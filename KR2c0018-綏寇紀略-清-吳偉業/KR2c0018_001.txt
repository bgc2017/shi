綏寇紀略卷一
國子監祭酒吳偉業撰
澠池渡
崇禎元年戊辰三月二十日昧爽前全秦天赤如血五
六七月西安有孽火入人家色青光熒熒然廣輪盈尺
者數十旋于地若鬭不濫炎民磔雞犬禳之乃去自四
月至七月不雨八月恒雨霜殺稼冬大雨雪木冰歲大
饑秦以延綏寧夏甘肅為三邊延綏據河為塞斥衍千
二百里築三十六堡分險列戍沙磧不生五榖富民計
口仰食縣官承平忨愒算崇禎改元上距萬歷四十七
年延餉缺額者至一百三十八萬天啓中秦撫喬應甲
延撫朱童蒙皆奄黨也應甲貪婪抂易法紀潰弛四封
之内攻亭長殺長吏而莫禁(嘗有道臣袁養和被劫請捕應甲反脅取養和千金)
(中書張賀昌被劫執巡捕典史王允德索賂二百金以是被盜之家莫敢控告)童蒙朘削軍廩
助三殿大工兵民側目始禍實自兩人秦地所出新餉
均輸間架三者專以備他急數日增吏因緣為奸羡餘
輒倍西安鎮兵數萬率買閒占役以空名隷尺籍(兵科劉懋)
(疏秦兵屬邊操者賣于邊官歲納班價屬參都者賣于參都月納班錢操兵三千占于各衙門司道宗室鄉紳)
(以供役使)民不堪復無所憚以此糾合邊人為賊十一月
白水男子王二反(王二劫宜君縣獄拒捕逃入苜蓿溝&KR0624;賊巢穴十一月内通白水衙役楊)
(發蒲城王高等為亂)掠蒲城之孝童韓城之淄川鎮王左掛(原名)
(王之爵有苗美飛山虎大紅狼等同起)起于宜川(地名龍耳嘴)十二月三邊總
督武之望奏固原兵變(元年十二月二十四日兵劫固原州庫)總兵錢中
選無軍紀得免論巡按御史吳煥糾巡撫胡廷宴瞶眊
不視事與延撫岳和聲以邊兵饑民互相推匿所奏報
俱不實致成大患兵部尚書王洽請覈其事以聞刑
給事薛國觀奏言淳化綏德等處流賊千百為羣由喬
應甲縱盜釀禍得旨報聞二年己巳正月鄖陽撫治
梁應澤奏陜西賊王大梁(一名大梁王)三千人入略陽偪漢
中(十月二十六日漢南賊大梁王從成縣兩當逼近略陽漢中官兵追至寧羌州逸去後復趨略陽官兵戰)
(敗鄖撫告急)商洛道劉應遇討白水賊王二斬之(餘黨竄入黃龍)
(山苜蓿溝)固原逃兵掠涇陽富平執遊擊李英二月總
督武之望病死胡廷宴閑住以陜西左布政劉廣生為
秦撫右副都御史楊鶴總督三邊岳和聲罷(吳煥疏盜自戊)
(辰七月王二作難己巳盜首韓世盤韓世友胡之槐吳養臣皆邊兵故和聲亦罷)以河南左布
政張夢鯨為延撫吳自勉為延綏總兵四月階州叛
兵周大旺等作亂副將賀虎臣捕得伏誅督糧道參議
洪承疇率鄉勇圍左掛于雲陽幾成擒暮大雷雨作遁
去(三月廿一日賊自真寧逼三水遊擊高從龍卻之賊入馬蘭山四月九日復犯耀州承疇令官兵鄉勇萬)
(餘人分十二營圍賊于雲陽幾獲之乘夜雷雨潰圍走淳化入神道嶺追斬二百餘級)劉應遇
追漢南賊于大石川所將卒斬王大梁于陣圍其餘黨
于伏羌之五丁峽將盡殲之寧羌知州陳元瓚失防賊
遁去(劉應遇提毛兵入漢合川將吳國輔兵擊賊于略陽十戰皆捷賊屯垣口有守備王元極陷陣馬蹶)
(被殺猶手握賊級不置賊退漢隂應遇令都司解文英同蜀將吳國輔李標竒追至大石川斬五百級把總李)
(旺得賊首王大梁餘解散)十一月京師戒嚴延綏總兵吳自勉入
援侵行糧軍中道逃歸為亂延撫張夢鯨憤恚死(自勉沿途)
(逗遛賄放精兵變賣營馬夢鯨憤鬱以死瀕死移書楊鶴糾參鶴不以上聞)山西巡撫耿如
杞亦率兵入衞叛逃為賊(耿所綂皆沿邊勁卒巳至都下矣兵部調守通明日又調)
(守昌又明日又調守良鄉功令兵到日不准開糧次日列營汛地乃給之西兵連調三日三日不得糧既餒且)
(怒遂沿山東一帶劫掠耿以不戢軍士逮問耿既逮五千人哄然盡散潰歸山西而晉中流賊起矣)以
洪承疇為延綏巡撫兵部尚書王洽有罪下獄左侍
郎申用懋晉尚書三年庚午正月申用懋自劾免以
薊督梁廷棟為兵部尚書吳自勉罷以臨洮總兵王
承恩為延綏總兵(其改用王承恩以兵將不安剝軍士未上聞也後李應期閱邊據所聞參)
(劾帝怒甚提問自勉于四年九月病故)薊督張鳳翼畱承恩春防甘肅總
兵楊嘉謨入援踐更率其兵駐東協時錢中選亦入援
行秦督撫以三邊四鎮止寧夏總兵賀虎臣一人非所
以辦寇請用故總兵杜文煥攝承恩鎮西將事兼督延
綏固原兵三千便宜勦撫報可王子順苗美勾逃兵
掠綏德圍韓城復犯清澗總督楊鶴巡撫劉廣生擊卻
之斬級三千降其衆三百人總兵杜文煥又敗之于安
定先是萬歷時朝廷念西軍勞苦預給三月糧以為常
崇禎己巳秦大旱粟踊貴軍餉告匱延撫楊鶴甘撫梅
之煥分道勤王是年復以稽餉而譁其潰卒畏捕誅亡
命山谷間倡饑民為亂時東事急朝議核兵餉各邊鎮
咸釐汰裁額至數十萬乘障兵咸譟而下而兵科給事
劉懋疏請裁定驛站歲可節金錢數十萬帝喜著為令
有濫予者罪勿赦懋意謂蘇民力也而河北遊民藉食
驛糈至是遂無所得食益無賴潰兵乘之而全陜無寧
宇矣(先是懋有補足兩年缺餉與賑金十萬之請事既不行再疏以陜西衞兵冒濫虛弱求按冊清汰操)
(練并秦有司重火耗多贖鍰宜拏問其尤以謝關中之人亂將自定其論最剴切惟舉全秦公費存留巡方賍)
(罰驛站節裁銀兩充勦撫之用頗有近于搜括然因號呼帑金弗應而疆事日益亟豈得已哉而京師向有劉)
(給事裁省驛遞驅民為盜之謠不知何故愚謂必出于士大夫輶軒之口所以流傳至今夫鄜延絶塞無與流)
(傳關隴饑民寧關輿隷若早從其請不啻曲突徙薪是不可以不辨然考之御史姜思睿疏云各遞貧民千百)
(為羣任輦輿以續命者饑餓待死散而為盜聞懋易簀時亦深悔為此言後死京邸棺至山東莫有為輦負者)
(各處饑民甚至呼其名而詛咒之圖其形而叢射之是又非無見云然姑兩存之)二月杜文
煥檄諭米脂清澗諸賊王左掛以其黨二百人降熒
惑入東井退舍復嬴居數月又入鬼宿犯積屍氣延
安知府張輦都司艾穆蹙賊于延川賊王子順張述聖
姬三兒等俱乞降王嘉引掠延安慶陽城堡多陷楊鶴
主撫不以聞(鶴與劉廣生出示崇禎三年三四等月有賊首黃虎小紅狼一丈青龍得水混江龍)
(掠地虎孟良等俱給免死牌安置延綏河曲其淫掠如故民罹荼毒有司莫敢禦寇患成于此矣)四
月賊從神木渡河入晉五月楊鶴移鎮耀州賊攻破
金鎖關殺都司王廉調榆林道張福臻提兵討之六
月御史李應期巡按陜西疏請招撫許之職方郎李
繼貞兵科給事劉懋先後請以十萬金賑延綏不報
賊王嘉引破黃甫川清水木瓜三堡孤山副將李釗被
殺尋破府谷據其城又破孤山(先是釗欲圖賊而左右皆賊黨釗出巡至清水)
(營遂遇害賊在府谷不過數百官兵大集可以盡殲而輕用招安不渝旬日復號召成旅東陷山西河曲)
劉廣生稱病以陜西左布政王順行為陜撫以曹文
詔為孤山副將七月李應期奏慶陽守備李極敗績
于鄜州之雷公嶺(巡檢陳其佐被殺守備白邦政重創失戰馬四十三匹)王順
行請三年裁扣驛站銀三萬兩充養兵費下戸部尚書
畢自嚴酌議以聞(楊鶴疏云帝允舊撫臣王順行之請准發裁扣站銀三萬金而布政呂遜)
(又以抵補借動司庫之數是於順行去後從其請而終于不行也)八月府谷賊王嘉
引以其衆奔黃甫川王順行解任以太僕寺少卿練
國事為秦撫九月洪承疇杜文煥攻黃甫川賊破走
之降賊王左掛謀叛洪承疇李應期定計誅之錢
中選罷以楊麒為固原總兵率其兵駐西協兵部尚
書梁廷棟請勅秦督撫逮治二三貪殘有司盡補三邊
兩年缺餉而用杜文煥為大將秦晉諸將兵皆屬焉(兩省)
(選精銳萬人屬之沿河營衞聽節制各撫按道親歴行間監督陜西留站銀三萬兩山西留二萬兩兩省撫按)
(再各借二萬五千兩以資軍費)秦洊饑至是大祲山西以防河閉糶
斗米六錢米脂清澗延長綏德之民流亡捐瘠米脂人
從賊者十之七邑幾空(吳甡疏請通晉中糴販有旨在西安接濟其實西安遠而晉近)
(而清澗綏德葭州與晉之臨縣興縣永寧州皆有渡口商民從來互相貿易今晉中設兵防盜因以遏糴榆林)
(天下雄鎮多宿將勁兵若扼其吭絶之大可憂也)膚施人張獻忠據十八寨
十月賊王嘉引再陷清水木瓜等堡已又陷府谷殺
遊擊李顯宗尋兵至走山西十一月賊李老柴攻合
水十二月延綏叛兵神一元陷新安陷寧塞殺參將
陳三槐四年辛未正月帝特發帑金十萬兩命御史
吳甡往賑延安饑民務令賑恤以實宣布朝廷殲渠散
脅德意即用甡代李應期察行間功罪洪承疇請撤
王承恩還鎮許之帝召對各省監司諭陜西參政劉
應遇曰寇亦吾赤子也宜招撫不可純勦二月神一
元陷保安一元死弟一魁領其衆陷合水圍慶陽(御史李應)
(期報保安捷言斬賊二百四十級内有神一元首級及弟立賊不利棄城走二月十四日圍慶陽推官馬一荀)
(知縣李含朴設守二十九日陷合水杜文煥張應昌來救慶陽圍解)平凉固原&KR0624;囉為
亂太白晝見熒惑再入魁宿犯積屍氣楊鶴移鎮
寧州受神一魁降鶴責數其十罪一魁伏謝(鶴奏言三月初三日)
(定邊副將張應昌解慶陽圍初五日賊遣劉金劉鴻儒求撫初九日賊遣孫繼業茹成名等六十餘人投降送)
(出合水縣知縣蔣應昌及保安縣印信練國事又報榆林道張福臻撫過拓光齡等數百人又金翅鵬過天星)
(等八十餘人關内道翟師雄撫過田近菴等六百人雒川知縣劉三顧解散獨頭虎等數千人慶陽地方撫過)
(劉道海白柳溪等數千人而點燈子當大敗後降于清澗時鶴設御座于城樓上賊跪拜呼萬歲因宣聖諭令)
(賊設誓或歸伍或歸農自此羣盜視總督如兒戲矣)練國事移鎮鄜州率副將
張全昌等屢勝賊于中部于郃陽于芝川韓城斬六百
餘級(國事上疏極言當一以大勦為主必使大夥強壯者盡誅而後别夥受撫者可服人是其言)
賊不沾泥攻圍米脂總兵王承恩張應昌率兵援之賊
敗遁尋降(不沾泥手殺雙翅虎縛紫金龍以自贖)賊滿天星降于楊鶴
尋叛去洪承疇命守備賀人龍勞降人酒降人入謝
伏兵斬三百二十人五月王承恩擊宜川賊敗之闖
王虎金翅鵬降(金翅鵬即王子順之姪王成功)餘賊走宜君曹變蛟
擊敗寧塞遺賊于唐毛山(四戰皆捷斬一千四百餘級)兵部尚書
梁廷棟革職吳甡至延安以西安推官史可法行賑
救如詔書從事人便之秦三年旱至是始雨六月
孤山副將曹文詔追斬王嘉引于山西之陽城兵部議
撤西兵還秦以固原兵新至請先命楊嘉謨歸甘肅而
留楊麒俟徐遣乃報可七月點燈子率六千餘衆東
渡山西賊李老柴獨行狼陷中部時有受撫賊田近
菴者以六百人守馬攔山應之署事同知鄭師玄奉楊
鶴檄委任招撫賊至不成備以喪其邑練國事王承恩
率兵先後攻圍困之賊上天龍馬老虎獨行狼復掠
鄜州楊鶴王承恩擊走之上天龍等以二千人降(給事曹履)
(泰孟國祥各奏撫賊欺飾之弊御史吳甡亦言招安之弊載在史冊今宜以先勦後撫為定策如果投戈棄甲)
(抱旗乞降則勦之中亦自寓撫之意而實以勦堅撫如或狡詐復逞聚掠不散則撫之時亦自有勦之用而不)
(因撫廢勦人旨其言)八月賀虎臣擊斬慶陽賊劉六以曹文
詔為臨洮總兵九月曹文詔殲點燈子于晉中班師
神一魁竊寧塞以叛賊郝臨菴掠同官耀州宜君
等處賊上天猴掠宜雒(時合獨頭虎滿天星一丈青等五部恣掠宜雒副將趙大)
(胤駐韓城去賊營二十里不救土人強之出報斬五十級驗之則皆婦女首也給事魏呈潤劾大胤革職)
十月楊鶴革職逮訊練國事戴罪自贖榆林道張福
臻同總兵曹文詔下中部馘李老柴送京師賊上天
猴詐入宜川尋降十一月延撫洪承疇總督三邊
張福臻為延綏廵撫賊譚雄陷安塞(安塞知縣柴國弼固守後以積)
(勞死遂陷譚雄同高自知等以十一月初七日通奸民入安塞城次日即出執生員郭汝盤以求撫閏十一)
(月初九日復據安塞)閏十一月降賊夜襲甘泉河西道張允登
遇害混天猴等反除上天猴于鄜州督師急擊安
塞譚雄懼出降斬之(承疇方圖寧塞計若株守賊將生心乃命曹文詔戴君恩等合圍而)
(潛師夜趨安塞于十三日暮抵城下合王承恩李卑之兵四面急擊至二十五日早百道並登克其城共斬五)
(百三十餘級擒六十餘人俘獲衣甲器械無算安塞賊平又有降賊黨雄王得貴拓亨高凌志等糾賊千餘衆)
(攻綏德州掠義合驛總兵王承恩同千總吳國偉守備賀人龍等追勦斬二百餘級指揮鄧得威以福臻令誘)
(賊黨黨雄王得貴拓亨高凌志等七人斬之)賊不沾泥陷安定十二月
洪承疇奏撫過延安吳家山黨家坪薛家崖大賊一十
八寨賊首張獻忠羅汝才等一千九百餘名又分遣
總兵曹文詔等同遊擊左光先崔宗引李國竒等五路
勦宜綏清米四縣之賊于懷寧川黑泉峪綿湖峪封家
溝大戰敗之追至祁家高梁丑山掃地王授首帝以
秦餉戸兵二部不覆奏召對切責兵部尚書熊明遇請
措餉二十萬從之延撫同靖邊道戴君恩副將張應
昌(應昌係靖邊副將)都司馬科等定寧塞神一魁誅死五年
壬申正月帝用巡按御史吳甡言免延安慶陽新餉督
師請留西鳳餉銀二十萬以勦賊勸農報可楊鶴論
戍混天猴陷宜君(三月初三日賊偽為米商進宜君縣知縣李迪康把總馬麟田恭魏)
(安等俱逃)二月陷鄜州僉事郭應響死之故總兵杜文
煥以吳甡勘三年殺良冐功有實狀下獄三月臨洮
總兵曹文詔甘肅總兵楊嘉謨大破賊于西濠西濠潰
賊破華亭文詔嘉謨追至落水城賊紅軍友為其黨所
殺四月督師合秦撫延撫追賊不沾泥于西川守備
孫守法擒之七月馬科所將卒斬混天猴于延水關
賊可天飛圍合水曹文詔楊嘉謨于銅川橋大戰越日
文詔嘉謨偕固原總兵楊騏再戰于虎兕凹大破賊
八月督師平賊鐵角城獨行狼可天飛伏誅餘賊伏大
方山小方山于蒲河肆掠諸將遮絶要害曹文詔提兵
一千五百人追殺于隴州平鳳界殲賊務盡張全昌馬
科以千人自環縣應之時張福臻以撫賊故致王承
恩之兵譁索餉解任去以陜西右布政陳竒瑜為延撫
竒瑜亦能殺賊而右參政葉廷桂清軍道王振竒靖邊
道戴君恩監軍道樊一蘅四人俱有功六年癸酉六
月巡按御史范復粹上幕府軍功斬級三萬六千六百
有竒曹文詔功第一楊嘉謨次之(嘉謨西凉世職初以隨閣部孫承宗當關)
(已推副將積功陞甘肅總兵繼因援薊駐防於甘肅討賊賊平及歸秦僅用虚銜議叙補薊門總兵)王承
恩楊騏又次之諸將亦多可紀云
當秦寇發難延綏以北為逃兵為邊盜延綏以南為土
寇為饑民邊盜則神木之王嘉引靖邊之神一元為魁
而支蔓于綏德之不沾泥慶陽之可天飛延安之郝臨
菴鎮原之紅軍友也土寇則西川之王左掛苗美清澗
之點燈子為魁而支蔓于中部之李老柴延州之混天
猴保安之獨行狼也王嘉引以三年六月四日攻陷黃
甫川清水木瓜三堡次日陷府谷縣據其城屢戰堅守
詭約降縋而趨黃甫川圖大逞延撫洪承疇總兵杜文
煥從孤山進勦斬首四百級晉兵亦得三百級賊窮送
出縣印退保大小寬坪等寨十月二十日嘉引再陷清
水已又陷府谷兵至走之晉晉總兵王國樑師大&KR1106;遂
失河曲賊堞而守焉四年四月十八日裨將曹變蛟艾
萬年(艾萬年時為神木參將又有都司馬科杜大捷王世號)曹文耀參謀袁廓守
等從曹文詔收河曲斬首一千六百級獲軍資鎧仗數
千計(獲王嘉引銀印一王維岳銀印一)嘉引奪門走六月初一日得之
陽城城下晉地也皆秦將士力云神一元以三年十二
月一日破新安十三日破寧塞尋破柳樹澗二十五日
攻靖邊三日夜副將李若梓固守微救兵至幾陷四年
二月破保安副將張應昌左光先與戰大敗之神一元
死(御史李應期報保安之戰斬賊二百四十級内有一元首級)衆推其弟一魁戰不
利棄城走二月十四日圍慶陽推官馬一荀知縣李含
樸設守二十九日陷合水杜文煥張應昌來救慶陽圍
解(二月初二日賊破饒陽堡遂長驅慶陽城外扎三大營張應昌力戰奪炮六位圍始解)總督楊
鶴移鎮寧州致一魁之壻于營中同臥起為其部強欲
以陷諸賊一魁至數以十罪(一破寧寨二殺將官陳三槐三破新安堡四搶柳樹)
(澗五圍靖邊六破保安七勾西人入圍慶陽九破合水十殺戮良民淫汚婦女)已服即宣詔赦
予以官處之寧塞衆四千有竒使參將吳弘器護焉憂
其屬茹成名難制從一魁謀而去之一魁隂許諾衆莫
知成名死(成名挾賞未遂拳毆中軍范禮一魁執而杖之七月中一魁遣心腹劉金見楊鶴于三原)
(鶴授意于金許以殺成名有賞九月十二日鶴在耀州一魁遣金同成名至鶴喜曰劉金至事濟矣)張孟
金黃友才皆猜懼九月十八日挾一魁以叛吳弘器他
往執其下范禮尹鴻基等延撫張福臻率張應昌馬科
之兵攻之斬一千七百一十八級友才見事急紿一魁
圖之以為功尋自疑乃竄五年正月友才就縛王左掛
同苗登雲苗登霧苗美起兵蹂躪綏德傷人挾參將石
在廓擁衆南下三年正月十一日犯韓城(掠韓城之龍門渡守將失)
(利糧道洪承疇同撫院中軍李滿倉屯都司艾穆千總黃邑宰擊破之賊走清澗)十七日犯郃
陽據青澗之華嚴寺奔懷寧河二月杜文煥悉固原官
軍陣而進左掛降(賊首張述聖姬三兒乞降于河西道蔣士忠士忠遣故降人李光煃入營)
(招諭左掛乃降)苗美以八百人逸文煥追至鐵葉塞單騎入其
營美叔登雲登霧降美再以百人遁遣都司王仲學跡
之曰不得美無還也及之于賀家灣賊左右斬美首以
獻(并殺飛山虎大紅狼等副將李卑屯司艾穆等兵大集賊黨黃虎復乞降于守備白邦政)八月左
掛以賊白汝學攻綏德州謀内應為參將卜應第所覺
不果九月按臣李應期與承疇文煥定計命遊擊左光
先守備白邦政就綏德誅之邦政即按臣帳下剄王左
掛苗登雲等五十七人餘黨在他境皆斃點燈子(即趙四兒)
(名勝)初起于清澗之解家溝花牙寺逞于延南奔突韓城
宜雒往來秦晉沿河州縣多苦之秦撫練國事以四年
三月二十日于中部(在中部國事率張全昌趙大胤夾攻斬六百餘級)四月初
二日于郃陽初七日于韓城(賊掠韓城郃陽復窺芝川鎮靈州參將張全昌以五)
(百人戰三日共斬三百餘級)十一日于柳村十二日于上峪口乘勝
累尅斬級七百有竒賊以七月二十二日夜半渡河入
晉督師延撫及曹文詔艾萬年追之八月初三日大敗
之于桑落鎮又敗之于花地窊霧露山賊退屯石樓縣
之烏龍寺康家山與綏清隔河二十里綏德知州周士
竒守備孫守法伏兵于含峪以降丁賀思賢為導九月
十八日夜守法渡河襲之點燈子出不意裸身提刀欲
戰思賢識其聲直前砍之乃斃都司王世虎守備姚進
忠前于霧露山陣歿語有之涓涓不絶乃成江河當賊
初起匹夫瓦合倔強山谷間其偏袒大呼首事作難者
不過嘉引左掛輩三數人耳而皆已撲滅中外大臣以
為苟得始事者之首天下無事矣縱有餘孽州縣當就
捕豈知後起之盛蔓不可圖哉李老柴獨行狼之攻中
部也有受撫賊田近菴者以六百人守馬欄山應之署
事同知鄭師玄楊鶴委以招撫賊至不成備以喪其邑
練國事王承恩先後攻圍五月賊突不得出慶陽賊郝
臨菴劉道江來援會文詔殺點燈子凱以歸于秦與張
福臻合兵殄賊福臻先誘李老柴生致之(福臻遣都司王雄誘李老)
(柴一條龍出羈留之)一鼔而下中部傳老柴磔都市(中部逃賊見李老柴一條)
(龍被執奔摩雲谷副將張弘業游擊李明輔遇賊戰沒)不沾泥(原名張存孟)初從魚河
川出不意襲安定城其後為王承恩所讋偕羣醜雲交
月等送款(不沾泥手刃雙翅虎傳獻紫金龍投誠)尋相繼叛(滿天星雲交月混天王黃)
(龍眼等數萬四年四月結三營于宜川城外五月初二日王承恩勦之賊奔蟒頭山官軍復有斬獲賊首闖山)
(虎陳龍不沾泥等乞降餘賊又遁宜君掠同官尋草上飛乞降五月二十七日滿天星雲交月金翅鵬金龍強)
(虎鎖天鷂等俱降散餘黨萬二千餘人原籍安插十二月二十一日降賊復叛攻綏德州五年二月初二日雲)
(交月叛四月不沾泥復叛搶米脂五月初七日入西川)西川其窟穴也大山深谷
初王左掛倚為固不沾泥取之立十二哨六十四寨壁
天險為持久壬申四月攻米脂葭川延撫張福臻同道
臣樊一蘅率三千人(總兵王承恩同孤山副將侯拱極都司艾萬年唐通中協副將卜應)
(第遊擊文鼎心和應薦都司張天禮守備賀人龍等同撫標遊擊費邑宰左光先崔重亨丁世虎等馬步三千)
席卷逐北與承疇會師雙湖塔壓其巢命孫守法遮絶
河津斷其西走賊逃至含峪為馬科所躡過河纔二十
七騎守法追之河東三十里賊反鬭騎盡亡守法身得
不沾泥麇以入福臻赦詿誤者李成材罪諭降兇徒三
百人出皆其豪也(總督委守備賀人龍領之先令脅從千人歸農)承疇復親將
張天禮唐通等幕下賊至驅出僇之(止有喬六部混入我兵口稱殺賊脫)
(走不沾泥劉民悅于綏德州斬訖民悅即甘泉縣劫餉殺官之魁也)紅軍友李都司杜
三楊老柴等乃神一魁餘孽屯萬人于鎮原之蒲河(欲犯)
(平凉走鳳漢)練國事檄楊嘉謨及副將王性善等扼險設防
(國事移鎮涇州聞信疾馳固原檄固原道王振竒同副將王性善守鎮原要口檄平凉道徐如翰同副將董志)
(義守涇州馬關諸路又檄總兵楊嘉謨游擊趙光遠嚴緝姦細殺賊塘馬斷其耳目遂不敢馳出口有回方山)
(一路道臣王振竒復令&KR0624;兵把總海喬扼險拒之)而承疇率文詔以臨洮兵三
千從鄜州間道來會(從鄜州間道裹糧四晝夜至慶陽按臣吳甡久駐慶陽復檄寧夏新)
(兵疾趨西濠)五年三月十一日于西濠大戰文詔嘉謨性善
拔其三屯斬首千級所將卒得杜三楊老柴餘衆南奔
奪武安監(三月廿四日賊入監正吳三才遁五月初三日署監錄事周洪化殺賊陣亡)破華
亭(廿五日賊詐稱官兵襲華亭知縣徐兆麟遁殺教官鄒邦榮賊二日去)攻莊浪(大賊玉老虎等)
(攻莊浪)文詔嘉謨遣都司靳桂香游擊曹變蛟馮舉劉成
功等追至張麻村大戰(張麻村賊戰敗追二十餘里斬二百三十餘級)賊遁入
高山(賊憑山大戰射死千總李應春)會性善之兵亦至(同甘肅副將李鴻嗣參將莫與)
(京等)又共追之于咸寧關(王性善斬二百九十八級咸寧關共斬一百二十九級賊將回)
(向寶雞曹變蛟楊光烈等截斬三百五十級)追之于隴安司賊披靡尚有衆
數千緣趙光遠阸陿不得往漢南由長寧驛(四月廿二日臨洮副)
(將蔣一陽值長寧逃賊于清水縣失亡數百人把總徐承斌陣没都司李宮用見執)赴張家川而
文詔從隴州至縱反間以亂其心賊内自疑剚刃紅軍
友我師從而乘之鏖水落城西大呼摧陷(二十六日賊敗追至靜寧)
(川)賊走萆唐毛山以望我師我爭山不得上曹變蛟躍
馬騰凌其巔將士同奮弓矢亂發賊應絃而倒寧塞餘
賊殲盡(先後斬一千四百餘級)上天猴(原名劉九思)之窺宜川也劫知
縣馬自然于靈岩嶺(同混天猴曹操飛虎李仁友等五營劫自然至營内八日)舁入
城要以求撫(賊住察院内合三戸養一賊)楊鶴受之處其部二千人
于鄜州有降卒白柳溪者夜勾賊掠河西道張允登所
解民運十萬七千金于甘泉戕允登及知縣郭永固(允登)
(歴知咸陽咸寧有善政在鄜延當荒盜之餘備極勞苦士民聞變俱喪服迎哭罷市三日事聞與郭永固皆贈)
(官有差)上天猴在鄜州伏法混天猴(名張應金)向隷允登甘泉
之亂與焉既叛去恣甚五年正月初四日陷宜君二月
二十一日陷鄜州六月十九日襲靖邊張應昌追之真
水川又追之中湖山射賊將白廣恩顛復得他馬以逸
二十一日攻合水馬科從督師追之甘泉山中七月一
日追之延水關(東有黃河北有降丁賀得清劉應福堵截馬科同李卑共斬賊首六百二十級)
(追至黃河畔溺死者無數)馬科部卒楊茂春得混天猴之首以徇可
天飛郝臨菴劉道江因接應中部為王承恩所敗歸保
鐵魚城獨行狼跳入其伍别守蘆保嶺李都司亦往從
焉分地耕牧混天猴死其黨煽動可天飛劉道江于五
年七月初四日再圍合水(游擊陳光先守兵四百人同知縣施喬旃力拒之)焚
東關左光先率衆巷戰曹文詔以千八百騎往救至花
園寺聞礟聲疾馳賊匿精銳山谷中用千人來逆且鬭
且引抵南原伏四起城上譁言曰曹將軍已沒文詔瞋
目持矛左右衝突匹馬縈迴萬衆殊死戰士望見氣百
倍表裏夾擊賊大敗僵尸蔽野(初七日總兵楊嘉謨諜報賊自合水北分為二)
(股不犯鎮原必犯驛馬關銅川橋與驛馬關關泉鎮不遠)初十日曹文詔率都司馮
舉游擊曹變蛟楊嘉謨率參將方茂功都司李召楊三
才等大戰銅川橋(兩將尾賊于關泉鎮賊二萬分精騎待戰東西兩溝伏步賊數千我兵進)
(至銅川橋大戰追奔二十餘里)文詔身自陷陣衝其中堅賊互相轔籍
投崖塹死者無算會楊騏以固原之兵至(賊又議攻鎮原以窺平固)
(關曹楊賀三鎮于七月十三日自驛馬關移兵至十四日抵鎮原而楊騏先一日至縣于是四鎮合兵大勦)
文詔嘉謨及寧夏總兵賀虎臣(虎臣後以寧夏邊警以六千人輕敵覆沒)于
十七日同破賊于甘泉之虎兕凹追奔五十里斬首七
百賊大困二十四日楊騏追之于安口河二十九日追
之于崇信窑八月初三日追之于白茅山功最著初八
日督師次平凉宣言降者勿殺散去數千人追至何家
老寨(賊首何崇以其寨匿可天飛同亂)陣斬可天飛李都司二賊白廣
恩降(十五日廣恩殺其黨降齊一勲郝惟端俱降請殺賊自效)甘泉殺官劫餉賊石
耀伏誅十月初四日官兵敗賊于高家畔再戰于寧州
于山水官家洞皆有斬獲十一月初四日追之于耀州
錐子山吏士乘銳騰逐賊窮蹙潛伏趙和尚寺監軍道
飛書告諭二十二日始持郝臨菴獨行狼二首來扶服
丐命二十五日承疇坑其猙獰僄悍者四百口餘釋而
遣之此皆巨猾合全秦之力百戰而克之者也若夫譚
雄之于安寨薛紅旗一座城之于安定(一座城薛紅旗一朵雲以四年)
(閏十一月十四日夜襲安定入之二十六日遁去五年十月十九日搶掠西川胡坌延撫陳竒瑜委總兵王承)
(恩赴勦賊首喬六斬一座城以降薛紅旗與拓先靈在骨都寺為戴君恩所殺拓先靈即一字王也)申在
庭馬丙貴之于葭州荷葉坪(西賊與奸民任可學叛據薛州之荷葉坪延撫張福)
(臻榆道樊一蘅參將唐通等綂兵八百攻之七晝夜賊敗逃關溝黑水坎等處斬在庭丙貴等首級)皆旋
起旋滅何足數哉
山西自河曲保興至蒲津千五百里與秦中接壤河身
最狹秦賊自神木過河三年春大掠于襄陵吉州太平
曲沃之間四月二十八日攻入蒲縣潞安官軍遇之
于微子嶺一軍俱歿巡撫仙克謹在清源為標軍詹永
福所刺不殊巡按御史王相說以聞克謹免(以七月十八日革職)
(聽勘八月宋綂殷有疏救之奉旨仙克謹托名討賊反以被刺求卸褫革豈苛宋綂殷何得代為不平預行自)
(便)用宋綂殷為巡撫七月十二日綂殷蒞任賊自菜園
溝渡河入寧鄉又入大寧綂殷移鎮汾州八月二十六
日以御史羅世錦為山西巡按綂殷移軍保德偕秦師
共圍府谷王嘉引大困縛其黨四人獻之綂殷乞降已
而于張家口劉家塢山神堂立三營謀渡河西入統殷
不能難也十一月晉師大敗于河曲總兵王國樑遇
賊誤爇紅衣礟我兵自亂為所乘河曲陷王嘉引據之
宣大總督魏雲中言兵糧缺者二十月天寒士卒凍
饑故潰宜速給布花補額餉章下所司科臣馬思理
請辟王國樑并遇賊先逃參將李春方以肅軍紀報聞
兵部尚書梁廷棟以王承恩未還王國樑新敗兩軍
之帥皆失其官請用杜文煥提督山陜臨寧四鎮兵討
賊而以道臣葉廷桂白貽清為監軍文煥偕曹文詔馳
至河曲賊堅守官軍絶饟道困之會聞寧塞陷文煥家
破宗人殲于賊遂留文詔圍城而拜表西救兵部調保
定尤世祿為山西總兵世祿勲階在文煥右乃亦命以
提督偕文詔共圍河曲世祿麾下多將材自汪士任以
下十餘人皆敢戰又用饒勲領黔兵以佐之乃王嘉引
以三千人出掠方裕昆敗績于櫻桃鎮又白雄遇賊戰
歿虎大威尤勝龍等重傷世祿虛張首功塞帝意以此
威望大損(世祿後八年五月兵部再推為宣大總兵兵科常自裕糾之曰世祿軍前奏女樂在山西)
(以兵威脅一鄉紳之室女淫之帳中晉人恨之入骨髓)四年夏四月文詔破賊
河曲平嘉引遁去五月潞安&KR0624;民作亂于壺關高平
陵川魏雲中罷以大同巡撫張宗衡為宣大總督
是月也嘉引既出河曲以二十四日從岳陽入屯留長
子境(此賊犯澤潞之始)二十七日從高平之長平取山徑至沁
水坪上村(正德間流賊亦于是日至坪上)從榼山西南行入陽城縣之
北鄉知縣楊鎮原固守賊從李邱長灣村而入南山官
兵尾賊不能擊點燈子自秦入晉犯竇莊竇莊在沁
水東北張忠烈公銓父五興築以防亂銓子道濬道澤
官京師賊至衆議棄去忠烈妻霍氏曰避賊而出家不
保出而遇賊身不保等死死于家不愈死于野乎躬率
僮僕守發矢石傷賊四日退冀北道王肇生表之曰夫
人城六月初二日王嘉引在陽城南山夜飲醉虐其
下左右殺之以其首獻嘉引偽署右丞白玉柱降左丞
紫金樑(名王自用)復糾衆起兵三十六營號二十萬(三十六營八大)
(王掃地王邢紅狼黑殺神曹操亂世王撞塌天闖將滿天星老&KR0624;&KR0624;李晉王黨家破甲錐八金剛混天王蝎子)
(塊闖王不沾泥張妙手白九兒一陣風七郎大天王九條龍四天王點燈子上天猴丫頭子齊天王映山紅摧)
(山虎冲天柱油裏滑屹烈眼等)八月曹文詔率游擊談震同山西平
陽道郭竹徵追點燈子二十七日至吉州寧鄉縣三十
日至河津稷山文詔西從黃花峪進竹徵東由馬皮峪
進賊窘急文詔單騎至其營諭降賊目陳爾先白應真
等以七百人應命點燈子越山北逸九月乃于康家山
就擒伏誅十月尤世祿稱病廷議以曹文詔代之帝
以秦寇未靖不許以三屯總兵孫顯祖為寧武總兵(顯祖)
(以縱家丁為按臣吳煥所糾自上所叙功薦及文職楊鶴論其由媚璫為大帥且薦文臣為非體故罷任後復)
(為三屯總兵領延兵三百于三年七月二十六日往宣撫之永寧為冬防故即就近推用)顯祖奏閏
十一月訖歲終在寧鄉石樓稷山聞喜河津等處擊賊
先後斬三千三百七十級敺畜産二千賊在聞喜稷山
者衆且強官軍力不敵(被賊最慘者寧鄉殺傷五千餘聞喜殺傷三百六十餘雙扁峪)
(官兵損四五百參將周應乾被擒慘死)以督陣内官王承詔為徵乞再發
京營兵策應五年春孫顯祖敗賊于萬全之解店鎮
賊走猗氏追敗之又及之于夏縣洪水鎮佯乞撫昏而
傅我營以有備不得入宋綂殷請留裁驛銀十萬兩
從之二月孫顯祖部將劉敏元(敏元勦靜樂寇逃回)兵三百呼
囂愬道臣索餉顯祖同監視内臣孫霖拊諭之乃定
三月汾營游擊劉光祚敗績于臨縣之三教村賊犯
沁水寧武營裨校猛忠陣于端民鎮會張道濬以罪戍
雁門命家將張道法張瓚率蒼頭軍同擊賊忠中賊伏
于平頭山戰死瓚馳救拔出其衆賊南趨澤州阻于河
遂北掠長子宋綂殷疏參孫顯祖罪奪其官帝以馬
士麟為寧武總兵御史郭必昌奏孫顯祖寧武之兵一
逃于靜樂再逃于永寧三逃于寧鄉皆綂殷失調度疏
三上有旨綂殷褫職勘以光祿寺少卿許鼎臣為巡撫
馬士麟以病罷用張應昌為寧武總兵(應昌之命八月初二日下)
御史張宸極言舊鎮尤世祿孫顯祖殺良&KR1025;貨狀
戶給事呂黃鍾請專任曹文詔以晉事以寧武兵習于
潰逃命應昌文詔各將其兵三千人以從賊以七月
破大寧八月破隰州再破石樓夀陽有客將吳開先者
歙人竒士兵使者王肇生便宜用為將常挫賊澤州西
著勇略賊從沁水攻陽城肇生以開先之兵至開先恃
其能渡沁戰于北留墩下力鬭殺賊數百人礟盡無援
一軍皆歿賊乃移營攻澤州州人參政張光奎者守八
日救不至城陷死之澤大州也全晉為震動閱半月賊
已南下太行山浸尋乎濟源修武而畿南豫俱中賊矣
賊破臨縣臨縣倚黃龍山榆水出焉入于黃河其城
三面鑱絶壁而西阻水前王嘉引攻八晝夜挫而去王
之臣(一名豹五)乃神一魁餘黨有梁明倫者縣諸生與賊通
道臣潘光祖信其語誤招安致陷王之臣得之以頓其
貲距守北河曲許鼎臣移苟伏威馬杰之軍攻之有旨
催急擊張宗衡亦以兵來會賊與永寧山土賊田福田
科等為聲援久之不下當是時兵部以晉賊之急有
三西在平陽東在澤潞西北在汾太沁遼三路並急議
督臣張宗衡駐平陽任東西二賊所將白安虎大威之
四千人加以李卑兵一千(李卑時為孤山副將)賀人龍兵一千左
良玉兵二千五百得八千人以平陽澤潞四十一州縣
責之撫臣許鼎臣駐汾州任西北之賊所將張應昌苟
伏威之二千人加以史記頗希牧兵一千艾萬年兵一
千五百寧武兵一千岢嵐代州北接利民馬站老營兵
二千得七千人以汾太沁遼三十八州縣責之于是總
督張宗衡提陽和兵從澤州潛師尾賊後至于陵川勝
之再擊賊于潞州之西和大勝之斬首二千級十月陽
和兵破賊于陽城縣之陽泉又破之于沁水毛連溝鹿
臺寺石塔杏峪斬獲皆千人十一月賀人龍李卑艾
萬年三將以關中之兵至鼎臣佯檄人龍令自從而隂
令潛師由介休靈石以進平陽艾萬年入黃蘆嶺李卑
入文峪口分道決鬭張宗衡以三將受撫臣節度也怒
而檄之還三將惶惑無所聽命無何賊大隊轉入磨盤
山山方廣六百里閻正虎據交文以窺太原邢滿川上
天龍據吳城以窺汾州紫金樑衆十餘萬以秦兵豫兵
毛兵盡聚澤潞東南乘虛突犯東北從沁州武鄉以陷
遼州尤世祿病閑張宗衡強起之與李卑賀人龍同援
遼州自遼州以往軼榆社剪榆次逼夀陽距省會五十
里鼎臣撤臨縣之圍反顧根本而專任總兵張應昌守
道潘光祖以恢臨時五年十二月也六年正月朔官
軍復遼州賊時已去諸將多殺遼民以為功李卑獨不
可晉人稱之二十日復臨縣(成約永寧山土賊于十八日會小神頭山謀劫營難)
(民縋城出報撫中軍陳國威假稱豹五來迎手斬田福等懸之城下鑿城七八處賊始懼)參將劉光
祚功為多光祚前坐徵至是獲宥宋綂殷(猶在事)擊賊
于長子賊轉入沁水復犯竇莊張道濬率鄉人設守時
官軍屢捷而秦兵將至賊乃請道濬相見紫金樑免胄
前曰我王自用也誤隨王嘉引故至此道濬詰以既降
何故縱火賊以衆為解有一人前致詞甚善問為誰曰
宜川諸生韓廷憲也既聽其約綂殷命守備薛天祿受
之陽和兵乘不備襲賊賊怒而殺天祿敗約南下初
紫金樑之敗約也韓廷憲欲圖之不遂乃以三騎來歸
賊至郎壁廷憲偵亂世王得一民婦惑之言于軍曰是
賊與紫金樑爭一婦人其釁可以說而離也貽書間之
云紫金樑將縛以自贖賊久合聞之其衆遂分分七大
股股萬人(曰混世王曰關鎖曰八大王曰曹操曰撞闒天曰興加哈利)或五千人圍
盂縣殘忻州窺定襄踐五臺而曹文詔奉合勦之旨再
渡河入晉于是月十二日抵霍州遇賊萬衆過汾河即
奮擊破之二十四日破賊于盂縣殺千人賊渠多死二
十九日文詔追賊于定襄及之于夀陽縣許鼎臣命謀
士張宰先大軍嘗賊賊驚潰猛如虎别戰于黑山大克
姬關鎖一營殲焉二月六日文詔追賊于西堰十三
日于碧霞村如虎皆力戰混世王死如虎號敢戰前以
十二月擊邢紅狼解高平之圍矣至是與文詔合擊賊
如虎與頗希牧逐賊夀陽之東賊于固莊北遁會文詔
兵自北至相遇于方山之開府村斬賊四百四十九級
自混世王既死五臺盂定襄夀賊平許鼎臣以曹文詔
軍平定州備太原東張應昌軍汾州備太原西十五日
鼎臣偵賊在西山之奄峪逼祁縣遣陳國威猛如虎馬
杰往及之于來遠寨破之二十日文詔與賊戰于大谷
二十二日文詔與如虎國威逐賊于范村斬級數千二
十九日文詔再破賊于榆杜太原餘孽幾盡三月賊
從河内上太行曹文詔禦之澤州之九仙臺大破之張
道濬遣張瓚伏兵三纏凹邀賊擒其渠首獻闕下賊遁
入潞文詔以兵四千至陽城中途遇賊過之不顧曉抵
沁水薄暮還潛師掩擊于芹池劉村寨上等村斬首千
餘級初曹聲言平陽擊賊民失望至是始服初九日
賀人龍兵潰按臣李嵩疏論張應昌逗遛避賊(賊在寬水峪而)
(南抵襄陵賊去黑龍關而宿劉村賊到蒲縣而方抵黑龍關賊從仁義驛東奔一股從汾西山南下舍之不追)
(仍回平陽府三月初七日方起行置稷河西垣絳東賊不問南走曲沃無賊處十二日遇賊馬頭山有斬獲不)
(乘勝追襲回兵太平致賊遠遁)又黑龍關所斬級皆細弱驗係良民
是月也猛如虎破賊于介休之紅山嶺四月賊駐陽
城縣之潤城初四日賊陷平順知縣徐明揚被殺初七
日文水縣降賊惠天庫叛陳國威討擒之曹文詔以
十八日晡時抵周村周村去潤城十五里三鼓襲之出
賊不意斬一千五百級張應昌亦再有斬獲賊紫金樑
老&KR0624;&KR0624;從榆杜敗北奔武鄉過天星遁高澤山先後為
文詔追殺(兵部奏曹文詔鼔舞李艾二將殺賊一月五捷今赴豫與鄧玘夾擊俱有功其弟曹文燿)
(在忻州死賊難應䘏)蝎子塊尋為應昌所敗八大王掃地王則萬
年人龍破之俱有功(許撫疏云交城山古之呂梁山也土人據以為險靈石震山之間有)
(韓信嶺太原潞安相通之路有南關翼城沁水之界有東烏嶺平定以東有栢井各宜設守備一員統兵六百)
(又秦中降丁安插河岸上自西河驛與青龍渡相直五虎所轄也中自含峪村與花地窊相直黑殺神所轄也)
(郭家河與石樓之崖頭關相直番山鷂所轄也又下至延水關與永和關相直金龍所轄也賀人龍有功宜用)
(以設防職方郎李繼貞覆奏添兵五千四百馬一千留餉五萬必難如議河防現有兵一千但以馬五百與之)
(駐劄青龍鎮賀人龍加都司僉事銜料理防河韓信嶺責之平陽南關責之澤潞栢井中西責之太原東烏嶺)
(責之平陽澤潞三參將各以兵數百委官分守兵將俱可不增)晉撫許鼎臣奏稱流
寇三十萬流毒晉地五年仰藉皇上威靈就殲十之五
解散十之三所存西賊萬餘遁濟源山中其山為王屋
底柱析城中條今令李卑艾萬年從澤川陽沁之延巒
天井關入賀人龍李杏芳從垣絳之邵源關瞽塚村入
此西路進勦之大勢也東賊二萬遁輝林武涉山中其
山為青羊峪赤狄國王莽嶺伏牛山碗子城小西天大
王莊孫臏坡箕山遼山總兵曹文詔中軍孫茂林自
潞安之黎城入臣遣麾下猛如虎等自遼和樂平之臯
落山入此東路進勦之大勢也太汾西北有三關道臣
在焉賊王剛等不滿三千總兵張應昌參將劉光祚任
之自可計日奏功他盜如霍州之東山趙州之休糧山
隰州之水頭鎮石樓之花地窊孝義之開府喬山二寨
蝟毛而起則皆目為土賊可折箠笞不煩天兵然鼎臣
之言亦聊以寬文法紓主憂而帝意亦苐謂此饑民不
足置寇數也五月許鼎臣以饑民反者益衆請捐數
年逋賦帝不允賊犯沁水陽城日急曹文詔大破之
于小河村又破之于遼城毛嶺六月賊陷和順邑紳
昌平兵備藥濟衆被傷不屈投井死時曹文詔調援豫
李卑破賊于澤川之天井關艾萬年破賊于陽城之延
家山七月初六日賊夜襲平樂陷之賊以曹文詔
在豫也復返晉官軍會戰于岢嵐州失利游擊許國運
被創死張應昌之卒潰于鳴謙驛曹文詔改大同
總兵許鼎臣罷以陜西按察司戴君恩代之八月
賊陷沁水賊自翼城逼沁水李卑駐高平王肇生三檄
之不應十一日賊攻沁水陷之賊渡河五犯沁水張道
濬有城守功道濬前在朝以言事得罪公論冀用軍功
湔祓會沁陷乃詘其勞不許十月朔戴君恩始視事
先是孝義土賊通天柱臨縣賊王之臣皆來降而三關
賊王剛者以十月降官軍由五臺深入捷書聞君恩既
視事怵諸降賊桀黠反覆謀戮之七年甲戌正月召
王剛詣軍中宴伏左右力士斷其首令軍中并殺通天
柱王之臣于他所(剛住交城文峪口天柱住孝義縣王之臣住黃河張家坪托犒賞致之正)
(月初七日迎春雜壯士其中方席地飲即生縛剛餘以次擒)其翻山動姬關鎖掌世
王三賊尋生得獻俘京師惟岢嵐盜高加討(即顯道神)勢甚
張歲惡饑民附賊日益衆帝發帑金十萬兩勅御史
陳乾陽往賑新撫吳甡前任秦素習寇知君恩委弁多
延綏人與賊通縻餉徵其尤害民者戮之察諸將惟猛
如虎虎大威沈塞可任而麾下安集掾龔能具曉阻隘
曲折能用諜以間賊賊果内自疑持其魁劉浩然(即鄉里人)
首以降高加討出掠我師追至忻代山中加討所用棗
梃重三十斤長九尺馬上舞之銳不可當正瞋目大呼
虎大威迎射一矢中項乃殪加討之黨曰賀宗漢(即活地草)
聞之懼偽乞降于寧州劉光祚伏兵山隘斬之是為八
年乙亥春三月晉中三大盜俱斃先是曹文詔之入
晉也論功僅中賞率不愜宜還之秦其改大同也以前
在洪洞與劉御史之不相能而御史適按豫遂捃拾糾
之文詔殺賊太行山中御史相見于懷慶是日蜀帥敗
賴文詔力戰大破賊甫解甲而御史語言輕重不得文
詔拂衣起面叱之廷議謂文詔怙勝而驕緣功大不能
制量移大同大同尋有兩縣失事遂致其罪當吳甡按
秦以慶陽之戰知文詔奏功于朝又薦其部將馮舉曹
變蛟等比撫晉而文詔已論戍乃上書追訟其功承疇
亦請貰文詔責後效用自助帝乃以文詔還之然賊已
滋甚不可為矣盖文詔有大將才在大同及得罪不與
討賊者兩年而賊從畿南豫以復入于秦
畿南之被寇也六年正月初四日賊騎闌入西山距順
德百里大名道盧象昇率兵禦卻之二月賊以左良
玉兵挫于武安也從小山澗入真定井陘道寇從化檄
守將李定王國璽李㟶救之國璽中賊伏㟶馳救士卒
傷殆盡國璽潰圍出賊分其伍為二北向者西犯平縣
東窺固關南向者剽河北慶輝諸府科臣孟國祚曰畿
南咽喉重地順德為大平原千里直走京師非有河山
為之蔽也今晉有曹文詔張應昌豫有左良玉鄧玘賊
將何之乎昔之秦敺于晉晉敺于豫者今轉而敺之順
德矣請通州兵二千馳救許之四月沙河臨洺告急按
臣衞景瑗請昌平兵二千援之報可真保巡撫丁魁
楚以四月二十一日移鎮順德(丁魁楚奏騷動畿南者盡是遼兵由王威老耄)
(剝削其軍故全營八百人俱逃威僅追回一百九十人其餘皆棄而為賊)保定總兵梁甫以
八千人馳至洺邯會勘西山義勇糾其父子兄弟紓家
難自請殺賊二十八日自順德至内邱由臨城抵郝莊
賊衆數萬屯小西天山中梁甫屯龍門距賊三十里大
名道象昇駐内邱西東黃寺井陘道從化駐臨城西五
月初三日接戰明日又戰賊走臨城西山初七日游擊
董維坤被圍于冷水村梁甫分兵救之别設覆于石城
南賊遇伏大北退歸小西天老營翼日大名道象昇再
邀之于青龍岡破之象昇臨陣以身為士卒先矢石滿
前不為動軍中目之曰盧公真能將也時命太監陳
大奎閻思印謝文舉孫茂霖為内中軍分監文詔應昌
良玉玘軍發帑金四萬綵段干疋為軍前給賞文詔
夜襲賊于偏店賊已走多墜崖谷諸將會兵逐之沙河
從邯鄲南逸八月初四日賊復犯沙河縣之丹井入
邢臺西太上井(闕)嶺盧象昇同太監楊進朝擊之有斬
獲二十四日賊屯元氏縣梁甫擊之于石家溝斬首百
餘人九月犯平山縣賊首張有(即一盞燈)為張應昌所將
卒楊芳所擒十月犯行唐靈夀阜平尋犯趙州至寧
晉舉人李(闕)并其姊與弟皆死之賊阻清水河不
得渡掠南宮縣甚酷梁甫兵在獲鹿不時至賊恣蹂栢
鄉西去兵科盧兆龍請致梁甫于理不行五臺山廣
袤數百里南通畿輔東枕雲中北接雁門西連太原賊
據顯通寺以中臺為奧突其中糗糧足廬舍完賊阻其
險以游魂假息我師有真保二鎮重兵兼鄧玘之川卒
倪寵王樸之京營合諸將兵力殄逋亡延命之寇沛若
有餘顧羣帥頡頏不前猥云山深路岐邊長而賊衆雖
奉明詔夾勦實莫肯深入霆擊也七年報功疏曰流
寇自六年正月追勦出境後再犯于四月七日自茨龍
以至濬滑地幾千里衆逾十萬及十一月十二日始奏
廓清六年正月賊入漿水川守備揚芳有白會村宋家
庄之捷閏四月解武安之圍而遼和之賊大盛則有侯
蘭村之捷進屯滹沱店有牛家峪之捷梁甫初會師有
八方冷水石城之捷小魚山之捷賊遁南沙有石盆口
支碢口之捷流氛剪艾略盡賊收餘衆而西又有桃樹
坪許兒崖之捷京營紀倪兩總兵援豫次順德遇賊於
牛皮窩破之所將卒又有漿水川之捷宋家莊及滹沱
米花寨之捷鐵連山之捷贊西玉皇廟之捷秋後賊勢
北向動萬以數撫臣所將卒有石家溝之捷許亭沙灘
及銅冶之捷井陘道所將卒有洪洞張村之捷都司田
時升有青沙黃沙之捷梁甫有温塘場之捷游擊李定
有北峪之捷小棗庄石頭寨之捷楊芳有南佐材成角
村之捷王國璽有黑滹河之捷趙完璧有四社之捷鄧
玘以川兵赴援甫入境則有白草關之捷賊寇平山有
紅子店馬種川之捷賊遁青石嶺有紅澗村之捷又有
醉漢口之捷賊南奔又折而犯臨城玘逆要其前有魚
柱嶺之捷賊從山後奔入邢西梁甫扼于黃寺八方之
間賊不能東會京營奉旨赴畿賊悉逃入武安陽邑濟
城等處為團結鄉勇所擊皆死徧搜山谷直抵丹井畿
南之境幾于無賊或云畿南討賊有監視内臣撫鎮依
之以濫功賞奏報多不以實當賊在内邱臨城間監軍
者大名井陘二道大名道盧象昇手與賊格戰刃及于
鞍失馬以步鬭免為賊所憚不敢窺大名魏人至今言
之疏止叙井陘而不及何也然盧卒以功名顯
豫寇之劇也視秦與國難相終始不可以日月疆域為
斷獨其初受兵實始于河北三郡三郡者懷慶為上彰
德次之衞輝又次之當郝土膏之撫豫也(三年十月二十九日豫撫)
(郝土膏報移鎮)豫士大夫憂賊以宗祿贏羡歲四萬追溯鉤考
可數十萬請練鄉兵中州富實搜贖鍰出捐助事亦易
辦不果行昌平侍郎侯恂豫人初開軍府拔左良玉于
行伍用為大將良玉感激思效豫士大夫亦信之五
年九月賊掠懷濟焚清化破修武知修武事劉鳳翔縋
城遁道被殺縣尉余守彬訓導朱家彦紳士侯來問等
七十餘人俱死賊居三日陽和兵至乃去突入清華鎮
焚殺數千家旁掠武涉輝縣遂圍懷慶參將黃士英戰
沒于河内之大山口守道尹仲知府别如綸率紳民固
守廷議用昌兵殺賊以千二百人付左良玉而陳永福
以裨校從征其大指專在中州會修武清化之寇竄入
平陽因檄良玉入晉十二月初十日賊抵王屋山犯西
陽衆二萬官兵二千餘人用砲擊之賊死者三百西遁
聚于高平之間時撫豫者樊尚燝(郝土膏後又有吳光義光義艱去尚燝由)
(太僕少卿辛未陞任)以左良玉為請疏曰昌鎮之兵即河南之兵
餉即河南之餉樞臣移緩就急臣不敢爭但豫非無事
賊氛漸逼請以左良玉駐澤州適中之地北可以援高
平長子東可以救臨縣潞安西可以應陽城沁水為晉
保境兼顧濟源詔從之聽良玉受尚燝節制并諭曹文
詔以同心殺賊有急則秦兵騁而東豫兵逼而西晉兵
從中横擊勿以交境為解六年正月初九日賊在邢
臺山三省接境名摩天嶺窄道崖直抵武安犯隰州初
十日陽邑陷參將芮𤦺守備王繼綂死之十四日左良
玉勝之于涉縣之西坡賊望昌兵旗幟皆讋懾然謀噬
中州益甚二月左良玉兵挫于武安賊以三四萬從趙
寨而東都司蔡如薰禦之于急呼河中軍曹鳴鶚馬擢
相策應至邰原關卒遇賊鳴鶚與戰勝之天晚結兩營
相犄角平明鳴鶚提刀衝突戰至已賊益多火藥盡移
營合擢軍營開為所乘二將及裨將姚應鵾皆死鳴鶚
將種矯健善鬭擢持軍觀望不力故敗兵千餘悉沒賊
得氣愈逞走輝縣知縣事張克儉有備賊乃聚衆于輝
之百泉書院三日循楮邱而北屯據林縣之山谿元村
趙村饑民揭竿相望而起樊尚燝罷以太常寺少卿
玄默代之有旨玄默同巡按劉令譽查前撫失事三
月賊再入河内十七日左良玉逐賊于輝縣賊從十八
盤黃端口南下奔河村入修武清化游擊越效忠登屋
避賊墮賊執而戕之陶希謙故儒將賊追急馬驚落塹
而死左良玉救武安二十日襲賊于萬善驛二十八日
大戰于柳樹口再獲其首惡賊乃西奔四月十九日
馬鳳儀邀賊于臨洺關二十六日左良玉破賊于武
安獲賊將囚之逸追之復得曹文詔與黎城之賊戰
涉縣之圍解先是豫中有毛兵有鄉兵不過七千賊
犯覃懷失數百犯武安亦如之犯濟懷失千人至是再
犯武安三犯清化(效忠希謙之敗)額兵折亡殆盡左良玉一旅
之師勢成孤注不得已而請鄧玘川兵又以石砫土司
馬鳳儀之兵益之玘以六千人戍遵化也久客思歸再
復登州有功詔奬其成勞勉以便道殺賊許功成之日
還蜀鳳儀從遵永調防固關登州平保兵還鎮龍固守
禦有人改以赴中州之急禮給事中張鏡心有河南四
路宿兵之議遂命良玉玘鳳儀當其三豫撫整頓毛兵
當其一然毛兵屢敗不可以用也賊礟石甫發于孩兒
村鳳儀以孤軍在侯家莊被圍孫弘謨楊芳等(兩人保撫中軍)
不能救石砫兵俱沒五月鄧玘擊賊于濟源之善陽
山射紫金樑殪之或曰王自用自病死其衆散他部以
去十二日賊十餘萬逼礘川玘救之賊攻彭城鎮不得
入鄧左二將會師于彭城賊在湯淇去衞輝十五里十
六日二將勝之于清池柳莊賊乃退入林安山中川將
楊遇春邀賊于大峰口二十五日賊至林縣遇春先驅
毛營丁守賢繼之南陽兵錢繼功殿遇春中賊伏死賊
得其旗幟誘守賢并歿復攻繼功勿動賊始輕鄧玘為
不足憚二十九日曹文詔率五營兵夜襲賊于偏店村
賊敗走墜崖谷無算鄧玘亦于胡谷村追及偕良玉同
逐賊沙河賊自邯鄲南逸六月初六日賊圍湯隂鄧
玘被困于土樵窩良玉救之始脫豫撫以輝縣急一日
夜二百里穿賊中馳入城揮諸將追賊當是時賊負太
行山為阻晉苦所備者多豫實單虚不能并力豫士大
夫請以洪承疇移駐潼關兼制晉豫二撫與曹文詔鄧
玘張應昌三鎮兵為便帝曰勦賊撫鎮專責别設總督
反滋諉卸不如重兩撫事權副總以上奏請參遊以下
軍法從事俾節制三大帥而責以三月必殄賊有不及
期者罪之時潞王有疏告急言衞輝城庳土惡選護衞
三百人助守先後捐米七百石銀三千兩歲祿麥銀六
千兩益餉又因故妃塚被發以鳳泗陵寢可虞并勸帝
早行揃薙毋輕視賊帝特命倪寵王樸為總兵以京營
兵六千行監以太監楊應朝盧九德賜二帥弓矢千五
百戰馬三百皆選騎可用倪王以中官請竊爵賞職方
郎李繼貞爭之曰倪寵敭歴邊疆在京營六年陟大帥
尚未為過王樸乃王威子原無實歴副參之任累次叙
加多從其父分功推京營僅逾半載以府銜出征其誰
輕之又求加總兵恐無以厭人望左良玉李卑皆身經
百戰位次反出其下恐聞而解體宜量加左李二將以
都督僉事署總兵庶無相臨之分有以安其心焉帝深
頷其言命從之于倪王則中官以為有成命不欲奪也
七月河北道袁楷追賊于濟源之南窰走之鄧左二
將再破賊于官村于沁河于清化于萬善左軍武安八
德之捷扼之于隘所斬獲尤多曹文詔又擊之懷慶之
紫陵村湯九州駐兵水冶居安林磁武四邑要路賊不
得逞八月六日賊焚温縣之西關九月湯左二將
及京營軍屢有斬獲十月賊之奔晉者復返豫京兵
尾其後湯左扼其前湯兵勝之于青店石岡京兵勝之
于石坡牛尾賊大困十一月官軍于武安之柳泉于
猛虎村再破賊賊張妙手賀雙全等三十六家詭詞乞
撫道臣常道立信之因太監楊進朝以請會天寒河冰
合廿四日賊從毛家寨策馬徑渡是為澠池縣之馬蹄
窩防河中軍袁大權遇敵死河北諸軍謬云追之半渡
因冰解不及自此三晉畿南懷慶彰德衞輝三郡不受
賊禍者十年而遂有甲申之事
舊史氏曰予嘗觀靈寶許公邊鎮圖稱嘉靖七年延綏
歲饑軍民幾致禍亂深咎弘治成化中本色改折為非
策盖居延本嬴秦所開河南地漢唐用之控帶荒徼宋
設重鎮專制夏人土風粗猛邊人不知作業用之則為
我兵棄之則為我寇自昔然矣當崇禎元二年間朝廷
若豫憂秦地俾主計者盡補三邊十年之餉而出内帑
數十萬金以收召鄜延環慶之饑民三年可成勁旅即
國家獲其死力豈徒西陲無警已乎胡為棄此孑遺立
視顛仆而莫救彼皆河朔健兒長大帶劒豈能如嬰兒
之絶哺乳老羸之轉溝中故王嘉引白梃作難清水營
木瓜園蠭午景從神一元振臂大呼新安堡柳樹澗雲
合響應其後兵拏不解乃至竭天下之財以填黑水之
壑而究無濟于事中原幾無寧宇惜乎用之有遲速而
治亂之形異也晉人之言曰賊虐始于秦而棄疾於我
(巡按羅世錦歸咎于秦謂以隣為壑給事中裴君賜晉人也奏曰必責成秦之撫鎮驅之回秦而後再議勦撫)
夫孟門鎮先有盜千人(永寧州之孟門鎮有盜千人勾陜西大同集口之盜合二千餘)
(人)而壺關&KR0624;民繼起此可盡謂之秦賊乎自鳥鼠至于
勾注文弛武玩其病則一胡廷宴仙克謹以釀亂繩之
未始有輕重也士大夫沿承平餘習端拜詳視需次而
至公卿其出膺節鉞率坐不闚堂頤使鈐下虞侯示威
重莫適勤念兵事者微獨此也烏程相密勿大臣戰守
機宜思陵從之取計吳興化受命撫晉辭謁西朝房相
國揖之曰流寇癬疥之疾不足多慮是時賊已踰底柱
涉河津當國老謀猶置之度外此扁鵲視齊桓侯之疾
在于骨髓而左右為禁方者以害未中于腠理有不瀕
死者幾希矣書曰用命賞于祖不用命戮于社曹文詔
喋血兩河﨑嶇百戰手挈全秦還之天子宜按勲格剖
符定封乃苛以小文陷之他事内隳忠臣之氣外厭讒
夫之謀賊因挺解得以養其梟雄王國樑孫顯祖喪師
失律非有桑榆可收之才跋扈難施之勢若坐而斬之
纛下即諸將軍股栗而逸罰自如功罪混淆其何以戰
天子遣龍武親軍以重三輔儼如六飛之在行而將吏
勤惰出于殿師夙沙觀軍朝恩之口左良玉湯九州之
徒所以徘徊而弗擊也嗟乎三晉地形險固畿南河北
山川犬牙相錯神京扼之于前黃河繞之于左閫外諸
君并心滅賊譬如逐鹿園中探丸囊底飛走路絶形屈
勢窮乃縱使渡河魚爛土崩不可復救當事知塞太行
之口而不斷黃河之津君子于六年十一月澠池之事
未嘗不撫卷太息以為此中原之所以潰國家之所以
亡也余故詮次流寇始事之略而以澠池終焉
附記
杜文煥曰文煥于庚午二月督延綏固原兵三千諭
降王之爵等七百人而苗美潛伏小滴流山再破之
追至安塞縣之鐵葉塞已入其軍而美復遁尋獲其
首于賀家灣賊黨所自獻也延東黃甫川賊王嘉引
齊三等以延撫標下副將李釗求貨于賊怒而襲破
黃甫清水木瓜三堡洪公以鎮西將軍印授余討之
余先擊齊三以斷嘉引聲援陣于三神堂佯退誘之
返鬭大破賊賊約嘉引同送款余不許勒兵誓衆陣
斬王嘉引等露布入告時天旱民饑賊大起米脂賊
張獻忠所據十八寨偽乞降余陽許之先討清澗保
安安塞諸賊俘斬八百人而府谷餘孽王家用等復
起陷山西河曲大司馬梁公廷棟請拜余為大將軍
兼督秦晉兩巡撫親履行間運糧草紀功罪余聞命
馳赴河曲家用阻險堅守天沍寒大雨雪梁公檄催
戰余不可曰如此我士卒必傷絶其糧春至鼔而下
之百全之道也會寧帥饑軍神一元攻陷延西新安
寧塞柳樹澗三堡寧塞余所居宗人多死乃留曹文
詔圍河曲而拜表西救神賊時棄寧塞陷保安已又
據合水圍慶陽府余與戰慶陽城下斬首無算賊偽
降總督楊公鶴信之下令曰一魁就款已題寧塞安
插官兵妄殺一賊者用兩兵償余歎曰賊襲陷寧塞
畏我而逃今借名城為盜資我宗人可與賊逼處此
土乎遂以其族行尋為制府所中乃得罪以去觀此
紀則嘉引已死于黃甫川而陷河曲者乃其黨王家
用為兩人杜公榆中世將其論西事必核顧于督撫
所奏報獨殊余疑之後讀李少司馬為職方所覆奏
有云文煥身為大帥王嘉引之級真偽不辨信其已
死懈于追擊然則杜公臨事已誤其著書示後猶護
前不改邪梁大司馬為人有幹濟才嘗請補三邊缺
餉并拏問秦中貪殘有司非前後數公可及其奏杜
文煥為大將假事權用西人以辦西賊不為無見杜
自謂勦撫異同受忌中傷而吳興化所勘延川殺良
狀以杜部將李崇榮殺逃難民曹孟孝等一百九十
九名口與李應期所糾相合杜因此下吏吳與應期
先後以撫糾制府者也其事安所考信姑兩存之
三年十月職方李繼貞請賑延綏疏曰皇上以數萬
金錢而活數十萬生靈福澤莫大焉活數十萬生
靈而農桑復業賦稅常供所獲不止數十萬金錢也
利益莫大焉彼地斗米銀四錢發銀不如發粟之有
濟宜先發四五萬金用董搏霄人運之法就近糴粟
輸至軍前更勅省直援納事例及贖鍰俱輸粟入邊
不許折銀酌量脚價低昂其值使輸者稍有饒益則
輸必多可以撫饑可以賞功而依賊之民必散賊不
就降即就縛耳
四年正月二十三日再覆延撫杜鎮疏曰賊勢燎原
延撫洪承疇秦帥杜文煥各以本地為急西馳不復
東顧疏請撤王承恩還鎮夫入衞西將之宜撤回臣
部籌之久矣不獨王承恩宜還鎮延綏雖楊騏亦當
還鎮固原也不獨二將宜還鎮其部下之兵亦宜隨
之西還非以逸之乃所以用之順其西歸之性使之
殺賊賊平乃許歸鎮必爭效命秦中撫鎮既得西來
兵將之助勇氣自倍賊當消沮而後乃可勦撫並用
撫非撫賊撫我饑民之從賊者也已從賊者雖多猶
有限未從賊而勢必從賊者無限當此斗米四錢之
日慈父不能有其子而能禁其束手就斃乎撫臣請
留站銀止可權給饑軍安能及民宜如神廟四十四
年特遣御史賑荒東省之法一以宣布德意一以安
輯流亡必得三十萬石之粟以往在附近州縣稍熟
地方賢有司設法糴買運至近賊處所盡心賑濟賊
就撫者給以耕種推誠安插如此則民之已化為賊
者將還化為民而將化為賊者且永不為賊賊黨漸
散賊勢自孤必有斬元惡以獻者矣此費應在戶部
戶部有則宜立發無則亦宜力請若戶部不請臣又
不代為請日復一日殘破愈甚將費數百萬不能收
拾而人民逃竄東作盡廢延西平汾之百萬錢糧歸
烏有矣雖增兵增將何救于事哉度今日平賊之費
與他日平賊之費孰多今日借出之費與他日有出
無入之費孰得當有不俟臣言之畢者矣疏入帝乃
令王承恩還鎮遣御史吳甡以十萬金往賑而藩王
以下捐助五萬金粟麥二萬石然所救不及十之一
四年七月因遣楊嘉謨還鎮李繼貞再疏爭之曰前
賑臣攜十萬金往度一金一人止可活十萬人而斗
米七錢亦止可活五十日耳皇上宜勅賑臣回奏前
十萬金果足乎不則當早沛恩膏雖内帑不宜惜也
余時初登朝李談及世事輒太息曰賊初起得十萬
金便可濟吾爭之經年始見從今賊勢已十倍于前
非三十萬石不可主上以國用匱乏慎惜金錢雖下
手詔命耑使所齎止此如以杯水救車薪庸有濟乎
李清練有識其先幾料得失歴若指掌帝召見賞其
有執撫天津有效尋倚為大司馬時寇勢已不可為
李公亦大病臨歿猶以國事為念云
辛未二月帝召輔臣九卿科道及各省監司于文華
殿帝問山西按察使杜喬林曰河曲之城何以賊到
輒破喬林曰賊未嘗攻有饑民為内應故失守帝問
陜西參政劉應遇以近寇所在應遇曰一在延安一
在宜川帝曰寇亦吾赤子也不可純以勦為事王左
掛既降何又殺之應遇曰彼降仍掠不得已而戮之
以示警時帝方勵精出治于輯瑞時遍諮地方得失
河曲之失守左掛之詐降皆有關安危諸臣不能奏
方略答明問終于勦撫不定廷議混淆負天子憂憫
元元之意焉
按臣李應期有秦中流賊旋撫旋叛疏帝命確查新
按臣吳甡疏曰延慶屢年缺餉又連年旱荒盜賊蜂
起東路則王嘉引攻府谷渡河入晉西路則神一元
破寧塞破柳樹澗破安邊破保安一元死其弟一魁
繼之又破合水圍慶陽督臣楊鶴以本年三月移鎮
寧州招撫一魁安插寧塞者四千有竒尚有未盡餘
黨如郝臨菴劉六等衆不下數萬督臣五月初旬纔
離寧州而保安餘賊已分掠環縣真定之間延安四
載竒荒邊軍倡亂煽聚米綏清澗各鄉村被掠脅從
甚衆幾于無民去年秋冬之間諸盜如點燈子整齊
王不沾泥之類延山蔓野莫可嚮邇榆中州縣既無
可掠遂流劫延南延撫洪承疇方收拾東西兩路于
延南力不能及撫臣練國事初任西安屯卒單弱不
能制賊三月間掠宜川雒水宜君中部等縣點燈子
衆號數萬自山西過河而歸據黃龍山一帶聲勢甚
熾臣遵旨蠲征延北士民始有更生之望惟西安北
界韓城白水澄城蒲城郃陽宜君中部數十州縣最
受荼毒殺典史千總都司中軍運糧委官鄉村殘破者
數百計男婦殺死者數萬計五月總兵王承恩榆林
道(臣)張福臻始綂勤王兵五千餘南下勦賊屢戰捷
賊望風潛遁乃督(臣)楊鶴移鎮耀州下令招安諸頭
目掠取已飽有赴耀州求撫者督(臣)給賞花紅鼓樂
迎導造花名冊予路費錢待之殊厚亦有臨陣抱旗
乞降者如滿天星等榆林道(臣)張福臻收入行伍隨
征者亦不下數百賊黨見大兵在南遂北歸延川安
定清澗綏德米脂吳堡葭州故地解散者一二嘯聚
者千百鄉村打糧士民有官賊之謠點燈子聚衆五
六千在清澗之解家溝花牙寺名為就撫近復有渡
河之報慶陽郝臨菴劉六等亦受道臣周自強之撫
餘黨披猖于環合今又攻陷中部矣
昔之命吳甡賑濟也延長見受賊圍同知趙鶴宣布
德音其圍立解清澗有降賊黨雄等四百給散一如
官軍米脂從賊者十之七聞賑還歸收入里籍凡三
千人安見賊之不可款附乎楊鶴之于神一魁給賞
花紅鼔樂迎導索劄副則予以官求安插則定其地
奉之惟恐不及有潼關道胡其俊者賊獨頭虎已出
其境追送九十萬錢名曰餽贐又因其索酒&KR1458;梁肉
傳致給之當賊初起輕胡廷宴之安坐不擊謂此吾
省城賢主人關中傳以為笑余嘗疑其太甚由今觀
之信乎其不虚矣
秦人曰崇禎元年清澗有一書生孟長更于本處石
油寺日則讀書夜則點燈抄寫鄉人訛言長更在石
油寺若黃巢造兵書作反長更不能自白恐官司捕
之遂倡衆作亂因長夜點燈逼迫至此衆號為點燈
子云
秦人刑給事中薛國觀疏曰賊之恣也由喬應甲撫
秦置劫盜不問實釀其禍當魏璫修郄關中諸君子
追賍令亟應甲狂易有心疾咆哮闞怒噬若瘈狗顧
于探丸惡少煦煦畜之何哉夫盜賊小人一氣所出
胡廷宴本閹黨也其名在逆案中瞶眊罷愞迺與兇
暴者同害人皆知思陵遭遇百六而不知逆閹竊柄
七年于建牙大吏遍置私人其政事衡決法令廢弛
足以蘊災而召禍此可為太息者也
鄒漪曰莊烈愍帝英明勤儉不可謂非令主乃其受
病獨在慎惜金錢大學云財聚則民散財散則民聚
孟子曰民為貴社稷次之當賊之初起不過數輩飢
民從之者無幾若早聽李職方言解散可待乃爭之
經年而始行賊已瀰山漫谷此區區十萬金猶以杯
水救車薪庸有濟乎祗緣廟堂之上以延綏視延綏
未嘗以全秦視延綏以秦視秦未嘗以天下安危視
秦以故忠言不用謂賊旦暮可平豈知涓涓不塞漸
成江河後雖欲圖有圖之而不可得者矣甚矣時之
勿可失也夫人主富有四海内帑所積除御用外何
非長物猶記吾師李宮允明睿之言曰先時發出一
錢可當兩錢之費急時與人萬錢不敵一錢之用旨
哉斯言可為鑒戒即如諸藩之陷何莫不由乎此楚
府之亡也獻忠見其庫中金百萬笑曰有如此貲財
而不設守朱鬍子真庸兒秦府之俘也天寒冰結不
肯人給一綿衣福府之醢也惟謹錄鑰牡坐視軍民
疾首蹙額而莫之救蜀府之陷也成都令吳繼善請
發帑金散朽粟王不聽而周邸之守汴梁捐金至一
百二十萬殺一賊者予一元寶以故人心成城攻凡
三次圍至九月卒不得下成敗利鈍其效彰彰嗚呼
只坐一慳遂成胥溺有國有天下莫不皆然御史姜
思睿有疏云貪小利而成大害由今思之其言洵不
謬矣
綏寇紀略卷一
