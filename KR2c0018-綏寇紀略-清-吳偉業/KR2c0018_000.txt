綏寇紀略紀事本末類
提要
(臣)等謹案綏寇紀略十二卷
國朝吳偉業撰偉業字駿公號梅村太倉人明
崇禎辛未以第三人及第入
國朝官至國子監祭酒是編專紀崇禎時流寇
迄于明亡分為十二篇曰澠池渡曰車箱困
曰真寧恨曰朱陽潰曰黑水擒曰穀城變曰
開縣敗曰汴渠墊曰通城擊曰鹽亭誅曰九
江哀曰虞淵沈每篇後加以論斷其虞淵沈
一篇皆記明末災異與篇名不相應考朱彝
尊曝書亭集有此書跋云梅村以順治壬辰
舍館嘉興之萬夀宫輯綏寇紀略久之其鄉
人發雕是編僅十二卷而止虞淵沈中下二
卷未付棗木傳刻明史開局求天下野史盡
上史館於是先生足本出予抄入百六叢書
歸田之後為友人借失云云意者明末降闖
勸進諸臣子孫尚存故當時諱而不出歟此
本為康熙甲寅鄒式金所刻在未開史局之
前故亦無虞淵沈中下二卷而彝尊所輯百
六叢書為人借失者雖稱後十八年從吳興
書賈購得今亦不可復見此二卷遂佚之矣
彝尊又稱其書以三字標題倣蘇鶚杜陽襍
編何光遠鑑戒錄之例考文章全以三字標
題始于繆襲魏鐃歌詞鶚光遠遂沿以著書
偉業叙述時事乃用此例頗不免小說纖仄
之體其回護楊嗣昌左良玉亦涉恩怨之私
未為公論然記事尚頗詳悉彝尊所謂聞之
於朝雖不及見者之確切而終勝草野傳聞
可資國史之采輯亦公論也乾隆四十三年
五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
