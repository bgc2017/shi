綏寇紀略卷八
國子監祭酒吳偉業撰
汴渠墊
洪武三年大封諸子列聖相承家法建置維屏訖于季
代二百八十餘載或除或絶存者三十王太行以西曰
晉曰瀋雁門以東曰代覃懷以北曰趙曰鄭曰潞河濟
之間曰魯曰德海岱曰衡洞庭以南曰岷曰滎曰吉曰
桂豫章以西曰益曰淮蒼梧界蠻徼曰靖江此十六王
者所封夐絶河山或僅以免即先後被兵中十餘年獲
休息焉君子于其事也始之書終之書非不一書而足
也大梁溯洛入汝惟四王周高皇帝第五子封開封定
王橚以下十傳而端王之子恭枵紹封為周王唐高皇
帝第二十三子封南陽定王桱以下九傳而裕王之子
聿&KR0008;紹封為唐王崇英宗第五子封汝寧簡王見澤以
下七傳而昭王之子由樻紹封為崇王福神宗第二子
常洵封洛陽為福王又封其次子由崧為德昌王關中
絶隴道惟五王秦高皇帝第二子封西安愍王樉以下
十四傳而(闕)王之子存樞紹封為秦王肅高皇帝第十
四子封甘州改蘭州莊王楧以下九傳而憲王之子識
鋐紹封為肅王慶高皇帝第十六子封慶陽改寧州又
改寧夏靖王㮵以下九傳而憲王之子帥鋅紹封為慶
王韓高皇帝第二十子封開原改平凉憲王松以下十
一傳而敬王之子亶&KR3139;紹封為韓王瑞神宗第五子常
浩封漢中為瑞王自鄂達郢屬之蘄春惟四王楚高皇
帝第六子封武昌昭王楨以下八傳而恭王之子華奎
紹封為楚王襄仁宗第五子封長沙改襄陽憲王瞻墡
以下八傳而靖王之子翊銘紹封為襄王荆宣宗第七
子封建昌改蘄州憲王瞻堈以下九傳而定王之子慈
□紹封為荆王惠神宗第六子常潤封荆州為惠王梁
山跨劒閣惟一王蜀高皇帝第十一子封成都獻王椿
以下十三傳而恭王之子至澍紹封為蜀王寇初起西
延闔鎮反慶肅國被邊地唇齒而臨洮寧夏之兵疾討
賊不與于亂韓恃固原為捍蔽秦有金城之固瑞有雲
棧之阻秦將吏既破賊則桐封以草竊為不足憂崇禎
之六七年賊渡河再入關往來豫楚而窺蜀諸侯王之
被兵者其鬼神以震擾闕其禋祀田疇以茀穢棄其耔
耘民人則辛苦墊隘罔敢寧居聘問則淹洫雍閼失于
期會卒至乎枝葉凋本根撥底喪亡而莫之救也跡其
形勢楚懸絶大江則緩周秦蜀通都居重則緩荆處蘄
春非上游肅洮河之陽慶賀蘭山下遠則亦緩唐與福
負秦嶺距關崇涉于淮泗韓據涇渭西控隴瑞綰梁益
出襃中襄惠通庸濮而楗之江七王不幸當天下之衝
疆場日駭大懼社稷之顛隕以恥王室故數以賊情上
聞瑞王之言曰臣賴先帝休德獲奉西藩未朞年而寇
至比晉賊再渡河闌入漢興七年正月十五日破洵陽
紫陽平利白河繼陷督臣洪承疇來救單騎布甲披荆
棘入險阻搜捕山間寇臣助犒軍及賑饑銀七千餘兩
賊始奔遁近境以寧既而鳳縣再陷蜀賊入秦州楚賊
上興安六月自興安西鄉犯郡界游擊唐通憑漢江力
拒不能渡賊方東鈔澤北據鳳西擾沔縣寧羌南鄭孤
城在萬山絶谷中賊四面至覆亡無日臣于肺腑至親
近也于藩封至僻陋也于寇盜至危迫也惟陛下哀憐
韓王之言曰賊以七年九月初五日攻平凉東西兩門
交急賊已從東關之北攀而上都司李應孝劉添祿手
擊賊殺七人膊之擲其首城下賊乃轉而東自辰薄旰
行始盡崇信靈臺涇州相繼失又轉入平凉之郭為李
應孝所却而鎮原華亭咸被圍平凉屬城十破其五邠
乾汧隴鄰封鈔略殆遍聲言芟夷四境即平凉在掌握
無所逃國初設平凉衞屯田碁置列三百寨官二百軍
三千有竒今僅存尫羸百十老卒何以守前一年皇上
念潞王苦寇急增設一參將兵三千人即潞州衞屯糧
充餉臣願以韓比潞邀親親之恩焉初賊纔過河入豫
楚也雒稍偏宛汝荆襄各有警而荆州當陽先陷故惠
王奔命告急南陽城庳薄唐王捐千金謀修築太守陳
振豪弗授功又與王因他事齟齬王以為言帝震怒逮
振豪下之理王請以陳永福為耑將亦援潞事以比帝
弗許八年冬賊再犯南陽王又奏曰臣有莊田數百頃
為朝廷恩賜及臣祖父之所封殖以十月十一日之交
賊燔燒聚落儲偫略盡守舍輔國將軍顧煜遇害其母
梅夫人重創死賊往來瓦屋石橋臣祖墳園咫尺繫臣
心腑旦夕靡寧南陽恃鄙而不警備臣出私財蓄火藥
布渠答賊是以避弗犯而焚我郊保今七月不雨二麥
未藝臣鄉沈家冲飢民揭竿有平林下杜之志可為寒
心又曰臣府護衞千二百人近制以其半為汴梁班軍
番直給撫臣以下由使甚無謂也惟明詔念臣困戹以
全軍見還臣得賴國恩周廬擊柝遠斥堠無恐帝報之
曰南陽班軍番直祖宗朝定制已久朕不敢變諸可以
為王捍禦者不愛于王當帝之從信邸入也篤宗廟厚
同姓以崇重諸侯之禮郡縣吏弗詘體于王者王得自
言即所持非是帝輒骫天下法以右王帝又數召見宗
人遴其才擢之官欲以通宗祿之窮而變其制其後上
書言事得乘置至京師日益衆或非所宜言帝亦浸厭
之不能有以禁也帝發金匱書得高皇帝制曰宗室子
孫入為中朝官者得以其階換授有司議議者曰將軍
中尉皆一品如此即三公九卿一朝而盈廷者數百人
非所以為法帝拂然曰親親任賢古之道也何不可却
其奏再詳之有朝士顯謂儀制郎吳之屏曰君胡不以
有唐故事告上乎夫入為卿士出為牧伯此三代制唐
室諸侯王兼官借職不必以其階如曹成王者傳稱其
為參軍刺史可攷而知也今宗人坐糜國儲奈何不講
求通變于當世可施行者而專以固陋逆上意吳愕眙
弗應宰相大僚無一人讀書識國體者以此大不慊禮
侍郎陳子壯署部事主覆奏遂欲以守官堅執為名高
各藩皆知帝意所向懷廷論切弗敢爭而唐王獨貽書
子壯相駁難王素辨博喜文詞其書稱說典訓援據經
傳皆有本廷臣顧弗及知特以諸侯厲鋒氣持異同為
足畏而已帝尋惡子壯疏詞強諍下之獄衆口惜子壯
者輒以尤王王亦浸驕薄公卿為不足重當高皇帝時
諸王得巡行所部革除後網漸密京師所置吏握其事
禁私車將從輕媠出即送喪至諸墳園非詔令不許南
陽既寇衝八年後彌甚王嘗望烽火接天思海内且大
亂終日守空宮對僕隷拊髀太息曰安能鬱鬱效龐涓
死此下乎中州督撫大臣見諸藩各以輕重逼寇患周
王好行其德福王日閉閣飲醇酒崇王奉浮屠戰守事
皆聽將吏所為而南陽日陳兵自衞得材武稱然王血
氣方剛恣自用又不能䘏其宗人過寖淫上聞非真有
淮南濟北之心伍被開章之計也帝既撓羣下重骨肉
漸聞諸王怙恩德驕盈不自簡束南陽要害地而王建
請轉廣書辭不遜順失藩臣禮傾側擾攘之際恐有赤
眉樊崇平陵方望詿誤王以成狂狡之謀意不能無纖
介會都門有急王請提軍入援事不行廷臣輒文致其
罪帝乃下詔廢為庶人禁錮之自此諸藩惵息不敢復
言兵事矣帝爲討賊需餉歲百萬民力大屈有司捐薪
俸有紀錄民入錢佐軍者假清卿秩優之下詔襃美風
示海内焉武清侯李誠銘者慈聖皇太后姪也先朝待
外戚有體太后母天下詎肯金錢私其親熹廟失御累
朝所積無訾省有傳其在李氏宮省事秘人莫知侯有
孽子其母微家衆不以為兄弟齒侯亡爭財忿鬩告其
兄藏禁物精鏐瓌寶累萬萬帝召見侯長子諭令輸助
國以自為名固對曰無有因發怒稍迫趣之亡何得病
死帝追感先后取田宅還之餘弗問(誠銘長子錦衣百戶李國瑞次子李)
(國臣孽子李國正國正奏莊房地土金銀外它珍寶數百萬帝命遵吉解部以襄城工國瑞娶于新樂又與嘉)
(定為婚姻故新樂太夫人及嘉定伯奎皆為之請帝弗許後以慈聖憑語于皇子而免)時有上書
者曰諸王跨土連城衣租食稅此皆縣官力也今天子
憂勞日昃苦征繕之不給王高枕而王一郡天下有急
王獨得安耶願下明詔遣近臣諭旨其上國帑以贍軍
用帝曰朕以方内不靖為諸王憂維王骨肉兄弟共吾
一體詩不云乎缾之罄矣維罍之恥其詔有司弗復言
久之卒莫應國初親王祿五萬石後改為一萬石秦晉
楚蜀地相埒周于後徙封皆極天下膏腴商賈百貨所
輳殖其富比京師萬歷中人傳楚王名他人子為子後
嗣王姊張郡主索貲財不能滿宗人相告言(楚恭王無子取舅王)
(大之子子之其家亦取家人子一人以進乃後封通山王者也恭王長女張郡主為討蘆洲不應又宗人雙橋)
(負王府貲五百金被鎖郡主請寬不從怒而發其事)帝遣官即訊王行金累億萬
事得解楚坐此少減耗而四國俱完他王雖高帝子不
及也文皇靖難後自言我子不得與先帝子等祿不及
十之五累聖所封後親屬漸以疎即恩賚亦浸薄惟神
宗四子帝叔父最親瑞惠桂在熹宗朝始之國開邸之
日淺土瘠而多故天下皆憐之獨福王在兄弟中莫得
以為比福王神宗之愛子也母鄭貴妃最幸王皇后無
子光宗于兄弟居長繫中外心帝意亦素定苐貴妃早
貴顧天下有出鄭氏上者即&KR1333;望雖至尊亦兩難之仗
廷諍力稍自強浸尋乃日為離間諸大臣調護萬端元
良既冊命而四子同日出閣恩寵惟均凡以為鄭氏也
福王大婚費三十萬營洛陽府第二十八萬帝非貴妃
不寢食妃一子雖長猶不離抱聞其將遠離日夜泣請
之國日期者數十百奏置弗省最後妃弟子鄭養性亦
言之雖非至誠顧以太子名號久正帝春秋高久病不
乘此時早就邸為王富貴計何庸復待乎妃亦心動言
之帝不能戀戀母子情獨辦治國裝宜厚帝喟然從之
當是時海内全盛帝所遣稅使礦使數十人月有奉日
有進廣南明珠滇黔丹砂空青寶石豫章磁陜西異織
文毳蜀重錦齊楚礦金礦銀他搜括嬴羨億萬計名人
主私財入貴妃掌握擬斥十之九以資王諸宮人中使
竊言曰王本共天下此不足計也特為下詔賜莊田四
萬頃所司爭之力得減半中州腴土苦不足度山東湖
廣界以充王又奏乞江陵故相所沒産江都至太平沿
江荻洲雜稅并四川鹽井榷茶銀自益舊制王府田聽
民占而徵其賦王左右勸王多規肥饒地入府為永業
既則伴讀承奉諸官假履定步畝為名乘傳列旌旗笳
吹所至索輿皂餼廩無算田之良楛租之多寡胥懸其
口常過汝州擅殺人山東江楚之間富家憂攘奪農夫
疲供億天下騷動其請福府食鹽也于洛中設邸閣中
使至淮揚支王鹽一千三百引乾沒要求輒倍中州舊
食河東鹽有令旨非王店所出不得鬻淮商開中既詘
晉引復滯九邊軍餉無所資帝悉其故命換給長蘆然
去洛陽遠以為不如河東便弗肯改自慈聖登遐未兩
月而愛子去膝下帝忽忽不樂瑞王年二十有四婚未
成惠桂齒相亞無選擇命羣臣交章叩閣率寢遏而福
邸信使通籍中左門一月數請朝上夕報可四方奸人
亡命之徒探風旨走利如鶩閔不畏死張差龐保劉成
之變緣是而生然兩宮慈孝無間王亦專奉已無所睥
睨訖于三朝繼綂骨肉晏如原本祖宗家法之善而光
廟因心篤愛為卓絶已及崇禎中王失神考久貴妃亦
前歿内官宮媪為王中詗京師者多失勢老病死河南
大亂王于國家屬尊地近在宮中時幾奪宗獨性不喜
賓客智謀奇計之士莫進乎前所好惟婦女娼樂中外
為不足忌然終用敗十三年河南大旱蝗人相食王謹
錄籥牡不憂念宗人百姓援兵之過洛者口語籍籍或
詈道中曰王府金錢百萬厭粱肉而令吾輩枵腹死賊
手南大司馬呂維祺在城中聞之惟以大計動王王不
用先是秦大破李自成于潼關原餘衆散略盡自成竄
漢南秦兵蹙其北左兵扼其南窘不知所為伏一年有
餘不復出食且盡謀自經養子李雙喜止之是年秋自
成令軍中盡殺所掠婦女以五十騎突圍走由鄖均向
伊洛河南饑民相率歸之復大振十二月李自成陷永
寧殺萬安王采&KR0008;熊耳以西民保聚山澤者連拔四十
八寨遂陷宜陽十四年正月壬寅黃霧四塞日眚無光
河南分守道王胤昌率邑紳警備總兵王紹禹偕劉羅
二副將引其兵抵洛王召三將入賜宴加禮出糒醪犒
軍十七日紹禹請以兵入城王箋阻者三不可止劉羅
二軍背東南關而舍薄暮有呌呼聲束苣燒土門詐云
逐賊抵七里河與之合十九日賊至羅用其火軍反攻
東城見乘障有固志護保者訊應實報曰城守嚴馮太
守(一俊)守南王兵備(胤昌)守西張知縣(正學)守東王總兵暨衞
推官(靖忠)主行檄而西北陬為衞分地賊命其下向西北
攻二十日王見事急出千金募士縋而出用矛以入賊
營昏時賊漸退夜半王紹禹親軍反從城上呼賊相笑
諾執王胤昌屬刃于其頸口噤齘索餉紹禹從旁解軍
以手推之曰此豈老總兵當言時邪揮刀殺守堞者燒
城樓開北門賊入王逃匿民舍中明日賊跡而執之道
遇呂維祺年已邁為賊反接奮其首視王謂曰王死生
命也名義至重無自辱王瞠不語尋遇害賊踞王宮醵
飲荐王于俎汋其血襍鹿醢嘗之曰此福祿酒也維祺
大罵賊死之有兩承奉伏王屍哭賊捽去承奉呼曰王
死某不願生就若乞一棺收王骨即齏粉不恨賊義而
許之桐棺一寸載以下車兩人即其旁自縊東關迎恩
寺僧道濟者鄭貴妃所剃度以替王入道者也乘賊間
舁其櫬止廡下祠而哭之審理李春茂典膳張守賢典
樂劉文魁縋城遁世子亦走免遇官兵疑腰有寶物裂
其裳裸露道旁得一護衞軍牽挽過河廬于孟縣訪求
福王妃尚在相見不復識抱持哭初賊之入王府也珠
玉貨賂山積裝縑囊負任以入盧氏山中發王府中金
及倉粟大賑饑民時杞縣人李巖術者宋獻策起從賊
教自成為好言紿衆曰王侯貴人剝窮民視其凍餒吾
故殺之以為若曹令饑者以遠近就食男子二十以上
願從軍者月食四十金趫敢能為將者倍之從我可富
貴無為交手死民奔走赴之者百萬燒王宮火三日不
絶用雒陽掾邵時昌為偽總理俾守城實棄之去也豫
撫李仙風于二月十日至河南府取時昌及從逆張旋
吉以下十數人梟懸之稱恢復功其道府推知等官皆
在惟白尚文死不得其尸云已為饑民所噉食矣叛將
羅泰劉見義不知何以見獲伏法王紹禹初傳死于兵
後膠致京磔于市事聞帝震悼輟朝三日泣謂羣臣曰
王皇祖愛子遭家不造遘于閔凶其以特牛一告慰定
陵特羊一告于皇貴妃之園寢河南有司改殯王具弔
襚世子在懷慶授館餽餐備凶荒之禮焉(帝發御前銀一萬坤寧宮)
(四千承乾宮三千翊坤宮三千太子一千又慈慶宮懿安后銀一千慈寧宮皇祖宣懿康昭妃銀五百皇考孝)
(溫定懿妃五百俱著王裕民冉興讓葉高標齎往以慰䘏福藩世子)嗚呼春秋之義大責
帥以上相專征之重而親王不以其道終君子謂督師
之罪無所辭矣夫洛陽周王城自漢以來都之三川天
下之中地四達善戰者所必爭嗣昌乃專力于鄖襄而
緩備于京洛賊因抵隙蹈瑕而王紹禹羅泰之軍得以
動于惡乃道路所傳有謂兩王繼陷福隕而襄隨之者
帝與羣臣弗信也嗣昌之將行言于帝曰臣請以襄陽
為根本其規度襄陽城也仞深溝方洫而三環之造飛
梁設横枑陳利兵而譏訶非符要合者不得渡嗣昌雖
移駐夔峽軍資甲仗在焉諸將左良玉以下并帑于城
中江漢間列城數十倚襄陽為天險賊之得志于洛陽
也移師汴梁百道攻城者七晝夜周王出庫金五十萬
資守陴者而特懸賞有殪一賊者予五十金士跔籍大
呼擊賊賊未退同時南陽汝寧皆午道疲敝唐新立崇
僅堞宮垣以守帝詘指念磐石諸宗曰秦蜀遠楚與豫
接壤而荆僻處江介一州當有虞心襄陽宿重兵即惠
邸在郢中可無恐况襄王乎一日御武英方進炙咄咄
顧左右問汴梁云何忽宗人丞傳襄府福清王有表帝
推案起曰果爾襄王真不免矣福清王奏曰臣常澄襄
王之次子也臣藩奉國厚恩世守赤社不意二月初四
日夜半南門火一城糜沸傳曰監軍道家丁反臣父殿
廬火亦起融風吹之延爇萬屋臣睡夢中聞人馬聲飛
鏃著臣頭目見城中兵亦與格鬭天明賊大至太守王
承曾保臣及臣弟進賢王常淦突圍出臣遣人探父動
定始知初五日被賊執至西城樓殺死放火燒城肢體
為燼拾頭髗骨數寸以歸臣一慟殞絶臣宗弟貴陽王
常法于西城門外被殺臣兄已故世子宮柩盡焚殺死
蘭陽王母夫人徐氏太和王妃郎氏宮人李氏等四十
三口臣父國寶内官張進喜投井得存臣兄襄世子常
添先于崇禎十三年十一月二十五日薨妃聶氏繼逝
臣父前經赴告道梗未奉愍綸痛念臣父托體王家沒
身賊手臣不能相從灰土慚負天地惟皇上早殄此賊
俾微臣雪父兄暴骨之恨帝覽之感動命所司喪葬一
如福邸禮(襄王追諡忠王葬城西青安山)拊几歎曰襄洛天下形勝而
襄建瓴東南憲王以仁宗愛子徙封于襄有深意襄亡
陪京必震恐且曰朕為天下討賊浹辰之間兩王皆以
國斃是天厭我家而剪棄其子孫也不然賊何以至此
顧疑楊嗣昌獨無奏久之知張獻忠邀殺閣部解餉官
于路竊其文書傳箭以入城嗣昌所積五省餉金弓刀
火藥數十萬及守兵數千人皆歸賊洛陽國帑而襄陽
軍資兩藩陷闖獻遂不可復制嗣昌在重慶聞亂返荆
州將謁惠邸王命閽者謝曰先生願見寡人者請先朝
襄王嗣昌慚乃縊是年東宮田貴妃薨妃帝所愛幸生
兩男皇五子早殤永王年少帝感天下亂悽愴骨肉傷
懷有老宮人及見定陵問以宮中往事稱神宗晚年王
皇后稀進見福王辭之國出宮門召還數四期以三歲
來入朝大漸時顧視貴妃用洛陽為念因言孝恪皇太
后病篤光宗請旨得往省孝恪目已盲兩手捫太子欲
有告光宗遽曰皇父鄭娘娘待兒子厚今鄭娘娘長御
隨以來孝恪悟其意嚙指曰我所嘗備極天下苦兒知
之足矣復何言遂訣光宗即位之三日懸母畫像對之
拜且哭會宴駕無人言貴妃時事者果母子耑寵擅天
下邪以今觀之亦何益帝為欷歔起周皇后居坤寧宮
宮禁禮重太子定王既出閣非帝命不得朝一日帝坐
便殿太子前致請案上有急奏河南寇以某月日破某
城而上歎曰若不知得幾見而母而動關我乎今後弗
復泥常也宮中所奉宣懿康昭劉太妃者神宗妃嬪中
推謹厚撫愛諸王帝以主慈寧宮禮之如太母常朝歲
節畢見帝就便坐俄欠申偃别榻太妃戒勿驚命尚衣
謹覆之左右植立以俟頃之帝覺乃起攝衣冠謝曰神
祖時海内少事至兒子苦枝梧多難兩夜省文書未嘗
交睫心煩懣輒廢餐自以年才踰壯為國事磨耗蚤困
劣在太妃前惛然不自持一至此太妃為之泣下帝亦
汍瀾者久之諸宮人莫能仰視(劉太妃以十五年薨年八十有六)帝之
憂汴急也尋聞圍解乃由王故得全則大喜既下詔襃
王且加勞曰此高皇帝神靈憫宗室子孫維城莫固啟
王心而降之福也又以其意諭秦蜀楚諸藩曰王不鑑
洛陽已事乎苟能如周王城何患不完寇何患不滅先
是肅王親廟不戒于火祏主犧象皆亡賊登臯蘭山涉
乾鹽池入慶藩國界荆王見革左詭降欲與為好召入
宴盛帷帳陳女樂具百人之饌以饗兵見者皆憂其啓
寇心(荆王嘗戴小帽過酒肆茶坊游戲曰如此世界且圖樂耳)其它王初因遠不及
寇皆以書來省難比李青山蠢戾于濟北呂瘦子跳梁
于湖南益王(益王端王十一世孫定王由术之子)亦稱建昌妖人密教實
繁有徒江湖海岱亡命蠭起而臨藍平凉乃云宗人通
賊(長沙城内有榖城主撥置奸黨楊吐虹等為賊内應)帝以為此同姓深恥皆由
諸王平昔不能樹之以德董之以教故窮竒饕餮棄親
即異生其禍心論天潢支屬惟周為睦故惓惓以周王
為宗室儀表周自定王啟土憲守其共德而加之以文
東書堂集古法書手自臨摹勒石暇則製樂府被新聲
梁園士女弦歌之渢渢乎盛世之響焉高皇諸子蜀獻
王好學帝呼為蜀秀才妙選名儒侍講幄繕寫購藏圖
書甚富而周有中原文物之盛比肩儷美稍欲加尚之
萬歷初周鎮國中尉睦㮮為宗正招延通儒講串經義
以教同姓諸生作五經稽疑帝系世表竭四十年之力
訪求遺書牙籤識别登萬二千五百餘卷自大内秘本
所未有者西亭竹居悉丹鉛讎勘西亭即中尉竹居者
其子也王即趙宋故宮為寢城南有繁臺遺址四方賢
士大夫曳裾來游比于相如嚴助它王小子侯雞鞠狗
馬多豪少年之戲獨汴梁宗人贍文詞被服嫻雅左右
列敦卣樽壺丹青竹素在昔高皇剖符之日備物典策
申之以訓詞分之以彝器百年有道弘長詒謀燕翼子
孫多彬彬三代之風詩曰世之不顯厥猶翼翼其周宗
之謂乎夫國于天地命祀山川河與崧高周之望也周
之始封即憂河圯而遷洛尋復返舊都歲有事于河至
端王末載發秘記讀之曰王室將衰河決為害王告其
世子以為大慼曰後二十年必驗今王立寇難作河益
南徙匠人置𣙗準水形以測望地平河身高出王殿檁
者尺有二寸每春漲嚙隄吏民刑牲沈璧走馬傳籌報
水至何所與烽燧等自汴梁受圍帝以中原為急用丁
啓睿為督師赦傅宗龍用為秦督擢巡按高名衡代李
仙風為豫撫九月宗龍兵敗死于項城秦撫汪喬年誓
師出關于襄城被殺自成乘勝圍南陽總兵猛如虎戰
死十一月四日南陽陷唐王遇害于麒麟閣(唐王之遇害也有湘)
(安王尚在帝令附近州縣居住又唐王裕妃張氏顛沛居襄陽有詔撫按官護衞供膳俟修整府第迎養舊邸)
十二月自成陷禹州州徽王故封地王廢專城太康王
以下七郡王多死二十四日李自成引羅汝才之衆再
圍汴梁高名衡偕巡按御史任濬總兵陳永福為城守
丁啟睿在許州不能戰入汴梁避賊周王盡出庫金犒
師被傷者與殺賊同賞賊衝車撞擊負戶穿穴城壊二
十七處皆距躍可上坦如大逵永福率吏士力鬭賊飛
火發機洞胸達脇愛弟親將碎于背後終不為動矢射
自成中目手㸐巨礟殺其巨帥上天龍等擐甲四十晝
夜鬚眉焦灼指血滲漉生馘三十三人斬一千七百十
有八級城乃克全賊以十五年正月十四日退屯朱仙
鎮三月癸亥賊復進為攻城折傷士卒遂起長圍期以
必拔帝先起孫傅庭為秦督至是更用侯恂率援勦官
兵救汴左良玉壁于近境憚賊弗敢擊汴梁食盡人相
食九月十五日河流驟決其聲如雷水沸鬱數十丈王
露次闉闍七日督師侯恂率總兵卜從善以舟師迎王
王與二妃世子後宮貴戚三十餘人乘夜達堤口止于
河北柳圈坊太康伯張皇親之第人民枕籍死者累鉅
萬或乘高縛筏銜繩浮渡以水湍悍非柎絓屋角即身
槁樹顛游涌而逸者十不得一城中淤泥反土信宿填
滿(水由來家集分三股一直衝破汴城至二十二日水將與城齊西分二股圍住賊巢賊奔吹臺避水或)
(云賊由馬家口決河灌城河決後改從杞縣唐邑亳州以入淮河賊竟往西南一帶)易曰地上
有水比先王以建萬國親諸侯禹導九河玄冥效職魚
鱉咸若玉帛來同迨乎三后之季汾洮弗宣榖洛交鬭
龍蛇起陸百川沸騰自古記之周為國之分子奄宅土
中析圭之後麟趾發祥騶虞告瑞古稱魯衞今有周京
何意䝟貐蚩尤跳宕赤縣而支祈肆虐河伯助殃頓使
士女化為沙蟲廟社淪于陷井十王之典章物采故家之
禮樂詩書無不昏墊洪流堙沈息壤可不痛哉初李自
成非能知水亡人國效王賁之灌大梁者也彼恃其累
勝下睢陳捲宛洛苟得一都會則&KR0972;然欲自王及見汴
沒于巨浸乃聚其徒謀返據襄陽或曰楊文岳以真保
之兵守汝寧崇王尚在若秦將吏出關而汝蔡復犄其
後中原之勢尚未有所分也十一月某日自成乃下汝
寧殺文岳取崇王及世子行(賊圍急有通謀崇王中貴矯王旨議降者文岳砍柱)
(厲聲曰誰為此言吾當手刃之王亦誓死守或勸之去曰我去如百姓何其被執也賊令諭降州邑之未下者)
(王不從遂于泌陽遇害并世子慈焲俱死尚有王之弟河陽王由材王之次子慈焜亦與難)而以兵
臨襄陽福清王以社稷之鎮公子兵至走免是賊再克
而襄再亡也襄不言陷言易也惠尤不辰(惠王諱常潤)以全
郢之重鄖與沅二撫之左右我而不能一矢加賊奉王
以次于湘潭天子以上游形便有司之過裨王失守不
得已下璽書慰勞焉十六年正月(闕)日張獻忠陷蘄州
荆王先薨賊下令圍王宮盡掠其所見妓樂蘄人初憂
王為誨盜果驗左良玉畏自成之偪過武昌以軍事謀
之楚王王又畏良玉之偪而恐其弗行也嘿不應良玉
辭而下王乃自募承天德安之潰兵給以餉用長史徐
學顏領之謂之楚新兵獻忠破漢陽五月二十九日于
煤炭洲以二十艘輕軍潛渡楚新兵開門降賊參將崔
文榮長史徐學顔死之故相賀逢聖正衣冠投于水王
為獻忠所得遺貲尚百萬賊縛王置所乘輦舁而沈之
江惠王之走湘潭也舟遇風于陵陽磯楚士大夫從孥
于王者多漂沒王僅以免張獻忠陷長沙吉王惠王走
衡州獻忠陷衡州吉惠桂三王走永(桂王諱常瀛皇七子李貴妃出與惠)
(王同母)獻忠追三王于永湖南巡按劉熙祚遣人護三王
入西粤以身當寇入永州死守城陷不屈遂殉難時湖
南諸邸岷以他事遇于亂榮先薨(榮憲王由榑之子慈照崇禎闕年封闕年)
(薨絶)武岡常德望塵而奔豫楚十二王皆沒而孫傅庭以
十萬之衆折于河南李自成西入關西安宵潰秦王有
軹道之辱獨劉妃慟哭以國破家亡不如死長史章世
炯自縊自成入據秦府僭偽號榆林諸將猶苦戰力不
敵三邊覆沒慶肅同燼平凉受圍四日執韓王屠之賊
渡河陷汾州懷慶福邸德昌王(諱由崧即福王)再走免與太妃
相失河北山東諸王避寇南下賊攻太原取晉(晉恭王十一世)
(孫穆王長子求桂以萬歷四十一年紹封)入大同取代(代簡王九世孫鼐勺以萬歷十四年進封)
自成以三月十七日至京師向彰義門坐其左右兩人
人有識之者曰此晉王代王也夫紀侯去其國春秋是
之蜀之盟蔡侯許男不書乘楚車謂之失位所以存滅
國重舊封也先朝以空名奉骨肉實奪之權故處天王
伯叔之尊勢乃制于黔首詩曰瑣兮尾兮流離之子于
諸王又何尤焉禮國君死社稷君子于襄洛也則著之
于秦晉也則微之城郭壞宗廟隳若是而王存焉者稀
矣自成既以犯京師國亡而獻忠于岳陽渡江由荆門
走蜀蜀錦綺百貨甲天下而世盛傳蜀王能作黃金自
獻王得鴻寶之書于内府子孫善黃白冶化然皆積不
用王恃其都為金城石郭蜀士大夫以蠶叢本不通中
國此遺種處弗復多憂成都令吳繼善江南人才辨闊
達有謀見賊據秦揉楚而北都之問不至痛哭于蜀王
之朝以書諫曰高皇帝衆建藩輔碁置繡錯數年以來
踣命亡氏失其國家此數王者非真有敗道失德見絶
于天也直以擁富貴之貲狃便安之計為賊所利而不
思自全此非殿下前車之鑒乎今楚氛日惡秦關失守
曹闖徭黃陸梁左右殿下付之悠悠而不恤夫全蜀之
險在邊不在腹若設重戍于䕫關劒閣誠足自固否則
黃牛白帝亦屬彛庚黑水陽平更多岐徑乃欲坐守門
庭謂為設險不可解者一也往者藺酋撲滅獻賊逃遁
止以藺兵力有虧獻地利不習今者荆襄撤其藩籬秦
隴寒其唇齒揣量賊情益無瞻忌而欲援引前事冀倖
將來不可解者二也至于錦城之固不及秦關白水之
險寧踰湘漢此可恃以無虞彼何為而失守且城如孤
注救援先窮時及嚴冬長驅尤易累卵不足喻其危厝
火不足明其急而猶事泄泄以幸苟免不可解者三也
為殿下計宜召境内各官諮諏謀議發帑金以贍戍卒
散朽粟以慰饑氓出明禁以絶厮養蒼頭蠲積逋以免
流離溝瘠募民兵以守隘結彛目以資援政教内修聲
勢旁震則可易危為安轉禍為福苟或不然蜀事誠莫
知所終矣竊為殿下危之蜀世有共德王亦賢見其書
太切不無動特以祖宗之法不典兵不與民事而蜀撫
陳士竒迂緩不達時務巡按御史劉之渤稍彊執失人
心皆弗能力諍繼善再三告以高皇帝之制于諸王寄
以討賊委之保邦萬一不戒以至失守王縱不愛身獨
不恤國家不念祖宗何終弗從五月而審知國信七月
而䕫門傳賊遽至成都一日數驚(闕)夜呼曰闖至矣
明日又呼曰獻至矣王不知所為謀以其宮人遯于荒
富家亦從孥以出之渤持不可乃已八月四日獻忠傅
城下王始出其金懸之市購戰守者莫應賊攻圍三日
夜以巨礟穴城東北陬而震之城崩遂乘以入王遇害
劉之渤罵賊死吳繼善閤門死者三十六人同時成都
府推官劉士斗華陽知縣沈雲祚俱死嗚呼蜀竟亡矣
當獻忠初入蜀而瑞王先以漢中瓦解奔竄于重慶為
賊所執殺之天無雲而震者三(瑞王好佛從不近女色丞監以下皆化之吳民)
(有解瑞府糧者無導行之費輒大獲早歸其死于重慶也見一道氣直沖天王端坐其中冉冉而上人謂之兵)
(解云)瑞王在宮中衣服禮秩降等兄弟王善地而已王醜
地日苦兵秦將吏不能救資蜀帥以援故其急也歸蜀
而卒死于蜀悲夫
綏寇紀略卷八
