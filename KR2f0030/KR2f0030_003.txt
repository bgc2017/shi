潘司空奏疏卷三
明潘季馴撰
兵部奏疏
清理庫藏疏
為清理庫藏事車駕清吏司案呈奉本部送該本司呈
卷查先奉本部送准兵部咨該南京兵部尚書翁大立
題稱本部車駕職方二司庫貯有馬船工料馬價地租
等銀積數頗多向不查理恐生姦弊乞照南京戶工二
部并武庫司錢糧事例會同科道查盤仍三年一次永
為定例一節相應依擬等因覆奉欽依咨部送司隨該
本部先任尚書楊兆會同南京兵科給事中王良心南
京江西道監察御史張一鯤將二司各項銀兩自萬歴
五年十一月二十九日起至萬歴六年四月終止備細
查明造冊奏繳訖今自萬歴六年五月初一日起至萬
歴九年四月終止又及三年所有二司在庫各項錢糧
收放數目冊卷相應照例請官會查等因行間又據武
庫清吏司呈為議處皂役以革積弊事卷查嘉靖六年
奉本部送准兵部咨該詹事府詹事兼翰林院學士霍
韜具題前事本部覆議將武庫司收放過柴直錢糧文
卷立為定例三年清查一次每遇刷卷之期本部先行
具奏題請科道官會同本部堂上官逐一清查造冊進
繳若有情弊聽其舉參等因節奉世宗皇帝聖旨是南
京兵部行去著一體欽遵欽此一向遵行在卷萬歴七
年三月内該本部尚書楊兆題將萬歴三年正月初一
日起至五年十二月終止本司收放柴直并見在銀兩
請官查盤兵部覆奉欽依備咨前來到部送司通行會
查間隨准京畿道御史李學詩案驗照刷各年文卷送
刷未完陞任續於萬歴八年六月初三日准京畿道御
史張簡案驗將本卷刷完領回隨即移文科道見今會
查完日造冊另行奏繳外今照本司萬歴六年正月初
一日起至八年十二月終止又係三年例應請官清查
等因各呈到部送司奉此理合案呈施行等因到部臣
等看得二司所請查盤俱經奉有明旨著為成例無容
别議但查得先該本部尚書翁大立題為設總庫委專
官以便收支以防姦宄事要得設立總庫一所將車駕
職方武庫三司銀兩皆入其中歲輪主事一員不妨原
務兼管兵部覆奉欽依遵行在卷臣等竊惟庫以總名
者以其并貯三司之錢糧而言也及至查盤分為二起
一庫兩請一年再盤非惟事體煩瑣抑於原設總庫之
意不免矛盾况查車職二司銀兩則武庫司所貯係在
不查之數及查武庫司銀兩則車職二司所貯又係未
查之時黠吏積庫儻有侵漁難保無那彼應此之弊也
臣等反覆思維無如一併查盤為便再查武庫司應查
之期在萬歴八年十二月終車職二司應查之期在萬
歴九年四月終相去亦不甚遠而先臣霍韜原題欲遇
刷卷之期本部先行題請會查者其意欲以京畿道之
所查刷參之本部之所會查意甚善也則武庫司所請
之期似為允妥臣等竊擬合無容臣咨行南京都察院
及行該科請差科道官各一員會同臣等將三司收支
銀兩數目通自應查之日起至八年十二月終止一併
查盤明白造冊奏繳如有情弊即行參處其車職二司
應查自本年正月至四月分錢糧扣至萬歴十一年十
二月終與同武庫司一併會查則事體畫一而姦弊易
稽矣伏望勅下該部再加查議如果臣等所言不謬擬
議上請咨行遵奉施行臣等幸甚
查覈直銀疏
為仰遵明旨查覈裁革官員直銀懇乞聖明酌議以定
經制以裕民生事武庫清吏司案呈奉本部送准兵部
咨該南京吏科給事中吳琯奏前事該兵部覆奉欽依
本部移咨南京兵部備查各衙門先今裁革及見今奉
旨議革官員直堂銀兩應存若干應減若干及原派州
縣減編若干酌議停妥上請定奪仍行各該撫按嚴督州
縣將原派柴直遵照近例務要上緊依期完解以濟支
給如有仍前拖欠年終聽該部參奏降罰其扣存薪銀
不得那移别用俱送戶部收貯備荒每遇年終造冊進
繳等因備咨到部送司卷查嘉靖六年該詹事府詹事
霍韜奏為議處皂役以革積弊事内開南京九卿等衙
門官已裁減而皂役猶仍原額要行查議減革兵部覆
准備咨前來該本部先任尚書李充嗣會議具題南京
文武衙門官員直堂逐一查議裁減外共計存留九百
八十八名内出辦工食七百五十九名正身應役二百
二十九名該兵部覆奉欽依咨部欽遵以為定數考之
會典所載原額已經裒減惟各部屬併三法司官把門
直廳等役原額數少未經議裁今該前因遵照欽依事
理行准南京大小九卿各該衙門查自正統六年歴嘉
隆以來節次裁革併見今奉旨革過官員逐一擬議直
銀應存應減緣由回覆前來通查案呈到部看得該科
所陳無非節省民力之意且各處地方頻年災傷小民
困苦寬一分則民受一分之惠委應酌議復該臣會同
各該衙門堂上官議得直堂直廳皂役雖為衙門而設
然官既欲其稱事役亦自宜因官查得先今裁過官員
吏部右侍郎一員司官六員戶部司官一十一員禮部
右侍郎一員司官八員兵部右侍郎一員司官二員刑
部右侍郎一員司官一十九員工部右侍郎一員司官
六員都察院御史九員通政司右參議一員大理寺右
寺丞一員左右寺寺副評事共六員太常寺少卿一員
光祿寺少卿一員鴻臚寺寺丞一員欽天監監副一員
内各堂上官除鴻臚寺直銀已於嘉靖六年議裁外餘
應照員減役無容别議其部屬等官有裁革雖少而直
役原額尚浮者有裁革雖多而直役原額甚少者若止
照裁議革未免少有窒礙臣等通融查議得各司官見
存一員者減去直廳二名存二員者減去一名存三員
或全設者似應照舊都察院十三道大理寺左右二寺
每道每寺各量減一名其他若各衙門之看倉徒存其
名都察院之禁役似涉於濫宗人府之把門尤屬虚費
而五府等衙門如中左二府錦衣衞近該别卷各議裁
僉書一員亦當照例裁減及又查得原額存留直堂七
百五十九名每歲各衙門實支七百五十二名雖各處
拖欠不能全解而比之支數尚多七名相應一併議裁
僉議停妥共該減去直銀并力役計二百零二兩五分
其減編銀兩應於各省直原派額數頗多而徵解不前
或原派額數雖少而頻年災𤯝者各量行減免本部止
開省直總數候題請至日咨行各該巡撫審揀極疲州
縣定數減免今歲審編已定俱以萬歴十年為始出示
曉諭通知不許仍前混編務使小民得沾實惠再照直
堂與柴薪事同一體直銀既可減編柴薪豈得仍舊但
各該有司官員奉例者固有而慢視者不無至如蘇州
淮安等府全不徵解者數年矣各官養廉之資勢難後
時一遇缺乏不免將柴直銀兩通融關給及查本部節
奉題准别項公務動支柴薪銀兩每歲不下二千二百
餘金成化二十二年該本部尚書馬文升題為勸懲武
學師生事内開每次會舉備辦花紅酒席動支缺官柴
薪銀八十兩嘉靖十三年該本部尚書劉龍題為思患
預防以固根本事每年春秋二季考較武學官生每季
備辦紙筆花紅動支缺官柴薪銀四十八兩嘉靖二十
年該本部右侍郎王教題為復舊規以徵船料事每年
准總督漕運都御史咨文動支缺官柴薪銀一千兩給
發造船支用嘉靖二十一年該本部尚書熊浹題為會
議重大事宜請聖裁以禆修省事每年准本部車駕司
付取缺官柴薪銀一千八十兩聽候造船支用夫原額
之數既積年拖欠而動支之數又每年不缺若再裁革
必致匱乏該科有見於此所以未之及也合無將柴薪
銀兩照舊徵解如有盈餘即便收貯每歲候科道官查
盤之日餘剰數多量議若干解送戶部備荒年終造冊
進繳仍嚴行各該州縣恪遵節奉明例將柴薪銀上緊
完解如再玩法拖延容臣等指名參奏庶小民蒙寬恤
之恩而支放亦無匱乏之虞矣
完銷積欠疏
為懇乞題請拯救衆命查算漕糧以便完銷積欠事武
選清吏司案呈奉本部送准南京戶部咨准戶部咨該
本部題戶科抄出南京戶部尚書王好問等題據雲南
清吏司郎中楊邦直署照磨所事浙江清吏司郎中趙
鉞會呈奉本部劄付據南京興武等衞指揮千百戶殷
尚武等通狀告稱武等於嘉靖三十一等年奉文委運
漕糧偶值黃河變遷水患不測旗軍漂流糧米以致臨
倉掛欠參降住俸二十餘年父母凍餓而亡子女鬻賣
度日貧寒徹骨終不能償萬歴元年蒙戶部見得積欠
難完奏准先將官旗家産變賣次將原住俸米并旗軍
月糧扣補完官移文漕運衙門咨行南京兵部轉咨南
京戶部通行各衛責令各官變産銀兩貯庫咨覆漕運
衙門題覆外近奉恩詔内款開一軍職先年為事降調
兩廣等處烟瘴衛所病故不分巳未到衛子孫為因路
遠不能赴所調衛分起送承襲者許令原衛起送承襲
帶俸差操一軍職自萬歴六年二月以前有犯該充終
身軍已經開五年六十以上者比照為民事例子孫准
其承襲欽此武等思得重罪尚在原宥公罪豈不蒙赦
况漂流糧米火燬船隻患出不測情有可原乞念螘命
衆多題請查算已完者准與復職開俸未完者比照戶
部原議子孫襲替事例姑准復職將逐月俸米扣抵還
官庶使完銷有期死亡可救等情到部劄行各職查得
卷内先准南京兵部咨准漕運衙門咨隆慶六年該戶
部尚書王等題為漕運糧銀歴年積欠數多乞賜嚴
追以裕國計以杜侵漁事内開南京錦衣旗手等總下
衞分運官嘉靖三十年起至隆慶五年掛欠漕運糧銀
席板楞木數多題請移咨漕運都御史及咨都察院轉
行巡按御史嚴督該府衛官追併變産原住俸糧并旗
軍月糧如數扣抵等因到部送司今據運官殷尚武等
告稱前因為照南京各衛掛欠糧銀運官應該起解糧
産銀兩已經戶部并漕運衙門催解雖有各把總官開
報原欠并續完文冊猶恐未的又復通行各衛另取各
官完呈庫收前來查驗其與總冊相同者例應准算其
總冊開完而無完呈庫收及雖有完呈庫收而總冊未
開者俱當備造文冊二本咨送戶部原在京通倉者行
京通倉原在漕司者行漕司各查明咨覆前來以憑據
實扣算再照各官已經降級調衛者十有五六産銀無
幾俸亦不多逃移異鄉或乞丐街市苦狀萬端難以悉
數今據告比恩詔事例復職扣俸還官等情似亦萬分
可憫合無議處題請施行等因會呈到臣看得南京錦
衣旗手上下江四總下錦衣等三十三衛運官殷尚武
等自嘉靖三十年起至隆慶五年積欠數多節該戶部
題准將官旗家産變賣并俸糧扣抵原欠及分别各官
監追已故等項議處完報無非憫念寬恤之意及其續
完之數多不對同必須覆勘方有的據其應扣俸米等
項若令領出變價必至食費無存且各官俱巳降級調
衛貧苦不堪所告比照恩詔事例雖事非盡合而情均
可憫既經郎中楊邦直等呈議前來相應題請伏乞皇
上俯念各官漂失之罪誠不可逃水火之變禍亦難脫
勑下戶部再加查議將本部咨送文冊二本通行漕司
并京通倉查明咨報其各官見貯銀數候與折俸銀兩
查算類解漕司轉解所有應扣俸米絹布麥鹽并旗軍
月糧准令扣留倉庫聽候支放通查各官扣俸年月日
期起止及見在職級與承襲優給各明白逐項磨算照
南京折銀扣抵戶部原議漕糧板木席片折銀欠數巳
完者各照原議准與復職開俸未完者姑照子孫襲職
前例亦准復職并與老疾已故子孫未經襲替者查無
别項違礙亦准襲替通扣俸糧完日方許開支等因題
奉聖旨戶部知道欽此欽遵抄出到部議照尚書王好
問極言四總運官不惟無産可變無俸可扣且有乞食
鬻女之苦欲要查明已完者復職開俸未完者姑准復
職襲替又欲比依恩詔將各官年久及已降調充軍者
分别議處實係不得已之計但中間掛欠各官若的係
産盡難追准令復職襲替即以應得俸糧扣補雖非正
法原情似屬可行若係侵欠一槩容其復職襲替則罪
既不及其身法又倖免於後相應覆查其已經降調充
軍運官援引恩詔軍職為事充軍准令子孫襲替事例
但漕糧兩掛欠者例止降級若犯該充軍必係侵欠例
應革襲中間果有不係侵欠止犯公罪情有可原查與
恩例相合者亦應酌處至於糧銀完欠數目委當查明
方有的據其應扣俸糧絹布鹽麥已扣在官者就留倉
庫支放照例折銀扣抵所扣銀兩原係漕糧正額仍應
解還本部方屬停妥既經尚書王議題前來相應
題請恭候命下本部將南京戶部送到欠糧文冊二本
一咨漕司一劄京通二糧廳各照冊開數目逐項查對
原欠并續完分數明白另造一冊逐名填註漕司就便
咨送該部查照追處另送本部一冊備查京通二糧廳
造送本部轉送南京戶部通查各該運官除自隆慶四
年起至隆慶五年止内孫魯隆慶五年既係漂欠相應
併入掛欠項下追處其餘掛欠各官查果已完見在者
准令復職開俸老疾事故者保送子孫襲替未完者嚴
行該衛查果産盡無措取具不扶重甘結狀一送本部
備查一送兵部襲替仍備將各官完欠名數及見在復
職開俸并子孫襲替緣由造冊奏繳青冊送部查考各
官應得俸糧扣完舊欠方准開支其應扣俸糧絹布鹽
鈔并旗軍月糧本色備查起止年月日期及見在職級
承襲優給逐項磨算明白准令扣庫支放照南京折銀
例扣抵務同已追在庫銀兩陸續類解漕司仍將解過
銀數先咨本部知會就將應解淮庫銀兩照數扣解太
倉銀庫以備折糧支放至於各官年久未完糧銀關係
國儲正額除故絶逃絶外例難處豁其運官巳經降級
調衛果有情罪可原者聽該管衙門查實奏報以憑覆
查類奏請奪若運官充軍有不侵欠查與恩例相合者
亦聽該管衙門據實勘報覆查處分本部仍通行各省
直一體遵行等因題奉聖旨是欽此欽遵等因備咨南
京戶部欽遵查照施行該部轉咨本部連送到司案候
京通二糧廳冊并漕司文冊至日查行間節奉本部送
據運官殷尚武等連名通狀告為懇恩推例早賜復職
開俸扣補漕糧等情到部送司隨經案呈本部移咨南
京戶部查取各官住過俸糧并咨取漕司各官完欠的
數及通行各衛查造各官原欠續完并勘報家産果否
盡絶緣由文冊去後續奉本部送准南京戶部咨送京
通二糧廳并各官住過俸糧及漕司咨送錦衣旗手上
江三總完欠糧銀各數目與各衛文冊到部送司該本
司署郎中事主事鄭一麟將各冊逐名查審磨算通查
得金吾前等衛指揮千百戶邵繼文等共七十一員内
有錢糧陸續完補曾經京通漕三冊註銷者有已將銀
米補完三冊未經註銷今驗有完呈庫收者有三冊互
有註銷而無完呈庫收照驗及審各官執稱原無完納
者有各官曾經追扣旗軍月糧解交各該把總驗有關
防印記批回及查三冊各總俱無轉解下落者有各冊
前件下開漂掛銀米數目多少互異者有京通漕三冊
遺開銀米欠數而各衛冊中造報及審各官面認明白
者有嘉靖三十六年分漂流稱奉例蠲免十分之三而
無原題照證者有各官原未降級所欠錢糧扣補完足
者有各官已經降級錢糧已完亦有未完多寡不同者
有各官雖經降級並無錢糧經手者有三冊錢糧註銷
原在漂流掛欠項下及據咨文開稱侵欠者有稱買補
漂流拐帶官銀者有已經問遣本犯已故伊男告辯一
事二招從重改擬遣戍原非侵欠者除内有錢糧補完
已經各冊註明應准銷算無容别議外其補過銀米各
冊雖未註銷既驗有完呈庫收俱係印給或關防鈐記
似非詐冐相應亦准銷算其三冊互註而無完呈庫收
照驗已審各官稱未完補恐係冊中誤開或係逐年更
番别官在北代完而本官在南不及知會合候京通二
廳覆查其各官解交把總銀兩已獲批迴在官即係已
完而該總不行轉交似應著落該總追究下落其各冊
前件下開漂掛銀米多少互異蓋因原冊止開正數而
復以加耗併入故與原數率多矛盾但查加耗者多係
漂流而議單開載每石該折銀七錢今各官欠數若照
正糧每石止該銀七錢若以加耗扣算則又不止七錢
之數矣似應查照議單聽戶部扣除前耗庶免重累其
三冊遺開銀米欠數而各衞冊中報出審各官面認明
白者悉應併入原欠項下其冊稱嘉靖三十六年漂流
例免十分之三未委虚的相應聽戶部覈實銷算其咨
開侵欠據稱隆慶五年委因河患異常俱是漂流掛欠
况京通漕三冊俱無侵欺字樣合聽戶部覆查應否原
豁其咨開買補漂流拐帶官銀據稱具呈本總轉呈總
督糧儲衙門已扣總屬宣州等衞餘米代補似非拐帶
情由亦聽戶部查勘應否准豁其告辯一事二招改擬
從重遣戌稱非侵欠應聽戶部查詳再行漕司覆勘後
招應否原豁通前名項甚多事體不一竊照黃河暴溢
自嘉隆以來歲為漕患其間上損國儲下傷民命不知
凡幾矣然在領運官員既無掌印更番之定制又無方
春入洪之約束天時固多災𤯝人事亦未變通各運官
軍凡遭漂溺其不身飼魚鼈者倖爾得出萬死於一生
又未免嚴督賠補不惟身家重困而且有賣妻鬻子之
苦人情至此誠為可憫乃今河工底績漕輓順流鳬趨
鱗貫直達無虞雖升斗亦無剝損則昔何以害今何以
利章章明矣各官生不逢辰以至於此方其胥溺號籲
無門既而追賠朘削日甚已奉廟堂軫恤特賜欽允漂
欠者許其復職扣俸侵欺者亦許查勘虚實及又查得
近奉恩詔内款開一浙江等總運糧官員有因漂流掛
欠監追五年以上産盡或身故者子孫准其襲替照例
扣俸還官如係侵盜正犯奏請定奪其違限詿誤及中
都等處違誤領班各提參住降俸級立功者准與查復
宥免欽此欽遵此誠朝廷浩蕩之恩各官生全之路也
但自題准以來經今數載未見查勘下落以致各官紛
紛哀乞已經本司一一虚心覈實為此今將各官完欠
數目理合開坐造冊案呈施行等因到部臣等看得殷
尚武等俱因領運漂失致蒙參降住俸年久産盡人亡
丐鬻流移哀苦萬狀兩經南北戶部題請無非慮其積
欠數多經久難完先令變産復准扣俸中有情罪可原
者聽該管衙門覈實奏報其憫念各官之意可謂殷矣况
近奉恩詔殷尚武等委與事例相同既經該司弔查卷
冊逐一磨勘造冊開款前來相應具題伏乞勑下戶兵
二部將後開款目并本部咨送文冊查議明白早為奏
請定奪其各官住過本折俸糧悉聽南京戶部備查原
題事理應扣留者扣留支放應起解者起解各該衙門
收納通候二部議擬上請恭候命下咨行臣等遵照施
行
攄愚見固要樞疏
為攄愚見固要樞以屏東南事臣承乏留兵忝參機務
越二年於兹矣夙夜靡寧莫圖稱塞比年以來江寧海
晏雈葦無驚此實聖神在上坐致太平而臣庶幾逭愆
甚大幸也兹者蒙恩内召即日離任而區區之心猶有
一二淺薄之見未能釋然於懷者竊惟今之談者大都
謂太祖高皇帝定鼎南都宫闕陵寢在焉此根本重地
人人知之人能言之臣無論已試以天下大勢論之鍾
山石城之形勝實為上游諸省之要樞東自京口以控
甌越南自三江以接大海西自皖城以引三楚北自維
揚以達徐潁江浙湖廣三省恃南都為咽喉閩蜀雲貴
兩廣又倚三省為門戶南都安固則諸省皆為幅員此
地未寧則諸省不免搖撼其所關係蓋已櫽括中原過
半矣苟可以嚴封守詰戎兵者詎可不加之意哉顧城
垣之延袤太廣關隘之防守最難内城如龍廣山一帶
則岡岑外峙俯瞰城中覆舟山一帶則内多荒原人蹤
罕至獅子山一帶則城尖徑仄勢無砥屬至於外城尤
極寥廓在東北駕壑凌山守者難於飛輓在西南列柵
積土攻者易於𢷬虚但創造二百餘年一旦欲為更改
之議非惟勞民傷財抑且有駭觀聽然則今日所當綢
繆圖揆以紓朝廷南顧之憂者舍戎兵之外無他策矣
以故樞筦之協贊不可一日缺也將領之責任不可一
日曠也奸萌之潛伏不可不時其稽察也地里之聯絡
不可不責其策應也營伍之漸耗不可不為充實計也
統轄之未均不可不為裒益議也仰惟皇上雖際累洽
之餘而每孜孜於制治保邦之略在臣寧敢以解任之
日而遂泄泄於長慮却顧之謀謹條六事如左伏乞勑
下該部詳議上請施行庶幾東南徹桑土之思而西北
鞏盤石之固矣臣愚幸甚天下幸甚
一復右侍以資籌贊竊惟建官位事繁簡輕重異焉事
可兼而官多設是謂冗員汰之誠是矣至於根本之地
機務之司籌贊於部堂之上者僅一二人而亦以例裁
減此所謂靳小費而虧大體也我朝建鼎之初兩都並
峙六曹一體尋以南部事簡各裁左侍郎一員當其時
議者豈不能并右侍郎而裁之哉一則為政事計欲得
賢以共贊襄一則為國家慮欲儲才以備緩急耳近年
惟戶部總督糧儲留侍郎一員各部盡行裁革止留尚
書一員每遇齎捧及陞遷事故至有兼署二三部者夫
以一部而任一人已非游川暨濟之義以一人而兼數
部尤有越俎治庖之嫌在各衙門且嘖嘖稱不便矣况
兵部參贊守備責重而事繁時或出署他部則精神敝
於劻勷時或借才視篆則事體難於諳達萬一變生叵
測師旅之寄將誰委哉以故言官曾有建議欲復兵部
右侍郎者似應依議復設則平時可藉其贊襄員缺不
難於攝理矣國家節用自有大端區區惜一官餼廪之
費甚非所以重機務而固根本也伏乞聖裁
一嚴交代以便責成竊惟將官身寄安危關係最重必
其統馭以時服習無間而後稱有制之兵古人所云兵
識將心將識士意者良以此也若陞轉不常倏來倏往
為將者多苟且之心為士者無統一之志倉卒有事將
焉賴之查得萬歴九年七月該兵部題奉欽依副總兵
參將游擊領班都司守備提調備禦把總除革任提問
等項及緊急調遣不候交代者督撫即慎選委署外凡
係尋常陞調務候新官見面交代但有不見面交代者
總督撫按即便參奏革任提問以示懲創此所以重委
任而防疎虞法至備也而獨於南京都督及坐營等官
尚未議及一聞陞轉徑自離任殊於事體未安且都督
多自副總兵陞者坐營多自守備陞者彼處必待交代
故其來也常遲此中不候交代故其去也常速以致陞
調一人則必缺官數月甚者或至年餘平時代署操演
已與士卒不相聯屬况萬一有警分道攻守可使之兼
署乎今後相應比照各處事例凡三營都督坐營及浦
子口池河守禦官如遇尋常陞調務候新官見面交代
方許離任違者聽本部參奏革任提問庶將領不至乏
人而緩急亦無失事矣伏乞聖裁
一清寺觀以杜姦萌竊惟良民各守常業寧有異志煽
妖倡亂多屬遊手遊食之徒僧舍道場實其淵藪而在
南都尤甚去歲鎮江妖僧實由潛蹤寺觀者漫無稽查
故至於此近該禮科題為妖黨繁興懇乞申明禁令等
事該禮部覆奉欽依嚴行訪捕已經禮部咨南京禮部
轉咨南京都察院行五城御史及行僧道錄司一體欽
遵禁革此誠弭變一大機括也但寺觀與本部原無統
轄難以稽查相應行令僧道錄司查南京附近大小寺
觀庵院若干所住持何人每月朔望各具不致潛歇遊
食僧道及來歴不明之人結狀赴本部投遞以憑查考
如五城及緝事衙門訪捕有獲合將具結者一併問罪
庶人心常知警而姦萌無所容矣伏乞聖裁
一通警報以便應援竊惟兵家之勢須彼此聯絡互相
策應譬若臂之使指然自古制勝萬全者率是道也頃
者浙中兵民繼亂去留都僅八百里許幸其遄復底定
萬一猖獗豈不為膚剝之患哉而當時傳聞互異將信
將疑欲即時戒嚴則嫌於輕率以搖人心欲從容訪實
則恐有稽誤以致失事此皆勢不相屬偵探無憑使人
難措手耳查得本部勑諭一應合行事務聽爾便宜處
置有與操江及應天淮揚巡撫衙門相關者與各都御史
計議而行副總兵參遊兵備等官俱聽爾委用調遣敢
有抗違者即指名參究欽此已經通行欽遵去後但近
年以來惟操江勢近間相會議其餘若不相關相應題
請申明移咨應天淮揚巡撫凡重大機務及遇有警報
俱速咨本部知會其副總兵參遊兵備等官到任離任
交代俱申白本部方准放行該管信地倘有盜賊生發
及機密重情俱火速報部以便不時委用調遣他如浙
江之嘉湖道江西之九江道湖廣之下江防道俱為近
障與留都均有輔車之勢似應移文彼處兵巡官遇有
該省警報不論大小俱飛報本部以便處置戰守之具
如稽遲誤事聽本部參究庶遠近易為應援而倉卒亦
可備禦矣伏乞聖裁
一收軍丁以實營伍竊惟先王除戎器戒不虞未有聞
警而後簡師庀賦者也今世運承平正櫜弓偃鉞之日
固不敢妄議加兵但留都操軍原額十有二萬其後逃
絶殆盡自嘉隆以來節年因值時變議將餘丁精壯者
選充以實營伍見今操備僅存二萬有竒祖軍與選充
參半將來祖軍逃故日多而收補日少選充者原題
一輩槩不收補營伍空虚日甚一日萬一有警又不免
為選充計耳然選不教之民一旦欲驅之鋒鏑之下豈
得為長策哉故與其驟選於一時不若漸收於平日合
無今後選充軍人逃故者比照祖軍事例許其精壯戶
丁替補專一操備不許營求别差違者即行究革庶幾
兵可漸充而臨期無召募之擾士常服習而遇變有敵
愾之資矣伏乞聖裁
一議調選以均事權竊惟將官之設視士卒之多寡則
統轄適均而訓練可以責成查得神機新江浦口池河
四營軍人分隸把總已均大小教場各馬隊把總二員
管軍獨少然馬軍與步軍不同上班操練下班牧養各
該官員督管俱無容議調外惟大教場舍人隊軍僅盈
千而為把總者二選鋒隊軍足二千而為把總者一小
教場舍人隊軍以百計而為把總者二步隊軍幾五千
而為把總亦二多者或藉口於統馭之難周少者反駕
言於奮武之無地此官之統轄未均也又查得萬歴元
年本部題准將大小教場神機三營見操軍士挑選驍
雄者三千名分隸三營免其雜差令其訓練至萬歴五
年本部會同内外守備科道題准將大教場再行挑選
一千名今營中惟此輩精銳可備緩急但小教場軍數
與大教場相埒而選鋒半之此兵之多寡未均也合無
將大教場舍人隊把總調一員加充選鋒把總小教場
即於步隊軍内比照大教場事例再行挑選一千名亦
以舍人隊把總調一員加充選鋒把總其大教場原添
選鋒之時因重於設把總而題加衞總三員連前共五
員似應裁減一員俟年終有革任者即於五員之内調
補小教場加添選鋒即於步隊衛總之内調補二員亦
不必添設庶官無增置而權可均重矣及照選鋒之兵
既免雜差似應於歇操之日每月責令團操二次使無
忘所事是又於優恤特加之中寓責成獨重之意也伏
乞聖裁
辭免重任疏
為衰庸不堪重任乞恩俯容辭免事臣於本年正月二
十五日接到吏部咨為缺官事奉聖旨潘季馴改刑部
尚書散官照舊欽此先該臣奏為病根深重日就危急
乞恩早賜放歸田里以延殘喘事未奉明旨離任恭候
間於二月二十三日准吏部咨為前事奉聖旨潘季馴
著遵新命上緊前來供職不准辭吏部知道欽此臣不
勝感激不勝惶悚隨焚香望闕叩頭力疾起程前進外
伏念臣樸&KR0554;庸才蠛蠓小器歴官三十四載一籌未輸
荏苒六十三年百病俱集具疏乞骸情出肺肝而不意
恩綸之洊及也當兹革故鼎新之日正陛下進賢退不
肖之時如臣衰庸首宜褫黜謬蒙簡畀實越分涯非惟
輿論之未歸即臣亦自信其不可也感奮私悰犬馬自
誓苟一息之尚在雖百身其何辭但北曹日近天顔非
衰頽所能趨奉而比部職專司命豈昏劣所可肩承昔
虞廷弼教必藉臯陶漢室明刑猶資定國今陛下之德
比隆虞舜而臣愚之才未能彷彿定國於萬一者靦顔
負乘深懼覆餗拜命以来誠莫知其所措矣伏望陛下
俯察愚衷收回成命將臣放歸田里别選賢能以充巨
任庶幾愚分少安而祥刑可致矣臣下情無任隕越待
罪之至
乞休疏
為病根深重日就危急乞恩早賜放歸田里以延殘喘
事職由嘉靖二十九年進士筮仕推官歴陞今職自卑
及崇巳廢復起荏苒三十三年矣先帝培養之深恩我
皇上簡拔之盛德殫竭犬馬勉效涓埃固職之分亦職
之心也豈期分量既逾災緣福過精神大耗病逐齒增
醫藥罔功危廹日甚有不得不哀鳴於君父之前者伏
念職於萬歴七年正月間躬督高堰隄工至二月初五
日因湯恩口難築遂與郎中張譽親往料理凌晨而出
昏黃始竣傳餐不便枵腹終日湖坡曠野風氣倍寒忽
覺左脇下一點如刺透入腹内臟腑皆冷回至茇舍中
昏暈倒地家人輩急以薑湯調牛黃丸灌之方省人事
自是或一月一發或再月一發然猶勉強視事不敢杜門
求攝蓋以大工方殷百責攸萃勢不得不然也延至萬
歴八年十月内解任南來職自度此疾必須棄官調理
具疏乞歸荷蒙温旨慰留令職毋得再辭職感激愈深
圖報愈切且時當明盛正士盈朝職亦誠有不忍言去
者力疾赴任忽復二年前痾雖或間發猶能尸素至本
年十月内則旬日一發至十一月則五六日一發至十
二月中旬則三四日一發發則五内如冰昏眩移晷兼
以寒氣上攻喘𠻳不止晝夜呻吟若頃刻不能自存者
醫生金文章等皆謂病根已深必非旦夕可愈南兵機
務頗繁淹淹廢事職罪大矣伏望陛下察職實有不忍
求去之心憐職實抱不得不去之病特賜矜允放歸里
閭苟延一日陛下一日再生之恩也職無任激切祈懇
惶悚待罪之至
潘司空奏疏卷三
