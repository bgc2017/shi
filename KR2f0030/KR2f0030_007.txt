潘司空奏疏卷七
明潘季馴撰
督撫江西奏疏
分理兵巡道務疏
題為仰遵明旨查議兵巡道務以專責成事據江西按
察司呈奉臣并巡按江西監察御史趙各案驗為殘虐
州官故違明旨枉道曠職懇乞聖明從重究斥以肅吏
治以重民生事仰司即查該司各道官有職守混雜彼
此牽制或偶因事奉勅兼管後遂相沿以為故事徒費
文移關白實於該司道無干者查議呈奪以憑會題施
行奉此案照萬歴伍年肆月貳拾日奉巡撫都御史潘
案驗據守巡南昌道呈稱巡道原駐省城管理南瑞貳
府巡務今奉欽依加以兵備職銜移駐寧州整飭戎務
該州離省數百里盡伍日之力始可巡歴一往一來動
輙半月巡道事務煩冗兩院審錄罪囚操練兵馬出巡
地方閱視城池事體關涉俱應相隨寧州兵備有地方
盜寇之責而復以巡道事務歸之不免顧此失彼查得
福建福州府巡道移駐泉州議將該道事務行清軍道
管理合無比照該省事例轉與奏請令清軍道帶管分
巡各依職掌遵照行事又據饒州兵備兼分巡九江道
呈稱饒南九叁府分巡原駐省會正德末年以來因九
江府濱臨大江饒州府壤界鄱湖各添設兵備壹員駐
劄該府其南康府属肆縣議將星子都昌貳縣分属饒
州兵備建昌安義貳縣分属九江兵備各統轄至隆慶
貳年將分巡道僉事裁革叁府巡務俱改併饒州兵備
兼管今本道看得九江兵道僅止九江壹府伍縣及九
江壹衛而已惟本道所属饒州府鄱陽等㭍縣兼攝新
建進賢建德等縣地方綿闊文移浩繁且如鄱陽之利
陽鎮餘干之黃坵埠安仁之鄧家埠浮梁之景德鎮素
稱盜藪連年失事前車可鑒兵備兼巡叁府未免有查
盤審錄累月經旬之妨一時地方有警勢難朝聞夕回
必至顧此失彼且九江府属與建昌安義去饒甚遠属
官賢否止憑該府官開報素未識其面貌何緣定其妍
媸况地方事務與冊籍等項既申兵備又申分巡俱属
繁費合無將分巡道事務饒州府属并星子都昌貳縣
聽饒州兵備道九江府属并建昌安義貳縣聽九江兵
備道各照管理似為妥便查得潼關兵備係直隸道分
巡議帶管同華拾州縣分巡是西安壹府兩分巡也廣
東惠州添設申威兵備即分巡惠州地方嶺東兵巡道
移駐潮州止分巡潮州地方是嶺東壹道兩分巡也今
饒九地方均為要害兵備兩員各任巡務揆之事體果
與貳省相同乞賜會議題請施行各緣由到院備案行
司即便會同布都貳司并清軍守巡兵備各道從長查
議具由通詳等因依奉通行各司道查議間隨准布政
司照會蒙巡按江西監察御史許批據饒州兵備道副
使郭孝呈前事蒙批布政司會同按察司守巡各道查
議通詳備照到司隨該本司署印副使王象坤會同各
司道看得寧州去省甚遠兵備職在詰戎若令照常回
省巡歴汛地既難擅離而省會刑名鄱湖防禦等項事
務又係該道專責在彼遥制終属掣肘故分巡兵備貳
道事務必須分督始便責成但清軍道兼管驛𫝊勢難
再兼查得屯田道先年兼管袁州兵備駐劄彼地至隆
慶貳年議并分巡湖西管轄屯田道回省止理原務即
今事務頗簡相應將分巡南昌道務併入該道兼理為
便及查饒南九叁府分巡僉事於隆慶貳年裁革彼時
以九江兵備兼管直隸安慶等處事體頗多故將巡道
獨併饒兵壹道今照饒兵道駐鎮湖濱兼護藩封若令
九江巡歴中有鄱湖間阻文移之往返不便民情之諮
訪難周亦属未妥况安慶等處近已改属徽寧兵備道
專管九江兵備事務頗簡今該道議將分巡事務饒州
府属與南康之星子都昌貳縣聽饒州兵備道九江府
属與南康之建昌安義貳縣聽九江兵備道各管理事
體委果妥當具由於萬歴伍年陸月貳拾貳日呈詳奉
巡撫都御史潘看得事干具奏務須詳慎行令本司再
會穏確通詳依奉行間今奉前因隨該本司按察使張
大忠會同布政司左布政使劉繼文右布政使徐中行
分守南昌道左參政鄭一龍清軍驛𫝊道副使王象坤
守巡九江道副使郭孝分巡南昌道僉事周思敬屯田
帶管九江兵備道僉事劉魯都司署都指揮僉事朱家
將覆看得巡道專理壹方歲當親行周歴若地方寥闊
不無䟦履之難或權柄中分事多掣肘之慮所據南昌
道巡務浩繁既不能越數百里而遥制兵戎汛地又不
敢以案牘而擅離今議將分巡事務歸併屯田道兼理
該道專飭兵備控馭山鄉庶事有責成官民兩便至於
省營會操鄱湖防禦俱原属分巡先因巡道移駐寧州
將省城操捕議行分守道管理今既議有巡道前項會
操湖防仍合改令巡道專管及查饒州兵備道向因裁
革九江分巡以道務属之總理但該府係藩封要地事
劇民刁去九江道里頗遥更有鄱湖隔絶在饒兵道僻
處該郡乃欲其迂迴遠涉不免曠政勞民在九兵道坐
制彼中每事復請决於分巡常致甲可乙否今議將巡
道事務饒州府属并南康之星子都昌分隸饒兵道九
江府属并南康之建昌安義分隸九兵道庶事體可無
窒碍各属俱便奉行今奉明旨行查委當酌議合無呈
乞題請將分巡南昌道印交付屯田道兼管南瑞貳府
巡務并省城會操鄱湖防禦原給屯田關防壹顆仍存
該道督理屯政之用寧州兵備道請給南昌兵備關防
壹顆管理南瑞貳府地方兵事饒州兵備道仍以原給
分巡九江道印兼管饒州府属并星都貳縣九江兵備
道仍以原給兵備關防兼管九江府属并建安貳縣各
地方巡務并將南昌九江饒州叁道及屯田道各勅書
照依今議分理職務添入各換給壹道以便欽遵行事
斯職守不致溷淆政體可期畫一矣等因并據江西布
政使司呈稱本司各分守等道見今職務並無牽制應
議事理其南昌九江貳道兵巡職務又經會同按察司
并守巡各道重覆查議允宜題請等因各到臣據此案
照先據守巡南昌道左參政盧仲佃僉事周思敬整飭
饒州兵備兼分巡九江道副使郭孝各呈前項緣由案
行該司通行會議間萬歴伍年玖月拾㭍日准都察院
咨准吏部咨該巡按山西監察御史田題本部覆議節
奉聖旨二司官有職守混雜彼此牽制或偶因一事奉
勅兼管後遂相沿以為故事徒費文移關白實於本職
無干的都著撫按官分定畫一具奏請奪務在明職守
省繁文以稱朝廷尚實責成之意你部裏還通行與他
每知道欽此欽遵移咨到臣又經案行布按貳司通行
各道查議詳報去後今據前因該臣會同巡按江西監
察御史趙議照寧州聯絡萬山饒郡濱臨巨浸俱係寇
盜淵藪每每乘間竊發去歲寧州山賊白晝横行該巡
按御史張參題吏兵貳部覆議節奉聖旨該省撫按官
前已題奉欽依將兵備官專住寧州如何又縱令安坐省
城不行移住以致失事且不查究欽此欽遵又饒州淮
府建昌王被盜失印虜財亦該吏兵貳部議擬俱荷皇
上大奮乾剛特賜黜降蓋誠洞見夫寧饒多盜之地兵
備官應有專責不得擅離也然以南昌兵備而兼分巡
則各属不免有巡歴之行固難專駐寧州以饒州分巡
而兼管九江則九江不免有巡歴之行亦難專駐饒郡
况道里之相去既遥而文移之關牒不易以附省之訟
而聽理於寧州窮民累疲於䟦涉以江道之事而復詳
於饒巡批答每苦於異同凡此之𩔖皆属掣肘今據各
司道所呈在南昌道則欲分職而任析兵巡為貳途在
饒州道則欲分地而治合兵巡為壹事所請雖若異形
而要其專任之心則一蓋會省不可無分理之官九江
可無遥制之道南昌兵備以有分巡而得安心於兵防
饒州兵備以無九江而得專力於職業官不益而自足
政不擾而易行揆之事體俱属允當伏乞勅下該部再
加覆議如果臣等所言不謬將分巡南昌道印信交付
屯田僉事兼管南瑞貳府巡務并省城會操鄱湖防禦
而屯田關防壹顆仍存該道督理通省并池州府各屯
政原務寧州兵備僉事另鑄給南昌兵備關防壹顆聽
其專飭南瑞貳府戎事并照原議所轄瑞昌及兼制湖
廣興國通城崇陽瀏陽咸寧平江等陸州縣盜情饒州
兵備副使即以見領分巡九江道印信兼管饒州府属
并星子都昌貳縣分巡事宜及照原議兼攝新建進賢
建德等縣地方兵戎原務九江兵備副使亦以見領兵
備關防兼管九江府属并建昌安義貳縣分巡事宜及
操捕船厰等項原務其南昌饒州九江叁兵備官及屯
田官各勅書照依今議分理職務增入各換給壹道以
便欽遵行事仍申諭各官專駐汛地凡越境參謁陪巡
等項一切禁止庶分理明而職守不致溷淆責任專而
事體亦無牽制矣該部覆奉聖旨
報擒屢奉欽依擒拏首賊疏
題為擒獲節奉欽依照拏首盜事據江西按察司呈詳
問得賊犯壹名李大鸞係南昌府武寧縣人状招大鸞
賦性驍勇慣使刀鎗兼諳法術星命素行不良嘉靖年
間同不在官妻葉氏及前案監故父李顯芬投住本縣
别案問徒陳健莊居與湖廣獲斬賊首羅朝廣伊見獲
恩男羅壹保各不合不務生理夥同前案問斬詹孔舜
王友約潘起鸞潘起鳳吳子明盧本江張足伍彭賢明
楊汝璫孫貴㭍楊鳳鸞盧尚巍陳青雲楊汝章余俊耀
李位袁福玖王井鄭南壹羅貳保脫逃盧矮子未獲羅
朝旺羅朝友楊青山黃由貴等先在陣殺死長牙仔羅
朝鳳曾寅牙仔劉麻子獲故温守進盧尚孫盧尚崇等
出没奉靖寧武新萬及湖廣平江興國瀏陽等處刦虜
人財放火殺人肆無忌憚嘉靖肆拾叁年拾月内大鸞
夥同楊鳳鸞等打刦寧州不在官梁尚端家財物大鸞
又不合故違強盜殺人放火姦汚人妻女梟首事例虜
伊不在官女梁氏為妾隆慶元等年不等月内大鸞又
夥同前黨打劫寧州戴文利熊尚位熊廷善崇陽縣謝
廷春瀏陽縣湯清肆武寧縣吉萬明蕭賢叁鄒福陸鄒
拾伍楊宗仁胡克義靖安縣湯栻失記名□坑陳家羅
壹保又不合跟同羅朝廣盧尚孫等打刦瀏陽縣不知
名周家金銀首飾衣物大鸞等又違前例將楊宗仁父
楊挺親属楊班楊珏殺死并虜戴文利巳省發媳孝貞
熊尚位妻張氏周家婦女叁貞辛貞各到彭賢明并别
案監故窩主盧尚貴等家將贓分俵虜婦各姦占為妻
妾隆慶肆年玖月内大鸞又不合糾合羅朝廣羅壹保
等捌拾餘人打劫崇陽縣胡進士家金銀羅段布疋衣
物肆拾餘擔挑至盧尚崇家分俵訖楊宗仁等將情具
告武寧縣緝獲楊汝章到官招稱楊挺等係大鸞殺死
將楊汝章問斬招詳批允監故大鸞等照捕間彼大鸞
見得官司嚴緝及知靖安雙坑洞爛草蕪泥蕪庵狗皮
洞等處四壁山險官兵難剿又不合商同孫貴㭍等嘯
聚四外亡命百拾餘人占據本洞衆推大鸞為頭目大
鸞就又不合僭稱都督别號清潭豎起黃旗書寫姓號
頭戴金頂大帽身穿紅段倚摺坐鎮寨中出入騎馬調
度衆賊分投地方刦掠財寶回寨交納俱聽大鸞分賞
隨於不等年月調撥别案監故張本葛瑞襲等領賊壹
夥打劫崇陽縣鄉宦劉都御史家楊鳳鸞羅朝廣等領
賊壹夥仍與羅壹保打劫臨湘縣地名蕭山李羅山李
思煉等家余俊耀同别案監故胡守貴等領賊壹夥陸
續打劫寧州鄉宦鄒知縣劉楚劉大坤余金秀曾榮貢
向東山熊夢祥等家孫貴㭍袁福玖領賊壹夥打劫武
寧縣不在官林自盛漆肆㭍家李位等領賊壹夥打劫
萬載縣不在官王友善等家王井領賊壹夥打劫靖安
縣不在官舒世英家各金銀財寶當將李羅山兄李虚
中鄒知縣幼男㭍仔俱殺死及虜帶李思煉義女㭍妹
親女福妹曾榮貢妻王氏向東山失記名女子壹口孫
貴㭍等虜縳林自盛王井等虜帶舒世英母陳氏幼女
金秀共㭍名口騾馬貳拾餘匹回至通城縣地名土坳
别案監故窩主余懋學并盧尚貴等家歇脚俱仍搬運
入洞交納大鸞將贓分賞羅壹保等及將人口收寨索
贖比曾榮貢齎銀叁拾兩林自盛家令不知名家人齎
銀壹百肆拾兩李思煉齎銀伍拾兩入洞贖回林自盛
王氏福妹其餘虜婦大鸞發與新昌縣别案問斬強盜
胡正松領賣訖萬歴元年捌月内羅朝廣將伊在官妾
庚姐即鄧氏令羅壹保盧矮子送至萬載縣黎源洞投
今監故窩主張志停家央伊為媒賣與新昌縣在官傅
榮明知賊婦不合用銀捌兩娶討為妻萬歴貳年拾貳
月内蒙巡撫都御史楊訪得大鸞等嘯聚出没流刦兩
省為害牌行守巡南昌道移文湖廣上江防道會剿大
鸞與羅朝廣等見得瀏陽縣有大潙山壹座周廣高險
可以潛蹤隨於萬歴叁年叁月内各帶家小器械同羅
壹保等搬往本山占住不時下山刦掠羅壹保又不合
與羅朝廣羅貳保等打刦該縣廖德興家財物仍回至
大潙山分俵蒙分巡南昌道通行府州縣巡捕官兵入
洞擒剿大鸞又不合與孫貴㭍等持鎗殺出被千戶鄧
子龍奮勇直前擒獲孫貴㭍陳青雲鄭南壹等各巡捕
官兵陸續捕獲余俊耀李位袁福玖等共叁拾餘名各
先後解蒙司道擬斬招詳本院批允監故訖大鸞等遯
至新昌縣劄住别案巳問斬劉亦冲地名小源莊居剏
立寨柵招集前黨刦掠又蒙本院見得奉靖寧武等州
縣萬山聯絡皆可藏盜題奉欽依將分巡南昌道僉事
加以兵備職銜專駐寧州剿除前黨隨蒙本道訪得大
鸞等劄住前莊差發官兵衝寨擒剿間大鸞與楊鳳鸞
等遯過寧州盧源洞仍投盧尚貴家窩住當止獲大鸞
母艾氏妻蕭氏并李顯芬解道發南昌府收問李顯芬
監故艾氏蕭氏官賣訖又蒙本道分調名色把總戴素
亮哨總艾春等帶領精兵直抵盧源洞擒獲楊鳳鸞盧
尚巍王井等貳拾壹名解按察司擬斬照出賊首李大
鸞嚴行緝報具招通詳隨該撫院題奉欽依將楊鳳鸞
等會官處决大鸞等照捕復蒙院道徧給告示懸賞招
拏大鸞見得江西難以安身詭名凃巢會同詹孔舜吳
子明盧本江張足伍等遯往湖廣平江地名中坪等處
劄寨調度詹孔舜為出陣先鋒頭領調撥羅壹保同羅
朝廣等各於不等月日陸續打劫平江各縣地名排埠
禎村等處胡苟伍徐衍張璉張朝志劉清貴喻廷鳳湛
朝昞各家金銀首飾段絹布疋衣服詹孔舜等虜帶先
案巳給領湛朝昞女伍姑秋姑劉清貴妻王氏喻廷鳳
妻李氏張朝志妻趙氏回寨各姦占為妻妾大鸞將贓
俵分不等萬歴肆年肆月内大鸞與羅朝廣等見得平
江縣陳典史不時督兵追捕要得計害就令羅壹保同
别案未獲楊天術假稱報賊誘引陳典史前到不在官
丘萬珂門首將本官綁縛入寨及殺傷兵衆隨蒙荆南
等道督兵追剿方將陳典史放回隨捕獲羅朝廣温守
進等到官供報大鸞并羅壹保等合夥打劫情由在卷
羅朝廣等擬斬招詳湖廣撫院題奉欽依會决訖又蒙
該省上江防兵備道將大鸞與羅壹保羅貳保盧矮子
等姓名移文南昌兵巡道緝拏羅壹保隠情投入新昌
縣天寶鄉不知名糖舖做工盧矮子思得傅榮熟識投
入伊家彼伊明知有名逋賊又不合不行捕告代為轉
送在官族人傅以信家伊亦不合知情藏匿羅貳保逃
過寧州被哨兵捕獲送州監問間大鸞見得彼中事發
仍同詹孔舜等携帶虜婦轉到瀏陽大潙山屯劄蒙南
昌兵巡道訪知具由呈奉撫按兩院督行各道整兵防
禦相機擒剿大鸞同詹孔舜等於本年陸月拾陸日帶
領各賊逸過寧州雙坑強占不在官王正清家屯劄及
到不在官王萱芳家捉婦炊飯當有隊長瞿廷器等探
知轉報官兵追剿大鸞又不合與詹孔舜吳子明等故
違前例殺死精兵陳俊夏儀詹作王坤王子先張忠鄕
兵王竒芳王良本齊到□坑打刦不在官陳宿陸家將
伊家房屋燒燬官兵追敵詹孔舜等又殺死鄕兵陳有
餘陳禄王正春楊隆及將捕兵舒元砍作捌塊大鸞等
見得官兵星布復轉原路潛到寧州禎村經過分投先
案問斬熊守清等家住宿本年㭍月初叁日大鸞等躱
入葫蘆洞蒙本道督兵追捕大鸞與詹孔舜等持鎗出
敵殺死兵劉忠艾時益大鸞等遯入金雞坑哨總艾春
義士吳鳳蕭等領兵衝進當陣殺死長牙仔羅朝鳳曾
寅牙仔劉麻子肆賊詹孔舜等殺死義士吳鳳蕭及官
鄕兵叁名殺傷壹名彼蒙巡按御史張將山賊嘯聚刦
財殺人參究失事官員等事題奉明旨將該道僉事王
徽猷并州縣巡捕把總等官黜革降調提問隨蒙巡撫
都御史潘入境見得賊勢猖獗督行各道調發浙兵并
委守備鄧子龍等領兵追剿大鸞等衆議分夥各携虜
婦分投往湖廣平江黃稈坪及醴陵瀏陽等處潛住鄧
子龍察知蹤跡帶兵扮作平人日夜兼行前到彼地擒
獲詹孔舜張足伍王友約盧本江吳子明潘起鸞等各
州縣陸續擒獲彭賢明楊汝璫等共伍拾餘人惟大鸞
與羅壹保等知風脫逃止獲大鸞先在官親男李慶牙
并虜婦梁氏呈解本道轉解本院批發按察司研審詹
孔舜等供報歴年打刦情由在卷將詹孔舜等擬斬虜
婦給各主收領具招通詳隨該撫院題奉欽依將詹孔
舜等會决訖又因大鸞等未獲恐為地方後患議將善
後事宜會同巡按御史張題准於萬歴伍年正月内案
行南昌兵巡道僉事周思敬巡歴各該山洞建立守備
并各哨基場及督行寧州知州石漢判官丁景方申飭
保甲嚴督各鄉義總人等稽察姦細及行守備鄧子龍
督行杉市巡檢汪希賢并各哨官兵扵汛地不時巡邏
但有面生可疑之人即時拏解并拏獲窩主盧尚貴劉
亦冲監問本年拾月内大鸞復要探聽消息糾夥報復
隨從大潙山潛到寧州因見地方營哨布列周密保甲
義總稽察嚴謹窩主又多擒滅無處潛住隨假稱天文
推相潛到安鄉黃坳店地方買酒喫飲比有黨正余從
易保長蕭訓明識認大鸞未敢下手一面跟蹤一面暗
禀本州知州石漢星夜差兵鄭子章等接應及行守備
鄧子龍判官丁景方巡檢汪希賢點齊甲長黃守隆鄉
兵陳時育等追趕到彼將大鸞併力擒獲并於身上摉
獲行盜腰刀壹把一併解州具由報道轉報巡撫都御
史潘奉批賊首李大鸞雄騁伍年流毒兩省遽爾就縛
大快人心若非該道平日布置周詳嚴行保甲何以有
此仰即審明招解繳蒙州審取大鸞前項歴年打刦口
詞押解赴道轉解巡按御史趙蒙批李大鸞巨盜就擒
面審無詞按察司究招詳報有功員役照格議賞繳本
道弔取大鸞再三研審前情明白并將詭名凃巢情由
供出覆弔南昌府各起照捕文卷互覈相同問擬大鸞
強盜得財斬罪照例梟示具招通行解詳奉巡撫都御
史潘批本院面審本犯慨然直認無詞赳赳之状入柙
尚能令人興畏無怪其能倡亂一方也數年以來調設
兵將布置營哨皆為此賊所苦今可安枕矣據招一死
猶有餘辜事當具奏不妨詳慎仰按察司再審招詳有
功員役一併議奪繳巡按御史趙批參詳李大鸞巨盜
窮兇死有餘罪允宜正典以快人心按察司再勘招報
覆審間又蒙南昌兵巡道僉事周思敬著令寧州哨兵
盧潘源察知羅壹保等逃遯蹤跡禀報守備鄧子龍添
差哨兵王華等拏獲羅壹保押到傅以信家捉獲盧矮
子及鄧氏起行間傅以信又不合呌同在官傅以忠并
未到黨正蕭國弼各不合依聽將王華紐結以致盧矮
子走脫止獲傅榮張志停同羅壹保鄧氏并買免銀包
頭簪陸根銀掠壹根送本官由解本道細審各吐前情
取具口詞連人卷發知州石漢鞫審與前無異招詳間
張志停在監病故問擬羅壹保強盜得財斬罪傅榮傅
以信知情藏匿罪人各徒罪傅以忠不應杖罪具招申
道覆詳無異仍依原擬具招通詳奉巡撫都御史潘批
查得羅壹保原係李大鸞夥賊曾經湖廣撫院題奉欽
依移文本省擒拏者仰按察司查併李大鸞原招通詳
繳蒙司重覆查弔大鸞與羅壹保等及各原行文卷到
司逐一面審歴年同夥打刦前情是的各亦輸服無詞
及看得大鸞梟張狙詐䟦扈強梁嘯聚成羣日流刦乎
富室據險倡亂敢抗敵乎官兵擅稱都督之銜智力足
以鼓衆名居各賊之首邪說易以惑人馳騁已伍年一
方被其荼毒竄匿徧兩省羣黨互為窩藏即今設備更
官增兵營哨孰非為此賊計也兹幸天奪其魄思為反
噬之謀羣逐而攻遂為几上之肉觀其體貌委與常賊
不同及審口詞悉與原招相合地方之隠憂頓釋餘黨
之觀望潛消亟宜與羅壹保各正典刑以紓衆憤其各
有功員役除獲從賊哨兵盧潘源等照議給賞外捕獲
首賊黨保兵役余從易等伍拾肆名戮力剿擒委可嘉
尚相應查照原懸賞格給銀示勸及照銅鼓石守備署
指揮僉事鄧子龍寧州知州石漢同心協計力翦禍源
或偵緝窩家法網素嚴于平日或聯絡保甲風聲響應
于一時各效勤勞均應紀錄再照南昌兵巡道僉事周
思敬慮先羣策謀出萬全窩黨隂除孤賊人之羽翼虚
聲揚縱誘反側之歸巢申嚴保甲之規黥寇無門以遯
素習團練之法劇盜不刃而擒所當特加優異者也將
大鸞等取問罪犯議得李大鸞等所犯李大鸞羅壹保
俱合依強盜巳行而但得財者不分首從律斬决不待
時傅榮傅以信俱依知人犯罪事發官司追喚藏匿在
家不行捕告及送令隠避者各減罪人盧矮子強盜得
財斬罪壹等律減等各杖壹百徒叁年傅以忠依不應
事重減等杖㭍拾李大鸞仍梟首示衆合照例奏請與
羅壹保俱及時會决未獲黃由貴盧矮子俱照捕未到
提結具招到臣據此案查萬歴肆年正月内為擒獲兩
省劇盜乞遵明例正法典以靖地方事據江西按察司
呈詳問得賊犯楊鳳鸞等招稱同未獲賊首李大鸞等
久倚洞巢流刦兩省磔人焚虜備極慘毒將楊鳳鸞等
擬斬照出李大鸞等緝捕該前任巡撫都御史楊題奉
欽依將楊鳳鸞等會决梟示李大鸞等照捕萬歴肆年
拾月内又為山賊嘯聚刦財殺人參究失事官員以懲
怠玩以靖地方事據該司呈詳賊犯詹孔舜等招由該
臣題奉欽依將詹孔舜等會决未獲賊犯嚴行緝捕并
將地方善後事宜欵列會同前巡按御史張具題兵部
覆奉欽依備咨案行南昌兵巡道僉事周思敬親詣各
該山洞將要害處所建立守備并各哨營寨及申飭保
甲查編義總多方防禦續據擒獲賊首李大鸞并從賊
羅壹保招解前來批行覆問去後今據前因除將徒犯
傅榮等批行發落外該臣看得賊首李大鸞驍勇絶倫
狡詐百出聚徒憑險數年之荼毒巳深此逐彼奔兩省
之官民俱困兹當久遯之後仍懷報復之圖所幸廟堂
成算已周有司奉行惟謹一涉寧州之境即如入釜之
魚鄕保雲屯元兇就縛羅壹保雖為夥賊實係積酋相
繼成擒一方大快即有未盡之黨亦必聞風駭散萬一
隄防未豫縱使潛藏收集舊徒復逞故志去歲之禍已
在目前除有功人員分别奬賞外所據銅鼓石守備鄧
子龍寧州知州石漢協心經畫久成寧謐之功畢力摉
羅遂致兇殘之獲南昌兵巡道僉事周思敬官兵之防
禦固周地方之孚信亦久巨窩既殄賊無竄伏之區保
甲素嚴人有赴功之志渠魁授首羣醜銷魂壹賊之俘
獲甚微兩省之隠憂可釋似應紀錄以勵其後但諸臣
皆有地方之責職分所宜難以功論臣不敢瀆其賊首
李大鸞夥賊羅壹保肆毒有年神人共憤合照問刑條
例強盜殺傷人放火燒人房屋姦汚人妻女俱隨即奏
請審决梟首示衆及比照詹孔舜等事例即便處决梟
示伏望勅下該部再加議覆如果臣言不謬將李大鸞
羅壹保行臣會同巡按御史及時審决梟示庶姦徒知
所警惕而地方賴以謐寧矣該部覆奉聖旨
報蠲免過并應徵錢糧疏
題為欽奉聖諭事據江西布政使司呈繳造完查過隆
慶貳年起至萬歴貳年止蠲免過并應徵錢糧各數目
文冊到臣據此案照先准戶部咨該本部題節奉聖諭
近又聞各有司官催徵錢糧不分緩急一槩嚴併又畏
縱富豪奸猾偏累小民致有流離失所者朕甚憫之今
後除見年應納錢糧不免外其以前拖欠著戶部分别
年月久近分數多少具奏蠲免萬歴伍年漕運糧米暫
行改折拾分之叁以寬民力各著實奉行欽此欽遵臣
等備查内府内庫光禄寺各項本色錢糧例難議免外
其餘起運京邊本折色各項錢糧通行查明江西自隆
慶貳叁肆年起運解京各項折色錢糧除詔免叁分外
應徵㭍分者臣等議得考成之法不為不嚴遞年解過
僅能完及壹分以上之數蓋人情專力於見徵而帶徵
者勢不能不至於延挨故雖勵精有司嚴峻法紀亦有
所不能行者伏乞聖恩特賜盡行蠲免又查得隆慶伍
年陸年各項錢糧額該全徵者通融計算各省府巳完
拾分之玖臣等議得前項拖欠止壹分有餘若非地方
水旱災傷必從來人民凋敝即使嚴行峻法勢將徒斃
箠楚而無禆於催科者再乞聖恩將拖欠壹分之數亦
賜盡行蠲免又查得萬歴元年貳年錢糧除完納捌分
有餘其拖欠壹分有餘今蒙聖諭亦在蠲免數内但年
月頗近不敢槩請盡蠲容臣等咨行各處撫按官各查
所属地方果有或因災傷或原貧瘠拾分疾苦州縣從
實具奏請乞聖恩亦行寬免其餘各處無大災傷地方
仍照例每年帶徵貳分又查得金花銀江西遞年全完
其額編江南各省府徵解南京府部錢糧事同一體恩
望均霑容臣等移咨南京戶部亦查照前項年分如例
施行至於各處原係存留本處地方以備歲支者難以
懸斷本部亦咨各巡撫官查覈有無拖欠斟酌地方盈
縮應免應徵併具本奏報又各項錢糧凡在應帶徵全
徵年分數目通行撫按衙門照依各處民風土俗分别
上中下戶次第追徵完報又拖欠數内固有巳徵在官
而循環未報即撫按無由查考今議通行各撫按衙門
一面先將已報循環者盡數即行起解仍一面查訪如
有未報循環者勒限速報亦行盡數起解又議嚴追侵
欺發遣查究侵犯貼認贓罪催徵見年錢糧漕運改折
的數屯糧亦准折銀逐一細開條列上請候命下之日
通行各省直撫按衙門督同司府州縣一體遵照施行
仍備將蠲免過并應徵錢糧各數目造冊奏繳清冊送
部查考等因具題奉聖旨這錢糧逋欠的原非小民都
是勢豪恃頑奸猾侵欺以致虧損常賦今朝廷既於例
外施恩各撫按官却要嚴督有司官仔細查覈人戶等
則均數減免務使小民得霑實惠仍將減免及改折分
數等項刊成書冊廣布曉諭俾窮鄉下邑咸知朝廷厚
下恤民之意其見年應徵錢糧分毫不許拖欠如有司
官因而怠玩及姑息市恩的比舊定降罰事例倍加處
治其餘都依擬著實行欽此欽遵咨刊書冊并准本部
咨覆禮科右給事中石題備查拖欠軍餉年遠者或應
除豁或量帶徵又准工部咨覆工科給事中劉題内開
隆慶貳叁肆年拖欠四司料銀軍器弓箭弦條段價俱
全蠲免隆慶伍年陸年者每年帶徵叁分限叁年内通
完萬歴元年貳年盡數徵解俱奉欽依移咨到臣就經
備行該司通行遵照續據呈稱遵奉聖諭并部議覆奉
欽依事理查將隆慶貳年起至陸年止除内府内庫光
禄寺各項本色錢糧不免外其餘起運解京各部各項
折色錢糧悉行照例蠲免額編徵解南京府部錢糧如
例施行各項凡在帶徵全徵年分數目照依民風土俗
次第完報拖欠内有巳徵在官者先將巳報循環盡數
即行起解如有未報循環勒限報解未完數内侵欺者
嚴追發遣監追侵犯不許貼認贓罪見年應徵錢糧俱
要盡數徵完漕糧改折拾分之叁每石折銀捌錢屯糧
俱准折銀每石叁錢備造刊布簡明書冊通詳查閱該
臣詳批仰將驗發書冊上緊刊印徧給鄕民務使窮鄕
下邑俱得捧誦以彰朝廷浩蕩之恩毋容黠胥掯匿不
發查訪得出定將掌印官參究該司仍照原行備查各
州縣各該年分各項額徵錢糧或侵或欠及應徵應免
各細數造冊送院以憑奏繳并該巡按御史張詳批各
項錢糧應徵應免欵議明悉即照式刊布書冊徧發各
属遵照俾小民咸知朝廷浩蕩之恩毋容姦胥及勢豪
人等作弊欺瞞仍候會題明示繳隨據該司呈報刊完
書冊徧諭訖并稱拖欠軍餉候查明另行詳報等因及
查一原據該司呈詳萬歴元年貳年錢糧除已完壹拾
壹縣外其有逋欠係該災傷貧瘠者共肆拾伍州縣又
雖非災傷貧瘠而逋欠之數不多係該畸零下戶窮苦
難追者共壹拾玖縣分别應徵應免分數乞為題請等
因該臣等覆覈會題隨准戶部咨開查得本部原題謂
萬歴元年貳年錢糧年月頗近不敢槩請蠲免故欲先
完納捌分有餘拖欠止壹分有餘及又須重大災傷或
拾分疾苦州縣凑合者方行議免今稱肆拾伍州縣災
傷貧瘠是矣而所欠分數有至㭍分捌分玖分者與原
題拖欠壹分有餘者有間壹拾玖縣止拖欠分釐是矣
又與原題拾分災傷貧瘠者背馳移行前來再查又經
行據該司回稱議得前項州縣先經查報合而言之有
災傷貧瘠者有止欠分釐者今奉再查别而計之有災
貧者而分數未合欠分釐者又非災貧通合仍照本部
原題每年帶徵貳分一原據該司呈詳本省京庫折銀
即金花銀部文内開江西遞年全完查得原因欽限催
解隆慶貳年肆年伍年京庫緊急各府徵解未齊借過
庫貯各年顔料銀叁千㭍百肆拾㭍兩零舊例棉布等
銀陸萬陸千捌百玖拾捌兩零代解完訖前項年分京
庫布政司之解部者已完而各府之解布政司者尚欠
則前借之銀應合徵補但所借舊例等銀係在蠲免數
内天恩曠蕩似應仰體庶使民沽實惠合將那借顔料
銀係例所不免者仍行各府查將續完前項年分在庫
未經起解京庫或别項銀兩照數抵解其借舊例等銀
准作各府應解京庫實數而各府拖欠京庫准作舊例
等銀免徵等因該臣等覆覈會題本部覆奉聖旨該省
金花銀兩既已那借抵解准照恩例作數免追以甦民
困欽此一原據該司呈詳本省存留錢糧係壹歲支費
皆仰給於此且宗室蕃衍歲禄又無加𣲖每遇支放率
多那借無從處補相應分别緩急酌量徵免合無將大
府禄米各府禄米改𣲖各禄庶儀禄米新封禄銀司庫
𣲖抵各禄銀三司俸糧銀協濟各府支給操運官軍行
月糧等項倉米銀共捌項照舊徵解其餘各府州縣倉
米銀各儒學倉米銀各府州縣庫鈔銀錢鈔銀本司鹽
鈔銀共伍項自隆慶貳年起至陸年止小民拖欠者悉
行蠲免用示矜恤萬歴元年貳年者每年帶徵貳分以
備支給等因該臣等覆覈會題本部覆奉欽依一原據
該司呈詳本省四司料銀原因各属追徵不齊奉欽限
嚴催隆慶貳年起至陸年止料銀緊急查將庫貯各属
解到見徵萬歴元貳年分本部料銀壹萬叁千伍百貳
拾伍兩壹錢貳分零凑作隆慶貳叁肆伍陸年分料銀
解部完訖前借銀兩應合追補除伍年陸年分奉文不
免每年仍帶徵叁分外惟貳叁肆年共該銀捌千叁百
肆兩零在奉例蠲免之内即欲如例免徵則前借萬歴
元貳年料銀無從抵補若復追徵則小民稱有恩例不
沾實惠合無呈乞題請將前借銀捌千叁百肆兩零准
作萬歴元貳年分應解料銀正數其隆慶貳叁肆年小
民拖欠者悉行蠲免等因該臣等覆覈會題工部覆議
得四司料銀係專備内府各監局造辦年例上供之需
不可缺者合將該省拖欠隆慶貳叁肆年四司料銀捌
千叁百肆兩零并其餘未完之數分為叁限帶徵叁年
内通完以便註銷題奉欽依俱移咨前來又經備行該
司查照徵免分數再行刊布徧諭及遵照原行通查冊
報以憑覆覈奏繳去後今據造繳前來該臣會同巡按
江西監察御史趙覆查相同及照萬歴元貳年分錢糧
奉行再查與拾分災貧事例分數未合巳照本部原題
通行帶徵訖合併回報及據數查算得自隆慶貳年起
至陸年止共蠲免過未完折色糧銀肆拾叁萬陸千壹
百壹拾兩伍錢叁分陸釐伍毫陸絲㭍忽貳微㭍纖捌
秒貳塵捌埃仍應帶徵起運内府庫寺本色并四司料
陸年分顔料免叁徵㭍存留大各禄等銀壹拾陸萬貳
千伍百肆拾叁兩捌錢捌分壹毫陸絲捌忽肆微貳纖
貳塵又帶徵萬歴元年貳年未完起運本折色銀壹拾
肆萬捌千玖百陸拾捌兩壹錢玖分玖釐叁毫肆絲伍
忽貳微玖纖肆秒捌塵貳埃存留銀捌萬捌千貳百肆
拾壹兩叁分玖毫伍絲陸微壹纖肆秒陸塵伍埃以上
奉蠲并改折者皆係田野細民各執刊布書冊捧誦皇
恩普沾實惠應帶徵全徵者悉係惟正之供自願輸納
與同見年應徵錢糧各依限完納外所據應徵應免數
目文冊合照乞省繁文事例於臣衙門壹處造繳為此
除軍餉銀兩係該嘉靖肆拾叁年起另行奏繳外今將
通省所属隆慶貳年起至萬歴貳年止蠲免過并應徵
錢糧各數目備細造冊進繳清冊咨部查考
考覈守令疏
題為遵例考覈給由正官事據江西布政使司呈奉臣
批據袁州府申詳本府知府鄭惇典年肆拾伍歲福建
福州府侯官縣人由進士除授直隸廬州府無為州知
州陞南京刑部廣東司員外郎陞本部四川司郎中陞
廣西柳州府知府隆慶伍年捌月初捌日到任本月拾
陸日丁母憂回籍守制服闋赴部復除今職萬歴貳年
閏拾貳月貳拾肆日到任扣該萬歴伍年拾壹月拾伍
日止通前連閏實歴俸叁拾陸箇月廣信府申詳永豐
縣知縣蔡國炳年叁拾壹歲福建泉州府晉江縣人由
進士除授今職萬歴貳年閏拾貳月貳拾肆日到任扣
該萬歴伍年拾壹月貳拾叁日止連閏實歴俸叁拾陸
箇月吉安府申詳吉水縣知縣江沛然年叁拾肆歲湖
廣武昌府江夏縣籍黃州府黃岡縣人由進士除授廣
東廣州府陽山縣知縣隆慶陸年貳月貳拾日到任本
年閏貳月貳拾叁日丁父憂服闋赴部復除今職萬歴
叁年貳月初貳日到任扣該萬歴伍年拾壹月貳拾玖
日止通前連閏實歴俸叁拾陸箇月袁州府申詳萍鄕
縣知縣黃臺年肆拾貳歲湖廣辰州府沅州黔陽縣人
由歲貢除授今職萬歴貳年貳月貳拾壹日到任扣該
萬歴伍年正月貳拾日止連閏實歴俸叁拾陸箇月各
叁年任滿例應給由等因俱奉批仰布政司查報依奉
行據該府縣查得各官任内經管接管督徵過各年一
應錢糧俱已完解納獲批單附卷並無粘帶未完違礙
緣由并送各官到司合就呈乞照例考覈題請等因到
臣據此卷查先准吏部咨為酌議考課之法以肅吏治
事内開今後府州縣正官給由免其赴京聽撫按官從
公考覈賢否具奏先令就彼復職管事牌冊差人齎繳
其稱職經薦應得誥勅照例請給其平常不稱職者部
院會同酌處等因題奉欽依移咨前來通行遵照外續
據各府申詳前事就經批司查報去後今據前因該臣
會同巡按江西監察御史趙考覈得袁州府知府鄭惇
典端方有執廉潔無私政本實心而士庶蒙其撫育法
先近習而吏胥憚其威嚴廣信府永豐縣知縣蔡國炳
丰資温粹事體周詳清操不染乎一塵善政允孚於衆
志吉安府吉水縣知縣江沛然練達之才精明之政綜
核周至而百弊咸釐操履堅貞而叁年無改以上叁臣
才品雖殊職守俱稱所當久任責成以需擢用者也又
考覈得袁州府萍鄕縣知縣黃臺夙事彌文叨延虚譽
頃緣久任遂肆貪心審詞則濫取贖鍰科罰不分原被
徵糧則多加火耗羡餘盡入私囊縱盜扳民起羅織之
獄而潛通賄賂有平民文素淡等可查奉文建庫剋工
料之銀擅𣲖里甲有老人彭學壹等可證情牽歸計衙
宇之匠作繁興志懈關防吏胥之縱横日甚此壹臣者
穢迹漸彰職守不稱所當亟行罷斥以警官邪者也緣
各官俱係叁年任滿相應給由但見奉明例正官免其
赴京容臣等考覈賢否具奏除各令照舊支俸管事外
伏乞勅下吏部再加查議如果臣等所言不謬將鄭惇
典等行令造完牌冊徑自差人齎繳赴部覆覈施行黃
臺照不謹例罷斥庶甄别明而官守知慎吏治嚴而民
生胥賴矣
強人行刺疏
題為鄉宦被殺事據南昌府豐城縣申稱萬歴伍年拾
貳月拾陸日據生員杜伯初執據家人杜書壹等信帖
赴縣報稱原任工部侍郎杜拯因在地名港西修理墳
塋於本月拾伍日夜半被強人後墳山上來至後享堂
西壁掘墻進内殺死等情隨據跟隨轎夫余付壹等禀
稱拾伍日叁更時分被強人穵墻潛入卧房殺死杜鄕
宦彼付壹等在堂外小房歇宿有伊義男報說方知隨
起看視不知去向等情又據生員杜慎初具状告稱父
因修整祖墳不意拾伍日夜突被強盜貳拾餘人蠭擁
入享堂寝室殺死及據本生口稱並無刦去分毫財物
各就申報等因前來該臣看係鄕宦被殺事干地方重
情就經批行江西按察司并守巡南昌道嚴行查究及
一面督令府縣掌印巡捕等官上緊緝捕去後隨據該
司揭稱行委通判陳子芳前去該縣會同知縣李國士
親詣港西查勘得本莊離縣捌拾里四圍樹木前面僅
有數家後面即係墳山本宦因修墳到彼拾伍日夜止
留小僕杜長壽在享堂後作伴其餘轎夫工匠家人杜
書壹等共貳拾餘人俱於東邊小房内宿歇是夜三更
時分被不知名人穵開西邊土墻壹窟徑入房内當長
壽惺覺方欲走喊被砍一刀稱說莫呌用衣包住頭面
遂將本宦刺殺貳刀在牀身死事出讎家並未刦去分
毫財物當各人匠俱不知覺無從救護及審杜慎初所
告強盜貳拾餘人恐稱伊父被刺異日恤典有礙原為
捏詞具由呈司轉報間又據通判陳子芳呈稱差捕快
楊清伍等拏獲行刺兇犯陳富伍到官供稱與脫逃陳
元壹陳太壹陳祖伍俱係同房兄弟向為杜家種田佃
戶陳元壹原做火居道士素慣與人書符念呪上年因
雷擊杜家墳上樟樹本宦疑伊符詛所致遂拘伊用銅
鎚責打伍拾逐出外境富伍因同已故弟陳富㭍於本
年正月内盜取墳旁小樹壹株本宦將富㭍徧體打傷
送縣死獄又將伊女孩沉水遺妻轉賣富伍與兄富壹
俱問擺站富伍逃回本宦訪知出示曉諭地方有人拏
獲者賞榖伍拾石本犯思難容身因此懷恨遂與陳元
壹主謀陳太壹陳祖伍亦俱恨本宦責打讎隙約同是
晚先藏林中候至夜深富伍與陳元壹穵墻入内行刺
陳太壹陳祖伍在外探望殺訖俱各逃走等情除行府
縣再審明確并嚴拏脫逃餘黨等因到臣行間續據該
司揭報緝獲陳太壹陳祖伍覆審相同具招另詳等因
該臣會同巡按江西監察御史趙看得鄕宦侍郎杜拯
本係大臣今在墳山黑夜被人穵墻進入卧内刺死各
該地方官員巡儆不密似當參究但巡捕之力能施於
刦掠之徒黨保之人難防於詭秘之事今本宦居鄕不
善被讎家乘間刺殺雖伊僮僕工役在塋同宿尚不能
知似難責有司以疎虞之罪也合無姑免查參責令上
緊緝捕陳元壹并將見獲陳富伍等研審的確另行招
詳外緣係鄕宦被殺事干地方重情合行題報為此具
本謹具題知
考滿疏
奏為給由事照得臣見年伍拾捌歲浙江湖州府歸安
縣籍烏程縣人由嘉靖貳拾玖年進士本年拾貳月内
除授江西九江府推官嘉靖叁拾叁年正月内行取赴
部選授江西道監察御史丁父憂至叁拾陸年正月内
起復改河南道監察御史嘉靖肆拾貳年拾貳月内陞
大理寺右寺丞歴陞本寺左寺丞右少卿左少卿嘉靖
肆拾肆年拾壹月内陞總理河道都察院右僉都御史
肆拾伍年拾貳月内丁母憂回籍守制隆慶元年陸月
内准吏部咨為新河工完遵奉勅諭分别效勞官員以
勵臣工等事節奉穆宗皇帝聖旨這河工告成有禆漕
務潘季馴陞右副都御史欽此欽遵未任隆慶肆年玖
月内准吏部咨為缺官事奉穆宗皇帝聖旨潘季馴著
以原官總理河道提督軍務寫勅與他欽此欽遵以原
職右副都御史扵本年拾壹月拾壹日到任至隆慶陸
年正月内為奉勅勘明邳河工程等事奉旨閒住仍在地
方理事候代至本年閏貳月初玖日與侍郎萬恭交代
離任實計歴俸拾伍箇月零貳拾捌日萬歴肆年叁月
貳拾玖日准吏部咨為缺官事題奉聖旨潘季馴著以
原職巡撫江西地方兼理軍務寫勅與他欽此欽遵扵
本年陸月貳拾玖日到任至萬歴伍年拾貳月初拾日
准吏部咨為缺官事題奉聖旨是潘季馴陞刑部右侍
郎欽此欽遵臣見在地方理事候代扣至萬歴陸年貳
月初壹日止又歴俸貳拾箇月零貳日通前連閏實歴
正三品俸叁拾陸箇月叁年任滿例應給由查得吏部
職掌&KR0833;開一在京致仕起用復任官近例前後歴俸俱
准通理節該都御史俞諫等各以致仕閒住為民起用
通查前例題奉欽依俱准通理又一&KR0833;内開若巳陞調
候代者既尚在地方理事得准實俸離任之後截日住
支等因臣係閒住起用及候代尚在地方理事揆之明
例似亦相同伏望勅下吏部查議奏請定奪緣係給由
事理未敢擅便謹具奏聞
更調縣官疏
題為議處有司官員以安地方事照得贛州府属長寧
定南貳縣原為賊窟續因剿平諸酋建立縣治設置官
寮一方生民不勝大幸但近日以來據長寧縣申稱知
縣沈文淵沾染瘴氣十分危篤隨任家口病亡殆盡乞
要休致又據定南縣申詳知縣費价履任未幾即患瘴
病水土不服不能供職乞放還鄕緣由各到臣隨經批
行守巡嶺北道議官代署印務准令暫行調理去後今
該臣查訪貳縣委係虔南邊徼山谷叢深人烟稀少春
秋之際嵐瘴為多官兹土者必兩廣福建之人始能無
患而知縣沈文淵費价皆係南直隸人風氣懸絶大不
相宜則沾染瘴病固勢之所必至也雖今各官病勢稍
愈而氣體尚怯若仍委代署則民無定向易於為姦遽
令致仕則年俱未衰不無可惜卷查先准吏部咨為重
久任專責成以安民生以禆吏治事内開議得知縣陸
年上下乃得陞取間有才不宜於官官不宜於地者聽
撫按官查實具題量調處壹貳以更易之等因題奉欽
依移咨前來通行遵照外今知縣沈文淵費价苦於瘴
癘與官不宜於地者例似相合均當議處該臣會同提
督南贛右副都御史江巡按江西監察御史趙議照長
寧縣知縣沈文淵當新造之邑極力猷為馭甫定之民
多方綏輯乃今舉室冐病情甚可憐及查本官補任瑞
昌後調長寧通計歴俸已滿叁年似當念其勤勞量加
陞敘俾得去其地以全其生者也定南縣知縣費价雖
履任方新事尚未見然志向不苟才亦有為乃今瘴氣
染傷難以輕棄及查南康府建昌縣知縣鄒兆陽才欠
發揚不堪衝劇原籍廣東先任崇義縣教諭風土素習
正與相宜似當隨其才質互相更調俾得安其位以行
其志者也伏乞勅下吏部再加查議如果臣等所言不
謬將鄒兆陽更調定南即以費价調補建昌其沈文淵
量加陞敘員缺另扵兩廣福建之人擇其才力相應者
銓補勒限前來任事實為便益再照貳縣官員不獨知
縣為然其佐貳教職巡司等官率履任未久相繼病亡
不惟旅櫬可傷亦扵事體無補以後員缺乞賜俯從一
例於閩廣之人除補俟年久縣治充拓人烟漸盛瘴癘
殄消然後照常陞除庶官俱得人而地方有賴矣惟復
别有定奪緣係議處有司官員以安地方事理未敢擅
便謹題請旨
給由疏
題為遵例考覈給由正官事據江西布政使司呈奉臣
批據吉安府申詳本府知府張振之年伍拾歲直隸蘇
州府太倉州人由進士除授浙江處州府推官陞浙江
道監察御史降山東東昌府臨清州判官陞江西廣信
府通判陞撫州府同知丁父憂陞南京兵部職方司員
外郎服滿赴部復除南京兵部車駕司員外郎陞南京
吏部文選司署郎中事員外郎陞今職萬歴叁年叁月
初拾日到任扣該萬歴陸年貳月初玖日止連閏實歴
俸叁拾陸箇月廣信府申詳本府知府林梓年叁拾玖
歲福建漳州府漳浦縣人由進士除授南京刑部雲南
司主事陞本部江西司署員外郎陞本部河南司署郎
中遇例實授本司郎中陞廣西梧州府知府隆慶伍年
陸月貳拾肆日到任萬歴元年貳月初伍日丁父憂服
滿赴部復除今職萬歴肆年拾月拾貳日到任扣該萬
歴陸年正月初壹日止通前連閏實計俸叁拾陸箇月
泰和縣申詳本縣知縣唐伯元年叁拾㭍歲廣東潮州
府澄海縣人由進士除授江西饒州府萬年縣知縣萬
歴貳年閏拾貳月拾貳日到任萬歴叁年拾月初捌日
更調泰和縣知縣本年拾貳月貳拾陸日到任扣該萬
歴伍年拾壹月拾貳日止通前連閏實計俸叁拾陸箇
月各叁年任滿例應給由等因俱奉批仰布政司查報
依奉行據該府縣查得各官任内經管接管督徵過各
年一應錢糧俱已完解納獲批單附卷並無粘帶未完
違礙及查知府林梓知縣唐伯元前後歴俸委與例合
緣由并送各官到司合就呈乞照例考覈題請等因到
臣據此卷查先准吏部咨為酌議考課之法以肅吏治
事内開今後府州縣正官給由免其赴京聽撫按官從
公考覈賢否具奏先令就彼復職管事牌冊差人齎繳
等因又為邊官歴俸巳深偶因公務改調乞賜通理以
便考績以祈恩命事内開以後考滿官員不論前後歴
任年月多寡俱得通理等因俱題奉欽依移咨前來通
行遵照外續據各府縣申詳前事就經批司查報去後
今據前因該臣會同巡按江西監察御史趙從公考覈
得吉安府知府張掖之博大之才嚴明之政臨事而解
如迎刃論官而較若持衡廣信府知府林梓清操雅量
遠識通才一方之政教咸興兩地之聲實並茂泰和縣
知縣唐伯元存心愷悌制事精詳循良不愧扵古人惠
愛允孚扵衆庶各官既經叁年任滿似應給由除令各
官照舊支俸管事外伏乞勅下吏部再加查議如果臣
等所言不謬將各官准其照例造完牌冊徑自差人齎
繳赴部覆覈施行緣係遵例考覈給由正官事理謹題
請旨
宗室投賄疏
題為宗室無故暗投賄賂乞賜查處以全名節事據江
西按察司呈前事内開犯人吳廷貴先年投充弋陽王
府鎮國將軍拱㭬下為家人近因本王薨逝本府輔國
將軍拱栻等保舉拱㭬管理府事具奏行勘未到廷貴
思得此事必經南昌府勘結就故違投充王府作為家
人事干撥置情重者問發邊衛充軍事例向拱㭬撥說
何不將銀送府預先籠絡了他拱㭬隨說這樣清正府
官恐難行私廷貴却又撥置拱㭬以新正交際為由將
銀壹百兩用罈貳箇装盛糟鴿糟蟹蓋面泥封捏作金
華酒隠情喚令家人彭春袁忠扛擡送赴本府知府王
三錫處投下本官開見前銀不勝慙忿會同同知顧其
志通判張翼陳子芳將銀封庫備由通呈撫按衙門俱
批按察司究報又該巡撫都御史潘看得宗室暗投賄
賂必有棍徒撥置行司嚴提究詳行間廷貴又撥置拱
㭬捏寫呈詞内稱不知被何讎家暗計私投苞苴在内
彼此不知况府侯清名素著白玉無瑕貧宗無事干請
毒遭暗䧟等情具訴本院批司併行隨拘廷貴等到官
究出前情問擬廷貴軍罪彭春等不應杖罪照出拱㭬
候行總理府紀過戒飭及查得見行事例先該禮科給
事中王旋題為憲臣持法紀重名節懇乞聖明特勅該
部登記優待以勵臣工以杜鑚倖事該吏部覆議以後
凡遇有却賄之官便當記之善簿而不得反用為瘢痕
列之薦剡而不得反指為瑕纇等因題奉欽依續又該
都察院題為羣棍装誣風憲事覆山西巡按御史田樂
本奉聖旨是田樂潔已奉公著照舊供職今後内外各
文武官員但有姦徒扵原籍賄囑弟男子姪有所營求
者許本官從實舉發或其弟男子姪有能拏獲人贓送
官的俱准自首罪坐營求之人仍紀錄敘用若隠忍不
舉悉以贓論欽此欽遵俱經通行遵照今知府王三錫
秉法甚公持身甚正于行賄之事明言而不隠藏行賄
之人直指而不假借清修美節正與前例相符合應題
請紀錄以昭勸典等因併具招由到臣據此案照先據
本官具呈前事已經批行及牌行該司查究去後今據
前因臣恐中有隠情又經密訪得委因拱㭬覬管府事
乘以新正節令延請知府王三錫隨將席上果殽并前
捏酒罈投送本官看係銀兩會官驗封舉發别無他故
除將犯人吳廷貴等批行該司查照撥定衛分發遣發
落外該臣看得官常之壊必由扵寵賂之彰而法紀之
乖每起扵夤緣之輩積弊浸淫非一日矣幸廟堂之上
風紀肅清大小臣工皆知兢惕豈意復有懷私挾詐如
拱㭬者參照弋陽王府鎮國將軍拱㭬𣲖出天潢宜遵
祖訓乃因垂涎乎府事遂甘投餌扵郡衙心知長吏之
廉曲聽小人之計冀其一時之忍以便後日之圖豈意
彰揚自干法紀即行戒飭猶有餘辜南昌府知府王三
錫防範素嚴操持甚厲却金扵人所不知之地全無曖
昧之私發姦扵事所未形之時綽有光明之度即據本
宗愬牒亦稱白玉無瑕似應照例紀錄但却金亦臣子
職分之常臣不敢請再照宗藩為王室裔親其分甚尊
而府縣為藩服有司其禮宜恪故扵節序之間宗藩每
有相沿晏會之禮拒之少峻怨讟叢生至有匿名投謗
者此夤緣請託之弊所由起也臣竊謂宗籓不當下交
扵守土之官守土之官不當上交扵宗藩皆所以明分
義而共臣節也欲清其流必須先絶其囮一切晏會問
遺相應通行禁止伏望勅下該部再加查議如果臣言
不謬將拱㭬特賜戒飭王三錫議請上裁仍行申飭各
王府并各衙門官員以後不得擅通交際違者聽撫按
官指名參奏如此庶姦慝不興而士風益厲矣緣係宗
室無故暗投賄賂乞賜查處以全名節事理未敢擅便
謹題請旨
協濟站錢疏
題為查處協濟站銀以昭聖恩以寬民力事據江西布
政使司呈奉臣案驗仰司會同各司道將本省各州縣
原𣲖編協濟直隸山東等處驛馬站銀自應徵年分起
查照兵部近題事例坐委廉幹官員逐一清查要見已
完若干未完若干分别姦豪侵没者重究追納小民拖
欠者照例蠲免仍通融計算酌量應徵應減分數并查
南京馬船水夫工食料銀逐年完欠緣由一併查議明
妥具由通詳以憑會議等因并蒙巡按江西監察御史
趙案驗同前事依奉查得本省原𣲖編馬價除兩京會
同館馬驢奉有部文照舊徵解外其直隸等省府原額
上馬壹匹徵銀肆拾貳兩中馬壹匹叁拾捌兩下馬壹
匹叁拾伍兩叁錢叁分每年共該銀壹萬叁千伍百零
叁兩貳錢壹分俱扵各州縣四差丁糧内通融徵解除
隆慶陸年以前拖欠銀數候清查至日另報外今自萬
歴元年起至伍年止除徐州上馬玖匹每年該銀叁百
㭍拾捌兩滁州上馬叁匹每年該銀壹百貳拾陸兩俱
巳全完其餘府分除巳完外如順天府上馬叁拾捌匹
每年該銀壹千伍百玖拾陸兩萬歴元年未完銀捌百
玖拾伍兩叁錢肆分萬歴貳年未完銀壹千貳百陸拾
兩萬歴叁年未完銀壹千零捌兩萬歴肆年未完銀壹
千叁百肆拾肆兩萬歴伍年全未完解真定府上馬肆
拾玖匹中馬壹拾捌匹下馬貳拾貳匹每年共該銀叁
千伍百壹拾玖兩貳錢陸分萬歴元年未完銀壹千壹
百㭍拾玖兩陸錢叁分萬歴貳年未完銀壹千陸百伍
拾㭍兩陸錢叁分萬歴叁年未完銀壹千伍百㭍拾叁
兩玖錢陸分萬歴肆年未完銀叁千零陸拾伍兩貳錢
陸分萬歴伍年全未完解保定府上馬叁拾玖匹中馬
貳拾匹下馬壹拾伍匹每年共該銀貳千玖百貳拾㭍
兩玖錢伍分萬歴元年未完銀壹千壹百零肆兩貳分
玖釐捌毫陸絲玖忽萬歴貳年未完銀玖百伍拾兩零
陸錢陸分㭍釐叁毫叁絲萬歴叁年未完銀陸百㭍拾
壹兩叁錢陸釐貳毫萬歴肆年未完銀伍百叁拾壹兩
玖錢捌分萬歴伍年未完銀壹千肆百壹拾肆兩陸錢
肆分河間府上馬叁拾匹每年該銀壹千貳百陸拾兩
萬歴元年未完銀捌百捌拾貳兩萬歴貳年未完銀陸
百伍拾壹兩萬歴叁年肆年伍年俱未完解山東布政
司上馬陸拾陸匹每年該銀貳千㭍百㭍拾貳兩萬歴
元年貳年叁年分各未完銀㭍百兩鳳陽府上馬貳拾
貳匹每年該銀玖百貳拾肆兩萬歴元年未完銀壹百
貳拾陸兩萬歴貳年未完銀貳百伍拾貳兩萬歴叁年
未完銀捌拾肆兩萬歴伍年未完銀叁百㭍拾捌兩俱
係人戶拖欠今該本司左布政使劉繼文右布政使徐
中行會同按察司按察使張大忠驛𫝊道副使王象坤
屯田道僉事劉魯都司署都指揮僉事朱家將張應科
陳道議得前項馬價銀兩原因各省直差支繁難故議
本省編𣲖協濟矧今驛遞應付既奉新例裁革冐濫節
省已多在彼地所編站銀俱經議減則外省協濟之數
豈容全徵况本省縣驛走遞馬匹每匹編銀不過拾貳
叁兩少者僅得捌玖兩近又酌議裁減而前項省府每
匹多至肆拾貳兩少亦叁拾伍兩有餘雖係先年差繁
之時𣲖額苐今差使既簡多為有司占用復給全價不
無冐濫及查前銀均係驛𫝊錢糧在江省節年逋負既
可盡數蠲免則前項協濟站銀亦當照例寬減不然是
驛遞之應付雖省而協濟之銀數仍舊殊非南北一體
寬恤之意且今本省地方連年水旱頻仍閭閻困苦已
極邇奉勘合帶徵歴年拖欠民窮財盡刑比無措近又
奉文燒造瓷器抄造白榜等紙共該工料銀壹拾叁萬
壹千陸百餘兩庫藏空虚小民又難加𣲖雖節奉部文
行催無從設處所據前項馬價似應酌量寬減以蘇民
困呈乞題請將順天等府馬價銀兩自萬歴元年貳年
叁年并隆慶陸年以前拖欠之數聽本司委員清查除
已徵在官者照數起解姦豪侵没者嚴併追納中間果
係小民拖欠姑照本省站銀一例蠲免以寬民力其萬
歴肆年伍年分銀兩以拾分為率除山東徐州滁州叁
處已全完解無可議留外其餘俱以㭍分追補各驛領
回協濟餘叁分聽本司催追留作燒造抄紙應用萬歴
陸年以後即照減定㭍分數目編𣲖實計每年共該減
編銀肆千零伍拾兩玖錢陸分叁釐備行各属查照免
編改正書冊永為遵守其應免銀數仍候委官查明造
冊繳報再照江淮濟川貳衛水夫工料每年共編銀壹
萬肆千壹百叁拾兩即今奉有部文差官督催似難議
減但查來文内開自嘉靖拾貳年起至萬歴伍年止拖
欠之數俱要追解目今見徵錢糧往往輸辦不前若將
遠年逋欠一旦併徵非惟世遠人亡無從追納抑恐凋
瘵窮民不勝拘擾徒煩催徵無益扵事相應比照馬價
事例自隆慶陸年以前未完之數聽委官清查果係民
欠一併蠲免萬歴元年以後仍照原額編徵完解庶錢
糧易扵追徵而小民可霑寬恤之惠矣等因到臣據此
案照先准兵部咨前事欵開一議減免之實内稱直隸
各驛上馬原額數多率從官司占用當量減編南馬站
銀視各省議定本部亦量議通減庶南北均霑減編實
惠一清徵納之實合將萬歴元年以前各省逋負站銀
不分南北行各撫臣坐委廉幹官一二員逐一巡行清
查已徵在官者截數起解各原坐地方充用姦豪侵没
者重究追納其餘小民拖欠一體蠲免又准本部咨該
巡撫應天都御史胡題本部議得合將蘇松常三府原
𣲖順天保定河間應天鳳陽滁州山東等處各驛南馬
銀兩拖欠萬歴肆年仍舊催徵陸分解發各驛量留肆
分以濟織造之用通行各省直撫按查照本部近題事
例通融計算酌量應徵應減分數到日候本部覆請一
體減編各等因俱題奉欽依移咨前來又准南京兵部
咨為計處馬船工食料價以圖永久事内開查得江西
合属司府州縣自嘉靖拾貳年起至萬歴伍年止共拖
欠馬船工食料價銀陸萬貳千肆百肆拾兩零除具題
本部武選司主事趙世卿查催外合咨前去轉行布政
司如數追解等因俱經備行該司會同各司道一併查
議詳報去後今據前因該臣會同巡按江西監察御史
趙看得驛𫝊之費濫觴巳極近賴我皇上留心民瘼銳
意節省查革冐濫之勘合以清其源減免歲額之編銀
以節其流又慮積逋未貸徒費催科通行各直省將萬
歴元年以前侵欠銀數委官清查分别徵豁臣等有以
仰見我皇上愛養元元之心真同文王視民如傷之念
而海内貧民免死扵箠楚之下者萬萬矣但協濟馬價
一項原因本處民力有限勉為裒益他省今兩直山東
等處站銀既從編減而江西協濟各處者乃復全額追
徵似非一體之義及查近為敷陳末議以仰禆聖治事
該臣等議將本省站銀免編減編事宜具本題請伏蒙
特恩將隆慶陸年以前拖欠并萬歴元貳叁肆年帶徵
分數盡行蠲免通省小民歡聲動地夫在本省者既蒙
恩貸則協濟别處者尤當照豁况江省素稱貧瘠加以
水旱頻仍近又增添燒造瓷器抄造紙張約該增銀壹
拾叁萬餘兩省貸無幾而加𣲖又至閭閻之苦誠有不
可言者臣又查得南京馬船水夫工料委不可缺但該
部開催自嘉靖拾貳年起時久歲深人亡戶易徒費&KR1201;
扑無濟于事所據該司會議前因委應酌處伏乞勅下
該部再加覆議如果臣等所言不謬將本省原編協濟
順天山東等省府馬價隆慶陸年以前拖欠者查照見
奉部文萬歴元年貳年叁年拖欠者比照近奉聖恩蠲
免本省站銀事例俱容催行原委官員清查已徵在官
者照數起解姦豪侵没者嚴併追納果係小民拖欠者
一體蠲免萬歴肆年伍年未完銀兩比照蘇松題准事
例以拾分為率除巳全解外㭍分追補各驛協濟叁分
聽留本省少資瓷器紙張之用萬歴陸年以後年分比
照本省題准減編驛𫝊站銀事例悉依減定㭍分之數
編𣲖使小民永享減免叁分之惠其南京馬船水夫工
料隆慶陸年以前未完之數亦照馬價事例聽委官清
查果係小民拖欠一體蠲免萬歴元年以後仍照原額
全徵庶南北有均霑之恩而小民無重困之苦矣緣係
查處協濟站銀以昭聖恩以寬民力事理未敢擅便謹
題請旨
請恤典疏
題為比例陳情懇乞天恩俯賜恤典以勵臣節以光泉
壤事據江西布政司呈奉臣批據南昌府南昌縣官生
王時文呈前事内稱故父王希烈原任吏部左侍郎乞
照例題請給賜祭葬贈諡錄廕等情奉批仰布政司查
報依奉通行守巡該道并該府縣查勘去後今據該府
申據南昌縣申准本縣儒學牒呈據廪增附生員胡儒
潘良策劉仕霖并該都里鄰舒承袁堯等結查得本縣
鄕宦食二品俸考三品滿吏部左侍郎掌詹事府事兼
翰林院侍讀學士已故王希烈由嘉靖叁拾貳年進士
選庶吉士初任翰林院編修貳任侍講叁任左春坊左
諭德肆任國子監祭酒伍任禮部右侍郎陸任本部左
侍郎㭍任吏部左侍郎兼侍讀學士掌詹事府事丁父
憂回籍守制扵萬歴肆年拾貳月内服闋蒙恩行取仍
以原官掌管府事起程赴任間萬歴伍年陸月貳拾壹
日在家病故自束髮以至垂老士論攸歸由筮仕以及
宦成官箴罔愧伊男時文所呈一一是的等情連名結
報到學備牒到縣該本縣查看得本官前項事蹟覆行
學校勘結無殊所據比例乞討恤典查與例合等因到
司并准本司分守南昌道左參政鄭一龍咨又准江西
按察司牒呈准本司分巡南昌道僉事周思敬關同前
事覆查無異咨牒到司該本司左布政使劉繼文右布
政使徐中行看得本宦性資直諒問學淵源啟沃之功
允孚士望孝友之誼不愧鄕評所據乞討恤典既經按
察司守巡道并該府縣覆勘明實又查與例相合呈乞
具題施行等因到臣據此查得條例内開為申飭恩例
以杜濫冐事該禮部覆議得今後兩京大臣致仕養病
給假在家病故扵例應得恤典者本處有司即與具奏
止許直陳履歴聽候處分不得别加品題眩亂名實若
係平生勲業隆重行誼超卓者撫按官不妨另奏等因
又准本部咨為諡恤鉅典請乞成風懇乞宸斷杜倖覬
以昭嚮勸事内開以後大臣在家病故者各地方有司
即將本官履歴緣由及病故日期申報撫按衙門覈實
季終𩔖奏其中果有行業超卓公論共推及罪過昭彰
公論共棄者不妨據實開列以憑本部查例議擬題覆
等因俱題奉欽依移咨前來通行遵照今據前因該臣
看得已故起復吏部左侍郎兼翰林院侍讀學士掌詹
事府事王希烈温文直諒孝友忠貞行誼素重于鄕評
聲華聿隆于朝宁今既淪謝似應優議但恩典出自朝
廷合行遵例題請乞勅該部再加查議覆請施行緣係
比例陳情懇乞天恩俯賜恤典以勵臣節以光泉壤事
理未敢擅便謹題請旨
報獲盜犯楊青山疏
題為擒獲節奉欽依照拏首盜事據整飭南昌兵備僉
事周思敬呈前事内稱擒獲賊犯楊青山供稱係寧州
人自恃膂力驍勇慣使玖齒鐵鈀及鎗刀武藝兼曉梅
花數先充本州應捕索取強盜月錢遂與各盜相識投
入先案巳擒會决賊首詹孔舜羅朝廣李大鸞等夥内
出没寧武及湖廣平瀏等處打刦殺人放火虜婦索贖
隆慶元等年不等月内青山與羅朝廣伊今案見獲弟
羅朝武溷名笑和尚同詹孔舜李大鸞等陸拾餘人陸
續打刦先案巳省發失主戴文利等家財物并虜先案
已給領婦女伍姑秋姑王氏等姦占為妻及虜平江縣
陳典史隨蒙該省督兵生擒羅朝廣等到官供報羅朝
武夥合青山等打刦情由將羅朝廣擬斬青山等照拏
移行江西院道緝捕間青山羅朝武又同詹孔舜李大
鸞等逸過寧州雙坑靖安□坑等處打刦陳宿陸等家
殺死精兵陳俊等及將捕兵舒元支解當有官兵追捕
各賊躱入金雞坑哨總艾春等親見青山當先出陣衝
鋒殺死義士吳鳳蕭剜出心肝并殺死鄕兵叁名隨蒙
巡撫都御史潘撫臨見得賊勢猖獗將各緣由題報一
面督調官兵擒獲詹孔舜等伍拾餘名并奪回虜婦伍
姑等發按察司并守巡道會審將詹孔舜等擬斬招詳
本院題奉欽依會决訖青山李大鸞等照拏萬歴伍年
正月内青山又夥合見獲温定同别案問斬李尚坤等
打刦本州安鄕今不在官余勝其家虜伊在官媳徐氏
到扵别案丁朝沂家姦宿余勝其状告守備鄧子龍拏
獲李尚坤丁朝沂等解道發州審實將李尚坤等擬斬
招詳批允丁朝沂監故本年拾月内青山見得江省地
方保甲嚴謹舊日窩家盧尚貴等俱蒙僉事周思敬陸
續擒滅無處藏身就同温定携帶徐氏逃往湖廣通城
縣地名上河塘隠情投未到胡洞崖莊内潛住本月内
蒙道捕獲李大鸞羅壹保到官供報向與青山等夥刦
情由招詳撫院覆審題奉欽依將李大鸞羅壹保會决
訖青山等照捕并蒙巡撫都御史潘巡按御史趙看得
青山係節經題奉欽依有名與羅朝武俱虜官殺兵巨
寇催行按察司關行兵備僉事周思敬密行守備鄧子
龍本州知州石漢判官丁景方巡檢汪希賢各差兵鄭
子章等訪知青山潛住前莊回報各官添差兵快併力
擒拏青山持鎗出敵衆兵奮勇直前將青山温定擒獲
連徐氏鐵鎗解州弔取各起捕案查審輸吐前情明白
招解本道覆審無異看得青山與羅朝武皆積案巨寇
夥刦多年流毒四隅殘害兩省罪惡滔天兇暴已極今
幸就捕足快人心速宜正典以昭國法温定續與青山
同夥打刦互執情真虜婦徐氏口證更確擬以重辟均
無虧枉問擬楊青山羅朝武温定俱強盜得財斬罪合
照詹孔舜李大鸞等事例題請及時會决梟示連人招
解到臣據此案照先經擒獲盜犯詹孔舜等續獲盜犯
李大鸞等俱供報同楊青山等為首糾夥打刦情由在
卷及查先經具題兵部議覆節奉聖旨李大鸞羅壹保
著便會官審决梟示未獲的嚴行緝捕欽此欽遵巳將
李大鸞羅壹保會决訖催行司道府州照拏楊青山等
去後今據獲問前來該臣面審楊青山等直認無詞但
干重辟除批行按察司再審通詳題請會决外緣係擒
獲節奉欽依照拏首盜及奉明旨未獲的嚴行緝捕事
理為此具本謹具題知
薦舉致仕藩臣疏
題為薦舉卓異致仕藩臣以備錄用事臣竊惟為天下得
人者聖君之仁而以人事君者人臣之義臣伏覩我皇
上登極以來求賢之急如渴與饑而用賢之廣不遺巖
穴天下之士苟抱寸長曲藝莫不延頸以望甄收而臣
子苟有所知即當陳舉以仰副我皇上惓惓盛心者而
况親履其經歴之地親覯其行事之實而敢蔽之乎有
原任江西左布政使今致仕秦鈁者與臣同省又同鄕
會兩試其人品才識臣所稔知者萬歴肆年陸月間臣
入江右之境乃鈁致仕之肆月也臣接管以來見其同
寮稱之属官頌之士夫感之而扵百姓則無分賢愚老
少皆思之矣凡語及壹事必曰此秦布政所立之良規
也語及壹弊必曰此秦布政所革之積蠧也臣諦訪之
有謂其操持之潔毫髮無染每遇出納必公必平若將
凂焉者有謂其才猷之敏片言立解江藩事最繁瑣而
本官處之裕如者有謂其自奉之薄宛若儒生歸家之
日行李數肩相隨僮僕貳人蕭然之状至有令人揮涕
者臣又訪其致仕之故止緣一妻一子相繼淪没憂思
之過委有小恙先任都御史楊巡按御史張極力慰留
褒美之詞尚存案牘鈁不得請乃自投疏而歸者夫鈁
盡職扵地方者如此孚信扵上下者如此問其才足當
壹面問其年方逾伍旬兹遇陛下急扵用賢之時鈁當
可用之日而乃令其無故而去輿論所以共惜之耳臣
又思之鈁為臣同鄕同年今扵去任之後破格舉薦其
跡似為阿私然蔽賢之罪大而冐嫌之罪小古人以父
舉子以叔舉姪蓋愛君之誠不敢避親也臣既以鄕曲
之故知之甚深今又扵其行事之地信之益篤乃緣小
嫌曲謹不以告之陛下豈臣之分義哉伏望勅下該部
再加查訪如果臣言不謬將秦鈁即時起用或循常例
授以原職或因其資望已深破格簡用如其不效臣願
承舉主之罰則賢才不棄扵明時而士風益勵扵自效
矣緣係薦舉卓異致仕藩臣以備錄用事理未敢擅便
謹題請旨
薦舉方面官員疏
題為薦舉賢能方面官員事臣奉命巡撫江西謬蒙陞
任其於方面官員例得薦舉敢敬陳之扵藩得陸臣焉
如江西布政司左布政使劉繼文慨直中獨存忠厚冲
虚内雅有執持勤恪自將而叢脞之弊已絶寬嚴得體
而屏翰之譽攸歸右布政使徐中行不失赤子之心綽
有長民之度敭歴久而風猷茂著性行純而措處咸宜
分守湖西道右參政陶幼學心地如青天白日施為若
利刃輕車事經整頓便入章程官属品題無逃臧否分
守嶺北道右參政侯于趙言不出口惟事力行政不近
名自多實績文武皆得其濟張弛允協其宜分守九江
道左參議王世懋清修宛若儒生明練有同老吏立清
建昌飛詭之弊坐革叁郡科擾之私至舍彼文學專心
治理尤其厲精處也分守湖東道右參議王問臣聲色
不大而法自行吐茹罔形而事自集叁郡享寧一之福
再朞嚴夙夜之懷扵臬得伍臣焉如管理驛𫝊清軍道
副使王象坤文能飭治才可投艱執持甚確而無絶俗
之形籌策罔遺而無深求之弊去歲調停驛𫝊俱出其
手臣不敢蔽也分巡湖西道副使吳從憲絶無依回腆
䏰之態卓有光明正大之休持身約而寮属皆仰其清
風蒞政平而大小咸蒙其渥澤饒州兵巡道副使郭孝
胷襟豁達治體精明處多盜之鄕而民安若堵當最繁
之郡而剖决如流提督學校副使江以東力挽頽風堅
持正氣公明備至而妍醜心傾學行交修而菁莪化洽
南昌兵備道僉事周思敬愷悌其心而持法必不假借
公平其政而臨事每有機緘暴客有賣劒之牛窮谷成
坦夷之路以上諸臣均為藩臬之良俱當列薦内右布
政使徐中行履任雖止逾拾箇月但本官專理錢法曲
盡機宜合省通行利民不小見今增建厰局採辦銅料
以為永久之計似應特薦以鼓其氣仍乞稍緩其擢以
終其事者也伏望勅下吏部再加查訪如果臣言不謬
將劉繼文等或采其才望優以不次之遷或計其年勞
待以循資之擢則臣工競勸吏治益修而扵表率紀綱
之司亦有禆矣緣係薦舉賢能方面官員事理未敢擅
便為此具本謹題請旨
舉劾有司官員疏
題為舉劾有司官員事臣叨撫江西謬蒙陞任其扵地
方有司官員例當舉劾訪得吉安府知府張掖之節槩
清嚴才華練達明仁並濟而民有父母之懷遠邇交孚
而譽重循良之最九江府知府李得陽政體修明謨猷
穎敏軍民交擾而劑量各適其均江湖會區而經畫悉
多其績袁州府知府鄭惇典節可廉頑政惟務實威行
夙蠧而左右無舞文之姦心切痌瘝而閭閻蒙寬恤之
惠南安府知府陳誥操持皎皎器度恂恂折獄决于片
言而庭無留牘馭吏嚴于壹芥而民有頌聲饒州府知
府黃思近禔身清慎馭下嚴明事事克舉而地方永賴
在在有備而水陸無虞廣信府知府林梓才識恢弘操
持貞確祛姦縮費而民樂其生飭武修文而人安其業
南昌府知府王三錫夙負鋒穎之才能堅冰蘗之守措
注周而人人得所酬應裕而事事成章南昌府同知顧
其志近人多平易之政持已儼孤貞之操令不撓而湖
防錢法之皆行業惟勤而佐郡清戎之並美南昌府推
官常居敬丰姿玉潤操履冰清讞獄則姦蠧悉釐而心
存平恕查盤則侵漁盡發而事鮮依違九江府推官馬
貫持身雅有夙裁與人絶無城府事不盡法以病民政
尤嚴防于近習撫州府推官徐得禎才能脫穎節可茹
荼理訟則人多質成之願署篆則民有子來之歸廣信
府推官陳躍潛處事切中乎機宜革弊必窮其徑竇入
覲囊無壹芥之携署邑民有貳天之戀都司經歴司經
歴熊敦朴當屢挫之後而絶無怨尤處最畏之官而克
勤職業學益宏于困衡之久事更練于悔悟之深寧州
知州石漢才猷卓犖志節堅剛計擒元惡而狐鼠潛蹤
力撫災民而黔黎歡附永新縣知縣龔錫爵英資卓識
勁節清操井然有條而政自裕凛然難犯而民自懷萬
安縣知縣譚希思政先節愛法尚嚴明均賦役而人蒙
畫一之休崇學校而士霑可久之澤安福縣知縣倪涷
縛逋寇而聲色不動緝遺姦而城社為空愷悌父母之
心正直神明之誦上饒縣知縣王炳璿文學本之家𫝊
廉靖得于天植貧民襁負以歸巨猾歛手而避清江縣
知縣郭惟賢守不染夫壹塵心惟凛乎叁尺當午道而
豐約中節處窮邑而興革適宜永豐縣知縣蔡國炳
青年邃養雅志通才握管如馳而積案俱杜剖裁甚利
而飛詭皆清新淦縣知縣陳竒謀節愛致黎庶之戴操
持著素絲之風夙夜在公常如執玉痌瘝在念有若救
焚南城縣知縣范淶性和而介才敏而詳剖决如流而
完報獨速催科有序而輸解無逋弋陽縣知縣程有守
性本純誠事尤詳妥革耗例而每捐俸以助貧絶追呼
而尤虚心扵讞獄鉛山縣知縣陸夢熊愷悌宜民精勤
律已門絶瓜李之嫌市屏遊冶之跡策蹇應朝貧寒如
士吉水縣知縣江沛然性資穎異政體通和刷積年冗
蠧之姦而民膏可續發黠胥侵漁之弊而國計有禆泰
和縣知縣唐伯元壹片赤心力行古道事惟盡其在我
而寵辱不驚政實見其宜民而士人俱戴彭澤縣知縣
雷時敏政崇體要用節浮華築江隄而功垂保障新黌
校而化洽絃歌南昌縣知縣李得祐智能發姦法罔移
扵豪右廉能威下罰首及扵冥頑贛縣知縣陳一魴存
心縝密行事冲和恪守條編之規而怨不避能行保甲
之法而盜自弭德興縣知縣孫哲清操雅志粹質通才
躬勤案牘而黠胥莫售其姦嚴刷戀衙而白役俱屏其
跡以上諸臣均之為廉勤公謹一時有司之良俱應列
薦内知府王三錫到任雖止壹拾壹月但郡當會省百
責攸萃臣目擊其勞寝食為廢似應特薦使知鼓舞者
也又訪得按察司照磨所照磨蔡椿齡才識通明操持
雅潔委署進賢而士民咸附承解物料而羨餘不緇泰
和縣縣丞吳大進氣度安詳才猷通敏審讞有法而四
境之訟獄願歸持守無私而戀衙之姦狡俱屏吉永豐
縣主簿方可剛守已甚堅任事惟恪叁運南糧而絲粟
無染兩署縣印而士民相宜以上叁臣節據司道開報
復經諮訪相同授以縣令必效廉能所當併薦者也臣
又查得前任江西撫臣薦舉有司俱不越叁拾人臣因
近奉明例遷謫官員併入壹疏及將幕職縣佐亦行附
列不免稍多伏望勅下吏部再加查訪如果臣言不謬
將張振之等以次擢取蔡椿齡等資陞縣令則賢否明
而人心自服懲勸得而吏治愈肅矣緣係舉劾有司官
員事理未敢擅便為此具本謹題請旨
舉劾武職官員疏
題為舉劾武職官員事臣奉命巡撫江西兼理軍務其
扵地方武職官員例當舉劾訪得南贛參將郭堅夙擅
知兵之譽屢成平寇之勲征黃鄕而渠魁授首鎮贛郡
而反側回心銅鼓石守備鄧子龍經畫久著扵鄱湖智
勇更彰扵寧武伍列貔貅而狙詐皆為心腹道無荆棘
而險隘盡作金湯江西運糧把總戴應麟清雅頗𩔖儒
生沉毅有同老將夙蠧盡掃而糧有餘盈額稅早輸而
軍無疲累建昌把總王接武熟諳兵機尤通文墨守無
染指而行伍傾心技可穿楊而折衝允賴南昌衛指揮
使李應詔丰儀爽朗幹局疏通視篆有守有為而士心
咸服承委克勤克慎而公務不弛以上伍臣俱為介胄
之良所當薦揚其鄧子龍年勞既久功績頗多所當超
用或照該部原議覆奉欽依事例加以都司參將職銜
仍管銅鼓石守備事者也鄱湖守備丘廷表奉已甚侈
馭下寡恩鄱湖為姦盜之淵不思躬行巡歴守備有分
疆之寄顧乃溺意宴安恣箠楚以作威而班頭李尚春
識字何應波得以行其胷臆盡錙銖以網利而插舖月
錢麻租漁利乃為盡入携囊縱家丁盤詰民舟致摉索
其行篋任中軍賣放姦犯竟暗匿其鹽斤責山戶之採
薪每月折銀數兩勒精兵之常例總計約有百金浪遊
常至浹旬巡湖官之禀可據誅求下逮貧戶兵備道之
状未銷部曲頗有怨言日久恐生他釁此壹臣者職守
已乖年力方茂所當降調以責後效者也其指揮以下
不職者臣訪究得實徑自處分不敢請瀆伏望勅下兵
部再加查訪如果臣言不謬將郭堅等量才擢用丘廷
表降調庶勸戒不慝而武弁思奮矣緣係舉劾武職官
員事理未敢擅便謹題請旨
薦舉教職疏
題為薦舉教職官員事臣叨捬循之職亦嘗留心扵學
校之事兹者蒙恩陞任謹摘教官之賢者疏列上請以
備錄用訪得吉安府儒學教授梁有貞詩詞爾雅足徵
家學之相承行誼清修尤見師模之克正新昌縣儒學
教諭陳應隆守不移貧學能待問志行素孚扵鄕曲端
方允洽扵士心以上貳臣學行俱優可充六館之選者
也廣信府儒學教授蒋時極氣度温文性資敏慎署邑
絶無訾議迪人雅有規條武寧縣儒學訓導丘蘭清標
雅志敏質通才取與不苟而士子歸心表率克端而儒
紳推轂以上貳臣才識通明可備縣令之選内蒋時極
原係知縣改教但志向不衰年資方茂仍宜陞授或任
以府佐之職者也伏望勅下吏部再加查訪如果臣言
不謬將梁有貞等分别錄用則儒官知所嚮往而風教
不無少禆矣緣係薦舉教職官員事理未敢擅便為此
具本謹題請旨
薦舉人材疏
題為薦舉境内人材事臣叨撫江西兹蒙陞任其於地
方人材例應列薦謹摘其尤者為皇上陳之原任南京
刑部尚書今告病李遷涵養深而德性粹&KR0993;歴久而事
體精已絶公庭之跡實堪樞府之姿原任兵部左侍郎
今聽用萬恭高明爽朗之度雄偉特達之才論事真如
指掌投艱尤可斷犀原任廣東按察司副使今致仕李
材學有本源才堪肩巨政績久稱于東粤行誼首重于
西江原有目疾今已就愈原任尚寶司司丞今告病楊
時喬昔居易染之地而羔羊之節不汚繼陟膴仕之階
而冥鴻之志可尚自娱文史屏跡公庭原任福建按察
司副使今告病蔡國珍夙稱博洽雅著清修閩海校文
卓有操持之譽江鄕養重曾無非僻之干原任湖廣布
政司參議今聽調萬虞龍居官則自縣令以陟銓司皆
有方問居家則惟明農以及教子絶無營為至其孝行
之純尤為鄉評所重原任浙江按察司僉事今告病周
寀負經時之才而善自韜晦貞勵俗之行而每抱冲虚
年富學優可司文教原任太僕寺少卿今降調高應芳
性資質直心地光明風裁夙著扵霜臺行誼尤隆扵月
旦以上捌臣品格不同才識亦異然考其素履詢諸鄕
評皆為江右傑出所當薦揚者也伏望勅下吏部再加
查訪如果臣言不謬將李遷等及時起用則才識或可
以濟時志行或可以勵俗而於聖治不無少禆矣緣係
薦舉境内人材事理未敢擅便謹題請旨
潘司空奏疏卷七
