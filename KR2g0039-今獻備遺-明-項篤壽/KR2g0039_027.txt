今獻備遺卷二十七明項篤夀撰
楊守陳
楊守陳字維新浙江鄞縣人也景泰辛未進士改翰林
庶吉士授編脩歴官至吏部石侍郎成化初開經筵守
陳以尚書武成篇進講曰魯論稱舜無為而治周書稱
武王垂拱而天下治後世人主有深居禁中委政内侍
者乃召望夷之禍有高居無為肆情嬖豔者乃啟禄山
之變何也蓋舜之無為者由其封山濬川以至舉相去
凶無一不盡其道武王之垂拱者由其列爵分土以至
崇德報功無一不究其心皆嘗憂勞以有為乃始逸樂
而無為也後世人主則孟子所謂安其危利其災樂其
所以亡者耳上為聳聽敬皇初詔集議祧廟禮官請祧
懿祖而以德祖比宋禧祖百世不遷守陳上奏曰禮天
子七廟祖有功宗有德此乃孔子之言凡號太祖者即
始祖必事之以配天若商周之契稷皆以功而非論其
本統也宋之僖祖及我德祖可比商報乙周亞圉非契
稷比議者徒謂大儒嘗取王安石之說而不從孔子遂
使七廟之中既有始祖又有太祖太祖既以配天而不
正南面之位名與實乖若謂降而合食為非禮則王者
既立始祖之廟又推始祖所自出而祀之固無嫌也憲
廟升祔請并祧德懿熙三祖自仁祖以下為七廟異時
祧盡則以太祖擬商周契稷而祧主蔵於後寝祫禮行
于前廟時享則尊太祖祫祭則尊德祖各不失尊議者
不能從弘治改元復上疏請日御經筵及午朝聽政大
略謂一日之間居文華殿之時多處乾清宫之時少則
心清理明聖德日隆矣優詔嘉納焉脩憲廟實錄為副
總裁兼理部事尋命以吏部侍郎兼詹事府丞史館供
職如故嘗言古人謂國可滅史不可滅我太祖定天下
即命儒臣撰元史太宗靖内難後史官不記建文時事
遂使數年政事及當時忠於所事者皆湮没不𫝊及今
采輯尚可補國史之闕景泰帝已復位號而英廟實錄
猶書郕戾王附是宜改正故事羣臣章疏留中者雖有
可𫝊皆不得書乞以留中之奏悉付史館擇而書之疏
未上病卒贈禮部尚書諡文懿守陳博學多識嘗奉命
教内侍有德之者欲援之謝曰吾婺婦也守節三十年
今老矣豈以白首改節邪
論曰楊公議祧廟禮謂德祖不可比稷契是已而以太
祖比稷契可乎當時議者皆主倪文毅吳文定之說更
為得之至欲脩兩朝事實惜未及上而施行之也
邱濬
邱濬字仲深廣東瓊山人也少孤力學六歲能詩弱冠
著論譏許衡仕元之非正統甲子舉鄉試第一景泰甲
戌廷試第四人改翰林庶吉士與脩寰宇通志成擢編
脩進侍講與脩英廟實錄有重于肅敏罪者濬曰己巳
微于公天下不寧矣武人挾私誣之說豈可信功過皆
據實書之脩宋元通鑑綱目成進翰林院學士陞國子
祭酒尋進禮部右侍郎仍掌監事時文體尚竒怪濬考
南京鄉試及會試痛斥之怨誹不恤也士有慕道學者
立異以徼名濬因發策言之嘗著家禮儀節朱子學的
及世史正綱作大學衍義補上之賜白金文綺陞禮部
尚書掌詹事府事脩憲廟實錄為副總裁書成加太子
太保弘治四年冬命兼文淵閣大學士入内閣七年進
少保改戶部尚書武英殿大學士兼官如故首上二十
二事陳時政之弊又請訪求遺書吏部考察天下官當
黜者幾二千人濬上疏曰唐虞三載考績三考黜陟今
有居官未半歲而黜者且徒信人言未必皆實非唐虞
法亦非祖宗舊制上深然之有詔凡歴官未三載者俱
復其任雖經一考非有貪暴實跡者亦勿黜濬博極羣
書以經濟自許兩廣方用兵上書李賢具陳方略賢繳
上之詔以其策付總帥韓雍行之卒年七十五贈太傅
諡文莊
論曰邱公以辨博之學勤於纂述用世大略具衍義補
中及位密司竟未見之行事語云退論事易進處事難
此非虛語也
吳寬
吳寬字原博蘇之長洲人也貢入太學上海張汝弼見
而竒之曰天下有貢士若此者乎武功伯徐有貞折節
與交曰此館閣器也成化壬辰中會試第一人廷試復
第一寬素工古文辭及官翰林所著作輒傳播中外每
東朝進講至理亂興亡必反覆言之武宗在東宫寬上
疏曰竊惟東宫講學自寒暑風雨朔望令節外一歲中
不過數月一日中不過數刻古者八歲出就外傅居宿
於外誠欲離近習親正人也庶人且然况有天下者乎
弘治末孝肅太皇太后崩詔議祔廟禮寬上疏言魯頌
姜嫄閟宫春秋考仲子之宫皆為别廟漢唐亦然至宋
有並祔者乃其子孫追尊之比唯李宸妃之歿仁宗追
尊祔祭非後世法詔立廟别祭如寬言寬好古力學於
權勢泊如也篤厚倫誼未第時嘗譲其友入貢同年賀
解元恩遘疾京師遷歸其家朝夕視之賀死為之服成
化弘治間以文章德行負天下之望者三十年受知孝
皇時寬居憂嘗虚少宰以待之然竟不得柄用仕至禮
部尚書卒贈太子太保諡文定
論曰吳文定忠信端厚得之天性及讀其文紆徐雅馴
出入歐蘇間成一家言信有德有言者矣
王鏊
王鏊字濟之吳人也少游京師吏部侍郎葉盛試而竒
之時吏部尚書王翺新逝盛曰失一王翺得一王鏊異
日為忠肅者必此人也為親具儀幣遣從編脩陳音游
成化甲午薦應天第一試禮部復第一廷試第三人授
翰林院編脩九年進侍講弘治初充經筵講官時内官
李廣怙寵干政鏊進講意存諷諫上退謂左右曰若等
知今日講官之意乎蓋謂廣也上出游後苑鏊講無盤
于遊田詞嚴義暢上悚聽自是不復出脩憲廟實錄成
進右春坊右諭德陞侍講學士充經筵日講官武廟出
閣進兼左春坊左諭德陞詹事府少詹事兼侍讀學士
陞吏部右侍郎李廣敗大臣多被汚鏊獨不與夀寧侯
與鏊有連絶不與通歲時問遺輒麾去或以為過鏊曰
昔萬循吉攀附昭德吾嘗恥之乃今自附夀寧耶孝皇
末年將大用鏊鏊以憂去武皇初起為吏部侍郎内官
馬永成等八人蠱惑上心日事逸遊給事中陶諧劉茝
等論諫鏊言于戶部尚書韓文曰此國家大事治亂所
關大臣百僚之表獨無一言邪六部會疏以請時吏部
尚書焦芳黨附八人不肯與名韓乃令戶部郎中李夢
陽代草疏入上大怒召諸大臣左順門宣旨切責衆相
視莫敢言鏊獨進曰八人者實蠱聖心不去之將亂天
下韓復抗言之上將遠竄永成等而八人者環泣抱上
足乞命上頗憐之事遂中變劉瑾既用事首擢焦芳入
内閣以鏊時望也乃命並典機務拜戶部尚書兼文淵
閣大學士尋加柱國少傅進兼太子太傅武英殿大學
士時瑾日益横惡大學士謝遷尚書劉大夏韓文必欲
殺之鏊於衆中大言韓公清忠粹德天下所知萬一死
非其罪如萬世公議何由是得釋劉大夏在廣西嘗易
置土官岑氏瑾矯旨詔獄欲激變坐文致之鏊言地方
無虞岑氏守職如故何為激變竟減死論時内閣舊臣
惟李東陽數稱病不出而焦芳附瑾鏊獨以事忤瑾三
疏乞歸瑾敗言官數論薦不起嘉靖初賜璽書遣行人
存問鏊好學至老不倦於書無所不通而尤邃經學文
章簡嚴雅則所著有震澤集紀聞長語行于世
論曰世所稱震澤先生優文學非深知先生者先生具
名世才有匡時略厄于權奸不得柄用而正色危言亦
少概見矣嗟乎東陽絳灌何代無之奚獨王公哉
林瀚
林瀚字亨大福建閩縣人也成化丙戌進士選翰林庶
吉士歴官國子祭酒上疏請開科貢以進人才嘗因災
異陳十二事曰明黜陟去冗官清吏弊定庄田折鹽鈔
處監生嚴軍政省供應收才望禁奸貪停不急寬民力
時有御史逮獄儒生𫝊奉授中書瀚上言御史當寬宥
以全憲職中書宜收成命以杜倖進疏入不報未幾復
疏重根本以回天變四事曰保固南京以重祖宗之根
本曰佑啟皇儲以重天下之根本曰撫綏百姓以重邦
家之根本曰增進賢才以重致治之根本明歲甲子適
符洪武十七年聖祖開科取士之期宜加增鄉試解額
以廣賢路正德改元改南京兵部尚書參贊機務會災
異復率諸司陳十二事曰隆大孝以先天下集羣議以
决大政改州治以奉陵寝崇儉德以裕財用省虛費以
甦軍民增貢舉以進人才脩武備以禦寇盜省匠役以
甦民困節工役以省財用清吏役以革宿弊清馬政以
防欺蔽大優容以廣言路逆瑾亂政素嫉瀚守正南京
科道官言事被逮瀚獨贐送之且議上章直其事瑾聞
愈怒勒科道招辭連瀚同黨乃矯詔降浙江左參政致
仕後瑾復矯詔指瀚與大學士劉健謝遷尚書劉大夏
韓文都御史張敷華為朋黨頒示天下瑾誅詔復致仕
卒贈太子太保諡文安子廷㭿廷機孫燫皆官尚書
論曰林文安端厚醇雅正色危言抗顔逆豎籍名黨議
幾蹈不測邦之司直允屬斯人肖泉廷機對山燫皆以
渾厚清謹不墜家聲對山尤識世務為時所忌不復柄
用閩中冠冕世獨推之顧其下士好賢汲引善𩔖不炫
表暴彼之崛起矯厲媚竈乞昏排陷儕𩔖自誇得意者
遠矣
周洪謨
周洪謨字堯弼長寧人正統十年進士歴官翰林勸裕
陵勤經筵以明聖學謹内治以敦正本上時政十二事
條蜀寇防禦便宜成化初為祭酒兩國子表率生徒規
閑整整又上言祀禮儲蓄省刑減役薄稅禦敵安邊等
六事我朝尊崇孔子冕服循前代用天子制而禮樂不
稱封號不加宜更議下禮部鄒尚書不可茂陵用洪謨
議增籩豆十二舞八佾十六陞尚書加太子少保西番
烏思蔵者合諸族入貢徼賞踰舊額歲益至三四千人
河西諸番又詭烏思蔵族益不可詰上疏請視海中倭
夷給與符二十道每貢書貢使名及貢物符上識以舊
賜金印至關驗是納否斥去成化末月當食不食衆議
宜賀公言隂盛故不可賀竟不賀弘治元年致仕歸聞
有邊警力疾上安中國禦四夷十事又三年卒諡文安
傅珪
傅珪字邦瑞清苑人成化二十三年進士庶吉士授編
脩陞左中允正德四年逆瑾惡翰林不附已矯旨大明
會典文訛舛奪預脩者官珪降脩撰瑾敗復中允尋陞
禮部尚書當是時康陵好佛自稱大慶法王外廷顧聞
之無徵以諫俄内批禮部番僧請腴田千畆為大慶法
王下院乃書大慶法王與聖旨等珪佯不知者執奏孰
為大慶法王者敢並至尊書䙝天子壊祖宗法大不敬
詔勿問田亦竟止寵伶臧賢請改牙牌珪曰優敢亂祖
宗法臧又欲改教坊司印珪曰優敢亂祖宗法皆格不
行時流賊亂中原太監陸誾總軍容征久不捷諸内臣
又立監鎗名益出後曹内臣統軍下廷議衆莫敢先𤼵
珪奮曰兵老民疲賊日以熾冒功者冗賞僨事者漏罰
失將士心今賊在郊圻肺腑間民囂然思亂禍在宗社
旦夕吾輩死不贖責諸公尚首鼠耶議罷疏上竟遣監
鎗諸内臣俄有旨令珪請致仕珪即請致仕去及卒遺
命無請葬祭嘉靖元年理守正文臣贈太子少保諡文
毅
論曰文安崇正學闢異端文毅抗言執奏請罷監鎗裁
抑佞倖可謂以道事君不可則止者矣
毛澄
毛澄字憲清崑山人弘治六年進士第一人初授脩撰
預脩大明會典又預脩通鑑纂要進右庶子兼侍讀賜
金緋康陵即位預脩孝宗實錄瑾矯奪官仍侍讀尋為
禮部尚書奉昭聖皇太后旨偕大學士梁儲駙馬都尉
崔元夀寧侯張鶴齡韋太監邵皇親迎皇帝興邸以功
勅廕子一人世錦衣指揮同知辭充總副裁脩武宗實
錄未幾大禮議起澄守濮議嘉靖二年三月病請致仕
加太子太傅令屬吏護行至興濟卒贈少保諡文簡
論曰文簡強毅不回學守兼懋完名以歸不媿科目亦
歐范之亞與
今獻備遺卷二十七
