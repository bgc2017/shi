今獻備遺卷十明項篤壽撰
張輔
張輔字文弼河南祥符人父玉元樞密知院洪武初歸
附累官兼山護衛指揮同知以忠勇受知文皇帝戰死
東昌追封河間王諡忠武輔雄壯有父風靖難時累功
封信安伯加新城侯永樂五年安南國王陳(闕)為其下
黎季犛所弑拜輔為總兵帥師八十萬討之旣入境賊
沿江列栅七百里水陸拒守輔督兵拔多邦城進攻交
州入之乘勝蹙清化城覆其巢降衆十餘萬季犛遁入
海輔屯兵鹹子關賊來襲擊敗之督舟師往攻斬首數
萬級窮追奇羅海口生擒季犂并二子蒼澄以獻交南
平得郡縣一百三十四戸三百一十二萬建議復古郡
縣置交阯都布按三司統之凱還進英國公七年餘孽
簡定復叛命輔帥師二十萬征之獲簡定于吉利柵之
山而歸九年陳季擴倡亂復陳氏輔承命再往賊聞王
師至走海洋㩀險荷花口進兵攻之至愛子江登岸賊
設象伏以伺輔偵知之下令軍中羣象來一矢落其象
奴再矢披其象鼻象奔還自相蹂踐大軍乘之賊大敗
擒斬無算禽陳季擴獻俘京師留輔鎮守餘寇悉平召
還仁廟即位進太師宣德初漢府密遣人與輔謀輔縛
其人以聞宣廟益重之寵賚無虛日天下倚以為重四
陲莫不知名正統間王振專權獨加禮於輔十四年死
於土木之難追封定興王諡忠烈
論曰定興王善用兵三犂交阯可謂壯矣苐建置省會
郡縣不數年而復失大喪師徒文武大吏皆死賊手惜
哉嘉靖中莫登庸簒黎命將問罪莫氏面縛降因命為
都綂神武不殺其斯之謂乎
陳瑄
陳瑄字彦純合肥人也父聞洪武中累官成都右衛指
揮同知瑄隨侍焉弱冠習兵法善射嘗從大將出郊遥
望孤鴈雜鵝羣中命從者輪射不中最後命瑄一𤼵斃
之有鴟翔於上應絃而墜屢試之皆奇中蜀府初建宫
城遣將伐材於山皆後期且材不中度所經瘴地士多
死者改命瑄别取善道七百里以入先期而還材皆適
用士且不病從征南番及散毛鎮南有功尋襲父職父
坐事謫戍遼東瑄伏闕奏請代行特詔父子並免復職
從征越雋討建昌酋長伊嚕特穆爾復從征餘寇賈哈
喇賊數萬據險以拒官軍分三道瑄將後軍涉打中河
由間道出奇兵作浮梁渡河旣渡撤梁以固士心遂壓
賊境賊憑險迎敵一日十三戰奪其險明日復大戰凡
七合賊大敗出降械送賈哈喇于京師復會雲南兵征
百夷累功陞都指揮同知進都督僉事文皇帝靖難師
至江上瑄具舟迎濟封平江伯時北平軍儲未充命瑄
歲董運百萬石道海給之創建百萬倉於直沽尹兒灣
城天津衞籍兵萬人戍守瑄善任使節勞逸秋毫無取
於下漕舟所經島夷畏官軍悉閉匿瑄下令俾出為市
而遣官監臨平其直軍無敢譁人兩便之舟還值倭寇
劫沙門島瑄督兵追至朝鮮焚其舟殆盡殺溺無算海
溢&KR1296;没隄岸起揚之海門歷通泰北至鹽城凡八百里
奉命以四十萬卒脩之旣建北京罷海運浚濟寧臨清
河通南北餉運建議造淺艖二千艘䟽清江浦引水由
管家湖入鴨陳口達淮以避淮河之險就管家湖築堤
十里以便引舟浚儀真瓜州二壩潮港之湮鑿吕梁徐
州二洪巨石以平水勢築刁陽南望湖長堤開泰州白
塔河以通大江築高郵湖堤堤内鑿渠亘四十里以通
舟南北造梁以便陸行自淮至臨清相水勢高下建閘
四十有七以時啟閉於淮口作常盈倉五十以貯江南
輸税於徐州臨清通州皆置倉以便轉輸自淮抵通州
濱河置舖舍五百六十八所舍置卒以道引舟緣河堤
鑿井樹柳以便夏月行者凡有興作慮之周而為之國
初歲運二百萬石後增至五百萬石國用以足仁廟即
位應詔陳言七事皆切中時務其略曰南京國之根本
宜選將益兵以嚴守備長民長兵者皆宜擇賢使能賢
能在推舉推舉在覈實乞選朝臣之公正者分巡天下
考察有司政事得失進廉能黜貪鄙則官得人而治可
興府州縣學教官多不得人乞令風憲考察罷黜别選
中外軍伍多缺乞勑五府兵部都司嚴禁私役就行清
理老疾者令戸丁代迯者責限追補戸絶者除伍邊防
之要在兵食足近歲如開平等處城不足兵兵不足食
乞選武臣之有方略者授以精兵足其衣食日肄習之
如有沃壤兼務耕守湖廣江浙及蘇松漕運北京甚遠
乞令運於淮徐收貯别令官軍運至北京則民力可蘇
官軍漕運者財力殫乏所管頭目又别役以重困之乞
加嚴禁上覽奏嘉納即施行焉宣德初鎮守淮安兼督
漕運八年卒追封平江侯諡恭襄
論曰文皇定鼎幽燕據天下形勝以制禦北境轉漕東
南其初海運多漂溺之患賴平江之功䟽通河渠鑿石
築堤江浙之粟皆踰淮歷濟灌輸京師誠萬世之利也
時同事有尚書宋禮今竝廟祀濟寧
山雲
山雲字(闕)徐州人也姿貌魁梧工騎射深沉有
將略永樂中以指揮使從太宗征迤北功先諸將陞都
督宣德三年拜總兵掛征蠻將軍印出鎮廣西先是守
將韓觀頗喜誅殺雲繼之鎮靜寬仁而號令嚴肅賞罰
必信親督兵與蠻賊韋朝列等前後十餘戰臨機應變
身先士卒所向有功斬獲無算築永平等九堡宣武四
城剏舖舍五百餘猺獞屏伏居民按堵上嘉其功進都
督同知恩賚甚厚正統三年卒于鎮贈懷遠伯諡襄毅
雲有廉操帥府有鄭牢者老隸也性鯁直敢言雲進之
曰世言將不忌貪矧廣西素尚貨利我亦可貪否牢曰
公初到如一新潔白袍稍沾汚如白袍點墨終不可湔
也雲又曰人云土夷餽送不納彼必疑忿柰何牢曰居
官黷貨朝廷有重法不畏朝廷乃畏蠻子邪雲笑納之
其馭土官一以威嚴凡有征調符下立至無敢後期有
驚怖成疾者至死不敢歸與士卒同甘苦故人樂出死
力廣西人立祠祀之
論曰余聞永宣中都督韓觀山雲出鎮嶺西猺獞皆望
風竄匿不敢出論考其行事信然世患無山韓耳何用
黷兵為哉
郭資
郭資字存性武安人洪武十八年進士為戸科庶吉士
試主事總部曉練錢穀陞僉都御史尚書郁新薦改北
平參議進布政使靖難兵起資獻策防禦已而留侍獻
陵居守李景隆改北平晝夜扞備轉給餽餉靖難後陞
戸部尚書上曰資朕蕭何也建北京置行部與雒僉並
改行部尚書永樂十九年罷行部復為戸部尚書時百
興皆資調度獻陵即位立東宫兼太子賓客陞太子太
師致仕宣德三年夏輟部務明年召資以太子太師致
戸部事免朝參卒年七十三贈湯隂伯諡忠襄永樂後
文臣贈伯四人金純山陽伯吳中茌平伯金濓沭陽伯
金忠
金忠鄞人少慷慨負意氣靖難兵起布衣田冠上典謁
召見言舉大事人材為急授署紀善侍帷幄贊戎務陞
署長史靖難後陞工部右侍郎治事北京永樂二年召
入兵部為尚書儲位未定上密問忠歷數古昔嫡孽故
事對上喜賜公大鏹又曰詹事宫端汝以尚書兼詹事
幸善調護佐太子或謗廷臣及宫寮過者上密令忠察
之每白其誣上或不喜即又頓首言臣保無他即如人
言臣甘連坐以故全護者衆每導人寬愛無為苛刻公
事輙推同官使展其才能有闕誤引為已過不遺片善
不念舊惡俸賜有餘周賑鄉族仁皇初念忠贈少師諡
忠襄以其子達為翰林檢討
儀智
儀智高密人洪武中薦為教官知高郵州陞知寶慶府
永樂二年陞通政兼右中允未幾陞湖廣布政使三年
入侍郎禮部十一年元旦日食吕尚書請賀如常智執
不可上令擇老儒侍太孫議未決顧太子問曰講讀得
人未太子應曰舉儀智未決上喜曰智雖老能直言元
旦日食智議免賀智可用智寬平嚴正務持大體尚忠
厚遇事是非又輙别白為太孫陳說不屑附會年八十
致仕卒贈太子少師諡文簡子銘字子新學于吳訥洪
熙時為行在禮科給事中内府教書歷編脩侍講正統
中為郕王長史景帝初出南京為禮部侍郎以立懷獻
太子故加太子太保未幾召為兵部尙書尋掌詹事府
事卒贈太師諡忠襄
論曰世所稱三忠襄者郭習錢穀聲齊鄼侯金定策建
儲與留侯比隆儀以靖謹侍春宫負園綺之望焉可謂
名稱其實者矣
郭璡
郭璡北圻新安人初名進太學生永樂中為戸部郎官
宣德初為行在吏部左侍郎兼少詹事上為改名璡四
年代蹇忠定為吏部尙書五年冬上諭曰朕以用人付
卿卿為朕擇才昨郡守多缺命廷臣薦舉古人當斯任
者必勤於咨訪有得即錄故官不乏才吕蒙正夾袋虞
允文材官錄是也慎留意正統旱蝗侍臣言大臣尸位
妨賢内批令自陳諸大臣遂皆乞去璡獨不可曰主上
冲年吾輩皆先朝簡任受付托一時請去誰與共理宜
引罪乞改過璡老矣官至冢宰豈敢貪位顧君臣恩義
如此衆是公言疏上盡留諸大臣七年請老先是宣德
初内閣謂用人之柄不宜專在吏部令三品以上京官
薦用方面風憲郡守至璡入吏部又令五品以上京官
薦用御史知縣人多嗜進覓薦至行金錢相請乞者言
官論奏僅罷五品薦舉璡秉衡十四年名不及蹇公然
潔廉務採實行不用浮薄游聲譽之士雖為内閣所侵
能堅忍持正自行其志
論曰君子之仕也以行義履道不越而已也是以榮莫
大於守官顯莫過於達志行莫病於尸禄恥莫尤于内
疚而中外崇卑無與焉夫郡之有守也以君千里長萬
夫位尊而責重不可謂榮且顯也哉且今之所謂榮且
顯者紆金襲紫出入巖廊之上雍容高議終歲而無民
事是其身則誠足安也然未知其職之所共也是故侍
幃幄不能攄慮畢誠奉明主之弘休而規箴其闕坐廟
堂不能侃侃正色表儀羣工振清明恪愼之風司論列
不能察利害陳得失糾違弼直有端勁恭靖之節營營
于于恐難無疚于其心也至於敭歷州郡典司民牧苟
無所振施加賉於其下則君之所畜以乂其民者將若
何而已也嗟乎其植之表者弗振而化導漸靡積輕重
之過哉是故先王之立政也擇才布位出入均勞遠邇
一體中外第遷賢哲胥進勢無綦重焉故能杜僥倖之
門絶財賄之途殺固寵之志僚庶旦暮無倦思媚庶民
以承天子四海之内軌清紀順休烈弗閼而頌聲流浹
也迨夫治之季也士大夫貴内賤外悦逸惡勞安冐進
而恥事實居朝為尊親民為卑苟簡之習成鞅掌之嘆
作君子病之而弗能返也嗟乎殆矣宣皇帝時加惠天
下嚴親民之選乃畢閱要郡缺九守焉勅公卿廷議推
能得况鍾以下九人帝躬臨軒勅治錫燕賦詩世咸以
九人者為榮其在郡則皆矢力布忠勤民善治蔚然為
當時良吏是以上下豫康政不逾朝而天下咸度固憂
民之效而化導之功也詎不信哉
羅通
羅通吉水人永樂十年進士授御史十九年奉詔言事與
六科官並謫邊知州正統元年陞兵部郎中三年從尙
書王驥甘肅征阿勒坦多爾濟巴勒有功十四年冬邊報至
通守居庸關給事中孫祥守紫荆關廷議並授僉都御
史時景帝初面諭吏部誤云副都御史二人竟得為副
都御史通守關有方略才警敏擒首人納延特穆爾提
精兵五千南襲勦至拗羊山斬捕獲有功召入參贊軍
務理院事景泰元年給事中言通本河泊所官以内閣
陳循薦其曉暢兵法尋陞副臺參昌平侯軍務更兼院
事妨誤兵機不便是年通疏乞勅石亨楊洪各率精銳
馬步官軍亨自紫荆出大同洪自居庸出宣府沿途巡
提督官軍堵塞關口脩理牆榨勦除邊患防護耕種通
又言邊軍妄報首功虛張敵勢德勝之賊近在都門斬
敵幾何陞六萬六千有餘又言腰玉珥貂者皆苟全性
命忌能憎言于公謙不喜上言德勝當先一萬九千八
百八十人陞一級陣亡三千一百一十八人陞二級餘
皆給賞且乞罷兵柄六府部院翰林科道議乞留于公
亦言通志在滅敵為國計無他謙等宜同心恊力勿互
猜嫌是年通乞下令擒斬額森巴延特穆爾喜寧者賞
萬金封公侯于公上言口外軍民連歲被兵不能種藝
恐邊人野無所掠擁衆以送駕為名突至太原則山西
搖動而河南淮甸之間亦可憂矣宜選有謀略文職大
臣住鎮山西上以命通時昌平侯乞差文武大臣率兵
出鴈門用鹿角擡營護山西餽運大同兵部請命通意
不欲行疏言于謙楊洪建此策乞令與臣同行奏下于
公疏曰當國家多事之秋非臣子辭勞之日臣謙諳熟
山西事情謙宜去上仍令通往三年冬通言敵恃馬力
出入塞下今額森使臣有馬四萬宜增價酬之價重則
馬益至不數年邊馬自空此坐弱強敵之策也是年督
兵逐走懷來至長安嶺又斬首有功龍門鵰鶚諸城殘
破守將撤兵内徙遺芻糧數萬通上言敵來有鄉導欲
奪芻糧守則軍力不足運則民財不足焚則國用不足
乞廷議戸部尚書金濓奏下通及總餉侍郎劉璉總兵
朱謙共計上已而敵退請班師還京恊贊軍務四年上
將𫝊要略命以訓練將士是秋與蕭維禎並陞左右都
御史天順二年致仕弘治十八年隆慶父老奏己巳之
變通守關有保障功勅祠居庸關
論曰羅公明習邊事所向有功至謂德勝之捷錄賞過
濫于公不能奪之及懸畫搆額森策攜貳其與不亦偉
乎
陳鎰
陳鎰字有戒吳人永樂十年進士為御史擢副都御史
鎮陜西得便宜行事慈厚寬洪清慎悉民疾苦不作聲
色專務安輯凡練兵屯田水利鹽法事有經畫薦按察
使王文副使金濓入内臺正統元年于公上疏請定輸
粟贖罪法在陜十餘年教興政理每入朝民必遮道送
不忍舍比還歡迎父老或走數程久旱鎰至即雨雨久
至必霽人益愛戴之召入臺為右都御史與王文共事
正統景泰間文與鎰更出鎮陜西已而文當代鎰入陜
御史為文上疏言文風采乞留内臺耿清惠以侍郎出
代鎰尋陞左都御史太子太保景泰四年秋致仕卒諡
僖敏陜人尸祝之
馬昂
馬昂字志高滄洲人鄉舉入國子監授序班正統二年
薦陞監察御史整勅大同兵備八年陞刑部右侍郎改
副都御史參贊甘肅軍務劾都督王喜罪遼東守臣貢
駝馬齊勤蒙古罕都諸蕃掠去昂出戰擒大酋索諾木奔
景泰初病乞還朝勒致仕四年薦起總督軍務代鹽山
兼巡撫兩廣擒僞將軍周鐵等三人陞右都御史七年
平斗峒賊轉左都御史天順元年致仕入見復留命巡
視山西還院二年陳汝言坐贓下獄論死代為兵部尙
書五年番寇陜西昂總督軍務與懷寧侯孫鏜西征師
且出會曹欽反與鏜擊賊賊誅加太子少保仍掌部事
裕陵每召對詢將官短長用邊鎮巡撫亦令南陽鹽山
與昂議茂陵即位改戸部尚書與都御史林聰簡十二
營軍致仕卒年七十八贈少保諡恭襄
論曰陳僖敏鎮關中有遺愛恭襄所至有克敵功其慎
簡營卒可謂知時務之要者矣
今獻備遺卷十
