今獻備遺卷三十明項篤夀撰
高明
高明字上達江西貴溪人也童時割股愈母疾以孝聞
景泰辛未進士拜監察御史巡都城所議獄多著為令
巡按河南罷去不職吏甚多天順改元率諸御史劾兵部
尚書陳汝言怙勢亂法汝言下獄死明直聲益振都察
院獄囚忽劫獄走衆相顧駭愕明馳片紙報九門毋出
行者使號諸塗得卒百餘襲捕之庚辰劾天下述職官
御史趙明為疏首實明所草也辭頗激上詰草疏者誰
明獨任之不以累趙御史寇深素重明從容言于上曰
累年彈文奏草皆出高明手幸不以細故罪之上曰是
能御史也置不問吏部奏擬明為山東按察使上謂李
賢曰高明宜内任又謂寇深曰明可都御史未幾遷大
理寺丞御史鍾同景泰間諫復儲下獄死屍久不獲明
求得之率諸同年買棺治斂屬其子歸葬焉憲廟初擢
京右僉都御史時淫雨為災明極言内自宫禁外至邊
境皆有隂盛陽微之象又請塞納馬納粟諸倖途薦郎
中何宜等可用揚州鹽寇作亂勅明督捕造巨艦名曰
籌亭往來江南北躬督卒擒滅之中官鬻私鹽擅執儀
真衞指揮卒閧不可解明撫卒令勿譁籍其鹽入官論
劾戶部及諸武官縦法狀陳利害十餘事多施行焉尋
乞終養歸上杭盜起勅起明往捕力疾視事誅止首惡
餘悉輕坐海濱民集亡命為不軌止坐妖言律誅之奏
置永定縣疾作上疏乞歸不俟報去嘗自號五宜居士
曰無才一宜退有疾二宜退親老無昆弟三宜退及以
治鹽徵謂宜再起功成疾作再宜退
論曰高公為御史號敢言有捕盜功急流勇退賢于流
俗遠矣昔孔戣言三宜去司空啚言三宜休古今人豈
相遠哉
鄧廷瓉
鄧廷瓉字宗器湖廣巴陵人也景泰甲戌進士授淳安
知縣政尚慈惠不求赫赫名終九載人無知者兵部尚
書張鵬巡撫廣西薦廷瓉知梧州會内艱去不果貴州
新設程番府在萬山中夷獠雜聚號難治吏部求其人
得廷瓉曰是嘗薦知梧州府者既至榜諭諸夷使受約
束政令公平莫不感悅墾田不踰入市不擾四境晏然
凡城郭街衢及祠廟廨舍以次興造歴遷都察院右副
都御史巡撫貴州適黑苗叛上勅廷瓉兼督其軍招撫
不從調兵勦平之條上十一事始設都勻府獨山麻哈
州清平縣擇流官土官兼治之尋命總督兩廣軍務政
尚清淨屬吏不職者劾罷太甚者一二人而賢勞者輒
薦舉之奏汰冗濫曰禄出于民毋徒費也奏改都御史
金澤巡撫江西以便徵調遷衡州兵備于郴設千戶所
于廣東之隴水調遣新軍守禦而給地以為屯種悉施
行之瓉以恩信撫邊境兵不輕出出必成功若鬱林川
雲罏大桂諸蠻及四會等賊以次平之官至左都御史
卒贈太子少保諡襄敏
論曰鄧公寬簡勤敏善委任人卒以成功賢于瑣細苛
察遠矣
王信
王信字君實陜西南鄭人也父忠征迤北戰死正統中
襲寬河衞千戶己巳也先薄都城拒戰西直門外有功
擢永清右衞指揮僉事景泰乙亥征五開蠻遷指揮同
知天順辛巳曹欽反戰東市遷指揮使選充文華殿侍
衞成化初尚書王翺薦鎮通州改守倒馬關繕治城堡
敵不敢近丙戌石和尚劉千斤反信時守荆襄率數十
騎馳據房陵調民兵不滿千人賊奄至合圍亟攻而主
帥逗遛不救信多張旗幟舉火晝夜不息相持四十餘
日間命死士出城舉火礟賊以為援兵至驚潰走追敗
之陞指揮同知勅鎮臨清兼管倉糧凡公私利病及河
道閘壩廢壊區畫悉當尋作鎮湖廣有詔詢軍民機務
條上八事曰繕城隍廣儲蓄省徭役立賞罰選能吏禁
窩戶練將才慎守備又疏言地方水旱鄖陽新築城垣
衝坍過半軍民愁歎倉廪無儲皆當預防因條四事一
慎專任二實倉儲三修兵衞四禁科罰悉施行之永順
保靖二土長世相讐殺諭以威德悉奉約束靖州及武岡
蠻久不靖守臣議勦滅之信巡邊面諭竟不煩兵而下詔
諸苗犒以牛酒且詰其順逆之由苗稽顙謝曰累歲苦
于徵索故作亂幸遇將軍屬役恐後耳顧敢反耶信上
疏曰湖廣蠻夷雖曰内蠧實無能為我軍利其竊𤼵可
以邀功今宜挑選精銳常加提防其患自息荆襄流逋
逃避徭役長子老孫已成家業濫行誅削恐及無辜當
脩葺城池整飭武備防彌之耳田地高低不齊農家素
無積蓄斂穫未竟餱糧已空機杼纔停布縷何在求免
饑寒必不可得乞選守令大加存恤濫陞官員無慮千
百不勞一矢冒列崇階乞查勘削奪三司方面所以折
衝禦侮承宣激揚者也當公以格物廉以律已端本澄
源在朝廷而已上下其章于所司疏薦所部都指揮劉
斌張全其略曰英俊之士處心剛正寧肯抑心低首奔
走媚求若不曲加延訪則賢才多隠志士沈匿任用何
能廣乎陞都督同知總理漕運即日上道語人曰荷國
厚恩未能報稱此行當以江水洗滌肺肝少盡區區耳
帥府舊有湖開通泊運舟信沈毅簡重不營私産不為
子弟乞官劉忠宣曰將官若王君實那討得來信然
王驥
王驥字尚德束鹿人永樂四年進士為兵科給事中使
山西蠲徐溝鹽虧課二十餘萬入尹順天宣德二年陞
行在兵部侍郎坐事縛下獄尋復任陞尚書正統二年
阿勒台多爾濟巴勒數入塞寇掠甘凉驥出總諸軍與便宜
勅西征至軍中大會諸將轅門縛不畏軍令都指揮安
敬斬轅門遂大閱士伍定更番減輸輓飽士調馬養銳
待敵敵至莊浪授方略出戰稍捷敵引去未幾又復至
即馳至甘州簡副將蔣貴率精騎追擊戒貴曰努力破
之樹功名否無相見貴遇於石城兒泉戰敗之敵尚數
窺邊近驥曰彼未大衂不畏我不退去我罷於奔命遣
諜知敵巢所在復用貴先鋒率兵與都督任禮等分道
出塞期會夾攻轉戰二千餘里俘邊人畜數千六年雲
南思任𤼵叛木麓川木麓川本百夷僻遠不當中國一
郡驥統兵十五萬轉餉半天下至雲南大暑衆請且按
兵驥曰賊方熾毒吾民行不可緩敢阻軍者斬部署至
金齒分三道擣上江上江者賊巢也攻三日不下會大
風縦火焚賊柵乘勢力戰斬首五萬賊退走保險拒我
我兵深入破連環七砦於沙木籠山又破其象陣馬鞍
山思任𤼵遯移兵討韋郎羅韋郎羅者維摩賊僭稱廣
新王驥遣偏師抵賊境言王尚書大軍且至賊黨潰韋
郎羅走安南𫝊檄且入安南追賊安南人懼斬其首并
縛妻子來獻七年班師還京封靖遠伯食禄一千二百
石世指揮同知未幾思任發自緬甸復反驥督征𤼵卒
轉餉三十萬人擊思任發緬甸思任發遁革麓川宣慰
司設隴川宣撫司于隴把加禄三百石是年巡寧夏甘
凉塞十三年木麓川賊孽思機𤼵反孟養又督軍至金
沙江賊堅柵西峯拒我驥潛渡破賊柵思機𤼵遁苗富
蟲者僭稱剗天王驥充征蠻將軍討之獲俘獻京師加
禄一百石景泰元年與世劵行在兵部右侍郎柴車言
敵性譎詐叛服靡常托克托特穆爾者永樂初隨其部長
巴圖特穆爾等來歸未幾叛去迨今三十年又復來歸
安知異日不叛况京儲漕運不易請因其初來分處外
地各衞所下兵部驥言永樂間來降達官柴永等分保
定等府乞如例遣送河間德州等處授田畜牧自便著
此為例上從之尋改南京兵部總機務三年罷天順元
年復兼兵部尚書加禄一百石尋請老四年卒年八十
三贈侯諡忠毅
論曰王忠毅文武兼資策名邊鄙為國世勲庶幾哉萬
邦為憲者矣忠順官軍給有土田歲有布花與土著無
異近亦有慮及之者要之無能為也
牟斌
牟斌字益之正德初掌錦衣鎮撫逆瑾竊政逐方正大
臣言官劉蒞戴銑等凡數十人一時下詔獄斌輕刑緩
械曲為申救任御史者自愬諸僚上奏時置其名彼實
他出斌曰古人恥不與黨人爾為忠乃悔耶瑾令復獄
詞去銑疏首權閹字斌不肯謂其僚曰存此則諸君子
臣節白他日昔宋鄒道卿以失原奏被害吾儕毋自為
計奏入瑾大怒又偵知斌庇言官矯旨廷杖斌垂死瑾
誅復任鎮撫知府劉祥與内臣相訐下斌治内臣賄張
雄令曲祥并賄斌斌不從雄陷斌安置武昌感疾而卒
前有袁彬者以小校從裕陵北狩當是時文武羣臣或
捐軀草野或奉頭鼠竄彬獨從上恭謹服勞駕還入南
宫陞試百戶復辟後陞都指揮掌錦衣衞事門達中彬
調南京達敗戍邊召彬還嘉靖中劉東山之獄錦衣王
佐忠勤廉勁有名
論曰牟公忠直沈毅有烈士風其護持諫官暁任御史
者見尤偉甚近代詔獄士流不斃杖下謂非掌刑者力
哉夫亦聞牟風而興者乎
馬永
馬永字天錫遷安人世金吾左衞指揮使正德六年流
賊起督戰功陞都指揮同知江彬統宣府兵練西内永
以千總隸彬稱疾不起彬強起稱病篤以故得脱彬禍
十年守備遵化明年敵入馬蘭峪塞殺參將陳乾以永
為參將守太平寨十二年又入塞戰柏崖堂再戰白羊
峪斬首五十十三年陞署都督僉事充總兵官治三屯
營尋署都督同知盡簡諸軍散遣老弱聽其農市取其
庸倍給諸健武者衣餉健武者又皆喜人人奮習武藝
當是時漁陽一軍稱雄未幾上至喜峰口欲出塞永扣
馬諫不可上注視久之顧内侍曰此馬永耶笑而止諾
延長巴爾斯結諸國邀官賞不得輙入塞永迎擊洪山
口大敗之斬首五十八陞右都督嘉靖三年巴爾斯入
青山口塞斬其驍酋遁去巴爾斯自是效順保塞四年
大同軍亂殺都御史張文錦參將賈鑑用兵不利朝議
且撫永上疏力言不可撫勅永提兵出居庸討之俄以
流言中止五年永上言乞宥諸言大禮獲罪者又言陸
完有平定功宜贖罪錄用其子奪總兵寄禄南京督府
十二年大同再亂殺總兵李瑾討之久無功廷臣薦永
召至業已撫罷兵復還南京十四年遼東軍亂逐都御
史吕經召永總兵遼東十七年敵入塞率兵五千人搗
其巢焚其廬還十八年遼軍再亂率家兵逼之斬四十
餘人遂定陞左都督卒於遼東遼人為罷市哭喪過漁
陽人皆哭兩鎮皆祠之永善知人奬拔蕭陞劉淵祝雄
皆起列校為方鎮
論曰馬公起侍臣歴邊鎮有破敵功而扣馬力諫卒以
回鑾其策討叛卒壯而好謀也竟以抗言尋起尋止而
遼陽遺愛至今思不衰即其知人善任所奬進士不以
其方休休焉有大臣風矣
梁震
梁震新野人世榆林衞指揮使嘉靖七年陞署都指揮
僉事協守寧夏興武營慣戰敢先登破敵八年進遊擊
將軍東西援應有斬敵功十一年進副總兵延綏十三
年斬敵首功歴陞都督同知十四年總兵鎮守陜西當
是時關中少邊患大同宣府敵數入塞殺掠吏民十五
年陞右都督改總兵大同大同自五堡之役殺巡撫張
文錦參將賈鑑尋又殺總兵李瑾鎮巡每甘言煦之稍
不如意即反唇瞪目或飛章訛語相搖撼震聞命率家
丁五百人馳至雲中申嚴約束曰我無爾陵爾無我叛
王法軍令具在我不敢破綱紀誤國其家丁時時向鎮
兵語曰爾敢蔑主將者恃衆耳兒郎輩無不一當百五
步内恐爾不得用其衆鎮兵稍斂縮十六年春震率兵
出玉林川斬首共一百四十進左都督又出黑山門猫
兒莊各斬首八十叙一子百戶十八年震鳩卒給餉脩
五堡軍中不敢譁震益身先之與同甘苦五堡竟復敵
不敢近塞震卒以五堡功贈太子太保卒後五堡亦旋
廢十九年二十年俺答阿十孩吉囊三入雲中塞直逾
太原窺平陽震不死五堡不再廢去亦不敢輙輕入塞
自是鴈門河東雲中上谷殘破朝廷亦思震優與䘏典
贈太保諡武莊震在邊專練家丁時時出塞劫其營故
不敢輙近塞得其營馬盡與諸出塞劫者以故人皆效
死趨利敵以故益畏之或誚震出邊起釁曰起釁律有
之謂承平時敵牧獵為生不擾我邊而我邊將撲殺邀
功也乃今敢數深入駐帳塞上官堡民堡十去七八我
合搗巢否也震卒家丁無所歸守臣以聞令入伍與衣
糧邊將頗得其力
論曰余聞之端簡鄭公云武莊得士死力卒之日家丁
無所歸攝即籍入行伍竟亦不及前時近有都督馬芳
者以驍勇著馬故降敵起健兒策身三朝以勲名終時
時謂余曰往歲名將暨開府秉鉞者皆練有家丁有及
千餘人者以故善揣邊情彼亦知所嚴憚近拘文法乏
羨財養廉土地俱籍入其租况以市故不復言兵事不
聞有家丁者即有之亦游談寄空名狎客耳儻有邊患
安能出死力破敵哉
今獻備遺卷三十
