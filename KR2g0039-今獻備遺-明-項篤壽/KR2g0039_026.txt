今獻備遺卷二十六明項篤夀撰
吳與弼
吳與弼字子傅江西崇仁人國子司業溥之子也少讀
伊洛淵源錄心慨慕之遂棄舉業絶人事獨處小樓日
取諸經傳語錄玩味之不下樓者數年餘其詩曰九仞
始一簣千里方跬步又曰神當通鬼神志當貫金石久
之名聞京師累薦弗起天順間以石亨薦上命行人曹
隆賜璽書加束帛徵之既至命為左春坊左諭德上疏
辭召見文華殿對曰老病不堪供職上不允顧謂大學
士李賢曰此老非迂闊者務令供職與弼終不就詔許
之進十事再召見慰勞遣行人王惟善送歸道遭風幾
覆舟衆皆駭怖獨正襟危坐居鄉動必以禮家貧力耕
自給四方來學者束脩皆不受嘗嘆曰宦官釋氏不除
而欲治天下難矣必除之吾可出病宋末箋註之繁故
不輕於著述云卒年七十九
論曰昔楊時赴蔡京之薦朱子譏之與弼雖不拜官第
石亨之薦不出可也其學無所概見所著康齋語錄及
上言十事無過人者要之力學脩行儒之醇者也
胡居仁
胡居仁字叔心江西餘干人也從吳與弼游慨然以斯
道自任其學以主忠信為本以求放心為要以聖學成
始成終在于敬因以敬名其齋至性純孝父病劇嘗糞
味苦尋愈執親之喪水漿不入口久之柴毁骨立杖而
後能起三年不入寝室月朔之薦四時之享及緦功之
喪動遵古禮簞食瓢飲處之泰然四方從學者築書館
居之語學則曰為已語治則曰王道所著有居業錄敬
齋集
論曰世所稱尊德性道問學者判為兩途亦異乎孔門
博約之旨者矣觀胡公之居業錄平實簡易粹然一出
於正不其博學于文約之以禮者乎
陳獻章
陳獻章字公甫廣東新會人也身長八尺目光如星右
臉有七黑子生之前夕其母夢白龍入室其光如晝幼
秉竒悟中正統丁卯鄉試會試不第聞江西吳與弼講
學臨川遂棄其學而學焉丁亥游太學祭酒邢讓試獻
章和楊龜山此日不再得詩譲覽之驚曰龜山不如也
為颺言于朝以為真儒復出由是名振京師羅倫章懋
莊泉賀欽輩皆與游欽時為給事中聞獻章議論即日
解官去獻章歸四方學者日益衆壬寅以布政使彭韶
都御史朱英薦赴京師召試吏部辭疾不往上疏乞歸養
授翰林檢討上表謝不辭而去教人以主静為先或勸
之著書不答弘治庚申卒所著有白沙集同時有陳真
晟字剰夫漳州人也以主敬為學嘗獻書闕下請補正
學不報
論曰自薛文清公倡性理之學于河東後臨川有吳與
弼新會有陳獻章者皆以盛名徵薦即其學無甚相遠
要皆有志希賢其不失為君子儒者與
賀欽
賀欽字克恭遼東廣寧人也成化丙戌進士授給事中
聞南海陳獻章講性理之學抗疏解官去執弟子禮孝
皇初以大臣薦授陜西布政司參議上疏懇辭陳四事
一曰資真儒以講聖學謂今日急務莫先于講學而經
筵勸講之官所謂師友之臣尤當訪求真儒以充其任
不宜苟以俗儒厠其間二曰薦賢才以輔治道謂歴事
監生陳獻章天性高明學術純正誠當世之大賢為士
夫之矜式宜以非常之禮起之或任之内閣俾參大政
或任之經筵使養君德三曰遵祖訓以處内官謂内府
監司局庫衙門之設載之祖訓内官之條其職掌不過
洒掃供養關防出入等事而已奈何近年以來如王振
喜寧舒良王誠曹吉祥牛玉汪直尚銘梁方陳喜之輩
或陷主邊庭身叛外境或主易儲君禁錮南内或謀為
不軌賄易后妃或邀功啟釁流毒邊徼或恃寵招權納
賂不貲或引用左道蠱惑上心或導進淫巧盜虛府庫
此其陷君誤國蠧政殃民昭昭在人耳目者也宜深鑒
已往之弊永絶方來之禍内不可使職掌奏牘得預大
政外不可使鎮守地方掌握兵權四曰興禮樂以化天
下謂陛下紹基之初罷黜浮屠妄誕之邪術舉行朱子
喪葬之正禮真所謂守成業而致盛治也但初政之施
僅發其端故頽敗之俗尚仍其舊禮譲未行淫穢日甚
乞申明正禮之當行革去教坊之俗樂則國不異政家
不殊俗而風俗自美民心自善矣疏入朝廷允其辭而
四事黜以浮泛罷之正德己巳逆瑾括民田東人驚疑
義州民聚衆縦火劫財城中擾亂相戒毋驚賀公鄉人
請欽往撫之衆皆羅拜乞生路欽曰渠輩既知悔即不
殺人猶可活鎮城有體勘人來渠輩但乞命毋殺人已
而體勘人果至須臾人報發軍來勦衆復呼譟相聚曰
賀君素無誑言再往問之欽曰城中擾亂至此鎮城焉
得不𤼵兵兵雖至爾等苐不殺人無害也衆唯唯退城
中竟不傷一人欽家居杜門潛心理學清脩篤行鄉閭
化之稱曰醫閭先生
論曰孔子稱言忠信行篤敬雖蠻貊之邦行矣賀公篤
信力行而鄉閭服之卒使強悍之徒投戈革心謂非忠
信篤敬之驗乎
陳茂烈
陳茂烈字時周福建莆田人也少喪父補興化衞總旗
晝入公署夜歸讀書祖母憐其孱弱亟止之乃韜燈默
誦不少輟年十八慨然歎曰善學聖人者莫如顔曾顔
之克己曾之日省學聖之法也作省克錄以自考弘治
丙辰登進士從陳獻章游教以主静作静思錄授吉安
府推官政務大體豪家利寡婦財誣許婚斷從守志妻
有夫死而嫁其孕妾者既生子歸承其業族人争之驗
𩔖其姊争者愧服考績歸至淮幾凍死所知覆以敝裘
救之拜監察御史劾罷尚書侣鍾尋以母老乞終養躬
灌園以給出則手執小油蓋卧破席無帷吏部以茂烈
孝養清苦奏改為晉江教諭資其禄疏辭不拜復援侍
郎潘禮事例奏給月米制可有司月給米三石復具疏
辭不許母卒哀毁成疾亦卒御史王應鵬列状以聞詔
表其宅里曰孝廉祀之鄉賢恤其家
論曰自孝弟力田之風微而世之希寵禄干榮名者率
以文藝炫于是獨行之士不少概見于世若陳君者其
獨行君子與
今獻備遺卷二十六
