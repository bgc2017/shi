今獻備遺卷十二明項篤壽撰
陳洽
陳洽字叔遠常州武進人也洪武中以薦為給事中奉
命點軍過目輙識其人再至輒笞之高皇帝聞而嘉之
賜金織衣一襲父以貞戍五開死洽去官走五開觸瘴
癘冐險五千里竟負骨歸葬焉居亡何兵部尚書茹瑺
薦洽才可大用詔起復授文選郎中文皇正位首擢為
吏部右侍郎尋轉左侍郎永樂乙酉遷大理卿丙戌交
阯黎季犛搆逆命洽馳往調土兵三萬人以佐大軍交
阯平召還己丑交阯餘寇作亂仍命英國公張輔討之
而以洽參贊機務遂擒簡定而還時北人犯邊上親征
洽承命同張輔練兵于塞外辛丑往鎮交阯能輯和其
民邊人安之乙未還京師上嘉其功進兵部尚書丁酉
復同豐城侯李彬鎮交阯兼掌布政按察司事宣德元
年黎利叛成山侯王通帥師討賊洽仍參贊焉是冬十
一月八日通下令進兵洽請駐師石室縣之沙河以覘
賊強弱且陳方略通弗聽麾兵渡河次寧橋大戰良久
洽奮馬突入賊陣中欲生擒黎利身被數創而了無怖
色旣而墜馬左右爭扶掖請還營曰主將且退走公何
自苦如此洽張目叱之曰我朝廷大臣報國正今日可
偷生邪左右皆潰散洽持戈直前手格殺數人大罵賊
自刎而死事聞贈少保諡節愍官其子樞為刑科給事
中兄濟以布衣薦為贊善亦有名
論曰交阯在五嶺外即古雲蠻禹貢職方所不載漢武
帝好大喜功始置交州國初陳氏首入貢高皇帝因而
羈縻之自黎賊搆亂文皇帝命將三犂其庭復置郡縣
然卒有馬騏之變得而復失陳洽兩鎮其地皆有惠政
竟抗節死難傷哉
劉子輔
劉子輔者江西廬陵人也永樂中自大學生擢監察御
史巡按浙江三年按察使周新慎許可獨賢子輔陞廣
東按察使坐累左遷交阯諒江知府子視交人交人愛
之黎利叛攻圖諒江旁郡縣多陷沒子輔與守將倡兵
民死守者數月賊增兵攻城城中食且盡遂陷兵民盡
死鬭無一人降者子輔曰吾奉命守郡郡亡與亡義不
可死賊手即自經死一子一妾皆先子輔死事聞贈參
政賜祭復其家時都指揮李任諒山知府易先政平知
府何忠皆不屈死
鄺埜
鄺埜字孟質郴之宜章人也永樂中舉進士癸巳拜監
察御史南京鈔法阻滯埜奉命往察擒市豪一二人還
奏曰市人聞令皆震懼鈔法今通矣上頷之而罷倭寇
犯遼東埜往按問奏免戍守失律應死者百餘人山海
關吏卒邀陜行人以取財逃亡者受賕輙縱出境埜悉
擒治抵罪丙申北京營建役者累萬人多病上命埜視
給醫藥埜躬履其地潔其穢汚而時其藥食病者多不
死戊戌石州人詣闕下告變言州人與陜人羣聚千餘
人謀不軌上擢埜為陜西按察副使經理其事且議用
兵埜至察其誣具以聞有詔勿問而誅其造誣者宣德
己酉陜饑華亭宜川尤甚公私匱竭乃移旁縣粟賑焉
羸病不能興者官為粥食之正統改元拜兵部左侍郎
時西鄙有警尚書往視師埜獨任事上奇其才命除其
戎籍示寵異焉己未京師淫雨壞官民廬舍埜奏曰此
隂氣為沴兵隂也皆臣等不職所致乞罷歸田里不許
師征麓川舉蔣貴可任卒有功天下軍衞總小旗當代
者例就試京師道遠無資即終身不得代埜請就各都
司試之人以為便己巳額森入侵中人王振勸上親征
埜上章諫止不聽遂扈從出居庸關道中數奏言邊地
小不宜屈至尊指麾諸將足以成功皆不聽振惡埜數
言事欲疎之勑埜與戸部尚書王佐隨老營至懷安墜
馬幾殆從者請少留以便醫藥埜叱曰天子在前我大
臣豈可以疾自便邪馳赴雲中駕還至宣府敵踵至埜
奏請疾驅入關而嚴兵為殿不報埜詣行殿固請振怒
罵曰腐儒安知兵再妄言必死埜抗聲曰我為社稷生
靈而言何得以死相懼邪振愈怒叱左右扶出埜與王
佐相對泣帳中明日次土默特營中無水士馬皆饑渴衆
請戰振又不許敵四面集矢雨下須臾師覆埜死焉蓋
八月十五日也時學士曹鼐張益等皆遇害景皇帝旣
即位之明年詔贈少保官其子儀為主事
論曰己巳之變鄺公位統六師然權歸閹振無能可否
惟一死塞責不足原乎
劉儁
劉儁江陵人洪武十八年進士為兵部主事累陞左侍
郎建文中為侍中靖難後陞尚書材力縝密勤敏能出
奇應變征交趾出參軍有功還受賞永樂六年趾賊簡
定反出參沐晟軍敗生厥江被圍卒洪熙元年贈太子
少傅諡節愍時都督僉事吕毅陷陣死交趾參政劉昱
亦死毅項城人百戸從靖難陞督僉送陳天平至鷄陵
關敗宥罪從征充鷹揚將軍掌交趾都司沉勇有智略
昱武陵人嚴猛有吏才
曹鼐
曹鼐寧晉人國初鄉舉署代州訓導非其好也願得一
劇官自效改泰和典史益肆力問學嘗督工匠入京自
陳願就禮部試宣德八年進士第一授翰林脩撰正統
五年陞侍講十一年入内閣與政典制文詞宏潤日講
音旨清暢尋陞吏部左侍郎兼學士是時東楊卒凡議
大政諸閣老推決於鼐才識明敏類東楊視王振正色
不少假振益憚之十四年没土木贈太傅文淵閣大學
士諡文襄改諡文忠賜衣冠葬官其孫榮錦衣世百戸
論曰劉節敏以通材出參軍旅曹文忠正色立朝入贊
帷帳蒙難以死不竟其用惜哉
今獻備遺卷十二
