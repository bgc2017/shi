今獻備遺卷九明項篤壽撰
黃福
黃福字如錫東萊昌邑人也洪武甲子以鄉舉入太學
初授項城縣簿歷陞龍江左衞經歷上書論國大計高
皇帝奇其才陞工部右侍郎特見信用永樂初治齊黃
離間之罪李景隆於上前指福為姦臣福厲聲言臣罪
應死但目為姦則非上知其為人不問遷左侍郎陞工
部尚書初建北京置行部時北方歲用兵民敝甚改福
為刑部尚書以撫之交阯平郡縣其地建三司總之而
以福兼掌布按二司印福視民如子交人愛戴之中官
馬騏怙寵肆虐數裁抑之騏誣奏福有異志上深知其
妄曰此君子不容於小人奏遂寢居交趾十九年仁宗
登極上六事悉見采用召還交人扶老攜幼號泣送不
忍别宣德初馬騏激變交阯時兵部尚書陳洽代福鎮
交累奏乞還福蓋以交人思之深也復命福以往而黎
利已叛朝廷命將討之及戰王師失利福為賊所得皆
下馬羅拜曰公不北歸我曹不至此言已皆泣下福諭
以順逆利害賊無悔罪意然終不忍害福其酋長餽以
餱糧白金以肩輿送福出境至龍州悉以所餽歸之官
旣還拜戸部尚書命偕平江伯陳瑄董漕運江南上言
足食足兵省役三事上嘉納之尋改南京戸部尙書正
統初進少保仍兼尚書參贊軍務守備南京五年正月
五日卒福性鯁直初宣廟命觀戲對曰臣性不好戲命
圍棋曰臣幼時父師嚴只教讀書不教圍棋上默然
論曰黎利之變陳洽柳昇皆大臣死賊手黃公獨免其
惠澤誠固結其心也孔子曰忠信蠻貊可行信哉
張本
張本字致中山東東阿人也洪武中以國子生擢江都
令靖難兵至率民治戰守具母夫人曰此天命也乃詣
軍門朝内難平陞知府進江西左參政以材譽召為工
部左侍郎坐累謫交阯還拜刑部右侍郎仁宗皇帝初
嗣位曰張本特立不阿拜南京兵部尙書兼都察院事
明年召見言國家大計遂留行在兵部宣德初高煦反
上親征罪人旣得命本撫輯其衆而錄其餘黨兵政久
敝姦人以貨脱伍籍而援平民實伍者甚衆本請擇廷
臣釐正之尋命兼太子賓客復命兼戸部事宣德六年
正月八日卒
論曰張公即無赫赫名而搜蠧舉墜歷四曹可謂孜孜
奉公者矣死之日家無餘藏清脩不足多乎
虞謙
虞謙字伯益鎮江金壇人也洪武中以太學生擢刑部
郎中陞杭州知府永樂初召為大理寺左少卿尋陞左
副都御史命巡視淮楊旱災至則䟽民所苦請發廪賑
貸官為贖還所賣男女皆從之復命督兩浙蘇松諸郡
運賦建議丁多糧最少者運北京丁多糧少次者運徐
州丁糧俱中運南京淮安丁少糧多存留本地倉巡撫
浙江察廉糾貪上言十數事多見施行仁皇初曰大理
天下之平也乃擢謙為卿先是都察院論誆騙罪准洪
武榜例梟首謙言比奉詔書自今准律斷罪誆騙在律
當杖而流梟首非詔書意上曰虞謙言是天津衞倉災
焚糧數十萬石御史廉視還言主典者故多侵盜縱火
自蓋追逮幾八百人考掠誣服論死者衆謙白于上得
減論凡所上獄皆親閱之必求其平大辟尤愼曰彼無
憾斯我無憾矣有詔求直言謙上七事其一曰得人則
興非人則墮人主之職在擇人耳其二曰教育人才本
在師範不惟其備惟其人三曰都察院職司耳目典綱
紀今專治獄非設官本意四曰國用空乏宜預為備五
曰畿府之民困於養馬宜分給無馬郡縣以蘇之六曰
鈔法不通出多入少故也多收少出則民重鈔鈔自通
矣七曰京師中軍民雜處故多盜宜勑五城兵馬司立
甲伍之法互相覺察皆中時弊謙偉儀貌瀟灑不羣工
詩所著有玉雪齋稿
論曰虞公為廷尉以廉平稱其所讞獄故多平反與深
文重入者殊蒼鷹乳虎此何為哉
劉季箎
劉季箎諱韶以字行浙江餘姚人也洪武甲戍進士授
行人使雲南四川朝鮮餽遺一無所受事聞賜衣鈔陞
陜西左參政陜有逋賦嘆曰民積歲不能輸為人父母
忍督責之邪下令緩征民感激假貸以輸陜不産碙砂
而歲有課額為奏罷之洪渠水溢為民患乃設法治堰
水不病民召為刑部左侍郎獄多平反尤重民命善斷
疑獄永樂乙酉纂脩大典命季箎討論裁決人多服之
庚寅坐失出人罪左遷兩淮鹽運副未行改工部營繕
主事躬勤治職不以崇庳為意性清素好學工詩癸卯
卒
論曰劉公用獄詳慎卒以失出坐貶經曰寧失不經觀
過可知仁矣
今獻備遺卷九
