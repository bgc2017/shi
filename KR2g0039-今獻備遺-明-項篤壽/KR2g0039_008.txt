今獻備遺卷八明項篤壽撰
蹇義
蹇義字宜之重慶巴縣人也洪武乙丑進士授中書舍
人受知高皇帝奏對稱旨初名瑢偶奏事畢上問曰汝
蹇叔之後乎御書義字賜之以易舊名革除年擢吏部
右侍郎文皇帝即位轉左侍郎尋陞吏部尚書時政令
制度有非洪武之舊者詔悉復之義言損益貴適時宜
上從之或有譛義者上不聽永樂二年冊立仁宗為皇
太子以義為詹事七年駕狩北京輔皇太子監國中外
庶務惟諸王及邊遠奏請達行在所餘悉啟聞處分義
明習故典識達政體不動聲色而事賴以濟命兼禮部
事職務填委處之裕如十七年丁父喪歸有詔起復詣
北京謝上慰勞遣中官護送歸南京明年從皇太子朝
北京遂命巡撫應天諸郡問兵民疾苦及文武吏賢否
而陞黜之義言國家多事過以法繩吏人將不勝乃黜
其太甚者數人餘弗問兵民利弊當興革者具奏行之
仁宗即位進少保兼吏部尚書尋進少傅又進少師賜
銀圖書文曰繩愆糾謬宣宗即位監脩兩朝實錄成賜
白金文綺鞍馬扈從征庶人高煦還寵賚甚厚復從巡
邊既還上憫義年老不欲任以煩劇乃輟吏部事日侍
左右備顧問繼賜銀圖書曰忠厚寬弘以象德也賜第
大明門内累命中貴人進式皆不稱上親畫圖以命工
戒十日落成歷少師九載考滿降勑褒諭賜宴禮部宣
德十年薨于位贈太師諡忠定
論曰蹇忠定歷事五朝以忠實受知遇文皇北征委以
國事不動聲色而天下宴然官冢宰者幾三十年取人
先純朴而黜浮華故永宣之間士風吏治龐厚可觀秦
誓所謂斷斷兮無他技者公有之矣
夏原吉
夏原吉字惟喆湖廣湘隂人也父時敏洪武初以布衣
徵授湘隂教諭母廖氏夢三閭大夫降其室而生原吉
以鄉舉士入大學選入禁廡寫誥高皇帝幸書所見原
吉丰儀及書法特賜襲衣復命人窺諸書生原吉端坐
正書儼如上前使者還報上心喜之授戸部四川部主
事陞戸部右侍郎充採訪使巡撫福建所過考察吏治
咨訪民隱人咸悦服時楊榮在諸生中公識拔之出鎮
蘄州文皇帝入正大統轉左侍郎踰月陞尚書永樂初
兩浙諸郡大水三奉命往治發浙西兵民十數萬䟽決
壅滯自松江黃浦東北入于海水患乃息民饑奏𤼵廪
三十餘萬石賑之召還掌部事首請裁冗食省浮費均
出入平賦役禁勢要中鹽及富室專錢鈔之利革包攬
戒侵欺清倉場廣屯種皆宜定立規制以頒行天下上
嘉納之四方有水旱災異必以聞嘗手書倉庾庫帑及
丁戸田賦盈縮之數袖中檢畫上臨朝問天下糧儲幾
何原吉具對不爽上益重之時賞靖難功大封親藩討
邊境建宫殿增置武衞百司所費億萬處之裕如不以
擾民初建北京採宫殿材於東南命督運仍給官校得
從便宜顧善拊循人樂盡力七年扈從巡幸北京命兼
行在禮部都察院事復兼刑部上親征北地皇太孫留
守北京命原吉輔導兼掌行在六部都察院大理寺事
庶政脩舉京師肅然扈從還南京尋命輔皇太孫周行
鄉落以觀民俗至村店取虀黍先嘗以進皇太孫皇太
孫為嘗虀一莖黍數匙有犯駕者皇太孫欲罪之原吉
言上命所至毋擾民罪之非上意也乃止召見鄉老長
令陳民間疾苦賜高年帛表節義給孤獨駕還有兔逸
出道左太孫將馳射原吉進曰豐草中多狐鼠穴縱驥
馴御習能保不測之蹶乎太孫為罷射初上命指揮周
敬邏從卒擾民者敬執數人太孫使釋之敬不肯太孫
召繫敬原吉進曰上有命而卒違之不罪而又繫執者
是重違命也不如釋之因而厚賜以勵其直太孫立出
敬勞以羊酒輔皇太孫閱武于郊考九載滿上親宴于
便殿監脩高皇帝實錄十九年三殿災詔求言主事蕭
儀言徙都北京非便上震怒寘之極典而六科十三道
相繼言之上命諸大臣與言官跪午門前對辨親御門
樓視之都御史陳英等迎合意旨抗言御史給事中皆
白面書生不知大計宜重罪上命中人出問對辨云何
諸大臣皆紛然啐罵言官妄言原吉獨從容奏曰臣等
罪也科道言是上密命中人復問原吉對如初上兩宥
之或咎原吉背初議原吉曰不然天威嚴重吾輩歷事
久言雖失幸上憐之若言官得罪所損不細衆嘆伏交
阯平上問原吉陞賞孰便對曰賞費一時有限陞費後
日無窮臣誠愚多陞不若重賞西域法王來朝上將親
勞原吉諫止之他日法王見便殿上命原吉拜長揖而
已上曰卿何木強耶山東唐賽兒反逮至妖黨三千餘
將盡誅之命原吉審錄皆商人被脅非眞賊奏請原宥
詔可衆遮道呼原吉曰公生我原吉叱之曰爾等罪當
誅此上恩也陜西賊僞稱金輪王報至上議命將討之
原吉言亂止數人脇從者衆若遣將必多殺以希功請
遣廷臣愼重有謀者往擒其首餘當自定從之谷庶人
謀逆上問長沙居人通謀否對曰謀出自彼何預居人
臣敢以百口保之竟免究上將親征北地原吉言今邊
儲不足請遣將無煩六師忤旨繫内官監獄仁廟嗣位
即日復戸部尚書加少保未幾加太子少傅尚寶袁忠
徹以相術得幸文皇帝上以其言不遜首欲誅之原吉
曰忠徹言誕罪固當誅今山陵未畢而遽刑近侍柰先
帝所愛何乃罷忠徹官賜繩愆糾謬銀圖書侍講李時
勉廷諍過激上大怒原吉曰時勉小臣言過豈能損聖
德願少霽威下法司議罪從之宣德初監脩兩朝實錄
高煦反上親率六師擒之原吉扈從還賜白金文綺及
閽人三復賜金銀圖書八其一曰含弘貞靜蓋象德也
嘗侍遊西苑詔騎從原吉騎後乘輿甚邇從者私相問
曰前龍衣而髯者非至尊乎上聞之還顧原吉恐懼下
馬頓首謝曰天威咫尺而臣不能肅下罪萬死上笑曰
朴實哉卿隸也人賜鈔十五貫復命登御舟遊太液池
上顧謂原吉等曰以操以御羣卿之力君臣之義休戚
是同上射鳬獲之旣烹上躬割以啗原吉且手酌玉觥
以嚼曰卿於朕啟沃良多今老矣扈從巡邊還賜寶刀
上念原吉春秋高命解職務而仍其祿朝夕侍謀議恩
遇益厚家有御賜名馬性甚靈每召命將至輒蹄嚙閽
者以報原吉具衣冠出而中使至矣上嘗命尚方賜原
吉翠甌一旣拜賜上笑曰卿夫人得無競乎復加賜一
又命製束髮小玉冠二上用其一以一賜原吉曰使卿
之子孫知吾君臣一體也五年薨贈太師諡忠靖原吉
孝友德量寬弘人莫測其際吕尚書震為子乞官上以
問原吉請與之或謂之曰彼昔奏公公忘之耶原吉曰
吾自得罪彼何與焉平江侯陳瑄靖難時嘗欲害原吉
後原吉薦瑄總漕又内贊其所請以濟國事二公深敬
服嘗言處有事當如無事處大事當如小事若先自張
皇則中便無主矣每論大政決大疑皆從容裁决莫能
易也薦人自布衣至公卿其人不知引用周忱黃福李
隆論救尚書郭敦金濓都御史劉觀及郎中李暹諸如
此類不能盡述焉
論曰北都初建庶務草創大者如宫殿諸司封建征討
財用四出而夏公從容經畫節縮浮冗以資計度天下
宴然留守北京兼理諸曹繽紛厖錯迎刃而解贊襄帷
幄無非讜謨薦引士不啻已出與忠定同德同心可謂
謀斷兼資才德並優者矣
胡濙
胡濙字源潔常州武進人生而髮白彌月乃黑在姙母
李氏夢僧以花遺之覺而生濙亾何有僧來索觀濙見
僧即笑僧曰此吾師後身也命我來見以笑為驗今果
然聞者異之洪武庚辰登進士授兵科給事中永樂改
元奏對稱旨陞都給事中丁亥文皇帝察濙忠實可託
命巡遊以訪異人為名凡十有七年轍跡幾遍天下雖
窮鄉僻邑無不到者在湖廣尤最久丙申還朝進禮部
左侍郎復出巡浙江癸丑自沔襄還朝時文皇帝征北
境駐蹕宣府馳謁行在所上方臥不出聞濙至喜甚起
見濙勞之曰卿驅馳良苦賜坐與語凡所歷山川郡縣
民情休苦悉陳說上欣然不復疑慮比退漏下四鼓矣
仁廟監國時飛語上聞上屬濙往察之濙至即所見七
事皆孝敬密䟽以聞上覽之大悦仁廟即位聞濙有密
䟽疑之乃轉太子賓客兼南京國子祭酒一日閱章奏
得濙密䟽深嘉之章皇帝即位復禮部左侍郎兼官如
故還任行在禮部事宣德改元進尚書高煦反濙贊上
親征事平受上賞賜第給閽者戊申賜銀章四生日賜
宴於其第八月扈從邊己酉命兼詹事府事五月扈從
北巡辛亥命兼行在戸部事御製詩賜濙及蹇義楊士
奇楊榮四人而已因賜宴盡醉而罷新建禮部成命光
祿設宴大臣皆往賀濙立石廳事以紀之每燕見上輒
問曰卿有何言奏入即施行之正統初寵任益隆凡軍
國重務濙悉與聞己巳上親征北地留守京師進太子
太傅景泰初進少傅兼太子太師英廟復辟以老致仕
家居七年卒年八十有九卒之日常守卓天賜夢濙來
辭已而聞訃大異之贈太保諡忠安濙寬和樂易敬愼
廉靜立朝幾六十年歷事累朝十知貢舉天下之士盡
出其門平居無疾言遽色雖庸夫孺子皆知為長者所
著有芝軒集
論曰胡公碩德歷事六朝並受知遇即其忠勤篤棐夙
夜匪解晝接蕃庶冠絶百僚有由然矣說者謂為潞公
之儔信哉
今獻備遺卷八
