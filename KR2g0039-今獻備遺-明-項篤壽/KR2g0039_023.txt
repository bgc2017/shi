今獻備遺卷二十三明項篤夀撰
楊瑄
楊瑄字廷獻江西豐城人景泰甲戌進士拜監察御史
天順初印馬畿内民羣訴曹吉祥石亨奪其田瑄具以
聞併言其怙寵擅權之罪詔稱瑄敢言稱職命吏部記
其名時彗孛連見二兇勢益張瑄與同官謀劾之事先
泄亨與吉祥合謀上譖暨彈章入上震怒召諸御史至
文華殿俾誦彈章而歴詰之瑄與御史周斌且誦且對
歴陳二兇罪狀上怒不解悉下錦衣衞獄逼瑄誣引大
學士徐有貞瀕死無一語他及有司文致坐瑄死而十
三道長皆坐戍餘多貶奏上會京城大風雹拔木壊屋
走正陽門下馬牌于郊外於是獄皆減論瑄戍鐵嶺衞
赦還或謂瑄宜詣謝二兇瑄不可復戍南丹二兇誅詔
瑄還里憲廟初以言官奏復拜陜西道御史尋陞浙江
按察副使巡海禁軍官私放戍卒五日一操閱奏增通
判以理邊餉而革勢豪攬糧延師以教武人子弟凡城
隍墩堠廨署舸艦兵甲悉繕治之脩築定海捍海塘走
馬堤及霩衢所裏外海塘健跳所海塘海鹽縣大海塘
皆為永久利海鹽至今尸祀之奏濬西湖湮塞溉田十
六萬頃成化丁酉諜報倭奴數百犯邊僚寀驚問瑄徐
曰彼果來犯吾當盡誅之乃出巡寧波府衞已戒嚴守
令呼民兵受甲矣瑄曰海上兵自足用内地安用此今
農事方殷亟散之至定海乃知倭僅兩船入貢耳陞按
察使以憲度久弛力振之嚴門禁蒐吏奸斷訟明決無
留獄禁官署毋蠶桑以争民利甫半載病作將革寮寀
往問尚論築海塘之法浚西湖之利無片言及私子源
弘治間任欽天監五官監候正德改元逆瑾亂政源上
疏言占候得大角及心宿中星動搖天旋天機天權星
不明請安居深宫絶遠遊獵罷弓馬嚴號令毋輕出入
闢除内侍寵倖遊逸小人節賞賜止工役親元老大臣
日侍講習詩書疏下禮部本部及科道稱源占候之言
深切時弊源復疏言十月二十六日占候得連日雺霧
交作為衆邪之氣隂冒陽臣欺君小人擅權為下叛上
引譬甚力瑾怒矯詔杖三十釋之源又疏言自正德二
年來一向占候得太星入太微垣帝座之前或東或西
往來不一勸上宜思患預防意在瑾也瑾大怒呼源叱
之曰爾何官亦學為忠臣乎復矯詔痛杖三十謫戍肅
州行至懷慶卒于孟縣之河陽驛妻斬蘆荻覆尸葬之
論曰楊公正色昌言首排曹石身貫三木幾死直聲震
天下而源以京房之術伐恭顯之姦慷慨有父風忠直
聲名與天壤俱可也
練綱
練綱字從道蘇之長洲人大父則成洪武初由春坊司直
改河南道御史以直言受旌賞宣德乙卯舉鄉試第二
入國子監歴事都察院正統己巳英廟北狩景皇帝即
位上中興要務八事一謹天變二急先務三正軍法四
布恩澤五廣言路六屏奸邪七公薦舉八察羣吏冬十
月額森偪京城復上勤王急務謂敵勢甚猛非直要求
金帛而已未必不欲效金人以汴宋待我也我國家固
非宋比然求如种師道李綱其人亦未多見乞遴選武
臣授以方略俟其深入乃奮擊之勅邊將勒兵内向邀
其歸路設有倡為和議緩於武備且請南遷以圖偷安
者即為姦臣宜急加誅以為衆戒疏入上竒其才授浙
江道監察御史命施行其言景泰改元上時政五事辛
未巡視兩淮鹽課按劾趙駙馬不法權貴斂戢壬申還
朝復上軍國大計八事皆見嘉納時吏部缺尚書綱率
諸御史言左都御史王翺嚴公峭直右副都御史年富
操履端方大理寺卿薛瑄持正不回此三人者擇而用
之上乃召王翺為吏部尚書以年富為戶部而薛瑄亦
相繼大拜先是京師有警召募四方丁壯隸勇敢營歲
久多逋逃大臣請治其罪編之尺籍綱上言召募之初
諭以大義且許事定遣歸故健夫勇卒雲集京師争先
自效淹留日久恩寵未及饑寒迫身勢必逃避皇上好
生何至使應募無辜之民隸尺籍刑賞失中莫此為甚
方今水旱相仍流亡接踵搜求太急恐生他虞兼之邊
務尚殷急於用武倘復召募誰其肯從有詔不問得歸
復者數千人甲戌巡按福建時官臺山民聚為盜渠魁
未獲而逮繫脅從綱釋之趣師勦捕追各典守者坐是
忤衆按察使楊珏乃誣摭綱于朝當道者多忌綱左遷
陜西邠州判官再徙甘州前衞經歴部符未下綱已遭
艱歸賦性剛鯁嚴於嫉惡遇事輒盡言院中語曰甌寧
練綱口
論曰綱以太學生慷慨論國家大計搏擊糾彈臺諫風
生可謂能其官矣然遭蹶不復太剛則折奚足異乎
張寧
張寧字静之浙江海鹽人景泰甲戌進士授禮科給事
中遇事敢言每大議景皇帝必問張給事云何丙子順
天府鄉試大學士陳循王文以其子下第歸咎考官寧
奏大臣私其子而為暴才稱屈失大臣體不可居内閣
乞罷免之英皇復位勵精因灾變御齋宫寧率六科上
疏乞詔諸司凡秕政苛法所當芟改者悉奏舉行其不
盡不實者許言官劾奏更乞澄心專慮轉移天心上優
詔答之曹石專横事關禮科者寧舉奏無避受知英皇
嘗獨召寧論事多所匡益欲大用之未果憲皇初首勸
經筵進講大學衍義薦起王竑李秉奏定鄉試舉人名
額並俞行之有建言請以天縦二字加孔子者寧曰孔
子道大德尊所貴明其理以行其道被之天下𫝊之萬
世不在封號一名一字所能重輕議遂寢太監覃苞重
寧累見不往尋以會亦不謝成化改元皇太后令節建
設齋醮大臣相率詣寺觀行禮寧奏言皇上表揚孝心
慰悦聖慈無所不用其極人臣但當仰贊聖孝上綏懿
祉不當崇奉釋老祈祝瓣香秪壊風俗傷名教耳南京
給事中王徽等劾大學士李賢不職獲罪謫邊方寧率
六科申救大忤賢會兵部薦寧與岳正堪任侍郎都御
史内批陞寧知府得汀州以疾致仕家居三十年累薦
不起卒
毛吉
毛吉字宗吉餘姚人舉進士授刑部廣東司主事嚴明
廉硬訊獄能折疑平反指揮門達怙寵作威人多避之
吉獨與抗禮由是銜吉偵之無所得因吉失朝下錦衣
獄衞卒羣吠脅之吉曰有國法在爾曹奈我何達聞愈
益怒嗾健卒掄巨梃梃之見骨幾死吉自如遷廣東按
察司僉事分巡潮惠黜墨吏摧強宗殄海盜民以寧輯
代還潮惠人乞更借一年擒殺劇賊楊輝曾玉謝瑩破
其寳龍石坑龍歸三洞斬俘甚多時廣西蠻賊滋蔓高
雷廉尤甚吉四顧悲憤慨然有削平之志至廉州内官
監珠池者方繫數十人徵賄箠擊幾死吉盡釋之進擊
雷州賊破之因條平賊方略奏之上嘉歎降勅奬諭陞
副使委總廣東軍務賊掠惠州河源縣督兵敗之賊走
清遠守將都督僉事張通與戰不利吉馳救賊見其幟
呼曰毛家軍來矣遂潰廣州新會縣告急吉敗之大磴
賊走陽江縣營于雲岫山峒進擊敗之賊棄營走山上
我師狃勝突入其營陣亂賊乘之師遂潰吉勒馬持刀
大呼曰劄住劄住潰已不可遏從騎勸吉避走吉叱曰
爾去吾誓不與此賊俱生奮而前揮刀斫賊不已力屈
被害成化元年三月一日也是日晝晦風雷大作山谷
震動踰七日得屍貌如生事聞贈廣東按察使諭祭賜
賚其家錄子科為國子生
論曰張公以直言受主知竟不能盡用其才以死毛公
有澄清嶺西之志氣亦壮矣師敗身夷豈造物所忌名
與才耶
今獻備遺卷二十三
