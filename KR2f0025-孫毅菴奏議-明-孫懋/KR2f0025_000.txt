孫毅菴奏議詔令奏議𩔖二(奏議之屬)
提要
(臣)等謹案孫毅菴奏議二卷明孫懋撰懋字
德夫號毅菴慈谿人正德辛未進士官至應
天府尹事迹具明史本𫝊懋官給事中時武
宗方狎昵小人嬖倖用事言官多所謫降懋
獨抗直不回如奏太監于喜史宣張澤諸疏
俱能直陳無隠頗著丰采又所奏湖廣之管
解綿花絨及嚴考察各條皆足補明史食貨
選舉各志所未備又懋是時扈從行在其請
急定平宸濠功賞又請還京屢陳邊警直指
天變至千餘言亦具見忠讜其劾江彬也史
言人皆為懋危而彬方日侍帝娛樂亦不之
見懋以幸免亦可謂彈劾權貴奮不顧身者
矣集中諸疏史但摘其大端不能備載今備
錄存之以與本𫝊相參考猶可想見其遺直
也惟疏中所劾諸人刻本多劖除其姓名蓋
其子孫避怨之計今無從一一考補亦姑存
其舊焉乾隆四十六年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
