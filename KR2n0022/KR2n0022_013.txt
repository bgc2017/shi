羣公帖䟦
逵再拜蘭亭敘議論多所未見高宗學書說及米元章
蘭亭敘樂毅論䟦錄具别紙其他或尚有之未暇冥搜也
澤卿彙次蘭亭考凡方冊所紀卷軸所題亦略備矣其
不可致者天上書耳秘閣藏唐人鈎摹幷鍾離景伯摹
三軸皆有䟦語錄以遺之南城曾漸書於道山堂
㬇再拜蘭亭考已遍覽敬服該洽謹此納還
蘭亭帖所共寶澤卿嗜古攷粹如此種學之功可以推
矣碧環張從祖
蠒紙入昭陵唐筆各名家世重定武本頗似聚訟字畫
反不逮古何耶澤卿&KR0008;稡有條理可爲禊帖忠臣矣林
至
長廊睥睨來者誰出門解后渠得知不言使者求遺書
只言浴蠒當及時從容與語益欵洽論到翰墨尤瓌奇
山僧技癢不自禁稍出修禊蘭亭詞啟函展玩未及竟
袖有黃紙天庭追口呿氣裭僵欲死一騎趣向咸陽馳
虬鬚天子喜折屐詔許兩禁同觀之龍騰鳳集在御榻
平生觸眼何曾窺自從蠒紙歸昭陵寶氣夜夜光陸離
千年議論經幾手極力追倣分毫釐博聞強識子桑子
上下纂輯無或遺清臞不滿六尺長中有文字無津涯
歸君此編忽自笑山東學究真黠兒而今御史還書癡
澤卿示蘭亭考作蕭翼取蘭亭辭豫章王疇若開禧丁
卯臘月六日還澤卿蘭亭考古括葉時
書法光芒晉永和後來摹寫不勝多考論又得桑夫子
蘭渚風流轉不磨
自從蠒紙殉昭陵定武流傳賸得名總輯舊聞爲博議
卽今真贋尚難憑
予從事越府修圖志因裒蘭亭題詠及諸賢所評禊帖
為一編以俟澤卿庶有補蘭亭考李兼孟達書戊辰元
巳前二日
禊序之傳歌詩序䟦不知其幾愈出愈新贊揚不盡澤
卿又從而集之後之作者殆未巳也嘗記本長老赴闕
時過金山佛印見其朴野強使賦詩仍誦唐人以來佳
句本忽使人代書云水裏有塊石石上有個字千人萬
人題只是這箇事印深服之余輙用其語曰定州有片
石石上幾行字千人萬人題只是這箇事可以發好事
者一笑樓鑰
澤卿往越欲以所編蘭亭書歸帥黃公仍見三山舅氏
送以二絶(鑰)
蘭亭禊序幾臨摹曾稡工夫十載餘擕過會稽尋古跡
不妨呈似老尚書
四海詩名陸放翁晚成嘉遯萬緣空憑君問信今安否
欲向溪頭共釣篷
澤卿蘭亭考用工深矣擕攻媿大參詩見訪次韻倂呈
放翁侍御
會稽太守黃由
字入昭陵不可模後來僅及晉之餘識眞盍向龜堂問
敢謂牽聯亦得書
澤卿年七十餘著蘭亭考自中原及渡江諸人題䟦網
蒐幾遍甲是乙非真若聚訟讀之令人腹煩因思此序
蓋歐褚諸公之寫眞耳然硏之極乃通於神如洙泗諸
子之肖仲尼終自弗叛非天寶以後諸人之所及也嗚
呼哀哉(鞏栗齋寄示䟦王順伯本)
天台老樵示蘭亭考坐間矻矻說此書且曰我幾蘭亭
癡矣平生惟一善本爲人取去豈謂寓意於物不留意
於物者耶白鹿峰陸樗
嘉定初元嘉平望道山堂觀蘭亭考歎其贍博
長樂陳(舜申)宋模莆田劉(榘)仲則
温陵陳(模)中行四明傅(行簡)欽父
華亭林(至)德久建安眞(德秀)景化
金陵何(剡)楫臣淸源留(元剛)茂潛
檇李陸(埈)子高
石更靑白故兼新字看由中總是眞畢子一生三百紙
樓公四句幾千春從來考古難題處直到名流下筆親
奄有山隂多寶藏草菴外面更無人廬陵楊長孺
蘭亭考用意勤甚欲人無所不知詎可厭其多耶先太
史字畫多法蘭亭至謂遊荆州得古本蘭亭因悟筆意
是殆有言語不可傳者矣雙井黃&KR1228;子耕
字書自蘭亭出上下數千載無復倫擬而定武石遂爲
今世大議論桑君此書信足以垂名矣君事事精到習
詩尤工其卽事云翠添隣塹竹紅照屋山花蓋着色畫
也葉適
嘉定辛巳冬碩蒙恩守台行山隂道上壑流巖秀洞心
駭目想像入東晉諸賢高風逸韻邈乎其不可挹也至
郡有以桑君蘭亭考見示者其&KR0008;稡訂證靡有遺恨豈
惟歎其識見之該洽暇日開卷往往令人神遊茂林修
竹之下癸未司庾入越間得一至山中雖永和陳迹已
不復見而高林崇阿正自無恙矧思陵所臨禊帖有光
燭天倉司郡齋咸有舊刻嘗經前輩品題俱在攷中眞
足以慰懷古之意然則是編可謂有功於蘭亭當行於
越無可疑者内相高公曩嘗叙其編首今吏部復刪潤
之豈非是編之幸碩得附名其末抑又幸也甲申季冬
十日靑社齊碩謹書
