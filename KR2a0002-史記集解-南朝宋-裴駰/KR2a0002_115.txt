史記集解卷一百十七
宋裴駰撰
史記一百十七
司馬相如列傳第五十七
司馬相如者蜀郡成都人也字長卿少時好讀書學擊
劒故其親名之曰犬子相如既學慕藺相如之為人更
名相如以貲為郎事孝景帝為武騎常侍非其好也會
景帝不好辭賦是時梁孝王來朝從游說之士齊人鄒
陽淮隂枚乘吳莊忌夫子之徒(徐廣曰名忌字夫子)相如見而說
之因病免客遊梁梁孝王令與諸生同舍相如得與諸
生游士居數歲乃著子虛之賦會梁孝王卒相如歸而
家貧無以自業素與臨卭令王吉相善吉曰長卿久宦
游不遂而來過我於是相如乃舍都亭臨卭令繆為恭
敬日往朝相如相如初尚見之後稱病使從者謝吉吉
愈益謹肅臨卭中多富人而卓王孫家僮八百人程鄭
亦數百人二人乃相謂曰令有貴客為具召之并召令
令既至卓氏客以百數至日中謁司馬長卿長卿謝病
不能往臨卭令不敢嘗食自往迎相如相如不得已強
往一坐盡傾酒酣臨卭令前奏琴曰竊聞長卿好之願
以自娛相如辭謝為鼓一再行是時卓王孫有女文君
新寡好音故相如繆與令相重而以琴心挑之(郭璞曰以琴中)
(音挑動之)相如之臨卭從車騎雍容閒雅甚都(韋昭曰閒讀曰閑甚得都)
(邑之容也郭璞曰都猶姣也詩曰洵美且都)及飲卓氏弄琴文君竊從戶窺
之心悅而好之恐不得當也既罷相如乃使人重賜文
君侍者通殷勤文君夜亡奔相如相如乃與馳歸成都
家居徒四壁立(郭璞曰言貧窮也)卓王孫大怒曰女至不材我
不忍殺不分一錢也人或謂王孫王孫終不聽文君久
之不樂曰長卿第俱如臨卭從昆弟假貸猶足為生何
至自苦如此相如與俱之臨卭盡賣其車騎買一酒舍
酤酒而令文君當鑪(韋昭曰鑪酒肆也以土為墮邊高似鑪)相如身自著
犢鼻褌(韋昭曰今三尺布作形如犢鼻矣稱此者言其無恥也今銅印言犢鈕此其類矣)與保庸
雜作(方言曰保庸調之南方奴婢賤稱也)滌器於市中(韋昭曰瓦器也每食必滌溉者)卓
王孫聞而恥之為杜門不出昆弟諸公(郭璞曰諸公父行也)更謂
王孫曰有一男兩女所不足者非財也今文君已失身
於司馬長卿長卿故倦游(郭璞曰厭游宦也)雖貧其人材足依
也且又令客獨奈何相辱如此卓王孫不得已分予文
君僮百人錢百萬及其嫁時衣被財物文君及與相如
歸成都買田宅為富人居久之蜀人楊得意為狗監侍
上(郭璞曰主獵犬也)上讀子虚賦而善之曰朕獨不得與此人
同時哉得意曰臣邑人司馬相如自言為此賦上驚乃
召問相如相如曰有是然此乃諸侯之事未足觀也請
為天子游獵賦賦成奏之上許令尚書給筆札相如以
子虚虛言也為楚稱(郭璞曰稱說楚之美)烏有先生者(徐廣曰烏一作惡)
烏有此事也為齊難(郭璞曰詰難楚事也)無是公者無是人也明
天子之義(郭璞曰以為折中之談也)故空藉此三人為辭以推天子
諸侯之苑囿其卒章歸之於節儉因以風諫奏之天子
天子大說其辭曰楚使子虚使於齊齊王悉發境内之
士備車騎之衆與使者出田田罷子虛過詫烏有先生
(郭璞曰詫誇也音詫夏反)而無是公在焉坐定烏有先生問曰今日
田樂乎子虛曰樂獲多乎曰少然則何樂曰僕樂齊王
之欲夸僕以車騎之衆而僕對以雲夢之事也曰可得
聞乎子虛曰可王駕車千乘選徒萬騎田於海濱列卒
滿澤罘罔彌山(郭璞曰罘罝也音浮)揜兔轔鹿射麋脚鱗(徐廣曰轔音吝)
(駰案郭璞曰脚掎足轔車轢)騖於鹽浦割鮮染輪(郭璞曰鹽浦海邊地多鹽鹵鮮生肉也)
(染擩也音而㳂反又音而兌反擩之於輪鹽而食之騖馳也音務)射中獲多矜而自功
顧謂僕曰楚亦有平原廣澤遊獵之地饒樂若此者乎
楚王之獵何與寡人(郭璞曰與猶如也)僕下車對曰臣楚國之
鄙人也幸得宿衛十有餘年時從出遊遊於後園覽於
有無然猶未能遍覩也又惡足以言其外澤者乎齊王
曰雖然略以子之所聞見而言之僕對曰唯唯臣聞楚
有七澤嘗見其一未覩其餘也臣之所見蓋特其小小
者耳名曰雲夢雲夢者方九百里其中有山焉其山則
盤紆茀鬱隆崇嵂崒岑巖參差日月蔽虧(漢書音義曰高山壅蔽日)
(月虧缺半見)交錯糾紛上干青雲罷池陂陁下屬江河其土
則丹青赭堊(徐廣曰一作瑕)雌黃白坿(徐廣曰音符駰案漢書音義曰白符白石英也)
錫碧金銀衆色炫燿照爛龍鱗(郭璞曰如龍之鱗采)其石則赤玉
玟瑰(郭璞曰赤瑾也見楚辭玟瑰石珠也)琳瑉琨珸(漢書音義曰琳球也瑉石次玉者琨珸山)
(名也出善金尸子曰昆吾之金者)瑊玏玄厲(徐廣曰瑊音古咸反玏音勒皆次玉者駰案漢書音)
(義曰玄厲黑石可用磨者)瑌石武夫(徐廣曰石似玉駰案漢書音義曰瑌石出雁門武夫出長沙也)
其東則有蕙圃衡蘭芷若射干穹窮昌蒲(漢書音義曰衡杜衡也其)
(狀若葵其臰若糜蕪芷白芷若杜若)江離麋蕪諸蔗猼且(徐廣曰猼音匹沃反駰案漢書)
(音義曰江離香草麋蕪蘄芷也似蛇牀而香諸蔗甘柘也猼且蘘荷也)其南則有平原廣
澤登降陁靡(音移糜)案衍壇曼緣以大江限以巫山(郭璞曰巫)
(山今在建平巫縣也)其高燥則生葴䔮苞荔(徐廣曰葴音針馬監也䔮或曰草生水中)
(華可食荔音力詣反草似蒲駰案漢書音義曰苞藨也)薛莎青薠(徐廣曰薛音先結反駰案漢書)
(音義曰薛頼蒿也莎鎬侯也青薠似莎而大也音煩)其卑溼則生藏莨蒹葭東薔
雕胡(徐廣曰烏桓國有薔似蓬草實如葵子十月熟駰案漢書音義曰藏似薍而葉大莨莨尾草也蒹薕)
(也葭蘆也)蓮藕菰蘆(徐廣曰生水中)奄閭軒芊(漢書音義曰奄閭蒿也軒芊蕕草也)衆
物居之不可勝圖(郭璞曰圖畫也)其西則有涌泉清池激水推
移外發芙蓉菱華内𨼆巨石白沙其中則有神龜蛟鼉
瑇瑁鼈黿其北則有隂林巨樹(郭璞曰林在山北隂地)楩柟豫章
(郭璞曰楩把也似梓柟葉似桑豫章大木也生七年乃可知也)桂椒木蘭檗離朱楊(徐廣)
(曰檗音扶戾反駰案郭璞曰木蘭樹皮辛香可食漢書音義曰離山梨朱楊赤楊也)樝梸梬栗橘
柚芬芳(徐廣曰梬音郢駰案漢書音義曰梬梬棗也)其上則有赤猨蠼蝚(徐廣)
(曰音劬柔)鴛鶵孔鸞騰遠射干(郭璞曰鴛鶵鳳屬也孔孔雀鸞鸞鳥也漢書音義曰騰遠)
(鳥名射干似狐能緣木)其下則有白虎玄豹蟃蜒貙豻(郭璞曰蟃蜒大獸長)
(百尋貙似貍而大漢書音義曰豻胡地野犬似狐而小也)兕象野犀窮竒獌狿於是
乃使專諸之倫手格此獸楚王乃駕馴駁之駟(漢書音義曰馴)
(擾也駁如馬白身黑尾一角鋸牙食虎而駕之以當駟馬也)乘雕玉之輿靡魚須之
橈旃(郭璞曰以海魚須為旒旌言橈弱也通帛為旃也)曳明月之珠旗(漢書音義曰以)
(明月珠綴飾旗)建干將之雄戟(漢書音義曰干將韓王劒師雄戟胡中有&KR1993;干將所造也)左
烏嘷之雕弓右夏服之勁箭(徐廣曰韋昭曰夏夏屏也矢室名曰服吕静曰步义)
(謂之服也)陽子驂乘纖阿為御(漢書音義曰陽子僊人陽陵子纖阿月御也韋昭曰陽子)
(古賢也)按節未舒即陵狡獸轔卭卭蹵距虚(郭璞曰卭卭似馬而青距)
(虚即卭卭變文互言之穆天子傳曰卭卭距虚日走五百里也)軼野馬而&KR1495;騊駼(徐廣曰&KR1495;)
(音銳駰案郭璞曰野馬如馬而小騊駼似馬&KR1495;車軸頭)乘遺風而射游騏(漢書音義曰遺)
(風千里馬爾雅曰巂如馬一角不角者騏也)儵眒淒浰(徐廣曰淒音七見反浰音力詣反駰案漢)
(書音義曰皆疾也)靁動熛至星流霆擊弓不虚發中必決眥(韋昭)
(曰在目所指中必決于眼眥也)洞胸逹腋絶乎心繫獲若雨獸掩草蔽
地於是楚王乃弭節裵回(郭璞曰或云節今之所杖信節也)翺翔容與
覽乎隂林觀壯士之暴怒與猛獸之恐懼徼&KR1679;受詘(徐廣)
(曰&KR1679;音劇駰案郭璞曰&KR1679;疲極也詘盡也言獸有倦游者則徼而取之)殫睹衆物之變態
於是鄭女曼姬(郭璞曰曼姬謂鄧曼姬婦人之總稱)被阿錫(漢書音義曰阿細繒也錫)
(布也)揄紵縞(徐廣曰揄音臾)雜纖羅垂露縠(郭璞曰言細如露垂以覆頭)襞積
褰縐紆徐委曲鬱撓谿谷(漢書音義曰襞積簡齰也褰縮也縐裁也其縐中文理茀)
(鬱回曲有似於谿谷也)衯衯裶裶楊袘䘏削(徐廣曰袘音迤衣袖也駰案漢書音義曰)
(䘏削裁制貎也)蜚纖巫髾(徐廣曰纖音芟駰案郭璞曰纖袿衣飾髾髻髾也)扶與猗靡
(郭璞曰淮南所謂曾折磨地扶與猗委也)噏呷萃蔡(漢書音義曰噏呷衣裳張起也萃蔡衣聲也)
下摩蘭蕙上拂羽蓋錯翡翠之威蕤(徐廣曰錯音措或作錯紛翠蕤)繆
繞玉綏(郭璞曰綏所執以登車)縹乎忽忽若神僊之彷彿於是乃
相與獠於蕙圃(郭璞曰獠獵也音遼)媻珊勃窣上金堤掩翡翠射
鵕䴊(漢書音義曰鵕䴊鳥似鳳也)微矰出纖繳施(徐廣曰繳音斫)弋白鵠連
駕鵝(郭璞曰野鵝也駕音加)雙鶬下玄鶴加(郭璞曰詩云弋言加之是也)怠而
後發游於清池浮文鷁(漢書音義曰鷁水鳥也畫其象於船首淮南子曰龍舟鷁首天)
(子之乘也)楊桂枻(徐廣曰音曳駰案韋昭曰枻檝也)張翠帷建羽蓋罔瑇瑁
釣紫貝(郭璞曰紫貝黑文也)樅金鼓吹鳴籟(漢書音義曰樅撞也籟簫也)榜人
歌(郭璞曰唱櫂歌也榜船也音謗)聲流喝(徐廣曰烏邁反)水蟲駭波鴻沸涌泉
起奔揚會礧石相擊硠硠&KR1024;&KR1024;若靁霆之聲聞乎數百
里之外將息獠者擊靈鼓(郭璞曰靈鼓六面也)起烽燧車案行騎
就隊纚乎淫淫班乎裔裔(郭璞曰皆羣行貎也)於是楚王乃登陽
雲之臺(徐廣曰宋玉云楚王游於陽雲之臺駰案郭璞曰在雲夢之中)泊乎無為澹乎
自持勺藥之和具而後御之(郭璞曰勺藥五味也)不若大王終日
馳騁而不下輿脟割輪淬自以為娛(徐廣曰淬千内反駰案郭璞曰脟膊)
(淬染也脟音臠也)臣竊觀之齊殆不如於是王默然無以應僕
也烏有先生曰是何言之過也足下不遠千里來况齊
國(郭璞曰言有惠況也)王悉發境内之士而備車騎之衆以出田
乃欲戮力致獲以娛左右也何名為夸哉問楚地之有
無者願聞大國之風烈先王之餘論也今足下不稱楚
王之德厚而盛推雲夢以為高奢言淫樂而顯侈靡竊
為足下不取也必若所言固非楚國之美也有而言之
是章君之惡無而言之是害足下之信章君之惡而傷
私義二者無一可而先生行之必且輕於齊而累於楚
矣且齊東有(巨)海南有琅琊(郭璞曰山名在琅邪縣界)觀乎成山(徐廣)
(曰在東萊不夜縣)射乎之罘(漢書音義曰之罘山在牟平縣射獵其上也)浮渤澥(漢書)
(音義曰海别枝名也)游孟諸(郭璞曰宋之藪澤名)邪與肅慎為鄰右以湯谷
為界秋田乎青丘傍偟乎海外(郭璞曰青丘山名亦有田出九尾狐在海外矣)
吞若雲夢者八九其於胸中曾不蔕芥乃俶儻瑰偉異
方殊類珍怪鳥獸萬端鱗萃充仞其中者不可勝記禹
不能名契不能計然在諸侯之位不敢言游戱之樂苑
囿之大先生又見客是以王辭而不能復何為無用應
哉無是公听然而笑(郭璞曰听然笑貌也)曰楚則失矣齊亦未為
得也夫使諸侯納貢者非為財幣所以述職也(郭璞曰諸侯朝)
(於天子曰述職言述所職見孟子)封疆畫界者非為守禦所以禁淫也
(郭璞曰禁絶淫放也)今齊列為東藩而外私肅慎捐國踰限越海
而田其於義固未可也且二君之論不務明君臣之義
而正諸侯之禮徒事争游獵之樂苑囿之大欲以奢侈
相勝荒淫相越此不可以揚名發譽而適足以貶君自
損也且夫齊楚之事又焉足道邪君未睹夫巨麗也獨
不聞天子之上林乎左蒼梧右西極(郭璞曰西極國也見爾雅)丹水
更其南(漢書音義曰丹水出上洛冡領山)紫淵徑其北(郭璞曰紫淵所未詳)終始
霸滻出入徑渭酆鄗潦潏(郭璞曰皆水流貎音決)紆餘委蛇經營
乎其内蕩蕩乎八川分流相背而異態(郭璞曰八川名在上)東西
南北馳騖往來出乎椒丘之闕行乎洲淤之浦(郭璞曰椒丘丘)
(名言有巖闕也見楚辭淤亦洲名蜀人云見方言)徑乎桂林之中(郭璞曰桂林林名也見南)
(海經)過乎泱莾之野(漢書音義曰山海經所謂大荒之野)汨乎渾流順阿而
下(郭璞曰阿大陵)赴隘陜之口觸穹石激堆埼(郭璞曰穹隆伏石貎堆沙堆埼)
(曲岸頭音祈)沸乎暴怒洶(許勇反)涌(音勇)滂(浦横反)㵒(浦拜反)滭浡滵
汨湢測泌瀄(郭璞曰逼側筆櫛四音)横流逆折轉騰潎洌澎濞沆
瀣穹隆雲橈蜿灗膠戾踰波趨浥(徐廣曰烏狹反)莅莅下瀨批
巖衝壅犇揚滯沛臨坁注壑瀺灂霣墜湛湛(徐廣曰湛音沈)𨼆
𨼆砰磅訇&KR1024;潏潏淈淈湁潗鼎沸(郭璞曰湁音敕立反潗音緝)馳波
跳沬(徐廣曰一云吸呷)汨濦漂疾悠遠長懷寂漻無聲肆乎永
歸然後灝溔潢漾安翔徐徊翯乎滈滈東注太湖衍溢
陂池於是乎蛟龍赤螭䱎䲛螹離(徐廣曰螹音漸駰案郭璞曰䱎䲛鮪也音)
(亘瞢螹離未聞)鰅鱅鰬魠(徐廣曰鰅音娛皮有文出樂浪鰬音虔魠音託多口魚駰案郭璞曰鱅似)
(鰱而黑漢書音義曰鰬似鯉而大也)禺禺鱋魶(徐廣曰禺禺魚牛也鱋一作魼音榻魶音納一作&KR0008;)
(駰案漢書音義曰魼比目魚也魶鯷魚)揵鰭擢尾搌鱗奮翼潛處於深巖
魚鼈歡聲萬物衆夥明月珠子玓瓅江靡(郭璞曰靡崖也)蜀石
黃碝(郭璞曰碝石黃色也)水玉磊砢(郭璞曰水玉水精也)磷磷爛爛采色澔
旰叢積乎其中鴻鵠鷫鴇&KR0008;䳘鸀鳿(郭璞曰鷫鷫霜鸀鳿似鴨而大長頸)
(赤目紫紺色也)&KR0008;&KR2726;䴋目(徐廣曰䴋環)煩鶩鷛&KR0008;(徐廣曰煩鶩一作番䴌鷛音容駰案)
(漢書音義曰煩鶩鳬也鷛&KR0008;似鶩灰色而雞足)&KR0008;䳄鵁鸕(徐廣曰&KR0008;音斟水鳥也䳄音斯鵁音火交)
(反駰案漢書音義曰&KR0008;䳄蒼黑色郭璞曰鵁魚鵁也脚近尾鸕鸕鷀也)羣浮乎其上汎淫
泛濫隨風澹淡與波搖蕩掩薄草渚唼喋菁藻(郭璞曰菁水草)
(吕氏春秋曰太湖之精也)咀嚼蔆藕於是乎崇山巃嵸崔巍嵳峩深
林鉅木嶄巖嵾嵳九嵏嶻嶭南山峩峩(漢書音義曰九嵏山在左馮翊)
(谷口縣西嶻嶭山在池陽縣北)巖陁(音遲)甗錡嶊崣崫崎(郭璞曰陁崖際甗音魚晩反錡)
(音蟻嶊音作罪反)振谿通谷蹇産溝瀆(漢書音義曰蹇産屈折也)谽呀豁閜
(郭璞曰皆澗谷之形容也谽音呼含反呀音呼加反閜音呼下反)&KR0935;陵别島崴磈嵔瘣
丘墟崫藟𨼆轔鬱&KR1394;登降施靡陂池貏豸(郭璞曰貏音衣被豸音蟲)
(豸也)沇溶淫鬻散渙夷陸亭臯千里靡不被築(郭璞曰言為亭候於)
(臯隰皆築地令平賈山所謂𨼆以金椎也)掩以綠蕙被以江離糅以蘪蕪雜
以流夷(漢書音義曰流夷新夷也)專結縷(徐廣曰專古布字一作怖駰案漢書音義曰結縷似)
(白茅蔓聯而生布種之者)攢戾莎(徐廣曰草可染紫)揭車衡蘭槀本射干(徐廣)
(曰揭音桀駰案郭璞曰揭車一名乞與槀本槀苃射干十月生皆香草)茈薑蘘荷葴橙若
蓀(郭璞曰葴未詳橙柚若蓀皆香草也)鮮枝黃礫(郭璞曰皆未詳)蔣芧青薠(徐廣曰芧)
(音佇駰案漢書音義曰蔣菰也芧三稜)布濩閎澤延曼大原麗靡廣衍應
風披靡吐芳揚烈(郭璞曰香酷烈也)郁郁斐斐衆香發越肸蠁
布寫䁆瞹苾勃於是乎周覽泛觀瞋盼軋沕(徐廣曰瞋音丑人反)
(盼一作緡駰案郭璞曰皆不可分貎)芒芒恍忽視之無端察之無崖日出
東沼入於西陂其南則隆冬生長踊水躍波獸則&KR2400;旄
獏犛(徐廣曰&KR2400;音容獸類也犛音狸一音茅駰案郭璞曰旄旄牛獏似熊痺脚銳頭犛牛黑色出西南徼)
(外也)沈牛麈麋(漢書音義曰沈牛水牛也)赤首圜題(郭璞曰題額也所未詳)窮竒
象犀(漢書音義曰窮竒狀如牛而蝟毛其音如嘷狗食人也)其北則盛夏含凍裂
地涉冰揭河(郭璞曰言水漫凍不解地拆裂也揭蹇衣)獸則騏驎角&KR1511;(郭璞曰角)
(&KR1511;音端似豬角在鼻上堪作弓李陵嘗以此弓十張遺蘇武也)騊駼橐駞蛩蛩驒騱駃
騠驢騾於是乎離宫别館彌山跨谷高廊四注重坐曲
閣(郭璞曰重坐重軒也曲閣閣道曲也)華榱璧璫輦道纚屬步櫩周流長
途中宿(郭璞曰途樓閣間陛道中宿言長遠也)夷嵏築堂纍臺增成巖突
洞房(郭璞曰嵏山名平之以安堂其上成亦重也周禮曰為壇三成在岩穴底為室潜通臺上者)俛
杳眇而無見仰攀橑而捫天奔星更於閨闥宛虹拖於
楯軒(徐廣曰楯音食尹反)青虯蚴蟉於東箱象輿婉蟬於西清(漢書)
(音義曰山出象輿瑞應車也郭璞曰西清西箱清淨地也)靈圉燕於間觀(郭璞曰靈圉淳圉僊)
(人名也)偓佺之倫暴於南榮(漢書音義曰偓佺僊人名也)醴泉涌於清
室通川過乎中庭槃石祳崖(徐廣曰祳音脣)嶔巖倚傾嵳峩磼
礏(徐廣曰峩一作池磼音雜礏音五合反)刻削峥嶸玟瑰碧琳珊瑚叢生
瑉玉旁唐璸斒文鱗(徐廣曰璸音彬斒音斑)赤瑕駁犖雜臿其間
(徐廣曰雜一云插插一云遝)垂綏琬琰和氏出焉(徐廣曰垂綏一作朝采駰案郭璞曰)
(汲冡竹書曰桀伐岷山得女二人曰琬曰琰桀愛二女斲其名于苕華之玉苕是琬華是琰也)於是乎
盧橘夏孰(郭璞曰今蜀中有給客橙似橘而非若抽而芬香冬夏華實相繼或如彈丸或如拳通歲)
(食之即盧橘也)黃甘橙楱(徐廣曰音湊橘屬)枇杷橪柿(徐廣曰橪音而善反果也)楟
㮈厚朴(徐廣曰楟音亭山梨)梬棗楊梅(徐廣曰梬音弋井反梬枣似柿)櫻桃蒲陶
(郭璞曰蒲陶似燕薁可作酒也)𨼆夫鬱棣榙&KR2925;荔枝(徐廣曰鬱一作薁榙音荅駰案郭璞)
(曰鬱車下李也棣實似櫻桃荅&KR2925;似李棣音逮&KR2925;音沓𨼆夫未聞)羅乎後宫列乎北園
䝯丘陵(郭璞曰䝯猶延也音施)下平原揚翠葉杌紫莖(郭璞曰杌搖也)發
紅華秀朱榮煌煌扈扈照曜鉅野沙棠櫟櫧(漢書音義曰沙棠似)
(棠黃華赤實其味如李吕氏春秋曰果之美者沙棠之實櫟果名櫧似樜葉冬不落也)華汜檘櫨
(徐廣曰汜一作楓駰案漢書音義曰華木皮可以為索也)留落胥餘仁頻并閭(徐廣曰頻)
(一作賓駰案郭璞曰落穫也胥餘一似并閭并閭㯶也皮可作索餘未詳)欃檀木蘭豫章女
貞(漢書音義曰欃檀檀别名也女貞木葉冬不落)長千仞大連抱夸條直暢實
葉葰茂攢立叢倚連卷累佹崔錯癹骩(古委字)阬衡閜砢
(徐廣曰癹音拔駰案郭璞曰骩音委閜音惡可反砢音魯可反)垂條扶於落英幡纚(郭璞)
(曰扶於猶扶疎也幡纚偏幡也音灑)紛容蕭蔘旖旎從風瀏莅芔吸(徐廣曰莅)
(音栗)蓋象金石之聲管籥之音柴池茈虒(徐廣曰柴音差虒音彖)旋
轘後宫雜遝累輯(徐廣曰雜一作插)被山緣谷循阪下隰視之
無端究之無窮於是玄猿素雌蜼玃飛鸓(徐廣曰蜼音于季反駰案)
(漢書音義曰蜼似獼猴仰鼻而長尾玃似獼猴而大飛鸓飛鼠也其狀如兔而鼠首以其&KR1046;飛也)蛭蜩
蠗蝚(徐廣曰蛭音質駰案漢書音義曰山海經曰不咸之山有飛蛭四翼郭璞曰蠗蝚似獼猴而黃蜩未)
(聞)螹胡豰蛫(徐廣曰螹音在廉反似猿黑身豰音呼谷反蛫音詭駰案漢書音義曰豰白狐子也)
棲息乎其間長嘯哀鳴翩幡互經夭矯枝格偃蹇杪顛
於是乎隃絶梁騰殊榛捷垂條踔稀間(郭璞曰踔縣蹢也記釣反)牢
落陸離爛漫遠遷若此軰者數千百處嬉游往來宫宿
館客庖厨不徙後宫不移百官備具於是乎背秋涉冬
天子挍獵乘鏤象六玉虯(徐廣曰以玉為飾駰案郭璞曰鏤象山所出輿言有雕鏤)
(虯龍屬也韓子曰黃帝駕象車六交龍是也)拖蜺旌靡雲旗前皮軒後道游
(郭璞曰皮軒革車也或曰即曲禮前有士師則載虎皮者也道道車游游車皆見周禮也)孫叔奉轡
衛公驂乘(漢書音義曰孫叔者太僕公孫賀也衛公者衞青也太僕御大將軍驂乘也)扈從
横行出乎四挍之中(郭璞曰言跋扈縱恣不安鹵簿矣)鼓嚴簿縱獠者
(漢書音義曰鼓嚴嚴鼔也簿鹵簿也駰謂鼔嚴於林薄之中然後縱獠也)江河為阹泰山為
櫓(郭璞曰櫓望樓也因山谷遮禽獸為阹音去車反)車騎靁起𨼆天動地先後
陸離離散别追淫淫裔裔緣陵流澤雲布雨施生貔豹
(郭璞曰貔執夷虎屬也音毗)搏豺狼手熊羆足野羊(郭璞曰野羊如羊千斤手足謂)
(拍蹹殺人)蒙鶡蘇(徐廣曰蘇尾也)絝白虎(徐廣曰絝音袴駰案郭璞曰絝謂絆絡之)被豳
文(郭璞曰著斑衣)跨野馬陵三嵏之危(漢書音義曰三嵏三成之山)下磧歴
之坻(郭璞曰磧歴阪名也)俓陵赴險越壑厲水推蜚廉(郭璞曰飛廉龍雀也)
(鳥身鹿頭者)弄解豸(漢書音義曰解豸似鹿而一角人君刑罰得中則生於朝廷主觸不直者可得)
(而弄也)格瑕蛤鋌猛氏(漢書音義曰瑕蛤猛氏皆獸名)罥騕褭射封豕(郭璞)
(曰騕褭神馬日行萬里封豕大豬兩音窈嫋)箭不苟害解脰䧟腦弓不虚發
應聲而倒於是乎乘輿彌節裴回翺翔往來睨部曲之
進退覽將率之變態然後浸潭促節儵夐遠去(郭璞曰夐音詡)
(盛反)流離輕禽蹵履狡獸轊白鹿捷狡兔(徐廣曰轊音銳一作惠也)軼
赤電遺光耀(徐廣曰超陵赤電電光不及言去速也)追怪物出宇宙彎繁
弱滿白羽射游梟櫟蜚虡(郭璞曰梟梟羊也似人長脣及踵被髮食人飛虡鹿頭龍)
(身神獸櫟梢也)擇肉後發先中命處弦矢分藝殪仆(徐廣曰射準的曰藝)
(仆音赴)然後揚節而上浮陵驚風歴駭飈乘虚無與神俱
轔玄鶴亂昆鷄(徐廣曰轔音躪)遒孔鸞促鵔鸃拂鷖鳥捎鳳皇
(漢書音義曰山海經云九疑之山有五采之鳥名曰鷖鳥也)捷鴛鶵掩焦明(焦明似鳳)道
盡塗殫逥車而還招搖乎襄羊降集乎北紘(郭璞曰紘維也北方)
(之紘曰委羽)率乎直指闇乎反鄉蹷石闕歴封巒過䧴鵲望
露寒(徐廣曰䧴音支駰案漢書音義曰皆甘泉左右觀名也)下棠梨(漢書音義曰宫名也在雲)
(陽縣東南三十里)息宜春西馳宣曲濯鷁牛首(漢書音義曰宣曲宫名在昆明)
(池西牛首池名在上林苑西頭)登龍臺(漢書音義曰觀名在豐水西北近渭)掩細柳觀士
大夫之勤略鈞獵者之所得獲(徐廣曰鈞一作診也)觀徒車之所
轔轢乘騎之所蹂若(徐廣曰蹂音人久反)人民之所蹈躤與其窮
極倦谻(徐廣曰音劇)驚憚慴伏不被創刃而死者佗佗籍籍
填坑滿谷掩平彌澤於是乎游戱懈怠置酒乎昊天之
臺張樂乎轇輵之宇(徐廣曰輵音葛)撞千石之鐘立萬石之鉅
建翠華之旗樹靈鼉之鼓(郭璞曰木貫鼔中加羽葆其上所謂樹鼓)奏陶唐
氏之舞聽葛天氏之歌(漢書音義曰葛天氏古帝王之號也吕氏春秋曰葛天氏之樂)
(三人操牛尾投足以歌)千人唱萬人和山陵為之震動(徐廣曰一作勲)川
谷為之蕩波巴俞宋蔡淮南于遮(郭璞曰巴西閬中有俞水獠人居其上皆)
(剛勇好舞漢高募以平三秦後使樂府習之因名巴俞舞也駰案漢書音義曰于遮歌曲名)文成顛
歌(郭璞曰未聞也)族舉逓奏(徐廣曰舉一作居)金鼓迭起鏗鏘鐺䶀洞
心駭耳(郭璞曰鐺䶀鼓名)荆吳鄭衛之聲韶護武象之樂隂淫
案衍之音鄢郢繽紛激楚結風(郭璞曰激楚歌曲也列女傳曰聽激楚之遺風)
(也)俳優侏儒狄鞮之倡(徐廣曰韋昭曰狄鞮地名也在河内出善倡者)所以娛
耳目而樂心意者麗靡爛漫於前靡曼美色於後若夫
青琴宓妃之徒(漢書音義曰皆古神女也)絶殊離俗妖冶嫻都靚莊
刻飾便嬛綽約(郭璞曰靘莊粉白黛黑也)柔橈嬛嬛(徐廣曰音娟)嫵媚姌
嫋(徐廣曰姌音乃丹反嫋音弱)抴獨繭之褕袘(徐廣曰抴音曳襜褕)眇閻易以
戌削(徐廣曰閻易衣長貎戍削言如刻畫作之)媥姺徶㣯(郭璞曰衣服婆娑貎)與世殊
服芬香漚鬱酷烈淑郁皓齒粲爛宜笑的皪長眉連娟
微睇緜藐色授魂與心愉於側於是酒中樂酣天子芒
然而思似若有亡曰嗟乎此泰奢侈朕以覽聽餘閒無
事棄日順天道以殺伐時休息於此恐後世靡麗遂往
而不返非所以為繼嗣創業垂統也於是乃解酒罷獵
而命有司曰地可以墾辟悉為農郊以贍萌隸隤牆填
&KR2238;使山澤之民得至焉實陂池而勿禁虚宫觀而勿仞
發倉廩以賑貧窮補不足恤鰥寡存孤獨出德號省刑
罰改制度易服色更正朔與天下為始於是歷吉日以
齋戒襲朝衣乘法駕建華旗鳴玉鸞游乎六藝之囿鶩
乎仁義之途覽觀春秋之林(郭璞曰春秋所以觀成敗明善惡者)射狸首
兼騶虞(禮射義曰天子以騶虞為節諸侯以貍首為節騶虞者樂官備也狸首者樂會時也)弋玄
鶴建干戚載雲䍐掩羣雅(漢書音義曰大雅小雅也)悲伐檀樂樂胥
修容乎禮園翺翔于書圃述易道放怪獸登明堂坐清
廟恣羣臣奏得失四海之内靡不受獲於斯之時天下
大說嚮風而聽隨流而化喟然興道而遷義刑錯而不
用德隆乎三皇功美於五帝若此故獵乃可喜也若夫
終日暴露馳騁勞神苦形罷車馬之用抗士卒之精費
府庫之財而無德厚之恩務在獨樂不顧衆庶忘國家
之政而貪雉兔之獲則仁者不由也從此觀之齊楚之
事豈不哀哉地方不過千里而囿居九百是草木不得
墾辟而民無所食也夫以諸侯之細而樂萬乘之所侈
僕恐百姓之被其尤也於是二子愀然改容超若自失
逡巡避席曰鄙人固陋不知忌諱乃今日見教謹聞命
矣賦奏天子以為郎無是公言天子上林廣大山谷水
泉萬物及子虚言楚雲夢所有甚衆侈靡過其實且非
義理所尚故刪取其要歸正道而論之相如為郎數歲
會唐蒙使略通夜郎西僰中(徐廣曰羌之别種也音扶逼反)發巴蜀吏
卒千人郡又多為發轉漕萬餘人用興法(漢書曰用軍興法也)誅
其渠帥巴蜀民大驚恐上聞之乃使相如責唐蒙等因
諭告巴蜀民以非上意檄曰告巴蜀太守蠻夷自擅不
討之日久矣時侵犯邊境勞士大夫陛下即位存撫天
下輯安中國然後興師出兵北征匈奴單于怖駭交臂
受事詘膝請和康居西域重譯請朝稽首來享移師東
指閩越相誅右弔番禺太子入朝南夷之君西僰之長
常效貢職不敢怠墮延頸舉踵喁喁然皆争歸義欲為
臣妾道里遼遠山川阻深不能自致夫不順者已誅而
為善者未賞故遣中郎將往賓之發巴蜀士民各五百
人以奉幣帛衛使者不然靡有兵革之事戰鬭之患今
聞其乃發軍興制驚懼子弟憂患長老却又擅為轉粟
運輸皆非陛下之意也當行者或亡逃自賊殺亦非人
臣之節也夫邊郡之士聞烽舉燧燔(漢書音義曰烽如覆米䉛縣著桔橰)
(頭有寇則舉之燧積薪有寇則燔然之)皆攝弓而馳荷兵而走流汗相屬
唯恐居後觸白刃冐流矢義不反顧計不旋踵人懷怒
心如報私讐彼豈樂死惡生非編列之民而與巴蜀異
主哉計深慮遠急國家之難而樂盡人臣之道也故有
剖符之封析珪而爵位為通侯居列東第終則遺顯號
於後世傳土地於子孫行事甚忠敬居位甚安佚名聲
施於無窮功烈著而不滅是以賢人君子肝腦塗中原
膏液潤野草而不辭也今奉幣役至南夷即自賊殺或
亡逃抵誅身死無名諡為至愚恥及父母為天下笑人
之度量相越豈不遠哉然此非獨行者之罪也父兄之
教不先子弟之率不謹也寡廉鮮恥而俗不長厚也其
被刑戮不亦宜乎陛下患使者有司之若彼悼不肖愚
民之如此故遣信使喻曉百姓以發卒之事因數之以
不忠死亡之罪讓三老孝弟以不教誨之過方今田時
重煩百姓己親見近縣恐遠所谿谷山澤之民不徧聞
檄到亟下縣道(漢書百官表曰縣有蠻夷曰道)使咸知陛下之意唯無
忽也相如還報唐蒙已略通夜郎因通西南夷道發巴
蜀廣漢卒作者數萬人治道二歲道不成士卒多物故
費以巨萬計蜀民及漢用事者多言其不便是時卭筰
之君長聞南夷與漢通得賞賜多多欲願為内臣妾請
吏比南夷天子問相如相如曰卭筰冉駹者近蜀道亦
易通秦時嘗通為郡縣至漢興而罷今誠復通為置郡
縣愈於南夷天子以為然乃拜相如為中郎將建節往
使副使王然于壺充國吕越人馳四乘之傳因巴蜀吏
幣物以賂四夷至蜀蜀太守以下郊迎縣令負弩矢先
驅蜀人以為寵於是卓王孫臨卭諸公皆因門下獻牛
酒以交驩卓王孫喟然而嘆自以得使女尚司馬長卿
晩而厚分與其女財與男等同司馬長卿便略定西夷
卭筰冉駹斯榆之君皆請為内臣除邊關關益斥西至
沬若水南至䍧牱為檄通零關道(徐廣曰越雋有零關縣)橋孫水
(韋昭曰為孫水作橋)以通卭都還報天子天子大說相如使時蜀
長老多言通西南夷不為用唯大臣亦以為然相如欲
諫業已建之不敢乃著書籍以蜀父老為辭而已詰難
之以風天子且因宣其使指令百姓知天子之意其辭
曰漢興七十有八載(徐廣曰元光六年也)德茂存乎六世威武紛
紜湛恩汪濊羣生澍濡洋溢乎方外於是乃命使西征
隨流而攘風之所被罔不披靡因朝冉從駹定筰存卭
略斯榆舉苞滿結軌還轅東鄉將報至於蜀都耆老大
夫薦紳先生之徒二十有七人儼然造焉辭畢因進曰
蓋聞天子之於夷狄也其義羈縻勿絶而已今罷三軍
之士通夜郎之途三年於兹而功不竟士卒勞倦萬民
不贍今又接以西夷百姓力屈恐不能卒業此亦使者
之累也竊為左右患之且夫卭筰西僰之與中國並也
歷年兹多不可記已仁者不以德來彊者不以力並意
者其殆不可乎今割齊民以附夷狄弊所恃以事無用
鄙人固陋不識所謂使者曰烏謂此耶必若所云則是
蜀不變服而巴不化俗也余尚惡聞若說然斯事體大
固非觀者之所覯也余之行急其詳不可得聞已且為
大夫麄陳其略蓋世必有非常之人然後有非常之事
有非常之事然後有非常之功非常者固常人之所異
也故曰非常之原黎民懼焉及臻厥成天下晏如也昔
者洪水浡出汜濫衍溢民人登降移徙陭䧢而不安夏
后氏戚之乃堙鴻水決江疏河漉沉贍菑(徐廣曰漉一作灑)東
歸之於海而天下永寧當斯之勤豈唯民哉心煩於慮
而身親其勞躬胝無胈膚不生毛(徐廣曰胝音竹移反胈踵也一作腠音凑)
(膚理也胈音魃)故休烈顯乎無窮聲稱浹乎于兹且夫賢君之
踐位也豈特委瑣握&KR1029;拘文牽俗循誦習傳當世取說
云爾哉必將崇論閎議創業垂統為萬世規故馳騖乎
兼容並包而勤思乎參天兩地且詩不云乎普天之下
莫非王土率土之濱莫非王臣(毛詩傳曰濱涯也)是以六合之
内八方之外浸潯衍溢懷生之物有不浸潤於澤者賢
君恥之今封疆之内冠帶之倫咸獲嘉祉靡有闕遺矣
而夷狄殊俗之國遼遠異黨之地舟輿不通人迹罕至
政教未加流風猶微内之則犯義侵禮於邊境外之則
邪行横作放弑其上君臣易位尊卑失序父兄不辜幼
孤為奴係累號泣内嚮而怨曰蓋聞中國有至仁焉德
洋而恩普物靡不得其所今獨曷為遺已舉踵思慕若
枯旱之望雨盭夫為之垂涕(徐廣曰盭音戾)况乎上聖又惡能
已故比出師以討彊胡南馳使以誚勁越四面風德二
方之君鱗集仰流願得受號者以億計故乃關沬若(漢書)
(音義曰以沬若水為關)徼䍧牱鏤零山梁孫原創道德之塗垂仁
義之統將博恩廣施遠撫長駕使疏逖不閉阻深闇昧
得耀乎光明以偃甲兵於此而息誅伐於彼遐邇一體
中外提福(徐廣曰提作禔音支)不亦康乎夫拯民於沉溺奉至尊
之休德反衰世之陵遲繼周氏之絶業斯乃天子之急
務也百姓雖勞又惡可以已哉且夫王事固未有不始
於憂勤而終於佚樂者也然則受命之符合在於此矣
方將增泰山之封加梁父之事鳴和鸞揚樂頌上咸五
下登三(徐廣曰咸一作函駰案韋昭曰咸同於五帝登三王之上)觀者未睹指德者
未聞音猶鷦明已翔乎寥廓而羅者猶視乎藪澤悲夫
於是諸大夫芒然喪其所懷來而失厥所以進喟竝稱
曰允哉漢德此鄙人之所願聞也百姓雖怠請以身先
之敞罔靡徙因遷延而辭避其後人有上書言相如使
時受金失官居歲餘復召為郎相如口吃而善著書常
有消渴疾與卓氏婚饒於財其進仕宦未常肯與公卿
國家之事常稱病閒居不慕官爵常從上至長楊獵是
時天子方好自擊熊彘馳逐野獸相如上書諫之其詞
曰臣聞物有同類而殊能者故力稱烏獲捷言慶忌勇
期賁育臣之愚竊以為人誠有之獸亦宜然今陛下好
陵阻險射猛獸卒然遇軼材之獸駭不存之地犯屬車
之清塵(蔡邕曰古者諸侯貳車九乘秦滅九國兼其車服故大駕屬車八十一乘)輿不及還
轅人不暇施巧雖有烏獲逢蒙之技力不得用(吴越春秋曰羿)
(傳射於逢蒙)枯木朽株盡為害矣是胡越起於轂下而羌夷
接軫也豈不殆哉雖萬全無患然本非天子之所宜近
也且夫清道而後行中路而後馳猶時有銜橛之變(徐廣)
(曰橛音巨月反鉤逆者謂之撅矣)而况涉乎蓬蒿馳乎丘墳前有利獸
之樂内無存變之意其為禍也不亦難矣夫輕萬乘之
重不以為安而樂出於萬有一危之塗以為娱臣竊為
陛下不取也蓋明者遠見於未萌而智者避危於無形
禍固多藏於𨼆微而發於人之所忽者也故鄙諺曰家
累千金者坐不垂堂此言雖小可以喻大臣願陛下之
留意幸察上善之還過宜春宫相如奏賦以哀二世行
失也其辭曰登陂阤之長阪兮坌入曾宫之嵳峩(漢書音義)
(曰坌竝也)臨曲江之隑州兮(漢書音義曰隑長也苑中有曲江之象泉中有長洲也)望
南山之參差巖巖深山之谾谾兮(徐廣曰谾力工反)通谷谾兮
谽&KR3708;汨淢噏習以永逝兮注平臯之廣衍觀衆樹之蓊
薆兮覽竹林之榛榛東馳土山兮北揭石瀨彌節容與
兮歷弔二世持身不謹兮亡國失埶信䜛不寤兮宗廟
滅絶嗚呼哀哉操行之不得兮墳墓蕪穢而不修兮魂
無歸而不食夐邈絶而不齊兮彌久遠而愈佅精罔閬
而飛揚兮拾九天而永逝嗚呼哀哉相如拜為孝文園
令天子既美子虚之事相如見上好仙道因曰上林之
事未足美也尚有靡者臣嘗為大人賦未就請具而奏
之相如以為列僊之傳居山澤間形容甚臞(徐廣曰臞瘦也)此
非帝王之僊意也乃遂就大人賦其辭曰世有大人兮
在於中州宅彌萬里兮曾不足以少留悲世俗之廹隘
兮朅輕舉而遠游垂絳幡之素蜺兮載雲氣而上浮建
格澤之長竿兮總光耀之采旄(漢書音義曰格澤之氣如炎火狀黃白色起地)
(上至天以此氣為竿旄葆也總係也係光耀之氣於長竿以為葆者)垂旬始以為幓兮抴
彗星而為髾(漢書音義曰旬始氣如雄鷄縣於葆下以為旒也髾燕尾也抴彗星綴著旒以為燕)
(尾)掉指橋以偃蹇兮又旖旎以招搖(漢書音義曰指橋隨風指靡)攬
欃槍以為旌兮靡屈虹而為綢(漢書音義曰綢韜也以斷虹為旌旂之韜)紅
杳渺以眩湣兮猋風涌而雲浮(漢書音義曰旬始屈虹氣色紅杳渺眩湣闇冥)
(無光也)駕應龍象輿之蠖略逶麗兮驂赤螭青虯之幽蟉
蜿蜒低卬蟜据以驕驁兮詘折隆窮躩以連卷沛艾赳
螑仡以佁儗兮(漢書音義曰赳螑申頭低卬也佁儗不前也)放散畔岸驤以
孱顔跮踱輵轄容以委麗兮綢繆偃蹇怵㚟以梁倚(徐廣)
(曰跮踱乍前乍郤也跮音丑栗反踱音敕略反輵烏葛反輵音曷綢一作雕㚟音他略反駰案漢書音義曰怵)
(㚟走也梁倚相著也)糾蓼叶奡蹋以艐路兮(徐廣曰音介至也)蔑蒙踊躍
騰而狂趡(漢書音義曰蔑蒙飛揚也趡走)莅颯卉翕熛至電過兮煥然
霧除霍然雲消邪絶少陽而登太隂兮與真人乎相求
(漢書音義曰少陽東極太隂北極邪度東極而升北極者也)互折窈窕以右轉兮横
厲飛泉以正東悉徵靈圉而選之兮部乘衆神於瑶光
(漢書音義曰瑶光北斗杓頭第一星)使五帝先導兮反太一而從陵陽(漢書)
(音義曰仙人陵陽子明也)左玄冥而右含靁兮(漢書音義曰含雷黔嬴也天上造化神名)
(也或曰水神)前陸離而後潏湟(漢書音義曰皆神名)斯征北僑(徐廣曰燕人也)
(形解而僊也)而役羡門兮屬岐伯使尚方(徐廣曰岐伯黃帝臣駰案漢書音義)
(曰尚主也岐伯黃帝太醫屬使主方藥)祝融驚而蹕御兮清雰氣而後行
屯余車其萬乘兮綷雲蓋而樹華旗使勾芒其將行兮
吾欲往乎南嬉歴唐堯於崇山兮過虞舜於九疑紛湛
湛其差錯兮雜遝膠葛以方馳騷擾衝蓯其相紛挐兮
滂濞泱軋灑以林離鑽羅列聚叢以蘢茸兮衍曼流爛
壇以陸離徑入靁室之砰磷鬱律兮洞出鬼谷之崫礨
嵬䃶(漢書音義曰鬼谷在北辰下衆鬼之所聚也楚詞有曰贅鬼谷于北辰也)徧覽八紘而
觀四荒兮朅渡九江而越五河經營炎火而浮弱水兮
杭絶浮渚而涉流沙(漢書音義曰抗船也絶度也浮渚流沙中渚也)奄息總極
汜濫水嬉兮(漢書音義曰總極葱領山也在西域中也)使靈媧鼓瑟而舞馮
夷(徐廣曰媧一作貽駰案漢書音義曰靈媧女媧也馮夷河伯字也淮南子曰馮夷得道以潜大川)時
若薆薆將混濁兮召屏翳誅風伯而刑雨師西望崑崙
之軋沕洸忽兮直徑馳乎三危(三危山名也)排閶闔而入帝
宫兮載玉女而與之歸舒閬風而搖集兮亢烏騰而一
止(漢書音義曰亢然高飛如烏之騰也)低回隂山翔以紆曲兮吾乃今日
睹西王母皬然白首(徐廣曰皬音下沃反)載勝而穴處兮(郭璞曰勝玉勝)
(也)亦幸有三足烏為之使必長生若此而不死兮雖濟
萬世不足以喜回車朅來兮絶道不周(漢書音義曰不周山在崑崙東)
(南)會食幽都呼吸沆□飱朝霞兮噍咀芝英兮嘰瓊華
(徐廣曰嘰音祈小食也駰案韋昭曰瓊華玉英)嬐侵潯而高縱兮紛鴻涌而上
厲(徐廣曰嬐音纖)貫列缺之倒景兮涉豐隆之滂沛(漢書音義曰列缺天)
(閃也倒景日在下)馳游道而循降兮騖遺霧而遠逝廹區中之
隘陜兮舒節出乎北垠遺屯騎於玄闕兮軼先驅於寒
門(漢書音義曰玄闕北極之山寒門天北門)下峥嶸而無地兮上寥廓而無
天視眩眠而無見兮聽惝恍而無聞乘虚無而上假兮
超無友而獨存(徐廣曰假音古下反至也)相如既奏大人之頌天子
大說飄飄有凌雲之氣似游天地之間意相如既病免
家居茂陵天子曰司馬相如病甚可往從悉取其書若
不然後失之矣使所忠往而相如已死家無書問其妻
對曰長卿固未嘗有書也時時著書人又取去即空居
長卿未死時為一卷書曰有使者來求書奏之無他書
其遺扎書言封禪事奏所忠忠奏其書天子異之其書
曰伊上古之初肇自昊穹兮生民歴撰列辟以迄于秦
(徐廣曰撰一作選)率邇者踵武(徐廣曰率循也邇近也武迹也循省世近之遺迹)逖聽
者風聲(徐廣曰逖遠也聽察遠古之風聲)紛綸葳蕤堙滅而不稱者不
可勝數也續韶夏崇號諡略可道者七十有二君(漢書音義)
(曰昭明也夏大也德明大相繼封禪於泰山者有七十二人)罔若淑而不昌疇逆失
而能存(徐廣曰若順也駰案韋昭曰疇諸也言順善必昌逆失必亡)軒轅之前遐哉
邈乎其詳不可得聞也五三六經載籍之傳維見可觀
也書曰元首明哉股肱良哉因斯以談君莫盛於唐堯
臣莫賢於后稷后稷創業於唐公劉發迹於西戎文王
改制爰周郅隆(徐廣曰郅蓋字誤皇甫謐曰王季徙程故漢書曰維王季宅程孟子稱文王生)
(於畢程或者郅字其為程乎或為胵北地有郁郅縣胵大也音質駰案漢書音義曰郅至也)大行越
成(漢書音義曰行道也文王始開王業改正朔易服色太平之道於是成矣)而後陵夷衰微
千載無聲(徐廣曰周之王四海千載之後聲教乃絶駰案韋昭曰無惡聲)豈不善始善
終哉然無異端慎所由於前謹遺教於後耳故軌於夷
易易遵也湛恩濛涌易豐也憲度著明易則也垂統理
順易繼也是以業隆於繈褓而崇冠于二后(漢書音義曰繈褓謂)
(成王也二后謂文武也周公負成王致太平功德冠於文武者道成法易故也)揆厥所元終都
攸卒(漢書音義曰都於卒終也)未有殊尤絶迹可考于今者也然猶
躡梁父登泰山建顯號施尊名大漢之德㷭涌原泉(韋昭)
(曰漢德㷭涌如泉原也)沕潏漫衍旁魄四塞雲專霧散(徐廣曰專音布)上
暢九&KR0008;下泝八埏(徐廣曰音衍駰案漢書音義曰暢逹垓重也泝流也埏若八埏地之際也)
(言其德上逹於九重之天下流於地之八際也)懷生之類霑濡浸潤協氣横流
武節飄逝邇陜游原迥闊泳沬(漢書音義曰邇近原本也迥遠闊廣也泳浮也)
(恩德比之於水近者游其原遠者浮其沬)首惡湮没闇昧昭晢(漢書音義曰始為惡者皆)
(湮滅闇昧喻夷狄皆化)昆蟲凱澤回首面内(韋昭曰面向也)然後囿騶虞
之珍羣徼糜鹿之怪獸(漢書音義曰徼遮也麋鹿得其竒怪者謂獲白麟也)䆃一
莖六穗於庖(徐廣曰䆃瑞禾也駰案漢書音義曰謂嘉禾之米於庖厨以供祭祀)犧雙觡
共扺之獸(徐廣曰扺音底駰案漢書音義曰犧牲也觡角也底本也武帝獲白麟兩角共一本因以)
(為牲也)獲周餘珍牧龜于岐(徐廣曰一作放龜駰案漢書音義曰餘珍得周鼎也岐水)
(名也)招翠黃乘龍於沼(漢書音義曰翠黃乘黃也龍翼馬身黃帝乘之而登仙言見乘黃而)
(招呼之禮樂志曰紫黃湛河不下來余吾渥洼水中出神馬故曰乘龍於沼)鬼神接靈圉賓
於閒館(徐廣曰言至德與神明通接故靈圉為賓旅于間館矣郭璞曰靈圉仙人名也)竒物譎
詭俶儻窮變欽哉符瑞臻兹猶以為薄不敢道封禪蓋
周躍魚隕杭休之以燎微夫斯之為符也以登介丘不
亦恧乎(漢書音義曰介大丘山也言周以白魚為瑞登泰山封禪不亦慙乎)進讓之道其
何爽與(徐廣曰爽差異也駰案漢書音義曰進周也讓漢也言周未可封禪而封禪為進漢可封禪而)
(不封禪為讓也)於是大司馬進曰陛下仁育羣生義征不憓(漢書)
(音義曰大司馬上公也故先進議憓音惠順也)諸夏樂貢百蠻執贄德侔往初
功無與二休烈浹洽符瑞衆變期應紹至不特創見(徐廣)
(曰不但初顯符瑞而已蓋將終以封禪之事)意者泰山梁父設壇場望幸蓋
號以況榮(徐廣曰以況受上天之榮為名號)上帝垂恩儲祉將以薦成
(徐廣曰以衆瑞物初至封禪處薦之上天告成功也)陛下謙讓而弗發也挈三神
之驩(徐廣曰挈猶言垂也駰案韋昭曰挈缺也三神上帝泰山梁父也)缺王道之儀羣
臣恧焉或謂且天為質闇珍符固不可辭(漢書音義曰言天道質昧)
(以符瑞見意不可辭讓也)若然辭之是泰山靡記而梁父靡幾也(漢書)
(音義曰泰山之上無所表記梁山壇場無所庶幾)亦各竝時而榮咸濟世而屈
(漢書音義曰屈絶之也言古帝王但作一時之榮畢代而絶也)說者尚何稱於後(徐廣曰若)
(無封禪之遺迹則榮盡於當時至於歴世之後人何所述)而云七十二君乎夫修德
以錫符奉符以行事不為進越故聖王弗替而修禮地
祇謁欵天神(漢書音義曰欵誠也謁告之報誠也)勒功中嶽以彰至尊舒
盛德發號榮受厚福以浸黎民也皇皇哉斯事天下之
壯觀王者之丕業不可貶也願陛下全之而後因雜薦
紳先生之略術使獲燿日月之末光絶炎以展采錯事
(徐廣曰錯音厝駰案漢書音義曰采官也使諸儒記功著業得覩日月末光殊絶之用而以展其官職設厝其)
(事業者也)猶兼正列其義挍飭厥文作春秋一藝(徐廣曰挍一作祓祓)
(猶拂也音廢也駰案漢書音義曰春秋者正天時列人事諸儒既得展事業因兼正天時列人事叙述大義為)
(一經)將襲舊六為七(韋昭曰今漢時增一仍舊六為七也)攄之無窮(徐廣曰攄一作)
(臚臚叙也)俾萬世得激清流揚微波蜚英聲騰茂實前聖之
所以永保鴻名而常為稱首者用此宜命掌故悉奏其
義而覽焉(漢書音義曰掌故太史官屬王故事也)於是天子沛然改容曰
愉乎朕其試哉乃遷思回慮總公卿之議詢封禪之事
詩大澤之博廣符瑞之富(漢書音義曰詩歌詠功德也下四章之頌也犬澤之博謂)
(自我天覆雲之油油廣符符大富謂班斑之獸以下三章言符瑞廣大富饒也)乃作頌曰自我
天覆雲之油油(漢書音義曰油油雲行貎孟子曰油然作雲沛然下雨)甘露時雨
厥壤可游滋液滲漉何生不育(徐廣曰滲音色隂反)嘉榖六穗我
穡曷蓄(徐廣曰何所蓄邪畜嘉榖)非惟雨之又潤澤之非為濡之汜
旉濩之(徐廣曰古布字作旉)萬物熙熙懷而慕思名山顯位望君
之來(韋昭曰名山大山也顯位封禪也)君乎君乎侯不邁哉般般之獸
樂我君囿白質黑章其儀可嘉旼旼睦睦君子之能(徐廣)
(曰旼音旻和貌也能一作態駰案漢書音義曰旻和穆敬言和且敬有似君子)蓋聞其聲今觀
其來厥塗靡蹤天瑞之徵(徐廣曰其所來路非有迹蓋自天降瑞不行而至也)兹
亦於舜虞氏以興濯濯之麟游彼靈畤(漢書音義曰武帝祠五畤獲白)
(麟故言游靈時)孟冬十月君徂郊祀馳我君輿帝以享祉三代
之前蓋未嘗有宛宛黃龍興德而升采色炫燿熿炳煇
煌(徐廣曰熿音晃煇音魂)正陽顯見覺寤黎烝於傳載之云受命
所乘厥之有章不必諄諄(徐廣曰諄止純反告之丁寧駰案漢書音義曰天之所命)
(表以符瑞章明其德不必諄諄然有語言也)依類記寓諭以封巒(漢書音義曰寓寄也)
(巒山也言依事類託寄以喻封禪者)披藝觀之天人之際已交上下相發
允答聖王之德兢兢翼翼故曰興必慮衰安必思危是
以湯武至尊嚴不失肅祇舜在假典顧省厥遺此之謂
也(徐廣曰假大也)司馬相如既卒(徐廣曰元狩五年也)五歲天子始祭后
土八年而遂先禮中嶽封于泰山至梁父禪肅然(徐廣曰小)
(山在泰山下趾東北)相如他所著若遺平陵侯書(徐廣曰蘇建也)與五公
子相難草木書篇不采采其尤著公卿者云
太史公曰春秋推見至𨼆(韋昭曰推見争至於𨼆諱謂若晉文召天子經言狩河陽)
(之屬)易本𨼆之以顯(韋昭曰易本𨼆微妙出為人事乃顯著也)大雅言王公大
人而德逮黎庶(韋昭曰先言王公大人之德乃後及衆庶也)小雅譏小己之
得失其流及上(韋昭曰小雅云人志狹小先道已之憂苦其流乃及上政之得失者)所以
言雖外殊其合德一也相如雖多虚辭濫說然其要歸
引之節儉此與詩之風諫何異揚雄以為靡麗之賦勸
百風一猶馳騁鄭衛之聲曲終而奏雅不已虧乎余采
其語可論者者于篇
史記集解卷一百十七
