史記集解卷一百十三
宋裴駰撰
史記一百十三
南越尉陀列傳第五十三
南越王尉陀者真定人也姓趙氏秦時已并天下略定
揚越(張晏曰揚州之南越也)置桂林南海象郡以謫徙民與越雜
處十三歲(徐廣曰秦并天下至二世元年十三年并天下八歲乃平越地至二世元年六年也)陀
秦時用為南海龍川令至二世時南海尉任囂病且死
(徐廣曰爾時未言都尉也)召龍川令趙陀語曰聞陳勝等作亂秦為
無道天下苦之項羽劉季陳勝吴廣等州郡各共興軍
聚衆虎爭天下中國擾亂未知所安豪傑畔秦相立南
海僻遠吾恐盜兵侵地至此吾欲興兵絶新道自備待
諸侯變會病甚且番禺負山險阻南海東西數千里頗
有中國人相輔此亦一州之主也可以立國郡中長吏
無足與言者故召公告之即被佗書(韋昭曰被之以書音光被之被)行
南海尉事囂死佗即移檄告横浦陽山湟谿關曰(徐廣曰在)
(桂陽通四會也)盜兵且至急絶道聚兵自守因稍以法誅秦所
置長吏以其黨為假守秦已破滅佗即擊并桂林象郡
自立為南越武王(韋昭曰生以武為號不稽於古也)高帝已定天下為
中國勞苦故釋佗弗誅漢十一年遣陸賈因立佗為南
越王與剖符通使和集百越毋為南邊患害與長沙接
境高后時有司請禁南越關市鐵器佗曰高帝立我通
使物今高后聽讒臣别異蠻夷隔絶器物此必長沙王
計也欲倚中國擊滅南越而并王之自為功也於是佗
乃自尊號為南越武帝發兵攻長沙邊邑敗數縣而去
焉高后遣將軍隆慮侯竈往擊之會暑溼士卒大疫兵
不能踰嶺歲餘高后崩即罷兵佗因此以兵威邊財物
賂遺閩越西甌駱役屬馬(漢書音義曰駱越也)東西萬餘里迺乘
黃屋左纛稱制與中國侔及孝文帝元年初鎮撫天下
使告諸侯四夷從代來即位意喻盛德焉乃為佗親冢
在真定置守邑歲時奉祀召其從昆弟尊官厚賜寵之
詔丞相陳平等舉可使南越者平言好畤陸賈先帝時
習使南越迺召賈以為大中大夫往使因讓佗自立為
帝曾無一介之使報者陸賈至南越王甚恐為書謝稱
曰蠻夷大長老夫臣陀前日高后隔異南越竊疑長沙
王讒臣又遥聞高后盡誅陀宗族掘燒先人冡以故自
棄犯長沙邊境且南方早溼蠻夷中間其東閩越千人
衆號稱王其西甌駱裸國亦稱王老臣妄竊帝號聊以
自娱豈敢以聞天王哉乃頓首謝願長為藩臣奉貢職
於是乃下令國中曰吾聞兩雄不俱立兩賢不竝世皇
帝賢天子也自今已後去帝制黃屋左纛陸賈還報孝
文帝大說遂至孝景時稱臣使人朝請然南越其居國
竊如故號名其使天子稱王朝命如諸侯至建元四年
卒陀孫胡為南越王(徐廣曰皇甫謐曰越王趙陀以建元四年卒爾時漢興七十年陀蓋)
(百歲矣)此時閩越王郢興兵擊南越邊邑粤使人上書曰
兩越俱為藩臣毋得擅興兵相攻擊今閩越興兵侵臣
臣不敢興兵唯天子詔之於是天子多南越義守職約
為興師遣兩將軍往討閩越兵未踰嶺閩越王弟餘善
殺郢以降於是罷兵天子使莊助往諭意南越王胡頓
首曰天子乃為臣興兵討閩越死無以報德遣太子嬰
齊入宿衛謂助曰國新被宼使者行矣胡方日夜裝入
見天子助去後其大臣諫胡曰漢興兵誅郢亦行以驚
動南越且先王昔言事天子期無失禮要之不可以說
好語入見入見則不得復歸亡國之勢也於是胡稱病
竟不入見後十餘歲胡實病甚太子嬰齊請歸胡薨諡
為文王嬰齊代立即藏其先武帝璽嬰齊其入宿衛在
長安時取邯鄲樛氏女生子興(徐廣曰一作典)及即位上書請
立樛氏女為后興為嗣漢數使使者風諭嬰齊嬰齊尚
樂擅殺生自恣懼入見要用漢法比内諸侯固稱病遂
不見遣子次公入宿衛嬰齊薨諡為明王太子興代立
其母為太后太后自未為嬰齊姬時嘗與霸陵人安國
少季通及嬰齊薨後元鼎四年漢使安國少季往諭王
王太后以入朝比内諸侯令辯士諫大夫終軍等宣其
辭勇士魏臣等輔其缺(徐廣曰一作決)衛尉路博德將兵屯桂
陽待使者王年少太后中國人也嘗與安國少季通其
使復私焉國人頗知之多不附太后太后恐亂起亦欲
倚漢威數勸王及羣臣求内屬即因使者上書請比内
諸侯三歲一朝除邊關於是天子許之賜其丞相吕嘉
銀印及内史中尉太傅印餘得自置除其故黥劓刑用
漢法比内諸侯使者皆留填撫之王王太后飭治行裝
重齎為入朝具其相吕嘉年長矣相三王宗族官仕為
長吏者七十餘人男盡尚王女女盡嫁王子兄弟宗室
及蒼梧秦王有連(漢書音義曰蒼梧越中王自名為秦王連親婚也)其居國中
甚重越人信之多為耳目者得衆心愈於王王之上書
數諫止王王弗聽有畔心數稱病不見漢使者使者皆
注意嘉勢未能誅王王太后亦恐嘉等先事發乃置酒
介漢使者權(韋昭曰恃使者為介冑也)謀誅嘉等使者皆東鄉太后
南鄉王北鄉相嘉大臣皆西鄉侍坐飲嘉弟為將將卒
居宫外酒行太后謂嘉曰南越内屬國之利也而相君
苦不便者何也以激怒使者使者狐疑相杖遂莫敢發
嘉見耳目非是即起而出太后怒欲鏦嘉以矛(韋昭曰鏦撞也)
王止太后嘉遂出分其弟兵就舍稱病不肯見王及使
者乃隂與大臣作亂王素無意誅嘉嘉知之以故數月
不發太后有淫行國人不附欲獨誅嘉等力又不能天
子聞嘉不聽王王太后弱孤不能制使者怯無決又以
為王王太后已附漢獨吕嘉為亂不足以興兵欲使莊
參以二千人往使參曰以好往數人足矣以武往二千
人無足以為也辭不可天子罷參也郟壯士(徐廣曰縣屬穎川音)
(古治反)故濟北相韓千秋奮曰以區區之越又有王太后
應獨相吕嘉為害願得勇士三百人必斬嘉以報於是天子
遣千秋(徐廣曰為校尉)與王太后弟樛樂將二千人往入越境
吕嘉等乃遂反下令國中曰王年少太后中國人也又
與使者亂專欲内屬盡持先王寳器入獻天子以自媚
多從人行至長安虜賣以為僮僕取自脫一時之利無
顧趙氏社稷為萬世慮計之意乃與其弟將卒攻殺王
太后及漢使者遣人告蒼梧秦王及其諸郡縣立明王
長男越妻子術陽侯建德為王(徐廣曰元鼎四年以南越王兄越封高昌侯)
而韓千秋兵入破數小邑其後越直開道給食未至番
禺四十里越以兵擊千秋等遂滅之使人函封漢使者
節置塞上好為謾辭謝罪發兵守要害處於是天子曰
韓千秋雖無成功亦軍鋒之冠封其子延年為成安侯
樛樂其姊為王太后首願屬漢封其子廣德為龍亢侯
乃下赦曰天子微諸侯力政譏臣不討賊今吕嘉建德
等反自立晏如令罪人及江淮以南(徐廣曰淮一作滙也)樓船十
萬師(應劭曰時欲擊越非水不至故作大船船上施樓故號曰樓船也)往討之元鼎五
年秋衛尉路博德為伏波將軍出桂陽下匯水(徐廣曰一作湟)
(案地理志曰桂陽有匯水通四會或作淮字)主爵都尉楊僕為樓船將軍出
豫章下横浦故歸義越侯二人(張晏曰故越人降為侯)為戈船下
厲將軍(徐廣曰厲一作瀨駰案張晏曰越人於水中負人船又有蛟龍之害故置戈於船下因以為名)
(也應劭曰瀨水流涉上也瓚曰伍子胥書有戈船以載干戈因謂之戈船也)出零陵或下離
水(徐廣曰在零陵通廣信)或扺蒼梧使馳義侯(徐廣曰越人也名遺)因巴蜀
罪人發夜郎兵下䍧牱江咸會番禺元鼎六年冬樓船將
軍將精卒先陷尋陜破石門得越船粟因推而前挫越
鋒以數萬人待伏波伏波將軍將罪人道遠會期後與
樓船會乃有千餘人遂俱進樓船居前至番禺建德嘉
皆城守樓船自擇便處居東南面伏波居西北面會暮
樓船攻敗越人縱火燒城越素聞伏波名日草不知其
兵多少伏波乃為營遣使者招降者賜印復縱令相招
樓船力攻燒敵反驅而入伏波營中犂旦城中皆降伏
波(徐廣曰吕靜曰犂結也音力奚反結猶連及逮至也漢書犂旦為遲旦謂待明也)吕嘉建德
已夜與其屬數百人亡入海以船西去伏波又因問所
得降者貴人以知吕嘉所之遣人追之以其故校尉司
馬蘇宏得建德封為海常侯(徐廣曰在東萊)越郎(徐廣曰南越之郎官)都
稽(徐廣曰表曰孫都)得嘉封為臨蔡侯曰蒼梧王趙光者越王
同姓聞漢兵至及越揭陽令定(韋昭曰揭音其逝反)自定屬漢越
桂林監居翁(漢書音義曰桂林郡中監姓居名翁也)諭甌駱屬漢皆得為
侯戈船下厲將軍兵及馳義侯所發夜郎兵未下南越
已平矣遂為九郡(徐廣曰儋耳珠崖南海蒼梧九真鬱林日南合浦交趾)伏波將
軍益封樓船將軍以陷堅為將梁侯自尉陀初王後五
世九十三歲而國亡焉
太史公曰尉陀之王本由任囂遭漢初定列為諸侯隆
慮離溼疫佗得以益驕甌駱相攻南越動搖漢兵臨境
嬰齊入朝其後亡國徵自樛女吕嘉小忠令陀無後樓
船從欲怠傲失惑伏波困窮智慮愈殖因禍為福成敗
之轉譬若糾墨
史記集解卷一百十三
