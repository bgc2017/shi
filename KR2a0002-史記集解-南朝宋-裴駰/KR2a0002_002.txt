史記集解卷二
宋裴駰撰
史記二
夏本紀第二
夏禹(諡法曰受禪成功曰禹)名曰文命禹之父曰鯀鯀之父曰帝
顓頊顓頊之父曰昌意昌意之父曰黃帝禹者黃帝之
玄孫而帝顓頊之孫也禹之曾大父昌意及父鯀皆不
得在帝位為人臣當帝堯之時鴻水滔天浩浩懷山襄
陵下民其憂堯求能治水者羣臣四嶽皆曰鯀可堯曰
鯀為人負命毁族不可四嶽曰等之未有賢於鯀者願
帝試之於是堯聽四嶽用鯀治水九年而水不息功用
不成於是帝堯乃求人更得舜舜登用攝行天子之政
廵狩行視鯀之治水無狀乃殛鯀於羽山以死天下皆
以舜之誅為是於是舜舉鯀子禹而使續鯀之業堯崩
帝舜問四嶽曰有能成美堯之事者使居官皆曰伯禹
為司空可成美堯之功舜曰嗟然命禹女平水土維是
勉之禹拜稽首讓於契后稷皋陶舜曰女其往視爾亊
矣禹為人敏給克勤其德不違其仁可親其言可信聲
為律身為度(王肅曰以身為法度)稱以出(徐廣曰一作士)亹亹穆穆為綱
為紀禹乃遂與益后稷奉帝命命諸侯百姓興人徒以
傅土(尚書傅作敷馬融曰敷分也)行山表木定高山大川(馬融曰定其差秩祀)
(禮所視也駰案尚書大傳曰高山大川五嶽四瀆之屬)禹傷先人父鯀功之不成
受誅乃勞身焦思居外十三年過家門不敢入薄衣食
致孝于鬼神(馬融曰祭祀豐潔)卑宫室致費於溝淢(包氏曰方里為井井)
(間冇溝溝廣深四尺十里為成成間有淢淢廣深八尺)陸行乘車水行乘船泥行
乘橇(徐廣曰他書或作蕝駰案孟康曰橇形如箕擿行泥上如淳曰橇音茅蕝之蕝謂以板置其泥上以)
(通行路也)山行乘檋(徐廣曰檋一作屩音丘遥反駰案如淳曰檋車謂以鐡如錐頭長半寸施之履)
(下以上山不蹉跌也又音紀錄反)左準繩右規矩(王肅曰左右言常用也)載四時
(王肅曰所以行不違四時之宜也)以開九州通九道陂九澤度九山令
益予衆庶稻可種卑溼命后稷予衆庶難得之食食少
調有餘相給以均諸侯禹乃行相地宜所有以貢及山
川之便利禹行自冀州始冀州既載(孔安國曰堯所都也先施貢賦役載)
(於書也鄭玄曰兩河間曰冀州)壺口治梁及岐(鄭玄曰地理志壺口山在河東北屈縣之東南)
(梁山在左馮翊夏陽岐山在右扶風美陽)既修太原至於嶽陽(孔安國曰太原今為郡名)
(太嶽在太原西南山南曰陽)覃懷致功(孔安國曰覃懷近河地名鄭玄曰懷縣屬河内)至於
衡漳(孔安國曰漳水横流)其土白壤(孔安國曰土無塊曰壤)賦上上錯(孔安國曰)
(上上第一錯雜也雜出第二之賦)田中中(孔安國曰九州之中為第五)常衛既從大
陸既為(鄭玄曰地理志恒水出恒山衛水在靈夀大陸澤在鉅鹿)鳥夷皮服(鄭玄曰鳥夷東)
(北之民賦食鳥獸者孔安國曰服其皮明水除害)夾右碣石(孔安國曰碣石海畔之山也)入
于海(徐廣曰海一作河)濟河維沇州(鄭玄曰言沇州之界在此兩水之間)九河既
道(馬融曰九河名徒駭太史馬頰覆釡胡蘇簡絜鈎盤鬲津)雷夏既澤雍沮會同(鄭玄)
(曰雍水沮水相觸而合入此澤中地理志曰雷澤在濟隂城陽)桑土既蠶於是民得下
丘居土(孔安國曰大水去民下丘居平土就桑蠶)其土黑墳(孔安國曰色黑而墳起)草
繇木條(孔安國曰繇茂條長也)田中下(孔安國曰第六)賦貞作十有三年
乃同(鄭玄曰貞正也治此州正作不休十三年乃有賦與八州同言功難也其賦下下)其貢漆
絲其篚織文(孔安國曰地宜漆林又宜蠶織文錦綺之類盛之筐篚而貢焉)浮於濟漯
通於河(鄭玄曰地理志云漯水出東郡東武陽)海岱維青州(鄭玄曰東自海西至岱東)
(嶽曰岱山)嵎夷既略濰淄既道(馬融曰嵎夷地名用功少曰略鄭玄曰地理志濰水出琅)
(邪淄水出泰山萊蕪縣原山)其土白墳海濱廣潟(徐廣曰一作澤又作斥)厥田
斥鹵(鄭玄曰斥謂地醎鹵)田上下賦中上(孔安國曰田第三賦第四)厥貢鹽絺
海物維錯(孔安國曰絺細葛錯雜非一種鄭玄曰海物海魚也魚種類尤雜)岱畎絲枲
鉛松怪石(孔安國曰畎谷也怪異好石似玉者岱山之谷出此五物皆貢之)萊夷為牧
(孔安國曰萊夷地名可以牧放)其篚酓絲(孔安國曰酓桑蠶絲中為琴瑟絃)浮於汶通
於濟(鄭玄曰地理志汶水出泰山萊蕪縣原山西南入濟)海岱及淮惟徐州(孔安國曰)
(東至海北至岱南及淮)淮沂其治蒙羽其蓺(鄭玄曰地理志沂水出泰山蓋縣蒙羽二)
(山名孔安國曰二水已治二山可以種蓺)大野既都(鄭玄曰大野在山陽鉅野北名鉅野澤孔安國)
(曰水所停曰都)東原底平(鄭玄曰東原地名今東平郡即東原)其土赤埴墳(徐廣曰埴)
(黏土也)草木漸包(孔安國曰漸長進包叢生也)其田上中賦中中(孔安國曰)
(田第二賦第五)貢維土五色(鄭玄曰土五色者所以為大社之封)羽畎夏狄(孔安國曰)
(夏狄雉名也羽中旌旄羽山之谷有之)嶧陽孤桐(孔安國曰嶧山之陽特生桐中琴瑟鄭玄曰地)
(理志嶧山在下邳)泗濱浮磬(孔安國曰泗水涯水中見石可以為磬鄭玄曰泗水出濟隂乘氏也)
淮夷蠙珠臮魚(孔安國曰淮夷二水名出蠙珠及美魚鄭玄曰淮夷淮水之上民也)其篚
玄纖縞(鄭玄曰纖細也祭服之材尚細)浮于淮泗通于河淮海維揚州
(孔安國曰北據淮南距海)彭蠡既都陽鳥所居(鄭玄曰地理志彭蠡澤在豫章彭澤西孔)
(安國曰墮陽之鳥鴻雁之屬冬月居此澤也)三江既入震澤致定(孔安國曰震澤吴南)
(太湖名言三江已入致定為震澤)竹箭旣布(孔安國曰水去布生)其草惟夭其木
惟喬(少長曰夭喬高也)其土塗泥(馬融曰漸洳也)田下下賦下上上雜
(孔安國曰田第九賦第七雜出第六)貢金三品(孔安國曰金銀銅鄭玄曰銅三色也)瑶琨竹
箭(孔安國曰瑶琨皆美玉也)齒革羽毛(孔安國曰象齒犀皮鳥羽旄牛尾也)島夷卉服
(孔安國曰南海島夷草服葛越)其篚織貝(孔安國曰織細繒也貝水物也鄭玄曰貝錦名也詩云成)
(是貝錦凡織者先染其絲織之即成矣)其包橘柚錫貢(孔安國曰小曰橘大曰柚錫命乃貢)
(言不常也鄭玄曰有錫則貢之或時乏則不貢錫所以柔金也)均江海通淮泗(鄭玄曰均讀曰)
(沿沿順水行也)荆及衡陽維荆州(孔安國曰北據荆山南及衡山之陽)江漢朝宗
于海(孔安國曰二水經此州而入海冇似于朝百川以海為宗宗尊也)九江甚中(孔安國曰)
(江于此州界分為九道甚得地勢之中鄭玄曰地理志九江在尋陽南皆東合為大江)沱涔已道
(孔安國曰沱江别名涔水名鄭玄曰水出江為沱漢為涔)雲夢土為治(孔安國曰雲夢之澤在江)
(南其中有平土丘水去可為耕作畎畝之治)其土塗泥田下中賦上下(孔安國曰)
(田第八賦第三)貢羽旄齒革金三品杶榦栝柏(鄭玄曰四木名孔安國曰榦柘)
(也柏葉松身曰栝)礪砥砮丹(孔安國曰砥細於礪皆磨石也砮石中矢鏃丹朱類也)維&KR1642;
簬楛(徐廣曰一作箭足杆杆即楛也音怙箭足者矢鏃也或以箭足訓釋&KR1642;簬乎駰案鄭玄曰&KR1642;簬聆風)
(也)三國致貢其名(馬融曰言&KR1642;簬楛三國所致貢其名善也)包匭菁茅(鄭玄曰匭)
(纏結也菁茅茅有毛刺者給宗廟縮酒重之故包裹又纏結也)其篚玄纁璣組(孔安國曰此州)
(染玄纁色善故貢之璣珠類生於水中組綬類也)九江入賜大龜(孔安國曰尺二寸曰大龜)
(出於九江水中龜不常用賜命而納之)浮於江沱涔於漢踰于雒至於南
河荆河惟豫州(孔安國西南至荆山北距河水)伊雒瀍澗既入於河(孔安)
(國曰伊出陸渾山洛出上洛山澗出澠池山瀍出河南北山四水合流而入河)滎播既都(孔安)
(國曰滎澤名波水已成遏都)道荷澤被明都(孔安國曰荷澤在胡陵明都澤名在荷東北水)
(流泆覆被之)其土壤下土墳壚(孔安國曰壚疏也馬融曰豫州地有三等下者墳壚也)
田中上賦雜上中(孔安國曰田第四賦第二又雜出第一)貢漆絲絺紵其
篚纖絮(孔安國曰細綿也)錫貢磬錯(孔安國曰治玉石曰錯治磬錯也)浮於雒
達於河華陽黑水惟梁州(孔安國曰東據華山之南西距黑水)汶嶓既蓺
(鄭玄曰地理志岷山在蜀郡湔氐道嶓冢山在漢陽西)沱涔既道(孔安國曰沱潛發源此州入荆)
(州)蔡蒙旅平(孔安國曰蔡蒙二山名祭山曰旅平言治功畢也鄭玄曰地理志蔡蒙在漢嘉縣)
和夷底績(馬融曰和夷地名也)其土青驪(孔安國曰色青黑也)田下上賦下
中三錯(孔安國曰田第七賦第八雜出弟七第九三等)貢璆鐵銀鏤砮磬(孔安國曰)
(璆玉名鄭玄曰黃金之美者謂之鏐鏤剛鐵可以刻鏤也)熊羆狐狸織皮(孔安國曰貢四獸之)
(皮也織皮今罽也)西傾因桓是來(馬融曰治西傾山因桓水是來言無餘道也鄭玄曰地理)
(志西傾山在隴西臨洮)浮于潛踰于沔(孔安國曰漢上水為沔鄭玄曰或謂漢為沔)入
于渭亂于河(孔安國曰正絶流曰亂)黑水西河惟雍州(孔安國曰西距黑水)
(東據河龍門之河在冀州西)弱水既西(孔安國曰導之西流至于合黎鄭玄曰衆水皆東此獨西)
(流也)涇屬渭汭(孔安國曰屬逮也水北曰汭言治涇水入於渭也鄭玄曰地理志涇水出安定涇陽)
漆沮既從灃(音豐)水所同(孔安國曰漆沮之水已從入渭灃水所同同于渭也)荆岐
已旅(孔安國曰荆在岐東非荆州之荆也)終南敦物至于鳥鼠(孔安國曰三山名言)
(相望也鄭玄曰地理志終南敦物皆在右扶風武功也)原隰底績至于都野(鄭玄曰地)
(理志都野在武威名曰休屠澤)三危既度三苗大序(孔安國曰西裔之山已可居三苗之)
(族大有次序禹之功也)其土黃壤田上上賦中下(孔安國曰田第一賦第六人功)
(少)貢璆琳琅玕(孔安國曰璆琳皆玉名琅玕石名而似珠者)浮于積石至于
龍門西河(孔安國曰積石山在金城西南河所經也龍門山在河東之西界)會于渭汭
織皮昆侖析支渠搜西戎即序(孔安國曰織皮毛布此四國在荒服之外流沙)
(之内羌髳之屬皆就次序之美禹之功及戎狄也)道九山汧及岐(鄭玄曰地理志汧在右扶)
(風也)至于荆山踰于河壺口雷首至于太嶽(孔安國曰三山在冀州太)
(嶽在上黨西也)砥柱析城至于王屋(孔安國曰此三山在冀州之南河之北)太行
常山至于碣石入于海(孔安國曰此二山連延東北接碣石而入于滄海)西傾
朱圉鳥鼠(鄭玄曰地理志曰朱圉在漢陽南孔安國曰鳥鼠山渭水所出在隴西之西)至于
太華熊耳外方桐柏至于負尾(鄭玄曰地理志太華山在宏農華隂南熊耳在)
(盧氏東外方在潁川嵩高山桐柏山在南陽平氏東南陪尾在江夏安陸東北若横尾者)道嶓冢至
于荆山(鄭玄曰地理志荆山在南郡臨沮)内方至于大别(鄭玄曰地理志内方在竟)
(陵名立章山大别在廬江安豐縣)汶山之陽至于衡山過九江至于敷
淺原(徐廣曰淺一作滅駰案國語曰敷淺原一名博陽山在豫章)道九川弱水至於
合黎(鄭玄曰地理志弱水出張掖孔安國曰合黎水名在流沙東)餘波入于流沙(孔安)
(國曰弱水餘波西溢入流沙鄭玄曰地理志流沙居延西北名居延澤地記曰弱水西流入合黎山腹餘波入)
(于流沙通于南海馬融王肅皆云合黎流沙是地名)道黑水至于三危入于南海
(鄭玄曰地理志益州滇池有黑水祠而不記此山水所在地記曰三危山在鳥鼠之西南孔安國曰黑水北北)
(而南經三危過梁州入南海也)道河積石至于龍門南至華隂(孔安國曰至華)
(隂山北而東行)東至砥柱(孔安國曰砥柱山名河水分流包山而過山見水中若柱然也在西虢之)
(界)又東至于盟津(孔安國曰在洛北)東過雒汭至于大邳(孔安國曰)
(洛汭洛入河處山再成曰邳)北過降水至于大陸(鄭玄曰地理志降水在信都南孔安)
(國曰大陸澤名)北播為九河同為逆河入于海(鄭玄曰下尾合名曰逆河言相)
(逆受也)嶓冢道瀁東流為漢(鄭玄曰地理志瀁水出隴西氐道至武都為漢至江夏謂)
(之夏水)又東為滄浪之水(孔安國曰别流也在荆州)過三澨入于大别
(孔安國曰三澨水名鄭玄曰在江夏竟陵之界)南入于江東匯澤為彭蠡(孔安國曰匯回也水)
(東回為彭蠡大澤)東為北江入于海(孔安國曰自彭蠡江分為三道入震澤遂為北江而入海)汶
山道江東别為沱又東至于醴(孔安國曰馬融王肅皆以醴為水名鄭玄曰醴陵名也大)
(阜曰陵長沙冇醴陵縣)過九江至于東陵(孔安國曰東陵地名)東迆北會于
匯(孔安國曰迆溢也東溢分流都共北會彭蠡)東為中江入于海(孔安國曰有北有中)
(南可知也)道沇水東為濟入于河泆為滎(鄭玄曰地理志沇水出河東東垣王)
(屋山東至河内武德入河泆為滎孔安國曰濟在温西北滎澤在敖倉東南)東出陶丘北(孔安)
(國曰陶丘丘再成者也鄭玄曰地理志陶丘在濟隂定陶西北)又東至于荷(孔安國曰荷澤之水)
又東北會于汶又北東入于海道淮自桐柏東會于泗
沂東入于海(孔安國曰與沂泗二水合入海也)道渭自鳥鼠同穴(孔安國曰)
(鳥鼠共為雄雌同穴處此山遂名曰鳥鼠渭水出焉)東會于灃又東北至于涇東
過漆沮入于河(孔安國曰漆沮二水名亦曰洛水出馮翊北)道雒自熊耳(孔安)
(國曰在宜陽之西)東北會于澗瀍(孔安國曰會於河南城南)又東會于伊(孔安)
(國曰會于雒陽之南)東北入于河(孔安國曰合于鞏之東也)於是九州攸同四
奥既居(孔安國曰四方之邑已可居也)九山栞旅(孔安國曰九州名山已槎木通道而旅祭)
(也)九川滌原(孔安國曰九州之川已滌除無壅塞也)九澤既陂(孔安國曰九州之澤)
(皆已陂障無決溢也)四海會同六府甚修(孔安國曰六府金木水火土榖)衆土交
正致慎財賦(鄭玄曰衆土美惡及高下得其正矣亦致其貢篚慎奉其財物之税皆法定制而入)
(之也)咸則三壤成賦(鄭玄曰三壤上中下各三等也)中國賜土姓祗台德
先不距朕行(鄭玄曰中即九州也天子建其國諸侯祚之土賜之姓命之氏其敬悦天子之德既)
(先又不距違我天子政教所行)令天子之國以外五百里甸服(孔安國曰為天)
(子之服治田去王城面五百里内)百里賦納總(孔安國曰甸内近王城者禾槀曰總供食國之)
(馬也)二百里納銍(孔安國曰所銍刈謂禾穗)三百里納秸服(孔安國曰秸槀也服)
(槀役)四百里粟五百里米(孔安國曰所納精者少麤者多)甸服外五百里
侯服(孔安國曰侯候也斥候而服事也)百里采(馬融曰采事也各受王事者)二百里
任國(孔安國曰任王事者)三百里諸侯(孔安國曰三百里同為王者斥候故合三為一名)
侯服外五百里綏服(孔安國曰綏安也服王者政教)三百里揆文教(孔安)
(國曰揆度也度王者文教而行之三百里皆同)二百里奮武衛(孔安國曰文教之外二百里奮)
(武衛天子所以安之)綏服外五百里要服(孔安國曰要束以文教也)三百里夷
(孔安國曰守平常之教事王者而已)二百里蔡(馬融曰蔡法也受王者刑法而已)要服外
五百里荒服(馬融曰政教荒忽因其故俗而治之)三百里蠻(馬融曰蠻慢也禮簡怠慢)
(來不距去不禁)二百里流(馬融曰流行無城郭常居)東漸于海西被于流沙
朔南暨(鄭玄曰朔北方也)聲教訖于四海於是帝錫禹玄圭以
告成功于天下天下於是太平治皋陶作士以理民帝
舜朝禹伯夷皋陶相與語帝前皋陶述其謀曰信其道
德謀明輔和禹曰然如何皋陶曰於慎其身修思長(孔安)
(國曰慎修其身思為長久之道)敦序九族衆明高翼近可遠在已(鄭玄曰次)
(序九族而親之以衆明作羽翼之臣此政由近可以及遠也)禹拜美言曰然皋陶曰
於在知人在安民禹曰吁皆若是惟帝其難之(孔安國曰言帝)
(堯亦以為難)知人則智能官人能安民則惠黎民懷之能知
能惠何憂乎讙兜何遷乎有苗何畏乎巧言善色佞人
(鄭玄曰禹為父隱故言不及鯀)皋陶曰然於亦行有九德亦言其有德
乃言曰始事事(孔安國曰言其人有德必言其所行事因事以為驗)寬而栗(孔安國曰)
(性寬宏而能莊栗)柔而立(孔安國曰和柔而能立事)愿而共(孔安國曰慤愿而恭敬)治
而敬擾而毅(徐廣曰擾一作柔駰案孔安國曰擾順也致果為毅)直而温簡而廉
剛而實彊而義章其有常吉哉(孔安國曰章明也吉善也)日宣三德
蚤夜翊明有家(孔安國曰三德九德之中有其三也卿大夫稱家明行之可以為卿大夫)日
嚴振敬六德亮采有國(孔安國曰嚴敬也行六德以信治政事可為諸侯也馬融曰亮)
(信采事也)翕受普施九德咸事俊乂在官(孔安國曰翕合也能合受三六之德)
(而用之以布施政教使九德之人皆用事謂天子也如此則俊德理能之士竝皆在官也)百吏肅謹
毋教邪淫奇謀非其人居其官是謂亂天事天討有辠
五刑五用哉(孔安國曰言用五刑必當)吾言底可行乎禹曰汝言致
可績行皋陶曰余未有知思贊道哉帝舜謂禹曰汝亦
昌言禹拜曰於予何言予思日孳孳皋陶難禹曰何謂
孳孳禹曰鴻水滔天浩浩懷山襄陵下民皆服於水予
陸行乘車水行乘舟泥行乘橇山行乘檋行山栞木與
益予衆庶稻鮮食(孔安國曰鳥獸新殺曰鮮)以決九川致四海浚畎
澮(鄭玄曰畎澮田間溝也)致之川與稷予衆庶難得之食食少調
有餘補不足徙居衆民乃定萬國為治皋陶曰然此而
美也禹曰於帝慎乃在位安爾止(鄭玄曰安汝之所止無妄動動則擾民)
輔德天下大應清意以昭待上帝命天其重命用休(鄭玄)
(曰天將重命汝以美應謂符瑞也)帝曰吁臣哉臣哉臣作朕股肱耳目
予欲左右有民女輔之(馬融曰我欲左右助民汝當翼成我也)余欲觀古
人之象日月星辰作文繡服色女明之余欲聞六律五
聲八音來治滑以出入五言女聽(尚書滑字作曶音忽鄭玄曰曶者臣見君)
(所秉書思對命者也君亦有焉以出入政教於五官)予即辟女匡拂予女無面䛕
退而謗予敬四輔臣(尚書大傳曰古者天子必有四隣前曰疑後曰丞左曰輔右曰弼)
諸衆讒嬖臣君(徐廣曰一作吾)德誠施皆清矣禹曰然帝即不
時布同善惡則毋功(孔安國曰帝用臣不是則賢愚竝立優劣共流故也)帝曰毋若
丹朱敖維慢游是好毋水舟行朋淫于家(鄭玄曰朋淫淫門内)用
絶其世予不能順是禹曰予辛壬娶塗山癸甲生啓(孔安)
(國曰塗山國名辛日娶妻至于甲四日復往治水)予不子以故能成水土功輔
成五服至于五千里州十二師外薄四海咸建五長(孔安)
(國曰薄迫言至海也諸侯五國立賢者一人為方伯謂之五長以相統治)各道有功苗頑不
即功(孔安國曰三苗頑凶不得就官善惡分别)帝其念哉帝曰道吾德乃女
功序之也皋陶於是敬禹之德令民皆則禹不如言刑
從之舜德大明於是䕫行樂祖考至羣后相讓鳥獸翔
舞簫韶九成鳳皇來儀(孔安國曰簫韶舞樂名備樂九奏而致鳳皇也)百獸率
舞百官信諧帝用此作歌曰陟天之命維時維幾(孔安國曰)
(奉正天命以臨民惟在順時惟在慎微)乃歌曰股肱善哉元首起哉百工
喜哉(孔安國曰股肱之臣喜樂盡忠君之治功乃起百官之業乃廣)皋陶拜手稽首揚
言曰念哉(鄭玄曰使羣臣念帝之戒)率為興事慎乃憲敬哉(孔安國曰率臣)
(下為起治之事當慎汝法度敬其職)乃更為歌曰元首明哉股肱良哉庶
事康哉舜又歌曰元首叢脞哉股肱惰哉萬事墮哉(孔安)
(國曰叢脞細碎無大略也君如此則臣懈惰萬事墮廢也)帝拜曰然往欽哉於是天
下皆宗禹之明度數聲樂(徐廣曰舜本記云禹乃興九韶之樂)為山川神
主帝舜薦禹於天為嗣十七年(劉熙曰若此則舜格于文祖三年之後攝禹使)
(得祭祀與)而帝舜崩三年喪畢禹辭辟舜之子商均於陽城
(劉熙曰今潁川陽城是也)天下諸侯皆去商均而朝禹禹於是遂即
天子位(皇甫謐曰都平陽或在安邑或在晉陽)南面朝天下國號曰夏后
姓姒氏(禮緯曰祖以吞薏苡生)帝禹立而舉皋陶薦之且授政焉
而皋陶卒封皋陶之後於英六(徐廣曰史記皆作英字而以英布是此苗裔)
或在許(皇覽曰皋陶冢在廬江六縣)而后舉益任之政十年帝禹東
廵狩至于會稽而崩(皇甫謐曰年百歲也)以天下授益三年之喪
畢益讓帝禹之子啓而辟居箕山之陽(孟子曰陽字一作隂劉熙曰崇)
(高之北)禹子啓賢天下屬意焉及禹崩雖授益益之佐禹
日淺天下未洽故諸侯皆去益而朝啓曰吾君帝禹之
子也於是啓遂即天子之位是為夏后帝啓夏后帝啓
禹之子其母塗山氏之女也有扈氏不服(地理志曰扶風鄠縣是扈)
(國)啓伐之大戰於甘(馬融曰甘有扈氏南郊地名)將戰作甘誓乃召
六卿申之(孔安國曰天子六軍其將皆命卿也)啓曰嗟六事之人(孔安國曰各有)
(軍事故臼六事)予誓告女有扈氏威侮五行怠棄三正(鄭玄曰五行四)
(時盛德所行之政也威侮逆之三正天地人之正道)暴天用勦絶其命(孔安國曰勦絶也)
今予維共行天之罰(孔安國曰共奉也)左不攻于左右不攻于
右女不共命(鄭玄曰左車左右車右)御非其馬之政女不共命(孔安)
(國曰御以正馬為政也三者有失皆不奉我命也)用命賞于祖(孔安國曰天子親征必載遷廟)
(之祖主行有功即賞祖主前示不專也)不用命僇於社(孔安國曰又載社主謂之社亊奔北)
(則僇之社主前社主隂隂主殺也)予則帑僇女(孔安國曰非但止身辱及女子言恥累之)遂
滅有扈氏天下咸朝夏后帝啓崩(徐廣曰皇甫謐曰夏啓元年甲辰十年癸)
(丑崩)子帝太康立帝太康失國(孔安國曰盤于游田不恤民事為羿所逐不得)
(反國)昆弟五人須于洛汭作五子之歌(孔安國曰太康五弟與其母待太康)
(于洛水之北怨其不反故作歌)太康崩弟中康立是為帝中康帝中
康時羲和湎淫廢時亂日(孔安國曰羲和氏掌天地四時之官太康之後沈湎於酒)
(廢天時亂甲乙也)胤往征之作胤征(孔安國曰胤國之君受王命往征之鄭玄曰胤臣名)
中康崩子帝相立帝相崩子帝少康立帝少康崩
子帝宁立帝宁崩子帝槐立帝槐崩子帝芒立
帝芒崩子帝泄立帝泄崩子帝不降立帝不降崩
弟帝扃立帝扃崩子帝廑立帝廑崩立帝不降之
子孔甲是為帝孔甲帝孔甲立好方鬼神淫亂夏后
氏德衰諸侯畔之天降龍二有雌雄孔甲不能食未得
豢龍氏(賈逵曰豢養也穀食曰豢)陶唐既衰其后有劉累(服虔曰后劉累之為)
(諸侯者夏后賜之姓)學擾龍(應劭曰擾音柔擾馴也能順飬得其嗜慾)于豢龍氏以事
孔甲孔甲賜之姓曰御龍氏(服虔曰御亦養)受豕韋之後(徐廣曰受)
(一作更駰案賈逵曰劉累之後至商不絶以代豕韋之後祝融之後封於豕韋殷武丁滅之以劉累之後代之)
龍一雌死以食夏后夏后使求懼而遷去(賈逵曰夏后既饗而又使)
(求致龍劉累不能得而懼也傳曰遷于魯縣)孔甲崩子帝皋立帝皋崩(左傳)
(曰皋墓在殽南陵)子帝發立帝發崩子履癸立是為桀帝
桀之時(謐法賊人多殺曰桀)自孔甲以來而諸侯多畔夏桀不務
德而武傷百姓百姓弗堪廼召湯而囚之夏臺已而釋
之湯修德諸侯皆歸湯湯遂率兵以伐夏桀桀走鳴條
(孔安國地在安邑之西鄭玄曰南夷地名)遂放而死(徐廣曰從禹至桀十七君十四世駰案汲冢紀)
(年曰有王與無王用歲四百七十一年矣)桀謂人曰吾悔不遂殺湯於夏臺
使至此湯乃踐天子位代夏朝天下湯封夏之後至周
封於杞也
太史公曰禹為姒姓其後分封用國為姓故有夏后氏
有扈氏有男氏斟尋氏(徐廣曰一云斟氏尋氏)彤城氏褒氏費氏
杞氏繒氏辛氏冥氏斟氏戈氏孔子正夏時學者多𫝊
夏小正云(禮運稱孔子曰我欲觀夏道是故之杞而不足徵也吾得夏時焉鄭玄曰得夏四時之書)
(其存者冇小正)自虞夏時貢賦備矣或言禹會諸侯江南計功
而崩因葬焉命曰會稽會稽者會計也(皇覽曰禹冢在山隂縣會稽山)
(上會稽山本名苗山在縣南去縣七里越傳曰禹到大越上苗山大會計爵有德封有功因而更名苗山曰會)
(稽因病死葬&KR1239;棺穿壙深二尺上無瀉泄下無邸水壇高三尺土階三等周方一畆呂氏春秋曰禹葬會稽不)
(煩人徒墨子曰禹葬會稽衣裘三領桐棺三寸地理志云山上有禹井禹祠相傳以為下有羣鳥耘田也)
史記集解卷二
