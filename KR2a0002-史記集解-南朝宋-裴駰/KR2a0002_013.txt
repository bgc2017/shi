史記集解卷十三
宋裴駰撰
史記十三
三代世表第一
太史公曰五帝三代之記尚矣自殷以前諸侯不可得
而譜周以來乃頗可著孔子因史文次春秋紀元年正
時日月蓋其詳哉至於序尚書則略無年月或頗有然
多闕不可錄故疑則傳疑蓋其慎也余讀諜記黃帝以
來皆有年數稽其歷譜諜終始五德之傳古文咸不同
乖異夫子之弗論次其年月豈虚哉於是以五帝繫諜
尚書世紀黃帝以來訖共和為世表
帝泄
帝不降
帝扄(不降弟)
帝厪
帝孔甲(不降子好鬼神淫亂不好德二龍去)
帝皋
帝發
帝履癸(是為桀)
從禹至桀十七世從黃帝至桀二十世
殷湯代夏氏殷湯(從黃帝至湯十七世)
帝外丙(湯太子太丁早卒故立次弟外丙)
帝仲壬(外丙弟)
帝太甲(故太子太丁子淫伊尹放之桐宫三年悔過自責伊尹乃迎之復位)
帝沃丁(伊尹卒)
帝太康(沃丁弟)
帝小甲(太康弟殷道衰諸侯或不至)
帝雍已(小甲弟)
帝太戊(雍已弟以桑榖生稱中宗)
帝中丁
帝外壬(中丁弟)
帝河亶甲(外壬弟)
帝祖乙
帝祖辛
帝沃甲(祖辛弟)
帝祖丁(祖辛子)
帝南庚(沃甲子)
帝陽甲(祖丁子)
帝盤庚(陽甲弟徙河南)
帝小辛(盤庚弟)
帝小乙(小辛弟)
帝武丁(雉升鼎耳雊得傅說稱高宗)
帝祖庚
帝甲(祖庚弟淫徐廣曰一云淫德殷衰)
帝廪辛
帝庚丁(廩辛弟殷徙河北)
帝武乙(慢神震死)
帝太丁
帝乙殷(益哀)
帝辛(是為紂弑)
從湯至紂二十九世從黃帝至紂四十六世
周武王伐殷(從黃帝至武王十九世)
張夫子問褚先生曰詩言契后稷皆無父而生今案諸
傳記咸言有父父皆黃帝子也得無與詩謬乎褚先生
曰不然詩言契生於卵后稷人迹者欲見其有天命精
誠之意耳鬼神不能自成須人而生奈何無父而生乎
一言有父一言無父信以傳信疑以傳疑故兩言之堯
知契稷皆賢人天之所生故封之契七十里後十餘世
至湯王天下堯知后稷子孫之後王也故益封之百里
其後世且千歲至文王而有天下詩傳曰湯之先為契
無父而生契母與姊妹浴於玄丘水有燕銜卵墮之契
母得故含之誤吞之即生契契生而賢堯立為司徒姓
之曰子氏子者兹兹益大也詩人美而頌之曰殷社(詩云)
(土)芒芒天命玄鳥降而生商商者質殷號也文王之先
為后稷后稷亦無父而生后稷母為姜嫄出見大人蹟
而履踐之知於身則生后稷姜嫄以為無父賤而棄之
道中羊牛避不踐也抱(普茅反)之山中山者養之又捐之
大澤鳥覆席食之姜嫄怪之於是知其天子乃取長之
堯知其賢才立以為大農姓之曰姬氏姬者本也詩人
美而頌之曰厥初生民深修益成而道后稷之始也孔
子曰昔者堯命契為子氏為有湯也命后稷為姬氏為
有文王也太王命季歷明天瑞也太伯之吳遂生源也
天命難言非聖人莫能見舜禹契后稷皆黃帝子孫也
黃帝策天命而治天下德澤深後世故其子孫皆復立
為天子是天之報有德也人不知以為汜從布衣匹夫
起耳夫布衣匹夫安能無故而起王天下乎其有天命
然黃帝後世何王天下之久遠邪曰傳云天下之君王
為萬夫之黔首請贖民之命者帝有福萬世黃帝是也
五政明則修禮義因天時舉兵征伐而利者王有福千
世蜀王黃帝後世也至今在漢西南五千里常來朝降
輸獻於漢非以其先之有德澤流後世邪行道德豈可
以忽乎哉人君王者舉而觀之漢大將軍霍子孟名光
者亦黃帝後世也此可為博聞遠見者言固難為淺聞
者說也何以言之古諸侯以國為姓霍者國名也武王
封弟叔處於霍後世晉獻公滅霍公後世為庶民往來
居平陽平陽在河東河東晉地分為魏國以詩言之亦
可為周世周起后稷后稷無父而生以三代世𫝊言之
后稷有父名高辛高辛黃帝曾孫黃帝終始𫝊曰漢興
百有餘年有人不短不長出白燕之鄉持天下之政時
有嬰兒主卻行車霍將軍者本居平陽自燕臣為郎時
與方士考功會旗亭下(西京賦曰旗亭五里薛綜曰旗亭市樓也立旗於上故取名焉)
為臣言豈不偉哉
史記集解卷十三
