史記集解卷七十四
宋裴駰撰
史記七十四
孟子荀卿列傳第十四
太史公曰余讀孟子書至梁惠王問何以利吾國未嘗
不廢書而歎也曰嗟乎利誠亂之始也夫子罕言利者
常防其原也故曰放于利而行多怨自天子至于庶人
好利之弊何以異哉
孟軻騶人也受業子思之門人道既通游事齊宣王宣
王不能用適梁梁惠王不果所言則見以為迂遠而闊
于事情當是之時秦用商君富國彊兵楚魏用吳起戰
勝弱敵齊威王宣王用孫子田忌之徒而諸侯東面朝
齊天下方務于合從連衡以攻伐為賢而孟軻乃述唐
虞三代之德是以所如者不合退而與萬章之徒序詩
書述仲尼之意作孟子七篇其後有騶子之屬齊有三
騶子其前鄒忌以鼓琴干威王因及國政封為成侯而
受相印先孟子其次騶衍後孟子騶衍睹有國者益淫
侈不能尚德若大雅整之于身施及黎庶矣乃深觀隂
陽消息而作怪迂之變終始大聖之篇十餘萬言其語
閎大不經必先驗小物推而大之至于無垠先序今以
上至黃帝學者所共術大並世盛衰(竝蒲浪反)因載其禨祥
度制推而遠之至天地未生窈冥不可考而原也先列
中國名山大川通谷禽獸水土所殖物類所珍因而推
之及海外人之所不能睹稱引天地剖判以來五德轉
移治各有宜而符應若兹以為儒者所謂中國者于天
下乃八十一分居其一分耳中國名曰赤縣神州赤縣
神州内自有九州禹之序九州是也不得為州數中國
外如赤縣神州者九乃所謂九州也于是有裨海環之
人民禽獸莫能相通者如一區中者乃謂一州如此者
九乃有大瀛海環其外天地之際焉其術皆此類也然
要其歸必止乎仁義節儉君臣上下六親之施始也濫
耳王公大人初見其術懼然顧化其後不能行之是以
騶子重于齊適梁惠王郊迎執賓主之禮適趙平原君
側行襒席如燕昭王擁彗先驅請列弟子之座而受業
築碣石宫身親往師之作主運其游諸侯見尊禮如此
豈與仲尼菜色陳蔡孟軻困于齊梁同乎哉故武王以
仁義伐紂而王伯夷餓不食周粟衛靈公問陳而孔子
不答梁惠王謀欲攻趙孟軻稱大王去邠此豈有意阿
世俗苟合而已哉持方柄欲内圜鑿其能入乎或曰伊
尹負鼎而勉湯以王百里奚飯牛車下而繆公用霸作
先合然後引之大道騶衍其言雖不軌儻亦有牛鼎之
意乎自騶衍與齊之稷下先生如淳于髠慎到環淵
接子田駢騶奭之徒各著書言治亂之事以干世主豈
可勝道哉淳于髠齊人也博聞彊記學無所主其陳
說慕晏嬰之為人也然而承意觀色為務客有見髠于
梁惠王惠王屏左右獨坐而再見之終無言也惠王怪
之以譲客曰子之稱淳于先生管晏不及及見寡人寡
人未有得也豈寡人不足為言邪何故哉客以謂髠髠
曰固也吾前見王王志在驅逐後復見王王志在音聲
吾是以默然客具以報王王大駭曰嗟乎淳于先生誠
聖人也前淳于先生之來人有獻善馬者寡人未及視
會先生至後先生之來人有獻謳者未及試亦會先生
來寡人雖屏人然私心在彼有之後淳于髠見一語連
三日三夜無倦惠王欲以卿相位待之髠因謝去于是
送以安車駕駟束帛加璧黃金百鎰終身不仕慎到
趙人田駢接子齊人環淵楚人皆學黃老道德之術因
發明序其指意故慎到著十二論(徐廣曰今慎子劉向所定有四十一篇)
環淵著上下篇而田駢接子皆有所論焉騶奭者齊
諸騶子亦頗采騶衍之術以紀文于是齊王嘉之自如
淳于髠以下皆命曰列大夫為開第康莊之衢(爾雅曰四逹謂)
(之衢五逹謂之康六逹謂之莊)高門大屋尊寵之覧天下諸侯賓客言
齊能致天下賢士也
荀卿趙人年五十始來游學于齊騶衍之術迂大而閎
辨奭也文具難施淳于髠久與處時有得善言故齊人
頌曰談天衍雕龍奭炙轂(徐廣曰一作亂諣)過髠(劉向别錄曰騶衍之所言五德)
(終始天地廣大盡言天事故曰談天騶奭修衍之文餙若雕鏤龍文故曰雕龍别錄曰過字作輠輠者車之盛)
(膏器也炙之雖盡猶有餘流者言淳于髠智不盡如炙輠也左思齊都賦注曰言其多智難盡如炙膏過之有)
(潤澤也)田駢之屬皆已死齊襄王時而荀卿最為老師齊
尚修列大夫之缺而荀卿三為祭酒焉齊人或讒荀卿
荀卿乃適楚而春申君以為蘭陵令春申君死而荀卿
廢因家蘭陵李斯嘗為弟子已而相秦荀卿嫉濁世之
政亡國亂君相屬不遂大道而營于巫祝信禨祥鄙儒
小拘如莊周等又滑稽亂俗于是推儒墨道德之行事
興壊序列著數萬言而卒因葬蘭陵而趙亦有公孫龍
為堅白同異之辨(晉太康地記云汝南西平縣有龍淵水可用淬刀劍持堅利故有堅)
(白之論云黃所以為堅也白所以為利也或辨之曰白所以為不堅黃所以為不利)劇子之言(徐廣)
(曰案應邵氏姓注直云處子也)魏有李悝盡地力之教楚有尸子長廬
(劉向别錄曰楚有尸子疑謂其在蜀今按尸子書晉人也名佼秦相衛鞅客也衛鞅商君謀事畫計立法理民)
(未嘗不與佼規之也商君被刑狡恐并誅乃亡逃入蜀自為造此二十篇書凡六萬餘言卒因葬蜀)阿之
吁子焉(徐廣曰阿者今之東阿)自如孟子至于吁子世多有書故
不論其傳云蓋墨翟宋之大夫善守禦為節用(墨子曰公輸般)
(為雲梯之械成將以攻宋墨子聞之至于郢見公輸般墨子解帶為城以牒為械公輸般九設攻城之機變墨)
(子九距之公輸般之攻械盡墨子之守固有餘公輸般詘而言曰吾知所以距子矣吾不言墨子亦曰吾知子)
(之所以距我者吾不言楚王問其故墨子曰公輸子之意不過欲殺臣殺臣宋莫能守可攻也然臣之弟子禽)
(滑釐等三百人已持臣守國之器在宋城上而待楚寇矣雖殺臣不能絶也楚王曰善哉吾請無攻宋城矣)
或曰竝孔子時或曰在其後
史記集解卷七十四
