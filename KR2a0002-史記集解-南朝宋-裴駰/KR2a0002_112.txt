史記集解卷一百十四
宋裴駰撰
史記一百十四
東越列傳第五十四
閩越王無諸(韋昭曰閩音武巾反東越之别名)及越東海王搖者其先
皆越王句踐之後也姓騶氏(徐廣曰騶一作駱)秦已并天下皆
廢為君長以其地為閎中郡(徐廣曰今建安侯官是)及諸侯畔秦
無諸搖率越歸鄱陽令吴芮所謂鄱君者也從諸侯滅
秦當是之時項籍主命弗王(漢書音義曰主號令諸侯不王無諸搖等)以故
不附楚漢擊項籍無諸搖率越人佐漢漢五年復立無
諸為閩越王王閩中故地都東冶孝惠三年舉高帝時
越功曰閩君搖功多其民便附乃立搖為東海王(應劭曰在)
(吴郡東南濱海云)都東甌(徐廣曰今之永寧也)世俗號為東甌王後數世
至孝景三年吳王濞反欲從閩越閩越未肯行獨東甌
從吴及吴破東甌受漢購殺吴王丹徒以故皆得不誅
歸國吴王子子駒亡走閩越怨東甌殺其父常勸閩越
擊東甌至建元三年閩越發兵圍東甌東甌食盡困且
降乃使人告急天子天子問大尉田蚡蚡對曰越人相
攻擊固其常又數反覆不足以煩中國往救也自秦時
棄弗屬於是中大夫莊助詰蚡曰特患力弗能救德弗
能覆誠能何故棄之且秦舉咸陽而棄之何乃越也今
小國以窮困來告急天子天子弗振當安所告愬又何
以子萬國乎上曰太尉未足與計吾初即位不欲出虎
符發兵郡國乃遣莊助以節發兵會稽會稽太守欲距
不為發兵助乃斬一司馬諭意指遂發兵浮海救東甌
未至閩越引兵而去東甌請舉國徙中國乃悉舉衆來
處江淮之間(徐廣曰年表曰東甌王廣武侯望率其衆四萬餘人來降家廬江郡)至建元
六年閩越擊南越南越守天子約不敢擅發兵擊而以
聞上遣大行王恢出豫章大農韓安國出會稽皆為將
軍兵未踰嶺閩越王郢發兵距險其弟餘善乃與相宗
族謀曰王以擅發兵擊南越不請故天子兵來誅今漢
兵衆彊今即幸勝之後來益多終滅國而止今殺王以
謝天子天子聽罷兵固一國完不聽乃力戰不勝即亡
入海皆曰善即鏦殺王使使奉其頭致大行大行曰所
謂來者誅王今王頭至謝罪不戰而耘(徐廣曰漢書作運耘義當取耘)
(除或言耘音子粉反此楚人聲重耳隕耘當同音但字有假借聲有輕重)利莫大焉乃以便
宜案兵告大農軍而使使奉王頭馳報天子詔罷兩將
兵曰郢等首惡獨無諸孫繇君丑不與謀焉乃使中郎
將立丑為越繇王奉閩越先祭祀餘善已殺郢威行於
國國民多屬竊自立為王繇王不能矯其衆持正天子
聞之為餘善不足復興師曰餘善數與郢謀亂而後首
誅郢師得不勞因立餘善為東越王與繇王竝處至元
鼎五年南越反東越王餘善上書請以卒八千人從樓
船將軍擊吕嘉等兵至揭陽以海風波為解不行持兩
端隂使南越及漢破番禺不至是時樓船將軍楊僕使
使上書願便引兵擊東越上曰士卒勞倦不許罷兵令
諸校屯豫章梅嶺待命(徐廣曰在會稽界)元鼎六年秋餘善聞
樓船請誅之漢兵臨境且往乃遂反發兵距漢道號將
軍騶力等為吞漢將軍入白沙武林(徐廣曰在豫章介)梅嶺殺
漢三校尉是時漢使大農張成故山川侯齒(徐廣曰成陽共王子)
將屯弗敢擊却就便處皆坐畏懦誅餘善刻武帝璽自
立詐其民為妄言天子遣横海將軍韓說出句章浮海
從東方往樓船將軍楊僕出武林中尉王温舒出梅嶺
越侯為戈船下瀨將軍出若邪白沙元封元年冬咸入
東越東越素發兵距險使徇北將軍守武林敗樓船軍
數校尉殺長吏樓船將軍率錢唐轅終古斬徇北將軍
為禦兒侯(漢書音義曰今吴南亭是也)自兵未往故越衍侯吴陽前
在漢漢使歸諭餘善餘善弗聽及横海將軍先至越衍
侯吴陽以其邑七百人反攻越軍於漢陽從建成侯敖
(徐廣曰亦東越臣)與其率從繇王居股謀曰餘善首惡劫守吾
屬今漢兵至衆彊計殺餘善自歸諸將儻幸得脱乃遂
俱殺餘善以其衆降横海將軍故封繇王居股為東成
侯萬戶封建成侯敖為開陵侯封越衍侯吴陽為北石
侯封横海將軍說為按道侯封横海校尉福為繚嫈侯
(漢書音義曰音遼縈)福者成陽共王子故為海常侯坐法失侯奮
從軍無功以宗室故侯諸將皆無成功莫封東越將多
軍(漢書音義曰多軍名也)漢兵至棄其軍降封為無錫侯於是天
子曰東越狹多阻閩越悍數反覆詔軍吏皆將其民徙
處江淮間東越地遂虚
太史公曰越雖蠻夷其先豈嘗有大功德於民哉何其
久也歷數代常為君王句踐一稱伯然餘善至大逆滅
國遷衆其先苗裔繇王居股等猶尚封為萬戸侯由此
知越世世為公侯矣蓋禹之餘烈也
史記集解卷一百十四
