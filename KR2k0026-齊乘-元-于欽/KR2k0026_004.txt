齊乘卷四元于欽撰
古蹟
類例有四各以類書近而相證者則聮書不拘以類
一曰城郭記古井邑二曰亭館該乎棟宇三曰丘隴
丘陵墳衍系焉四曰志聞碑銘詩說終焉凡此皆古
人之蹟也蹟於書者人存其政舉蹟於地者人亡其
跡亡過黍離而興悲臨廣武而有歎曠千載而相感
者其在兹歟
城郭
廣縣城益都府南瀑水澗側漢廣縣故城元魏嘗以
置青州遺址猶存土人目為古青州
廣固城府西北堯山下齊記云晉永嘉五年刺史曹
嶷所築有大澗甚廣因之為固故曰廣固初南燕慕
容德議所都潘聰曰青齊沃壤號曰東秦地方二千
戸餘十萬四塞之固負海之饒可謂用武之國廣固
者曹嶷所營山川阻險為帝王之都德從之及劉裕
圍慕容超城側有五龍口險阻難攻兵力疲乏河間
人玄文說裕曰昔趙攻曹嶷望氣者謂澠水帶城未
易攻拔若塞五龍口城當自破石季龍塞之嶷果請
降後五日雷雨震開之慕容恪攻段龕亦塞五龍口
龕遂降今舊跡猶存宜試修塞裕從之超城中男女
皆患脚弱病者大半遂出奔為裕所擒此緣城閉日
久氣鬱不通自然生病自古兵革間多有之裕不學
故為玄文所誑耳其城為裕所平無復遺跡
臨淄古城臨淄縣北雉堞猶存齊記補謂齊古城周
五十里高四丈十三門其西雍門韓娥鬻歌之地又
有稷門下立學舍所謂稷下學齊宣王聚文學游說
之士鄒衍淳于髠田駢騶奭接子愼到環淵之徒皆
賜列第為上大夫(縣北有大夫店由此取名)不治而議號稷下學
士荀卿嘗為稷下祭酒又鄭康成云齊田氏時學舍
所會號棘下棘稷音相近即稷下也亦城内地名左
傳陽虎劫公伐孟氏入自東門戰于棘下西南有申
門門外申池左太冲賦謂之照華池郡國志謂之左
右池即系水原也北曰章華門史記蘇代自燕入齊
見於章華門者是也城東北五里餘有雪宫遺址(見寰)
(宇記)又西北系水之側有梧臺水經注楚使聘齊齊王
饗之梧宫臺臺甚層秀東西百步亦宋愚人得燕石
之處有漢熹平五年碑題云梧臺里又南歇馬臺土
人以為晏子作歌之臺或又以為簡公之檀臺皆不
可攷齊城在戰國時蘇秦謂城中七萬戸漢高又溺
愛外婦子以齊言者皆封之故齊地惟此城獨大意
其全盛之時車轂擊人肩摩連衽成帷舉袂成幕揮
汗成雨者信不誣矣
石槽城臨淄東十里即古安平城因城内有石槽故
名魯莊公三年紀季以酅入于齊杜注齊城東安平
縣有紀季墓(北有冢土人云蔽無秦冢疑即季墓)田單封安平君即此
西安城臨淄西三十里耿弇討張步謂西安小而堅
即此東有畫邑城王蠋鄉也弇進軍畫中居兩城之
間(路史云風俗通有齊大夫晝氏邑孟子宿晝晝在臨淄畫在西安今即畫水號宿留水晝乃畫之訛)
(不應有二)
索頭城臨淄東南二十里女水之南後魏慕容白曜
圍沈文秀於青州築此城因有索頭村
朱虚城記云臨朐東六十里孔融為黃巾賊所敗曾
保此城蓋融保都昌與此相近又有東陽城亦曰九
城左氏曰晏弱城東陽又有挍(音效)城武帝封城陽王
子雲為侯臨原城封菑川王子始昌為侯皆在臨朐
東見寰宇記
斟灌城夀光東四十里寰宇記云斟灌城亦名東夀
光(自金為斟灌店)按有窮后羿拒太康代夏政仲康子相位
依同姓諸侯斟灌斟尋氏羿相寒浞殺羿使其子澆
(即奡也)殺斟灌以伐斟尋滅夏后相后緡方娠逃出自
竇歸于有仍生少康焉杜征南謂夀光縣東南有灌
亭漢北海郡有斟縣應劭謂平夀為古斟尋東南有
斟亭京相璠曰斟尋去斟亭七里然則斟國在齊明
矣皇甫謐乃謂斟灌在衛臣讃謂斟尋在河南引夏
都為證顔監曰應氏止云斟尋本是禹後何預夏國
之都乎瓚說非是
紀城夀光南三十里春秋之紀國通志曰紀本在東
海贛榆後遷劇亦稱紀城内有臺高九尺俗曰紀臺
城旁有劇南城漢劇縣也爾雅云七達謂之劇驂北
海劇縣有此路
王胡城夀光北二十里古益都城也漢武元朔元年
封菑川懿王子胡為益都侯薨子廣嗣廣薨子嘉嗣
元鳳三年坐非廣子免
益城夀光南十里漢益縣城寰宇記以為益都城云
魏始于此立縣非是土人稱王子胡者正益都城耳
豐城夀光西二十里輿地記本漢菑川國城司馬懿
伐公孫淵北徙豐人住此改曰南豐城
樂望城夀光東二十里漢宣帝封膠東戴王子先為
樂望侯今曰王望店王望北十餘里又有古城土人
名曰女直營金人屯兵之所
延鄉城水經注千乘有延鄉城世謂之從城延從字
相似野溝水出此西北入時水今樂安西北有此城
漢元帝封李譚延鄉侯俗又云會城
千乘城郡國志高宛縣北二十五里古千乘縣以齊
景公有馬千駟畋于青丘得名縣北有青丘濼即今
清水泊也又子虚賦注曰青丘山名出九尾狐在海
外蓋瀕海耳漢高置為郡和帝更名樂安國千乘縣
並屬焉至隋開皇初移縣置廣饒此城遂廢其東復
有漢利縣古城云
被陽縣寰宇記高苑縣西南漢武封齊孝王子燕為
被陽侯
廢濟陽城唐景龍元年析高苑置在濟水之北尋廢
故城在縣北九十餘里
薄姑城元和志在博昌東北六十里即殷末薄姑氏
舊都今博興東北俗呼為嫌城者是又書序成王伐
奄遷奄君於薄姑奄在魯不知薄姑又是何地
博昌古城博興南二十里漢博昌縣城(在金為博昌鎮)或亦
呼為薄姑城非是西對古城即延鄉也
利城樂安西北二十里漢齊郡利縣
平夀城濰州西南三十里漢縣古城又有廢下密城
在州西三里隋開皇中於北海縣置濰州移下密縣
於此大業二年併入北海此謂西下密東四十五里
有東下密隋開皇中分下密東界為膠東縣唐武德
初廢此城今在昌邑東南俗呼密城拒州不止四十
五里又東南有後魏皇興初所置膠東縣城州東南
三十里有漢桑犢城並見寰宇記白狼水出小王莊
正桑犢地
廢昌樂城濰州西五十里古緣陵春秋淮夷病祀諸
侯城緣陵而遷杞齊侯與之車百乘甲一千此城東
南十餘里有營陵城又南安丘北海界上有起城營
陵即緣陵(見漢書注)起即杞耳在漢曰營陵縣元魏又曰
營丘(謂即太公所封者非是)唐初權置杞州後為縣宋改曰安
仁尋又改曰昌樂國朝至元三年廢入北海今廢城
内右玉華宫舊名神遊觀宋宗室淄王瑞華堂碑刻
在焉
訾城昌邑縣西北海濱春秋齊師遷紀郱鄑郚杜注
北海都昌西有訾城則鄑地俗呼為瓦城半為水漸
城南有孫武廟
營城昌邑南五里有大營城北五里有小營城南城
即古都昌不知何故謂之營城豈孔北海與黃巾相
拒屯兵遺跡邪
古諸城密州西南三十里春秋時魯邑季孫行父城
諸及鄆
姑幕城商侯國漢晉為縣郡國志引博物記曰城東
南五里有公冶長墓寰宇記則謂長墓在密州西北
五十里姑幕在莒縣東北百六十里詳此則姑幕城
當在密州
昌安城安丘縣之外城漢石泉城後漢併入昌安在
縣西南十里寰宇記謂之安昌城今按張禹封安昌
侯乃汝南之縣又云西南十二里自安丘城實一城
耳記皆誤
平昌故城安丘南六十里漢平昌縣屬琅邪亦為侯
國文帝封齊悼王子卭為平昌侯後徙封膠西王
郚城安丘西南六十里春秋齊遷紀郱鄑郚杜注朱
虚縣東南郚城漢為梧成縣後魏於此置平昌郡高
齊改為琅邪縣隋改曰郚城大業末廢
淳于城安丘東北濰汶二水交處古有此城按通志
武王封禹後東樓公於杞(汴梁杞縣)九世成公遷于緣陵
(濰州昌樂)至文公又遷居淳于號州公春秋州公淳于如
曹是也後為杞所并遷江南杞東樓之孫周亦封于
牟婁隱四年莒人伐杞取牟婁今諸城北有婁鄉安
丘南有牟婁山俗訛作朦朧山即其地
城陽城安丘南八十里漢城陽國亦曰龍臺城城内
有臺高六丈臺下有井與荆水通失物於井或於荆
水得之有神龍出入其中故曰龍臺
缾城安丘南與郚城相近漢武封菑川靖王子成為
缾侯
計斤城膠州南五里春秋之介根漢計斤縣語音有
輕重耳莒子初都此後徙莒今有兩塔對立曰東西
計斤
袚城(音廢)膠州西南七十里漢袚侯國屬琅邪俗曰肥
城廢音之轉也記謂袚城無跡可考當在臨朐者非
是
黔陬城高密縣西六十里兩城夾膠水而立縣道記
曰黔陬秦所置在高密郡東北古介葛盧國也後移
縣於膠水西相去三十里謂之東西二城高齊天禄
間廢介葛盧墓在東城側
龍且城高密西南四十里濰水之東楚將龍且所築
水西即且冢冢南曰梁臺韓信嚢沙壅水之地亦曰
城陰城
夷安城路史云夷安古維國有維水寰宇記謂今高
密縣理東南外城即夷安城晏子萊之夷維人漢為
縣屬高密國詳此則今縣理正古夷安城西北舊城
乃宋縣耳
高陽城高密西北三十里漢成帝封淮陽王孫並為
侯一名膠陽亭大業末廢今有高陽村
稻城高密西南濰水堰側土人呼堰為趙貞女防南
有高堤謂是彭岑冢皆謬此即稻城遺跡春秋稱琅
邪之稻自漢有塘堰蓄濰水以溉稻因名其城武帝
封齊孝王子定為稻侯郡國志亦謂之鄭城康成故
宅在此旁有稻田萬頃斷水造魚梁歲收億萬號萬
疋梁今其遺跡鞠為榛莽矣
柜城高密南三十里漢縣根艾水出此東入海今曰
柜城河
古膠西城高密東南二十五里膠墨二水之間隋置
膠西縣在此大業末廢于賊土人呼為諸晏城以前
有晏子冢故也
不其城即墨西南二十七里漢琅邪郡不其縣有太
乙仙人祠及明堂武帝所起寰宇記云古城約周十
餘里後漢改屬東萊晉於此置長廣郡高齊廢之隋
開皇十六年於此城東北二十七里置即墨縣今故
城在縣西南
臯虞城即墨東五十里漢武帝封膠東康王子建為
侯以旁有王吉廟亦曰琅邪城又西有祝茲城漢初
徐厲及康王子延年皆封祝兹侯而兩漢無此縣蓋
是鄉聚之名取為國號耳公孫弘封平津霍光封博
陸之類是也
壯武城地記即墨西六十里古夷國漢壯武縣屬膠
東國晉封張華為壯武侯今華廟在膠州西南即壮
武地
莒城莒州治外郭周四十餘里内城周二十里子城
周十二里寰宇記曰縣理在故城城三重皆崇峻惟
南開一門無知之難小白奔焉樂毅攻齊守嶮全國
列女傳齊人杞梁殖襲莒戰死其妻哭于城下七日
而城崩(琴操一說殖死妻援琴悲歌曰樂莫樂兮新相知悲莫悲兮生别離哀哉皇天城為之崩)
(一說妻泣曰上則無父中則無夫下則無子人生之苦至矣乃放聲長號杞城為之頽遂投水而死其妹)
(朝日悲之為作是歌皆後來追述後說近是)
海曲城莒州東百六十里地有東吕鄉太公望所出
後漢紀琅邪吕母結衆為子報仇殺縣長起此赤眉
皆其黨今有吕母固
曹公城莒州南二十里魏武征陶謙所築今曰五花
營
高鄉城莒州東南七十餘里漢侯國宣帝封城陽惠
王子休為侯晉永嘉後城廢疑即今十字路城(又有高廣)
(新山昆山皆漢侯國並在州南無迹可攷)
箕城莒州東北百里箕屋山下濰水出此漢宣封城
陽荒王子文為侯
折泉城漢侯國記附密州亦云失其所在然水經析
泉水出松山今曰分流山在馬耳山西城當屬此地
團城沂水東北三十里城正圓因名團城隋開皇十
六年嘗於此置沂水縣後廢為鎮
蓋城沂水西八十里蓋公先國陳仲子兄戴蓋禄萬
鍾即此漢為縣景帝封王皇后兄信為侯隋開皇中
於此城置東安縣後廢入沂水
向城沂水西南春秋隱二年莒人入向通志云沂州
有古向城寰宇記云夜頭水一名向水經漢椑城南
入海向城在莒縣南蓋今沂州之向城鎮是也
郈城沂州東三十六里左傳定公十年叔孫州仇帥
師圍郈隋開皇十六年於此置臨沂縣大業二年移
縣於今州理此城遂廢通志郈邑又在鄆州須城非
是
即丘城沂州南五十里路史云祝丘祝融氏之後臨
沂東南五十里即丘城是也桓五年城祝丘齊魯之
音祝即相近漢為即丘縣至高齊廢今州西三十里
乃漢厚丘城土人以為即丘州南即丘為新城皆誤
開陽城(今曰鄅城)沂州北十五里古鄅國祝融之後風姓
又云夏禹之後昭公十八年邾人入鄅杜注謂琅邪
開陽開本作啟叔孫州仇城啟陽是也漢避景帝諱
改為開漢官儀曰洛陽城南東第一門始成夜有一
柱止樓上開陽縣上言南門一柱飛去即洛城門柱
也光武建武四年封子京為琅邪王初都莒莒有城
陽景王祠神數下言宫中多不利京上書願徙開陽
肅宗許之今城側有京冢廟
郯城沂州東南百廿里通志曰郯祈姓子爵或曰嬴
姓少昊之後春秋時郯子朝魯能辨古官仲尼師之
城内郯子宣聖共廟後漢志郯有勇士亭古勇士萬
丘欽也
王僧辯城沂州東北四十里梁將王僧辯所築土人
目為諸葛城不知所據又州城東北有小營城晉元
帝之發于戍營也
鐘離城沂州西南百餘里路史云鐘離徐之别封今
沂之鐘離城乃晉吳會處其後徙九江吳滅之郡國
志謂此城楚將鐘離昧所築按韓信傳昧家在伊盧
東海戚朐有此邑城或於其鄉邑耳昧素與信善羽
敗昧亡歸信信時為楚王及高祖偽遊雲夢信恐見
禽或說信斬昧謁上必喜亡患昧曰漢所不取楚以
昧在公若捕我以自媚吾死公隨手亡矣乃罵信曰公
非長者卒自剄信持其首謁陳為高祖所擒先儒謂
李廣之不侯以斬灞陵尉欽亦謂信之不終以負鐘
離昧且樊於期以窮歸燕太子丹猶不忍負况昧楚
之忠臣己之良友以窮來歸乃始容而後負之可乎
以信之智獨不能如魯朱家為季布地乎信罪大矣
襄賁(音肥)城鐘離城相對漢末劉虞初封容丘侯進封
襄賁侯虞郯人也故封鄉國俗訛作鑿城
古費城費縣西北二十里古費伯國姬姓懿公之孫
後為季氏邑顓臾城在北所謂固而近於費
古武城費西滕東兩縣之間子游絃歌舊邑
南成城費縣南百餘里齊檀子所守漢侯國屬東海
因南成山而名漢末黃巾之亂鄭康成避難此山有
註經石室
祊城(夲陽口城)左傳隱公八年鄭伯請釋泰山之祀而祀
周公以泰山之祊易許田許在鄭地祊即此城寰宇
記云自漢費縣移理祊城後魏大和間自祊地移縣
於陽口山隋開皇三年復自陽口移入祊城即今縣
理也土人乃以陽口城為祊城又呼為許田城皆誤
古承縣城嶧州城西北小城寰宇記曰前承縣理今
縣西一里漢承縣古城也晉已後蘭陵郡或理今州
城或理鄫此城自為承縣宋始移焉
古鄫城嶧州東八十里夏少康封少子曲烈于鄫傳
國至春秋襄公六年莒滅之後屬楚漢晉並為繒縣
其後省入蘭陵隋初鄫州理承縣城大業二年始移
蘭陵郡理此後為山賊左君衡所據唐武德初平賊
復置鄫州理此城
郳城鄫城南邾夷父顔有功于周次子友父别封小
邾為魯附庸居于郳樂史云郳城在承縣土人曰小
灰城小邾之訛也
蘭陵城州東南六十里古魯之次室邑列女傳魯次
室女倚柱而歎曰君老太子幼諸女笑之次室女曰
君老必愚太子幼必悖愚悖之間其亂必生竟如其
言次室邑後為楚地改曰蘭陵春申君封荀卿為蘭
陵令城南有荀卿墓城北有蕭望之墓欽按君老子
幼不得伊周之付託必亂然未亂而先見者少矣以
荀卿之智尚不鑑黃歇之敗次室女其賢乎
偪(音福)陽城州南五十里古妘姓之國祝融之孫陸終
第四子求言封於偪陽後為晉所滅後漢為𫝊陽縣
屬彭城
古薛城滕州東南五十里薛任姓顓頊少子陽封於
任十二世孫奚仲為夏車正禹封為薛侯遷于邳至
孫仲虺為湯左相復居薛六十四世至愍侯洪為齊
所滅(奚仲廟在城中墓在城南)齊封靖郭君田嬰於此郡國志孟
嘗君時薛城中六萬家其城高厚無比以抗楚魏也
至今多英傑子弟蓋有文之遺風文父子墓並在焉
水經註云冢結石為郭作制嚴固瑩麗可尋今墓已
開發内如宫室以銅鐡鑄壁扣之有聲堅不可動
仲虺城(俗曰斗城)薛城西三十里晉太康地記曰奚正遷
于邳其後仲虺復居此漷水經城北西入于泗
滕城州西南十五里古滕國城秦縣之漢初夏侯嬰
初為滕令號滕公因秦舊孝武改為公丘故地志以
為公丘城
濫城州東南六十里左傳邾黑肱以濫來奔又名昌
慮城後漢建安中曾於此立昌慮縣有藍鄉即此邑
或又名戚城漢戚朐縣亦屬東海
古邾城鄒縣南周武王封祝融安期之裔挾於邾為
魯附庸十二世至儀父始見春秋齊桓興霸儀父附
從進爵稱子又十四世至邾文公乃遷于繹繹本鄒
山故亦稱鄒此城蓋其始封之邑也漢嘗以為南平
陽
鄒城嶧山南二里邾遷於繹依繹山以為邑漢志曰
城東門外有韋賢墓今此山前古城猶存石表大刻
曰漢丞相韋賢之墓此亦漢縣也
逢陵城般陽府東北四十里逢伯陵商之諸侯封于
齊薄姑氏代之後太公又代之逢蒙逢丑父皆其後
或曰此即丑父之邑也
反蹤城般陽北記謂齊景公失馬尋蹤遂得于此輿
地記云魏明帝景初二年以遼東新沓民渡海來歸
於此置新沓縣以居之
萊蕪城般陽東南六十里齊靈公滅萊萊人播遷於
此邑落荒蕪故稱萊蕪後漢范史雲為萊蕪長清儉
守節百姓歌之曰甑生塵范史雲釡生魚范萊蕪即
此邑城西有韶山出鐡代置鐡官(范史雲名丹)
於陵城長山縣南二十五里風俗通曰陳仲子齊世
家辭爵灌園居於於陵史記謂於陵在楚路史謂於
陵商世侯國在淄之長山者是余按仲子亦高潔矣
孟子但譏其避兄離母或至敗倫亂俗後世亦曷常
有斯人哉正足以勵衰俗耳
高苑故城長山北二十里苑城店因此名
古濟南郡城長山西北蓋漢濟南郡理也
曲成城萊州東北六十里海邊漢曲成縣參山萬里
沙皆在此晉改為曲城隋末廢唐武德四年復六年
又廢
當利城萊州西南四十里漢當利縣至高齊廢又有
陽樂城在當利北陽石城即陵石侯國在當利南皆
漢縣也見十三洲記
臨朐城萊州北二十餘里漢縣顔監曰齊城已有臨
朐而東萊又有此縣各以所近為名縣道記城在海
水祠北約五六里去海二十里然今海廟宋初所建
去海才二三里與古不同矣
沙丘城萊州北相傳商紂所築始皇崩處按史漢皆
云沙丘在鉅鹿縣此後人附會
挺城(徒鼎反)萊陽縣南七里漢挺縣屬膠東國
廢昌陽城萊陽東南二十餘里隋大業間築唐永徽
初為水壞
長廣城萊陽東五十里貕養澤在西漢縣屬琅邪後
漢屬東萊高齊置長廣郡於中郎城後移郡於膠東
此城遂廢此即中郎故城耳郡國志石勒遣中郎將
石同築此以防海故名中郎城
古即墨城膠水縣東南六十里正田單火牛城也漢
膠東國領八縣理此俗曰朱毛城北數里有樂毅城
毅圍即墨時所築
平度城膠水縣西北六十里漢縣膠水經此城北入
海又盧鄉亦漢縣高齊併入膠東故城在平度南十
餘里
鯀城登州南十五里此亦有羽山相傳是魏將田預
所築城近羽山取殛鯀為名
烏湖戍登州北海中二百六十五里
大謝戍北海中三十里二戍皆唐太宗征高麗所置
後遂為鎮永徽始廢
故牟平城州東南九十里漢縣城高齊天保七年移
縣置馬嶺山此遂廢
古萊子城黃縣東南二十五里古萊子國都地名龍
門山峽之間鑿石通道極為險隘土人曰萊子關路
史謂即萊朱國
大入城黃縣東北二十里司馬懿伐公孫淵築此城
以運軍儲
徐鄉城漢縣蓋以徐福求仙為名成帝封膠東恭王
子炔為侯
士鄉城鄭康成謂越有君子軍齊有士鄉城圖記皆
云在黃縣按管仲制國為二十一鄉工商之鄉六士
鄉十五豈一城邪
㡉城黃縣西南二十五里漢縣有百支萊王祠高齊
天保間廢
腄(音縋)城寧海州東三十里秦漢負海縣後併入牟平
唐初置清陽縣後廢入文登城對之罘山臨清陽水
故名清陽城清陽漢志作聲洋丹水所出東北入海
育犂城寧海州西北八十里漢縣後漢省入牟平在
㵐港水側其地良沃故名育犂
東牟城寧海州文登縣西北十里漢縣高后封齊悼
王子興居為東牟侯
不夜城文登東北八十里海濱漢志云古有日夜出
見於東萊萊子立此城有成山日祠雞鳴島解道虎
云不夜在陽庭城東南陽庭有青城山始皇射魚處
今按青城山即之罘山也因腄名清陽城之罘號青
城山陽庭即腄城是
東平陵城濟南東七十五里春秋譚國齊桓滅之古
城在西南龍山鎮相對(史記齊世家作郯杜征南謂譚在濟南平陵郯乃東海郯)
(縣從春秋則當作譚以桓公奔莒過郯郯莒相近則當作郯)漢為東平陵縣右扶
風有平陵故此加東文帝封齊悼王子辟光為濟南
侯都此東晉時此城北石虎一夕移於城南有狼狐
千餘隨之迹皆成蹊趙王石虎遂起南寇之計歴代
皆為縣宇文周始廢隋亂土豪李蒲據城歸唐武德
二年置譚州平陵縣以蒲為總管貞觀中州縣相繼
俱廢都督齊王祐反土人李君求房繼伯等據縣不
從抗表以聞太宗嘉之敕曰齊州平陵百姓自隋末
至今常懷忠誠不從寇亂宜加優奬以旌義烈縣依
舊置改名全節其後廢入歴城此城漢為王都唐為
州治故周二十餘里雉堞高峻三齊記以為殷帝乙
之都按書序自契至湯八遷自湯至盤庚五遷並無
都齊者况帝乙乃武乙之子紂之父也武乙帝乙皆
居朝歌逮紂而亡豈在此地城西北有陰地數畝天
色澄霽亦若雲陰迫視則無記謂青州有地鏡水影
蓋亦此類(平陵西北十五里有廢奉先縣城)
鮑城濟南東三十里鮑山下禹裔有鮑叔仕齊食采
於鮑因以為氏鮑叔生叔牙進管仲於齊桓其後世
為齊卿鮑城見三齊記山因城名遺山濟南行記作
□山誤也
臺城濟南東北十三里漢高初封戴野為臺侯又有
平臺城漢縣也在臺城北五十餘里俗曰故軍城
營平城濟南東三十里漢縣宣帝封趙充國為營平
侯隋唐皆置營城縣後廢入平陵餘見郡邑
巨合城濟南東七十五里水經云巨合水南出雞山
北經巨合城耿弇討張步進兵先脅巨里即此自宋
為龍山鎮
祝柯城濟南豐齊鎮東北二里周武王封黃帝之後
于祝春秋祝柯齊邑漢為祝阿縣唐以縣南有廢禹
息城改曰禹城禹城移理遷善村此即祝城也西北
有野井亭郡國志云即齊侯唁公于野井(高唐城見亭館)
陽丘城章丘東南十里漢縣文帝封齊悼王子安為
陽丘侯後漢省至高齊乃以黃巾城立章丘縣
寗戚城章丘東北三十里水經註楊緒水經寗戚城
亦漢孝武封魯恭王子恬為寧陵侯之邑
朝陽城章丘北二十五里漢初封華寄為朝陽侯高
齊廢入章丘隋復置改曰臨濟唐屬齊州宋咸平四
年復省入章丘以其地為臨濟鎮古城在鎮東(杜預云西)
(北有崔氏城丁公邑)
樂安城章丘臨濟鎮東北八十里地志以為漢千乘
郡後更為樂安國乃在高苑此蓋漢元帝封匡衡侯
國耳
亭山城章丘西南六十里宋元嘉中於此置濟南縣
屬頓丘隋開皇初改曰亭山唐元和中省入章丘
菅城章丘臨濟鎮北記引晉太康志以管叔之後封
於此齊滅管故其子孫仕齊愚按書稱致辟管叔古
史謂管叔鮮罪大無後管夷吾出自周穆王至夷吾
始顯豈管叔之後邪鄭州管城乃管叔所封魯有管
邑大夫采地惟齊無管城此即漢之菅城而傳寫致
誤
鄒平故城鄒平西南二十里俗曰趙臺城唐武德初
置縣於此後移理今縣城遂廢
隋濟南城鄒平東北十五里隋開皇中於此置濟南
縣大業初廢入長山
梁鄒城鄒平東南三十五里漢梁鄒縣高齊天保間
自長山界内濟南故城移平遠縣於此城隋開皇初
自此移縣入鄒平
豐齊城濟南豐齊鎮南漢茌縣唐天寶元年改為豐
齊元和十五年廢入長清地産半夏極佳
濟北城長清縣西三十里
盧城長清縣南五十里隱三年齊鄭盟于石門尋盧
之盟杜注云盧盟在春秋前莫知年代盧即齊地濟
北盧縣故城是也
舊州城北舊州城棣州南四十里唐棣州理此城五
代梁刺史華温琪以河水為害又南徙十餘里土人
謂之南舊州城至宋大中祥符四年清河水復犯此
城乃移州北置今理
富平城陽信東南十餘里張安世子延夀徙封之邑
亦名邵城西晉末邵續與段疋磾弟文鴦合兵攻石
勒屯此城元帝以續為平原守後為石季龍所破
陽信古城本縣西南七里俗呼城子務
馬嶺城陽信東十里後魏移厭次理此
大營城濱州西二十五里金人屯兵所築故丁河口
金號鐡門關
榷鹽務州北門外五代之際所置遺跡尚存
鬲城德州西北古有鬲國漢縣
鄃城(音輸)平原西南三十里漢縣屬清河後漢封馬武
為鄃侯即今夏津縣
重平城德平西北三十里漢渤海重平縣後魏大明
間亦置高齊廢入平昌
繹幕城平原西北二十里漢縣屬清河高齊省入平
原
般城鈎般河得名郭璞曰水曲如鈎流盤桓也漢縣
高齊廢後為水毁
厭次古城德州東北二十里本漢富平縣明帝更名
厭次元魏時縣東徙馬嶺此其古城
韓信營平原縣相傳信渡平原襲齊營於此
亭館(上)
益都宣聖廟府城西北隅有摹嶧山秦碑極精製旁
刻云嶧山秦刻磨滅久矣宋初惟江南徐鉉有摹本
贊皇李建中傳寫得之遺余曾祖金紫公傳子孫四
世踰百年靖康建炎兵火相尋舊藏文籍散落殆盡
獨此刻僅存命善工勒于青社郡舍阜昌甲寅河南
李仲坦志下刻云盜發文篋褫去皇帝立國惟初六
字不復敢補上下刻志五節不能備載石雖舋校鄒
嶧摹本有間矣有崇寧經史閣碑(州縣廟學不煩載有古今石則書)
龍興寺府城西北隅修身坊宋碑云寺即田文宅蓋
本唐封演見聞記云青州南城佛寺舊傳孟嘗君宅
有二大鑊造食供客大者容四十石小者容三十石
李伾毁為兵器詳考圖志實非孟嘗君宅乃南史劉
善明宅耳碑陰金人刻曰宋元嘉二年但呼佛堂北
齊武平四年賜額南陽寺隋開皇元年改曰長樂又
曰道藏則天天授二年改名大雲玄宗開元十八年
始號龍興今寺内有飯客鼓架寺東淘米澗南史劉
善明仕宋為北海太守元嘉中青州饑人相食善明
家有積粟自作饘粥開倉賑救鄉里皆獲全濟百姓
呼其家為續命田圖志相傳劉善明宅飯客鼓淘米
澗皆當時事豈善明亦嘗事佛故在宋止呼佛堂後
因捨以為寺且青州城晉羊穆之始築戰國時未有
此城田文何故宅於曠野蓋後人止慕其名謂能飯
客者必斯人而隱没善明之高義不得不辯寺有北
齊八分碑制刻精妙碑陰大刻四字曰龍興之寺蓋
唐人續刻者寺後天宫院古老栢院也有石刻布衣
張在詩云南鄰北舍牡丹開年少尋芳去又回惟有
君家老栢樹春風來似不曾來旁刻云青州教授畢
仲愈元豐六年至洛謁太尉文公公曰昔范諷補之
好論詩嘗曰青州富庶地宜牡丹春時遊樂之盛不
減洛陽古今人作詩者甚多而布衣張在一絶最為
可愛補之為余誦之誠有意思皇祐中余為青守大
書于西廡之壁今三十年矣子歸試往觀之仲愈還
至老栢院其壁已壞因題于天宫院之石柱俾匠者
刻之張生之詩既為四方所傳而詩之所自不可不
知也故具書公語而刻于左
城隍廟龍興寺東耆舊相傳金正大間益都有潘府
尹者暮見城隍來謁曰公昔典漕枉殺二人今以相
付即有二鬼相隨驅之不去逾年尹死今上清宫潘
尹故宅也柱上猶有斮鬼刀痕事極可怪如近歲濟
南憲司有徐好古僉事由分司歸常鬱鬱不語一夕
家人熟寐好古忽起抽刀先殺其妻又殺其長子婢
媵死者數人惟幼子突窗間得逸徐乃自屠出腸而
死竟不知其故其居宅後棄為照磨廳事愚到官始
毁之而建架閣庫焉此事衆所目擊四方共聞潘尹
事亦不誣矣慮刑者可不戒哉廟亦隨郡皆有亦
不煩載餘如東嶽行祠府君三陵諸祠皆然
普照寺府東北隅美政坊古名皇化寺偽齊劉豫改
名普照相傳南燕主慕容行宫金大定碑刻存焉寺
後東陽陵慕容德虚葬之冢近歲始為人所平
太虚宫普照寺南初金季有全眞道士丘長春自棲
霞西入關過益都知府事徐君館之長春相其宅曰
此福地也徐即施與之遂卜築焉井鹵不食使弟子
詛茶投之即成甘泉
海岱樓府城内其西宣慰司公署皆金統軍司衙也
金人有榮鎮中和二堂
范公亭府西門外文正公知青州有惠政洋溪側出
醴泉公搆亭泉上民感公德皆以范公目之燕談云
環泉古木蒙密塵迹不到去㕓市數百步如在深山
中幽人逋客往往琴詩試茗於其間真如物外之遊
也最為營丘佳處歐陽文忠公劉貢父張禹功蘇唐
卿諸賢多賦詩刻石置亭中其後金人亦有醴泉碑
兵後俱亡
表海亭府城北南洋橋北惟古臺存焉取左傳世胙
太公以表東海為名不知創於何代自歐陽文忠公
知青州已有詩近代任君謨詩有石刻兵後不存有
錄之者並載於後
富相亭府南瀑水澗側富文忠公知青州所建歐公
游石子澗詩謂富相公創亭後人又建冰廉堂皆廢
微醉翁筆先賢遺跡殆將氓焉
武成王廟府北舊城内有宋大中祥符元年眞宗御
贊碑存焉
碑亭舊城北世祖皇帝平李璮後賑卹青人民立聖
德碑翰林閻復子靜文
國王廟舊城北王名穆呼哩招降李全有德於青人
故立廟
郭大夫廟齊記補曰劉裕既平廣固城齊人郭大夫
相水土勸羊穆之築東陽城為青州後人為大夫立
廟于雲門山前或云益都城在山陰其雲門劈山皆
始城者疏鑿以宣風氣審爾豈大夫所為乎府東五
十里洱水東岸有郭朴墓碑土人以為即大夫之塋
也
三元閣舊府城内寇萊公典郡日所建今廢
羅漢洞府西山中疑即齊記補所載七級禪寺
常將軍廟臨朐穆陵關上齊記補曰將軍秦昭宣帝
時為大峴戍主建元中戰殁後人立廟此山皆石為
之按通鑑晉孝武太元九年謝玄乘秦亂遣兵攻青
州降之時符堅建元二十年也將軍蓋與玄戰死唐
沈亞之沂水雜記又云沂水北一百里有將軍峴甚
靈民置祠路左將軍曾為五郡牧姓常名玄通因築
城失主將意斬之其屍數日不仆有臺曰立屍臺臺
西南曰鞍山山北有關曰穆陵關李師古不臣作鎮
于此元和初罷之南有沂山山有廟即東安公也沂
州刺史每春月禱于是山山有谷九十九所河分八
大曰沂曰汶汶東注濰沂南流入清沂山東南有山
曰太平山頂平可八九十里頃歲有寇曾居之山北
十餘里有樹五壇此亞之記所說常將軍事跡與齊
記補不同而齊記補近是今兩存之五壇者劉裕伐
南燕兵過大峴而喜曰兵已過險士有必死之志餘
糧棲畆人無匱乏之憂彼已入吾掌中矣遂設祭天
五壇遺址尚存
冶官祠臨朐南冶原酈道元曰熏冶水出西溪溪上
有冶官祠廣雅云金神謂之清明蓋古冶官故取稱
焉水色澄清特異中有古壇邃岸凌空疎木交合先
公太和中作鎮海岱余總角之年侍節東州此實栖
游勝地澠水燕談曰青之南有冶原昔歐冶子鑄劔
之地山竒水清旁無人烟叢城古木氣象幽絶富韓
公之鎮青也聞劉孟節先生累官不起欲隱此地乃
為築室泉上為詩以贈曰先生已歸隱山東人物空
古碑猶存而境物因人之勝則蕩然矣
阿育王塔臨淄城西高僧傳石虎於臨漳修治舊塔
少承露盤佛圖澄曰臨淄阿育王塔地中有佛像承
露盤虎掘得之齊記補云唐太和中建寺五代無棣
僧道圓居之與宋太祖有舊加號蓋國大師增塔為
十二級祥符中更名廣化寺又載黃康弼詩云齊野
非吳渚支郎是子陵釣臺千古月寶塔萬年燈又臨
淄東南天齊淵側有石佛三尊各長丈有八尺不知
年代
古天齊觀臨淄城内金大定間道士楊善淵卜此地
建三清觀掘得古磚志云大齊丙戌二年南郭石羊
巷楊道圓施花塼三千在天齊觀因知此地高齊時
天齊觀故基也今南郭石羊猶存
吕仙翁祠博興城内祠即韓氏酒罏仙翁嘗飲于此
書屋壁云吕嵓獨酌洞濱宣和壬寅六月書凡十三
字後盜焚民居殆盡惟韓氏室完土人因名為辟火
符靖康間邑人乃於社稷壇碑陰模勒仙書立於祠
前社稷碑亦宣和間物圖志攷訂極為精妙可為後
法愚按仙翁游人間多稱回道人如沈東老詩類是
也惟此顯書姓名賓字復加水豈以辟火而然邪州
北三十里居民張氏家亦有祠擣衣石上隱然飛劔
形影
錦秋亭博興東南城上中統間邑人所建取坡詩命
名蓋齊地菑時般濼衆水瀦為馬車瀆以入海博興
宛在水中舟檝交通魚稻成市昔常過之愛其風水
絶類江南賦詩亭上云霜風收綠錦萬頃水雲秋海
氣朝成市山光晩對樓舟車通北闕圖畫入南州且
食鱸魚美吾盟在白鷗其鱸雖小亦四腮不減松江
有蓴菜齊人皆不識目鱸為豸魚云
孔北海祠濰州公署後北城上宋政和四年太守安
陽韓公建又有論古堂亦韓所搆今皆廢論古堂碑
略云學術如逢紛庸譚郎宗鄭康成甄宇徐房徐幹
孝友如淳于恭王裒王閭吕元蕳節義如禽慶王修
杜公贇正直如羊融周澤王義是儀韓載操尚如公
沙穆邴原王昕隱德如逢萌管寧知人如郎顗高構
高義如孫嵩劉敏元政事如滕撫張允濟皆足以振
揚英聲扶持風教接邦人于道裒其像而繪之名其
堂曰論古掖縣簿劉杲卿文與祠堂碑金人修城記
三碑並立於城上州署扁曰靖恭亦有政和石記存
焉
玉清宫濰州城北丘長春弟子尹清和建長春在漠
北還書誡清和曰勿化小末人出家蓋道非薄質可
受亦名言也書有石刻存焉
寒亭濰州東二十五里夏諸侯寒伯明之國寒浞者
伯明之讒子也伯明棄之有窮后羿收之以為己相
浞遂殺羿因羿室生澆及豷使澆殺斟灌以伐斟尋
滅夏后相后緡逃歸有仍生少康焉有田一成有衆
一旅能布德兆謀以收夏衆卒滅寒浞復禹之績此
寒國也自古圖志皆載寒亭而俚俗之談極陋以齊
無志書故也
斟亭通志云濰州東南五十里古斟尋國漢北海郡
亦有斟縣京相璠曰斟尋去斟亭七里杜征南云夀
光縣東南亦有灌亭今按惟夀光之灌亭濰州之寒
亭在焉餘皆廢蓋古人圖志詳明故國廢城皆立亭
以為表志後世蕩析不存為可惜也
信公祠澠水燕談云蕭榔字大珍後梁宗室為青州
刺史有惠愛篤信於民及死民為立祠千乘縣西諡
曰信公嘉祐中祠廢重修今有信家莊
蓋公堂密州城内東坡建記以醫為喻意在介甫比
聞為勢家所奪碑記恐不存矣欽按曹参百戰餘勇
宜其剛銳自視無前及為齊相乃能賓師蓋公以清
靜化民稱為賢相後世武夫健將能若是乎此古人
所以不可及也
超然臺密州北城上坡記曰城之北因城以為臺舊
矣稍葺而新之余弟子由適在濟南聞而賦之且名
其臺曰超然石刻具存
城陽景王廟莒州城内祀漢朱虚侯劉章章齊悼惠
王子誅呂有功文帝封為城陽王漢時惟高廟有神
靈王莽畏而毁之城陽廟亦靈異琅邪王京遷都避
去赤眉軍中猶鼓舞之蓋其英烈之氣有乃祖之風
廟久廢州署内有古槐半體如枯槎而根葉敷茂相
傳是章手植益都舊城北南陽水上古亦有廟遺址
尚存
馬𡺸山神祠莒州南馬𡺸山宋政和四年敕額惠感
廟
夷吾亭蒙陰西北堂阜鮑叔解管仲縛於此今名憚
阜音轉也
庸生廟膠州城西門外冢在廟旁而地記又云庸生
宅在掖縣非是
石臼島龍祠膠州海邊宋紹興三十一年封右順侯
賜威濟廟後金主南侵遣舟師由海道趍兩浙宋將
李寶遇於膠西海口禱于神祠得風助順遂殪金師
故加封
靜治堂沂州公署後堂宋人建有元祐六年新剏蓮
花漏碑云刻漏之法莫如燕公潼川之制訪求得之
於營丘之白門蓋歐陽文忠公因燕公之舊而新之
者又参取翰林蘇公子瞻所為彭門記者而制焉靜
治堂後舊有香林館思賢堂雨聲軒三休亭平野亭
惟静治平野三休在焉至元初碑云宋時郡治堂宇
壯麗耆舊猶能道之兵後焚毁無遺僅存而可攷者
惟金防禦使鄭景純一碑而已景純有南柯子十愛
詞石刻王黃華兩聲軒碑亦存
普照寺沂州城西金皇統四年仲汝尚碑云當子城
西南有古臺臺西有廢池耆舊相傳臺曰曬書池曰
澤筆東晉王右軍故宅也往歲得斷碑于土中謂招
提復興于後魏唐賜額開元宋崇寧初詔改為天寧
萬夀禪寺逮廢齊居攝專用苛政理國知衆不附尤
狹中多忌凡浮屠老子之居一切廢革遂易天寧為
普照云按寰宇記此名永嘉臺琅邪王睿所築與此
不同記又云沂州東北三十八里故臨沂城南有王
導故宅亦無跡可攷
柳毅廟沂州艾山宋元豐二年封靈鎮侯政和五年
賜額昭應
酺神廟艾山東厚丘城側周禮族長祭酺酺災害神
主生蝝螟故祭之因合衆飲酒後世遂有酺賜
蒼山廟沂州南蒼山宋元豐三年封豐德侯政和六
年賜額靈豐
昭濟王廟費縣蒙山神宗熙寧八年賜額靈顯廟封
潛應侯元祐七年進封公大觀二年封昭濟王政和
五年封昭濟惠民王
顔魯公祠費縣東門外宋職方員外郎曹輔碑云公
有廟在費東五十里諸滿村元祐六年楊元永為邑
建新廟于此定海主簿秘書省校對黃本書籍秦觀
書丹碑陰復刻米芾書云公之使賊也謂餞者曰吾
昔江南遇道士陶八八得刀圭碧霞餌之自此不衰
嘗云七十後有大厄當會我于羅浮山此行幾是後
公死于賊歸葬偃師北山有賈人至羅浮山觀道士
奕託書至偃師北小顔家及往訪之則塋地守冢蒼
頭識公書大驚家人卜日開壙棺已空矣元祐二年
九月余游吳興適覩邦人新公之祠因得謁拜公像
嘗閱洛中紀異載公前事刻于碑陰以貽續仙傳者
云又王仁裕玉堂閒話載公遭難後十餘年家僕於
洛京見公衣白衫張蓋歸城隅萊園有破屋數間僕
隨入拜之公出懷中金十兩以寄其家戒僕勿與人
言公之子亟至但見滿目榛蕪而已時人皆云魯公
尸解得道然此或即一事而記有異同公英烈之氣
在天地間非仙即神則無足疑者
二疏宅嶧州東四十里羅滕城墓亦在焉城周五六
里土人指以為宅按二疏歸鄉里顧有舊田盧娛樂
終身不為子孫增益産業寧有如是之宅乎即城内
古寺其故基也海州有景疏樓
絃歌堂滕州公署後子游之武城近在州東故取名
(宋人有鄒堂以山谷鄒&KR0757;取名又有公堂見坡記今並廢)
性善書院滕州城内
伏羲廟滕州染山愚按顓臾風姓實司太皡之祀鄒
魯有廟是也伏羲都陳謂州東鳬山有墓則非也
陶朱公廟滕州陶山按陶本作桃即古之華菜山也
後人因陶之訛遂以祠陶朱
趙盾祠滕州高山唐元和志盾祠在絳州太平縣宋
會要在府州府谷縣皆晉地今此有祠何也且宣子
固晉之賢大夫董狐以其亡不出境還不討賊為法
受惡書曰弑君孔子韙之所以戒萬世亂臣賊子之
黨也後世乃廟而祀之賊黨何所懼乎盾祠當毁(又寰)
(宇記長青縣東北有盾墓亦後人附會自宋有天下譜系趙孤祠墓之衍蓋由此也)
子思書院鄒縣城内
鄒國公廟鄒縣城内地名因利溝謂即孟子故宅宋
元豐五年封政和五年詔孟子廟以樂正子配享公
孫丑以下從祀其封爵樂正子克利國侯公孫丑夀
光伯萬章博興伯浩生不害東阿伯孟仲子新泰伯
陳臻萊伯充虞路樂昌伯屋廬連奉符伯徐辟仙源
伯陳代沂水伯彭更雷澤伯公都子平陰伯咸丘蒙
須城伯高子泗水伯桃應膠水伯盆成括萊陽伯季
孫豐城伯子叔承陽伯
靈貺廟鄒縣嶧山神祠宋大中祥符元年封靈岩侯
崇寧四年賜額
齊乘卷四
