齊乘卷三元于欽撰
郡邑
禹貢别州以山川定經界後世地理家宗之漢志主
于郡國凡山川事蹟附于州縣之内世史宗之齊乘
者地理之書也其於山川則法禹貢導之而未盡者
依史例亦附見于郡邑之下云
益都路禹貢青徐二州之域春秋戰國之齊及魯東
楚北之境秦齊郡琅邪之地漢初子肥王齊有七十
二城都于臨淄後置青州刺史領郡國有九此為齊
郡北海千乘及徐之琅邪東海郡地武帝封子閎為
齊王策曰嗚呼小子閎受兹青社蓋古者以太社五
色土隨方封國使立社故齊有青社之稱後漢魏晉
又為齊國樂安高密城陽郡地而青州刺史竝理臨
淄永嘉之亂刺史苟晞棄青州漢將曹嶷據之以臨
淄平夷難以禦敵乃於堯山南築廣固城以居降于
東晉尋為石勒所陷後為段龕所據自稱齊王慕容
恪滅趙克青州苻堅并燕盡有齊地堅敗苻朗以州
降晉改置幽州以辟閭渾為刺史鎮廣固隆安四年
為慕容德所陷德都廣固稱南燕王子超為劉裕所
滅裕留羊穆之為刺史夷廣固城而歸穆之乃築東
陽城為青州宋置青州□理歷城後理東陽又移理
臨淄後併冀州琅邪皆没於元魏魏置青州及北徐
州高齊因之宇文周并齊置齊郡樂安北海改北徐
為沂州隋竝廢之大業初復為北海高密琅邪三郡
之地唐武德二年置青州總管府領州八此為青密
沂三州屬河南道七年改為都督府天寳元年罷都
督府改為北海郡乾元元年復為青州置平盧淄青
節度石晉開運初為防禦州天福十二年復為平盧
節度宋為青密濰沂四州屬京東東路淳化五年改
青州為鎮海軍(按會要太宗命曹彬為青州節度使中書奏云唐乾元中侯希逸為平盧)
(節度本平州之地屢為賊所廹希逸率將士破賊又為奚虜所侵乃拔其軍二萬餘人且戰且行逹青州)
(詔就加希逸為平盧淄青節度使自是迄今淄青節鎮皆帶平盧之名今青州頗為重地請以鎮海為額)
(從之詔曰眷彼營丘控於東夏太公開四履之地小白舉九合之師忠烈猶存風流可尚宜改總戎之號)
(用旌表海之邦青州平盧軍改為鎮海軍)開寳五年升密州為安化軍節
度元祐三年改安化為臨海軍政和元年以青州為
齊郡金初屬偽齊後升為益都府太抵魏晉已前青
州總治全齊為方牧之寄隋唐以䧏止同列郡故金
太常卿范拱中和堂記云漢興田肻陳東秦形勝高
祖納之大封同姓逮至有唐分天下為十道以青隸
河南止稱北海郡舉全齊之都會委之庶僚不擇重
臣以為方伯此規畫之失也宋懲唐失升為帥藩總
治八州由是益都復為重鎮然不升府號尚處濟南
東平之下亦未為得也金於是始建府名立東路總
管以十三州隸焉愚按此說非是漢祖初定天下三
齊之地與關中懸隔千里非親子弟勿王懲信布也
然封三庶孽分天下半亦足致亂漢初制度未必盡
善唐之十道先儒謂遠不畔古近不違今其後禍亂
猶階藩鎮唐制豈短于宋乎國朝沿金制以東齊業
李全父子遂致跋扈擇重臣為方伯豈長策乎今益
都以東傅海皆割入寧海般陽南則益以滕嶧東西
不數百里南北僅千里焉此亦犬牙之勢也元領散
府一州十三縣三十六司候錄事司各四癸丑年廢
各州錄事司候入倚郭縣丁巳年行長山縣廢入高
苑縣至元二年割登萊二州八縣入般陽廢行淄州
淄川縣入益都縣行泰安州泰安縣入沂水縣蘭陵
縣入嶧州三年廢益都散府入本路昌樂縣入北海
縣九年割出寧海州及牟平文登二縣延祐三年增
置蒙隂縣今領州八錄事司一縣二十一隸府者六
隸州者十有五東至即墨五百七十里西至般陽
路一百四十里南至邳州七百八十里北至濱州利
津縣二百一十里東南到淮安路海寧州六百四十
里東北到海二百一十里西南到濟寧路八百里西
北到河間路六百五十里到大都驛程一千三百五
十里徑九百里府城五門周二十里俗稱南陽城
北城為東陽城東西長而南北狹兩城相對抱洋如
偃月因洋以為隍因其崖以為壁蓋古者合為一城
或皆羊穆之所築或後人增葺未可知也輿地記曰
北齊移益都縣入青州以城北門外為治所唐通典
曰今之青州理在益都縣歐陽公表海亭詩注曰南
洋北洋河一在州中一在城外曾肇南洋橋記曰東
陽城府治之北城也由此推之明是一城古昔全盛
之時初無棄地靖康兵燼之餘金人止據北城立府
後徙南城遂為瓦礫之區耳齊記補曰天會中北城
頽廢移州治南陽城為益都府愚按南陽酈道元通
為水名北齊嘗為龍興寺名其為城名不知所據(天會)
(金大宗之年齊記補謂是章宗時臨淄李餘慶之筆餘慶爵至開國編書如此則餘慶之文筆可知已或)
(云後人託名以傳未必然也)
錄事司司府城内戶役初本路及沂密二州皆設錄
事司濰膠莒滕四州皆設司候司癸丑年並廢入倚
郭縣惟隨路置焉
益都縣(中)倚郭本漢侯國武帝封菑川王子胡為益
都侯故城在壽光縣南今縣境乃兩漢廣縣地屬齊
郡晉廢廣縣曹嶷築廣固羊穆之築東陽皆其地元
魏於夀光益城置益都縣高齊移入青州城北門外
為治所隋之北海郡唐宋之青州並理此宋以前止
為縣名金因升為府號仍置縣屬焉國朝因之至元
二年廢臨淄臨朐二縣并顔神鎮之行淄川縣入此
縣後復置臨淄臨朐二縣顏神鎮止設巡檢而來隸
焉初以北門外為治所後移府城
臨淄縣(下)府北五十里古營丘齊都也晏子曰先君
太公築營之丘謂築邑此地漢初齊悼惠王都此後
置齊郡後漢魏晉為齊國青州理此元魏為齊郡高
齊廢入益都縣隋開皇十六年移高陽縣理此改為
臨淄縣屬北海郡唐宋並屬青州金屬益都府國朝
至元三年廢入益都縣十五年復置(元和志云縣理即臨淄古城然)
(則唐縣在古城今縣理小城相去僅十里疑亦金亂所徙)
臨朐縣(下)府南四十五里古伯氏駢邑縣北七里有
伯氏冢通典云古東陽城一名凡城左傳晏弱城東
陽者是也漢置臨朐縣屬齊郡以縣東朐山取名晉
省入昌國縣隋開皇六年改為逢山縣大業初改曰
臨朐屬北海郡唐宋並屬青州金屬益都府國朝至
元二年廢入益都縣十五年復置
高苑縣(下)府西北百六十里漢初封丙猜為高宛侯
後為縣屬千乘郡後漢晉屬樂安國高齊改曰長樂
隋開皇十八年改曰會城大業初復曰高苑屬齊郡
取高宛故城為名唐宋並屬淄州宋景德三年以縣
置宣化軍熙寧三年軍廢縣復來隸即縣置宣化軍
使金亦屬淄州國初屬行淄州至元二年行淄州廢
始來隸通典有漢被陽城又為狄縣地田儋兄弟殺
狄令起此安帝永初二年改狄為臨濟其後省入高
苑故城在縣南
樂安縣(下)府北九十里漢千乘郡樂安縣元帝封丞
相匡衡樂安侯後漢屬樂安國晉屬樂安郡隋省入
千乘縣開皇三年移於廣饒城屬青州今縣理也唐
武德二年於此置乘州八年廢之縣仍屬青州宋因
之金改曰樂安屬益都
夀光縣(下)府東北七十里應劭曰古斟灌國禹後也
(古城在縣東說見古迹)漢為夀光縣屬北海郡文帝十八年置
菑川國後漢併入北海菑川故城在縣西隋開皇六
年於縣北十里博昌故城置夀光縣唐初屬乘州後
屬青州宋因之金屬益都
博興州(下)府西北百四十里古薄姑地東南有薄姑
城與漢博昌城相近十三州記云昌水其勢平博漢
置博昌縣屬樂安國高齊省之移樂陵縣理此(寰宇記樂)
(陵故城在縣東十二里)隋開皇十六年復為博昌屬北海唐屬
青州五代唐避李國昌諱改曰博興宋金因之歷代
止為縣國朝升為州
濰州(下)府東百三十里春秋戰國皆屬齊秦屬齊郡
漢平夀縣及下密桑犢地屬北海郡後漢省桑犢餘
屬北海國晉為濟南郡(輿地記曰晉濟南郡領平夀下密膠東即墨祝柯五縣而)
(以平夀為郡治考其屬邑乃漢北海平原膠東地非濟南地也)元魏復北海郡高齊
改高陽郡隋開皇十六年置濰州大業末年因賊陷
俱廢唐武德三年復置濰州領北海漣水平夀華池
成都下密東陽寒亭濰水汶陽膠東營丘華苑昌安
都昌城平十七縣後六年唯存北海營丘下密三縣
餘並廢八年州與營丘下密二縣亦廢惟以北海縣
屬青州宋建隆三年置北海軍乾德三年升為濰州
政和元年又改為北海軍金復置濰州屬益都元領
縣三昌樂廢領縣二曰北海曰昌邑以北海為治所
北海縣(下)倚郭應劭曰古斟尋國禹後也漢為平夀
縣屬北海郡又有斟縣後漢屬北海國晉以平夀置
濟南郡元魏後以為北海郡高齊改曰高陽隨初罷
郡置下密縣於廢郡城開皇十六年於縣置濰州大
業末州廢移下密於此置北海縣唐武德二年以縣
置濰州八年州廢省下密入北海屬青州宋初屬北
海軍後屬濰州金因之國朝至元三年廢昌樂縣入
焉按昌樂即漢之營陵縣廢城在縣西元魏時嘗曰
營丘非臨淄之營丘也
昌邑縣(下)州東七十五里古鄑城左傳莊公元年齊
遷紀之鄑城漢志云在都昌西此漢都昌縣屬北海
郡高祖六年封朱軫為都昌侯後漢屬北海國(古城在縣)
(南寰宇記曰都昌古城齊頃公封逢丑父食邑漢魏晉為縣後廢今為昌邑縣又云都昌漢更立昌邑縣)
(魏晉因之按漢志武帝天漢四年更山陽為昌邑國楊震傳昌邑故城在兖州金鄉縣西北不應在此何)
(故自相矛盾故俚俗因此誤以為昌邑令王密懷金之地)隋曰昌都唐廢入北海
縣宋乾德間即唐安鄉建昌邑縣屬濰州(金皇統題名牌云)
縣邑拒海五十里濰水之下流也韓信傳又曰臺昌
漢末孔北海為黃巾賊管亥所圍太史慈約昭烈救
之於此
密州(下)府東南二百八十里戰國齊地秦為琅邪郡
漢為琅邪高密城陽三郡地後漢屬琅邪北海國晉
屬城陽郡元魏屬高密永安二年改置膠州隋開皇
五年改為密州大業初州廢復為高密郡五代漢為
防禦州宋因之開寳五年升安化軍節度元祐三年
改臨海軍領縣五金割莒縣置莒州領縣四國朝以
膠州高密二縣置膠州領縣二曰諸城曰安丘以諸
城為治所(州理有中外二城外城漢東武城也其中城後魏築以置膠州隋改密州並理此城)
諸城縣(下)倚郭左傳莊公廿九年城諸古城在縣西
漢為東武琅邪之郡治後漢屬琅邪國晉屬東菀郡
元魏屬高密郡隋開皇三年罷郡屬膠州五年改膠
州為密州縣仍屬焉十八年改東武為諸城縣大業
初復屬高密郡唐屬密州宋金皆因之
安丘縣(下)州西百二十里古根牟國漢高初封張說
為安丘侯後置縣有兩安丘一在北海一在琅邪後
漢止在北海曰古渠丘今縣鄰北海非琅邪之安丘
矣元魏屬東菀郡宋屬南平昌元魏屬膠州高齊天
保七年省隋開皇十六年分昌安縣於牟鄉城置牟
山縣牟鄉古根牟國也大業二年省昌安改牟山為
安丘縣三年移於漢平昌城唐武德六年移今理乾
元二年以安祿山亂改名輔唐五代梁開平二年復
為安丘後唐又名輔唐石晉避諱改曰膠西宋開寳
四年復曰安丘金因之並屬密州
膠州(下)府東三百五十里本漢琅邪郡黔陬高密不
其縣地後漢屬北海國晉屬城陽元魏置膠州於高
密郡隋開皇初改膠州為密州並理諸城十六年置
膠西縣屬高密郡唐武德元年省膠西入高密以其
地為板橋鎮宋元祐三年復置膠西縣移臨海軍理
此金亦為膠西縣屬密州國朝至元二十四年以縣
置膠州以高密即墨來隸
膠西縣(中)倚郭古介葛盧國左傳襄公廿四年齊崔
杼伐莒侵介根杜注云黔陬東北計基城號介國漢
文帝分齊立膠西國封悼惠子卬為膠西王都高密
此漢黔陬縣地晉屬城陽元魏屬高密後屬平昌郡
隋置膠西縣大業初省黔陬入焉唐省入高密以其
地為板橋鎮宋元祐三年復置屬密州又移臨海軍
理此金因之大德年間東嶽廟碑云臨海軍治膠西
為東武劇邑蓋控東南海道風颿信宿可至吳楚
高密縣(下)州西北五十里禹初封國春秋萊之夷維邑
也(即漢夷安城)漢文帝十六年置膠西國宣帝本始元年
更名高密光武封鄧禹為高密侯地屬北海宋孝武
併北海後屬高密高齊省之隋復置屬密州大業初
罷州復屬高密郡唐武德六年移高密治夷安城亦
屬密州宋金因之漢淳于縣本春秋之州國高齊省
入高密曹參傳又為假密濰水所經信參擊龍且地
即墨縣(下)州東北百二十里戰國田單所守城臨墨
水故名漢即墨縣屬膠東國後漢即墨國屬北海郡
晉屬濟北郡高齊省之隋開皇十六年於古不期城
東北二十里置今縣屬萊州(古即墨城在今縣西朱毛城是)唐宋金
因之
莒州(下)府東南三百二十里本漢琅邪東莞東安地
晉改東安為沂水縣又為南青州宇文周改曰莒州
皆在沂水縣隋大業初廢之唐武德五年置莒州貞
觀八年廢以莒縣屬密州沂水屬沂州宋因之金升
莒縣為莒州屬益都府改日照鎮為縣併沂水來隸
國朝因之又析沂水置蒙隂領縣四曰莒曰沂水曰
日照曰蒙隂以莒為治
莒縣(下)倚郭古莒國地志曰周武王封少昊之裔兹
輿於莒始都計(膠州南計斤城)春秋隠二年莒人入向向莒
縣也傳三十世至子朱號渠丘公為楚簡王所滅地
入于齊燕樂毅破齊惟聊莒即墨三城不下漢莒縣
屬城陽國文帝封朱虚侯章為城陽王都莒光武併
入琅邪魏城陽郡徙治東武莒仍屬焉晉太康十年
割莒縣屬東莞惠帝徙東莞郡理莒城南燕桓遵為
徐州刺史鎮莒劉裕北伐遵舉城䧏元魏亦以莒屬
東莞高齊罷東莞郡以莒東莞二縣屬東安隋開皇
初屬莒州大業初屬琅邪郡唐武德五年屬莒州貞
觀八年屬密州宋因之至今置莒州以縣屬
沂水縣(下)本春秋莒魯所争之鄆邑十三州記曰魯
昭公所居為西鄆在束平莒魯所争為東鄆在此杜
預亦云城陽姑幕縣南有員亭俗變其字即鄆也漢
為東莞縣即今縣城南燕於此置縣元魏孝文改為
新泰隋開皇四年改曰東安十六年於古蓋城别置
東安以此為沂水縣屬琅邪郡唐宋並屬沂州金屬
莒州國朝至元二年廢行新泰縣入此延祐三年復
析置蒙隂(州西北七十里)
日照縣(下)州東南百五十里海濱十里蓋漢海曲之
地宋元祐二年置日照鎮屬密州金升為縣屬莒州
南接淮安贛榆縣界有孤奎石駝山
蒙隂縣(下)州西北二百二十里蒙山北二十五里漢
屬泰山郡後漢省之晉復置屬琅邪高齊省入新泰
縣唐初置屬泰山後亦廢入新泰宋金因之國朝至
元二年廢行新泰縣延祐三年析沂水之新寨鎮置
此縣
沂州(下)府南五百里春秋齊魯二國之境秦漢琅邪
東海郡地初吕后封劉澤為琅邪王文帝徙澤王燕
以琅邪為郡領縣五十一後漢復為國封皇子京為
琅邪王自諸城徙都開陽故城是也晉武咸寧三年
改封東莞王伷王琅邪薨子覲嗣薨子睿嗣是為東
晉元帝即位于江東於琅邪郡城東北置發干戍以
南軍鎮之後為石勒所陷乃於丹陽江乘縣别立南
琅邪郡元魏莊帝置北徐州即今州理城也宇文周
改為沂州隋改為琅邪郡大業末為徐圓朗所據唐
武德四年平圓朗置沂州天寳元年復為琅邪郡宋
金並為沂州沂水經其東南淮泗舟楫通焉領縣二
曰臨沂曰費以臨沂為治所
臨沂縣(中)倚郭本魯地春秋城中丘在縣東北漢屬
東海郡後漢及晉屬琅邪國元魏改屬郯郡高齊省
隋開皇十六年置臨沂縣於古郈城(在今縣東二十六里)大業
二年移縣於州理唐屬沂州宋金因之
費縣(下)州西北九十里魯季氏之邑漢為縣屬東海
後漢為國屬泰山晉屬琅邪國自宋至隋並屬琅邪
郡大業末為賊所破唐武德四年重置屬沂州寰宇
記曰漢費縣理祊城元魏太和間自祊城移縣理陽
口山隋開皇三年復移入祊城今縣理是也
嶧州(下)府西南七百五十里古鄫國通志曰鄫亦作
繒姒姓子爵夏少康封其少子曲烈于鄫傳國至春
秋襄公五年莒滅之鄫太子巫仕魯去邑為曾曾晳
曾參其後也古鄫城在州東八十里此漢承縣地也
(胡氏大紀曰莒女為鄫夫人取莒公子為後與黃歇進李□之妹於楚王吕不韋獻邯鄲之姬於秦公子)
(其事雖殊其欲滅人之祀而有其國則一也故書莒滅鄫)漢承縣屬東海郡(承時證切)
晉惠帝分東海郡之蘭陵承戚合鄉昌慮五縣置蘭
陵郡理承縣隋開皇三年罷郡以承縣屬徐州十六
年以縣置鄫州大業二年省鄫州及承縣移蘭陵置
於廢鄫州城屬徐州後為山賊左君衡所破唐武德
四年復置鄫州又改蘭陵為承縣貞觀六年廢鄫州
以縣屬沂州宋因之(唐承縣仍理鄫州城至宋移理今縣)金改曰蘭陵
屬邳州國朝升嶧州初以蘭陵為倚郭縣至元二年
省
滕州(下)府西南八百里漢晉蕃(音皮)鄒二縣地屬魯國
唐宋則徐兖二州之縣金始置滕州屬東平府元領
縣三至元初割沛縣入濟寧路領縣二曰滕曰鄒以
滕為治所
滕縣(下)倚郭古滕國小邾左傳曰郜雍曹滕文之昭
也文王子錯叔繡所封三十二世為齊所滅漢初夏
侯嬰為滕令號滕公因秦縣也後置蕃縣屬魯國至
武帝移置公丘屬沛郡晉廢公丘入蕃還屬魯國又
置蕃郡高齊廢之隋以其為滕舊都故改蕃為滕縣
屬彭城唐屬徐州宋屬鄆州金以縣置滕州
鄒縣(下)州北百里古邾國通志云顓帝玄孫陸終氏
第五子晏安賜姓曹封于邾子孫以邾為姓周武王
封晏安之裔邾挾為附庸自挾至儀父十二世始見
春秋儀父附從齊桓定霸有功進爵稱子十四世邾
文公遷于繹改稱鄒趙臺卿曰至孟子時改曰鄒矣
改說非也按六書故邾鄒同聲之轉也春秋時邾莒
用夷故邾謂之邾婁婁有二音合閭音為邾合樓音
為鄒此本邾國耳後為楚宣王所滅遷之江夏故黃
州黃岡縣有邾城古鄒國則别見濟南此兩漢屬魯
國晉廢南平陽入此縣屬魯郡隋因之唐屬兖州宋
屬襲慶府金屬東平府
般陽府路禹貢青州之域萊夷作牧之地周禮職方
之幽州春秋戰國之齊秦屬齊郡漢晉則為濟南樂
安東萊郡地元魏高齊為東清河郡及光州東牟之
境隋屬齊郡及淄萊二州大業初淄州併入齊郡萊
州為東萊郡唐武德元年置淄州四年置萊登二州
天寳元年廢淄州為淄川縣改萊州為東萊郡登州
為東牟郡並屬河南道宋置淄萊登三州屬京東東
路金屬益都國初淄州屬濟南登萊屬益都中統五
年置淄州路登萊二州來隸至元二年改為淄萊路
廿四年改為般陽府路元領縣六至元初割鄒平屬
濟南高苑屬益都二州帶入八縣今領州二領錄事
司一縣十二隸府者四隸州者八東到益都路百
四十里西到濟南路二百二十里南到萊蕪縣百六
十里北到高苑縣百三十里東北到臨淄縣九十里
東南到沂水縣二百五十里西南到泰安州二百六
十里西北到青城縣百五十五里到大都驛程千二
百一十里
錄事司沿革與益都路同
淄川縣(中)倚郭本漢般陽縣在般水之陽屬濟南郡
後漢屬齊國晉省之宋元嘉五年改貝丘縣於縣置
清河郡高齊廢郡以貝丘屬齊州隋開皇十六年以
縣置淄州十八年改貝丘為淄川縣大業初州廢縣
屬齊州唐武德元年復置淄州縣屬焉又析置長白
縣六年省宋金因之
長山縣(中)府北六十五里古於陵地(按史記索隠曰孟子云陳仲子)
(兄為齊卿仲子以為不義乃適楚居於陵楚王聘以為相仲子逃去為人灌園然則於陵又在楚地何也)
漢置於陵縣屬濟南郡故城在縣南魏晉因之宋武
於此僑立廣川郡改為武強縣高齊改廣川為平原
郡隋開皇三年廢平原郡移武強縣入廢城屬冀州
十六年分置淄州縣仍屬焉十八年改武強為長山
縣以縣南長白山名大業初廢淄州以縣隸齊州唐
武德元年置鄒州縣又屬焉八年鄒州廢仍屬淄州
宋金並因之
蒲臺縣(中)府東北二百里古有鬲氏國羿殺夏王相
其臣靡奔有鬲後與鬲君滅浞立少康漢千乘郡濕
沃縣後漢為鬲侯國屬平原三齊記曰秦始皇東遊
於臺下縈蒲繫馬今蒲生猶有縈者臺在濱州東去
此四十里名曰秦臺隋開皇十六年置蒲臺縣屬渤
海唐屬淄州景龍元年屬棣州五代周世宗復屬濱
州宋太中祥符五年省入渤海以其地為蒲臺鎮金
復置縣屬濱州國初因之中統五年來隸
新城縣(中)府北八十里本長山縣之驛臺鎮國朝戊
子年以人民蕃聚置為縣以田索二鎮隸之
萊州(中)府東北五百里禹貢萊夷之地周職方幽州
之域史記周武王封太公於營丘萊侯聞之與太公
爭營丘則萊為殷時侯國也春秋時齊侯伐萊萊共
公浮柔奔棠晏弱圍棠滅之遷萊于郳(棠在即墨郳在昌慮)秦
屬齊郡漢高四年以韓信虜齊王廣分齊置東萊郡
屬青州萊在齊之東垂也初理掖後理黃魏因之晉
武太康四年徙遼東王蕤王東萊復理掖至宋改理
曲城元魏皇興四年分青州置光州(取界内光水名)仍領東
萊郡州與郡同理在掖縣高齊宇文周並因之隋開
皇初罷郡改光州為萊州大業初復為東萊郡唐武
德初改為萊州天寳元年曰東萊郡乾元元年曰萊
州隸河南道宋為防禦州屬京東東路金升州為定
海軍節度屬山東東路國初屬益都中統五年來隸
至元二年割即墨縣入膠州領縣四曰掖曰膠水
曰招遠曰萊陽以掖為治所
掖縣(中)倚郭古過國(平聲)寒浞封子奡之地漢志夜侯
國有過鄉春秋類傳亦以有過在掖縣戰國策又云
田單封掖邑即掖省文未知是否掖水出縣東南寒
同山故以氏焉自漢以來屬東萊唐宋並屬萊州
膠水縣(下)州南百三里本漢膠東國漢以即墨置膠
東國古城在縣南後漢省為縣屬北海國晉屬長廣
郡元魏屬北海郡隋仁夀元年改曰膠水屬萊州唐
宋金並因之
招遠縣(下)州東北百二十里本掖縣地有羅山金人
初置羅峯鎮後升招遠縣屬萊州西北至海五十里
海道東山河口至朱王海口倉百三十里
萊陽縣(下)州東北百八十里漢縣屬東萊郡在昌水
之陽故名古城在文登縣西南三十里晉初無此
縣元康八年復立昌陽縣屬長廣郡今理是也高齊
天保七年廢長廣以昌陽屬東萊郡隋開皇三年罷
郡以縣屬萊州唐因之五代唐莊宗避國諱改為萊
陽宋金因之
登州(下)府東北七百五十里北至海三里禹貢嵎夷
之地春秋牟子國戰國屬齊秦屬齊郡漢屬東萊郡
元魏屬東牟郡高齊屬長廣郡隋開皇初屬牟州大
業三年廢唐武德四年復置牟州後因文登縣人不
從賊黨遂於縣理置登州貞觀元年牟登二州俱廢
如意元年又於牟平縣置登州神龍三年自牟平徙
登州於蓬萊鎮析黃縣置蓬萊縣今州理是也天寳
元年為東牟郡乾元元年復為登州宋因之屬京東
東路領縣四金初析牟平文登兩縣置寧海軍以兩
水鎮為福山縣楊疃鎮為棲霞縣還登州國初屬益
都中統五年來隸領縣四曰蓬萊曰黃曰福山曰棲
霞以蓬萊為治所
蓬萊縣(下)倚郭本黃縣地漢武於此望海中蓬萊山
因築城以為名唐貞觀八年於此置蓬萊鎮神龍三
年析黃縣置蓬萊縣宋金因之
黃縣(下)州西南百三十里古萊子都此故城在縣東
南二十五里漢黃縣屬東萊郡高齊天保七年移今
理唐初屬牟州神龍三年屬登州宋金因之漢志秦
欲伐匈奴使天下飛芻輓粟起於黃腄(直瑞切)琅邪負
海之郡腄即文登黃即此縣
福山縣(下)州東南二百八十五里本漢腄縣地舊為
兩水鎮屬登州金偽齊阜昌二年置福山縣屬登州
棲霞縣(下)州南百五十四里腄縣地舊為楊疃鎮亦
偽齊所置
寧海州(下)禹貢嵎夷周禮幽州域春秋萊國秦齊郡
之東腄漢東牟不夜縣地後漢為牟平侯國並屬東
萊郡魏晉止為縣高齊天統四年分置文登縣屬長
廣郡隋開皇三年改長廣為牟州以文登縣屬萊州
大業二年亦廢牟州入萊州唐武德四年又於黃縣
東中郎城置牟州文登縣置登州領文登觀(音貫)陽二
縣六年以觀陽屬牟州又置清陽廓定二縣屬登州
貞觀元年二州三縣俱廢入文登如意元年復登州
神龍三年登州徙置蓬萊鎮麟德二年復置牟平屬
登州宋因之金初偽齊劉豫以兩縣置寧海軍大定
廿二年升為州屬山東東路國初屬益都至元九年
直隸
省部領縣二曰牟平曰文登以牟平為治所東到
海二百六十里西到福山縣七十五里南到汝山海
口百六十里北到營島海口十里東北到雙島海口
六十里東南到遠島海口百八十里西南到萊陽縣
二百四十里西北到清泉海口六十里到大都二千
三百里由海道千九百里
牟平縣(中)倚郭古牟子國(祝融後)漢牟平縣(在牟山陽其地坦夷)
(故曰牟平)屬東萊郡武帝元朔三年封齊孝王子渫(先列切)
為牟平侯傳七世至莽簒國除故城在縣西北百里
高齊天保七年自牟故城移黃縣東北改屬長廣郡
隋開皇三年改長廣為牟州縣屬焉大業二年牟州
廢縣屬萊州唐武德四年又屬牟州貞觀二年廢入
文登麟德二年復置屬登州宋因之金屬寧海州
文登縣(下)州東百十五里本漢牟平不夜縣地高齊
天統四年分牟平置文登縣屬長廣以地有文山始
皇召集文人登之號曰文登隋開皇三年屬萊州唐
武德四年於縣置登州貞觀元年廢登州併廢清陽
廓定二縣入此縣神龍三年徙置登州於蓬萊鎮縣
仍屬焉宋因之金屬寧海州
濟南路(上)禹貢青西兖北之地齊履岱隂無棣之境
春秋戰國皆屬齊秦屬齊郡漢為濟南郡兼千乘平
原地文帝又分濟南國封齊悼王子𠡠侯辟光為濟
南王景帝二年國除後漢復為濟南國並屬青州魏
建安中分置樂陵郡晉為濟岷郡及樂陵國(輿地記曰晉濟)
(南郡領下密膠東即墨祝柯平夀五縣以平夀為郡治考其屬邑乃漢北海平夀膠東地作濟南平地也)
(或云魏平蜀將徙其豪將家於濟河北改為濟岷郡而太康地志無此郡名豈永嘉散亂簡編散落故失)
(其傳乎寰宇記乃永嘉末濟南郡自東平陵移理歷城後為石勒所據非濟南屬邑當從輿地記改曰濟)
(岷)永嘉亂陷没東晉義熙五年劉裕滅南燕復有其
地宋元嘉九年割青州西部於此僑立冀州元魏改
為齊州兼置濟南樂陵二郡隋開皇三廢郡復為齊
州十七年又於陽信縣置棣州大業初州廢又改為
齊郡唐武德元年復為齊州二年置總管府管齊鄒
東泰譚淄濟六州四年於厭次置棣州七年改總管
為都督府貞觀元年廢之七年復置督府管齊青淄
萊密五州天寳元年齊州改臨淄郡棣州改樂安郡
五載臨淄郡改濟南郡乾元元年復為齊州樂安郡
復為棣州並屬河南道五代周顯德三年又分棣置
濱州宋治平二年升齊州為興德軍節度政和六年
以齊州為英宗賜履之地升為濟南府金人初入中
原知府劉豫以城叛降立豫為齊帝改元阜昌兼八
州之地都于汴梁以子麟知濟南府八年廢之仍為
散府按察置司焉國朝置濟南路總管府屬山東東
路元領淄陵二州至元二年淄州自為淄萊路陵州并
臨邑縣入河間路長清縣入泰安州禹城縣入曹州
齊河縣入德州以濱棣二州及鄒平縣來隸今領州
二錄事司一縣十一隸府者四隸州者七長官司一
東到般陽路二百二十里西到齊河縣五十里南
到泰安州百八十里北到無棣縣三百二十里東南
到萊蕪縣二百五十里東北到濱州海口四百七十
里西南到長清縣七十里西北到禹城縣百二十里
到大都千里
錄事司沿革同前
歷城縣(中)倚郭古齊歷下城在歷山之隂史記晉平
公伐齊戰于歷下酈食其說齊王廣罷歷下兵守韓
信襲破之皆其地自漢為歷城縣屬濟南郡晉屬濟
岷郡劉宋嘗於此僑立冀州隋開皇三年屬齊州大
業初屬齊郡唐武德三年屬齊州隋唐州郡並理東
平陵後改全節縣元和後省全節入歷城始為郡治
焉宋初屬興德軍政和六年屬濟南府金因之按述
征記歷城到營城三十里自城已東水瀰漫數十里
間南則廹山實為險固逮金亂土人因阻水立邑號
曰水寨歸附後始移置今縣
章丘縣(上)府東北百一十里本漢陽丘縣屬濟南郡
高齊天保七年以廢禹城縣西有古高唐城移置高
唐縣於此即古黃巾城也隋開皇十八年以博州亦
有高唐改此為章丘取縣南章丘為名爾雅上平曰
章丘亦章亥葬女之山名女即山者唐武德二年屬
譚州貞觀元年屬齊州宋景德三年移縣北置清平
軍以縣屬焉熙寧三年復移軍使於縣城金廢軍縣
屬濟南
鄒平縣(上)府東北百八十里漢濟南郡有鄒縣(古鄒侯國)
(舜)有梁鄒後漢以鄒為鄒平屬濟南國晉省梁鄒入
鄒縣屬樂安國永嘉後鄒亦廢高齊天保七年移平
原縣置梁鄒城隋開皇三年移入鄒平城十八年復
為鄒平縣屬淄州大業三年屬齊州唐武德元年於
臨濟縣置鄒州以縣屬八年鄒州廢屬譚州貞觀元
年譚州廢屬淄州宋因之景德初徙治濟陽城金屬
淄州
濟陽縣(中)府東北九十里唐景龍元年折高宛置濟
陽縣屬淄州元和郡國志云濟水在縣南又南有八
會津水陸所湊其路有八故名八會縣廢城在淄州
北今縣本漢朝陽唐宋之臨邑章邱地金初劉豫割
章邱之標竿鎮及臨邑封圻之半置濟陽縣屬濟南
大定六年避金主允濟諱改曰清陽允濟遇殺復舊
名新市鎮舊屬臨邑至元二年併入濟陽撥戶千
二百四十六置長官司管投下差税直隸濟南路
棣州(上)府東北二百四十里禹貢青兖之交周封齊
履之北境秦屬齊郡漢兼平原渤海千乘郡邑魏建
安中分為樂陵郡元魏又析樂陵為二隋開皇十年
以郡置厭次縣屬北海十七年以陽信縣置棣州大
業三年廢棣州自饒安縣徙滄州於信陽唐武德四
年析滄州之陽信滴河樂陵厭次置棣州八年又廢
入滄州貞觀十七年復於樂陵置棣州其後以樂陵
還滄州割淄州之蒲臺來隸徙州治厭次(故城在州東北四十)
(餘里土人名曰北舊城)天寳元年改為樂安郡屬河南道乾元
元年復為棣州五代梁刺史華温琪以河水為患徙
州於厭次東南(州東南五十三里土人名曰舊南城)宋建隆二年為團
練乾德三年升為防禦州大中祥符四年清河水溢
壊州城以厭次與陽信互易其地徙州治厭次金因
之國初濱棣自為一道中統元年置濱棣路安撫司
至元二年隸濟南路領縣四曰厭次曰陽信曰商河
曰無棣以厭次為治所
厭次縣(中)倚郭漢高祖初封爰類為厭次侯至文帝
國除明帝永平五年更富平為厭次縣屬平原郡相
傳秦始皇東游厭氣次舍於此故名魏晉屬樂陵元
魏時徙縣治馬嶺城(今陽信縣東馬嶺城是)高齊省之隋開皇
十三年復置於樂陵屬北海十七年屬滄州大業初
屬渤海郡唐武德四年屬棣州貞觀後徙州治此邑
五代梁徙州東南縣隨之宋大中祥符間與陽信縣
互易仍為州理(水經闕駰注曰厭次縣富平侯張安世封邑按本傳昭帝元鳳六年封安)
(世富平侯薨子延夀嗣國在陳留别邑在魏郡租入歲千餘萬延夀自以身無功德何能久堪先人大國)
(上書讓減戶邑天子以為有讓徙封平原并一國戶口如故而税減半然則陳留之富平乃安世始封平)
(原之富平延夀之徙封也漢功臣之世保國長久未有若富平者豈非安世父子謙抑之所致可為後法)
(也)
陽信縣(中)州東北四十五里本漢縣屬渤海郡高祖
初封吕青為陽信侯文帝復以封劉揭王莽省之後
漢延光元年復置魏晉皆屬樂陵元魏因之至高齊
廢隋開皇初後置屬滄州十七年屬棣州大業初又
屬滄州唐武德四年以縣置棣州六年州廢縣屬滄
州貞觀十七年還屬棣州宋因之大中祥符間與厭
次縣互因其地今因之(大統志晉東海王越斬汲桑於此按通鑑荀晞破汲桑桑)
(奔馬牧為人所殺故此不錄)
商河縣(中)州西南九十里本漢平原朸(音力)縣地武帝
封城陽王子讓為侯晉置漯沃縣(音它合反)隋開皇初於
漢朸縣故城置滳河縣取縣南商河漢河隄都尉許
商疏鑿後人加水為滳以為名也初屬滄州後屬棣
州大業初屬渤海唐貞觀元年割屬德州十七年還
屬棣州宋因之前此皆稱滳河至宋去偏傍為商河
豈以紹聖間河決壞城大觀修復之後字從改耶然
不可考矣金因之
無棣縣(下)齊履此境漢陽信地(陽信故城在縣東南三十里)隋開
皇六年置縣取縣南無棣溝為名唐貞觀初省入陽
信八年復置屬滄州太和二年屬棣州尋屬滄州五
代周顯德五年改為保順軍宋復為無棣縣屬滄州
金因之國朝割無棣縣半入滄州以縣領三鄉來屬
而滄州亦有無棣故此又稱東無棣云
濱州(中)府東北三百五十里漢渤海郡地沿革同棣
州五代之際置𣙜鹽務於海濱因立贍國軍周顯德
三年始割棣州之渤海蒲臺兩縣置濱州宋因之初
省蒲臺入渤海慶歷六年又析置招安縣金復置蒲
臺縣大定十三年於此立鹽使司後又析置利津縣
改招安曰霑化國初濱棣自為一道中統三年置濱
棣路宣撫司中統五年割蒲臺縣入淄州至元二年
隸濟南路領縣三曰渤海曰利津曰霑化以渤海為
治所
渤海縣(中)倚郭唐垂拱四年析蒲臺置渤海縣天寳
五年以地斥鹵西徙四十里李丘村縣焉周顯德三
年以縣置濱州宋金並因之
利津縣(下)州東六十里本渤海縣之永利鎮金明昌
三年置為縣
霑化縣(下)州北六十里宋慶歷三年招撫海寇得安
即其地置招安縣熙寧六年省為鎮元豐二年復為
縣金明昌四年改曰霑化取龔遂為渤海太守海濱
之民復霑聖化立名
德州禹貢兖州之域春秋戰國齊之北境秦屬齊郡
漢高祖分齊置平原郡後漢及魏晉以為宗王封國
元魏復為郡孝文太和中移郡於安德故城改為安
德郡隋開皇元年廢郡入冀州九年以郡置德州大
業三年州廢復為平原郡唐武德四年平竇建德復
置德州又置總管府領博德棣觀四州七年改屬都
督府貞觀二年廢督府割滄州之滳河厭次二縣來
屬十七年二縣還屬棣州以廢觀州之蓚縣安陵來
隸天寳元年改為平原郡十四年安祿山反平原太
守顏真卿據郡討賊(初明皇聞河北郡縣皆從賊歎曰二十四郡曾無一人義士耶)
(及真卿報至大喜曰朕不識顏真卿作何狀乃能如是欽按三代之後天下承平富庶莫如明皇始禍致)
(亂毒流後代亦莫如明皇蓋其初政識姚宋晩年識李楊斯二人者天下皆識其心術明皇但識其形狀)
(故能敗亂天下至於真卿兄弟廵遠諸賢皆所不識而竭忠許國乃能如是自古識者不賢賢者不識信)
(者不忠忠者不信豈特明皇而已哉此禍亂所以相尋也)乾元元年復為德州屬
河北道五代晉天福間移州理長河縣宋復還安德
展其城(景德三年刺史江日新展築)亦屬河北金屬山東東路國
初屬東平路至元五年直隸
省部仍割大名之清平濟南之齊河兩縣來隸領縣
五曰安德曰平原曰齊河曰清平曰德平以安德為
治所東到商河縣百八十里西到陵州七十里南
到高唐州百四十里北到吳橋縣七十里到大都八
百里東北到寧津縣百里東南到禹城縣百一十里
西南到恩州百一十里西北到景州二百里
安德縣(中)倚郭漢為縣後漢為國皆屬平原元魏以
縣置安德郡隋開皇初復為縣屬冀州九年於縣置
德州五代石晉徙州理長河以縣為屬邑宋嘉祐中
復為州理今因之
平原縣(中)州西南五十里漢平原郡平原縣有篤馬
河東北入海五百餘里(今枯河猶存)韓信夜渡平原襲齊
歷下軍渡此河也高齊併鄃縣入此(古城在縣西光武封馬武此邑)
元魏置東青州尋廢屬安德郡隋開皇初郡廢屬冀
州九年改屬德州唐太和二年屬齊州尋復屬德州
宋金因之
齊河縣(中)本宋濟南之耿濟鎮漢耿弇討張步自朝
陽濟河即此地金劉豫家此鎮僭位後置為縣屬濟
南大定八年始城之國朝至元二年來隸
清平縣(中)州東百八十里本漢清河郡之清陽縣隋
開皇初徙貝丘縣置此十六年改曰清平屬博州大
業二年屬貝州唐武德四年屬博州宋屬大名府舊
邑在縣西四十里清平鎮元豐間漯河決壞城徙置
博平縣之明靈寨今理是也金因之國朝至元二年
來隸
德平縣(下)州東八十五里本漢平原郡平昌縣漢文
四年封齊悼王子卬為平昌侯元魏永熙二年移古
城隋開皇十三年屬滄州後還屬德州唐因之五代唐
避諱改德平宋熙寧六年省為鎮元符二年復置屬德州金因之
齊邑外屬
高唐州之高唐縣本漢平原郡地理志平原郡有高
唐則漢縣也
曹州之禹城縣濟南西五十里古祝國黃帝之後杜
征南釋地曰濟南祝阿縣西北有轅城有高唐城春
秋時齊邑漢祝阿縣屬平原郡隋屬齊州唐天寳元
年改曰禹城取縣南禹息古城為名安史之亂義營
防遏將軍李銑決河水以限賊縣為水壞乃北徙八
十里移縣置遷善村為今理(故禹城在豐齊之北)宋金並屬濟
南國初乙未年屬曹州(有阿陽城漢縣也在廢禹城西北隋開皇初此城側得古)
(塜石銘云阿縣令李君墓龍額城亦漢縣在廢禹城東南古高唐城在南五十里瑗城在南百里春秋晉)
(趙鞅代齊取犂及轅杜云犁一名隰轅即瑗也原陽城唐縣亦在南百里廢禹城在南八十里)
泰安州之長清縣濟南西南七十里本盧地齊公子
傒食采於盧漢為縣屬泰山郡元魏孝昌二年自山
茌故城移東太原郡置此後廢隋開皇五年置長清
鎮取清水為名十四年改為縣屬濟州唐貞觀十七
年屬齊州宋因之至道二年徙治剌榆店今縣理金
亦屬濟南國初乙未年屬泰安
東昌路之聊城縣濟南西三百里齊西鄙之邑水經
注云聊城縣東北三十里有故攝城左傳所謂聊攝
以東是也戰國時燕將保聊城田單攻之不下魯仲
連為書約之矢射城中燕將見書自殺兩漢屬東郡
魏晉屬平原因為郡治焉隋初屬博州大業中屬武
陽郡唐宋並屬博州國朝屬東昌路倚郭按漢志千
乘郡别有蓼城縣後漢為蓼侯國注云東北有攝城
此古齊聊攝也今人皆以東昌之聊城當之故略具
同異云茌平縣聊城縣東北七十里左傳哀八年
齊取闡杜注云漢東郡茌平縣北有闡鄉茌平至晉
末圯於河後魏廢入聊城唐武德初以聊城之興利
鎮復置貞觀八年又廢至今劉豫始復屬博州國初
撥屬東昌石勒賣為師讙奴耕田聞鼓鞞之聲縣西
南地名牛叢塊相傳是其舊耕之地李陽争漚麻池
今有大李莊陽讙之裔猶存未知是否淳于髠墓在
縣西又唐馬周五代葛從周皆有墓土人名曰葛塊
東平路之東阿縣濟南西百二十里齊之柯邑春秋
莊公十三年會齊侯盟于柯曹沫劫盟於此漢為東
阿縣(兩漢有阿陽無東阿記誤)魏封曹植地晉屬濟北國隋屬濟
北郡唐初屬濟州天寳十三載屬鄆州金宋並屬東
平(有阿井貢膠井今在閘河之西)陽穀縣東阿西南百里春秋僖
三年齊侯宋公江人黃人會於陽穀隋開皇十六年
始置陽穀縣屬濟北郡唐初屬濟州天寳十三載屬
鄆州宋開寳六年縣城圯于河太平興國四年徙置
上巡鎮金因之國朝屬東平阿井在縣東北金天眷
間重修有碑存今復廢縣東北安樂鎮相傳周世宗
養疾於此
河間路之臨邑縣濟南北百里漢臨邑縣屬東郡宋
孝武孝建二年立東魏郡理臺城以臨邑縣屬焉隋
開皇三年罷郡屬齊州唐初屬譚州後屬齊州宋因
之建隆初以河決壞城徙治孫耿鎮此亦漢濟南著縣
平原隰隂縣地隰隂齊桓封公子廖之地漢為縣古
城近在縣西十里又名黎丘著城在縣東南五十里
古相傳地貢神蓍(按師古曰著音竹庶韋昭誤以為蓍龜之蓍失之遠矣後人緣此有)
(貢蓍之論)齊東縣舊趙巖口金為齊東鎮後在劉豫置
夾河巡檢司(以瀕大清河故名夾河)金亂天兵南下城之壬子
年因置齊宋縣屬河間路癸丑年割屬濟南至元二
年還屬河間(縣管窵戶郭外皆章丘鄒平地屬濟南故附見云)
齊乘卷三
