題為纂修雲南省志成稿謹奉
表恭
進者(臣)等誠惶誠恐稽首頓首
上言
伏以
聖治覃敷萬國慶車書之會
帝光遠被八方騰奎璧之輝
採志乘於遐陬遍覽民風土俗
集圖書於袐府彙成寶籙瑤函蓋功德既邁帝而超
王則著述宜信今而傳後永誌方輿之勝聿彰遠
大之模謹輯新編恭呈
御覽竊惟南交昧谷宅平秩於堯封黑水梁州奏隨刊
於禹貢産里來王景亳濮人大會孟津雖屬僻處
之邊隅久載古來之簡策迨楚蹻略地而後漢武
置郡以還風氣漸開載籍略備書傳益部昉自東
京記號南中等諸逸史樊綽之屬辭紀事李京之
問俗辨方皆隨漁獵為見聞僅存什一於千百即
包劉合撰亦多前後牴牾楊李遺篇未免參差缺
略欣逄
盛世著有成書事既信而足徵詞皆典而可則然歴
年已久增郡亦多治與道同政因俗易凡山川疆
域之勢經畫規制之詳必考訂之無訛庶參稽之
有藉仰惟我
世宗憲皇帝
德合兩儀
智周萬物
聲名施及蠻貊存神過化基治平於億萬斯年
覆載莫不尊親異俗殊方頌懷柔者千八百國卉衣椎
結之衆咸被服乎詩書刀耕火種之鄉胥咏歌夫
樂利干羽列虞廷之舞梯航繪周室之圖
特沛綸音增修省志是用尅期開局因而案部分編次第
成書參詳授梓欽惟我
皇上
學本性成
聖由天縱
纘丕顯丕承之緒仁風披拂咸歌至治馨香
迓寖昌寖熾之庥化日舒長共慶太和翔洽當
聖德維新之日適滇志告成之時體裁原本於舊函事
蹟博稽夫羣論藝文首
宸翰倬雲漢以為章制作紀
皇謨與日星而並麗列輿圖以便觀覽記經費以謹度支
通水利以重農功核積貯以裕
國計略於前志增在今編至於山川賦役人物秩官
悉綱舉而目從亦門分而類别紀地則蒙蕃交緬
壤接六詔之區占星則井鬼參狼野分兩迤之域
問南方之珍異百昌暢茂寧僅蒟醬橦花遵王路
之蕩平九折坦夷非復蛇盤頳木安内攘外尤謹
兵防展土籌邊先詳建置收軼事於九隆十瞼疆
戎索於六慰三宣總三十卷朗若列眉舉數千里
瞭如指掌既開雕以成帙敬裝繕而進
呈(臣)等學識空疎見聞寡陋生逄
景運喜一道而同風職任總裁敢遠稽而近考雖辨
而不華質而不俚有愧著作之三長然言以足志
文以足言勉竭芻蕘之一得伏願
柔遠能邇
彰往察來
披圖成聚米之觀銅柱鐵橋鞏河山於永固
展卷仰同文之治碧雞金馬瞻雲日於常新樂熙皥
而頌昇平非徒慶土宇版章之盛沭生成而沾化
育咸永為日用飲食之民矣(臣)等無任瞻
天仰
聖激切屏營之至謹奉
表恭
進以
聞
雲南通志修輯職名
總裁
參閱
提督雲南學政翰林院編修原任雲南道監察御史(臣)吴延熙
日講官起居注提督雲南學政翰林院侍讀加二級(臣)吴應枚
監修
雲南等處承宣布政使司布政使加一級紀錄一次(臣)陳弘謀
雲南等處提刑按察使司按察使加三級紀錄五次(臣)徐嘉賓
提調
署理雲南分巡迤東道加一級紀錄二次(臣)王廷琬
雲南分巡迤西道按察使司副使加二級(臣)雷之瑜
董理
署雲南府印務開化府知府(臣)宫爾勸
雲南府知府(臣)儲之盤
纂修
翰林院庶吉士原署姚州知州(臣)靖道謨
分修
和曲州知州(臣)徐修仁
雲龍州知州(臣)徐本遷
平彝縣知縣今署劍川州知州(臣)高為阜
原署江川縣知縣(臣)蔣斆淳
署平彝縣知縣(臣)李本漋
署河陽縣知縣(臣)蔣雯
原任貴州普安州知州(臣)金灝
原任浙江遂安縣知縣(臣)何其偉
原任湖廣黃安縣知縣(臣)張宗
臨安府儒學教授(臣)夏冕
麗江府儒學教授(臣)萬咸燕
署鶴慶府儒學教授(臣)趙淳
羅次縣儒學訓導(臣)李可栻
江南宣城縣生員(臣)梅瑑成
校對
署富民縣知縣(臣)尹祖伊
學習進士(臣)李作梅
元江府儒學教授(臣)楊薰
宜良縣儒學教授(臣)程雲路
易門縣舉人(臣)趙正紀
尋甸州舉人(臣)余其祥
通海縣舉人(臣)董繼舒
姚安府經歴(臣)徐起元
監刻
原署江川縣知縣(臣)蔣斆淳
學習進士(臣)李作梅
姚安府經歴(臣)徐起元
雲南通志凡例
一舊志成於康熙三十年體裁義例雖已詳備但歷今
四十餘年
國家重熙累洽制度日新舊志中有宜增入者亦有可
兼括者斟酌繁簡共成三十卷非敢求異前人總欲
期於允當也
一志必首圖舊矣以全省之山川繪於尺幅恐不能條
分縷晰毫髮無遺憾也圖宜繫以說郡治之山自何
處與省治分支州縣治之山自何處與郡治分支郡
治與州縣治之山有與外省外郡犬牙相入者悉著
明之庶就說攷圖數千里之疆域形勢瞭如指掌矣
舊志缺然今為增入
一舊志有大事考中閒所志不外建置學校田賦兵防
諸事若本志不載則原委不清若兩處俱載則辭義
多複今將考内事蹟分别載入諸志中使各從其類
以免煩複之失
一疆域山川編次略異舊例舊以郵傳附於疆域關哨
津梁附於山川然山川乃天地自然之位置關津則
王者慎固封守利用前民之制度人之所為與天之
所設不同至於郵傳以通達道路與關津一例故周
禮掌節一官與司門司關俱掌於司徒而形方氏掌
邦國之地域而正其封疆者則隸於司馬今以關哨
郵傳津梁俱移附城池從其類也
一山川分類原以大小為序故水之類首江次河次海
次湖次川次溪次澗次池池之後於諸水以其不過
一勺與沼沚相類若今之滇池志稱周三百里古以
名國實為全省巨浸今泥於池之名列之溪澗之下
其支流之稱江稱河者反居其上於義未安按現修
一統志例五岳四瀆列山川之前不以類叙亦不論
方向滇池應倣此例其餘仍各以類從
一學校從前志書俱以
文廟属於祠祀舊志獨改列學校今自
世宗憲皇帝加封
先聖五代崇儒重道曠古獨隆不與社稷山川祠祀竝列
誠為允協丁祭禮樂前志因總督范承勳繕製始悉
行繪圖詳註第通志原以志一省之事數十年来郡
邑課程秩官諸項各有增益紀載繁多文廟禮樂乃
天下所同宜從裁減其繕製所自始仍當志之
一兩稅之外物土之宜以裕國用皆謂課程為目有四
鹽法錢法稅課厰課舊志附課程於鹽法似於綱目
未清故今以課程為綱鹽法為課程之目
一賦役課程以綜財用之入經費以紀財用之出積貯
以備軍國緩急之需匪頒有式發斂以時經國之遠
謨也爰將經費積貯各成一志補前志之所未及焉
一閘壩堰塘舊附城池然滇省地勢山崇水迅土田高
仰水之為利者什九害者什一修築濬導之有方可
全利而無害今且設官專理迤東西兩監司及州縣
佐治官各兼管水利誠百世永賴也應以水利另為
一志
一太守表率一郡牧令職在親民
聖主引見必詳為
訓諭誠重其選也前志秩官紀名至監司而止今增入
本朝府州縣俾姓氏昭然耳目庶後之觀者孰賢孰否
觸目警心實寓勸懲之道
一使命師命舊附封建志謂其功在邊陲與帶礪之盟
同為不朽故得竝列按使命中如常頞唐蒙諸人開
道荒徼諭降諸夷謂與帶礪同可也若尋常皇華之
使與茅土之封竝列未免不倫今將使命一條移附
秩官之後至師命諸人於師旅考中已經悉見略無
遺漏此條竟可不設
一古者入為卿士出總元戎文德武功交相為用厥後
牧民之長與詰戎之師雖有分途然受官天朝奔走
率職其義一也舊志附武秩官於兵防之後似非文
武一體之義今改附文秩官後其兵防則附以師旅
考庶歷代安内攘外之謀窮兵黷武之害俱可考鑒
其得失焉
一凡賢士大夫之生長其地者謂之人物自從祀學校
之鄉賢外其有宦蹟炳著及忠孝文學之士名聞鄉
里而潛德幽光尚未獲表章者要皆人物之選也今
合舊志鄉賢孝義隠逸增入忠烈宦蹟文學統為人
物志
一方技舊附隠逸然巢父老莱究不可與越人唐舉同
傳改附於仙釋非惟見出世之學足以齊名三教即
大道之支流餘裔苟精其業皆能有述於世焉
一各省通志藝文之後列雜異一門亦倣史家紀表志
傳之外别有載記附錄之例但事雖雜然繁陳必各
以類從方有條而不紊舊志於蒙段楊趙諸姓之割
據青神谷女壁龍金索之幻怪錯雜紀載殊無倫次
今約略以殊方軼事異蹟遺文别為四目庶少有條
理
雲南通志目錄地理類三(都會郡縣之屬)
卷一
圖說
卷二
星野(氣候附)
卷三
山川
卷四
建置
卷五
疆域(形勢附)
卷六
城池(關哨郵傳津梁附)
卷七
學校(書院義學書籍附)
卷八
風俗
卷九
戶口
卷十
田賦
卷十一
課程
卷十二
經費(賞䘏附)
卷十三
水利
卷十四
積貯
卷十五
祠祀(寺觀附)
卷十六(上下)
兵防(師旅考附)
卷十七
封建
卷十八(上之二下之一下)
秩官一
秩官二(武秩使命公署附)
卷十九
名宦(忠烈附)
卷二十(上下)(中)
選舉一
選舉二(武科辟薦附)
卷二十一(上下)
人物一
人物二
卷二十二
列女
卷二十三
流寓
卷二十四
土司(種人附)
卷二十五
仙釋(方技附)
卷二十六
古蹟(塚墓附)
卷二十七
物産
卷二十八
祥異
卷二十九
藝文一
藝文二
藝文三
藝文四
藝文五
藝文六
藝文七
藝文八
藝文九
藝文十
藝文十一
藝文十二
藝文十三
藝文十四
卷三十
雜記
雲南通志
提要
(臣)等謹案雲南通志三十卷
國朝大學士鄂爾泰等監修雲南在漢本屬益州
後為南詔所據至元代始入版籍其有地志
則始見于唐然傳于今者僅有樊綽之蠻書
所紀皆六詔山川歴年既久舊迹多湮証之
於今相合者十無一二明史藝文志載太祖
初平雲南詔儒臣考定為志書六十一卷今
已散佚他如楊慎之滇程記滇載記諸書掇
拾成篇不免掛一漏萬謝肇淛所註滇略號
為善本然所述止于明代
本朝康熙三十年始草創通志稍具規模猶多
舛略雍正七年鄂爾泰總督雲貴奉
詔纂輯乃屬姚州知州靖道謨因舊志增修凡為門
三十門為一卷乾隆元年書成後任總督尹
繼善等具表上之其間視舊志增併不一如
圖之有說及府州縣題名皆補舊志之所無
大事考使命師命諸目舊志所有而冗複失
當者則刪去之又課程原附鹽法閘壩堰塘
原附城池今皆别自為門綱領粲然視原本
頗有較理焉乾隆四十五年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
