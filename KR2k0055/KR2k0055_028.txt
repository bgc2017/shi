雲南通志卷二十八
祥異
彩雲南見郡錫嘉名金馬西来山標顯號滇雖荒
服祥瑞之呈由来久矣然逖稽前志川湧地震無
代無之亦昔人水旱必聞之意歟夫卿雲復旦歌
起中天而洪水懷襄君臣咨儆古帝王兢兢業業
之思固無時而少斁也今我
朝
神聖繼作中和位育誠孝昭孚直省屢著嘉祥雲南尤
多上瑞乃宵旰彌勤時以天人感召之理訓誡臣
工俾知儆惕凡有司土之責者咸思殫心力愛養
羣黎集福凝庥共襄至治則自古以来禨祲瑞應
之徵俱不可以不察已志祥異
周惠王時鳳鳴於西山(土人不識呼為碧雞因名其山)
漢武帝元狩元年五色雲見於白崖(遣使跡之置雲南縣)
平帝元始元年正月越裳氏重譯獻白雉一黑雉二
後漢章帝元和中滇池出龍馬四白烏一甘露降雲
南縣有神鹿兩頭能食毒草
晉武帝泰始八年連理木生建寧泰康元年白龍三
見於永昌白虎見永昌南罕
惠帝永寧元年永昌螟
成帝咸和六年甘露降寧州城内北園榛桃
孝武帝泰元十二年甘露降寧州十四年建寧郡
枯樹斷折忽然自立相屬
梁武帝普通三年建寧地震
唐玄宗天寳閒越睒天馬生郊
代宗大歷四年永昌河中村眢井有火燭天井傍有
三角牛四角羊三足雞
懿宗咸通十四年永昌雨土
僖宗乾符元年彗星見於永昌
宋真宗景德二年永昌地震
神宗元豐三年日月交晦星辰晝見
元成宗大德初昆眀有蛟害人後除之六年澂江地
大震
泰定帝泰定年間大星隕於&KR1095;嘉縣之黑初山化為
石
文宗至順三年五月雲南郡縣饑晉寧地震
順帝至元三年祿豐蝗至正元年昆眀玉案山下
產赤小犬色如火羣吠遍野&KR1095;嘉縣雨鐵廬舍
皆穿人畜多斃三年永昌饑二十五年昆眀
大旱二十七年二月昆眀雪深七尺人畜多斃
眀洪武十五年五色雲見於永昌太保山經宿不散
廣通産嘉禾
正統二年騰衝守禦千戶所井内夜有兵戈聲一月
乃止五年秋七月順寧大雨彌旬山崩水溢衝
沒田廬不可勝計八月甘露降於石屏州學宫
九年臨安產嘉禾一莖三穗者三畝
景泰元年秋澂江霪雨害稼斗米銀四錢四年昆
眀姚安大旱民多饑死五年夏鶴慶逄密鄉產
瑞麥一莖數穗者百餘七年晉寧大旱斗米銀
七錢
天順二年七月金齒司地震壞城
成化元年祿豐蝗七年正月順寧地震有聲如雷
踰日始寧八年秋姚安大水十年四月順寧
嚴霜成凍永平縣大水十九年六月武定大
旱
弘治三年金齒騰衝饑霑益大水李樹結木瓜
五年五月大理大水衝斷西門城關水入城十
年永平縣大水淹沒民居數百家十一年六月
朔五日臨安大風雨寒甚樵蘇死於道者十數人
鳥鵲僵死無算十月浪穹地震有聲如雷十
二年雲南縣地震六月景東地震十日夜蒙
化地大震地生白毛長寸許文廟獨無冬宜良
地震有聲如雷民居盡圯壓死以萬計旬月常震
越四年始寧十二月澂江地震官民宇舍傾壞
人多壓死月餘乃止阿迷善覺寺鐘自鳴者三
日十三年蒙自旱眀年復大旱十四年正月
十六日劍川地震聲如雷土城官民廨舍皆圮
六月朔大理大雷雨點蒼白石二溪水漲漂沒民
居五百七十餘所溺死三百餘人秋永昌騰衝
大水壞民廬舍人畜死者以百數計浪穹霪雨
山崩水溢衝圯民居溺死百餘人七月二十五
日夜河西縣大雪雨山崩水溢衝沒田廬無計
十五年四月嵩明大風雨(城南有龍拔樓三楹入雲)大有年
八月騰衝地震十六年春正月騰衝火(廵撫副都)
(御史陳金疏奏上特遣重臣一人至滇勅諭略曰雲南僻在萬里災應有由特命爾前去廣詢博訪)
(旌賢良黜貪暴閱軍馬修城池振舉廢墜通逹幽隱興利革弊務期軍民安靖邊境寧乂少紓朕西)
(顧之憂)十七年景東書晦五日行者以炬(有司以聞上命南京)
(刑部左侍郎樊瑩行考察法罷黜文武官一千二百員有竒)大姚地震(白塔中裂)
(再震復合)
正德元年雲南縣地震生白毛二年騰衝饑三
年騰衝多虎五年金齒城西石上開花六年
騰衝地震楚䧺北勝州地震七年滇池水溢
蕩析昆陽民居百餘所溺者無計八月庚午金
齒騰衝地震辛未大震城堞官署民居傾壞死傷
者甚多晉寧大水傷禾八年霑益西關災燬
二百餘家臨安地震有聲如雷三日乃止宜
良學宫產靈芝九年鶴慶麗江大疫順盪井
地震滷源涸十年蒙化地大震池中水立景
東地大震五月武定祿豐元謀姚安鶴慶麗江
同日地震官民廨舍傾圯殆盡鄧川地大震六
月又震八月乂震九月太和地震踰旬始寧永昌
地震十一年六月鄧川雷擊巨蛇(長丈餘圍尺許)黑
雀數萬壞禾苗十一月彩雲見於鄧川二日乃
散十二年二月彩雲復見於鄧川十三年八
月順寧瀾滄江龍鬭(湧水高百丈行者七日不渡)賓川大雨雹
十七年二月雲南縣嚴霜成凍
嘉靖元年五月鄧川一村出異蟲(背有大星三十二點經月始滅)
楚雄禾雙穗二年三月趙州華藏山產芝草九
莖六月澂江蒙化無雲而雨大水秋騰衝旱
新興五色雲見雲州五色雲見三年保山
縣民曾銘家雌鷄化為䧺永昌騰越大饑夏
騰越多虎五年順寧新生村竹實(光瑩如珠)霑益
大水李樹結木瓜六年武定日暈兩重旁有黑
雲如蛟七年雲南縣地震祿豐大水八年
八月澂江大雨山崩西浦溪水溢入西街壞屋損
稼九年霑益大旱北勝大饑秋騰越大水
九月晦有星大如日自東南隕西南十年阿
迷地震數次踰月始寧虎入州境噬人六月有
龍三見於大理鄧川之間夏河陽多虎十二
年秋彩雲見於河陽十三年五色雲見於永昌
十四年八月有星隕於昆眀之官渡聲如雷
十五年永昌順寧大饑眀年永昌騰越又饑十
六年曲靖霑益陸凉馬龍羅平地震八月景東
霪雨害稼十七年昆眀地震數日乃止十八
年三月臨安蒙自地震半年始寧九月祿豐雲
南縣地震十九年二月永昌城中災燬民居三
百餘家騰越大雨雹傷禾二十年三月熒惑
入鬼夏四月建水有大星隕自西而東光燭民
屋二十一年騰越竹多實二十二年三月順
寧雨雹如卵秋騰越大水二十三年南安地
震二十三年太和上陽諸溪有白物如羊羣跡
之不見(歷三年乃滅)十月朔楚雄五色雲見趙州
有黃龍見於三星山二十五年十二月祿豐有
紅霞圍日者三秋景東大水二十六年臨安
自春至夏不雨螟傷苖騰越饑二十七年騰
衝大雨雹昆眀雨雹殺禾稼二十八年三月
永昌哀牢山五色雲見武定霪雨水溢山崩
永平甘露降二十九年八月永昌大水壞民廬
舍人溺死者以百計順寧產嘉禾一莖三穗大
如掌三十年三月熒惑入鬼四月有大星隕
於南方光燭民居三十一年騰越饑三十二
年閏三月永昌騰越地震騰越雨雹如鷄卵
四月保山産瑞麥一本三岐富民蝗飛蔽天
三十三年通海禦王家營牛産一犢雙頭八足
祿豐有星大如日隕於丈廟富民大雨漂沒田
廬&KR1095;嘉地震三十四年河陽產瑞麥三十
五年順寧正月至五月不雨景東二月至六月
不雨三月霑益晝晦如夜四月霑益大雨雹
如卵七月彗星見長數尺月終乃滅三十七
年三月楚䧺城中火燬民居數百家五月永
平地震三日秋武定大雨雹傷稼永平騰越
大水壞民田廬七月鶴慶霪雨水溢三十八
年通海西北民家牛產一犢雙頭兩尾八足六
月鶴慶漁塘村大雷雨山崩水溢壞民居百餘所
死者不可勝計雲南縣大旱九月騰越大雨
雹害稼彩雲見順寧東北(狀如華盖光焰射人彌月乃散)三
十九年通海地震有聲如雷壓死數十人二月
南寧馬龍木密所同日地震三月宜良地震
武定獅子山有白猿形大肖人值之者多傷集衆
射殺之北勝大水十二月永平甘露降四
十年楚雄火霑益大水李樹結木瓜南安安
竜堡山鳴聲聞數里北勝大饑六月永平五
色雲見七月姚安霪雨傷禾四十一年正月
五井提舉司界麥秀兩岐或三岐嵩眀李實如
瓜大饑十一月河西地震雒馬井有火自空
而下大如斗聲若雷十二月諾鄧井災燬民居
百餘家四十二年正月永平地震聲聞百里
二月霑益陸凉地震四十三年楚雄旱江川
大雪雨地震浹旬乃止彗星見西南經月乃滅
四十四年正月通海大風拔木數百株水中舟
揭入雲中莫知所之冬地震大雨雹四十五
年新安所饑冬通海地震大雨雹
隆慶元年楚雄大有年雲南縣旱嵩眀大水
昆陽產嘉禾一莖五穗凡二百餘本二年新安
所大饑三年元江元謀大旱四年安寧大雨
浹旬沒官民廨舍十之三二月河陽江川五色
霞光見四月蒙化晝晦五年八月通海地震
有聲如雷壞城堞官署民居壓死者甚多新安
竹華結實如麥六年霑益地震雲南縣久霖
山崩五月&KR1095;嘉大水秋景東水溢沒田廬
七月呈貢金勒村田中水湧三丈許雷大震(其田成潭)
(今資以溉)
萬歷元年雲南縣彩雲見如綺元江嵩眀大水
二月至八月石屏霪雨湖水漲傾城堞田廬楚
雄饑三月曲靖虎入市秋七月晉寧大水
二年八月曲靖雨雪河陽大雨湖水溢三年
四月朔大理晝晦八月曲靖大雨雪十月霪
潦沒禾四年秋晉寧大有年九月騰越地震
五年彗星見西南光芒燭天臨安春夏不雨
民多殍三月晉寧地震聲如雷六年十二月
永昌地震多死傷者七年彗星見武定矣納
厰大雨溺死者甚衆八年石屏糓雙穗或三四
穗九年二月騰越地震秋臨安北關有雞雛
僅一日冠距羽毛皆具遂能司晨八月彗星見
西方光燭地三旬乃沒十一年永昌市火燬民
居八十餘所四月癸亥有風起於永昌西北聲
如雷拔木無算彗星見十二年四月彗星見
慶雲見於騰越七月星隕於賓川有聲如雷
十三年六月省城雨雹害稼十四年二月蒙
化地震城堞官民居皆圯死傷者衆三月永昌
大雨雹趙州甘露降河陽湖溢害稼十一
月太白經天十五年騰越饑秋七月地震
晉寧螟九月五色雲見於曲靖之西趙州大
旱禾盡槁十六年澂江元江地震二月曲靖
雨雹晝晦閏六月臨安通海曲江同日地震有
聲如雷山木摧折河水噎流通海城垣公署民居
皆圯壓死者衆曲江尤甚楚雄旱秋騰越五
色雲見十七年省城地震臨安芝草生又生
於石屛州署九月騰越北郊榖一莖三穗竟畝
十八年彗星見東南經旬乃沒澂江旱十
一月五色雲見於蒙化西山十九年&KR0697;江旱
安寧火永昌竹實二月辛卯臨安大風拔木
七月騰越地震城圯軍民廬舍皆壞二十年
彗星見大理地震騰越大饑二十一年姚
安大水豹入臨安南門二月天鼔鳴於永昌
自子至寅方止大風拔木十二月省城地震
二十二年姚安大疫正月廣西災官署民舍俱
燬二十三年姚安大水二十四年姚安火燬
民居百餘死傷者甚多八月省城澂江路南陽
宗鎮南姚安定遠景東地震雲龍碩鼠長尺餘
羣食禾稼俱盡五色雲見於臨安之西賓川
大水浪穹饑二十五年大理大疫蒙化旱
人多饑死春三月省城雨雹殺麥秋鶴慶大
雨雹損禾二十六年夏鶴慶旱蝗七月雲龍
彩鳳山五色雲見如綺竟日二十七年夏鶴慶
大水無麥民饑五月永昌大水七月夜天鳴
雲南東南次日晝晦至午嵩眀路南曲靖地震
九月永昌地震二十八年富民楚雄蒙化北
勝大水廬舍田禾皆沒賓川饑嵩眀槐無華
楚雄西山崩鎮南地震有聲尋甸旱八
月大星隕於騰越城尋甸地震經旬乃息冬
臨安大雨雹瀘江堤決十月雲南府屬州縣同
日地震二十九年省城夏秋不雨大饑&KR0697;江
自二月至六月不雨永昌螟秋七月晦尋甸
地震九月省城大雨雪昆陽易門尋甸鎮南
產嘉禾一莖三四穗者四十餘本五穗者二百餘
本鎮南牛生雙犢冬十一月昆眀羅漢山巖
崩三十年浪穹地大震秋順寧東河水鬭(水高)
(丈餘有聲如雷兩岸田畝皆沒移時乃消畦岸間鱗屬巨細皆死)冬臨安大水
決河堤三十一年臨安正月至六月不雨三
月臨安東關産一豕兩首二身八足一尾廣西
有白蝶羣飛蔽天自東而来三十二年六月臨
安大水沒田廬秋七月臨安雨雹害稼三十
三年芝草生於雲南府署三十四年九月白崖
彌渡雲南縣雨雹大如卵入地深尺許禾稼盡傷
人畜食敗禾者輒病死廣西大水十一月朔
臨安地震若雷城垣官署民居梵宇傾圮殆盡死
者數千人數月乃止三十五年有異鳥鳴於省
城其聲曰殺二月武定獅山與鷓鴣山鳴(南北互應)
(如松濤)夏彗星見五月武定地震昆眀田中
有一禾二葉其實非榖非稗(相𫝊一鎗二旗曰兵秧)十一
月彗星見西方尾東指其色赤三十六年武定
大疫維摩十八寨大水沒民居十二月永昌
騰越地震江川大水三十七年正月朔永昌
地震至二十六日八月晉寧有五色光見路
南河陽俱產白燕三十八年春五色雲見於鶴
慶夏省城大旱十二月定遠地震三十九
年姚安定遠地震三月姚州大理賓川地震
彌渡地震如蕩舟猛卯地震如雷雲南九峯
山甘露降於松白如脂四十年二月省城羅次
武定曲靖木密同日地震四十一年八月鎮南
禾産雙穗或四五穗四十二年雲南縣大饑
六月朔永昌地震二十三日聲如雷鼔冬異星
見(在西北長三丈光射東南二小星隨之)四十三年夏省城大旱
景東地震八月朔楚雄姚安鎮南定遠地震
四十四年正月省城地震四十五年七月晉
寧地震雲龍白虹見於彩鳳山四十六年雲
龍三崇山鳴如雷四十七年十二月省城大雨
雹雷電交作雲氣黃白四十八年&KR0697;江姚安廣
西安寧富民新興十八寨河西大水二月黑霧
見(初起似雲其色黃紅變為黑晝晦如夜大風雨如注宜良瓦石皆飄曲靖城堞圯三丈吹一人)
(去地丈餘方墜平彝折木無數哨兵舍吹去數里)乙丑夜月變黃黑色
星晦無光三月省城產羊一頭如犬三耳八足
黑蹄二尾遍身白文廣通鎮南洱海地震甘
露降於雲龍七月易門老場西嶽街地䧟五十
餘丈傾民居死者二百餘人騰越產牛二首四
目四耳富民大水
泰昌元年十一月曲靖尋甸地震
天啓元年省城自正月不雨至六月新興彌勒大
旱元謀地震聲如雷六月猛卯地震十月
羅次富民地震武定獅山鳴十二月省城地
震二年新興疫二月有黑雲如盖自北来覆
省城四月省城地震八月師宗隕霜殺禾
冬甘露降於雲龍祿勸生嘉禾三年江川通
海河西大疫二月甘露降於大理圓瑩如珠
三月雲龍三崇山鳴如轟雷四月雲南縣地震
傾城樓堞壞民居五百餘所大理地震聲如吼
地裂五區六月定遠大雨震電霧黃紅色水溢
壞田禾廬舍溺死三百餘人廣西疫十一月
師宗地震昆眀羅漢山崩有流星大如斗色
如火自省城東南隕於西北聲如雷四年大理
疫祿勸旱十八寨地震廣西春夏不雨
六月麗江地震七月武定大雨雪損禾八月
武定產雞四翼四足
崇禎二年歲大饑三年秋七月白井大雨水溢壞
官民廨舍漂沒人千餘填塞井口四年石屏異
龍湖龍見鬚爪鱗甲皆見五年江川大水六
年江川大水淹沒城垣九年正月順寧地中出
火方廣丈餘夜半上升自卡思凹起北過枯柯壩
隕於沙窩寨瘴疫大作七月順寧龍鬭十六
年夏武定大旱新興大風霾行人皆仆大鳥
集阿迷之田足高數尺翼倍之六月武定獅山
鳴十一月姚安地震有聲河陽馬產一犢有
角
本朝順治元年甲申四月太白晝見昆眀地震八月
復震武定城崩二年乙酉蒙化有雙生者一
類人而無肩一類鴨而無掌母子俱亡鄧川牛
言三年丙戌正月昆眀地震有聲四月歲星
入於井鬼熒惑守井鬼四年丁亥宜良牛生
犢二首八尾南城外雌雞化為雄五月昆眀饑
民多疫五年戊子大饑六年己丑趙州雨雹
大如卵移時深七尺許屋瓦皆碎傷稼八年辛
卯二月蒙化紫燕巢成黃燕逐而居之九年壬
辰六月武定獅山地震蒙化地大震地中若萬
馬奔馳塵霧障天夜大雨雷電交作民舍盡塌壓
死三千餘人地裂湧黑水鰍鱔結聚震年餘乃止
十一月彗星見東南形如疋練二十餘日乃滅
蒙化有物從東起金光閃爍狀若浮圖聲若巨
雷墜於西化煙氣而散十年癸巳羅次地震
十一年甲午五月省城湧泉寺龍鬭六月昆明
地震十二年乙未三月新興地震城垣民居多
圮十三年丙申昆眀竹結實如稻十五年戊
戌彩雲見於河陽之西十六年己亥三月大雨
雹如卵如拳深二尺許傷牲畜無算四月順寧
天鼓鳴姚安鼯鼠遍野定遠蝻蟲食苖十
七年庚子冬鴻鴈来(雲南舊無鴻鴈至是百十為羣日數過皆西去自後年年)
(皆有不見回)十八年辛丑甘露降於安寧文廟古柏
上形如貫珠味如飴騰越大饑死者六千餘人
臨安有星隕於西方小白蝶羣飛蔽天自東南
而西北月餘乃止十一月廣西飛星自東北而
西南大如盆有尾色灰白墜時聲如雷
康熙元年壬寅鶴慶大水淹沒民田寧州禾遍產
雙穗廣西大旱師宗白蝶羣飛蔽天數月方
散二年癸卯二月昆眀地震大水景星見和
曲東(占為天倉自後連年豐稔)三年甲辰廣西地震冬孛
星見白氣丈餘經月乃散四年乙巳大理蒙化
趙州賓川雲南洱海旱五年丙午昆眀大風拔
木六年丁未昆眀羅漢山崩數丈八年己酉
秋八月景東地震九年庚戌昆眀太華山鳴
夏蒙化趙州旱六月羅次祿豐地震城垣廬舍
崩塌殆盡九月景東大雨水壞民舍曲靖東
南西城門災延燒兵民居千餘所十年辛亥五
月昆眀大鳥来大水劍川大鳥来(其喙如鋤張則小鳥自飛)
(入喉中礮擊不為動數日乃去)十一年壬子七月彩雲見於石
屏十二年癸丑元日地震十七年戊午富民
大水十九年庚申彗星見光芒亘天數月方滅
四月火星守鬼薄積屍氣秋楚雄地大震聲
如雷數日不止城垣官署民舍俱壞壓死千餘人
地裂湧黑水十月彗星見長如疋練月餘乃滅
豹入禄勸城元謀地震二十年辛酉二月
朔彩雲見於羅次十月金馬騰輝於滇池二
十一年壬戍五月彩雲見於雲南縣之西曲靖
馬龍饑十月五色雲見於楚雄之西自午至酉
二十二年癸亥夏蒙化有物頭類鴿項有紅毛
尾如帚火星亂落炤燿林木無翼而飛日落時見
於西山二十四年乙丑四月廣通開化庵地湧
清泉二十五年丙寅四月姚安山崩水泛廣
通大鳥来足高四尺翼倍之曲靖夏旱秋水冬
地震二十六年丁卯九月姚安地震二十七
年戊辰正月彩雲見於雲龍二月劍川大風拔
木三月劍川西山鳴劍湖溢浪穹大雪傷豆
麥損林木南寧縣民家産豬一首四耳八足二
尾鶴慶地大震四月朔鶴慶大雪傷稼五
月劍川地震開化旱七月劍川大雨雪傷稼
昆眀彩雲見二十八年己巳四月曲靖李樹
菜花皆結豆桃結王瓜九月廣通縣署紫薇生
連理二十九年庚午正月朔彩雲見於建水東
七月新興河陽大雨水損禾十一月朔太白
晝見彩雲見於雲南縣西三十年辛未富民
羅次大水六月安寧羅青山崩七月晉寧大
水禾有螟三十一年壬申二月蒙化黃霧彌天
臨安地震十一月彩雲見於浪穹縣之鳳羽
鄉十二月又見三十二年癸酉十二月臨安大
水霑益産瑞麥一穗兩岐三十三年甲戍安
寧學宫産靈芝三月永昌大雨雪三十四年
乙亥正月朔五色雲見於㠄峩之桂峯山石屏
星隕光閃爍三十五年丙子正月朔彩雲見於
新平團山五色雲見於元謀塔山六月㠄峩
地震入月昆眀地震三十六年丁丑富民廣
西大水三十七年戊寅昆眀太華山崩馬龍
民家產牛一身二首三十八年己卯建水大雨
水河堤潰淹沒田廬羅平產嘉禾一本三穗
元江龍鬭三十九年庚辰廣西疫霑益大鳥
集東門四十年辛巳廣西大水富民地震
四十一年壬午三月彩雲見於元江四十二年
癸未元江廣西大水四十三年甲申㠄峩產嘉
禾一莖三穗至四五穗廣西大水九月五色
雲見於河陽四十四年乙酉正月朔卿雲見東
方四十五年丙戌正月朔五雲捧日二月元
謀地震河西產嘉禾一莖三穗四十六年丁
亥三月景星見元江七月鶴慶大水九月雲
州祿豐地震四十七年戊子黃龍見於新興官
村路南產嘉禾一莖三穗四穗四十八年己
丑四月祿豐兩雹大如鷄卵傷麥四十九年庚
寅十月彩雲見於元江五十年辛卯劍川麥秀
兩岐七月雲龍江水泛漲沒民居禾稼五十
一年壬辰正月五色雲見於劍川金華山南竹花
結實(味甘淡可採以食)五十二年癸巳二月昆眀曲靖
馬龍霑益尋甸廣西臨安地震八月大水嵩
眀藥靈山鳴五十三年甲午昆眀大饑臨安
饑十月劍川地震次月又震大雨雹五十五
年丙申正月朔慶雲見於河陽東二月晉寧城
中火燬民居過半十月祿勸地震五十六年
丁酉祿豐大水河溢五十七年戊戌河陽產嘉
禾一本三穗至四穗五十九年庚子二月宜良
地震富民旱六十一年壬寅正月㠄峩地大
震壞民居二月始定祿豐地震
雍正元年癸卯正月朔卿雲見於廣西三月十八
日石屏文廟成彩雲見新興河西㠄峩各産芝
草五色二年甲辰正月昆眀祥雲見五色成鳳
形踰時不散秋嘉禾遍產歲大稔十一月昆
眀嵩眀宜良尋甸河陽路南地震四年丙午建
水耤田内產嘉禾一莖雙穗至三四穗十一月
朔新興彩雲見成龍鳳文歴午未申三時五年
丁未建水地南產嘉禾一莖雙穗至四五穗者數
畝歲大收十一月威遠地震六年戊申三月
羅次慶雲見七月新興產五色芝(八九本為一叢五色鮮妍)
十月抱母井龍祠産石芝十月二十九日恭
逄
世宗憲皇帝聖節雲南楚雄武定姚安廣通大姚定邊同
見卿雲捧日經辰已午三時次日午時復見絢爛
倍常七年己酉三月彩雲見於元謀東南歴已
午二時六月彩雲兩見於宜良踰時不散閏
七月趙州白崖湧甘泉二(水洌而甘大資灌溉)十月和曲
彩雲見八年庚戌七月阿迷文廟成彩雲見
九月朔雲南慶雲見越二日又見九年辛亥六
月昭通田生赤蟲長寸許食稻葉旋有羣鴉數千
下啄蟲俱盡禾無傷八月昭通東川荍地不種
自生暢茂結實(農民名曰天生荍)
雲南通志卷二十八
