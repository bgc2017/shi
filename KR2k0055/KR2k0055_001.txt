雲南通志卷二
星野(附氣候)
善言天者必有驗於人固已而學士大夫每難言
之豈非以人道邇天道遠非所知耶滇之星野諸
家聚訟紛紛自唐一行井鬼之論與班氏符而何
承天郭守敬劉基皆守之亦可謂定論矣天下事
非有確知灼見而偶據傳聞遂生異說豈往聖郭
公夏五之意乎兹於躔度分杪悉依前志所載至
於氣候寒煖則因地勢為移易可考而知也因附
書焉志星野
井宿步天歌
井八星近列河中靜一星名鉞井邊安兩河各三
南北正天罇三星井上頭罇上横列五諸侯侯上北
河西積水欲覓積薪東畔是鉞下四星名水府水府
東邊四星序四瀆横列南河裏南河下頭是軍市軍
市團圓十三星中有一箇野雞精孫子丈人市下列
各立兩星從東說闕邱兩箇南河東邱下一狼光蒙
茸左畔九箇彎弧弓一矢擬射頑狼胷有箇老人南
極中春秋出入夀無窮
鬼宿步天歌
鬼四星冊方似木櫃中央白者積屍氣鬼上四星
是爟位天狗七星鬼下是外厨六閒柳星次天社六
箇弧東倚社東一星是天紀
井鬼躔度攷
東井八星輿鬼四星南方朱鳥七宿之首與目也按
古歷法井宿赤道三十三度三十一分黃道三十一
度三分鬼宿赤道二度二十分黃道二度二十一分
本朝歷度井宿三十一度鬼宿五度皆屬未宫漢天文
志起井十六度唐志起井十二度晉志與費直皆同
唐志蔡邕起井十度明起井九度一十八分四十一
杪
本朝起井初度蓋以赤道分天之中亘古不易黃道為
日月五星之常道不能不因歲差而變易也論分野
者惟以赤道為準井鬼之星於分為秦於野為雍梁
二州為巨蠏宫為鶉首未宫井宿則雨水昏中鬼宿
則春分昏中
北極出度攷
雲南北極出地二十二度四時之日皆出卯入酉其
間微分初刻正刻耳與京師出寅入戌出辰入申之
不同者以京師北極出地四十度強故也
雲南表景度分
春分四度五十一分夏至十九分
秋分與春分同冬至十二度十三分
井宿昏旦攷(鬼宿同)
六月(旦在卯)七月(旦在辰)
八月(旦在巳)九月(旦在午)
十月(旦在未)十一月(旦在申)
十二月(旦在酉)十一月(昏在卯)
十二月(昏在辰)正月(昏在巳)
二月(昏在午)三月(昏在未)
四月(昏在申)五月(昏在酉)
星野攷辨
周禮保章氏以星土辨九州所封之域其後星經散
亡惟漢地理志載分野始詳而鄭康成十二次之分
大率因之晉天文志云班固取三統歷以十二次配
十二野及費直周易分野蔡邕月令章句後魏太史
令陳卓定羣國所入宿度固已詳言之矣而舊志載
滇分野雜引星經卒無定論其曰太白主益州蓋太
白秦分神主華岳華山屬少隂萬物由此而化生故
金星位焉又少昊為白帝治西岳上應井鬼之精下
鎮秦之分野故天官書曰秦之疆也候在太白太白
主秦晉巴蜀羌髳諸國梁雍以西之地皆屬焉是太
白主益州之說蓋通秦蜀而言非專為滇言之也又
曰北斗第二星主益州星經以五亥夜候北斗第二
星乙亥為漢中丁亥為永昌己亥為巴郡牂牁辛亥
為廣陵癸亥為犍為觀象玩占曰北斗一星主秦二
星主楚三星主梁四星主吳五星主趙六星主燕七
星主齊則北斗第二星非專主益州分野明矣司馬
遷曰觜觿參益州東井輿鬼雍州班固則曰秦地東
井輿鬼之分其界盡於西南牂牁越巂益州固去遷
未遠若以史遷之言為然不當輒有異同而唐志亦
曰東井輿鬼鶉首也西南盡犍為越巂益州之地東
至牂牁則滇之當主井鬼已有確據而志滇者猶以
迤東為觜參迤西為井鬼得非襲乎星經之說而未
攷乎分野之實耶夫分野之定起於井鬼唐一行以
山河兩戒論星野謂南河北河分夾東井為天之闕
門主關梁所以界天之南北也故北河曰北戒為北
戌衡星南河曰南戒為南戌權星兩戒之間七曜之
中道出焉春分昏中兩河當於午位就此時之中星
觀之井在赤道之北黃道經其内恰值嵩高之上以
是知天之高者惟北辰而井與北極最近地之高者
惟崑崙而秦蜀滇與崑崙為近故定分野者必以此
為準矣又天漢經井自井而向西北參觜次之畢昴
次之婁胃奎璧室又次之此由西北而漸下之大略
也自井而向東南南河次之輿鬼弧矢次之柳星張
翼軫又次之此由東南而漸下之大略也故天官家
以黃河内外水之歸東海者為北河以長江内外水
之歸南海者為南河因水勢南北分合為星野南北
所主此又自天漢而斷之也夫南河北河兩星列井
南北於此求之秦在西北則黃道所經之井即秦分
野蜀在秦西南則近參之井即蜀分野滇又在蜀之
南則近鬼之井即滇分野是滇在井鬼之間明矣且
天狼弧矢在井鬼南主南夷之地占南夷者必於狼
則志滇分野者亦必於井鬼此又象之可據者也雖
天道渺茫非可臆測而以雲漢與地勢揆之亦概可
識矣世有甘石當必辨之又考四川成都井鬼分野
入參一度順慶參井松潘疊溪觜參東川屬參今東
川改隸雲南則以南詔次鶉首之位推之滇之迤東
連參入井迤西則連井入鬼云
氣候(附)
雲南全省
滇南地列坤隅得土冲氣省會之區地勢開闊四時
協序氣候尤和環拱之澂武楚姚諸郡無祁寒溽暑
大略相同兩迤迢隔寒熱各殊北鄙風高故麗江大
寒有長年不消之雪南維地下故元江大熱有一歲
兩穫之禾普洱鎮沅時有炎蒸瘴癘鶴慶永北亦多
飛雪嚴霜至迤東之曲靖東川昭通較省會為寒開
化臨安廣南廣西較省會為熱迤西之順寧蒙化景
東則微熱大理永昌則微寒雖有不齊非甚懸絶諺
云四時多似夏一雨便成冬可因是以知其概云
雲南府
岡巒環繞川澤渟泓溝瀆通流原田廣衍風雖高而
不烈節雖變而長温所屬州縣約略皆同
曲靖府
土曠風多霜繁霧重氣候微寒榖宜晚稻
臨安府
四序恒温不裘不葛至河底沿江則炎熱如蒸夏秋
有瘴雖屬郡治氣候大殊
澂江府
地鄰省會土厚川平氣候温和無大寒暑
武定府
氣候之和差類首郡惟所屬元謀縣炎熱有瘴與府
頓殊
廣西府
山曠多風氣燠少雪花木長茂禾黍並登
廣南府
地少雪霜山多嵐霧三時瘴癘至冬始消氣候頗類
元江
元江府
地多瘴癘沿江炎熱雖届隆冬猶如春月離城高處
即覺微凉一郡之中氣候頓别地宜耕種一歲再收
開化府
春夏多炎隆冬無雪較元江差覺平和
鎮沅府
初春即熱隆冬不寒山嵐瘴癘亦時有之
東川府
四序寒而多風夏月積雨即類初冬至碧谷壩小江
可可江邊則又大熱有瘴
昭通府
風氣之寒較甚東川灌溉不乏流泉而種植最防霜
霰榖宜晚稻多藝荍麰
普洱府
地處炎荒山多溽暑雪霜罕見嵐瘴時侵
大理府
蒼山積雪盛夏難消洱海長風春冬更烈地高氣涼
近郡皆然惟賓川彌渡則勢就平夷煙村稠密炎熱
倍甚物産較多
楚雄府
山高野曠土厚風和四氣同功最宜穀麥惟西北微
寒東南微熱又稍異焉
姚安府
四氣和平寒暄不極雲開日暖雨過風涼然土氣瘠
薄六榖之餘不滋他産
永昌府
山川曠遠原隰寬平氣候温和土宜禾稻至風高雨
涼與大理無異
鶴慶府
山高多雪氣肅風寒一雨即冬盛夏無暑厥土稍薄
物産無多
順寧府
寒燠不齊沿江多熱平壤則和水温土厚五榖易成
所屬雲州則地氣炎蒸時有嵐瘴
永北府
壤接吐番地高風冷三冬多雪盛夏始温順州永寧
氣候略似
麗江府
地近吐番多寒少熱夏猶積雪不産禾稻頗有邊塞
之氣
蒙化府
土厚風和霜雪少侵種植易茂但泉源不廣灌溉難
周糓惟荍麰易熟
景東府
地僻林深氣頗温燠霜雪希有草木不凋
雲南通志卷二
