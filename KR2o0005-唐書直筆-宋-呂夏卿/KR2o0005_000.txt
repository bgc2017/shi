唐書直筆目錄史評類
卷一
帝紀
卷二
帝紀
卷三
列傳
志
摘舊史繁文闕誤
卷四
新例須知
(臣)等謹案唐書直筆宋吕夏卿撰夏卿字縉
叔泉州晉江人舉進士為江寧尉歴官宣德
郎守秘書丞以預修唐書告成擢直秘閣同
知禮院後出知潁州卒于官事迹具宋史夲
傳攷曾公亮進唐書表所列預纂修者七人
夏卿居其第六本傳稱夏卿學長于史貫穿
唐書博采傳記雜說數百家折衷整比又通
譜學創為世系諸表于新唐書最有功是唐
書雖分題歐陽脩宋祁之名而夏卿編摩之
力亦不在脩祁下也據晁公武讀書志是書
乃其在書局時所建明歐宋間有取焉所有
未符乃歐宋所未取者然是丹者非素論甘
者忌辛著述之家各行所見其取者未必皆
是其不取者亦未必皆非觀前三卷論紀傳
志之修改及舊史繁文闕誤第四卷為新例
須知即所擬發凡也晁氏别載夏卿兵志三
卷稱得于宇文時中季蒙題其後曰夏卿修
唐史别著兵志三篇自秘之戒其子弟勿妄
傳鮑欽止吏部好藏書苦求得之其子無為
太守恭孫偶言及因懇借鈔錄于吳興之山
齋云云然則夏卿之于唐書蓋别有所見特
弗似吳縝之顯攻耳今兵志已不可見刊存
是書以資互攷亦未始非參訂異同之助矣
乾隆四十七年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
