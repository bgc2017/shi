唐書直筆卷二
宋吕夏卿撰
帝紀第一
方鎮
方鎮逞兵以闚王土侵蹂得地圍城皆同文
穆宗紀書曰長慶元年十一月成德王庭湊圍牛元
翼于深州二年三月成德王庭湊入幽州(案新舊唐書紀傳自)
(長慶元年七月後幽州為朱克融叛據二年三月當書王庭湊入深州此訛深作幽或上文有脱佚)書
曰入者惡其專也德宗建中四年正月淮西李希烈
寇汝州不書其將以希烈首惡也
方鎮違命擅甲兵以侵佚其首酋惡故不書將
春秋諸侯大夫師帥皆書方鎮專征犯上無君之惡
莫大焉故削其將兵之臣名則其惡不分蓋深繩之
也
王師破方鎮之兵書而繫以名
德宗紀書曰建中二年七月馬燧破魏博田悦之軍
于雙岡書破示𠞰絶凶逆魏博者惡悦以地自專故
書用國文
棄地不書名重圍絶援其力不足以自全雖奔諱其惡
肅宗紀書曰至德元年十月初棄平原郡二年八月
初棄靈昌郡不書顔真卿許叔冀之名力不足也肅
宗紀書曰至德二年五月魯炅自南陽歸襄陽穆宗
紀書曰長慶二年四月牛元翼自深州歸京師若全
師歸來也
方鎮不軌王臣不能固守隳節而喪國土書地以見重
德宗紀書曰建中四年十二月李澄以滑州降李希
烈懿宗紀書曰咸通九年十月崔雍以和州降龐勛
是也
方鎮叛亡之人書歸以明同惡
代宗紀書曰大歷十年正月昭義叛卒裴志清歸于
田承嗣是也
方鎮敗王者之師書不利以避䘐國
德宗紀書曰建中四年九月王師及淮西李希烈戰
于襄城失利不書哥舒翰者師為重也
方鎮熾結扼王土之衝足以為一時之患則書之
德宗紀書曰建中二年三月淄青李正己以兵屯濟
隂是也
方鎮擅徙所居則書之
德宗紀書曰建中三年七月淮西李希烈遷于許州
代宗紀書曰大歷十二年某月淄青李正己遷于鄆
州是也
方鎮因釁篡逐用兩下相圖文
代宗紀書曰大歷十四年淮西李希烈逐李忠臣憲
宗紀書曰元和四年十一月蔡州吳少陽殺吳元慶
皆不書其帥
方鎮承命以討叛則書帥師
德宗紀書曰建中二年八月淮西李希烈帥師伐山
南梁崇義是也
攻伐非君命則以國抗
代宗紀書曰大歷十年十月易定李寳臣敗魏博之
軍于清水不書敗田承嗣之將盧子期者不與寳臣
尋戈擅命也
王師克土書收大將以恩信得其地書入其下捨逆以
聽命書歸順其下取元惡以自效書獻
德宗紀書曰建中四年三月李臯收黃州某月李臯
入安州明不用甲兵也代宗紀書曰大歷十年十一
月吳希光以瀛州歸順(案舊書作吳希光以城降新書作吳希光以瀛州降)憲
宗紀書曰元和二年十月浙西裴文良執李錡以獻
十四年二月淄青劉悟斬李師道以獻不云其帥者
獲罪于朝不得以臣子申故用兩下文
王師平方鎮先得地而申戮若凶渠授首而闔境甫定
則先得雋而後地
憲宗紀書曰元和十二年十月王師平淮西吳元濟
斬于京師其民久染汚俗無向化之心環數千里之
地甲兵富彊踰年然後破繇先翦其境土乃得元惡
故先書平淮西後云元濟斬也武宗紀書曰會昌四
年八月王師斬劉稹澤潞平罪人共得故書王師斬
劉稹各用便文也平淮西澤潞不書李愬石雄而書
王師申國威也
方鎮之寄脅于權宜則書失地之漸宰相失廟堂之謀
循方鎮之請則書授地以罪之
穆宗紀書曰元和十五年十月初失澤潞謂以劉悟
為昭義軍節度使是書失地之漸也敬宗紀書曰寳
歷元年十二月宰相李逢吉以澤潞授劉從諫以棄
地罪逢吉
方鎮拒命奪官爵絶朝貢示天罰之必行也
憲宗紀書曰元和四年十月削成德王承宗官爵元
和十年七月絶成德王承宗朝貢書地以明國章
討叛命將稱詔
明皇紀書曰天寳十四載十一月詔封常清帥師討
安禄山代宗紀書曰大歷十年四月詔馬燧帥師討
李靈曜憲宗紀書曰元和十一年九月詔李愬帥師
討吳元濟是也
命將權鈞力齊則不書統帥之名
肅宗紀書曰乾元元年九月詔九節度之師討安慶
緒不書郭子儀李光弼之名軍政不一也憲宗紀書
曰元和十一年正月詔六鎮之師討王承宗不書河
東幽州盧龍義成横海魏博昭義節度亦此義也
伐叛因其黨斬首遂平則不書王師之功
德宗紀書曰貞元元年七月李懷光斬于河中者以
賊將牛名俊斬懷光首以城降故不書馬燧之功
守土之帥以師相攻擅甲兵之威蔑朝廷之命則書舉
兵攻地
代宗紀書曰永泰元年五月漢州刺史崔寧舉兵攻
劒南不書攻郭英乂以王事為重也
守土之帥乘甲兵土地之勢固封疆以樹腹心則書地
以記薨君子樂善而忘惡雖功有餘而心不至者皆得
以臣道終
順宗紀書曰貞元二年十一月八日韋臯薨于成都
先薨後地者因其薨殂得地如晉陶侃薨而得荆州
之類
軍亂其帥見殺以非罪書遇害
文宗紀書曰太和四年二月興元軍叛其帥李絳遇
害先叛後殺者聞軍變尚冀其生不忍聞其死用緩
文
軍亂殺其帥以罪書衆殺
敬宗紀書曰寳歷二年五月幽州殺其帥朱克融
方鎮效順舉族還朝書歸地
憲宗紀書曰元和五年十二月張茂昭以易定來歸
非兵革所加而得其地書入以襃忠臣其地襲為己
有必其心堅于效順乃得之故以來覲賜對為書歸
地之日不以管籥符印付任簡迪為歸地也書歸以明
舊地
逼于天時懼罪入覲書得地
憲宗紀書曰元和三年九月庚寅復得襄陽先是于
頔為其子所諷歸朝入覲至是日冊拜司空以裴均
為山南東道節度使是朝廷始復得故地因以是日
書復襄陽也非其心效順故不書頔以襄陽來歸朝
廷喜得地而貸罪國法無所申故不書頔至自襄陽
也憲宗紀書曰元和十四年八月己酉復得宣武韓
弘以七月戊寅來朝願奉朝請至是日拜司徒癸丑
以張弘靖為宣武節度使是朝廷以弘靖堅為戎務
始復故地因以己酉為復得宣武與于頔事同惟得
地已定弘靖受命緩故書己酉非異例
方鎮昭洗一時之計先書輸賦獻地以蓋國恥
憲宗紀書曰元和五年七月庚子成德王承宗請輸
常賦以緩師丁未昭洗王承宗復其官爵十三年三
月甲寅成德王承宗獻德博二州以緩師庚辰昭洗
王承宗復其官爵先是五年承宗請輸常賦朝廷降
授官史不書紀者以輸賦為重于時昭洗之命因李
師道劉總亟請不得已而從之不書師道請者宥過
正罰國家常法非得緣于臣子之情故不書稱緩師
豫當時之志也
春秋之法陽虎以家臣竊寳玉大弓書盗求名亡也方
鎮之重以狙詐陰竊發于輦轂欲不知于人主者必窮
姦而正罪名故備書盜名不得蓋示大惡于天下也
憲宗紀書曰元和十年三月淄青李師道盜焚河陰
轉運院十一年正月成德王承宗盜斷建陵門戟十
一月成德王承宗盜焚獻陵寢宫十年六月成德王
承宗盜殺宰相武元衡傷御史大夫裴度不書遣張
晏等刺元衡及焚河陰院屋數斫建陵門戟竿數皆
不書者本傳載其事以見惡故紀略文
方鎮來朝必書功臣則否擁兵入覲國家休戚之本書
入朝臣禮之失也
代宗紀書曰大歷九年九月幽州朱泚來朝始通幽
州也泚以七月使弟滔奉表以入朝以九月至京師
故九月乃書來朝如大歷二年郭子儀李抱玉三年
馬璘四年魏少游來朝皆臣子常禮載之本傳昭宗
紀書曰乾寧元年正月鳳翔李茂貞入朝不書來朝
迹嫌勢逼不與其來也書示臣禮猶存焉昭宗紀書
曰二年五月鳳翔李茂貞邠州韓建至京師凌鑠王
室臣禮替矣變朝書至譏暴也
方鎮失地而朝書奔大去地書至
代宗紀書曰大歷十四年三月汴宋李忠臣奔于京
師先是忠臣為李希烈所逐狼狽歸朝故不書來朝
憲宗紀書曰元和十四年韓公武至自鄜坊書始去
鄜坊也文宗紀書曰太和三年十一月王智興至自
徐州書始去徐州也
權臣
權臣出入必書宴對亦書
昭宗紀書曰天復三年二月朱溫歸大梁宴于内殿
置酒于延喜門天祐元年五月朱溫歸大梁宴于崇
勲殿七月朱溫至京師宴于文思毬場十月朱溫自
河中至京師對于崇勲殿甲申朱溫歸大梁書逼也
權臣征伐書名得地不書殺敵
昭宗紀書曰景福二年四月朱溫取徐州時溥死先
是溫使將王重師牛存節䧟徐州溥殺死不書殺者
惡其擅國書溥自死不與溫之專戮也得地猶名者
尺寸之地得之非唐所有故本溫志以篡取為文又
書曰乾寧四年正月朱溫取鄆州朱瑄死二月朱溫
取兗州朱瑾出奔不書其將龐師古葛從周及王重
師牛存節之名以溫首惡也不書帥師惡其得衆自
大書取使若用竒乘間也
權臣以號自大雖朝廷所授皆以自稱書
昭宗紀書曰天復三年二月朱温自稱諸道兵馬副
元帥天祐二年十一月朱温自號魏王備九鍚也
權臣擅命屠害忠良以謀翦王室宰相不道賊賢臣以
逞憾皆用兩下相殺文
昭宗紀書曰景福二年九月李茂貞殺宰相杜讓能
哀帝紀書曰天祐二年十二月朱温殺宰相柳璨光
化三年六月崔裔殺宰相王摶讓能以雷州司戶柳
璨以登州刺史猶以宰相書者惡殺大臣也
權臣殺皇子則地
昭宗紀書曰乾寧四年八月朱溫殺十二王于石隄
谷書地痛之也哀帝紀書曰天祐元年八月朱温殺
六王于西内不書蔣玄暉殺之者本朱溫志也
國變擾攘大臣見害于圍逼則書遇害
僖宗紀書曰廣明元年十二月于琮崔沆豆盧瑑為
黃巢所害是也
權臣雎盱書得地之始以謹召亂之階
僖宗紀書曰光祐二年三月董昌初得越州錢鏐初
得杭州七月李茂貞初得鳳翔中和三年五月朱溫
初得汴州書得地之張本
權臣任用之漸必直文以示義
明皇紀書曰天寳二十九載七月以安祿山為營州
刺史平盧節度副使僖宗紀書曰咸通十一年正月
以李國昌為振武節度使中和元年八月王鐸以朱
溫為華州刺史始見禄山國昌朱溫之惡也
權臣闚窬神器遷徙都邑以奉天子為文
昭宗紀書曰天祐元年閠四月朱溫奉天子都于洛
陽不書遷諱偪脅也不書甲辰天子至洛陽者非天
子之意也故不書至餘具崔裔傳
四夷冊立弔祭之使不書不以中國臨夷狄也
如元和十六年六月以少府少監李銳持節赴南詔
冊立左贊善大夫許堯佐副之不書憲宗紀若使人
傳無殊尤之事則具夷狄之傳
唐制大喪天子以卿大夫告于四夷則書于紀太皇太
后皇太后皇后之喪方鎮遣使以告則書本傳
如元和十一年四月太后崩劒南李夷簡遣使南詔
告哀餘具夷簡傳
戎狄方鎮拘行人以拒命賤者名而不官
太宗紀書曰貞觀八年十一月吐谷渾執我行人趙
道德不書鴻臚丞官微也
宣慰宣諭使
宣慰宣諭使被執稱以異國絶之也先使後執不與逆
臣縶王人從緩文
德宗紀書曰建中四年四月太子太師顔真卿使于
淮西被執不書李希烈軍者春秋衞伐凡伯貶之稱
戎希烈肆不臣之逆故豫其志以國稱深貶之也不
書宣慰者君命不申也
使出疆能利社稷安人民不辱君命則書宣慰宣諭之
名
德宗紀書曰建中四年十二月以給事中孔巢父宣
慰田悦軍穆宗紀書曰長慶二年三月以兵部侍郎韓
愈宣慰王庭湊軍不云魏博及鎮州者元惡慴伏不
失臣節不用國文
行人不能度權宜防變以辱君命則書國殺
德宗紀書曰建中四年七月給事中孔巢父遇害于
河中惡國威之沮廢故懷光得以稱國用重文與顔
真卿異例
王者受命必有驅除故僣命餘孽用敵國之文攻克正
土則書䧟王師失利書戰而後敗敵國之臣得以名
通侵伐書將
高宗紀書曰武德二年九月劉武周䧟我并州七月
王世充使其將羅士信侵我榖州書將用敵國之禮
又書曰武德二年九月王師及劉武周戰于介州敗
績王師之敗先書者非尅會期日以決勝負遇敵來
戰失備致敗從緩文不書裴寂敗姜寳誼死輿尸辱
命用微者之文
王師勝捷則書大將之名小捷用計詭勝書破
高祖紀書曰武德元年九月秦王帥師及薛仁杲戰
于淺水原大敗之俘馘具仁杲傳又書曰武德二年
十一月秦王帥師破宋金剛之衆于美良川是小捷
用計詭勝同文
僭國
僭命之國以地歸順則先人後地
高祖紀書曰武德二年十月羅藝以幽州歸于我五
年七月杜伏威以江東歸于我以者自專之文
窮蹙之寇以地降用國文
高祖紀書曰武德元年十一月隴西薛仁杲降四年
十一月荆州蕭銑降以窮兵極討乃取之國用自降
為文書國以得地為重也
鄰國并吞非王師致討書自滅
高祖紀書曰武德二年某月丹陽沈法興滅四年十
一月江東李子通滅五年某月豫章林士弘滅不書
李子通王雄誕張善安滅之者強弱吞噬朝廷威力
所不加其地不入以不知文
僭竊之國因其下一時之計則地以衆書
高祖紀書曰武德三年四月河西執李軌以地歸于
我六年正月山東執劉黑闥以地歸于我七月二月
漢陽殺高開道以地歸于我不書葛德威安脩仁執
黑闥李軌張金樹殺開道者以衆書也不云河西山
東漁陽平者非甲兵致討而得地從自致文方鎮拒
命其下以元惡自效則以名見異文也
賊師來降其地未入而復叛則不書于紀
武德元年八月涼州李軌以地降至十月復叛則書
本傳而已
疆寇病死逭國罰書地
高祖紀書曰武德元年八月薛舉死于隴西代宗紀
書曰永泰元年九月僕固懷恩死于靈武是也
疆寇夷定則先地後滅略將以明威
高祖紀書曰武德四年五月王師平河北竇建德滅
丙寅王師平河南王世充滅五年王師平并州劉武
周滅先地後滅以得地為重不云秦王平建德世充
武周者略將以明威
叛臣肆噬取元惡而宥枝附則不用方鎮敵國之文
憲宗紀書曰元和元年九月高崇文擒劉闢平成都
一方脅從民本非懷二心先得雋乃取其地故後云
平成都
逆臣竊大號書地示不通于天下
明皇紀書曰天寳十五載正月安祿山僭即皇帝位
于洛陽肅宗紀書曰乾元二年四月史思明僭即皇
帝位于范陽德宗紀書曰建中三年十一月朱滔王
武俊田悦僭即王位于魏縣四年十月朱泚僭即皇
帝位于京師僖宗紀書曰廣明元年十二月黃巢僭
即皇帝位于京師是也
逼脅干紀原心定罪不用僭文
代宗紀書曰廣德元年十月吐蕃以廣武王承宏為
皇帝僖宗紀書曰光啓二年十月朱玫以嗣襄王熅
為皇帝昭宗紀書曰光化三年十一月劉季述以太
子裕為皇帝是也
僭命之盜為子所殺雖得罪于天下而父子之義存焉
天下所不容故不書竊位而記其亡終故事
肅宗紀書曰至德二年正月安祿山為子慶緒所殺
上元二年三月史思明為其子朝義所殺乾元二年
三月安慶緒亡代宗紀書曰寳應元年史朝義亡悖
義負固自取潰爛故書亡其地未入朝廷不書平慶
緒朝義皆不書即偽位具本傳
義師
王室有變舉義以謀興復則異文以見志
中宗紀書曰垂拱四年八月越王舉師于豫州九月
越王敗績光宅元年九月徐敬業舉兵于揚州十二
月徐敬業敗績凡討叛必命將不書岑長倩張光輔
鞠崇裕李孝逸討越王敬業者不與武氏之抗義舉
也敬業雖以興復為名其迹可疑故不用越王之文
特書起兵不書斬越王及敬業隱之也
巡幸
王者擥謠俗之善惡知王業之艱難其行以時則書幸
不書還宮
明皇紀書曰開元十年十月幸興慶宮不書還宮者
雖踰月民不知勞故不書
出非其時稱駕所至書還宮
明皇紀書曰天寳八載十月車駕至華清宮九載正
月車駕還宮不書皇帝者習盤遊之樂損萬乘之威
以車駕稱輕銜橜之變忘魚服之辱書還宮以見其
志明皇是歲幸華清宮踰時忘反受朝賀于離宮故
危之
征伐巡守得禮書帝失禮書詔踰宿則皆書至
明皇紀書曰開元十一年正月皇帝北巡守三月皇
帝至京師得禮也太宗紀書曰貞觀十九年二月詔
親征高麗二十年皇帝至自高麗失禮也以萬乘之
重爭無人之地馳驟不測之險危之道也故書詔征
不使帝者當失禮之過也得禮則書至京師示無虞
也失禮則書至自某所者乘輿未還以前興事過舉擾
民玩威下情離動變生非常故不書至京師
朝賀
受朝賀失禮則書地不受朝賀則不書朔
明皇紀書曰天寳九載正月朔受朝賀于華清宮失
禮也德宗紀書曰貞元二年正月皇帝不受朝賀憲
宗紀書曰元和十一年正月以歲饑及宿師罷元會
皆不書朔
宴饗
燕會得禮則書地失禮則書宴
明皇紀書曰天寳十四載三月勤政樓宴群臣憲宗
紀書曰十三年二月麟德殿宴群臣得衎樂慈惠之
道行于禮而後于酒食故後書宴中宗紀書曰景龍
四年四月宴群臣于芳林園敬宗紀書曰寳歷二年
九月宴群臣于宣和殿禮至于瀆有濡首俄弁之咎
是厚于酒食而忘鹿鳴精誠之意故先書宴賜宴之
例則先書賜尊君命也敬宗紀書曰寳歷二年二月
賜群臣上已節宴曲江亭文宗紀書曰開成二年十
月賜群臣慶成節宴于曲江亭是也
土木功
土木之功雖用民以時亦書失時之役稱詔
文宗紀書曰太和八年正月修太廟九月二日詔修
曲江昆明二池是時發神策軍修淘曲江從鄭注之
邪說故書詔以病奪民之時也
親蠶
親蠶之禮不書本紀譏后德之不建也
肅宗紀書曰乾元二年三月皇后禮先蠶于苑中高
宗之世武后四親蠶不書其德不足以率天下故載
之本傳
耤田
耤田如禮則異文以示勸
高宗紀書曰儀鳳二年正月皇帝躬耤田于北郊明
皇紀書曰開元十九年正月皇帝躬耤田于龍地耤
田之禮王者不以身率下則三時怠而生業匱故耤
田行禮書躬而稱地欲海内知王化尚農也若如禮
以至九推民忘盡力農田之勞而相勸于下必異文
以示襃明皇紀書曰開元二十三年正月皇帝有事
于耤田肅宗紀書曰乾元二年正月皇帝有事于耤
田不云躬耤者勸農率下之意明
失禮過舉
舉難行之事以便世益民則書
明皇紀書曰開元二年秋七月焚珠玉錦繡于殿庭
德宗紀書曰大歷十四年閏月罷劔南貢春酒放舞象
荆山之陽者是也
失禮過舉直文以見惡
肅宗紀書曰乾元元年六月初祠太一神譏滛祀也
穆宗紀書曰元和十五年九月大合樂于魚藻譏喪
制未踰年也
封禪朝陵備于志車駕順動之節書于紀重王者出入
也賜酺肆赦必書一時之澤
高宗紀書曰麟德二年十月皇帝發東都乾封元年
正月皇帝封太山禪社首四月皇帝至自泰山明皇
紀書曰開元十三年亦如之其車輅次頓御壇受賀
皆見本志惟大赦賜酺備于本紀明皇紀書曰開元
十七年十一月皇帝發東都朝五陵戊申皇帝至自
朝陵其餘丙申謁橋陵戊戌謁定陵皆見本志惟還
宮大赦天下流移人並放還以下載于本紀
災祥
水旱日月蝕星孛霜蝗地震山崩弛役避殿減膳親錄
囚徒遣使賑給則載之本紀有天地之變而無修省之
實則載之五行天文志懲不戒也
祥瑞福應之事王者成德所致則載之本紀以事繼日
月否則總于一歲之終
書曰某月鳳凰見于某地某郡獻白龜是以事繼于
日月也其餘郡國所書虚美所加則書曰是歲鳳凰
見某地某郡獻白龜不實也
詔令
號令詔諭民所取信未行而遽改名存而實亡則不書
如貞觀十五年四月詔以來年四月有事于泰山不
書太宗紀而見之天文志星索前開元二年十月吐
蕃侵渭源詔親征天寳十五載六月將謀幸蜀下詔
親征乾元二年十月下詔親征史思明不書明皇肅
宗紀而見吐蕃及安史傳
太子事
太子齒胄釋奠加元服謁太廟成君則書于紀
睿宗紀書曰景龍元年八月三年十一月太子釋奠
于太學是也開元七年九月皇太子齒胄于國學八
月皇太子加元服乙丑謁太廟二十一年五月皇太
子納妃其後太子瑛廢故皆不書明皇紀具瑛本傳
皇后事
皇后所行之事不書于紀
如顯慶五年武后宴親族鄰里命婦于并州龍朔元
年武后請禁婦女為俳優之戲景龍二年韋后以裙
上有五色雲大赦天下神龍元年韋后請天下士庶
為出母服百姓二十二成丁五十九免役如此之類
亦皆具武韋二后傳舊史載之高宗中宗紀失史法
也
唐書直筆卷二
