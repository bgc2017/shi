唐創業起居注編年類
提要
(臣)等謹案唐創業起居注三卷唐温大雅撰
大雅字彦寵并州祁人官禮部尚書封黎國
公事蹟具新舊唐書本傳其書唐宋志作三
卷通考作五卷今此本三卷與唐宋志合史
稱高祖兵興引大雅為記室參軍主文檄則
此書記三百五十七日之事所得於見聞者
當獨為真確今與高祖本紀參較若劉仁恭
為突厥所敗煬帝驛繫高祖此書稱高祖謂
秦王曰今遭羑里之厄爾昆季須會盟津之
師是興師由高祖而本紀則謂舉事由秦王
又此書載隋少帝以夏四月詔曰今遵故事
遜於舊邸而本紀則繫之五月戊午凡此之
類皆疑此書為得其實未可與尋常稗史一
槩而論也乾隆四十二年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
