戰國策校注卷二宋鮑彪原注
元吴師道補正
東周(漢志河南鞏東周君所居正曰東周當從舊居卷首說見前大事記云東周惠公班秉)
(政洛陽采邑在鞏漢志說非餘見前)
惠公(周紀考王封其弟河南是為桓公桓公子威公威公子惠公惠公封其子於鞏號東)
(周惠公然則河南鞏父子同諡又紀西周武公赧王則諡也蓋以避秦不敢稱尊楚記頃㐮十)
(八年王赧使武公此武公赧王臣也而徐注以為惠公之子疎矣惠公之子自為東周君豈為)
(西周用邪兩周西先亡至秦莊襄元年俱滅正曰東周止有惠公名著策有文君他無見徐廣)
(云紀年顕王九年東周惠公傑薨皇極經世東周惠公卒子傑嗣二書不同則其世系亦難明)
(矣凡策所書君得皆為惠公時事邪隱赧王非諡武公鮑引宋忠說誤為二人前索謂諡法)
(無赧赧然慚愧故以為號戰國相王周之王號自若不聞其為秦貶損也王赧使武公徐廣謂)
(即西周武公大事記從之西周惠公封子於鞏為東周惠公實同謚者繼西周之惠公則武公)
(也既曰武公則周君也謂别為一人可乎東西周雖分治王猶在上為東周君敬奉王命而王)
(使之又何不可乎)
秦興師臨周而求九鼎周君患之以告顔率(周人)顔率曰
大王勿憂臣請東借救於齊顔率至齊謂齊王(閔正曰大事記)
(云姚氏考春秋後語周顕王齊宣王也今附載於顕王三十三年宋太丘社亡之前)曰夫秦之為
無道也欲興兵臨周而求九鼎周之君臣内自盡(盡其心思)
(補曰姚云盡字劉曾集作畫)計與秦(計猶謀)不若歸之大國(謂齊)夫存危
國(周有秦兵危也)美名也得九鼎厚寳也(厚猶重)願大王圖之齊
王大(補曰一本大說)發師五萬人使陳臣思(即後田臣思凡陳田皆齊公族)將
以救周而秦兵罷齊將求九鼎周君又患之顔率曰大
王勿憂臣請東解之(東之齊解免之)顔率至齊謂齊王曰周頼
大國之義得君臣父子相保也願獻九鼎不識大國何
涂之從(問其路所從出禮遂上有徑洫上有涂)而致之齊齊王曰寡人將
寄徑於梁(徑步道也猶言假涂)顔率曰不可夫梁之君臣欲得九
鼎謀之暉臺之下(臺名曰暉故孟子稱梁有臺池之樂)沙(元作少)少(補曰少當作沙)
海之上(九域圖開封有沙海引此)其日久矣鼎入梁必不出齊王曰
寡人將寄徑於楚(楚非適齊之途既不可入梁亦無從至楚其云然不可曉也)對曰
不可楚之君臣欲得九鼎謀之於葉庭之中(即南陽葉也補曰姚)
(云後語作章華之庭)其日久矣若入楚鼎必不出王曰寡人終何
涂之從而致之齊顔率曰敝邑固竊為王患之夫鼎者
非效壺醯醬瓿耳(壺昆吾圜器瓿甂也補曰一本醯壺此文殽次)可懷挾提挈
以至齊者非效鳥集烏飛兔興馬逝(並喻其輕疾)灕然止於
齊者(集韻灕滲流貌)昔周之代殷得九鼎凡一鼎而九萬人輓
之(輓引也)九九八十一萬人士卒師徒(士一人也二千五百人為師徒步行)
(者正曰左傳注步卒七十二人甲士三人又百人為卒徒衆也此士卒師徒亦大㮣言之耳)械器被
具(械器之總名被具士卒所服用之具)所已備者稱此(備人之所應用使稱足此八十一萬)
(人補曰姚本已作以正曰稱此者彼此均等猶史言他物稱是謂士衆賫械具備輓鼎之役者又且八十一萬)
(也)今大王縱有其人何涂之從而出臣切為大王私憂
之齊王曰子之數來猶無與耳(言許之而實不與也)顔率曰不敢
欺大國疾定所從出敝邑遷鼎以待命齊王乃止(補曰洪氏)
(邁云策首載此以為竒謀此特兒童之見爾疑必無是事而好事者餙之愚按左氏嘗載楚子問鼎亊當時争)
(欲得鼎以見其強不可以為無)
秦攻宜陽(韓邑屬弘農秦武三年攻宜陽赧王七年也補曰大亊記云今河南府福昌縣城東南北)
(三面峭絶天險黽池二殽皆在境内蓋控扼之地而此據甘茂傳文年表拔宜陽在次年宜陽之役五月不)
(拔凡涉兩歲也通鑑大事記皆於赧七年書伐八年書拔景翠救韓在八年)周君謂周累曰
(補曰一本趙累大事記引)子以為如何對曰宜陽必拔也君曰宜陽
城方八里材士十萬(士之有材武者)粟支數年公仲之軍二十
萬景翠(楚將)以楚之衆臨山而救之(楚與韓隣而與秦相圖故救之)秦必
無功對曰甘茂(下蔡人仕秦補曰茂一作戊後多有說文史作戊古字通)羇旅也(集韻)
(羇旅寓也)攻宜陽而有功則周公旦也(言且相秦)無功則削迹於
秦(言不得留)秦王不聽羣臣父兄之議而攻宜陽宜陽不拔
秦王耻之臣故曰拔君曰子為寡人謀且奈何對曰君
謂景翠曰公爵為執珪官為柱國(楚卿)戰而勝則無加焉
矣不勝則死不如背秦援宜陽(翠時蓋援宜陽而有秦之私故云補曰秦策馮)
(章許楚漢中楚懽而不進所說有秦私者竊謂此策上既言秦之必拔翠之不勝則死而又曰不如背秦援宜)
(陽意殊不𩔖恐此勝有缺誤背下或有之字或秦下復有秦字援字或作拔勸之避秦兵待秦既拔然後進兵)
(乘其敝當秦懼之韓德之而交得賂以為利下文秦拔宜陽景翠果進兵果字可見又秦策楚畔秦而合於韓)
(句意似與此同然彼指翠未救時言之爾其後韓楚雖合楚不為韓氏與秦戰固巳懼之矣)公進兵
秦恐公之乘其敝也(乘謂因而攻之)必以寳事公公仲慕公之
為巳乘秦也亦必盡其寳秦拔宜陽景翠果進兵秦懼
遽效煮棗(屬濟隂冤句)韓氏果亦效重寳景翠得城於秦受
寳於韓而德東周(德恩之也補曰為寡為已之為去聲餘如字)
東周與西周戰韓救西周為東周謂韓王(㐮)曰西周者
故天子之國也多名器重寳按兵而勿出(按下與舉反)可以
德東周西周之寳可盡矣(欲韓出兵故賂之紀八年有)
東周與西周争西周欲和於楚韓(和二國以為己援)齊明(疑楚人兩)
(見楚策正曰無明徵注例以國姓者皆其國人齊明豈不可為齊人邪故大事記止云當時之辯士也)謂
東周君曰臣恐西周之與楚韓寳令之為己求地於東
周也不如謂楚韓曰西周之欲入寳持二端(言東兵急則入不急)
(則已)今東周之兵不急西周西周之寳不入楚韓楚韓欲
得寳即且趣我攻西周(趣疾也督使疾戰我謂東周)西周寳出是我
為楚韓取寳以德之也(言有恩於楚韓)西周弱矣
東周欲為稻(為謂種之)西周不下水(稲宜濕西周居河之上流正曰不下專指河水)
東周患之蘇子(非代則厲)謂東周君曰臣請使西周下水可
乎乃往見西周之君曰君之謀過矣今不下水所以富
東周也今其民皆種麥(麥宜燥也)無他種矣君若欲害之不
若一為下水以病其所種下水東周必復種稻種稻而
復奪之若是則東周之民可令一仰西周(有望於上則仰補曰為去)
(聲仰疑向反)而受命於君矣西周君曰善蘇子亦得兩國之
金也(彪謂此策不可行東西周壌地相接豈不能候其所種蘇子東人也為東游說而豈得不疑且今下)
(水安能保其不奪雖一為下何補哉正曰據此策則西人可以制周必不疑於其說蘇子公為反覆以得金豈)
(顧其復奪哉大事記云其微如此其所争又如此可不哀哉然則又何足深辨也)
昭獻在陽翟(屬潁川補曰韓策楚昭獻相韓)周君將令相國往(往與獻會)相
國將不欲蘇厲為之謂周君曰楚王與魏王遇也主君
令陳封之楚(此言疇昔之事陳向葉皆仕周而位在相下)令向公之魏楚韓
之遇也(亦其王遇)主君令葉公之楚令向公之韓今昭獻非
人主也而主君令相國往若其王在陽翟主君將令誰
往(言必君自往)周君曰善乃止其行
秦假道於周以伐韓周恐假之而惡於韓不假而惡於
秦史黶(韓史疑即厭補曰黶正義云烏减於點二反)謂周君曰君何不令人
謂韓公叔(韓公族)曰秦敢絶塞(絶横渡塞障也為垣壘以遮止鄰國往來)而伐
韓者信東周也公何不與周地發重使(使周發使)使之楚秦
必疑(秦楚相圖之國也周使使楚故秦疑其圖已)不信周是韓不伐也(不受秦伐)
又謂秦王(武)曰韓強(補曰強巨兩反)與周地將以疑周於秦寡
人不敢弗受秦必無辭而令周弗受是得地於韓而聽
於秦也(紀八年彪謂戰國之士設心措辭無不出於意詐若此者君子之所怒也下章次之正曰鮑)
(尊周故謂行詐免難所可惡與前注為伍得章失同)
楚攻雍氏(此亦赧之十五年也)周粻秦韓(粻食米也時秦救韓周以米餉之正曰詩傳糧)
(也音張)楚王(懷)怒周周君患之或為周謂楚王曰以王之
強而怒周周恐必以國合於所與粟之國則是勁王之
敵也(勁強也)故王不如速觧周恐(周以楚怒之故恐)彼前得罪而
後得解必厚事王矣
蘇厲為周最謂蘇子(元作秦)秦曰君不如令王(君謂蘇子王周君也)
(此時與赧俱王其稱公後避秦也正曰尤繆)聽最以地合於魏趙(地周地)故必
怒(稱故者特為之怒蘇子怒最)合於齊(怒最而反其所合)是君以合齊與強
楚吏産子(時齊與楚善合齊則得與楚為與國可至再世産子言易世也與黨與也補曰劉辰翁云)
(吏字當作更平聲)君若欲因最之事(與最同合魏趙此厲本謀也前與游辭耳故為為周)
(最)則合齊者君也割地者最也(補曰最欲合趙魏而蘇秦欲合齊厲為最故言)
(若不廢最之事則君合齊而最合趙魏也)
謂周最曰仇赫之相宋(補曰赫一本作赧)將以觀秦之應趙宋
(絶句)敗三國(韓魏齊也魏紀哀二十一年與韓齊敗秦函谷蓋此時秦欲敗之反為所敗也赧十八年)
(正曰哀當作㐮下同十八當作十七年表文大事記從之)三國不敗將與趙宋合於
東方(即三國)以孤秦亦將觀韓魏之於齊也不固則將與
宋敗三國(此應秦也)則賣宋於三國(此應三國也以國情輸之曰賣言赫不忠於宋)
(不應秦則應三國以此知赫本非宋人補曰一本則賣趙宋)公何不令人謂韓魏之
王(韓襄魏哀)曰欲秦趙之相賣乎(此賣猶欺)何不合周最兼相(使韓)
(魏皆相之)視之不可離(視示同二國同相最可見其交之固補曰離去聲)則秦趙必
相賣以合於王也
為周最謂魏王(哀正曰㐮)曰秦知趙之難與齊戰也(難言其不利正)
(曰難畏阻意)將恐齊趙之合也必隂勁之(勁趙以兵使之強)趙不敢
戰(難先戰)恐秦不已收也(違其勁之之意)先合於齊秦趙争齊(齊固)
(秦所欲合故其勁趙謂之隂勁正曰秦欲伐齊趙欲合齊故云争齊)而王無人焉(無主其事於齊)
(者)不可王不去周最(最時在魏欲之齊故此士為之言使得去)合與收齊(與即)
(謂齊齊魏之與國)而以兵急之(元作之急急之以兵則非合矣)之急則伐齊無
因事矣(言秦見齊有魏兵必伐之有此有彼曰因猶言無他事矣齊敗魏馬陵宜為魏仇因此言合與)
(蓋其國形宜相依也正曰而以兵伐齊今不合與收齊而以秦兵之急則伐齊)(言是)
(無可依之亊矣)
謂周最曰魏王(哀正曰昭)以國與先生(以德齒尊稱之也與謂相之正曰孟子注)
(學士年長者謂之先生)貴合於秦以伐齊(貴猶欲)薛公(田文)故主(齊閔王也)
(最嘗仕齊故稱之然)輕忘其薛不顧其先君之丘墓(謂齊王田文欲去國以避)
(秦兵正曰此田文相魏時也下文謂魏王薛公可見文激於祝弗吕禮之故勸秦伐齊故生上恐缺一字蓋言)
(文猶背齊以起下文最不與伐齊之意大事記赧王二十九年魏以田文為相謂其去齊相魏在齊滅宋之前)
(史在滅宋之後)而公獨修虛信(最本善齊固不背齊然今相魏魏有以秦伐齊之形猶為虛信)
(信謂親之)為茂行(茂盛美也)明羣臣(明猶示也臣魏臣)據故主(據仗持也猶言為之)
(此言最在魏示羣臣以為齊王不欺之此所謂茂行正曰修虛信為茂行句明羣臣據故主句)不與伐
齊(與去音正曰與如字許也)産以忿強秦(産猶生也魏欲伐齊已獨不與猶生此節目也違秦)
(不伐齊故秦忿)不可公不如謂魏王薛公曰請為王入齊天下
不能傷齊(最之智略足以全齊)而有變(萬一有傷齊者)臣請為救之(此則非虛)
(信矣)無變王遂伐之(伐秦)且臣為齊奴也(為去音言其為之如奴亊主)如
累王之交於天下(累者事相連及猶誤也交謂齊魏)不可(此言非人之情)王為
臣賜厚矣臣入齊則王亦無齊之累也(此累猶患正曰按魏策周最入)
(齊秦王怒令姚賈譲魏王魏王為之謂秦王曰魏之所以為王通天下者以周最也今最遁寡人入齊齊無通)
(於天下矣敝邑之事王亦無齊累矣最入齊則正與此章相首尾所謂敝邑之事王亦無齊累語又與此合曰)
(請為王入齊天下不能傷齊者最自許其足以全齊有變為秦伐齊齊急則請魏之救無變謂秦不能伐則王)
(遂伐之此厚齊之說也且臣為齊奴以下以為魏言之為齊奴為齊奴隸也交指秦也累逹及也不可以最故)
(使魏惡於秦王使最得入齊為賜厚矣最入齊則秦無疑於魏是魏不為齊所累也補曰為王為救之為去聲)
(餘如字)
趙取周之祭地周君患之告於鄭朝(凡鄭皆鄭人)鄭朝曰君
勿患也臣請以三十金(一斤為一金正曰正義云秦以一鎰為一金孟康云二十四兩)
(云注)復取之周君予之鄭朝獻之趙太卜因告
以祭地事及王病使卜之太卜譴之曰(譴謫問也)周之祭地
為祟(神禍也)趙乃還之
杜赫(周人正曰楚策云楚杜赫)欲重景翠於周謂周君曰君之國小
盡君之重寳珠玉以事諸侯不可不察也(國小必賂以求援不可勝)
(賂故宜察)譬之如張羅者張之於無鳥之所則終日無所得
矣張於多鳥處則又駭鳥矣(多鳥處有觸羅者傍鳥必覺覺則羣驚而去矣)必
張於有鳥無鳥之際然後能多得鳥矣今君將施於大
人大人輕君施於小人小人無可以求又費財焉(均之費財)
(而小人多則多費也)君必施於今之窮士不必且為大人者(不必猶不)
(可知也言不終窮或且為大人者此指翠也)故能得欲矣(齊策楚策皆有杜赫在齊則威王時)
(於周顯王時也自顯威至是八十年矣疑赫字誤景翠實此時人正曰按齊策田忌亡齊之楚鄒忌代相恐其)
(以楚權復齊杜赫曰臣請為留楚忌王二年忌有馬陵之戰其奔必後此)(宣楚)
(策五國伐秦魏欲和杜赫云云在楚懷王十一年當慎靚王三年大事記據韓世家注赧王三年書楚景翠)
(圍韓雍氏自宣王二年至赧王三年為三十年自慎靚王三年至此為七年則翠之與赫何不相及之有)
三國隘秦(赧十八年注具前隘謂隔絶之正曰八當作七補曰策隘阨字通此當乙革反)周令
其相之秦以秦之輕也(見其隘於三國)留其行(不進)有人謂相國
曰秦之輕重未可知也秦欲知三國之情公不如遂見
秦王(昭)曰請為(一作謂)王聽東方之處(聽偵候之東三國也處其所為)秦
必重公是公重周(下衍重周二字)重周以取秦也(秦重相則周重矣)齊
重故有周(齊重天下重之也故猶舊也有言善之)而已取齊(此時秦齊為天下重已善)
(秦不可忽齊故又勸之取齊正曰有謂收已也取謂得於彼也齊為重國故能收有周而周已取之矣今復取)
(秦是周常不失重國之交)是周常不失重國之交也(補曰凡輕重字自然重者上聲)
(重之者去聲此章輕重齊重重國之重上聲餘去聲)
宫(元作昌下同此書作宫不一)昌(正曰昌當依本文)他亡西周(以罪去國曰亡)之東
周盡輸西周之情於東周(輸言委以告之)東周大喜西周大怒
馮睢(元作且睢之省也猶趙作肖齊作立故後唐且史作睢裴駰亦曰唐睢以華穎悟秦也此西人下同)
(正曰且當依本文)曰臣能殺之君予金三十斤馮睢且使人操
金與書間遺宫昌他(為反間書以遺之)曰告宫昌他事可成勉
成之不可成亟亡來(亟急也)事久且泄自令身死(事泄露則死而)
(不亟來自取之也正曰本文明白注少久字似不必)因使人告東周之候(偵候之吏揚雄)
(曰西北一候)曰今夕有姦人當入者矣候得而獻東周(得其人與)
(書)東周立殺宫昌他
昭翦與東周惡或謂昭翦曰為公畫隂計(為人謀者畫之以籌)昭
翦曰何也曰(補此字正曰古書多如此不必補)西周甚憎東周常(元作嘗)
嘗(補曰當作常古通)欲東周與楚惡西周必令賊賊公因宣言
東周也(集韻宣揚也)以惡(元作西周二字)西周(補曰字有訛未詳)之於王也
(王楚懷王)昭翦曰善吾又恐東周之賊已(此翦自計)而以輕西周
惡之於楚(翦惡東必善西西善翦則楚亦因重西矣東欲壊其交故賊翦翦死則西無内主於楚東)
(因得使楚惡之)遽和東周(彪謂周衰君臣唯貪利而畏禍故一切趨避變亂於游談之口而無有特)
(操翦之慮死如此其能復固其所守乎)
周最謂吕禮(凡吕皆齊人禮以秦昭十三年奔魏十九年復歸秦其相齊在薛公歸薛後見孟嘗)
(傳蓋赧二十一年後也正曰吕皆齊人此𩔖無據當缺晉有吕錡吕相本魏氏不必吕尚後也注奔魏據秦)
(紀按穣侯傳冉相秦欲誅吕禮禮出奔齊大事記從之歸秦據秦紀及穣侯傳按秦紀下接齊破宋之文年表)
(破宋在秦昭二十一年則紀誤矣按吕禮相齊孟嘗君遺穣侯書勸秦伐齊而禮亡事當在齊滅宋前大事記)
(書於赧王二十九年之首齊首尾九年然觧題亦據)(則禮自奔齊至去後六年來歸則未)
(改也)曰子何不以秦攻齊臣請令齊相子(秦攻齊禮使之也齊欲免攻故)
(可使之相禮)子以齊事秦必無慮(元作處)處(正曰前後章有此字義當同)矣
子因令(下衍周字)周最居魏以共之(與齊俱事秦)是天下制於子
也子東重於齊西貴於秦秦齊合則子常重矣
謂薛公(田文)曰周最於齊王厚也(閔王)而逐之(補曰史秦王將吕禮相齊)
(欲困蘇代代乃謂云云史史周最於齊至厚也而齊王逐之策文省而勝祝弗作親弗索隐謂策得之一本)
(况弗)聽祝弗(齊人)相吕禮者欲取秦也秦(補此二字)齊合(上章所謂以齊)
(事秦正曰注據補二字然言齊合則秦自見省文爾下章齊合亦然一本欲取秦秦齊合)弗與禮重
矣(與猶如也言二國合則齊所重無如禮者正曰史親弗與吕禮重矣言二國合則二人重策齊合弗與禮)
(重矣言齊與秦合則二人重於齊視史語簡而勝上文秦字省尤可見)有(下衍周字)周(補曰史作用)
齊(秦有之正曰有用齊者言二子用齊)秦必輕君君弗如急北兵趨趙(亦與)
(趙攻秦)以秦魏(能左右之曰以以猶使正曰從史以下有和字是急北兵讀秦魏句是時秦怒齊齊)
(趙交惡秦欲合魏前章魏貴合秦以攻齊趙難與齊戰下章齊合則趙恐伐可見皆一時事也秦趙魏合為攻)
(齊也故云急北兵趨趙以和秦魏也趨即趣促也謂不如急北方之兵從隨之應秦魏而相與以攻齊也魏策)
(周最入齊秦譲魏魏謂秦曰大國欲急兵則趨趙而已趨即趨也此語正同雖時有後先而事理不異爾)
(吕禮嫉史載此策在文謝病歸薛後文從其計而乃害文乃勸秦伐齊吕禮亡其後齊滅宋文)
(奔魏且文在齊豈敢召穣侯之兵哉召秦伐齊必文已去齊而史失之也此策云收周最反齊王則亦文奔魏之後召)
(秦兵之前乎)收周最以為後行(齊初逐最欲取秦合也今攻秦收最用之可圖後舉行猶)
(舉正曰當從史無為字後作厚行下孟反最本厚於齊今齊逐之故收最以厚其行上文厚字同義)且反
齊王之信(齊前與秦合今與趙攻之信反也正曰齊用禮以合秦取信今反之使不合也)又禁
天下之率(率猶從也謂從齊補曰率史作變索隐云齊秦合則弗禮用用則輕孟嘗二說皆通)齊
無秦天下果弗必走(果猶决也走去音趨之也言不趨齊正曰史齊無秦則天下集齊親)
(弗必走此果字當從史作集謂齊無秦合而秦趙魏合則天下之兵集於齊祝弗必走言弗而不及禮者齊聽)
(弗而相禮弗走禮不待言矣)齊王誰與為其國(言必重文孟嘗傳有正曰此章參之史可)
(以互正如弗乃祝弗名尤易知而注乃釋以他說其誤甚矣)
齊聽祝弗外周最謂齊王(閔)曰逐周最聽祝弗相吕禮
者欲深取秦也(補曰深取之深恐因下文衍)秦得天下則伐齊深矣
(秦得齊則益強故能得天下得天下則亦不能存齊)夫秦(補正曰說見上此下云急兵以示秦則無秦字)
(尤明矣)齊合則趙恐伐(秦伐之)故急兵以示秦(趙兵攻齊)秦以趙
攻(攻齊)與之齊伐趙(之猶趨)其實同理(以趙攻齊則得齊趨齊伐趙亦得趙故其)
(理同)必不處矣(處猶據也秦不據齊理同而獨不據齊齊無兵而趙已出兵故也正曰注難通處義)
(未詳)故用祝弗即天下之理也(理在受兵於趙正曰言天下必將歸秦)
周相吕倉見客於周君(言之於君使得見補曰見賢遍反)前相工師籍
恐客之傷已也(傷猶毁此即枝工師籍)因令人謂周君曰客者辨
士也然而所以不可者(不可聽用)好毁人(彪謂工師籍非端人也德義不愆何)
(恤人之言)
周文君(史書東周略甚豈惠公後有此君邪不然則惠公别稱也鴻烈道應訓亦稱周昭文君此後書)
(訓皆鴻烈也)免(下衍士字)士(補曰疑衍姚云曾集本去)工師籍相吕倉國人不
說也君有閔閔之心(亦不說也)謂周文君曰國必有誹譽(誹謗)
(也)忠臣令誹在已譽在上宋君奪民時以為臺而民非
之(見㐮十一年)無忠臣以掩蓋之也子罕釋相為司空(司空主土)
(工傳言子罕親執扑以行築者是也)民非子罕而善其君齊桓公宫中女
(元作七)七市女閭七百(閭里中門也為門為市於宫中使女子居之正曰宫中為女市女閭)
(凡七百也)國人非之管仲故為三歸之家(婦人謂嫁曰歸夫家曰家仲蓋三取)
(女也)以掩桓公非自傷於民也(管仲為此人皆毁之仲非樂於毁也其意欲掩蓋桓)
(公耳一說仲欲掩公之非寧自毁也)春秋記臣弑君者以百數皆大臣見
譽者也故大臣得譽非國家之美也(彪謂此言掩君之非可耳而齒見譽)
(者於弑君之列則後世名卿賢相何道而可以安於朝廷之上不仁哉此言也補曰漢高帝繫治蕭何曰吾聞)
(李斯相秦有善歸主有惡自與云云王衞尉曰秦以不聞其過亡天下李斯之分過又何足法哉)故衆
庶成強(言師籍之得衆)增積如山周君遂不免(卒相倉也)
温人之周(温時為西邑綦母恢請之也正曰西周得温囿耳)周不納(並東周)客即
對曰主人也(矯稱東人補曰姚云一本周不内問曰客邪對曰云云韓非子文同)問其巷
(補曰韓非子作巷人)而不知也吏因囚之君使人問之曰子非周
人而自謂非客何也對曰臣少而誦詩詩曰普天之下
莫非王土率土之濱莫非王臣(小推北山詩普徧率循也)今周君天
下則我天子之臣而又為客哉故曰主人君乃使吏出
之
或為周最謂金投(蓋趙人之不善齊者)曰秦以周最之齊疑天下
(周使最之齊秦以此疑周齊與天下合而謀己正曰無考)而又知趙之難子(不敢違投)齊
人戰恐(秦既疑齊投又不善齊故齊懼伐)齊(下衍韓字)韓(補曰疑衍)之合必先合
於秦秦齊合則公之國虚矣(言趙必破而為墟墟虛字同大丘也)公不如
救齊因佐秦而伐韓魏上黨長子(屬上黨並韓地)趙之有己(二國)
(有秦兵故趙得取其邊地)公東收寳於秦(佐秦故)南取地於韓魏因以
困(韓魏唇齒之國故也)徐為之東(為猶謀也東謂齊)則有合矣(齊合趙也始時趙與)
(齊隙無合理今得秦韓故齊懼而合其實最時相齊慮有趙患故為最謀者移之韓魏也)
周最謂金投曰公負令秦與強齊戰(負猶失也其失在此正曰負恃也令)
(字疑合)戰勝(勝齊)秦且收齊而封之(封謂疆理之)使無多割(割謂出地)
而聽天下之戰(諸國求地於齊齊不多割則必戰此秦弱齊之計正曰此秦制齊之命)不
勝國大傷(趙傷也時趙令秦與齊戰戰不勝則秦必咎趙能無傷乎正曰趙恃合於秦以與齊戰不)
(勝則國大傷而聽命於秦矣)不得不聽秦(趙聽也)秦盡韓魏之上黨太
原(魏地後為秦郡)西土(元作止)止(正曰上西字姚本引錢一作而)秦之有已(秦之所難)
(者齊也已收齊則韓魏不守)秦地天下之半也制齊楚三晉之命(趙以)
(大傷故亦見制)覆(元作復)復(補曰覆通)國且身危(覆如覆器然國趙也身謂投)是何
計之道也(言非計此策最為齊使趙拒秦也)
石行秦(周人正曰無考一本石作右右行秦官也)謂大梁造(秦爵梁作良秦孝十年衞鞅惠)
(文五年公孫衍昭㐮十五年白起皆為之此蓋起也正曰無考)曰欲决覇主之名不如
備兩周辯智之士(備謹待之)謂周君曰(行秦謂之)君不如令辯智
之士為君爭於秦(秦欲卑周争者争此也既謹待之則争必得矣補曰王應麟云周赧王卒)
(于乙巳明年丙午秦遷西周君而東周君猶存壬子秦遷東周君而周遂不祀作史者當自丙午至壬子係周)
(統於七國之上乃得春秋存陳之義大事記周赧後即係秦朱子以為未當綱目以七國如楚漢並書之今按)
(解題云自赧王降周統已絶東周雖未亡特邾莒附庸之𩔖耳所以存而未論也朱子雖以七國並書而赧王)
(之後亦不以東周係統者其意亦不異綱目之成在乾道壬辰而淳熙辛丒吕子卒大事記始出非矯之也)
凡二十六章
戰國策校注卷二
