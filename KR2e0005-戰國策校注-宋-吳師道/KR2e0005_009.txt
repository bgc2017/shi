戰國策校注卷九宋鮑彪原注
元吳師道補正
燕(東有漁陽右北平遼西遼東西有上谷代郡鴈門南有涿郡之易容城范陽北有新城故安涿)
(縣良鄉新昌及渤海之西而樂浪玄莬亦屬焉)
文公(桓公子元年顯王八年庚申)
奉陽君(衍李兊二字)李兊甚不取於蘇秦(傳亦云正曰奉陽君李兊者通封邑)
(姓名言之也蘇秦當作蘇代因蘇秦稱奉陽君不說之語而訛也此策有蘇代為奉陽君說燕於趙以伐齊奉)
(陽君不聽乃入齊即奉陽君不取蘇秦之事也李兊因為蘇秦云云此李兊二字誤羡也大事記以此章備載)
(於蘇秦說燕與趙合從之下又據古史謂肅侯時奉陽君公子成實未亡削去捐館之語愚嘗辯蘇秦所稱奉)
(陽君必别為一人奉陽君實李兊非公子成也且此章知决為蘇代者其言曰燕弱國也東不如齊西不如趙)
(又曰燕亡國之餘此言正子噲之後昭王未破齊之時也文公據全燕之盛何得若此言哉史遷謂世言蘇秦)
(事多異代厲事有𩔖者皆附之秦則此𩔖也)蘇秦在燕李兊因為蘇秦謂奉
陽君曰齊燕離則趙重齊燕合則趙輕今君之齊(謂以燕合)
(齊)非趙之利也臣竊為君不取也奉陽君曰何吾合燕
於齊(問何以言然)對曰夫制於燕者蘇子也(言其制燕)而燕弱國
也東不如齊西不如趙豈能東無齊西無趙哉而君甚
不善蘇秦蘇秦能抱弱燕而孤於天下哉是驅燕而使
合於齊也且燕亡國之餘也(惠公六年大夫誅其姬而惠公奔齊齊晉入之至而)
(卒正曰史年表燕惠公欲殺公卿立幸臣公卿誅幸臣公恐出奔齊此事在周景王六年至燕文公二十八年)
(蘇秦說燕之歲為二百有五年不應遠舉此事此必齊破燕昭王既立之時也以此言知非蘇秦約從時事說)
(亦見趙策)其以權立(權謂外與貴也)以重外以事貴(並謂齊趙正曰以權立者謂燕)
(破亡之餘太子平以權宜立其勢微弱必重外必事貴外與貴謂他國齊趙之屬也)故為君計善
蘇秦則取之(取言與之交)不善亦取之以疑燕齊(齊不善蘇子蘇子在)
(燕而趙人取之則齊疑燕合趙而外已齊疑燕燕亦不能信齊矣)燕齊疑則趙重矣齊
王(宣正曰湣)疑蘇秦則君多資(疑其合燕於趙)奉陽君曰善乃使使
與蘇秦結交(正曰此策非文公時)
蘇秦將為從(此二十八年)北說燕文侯曰燕東有朝鮮(屬樂浪補)
(曰朝鮮箕子所封今高麗國索隱云音潮仙)遼東(并州郡)北有林胡樓煩(補曰見趙)
(策)西有雲中九原(屬五原補曰正義云雲中郡城在林榆縣東北九原郡城在林榆縣西界)
(二郡皆在勝州)南有呼沲易水(出涿故安補曰呼沲見前正義云易水源出易縣西谷中之東)
(東南流與滹沱河合水經易水出涿郡故安縣良鄉西山大事記引此二條)地方二千里帶
甲數十萬車七百乘騎六千匹粟支二年南有碣石雁門
之饒(并州郡補曰正義云碣石山在平州燕東南雁門山在代燕西南)北有棗栗之利民
雖不田作棗栗之實足食於民矣此所謂天府也夫安樂
無事不見覆軍殺將之憂無過燕矣大王知其所以然乎
夫燕之所以不犯寇被兵者以趙之為蔽於其南也秦趙
五戰(補曰設辭也)秦再勝而趙三勝秦趙相蔽而王以全燕制
其後此燕之所以不犯難也且夫秦之攻燕也踰雲中九
原過代上谷彌地踵道(彌猶亘踵猶繫正曰踵足後也徐曰猶言繼踵也)數千里
雖得燕城秦計固不能守也秦之不能害燕亦明矣今趙
之攻燕也發號出令不至十日而數十萬之衆軍於東垣
矣(垣謂城正曰正義云東垣趙之東邑在恒州真定縣南故常山城)度呼沲涉易水不至
四五日而距國都矣故曰秦之攻燕也戰於千里之外趙
之攻燕也戰於百里之内夫不憂百里之患而重千里之
外計無過於此者是故願大王與趙從親天下為一則國
必無患矣燕王曰寡人國小西迫強秦促近齊趙(補曰一本南近)
(齊魏)齊趙強國(補曰一本有也字)今主君幸教詔之合從以安燕敬
以國從於是齎蘇秦車馬金帛以至趙(傳在說諸國之初)
權之難(與齊戰也)燕再戰不勝趙弗救噲子(文公孫子噲)謂文公
曰不如以地請合於齊趙必救我若不吾救不得不事
(燕齊合則趙輕雖不救我後必事我)文公曰善令郭任以地請講於齊趙
聞之遂出兵救燕(齊策此役言及魏冉知為文公末年補曰大事記從鮑說)
易王(文公子元年顯王三十七年己丑)
燕文公時秦惠王以其女為燕太子婦(文公二十年正曰史二十八年)
文公卒易王立齊宣王因燕喪攻之取十城武安君蘇
秦為燕說齊王再拜而賀因仰而弔(補曰索隱曰當時慶弔應有其辭史)
(不錄耳)齊王按戈而却曰(却秦使退)此士何慶弔相隨之速也
對曰人之饑所以不食烏喙者(本草烏頭一名天雄)以為雖偷充
腹而與死同患也今燕雖弱小強秦之少婿也王利其
十城而深與強秦為仇今使弱燕為雁行而強秦制其
後以招天下之精兵(此言秦兵為天下精)此食烏喙之𩔖也齊王
曰然則柰何乎對曰聖人之制事也轉禍而為福因敗
而為功故桓公負婦人而名益尊(齊桓公也好内而霸正曰齊伐宋章蘇代)
(曰智者之舉事也轉禍而為福因敗而成功齊人紫敗素也而賈十倍正義引韓子云齊桓公好服紫一國盡)
(服紫當時十素不得一紫取惡素帛染為紫其賈十倍按二章所稱文意正同蓋紫者婦人之服紫敗素得厚)
(利所謂名益尊也)韓獻開罪而交愈固(宣十二年楚伐鄭許之平晉救之荀桓子欲還)
(彘子不可韓獻子謂桓子彘子以偏師陷子罪大矣不如進也戰于邲晉敗績成十三年獻子將下軍孟獻子)
(曰晉師乘和必有大功十六年戰于鄢陵楚敗績)此皆轉禍而為福因敗而為
功者也王能聽臣莫如歸燕之十城卑辭以謝秦秦知
王以已之故歸燕城也秦必德王燕無故而得十城燕
亦德王是棄強仇而立厚交也且夫燕秦之俱事齊則
大王號令天下皆從是王以虛辭附秦而以十城取天
下也此霸王之業(衍矣字)矣所謂轉禍為福因敗成功者
也齊王大說乃歸燕城以金千斤謝其後頓首塗中(塗泥)
(也自卑之甚)願為兄弟而請罪於秦(傳有)
人有惡蘇秦於燕王者曰武安君天下不信人也王以
萬乘下之尊之於廷示天下與小人羣也武安君從齊
來而燕王不館也謂燕王曰臣東周之鄙人也見足下
初(見)身無咫尺之功而足下迎臣於郊顯臣於廷今臣
為足下使利得十城功存危燕足下不聽臣者人必有
言臣不信傷臣於王者且臣之不信是足下之福也使
臣信如尾生廉如伯夷孝如曾參三者天下之高行也
而以事足下可乎(補曰姚本作不可乎)燕王曰可曰有此臣亦不
事足下矣(衍蘇秦曰三字)蘇秦曰且夫孝如曾參義不離親一
夕宿於外足下安得使之之齊廉如伯夷不取素飱(詩註)
(素空也)汙武王之義而不臣辭孤竹之君(爾雅孤竹四荒中北國漢屬遼)
(西令支)餓而死於首陽之山(伯夷傳註在蒲坂華山之北河曲之中)廉如此
者何肯步行數千里而事弱燕之危主乎信如尾生期
而不來(傳言與女子期)抱梁柱而死信至如此何肯揚燕秦之
威於齊而取大功乎哉(補曰燕秦燕字疑衍)且夫信行者所以自
為也非所以為人也皆自覆之術(覆猶庇護也自護其名)非進取
之道也且夫三王代興五霸迭盛皆不自覆也君以自
覆為可乎則齊不益於營丘(即北海營陵太公所封)足下不踰(衍楚)
(字)楚(補曰此正以燕楚相遠言之)境不窺於邊城之外且臣有老母
於周離老母而事足下去自覆之術而謀進取之道臣
之趣固不與足下合者足下皆自覆之君也僕者進取
之臣也所謂以忠信得罪於君者也燕王曰夫忠信又
何罪之有也對曰足下不知也臣鄰家有遠為吏者其
妻私人其夫且歸其私之者憂之其妻曰公勿憂也吾
已為藥酒以待之矣後二日夫至妻使妾奉巵酒進之
妾知其為藥酒也進之則殺主父言之則逐主母乃陽
僵棄酒主父大怒而笞之(笞擊也)妾之棄酒上以活主父
下以存主母也(補曰陽僵覆酒事亦見列女傳云周室大夫妻一本故妾一僵而棄酒上以)
(云云)忠至如此然不免於笞此以忠信得罪者也臣之事
適不幸而有𩔖妾之棄酒也且臣之事足下亢義益國
(亢高極也言高其義)今乃得罪臣恐天下後事足下者莫敢自必
也且臣之說齊曾不欺之也使(衍之字)之說齊者莫如臣
之言也雖堯舜之智不敢取也(言無成功者雖聖智不足取也按秦傳有而略)
(補曰此與後章蘇代謂燕昭王章同惟中一叚彼言燕欲伐齊事為異記者或有差互不可考也人言秦不信)
(故秦言已之不信乃足下之福如尾生亦無益謂守行義不成功名者之不足貴也又曰僕所謂以忠信得罪)
(則又以信自待公為反覆以誑時君而莫有詰之者也)
王噲(易王子元年慎靚王元年辛丑)
蘇秦死其弟蘇代欲繼之乃北見燕王噲曰臣東周之
鄙人也竊聞王義甚高甚順鄙人不敏竊釋鋤耨而干
大王至於邯鄲所聞於邯鄲者又高於所聞東周臣竊
負其志乃至燕廷觀王之羣臣下吏大王天下之明主
也(觀其臣知其主)王曰子之所謂天下之明主者何如者也對
曰臣聞之明主者務聞其過不欲聞其善臣請謁王之
過夫齊趙者王之仇讎也楚魏者王之援國也今王奉
仇讎以伐援國非所以利燕也王自慮此則計過無以
諫者非忠臣也王曰寡人之於齊趙也非所敢欲伐也
(言雖知其讎以其強故奉之不敢伐)曰夫無謀人之心而令人疑之殆有
謀人之心而令人知之拙謀未發而聞於外則危今臣
聞王居處不安食飲不甘思齊報齊(因喪見伐之怨正曰說誤見後)身
自削甲札(札牒也甲之革緣如之正曰札本簡牒之簿者甲用革為之左成十六年養由基蹲甲而)
(射之穿七札焉注言能陷堅札側滑反)妻自組甲絣(絣綿也治之為組以穿札正曰景帝詔纂)
(組註組今綬絲絛也韻書以繩直物曰絣此謂編組穿甲之繩也絣悲萌反鮑因莊子洴澼絖之文生義不知)
(彼字與此不同)曰有大數矣(補曰一本身自削甲札曰有大數矣與下文同大事記引此姚本同)
有之乎王曰子聞之寡人不敢隱也我有深怨積怒於
齊而欲報之二年矣(自即位至是正曰二年字必誤)齊者我讎國也故
寡人之所欲報也直患國敝力不足矣子能以燕報齊
寡人奉國而委之於子矣對曰凡天下之戰國七而燕
處弱焉獨戰則不能有所附則無不重南附楚則楚重
西附秦則秦重中附韓魏則韓魏重且苟所附之國重
此必使王重矣今夫齊王(閔)長主也(補曰司馬貞云年長也或謂齊強故)
(稱長主)而自用也(不如燕之附人正曰自恃其強也)南攻楚五年稸積散
(稸亦積)西困秦三年(為秦所困正曰秦為齊困)民憔悴士罷敝(罷音疲)北
與燕戰覆三軍獲二將(史並不書)而又以其餘兵南面西舉
(補曰姚本而舉)五千乘之勁宋(舉宋在齊閔二十八年燕昭王二十六年比時未舉也而下十)
(二章亦言齊以宋地封涇陽蓋宋策齊宣也所拔五城正曰此言舉五千乘之宋非僅得其城邑而已蓋在滅)
(宋之後明矣下章包十二諸侯即史所謂泗上諸侯鄒魯之君皆稱臣者)而包十二諸侯此
其君之欲得也(得其欲)其民力竭也安猶取哉(言齊不可復攻取)
且臣聞之數戰則民勞久師則兵敝(師兼不戰言之)王曰吾聞
齊有清濟濁河可以為固有長城鉅防足以為塞(補曰清濟)
(以下說見秦策)誠有之乎對曰天時不與雖有清濟濁河何足
以為固民力窮敝雖有長城鉅防何足以為塞且異日
也濟西不役(不役者養兵以備敵)所以備趙也河北不師所以備
燕也(補曰濟西齊州以西也河北謂滄景等州在漯河之北者正義云)今濟西河北盡
以役矣封内敝矣夫驕主必不好計而亡國之臣貪於
財王誠能毋愛寵子母弟以為質寳珠玉帛以事其左
右彼且德燕而輕亡宋(輕者易為之然則前言舉未亡也)則齊可亡已
王曰吾終以子(補補曰一本有子字姚同)受命於天矣曰内寇不與
(寇猶亂與猶和)外敵不可拒(言不能制内則不可以拒外)王自治其外(謂謀敵齊)
臣自投其内(謂治於内補曰為燕間齊投其内也)此乃亡之之勢也(彪謂燕昭)
(之舉實自代發之正曰大事記云戰國策載蘇代說燕之辭誤以為噲使噲能有志如是豈至覆國乎論其世)
(考其事皆說昭王之辭也按史記誤同)
蘇代為燕說齊未見齊王(閔)先說淳于髠曰人有賣駿
馬者比三旦(比猶連)立市人莫之知往見伯樂曰臣有駿
馬欲賣之比三旦立於市人莫與言子還而視之去而
顧之(顧反視補曰還當音旋義同)臣請獻一朝之費(元作賈)賈(補曰疑費字)
伯樂乃還而視之去而顧之一旦而馬價十倍今臣(衍之)
(字補曰一本無姚同)之欲以駿馬見於王(馬自喻也)莫為臣先後者(為之)
(助也)足下有意為臣伯樂乎臣請獻白璧一雙黃金千鎰
以為馬食(自喻為馬則此所獻馬之食也正曰獻此以為馬之食)淳于髠曰謹聞
命矣乃入言之王而見之齊王大說蘇子
陳翠合齊燕將令燕王之弟為質於齊(代傳說王噲已乃使一子質齊)
(正曰鮑因此指為王噲事然史云一子質齊而此云燕王之弟則不合矣其時未可定)燕王許諾
太后聞之大怒曰陳公不能為人之國則亦已矣焉有
離人子母者老婦欲得志焉(以殺辱之為快)陳翠欲見太后王
曰太后方怒子子其待之陳翠曰無害也遂入見太后
曰何臞也(臞少肉也)太后曰頼得先王鴈鶩之餘食不宜臞
者(補曰姚本無者字)臞者憂公子之且為質於齊也陳翠曰人
主之愛子也不如布衣之甚也非徒不愛子也又不愛
丈夫子獨甚太后曰何也對曰太后嫁女諸侯奉以千
金齎地百里以為人之終也(嫁則女之事畢矣封亦公子之終也)今王願
封公子百官持職(持猶守也封無功者爭之職也)羣臣效忠曰公子無
功不當封今王之以公子為質也且以為公子功也(補曰)
(一本且以為公子功而封之也姚同)而太后弗聽臣是以知人主之不愛
丈夫子獨甚也且太后與王幸而在故公子貴太后千
秋之後王棄國家而太子即位公子賤於布衣故非及
太后與王封公子則公子終身不封矣太后曰老婦不
知長者之計乃命公子乘車制衣為行具(補曰此與觸讋諫趙威后)
(同戰國所載事多如此然觸讋言尤婉切所以人多稱之)
或獻書燕王燕(補曰一本無此燕字姚同)王而不能自恃(弱國必得援)不
惡卑名以事強事強可以令國安長久萬世之善計也
(補)以事強而不可以為萬世則不如合弱將奈何合弱
而不能如一(以不一為無如之何)此臣之所以為山東苦也比目
之魚(爾雅東方有比目魚不比不行謂之鰈)不相得則不能行故古人稱
之以其合兩而如一也今山東合弱而不能如一是山
東之智不如魚也又譬如車士之引車也三人不能行
索二人五人而車因行矣今山東三國弱(蓋韓魏趙也)而不
能敵秦索二國因能勝秦矣然而山東不知相索者智
故不如車士矣胡與越人言語不相知志意不相通同
舟而凌波至其相救助如一也今山東之相與也如同
舟而濟秦之兵至不能相救助如一智又不如胡越之
人矣三物者(物猶事)人之所能為也山東主(補曰一本主上有之字)
遂不悟此臣之所為山東苦也願大王之熟慮之也山
東相合之主者不惡(補)卑名之國者可長存(言山東欲存惟不羞)
(名卑者可也)之卒者(之猶其也卒猝同補曰疑當以三者字句不然卒者下有缺文)出士以
戌韓梁之西邊此燕之上計也不急為此國必危矣王
必大憂今韓梁趙三國已合矣秦見三晉之堅也必南
伐楚趙見秦之伐楚也必攻燕(補曰一本必北攻姚同)物固有勢
異而患同者秦之伐韓故中山亡(秦不暇救故趙亡之正曰秦非助中山者)
(補曰一本之伐作久伐下句同姚並同齊按趙策蘇厲曰楚人久伐而中山亡魏策曰中山恃魏以輕趙齊)
(魏伐楚而趙亡中山大事記謂楚與魏連兵中山失助而亡史稱主父與齊燕共滅中山則齊非中山與國也)
(愚謂中山近魏二國相善信矣趙與齊燕滅中山乃年表惠文四年所書已與世家差一年且趙之有事中山)
(久矣自武靈十九年胡服以來攻城略地無歲無之何至此而始合齊燕滅之邪而秦韓齊魏伐楚敗唐昧重)
(丘當武靈二十五年是年趙年表書攻中山通鑑綱目書中山君奔齊齊策稱中山君臣於齊蓋四國伐楚而)
(趙不與趙得以攻中山而亡之其君遂出奔也史所載與策合者莫明於此中山君自奔齊則與齊共滅之言)
(未可據秦韓齊魏共伐楚則所謂楚魏連兵非此年齊策曰齊燕戰而趙氏兼中山則史記之言有誤大事記)
(或未察也今燕策又謂秦伐韓故中山亡則韓亦助中山者是年秦伐韓取穣豈其事歟愚嘗因此策與齊策)
(陳軫合三晉事同而辨中山非至惠文三年始亡特遷其主爾以此數策觀之尤信)今秦之伐楚
燕必亡(趙亡之)臣竊為王計不如以兵南合三晉約戍韓
梁之西邊山東不能堅為此此必皆亡燕果以兵南合
三晉也(此三年與楚三晉攻秦彪謂此三物喻從之精者也故雖子噲庸主亦能感動惜乎言猶在耳)
(而諸侯之心已變矣此豈非夭亡之哉正曰此章當是昭王時說見齊策秦伐魏章下)
燕王噲既立蘇秦死於齊蘇秦之在燕也與其相子之
為婚而蘇代與子之交及蘇秦死而齊閔(元作宣下並同)宣(正曰)
(通鑑大亊記赧王二年齊湣王元年齊伐燕子之子噲死在赧王元年正宣王時事策與孟子合甚明辨見秦)
(策)王復用蘇代燕噲三年與楚三晉攻秦不勝而還子
之相燕貴重主斷蘇代為齊使於燕燕王問之曰齊(衍宣)
(字)宣王何如對曰必不霸燕王曰何也對曰不信其臣
蘇代欲以激燕王以厚任子之也於是燕王大信子之
子之因遺蘇代百金聽其所使鹿毛壽(鹿蓋鉅鹿壽之所居補曰徐廣)
(云一作厝毛甘陵縣本名厝□索隱云春秋後語亦作厝韓子作潘壽)謂燕王曰不如以
國讓子之人謂堯賢者以其讓天下於許由由必不受
有讓天下之名實不失天下今王以國讓相子之子之
必不敢受是王與堯同行也燕王因舉國屬子之(屬猶付與)
子之大重或曰禹授益而以啓人為吏(以啓臣為益吏)及老而
以啓為不足任天下傳之益也啓與友黨(補曰姚本支黨)攻益
而奪之天下是禹名傳天下於益也(補曰一本無也字)其實令
啓自取之今王言屬國子之而吏無非太子人者是名
屬子之而太子用事王因收印自三百里石吏而效之
子之(補曰大事記以石計禄始見于此)子之南面行王事而噲老(以老自休)
不聽政顧為臣國事皆決子之子之三年燕國大亂百
姓恫怨將軍市被太子平謀將攻子之儲子(見離婁下正曰何以)
(知即此人)謂齊閔宣王因而伐之破燕必矣王因令人謂太
子平曰寡人聞太子之義將廢私而立公飭君臣之義
(飭成也猶正)正父子之位寡人之國小不足先後(補曰正義云先後並)
(去聲)雖然則唯太子所以令之太子因數黨聚衆將軍市
被圍公宫攻子之不克將軍市被及百姓乃反攻太子
平將軍市被死以殉國搆難數月死者數萬衆燕人恫
怨(元作恐補曰姚本作怨)百姓離意孟軻謂齊閔宣王曰今伐燕
此文武之時不可失也(補曰此當時所謂孟子勸齊伐燕者也使無孟子之書則人將)
(此言之信乎要之聖賢決無是事也推此則凡後世之誣罔聖賢而無徵者可知)王因令章子
將五都之兵(都大邑補曰索隱云五都即齊也臨淄是五都之一)以因北地之衆
(齊之北近燕)以伐燕士卒不戰城門不閉燕王噲死齊大勝
燕子之亡二年而燕人立太(元作公)公(補曰當作太史有)子平是
為燕昭王(記三年有彪謂王噲七國之愚主也惑蘇代之淺說貪堯之名惡禹之實自令身死國破)
(蓋無足算齊閔所以請太子者近於興滅繼絶矣而天下不以其言信其心蓋名實者天下之公器也豈可以)
(虚稱矯舉而得哉故齊閔之勝適足以動天下之兵而速臨淄之敗也正曰大事記云子噲安知所謂堯舜者)
(哉彼子之之徒借是名以簒國子噲特為說客所愚耳方子之未得國也則說以堯讓許由由不受有讓天下)
(之名實不失天下噲於是乎以燕讓及子之既得國也則又說以禹不如堯薦益而以啓人為吏已而攻益奪)
(其國噲於是乎抆三百石吏以上而效之其愚至此尚足論乎後世因此遂有不可慕虚名受實禍之論是論)
(肆行則利禄之外無非虚名妨吾利禄者無非實禍人紀滅矣此君子之所懼也欲不惑者其唯知實理乎)
初蘇秦弟厲因燕質子而求見齊王(閔)齊王怨蘇秦(秦為)
(燕謀齊故)欲囚厲燕質子為謝乃已遂委質為臣燕相子之
與蘇代婚而欲得燕權乃使蘇代侍(元作持)持(補曰史作侍)質
子於齊齊使代報燕燕王噲問曰齊王其霸乎曰不能
曰何也曰不信其臣於是燕王專任子之已而讓位燕
大亂齊伐燕殺王噲子之燕立昭王而蘇代厲遂不敢
入燕皆終歸齊齊善待之蘇代過魏魏為燕執代齊使
人謂魏王(哀正曰襄)曰齊請以宋封涇陽君秦不受秦非不
利有齊而得宋地也不信齊王與蘇子也今齊魏不和
如此其甚則齊不欺秦(秦所以不信齊疑其合魏也)秦信齊齊秦合
涇陽有宋地非魏之利也故王不如東蘇子(使歸齊)秦必
疑而不信蘇子矣(疑其合齊魏)齊秦不合天下無變(五國無秦之兵)
伐齊之形成矣(時齊魏相惡故云)於是出蘇代代(補補曰史復有代字)之
宋宋善待之(補曰此策自蘇代過魏以下又見魏策疑自為一章而復出姚本别提行)
昭王(噲子補曰名平元年赧王四年庚戌)
張儀為秦破從連横謂燕王曰(補曰儀說在昭元年)大王之所親
莫如趙昔趙王(元作王襄子也)王(正曰魏策稱襄子謂襄王即此𩔖)以其姊為
代王妻欲并代約與代王遇於勾注之塞(補曰勾注見趙策)乃
令工人作為金斗長其尾(補曰索隱云凡方者為斗若安長柄則名科尾即斗之柄)
(其形若刀者是也按韻書科斗音同索隱皆云斗)令之可以擊人與代王飲而
隂告厨人曰即酒酣樂進熱歠(飲也)即因反斗擊之於是
酒酣樂進取熱歠厨人進斟羹(斟注也補曰即酒酣樂中請進熱歠句於是酒)
(酣樂進取熱歠句正曰索隱云熱而啜之是羹也斟謂羹汁故名汁曰斟)因反斗而擊代王
殺之王腦塗地(塗猶汚補曰一本反斗而擊之代王腦塗地正義云反斗倒柄擊也)其姊
聞之摩笄以自刺也(笄簪也)故至今有摩笄之山天下莫
不聞(補曰正義云摩笄山在蔚州飛狐縣東北百五十里事亦見趙世家大亊記元王元年晉趙無恤)
(滅代解題代北狄之别種其國在今蔚州史記誤以簡子卒在貞定王十一年十二年滅代今從外紀古文又)
(云襄子夏屋之役見史記行如虎狼蓋生於兼并無親之國而承簡子貪暴之規遂以為臨大利決大計非用)
(仁義之所也)夫趙王(武靈)之狼戾無親(暴戾如狼)大王之所明見知
也且以趙王為可親邪趙興兵而攻燕再圍燕都而刧
大王(趙燕記皆不書)大王割十城乃却以謝趙王已入朝澠池
(補曰一本今趙王姚同)效河間以事秦今大王不事秦(補曰一本此句無今)
(字姚同)秦下甲雲中九原驅趙而攻燕則易水長城非王
之有也(濟北盧注云東至海蓋亦距燕云正曰易水見前章正義云長城在易州界)且今時
趙之於秦猶郡縣也不敢妄興師以征伐今大王事秦
秦王(昭)必喜而趙不敢妄動矣是西有強秦之援而南
無齊趙之患是故願大王之熟計之也燕王曰寡人蠻
夷僻處雖大男子裁如嬰兒(補曰裁史註音在僅也)言不足以求
正謀不足以決事今上客幸而教之請奉社稷西面而
事秦獻常山之尾(補曰尾猶末也恒山之東)五城(傳有在楚韓齊趙後彪謂燕昭賢智)
(主也非儀此說能震動且人之性禀有父子不相肖者自襄至武靈七入傳矣而欲以其狼戾無親例之人豈)
(信之哉然而燕昭之聽之也卑甚蓋拊摩新附之民勢未可以有為又諸國從之者衆故為卑辭以紓其國是)
(儀之横有天幸也加之數年收集繕治有其緒則若云者固昭王之所唾而棄者史言蘇代復重燕燕使約從)
(如初此昭王之素所蓄積也)
宫他為燕使魏魏不聽留之數月客謂魏王(哀正曰無考)曰
不聽燕使何也曰以其亂也對曰湯之伐桀欲其亂也
故大亂者可得其地小亂者可得其寳今燕客之言曰
(客即他)事苟可聽雖盡寳地猶為之也王何為不見(補曰西周)
(等策有宫他未知即此人否使事苟可聽云云語燕客之言以利誘王見之也)魏王說因見
燕客而遣之(彪謂是客也以隣國為壑者也彼惡知所謂天下為度者乎)
燕昭王收破燕後即位卑身厚幣以招賢者欲將(補曰一本)
(此有以字姚同)報讎故往見郭隗(補曰五罪反)先生曰齊因孤國之
亂而襲破燕孤極知燕小力(補曰一本此有少字姚同)不足以報然
得賢士與共國以雪先王之恥孤之願也(記有此文)敢問以
國報讎者奈何郭隗先生對曰帝者與師處王者與友
處霸者與臣處亡國與役處(役僕役)屈已而事之(屈枉也正曰屈)
(也猶言折節)北面而受學則百已者至先趨而後息(先彼而趨後彼)
(而息)先問而後嘿則什已者至人趨則若已者至(補曰一本人趨)
(已趨是姚同)馮几據杖(馮據也)眄視指使則厮(補曰音斯)役之人至
若恣雎奮擊(雎仰目正曰恣雎暴戾也後荀彧傳註暴怒貎雎香萃反唐史音錐)跳藉叱
咄(呴呵藉踐也當從足集韻咄呵也正曰呴呼俱呼具二反咄都活反下言叱咄上有呴字為復跳藉義亦)
(不𩔖當是呴藉見韓策釋為跳躍此謂跳躍跳藉也)則徒隸之人至矣此古服道
致士之法也(服猶事事有道者)王誠博選國中之賢者而朝其
門下天下聞王朝其賢臣天下之士必趨於燕矣昭王
曰寡人將誰朝而可郭隗先生曰臣聞古之君人有以
千金求千里馬者三年不能得涓人(謁者也正曰楚世家涓人見國語韋)
(昭云今之中涓漢書顔注中涓官名居中而涓潔也如淳云主通書謂出入命也)言於君曰請
求之君遣之三月得千里馬馬已死買其骨五百金反
以報君君大怒曰所求者生馬安事死馬而捐五百金
涓人對曰死馬且買之五百金况生馬乎天下必以王
為能市馬馬今至矣於是不能期年千里馬之至者三
(記無之)今王誠欲致士先從隗始隗且見事况賢於隗者
乎豈遠千里哉於是昭王為隗築宫而師之樂毅自魏
往鄒衍自齊往劇辛自趙往士爭趣燕燕王弔死問生
與百姓同其甘苦二十八年國殷富士卒樂佚輕戰於
是遂以樂毅為上將軍與秦楚三晉合謀以伐齊齊兵
敗閔王出走於外燕兵獨追北入至臨淄盡取齊寳燒
其宫室宗廟齊城之不下者唯獨莒即墨(記同彪謂燕昭郭隗皆三)
(代人也欲為國雪恥君臣問對無他言專欲得賢士而事之此無競惟人之誼也欲無興得乎哉臣役之對天)
(下之格言市馬之喻萬世之美談太史公獨何為削之亦異於孔氏刪修之法矣正曰立國用賢固三代之道)
(未可即以為三代之人大史公固為疎略然孔氏刪修之法則不係此補曰大事記解題引國策說苑云云今)
(按說苑文小異鴞冠子博選篇亦用隗言此則柳宗元所謂偽書取以充入者也)客謂燕王曰
齊南破楚西屈秦用韓魏之兵燕趙之衆猶鞭筴也(御諸)
(國如馬)使齊北面伐燕即雖五燕弗能當王何不隂出使
(密遣使者)散游士頓齊兵(頓勞敝之也)敝其衆使世世無患燕王
曰假寡人五年寡人得其志矣蘇子曰請假王十年燕
王說奉蘇子車十五乘(補曰姚本五十乘是)南使於齊謂齊王(閔)
曰齊南破楚西屈秦用韓魏之兵燕趙之衆猶鞭筴也
臣聞當世之舉王(興起之王補曰舉字恐因下誤衍)必誅暴正亂舉無
道(五旬舉之之舉)攻不義今宋王(君偃)射天笞地鑄諸侯之象使
侍屏匽(屏厠也當作井匽路厠補曰周禮宫人為井匽注井漏井所以受水潦鄭司農云匽路厠也鑄)
(諸侯之象即後章秦王所謂宋王無道為木人以象寡人射其面者)展其臂彈其鼻此天
下之無道不義而王不伐王名終不成(補曰大事記云齊之伐宋也蘇)
(代實啓之引策曰今宋王無道云云)且夫宋中國膏腴之地隣民之所處
也(齊民隣宋者處之)與其得百里於燕不如得十里於宋伐之
名則義實則利王何為弗為齊王曰善遂興兵伐宋三
覆宋宋遂舉燕王聞之絶交於齊率天下之兵以伐齊
大戰一小戰再頓齊國成其名故曰因其強而強之乃
可折也因其廣而廣之乃可缺也(彪謂聽言亦難矣蘇子所以告齊王天下)
(之正誼也齊用之不旋踵而招天下之兵故有事於天下者不可以人之言求諸已而己巳無罪而後可以誅)
(人之罪已無釁而後可以乘人之釁正曰宋固可伐矣齊之伐宋猶孟子所謂以燕伐燕不行仁政動天下之)
(兵者也蘇代曰王不伐王名終不成伐之名則義實則利此豈天下之正誼哉)
齊伐宋(此二十七年)宋急蘇代乃遺燕昭王書曰夫列在萬
乘而寄質於齊(寄猶委也一說如質子寄寓)名卑而權輕奉(元作秦)秦
(補曰史作奉萬乘助齊)齊助之伐宋民勞而實費破宋殘楚淮北
(楚之淮北宋隣也宋破則此地殘補曰此已申淮北明矣下文又曰必反宋地而歸楚之淮北)肥大齊
(肥亦大也)讎強而國弱也此三者皆國之大敗也而足下行
之將欲以除害取信於齊也(宋者齊之害)而齊未加信於足
下而忌燕也愈甚矣然則足下之事齊也失所為矣夫
民勞而實費又無尺寸之功破宋肥讎而世負其禍矣
(負猶荷)足下以宋加淮北強萬乘之國也(宋五千乘國也又加之淮北則)
(萬乘而強)而齊并之是益一齊也北夷(齊之北國正曰索隱云北夷謂山北狄附)
(齊者正義云齊桓公伐山戎)方數百里加之以魯衛(言齊因舉宋且并此數國)此
所謂強萬乘之國也而齊并之是益二齊也夫一齊之
強而燕猶不能支也今乃以三齊臨燕其禍必大矣雖
然臣聞智者之舉事也轉禍而為福因敗而成功者也
齊人紫敗素也(敗猶惡也素白繒染為紫)而賈十倍越王勾踐棲於
會稽而後殘吳霸天下此皆轉禍而為福因敗而為功
者也今王若欲轉禍而為福因敗而為功乎則莫如遥
霸齊而厚尊之使之盟於周室(背秦而從使齊主盟補曰一本使使明於)盡
焚天下之秦符約曰夫上計破秦其次長賓客秦秦挾
賓客以待破(挾如挾長之挾秦挾賓客本欲并天下而反見破故必患正曰姚本長賓之秦史長)
(賓之秦挾賓以待破史文為是按魏策有此文法賓即擯二客字因賓字誤衍)秦王(昭)必患之
秦五世以結諸侯今為齊下秦王之志苟得窮齊不憚
以一國都為功(將割以賂與國)然而王何不使布衣之人以窮
齊之說說秦謂秦王曰燕趙破宋肥齊尊齊而為之下
者燕趙非利之也弗利而勢為之者何也以不信秦王
也今王何不使可以信者接收燕趙令涇陽君若高陵
君(二君秦所重天下信之)先於燕趙秦有變(謂背二國)因以為質則燕
趙信秦矣秦為西帝趙為中帝燕為北帝立為三帝而
令諸侯韓魏不聽則秦伐之齊不聽則燕趙伐之天下
孰敢不聽天下服聽因驅韓魏以攻齊曰必反宋地而
歸楚之淮北夫反宋地而歸楚之淮北燕趙之所同利
也並立三帝燕趙之所同願也夫實得所利名得所願
則燕趙之棄齊也猶釋敝躧(革履也當作蹝正曰躧所綺反說文舞履也徐云謂)
(足根不正納履也引漢志邯鄲女跕躧字與蹝屣通)今王之不收燕趙則齊霸必
成矣諸侯戴齊而王獨弗從也是國危也(秦受齊伐)諸侯戴
齊而王從之是名卑也王不收燕趙名卑而國危王收
燕趙名尊而國寧夫去尊寧而就卑危智者不為也秦
王聞若說也必如刺心(言其切已正曰心痛如刺)然(補曰然字句可)則王何
不務使智士以若此言說秦伐齊必矣夫取秦上交也
伐齊正利也尊上交務正利聖王之事也燕昭王善其
書曰先人嘗有德蘇氏(資秦合從)子之之亂而蘇氏去燕燕
欲報讎仇於齊非蘇氏莫可乃召蘇氏(王噲策言魏出之之宋宋善待)
(之今在宋也正曰按此策文蓋齊已滅宋取楚淮北之後勸之尊齊擯秦而說秦以伐齊非將伐宋時事也策)
(云蘇代過魏魏為燕執之齊使人說魏出代代之宋宋善待之史遂以此策首語接其下且史紀代事前後固)
(多誤如舉五千乘云云以為說子噲之𩔖代為燕間齊勸之伐宋見於策者可考矣是宋未滅時代已至燕豈)
(至此時尚留宋而為之說燕哉此策不能無舛而史尤失之也)復善待之與謀伐齊竟
破齊閔王出走(代傳有)
蘇代謂燕昭王曰今有人於此孝如曾參孝已信如尾
生高廉如鮑焦史鰌(衛卿子魚)兼此三行以事王奚如王曰
如是足矣對曰足下以為足則臣不事足下矣臣且處
無為之事歸耕乎周之上地耕而食之織而衣之王曰
何故也對曰孝如曾參孝已則不過養其親耳信如尾
生高則不過不欺人耳廉如鮑焦史鰌則不過不竊人
之財耳今臣為進取者也臣以為廉不與身俱逹(不苟取故)
(多窮)義不與生俱立仁義者自完之道也非進取之術也
王曰自憂不足乎(憂亦完也不完則憂故曰完又曰憂)對曰以自憂為足
則秦不出殽函齊不出營丘楚不出疏章(地缺)三王代位
五伯改政皆以不自憂故也若自憂而足則臣亦周之
負籠耳(籠竹器)何為煩大王之廷邪(煩凂也)昔者楚取章武
(屬渤海)諸侯北面而朝秦取西山諸侯西面而朝曩者使
燕毋去周室之上(去猶失也上上地燕蓋嘗攻得而不取也正曰此句未詳恐註非)則
諸侯不為别駕而朝矣(言同軌而朝燕與朝秦楚同)臣聞之善為事
者先量其國之大小而揆其兵之強弱(揆度也)故功可成
而名可立也不能為事者不先量其國之大小不揆其
兵之強弱故功不可成而名不可立也今王有東嚮伐
齊之心而愚臣知之王曰子何以知之對曰矜戟砥劍
(矜矛柄戟蓋為矜施戟砥柔石所以礪也)登丘東嚮而歎是以愚臣知之今
夫烏獲舉千鈞之重行年八十而求扶持故齊雖強國
也西勞於宋南罷於楚則齊軍可敗而河間可取燕王
曰善吾請拜子為上卿奉子車百乘子以此為寡人東
游於齊(為燕說齊)何如對曰足下以愛之故與(補曰與平聲姚本下復有)
(則字)何不與愛子與諸舅叔父負床之孫(負言背倚床立未能行也)不
得(此屬皆不得不處與車)而乃以與無能之臣何也王之論臣何
如人哉今臣之所以事足下者忠信也恐以忠信之故
見罪於左右王曰安有為人臣盡其力竭其能而得罪
者乎對曰臣請為王譬昔周之上地嘗有之其丈夫宦
三年不歸其妻愛人其所愛者曰子之丈夫來則且奈
何乎其妻曰勿憂也吾已為藥酒而待其來矣已而其
丈夫果來於是因令其妾酌藥酒而進之其妾知之半
道而立慮曰吾以此飲吾主父則殺吾主父以此事告
吾主父則逐吾主母與殺吾主(補補曰此宜有主事)父逐吾主母
者寧佯躓而覆之(躓跲也)於是且佯僵而仆之其妻曰為
子之遠行來之故為美酒今妾奉而仆之其丈夫不知
縳其妾而笞之故妾所以笞者忠信也今臣為足下使
於齊恐忠信不諭於左右也臣聞之曰萬乘之主不制
於人臣十乘之家不制於衆人匹夫徒步之士不制於
妻妾而又况於當時之賢主乎臣請行矣願足下之無
制於羣臣也(補曰此策說見前蘇秦章)
燕王謂蘇代曰寡人甚不喜訑者言也(沇州謂欺曰訑補曰訑徒案反)
(或作誕)蘇代對曰周地賤媒為其兩譽也之男家曰女美
之女家曰男美然而周之俗不自為取妻且夫處女無
媒老且不嫁舍媒而自衒敝而不售(敝猶敗無成事也)順而無
敗售而不敝者唯媒而已矣且事非權不立非勢不成
夫使人坐受成事者唯訑者耳王曰善矣(彪謂訑亦吾所惡而實不)
(可廢古者使功使過使智使愚蓋用人可也處已則否正曰利誕謾之人以為用此不正之論也使過之說不)
(𩔖使愚使貪使勇亦謂御得其道耳非此之謂也)
蘇代謂(元作為)為奉陽君(此亦其後襲稱正曰說見趙策)說燕於趙以伐
齊奉陽君不聽乃入齊(代入)惡趙令齊絶於趙齊已絶於
趙因之燕謂昭王曰韓為謂臣曰人告奉陽君曰使齊
不信趙者蘇子也令齊王(閔)召蜀子(齊將正曰無考)使不伐宋
者(𥙷)蘇子也令齊王謀遁取秦以謀趙者(遁逃去也言避秦兵取言)
(與之合正曰按此策下文所云臣以為不若逃而去之以韓魏循自齊而為之取秦深結趙以勸之)蘇子
也令齊守趙之質子以甲者又蘇子也請告子以請齊
(告子名不害代請之使為已請齊正曰無據史引韓為謂代舉或人告奉陽君之言請者或人之請為趙言於)
(齊也)果以守趙之質子以甲(果者必欲告子如是)吾必守子以甲(言告)
(子不聽則然正曰謂告子齊果守趙質子以甲則吾將守子以甲)其言惡矣雖然王勿
患也(人所告奉陽之言於代為惡燕王善代必患之故代告王以無患為其亂齊趙所以利燕)臣故
知入齊之有趙累也(言趙惡代)出為之以成所欲(出者奮不顧也言知)
(其有累而奮為之欲謂利燕)臣死而齊大惡於趙臣猶生也今齊趙
絶可大紛已(紛亂也)持臣非張孟談也(持猶使補曰持字疑特)使臣
也如張孟談也齊趙必有為智伯者矣奉陽君告朱讙
與趙足曰(代稱奉陽之言然二皆趙人)齊王使公玉曰(齊人姓名正曰一本公玉)
(按字書三畫中近上者于方反三畫勻者虞欲反隸始加點以别字新序有公玉丹史公玉帶則公玉姓也此)
(疑有缺誤)命說(奉陽名正曰說即兊之訛說見趙策)曰必不反韓珉今召之矣
(言故反前下𩔖此)必不任蘇子以事今封而相之必(元作令)令不
合燕今以燕為上交吾所恃者順也(公玉父名正曰無考鮑因下言有甚)
(於其父遂云爾按趙策齊欲攻宋章以三晉刧秦使順也甘之恐即此人)今其言變有甚於
其父順始與蘇子為讎見之如(元作知)知無厲(補曰無害也)今
賢之兩之(兩謂封與相正曰賢之謂以代為賢兩之謂與之並處)已矣吾無齊矣
(並述奉陽之言)奉陽君之怒甚矣(此代自言)如齊王(衍王字)王(補曰衍字)之
不信趙而小人奉陽君也(待之為小人)因是而倍之(音背言燕宜然)
(正曰言齊因是倍趙)不以今時大紛之解而復合則後不可奈何
也故齊趙之合苟可循也(循言順燕)死不足以為臣患(代本以二)
(國之合必不順燕今乃合而順之故有死逃之罪正曰言二國之合必害於燕苟順而無害國之利也故已之)
(死逃榮辱皆不足論)逃不足以為臣恥為諸侯不足以為臣榮被
髮自漆為厲不足以為臣辱(補曰厲史音頼見秦策死不足以為臣患及堯舜之)
(賢而死兩節與秦策范雎說同)然而臣有患也臣死而齊趙不循惡交
分於臣也(燕以二國可因而代不欲則三國皆惡代矣然二國卒不可因則代之惡皆有所分交猶)
(皆)而後相效(交後人見其不可因而效已)是臣之患也(患其後時)若臣死
而必相攻也(齊趙相攻)臣必勉之而求死焉堯舜之賢而死
禹湯之智而死孟賁之勇而死烏獲之力而死生之物
固有不死者乎在必然之理(死者人之必然)以成所欲王何疑
焉臣以(補曰一本此有為字)不若逃而去之(許以罪逃去)臣以韓魏循
自齊(言逃燕則自韓魏順行至齊)而為之取秦(言勁齊以怒趙)深結趙以勤之
(此勁趙以怒齊也結亦以韓魏趙自燕結之勤猶厚)如是則近於相攻也臣雖為
之不(𥙷)累燕(正曰臣雖為之累燕下文引奉陽君之言而釋之曰臣雖為之不累燕)奉陽
君告朱讙曰(亦代稱之)蘇子怒於燕王之不以吾故(以用也吾指奉)
(陽)弗子相(子謂讙正曰子謂代)又不予卿也(補曰一本不予相又不予卿也予亦為蘇)
(子自予也)殆無燕矣其疑至於此(燕王善代而奉陽謂其怒燕者疑也)故臣雖
為之不累燕(疑代怒燕故代雖為燕紛二國二國不怨燕也)又不欲王(欲猶須也言其)
(自相攻不須燕)伊尹再逃桀而之湯(補曰一本此句上有再逃湯而之桀六字姚本同)
果與鳴條之戰而以湯為天子伍子胥逃楚而之吳果
與柏(元作伯)伯(正曰古字通古今人如柏虎柏益伯樂之𩔖)舉之戰而報其父
之讎今臣逃而紛齊趙始可著於春秋且舉大事孰不
逃桓公之難管仲逃於魯陽虎之難孔子逃於衛(定八年陽)
(虎作難十四年孔子乃適衛不如此所云)張儀逃於楚(傳不書正曰即儀至楚之事)白圭
逃於秦(未詳)望諸相中山也(此與樂毅同號)使趙趙刧之求地望
諸攻關而出外孫之難(未詳)薛公釋載(不乘車也)逃出於關(齊湣)
(二十五年田文入秦秦囚欲殺之因秦幸姬得出馳去變姓名出關)三晉稱以為好(補補曰士)
(上恐有缺字)士(太史公曰好客自喜)故舉大事逃不足以為辱矣卒絶
齊於趙趙合於燕以攻齊敗之(補曰此策文多未詳註多未安)
燕昭王且與天下伐齊而有齊人仕於燕者昭王召而
謂之曰寡人且與天下伐齊旦暮出令矣子必爭之爭
之而不聽子因去而之齊寡人有時復合(預言不勝與齊合補曰一)
(本復合和也)且以因子而事齊當此之時也燕齊不兩立然
而常獨欲有復收之之志若此也(收猶合不兩立則不可復合而不能無合)
(之之志彪謂此少年狡獪之行小人患失之𩔖而燕聊為之此其所以不王也補曰當此以下紀述者之辭)
齊魏爭燕齊謂燕王曰吾得趙矣魏亦謂燕王曰吾得
趙矣燕無以決之而未有適(補曰音的)予也蘇代謂燕相曰
臣聞辭卑而幣重者失天下者也辭倨而幣薄者得天
下者也今魏之辭倨而幣薄燕因合於魏魏(補補曰姚本有此字)
得燕(元作趙)趙(正曰魏曰得趙燕因合於魏而得趙也)齊遂北矣(魏昭十二年與秦趙)
(韓燕伐齊敗之燕獨入臨淄此二十八年)
蘇代自齊使人謂燕昭王曰臣間(元作聞間猶頃也)聞(補曰當作間正)
(曰間去聲致隙曰間間隔也)離齊趙齊趙已孤矣王何不出兵以攻
齊臣請為王弱之燕乃伐齊攻晉(疑兵也實合魏而陽攻以疑齊正曰晉地)
(名下文云晉下可見)令人(代令之)謂閔王曰燕之攻齊也欲以復振
故地也(振舉也蓋欲復王噲所失)燕兵在晉而不進則是兵弱而計
疑也王何不令蘇子將而應燕乎夫以蘇子之賢將而
應弱燕燕破必矣燕破則趙不敢不聽是王破燕而服
趙也閔王曰善乃謂蘇子曰燕兵在晉今寡人發兵應
之願子為寡人為之將對曰臣之於兵何足以當之王
其改舉(别用他將)王使臣也是敗王之兵而以臣遺燕也戰
不勝不可振也(振救也)王曰行寡人知子矣蘇子遂將而
與燕人戰於晉下(晉之下地)齊軍敗燕得甲首二萬人蘇子
以其餘兵以守陽城而報於閔王曰王過舉令臣應燕
今軍敗亡二萬人臣有斧質之罪請自歸於吏以戮閔
王曰此寡人之過也子無以為罪明日又使燕攻陽城
及狸(燕地也趙悼襄元年攻燕取狸陽城正曰據此策則燕取之於齊者也大事記引正義云燕無狸陽)
(疑字誤當作漁陽按此文兩云陽城及狸則正義說亦未可據)又使人謂閔王曰日者
齊不勝於晉下此非兵之過齊不幸而燕有天幸也今
燕又攻陽城及狸是以天幸自為功也王復使蘇子應
之蘇子先敗王之兵其後必務以勝報王矣王曰善乃
復使蘇子蘇子固辭王不聽遂將與燕戰於陽城燕人
大勝斬首三萬齊君臣不親百姓離心燕因使樂毅大
起兵伐齊破之(彪謂蘇代之於燕齊皆嘗隙而復善之情禮均也而獨為燕圖齊之深何哉昭)
(王賢也雖然糜爛人之民人以行其說而奉其所賢仁者不為也獨不念嘗委質於齊乎補曰蘇代傾詐不義)
(一至於此其罪浮於張儀矣)
蘇代自齊獻書於燕王曰臣之行也固知將有口事(言人)
(譖之)故獻御書而行(獻侍御者以書)曰臣貴於齊燕大夫將不信
臣臣賤將輕臣臣用將多望於臣(望猶責)齊有不善(謂惡燕)
將歸罪於臣天下不攻齊將曰善為齊謀天下攻齊將
與齊兼貿(元作鄮)鄮(補曰鄮當作貿互易也字增邑訛)臣(貿猶賣)臣之所重
處重留(元作卯)鄮(正曰一本卵作卯姚同據此則重當平聲重卵猶言累卯謂已處危也上文恐)
(多重字)也(重猶難也留謂處於齊為難)王謂臣曰吾必不聽衆口與䜛
言吾信汝也猶列眉也(言無可疑補曰列眉未詳一本猶□□者也姚同龍龕手鑑□)
(古□字愚謂即□字也□□者斬斷果決之意)上可以得用於齊次可以得信
於下苟無死女無不為也以女自信可也(以猶由)與之言
曰(王與之)去燕之齊可也期(元作其)其(補曰當作期字通借)於成事而
已臣受令以任齊(得任於齊正曰以齊為任)及五年齊數出兵未嘗
謀燕齊趙之交一合一離燕(衍王字)王(正曰一本不與齊謀趙則與趙謀齊)
(疑王即不字之訛)與齊謀趙則與趙謀齊(燕與齊謀趙實欲離齊於趙代因與趙謀)
(齊以成燕之謀正曰見上)齊之信燕也至於虛北地(虛言不設備齊北近燕)行
其兵(以北兵伐他國)今王信田伐與參去疾之言(二人讒代者)且攻
齊使齊犬馬而不言燕(且辭也犬馬言已賤齊如之又不泄燕之謀補曰一本犬馬□)
(姚同字書無□字恐即賤)今王又使慶(燕臣名)令臣曰吾欲用所善王
苟欲用所善王欲用之(補曰姚本王苟欲用之無中間五字文義為勝)則臣請
為王事之王欲醳臣(醳釋同見鄒忌說琴補曰魏世家如耳云以秦醳衛張儀傳醳之索)
(隱云古釋字)專(元作剸)剸(補曰專字訛)任所善則臣請歸醳事臣苟
得見則盈願(彪謂為人間者均有此六患非燕昭之明代其危哉功成矣猶不能無此患况他人)
(乎代之謀齊亦異乎豫讓之於趙矣彼哉彼哉補曰此策蓋代在齊而或有疑之於王者故代以書自白文多)
(未詳燕昭即位志復齊讎非一日矣樂毅以趙亂適衛至燕在十七年之後又十年始合五國以破齊方其患)
(齊之強志未逞也蘇代之徒為之間齊離趙之交激秦之怒勸之以伐宋驕其兵而罷其師齊卒以亡代有力)
(焉而世不數何也蓋毅之為燕約結信義服人卒用此以勝何假乎代之為哉代之傾詐反覆效用於燕亦昭)
(王之賢明有以御之非倚以成功也)
秦召燕王燕王欲往蘇代約燕王(約猶止)曰楚得枳(屬巴郡)
而國亡(皆謂失地秦昭此七八九年連拔楚郡)齊得宋而國亡(即此二十八年入臨)
(淄三十二年下七十城)齊楚不得以有枳宋事秦者何也是則有
功者秦之深讎也(言此以見克齊者秦之所惡也)秦取天下非行義也
暴也秦之行暴正告天下告楚曰(補曰姚本秦之行暴於天下正告楚曰)
蜀地之甲輕舟浮於汶(汶江水出岷山補曰汶眉貧反即岷)乘夏水(江夏註沔)
(水自江别至南郡華容為夏水正曰索隱云夏音暇謂夏潦之水盛漲時也下文乘夏水兩出可見矣)西
下江五日而至郢漢中之甲輕舟出於巴乘夏水下漢
(補曰一本而下姚同)四日而至五渚(史註在洞庭正曰今詳本文下漢而至五渚則五渚乃漢)
(水下流洞庭在江之南非其地也)寡人積甲宛東下隨(屬南陽)智者不及
謀勇者不及怒寡人如射隼矣(隼祝鳩喻易也正曰射隼見易解卦正義云隼)
(今之鶻也)王乃待天下之攻函谷不亦遠乎楚王為是之故
十七年事秦秦正告韓曰我起乎少曲(韓地范雎傳伐韓少曲補曰本)
(文少曲高平正義云相近高平在懷州河陽縣西北)一日而斷太行(補曰正義云太行山羊腸)
(坂道北過韓上黨也)我起乎宜陽而觸平陽(補曰宜陽見前平陽即近武遂韓墳墓所)
(在者)二日而莫不盡繇我(繇由同正曰索隱云繇音摇摇動也我屬下句)離兩周
而觸鄭五日而國舉韓氏以為然故事秦秦正告魏曰
我舉安邑塞女戟韓氏太原卷(不通此四處正曰安邑女戟見前太原在河東)
(時屬趙卷見魏策正義云卷猶斷絶軌免反太原當為太行蓋曰秦舉魏之安邑塞魏之女戟則韓氏太行斷)
(絶也按趙策秦舉安邑而塞女戟韓氏太原絶正義以卷為絶據此)下軹(元作枳)枳(補曰姚本我下)
(按枳道即河内地軹枳字通)道道南陽封冀(道道所由也後志河東皮氏有冀亭註引此正)
(曰南陽即修武封封陵杜預云在蒲州)兼包兩周乘夏水浮輕舟強弩在
前銛戟在後決滎口(滎澤之口補曰索隱云滎澤口與今汴河口通其水深可以灌大梁)
(公子無忌亦云然大事記灌大梁之策戰國以來人皆知之秦卒用此策)魏無大梁決白馬
之口魏無濟陽決宿胥之口(徐註紀年曰敖山塞集胥口)魏無虛頓
丘(補曰大事記云水經註河水舊在白馬縣南決通齊陽黃溝白馬本衛之曹邑今滑州縣史作外黃濟陽)
(大事記作黃齊陽說又見秦策宿胥虚頓丘並見秦魏策)陸攻則擊河内水攻則滅
大梁魏以為然故事秦秦欲攻安邑恐齊據之則以宋
委於齊曰宋王無道為木人以象(補曰一本作寫蓋古象字作鳥詘也)寡
人射其面寡人地絶兵遠不能攻也王苟能破宋有之
寡人如自得之已得安邑塞女戟因以破宋為齊罪秦
欲攻韓(元作齊)齊恐天下救之則以齊委於天下曰齊人
(補曰一本人作王姚同)四與寡人約四欺寡人必率天下以攻寡
人者也(必言攻之決)有齊無秦無齊有秦必伐之必亡之已
得宜陽少曲致藺離(補)石(補曰藺離石見前據文恐有離字姚註石字三本同作君)
(詳此當缺)因以破齊為天下罪秦欲攻魏重楚(恐楚擊其後)則以
南陽委於楚(補曰鄧之南陽)曰寡人固與韓且絶矣殘均陵(地缺)
(正曰正義云均州故城在隨州西南蓋均陵也)塞黽隘(補曰見楚策)苟利於楚寡人
如自有之魏棄與國而合於秦因以塞黽隘為楚罪兵
困於林中(補曰見魏策)重燕趙以膠東委於燕(膠東國故齊國項紀註即)
(墨也)以濟西委於趙已得講於魏質(元作至)至(補曰索隱云當作質)公
子延(秦子正曰魏子)因犀首攻趙(補曰一本首下有屬行而三字史姚同索隱曰謂連兵相)
(屬也行胡郎反)兵傷於離石遇敗於馬陵而重魏則以葉蔡委
於魏(補曰馬陵葉蔡並見前史離石作譙石馬陵作陽馬索隱云並趙地名)已得講於趙
則刧魏魏不為割困則使太后穰侯為和贏則兼欺舅
與母(贏謂勝舅謂穰侯)適燕者曰以膠東(適謫同補曰適即上所謂因以為罪者)
適趙者曰以濟西適魏者曰以葉蔡適楚者曰以塞鄳
阨適齊者曰以宋必令其言如循環(補曰言其無窮不可致詰也)用
兵如刺蜚(集韻蟲名喻易也補曰蜚匪微反又上去二音一本刺繡姚註云錢本添入蜚字)母
不能知(補曰一本知作制姚同)舅不能約龍賈之戰(魏襄五年秦拔我龍賈軍)
(補曰此據世家年表在二年大事記從年表云魏惠王後二年)崖門之戰封陵之戰(魏哀)
(十六年秦敗我封陵恐岸亭在穎韓註記岸門封陵亭名然則封陵亦屬穎川正曰哀當作襄封陵見封冀註)
(補曰岸門之戰赧王元年當韓宣惠王十九年)高商之戰(史不書)趙莊之戰(趙肅侯十)
(三年趙莊與秦戰死河西)秦之所殺三晉之民數百萬今其生者皆
死秦之孤也(補曰死於秦者之孤)西河之外上雒之地三川晉國
之禍三晉之半(言上三地被禍居晉國之半正曰西河上雒魏地三川韓地言秦已得三晉之)
(半也)秦禍如此其大而燕趙之秦者(補曰之下恐有缺字)皆以爭事
秦說其主此臣之所大患燕昭王不行蘇代復重於燕
燕反約從親如蘇秦時或從或否而天下由此宗蘇氏
之從約代厲皆以壽死名顯諸侯(代傳有在伐齊事後彪謂秦之所以正告)
(諸侯及其用詐皆愚弄之也而諸侯莫省獨一燕昭知之然亦不久死矣彪故曰秦横之成天幸也補曰文甚)
(明快)
燕饑趙將伐之楚使將軍之燕過魏見趙恢趙恢曰使
除患無至(除之使不至)易於救患伍子胥宫之竒不用(此除患者)
燭之武(僖三十年晉秦圍鄭佚之狐言於鄭伯曰國危矣若使燭之武見秦君師必退之武見秦伯曰)
(鄭知亡矣而有益於君敢以煩執事越國以鄙遠君知其難也焉用亡鄭以倍鄰鄰之厚君之狐也秦伯說乃)
(還)張孟談(皆救患者)受大賞是故謀者皆從事於除患之遺
者(謂救患者補曰一本遺作道下無者字姚同義是)而無(元作先)先(補曰上疑有缺文)使
除患無至者今與(補曰一本作予姚同)以百金送公也(公謂楚使)不如
以言公聽吾言而說趙王(惠文)曰昔者吳伐齊為其饑也
伐齊未必勝也而弱越乘其敝以霸今王之伐燕也亦
為其饑也伐之未必勝而強秦將以兵乘(元作承)承(正曰此書)
(乘承通後昌國君章有)王之西是使弱趙居強吳之處而使強秦
處弱越之所以霸也願王之熟計之也使者乃以說趙
王趙王大說乃止燕昭王聞之乃封之以地(封恢也恢蓋趙之仕)
(魏而為燕者為燕亦所以為魏也正曰無據)
趙且伐燕蘇代為燕謂惠王(趙惠文)曰昨者臣來過易水
蚌方出曝(蚌也)蠯而鷸啄其肉(鷸知天將雨鳥)蚌命而箝其喙(箝籋)
(也)鷸曰今日不雨明日不雨即有死蚌蚌亦謂鷸曰今
日不出明日不出即有死鷸兩者不肯相舍漁者得而
并擒之(補曰姚註諺語諺詩皆叶後語必見死蚌脯即多一字㙯文𩔖聚引云蚌將為脯即見蚌脯此)
(則叶韻然不聞蚌鷸得雨則解也陸農師讀兩作兩兩謂闢口恐别有據愚按韻補蚌叶彼五反鷸知將兩兩)
(即解去爾聿一本箝作相字通鷸音亦有衍音)今趙且伐燕燕趙久相攻以
敝大衆臣恐強秦之為漁父也願王熟計之也惠王曰
善乃止(正曰燕惠武城皆與趙惠王相及此策時不可考)
惠王(昭王子元年赧王三十七年癸未)
昌國君樂毅為燕昭王合五國之兵(傳云并合趙楚韓魏燕之兵補曰正)
(義云故昌城在淄州淄川縣東北)而攻齊下七十餘城盡郡縣之以屬
燕三城未下(聊莒即墨補曰毅傳唯莒即墨未下燕世家云聊莒即墨未下蓋因燕將守聊城不)
(下之事而誤說見齊策)而燕昭王死惠王即位用齊人反間疑樂
毅而使騎刧代之將樂毅奔趙趙封以為望諸君(補曰史趙)
(封毅為觀津號望諸君索隱云望諸澤名在齊蓋趙有之故號馬)齊田單詐騎刧卒敗
燕軍復收七十餘城以復齊燕王悔懼趙用樂毅乘(元作)
(承)承(正曰說見上)燕之敝以伐燕燕王乃使人讓樂毅且謝
之曰先王舉國而委將軍將軍為燕破齊報先王之讎
天下莫不振動寡人豈敢一日而亡將軍之功哉會先
王棄羣臣寡人新即位左右誤寡人寡人之使騎刧代
將軍為將軍久暴露於外(暴曝同)故召將軍且休計事將
軍過聽以與寡人有隙(元即郄隙不合也)郄遂捐燕而歸趙將
軍自為計則可矣而亦何以報先王之所以遇將軍之
意乎(補曰自先王舉國止此一節恐當在後章燕王書寡人不佞云云之上餘說見彼章)望諸君
乃使人獻書報燕王曰臣不佞不能奉承先王之教以
順左右之心恐扺斧質之罪以傷先王之明而又害於
足下之義(無罪而殺毅非義也)故遁逃奔趙自負以不肖之罪(負言)
(荷罪在身)故不敢為辭說今王使使者數之罪臣恐侍御者
之不察先王之所以畜幸臣之理(畜養也幸親愛之)而又不白
於臣之所以事先王之心(白猶明)故敢以書對臣聞賢聖
之君不以禄私其親功多者授之不以官隨其愛能當
者處之故察能而授官者成功之君也論行而結交者
立名之士也臣以所學者觀之先王之舉錯有高世之
心故假節於魏王(時諸侯不通出關則以節假之故上言毅自魏往見王正曰毅傳毅為魏)
(昭王使燕燕王以客禮待之毅辭讓遂委質為臣正義云假魏節使燕)而以身得察於燕
(補曰毅傳趙人因沙丘之亂適魏至燕故大事記附見於燕昭王十七年)先王過舉擢之于
賓客之中而立之于羣臣之上不謀於父兄而使臣為
亞卿(亞次也)臣自以為奉令承教可以幸無罪矣故受命
而不辭先王命之曰我有積怨深怒於齊不量輕弱而
欲以齊為事臣對曰夫齊霸國之餘教而驟勝之遺事
也閑於兵甲習於戰攻王若欲攻之則必舉天下而圖
之莫徑(元作勁補曰一本作徑)於結趙矣且又淮北宋地楚魏之
所同願也(楚欲得淮北魏欲得宋時皆屬齊)趙若許(許燕)約楚趙宋盡力
(宋雖已舉其遺民怨之補曰一本約楚魏宋盡力姚同史云趙若許而約四國攻之其文為明)四國攻
之齊可大破也先王曰善臣乃口受令具符節南使臣
於趙顧反命(回顧而反言其速)起兵隨而攻齊以天之道先王
之靈河北之地隨先王舉而有之於濟上濟上之軍奉
令擊齊大勝之輕卒銳兵長驅至國齊王(閔)逃遁走莒
僅以身免珠玉財寳車甲珍器盡收入燕(補曰此數語毅罪狀也)
大吕陳於元英(大吕律均元英燕樂名正曰索隱云大吕齊鍾名元英燕宫殿名)故鼎
反乎歷室(故鼎齊所得燕鼎凡鼎以占休咎故歸之律歷之室正曰歷史作磨周禮遂師抱磨音歷)
(又史表磨侯漢表作歷古字通用說見秦策正義引括地志云元英歷室燕二宫名在幽州薊縣西四里寧臺)
(之下高誘云燕噲亂齊伐燕殺噲得鼎今反歸古鼎今註本無)齊器設於寧臺(燕臺)薊丘
之植(薊幽州國植旗幟之屬)植於汶篁(汶水出泰山萊蕪原竹田曰篁言燕以齊為塞正曰)
(索隱云薊丘燕所都言燕薊丘之所植植齊王汶上之竹徐註謂燕之疆界移於齊之汶水非此之謂此言燕)
(薊丘之所植移植於汶上之竹田索隱云亦然按昉集古今文以毅書為首有策問云夷門之植植為燕其說)
(用毅語也愚謂左氏以太宫之椽歸為盧門之椽句法正同補曰一本汶皇)自五伯以來功
未有及先王者也先王以為順于其志(補曰一本以為恢于志)以
臣為不頓命(頓猶墜)故裂地而封之(補曰謂封昌國君也)使之得比
乎小國諸侯臣不佞自以為奉令承教可以幸無罪矣
故受命而弗辭臣聞賢明之君功立而不廢故著於春
秋蚤知之士(蚤知先見也)名成而不毁故稱於後世若先王
之報怨雪恥夷萬乘之強國收八百歲之蓄積(通太公數之)
及至棄羣臣之日遺令詔後嗣之餘義執政任事之臣
所以能循法令順庶孽者(新立之君皆患庶孽之亂昭王能預順之)施及萌
隸(萌氓同)皆可以教於後世臣聞善作者不必善成善始
者不必善終昔者伍子胥說聽乎闔閭故吳王遠迹至
於郢夫差弗是也(不然子胥之說)賜之鴟夷而浮之江(䲭夷榼名馬革)
(為其形以歛骸骨正曰史乃取子胥尸盛以䲭夷革應劭云取馬革為䲭夷榼形)故吳王夫差
不悟先論之可以立功故沉子胥而弗悔子胥不蚤見
主之不同量故入江而不改(補曰史不化索隱云言子胥怨恨故雖投江而神不)
(化猶為波濤之神也)夫免身全功以明先王之迹者臣之上計也
離毁辱之非(離麗也猶遭正曰離罹通遭也)墮先王之名者臣之所大
恐也臨不測之罪以幸為利者義之所不敢出也臣聞
古之君子交絶不出惡聲(補曰正義曰不說己長而談彼短)忠臣之去
國不潔其名(毁其君而自潔)臣雖不佞乎(補曰一本無乎字蓋衍)數奉教
於君子矣恐侍御者之親左右之說而不察疏遠之行
也故敢以書報惟君之留意焉(傳有補曰大事記延平陳氏曰樂毅之下齊也)
(止侵略寬賦歛除暴令修舊政求逸民顯而禮之祀桓公管仲於郊表賢者之閭封王蠋之墓凡可以悦其民)
(者無不為之此孟子所以教齊者齊王不能用之於燕而樂毅能用之於齊吕子讀書記曰樂毅伐齊云云)
(曰若不遂乘之待彼悔前之非改過恤下而撫其民則難慮也推此言則世之論毅者豈其然乎朱子曰樂)
(毅亦戰國之士何嘗是王者之師又曰毅初合秦魏之師又因人怨湣王之暴故一舉下齊七十餘城湣王死)
(人心之怒已解恐三國分功故急遺之以燕之力亦止於此况田單忠義死節堅守二城自不可攻非不欲取)
(蓋力不能爾毅在當時亦恣意虜掠正孟子所謂毁其宗廟遷其重器者爾愚謂樂毅之伐齊取寳器燒宫)
(室見於田齊燕世家毅傳國策皆然徵以毅之自言蓋誣矣陳氏首以止侵掠為美似未察其實也齊以燕伐)
(燕燕以齊伐齊孟子所以教齊王者毅實違之是尚為能用之乎雖有寬賦除暴反政禮賢數端不足以揜其)
(罪也故愚著朱子說併記吕子他日之論以見其不滿於毅如此而取陳氏者特一時之見未為定論也)
張丑為質於燕(正曰丑見齊韓魏中山等策與楚威王田嬰公仲張儀相涉恐非惠王之世)
燕王欲殺之走且出境境吏得丑丑曰燕王所為將殺
我者人有言我有寳珠也王欲得之今我已亡之矣而
燕王不我信今子且致我我且言子之奪我珠而吞之
燕王必當殺子刳子腹(刳判也)及(補曰姚本作反)子之腸矣夫欲
得之君不可說以利吾要且死子腸亦且寸絶境吏恐
而放之(補曰韓非子記子胥語楚邊候同此)
王喜(惠王曾孫元年赧王五十三年丁未)
燕王喜使栗腹以百金為趙孝成王壽酒三日反報曰
趙民其壯者皆死於長平其孤未壯可伐也王乃召昌
國君樂閒(毅子補曰史毅奔趙後燕王復以其子樂間為昌國君索隱云閒紀閒反)而問曰
何如對曰趙四逹之國也其民皆習於兵不可與戰王
曰吾以倍攻之可乎曰不可曰以三可乎曰不可王大
怒左右皆以為趙可伐遽起六十萬以攻趙令栗腹以
四十萬攻鄗使慶秦(補曰史作卿秦一本標後語作慶奉)以二十萬攻代
趙使廉頗以八萬遇栗腹於鄗使樂乘(毅之族)以五萬遇
慶秦於代燕人大敗樂閒入趙(燕記元年有正曰史在王喜四年餘說見下)
燕王以書且謝焉曰寡人不佞不能奉順君意故君捐
國而去則寡人之不肖明矣敢端其願(端猶專也願欲復用之)而
君不肯聽故使使者陳愚意君試論之語曰仁不輕絶
智不輕怨君之於先王也世之所明知也寡人望有非
則君掩蓋之(有非而掩蓋之王喜所自謙)不虞君之明罪之也(虞猶圖)
望有過則君教誨之不虞君之明棄之也且寡人之罪
國人莫不知天下莫不聞君微出明怨(言間雖無出之趙以明有怨於)
(我人亦知之)以棄寡人寡人必有罪矣雖然恐君之未盡厚
也諺曰厚者不毁人以自益也仁者不危人以要名(補曰)
(此當有也字姚本作以訛)故掩人之邪者厚人之行也救人之過者
仁者之道也世有掩寡人之邪救寡人之過非君孰(元作)
(恐)恐(補曰字有誤一本心所姚同)望之今君厚受任於先王以成尊
輕棄寡人以快心則掩邪救過難得於君矣且世有薄
而故厚施(世雖薄我我反厚施之)行有失而故惠用(行與我不合反惠愛任用)
(之正曰有過失當棄反順用之)今使寡人任不肖之罪(任猶負)而君有失
厚之累請為君擇之也(擇其所處)無所取之國之有封疆(補曰)
(一本此有猶字姚同)家之有垣牆所以合好掩惡也(補曰惡如字)室不
能相和出語鄰家未為通計也怨惡未見而明棄之未
為盡厚也寡人雖不肖乎未如殷紂之亂也君雖不得
意乎未如商容箕子之累也然則不内蓋寡人(蓋一作盡)而
明怨於外恐其適足以傷於高而薄於行也非然也苟
可以明君之義成君之高雖任惡名(所謂任不肖之罪)不難受
也本欲以為明寡人之薄而君不得厚揚寡人之辱而
君不得榮此一舉而兩失也義者不虧人以自益况傷
人以自損乎君無以寡人不肖累往事之美昔者柳下
惠吏於魯三黜而不去或謂之曰可以去柳下惠曰苟
與人之異惡往而不黜乎猶且黜乎寧於故國爾(補曰此論)
(語所記便不及)柳下惠不以三黜自累故前業不忘不以去為
心故遠近無議今寡人之罪國人未知而議寡人者徧
天下語曰論不修心(凡有修者先必有失而善論者不然補曰修字必有誤)議不
累物仁不輕絶智不簡功(簡與附反猶棄也)簡棄大功者輟也
(輟止也)輕絶厚利者怨也輟而棄之怨而累之宜在遠者
(疎遠之臣可爾)不望之于君也今以寡人無罪君豈怨之乎願
君捐怨追惟先王復以教寡人意君曰(意度其然)余且慝心
(待之以不善之心)以成而過不顧先王以明而惡使寡人進不
得修功退不得改過君之所揣也(言間量我也)唯君圖之此
寡人之愚意也敬以書謁之樂間乘怨不用其計二人
卒留趙不報(彪謂過而不改然後為過燕王喜過在於愎諫伐趙其於間未見其有可絶之處而)
(能悔如此禮不云乎其嗟也可去其謝也可食何間絶之深也抑其書辭條逹明麗婉乎屈曲天下之偉文也)
(正曰責其出奔以明怨薄已而揚過悔艾懲創之意少未見其果可以釋憾而反國也補曰新序以此為燕惠)
(王遺樂毅書考之毅答惠王書云今足下使人數之以罪而史所載惠王讓毅無數罪之語前章燕王使人讓)
(毅且謝之曰云云當是此章之首蓋錯簡也且策以此為樂間答書而末云間乘怨不用其計於乘何與史趙)
(世家孝成王十五年廉頗破殺栗腹虜慶秦樂間則是間為將而被虜燕世家則云奔趙又趙孝成王十六年)
(廉頗圍燕以樂乘為武襄君二十一年孝成王卒廉頗將攻繁陽取之使樂乘代之頗攻乘乘走據策史所記)
(多舛故知此書非樂間事而新序之說為是云)
秦并趙北向迎燕(并合也迎以兵迎之)燕王聞之使人賀秦王(始皇)
使者過趙趙王(悼襄)繫之使者曰秦趙為一而天下服矣
燕(元作兹)兹(補曰恐燕字訛)之所以受命於趙者為秦也(言燕先時服趙)
(者以秦與趙合)今臣使秦而趙繫之是秦趙有隙秦趙有隙(補曰)
(一本並作郄姚同)天下必不服而燕不受命矣且臣之使秦無
防於趙之伐燕也趙王以為然而遣之使者見秦王曰
燕王竊聞秦并趙燕王使使者賀千金秦王曰夫燕無
道吾使趙有之子何賀使者曰臣聞全趙之時南鄰為
秦北下曲陽為燕(下曲陽屬鉅鹿)趙廣三百里而與秦相距五
十餘年矣所以不能反勝秦者(反猶報也言數為秦敗不能報而勝之)國
小而地無所取今王使趙北并燕(此并謂兼有之)燕趙同力必
不復受命(𥙷)於秦矣臣竊為王患之秦王以為然起兵
而救燕(趙悼襄九年攻燕取狸陽城兵未罷秦攻鄴拔之此十九年)
燕太子丹質於秦亡歸見秦且滅六國兵已臨易水恐
其禍至太子丹患之謂其太傅鞠武曰(補曰一本鞠作鞫下同索隱云)
(音麴又如字)燕秦不兩立願太傅幸而圖之武對曰秦地遍
天下威脅韓魏趙氏則易水以北未有所定也柰何以
見陵之怨(傳言丹質秦秦遇之不善)欲批其逆鱗哉(批白結切擊也說難龍可擾而)
(騎也然喉下有逆鱗徑尺人有嬰之則必殺人人主亦有補曰一本批作排姚云曾錢作此字)太子曰
然則何由太傅曰請入圖之(請太子入息已乃圖之)居之有間樊
將軍亡秦之燕太子客之(補曰姚本容之)太傅鞠武諫曰不可
夫秦王(始皇)之暴而積怨於燕(怨其亡歸)足為寒心(補曰凡人寒甚則心)
(戰恐懼亦戰)又况聞樊將軍之在乎是謂(元作以)以(補曰史作謂然以義)
(亦通)委肉當餓虎之蹊(蹊徑也)禍必不振矣(振救也)雖有管晏
不能為之謀也願太子急遣樊將軍入匈奴以滅口請
西約三晉南連齊楚北講於單于然後乃可圖也太子
丹曰太傅之計曠日彌久心惽然恐不能須臾(言已憂思昏瞀)
(且死須臾不可待)且非獨於此也夫樊將軍困窮於天下歸身
於丹丹終不廹於強秦而棄所哀憐之交置之匈奴是
丹命固卒之時也(知禍且至而猶為乏自疑命止於此)願太傅更慮之鞠
武曰燕有田光先生者其智深而慮沉(沉猶深補曰一本其智深其勇)
(沉史姚同)可與之謀也太子曰願因太傅交於田先生可乎
鞠武曰敬諾出見田光道太子(衍曰字)曰願圖國事於先
生田光曰敬奉教乃造焉太子跪而逢迎却行為道(不敢)
(背之)跪而拂席田先生坐定左右無人太子避席而請曰
燕秦不兩立願先生留意也田光曰臣聞騏驥盛壯之
時一日而馳千里至其衰也駑馬先之今太子聞光壯
盛之時不知吾精已消亡矣雖然光不敢以乏國事也
(不令太子所圖有闕)所善荆軻可使也太子曰願因先生得(衍願字)
願交荆軻可乎田光曰敬諾則起趨出(補曰一本即趨出姚本即起)
太子送之至門戒曰丹所報先生所言者國大事也願
先生勿泄也田光俛而笑曰諾(補曰正義曰俛音俯按俛即俯字漢書晁錯傳)
(俛仰韓信俛出東方朔俛啄顔註即俯)僂行見荆軻(僂致敬貌禮一命而僂)曰光與
子相善燕國莫不知今太子聞光壯盛之時不知吾形
已不逮也幸而教之曰燕秦不兩立願先生留意也光
竊不自外(言不自疎於軻)言足下於太子願足下過太子於宫
荆軻曰謹奉教田光曰光聞長者為行(補曰一本長者之行)不使
人疑之今太子約光曰所言者國大事也願先生勿泄
也是太子疑光也夫為行而使人疑之非節俠士也(荀悦)
(曰立氣勢作威福結私交以立強於世者謂之俠)欲自殺以激荆軻(言其死非為泄欲厲)
(勉軻使死之耳)曰願足下急過太子言光已死明不言也遂自
剄而死軻見太子言田光已死致光之言(補曰一本此四字作明不)
(言也姚同史同今本)太子再拜而跪膝下行(以膝行不立行故言下)流涕有
頃而後言曰丹所請田先生不言者欲以成大事之謀
今田先生以死明不泄言豈丹之心哉荆軻坐定太子
避席頓首曰田先生不知丹不肖使得至前願有所道
此天之所以哀燕而不棄其孤也(補曰索隱云無父曰孤時燕王尚在或記)
(者失辭或諸侯驕子亦僭稱孤也又劉向曰燕王真之太子)今秦有貪利之心而欲
不可足也非盡天下之地臣海内之王者(補曰荀子註引策作牢天)
(下之王)其意不饜今秦已虜韓王(秦十七年虜王安)盡納其地又
舉兵南伐楚北臨趙王翦數十萬之衆距漳鄴而李信
出太原雲中趙不(補曰一本下有能字)支秦必入臣入臣則禍至
燕燕小弱數困於兵今計舉國不足以當秦諸侯服秦
莫敢合從丹之私計愚以為誠得天下之勇士使於秦
闚以重利(闚言示之以利使之見而欲也)秦王貪其贄必得所願矣誠
得刧秦王使悉反諸侯之侵地若曹沬之與齊桓公則
大善矣脱不可因而刺殺之彼大將擅兵於外而内有
大亂則君臣相疑以其間諸侯得合從其償(補曰一本此有破字)
(姚同)秦必矣此丹之上願不知所以委命(委棄性命猶言不知死所)惟
荆卿留意焉久之荆軻曰此國之大事也臣駑下恐不
足任使太子前頓首固請無讓然後許諾於是尊荆軻
為上卿舍上舍太子日造門下供太牢具異物間進車
騎美女恣荆軻所欲以順適其意久之荆卿未有行意
秦將王翦破趙虜趙王遷(十九年)盡收其地進兵北略地
至燕南界(略經略之)太子丹恐懼乃請荆卿曰秦兵旦暮渡
易水則雖欲長侍足下豈可得哉荆卿曰微太子言臣
願得謁之今行而無信則秦未可親也夫(術今字)今樊將
軍秦王購之金千斤邑萬家誠得樊將軍首與燕督亢
之地圖(後志涿郡方城縣有督亭註引此補曰正義云督亢坡在幽州范陽縣東南今固安縣南有督)
(亢陌幽州南界劉向别錄云督亢膏腴之地蓋欲獻之故畫圖)獻秦王秦王必說見臣
臣乃得有以報太子太子曰樊將軍以窮困來歸丹丹
不忍以已之私而傷長者之意願足下更慮之荆軻知
太子不忍乃遂私見樊於期(將軍名)曰秦之遇將軍可謂
深矣父母宗族皆為戮沒今聞購將軍之首金千斤邑
萬家將柰何樊將軍仰天太息流涕曰吾每念常痛於
骨髓顧計不知所出耳軻曰今有一言可以解燕國之
患而報將軍之仇者何如樊於期乃前曰柰何(補曰一本為之)
(奈何姚同)軻曰願得將軍之首以獻秦王秦王必喜而召見
臣臣左手把其䄂右手揕其胷其胷(揕刺也知鴆反補曰揕一作抗故他本連有二)
(字下文同索隱云抗拒也義非)然則將軍之仇報而燕國見陵之恥除
矣將軍豈有意乎樊於期偏袒扼腕而進曰此臣之日
夜切齒腐心(腐者痛之極補曰勇者奮厲必以左手扼右腕也切齒見前一本拊心)乃今
得聞教遂自刎(刎斷也)太子聞之馳往伏屍而哭極哀既
已無可奈何乃遂盛樊於期之首函封之於是太子預
求天下之利匕首得趙人徐夫人匕首(補曰索隱云徐姓夫人名男子)
(也)取之百金使工以藥淬之(淬當從火堅刀刃也若淬則滅火器爾正曰淬焠通)
(取内反說文徐云淬劍燒而入水也此謂以毒藥染鍔而淬之也後語註云以藥水鑒匕首為淬鑒古電反)
以試人血濡縷(沾濡衣之一縷)人無不立死者乃為装(行具也)遣
荆軻燕國有勇士秦武陽年十三殺人人不敢牿(元作悟)
悟(正曰悟忤通姚作忤說見魏策)視(悟逆也)乃令秦武陽為副荆軻有所
待欲與俱其人居遠未來而為留待頃之未發太子遲
之疑其改悔乃復請之曰日已盡矣荆卿豈無意哉丹
請先遣秦武陽荆軻怒叱太子曰今日往而不反者竪
子也今提一匕首入不測之強秦僕所以留者待吾客
與俱今太子遲之請辭決矣遂發太子賓客知其事者
皆白衣冠以送之至易水上既祖(祖行祭補曰詩毛傳祖而舍軷飲酒於其)
(側曰餞疏軷謂祭道路之神封土為山象伏牲其上既祭送者餞之飲畢乘車轢之而去)取道高漸
離擊筑荆軻和而歌為變徵之聲(地形訓云變徵為商蓋悲音補曰應劭云)
(筑似琴而大頭安絃以竹擊之故名按劉子云荆軻如秦宋意擊筑文選高漸離擊筑荆軻歌宋如意和之)
士皆垂淚涕泣又前而為歌曰風蕭蕭兮易水寒壯士
一去兮不復還復為羽聲(其音怒)忼慷(壯士不得志也補曰一本慷慨羽聲)
(朱子楚辭後語作羽聲慷慨)士皆瞋目髮盡上衝冠於是荆軻遂就
車而去終已不顧既至秦持千金之資幣物厚遺秦王
寵臣中庶子蒙嘉(補曰中庶子說見前新序鄒陽書作蒙恬蓋誤後語蒙類註云蒙恬弟也)
嘉為先言於秦王曰燕王誠振怖大王之威(振震同下同)不
敢興兵以逆軍吏(補曰一本以拒大王)願舉國為内臣比諸侯之
列給貢職如郡縣而得奉守先王之宗廟恐懼不敢自
陳謹斬樊於期頭及獻燕督亢之地圖函封燕王拜送
于庭使使以聞大王唯大王命之秦王聞之大喜乃朝
服設九賓(禮大小行人以九儀掌賓客之禮正曰大事記相如奉璧入秦秦王齋五日後乃設九賓)
(禮於庭註引正義韋昭云九賓則周禮九儀也劉伯莊云九賓者周王之備禮天子臨軒九服同會秦趙安得)
(九賓但亦陳設車輅文物爾不得以周禮九賓儀為釋愚按前漢書大行設九賓恐即秦儀也)見燕使
者咸陽宫(補曰關中記云孝公都咸陽今渭城是也水北曰陽其地在渭水之北九嵕諸山之南故)
(曰咸陽自始皇及胡亥皆都此)荆軻奉樊於期之頭函而秦武陽奉地
圖匣以次進至陛(升高陛也)秦武陽色變振恐羣臣怪之荆
軻顧笑武陽(顧武陽而笑)前為謝曰北蠻夷之鄙人未嘗見
天子故振慴(慴懼也)願大王少假借之使得畢使於前秦
王謂軻起取武陽所持圖軻既取圖奉之秦王發圖圖
窮而匕首見因左手把秦王之䄂而右手持匕首揕之
未至身秦王驚自引而起䄂絶拔劍劍長撡其室(撡把持也)
(與操同晉人多用扣室劍鞘補曰索隱云古者帶劍上長拔之不出室欲王推之於背今前短易拔故云王負)
(劍)時惶急(惶恐也堅在室牢也)劍堅故不可立拔荆軻逐秦王秦
王環柱而走羣臣驚愕(愕相逐驚也)卒起不意(卒猝同下同)盡失
其度而秦法羣臣侍殿上者不得持尺寸之兵諸郎中
執兵皆陳於殿下非有詔不得上方急時不及召下兵
以故荆軻逐秦王而卒惶急無以擊軻而乃以手共摶
之(搏擊也)是時侍醫夏無且以其所奉藥囊提荆軻(提擿也補)
(曰且即于反提姪帝反史提文帝提吳太子語同此)秦王方環柱走卒惶急不知
所為左右乃曰王負劍王負劍遂拔以擊荆軻斷其左
股荆軻廢乃引其匕首以提(衍擿字本註字也)擿(補曰姚本無提字二字即)
(上揕抗並存之類索隱云擿與擲古字同持益反亦提義)秦王不中中柱秦王復擊
軻軻被八創軻自知事不就倚柱而笑箕踞以罵(踞坐展兩)
(足曰箕補曰既斷左股何云展兩足)曰事所以不成者乃欲以生刧之必
得約契(復地之契)以報太子也左右既前斬荆軻秦王目眩
良久已而論功賞羣臣及當坐者(罪所當坐)各有差而賜夏
無且黃金二百鎰曰無且愛我乃以藥囊提荆軻也於
是秦大怒燕益發兵詣趙詔王翦軍以伐燕十月而拔
燕薊城(並此二十九年)燕王喜太子丹等皆率其精兵東保於
遼東秦將李信追擊燕王王急用代王嘉計殺太子丹
欲獻之秦秦復進兵攻之五歲而卒滅燕國(秦二十五三年此三十)
(年)而虜燕王喜秦兼天下其後荆軻客高漸離以擊筑
見秦皇帝而以筑擊秦皇帝為燕報仇不中而死(刺客傳有)
(彪謂太子丹不忍一朝之憤輕亡其國其謀悖矣夫以一夫行刧刺於大國出於倉卒不意或幸以中而欲從)
(容質責使悉反侵地取契以歸此豈持匕首之所可恃鞠武初謀似矣太子不用不能力爭妾婦之明也數士)
(之死燕國之亡皆武實為之荆軻之事甚似曹劌其所不可者劌發憤於一朝而軻畜謀於積歲且白衣祖送)
(者滿路其不漏露而先敗抑已幸矣軻不足道也厥後留侯亦䄂椎竊發此其人豈愚哉蓋積志仇秦不知所)
(不可使其不逢漢帝則亦死以為期不能一日而亡秦也豫子高漸離張留侯三人者皆孝子忠臣至一之行)
(也惟軻於此則無處焉補曰胡氏謂秦皇狙詐之智虎狼之威千騎萬乘之衆揮椎奮擊既無覺者大索天下)
(又不能得良非獨免併免力士其智略之妙固已視吕政如罝中兔何敗獲之有鮑以三人並論愚謂三人報)
(仇之志則同以智略言之則異胡說當矣政朱子曰軻匹夫之勇其事無足言然於此可以見秦之無道燕)
(丹之淺謀而天下之勢已至於此雖聖賢復生亦未知其何以安之也)
戰國策校注卷九
