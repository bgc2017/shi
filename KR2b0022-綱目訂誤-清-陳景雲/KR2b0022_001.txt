綱目討誤卷一
常熟陳景雲撰
漢武帝元狩四年目
其頗不得之旁郡國追求
按漢書不得下有失字盖王温舒以嚴酷治郡冬
月論囚至流血十餘里意猶未惬尚有欲捕治之
人而一時不得或失之於境外則更遣人從旁郡
國嚴逮之也今刪失字事未眀了
征和三年目
夜塹漢軍前後數尺
按後當作深盖是時單于自將五萬騎遮擊貳師
猶恐貳師或潰圍南走先夜塹漢軍之前以遏其
歸路深至數尺於是貳師之軍皆限於深塹不得
前矣單于又從後急擊貳師進退路絶所以軍敗
身降也分註作夜塹漢軍前後數尺誤甚豈有單
于方從後縦兵而反掘塹以自陷乎
宣帝黃龍元年目
郅支擊破烏孫烏揭丁令堅昆而并之
按郅支西走先擊破烏孫兵繼北擊烏揭丁令堅
昆并三國因留都堅昆是時烏孫國勢方強郅支
雖少挫其兵不能并其地也分註誤
元帝初元元年綱
下蕭望之周堪及宗正劉更生獄
按是時望之等三人雖同為石顯等所陷然望之
但驗問而堪更生則下獄尋復以他事召望之詣
廷尉而望之即自裁是始終未嘗入獄也綱與分
註並誤
初元三年綱
百官各省費條奏
按是時下詔罷甘泉建章宫衛令&KR0556;農用貢禹之
言也末云百官各省費條奏毋有所諱此二句別
是兩事盖一則風厲百官節儉省費一則令其各
舉時事所宜有貢禹封事中所未及者條具奏聞
而毋有隠諱條奏之下不當刪毋有所諱四字
哀帝建平四年目
侍中傅嘉勸上聽息夫躬告東平本章
按聽當作定謂改定也下又云暴封其事封當作
評謂評論也二字皆傳寫失之
孺子嬰初始元年綱
十一月太皇太后詔莽號令奏事毋言攝十二月哀
章作銅匱以獻莽莽自稱新皇帝
按漢書及通鑑哀章獻銅匱即聞太后可莽奏之
日皆在十一月不得釐而為二也又莽以十一月
戊辰即真而以十二月癸酉朔為始建國元年正
月之朔則亦非至十二月始簒也綱誤
殤帝延平元年目
耿姬况孫也
按姬乃况曾孫今脱曾字
靈帝中平六年目
屬協於蹇碩欲先誅何進而立協
按帝崩後碩始有誅進之謀非帝意也欲先誅上
恐脫帝崩碩三字
獻帝建安元年綱
以郭嘉為祭酒
按魏志太祖表嘉為司空軍祭酒時太祖為司空
曰司空軍祭酒雖非司空掾屬而亦属於司空府
者也又按晉書職官志云當塗得志剋平諸夏初
有軍師祭酒參掌戎律盖是官置自魏祖故後漢
志中無之然則魏志所云軍祭酒即是軍師祭酒
意史臣避晉景諱故去師字而曰軍祭酒通鑑作
表嘉為司空祭酒已誤今直云以郭嘉為祭酒視
通鑑尤為失之胡廣漢官註曰官名祭酒皆一位
之元長然則軍師祭酒乃軍師之長也單舉祭酒
而不繋以軍師則嘉此時竟授何官耶
建安十九年目
董和為蜀郡太守清儉公直為民夷所愛信
按蜀郡當作益州其地在南中民夷雜居而和撫
御有方故深得人心耳蜀郡治成都郭下非和所
蒞
昭烈章武元年
漢中王即位條下錄司馬公語
按晉習鑿齒著漢晉春秋以昭烈繋正統而黜曹
魏為閏位司馬温公作通鑑仍以正統歸之曹魏
復著論發眀蜀漢所以不得承正統之故盖不取
習說也然温公論昭烈之不得紹漢統者以其雖
云出於中山靖王後而世次不可考比諸南唐稱
唐後難以後漢東晉為比則於義理似尚有未盡
者盖光武距長沙定王僅五世耳元帝距琅邪武
王則祗三世宜其易考若從桓靈之季上溯中山
之封巳年踰三百陸城侯封不及其嗣又中更新
室之禍靖王之後式微者久史策略之矣則後人
無從核其世系之詳又何怪焉不得以世次之難
稽而疑昭烈為非帝室之胄也使蜀之纂漢緒而
果如南唐之冒唐後則當日曹氏飛書馳檄當必
首以王郎盧芳非類指斥而豈徒數責其智昏菽
麥棄同即異云爾哉然則昭烈為炎漢宗子固灼
然無可疑者是以綱目於孝愍禪位眀年大書曰
漢中王即皇帝位盖專主習氏程子之說帝蜀漢
而黜曹魏而不以温公之持論為當卷首凡例中
朱子先已眀著其說矣今趙氏於昭烈即位條下
復附載温公不當以蜀漢為正統之說是反與朱
子之意牴牾矣
又温公論歴代相傳之序其後云唐傳於梁以至
於周而大宋承之而字之下大字之上空一字尊
本朝也今本綱目有於空處添入一我字以足之
者此又近代人妄作而并非趙氏之舊矣
後主炎興元年目
鍾會過幽州刺史王戎
按會將伐蜀過幽州刺史王雄之孫戎問計將安
出今削王雄之孫四字而移其祖之官係之於孫
可乎
晉武帝太康四年綱
除祭酒曺志等名
按帝命太常議崇錫齊王之物博士庾旉等抗表
論齊王不當出外博士祭酒曹志亦力請當如博
士議盖博士乃太常之属而祭酒又博士之長也
志別傳志自國子博士轉博士祭酒盖自太學轉
太常也今削博士而惟稱祭酒是昧其官矣其誤
與書郭嘉為祭酒略同又是時志雖以直言忤旨
然不過免官而已庾旉等七人則免死除名其獲
譴亦不同也今混曰除名尤疎
後主建興元年目
益州郡耆帥雍闓殺太守求附於吴䍧牱越巂皆叛
應闓
按綱書雍闓以四郡叛而分註中止列益州䍧牱
越巂三郡為不相符盖中間漏却圍永昌一事也
元帝太興四年綱
子賀傉立
按拓跋猗㐌妻惟氏忌代王鬱律之強恐不利其
子乃弑代王而立其子賀傉賀傉猗㐌子也鬱律
既被弑遺孤什翼犍僅而獲免耳安得嗣立乎以
賀傉為鬱律之子誤矣
永昌元年目
甘卓亦遺丞書勸之
按勸之之下當從通鑑有固守二字文義乃眀
眀帝太寧三年目
虎禽岳殺之
按是時石虎禽劉岳送襄陽未嘗殺岳也後三年
洛西之戰石勒禽劉曜以歸有令劉岳見曜之事
(見通鑑)岳不死於石虎之手眀矣
成帝咸和二年目
約遣兄子沛渙壻許柳以兵會峻
按祖約時遣兄子沛内史渙及壻淮南太守許柳
助蘇峻今許柳既不書官則祖渙當亦如之沛字
失刪豈誤以沛為名耶
咸和四年目
自江陵至於建康三千餘里流民萬計國之南藩要
害之地
按是時王導用劉胤為江州刺史或以為非宜故
語導子曰自江陵至於建康三千餘里流民萬計
皆布在江州江州國之南藩要害之地盖言者本
意謂江州居江陵建康之中控扼上下流之衝要
荆揚流民皆布集於此其地襟帶二州故最為重
鎮今分註於流民萬計下削去皆布在江州一句
詳其語勢直以江陵建康為江州管内之地其誤
甚矣
帝奕太和四年目
乃帥八千騎行躡其後
按慕容垂追躡桓温欲俟其士氣衰倦而後擊之
故帥八千騎徐行躡其後者數日乃急追而大破
之徐行急追正相對言之行字上不當刪徐字
孝武帝太元八年目
帝與道子皆嗜酒狎昵
按通鑑狎昵下當有邪諂二字下文言王國寳譖
謝安於道子使離間之於帝險陂求進之徒多毁
短安帝稍䟽忌之史故先以帝兄弟狎昵邪諂為
下起本分註刪邪諂二字連上嗜酒為句似帝與
道子沈湎之後相狎昵也非惟文義之誤亦與下
文了不相關矣
叔父步頽聞秦師敗率隴西叛之
按乞伏國仁為秦前將軍從秦王堅入寇其叔父
步頽反於隴西堅遣國仁還討之步頽之叛國仁
之遣皆在秦師未敗前國仁南寇未及淮淝已即
旋軍西討矣今分註作步頽聞秦師敗乃叛秦秦
遣國仁討之非也又史言步頽反於隴西而分註
改為率隴西叛之隴西乃地名如何可言率耶
修好於長樂公丕
按慕容垂至安陽遣參軍田山修牋於長樂公丕
丕身自迎之盖是時長樂守鄴垂先修牋于丕
者乃展過賓之禮而丕旋即郊迎則盡地主之敬
也修牋猶言馳書耳分註作修好誤矣此時垂丕
尚未搆隙前此亦無宿嫌何修好之有
太元十四年目
農建留臺龍城
按農當作垂留臺之建命出燕主非臣下所敢專
也
安帝隆安五年綱
恩北走陷廣陵
按孫恩自丹徒整兵趨建康及覘知建康不可犯
逡巡引退又恐劉豫在丹徒邀其歸路遂不敢復
南走吴會遽浮海而北竄伏窮島耳恩已浮海而
去其下游軍渡江行掠廣陵無備適為所陷非恩
北走時取道廣陵因而攻陷之也牽合二事為一
誤矣分註又云恩浮海北走郁洲攻陷廣陵夫郁
洲已在胊縣海中若如所云豈廣陵更在郁洲以
北大海之外乎此所謂謬以千里者也
元興元年目
玄至歷陽
按是時玄自尋陽順流而下既至姑孰特遣別將
西攻歷陽以斷建康之援未嘗身造歷陽也分註
誤
元興三年
劉裕破桓謙條下錄蕭方語
按蕭方通鑑作蕭方等梁元帝為湘東王時世子
乃二名也嘗著三十國春秋其評論宋武語温公
盖即採之方等是書中今作蕭方乃沿舊唐書藝
文志之誤又新志宋志及王子充續大事記其誤
並同
義熙三年目
推熙養子夕陽公雲為主
按高雲乃慕容寳養子分註誤
義熙五年目
裕以昶監南府事
按南府當作留府劉裕時將北伐故令孟昶掌留
府事盖以居守事委之
義熙十二年綱
遣司空高密王恢之脩謁五陵
汪環谷考異載陳氏定宇之言曰高密郡名綱目
無此例合刪去竊以為此說大非也晉書宗室傳
高密文獻王泰永熙間自隴西王改封高密恢之
乃其後也當雒京初復謁陵之事所以特遣恢之
往者以其爵則上公親則宗子誠重其事也陳氏
失於考據誤以恢之為王姓且高密郡人故直以
高密二字為當刪耳環谷不加是正而復有採其
說者何也(此條辨考異之誤附見)
義熙十四年目
義真逃草中參軍段宏追尋得之
按南燕段宏奔魏事見上卷義熙三年及五年劉
裕圍廣固宏復自魏來降至是為義真參軍也宏
歸晉事分註既失載於前則宏何從入義真幕耶
綱目訂誤卷一
