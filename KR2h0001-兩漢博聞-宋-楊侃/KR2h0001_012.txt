兩漢博聞卷十二
宋楊侃輯
物色錯愕(寒朗傳三十一)
注云物色謂形狀也錯愕猶倉卒也錯七故反愕
五故反
貫行(東平憲王蒼三十二)(前漢谷永傳附)
光武營建陵地詔曰無為山陵陂池裁令流水而已
孝明皇帝大孝無違奉承貫行
注云貫行謂一皆遵奉也谷永曰一以貫行固執無違
谷永傳云以次貫行固執無違
師古曰貫聯續也謂永所陳奏諸事宜次第相續
行之不當更違異也
太白經天(廣陵思王荆傳三十二)
太白前出西方至午兵當起
注云洪範五行傳云太白少隂之星以己未為界
不得經天而行經天為不臣今至午是為經天也
款段馬(馬援傳十四)
注云&KR0833;猶緩也言形段遲緩也
試守(馬援傳)
朱勃未二十右扶風請試守渭城宰
注云試守者試守一歲乃為真食其全俸
麤糲(伏湛傳十六)
注云麤糲米也九章筭術曰粟五斗糲率三斗一
斛粟得六斗米為糲也
眩瞀(韋彪傳十六)
注云眩風疾也瞀亂也謂視不明之貌也眩音縣
瞀亡遘反
髫髮(伏湛傳十六)
髫髮厲志白首不衰
注云埤蒼曰髫髦也髫髮謂童子垂髮
正印文(馬援傳十四)
注云東觀記曰馬援上書臣所假伏波將軍印書
伏字犬外嚮城臯令印臯字為白下羊丞印四下
羊尉印白下人人下羊即一縣長吏印文不同恐
天下不正者多符印所以為信也所宜齊同薦曉
古文字者事下大司空正郡國印章奏可
頭山(馬援傳)
注云頭山山名也在今辰州沅陵東武陵記曰此
山頭與東海方壺山相似神仙多所遊集因名壺
頭山也山邊有石窟即馬援所穿室以避炎氣也
室内有蛇如百斛船大云是援之餘靈也
荅布(馬援傳)
公孫述為馬援制都布單衣
注云東觀記曰都作荅前書音義曰荅布白疊布
也
椒風(班固傳三十上)(前漢董賢傳附)
注云桓譚新論曰董賢女弟為昭儀居舍號曰椒
風
召賢女弟為昭儀位次皇后更名其舍為椒風以配
椒房
師古曰皇后殿稱椒房欲配其名故云椒風
昭陽殿(班固傳)
注云昭陽殿成帝趙昭儀所居也
泰紫(班固傳)
西都賦云放泰紫之圓方
注云放象也泰紫謂泰微紫宫也劉向七略曰明
堂之制内有太室象紫宫南出明堂象太微春秋
合誠圖曰太微其星十二四方史記天官書曰環
之匡衛十二星藩臣皆曰紫宫是太微方而紫宫
圓也
避第(皇甫規傳五十五)
皇甫規自以連在大位欲退身避第
注云言欲歸第避仕宦之塗也
帷幄(仲長統傳三十九)
注云在旁曰帷在上曰幄
檢柙(仲長統傳三十九)
中世之選三公也務於清慤謹慎循常習故者是婦
女之檢柙鄉曲之常人耳惡足以居斯位邪
注云檢柙猶規矩
狙詐(黨錮傳序五十七)
霸德旣衰狙詐萌起
注云霸德衰謂六國時也狙七余反廣雅曰狙彌
猴也以其多詐故比之也
叔末(黨錮傳序)
叔末澆訛王道陵缺
注云叔末猶季世也
權(崔寔傳四十二)
聖人執權遭時定制步驟之差各有云設
注云權謂變也遭遇其時而定法制不循於舊也
兼金(張衡傳四十九)
注云兼金價倍於惡者故曰兼金
邪揄(王霸傳十)
王郎起光武在薊郎移檄購光武光武令王霸至市
中募人將以擊郎市人皆大笑舉手邪揄之
注云說文曰歋□手相笑歋弋支反□音踰或音
由此云邪揄語輕重不同
強項(楊震傳四十四)
注云強項言不低屈也
慺慺(楊賜傳四十四)
不盡其慺慺之心
注云慺慺猶勤勤也慺力侯反
壽冢(侯覽傳六十八)
注云生而自為冢為壽冡
抵罪(南匈奴傳七十九)
中郎將張脩與單于不相能脩擅斬之更立右賢王
羌渠為單于脩以不先請而擅誅殺檻車徵詣廷尉
抵罪
注云前書注曰抵至也殺人者死張脩擅斬單于
呼徵故至其罪也
南北庭(南匈奴傳論)
乃詔有司開北鄙擇肥美之地量水草以處之馳中
郎之使盡法度以臨之制衣裳備文物加璽紱之綬
正單于之名於是匈奴分破始有南北二庭焉
注云永元三年將軍竇憲請立於除鞬為北單于
是為北庭由南北二庭自相馳突而漢之塞地晏
然無事矣
前載(南匃奴傳論)
坐樹大鯁永言前載
注云由竇憲請立北庭遂使匈奴滋蔓即是坐樹
大鯁永言前事深可恨哉載事也
調榖(蓋勲傳四十八)
蓋勲為漢陽太守調榖以稟飢人
注云調猶發也
嗇夫(城陽恭王傳四)(百官志二十八)
光武十八年立考侯康侯廟北園陵置嗇夫
注云嗇夫本鄉官主知賦役多少平其差品園陵
置之知祭祀徵求諸事注云風俗通曰嗇者省也
夫賦也言消息百姓均其役賦
平署(李膺傳五十七)
李膺等遭黨事當考實案經三府太尉陳蕃郤之曰
今所考案皆海内人譽憂國忠公之臣此等猶將十
世宥也豈有罪名不章而致收掠者乎不肯平署
注云平署猶連署
比門(夏馥傳五十七)
夏馥行質直同縣高氏蔡氏並皆富植郡人畏而事
之唯馥比門不與交通
注云比門猶並門也
版蕩(董卓傳論六十二)
版蕩之篇於焉而極
注云詩曰上帝版版下民卒癉注云版反也癉病
也言厲王為改反先王之道民盡病也又蕩之什
曰蕩蕩上帝下民之辟注云蕩蕩法度廢壊之貎
也
九市(班固傳三十上)
注云長安九市其六在道西三在道東
山西(鄭興傳二十六)
注云山西謂陜山已西也
門士(郭太傳五十八)
庾乘少給事縣庭為門士
注云門士即門卒也
大駔(郭太傳)
段干木晉國之大駔
注云說文曰駔儈也謂合兩家之賣買如今之度
市也駔子朗反
題目(許劭傳五十八)
許劭少峻名節好人倫多所賞識曹操微時嘗卑辭
厚禮求為已目劭鄙其人而不對操乃伺隙脅劭劭
不得已曰君清平之姦賊亂世之英雄操大悦而去
注云已目者令品藻為題目
琴操(曹襃傳二十五)
注云操猶曲也劉向别錄曰君子因雅琴之適故
從容以致思焉其道閉塞悲愁而作者名其曲曰
操言遇災害不失其操也紂為象筯箕子諫不聽
乃佯狂為奴隱而鼓琴以自悲故傳之曰箕子操
園邑(梁竦傳二十四)
注云文帝即位追尊薄太后父為靈文侯會稽郡
置園邑三百家
綺疏(梁冀傳二十四)
窗牖皆綺疏青瑣
注云牖小窗也綺疏謂鏤為綺文青瑣謂刻為瑣
文而以青飾之也
飛梁(梁冀傳)
注云架虛為橋若飛也
洞戶(梁冀傳)
連房洞戶
注云洞通也謂相當也
偃伯靈臺(馬融傳五十上)
注云司馬法曰古者武軍三年不興則凱樂凱歌
偃伯靈臺荅人之勞告不興也偃休也伯師節也
靈臺望氣之臺也
亡命(王常傳五)
王常舞陽人也王莽末為弟報仇亡命江夏
注云命者名也言背其名籍而逃亡也
刊章(孔融傳六十)
山陽張儉為中常侍侯覽所怨覽為刊章下州郡以
名捕儉
注云刊削也謂削去告人姓名
郵置(郭太傳五十八)
注云說文曰郵境上傳書舍也廣雅曰郵驛也置
亦驛也風俗通曰漢改郵為置置者度其遠近之
間置之也
隷名(孔融傳)
孔融為將作大匠遷少府每朝會訪對融輒引正定
議公卿大夫皆隷名而已
注云說文云隷附著
隱几(孔融傳)
注云隱憑也
直指(孔融傳)
孔融曰馬日磾以上公之尊秉髦節之使銜命直指
寧輯東夏
注云直指無屈撓也前書有繡衣直指輯和也
臘賜(何敞傳三十三)
何敞曰臘賜自郎官以上公卿王侯以下至於空竭
帑藏損耗國資
注云臘賜大將軍三公錢各二十萬牛肉二百觔
粳米二百斛特進侯十五萬卿十萬校尉五萬尚
書三萬侍中將大夫各二萬千石六百石各七千
虎賁羽林郎二人共三千以為祀門戶直
五湖(馮衍傳十八下)
注云越絶書曰太湖周三萬六千頃虞翻云太湖
有五道故謂之五湖隔湖洮湖射湖貴湖及太湖
為五湖並太湖之小支俱連太湖故太湖兼得五
湖之名在今湖州東也
浩亹(馬援傳十四)
注云浩亹音告門縣名屬金城郡浩水名也亹者
水流夾山間兩岸深若門也詩曰鳬鷖在亹亦其
義也今俗呼此水為閤門河蓋疾言之耳
駱驛不絶(郭伋傳二十一)
注云駱驛連續也
優復(杜詩傳二十一)
杜詩上疏曰今若使公卿郡守出於軍壘則將帥自
厲士卒之復比於宿衛則戎士自百
注云復謂優寬也音福續漢志曰羽林郎秩比三
百石掌侍從宿衛言士卒得比於郎則人百其勇
轔藉(廉范傳二十一)
虜自相轔藉死者千餘人
注云轔轢也藉相蹈藉也
典負(樊鯈傳二十二)
河南縣亡失官錢典負者坐死
注云典謂主典負謂欠負
二祖四宗(肅宗紀元和二年)
詔祠二祖四宗
注云二祖謂高祖世祖四宗謂文帝為太宗武帝
為世宗宣帝為中宗明帝為顯宗
釡鬵(和帝紀永元五年)
注云鬵音尋方言曰甑自關而東謂之鬵
平民(殤帝紀)
貪苛慘毒延及平民
注云平民謂善人也書曰延于平人
伏閉(和帝紀)
永元六年六月己酉初令伏閉盡日
注云漢官舊儀曰伏日萬鬼行故盡日閉不干他
事
墱道(班固傳三十上)
西都賦云彌明光而絙長樂陵墱道而超西墉
注云墱道陛級也
柧棱(班固傳)
西都賦云上柧棱而棲金雀
注云柧棱殿堂上最高處也柧音孤棱力登反其
上棲金雀
靈篇(班固傳)
注云靈篇河洛之書也
苛細(宣秉傳十七)
宣秉務舉大綱簡略苛細
注云說文曰苛細草也以喻煩雜也
仞積(張讓傳六十八)(宦者傳論)
靈帝寵任宦官又於西園造萬金堂引司農金錢繒
帛仞積其中
注云仞滿也
宦者論曰南金和寶冰紈霧縠之積盈仞珍藏
廢典(顯宗紀)
注云廢典謂明堂辟雍之禮歴漢不行也
犀舟勁檝(張衡傳四十九)
注云前書曰羌戎弓矛之兵器不犀利音義曰今
俗謂刀兵利為犀犀堅也
鎧馬(蔡邕傳五十下)
幽冀舊壤鎧馬所出
注云鎧甲也周禮考工記曰燕無函函亦甲也言
幽燕之地家家皆能為函故無函匠也左傳云冀
之北土馬之所生
表左(蔡邕傳)
蔡邕曰謹條宜所施行七事表左
注云表左謂陳之於表左猶今云如左右者
列將
西北列將得無解體
注云列將謂諸將也
宰府(蔡邕傳)
注云宰府謂三公府也
右職(蔡邕傳)
注云右用事之便謂樞要之官
皂囊(蔡邕傳)
注云漢官儀曰凡章表皆啟封其言密事得皂囊
也
魁頭露紒(東夷傳七十五)
馬韓人大率皆魁頭露紒
注云魁頭猶科頭也謂以髮縈繞成科結也紒音
計
闊達(馬武傳十二)
馬武為人嗜酒闊達敢言
注云闊達大度也敢言果敢於事無所隱也
回容(馬武傳)
光武雖制御功臣而每能回容宥其小失
注云回曲也曲法以容也
風星(任文公傳七十二)
任文孫明曉天官風星秘要
乙夜雞鳴歌(百官志二十六)
注云凡中宫漏夜盡鼓鳴則起晝盡鍾鳴則息衛
士甲乙檄相傳甲夜畢傳乙夜相傳盡五更衛士
傳言五更未明三刻後雞鳴衛士踵丞郎趨嚴上
臺不畜宫中雞汝南出雞鳴衛士候朱爵門外專
傳雞鳴於宫中應劭曰楚歌今雞鳴歌也晉太康
地道記曰後漢固始鮦陽公安細陽四縣衛士習
此曲於闕下歌之今雞鳴是也
賀冬至(禮儀志五)
注云冬至陽氣起君道長故賀夏至隂氣起君道
衰故不賀鼓以動衆鍾以止衆故夜漏盡鼓鳴則
起晝漏盡鍾鳴則息
杜宇(張衡傳四十九五十七上)(文選左思賦四)(前漢揚雄傳)
張衡思玄賦云鼈令殪而尸亡兮取蜀禪而引世
注云鼈令蜀王名也令音靈殪死也禪傳位也引
長也揚雄蜀王本紀曰荆人鼈令死其尸流亡隨
江水上至成都見蜀王杜宇杜宇立以為相杜宇
號望帝自以德不如鼈令以其國禪之號開明帝
下至五代有開明尚始去帝號復稱王也
左思蜀都賦云碧化萇弘之血鳥生杜宇之魄
注云萇弘死於蜀藏其血三年化為碧杜宇王蜀
號曰望帝宇死化為子規鳥
揚雄反騷云徒恐鷤䳏之將鳴兮顧先百草為不芳
師古曰離騷云鷤䳏之先鳴兮使夫百草為不芳
雄言終以自沈何惜芳草而憂鷤䳏也䳏鴂字也
鷤鴂鳥一名買䤥一名子規一名杜鵑常以立夏
鳴鳴則衆芳皆歇鷤大系反䳏音桂鷤字或作鶗
亦音題鴂音決䤥音詭
九宫(張衡傳四十九)
張衡以圖緯虛妄非聖人之法乃上疏曰臣聞聖人
明審律歷以定吉凶重之以卜筮雜之以九宫
注云易乾鑿度曰太一取其數以行九宫鄭玄注
云太一者北辰神名也下行八卦之宫每四乃還
於中央中央者地神之所居故謂之九宫天數大
分以陽出以隂入陽起於子隂起於午是以太一
下九宫從坎宫始自此而從於坤宫又自此而從
於震宫又自此而從於巽宫所以從半也還息於
中央之宫既又自此而從於乾宫又自此而從於
兊宫又自此而從於艮宫又自此而從於離宫行
則周矣上遊息於太一之星而反紫宫行起從坎
宫始終於離宫也
陽月(馬融傳五十)
注云爾雅曰十月為陽孫炎注云純隂用事嫌於
無陽故以名云
三家言天(張衡傳)
張衡遷太史令遂乃研覈隂陽妙盡璇璣之政作渾
天儀著靈憲筭罔論言甚詳明
注云漢名臣奏曰蔡邕曰言天體者有三家一曰
周髀二曰宣夜三曰渾天宣夜之學絶無師法周
髀術數具存考驗天狀多所違失故史官不用唯
渾天者近得其情今史官所用候臺銅儀則其法
也靈憲序曰昔在先王將步天路用定靈軌尋緒
本元先準之于渾儀體是為正儀故靈憲作興衡
集無筭罔論蓋網絡天地而筭之因名焉
八行(竇章傳十二)
注云馬融與竇章書曰孟陵奴來賜書見手迹歡
喜可量書雖兩紙紙八行行七字
象鑣(輿服志二十九)
注云爾雅注曰鑣馬勒旁鐵也此用象牙乘輿有
之
五星(蘇竟傳二十上)
注云五星謂東方歲星南方熒惑西方太白北方
辰星中央鎮星
懷宫(耿純傳十一)
注云懷宫河内縣名有離宫焉
雲䍐(輿服志上二十九)
法駕前驅有九斿雲䍐
注云徐廣曰斿車有九乘前史不記形也武王克
紂百夫荷䍐旗以先驅東京賦曰雲䍐九斿薛綜
曰旌旗名
皮軒(輿服志上)
注云胡廣曰皮軒以虎皮為軒郭璞曰皮軒革車
或曰即曲禮前有士師則載虎皮
豹尾(輿服志上)
大駕法駕最後一車懸豹尾豹尾以前比省中
注云薛綜曰豹尾侍御史載之小學漢官篇曰豹
尾過後罷屯解圍胡廣曰施於道路豹尾之内為
省中故須過後屯圍乃得解皆所以戒不虞也淮
南子曰軍正執豹皮所以制正其衆禮記前載虎
皮亦此之𩔖
一時之功(吳漢傳八)
吳漢說彭寵曰漁陽上谷突騎天下所聞也君何不
合二郡精銳附劉公擊邯鄲此一時之功也
注云一時言不可再遇也
尼首(高獲傳七十二)
高獲為人尼首方面
注云尼首首象尼丘山中下四方高也
右姓(郭伋傳二十一)
強宗右姓
注云右姓猶高姓也
白水為河(張衡傳四十九)
注云河圖曰崑山出五色流水其白水東南流入
中國名為河也
天潢(張衡傳)
思玄賦云乘天潢之汎汎兮浮雲漢之湯湯
注曰史記曰王良旁有八星絶漢曰天潢雲漢曰
天河也
小靳(崔寔傳四十二)
靈帝時開鴻都門牓賣官爵是時段熲等有功勤名
譽然皆先輸貨財而後登公位崔烈時因傅母入錢
五百萬得為司徒及拜日天子臨軒百僚畢會帝顧
謂親倖曰悔不小靳可至千萬
注云靳固惜之也靳或作傿說文曰傿引為價也
一建反
區種(劉般傳二十九)
顯宗時以郡國牛疫通使區種增耕
注云汜勝之書曰上農區田法方深各六寸間相
去七寸一畝三千七百區丁男女種十畝至秋收
區三升粟畝得百斛中農區田法方七寸深六寸
間相去二尺一畝千二十七區丁男女種十畝秋
收粟畝得五十一石下農區田法方九寸深六寸
間相去三尺秋收畝得二十八石旱即以水沃之
行春(崔駰傳四十二)
強起班春
注云郡國常以春行縣勸人農桑振救乏絶班布
春令也
桑榆(孟嘗傳六十六)
年歲有訖桑榆行盡
注曰謂日將夕在桑榆間言晚暮也
三署郎
漢官左右中郎將皆秦官也比二千石三署郎皆屬焉
三署謂五官署左右署也
端門(襄楷傳二十下)(前漢李尋傳)
襄楷曰去歲五月熒惑入太微犯帝坐出端門不軌
常道今年歲星久守太微逆行西至掖門還切執法
注云天官書曰太微南四星中為端門軌猶依也
又曰端門左右星為掖門太微南四星為執法切
謂廹近也
前漢書注云端門太微正南門
貪叨
注云方言曰叨殘也
苞苴(第五種傳三十一)(楊賜傳四十四)
在鄉曲無苞苴之嫌步朝堂無擇言之闕
注云苞苴饋遺也
楊賜上封事曰夫女謁行則讒夫昌讒夫昌則苞苴
通
黃腸(梁商傳二十四)
大將軍梁商薨帝賜以東園朱壽之器銀鏤黃腸玉
匣什物二十八種
注云壽器棺也以朱飾之以銀鏤之前書音義曰
以栢木黃心為槨曰黃腸也
鄭公鄉(鄭玄傳二十五)
孔融告高密縣為鄭玄特立一鄉曰昔齊置士鄉越
有君子軍皆異賢之意鄭君好學實懷明德昔太史
公廷尉吳公謁者僕射鄧公皆漢之名臣又南山四
皓有東園公夏黃公潛光隱耀世嘉其高皆悉稱公
然則公者仁德之正號不必三事大夫也今鄭君鄉
宜曰鄭公鄉
注云管仲相桓公制國為二十一鄉工商鄉六士
鄉十五以居工商士也吳越相攻越王勾踐乃中
分其師為左右軍以其私卒君子六千人為中軍
注云君子王所親近有志行者事並見國語
公羊墨守(鄭玄傳)
任城何休好公羊學遂著公羊墨守左氏膏肓榖梁
廢疾鄭玄乃發墨守鍼膏肓起廢疾休見而歎曰康
成入吾室操吾矛以伐我乎
注云言公羊義理深遠不可駁難如墨翟之守城
也說文云肓隔也心下為膏喻左氏之疾不可為
也康成玄字也
顥氣(班固傳三十上)
西都賦云抗仙掌與承露擢雙立之金莖軼埃壒之
混濁鮮顥氣之清英
注云說文云顥白貌音皓
棹卒(岑彭傳)
棹卒六萬餘人
注云棹卒持棹行船也
露橈(岑彭傳)
露橈數千艘
注云爾雅曰檝謂之橈露橈謂露檝在外人在船
中
巫蠱(和帝隂皇后傳十)
挾巫蠱道
注云巫師為蠱故曰巫蠱左傳注曰蠱惑也
讎校(和熹鄧皇后紀十)
東觀讎校傳記
注云讎對也
侲子(和熹鄧皇后紀)
太后以隂陽不和軍旅數興詔饗會勿設戲作樂减
逐疫侲子之半
注云侲子逐疫之人也音振薛綜注西京賦云侲
之為言善也善童幼子也續漢書曰大儺選中黃
門子弟年十歲以上十二以下百二十人為侲子
皆赤幘皂製執大鞉
兩漢博聞卷十二
