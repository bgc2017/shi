兩漢博聞卷七
宋楊侃輯
阿房(賈山傳二十一)
秦為阿房之殿
師古曰阿房者言殿之四阿皆為房也一說大陵
曰阿言其殿高若於阿上為房也
韋帶(賈山傳)
布衣韋帶之士
師古曰韋帶以單韋為帶無飾也
弧弓(韓安國傳二十二)
弧弓射獵
師古曰以木曰弧以角曰弓
魯縞(韓安國傳)
彊弩之末力不能入魯縞
師古曰縞素也曲阜之地俗善作之尤為輕細故
以取喻也
劘上(賈山傳贊二十一)
賈山自下劘上卒免刑戮者以其言正也
孟康曰劘上者謂剴切之也蘇林曰劘音摩厲也
師古曰剴工來反
齧䣛(王褒傳三十四下)
孟康曰良馬低頭口至䣛故曰齧䣛
么䯢(叙傳七十上)
勇如信布彊如梁籍威如王莽然卒潤鑊伏鑕亨醢
分裂又况么䯢尚不及數子
鄭氏曰䯢音麽師古曰么麽皆微小之稱也么一
堯反麽莫可反
北叟(叙傳七十上)
北叟頗識其倚伏
丹青之信(王莽傳六十九)
明告以生活丹青之信
師古曰生活謂來降者不殺之也丹青之信言明著也
渾元(叙傳)
渾元運物
師古曰渾元天地之氣也
椒除(王莽傳)
羣臣扶掖王莽自前殿南下椒除
服虔曰除殿陛之道也椒取芬香之名也
秦中(婁敬傳十三)
師古曰秦中謂關中故秦地也
東箱(周昌傳十二)
吕后側耳於東箱聽
師古曰正寢之東西室皆曰箱言似箱篋之形
大奴(昌邑哀王傳三十三)
師古曰凡言大奴者謂奴之尤長大者也
南北軍七校(刑法志三)
漢初天下既定踵秦置材官於郡國京師有南北軍
之屯至武帝平百粤内增七校外有樓船皆歲時講
肄修武備云
晉灼曰百官表中壘屯騎步兵越騎長水胡騎射
聲虎賁凡八校尉胡騎不常置故此言七也
飲泣(賈捐之傳三十四下)
飲泣巷哭
師古曰淚流被面以入於口故言飲泣也
提封(東方朔傳三十五)
盩厔以東宜春以西提封頃畝及其賈直
師古曰提封謂提舉四封之内總計其數也賈讀
曰價
裋褐(貢禹傳四十二)
裋褐不完
師古曰裋者謂僮䜿所著布長襦也褐毛布之衣
也裋音䜿
顓門(夏侯勝傳四十五)
夏侯建者勝之從父子也師事勝勝非建章句小儒
破碎大道建亦非勝為學疏略難以應敵建卒自顓
門
社木(眭弘傳四十五)
師古曰社木社主之樹也
菜色(翼奉傳四十五)
百姓菜色
師古曰人專食菜故肌膚青黃為菜色也
伏歴(李尋傳四十五)
馬不伏歴不可以趨道
師古曰伏歴謂伏槽歴而秣之也
壼奥(叙傳七)
究先聖之壼奥
應劭曰宫中門謂之闈宫中巷謂之壼苦本反
牛衣(王章傳四十六)
師古曰牛衣編亂麻為之即今俗呼為龍具者
蹂躪(王商傳五十二)
百姓奔走相蹂躪訛言大水至也
師古曰蹂踐也躪轢也蹂人九反躪音藺
文毋害(蕭何傳九)
蕭何以文毋害為沛主吏掾
蘇林曰無害言無比也一曰害勝也無能勝害之
者晉灼曰酷吏𫝊趙禹為丞相亞夫吏府中皆稱
其廉然亞夫不任曰極知禹無害然文深不可以
居大府蘇說是也師古曰害傷也無人能傷害之
者蘇晉兩說皆得其意
豪吏(曹參傳九)
蕭何曹參並為縣之豪吏
師古曰言為吏之豪長也
梟首(高帝紀四年)
漢王西入關梟故塞王欣頭櫟陽市
師古曰梟縣首於木上
啗秦將(高帝紀秦三年)
漢王使酈食其陸賈往說秦將啗以利秦將果欲連
和
師古曰啗者以食餧人令其啗食徒濫反今言以
利誘之取食為譬
甚亡謂也(高帝紀五年)
師古曰亡謂者失於事宜不可以訓
七大夫(高帝紀)
高帝詔曰七大夫以上皆令食邑
臣瓚曰秦制列侯乃得食邑今七大夫以上皆食
邑所以寵之也師古曰七大夫公大夫也爵第七
故謂之七大夫
省中(昭帝紀)
昭帝八歲即位帝姊鄂邑公主益湯沐邑為長公主
共養省中
師古曰以供養天子故益邑也伏儼曰蔡邕云本
為禁中門閤有禁非侍御之臣不得妄入行道豹
尾中亦為禁中孝元皇后父名禁避之故曰省中
師古曰省察也言入此中皆當察視不可妄也
海丞果丞(平帝紀)
元始元年置少府海丞果丞各一人
師古曰海丞主海稅果丞掌諸果實也
軨獵車(宣帝紀)
霍光廢昌邑王太僕以軨獵車奉迎曾孫是為宣帝
嗣昭帝後
文穎曰軨獵小車前有曲軨不衣也近世謂之軨
獵車李竒曰蘭輿輕車也是時未備天子車駕故
且取其輕便爾
疇其爵邑(宣帝紀地節二年)
霍光薨詔曰大將軍功德茂盛朕甚嘉之復其後世
疇其爵邑世世毋有所與
張晏曰律非始封十减二疇者等也言不復减也
師古曰與讀曰豫
年號(武帝紀)
武帝即位年號建元元年
師古曰自古帝王未有年號始起於此
大要(陳萬年傳三十六)
陳咸謂其父曰具曉所言大要教咸讇也
師古曰大要大歸也
射聲(百官公卿表七上)
射聲校尉掌待詔射聲士
服虔曰工射者也冥冥中聞聲則中之因以名也
應劭曰須詔所命而射故曰待詔射也
大長秋(百官公卿表)
師古曰秋者秋成之時長者恒久之義故以為皇
后官名景帝時置皇后卿也
長信少府(百官公卿表)
長信詹事掌皇太后宫景帝更名長信少府
張晏曰以太后所居宫為名也居長信宫則曰長
信少府居長樂宫則曰長樂少府也
塊然(陳湯傳四十)
師古曰塊然獨處之意如土塊也
廉上(趙充國傳三十九)
辛武賢擊䍐羌入鮮水北句廉上
服虔曰句音鉤師古曰句廉謂水岸曲而有廉稜
也
倅馬(趙充國傳)
趙充國上屯田奏曰至四月草生發郡騎及屬國胡
騎伉健各千倅馬什二就草為田者遊兵
師古曰倅副也什二者千騎則與副馬二百匹也
伉口浪反
薦草(趙充國傳)
今虜亡其美地薦草
師古曰薦稠草也
刺舟(王莽傳六十九下)
師古曰檝所以刺舟也
班輸(叙傳七十上)
班輸㩁巧於斧斤
師古曰班輸即魯公輸班也一說班魯班也與公
輸氏為二人也皆有巧藝也故樂府云誰能為此
器公輸與魯班㩁專也一曰競也㩁音角
鶡雀(黃霸傳五十九)
京兆尹張敞舍鶡雀飛集丞相府
師古曰此鶡音芬本作鳻此通用耳鳻雀大而色
青出羌中非虎賁所著虎賁鶡者色黑出上黨以
其鬭死不止故用其尾飾武臣首云今時俗人所
謂鶡雞者也音曷非此鳻雀也
胥靡(楚元王傳六)
楚王戊淫暴申公白生二人諫不聽胥靡之
晉灼曰胥相也靡隨也師古曰聯繫使相隨而服
役之故謂之胥靡猶今之役囚徒以鎻聯綴耳
部署(高帝紀)
漢王引兵東定三秦部署諸將
師古曰分部而署置
屬吏(昌邑哀王傳三十三)
昌邑王賀徵入嗣位過弘農使大奴善以衣車載女
子至湖郎中令龔遂入問賀賀曰無有遂曰即無有
何愛一善以毁行義請牧屬吏以湔洒大王即捽善
屬衛士長行法
師古曰以善付吏也屬之欲反湔澣也洒濯也湔
子顛反洒先禮反捽持頭也衛士長主衛之官捽
才兀反
博望苑(武五子傳三十三)
武帝為戾太子立博望苑使通賓客
師古曰取其廣博觀望也
禖祝(武五子傳)
武帝年二十九乃得太子甚喜為立禖使東方朔枚
臯作禖祝
師古曰禖求子之神也禮月令祀于高禖是也令
朔等作祝禖之辭
少府私府(路温舒傳二十二)
路温舒遷廣陽私府長
師古曰藏錢之府天子曰少府諸侯曰私府長者
其官之長也
厄三七之間(路温舒傳)(谷永傳五十五)
路温舒從祖父受歷數天文以為漢厄三七之間
張晏曰三七二百一十歲也自漢初至哀帝元年
二百一年也至平帝崩二百十一年
成帝時谷永曰陛下承八世之功業當陽數之標季
涉三七之節紀直百六之災阨
孟康曰陽九之末季也至平帝乃三七二百一十
歲之厄今已涉向其節紀師古曰直當也
土著(張騫傳三十二)
身毒國在大夏東南可數千里其俗土著
鄧展曰毒音篤李竒曰一名天篤即浮屠胡是也
師古曰即敬佛道者也土著者謂有城郭常居不
隨畜牧移徙也著直略反西南夷𫝊身毒國即天
竺國也
不得月支要領(張騫傳)
張騫至大月支留歲餘還不得月支要領
師古曰要衣要也領衣領也凡持衣者執要與領
言騫不得月支意趣無以持歸漢故以為喻要一
遥反
先容(鄒陽傳二十一)
蟠木根柢輪囷離竒而為萬乘器者以左右先為之
容也
師古曰蟠木屈曲之木也萬乘器者天子車輿之
屬也容謂彫刻加飾
匕首(鄒陽傳)
匕首竊發
師古曰匕首短劍也其首𩔖匕便於用也
寥廓之士(鄒陽傳)
師古曰寥廓遠大之度也
䊪食(司馬遷傳)
䊪粱之食
服虔曰䊪粗米也張晏曰一斛粟七斗米為䊪音
賴師古曰食飯也
杜陵男子(蕭育傳四十八)(後漢楊彪傳四十四)
蕭育為茂陵令扶風召詣後曹當以職事對育徑出
曹書佐隨牽育育案佩刀曰蕭育杜陵男子何詣曹
也
如淳曰賊曹法曹皆後曹也師古曰欲以職事責
之也自言欲免官而去但是杜陵一白衣男子耳
何須召我詣曹乎
後漢曹操欲殺楊彪孔融謂操曰今横殺無辜海内
觀聽誰不解體孔融魯國男子明日便當拂衣而去
押至(息夫躬傳十五)
軍書交馳而輻凑羽檄重迹而押至
師古曰押至言相因而至也
侵牟(李廣利傳三十一)
將吏侵牟之
師古曰侵牟言如牟賊之食苗也
質木(地理志八下)
民俗質木
師古曰質木者無有文飾如木石然
虎牢(地理志八上)
成臯注云故虎牢或曰制師古曰穆天子𫝊云七
萃之士生捕獸即獻天子天子畜之東虢號曰獸
牢
句吳于越(地理志八下)
師古曰句音鉤夷俗語之發聲也亦猶越為于越
耳
勃碣(地理志)(武帝紀元封元年注)
勃碣之間一都會也
師古曰薊縣燕之所都也勃勃海也碣碣石也此
石著海旁碣碣然特立之貌也
三楚(高帝紀)
項羽自為西楚霸王
孟康曰舊名江陵為南楚吳為東楚彭城為西楚
罘罳(文帝紀七年)(五行志七上)
未央宫東闕罘罳災
如淳曰東闕與其兩旁罘罳皆災也晉灼曰東闕
之罘罳獨災也師古曰罘罳謂連闕曲閣也以覆
重刻垣墉之處其形罘罳然一曰屏也罘音浮五
行志注云罘罳闕之屏也
即拜(趙充國傳三十九)
上廼拜樂成侯許延夀為強弩將軍即拜酒泉太守
辛武賢為破羌將軍
師古曰即就也就其郡而拜之
三始(鮑宣傳四十二)
如淳曰正月一日為歲之朝月之朝日之朝始猶
朝也
蕭然(食貨志四下)
江淮之間蕭然煩費矣
師古曰蕭然猶騷然勞動之貌
子母錢(食貨志)
周景王時患錢輕更鑄大錢單穆公曰不可古者量
資幣權輕重以救民民患輕則為之作重幣以行之
於是有母權子而行民皆得焉若不堪重則多作輕
而行之亦不廢重於是有子權母而行小大利之今
王廢輕而作重民失其資能無匱乎
應劭曰母重也其大倍故為母也子輕也其輕少
半故為子也民患幣之輕而物貴為重幣以平之
權時而行以廢其輕故曰母權子猶言重權輕也
民皆得者本末有無皆得其利也孟康曰重為母
輕為子若市八十錢物以母當五十以子當三十
續之民患幣重則多作輕錢而行之亦不廢去重
者言重者行其貴輕者行其賤也
腹非(食貨志)
張湯奏當異九卿見令不便不入言而腹非論死自
是後有腹非之法比
師古曰比則例也
姦鑄赤仄(食貨志)
郡國鑄錢民多姦鑄錢多輕而公卿請令京師鑄官
赤仄一當五賦官用非赤仄不得行
師古曰姦鑄謂巧鑄之雜鉛錫應劭曰赤仄謂子
紺錢也如淳曰以赤銅為其郭也今錢郭見有赤
者不知作法云何師古曰凡充賦及給官用皆令
以赤仄
莢錢(食貨志)
漢興以為秦錢重難用更令民鑄莢錢
如淳曰如榆莢也
八銖錢(高后紀)
高后二年行八銖錢
應劭曰本秦錢質如周錢文曰半兩重如其文即
八銖也漢以其太重更鑄莢錢今民間名榆莢錢
是也民患其太輕至此復行八銖錢
五分錢(高后紀)
高后六年行五分錢
應劭曰所謂莢錢者
四銖錢(文帝紀五年)(食貨志)
孝文時以錢益多而輕乃更鑄四銖錢其文為半兩
除盜鑄錢令使民放鑄
師古曰恣其私鑄也
賈誼諫曰令細民人操造幣之埶各隱屏而鑄作姦
錢日多其為禍博矣
五銖錢(武帝紀)(食貨志)
武帝元狩五年罷半兩錢行五銖錢
食貨志元狩五年三官初鑄五銖錢三官謂上林三
官也
契刀錯刀(食貨志)
王莽居攝變漢制以周錢有母子相權於是更造大
錢徑寸二分重十二銖文曰大錢五十又造契刀錯
刀契刀其環如大錢身形如刀長二寸文曰契刀五
百錯刀以黃金錯其文曰一刀直五千與五銖錢凡
四品並行
張晏曰案今所見契刀錯刀形質如大錢而肉好
輪厚異於此大錢形如大刀環矣契刀身形員不
長二寸也其文左曰契右曰刀無五百字也錯刀
則刻之作字也以黃金填其文上曰一下曰刀二
刀泉甚不與志相應也似扎單差錯文字磨滅故
耳師古曰王莽錢刀今並尚在形質及文與志相
合無差錯
連弩(李陵傳二十四)
李陵發連弩射單于
張晏曰三十絭共一臂也絭去權反
便衣(李陵傳)
師古曰謂著短衣小褏也
一半冰(李陵傳)
李陵令軍士人持二升糒一半冰
師古曰半讀曰判判大片也時冬寒有冰持之以
備渴也
百金裞(朱建傳十三)
朱建母死辟陽侯奉百金裞
師古曰贈終者之衣被曰裞言以百金為衣被之
具裞式芮反其字從衣
問遺(婁敬傳十三)
師古曰問遺謂餉饋之也
舍匿(淮南厲王傳十四)
舍匿者論皆有法
師古曰舍匿謂容止而藏隱也
發車封(淮南厲王傳)
淮南厲王謀逆赦死罪載以輜車令縣次傳王不食
而死縣𫝊者不敢發車封
孟康曰檻車有封
友壻(嚴助傳三十四上)
嚴助對武帝曰臣家貧為友壻富人所辱
師古曰友壻同門之壻也
搏景(主父偃傳三十四)
匈奴獸聚而鳥散從之如搏景
師古曰搏擊也搏人之隂景言不可得也
刷恥(貨殖傳六十一)
報彊吳刷會稽之恥
師古曰刷謂拭除之也
埒富(猗頓傳)
與王者埒富
師古曰埒等也
稱之不容口(爰盎傳十九)
師古曰稱美其德口不能容也
法宫(鼂錯傳十九)
五帝神聖處法宫之中明堂之上
如淳曰法宫路寢正殿也
充賦鼂錯傳
鼂錯曰以臣充賦甚不稱明詔求賢之意
如淳曰猶言備數也臣讚曰充賦此錯之謙也云
如賦調也
狐白(匡衡傳五十一)
夫富貴在身而列士不譽是有狐白之裘而反衣之
也
師古曰狐白謂狐掖下之皮其毛純白集以為裘
輕柔難得故貴也反衣之者以其毛在内也今人
則以背毛為裘而棄其白盖取厚而温也衣於既
反
隨牒(匡衡傳)
匡衡材智有餘經學絶倫但以無階朝廷故隨牒在
遠方
師古曰階謂升次也隨牒謂隨選補之常牒不被
超擢者
已然諾(灌夫傳二十二)
灌夫不好文學喜任俠已然諾
師古曰已必也謂一言許人必信之也
餐錢奉邑(高后紀二年)
列侯幸得賜餐錢奉邑
韋昭曰稅租奉禄正所食也四時得間賜是為餐
錢餐小食也師古曰餐飡同一字耳千安反飡所
謂吞食物也餐錢賜厨膳錢也奉邑本所食邑也
奉扶用反
兩漢博聞卷七
