兩漢博聞卷五
宋楊侃輯
請間(文帝紀)(爰盎𫝊十九)
代王至渭橋羣臣拜謁太尉勃進曰願請間宋昌曰
所言公公言之所言私王者無私
師古曰間容也猶今言中間也請容暇之頃當有
所陳不欲於衆顯論也又注云欲因間隙私有所
白也
鳴鏑(匈奴𫝊六十四上)
冒頓作鳴鏑令曰鳴鏑所射而不悉射者斬已而冒
頓以鳴鏑自射其善馬復射其愛妻左右或莫敢射
皆斬之後獵以鳴鏑射殺其父頭曼自立
應劭曰鳴鏑髐箭也髐音呼交反師古曰曼音莫
安反
持滿(匈奴𫝊)
持滿傅矢外鄉
師古曰傅讀曰附鄉讀曰嚮持滿言滿引弓弩注
矢外捍也
鵔鸃冠(佞幸𫝊六十三)(司馬相如傳二十七上)
孝惠時侍中皆冠鵔鸃貝帶傅脂粉
師古曰以鵔鸃毛羽飾冠海貝飾帶鵔鸃即鷩鳥
也音峻儀又相如𫝊注云鵔鸃似山雞而小冠背
毛黃腹下赤項綠色其尾毛紅赤光采鮮明今俗
呼為山雞其實非也
餐霞(相如𫝊二十七下)
吸沆瀣兮餐朝霞
應劭曰列仙𫝊陵陽子言春食朝霞者日始欲出
赤黃氣也夏食沆瀣北方夜半氣也并天地玄黃
之氣為六氣
倒景(相如𫝊)(郊祀志五下)
貫列缺之倒景
服虔曰列缺天閃也人在天上下向視日月故景
倒在下也
郊祀志登遐倒景如淳曰在日月之上反從下照
故其影倒
㳙人蒼頭軍(陳勝𫝊一)(石奮𫝊十六)
陳勝既為其御莊賈所殺而降秦勝故㳙人將軍吕
臣為蒼頭軍起新陽
應劭曰時軍皆著青巾故曰蒼頭軍也師古曰涓
潔也㳙人主潔除之人㳙音蠲石奮為高祖中㳙
中㳙官名主居中而㳙潔者
上游(項籍𫝊一)(匈奴𫝊)
項羽陽尊懷王為義帝曰古之王者地方千里必居
上游徙之長沙都郴
文穎曰居水之上流也師古曰游即流也又匈奴
𫝊從上游來厭人
拾芥(夏侯勝𫝊四十五)
夏侯勝每講授常謂諸生曰士病不明經術經術苟
明其取青紫如俛拾地芥爾
師古曰地芥謂草芥之横在地上者俛而拾之言
其易而必得也青紫卿大夫之服也俛即俯字也
天極(李尋𫝊四十五)
李尋云紫宫極樞通位帝紀
孟康曰紫宫天之北宫也極天之北極星也樞是
其迴轉者也天文志曰天極其一明者太一常居
也太一天皇大帝也與通極為一體故曰通位帝
紀也
折膠(鼂錯𫝊十九)
鼂錯曰陛下絶匈奴不與和親臣竊意其冬來南也
欲立威者始於折膠來而不能困使得氣去後未易
服也
蘇林曰秋氣至膠可折弓弩可用匈奴常以為候
而出軍師古曰使得氣去者使其得勝逞志氣而
去
賈豎(張良𫝊十)
張良曰秦兵尚強未可輕也其將屠者子賈豎易動
以利令持重寳啗秦將
師古曰商賈之人志無遠大譬如僮豎故云賈豎
長休告(丙吉𫝊四十四)
丙吉居相位上寬大掾吏有罪臧不稱職輒予長休
告
師古曰長給休假令其去職也
大府(張湯傳二十九)
大府丞相府也
方中(張湯傳)
張湯調茂陵尉治方中
蘇林曰天子即位豫作陵師古曰古謂掘地為阬
曰方今荆楚俗土功築作算程課者猶以方計之
爰書(張湯傳)
張湯劾鼠掠治𫝊爰書訊鞫論報
師古曰𫝊謂𫝊逮若今之追送赴對也爰換也以
文書代換其口辭也訊考問也鞫窮也謂窮覈之
也論報謂上論之而獲報也
縣土炭(天文志六)(李尋傳四十五)
天文志曰冬至短極縣土炭炭動麈鹿解角蘭根出
泉水踊
孟康曰先冬至三日縣土炭於衡兩端輕重適均
冬至而陽氣至則炭重夏至而隂氣至則土重晉
灼曰蔡邕律歷記候鍾律權土炭冬至陽氣應黃
鍾通土炭輕而衡仰夏至隂氣應蕤賓通土炭重
而衡低進退先後五日之中
李尋曰政治感隂陽猶鐵之低卬見效可信者也
孟康曰天文志云縣土炭也以鐵易土耳先冬夏
至縣鐵炭於衡各一端令適停冬陽氣至炭仰而
鐵低夏隂氣至炭低而鐵仰以此候二至也
景星(天文志六)
景星德星也其狀無常常出於有道之國
舞知乾没(張湯傳)
張湯舞知以御人始為小吏乾没與長安富賈田甲
魚翁叔之屬交私
師古曰舞弄其智制御他人也服虔曰乾没射成
敗也如淳曰豫居物以待之得利為乾失利為没
乾音干
間適(杜欽傳三十)
支庶有間適之心
師古曰間代也音居莧反適讀曰嫡
綠車(金日磾傳三十八)(王莽傳六十九上)
金敞為衛尉病甚上拜其子涉為侍中使綠車載送
衛尉舍
晉灼曰漢注綠車名皇孫車太子有子乘以從如
淳曰常置左右以待召載皇孫李竒曰欲敞見其
榮寵也
王莽得乘綠車從
師古曰亦以寵之也
珠襦(霍光傳三十八)
將廢昌邑王太后被珠襦盛服坐武帳中武士陛戟
陳列殿下
晉灼曰貫珠以為襦形若今革襦矣師古曰陛戟
為執戟以衛陛下
席勝(蒯通傳十五)
乘利席勝威震天下
師古曰席因也若人之在席上
琅當(西域傳六十六上)(後漢循吏傳序注)
軍候趙德使罽賓與罽賓王隂末赴相失隂末赴鎻
琅當德殺副已下七十餘人
師古曰琅當長鎻也若今之禁繫人鎻矣琅音郎
後漢注云王莽一家鑄錢保五人没入為官奴婢
男子檻車女子步鐵鎖琅當其頸愁苦死者十七
八
横行書(西域傳)
服虔曰安息國横行為書記師古曰今西方胡國
及南方林邑之徒書皆横行不直下也
尉薦(趙廣漢傳四十六)
趙廣漢為二千石以和顔接士其尉薦待遇吏殷勤
甚備
師古曰尉薦謂安尉而薦達之
童騎(張敞傳四十六)
出從童騎
師古曰以童奴為騎而自從也
便面(張敞傳)(王莽傳)
張敞為京兆尹無威儀時罷朝會過走馬章臺街使
御史驅自以便面拊馬
師古曰便面所以障面蓋扇之𩔖也不欲見人以
此自障面則得其便故曰便面亦曰屏面今之沙
門所持竹扇上衺平而下圜即古之便面也音頻
面反
王莽常翳雲母便面
金布令(蕭望之傳四十八)
金布令甲曰邊郡數被兵離饑寒夭絶天年父子相
失令天下共給其費
師古曰同共給之也自此以上令甲之文金布者
令篇名也其上有府庫金錢布帛之事因以篇名
令甲者其篇甲乙之次
犀利(馮奉世傳四十九)
羌戎弓矛之兵耳器不犀利
晉灼曰犀堅也
千人司馬(馮奉世傳)
如淳曰漢注邊郡置都尉及千人司馬皆不治民
也
畫象(武帝紀元光元年)
詔曰昔在唐虞畫象而民不犯
應劭曰二帝但畫衣冠異章服而民不敢犯師古
曰白虎通云畫象者畫其衣服象五刑
度曲(元帝紀贊)
元帝多材藝善史書鼓琴瑟吹洞簫自度曲被歌聲
應劭曰史書周宣王太史籀所作大篆也度曲謂
自隱度作新曲因持新曲以為歌詩聲也荀悦曰
被聲能播樂也臣瓚曰度曲謂歌終更授其次謂
之度曲西京賦曰度曲未終雲起雪飛張衡舞賦
亦曰度終復位次受二八度音大各反被音皮義
反
甲觀畫堂(成帝紀)
孝成皇帝元帝太子也母王皇后元帝在太子宫生
甲觀畫堂
如淳曰三輔黃圖云太子宫有甲觀師古曰甲者
甲乙丙丁之次元后𫝊言見於丙殿此其例也畫
堂但畫飾耳霍光止畫室中是則宫殿中通有彩
畫之堂室
祫祭(平帝紀)
元始五年祫祭明堂
應劭曰禮五年而再殷祭一禘一祫祫祭者毁廟
與未毁廟之主皆合食於太祖
郡將(嚴延年傳六十)
師古曰謂郡守為郡將者以其兼領武事也
股弁(嚴延年傳)
嚴延年為涿郡太守按大姓高氏獄吏皆股弁
師古曰股戰若弁弁謂撫手也
縣度(西域烏秅國六十六上)(西域罽賓國)
烏秅國其西則有縣度去陽關五千八百八十八里
縣度者石山也谿谷不通以繩索相引而度
成帝時罽賓國復遣使獻謝罪漢欲遣使者報送其
使杜欽說大將軍王鳳曰今縣度之阨歴大頭痛小
頭痛之山赤土身熱之阪令人身熱無色頭痛嘔吐
驢畜盡然行者騎步相持繩索相引二千餘里乃到
縣度其鄉慕不足以安西域有求則卑辭無欲則嬌
嫚終不可懷服也
師古曰縣繩度也縣古懸字耳
蝯飲(西域傳)
烏秅國山居累石為室民接手飲
師古曰自高山下谿澗中飲水故接連其手如蝯
之為
馬復令(西域傳)
當今務在禁苛暴止擅賦力本農修馬復令
師古曰馬復因養馬以免徭賦也復音方目反
田輪臺渠犂(西域傳)
武帝初通西域置校尉屯田渠犂是時軍旅連出海
内虚耗弘羊等奏言故輪臺以東捷枝渠犂有溉田
五千頃以上臣以為可遣屯田卒詣輪臺以東置校
尉三人分護以時益種五穀詔曰今請遠田輪臺起
亭隧是擾勞天下非所以優民也
師古曰隧者依深險之處關通行道也
儀形(王莽傳六十九上)
唯陛下儀形虞周之盛
子午道(王莽傳)
王莽以皇后有子孫瑞通子午道子午道從杜陵直
絶南山徑漢中
張晏曰時年十四始有婦人之道也子水午火也
水以天一為牡火以地二為牝故火為水妃今通
子午以協之師古曰子北方也午南方也言通南
北道相當故謂之子午耳今京城直南山有谷通
梁漢道者名子午谷又宜州西界有山名子午嶺
計南北直相當此則北山者是子南山者是午共
為子午道
跬步(王莽傳)
進不跬步
師古曰半步曰跬謂一舉足也音空橤反
毛摯(義縱傳六十)
義縱為定襄太守郡中不寒而栗縱以鷹擊為治
師古曰言如鷹隼之擊奮毛羽執取飛鳥也
束濕(甯成傳六十)
甯成以郎謁者事景帝好氣為少吏必陵其長吏為
人上操下急如束濕
師古曰操執持也束濕言其急之甚也濕物則易
束操音千高反
曲臺記(孟卿傳五十八)(藝文志十)
后蒼說禮數萬言號曰后氏曲臺記
服虔曰在曲臺校書著記因以為名師古曰曲臺
殿在未央宫藝文志注如淳曰行禮射於曲臺后
蒼為記故名曰曲臺記漢官儀曰大射於曲臺晉
灼曰天子射宫也西京無太學於此行禮也
大小戴(孟卿傳)
梁戴德延君戴聖次君德號大戴聖號小戴皆受經
于后蒼由是禮有大戴小戴之學
驪駒(王式傳五十八)
諸博士共薦王式詔除下為博士式徵來諸大夫博
士共持酒肉勞式江公世為魯詩宗心嫉式謂歌吹
諸生曰歌驪駒式曰聞之師客歌驪駒主人歌客毋
庸歸今日諸君為主人日尚早未可也遂謝病免歸
服虔曰逸詩篇名也見大戴禮客欲去歌之文穎
曰其辭云驪駒在門僕夫具存驪駒在路僕夫整
駕也客毋庸歸者庸用也主人禮未畢且無用歸
也
鬼廷栢(東方朔傳三十五)
東方朔曰栢者鬼廷也
師古曰言鬼神尚幽闇故以松栢之樹為廷府也
真宅(楊王孫傳三十七)
楊王孫病將死先令其子曰吾欲臝葬以反吾真且
曰死者物之歸也精神者天之有也形骸者地之有
也精神離形各歸其真夫裹以幣帛高以棺槨支體
絡束口含玉石欲化不得鬱為枯腊千載之後棺槨
朽腐迺得歸土就其真宅遂臝葬
缿筩趙(廣漢四十六)(王温舒傳六十)
趙廣漢為潁川太守先是潁川豪傑大姓相與為婚
姻吏俗朋黨漢患之出有案問故漏泄其語令相怨
咎又教吏為缿筩及得投書削其主名而託以為豪
傑大姓子弟所言其後彊宗大族結為仇讐姦黨散
落風俗大改吏民相告訐廣漢得以為耳目
蘇林曰缿音項如缾可受投書孟康曰筩竹筩也
如今宫受密事筩也師古曰缿若今盛錢藏瓶為
小孔可入而不可出或缿或筩皆為此制而用受
書令投其中也筩音同王温舒為中尉少年投缿
購告言姦
負海(五行志七下之上)
秦大用民力轉輸起負海至北邊負海猶言背海也
隼(五行志)
師古曰隼鷙鳥即今之鴩也鴩字音胡骨反鴩與
鶻同
方制(地理志八上)
黃帝方制萬里畫埜分州得百里之國萬區方制以
為方域也
日夜食(五行志七下之下)(李尋傳又注)
日夜食則無景立六尺木不見其景以此為候
雒陽(地理志八下)
師古曰魚豢云漢火行忌水故去洛水而加隹如
魚氏說則光武已後改為雒字也
酒泉郡(地理志八下)
酒泉郡武帝太初元年開
應劭曰其水若酒故曰酒泉師古曰舊俗𫝊云城
下有金泉味如酒
古瓜州(地理志)
燉煌古瓜州也地生美瓜
師古曰即春秋左氏𫝊允姓之戎居於瓜州也其
地今猶出大瓜長者狐入瓜中食之首尾不出
靈州(地理志)
惠帝四年置有河竒苑號非苑
師古曰苑謂馬牧也水中可居者曰洲此地在河
之洲隨水高下未嘗淪没故號曰靈州又曰河竒
也二苑皆在北焉
曰南郡(地理志)
故秦象郡武帝時更名屬交州
師古曰言在日之南所謂北戶以向日者
耐刑(高帝紀第一)
高祖七年令郎中有罪耐已上請之
應劭曰輕罪不至於髠完其耏鬢故曰耏古從彡
髮膚之意也師古曰耏當音而耏謂頰旁毛也
罽(高帝紀八年)
罽毛若今毼及氍毹之𩔖也罽居例反毼音曷氍音
瞿毹音俞說文云氍毹氊緂之屬蓋方言也别注云
罽織毛為布者
略地(高帝紀)
凡言略地者皆謂行而取之用功力少
葭莩之故(王莽傳六十九)(中山靖王傳二十三)
王莽上言曰自諸侯王以下至於吏民咸知莽與陛
下有葭莩
中山靖王曰今羣臣亦有葭莩之親鴻毛之重
晉灼曰葭莩裏之白皮也師古曰葭蘆也莩者其
筩中白皮至薄者也葭莩喻薄鴻毛喻輕薄甚也
前星(五行志七下之下)
大辰心也心為明堂天子之象又星𫝊曰心大星天
王也其前星太子也後星庶子也
河源(西域傳六十六)(張騫贊三十一)
西域傳河有兩源一出葱嶺山一出于闐于闐在南
山下其河北流與葱嶺河合東注蒲昌海蒲昌海一
名蓋澤者也去玉門陽關三百餘里廣袤三百里其
水亭居冬夏不增減皆以為潛行地下南出於積石
中國河又張騫傳贊曰禹本紀言河出昆侖山高二
千五百餘里日月所相避隱為光明也自張騫使大
夏之後窮河源惡睹所謂昆侖者乎故言九州山川
尚書近之矣至禹本紀山經所有放哉(鄧展曰尚書曰導河積石)
(是謂河源出於積石積石在金城河關不言出昆侖也)
會稽禹穴九疑(司馬遷傳三十二)(司馬相如傳注)
司馬遷自叙曰遷年十歲則誦古文二十而南游江
淮上會稽探禹穴窺九疑
張晏曰禹巡狩至會稽而崩因葬焉上有孔穴民
間云禹入此穴師古曰會稽山名本茅山也禹於
此會諸侯之計因名會稽也九疑山在零陵營道
縣舜所葬也疑似也山有九峯其形相似故曰九
疑
紫貝(相如傳二十七上)
釣紫貝郭璞曰紫貝紫質黑文也師古曰貝水中介
蟲古以為貨也
珊瑚(相如傳)
郭璞曰珊瑚生水底石邊大者樹高二尺餘枝格
交錯無有葉
家徒四壁(相如傳)
相如居成都家徒四壁立
師古曰徒空也但有四壁更無資産
犢鼻(相如傳)
相如身自著犢鼻褌
師古曰即今之衳也形似犢鼻故以名云衳音之
容反
蜀徼(西南夷傳六十五)
巴蜀西南外蠻夷諸侯秦時頗置吏焉秦滅漢興皆
棄此國而關蜀故徼
師古曰西南之徼猶北方塞也徼音工釣反張揖
曰徼謂以木石水為界者也
請吏一竒(相如傳二十七下)(西南夷傳)
卭莋之君長聞南夷與漢通得賞賜多多欲願為内
臣妾請吏比南夷
南夷君長以十數夜郎最大武帝時唐蒙往南粤食
蜀枸醬問之知牂柯江出番禺城下歸上書說上曰
竊聞夜郎所有精兵可得十萬浮船牂柯出不意此
制粤一竒也
流離(西域傳六十六上)
流離出罽賓國
師古曰魏略云大秦國出赤白黑黃青綠縹紺紅
紫十種流離
變告(韓信傳四)
師古曰凡言變告者謂告非常之事
持更(西域傳)
杜欽說王鳳曰欲遣使報送罽賓國使斥候七百餘
人五分夜擊刁斗自守
師古曰夜有五更故分而持之
附離(五行志七下之下)
成帝時夜過中星隕谷永曰星辰附離于天猶庶民
附麗王者也王者失道下將叛去故星叛天而隕以
見其象
監奴(霍光傳三十八)
霍光愛幸監奴馮子都常與計事
師古曰監奴謂奴之監知家務者也
甲令(宣帝紀地節四年)(後漢皇后紀十上)
文穎曰蕭何承秦法所作為律令經是也如淳曰
令有先後故有令甲令乙令丙師古曰甲乙者若
今之第一第二篇耳
後漢書向使設外戚之禁編著甲令改正后妃之制
貽厥方來豈不休哉
試守一切(平帝紀元始元年)(後漢齊武王縯傳注)
平帝初即位詔二百石以上一切滿秩如真
師古曰時諸官有試守者特加非常之恩令如真
耳非凡除吏皆當試守也一切者權時之事非經
常也猶如以刀切物苟取整齊不顧長短縱横故
言一切他皆倣此
後漢注云試守者稱職滿歲為真
昆明池(武帝紀元狩三年)
發謫吏穿昆明池
臣瓚曰西南夷傳有越雋昆明國有滇地方三百
里漢使求身毒國而為昆明所閉今欲伐之故作
昆明池象之以習水戰在長安西南周回四十里
食貨志又曰時越欲與漢用船戰遂乃大修昆明
池也師古曰謫吏吏有罪者罰而役之滇音顛
居延(武帝紀元狩二年)
將軍去病出北地二千餘里過居延
師古曰居延匈奴中地名也
五屬國(武帝紀)
匈奴昆邪王殺休屠王并將其衆合四萬餘人來降
置五屬國以處之以其地為武威酒泉郡
師古曰昆音下門反屠音儲凡言屬國者存其國
號而屬漢朝故曰屬國武威今凉州也酒泉今肅
州也
詳延(武帝紀元朔五年)
詳延天下方聞之士咸薦諸朝
師古曰詳悉也延引也方道也聞博聞也言悉引
有道博聞之士而進於朝也
鄜畤(郊祀志五上)
畤音止神靈之所止也秦文公夢黃蛇自天下屬地
其口止於鄜衍作鄜畤祭白帝焉
李竒曰三輔謂山阪間為衍
密畤(郊祀志)
作鄜畤後八十四年秦宣公作密畤於渭南祭青帝
吳陽上下畤(郊祀志)
自秦宣公作密畤後二百五十年而秦靈公於吳陽
作上畤祭黃帝作下畤祭炎帝自未作鄜畤而雍旁
故有吳陽武畤雍東有好畤皆廢無祀或曰自古以
雍州積高神明之隩故立畤郊上帝諸神祠皆聚云
又作吳陽上下畤後五十年櫟陽雨金秦獻公自以
為得金瑞故作畦畤櫟陽而祀白帝
師古曰畦畤者如種韭畦之形而於畦中各為一
土封也畦音下圭反
五畤(郊祀志)
諸祠唯雍四畤上帝為尊高祖東擊項籍而還入關
問故秦時上帝祀何帝也對曰四帝有白青黃赤帝
之祠高祖曰吾聞天有五帝而四何也莫知其說於
是高祖曰吾知之矣待我而具五也迺立黑帝祠名
曰北畤有司進祠上不親往至文帝始幸雍郊見五
畤趙人新垣平以望氣見上言長安東北有神氣成
五采若人冠冕焉宜立祠上帝以合符應於是作渭
陽五帝廟帝一殿面五門各如其帝色祠所用及儀
亦如雍五畤
木寓龍馬(郊祀志)
秦祠四畤每畤用木寓龍一駟木寓車馬一駟各如
其帝色
李竒曰寓寄也寄生龍形於木也師古曰一駟亦
四龍也
三服官(元帝紀)
元初五年罷齊三服官
李斐曰齊國舊有三服之官春獻冠幘縰為首服
紈素為冬服輕綃為夏服凡三縰與纚同音山爾
反
司馬門(元帝紀元初五年後漢趙孝王傳四)(項籍傳一)
師古曰司馬門者宫之外門也衛尉有八屯衛候
司馬主衛士徼巡宿衛每面各二司馬故謂宫之
外門為司馬門
項籍傳留司馬門三日
師古曰凡言司馬門者宫垣之内兵衛所在四面
皆有司馬司馬主武事故總謂宫之外門為司馬
門
後漢趙王乾居父喪白衣出司馬門
注云諸侯王宫門有兵衛亦為司馬門
陽朔年(成帝紀)
河平四年山陽火生石中明年改元為陽朔
師古曰朔始也以火生石中言陽氣之始
微行(成帝紀)
鴻嘉五年上始為微行出
張晏曰於後門出從期門郎及私奴客十餘人白
衣組幘單騎出入市里不復警蹕若微賤之所為
故曰微行
陵夷(成帝紀鴻嘉二年)
帝王之道曰以陵夷
師古曰陵丘陵也夷平也言其頽替若丘陵之漸
平也又曰陵遲亦如丘陵之逶遲稍卑下也
客土(成帝紀永始元年)
詔曰昌陵作治五年百姓罷勞客土疏惡終不可成
服虔曰取他處土以增高為客土
枌榆社(郊祀志五上)
高祖禱豐枌榆社
鄭氏曰枌榆鄉名也社在枌榆晉灼曰枌白榆也
社在豐東北十五里師古曰以此樹為社神因立
名也枌音符云反
公社(郊祀志)
高祖令縣為公社
李竒曰公社猶官社
官稷(平帝紀)
元始三年安漢公奏立官稷
師古曰初立官稷於官社之後是為一處今更創
置建於别所不相從也
槥櫝(成帝紀河平四年)
民為水所流死不能自葬者令郡國給槥櫝葬埋
師古曰槥櫝謂小棺槥音衛
米鹽(黃霸傳五十九)(咸宣傳)
黃霸為潁川太守為政米鹽靡密初若煩碎
師古曰米鹽言雜而且細
咸宣為左内史其治米鹽
銀黃三組(楊僕傳六十)
楊僕懷銀黃垂三組
師古曰銀銀印也黃金印也僕為主爵都尉又為
樓船將軍并將梁侯三印故三組也組綬也
郎中令(百官公卿表七上)
郎中令秦官武帝更名光禄勲
臣瓚曰主郎内諸官故曰郎中令應劭曰光明也
禄爵也勲功也
中郎將(百官公卿表)
中郎有五官左右三將秩皆比二千石
車戶騎三將(百官公卿表)
郎中有車戶騎三將秩皆比千石
如淳曰主車曰車郎主戶衛曰戸郎漢儀注左右
車將主左右車郎左右戸將主左右戸郎
檻車陳(餘傳二)
貫高與趙王檻車詣長安
師古曰檻車者車而為檻形謂以板四周之無所
通見
絶亢(陳餘傳)
貫高絶亢而死
師古曰亢者總謂頸耳爾雅云即喉嚨也音工郎
反
沐猴(項籍傳一)
人謂楚人沐猴而冠
張晏曰沐猴獮猴也師古曰言雖著人衣冠其心
不𩔖人也
辟易(項籍傳)
楊喜為郎騎追項羽羽還叱之喜人馬俱驚辟易數
里
師古曰辟易謂開張而易其本處辟音頻亦反
麗譙(陳勝傳一)
陳勝攻陳戰譙門中
師古曰譙門謂門上為高樓以望耳樓一名譙故
謂美麗之樓為麗譙譙亦呼為巢所謂巢車者亦
於兵車之上為樓以望敵也譙巢聲相近本一物
也
蔕芥(相如傳二十七上)(賈誼傳十八)
吞若雲夢者八九其於胷中曾不蔕芥
張揖曰蔕芥刺鯁也賈誼傳注師古云蔕芥小鯁
也
攝弓(相如傳二十七下)
攝弓而馳
師古曰攝謂張弓注矢而持之也攝女涉反
騎置(西域傳六十六下)
事有便宜因騎置以聞
師古曰騎置即今之驛馬也
斷匈奴左右臂(西域傳贊)(後漢班超傳三十七)
孝武之世圖制匈奴患其兼從西國結黨南羌迺表
河曲列四郡開玉門通西域以斷匈奴右臂隔絶南
羌月氏單于失援由是遠遁而幕南無王庭
後漢班超曰先帝開西域議者皆曰取三十六國號
為斷匈奴右臂
注云哀帝時劉歆上議曰武帝時立五屬國起朔
方伐朝鮮起元莵樂浪以斷匈奴之左臂西伐大
宛結烏孫裂匈奴之右臂南面以西為右也
分陜(王莽傳六十九中)
王莽時分陜立二伯
師古曰分陜者欲依周公召公故事自陜以東周
公主之自陜以西召公主之
甌脫(匈奴傳六十四上)
東胡使使謂冒頓曰匈奴所與我界甌脫外棄地匈
奴不能至也吾欲有之
服虔曰甌脫作土室胡兒所作以候漢也師古曰
境上候望之處若今之伏宿舍也甌音一侯反脫
音土活反
威斗(王莽傳六十九下)
王莽親之南郊鑄作威斗威斗者以五石銅為之長
二尺五寸以厭勝衆兵既成令司命負之莽出在前
入在御旁
李竒曰以五色藥石及銅為之師古曰若今作鍮
石之為
跂行喙息(匈奴傳)
上及飛鳥跂行喙息蝡動之𩔖
師古曰跂行凡有足而行者也喙息凡以口出氣
者也跂音岐喙音許穢反蝡音人兖反
豬其宫室(王莽傳六十九上)
古者畔逆之國既已誅討則豬其宫室以為汙池納
垢濁焉名曰凶虚雖生菜茹而人不食
李竒曰掘其宫以為池用貯水也師古曰豬謂畜
水汙下也汙音烏所食之菜曰茹
盱衡(王莽傳)
盱衡厲色振揚武怒
孟康曰眉上曰衡盱衡舉揚目也
校司馬(南粤王傳六十五)
伏波將軍路博德討南粤而南粤王趙建德亡入海
伏波遣人追故其校司馬蘇宏得建德
師古曰校之司馬若今之行軍總管司馬也
受降城(匈奴傳)(李陵傳二十四)
單于年少好殺伐左大都尉使人間告漢曰我欲殺
單于降漢漢聞此言故築受降城
李陵𫝊注師古曰受降城公孫敖所築
兩漢博聞卷五
