兩漢博聞卷二
宋楊侃輯
黃屋左纛(高帝紀三年)
紀信乘王車黃屋左纛
李斐曰天子車以黃繒為蓋裏纛毛羽幢也在乘
輿車衡左方上注之蔡邕曰以犛牛尾為之如斗
或在騑頭或在衡師古曰纛音毒又徒到反
關用𫝊(文帝紀十二年)
張晏曰𫝊信也若今過所也如淳曰兩行書繒帛
分持其一出入關合之乃得過謂之𫝊也師古曰
古者或用棨或用繒帛棨者刻木為合符也𫝊音
張戀反棨音啓
巖廊(董仲舒𫝊二十六)
虞舜之時游於巖廊之上垂拱無為而天下太平
晉灼曰堂邊廡巖廊謂嚴峻之廊也
矯偽(賈誼𫝊十八)
誼上文帝䟽曰矯偽者出幾十萬石粟賦六百餘萬
錢乘𫝊而行郡國
師古曰詐為文書以出倉粟近十萬石又詐為詔
令妄作賦歛甚多又詐乘𫝊而行郡國
詔板(後漢竇武傳五十九)
曹節召尚書官屬脅以白刃使作詔板拜王甫為黃
門令持節收尹勲山冰冰疑不受詔甫格殺之遂害
勲
腐刑(景帝紀四年)
如淳曰腐宫刑也丈夫割勢不能復生子如腐木
不生實
銅竹符(文帝紀二年)
初與郡守為銅虎符竹使符
應劭曰銅虎符苐一至苐五國家當發兵遣使者
至郡合符符合乃聽受之竹使符皆以竹箭五枚
長五寸鐫刻篆書第一至第五張晏曰符以代古
之圭璋從簡易也師古曰與郡守為符者謂各分
其半右留京師左以與之使音所吏反
質疑(陳遵𫝊六十二)
張竦免官歸長安好事者從之質疑問事論道經書
師古曰質正也
緣飾儒術(公孫弘傳二十八)
公孫弘每朝會議開陳其端使人主自擇不肯面折
庭争於是上察其行慎厚辯論有餘習文法吏事緣
飾以儒術
師古曰緣飾者譬之於衣加純緣者
媒糵(李陵傳二十四)
李陵敗羣臣皆罪陵上問司馬遷盛言陵有國士之
風今舉事一不幸全軀保妻子之臣隨而媒糵其短
孟康曰媒酒教糵麴也謂釀成其罪也師古曰齊
人名麴餠曰媒又司馬遷𫝊注媒如媒娉之媒糵
如麴糵之糵
亭長(高帝紀)
師古曰秦法十里一亭亭長者主亭之吏也亭謂
停留行旅宿食之館
甄鈞(董仲舒𫝊二十六)(鄒陽𫝊二十一)
仲舒云猶泥之在鈞唯甄者之所為金之在鎔唯冶
者之所鑄
師古曰甄作瓦之人也鈞造瓦之法其中旋轉者
鄒陽曰聖王制世御俗獨化於陶鈞之上
張晏曰陶家名模下圓轉者為鈞蓋取其周回調
鈞耳言聖王制御天下亦猶陶人轉鈞
戲下(灌夫𫝊二十二)
灌夫曰願取吴王若將軍頭以報父仇於是募軍中
壯士願從數十人及出壁門莫敢前獨兩人及從奴
十餘騎馳入吴軍至戲下以此名聞天下
師古曰戲大將之旗也讀與麾同又音許宜反又
項籍𫝊注曰漢書通以戲為旌麾及指麾字
稱制(高后紀)
高后臨朝稱制
師古曰天子之言一曰制書二曰詔書制書者謂
為制度之命也
叢臺(高后紀)
趙王宫叢臺災
師古曰連聚非一故名叢臺六國時趙王故臺也
邸舍(文帝紀)
代王至邸
師古曰郡國朝宿之舍在京師者率名邸邸至也
言所歸至也
謗木(文帝紀二年)
詔誹謗之木
服虔曰堯作之橋梁交午柱頭也應劭曰橋梁邊
板所以書政治之愆失也至秦去之今乃復施也
芝房(武帝紀)
元封二年詔曰甘泉宫内中産芝九莖連葉上帝博
臨不異下房賜朕弘休
如淳曰瑞應圖王者敬事耆老不失舊故則芝草
生師古曰内中謂後庭之室也故云不異下房言
天廣臨不以下房為幽側而隔異之賜以此芝是
大美也故作芝房之歌
龍淵宫淬劒(武帝紀)
元光三年河水決濮陽氾郡十六發卒十萬救決河
起龍淵宫
服虔曰宫在長安西作銅飛龍故以冠名也孟康
曰在西平界其水可用淬刀劒特堅利古龍淵之
劒取於此水
程量(東方朔𫝊三十五)
武帝既招英俊程其器能用之如不及
師古曰程謂量計之也
疾置(劉屈氂𫝊三十六)
江充發兵入丞相府是時上避暑甘泉宫丞相長史
乘疾置以聞
師古曰置謂所置驛也
伐閱(車千秋𫝊三十六)
車千秋無他材能術學又無伐閱功勞
師古曰伐積功也閱經歷也
椒房(千秋𫝊)
師古曰椒房殿名皇后所居以椒和泥塗壁取其
温而芳也
山郎(楊惲傳三十六)
楊惲為中郎將故事令郎出錢市財用給文書乃得
出名曰山郎
張晏曰山財用之所出故取名焉
槀街(陳湯𫝊四十)
甘延夀陳湯上疏曰斬郅支首及名王以下宜縣頭
槀街蠻夷邸間
師古曰槀街街名蠻夷邸在此街也邸若令鴻臚
客館也
横草之功(終軍傳三十四)
軍自請曰軍無横草之功得列宿衛
師古曰言行草中使草偃臥故云横草也
鸞旗(賈捐之𫝊三十四)
鸞旗在前屬車在後
師古曰鸞旗編以羽毛列繫幢旁載於車上大駕
出則陳於道而先行屬車相連屬而陳於後也
空拳(李陵𫝊二十四)
李陵轉鬭千里矢盡道窮士張空拳
文穎曰拳弓弩拳也師古曰拳字與絭同音去權
反又司馬遷𫝊張空弮注李奇曰弮弩弓也師古
曰讀者乃以拳掔之拳大謬拳則屈指不當言張
陵時矢盡故張弩之空弓非是手拳也
臨遣(元帝紀初元元年)
詔曰朕憂蒸庶之失業臨遣光禄大夫襃等十二人
循行天下
應劭曰自臨面約勑乃遣之
籍甚(陸賈𫝊十三)
陸賈為陳平畫計與太尉絳侯深相結吕氏謀益壞
陳平乃以奴婢百人車馬五十乘錢五百萬遺賈為
食飲費賈以此游漢廷公卿間名聲籍甚
孟康曰言狼籍甚盛
長榆塞(伍被傳十五)
伍被諫淮南王曰今漢廣長榆開朔方匈奴折傷雖
未及古太平時然猶為治
如淳曰廣謂斥大之也長榆塞名王恢所謂樹榆
以為塞者也師古曰長榆在朔方即衛青𫝊所云
榆谿舊塞是也或謂之榆中
警䟆(梁孝王𫝊十七)
梁孝王得賜天子旌旗從千乘萬騎出稱警入言䟆
師古曰警者戒肅也䟆止行人也言出入者互文
耳出亦有䟆漢儀注皇帝輦動左右侍帷幄者稱
警出殿則傳蹕止人清道也
枝梧(項籍傳一)
項羽晨朝上將軍宋義即其帳中斬義頭出令軍中
曰宋義與齊謀反楚楚王隂令籍誅之諸將讋服莫
敢枝梧
如淳曰梧音悟枝梧猶枝扞也臣瓉曰小柱為枝
邪柱為梧今屋梧邪柱是也
祭酒(伍被傳)
伍被曰吴王賜號為劉氏祭酒受几杖而不朝
如淳曰祭祠時唯尊長者以酒沃酹
廉隅(賈誼𫝊十八)
賈誼曰人主之尊譬如堂羣臣如陛衆庶如地故陛
九級上廉遠地則堂高陛亡級廉近地則堂卑高者
難攀卑者易陵理勢然也故古者聖王制為等列内
有公卿大夫士外有公侯伯子男然後有官師小吏
延及庶人等級分明而天子加焉故其尊不可及也
師古曰級等也廉側隅官師一官之長
轅門(項籍傳)
楚已破秦軍項羽見諸侯將入轅門膝行而前莫敢
仰視
張晏曰軍行以車為陳轅相向為門故曰轅門師
古曰周禮掌舍王行則設車宫轅門也
厮養(張耳𫝊二)
蘇林曰厮取薪者也養養人者也厮音斯
相駮(薛宣𫝊五十三)
薛宣後母死弟脩去官持服宣謂脩三年服少能行
之者兄弟相駮不可脩遂竟服繇是兄弟不和
師古曰駮者執意不同猶如色之間雜
秋豪(高帝紀)
沛公入關秋豪無所敢取
文穎曰豪秋乃成好舉盛而言也師古曰豪成之
時端極纖細適足喻小非言其盛
犬牙(文帝紀)
高帝王子弟地犬牙相制所謂盤石之宗也
師古曰犬牙言地形如犬之牙交相入也
驂乘(文帝紀)
代王令宋昌驂乘
師古曰乘車之法尊者居左御者居中又有一人
處車之右以備傾側是以戎事則稱車右其餘則
曰驂乘驂者三也蓋取三人為名義耳
進善旌(文帝紀)
二年詔曰古之治天下朝有進善之旌
應劭曰旌幡也堯設之五達之道令民進善也如
淳曰欲有進者立於旌下言之
長星彗孛(文帝紀)
八年有長星出於東方
文穎曰孛彗長三星其占略同然其形象小異孛
星光芒短其光四出蓬蓬孛孛也彗星參參長如
埽彗長星光芒有一直指或竟天或十大或三丈
或二丈無常也大法孛彗星多為除舊布新火災
長星多為兵革事
豎儒(高帝紀三年)
師古曰言其賤劣無智若童豎也
出其右(高帝紀九年)
賢趙臣田叔孟舒等十人召見與語漢廷臣無能出
其右者
師古曰古者以右為尊言材用無能過之者故云
不出其右也
湯沐邑(高帝紀十二年)
其以沛為朕湯沐邑
師古曰凡言湯沐邑者謂以其賦稅供湯沐之具
也
編戸(高帝紀)
諸將故與帝為編戸民北面為臣心常鞅鞅
師古曰編戶者列次名籍也
章程帶厲鐡契規摹(高帝紀)
初高祖不修文學而性眀達好謀能聽自監門戍卒
見之如舊初順民心作三章之約天下既定命蕭何
次律令韓信申軍法張蒼定章程叔孫通制禮儀陸
賈造新語又與功臣剖符作誓丹書鐵契金匱石室
蔵之宗廟雖日不暇給規摹弘遠矣
如淳曰章歷數之章術也程權衡丈尺斗斛之平
法也師古曰程法式也剖符作誓者如淳曰謂功
臣表誓使河如帶太山若厲國乃滅絶又功臣表
注應劭曰封爵之誓國家欲使功臣𫝊祚無窮也
帶衣帶也厲砥厲石也河當何時如衣帶山當何
時如厲石言如𢃄厲國猶永存以及後世子孫也
金匱石室者如淳曰金匱猶金縢也師古曰以金
為匱以石為室重緘封之保慎之義規摹者鄧展
曰若畫工規模物之摹韋昭曰正員之器曰規摹
者如畫工未施采事摹之矣師古曰取喻規摹謂
立制垂範也給足也日不暇足言衆事繁多常汲
汲也
百二建瓴(高帝紀六年)
田肯賀上曰甚善陛下得韓信又治秦中秦形勝之
國也帶河阻山縣隔千里持戟百萬秦得百二焉地
勢便利其以下兵於諸侯譬猶居屋之上建瓴水也
蘇林曰百二得百中之二二萬人也秦地險固二
萬人足當諸侯百萬人也如淳曰瓴盛水瓶也居
高屋之上而幡瓶水言其向下之勢易也蘇林曰
瓴讀曰鈴建音居偃反
計偕(武帝紀元光五年)
徵吏民有眀當世之務習先聖之術者縣次續食令
與計偕
師古曰計者上計簿使也郡國每歲遣詣京師上
之偕者俱也令所徵之人與上計者俱来而縣次
給之食
角抵(武帝紀元封三年)
作角抵戲
文穎曰名此樂為角抵者兩兩相當角力角技藝
射御故名角抵蓋雜技樂也巴俞戲魚龍蔓延之
屬也漢後更名平樂觀
池籞(宣帝紀)
地節三年詔池籞未御幸者假與貧民
蘇林曰析竹以繩緜連禁籞使人不得往来律名
為籞應劭曰池者陂池也籞者禁苑也
佽飛(宣帝紀)
神爵元年西羌反應募佽飛射士
服虔曰周時度江越人在船下負船將覆之佽飛
入水殺之漢因以材力名官如淳曰吕氏春秋荆
有茲非得寳劒於干將渡江中流兩蛟繞舟茲非
拔寳劒赴江刺兩蛟殺之荆王聞之仕以執珪後
世以為勇力之官茲佽音相近師古曰取古勇力
人以名官熊渠之𩔖是也亦因取其便利輕疾若
飛故號佽飛
一封軺傳(平帝紀)
元始五年徵天下通知逸經古紀天文歷筭鍾律小
學史篇方術本草及五經論語孝經爾雅教授者在
所為駕一封軺傳遣詣京師至者數千人
如淳曰律諸當乘傳及發駕置傳者皆持尺五寸
木傳信封以御史大夫印章其乘傳參封之參三
也有期會累封兩端端各兩封凡四封也乘置馳
傳五封之兩端各二中央一也軺傳兩馬再封之
一馬一封也師古曰以一馬駕軺車而乘傳𫝊音
張戀反
元服(昭帝紀)
元鳳四年帝加元服
師古曰元首也冠者首之所著故曰元服其下汲
黯傳序云上正元服是知謂冠為元服
昆蟲(成帝紀)
建始三年詔曰草木昆蟲咸得其所
師古曰昆衆也昆蟲言衆蟲也又許慎說文云二
虫為䖵讀與昆同謂蟲之總名兩義並通虫音許
尾反
璽符節(高帝紀元年)
秦王子嬰封皇帝璽符節降枳道旁
應劭曰璽信也古者尊卑共之左傳襄公在楚季
武子使公冶問璽書追而與之秦漢尊者以為信
羣下乃避之師古曰符謂諸所合符以為契者也
節以毛為之上下相重取象竹節因以為名將命
者持之以為信
按堵(高帝紀元年)
高祖入關除去秦法吏民皆按堵如故
應劭曰按按次第堵牆堵也師古曰言不遷動也
鉤距(趙廣漢傳四十六)
趙廣漢精於吏職尤善為鉤距以得事情
蘇林曰鉤得其情使不得去也晉灼曰鉤致也距
閉也使對者無疑若不問而自知衆莫覺所由以
閉其術為距也
金印赤韍(翟方進傳五十四)
王莽封孫賢等五十五人皆為列侯戶邑之數别下
遣使者持黃金印赤韍縌朱輪車即軍中拜授
服虔曰縌即今之綬也師古曰韍所以繫印也縌
者繫也謂逆受之也縌音逆
守宫(東方朔傳三十五)
師古曰守宫蟲名也術家云以器養之食以丹砂
滿七斤擣治萬杵以點女人體終身不滅若有房
室之事則滅矣言可以防閑淫逸故謂之守宫也
今俗呼為辟宫辟亦禦扞之義耳
泰階六符(東方朔傳)
朔陳泰階六符
孟康曰泰階三台也每台二星凡六星符六星之
符驗也應劭曰黃帝泰階六符經曰泰階者天之
三階也上階為天子中階為諸侯公卿大夫下階
為士庶人上階上星為男主下星為女主中階上
星為諸侯三公下星為卿大夫下階上星為元士
下星為庶人三階平則隂陽和風雨時社稷神祇
咸獲其宜天下大安是為太平三階不平則五神
乏祀日有食之水潤不浸稼穡不成冬雷夏霜百
姓不寧故治道傾天子行暴令好興甲兵修宫榭
廣苑囿則上階為之奄奄䟽闊也以孝武皆有此
事故朔為陳之又藝文志注李奇曰三台謂泰階
兩兩成體三台故六觀色以知吉凶故曰六符
賈區(胡建傳三十七)
胡建為軍正丞時監軍御史為姦穿北軍壘垣以為
賈區建斬之以奏
師古曰坐賣曰賈為賣物之區也區者小室之名
若今小庵屋之𩔖耳故衛士之屋謂之區廬宿衛
宫外士稱為區士也
投石拔距(甘延夀傳四十)
甘延壽少以良家子善騎射為羽林投石拔距絶於
等倫嘗超踰羽林亭樓
應劭曰投石以石投人也師古曰拔距者有人連
坐相把據地距以為堅而能拔取之皆言其有手
掣之力超踰亭樓又言趫捷耳今人猶有拔爪之
戲盖拔距之遺法
尸禄(鮑宣傳四十二)
師古曰尸主也不憂其職但主食禄而已
漿酒霍肉蒼頭廬兒(鮑宣𫝊)
鮑宣諫曰陛下奈何獨私養外親與幸臣董賢多賞
賜以大萬數使奴從賓客漿酒霍肉蒼頭廬兒皆用
致富非天意也
劉德曰視酒如漿視肉如霍也師古曰霍豆葉也
貧人茹之也孟康曰黎民黔首黎黔皆黑也下民
隂𩔖故以黑為號漢名奴為蒼頭非純黑以别於
良人也諸給殿中者所居為廬蒼頭侍從因呼為
廬兒臣瓉曰漢儀注官奴給書計從侍中已下為
蒼頭青幘
衣敝履空(鮑宣𫝊)
唐尊衣敝履空以瓦器飲食又以歷遺公卿被虚偽
名
服虔曰履猶屨也師古曰衣音於既反著敝衣躡
空履也空穿也歷遺公卿者服虔曰以瓦器遺之
緜力嚴(助傳三十四)
淮南王曰越人緜力薄材
師古曰緜弱也言其柔弱如緜
遲明(高帝紀)
沛公乃夜引軍從他道還偃旗幟遲明圍宛城三帀
師古曰言圍城事畢然後天明明遲於事故曰遲
明變為去聲音大二反漢書諸言遲某事者義𩔖
此史記遲字作邌亦徐緩之意也音黎
閩中(高帝紀五年)
師古曰閩越今泉州建安是其地也其人本蛇種
故其字從虫(虫許尾反)
亡頼(高帝紀九年)
高祖奉玉巵為太上皇壽曰始大人常以臣亡頼不
能治産業不如仲力
晉灼曰許慎云頼利也無利入於家也或曰江淮
之間謂小兒多詐狡獪為無頼獪音工外反
逮捕(高帝紀九年)
貫高等謀逆發覺逮捕高等
師古曰逮捕謂事相連及者皆捕之也一曰在道
守禁相屬不絶若今之𫝊送囚耳
三族(高帝紀九年)
如淳曰父族母族妻族也
羽檄(高帝紀十年)
羽檄徵天下兵
師古曰檄者以木簡為書長尺二寸用徵召也其
有急事則加以鳥羽插之示速疾也魏武奏事云
今邊有警輙露檄插羽檄音胡歷反
𣙜酤(武帝紀)
天漢三年初𣙜酒酤
韋昭曰以木渡水曰𣙜謂禁民酤釀獨官開置如
道路設木為𣙜獨取利也師古曰𣙜者步渡橋爾
雅謂之石杠今之略彴是也禁閉其事總利入官
而下無由以得有若渡水之𣙜因立名焉酤音工
護反彴音酌
阡陌(成帝紀陽朔四年)
師古曰阡陌田間道也南北曰阡東西曰陌蓋秦
時商鞅所開也
幸酒(成帝紀)
成帝為太子其後幸酒樂燕樂
晉灼曰幸酒好酒也師古曰論語云樂燕樂燕讀
如本字上音五孝反下音来各反
傅婢(王吉𫝊四十二)
師古曰凡言傅婢者謂傅相其衣服衽席之事一
說傅曰附謂近幸也
財取(竇嬰傳二十二)
竇嬰為大將軍賜金千斤陳廊廡下軍吏過輙令財
取為用金無入家者
師古曰財與裁同謂裁量而用之
闔郡(武帝紀元朔元年)
今或至闔郡而不薦一人
師古曰闔閉也總一郡之中故云闔郡
黃鵠下太液(昭帝紀始元元年)
黃鵠下建章宫太液池中
師古曰黃鵠大鳥也一舉千里者非白鵠也太液
池者言津潤所及廣也
弄田(昭帝紀始元元年)
上耕于鉤盾弄田
師古曰謂宴游之田天子所戲弄耳非謂昭帝年
幼創有此名
飾厨𫝊(宣帝紀元康二年)
詔吏務平法或擅興繇役飾厨傳稱過使客越法踰
職以取名譽
韋昭曰厨謂飲食傳謂傳舍師古曰使人及賓客
來者稱其意而遣之令過去也
城旦舂鬼薪白粲(惠帝紀)
當為城旦舂者皆耐為鬼薪白粲
應劭曰城旦者旦起行治城舂者婦人不豫外徭
但舂作米皆四歲刑也今皆就鬼薪白粲取薪給
宗廟為鬼薪坐擇米使正白為白粲皆三歲刑也
漢書音義曰城旦輕刑之名也後漢韓稜𫝊注晝
日司寇虜夜暮築長城曰城旦
酎金(景帝紀元年)
高廟酎金
張晏曰正月旦作酒八月成名曰酎酎之言純也
至武帝時因八月嘗酎會諸侯廟中出助祭所謂
酎金也師古曰酎三重釀醇酒也味厚故以薦宗
廟酎音直救反
方内(谷永傳五十五)
谷永對策云方内之治亂在陛下所執
師古曰方内四方之内也(案嚴助傳方内無狗吠之警在谷永前注並同)
陸海(東方朔三十五)
東方朔曰漢興去三河之地止灞滻以西都涇渭之
南此所謂天下陸海之地
師古曰高平曰陸關中地高故稱陸耳海者萬物
所出言關中山川物産饒富是以謂之陸海
不根持論(嚴助𫝊三十四)
朔臯不根持論上頗俳優畜之
師古曰論議委隨不能持正如樹木之無根柢也
漏澤(吾丘壽王𫝊三十四)
吾丘壽王對寳鼎事曰臣聞周德始乎后稷長於公
劉大於太王成於文武顯於周公德澤上昭天下漏
泉
師古曰昭明也漏言潤澤下霑如屋之漏
棄繻(終軍傳三十四下)
終軍入關關吏予軍繻
蘇林曰繻帛邊也舊關出入皆以𫝊𫝊煩因裂繻
頭合以為符信也
狼戾(嚴助傳)
淮南王上書曰閩越王狼戾不仁
師古曰狼性貪戾凡言狼戾者謂貪而戾
鼓鑄(終軍𫝊)
鼓鑄鹽鐵
如淳曰鑄銅鐵扇熾火謂之鼓
五鼎(主父偃傳三十四)
主父偃曰生不五鼎食死則五鼎烹
張晏曰五鼎食牛羊豕魚麋也諸侯五卿大夫三
綠幘傅韝(東方朔傳)
館陶公主自引董君綠幘傅韝曰館陶公主胞人
應劭曰宰人服也韋昭曰韝形如射韝以縛左右
手於事便也師古曰綠幘賤人服也傅著也韝即
今之臂韝也傅讀曰附胞與庖同
抗䟽(揚雄𫝊五十七下)
師古曰抗舉也謂上之也䟽者䟽條其事而言之
徇地(酈食其傳十三)
陳項起諸將徇地過高陽
師古曰徇亦略也
傳舍(酈食其𫝊)
沛公至高陽𫝊舍
師古曰傳舍者人所止息前人已去後人復来轉
相傳也一音張戀反謂傳置之舍也其義兩通他
皆𩔖此
搤掔(郊祀志五上)
五利將軍欒大數月佩六印貴震天下而海上燕齊
之間莫不搤掔而自言有禁方能神仙矣
師古曰搤捉持也掔古手腕字搤音戹
羽衣(郊祀志)
五利將軍衣羽衣立白茅上受印以視不臣也
師古曰羽衣以鳥羽為衣取其神仙飛翔之意
六飛(袁盎𫝊十九)
上從霸陵欲西馳下峻阪袁盎攬轡諫曰陛下騁六
飛馳不測
師古曰攬與&KR1158;同如淳曰六馬之疾若飛也
陗直(鼂錯𫝊十九)
鼂錯為人陗直刻深
師古曰陗與峭同峭謂峻陿也音千笑反
虎落(晁錯傳)
鄭氏曰虎落者外蕃也若今時竹虎也師古曰虎
落以竹篾相連遮落也
還踵(鼂錯傳)
鼂錯言勸以厚賞威以重罰則死不還踵矣
師古曰還讀曰旋旋踵迴旋其足也
調兵食(鼂錯𫝊)
吳楚七國俱反上方與錯調兵食
師古曰調謂計發之也音徒釣反
十年不調(張釋之𫝊二十)
張釋之為騎郎事文帝十年不得調亡所知名
師古曰調選也音徒釣反
倚瑟(張釋之𫝊)
慎夫人鼔瑟上自倚瑟而歌
李竒曰聲氣依倚瑟也師古曰倚瑟即今之以歌
合曲也倚音於綺反
腐儒(黥布傳四)(後漢李固𫝊)
師古曰腐者爛敗言無所堪任
後漢李固𫝊注云腐生者猶言腐儒也
武帳(汲黯傳二十)
上嘗坐武帳汲黯前奏事上不冠望見黯避帷中
孟康曰今御武帳置兵闌五兵於帳中也
舞文(汲黯傳)
汲黯曰張湯好興事舞文法
如淳曰舞猶弄也
巧詆(汲黯𫝊)
刀筆之吏深文巧詆
師古曰詆毁辱也又誣也
尺籍伍符(馮唐𫝊二十)
馮唐曰夫士卒盡家人子起田中從軍安知尺籍伍
符
李竒曰尺籍所以書軍令伍符軍士五五相保之
符信也如淳曰漢軍法曰吏卒斬首以尺籍書下
縣移郡令人故行不行奪勞二歲伍符亦什伍之
符要節度也師古曰家人子謂庶人之家子也
蹶張(申屠嘉傳十二)
申屠嘉以材官蹶張從高帝擊項籍
如淳曰材官之多力能脚蹋彊弩張之故曰蹶張
師古曰今之弩以手張者曰擘張以足蹋者曰蹶
張音厥擘音布麥反
一襲(叔孫通𫝊十三)
賜叔孫通衣一襲
師古曰上下皆具也今人呼為一副也又昭帝紀
賜衣被一襲注曰一襲一稱也
原廟(叔孫通𫝊十三)
惠帝詔有司立原廟
師古曰原重也先以有廟今更立之故曰重也謂
高帝廟
元帝建昭五年復太上皇寢廟園原廟
文穎曰高祖已自有廟在長安城中惠帝更於渭
北作廟謂之原廟爾雅曰原者再再作廟也
器械(宣帝贊八)
師古曰械者器之總名也一曰有盛為械無盛為
器
孩提(賈誼傳十八)
賈誼陳教太子事云孩提有識
師古曰孩小兒也提謂提撕也
物故(蘇武𫝊)
師古曰言同於鬼物而故也一說不欲斥言但云
其所服用之物皆已故耳
三秦(高帝紀元年)
應劭曰章邯為雍王司馬欣為塞王董翳為翟王
分王秦地故曰三秦
為壽(高帝紀)
項莊入為壽
師古曰凡言為壽謂進爵於尊者而獻無疆之壽
莋馬僰僮(西南夷𫝊六十五)
巴蜀商賈取其莋馬僰僮旄牛以此巴蜀殷富
地理志注師古曰言滇僰之地多出僮隸卭莋之
地出馬及旄牛滇音顛僰音蒲北反莋音材各反
西南夷有莋都亦有君長
百越(地理志八下)
粤地牽牛婺女之分野也今之蒼梧鬱林合浦交阯
九真南海日南皆粤分也其君禹後帝少康之庶子
云封於會稽
師古曰越之為號其来尚矣少康封庶子以主禹
祠君於越地耳故此志云其君禹後豈謂百越之
人皆禹苗裔
壬人(元帝紀永光元年)
詔曰朕之不明亡以知賢也是故壬人在位而吉士
雍蔽
服虔曰壬人佞人也師古曰吉善也
汶上眀堂(郊祀志五下)
武帝封泰山泰山東北阯古時有明堂處處險不敞
上欲治明堂奉高旁未曉其制度濟南人公玉帶上
黃帝時明堂圖於是上令奉高作明堂汶上如帶圖
訾筭得官(景帝紀後二年)
詔曰今訾筭十以上迺得官廉士筭不必衆有市籍
不得官無訾又不得官朕甚愍之訾筭四得官亡令
廉士久失職貪夫長利
應劭曰古者限訾十筭廼得為吏十筭十萬也
姬妾(文帝紀)
如淳曰姬者衆妾之總稱漢官儀曰姬妾數百外
戚𫝊曰幸姬戚夫人師古曰姬者本周之姓貴於
衆國之女所以婦人美號皆稱姬焉
辟彊(文帝紀二年)
趙王遂弟名辟彊
師古曰辟彊言辟禦彊梁者亦猶辟兵辟非耳(案師)
(古注本有辟彊闢疆兩說此止載其前說似於義未備)
白公(溝洫志九)
大始二年趙中大夫白公復奏穿渠引涇水首起谷
口尾入櫟陽
鄭氏曰白姓師古曰公相呼尊長之稱耳
兩漢博聞卷二
