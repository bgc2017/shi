兩漢博聞卷十一
宋楊侃輯
封禪(光武紀)
中元元年幸魯柴望岱宗登封太山禪梁父
注云岱宗太山也梁父太山下小山也封謂聚土為
壇墠謂除地而祭改墠為禪神之也續漢志曰時上
御輦升山即位於壇南北面尚書令奉玉牒檢皇帝
以寸三分璽親封之藏玉牒已以石覆訖尚書令以
五寸印封石檢畢皇帝再拜禪祭地于梁隂以高后
配山川羣神從祀焉其玉牒文秘刻石文辭多不載
使君(周恂傅六)(郭伋傳二十一)
寇恂為上谷太守耿況功曹更始立遣使者徇郡國
恂從況迎使者上印綬使者納之無還意恂勒兵入
見使者就請之曰使君建節銜命以臨四方今始至
上谷而墮大信將復何以號令他郡乎遂授況印綬
注云君者尊之稱故曰使君
郭伋為并州牧行部有童兒騎竹馬迎之曰聞使君
到喜故來迎
太史公(光武紀中元元年)
注云太史史官之長也前書音義曰太史公武帝
置在丞相之上
巴蜀(光武紀)
注云蜀有巴郡故總言之
使匈奴中郎將擁節(光武紀)(南匈奴傳七十九)
建武六年匈奴遣使來獻使中郎將報命
注云漢官儀曰使匈奴中郎將擁節秩比二千石
匈奴傳論曰馳中郎之使
都護(西域傳七十八)
武帝時西域内屬有三十六國漢為置校尉領護之
宣帝改曰都護
注云前書云李廣利征討大宛之後屯田渠犁置
使者領護營田以供使外國也宣帝時以鄭吉前
破車師後降日逐遂并令護車師以西北道號曰
都護都護之置始於吉也
修黌宇(儒林傳序六十九上)
注云說文曰黌學也黌與橫同儒林傳云遊庠序
聚横塾者蓋布之於邦域矣
博士十四家(徐防傳三十四)
徐防曰漢以孔聖旣遠微旨將絶故開置大學立博
士十有四家設甲乙之科以勉勸學者
注云漢官儀曰光武中興恢弘稽古易有施孟梁
丘賀京房書有歐陽和伯夏侯勝建詩有申公轅
固韓嬰春秋有嚴彭祖顔安樂禮有戴德戴聖凡
十四博士太常差選有聰明威重一人為祭酒總
領綱紀也前書曰歲課甲科四十人為郎中乙科
二十人為太子舍人丙科四十人補文學掌故
家法(徐防傳)
徐防曰伏見太學試博士弟子皆以意說不修家法
注云諸經為業各自名家
石經(儒林傳序)
靈帝詔諸儒正定五經刊於石碑為古文篆隸三體
書法以相參樹之學門使天下咸取則焉
注云古文謂孔子壁中書篆隸並程邈所作也
縢囊(儒林傳序)
董卓移都之際典策剖散其縑帛圖書大則連為帷
蓋小則制為縢囊
注云縢亦㬺也徒恒反說文曰幐囊也
樓櫓(匈奴傳七十九)(公孫瓚傳六十三)
造戰車可駕數牛上作樓櫓置於塞上以拒匈奴
注云櫓即樓也釋名曰樓無屋為櫓
樓樐千里
注云樐即櫓字說文釋名曰櫓露也上無覆屋也
三家詩(儒林傳六十九下)
前書魯人申公受詩於浮丘伯為作詁訓是為魯詩
齊人轅固生亦傳詩是為齊詩燕人韓嬰亦傳詩是
為韓詩三家皆立博士趙人毛萇傳詩是為毛詩未
得立平帝時方立毛詩
西域南山(西域傳七十八)
西域東極玉門陽關西至葱嶺其東北與匈奴烏孫
相接南北有大山中央有河其南山東出金城與漢
南山屬焉其河有兩源
匈奴龍祠(南匈奴傳七十九)
注云前書匈奴法歲二月諸長小會單于庭祠五
月大會龍城祭其先天地鬼神八月大會蹛林課
校人畜計蹛音帶
釃酒(臧宫傳八)
臧宫陳兵大會擊牛釃酒
注云釃所宜反說文云下酒也詩注曰以筐曰釃
也
羯胡(臧宫傳論八)
戎羯喪其精膽(按此語本出臧宫傳論原本誤為吳漢謹改正)
注云羯本匈奴別部分散居其上黨武鄉羯室因
號羯胡此總謂戎夷耳不指於羯也
幅巾(鮑永傳十九)(趙咨傳二十九)(韋彪傳十六)
注云幅巾謂不著冠但幅巾束首也
太尉楊賜辟趙咨使飾巾出入請與講議
注云以幅巾為首飾不加冠冕又符融傳注云幅
巾以一幅為之
韋著不應州郡之命靈帝就家拜東海相詔書逼切
不得已解巾之郡
注云巾幅巾也旣服冠冕故解幅巾
馬當匈(鮑永傳)
鮑永諫太守拔佩刀截馬當匈
注云當匈以韋為之也
含元包一(郅惲傳十九)
注云前書志曰太極元氣含三為一謂三才未分
包而為一
祕經(蘇竟傳二十上)
注云謂幽祕之經即緯書之𩔖也
踟蹰(蘇竟傳)
皇天所以眷顧踟蹰憂漢子孫者也
注云踟蹰猶徘徊也
綈表(楊厚傳二十上)
楊厚之祖春卿善圖䜟學臨終戒其子統曰吾綈袠
中有先祖所傳秘記爾其修之
注云綈厚繒也音提
請讞(襄楷傳二十下)
注云讞疑也謂罪有疑者讞於廷尉也
君子不死之國(東夷傳七十五)
東夷天性柔順易以道御至有君子不死之國焉
注云山海經曰君子國衣冠帶劒食獸使二文虎
在旁去琅邪三萬里山海經又曰不死人在交脛
東其為人黑色壽不死並在東方也
德星(襄楷傳二十下)
注云德星歲星也
不三宿桑下佛陁(襄楷傳)
襄楷上疏曰浮屠不三宿桑下不欲久生恩愛精之
至也今陛下婬女艷婦極天下之麗
注云浮屠即佛陁也但聲轉耳並謂佛也言浮屠
之人寄桑下者不經三宿便即移去示無愛戀之
心也
嗇神養和(周盤傳二十九)
注云嗇愛惜也
季母(西域傳)
注云季母叔母也
青門(逄萌傳七十三)
逄萌解冠挂東都城門
注云漢宫殿名東都門今名青門也前書音義曰
長安東都城北頭第一門
毾㲪(西域傳七十八)
天竺國出細布好毾㲪
注云毾它闔反㲪音登埤蒼曰毛席也釋名曰施
之承大牀前小榻上登以上牀也
奇幻(西域傳)
注云大秦國俗多奇幻口中出火自縛自解跳十
二丸巧妙非常
流沙(傳論七十八)(李恂傳四十一)
天竺記云西度流沙屢有熱風惡鬼過之必死
注云廣志曰流沙在玉門關外東西數百里有三
斷名曰三隴故曰隴沙以西使命不得通也
大秦國蘇合香(西域傳)
大秦國在海西亦云海西國其人民皆長大平正𩔖
中國故謂之大秦其國合會諸香煎其汁以為蘇合
魂歸岱天孫(烏桓傳八十)
烏桓國言死者神靈歸赤山赤山在遼東西北數千
里如中國人死者魂神歸岱山也
注云博物志泰山天帝孫也主召人魂東方萬物
始故知人生命
貂鼲(鮮卑傳八十)
鮮卑有貂豽鼲子皮毛柔蝡故天下以為名裘
注云豽女滑反鼲胡昆反貂鼲並鼠屬豽猴屬也
軷祀(吳祐傳五十四)
注云祖道之禮封土為軷壇也五經要義曰祖道
者行祭為道路祈也周禮太馭掌王玉路以祀及
犯軷注云軷祀者封土象山於路側以芻棘栢為
神主祭之以車轢軷而去喻無險難也
秦海(西域傳)
敦煌太守張璫上書以為北虜呼衍王常展轉蒲𩔖
秦海之間專制西域共為寇鈔
注云大秦國在西海西故曰秦海也蒲𩔖亦國名
文犀(馬援傳十四)
注云犀之有文彩者也
藁葬(馬援傳)
馬援旣卒有上書譖援前所載南方薏苡一車皆明
珠文犀帝益怒援妻孥惶懼不敢以喪還舊塋買城
西數畝地藁葬而已
注云藁草也以不歸舊塋時權葬故稱藁
幅裂(南匈奴傳論七十九)
方夏幅裂
注云諸夏如布帛之裂也
虹蜺(楊賜傳四十四)
注云爾雅云雙出色鮮盛者為雄曰虹闇者為雌
曰蜺
投蜺(楊賜傳)
春秋䜟曰投蜺天下怨海内亂
注云春秋演孔圖曰霓者斗之亂精也失度投霓
見宋均注曰投霓投應也
配袝(陳球傳四十六)
曹節欲別葬竇太后而以馮貴人配袝
注云袝謂新死之主於先死者之廟婦袝於其夫
投暮(任光傳十一)
注云投至也
選懦之恩(清河孝王傳四十五)
注云選懦仁弱慈戀不決之意懦仁兖反
聚落
聚落化其德
注云小於鄉曰聚廣雅曰落居也
玉門關(班超傳三十七)
注云玉門關屬敦煌郡今沙州也在敦煌縣西北
小杜律(郭躬傳三十六)
注云武帝時廷尉杜周之子延年亦明習法律宣
帝時為御史大夫對父故言小
管穴(陳忠傳三十六)
如其管穴妄有譏刺
注云管穴言小也史記扁鵲曰若以管窺天
宿麥(安帝紀五)
注云宿舊也麥必經年而熟故稱宿
命夫(安帝紀永初六年)
注云命夫者其男子之為大夫也命婦者其大夫
之妻也
大行(安帝紀)
注云前書音義韋昭云大行者不反之辭也天子
崩未有諡故稱大行也榖梁傳曰大行受大名
青部(臧洪傳四十八)
袁紹以臧洪為青州刺史時羣盜飇起而青部殷實
拘儒(左雄等傳論五十二)
處士鄙生忘其拘儒拂巾衽褐以企旌車之招矣
注云拘儒猶褊狹也
置之度外(公孫述傳三)
漢帝釋關隴之憂
注云隗囂居西無東之意故置之度外而不為憂
解構(隗囂傳三)
帝與隗囂書曰自今已後手書相聞勿用人解構之
言
注云解構猶間構也
抵掌(隗囂傳)
注云說文抵側擊也戰國策曰蘇秦與李兊抵掌
而談
糗糒(隗囂傳)
注云周禮曰糗熬大豆與米也說文又云糒乾飯
也
坏冶(崔駰傳四十二)
坏冶一陶
注云坏土器之未燒者
刻玉版(崔駰傳)
策合道從克亂弭衝乃將鏤玄珪冊顯功
注云珪玉也詩含神霧曰刻之玉版藏之金匱
銘功鼎(崔駰傳)
注云墨子曰昔夏后開冶使飛廉析金於山以鑄
鼎於昆吾蔡邕銘論曰吕尚作周太師其功銘於
昆吾之鼎也
勒景襄之鍾(崔駰傳)
注云國語曰晉魏顆以其身退秦師于輔氏其勲
銘于景鍾此兼言襄也
欽頤(周燮傳四十三)
周燮生而欽頤折頞醜狀駭人其母欲棄之其父不
聽曰吾聞聖賢多有異貌
注云頤頷也欽頤曲頷也說文曰頞鼻莖也折亦
曲也欽立凡反欽或作顩音同
髫鬌(周燮傳)
周燮始在髫鬌而知廉讓
注云髫髮也禮記曰子生三月之末擇日剪髮為
髫男角女羈否則男左女右鬌徒果反
恭館(班固傳三十下)
啓恭館之金縢
注云恭肅之館謂廟中也金縢以金緘匱藏符瑞
之書於其中也
遂古(班固傳)
注云遂古猶遠古
茹薇(申屠蟠傳四十三)
昔人之隱巢棲茹薇
注云巢棲猶巢父也薇似藿也
診脈(郭玉傳七十二下)
有老父不知何出常漁釣於涪水因號涪翁見有疾
者時下針石輒應時而效乃著針經診脈法傳於世
注云診候也
賈胡(李恂傳四十一)
注云賈胡胡之商賈也
鼓下戮人(岑彭傳七)
光武收韓歆置鼓下將斬之
注云中將軍最尊自執旗鼓若置營則立旗以為
軍門并設鼓戮人必於其下
攘袂
攘袂而正讓
注云袂衣袖也攘袂猶今之言捋臂也
錄尚書事(肅宗紀三)
肅宗以侯熹為太傅牢融為太尉並錄尚書事
注云武帝初以張子孺領尚書事錄尚書事由此
始
放手(顯宗紀)
權門請託殘吏放手
注云放手謂貪縱為非也
贖刑(顯宗紀)
詔曰方春戒節人以耕桑其敕有司務順時氣使無
煩擾天下亡命殊死已下聽得贖論死罪入縑二十
匹右趾至髠鉗城旦舂十匹完城旦舂至司寇作三
匹
注云前書音義曰右趾謂刖其右足次刖左足次
劓次黥次髠鉗為城旦舂城旦者晝日伺寇虜夜
暮築長城舂者婦人犯罪不任軍役之事但令舂
以食徒者完者謂不加髠鉗而築城也次鬼薪白
粲次隷臣妾次司寇作
投𫝊(陳蕃傳五十六)
豫州刺史周景辟陳蕃為別駕從事蕃以諫爭不合
投傳而去
注云投棄也傳謂符也丁戀反
度遼將軍五原(顯宗紀)
永平五年北匈奴寇五原八年初置度遼將軍屯五
原曼柏
注云武帝拜范明友為度遼將軍至此復置焉以
中郎將吳常行度遼將軍曼柏縣在今勝州銀城
縣
部將(寇恂傳六)
注云部將謂軍部之下小將也
天人致誅(班固傳三十下)
往者王莽作逆漢祚中缺天人致誅六合相滅
注云天人謂天意人事共相誅也
封事副封(顯宗紀永平八年)
詔羣司勉修職事極言無諱於是在位者皆上封事
各言得失
注云宣帝始令羣臣得奏封事以知下情封有正
有副領尚書者先發副封所言不善屏而不奏後
魏相奏去副封以防壅蔽
昆侖塞(顯宗紀)
永平十七年竇固耿秉劉張出敦煌昆侖塞擊破白
山虜於蒲𩔖海上
注云昆侖山名因以為塞在今肅州酒泉縣西南
山有昆侖之體故名之周穆王見西王母于此山
有石室王母臺
郎官上應列宿(顯宗紀)
郎官上應列宿出宰百里
注云史記曰太微宫後二十五星郎位也
懷檄(陳寔傳五十二)
中常侍侯覽託潁川太守高倫用吏倫教署為文學
掾功曹陳寔知非其人懷檄請見
注云檄板書謂以高倫之教書之於檄而懷之者
懼洩事也
尤無狀者(肅宗紀建初元年)(前漢東方朔傳注)
詔刺史明加督察尤無狀者
注云無狀謂其罪惡尤大其狀無可寄言故云無
狀它皆𩔖此
館陶公主徒跣頓首謝曰妾無狀
師古曰狀形貌也無狀猶言無顔面以見人也一
曰自言所行醜惡無善狀也
斗食小吏(肅宗紀)
注云前書曰百石已下有斗食佐吏之秩言小吏
也
方目紗(肅宗紀建初二年)
詔齊相省冰紈方空縠吹綸絮
注云紈素也冰言色鮮㓗如冰釋名曰縠紗也方
空者紗薄如空也或云孔也即今之方目紗也前
書齊有三服官故詔齊相罷之
鉆鑽(肅宗紀)
元和元年詔曰自往者大獄已來掠考多酷鉆鑽之
屬慘苦無極
注云大獄謂楚王英等事也鉆其廉反說文曰鉆
鋷也國語曰中刑用鑽鑿皆謂酷慘其肌膚也
汴渠(顯宗紀)
永平十二年遣將作謁者王吳修汴渠自滎陽至于
千乘海口
注云汴渠即莨蕩渠也汴自滎陽首受河所謂石
門在滎陽山北一里過汴已東積石為隄亦號金
隄成帝陽嘉中所作也
大酺禁羣飲(顯宗紀永平十五年)
令天下大酺五日
注云前書音義曰漢律三人已上無故羣飲罰金
四兩今恩詔横賜得令聚會飲食五日酺布也言
天子布恩於天下
三老(顯宗紀)
詔賜天下男子爵人一級三老孝悌力田人三級
注云前書音義曰男子者謂戶内之長也人賜爵
者有罪得贖貧者得賣與人三老孝悌力田三者
皆鄉官之名三老高帝置孝悌力田高后置所以
勸導鄉里助成風化也文帝詔曰孝悌天下之大
順也力田為生之本也三老衆人之師也其以戶
口率置員
白馬羌(光武紀)
建武十三年廣漢徼外白馬羌豪率種人内屬
注云廣漢今益州雒縣也羌有百五十四種在廣
漢西北者為白馬羌也
三韓(東夷傳七十五)
東夷有三韓一曰馬韓二曰辰韓三曰弁韓馬韓在
西有五十四國其北與樂浪南與倭接辰韓在東十
有二國其北與濊貊接弁韓在辰韓之南亦十有二
國凡七十八國百濟是其一國焉大者萬餘戶小者
數千家各在山海間地方四千餘里
太白(杜篤傳七十)
注云太白天之將軍
初作壽陵(光武紀)
建武二十六年初作壽陵
注云初作陵未有名故號壽陵蓋取久長之義也
漢自文帝以後皆預作陵今循舊制也
徙函谷關(光武紀更始二年)
注云函谷谷名因谷以名關舊在弘農湖城縣西
前書楊僕為樓船將軍有功耻居關外武帝乃徙
於新安故關在今洛州新安縣之東
襃斜(順帝紀)
注云襃斜漢中谷名南谷名襃北谷名斜首尾七
百里
軍假吏山阻用材官(光武紀)
建武七年詔曰今國有衆軍並多精勇宜且罷輕車
騎士材官樓船士及軍假吏
注云漢官儀曰高祖命天下郡國選能引關蹶張
材力武猛者以為輕車騎士材官樓船常以秋後
講肄課試各有員數平地用車騎山阻用材官水
泉用樓船軍假吏謂軍中權置吏也今悉罷之
幘(光武紀更始元年)
注云漢官儀曰幘者古之卑賤不冠者之所服也
方言曰覆髻謂之幘或謂之承露
豪傑英俊(光武紀)(崔駰傳)
注云淮南子曰智過百人謂之豪白虎通云賢過
萬人曰傑
注云文子曰智過萬人謂之英千人謂之俊
司隷(光武紀)
注云前書曰司隷校尉本周官武帝初置持節從
中都官徒千二百人督大姦猾後罷其兵察三輔
三河弘農秩比二千石音義云以掌徒隷而廵察
故曰司隷
榖皮綃頭(周黨傳七十三)(向栩傳七十一)
周黨被徵不得已乃著短布單衣榖皮綃頭待見尚
書
注云以榖樹皮為綃頭也服此尚書以待見也
向栩性卓詭不倫恒讀老子狀如學道又似狂生好
被髮著絳綃頭
注云說文綃生絲也從系肖聲音消案此字當作
幧此消反其字從巾古詩云少年見羅敷脱巾著
幧頭鄭玄注儀禮云如今著幧頭自頂中而前交
額上却繞髻也
内學(方術傳序七十二)
自王莽矯用符命及光武尤信䜟言自是習為内學
尚奇文貴異數不乏於時矣
注云内學謂圖䜟之書也其事祕密故稱内
謁太山請命(許曼傳七十二下)
許峻少嘗篤病三年不愈乃謁太山請命
注云太山主人生死故謂請命也
思遲直士(肅宗紀建初五年)
詔朕思遲直士側席異聞
注云遲猶希望也持二反側席謂不正坐所以待
其賢良也
三屬(肅宗紀元和元年)
詔曰往者妖言大獄所及廣遠一人犯罪禁至三屬
注云三屬即三族也謂父族母族妻族
莩甲(肅宗紀元和二年)
方春生養萬物莩甲
注云莩葉裏白皮也易曰百果甲拆
兩漢博聞卷十一
