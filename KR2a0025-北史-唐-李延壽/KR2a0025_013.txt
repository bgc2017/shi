北史卷十三
唐李延夀撰
列傳第一
后妃上
魏神元皇后竇氏文帝皇后封氏
桓皇后惟氏平文皇后王氏
昭成皇后慕容氏獻明皇后賀氏
道武皇后慕容氏道武宣穆皇后劉氏
明元昭哀皇后姚氏明元密皇后杜氏
太武皇后赫連氏太武敬哀皇后賀氏
景穆恭皇后郁久閭氏
文成文明皇后馮氏文成元皇后李氏
獻文思皇后李氏孝文貞皇后林氏
孝文廢皇后馮氏孝文幽皇后馮氏
孝文昭皇后高氏宣武順皇后于氏
宣武皇后高氏宣武靈皇后胡氏
孝明皇后胡氏孝武皇后高氏
文帝文皇后乙弗氏文帝悼皇后郁久閭氏
廢帝皇后宇文氏恭帝皇后若干氏
孝静皇后高氏
漢因秦制帝之祖母曰太皇太后母曰皇太后妃曰皇
后餘則多稱夫人随世增損非如夫人嬪婦御
妻之數焉魏晉相因時有升降前史言之具矣魏氏王
業之兆雖始於神元然自昭成之前未具言六宫之典
而章平思昭穆惠煬烈八帝妃后無聞道武追尊祖妣
皆從帝諡為皇后始立中宫餘妾或稱夫人多少無限
然皆有品次太武稍增左右昭儀及貴人椒房等後庭
漸已多矣又魏故事將立皇后必令手鑄金人以成者
為吉不則不得立也又太武文成保母劬勞之恩並極
尊崇之義雖事乖典禮而觀過知仁孝文改定内官左
右昭儀位視大夫人視三公三嬪視三卿六嬪
視六卿世婦視中大夫御女視元士後置女職以典内
司視尚書令僕作司大監女侍中三官視二品監女尚
書美人女史女賢人女書史書女小書女五官視三品
中才人供人中使女生才人恭使宫人視四品青衣女
酒女饗女食奚官女奴視五品及齊神武文襄俱未踐
尊極神武嫡妻稱妃其所娉茹茹女稱為茹茹公主文
襄既尚魏朝公主故無别號兩宫自餘姬侍並稱娘而
已文宣後庭雖有夫人嬪御之稱然未具員數孝昭内
職甚少唯楊嬪才貌兼美復是貴家襄城王母桑氏有
德行並蒙恩禮其餘無聞焉河清新令内命婦依古制
有三夫人九嬪二十七世婦八十一御女又準漢制置
昭儀有左右二人比丞相其弘德正德崇德為三夫人
比三公光猷昭訓隆徽為上嬪比三卿宣徽凝暉宣明
順華凝華光訓為下嬪比六卿正華令則修訓曜儀明
淑芳華敬婉昭華光正昭寧貞範弘徽和德弘猷茂光
明信静訓曜德廣訓暉範敬訓芳猷婉華明範豔儀暉
則敬信為二十七世婦比從三品穆光茂德貞懿曜光
貞凝光範令儀内範穆閨婉德明婉豔婉妙範暉章敬
茂静肅瓊章穆華慎儀妙儀明懿崇明麗則婉儀彭媛
修閑修静弘慎艷光漪容徽淑秀儀芳婉貞慎明艷真
穆修範肅容茂儀英淑弘艷正信凝婉英範懷順修媛
良則瑶章訓成潤儀寧訓淑懿柔則穆儀修禮昭慎貞
媛肅閨敬順柔葉昭順敬寧明訓弘儀崇敬修敬承閑
昭容麗儀閑華思柔媛光懷德良媛淑猗茂範良信艷
華徽娥肅儀妙則為八十一御女比正四品武成好内
並具其員自外又置才人采女以為散號後主既立二
后昭儀以下皆倍其數又置左右娥英比左右丞相降
昭儀比二大夫尋又置淑妃一人比相國周氏率由姬
制内職有序文帝創基修袵席以儉約武皇嗣歴節情
欲於矯枉宫闈有貫魚之美戚里無私溺之尤可謂得
君人之體也宣皇外行其志内逞其欲溪壑難滿采擇
無厭恩之所加莫限厮皂榮之所及無隔險詖於是升
蘭殿以正位踐椒庭而齊體者非一人焉階房帷而拖
青紫緣恩倖而擁玉帛非一族焉雖辛癸之荒淫趙李
之傾惑曾未足比其髣髴也人厭苛政弊事實多文帝
之祀忽諸特由於此隋文思革前弊大矯其違唯皇后
當室傍無私寵婦官位號未詳備焉開皇二年著内官
之式略依周禮省減其數嬪三員掌教四德視正三品
世婦九員掌賓客祭祀視正五品女御三十八員掌女
功絲枲視正七品又采漢晉舊儀置六尚六司六典遞
相統攝以掌宫掖之政一曰尚宫掌導引皇后及閨閤
稟賜管司令三人掌圖籍法式糾察宣奏典琮三人掌
琮璽器玩二曰尚儀掌禮儀教學管司樂三人掌音律
之事典贊三人掌導引内外命婦朝見三曰尚服掌服
章寳藏管司飾三人掌簮珥花嚴典櫛三人掌巾櫛膏
沐四曰尚食掌進饍先嘗管司醫三人掌方藥卜筮典
器三人掌罇彝器皿五曰尚寢掌帷帳牀褥管司筵三
人掌鋪設灑掃典執三人掌扇傘燈燭六曰尚工掌營
造百役管司製三人掌衣服裁縫典會三人掌財帛出
入六尚各三員視從九品六司視勲品六典視流外二
品初文獻皇后功參歴試外預朝政内擅宫闈懷嫉妬
之心虚嬪妾之位不設三妃防其上逼自嬪以下置六
十員加又抑損服章降其品秩至文獻崩後始置貴人
三員增嬪至九員世婦二十七員御女八十一員貴人
等關掌宫闈之務六尚以下皆分隸焉煬帝時后妃嬪
御無釐婦職唯端容麗飾陪從宴遊而已帝又參詳典
故自製嘉名著之於令貴妃淑妃德妃是為三夫人品
正第一順儀順容順華修儀修容修華充儀充容充華
是為九嬪品正第二婕妤一十二員品正第三美人才
人一十五員品正第四是為世婦寳林二十員品正第
五御女二十四員品正第六采女三十七員品正第七
是為女御總一百二十以叙於宴寢又有承衣刀人皆
趨侍左右竝無員數視六品以下時又增置女官準尚
書省以六局管二十四司一曰尚宫局管司言掌宣傳
奏啓司簿掌名錄計度司正掌格式推罰司闈掌門閤
管籥二曰尚儀局管司籍掌經史教學紙筆几案司樂
掌音律司賓掌賓客司贊掌禮儀贊相導引三曰尚服
局管司璽掌琮璽符節司衣掌衣服司飾掌湯沐巾櫛
玩弄司仗掌仗衛戎器四曰尚食局管司膳掌膳羞司
醖掌酒醴䤈醢司藥掌醫巫藥劑司饎掌廩餼柴炭五
曰尚寢局管司設掌牀席帷帳鋪設灑掃司輿掌輿輦
傘扇執持羽儀司苑掌園籞種植蔬菜瓜果司燈掌火
燭六曰尚工局管司製掌營造裁縫司寳掌金玉珠璣
錢貨司綵掌繒帛司織掌織染六尚二十二司員各二
人唯司樂司膳員各四人每司又置典及掌以貳其職
六尚十人品從第五司二十八人品從第六典二十八
人品從第七掌二十八人品從第九女史流外量局閑
劇多者十人以下無定員數聫事分職各有司存焉
魏神元皇后竇氏沒鹿回部大人賓之女也賓臨終誡
其二子速侯回題令善事帝及賓卒速侯等欲因帝會
喪為變語泄帝聞之晨起以佩刀殺后馳使告速侯等
言后暴崩速侯等來赴因執殺之
文帝皇后封氏生桓穆二帝早崩桓帝立乃葬焉文成
初穿天泉池獲一石銘稱桓帝葬母氏遠近赴會二十
餘萬有司以聞命藏之太廟次妃蘭氏是生思帝
桓皇后惟氏生三子長曰普根次惠帝次煬帝平文崩
后攝國事時人謂之曰女國后性猛忌平文之崩后所
為也
平文皇后王氏廣寗人也年十三因事入宫得幸於平
文生昭成帝平文崩昭成在襁褓時國有内難將害帝
子后匿帝於袴中呪曰若天祚未終者汝無聲遂良久
不啼得免於難昭成初欲定都於灅源川築城郭起宫
室議不決后聞之曰國自上世遷徙為業今事難之後
基業未固若郭而居一旦宼來難卒遷動乃止烈帝之
崩國祚殆危興復大業后之力也崩葬雲中金陵道武
即位配饗太廟
昭成皇后慕容氏慕容皝之女也初帝納皝妹為妃未
幾而崩皝後請繼好遣大人長孫秩逆后皝送于境上
后至有寵生獻明帝及秦明王后性聰敏多智專夕理
内每事多從初昭成遣衛辰兄悉勿祈還部落也后誡
之曰汝還必深防衛辰辰姦猾終當滅汝悉勿祈死其
子果為衛辰所殺卒如后言建國二十三年崩道武即
位配饗太廟
獻明皇后賀氏東部大人野干女也少以容儀選入東
宫生道武符洛之内侮也后與道武及故臣吏避難北
徙俄而高車來抄掠后乘車避賊而南中路失道乃仰
天曰國家&KR1015;胄豈正爾絶滅也惟神靈扶助遂馳輪正
不傾行百餘里至七箇山南而免難後劉顯使人將害
帝帝姑為顯弟亢埿妻知之密以告后梁眷亦來告難
后乃令帝去之后夜飲顯醉向晨故驚廐中羣馬使起
視馬后泣謂曰吾諸子始皆在此今盡亡失汝等誰殺
之故顯使不急追道武得至賀蘭部羣情未甚歸附后
從弟外朝大人悅舉部随從供奉盡禮顯怒將害后后
奔亢埿家匿神車中三日亢埿舉室請救乃得免會劉
顯部亂始得亡歸後后弟染干忌道武之得人心舉兵
圍逼行宫后出謂染干曰汝等今安所置我而欲殺吾
子也染干慙而去後后少子秦王觚使于燕慕容垂止
之后以觚不反憂念寢疾皇始元年崩祔葬于盛樂金
陵後追加尊諡配饗焉
道武皇后慕容氏寳之季女也中山平入充掖庭得幸
左丞相衛王儀等奏請立皇后帝從儀令后鑄金人成
乃立之封后母孟為漂君後崩
道武宣穆皇后劉氏劉眷女也登國初納為夫人生華
隂公主後生明元后專理内事寵待有加以鑄金人不
成故不登后位魏故事後宫産子將為儲貳其母皆賜
死道武末年后以舊法薨明元即位追尊諡位配饗太
廟自此後宫人為帝母皆正配饗焉
明元昭哀皇后姚氏姚興女西平長公主也明元以后
納之夫人后以鑄金人不成未升尊位然帝寵禮
如后是後猶欲正位后謙不當泰常五年薨帝追恨之
贈皇后璽綬而加諡焉葬雲中金陵
明元密皇后杜氏魏郡鄴人陽平王超之妹也初以良
家子選入太子宫有寵生太武及明元即位拜貴嬪泰
常五年薨諡曰貴嬪葬雲中金陵太武即位追尊號諡
配饗太廟又立廟于鄴刺史四時薦祀以魏郡太后所
生之邑復其調役後甘露降于廟庭文成時相州刺史
高閭表修后廟詔曰婦人外成理無獨祀隂必配陽以
成天地未聞有莘之國立大姒之饗此乃先皇所立一
時之至感非經世之遠制便可罷祀先是太武保母竇
氏初以夫家坐事誅與二女俱入宫操行純備進退以
禮明元命為太武保母性仁慈帝感其恩訓奉養不異
所生及即位尊為皇太后封其弟漏頭為遼東王太后
訓釐内外甚有聲稱性恬素寡欲喜怒不形於色好揚
人之善隠人之過帝征凉州蠕蠕吳提入宼太后命諸
將擊走之真君元年崩詔天下大臨三日太保盧魯元
監護喪事諡曰惠葬崞山從后意也初后嘗登崞山顧
謂左右曰吾母養帝躬敬神而愛人若死而不滅必不
為賤鬼然於先朝本無位次不可違禮以從園陵此山
之上可以終託故葬焉别立后寢廟於崞山建碑頌德
太武皇后赫連氏屈丐女也太武平統萬納后及二妹
俱為貴人後立為皇后文成初崩祔葬金陵
太武敬哀皇后賀氏代人也初為夫人生景穆神䴥元
年薨追贈貴嬪葬雲中金陵後追號尊諡配饗太廟
景穆恭皇后郁久閭氏河東王毗妹也少以才選入東
宫有寵生文成皇帝而薨文成即位追尊號諡葬雲中
金陵配饗太廟又文成乳母常氏本遼西人因事入宫
乳帝有劬勞保護之功文成即位尊為保太后尋尊為
皇太后告於郊廟和平元年崩詔天下大臨三日諡曰
昭葬於廣寗磨筓山俗謂之鳴鷄山太后遺志也依惠
太后故事别立寢廟置守陵二百家樹碑頌德
文成文明皇后馮氏長樂信都人也父朗秦雍二州刺
史西城郡公母樂浪王氏后生於長安有神光之異朗
坐事誅后遂入宫太武左昭儀后之姑也雅有母德撫
養教訓年十四文成踐極以選為貴人後立為皇后文
成崩故事國有大喪三日後御服器物一以燒焚百官
及中宮皆號泣而臨之后悲呌自役火左右救之良久
乃蘇獻文即位尊為皇太后丞相乙渾謀逆獻文年十
二居于諒闇太后密定大策誅渾遂臨朝聽政及孝文
生太后躬親撫養是後罷令不聽政事太后行不正内
寵李奕獻文因事誅之太后不得意遂害帝承明元年
尊曰太皇太后復臨朝聽政后性聰逹自入宫掖粗學
書計及登專極省決萬機孝文詔罷鷹師曹以其地為
太后立報德佛寺太后與孝文遊于方山顧川阜有終
焉之志因謂羣臣曰舜葬蒼梧二妃不從豈必遠祔山
陵然後為貴哉吾百歲後神其安此孝文乃詔有司營
建夀陵於方山又起永固石室將終為清廟焉太和五
年起作八年而成刊石立碑頌太后功德太后以帝富
於春秋乃作勸戒歌三百餘章又作皇誥十八篇文多
不載太后立文宣王廟於長安又立思燕佛圖於龍城
皆刊石立碑太后又制内屬五廟之孫外戚六親緦麻
皆受復除性儉素不好華飾躬御縵繒而已宰人上膳
案裁徑尺羞膳滋味減於故事十分之八太后嘗以體
不安服菴閭子宰人昏而進粥有蝘蜓在焉后舉匕得
之帝時侍側大怒將加極罰太后笑而釋之自太后臨
朝專政孝文雅性孝謹不欲參決事無巨細一稟於太
后太后多智猜忍能行大事殺戮賞罰決之俄頃多有
不關帝者是以威福兼作震動内外故𣏌道德王遇張
祐符承祖等拔自微閹歲中而至王公王叡出入卧内
數年便為宰輔賞賚千萬億計金書鐡劵許以不死之
詔李沖以器能受任亦由見寵幃幄密加錫賚不可勝
數后性嚴明假有寵待亦無所縱左右纖介之愆動加
棰楚多至百餘少亦數十然性不宿憾尋亦待之如初
或因此更加富貴是以人人懷於利欲至死而不思退
太后曾與孝文幸靈泉池宴羣臣及蕃國使人諸方渠
帥各令為其方舞孝文上夀太后忻然作歌帝亦和歌
遂命羣臣各言其志於是和歌者九十人太后外禮人
望元丕游明根等頒賜金帛輿馬每至襃美叡等皆引
丕參之以示無私又自以過失懼人議已小有疑忌便
見誅戮迄后之崩孝文不知所生至如李訢李惠之徒
猜嫌覆滅者十餘家死者數百人率多枉濫天下冤之
十四年崩於太和殿年四十九其日有雄雉集于太華
殿帝酌飲不入口五日毁慕過禮諡曰文明太皇太后
葬于永固陵日中而B虞於鑒玄殿詔曰尊旨從儉不
申罔極之痛稱情允禮仰損儉訓之德進退思惟倍用
崩感又山陵之節亦有成命内則方丈外裁奄坎脱於
孝子之心有所不盡者室中可二丈墳不得過三十步
今以陵萬世所仰復廣為六十步孤負遺旨益以痛絶
其幽房大小棺椁質約不設明器至於素帳縵茵瓷瓦
之物亦皆不置此則遵先志從册令俱奉遺事而有從
有違未逹者或以致怪梓宫之裏玄堂之内聖靈所憑
已一一奉遵仰昭儉德其餘外事有所不從以盡痛慕
之情其宣示遠近著告羣司上明儉誨之美下彰違命
之失及卒哭孝文服衰近臣從服三司以下外臣衰服
者變服就練七品以下盡除即吉設祔祭於太和殿公
卿以下始親公事帝毁瘠絶酒肉不御者三年初帝孝
於太后乃於永固陵東北里餘營夀宫遂有終焉瞻望
之志及遷洛陽乃自表瀍西以為山園之所而方山虚
宫號曰萬年堂云
文成元皇后李氏梁國蒙縣人母頓丘王峻之妹也后
之生也有異於常父方叔恒言此女當大貴及長姿質
美麗太武南征永昌王仁出夀春軍至后宅因得后及
仁鎮長安遇事誅后與其家人送平城宫高祖登白樓
望見美之乃下臺后得幸於齊庫中遂有娠常太后後
問后知之持守庫者亦私書於壁記之别加驗問皆符
同及生獻文拜貴人太安二年太后令依故事令后具
條記在南兄弟及引所結宗兄洪之悉以付託臨訣每
一稱兄弟拊胷慟泣遂薨後諡曰元皇后葬金陵配饗
太廟
獻文思皇后李氏中山安喜人南郡王惠之女也姿德
婉淑年十八以選入東宫獻文即位為夫人生孝文帝
皇興三年薨葬金陵承明元年追崇號諡配饗太廟
孝文貞皇后林氏平原人也父勝位平涼太守叔父金
閭起自閹官獻文初為定州刺史為乙渾所誅及勝兄
弟皆死勝無子有二女入掖庭后容色美麗得幸於孝
文生皇子恂以恂將為儲貳太和七年后依舊制薨帝
仁恕不欲襲前事而禀文明太后意故不果行謚曰貞
皇后葬金陵及恂以罪賜死有司奏追廢后為庶人
孝文廢皇后馮氏太師熙之女也太和十七年孝文既
終喪太尉元丕等表以長秋未建六宫無主請正内位
孝文從之立后為皇后恩遇甚厚孝文後重引后姊昭
儀至洛稍有寵后禮愛漸衰昭儀自以年長且前入宫
掖素見待念輕后而不率妾禮后雖性不妬忌時有愧
恨之色昭儀規為内主譛構百端尋廢后為庶人后貞
謹有德操遂為練行尼後終於瑶光佛寺
孝文幽皇后亦馮熙女母曰常氏夲賤微得幸於熙熙
元妃公主薨後遂主家事生后與北平公夙文明太皇
太后欲家世貴寵乃簡熙二女俱入掖庭時年十四其
一早卒后有姿媚偏見愛幸未幾疾病太后乃遣還家
為尼帝猶留念焉歲餘而太后崩帝服終頗存訪之又
聞后素疹痊除遣閹官䨇三念璽書勞問遂迎赴洛陽
及至寵愛過本初當夕宫人稀復進見拜為左昭儀後
立為皇后帝頻歲南征后遂與中官高菩薩私亂及帝
在汝南不豫后便公然醜恣中常侍雙蒙等為其心腹
是時彭城公主宋王劉昶子婦也年少嫠居北平公馮
夙后之同母弟也后求婚於孝文孝文許之公主志不
願后欲強之婚有日矣公主密與侍婢及僮從十餘人
乘輕車冒霖雨赴懸瓠奉謁孝文自陳本意因言后與
菩薩亂狀帝聞因駭愕未之信而祕匿之此後后漸憂
懼與母常氏求託女巫禱厭孝文疾不起一旦得如文
明太后輔少主稱命者賞報不貲又取三牲宫中祅祠
假言祈福專為左道母常或自詣宫中或遣侍婢與相
報答帝至洛執問菩薩䨇蒙等具得情狀帝以疾卧含
温室夜引后并列菩薩等於戸外后臨入令搜衣中稱
有寸刃便斬后頓首泣謝乃賜坐東楹去御筵二丈餘
孝文令菩薩等陳狀又讓后曰汝有祅術可具言之后
乞屏左右有所密狀孝文勅中常侍悉出唯令長秋卿
白整在側取衛直刀拄之后猶不言孝文乃以綿堅塞
整耳自小語再三呼整無所應乃令后言事隠人莫知
之高祖乃喚彭城北海二王令入坐言昔是汝嫂今便
他人但入勿避又曰此老嫗欲白刃插我肋上可窮問
本末勿有所難又云馮家女不能復相廢逐且使在宫
中空坐有心乃能自死汝等勿謂吾猶有情也帝素至
孝猶以文明太后故未行廢二王出乃賜后辭死訣再
拜稽首涕泣及入宫後帝命中官有問於后后罵曰我
天子婦當面對豈令汝傳也帝怒敕后母常入示與后
狀常撻之百餘乃止帝尋南伐后留京師雖以罪失寵
而夫人嬪妾奉之如法唯令世宗在東宫無朝謁之事
帝疾甚謂彭城王勰曰後宫久乖隂德自絶於天吾死
後可賜自盡别宫葬以后禮庶掩馮門之大過帝崩梓
宫逹魯陽乃行遺詔北海王詳奉宣遺旨長秋卿白整
等入授后藥后走呼不肯引決曰官豈有此也是此諸
王輩殺我耳整等執持強之乃含椒而盡梓宫次洛南
咸陽王禧等知審死相視曰若無遺詔我兄弟亦當作
計去之豈可令失行婦人宰制天下殺我輩也諡曰幽
皇后葬長陵塋内
孝文文昭皇后高氏司徒公肇之妹也父颺母蓋氏凡
四男三女皆生於東裔孝文初乃舉室西歸近龍城鎮
鎮表后德色婉艷及至文明太后親幸北部曹見后竒
之入掖庭時年十三初后幼曾夢在堂内立而日光自
窗中照之灼灼而熱后東西避之光猶斜照不已如是
數夕怪之以白其父颺颺以問遼東人閔宗宗曰此竒
徵也昔有夢月入懷猶生天子況日照之徵此女將被
帝命誕育人君之象也後生宣武及廣平王懷樂安公
主馮昭儀寵盛密有母養帝心后自代如洛陽暴薨於
汲郡之共縣或云昭儀所賊也宣武之為皇太子二日
一朝幽后后拊念慈愛有加孝文出征宣武入朝必久
留后宫親視櫛沐母道隆備其後有司奏請加號諡曰
文昭貴人孝文從之宣武踐阼追尊配饗后先葬在長
陵東南陵制卑局因就起山陵號終寧陵置邑戸五百
家明帝時更上尊號太后以同漢晉之典正姑婦之禮
廟號如舊文昭遷靈櫬於長陵兆内西北六十步初開
終寧陵數丈於梓宫上獲大蛇長丈餘黑色頭有王字
蟄而不動靈櫬既遷還置蛇舊處
宣武順皇后于氏太尉烈弟勁之女也宣武始親政事
烈時為領軍總心膂之任以嬪御未備左右諷諭稱后
有容德帝乃迎入為貴人時年十四甚見寵愛立為皇
后后静默寬容性不妬忌生皇子三歲夭沒其後暴崩
宫禁事祕莫能知悉而世議歸咎夫人葬永泰陵
諡曰順皇后
宣武皇后高氏文昭皇后弟偃之女也宣武納為貴嬪
生皇子早夭又生建德公主後拜為皇后甚見禮重性
妬忌宫人希得進御及明帝即位上尊號曰皇太后尋
為尼居瑶光寺非大節慶不入宫中建德公主始五六
歲靈太后出覲母君時天文有變靈太后欲以當
禍是夜暴崩天下冤之喪還瑶光佛寺殯皆以尼禮初
孝文幽后之寵也欲專其愛後宫接御多見阻遏孝文
時言于近臣稱婦人妬防雖王者亦不能免況士庶乎
宣武高后悍忌嬪御有至帝崩不蒙侍接者由是在洛
二十餘年皇子全育者唯明帝而已
宣武靈皇后胡氏安定臨涇人司徒國珍女也母皇甫
氏産后之日赤光四照京兆山北縣有趙胡者善於卜
相國珍問之胡云賢女有大貴之表方為天地母生勿
過三人知也后姑為尼頗能講宣武初入講禁中積歲
諷左右后有姿行帝聞之乃召入掖庭為充華世婦而
椒庭之中以國舊制相與祈祝皆願生諸王公主不願
生太子唯夫人等言何緣畏一身之死而令皇
家不育冡嫡也明帝在孕同列猶以故事相恐勸為諸
計后固意確然幽夜獨誓但使所懷是男次第當長子
子生身死不辭既誕明帝進為充華嬪先是宣武頻喪
皇子自以年長深加慎護為擇乳保皆取良家宜子者
養於别宫皇后及充華皆莫得而撫視焉及明帝踐阼
尊后為皇太妃後尊為皇太后臨朝聽政猶曰殿下後
改令稱詔羣臣上書曰陛下自稱曰朕太后以明帝沖
幼未堪親祭欲仿夫人與君交獻之義代行祭禮
禮官博議以為不可而太后欲以幃幔自鄣觀三公行
事重問侍中崔光光便據漢和熹鄧后薦祭故事太后
大悅遂攝行初祀太后性聰悟多才藝姑既為尼幼相
依託略得佛經大義親覽萬機手筆斷決幸西林園法
流堂命侍臣射不能者罰之又自射針孔中之大悅賜
左右布帛有差先是太后勅造申訟車時御焉出自雲
龍大司馬門從宫西北入自千秋門以納冤訟又親策
孝秀州郡計吏於朝堂太后與明帝幸華林園宴羣臣
于都亭曲水令王公以下賦七言詩太后詩曰化光造
物含氣貞明帝詩曰恭已無為賴慈英王公以下賜帛
有差太后父薨百寮表請公除太后不許尋幸永寧寺
觀建刹於九級之基僧尼士女赴者數萬人及改葬文
昭高后太后不欲令明帝主事乃自為喪主出至終寧
陵親奠遣事還哭於太極殿至於訖事皆自主焉後幸
嵩高夫人九嬪公主以下從者數百人升于頂中廢
諸淫祀而胡天神不在其例尋幸闕口温水登鷄頭山
自射象牙簮一發中之勅示文武時太后逼幸清河王
懌婬亂肆情為天下所惡領軍元叉長秋卿劉騰等奉
明帝於顯陽殿幽太后於北宫於禁中殺懌其後太后
從子都統僧敬與備身左右張車渠等數十人謀殺义
復奉太后臨朝事不克僧敬坐徙邊車渠等死胡氏多
免黜後明帝朝太后於西林園宴文武侍臣飲至日夕
义乃起至太后前自陳外云太后欲害己及騰太后答
云無此語遂至于極昏太后乃起執明帝手下堂言母
子不聚久今暮共一宿諸大臣送我入太后與帝向東
北小閤左衛將軍奚康生謀殺义不果自劉騰死义又
寬怠太后與明帝及高陽王雍為計解义領軍太后復
臨朝大赦改元自是朝政疎緩威恩不立天下牧守所
在貪惏鄭儼汙亂宫掖勢傾海内李神軌徐紇並見親
侍一二年中位總禁要手握王爵輕重在心宣淫於朝
為四方之所穢文武解體所在亂逆土崩魚爛由於此
矣僧敬又因聚集親族遂涕泣諫曰陛下母儀海内豈
宜輕脫如此后大怒自是不召僧敬内為朋黨防蔽耳目
明帝所親幸者太后多以事害焉有密多道人能胡語
帝置於左右太后慮其傳致消息於城南大
巷中殺之方懸賞募賊又於禁中殺領左右鴻臚少卿
谷會紹逹並帝所親也母子之間嫌隙屢起鄭儼慮禍
乃與太后計因潘嬪生女妄言皇子便大赦為武泰元
年復隂行鴆毒其年二月明帝暴崩乃奉潘嬪女言太
子即位經數日見人心已安始言潘嬪本實生女今宜
更擇嗣君遂立臨洮王子釗為主年始三歲天下愕
然及尒朱榮稱兵度河太后盡召明帝六宫皆令入道
太后亦自落髮榮遣騎拘送太后及幼主於河隂太后
對榮多所陳說榮拂衣而起太后及幼主並沉於河太
后妹君收瘞於雙靈寺武帝時始葬以后禮而追
加諡曰靈
孝明皇后胡氏靈太后從兄冀州刺史盛之女靈太后
欲榮重門族故立為皇后明帝頗有酒德專嬖充華潘
氏后及嬪御並無過寵太后為帝選納抑屈人流時博
陵崔孝芬范陽盧道約隴西李瓉等女俱為世婦諸人
訴訟咸見忿責武泰初后既入道遂居於瑶光寺
孝武皇后高氏齊神武長女也帝見立乃納為后及帝
西幸關中降為彭城王韶妃
文帝文皇后乙弗氏河南洛陽人也其先世為吐谷渾
渠帥居青海號青海王凉州平后之高祖莫瓌擁部落
入附拜定州刺史封西平公自莫瓌後三世尚公主女
乃多為王妃甚見貴重父瑗儀同三司兗州刺史母淮
陽長公主孝文之第四女也后美容儀少言笑年數歲
父母異之指示諸親曰生女何妨也若此者實勝男年
十六文帝納為妃及帝即位以大綂元年册為皇后后
性好節儉蔬食故衣珠玉羅綺絶於服玩又仁恕不為
嫉妬之心帝益重之生男女十二人多早夭唯太子及
武都王戊存焉時新都關中務欲東討蠕蠕宼邊未遑
北伐故帝結婚以撫之於是更納悼后命后遜居别宫
出家為尼悼后猶懷猜忌復徙后居秦州依子秦州刺
史武都王帝雖限大計恩好不忘後密令養髮有追還
之意然事祕禁外無知者六年春蠕蠕舉國度河前驅
已過夏頗有言虜為悼后之故興此役帝曰豈有百萬
之衆為一女子舉也雖然致此物論朕亦何顔以見將
帥邪乃遣中常侍曹寵齎手勅令后自盡后奉勅揮淚
謂寵曰願至尊享千萬歲天下康寧死無恨也因命武
都王前與之決遺語皇太子辭皆悽愴因慟哭久之侍
御咸垂涕失聲莫能仰視召僧設供令侍婢數十人出
家手為落髮事畢乃入室引被自覆而崩年三十一鑿
麥積崖為龕而葬神柩將入有二叢雲先入龕中頃之
一滅一出後號寂陵及文帝山陵畢手書云萬歲後欲
令后配饗公卿乃議追諡曰文皇后祔於太廟廢帝時
合葬於永陵
文帝悼皇后郁久閭氏蠕蠕主阿那瓌之長女也容貌
端嚴夙有成智大綂初蠕蠕屢犯北邊文帝乃與約通
好結婚扶風王孚受使奉迎蠕蠕俗以東為貴后之來
營幕戸席一皆東向車七百乘馬萬疋駞千頭到黑鹽
池魏朝鹵簿文物始至孚奏請正南面后曰我未見魏主
故蠕蠕女也魏仗向南我自東面孚無以辭四年正月
至京師立為皇后時年十四六年后懷孕將産居於瑶
華殿聞上有狗吠聲心甚惡之又見婦人盛飾來至后
所后謂左右此為何人醫巫傍侍悉無見者時以為文
后之靈産訖而崩年十六葬於少陵原十七年合葬永
陵當會横橋北后梓宫先至鹿苑帝輼輬後來將就次
所軌折不進
廢帝皇后宇文氏周文帝女也后初産之日有雲氣滿
室芬氲久之幼有風神好陳列女圖置之左右周文曰
每見此女良慰人意廢帝之為太子納為妃及即位立
為皇后志操明秀帝深重之專寵後宫不置嬪御帝既
廢崩后亦以忠於魏室罹禍
恭帝皇后若干氏司空長樂正公惠之女也有容色恭
帝納之為妃及即位立為皇后後出家為尼在佛寺薨
竟無諡
孝静皇后高氏齊神武之第二女也天平四年詔娉以
為皇后神武前後固辭帝不許興和初詔司徒孫騰司
空襄城王昶等奉詔致禮以后駕迎於晉陽之丞相第
五月立為皇后大赦齊受禪降為中山王妃後降于尚
書左僕射楊遵彦
北史卷十三
北史卷十三考證
后妃傳叙以典内司視尚書令㒒以典内司魏書作
以典内事内司
作司大監女侍中三官視二品官監本訛宫今改從
南本
桓皇后惟氏傳惟魏書作祁
平文皇后王氏傳將害帝子帝魏書作皇
昭成皇后慕容氏傳后性聰敏多智專夕理内專夕
理内魏書作專理内事
獻明皇后賀氏傳中路失道道魏書作轄
道武皇后慕容氏傳帝從儀令后鑄金人成乃立之
儀魏書作羣臣議
明元昭哀皇后姚氏傳明元以后納之后字下魏書
有禮字
文成元皇后李氏傳持守庫者亦私書於壁記之持
魏書作時應改從之
孝文幽皇后傳及至寵愛過本初魏書無本字
帝怒勅后母常入勅監本訛剌今改從魏書
宣武皇后高氏傳文昭皇后弟偃之女也偃監本訛
優今改從魏書
宣武靈皇后胡氏傳賢女有大貴之表方為天地母生
勿過三人知也生字下魏書有天地主三字今脫
去
后姑為尼頗能講宣武初入講禁中頗能講下魏書
有道字今脱去
孝静皇后高氏傳興和初詔司徒孫騰司空襄城王昶
等奉詔致禮昶一本作旭
北史卷十三考證
