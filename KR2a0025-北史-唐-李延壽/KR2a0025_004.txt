北史卷四
唐李延夀撰
魏本紀第四
世宗宣武皇帝諱恪孝文皇帝第二子也母曰高夫人
初夢為日所逐避於牀下日化為龍繞己數匝寤而驚
悸遂有娠太和七年閏四月生帝於平城宫二十一年
正月景申立為皇太子二十三年四月景午孝文帝崩
丁巳太子即皇帝位諒闇委政宰輔五月高麗國遣使
朝貢六月乙卯分遣侍臣廵行州郡問人疾苦考察守
令黜陟幽明襃禮名賢戊辰追尊皇妣曰文昭皇后秋
八月戊申遵遺詔孝文皇帝三夫人已下悉免歸家癸
丑增宫臣位一級冬十月癸未鄧至國王象舒彭来朝
景戌謁長陵丁酉享太廟十一月幽州人王惠定聚衆
反自稱明法皇帝刺史李肅捕斬之是歲州鎮十八水
饑分遣使者開倉振恤
景明元年春正月辛丑朔日有蝕之壬寅謁長陵乙巳
大赦改元丁未齊豫州刺史裴叔業以夀春内屬二月
戊戌復以彭城王勰為司徒齊將胡松李居士軍屯宛
陳伯之水軍逼夀春夏四月景申司徒彭城王勰車騎
將軍王肅大破之己亥皇弟恌薨五月甲寅北鎮饑遣
兼侍中揚播廵撫振恤六月景子以司徒彭城王勰為
大司馬秋七月己亥朔日有蝕之齊將陳伯之宼淮南
八月乙酉彭城王勰破伯之於肥口九月齊州人柳世
明聚衆反冬十月丁夘朔謁長陵庚寅齊兖二州討世
明平之丁亥改授彭城王勰司徒錄尚書事十一月丁
巳陽平王頤薨是歲州鎮十七大饑分遣使者開倉振
恤高麗吐谷渾等國竝遣使朝貢
二年春正月景申朔謁長陵庚戌帝始親政遵遺詔聽
司徒彭城王勰以老歸第進太尉咸陽王禧位太保以
司空北海王詳為大將軍錄尚書事丁巳引見羣臣於
太極前殿告以覽政之意壬戌以太保咸陽王禧領太
尉以大將軍廣陵王羽為司空分遣大使黜陟幽明二
月庚午進宿衞之官位一級甲戌大赦三月乙未朔詔
以比年連有軍旅正調之外皆蠲罷壬戌青齊徐兖四
州大饑人死者萬餘口是月齊雍州刺史蕭衍奉其南
康王寳融為主東赴建鄴夏五月壬子廣陵王羽薨壬
戌大保咸陽王禧謀反賜死六月丁亥考諸州刺史加
以黜陟秋七月癸巳朔日有蝕之乙巳蠕蠕犯塞辛酉
大赦九月丁酉發畿内夫五萬五千人築京師三百二
十坊四旬罷己亥立皇后于氏乙夘免夀春營戸竝隷
揚州冬十一月景申以驃騎大將軍穆亮為司空丁酉
以大將軍北海王詳為太傅領司徒壬寅改築圓丘於
伊水之陽乙夘仍有事焉十二月齊直後張齊殺其主
蕭寳卷以降蕭衍是歲高麗吐谷渾等國竝遣使朝貢
三年春二月戊寅以旱故詔州郡掩骸骨三月齊建安
王寳夤来奔夏四月詔撫軍將軍李崇討魯陽反蠻齊
主蕭寳融遜位於梁閏四月丁巳司空穆亮薨秋七月
丁巳朔日有蝕之八月丁夘以前太傅平陽公元丕為
三老九月丁巳行幸鄴丁夘詔使者弔比干墓戊寅閱
武於鄴南冬十月庚子帝躬御弧矢射遠及一里五十
步羣臣勒銘於射所甲辰車駕還宫十二月壬寅以太
極前殿初成饗羣臣賜布帛有差是歲河州大饑死者
二千餘口西域二十七國竝遣使朝貢
四年春正月乙亥親耕藉田三月己巳皇后先蠶於北
郊四月癸未朔以蕭寳夤為東揚州刺史封丹陽郡公
齊王庚寅南天竺國獻辟支佛牙戊戌為旱故命鞫冤
獄己亥减膳徹懸辛丑㴻雨大洽五月甲戌行梁州事
楊椿大破反氐六月壬午朔封皇弟悦為汝南王秋七
月乙夘三老平陽公元丕薨庚午詔復收鹽池利辛未
以彭城王勰為太師八月勿吉國貢楛矢冬十一月己
未封武興國世子楊紹先為武興王
正始元年春正月景寅大赦改元夏五月丁未朔太傅
北海王詳以罪廢為庶人六月以旱故徹樂减膳癸巳
詔有司脩案舊典祗行六事甲午帝以旱故親薦享於
太廟戊戌詔立周旦夷齊廟於首陽山庚子以旱故公
卿以下引咎責躬又錄京師見囚殊死以下皆減一等
鞭杖之坐悉原之秋七月景子假鎮南將軍李崇大破
諸蠻八月景子假鎮南將軍元英破梁將馬仙琕於義
陽詔洛陽令有大事聽面敷奏乙酉元英攻拔義陽辛
卯英又大破梁軍仍清三關丁酉封英為中山王九月
詔諸州蠲停徭役不得横有徵發蠕蠕犯塞詔左僕射
源懷討之冬十月乙未詔斷羣臣白衣募吏十一月戊
午詔有司依漢魏舊章營繕國學十二月景子以苑牧
公田分賜代遷戸己卯詔羣臣議定律令閏月癸卯朔
行梁州事夏侯道遷據漢中來降乙丑以高陽王雍為
司空是歲高麗遣使来朝貢
二年春正月景子封宕昌世子梁彌博為宕昌王二月
梁州氐蜀反絶漢中運路州刺史邢巒頻大破之夏四
月己未城陽王鸞薨乙丑詔曰中正所銓但為門第吏
部彝倫仍不才舉八坐可審議往代擢賢之體必令才
學竝申資望兼致邢巒遣統軍王足西伐頻破梁諸軍
遂入劎閣秋七月戊子王足擊破梁軍因逼涪城八月
壬寅詔中山王英南討襄沔冬十一月戊辰朔武興王
楊紹先叔父集起謀反詔光禄大夫楊椿討之王足圍
涪城益州諸郡戍降者十二三送編籍者五萬餘戸既
而足引軍退是歲鄧至國遣使朝貢
三年春正月丁卯朔皇子昌生大赦壬申梁秦二州刺
史邢巒連破氐賊剋武興秦州人王智等聚衆自號王
公尋推秦州主簿呂苟兒為主年號建明己卯楊集起
兄弟相率降二月景辰詔求讜言戊午詔右衞將軍元
麗等討呂苟兒三月己巳以戎旅興詔停諸作己卯樂
浪王長命坐殺人賜死庚寅平南將軍曲江縣公陳伯
之自梁城南奔夏四月丁未詔罷鹽池禁五月景寅詔
以時澤未降春稼已旱或有孤老餧疾無人贍救因以
致死暴露溝塹者令洛陽部尉依法棺埋秋七月庚辰
元麗大破秦賊降呂苟兒及其王公三十餘人秦涇二
州平戊子中山王英大破梁徐州刺史王伯敖於隂陵
己丑詔發定冀瀛相并肆六州卒十萬以濟南軍八月
壬寅安東將軍邢巒破梁將桓和於孤山諸將所在剋
捷兖州平壬戌曲赦涇秦岐涼河五州九月癸酉邢巒
大破梁軍於淮南遂攻鍾離冬十一月甲子帝為京兆
王愉清河王懌廣平王懷汝南王悦講孝經於式乾殿
是歲高麗蠕蠕國竝遣使朝貢
四年夏四月戊戌鍾離大水中山王英敗績而還六月
己丑朔詔有司準前式置國子立太學樹小學於四門
秋八月己亥中山王英齊王蕭寳夤坐鍾離敗除名辛
丑敦煌人饑詔開倉振恤九月己未詔以徙正宫極庸
績未酬以司空高陽王雍為太尉尚書令廣陽王嘉為
司空百官悉進位一級庚申夏州長史曹明謀反伏誅
甲子開斜谷舊道景戌司州人饑詔開倉振恤閏月甲
午禁大司馬門不得車馬出入冬十月丁卯皇后于氏
崩自碣石至於劎閣東西七千里置二十二郡尉是歲
西域東夷四十餘國竝遣使朝貢
永平元年春三月戊子皇子昌薨景午以去年旱儉遣
使者所在振恤夏五月辛卯帝以旱故減膳徹懸六月
壬申詔依洛陽舊圖脩聽訟觀秋七月甲午立夫人高
氏為皇后八月壬子朔日有蝕之癸亥冀州刺史京兆
王愉據州反丁卯大赦改元九月景戌復前中山王英
本封戊戌殺太師彭城王勰癸亥假鎮北將軍李平剋
信都冀州平冬十月豫州彭城人白早生殺刺史司馬
悦據城南叛十二月己未尚書邢巒剋懸瓠斬早生禽
梁將齊苟兒等是歲北狄東夷西域十八國竝遣使朝
貢高昌國王麴嘉表求内徙
二年春正月涇州沙門劉慧汪聚衆反詔華州刺史奚
康生討之夏四月己酉武川鎮饑詔開倉振恤甲子詔
緣邊州鎮自今一不聽宼盜境外犯者罪同境内五月
辛丑帝以旱故減膳徹懸禁斷屠殺甲辰幸華林都亭
錄囚徒死罪以下降一等六月辛亥詔曰江海方同車
書宜一諸州軌轍南北不等今可申敕四方遠近無二
秋八月景午朔日有蝕之戊申以鄧至國世子像覽蹄
為其國王九月辛巳封故北海王子顥為北海王壬午
詔定諸門闥名冬十月癸丑以司空廣陽王嘉為司徒
庚午郢州獻七寳牀詔不納冬十一月甲申詔禁屠殺
含孕以為永制己丑帝於式乾殿為諸僧朝臣講維詰
經十二月詔五等諸侯其同姓者出身公正六下侯從
六上伯從六下子正七上男正七下異族出身公從七
上侯從七下伯正八上子正八下男從八上清脩出身
公從八下侯正九上伯正九下子從九上男從九下是
歲西域東夷二十四國竝遣使朝貢
三年春二月壬子秦州沙門劉光秀謀反州郡捕斬之
癸亥秦州隴西羌殺鎮將趙儁反州軍討平之三月景
戌皇子詡生大赦夏四月平陽郡之禽昌襄陵二縣大
疫自正月至此月死者二千七百三十人五月丁亥冀
定二州旱儉詔開倉振恤六月壬寅詔重求遺書於天
下冬十月辛卯中山王英薨景申詔太常立館使京畿
内外疾病之徒咸令居處嚴敕醫署分師救療考其能
否而行賞罸又令有司集諸醫工惟簡精要取三十卷
以班九服十二月辛巳江陽王繼坐事除名甲申詔於
青州立孝文皇帝廟殿中侍御史王敞謀反伏誅是歲
西域東夷北狄十六國竝遣使朝貢
四年春正月丁巳汾州劉龍駒聚衆反詔諫議大夫薛
和討之二月壬午青齊徐兖四州人饑甚遣使振恤三
月壬戌司徒廣陽王嘉薨夏四月梁遣其鎮北將軍張
稷及馬仙琕寇朐山詔徐州刺史盧昶率衆赴之五月
己亥遷代京銅龍置天泉池西景辰詔禁天文學冬十
一月朐山城陷盧昶大敗而還十二月壬戌朔日有蝕
之是歲西域東夷北狄二十九國竝遣使朝貢
延昌元年春正月乙巳以頻年水旱百姓饑敝分遣使
者開倉振恤景辰以尚書令高肇為司徒清河王懌為
司空三月甲午州郡十一大水詔開倉振恤以京師穀
貴出倉粟八十萬石以振恤貧者己未安樂王詮薨夏
四月詔以旱故斷食粟之畜丁夘詔曰遷京嵩縣年將
二紀博士端然虛祿靖言念之有兼愧慨可嚴敕有司
國子學孟冬使成太學四門明年暮春令就戊辰以旱
故詔尚書與羣司鞫理獄訟辛未詔饑人就穀六鎮丁
丑帝以旱故減膳徹懸癸未詔曰肆州地震陷裂死傷
甚多亡者不可復追生病宜加療救可遣太醫折傷醫
并給所須藥就療乙酉大赦改元詔立理訴殿申訟車
以盡冤窮之理五月景午詔天下有粟之家供年之外
悉貸饑人自二月不雨至於是月己未晦日有蝕之六
月壬申澍雨大洽戊寅通河南牝馬之禁庚辰詔出太
倉粟五十萬石以振京師及州郡饑人冬十月乙亥立
皇子詡為皇太子十一月景申詔以東宫建賜天下為
父後者爵一級孝子順孫廉夫節婦旌表門閭量給粟
帛十二月己巳詔守宰為御史彈赦免者及考在中第
皆代之是歲西域東夷十國竝遣使朝貢
二年春正月戊戌帝御申訟車親理冤訟二月景辰朔
拯恤京師貧人甲戌以六鎮大饑開倉振贍己卯進太
尉高陽王雍位太保閏月辛丑以苑牧地賜代遷人無
田者是春人饑死者數萬口夏四月庚子以絹十五萬
疋振河南郡人五月甲寅朔日有蝕之是月夀春大水
遣平東將軍奚康生等步騎數千赴之六月乙酉青州
人饑詔使者開倉振恤甲午曲赦揚州辛亥帝御申訟
車親理冤訟是夏十三郡大水秋八月辛卯詔以水旱
饑儉百姓多䧟罪辜降死以下刑九月景辰以貴族豪
門崇習奢侈詔尚書嚴立限級節其流宕冬十月詔以
恒肆地震人多死傷重丐一年租賦十二月景戌丐洛
陽河隂二縣租賦乙巳詔以恒肆地震人多離災其有
課丁沒盡老幼單立家無受復者各賜廪粟以接来稔
是歲東夷西域十餘國竝遣使朝貢
三年春二月乙未詔曰肆州秀容郡敷城縣雁門郡原
平縣竝自去年四月以来山鳴地震于今不已告譴彰
咎朕甚懼焉可恤瘼寬刑以荅災譴夏四月青州人饑
辛巳開倉振恤乙巳上御申訟車親理冤訟秋八月甲
申帝臨朝堂考百司而加黜陟冬十一月辛亥詔司徒
高肇為大將軍平蜀大都督步騎十五萬西伐益州丁
巳幽州沙門劉僧紹聚衆反自號淨居國明法王州郡
捕斬之十二月庚寅詔立明堂是歲東夷西域八國竝
遣使朝貢
四年春正月甲寅帝不豫丁巳崩于式乾殿時年三十
三二月甲戌朔上尊諡曰宣武皇帝廟號世宗甲午葬
景陵帝幼有大度喜怒不形於色雅性儉素初孝文欲
觀諸子志尚大陳寳物任其所取京兆王愉等皆競取
珍玩帝唯取骨如意而已孝文大竒之及庶人恂失德
孝文謂彭城王勰曰吾固疑此兒有非常志相今果然
矣乃見立為儲貳雅愛經史尤長釋氏之義每至講論
連夜忘疲善風儀美容貎臨朝深嘿端嚴若神有人君
之量矣
肅宗孝明皇帝諱詡宣武皇帝之第二子也母曰胡充
華永平三年三月景戌生於宣光殿之東北有光照於
庭中延昌元年十月乙亥立為皇太子四年正月丁巳
宣武帝崩是夜太子即皇帝位戊午大赦己未徵下西
討東防諸軍庚申詔太保高陽王雍入居西柏堂決庶
政以任城王澄為尚書令百官總己以聽二王二月庚
辰尊皇后高氏為皇太后辛巳司徒高肇至京師以罪
賜死癸未進太保高陽王雍位太傅領太尉以司空清
河王懌為司徒以驃騎大將軍廣平王懷為司空乙亥
尊胡充華為皇太妃三月甲辰朔皇太后出俗為尼徙
御金墉城景辰詔進宮臣位一級乙丑進文武羣官位
一級夏六月沙門法慶聚衆反於冀州殺阜城令自稱
大乘秋八月乙亥領衆于忠矯詔殺左僕射郭祚尚書
裴植免太傅高陽王雍官以王還第景子尊皇太妃為
皇太后戊子帝朝太后於宣光殿大赦己丑進司徒清
河王懌為太傅領太尉以司空廣平王懷為太保領司
徒任城王澄為司空庚寅以車騎大將軍于忠為尚書
令特進崔光為車騎大將軍竝儀同三司壬辰復江陽
王繼本國復濟南王彧先封為臨淮王羣臣奏請皇太
后臨朝稱制九月乙巳皇太后親覽萬機甲寅征西大
將軍元遥破斬法慶傳首京師安定王燮薨冬十二月
辛丑以高陽王雍為太師己酉鎮南將軍崔亮破梁將
趙祖悦軍遂圍硖石丁卯帝皇太后謁景陵是歲東夷
西域北狄十八國竝遣使朝貢
熙平元年春正月戊辰朔大赦改元荆沔都督元志大
破梁軍以吏部尚書李平為行臺節度討硖石諸軍二
月乙巳鎮東將軍蕭寳夤大破梁將於淮北癸亥初聽
秀才對策第中上以上叙之乙丑鎮南崔亮鎮將李平
等剋硖石斬趙祖悦傳首京師盡俘其衆三月戊辰朔
日有蝕之夏四月戊戌以瀛州人饑開倉振恤五月丁
卯朔以炎旱命釐察獄訟權停作役庚午詔放華林野
獸於山澤秋七月庚午重申殺牛禁八月景午詔古帝
諸陵四面各五十步勿聽耕稼九月丁丑淮堰破梁緣
淮城戍村落十餘萬口皆漂入海是歲吐谷渾宕昌鄧
至高昌隂平等國竝遣使朝貢
二年春正月大乘餘賊復相聚攻瀛州刺史宇文福討
平之甲戌大赦庚寅詔遣大使廵行四方問疾苦恤孤
寡黜陟幽明二月丁未封御史中尉元匡為東平王三
月丁亥太保領司徒廣平王懷薨夏四月丁酉詔京尹
所統年高者板賜郡各有差戊申以開府儀同三司胡
國珍為司徒乙卯皇太后幸伊闕石窟寺即日還宫改
封安定王超為北平王五月庚辰重申天文禁犯者以
大辟論秋七月乙亥儀同三司汝南王悦坐殺人免官
以王還第己巳享太廟八月戊戌宴道武以来宗室年
十五以上於顯陽殿申家人禮己亥詔世族子弟年未
十五不聽入仕庚子詔咸陽京兆二王子女還附屬籍
丁未詔太師高陽王雍入居門下參決尚書奏事冬十
月以幽冀滄瀛光五州饑遣使廵撫開倉振恤是歲東
夷西域氐羌等十一國竝遣使朝貢
神龜元年春正月甲子詔以氐酋楊定為隂平王壬申
詔給京畿及諸州老人板郡縣各有差及賜鰥寡孤獨
粟帛庚辰詔以雜役戸或冐入清流所在職人皆令五
人相保無人任保者奪官還役乙酉秦州羌反幽州大
饑死者三千七百九十人詔刺史開倉振恤二月己酉
詔以神龜表瑞大赦改元東益州氐反三月南秦州氐
反夏四月丁酉司徒胡國珍薨甲辰改封江陽王繼為
京兆王六月自正月不雨是月辛卯澍雨乃降秋七月
河州人却鐡怱聚衆反自稱水池王閏月甲辰開恒州
銀山禁八月癸丑朔詔京師見囚殊死以下悉減一等
甲子却鐵怱詣行臺源子恭降九月戊申皇太后高氏
崩於瑶光寺冬十月丁卯以尼禮葬高太后於芒山十
二月辛未詔曰人生有終下歸兆域京邑隐振口盈億
萬貴賤依憑未有定所今制乾脯山以西擬為九原是
歲東夷西域北狄十一國竝遣使朝貢
二年春正月辛巳朔日有蝕之丁亥詔曰皇太后撝挹
自居稱號弗備宜遵舊典稱詔宇内以副黎蒸元元之
望是月改葬文昭皇太后高氏二月乙丑齊郡王祐薨
庚午羽林千餘人焚征西將軍張彝第歐傷彝焼殺其
子均乙亥大赦丁丑詔求直言壬寅詔以旱故命依舊
雩祈察理冤獄掩胔埋骼振窮恤寡三月甲辰澍雨大
洽夏五月戊戌以司空任城王澄為司徒京兆王繼為
司空秋八月乙未御史中尉東平王匡坐事削除官爵
九月庚寅皇太后幸嵩高山癸巳還宫冬十一月癸丑
司徒任城王澄薨庚申大赦詔除淫祀焚諸雜神是歲
吐谷渾宕昌嚈噠等國竝遣使朝貢
正光元年春正月乙亥朔日有蝕之夏四月景辰詔尚
書長孫承業廵撫北蕃觀察風俗五月辛巳以炎旱故
詔八座鞫見囚申枉濫秋七月景子侍中元义中常侍
劉騰奉帝幸前殿矯皇太后詔歸政遜位乃幽皇太后
北宫殺太傅清河王懌總勒禁旅決事殿中辛卯帝加
元服大赦改元内外百官進位一等八月甲寅相州刺
史中山王熙舉兵欲誅騰不果見殺九月壬辰蠕蠕主
阿那瓌来奔戊戌以太師高陽王雍為丞相冬十月乙
卯以儀同三司汝南王悦為太尉十一月己亥封阿那
瓌為朔方郡公蠕蠕王十二月壬子詔送蠕蠕王阿那
瓌歸北辛酉以司空京兆王繼為司徒
二年春正月南秦州氐反二月車駕幸國子學講孝經
三月庚午幸國子學祠孔子以顏回配甲午右衞將軍
奚康生於禁中將殺元叉不果為叉所害以儀同三司
劉騰為司空夏四月庚子進司徒京兆王繼位太保壬
寅以儀同三司崔光為司徒五月丁酉朔日有蝕之秋
七月己丑以旱故詔有司脩案舊典祗行六事八月己
巳蠕蠕後主郁久閭侯匿代来奔懷朔鎮十二月甲戌
詔司徒崔光安豐王延明等議定服章庚辰以東益南
秦州氐反詔河間王琛討之失利是歲烏萇居密波斯
高昌勿吉伏羅高車等國竝遣使朝貢
三年春正月辛亥耕藉田夏四月庚辰以高車國主覆
羅伊匐為鎮西將軍西海郡公高車國王五月壬辰朔
日有蝕之六月己巳以旱故詔分遣有司馳祈岳瀆及
諸山川百神能興雲雨者命理冤獄止土功減膳徹懸
禁止屠殺冬十一月己丑朔日有蝕之乙巳祀圓丘景
午詔班歴大赦十二月癸酉以太保京兆王繼為太傅
司徒崔光為太保是歲波斯不溪龜兹吐谷渾竝遣使
朝貢
四年春二月壬申追封故咸陽王禧為敷城王京兆王
愉為臨洮王清河王懌為范陽王以禮加葬丁丑河間
王琛章武王融竝以貪汚削爵除名己卯蠕蠕主阿那
瓌率衆犯塞遣尚書左丞元孚為北道行臺持節喻之
蠕蠕後主郁久閭侯匿代来朝司空劉騰薨夏四月阿
那瓌執元孚北遁秋八月癸未追復故范陽王懌為河
間王九月丁酉詔太尉汝南王悦入居門下與丞相高
陽王雍參決尚書奏事冬十一月癸未朔日有蝕之景
申趙郡王謐薨丁酉太保崔光薨十二月以太尉汝南
王悦為太保徐州刺史北海王顥坐貪汙削爵除官是
歲宕昌庫莫奚國竝遣使朝貢
五年春正月辛丑祀南郊三月沃野鎮人破六韓拔陵
反聚衆殺鎮將號真王元年夏四月高平酋長胡琛反
自稱高平王攻鎮以應拔陵别將盧祖遷擊破之五月
都督北征諸軍事臨淮王彧攻討敗於五原削除官爵
壬申詔尚書令李崇為大都督率廣陽王淵等北討六
月秦州城人莫折大提據城反自稱秦王殺刺史李彦
大提尋死子念生代立僭稱天子年號天建置立百官
丁酉大赦秋七月戊午復河間王琛臨淮王彧本封是
月涼州幢帥于菩提呼延雄執刺史宋穎據州反念生
遣其兄高陽王天生下隴東寇八月甲午雍州刺史元
志西討大敗於隴東退守岐州景申詔諸州鎮軍元非
犯配者悉免為編戸改鎮為州依舊立稱九月壬申詔
尚書左僕射齊王蕭寳夤為西道行臺大都督復撫軍
北海王顥官爵為都督竝率諸將西討乙亥帝幸明堂
餞寳夤等吐谷渾主伏連籌遣兵討涼州于菩提走追
斬之城人趙天安復推宋潁為刺史冬十月營州城人
劉安定就德興據城反執刺史李仲遵城人王惡兒斬
安定以降德興東走自號燕王十二月詔太傅京兆王
繼為太師大將軍率諸將西討汾州正平平陽胡叛逆
詔復征東將軍章武王融封爵為大都督率衆討之莫
折念生遣兵攻涼州城人趙天安復執刺史以應之是
歲嚈噠契丹地豆干庫莫奚等國竝遣使朝貢
孝昌元年春正月庚申徐州刺史元法僧據城反自稱
宋王年號天啓遣其子景仲歸梁梁遣其將豫章王綜
入守彭城法僧擁其僚屬南入詔臨海王彧尚書李憲
為都督安豐王延明為東道行臺俱討徐州癸亥蕭寳
夤及征西將軍崔延伯大破賊於黑水天生退走入隴
涇岐及隴悉平以太師大將軍京兆王繼為太尉二月
詔追復故樂浪王長命爵以其子忠紹之戊戌大赦三
月甲戌詔五品以上各薦所知夏四月辛卯皇太后復
臨朝攝政引羣臣面陳得失壬辰征西將軍都督崔延
伯大敗扵涇州戰殁六月癸未大赦改元蠕蠕主阿那
瓌大破拔陵是月諸將逼彭城蕭綜夜潛出降梁諸將
奔退衆軍追躡免者十一二秋八月癸酉詔斷遠近貢
獻珍麗違者免官柔玄鎮人杜洛周反扵上谷年號真
王九月乙夘詔减天下諸調之半壬戌詔五品以上各
舉所知辛未曲赦南北秦州冬十月蠕蠕遣使朝貢十
一月辛亥詔父母年八十以上者皆聽居官時四方多
事諸蠻復反十二月山胡劉蠡升反自稱天子
二年春正月庚戌封廣平王懷長子誨為范陽王壬子
以太保汝南王悦領太尉是月五原鮮于修禮反扵定
州年號魯興二月庚申帝及皇太后臨大夏門親覽冤
訟三月庚子追復中山王熙本爵以其子叔仁紹之夏
四月大赦戊申北討都督河間王琛長孫承業失利奔
還詔竝免官爵五月丁未車駕將北討内外戒嚴前給
事黃門侍郎元略自梁還朝封義陽王以丞相高陽王
雍為大司馬六月己巳曲赦齊州絳蜀陳雙熾聚衆反
自號始建王曲赦平陽建興正平三郡詔假鎮西將軍
都督長孫承業討雙熾平之景子改封義陽王略為東
平王戊寅詔復京兆王繼本封江陽王戊子詔曰自運
屬艱棘歴載於茲朕威德不能遐被經略無以及遠何
以苟安黃屋無愧黔黎今便避居正殿蔬飱素服當親
自招募收集忠勇其有直言正諫之士敢決徇義之夫
二十五日悉集華林東門人別引見共論得失秋八月
景子進封廣川縣公元邵為常山王戊子進武城縣公
子攸為長樂王癸巳賊帥元洪業斬鮮于修禮請降為
賊黨葛榮所殺九月辛亥葛榮敗都督廣陽王深章武
王融於博野白牛邏融殁於陣榮自稱天子國號齊年
稱廣安冬十一月戊戌杜洛周攻䧟幽州執刺史王延
年及行臺常景景午税京師田租畝五升借賃公田者
畝一斗閏月税市人出入者各一錢店舍為五等梁將
元樹逼夀春揚州刺史李憲力屈而降初留州縣及長
史司馬戍主副質子扵京師詔頃舊京淪覆中原喪亂
宗室子女屬籍在七廟内為雜戶濫門拘辱者悉聽離
絶是歲疉伏羅庫莫奚國竝遣使朝貢
三年春正月甲戌以司空皇甫度為司徒儀同三司蕭
寳夤為司空辛巳葛榮䧟殷州刺史崔楷固節死之甲
申詔峻鑄錢之制蕭寳夤大敗于涇州北海王顥尋亦
敗走曲赦關西及正平平陽建興戊子以司徒皇甫度
為太尉己丑以四方未平詔内外戒嚴將親征二月丁
酉詔開輸賞格輸粟入瀛定岐雍四州者官斗二百斛
賞一階入二華州者五百石賞一階不拘多少粟畢授
官虜賊據潼關三月甲子詔將西討中外戒嚴虜賊走
復潼關秋七月相州刺史安樂王鑒據州反己丑大赦
八月都督源子邕李神軌裴衍攻鄴丁未斬鑒相州平
九月己未東豫州刺史元慶和以城南叛秦州城人杜
粲殺莫折念生自行州事冬十月戊申曲赦恒農巴西
河北正平平陽邵郡及關西諸州軍甲寅雍州刺史蕭
寳夤據州反自號齊年稱隆緒十一月己丑葛榮攻陷
冀州執刺史元孚逐出居人凍死者十六七十二月戊
申都督源子邕裴衍與榮戰敗於陽平東北竝殁是月
杜粲為駱超所殺超遣使歸罪是歲蠕蠕遣使朝貢
武泰元年春正月乙丑生皇女祕言皇子景寅大赦改
元丁丑雍州人侯終德相率攻蕭寳夤寳夤度渭走雍
州平二月癸丑帝崩於顯陽殿時年十九甲寅皇子即
位大赦皇太后詔曰皇家握歴受圖年將二百祖宗累
聖社稷載安高祖以文思先天世宗以下武繼世大行
在御重以寬仁奉飬率由温明恭順實望穹靈降祐麟
趾衆繁自潘充華有孕椒宫冀誕儲兩而熊羆無兆維
虺遂彰于時直以國步未康假稱統胤欲以底定物情
係仰宸極何圖一旦亐劎莫追皇曾孫故臨洮王寳暉
世子釗體自高祖天表卓異大行平日養愛特深義齊
若子事符當璧允膺大寳即日踐阼可班宣遠邇咸使
知之乙夘幼主即位儀同三司大都督尒朱榮抗表請
入奔赴勒兵而南是月杜洛周為葛榮所并三月甲申
上尊謚曰孝明皇帝乙酉葬於定陵廟號肅宗四月戊
戌尒朱榮濟河庚子皇太后幼主崩
論曰宣武承聖考德業天下想望風化垂拱無為邊儌
稽服而寬以攝下從容不斷太和之風替矣比之漢世
安順宣武之後繼以元成孝明沖齡統業靈后婦人專
制任用非人賞罸乖舛於是釁起宇内禍延邦畿卒於
享國不長抑亦淪胥之始也
北史卷四
北史卷四考證
世宗宣武皇帝紀己亥立皇后干氏干監本訛于今
從魏書改正
秋七月景子假鎮南將軍李崇大破諸蠻八月景子假
鎮南將軍元英破梁將馬仙琕於義陽上景子魏
書作癸丑此必因下文俱係假鎮南將軍而誤也
冬十一月甲申詔禁屠殺含孕以為永制上既書冬
十月矣此冬字衍
戊辰以旱故詔尚書與羣司鞫理獄訟鞫監本訛鞠
今改從南本
肅宗孝明皇帝紀年未十五不聽入仕仕監本訛任
今改從魏書
壬申詔尚書令李崇為大都督李監本訛季今從本
傳改正
壬辰征西將軍都督崔延伯大敗于涇州延監本訛
廷今改從南本
辛未曲赦南北秦州赦監本訛政今改正
戊寅詔復京兆王繼本封江陽王繼監本訛維今改
從南本
是歲疊伏羅庫莫奚國並遣使朝貢庫字下監本脱
莫奚二字今從魏書增入
北史卷四考證
