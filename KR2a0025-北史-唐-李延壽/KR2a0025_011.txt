北史卷十一
唐李延壽撰
隋夲紀上第十一
隋高祖文皇帝姓楊氏諱堅小名那羅延本弘農華隂
人漢太尉震之十四世孫也震八世孫燕北平太守鉉
鉉子元夀魏初為武川鎮司馬因家于神武樹頽焉元
夀生太原太守惠嘏嘏生平原太守烈烈生寧遠將軍
禎禎生皇考忠初禎屬魏末喪亂避地中山結義徒以
討鮮于修禮遂死之周保定中皇考著勲追贈柱國大
將軍少保興城郡公皇考美鬚髯身長七尺八寸狀貌
瓌偉武藝絶倫識量深重有將率之略年十八客遊泰
山會梁兵陷郡國沒江南及北海王元顥入洛乃與俱
歸顥敗尒朱度律召為帳下統軍後從獨孤信屢有軍
功又與信從魏孝武西遷東魏荆州刺史辛纂據穰城
皇考從信討之與都督康洛兒元長生乘城而入彎弓
大呼斬纂以徇城中懾服居半歲以東魏之逼與信俱
歸周文帝召居帳下嘗從周文狩於龍門皇考獨當一
猛獸左挾其腰右拔其舌周文壯之北臺謂猛獸為揜
于因以字之從禽竇泰破沙苑陣封襄武縣公河橋之
役皇考與壯士五人力戰守橋敵人不敢進又與李遠
破黑水稽胡并與怡峯解玉壁圍以功歴雲洛二州刺
史芒山之戰先登䧟陣除大都督及侯景渡江梁氏喪
敗周文將經略乃授皇考都督荆等十五州諸軍事鎮
穰城梁雍州刺史岳陽王蕭詧雖曰稱藩而猶懷貳心
皇考自樊城觀兵漢濱易旗遞進實二千騎詧登樓望
之以為三萬懼而服焉又攻梁隨郡剋之獲其守桓和
所過城戍望風請服進圍安陸梁司州刺史柳仲禮恐
安陸不守馳歸赴援諸將恐仲禮至則安陸難下情急
攻之皇考曰仲禮已在近路吾以竒兵襲之一舉必剋
則安陸不攻自拔諸城可傳檄而定於是選騎二千銜
枚夜進遇仲禮於漴頭禽之悉俘其衆安陸竟陵並降
梁元帝大懼送子方略為質并送載書請魏以石城為
限梁以安陸為界皇考乃旋師進爵陳留郡公位大將
軍十七年梁元帝逼其兄邵陵王綸送質於齊欲來宼
梁元帝密報周文遣皇考討之禽綸數其罪殺之初皇
考禽柳仲禮遇之甚厚仲禮至京反譖皇考言在軍大
取金寳周文以皇考功重不問然皇考悔不殺仲禮故
至此殺綸皇考間歲再舉盡定漢東地甚得新附心魏
恭帝賜姓普六茹氏行同州事及于謹伐江陵皇考為
前軍屯江津遏其走路梁人束刃於象鼻以戰皇考射
之二象反走江陵平周文立蕭詧為梁主令皇考鎮穰
城周孝閔踐祚入為小宗伯及司馬消難請降皇考與
柱國達奚武援之入齊境五百里前後遣三使報消難
皆不反命及去北豫州三十里武疑有變欲還皇考曰
有進死無退生獨以千騎夜趣城下候門開而入乃馳
遣召武時齊鎮城伏敬遠勒甲士三千據東陴舉𤇺嚴
警武憚之不欲保城乃多取財寶以消難先歸皇考以
三千騎殿到洛南皆解鞍而卧齊衆來追至於洛北皇
考謂將士曰但飽食今在死地賊必不敢度水食畢齊
兵陽若度水皇考馳將擊之齊兵不敢逼遂徐引而還
武歎曰逹奚武自言是天下健兒今日服矣進位柱國
大將軍武成元年進封隋國公邑萬戸别食竟陵縣一
千戸收其租賦保定二年為大司空時朝議與突厥伐
齊公卿咸以齊兵強國富斛律明月不易可當兵非十
萬衆不可皇考獨曰萬騎足矣明月豎子亦何能為三
年乃以皇考為元帥大將軍楊纂李穆王傑尒朱敏及
開府元夀田弘慕容近等皆隷焉又令逹奚武帥步騎
三萬自南道進期會晉陽皇考乃留敏據什賁游兵河
上皇考出武川過故宅祭先人饗將士席卷二十餘城
齊人守陘嶺之隘皇考縱竒兵大破之留楊纂屯靈丘
為後拒突厥木杆可汗控地頭可汗步離可汗等以十
萬騎來會
四年正月朔攻晉陽時大雪風寒齊人乃悉其精銳鼓
譟而出突厥引上西山不肯戰衆失色皇考乃率七百
人步戰死者十四五以武後期乃班師齊人亦不敢逼
突厥乃縦兵大掠自晉陽至平城七百餘里人畜無遺
周武帝拜皇考為太傅晉公護以其不附己以為涇州
總管是歲大軍又東伐晉公護出洛陽令皇考出沃野
以應接突厥時軍糧少諸將憂之皇考曰當獲以濟事
耳乃招誘稽胡首領咸令在坐使王傑盛軍容鳴鼓而
出皇考陽怪問之傑曰大冢宰已至洛陽天子聞銀夏
間胡擾動故使傑就攻除之又令突厥使者馳告曰可
汗更入并州留兵馬十萬在長城下故令問公若有稽
胡不服欲來共破之坐者皆懼皇考慰喻遣之於是歸
命饋輸填積屬晉公護先退皇考亦罷兵而還鎮又以
政績稱詔賜錢三十萬布五百匹穀二千斛以疾還京
周武及晉公護屢臨視焉薨贈太保都督同朔等十三
州軍事同州刺史本官如故諡曰桓公開皇元年追尊
為武元皇帝廟號太祖帝武元皇帝之長子也皇妣曰
呂氏以周大統七年六月癸丑夜生帝於馮翊波若寺
有紫氣充庭時有尼來自河東謂皇妣曰此兒所從來
甚異不可於俗間處之乃將帝舍於别館躬自撫養皇
妣抱帝忽見頭上出角徧體起鱗墜帝于地尼自外見
曰已驚我兒致令晚得天下帝龍頷額上有五柱入頂
目光外射有文在手曰王字長上短下沉深嚴重初入
太學雖至親昵不敢狎也年十四京兆尹薛善辟為功
曹十五以皇考勲授散騎常侍車騎大將軍儀同三司
封成紀縣公十六遷驃騎大將軍加開府周文帝見而
歎曰此兒風骨非世間人明帝即位授右小宗伯進封
大興郡公明帝嘗遣善相者來和視帝和詭對曰不過
柱國既而私謂帝曰公當為天下君必大誅殺而後定
周武帝即位遷小宗伯出為隨州刺史進位大將軍後
徵還遇皇妣寢疾三年晝夜不離左右以純孝稱宇文
護執政尤忌帝屢將害焉賴大將軍侯伏侯夀等救護
以免後襲爵隋國公周武既為皇太子聘帝長女為妃
益加禮重齊王憲言於周武曰普六茹堅相貌臣每見
之不覺自失恐非人下請早除之周武曰此止可為將
耳内史王軌驟諫曰皇太子非社稷主普六茹堅有反
相周武不悅曰必天命將若之何帝甚懼深自晦匿後
從周武平齊進柱國又與齊王憲破齊任城王湝於冀
州除定州總管先是州城門久閉不行齊人白文宣時
或請開之文宣不許曰當有聖人啓之及帝至而開之
莫不驚異遷亳州總管周宣帝即位以后父徵拜上柱
國大司馬大象初遷大後丞右司武俄轉大前疑周宣
每廵幸恒委以居守時周宣為刑經聖制其法深刻帝
以法令滋章非興化之道切諫不納帝位望益隆周宣
頗以為忌時周宣四幸女並為皇后争寵相毁周宣每
謂后曰必族滅爾家因召帝命左右曰若色動即殺之
帝容色自若遂免大象二年五月以帝為揚州總管將
發暴足疾而止乙未周宣不悆時静帝幼沖前内史上
大夫鄭譯御正大夫劉昉以帝皇后之父衆望所集遂
矯詔引帝入侍疾因受遺輔政都督内外諸軍事帝恐
周武諸王在藩生變稱趙王招將嫁女於突厥為詞以
徵之己酉周宣崩庚戍静帝詔假黃鉞左大丞相百官
總已而聽焉以正陽宫為丞相府以鄭譯為長史劉昉
為司馬具置竂佐周宣時刑政峻酷者悉更以寬大之
制天下歸心矣六月趙王招陳王純越王逹代王盛滕
王逌並至長安相州總管尉遲迥自以宿將至是不能
平遂舉兵趙魏之士響應旬日間衆至十餘萬宇文胄
以滎州石愻以建州席毗以沛郡毗弟义羅以兗州皆
應迥遣子質於陳以求援帝命上柱國鄖公韋孝寬討
之雍州牧畢王賢及趙陳等五王謀作亂帝執賢斬之
而掩趙王等罪因詔五王劒履上殿入朝不趨以安之
時五王隂謀滋甚帝以酒肴造趙王觀其指趙王伏甲
於卧内帝賴元胄以免於是誅趙越二王八月庚午韋
孝寬破尉遲迥斬之傳首闕下餘黨悉平初迥之亂鄖
州總管司馬消難據州應迥淮南州縣多從之襄州總
管王誼討之消難奔陳荆郢羣蠻乘釁而起命亳州總
管賀若誼討平之先是上柱國王謙為益州總管亦擁
衆巴蜀以匡復為辭帝以東夏山南為事未遑致討謙
遂屯劒口陷始州至是乃命上柱國梁睿討平之傳首
闕下隳劒閣之險以絶好亂之萌焉九月壬子周帝進
帝大丞相十月周帝詔追贈皇曾祖烈為柱國大保都
督十州諸軍事徐州刺史隋國公諡曰康皇祖禎為柱
國都督十三州諸軍事同州刺史隋國公諡曰獻皇考
忠為上柱國太師大冢宰都督十三州諸軍事雍州牧
壬戍誅陳王純周帝進帝大冢宰五府總於天官十一
月辛未誅代王逹滕王逌十二月甲子周帝授帝相國
總百揆去都督内外諸軍事大冡宰之號進爵為王以
隋州之崇業鄖州之安陸城陽温州之宜人應州之平
靖上明順州之淮南士州之永川昌州之廣昌安昌申
州之義陽淮安息州之新蔡建安豫州之汝南臨潁廣
寧初安蔡州之蔡陽郢州之漢東二十郡為隋國劒履
上殿入朝不趨贊拜不名備九錫之禮加璽紱遠游冠
相國印綠綟綬位在諸侯王上隋國置丞相以下一依
舊式帝再讓乃授王爵十郡而已周帝詔進皇祖皇考
爵並為王夫人為王妃
大定元年二月壬子下令曰以前賜姓皆復其舊甲寅
帝受九錫之禮景辰周帝又詔帝冕十有二旒建天子
旌旗出警入蹕乘金根車駕六馬備五時副車置旄頭
雲䍐樂舞八佾設鍾簴宫縣王妃為王后世子為太子
前後三讓乃受俄而下詔依唐虞漢魏故事帝三讓不
許乃遣太傅上柱國杞國公椿奉冊曰咨爾相國隋王
粤若上古之初爰啓清濁降符授聖為天下君事上帝
而理兆庶和百靈而利萬物非以區㝢之富未以宸極
為尊大庭軒轅以前驪連赫胥之日咸以無為無欲不
將不迎遐哉其詳不可聞已厥有載籍遺文可觀聖莫
逾於堯美未過於舜堯得太尉已作運衡之篇舜遇司
空便叙菁華之竭褰裳脱屣二宫設饗百官歸禹若帝
之初斯蓋上則天時不敢不授下祇天命不敢不受湯
代於夏武革於殷干戈揖讓雖復異揆應天順人其道
靡異自漢迄晉有魏至周天歴逐獄訟之歸神鼎随謳
歌之去道高者稱帝祿盡者不王與夫文祖神宗無以
别也周德將盡禍難頻興宗戚姦回咸將竊發顧瞻宫
闕將圖宗社藩維連率逆亂相尋搖蕩三方不合如礪
蛇行鳥攫投足無所王受天明命叡德在躬救頽運之
艱匡墜地之業援大川之溺救燎原之火除羣凶於城
社廓祅氛於遠服至德合於造化神用洽於天壤八極
九野萬方四裔圓首方足莫不樂推往歲長星夜掃經
天晝見八風比夏后之作五緯同漢帝之聚除舊之徵
昭然在上近者赤雀降祉玄龜效靈鍾石變音蛟魚出
穴有新之貺煥焉在下九區歸往百靈協贊人神屬望
我不獨知仰祗皇靈俯順人願敬以帝位禪於爾躬天
祚告窮天祿永終於戲王其允執厥和儀刑典訓升圓
丘而敬蒼昊御皇極而撫黔黎副率土之心恢無疆之
祚可不盛歟遣大宗伯大將軍金城公趙煚奉皇帝璽
紱百官勸進帝乃受焉
開皇元年春二月甲子自相府常服入宫備禮即皇帝
位於臨光殿設壇於南郊遣兼太傅上柱國鄧公竇熾
柴燎告天是日告廟大赦改元京師慶雲見改周官依
漢魏之舊制以相國司馬高熲為尚書左僕射兼納言
相國司錄虞慶則為内史監兼吏部尚書相國内郎李
德林為内史令上開府韋世康為禮部尚書上開府元
暉為都官尚書開府戸部尚書元巖為兵部尚書上儀
同司宗長孫毗為工部尚書上儀同司會楊尚希為度
支尚書雍州牧楊惠為左衛大將軍乙丑追尊皇考為
武元皇帝廟號太祖皇妣呂氏為元明皇后改周氏左
社右廟制為右社左廟遣八使廵省風俗景寅修廟社
立王后獨孤氏為皇后王太子勇為皇太子丁卯以大
將軍趙煚為尚書右僕射以上開府伊婁彦恭為右武
候大將軍己已以五千戸封周帝介國公為隋室賓旌
旗車服禮樂一如其舊上書不為表答表不稱詔周氏
諸王盡降為公辛未以皇弟同安郡公爽為雍州牧乙
亥封皇弟邵國公慧為滕王同安公爽為衛王皇子鴈
門公為晉王俊為秦王秀為越王諒為漢王并州總管
李穆為太師上柱國竇熾為太傅幽州總管于翼為太
尉觀國公田仁恭為太子太師武德郡公柳敏為太子
太保丁丑以晉王廣為并州總管封陳留郡公智積為
蔡王興城郡公静為道王戊寅改東京府為尚書省發
官牛五千頭分賜貧人三月宣仁門槐樹連理衆枝内
附壬午白狼國獻方物丁亥詔犬馬器翫口味不得獻
上戊子㢮山澤禁己丑移盩厔連理樹植于宫庭戊戍
以太子少保蘇威兼納言吏部尚書庚子詔前代品爵
悉依舊定丁未梁蕭巋使其太宰蕭巖來賀夏四月辛
巳大赦戊戍大常散樂並免為編戸禁雜樂百戲辛丑
陳人來聘于周至而上已受禪致之介國是月發稽胡
修築長城二旬而罷五月戊午封䢴國公楊雄為廣平
王永康郡公楊弘為河間王辛未介公薨上舉哀於朝
堂諡曰周静帝六月癸未詔以初受命赤雀降祥推五
德相生為火色其郊及社廟依服冕之儀而朝會之服
旗幟犧牲盡尚赤戎服尚黃秋七月乙卯上始服黃百
竂畢賀八月壬午廢東京官甲午遣樂安公元諧擊吐
谷渾於青海破而降之九月戊申遣使振給戰亡者家
庚午陳將周羅㬋攻陷胡墅蕭摩訶寇江北辛未以越
王秀為益州總管改封蜀王壬申以薛公長孫覽宋安
公元景山並為行軍元帥伐陳仍令尚書左僕射高熲
節度諸軍是月行五銖錢冬十月乙酉百濟王扶餘昌
遣使來賀授昌上開府儀同三司帶方郡公戊子行新
律壬辰行幸岐州十一月乙夘以永富郡公竇榮定為
右武侯大將軍遣兼散騎侍郎鄭撝使於陳己巳有流
星如墜牆光照于地十二月甲申以禮部尚書韋世康
為吏部尚書庚子至自岐州壬寅高麗王高陽遣使朝
貢授陽大將軍遼東郡公太子太保柳敏卒是歲靺鞨
突厥阿波可汗沙鉢略可汗並遣使朝貢
二年春正月庚申陳宣帝殂辛酉置河北道行臺尚書
省於并州以晉王廣為尚書令置河南道行臺尚書省
於洛州以秦王俊為尚書令置西南道行臺尚書省於
益州以蜀王秀為尚書令戊辰陳人遣使請和求歸胡
墅甲戍詔舉賢良二月己丑詔以陳有喪命高熲等班
師庚寅加晉王廣左武衛大將軍秦王俊右武衛大將
軍庚子京師雨土三月初命入宫殿門通籍戊申開渠
引杜陽水於三畤原夏四月丁丑以寧州刺史竇榮定
為左武候大將軍庚寅大將軍韓僧夀破突厥於鷄頭
山上柱國李充破突厥於河北山五月戊申以上開府
長孫平為度支尚書己酉以旱故上親省囚徒其日大
雨己未高寳寧宼平州突厥入長城庚申以豫州刺史
皇甫績為都官尚書甲子改傳國璽曰受命璽丁卯制
人年六十以上免課六月壬午以太府卿蘇孝慈為兵
部尚書甲申使使弔於陳乙酉上柱國李充破突厥于
馬邑景申詔曰朕祗奉上玄君臨萬國屬生靈之弊處
前代之宫以為作之者勞居之者逸改創之事心未遑
也而王公大臣陳謀獻策咸云羲農以降至于姬劉有
當世而屢遷無革命而不徙曹馬之後時見因循乃末
世之宴安非往聖之宏義此城從漢彫殘日久屢為戰
場舊經喪亂今之宫室近代權宜又非謀筮從龜瞻星
揆日不足建皇王之邑合大衆所聚論變通之數具幽
顯之情同心固請詞情深切然則京師百官之府四海
歸向非朕一人之所獨有苟利於物其可違乎且殷之
五遷恐人盡怨是則以吉凶之土制長短之命謀新去
故如農望秋雖則劬勞其究安宅今區寓寧一隂陽順
序安安以遷勿懷胥怨龍首山川原秀麗卉物滋阜卜
食相土宜建都邑定鼎之基永固無窮之業在斯公私
府宅規模遠近營構資須随事修葺仍詔左僕射高熲
將作大匠劉龍鉅鹿郡公賀婁子幹太府少卿高龍义
等創造新都秋七月癸巳詔新置都處墳墓令悉遷葬
設祭仍給人功無主者命官為殯葬甲午行新令冬十
月以撤毁故徙居東宫給内外官人祿癸酉皇太子勇
屯兵咸陽以備胡虜庚寅上疾愈享百竂於觀德殿賜
錢帛皆任自取盡力以出辛夘以營新都副監賀婁子
幹為工部尚書十一月景午初命為方陣戰法及制軍
營圖樣下諸軍府以擬征突厥十二月辛未上講武于
後園甲戌上柱國竇毅卒景子名新都曰大興城乙酉
遣彭城公虞慶則屯弘化以備胡突厥宼周槃行軍總
管逹奚長儒為虜所敗景戌賜國子生經明者束帛丁
亥親錄囚徒是歲高麗百濟並遣使朝貢
三年春正月庚子將遷新都大赦禁大刀長矟始令人
以二十一成丁歲役功不過二十日不役者收庸廢遠
近酒坊罷鹽井禁二月己巳朔日有蝕之癸酉陳人來
聘突厥犯邊癸未以左武衛大將軍李禮成為右武衛
大將軍三月丁未上柱國鮮虞縣公謝慶恩卒景辰以
雨故常服入新都京師承明里醴泉出丁巳詔購遺書
於天下癸亥城榆關夏四月己巳衛王爽大破突厥於
白道山停築原陽雲内紫河等鎮而還上柱國建平郡
公于義卒庚午吐谷渾宼臨洮洮州刺史皮子信死之
壬申以尚書右僕射趙兼内史令丁丑以滕王瓚為
雍州牧庚辰行軍總管隂夀大破高寶寧于黃龍甲申
以旱故上親祀雨師景戌詔天下勸學行禮己丑陳郢
州城主張子譏遣使請降上以和好不納辛夘遣兼散
騎常侍薛舒聘於陳癸巳上親雩五月癸夘大尉任城
公于翼薨行軍總管李晃破突厥於摩那渡口乙巳梁
太子蕭琮來賀遷都辛酉親祀方澤壬戌行軍元帥竇
榮定破突厥及吐谷渾於凉州赦黃龍死罪以下六月
庚午封衛王爽子集為遂安郡王戊寅突厥遣使求和
庚辰行軍總管梁遠破吐谷渾於爾汗山斬其名王秋
七月壬戌詔曰往者山東河表經此妖亂孤城遠守多
不自全濟隂太守杜猷身陷賊徒命懸宼手郡省事范
臺玫傾産營護免其戮辱眷言誠節實有可嘉宜超恒
賞用明沮勸臺玫可大都督假湘州刺史丁夘日有蝕
之八月壬午遣尚書右僕射高熲出寧州道吏部尚書
虞慶則出原州道並為行軍元帥以擊胡戊子親祀太
社九月壬子幸城東觀穀稼癸丑大赦冬十月甲戌廢
河南道行臺省十一月發使廵省風俗庚辰陳人來聘
陳主知帝貌異世人使副使袁彦圖像而去甲午罷天
下諸郡十二月乙夘遣兼散騎常侍唐令則使於陳戊
午以刑部尚書蘇威為戶部尚書是歲高麗突厥靺鞨
並遣使朝貢
四年春正月甲子朔日有蝕之祀太廟辛未祀南郊壬
申梁主蕭巋來朝甲戊大射於北苑十日而罷壬午齊
州水辛卯渝州獲獸似麋一角同蹄壬辰班新歴二月
乙巳上餞梁主于覇上庚戌行幸隴州突厥可汗阿史
那玷厥率其屬來降夏四月己亥勑總管刺史父母及
子年十五以上不得將之官庚子以吏部尚書虞慶則
為尚書右僕射瀛州刺史楊尚希為兵部尚書毛州刺
史劉仁恩為刑部尚書五月癸酉契丹主莫賀弗遣使
請降拜大將軍六月庚子降囚徒壬子開通濟渠自渭
逹河以通運漕甲寅制官人非戰功不授上柱國以下
戎官以雍同華岐宜五州旱命無出今年租調戊午秦
王俊來朝秋七月景寅陳人來聘八月甲午遣十使廵
省天下戊戌衞王爽來朝壬寅上柱國太傅鄧公竇熾
薨乙夘陳將夏侯苖請降上以通和不納九月己巳上
親錄囚徒庚午契丹内附甲戌以關中饑行幸洛陽冬
十一月壬戍遣兼散騎常侍薛道衡使於陳甲戌改周
十二月為臘蜡是歲靺鞨及女國並遣使朝貢
五年春正月戊辰詔行新禮壬申詔罷江陵總管其後
梁主請依舊許之三月戊午以尚書左僕射高熲為左
領軍大將軍以上柱國宇文忻為右領軍大將軍夏四
月甲午契丹遣使朝貢壬寅上柱國王誼謀反誅乙卯
詔徵山東大儒馬榮伯等戊申車駕至自洛陽五月甲
申初置義倉梁主蕭巋殂遣上大將軍元契使于突厥
阿波可汗秋七月庚申陳人來聘壬午突厥沙鉢略可
汗上表稱臣八月甲辰河南諸州水遣戸部尚書蘇威
振給之戊申有流星數百四散而下九月乙丑改鮑陂
曰杜陂霸水曰滋水景子遣兼散騎常侍李若使於陳
冬十一月丁夘晉王廣來朝十二月丁未降囚徒
六年春正月甲子党項羌内附庚午班歴於突厥壬申
使戸部尚書蘇威廵省山東二月乙酉山南荆浙七州
水遣前工部尚書長孫毗振恤之景戍制刺史上佐每
歲暮更入朝上考課丁亥發丁男十一萬修築長城二
旬而罷庚子大赦三月己未洛陽男子高德上書請帝
為太上皇傳位皇太子帝曰朕承天命撫育蒼生日旰
孜孜猶恐不逮豈學近代帝王事不師古傳位於子自
求逸樂哉癸亥突厥沙鉢略可汗遣使朝貢夏四月己
亥陳人來聘秋七月辛亥河南諸州水乙丑京師雨毛
如馬尾長者二尺餘短者有六七寸八月辛夘關内七
州旱蠲其賦税遣散騎常侍裴世豪使于陳戊申上柱
國太師申公李穆薨閏月丁夘皇太子鎮洛陽辛未晉
王廣秦王俊並來朝景子上柱國郕公梁士彦上柱國
𣏌公宇文忻柱國舒公劉昉謀反伏誅上柱國許公宇
文善有罪除名九月辛巳帝素服御射殿詔百寮射梁
士彦三家資物景戍上柱國宋安公元景山卒辛丑詔
振恤大象以來死事之家冬十月己酉以河北道行臺
尚書令幷州總管晉王廣為雍州牧餘官如故以兵部
尚書楊尚希為禮部尚書癸丑置山南道行臺尚書省
於襄州以秦王俊為尚書令
七年春正月癸巳祀太廟乙未制諸州歲貢三人二月
丁巳祀朝日於東郊己巳陳人來聘壬申幸醴泉宫是
月發丁男十萬修築長城二旬而罷夏四月庚戌於揚
州開山陽瀆以通運漕突厥沙鉢略可汗卒癸亥頒青
龍符於東方總管刺史西方以白虎南方以朱雀北方
以玄武甲戌遣兼散騎常侍楊周使于陳以戸部尚書
蘇威為吏部尚書五月乙亥朔日有蝕之己夘隕石於
武安滏陽間十餘里秋七月己丑衛王爽薨八月庚申
梁主蕭琮來朝九月乙酉梁安平王蕭巖掠於其國以
奔陳辛夘廢梁國曲赦江陵以梁主蕭琮為柱國封莒
國公冬十月庚申行幸同州以先帝所居故曲降囚徒
癸亥幸蒲州景寅宴父老上極歡曰此間人物衣服鮮
麗容止閑雅良由仕宦之鄉陶染成俗也十一月甲午
幸馮翊祭故社父老對詔失旨上大怒免其縣官而去
戊戌車駕至自馮翊
八年春正月乙亥陳人來聘二月辛酉陳人宼硤州三
月辛未上柱國隴西公李詢卒甲戌遣兼散騎常侍程
尚賢使于陳戊寅詔大舉伐陳秋八月丁未河北諸州
饑遣吏部尚書蘇威振恤之九月癸巳嘉州言龍見冬
十月己未置淮南行臺省於夀春以晉王廣為尚書令
辛酉陳人來聘拘留不遣甲子有星孛於牽牛享太廟
授律令晉王廣秦王俊清河公楊素並為行軍元帥以
伐陳於是晉王出六合秦王出襄陽清河公楊素出信
州荆州刺史劉仁恩出江陵宜陽公王世積出蘄春新
義公韓擒出廬江襄邑公賀若弼出吳州落叢公燕榮
出東海合總管九十兵五十一萬八千皆受晉王節度
東接滄海西拒巴蜀旌旃舟檝横亘數千里仍曲赦陳
國十一月丁夘車駕餞師詔購陳叔寳位上柱國萬戸
公乙亥行幸定城陳師誓衆景子幸河東十二月車駕
至自河東
九年春正月癸酉以尚書左僕射虞慶則為右衞大將
軍景子賀若弼敗陳師於蔣山獲其將蕭摩訶韓擒進
師入建鄴獲陳主叔寳陳國平合州四十郡一百縣四
百戸五十萬口二百萬癸巳遣使持節廵撫之二月乙
未廢淮南尚書省景申制五百家為鄉正一人百家為
里長一人夏四月己亥幸驪山親勞旋師乙巳三軍凱
入獻俘於太廟以晉王廣為太尉庚戌帝御廣陽門宴
將士頒賜各有差辛亥大赦以陳都官尚書孔範散騎
常侍王瑳王儀御史中丞沈觀等邪佞於其主以致亡
滅皆投之邊裔陳人普給復十年軍人畢世免傜役擢
陳之文武衆才而用之宫奴數千可歸者歸之其餘盡
以分賜將士及王公貴臣其資物皆於五垜賜王公以
下大射毁所得秦漢三大鍾越二大鼓又設亡陳女樂
謂公卿等曰此聲似啼朕聞之甚不喜故與公等一聽
亡國之音俱為永鑒焉辛酉以吏部侍郎宇文㢸為刑
部尚書宗正卿楊异為工部尚書壬戌詔曰今率土大
同含生遂性兵可立威不可不戢刑可助化不可專行
禁衛九重之餘鎮守四方之外戎旅軍器皆宜停罷武
力之子俱可學文人間甲杖悉皆除毁閏月丁丑頒木
魚符於總管刺史雌一雄三己夘以吏部尚書蘇威為
尚書右僕射六月乙丑以荆州總管楊素為納言丁夘
以吏部侍郎盧愷為禮部尚書時羣臣咸請封禪詔不
許曰豈可命一將軍除一小國以薄德而封名山用虚
言而干上帝邪八月壬戌以廣平王雄為司空冬十一
月壬辰考使定州刺史豆盧通等上表請封禪上不許
庚子以右衛大將軍虞慶則為右武候大將軍右領軍
將軍李安為右領軍大將軍甲寅降囚徒十二月甲子
詔太常卿牛弘通直散騎常侍許善心祕書丞姚察通
直郎虞世基等議定樂
十年春正月乙未以皇孫昭為河南王楷為華陽王二
月庚申行幸并州夏五月乙未詔曰魏末喪亂㝢縣瓜
分役軍歲動未遑休息兵士軍人權置坊府南征北伐
居處無定家無完堵地罕苞桑恒為流寓之人竟無鄉
里之號朕甚愍之凡是軍人可悉屬州縣墾田藉帳一
同編戸軍府統領宜依舊式罷山東河南及北方緣邊
之地新置軍府六月辛酉制人年五十免役折庸秋七
月癸夘以納言楊素為内史令庚戌上親錄囚徒辛亥
高麗遼東郡公高陽卒八月壬申遣柱國韋洸上開府
王景並持節廵撫嶺南百越皆服九月丁酉至自并州
冬十月甲子頒木魚符於京官五品以上十一月辛夘
幸國學頒賜各有差辛丑祀南郊是月婺州人汪文進
會稽人高智慧蘇州人沈玄懀皆舉兵反自稱天子樂
安蔡道人饒州吳世華永嘉沈孝徹泉州王國慶餘杭
楊寳英交阯李春等皆自稱大都督詔内史令楊素討
平之是歲吐谷渾契丹並遣使朝貢
十一年春正月丁酉以平陳所得古器多為禍變悉命
毁之景午皇太子妃元氏薨上舉哀於東宫文思殿二
月戊午以大將軍蘇孝慈為工部尚書景子以臨潁令
劉曠政績尤異擢為莒州刺史辛巳晦日有蝕之夏五
月乙巳以右衛將軍元旻為左衛大將軍秋八月壬申
滕王瓉薨乙亥上柱國沛國公鄭譯卒是歲高麗靺鞨
並遣使朝貢突厥獻七寳盌
十二年春二月己巳以蜀王秀為内史令兼右領軍大
將軍以漢王諒為雍州牧右衛大將軍秋七月乙巳尚
書右僕射邳公蘇威禮部尚書容城侯盧愷並坐事除
名壬申晦日有蝕之八月甲戍制天下死罪諸州不得
便决皆令大理覆之癸巳制宿衞者不得輙離所守丁
酉上柱國楚公豆盧勩卒戊戍上親錄囚徒冬十月丁
丑以遂安王集為衞王壬午祀太廟至太祖神主前帝
流涕嗚咽不自勝十一月辛亥祀南郊己未上柱國新
義公韓擒卒甲子百寮大射於武德殿十二月乙酉以
内史令楊素為尚書右僕射是歲突厥吐谷渾靺鞨並
遣使朝貢
十三年春正月乙巳上柱國郇公韓建業卒壬子祀感
帝己未以信州總管韋世康為吏部尚書壬戍行幸岐
州二月景子詔營仁夀宫丁亥至自岐州己夘立皇孫
暕為豫章王戊子晉州刺史南陽郡公賈悉逹隰州總
管撫寧郡公韓延等以賄伏誅己丑制坐事去官者配
防一年丁酉制私家不得隐蔵緯候圖讖夏五月癸亥
詔禁人間撰集國史臧否人物秋七月戊辰晦日有蝕
之九月景辰降囚徒庚申封邵公楊綸為滕王冬十一
月乙夘上柱國華隂公梁彦光卒是歲契丹霫室韋靺
鞨並遣使朝貢
十四年夏四月乙丑詔曰比命有司總令研究正樂雅
聲詳定已訖宜即施用見行者停人間音樂流僻日久
棄其舊體競造繁聲流宕不歸遂以成俗宜加禁約務
存其本五月辛酉京師地震關内諸州旱六月丁夘詔
省府州縣皆給廨田不得興生與人争利秋七月乙未
以邳公蘇威為納言八月辛未關中大旱人饑行幸洛
陽幷命百姓山東就食冬閏十月甲寅詔曰梁齊陳往
皆創業一方綿歴年代既宗祀廢絶祭奠無主興言矜
念良以愴然莒國公蕭琮及高仁英陳叔寳等宜令以
時世脩祭祀所須器物有司給之乙夘制外官九品以
上父母及子年十五不得從之官十一月壬戍制州縣
佐史三年一代不得重任癸未有星孛于角亢十二月
乙未東廵狩
十五年春正月壬戍車駕次齊州親問疾苦景寅旅王
符山庚午以歲旱祀太山以謝愆咎大赦二月景辰禁
私家畜兵器關中緣邊不在其例禁河以東無得乘馬
丁巳上柱國蔣公梁睿卒三月己未車駕至自東廵望
祭五嶽海瀆丁亥幸仁夀宫夏四月己丑朔大赦甲辰
以趙州刺史楊逹為工部尚書五月丁亥制京官五品
以上佩銅魚符六月戊子詔鑿砥柱庚寅相州刺史豆
盧通貢綾文布命焚之于朝堂辛丑詔名山未在祀典
者悉命祀之秋七月甲戍遣邳公蘇威廵省江南戊寅
至自仁夀宫辛巳制九品以上官以理去官者並聽執
笏冬十二月戊子勑盗邊糧一升以上皆斬籍没其家
己丑詔文武官以四考更代是歲吐谷渾林邑等國並
遣使朝貢
十六年春二月丁亥封皇孫裕為平原王筠為安成王
嶷為安平王恪為襄城王該為高陽王韶為建安王煚
為潁川王夏六月甲午制工商不得進仕幷州大蝗辛
丑詔九品以上妻五品以上妾夫亡不得改嫁秋八月
庚戌詔决死罪者三奏而後行刑冬十月己丑幸長春
宫十一月壬子至自長春宫
十七年春二月癸未太平公史萬歲伐西寧剋之庚寅
行幸仁夀宫庚子上柱國王世積討桂州賊李光仕平
之三月景辰詔諸司屬官有犯聽於律令外斟酌決杖
辛酉上親錄囚徒癸亥上柱國彭城公劉昶以罪伏誅
庚午遣御史柳彧皇甫誕廵省河南北夏四月戊寅頒
新歴五月庚申宴百寮於玉女泉班賜各有差己巳蜀
王秀來朝閏月己夘羣鹿入殿門馴擾侍衛之内秋七
月丁丑桂州人李世賢反遣右武候大將軍虞慶則討
平之丁亥幷州總管秦王俊坐事免以王就第九月甲
申車駕至自仁夀宫庚寅上謂侍臣曰朝廷設樂本以
迎神齋祭之日觸目多感當此之際何可為心在路奏
樂禮為未允公卿宜更詳之冬十月丁未頒銅武符於
驃騎車騎府戊申道王静薨庚午詔曰五帝異樂三王
殊禮皆随事而有損益因情而立節文仰惟祭享宗廟
瞻敬如在罔極之感情深兹日而禮畢升路鼓吹發音
還入宫門金石振響斯則哀樂同日心事相違情所不
安理寔未允宜改兹往式用弘禮教自今享廟日不須
備鼓吹殿庭勿設樂縣辛未京下大索十二月壬子上
柱國右武候大將軍魯公虞慶則以罪伏誅是歲高麗
突厥並遣使朝貢
十八年春正月辛丑詔曰吳越之人往承弊俗所在之
處私造大船因相聚結致有侵害江南諸州人間有船
長三丈以上悉括入官二月甲辰幸仁夀宫乙巳以漢
王諒為行軍元帥水陸三十萬伐高麗夏五月辛亥詔
畜猫鬼蠱毒厭魅野道之家投于四裔六月景寅詔黜
高麗王高元官爵秋八月景子詔京官五品以上總管
刺史舉志行修謹清平幹濟之士九月己丑漢王諒師
遇疾疫而旋死者十二三庚寅勑舍客無公騐者坐及
刺史縣令辛夘車駕至自仁夀宫冬十一月甲戌帝親
錄囚徒癸未祀南郊十二月庚子上柱國夏州總管東
萊公王景以罪伏誅是歲自京師至仁夀宫置行宫十
所𣏌宋陳亳曹戴潁等州水詔並免庸調
十九年春正月癸酉大赦戊寅大射于武德殿二月己
亥晉王廣來朝甲寅幸仁夀宫夏四月丁酉突厥利可
汗内附逹頭可汗犯塞行軍總管史萬歲擊破之六月
丁酉以豫章王暕為内史令秋八月癸夘上柱國尚書
左僕射齊公高熲坐事免辛亥上柱國皖城公張威卒
甲寅上柱國城陽公李徹卒九月乙丑以太常卿牛弘
為吏部尚書冬十月甲午以突厥利可汗為啓人可汗
築大利城處其部落十一月有司言元年已來日漸長
十二月乙未突厥都藍可汗為部下所殺國大亂星隕
於勃海
二十年春正月辛酉朔突厥高麗契丹並遣使朝貢二
月丁丑無雲而雷三月辛夘熙州人李英林反遣行軍
總管張衡討之夏四月壬戌突厥犯塞以晉王廣為行
軍元帥擊破之乙亥天有聲如寫水自南而北六月丁
丑秦王俊薨秋九月丁未車駕至自仁夀宫冬十月乙
丑廢皇太子勇及其諸子並為庶人殺柱國太平公史
萬歲己巳殺左衛大將軍五原公元旻十一月戊子以
晉王廣為皇太子天下地震京城大風雪十二月戊午
詔東宫官屬於皇太子不得稱臣辛巳詔毁壞偷盗佛
及天尊像嶽鎮海瀆神形者以不道論沙門壞佛像道
士壞天尊像以惡逆論
仁夀元年春正月乙酉朔大赦改元以尚書右僕射楊
素為左僕射以納言蘇威為右僕射丁酉徙河南王昭
為晉王突厥宼恒安遣柱國韓洪擊之敗焉以晉王昭
為内史令辛丑詔曰投生殉節自古稱難殞身王事禮
加二等而世俗之徒不逹大義致命戎旅不入兆域興
言念此每深愍歎且入廟祭祀並不廢闕何止墳塋獨
在其外自今戰亡之徒宜入墓域二月乙夘朔日有蝕
之夏五月己丑突厥男女九萬餘口來降壬辰驟雨震
雷大風拔木宜君湫水移於始平六月乙夘遣十六使
廵省風俗乙丑廢太學及州縣學唯留國子一學取正
三品以上子七十二人充生頒舍利於諸州秋七月戊
戍改國子為太學十一月己丑祀南郊十二月楊素擊
突厥大破之
二年春三月己亥幸仁夀宫夏四月庚戌岐雍二州地
震秋七月景戌詔内外官各舉所知八月己巳皇后獨
孤氏崩九月景戍車駕至自仁夀宫壬辰河南北諸州
大水遣工部尚書楊達振恤之乙未上柱國袁州總管
金水公周搖卒隴西地震冬十月壬子曲赦益州管内
癸丑以工部尚書楊達為納言閏月甲申詔尚書左僕
射楊素與諸術者刊定隂陽舛謬己丑詔楊素右僕射
蘇威吏部尚書牛弘内史侍郎薛道衡祕書丞許善心
内史舍人虞世基著作郎王劭等修定五禮壬寅葬獻
皇后於太陵十二月癸巳益州總管蜀王秀有罪廢為
庶人交州人李佛子舉兵反遣行軍總管劉方討平之
三年春二月戊子以大將軍蔡陽郡公姚辨為左武候
大將軍夏五月癸夘詔曰六月十三日是朕生日其日
令海内為武元皇帝元明皇后斷屠六月甲午詔曰禮
云親以朞斷蓋以四時之變易萬物之更始故聖人象
之其有三年加隆爾也但家無二尊母為厭降是以父
在喪母還服于朞者服之正也豈容朞内而更小祥然
三年之喪而有小祥者禮云朞祭禮也朞而除喪道也
以是之故雖未再朞而天地一變不可不祭不可不除
故有練焉以存喪祭之本然朞喪有練於理未安雖云
十一月而練乃無所法象非朞非時豈可除祭而儒者
徒擬三年之喪立練禫之節可謂苟存其變而失其本
欲漸於奪乃薄於喪致使子則冠練去絰黃裏縓緣絰
則布葛在躬麤服未改豈非絰衰尚存子情已奪親疎
失倫輕重顛倒乃不順人情豈聖人之意也故非先聖
之禮廢於人邪三年之喪尚有不行之者至於祥練之
節安能不墜者乎禮云父母之喪無貴賤一也而大夫
士之喪父母乃貴賤異服然則禮壞樂崩由來漸矣所
以晏平仲之斬麤縗其老謂之非禮滕文公之服三年
其臣咸所不欲蓋由王道既衰諸侯異政將踰越於法
度惡禮制之害己乃滅去篇籍自制其宜遂至骨肉之
恩輕重從俗無易之道降殺任情夫禮不從天降不從
地出乃人心而已者謂情緣於恩也故恩厚者其禮隆
情輕者其禮殺聖人以是稱情立文别親疎貴賤之節
自臣子道消上下失序莫大之恩逐情而薄莫重之化
與時而殺此乃服不稱喪容不稱服非所謂聖人緣恩
表情制禮之義也然喪與其易也寧在於戚則禮之夲
也禮有其餘未若於哀則情之實也今十一月而練者
非禮之夲非情之實由是言之父在喪母不宜有練但
依禮十三月而祥中月而禫庶以合聖人之意達人子
之心秋七月丁夘詔州縣搜揚賢哲皆取明知古今通
識安危究政教之本達禮樂之原不限多少不得不舉
徵召將送必須以禮八月壬申上柱國檢校幽州總管
落藂公燕榮以罪伏誅九月壬戌置常平官甲子以營
州總管韋沖為戸部尚書十二月癸酉河南諸州遣納
言楊達振恤之
四年春正月景辰大赦甲子幸仁夀宫夏四月乙夘上
不豫六月庚午大赦有星入月中數日而退長人見於
鴈門秋七月乙未日青無光八日乃復甲辰帝疾甚卧
於仁夀宫與百寮辭訣上握手歔欷丁未崩于大寳殿
時年六十四詔曰嗟乎自昔晉室播遷天下喪亂四海
不一以至周齊戰爭相尋年將三百故割疆土者非一
所稱帝王者非一人書軌不同生靈塗炭上天降監受
命于朕用登大位豈關人力故得撥亂反正偃武修文
天下大同聲教遠被此又是天意欲寧區夏所以昧旦
臨朝不敢逸豫一日萬幾留心親覽晦明寒暑不憚劬
勞匪曰朕躬蓋為百姓故也王公卿士每日闕庭刺史
以下歲時朝集何嘗不罄竭心府誡勑殷勤義乃君臣
情兼父子庶藉百竂之智萬國歡心欲令率土之人永
得安樂不謂遘疾彌留至於大漸此乃人生常分何足
言及但四海百姓衣食不豐教化政刑猶未盡洽興言
念此唯以留恨朕今踰六十不復稱天但筋力精神一
時勞竭如此之事夲非為身止欲安養百姓所以致此
人生子孫誰不念愛既為天下事須割情勇及秀等並
懷悖惡既無臣子之心所以黜廢古人有云知臣莫若
君知子莫若父令勇秀得志共理家國亦當戮辱遍於
公卿酷毒流於人庶今惡子孫已為百姓黜屏好子孫
足堪負荷大業此雖朕家事理不容隐前對文武侍衞
具已論述皇太子廣地居上嗣仁孝著聞以其行業堪
成朕志但念内外羣官同心勠力以此共安天下朕雖
瞑目何所復恨國家大事不可限以常禮既葬公除行
之自昔今宜遵用不勞改定凶禮所須纔令周事務從
節儉不得勞人諸州總管刺史以下宜率其職不須奔
赴自古哲王因人作法前帝後帝沿革随時律令格式
有不便於事者宜依前修改務當政要嗚呼敬之哉無
墜朕命乙夘發喪河間楊柳四株無故黃落既而花葉
復生八月丁夘梓宫至自仁夀宫景子殯於大興前殿
十月乙夘葬於太陵同墳而異穴士庶赴葬者皆聽入
視陵内帝性嚴重有威容外質木而内明敏有大略初
得政之始羣情不附諸子幼弱内有六王之謀外致三
方之亂握強兵居重鎮者皆周之舊臣上推以赤心各
盡其用不踰期月剋定三邊未及十年平一四海薄賦
歛輕刑罰内修制度外撫戎夷每旦聽朝日仄忘倦居
處服玩務存節儉令行禁止上下化之開皇仁夀之間
丈夫不衣綾綺而無金玉之餙常服率多布帛裝帶不
過以銅鐡骨角而已雖嗇於財至於賞賜有功亦無所
愛惜每乘輿四出路逢上表者駐馬親自臨問或潛遣
行人采聽風俗吏政得失人間疾苦無不留意嘗遇關
中饑遣左右視百姓所食有得豆屑雜糠而奏之者上
流涕以示羣臣深自咎責為之損膳而不御酒肉者殆
將一期及東封太山關中戸口就食洛陽者道路相屬
帝勑斥候不得輙有驅逼男女參厠於仗衞之間遇逢
扶老擕幼者輙引馬避之慰勉而去至艱嶮之處見負
擔者遽令左右扶助之其有將士戰殁必加優賞仍令
使者就家勞問自強不息朝夕孜孜人庶殷繁帑蔵充
實雖未能致臻於至道亦足稱近代之良主然雅性沉
猜素無學術好為小數言神燭聖杖堪能療病又信王
劭解石文以為己瑞焉不達大體如是故忠臣義士莫
得盡心竭辭其草創元勲及有功諸將誅夷獲罪罕有
存者又不悦詩書楊素由之希旨遂奏除學校唯婦言
是用廢黜諸子逮于暮年持法尤峻喜怒失常果於殺
戮嘗令左右送西域朝貢使出關其人所經之處受牧
宰小物饋鸚鵡麖皮馬鞭之屬聞而大怒又詣武庫見
署中蕪穢不理於是執武庫令及諸受遺者出開遠門
外親自臨決死者數十人又往往潛令賂遺令史府史
受者必死無所寬貸議者以此少之
論曰隋文帝樹基立夲積德累仁徒以外戚之尊受託
孤之任與能之議未有所許是以周室舊臣咸懷憤惋
既而王謙固三蜀之阻不踰期月尉遲迥舉全齊之衆
一戰而亡斯乃非止人謀抑亦天之所贊乘茲機運遂
遷周鼎于時蠻夷猾夏荆揚未一劬勞日仄經營四方
樓船南邁則金陵失險驃騎北指則單于欵塞職方所
載並入疆理禹貢所圖咸受正朔雖晉武之克平吳會
漢宣之推亡固存比義論功不能尚也七德既敷九歌
已洽尉候無警遐邇肅清於是躬節儉平徭賦倉廪實
法令行君子咸樂其生小人各安其業強不陵弱衆不
暴寡人物殷阜朝野歡娛自開皇二十年間天下無事
區宇之内晏如也考之前王足以參蹤盛烈而素無術
業不能盡下無寬仁之度有刻薄之資暨乎暮年此風
愈扇又雅好瑞符暗於大道建彼維城權侔京室皆同
帝制靡所適從聽妬婦之言惑邪臣之說溺寵廢嫡託
付失所滅父子之道開昆弟之隟縱其尋斧翦伐本根
墳土未乾子孫繼踵為戮松檟纔列天下已非隋有惜
哉迹其衰怠之源稽其亂亡之兆起自文皇成於煬帝
所由來遠矣非一朝一夕其不祀忽諸未為不幸也
北史卷十一
北史卷十一考證
隋高祖文皇帝紀四年正月朔攻晉陽此周保定四
年也從上文保定二年例不必另行今各本俱同姑
仍之
明帝即位授右小宗伯宗隋書作宫(臣宗萬)按帝父
于孝閔時曾入為小宗伯明帝之授俾襲先職耳隋
書作宫伯疑誤
明帝嘗遣善相者來和視帝來和隋書作趙昭本書
煬皇帝紀高祖密令善相者來和徧視諸子則此殆
因彼而訛也
先是州城門久閉不行門字上隋書有西字
置旄頭雲䍐䍐監本訛空今改從南本
廓祅氛於遠服祅監本訛祓今改正
以上開府伊婁彦恭為右武候大將軍候監本作侯
今從隋書改正
以永富郡公竇榮定為右武候大將軍富隋書作昌
己巳有流星如墜牆光照于地流監本訛泣今改從
南本
乙酉遣彭城公虞慶則屯弘化以備胡彭城周書作
沁源
乙夘詔徵山東大儒馬榮伯等隋書作乙巳詔徵山
東馬榮伯等六儒(臣宗萬)按榮伯本傳云與張仲讓
孔籠竇仕榮張買奴劉祖仁等號為六儒又熊安生
傳云有馬榮伯張黑奴竇士榮孔籠劉焯劉炫等皆
其門人仕榮作士榮買奴作黑奴未知孰是
庚午班歴於突厥午監本訛子今據上甲子下壬申
改正
詔百竂射梁士彦三家資物射字下隋書有賜字
閏月丁丑頒木魚符於總管刺史雌一雄三三隋書
作一
六月辛酉制人年五十免役折庸折隋書作收
丁酉上柱國楚公豆盧勩卒勩隋書作勣
上柱國郇公韓建業卒建隋書作逹
己丑制坐事去官者配防防隋書作流(臣宗萬)按古
者置兵邊塞以備宼名曰防秋配防疑是遣戍而配
作防秋效力者
六月丁夘詔省府州縣皆給廨田不得興生與人爭利
興隋書作治
十二月庚子上柱國夏州總管東萊公王景以罪伏誅
東萊隋書作任城
癸丑以工部尚書楊逹為納言逹監本誤逵今從上
文河南北諸州大水遣工部尚書楊逹振恤之改正
上天降監受命于朕受一本作爰
北史卷十一考證
