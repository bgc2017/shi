北史卷三
唐李延夀撰
魏本紀第三
高祖孝文皇帝諱宏獻文皇帝之太子也母曰李夫人
皇興元年八月戊申生於平城紫宫神光照室天地氛
氲和氣充塞帝潔白有異姿襁褓岐嶷長而弘裕仁孝
綽然有人君之表獻文尤愛異之三年六月辛未立為
皇太子五年受禪延興元年秋八月景午皇帝即位於
太華前殿改皇興五年為延興丁未宋人來聘九月壬
戌詔在位及人庶進直言壬午青州高陽人封辯聚黨
自號齊王州軍討平之冬十月丁亥沃野統萬二鎮敕
勒叛詔太尉隴西王源賀追擊至枹䍐滅之徙其遺迸
於冀定相三州為營戸十二月乙酉封駙馬都尉穆亮
為趙郡王壬辰詔求舜後獲東萊人媯苟之復其家畢
世以彰盛德之不朽復前濮陽王孔雀本封辛丑徙趙
郡王穆亮為長樂王癸邜日有蝕之
二年春正月大陽蠻酋桓誕率戸内屬拜征南將軍封
㐮陽王曲赦京師及河西南至秦涇西至枹䍐北至涼
州及諸鎮詔假員外散騎常侍邢祐使於宋二月丁巳
詔曰頃者淮徐未賓尼父廟隔非所致令祠典寢頓禮
章殄滅遂使女巫妖覡淫進非禮自今有祭孔廟制用
酒脯而已不聽婦女雜合以祈非望之福犯者以違制
論其公家有事自如常禮蠕蠕犯塞太上皇帝次於北
郊詔諸將討之虜遁走北部敕勒叛奔蠕蠕太上皇帝
追至石磧不及而還三月戊辰以散騎常侍駙馬都尉
萬安國為大司馬大將軍封安城王庚午親耕籍田連
川敕勒謀叛徙配青徐齊兖四州為戸夏四月庚子詔
工商雜伎盡聽赴農諸州課人益種菜果辛亥宋人來
聘癸酉詔沙門不得去寺行者以公文是月宋明帝殂
五月丁巳詔軍警給璽印傳符次給馬印六月安州遭
冰雹詔丐租振恤景申詔今年貢舉尤為猥濫自今所
遣皆可門盡州郡之高才極鄉閭之選戊午行幸隂山
秋七月壬寅詔州郡縣各遣二人才堪專對者赴九月
講武當親問風俗八月百濟遣使請兵伐高䴡九月辛
巳車駕還宫戊申綂萬鎮將河間王閭武皮坐貪殘賜
死己酉詔以州鎮十一水旱丐其田租開倉振恤又詔
流迸之人皆令還本違者徙邊冬十月蠕蠕犯塞及五
原十一月太上皇帝親討之將度漠蠕蠕聞之北走數
千里丁亥封皇叔略為廣川王壬辰分遣使者廵省風
俗問人疾苦帝每月一朝崇光宮十二月庚戌詔曰頃
者以來官以勞升未久而代牧守無恤人之心競為聚
斂送故迎新相屬於路非所以固人志隆政道也自今
牧守温良仁儉克己奉公者可久於其任歲積有成遷
位一級其貪殘非道侵削黎庶者雖在官甫爾必加黜
罸著之於令以為彛凖詔以代郡事同豐沛代人先配
邊戍者免之是歲高麗地豆干庫莫奚高昌等國並遣
使朝貢
三年春正月庚辰詔員外散騎常侍崔演使於宋丁亥
改崇光宫為寧光宮二月戊午太上皇帝至自北討飲
至策勲告於宗廟甲戍詔縣令能静一縣劫盗者兼理
二縣即食其祿能静二縣者三年遷為郡守二千石能
静二郡上至三郡亦如之三年遷為刺史三月壬午詔
諸倉屯糓麥充積者出賜貧人夏四月戊申詔假司空
上黨王長孫觀等討吐谷渾什寅壬子詔以孔子二十
八世孫魯郡孔乘為崇聖大夫給十戶以供灑掃六月
甲子詔曰往年縣召秀才二人問守宰善惡而賞者未
幾罪者衆多肆法傷生情所未忍諸為人所列者特原
其罪盡可代之秋七月詔河南六州人戸收絹一匹綿
一斤租三十石乙亥行幸陰山八月庚申帝從太上皇
帝幸河西什寅謝罪請降許之九月辛巳車駕還宫丁
亥宋人來聘己亥詔曰今京師及天下囚未判在獄致
死無近親者給衣衾棺櫝葬之不得暴露辛丑詔遣十
使循行州郡撿括戸口冬十月太上皇帝將南討詔州
郡之人十丁取一充行戸租五十石以備軍糧十一月
戊寅詔以河南州郡牧守多不奉法致新邦百姓莫能
上達遣使者觀風察獄黜陟幽明搜揚振恤癸巳太上
皇帝南廵至懷州所過問人疾苦賜高年孝悌力田布
帛十二月癸夘朔日有蝕之庚戌詔關外苑囿聽人樵
採是歲高䴡契丹庫莫奚悉萬斤等國並遣使朝貢州
鎮十一水旱丐人田租開倉振恤相州人餓死者二千
八百四十五人祅人劉舉自稱天子齊州刺史武昌王
平原捕斬之
四年春正月癸酉朔日有蝕之丁丑太尉隴西王源賀
以病辭位二月甲辰太上皇帝至自南廵辛未禁寒食
三月丁亥詔員外散騎常侍許赤武使於宋夏四月丁
卯詔自今非謀反大逆干紀外奔罪止其身而已秋七
月己卯曲赦仇池八月戊申大閱於北郊九月以宋亂
故詔將軍元蘭等伐蜀漢冬十月庚子宋人來聘十一
月分遣侍臣循河南七州觀察風俗撫慰初附是歲粟
特勅勒吐谷渾高䴡曹利闊悉契丹庫莫奚地豆干等
國並遣使朝貢州鎮十三大饑丐人田租開倉振之
五年春二月癸丑詔定考課明黜陟夏四月詔禁畜鷹
鷂開相告之制五月景午詔員外散騎常侍許赤武使
於宋丁未幸武州山辛酉幸車輪山六月庚午禁殺牛
馬壬申曲赦京師死罪遣備蠕蠕秋九月癸卯洛州人
賈伯奴稱恒農王豫州人田智度稱上洛王郡討平之
冬十月太上皇帝大閱於北郊十二月景寅改封建昌
王長樂為安樂王己丑城陽王長夀薨庚寅宋人來聘
是歲高麗吐谷渾龜兹契丹庫莫奚地豆干蠕蠕等國
並遣使朝貢
承明元年春二月司空東郡王陸定國坐事免官爵為
兵夏五月冀州人宋伏龍聚衆自稱南平王郡縣捕斬
之六月甲子詔中外戒嚴分京師見兵為二等第一軍
出遣第一兵二等亦如之辛未太上皇帝崩壬申大赦
改元大司馬大將軍安城王萬安國坐法賜死戊寅以
征西大將軍安樂王長樂為太尉尚書左僕射南平公
目辰為司徒進封宜都王以南部尚書李訢為司空尊
皇太后為太皇太后臨朝稱制秋七月甲辰追尊皇妣
李貴人為思皇后濮陽王孔雀有罪賜死八月甲子詔
羣公卿士有便人益國者具状以聞甲戌以長安二蠶
多死丐人歲賦之半九月丁亥曲赦京師冬十月丁巳
起七寳永安行殿乙丑進假東陽王丕爵為王己未詔
羣官卿士下及吏人各聽上書直言極諫勿有所隱諸
有益政利人可以正風俗者有司以聞辛未幸建明佛
寺大宥罪人進濟南公羅拔為王是歲蠕蠕高麗庫莫
奚波斯契丹宕昌悉萬斤等國並遣使朝貢
太和元年春正月乙酉改元辛亥起太和安昌二殿己
酉秦州略陽人王元夀聚衆自號衝天王雲中饑開倉
振恤二月辛未秦益二州刺史武都公尉洛侯討破王
元夀三月庚子以雍州刺史東陽王丕為司徒景午詔
曰去年牛疫死傷大半今東作既興人須肄業其敕在
所督課田農有牛者加勤於常歲無牛者倍庸於餘年
一夫制田四十畆中男二十畆無令人有餘力地有遺
利夏四月樂安王良薨詔復前東郡王陸定國官爵五
月車駕祈雨於武州山俄而澍雨大洽秋七月壬辰京
兆王子推薨庚子定三等死刑己酉起朱明思賢門是
月宋人殺其主昱八月壬子大赦景子詔曰工商皂隸
各有厥分而有司縦濫或染清流自今戸内有工役者
唯止本部丞已下凖次而授若階籍元勲以勞定國者
不從此制戊寅宋人來聘九月乙酉詔羣臣定律令於
太華殿庚子起永樂遊觀殿於北苑穿神泉池冬十月
辛亥朔日有蝕之癸酉宴京邑耆老年七十已上於太
華殿賜以衣服詔七十以上一子不從役宋葭蘆戍主
楊文度遣弟鼠襲陷仇池十一月丁亥懷州人伊祈苟
自稱堯後應王聚衆於重山洛州刺史馮熙討平之九
月庚午詔員外散騎常侍李長仁使於宋十二月壬寅
征西將軍皮喜攻陷葭蘆斬楊文度傳首京師丁未州
郡八水旱蝗人飢詔開倉振恤是歲高麗契丹庫莫奚
蠕蠕車多羅西天竺舍衞疊伏羅栗陽婆員闊等國並
遣使朝貢
二年春正月丁巳封昌黎王馮熙第二子始興為北平
王二月丁亥行幸代之湯泉所過問人疾苦以宫女賜
貧人無妻者癸夘車駕還宫乙酉晦日有蝕之三月景
子以河南公梁彌機為宕昌王夏四月己丑宋人來聘
京師旱甲辰祈天灾於苑北親自禮焉减饍避正殿景
午澍雨大洽曲赦京師五月詔曰廼者人漸奢尚婚葬
越軌又皇族貴戚及士庶之家不惟氏族高下與非類
婚偶先帝親發明詔為之科禁而百姓習常仍不肅改
朕念憲章舊典永為定凖犯者以違制論六月庚子皇
叔若薨秋八月分遣使者考察守宰問人疾苦景戌詔
罷諸州禽獸之貢九月乙巳朔日有蝕之景辰曲赦京
師冬十月壬辰詔員外散騎常侍鄭發使於宋十二月
癸巳誅南郡王李惠是歲龜兹國獻名駝龍馬珍寳甚
衆吐谷渾蠕蠕勿吉等國並遣使朝貢州鎮二十餘水
旱人飢詔開倉振恤
三年春正月癸丑巛德六合殿成庚申詔罷行察官二
月辛巳帝太皇太后幸代郡湯泉問人疾苦鰥寡貧者
妻以宫女己亥還宫三月癸夘朔日有蝕之甲辰曲赦
京師夏四月壬申宋人来聘癸未樂良王樂平薨甲午
宋順帝禪位于齊庚子進淮陽公尉元爵為王宜都王
目辰有罪賜死五月丁巳帝祈雨於北苑閉陽門是日
澍雨大洽六月辛未以雍州人飢開倉振恤起文石室
靈泉殿於方山秋七月壬寅詔免宫人年老及病者八
月壬申詔羣臣進直言乙亥幸方山起思遠佛寺丁丑
還宫九月壬子以司徒東陽王丕為太尉趙郡公陳建
為司徒進爵魏郡王河南公苟頽為司空進爵河東王
進太原公王叡中山王隴東公張祐新平王乙未定州
刺史安樂王長樂有罪賜死庚申隴西王源賀薨冬十
月己巳朔大赦十一月癸夘賜京師貧窮高年疾患不
能自存衣服布帛各有差癸丑進假梁郡公元嘉爵為
假王督二將出淮隂隴西公元琛三將出廣陵河東公
薛豹子三將出廣固至夀春是歲吐谷渾高麗蠕蠕地
豆干契丹庫莫奚龜兹粟特州逸河龔疊伏羅員闊悉
萬斤等國各遣使朝貢
四年春正月癸夘乾象六合殿成乙夘廣川王略薨丁
巳罷畜鷹鷂之所以其地為報德佛寺戊午襄城王韓
頽有罪削爵徙邊二月癸巳以旱故詔天下祀山川羣
神及能興雲雨者修飾祠堂薦以牲璧人有疾苦所在
存問夏四月乙夘幸廷尉籍坊二獄引見諸囚詔随輕
重决遣以赴耕耘甲申賜天下貧人一戸之内無雜財
糓帛者稟一年六月丁夘以澍雨大洽曲赦京師秋七
月辛亥行幸太山壬子詔會京師耆老賜錦綵衣服几
杖稻米蜜麪復家人不徭役閏月丁亥幸獸圈親錄囚
徒輕者皆免之壬辰頓丘王李鍾葵有罪賜死八月乙
酉詔諸州置冰室九月乙亥思義殿成壬午東明觀成
戊子詔曰隆寒雪降可遣侍臣詣廷尉獄及囚所察飢
寒者給以衣食桎梏者代以輕鎖是歲郡鎮十八水旱
人飢詔開倉振恤蠕蠕悉萬斤等國並遣使朝貢
五年春正月己夘南廵丁亥至中山親見高年問人疾
苦二月辛卯朔大赦賜孝悌力田孤貧不能自存者糓
帛各有差免宫人之老者還其親丁酉至信都存問如
中山癸卯還中山己酉講武于唐水之陽庚戌車駕還
宫沙門法秀謀反伏誅假梁郡王嘉大破齊俘獲三萬
餘口送京師三月辛酉朔幸肆州癸亥講武于雲水之
陽所經考察守宰黜陟之己巳車駕還宫詔曰法秀妖
詐亂常妄說符瑞蘭臺御史張求等一百餘人招結奴
隷謀為大逆有司科以族誅誠合刑憲但矜愚重命猶
所不忍其五族者降止同祖三族止一門門誅止身夏
四月己亥行幸方山建永固石室於山立碑焉銘太皇
太后終制于金册又起鑒玄殿甲寅以旱故詔所在掩
骸骨祈禱神祗任城王靈薨五月庚申以農月時要詔
天下勿使有留獄六月甲辰中山王叡薨戊午封皇叔
簡為齊郡王猛為安豐王秋七月庚申朔日有蝕之甲
子齊人來聘九月庚午閱武於南郊大饗羣臣齊使車
僧朗以班在宋使殷靈誕後辭不就席宋降人解奉君
刃僧朗於會中詔誅奉君等己亥封昌黎王馮熙世子
誕為南平王冬十二月癸巳州鎮十二饑詔開倉振恤
是歲鄧至蠕蠕等國並遣使朝貢
六年春正月甲戌大赦二月辛夘詔以靈丘郡土既褊
塉又諸州路衝復其人租十五年癸巳白蘭王吐谷渾
翼世以誣罔伏誅乙未詔曰蕭道成逆亂江淮戈旗頻
舉七州之人既有征運之勞深乖輕徭之義其復常調
三年癸丑賜王公已下清勤著稱者穀帛有差三月庚
辰幸獸圈詔曰武狼猛暴食肉殘生從今勿復捕貢辛
巳幸武州山石窟寺賜貧老衣服是月齊高帝殂夏四
月甲辰賜畿内鰥寡孤獨不能自存者粟帛各有差秋
七月發州郡五萬人修靈丘道八月癸未朔分遣大使
廵行天下遭水之處丐其租賦貧儉不自存者賜以粟
帛庚子罷山澤禁九月辛酉以氐楊後起為武都王是
歲地豆干吐谷渾等國並遣使朝貢
七年春正月庚申詔曰朕每思知百姓疾苦以增修寬
政故具問守宰苛虐之狀於州郡使者今秀孝計掾對
多不實甚乖朕虛求之意宜案以大辟明罔上必誅然
情猶未忍可恕罪聽歸申下天下使知後犯無恕丁卯
詔青齊光東徐四州戸運倉粟一十萬石送瑕丘琅邪
復租笇一年三月甲戌以冀定二州饑詔郡縣為粥於
路以食之又㢮關津之禁夏四月庚子幸崞山賜所過
鰥寡不能自存者衣服粟帛壬寅車駕還宫閏月癸丑
皇子生大赦六月定州上言為粥所活九十四萬七千
餘口秋七月甲申詔假員外散騎常侍李彪使於齊改
封濟南王羅拔為趙郡王九月壬寅詔求讜言冀州上
言為粥所活七十三萬一千七百餘口冬十月戊午皇
信堂成十一月辛丑齊人来聘十二月乙巳朔日有蝕
之癸丑詔曰夏殷不嫌一族之婚周世始絶同姓之娶
斯皆教随時設政因事改者也皇運初基日不暇給古
風遺樸未遑釐改自今悉禁絶之有犯者以不道論庚
午開林慮山禁與人共之州鎮十三饑詔開倉振恤
八年春正月詔隴西公琛尚書陸叡為東西二道大使
襃善罸惡夏五月己卯詔振賜河南七州戍兵甲申詔
員外散騎常侍李彪使於齊六月丁夘詔曰置官班祿
行之尚矣自中原喪亂茲制中絶先朝因循未遑釐改
朕顧憲章舊典始班俸祿罷諸商人以簡人事戸增調
三疋穀二斛九升以為官司之祿均預調為二匹之賦
即兼商用雖有一時之煩終克永逸之益祿行之後贓
滿一疋者死變法改度宜為更始其大赦天下與之惟
新戊辰武州水壊人居秋八月甲辰詔以班制俸祿更
興刑書寬猛未允人或異議制百辟卿士工商吏人各
上便宜勿有所隠九月甲午齊人來聘戊戌詔俸制十
月為首每季一請於是内外百官受禄有差冬十一月
乙未詔員外散騎常侍李彪使於齊十二月州鎮十五
水旱人飢詔使者開倉振恤是歲蠕蠕高麗等國各遣
使朝貢
九年春正月戊寅詔禁圖䜟秘緯及名孔子閉房記留
者以大辟論又諸巫覡假稱神鬼妄說吉凶及委巷諸
非墳典所載者嚴加禁斷癸未大饗羣臣于太華殿班
賜皇誥二月己亥制皇子封王者皇孫皇曾孫紹封者
皇女封者歲祿各有差封廣陽王建第二子嘉為廣陽
王乙巳詔百辟卿士工商吏人各上書極諫靡有所隠
三月景申封皇弟禧為咸陽王幹為河南王羽為廣陵
王雍為潁川王勰為始平王詳為北海王夏五月齊人
來聘秋七月景午朔新作諸門癸未遣使拜宕昌王梁
彌機兄子彌承為宕昌王八月庚申詔曰數州灾水饑
饉荐臻民有賣鬻男女者天譴在予一人百姓横罹艱
毒今自太和六年以來買定冀幽相四州丐人良口者
盡還所親雖娉為妻妾遇之非理情不樂者亦離之冬
十月丁未詔使者循行州郡與牧守均給天下之田還
受以生死為斷勸課農桑興富人之本辛酉司徒魏郡
王陳建薨詔員外散騎常侍李彪使於齊十二月乙卯
以侍中淮南王他為司徒是歲京師及州鎮十三水旱
傷稼宕昌高麗吐谷渾等國並遣使朝貢
十年春正月癸亥朔帝始服衮冕朝饗萬國二月甲戌
初立黨里隣三長定人戸籍三月庚戌齊人來聘夏四
月辛酉朔始制五等公服甲子帝初法服御輦祀西郊
六月己卯名皇子曰恂大赦秋八月乙亥給尚書五等
品爵已上朱衣玉佩大小組綬九月辛夘詔起明堂辟
雍冬十月癸酉有司議依故事配始祖於南郊十一月
議定州郡縣官依口給俸十二月乙酉汝南潁州饑詔
丐人田租開倉振恤是歲蠕蠕高麗吐谷渾勿吉等國
並遣使朝貢
十一年春正月丁亥朔詔定樂章非雅者除之二月甲
子肆州之雁門及代郡人飢詔開倉振恤夏五月癸巳
南平王渾薨甲午詔復七廟子孫及外戚緦服已上賦
役無所與六月辛巳秦州人饑詔開倉振恤秋七月己
丑詔今年穀不登聽人出關就食遣使者造籍分遣去
留所在開倉振恤八月壬申蠕蠕犯塞遣平原王陸叡
討之庚辰大議北伐辛巳罷山北苑以其地賜貧人冬
十月辛未詔罷起部無益之作出宫人不執機杼者甲
戌詔曰鄉飲之禮廢則長幼之序亂孟冬十月人閑歲
隙宜於此時導以德義可下諸州黨里之内推賢而長
者教其里人父慈子孝兄友弟順夫和妻柔不率長教
者具以名聞十一月丁未詔罷尚方錦繡綾羅之工百
姓欲造任之無禁其御府衣服金銀珠玉綾紬錦太官
雜噐太僕乘具内庫弓矢出其大半班賚百官及京師
人庶下至工商皂隷逮於六鎮戍士各有差戊申詔今
寒氣勁切杖箠難任自今月至來年孟夏不聽拷問罪
人又歲饑輕囚宜速決了無令薄罪久留獄犴十二月
詔秘書丞李彪著作郎崔光改析國記依紀傳體是歲
大饑詔所在開倉振恤吐谷渾高麗悉萬斤等國並遣
使朝貢
十二年春正月辛巳朔初建五牛旌旗乙未詔鎮戍流
徙之人年滿七十孤單窮獨無成人子孫旁無朞親者
具状以聞二月辛亥朔日有蝕之三月丁亥中散梁衆
保等謀反伏誅夏四月甲子大赦己巳齊將陳顯達攻
陷灃陽長樂王穆亮率騎討之五月丁酉詔六鎮雲中
河西及關内郡各修水田通渠漑灌壬寅增置彝器於
太廟秋九月甲午詔曰日蝕修德月蝕修刑廼者癸巳
夜月蝕盡公卿已下宜慎刑罸以荅天意丁酉起宣文
堂經武殿癸夘淮南王他薨冬閏十月甲子帝觀築圓
丘于南郊十一月雍豫二州人飢詔開倉振恤梁州刺
史臨淮王提坐貪縦配北鎮是歲高麗宕昌吐谷渾勿
吉武興等國並遣使朝貢
十三年春正月辛亥祀圓丘初備大駕乙丑兖州人王
伯恭聚衆勞山自稱齊王東莱鎮將孔伯孫討斬之戊
辰齊人寇邊淮南太守王僧儁擊走之二月庚子引羣
臣訪政道得失損益之宜三月夏州刺史章武王彬以
貪財削封夏四月丁丑詔曰升樓散物以賚百姓至使
人馬騰踐多有毁傷今可斷之以本所費之物賜窮老
貧獨者州鎮十五大饑詔所在開倉振恤五月庚戌祀
方澤六月汝隂王天賜南安王楨並坐贓賄免為庶人
秋七月立孔子廟於京師八月乙亥詔兼員外散騎常
侍邢産使于齊九月出宫人賜北鎮人貧鰥者冬十一
月己未安豐王猛薨十二月景子司空河東王苟頽薨
甲午齊人来聘己亥以尚書令尉元為司徒左僕射穆
亮為司空是歲高麗吐谷渾隂平中赤武興宕昌等國
各遣使朝貢
十四年春正月己巳朔日有蝕之三月戊寅初詔定起
居注制詔遣侍臣廵行州郡問人疾苦夏四月地豆干
頻犯塞甲戌征西大將軍陽平王熙擊走之甲午詔兼
員外散騎常侍邢産使于齊五月己酉庫莫奚犯塞安
州都將樓龍兒擊走之沙門司馬御惠自言聖王謀破
平原郡禽獲伏誅秋七月甲辰詔罷都牧雜制八月詔
議國之行次九月癸丑太皇太后馮氏崩詔聽藩鎮曾
經内侍者前後奔赴冬十月戊辰詔將親侍龍輿奉訣
陵隧諸常從之具悉可停之其武衛之官防侍如法癸
酉葬文明太皇太后於永固陵甲戌車駕謁永固陵羣
臣固請公除帝不許己卯車駕謁永固陵庚辰帝居廬
引見羣寮於太和殿太尉東陽王丕等據權制固請帝
引古禮往復羣臣乃止京兆王大興有罪免官削爵詔
曰公卿屢依金冊遺旨中代權制式請過葬即吉朕思
遵遠古終三年之制依禮既虞卒哭此月二十一日授
服以葛易麻既以衰服在上公卿不得獨釋於下故於
朕之授服變從練禮已下復為節降斟酌古今以制厥
衷且取遺旨速除之一端粗申臣子罔極之巨痛癸未
詔曰朕遠遵古式欲終三年之禮百辟羣臣據金册顧
命將奪朕心從先朝之制朕仰惟金册俯自推省取諸
二衷不許衆議以衰服過期終四節之慕又奉遵聖訓
聿脩誥旨不敢暗默自居以曠機政庶不愆遺令之意
差展哀慕之情並下州鎮長至三元絶告慶之禮甲申
車駕謁永固陵十一月甲寅詔内外職人先朝班次及
諸方雜客冬至之日盡聽入臨三品已下衰服者至夕
復臨其餘惟旦臨而已其拜哭之節一依别議丁巳齊
人來聘十二月壬午詔依凖丘井之式遣使與州郡宣
行條制隠口漏丁即聽附實若朋附豪勢陵抑孤獨罪
有常刑是歲吐谷渾宕昌武興陰平高麗等國並遣使
朝貢
十五年春正月丁巳帝始聽政於皇信東室初分置左
右史官癸亥晦日有蝕之二月己丑齊人來聘三月甲
辰車駕謁永固陵夏四月癸亥帝始進蔬食乙丑謁永
固陵自正月不雨至於癸酉有司奏祈百神詔曰何宜
四氣未周使行禮事唯當考躬責己以待天譴甲戌詔
員外散騎常侍李彪使于齊己夘經始明堂改營太廟
五月己亥議改律令於東明觀折疑獄乙卯枹䍐鎮將
長孫百年攻吐谷渾所置洮陽泥和二戍克之俘獲三
萬餘人詔悉免歸景辰詔造五輅六月丁未濟陰王鬱
以貪殘賜死秋七月乙丑謁永固陵規建夀陵己夘詔
議祖宗以道武皇帝為太祖乙酉車駕廵省京邑聽訟
而還八月壬辰議飬老又議肆類上帝禋于六宗禮帝
親臨決詔郡國有時物可以薦宗廟者貢之戊戌移道
壇於桑乾之隂改曰崇虚寺己亥詔諸州舉秀才先盡
才學乙巳親定禘祫禮丁巳議律令事仍省雜祀九月
辛巳齊人来聘冬十月庚寅車駕謁永固陵是月明堂
太廟成十一月丁夘遷七廟神主於新廟乙亥大定官
品戊寅考諸牧守詔假通直散騎常侍李彪聘於齊景
戌初罷小歲賀丁亥詔二千石考上上者假四品將軍
賜乘黃馬一匹上中者五品將軍上下者衣一襲十二
月壬辰遷社於内城之西癸巳班賜刺史已下衣冠以
安定王休為太傅齊郡王簡為太保帝為高麗王璉舉
哀於城東行宫己酉車駕迎春於東郊辛卯詔簡選樂
官是歲吐谷渾悉萬斤高麗鄧至宕昌等國並遣使朝
貢
十六年春正月戊午朔朝饗羣臣於太華殿帝始為王
公興縣而不樂己未宗祀顯祖獻文皇帝於明堂以配
上帝遂升臺以觀雲物降居青陽左个布政事每朔依
以為常辛酉始以太祖配南郊壬戌詔定行次以水承
金甲子詔罷袒裸乙丑制諸遠屬非太祖子孫及異姓
為王者皆降為公公為侯侯為伯子男仍舊皆除將軍
之號戊辰帝臨思義殿策問秀孝景子始以孟月祭廟
二月戊子帝移御永樂宫庚寅壊太華殿經始太極殿
辛夘罷寒食享壬辰幸北部曹歴觀諸省廵省京邑聽
理冤訟甲午車駕初朝日于東郊遂以為常丁酉詔祀
唐堯於平陽虞舜於廣寗夏禹於安邑周文於洛陽丁
未改諡宣尼曰文聖尼父告諡孔廟三月丁卯廵省京
邑癸酉省西郊郊天雜事乙亥車駕初迎氣於南郊自
此為常辛巳以高麗王璉孫雲為其國王齊人来聘夏
四月丁亥朔頒新律令大赦甲寅幸皇宗學親問博士
經義五月癸未詔羣臣於皇信堂更定律條流徒限制
帝親臨決之秋七月壬戌詔曰自今選舉每以季月本
曹與吏部銓簡甲戌詔兼員外散騎常侍宋弁使於齊
八月庚寅車駕初祀夕月於西郊遂以為常乙未詔陽
平王頤左僕射陸叡督十二將北討蠕蠕景午宕昌王
梁彌承来朝司徒尉元以老遜位己酉以尉元為三老
游明根為五更又飬國老庶老將行大射之禮雨不克
成癸丑詔曰國家雖宗文以懷九服修武以寧八荒然
於習武之方猶為未盡將於馬射之前先行講武之式
可勅有司豫修場埒其列陣之儀五戎之數别俟後勅
九月甲寅朔大序昭穆於明堂祀文明太皇太后於玄
堂辛未帝以文明太皇太后再周忌日哭於陵左絶膳
三日哭不輟聲辛巳武興王楊集始来朝冬十月己亥
以太傅安定王休為大司馬特進馮誕為司徒甲辰詔
以功臣配饗太廟庚戌太極殿成饗羣臣十一月乙夘
依古六寢權制三室以安昌殿為内寢皇信堂為中寢
四下為外寢十二月賜京邑老人鳩杖齊人来聘是歲
高麗鄧至契丹齧吐谷渾等國並遣使朝貢
十七年春正月壬子朔饗百寮於太極殿乙丑詔大賜
諸蕃君長車旗衣馬錦綵繒纊多者一千少者三百各
以命數為差詔兼員外散騎常侍邢巒使於齊景子以
吐谷渾伏連籌為其國王庚辰蠲大司馬安定王休太
保齊郡王簡劫望之朝二月乙酉詔賜議律令之官各
有差己酉車駕始藉田於都南三月戊辰改作後宫夏
四月戊戌立皇后馮氏是月齊直閤將軍蠻酋田益宗
率部落内屬五月壬戌宴四廟子孫於宣文堂帝親與
之齒行家人禮甲子帝臨朝堂引見公卿以下決疑政
錄囚徒丁丑以旱徹膳㐮陽蠻酋雷婆恩等率其部内
徙居於太和川六月庚辰朔日有蝕之景戌帝將南伐
詔造河橋乙未講武乙巳詔曰比百秩雖陳事典未叙
自八元樹位躬加省覽作職員令二十一卷事廹戎期
未善周悉須待軍回更論所闕權可付外施行立皇子
恂為皇太子秋七月癸丑以皇太子立詔賜人為父後
者爵一級為公士曾為吏屬者爵二級為上造鰥寡孤
獨不能自存者人粟五斛戊午中外戒嚴是月齊武帝
殂八月乙酉三老山陽郡公尉元薨景戌車駕類於上
帝遂臨尉元喪丁亥帝辭永固陵己丑發京師南伐步
騎三十餘萬太尉丕奏請以宫人從詔以臨戎不語内
事不許壬寅車駕至肆州人年七十以上賜爵一級路
見眇跛停駕親問賜衣食復終身戊申幸并州親見高
年問疾苦九月壬子詔兼員外散騎常侍高聰聘於齊
丁巳詔車駕所經傷人秋稼者畆給穀五斛戊辰濟河
詔洛懷并肆所過四州賜高年爵恤鰥寡孤獨各有差
孝悌廉義文武應求者皆以名聞又詔厮飬戸不得與
庶士婚有文武之才積勞應進者同庶族例聽之庚午
幸洛陽周廵故宫基跡帝顧謂侍臣曰晉德不修荒毁
至此遂詠黍離詩為之流涕壬申觀河橋幸太學觀石
經景子六軍發軫丁丑帝戎服執鞭御馬而出羣臣稽
顙於馬前請停南伐帝乃止仍議遷都計冬十月戊寅
朔幸金墉城詔徵司空穆亮與尚書李沖將作大匠董
爵經始洛京己卯幸河南城乙酉幸豫州癸巳次於石
濟乙未解嚴設壇於&KR0632;臺宫詔京師及諸州從戎者賜
爵一級應募者加二級主將加三級癸卯幸鄴城乙巳
詔安定王休率從官迎家口於代車駕送於漳水上初
帝之南伐起宫殿於鄴西十一月癸亥宫成徙御焉十
二月戊寅廵省六軍乙未詔隠恤軍士死亡疾病務令
優給是歲勿吉吐谷渾宕昌隂平契丹庫莫奚高麗鄧
至等國並遣使朝貢
十八年春正月丁未朔朝羣臣於鄴宫澄鸞殿癸亥南
廵詔相兖豫三州賜高年爵恤鰥寡孤老各有差孝悌
廉義文武應求者皆以名聞戊辰經殷比干墓祭以太
牢乙亥幸洛陽西宫二月己丑行幸河隂規建方澤之
所景申徙封河南王幹為趙郡王潁川王雍為高陽王
壬寅北廵癸卯齊人来聘甲辰詔諭天下以遷都意閠
月癸亥次句注陘南皇太子朝于蒲地壬申至平城宫
癸酉臨朝堂部分遷留甲戌謁永固陵三月庚辰罷西
郊祭天壬辰帝臨太極殿喻在代羣臣遷移之略夏五
月甲戌朔日有蝕之乙亥詔罷五月五日七月七日饗
六月己巳詔兼員外散騎常侍盧昶使於齊秋七月乙
亥以宋王劉昶為大將軍壬辰北廵戊戌謁金陵辛丑
幸朔州是月齊蕭鸞殺其主昭業八月癸亥皇太子朝
於行宫甲辰行幸隂山觀雲川丁未幸閱武臺臨觀講
武因幸懷朔武川撫冥柔玄等四鎮乙丑南還所過皆
親見高年問人疾苦貧窘孤老者賜以粟帛景寅詔六
鎮及禦夷城人年老孤貧廢疾者賜粟宥罪各有差戊
辰車駕次旋鴻池庚午謁永固陵辛未還平城宫九月
壬申朔詔曰三載考績自古通經三考黜陟以彰能否
朕今三載一考考即黜陟欲令愚滯無妨于賢者才能
不擁於下位各令當曹考其優劣為三等六品以下尚
書重問五品已上朕將親與公卿論其善惡上上者遷
之下下者黜之中中者守其本任壬午帝臨朝堂親加
黜陟壬辰隂平王陽炅来朝冬十月甲辰以太尉東陽
王丕為太傅戊申親告太廟奉迎神主辛亥車駕發平
城宫壬戌次於中山之唐湖乙丑分遣侍臣廵問疾苦
己巳幸信都庚午詔曰比聞緣邊之蠻多有竊掠致有
父子乖離室家分絶可詔荆郢東荆三州勒諸蠻人勿
有侵暴是月齊蕭鸞殺其主昭文而自立十一月辛未
朔詔冀定二州賜高年爵恤鰥寡孤老各有差孝義廉
貞文武應求者具以名聞丁丑幸鄴甲申經比干墓親
為弔文樹碑刊之己丑車駕至洛陽十二月辛丑朔分
命諸將南征壬寅革衣服之制癸卯詔中外戒嚴戊申
復代遷戶租賦三歲己酉詔王公伯子男開國食邑者
王食半公三分食一侯伯四分食一子男五分食一辛
亥車駕南伐丁卯詔郢豫二州賜高年爵恤孤寡鰥老
各有差緣路之丁復田租一歲孝悌廉貞文武應求者
具以名聞戊辰車駕至懸瓠己巳詔夀陽鍾離馬頭之
師所獲男女口皆放還南是歲高麗國遣使朝貢
十九年春正月辛未朔詔饗羣臣於懸瓠癸酉詔禁淮
北人不得侵掠犯者以大辟論壬午講武於汝水西大
賚六軍平南將軍王肅左將軍元䴡並大破齊軍己亥
車駕濟淮二月甲辰幸八公山路中雨甚詔去盖見軍
士病者親隠恤之戊申車駕廵淮南東人皆安堵租運
屬路景辰幸鍾離戊午軍士禽齊人三千帝曰在君為
君其人何罪於是免歸辛酉發鍾離將臨江水司徒馮
誕薨壬戌詔班師丁卯遣使臨江數齊主罪惡三月戊
子太師馮熙薨夏四月丁未曲赦徐豫二州其運轉之
士復租三年辛亥詔賜高年爵恤孤寡老疾各有差德
著丘園者具以名聞齊人降者給復十五年癸丑幸小
沛使以太牢祭漢高祖廟己未幸瑕丘使以太牢祀岱
嶽詔宿衛武官增位一級庚申幸魯城親祠孔子廟辛
酉詔拜孔氏四人顔氏二人為官詔兖州刺史舉部内
士人堪軍國及守宰政績者具以名聞詔賜兖州人爵
及粟帛如徐州又詔選諸孔宗子一人封崇聖侯邑一
百戸以奉孔子祀命兖州為孔子起園柏修飾墳隴更
建碑銘襃揚聖德戊辰行幸碻磝太和廟成五月己巳
城陽王鸞赭陽失利降為定㐮縣王廣川王諧薨庚午
遷文成皇后馮氏神主於太和廟甲戌行幸&KR0632;臺景子
次于石濟庚辰皇太子朝於平桃城癸未車駕至自南
伐甲申减閑官祿以裨軍國之用乙酉行飲至禮班賜
各有差甲午皇太子冠於廟六月己亥詔不得以北俗
之語言於朝廷違者免所居官辛丑詔復軍士從駕渡
淮者租賦三年癸卯詔皇太子赴平城宫壬子詔濟州
東郡滎陽及河南諸縣車駕所經者賜高年爵恤孤寡
老疾各有差孝悌廉義文武應求者具以名聞癸丑求
天下遺書祕閣所無有裨時用者加以厚賞乙卯曲赦
梁州復人田租三歲景辰詔遷洛人死葬河南不得還
北於是代人南遷者悉為河南洛陽人戊午詔改長尺
大㪷依周禮制度班之天下秋八月幸西宫路見壞塜
露棺駐輦埋之乙巳詔選天下勇士十五萬人為羽林
武賁以充宿衛丁巳詔諸從兵從征被傷者皆聽還本
金墉宫成甲子引羣臣歴宴殿堂九月六宫及文武盡
遷洛陽景戌行幸鄴丁亥詔諸墓舊銘記見存昭然為
時人所知者三公及位從公者去墓三十步尚書令僕
九列十五步黃門五校十步各不聽墾殖壬辰遣黃門
郎以太牢祭比干墓乙未車駕還宫冬十月甲辰曲赦
相州賜高年爵恤孤老痼疾各有差景辰車駕至自鄴
卒酉詔州郡舉士壬戌詔諸州牧考屬官為三等之科
以聞將加親覽以定升降詔徐兖光南青荆洛六州嚴
纂戎備應湏赴集十一月行幸委粟山議定圓丘甲申
祀圓丘景戌大赦十二月乙未朔引見羣臣光極堂宣
下品令為大選之始辛酉以咸陽王禧為長兼太尉復
前南安王楨本爵甲子引見羣臣光極堂班賜冠服是
歲高麗鄧至吐谷渾等國各遣使朝貢
二十年春正月丁夘詔改姓元氏壬辰封始平王勰為
彭城王復封定襄王鸞為城陽王二月辛丑幸華林聽
訟於都亭壬寅詔自非金革皆聽終三年喪景午詔畿
内七十已上暮春赴京師將行飬老禮庚戌幸華林聽
訟於都亭癸丑詔介山之邑聽為寒食自餘禁斷三月
景寅宴羣臣及國老庶老於華林園詔國老黃耉以上
假中散大夫郡守耋年以上假給事中縣令庶老直假
郡縣各賜鳩杖衣裳丁丑詔諸州中正各舉其鄊人望
年五十已上守素衡門者授以令長夏五月景子詔敦
勸農功令畿内嚴加課督堕業者申以楚撻力田者具
以名聞景戌初營方澤於河隂遣使以太牢祭漢光武
及明章三帝陵又詔漢魏晉諸帝陵各禁方百步不得
樵蘇踐藉丁亥祀方澤秋七月廢皇后馮氏戊寅帝以
久旱咸秩羣神自癸未不食至於乙酉是夜澍雨大洽
八月壬辰朔幸華林園親錄囚徒咸降本罪二等決遣
之丁巳南安王楨薨幸華林園聽訟九月戊辰車駕閱
武于小平津癸酉還宫丁亥將通洛水入穀帝親臨觀
庚寅晦日有蝕之冬十月戊戌以代遷之士皆為羽林
武賁司州之人十二夫調一吏為四年更卒歲開番假
以供公私力役己酉曲赦京師十一月乙酉復封前汝
隂王天賜孫景和為汝隂王前京兆王大興為西河王
十二月甲子以西北州郡旱儉遣侍臣廵察開倉振恤
乙丑開鹽池禁景寅廢皇太子恂為庶人戊辰置常平
倉樂陵王思譽知恒州刺史穆泰謀反不告削爵為庶
人
二十一年春正月景申立皇子恪為皇太子賜天下為
父後者爵一級己亥遣侍臣廵方省察問人疾苦黜陟
守宰乙巳北廵二月壬戌次於太原親見高年問所不
便乙丑詔并州士人年六十已上假以郡守先是定州
人王金鈎訛言自稱應王景寅州郡捕斬之癸酉車駕
至平城甲戌謁永固陵乙未南廵甲寅詔汾州賜高年
爵各有差景辰次平陽使以太牢祭唐堯夏四月庚申
幸龍門使以太牢祭夏禹癸亥幸蒲坂使以太牢祭虞
舜脩堯舜夏禹廟辛未幸長安壬申武興王楊集始来
朝乙亥親見高年問所疾苦景子遣侍臣分省縣邑振
賜穀帛戊寅幸未央殿阿房宫遂幸昆明池癸未宋王
劉昶薨景戌使以太牢祀漢帝諸陵五月丁亥朔衞大
國遣使朝貢己丑車駕東旋汎渭入河庚寅詔雍州士
人百年已上假華郡太守九十以上假荒郡八十已上
假華縣七十以上假荒縣庶老以年各減一等七十以
上賜爵三級其營船夫賜爵一級孤寡鰥貧各賜穀帛
其孝友德義文武才幹悉仰貢舉壬辰使以太牢祭周
文王於酆祭周武王於鎬癸卯遣使祭華岳六月庚申
車駕至自長安壬戌詔冀定瀛相濟五州發卒士二十
萬將以南討癸亥司空穆亮遜位秋七月甲午立昭儀
馮氏為皇后甲寅帝親為羣臣講喪服於清徽堂八月
景辰詔中外戒嚴壬戌立皇子愉為京兆王懌為清河
王懷為廣平王戊辰講武於華林園庚辰車駕南討九
月景申詔司州洛陽人年七十以上無子孫六十以上
無朞親貧不自存者給以衣食及不滿六十而有廢痼
之疾無大功親窮困無以自療者皆於别坊遣醫救護
給大毉師四人豫請藥物療之辛丑帝留諸將攻赭陽
引師南討丁未車駕發南陽留太尉咸陽王禧前將軍
元英攻之己酉車駕至新野冬十月丁巳四面進攻不
剋詔左右軍築長圍以守之乙亥追廢貞皇后林氏為
庶人十一月丁酉大破齊軍於沔北於是人皆復業九
十以上假以郡守六十五以上假以縣令十二月丁卯
詔流徙之囚皆勿決遣登城之際令其先鋒自效庚午
車駕臨河遂東還戊寅還新野己卯親行營壘恤六軍
以齊郡王子琛紹河間王若後高昌國遣使朝貢
二十二年春正月癸未朔饗羣臣於新野行宫丁亥拔
新野斬其太守劉忌於宛庚午至自新野辛未詔以穰
人首歸大順始終若一者給復三十年標其所居曰歸
義鄉次降者給復十五年三月壬午朔大破齊將崔惠
景蕭衍軍於鄧城庚寅行幸樊城觀兵襄沔耀武而還
曲赦二荆魯陽辛亥行幸懸瓠夏四月趙郡王幹薨秋
七月壬午詔后之私府損半六宫嬪御五服男女恒恤
恒供亦令减半在戎之親三分省一以供賞是月齊明
帝殂八月辛亥皇太子自京師来朝壬戌高麗國遣使
朝貢九月己亥帝以禮不伐喪詔反師景午車駕發懸
瓠冬十月己酉朔曲赦二豫州殊死已下復人田租一
歲十一月辛巳幸鄴
二十三年春正月戊寅朔朝饗羣臣於鄴先是帝不豫
至是有瘳庚辰羣臣上夀大饗於澄鸞殿壬午幸西門
豹祠遂歴漳水而還戊戌車駕至自鄴癸卯行飲至策
勲之禮甲辰大赦太保齊郡王簡薨二月辛亥以長兼
太尉咸陽王禧為太尉癸亥以中軍大將軍彭城王勰
為司徒復樂陵王思譽本封癸酉齊將陳顯逹攻䧟馬
圈戍三月庚辰車駕南伐癸未次梁城景戌帝不豫丁
酉車駕至馬圈戊戌頻戰破之己亥收其戎資億計諸
將追奔漢水斬獲及赴水死者十八九庚子帝疾甚車
駕北次穀塘原甲辰詔賜皇后馮氏死詔司徒勰徵太
子於魯陽踐阼以北海王詳為司空王肅為尚書令廣
陽王嘉為左僕射尚書宋弁為吏部尚書與太尉咸陽
王禧右僕射任城王澄等六人輔政夏四月景午朔帝
崩于穀塘原之行宫時年三十三祕諱至魯陽發喪還
京師上諡曰孝文皇帝廟曰高祖五月景申葬長陵帝
幼有至性年四歲時獻文患癰帝親自吮膿五歲受禪
悲泣不自勝獻文問其故對曰代親之感内切於心獻
文甚歎異之文明太后以帝聰聖後或不利馮氏將謀
廢帝乃於寒月單衣閉室絶食三朝召咸陽王禧將立
之元丕穆泰李沖固諫乃止帝初不有憾唯深德丕等
撫念諸弟始終曾無纖介惇睦九族禮敬俱深雖於大
臣持法不縱然性寬慈進食者曾以熱羹覆帝手又曾
於食中得虫穢物並笑而恕之宦者先有譖帝於太后
太后杖帝數十帝默受不自申明太后崩後亦不以介
意聽覽政事從善如流哀矜百姓恒思所以濟益天地
五郊宗廟二分之禮常必躬親不以寒暑為倦尚書奏
案多自尋省百官大小無不留心務於周洽每言凡為
人君患於不均不能推誠遇物苟能均誠胡越之人亦
可親如兄弟常從容謂史官曰直書時事無諱國惡人
君威福自己史復不書將何所懼南北征廵有司奏請
脩道帝曰粗脩橋梁通輿馬便止不須去草剗令平也
凡所脩造不得已而為之不為不急之事重損人力廵
幸淮南如在内地軍事湏伐人樹者必留絹以酬其直
人苗稼無所傷踐諸有禁忌禳厭之方非典籍所載者
一皆除罷雅好讀書手不釋卷五經之義覽之便講學
不師授探其精奥史傳百家無不該涉善談莊老尤精
釋義才藻富瞻好為文章詩賦銘頌任興而作有大文
筆馬上口授及其成也不改一字自太和十年已後詔
冊皆帝文也自餘文章百有餘篇愛竒好士情如飢渴
待納朝賢随才輕重常寄以布素之意悠然玄邁不以
世務嬰心又少善射有膂力年十餘能以指彈碎羊髆
骨射禽獸莫不随行所至而斃之至十五便不復殺生
射獵之事悉止性儉素常服澣濯之衣鞌勒鐵木而已
帝之雅志皆此類也
論曰有魏始基代朔廓平南夏闢土經世咸以威武為
業文教之事所未遑也孝文纂承洪緒早著叡聖之風
時以文明攝事優游恭己玄覽獨得著自不言神契所
標固以符扵冥化及躬總大政一日萬機十許年間曾
不暇給殊塗同歸百慮一致夫生靈所難行人倫之高
迹雖尊居黃屋盡蹈之矣若乃欽明稽古協御天人帝
王制作朝野軌度斟酌用舍焕乎其有文章海内黔黎
咸受耳目之賜加以雄才大略愛竒好士視下如傷役
己利物亦無得而稱之其經緯天地豈虛諡也
北史卷三
北史卷三考證
高祖孝文皇帝紀丁亥宋人来聘丁監本誤乙魏書
同今據上文云九月辛巳車駕還宫下文云己亥詔
囚死不得暴露則此十九日内定應作丁
秋七月辛亥行幸太山太魏書作火
五月庚申以農月時要詔天下勿使有留獄農月時
要魏書作農時要月
置官班祿禄監本訛錄今改正
甲子詔罷袒裸袒裸魏書作祖祼
閏月癸亥次勾注陘南皇太子朝于蒲地地魏書作
池
己酉詔王公伯子男開國食邑者王公伯子男魏書
作王公侯伯子男
戊午詔改長尺大㪷尺監本訛赤今改正
復前南安王楨本爵南安監本訛安南今改從魏書
及本傳
庚午至自新野以上文正月癸未朔計之則此庚午
上脱二月二字
詩賦銘頌任興而作任監本訛在今改從南本
北史卷三考證
