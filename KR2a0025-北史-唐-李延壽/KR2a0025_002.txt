北史卷二
唐李延夀撰
魏本紀第二
世祖太武皇帝諱燾明元皇帝之長子也母曰杜貴嬪
天賜五年生於東宫體貌瓌異道武奇之曰成吾業者
必此兒也泰常七年四月封太平王五月立為皇太子
及明元帝疾命帝總攝百揆帝聰明大度意豁如也八
年十一月己巳明元帝崩壬申太子即皇帝位大赦天
下十二月追尊皇妣為密皇太后進司徒長孫嵩爵為
北平王司空奚斤為宜城王藍田公長孫翰為平陽王
其餘普增爵位各有差於是除禁錮釋嫌疑開倉庫振
窮乏河南流人相率内屬者甚衆
始光元年春正月景寅安定王彌薨夏四月甲辰東廵
幸大寗六月宋徐羡之弑其主義符秋七月車駕還宫
八月蠕蠕六萬騎入雲中殺略人吏攻䧟盛樂帝帥輕
騎討之虜乃退走九月大簡輿徒於東郊將北討冬十
二月遣平陽王長孫翰等討蠕蠕車騎次祚山蠕蠕北
遁諸軍追之大獲而還
二年春正月己夘車駕至自北伐三月景辰尊保母竇
氏曰保太后丁巳以北平王長孫嵩為太尉平陽王長
孫翰為司徒宜城王奚斤為司空庚申營故東宫為萬
壽宫起永安安樂二殿臨望觀九華堂初造新字千餘
夏四月詔龍驤將軍步堆使宋五月詔天下十家發大
牛一頭運粟塞上秋八月赫連屈丐死九月永安安樂
二殿成丁夘大饗以落之冬十月癸夘車駕北伐東西
五道並出平陽王長孫翰等絶漠追寇蠕蠕北走
三年春正月壬申車駕至自北伐乞伏熾盤遣使朝貢
請討赫連昌二月起大學於城東祀孔子以顔回配夏
五月辛夘進中山公纂爵為王復南安公素先爵常山
王六月幸雲中舊宫謁陵廟西至五原田於陰山東至
和兜山秋七月築馬射臺于長川帝親登臺走馬王公
諸國君長馳射中者賜金錦繒絮各有差八月車駕還
宫宋人来聘帝以赫連屈丐死諸子相攻冬十月丁巳
車駕西伐幸雲中臨君子津會天暴寒數日冰合十一
月戊寅率輕騎襲赫連昌壬午徙萬餘家而還至祚山
班虜獲以賜將士各有差十二月詔奚斤西據長安秦
隴氐羌皆叛昌詣斤降武都王楊玄及沮渠蒙遜等使
使内附
四年春正月乙酉車駕至自西伐賜留臺文武各有差
從人在道多死到者裁十六七己亥行幸幽州赫連昌
遣其弟定向長安帝聞之遣就陰山伐木造攻具二月
車駕還宫三月景午詔執金吾貸造橋於君子津丁
丑廣平王連薨夏四月丁未詔員外散騎常侍步堆使
於宋五月車駕西討赫連昌次拔隣山築城舍輜重以
輕騎三萬先行戊戌至黑水帝親祈天告祖宗之靈而
誓衆六月癸夘朔日有蝕之甲辰大破赫連昌昌奔上
邽乙巳車駕入城虜昌羣弟及其母妹妻妾宫人萬數
府庫珍寳車旗器物不可勝計辛酉班師留常山王素
執金吾桓貸鎮統萬秋七月己夘築壇於祚嶺戲馬馳
射賜中者金帛繒絮各有差蠕蠕寇雲中聞破赫連昌
懼而逃八月壬子車駕至自西伐飲至策勲告宗廟班
軍實以賜留臺百寮各有差冬十一月以氐王楊玄為
假征南大將軍都督梁州刺史南秦王十二月行幸中
山守宰貪汚免者十數人癸夘車駕還宫復所過田租
之半
神䴥元年春正月以天下守令多非法精選忠良悉代
之辛未京兆王黎薨二月改元司空奚斤進軍安定監
軍侍御史安頡出戰禽昌其餘衆立昌弟定為主走還
平涼三月辛巳侍中古弼送赫連昌至于京師司空奚
斤追赫連定於平涼馬髦嶺為定所禽將軍丘堆先在
安定聞斤敗東走長安帝大怒詔頡令斬之夏四月赫
連定遣使朝貢壬子西廵戊午田于河西大赦南秦王
楊玄遣使朝貢五月乞伏熾盤死秋八月東幸廣寗臨
觀溫泉以大牢祭黃帝堯舜廟九月車駕還宫冬十二
月乙未朔日有蝕之是月行幸河西大校獵十二月甲
申車駕還宫
二年夏四月宋人來聘庚寅車駕北伐五月丁未次于
沙漠舍輜重輕騎兼冀馬至栗水蠕蠕震怖焚廬舍絶
跡西走冬十月振旅凱旋于京師告于宗廟列置新人
于漠南東至蠕源西暨五原陰山竟三千里十一月西
廵田扵河西至祚山而還
三年春正月庚子車駕還宫壬寅大赦癸夘行幸廣寗
臨溫泉作溫泉歌二月丁夘司徒平陽王長孫翰薨戊
辰車駕還宫三月壬寅進會稽公赫連昌為秦王夏四
月甲子行幸雲中敕勒萬餘落叛走詔尚書封鐵追滅
之五月戊午論討敕勒功大明賞罰秋七月己亥詔諸
征鎮將軍王公杖節邊遠者聽開府辟召其次增置吏
員庚子詔大鴻臚卿杜超假節都督冀定相三州諸軍
事行征南大將軍大宰進爵為王鎮鄴為諸軍節度八
月宋將到彦之自清水入河泝流西行景寅彦之遣將
度河攻冶坂冠軍將軍安頡督諸軍擊破之九月癸夘
立密皇太后廟于鄴甲辰行幸統萬遂征平涼是月馮
跋死冬十月乙夘冠軍將軍安頡濟河攻洛陽景子拔
之辛巳安頡平武牢十一月己酉車駕至平凉己亥行
幸安定庚子帝自安西還臨平涼遂掘塹圍守之行幸
紐城安慰初附赦秦隴之人賜復七年辛酉安頡帥諸
軍攻滑臺沮渠蒙遜遣使朝貢壬寅封壽光侯叔孫建
為丹陽王十二月丁夘赫連定弟社于度洛孤面縛出
降平涼收其珍寳定長安臨晉武功守將皆奔走關中
平壬申車駕還東留巴東公延普等鎮安定
四年春正月壬午車駕自木根山大饗羣臣景申宋將
檀道濟王仲德從清水救滑臺丹楊王叔孫建汝陰公
長孫道生拒之道濟等不敢進是月赫連定滅乞伏慕
末二月辛酉安頡司馬楚之平滑臺癸酉車駕還宫飲
至策勲告于宗廟賜留臺百官各有差戰士賜復十年
定州人飢詔開倉以振之宋將檀道濟王仲德東走三
月庚戌冠軍將軍安頡獻宋俘萬餘人甲兵三萬夏六
月赫連定北襲沮渠蒙遜為吐谷渾慕瑰所執閏月乙
未蠕蠕國遣使朝貢詔散騎侍郎周紹使於宋秋七月
己酉行幸河西起承華宫八月乙酉沮渠蒙遜遣子安
周入侍吐谷渾慕瑰遣使奉表請送赫連定己丑以慕
瑰為大將軍封西秦王九月癸丑車駕還宫庚申加太
尉長孫嵩柱國大將軍以左光祿大夫崔浩為司徒征
西大將軍長孫道生為司空癸亥詔兼太常李順持節
拜西河王沮渠蒙遜為假節加侍中都督涼州持節及
西域羌戎諸軍事行征西大將軍太傅涼州牧涼王壬
申詔曰范陽盧玄博陵崔綽趙郡李靈河間邢穎勃海
高允廣平游雅大原張偉等皆賢雋之胄冠冕州邦有
羽儀之用易曰我有好爵吾與爾縻之如玄之比隠跡
衡門不曜名譽者盡敕州郡以禮發遣遂徵玄等州郡
所遣至者數百人皆差次敘用冬十月戊寅詔司徒崔
浩改定律令行幸漠南十一月景辰北部敕勒莫弗庫
若干率其部數萬騎驅鹿獸數百萬詣行在所帝因而
大狩以賜從者勒石漠南以記功德宜城王奚斤坐事
降爵為公十二月車駕還宫
延和元年春正月景午尊保太后為皇太后立皇后赫
連氏以皇子晃為皇太子謁于太廟大赦改元三月丁
未追贈夫人賀氏為皇后壬申西秦王吐谷渾慕瑰送
赫連定於京師夏五月宋人来聘六月庚寅車駕伐和
龍詔尚書左僕射安原等屯于漠南以備蠕蠕辛夘詔
兼散騎常侍鄧穎使於宋秋七月己巳車駕至和龍穿
塹以守之是月築東宫九月乙夘車駕西還徙營丘成
周遼東樂浪帶方玄莬六郡人三萬家于幽州開倉以
振之冬十月吐谷渾慕瑰遣使朝貢十一月己巳車駕
至自和龍十二月己丑馮弘子長樂公崇及其母弟朗
朗弟邈以遼西内屬先是辟召賢良而州郡多逼遣之
詔以禮申喻任其進退
二年春二月庚午詔兼鴻臚卿李繼持節假馮崇車騎
大將軍遼西王承制聽置尚書已下壬午詔兼散騎常
侍宋宣使於宋夏四月沮渠蒙遜死以其子牧犍為車
騎將軍改封西河王六月遣永昌王健尚書左僕射安
原督諸軍討和龍辛巳詔樂安王範發秦雍兵一萬築
小城於長安城内秋八月遼西王馮崇上表求說降其
父帝不聽九月宋人來聘并獻馴象一戊午詔兼大鴻
臚卿崔賾持節拜征虜將軍楊難當為征南大將軍儀
同三司封南秦王冬十二月己巳大赦天下辛未幸陰
山北詔兼散騎常侍盧玄使於宋
三年春正月乙未車駕次于女水大饗羣臣戊戌馮弘
遣使求和帝不許景辰南秦王楊難當尅漢中送雍州
流人七千家于長安二月戊寅詔以頻年屢征有事西
北運輸之役百姓勤勞令郡縣括貧冨以為三級富者
租賦如常中者復二年下窮者復三年辛夘車駕還宫
三月甲寅行幸河西閏月甲戌秦王赫連昌叛走景子
河西候將格殺之驗其謀反羣弟皆伏誅己夘車駕還
宫進彭城公栗爵為王秋七月辛巳東宫成備置屯衛
三分西宫之一壬午行幸美稷遂至隰城命諸軍討山
胡白龍扵河西九月戊子尅之斬白龍及其將帥屠其
城冬十一月車駕還宫十二月甲辰行幸雲中
太延元年春正月乙未朔日有蝕之壬午降死罪刑已
下各一等癸未出道武明元宫人令得嫁甲申大赦改
元二月庚子蠕蠕焉耆車師各遣使朝貢詔長安及平
涼人徙在京師其孤老不能自存者聽還鄉里丁未車
駕還宫夏五月庚申進宜都公穆夀為宜都王汝陰公
長孫道生為上黨王宜城公奚斤為恒農王廣陵公婁
伏連為廣陵王遣使者二十軰使西域甲戌行幸雲中
六月甲午詔曰去春小旱東作不茂憂勤剋己祈請靈
祗豈朕精誠有感何報應之速雲雨震灑流澤霑渥有
鄙婦人持方寸玉印詣潞縣侯孫家既而亡去莫知所
在印有三字為龍鳥之形要妙奇巧不類人迹文曰旱
疫平推尋其理蓋神靈之報應也比者以來禎瑞仍臻
甘露流液降於殿内嘉瓜合蔕生於中山野木連理殖
於魏郡在先后載誕之鄉白鷰集于盛樂舊都玄鳥隨
之蓋有千數嘉禾頻歲合秀於恒農白兔並見於勃海
白雉三隻又集於平陽太祖之廟天降嘉貺將何德以
酬之其令天下大酺五日禮報百神守宰祭界内名山
大川上答天意景午高麗鄯善國並遣使朝貢秋七月
田於棝陽己夘樂平王丕等五將東伐至和龍徙男女
六千口而還八月景戌行幸河西粟特國遣使朝貢九
月車駕還宫冬十月癸夘尚書左僕射安原謀反伏誅
甲辰行幸定州次於新城宫十一月己巳校獵于廣川
景子行幸鄴祀密太后廟諸所過親問高年襃禮賢俊
十二月癸夘遣使者以太牢祀北岳
二年春正月甲寅車駕還宫二月戊子馮弘遣使朝貢
求送侍子帝不許壬辰遣使者十餘輩詣高麗東夷諸
國詔喻之三月景辰宋人来聘辛未遣平東將軍娥清
安西將軍古弼討馮弘弘求救於高麗高麗遣其大將
葛蔓盧迎之夏四月甲寅皇子小兒苗兒並薨五月乙
夘馮弘奔高麗戊午詔散騎常侍封撥使高麗徵送馮
弘丁夘行幸河西赫連定之西也楊難當竊據上邽秋
七月庚戌命樂平王丕等討之詔散騎常侍游雅使於
宋八月丁亥遣使六輩使西域帝校獵于河西詔廣平
公張黎發定州七郡一萬二千人通莎泉道甲辰高車
國遣使朝貢九月庚戌樂平王丕等至略陽公難當奉
詔攝上邽守高麗不送馮弘帝將伐之納樂平王丕計
而止冬十一月己酉幸棝陽驅野馬於雲中置野馬苑
閏月壬子車駕還宫乙丑改封潁川王提為武昌王河
西王沮渠牧犍遣使朝貢是歲吐谷渾慕瑰死
三年春正月癸未中山王纂薨戊子太尉北平王長孫
嵩薨乙巳丹陽王叔孫建薨二月乙夘行幸幽州存恤
孤老問人疾苦還幸上谷遂至代所過復田租之半三
月己夘車駕還宫丁酉宋人來聘夏五月己丑詔天下
吏人得舉告守令不如法者景申行幸雲中秋七月戊
子使永昌王健上黨王長孫道生討山胡白龍餘黨於
西河滅之八月甲辰行幸河西九月甲申車駕還宫丁
酉遣使者拜西秦王慕瑰弟慕利延為鎮西大將軍儀
同三司改封西平王冬十月癸夘行幸雲中十一月壬
申車駕還宫是歲河西王沮渠牧犍世子封壇来朝高
麗契丹龜兹悦般焉耆車師粟特疏勒烏孫渴盤陁鄯
善破洛者舌等國各遣使朝貢
四年春三月庚辰鄯善王弟素延耆來朝癸未罷沙門
年五十以下江陽王根薨是月高麗殺馮弘夏五月戊
寅大赦秋七月壬申車駕北伐冬十一月丁夘朔日有
蝕之十二月車駕至自北伐上洛巴泉蕇等相帥内附
詔兼散騎常侍高雅使于宋
五年春正月庚寅行幸定州三月辛未車駕還宫庚寅
以故南秦王世子楊保宗為征南大將軍秦州牧武都
王鎮上邽夏五月癸未遮逸國獻汗血馬六月甲辰車
駕西討沮渠牧犍侍中宜都王穆夀輔皇太子決留臺
事大將軍長樂王嵇敬輔國大將軍建寧王崇二萬人
屯漠南以備蠕蠕秋七月己巳車駕至上都屬國城大
饗羣臣講武馬射壬午留輜重分部諸軍八月景申車
駕至姑臧牧犍兄子祖踰城来降乃分軍圍之九月景
戌牧犍與左右文武五千人面縛軍門帝觧其縛待以
藩臣之禮收其城内戶口二十餘萬倉庫珍寳不可稱
計進張掖公秃髮保周爵為王與龍驤將軍穆羆安遠
將軍源賀分略諸郡牧犍弟張掖太守宜得西奔酒泉
太守無諱後奔晉昌樂都太守安周南奔吐谷渾戊子
蠕蠕犯塞遂至七介山京都大駭皇太子命上黨王長
孫道生等拒之冬十月辛酉車駕還宫徙涼州人三萬
餘家于京師留樂平王丕征西將軍賀多羅鎮涼州癸
亥遣張掖王秃髮保周喻諸部鮮卑保周因率諸部叛
於張掖十一月乙巳宋人來聘并獻馴象一十二月壬
午車駕至自西伐飲至策勲告於宗廟揚難當寇上邽
鎮將元勿頭討走之是歲鄯善龜兹疎勒焉耆高麗粟
特渴盤陁破那悉半居等國並遣使朝貢
太平真君元年春正月己酉沮渠無諱圍酒泉辛亥分
遣侍臣廵行州郡觀察風俗問人疾苦二月己巳詔假
通直常侍邢穎使於宋發長安人五千浚昆明池三月
酒泉陷夏四月戊午朔日有蝕之庚辰沮渠無諱寇張
掖秃髮保周屯刪丹六月丁丑皇孫濬生大赦改元秋
七月行幸陰山己丑永昌王健大破秃髮保周走之景
申保太后竇氏崩于行宫癸丑保周自殺傳首京師八
月甲申沮渠無諱降九月壬寅車駕還宫是歲州鎮十
五饑詔開倉賑恤之以河南王曜子羯兒為河間王後
改封略陽王
二年春正月癸夘拜沮渠無諱為征西大將軍涼州牧
酒泉王三月辛夘葬惠太后於崞山庚戌新興王俊略
陽王羯兒有罪黜為公辛亥封蠕蠕郁久閭乞歸為朔
方王沮渠萬年為張掖王夏四月丁巳宋人來聘秋八
月辛亥詔散騎侍郎張偉使于宋九月戊戌永昌王健
薨冬十一月庚子鎮南大將軍奚眷平酒泉十二月景
子宋人來聘
三年春正月甲申帝至道壇親受符籙備法駕旗幟盡
青三月壬寅北平王長孫頽有罪削爵為侯夏四月酒
泉王沮渠無諱走渡流沙據鄯善涼武昭王孫李寳據
敦煌遣使内附五月行幸陰山北六月景戌楊難當朝
於行宫先是起殿於陰山北殿成而難當至因曰廣德
焉秋八月甲戌晦日有蝕之冬十月己夘封皇子伏羅
為晉王翰為秦王譚為燕王建為楚王余為吳王十二
月辛巳太保襄城公盧魯元薨丁酉車駕還宫李寳遣
使朝貢以寳為鎮西大將軍開府儀同三司沙州牧敦
煌公
四年春正月庚午行幸中山二月景子次于恒山之陽
詔有司刊石勒銘是月剋仇池三月庚申車駕還宫夏
四月武都王楊保宗謀反諸將禽送京師氐羌復推保
宗弟文德為主圍仇池六月庚寅詔復人貲賦三年其
田租歲輸如常牧守不得妄有徵發癸巳大閱于西郊
九月辛丑行幸漠南甲辰捨輜重以輕騎襲蠕蠕分軍
為四道冬十一月甲子車駕還至朔方詔曰夫陰陽有
往復四時有代謝授子任賢蓋古今不易之令典也其
令皇太子副理萬機總統百揆諸功臣勤勞日久皆當
以爵歸第隨時朝請饗宴朕前論道陳謨而已不宜復
煩以劇職更舉賢俊以備百官明為科制以稱朕心十
二月辛夘車駕至自北伐
五年春正月壬寅皇太子始總百揆侍中中書監宜都
王穆夀司徒東都公崔浩侍中廣平公張黎侍中建興
公古弼輔太子以決庶政諸上書者皆稱臣上疏儀與
表同戊申詔自王公已下至於庶人私飬沙門巫及金
銀工巧之人在其家者皆遣詣官曹限今年二月十五
日過期不出巫沙門身死主人門誅庚戌詔自三公已
下至於卿士其子息皆詣太學其百工伎巧騶卒子息
當習其父兄所業不聽私立學校違者師身死主人門
誅二月辛未中山王辰等八人以北伐後期斬于都南
癸酉樂平王丕薨庚辰行幸廬三月戊辰大會于那南
遣使者四軰使西域甲辰車駕還宫夏四月乙亥太宰
陽平王杜超為帳下所殺五月丁酉行幸陰山北六月
西平王吐谷渾慕利延殺其兄子緯代立緯弟叱力延
等來奔乞師以叱力延為歸義王秋八月乙丑田于河
西壬午詔員外散騎常侍高濟使于宋九月帝自河西
至於馬邑觀于崞川己亥車駕還宫丁未行幸漠南冬
十月癸未晉王伏羅大破慕利延慕利延走奔白蘭其
部一萬三千内附十一月宋人来聘十二月景戌車駕
還宫
六年春正月辛亥行幸定州引見長老存問之詔兼員
外散騎常侍宋愔使于宋二月遂西幸上黨觀連理樹
於玄氏至吐京討徙叛胡出配郡縣三月庚申車駕還
宫詔諸有疑獄皆付中書以經義量決夏六月戊子朔
日有蝕之壬辰北廵秋八月壬辰散騎常侍成周公萬
度歸以輕騎至鄯善執其王真達與詣京師帝大悦厚
待之車駕幸陰山北次于廣德宫詔發天下兵三取一
各當戒嚴以湏後命徙諸種雜人五千餘家於北邊令
人北徙畜牧至廣漠以餌蠕蠕壬寅征西大將軍高涼
王那等討吐谷渾慕利延軍到㬅頭城慕利延驅其部
落西度流沙那急追故西秦王慕瑰世子被囊逆軍拒
戰那擊破之中山公杜豐追度三危至雪山禽被囊及
慕利延元子什歸熾盤子成龍送于京師慕利延遂西
入于闐國九月盧水胡蓋吳聚衆反于杏城冬十一月
高涼王那振旅還京師庚申遼東王竇漏頭薨河東蜀
薛永宗聚黨入汾曲西通蓋吳受其位號蓋吳自號天
台王署百官辛未車駕還宫選六州兵勇猛者使永昌
王仁高涼王那分領為二道南略淮泗以北徙青徐之
人以實河北癸未西廵
七年春正月戊辰車駕自東雍禽薛永宗斬之其男女
無少長皆赴水死辛未南幸汾陰盖吴退走北地二月
景戌幸長安存問父老丁亥幸昆明池遂田于岐山之
陽所過誅與蓋吳通謀反害守將者三月詔諸州坑沙
門毁諸佛像徙長安城内工巧二千家於京師夏四月
甲申車駕至自長安戊子毁鄴城五層佛圖於泥像中
得玉璽二其文皆曰受命於天既夀永昌其一刻其旁
曰魏所受漢傳國璽五月蓋吳復聚杏城自號秦地王
景戌發司幽定冀四州十萬人築畿上塞圍起上谷西
至於河廣袤皆千里六月癸未朔日有蝕之秋八月蓋
吳為其下人所殺傳首京師復略陽公羯兒王爵
八年春正月癸未行幸中山三月河西王沮渠牧犍謀
反伏誅夏五月車駕還宫六月西征諸將扶風公處真
等八將坐盜沒軍資所在虜掠贓各千萬計並斬之秋
八月樂安王範薨冬十一月侍中中書監宜都王穆壽
薨十二月晉王伏羅薨
九年春正月宋人来聘二月癸夘行幸定州山東人饑
詔開倉振之罷塞圍作遂西幸上黨詔於壺關東北大
王山累石為三封又斬其鳳凰山南足以斷之三月車
駕還宫夏五月甲戌以交趾公韓拔為假征西將軍領
護西戎校尉鄯善王鎮鄯善賦役其人比之郡縣六月
辛酉行幸廣德宫丁夘悅般國遣使求與王師俱討蠕
蠕帝許之秋八月詔中外諸軍戒嚴九月乙酉練兵于
西郊景戌幸陰山是月成周公萬度歸千里驛上大破
焉耆國其王鳩尸早那奔龜茲冬十月辛丑恒農王奚
斤薨癸夘以婚姻奢靡喪葬過度詔有司更為科限癸
亥大赦十二月詔成周公萬度歸自焉耆西討龜兹皇
太子朝于行宫遂從北討至受降城不見蠕蠕因積糧
城内留守而還北平王長孫敦坐事降爵為公
十年春正月戊辰朔帝在漠南大饗百寮甲戌蠕蠕吐
賀真懼遠遁三月蒐于河西庚寅車駕還宫夏四月景
申朔日有蝕之九月閱武於磧上遂北伐冬十月庚子
皇太子及羣官奉迎於行宫十二月戊申車駕至自北
伐己酉以平昌公託真為中山王
十一年春正月乙丑行幸洛陽所過郡國皆親對高年
存恤孤寡二月甲午大蒐於梁山皇子真薨是月大脩
宫室皇太子居于北宫車駕遂征懸瓠夏四月癸夘車
駕還宫賜從者及留臺郎吏已上生口各有差六月己
亥誅司徒崔浩辛丑北巡陰山秋七月宋將王玄謨攻
滑臺八月辛亥田于河西癸未練兵於西郊九月辛夘
車駕南伐癸巳皇太子北伐屯於漠南吳王余留守京
都庚子曲赦定冀相三州死罪已下冬十月乙丑車駕
濟河玄謨棄軍而走乃命諸將分道並進車駕自中道
十一月辛夘至鄒山使使者以太牢祀孔子是月頞盾
國獻師子一十二月丁夘車駕至淮詔刈雚葦作筏數
萬而濟淮南皆降癸未車駕臨江起行宫於瓜步山諸
軍同日皆臨江所過城邑莫不望塵奔潰其降附者不
可勝數甲申宋文帝使獻百牢貢其方物又請進女於
皇孫以求和好帝以師婚非禮許和而不許婚使散騎
侍郎夏侯野報之帝詔皇孫為書致馬通問焉
正平元年春正月景戌朔大會羣臣於江上文武受爵
者二百餘人丁亥車駕北旋二月癸未次于魯口皇太
子朝於行宫三月己亥車駕至自南伐飲至策勲告扵
宗廟以降人五萬餘家分置近畿賜留臺文武所獲軍
資生口各有差夏五月壬寅大赦六月壬戌改元車師
國王遣子入侍詔以刑綱太密犯者更衆命有司其案
律令務求厥中自餘有不便於人者依比增損詔太子
少傅游雅中書侍郎胡方回等改定律制略陽王羯兒
高涼王郍有罪賜死戊辰皇太子薨壬申葬景穆太子
於金陵秋七月丁亥行幸陰山省諸曹吏員三分之一
九月癸巳車駕還宫冬十月庚申行幸陰山宋人來聘
詔殿中將軍郎法祐使於宋己巳司空上黨王長孫道
生薨十二月丁丑車駕還宫封皇孫濬為高陽王尋以
皇孫世嫡不宜在藩乃止改封秦王翰為東平王燕王
譚為臨淮王楚王建為廣陽王吳王余為南安王
二年春正月庚辰朔南來降人五千餘家於中山謀叛
州軍討平之冀州刺史張掖王沮渠萬年與降人通謀
賜死三月甲寅中常侍宗愛構逆帝崩於永安宫時年
四十五祕不發喪愛又矯皇后令殺東平王翰迎南安
王余立大赦改元為永平尊諡曰太武皇帝葬於雲中
金陵廟號世祖帝生不逮密太后及有所識言則悲慟
哀感旁人明元聞而嘉歎及明元不豫衣不釋帶性清
儉率素服御飲膳取給而已不好珍麗食不二味所幸
昭儀貴人衣無兼綵羣臣白帝更峻京邑城隍以從周
易設險之義又陳蕭何壯麗之說帝曰古人有言在德
不在險屈丐蒸土築城而朕滅之豈在城也今天下未
平方須人力土功之事朕所未為蕭何之對非雅言也
每以財者軍國之本無所輕費至於賞賜皆是勲績之
家親戚愛寵未嘗横有所及臨敵常與士卒同在矢石
間左右死傷者相繼而帝神色自若是以人思效命所
向無前命將出師指授節度從命者無不制勝違爽者
率多敗失性又知人拔士於卒伍之中唯其才效所長
不論本末兼甚嚴斷明於刑賞功者賞不遺賤罪者刑
不避親雖寵愛之終不虧法常曰法者朕與天下共之
何敢輕也故大臣犯法無所寬假雅長聽察瞬息之間
下無以措其姦隱然果於誅戮後多悔之司徒崔浩死
後帝北伐時宣城公李孝伯疾篤傳者以為卒帝聞而
悼之謂左右曰李宣城可惜又曰朕向失言崔司徒可
惜李宣城可哀襃貶雅意皆此類也
景穆皇帝諱晃太武皇帝之長子也母曰賀夫人延和
元年正月景午立為皇太子時年五歲明慧強識聞則
不忘及長好讀經史皆通大義太武甚竒之及西征涼
州皇太子監國初太武之伐河西李順等咸言姑臧無
水草不可行師太子有疑色及車駕至姑臧乃詔太子
曰姑臧城東西門外涌泉合於城北其大如河澤草茂
盛可供大軍數年人之多言亦可惡也太子謂宫臣曰
為人臣不實若此豈是忠乎吾初聞有疑但帝決行耳
幾誤人大事言者復何面目見帝也真君四年從征蠕
蠕至鹿渾谷與賊遇虜惶怖擾亂太子言於太武曰宜
速進擊掩其不備尚書令劉潔固諫以為塵盛賊多湏
軍大集太子曰此由賊恇擾何有營上而有此塵太武
疑之遂不急擊蠕蠕遠遁既而獲虜候騎乃云不覺官
軍卒至上下惶懼北走經六七日知無追者乃徐行帝
深恨之自是太子所言軍國大事多見納用遂知萬機
乃監國命有司使百姓有牛家以人牛相貿又禁飲酒
雜戲棄本沽販者於是墾田大增正平元年六月戊辰
薨於東宫時年二十四庚午命持節兼太尉張黎兼司
空竇瑾奉策即柩謚景穆太子文成即位追尊為景穆
皇帝廟號恭宗
高宗文成皇帝諱濬景穆皇帝之長子也母曰閭氏真
君元年六月生於東宫帝少聰達太武常置左右號世
嫡皇孫年五歲太武北巡帝從在後逢虜帥桎一奴將
加罰帝謂曰奴今遭我汝宜釋之帥奉命觧縛太武聞
之曰此兒雖少欲以天子自處意竒之及長風格異常
每參決大政可否正平二年三月中常侍宗愛弑逆立
南安王余十月景午朔又賊余於是殿中尚書長孫渴
侯與尚書陸麗奉迎世嫡皇孫
興安元年冬十月戊申皇帝即位於永安前殿大赦改
元正平二年為興安以驃騎大將軍元夀樂為太宰都
督中外諸軍錄尚書事以尚書長孫渴侯為尚書令儀
同三司十一月景子二人爭權並賜死癸未廣陽王建
臨淮王譚薨甲申皇妣閭氏薨進平南將軍宋子侯周
忸爵為樂陵王南部尚書常安子陸麗為平原王文武
各加位一等壬寅追尊皇考景穆太子為景穆皇帝妣
閭氏為恭皇后尊保母常氏為保太后十二月戊申祔
葬恭皇后於金陵乙夘初復佛法丁巳以樂陵王周忸
為太尉平原王陸麗為司徒鎮西將軍杜元寳為司空
保達沙獵等國各遣使朝貢戊寅進建業公陸俟爵為
東平王進廣平公杜遺爵為王癸亥詔以營州蝗開倉
振恤甲子太尉樂陵王周忸有罪賜死進濮陽公閭若
文爵為王
二年春正月辛巳進司空杜元寳爵為京兆王廣平王
杜遺薨進尚書僕射東安公劉尼爵為王封建寧王崇
子麗為濟南王癸未詔與百姓雜調十五景戌進尚書
西平公源賀爵為王二月己未司空京兆王杜元寳謀
反伏誅建寧王崇崇子濟南王麗為元寳所引各賜死
乙丑發京師五千人穿天泉池是月宋太子劭殺文帝
三月尊保太后為皇太后進安豐公閭武皮爵為河間
王夏五月宋孝武帝殺太子劭而自立閏月乙亥太皇
太后赫連氏崩秋七月辛亥行幸陰山濮陽王閭若文
永昌王仁謀反乙夘仁賜死若文伏誅己巳車駕還宫
是月築馬射臺於南郊八月戊戌詔曰朕即位以來風
雨順序邊方無事衆瑞兼呈又於苑内獲方寸玉印其
文曰子孫長夀羣公卿士咸曰休哉豈朕一人克臻斯
應實由天地祖宗降祐之所致也思與兆庶共兹嘉慶
其令百姓大酺三日降殊死已下囚九月壬子閱武於
南郊冬十一月辛酉行幸信都中山觀察風俗十二月
甲午車駕還宫復北平公長孫敦王爵是歲疎勒渴盤
陁庫莫奚契丹罽賓等國各遣使朝貢
興光元年春正月乙丑以侍中河南公伊馛為司空二
月甲午帝至道壇登受圖籙禮畢曲赦京師夏六月行
幸陰山秋七月景申朔日有蝕之庚子皇子弘生辛丑
大赦改元八月甲戌趙王深薨乙亥車駕還宫乙丑皇
叔武頭龍頭薨九月庫莫奚國獻名馬有一角狀如麟
閉都門大索三日獲姦人亡命數百人冬十一月戊戌
行幸中山遂幸信都十二月景子還幸靈丘至温泉宫
庚辰車駕還宫出于叱萬單等國各遣使朝貢
太安元年春正月辛酉奉太武景穆神主于太廟樂平
王拔有罪賜死二月癸未武昌王提薨三月己亥以太
武景穆神主入太廟改元曲赦京師死囚已下夏六月
壬戌詔名皇子弘曲赦癸酉詔尚書穆真等二十人巡
行州郡觀察風俗大明賞罰冬十月庚午以遼西公常
英為太宰進爵為王是歲遮逸波斯疎勒等國各遣使
朝貢
二年春正月乙夘立皇后馮氏二月丁巳立皇子弘為
皇太子大赦夏六月羽林中郎于判元提等謀逆誅秋
八月田于河西平西將軍漁陽公尉眷北擊伊吾剋其
城大獲而還九月辛巳進河東公閭毘零陵公閭紇爵
竝為王冬十月甲申車駕還宫甲午曲赦京師十一月
改封西平王源賀隴西王嚈噠普嵐等國各遣使朝貢
三年春正月徵漁陽公尉眷拜太尉進爵為王錄尚書
事夏五月封皇弟新成為陽平王六月癸夘行幸陰山
秋八月田於陰山之北己亥還宫冬十月將東巡詔太
宰常英起行宫於遼西黃山十二月州鎮五蝗百姓饑
使開倉振給之是歲粟特于闐等五十餘國竝遣使朝
貢
四年春正月景午朔初設酒禁乙夘行幸廣寗溫泉宫
遂東巡庚午至遼西黃山宫遊宴數日親對高年勞問
疾苦二月景子登碣石山觀滄海大饗羣臣於山上班
賞進爵各有差改碣石山為樂遊山築壇記行於海濱
戊寅南幸信都田於廣川三月丁未觀馬射於中山所
過郡國賜復一年景辰車駕還宫起太華殿乙丑東平
王陸俟薨夏五月壬戌詔曰比年以來雜調減省而所
在州郡咸有逋懸非在職之官綏導失所貪穢過度誰
使之然自今常調不充人不安業宰人之徒加以死罪
六月景申田於松山秋七月庚午行幸河西九月丁巳
還宫辛亥太華殿成景寅饗羣臣大赦冬十月甲戌北
巡至陰山有故冡毁廢詔曰昔姬文葬枯骨天下歸仁
自今有穿墳隴者斬之辛夘次于車輪山累石記行十
一月車駕渡漠蠕蠕絶迹遠遁十二月中山王託真薨
五年春二月己酉司空河南公伊馛薨三月庚寅曲赦
京師死罪已下夏四月乙巳封皇弟子推為京兆王五
月居常國遣使朝貢六月戊申行幸陰山秋八月庚戌
遂幸雲中壬戌還宫九月戊辰儀同三司敦煌公李寳
薨冬十二月戊申詔以六鎮雲中高平二雍秦州徧遇
災旱年穀不收開倉振乏有徙流者喻還桑梓
和平元年春正月甲子朔大赦改元庚午詔散騎侍郎
馮闡使於宋夏四月戊戌皇太后常氏崩於夀安宫五
月癸酉葬昭太后於廣寗鳴雞山六月甲午詔征西大
將軍陽平王新成等討吐谷渾什寅崔浩之誅也史官
遂廢至是復置秋七月西征諸軍至西平什寅走保南
山九月庚申朔日有蝕之是月諸軍濟河追什寅遇瘴
氣多病疫乃引還庚午車駕還宫冬十月居常王獻馴
象三十一月詔散騎侍郎盧度世使於宋
二年春正月乙酉詔曰刺史牧人為萬里之表自頃每
因發調逼人假貸大商冨賈要射時利上下通同分以
潤屋為政之弊莫過於此其一切禁絶犯者十疋以上
皆死布告天下咸令知禁二月行幸中山遂幸信都三
月宋人来聘車駕所過皆親對高年問疾苦詔年八十
一子不從役靈丘南有山高四百餘丈乃詔羣臣仰射
山峯無能踰者帝彎弧發矢出三十餘丈過山南二百
二十步遂刊石勒銘是月發并肆州五千餘人脩河西
獵道辛巳車駕還宫夏四月乙未河東王閭毗薨五月
癸未詔南部尚書黃盧頭李敷業考課諸州秋七月戊
寅封皇弟小新成為濟陰王天賜為汝陰王萬夀為樂
浪王洛侯為廣平王八月波斯國遣使朝貢冬十月詔
假員外散騎常侍游明根使於宋廣平王洛侯薨
三年春正月壬午以東郡公乙渾為太原王癸未樂良
王萬夀薨二月壬子朔日有蝕之癸酉田於崞山遂觀
漁于旋鴻池三月甲申宋人來聘高麗蓰王契嚙思厭
於師䟽勒石那悉居半渴盤陁等國並遣使朝貢夏六
月庚申行幸陰山秋七月壬寅幸河西九月壬辰常山
王素薨冬十月詔員外散騎常侍游明根使于宋十一
月壬寅車駕還宫十二月乙夘制戰陣之法十有餘條
因大儺曜兵有飛龍騰蛇魚麗之變以示威武戊午零
陵王閭拔薨
四年春三月乙未賜京師人年七十以上太官厨食以
終其年皇子胡仁薨追封樂陵王夏四月癸亥上幸西
苑親射猛獸三頭五月壬辰侍中漁陽王尉眷薨壬寅
行幸陰山秋七月壬午詔曰朕每歲閑月命羣臣講武
所幸之處必立宫壇糜費之功勞損非一宜仍舊貫何
必改作也八月景寅遂田于河西九月辛巳車駕還宫
冬十月以定相二州霣霜傷稼免其田租詔員外散騎
常侍游明根使於宋十二月辛丑詔以喪葬嫁娶大禮
未備命有司為之條格使貴賤有章上下咸序著之于
令壬寅詔曰婚姻者人道之始比者以來貴族之門多
不率法或貪利財賂或因緣私好在於苟合無所擇選
塵穢清化虧損人倫將何以宣示典謨垂之來裔今制
皇族師傅王公侯伯及士庶之家不得與百工伎巧卑
姓為婚犯者加罪
五年春正月丁亥封皇弟雲為任城王二月詔以州鎮
十四去歲蟲水開倉振恤夏四月癸夘進封頓丘公李
峻為王閏月戊子帝以旱故減膳責身是夜澍雨大降
五月宋孝武帝殂六月丁亥行幸陰山秋七月壬寅行
幸河西九月辛丑車駕還宫冬十月琅邪侯司馬楚之
薨十二月南秦王楊難當薨吐呼羅國遣使朝貢
六年春正月景申大赦二月丁丑行幸樓煩宫高麗蓰
王對㬅等國各遣使朝貢三月戊戌相州刺史西平郡
王吐谷渾權薨乙巳車駕還宫夏四月破洛那國獻汗
血馬普嵐國獻寳劒五月癸夘帝崩于太華殿時年二
十六六月景寅奉尊諡曰文成皇帝廟號高宗八月葬
雲中之金陵
顯祖獻文皇帝諱弘文成皇帝之長子也母曰李貴人
興光元年七月生於陰山之北太安二年二月立為皇
太子和平六年五月甲辰即皇帝位大赦尊皇后曰皇
太后車騎大將軍乙渾矯詔殺尚書楊保年平陽公賈
愛仁南陽公張天度于禁中戊申司徒公平原王陸麗
自湯泉入朝又殺之己酉以渾為大尉公以錄尚書事
東安王劉尼為司徒公以尚書左僕射和其奴為司空
公六月封繁陽侯李嶷為丹陽王征東大將軍馮熙為
昌黎王秋七月癸巳以太尉乙渾為丞相位居諸王上
事無大小皆決焉九月庚子曲赦京師景午詔曰先朝
以州牧親人宜置良佐故敕有司班九條之制使前政
選吏以待後人然牧司舉非其人愆于典度今制刺史
守宰到官之日仰自舉人望忠信以為選官不論前政
共相平置若簡任失所以罔上論是月宋義陽王劉昶
自彭城來奔冬十月徵陽平王新成京兆王子推濟陰
王小新成汝陰王天賜任城王雲入朝十一月宋湘東
王彧殺其主子業而自立
天安元年春正月乙丑朔大赦改元二月庚申丞相太
原王乙渾謀反伏誅乙亥以侍中元孔雀為濮陽王侍
中陸定國為東郡王三月庚子以隴西王源賀為太尉
公辛丑高宗文成皇帝神主祔于太廟辛亥帝幸道壇
親受符籙曲赦京師秋九月己酉初立鄉學郡置博士
二人助教二人學生六十人冬十二月皇弟安平王薨
是歲州鎮十一旱人飢開倉振恤
皇興元年春正月癸巳鎮南大將軍尉元大破宋將張
永沈攸之於吕梁東宋人來聘庚子東平王道符謀反
於長安其司馬叚大陽斬之傳首京師道符兄弟皆伏
誅閏月以頓丘王李峻為太宰二月濟陰王小新成薨
宋東平太守申纂戍無鹽遏絶王使詔征南大將軍慕
容白曜督諸軍往討三月甲寅剋之秋八月丁酉幸武
州山石窟寺戊申皇子宏生大赦改元九月己巳進馮
翊公李白為梁郡王冬十月己亥朔日有蝕之癸夘田
於那男池濮陽王孔雀坐怠慢降為公
二年春二月癸未田于西山親射武豹三月慕容白曜
進圍東陽戊午宋人来聘夏四月景子朔日有蝕之辛
丑進南郡公李惠爵為王五月乙夘田于崞山遂幸繁
畤辛酉車駕還宫六月庚辰以河南闢地曲赦京師殊
死已下以昌黎王馮熙為太傅秋九月辛亥封皇叔禎
為南安王長夀為城陽王太洛為章武王休為安定王
冬十月癸酉朔日有蝕之辛丑田于冷泉十一月州鎮
二十七水旱詔開倉振恤十二月甲午詔曰頃張永敢
拒王威暴骨原隰天下之人一也其永軍殘廢之士聽
還江南露骸草莽者敇州縣收瘞之
三年春正月乙丑東陽潰虜沈文秀戊辰司空平昌公
和其奴薨二月己夘進上黨公慕容白曜爵為濟南王
夏四月壬辰宋人来聘景申名皇子宏大赦丁酉田于
崞山五月徙青齊人於京師六月辛未立皇子宏為皇
太子冬十月丁酉朔日有蝕之是月太宰頓丘王李峻
薨十一月進襄城公韓頽爵為王
四年春正月州鎮大飢詔開倉振恤二月以東郡王陸
定國為司空公詔征西大將軍上黨王長孫觀討吐谷
渾什寅廣陽王石侯薨三月景戌詔天下人病者所在
官司遣毉就家診視所湏藥任毉所量給之夏四月辛
丑大赦戊申長孫觀軍至曼頭山大破什寅五月封皇
弟長樂為建昌王六月宋人來聘秋八月蠕蠕犯塞九
月景寅車駕北伐諸將俱會于女水大破虜軍司徒東
安公劉尼坐事免壬申車駕至自北伐飲至策勲告于
宗廟冬十月誅濟南王慕容白曜高平公李敷十一月
詔弛山澤禁十二月甲辰幸鹿野苑石窟寺陽平王新
成薨
五年春二月乙亥詔假員外散騎常侍邢祐使于宋夏
四月北平王長孫敦薨六月丁未行幸河西秋七月景
寅遂至陰山八月丁亥車駕還宫帝幼而神武聰叡機
悟有濟人之規仁孝純至禮敬師友及即位雅薄時務
常有遺世之心欲禪位于叔父京兆王子推羣臣固請
乃止景午使太保建安王陸馛太尉源賀奉皇帝璽綬
冊命皇太子升帝位於是羣公奏上尊號太上皇帝己
酉太上皇帝徙御崇光宫采椽不斵土階而已國之大
事咸以聞承明元年文明太后有憾帝崩於永安殿年
二十三上尊諡曰獻文皇帝廟號顯祖葬雲中金陵
論曰太武聰明雄斷威靈傑立藉二世之資奮征伐之
氣遂戎軒四出周旋夷險平秦隴掃統萬翦遼海蕩河
源南夷荷擔北蠕絶迹廓定四表混一華戎其為武功
也大矣遂使有魏之業光邁百王豈非神叡經綸事當
命世至於初則東儲不終末乃舋成所忽固本貽防殆
弗思乎景穆明德令聞夙世殂夭其戾園之悼歟文成
屬太武之後内頗虚耗既而國舋時艱朝野楚楚帝與
時消息静以鎮之養威布德懷緝中外自非機悟深裕
矜濟為心亦何能若此可謂有君人之度矣獻文聰叡
夙成兼資雄斷故能更清漠野大啟南服而早有厭世
之心終致宫闈之變將天意也
北史卷二
北史卷二考證
世祖太武皇帝紀初造新字千餘字監本作宇蓋以
上文營造萬壽宫永安安樂二殿臨望觀九華堂而
訛也今改從魏書
將軍丘堆先在安定堆監本訛惟今改從本傳
赫連定弟社于度洛孤面縛出降平凉收其珍寳魏
書平涼下有平字
八月乙酉沮渠蒙遜遣子安周入侍乙監本訛已今
据上文秋七月己酉並從魏書改正
延和元年延監本訛廷今改正
太延元年春正月乙未(臣人龍)按以下文壬午癸未
甲申等日計之則此乙未當係辛未之訛
牧犍弟張掖太守宜得西奔酒泉太守無諱後奔晉昌
(臣人龍)按魏書宜得西奔酒泉魏將奚眷討之牧
犍弟酒泉太守無諱復奔晉昌此處疑有訛字
禽被囊及慕利延元子什歸元魏書作兄
八年春正月癸未行幸中山據魏書乃二月癸未延
壽刪上數行乃致訛耳
乃命諸將分道並進車駕自中道中魏書作卭
高凉王那有罪凉監本訛梁今改正
改元為永平永監本訛承承平係高祖年號今改正
高祖文成皇帝紀五月居常國遣使朝貢居常監本
訛常居今從下文有居常王獻馴象改正
以東郡公乙渾為太原王原監本訛源今改正
顯祖獻文皇帝紀使前政選吏以待後人後人魏書
作俊乂又下文不論前政共相平置魏書作不聽前
政共相干冐
北史卷二考證
