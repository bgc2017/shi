北史卷十八
唐李延夀撰
列傳第六
景穆十二王下
任城王雲和平五年封少聰慧年五歲景穆崩號哭不
絶聲太武抱之泣曰汝何知而有成人意也獻文時拜
都督中外諸軍事中都大官聽訟甚收時譽及獻文欲
禪位於京兆王子推王公卿士莫敢先言雲進曰父子
相傳久矣皇魏未之有革太尉源賀又進以為不可願
思任城之言東陽公元丕等進曰皇太子雖聖德夙彰
然實沖幼陛下欲隆獨善其若宗廟何帝曰儲宫正統
羣公相之有何不可於是傳位孝文後蠕蠕犯塞雲為
中軍大都督從獻文討之過大磧雲曰夷狄之馬初不
見武頭楯若令此楯在前破之必矣帝從之命敕勒首
領執手勞遣之於是相率而歌方駕而前大破之獲其
兇首後仇池氐反又命雲討平之除開府徐州刺史雲
以太妃蓋氏薨表求解任獻文不許雲悲號動疾乃許
之性善撫接深得徐方之心為百姓所追戀送遺錢貨
一無所受再遷冀州刺史甚得下情於是合州請戸輸
絹五尺粟以報雲恩孝文嘉之詔宣告天下使知
勸勵遷長安鎮都大將雍州刺史雲廉謹自修留心庶
獄挫却豪強劫盜止息州人頌之者千餘人太和五年
薨於州遺令薄葬勿受贈襚諸子奉遵其旨諡曰康陪
葬雲中之金陵長子澄字道鏡少好學美鬢髮善舉止
言辭清辯響若縣鐘康王薨居喪以孝聞襲封加征北
大將軍以氐羌反叛除征南大將軍梁州刺史文明太
后引見誡厲之顧謂中書令李沖曰此兒風神吐發當
為宗室領袖是行當不辱命我不妄談也澄至州誘導
懷附西南欵順加侍中賜衣一襲乘黃馬一匹以旌其
能轉開府徐州刺史甚著聲績朝京師引見於皇信堂
孝文詔澄曰昔鄭子産鑄刑書而晉叔向非之此二人
皆賢士得失竟誰對曰鄭國寡弱攝於強隣人情去就
非刑莫制故鑄刑書以示威雖乖古式合今權道帝方
革變深善其對笑曰任城當欲為魏子産也朕方創改
朝制當與任城共萬世之功後徵為中書令改授尚書
令齊庾蓽来朝見澄音韻遒雅風儀秀逸謂主客郎張
彜曰往魏任城以武著稱今魏任城乃以文見美也時
詔延四廟之子下逮玄孫之胄申宗宴於皇信堂不以
爵秩為列悉序昭穆為次用家人之禮帝曰行禮已畢
欲令宗室各言其志可率賦詩特命澄為七言連韻與
孝文往復賭賽遂至極歡際夜乃罷後帝外示南討意
在謀遷齊於明堂左个詔太常卿王諶親令龜卜易筮
南伐之事其兆遇革澄進曰易言革者更也將欲革君
臣之命湯武得之為吉陛下帝有天下今日卜征不得
云革命未可全為吉也帝厲聲曰此象云大人武變何
言不吉也車駕還宫便召澄未及升階遥謂曰向者之
革今更欲論之明堂之忿懼衆人競言沮我大計故厲
色怖文武耳乃獨謂澄曰國家興自北土徙居平城雖
富有四海文軌未一此間用武之地非可興文崤函帝
宅河洛王里因兹大舉光宅中原任城意以為何如澄
深贊成其事帝曰任城便是我之子房加撫軍大將軍
太子少保又兼尚書左僕射及車駕幸洛陽定遷都之
策詔澄馳驛向北問彼百司論擇可否曰近論革今真
所謂革也澄既至代都衆聞遷詔莫不驚駭澄援引今
古徐以曉之衆乃開伏遂南馳還報會車駕於滑臺帝
大悅曰若非任城朕事業不得就也從幸鄴宫除吏部
尚書及車駕自代北廵留澄銓簡舊臣初魏自公侯以
下動有萬數冗散無事澄品為三等量其優劣盡其能
否之用咸無怨者駕還洛陽復兼右僕射帝至北芒遂
幸洪池命澄侍升龍舟帝曰朕昨夜夢一老公拜立路
左云晉侍中嵇紹故此奉迊神爽卑懼似有求焉澄曰
陛下經殷墟而弔比干至洛陽而遺嵇紹當是希恩而
感夢帝曰朕既有此夢或如任城所言於是求其兆域
遣使弔祭焉齊明帝既廢弑自立其雍州刺史曹武請
以襄陽内附車駕將自赴之引澄及咸陽王禧彭城王
勰司徒馮誕司空穆亮鎮南李沖等議之禧等或云宜
行或言宜止帝曰衆人意見不等宜有客主共相起發
任城與鎮南為應留之議朕當為宜行之論諸公坐聽
長者從之於是帝往復數交駕遂南征不從澄及李沖
等言後從征至縣瓠以疾篤還京車駕還洛引見王公
侍臣於清徽堂帝曰此堂成来未與王公行宴樂之禮
今與諸賢欲無高而不升無小而不入因之流化渠帝
曰此曲水者取乾道曲成萬物無滯次之洗煩池帝曰
此池亦有嘉魚澄曰所謂魚在在藻有頒其首帝曰且
取王在靈沼於牣魚躍次之觀德殿帝曰射以觀德故
遂命之次之凝閑堂帝曰此堂取夫子閑居之義不可
縱奢以忘儉自安以忘危故此堂後作茅茨堂謂李沖
曰此東曰步元廡西曰遊凱廡此坐雖無君卿
等當無愧於元凱沖對曰臣既遭君敢辭元凱
之譽帝曰光景垂落朕同宗有載考之義卿等將出何
得默爾德音卽命黃門侍郎崔光郭祚通直郎邢巒崔
休等賦詩言志燭至公卿辭退李沖再拜上千萬歲夀
帝曰卿等以燭至致辭復獻於萬夀朕報卿以南山之
詩乃曰燭至辭退庶姓之禮在夜載考宗族之義卿等
且還朕與諸王宗室欲成此夜飲後坐公事免官尋兼
吏部尚書恒州刺史穆泰在州謀反授澄節銅武竹使
符御仗左右仍行恒州事行達鴈門遣書侍御史李煥
先赴至卽禽泰窮其黨與罪人皆得鉅鹿公陸叡安樂
侯元隆等百餘人並獄禁具狀表聞帝覽表乃大悅曰
我任城可謂社稷臣正復臯陶斷獄豈能過之顧咸陽
王等曰汝等脫當其處不能辦此也車駕尋幸平城勞
澄引見逆徒無一人稱枉時人莫不歎之帝謂左右曰
必也無訟今日見之以澄正尚書車駕南伐留澄居守
復兼右僕射澄表請以國秩一歲租帛助供軍資詔受
其半帝復幸鄴見公卿曰朕昨入城見車上婦人冠帽
而著小襦襖者尚書何為不察澄曰著者猶少帝曰任
城欲令全著乎一言可以喪邦其斯之謂可命史官書
之又曰王者不降佐於蒼昊拔才而用之朕失於舉人
任一羣婦女軰當更銓簡耳任城在省為舉天下綱維
為當署事而已澄曰臣實署事而已帝曰如此便一令
史足矣何待任城尋除尚書左僕射從駕南伐孝文崩
受顧命宣武初有降人嚴叔懋告尚書令王肅遣孔思
達潛通齊國為叛逆澄信之乃表肅將叛輒下禁止咸
陽北海二王奏澄擅禁宰輔免官還第尋除開府揚州
刺史下車封孫叔敖之墓毁蔣子文之廟上表請修復
皇宗之學開四門之教詔從之先是朝議有南伐之計
以蕭寳寅為東揚州刺史據東城陳伯之為江州刺史
戌陽石以澄總督二鎮授之節度澄於是遣統軍傅豎
眼王神念等進次大峴東關九山淮陵皆分部諸將倍
道據之澄總勒大衆絡繹相接所在克捷詔書襃美既
而遇雨淮水暴長澄引歸夀春還既狼狽失兵四千餘
人澄頻表解州帝不許有司奏奪其開府又降三階轉
鎮北大將軍定州刺史初百姓每有横調恒煩苦之前
後牧守未能蠲除澄多所省減又明黜陟賞罰之法表
減公園之地以給無業貧人布絹不任衣者禁不聽造
百姓欣賴焉母孟太妃薨居喪過毁當世稱之服闋除
太子太保時高肇當朝猜忌賢戚澄為肇間構常恐不
全乃終日昏飲以示荒敗所作詭越時謂為狂宣武夜
崩時事倉卒高肇擁兵於外明帝沖幼朝野不安澄雖
疎斥而朝望所屬領軍于忠侍中崔光等奏澄為尚書
令於是衆心欣服尋遷司空加侍中俄詔領尚書令澄
表上皇誥宗制幷訓詁各一卷欲太后覽之思勸誡之
益又奏利國濟人所宜振舉者十條一曰律度量衡公
私不同所宜一之二曰宜興學校以明黜陟之法三曰
宜興滅繼絶各舉所知四曰五調之外一不煩人任人
之力不過三日五曰臨人之官皆須黜陟以旌賞罰六
曰逃亾代輸去来年久者若非伎作任聽卽往七曰邊
兵逃走或實陷沒皆須精檢三長及近親若實隠之徵
其代輸不隠勿論八曰工商世業之戸復徵租調無以
堪濟今請免之使專其業九曰三長禁姦不得隔越相
領戶不滿者隨近幷合十曰羽林武賁邊方有事暫可
赴戰常戌宜遣番兵代之靈太后下其奏百寮議之事
有同否時四中郎將兵數寡弱不足以襟帶京師澄奏
宜以東中帶滎陽郡南中帶魯陽郡西中帶恒豐郡北
中帶河内郡選二品三品親賢兼稱者居之省非急之
作配以強兵如此則深根固本強幹弱枝之義也靈太
后將從之後議者不同乃止尋以疾患表求解任不許
澄以北邊鎮將選舉彌輕恐賊虜闚邊山陵危廹奏求
重鎮將之選修警備之嚴詔不從後賊虜入宼至於舊
都鎮將多非其人所在叛亂犯逼山陵如澄所慮澄奏
都城府寺猶未周悉今軍旅初寧無宜發衆請取諸職
人及司州郡縣犯十杖以上百鞭以下收贖之物絹一
匹輸塼二百以漸修造詔從之太傅清河王懌表駮其
事遂寢不行澄又奏司州牧高陽王臣雍拷殺奉朝請
韓元昭前門下錄事姚敬賢雖因公事理實未盡何者
若昭等狀彰死罪以定應刑於都市與衆棄之如其疑
似不分情理未究不宜以三淸九流之官杖下便死輕
絶人命傷理敗法往年在州於大市鞭殺五人及檢贓
狀全無寸尺今復酷害一至於此朝野云云咸懷驚愕
若生殺在下虐專於臣人君之權安所復用請以見事
付廷尉推究驗其為劫之狀察其拷殺之理詔從之澄
當官無所回避又奏墾田授受之制八條甚有綱貫西
域厭達波斯諸國各因公使並遺澄駿馬一匹澄請付
太僕以充國閑詔曰王廉貞之德有過楚相可敕付廐
以君子大哉之美御史中尉東平王匡奏請取景明
元年以来内外考簿吏部除書中兵勲案幷諸殿最欲
以案校竊階盜官之人靈太后許之澄表以為御史之
體風聞是司至於冐勲妄階皆有處別若一處有風謠
即應攝其一簿研檢虚實若差殊不同偽情自露然後
繩以典刑人誰不服豈有移一省之事窮革世之尤如
此求過誰堪其罪斯實聖朝所宜重慎也靈太后納之
乃止後遷司徒公侍中尚書令如故神龜元年詔加女
侍中貂蟬同外侍中之飾澄上表諫曰高祖世宗皆有
女侍中官未見綴金蟬於象珥極鼲貂於鬢髮江南偽
晉穆何后有女尚書而加貂璫此乃衰亂之世妖妄之
服且婦人而服男子之服至隂而陽故自穆哀以降國
統二絶因是劉裕所以簒逆禮容舉措風化之本請依
常儀追還前詔帝從之時太后銳於興繕在京師則起
永寧太上公等佛寺工費不少外州各造五級佛圖又
數為一切齋會施物動至萬計百姓疲於土木之功金
銀之價為之踊上削奪百官禄力費損庫藏兼曲賚左
右日有數千澄上表極言得失雖卒不從常優答禮之
政無大小皆引參預澄亦盡心匡輔事有不便於人者
必於諫諍殷勤不已内外咸敬憚之二年薨贈假黃鉞
使持節都督中外諸軍事太傅領太尉公加以殊禮備
九錫依晉大司馬齊王攸故事諡曰文宣王澄之葬也
凶飾甚盛靈太后親送郊外停輿悲哭哀動左右百官
會赴千餘人莫不欷歔當時以為哀榮之極第四子彜
襲彜字子倫繼室馮氏所生頗有父風拜通直散騎常
待及元叉專權而彜耻於託附故不得顯職莊帝初河
隂遇害贈儀同三司靑州刺史諡曰文彜庶長兄順字
子和年九歲師事樂安陳豐初書王羲之小學篇數千
言晝夜誦之旬有五日一皆通徹豐竒之白澄曰豐十
五從師迄於白首耳目所經未見此比江夏黃童不得
無雙也澄笑曰藍田生玉何容不爾十六通杜氏春秋
下帷讀書篤志愛古性謇愕淡於榮利好飲酒解鼓琴
每長吟永歎吒詠虚室宣武時上魏道頌文多不載起
家為給事中時高肇權重天下人士望塵拜伏順曾懷
刺詣肇門門者以其年少答云在坐大有貴客不肻為
通順叱之曰任城王兒可是賤也及見直往登牀捧手
抗禮王公先達莫不怪慴而順辭吐慠然若無所覩肇
謂衆賓曰此兒豪氣尚爾況其父乎及去肇加敬送之
澄聞之大怒杖之數十後拜太常少卿以父憂去職哭
泣嘔血身自負土時年二十五便有白髮免喪抽去不
復更生世人以為孝思所致尋除給事黃門侍郎時領
軍元叉威勢尤盛凡有遷授莫不造門謝謁順拜表而
已曾不詣叉叉謂順曰卿何得聊不見我順正色曰天
子富於春秋委政宗輔叔父宜以至公為心舉士報國
如何賣恩責人私謝豈所望也至於朝論得失順常鯁
言正議曾不阿旨由此見憚出除恒州刺史順謂叉曰
北鎮紛紜方為國梗請假都督為國屛捍叉心疑難不
欲授以兵官謂順曰此朝廷之事非我所裁順曰叔父
既殺生由已自言天歴應在我躬何得復有朝廷叉彌
忿憚之轉齊州刺史順自負有才不得居内每懷鬱怏
形於言色遂縱酒自娱不親政事叉解領軍徵為給事
黃門侍郎親友郊迎賀其得入順曰不患不入正恐入
而復出耳俄兼殿中尚書轉侍中初中山王熙起兵討
元叉不果而誅及靈太后反政方得改葬順侍坐西遊
園因奏太后曰臣昨往看中山家葬非唯宗親哀其冤
酷行路士庶見一家十喪皆為青旐莫不酸泣叉妻時
在太后側順指之曰陛下奈何以一妹之故不伏元叉
之罪使天下懷冤太后嘿然不語就德興於營州反使
尚書盧同往討之大敗而還屬侍中穆紹與順侍坐因
論同之罪同先有近宅借紹紹頗欲為言順勃然曰盧
同終將無罪太后曰何得如侍中之言順曰同有好宅
與要勢侍中豈慮罪也紹慙不敢復言靈太后頗事糚
飾數出遊幸順面諍之曰禮婦人喪夫自稱未亾人首
去珠珥衣不被綵陛下母臨天下年垂不惑過修容飾
何以示後世靈太后慙而還入召順責之曰千里相徵
豈欲衆人見辱也順曰陛下盛服炫容不畏天下所笑
何耻臣之一言乎初城陽王徽慕順才名偏相賞納而
廣陽王深通徽妻于氏大為嫌隙及深自定州被徵入
為吏部尚書兼中領軍順為詔書辭頗優美徽疑順為
深左右由是與徐紇間順於靈太后出順為護軍將軍
太常卿順奉辭於西遊園徽紇侍側順指謂靈太后曰
此人魏之宰嚭魏國不滅終不死亾紇脅肩而出順因
抗聲叱之曰一介刀筆小人正堪為机案之吏寧應忝
兹執戟虧我彛倫遂振衣而起靈太后嘿而不言時追
論順父顧託之功增任城王彜邑二千戸又析彜邑五
百以封順為東阿縣公順疾徽等間之遂為蒼蠅賦屬
疾在家杜絶慶弔後除吏部尚書兼右僕射與城陽王
徽同日拜職舍人鄭儼於止車門外先謁徽後拜順順
怒曰卿是佞人當拜佞王我是直人不受曲拜儼深懷
謝順曰卿是高門子弟而為北宫幸臣僕射李思沖尚
與王洛誠同傳以此度之卿亦應繼其卷下見者為之
震動而順安然自得及上省登階向榻見榻甚故問都
令史徐仵起仵起曰此榻曾經先王坐順卽哽塞涕泗
交流久而不能言遂令換之時三公曹令史朱暉素事
錄尚書高陽王雍雍欲以為廷尉評頻煩託順順不為
用雍遂下命用之順投之於地雍聞之大怒昧爽坐都
聽召尚書及丞郎畢集欲待順至於衆挫之順日高方
至雍攘袂撫几而言曰身天子之子天子之弟天子之
叔天子之相四海之内親尊莫二元順何人以身成命
投棄於地順鬚鬢俱張仰面看屋憤氣奔湧長歔而不
言久之摇一白羽扇徐而謂雍曰高祖遷宅中土創定
九流官方清濁軌儀萬古而朱暉小人身為省吏何合
為廷尉清官殿下既先皇同氣誠宜遵旨自有恒規而
復踰之也雍曰身為丞相錄尚書如何不得用一人為
官順曰庖人雖不理庖尸祝不越樽爼而代之未聞有
別旨令殿下參選事順又厲聲曰殿下必如是順當依
事奏聞雍遂笑而言曰豈可以朱暉小人便相忿恨遂
起呼順入室與之極飲順之亢毅不撓皆此類也後兼
左僕射尒朱榮之奉莊帝召百官悉至河隂素聞順數
諫諍惜其亮直謂朱瑞曰可語元僕射但在省不湏来
順不達其旨聞害衣冠遂便出走為陵戸鮮于康奴所
害家徒四壁無物斂止有書數千卷而已門下通事令
史王才達裂裳覆之莊帝還宫遣黃門侍郎山偉廵喻
京邑偉臨順喪悲慟無已旣還莊帝怪其聲散偉以狀
對莊帝敕侍中元祉曰宗室喪亾非一不可周贍元僕
射淸苦之節死乃益彰特贈絹百匹餘不得為例贈尚
書令司徒公諡曰文烈初帝在藩順夢一叚黑雲從西
北直来觸東南上日月俱破復翳諸星天地盡闇俄而
雲消霧散便有日出自西南隅甚明淨云長樂王日尋
見莊帝從閶闔門入登太極殿唱萬歲者三百官咸加
朝服謁帝唯順集書省步廊西槐樹下脫衣冠卧既寤
告元暉業曰吾昨夜夢於我殊自不佳說夢因解之曰
黑雲氣之惡者是北方之色終當必有北敵以亂京師
害二宫殘毁百寮君象也月后象也衆星百官
象也以此言之京邑其當禍乎昔劉曜破晉室以為髑
髏臺前途之事得無此乎雖然彭城王勰有文德於天
下今夢其兒為天子積德必報此必然矣但恨其得之
不久所以然者出自西南以時易年不過三載但恨我
不見之何者我夢臥槐樹下槐字木傍鬼身與鬼幷復
解冠冕此寧不死乎然亾後乃得三公贈耳皆如其夢
順撰帝錄二十卷詩賦表頌數十篇並多亾失長子朗
時年十七枕戈潛伏積年乃手刃康奴以首祭順墓然
後詣闕請罪朝廷嘉而不問朗位司徒屬天平中為奴
所害贈尚書右僕射順弟紀字子綱隨孝武入關中位
尚書左僕射華山郡王澄弟嵩字道岳孝文時位步兵
校尉大司馬安定王休薨未及卒哭嵩便遊田帝聞而
大怒詔曰嵩大司馬薨殂甫爾便以鷹鷂自娱有如父
之痛無猶子之情捐心棄禮何其太速便可免官後兼
武衞將軍孝文南伐齊將陳顯達率衆拒戰嵩身備三
仗免胄直前勇冠三軍將士從之顯達奔潰帝大悅曰
任城康王大有福德文武頓出其門以功賜爵高平縣
侯初孝文之發洛也馮皇后以罪幽於宫内既平顯達
回次穀唐原帝疾甚將賜后死曰使人不易可得顧謂
任城王澄曰任城必不負我嵩亦當不負任城可使嵩
也於是引嵩入内親詔遣之宣武卽位為揚州刺史威
名大振後幷妻穆氏為蒼頭李太伯等所害諡曰剛侯
第二子世儁頗有幹用而無行業襲爵孝莊時遷吏部
尚書尒朱兆宼京師詔世儁以本官為都督守河橋及
兆至河世儁初無拒守意便隔岸遥拜遂將船五艘迎
兆軍兆因得入京都破殘皆世儁之罪時論疾之尤為
尒朱世隆所昵孝武初改封武陽縣子世儁居選曹不
能厲心多所受納為中尉彈糾坐免官孝静時位尚書
令世儁輕薄好去就興和中薨贈太尉諡曰躁戾
南安王楨皇興二年封孝文時累遷長安鎮都大將雍
州刺史楨性忠謹其母疾篤憂毁異常遂有白雉遊其
庭前帝聞其致感賜帛千匹以襃美之徵赴講武引見
於皇信堂戒之曰公孝行著於私庭令聞彰於邦國既
國之懿親終無貧賤之慮所宜慎者略有三事一者恃
親驕矜違禮僭度二者傲慢貪奢不恤政事三者飲酒
遊逸不擇交友三者不去患禍將生而楨不能遵奉後
乃聚斂肆情孝文以楨孝養聞名内外特加原恕削除
封爵以庶人歸第禁錮終身以議定遷都復封南安王
為鎮北大將軍相州刺史帝餞楨於華林都亭詔並賦
詩不能者並可聽射當使武士彎弓文人下筆帝送楨
下階流涕而別太和二十年五月至鄴上日暴雨大風
凍死者數十人楨又以旱祈雨于羣神鄴城有石季龍
廟人奉祀之楨告神像云三日不雨當加鞭罰請雨不
驗遂鞭像一百是月疽發背薨諡曰惠及恒州刺史穆
泰謀反楨知而不告雖薨猶追奪爵封國除子英性識
聰敏善騎射解音律微曉醫術孝文時為梁州刺史帝
南伐為漢中別道都將後大駕臨鍾離英以大駕親動
勢傾東南漢中有可乘之會表求追討帝許之以功遷
安南大將軍賜爵廣武伯宣武卽位拜吏部尚書以前
後軍功進爵常山侯尋詔英率衆南討大破梁曹景宗
軍梁司州刺史蔡道恭憂死三關戍棄城而走初孝文
平漢陽英有戰功許復其封及為陳顯達所敗遂寢是
役也宣武大悅乃復之改封中山王既而梁入寇肥梁
詔英率衆十萬討之所在皆以便宜從事英表陳事機
乃擊破隂陵斬梁將二十五人及虜首五千餘級又頻
破梁軍於梁城斬其支將四十二人殺獲及溺死者將
五萬梁中軍大將軍臨川王肅宏尚書左僕射柳惔等
大將五人沿淮東走凡收米四十萬石英追奔至馬頭
梁馬頭戍主委城遁走遂圍鍾離詔以師行已久命英
為振旅之意英表期至二月將来三月之初理在必剋
但自此月一日已来霖雨連幷可謂天違人願然王者
行師舉動不易不可以少致暌淹便生異議願聞朝廷
特開遠略少復賜寬假以日月無使為山之功中途而
廢及四月水盛破橋英及諸將狼狽奔退士衆沒者十
有五六英至揚州遣使送節及衣冠貂蟬章綬詔以付
典有司奏英經算失圖案劾處死詔恕死為百姓後京
兆王愉反復英王封除使持節假征東將軍都督冀州
諸軍事英未發而冀州已平時郢州中從事督榮祖潛
引梁軍以義陽應之三關之戍並據城降梁郢州刺史
婁悅嬰城自守縣瓠人白早生等殺豫州刺史司馬悅
據城南叛梁將齊苟兒率衆守縣瓠悅子尚華陽公主
幷為所劫詔英使持節都督南征諸軍事假征南將軍
出自汝南帝以邢巒頻破早生詔英南赴義陽英以衆
少累表請軍帝不許而英輒與邢巒分兵共攻縣瓠剋
之乃引軍而南既次義陽將取三關英策之曰三關相
須如左右手若剋一關而二關不待攻而定攻難不如
攻易東關易攻宜須先取卽黃石公所謂戰如風發攻
如河決也英恐其幷力於東乃使長史李華率五統向
西關分其兵勢身督諸軍向東關果如英策凡禽其大
將六人支將二十人卒四十萬石軍資稱是還
朝除尚書僕射薨贈司徒公諡獻武王英子熙字貞興
好學俊爽有文才聲著於世然輕躁浮動英深慮非保
家之主常欲廢之立第四子略略固請乃止累遷光禄
勲時領軍于忠執政熙忠之壻也故歲中驟遷後授相
州刺史熙以七月上其日大風寒雨凍死者二十餘人
驢馬數十匹熙聞其祖父前事心惡之又有蛆生其庭
初熙兄弟並為清河王懌所昵及劉騰元叉隔絶二宫
矯詔殺懌熙乃起兵討之熙起兵甫十日為其長史柳
元章別駕游荆魏郡太守李孝怡執熙置之高樓幷其
子弟叉遣尚書左丞盧同斬之於鄴街傳首京師始熙
妃于氏知熙必敗不從其謀自初哭泣不絶至於熙死
熙既藩王加有文學風氣甚高始鎮鄴知友才學之士
袁翻李琰之李神儁王誦兄弟裴敬憲等咸餞於河梁
賦詩告別及將死復與知故書恨志意不遂時人矜之
又熙於任城王澄薨前夢有人告之曰任城當死死後
二百日外君亦不免若其不信試看任城家熙夢中顧
瞻任城第舍四面牆崩無遺堵焉熙惡之覺而以告所
親及熙之死也果如所夢熙兄弟三人每從英征伐在
軍貪暴或因迎䧏逐北至有斬殺無辜多增首級以為
功狀又于忠誣郭祚裴植也忠意未決害之由熙勸奬
遂至極法世以為冤及熙之禍識者以為有報應焉靈
太后反政贈太尉公諡曰文莊王熙弟略字儁興位給
事黃門侍郎熙敗略潛行自託舊識河内司馬始賓始
賓便為荻筏夜與略俱渡盟津詣上黨屯留縣栗法光
家法光素敦信義忻而納之略舊識刁雙時為西河太
守略復歸之停止經年雙乃令從子昌送略潛遁江左
梁武甚禮敬之封中山王宣城太守俄而徐州刺史元
法僧據城南叛梁乃以略為大都督令詣彭城接誘初
附尋徵略與法僧同還略雖在江南自以家禍晨夜哭
泣身若居喪又惡法僧為人與法僧言未嘗一笑梁復
除略衡州刺史未行會其豫章王綜以城歸國綜長史
江革司馬祖暅將士五千人悉見禽虜明帝敕有司悉
遣革等還南因以徵略梁乃備禮遣之明帝詔光禄大
夫刁雙境首勞問除略侍中義陽王還達石人驛亭詔
宗室親黨内外百官先相識者迎之近郊其司馬始賓
除給事中領直候栗法光本縣令刁昌東平太守刁雙
西兗州刺史略所經一食一宿處無不霑賞尋改封東
平王後為尚書令靈太后甚寵任之其見委信殆與元
徽相埓於時天下多事軍國萬端略守常自保無他禆
益唯具臣而已尒朱榮略之姑夫略素所輕忽略又黨
於鄭儼徐紇榮兼銜之榮入洛也見害於河隂加贈太
保司空公諡曰文貞英弟怡位鄯善鎮將在鎮貪暴為
有司所糾逃免卒莊帝初以尒朱榮婦兄贈太尉扶風
王子肅封魯郡王肅弟曄字華興小字盆子性輕躁有
膂力莊帝初封長廣王尒朱榮死世隆等推曄為主年
號建明尋為世隆廢節閔立封為東海王孝武初被殺
城陽王長夀皇興二年封位沃野鎮都大將甚有威名
薨諡康王子鸞襲鸞字宣明身長八尺腰帶十圍以武
藝稱頻為北都大將孝文初除使持節征南大將軍與
安南將軍盧陽烏李佐攻赭陽不剋敗退降為定襄縣
王後以留守功還復本封宣武時為定州刺史鸞愛樂
佛道繕起佛寺勸率百姓大為土木之勞公私費擾頗
為人患宣武聞之詔奪祿一周薨諡懷王子徽字顯順
粗涉文史頗有吏才宣武時襲封為河内太守在郡淸
整有時譽明帝時為幷州刺史先是州界夏霜安業者
少徽輒開倉賑之文武咸共諫止徽曰昔汲長孺郡守
耳尚輒開倉救人災弊況我皇家親近受委大藩豈可
拘法而不救人困也先給後奏明帝嘉之加安北將軍
汾州山胡舊多劫掠自徽為郡羣胡自相戒勿得侵擾
隣州汾肆之人多来詣徽投訴願得口判除秦州刺史
還都吏人泣涕攀車不能自己徽車馬羸弊皆京来舊
物見者莫不歎其淸儉改授度支尚書兼吏部尚書尋
為正徽以選舉法期在得人限以停年有乖舊體但行
之日久難以頓革以德同者盡年勞等者進德于時稱
為中平除侍中餘官如故徽表乞守一官天下士子莫
不歎息咸曰城陽離選貧者復何所希怨嗟之聲俄然
上徹還令兼吏部尚書累遷尚書令時靈太后專制朝
綱頽褫徽既居寵任無所匡弼與鄭儼之徒更相阿黨
外似柔謹内多猜忌睚眦之忿必思報復識者疾之又
不能防閑其妻于氏遂與廣陽王深姦通及深受任軍
府每有表啟論徽罪過雖涉誣毁頗亦實焉莊帝踐阼
拜司州牧尋除司徒仍領牧元顥之入洛徽從莊帝北
廵及車駕還宫以與謀之功除侍中大司馬太尉公加
羽葆鼓吹增邑通前二萬戸徽表辭官封前後屢上徽
為莊帝親待内懼尒朱榮等故有此辭莊帝識其意聽
其辭封不許讓官徽後妻莊帝舅女侍中李彧帝之姊
壻徽性佞媚善自取容挟内外之意宗室親寵莫與比
焉遂與彧等勸帝圖榮莊帝亦先有意榮死世隆等屯
據不解除徽太保仍大司馬宗室錄尚書事總統内外
徽本意謂榮死後枝葉散亾及尒朱宗族聚結謀難徽
算略無出憂怖而已性多嫉妬不欲人居其前每入參
謀議獨與帝決朝臣有上軍國籌策者並勸帝不納乃
云小賊何慮不除又惜財用於時有所賞錫咸出薄少
或多而中減與而復追莊帝雅自約狭尤亦徽所贊成
太府少卿李苗徽司徒時司馬也徽待之頗厚苗每致
忠言徽多不採納苗謂人曰城陽本自蜂目而豺聲復
將露也及尒朱兆之入禁衞奔散莊帝步出雲龍門徽
乘馬奔度帝頻呼之徽不顧而去遂走山南至故吏宼
彌宅彌外雖容納内不自安乃怖徽云官捕將至令其
避他所使人於路邀害送屍於尒朱兆孝武初贈使持
節侍中太師錄尚書事司州牧諡曰文獻子延襲爵齊
受禪例降
章武王太洛皇興二年薨追贈征北大將軍章武郡王
諡曰敬無子孝文初以南安惠王第二子彬為後彬字
豹兒勇健有將用為夏州刺史以貪惏削封後除汾州
刺史胡六百餘人保險謀反彬請兵二萬帝大怒曰必
須大衆者則先斬刺史然後發兵彬奉詔大懼身先將
士討胡平之卒贈散騎常侍子融字永興儀貎壯麗性
通率有豪氣宣武初復先爵累遷河南尹融性尤貪欲
恣情聚斂為中尉糾彈削除官爵汾夏山胡叛逆連結
正平平陽詔復融前封征東將軍持節都督以討之融
寡於經略為胡所敗後賊帥鮮于修禮寇暴瀛定二州
長孫承業等討之失利除融車騎將軍為前驅左軍都
督與廣陽王深等共討修禮師度交津葛榮殺修禮而
自立轉營至白牛邏輕騎擊融於陣見殺贈司空公尋
以融死王事進贈司徒公加前後部鼓吹諡莊武子景
哲襲景哲弟朗即廢帝也
樂陵王胡兒和平四年薨追封樂陵王諡曰康無子獻
文詔胡兒兄汝隂王天賜之第二子永全後之襲封後
改名思譽孝文時為鎮北大將軍穆泰隂謀不軌思譽
知而不告削封為庶人太和末復王封薨諡密王子景
略襲位幽州刺史薨諡惠王
安定王休皇興二年封少聰敏為外都大官斷獄有稱
車駕南伐領大司馬孝文親行諸軍遇休以三盜人徇
六軍將斬之有詔赦之休執曰不斬何以息盜詔曰王
者之體亦時有非常之澤雖違軍法可特原之休乃奉
詔帝謂司徒馮誕曰大司馬嚴而執法諸軍不可不慎
於是六軍肅然定都洛邑休從駕幸鄴命休率從駕文
武迎家於平城帝親見休於漳水之北十八年休寢疾
帝幸其第流涕問疾中使醫藥相望于路及薨至殯車
駕三臨帝至其門改服裼衰素弁加絰皇太子百官皆
從行弔禮諡曰靖王詔贈假黃鉞加羽葆鼓吹悉準三
老尉元之儀帝親送出郭慟哭而返諸王恩禮莫比宣
武世配饗廟庭次子爕襲拜太中大夫除華州刺史爕
表曰謹惟州居李潤堡雖是少梁舊地晉芮錫壤然胡
夷内附遂為戎落竊以馮翊古城實惟西藩奥府面華
渭包原澤井淺地平樵牧饒廣採材華隂陸運七十伐
木龍門順流而下陪削舊雉功省力易丁不十錢之費
人無八旬之勤損輕益重乞垂昭鑒遂詔曰一勞永逸
便可聽移薨於州贈朔州刺史子超字化生襲時以胡
國珍封安定公改封北平王後復本封尒朱榮入洛避
難見害超弟琰字伏寳大統中封宋安王薨諡曰懿子
景山
景山字寳岳少有器局幹略過人周閔帝時以軍功累
遷開府儀同三司從武帝平齊以功拜大將軍平原郡
公亳州總管法令明肅賊盜屛迹部内大清徵為候正
宣帝嗣位從上柱國韋孝寬經略淮南鄖州總管宇文
亮反以輕兵襲孝寬寬為亮所薄景山擊破之以功拜
亳州總管隋文帝為丞相尉遲迥作亂榮州刺史宇文
胄與迥通謀隂以書諷景山景山執使封書詣相府進
位上大將軍以軍功遷安州總管進柱國隋文帝受禪
拜上柱國明年大舉伐陳以景山為行軍元帥出漢口
將濟江會陳宣帝殂有詔班師景山大著威名甚為敵
人所憚後數載坐事免卒于家贈梁州總管諡曰襄子
成夀嗣成夀便弓馬為秦王庫直大業中為西平郡通
守爕弟願平淸狂無行宣武初為給事中悖惡日甚殺
人劫盜公私咸患帝以戚近不忍致之法免官禁之別
館館名愁思堂冀其克念帝崩乃得出靈太后臨朝以
其不悛還於別館依前禁錮久之離禁還家付宗師嚴
加誨奬後拜通直散騎常侍前將軍坐倮其妻王氏於
其男女前又強姦妻妹於妻母之側御史中尉侯剛案
以不道處絞刑會赦免黜為員外常侍卒
論曰平陽諸子熙乃忠壯京兆之胤悰實有聲匡之謇
直有足稱矣當獻文將禪可謂國之大節康王毅然廷
諍德音孔昭一言興邦斯之謂歟文宣貞固俊遠鬱為
宗傑身用累朝寧濟夷險社稷是任其梁棟之望乎順
蹇諤倜儻有汲黯之風不用於時横招非命惜矣嵩有
行陣之氣儁乃裂冠之徒南安原始要終善不掩惡英
將帥之用著聲於時熙略兄弟早播人譽或才疎志大
或器狭任廣咸不能就其功名俱至非命惜也康王不
永鸞起家聲徽飾智矯情外諂内忌永安之禍誰任其
責宛其死也固其宜哉章武樂陵蓋不足數靖王聽斷
威重見稱於太和美矣
北史卷十八
北史卷十八考證
任城王雲傳康王薨居喪以孝聞監本缺康王薨居
四字今從魏書增入
賜衣一襲乘黃馬一匹以旌其能魏書無黃字
不能辦此也辦監本訛辨今改從魏書
哀動左右動監本訛慟今改從魏書
皆為靑旐莫不酸泣靑旐魏書作澘然
南安王楨傳至鄴上日暴雨大風至鄴上日魏書作
至郡入治日
梁將齊苟兒率衆守縣瓠兒一本作仁
後授相州刺史熙以七月上上魏書亦作入治殆避
治字而然也
袁翻李琰之李神儁魏書無之字
綜長史江革司馬祖暅革監本訛草今改正
徽為莊帝親待内懼尒朱榮等内懼尒朱榮等魏書
作内懼榮寵
北史卷十八考證
