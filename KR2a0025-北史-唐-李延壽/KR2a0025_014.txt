北史卷十四
唐李延夀撰
列傳第二
后妃下
齊武明皇后婁氏蠕蠕公主郁久閭氏
彭城太妃尒朱氏(小尒朱氏)上黨太妃韓氏
馮翊太妃鄭氏高陽太妃游氏(馮娘李娘)
文襄敬皇后元氏(琅邪公主)文宣皇后李氏(叚昭儀王嬪)
(薛嬪)孝昭皇后元氏
武成皇后胡氏弘德夫人
後主皇后斛律氏後主皇后胡氏
後主皇后穆氏馮淑妃
周文皇后元氏文宣皇后叱奴氏
孝閔皇后元氏明敬皇后獨孤氏
武成皇后阿史那氏武皇后李氏
宣皇后楊氏宣皇后朱氏
宣皇后陳氏宣皇后元氏
宣皇后尉遲氏静皇后司馬氏
隋文獻皇后獨孤氏夫人陳氏
夫人蔡氏煬愍皇后蕭氏
齊武明皇后婁氏諱昭君贈司徒内干之女也少明悟
強族多聘之並不肯行及見神武城上執役驚曰此真
吾夫也乃使婢通意又數致私財使以聘已父母不得
已而許焉神武既有澄清之志傾産以結英豪密謀祕
策后恒參預及拜勃海王妃閫闈之事悉決焉后高明
嚴斷雅遵儉約往來外舍侍從不過十人性寬厚不妬
忌神武姬侍咸加恩待神武嘗將西討出師后夜㝈生
一男一女左右以危急請追告神武后弗聽曰王出統
大兵何得以我故輕離軍幕死生命也來復何為神武
聞之嗟嘆良久沙苑敗後侯景屢言請精騎二萬必能
取之神武悦以告于后后曰若如其言豈有還理得獺
失景亦有何利乃止神武逼於蠕蠕欲娶其女而未決
后曰國家大計願不疑也及茹茹公主至后避正室處
之神武愧而拜謝焉曰彼將有覺願絶勿顧慈愛諸子
不異已出躬自紡績人賜一袍一袴手縫戎服以帥左
右弟昭以功名自逹其餘親屬未嘗為請爵位每言有
材當用義不以私亂公文襄嗣位進為太妃文宣將受
魏禪后固執不許帝所以中止天保初尊為皇太后宫
曰宣訓濟南即位尊為太皇太后尚書令楊愔等受遺
詔輔政疎忌諸王太皇太后密與孝昭及諸大將定策
誅之下令廢立孝昭即位復為皇太后孝昭崩太后又
下詔立武成帝大寧二年春太后寢疾衣忽自舉用巫
媪言改姓石氏四月辛丑崩於北宫時年六十二五月
甲申合葬義平陵太后凡孕六男二女皆感夢孕文襄
則夢一斷龍孕文宣則夢大龍首尾屬天地張口動目
勢狀驚人孕孝昭則夢蠕龍於地孕武成則夢龍浴於
海孕魏二后並夢月入懷孕襄城博陵二王夢鼠入衣
下后未崩有童謠曰九龍母死不作孝及后崩武成不
改服緋袍如故未幾登三臺置酒作樂宫女進白袍帝
怒投諸臺下和士開請止樂帝大怒撾之帝於昆季次
寔九蓋其徵驗也
蠕蠕公主者蠕蠕主郁久閭阿那瓌女也蠕蠕強盛與
西魏通和欲連兵東伐神武病之令杜弼使蠕蠕為世
子求婚阿那懷曰高王自娶則可神武猶豫尉景與武
明皇后及文襄並勸請乃從之武定三年使慕容儼往
聘之號曰蠕蠕公主八月神武迎於下館阿那瓌使其
弟秃突佳來送女且報聘仍戒曰待見外孫然後返國
公主性嚴毅一生不肯華言神武嘗有病不得往公主
所秃突佳怨恚神武自射堂輿疾就公主其見將護如
此神武崩文襄從蠕蠕國法蒸公主産一女焉
彭城太妃尒朱氏榮之女魏孝莊后也神武納為别室
敬重踰於婁妃見必束帶自稱下官神武迎蠕蠕公主
還尒朱氏迎於木井北與蠕蠕公主前後别行不相見
公主引角弓仰射翔鴟應弦而落妃引長弓斜射飛烏
亦一發而中神武喜曰我此二婦並堪擊賊後為尼神
武為起佛寺天保初為太妃及文宣狂酒將無禮於太
妃太妃不從遂遇禍小尒朱者兆之女也初為建明皇
后神武納之生任城王未幾與趙郡公琛私通徙於靈
州後適范陽盧景璋
上黨太妃韓氏軌之妹也神武微時欲娉之軌母不許
及神武貴韓氏夫已死乃納之
馮翊太妃鄭氏名大車嚴祖妹也初為魏廣平王妃遷
鄴後神武納之寵冠後庭生馮翊王潤神武之征劉蠡
升文襄蒸於大車神武還一婢告之二婢為證神武杖
文襄一百而幽之武明后亦見隔絶時彭城尒朱太妃
有寵生王子浟神武將有廢立意文襄求救於司馬子
如子如來朝偽為不知者請武明后神武告其故子如
曰消難亦姦子如妾如此事正可覆蓋妃是王結髮婦
常以父母家財奉王王在懷朔被杖背無完皮妃晝夜
供給看瘡後避葛賊同走并州貧困然馬屎自作靴恩
義何可忘夫婦相宜女配至尊男承大業又婁領軍勲
何宜摇動一女子如草芥況婢言不必信神武因使子
如鞫之子如見文襄尤之曰男兒何意畏威自誣因告
二婢反辭脇告者自縊乃啓神武曰果虚言神武大悅
召后及文襄武明后遥見神武一步一叩頭文襄且拜
且進父子夫妻相泣乃如初神武乃置酒曰全我父子
者司馬子如賜之黃金百三十斤文襄贈良馬五十疋
高陽太妃游氏父京之為相州長史神武尅鄴欲納之
京之不許遂牽曳取之京之尋死游氏於諸太妃中最
有德訓諸王公主婚嫁常令主之馮娘者子昂妹也初
為魏任城王妃適尒朱世隆神武納之生浮陽公主李
娘者廷實從妹也初為魏城陽王妃又王娘生永安王
浚穆娘生陽平王淹並早卒不為太妃
文襄敬皇后元氏魏孝静帝之妹也孝武帝時封馮翊
公主而歸於文襄容德兼美曲盡和敬初生河間王孝
琬時文襄為世子三日而孝静幸世子第贈錦綵及布
帛萬匹世子辭求通受諸貴禮遺於是十屋皆滿次生
兩公主文宣受禪尊為文襄皇后居静德宫及天保六
年文宣漸致昏狂乃移居於高陽之宅而取其府庫曰
吾兄昔姦我婦我今須報乃淫於后其高氏女婦無親
疏皆使左右亂交之於前以葛為絙令魏安德主騎上
使人推引之又命胡人苦辱之帝又自呈露以示羣下
武平中后崩祔葬義平陵琅邪公主名玉儀魏高陽王
斌庶生妹也初不見齒為孫騰妓騰又放棄文襄遇諸
途悦而納之遂被殊寵奏魏帝封焉文襄謂崔季舒曰
爾由來為我求色不如我自得一絶異者崔暹必當造
直諫我亦有以待之及暹諮事文襄不復假以顔色居
三日暹懷刺墜之於前文襄問何用此為暹悚然曰未
得通公主文襄大悅把暹臂入見焉季舒語人曰崔暹
常忿吾佞在大將軍前每言叔父合殺及其自作體佞
乃體過於吾玉儀同産姊静儀先適黃門郎崔括文襄
亦幸之皆封公主括父子由是超授賞賜甚厚焉
文宣皇后李氏諱祖娥趙郡李希宗女也容德甚美初
為太原夫人及帝將建中宫高隆之高德正言漢婦
人不可為天下母宜更擇美配楊愔固請依漢魏故事
不改元妃而德正猶固請廢后而立段昭儀欲以結勲
貴之援帝竟不從而立后焉帝好捶撻嬪御乃至有殺
戮者唯后獨蒙禮敬天保十年改為可賀敦皇后孝昭
即位降居昭信宫號昭信皇后武成踐阼逼后淫亂云
若不許我當殺爾兒后懼從之後有娠太原王紹德至
閤不得見愠曰兒豈不知邪姊姊腹大故不見兒后聞
之大慙由是生女不舉帝横刀詬曰爾殺我女我何不
殺爾兒對后前築殺紹德后大哭帝愈怒祼后亂撾撻
之號天不已盛以絹囊流血淋漉投諸渠水良久乃蘇
犢車載送妙勝尼寺后性愛佛法因此為尼齊亡入關
隋時得還趙郡段昭儀韶妹也婚夕韶妻元氏為俗弄
女婿法戲文宣文宣銜之後因發怒謂韶曰我會殺爾
婦元氏懼匿婁太后家終文宣世不敢出昭儀才色兼
美禮遇殆同正嫡後主時改適錄尚書唐邕王嬪者琅
邪人也嬪姊先適崔修文宣並幸之數數降其夫家超
用修為尚書郎薛嬪者本倡家女也年十四五時為清
河王岳所好其父求内宫中大被嬖寵其姊亦俱進御
文宣後知先與岳通又為其父乞司徒公帝大怒先鋸
殺其姊薛嬪當時有娠過産亦從戮
孝昭皇后元氏開府元蠻女也初為常山王妃天保末
賜姓步六孤孝昭即位立為皇后帝崩從梓宫之鄴始
度汾橋武成聞后有竒藥追索之不得使閹人就車頓
辱降居順成宫武成既殺樂陵王元被閟隔不得與家
相知宫闈内忽有飛語帝令檢推得后父兄書信元蠻
由是坐免官后以齊亡入周氏宫中隋文帝作相放還
山東
武成皇后胡氏安定胡延之女其母范陽盧道約女初
懷孕有胡僧詣門曰此宅瓠蘆中有月既而生后天保
初選為長廣王妃産後主日有鴞鳴於産帳上武成崩
尊為皇太后陸媪及和士開密謀殺趙郡王叡出婁定
遠高文遙為刺史和陸諂事太后無所不至初武成時
后與諸閹人褻狎武成寵幸和士開每與后握槊因此
與后姦通自武成崩後數出詣佛寺又與沙門曇獻通
布金錢於獻席下又挂寳裝胡牀於獻屋壁武成平生
之所御也乃置百僧於内殿託以聽講日夜與曇獻寢
處以獻為昭玄統僧徒遙指太后以弄曇獻乃至謂之
為太上者帝聞太后不謹而未之信後朝太后見二少
尼悅而召之乃男子也於是曇獻事亦發皆伏法并殺
元君皆太后之所昵也帝自晉陽奉太后還
鄴至紫陌卒遇大風兼舍人魏僧伽明風角奏言即時
當有暴逆事帝詐云鄴中有急彎弓纏弰馳入南城令
鄧長顒幽太后北宫仍有勅内外諸親一不得與太后
相見久之帝迎復太后太后初聞使者至大驚慮有不
測每太后設食帝亦不敢嘗周使元偉來聘作述行賦
叙鄭莊公剋段而遷姜氏文雖不工當時深以為愧齊
亡入周恣行姦穢開皇中殂
弘德夫人李氏趙郡李叔讓女也初為魏静帝嬪武成
納焉生南陽王仁盛為太妃姊為南安王思妃坐夫反
以燒死太妃聞之發狂而薨文宣王嬪及中人盧勒义
妹武成竝以為嬪武成崩後胡后令二嬪自殺二嬪悲
哭後主為之惻愴私遺衣物令出外避焉盧養淮南王
後為太妃又有馬嬪亦得幸為后所妬自縊死彭樂任
祥竝有女因坐父兄事皆入宫為文宣所幸武成以彭
為夫人養齊安王任生丹陽王竝為太妃
後主皇后斛律氏左丞相光之女也初為皇太子妃後
主受禪立為皇后武平三年正月生女帝欲悅光詐稱
生男為之大赦光誅后廢在别宫後令為尼齊滅嫁為
開府元仁妻
後主皇后胡氏隴東王長仁女也胡太后失母儀之道
深以為愧欲求悅後主故飾后於宫中令帝見之帝果
悅立為弘德夫人進左昭儀大被寵愛斛律后廢陸媼
欲以夫人代之太后不許祖孝徵請立胡昭儀遂登
為皇后陸媼既非勸立又意在夫人其後於太后前
作色而言曰何物親姪女作如此語言太后問有何言
曰不可道固問之乃曰語大家云太后多行非法不可
以訓太后大怒喚后出立剃其髮送令還家帝思之每
致詩以通意後與斛律廢后俱召入内數日而鄴不守
后亦改嫁云
後主皇后穆氏名邪利本斛律后從婢也母名輕霄夲
穆子倫婢也轉入侍中宋欽道家姦私而生后莫知氏
族或云后即欽道女子也小字黃花後字舍利欽道婦
妬輕霄面黥為宋字欽道伏誅黃花因此入宫有幸於
後主宫内稱為舍利太監女侍中陸大姬知其寵養以
為女薦為弘德夫人武平元年六月生皇子恒於時後
主未有儲嗣陸隂結待以監撫之任不可無主時皇后
斛律氏丞相光之女也慮其懷恨先令母養之立為皇
太子陸以國姓之重穆陸相對又奏賜姓穆氏胡庶人
之廢也陸有助焉故遂立為皇后大赦初有折衝將軍
元正烈於鄴城東水中得璽以獻文曰天皇后璽蓋石
氏所作詔書頒告以為穆后之瑞焉武成為胡后造真
珠裙袴所費不可稱計被火燒後主既立穆皇后復為
營之屬周武遭太后喪詔侍中薛孤康買等為弔使又
遣商胡齎錦綵三萬疋與弔使同往欲市真珠為皇后
造七寳車周人不與交易然而竟造焉先是童謠曰黃
花勢欲落清觴滿杯酌言黃花不久也後主自立穆后
以後昏飲無度故云清觴滿杯酌陸息駱提婆詔改姓
為穆陸大姬皆以皇后故也后既以陸為母提婆為家
更不採輕霄輕霄後自療面欲求見為大姬陸媼使禁
掌之竟不得見
馮淑妃名小憐大穆后從婢也穆后愛衰以
進之號曰續命慧黠能彈琵琶工歌舞後主惑之坐則
同席出則並馬願得生死一處命淑妃處隆基堂淑妃
惡曹昭儀所常居也悉令反換其地周師之取平陽帝
獵於三堆晉州亟告急帝將還淑妃請更殺一圍帝從
其言識者以為後主名緯殺圍言非吉徵及帝至晉州
城已欲沒矣作地道攻之城陷十餘步將士乘勢欲入
帝勅且止召淑妃共觀之淑妃粧點不獲時至周人以
木拒塞城遂不下舊俗相傳晉州城西石上有聖人跡
淑妃欲往觀之帝恐弩矢及橋故抽攻城木造遠橋監
作舍人以不速成受罰帝與淑妃度橋橋壞至夜乃還
稱妃有功勲將立為左皇后即令使馳取禕翟等皇后
服御仍與之並騎觀戰東偏少却淑妃怖曰軍敗矣帝
遂以淑妃奔還至洪洞戌淑妃方以粉鏡自玩後聲亂
唱賊至於是復走内參自晉陽以皇后衣至帝為按轡
命淑妃著之然後去帝奔鄴太后後至帝不出迎淑妃
將至鑿城北門出十里迎之復以淑妃奔青州後主至
長安請周武帝乞淑妃帝曰朕視天下如脱屣一老嫗
豈與公惜也仍以賜之及帝遇害以淑妃賜代王逹甚
嬖之淑妃彈琵琶因絃斷作詩曰雖蒙今日寵猶憶昔
時憐欲知心斷絶應看膠上弦逹妃為淑妃所譖幾致
於死隋文帝將賜逹妃兄李詢令著布裙配舂詢母逼
令自殺後主以李祖欽女為左昭儀進為左娥英裴氏
為右娥英娥英者兼取舜妃娥皇女英名陽休之所制
樂人曹僧奴進二女大者忤旨剝面皮少者彈琵琶為
昭儀以僧奴為日南王僧奴死後又貴其兄弟妙逹等
二人同日皆為郡王為昭儀别起隆基堂極為綺麗陸
媼誣以左道遂殺之又有董昭儀夫人夫人王夫
人小夫人二夫人皆嬖寵之毛能彈箏本和士開
薦入帝所夫人亦音妓進死於晉陽造佛寺與總
持相埒一李是隸戸女以五弦進一李即孝貞之女也
小王生一男諸閹人在傍皆蒙賜給毛兄思安超登武
衛董父賢義為作軍主田昭儀(闕)亦超登開府其餘姻
屬多至大官
周文皇后元氏魏孝武之妹也初封平原公主適開府
張歡歡性貪殘遇后無禮帝殺歡改封后為馮翊公主
以配周文帝生孝閔帝魏大統十七年薨恭帝三年十
二月合葬成陵孝閔踐阼追尊為王后武成初又追尊
為皇后
文宣皇后叱奴氏代人也周文帝為丞相納為姬生武
帝天和三年六月尊為皇太后建德三年三月崩五月
葬永固陵
孝閔皇后元氏名胡摩魏文帝第五女也初封晉安公
主帝之為略陽公也尚焉及踐阼立為王后帝被廢后
出俗為尼建德初武帝誅晉公護上帝尊號以后為孝
閔皇后居崇義宫隋革命后出居里第大業十二年殂
明敬皇后獨孤氏太保衛公信之長女也帝之在藩納
為夫人二年正月立為王后四月崩葬昭陵武成初追
崇為皇后明帝崩與后合葬焉
武成皇后阿史那氏突厥木杆可汗俟斤之女也突厥
滅蠕蠕後盡有塞表之地志陵中夏周文方與齊人争
衡結以為援俟斤初欲以女配帝既而悔之武帝即位
前後累遣使焉保定五年二月詔陳公純許公宇文貴
神武公竇毅南安公楊符等備皇后文物及行殿并六
宫以下一百二十人至俟斤牙所迎后俟斤又許齊婚
將有異志純等累請不得反命會雷風大起飄壞其穹
廬俟斤大懼以為天譴乃禮送后純等奉之以歸天和
三年三月至武帝接以親迎之禮后有姿貌善容止帝
深敬禮焉宣帝即位尊后為皇太后大象元年二月改
為天元皇太后二年二月又尊曰天元上皇太后宣帝
崩静帝尊為大帝太后隋開皇二年殂年三十二隋文
詔有司備禮祔葬后於孝陵
武皇后李氏名娥姿楚人也于謹平江陵后家被籍沒
至長安周文以后賜武帝後得親幸生宣帝宣政元年
七月尊為帝太后大象元年二月改為天元帝太后七
月又尊為天皇太后二年二月尊為天元聖皇太后宣
帝崩静帝尊為大帝太后隋開皇元年三月出俗為尼
改名常悲八年殂以尼禮葬于京城南
宣皇后楊氏名麗華隋文帝之長女也帝在東宫武帝
為帝納后為皇太子妃宣政元年閏六月立為皇后帝
後自稱天元皇帝號后為天元皇后尋又立天皇后及
左右皇后與為四皇后二年二月詔取象四星於是后
及三皇后並加大焉冊授后為天元大皇后又立天中
大皇后與后為五皇后焉后性柔婉不妬忌四皇后及
嬪御等咸愛而仰之帝後昏暴滋甚喜怒乖度嘗譴后
欲加之罪后進止詳閑辭色不撓帝大怒遂賜后死逼
令自引決后母獨孤氏聞之詣閤陳謝叩頭流血然後
得免帝崩静帝尊后為皇太后居弘聖宫初宣帝不豫
詔隋文帝入禁中侍疾及大漸劉昉鄭譯等因矯詔以
隋文帝受遺輔政后初雖不預謀然以嗣主幼沖恐權
在他族不利於己聞昉譯已行此詔心甚悅後知隋文
有異圖意頗不平及行禪代憤惋愈甚隋文内甚愧之
開皇初封后為樂平公主後又議奪其志后誓不許乃
止大業五年從煬帝幸張掖殂於河西詔還京所司備
禮祔葬后於定陵
宣帝后朱氏名滿月吳人也其家坐事沒入東宫宣帝
之為太子后被選掌衣服帝召幸之遂生静帝大象元
年四月立為天元帝后七月改為天皇后二年二月又
改為天大皇后后本非良家子又年長於帝十餘歲疎
賤無寵以静帝故特尊崇之班亞楊皇后焉宣帝崩静
帝尊后為帝太后隋開皇元年二月出俗為尼改名法
淨六年殂以尼禮葬于京城西
宣帝后陳氏名月儀自云潁川人大將軍山提之第八
女也大象元年六月以選入宫拜為德妃月餘日立為
天左皇后二年二月改為天左大皇后二月又詔以坤
儀比德土數惟五四大皇后外增置天中大皇后一人
於是以后為天中大皇后帝崩后出俗為尼改名華光
后永徽初終父山提本尒朱兆之隸仕齊位特進開府
東兗州刺史謝陽王武帝平齊拜大將軍封淅陽公大
象元年以后父超授上柱國進鄅國公除大宗伯
宣帝皇后元氏名樂尚河南洛陽人開府晟之第二女
也年十五被選入宫拜貴妃大象元年七月立為天右
皇后二年二月改為天右大皇后帝崩后出家為尼改
名華勝初后與陳皇后同時被選入宫俱拜為妃及升
后又同日受冊帝寵遇二后禮數均等年齒復同特相
親愛及為尼後李朱及尉遲后並相繼殞殁而二后貞
觀中尚存后父晟少以元氏宗室拜開府大象元年七
月以后父進位上柱國封翼國公
宣帝皇后尉遲氏名繁熾蜀公迥之孫女也有美色初
適杞公亮子西陽公溫以宗婦例入朝帝逼幸之及亮
謀逆帝誅温追后入宫拜長貴妃大象二年三月立為
天右大皇后帝崩后出俗為尼改名華道隋開皇十五
年殂
静帝司馬皇后名令姬柱國滎陽公消難之女也大象
元年二月宣帝傳位於帝七月為帝納后為皇后二年
九月隋文帝以后父奔陳廢后為庶人後嫁為隋司州
刺史李丹妻貞觀初猶存
隋文獻皇后獨孤氏諱伽羅河南洛陽人周大司馬衛
公信之女也信見文帝有竒表故以后妻焉時年十四
帝與后相得誓無異生之子后姊為周明帝后長女為
周宣帝后貴戚之盛莫與為比而后每謙卑自守及周
宣帝崩隋文居禁中總百揆后使李圓通謂文帝曰騎
獸之勢必不得下勉之及帝受禪立為皇后突厥嘗與
中國交市有明珠一箧價直八百萬幽州總管隂夀白
后市之后曰當今戎狄屢宼將士罷勞未若以八百萬
分賞有功者百寮聞而畢賀文帝甚寵憚之帝每臨朝
后輙與上方輦而進至閤乃止使宫官伺帝政有所失
随則匡諫多所弘益候帝退朝而同反宴寢相顧欣然
后早失二親常懷感慕見公卿有父母者每為致禮焉
有司奏曰周禮百官之妻命於王后憲章在昔請依古
制后曰以婦人與政或從此漸不可開其源也不許后
每謂諸公主曰周家公主類無婦德失禮於舅姑離薄
人骨肉此不順事爾等當誡之后姑子都督崔長仁犯
法當斬文帝以后故免之后曰國家之事焉可顧私長
仁竟坐死異母弟陁以猫鬼巫蠱呪詛於后坐當死后
三日不食為之請命曰陁若蠧政害民者不敢言今坐
為妾身請其命陁於是減死一等后雅性儉約帝常合
止利藥須胡粉宫内不用求之竟不得又欲賜柱
國劉嵩妻織成衣領宫内亦無上以后不好華麗時齊
七寳車及鏡臺絶巧麗使毁車而以鏡臺賜后后雅好
讀書識逹今古凡言事皆與上意合宫中稱為二聖嘗
夢周阿史那后言受罪辛苦求營功德明日言之上為
立寺追福焉后兄女夫死於并州后嫂以女有娠請不
赴葬后曰婦人事夫何容不往其姑在宜自諮之姑不
許女遂行后頗仁愛每聞大理決囚未嘗不流涕然性
尤妬忌後宫莫敢進御尉遲迥女孫有美色先在宫中
帝於仁夀宫見而悅之因得幸后伺帝聽朝隂殺之上
大怒單騎從苑中出不由徑路入山谷間三十餘里高
熲楊素等追及扣馬諫帝太息曰吾貴為天子不得自
由高熲曰陛下豈以一婦人而輕天下帝意少解駐馬
良久夜方還宫后候上於閤内及帝至流涕拜謝熲素
等和解之上置酒極歡后自此意頗折初后以高熲是
父之家客甚見親禮至是聞熲謂已為一婦人因以銜
恨又以熲夫人死其妾生男益不善之漸加譖毁帝亦
每事唯后言是用后見諸王及朝士有妾孕者必勸帝
斥之時皇太子多内寵妃元氏暴薨后意太子愛妾雲
氏害之由是諷帝黜高熲竟廢太子立晉王廣皆后之
謀也仁夀二年八月甲子日暈四重已已太白犯軒轅
其夜后崩於永安宫時年五十九葬於太陵其後宣華
夫人陳氏夫人蔡氏俱有寵帝頗惑之由是發疾
及危篤謂侍者曰使皇后在吾不及此云
夫人陳氏陳宣帝女也性聰慧姿貌無䨇及陳滅
配掖庭後選入宫為嬪時獨孤皇后性妬後宫罕得進
御唯陳氏有寵煬帝之在藩也隂有奪宗之計規為内
助每致禮焉進金駞金蛇等物以取媚於陳氏皇太子
廢立之際頗有力焉及文獻皇后崩進位為貴人專房
擅寵主斷内事六宫莫與為比及帝大漸遺詔拜為宣
夫人初帝寢疾於仁夀夫人與皇太子同侍疾平
旦更衣為太子所逼夫人拒之得免歸於上所上怪其
神色有異問之夫人泣以實對帝恚曰畜生何堪付大
事獨孤誠誤我意謂獻皇后也因呼兵部尚書柳述皇
門侍郎元巖曰呼我兒述等呼太子帝曰勇也述巖出
閤為勅書訖示左僕射楊素素以白太子太子遣張衡
入寢遂令夫人及後宫同侍疾者並就别室俄聞上崩
而未發喪也夫人與諸後宫相顧曰事變矣皆色動股
慄晡後太子遣使者齎金合帖紙於際親署封字以賜
夫人夫人見惶懼以為鴆毒不敢發使者促之乃發見
合中有同心結數枚諸宫人相謂曰得免死矣陳氏恚
而却坐不肯致謝諸宫人共逼之乃拜使者其夜太子
烝焉煬帝即位出居仙都宫尋召入歲餘而終時年二
十九帝深悼之為製神傷賦
夫人蔡氏丹陽人也陳滅以選入宫為世婦容儀
婉嫕帝甚悅之以文獻后故希得進幸后崩後漸見寵
遇拜為貴人參斷宫掖亞於陳氏帝寢疾加號容華夫
人帝崩後亦為煬帝所烝
煬帝愍皇后蕭氏梁明帝巋之女也江南風俗二月生
子者不舉后以二月生由是季父岌收養之未幾岌夫
妻俱死轉養舅張軻家軻甚貧窶后躬親勞苦煬帝為
晉王文帝為選妃於梁卜諸女皆不吉巋乃迎后於舅
氏令使者占之曰吉遂冊為妃后性婉順有智識好學
解屬文頗知占候文帝犬善之煬帝甚寵敬焉及帝嗣
位立為皇后帝每游幸未嘗不随從時后見帝失德心
知不可不敢措言因為述志賦以自寄焉其詞曰承積
善之餘慶備箕箒於皇庭恐修名之不立將負累於先
靈廼夙夜而匪懈實夤懼於玄冥雖自強而不息亮愚
蒙之多滯思竭節於天衢才追心而弗逮實庸薄之多
幸荷隆寵之嘉惠賴天高而地厚屬王道之升平均二
儀之覆載與日月而齊明廼春生而夏長等品物而同
榮願立志於恭儉私自兢於誡盈孰有念於知足苟無
希於濫名惟至德之弘深情弗邇於聲色感懷舊之餘
恩求故劒於宸極叨不世之殊眄謬非才而奉職何寵
祿之踰分撫胸襟而未識雖沐浴於恩光内慙惶而累
息顧微躬之寡昧思令淑之良難實不遑於啓處將有
情而自安若臨深而履薄心戰慄其如寒夫居高而必
危每處滿而防溢知恣夸之非道乃攝生於沖謐嗟寵
辱之易驚尚無為而抱一履謙光而守志且願安乎容
膝珠簾玉箔之竒金屋瑶臺之美雖時俗之崇麗蓋哲
人之所鄙愧絺綌之不工豈絲竹而喧耳知道德之可
尊明善惡之由已蕩囂煩之俗慮乃服膺於經史綜箴
誡以訓心觀女圖而作軌遵古賢之令範冀福祿之能
綏時循躬而三省覺今是而昨非嗤黃老之損思信為
善之可歸慕周姒之遺風美虞妃之聖則仰先哲之高
才慕至人之休德質菲薄而難蹤心恬愉而去惑乃平
生之耿介實禮義之所遵雖生知之不敏庶積行以成
仁懼逹人之蓋寡謂何求而自陳誠素志之難寫同絶
筆於獲麟及帝幸江都臣下離貳有宫人白后曰外聞
人人欲反后曰任汝奏之宫人言於帝帝大怒曰非汝
宜言乃斬之後宫人復白后曰宿衛者往往偶語謀反
后曰天下事一朝至此勢去已然無可救也何用言徒
令帝憂煩耳自是無復言者及宇文化及之亂随軍至
聊城化及敗沒於竇建德建德妻曹氏妬悍煬帝妃嬪
美人並使出家并后置於武強縣是時突厥處羅可汗
方盛其可賀敦即隋義城公主也遣使迎后建德不敢
留遂擕其孫正道及諸女入於虜庭大唐貞觀四年破
突厥皆以禮致之歸于京師賜宅於興道里二十一年
殂詔以皇后禮於揚州合葬於煬帝陵諡曰愍
論曰男女正位人倫大綱三代已還逮於漢晉何嘗不
敗於矯詖而興於聖淑至如后稷禀靈巨迹神元生自
天女克昌來葉異世同符魏諸后婦人之識無足論者
文明邪險幸不墜國靈后淫恣卒亡天下傾城之誡其
在兹乎乙后廹於畏逼有足傷矣昔鉤弋年少子幼漢
武所以行權魏世遂為常制子貴而其母必死矯枉之
義不亦過乎孝文終革其失良有以也神武肇興齊業
武明追蹤周亂温公之敗邦家馮妃比跡褒后然則汙
隆之義蓋有係焉其餘作孽為眚外平内蠧鑒之近代
於齊為甚周氏粤自文皇逮乎宣帝年踰二紀世歴四
君業非草昩之辰事殊權宜之日乃棄同即異以夷亂
華汨婚姻之彛序求犲狼之外利既而報者倦矣施者
無厭向之所謂和親未幾已成讐敵竒正之道有異於
斯于時武皇雖受制於人未親庶政而謀士韞竒直臣
鉗口過矣哉而歴觀前載以外戚而居宰輔者多矣而
傾漢室者王族喪周家者楊氏何滅亡之禍若合契焉
隋文取鑒於已遠大革前失故母后之家不罹禍敗獨
孤權無呂霍獲全仁夀之前蕭氏勢異梁竇不傾大業
之後至或不隕舊基或更隆克構豈非處之以道其所
致然乎
北史卷十四
北史卷十四考證
齊武明皇后婁氏傳齊一本作神
文襄敬皇后元氏傳玉儀同産姊静儀玉監本訛王
今改從南本
武成皇后胡氏傳彎弓纏弰馳入弰一本作矟
後主皇后胡氏傳送令還家送監本訛道今改從南
本
後主皇后穆氏傳屬周武遭太后喪遭監本訛曹今
改從齊書
周文皇后元氏傳魏大統十七年周書無十字
明敬皇后獨孤氏傳武成初追崇為皇后成監本訛
功今改從周書
武成皇后阿史那氏傳至俟斤牙所迎后牙字下一
本有帳字
静帝尊為大帝太后大帝一本作太皇
宣帝后陳氏傳月餘日立為天左皇后周書無日字
宣帝皇后元氏傳名樂尚樂南本作藥
宣帝皇后尉遲氏傳名繁熾周書名熾繁
隋文獻皇后獨孤氏傳時年五十九隋書無九字
煬帝愍皇后蕭氏傳後宫人復白后曰白監本訛曰
今改從隋書
北史卷十四考證
