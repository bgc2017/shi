玉堂雜記職官類一(官制之屬)
提要
(臣)等謹案玉堂雜記三卷宋周必大撰必大
字子充一字洪道廬陵人紹興二十一年進
士中宏詞科權中書舍人孝宗朝歷右丞相
拜少保進益國公寧宗朝以少傅致仕卒謚
文忠事蹟具宋史本傳此書皆記翰林故事
後編入必大文集中此乃其别行之本也宋
代掌制最號重職往往由此致位二府必大
受知孝宗兩入翰苑自權直院至學士承旨
皆徧為之凡鑾坡制度沿革及一時宣召奏
對之事隨筆紀錄集為此編所紀如奉表德
夀署名賜安南國王嗣子詔書之類皆能援
引古義合於典禮其他瑣聞遺事亦多可資
談柄洪遵翰苑羣書所錄皆唐代及汴都故
帙程俱麟臺故事亦成於紹興間其隆興以
後翰林故實惟稍見於館閣續錄及洪邁容
齋隨筆中得必大此書互相稽考南渡後玉
堂舊典亦庶幾乎釐然具矣乾隆四十六年
十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
玉堂雜記原序
必大試館職時太上稱其文諭宰執陳公康伯朱公倬云
他日令掌制今上受禪兩月自六察擢左史初對玉音
云向在王邸見卿詞科擬制雅宜代言不旋踵遂兼正
字其後兩入翰苑首尾十年自權直院至學士承旨皆
徧為之其荷兩朝知遇至矣歲月既久凡涉典故及聞
見可紀者輒筆之淳熙庚子進位二府蘇易簡玉堂之
思每切于中因命小子綸裒為一編略加訂其間多涉
幾微非止温木或删或留僅得五十餘條前後脞錄辭
無銓次釐為三卷或可附洪氏翰苑羣書後云壬寅八
月十二日周必大題
朝佐頃者官桂陽獲觀今丞相周公鑾坡錄愛而傳之
兹如武林又得其玉堂雜紀益聞所未聞蓋中興以來
九重之德美前輩之典刑恩數之異同典故之沿革皆
因事而見之此尤不可不傳也乃手抄一通藏於家竊
聞公在翰苑知無不言朝廷有大命令人所不敢議者
公從容敷奏皆當上意凡所以障隄狂瀾護養元氣者
豈止一事而公不書何其謙也然盛德偉烈表表在人
耳目公雖不書其能使之弗傳哉紹興元年重五日樵
溪丁朝佐謹書
丞相益公玉堂雜紀一編森得之久矣字畫間有舛誤
每苦其難讀近訪丁懷忠觀甘泉書藏懷忠不知森有
此書出以相示森曰明月夜光天下之所同寳也子獨
能私有之乎亟假其夲而參訂之因系歲月於後紹熙
辛亥仲夏一日眉山蘇森謹題
