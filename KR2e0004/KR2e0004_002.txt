戰國策卷二
宋鮑彪注
東周(漢志河南鞏東周君所居)
惠公(周紀考王封其弟河南是為桓公桓公子威公威公子惠公惠公封其子於鞏號東)
(周惠公然則河南鞏父子同諡也又紀西周武王赧王則諡也蓋以避秦不敢稱尊楚記頃㐮)
(十八年王赧使武公此武公赧王臣也而徐注以為惠公之子疎矣惠公之子自為東周君豈)
(為西周用耶然兩周西先亡至莊㐮元年俱滅)
秦興師臨周而求九鼎周君患之以告顔率(周人)顔率曰
大王勿憂臣請東借救於齊顔率至齊謂齊王(閔)曰
夫秦之為無道也欲興兵臨周而求九鼎周之君臣
内自盡(盡其心思)計與秦(計猶謀)不若歸之大國(謂齊)夫存危
國(周有秦兵危也)美名也得九鼎厚寳也(厚猶重)願大王圖之
齊王大發師五萬人使陳臣思(即後田臣思凡陳田皆齊公族)將以
救周而秦兵罷齊將求九鼎周君又患之顔率曰大
王勿憂臣請東解之(束之齊解免之)顔率至齊謂齊王曰周
頼大國之義得君臣父子相保也願獻九鼎不識大
國何涂之從(問其路所從出禮遂上有徑洫上有涂)而致之齊齊王曰
寡人將寄徑於梁(徑步道也猶言假涂)顔率曰不可夫梁之君
臣欲得九鼎謀之暉臺之下(臺名曰暉故孟子稱梁有臺池之樂)沙(元作)
(少)海之上(九域圖開封有沙海引此)其日久矣鼎入梁必不出齊
王曰寡人將寄徑於楚(楚非適齊之途既不可入梁亦無從至楚其云然不可曉)
(也)對曰不可楚之君臣欲得九鼎謀之於葉庭之中
(即南陽葉也)其日久矣若入楚鼎必不出王曰寡人終何
涂之從而致之齊顔率曰敝邑固竊為王患之夫鼎
者非效壺醯醬瓿耳(壺昆吾圜器瓿甂也)可懷挾提挈以至齊
者非效鳥集烏飛兔興馬逝(並喻其輕疾)灕然止於齊者
(集韻灕滲流貌)昔周之伐殷得九鼎凡一鼎而九萬人輓之
(輓引也)九九八十一萬人士卒師徒(士一人也二千五百人為師徒步行)
(者)械器被具(械器之總名被具士卒所服用之具)所以備者稱此(備人之所)
(應用使稱足此八十一萬人)今大王縱有其人何涂之從而出竊
為大王私憂之齊王曰子之數来猶無與耳(言許之而實不)
(與也)顔率曰不敢欺大國疾定所從出敝邑遷鼎以待
命齊王乃止
秦攻宜陽(韓邑屬弘農秦武三年攻宜陽赧之七年也)周君謂周累曰子以
為如何對曰宜陽必拔也君曰宜陽城方八里材士
十萬(士之有材武者)粟支數年公仲之軍二十萬景翠(楚將)以
楚之衆臨山而救之(楚與韓隣而與秦相圖故救之)秦必無功對曰
甘茂(下蔡人仕秦)羇旅也(集韻羇旅寓也)攻宜陽而有功則周公
旦也(言且相秦)無功則削迹於秦(言不得留)秦王不聽羣臣父
兄之議而攻宜陽宜陽不拔秦王恥之臣故曰拔君
曰子為寡人謀且奈何對曰君謂景翠曰公爵為執
珪官為柱國(楚卿)戰而勝則無加焉矣不勝則死不如
背秦援宜陽(翠時蓋援宜陽而有秦相故說之云)公進兵秦恐公之乘
其敝也(乘謂因而攻之)必以寳事公公仲慕公之為己乘秦
也亦必盡其寳秦拔宜陽景翠果進兵秦懼遽效煑
棗(屬濟隂冤句)韓氏果亦效重寳景翠得城於秦受寳於
韓而德東周(德恩之也)
東周與西周戰韓救西周為東周謂韓王(㐮)曰西周者
故天子之國也多名器重寳按兵而勿出(按下與舉兵反)可
以德東周西周之寳可盡矣(欲韓出兵故賂之紀八年有)
東周與西周爭西周欲和於楚韓(和二國以為已援)齊明(疑楚人兩)
(見楚策)謂東周君曰臣恐西周之與楚韓寳令之為己
求地於東周也不如謂楚韓曰西周之欲入寳持二
端(言東兵急則入不急則已)今東周之兵不急西周西周之寳不
入楚韓楚韓欲得寳則且趣我攻西周(趣疾也督使疾戰我謂東)
(周)西周寳出是我為楚韓取寳以德之也(言有恩於楚韓)西
周弱矣
東周欲為稻(為謂種之)西周不下水(稻宜濕西周居河之上流)東周患之
蘇子(非代則厲)謂東周君曰臣請使西周下水可乎乃往
見西周之君曰君之謀過矣今不下水所以富東周
也今其民皆種麥(麥宜燥也)無他種矣君若欲害之不若
一為下水以病其所種下水東周必復種稻種稻而
復奪之若是則東周之民可令一仰西周(有望於上則仰)而
受命於君矣西周君曰善遂下水蘇子亦得兩國之
金也(彪謂此策不可行東西周壌地相接豈不能候其所種蘇子東人也為東游說西豈得不疑且)
(今下水安能保其不奪雖一為下何補哉)
昭獻在陽翟(屬潁川)周君將令相國往(往與獻會)相國將不欲
蘇厲為之謂周君曰楚王與魏王遇也主君令陳封
之楚(此言疇昔之事陳向許皆仕周而位在相下)令向公之魏楚韓之遇
也(亦其王遇)主君令許公之楚令向公之韓今昭獻非人
主也而主君令相國往若其王在陽翟主君將令誰
往(言必君自往)周君曰善乃止其行
秦假道於周以伐韓周恐假之而惡於韓不假而惡於
秦史黶(韓史疑即厭)謂周君曰君何不令人謂韓公叔(韓公)
(族)曰秦敢絶塞(絶横渡塞障也為垣壘以遮止鄰國往來)而伐韓者信東
周也公何不與周地發重使(使周𤼵使)使之楚秦必疑(秦楚)
(相圖之國也周使使楚故秦疑其圖已)不信周是韓不伐也(不受秦伐)又謂
秦王(武)曰韓強與周地將以疑周於秦寡人不敢弗
受秦必無辭而令周弗受是得地於韓而聽於秦也
(紀八年有彪謂十有國之士設心措辭無不出於詐若此者君子之所恕也下章次之)
楚攻雍氏(此亦赧之十五年也)周粻秦韓(粻食米也時秦救韓周以米餉之)楚王
(懷)怒周周之君患之為周謂楚王曰以王之強而怒
周周恐必以國合於所與粟之國則是勁王之敵也
(勁強也)故王不如速解周恐(周以楚怒之故恐)彼前得罪而後
得解必厚事王矣
蘇厲為周最謂蘇子(元作秦)曰君不如令王(君稱蘇子王周君也此時)
(與赧俱王其稱公後避秦也)聽最以地合於魏趙(地周地)故必怒(稱故)
(者特為之怒蘇子怒最)合於齊(怒最而及其所合)是君以合齊與強楚
吏産子(時齊與楚善合齊則得與楚為與國可至再世産子言易世也與黨與也)君若欲
因最之事(與最同合魏趙此厲本謀也前皆游辭耳故為為周最)則合齊者君
也割地者最也
謂周最曰仇赫之相宋將以觀秦之應趙宋(絶句)敗三國
(韓魏齊也魏紀哀二十一年與韓齊敗秦函谷蓋此時秦欲敗之反為所敗也赧十八年)三國不
敗將與趙宋合於東方(即三國)以孤秦亦將觀韓魏之
於齊也不固則將與宋敗三國(此應秦也)則賣宋於三國
(此應三國也以國情輸之曰賣言赫不忠於宋不應秦則應三國以此知赫本非宋人)公何不
令人謂韓魏之王(韓㐮魏哀)曰欲秦趙之相賣乎(此賣猶欺)何
不合周最兼相(使韓魏皆相之)視之不可離(視示字二國同相最可見其交)
(之固)則秦趙必相賣以合於王也
為周最謂魏王(哀)曰秦知趙之難與齊戰也(難言其不利)將
恐齊趙之合也必隂勁之(助趙以兵使之強)趙不敢戰(難先戰)
恐秦不已收也(違其勁之之意)先合於齊秦趙爭齊(齊固秦所欲合)
(故其勁趙謂之隂勁)而王無人焉(無主其事於齊者)不可王不去周最
(最時在魏欲之齊故此士為之言使得去)合與收齊(與即謂齊齊魏之與國)而以兵
急之(元作之急急之以兵則非合矣)則伐齊無因事矣(言秦見齊有魏兵必伐之)
(有此有彼曰因猶言無他事矣齊敗魏馬陵宜為魏讐因此言合與蓋其國形宜相依也)
謂周最曰魏王(哀)以國與先生(以德齒尊稱之也與謂相之)貴合於
秦以伐齊(貴猶欲)薛公(田文)故主(齊閔王也最嘗仕齊故稱之)輕忘其
薛不顧其先君之丘墓(謂齊王田文欲去國以避秦兵)而公獨修虚
信(最本善齊固不背齊然今相魏魏有以秦伐齊之形猶為虛信信謂親之)為茂行(茂盛美也)
明羣臣(明猶示也臣魏臣)據故主(據仗持也猶言為之此言最在魏示朝臣以為齊王)
(不欺之此所謂茂行)不與伐齊(與去音)産以忿強秦(産猶生也魏欲伐齊已獨)
(不與猶生此節目也違秦不伐齊故秦忿)不可公不如謂魏王薛公曰請
為王入齊天下不能傷齊(最之智略足以全齊)而有變(萬一有傷齊者)
臣請為救之(此則非虛信矣)無變王遂伐之(伐秦)且臣為齊奴
也(為去音言其為之如奴事主)如累王之交於天下(累者事相連及猶誤也交)
(謂齊魏)不可(此言非人之情)王為臣賜厚矣臣入齊則王亦無
齊之累也(此累猶患)
趙取周之祭地周君患之告於鄭朝(凡鄭皆鄭人)鄭朝曰君
勿患也臣請以三十金(一斤為一金)復取之周君予之鄭
朝獻之趙太卜因告以祭地事及王病使卜之太卜
譴之曰(譴謫問也)周之祭地為祟(神禍也)趙乃還之
杜赫(周人)欲重景翠於周謂周君曰君之國小盡君之重
寳珠玉以事諸侯不可不察也(國小必賂以求援不可勝賂故宜察)譬
之如張羅者張之於無鳥之所則終日無所得矣張
於多鳥處則又駭鳥矣(多鳥處有觸羅者傍鳥必覺覺則羣驚而去矣)必張
於有鳥無鳥之際然後能多得鳥矣今君將施於大
人大人輕君施於小人小人無可以求又費財焉(均之)
(費財而小人多則多費也)君必施於今之窮士不必且為大人者
(不必猶不可知也言不終窮或且為大人者此指翠也)故能得欲矣(齊策楚策皆有杜赫)
(在齊則威王時於周顯王時也自顯威至是八十年矣疑赫字誤景翠實此時人)
三國隘秦(赧十八年注具前隘謂隔絶之)周令其相之秦以秦之輕也
(見其隘於三國)留其行(不進)有人謂相國曰秦之輕重未可知
也秦欲知三國之情公不如遂見秦王(昭)曰請為(一作)
(謂)王聽東方之處(聽偵候之東三國也處其所為)秦必重公是公重
周(下衍重周二字)以取秦也(秦重相則周重矣)齊重故有周(齊重天下重之)
(也故猶舊也有言善之)而已取齊(此時秦齊為天下重已善秦不可忽齊故又勸之取齊)
是周常不失重國之交也
宮(元作昌下同此書作宫不一)他亡西周(以罪去國曰亡)之東周盡輸西周
之情於東周(輸言委以告之)東周大喜西周大怒馮雎(元作且雎)
(之省也猶趙作肖齊作立故後唐且史作雎裴駰亦曰唐雎以華顛悟秦也此西人下同)曰臣能
殺之君予金三十斤馮雎使人操金與書間遺宫他
(為反間書以遺之)曰告宫他事可成勉成之不可成亟亡来
亡来(亟急也)事久且泄自令身死(事泄露則死而不亟来自取之也)因
使人告東周之候(偵候之吏揚雄曰西北一候)曰今夕有姦人當
入者矣候得而獻東周(得其人與書)東周立殺宫他
昭翦與東周惡或謂昭翦曰為公畫隂計(為人謀者畫之以籌)昭
翦曰何也曰(補此字)西周甚憎東周常(元作嘗)欲東周與
楚惡西周必令賊賊公因宣言東周也(集韻宣揚也)以惡
(元作西周二字)之於王也(王楚懷也)昭翦曰善吾又恐東周之賊
已(此翦自計)而以輕西周惡之於楚(翦惡東必善西西善翦則楚亦因重西矣)
(東欲壊其交故賊翦翦死則西無内主於楚東因得使楚惡之)遽和東周(彪謂周衰君臣惟貪)
(利而畏禍故一切趨避變亂於游談之口而無有持操翦之慮死如此其能復固其所守乎)
周最謂吕禮(凡吕皆齊人禮以秦昭十三年奔魏十九年復歸秦其相齊在薛公歸薛後見孟嘗)
(傳蓋赧二十一年後也)曰子何不以秦攻齊臣請令齊相子(秦攻)
(齊禮使之也齊欲免攻故可使之相禮)子以齊事秦必無慮(元作處)矣子
因令(下衍周字)最居魏以共之(與齊俱事秦)是天下制於子也
子東重於齊西貴於秦秦齊合則子常重矣
謂薛公(田文)曰周最於齊王厚也(閔王)而逐之聽祝弗(齊人)相
吕禮者欲取秦也秦(𥙷此二字)齊合(上章所謂以齊事秦)弗與禮重
矣(與猶如也言二國合則齊所重無如禮者)有(下衍周字)齊(秦有之)秦必輕君君
弗如急北兵趨趙(亦與趙攻秦)以秦魏(能左右之曰以以猶使)收周
最以為後行(齊初逐最欲取秦合也今攻秦收最用之可圖後舉行猶舉)且反齊
王之信(齊前與秦合今與趙攻之信反也)又禁天下之率(率猶從也謂從齊)
齊無秦天下果弗必走(果猶决也走去音趨之也言不趨齊)齊王誰與
為其國(舍必重文孟嘗傳有)
齊聽祝弗外周最謂齊王(閔)曰逐周最聽祝弗相吕禮
者欲深取秦也秦得天下則伐齊深矣(秦得齊則益強故能得天)
(下得天下則亦不能存齊)夫秦(𥙷)齊合則趙恐伐(秦伐之)故急兵以
示秦(趙兵攻齊)秦以趙攻(攻齊)與之齊伐趙(之猶趨)其實同理
(以趙攻齊則得齊趨齊伐趙亦得趙故其理同)必不處矣(處猶據也言秦不據齊理同而獨不)
(據齊齊無兵而趙已出兵故也)故用祝弗即天下之理也(理在受兵於趙)
周相吕倉見客於周君(言之於君使得見)前相工師籍恐客之
傷已也(傷猶毁此即後工陳籍)因令人謂周君曰客者辯士也
然而所以不可者(不可聽用)好毁人(彪謂工師籍非端人也禮義不愆何恤人)
(之言)
周文君(史書東周略甚豈惠公後有此君耶不然則惠公别稱也鴻烈道應訓亦稱周昭文君此後書)
(訓皆鴻烈也)免(下衍士字)工師籍相吕倉國人不說也君有閔
閔之心(亦不說也)謂周文君曰國必有誹譽(誹謗也)忠臣令
誹在已譽在上宋君奪民時以為臺而民非之(見㐮十一)
(年)無忠臣以掩蓋之也子罕釋相為司空(司空主土工𫝊言子)
(罕親執扑以行築者是也)民非子罕而善其君齊桓公宫中女(元作)
(士)市女閭七百(閭里中門也為門為市於宫中使女子居之)國人非之管
仲故為三歸之家(婦人謂嫁曰歸夫家曰家仲蓋三取女也)以掩桓公非
自傷於民也(管仲為此人皆毁之仲非樂於毁也其意欲掩蓋桓公耳一說仲欲掩公之非)
(寧自毁也)春秋記臣弑君者以百數皆大臣見譽者也故
大臣得譽非國家之美也(彪謂此言掩君之非可耳而齒見譽者於弑君之列)
(則後世名卿賢相何道而可以安於朝廷之上不仁哉此言也)故衆庶成強(言師藉之得衆)
增積如山周君遂不免(卒相倉也)
温人之周(温時為西邑綦毋恢請之也)周不納(並東周)客即對曰主人
也(矯稱東人)問其巷而不知也吏因囚之君使人問之曰
子非周人而自謂非客何也對曰臣少而誦詩詩曰
普天之下莫非王土率土之濱莫非王臣(小雅北山詩普徧率)
(循也)今周君天下則我天子之臣而又為客哉故曰主
人君乃使吏出之
或為周最謂金投(蓋趙人之不善齊者)曰秦以周最之齊疑天下
(周使最之齊秦以此疑周齊與天下合而謀已)而又知趙之難子(不敢違投)齊人
戰恐(秦既疑齊投又不善齊故齊懼伐)齊(下衍韓字)之合必先合於秦秦
齊合則公之國虚矣(言趙必破而為墟墟虛字同大丘也)公不如救齊
因佐秦而伐韓魏上黨長子(屬上黨並韓地)趙之有已(二國有秦)
(兵故趙得取其邊地)公東收寳於秦(佐秦故)南取地於韓魏因以
困(韓魏唇齒之國故也)徐為之東(為猶謀也東謂齊)則有合矣(齊合趙也始時)
(趙與齊隙無合理今得秦韓故齊懼而合其實最時相齊慮有趙患故為最謀者移之韓魏也)
周最謂金投曰公負令秦與強齊戰(負猶失也其失在此)戰勝(勝齊)
秦且收齊而封之(封謂疆理之)使無多割(割謂出地)而聽天下
之戰(諸國求地於齊齊不多割則必戰此秦弱齊之計)不勝國大傷(趙傷也時趙令)
(秦與齊戰戰不勝則秦必咎趙能無傷乎)不得不聽秦(趙聽也)秦盡韓魏之
上黨太原(魏地從為秦郡)西土(元作止)秦之有已(秦之所難者齊也已收齊)
(則韓魏不守)秦地天下之半也制齊楚三晉之命(趙以大傷故亦)
(見制)覆(元作復)國且身危(覆如覆器然國趙也身謂投)是何計之道也
(言非計此策最為齊使趙拒秦也)
石行秦(周人)謂大梁造(秦爵梁作良秦孝十年衛鞅惠文五年公孫衍昭㐮十五年白起皆)
(為之此蓋起也)曰欲決霸王之名不如備兩周辯智之士(備謹)
(待之)謂周君曰(行秦謂之)君不如令辯智之士為君爭於秦
(秦欲卑周爭者爭此也既謹待之則争必得矣)
戰國策卷二
