戰國策卷七
宋鮑彪注
魏(自高陵以東盡河東河内南有陳留及汝南之召陵隠彊新汲西華長平潁川之舞陽郾許傿)
(陵河内之開封中牟陽武酸棗卷)
桓子
智伯索地於魏桓子魏桓子弗予任章(魏人)曰何故弗予
桓子曰無故索地故弗予任章曰無故索地鄰國必
恐重欲無厭(重猶多)天下必懼君予之地智伯必驕驕
(元作憍)而輕敵鄰國懼而相親以相親之兵待輕敵之
國智氏之命不長矣周書曰將欲敗之必姑輔之將
欲取之必姑與之君不如與之以驕智伯君何釋以
天下圖智氏(釋猶舍也何舍此而不為)而獨以吾國為智氏資(元作)
(質)乎(舍此不圖適足為智氏來伐之資)君曰善乃與之萬家之邑一
智伯大說因索蔡臯狼(元作梁)於趙趙弗與因圍晉陽
韓魏反於外趙氏應之於内智氏遂亡
文侯(桓子之孫元年威烈王二年丁巳)
韓趙相難韓索兵於魏曰願得借師以伐趙魏文侯曰
曰寡人與趙兄弟不敢從趙又索兵以攻韓文侯曰
寡人與韓兄弟不敢從二國不得兵怒而反已乃知
文侯已講於已也(二國不伐知魏和之)皆朝魏
樂羊為魏將而攻中山其子在中山中山之君烹其子
而遺之羹樂羊坐於幕下而啜之(啜飲也)盡一柸文侯
謂覩師贊(魏人)曰樂羊以我之故食其子之肉贊對曰
其子之肉尚食之其誰不食樂羊既罷中山文侯賞
其功而疑其心(彪謂樂羊所謂隠忍以成就功名者也子則既烹矣敵人遺之羹將以亂)
(其心也有如不忍而以慈愛沮其殺敵之心則大事去矣何救於亡子故羊忍為此以怒衆而成功乃其)
(情非恝然無以天性為者也覩師贊之言其謗書之渠乎雖然羊之義視分羹為有餘比覆醢為不足使)
(其投柸慷慨一鼓而攄家國之憤亦收功必矣介胄之士未可望之以聖人之地也)
西門豹為鄴令(鄴屬魏郡)而辭乎魏文侯文侯曰子往矣必
就子之功而成子之名西門豹曰敢問就功成名亦
有術乎文侯曰有之矣鄕邑老者而先受坐之士(老者)
(坐先於衆)子入而問其賢良之士而師事之求其好掩人
之美而掦人之醜者而參驗之夫物多相𩔖而非也
幽莠之幼也似禾(莠禾下生草幽言其色茂)黧(元作驪)牛之黃也似
虎(黧黑黃色也驪乃深黑馬耳)白骨疑象武夫𩔖玉(武夫石似玉)此皆
似之而非者也
文侯與虞人期獵(虞人掌山澤之官)是日飲酒樂天雨文侯將
出左右曰今日飲酒樂天又雨公將焉之文侯曰吾
與虞人期獵雖樂豈可不一會期哉(昔與之期今往會之)乃往
身自罷之魏於是乎始強
魏文侯與田子方飲酒而稱樂(音岳)文侯曰鍾聲不比乎
(比猶協)左高(言左方之聲)田子方笑文侯曰奚笑子方曰臣
聞之君明則樂官(音洛以治官為樂)不明則樂音今君審於
聲(審言聽之察)臣恐君之聾於官也文侯曰善敬聞命(彪謂)
(周襄世主無如魏文侯之賢者夫其師友淵源有子夏子方之徒誘誨規切之雖欲無賢可得乎然則用)
(真儒無敵於天下信矣)
武侯(文侯子元年未安王十六年乙)
魏武侯與諸大夫浮於西河稱曰河山之險不亦信固
哉王鍾侍坐(元作王)曰此晉國之所以強也若善脩之
則霸王之業具矣吳起對曰吾君之言危國之道也
而子又附之是重危也武侯忿然曰子之言有說乎
吳起對曰河山之險信不足保也是霸王之業不從
此也昔者三苗之居左有(𥙷)彭蠡之波(彭蠡湖在豫章彭澤)右
有洞庭之水汶(元作文)山在其南而衡山在其北(衡南岳在)
(長沙湘南)恃此險也為政不善而禹放逐之(衍夫字)夏桀之
國左天門之隂(後志高都有天井關注云戰國策桀居天門即此關也)而右天
谿之陽(今按天門即史太華伊闕彼言右故此言左之隂天谿即河濟彼言左故此言右之陽)
盧睪在其北(地缺)伊洛出其南(孔曰伊水出陸渾洛水之上洛)有此險
也然為政不善而湯伐之殷紂之國左孟門(太公世家注晉)
(山險)而右漳滏(元作釜)前帶河後被山有此險也然為政
不善而武王伐之且君親從臣而勝降城城非不高
人民非不衆也然而可得并者政惡故也從是觀之
地形險阻奚足以霸王矣武侯曰善吾乃今日聞聖
人之言也西河之政專委之子矣(起專有小異)
惠王(武侯子元年烈王六年辛亥)
魏公叔痤為魏將而與韓趙戰澮北(說文澮水出靃山西南入汾此二年)
(敗韓馬陵敗趙于懷)禽樂祚(趙將)魏王說郊迎以賞田百萬禄之
(閑田以待賞冇功者)公叔痤反走再拜辭曰夫使士卒不崩直
而不倚(直直前倚邪行)棟撓而不避者(撓折也喻敵之壓已)此吳起餘
教也臣不能為也前脉形地之險阻(脉見其幽形見其顯)決利
害之備使三軍之士不迷惑者巴寧爨襄之力也(二人)
(下所謂能士)縣賞罰於前使民昭然信之於後者王之明
法也見敵之可也鼓之不敢怠倦者臣也王特為臣
之右手不倦賞臣可也若以臣之有功臣何力之有
乎王曰善於是索吳起之後賜之田二十萬巴寧爨
襄田各十萬王曰公叔豈非長者哉既為寡人勝強
敵矣又不遺賢者之後不掩能士之迹公叔何可無
益乎故又與田四十萬加之百萬之上使百四十萬
故老子曰聖人無積盡以為人已愈有既以與人(既亦)
(盡也)已愈多公叔當之矣(彪謂公叔此言何其似魏絳也方之郤至驟稱其伐彼已)
(隘矣)
魏公叔痤病惠王往問之曰公叔病即不可諱(死者人之所不)
(能避故云)將奈社稷何公叔痤對曰痤有御庶子(此公族官别於)
(國官及太子官)公孫鞅願王以國事聽之也為弗能聽勿使
出境王弗應出而謂左右曰豈不悲哉以公叔之賢
而謂寡人必以國事聽鞅不亦悖乎公孫痤死公孫
鞅聞之已葬西之秦孝公受而用之秦果日以強魏
日以削此非公叔之悖也惠王之悖也悖者之惠固
以不悖者為悖(商君傳略同)
秦(衍韓字)圍梁(秦獻公二十三年戰少梁此九年)燕趙救之謂山陽君(楚宣)
(策言此人正同時也)曰秦戰而勝三國秦必過周韓而有梁三
國而勝秦三國之力雖不足以攻秦足以拔鄭(新鄭鄭近)
(梁故云)計者(為梁計)不如構三國以攻秦(元在趙策)
龐葱與太子質於邯鄲(魏太子)謂魏王曰今一人言市有
虎王信之乎王曰否二人言市有虎王信之乎王曰
寡人疑之矣三人言市有虎王信之乎王曰寡人信
之矣龐葱曰夫市之無虎明矣然而三人言而成虎
今邯鄲去大梁也遠於市而議臣者過於三人矣願
王察之也(元作矣)王曰寡人自為知(言不信人)於是辭行而
讒言先至後太子罷質果不得見(史不害太子質事以下章年時因舊)
(次之於此)
梁王魏嬰(史作罃音相近)觴諸侯於范臺(此十五年魯衛宋鄭君來朝)酒酣
請魯君舉觴(魯共公)魯君興避席擇言(擇善而言)曰昔者帝
女(蓋堯舜女)令儀狄(博物志言禹時人)作酒而美進之禹禹飲而
甘之遂疏儀狄絶旨酒曰後世必有以酒亡其國者
齊桓公夜半不嗛(嗛口有所銜也言不喜食)易牙(太公世家注維巫字)乃煎
熬(元作敖)燔炙(燔火爇物)調和五味而進之桓公食之而飽
至旦不覺(飽而寢安)曰後世必有以味亡其國者晉文公
得南之威(未詳)三日不聽朝遂推南之威而遠之曰後
世必有以色亡其國者楚王登強臺而望崩山左江
而右湖以臨彷徨(自上觀下曰臨集韻彷徨仿佯仿佯徙倚也)其樂忘死
遂盟強臺而弗登曰後世必有以高臺陂池(書注澤障曰陂)
(停水曰池)亡其國者(蓋莊王云)今主君之尊儀狄之酒也主君
之味易牙之調也左白台而右閭須(皆美人)南威之美
也前夾林而後蘭臺強臺之樂也(臺山林地缺皆在其國)有一
於此足以亡其國今主君兼此四者可無戒與梁王
稱善相屬(彪謂魯周公之後也其教澤存焉故齊仲孫湫曰猶秉周禮韓起亦曰周禮盡在魯)
(矣仲尼氏作縉紳先生萃馬於是特為中國禮義之邦觀魯君之所稱說則周孔之澤深矣舉觴一時而)
(為天下萬世之明戒魯君豈非賢君哉)
魏惠王起境内衆將太子申而攻齊客謂公子理(申弟也)
之傅曰何不令公子泣王太后止太子之行事成則
樹德不成則為王矣太子年少不習於兵田朌宿將
也而孫子(臏也)善用兵戰必不勝不勝必禽公子爭之
於王王聽公子公子必封不聽公子太子必敗敗公
子必立立必為王也(彪謂止太子之行正誼也而志於樹德為王則譎矣故夫譎正)
(之間不容髮人論議豈不或出於正言未卒而譎隨唯其心不正之故也)
魏太子自將過宋外黃外黃徐子(劉向别錄徐子外黃人)曰臣有
百戰百勝之術太子能聽臣乎太子曰願聞之客曰
固願效之今太子自將攻齊大勝并莒則富不過有
魏而貴不益為王(為王之外無加也)若戰不勝則萬世無魏
此臣之百戰百勝之術也太子曰諾請必從公之言
而還客曰太子雖欲還不得矣彼利太子之戰攻而
欲滿其意者衆(希賞也)太子雖欲還恐不得矣太子上
車請還其御曰將出而還與比同不如遂行遂行與
齊人戰而死卒不得魏(元在宋策魏記三十年有彪謂此申生伐臯落之例晉國)
(之覆轍也里克之諫惠王非忘之而忍為之故孟子謂之不仁)
齊魏戰於馬陵齊大勝魏殺太子申覆十萬之軍魏王
召惠施而告之曰夫齊寡人之讎也怨之至死不忘
國雖小吾常欲悉起兵而攻之何如對曰不可臣聞
之王者得度(法度)而霸者知計今王所以告臣者疏於
度而遠於計王固先屬怨於趙(記三十年伐趙趙告急於齊齊救趙伐魏)
而後與齊戰今戰不勝國無守戰之備王又欲悉起
而攻齊此非臣之所謂也(謂謂得度知計)王若欲報齊乎則
不如因變服(不為人君服)折節而朝齊楚王必怒矣(威王)王
游人而合其鬭(游謂使人游二國之間也)則楚必伐齊以休楚而
伐罷齊(罷音疲)則必為楚禽矣是王以楚毁齊也魏王
曰善乃使人報於齊願臣畜而朝(畜自比犬馬也)田嬰許諾
張丑曰不可戰不勝魏(此設辭也)而得朝禮與魏和而下
楚此可以大勝也(勝謂不敗耳非戰勝)今戰勝魏覆十萬之軍
而禽太子申臣萬乘之魏而甲秦楚(居二國之上)此其暴
戾定矣(言二國謂齊暴戾決矣)且楚王之為人也好用兵而甚
務名終為齊患者必楚也田嬰不聽遂納魏王而與
之並朝齊侯再三趙氏醜之楚王怒自將而伐齊趙
應之大敗齊於徐州(彪謂施之策齊楚如視白黑數一二可謂明矣而不能止太子)
(之將何耶豈言之而不聽耶以施之智其於策馬陵之戰不勞慮矣張丑者亦施之倫與)
惠施為齊(元作韓)魏交(為猶合)令太子鳴(魏記唯申及赫名餘不名)為質
於齊王欲見之(魏王)朱倉(魏人)謂王曰何不稱病臣請說
嬰子曰魏王之年長矣今有疾公不如歸太子以德
之不然公子高在楚楚將内而立之是齊抱空質而
行不義也
襄王(忠王子元年丁赧王三十五年亥)
魏惠王死葬有日矣天大雨雪至於牛目(駕車用牛故以及其目為)
(深候)壊城郭且為棧道而葬羣臣多諫太子者曰雪甚
如此而喪行民必甚病之官費又恐不給請㢮期(㢮解)
(也昔約今解)更日太子曰為人子而以民勞與官費用之
故而不行先王之喪不義也子勿復言羣臣皆不敢
言而以告犀首犀首曰吾未有以言之也(未得其說以說)是
其唯惠公乎(施也)請告惠公惠公曰諾駕而見太子曰
葬有日矣太子曰然惠公曰昔王季歷葬於楚山之
尾灓水齧其墓(灓漏流也)見棺之前和(和棺兩頭木)文王曰嘻
先君必欲一見羣臣百姓也夫故使灓水見之於是
出而為之張朝(張幕帟如朝廷然)百姓皆見之三日而後更
葬此文王之義也今葬有日矣而雪甚及牛目難以
行太子為及日之故得毋嫌於欲亟葬乎願太子更
日先王必欲少留而扶社稷安黔首也(秦稱民黔首非此時語也)
故使雪甚因㢮期而更為日(為猶撰)此文王之義也若
此而弗為意者羞法文王乎太子曰甚善敬㢮期更
擇日惠子非徒行其說也又令太子未葬其先王而
因又說文王之義說文王之義以示天下豈小功也
哉
徐州之役(楚敗齊也齊宣十年此二年)犀首謂梁王曰何不陽與齊
而隂結於楚二國恃王(衍齊字)必戰齊戰勝楚而與乘
之(與齊乘楚)必取方城之外楚戰勝齊(衍敗字)而與乘之是
太子之讎報矣(太子申)
蘇子為趙合從說魏王曰大王之地南有鴻溝(項羽紀注詳在)
(滎陽)陳汝(汝水出弘農入淮)南有許鄢昆陽邵陵舞陽(鄢下並屬潁川)
新郪(屬南陽)東有淮潁(水出潁川陽城)沂(水出泰山蓋縣)黃(即陳留外黃)煑
棗無疎西有長城之界(滎陽卷縣冇長城經陽武到密)北有河外卷
衍燕酸棗地方千里名雖小然而盧田廡舍(盧田間屋廡堂)
(下周屋)曾無所芻牧牛馬之地(居人多故)人民之衆車馬之
多日夜行不休已無以異於三軍之衆(行人多故如軍陳)臣
竊料之大王之國不下於楚然横人訹(元作謀史作怵)王外
交強虎狼之秦以侵天下卒有國患(國謂魏)不被其禍
(謂横人)夫挾強秦之勢以内刧其主罪無過此者且魏
天下之強國也大王天下之賢主也今乃有意西面
而事秦稱東藩築帝宫(為秦築宫備其廵幸)受冠帶(受服於秦)祠春
秋(助秦祭)臣竊為大王愧之臣聞越王勾踐以散卒三
千(散則非梟勇)禽夫差於干遂武王卒三千人革車三百
乘斬紂於牧之野豈其士卒衆哉誠能振其威也今
竊聞大王之卒武力二十餘萬蒼頭二十萬(蓋以青帕首項)
(紀注士卒皂巾)奮擊二十萬厮徒十萬車六百乘騎五千疋
此其過越王勾踐武王遠矣今乃刧於羣臣之說而
欲臣事秦夫事秦必割地效質故兵未用而國已虧
矣凡羣臣之言事秦者皆姦臣非忠臣也夫為人臣
割其主之地以外交偷取一旦之功(偷苟且也)而不顧其
後破公家而成私門外挾強秦之勢以内刧其主以
求割地願大王之熟察之也周書曰綿綿不絶(綿薄弱也)
蔓蔓(元作縵)若何(蔓延也若縵則無文之稱耳若何言不可奈何)毫毛不拔(喻樹)
(之萌)將成斧柯(柯斧柄)前慮不定後有大患將奈之何大
王誠能聽臣六國從親專心并力則必無強秦之患
故弊邑趙王(肅侯)使使臣獻愚計奉明約在大王詔之
魏王曰寡人不肖未嘗得聞明教今主君以趙王之
詔詔之敬以國從
張儀欲并相秦魏(儀相魏在此十三年)故謂魏王曰儀請以秦攻
三川王以其問約南陽(約謂使韓以此與魏)韓氏亡史厭(韓史之亡)
(者名厭)謂趙獻(與厭俱在楚)曰公何不以楚佐儀求相之於
魏韓恐亡必南走楚儀兼相秦魏則公亦必并相楚
韓也(儀因獻得相必德獻楚得韓儀必緩攻韓亦德獻也)
魏王將相張儀犀首弗利故令人謂韓公叔曰張儀已
合秦魏矣其言曰魏攻南陽秦攻三川韓氏必亡且
魏王所以貴張子者欲得地也則韓之南陽舉矣子
盍少委焉(請以事委衍)以為衍功(有功魏乃任之)則秦魏之交可
廢矣(魏任衍則聽其所為)如此則魏必圖秦而棄儀收韓而相
衍公叔以為然因而委之犀首以為功果相魏(衍傳有)
楚許魏六城與之伐齊而存燕張儀欲敗之謂魏王曰
齊畏三國之合也(楚魏燕)必反燕地(此齊宣因喪伐燕所得)以下
楚楚(衍趙字)必聽之而不與魏六城是王失謀於楚而
樹怨(衍而字)於齊秦也齊遂伐趙(趙魏鄰也伐之以動魏)取乘邱
(屬泰山)收侵地虚頓邱危(頓邱屬濮陽)楚破南陽九夷(疑當為九)
(嶷)内沛(豫州郡内言入其地)許鄢陵危王之所得者新觀也(屬魏)
(郡)而道涂宋衛為制(言雖得新觀路所從出又限二國)事敗為趙驅
(敗謂楚不與也楚不與則齊伐趙亡將及魏故奔走援之)事成功縣宋衛(成謂楚與之地)
(受地必由二國縣言輕重繋之)魏王弗聽也張儀告公仲令以饑故
賞韓王以近河外(賞猶勸也韓時饑因勸之就粟於河外河外近魏故魏恐韓王宣惠)
(也)魏王懼問張子張子曰秦欲救齊韓欲攻南陽秦韓合
而欲攻南陽無異也(言無他)且以遇卜王(兩君相遇則講信修睦故遇者)
(相好也)王不遇秦韓之卜也決矣(決無他疑韓以魏不與秦遇知其惡我必合秦)
(而攻魏)魏王遂尚遇秦信韓(尚言欲之甚)廣魏救趙(廣猶心廣體胖云樂)
(之也此著書者述其遇秦之效魏昔懼而今心廣又能止齊伐趙也)斥(元作尺)楚人遽於革
下(地缺革豈鬲邪遽傳遽楚以傳來許地魏斥之也)伐齊之事遂敗
張儀惡陳軫於魏王曰軫善事楚為求壤地也甚刀(衍之)
(字)左華(未詳)謂陳軫曰儀善於魏王魏王甚愛之公雖
百說之猶不聽也公不如以(𥙷)儀之言為資而反於
楚王(反言報之王懷王)陳軫曰善因使人先言於楚(軫自是如楚)
張儀欲窮陳軫(時在楚)令魏王召而相之來將倍(元作悟音背)
之將行其子陳應止其公之行(公翁同項羽紀注謂父)曰物之
湛者(湛謂其謀之深)不可不察也鄭彊出秦(彊自秦出在楚)曰應為
智(言能止其父)夫魏欲絶楚齊必重迎公(軫在楚必合齊而魏欲離之故)
(迎軫)郢中不善公者欲公之去也必勸王多公之車(王楚)
(懷)公至宋道稱疾而毋行使人謂齊王(閔)曰魏之所
以迎我者欲以絶齊楚也齊王曰子東(使東來齊)無之魏
而見寡人也請封子因以魯侯之車迎之(以嘗所迎魯侯者迎)
(之重之也)
張儀欲以魏合於秦韓而攻齊楚惠施欲以魏合於齊
楚以案兵人多為張子於王所(所猶處)惠子謂王曰小
事也謂可者謂不可者正半况大事乎以魏合於秦
韓而攻齊楚大事也而王之羣臣皆以為可不知是
其可也如是其明邪亡羣臣之智術也(亡得無也)如是其
同邪是其可也未如是其明也而羣臣之智術也又
非皆同也是其有半塞也(塞不明)所謂刧王者失其半
者也(事不明而欲王必從是刧王也王而從之失其半矣)
張(衍子字)儀以秦相魏齊楚怒而欲攻魏雍沮(魏人)謂張子
曰魏之所以相公者以公相則國家安而百姓無患
今公相而魏受兵是魏計過也齊楚攻魏公必危矣
張子曰然則奈何雍沮曰請令齊楚解攻雍沮謂齊
楚之君(閔懷)曰王亦聞張儀之約秦王乎(惠)曰王若相
儀於魏齊楚惡儀必攻魏魏戰而勝是齊楚之兵折
而儀固得魏矣若不勝(衍魏字)魏必事秦以持其國必
割地以賂王若欲復攻(秦攻齊楚)其弊不足以應秦(二國嘗戰)
(今必弊故不能當秦)此儀之所以與秦王隂相結也今儀相魏
而攻之是使儀之計當於秦也非所以窮儀之道也
齊楚之王曰善乃遂解攻於魏
哀王(襄王子元年夘慎靚王三年癸)
謂(𥙷)張儀臣(𥙷)謂齊王(閔)曰王不如資韓朋與之逐張
儀於魏魏因相犀首(齊使相之)因以齊魏廢韓朋而相公
叔以伐秦公仲聞之必不入於齊據公於魏(此士言其效也)
(齊廢公仲而逐儀故公仲據儀不合齊)是公無患(此士計非先逐儀不能得衍合魏非合魏)
(不能廢朋朋怒則復善儀矣於此然後知公仲之名朋也元在韓策)
陳軫為秦使於齊過魏求見犀首犀首謝陳軫(辭不之見)陳
軫曰軫之所以來者事也公不見軫軫且行不得待
異日矣犀首乃見之陳軫曰公惡事乎何為飲食而
無事(衍無事必來四字)犀首曰衍不肖不能得事焉何敢惡
事陳軫曰請移天下之事於公犀首曰奈何陳軫曰
魏王使李從(李從趙人)以車百乘使於楚公可以居其中
而疑之公謂魏王曰(軫教衍)臣與燕趙故矣(言與之故)數令
人召臣也曰無事必來今臣無事請謁而往無久(言不)
(久於彼)旬五之期(期以十日五日)王必無辭以止公公得行因
自言於庭曰臣急使燕趙(言有急事出使)急約車為行具(行所)
(當具)犀首曰諾謁魏王魏王許之即明言使燕趙諸侯
客聞之皆使人告其王曰李從以車百乘使楚犀首
以車三十乘使燕趙齊王(閔)聞之恐後天下得魏(恐得)
(魏後於諸侯)以事屬犀首犀首受齊事魏王止其行使(初以)
(無事請行今有齊事魏亦且任之故止之)燕趙聞之亦以事屬犀首楚王
(懷)聞之曰李從約寡人今燕齊趙皆以事因犀首(魏為)
(主約故諸侯因衍以合魏)犀首必欲寡人寡人欲之乃倍李從而
以事因犀首(從與衍皆為魏約耳而因衍者衆故楚亦因之背從者欲專於衍也)魏王
曰所以不使犀首者以為不可(不可任)今四國屬以事
寡人亦以事因焉犀首遂主天下之事復相魏(復言得四)
(國又相魏也非已相罷而又復衍傳有在張儀初相之後彪謂軫之所言惟此有七國捭闔風氣不然醇)
(乎醇矣)
齊王(閔)將見燕趙楚之相於衛約外魏(不親之)魏王懼恐
其謀伐魏也告公孫衍公孫衍曰王與臣百金臣請
敗之王為約車載百金犀首期齊王至之日(度其至衛之日)
先以車五十乘至衛間齊行人(𥙷)以百金(間私見之)以請
先見齊王乃得見因久坐安從容談二國之相怨謂
齊王曰王與三國約外魏魏使公孫衍來今久與之
談是王謀三國也齊王曰魏王聞寡人來使公孫子
勞寡人寡人無與之語也三相之相不(元作不相)信齊王
之遇遇事遂敗(按上章張儀將相魏犀首以計去之乃得相而儀實相魏四歲則所謂以)
(計去之在儀欲相之初衍得相宜在儀復相秦之時也)
魏令公孫衍請和於秦綦毋恢教之語曰無多割和成
固有秦重和以與王遇和不成則後必莫能以魏合
於秦者矣(衍已悟秦故)
公孫衍為魏將與其相田需(元作繻從下章及史)不善季子(末詳)為
衍謂梁王曰獨不見夫服牛驂驥乎不可以行百步
今王以衍為可使將故用之也而聽相之計是服牛
驂驥也牛馬俱死而不能成其功王之國必傷矣願
王察之(彪謂此用賢而使不肖間之之說也而衍也非其人也)
犀首田盼欲得齊魏之兵以伐趙梁君與田侯(閔王)不欲
犀首曰請國出五萬人不過五月而趙破田盼曰夫
輕用其兵者其國易危易用其計者其身易窮公今
言破趙太易恐有後咎犀首曰公之不慧也夫二君
者固已不欲矣今公又言難以懼之是趙不伐而二
士之謀困也(二士衍盼)且公直言易而事已去矣夫難構
而兵結田侯梁君見其危又安敢釋卒不我予乎田
盼曰善遂勸兩君聽犀首犀首(𥙷二字)田盼遂得齊魏
之兵兵未出境梁君田侯恐其至而戰敗也悉起兵
從之大敗趙氏
犀首見梁居曰臣竭力盡智欲以為王廣土取尊名田
需從中敗君王又聽之是臣終無成功也需亡臣將
侍需侍臣請亡王曰需寡人之股掌之臣也(猶股肱)為
子之不便也殺之亡之毋謂天下何内之無若羣臣
何也(内謂親之稱羣臣則衍與焉)今吾為子外之令毋敢入子之事
(入猶與)入子之事者吾為子殺之亡之胡如(胡猶何)犀首
許諾於是東見田嬰與之約結召文子(田文)而相之魏
身相於韓(身衍之身)蘇代為田需說魏王曰臣請問文之
為魏孰與其為齊也王曰不如其為齊也衍之為魏
孰與其為韓也(衍隂晉人時屬韓故下蘇代說昭魚亦云)王曰不如其為
韓也(衍而字)蘇代曰衍將右韓而左魏(右言助之力)文將右
齊而左魏二人者將用王之國舉事於世中道而不
可(中道猶中立也言不能兩全二國)王且無所聞之矣(不聞所以救之)王之
國雖滲(言浸微浸弱如漏器然)樂而從之可也(言如漏器尚足樂雖從二子可)
(也然從二子必亟亡不得如是也)王不如舍需於側(舍猶厝)以稽二人
者之所為二人者曰需非吾人也(需非二人之黨)吾舉事而
不利於魏需必挫我於王二人者必不敢有外心矣
二人者之所為之利於魏與不利於魏王厝需於側
(厝措同)以稽之臣以為身利(身王身)而國便於事王曰善
果厝需於側(彪謂哀王於是亦有人君之言不亡需是也惜其不旋踵需不入衍之事蘇代)
(入之矣待衍如是可也如得賢而付之閫外若此者不亦殆乎)
史舉(即甘茂所事)非犀首於王犀首欲窮之謂張儀曰請令
王讓先生以國(衍以此說儀使之為已解舉故舉後見之)王為堯舜矣而
先生弗受亦許由也衍因令王致萬戶邑於先生(弗受)
(國故致邑)張儀說因令史舉數見犀首王聞之而弗任也
(任猶信也舉既非之而數見之故王疑之)史舉不辭而去
楚王(懷)攻梁南韓氏因圍黃(元作薔下同)成恢(魏人)為犀首謂
韓王(襄)曰疾攻黃楚師必進矣魏不能支交臂而聽
楚韓氏必危故王不如釋黃魏無韓患必與楚戰戰
而不勝大梁不能守而又況存黃乎若戰勝兵罷敝
(罷音疲)大王之攻黃易矣
張儀為秦連横說魏王曰魏地方不至千里卒不過三
十萬人地四平諸侯四通條遠輻湊(如木枝四分而四方湊之如輻)
(於轂)無有名山大川之限從鄭至梁不過百里從陳至
梁二百餘里馬馳人趨不待倦而至梁(言陳鄭所至皆平地)南
與楚境西與韓境北與趙境東與齊境卒戍四方(它國)
(境或有山川關塞唯梁無之皆以卒戍守)守亭障者參列(十里一亭障隔也築城壘為之)
粟糧漕庾(漕水運庾水漕倉)不下十萬魏之地勢故戰場也
魏南與楚而不與齊則齊攻其東東與齊而不與趙
則趙攻其北不合於韓則韓攻其西不親於楚則楚
攻其南此所謂四分五裂之道也且夫諸侯之為從
者以安社稷尊主強兵顯名也合從者一天下約為
兄弟刑白馬以盟於洹水之上以相堅也夫親昆弟
同父母尚有爭錢財而欲恃詐偽反覆蘇秦之餘謀
其不可以成亦明矣大王不事秦秦下兵攻河外拔
卷衍燕酸棗刧衛取晉陽則趙不南趙不南則魏不
北魏不北則從道絶(主從者趙故不言其它)則大王之國欲求
無危不可得也秦挾韓而攻魏韓刧於秦不敢不聽
秦韓為一國魏之亡可立而須也此臣之所為大王
患也為大王計莫如事秦事秦則楚韓必不敢動無
楚韓之患則大王高枕而卧國必無憂矣且夫秦之
所欲弱莫如楚而能弱楚者莫若魏楚雖有富大之
名其實空虚其卒雖衆多然而輕走易北不敢堅戰
悉(補)魏之兵南面而伐勝楚必矣夫虧楚而益魏攻
楚而適秦(適猶歸)内嫁禍安國此善事也大王不聽臣
秦甲出而東伐雖欲事秦而不可得也且夫從人多
奮辭(猶大言)而寡可信說一諸侯之王出而乘其車約
一國而成反而取(補)封侯之基是故天下之游士莫
不日夜搤腕(搤把腕手也)瞋目(瞋張目也)切齒(言之力也)以言從之
便以說人主人主覽其辭牽其說惡得無眩哉臣聞
積羽沈舟羣輕折軸衆口鑠金故願大王之熟計之
也魏王曰寡人憃愚前計失之請稱東藩築帝宫受
冠帶祠春秋效河外(儀傳在諸國之先彪謂魏邇秦而無阻固凡横人之辭若可聽)
(唯魏也故儀先之魏一摇而諸國動矣敗從之約魏其過與使魏而繹其說曰秦豈能有愛於我哉兵來)
(不除道何為以說客先之是知其不可而訹我也且我事秦安得高卧而無憂哉如是展轉計之則儀之)
(辭屈矣魏不摇諸侯將又曰彼魏四達之國又邇於秦彼猶堅約不動我何懼乎秦如是則諸侯一矣惜)
(魏之不知出此也)
齊魏約而伐楚以董慶為質於齊楚攻齊大敗之而魏
弗救田嬰怒將殺董慶盱夷(皆魏人)謂田嬰曰楚攻齊
大敗之而不敢深入者以魏為將内之於齊(言縱楚使深入)
(乃擊之也)而擊其後今殺董慶是示楚無魏也魏怒合於
楚齊必危矣不如貴董慶以善魏而疑之於楚也
張儀走之魏(傳言秦武元年羣臣惡之乞之梁此九年)魏將迎之張丑諫於
王欲勿内不得於王(王不聽也)張丑退復諫於王曰王亦
聞老妾事其主婦者乎子長色衰重嫁而已(重猶再)今
臣之事王若老妾之事其主婦者魏王因不納張儀
(彪謂丑之自比若此豈可望以士君子之行哉哀王聽其說是亦魏媪之耄者耳)
(衍魏字)文子(田文)田需周霄(孟子時有此人至是三十年矣)相善欲罪犀首
犀首患之謂魏王曰今所患者齊也嬰子言行於齊
王(閔)王欲得齊則胡不召文子而相之彼必務以齊
事王王曰善因召文子而相之犀首以倍田需周霄
(二人雖善文今衍薦文文必善衍善衍則復背其所善)
魏王令惠施(施自孟子時至是亦三十餘年)之楚令犀首之齊鈞二子
者(言恩禮之等)乘數鈞(車乘之數)將測交也(測猶卜也視何國厚吾使因知其厚)
(我聞下衍楚王之四字)施因令人先之楚言曰魏王令犀首之
齊惠施之楚鈞二子者將測交也(施欲楚之厚已)楚王聞之
因郊迎惠施
田需貴於魏王惠子曰子必善左右今夫楊横樹之則
生倒樹之則生折而樹之又生然使十人樹楊一人
拔之則無生楊矣故以十人之衆樹易生之物然而
不勝一人者何也樹之難而去之易也今子雖自樹
於王而欲去子者衆則子必危矣
田需死昭魚謂蘇代曰田需死吾恐張儀薛公(嬰)犀首
之有一人相魏者代曰然則相者以誰而君便之也
昭魚曰吾欲太子之自相也代曰請為君北見梁王
必相之矣昭魚曰奈何代曰若其為梁王(若汝也)代請
說君昭魚曰奈何對曰代也從楚來昭魚甚憂代曰
君何憂曰田需死吾恐張儀薛公犀首有一人相魏
者代曰勿憂也梁王長主也必不相張儀張儀相魏
必右秦而左魏薛公相魏必右齊而左魏犀首相魏
必右韓而左魏梁王長主也必不使相也王曰然則
寡人孰相(以史補王曰下八字)代曰莫如太子之自相是三人
皆以太子為非固相也(固猶久)皆將務以其國事魏而
欲丞相之璽(印也)以魏之強而持三萬乘之國輔之魏
必安矣故曰不如太子之自相也遂北見梁王以此
語告之太子果自相(魏記九年有)
周最善齊翟強善楚二子者欲傷張儀於魏張子聞之
因使其人(儀之人)為見者嗇夫(見者最與強見王也)間見者(間以伺候)
(之)因無敢傷張子(此九年儀再相魏時)
周最入齊(魏不善之)秦王(武)怒令姚賈讓魏王(最蓋秦所置以相魏者)
魏王為之(為最蓋秦亦怒最之去魏)謂秦王曰魏之所以為王通
天下者以周最也今最遁寡人入齊齊無通於天下
矣(齊秦為敵魏既以最通天下於秦則外齊矣今最入齊天下不知以謂魏使之之齊敗齊事因不通)
(齊矣)敝邑之事王亦無齊累矣(齊納魏所不善則可以絶之)大國欲
急兵(伐齊)則趣趙而已(促使應秦也魏不善最而言為最所以自為也按此姚賈與始)
(皇所問之人相去八十餘年高誘欲以為陳賈若此人者可也蓋陳舜後得為姚姓而孟子與秦武魏哀)
(時猶相及獨以毁韓非相毁之人為此人則年時相絶大遠矣可乎哉)
秦召魏相信安君(史不書)信安君不欲往蘇代為說秦王
(武或昭)曰臣聞之忠不必黨(為信安說疑於黨之)黨不必忠今臣
願為(補)大王陳臣之愚意恐其不忠於下吏自使有
要領之罪(要領斬刑也)願大王察之今大王令人執事於
魏(謂别置相以代信安)以完其交臣恐魏交之益疑也將以塞
趙也(信安必右趙者秦召而代之欲魏不通趙)臣又恐趙之益勁也(交魏益堅)
夫魏王之愛習魏信也甚矣(魏信即信安省言之)其智能而任
用之也厚矣其畏惡尊嚴秦也明矣(惡猶憚)今王之使
人入魏而不用則王之使人入魏無益也若用(用秦所使)
魏必舍所愛習而用所畏惡此魏王之所不安也夫
舍萬乘之事而退(謂去相位)此魏信之所難行也夫令人
之君處所不安令人之相行所不能以此為親則難
久矣臣故恐魏交之益疑也且魏信舍事(亦去信也)則魏
(元作趙)之謀者必曰舍於秦(此舍猶棄奪其愛習是秦棄魏也)秦必令
其所愛信者用趙是趙存而我亡也(我魏也秦本欲塞趙而云然此)
(魏自疑之辭非必秦意)趙安而我危也則上有野戰之氣(將與秦戰)
下有堅守之心臣故恐趙之益勁也(魏不能獨抗秦必結趙)大
王欲完魏(補)之交而使趙小心乎不如用魏信而尊
之以名魏信事王國安而名尊離王(不事之)國危而權
輕然則魏信之事王也上所以為其主者忠矣下所
以自為者厚矣彼其事王必完矣趙之用事者必曰
魏氏之名族不高於我土地之實不厚於我魏信以
(衍韓字)魏事秦秦甚善之國得安焉身得尊焉今我構
(元作講)難於秦兵為招質(言於用兵為招為質招言召兵質猶本也為之張本)國
處削危之形非得計也結怨於外主患於中身處死
亡之地非完事也彼將傷其前事而悔過其行冀其
利必多割地以深下王(下亦事也)則是大王垂拱多割地
以為利重(得地則益重)堯舜之所求而不能得也臣願大
王察之(彪謂堯舜讓天下而何愛於地此時辯士欲重其事而言之過若此者不一也)
樓牾(魏人後又作梧)約秦魏魏太子為質(此十二年朝秦)紛彊(魏人)欲敗
之謂太后曰國與還者也(還猶反也兩國相與好惡循環不定)敗秦而
利魏魏必負之(負言魏得利而強將不事秦所謂還反)負秦之日太子
為糞矣(即所謂糞之)太后坐王而泣(使王坐而泣於前)王因疑於
太子(不決遣)令之留於酸棗樓子患之昭衍為周之梁
樓子告之昭衍見梁王梁王曰何聞曰聞秦且伐魏
王曰為期與我約矣(言期以太子結約而不遣為此故伐耶)曰秦疑於
王之約以太子之留酸棗而不之秦秦王(昭)之計曰
魏不與我約必攻我我與其處而待之見攻不如先
伐之以秦強折節而下與國(與與國共伐魏)臣恐其害於東
周(不欲正言魏受伐魏與周鄰言周則魏可知元在秦策)
秦楚攻圍皮氏(亦十三年)為魏謂楚王(懷)曰秦楚勝魏魏王
之恐(衍也字)見亡也(元作矣)必合於秦王何不背秦而與
魏王魏王喜必内太子(豈秦歸太子而攻邪)秦恐失楚必效城
地於王王雖復與之攻魏可也楚王曰善乃背秦而
與魏魏内太子於楚秦恐許楚城地欲與之復攻魏
樗里疾怒欲與魏攻楚恐魏之以太子在楚不肯也
為疾謂楚王曰外臣疾使臣謁之曰敝邑之王(昭)欲
效城地(前許之未入也)而為魏太子之尚在楚也是以未敢
王出魏質臣請效之而復固秦楚之交以疾攻魏(此疾)
(速也非名)楚王曰諾乃出魏太子秦因合魏以攻楚
魏太子在楚為(元作謂)樓子(□也從太子為質而楚任之)於鄢陵(楚用事者)
(所封)曰公必且待齊楚之合也以救皮氏今齊楚之理
必不合矣彼翟子(強也魏人仕齊)之所惡於國者無公矣(無如)
(鄢陵)其人皆欲合齊秦外楚以輕公(人翟之人)公必謂齊王
(閔)曰魏之受兵非秦實首伐之也楚惡魏之事王也
故勸秦攻魏齊王故欲伐楚(此士言齊本自欲爾)而又怒其不
已善也必令魏以地聽秦而為和以強子之強(言儀往日)
有秦韓之重齊王惡之而魏王不敢據也(言魏襄為齊逐儀)
今以齊秦之重外楚以輕公臣為公患之鈞之出地
以為和於秦也(鈞言齊與楚)豈若由楚乎秦疾攻楚(衍楚字)
還兵魏王必懼公因割(元作寄)汾北以與秦而為和(汾北)
(魏地鄢陵宜因其懼使割予秦此所謂由楚)合親以孤齊(秦趙魏合)秦楚重公
公必為相矣臣意秦王(昭)與樗里疾之欲之也臣請
為公說之乃謂樗里子曰攻皮氏此王之首事也(首言)
(主兵)而不能拔天下且以此輕秦且有皮氏於以攻韓
魏利也樗里子曰吾已合魏矣無所用之(故史書未拔而解)
對曰臣願以鄙心意公(意猶度)公無以為罪有皮氏國
之所大利也而以與魏公終自以為不能守也故以
與魏今公之力有餘守之(於守為有餘)何故而弗有也樗
里子曰奈何曰魏王之所恃者齊楚也所用者樓□
翟強也今齊王謂魏王曰欲講攻於齊(言欲講秦攻秦皆於我夫)
(魏求救欲講而已而齊兼言攻故下言主兵)主兵之辭也是弗救也楚王
(懷)怒於魏之不用樓子而使翟強為和也(和齊秦)怨顔
已絶之矣(怨魏欲絶之見於顔色)魏王之懼也見亡(以有亡形而懼)翟
強欲合齊秦外楚以輕樓□(此強之和)樓□欲合秦楚外
齊以輕翟強公不如按魏之和(按謂主之)使人謂樓子曰
子能以汾北與我乎請合於楚外齊以重公也此吾
事也(疾言此事吾所欲為)樓子與楚王必疾矣(言應之速)又謂翟子
子能以汾北與我乎(強亦魏人)必為合於齊外(衍於字)楚以
重公也翟強與齊王必疾矣是公外得齊楚以為用
内得樓□翟強以為佐(主魏言之故言内)何故不能有地於
河東乎(言且得皮氏按此蓋樓□在楚欲因楚和秦以息攻鄢陵不順也故此士說之又說樗里)
(凡其辭兩言齊楚翟樓示無所偏也而於楚獨曰吾事則是為樓子也)
獻書秦王(昭)曰臣竊聞大王之謀出事於梁(謂攻之)謀恐
不出於計矣(非得計也)願大王之熟計之也梁者山東之
要也(腰人身之中)有蛇於此(兵法所謂率然)擊其尾其首救擊其
首其尾救擊其中身首尾皆救今梁者天下之脊也
夫秦攻梁者是示天下要斷山東之脊也(要猶欲)是山
東首尾皆救中身之時也山東見亡必恐恐必大合
山東尚強臣見秦之必大憂可立而待也臣竊為大
王計不如南出事於南方(謂楚)其兵弱天下不(補)必能
救地可廣大(言秦地)國可富兵可強主可尊王不聞湯
之伐桀乎試之弱密須氏(試謂先之以其弱可必克也周紀注密須在安定隂)
(密)以為武教得密須氏而湯知服桀矣今秦欲與山
東為讎不先以弱為武教兵必大挫國必大憂秦果
南攻藍田鄢郢(藍田秦地疑衍文彪謂攻伐先後理正應爾故司馬錯為秦議以伐蜀為)
(先而我蓺祖欲平太原諸國亦先平蜀)
魏秦伐楚(秦昭六年與魏韓共攻楚此十八年)魏王不欲樓縷謂魏王曰
王不與秦攻楚楚且與秦攻王王不如令秦楚戰王
交制之(緩時為秦計耳故明年相秦)
昭王(哀王子元年赧王二十年丙寅)
秦敗東周與魏戰於伊闕殺犀武(此三年)魏令公孫衍乘
勝而留於境(乘言因秦勝我留而與之講若秦既去則無及已)請卑辭割地
以講於秦為竇屢(魏人)謂魏王曰臣不知衍之所以聽
於秦之少多然而臣能半衍之割而令秦講於王王
曰奈何對曰王不若與竇屢關内侯(侯於關内耳此時未為爵)而
令之趙王重其行而厚奉之因揚言曰聞周魏令竇
屢已割魏於奉陽君而聽秦矣(因趙講秦)夫周君竇屢奉
陽君之與穰侯貿首之仇也今行和者竇屢也制割
者奉陽君也太后恐其不因穰侯也(后穰侯之姊)而欲敗
之必以少割請合於王而和於東周與魏也
秦約趙而伐魏魏王患之芒卯曰王勿憂也臣請發張
倚(魏人)使謂趙王(惠文)曰夫鄴寡人固形(元作刑)弗有也(形猶)
(勢也高注為刑法雖通而此書多作形)今大王收秦而攻魏寡人請以
鄴事大王趙王喜召相國而命之曰魏王請以鄴事
寡人使寡人絶秦相國曰收秦攻魏利不過鄴今不
用兵而得鄴請許魏張倚因謂趙王曰敝邑之吏效
城者已在鄴矣大王且何以報魏趙王因令閉關絶
秦秦趙大惡芒卯應趙使曰敝邑所以事大王者為
完鄴也今效(元作郊)鄴者使者之罪也卯不知也趙王
恐魏承秦之怒遽割五城以合於魏而支秦(此六年書卯以)
(詐重者此也之彪謂此馮亭上黨之事也惠文失之於魏孝武失於韓雖所喪敗有寡多之差其貪而)
(不明真父子也)
芒卯謂秦王(昭)曰王之士未有為之中者也(中謂用事於諸國之)
(中猶内應云)臣聞明王不背(元作咠)中而行王之所欲於魏
者長平(元作羊下同屬汝南)王屋(在河東垣縣東北)洛林(即蘇代所謂林中河南宛)
(陵林鄉也)之地也王能使臣為魏之司徒(本周官此所謂為之中)則
臣能使魏獻之秦王曰善因任以為魏之司徒謂魏
王曰王所患者上地也(上流之地近秦)秦之所欲於魏者長
平王屋洛林之地也王獻之秦則上地無憂患因請
以下兵東擊齊攘地必遠矣魏王曰善因獻之秦地
入數月而秦兵不下魏王謂芒卯曰地入數月而秦
兵不下何也芒卯曰臣有死罪雖然臣死則契折於
秦(折毁也言不可有責於秦)王無以責秦王因赦其罪臣為王責
約於秦乃之秦謂秦王曰魏之所以獻長平王屋洛
林之地者欲以下大王之兵東擊齊也今地已入而
秦兵不可下臣則死人也雖然後山東之士無以利
事王者矣秦王懼然曰國有事未贍(元作澹)下兵也(贍給)
(也)今以兵從後十日秦兵下芒卯并將秦魏之兵以
東擊齊啟地二十二縣
蘇代(元作秦下同)拘於魏欲走而之齊(元作韓)魏氏閉關而不
通齊使蘇厲為之謂魏王曰齊請以宋地(時未舉宋此侵代所)
(得耳)封涇陽君而秦不受也夫秦非不利有齊而得宋
地然其所以不受者不信齊王(閔)與蘇代也(疑其善魏)今
秦見齊魏之不合(衍也字)如此其甚也則齊必不欺秦
而秦信齊矣齊秦合而涇陽君有宋地則非魏之利
也故王不如復東蘇代(使得之齊)秦必疑齊而不聽也夫
齊秦不合天下無憂伐齊成則地廣矣(齊無秦而魏伐之可以得)
(地蘇傳有在齊伐宋之前)
五國伐秦(成澤之伇此十年)無功而還其後齊欲伐宋而秦禁
之齊令宋郭之秦請合而以伐宋秦王(昭)許之魏王
畏齊秦之合也欲講於秦謂魏王曰秦王謂宋郭曰
分宋之城服宋之強者六國也乘宋之敝而與王爭
得者(王齊閔)楚魏也請為王母楚楚之伐魏也而王獨
舉宋王之伐宋也請剛柔而皆用之(宋強宋弱皆必代之)如宋
者欺之不為逆殺之不為讎者也王無與之講以取
地既已得地又以力攻之期於㗖宋而已矣臣聞此
言而竊為王患(元作悲)秦必且用此於王矣(用楚伐魏)又必
且刧(元作曰)王以求地既已得地又且以力攻王又必
謂王(衍曰字)使王輕齊齊魏之交已醜(惡也)又且收齊以
東索於王秦嘗用此於楚矣又嘗用此於韓矣願王
之深計之也秦善魏不可知也已(言不可信)故為王計太
上伐秦其次賓秦其次堅約而詳講與國無相讎也
秦齊合國不可為也已王其聽臣也必無與講(與秦講)
秦權重魏魏冉明熟(元作孰)是(言慮此明且熟)故有謂(元作又為)足
下(或人謂魏王為足下)傷秦者(傷猶)不敢顯也(恐秦覺之)天下可令伐
秦則隂勸而弗敢圖也見天下之傷秦也則先鬻與
國而以自解也(言與國為之非我也)天下可令賓秦則為刧於
與國而不得已者天下不可則先去(背諸國也)而以秦為
上交以自重也如是人者鬻王以為資者也而焉能
免國於患免國於患者必窮三節而行其上上不可
則行其中中不可則行其下下不可則明不與秦而
生以殘秦(生猶進言伐之不已)使秦皆無百怨百利唯已之曾
安(已止曾則也言使秦見殘不擇利害唯務止魏之殘以自安也)無(補)令天(元作足)下
鬻之以合於秦(所謂鬻王以秦為上交者)是免國於患者之計也
臣何足以當之雖然願足下之論臣之計也燕齊讎
國也(兩國自宣閔易昭再世相讎)秦兄弟之交也(燕齊與秦)合讎國以
伐婚姻(猶兄弟也此士欲為魏合燕齊以伐秦)臣為之苦矣(言伐秦之難而已為)
(之)黃帝戰於涿鹿之野而西戎之兵不至禹攻三苖
而東夷之民不赴(元作起言帝王用兵猶有不從者不經見)以燕齊(補)伐
秦黃帝之所難也而臣已致燕甲而起齊兵矣臣又
編事三晉之吏奉陽君孟嘗君韓珉(元從口)周最周韓
餘為徒(與為徒友)從而下之恐其伐秦之報也又身自醜
於秦(與秦惡)扮之(扮并也握也言合諸國)請焚天下之秦符者臣
也次𫝊焚符之約者臣也(𫝊之諸國)次(元作欲)使五國約閉
秦關者臣也(不通秦)奉陽君韓餘為既和矣蘇脩朱嬰
(此皆三晉之吏)皆隂在邯鄲臣又說齊王而往敗之(敗宋郭合秦之)
(約)天下共講因使蘇脩游天下之語(游揄揚之)而以齊為
上交(蓋詐)兵請伐魏(兵齊兵)臣又爭之以死而果西因蘇
脩重報(脩在邯鄲齊之西也報以齊不伐魏)臣非不知秦權(元作勸)之重
也然而所以為之者為足下也(彪謂此非蘇代不能也故史言代復約從)
(親如蘇秦時獨所謂行其上不可則行其中下為不可用也夫伐秦不勝竄走求成之不給安能賓之諸)
(侯見其敗輕之矣豈有聽其堅約之說哉盖代之計專以伐之為上而游辭以見其多策耳計不出於此)
(也)
葉陽君(趙人)約魏魏王將封其子謂魏王曰王嘗身濟漳
朝邯鄲抱葛孽(元作薛)隂成以為趙養邑(供養之邑)而趙無
為王有也王能又封其子河(元作問)陽姑密(元作衣)乎(趙惠)
(文十三年有與此語同云封李兌子則葉陽者兌之封乎)臣為王不取也魏王乃
止(惠文十三年此十年)
秦使趙攻魏魏謂趙王(惠文)曰攻魏者亡趙之始也昔者
晉人欲亡虞而先伐虢伐虢者亡虞之始也故荀息
以馬與璧假道於虞宫之竒諫而不聽卒假晉道晉
人伐虢反而取虞故春秋書之以罪虞公今國莫強
於趙而并(衍齊字)秦王(昭)賢而有聲者相之(并猶兼聲威聲相助)
(也言趙強矣兼得秦助)所以為心腹之疾者趙也(言秦以趙為疾)魏者
趙之虢也趙者魏之虞也聽秦而攻魏者虞之為也
願王之熟計之也
秦將伐魏魏王聞之夜見孟嘗君(本傳齊閔驕故奔魏魏相之此十一年)
告之曰秦且攻魏子為寡人謀奈何孟嘗君曰有諸
侯之救則國可存也王曰寡人願子之行也重為之
約車百乘孟嘗君之趙謂趙王(惠文)曰文願借兵以救
魏趙王曰寡人不能孟嘗君曰夫敢借兵者以忠王
也王曰可得聞乎孟嘗君曰夫趙之兵非能強於魏
之兵魏之兵非能弱於趙也然而趙之地不歲危而
民不歲死而魏之地歲危而民歲死者何也以其西
為趙蔽也(魏在趙西為之蔽秦)今趙不救魏魏歃盟於秦(歃歠血也)
是趙與強秦為界也地亦且歲危民亦且歲死矣此
文之所以忠於大王也趙王許諾為起兵十萬車三
百乘又北見燕王(昭)曰先日公子(稱其父嬰)嘗約兩主之
交矣今秦且攻魏願大王之救之燕王曰吾歲不熟
二年矣今又行數千里而以助魏且奈何田文曰夫
行數千里而救人者此國之利也今魏王出國門而
望見軍雖欲行數千里而助人可得乎燕王尚未許
也田文曰臣效便計於王王不用臣之忠計文請行
矣恐天下之將有大變也王曰大變可得聞乎曰秦
攻魏未能克之也而臺已燔游已奪矣(不暇游觀)而燕不
救魏魏王折節割地以國之半與秦秦必去矣秦已
去魏魏王悉韓魏之兵又西借秦兵以因趙之衆以
四國攻燕王且何利利行數千里而助人乎利出燕
南門而望見軍乎則道里近而輸又易矣(輸以餉軍)王何
利燕王曰子行矣寡人聽子乃為之起兵八萬車三
百乘以從田文魏王大說曰君得燕趙之兵甚衆且
亟矣秦王(昭)大恐割地請講於魏因歸燕趙之兵而
封田文(彪謂田文可謂善言者矣其說趙也邇而不偪其說燕也直而不倨與夫嚂口虚喝者異)
(矣)
穰侯攻大梁(秦昭二十四年攻魏至大梁此十三年)乘郢北(元作北郢郢楚别邑其北)
(近魏)魏王且從(從順服也)謂穰侯曰君攻楚得宛穰以廣陶
攻齊得剛博(並屬太山)以廣陶攻魏得許鄢陵以廣陶秦王(昭)
不問者何也以大梁之未亡也今日大梁亡許鄢陵
必議(議其不當得)議則君必窮為君計者勿攻便
白珪(魏人孟子稱之趙岐以為周人非也蓋至是三四十年矣)謂新城君曰夜行者
能無為姦不能禁狗使無吠已也故臣能無議君於
王(戎貴於秦王宜為秦王今珪說之豈非珪使魏戎来魏)不能禁人議於君也
(秦策段彦語同)
秦攻韓之管(後志河南管城注在京縣東北)魏王發兵救之昭忌曰夫
秦強國也而韓魏壤(言地與秦接)秦(元作梁)不出攻則已若
出攻非於韓也必於魏也今幸而於韓此魏之福也
王若救之夫解攻者必韓之管也致攻者必魏之梁
也魏王不聽曰若不因救韓韓怨魏西合於秦秦韓
為一則魏危遂救之秦果釋管而攻魏魏王大恐謂
昭忌曰不用子之計而禍至為之奈何昭忌乃為之
見秦王(昭)曰臣聞明主之聽也不以挾私為政(與正同)
是參行也(以諸國參攷而行言參彼已也)願大王無攻魏聽臣也秦
王曰何也昭忌曰山東之從時合時離何也秦王曰
不識也曰天下之合以王之不必也(猶言不可測也方攻韓又攻魏)
(是也)其離也以王之必也(伐一不移伐則諸國知免不急於從也)今攻韓
之管國危矣未卒而移兵於梁合天下之從無精於
此者矣(精猶明)以為秦之求索必不可支也今為王計
者不如制(元作齊)趙秦已制趙則燕不敢不事秦荆濟
不能獨從(荆楚濟齊)天下爭敵於秦則弱矣(言諸國合而競與秦敵則)
(秦弱)秦王乃止(彪謂鄰國有兵救之䘏鄰之義昭王言是也秦伐韓而魏救之挑秦之禍昭忌)
(之言亦是也要之從約堅則宜救猶救同室之鬭也無從約而救之則是鄊鄰有鬭被髮纓冠而往是豈)
(不可已乎)
芮宋(魏人)欲絶秦趙之交故令魏氏收秦太后之養地(宣太)
(后)秦王(昭)怒芮宋謂秦王曰魏委國於王(委與之)而王
不受故委國於趙也李郝(趙人)謂臣曰子言無秦而養
秦太后以地是欺我也故敝邑收之秦王怒遂絶趙
為魏謂楚王(頃襄)曰索攻魏於秦(楚以攻魏索於秦)秦必不聽王
矣是智困於秦而交疎於魏也楚魏有怨則秦重矣
故王不如順天下(天下不欲秦伐魏)遂伐齊與魏便地(言以所得)
(齊地與魏易兩便也)兵不傷交不變所欲必得矣
管鼻之(魏人)令翟強與秦事(鼻之不欲故推之於強)謂魏王曰(鼻之謂之)
鼻之與強猶晉人之與楚人也晉人見楚人之急帶
劒而緩之楚人惡其緩而急之今鼻之入秦之傳舍
(酈食其傳注止息𫝊置之舍)舍不足以舍之(侍衛之盛舍不能容)強之入無
蘇於秦者(言秦輕之無與為樵蘇者)強王貴臣也而秦若此其甚
安可(秦待己巳厚可以不與秦事秦輕強矣欲其重之必令與秦事乃可)
成陽君(秦昭十七年入朝者於此知為韓人不疑)欲以韓魏聽秦魏王弗利
白珪謂魏王曰王不如隂使人說成陽君曰君入秦
秦必留君而以多割於韓矣韓不聽秦必留君而伐
韓矣故君不如安行(安猶徐)求質於秦(質事有不留之驗乃可入)
成陽君必不入秦秦韓不(衍敢字)合則王重矣
安釐王(昭王子元年乙赧王三十九年酉)
秦敗魏於華(華山在弘農華隂秦紀作華陽注亭名在密縣事在此二年)走芒卯而
圍大梁須賈(魏人)為魏謂穰侯曰臣聞魏氏大臣父兄
皆謂魏王曰初時惠王伐趙戰乎三梁(春秋秦取梁漢夏陽也河)
(南有梁周小邑也陳留浚儀大梁為三皆魏地)十萬之軍拔邯鄲(秦十二年攻趙虜莊)
(賈)趙氏不割而邯鄲復歸齊人攻燕殺子之破故國
燕不割而燕國復歸燕趙之所以國全兵勁而地不
并乎諸侯者以其能忍難而重出地也宋中山數伐
數割而隨以亡臣以為(此臣魏大臣所稱)燕趙可法而宋中
山可無為也夫秦貪戾之國而無親蠶食魏盡晉國
戰勝睪子(地缺)割八縣地未畢入而兵復出矣夫秦何
厭之有哉今又走芒卯入北地(梁之北非郡)此非但攻梁
也且刧王以多割也王必勿聽也今王循楚趙而講
(循猶順也以下文考之秦時盖合楚趙共攻魏魏見二國為秦用遂欲講秦不反覆思之也)楚趙
怒而與王爭事秦秦必受之秦挾楚趙之兵以復攻
則國救亡不可得(衍也字)已願王之必無講也王若欲
講必少割而有質(亦事驗也)不然必欺是臣之所聞於魏
也願君之以是慮事也周書曰維命不於常此言幸
之不可數也夫戰勝睪子而割八縣此非兵力之精
非計之功也天幸為多矣今又走芒卯入北地以攻
大梁是以天幸自為常也智者不然臣聞魏氏悉其
百縣勝兵以止戍大梁臣以為不下三十萬以三十
萬之衆守十仞之城臣以為雖湯武復生弗易攻也
夫輕信楚趙之兵陵十仞之城載三十萬之衆而志
必舉之臣以為自天下之始分以至於今未嘗有之
也攻而不能拔秦兵必罷(音疲)隂必亡(隂穰侯别邑)則前功
必棄矣今魏方疑可以少割收也願君(補)之及楚趙
之兵未任於大梁也(未以攻梁自任)亟以少割收魏魏方疑
而得以少割為和必欲之則君得所欲矣楚趙怒於
魏之先已講也(已兵未至而與秦講)必爭事秦從是以散(從横之從)
而君後擇焉(擇其所與於從散之後)且君之嘗割晉國取地也
何必以兵哉(先割取時不用兵)夫兵不用而魏效絳安邑又
為隂啟(言得二縣以拓隂之封地)兩機盡(兩謂得縣啟封盡無遺也)故宋衛效
(魏自比二國二國小國也)尤憚(元作憚尤)秦兵(出地而小故愈畏秦)已合(魏合秦)而
君制之何求而不得何為而不成臣願君之熟計而
毋行危也穰侯曰善乃罷梁圍(彪謂賈之說不足以已秦也為其為魏也)
(過深而說秦也不切夫以秦為天幸而欲其毋行危也秦豈信之哉秦行是何危之有且其為魏之過深)
(也適足以疑秦豈沮於是哉梁圍之解將别有故非賈力也)
秦敗魏於華魏王且入朝於秦周訴謂王曰宋人有學
者三年反而名其母其母曰子學三年反而名我者
何也其子曰吾所賢者無過堯舜堯舜名吾所大者
無大天地天地名今母賢不過堯舜母大不過天地
是以名母也其母曰子之於學者(於其所學)將盡行之乎
願子之有以易名母也子之於學也將有所不行也
願子之且以名母為後也今王之事秦尚有可以易
入朝者乎願王之有以易之而以入朝為後魏王曰
子患寡人入而不出邪許綰為我祝曰入而不出請
殉寡人以頭周訴對曰如臣之賤也今人有謂臣曰
入不測之淵而必出不出請以一鼠首為汝殉者臣
必不為也今秦不可知之國也猶不測之淵也而許
綰之首猶鼠首也内王於不可知之秦而殉王以鼠
首臣竊為王不取也且無梁孰與無河内急王曰梁
急無梁孰與無身急王曰身急曰以三者身上也河
内其下也秦未索其下而王效其上可乎王尚未聽
也支期曰王視楚王(頃襄)楚王入秦(絶句)王以三乘先之
(先楚至秦)楚王不入楚魏為一尚足以捍秦王乃止王謂
支期曰吾始已諾於應侯矣今不行者欺之矣支期
曰王勿憂也臣使長信侯(魏相之善應侯者)請無内王王待
臣曰支期說於長信侯曰王命召相國長信侯曰王
何以臣為支期曰臣不知也王急召君長信侯曰吾
内王於秦者寧以為秦邪吾以為魏也支期曰君無
為魏計君其自為計且安死乎(問何所安)安生乎安窮乎
安貴乎君其先自為計後為魏計長信君曰樓公將
入矣(緩也俟其入欲與之議)臣今從支期曰王急召君君不行
血濺君襟矣長信侯行支期隨其後且見王支期先
入謂王曰偽病者乎而見之(令王見而辭疾)臣已恐之矣長
信侯入見王王曰病甚奈何吾始已諾於應侯矣意
雖道死行乎(雖死於路猶將行)長信侯曰王母行矣臣能得
之於應侯矣(能使應侯止王之行)願王無憂(彪謂周訴之愛王也甚忠其諭王也)
(甚明賢智人也釐王不能聽而聽支期期豈賢於訴哉盖期之所效者事而訴之所諭者理庸主固可示)
(以事而難以理論也微二臣者釐其為楚懷與)
華軍之戰魏不勝秦明年將使段干崇割地而講孫臣
(並魏人)謂魏王曰魏不以敗之上割(上謂當其時)可謂善用
不勝矣而秦不以勝之上割可謂不善用勝矣今處
期年乃欲割是羣臣之私(計不及也)而王不知也且夫欲
璽者(得秦封受其璽)段干子也王因使之割地欲地者秦也
而王因使之授(元作受)璽夫欲璽者制地而欲地者制
璽其勢必無魏矣且夫姦臣固皆欲以地事秦以地
事秦譬猶抱薪而救火也薪不盡則火不止今王之
地有盡而秦之求無窮是薪火之說也魏王曰善雖
然吾已許秦矣不可以革也(革更也)對曰王獨不見夫
博者之用梟邪(猶上善用勝矣)欲食則食欲握則握(握不食也食者)
(行棋握不行也故史曰便則行不便則止)今君刧於羣臣而許秦因曰不
可革何用智之不若梟也魏王曰善乃按其行(按猶止記)
(四年有)
秦魏為與國齊楚約而欲攻魏魏使人求救於秦冠盖
相望秦救不出魏人有唐雎(元作且)者年九十餘謂魏
王曰老臣請出西說秦令兵先臣出可乎魏王曰敬
諾遂約車而遣之唐睢見秦王(昭)秦王曰丈人芒然
乃遠至此甚苦矣魏来求救數矣寡人知魏之急矣
唐睢對曰大王已知魏之急而救不至者是大王籌
策之臣無任矣(不堪其事)且夫魏一萬乘之國稱東藩受
冠帶祠春秋者以為秦之強足以為與也今齊楚之
兵已在魏郊矣大王之救不至魏急則且割地而約
齊楚王雖欲救之豈有及哉是亡一萬乘之魏而強
二敵之齊楚也竊以為大王籌策之臣無任矣秦王
喟然愁悟遽發兵日夜赴魏齊楚聞之乃引兵而去
魏氏復全唐睢之說也(說十一年有)
虞卿謂趙王(惠文)曰人之情寧朝人乎寧朝於人也趙王
曰人亦寧朝人耳何故寧朝於人虞卿曰夫魏為從
主而違者范痤也(魏相)今王能以百里之地若萬戶之
都請殺范痤於魏范痤死則從事可移於趙(趙王從也)趙
王曰善乃使人以百里之地請殺范痤於魏魏王許
諾使司徒(本周卿此特主徒隸者耳)執范痤而未殺也范痤獻書
魏王曰臣聞趙王以百里之地請殺痤之身夫殺無
罪范痤(衍痤字)薄故也(猶細事)而得百里之地大利也臣
竊為大王美之雖然而有一焉百里之地不可得而
死者不可復生也則王必為天下笑矣臣竊以為與
其以死人市不若以生人市便(元作使)也又遺其後相
信陵君書曰夫趙魏敵戰之國也趙王以咫尺之書
来而魏王輕為之殺無罪之痤痤雖不肖故魏之免
相(衍望字)也嘗以魏之故得罪於趙夫國無用臣(用言可任)
(者)外雖得地勢不能守今能守魏者莫如君矣王聽
趙殺痤之後強秦襲趙之欲(襲言猶因趙之故態也)倍趙之割
則君將何以止之此君之累也信陵君曰善遽言之
王而出之(十一年有與其以死市下元在趙策)
魏將與秦攻韓朱已(史作無忌)謂魏王曰秦與戎翟同俗有
虎狼之心貪戾好利而無信不識禮義德行苟有利
焉不顧親戚兄弟若禽獸耳此天下之所同知也非
所施厚積德也故太后母也而以憂死(秦昭四十二年此十二年)
穰侯舅也功莫大焉而竟逐之兩弟無罪而再奪之
國此其於親戚兄弟若此而又況於仇讎之敵國也
今大王與秦伐韓而益近秦臣甚惑之而王弗識也
則不明矣羣臣知之而莫以此諫則不忠矣今夫韓
氏以一女子承一弱主(此十二年桓惠立八年矣)内有大亂外安
能支強秦魏之兵王以為不破乎韓亡秦有鄭地(時鄭)
(亡屬韓)與大梁鄰王以為安乎王欲得故地(盖嘗喪地於韓今欲)
(取之)而今負強秦之禍也王以為利乎秦非無事之國
也韓亡之後必且便事便事必就易與利就易與利
必不伐楚與趙矣是何也夫越山踰河絶韓之上黨
而攻強趙則是復閼與之事也(先時趙奢敗秦於此)秦必不為
也若道河内倍鄴朝歌(倍音背)絶漳滏之水而以與趙
兵決勝於邯鄲之郊是受智伯之禍也秦又不敢伐
楚道涉山(元作而)谷行三千里而攻危隘之塞所行者
甚遠而所攻者甚難秦又弗為也若道河外背大梁
而右上蔡召陵以與楚兵決於陳郊秦又不敢也故
曰秦必不伐楚與趙矣又不攻衛與齊矣韓亡之後
兵出之日非魏無攻矣秦故有懷地邢丘之城垝津
(地缺)而以之臨河内河内之共汲莫不危矣秦有鄭地
得垣雍(秦紀注河内卷有垣雍城)決滎澤(屬滎陽書注在敖倉東南)而水大梁
大梁必亡矣王之使者大過矣乃惡安陵氏於秦(安陵)
(魏之不欲攻韓者與羣臣異故惡之)秦之欲許之久矣(許言聽之久言秦之先自惡之)
然而秦之葉陽昆陽與舞陽高陵鄰(高陵屬瑯邪此二縣安陵封地)
(以與昆陽葉陽鄰故秦久惡安陵)聽使者之惡也隨安陵氏而欲亡
之秦繞舞陽之北以東臨許則南國必危矣(周紀注南國江)
(漢之間又曰南陽也今詳此時屬韓)南國雖無危則魏國豈得安哉且
夫憎韓不受安陵氏可也夫不患秦之不愛南國非
也異日者(異猶它)秦乃在河西晉國之去梁也千里有
餘(言都絳安邑時)有(補)河山以闌(元作蘭下同)之(闌入之闌)有周韓而
間之從横(元作林)軍(横之軍)以至於今秦十攻魏五入國
中邊城盡拔文臺墮垂都焚(勾陽有垂都亭)林木伐麋鹿盡
而國繼以圍又長驅梁北東至陶衛之郊(衛在河淇之間與陶)
(接故范蠡亦云)北至乎闞(魏記注在東平須昌)所亡乎秦者山北(山吳華之)
(屬)河外河内大縣數百名都數十秦乃在河西晉國
之去大梁也尚千里而禍若是矣又況於使秦無韓
而有鄭地無河山以闌之無周韓以間之去大梁百
里禍必百此矣異日者從之不成也(元作矣)楚魏疑而
韓不可得而約也今韓受兵三年矣(受秦兵)秦撓之以
講(以求地擿撓之)韓知亡猶弗聽投質於趙(質約也見下)而請為
天下鴈行頓刃(鴈行言以次進)以臣之愚(補)觀之則楚趙必
與之攻矣此何也則皆知秦欲(補)之無窮也非盡亡
天下之兵而臣海内之民必不休矣是故臣願以從
事乎王王速受楚趙之約而挾韓(衍魏字)之質以存韓
為務因求故地於韓韓必效之如此則士民不勞而
故地得其功多於與秦共伐韓然而無與強秦鄰之
禍夫存韓安魏而利天下此亦王之大時已通韓之
上黨於共寗使(使去音通其道不通它使將為關也)道已通因而關之
出入者賦之(賦征取)是魏重質韓以其上黨也(質有要也)共
有其賦(韓魏共之)足以富國韓必德魏愛魏重魏畏魏韓
必不敢反魏韓是魏之縣也魏得韓以為縣則衛大
梁河外必安矣(衛時已附梁)今不存韓則二周必危安陵
必易(秦輕之也)楚趙(衍楚字)大破衛齊甚畏(皆為秦所勝制)天下之
西鄉而馳秦入朝為臣之日不久(記有與上二章相次彪謂言秦之情)
(者衆矣與白於此者也)
秦趙構難而戰(長平之役此十七年)謂魏王曰不如收(元作齊)趙而
構之秦(構者合其戰也收趙而助之趙必與秦合戰)王不構趙趙不以毁
構矣(毁折也言不收趙趙不能以毁折之兵獨與秦合戰)而構之秦趙必復鬭
鬭必重魏是并制秦趙之事也王欲焉而收齊趙攻
荆(欲意或欲也)欲焉而收荆趙攻齊欲王之東長之也(荆齊)
(在魏東不樂屬秦而欲魏為之長)待之也(待魏之東)
長平之役平都君(田單)說魏王曰王胡不為從魏王曰秦
許吾以垣雍(韓所得魏地)平都君曰臣以垣雍為空割也
魏王曰何謂也平都君曰秦趙久相持於長平之下
而無決天下合於秦則無趙合於趙則無秦秦恐王
之變也故以垣雍餌王也秦戰勝趙王敢責垣雍之
割乎王曰不敢秦戰不勝趙王能令韓出垣雍之割
乎(韓不畏秦故)王曰不能臣故曰垣雍空割也魏王曰善
樓梧約秦魏將令秦王(昭)遇於境謂魏王曰(或謂非梧)遇而
無相(無相魏者)秦必置相不聽之則交惡於秦聽之則後
王之臣(自遇之後)將皆務事諸侯之能令於王上者(言處魏上)
(而能使之從令若秦者)且遇於秦而相秦者(相秦所置)是無齊也(獨言)
(齊者時君王后賢與秦敵也)秦必輕王之強矣(無齊助故)有齊者(羣臣能得)
(齊事者)王不若相之齊必喜是以有齊者與秦遇秦必
重王矣
十(補)八年(此八月春申未封)謂魏王曰昔曹恃齊(曹今定陶)而輕晉
齊伐釐莒(釐疑扶風漦)而晉人亡曹(史曹伯陽十五年背晉宋滅之哀八年)
繒恃齊而輕越(繒禹後屬東海)齊和子亂(太公田和)而越人亡繒
(哀六年莒人滅鄫與此異)鄭恃魏以輕韓魏(補)伐榆關(九域圖在平州界)
而韓氏亡鄭原恃秦翟以輕晉秦翟年糓大凶而晉
人亡原(僖二十五年原降使趙衰處原)中山恃齊魏以輕趙齊魏伐
楚而趙亡中山此五國所以亡者皆有(元作其)所恃也
非獨此五國為然而已也天下之亡國皆然矣夫國
之所以不可恃者多其變不可勝數也或以政教不
脩上下不輯而不可恃者或有諸侯鄰國之虞而不
可恃者或以年穀不登畜積竭盡而不可恃者或化
於利(化猶移)比於患(比猶近)臣以此知國之不可必恃也
今王恃楚之強而信春申君之言以是賓(元作質)秦而
久不可知(久猶後)即春申君有變是王獨受秦患也即
王有萬乘之國(即猶是)而以一人之心為命也臣以此
為不完願王之熟計之也
魏王問張旄曰吾欲與秦攻韓何如張旄對曰韓且坐
而咠亡乎(咠胥同待也)且割而從天下乎王曰韓且割而
從天下張旄曰韓怨魏乎怨秦乎王曰怨魏張旄曰
韓強秦乎強魏乎(問以何國為強)王曰強秦張旄曰韓且割
而從其所強與所不怨乎且割而從其所不強與其
所怨乎王曰韓將割而從其所強與其所不怨張旄
曰攻韓之事王自知矣
客謂司馬食其(魏人音異基)曰慮久以天下為可一者(慮久熟慮)
(也)是不知天下者也欲獨以魏支秦者是又不知魏
者也謂兹公(指合從之人)不知此兩者又不知茲公者也
然而茲公為從其說何也從則茲公重不從則茲公
輕茲公之處重也不實為期(言期於不可必)子何不疾及三
國方堅也自賣於秦(謂隂倍從以收秦利)秦必受子不然横者
將圖子以合於秦是取子之資(資謂從食其所資者從也)而以資
子之讎也(謂横人將以食其之從惡之於秦讎秦也)
秦拔寧邑(此二十年)魏王令人謂秦王(昭)曰王歸寧邑吾請
先天下講(元從才從冓下同謂與秦講)魏(衍魏字)冉曰王無聽(無聽其講)
魏王見天下之不足恃也故欲先講夫亡寧者宜割
二寧以求講夫得寧者安能歸寧乎
秦罷邯鄲攻魏取寧邑吴慶(吴人)恐魏王之講(元從才從冓)於
秦也謂魏王曰秦之攻王也王知其故乎天下皆曰
王近也(近親也天下以魏為親秦故外之秦因攻之)王不近秦秦之所去
(去猶遠)皆曰王弱也(無秦之助)王不弱二周(言實不弱視二周猶強也)秦
人去邯鄲過二周而攻王者以王為易制也王亦知
弱之召攻乎(若講於秦復示弱也)
魏王欲攻邯鄲季梁(魏人非莊子所稱)聞之中道而反衣焦不
申(此於行路犯風日故焦焦故不申濡閏乃申耳)頭塵不去(皆以欲見之速故不暇)往
見王曰今者臣来見人於大行方北面而恃其駕告
臣曰我欲之楚臣曰君之楚將奚為北面曰吾馬良
臣曰馬雖良此非楚之路也曰吾用多(用所資也)臣曰用
雖多此非楚路也曰吾御者善此數者愈善而離楚
愈遠耳今王動欲成霸王舉欲信於天下恃王國之
大兵之精銳而攻邯鄲以廣地尊名王之動愈數而
離王愈遠耳猶至楚而北行也
周肖(疑即霄)謂宫他曰子為肖謂齊王(王庭)曰肖願為外臣
令齊資我於魏宫他曰不可是示齊輕也(肖魏臣而假重於外)
(是示齊以無魏之重)夫齊不以無魏者以害有魏者(所不重為無肖是也)
故公不如示有魏公曰(令肖以此說齊)王(齊)之所求於魏者
臣請以魏聽齊必資公矣是公有齊以齊有魏也(因齊)
(之資以得魏重肖當作霄)
信陵君殺晉鄙救邯鄲破秦人存趙國趙王(孝成)自郊迎
唐雎(元作且)謂信陵君曰臣聞之曰事有不可知者有
不可不知者有不可忘者有不可不忘者信陵君曰
何謂也對曰人之憎我也不可不知也吾憎人也不
可得而知也(人不能知)人之有德於我也不可忘也吾有
德於人也不可不忘也今君殺晉鄙救邯鄲破秦人
存趙國此大德也今趙王自郊迎卒然見趙王(卒猝同)
臣願君之忘之也信陵君曰無忌謹受教(彪謂唐睢此十一年)
(求救年已九十餘至是又十年其陳誼益高所謂耄期稱道不亂者與賢矣)
魏攻管而不下安陵人(魏記注召陵有安陵)縮高其子為管守信
陵君使人謂安陵君曰君其遣縮高吾將仕之以五
大夫使為持節尉(尉之持節者)安陵君曰安陵小國也不
能必使其民使者自往請使道使者(使人道之)至縮高之
所復信陵君之命(復猶重也信陵言之矣今申之)縮高曰君之幸高
也將使高攻管也夫以父攻子守人大笑也(守人其子之人)
見臣而下是背王也(王魏王)父教子背亦非君之所喜
也敢再拜辭使者以報信陵君信陵君大怒遣大使
之安陵曰安陵之地亦猶魏也(雖趙猶魏)今吾攻管而不
下則秦兵及我(管在秦東可以扞魏)社稷必危矣願君之生束
縮高而致之若君弗致無忌將發十萬之師以告安
陵之城安陵君曰吾先君成侯(趙主也安陵屬召陵召陵屬魏而此謂成)
(侯為先君盖先時兩屬趙魏故上曰猶魏)受詔襄王(趙襄子)以守此地也手
受大府之憲(大府謂魏受詔襄子而受魏之憲則此兩屬明矣憲法令也)憲之上
篇曰子弑父臣弑君有常刑(補)不赦國雖大赦降城
亡子(以城降人及亡人之子)不得與焉今縮高謹雖辭大位以
全父子之義而君曰必生致之是使我負襄王詔而
廢大府之憲也雖死終不敢行縮高聞之曰信陵君
為人悍而自用也此辭反必為國禍吾已全已無違
(元作為)人臣之義矣豈可使吾君有魏患也乃之使者
之舍刎頸而死信陵君聞縮高死(衍素字)服縞素避舍
使使謝安陵君曰無忌小人也困於思慮(困猶不通)失言
於君敢再拜釋罪(拜所以謝也以安陵釋其罪故謝彪謂縮高之義直而善處死夫)
(以信陵之愎而好遂高不死必加兵安陵城破之日固不免死而以此死易一國之命可不謂仁乎)
魏王與龍陽君(魏之幸臣)共船而釣龍陽君得十餘魚而涕
下王曰有所不安乎如是何不相告也對曰臣無敢
不安也王曰然則何為涕出曰臣為臣(元作王)之所得
魚也王曰何謂也對曰臣之始得魚也臣甚喜後得
又益大今臣直欲棄臣前之所得矣今以臣之凶惡
而得為王拂枕席今臣爵至人君走人於庭(在庭則人為之)
(趙走)避人於途(在途則行者避)四海之内美人亦甚多矣聞臣
之得幸於王也必褰裳而趨大王(褰揭也)臣亦猶曩臣
之前所得魚也臣亦將棄矣臣安能無涕出乎魏王
曰誤(以不告為誤)有是心也何不相告也於是布令於四
境之内曰有敢言美人者族(死及其族)由是觀之近習之
人其摯諂也固矣(摯猶進)其自羃(元作幕)繫(元作繁)也完矣
(羃覆也言自芘自結於王)今由千里之外欲進美人所效者庸必
得幸乎假之得幸庸必為我用乎(我謂欲進之人)而近習之
人相與怒我見有禍未見有福見有怨未見有德非
用智之術也
或謂魏王王警四疆之内(將出兵先令以警之)其從於王者(凡兵械當)
(從者)十日之内備不具者死王因取其游(旄旗之旒)之舟上
繫之(之猶於也亦楚以攻秦)臣為王之楚王咠臣之反而行(行兵)
春申君聞之謂使者(即此說者)曰子為我反無見王矣(欲其)
(亟反不必見考烈)十日之内數萬之衆令涉魏境秦使聞之
以告秦王(莊襄)秦王謂魏王曰大國有意必来以是而
足矣(秦恐楚魏合故言魏兵自足不待楚也今詳春申在時魏歲受秦兵唯此三十年年忌率五國)
(攻秦可當此語此及下二章元在韓策)
魏鞅(魏人為魏說)謂春申曰人皆以楚為強而君用之弱也
其於鞅也不然先君者(先春申用亊之人)二十餘年未嘗見
攻今秦欲踰兵於鄳(元作澠)隘之塞(魏記所謂冥阨注楚險塞或以為江)
(夏郢縣)不使假道兩周倍韓以攻楚不可(倍者背此昔者所以未嘗)
(見攻)今則不然魏且旦暮亡矣不能愛其許鄢陵與梧
(梧屬楚國此時為魏)割以與秦相(補)去百六十里(言秦伐楚之近不須假道)
臣之所見者秦楚鬭之日近(元作也)已
安邑之御史死其次恐不得也輸人(輸安邑里名)為之謂安
邑(補)令曰公孫綦為人請御史於王王曰彼固有次
吾難敗之因遽置之(令聞王言故立其次元並在韓策)
景閔王(安釐子元年秦始皇五年己未)
魏攻魏急(始皇五年攻魏取二十城此元年)或謂魏王曰棄之不如用
之之易也(棄謂戰而喪地用謂割地賂之)死之不如棄之之易也(死謂)
(敗死)能棄之弗能用之能死之弗能棄之此人之大過
也今王亡地數百里亡城數十而國患不解是王棄
之非用之也今秦之強也天下無敵而魏之弱也甚
而王以是賓(元作質)秦王又能死而弗能棄之此重過
也今王能用臣之計虧地不足以傷國卑體不足以
苦身解患而怨報(怨謂不韋主攻者也)秦自四境之内執法以
下(執政之臣)至於長輓者(長為輓車之人)故畢曰(畢猶盡)與嫪氏乎
(嫪毐秦太后私人)與吕氏乎(不韋也此言與嫪氏耳)雖至於門閭之下
廊廟之上猶之如是也今王割地以賂秦以為嫪毐
功(因毐而割故功在毐)卑體以尊秦以因嫪毐王以國贊嫪毐
(毐貴矣今又因之以割是以魏助之也)以嫪毐勝矣(以不敗為勝)王以國贊
嫪毐太后之德王也深於骨髓王之交最為天下上
矣秦魏百相交也百相欺也(言昔之交皆卒歸於欺)今由嫪氏
善秦而交為天下上天下孰不棄吕氏而從嫪氏(時二)
(人已惡)天下必舍(元作合)吕氏而從嫪氏則王之怨報矣
秦王(始皇)使人謂安陵君曰寡人欲以五百里之地易安
陵安陵君其許寡人安陵君曰大王加惠以大易小
甚善雖然受地於先王願終守之弗敢易秦王不說
安陵君因使唐睢(元作且下同)使於秦秦王謂唐睢曰寡
人以五百里之地易安陵安陵君不聽寡人何也且
秦滅韓(十八年)亡魏(二十二年)而君以五十里之地存者以
君為長者故不錯意也今吾以十倍之地請廣於君
(廣其地)而君逆寡人者輕寡人與唐雎對曰否非若是
也安陵君受地於先王而守之雖千里不敢易也豈
直五百里哉秦王怫然怒謂唐睢曰公亦嘗聞天子
之怒乎唐睢對曰臣未嘗聞也秦王曰天子之怒伏
屍百萬流血千里唐雎曰大王嘗聞布衣之怒乎秦
王曰布衣之怒亦免冠徒跣以頭搶地耳(搶突也)唐睢
曰此庸夫之怒也非士之怒也夫專諸之刺王僚也
(僚吴王昭二十七年)彗星襲月聶政之刺韓傀也(傀相韓見韓策及刺客𫝊)
白虹貫日要離之刺慶忌也(吴越春秋要離吴人吴王闔閭欲殺王子慶忌)
(要離詐以罪亡令吴王焚其妻子走見慶忌以劍刺之)倉鷹擊於殿上此三子
者皆布衣之士也懷怒未發休祲降於天(休吉徵祲戾氣自三)
(子言之為吉)與臣而將四矣若士必怒伏尸二人流血五
步天下縞素今日是也挺劍而起秦王色撓(撓擾也)長
跪而謝之曰先生坐何至於此寡人諭矣(諭曉也)夫韓
魏滅亡而安陵以五十里之地存者徒以有先生也
(睢自釐十二年請救至是五十餘年矣若彪謂諸刺刧之士自曹沫以至荆軻皆未聞道唯唐雎者可)
(也為其激而發而不專志於此也)
戰國策卷七
