戰國策卷五
宋鮑彪注
楚(今之南郡江夏零陵桂陽武陵長沙漠中汝南皆其分也江陵故郢都西逋巫巴東有雲夢之饒)
宣王(肅王子元年烈王七年壬子)
齊楚搆難宋請中立齊急宋(告急於宋)宋許之子象(楚人)為楚
謂宋(補)王(公剔成)曰楚以緩失宋將法齊之急也齊以
急得宋後將常急矣是從齊而攻楚之未必利也齊
戰勝楚勢必危宋不勝是以弱宋干強楚也(言以助齊犯楚)
(之怒)而今兩萬乘之國常以急求所欲國必危矣
邯鄲之難(趙成侯二十一年魏拔邯鄲此十六年)昭奚恤謂楚王曰王(元作)
(里)不如無救趙而以強魏(使魏為強)魏強其割趙必深矣
趙不能聽則必堅守是兩敝也(兩國相持必俱敝)景舍曰不
然昭奚恤不知也夫魏之攻趙也恐楚之攻其後也
今不救趙趙有亡形而魏無楚憂是楚魏共趙也
(如與魏共攻之)害必深矣(趙之害)何以兩敝也且魏令兵以割
趙趙見亡形而有楚之不救已也(言雖有楚而不見救)必與魏
合而以謀楚故王不如少出兵以為趙援趙恃楚勁
必與魏戰魏怒於趙之勁而見楚救之不足畏也必
不釋趙趙魏相敝而齊秦應楚(應言乘此起兵耳非與楚合也)則魏
可破也楚因使景舍起兵救趙邯鄲拔(楚兵少故)楚取睢
濊之間(後志梁國睢陽注征北記南淮有睢陵梁國有睢陽南臨濊水)
江乙為魏使於楚(乙魏人時居魏後乃仕楚故其譖昭奚恤曰臣居魏知之)謂楚王
曰臣入境聞楚之俗不蔽人之善不言人之惡誠有
之乎王曰誠有之江乙曰然則白公之亂得無遂乎
(遂猶成白公太子建子勝哀十六年建以䜛奔鄭鄭殺之勝請伐鄭子西不從勝怒殺子西刧惠王)誠
如是臣等之罪免矣楚王曰何也江乙曰州侯相楚
貴甚矣而主斷(謂其專决)左右俱曰無有(言世無如之)如出一
口矣
荆宣王問羣臣曰吾聞北方之畏昭奚恤也果誠何如
羣臣莫對江乙對曰虎求百獸而食之得狐狐曰子
無敢食我也天帝使我長百獸今子食我是逆天帝
命也子以我為不信吾為子先行子隨我後觀百獸
之見我而敢不走乎虎以為然故遂與之行獸見之
皆走虎不知獸畏已而走也以為畏狐也今王之地
方五千里帶甲百萬而專属之昭奚恤故比方之畏
奚恤也其實畏王之甲兵也猶百獸之畏虎也
昭奚恤與彭城君(彭城属楚知為楚人)議於王前王召江乙而問
焉江乙曰二人之言皆善也臣不敢言其後此謂慮
賢也(慮猶疑也賢者言善已復言之將使王疑彼思慮之也)
江尹(乙也)欲惡昭奚恤於楚王而力不能故為梁山陽君
(山陽属魏知為魏人)請封於楚(知其無功奚恤必諫而山陽怨可以為黨)楚王曰諾
昭奚恤曰山陽君無功於楚國不當封江尹因得山
陽君與之共惡昭奚恤
魏氏惡昭奚恤於楚王(以山陽君故)楚王告昭子昭子曰臣
朝夕以事聽命(言其親近)而魏入吾君臣之間(以惡奚恤之言入)
臣大懼臣非畏魏也夫泄吾君臣之交而天下信之
是其為人也近苦矣(苦猶惡也此指江乙)夫苟不難為之外(為謂)
(泄外謂魏也)豈忘為之内乎臣之得罪無日矣(無幾日也)王曰
寡人知之大夫何患
江乙惡昭奚恤謂楚王曰人有以其狗為有執而愛之
(執言善守)其狗嘗溺井(溺去音)其鄰人見狗之溺井也欲入
言之狗惡之當門而噬之鄰人憚之遂不得入言邯
鄲之難楚進兵大梁取矣昭奚恤取魏之寳器臣居
魏知之故昭奚常惡臣之見王(此言邯鄲事在乙居魏時故升邯鄲之難)
(於前)
江乙欲惡昭奚恤於楚謂楚王曰下比周則上危下分
爭則上安(分則不比爭則不周為揚惡張本)王亦知之乎願王勿忘
也且人有好揚人之善者於王何如王曰此君子也
近之江乙曰有人好揚人之惡者於王何如王曰此
小人也遠之江乙曰然則且有子殺其父臣弑其主
者而王終已不知者何也以王好聞人之美惡聞人
之惡也王曰善寡人願兩聞之(彪謂兩聞之是也然必以明夫苟不明則)
(適為江乙䜛口之資耳)
江乙說於安陵君(名壇失其姓楚之幸臣按魏記注召陵有安陵應屬楚而魏策亦有同號)
(者别一人也)曰君無咫尺之功(元作地)骨肉之親處尊位受
厚禄一國之衆見君莫不斂袵而拜撫委而服(撫物委物)
(必下其手皆卑下意)何以也曰王過舉以(元作而)色(言謬以色見舉)不然
無以至此江乙曰以財交者財盡而交絶以色交者
華落而愛渝(華菁華渝變也)是以嬖色不敝席(嬖賤而幸者席不及敝而)
(愛弛)寵臣不避軒(避猶退軒曲輈藩車也車敝則退去今不及然)今君擅楚國
之勢而無以自結於王竊為君危之安陵君曰然則
奈何願君必請從死以身為殉(此乙辭)如是必長得重
於楚國曰謹受今三年而弗言江乙復見曰臣所為
君道至今未效君不用臣之計臣請不敢復見矣安
陵君曰不敢忘先生之言未得間也於是楚王游於
雲夢(澤名在南郡華容)結駟千乘旌旂蔽天野火之起也若
雲蜺(蜺虹也)兕虎嘷之聲若雷霆(兕若牛而青)有狂兕&KR2040;(元作)
(䍧)車(集韻&KR2040;音詳趨行也若䍧則羊耳)依輪而至王親引弓而射一
發而殪王抽旃旄(旃曲柄旗旄幢也)而抑兒首仰天而笑曰
樂矣今日之游也寡人萬歲千秋之後誰與樂此矣
(問安陵與誰)安陵君泣數行下而進曰臣入則編席(編次簡也)
(言與王相次如之)出則陪乘(陪重上也此言二人同車)大王萬歲千秋之
後願得以身試黃泉蓐螻蟻(願為蓐以辟二物蓐陳草也)又何如
得此樂而樂之王大說乃封壇為安陵君君子聞之
曰江乙可謂善謀安陵君可謂知時矣(彪謂此非君子之言也安)
(陵妾婦也江乙為之謀又其卑者安有君子而美此流哉)
郢人有獄三年不決者故令人謀其宅以(卜)其罪(有罪則宅)
(入官故可請卜測知之也)客因請(元作謂下同)之昭奚恤曰郢人某氏
之宅臣願之昭奚恤曰郢人某氏不當服罪故其宅
不得客辭而去昭奚恤已而悔之因謂客曰奚恤得
事公公何為以故與奚恤(故謂䛤事以探己意)客曰非用故也
曰請而不得有說色非故如何也
威王(宣王子元年顯王三十年壬午)
蘇秦之楚三日乃得見乎王談卒辭而行王曰寡人聞
先生若聞古人今先生乃不遠千里而臨寡人曾不
肯留願聞其說對曰楚國之食貴於玉薪貴於桂謁
者難得見如鬼王難得見如天帝今令臣食玉炊桂
因鬼見帝王曰先生就舍寡人聞命矣
蘇秦為趙合從(此在連激儀入秦後當為七或八年)說楚威王曰楚天下
之強國也大王天下之賢王也楚地西有黔中巫郡
(属南郡)東有夏州(車&KR1015;云夏口城上有州曰夏州)海陽(海之南耳非遼西郡也)南
有洞庭蒼梧(交州郡)北有汾陘之塞(陘召陵陘亭)郇陽(徐注今順)
(陽属汝南)地方五千里帶甲百萬車千乘騎萬匹粟支十
年此霸王之資也夫以楚之強大王之賢天下莫能
當也今乃欲西面而事秦則諸侯莫不西(元作南)面而
朝於章臺之下矣(秦臺在咸陽見楚記)秦之所害於天下莫如
楚楚強則秦弱楚弱則秦強此其勢不兩立故為大
王計莫如從親以孤秦大王不從親秦必起兩軍一
軍出武關一軍下黔中若此則鄢郢動矣臣聞之治
之其未亂為之其未有也患至而後憂之則無及已
故願大王之早計之大王誠能聽臣臣請令山東之
國奉四時之獻以承大王之明制委社稷宗廟(言諸侯輕)
(去其國以從楚)練士厲兵在大王之所用之大王誠能聽臣
之愚計則韓魏齊燕趙衛之妙音美人必充後宫矣
趙代良馬橐它(匈奴竒畜)必實於外廄故從合則楚王横
成則秦帝今釋霸王之業而有事人之名竊為大王
不取也夫秦虎狼之國也有呑天下之心秦天下之
仇讎也横人皆欲割諸侯之地以事秦此所謂養仇
而奉讎者也夫為人臣而割其主之地以外交強虎
狼之秦以侵天下卒有秦患不顧其禍夫外挾強秦
之威以内刧其主以求割地大逆不忠無過此者故
從親則諸侯割地以事楚横合則楚割地以事秦此
兩策者相去遠矣有億兆之數兩者大王何居焉故
敝邑趙王(肅侯)使臣效愚計奉明約在大王命之楚王
曰寡人之國西與秦接境秦有舉巴蜀并漢中之心
秦虎狼之國不可親也而韓魏迫於秦患不可與深
謀與深謀恐反人以入於秦故謀未𤼵而國已危矣
寡人自料以楚當秦未見勝焉内與羣臣謀不足恃
也寡人卧不安席食不甘味心摇摇如懸旌(旌析羽注旄首)
(以精進士卒)而無所終薄(薄泊同)今君欲一天下安諸侯存
危國寡人謹奉社稷以從(𫝊有在說五國後彪謂五國之聽蘇子也革面而已)
(非能深究横從之利害也唯威王雅有難秦之心念之熟矣異夫患諸國之不可合徒稱從命者也)
威王問於莫敖(楚官)子華曰自從先君文王以至不榖之
身亦有不為爵勸不為祿勉以憂社稷者乎莫敖子
華對曰如華不足以知之矣王曰不於大夫無所聞
之莫敖子華對曰君王將何問者也彼有廉其爵貧
其身以憂社稷者有崇其爵豐其祿以憂社稷者有
斷脰決腹(脰項也)一暝而萬世不視(暝不視也謂死)不知所益
(志於死耳不求利也)以憂社稷者有勞其身愁其志以憂社稷
者亦有(𥙷)不為爵勸不為祿勉以憂社稷者王曰大
夫此言將何謂也(言謂誰)莫敖子華對曰昔令尹子文
(鬭榖於莬)緇帛之衣以朝(緇黑色)鹿裘以處未明而立於朝
日晦而歸食朝不謀夕無一日(元作月)之積故彼廉其
爵貧其身以憂社稷者令尹子文是也昔者葉公子
高(名諸梁)身獲於表薄(表野外薄林也言其初賤)而財於柱國(財材同柱)
(國以子高為材)定白公之禍(見哀十六年)寧楚國之事恢先君以
揜方城之外(恢大也集韻揜覆取也言取地以大先君之封)四封不廉(封封域廉)
(猶禮六廉言無事故不察治)名不挫於諸侯當此之時也天下莫
敢以兵南鄉葉公子高食田六百畛(畛井田間陌)故彼崇
其爵豐其祿以憂社稷者葉公子高是也昔者吳與
楚戰於栢舉(定四年注楚地)兩軍(補)之間夫卒交(千夫百夫之夫)莫
敖大心撫其御之手顧而太息曰嗟乎子乎楚國亡
之日(元作月)至矣吾將深入吳軍若扑一人(若猶扑擊也)若
捽一人(捽持髮也)以與大心者也社禝其庶幾乎(以是為可以厲)
(衆也)故斷脰決腹一瞑而萬世不視不知所益以憂社
稷者莫敖大心是也(𫝊不書)昔吳與楚戰於栢舉三戰
入郢寡君身出(昭王)大夫悉属(属連俱亡)百姓離散棼冒勃
蘇(定四年以為申包胥)曰吾被堅執銳(堅甲銳兵也)赴強敵而死此
猶一卒也不若奔諸侯於是贏糧潛行上崢山(崢嶸之山)
踰深谿蹠穿勝暴(蹠足下暴傷也)七日而薄秦王(襄公)之朝雀
立不轉(雀立踊也)晝吟宵哭七日不得告水漿無入口瘨
而殫悶(瘨狂殫氣絶也)旄不知人(旄眊同無目也)秦王聞而走之(走去)
(音疾趨也)冠帶不相及左奉其首右濡其口勃蘇乃蘇(蘇死)
(更生也)秦王身問之子孰誰也棼冒勃蘇對曰臣非異
(言非它人)楚使(去音)新造盩(楚官)棼冒勃蘇吳與楚人戰於栢
舉三戰入郢寡君身出大夫悉属百姓離散使下臣
來告亡且求救秦王顧令之(元作不)起寡人聞之萬乘
之君得罪一士社稷其危今此之謂也遂出革車千
乘卒萬人属之子滿與子虎下塞以東與吳人戰於
濁水(出齊郡廣之媯山東蓋齊楚地界)而大敗之亦聞於遂浦(楚地缺或)
(吳夫遂也蓋聞一說在彼一在此)故勞其身愁其思以憂社稷者棼
冒勃蘇是也吳與楚戰於栢舉三戰入郢君王身出
大夫悉属百姓離散蒙榖(楚將)結鬭於宫唐之上(結猶交宫)
(唐豈高唐耶)舍鬭奔郢曰若有孤(時未知昭王存亡故意其子)楚國社
稷其庶幾乎遂入大宫負雞次之典(楚國法也雞一作離是所以治)
(離局者)以浮於江逃於雲夢之中昭王反郢五官失法
百姓昏亂蒙榖獻典五官得法而百姓大治此蒙榖
之功多與存國相若封之埶珪田六百畛蒙榖怒曰
榖非人臣社稷之臣苟社稷血食(血謂牲牢)餘豈患無君
乎遂自棄於磨山之中(後志磨城子胥所造蓋以此山名城也)至今無
冐(冐謂犯法)故不為爵勸不為禄勉以憂社稷者蒙榖是
也王乃太息曰此古之人也今之人焉能有之耶莫
敖子華對曰昔者先君靈王好小腰楚士約食(約猶節)
馮而能立(馮依也)式而能起(式小低貌)食之可欲忍而不入
死之可惡然而不避(華元作章)聞之其君好發者(發發矢)其
臣決拾(車攻注決鈎弦拾遂也遂發也)君王直不好若君王誠好賢
此五臣者皆可得而致也
蘇子謂楚王曰仁人之於民也愛之以心事之以善言
孝子之於親也愛之以心事之以財忠臣之於君也
必進賢人以輔之今大王之大臣父兄好傷賢以為
資(為己資藉)厚賦斂諸臣百姓使王見疾於民非忠臣也
大臣播王之過於百姓多賂諸侯以王之地是故退
王之所愛(王所愛者必不播割與大臣異趣故大臣退之)亦非忠臣也是以
國危臣願無聽羣臣之相惡也慎大臣父兄(言不輕用也)
用民之所善節身之嗜慾以與(補)百姓人臣莫難於
無妬而進賢為主死易垂沙之事(未詳兵略訓楚兵殆於垂沙亦不注)
死者以千數為主辱易自令尹以下事王者以千數
至於無妬而進賢未見一人也故明主之察其臣也
必知其無妬而進賢也賢臣之事其主也亦必無妬
而進賢夫進賢之難者賢者用且使已廢貴且使已
賤故人難之(此策本次蘇秦之楚之上知蘇子秦也然不可先於之楚故次之此彪謂此策)
(人主所當先務人臣之上節也蘇氏弟兄言之若此者二三策而已)
懷王(威王子元年顯王四十一年癸巳)
(衍韓公仲相四字章内初不涉韓也)齊楚之交善秦與魏遇且以善齊而
絶齊乎楚楚(補)王使景鯉之秦鯉與於秦魏之遇(於其)
(遇時與焉秦策有其事在惠九年後懷王初也)楚王怒景鯉恐齊以楚遇(楚謂)
(鯉)為有隂於秦魏也(恐齊以此謂楚有私於二國)且罪景鯉為謂
楚王曰臣賀鯉之與於遇也秦魏之遇也將以合齊
秦而絶齊於楚也今鯉與於遇齊無以信魏之合已
於秦而攻於楚也(將絶齊於楚而楚使與焉故齊疑之)齊又畏楚之有
隂於秦魏也必重楚故鯉之與於遇王之大資也今
鯉不與於遇魏之絶齊於楚信明矣齊(衍楚字)信之必
輕王故王不如無罪景鯉以視齊於有秦魏(視示同示齊以)
(楚有二國)齊必重楚而且疑秦魏於齊(疑楚使之疑)王曰諾因
不罪而益其列(列位次也下衍王曰向也止孰便也凡九十字元在韓策)
楚王逐張儀於魏(使魏逐之儀初相魏時此七年)陳軫曰王何逐張子
曰為臣不忠不信曰不忠王無以為臣不信王勿與
為約且魏臣不忠不信於王何傷忠且信於王何益
逐而聽則可若不聽是王今困也且使萬乘之國免
其相是城下之事也(此言魏恥之桓十三年主城下之盟諸侯所恥)
五國約以伐(衍齊字)秦(秦惠後七年韓趙魏燕齊共攻秦此十一年)昭陽謂楚
王曰五國已破秦必南圖(圖楚)楚王曰然則奈何對曰
韓氏輔國也(言可為楚之助)好利而惡難好利可營也(營猶求可)
(使求我)惡難可懼也我厚賂之以利其心必營我悉兵
以臨之其心必懼彼懼吾兵而營我利五國之事必
可敗也約絶之後雖勿與地可楚王曰善乃命大公
事(楚人)之韓見公仲曰夫牛闌之事(未詳)馬陵之難(魏三十年)
(齊破魏馬陵)親主之所見也(主謂公仲此言齊強不可使益強)王苟無以
五國用兵請效列城五請悉楚國之衆(衍也字)以圖(元作)
(嗇)於齊(此下著書者云)齊人反趙魏之後而楚果弗與地則
五國之事困也
五國伐秦魏欲和使惠施(魏相)之楚楚將入之秦(納施於秦)而
使行和杜赫謂昭陽曰凡為伐秦者楚也(據此則楚時與伐非)
(燕也)今施以魏來而公入之秦是明楚之伐而信魏之
和也公不如無聽惠施而隂使人以請聽秦(以和請於秦而)
(聽其命)昭子曰善因謂惠施曰凡為攻秦者魏也今子
從楚為和楚得(元作將)其利魏受其怨子歸吾將使人
因魏而和惠子反魏王(哀)不說杜赫謂昭陽曰魏為
子先戰折兵之半謁病不聽請和不得魏折而入齊
秦(此折猶屈)子何以救之(救其折)東有越累(元作纍此言越有傷楚之心越)
(近楚故)此無晉而交未定於齊秦是楚孤也不如速和
(赫此言蓋兩忠楚魏)昭子曰善因令人謁和於魏
秦招楚而伐齊冷向謂陳軫(時在楚)曰秦王(惠)必外向(言合)
(他國不一於楚)楚之齊者(與齊善者)知西不合於秦必且務以楚
合於齊齊楚合燕趙不敢不聽齊以四國敵秦是齊
不窮也(兵力不屈)向曰秦王誠必欲伐齊乎不如先收於
楚之齊者楚之齊者先務以楚合於齊則楚必即秦
矣(秦能收楚之善齊者則其初雖欲合齊楚今必背齊合秦)以強秦而有(衍晉字)楚
則燕趙不敢不聽是齊孤矣向請為公說秦王(元在韓策)
張儀之楚貧(初至王未之重)舍人怒而欲歸張儀曰子必以衣
冠之敝故欲歸待我為子見楚王當是之時南后(懷王)
(后)鄭褏(美人)貴於楚張子見楚王楚王不說(前嘗欲逐之於魏)
張子曰王無所用臣臣請北見晉君楚王曰諾張子
曰王無求於晉國乎王曰黃金珠璣犀象(璣珠不圓者)出
於楚寡人無求於晉國張子曰王徒不好色耳王曰
何也張子曰彼鄭周之女粉白墨黑(黑言其髮)立於衢閭
非知而見之者以為神楚王曰楚僻陋之國也未嘗
見中國之女如此其美也寡人見(補)之獨何為不好
色也乃資之以珠玉南后鄭褏聞之大恐令人謂張
子曰妾聞將軍之晉國偶有金千斤進之左右以供
芻秣(秣飼馬)鄭褏亦以金五百斤張子辭楚王曰天下
關閉不通未知見日也願王賜之觴王曰諾乃觴之
張子中飲再拜而請曰非有它人於此也願王召所
便習而觴之(便所安者習所昵者)王曰諾乃召南后鄭褏而觴
之張子再拜而請曰儀有死罪於大王王曰何也曰
儀行天下徧矣未嘗見人如此其美而儀言得美人
是欺王也王曰子釋之(釋猶置)吾固以為天下莫若是
兩人也(儀自辱於楚相未嘗至楚其至楚在復相秦之四歲此十六年)
楚懷王拘張儀(以其欺楚以商於故)將欲殺之靳尚(楚人)為儀謂楚
王曰拘張儀秦王必怒天下見楚之無秦也楚必輕
矣又謂王之幸夫人鄭褏曰子亦自知且賤於王乎
鄭褏曰何也尚曰張儀者秦王(惠)之忠信有功臣也
今楚拘之秦王欲出之秦王有愛女而美又簡擇宫
中佳(衍翫字)麗好翫(人之可好可翫者書曰翫人喪德)習音者以懽從
之(習音所謂懽也以從愛女)資之金玉寳器奉以上庸六縣為湯
沐邑(以邑為女湯沐之具)欲因張儀内之楚王楚王必愛(絶句)秦
女資強秦以為重挾寳地以為資勢必(補)為王妻以
臨于楚王惑於虞樂必厚尊敬親愛之而忘子子益
賤而日疏矣鄭褏曰願委之於公為之奈何曰子何
不急言王出張子張子得出德子無已時秦女必不
來而秦必重子子内擅楚之貴外結秦之交畜張子
以為用子之子孫必為楚太子矣此非布衣之利也
(利在為王)鄭褏遽說楚王出張子(此十八年)楚王將出張子恐
其敗已也靳尚謂楚王曰臣請隨之儀事王不善臣
請殺之楚小臣靳尚之仇也謂張旄(魏之用事者)曰以張
儀之智而有秦楚之用君必窮矣君不如使人微要
靳尚而殺之(微不顯也使若儀殺之)楚王必大怒儀也彼儀窮
則子重矣楚秦相難則魏無患矣張旄果令人要靳
尚刺之楚王大怒秦楚(補)搆兵而戰秦楚爭事魏張
旄果大重(彪謂張旄欲窮儀則如殺儀斯已矣今不殺儀顧從說者殺尚以儀之智為足以免)
(於死也)
張儀為秦破從連横說楚王(在鄭褏出儀後)曰秦地半天下兵
敵四國(四方之國)被山帶河以為固(被寢衣也喻其亘延)虎賁之士
百餘萬(漢官儀虎賁戴鶡冠属中郎將)車千乘騎萬匹粟如丘山法
令既明士卒安難樂死(死難兵革之事)主嚴以明將智以武
雖無出兵甲席卷常山之險(收取之如卷席之易無遺也恒山屬趙之元氏)
(此作常劉向避文帝諱也)折天下之脊天下後服者先亡且夫為
從者無以異於驅羣羊而攻猛虎也夫虎之與羊不
格明矣(格猶敵)今大王不與猛虎而與羣羊竊以為大
王之計過矣凡天下強國非秦而楚非楚而秦兩國
敵侔交爭(侔齊等也)其勢不兩立而大王不與秦秦下甲
兵據宜陽韓之上地不通(上流之地)下河東取成臯韓必
入臣於秦韓入臣魏則從風而動秦攻楚之西韓魏
攻其北社稷豈得無危哉且夫約從者聚羣弱而攻
至強也夫以弱攻強不料敵而輕戰國貧而驟舉兵
此危亡之術也臣聞之兵不如者勿與挑戰粟不如
者勿與持久(持相持)夫從人者飾辯虚辭(飾緣飾非實也)高主
之節行言其利而不言其害卒有楚禍(秦伐楚之禍史作秦禍意)
(同)無及為己是故願大王之熟計之也秦西有巴蜀
方船積粟起於汶山(居貧切属蜀郡湔氏道即岷山故唐志茂州汶山注有岷山)
循江而下至郢三千餘里舫船載卒(舫平音併舟也)一舫載
五千人與三月之糧下水而浮一日行三百餘里里
數雖多不費汗馬之勞不至十日而距扞關(距本雞足故訓)
(至楚記晉伐楚楚為扞關以距之儀𫝊注巴郡魚復有扞水關)扞關驚則從竟陵以
東盡城守矣黔中巫郡非王之有已秦舉甲出之武
關南面而攻則北地絶(北境之地非幽州郡)秦兵之攻楚也危
難在三月之内而楚恃諸侯之救在半歲之外此其
勢不相及也夫恃弱國之救而忘強秦之禍此臣所
以為大王之患也且大王嘗與吳人五戰(史不書)三勝
而亡之陳卒盡矣(陳猶故)有偏守新城(一偏之戌繕築之城)而居
民苦矣臣聞之攻大者易危而民敝者怨於上夫守
易危之功而逆強秦之心臣竊為大王危之且夫秦
之所以不出甲於圅谷關十五年以攻諸侯者隂謀
有吞天下之心也楚嘗與秦構難戰於漢中楚人不
勝通侯執珪(徹侯漢諱武帝作通此亦劉向所易也)死者七十餘人遂
亡漢中楚王大怒與秦戰於藍田又却(秦惠十三年取漢中又敗)
(之藍田此十七年此處與上章所稱楚王皆後人追書耳)此所謂兩虎相搏者也
夫秦楚相敝而韓魏以全制其後計無過(一作危)於此
者矣是故願大王熟計之也秦下兵攻衛陽晉必關
(元作開)扁天下之匈(上二邑天下之中也故喻之匈秦下兵二邑必拒之則閉不通故楚)
(可以此時舉宋)大王悉起兵以攻宋不至數月而宋可舉舉
宋而東指則泗上十二諸侯盡王之有己凡天下所
信約從親堅者蘇秦封為武安君而相燕即隂與燕
王謀破齊共分其地乃佯有罪出走入齊齊王(閔)因
受而相之居二年而覺齊王大怒車裂蘇秦於市(按史)
(秦事覺在其死後儀以此明其以詐死耳)夫以一詐偽反覆之蘇秦而欲
經營天下混一諸侯其不可成也亦明矣今秦之與
楚也接境壤界固形親之國也(其勢當親)大王誠能聽臣
臣請秦太子入質於楚楚太子入質於秦請以秦女
為大王箕帚之妾(帚箒也以洒掃之役自居)效萬家之都以為湯
沐之邑長為昆弟之國終身無相攻擊臣以謂計無
便於此者故敝邑秦王(惠)使使臣獻書大王之從車
下風(書國書非此書將迎之際必有風焉不敢當立故言下風)須以決事楚王曰
楚國僻陋託東海之上寡人年幼(言其為從時)不習國家
之長計今上客幸教以明制(秦王之制詔)寡人聞之敬以
國從乃遣使車百乘獻雞駭之犀(枹朴子通犀中有一白理如綿置米)
(其上以飼雞雞見之驚却名駭雞犀)夜光之璧(鄒陽言魏文侯歸白圭夜光之璧)於秦
王(𫝊在諸國之先)
張儀相秦(復相時)謂昭睢曰楚無鄢郢漢中有所更得乎
(此皆楚之要地無此則危亡安能有它)曰無有曰無昭過陳軫有所更
得乎曰無所更得(二臣楚之良也無此二臣不能復得良臣此儀為秦謀去楚謀臣也)
張儀曰為儀謂楚王逐昭過陳軫請復鄢郢漢中(秦惠)
(十三年取漢中故至是許復之鄢郢此時不書此策儀知楚王重地輕人故使睢言之二人逐則楚無良)
(臣雎必得其處也)昭睢歸報楚王(睢蓋畔楚善儀者)楚王說之有人
謂昭過曰甚矣楚王不察於爭名者也韓求相工陳
藉(周策陳作師求周使相之)而周不聽魏求相綦母恢而周不聽
何以也周曰(補)是列縣畜我也(待我如縣吏)今楚萬乘之
強國也大王天下之賢王也今儀曰逐君與陳軫而
王聽之是楚自待(元作行)不如周而儀重於韓魏之王
也且儀之所行有功名者秦也(欲立功名於秦)所欲貴富者
魏也(取富貴於魏)欲為攻於魏(為魏伐人)必南伐楚故攻有道
外絶其交(交謂與國)内逐其謀臣陳軫夏人也(夏中國也)習於
三晉之事故逐之則楚無謀臣矣今君能用楚之衆
故亦逐之則楚衆不用矣此所謂内攻之者也而王
不知察今君何不見臣於王請為王使齊交不絶儀聞
之其效鄢郢漢中必緩矣(齊楚大國也儀惡其合今合而與之地則楚益勁儀)
(必不為也)是昭睢之言不信也王必薄之
楚王今昭雎之秦重張儀(說秦使重之)未至惠王死武王逐
張儀楚王因收昭雎以取齊(收捕繋之也雎善儀而齊惡儀秦既逐儀楚故)
(捕繋睢以外儀而合於齊)桓臧(楚人)為睢謂楚王曰從(元作横)親之不
合也儀貴惠王(為王所貴)而善睢也今惠王死武王立儀
走公孫郝甘茂貴甘茂善魏公孫郝善韓二人固不
善雎也必以秦合韓魏韓魏之重儀(言昔重之)儀有秦而
雎以楚重之今儀困秦而睢收楚(困謂見逐於秦)韓魏欲得
秦必善二人者(郝與茂)二人者(補三字)將收韓魏輕儀而
伐楚(以楚嘗重儀故)方城必危王不如復睢(復其位)而重儀於
韓魏儀據楚勢挾魏重以與秦爭魏不合秦(絶句)王亦
不從(不從秦)則方城無患
張儀逐惠施於魏(儀時隙秦相魏此十九年)惠子之楚楚王受之馮
郝(楚人)謂楚王曰逐惠子者張儀也而王親與約(與施相結)
是欺儀也臣為王弗取也惠子為儀來者(元作者來)而惡
王之交於張儀惠子必弗行也(此設辭也施以儀逐之而來必有惡儀之)
(言使施善儀為儀而來豈行此惡儀之言)且宋王(君偃)之賢惠子也天下
莫不聞也今之不善張儀也(今謂施)天下莫不知也今
為事之故(今為楚國事)棄所貴於讎人(貴謂儀讎謂施不善儀也楚王嘗貴)
(儀而今受施是為儀之讎而棄儀也)臣以為大王輕矣且為事邪(誠有意為)
(國事者)王不如舉惠子而納之於宋而謂張儀曰請為
子勿納也今必德王(今謂儀)而惠子窮人而王奉之又
必德王此不失為儀之實而可以德惠子楚王曰善
乃奉惠子而納之宋
陳軫去(元作告)楚之魏張儀惡之於魏王(哀)曰軫猶善楚
為求地甚力左爽(未詳)謂陳軫曰儀善於魏王魏王甚
信之公雖百說之猶不聽也公不如以儀之言為資
(儀言已為楚因以其言聞之楚)而得復楚(楚閱其為楚故復之)陳軫曰善因使
人以儀之言聞於楚楚王喜欲復之
魏王(哀)遺楚王美人楚王說之夫人鄭褏知王之說新
人也甚愛新人衣服玩好擇其所喜而為之宫室卧
具擇其所善而為之愛之甚於王王曰婦人所以事
夫者色也而妬者其情也今鄭褏知寡人之說新人
也其愛之甚於寡人此孝子之所以亊親忠臣之所
以事君也鄭褏知王以已為不妬也因謂新人曰王
愛子美矣雖然惡子之鼻子為見王(為此惡鼻故)則必揜
子鼻新人見王因揜其鼻王謂鄭褏曰夫新人見寡
人則揜其鼻何也鄭褏曰妾知也王曰雖惡必言之
鄭褏曰其似惡聞君王之臭也(王蓋有臭疾)王曰悍哉令
劓之無使逆命(不通新人之言)
楚王后死(自張儀拘時獨言鄭褏則后死久矣)未立后也謂昭魚曰公何
以不請立后也昭魚曰王不聽是智困而交絶立后
也(新所立后)然者(說者辭)不買五雙珥令其一善而獻之王
明日視善珥所在因請立之
齊明說卓滑(疑即淖滑)以伐秦滑不聽也齊明謂卓滑曰明
之來也(蓋自秦來)為樗里疾卜交也明說楚大夫以伐秦
皆受明之說也唯公弗受也臣有辭以報樗里子矣
卓滑因重之(此明因敗為成之說也樗里滑之所欲交也滑不聽明明懼見輕為善於疾而)
(言以此報疾故滑重之)
或謂黃齊曰人皆以謂公不善於富摰(皆楚人)公不聞老
萊子(楚有道之士)之教孔子事君乎示之其齒之堅也六
十而盡相靡也(靡摩同研也)今富摰能(有材能)而公重不相
善也(重猶甚)是兩盡也諺曰(𫝊言曰諺)見君之乘下之(乘馬也在)
(車則下)見杖起之(在坐則起)今也王愛富摰而公不善也是
不臣也(彪謂王之所愛誠善人也正人也尊之敬之禮也如不善不正方當為王力排而亟去之)
(今曰王愛之亦愛何義也此正盍以富勢能為足愛也夫能之不善不正亦多矣不可不察也)
秦伐宜陽(此二十一年)楚王謂陳軫曰寡人聞韓朋(元作侈下同)
巧士也習諸侯事殆能自免也(免於危亡也公仲時守宜陽)為其
必免吾欲先據之以加德焉陳軫對曰舍之王勿據
也以韓朋之智於此困矣今山澤之獸無黠於麋(鹿属)
麋知獵者張網前而驅已也因還走而冒人(蒙犯即人不趨)
(網)至數獵者知其詐偽舉網而進之(偽舉網使其進而即人乃以網)
(網之)麋因得矣今諸侯明知此多詐偽舉網而進者必
衆矣舍之王勿據也韓朋之智於此困矣楚王聽之
宜陽果拔陳軫先知之也(此策亦可作韓侈以公仲實守宜陽故作朋)
四國伐楚(楚記二十八年秦齊韓魏共攻楚)楚令昭睢將以距(拒同)秦楚
王欲擊秦昭睢不欲桓臧為昭睢謂楚王曰睢戰勝
三國惡楚之強也恐秦之變而聽楚也必深攻楚以
勁秦(堅其伐楚之心)秦王(昭)怒於戰不勝必悉起而擊楚是
王與秦相罷(音疲)而以利三國也戰不勝秦秦進兵而
攻不如益昭睢之兵今之示秦必戰秦王惡與楚相
敝而令天下利(補)秦可以少割而收害也(秦見楚將必戰必割)
(地與楚和戰伐之害可息也收猶息)秦楚之合而燕趙魏不敢不聽三
國可定也
城渾(周人)出周(自周出)二(元作三)人偶行(偶耦同二人曰耦兩也此蓋一人先二人)
(後)南游於楚至於新城(莊六年注新城鄭新密今榮陽密也漢北海河南皆有此)
(属楚蓋河南密也)城渾說其令曰鄭魏者楚之耎國(集韻耎弱也)
而秦楚之強敵也鄭魏之弱而楚以上梁應之(此山陽濟)
(隂故梁近楚故也)宜陽之大也(時秦已得之)楚以弱新城圖(元作圍)
之蒲坂平陽相去百里秦人一夜而襲之安邑不知
(此言百里之地不相知況下五百里邪)新城上梁相去五百里秦人一
夜而襲之上梁亦不知也今邊邑之所恃者非江南
泗上也(漢志楚分野言江南地廣云此皆遠哉故非所恃漢志言楚分野云江南平地廣故知其)
(稽)故(衍楚字)王何不以新城為主郡也(主猶守也為郡則士馬盛可以)
(備秦)邊邑甚利之(此渾言其欲說楚王大意)新城公(楚縣尹稱公)大說乃
為(衍王字)具駟馬乘車五百金之楚(衍盡字)城渾得之遂
南交於楚楚王果以新城為主郡(城書作成)
韓公叔有齊魏(得二國之援)而太子有楚秦(太子幾瑟也韓襄十二年蘇代)
(曰公叔伯嬰恐秦楚之納幾瑟是也此二十九年)以爭國鄭申為楚使於韓
矯以新城陽人(秦紀注南陽縣有陽人聚)予太子楚王怒將罪之
對曰臣矯予之以為國也臣為太子得新城陽人以
與公叔爭國而得之(得其國事)齊魏必伐韓韓氏急必懸
命於楚又何新城陽人之敢求太子不勝(不勝公叔)幸(元作)
(然)而不死今將倒冠而至(言其歸楚之疾)又安敢言地楚王
曰善乃不罪也(韓襄策語同)
楚杜赫說楚王以取趙王曰與之五大夫(楚官)而令私行
陳軫謂楚王曰赫不能得趙五大夫不可收也是(元作)
(得)賞無功也得趙而王無加焉是無善也(不賞其善如不有之)
王不如以十乘行之事成予之五大夫王曰善乃以
十乘行之杜赫怒而不行陳軫謂王曰是不能得趙
也
楚王問於范環曰寡人欲置相於秦孰可對曰臣不足
以知之王曰吾相甘茂可乎范環對曰不可王曰何
也曰夫史舉上蔡之監門也大不知(元作如下同)事君小
不知處室以苛廉聞於世(苛小節)甘茂事之順焉(言大不失)
(其意)故惠王之明武王之察張儀之好譖甘茂事之取
十官而無罪茂誠賢者也然而不可相秦秦之有賢
相也非楚國之利也且王嘗用召(補)滑於越(召滑見甘茂𫝊)
而納句章(属會稽)昩之難(昧唐昧楚將此二十八年秦齊韓魏共攻楚殺昧)越
亂故楚南察瀨湖(察猶治也言楚有而治之南陽有厲音瀨)而野江東(以江)
(之東為野此言楚雖有唐昧之難而能得越地以召滑亂之也)計王之功所以能如
此者越亂而楚治也今王已用之於越矣而忘之於
秦臣以為王鉅速忘矣(鉅大也)王若欲置相於秦乎若
公孫郝者可夫公孫郝之於秦王(昭)親也少與之同
衣長與之同車被王衣以聽事(言其素重)真大王之相已
(秦相而曰王之相盖楚使相之必右楚也)王相之楚國之大利也(甘茂𫝊有人地)
(小異)
魏相翟強死為甘茂謂楚王曰魏之幾相者(言危欲相之)公
子勁也(秦人)勁也相魏魏秦之交必善(勁秦人而魏相之故)秦魏
之交完則楚輕矣故王不如與齊約相甘茂於魏齊
王(閔)好高人以名今為其行人(楚為齊請如其使者禮行人使適四方)
請魏之相齊王必喜魏氏不聽交惡於齊齊魏之交
惡必争事楚魏氏聽甘茂與樗里疾貿首之讎也(貿言)
(欲易取其首)而魏秦之交必惡(疾相秦茂相魏故)又交重楚也
齊秦約攻楚楚令景翠以六城賂齊太子為質(此二十九年太)
(子横死)昭雎謂景翠曰秦恐且因景鯉蘇厲而效地於
楚公出地以取齊(取猶收猶說)鯉與厲且以收地取秦(收前)
(所效者盖二人之辭曰楚出地取齊楚既弱矣何足與地秦收所效必悦二人也)公事必敗
(楚不得秦地由翠賂齊楚必怨翠)公不如令王重賂景鯉蘇厲使入
秦(二人得楚賂不復為秦收地矣)秦恐(以齊楚合故)必不求地(不收所效)而合
於楚若於齊不求是公與約也(兩國各不取地而止攻是約者復和也與)
(如與國之與和好也言翠能和兩國之約)
術視(秦人)伐楚楚令昭鼠以十萬軍漢中昭雎勝秦於重
丘(屬平原)蘇厲謂宛公昭鼠(鼠為宛尹)曰王欲昭睢之乘秦
(王楚王乘猶凌)必分公之兵以益之秦知公兵之分也必出
漢中(出兵伐此)請為公令芉(元作辛)戎謂王(楚戎人貴於秦如以私告楚王)
(者)曰秦兵且出漢中則公之兵全矣(欲其備秦故不分其兵)
秦敗楚漢中(此三十年秦伐楚取八城宜得漢中)楚王入秦秦王(昭)留之
游騰為楚謂秦王曰王挾楚王而與天下攻楚則傷
行矣不與天下共攻之則失利矣王不如與之盟而
歸之楚王畏(畏畏秦)必不敢背盟背盟(補二字)王因與三
國攻之義也(彪謂此言亦可聽也而秦志在亂楚不為之動所以卒併天下後人守此)
頃襄王(懷王子元年赧王十七年癸亥)
楚襄王為太子之時質於齊懷王薨太子辭於齊王(閔)
而歸齊王隘之(隘猶阻未即許求地也)予我東地五百里乃歸
子子不予我不得歸太子曰臣有傅請退(元作追)而問
傅傅慎子曰獻之地所以為身也愛地不送死父不
義臣故曰獻之便太子入致命齊王曰(致命歸誠之言)敬獻
地五百里齊王歸楚太子太子歸即位為王齊使車
五十乘來取東地於楚楚王告慎子曰齊使來求東
地為之奈何慎子曰王明日朝羣臣皆令獻其計上
柱國子良入見王曰寡人之得求反(求反國而得)主墳墓
復羣臣(復見之)歸社稷也以東地五百里許齊齊令使
來求地為之奈何子良曰王不可不與也王身出玉
聲許強萬乘之齊而不與則不信後不可以約結諸
侯請與而復攻之與之信攻之武臣故曰與之子良
出昭常入見王曰齊使來求東地五百里為之奈何
昭常曰不可與也萬乘者以地大為萬乘今去東地
五百里是去戰國之半也有萬乘之號而無千乘之
用也不可臣故曰勿與常請守之昭常出景鯉入見
王曰齊使來求東地五百里為之奈何景鯉曰不可
與也雖然楚不能獨守王身出玉聲許萬乘之強齊
也而不與負不義於天下楚亦不能獨守臣請西索
救於秦景鯉出慎子入王以三大夫計告慎子曰子
良見寡人曰不可不與也與而復攻之常見寡人曰
不可與也常請守之鯉見寡人曰不可與也雖然後
不能獨守也臣請索救於秦寡人雖用於三子之計
慎子對曰王皆用之王怫然作色曰(怫鬱也)何謂也慎
子曰臣請效其說而王且見其誠然也王發上柱國
子良車五十乘而北獻地五百里於齊發子良之明
日遣昭常為大司馬令往守東地遣昭常之明日遣
景鯉車五十乘西索救於秦王曰善乃遣子良北獻
地於齊遣子良之明日立昭常為大司馬使守東地
又遣景鯉西索救於秦子良至齊齊使人以甲受東
地昭常應齊使曰我典主東地(典猶職主猶守)且與死生(地存)
(則生失地死之)悉五尺至六十三十餘萬敝甲鈍兵願承下
塵(凡人相趨則有塵戰亦冇塵不敢與抗故言下)齊王謂子良曰大夫來獻
地今常守之何如子良曰臣身受命敝邑之王是常
矯也王攻之齊王大興兵攻東地伐昭常未涉強秦
以五十萬臨齊右壤曰夫隘楚太子弗出不仁又欲
奪之東地五百里不義其縮甲則可(縮蹙也盖束之)不然則
願待戰齊王恐焉乃請子良南道楚西使秦解齊患
士卒不用東地復全(彪謂此四臣皆國士也襄王無若人豈能反國慎子能兼用之)
(其最優乎方之晉五臣其舅犯與此書三書懷王薨而太子歸史記獨謂太子歸而王乃薨又謂王逃歸)
(不逹薨夫秦能劫留之豈不能衛之孟嘗之逃先以計免猶危不脱楚王何以能逃可疑也楚王亡死太)
(子在外郢中必立王以絶秦望太子以齊之重歸義嗣也其誰敢干之於是王乃定齊策乃云忠王而走)
(太子是則太子卒不得立亦非也盖郢中立王時蘇子以此策干田文而語人以九可文不之用世猶載)
(其語也)
女阿(未詳)謂蘇子曰秦栖楚王(懷王見劫客秦如栖)危太子者公也
今楚王歸(以此書及史攷之王皆不歸今此盖其喪歸)太子南(自齊歸楚為南)公
必危公不如令人謂太子曰蘇子知太子之怨已也
必且務不利太子太子不如善蘇子蘇子必且為太
子入矣(入言其歸之之深)蘇子乃令人謂太子太子復請善
於蘇子(詳此亦無走太子之事)
長沙之難(長沙荆州國懷二十九年秦大破楚楚王恐使太子質齊楚盖破於此)楚太子
横為質於齊楚王死薛公歸太子横因與韓魏之兵
隨而攻東國太子懼(本其初言之亦明此非新立王也)昭盖曰不若
令屈署以新東國為和於齊(新字疑衍)以動秦秦恐齊之
敗東國(上言齊興兵攻故地此恐其敗)而令行於天下也必將救我
太子曰善遽令屈署以東國為和於齊(此即子良之策盖與署偕)
秦王(昭)聞之懼令芉(元作辛)戎告楚曰毋與齊東國吾
與子出兵矣
有獻不死之藥於荆王者謁者操以入中射之士(射人之在)
(中者)問曰可食乎曰可因奪而食之王怒使人殺中射
之士中射之士使人說王曰臣問謁者謁者曰可食
臣故食之是臣無罪而罪在謁者也且客獻不死之
藥臣食之而王殺之是死藥也王殺無罪之臣而明
人之欺王王乃不殺(彪謂此謾士乃不可不殺荆王赦之以不能答之也於是答也)
(何有謁者曰可食非謂汝可食也藥之能不死者平人耳非能使刑者不死且人以獻王何預汝而問之)
(是安得無罪也)
齊以淖君之亂事(補)秦其後秦欲取齊(與齊合)故使蘇涓
之楚(涓固皆秦人)令任固之齊齊明謂楚王曰秦王(昭)欲
楚不若其欲齊之甚也其使涓來以示齊之有楚(以有)
(楚之親示齊)以資固於齊(為任固資)齊見楚(見其納涓)必受固是楚
(補)之聽涓也適為固驅以合齊秦也(所謂資固)齊秦合非
楚之利也且夫涓來必非固之所以之齊之辭也(涓之)
(辭必厚楚而薄齊固之辭必厚齊而薄楚)王不如令人以涓之辭謾固於
齊(謾欺也以涓薄齊之辭告齊則固言厚齊者非實齊必以固為欺已)齊秦必不合齊
秦不合則王重矣王欲收齊以攻秦漢中可得也王
即欲以秦攻(補)齊淮泗之間亦可得也(元在齊策)
莊辛(楚人)謂楚襄王曰君王左州侯右夏侯輦從鄢陵君與夀
陵君(皆楚之寵幸臣也輦從謂輦出則二人從之)專淫逸侈靡不顧國政郢都
必危矣襄王曰先生老悖乎(悖背道也)將以為楚國妖祥
乎莊辛曰臣誠見其必然者也非敢以為國妖祥也
君王卒幸四子者不衰楚國必亡矣臣請避於趙淹
留以觀之(淹亦留)莊卒去之趙留五月秦果舉鄢郢巫
上蔡陳之地(此二十一年白起拔郢置南郡)襄王流揜於成(元作城)陽
(流謂走揜覆也謂自匿成陽屬汝南若城陽乃齊也)於是使人發騶(騶廏御也)徵莊
辛於趙(徵謂召索)莊辛曰諾莊辛至襄王曰寡人不能用
先生之言今事至於此為之奈何莊辛對曰臣聞鄙
語曰見兔而顧犬未為晩也亡羊而補牢(牢閑養之圈)未
為遲也臣聞昔湯武以百里昌桀紂以天下亡今楚
國雖小絶長續短猶以數千里豈特百里哉王獨不
見夫蜻蛉乎(蟲一名桑根)六足四翼飛翔乎天地之間俛
啄蚉䖟而食之仰承甘露而飲之自以為無患與人
無争也不知夫五尺童子方將調飴(元作鈶)膠絲(飴米蘖所)
(煎調以餌之又施膠於絲以繫之)加已乎四仞之上(八尺曰仞)而下為螻
蟻食也黃雀因是以俯噣白粒(噣啄也盖以喙啄)仰棲茂樹
鼓翅奮翼(翅強羽)自以為無患與人無争也不知夫公
子王孫左挾彈右攝丸(攝引持也)將加已乎十仞之上以
其𩔖為招晝游乎茂樹夕調乎酸鹹(以為饌也)倏忽之間
墜於公子之手夫雀其小者也黃鵠因是(鵠鴻也)以游
乎江海淹乎大沼俯噣鱔(元作䱧)鯉(字書無䱧字)仰囓䔖衡
(衡香草)奮其六翮(翮羽本)而凌清風飄摇乎高翔自以為
無患與人無争也不知夫射者方將脩其碆(元作□)盧
(字書無□字碆與□聲近集韻碆可為鏃盧旅同黑弓也)治其矰(元作繒)繳(矰弋射矢繳生)
(縜縷)將加已乎百仞之上被㔋磻(無礛字集韻㔋利也磻以石着惟繳也)
引微繳折清風而抎矣(以繫矢從高集韻抎下也如折然)故晝游乎
江河夕調乎鼎鼐(鼐鼎絶大者)夫黃鵠其小者也蔡靈(元作)
(聖下間)侯之事(春秋及史無聖侯)因是以南游乎高陂(陂阪也)北
陵乎巫山飲茹溪流(茹飲馬也故與吐反)食湘波之魚(湘水出零陵屬)
(長沙)左抱幼妾右擁嬖女與之馳騁乎高蔡之中(即上蔡)
而不以國家為事不知夫子發方受命乎靈(元作宣)王
繫已以朱絲而見之也(昭十一年楚子誘蔡靈侯殺之于申經𫝊不書子𤼵盖使)
(子𤼵召之楚子靈王若宣王蔡滅八十年矣道應訓子發伐蔡宣王郊迎人間訓又言獲罪威王皆失考)
(也)蔡靈侯之事其小者也君王之事因是以左州侯
右夏侯輦從鄢陵君與夀陵君飯封祿之粟(所封之祿)而
載方府之金(方四方金其所貢)與之馳騁乎雲夢之中而不
以天下國家為事而不知夫穰侯方受命乎秦王(昭)
填黽塞之内(填兵滿也江夏有鄳即魏策鄳□之塞)而投已乎黽塞之
外襄王聞之顔色變作身體戰慄於是乃以執珪而
授之為陽陵君與淮北之地(彪謂此策天下之善規也襄王雖失之東隅而)
(收之桑榆故其季年保境善鄰差為無事此策為有力焉)
齊韓魏共攻燕(燕惠七年書韓魏楚共伐燕它不書則楚當是齊此二十七年)燕使太
子請救於楚楚王使景陽將而救之(陽後至考烈六年猶為將見史)
暮舍使左右司馬各營壁地(壁軍疊)已植表(如華表以别所舍)
景陽怒曰女所營者水皆至滅表(滅猶没也此欲用其衆因以示神)
此焉可以舍乃令徙明日大雨山水大出所營者水
皆滅表軍吏乃服於是遂不救燕而攻魏雝丘(雝雍同屬)
(陳留)取之以與之宋(宋時已為齊未曉)三國懼乃罷兵魏軍其
西齊軍其東楚軍欲還不可得也景陽乃開西和門
晝以車騎暮以燭通使於魏齊師怪之以為燕楚與
魏謀之乃引兵而去齊兵已去魏失其與國無與共
擊之楚乃夜遁楚師乃還(元在燕策)
考烈王(襄王子元年赧王五十三年己亥)
唐睢(元作且今從秦策)見春申君(黃歇楚相)曰齊人飾身修行得為
益(益謂有祿位)然臣羞而不學也不避絶江河(言雖險不避)行
千餘里來竊慕大君之義(大言高其義)而善君之業臣聞
之賁諸懷錐刃(孟賁專諸諸吳人刺王子慶忌者言二人不待盛兵而後稱勇)而天
下為勇西施衣褐(禍粗衣)而天下稱美今君相萬乘之
楚禦中國之難所欲者不成所求者不得臣等少也
夫梟棋之所以為能(元作能為)者(招魂曰成梟而牟呼五白注梟勝也倍勝為牟)
以散棋佐之也(散謂衆棋)夫一梟之不如不勝五散(獨善不如)
(衆智)亦明矣今君何不為天下梟而令臣等為散乎
客說春申君曰湯以亳(皇覽今梁穀熟)武王以鎬(元作鄗屬京兆)皆不
過百里以有天下今孫子(荀卿)天下賢人也君藉之以
百里之(補)勢(時為蘭陵令)臣竊以為不便於君何如春申
君曰善於是使人謝孫子孫子去之趙(史言孫子春申死而貧困)
(家蘭陵不言之趙)趙以為上卿客說說春申君曰昔伊尹(補)
去夏入殷殷王而夏亡管仲去魯入齊魯弱而齊強
夫賢者之所在其君未嘗不尊國未嘗不榮也今孫
子天下賢人也君何辭之春申君又曰善於是使人
請孫子於趙孫子為書謝曰癘人憐王(癘雖惡疾猶愈於劫弑故)
(反憐王)此不恭之語也雖然不可不審察也此為劫弑
死亡之主言也夫人主年少而矜材無法術以知姦
則大臣主斷國(專斷於國)私以禁誅於己也(察其私則恐人誅已故主)
(斷以禁之)故弑賢長而立幼弱廢正適而立不義春秋戒
之曰楚王子圍聘於鄭未出竟聞王病反問疾遂以
冠纓絞王殺之因自立也(昭元年)齊崔杼之妻美莊公
通之崔杼帥其君黨而攻莊公莊公請與分國崔杼
不許欲自刃於廟崔杼不許莊公走出踰於外牆射
中其股遂殺之而立其弟景公(襄二十五年)近代所見李
兊用趙餓主父於沙丘百日而殺之淖齒用齊擢閔
王之筋(擢引也)懸於其廟梁宿夕而死夫癘雖㿈腫胞
疾上比前世未至絞纓射股下比近代未至擢筋而
餓死也夫劫弑死亡之主也心之憂勞形之困苦必
甚於癘矣由此觀之癘雖憐王可也因為賦曰寶珍
隋珠(隋侯見大蛇傷療而愈之蛇銜明珠報之世之所寳所珍)不知佩兮禕衣與
絲(禮后服禕衣謂畫袍)不知異兮閭妹子奢(妹好也奢即子都美人也)莫知
媒兮嫫母求之(嫫母醜婦也)又甚喜之兮以瞽為明以聾
為聰以是為非以吉為凶嗚呼上天曷惟其同(言舉世皆)
(然)詩曰上天甚神無自瘵也(瘵病也言天理甚明如是者必有患禍彪謂春)
(申君之愚昏甚矣人惟不知賢故不能用豈有知之以一人言去之又以一人言召之其特操安在也荀)
(卿絶之宜哉卿書有與趙孝成王論兵而史不言之趙失之卿禮義人也使卿而在楚春申必無李園之)
(禍此書盖知之矣)
虞卿(史不書何所人)謂春申君曰臣聞之春秋於安思危危則
慮安今楚王春秋高矣而君之封地不可不早定也
為主君慮封者莫如遠楚秦孝公封商君孝公死而
後王(補)不免殺之秦惠王封冉子(穰侯也猶田曰嬰子文子)惠王
死而後王奪之公孫鞅功臣也冉子親姻也然而不
免奪死者封近故也太公望封於齊邵公奭封於燕
為其遠王室矣今燕之罪大而趙怨深(趙自燕王喜以栗腹之謀)
(伐趙起燕四年至十二年無歲不戰十二年此二十一年)故君不如北兵以德趙
踐亂燕(踐奄之踐)以定身封此百代之一時也君曰所道
攻燕非齊則魏魏齊新怨楚(昭陽救燕之役)楚軍(元作君)雖欲
攻燕將道何哉對曰請令魏王可(景閔王可言聽其道魏)君曰
何如對曰臣請到魏而使所以信之(為所可信者)迺謂魏
王曰夫楚亦強大矣天下無敵乃且攻燕魏王曰鄉
也子云天下無敵今也子云乃且攻燕者何也對曰
今謂馬多力則有矣若曰勝千鈞則不然者(鈞三十斤)何
也夫千鈞非馬之任也今謂楚強大則有矣若越趙
魏而鬭兵於燕則豈楚之任也哉(元作我)非楚之任而
楚為之是(攵)楚也敝楚是強魏也其於王孰便也
或謂楚王曰臣聞從者欲合天下以朝大王臣願大王
聽之也(燕昭末年用蘇代說復約從此二十二年春申遂為從長)夫因詘為信(詘謂)
(懷王劫死)奮患有成(以於患兮能有成)勇者義之攝禍為福裁少
為多智者官之(官尊榮之稱)夫報報之反(報猶反也言伸屈禍福相反不)
(一)墨墨之化(墨默同化猶治也言治之其未著)唯大君能之禍與福
相貫(貫猶通)生與亡為鄰不偏於死(偏猶專也死謂患難)不偏於
生(專於衛生如兩臂重於天下者)不足以載大名無所寇艾(寇外兵艾已所)
(懲創)不足以横世(横言莫之敵)夫秦涓德絶命之日久矣而
天下不知今夫横人嚂口(集韻嚂聲也言聲說所利之事)利機上干
生心下牟百姓(牟取也)公處而私取利(舉謂舉措)是以國權
輕於鴻毛而積禍重於丘山
天下合從趙使魏加(趙人全晉舊姓)見楚春申君曰君有將乎
曰有矣僕欲將臨武君(未詳)魏加曰臣少之時好射臣
願以射譬之可乎春申君曰可加曰異日者更羸(人姓)
(名)與魏王處京臺之下(京高也)仰見飛鳥更羸謂魏王
曰臣為王引弓虚發而下鳥魏王曰然則射可至此
乎更羸曰可有間鴈從東方來更羸以虚發而下之
魏王曰然則射可至此乎更羸曰此孽也(有隐痛於身猶孽子)
王曰先生何以知之對曰其飛徐而鳴悲飛徐者故
瘡痛也鳴悲者久失羣也故瘡未息而驚心未去也
聞弦者音烈而高飛(烈猛也高飛欲避箭)故瘡隕也(以瘡痛而墜)今
臨武君嘗為秦孽(嘗敗於秦未詳)不可為拒秦之將也
汗明(未詳)見春申君侯問三月而後得見談卒春申君大
說之汗明欲復談春申君曰僕已知先生先生大息
矣(異於小休)汗明蹙(元作僦)焉(字書無僦字蹙踖驚貌)曰明願有問君
而恐固(固陋也)不審君之聖孰與堯也春申君曰先生
過矣臣何足以當堯汗明曰然則君料臣孰與舜春
申君曰先生即舜也汗明曰不然臣請為君終言之
君之賢實不如堯臣之能不及舜夫以賢舜事聖堯
三年而後乃相知也今君一旦而知臣是君聖於堯
而臣賢於舜也春申君曰善召門吏為汗先生著客
籍五日一見(著者書此語也)汗明曰君亦聞驥乎夫驥之齒
至矣(至言可服乘之時)服鹽(元作檻)車(服在車前)而上大行蹄申膝
折(申猶展皆用力故然)尾湛胕潰(湛沉同汗多故然胕當作肤與膚同亦汗出於膚如潰)
漉汗(元作汁)灑地(渗□之汗)白汗交流(白汗不緣暑而汗也)外阪遷延
(阪陂也遷延不進貌)負棘而不能上(負所戴也棘言步蹇)伯樂遭之下車
攀而哭之解紵衣以羃之(羃覆也)驥於是俛而噴仰而
鳴聲逹於天若出金石聲者何也(問其聲何以然)彼見伯樂
之知己也今僕之不肖阨於州部(集韻部統也界也)堀穴窮
巷(堀窟也以窮巷為窟穴)沉洿鄙俗之日久矣(洿濁辱也)君獨無意
湔祓僕(湔手澣也祓去惡也)使得為君高鳴屈於梁乎(聲已之屈梁南)
(梁彪謂世之懷材抱德之士陸沈於時若此驥者不少而伯樂之不世有長鳴之無其時可不為之大哀)
(耶故招延不可不博試用不可不詳也)
楚考烈王無子春申君患之求婦人宜子者進之甚衆
卒無子趙人李園持其女弟欲進之楚王聞其不宜
子恐又無寵李園求事春申君為舍人已而謁歸故
失期(後於所期日)還謁(自趙還入謁)春申君問狀(狀事狀)對曰齊
王遣使(詭言王建)求臣女弟與其使者飲故失期春申君
曰聘入乎對曰未也春申君曰可得見乎曰可於是
園乃進其女弟即幸於春申君知其有身園乃與其
女弟謀園女弟承間說春申君曰楚王之貴幸君雖
兄弟不如今君相楚王二十餘年而王無子即百歲
後將更立兄弟即楚王更立(王後王)彼亦各貴其所親
君又安得長有寵乎非徒然也君用事久多失禮於
王兄弟兄弟誠立禍且及身奈何以保相印江東之
封乎今妾自知有身矣而人莫知妾之幸君未久誠
以君之重而進妾於楚王王必幸妾妾頼天而有男
則是君之子為王也楚國封(四封之内)盡可得孰與其臨
不測之罪乎春申君大然之乃出園女弟謹舍而言
之楚王楚王召入幸之遂生子男立為太子以李園
女弟立為王后楚王貴李園李園用事李園既入其
女弟為王后子為太子恐春申君語泄而益驕隂養
死士欲殺春申君以滅口而國人頗有知之者春申
君相楚二十五年考烈王病朱英(楚人)謂春申君曰世
有無妄之福(無妄言可必)又有無妄之禍今君處無妄之
世事無妄之主安不有無妄之人乎春申君曰何謂
無妄之福曰君相楚二十餘年矣雖名為相國實
楚王也五子皆相諸侯今王疾甚旦暮且崩太子衰
弱疾而不起而君相少主因而代立(謂攝也)當國如伊
尹周公王長而反政不即遂南面稱孤(不不反政)因而有
楚國此所謂無妄之福也春申君曰何謂無妄之禍
曰李園不治國(言非將相)王之舅也不為兵將而隂養死
士之日久矣楚王崩李園必先入據本議(據言不移議欲殺春)
(申也)制斷君命(制斷矯也君楚王也)秉權而殺君以滅口此所謂
無妄之禍也春申君曰何謂無妄之人曰君先仕臣
為郎中君王崩(此章唯楚王更立楚王可曰楚王餘皆後人稱之)李園先入
臣請為君&KR2678;其胷殺之此所謂無妄之人也春申君
曰先生置之勿復言也李園軟弱人也僕又善之又
何至此朱英恐乃亡去後十七日楚考烈王崩李園
果先入置死士止於棘門之内(宫門以棘衛之)春申君後入
止棘門園死士夾刺春申君斬其頭投之棘門外於
是使吏盡滅春申君之家而李園女弟初幸春申君
有身而入之王所生子者遂立為楚幽王也是歲秦
始皇立九年嫪毐(吕不韋所進以說始皇母帝太后者也)亦為亂於秦
(不韋傳毐與太后私亂生子二人與后謀曰王即薨以子為後)覺夷三族而吕不韋
廢(彪謂春申君所以至於此錮寵而暗於事也使萬有一如李氏女所陳者歸相印而老江東之封不)
(已優乎春申於楚非若商君之於惠文又如不可則杖策而去扁舟五湖為世陶朱抑可矣春申不為此)
(而計出於滅宗盖小人患失之禍勢必有此不可不戒也朱英之言深矣然未聞道也春申之納女前日)
(事耳英不以時匡之以大臣之義而以一卒自任雖多言亦何救於亂哉)
史疾為韓使楚楚王問曰客何方所循(方術也)曰治列子
禦寇之言曰何貴曰貴正王曰正亦可為國乎曰可
王曰楚國多盗正可以禦盗乎曰可曰以正禦盗奈
何頃間有鵲止於屋上者曰請問楚人謂之何王曰
謂之鵲謂之烏可乎曰不可曰今王之國有柱國令
尹司馬典令(皆楚官)其任官置吏必曰廉㓗勝任今盗
賊公行而弗能禁也此烏不為烏鵲不為鵲也
戰國策卷五
