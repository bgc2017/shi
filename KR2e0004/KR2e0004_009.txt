戰國策卷九
宋鮑彪注
燕(東有漁陽右北平遼西遼東西有上谷代郡鴈門南得涿郡之易容城范陽北有新城故安涿)
(縣良鄉新昌及渤海之西而樂浪玄莬亦屬焉)
文公(桓公子元年申顯王八年庚)
奉陽君(衍李兊二字)甚不取於蘇秦(傳亦云)蘇秦在燕李兊因
為蘇秦謂奉陽君曰齊燕離則趙重齊燕合則趙輕
今君之齊(謂以燕合齊)非趙之利也臣竊為君不取也奉
陽君曰何吾合燕於齊(問何以言然)對曰夫制於燕者蘇
子也(言其制燕)而燕弱國也東不如齊西不如趙豈能東
無齊西無趙哉而君甚不善蘇秦蘇秦能抱弱燕而
孤於天下哉是驅燕而使合於齊也且燕亡國之餘
也(惠公六年大夫誅其姬而惠公奔齊齊晉入之至而卒)其以權立(權謂外與貴也)以
重外以事貴(並謂齊晉)故為君計善蘇秦則取之(取言與之交)
不善亦取之以疑燕齊(齊不善蘇子蘇子在燕而趙人取之則齊疑燕合趙而外)
(已齊疑燕燕亦不能信齊矣)燕齊疑則趙重矣齊王(宣)疑蘇秦則
君多資(疑其合燕於趙)奉陽君曰善乃使使與蘇秦結交
蘇秦將為從(此二十八年)北說燕文侯曰燕東有朝鮮(屬樂浪)
遼東(并州郡)北有林胡樓煩西有雲中九原(屬五原)南有
呼沲易水(出涿故安)地方二千里帶甲數十萬車七百乘
騎六千匹粟支十年南有碣石鴈門之饒(并州郡)北有
棗栗之利民雖不田作棗栗之實足食於民矣此所
謂天府也夫安樂無事不見覆軍殺將之憂無過燕
矣大王知其所以然乎夫燕之所以不犯寇被兵者
以趙之為蔽於其南也秦趙五戰秦再勝而趙三勝
秦趙相敝而王以全燕制其後此燕之所以不犯難
也且夫秦之攻燕也踰雲中九原過代上谷彌地踵
道(彌猶亘踵猶係)數千里雖得燕城秦計固不能守也秦之
不能害燕亦明矣今趙之攻燕也發號出令不至十
日而數十萬之衆軍於東垣矣(垣謂城)度呼沲涉易水
不至四五日而距國都矣故曰秦之攻燕也戰於千
里之外趙之攻燕也戰於百里之内夫不憂百里之
患而重千里之外計無過於此者是故願大王與趙
從親天下為一則國必無患矣燕王曰寡人國小西
迫強秦促近齊趙齊趙強國令主君幸教詔之合從
以安燕敬以國從於是齎蘇秦車馬金帛以至趙(𫝊在)
(說諸國之初)
權之難(與齊戰也)燕再戰不勝趙弗救噲子(文公孫子噲)謂文公
曰不如以地請合於齊趙必救我若不吾救不得不
事(燕齊合則趙輕雖不救我後必事我)文公曰善令郭任以地謂講於
齊趙聞之遂出兵救燕(齊策此役言及魏冉知為文公末年)
易王(文公子元年己顯王王三十七年丑)
燕文公時秦惠王以其女為燕太子婦(文二十年)文公卒易
王立齊宣王因燕喪攻之取十城武安君蘇秦為燕
說齊王再拜而賀因仰而弔齊王按戈而却曰(却秦使退)
此一何慶弔相隨之速也對曰人之飢所以不食烏
喙者(本草烏頭一名云)以為雖偷充腹而與死同患也今燕
雖弱小強秦之少婿也王利其十城而深與強秦為
仇今使弱燕為鴈行而強秦制其後以招天下之精
兵(此言秦兵為天下精)此食烏喙之類也齊王曰然則奈何乎
對曰聖人之制事也轉禍而為福因敗而為功故桓
公負婦人而名益尊(齊桓也好内而霸)韓獻開罪而交愈固
(宣十二年楚伐鄭許之平晉救之荀桓子欲還彘子不可韓獻子謂桓子彘子以偏師䧟子罪大矣不如)
(進也戰于邲晉敗績成十三年獻子將下軍孟獻子曰晉帥乘和必有大功十六年戰于鄢陵楚敗績)
此皆轉禍而為福因敗而為功者也王能聽臣莫如
歸燕之十城卑辭以謝秦秦知王以己之故歸燕城
也秦必得王燕無故而得十城燕亦德王是棄強仇
而立厚交也且夫燕秦之俱事齊則大王號令天下
皆從是王以虚辭附秦而以十城取天下也此霸王
之業(衍矣字)所謂轉禍為福因敗成功者也齊王大說
乃歸燕城以金千斤謝其後頓首塗中(塗泥也自卑之甚)願
為兄弟而請罪於秦(𫝊有)
人有惡蘇秦於燕王者曰武安君天下不信人也王以
萬乘下之尊之於廷示天下與小人羣也武安君從
齊來而燕王不館也謂燕王曰臣東周之鄙人也見
足下(初見時)身無咫尺之功而足下迎臣於郊顯臣於
廷今臣為足下使利得十城功存危燕足下不聽臣
者人必有言臣不信傷臣於王者且臣之不信是足
下之福也使臣信如尾生廉如伯夷孝如曾參三者
天下之高行也而以事足下可乎燕王曰可曰有此
臣亦不事足下矣(衍蘇秦曰三字)且夫孝如曾參義不離親
一夕宿於外足下安得使之之齊廉如伯夷不取素
餐(詩注素空也)汙武王之義而不臣辭孤竹之君(爾雅孤竹四荒)
(中北國漢屬遼西令支)餓而死於首陽之山(伯夷𫝊注在蒲坂華山之北河曲之)
(中)廉如此者何肯步行數千里而事弱燕之危主乎
信如尾生期而不來(傳言與女子期)抱梁柱而死信至如此
何肯揚燕秦之威於齊而取大功乎哉且夫信行者
所以自為也非所以為人也皆自覆之術(覆猶芘護也自護其)
(名)非進取之道也且夫三王代興五霸迭盛皆不自
覆也君以自覆為可乎則齊不益於營丘(即北海營陵太公所)
(封)足下不踰(衍楚字)境不窺於邊城之外且臣有老母
於周離老母而事足下去自覆之術而謀進取之道
臣之趣固不與足下合者足下皆自覆之君也僕者
進取之臣也所謂以忠信得罪於君者也燕王曰夫
忠信又何罪之有也對曰足下不知也臣鄰家有遠
為吏者其妻私人其夫且歸其私之者憂之其妻曰
公勿憂也吾已為藥酒以待之矣後二日夫至妻使
妾奉巵酒進之妾知其為藥酒也進之則殺主父言
之則逐主母乃陽僵棄酒主父大怒而笞之(笞擊也)妾
之棄酒上以活主父下以存主母也忠至如此然不
免於笞此以忠信得罪者也臣之事適不幸而有𩔖
妾之棄酒也且臣之事足下亢義益國(亢高極也言高其義)今
乃得罪臣恐天下後事足下者莫敢自必也且臣之
說齊曾不欺之也使(衍之字)說齊者莫如臣之言也雖
堯舜之智不敢取也(言無成功者雖聖智不足取也按秦𫝊而略)
王噲(易王子元年丑慎靚王元年辛)
蘇秦死其弟蘇代欲繼之乃北見燕王噲曰臣東周之
鄙人也竊聞王義甚高甚順鄙人不敏竊釋耡耨而
干大王至於邯鄲所聞於邯鄲者又高於所聞東周
臣竊負其志乃至燕廷觀王之羣臣下吏大王天下
之明主也(觀其臣知其主)王曰子之所謂天下之明主者何
如者也對曰臣聞之明主者務聞其過不欲聞其善
臣請謁王之過夫齊趙者王之仇讎也楚魏者王之
援國也今王奉仇讎以伐援國非所以利燕也王自
慮此則計過無以諫者非忠臣也王曰寡人之於齊
趙也非所敢欲伐也(言雖知其讎以其強故奉之不敢伐)曰夫無謀人
之心而令人疑之殆有謀人之心而令人知之拙謀
未發而聞於外則危今臣聞王居處不安食飲不甘
思念報齊(因喪見伐之怨)身自削甲札(札牒也甲之革緣如之)妻自組
甲絣(絣綿也治之為組以穿札)曰有大數矣有之乎王曰子聞之
寡人不敢隠也我有深怨積怒於齊而欲報之二年
矣(自即位至是)齊者我讎國也故寡人之所欲報也直患
國敝力不足矣子能以燕報齊寡人奉國而委之於
子矣對曰凡天下之戰國七而燕處弱焉獨戰則不
能有所附則無不重南附楚則楚重西附秦則秦重
中附韓魏則韓魏重且苟所附之國重此必使王重
矣今夫齊王(閔)長主也而自用也(不如燕之附人)南攻楚五
年稸積散(稸亦積)西困秦三年(為秦所困)民憔悴士罷敝(罷音)
(疲)北與燕戰覆三軍獲二將(史並不書)而又以其餘兵南
面西舉五千乘之勁宋(舉宋在齊閔二十八年燕昭二十六年此時未舉也而下)
(十一章亦言齊以宋地封涇陽蓋宋策齊宣也所拔五城)而包十二諸侯此其君
之欲得也(得其欲)其民力竭也安猶取哉(言齊不可復攻取)且
臣聞之數戰則民勞久師則兵敝(師兼不戰言之)王曰吾聞
齊有清濟濁河可以為固有長城鉅防足以為塞誠
有之乎對曰天時不與雖有清濟濁河何足以為固
民力窮敝雖有長城鉅防何足以為塞且異日也濟
西不役(不役者養兵以備敵)所以備趙也河北不師所以備燕
也今濟西河北盡以役矣封内敝矣夫驕主必不好
計而亡國之臣貪於財王誠能母愛寵子母弟以為
質寶珠玉帛以事其左右彼且德燕而輕亡宋(輕者易為)
(之然則前言舉未亡也)則齊可亡已王曰吾終以子(補)受命於
天矣曰内寇不與(寇猶亂與猶和)外敵不可拒(言不能制内則不可以拒)
(外)王自治其外(謂謀敵齊)臣自報其内(謂亂於内)此乃亡之之
勢勢也(彪謂燕昭之舉實自代發之)
蘇代為燕說齊未見齊王(閔)先說淳于髠曰人有賣駿
馬者比三旦(比猶連)立市人莫之知往見伯樂曰臣有
駿馬欲賣之比三旦立於市人莫與言子還而視之
去而顧之(顧反視)臣請獻一朝之費(元作賈)伯樂乃還而
視之去而顧之一旦而馬價十倍今臣(衍之字)欲以駿
馬見於王(馬自諭也)莫為臣先後者(為之助也)足下有意為臣
伯樂乎臣請獻白璧一雙黃金千鎰以為馬食(自喻為馬)
(則此所獻馬之食也)淳于髠曰謹聞命矣入言之王而見之齊
王大說蘇子
陳翠合齊燕將令燕王之弟為質於齊(代𫝊說王噲已乃使一子質齊)
燕王許諾太后聞之大怒曰陳公不能為人之國亦
則已矣焉有離人子母者老婦欲得志焉(以殺辱之為快)陳
翠欲見太后王曰太后方怒子子其待之陳翠曰無
害也遂入見太后曰何臞也(臞少肉)太后曰賴得先王
鴈鶩之餘食不宜臞者臞者憂公子之且為質於齊
也陳翠曰人主之愛子也不如布衣之甚也非徒不
愛子也又不愛丈夫子獨甚太后曰何也對曰太后
嫁女諸侯奉以千金齎地百里以為人之終也(嫁則女之)
(事畢矣封亦公子之終也)今王願封公子百官持職(持猶守也封無功者爭之)
(職也)羣臣效忠曰公子無功不當封今王之以公子為
質也且以為公子功也而太后弗聽臣是以知人主
之不愛丈夫子獨甚也且太后與王幸而在故公子
貴太后千秋之後王棄國家而太子即位公子賤於
布衣故非及太后與王封公子則公子終身不封矣
太后曰老婦不知長者之計乃命公子束車制衣為
行具
或獻書燕王燕王而不能自恃(弱國必得援)不惡卑名以事
強事強可以令國安長久萬世之善計也(補)以事強
而不可以為萬世則不如合弱將奈何合弱而不能
如一(以不一為無如之何)此臣之所以為山東苦也比目之魚
(爾雅東方有比目魚不比不行謂之鰈)不相得則不能行故古人稱之
以其合两而如一也今山東合弱而不能如一是山
東之智不如魚也又譬如車士之引車也三人不能
行索二人五人而車因行矣今山東三國弱(蓋魏韓趙也)
而不能敵秦索二國因能勝秦矣然而山東不知相
索者智故不如車士矣胡與越人言語不相知志意
不相通同舟而凌波至其相救助如一也今山東之
相與也如同舟而濟秦之兵至不能相救助如一智
又不如胡越之人矣三物者(物猶事)人之所能為也山
東主遂不悟此臣之所為山東苦也願大王之熟慮
之也山東相合之主者不惡(補)卑名之國者可長存
(言山東欲存唯不羞自卑者可也)之卒者(之猶其也卒猝同)出士以戍韓梁
之西邊此燕之上計也不急為此國必危矣王必大
憂今韓梁趙三國已合矣秦見三晉之堅也必南伐
楚趙見秦之伐楚也必攻燕物固有勢異而患同者
秦之伐韓故中山亡(秦不暇救故趙亡之)今秦之伐楚燕必亡
(趙亡之)臣竊為王計不如以兵南合三晉約戍韓梁之
西邊山東不能堅為此此必皆亡燕果以兵南□三
晉也(此三年與楚三晉攻秦彪謂此三物喻從之精者也故雖子噲庸主亦能感動惜乎言猶在耳)
(而諸侯之心已變矣此豈非天亡之哉)
燕王噲既立蘇秦死於齊蘇秦之在燕也與其相子之
為婚而蘇代與子之交及蘇秦死而齊閔(元作宣下同)王
復用蘇代燕噲三年與楚三晉攻秦不勝而還子之
相燕貴重主斷蘇代為齊使於燕燕王問之曰齊(衍宣)
(字)王何如對曰必不霸燕王曰何也對曰不信其臣
蘇代欲以激燕王以厚任子之也於是燕王大信子
之子之因遺蘇代百金聽其所使鹿毛夀(鹿蓋鉅鹿夀之所居)
謂燕王曰不如以國讓子之人謂堯賢者以其讓天
下於許由由必不受有讓天下之名實不失天下今
王以國讓相子之子之必不敢受是王與堯同行也
燕王因舉國屬子之(屬猶付與)子之大重或曰禹授益而
以啓人為吏(以啓臣為益吏)及老而以啓為不足任天下𫝊
之益也啓與友黨攻益而奪之天下是禹名𫝊天下
於益也其實令啓自取之今王言屬國子之而吏無
非太子人者是名屬子之而太子用事王因收印自
三百石吏而效之子之子之南面行王事而噲老(以老)
(自休)不聽政顧為臣國事皆決子之子之三年燕國大
亂百姓恫怨將軍市被太子平謀將攻子之儲子(見離)
(婁下)謂齊閔王因而仆之破燕必矣王因令人謂太子
平曰寡人聞太子之義將廢私而立公飭君臣之義
(飭戒也猶正)正父子之位寡人之國小不足先後雖然則
唯太子所以令之太子因數黨聚衆將軍市被圍公
宫攻子之不克將軍市被及百姓乃反攻太子平將
軍市被死以殉國構難數月死者數萬衆燕人恫怨
(元作恐)百姓離意孟軻謂齊閔王曰今伐燕此文武之
時不可失也王因令章子將五都之兵(都大邑)以因北
地之衆(齊之北近燕)以伐燕士卒不戰城門不閉燕王噲
死齊大勝燕子之亡二年而燕人立太(元作公)子平是
為燕昭王(記三年有彪謂王噲七國之愚主也惑蘇代之淺說貪堯之名惡禹之實自令身死)
(國破蓋無足算齊閔所以請太子者近於興滅繼絶矣而天下不以其言信其心蓋名實者天下之公器)
(也豈可以虚稱矯舉而得哉故齊閔之勝適足以動天下之兵而速臨菑之敗也)
初蘇秦弟厲因燕質子而求見齊王(閔)齊王怨蘇秦(秦為)
(燕謀齊故)欲囚厲燕質子為謝乃已遂委質為臣燕相子
之與蘇代婚而欲得燕權乃使蘇代侍(元作持)質子於
齊齊使代報燕燕王噲問曰齊王其霸乎曰不能曰
何也曰不信其臣於是燕王專任子之已而讓位燕
大亂齊伐燕殺王噲子之燕立昭王而蘇代厲遂不
敢入燕皆終歸齊齊善待之蘇代過魏魏為燕執代
齊使人謂魏王(哀)曰齊請以宋封涇陽君秦不受秦
非不利有齊而得宋地也不信齊王與蘇子也今齊
魏不和如此其甚則齊不欺秦(秦所以不信齊疑其合魏也)秦信
齊齊秦合涇陽有宋地非魏之利也故王不如東蘇
子(使歸齊)秦必疑而不信蘇子矣(疑其合齊魏)齊秦不合天
下無變(五國無秦之兵)伐齊之形成矣(時齊魏相惡故云)於是出蘇
代代(補)之宋宋善待之
昭王(噲子元年戌赧王四年庚)
張儀為秦破從連横謂燕王曰大王之所親莫如趙昔
趙主(元作王襄子也)以其姊為代王妻欲并代約與代王遇
於勾注之塞乃令工人作為金斗長其尾令之可以
擊人與代王飲而陰告厨人曰即酒酣樂進熱歠(飲也)
即因反斗擊之於是酒酣樂進取熱歠厨人進斟羹
(斟注也)因反斗而擊代王殺之王腦塗地(塗猶汚)其姊聞
之摩笄以自刺也(笄簪也)故至今有摩笄之山天下莫
不聞夫趙王(武靈)之狼戾無親(暴戾如狼)大王之所明見知
也且以趙王為可親邪趙興兵而攻燕再圍燕都而
劫大王(趙燕記皆不書)大王割十城乃却以謝趙王已入朝
黽池效河間以事秦今大王不事秦秦下甲雲中九
原驅趙而攻燕則易水長城(濟北盧注云東至海蓋亦距燕云)非王
之有也且今時趙之於秦猶郡縣也不敢妄興師以
征伐今大王事秦秦王(昭)必喜而趙不敢妄動矣是
西有強秦之援而南燕齊趙之患是故願大王之熟
計之也燕王曰寡人蠻夷僻處雖大男子裁如嬰兒
言不足以求正謀不足以決事今上客幸而教之請
奉社稷西面而事秦獻常山之尾五城(𫝊有在楚韓齊趙後彪)
(謂燕昭賢智主也非儀此說能震動且人之性禀有父子不相肖者自襄至武靈七八𫝊矣而欲以其狼)
(戾無親例之人豈信之哉然而燕之聽之也卑卑甚蓋拊摩新附之民勢未可以有事又諸國從之者衆)
(故為卑辭以紓其國是儀之横有天幸也加之數年收集繕治有其緒則若云者固昭王之所唾而棄者)
(史言蘇代復重燕燕使約從如初此昭王之素所蓄積也)
宫他為燕使魏魏不聽留之數月客謂魏王(哀)曰不聽
燕使何也曰以其亂也對曰湯之伐桀欲其亂也故
大亂者可得其地小亂者可得其寶今燕客之言曰
(客即他)事苟可聽雖盡寶地猶為之也王何為不見魏
王說因見燕客而遣之(彪謂是客也以鄰國為壑者也彼惡知所謂天下為度者)
(乎)
燕昭王收破燕後即位卑身厚幣以招賢者欲將報讎
故往見郭隗先生曰齊因孤國之亂而襲破燕孤極
知燕小力不足以報然賢士與共國以雪先王之恥
孤之願也(記有此文)敢問以國報讎者奈何郭隗先生對
曰帝者以師處王者與友處霸者與臣處亡國與役
處(役僕役)詘指而事之(屈指也)北面而受學則百已者至
先趨而後息(先彼而趨後之而息)先問而後嘿則什已者至人
趨則若已者至馮几據杖(馮據也)眄視指使則厮役之
人至若恣睢奮擊(睢仰目)呴籍叱咄(呴呵籍踐也當從足隼韻咄呵也)
則徒隸之人至矣此古服道致士之法也(服猶事事有道者)
王誠博選國中之賢者而朝其門下天下聞王朝其
賢臣天下之士必趨於燕矣昭王曰寡人將誰朝而
可郭隗先生曰臣聞古之君人有以千金求千里馬
者三年不能得涓人(謁者也)言於君曰請求之君遣之
三月得千里馬馬已死買其首五百金反以報君君
大怒曰所求者生馬安事死馬而捐五百金涓人對
曰死者且買之五百金況生馬乎天下必以王為能
市馬馬今至矣於是不能期年千里之馬至者三(記無)
之今王誠欲致士先從隗始隗且見事況賢於隗者
乎豈遠千里哉於是昭王為隗築宫而師之樂毅自
魏往鄒衍自齊往劇辛自趙往士爭湊燕燕王弔死
問生與百姓同其甘苦二十八年國殷富士卒樂佚
輕戰於是遂以樂毅為上將軍與秦楚三晉合謀以
伐齊齊兵敗閔王出走於外燕兵獨追北入至臨淄
盡取齊寶燒其宫室宗廟齊城之不下者唯獨莒即
墨(記同彪謂燕昭郭隗皆三代人也欲為國雪恥君臣問對無他言專欲得賢士而事之此無競唯人)
(之誼也欲無興得乎哉臣役之對天下之格言市馬之喻萬世之美談太史公獨何為削之亦異於孔氏)
(刪修之法矣)
客謂燕王曰齊南破楚西屈秦用韓魏之兵燕趙之衆
猶鞭莢也(御諸國如馬)使齊北面伐燕即雖五燕弗能當
王何不陰出使(密遣使者)散游士頓齊兵(頓勞敝之也)敝其衆
使世世無患燕王曰假寡人五年寡人得其志矣蘇
子曰請假王十年燕王說奉蘇子車十五乘南使於
齊謂齊王(閔)曰齊南破楚西屈秦用韓魏之兵燕趙
之衆猶鞭筴也臣聞當世之舉王(興起之王)必誅暴正亂
舉無道(五旬舉之之舉)攻不義今宋王(君偃)射天笞地鑄諸侯
之象使侍屏匽(屏厠也當作屏匽露厠)展其臂彈其鼻此天下
之無道不義而王不伐王名終不成且夫宋中國膏
腴之地鄰民之所處也(齊民鄰宋者處之)與其得百里於燕
不如得十里於宋伐之名則義實則利王何為弗為
齊王曰善遂興兵伐宋三覆宋宋遂舉燕王聞之絶
交於齊率天下之兵以伐齊大戰一小戰再頓齊國
成其名故曰因其強而強之乃可折也因其廣而廣
之乃可缺也(彪謂聽言亦難矣蘇子所以告齊王天下之正誼也齊用之不旋踵而招天下)
(之兵故有事於天下者不可以人之言求諸己而已已無罪而後可以誅人之罪已無釁而後可以乘人)
(之釁)
齊伐宋(此二十七年)宋急蘇代乃遺燕昭王書曰夫列在萬
乘而寄質於齊(寄猶委也一說如質子寄寓)名卑而權輕奉(元作秦)
齊助之伐宋民勞而實費破宋殘楚淮北(楚之淮北宋鄰也宋)
(破則此地殘)肥大齊(肥亦大也)讎強而國弱也此三者皆國之
大敗也而足下行之將欲以除害取信於齊也(宋者齊之)
(害)而齊未加信於足下而忌燕也愈甚矣然則足下
之事齊也失所為矣夫民勞而實費又無尺寸之功
破宋肥讎而世負其禍矣(負猶荷)足下以宋加淮北強
萬乘之國也(宋五千乘見王又加之淮北則萬乘而強)而齊并之是益一
齊也北夷(齊之北國)方七百里加之以魯衛(言齊因舉宋且并此數國)
此所謂強萬乘之國也而齊并之是益二齊也夫一
齊之強而燕猶不能支也今乃以三齊臨燕其禍必
大矣雖然臣聞智者之舉事也轉禍而為福因敗而
成功者也齊人紫敗素也(敗猶惡也素白繒染為紫)而賈十倍越
王勾踐棲於會稽而後殘吳霸天下此皆轉禍而為
福因敗而為功者也今王若欲轉禍而為福因敗而
為功乎則莫如遥霸齊而厚尊之使之盟於周室(背秦)
(而受使齊主盟)盡焚天下之秦符約曰夫上計破秦其次長
賓客秦秦挾賓客以待破(挾如挾長之挾秦挾賓客本欲并天下而反見破故)
(必患)秦王(昭)必患之秦五世以結諸侯今為齊下秦王
之志苟得窮齊不憚以一國都為功(將割以賂與國)然而王
何不使布衣之人以窮齊之說說秦謂秦王曰燕趙
破宋肥齊尊齊而為之下者燕趙非利之也弗利而
勢為之者何也以不信秦王也今王何不使可以信
者接收燕趙令涇陽君若高陵君(二君秦所重天下信之)先於
燕趙秦有變(謂背二國)因以為質則燕趙信秦矣秦為西
帝趙為中帝燕為北帝立為三帝而令諸侯韓魏不
聽則秦伐之齊不聽則燕趙伐之天下孰敢不聽天
下服聽因驅韓魏以攻齊曰必反宋地而歸楚之淮
北夫反宋地而歸楚之淮北燕趙之所同利也並立
三帝燕趙之所同願也夫實得所利名得所願則燕
趙之棄齊也猶釋敝躧(革履也當作蹤)今王之不收燕趙則
齊霸必成矣諸侯戴齊而王獨弗從也是國伐也(秦受)
(齊伐)諸侯戴齊而王從之是名卑也王不收燕趙名卑
而國危王收燕趙名尊而國寧夫去尊寧而就卑危
智者不為也秦王聞若說也必如刺心(言其切已)然則王
何不務使智士以若此言說秦秦伐齊必矣夫取秦
上交也伐齊正利也尊上交務正利聖王之事也燕
昭王善其書曰先人嘗有德蘇氏(資秦合從)子之之亂而
蘇氏去燕燕欲報讎仇於齊非蘇氏莫可乃召蘇氏
(王噲策言魏出之之宋宋善待之今在宋也)復善待之與謀伐齊竟破齊
閔王出走(代傳有)
蘇代謂燕昭王曰今有人於此孝如曾參孝已信如尾
生高廉如鮑焦史鰌(衛卿子魚)兼此三行以事王奚如王
曰如是足矣對曰足下以為足則臣不事足下矣臣
且處無為之事歸耕乎周之上地耕而食之織而衣
之王曰何故也對曰孝如曾參孝已則不過養其親
耳信如尾生高則不過不欺人耳廉如鮑焦史鰌則
不過不竊人之財耳今臣為進取者也臣以為廉不
與身俱達(不苟取故多窮)義不與生俱立仁義者自完之道
也非進取之術也王曰自憂不足乎(憂亦完也不完則憂故曰完又)
(曰憂)對曰以自憂為足則秦不出殽塞齊不出營丘楚
不出疏章(地缺)三王代位五霸改政皆以不自憂故也
若自憂而足則臣亦周之負籠耳(籠竹器)何為煩大王
之廷耶(煩凂也)昔者楚取章武(屬渤海)諸侯北面而朝秦
取西山諸侯西面而朝曩者使燕毋去周室之上(去猶)
(失也上上地燕蓋嘗攻得而不取也)則諸侯不為别馬而朝矣(言同軌而朝燕)
(與朝秦楚同)臣聞之善為事者先量其國之大小而揆其
兵之強弱(揆度也)故功可成而名可立也不能為事者
不先量其國之大小不揆其兵之強弱故功不可成
而名不可立也今主有東嚮伐齊之心而愚臣知之
王曰子何以知之對曰矜戟砥劍(矜矛柄戟盖為矜施戟砥柔石所以)
(礪也)登丘東嚮而歎是以愚臣知之今夫烏獲舉千鈞
之重行年八十而求扶持故齊雖強國也西勞於宋
南罷於楚則齊軍可敗而河間可取燕王曰善吾請
拜子為上卿奉子車百乘子以此為寡人東游於齊
(為燕間齊)何如對曰足下以愛之故與何不與愛子與諸
舅叔父負床之孫(負言背倚床立未能行也)不得(此屬皆不得不處與車)而
乃以與無能之臣何也王之論臣何如人哉今臣之
所以事足下者忠信也恐以忠信之故見罪於左右
王曰安有為人臣盡其力竭其能而得罪者乎對曰
臣請為王譬昔周之上地嘗有之其丈夫宦三年不
歸其妻愛人其所愛者曰子之丈夫來則且奈何乎
其妻曰勿憂也吾已為藥酒而待其來矣已而其丈
夫果來於是因令其妾酌藥酒而進之其妾知之半
道而立慮曰吾以此飲吾主父則殺吾主父以此事
告吾主父則逐吾主母與殺吾主(補)父逐吾主母者
寧佯躓而覆之(躓跲也)於是因佯僵而仆之其妻曰為
子之遠行來之故為美酒今妾奉而仆之其丈夫不
知縳其妾而笞之故妾所以笞者忠信也今臣為足
下使於齊恐忠信不諭於左右也臣聞之曰萬乘之
主不制於人臣十乘之家不制於衆人匹夫徒步之
士不制於妻妾而又況於當時之賢主乎臣請行矣
願足下之無制於羣臣也
燕王謂蘇代曰寡人甚不喜訑者言也(欺州謂曰訑)蘇代對
曰周地賤媒為其兩譽也之男家曰女美之女家曰
男然而周之俗不自為取妻且夫處女無媒老且不
嫁舍媒而自衒敝而不售(敝猶敗無成事也)順而無敗售而
不敝者唯媒而已矣且事非權不立非勢不成夫使
人坐受成事者唯訑者耳王曰善矣(彪謂訑亦吾所惡而實不可廢)
(古者使功使過使智使愚蓋用人可也處已則否)
蘇代謂(元作為)奉陽君(此亦其後襲稱)說燕於趙以伐齊奉陽君
不聽乃入齊(代入)惡趙令齊絶於趙齊已絶於趙因之
燕謂昭王曰韓為謂臣曰人告奉陽君曰使齊不信
趙者蘇子也令齊王(閔)召蜀子(齊將)使不伐宋者(補)蘇
子也與齊王謀遁取秦以謀趙者(遁逃去也言避秦兵取言與之合)
蘇子也令齊守趙之質子以甲者又蘇子也請告子
以請齊(告子名不害代請之使為己請齊)果以守趙之質子以甲(果者)
(必欲告子如是)吾必守子以甲(言告子不聽則然)其言惡矣雖然王
勿患也(人所告奉陽之言於代為惡燕王善代必患之故代告王以無患為其亂齊趙所以利燕)
臣故知入齊之有趙累也(言趙惡代)出為之以成所欲(出者)
(奮不顧也言知其有累而奮為之欲謂利燕)臣死而齊大惡於趙臣猶生
也今齊趙絶可大紛已(紛亂也)持臣非張孟談也(持猶使)
使臣也如張孟談也齊趙必有為智伯者矣奉陽君
告朱讙與趙足曰(代稱奉陽之言然二皆趙人)齊王使公玉曰(齊人)
(姓名)命說(奉陽名)曰必不反韓珉今召之矣(言故反前下𩔖此)必
不任蘇子以事今封而相之必(元作令)不合燕今以燕
為上交吾所恃者順也(公玉父名)今其言變有甚於其父
順始與蘇子為讎見之如(元作知)無厲今賢之兩之(兩謂)
(封與相)已矣吾無齊矣(並述奉陽之言)奉陽君之怒甚矣(此代自言)
如齊王(衍王字)之不信趙而小人奉陽君也(待之為小人)因
是而倍之(音背言燕宜然)不以今時大紛之解而復合則後
不可奈何也故齊趙之合苟可循也(循言順燕)死不足以
為臣患(代本以二國之合必不順燕今乃合而順之故有死逃之罪)逃不足以為
恥為諸侯不足以為臣辱被髮自漆為厲不足以為
臣辱然而臣有患也臣死而齊趙不循惡交分於臣
也(燕以二國可因而代不欲則三國皆惡代矣然二國卒不可因則代之惡皆有所分交猶皆)而
後相效(交後人見其不可因而效已)是臣之患也(患其後待)若臣死而
必相攻也(齊趙相攻)臣必勉之而求死焉堯舜之賢而死
禹湯之智而死孟賁之勇而死烏獲之力而死生之
物固有不死者乎在必然之物(死者人之必然)以成所欲王
何疑焉臣以不若逃而去之(詐以罪逃去)臣以韓魏循自
齊(言逃燕則自韓魏順行至齊)而為之取秦(言勁齊以怒趙)深結趙以勤
之(此勁趙以怒齊也結亦以韓魏趙自燕結之勤猶厚)如是則近於相攻也臣
雖為之不(補)累燕奉陽君告朱讙曰(亦代稱之)蘇子怒於
燕王之不以吾故(以用也吾指奉陽)弗子相(子謂讙)又不子卿
也殆無燕矣其疑至於此(燕王善代而奉陽謂其怒燕者疑也)故臣雖
為之不累燕(疑代怒燕故代雖為燕紛二國二國不怨燕也)又不欲王(欲猶須也)
(言其自相攻不須燕)伊尹再逃桀而之湯果與鳴條之戰而以
湯為天子伍子胥逃楚而之吳果與栢(元作伯)舉之戰
而報其父之讎今臣逃而紛齊趙始可著於春秋且
舉大事孰不逃桓公之難管仲逃於魯陽貨之難孔
子逃於衛(定八年陽貨作難十二年孔子乃適衛不如此所云)張儀逃於楚(𫝊不)
(書)白圭逃於秦(未詳)望諸相中山也(此與樂毅同號)使趙趙劫
之求地望諸攻關而出外孫之難(未詳)薛公釋載(不乘車也)
逃出於關(齊緡二十五年田文入秦秦囚欲殺之因秦幸姬得出馳去變姓名出關)三晉
稱以為好(補)士(太史公曰好客自喜)故舉大事逃不足以為辱
矣卒絶齊於趙趙合於燕以攻齊敗之
燕昭王且與天下伐齊而有齊人仕於燕者昭王召而
謂之曰寡人且與天下伐齊旦暮出令矣子必爭之
爭之而不聽子因去而之齊寡人有時復合(預言不勝與齊)
(合)且以因子而事齊當此之時也燕齊不兩立然而
常獨欲有復收之之志若此也(收猶合不兩立則不可復合而不能無合)
(之之志彪謂此少年狡獪之行小人患失之𩔖而燕聊為之此其所以不王也)
齊魏爭燕齊謂燕王曰吾得趙矣魏亦謂燕王曰吾得
趙矣燕無以決之而未有適予也蘇代謂燕相曰臣
聞辭卑而幣重者失天下者也辭倨而幣薄者得天
下者也今魏之辭倨而幣薄燕因合於魏魏(補)得燕
(元作趙)齊遂北矣(魏昭十二年與秦趙韓燕伐齊敗之燕獨入臨菑此二十八年)
蘇代自齊使人謂燕昭王曰臣間(元作聞間猶頎也)離齊趙齊
趙已孤矣王何不出兵以攻齊臣請為王弱之燕乃
伐齊攻晉(疑兵也實合魏而陽攻以疑齊)令人(代令之)謂閔王曰燕之
攻齊也欲以復振故地也(振舉也蓋復王噲所)失欲燕兵在晉而
不進則是兵弱而計疑也王何不令蘇子將而應燕
乎夫以蘇子之賢將而應弱燕燕破必矣燕破則趙
不敢不聽是王破燕而服趙也閔王曰善乃謂蘇子
曰燕兵在晉今寡人發兵應之願子為寡人為之將
對曰臣之於兵何足以當之王其改舉(别用它將)王使臣
也是敗王之兵而以臣遺燕也戰不勝不可振也(振救)
(也)王曰行寡人知子矣蘇子遂將而與燕人戰於晉
下(晉之下地)齊軍敗燕得甲首二萬人蘇子以其餘兵以
守陽城而報於閔王曰王過舉令臣應燕今軍敗亡
二萬人臣有斧質之罪請自歸於吏以戮閔王曰此
寡人之過也子無以為罪明日又使燕攻陽城及狸
(燕地也趙悼襄九年攻燕取狸陽城)又使人謂閔王曰日者齊不勝於
晉下此非兵之過齊不幸而燕有天幸也今燕又攻
陽城及狸是以天幸自為功也王復使蘇子應之蘇
子先敗王之兵其後必務以勝報王矣王曰善乃復
使蘇子蘇子固辭王不聽遂將與燕戰於陽城燕人
大勝得首三萬齊君臣不親百姓離心燕因使樂毅
大起兵伐齊破之(彪謂蘇代之於燕齊皆嘗隙而復善其情禮均也而獨為燕圖齊之)
(深何哉昭王賢也雖然糜爛人之民人以行其說而奉其所賢仁者不為也獨不念嘗委質於齊乎)
蘇代自齊獻書於燕王曰臣之行也固知將有口事(言人)
(譖之)故獻御書而行(獻侍御者以書)曰臣貴於齊燕大夫將不
信臣臣賤將輕臣臣用將多望於臣(望猶責)齊有不善
(謂惡燕)將歸罪於臣天下不攻齊將曰善為齊謀天下
攻齊將與齊兼貿(元作鄮)臣(貿猶賣)臣之所重處重留(元作)
(夘)也(重猶難也留謂處於齊為難)王謂臣曰吾必不聽衆口與讒
言吾信汝也猶列眉也(言無可疑)上可以得用於齊次可
以得信於下苟無死女無不為也以女自信可也(以猶)
(由)與之言曰(王與之)去燕之齊可也期(元作其)於成事而
已臣受令以任齊(得任於齊)及五年齊數出兵未嘗謀燕
齊趙之交一合一離燕(衍王字)與齊謀趙則與趙謀齊
(燕與齊謀趙實欲離齊於趙代因與趙謀齊以成燕之謀)齊之信燕也至於虛北
地(虛言不設備齊北近燕)行其兵(以北兵代它國)今王信田伐與參去
疾之言(三人讒代者)且攻齊使齊犬馬而不言燕(且辭也犬馬言)
(已賤齊如之又不泄燕之謀)今王又使慶(燕臣名)令臣曰吾欲用所
善王苟欲用所善王欲用之則臣請為王事之王欲
醳臣(醳釋同見鄒忌說琴)專(元作剸)任所善則臣請歸醳事臣苟
得見則盈願(彪謂為人間者均有此六患非燕昭之明代其危哉功成矣猶不能為此尾況)
(它人乎代之謀齊亦異乎豫讓之於趙矣彼哉彼哉)
秦召燕王燕王欲往蘇代約燕王(約猶止)曰楚得枳(屬巴郡)
而國亡(皆謂失地秦昭廿七八九年連拔楚郡)齊得宋而國亡(即此二十八年)
(入臨菑三十二年下七十城)齊宋不得以有枳宋事秦者何也是
則有功者秦之深讎也(言此以見克齊者秦之所惡也)秦取天下非
行義也暴也秦之行暴正告天下告楚曰蜀地之甲
輕舟浮於汶(汶江水出岷山)乘夏水(江夏注沔水自江别至南郡華容為夏水)而
下江五日而至郢漢中之甲輕舟出於巴乘夏水下
漢四日而至五渚(史注在洞庭)寡人積甲宛東下隨(屬南陽)
智者不及謀勇者不及怒寡人如射隼矣(隼祝鳩喻易也)王
乃待天下之攻函谷不亦遠乎楚王為是之故十七
年事秦秦正告韓曰我起乎少曲(韓地范雎傳伐韓少曲)一日
而斷太行我起乎宜陽而觸平陽二日而莫不盡繇
我(繇由同)離兩周而觸鄭五日而國舉韓氏以為然故
事秦秦正告魏曰我舉安邑塞女戟韓氏太原卷(不通)
(此四處)下軹(元作枳)道道南陽封冀(道道所由也後志河東皮氏有冀亭注引)
(此)兼包兩周乘夏水浮輕舟強弩在前銛戟在後決
滎口(滎澤之口)魏無大梁決白馬之口魏無濟陽決宿胥
之口(徐注紀年曰敖山塞集胥口)魏無虛頓丘陸攻則擊河内水
攻則滅大梁魏以為然故事秦秦欲攻安邑恐齊據
之則以宋委於齊曰宋王無道為木人以象寡人射
其面寡人地絶兵遠不能攻也王苟能破宋有之寡
人如自得之已得安邑塞女戟因以破宋為齊罪秦
欲攻韓(元作齊)恐天下救之則以齊委於天下曰齊人
四與寡人約四欺寡人必率天下以攻寡人者三(必言)
(攻之決)有齊無秦無齊有秦必伐之必亡之已得宜陽
少曲致藺離(補)石因以破齊為天下罪秦欲攻魏重
楚(恐楚擊其後)則以南陽委於楚曰寡人固與韓且絶矣
殘均陵(地缺)塞黽隘苟利於楚寡人如自有之魏棄與
國而合於秦因以塞黽隘為楚罪兵困於林中重燕
趙以膠東委於燕(膠東國故齊國項紀注即墨也)以濟西委於趙已
得講於魏質(元作至)公子延(秦子)因犀首攻趙兵傷於離
石遇敗於馬陵而重魏則以葉蔡委於魏已得講於
趙則劫魏魏不為割困則使太后穰侯為和贏則兼
欺舅與母(贏謂勝舅謂穰侯)適燕者曰以膠東(適謫同)適趙者
曰以濟西適魏者曰以葉蔡適楚者曰以塞鄳阨適
齊者曰以宋必令其言如循環用兵如刺蜚(集韻蟲名喻易)
(也)母不能知舅不能約龍賈之戰(魏相五年秦拔我龍賈軍)岸門
之戰封陵之戰(魏哀十六年秦敗我封陵忠岸亭在穎韓注記岸門封陵亭名然則封陵)
(亦屬穎川)高商之戰(史不書)趙莊之戰(趙肅二十三年趙莊與秦戰死河西)秦
之所殺三晉之民數百萬今其生者皆死秦之孤也
西河之外上雒之地三川晉國之禍三晉之半(言上三地)
(被禍居晉國之半)秦禍如此其大而燕趙之秦者皆以爭事
秦說其主此臣之所大患燕昭王不行蘇代復重於
燕燕反約諸侯從親如蘇秦時或從或否而天下由
此宗蘇氏之從約代厲皆以夀死名顯諸侯(代𫝊有在伐齊)
(事後彪謂秦之所以正告諸侯及其用詐皆愚弄之也而諸侯莫省獨一燕昭知之然亦不久死矣彪故)
(曰秦横之成天幸也)
燕饑趙將伐之楚使將軍之燕過魏見趙恢趙恢曰使
除患無至(除之使不至)易於救患伍子胥宫之奇不用(此除)
(患者)燭之武(僖三十年晉秦國鄭佚之孤言於鄭伯曰國危矣若使燭之武見秦君師必退之武)
(見秦伯曰鄭知亡矣而有益於君敢以煩執事越國以鄙遠君知其難也焉用亡鄭以倍鄰鄰之厚君之)
(薄也秦伯說乃還)張孟談(皆救患者)受大賞是故謀者皆從事於
除患之遺者(謂救患者)而無(元作先)使除患無至者今與以
百金送公也(公謂楚使)不如以言聽吾言而說趙王(惠文)曰
昔者吳伐齊為其饑也伐齊未必勝也而弱越乘其
敝以霸今王之伐燕也亦為其饑也伐之未必勝而
強秦將以兵乘(元作承)王之西是使弱趙居強吳之處
而使強秦處弱越之所以霸也願王之熟計之也使
者乃以說趙王趙王大說乃止燕昭王聞之乃封之
以地(封恢也恢蓋趙之仕魏而為燕者為燕亦所以為魏也)
趙且伐燕蘇代為燕謂惠王(趙惠文)曰今者臣來過易水
蚌方出曝(蚌□也)而鷸啄其肉(鷸知天將雨鳥)蚌合而箝其啄
(箝籋也)鷸曰今日不雨明日不雨即有死蚌蚌亦謂鷸
曰今日不出明日不出即有死鷸兩者不肯相舍漁
者得而并擒之今趙且伐燕燕趙久相支以敝大衆
臣恐強秦之為漁父也願王熟計之也惠王曰善乃
止
惠王(昭王子元年癸赧王三十七年未)
昌國君樂毅為燕昭王合五國之兵(傳云并護趙楚韓魏燕之兵)而
攻齊下七十餘城盡郡縣之以屬燕三城未下(聊莒即墨)
而燕昭王死惠王即位用齊人反間疑樂毅而使騎
劫代之將樂毅奔趙趙封以為望諸君齊田單詐騎
劫卒敗燕軍復收七十餘城以復齊燕王悔懼趙用
樂毅乘(元作承)燕之敝以伐燕燕王乃使人讓樂毅且
謝之曰先王舉國而委將軍將軍為燕破齊報先王
之讎天下莫不振動寡人豈敢一日而忘將軍之功
哉會先王棄羣臣寡人新即位左右誤寡人寡人之
使騎劫代將軍為將軍久暴露於外(暴曝同)故召將軍
且休計事將軍過聽以與寡人有隙(元作㕁隙不合也)遂捐
燕而歸趙將軍自為計則可矣而亦何以報先王之
所以遇將軍之意乎望諸君乃使人獻書報燕王曰
臣不佞不能奉承先王之教以順左右之心恐抵斧
質之罪以傷先王之明而又害於足下之義(無罪而殺毅非)
(義也)故逃遁奔趙自負以不肖之罪(負言荷罪在身)故不敢為
辭說今王使使者數之罪臣恐侍御者之不察先王
之所以畜幸臣之理(畜養也幸親愛之)而又不白於臣之所
以事先王之心(白猶明)故敢以書對臣聞賢聖之君不
以禄私其親功多者授之不以官隨其愛能當者處
之故察能而授官者成功之君也論行而結交者立
名之士也臣以所學者觀之先王之舉錯有高世之
心故假節於魏王(時諸侯不通出關則以節𫝊之故上言毅自魏往見王)而以
身得察於燕先王過舉擢之乎賓客之中而立之乎羣
臣之上不謀於父兄而使臣為亞卿(亞次也)臣自以為
奉令承教可以幸無罪矣故受命而不辭先王命之
曰我有積怨深怒於齊不量輕弱而欲以齊為事臣
對曰夫齊霸國之餘教而驟勝之遺事也閑於兵甲
習於戰攻王若欲攻之則必舉天下而圖之舉天下
而圖之莫徑(元作勁)於結趙矣且又淮北宋地楚魏之
所同願也(楚欲得淮北魏欲得宋時皆屬齊)趙若許(許燕)約楚趙宋盡
力(宋雖已舉其遺民怨之)四國攻之齊可大破也先王曰善臣
乃口受令具符節南使臣於趙顧反命(回顧而反言其速)起
兵隨而攻齊以天之道先王之靈河北之地隨先王
舉而有之於濟上濟上之軍奉令擊齊大勝之輕卒
銳兵長驅至國齊王(閔)逃遁走莒僅以身免珠玉財
寶車甲珍器盡收入燕大吕陳於元英(大吕律均元英燕樂名)
故鼎反乎歷室(故鼎齊所得鼎凡鼎以以占休咎故歸之律歷之室)齊器設於
寧臺(燕臺)薊丘之植(薊幽州國植旗幟之屬)植於汶篁(汶水出太山來燕原)
(竹田曰篁言燕以齊為塞)自五霸以來功未有及先王者也先王
以為順于其志以臣為不頓命(頓猶墜)故裂地而封之
使之得比乎小國諸侯臣不佞自以為奉令承教可
以幸無罪矣故受命而弗辭臣聞賢明之君功立而
不廢故著於春秋蚤知之士(蚤知先見也)名成而不毁故
稱於後世若先王之報怨雪恥夷萬乘之強國收八
百歲之蓄積(通太公數之)及至棄羣臣之日餘令詔後嗣
之遺義執政任事之臣所以能循法令順庶孽者(新立)
(之君皆患庶孽之亂昭王然豫順之)施及萌隸(萌&KR2150;同)皆可以教於後世
臣聞善作者不必善成善始者不必善終昔者伍子
胥說聽乎闔閭故吳王遠迹至於郢夫差弗是也(不然)
(子胥之說)賜之鴟夷而浮之江(鴟夷榼名馬革為其形以歛骸骨)故吳王
夫差不悟先論之可以立功故沉子胥而弗悔子胥
不早見主之不同量故入江而不改夫免身全功以
明先王之迹者臣之上計也離毁辱之非(離麗也猶遭)墮
先王之名者臣之所大恐也臨不測之罪以幸為利
者義之所不敢出也臣聞古之君子交絶不出惡聲
忠臣之去也不潔其名(毁其君而自潔)臣雖不佞乎數奉教
於君子矣恐侍御者之親左右之說而不察疏遠之
行也故敢以書報惟君之留意焉(𫝊有)
張丑為質於燕燕王欲殺之夫且出境境吏得丑丑曰
燕王所為將殺我者人有言我有寶珠也王欲得之
今我已亡之矣而燕王不我信今子且致我我且言
子之奪我珠而吞之燕王必當殺子刳子腹(刳判也)及
子之腸矣夫欲得之君不可說以利吾要且死子腸
亦且寸絶境吏恐而赦之
王喜(惠王曾孫元年未赧王五十三年丁)
燕王喜使栗腹以百金為趙孝成王壽酒三日反報曰
趙民其壯者皆死於長平其孤未壯可伐也王乃召
昌國君樂間(毅子)而問曰何如對曰趙四達之國也其
民皆習於兵不可與戰王曰吾以倍攻之可乎曰不
可曰以三可乎曰不可王大怒左右皆以為趙可伐
遽起六十萬以攻趙令栗腹以四十萬攻鄗使慶秦
以二十萬攻代趙使廉破以八萬遇栗腹於鄗使樂
乘(毅之族)以五萬遇慶秦於代燕人大敗樂間入趙(燕記)
(元年有)燕王以書且謝焉曰寡人不佞不能奉順君意
故君捐國而去則寡人之不肖明矣敢端其願(端猶專也)
(願欲復用之)而君不肯聽故使使者陳愚意君試論之語
曰仁不輕絶智不輕怨君之於先王也世之所明知
也寡人望有非則君掩蓋之(有非而蔽覆之王喜所望也)不虞君
之明罪之也(虞猶圖)望有過則君教誨之不虞君之明
棄之也且寡人之罪國人莫不知天下莫不聞君微
出明怨(言間雖無出之趙以明有怨於我人亦知之)以棄寡人寡人必有
罪矣雖然恐君之未盡厚也諺曰厚者不毁人以自
益也仁者不危人以要名故掩人之邪者厚人之行
也救人之過者仁者之道也世有掩寡人之邪救寡
人之過非君孰(元作恐)望之今君厚受位於先王以成
尊輕棄寡人以快心則掩邪救過難得於君矣且世
有薄而故厚施(世雖薄我我反厚施之)行有失而故惠用(行與我不)
(合反惠愛任用之)今使寡人任不肖之罪(任猶負)而君有失厚
之累於為君擇之也(擇其所處)無所取之國之有封疆家
之有垣牆所以合好掩惡也室不能相和出語鄰家
未為通計也怨惡未見而明棄之未為盡厚也寡人
雖不肖乎未如殷紂之亂也君雖不得意乎未如商
容箕子之累也然則不内蓋寡人(蓋一作盡)而明怨於外
恐其適足以傷於高而薄於行也非然也苟可以明
君之義成君之高雖任惡名(所謂任不肖之罪)不難受也本
欲以為明寡人之薄而君不得厚揚寡人之辱而君
不得榮此一舉而两失也義者不虧人以自益況傷
人以自損乎君無以寡人不肖累往事之美昔者柳
下惠吏於魯三黜而不去或謂之曰可以去柳下惠
曰苟與人之異惡往而不黜乎猶且黜乎寧於故國
爾柳下惠不以三黜自累故前業不忘不以去為心
故遠近無議今寡人之罪國人未知而議寡人者遍
天下語曰論不脩心(凡有脩者先先有失而善論者不然)議不累物仁
不輕絶智不簡功(簡與附反猶棄也)簡棄大功者輟也(輟止也)
輕絶厚利者怨也輟而棄之怨而累之宜在遠者(疎遠)
(之臣可耳)不望之乎君也今以寡人無罪君豈怨之乎願
君捐怨追惟先王復以教寡人意君曰(意度其然)余且慝
心(待之以不善之心)以成而過不顧先王以明而惡使寡人
進不得脩功退不得改過君之所揣也(言間量我此)唯君
圖之此寡人之愚意也敬以書謁之樂間乘怨不用
其計二人卒留趙不報(彪謂過而不改然後為過燕王喜過在於愎諫伐趙其於)
(間未見其有可絶之處而能悔如此禮不云乎其嗟也可去其謝也可食何間絶之深也抑其書辭條達)
(明麗婉乎孰復天下之韙文也)
秦并趙北向迎燕(并合也迎以兵逆之)燕王聞之使人賀秦王(始皇)
使者過趙趙王(悼襄)擊之使者曰秦趙為一而天下服
矣燕(元作兹)之所以受命於趙者秦也(言燕先時服趙者以秦與趙合)
今臣使秦而趙繫之是秦趙有隙秦趙有隙天下必
不服而燕不受命矣且臣之使秦無妨於趙之伐燕
也趙王以為然而遣之使者見秦王曰燕王竊聞秦
并趙燕王使使者賀千金秦王曰夫燕無道吾使趙
有之子何賀使者曰臣聞全趙之時南鄰為秦北下
曲陽為燕(下曲陽屬鉅鹿)趙廣三百里而與秦相距五十餘
年矣所以不能反勝秦者(反猶報也言數為秦敗不能報而勝之)國小
而地無所取今王使趙北并燕(此并謂兼有之)燕趙同力必
不受受命(補)於秦矣臣竊為王患之秦王以為然起
兵而救燕(趙悼㐮九年攻燕取貍陽城兵未罷秦攻鄴拔之此十九年)
燕太子丹質於秦亡歸見秦且滅六國兵已臨易水恐
其禍至太子丹患之謂其太傅鞠武曰燕秦不兩立
願太傅幸而圖之武對曰秦地遍天下威脅韓魏趙
氏則易水以北未有所定也奈何以見陵之怨(𫝊言丹質)
(秦秦遇之不善)欲批其逆鱗哉(批白結切擊也說難龍可擾而騎也然喉下有逆鱗徑尺)
(人有嬰之則必殺人人主亦有)太子曰然則何由太傅曰請入圖之
(請太子入息已乃圖之)居之有間樊將軍亡秦之燕太子客之
太傅鞠武諫曰不可夫秦王(始皇)之暴而積怨於燕(怨其)
(亡歸)足為寒心又況聞樊將軍之在乎是謂(元作以)委肉
當餓虎之蹊(蹊徑也)禍必不振矣(振救也)雖有管晏不能
為之謀也願太子急遣樊將軍入匈奴以滅口請西
約三晉南連齊楚北講於單于然後乃可圖也太子
丹曰太傅之計曠日彌久心惛然恐不能須臾(言已憂思)
(昏瞀且死須臾不可待)且非獨於此也夫樊將軍困窮於天下
歸身於丹丹終不迫於強秦而棄所愛憐之交置之
匈奴是丹命固卒之時也(知禍且至而猶為之自疑命止於此)願太傅
更慮之鞠武曰燕有田光先生者其智深而慮沈(沈猶)
(深)可與之謀也太子曰願因太傅交於田先生可乎
鞠武曰敬諾出見田光道太子(衍曰字)願圖國事於先
生田光曰敬奉教乃造焉太子跪而逢迎却行為道
(不敢背之)跪而拂席田先生坐定左右無人太子避席而
請曰燕秦不兩立願先生留意也田光曰臣聞騏驥
盛壯之時一日而馳千里至其衰也駑馬先之今太
子聞光壯盛之時不知吾精已消亡矣雖然光不敢
以乏國事也(不令太子所圖有闕)所善荆軻(衛人)可使也太子曰
願因先生得(衍願字)交荆軻可乎田光曰敬諾則起趨
出太子送之至門戒曰丹所報先生所言者國大事
也願先生勿泄也田光俛而笑曰諾僂行見荆軻(僂致)
(敬貌禮一命而僂)曰光與子相善燕國莫不知今太子聞光
壯盛之時不知吾形已不逮也幸而教之曰燕秦不
兩立願先生留意也光竊不自外(言不自疏於軻)言足下與
太子願足下過太子於宫荆軻曰謹奉教田光曰光
聞長者為行不使人疑之今太子約光曰所言者國
大事也願先生勿泄也是太子疑光也夫為行而使
人疑之非節俠士也(荀悦曰立氣勢作威福結私交以立強於世者謂之俠)欲
自殺以激荆軻(言其死非為泄欲厲勉軻使死之耳)曰願足下急過太
太子言光已死明不言也遂自剄而死軻見太子言
田光已死致光之言太子再拜而跪膝下行(以膝行不立行)
(故言下)流涕有頃而後言曰丹所請田先生不言者欲
以成大事之謀今田先生以死明不泄言豈丹之心
哉荆軻坐定太子避席頓首曰田先生不知丹不肖
使得至前願有所道此天所以哀燕而不棄其孤也
今秦有貪利之心而欲不可足也非盡天下之地臣
海内之王者其意不饜今秦已虜韓王(秦十七年虜王安)盡
納其地又舉兵南伐楚北臨趙王翦數十萬之衆距
漳鄴而李信出太原雲中趙不支秦必入臣入臣則
禍至燕燕小弱數困於兵今計舉國不足以當秦諸
侯服秦莫敢合從丹之私計愚以為誠得天下之勇
士使於秦闚以重利(闚言示之以利使之見而欲也)秦王貪其贄必
得所願矣誠得劫秦王使悉反諸侯之侵地若曹沫
之與齊桓公則大善矣則不可(如有不可)因而刺殺之彼
大將擅兵於外而内有大亂則君臣相疑以其間諸
侯得合從其償秦必矣此丹之上願不知所以委命
(委棄性命猶言不知死所)唯荆卿留意焉久之荆軻曰此國之大
事也臣駑下恐不足任使太子前頓首固請無讓然
後許諾於是尊荆軻為上卿舍上舍太子日造門下
供太牢具異物間進車騎美女恣荆軻所欲以順適
其意久之荆卿未有行意秦將至翦破趙虜趙王遷
(十九年)盡收其地進兵北略地至燕南界(略經略之)太子丹
恐懼乃請荆卿曰秦兵旦暮渡易水則雖欲長侍足
下豈可得哉荆卿曰微太子言臣願得謁之今行而
無信則秦未可親也夫(衍今字)樊將軍秦王購之金千
斤邑萬家誠得樊將軍首與燕督亢之地圖(後志涿郡方城)
(縣有督亭注引此)獻秦王秦王必說見臣臣乃得有以報太
子太子曰樊將軍以窮困來歸丹丹不忍以己之私
而傷長者之意願足下更慮之荆軻知太子不忍乃
遂私見樊於期(將軍名)曰秦之遇將軍可謂深矣父母
宗族皆為戮沒今聞購將軍之首金千斤邑萬家將
奈何樊將軍仰天太息流涕曰吾每念常痛於骨髓
顧計不知所出耳軻曰今有一言可以解燕國之患
而報將軍之仇者何如樊於期乃前曰奈何軻曰願
得將軍之首以獻秦王秦王必喜而善見臣臣左手
把其袖而右手揕其胷(揕刺也知鴆反)然則將軍之仇報而
燕國見陵之恥除矣將軍豈有意乎樊於期偏袒扼
腕而進曰此臣之日夜切齒腐心(腐者痛之極)乃今得聞
教遂自刎(刎斷也)太子聞之馳往伏屍而哭極哀既已
無可奈何乃遂盛樊於期之首函封之於是太子預
求天下之利匕首得趙人徐夫人匕首取之百金使
工以藥淬之(淬當從火堅刀刃也若淬則滅火器爾)以試人血濡縷(沾濡)
(衣之一縷)人無不立死者乃為裝(行具也)遣荆軻燕國有勇
士秦武陽年十三殺人人不敢牾(元作悟)視(牾逆也)乃令
秦武陽為副荆軻有所待欲與俱其人居遠未來而
為留待頃之未發太子遲之疑其改悔乃復請之曰
日已盡矣荆卿豈無意哉丹請先遣秦武陽荆軻怒
叱太子曰今日往而不反者竪子也今提一匕首入
不測之強秦僕所以留者待吾客與俱今太子遲之
請辭決矣遂發太子及賓客知其事者皆白衣冠以
送之至易水上既祖(祖行祭)取道高漸離擊筑荆軻和
而歌為變徵之聲(地形訓云變徵為商蓋悲音)士皆垂淚涕泣又
前而為歌曰風蕭蕭兮易水寒壯士一去兮不復還
復為羽聲(其音怒)忼慷(壯士不得志也)士皆瞋目髮盡上衝冠
於是荆軻遂就車而去終已不顧既至秦持千金之
資幣物厚遺秦王寵臣中庶子蒙嘉嘉為先言於秦
王曰燕王誠振怖大王之威(振震同下同)不敢興兵以逆
軍吏願舉國為内臣比諸侯之列給貢職如郡縣而
得奉守先王之宗廟恐懼不敢自陳謹斬樊於期頭
及獻燕督亢之地圖函封燕王拜送于庭使使以聞
大王唯大王命之秦王聞之大喜乃朝服設九賓(禮大)
(小行人以九儀掌賓客之禮)見燕使者咸陽宫荆軻奉樊於期之
頭函而秦武陽奉地圖匣以次進至陛(升高階也)秦武陽
色變振恐羣臣怪之荆軻顧笑武陽(顧武陽而笑)前為謝
曰北蠻夷之鄙人未嘗見天子胡振慴(慴懼也)願大王
少假借之使得畢使於前秦王謂軻起取武陽所持
圖軻既取圖奉之秦王發圖圖窮而匕首見因左手
把秦王之袖而右手持匕首揕之未至身秦王驚自
引而起袖絶拔劒劒長撡其室(撡把持也與操同晉人多用扣室劒鞘)
時惶急(惶恐也堅在室牢也)劒堅故不可立拔荆軻逐秦王秦
王環柱而走羣臣驚愕(愕相遇驚也)卒起不意(卒猝同下同)盡
失其度而秦法羣臣侍殿上者不得持尺寸之兵諸
郎中執兵皆陳於殿下非有詔不得上方急時不及
召下兵以故荆軻逐秦王而卒惶急無以擊軻而乃
以手共摶之(摶擊也)是時侍醫夏無且以其所奉藥囊
提荆軻(提也)擿秦王方環柱走卒惶急不知所為左右
乃曰王負劒王負劒遂拔以擊荆軻斷其左股荆軻
廢乃引其匕首以提(衍擿字本注字也)秦王不中中柱秦王
復擊軻軻被八創軻自知事不就倚柱而笑箕踞以
罵(踞坐展兩足如箕)曰事所以不成者乃欲以生劫之必得
約契(復地之契)以報太子也左右既前斬荆軻秦王目眩
良久已而論功賞羣臣及當坐者(罪所當坐)各有差而賜
夏無且黃金二百鎰曰無且愛我乃以藥囊提荆軻
也於是秦大怒燕益發兵詣趙詔王翦軍以伐燕十
月而拔燕薊城(並此二十九年)燕王喜太子丹等皆率其精
兵東保於遼東秦將李信追擊燕王王急用代王嘉
計殺太子丹欲獻之秦秦復進兵攻之五歲而卒滅
燕國(秦二十五年此三十三年)而虜燕王喜秦兼天下其後荆軻
客高漸離以擊筑見秦皇帝而以筑擊秦皇帝為燕
報仇不中而死(刺客𫝊有彪謂太子丹不忍一朝之憤輕亡其國其謀悖矣夫以一夫行)
(劫刺於大國出於倉卒不意或幸以中而欲從容質責使悉反侵地取契以歸此豈持匕首之所可待鞠)
(武初謀似矣太子不用不能力爭妾婦之明也數士之死燕國之亡皆武實為之荆軻之事甚似曹劌其)
(所不可者劌發憤於一朝而軻謀蓄於積歲且白衣祖送者係路其不漏露而先敗抑亦幸矣軻不足道)
(也厥後留侯亦袖椎竊發此其人豈愚哉蓋積志仇秦不知所不可使其不逢漢帝則亦死以為期不能)
(一日而忘秦也豫子高漸離張留侯三人者皆孝子忠臣至一之行也唯軻於此則無處焉)
戰國策卷九
