東西洋考卷四
明張燮撰
西洋列國考
麻六甲
麻六甲即滿剌加也古稱哥羅富沙漢時已通中國後
頓遜起自扶南三千餘里皆屬之其東界通交州即哥
羅富沙地也唐永徽中以五色鸚鵡來獻(唐書曰哥羅一曰箇羅亦)
(曰哥羅富沙羅王姓矢利波羅名米失鉢羅)舊隸暹羅歲輸黃金為賦蓋所
部瘠鹵尚未稱國云永樂三年酋西利八兒速刺遣使
上表願内附為屬郡效職貢七年上命中使鄭和封為
滿刺加國王賜銀印冠服從此不復隸暹羅矣九年嗣
王拜里迭蘇刺率其妻子及陪臣五百四十人來朝命
中貴海壽禮部郎黃裳迎勞于郊勅有司供帳飾館待
之尋陛見貢方物上御奉天門宴王賜玉帶羽儀鞍馬
金銀錢鈔錦綺王妃冠服其下賞賚各有差居久之禮
送還國(廣東通志曰光祿日給牲牢賜王金繡龍衣一襲金銀器皿帷帳裀縟咸具賜妃八兒迷速里)
(及子侄陪臣文綺紗羅襲衣有差就館復賜宴八月賜黃金相玉帶儀仗鞍馬并賜王妃冠服九月辭歸賜宴)
(奉天門别宴王妃陪臣如初賜勅勞王副以金相玉帶一儀仗一副鞍馬二疋黃金百兩白金五百兩鈔四十)
(萬貫錢二千六百貫錦羅六百疋絹千疋渾金文綺二金織通袖膝襴二妃以下各有差)禮部餞于
龍江驛復賜宴龍潭十年遣使入貢十二年王母來朝
賜如王妃十七年王亦思罕答兒沙嗣更率妻子來朝
言為暹羅所侵惟陛下卵翼之上為降詔暹羅國王無
開兵隙暹羅旋遣使來謝侵伐之罪滿刺加所得保境
息肩者皆中國賜也二十二年王西里麻哈剌來朝宣
德九年王復至後先賜予甚厚其後貢使不絶天順三
年王旡答佛哪沙卒子蘇丹茫速沙請封遣使册立為
王成化末給事中林榮行人黃乾亨奉使溺海死以故
罷遣云王以帛纏首衣青花袍躡皮履乘轎俗敦樸尚
回回教居處如暹羅婚喪大類瓜哇(唐書曰嫁娶㯽榔為禮多至二百盤)
(婦已嫁從夫姓死者焚之取燼貯金罌沉之海)民用陶錫網魚為業屋如樓閣
然不更鋪板但叠木高低層布連榻趺坐飲食厨厠皆
在其間男女椎髻(唐書曰非有官不束髮)肌膚黑漆間有白者華
人也後佛郎機破滿剌加入據其國而故王之社遂墟
臣隸俛首無從報仇久乃漸奉為真主矣古稱旁海人
畏龜龍龜龍高四尺四足身負鱗甲露長牙遇人則嚙
無不立死山有黑虎虎差小或變人形白晝入市覺者
擒殺之今合佛郎機足稱三害云
形勝名蹟
鎮國山(永樂中詔封其國之西山為鎮國山御製碑文賜之勒石其上)五嶼(未稱國時酋鎮于此)
龍雅山(在滿剌加港外其山甚高)
物産
猫精石(華夷考曰中含活光一縷)珠(一統志滿剌加出石榴子珠)犀角(本朝充貢)象牙
(本朝充貢)玳瑁(本朝充貢)翠羽靉靆(俗名眼鏡華夷考曰大如錢質薄而透明如琉璃色)
(如雲母每目力昏倦不辨細書以此掩目精神不散筆畫倍明出滿剌國靉靆乃輕雲貌如輕雲之籠日月)
(不掩其明也若作曖曃亦可)斗錫(星槎勝覽曰内有山泉流為溪於溪中陶沙取錫煎成塊曰斗錫每)
(塊重一斤四兩本朝充貢)乳香(本朝充貢)片腦(本朝充貢)蘇合油蕉心簟(見星)
(槎勝覽按華夷考稱滿剌加取茭蔁葉織成細簟闊二尺長丈餘即此類也)明角烏角
蠟做打麻(方輿勝覽曰樹脂結成者夜點有光塗舟水不能入華夷考曰樹枝流落膠汁土内)
(掘出如松歴青内有明淨好者都似金珀一般出滿剌加國)硫黃(見一統志)没藥夷瓶
燕窩㯽榔椰子沙孤米(華夷考曰山野有樹名沙孤樹將樹皮如)
(中國葛根搗浸澄濾取粉作丸洒乾賣之出滿剌加)茭蔁酒(華夷考曰茭蔁葉似苦笋殼厚性柔軟結)
(子如荔枝樣雞彈大取其子釀酒飲亦醉人出滿剌加)犀象黑熊(本朝充貢)火雞
(華夷考曰出滿剌加大如鸛多紫赤色能食火吐氣亦煙燄也子如鵝胎殼厚踰重錢或斑或白島夷採為飲)
(盞見者珍之)鸚鵡(唐時來獻)
交易
本夷市道稍平既為佛郎機所據殘破之後售貨漸少
而佛郎機與華人酬酢屢肆輈張故賈船希往者直詣
蘇門答剌必道經彼國佛郎機見華人不肯駐輙迎擊
于海門掠其貨以歸數年以來波路斷絶然彼與澚夷
同種片帆指香山便與粤人為市亦不甚藉商舶彼間
也
啞齊
啞齊即蘇門答剌國一名蘇文逹那西洋之要會也王
裝束類滿刺加官屬畢具宫有内閹百餘蓋他國所無
云相傳風俗頗淳語言和媚惟酋長好殺殺人輙取血
浴身(島夷志曰酋長人物脩長一日之間必三變色或黑或赤每歲殺十餘人取自然血浴之則四時不)
(生疾疹故民畏服焉)田磽少熟然賈舶還往財物充牣雅稱富饒
貧民捕魚為生活朝駕獨木舟張帆破浪抵暮郤回國
徵其賦以為常其先為大食國蓋波斯西境也隋大業
中有牧者探穴得文石詭言應瑞當王聚衆剽略遂王
其地(舊唐書云夷人牧駝忽有獅子人語曰此山有三穴穴中大有兵器并有黑石白文讀之便作王夷)
(人依言果得穴中石及刃甚多教其反叛於是糾合亡命劫奪商旅其衆遂盛自立為王波斯拂林各遣兵討)
(之皆為所敗於是遂強并諸國勝兵得四十萬)唐永徽以來屢使朝貢(唐書曰永徽二)
(年朝貢自言有國三十四年傳二世開元初復遣使獻馬鈿帶謁見不拜有司將劾之張說謂殊俗慕義不可)
(寘于理玄宗赦之使者復辭曰國人只拜天見王無拜也有司切責乃拜十四年遣使獻方物拜果毅賜緋袍)
其先為白衣大食至河蒲羅拔以來為黑衣大食(唐書曰白)
(衣大食有二種一盆尼末換二奚深末換殺兄自王下怨其忍將討之狗衆曰助我者皆黑衣俄衆數萬即殺)
(末換求奚深孫阿蒲羅拔為王號黑衣大食)至德初代宗用其衆平西都貞
元中使者三人來朝悉拜中郎將賚遣之宋乾德四年
遣僧西域因賜王書招懷自是貢舶歲通(按宋史開寶元年遣使朝)
(貢四年復貢以其使為懷化將軍用金花五色綾紙寫官誥以賜嗣此連貢不絶淳化四年酋長李亞勿來朝)
(舶主蒲希密附方物來獻咸平六年貢使摩尼對崇政殿持真珠以獻云離國日誠願得瞻威顔乞不給回賜)
(上不欲違其意俟其還厚加優賚景德元年使來值上元觀燈賜錢縱其宴飲四年使又至許遍詣苑囿寺觀)
(遊覽)泰岱汾隂並許陪祀(宋史車駕東封舶主陁婆離願執方物赴泰山從之又祀汾隂)
(詔令貢使陪祀)大中祥符五年大食國老人無西忽盧華年百
三十歲耳重輪體貌甚偉自言遠慕皇化附舶來王詔
賜袍帶束帛建炎後以國費匱乏閉關謝貢大食竟脩
貢如故事則懷德者遠也(宋史帝謂侍臣曰茶馬政廢武備不修致中原板蕩今復)
(捐數十萬緡易無用之珠玉曷若惜財以養戰士詔張浚却之優賜以答遠人之意遠人懷之貢賦不絶)入
明始稱蘇門答剌洪武初國王奉金葉表貢馬及方物
永樂三年王鎖丹罕難阿必鎮遣使入貢詔封為蘇門
答剌國王賜印誥金幣五年再使來貢已而王與花面
王戰中流矢死子弱不任嘗膽其妃飲泣令于國曰能
復讎者我與為夫共圖國事有漁翁聞之率衆殺花面
王妃遂從漁翁(吾學編曰永樂七年來貢厚賜之十年遣使至其國)久之故王假
子率所部殺漁翁王王子蘇斡剌以衆奔峭山十一年
中貴人鄭和擒假王俘至京伏法漁翁王子感激聖天
子威靈條進方物甚夥宣德中貢使頻至十年封其王
子嗣王世世朝貢不絶數傳後凢再易姓而為今王今
王者人奴也先是其主為大將使奴牧象而象肥主以
為能呼語之曰而牧象良苦其為我監捕魚稅坐而受
直奴前謝從此往稅捕魚得大魚輒遺其主自取小者
主後聞之曰奴忘其食指而奉我耶命侍左右出則捧
㯽榔盤後隨一日王召諸大酋議事奴從主仗劍入王
居起尊嚴若神而主跼蹐惟謹奴出謂主曰主自視雖
貴孰與王主笑曰臣何敢與王齒奴曰主第不欲王耳
是可取而代也主驚顧無妄言將赤吾族奴因間進曰
吾主行擁重兵出鎮海隅詰旦入辭奴從而後主誠乘
間請屏左右以畢所私王必不疑五步之内奴抽刃刺
王灑王頸血為主盥手主兵柄在握誰敢不服咄嗟而
事可定矣主詰朝果入辭如奴約白王曰臣遠離宫殿
情懷戀戀願有所私布請屏左右王叱左右出奴突引
王裾前刺王掖其主上殿號殿下曰王為不道吾殺之
吾為若主時所擁兵悉集殿外諸酋股慄無敢閧者因
誅其偶語者若而人餘悉拜官有差主既為王命奴代
為大將隸以所部居亡何奴弑王自立是為今王於是
大為防衞于國拓其宫規制宏壯宫凢六門門不得闌
出入雖勲貴不得帶劒上殿王出乘象象列綺架亭而
帷其外又列象百餘披結俱如王所乘象望者不知王
在何許鹵簿傳呼甚盛犯者無赦法制嚴於他國矣
形勝名蹟
俱紛摩地那山(大食王牧處得黑石白文于此舊唐書曰在國西南鄰於大海)膏朥榭
山(澗中出油王出征戰取油倒水上燃之能飛渡作火攻人死以油塗之能堅其尸千年不壊)椰嶼
(在港口嶼上有三寶廟)恒曷水(舊唐書曰大食王糾合亡命渡恒曷水刧奪商旅)急水灣
龍涎嶼(星槎勝覽曰蘇門答剌西去一晝夜浮灔水面波激雲騰每春羣龍來集於上交戱而遺)
(涎沫番人駕獨木舟登嶼採取而歸或風波則人俱下海一手附舟旁一手揖水而得至岸)翠藍嶼
(星槎勝覽曰在龍涎嶼之西北大小七門門中皆可過船傳聞釋迦經此山浴水被竊袈裟佛云後穿衣者必)
(爛皮肉由此男女今皆無衣止樹葉紉結而遮前後)
物産
寶石(本草綱目曰山海經謂之采石碧者唐人謂之瑟瑟紅者宋人謂之靺鞨今通呼為寶石大者如指)
(頭小者如豆粒皆碾成珠狀)瑪瑙(格古論曰非玉非石堅而且脆中有人物鳥獸形者最貴負暄錄)
(曰瑪瑙産有南北南瑪瑙産大食色正紅無瑕可作杯斝)琥珀(宋時充貢)玳瑁犀角
象牙(埤雅曰象牙生花必因雷聲故古以為器飾)鶴頂琉璃(宋時以瓶及甕盛物來獻)
照身鏡(梁四公子記云扶南賣碧頗黎鏡廣一尺半重四十斤内外皎潔向明視之不見其質蔡絛云)
(御庫有玻黎母乃大食所貢)靉靆龍涎香(遊宦記聞云龍涎香最貴重出大食國海旁常)
(有雲氣出山間土人即知龍睡其下更相守之俟雲散知龍已去往求必得龍涎入香能收斂腦麝清氣雖數)
(十年香味仍在得其真和香焚之翠煙裊空結而不散或言涎有三品一曰汎水一曰滲沙一曰魚食汎水則)
(輕浮水面善水者伺龍出隨取之滲沙則凝積多年滲入沙中魚食則化糞散於沙磧又魚食亦有二種海旁)
(有花若木芙蓉花落海大魚吞之腹中先食龍涎花嚥入久即脹悶昂頭向石上吐沫乾枯可用惟糞者不佳)
(若散碎皆取自沙滲力薄欲辨真偽投没水中須臾突起直浮水面或取一錢口含之微有腥氣經一宿細沫)
(已嚥餘結膠舌上取出就淖稱之亦重一錢將淖者又乾之其重如故雖極乾枯用銀簮燒熱鑚入枯中抽簮)
(出其涎引絲不絶騐此不分褐白褐黑皆真香星槎勝覽曰初若脂膠黑黃色頗有腥氣焚之清可愛)片
腦(宋時獻)安息木香(本朝充貢)乳香(宋時獻)丁香(本朝充貢)薔薇水
(宋時獻)蘇合油天鵝䘬(本草綱目謂鵠為天鵝云皮毛可為服飾謂之天鵝䘬華夷考)
(曰海東青小而健能擒天鵝即此也華人以䘬織之沿為偽物)瑣服(一統志名瑣服曰又名梭服以鳥毳)
(為之紋如紈綺)兜羅綿(亦毛毳織六七丈今)(長者每疋至呼為哆囉嗹)駝毛縟面(埤雅)
(曰駝卧腹不帖地屈足漏明則行千里今其毛縟温厚煖於狐貈極堪禦寒遇夏退毛至盡乃能避熱故古者)
(冬取皮於狐類而裘成夏取毛於駝類而褐成宋時來獻)花錦(宋時獻)西洋布(一統志名闊布)
(華夷考曰西洋布幅廣至四五尺精者價乃勝緞)錫(本朝充貢)賓鐡(宋時獻)蠟腽肭
臍(即唐書所謂骨肭獸俗名海狗腎)燕窩胡椒(星槎勝覽曰蔓附樹枝結椒纍垂如栟櫚)
(子但粒小耳本朝充貢)石蜜(唐書大食傳曰刻石蜜廬如轝狀)没藥孩兒茶(即烏)
(爹泥本草一名烏疊泥或作烏丁皆夷語無正字)血竭千年棗(宋時獻)大茄(一統)
(志曰樹高丈餘經三四年不瘁子大如西瓜重十餘斤以梯摘之)無名異(本草集解曰出大食國生)
(石上狀如黑石灰番人以油鍊如黳石嚼之如餳)瓜(星槎勝覽曰皮若荔枝未剖臭如爛蒜剖開如嚢蜜)
(味如酥油香甜可口)犀(宋太宗問蒲押陀犀象何法可取對云犀使人升木操弓矢同至射殺之小者不用)
(弓矢可捕獲本朝充貢)象(蒲押陀曰象用象媒誘至漸以大繩繫之)駿馬(唐書曰有千里馬號為龍)
(種)鸚鵡
交易
舶到有把水瞭望報王遣象來接舶主隨之入見進果
幣于王王為設食貿易輸稅號稱公平(星槎勝覽曰胡椒番秤一播抵)
(我官秤三百二十斤價銀錢二十箇重銀六兩金抵納即金錢也每二十箇重金五兩二錢龍涎嶼香一兩)
(用金錢十二一斤該金錢一百九十二箇准中國銅錢九千價亦非輕)此國遼遠至者得
利倍于他國蓋宋時稱本肆多金銀綾錦工匠技術咸
精其能至今富饒猶昔也
彭亨
彭亨者東南島中之國也(星槎勝覽名彭坑續文獻通考曰暹羅迤西)國並
山山旁多平原草樹繁茂然鳥獸希少沃土宜穀蔬果
亦饒其城以木圍之方廣可數里誅茆覆屋男女椎髻
衣長布衫繫單衣富者頭著金圈數枚貧人則五色燒
珠為圈束之煮海為鹽釀椰漿為酒古稱上下親狎民
無寇盜好佛誦經而久乃寖漓也俗漸好怪刻香木為
人像殺生人血以祭云用此祈禳洪武十一年遣使奉
金葉表朝貢永樂十二年遣蘇麻固門的里來朝并貢
方物其後二百數十年而有柔佛之事先是婆羅王子
者彭亨王妹之壻也贅于彭亨柔佛之副王精悍好鬭
其子娶彭亨王女將㛰副王送子之彭亨彭亨王宴柔
佛副王戚屬俱會酒半婆羅王子舉觴為壽手指一巨
珠光耀倍常副王心欲之曰王子以是珠見餉者不惜
重貲為報王子固靳之副王恚甚歸而起兵攻彭亨矣
二國初為婚媾賊出意外彭亨人人惴恐不戰自散王
與婆羅王子奔金山彭亨王妃者浡泥王之妹也率衆
來援副王焚掠其城郭宫室以歸是時彭亨國中鬼哭
三日浡泥王迎其妹還浡泥彭亨王隨之而命其長子
攝國久之王歸彭亨其次子驍而多智遂毒殺父誅兄
自立至今尚為王每為毛思賊逋逃主買所掠人遠近
苦之(毛思賊者婆羅屬夷也劫掠海上生人至彭亨賣之代作崑崙奴不如指者則殺以供祭每人得直)
(三金)
形勝名蹟
石崖(一統志曰其國石崖周匝﨑嶇如栅寨)金山(其上出金有大酋守之日遣百餘人採取月進)
(王二十金)地盤山(織嘉文席處)狼賓
物産
沙金(即金山所採者排沙揀金金木在鎔雖黃光閃鑠視亦復類沙既煎乃始成塊)犀角象
牙鶴頂玳瑁花錫(見一統志)沉香(見一統志)速香(本朝充貢)降
香片腦(是狼賓所出者本朝充貢)嘉文席(嘉文草蔓生有脊用刀刺脊剔去之織以為席)
(温柔妍雅帖人肌夏微凉而冬微温故價直逾侈其製狭而長蓋夷中一席只卧一人故狹等身之外捲以作)
(枕故長)燕窩胡椒(本朝充貢)西國米椰子(見一統志)㯽榔□
吉柿萪藤(蔓抽被地無枝葉有皮裹其外如竹皮剥之則落藤長數丈不值剪伐可繚繞數圍)
(狼賓出者為多)犀象
交易
舟抵海岸國有常獻國王為築舗舍數間商人隨意廣
狹輸其稅而托宿焉即就舖中以與國人為市舖去舟
亦不甚遠舶上夜司更在舖中卧者音響輙相聞
柔佛
柔佛一名烏丁礁林男子削髮徒跣圍幔佩刀婦人蓄
髮椎結王服與下無别第帶雙刀耳酋見王棄刀于地
和南而立各有尊卑位次字用茭蔁以刀刺之又置烏
簿書浩大及秘密事情外以繩縛之塗泥封固印識其
上宫室覆茅插木為城其外有池環之港外多列沙垓
(猶中華蛋戶)無事以船載貨國外有警或出征戰則募召為
兵稱強國焉婚姻王與隣國王家自相配偶餘人締結
亦論門閥相宜王用金銀器盛食民家磁器都無匕筯
以手拈之而已持齋見星方食節序以四月為歲首居
喪婦人方加剃男子則再削髮逝者火葬也其酋好鬭
屢開疆隙彭亨丁機宜之間迄無寧日先年有大庫吉
寧仁忠於王王大信用二王以兄疎已謀殺吉寧仁其
後二王出騎馬墮地死從者皆見吉寧仁為祟至今人
家祀之競傳靈應蓋夷俗尚鬼其固然矣
形勝名蹟
東西竺(星槎勝覽曰山與龍牙門相望海洋中山形分對若蓬萊方丈之間)
物産
犀角象牙玳瑁錫片腦蠟嘉文席(是東西竺)
(所織者星槎勝覽曰地出蕉心簟想嘉文席之所自始也)木綿布(見星槎勝覽)椒燕窩
西國米血竭没藥㯽榔(見星槎勝覽)海菜□吉
柿
交易
柔佛地不産穀土人時駕小舟載方物走他國易米(星槎)
(勝覽曰田瘠不宜稼穡歲藉諸邦淡洋米以食)道逢賈舶因就他處為市亦有
要之入彼國者我舟至止都有常輸貿易只在舟中無
復舖舍
丁機宜
丁機宜瓜哇屬國也幅員最狹酋衆僅千餘柔佛黠而
雄丁機宜境相接也柔佛狡焉有啓疆之思動為國患
悉索敝賦無寧日近始求通姻好然安忍無親善事之
猶恐其不得當也其國以木為城王居旁列鐘鼓樓出
入騎象以十月為歲首性好潔食啖所須手自操割民
俗都類瓜哇大率瓜哇一帶酒稅甚廣而酒禁乃甚嚴
民間攜酒具取水釀酒國有常賦然上族之家輙不復
御酒惟細民無頼者時時闌入醉鄉則曹偶笑之上族
客至以扶留藤㯽榔代茗若開宴則人具一大盤盤有
足置地上雜貯肴核每進一物客甫嘗畢則客之從人
徑從後取食之曰不敢留殘溷主翁也婚者男往女家
為持門戶故生女勝男喪用火葬
形勝名蹟
獨石門鐡釘嶼(以形尖故名其外水流甚急)鱷魚嶼(亦以其形似□也其水晝)
(則南流夜則北流)
物産
犀角象牙黃蠟嘉文席西國米血竭没
藥㯽榔海菜
交易
夷亦只就舟中與我人為市大率多類柔佛而俗較馴
而貨較平自為柔佛所侵彼國有風聲鶴唳之虞而舶
人亦抱林木池魚之患此揚帆者所以掉臂希顧也
思吉港
思吉港者蘇吉丹之訛也為瓜哇屬國其中凢數聚落
而吉力石其主也吉力石有王百餘歲能知吉凶國在
山中賈舶僅經過其水潏而未嘗泊船彼民出詣饒洞
與華人貿易華人所泊者饒洞也饒洞原野平衍以石
為城其酋出入乘車車以金飾亭御四馬或八馬亦御
黃犢前導百餘鹵簿皆備諸夷見王輙避匿不敢出獨
女人合掌伏道旁其餘風俗多類下港云其與國為思
魯瓦為猪蠻猪蠻多盜故華人輙不肯駐猪蠻有次子
名北極十餘歲時軀重數百斤為盜所劫負之不能起
今為哪□饒洞之後為金後山脩竹成林茉莉自花不
假培植人皆赤身只一紙蔽其下體種豆供餐彊者善
射逐獐鹿猿猱火焙而食饑噉其肉渴飲其血佐以樹
酒足跡未嘗下山
形勝名蹟
保老崖山(一統志曰在蘇吉丹國凢番舶未到先見此山頂聳五峰時有雲覆其上舶人呼為巴哪)
(大山)吉里問山(與保老崖山相對西面拖尾甚長)椒山(在猪蠻國)牛郎山義
里山白嶼(即饒洞港口)望加黎洲(饒洞國外十餘里)杜板村(即吉力石)
(之港外是元史所云杜並足也)塔寺(寺外有塔故名)八節澗(元史曰澗上接杜馬班王府下通莆)
(奔火海乃瓜哇咽喉必争之地史弼高興會兵其處)聖水(在杜板村星槎勝覽曰海灘有水一泓甘淡可)
(飲稱為聖水元將史弼高興征其國舟中乏水粮盡二將祝天以鎗插海中泉隨鎗湧起汲而飲之軍威大振)
物産
金銀珠犀角象牙玳瑁沉香檀香
降香錫銅鼓龜筒夷瓶蠟椒㯽榔椰
子血竭豆蔲畢撥蘇木犀象孔雀
火雞鸚鵡□伽鳥倒掛鳥
交易
吉力石主瓜哇而臣饒洞蘇魯瓦諸國他國貨萃下港
者彼中亦時相通我舟到時諸屬國鱗次饒洞以與華
人貿易雖在夐邈亦蕃盛之鄉也向就水中為市比來
販者漸夥乃漸築舖舍
文郎馬神
文郎馬神國以木為城城只一半餘半皆山也(按水經註稱文)
(狼人野居無室宅依樹止宿食生肉採香為業與人交市若上皇之民又馬文淵遺兵十餘家住西屠國不返)
(土人以其流寓號曰馬流世稱漢子孫今之文郎馬神疑即其後而播遷茲土云)王宫繡女數
百人王出乘象或泛舟以繡女自隨或典衣或持劒或
捧㯽榔盤王登舟趺坐榻上繡女坐地下與王相向或
用女人刺舟威儀甚盛民居多縛木水上築屋以居如
三佛齊男人用五色布纏頭腹背多裸或著小袖衣蒙
頭而入下體以縵圍之初盛食以蕉葉為盤及通中國
乃漸用磁器又好市華人磁甕畫龍其外人死貯甕中
以葬其俗不滛姦者論死華人與夷女通輙易彼裝以
女妻之不聽歸也女人蓄髮髮苦短見華人髮許長心
慕之問何以致此或紿之曰我生長中華用華水沐之
耳夷女競市船中水欲以沐髮華人故靳之以為笑端
焉(女人慕悦華人輙持香蕉甘蔗及茉莉花相贈不妨往復嘲謔第國禁甚嚴無敢私通者)入山深
處有村名烏籠里彈其人盡生尾見人輙掩面羞澁欲
走然地饒沙金夷人攜貨往市之擊小銅鼓為號貨列
地中主者退丈許深山人乃前視貨當意者置金于貨
之側主者遥語欲售則持貨去不售則懷其金蹣跚歸
矣鄰境又有買哇柔每夜半盜斬人頭以金裝之故夜
必嚴更以待
形勝名蹟
金山(即鳥籠里彈深處幽澗遡流驅舟良苦兩崕繁隂木多拱抱每夕景曉雲禽聲四合幾斷人腸華商)
(即乘興以行未有不中道返者也)丹戎世力山末那突大山班節
糸禮山加會嶼
物産
沙金(是金山出者夷人持貨往易每虚往實歸)鶴頂(文郎出者最多)降香蠟藤
席(紅白色問雜而成)萪藤(文郎亦獨盛他國)蓽撥獐皮血竭肉
豆蔲犀孔雀鸚鵡
交易
故王有賢德始開港時待賈舶大有恩信王子三十一
人俱不令外出恐擾遠人也其妃為買哇柔國主之妹
故王既殂嫡子嗣立買哇柔人導之為欺詐買貨輙緩
償直至解維每多負逋商人從此希造矣其地女人悉
蕩小舟以飲食來市至售貨物則男人司之市用鉛錢
遲悶
遲悶者吉里地悶之訛也其國居重迦羅之東田肥穀
盛沿山皆旃檀至伐以為薪其氣蒸人鮮不病者地又
苦熱旁午必俛首向水而坐差可辟瘴男女斷髮短衫
夜卧不蓋體俗亦以立為尊夷人見王則坐地合掌無
姓氏不知年歲亦無文字紀事以石片子為記如千石
則總于繩上一結亦有酋長互訟則兩造各牽羊入曲
者没其羊直者仍帶羊以出結繩束矢之風其猶存于
絶島乎
形勝名蹟
犀頭山(頂有巨石石有竅王歲時祀之有巨蛇由竅中出食所祭都盡石頂人不敢躡)
物産
檀香(獨盛他國)蓽撥荳蔲
交易
市去城稍遠每賈舶至王自出城外臨之妻子及姬侍
皆從防衞甚盛日有輸稅然稅郤不多夷人砍伐檀香
樹絡繹而至與商貿易倘王歸則貿易者不得自來慮
有紛紜也須請王更出乃至(星槎勝覽曰商舶到彼皆婦女到船交易與所傳微)
(異豈習俗至今稍革耶)
論曰滿剌加奕世朝天用深帝眷答刺彭亨供茲包茅
均彼楛矢其他諸國前籍之所未名雖重譯尚賖而占
雲屢出未麗主客獲染禁臠夫固羲御之末光谷王之
餘潤也
東西洋考卷四
