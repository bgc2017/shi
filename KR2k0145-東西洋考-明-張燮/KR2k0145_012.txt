東西洋考卷十二
明張燮撰
逸事考
尚書大傅曰堯南撫交阯於禹貢荆州之南垂幽荒之
外故越也周禮南八蠻雕題交阯有不粒食者焉秦開
越嶺南立蒼梧南海交阯象郡漢武帝元鼎二年始并
百越啟七郡置交阯刺史督領之時又建朔方郡已開
北垂遂辟交阯於南為子孫基阯也交阯外域記曰越
王令二使者主交阯九真二郡漢遣伏波將軍路博德
討越王越王令二使者齎牛百頭酒千鍾及二郡民戶
口簿詣路將軍乃拜二使者為交阯九真太守(見水經註按)
(後漢書男女同川而浴故稱交阯)
蜀王子將兵三萬討雒王服諸雒將因稱安陽王後南
越王尉佗舉衆攻安陽王有神人名臯通下輔佐為安
陽王治神弩一發殺三百人南越王却軍住武寧縣遣
太子名始降服安陽王稱臣事之安陽王不知通神人
遇之無道通便去語王曰能持此弩王天下不能者亡
天下通去安陽王有女名眉珠見始端正珠與始交通
始問珠取父弩視之始見弩便盜以鋸截弩訖逃歸報
越王越進兵攻之安陽王發弩弩折遂敗安陽王下船
逕出於海(見水經註)
馬援南入九真至無功縣賊渠降進入餘發渠帥朱伯
棄郡亡入深林巨藪犀象所聚羣牛數千頭時見象數
十百為羣又分兵入無編至居風帥不降並斬級數十
百九真乃清(鑿南塘者九真路所經也去州五百里建武年馬援所開俱見水經註)
馬援所過輒為郡縣治城郭穿渠灌溉以利其民條奏
越律與漢律駮者十餘事與越人申明舊制以約束之
自後駱越奉行馬將軍故事(見後漢書)
任延為九真太守九真俗以射獵為業不知牛耕(東觀漢記)
(曰九真俗燒草種田前書曰搜粟都尉趙過教人牛耕也)每致困乏延令鑄作田器
教之墾闢田疇歲廣百姓充給又駱越之民無嫁娶禮
法各因淫好無適對匹不識父子之性夫婦之道延移
書屬縣各使男年二十至五十女年十五至四十皆以
年齒相配其貧無禮聘令長吏以下各省俸禄賑助之
同時相娶二千餘人是歲風雨順節穀稼豐衍其産子
者始知種姓咸曰使我有是子者任君也多名子為任
於是徼外蠻夷慕義保塞遂止罷偵候戌卒初平帝時
漢中錫光為交阯太守教導民夷漸以禮義化聲侔於
延王莽末閉境拒守建武初遣使貢獻封鹽水侯嶺南
華風始於二守焉(見後漢書)
永和二年區憐攻象林交阯刺史樊演發兵救之雖擊
破反者而賊勢轉盛御史賈昌使在日南與州郡并力
討之不利為所攻圍歲餘兵榖不繼帝以為憂召公卿
問方略拜祝良九真太守張喬交阯刺史喬至開示慰
誘並皆降散良到九真單車入賊中招以威信降者數
萬嶺外復平(見後漢書)
李進中平間代賈琮為刺史請交阯依中州例貢士其
後阮琴以茂才任至司隸校尉人才得與中州同選蓋
自進始
建康元年日南蠻夷攻燒縣邑扇動九真與相連結交
阯刺史夏方招降之後居風令貪暴無度縣人朱達等
攻殺令衆至四五千人進攻九真太守倪式戰死都尉
魏朗討破之渠帥猶屯日南衆轉盛延熹三年詔拜夏
方交阯刺史方威惠久著日南相率詣方降(見後漢書)
周乘為交州刺史上書云交州絶域習俗貪濁彊宗聚
姦長吏肆狡侵漁萬民臣欲為聖朝掃清一方時屬城
解綬者三十餘人
士爕拜交阯太守氣宇寬厚謙虛下士天下喪亂不廢
職貢詔封龍度亭侯建安末吳孫權遣步隲剌交州爕
奉節度脩貢不缺封龍編侯(水經註曰龍編初名龍淵立州之始蛟龍蟠編於南)
(北二津故改龍編)
交州治嬴&KR1454;縣元封五年移治蒼梧廣信縣建安十五
年治番禺縣詔書以州邊遠使持節并七郡皆授鼓吹
以重威鎮(見王範交廣春秋)
漢交阯有橘官長一人秩二百石主貢御橘吳黃武中
交阯太守士爕獻橘十七實同一蔕以為瑞異羣臣畢
賀(見南方草木狀)
龍編縣功曹左飛化為虎數月還作吏(見交州記)
吕岱為交州刺史交阯太守士爕卒以爕子徽領九真
太守以陳時代燮表分海南三郡為交州以戴良為刺
史海東四郡為廣州岱自為刺史徽不承命舉兵戌海
口拒良岱督兵三千晨夜浮海與良俱進徽不知所出
率兄弟六人肉袒迎岱斬送其首徽將甘醴等率吏民
攻岱岱奮擊大破之復進討九真斬獲萬計遣從事南
宣國化林邑諸王遣使奉貢(見吳志)
日南張重舉計入洛正旦大會明帝問日南郡北向視
日耶重曰今郡有雲中金城必不皆有其實日亦俱出
於東耳至於風氣暄暖日影仰當官民居止隨情面向
東西南北迴背無定人性凶悍果於戰鬭便山習水不
閑平地古人云五嶺者天地以隔内外况緜途於海表
顧九嶺而彌邈非復行路之逕岨信幽荒之冥域者矣
(見水經註)
越人鑄銅為船在安定江潮退時見(出交州記)
王機遣使乞為交州會杜弘温邵及交州秀才劉沈謀
反陶侃擊破之又遣别將討機斬之諸將請乘勝擊邵
侃笑曰吾威名已著但一函紙足耳下書諭之邵懼而
走追獲於始興加都督交州軍事(見晉書)
日南野女羣行不見夫其狀晶白祼袒無衣襦(見博物記)
盧循寇交州刺史杜惠度以火攻燒其船艦一時潰散
循赴火死傳首京師封龍編侯(見水經註按晉書盧循勢屈先鴆妻子又召伎)
(妾問曰我今自殺誰能同者多云鼠雀貪生就死人情所難有云官尚當死某豈顧生於是悉鴆諸辭死者自)
(投於水慧度取尸斬之與此不同)
虞國為日南太守有惠政出則雙鴈隨軒及還會稽鴈
亦隨焉既卒猶棲墓不去(孔曄會稽記)
高駢為安南都護時南詔陷交阯駢擊破之進靜海軍
節度使(唐書曰駢大破南詔收所獲贍軍李維周匿捷書不奏劾駢玩敵更命王晏權代駢俄而駢拔)
(安南斬蠻帥段酋遷降附諸洞二萬計晏權發海門檄駢北歸而駢遣王惠贊傳酋遷首京師見艨艟甚盛乃)
(晏權等惠贊懼匿島中間關至京天子覽書羣臣皆賀進駢檢校刑部尚書仍鎮安南改都護府為靜海軍授)
(駢節度)
交州有鳥王如鵲頭有毛冠尾長一尺五寸純黑色欲
取諸鳥先選高枝斫除枝柯惟留三兩枝以膠插著取
鳥王置其下鳥王鳴呼衆鳥聞聲爭集其處或銜果實
或送蟲蟻皆送鳥王諸鳥著膠獠子下收之(見寰宇記)
胡盧笙者交阯人多取無柄之瓠割而為笙上安十三
簧吹之音韻清響雅合律吕(嶺表錄異)
宋太宗遣李若拙以玉帶賜黎桓桓出郊迎然詞氣悖
慢曰向劫如洪鎮乃外境蠻賊也皇帝知非交州兵否
若交州叛命則首攻番禺次擊閩越豈止如洪鎮而已
若拙曰上初聞寇雖未知所自然以足下拔自牙校授
之節制固當盡忠豈有他慮及見執送海賊事果明白
然大臣僉議朝廷建節帥以寧海表今蠻賊寇害是交
州力不能獨制請發勁卒數萬會交兵剪滅之上曰未
可輕舉慮交州不測朝旨或致驚駭不若且委黎桓討
擊當漸清謐今不復會兵也桓避席曰海賊犯邊守臣
之罪聖君容貸未加誅責自今謹守職約保永清於漲
海因北望頓首謝(見宋史)
黎龍廷遣黃成雅來貢會含光殿上以成雅坐遠欲稍
升位著訪宰相王旦旦曰子産朝周饗以上卿之禮子
産固辭受下卿禮而還國家惠綏遠方優待客使固無
嫌也乃升雅于尚書省五品之次(見宋史)
李天祈遣使入貢詔館懷遠驛安撫使范成大言經略
諸蠻安南在撫綏之内陪臣豈得與中國王官亢禮政
和間貢使入境皆庭參不報謁宜遵舊制詔從之(見宋史)
元遣柴榛再諭陳日烜來朝若不能自覲則積金以代
其身兩珠以代其目副以賢士方技以代其土民不然
脩爾城池以待審處(見元史)
交阯道士年九十九别號漫叟因渡海船壞結庵于金
仙水石上養一雞大如倒掛子日置枕啼即夢覺又畜
一胡孫小如蝦蟇以線繫几案間道士飯已即登几食
其餘又有龜狀如錢置金盒中時使出戲衣褶常以詩
自娱云流動乾坤影花沾雨露香白雲飛碧漢玄鳥過
滄浪月照柴扉靜蛙鳴鼓角忙龜魚呈瑞氣無物汚禪
床僧惠洪見之戱曰公小國中引道神也後莫知所之
(見廣州志)
莫登庸本東莞蛋民父流寓安南宜陽縣社長名之曰
萍蓋無定跡之義也以漁為業登庸有勇力黎瀅以為
都力士竟至簒國而終為義子阮敬所鴆(見月山叢談以上交阯)
從林邑至日南盧容浦口可二百餘里從口南發往扶
南諸國常從此口出也故林邑記曰盡紘滄之徼遠極
流服之無外地濱滄海衆國津逕(見水經註)
紀粟出浦陽渡便州至典由渡故縣至咸驩咸驩已南
麞鹿滿岡鳴咆命疇警嘯聒野孔雀飛翔蔽日籠山渡
治口至九德(見林邑記)
松原以西鳥獸馴良不知畏弓寡婦孤居散髮至老南
移之嶺崒不踰仞倉庚懷春於其北翡翠熙景乎其南
雖嚶讙接響城隔殊非獨步難遊俗姓塗分故也(見林邑記)
林邑城西南際山東北瞰水重壍流浦周繞城下東南
壍外因旁薄城東西横長南北縱狹北邊兩端迴折曲
入城周圍入塼城二丈上起塼城一丈開方隟孔上倚
板板上層閣閣上架屋屋上搆樓飛觀鴟尾迎風拂雲
騫翥嵬㟧但制造壯拙稽古夷俗城開四門東為前門
當兩淮渚濱於曲路有古碑夷書銘讚前王胡達之德
西門當兩重壍北迴上山山西即淮流也南門度兩重
壍對温公壘交州刺史温放之征林邑今東城南五里
有温公二壘是也北門濱淮路斷不通城内小城合堂
瓦殿南壁不開青隟丹墀榱題桷椽多諸古法迴廊曲
掖綺牖紫窗椒房嬪媵無别宫觀路寢永巷共在殿上
臨踞東軒逕與下語子弟臣侍昏不得上屋有五十餘
丘連甍接棟檐宇如承神祠鬼塔小大八廟層臺重榭
狀似佛刹郭無市里邑寡人居海岸蕭條非生民所處
(見水經註)
比景縣日中頭上影當身下與影為比故以比影名縣
闞駰曰比讀蔭芘之庇影在已下言為身所庇也(見水經註)
林邑王陽邁死子咄立慕其父復改名陽邁(見南齊書)
阮彌之征林邑陽邁出㛰不在阮謙之領七千人先襲
區粟未入壽泠三日三夜無頓止處凝海直岸遇風陽
邁携㛰部伍三百許船夜於壽泠浦相遇闇中大戰謙
之手射陽邁柂工以風溺之餘制勝理難自此還(見水經註)
(按宋書曰阮彌之遣隊主相道生三千人赴討攻區粟城不克引還)
宗慤隨檀和之圍區粟城林邑王傾國來拒具裝被象
前後無際士卒不能當慤謂獅子威服百獸乃製其形
與象相禦象果驚奔遂克林邑(見宋書)
小水岸羃䍥常吐飛溜或雪霏沙漲清寒無底分溪别
壑津濟相通檀和之東橋大戰陽邁被創落象即是處
也(見水經註)
隋煬帝時常駿使赤土還入海見綠魚羣飛水上浮海
十餘日至林邑東並山而行海水色黃氣腥舟行一日
不絶云是大魚糞(見北史)
范頭黎死太宗崩詔於陵所刊石圖頭黎之形於玄闕
之外(見舊唐書)
大中祥符四年占城貢獅子詔畜苑中留二蠻人以給
豢養上憐其懷土給資糧遣還(見宋史)
占城交阯素仇後同入貢占城使者乞避交人詔遇朔
日朝文德殿分東西立望日則交人入垂拱殿占城趨
紫宸殿大宴則東西坐(見宋史)
有人往林邑於海嶼上得鯨頭骨如數百斛囷頂上一
孔大如甕俗以為珠穴(見寰宇記)
林邑人殺象象怒布陣以鬭人登樹取衣掛樹枝緣它
樹而走象見衣以為人存以鼻汲水灌樹枝倒不見人
踏碎其衣而去象病首必向南死肉麄連皮煮易熟牙
笋足掌肉稍佳(見安南志)
占城犯姦者男女共入牛贖罪負國王物者以繩拘於
荒塘物充而後出之(見宋史)
占城野水牛甚狠是人家耕牛走入山自生長年深成
羣但見人身穿青者必趕來抵觸而死(見華夷考)
占城尸頭蠻本是婦人但無瞳人為異與家人同寢夜
深飛頭而去食人穢物飛回復合其體即活如舊若封
固其項或移體别處則死矣人病者臨糞時遭之妖氣
入腹必死(見星槎勝覽)
林邑山楊梅大如杯椀以醖酒號梅香耐非貴人重客
不得飲(出林邑記)
海棗身無閒枝直聳三四十丈樹頂四面生十餘枝葉
如栟櫚五年一實實大如杯盌味極甘美泰康五年林
邑獻百枚(出南方草木狀以上占城)
赤土豪富之室恣意華靡惟金鏁非王賜不得服用(見隋)
(書)
赤土甘蔗作酒雜以紫瓜根酒色黃赤味亦香美(見隋書)
勘合號簿洪武十六年始給暹羅以後漸及諸國每國
勘合二百道號簿四扇如暹羅國暹字勘合一百道及
暹羅字底簿各一扇送貯内府羅字勘合一百道及暹
字號簿一扇發本國收填羅字號簿一扇發布政司收
比遇朝貢填寫國主使臣姓名年月方物令使者齎至
布政司先驗表文次驗簿比號相同方許護送至京每
紀元則更換給(見廣東通志以上暹羅)
訶陵有三十二大夫大坐敢先為最貴(見唐書)
闍婆不設刑禁雜犯罪者隨輕重出黃金以贖惟宼盜
者殺之(見宋史)
瓜哇港口一州長尾猢猻萬數一黑色老雄猴為主一
老番婦隨側婦人無嗣者備菓酒往禱老猴喜則食物
餘諸猴食盡即有雌雄二猴來前交感婦回家便有孕
否則無孕(見華夷考)
瓜哇國舊傳鬼子魔天與一罔象青面紅身赤髮生子
百餘常食啖人其中人被啖幾盡忽一日雷震石裂中
坐一人衆異之遂為國主即領餘衆驅逐罔象而除其
害復生齒安業至今國之遺文後書一千三百七十六
年考之肇在漢時至我大明宣德七年(見星槎勝覽以上瓜哇)
真臘城皆疊石卻無女牆亦有監門者惟狗不許入門
城甚方整四方各石塔一座曾受斬趾刑人亦不許入
(東池在城東十里周圍可百里中有石塔石屋塔中有卧銅佛臍中常有水流出)
真臘惟國主打純花布大臣打疎花布惟官人打兩頭
花布新唐人打兩頭花布人亦不罪以暗丁八殺故也
暗丁八殺不識體例也(國有丞相將帥司天等官皆國戚為之金轎扛四金傘柄者為)
(上金轎扛二金傘柄次之金轎扛一金傘柄又次之止一金傘柄又其次也下者止一銀傘柄而已亦有銀轎)
(扛者金傘柄以上官呼巴丁或呼暗丁銀傘柄呼厮辣的傘用中國紅絹其裙直拖地油傘綠絹為之裙卻短)
人知蠻人醜黑不知宫人及南棚(南棚乃府第也)婦女多有其
白如玉一布經腰之外皆露胷酥國主之妻亦如此國
主凡五妻正室一人四方四人嬪婢三五千番主與正
妻同坐金窗中諸宫人次第列兩廊供出入之役者呼
陳家蘭不下三千卻有丈夫與民間雜處只額門前削
去其髮塗以銀硃及塗兩鬢傍以為陳家蘭别耳(番婦産後)
(作熱飯抺之以鹽納隂戶凡一晝夜而除之以此産中無病且收歛常如室女次日即抱嬰兒同往河内澡洗)
(夫適遠役只可數夜過十數夜歸必曰我非是鬼如何孤眠)
真臘亦有通天文者日月薄蝕皆能推算但大小盡與
中國不同閏歲彼亦置閏但只閏九月殊不可曉一夜
只分四更每七日一輪亦如中國開建除之類有兩日
最吉三日平平四日最凶何日可出東方何日可出西
方雖婦女皆能算之十二生肖與中國同但呼名異耳
如以馬為卜賽雞為欒猪為直盧牛為箇之類
真臘爭訟雖小必上聞初無笞杖但聞罰金重事亦無
絞斬止掘地成坑納罪人於内實以土石堅築而罷次
有斬指去鼻者但姦與賭無禁姦婦夫或知之以兩柴
絞姦夫之足痛不可忍竭資與之方免人家失物疑人
為盜以鍋煎油極熱令伸手於中果偷則手爛否則皮
肉如故又爭訟莫辯曲直國宫對岸有小石塔十二座
令一人各坐一塔無理者必生瘡癤或咳𠻳之類有理
者略無纖事以此剖判謂之天獄
真臘地苦炎熱日非數次澡洗不可過初無浴室盂桶
但家有一池否則兩三家合一池男女皆祼形入池或
三四日城中婦女至城外河中漾洗河邊脫去所纏布
入水者動以千數雖府第婦女亦預焉踵頂皆見唐人
暇日頗以此為遊觀之樂(有病多入水浸浴及頻頻洗頭便自痊可)
真臘糞田皆不用穢嫌其不潔也唐人到彼皆不言及
中國糞壅之事恐為所鄙登溷既畢必入池洗淨止用
左手右手留以拿飰(按隋書曰以右手為淨左手為穢每旦澡洗以楊枝淨齒讀誦經呪)
(又澡洒食食罷還用楊枝淨齒又讀經呪)
巨舟以硬樹破版為之匠者無鋸但以斧鑿開成版凡
要木成段亦以鑿鑿斷起屋亦然船上以茭葉蓋覆卻
以㯽榔木破片壓之此船名為新拏所粘之油魚油所
和之灰石灰也小舟卻以一巨木鑿成槽以火熏軟用
木撑開腹大兩頭尖可載數人名皮闌(以上俱真臘風土記)
三佛齊人民不輸租賦有所征伐隨時調發自備兵器
糧糗(見宋史)
治平中三佛齊地華伽囉遣使至囉囉入貢遇風船幾
覆禱天有老翁現雲端浪旋息時寇燬廣州天慶觀老
君像在瓦礫中至囉囉覩之即向所見也及還告地華
伽囉遣人詣廣鳩工重建施錢十萬置山田於黽塘以
充常住鑄大鐘覆以樓明年地華伽囉没剪其爪髮送道
士葬之黽塘至今祭焉(見廣州志)
神鹿高三尺許前半甚黑後半白花毛純可愛止食草
木不食腥出舊港國(見華夷考以上三佛齊)
大食男子鼻高黑而髯女子白晢出輒鄣面日五拜天
神有禮堂容數百人率七日王高坐為下說法曰死敵
者生天上殺敵受福故俗勇于鬭(見唐書)
大食海中見一方石上有樹幹赤葉青樹上生小兒長
六七寸見人皆笑其手脚頭著樹枝摘取一枝小兒便
死收在大食王宫(見舊唐書)
大食國出胡羊高三尺餘其尾如扇每歲春月割取腊
再縫合之不取則脹死(見方國志按大食有大尾羊細毛薄皮尾上旁廣重一二十斤)
(行則以車載之唐書謂之靈羊)
嘉靖三十四年三月司禮監傳諭戶部取龍涎香百斤
檄下諸藩懸價每斤償一千二百兩往香山澚訪買僅
得十一兩以歸内驗不同姑存之亟取真者廣州獄夷
囚馬那别的貯有一兩三錢上之黑褐色密地都密地
山夷人繼上六兩褐白色問狀云褐黑色者採在水褐
白色者採在山皆真不贗而密地山商周鳴和等再上
通前十七兩二錢五分馳進内辨萬歷二十一年十二
月太監孫順為備東宫出講題買五斤司劄驗香把總
蔣俊訪買二十四年正月進四十六兩再取於二十六
年十二月買進四十八兩五錢一分二十八年八月買
進九十七兩六錢二分自嘉靖至今夷舶聞上供稍稍
以龍涎來市始定買解事例每兩價百金然得此甚難
(見廣東通志以上啞齊)
成化間撒馬兒罕使臣枉道至廣東將往滿剌加市狻
猊入貢所過震驚布政使陳選奏言狻猊本非澤國所
産假借意旨入海宣索驚擾域中貽譏海外(見昭代典則)
紅毛鬼投澚夷拒不納滿剌加伺其舟回遮殺殆盡(見廣)
(東通志甲以上麻六)
人到吉里地悶多染疾病十死八九蓋其地瘴氣及淫
汚之故也(見星槎勝覽右池閟)
佛郎機在瓜哇南二國用銃形製同但佛郎機銃大瓜
哇銃小國人用之甚精稍不戒則擊去數指或斷一掌
一臂嘉靖初佛郎機遣使來貢行使皆金錢其人好食
小兒每一兒市金錢百文廣之惡少掠小兒競趨之其
法以巨鑊煎沸湯以鐵籠盛小兒置鑊上蒸之出汗盡
乃取出用鐵刷去苦皮其兒猶活剖腹去腸胃蒸食之
居二三年兒被掠益衆海道汪鋐以兵逐之不肯去又
用銃擊敗我兵乃使善水者入水鑿沈其舟盡擒之汪
鋐由此薦用後為吏部尚書會北兵入寇鋐建議請頒
佛郎機銃於邊鎮詔下所司施行三邊賴其用然鋐疏
語諄復可厭兵部郎中吳縉見而笑之鋐怒黜為銅仁
知府或戲之曰君被一佛郎機打到銅仁府(見月山叢談然今在)
(吕宋者卻不聞食小兒之事)
吕宋最嚴狡童之禁華人犯者以為逆天輒論死積薪
焚之(以上吕宋)
裴清使倭東至竹斯國又東至秦王國其人同於華夏
以為夷洲疑不能明也又經十餘國達海岸自竹斯國
以東皆附庸於倭(見隋書)
貞觀五年日本使者入朝帝矜其遠詔有司毋拘歲貢
遣龍州刺史高仁表往諭與王爭禮不平不肯宣天子
命而還永徽初獻琥珀大如斗瑪瑙若五升器(見唐書)
唐日本王子來朝王子善棋勅顧師言為對手王子出
楸玉局冷暖玉棋子云本國之東有集真島島上凝霞
臺臺上有手談池池生玉棋子冬温夏冷故謂冷暖玉
又産如楸玉其狀類楸琢之為局光潔可鑑師言與敵
手至三十三下勝負未决師言汗手凝思方敢落指謂
之鎮神頭乃是解兩征勢也王子瞪目縮臂已伏不勝
迴語鴻臚曰待詔第幾手耶鴻臚詭對曰第三手師言
實第一國手矣王子曰願見第一曰王子勝第三方得
見第二勝第二方得見第一今欲躁見第一其可得乎
王子掩局曰小國之一不如大國之三信矣
倭國有天王自開闢以來相傳至今不與國事不轄兵
馬惟世享國王供奉而已國王受國事掌兵馬盛衰彊
弱更替不常(續文獻通考)
元豐時明州言得倭國太宰牒遣仲回等貢絁二百匹
水銀五千兩以仲乃海商貢禮與諸國異請自移牒報
而答其物直從之(見宋史)
日本人善噉茶道傍有茶店邀人啜茶如漢人入酒館
(見續文獻通考)
肥前州島酋村山等安者受彼武藏總攝之命監主市
易交關唐人者也明石道友乃領倭出販渠率駕舟送
偵探官董伯起來還旗書單冀凱旋四字(海道副使韓仲雍馳至海)
(上召倭目譯審情實問渠何故侵擾雞籠淡水稱自平酋物故國甚厭兵惟常年發遣十數船挾帶資本通販)
(諸國經過雞籠頻有遭風破船之患不相救援反掠我財乘便欲報舊怨非有隔遠吞占之志也問渠何故謀)
(據北港稱通販船經由駐泊收買鹿皮則有之並無登山久住意或漁捕唐人見影妄猜或仇忌别島生端唆)
(害問渠外海商販何故内地劫掠稱國王嚴禁不許犯天朝一草一粒緣各商趁風飄入折閩不得已沿途汲)
(取山泉官兵既劫賊相侍因而格鬭未免殺傷且各商去國遠不必謹守國灋有信附舟唐人恐嚇起釁者有)
(被劫海唐人教誘取利者國王實不知聞聞則必根查之而種誅之董伯起親見舊年同道友來擄去漁人張)
(士春歐達老船衆五十餘輩今盡監繫待回報行戮是也問渠何故挾去伯起稱上年彼國發商船十一隻阻)
(風失䑸其二船係島酋親子至今未還其七船與浙兵纏住厮殺惟道友二船先到東湧遇小漁船浼代樵汲)
(并作眼目詢知軍門黃都爺多撥船兵火器係是韓海道新行訓練十分精利於漁船叢中覺察伯起有異質)
(問係是海道中軍官人禮請過船同到日本一則欲待官兵追及央其分剖一則藉此歸報國主明非逗留實)
(不敢輕慢問渠今又何故送還伯起稱總攝嗣立未久每念四夷皆得自通天朝而彼獨隔絶先世亦常列名)
(職貢而後乃棄捐心中時常以為恥憤今因送到伯起詞氣耿介愈仰中華人物始悟每年輕舟越販峩冠進)
(謁或稱衙門差官以求供饋或領互市價值竟至脫騙皆骫灋姦民使小國慕化之心有負而天朝字小之恩)
(不沾今幸撥雲見日自願輸忱春信風柔始差道友等整船送回至恭進表文經沈參將諭以不合體式願帶)
(繳回矣問渠何故侵奪琉球使吏治其土宇稱係薩摩酋陸粤守恃強擅兵稍役屬之今歲輸我王不過銀米)
(三千收利幾何而不忍割出但須轉貴該島耳本道隨諭汝并琉球皆吾赦前事當自向彼國議之又問渠來)
(意何求稱送還華宫得一公文回報圖好體面傳好名聲别無他求但願自後鑒我倭人船衆止是通販不是)
(行劫官兵相遇莫輒鬭殺本道諭汝來西販先經浙境乃天朝首藩也迤南為臺山為礵山為東湧為烏坵為)
(彭湖為彭山皆我閩門庭之内豈容汝涉一跡此外溟渤華夷所共窮兵芟薙漢過不先汝或飄風暫時依泊)
(不許無故登岸或為曠日所誤望山取汲不許作意淹留我兵各有汛地防圉驅逐自難弛縱但汝自取方便)
(明聲稟而速颺去可矣渠又請歸島啓知國主先犯料羅大金之人係何島商倭則請官蒞殺之國中如唐人)
(撥置則差倭縛送于境上以表效順本道諭使命往來非疆吏所得擅議本省奏聞發落尚延日時汝船經由)
(港澚或招猜釁汝國中一動一靜我院道悉見悉聞果不食言自汝國長利也旋又諭上年琉球來報汝欲窺)
(占東番北港傳豈盡妄天朝因汝先年有交通胡惟庸之事有擅遣宋素卿在驛閧殺之事有誤信汪五峯頻)
(年入宼之事近年有平秀吉侵擾高麗之事疑汝嫌汝懸示通倭禁例益嚴其實遠㠘窮棍挾微貲涉大洋走)
(死騖利于汝地者弘網闊目尚未盡絶汝若戀住東番則我寸板不許下海寸絲難望過番兵交之利鈍未分)
(市販之得喪可覩矣歸示汝主自擇處之聞石道友等各指天拱手連稱不敢不敢因量打花紅布絲復椎牛)
(釃酒大饗之仍頒布旗號由福建發回日本效順夷目俾懸桅上給糧遣回見款倭詳文)
倭自言為泰伯之後(見梁書)
論曰逸事非盡稗官之殘簡流俗之瑣談也或臚列于
正史而事近迂緩或參考于國故而事近纖屑或諠傳
于前籍而事近荒唐本傳所不勝載者咸彙而存焉分
之則碎金屑玉合之皆珠船寶山固麈談所必資抑狐
掖之竝採云爾
東西洋考卷十二
