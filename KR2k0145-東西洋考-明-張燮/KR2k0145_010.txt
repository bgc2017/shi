東西洋考卷十
明張燮撰
藝文考
交阯
唐降楊於陵賀安南破環王制白居易
省所賀安南破環王國者蠻夷犯疆方鎮致討兇徒喪
敗荒徼清平卿素藴忠誠又連封壤疾既同於山藪勢
益壯於輔車想聞捷書當倍慰愜載省所賀深見乃懷
(占城元和三年犯安南楊於陵為節度使遣兵擊走之故有此制)
宋降交州制
率土來王方推以恩信舉宗奉國宜洽於封崇眷拱極
之外臣舉顯親之茂典爾部領世為右族克保遐方夙
慕華風不忘内附屬九州混一五嶺廓清靡限溟濤樂
輸琛寶嘉乃令子稱吾列藩特被鴻私以旌義訓介爾
眉夀服兹寵章可授開府儀同三司檢校太師封交阯
郡王(宋史曰丁部領為交州帥號大勝王署其子璉節度使凡三年遜璉位嶺表平遣使内附制以璉檢)
(校太師靜海軍節度使安南都護八年遣使貢犀象香藥朝議崇寵部領故降制)
宋賜黎桓詔
丁氏傳襲三世保據一方卿既受其倚毗為之心膂克
徇邦人之請無負丁氏之心朕且欲令璿為統帥之名
卿居副貳之任剸裁制置悉繫於卿俟丁璿既冠有所
成立卿之輔翼令德彌光崇奬忠勲朕亦何吝若丁璿
將材無取童心如故然其奕世紹襲載綿星紀一旦捨
去節鉞降同士伍理既非便居亦靡安詔到卿宜遣丁
璿母子盡室來歸俟其入朝便當揆日降制授卿節旄
凡兹兩途卿宜審處丁璿到京必加優禮今遣供奉官
張宗權齎詔諭旨當悉朕懷(宋史曰太平興國八年黎桓自稱權交州三使留俊)
(遣使貢方物并以丁璿表來上帝賜桓詔桓已專據其土不聽命)
宋授黎桓制
王者懋建皇極寵綏列藩設邸京師所以盛會同之禮
胙土方面所以表節制之雄矧兹跕鳶之隅克修設羽
之貢式當易帥爰利建侯不忘請命之恭用舉醻勞之
典權知交州三使留後黎桓兼資義勇特稟忠純能得
邦人之心彌謹藩臣之禮往者丁璿方在童幼昧於撫
綏桓乃肺腑之親專掌軍旅之事號令自出威愛並行
璿盡解三使之權以徇衆人之欲遠輸誠欵求領節旄
士燮彊明化越俗而咸乂尉佗恭順稟漢詔以無違宜
正元戎之稱以列通侯之貴控撫夷落對揚天休可檢
校太保使持節都督交州諸軍事安南都護充靜海軍
節度交州觀察處置等使封京兆郡侯食邑三千戶(宋史)
(曰雍熙二年遣牙校張紹馮貢方物繼上表求正領節鎮三年秋又貢是歲十月降制授桓使持節都督交州)
(仍賜號推誠順化功臣)
宋報交州詔
卿撫有南交世受王爵而乃背德姦命竊暴邊城棄祖
考忠順之圖煩朝廷討伐之舉師行深入勢蹙始歸迹
其罪尤在所絀削今遣使修貢上章致恭詳觀詞情灼
見悛悔朕撫綏萬國不異邇遐但以邕欽之民遷劫炎
陬久失鄉井俟盡送還省界即以廣源等賜交州(宋史曰神)
(宗即位封李日尊南平王熙寧元年加開府儀同三司二年表言占城闕貢臣帥兵討之虜其王詔以其使郭)
(士安為六宅副使陶宗元為内殿崇班日尊自帝其國尊公藴為太祖神武皇帝國號大越改元寳象又改神)
(武五年日尊卒命廣西轉運使康衛為弔贈使予所奪州縣詔報之乾順初約歸三州官吏千人久之才送民)
(二百二十一口男子年十五以上刺額曰天子兵二十以上曰投南朝婦人刺左手曰官客以舟載之而泥其)
(戶牖中設燈燭日行一二十里則止而偽作更鼓以報凡數月乃至蓋示海道之遠也)
御製諭安南國王詔
前者朕令安南來見期以三年遣使一朝所貢表意而
已若事大之心永堅何在物之盛今使者黎公等至仍
前遠貢豐物何不遵朕至意豈彼中紊亂紀綱更王易
位有所疑猜乎然君臣之分本定昔王荒昏於上致令
如斯豈非天假手歟朕又聞方今之王亦族中人為之
或者可盱中國聖人有云將欲取天下而為之吾見其
不得已天下神器也不可為也為者敗之執者失之今
陳煓奪位而為之必畏天地而謹事神恤及黔黎庶膺
王爵儻慢天地而虐庶民又非久長之道且安南限山
隔海遠居蕞爾天造地設帝命王於彼者以主生民中
國有道之君必不伐尚強無知者必征今朕統天下惟
願民安而已無強凌弱衆暴寡之為安南新王自當高
枕無慮加兵也(諤御製諭安南使臣阮士諤甚爾阮士入貢來朝久馳山川其勞矣今命)
(爾歸復達爾邦當與叔明言昔者陳日熞荒昏以致亡滅然既亡之後國中多事連年今王若不德勝前王又)
(恐宗社不安若欲久安之道務以仁治國毋以虐為政儻有小愆當自省脩德以釋則可回天意御製安南)
(國王陳叔明勅度前者為入貢之禮繁所貢之物廣然廣則廣矣以物之上不足備内廷之供下無利於軍)
(民往復勞苦致生嗟嘆為斯止貢三年一至至必貢微情厚乃國王之大體也何王不知我之至意數來無誠)
(物廣寡用安得萬里神交者耶且王居遐荒山川阻險封疆之際密邇中國之邊陲若欲互生情愛福及黎民)
(則送往迎來必毋自侮若泛常施以小詐則大體一失禍不招而自至又為無事而生事今王不如我約貢物)
(之廣勞民從事行移字異莫辯真偽阮士諤非人國王之為也今陪臣行人歸特諭王知邇來朕中書御史臺)
(朋黨相尚事覺已行誅畢因使王知故兹勅諭陳御製命中書諭止安南行人勅使者自安南歸奏安南)
(人情禮意彼中動以侮詐為先非以小事大之誠乃生事之國不可數令人往來近歲貢將期爾中書速遣人)
(至境止行人歸毋尚虚禮令安南國王省已修仁武御製諭安南來使勅夫人必自侮然後人侮之洪十)
(一年爾王差阮士諤來貢朕知彼中多難特以心腹之言勅諭阮士諤歸朕恐待王禮薄專命内臣與阮士諤)
(親性安南何至其境士諤星奔日馳兼程先至我内臣既達爾邦士諤罔知所在故出門入戶之禮排筵席宴)
(之間異端非一此果禮之誠歟抑侮之設歟安南中國雖稱僻居遐荒實是密邇雖曰密邇地不足以廣疆人)
(非我用在昔中國之君難統朕思限山阻川實為疆制若我中國有道内安四夷守分何欲今安南與朕本無)
(嫌疑若較斯非必後有餘愆阮士諤來朝及其至國似非有官今爾等來若欲令見又非有官故不令見爾歸)
(告叔明安分高枕雖不來朝亦已無虞邇來朕失務德人神有變惶懼無已爾勿我干故兹勅諭)
御製諭安南陳叔明詔
朕聞春秋諸侯之國皆自喪其福然後相繼而滅亡者
云何蓋逆君命而禍黔黎故天鑒不可逃也假使當時
諸侯惟天王之命是從豈不同周之固何期捨長富貴
而貪高位致富貴若草杪之朝露賢不云乎毋為禍首
毋為福先爾叔明自臨事以來國中多事民數流離此
果爾兄弟慕福而若是耶抑民有愆而致是耶易不云
乎積善之家必有餘慶積不善之家必有餘殃天地之
廣長民者衆若邦有道固封疆勿外求則世為永福若
越境殃民福命未可保也爾安南與占城忿争將十年
矣是非彼此朕所不知其冤未伸而讐未解將如之何
爾叔明如聽朕命息兵養民以遂天鑒後必無窮之福
若否朕命又恐如春秋之國自取滅亡也昔人有云以
道佐人主者不以兵強天下何也殺伐之事好還故知
者不為爾其圖之鑒春秋之失毋蹈往轍豈不美乎(諭占)
(城安南二國詔國朕居中國統天下每欲使四夷俱南安近者海内諸皆來臣朕貢獻方物占城上言安)
(出兵連年侵境朕未知實否今為爾兩國言之和睦隣境乃保國善道故善為國者各守其封疆各安其民人)
(上順天道天必祐之世道得以久長若各不安分搆怨交兵縱其君長身雖無損害及生民又何利乎甚而天)
(地神人共憤共怨其患將有不可測者此豈保國之道哉朕為天下主治亂持危理所當行今遣諭爾兩國若)
(彼此果有所爭即當罷兵以和睦鄰境為念畏天保民安疆土以永傳于子孫豈不美歟故兹詔示想宜知悉)
(内阮廷檜歸省諭安南國王勅前前者占城之役祇候人阮廷檜行中之一爾因爾王終占海之濱廷檜)
(留占國思歸浮海至於嶺南有司送至朕見淨人授以内臣之職今六年矣特令省親并養疾若痊王必令再)
(至今因廷檜朕復諭尚兵相加之役自今已後王無再舉勤脩睦鄰之道以樂安南之民其福無窮故兹勅諭)
御製諭安南陪臣謝師言等歸勑
盛暑時來涉山川之遥晨進昏止吞煙服霧勞已至矣
然是脩職貢而以小事大之行爾承國王之令事畢而
歸盛暑未終潦水汗漫非舟不濟舟則舟矣爾當中庸
其心凝然其神則天假飈風渡衡陽之浦不期而濟之
必矣不然巨魚尾浪鰲背風生蛟蜃嘘氣而雲横八極
非誠心無二者豈不危然是時檣傾而舵摧欲良工以
完之奚速成也哉朕以天道人事表裏而諭一如朕命
吉哉故兹勅諭(御製南命中書回安南公文未安南僻在西本非華夏風殊俗異免有之)
(若全以為夷則夷難同比終是文章之國可以禮導若不明定儀式使知遵守難便責人中國外夷若互有道)
(彼此歡心民之幸也何在繁文今後與安南往來爾中書行移詔書無故不輕往使彼得自由豈不有便外夷)
(者歟爾中書昭示安南知會三年來貢陪臣行人許五人而止進見之物須教至微至輕必來使自捧而至免)
(勞彼此之民物不在多惟誠而已)
開設交阯衙門詔(永樂五年三月初一日)
朕祇奉皇圖恪遵成憲弘敷至治期四海之樂康永保
太和俾萬物之咸遂夙夜兢業弗敢怠遑仰惟皇考太
祖高皇帝混一天下懷柔遠人安南陳日烓慕義嚮風
率先職貢嘉其勤悃頒賜鴻恩封安南王長有其土子
孫世襲與國咸休賊臣黎季犛子黎蒼久畜虎狼之心
竟為吞噬之舉殺其國主戕其闔宗覃被陪臣盡罹慘
酷掊剋殺戮荼毒生民雞犬弗寧怨聲載路狐疑狙狡
鼠黠狼貪詭異姓名為胡一元子胡&KR1039;隱蔽其實矯稱
陳甥誑言陳氏絶嗣請詔襲封朕念國人無所統屬不
逆其詐聽信所云倖成姦譎之謀輒逞跳梁之念全無
忌憚靡慝不為自以聖優三皇德高五帝欺聖欺天無
倫無理僭國號曰大虞竊紀年為紹聖非惟恣横於偏
方實欲抗衡於中國佯奉正朔受頒歷而焚之招納逋
逃聞追索而隱匿朝貢之禮不行兇暴之情益肆涵淹
卵育荐有圖大之心鋒蝟斧螗益動侵陵之勢覬覦南
詔窺視廣西據思明之數州侵陵遠之七寨擄其女子
以備髠鉗敺其人民以蹈湯火欺占城之孱主伐其國
以遭喪奪其土疆要其貢賦逼受偽印冠服令其從已
背朝屢被殘殃數來告急朕矜愚昧未終絶之特遣使
臣曉以禍福啟其自新之路開其向善之門諄切再三
俾其改悟益見冥頑狠愎稔惡弗悛未幾安南王孫奔
竄來京訴陳其事黎賊一聞謬來效欵求釋誣罔之罪
迎立陳氏之孫示彼至公曾何芥蔕即遣送歸國賊乃
伏兵要殺於途并殺朝使朕遣人賜占城禮物又殺使
臣而奪之昔苗民逆命禹有徂征之兵葛伯仇餉湯有
徯蘇之旅朕以五兵戢櫜之日正萬國乂安之時獨兹
叛夷妄干天憲興言及此䀌然傷懷志在弔民豈忍窮
武實不得已告于神祇聿興問罪之師爰舉九伐之典
用除殘暴以解倒懸乃命征夷將軍成國公朱能等率
偏師帶甲八十萬討之特勅將士臨陣來敵者殺無赦
其來降者悉宥師渡富良江賊率衆號七百萬來拒尚
逞怒蛙之勇以嬰霆擊之威兵刃纔交勢即披靡我師
轥之如摧枯拉朽斬首百萬級直𢷬東都遂平西都四
郊無結草之固前徒有倒戈之師黎賊孽黨即時殄滅
其投兵乞命者即釋不誅所至市不易肆人民安堵徧
求陳氏子孫立之其國官吏耆老稱為黎賊滅盡無可
繼承陳請安南本古交州為中國郡縣淪汚夷習于兹
有年今幸迅掃欃槍剗磢蕪穢願復古州縣與民更新
庶再覩華夏之淳風復見禮樂之盛治俯徇輿情從其
所請合行事宜條列于後於戲威武載揚豈予心之
所欲元惡既殛實有衆之同情廣施一視之仁永樂太
平之治布告中外咸使聞知
為丁璿上宋太宗表黎桓
臣族本蠻酋僻處海裔修職貢於宰旅假節制於方隅
臣之父兄代承閫寄謐保封略罔敢怠遑爰暨淪亡將
墜堂構將吏耆耋乃屬於臣俾權軍旅之事用安夷落
之衆土俗獷悍懇請愈堅拒而弗從慮其生變臣已攝
節度行軍司馬權領軍府事願賜真秩令備列藩干冒
宸扆伏增震越(宋史曰丁璉既死弟璿尚幼嗣立大將黎桓遷璿别第舉族禁錮之代總其衆)
(太宗怒以蘭州團練使孫全興八作使張璿左監門衛將軍崔亮為陸路兵部署自邕州路入寧州刺史劉澄)
(軍器庫副賈湜供奉官王僎為水路兵部署自廣州路入黎桓遣牙校江巨湟齎方物來貢仍為丁璿上表上)
(察其欲緩王師寢不報王師進討斬首二千餘級六年春又破于白藤江口轉運使侯仁寶率前軍先進全興)
(等頓兵候澄仁寳累促之不進及澄至井軍由水路至多羅村不遇賊復回花步桓詐降以誘仁寳遂遇害諸)
(將班師)
平南獻俘露布明張輔
伏以天討有罪聿興弔伐之師武功告成爰舉獻俘之
禮渠魁盡獲海嶠肅清蓋剗惡必鋤其本根而絶患寧
存乎萌蘖安南逆賊黎季犛更姓名胡一元及子黎蒼
更姓名胡&KR1039;者僻居炎徼負固海隅豺狼之殘孽蛇虺
之遺毒戕賊國主潛移陳氏之宗祧荼毒生民數犯朝
廷之邊境攻圍詔使侵暴隣邦僣稱大虞竊紀年號酷
刑威衆人懷孥戮之憂横斂剝民家被掊剋之害銜冤
動地無辜籲天聖恩嘗許其自新狂豎怙終而不改擠
遏天朝之使賊殺故主之孫兇甚三苗舜法豈容於原
宥罪浮反側漢兵必事於剪除臣等恭奉制書總率師
旅鷹鸇鵰鶚先雲氣而度斗南貔虎熊羆挾風威而踰
嶺表屢破重關之險飛度長江遂拔多邦之城殲夷羣
醜乃乘破竹之勢分逐竄蒿之夷東都立平西都亟下
餘孽如蟻螘之聚迅掃於盤灘困牧賊黨猶爝火之然
撲滅於嚕江仙侣市㕓安堵郡邑嚮風士民上書陳其
罪惡者動以千計土人效順願同追𠞰者何啻萬人乃
督舟師進逼膠水逐鯨鯢於海口困虎兕於柙中暫爾
偷生須臾延命因駐我師而設備欲致彼賊以就誅狂
悖猶欲鴟張醜類仍懷豕突傳報賊衆引兵駕象以來
侵憤激諸軍鳴劒抵掌而往捕臣彬臣旭戒行既遠都
督柳升驚報倏來賊復入於黃江船悉來於悶海遣偽
將朝射仁鑑等犯鹹子關臣輔遂用弩弓躍馬督陳麾
兵調驃騎將軍吳旺劉塔出游擊將軍林帖木兒神機
將軍張勝丁能朱貴横海將軍王玉都指揮黃義指揮
李敬等領精兵而直前急擊登岸之勁賊都督僉事柳
升黃中鷹揚將軍江浩徐泰都指揮徐正等率舟師而
力戰奮𠞰游水之逆徒殲其群兇斃其首將瀘水盡赤
長江屍壅而血腥殺氣騰空終日雲昏而霧慘臣晟率
都指揮柳宗等領馬步官軍水陸夾攻大肆剪屠餘燼
潰散臣彬臣旭聞報繼至臣輔率驃騎將軍朱榮等乘
勝追襲由嚕江至於黃江賊徒棄槊奔逃獲海艦及其
戰艦直抵悶海聞賊首輕舟復竄海濱遂洗滌脅從綏
懷降附臣晟等率都指揮俞讓等亦由嚕江直至龍王
海口獲到戰守船隻釋其拘繫人民臣輔等以賊巢既
傾兇徒盡散遂振旅於膠水復陳師於交州誓殄賊以
寧邊當奮身而勵衆議留臣旭備禦黃江等處臣輔臣
彬領馬步官軍倍道兼進直窮海陬追擒賊首臣輔仍
調柳升等臣晟調指揮李節等各領戰艦由水路窮追師
過清華府磊江賊衆猶舉蠆尾而致毒欲逞螳臂以當
輪遂分調前隊官軍𠞰殺戈船邀擊而夾岸奔走矛戟
爭馳而望風披靡殘夷敗衂士氣倍增舟師至典臾門
涇鵲淺晴久水涸賊衆捐舟而先遁我軍進棹而莫前
俄然雲作沛然雨下水漲數尺信川祇之效靈船過千
艘豈人力之能致不待渡河而冰合奚勞拜井以泉流
有開必先慶罪人之斯得惟動丕應仰聖德之格天師
進演州府荼龍縣探知首賊逋于乂安府狐疑猶豫方
謀三窟以庇身雷勵風飛不可一日而縱賊臣輔率都
指揮陳懷等由土田縣舉厥江東臣彬率都指揮俞讓
等舉厥江西各從陸路掩襲游䰟震慴焚舟欲竄於新
平餘黨離披投杖來降於海口臣輔復調黃中等躬率
大軍馳躡至日南州柳升等舟師先於奇羅海口敗殺
賊徒奪其戰舸五月十一日其所領永定等衛軍士王
柴胡等生擒賊首黎季犛黃中所領指揮陳欽等於海
口擒獲賊男黎澄十二日莫遂下頭目武如卿等於盎
海畔生擒賊首黎蒼及男黎柄臣晟臣彬尋跡追襲亦
至日南州據阮太等報初十日於奇羅海口擒獲賊弟
季貔并姪黎源昝等其胡杜范六才阮彦光段擊等賊
之爪距亦既就擒陳日昭阮飛卿阮謹杜滿等賊之心
膂悉皆降附過師枕席之上簞食來迎救民水火之中
室家相慶寬宥迫脅招撫流離奉宣恩命獲遂更生掃
魑魅於炎荒息妖氛於瘴海臣輔等稽諸載籍安南本
古交州漢唐僅能羈縻宋元猶被侵侮僭竊跳梁狃於
故習雖加兵而致討終叛服而不常覆載不容神人共
憤今父子兄弟皆綁縛於轅門宗族偽官咸生擒於麾
下自謂蠻煙瘴雨之僻處歷代兵威所不能加孰知聖
德神功之齊天六合全封而莫敢敵戡定之速邁三年
之克鬼方俘獲而還陋六月之伐玁狁雪前代之遺恨
解邦民之倒懸將士歡呼知天心之助順蠻夷舞忭信
人道之惡盈是皆聖略淵深明見萬里之外天威烜赫
坐收三捷之功數百種雕題鴃舌之民咸躋壽域幾千
里魚鹽繁衍之地盡入輿圖復隆古之封疆布中華之
禮制通前所平州府四十八處縣一百八十六處戶三
百一十二萬五千九百所獲象一百一十二馬四百二
十牛三萬五千七百五十船八千八百六十五其所俘
斬獲級軍資器仗别奏條上今將生擒賊首偽大虞國
上皇黎季犛等獻俘闕下臣等曾無汗血之勞獲伸敵
愾之志皆遵成算得效微勤平安南夷克清大憝獻俘
而告廟社仰答神靈盛醢以賜蠻夷用昭天憲聿新萬
年之治化永樂四海之清寧(附尚書黃福賀再平交阯表天地以生物為心四)
(時順序聖人以安民為德一視同仁干戈櫜戢而海宇清平禮樂修明而神人歡慶恭惟皇帝陛下與天同運)
(如日方中齊虞舜之文明重華協帝邁周武之功烈廣大如天德威所加遐邇咸服聲為律而身為度車同軌)
(而書同文夫何交阯之炎荒敢外中華之聲教爰稽厥土實古頑夷在漢唐僅能羈縻至宋元尤為叛服逮乎)
(黎醜仍踵敝風負井蛙而自尊致涸魚而莫悔何簡定之餘孽復效前尤而季擴之狡童再循覆轍逞狐鼠之)
(威蹂踐疆域恣蛇虺之毒吞噬邦人邊塵瀰漫蟻聚蜂屯之是覩田里蕭索雞鳴犬吠之不聞䀌傷造物之心)
(憤激神人之怒皇上每垂戒諭屢擴至仁彼乃愈肆跳梁恣為不道爰興睿算用命偏師天戈指而蟻穴盡空)
(風帆舉而鯨濤頓息渠魁既殄遺孽悉除共惟拯救之勤式慰徯蘇之望班師振旅喜文德之誕敷行賞錫封)
(覩武功之載戢輿圖舊物于以光復山川精彩于以發舒賦列九州不止金人之貢化均萬里遠踰銅柱之功)
(氛祲廓清雨𤾉時若實由懋先之盛德冠古之隆功致今日之太平雪前代之遺恨也臣顧慚微賤幸遇聖)
(明始開百粤之新藩遂掌二司之重寄拜命惟謹懼德弗堪易俗移風勉承流而宣化彰善癉惡誓激濁以揚)
(清遠慕臯䕫之良尚隆唐虞之治然遐陬之地雖異而感報之心悉同凡霑雨露之民室家相慶獲際風雲之)
(士冠冕增輝咸欲覩照臨之清光于以謝生成之大德臣心感激未能率領以來朝天闕遥深徒切仰瞻而下)
(拜敢效華封之三祝恭祈聖夀於萬年)
征南碑明田汝成(廣東提學副使)
皇帝承運文敷武謐宇内熙皥百靈薦祉元儲應期將
以誕告多方外諭四裔廼坐明堂朝羣辟按圖數貢至
於安南曰兹邦不庭廿有餘稔豈其叛哉曷往詰之禮
官肅將瀕行會有逋臣控曰臣南裔黎氏之嫡胤也國
有不令之雄曰莫登庸者實簒黎宗逐臣草莽惟陛下
憐察皇帝若曰信兹稱亂其往討之廼命兵部左侍郎
蔡公經安遠侯柳公珣經略邊務以需大舉蔡公簡委
賢豪參謀畫策而左參政翁君萬達實摠其凡廼圖山
川發間諜探要領峙芻粟礪矛鏑選偏禆練卒乘義問
昭乎日星威稜抗乎風霆交人聞之大懼登庸吐欵奉
表而稱曰臣黎氏之陪隸也黎氏式微國亂無象臣以
皇靈削芟草竊僅有寧宇黎氏夭絶屬纊之晨倉皇解
佩印而屬之臣曰天錫元寶爾姑守之請命以聽所立
也臣恐駭逃匿國人周章索臣擁之左推右輓責以大
義曰不守錫寶是不共天朝也臣不得已苟從夷俗護
印五年而犬馬之齒耋矣復以屬臣之子十有一年再
嘗遣使欵關而關令嚴不敢啟方物弊不敢移易也封
題較然臣父子旦夕稽首北望曰天監在兹夫黎氏不
請而屬之臣臣又不請而屬之臣之子死罪死罪復更
何言第黎氏忽亡而國人謬擁避跡無所謹以土地人
民之數咸簿錄之登獻闕下事聞皇帝若曰咈哉豈其
挾詐以緩我師其往覈之廼命兵部尚書毛公伯温節
制六省咸寧侯仇公鸞統握諸軍勅曰聽以軍往違即
征之毛公蔡公協忠同心以作義勇乃勒兩粤勁士分
為三軍副總兵張經將中軍翁萬達監之參將李榮將
左軍副使鄭宗古監之都指揮白泫將右軍僉事李文
鳳監之勒滇南勁士分為三軍都指揮胡紹將中軍副
使鮑象賢監之都指揮方策將左軍副使鄭騮監之都
指揮王立將右軍副使張絧監之幕府邃穆進止機宜
則惟翁君與焉于是八蠻五䝤侮食左言之長吳鈎越
棘狼纛鳥章之士俴牡介象雲梯樓船之具莫不嶽嶽
傱傱脉列蝟合箕張翼舒闐駢乎桂海交人聞之愈益
大懼登庸之使疊跡轅門攄襮哀愫懇以降請轅門僉
議以為在古降儀或牽羊以表順或舁櫬以請誅彷彿
于斯乃見悃抱登庸頓首敬諾轅門廼啟鎮南之關奠
龍輿抗黃幄陳兵森扈登庸徒跣囚首白組繫頸稽顙
稱曰臣斧鑕遊魂也無異圈豕陛下不發乘軺曳尺纏
牽而刲之縣首藁街以昭誡不譓是陛下以不忍群黎
之故而宥微臣幸藉群黎以延殘喘臣聞命已來䰟魄
飄喪慺慺荒懇又不足以感格皇乾重煩訊使詰責誠
偽死罪死罪臣共順之情觳觫之狀繪圖不足為獻剖
心不能自明惟陛下哀之臣率土編戶也戮之惟命俘
而放之四荒惟命若以天地之量覆育螻蟻宥之故穴
亦惟命謹以黎氏所侵四峒之地先朝所錫金印遣從
子文明表獻臣昧死言不勝隕越轅門僉議以為其辭
順其儀恭其衷無偽違即征之天之命也服而舍之武
之經也為之解組而遣之按兵不進以狀聞皇帝若曰
嗚呼皇天以予一人撫鞠四海匪威力是憑匪玉帛山
河是愛惟蒼生塗炭是憂黎氏守職無狀衆叛親攜馴
至天絶莫氏宣力北戶按堵朕亦嘉之其革王爵易國
號置都統司以莫氏為都統使世掌其土以共王命詔
至諸軍解嚴南土驩呼飈馳鼎沸矣是役也君子以莫
氏知命者四繫組以請死也歸地以贖罪也函印而獻
之以完寶也不貢方物以明畏也詩曰畏天之威于時
保之其得不死而且世官也宜哉當兵事之初興也嘗
以藩僚分守左江悉厥顛末昔愍其勞而今欣其靖也
廼述而銘之曰粤有交州蕞爾瀛介三代之隆擯於荒
外嬴秦遠略廼闢其疆聲教漸被歷漢而唐五季紛綸
土酋竊據涉宋而驕益煩邊慮大明受祚陳氏奉賨皇
祖嘉之俾仍舊封季犛賊逆毒蔓雕題文皇征之掊戮
鯨鯢索胤于陳絶不可得廼建省垣約以繩墨黎利再
叛詐擁陳後宣廟慈弘包荒肆宥錫爵給印樹為藩邦
三葉而墜遂覆厥宗莫氏承之諸夷麕懷不請而禪于
義則乖皇帝赫怒渙號徵師如雷如電岳峙海馳緯武
經文維兩司馬矯矯元侯從天而下司馬有令既嚴既
明翊用翁君廉信以匡鋪敦義勇鷹摶虎奔朱鍪日麗
玄甲雲屯藉令戡之倏如畦耨載鞠載詢蓄武不究交
人聞之喙喙嘽嘽傾巢舉落俯訴仰干蓬跣繫組蛾伏
而進順效牽羊請同舁櫬匪寇匪簒庶幾有辭皇帝憐
之遂以德來乃削其爵而畀世官比于内吏輯我龍編
交人驩呼曰父母且完我婦子築我室廬燁燁天威盱
睫而在濊濊天恩含哺以戴如春之育如海之容訓爾
孫子惟王之共虞格苗民淹於七旬交人來欵曾不浹
辰商伐鬼方三年而服宰割交州曾不遺鏃我紀其事
勒之貞珉伏波銅柱又何足云(附莫登庸請款關奏記登庸荒徼細民限於)
(知識然每遥瞻北極光被南邦仰知中國有聖人久矣况天威振動之下有陽春駘蕩之仁懼感交并曷可云)
(喻竊惟先國主黎氏末運迍邅相繼淪没黎譓攝國未幾亦遘危疾臨終倉卒苟從夷俗暫以國事付之登庸)
(登庸又付其子方瀛未及奏請委涉擅專雖君門萬里難於上聞而罪實滔天豈容自昧嘉靖十七年謹遣阮)
(文泰齎表乞降并祈處分積誠未至不能立動聖心夙夜憂危靡遑寧處子方瀛不幸遘疾而亡國人狃於舊)
(習欲以方瀛子福海代領其衆登庸慮前誤相授受義已不安今若再循所請負罪益重以此執共以俟朝命)
(頃者大將專征重兵壓境登庸猶圈豕何足以當惟是國人亦危朝夕幸見軍門檄問備奉天言慈渥無涯拊)
(膺流涕切念登庸有罪黔首無辜聖慈不忍以登庸之故而駢戮羣黎登庸何幸以羣黎之故而槩存殘喘已)
(於國内北望嵩呼率同阮如桂等恭候南關組繫出境詣幕廷而稽首輸中款以投降登庸本欲躬自赴京瞻)
(天請死緣已衰老不堪匍匐福海方在喪次不可遠離謹遣親侄莫文明并先國主舊臣許三省阮簡清阮延)
(祚等詣闕待罪亦以見登庸父子往年降表委係畏威懷德不敢有飾詐之心伏望矜宥俾獲自新其土地人)
(民皆天朝所有惟乞俯順夷情從宜區處使得内屬永世稱藩比照列藩事例歲領大明一統歷書刊布國中)
(共奉正朔莫大之幸也雖先國丁氏陳氏黎氏遞相沿襲稱號紀元登庸悔悟之餘固知不可以再嚴戒國人)
(一切革除豈敢仍蹈往謬自速天誅比者廣東欽州知州林希元奏稱如昔貽浪二都澌凜金勒古森了葛四)
(峒係欽州故地果如所稱唯命是聽本國先年缺貢應合類補以後年分續貢方物登庸不敢遽為言者以方)
(在罪中求免一死尚恐不得耳又登庸與國人欲照先朝故事備辦代身金銀人獻上亦慮唐突惟以投降聽)
(處實情具奏若天朝原賜本國王印信登庸止宜謹守不敢擅用伏望垂察)
東西洋考卷十
