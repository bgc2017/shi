東西洋考卷五
明張燮撰
東洋列國考
吕宋
吕宋在東海中初為小國而後寖大(吾學編曰産黃金以故亦富厚人質)
(樸不喜争訟)永樂三年國王遣其臣隔察老來朝并貢方物
其地去漳為近故賈舶多往有佛郎機者自稱干系蠟
國從大西來亦與吕宋互市酋私相語曰彼可取而代
也因上黃金為吕宋王夀乞地如牛皮大蓋屋王信而
許之佛郎機乃取牛皮剪而相續之以為四圍乞地稱
是王難之然重失信遠夷竟予地月徵稅如所部法佛
郎機既得地築城營室列銃置刀盾甚具久之圍吕宋
殺其王逐其民入山而吕宋遂為佛郎機有矣干系蠟
國王遣酋來鎮數歲一更易今華人之販吕宋者乃販
佛郎機者也華人既多詣吕宋往往久住不歸名為壓
冬聚居澗内為生活漸至數萬間有削髮長子孫者萬
歷二十一年八月酋郎雷氏敝裏系朥征美洛居役諸
流寓二百五十人充兵助戰(政和堂集曰高肖為把總魏惟秀楊安頓潘和五洪)
(亨五為哨官郸振岳為通事郭惟太等為兵)夷人偃息卧船上使華人日夜
駕船稍倦輙箠之或刺殺苦毒備嘗潘和五等謀曰叛
死箠死刺死等死耳不然亦且戰死不若殺酋以洩吾
忿勝則揚帆故鄉即不勝死未晩也議既定夜半入卧
内刺酋持酋頭大呼夷人驚起不知所為悉被刃或落
水死和五等悉獲金寶兵器駕其船以歸失路之廣南
為交酋所掠獨郭惟太等三十二人走免附舟返舍酋
既死子郎雷猫吝擁兵駐朔霧馳回代立為酋遣僧來
訴明年閩撫遣賈舶招回久住吕宋華人酋為給粮以
歸致書及詞重訴父冤(吕宋嗣王具文一遒用金篋封識另小書用紅羅包裹付賈舶)
(攜來内稱郎雷氏敝裏系朥是猫吝爺氏奉干系蠟國主命鎮守東洋吕宋等處蒙差官來探日本消息招回)
(唐人日本近雖稱兵入境然彼國有征伐之兵敝國有備禦之固况日本熟知敝國士卒精壯遇敵無不争鋒)
(何足以懼前軰回唐人係是久住不安生理今之軰者因敝國狹窄米穀稀少粮食不給别無他端伏望尊慈)
(鑒察其被害戰船乞追軍器金銀寶貝并究殺父之人償命以警後人以正法紀從兄巴禮於舊年十月駕船)
(往貴省奔訴父冤萬里懸情惟冀秉公嚴追究治從兄巴禮厚遣歸國感佩圖報又訴詞一紙為辯明父冤事)
(緣父守國欲討美洛居時有澗内唐民願充助敵者二百五十人自備行粮立功給賞時父與兵同船間駕到)
(交逸地方有佛郎人與唐兵言競父責番人弔在船桅懲戒原船裝載金銀莫計同船番目各帶寶貝銀錢數)
(多船進合萬門灣泊父令唐人牽罟捕魚共烹而食卧至半夜唐人心貪財寳隂謀不軌將父并番目四十餘)
(命盡行殺死僅存巴禮書記二人報息將本船寶貝駕逃僕時奉命帶兵駐劄朔霧各屬間變共議報冤將城)
(内舊澗拆卸僕聞訃回國勸諭不許生端報怨復議設新澗城外慮及番兵横為擾害著頭目四人逐日在澗)
(看守以便唐人生理不想起蓋未完而日本報警番目思見澗地接邇城郭兼之唐人每有交通之情恐招蕭)
(墻之禍再議移澗此非本心革回唐人每船給米五十包資助想來人必能道其詳者激切含冤伏望作主轉)
(逹施行)閩撫許孚遠具䟽以聞(許中丞疏略曰我民往販吕宋中多無頼之徒因而)
(流落彼地不下萬人番酋築蓋舖含聚劄一街名為澗内受彼節制己非一日去秋彼酋抽取我民二百餘人)
(為兵刑殺慘急遂致激成此變夫以番夷豺狼之性輕動干戈不戢自焚固其自取而殺其酋長奪其寳貨逃)
(之交南我民狠毒亦已甚矣)檄兩廣督臣以禮遣僧歸國置惟太等
于理潘和五竟留交夷不敢還夷人故奴視華人徵賦
溢格稍不得當呵辱無已時犯者即嚴置以法自茲釁
既結疑貳日深夷益虜使我矣其後又有機易山之事
自採金中貴蠆尾四出一妄男子張嶷更為新竒其說
上疏曰吕宋有機易山其上金豆自生遣人採取之可
得巨萬無禁有詔下閩廷臣力言其謬不報閩當事持
之乃遣海澄丞王時和及百戶干一成往勘其地夷初
聞使至大駭諸華人流寓者見酋言華無他特奸人横
生事端今遣使者來按茲土使奸人自窮便於還報耳
酋意稍解令夷僧散花道旁迎使者諸流寓先結蓬席
為厰如公署狀酋盛陳兵衛邀丞入亦為丞設食然氣
豪甚問丞曰汝華言開山山各有主安得開也且金豆
是何樹生來丞無以對數目嶷嶷云此地皆金不必問
豆所自蓋嶷欲借朝命臨之襲破其國耳至是不敢顯
言夷人皆大笑酋留嶷欲兵之諸流寓苦解俾歸為戮
於司寇廼釋令登舟時三十年四月也丞歸病□死嶷
以奏事不實坐誅傳首海外然夷竟疑中國有啓疆意
益暴虐諸流寓諸流寓無頼者聲言今日之事汝為政
一旦天兵下海門汝軰寕為石人乎語稍稍傳布夷益
疑明年夷遂決計謀殺諸流寓詭言將征他國凢華人
寸鐡輙厚售之即切肉小刀價至數錢華人利其直輙
聽鬻去家家無復寸鐡乃約日勒點名籍分三百人為
一院入即殺之事稍露諸流寓乃糾衆走菜園屯聚為
亂八月朔日夷兵大起攻菜園死傷無數次日聚大崙
山揭竿應敵夷亦少挫酋旋悔禍遣人請和華人慮其
誘我撲殺彼使夷怒設伏城旁初三日華人在大崙山
饑甚不得食冒死攻城夷人伏發燃銅銳擊殺華人萬
餘華人大潰或逃散餓死山谷間横尸相枕計指二萬
五千人存者三百口而已是役倉徨無主盟又粮與刃
俱乏故搏手困窮膏塗遠嶼華人在大崙時風雨大作
人立雨中夜半望見長天有光烱爍大地震動每驚突
自相觸殺夷乘其斃而屠之是月漳亦大水漂没萬家
受禍同時陽九之均厄也後夷酋下令招撫其所掠華
人貨悉封識貯庫中移書閩當事俾諸戚屬往領明年
賈舶乃稍稍去奸商黃某者與酋善輙冒領他貨稱為
某子甲姻黨綑載乾没云三十三年有詔遣商往諭吕
宋無開事端至是禍良已留者又成聚矣佛郎機身長
七尺眼如猫嘴如鷹面如白灰鬚密捲如烏紗而髮近
赤其僧擁重權國有大故則酋就僧為謀主人論死者
僧誦經勸之首肯然後行刑(中罪用拘輕拘一足重則拘兩足)婦女歲
時詣寺䜟悔有隂事輙密向僧自輸僧為說法鞭之數
十忍痛不敢言夜留宿寺中聽僧意所指畫唯唯而已
婚姻父母不能定惟僧所決之人死貯以布囊就寺以
葬所畜財産半入僧室矣先是吕宋國王兄弟勇甚既
為佛郎機所戕輙祟於國國人每值死日夷僧為摽牛
厭之摽牛者栅木為場置牛數十頭於中環射之牛叫
擲死以此逐鬼云性婪甚靡國不至至則謀襲人吕宋
滿刺加遂至易社在吕宋者初嘗攻破婆羅婆羅放藥
水毒殺之故奔吕宋其在中國香山盤據為日已久今
則馬非馬驢非驢儼然金城雄其澚中矣(廣東通志曰佛郎機素不)
(通中國正德十二年駕大舶突至廣州澚口銃聲如雷以進貢為名撫按查無會典舊例不行乃退泊東筦南)
(頭蓋房樹柵恃火銃自固御史邱道隆何鰲前後具奏皆言殘逆稱雄逐其國主先年潜遣火者亞三假充滿)
(剌加使臣風飄到澚往來窺伺熟我道途略買小兒烹而食之近日滿剌加國王奏其奪國讐殺等情屠掠之)
(禍漸不可長宜即驅逐所造房屋城寨盡行拆毁詔從之海道副使汪鋐帥兵至猶據險逆戰商人鑿舟用策)
(乃悉擒之餘皆遯去嘉靖中黨類更番往來私舶雜諸夷中為交易首領人皆高鼻白晳廣人能辨識之方)
(言謂天為西羅日為梭羅風為綿除山為文池真珠為亞思佛玳瑁為實除奴牙犀角為亞里高佛金為阿羅)
(銀為巴勞礁)
形勝名蹟
覆鼎山(其形似鼎倒覆故名上有野夷巢居樹巔射鳥獸鮮食之人跡不到)文武樓(遠望山容)
(甚偉故華人蒙以佳號)大崙山(華人與吕宋相攻時屯聚于此)圭嶼(為其山與吾澄圭嶼相類)
(因襲今名)半邊山(望之半缺故名)加溢城(初只一山夷人以其要害地也慮紅毛出没始築城)
(伏銃其内賊至以銃擊之蔽不敢窺張嶷所稱機易山想即加溢之訛耳)大湖假港(即吕宋港)
(口)
物産
金(永樂時充貢奸人所捉影而唱金豆之說也)銀錢(大者七錢五分夷名黃幣峙次三錢六分夷名)
(突唇又次一錢八分名羅料釐小者九分名黃料釐俱自佛郎機攜來)子花(即吉貝花)蘇木(夷名)
(巴朥居)椰(夷名哥具)
交易
舟至遣人馳詣酋以幣為獻徵稅頗多網亦太密我人
往往留彼不返者利其近且成聚故也釁隙而後彼亦
戒心于我恐族類既繁後復為亂輙下令每舶至人只
二百為率毋溢額舶歸所載回必倍以四百毋縮額我
人當放舟時多詭名充數聽其查覈中流輒逃回彼土
(市名澗内舊在城中後既猜嫌改設城外新澗)
大港是東洋最先到處彼中一大部落也砌石為城佛
郎機以酋來鎮米穀繁盛他産不過皮角之屬未至港
有筆架山
南旺在大港相連再過為密雁為雁塘皆小小村落所
産皮角子花
玳瑁港地勢轉入故稱玳瑁灣而表山環其外凢舟往
吕宋必望表而趨故茲山推望鎮焉灣名玳瑁然玳瑁
非其所出所出蘇木耳再進為里銀中邦是海中一片
高嶼
吕蓬在吕宋之南産螺&KR2694;
磨荖央在吕宋之後産子花油麻椰子
以寧從文武樓一葦可造産只蘇木其地有龍隠山最
大
屋黨亦名屋同城郭森峙夷酋屯聚糧食處所也其咽
喉名漢澤
朔霧俗名宿霧佛郎機未據吕宋時先聚彼中與其國
人相親好佛郎機之破吕宋朔霧人有力焉佛郎機德
之既奄有諸土率虜使其民獨與朔霧為婚媾城戍儼
然一大酋擁重兵守之向歲吕宋王之子求報父冤自
稱奉命駐劄朔霧是也所産蘇木子花海菜(以上俱吕宋屬國佛)
(郎機人主之者也吕宋王如中國總兵官巴禮如文吏諸國酋皆吕宋王所遣偏禆為政其間所在各建禮拜)
(寺咸有巴禮司彼夷化諸國風俗與吕宋盡相類故附列焉)
蘇祿(高藥)
蘇祿在東南海中永樂十五年其國東王巴都葛叭答
刺西王巴都葛叭蘇哩峒王巴都葛叭刺卜各率其妻
子酋目來朝并貢方物賜王冠服金錢錦幣雜器子女
姻戚侍從賞賫有差(會典曰賜王紗帽金箱玉帶鈒花金帶金蟒龍衣金銀錢紗錦紵絲)
(紗羅器皿等物王妃冠服銀紗紵絲等物餘冠帶衣服諸物)三王者東王為長西王
亞之峒王又亞之空國來歸鱗次闕下亦嚮化之篤也
還次德州東王以疾殂于驛亭命有司營葬更為文樹
碑墓道留其姬妾内侍十人守墳滿三載然後還國遣
使册其子都麻合為蘇祿國東王十九年遣使來貢今
賈舶到者言其城據巉巗之巔雅稱天險疑是峒王所
都佛郎機屢擁兵攻之不能克聚落不滿千家山涂田
瘠間植粟麥民食沙糊魚蝦螺蛤氣候半熱男女短髮
纏皂縵繫小印布煮海為鹽釀蔗為酒編竹為布時從
鮫室中探珠滿袖自成生涯云
形勝名蹟
石﨑山(一統志曰國以此山為保障)犀角嶼珠池(入夜登高望之水面浮光)
物産
真珠(一統志曰色青白而圖有至徑寸者)玳瑁(本朝充貢)珠殼片腦(本朝充貢)番
錫(本朝充貢)降香(本朝充貢)竹布(本朝充貢)綿布(本朝充貢)蓽茇(本朝充貢)黃蠟
(本朝充貢)蘇木(本朝充貢)豆蔲鸚鵡
交易
舟至彼中將貨盡數取去夷人攜入彼國深處售之或
别販旁國歸乃以夷貨償我彼國值歲多珠時商人得
一巨珠攜歸可享利數十倍若夷人探珠獲少則所償
數亦倍蕭索顧逢年何如耳夷人慮我舟之不往也每
返棹輙留數人為質以冀後日之重來
高藥與蘇禄相近出玳瑁
猫里務(網巾礁老)
猫里務即合猫里國也地小土瘠國中多山山外大海
海饒魚蟲人亦知耕稼永樂三年國王遣使回回道奴
馬高奉表來朝并貢方物國於吕宋隣壤故與吕宋使
者偕來其後漸成沃土俗亦近馴故舶人為之語曰若
要富須往猫里務蓋小邦之善地也有網巾礁老者數
為盜海上駕舟用長橈其末如瓠之裁半虚中以盛水
者入水蕩舟其行倍疾望遠濤中僅微茫數點倏忽賊
至趨避不及無脫者猫里務既重遭寇害死亡數多遂
轉貧困賈舶往者慮為賊所急稍稍望别島以行
形勝名蹟
羅黃山(上有白石)
物産
蘇木子花
交易
小國見華人舟跫然以喜不敢凌厲相加故市法最平
礁老在海上行劫第欲人之詣彼土也舟往販者每善
待蓋自藏其殺機焉
沙瑶呐嗶嘽(班隘)
沙瑶呐嗶嘽其地相連呐嗶嘽在海畔沙瑶稍紆入山
隈皆吕宋一帶第不屬佛郎機部署男女畜髮椎結衣
服無内外領或用布丈餘抄摺男子多襲以二三重婦
人一襲而止男著皮履婦人乃卻跣足足極細潤耳皆
穿大孔令可容極重金錈衣服即錦綺或甚竒細之布
必剪破服之以衣服多為富字亦用紙筆第畫不可辨
築板為城竪木覆茅為宫拜則兩手和南伸身直伏跪
屈足而俯兩手支地人多奉佛在處禮拜寺甚夥凢入
寺者將死堆柴坐其上自下焚之男女之禁甚嚴夫行
在前其妻與人嘲笑夫徑刃其妻所嘲笑之人亦不敢
逃聽其刺割盜不問大小輙論死其人願到家與妻子
别輙聽去及期妻子自送詣酋酋令架高棚登棚自剖
其腹孕婦以水灌之仍用水滌所生子置子水中生而
與水習矣又有班隘者即蚊罩山山甚竒往往有仙人
出没山頭火光日夜不斷故亦名火山險巇倍常人跡
罕到其上極至半山而止人皆扁頭赤身亦佛郎機號
令所不到處也
形勝
海山
物産
蘇木子花
交易
僻土無他長物我舟往販所攜亦僅磁器鍋釜之類極
重至布疋然竟少許不能多也舟至詣酋亦有微贈交
易朴直
美洛居
美洛居俗訛為米六合東海中稍蕃富之國也酋出威
儀甚備所部合掌伏道旁男子削髮女乃椎結腦後嫁
女多市中國盛酒器圖飾其外富家至數十百枚以示
豪侈讌會設二大盆盛酒置坐隅人手一器酌而飲之
長大者起為夷舞年少環列旁視遜不敢登場也先是
佛郎機來攻國人狼籍請降赦其酋令守舊為政于國
歲輸丁香若干不設兵戍令彼國自為守和蘭既輈張
海外無安頓處忽舟師直搗城下虜其酋語曰若善事
吾吾為若主殊勝白頸(佛郎機人皆白頸故云)酋唯唯又禆理國
事如故佛郎機聞之怒曰悔不殺奴汚吾刃奴故反耶
亟治兵征美洛居驅澗内華人命當一隊刑法酷急華
人中途殺夷王駕其舟遯歸事具吕宋考王子自朔霧
馳還吕宋嗣立為王飲恨久之益出兵竟父所志紅夷
雖主美洛每一二載大衆輙返國既去復來吕宋王兵
抵境外值紅夷空國言返斬關以入遂殺美洛居酋立
所親信主之紅夷繼至復破吕宋酋逐之去更立美洛
居酋子為嗣自是每歲征鬭遞為勝負華人某者流寓
彼中慧而黠有口辨遊說兩國間分萬老高山山半為
界山北屬和蘭而山南屬佛郎機各罷兵並雄茲土
形勝
萬老高(即兩國分界處)香山(雨後香墮沿流滿山採拾不了故常帶沙泥之色王每檄致之委積)
(充棟以待他壤之售民間直取餘耳)
物産
丁香(東洋僅産于美洛居夷人用以辟邪曰多置此則國有王氣故二夷之所必争)
交易
向時舟所攜貨有為紅毛夷所特需者倘遇佛郎機必
怒謂此舟非關我車來直是和蘭接濟將貨掠去且横
殺人故必緘固甚密不令得見若紅毛人見有佛郎機
所需貨怒亦如之解紛之後稍息睚眦然一淵兩蛟商
彼者亦難矣
文萊
文萊即婆羅國東洋盡處西洋所自起也唐總章二年
王旃逹鉢遣使者與環王使者偕朝自後久絶永樂四
年遣其臣勿黎哥來朝并貢方物賜王及妃文綺俗傳
今國王為閩人隨鄭和征此留鎮其地故王府旁舊有
中國碑先年曾為佛郎機所逐國人走山谷中放藥水
流出毒死佛郎機無數佛郎機遂奔吕宋其地故有一
石城一木城後折石城於長腰嶼築岸閉潮今所遺者
木城耳王削髮裹金繡巾腰佩雙劎出自步行從者二
百餘軰其親屬稱邦竒蘭貴重與王相亞王有金印一
枚重十六兩印上篆文作獸形一隻云是永樂間所賜
者夷人婚娶請印印背上恐或假寵中國以哃喝其部
落非果鑄自上方也入禮拜寺每祭用犧(吾學編云人多念佛素食)
(惡殺)民間不得食猪肉食猪肉者論死此地有毛思番在
處行劫所得人貨中分與王
形勝名蹟
聖山(夷人自號此山為天下第一山按于闐國北境通聖山人跡罕到此沿其名耳)長腰嶼
毛文蠟鯉魚塘浮納招廟(神為國初時押工總管直庫三人陣亡合葬于)
(此因廟食其地賈舶到必屠牛烹雞并獻茉莉花紅花梳篦等物以祭舟中有人不拜則病彼國人將行賈亦)
(獻花禮神得利回取雙雞繫刀于足俾鬭墓前雞死即以謝神亦大竒也)
物産
真珠(本朝充貢)玳瑁(本朝充貢)瑪瑙(見一統志)車渠(魏文帝賦曰玉屬也多纖理縟文本)
(朝充貢)片腦(海上耳錄曰腦樹出東洋文萊國生深山中老而中空乃有腦有腦則樹無風自摇入夜)
(腦行而上瑟瑟有聲出枝葉間承露日則藏根柢間了不可得蓋神物也夷人俟夜静持革索就樹柢鞏束震)
(撼自落)黃蠟(本朝充貢)萪藤
交易
華船到進王方物其貿易則有大庫二庫大判二判秤
官等酋主其事船既難出港最宜蚤行有時貿易未完
必先駕在港外
東番考(不在東西洋之數附列于此)
雞籠淡水
雞籠山淡水洋在彭湖嶼之東北故名北港又名東番
云深山大澤聚落星散凢十五社(名山記云社或千人或五六百)無君
長徭賦以子女多者為雄聽其號令性好勇暇時習走
足躢皮厚數分履棘刺如平地不讓奔馬終日不息縱
之度可數百里男女椎髻于腦後裸逐無所避女或結
草裙蔽體人遇長老則背身而立俟過乃行至見華人
則取平日所得華人衣衣之長者為裏衣而短者蒙其
外凢十餘襲如襜帷颺之以示豪侈别去仍掛於壁裸
逐如初男子穿耳女子斷齒(女年十五斷唇兩旁二齒)以此為飾手
足則刺紋為華美衆社畢賀費亦不貲貧者不任受賀
則不敢更言刺紋男子惟女所悦娶則視女可室者遺
以瑪瑙一雙女不受則他往受則夜抵其家彈口琴挑
之口琴薄鐵所製齧而鼓之錚錚有聲女延之宿未明
便去不謁女父母自是宵來晨去必以星迨産子始往
婿家迎婿婿始見女父母或云既留為婿則投以一箒
一鋤傭作女家有子然後歸姙婦産門外手拄兩杖跪
地而娩遂浴子於清流焉人死以荆榛燒坎刳尸烘之
環匍而哭既乾將歸以藏有祭則下所烘居數世一易
地乃悉汚其宫而埋於土他夷人無此葬法也四序以
草青為歲首土宜五穀而皆旱耕(名山記曰治畬種禾山花開則耕禾熟拔)
(其穗粒比中華稍長)穀種落地則禁殺人謂行好事從天公乞飯
食比收稻訖乃摽竹竿於路謂之插青此時逢外人便
殺矣村落相仇訂兵期而後戰勇者數人前跳被殺則
皆潰其殺人者賀之曰壯士前殺人也見殺者亦賀之
曰壯士前故見殺也次日即解嫌和好如初其地多竹
大至數拱長十丈伐竹搆屋而茨以茅廣長數雉聚族
以居無歴日文字有大事集而議之位置如横階陛長
者居上以次遞下無位者乃列兩旁至宴會置壘團坐
酌以竹筒時起跳舞口烏烏若歌曲焉其人精用鏢竹
棅鐵鏃長五尺九咫銛甚攜以自隨試鹿鹿斃試虎虎
斃居常禁不得私捕鹿冬鹿羣出則約百許人即之鏢
發命中所獲連山社社無不飽鹿者取其餘肉離而腊
之篤嗜鹿腸剖其腸中新咽草旨噉之名百草膏畜雞
任自生長拔其尾飾旗射雉亦拔其尾見華人食雞雉
輙嘔居島中不善舟且酷畏海捕魚則於溪澗蓋老死
不與他夷相往來永樂初鄭中貴航海諭諸夷東番獨
遠竄不聽約家貽一銅鈴使頸之蓋擬之狗國也至今
猶傳為寶富者至掇數枚曰是祖宗所貽云厥初朋聚
濱海嘉靖末遭倭焚掠稍稍避居山後忽中國漁者從
魍港飄至遂往以為常其地去漳最近故倭每委涎閩
中偵探之使亦歲一再往
形勝
璜山(琉璜氣每作火光沿山躲鑠)沙巴里大幇坑大圓堯港
物産
薏茨甘藷(漳名番藷以其自東番攜來也異物志曰甘藷似芋亦有巨魁去皮肌肉正白如脂)
(肪南人專食以當米穀南方草木狀曰實如拳皮紫而肉白蒸鬻食之味如藷蕷蒸□切如米粒以充糧糗是)
(名藷糧)椰佛手柑酒(名山記曰米甘香採苦草雜米釀之間有佳者飲能一斗)鹿
(名山記曰&KR2017;&KR2017;俟俟千百為羣)
交易
夷人至舟無長幼皆索微贈淡水人貧然售易平直雞
籠人差富而慳每攜貨易物次日必來言售價不凖索
物補償後日復至欲以元物還之則言物已雜不肯受
也必疊捐少許以塞所請不則諠譁不肯歸至商人上
山諸所嘗識面者輙踴躍延致彼家以酒食待我絶島
好客亦自疎莽有韻
論曰合東洋諸國僅足當西洋大國之三吕宋既折入
干系蠟已非貢夷之舊直蒙故號與相羈縻而已蘇祿
婆羅賈類藏珠會均執玉異防風之後至同儷日之齊
翻宜其久也雞籠雖未稱國自門外要地故列之附庸
焉
東西洋考卷五
