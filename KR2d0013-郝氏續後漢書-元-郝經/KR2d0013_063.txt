欽定四庫全書
續後漢書卷六十二元郝經撰
列傳第五十九
吳臣
陸凱(子偉弟胤何定)陸抗(子晏景)
陸凱字敬風丞相遜族子黃武初為永興諸暨長所在
有治迹拜建武都尉領兵雖統軍衆手不釋書好太玄
論演其意以筮輒驗赤烏中除儋耳太守討朱崖斬獲
有功遷為建武校尉五鳳二年討山賊陳毖於零陵斬
毖拜巴丘督偏將軍封都鄉侯轉為武昌右部督與諸
將共赴壽春還累遷盪魏綏遠將軍孫休立拜征北
將軍假節領豫州牧孫皓立遷鎮西大將軍都督巴
丘領荆州牧進封嘉興侯孫皓與晉平使者丁忠自
北還說皓弋陽可襲凱諫止之寶鼎元年遷左丞相
皓性不好人視已羣臣侍見睛莫敢迕(謹案睛字陳志作皆)凱
說皓曰君臣無不相識之道若卒有不虞不知所
赴皓聽凱自視皓徙都武昌揚土百姓泝流供給以為
患苦又政事多謬黎元窮匱凱上疏曰臣聞有道之君
以樂樂民無道之君以樂樂身樂民者其樂彌長樂身
者不久而亡夫民者國之根也誠宜重其食愛其命民
安則君安民樂則君樂頃年以來君威傷於桀紂君明
闇於姦雄君惠閉於羣孽無灾而民命盡無為而國財
空辜無罪賞無功天為作妖而諸公卿媚上以求愛困
民以求饒導君於不義敗政於滛俗臣竊為痛心今鄰
國交好四邊無事當務息役養士實其廩庫以待天時
而更傾動天心騷擾萬姓使民不安大小呼嗟此非寳
國養民之術也臣聞吉凶在天猶影之在形響之在聲
也形動則影動形止則影止此分數乃有所繫非在口
之所進退也昔秦所以亡天下者但坐賞輕而罰重政
刑錯亂民力盡於奢侈目眩於美色志濁於財寳邪臣
在位賢哲隠藏百姓業業天下苦之是以遂有覆巢破
卵之憂漢所以彊者躬行誠信聽諫納賢惠及負薪躬
請巖穴廣采博察以成其謀此往事之明證也近者漢
之衰末三家鼎立曹失綱紀晉有其政又益州危險兵
多精彊閉門固守可保萬世而劉氏與奪乖錯賞罰失
所君恣意於奢侈民力竭於不急是以為晉所伐君臣
見虜此目前之明驗也臣闇於大理文不及義智惠淺
劣無復冀望切為陛下惜天下爾臣謹奏耳目所聞見
百姓所為煩苛刑政所為錯亂願陛下息大功損百役
務寬盪忽苛政又武昌土地實危險而塉确非王都安
國養民之處船泊則沉漂陵居則峻危且童謠言寧飲
建業水不食武昌魚寧還建業死不止武昌居臣聞翼
星為變熒惑作妖童謠之言生於天心(原注裴松之載搜神記曰吳
以草創之國信不堅固邊屯守將皆質其妻子名曰保質童子少年以類相與嬉遊者日有十數永安二年三
月有一異兒長四尺餘年可六七歲衣青衣來從羣兒戲諸兒莫之識也皆問曰爾誰家小兒今日忽來答曰
見兒羣戲樂故來爾詳而視之眼有光芒爚爚外射諸兒畏之重問其故兒乃答曰爾惡我乎我非人乃熒惑
星也將有以告爾三公鉏司馬如諸兒大驚或走告大人大人馳往觀之兒曰舍爾去乎竦身而躍即以化矣
仰而視之若引一匹練以登天大人來者猶及見焉飄飄漸高有頃而沒時吳政峻急莫敢宣也後五年而蜀
亡六年而晉興至是而吳滅司馬如矣)乃以安居而比死足明天意知民
所苦也臣聞國無三年之儲謂之非國而今無一年之
畜此臣下之責也而諸公卿位處人上禄延子孫曾無
致命之節匡救之術苟進小利於君以求容媚荼毒百
姓不為君計也自從孫弘造義兵以來耕種既廢所在
無復輸入而分一家父子異役廪食日張畜積日耗民
有離散之怨國有露根之漸而莫之恤也民力窮困鬻
賣兒子調賦相仍日以疲極所在長吏不加隠括加有
監官既不愛民務行威埶所在騷擾更為煩苛民苦二
端財力再耗此為無益而有損也願陛下一息此輩矜
哀孤弱以鎮撫百姓之心此猶魚鼈得免毒螫之淵鳥獸
得離羅網之綱四方之民襁負而至矣如此民可得保先
王之國存焉臣聞五音令人耳不聰五色令人目不明
此無益於政有損於事者自昔先帝時後宫列女及諸
織絡數不滿百米有畜積貨財有餘先帝崩後幼景在
位更改奢侈不蹈先迹伏聞織絡及諸徒坐乃有千數
計其所長不足為國財然坐食官廩歲歲相承此為無
益願陛下料出賦嫁給與無妻者如此上應天心下合
地意天下幸甚臣聞殷湯取士於商賈齊桓取士於車
轅周武取士於負薪大漢取士於奴僕明王聖主取士
以賢不拘卑賤故其功德洋溢名流竹素非求顔色而
取好服捷口容悦者也臣伏見當今内寵之臣位非其
人任非其量不能輔國匡時羣黨相扶害忠隠賢願陛
下簡文武之臣各勤其官州牧督將藩鎮方外公卿尚
書務修仁化上助陛下下拯黎民各盡其忠拾遺萬一
則康哉之歌作刑錯之理清願陛下留神思臣愚言時
殿上列將何定佞巧便辟貴幸任事凱面責定曰卿見
前後事主不忠傾亂國政寧有得以壽終者邪何以專
為佞邪穢塵天聽宜自改厲不然方見卿有不測之禍
矣定大恨凱思中傷之凱終不以為意乃心公家義形
於色表疏皆指事不飾忠懇内發建衡元年疾病皓遣
中書令董朝問所欲言凱陳何定不可任用宜授外任
不宜委以國事奚熙小吏建起浦里田欲復嚴密故迹
亦不可聽姚信樓玄賀邵張悌郭逴薛瑩滕修及族弟
喜抗或清白忠勤或姿才卓茂皆社稷之楨幹國家之
良輔願陛下重留神思訪以時務各盡其忠拾遺萬一
遂卒時年七十二子褘初為黃門侍郎出領部曲拜偏
將軍凱亡後入為太子中庶子右國史華覈表薦褘曰
褘體質方剛器幹彊固董率之才魯肅不過及被召當
下徑還赴都道由武昌曾不迴顧器械軍資一無所取
在戎果毅臨財有節夫夏口賊之衝要宜選明將以
鎮戍之臣竊思惟莫善於禕初皓常銜凱數犯顔
忤旨加何定譖構非一既以重臣難繩以法(謹案世說
曰孫皓問丞相陸凱曰卿一宗在朝有幾人陸曰二相五侯將軍十餘人皓曰盛哉陸曰君賢臣忠
國之盛也父慈子孝家之盛也今政荒民弊覆亡是懼臣何敢言盛)又陸抗時為大
將在疆場故以計容忍抗卒後竟徙凱家於建安
或曰寶鼎元年十二月凱與大司馬丁奉御史大
夫丁固謀因皓謁廟欲廢皓立孫休子時左將軍留
平領兵先驅故密語平平拒不許誓以不泄是以所圖
不果太史郎陳苗奏皓久陰不雨風氣迴逆將有陰謀
皓深警懼云(原注吳錄舊拜廟選兼大將軍領三千兵為衞凱欲因此兵圖之令選曹白用丁奉
皓偶不欲曰更選凱令執據雖暫兼然宜得其人皓曰用留平凱令其子褘以謀語平平素與丁奉有隙褘未
及得宣凱旨平語褘曰聞野豬入丁奉營此凶徵也有喜色褘乃不敢言還因具啓凱故輟止案司馬氏考異
曰世祖武帝泰始元年十二月吳主還都建業吳志陸凱傳或曰寶鼎元年十二月凱與丁奉丁固謀因皓謁
廟欲廢皓立孫休子時左將軍留平領兵先驅故密語平平拒而不許誓以不泄是以不果按凱盡忠執義必
不為此事况皓殘酷猜忌留平庸人若聞凱謀必不能不泄殆虚語爾今不取凱欲廢皓以安社稷乃生平
大節也以平見拒故不能行平之不泄亦知言出禍及爾今從吳志)凱沒後子連(謹案陳志作子
連此及傳末並作子連與志異)得凱所諫皓二十事及表云凱數表諫
皓不能堪遣親近趙欽口詔報凱前表曰孤動必遵先
帝有何不平君所陳非也又建業宫不利故避之而西
宫室宇搉朽須謀移都何以不可徙乎凱復上疏曰臣
竊見陛下執政以來陰陽不調五星失晷職司不忠
姦黨相扶是陛下不遵先帝之所致(原注江表傳載此表曰臣拜受明詔
心與氣結陛下何心之難悟意不聰之甚也)夫王者之興受之於天修之由
德豈在宫乎而陛下不諮之公輔便盛意驅馳六軍流
離悲懼逆犯天地天地以灾童歌其謠縱令陛下一身
得安百姓愁勞何以用治此不遵先帝一也臣聞有國
以賢為本夏殺龍逢殷獲伊摯斯前世之明效今日之
師表也中常侍王蕃黃中通理處朝忠謇斯社稷之重
鎮大吳之龍逢也而陛下忿其苦辭惡其直對梟之殿
堂尸體暴棄邦内傷心有識悲悼咸以吳國夫差復存
先帝親賢陛下反之是陛下不遵先帝二也臣聞宰相
國之柱石不可不彊是故漢有蕭曹之佐先帝有顧步
之相而萬彧𤨏才凡庸之質昔從家隸超步紫闥於彧
已豐於器已溢而陛下愛其細介不訪大趣榮以尊輔
越尚舊臣賢良憤惋智士赫咤是不遵先帝三也先帝
愛民過嬰孩民無妻者以妾妻之見單衣者以帛給之
枯骨不收而取埋之而陛下反之是不遵先帝四也昔
桀紂滅由妖婦幽厲亂在嬖妾先帝鑒之以為身戒故
左右不置滛邪之色後房無曠積之女今中宫萬數不
備嬪嬙外多鰥夫女吟於中風雨逆度正由此起是不
遵先帝五也先帝憂勞萬幾猶懼有失陛下臨阼以來
游戲後宫眩惑婦女乃令庶事多曠下吏容姦是不遵
先帝六也先帝篤尚朴素服不純麗宫無高臺物不彫
飾故國富民充姦盜不作而陛下徵調州郡空竭民財
土被元黃宫有朱紫是不遵先帝七也先帝外杖顧陸
朱張内近胡綜薛綜是以庶績雍熙邦内清肅今者外
非其任内非其人陳聲曹輔斗筲小吏先帝之所棄而
陛下幸之是不遵先帝八也先帝每宴見羣臣抑損醇
醲臣下終日無失慢之尤百寮庶尹並展所陳而陛下
拘以視瞻之敬懼以不盡之酒夫酒以成禮過則敗德
此無異商辛長夜之飲也是不遵先帝九也昔漢之桓
靈親近宦竪大失民心今高通詹廉羊度黃門小人而
陛下賞以重爵權以戰兵若江渚有難烽燧互起則度
等之武不能禦侮明矣是不遵先帝十也今宫女曠積
而黃門復走州郡條牒民女有錢則舍無錢則取怨呼
道路母子死訣是不遵先帝十一也先帝在時亦養諸
王太子若取乳母其夫復役賜與錢財給其資糧時遣
歸來視其弱息今則不然夫婦生離夫故作役兒從後
死家為空戶是不遵先帝十二也先帝歎曰國以民為
本民以食為天衣其次也三者孤存之於心今則不然
農桑並廢是不遵先帝十三也先帝簡士不拘卑賤任
之鄉閭效之於事舉者不虛受者不妄今則不然浮華
者登朋黨者進是不遵先帝十四也先帝戰士不給他
役使春惟知農秋惟收稻江渚有事責其死效今之戰
士供給衆役廪賜不贍是不遵先帝十五也夫賞以勸
功罰以禁邪賞罰不中則士民散失今江邊將士死不
見哀勞不見賞是不遵先帝十六也今在所監司已為
煩猥兼有内使擾亂其中一民十吏何以堪命昔景帝
時交趾反亂實由兹起是為遵景帝之闕不遵先帝十
七也夫校事吏民之仇也先帝末年雖有吕壹錢欽尋
皆誅夷以謝百姓今復張立校曹縱吏言事是不遵先
帝十八也先帝時居官者咸久於其位然後考績黜陟
今州縣(謹案今志作州郡宋本作州縣與此合)職司或莅政無幾便徵
召遷轉迎新送舊紛紜道路傷財害民於是為甚不遵
先帝十九也先帝每察竟觧之奏常留心推按是以獄
無冤囚死者吞聲今則違之是不遵先帝二十也若臣
言可錄藏之盟府如其虚妄治臣之罪願陛下留意皓
不聽暴戾尤甚凱知其將亡上表曰臣聞惡不可積過
不可長積惡長過喪亂之原也是以古人懼不聞非故
設進善之旍立敢諫之鼔武公九十思聞警戒詩美其
德士悦其行臣察陛下無思警戒之義而有懷積惡之
漸臣深憂之此禍兆見矣故略陳其要寫盡愚懷陛下
宜克已復禮述修前德不可捐棄臣言而放奢意意侈
情至吏日欺民民離則上不信下下當疑上骨肉相克
父子相奔臣雖愚闇於天命以心審之敗不過數稔也
臣常忿亡國之人夏桀殷紂亦不可使後人復忿陛下
也臣受國恩奉朝三世復以餘年值遇陛下不能循俗
與衆浮沉若比干伍員以忠見戮以正見疑自謂畢足
無所餘恨灰身泉壤無負先帝願陛下九思則社稷存
焉皓始起宫凱表諫曰臣聞宫功當起夙夜反側是以
頻煩上事往往留中不見省報於邑歎息企想應罷昨
食時被詔曰君所諫誠是大趣然未合卑意如何此宫
殿不利宜當避之乃可以妨勞役長坐不利宫乎父之
不安子亦何倚臣拜詔紙伏讀一周不覺氣結於中而
涕泣雨集也臣年已六十九榮祿已重於臣過望復何
所冀所以勤勤數進苦言者臣伏念大皇帝創基立業
勞苦勤至白髮生於鬢膚黃耉被於甲胄天下始静晏
駕早崩自含息之𩔖能言之倫無不歔欷如喪考妣幼
主嗣統柄在臣下軍有連征之費民有彫殘之損賊臣
干政公家空竭今彊敵當塗西州傾覆孤罷之民宜當
畜養廣力肆業以備有虞且始徙都屬有軍征戰士流
離州郡騷擾而大功復起徵召四方斯非保國致治之
漸也臣聞為人主者攘災以德除咎以義湯遭大旱身
禱桑林熒惑守心宋景退殿是以旱魃消亡妖星移舍
(原注桑林事見郤正傳吕氏春秋宋景公有疾司星子韋曰熒惑守心心宋之分野君當之若祭可移於相
公曰相寡人之股肱豈可除心腹之疾移於股肱乎曰可移於民公曰民者國之本國無民何以為國如何傷
本而救吾身乎曰可移於歲公曰歲所以養民歲不登何以畜民子韋曰君善言三熒惑必退三舍延命二十
一年視之信)今宫室之不利但當克已復禮篤湯宋之至道
愍黎庶之困苦何憂宫之不安灾之不銷乎陛下不務
修德而修築宫室若德之不修行之不貴雖殷辛之瑤
臺秦皇之阿房何止而不喪身覆國宗廟作墟乎夫興
土功高臺榭既致水旱民又多疾其不疑也為父長安
使子無倚此乃子離於父臣離於陛下之象也臣子一
離雖念克骨茅茨不翦復何益焉是以大皇帝居於南
宫自謂過於阿房故先朝大臣以為宫室宜厚備衛非
常大皇帝曰逆虜游魂當愛育百姓何聊趣於不急然
臣下懇惻由不獲已故裁調近郡苟副衆心比當就功
猶豫三年當此之時寇鈔攝威不犯我境師徒奔北且
西阻岷漢南州無事尚猶謙讓未肯築宫况陛下危側
之世又乏大皇帝之德可不慮哉皓皆不聽以及於亡
(原注按陳夀三國志謂此表疏吳人多云不聞有此其文殊甚切恐非皓之所能堪忍或以為凱藏之篋笥未
及奏上病困皓遣董朝省問所言因以付之又按江表傳凱為皓大修宫室復两表諫裴松之附於傳後今按
傳載凱所上疏動以桀紂之滅為言此諸表疏其切直有過之者第史失其奏上之次或皓惡其直留中不下
故史不得而載沒後子連始出其藁爾故皆附於篇末以著凱之忠徵皓之惡云)凱弟胤字敬
宗始為御史尚書選曹郎太子和聞其名待以殊禮會
全寄楊竺等阿附魯王覇與和紛争隂相譛構太子自
懼黜廢而魯王覬覦益甚權時見楊竺辟左右論覇之
才竺深述覇有文武英姿宜為嫡嗣於是權乃許立焉
有給事伏於牀下具聞之以告太子胤當至武昌往辭
太子太子不見而微服至其車上與共密議欲令陸遜
表諫既而遜有表極諫權疑竺泄之竺辭不服權使竺
出尋其由竺曰頃惟胤西行必其所道又遣問遜何由
知之遜言胤所述召胤考問胤為太子隠曰楊竺向臣
道之遂下竺獄竺不勝痛毒服實告胤初權疑竺泄之
及服乃斬竺釋胤後為衡陽督軍都尉赤烏十一年交
趾九真夷賊攻没城邑交部擾動以胤為交州刺史安
南校尉胤入南界喻以恩信務崇招納高涼渠帥黃吳
等支黨三千餘家皆出降引軍而南重宣誠意遺以財
帛賊帥百餘人民五萬餘家深幽不羈莫不稽顙交域
清泰就加安南將軍復討蒼梧建陵賊破之前後出兵八千
餘人以充軍用永安元年徵為西陵督封都亭侯後轉左虎
林中書丞華覈表薦胤曰胤天姿聰明才通行潔昔歷
選曹遺跡可紀還在交州奉宣朝恩流民歸附海隅肅
清蒼梧南海歲有舊風瘴氣之害(謹案陳志作舊風障氣此作瘴字為是
舊風亦難觧疑作颶風考投荒雜錄云嶺南諸郡皆有颶風)風則折木飛砂轉石氣
則鬱霧飛鳥不經自胤至州風氣絶息商旅平行民無疾
疫田稼豐稔州治臨海海流秋鹹胤又畜水民得甘食
惠風横被化感人神遂憑天威招合遺散至被詔書當
出民感其恩以忘戀土負老携幼甘心景從衆無携貳
不煩兵衛自諸將合衆皆脅之以威未有如胤結以恩
信者銜命在州十有餘年賓帶殊俗寳玩所生而内無
粉黛附珠之妾家無文甲犀象之珍方之今臣實難多
得宜在輦轂股肱王室以贊唐虞康哉之頌江邊任輕
不盡其才虎林選督堪之者衆若召還都寵以上司則
天工畢修庶績咸熙矣胤卒子式嗣(謹案陳志此下云為柴桑督揚武
將軍天策元年與從兄褘俱徙建安天紀二年召還建業復將軍侯)何定者汝南人本孫
權給事也後出補吏佞邪僣媚孫皓立自表先帝舊人
求還内侍皓以為樓下都尉典知酤糴事專為威福而
皓信任委以衆事定為子求少府李勖女不許挾忿譛
勖於皓皓尺口誅之焚其尸定又使諸將各上好犬皆
千里遠來一犬至直絹數千疋御犬率具纓紲直錢一
萬一犬一兵養以捕兔供厨所獲無幾吳人皆仇定而
皓以為忠賜爵列侯陸凱既面責定臨終又陳定姦惡
不可用定大銜恨卒譛徙凱家鳳皇元年姦穢發聞始
伏誅
陸抗字幼節孫策外孫丞相遜次子也遜卒時年二十
拜建武校尉領遜衆五千人送葬東還詣都謝恩孫權
以楊竺所白遜二十事問抗禁絶賓客中使臨詰抗無
所顧問事事條答權意漸觧赤烏九年遷立節中郎將
與諸葛恪換屯柴桑抗臨去皆更繕完城圍葺其墻屋
居廬桑果不得妄敗恪入屯儼然若新而恪柴桑故屯
頗有毁壞深以為慙太元元年就都治病病差當還權
涕泣與别謂曰吾前聽用䜛言與汝父大義不篤以此
負汝前後所問一焚滅之莫令人見也建興元年拜奮
威將軍太平二年魏將諸葛誕舉夀春降拜抗為柴桑
督赴夀春破魏牙門將偏將軍遷征北將軍永安二年
拜鎮軍將軍都督西陵自關羽瀨(謹案吳志載此脱瀨字文義不可解瀨字
通志作城亦誤事見吳志甘寧傳)至白帝三年假節孫皓即位加鎮
軍大將軍領益州牧建衡二年大司馬施績卒拜抗都
督信陵西陵夷道樂鄉公安諸軍事治樂鄉抗聞皓政
令多闕憂深慮遠乃上疏曰臣聞德均則衆者勝寡力
侔則安者制危盖六國所以兼并於彊秦齊楚所以北
面於漢高也今敵跨制九服非徒關右之地割據九州
豈但鴻溝以西而已國家外無建國之援内非西楚之
彊庶政陵遲黎民未乂而議者所恃徒以長川峻山限
帶封域此乃書傳(謹案陳志作守國通志作書傳與此合)之末事非智者
之所先也臣每遠惟戰國存亡之符近覽劉氏傾覆之
釁考之典籍驗之行事中夜撫枕臨餐忘食昔匈奴未
滅去病辭館漢道未純賈生哀泣况臣王室之出世荷
光寵身名否泰與國同慼死生契闊義無苟且夙夜憂
怛念至情慘夫事君之義犯而勿欺人臣之節匪躬是
殉謹陳時宜十七條如左十七條失本故不載時何定弄
權閹官預政抗上疏曰臣聞開國承家小人勿用靖譛
庸回唐書攸戒是以雅人所以怨刺仲尼所以歎息也
春秋以來爰及秦漢傾覆之釁未有不由斯者也小人不
明理道所見既淺雖使竭情盡節猶不足任况其姦心
素篤而憎愛移易哉苟患失之無所不至今委以聰明之
任假以專制之威而冀雍熙之聲作肅清之化立不可
得也方今見吏殊才雖少然或冠冕之胄少漸道教或
清苦自立資能足用自可隨才授職抑出群小然後俗
化可清庶政無穢也鳳皇元年西陵督步闡據城以叛
遣使降晉抗聞之日部分諸軍令將軍左奕吾彦蔡貢
等徑赴西陵勅軍營更築嚴圍自赤谿至故市内以圍
闡外以禦寇晝夜催切如敵以至衆甚苦之諸將咸諫
曰今及三軍之銳亟以攻闡比晉救至闡必可拔何事
於圍而以弊士民之力乎抗曰此城處勢既固糧穀又
足且所繕修備禦之具皆抗所宿規今反身攻之既非
可卒克且北救必至至而無備表裏受難何以禦之諸
將咸欲攻闡抗每不許宜都太守雷譚言至懇切抗欲
服衆聽令一攻攻果無利圍備始合晉車騎將軍羊祜
率師向江陵諸將咸以抗不宜上抗曰江陵城固兵足
無所憂患假令敵没江陵必不能守所損者小如使西
陵槃結則南山群夷皆當擾動則所憂慮難可而言也
吾寧棄江陵而赴西陵况江陵牢固乎初江陵平衍道
路通利抗勅江陵督張咸作大堰遏水漸漬平中以絶
寇叛祜欲因所遏水浮船運糧揚聲將破堰以通步軍
抗聞使咸亟破之諸將皆惑屢諫不聽祜至當陽聞堰
敗乃改船以車運大費損功力晉巴東監軍徐胤率水
軍詣建平荆州刺史揚肇至西陵抗令張咸固守其城
公安督孫遵廵南岸禦祜水軍督留慮鎮西將軍朱琬
拒胤身率三軍憑圍對肇將軍朱喬營都督俞贊亡詣
肇抗曰贊軍中舊吏知吾虚實者吾常慮夷兵素不簡
練若敵攻圍必先此處即夜易夷民皆以舊將充之明
日肇果攻故夷兵處抗命旋軍擊之矢石雨下肇衆傷
死者相屬肇至經月計屈夜遁抗欲追之而慮闡畜力
項領伺視閒隙兵不足分於是但鳴鼓戒衆若將追者
肇衆兇懼悉觧甲挺走抗使輕兵躡之肇大破敗祜等
皆引軍還抗遂陷西陵城誅夷闡族及其大將吏其餘
皆赦之修治城圍東還樂鄉貌無矜色謙沖如常羊祜
既歸增修德信以懷吳人陸抗每告其邊戍曰彼專為
德我專為暴是不戰而自服也各保分界而已無求細
利於是吳晉之間餘糧栖畝而不犯牛馬逸而入境可
宣告而取也吳人獵沔上獲晉人先傷者皆送還之抗
遺祜酒祜飲之不疑抗常疾求藥於祜祜以成藥與之
曰此上藥也近始自作未及服以君疾急故相致抗得
而服之諸將或諫抗抗曰豈有酖人羊叔子哉時人以
為華元子反復見於今孫皓聞二境交和以詰於抗抗
曰夫一邑一鄉不可以無信義之人而况大國乎臣不
如是正足以彰其德耳於祜無傷也(原注習鑿齒曰夫理勝者天下之所
保信順者萬人之所宗雖大猷既喪義聲久淪狙詐馳於當塗權略周乎急務負力從横之人臧獲牧豎之智
未有不憑此以創功捨兹而獨立者也是故晉文退舍而原城請命穆子圍鼓訓之以力冶夫獻策而費人斯
歸樂毅緩攻而風烈長流觀其所以服物制勝者豈徒威力相詐而已哉自今三家鼎足四十有餘年矣吳人
不能越淮沔而進取中國中國不能陵長江以争利者力均而智侔道不足以相傾也夫殘彼而利我未若利
我而無殘振武以懼物未若德廣而民懷匹夫猶不可以力服而况一國乎力服猶不如以德來而况不制乎
是以羊祜恢大同之略思五兵之則齊其民人均其施澤振義網以羅彊吳明兼愛以革暴俗易生民之視聽
馳不戰乎江表故能德音悦暢而襁負雲集殊鄰異域義讓交弘自吳之遇敵未有若此者也抗見國小主暴
而晉德彌昌人積兼已之善而已無固本之規百姓懷嚴敵之德闔境有棄主之慮思所以鎮定民心輯寧外
内奮其危弱抗權上國者莫若親行斯道以俟其勝使彼德靡加吾而此善流聞歸重邦國弘明遠風折衝於枕席
之上校勝於帷幄之内傾敵而不以甲兵之力保國而不浚溝池之固信義感於寇讐丹懷體於先日豈設狙詐以
危賢徇已身之私名貪外物之重我闇服之而不備者哉由是論之苟守局而保疆一卒之所能恊衆以相危小人
之近事積詐以防物臧獲之餘慮威勝以求安明哲之所賤賢人君子所以拯世垂範舍此而取彼其道弘故也)
加拜都護聞武昌左部督薛瑩徵下獄抗上疏曰夫俊
乂者國家之良寳社稷之貴資庶政所以倫叙四門所
以穆清也故大司農樓玄散騎中常侍王蕃少府李勖
皆當世秀穎一時顯器既蒙初寵從容列位而並旋受
誅殛或圯族替祀或投棄荒裔盖周禮有赦賢之辟春
秋有宥善之義書曰與其殺不辜寧失不經而蕃等罪
名未定大辟以加心經忠義身被極刑豈不痛哉且已
死之刑故無所識至乃禁爍流漂棄之水濱懼非先王
之正典或甫侯之所戒也是以百姓哀聳士民同慼蕃
勖永已悔亦靡及誠望陛下赦召玄出而頃聞薛瑩卒
見逮錄瑩父綜納言先帝傅弼文皇及瑩承基内厲名
行今之所坐罪在可宥臣懼有司未詳其事如復誅戮
益失民望乞垂天恩原赦瑩罪哀矜庶獄清澄刑網則
天下幸甚時師旅仍動百姓疲弊抗上疏曰臣聞易貴
隨時傳美觀釁故有夏多罪而殷湯用師紂作淫虐而
周武授鉞苟無其時玉臺有憂傷之慮孟津有反旆之
軍令不務富國彊兵力農畜榖使文武之才效展其用
百揆之署無曠厥職明黜陟以厲庶尹審刑罰(案罰字北宋本
吳志作賞)以示勸沮訓諸司以德而撫百姓以仁然後順天
承運席卷宇内而聽諸將徇名窮兵黷武動費萬計士
卒彫瘁寇不為衰而我大病矣今争帝王之資而昧十
百之利此人臣之姦便非國家之良策也昔齊魯三戰
魯人再克而亡不旋踵何則大小勢異也况今師所克
獲不補所喪哉且阻兵無衆古之明鑒誠宜暫息進取
小規以畜士民之力觀釁伺隙庶無悔吝二年春就拜
大司馬荆州牧三年夏疾病上疏曰西陵建平國之蕃
表既處下流受敵二境若敵汎舟順流舳艫千里星奔
電邁俄然行至非可恃援他部以救倒縣也此乃社稷
安危之機非徒封疆侵陵小害也臣父遜昔在西垂陳
言以為西陵國之西門雖云易守亦復易失若有不守
非但失一郡則荆州非吳有如其有虞當傾國争之臣
往在西陵得涉遜迹前乞精兵三萬而至者循常未肯
差赴自步闡以後益更損耗今臣所統千里受敵四處
外禦彊對内懷百蠻而上下見兵財有數萬羸弊日久
難以待變臣愚以為諸王幼沖未統國事可且立傅相
輔導賢姿無用兵馬以妨要務又黃門豎官開立占募
兵民怨役逋逃入占乞特詔簡閱一切料出以補疆場
受敵常處使臣所部足滿八萬省息衆務信其賞罰雖
韓白復生無所展巧若兵不增此制不改而欲克諧大
事此臣之所深慼也若臣死之後乞以西方為屬願陛
下思覽臣言則臣死且不朽秋遂卒子晏嗣晏及弟景
玄機雲分領抗兵晏為禆將軍夷道監天紀四年晉軍
伐吳龍驤將軍王濬順流東下所至輒克終如抗慮景
字士仁以尚公主拜騎都尉封毗陵侯既領兵拜偏將
軍中夏督澡身好學著書數十篇也(原注文士傳曰陸景母張承女諸葛
恪外甥恪誅景母坐見黜景少為祖母所育養及祖母亡景為之心喪三年)二月壬戌晏為
王濬别軍所殺乙亥景亦遇害時年三十一景妻孫皓
適妹與景俱張承外孫也
議曰孟子曰所謂故國者非謂有喬木之謂也有世臣
之謂也當孫皓暴虐一朝不能居有一陸凱世濟忠貞
危言剴論剬劘匡直自以為龍逢比干甘心鼎鑊而不
顧復有一陸抗世為虎臣瞰管國門内進忠規外宣威
略屹與晉對季梁猶在隨未亡也抗之與羊祜交歡推
誠任信恢弘德度特以術相傾爾議者謂華元子反復
見於今華元子反豈純臣乎春秋以其成在乎下而二
君不與故書宋人及楚人平卿而人之不與其專也人
臣義無私交聘弓餱矢不越境外束修之問不行境中
故抗祜之事君子不與也(原注春秋宋人及楚人平左氏傳楚子圍宋申叔時曰築
室反耕者宋必聽命從之宋人懼使華元夜入楚師登子反之牀起之曰寡君使元以病告曰敝邑易子而食
析骸以㸑雖然城下之盟有以國敝不能從也去我三十里惟命是聽子反懼與之盟而告王退三十里宋及
楚平公羊傳外平不書此何以書大其平乎已也此皆大夫也其稱人何貶曷為貶平者在下也)
贊曰嗟嗟敬風扞暴彊諫不能格心僅得視面幼節忠
赤椎坐憂國虐主知畏身繫社稷
