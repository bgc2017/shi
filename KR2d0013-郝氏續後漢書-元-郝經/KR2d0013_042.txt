欽定四庫全書
續後漢書卷四十一元郝經撰
列傳第三十八
魏臣
韓暨(韓宣)崔林高柔孫禮王觀
韓暨字公至南陽堵陽人韓王信之後也祖術河東太
守父純南郡太守同縣豪石陳茂譖暨父兄幾至大辟
暨陽不以為言庸賃積資隂結死士遂追尋禽茂以首
祭父墓由是顯名舉孝廉司空辟皆不就乃變姓名隠
居避亂魯陽山中山民合黨欲行寇掠暨散家財設牛
酒請其渠師為陳安危山民化之終不為害避袁術命
召徙居山都之山荆州牧劉表禮辟遂遁逃南居孱陵
界所在見敬愛而表深恨之暨懼應命除宜城長曹操
平荆州辟為丞相士曹屬後遷樂陵太守徙監冶謁者
舊時冶作馬排(原注蒲拜反)每一熟石用馬百匹更作人排又
費功力暨乃因長流為水排計其利益三倍於前在職
七年器用充實制書褒贊就加司金都尉班亞九卿曹
丕立封宜城亭侯黃初七年遷太常進封南鄉亭侯邑
二百戶時新都雒陽制度未備而宗廟主祏(原注魏志注祏音石
春秋傳曰命我先人典司宗祏注曰宗廟所以藏主石室者)皆在鄴都暨奏請迎鄴
四廟神主建立雒陽廟四時烝嘗親奉粢盛崇明正禮
廢去滛祀多所匡正在官八年以疾遜位景初二年春
詔曰太中大夫韓暨澡身浴德志節高潔年踰八十守
道彌固可謂純篤老而益邵者也其以暨為司徒夏四
月卒諡曰恭侯暨臨終遺言曰夫俗奢者示之以儉儉
則節之以禮歷見前代送終過制失之甚矣若爾曹敬
聽吾言斂以時服葬以土藏穿畢便葬送以瓦器慎勿
有增益又上疏曰生有益於民死猶不害於民况臣備
位台司在職日淺未能宣揚聖德以廣益黎庶寢疾彌
留奄即幽冥方今百姓農務不宜勞役乞不令雒陽吏
民供設喪具懼國典有常使臣私願不得展從謹冒死
以聞惟蒙哀許帝得表嗟嘆乃詔曰故司徒韓暨積德
履行忠以立朝至於黃髮直亮不虧既登三事望獲毗
輔之助如何奄忽天命不永曾參臨沒易簀以禮晏嬰
尚儉遣車降制(原注禮記曾子曰晏子可謂知禮也已恭敬之有焉有若曰晏子一狐裘三十
年遣車一乘及墓而反國君七个遣車七乘大夫五个遣車五乘晏子焉知禮遣棄戰反)今司徒知
命遺言恤民必欲崇約可謂善始令終者也其喪禮所
設皆如故事勿有所闕特賜温明秘器衣一稱五時朝
服玉具劍佩子肇嗣卒子邦嗣(原注楚國先賢傳邦字長林少有才學晉武帝
時為野王令有稱績為新城太守坐舉野王故吏為新城計吏武帝大怒遂殺邦暨次子繇高陽太守繇子洪
侍御史洪子夀字德真賈充壻也晉諸公贊曰自暨已下世治素業夀能敦尚家風性尤忠厚早歷淸職惠帝
踐阼為散騎常侍遷守河南尹病卒贈驃騎將軍夀妻賈充女充無後以夀子謐為嗣弱冠為秘書監侍中性
驕佚而才出衆少子蔚亦有器望並為趙王倫所誅韓氏遂滅謹案目錄附韓宣今闕)
謹案目錄此下有崔林傳今闕
高柔字文惠陳留圉人也父靖為蜀郡都尉(原注陳留耆舊傳靖
高祖父固不仕王莽世為淮陽太守所害以烈節垂名固子慎字孝甫敦厚少華有沈深之量撫育孤兄子
五人恩義甚篤琅邪相何英嘉其行履以女妻焉英即車騎將軍熙之父也慎歷二縣令東萊太守老病歸家
草屋蓬戶甕缶無儲其妻謂之曰君累經宰守積有年歲何能不少為儲蓄以遺子孫乎慎曰我以勤身清名
為之基以二千石遺之不亦可乎子式至孝常盡力供養永初中螟蝗為害獨不食式麥圉令周疆以表州郡
太守楊舜舉式孝子讓不行後以孝廉為郎次子昌弟賜並為刺史郡守式子弘孝廉弘生靖)柔留鄉
里謂邑中曰今者英雄並起陳留四戰之地也曹將軍
雖據兖州本有四方之圖未得安坐守也而張府君先
得志於陳留吾恐變乘間作也欲與諸君避之衆皆以
張邈與曹操善柔又年少不然其言柔從兄幹袁紹甥
也(原注裴松之曰案陳留耆舊傳及謝承書幹應為柔從父非從兄也未知何者為誤)在河北呼
柔柔舉宗從之會靖卒於西州時道路艱澁兵寇縱横
而柔冒艱險詣蜀迎喪辛苦荼毒無所不嘗三年乃還
操平袁氏以柔為管長縣中素聞其名奸吏數人皆自
引去柔教曰昔丙吉臨政吏嘗有非猶尚容之况此諸
吏於吾未有失乎其召復之咸還皆自勵咸為佳吏高
幹既降頃之以并州叛柔自歸操欲因事誅之以為刺
奸令史處法允當獄無留滯夙夜勤恪至擁膝抱文書
而寢操嘗夜微出觀察諸吏見柔哀之徐解裘覆柔而
去遂辟為丞相倉曹屬操欲遣鍾繇等討張魯柔諫以
為今猥遣大兵西有韓遂馬超謂為已舉將相扇動作
逆宜先招集三輔三輔苟平漢中可傳檄而定也繇入
關遂超等果反魏國初建為尚書郎轉拜丞相理曹掾
令曰夫治定之化以禮為首撥亂之政以刑為先是以
舜流四凶族臯陶作士漢祖除秦苛法蕭何定律掾清
識平(謹案平陳志作年)當明於憲典勉恤之哉鼓吹宋金等在
合肥亡逃舊法士亡考竟其妻子操患猶不息更重其
刑金有母妻及二弟皆給官主者奏盡殺之柔啟曰士
卒亡軍誠在可疾然竊聞其中時有悔者愚謂乃宜貸
其妻子一可使賊中不信二可使誘其還心正如前科
固已絶其意望而猥復重之柔恐自今在軍之士見一
人亡逃誅將及已亦且相隨而走不可復得殺也此重
刑非所以止亡乃所以益走爾操曰善即止不殺金母
弟蒙活者甚衆遷為潁川太守復還為法曹掾時置校
事盧洪趙達等使察羣下柔諫曰設官分職各有所司
今置校事既非居上信下之旨又達等數以憎愛擅作
威福宜撿治之操曰卿知達等恐不如吾也要能刺舉
而辦衆事使賢人君子為之則不能也昔叔孫通用羣
盗良有以也(原注漢書叔孫通之降漢從弟子百餘人然無所進剸言諸故羣盗壯士進之弟子
皆曰事先生數年幸得從降漢今不進臣等剸言大猾何也通迺謂曰漢王方蒙矢石争天下諸生寧能鬭乎
故先言斬將搴旗之士諸生且待我我不忘矣)達等後姦利發操殺之以謝柔
曹丕立以柔為治書侍御史賜爵關内侯轉加治書執
法民間數有誹謗妖言丕疾之有妖言輙殺而賞告者
柔上疏曰今妖言者必戮告之者輙賞既使過誤無反
善之路又將開凶狡之羣相誣罔之漸誠非所以息奸
省訟緝熙治道也昔周公作誥稱殷之祖宗咸不顧小
人之怨在漢太宗亦除妖言誹謗之令臣愚以為宜除
妖謗賞告之法以隆天父養物之仁丕不即從而相誣
告者滋甚丕乃下詔敢有以誹謗相告者以所告者罪
罪之於是遂絶校事劉慈等自黃初初數年之間舉吏
奸罪以萬數(謹案今志作舉吏民奸罪宋本無民字與此合通志亦無民字)柔皆請懲
虚實其餘小小挂法者不過罰金四年遷為廷尉魏初
三公無事又希與朝政柔上疏曰天地以四時成功元
首以輔弼與治成湯仗阿衡之佐文武憑旦望之力逮
至漢初蕭曹之儔並以元勲代作心膂此皆明王聖主
任臣於上賢相良輔股肱於下也今公輔之臣皆國之
棟梁民所具瞻而置之三事不使知政遂各偃息養高
鮮有進納誠非朝廷崇用大臣之義大臣獻可替否之
謂也古者刑政有疑輙議於槐棘之下自今之後朝有
疑議及刑獄大事宜數以咨訪三公三公朔望之日又
可特延入講論得失博盡事情庶有禆起天聽弘益大
化丕嘉納焉丕以宿嫌欲枉法誅治書執法鮑勛而柔
固執不從丕怒甚遂召柔詣臺遣使者承旨至廷尉考
竟勛勛死乃遣柔還寺曹叡立封柔延夀亭侯時博士
執經柔上疏曰臣聞尊道重學聖人洪訓褒文崇儒帝
者明義昔漢末陵遲禮樂崩壊雄桀虎争以戰陳為務
遂使儒林之羣幽隱而不顯太祖初興愍其如此在於
撥亂之際並使郡縣立教學之官高祖即位遂闡其業
興復辟雍州立課試於是天下之士復聞庠序之教親
俎豆之禮焉陛下臨政允迪明哲敷弘大猷光濟先軌
雖夏啟之承基周成之繼業無以加也然今博士皆經
明行修一國清選而使遷除限不過長懼非所以崇顯
儒術帥勵怠惰也孔子稱舉善而教不能則勸故楚禮
申公學士銳精漢隆卓茂搢紳競慕臣以為博士者道
之淵藪六藝所宗宜隨學行優劣待以不次之位敦崇
道教以勸學者於化為弘叡納之後大興殿舍百姓勞
役廣采衆女充盈後宫皇子連夭繼嗣未育柔上疏曰
二虜狡猾潛自講肄謀動干戈未圖束手宜蓄養將士
繕治甲兵以逸待之而頃興造殿舍上下勞擾若使吳
蜀知人虛實通謀并勢復俱送死甚不易也昔漢文惜
十家資不營小臺之娛(原注漢書孝文嘗欲作露臺召匠計之直百金上曰百金中人
十家之産也吾奉先帝宫室嘗恐羞之何以臺為)去病慮匈奴之害不遑治第
之事况今所損者非惟百金之費所憂者非徒北狄之
患乎可粗成見所營立以充朝宴之儀乞罷作者使得
就農二方平定復可徐興昔軒轅以二十五子傳祚彌
遠周室以姬國四十歴年滋多陛下聰達窮理盡性而
頃皇子連多夭逝熊羆之祥又未感應羣下之心莫不
悒戚周禮天子后妃以下百二十人嬪嬙之儀既以盛
矣竊聞後庭之數或復過之聖嗣不昌殆或由此臣愚
以為可妙簡淑媛以備内宫之數其餘盡遣還家且以
育養精神專静為寳如此則螽斯之徵可庶而致矣叡
報曰知卿忠允乃心王室輙克昌言他復以聞時獵法
甚峻宜陽典農劉龜竊於禁内射兔其功曹張京詣校
事言之叡匿京名收龜付獄柔表請告者名叡大怒曰
劉龜當死乃敢獵吾禁地送龜廷尉廷尉便當考掠何
復請告者主名吾豈妄收龜邪柔曰廷尉天下之平也
安得以至尊喜怒而毁法乎重復為奏辭指深切叡意
悟乃下京名即還訊各當其罪時制吏遭大喪者百日
後皆給役有司徒吏解弘遭父喪後有軍事受勅當行
以疾病為辭詔怒曰汝非曾閔何言毁邪促收考竟柔
見弘信甚羸劣奏陳其事宜加寬貸叡乃詔曰孝哉弘
也其原之初公孫淵兄晃為叔父恭任内侍先淵未反
數陳其變及淵謀逆叡不忍市斬欲就獄殺之柔上疏
曰書稱用罪伐厥死用德彰厥善此王制之明典也晃
及妻子叛逆之𩔖誠應梟縣勿使遺育而臣竊聞晃先
數自歸陳淵禍萌雖為凶族原心可恕夫仲尼亮司馬
牛之憂祁奚明叔向之過(原注左氏傳晉侯問叔向之罪祁奚乘馹而見宣子曰夫謀而
鮮過惠訓不倦者叔向有馬社稷之固也猶將十世宥之以勸能者今一不免其身以棄社稷不亦惑乎宣子
說與之乘以言諸公而免之)在昔之美義也臣以為晃信有言宜貸
其死苟自無言便當市斬今進不赦其命退不彰其罪
閉著囹圄使自引分四方觀國或疑此舉也叡不聽竟
遣使齎金屑飲晃及其妻子賜以棺衣殯斂于宅(原注孫盛
曰聞五帝無誥誓之文三王無盟祝之事然則盟誓之文始自三季質任之作起于周微夫貞夫之一則天地
可動機心内萌則鷗鳥不下况信不足焉而祈物之必附猜生於我而望彼之必懷何異挾冰求温抱炭希凉
者哉且夫要功之倫陵肆之𩔖莫不背情任計昧利忘親縱懷慈孝之愛或慮傾身之禍是以周鄭交惡漢高
請羹隗囂捐子馬超背父其為酷忍如此之極也安在其因質委誠取仕永固哉世主若能遠覽先王閑邪之
至道近鑒狡肆徇利之凶心勝之以解網之仁致之以來蘇之惠曜之以雷霆之威潤之以時雨之施則不恭
可歛祍于一朝炰哮可屈膝於象魏矣何必拘厥親以來其情逼所愛以制其命乎苟不能然而仗夫計術籠
之以權數撿之以一切雖覽一室而庶徵於四海法生鄙局翼或半之暫益自不得不有不忍之刑以遂孥戮
之罰亦猶瀆盟由乎一人而云俾墜其師無克遺育之言爾豈得復引四罪不及之典司馬牛獲宥之義乎假
令任者皆不保其父兄輙有二三之言曲哀其意而悉活之則長人子危親自存之悖子弟雖質必無刑戮之
憂父兄雖逆終無𠞰絶之慮柔不究明此術非盛王之道宜開張遠義蠲此近制而陳法内之刑以申一人之
命可謂心存小善非王者之體古者殺人之中又有仁焉刑之于獄未為失也裴松之曰辨章事理貴得當時
之宜無為虚唱大言而終歸無用浮誕之論不切于實猶若盡螭魅之象而躓于犬馬之形也質任之興非防
近世况三方鼎峙遼東偏遠羈其親屬以防未然不為非矣柔謂晃有先言之善宜蒙原心之宥而盛責柔不
能開張遠理蠲此近制不達此言竟為何謂若云猜防為非質任宜廢是謂應大明先王之道不預任者生死
也晃之為任歷年已久豈得于殺活之際方論至理之本是何異叢棘既繫事須判决空論刑措之美無聞當
不之實哉其為迂闊亦已甚矣漢高事窮理廹權以濟親而總之酷忍之科既已大有所誣且自古以來未有
子弟妄告父兄以圖全身者自存之悖未之或聞晃以兄告弟而其事果驗謂晃應殺將以遏防若言之亦死
不言亦死豈不杜歸善之心失正刑之中哉昔趙括之母以先請獲免鍾會之兄以密言全子古今此比盖為
不少晃之前言事同斯例而獨遇否閉良可哀哉)是時殺禁地鹿者身死財産
没官有能覺告者厚加賞賜柔上疏曰聖王之御世莫
不以廣農為務儉用為資夫農廣則榖積用儉則財蓄
蓄財積榖而有憂患之虞者未之有也古者一夫不耕
或為之飢一婦不織或為之寒中間已來百姓供給衆
役親田者既减加頃復有獵禁羣鹿犯暴殘食生苗處
處為害所傷不貲民雖障防力不能禦至如滎陽左右
周數百里歲略不收元元之命實可矜傷方今天下生
財者甚少而麋鹿之損者甚多卒有兵戎之役凶年之
災將無以待之惟陛下覽先聖之所念愍稼穡之艱難
寬放民間使得捕鹿遂除其禁則衆庶永濟莫不悦豫
矣不報(原注魏名臣奏載柔上疏曰臣深思陛下所以不早取此鹿者誠欲極蕃息然後大取以為軍
國之用然臣竊以為今鹿但有日耗終無從得也何以知之今禁地廣輪且千餘里臣下計無慮其中有虎大
小六百頭狼有五百頭狐萬頭使大虎一頭三日食一鹿一虎一歲食百二十鹿是為六百頭虎一歲食七萬
二千頭鹿也使十狼日共食一鹿是為五百頭狼一歲共食萬八千頭鹿鹿子始生未能善走使十狐一日共
食一子比至健走一月之間是為萬狐月共食鹿子三萬頭也大凡一歲所食十二萬頭其鵰鶚所害臣置不
計以是推之終無從得多不如早取之為便也)頃之護軍營士竇禮近出不還
營以為亡表言逐捕没其妻盈及男女為官婢盈連至
州府稱冤自訟莫有省者乃辭詣廷尉柔問曰汝何以
知夫不亡盈垂泣對曰夫少單特養一老嫗為母事甚
恭謹又哀兒女撫視不離非是輕狡不顧室家者也柔
重問曰汝夫不與人有怨讐乎對曰夫良善與人無讐
又曰汝夫不與人交錢財乎對曰嘗出錢與同營士焦
子文求不得時子文適坐小事繫獄柔見子文問所坐
言次曰汝頗曾舉人錢不子文曰自以單貧初不敢舉
錢物也柔察子文色動遂曰汝昔舉竇禮錢何言不邪
子文怪知事露因對不次柔曰汝已殺禮便宜早服子
文於是叩頭具首殺禮本末埋藏處所柔便遣吏卒承
子文辭往掘禮即得其屍䛇書復盈母子為平民班下
天下以禮為戒在官二十三年轉為太常旬日遷司空
後徙司徒司馬懿奏免曹爽皇太后詔召柔假節行大
將軍事據爽營懿謂柔曰君為周勃矣爽誅進封萬歲
鄉侯曹髦立進封安國侯轉為太尉曹奐立增邑并前
四千前後封二子亭侯景元四年年九十卒諡曰元侯
孫渾嗣咸熙中開建五等以柔等著勲前朝改封渾昌
陸子(原注晉諸公讃柔長子雋大將軍掾次誕歷三州刺史太僕誕放率不倫而决烈過人次光字宣茂
少習家業明練法理晉武帝世為長沙御史與中丞同遷守廷尉後即真□誕與光異操謂光小節常輕侮之
而光事誕愈謹終於尚書令追贈司空)
孫禮字德達涿郡容城人也曹操平幽州召為司空軍
謀掾初喪亂時禮與母相失同郡馬台求得禮母禮推
家財盡以與台台後坐法當死禮私導令踰獄自首既
而曰臣無逃亡之義徑詣刺奸主簿温恢嘉之具白操
各減死一等後除河間郡丞稍遷滎陽都尉魯山中賊
數百人保固險阻為民作害乃徙禮為魯相禮之官出
俸榖發吏民募首級招納降附使還為間應時平泰歷
山陽平原平昌琅邪太守從大司馬曹休攻吳於夾石
口禮諫以為不可深入不從而敗遷平陽太守入為尚
書曹叡方修宫室而節氣不和天下少榖禮固争罷役
詔曰敬納讜言促遣民作時李惠監作復奏留一月有
所成訖禮徑至作所不復重奏稱詔罷民叡竒其意而
不責也叡獵於大石山虎趨乘輿禮便投鞭下馬欲奮
劍斫虎詔令禮上馬叡臨卒以曹爽為大將軍宜得良
佐於牀下受遺詔拜禮大將軍長史加散騎常侍禮亮
直不撓爽勿便也以為揚州刺史加伏波將軍賜爵關
内侯吳大將全琮帥數萬衆來侵時州兵休使在者無
幾禮躬勒衛兵禦之戰於芍陂自旦及暮將士死傷過
半禮犯蹈白刃馬被數創手秉枹鼓奮不顧身吳人乃
退詔書慰勞賜絹七百疋禮為死事者設祀哭臨哀號
發心皆以絹付亡者家徵拜少府出為荆州刺史遷冀
州牧司馬懿謂禮曰今清河平原争界八年更三刺史
(謹案陳志作更二刺史)莫能决之虞芮待文王而决(原注史記虞芮之人有獄
不能决及如周入界耕者皆讓畔民俗皆讓長虞芮之人未見西伯皆慙相謂曰吾所争周人所恥何往為祗
取辱爾遂還俱讓而去)宜善令分明禮曰訟者據墟墓為驗聽者
以先老為正而老者不可加以榎(原注音賈)楚又墟墓或還就
高敞或徙避仇讐如今所聞雖臯陶猶將為難若欲使
必也無訟當以烈祖初封平原時圖決之何必推古問
故以益辭訟昔成王以桐葉戲叔虞周公便以封之(原注
史記成王與叔虞戲削桐葉為珪以與叔虞曰以此封若史佚因請擇日立叔虞成王曰吾與之戲爾史佚曰
天子無戲言言則史書之禮成之樂歌之於是遂封叔虞于唐)今圖藏在天府便可於
坐上斷也豈待到州乎懿曰是也當别下圖禮到案圖
宜屬平原而曹爽信清河言下書云圖不可用當參異
同禮上疏曰管仲覇者之佐其器又小猶能奪伯氏駢
邑使沒齒無怨言臣受牧伯之任奉聖朝明圖驗地著
之界界實以王翁河為限而鄃以馬丹候為驗詐以鳴
犢河為界假虚訟訴疑誤臺閣竊聞衆口鑠金浮石沈
水三人成市虎慈母投其杼(原注戰國策龐葱與太子質於邯鄲謂魏王曰今一
人言市有虎王信之乎王曰否二人言市有虎王信之乎王曰寡人疑之矣三人言市有虎王信之乎王曰寡
人信之矣龐葱曰夫市之無虎明矣然三人言而成虎今邯鄲去大梁也遠于市而議臣者過於三人矣願王
察之矣王曰寡人自為知于是辭行而䜛言先至後太子罷質果不得見史記魯有與曾參同姓名者殺人
人告其母曰曾參殺人其母織自若也頃之一人又告之曰曾參殺人其母尚織自若也頃又一人告之曰曾
參殺人其母投杼下機踰墻而走)今二郡争界八年一朝決之者緣有
解書圖畫可得尋案擿校也平原在兩河向東上其間
有爵隄爵隄在高唐西南所争地在高唐西北相去二
十餘里可謂長歎息流涕者也案解與圖奏而鄃不受
詔此臣軟弱不勝其任臣亦何顔尸祿素飱輙束帶著
履駕車待放爽見禮奏大怒劾禮怨望結刑五歲在家
期年衆人多以為言除城門校尉時匈奴王劉靖部衆
強盛而鮮卑數寇邊乃以禮為并州刺史加振武將軍
使持節護匈奴中郎將往見司馬懿有忿色而無言懿
曰卿得并州少邪恚理分界失分乎今當遠别何不歡
也禮曰何明公言之乖細也禮雖不德豈以官事為意
耶本謂明公齊蹤伊吕匡輔魏室上報明帝之託下建
萬世之勲今社稷將危天下兇兇此禮之所以不悦也
因涕泣横流懿曰且止忍不可忍爽誅後入為司隸校
尉凡臨七郡五州皆有威信遷司空封大利亭侯邑一
百戶禮與盧毓同郡時輩而情好不睦為人雖互有長
短然名位略齊云嘉平二年卒諡曰景侯孫元嗣
王觀字偉臺東郡廪丘人也少孤貧厲志曹操召為丞
相文學掾出為高唐陽泉酇任令所在稱治曹丕立入
為尚書郎廷尉監出為南陽涿郡太守涿北接鮮卑數
有寇盗觀令邊民十家已上屯居築京候時或有不願
者觀乃假遣朝吏使歸助子弟不與期會但敕事訖各
還於是吏民相率不督自勸旬日之中一時俱成守禦
有備寇鈔以息曹叡立下詔書使郡縣條為劇中平者
主者欲言郡為中平觀教曰此郡濱近外虜數有寇害
云何不為劇耶主者曰若郡有外劇恐於明府有任子
觀曰夫君者所以為民也今郡在外劇則於役條當有
降差豈可為太守之私而負一郡之民乎遂言為外劇
郡後送任子詣鄴時觀但有一子而又幼弱其公心如
此觀治身清素帥下以儉僚屬承風莫不自厲叡如許
昌召觀為治書侍御史典行臺獄時多有倉卒喜怒而
觀不阿意順指司馬懿請觀為從事中郎遷為尚書出
為河南尹徙少府曹爽使材官張達斫家屋材及諸私
用之物觀聞知皆錄奪以沒官少府統三尚方御府内
藏玩弄之寳爽等奢放多有干求憚觀守法乃徙為太
僕司馬懿誅爽使觀行中領軍據爽弟羲營賜爵關内
侯復為尚書加駙馬都尉曹髦立封中鄉亭侯頃之加
光禄大夫轉為右僕射曹奐立進封陽鄉侯增邑千戶
并前二千五百戶遷司空固辭不許遣使即第拜授就
官數日上送印綬輙自輿歸里舍卒於家遺令藏足容
棺不設明器不封不樹諡曰肅侯子悝嗣咸熙中開建
五等以觀著勲前朝改封悝膠東子
議曰高柔善宦終居元老弊弊焉為司馬懿役使共剪
曹宗懿以周勃勒之而不恥孔光張禹之流也孫禮蹇
蹇抗直不撓王觀勁挺清亮並有王臣之風亦墜懿術
中與之共事其智不足稱也韓暨年踰八十叨踐台鼎
老不知止者也孔子道配天地賢於堯舜自生民以來
未之有盛德萬世祀可也故自高帝過魯躬以大牢致
祀於是天子致敬同夫郊廟後世因之與社稷遍天下
為通祀崔林何人輙敢置議以為不宜祀於非族可謂
非聖無法矣
贊曰諸公藹藹繼處端揆靖共正直肅清皇軌德儒妄
議公至冒素文惠持禄台衮式汙
