欽定四庫全書
續後漢書卷九元郝經撰
列傳第六
漢臣
袁紹(子譚熙尚從兄遴外甥高幹逄紀審配沮授田豐赵義李孚王修)袁術
袁紹上
袁紹字本初汝南汝陽人自司徒安四世居三公位由
是埶傾天下紹司徒湯之孫司空逢之庶孽也出後伯
父五官中郎將成(原注後漢書安字邵公祖父良習孟氏易安傳良學舉孝廉除隂平長永
平十三年楚王英謀逆下郡覆考三府舉安能理劇拜楚郡太守治楚獄所伸理者四百餘家徵為河南尹遷
太僕元初三年拜司空章和元年代桓虞為司徒時天子幼弱外戚擅權每朝會進見及與公卿言國家事未
嘗不噫嗚流涕自天子及大臣皆倚頼之四年薨子敞字叔平和帝元初三年代劉愷為司空安孫湯字仲河
桓帝初為司空累遷司徒太尉湯次子逢字周陽靈帝時為司空逢弟隗字次陽獻帝初為太傅為董卓所害
魏書自安以下皆博愛容衆無所揀擇賓客入其門無賢愚皆得所欲為天下所歸紹即逢之庶子術異母兄
也出後成為子英雄記成字文開壯健有部分貴戚權豪自大將軍梁冀以下皆與結好言無不從故京師
為作諺曰事不諧問文開)少為郎弱冠除濮陽長早喪其父及遭母
喪去官三年喪畢追感幼孤再服父服凡廬墓六年紹
壯健有威容既累世台輔豪傑歸仰加傾心折節莫不
爭赴其庭士無貴賤與之抗禮輜軿柴轂填接街陌自
大將軍梁冀以下莫不善之與張邈何顒伍瓊為奔走
友曹操傾慕亦内交焉於是聲望甚盛及徙居雒陽不
妄通賓客養名自重非海内知名不得相見睥睨權倖
不應辟命(原注英雄記紹隠居雒陽不妄通賓客非海内知名不得相見又好游俠與張孟卓何伯
求吳子卿許子遠伍德瑜皆為奔走之友不應辟命裴松之曰案魏書云紹逢之庶子出後伯父如此記所言
則似實成所生夫人追服所生禮無其文況於所後而可以行之二書未詳孰是)宦官皆惡之
中常侍趙忠言於省中曰袁本初坐作聲價不應呼召
好養死士不知此兒欲何所為乎紹叔父太傅隗聞之
責數紹曰汝不改行而與時偕且破我家始辟大將軍
何進掾為侍御史遷虎賁中郎將中平五年初置西園
八校尉以紹為中軍校尉(原注後漢書作佐軍校尉)靈帝崩少帝即
位紹使客張津說何進曰黃門常侍秉權日久又永樂
太后與諸常侍專通財利將軍宜整頓天下為海内除
患進以為然遂與紹謀誅閹官及蹇碩令趙忠圖進事
覺誅碩紹說進曰碩既伏誅不盡滅其黨必為後患今
大行在前殿將軍以詔書領兵衛守可勿入宫進納其
言後更狐疑紹脅進曰今釁構已成形勢已露將軍不
早決之事留變生後機禍至復為竇氏矣進乃白太后
太后不從乃召董卓欲以脅太后常侍黃門聞之皆詣
進謝惟所錯置紹勸進便可於此決之至再三進不許
轉紹司隸校尉假節專命擊斷紹使雒陽方略武吏檢
司諸宦者又令紹從弟虎賁中郎將術選温厚虎賁二
百人入禁中代持兵黃門陛守門戶中常侍段珪等矯
太后命召進入殺之宫中亂術將虎賁燒南宫嘉德殿
青瑣門欲迫出珪等珪等不出劫帝及陳留王走小平
津紹既斬宦者所署司隸校尉許相又捕趙忠等斬之
(原注山陽公載記紹與王匡等并力入端門遂於承明堂上格殺中常侍高望等二人)乃閉北宫
門勒兵捕諸閹官無少長皆殺之急迫珪等悉赴河死
帝得還宫董卓將兵至騎都尉泰山鮑信說紹曰董卓
擁制彊兵累拒詔命今乘亂而入將有異志若不早圖
必為所制其新至罷勞襲之可禽也紹畏卓不敢發頃
之卓議欲廢立謂紹曰天下之主宜得賢明每念靈帝
令人憤毒董侯似可今欲立之為能勝史侯否人有小
智大或癡亦知復何如為當且爾紹曰漢家君天下四
百許年恩澤深渥兆民戴之今上冨於春秋未有失德
聞於天下公欲廢嫡立庶恐衆不從公議也卓按劔叱
紹曰豎子敢然天下事豈不在我我欲為之誰敢不從
紹詭對曰此國家大事請出與太傅議卓復曰劉氏種
不足復遺紹勃然曰天下健者豈惟董公橫刀長揖徑
出縣節於上東門而奔冀州(原注英雄記紹揖卓去坐中驚愕卓新至見紹大家
故不敢害山陽公載記卓以袁紹棄節改第一葆為赤旄裴松之曰紹于時與卓未構嫌隙故卓與之諮
謀若但以言議不同便罵為豎子而有推刃之心及紹復答崛彊為甚卓又安能容忍而不加害乎且如紹此
言進非亮正退違詭遜而顯其競爽之旨以觸哮闞之鋒有志功業者理豈然哉此語妄之甚矣時卓暴戾
氣凌一時決計廢立而紹忤之故致忿罵紹亦一世之傑氣自蓋卓揖之而去亦其宜也是不為妄故今取之)
卓既廢帝立陳留王購紹急侍中周珌(謹案陳志珌作毖)城門校
尉伍瓊議郎何顒等為卓信待而隂為紹地說卓曰夫
廢立大事非常人所及紹不達大體恐懼故出奔非有
他志也今購之急勢必為變袁氏樹恩四世門生故吏
徧於天下若收豪傑以聚徒衆英雄因之而起則山東非
公有也不如赦之拜一郡守紹喜於免罪必無患矣卓
以為然乃拜紹渤海太守封邟(原注回浪反)鄉侯紹猶稱兼
司隸初平元年紹遂以渤海起兵與後將軍術冀州牧
韓馥豫州刺史孔伷兖州刺史劉岱陳留太守張邈廣
陵太守張超河内太守王匡山陽太守袁遺東郡太守
橋瑁(原注英雄記瑁字元偉玄族子先為兖州刺史甚有威惠)濟北相(案原本訛北海相據後漢書改)
鮑信等十郡守相同時俱起衆各數萬以討董卓為名
紹與王匡屯河内伷屯潁川馥屯鄴邈岱瑁遺咸屯酸
棗共約盟誓推紹為盟主紹自號車騎將軍領司隸校
尉卓聞紹起兵乃誅其叔父太傅隗及太僕基使司隸
宣璠收袁氏宗族在京師者尺口以上皆殺之(原注卓别𫝊悉
埋青城外東都門内而加書焉又恐有盗取者復以屍送郿蔵之)既而卓脅遷車駕西
幸長安卓留據雒陽焚傷宫室發掘陵寢獨長沙太守
孫堅與卓戰屢破之紹等皆畏卓莫敢先進諸軍十餘
萬列營酸棗日置酒高會曹操為陳計策不從引兵與
卓將徐榮戰不利詣揚州募兵紹還屯河内諸軍食盡
衆散卓遣少府隂循等譬喻諸將使罷兵紹等各執其
使殺之是時豪傑多附紹且感其家禍人思為報州郡
蠭起莫不以袁氏為名韓馥見豪傑歸心於紹忌其得
衆恐將圖己遣從事守紹門不聽發兵橋瑁乃詐作三
公移書傳驛州郡說董卓罪惡天子危逼企望義兵以
釋國難馥方聽紹舉兵而謀於衆曰助袁氏乎助董氏
乎治中劉惠勃然曰興兵為國安問袁董冀州於他州
不為弱也兵者凶事不可為首今宜視他有發初者然
後和之未晩也劉岱遺馥書曰董卓無道天下所共攻死
在旦暮但卓死之後當回師討文節爾擁彊兵阿凶逆
寧可得置馥大懼歸咎於惠將殺之從事耿武排閤伏
惠上願并見斬得不死作徒被赭衣掃除劉岱與橋瑁
相惡岱殺瑁以王肱領東郡太守自是山東州郡互相
吞滅不復謀討卓矣初青州刺史焦和亦起兵討卓與
諸將西行不為民人保障甫濟河黃巾已入其境青州
素殷實甲兵甚盛和每望寇奔北未嘗接風塵交旗鼓
也性好卜筮信鬼神入見其人清談干雲出觀其政賞
罰淆亂州遂蕭條悉為丘墟和病卒紹使臧洪領青州
以撫之二年紹與山東諸將議立幽州牧劉虞為帝遣
使奉章詣虞虞拒不受張揚自上黨率衆數千歸紹紹
使與南單于於扶羅屯漳水韓馥意益深疑於紹隂貶
節其軍糧欲使其衆離散會馥將麴義叛馥與戰而敗
紹因與義相結紹客逢(原注音龐)紀謂紹曰將軍舉大事而
仰人資給不據一州無以自全紹曰冀州兵彊吾士飢
乏設不能辦無所容立紀曰韓馥庸才可密要公孫瓉
使取冀州馥必駭懼因遣辯士為陳禍福迫於倉卒必
自遜讓可因據其位紹然之即以書與瓉瓉遂引兵而
至外託討董卓而隂謀襲馥馥與戰不利會董卓入關
紹還軍延津使外甥陳留高幹(原注謝承書幹字元才才志宏邈文武秀出父
躬蜀郡太守祖賜司隸校尉)及馥所親潁川辛評荀諶郭國等說馥
曰公孫瓉將燕代之卒乘勝南來而諸郡應之其鋒不
可當袁車騎引軍東向其意未可量也竊為將軍危之
馥懼曰然則為之奈何諶曰君自料寬仁容衆為天下
所附孰與袁氏馥曰不如也臨危吐決智勇過人又孰
與袁氏馥曰不如也世布恩德天下家受其惠又孰與
袁氏馥曰不如也諶曰袁氏一時之傑將軍資三不如
之埶久處其上彼必不為將軍下也夫冀州天下之重
資也彼若與公孫瓉并力取之危亡可立而待也夫袁
氏將軍之舊且為同盟當今之計莫若舉冀州以讓袁
氏彼必厚德將軍瓉亦不能與之爭矣是將軍有讓賢
之名而身安於泰山也馥性恇怯因然其計長史耿武
别駕閔純治中李歷(謹案後漢書作騎都尉沮授此作治中李歷從魏志也)聞而
諫曰冀州帶甲百萬糓支十年袁紹孤客窮軍仰我鼻
息譬如嬰兒在股掌之上絶其哺乳立可餓殺奈何欲
以州與之馥曰吾袁氏故吏且才不如本初度德而讓
古人所貴諸君獨何病焉先是馥從事趙浮程奂將彊
弩萬張屯孟津聞之率兵馳還時紹在朝歌清水浮等
從後來船數百艘衆萬餘人整兵鼓夜過紹營紹甚惡
之浮等到謂馥曰袁本初軍無斗糧各已離散雖有張
楊於扶羅新附未肯為用不足敵也浮等請自以見兵
拒之旬日之間必土崩瓦觧明將軍但當開閤高枕何
憂何懼馥又不聽乃避位出居中常侍趙忠故舍遣子
送印綬以讓紹紹將至從事十人爭棄馥去獨耿武閔
純杖刀拒之不能禁乃止紹皆殺之紹遂領冀州牧承
制以馥為奮威將軍使監護諸將寵遇甚厚而實無所
領御引廣平沮授為别駕因謂授曰今賊臣作亂朝廷
播遷吾歷世受寵志竭立命興復漢室然齊桓非夷吾
不能成霸句踐非范蠡無以存國今欲與君戮力同心
共安社稷將何以匡濟之乎授曰將軍弱冠登朝則播
名海内廢立之際則忠義奮發單騎出奔則董卓懷怖
濟河而北則渤海稽首振一郡之卒撮冀州之衆威震
河朔名重天下雖黃巾猾亂黑山䟦扈舉衆東向則青
州可定還討黑山則張燕可滅回衆北首則公孫必擒
震脅戎狄則匈奴必從橫大河之北合四州之地收英
雄之才擁百萬之衆迎大駕於西京復宗廟于雒邑號
令天下誅討未服以此爭鋒誰能敵之比及數年其功
不難紹喜曰此吾心也即表授為監軍奮武將軍(原注獻帝
傳授少有大志多權略仕州别駕舉茂才歷二縣令又為韓馥别駕表拜騎都尉袁紹得冀州又辟焉)魏
郡審配(原注先賢行狀配字正南少忠烈慷慨有不可犯之節紹領冀州委腹心之任)鉅鹿田
豐(原注先賢行狀豐字元皓鉅鹿人或云渤海人豐天姿瓌傑權略多奇少喪親居喪盡哀日月雖過笑不
至矧博覧多識名重州黨初太尉府舉茂才遷侍御史閹官擅朝英賢被害豐乃棄官歸家袁紹起義卑辭厚
幣以招致豐豐以王室多難志在匡救乃應紹命以為别駕)並以正直不得志於馥
紹以豐為别駕配為治中及南陽許攸逢紀荀諶皆為
謀主(原注英雄記紀字兀圖初紹去董卓出奔與許攸及紀俱詣冀州紹以紀聰逹有計策甚親信之與
共舉事)紹以河内朱漢為都官從事漢先為韓馥所不禮
且欲邀迎紹意擅發兵圍守馥第拔刀登屋馥走上樓
收得馥大兒槌折兩脚紹立收漢殺之馥猶憂怖從紹
索去往依張邈後紹遣使詣邈有所計議與邈耳語馥
在坐上謂為見圖無何起至溷以書刀自殺公孫瓉大
破青州黃巾於東光還屯廣宗威震河朔時州郡務相
兼并以自彊大紹與術亦相離貮術遣孫堅擊董卓未
返紹以周昂為豫州刺史襲取堅陽城堅還擊昂走之
術遣瓉弟越助堅攻昂越為流矢所中死瓉怒曰余弟
死禍起於紹也遂出軍屯槃河上疏數罪惡進兵攻紹
冀州諸城望風響應紹懼以所佩渤海太守印綬授瓉
從弟範遣之郡而範遂去紹領渤海兵助瓉瓉乃自署
其將帥為青冀兖三州刺史又悉改置郡縣守令紹乃
自出擊瓉陳於界橋南二十里瓉步兵三萬(謹案兵三萬與後漢
書合陳志英雄記俱作二萬)列為方陳騎萬疋分為左右兩翼白馬
義從為中堅亦分為兩校左射右右射左旌旗鎧甲光
照天地紹令麴義以精兵八百為先登彊弩千張夾承
之紹自以步兵數萬結陳於後義久在涼州曉習羌鬭
兵皆精銳瓉輕其兵少縱騎騰之義兵皆伏楯下不動
未至數十步同時俱起揚塵大呌直前衝突彊弩雷發
瓉軍大奔臨陳斬瓉所置冀州刺史嚴綱獲甲首千餘
級追至界橋瓉斂兵還戰義復破之遂到瓉營拔其牙
門(原注真人水鏡經凡軍始出立牙竿必令完堅若有折將軍不利牙門旗竿軍之精也即周禮司常職云
軍旅會同置旌門是也)餘衆皆走紹在後十數里見瓉已破不復
設備發鞍息馬惟帳下彊弩數十張大戟士百餘人瓉
散兵二千餘騎卒至圍紹數重亂矢雨下田豐扶紹欲
卻入空垣紹以兜鍪撲地曰大丈夫當前鬭死而反逃
牆垣間邪促使彊弩競發多所殺傷瓉騎不知為紹頗
稍引郤會麴義來迎騎乃散去紹振旅還鄴三年瓉又
遣兵至龍湊挑戰紹復擊破之瓉遂還幽州不復出紹
乃與瓉所置青州刺史田楷連戰士卒疲頓遂以其子
譚為青州刺史楷與戰不勝四年天子使太傅馬日磾
太僕趙岐和觧關東岐别詣河北紹出迎於百里上拜
奉朝命岐住紹營移書告瓉瓉遣使與紹書曰趙太僕
以周召之德銜命來征宣揚朝恩示以和睦曠若開雲
見日何喜如之昔賈復寇恂亦爭士卒欲相危害世祖
觧紛乃俱陛見同輿共出釁難既釋時人美之(原注後漢書賈
復部將殺人於潁川寇恂戮之於市復以為恥還過潁川曰見恂必手劍之恂出於道稱疾而還帝乃徵恂恂
至引見時復先在坐欲起相避帝曰天下未定兩虎安得私鬭今日朕分之於是並坐極讙遂共車同出結友
而去)自省邊鄙得與將軍共同斯好此誠將軍之恥而瓉
之幸也紹乃領兵南還三月上巳大會賓從於薄落津
修禊事以為樂(原注韓詩章句鄭俗三月上巳於溱洧兩水之上秉蘭祓除不祥風俗通周禮
女巫掌歲時祓除疾病禊者絜也於水上盥絜也已者祉也邪疾已去祈介祉也歷法三月建辰己夘退除可
以拂除災也)聞魏郡兵反與黑山賊于毒共覆鄴城殺太守
栗成賊十餘部衆數萬人會于鄴中坐客皆憂怖失色
紹自若也(原注獻帝春秋紹勸督引滿投壺言笑容貌自若)賊陶升者故内黃
小吏獨將部衆踰城西入閉守州門不納他賊載紹家
及諸衣冠身自扞衛送至斥丘紹到遂屯斥丘以升為
建議中郎將乃引軍入朝歌鹿場山蒼巖谷討于毒圍
攻五日破之斬毒及長安所置冀州牧壺壽遂尋山北
行薄擊諸賊左髭文八等皆斬之又擊劉石青牛角黃
龍左校郭大賢李大目于羝根等皆屠其屯壁遂與黑
山賊張燕及四營屠各鴈門烏桓戰于常山燕精兵數
萬騎數千匹紹與連戰十餘日燕兵死傷雖多而紹軍
亦疲憊遂俱退麴義自恃有功驕縱不軌紹殺之而并
其衆初帝之立非紹意故欲立劉虞帝在長安竟不通
問興平二年李傕等以紹雄據河朔威名日盛乃拜紹
為右將軍其冬車駕東還為李傕所追於曹陽沮授說
紹曰將軍累葉輔弼世濟忠義今朝廷播越宗廟毁壊
觀諸州郡外託義兵内圖相滅未有勤王䘏民者今州
城麤定兵彊士附西迎大駕即宫鄴都挾天子以令諸
侯畜士馬以討不庭誰能禦之紹悅將從之潁川郭圖
(原注九州春秋圖字公則)淳于瓊曰漢室陵遲為日久矣今欲興之
不亦難乎且英雄並起各據州郡連徒聚衆動有萬計
所謂秦失其鹿先得者王今迎天子自近動輙表聞從
之則權輕違之則拒命非計之善者授曰今迎朝廷至
義也於事會大計也若不早圖必有先之者矣夫權不
失幾功不厭速將軍其圖之紹竟不從以圖等言為然
(原注陳志初天子之立非紹意及在河東紹遣潁川郭圖使焉圖還說紹迎天子都鄴紹不從裴松之曰案獻
帝傳沮授盡迎帝都鄴策而圖沮之此稱郭圖之計與傳違也)曹操圍張超於雍丘東
郡太守臧洪從紹請兵救超紹不與操拔雍丘殺超洪
絶紹不與通紹興兵圍之城陷執洪殺之建安元年帝
至雒陽曹操迎帝都許盡收河南地關中皆附詔書下
紹責以地廣兵多而專自樹黨不聞勤王之師紹上書
曰臣聞昔有哀歎而霜隕悲哭而崩城者(原注淮南子鄒衍事燕惠
王盡忠左右譛之仰天而哭夏五月天為䧏霜說苑齊莊公攻莒為五乘之賓而把梁獨不預歸而不食其
母曰食汝生而無義死而無名則雖非五乘孰不汝笑生而有義死而有名則五乘之賓盡汝下也及與莒戰
梁遂鬭殺二十七人而死妻聞而哭城為之陁而隅為之崩)每讀其書謂為信然於
今況之乃知妄作何者臣出身為國破家立事至乃懷
忠獲釁抱信見疑晝夜長吟剖肝泣血曾無崩城隕霜
之應故鄒衍杞婦何能感徹臣以負薪之資拔於陪隸
之中奉職憲臺擢授戎校常侍張讓等滔亂天常侵奪
朝威賊害忠德扇動姦黨故大將軍何進忠國疾亂義
心赫怒以臣頗有一介之節可責以鷹犬之功故授臣
以督司諮臣以方略臣不敢畏憚彊禦避禍求福與進
合圖事無違異忠策未盡而元帥受敗太后被質宫室
焚燒陛下聖德幼冲親遭戹困時進既被害師徒喪沮
臣獨將家兵百餘人抽戈承明竦劔翼室虎叱羣司奮
擊凶醜曾不浹辰罪人斯殄此誠愚臣效命之一驗也
會董卓乘虚所圖不軌臣父兄親從並當大位不憚一
室之禍苟惟寧國之義故遂觧節出奔創謀河外時卓
方貪結外援招悅英豪故即臣渤海申以軍號則臣之
與卓未有纖芥之嫌若使苟欲滑泥揚波偷榮求利則
進可以享竊禄位退無門戶之患然臣愚所守志無傾
奪故遂引會英雄興師百萬飲馬孟津㰱血漳河會故
冀州牧韓馥懷挾逆謀欲專權埶扼絶軍糧不得踵係
至使猾虜肆毒害及一門尊卑大小同日并戮鳥獸之
情猶知號呼臣所以蕩然忘哀貌無隠戚者誠以忠孝
之節道不兩立顧私懷己不能全功斯亦愚臣破家徇
國之二驗也又黃巾十萬焚燒青兖黑山張楊蹈藉異
域臣乃旋師奉辭伐畔金鼓未震狡敵知亡故韓馥懷
懼謝咎歸土張揚黑山同時乞降臣輙承制竊比竇融
以議即曹操權領兖州牧會公孫瓉師旅南馳陸梁北
境臣即星駕席卷與瓉交鋒假天之威每戰輙克臣備
公族子弟生長京輦頗聞爼豆不習干戈加自始祖先
臣以來世作輔弼咸以文德盡忠得免罪戾臣非與瓉
交戎馬之勢爭戰陳之功者也誠以賊臣不誅春秋所
貶苟云利國專之不疑故冒踐霜雪不憚劬勤實庶一
捷之福以立終身之功社稷未定臣誠恥之太僕趙岐
銜命來征宣陛下含宏之施蠲除細故與下更新奉詔
之日引師南轅是臣畏怖天威不敢怠慢之三驗也又
臣所上將校率皆清英宿德令名顯逹登鋒履刃死者
過半勤恪之功不見書列而州郡牧守競盜聲名懷持
二端優游顧望皆列土錫圭跨州連郡是以遠近狐疑
議論紛錯者也臣聞守文之世德高者位尊倉卒之時
功多者賞厚陛下播越非所雒邑乏祀海内傷心志在
憤惋是以忠臣肝腦塗地肌膚橫分而無悔心者義之
所感故也今賞加無勞以携有德杜黜忠功以疑衆望
斯豈腹心之遠圖將乃讒慝之邪說使之然也臣爵為
通侯位二千石殊恩厚德臣既叨之豈敢闚覬重禮以
希彤弓玈矢之命哉(原注左氏傳王命尹氏策命晉侯為侯伯賜之大路之服彤弓一彤
矢百玈弓十玈矢千)誠傷偏禆列校勤不見紀盡忠為國翻成重
愆斯蒙恬所以悲號於邊獄白起歔欷於杜郵也(原注史記
胡亥遣使者殺蒙恬恬不肯死使者即以屬吏繋於陽周恬喟然太息曰恬罪當死矣起臨洮屬之遼東城萬
餘里此其中不能無絶地脈此乃恬之罪也遂吞藥自殺秦王免白起為士伍遷之隂密白起既行出咸陽
西門十里至杜郵秦王乃使使者賜之劔自裁)太傅日磾位為師保任配東征
而耗亂王命寵任非所凡所舉用皆衆所捐棄而容納
其策以為謀主令臣骨肉兄弟還為讎敵交鋒接刃構
難滋甚臣雖欲釋甲投戈事不得已誠恐陛下日月之
明有所不照四聰之聽有所不聞乞下臣章咨之羣賢
使三槐九棘議臣罪戾(原注周官三槐三公位焉左九棘孤卿大夫位焉右九棘公侯
伯子男位焉鄭玄注曰槐之言懷也懷來人於此欲與謀也樹棘以為位者取其赤心而外刺象以赤心有刺
也)若以臣今行權為釁則桓文當有誅絶之刑(原注齊桓晉文
皆以諸侯行天子事故云行權)若以衆不討賊為賢則趙盾可無書弑
之貶矣(原注左氏傳趙穿攻靈公于桃園宣子未出亡而復太史書曰趙盾弑其君以示于朝宣子曰
不然對曰子為正卿亡不越竟反不討賊非子而誰)臣雖小人志守一介若使得
申明本心不愧先帝則伏首歐刀褰衣就鑊臣之願也
惟陛下垂尸鳩之平(原注詩尸鳩在桑其子七兮淑人君子其儀一兮毛萇注曰尸鳩之
飬其子旦從上下暮從下上平均如一言善人君子執義亦如此)絶邪諂之論無令臣
結恨三泉於是以紹為太尉封鄴侯時曹操自為大將
軍紹恥為之下(原注漢制太尉位在大將軍上明帝以東平王蒼為驃騎大將軍以王故位公
上和帝以勇竇憲征匈奴還遷大將軍在公上自是大將軍位在太尉上)表辭不受操懼讓
位於紹二年春袁術稱帝於壽春三月詔將作大匠孔
融持節拜紹大將軍錫弓矢節鉞虎賁百人兼督冀青
幽并四州然後受之紹每得詔書患有不便於己乃欲
移天子自近使說操以許下埤(原注音婢)濕雒陽殘破宜徙
都鄄城以就全實操拒之田豐說紹曰徙都計既不克
從宜早圖許奉迎天子動託詔書號令海内此筭之上
者不爾終為人禽悔無益也紹不從會紹亡卒詣操云
田豐勸紹襲許操方圍張繡於穰引兵還密謀圖紹四
年春紹復擊公孫瓉圍瓉易京破之斬瓉遂并其衆拓
定幽土盡有河朔四州之地志驕氣盈貢御希簡主簿
耿包密白紹曰赤德衰盡袁為黃胤宜順天人稱尊號
(原注獻帝春秋袁舜後黃應代赤故包有此言舜以土德王故黃漢火德故赤)紹以包白事示
軍府僚屬皆言包妖妄宜誅紹不得已殺包以自觧又
以初平年號與本初字合必能克平禍亂於是簡精兵
十萬騎萬匹以審配逢紀綂軍事田豐荀諶許攸為謀
主顏良文醜為將帥欲以攻許(原注世語紹步卒五萬騎八千孫盛評曰案魏
武謂崔琰曰昨案貴州戶籍可得三十萬衆由此推之但冀州勝兵已如此況兼幽并及青州乎紹之大舉必悉
師而起十萬近之矣)沮授諫曰(謹案志作沮授田豐同諫)近討公孫師出歷年
百姓疲弊倉庫無積賦役方殷未可動也宜務農息民
先遣使獻捷天子若不得通乃表曹操隔我王路然後
進屯黎陽漸營河南益作舟船繕修器械分遣精騎鈔
其邊鄙令彼不得安我取其逸如此可坐定也郭圖審
配曰兵法十圍五攻敵則能戰今以明公之神武連河
朔之彊衆以伐曹操其勢易若覆手何必乃爾授曰救
亂誅暴謂之義兵恃衆馮彊謂之驕兵義者無敵驕者
先滅曹操奉迎天子建宫許都以令天下今舉師南向
於義則違且廟勝之策不在彊弱曹操法令既行士卒
精練非公孫瓉坐受圍者也今棄萬安之術而興無名
之師竊為公懼之圖配曰武王伐紂不為不義況兵加
曹操而云無名且今師徒精勇將士思奮而不及時早
定大業所謂天與不取反受其咎此越之所以霸吳之
所以滅也監軍之計在於持牢而非見時知幾也紹納
圖言圖等因是譛授曰授監統内外威震三軍若其浸
盛何以制之夫臣與主同者亡此黃石之所忌也且御
衆於外不宜知内紹乃分授所統為三都督使授及郭
圖淳于瓊各典一軍騎都尉崔琰諫曰天子在許民望
助順不可攻也紹不從
袁紹下
五年昭烈殺徐州刺史車胄據沛以圖曹操操懼乃自將擊
昭烈田豐說紹曰與公爭天下者曹操也操今東擊劉
備兵連不可卒觧舉軍而襲其後可一往而定兵以機
動斯其時也紹辭以子疾未得行豐舉杖擊地曰嗟乎
事去矣夫遭難遇之機而以嬰兒病失其會惜哉紹聞
而怒之遂䟽焉曹操畏紹渡河急擊昭烈破之昭烈奔
紹紹於是進軍攻許田豐以既失前機不宜便行諫紹
曰曹操既破劉備則許下非復空虚且操善用兵變化
無方衆雖少未可輕也今不如久持之將軍據山河之
固擁四州之衆外結英雄内修農戰然後簡其精銳分
為奇兵乘虛迭出以擾河南救右則擊其左救左則擊
其右使敵疲於奔命人不得安業我未勞而彼已困不
及三年可坐克也今釋廟勝之策而決成敗於一戰若
不如志悔無及也紹不從豐彊諫忤紹紹以為沮衆遂
械繫之紹乃宣檄州郡曰蓋聞明主圖危以制變忠臣慮
難以立權是以有非常之人然後有非常之事有非常
之事然後立非常之功夫非常者故非常人所擬也曩
者彊秦弱主趙高執柄專制朝權威福由己時人迫脅
莫敢正言終有望夷之禍祖宗焚滅汙辱至今永為世
鑒(原注史記秦二世夢白虎齧其左驂馬殺之怪問占夢卜曰涇水為祟二世乃齋望夷宫欲祠涇水使使
責讓趙高以盜事高懼乃隂與其壻咸陽令閻樂數二世二世自殺)及臻吕后季年產祿
專政内兼二軍外統梁趙擅斷萬機決事省禁下陵上替
海内寒心於是絳侯朱虚興兵奮怒誅夷逆暴尊立太
宗故能王道興隆光明顯融此則大臣立權之明表也
司空曹操祖父中常侍騰與左悺徐璜並作妖孽饕餮
放橫傷化虐民父嵩乞匄擕養因贓假位輿金輦璧輸
貨權門竊盜鼎司傾覆重器(原注騰嵩事並見曹操傳後漢書左悺河南人為
小黃門徐璜下邛人為中常侍)操贅閹遺醜本無懿德&KR1536;狡鋒俠好亂
樂禍幕府董綂鷹揚(原注漢書音義衛青征匈奴大克獲帝就拜大將軍於幕中因曰幕
府)掃除凶逆續遇董卓侵官暴國於是提劔揮鼓發命
東下收羅英雄棄瑕取用故遂與操同諮合謀授以禆
師謂其鷹犬之才爪牙可任至乃愚佻短略輕進易退
傷夷折衂數喪師徒幕府輙復分兵命銳脩完補輯表
行東郡領兖州刺史被以虎文奬䠞威柄(原注文選注法言曰羊質
而虎皮言操本羊質而被以虎文也李賢引續漢志云虎賁將冠鶡冠虎文单衣文選注是也注又曰䠞成也
言奬成其威柄也陳志作賊非也)冀獲秦師一克之報(原注左氏傳晉敗秦師于殽秦
伯伐晉濟河焚舟取王官及郊晉人不出遂霸西戎用孟明也)而操遂承資䟦扈肆行
凶忒(原注謝承後漢書操得兖州衆彊盛内懷反紹意)割剝元元殘賢害能故
九江太守邊讓英才俊偉天下知名直言正色論不阿
諂身首被梟懸之誅妻孥受灰滅之咎(原注事見讓本傳)自是
士林憤痛民怨彌重一夫奮臂舉州同聲故躬破於徐
方地奪於吕布彷徨東裔蹈據無所幕府惟彊幹弱枝
之義且不登叛人之黨(原注左氏傳圍宋彭城非宋地也於是為宋討魚石故稱宋且
不登叛人叛人吕布也)故復援旌擐甲席卷起征金鼓響振布衆
奔沮拯其死亡之患復其方伯之位(原注謝氶後漢書操圍吕布於濮陽
為布所破投紹紹哀之乃給兵五千人還取兖州)則幕府無德於兖土之民而
有大造於操也後會鑾駕反旆羣虜寇敓時冀州方有
北鄙之警匪遑離局(原注禮記各司其局左氏傳離局姦也局部分也)故使從
事中郎徐勛就發遣操使繕修郊廟翊衛幼主操便放
志專行脅遷省禁卑侮王室(謹案陳志注作王宫誤)敗法亂紀坐
召三臺專制朝政(原注應劭漢官儀尚書為中臺御史為憲臺謁者為外臺召文選作領)
爵賞由心刑戮在口所愛光五宗所惡滅三族(原注五宗高祖
及孫三族父族母族妻族也)羣談者受顯誅腹議者蒙隠戮百寮鉗
口道路以目尚書記朝會公卿充員品而已故太尉楊
彪典歷三司享國極位操因緣睚眦被以非罪榜楚參
并五毒備至觸情任忒不顧憲章(原注事見彪本傳章文選作網)又議
郎趙彥忠諫直言議有可納是以聖朝含聽改容加錫
(原注文選作飾)操欲迷奪明時杜絶言路擅收立殺不俟報聞
又梁孝王先帝母昆墳陵尊顯桑梓松柏猶宜恭肅而
操帥將吏士親臨發掘破梓裸屍掠取金寳至令聖朝
流涕士民傷懷操又特置發丘中郎將摸金校尉(謹案宋書
廢帝紀曰魏武帝有發丘中郎摸金校尉)所過墮突無骸不露身處三公之位而
行桀虜之態汙國虐民毒施人鬼加其細政苛慘科防
互設罾繳充蹊坑穽塞路舉手挂網羅動足觸機陷是
以兖豫有無聊之民帝都有吁嗟之怨歷觀載籍無道
之臣貪殘酷烈於操為甚幕府方詰外姦未及整訓加
意含覆冀可彌縫而操豺狼野心潜包禍謀乃欲摧撓
棟梁孤弱漢室除滅忠正專為梟雄往者伐鼓北征公
孫瓉彊禦桀逆拒圍一年操因其未破隂交書命外助
王師内相掩襲故引兵造河方舟北濟會其行人發露
瓉亦梟夷故使鋒芒挫縮厥圖不果爾乃大軍過蕩西
山屠各左校皆束手奉質爭為前登犬羊殘醜消淪山
谷於是操師震慴晨夜逋遯屯據敖倉阻河為固(原注獻帝
春秋操引軍造河託言助紹實圖襲鄴以為瓉援會瓉破滅紹亦覺之以軍退屯守敖倉)欲以螗螂
之斧禦隆車之隧(原注莊子蘧伯玉謂顔闔曰汝不知夫螗螂乎怒臂以當車轍)幕府
奉漢威靈折衝宇宙長戟百萬胡騎千羣奮中黃育獲
之士(原注尸子中黃伯曰余左執大行之獶而右搏彫虎戰國策范雎說秦王曰烏獲之力焉而死夏
育之勇焉而死)騁良弓勁弩之勢并州越大行(原注高幹)青州涉濟
漯(原注袁譚)大軍汛黃河而角其前荆州下宛葉而犄其後
(原注劉表)雷震虎步並集虜庭若舉炎火以炳飛蓬覆滄海
以沃漂炭有何不消滅者哉又操軍吏士其可戰者皆
自出幽冀或故營部曲或怨曠思歸流涕北顧其餘兖
豫之民及吕布張楊之遺衆覆亡迫脅權時苟從各被
創夷人為讎敵若逥旆方徂登高岡而擊鼓吹揚素麾
以啟降路必土崩瓦觧不俟血刃方今漢室陵遲綱維
弛絶聖朝無一介之輔股肱無折衝之勢方畿之内簡
練之臣皆垂頭榻翼莫所憑恃雖有忠義之佐脅於暴
虐之臣焉能展其節義又操持部曲精兵七百圍守宫
闕外託宿衛内實拘執懼其簒逆之萌因斯而作此乃
忠臣肝腦塗地之秋烈士立功之會也可不勖哉操又
矯命稱制遣使發兵恐邊遠州郡過聽而給與強寇弱
主違衆旅叛舉以喪名為天下笑則明哲不取也即日
幽并青冀四州並進書到荆州便勒見兵與建忠將軍
協同聲勢州郡各整戎馬羅落境界舉師揚威並匡社
稷則非常之功於是乎著其得操首者封五千戶侯賞
錢五千萬部曲偏禆將校諸吏降者勿有所問廣宣恩
信班揚符賞布告天下咸使知聖朝有拘逼之難(謹案此檄
文皆据文選故與後漢書三國志節錄者不同)紹進軍黎陽臨發沮授會其宗
族散貲財以與之曰夫𫝑在則威無不加𫝑亡則不保
一身哀哉其弟宗曰曹操士馬不敵君無懼焉授曰以
曹兖州之明略挾天子以為資我雖克伯珪衆實疲弊
而將驕主汰軍之破敗在此行也揚雄有言六國蚩蚩
為嬴弱姬其今之謂乎紹先遣顏良禦操將劉延於白
馬授又諫紹曰良性促狹雖驍勇不可獨任紹不聽操
救延與良戰斬良紹渡河壁延津南沮授臨船歎曰上
盈其志下矜其功悠悠黃河吾其濟乎遂以疾退紹不
許而意恨之復省其所部并屬郭圖紹使昭烈及文醜
挑戰操又擊破之斬醜再戰而禽二將軍中大震操還
軍官渡紹進保陽武沮授又說紹曰北軍雖衆而勁果
不及南軍南軍糓少而資儲不如北軍南幸於急戰北
利於緩師宜徐持久曠以日月紹不從連營稍前逼官
渡遂合戰操軍不利復還堅壁紹為高櫓𧺫土山射營
中矢下如雨營中蒙楯而行操乃為發石車擊紹樓皆
破紹軍呼為霹靂車紹為地道欲襲操操輙於内為長塹
以拒之又遣竒兵襲紹運車大破之盡焚其糓食相
持百餘日操軍糧盡疲困多叛應紹紹遣淳于瓊等將
兵萬餘人北迎糧運沮授說紹可遣蔣奇别為支軍於
表以絶操之鈔紹不從許攸曰曹操兵少而悉師拒我
許下餘守𫝑必空弱若分遣軍星行掩襲許拔則奉天
子以討操操成禽矣如其未潰可令首尾奔命破之必
也紹又不能用會攸家犯法審配收繋之攸遂奔操而
說使襲取淳于瓊等瓊等時在烏巢去紹軍四十里操
自將步騎五千人夜往攻之紹聞操擊瓊謂長子譚曰
就操破瓊吾拔其營彼固無所歸矣乃使高覽張郃等
攻操營郃曰曹操精兵往必破瓊等瓊等破則事去矣
請先往救之郭圖固請攻操營郃曰曹操營固攻之必
不拔瓊等見禽吾屬盡為虜矣紹但遣輕騎救瓊而以
重兵攻操營不能下操大破瓊等斬之盡燔其糓紹軍
恟懼郭圖慙其計反譛張郃於紹曰郃快軍敗郃忿懼
遂與高覽焚攻具詣操降於是紹軍大潰紹與譚等幅
巾乘馬與八百騎渡河至黎陽北岸入其將軍蔣義渠
營至帳下把其手曰孤以首領相付矣義渠避帳而處
之使宣令焉衆聞紹在稍復集餘衆降操操盡阬之前
後八萬人沮授為操軍所執乃大呼曰授不降也為所
執爾操見授謂曰分野殊異遂用圯絶不圖今日乃相
得也授對曰冀州失策自取奔北授智力俱困宜其見
禽操曰本初無謀不用君計今喪亂過紀國家未定方
當與君圖之授曰叔父母弟縣命袁氏若蒙公靈速死為
福操嘆曰孤早相得天下不足慮也遂赦而厚遇焉授
尋謀歸紹乃誅之軍還或謂田豐曰君必見重矣豐曰
公貌寬而内忌不亮吾忠而吾數以至言迕之若勝而
喜必能赦我戰敗而恚内忌將發我必死矣紹軍士既
敗皆拊膺泣曰向令田豐在此必不至於敗也紹謂逢
紀曰冀州諸人聞吾軍敗皆當念吾惟田别駕前諫止
吾與衆不同吾亦慙見之紀曰豐聞將軍之退拊手大
笑喜其言之中也紹於是謂僚屬曰吾不用田豐言果
為所笑遂殺之初操聞豐不從戎喜曰紹必敗矣及紹
奔遯復曰向使紹用其别駕計尚未可知也(原注孫盛曰觀田豐
沮授之謀雖良平何以過之故君貴審才臣尚量主君用忠良則霸王之業隆臣奉闇后則覆亡之禍至存亡
榮辱常必由兹豐知紹必敗敗則已必死甘冐虎口以盡忠規烈士之於所事慮不存己夫諸侯之臣義有去
就況豐與紹非純臣乎詩云逝將去女適彼樂土言去亂邦就有道可也)審配二子為操所
禽紹將孟岱言於紹曰配在位專政族大兵彊且二子
在南必懷反計郭圖辛評亦以為然紹遂以岱為監軍
代配守鄴護軍逢紀素與配不睦紹以問之紀曰配天
性烈直每慕古人之節必不以二子在南為不義也願
公勿疑紹曰君不惡之邪紀曰先所爭者私情也今所
陳者國事也紹曰善乃不廢配配由是更與紀親厚冀
州城邑叛紹者紹稍復擊定之紹為人寬雅有局度喜
怒不形於色而性矜愎自高短於從善故至於敗六年
曹操以紹新敗欲乘其困遂定之夏四月揚兵河上擊
紹倉亭軍破之紹軍不出操乃還七年春操復進軍官
渡紹自軍敗憤發病嘔血夏五月卒紹政寬百姓德之
河北士女莫不悼念市巷揮涕如喪所親紹後妻劉性
酷妬紹死未殯盡殺紹寵妾五人曰死者有知當復被
寵地下乃髠頭黑面殘毁其形又盡滅其家紹三子譚
字顯思熙字顯雍尚字顯甫譚長而惠尚少而美劉氏
有寵而愛尚數稱於紹紹亦奇其姿容欲以為嗣而未
顯言之乃以譚繼兄後出為青州刺史沮授諫曰世稱
萬人逐兔一人獲之貪者悉止分定故也(原注慎子兔走於街百人
逐之貪人俱存人莫之非者以兔為未分定故也積兔滿市過不能顧非不欲兔也分定之後雖鄙不爭)且
年鈞以賢德鈞則卜古之制也願上惟先代成敗之誡
下思逐兔分定之義紹曰吾欲令四兒各據一州以觀
其能授出曰禍其始此乎於是以中子熙為幽州刺史
外甥高幹為并州刺史譚至青州其土自河而西不過
平原譚北排田揩東破孔融曜兵海隅威惠甚著流民
多歸之寖以富彊其後信用羣小驕奢淫佚華彥孔順
姦佞猾險委以腹心别駕王修忠良正直備員而已使
婦弟領兵内草竊市井外剽掠田野又使兩將募兵屬
縣有賂者免白籍貧民竄伏丘墓放兵捕索如獵鳥獸
於是聲望大損境土蕭條復如始至之日矣及紹卒嗣
猶未定逢紀審配以驕縱為譚所惡辛評郭圖皆比於
譚而與紀配有隙衆以譚長欲立之配等恐譚立而評
等為害遂與劉氏謀矯紹遺命奉尚為嗣譚至不得立
自稱車騎將軍出屯黎陽尚少與之兵而使逢紀隨之
譚求益兵審配等又議不與譚怒殺逢紀八年春曹操
渡河攻譚譚告急於尚尚乃留審配等守鄴自將助譚
與操相拒於黎陽自九月至明年二月(謹案後漢書與此合陳志作自
二月至九月)大戰城下譚尚敗夜遯還鄴操追至鄴收其麥
尚逆擊破操操軍還許譚謂尚曰我鎧甲不精故前為
曹操所敗今操軍退人懷歸志及其未濟出兵掩之可
令大潰此幾不可失也尚疑而不許既不益兵又不易
甲譚大怒郭圖辛評因謂譚曰使先公出將軍為兄後
者皆審配之謀也譚遂引兵攻尚戰於外門譚敗乃引
兵還南皮王修率吏人自青州往救譚譚還欲更攻尚
修曰兄弟者左右手也譬人將鬭而斷其右手曰我必
勝其可乎夫棄兄弟而不親天下其誰親之屬有讒人
交鬭其間以求一朝之利願塞耳勿聽也若斬佞臣數
人復相親睦以御四方可橫行天下譚不從譚將劉詢
起兵漯隂以叛譚諸城皆應譚歎曰今舉州皆叛豈孤
之不德邪修曰東萊太守管綂雖在海表此人不反後
十餘日綂果棄其妻子赴譚妻子為賊所殺譚更以綂
為樂安太守尚復自攻譚譚戰大敗嬰城固守尚圍之
急譚奔平原尚軍館陶譚復出擊尚尚敗走險譚追擊
之尚設伏出奇復大破譚僵尸十餘里譚復走保平原
尚復攻之戰於外門譚軍復敗郭圖說譚曰今將軍國
小兵少糧匱勢弱顯甫之來外則不敵愚以為可呼曹
操使擊顯甫操至必先攻鄴顯甫還救將軍引兵而西
自鄴以北盡可獲也若顯甫破敗其兵散亡又可斂取
以拒操操遠來糧餉不繼必自逃去則趙國以北皆我
之有亦足與操為對矣譚始不納後遂從之問誰可使
圖曰辛佐治可譚遂遣毗詣操請救時操南擊劉表次
于西平毗見操致譚意且陳取尚平河朔策以自結於
操操大悅乃許譚平劉表遺譚書曰天降災害禍難殷
流初交殊族卒成同盟使王室震蕩彛倫攸斁是以智
達之士莫不痛心入骨傷時人不能相忍也然孤與太
公志同願等雖楚魏絶邈山河迥遠戮力乃心共奬王
室使非族不干吾盟異𩔖不絶吾好此孤與太公無貳
之所致也功績未卒太公殂殞賢胤承綂以繼洪業宣
奕世之德履丕顯之祚摧嚴敵於鄴都揚休烈於朔土
顧定疆宇虎視河外凡我同盟莫不景附何悟青蠅飛
於竿旌無忌游於二壘(原注無忌楚讒人費無忌)使股肱分成二體
胸膂絶為異身初聞此問尚謂不然定聞信來乃知閼伯
實沈之忿已成(原注左氏傳高辛氏有二子伯曰閼伯季曰實沈居於曠林不相能也日尋干
戈以相征討)棄親即讎之計已決旃旆交於中原暴尸累於
城下聞之哽咽若存若亡昔三王五伯下及戰國君臣
相弑父子相殺兄弟相殘親戚相滅蓋時有之然或欲
以成王業或欲以定霸功皆所謂逆取順守而徼富彊
於一世也未有棄親即異兀其根本而能全於長世者
昔齊襄公報九世之讐士匄卒荀偃之事是故春秋美
其義君子稱其信夫伯游之恨於齊未若太公之忿於
曹也宣子之承業未若仁君之繼綂也(原注公羊傳紀侯大去其國大
去者何滅也孰滅之曷為不言齊滅之為襄公諱也春秋為賢者諱何賢乎襄公復讐也何讐爾遠祖也哀公
亨乎周紀侯譛之遠祖者幾世乎九世矣九世猶可以復讐乎雖百世可也左氏傳荀偃將中軍士匄佐之
伐齊濟河病目出及卒而視不可舍士匄撫之曰主荀終所不嗣事於齊者有如河乃暝受含荀偃字伯游宣
子即士匄也)且君子違難不適讐國交絶不出惡聲況忘先
人之讎棄親戚之好而為萬世之戒遺同盟之恥哉蠻
夷戎狄將有誚讓之言況我族𩔖而不痛心邪夫欲立
竹帛於當時全宗祀於一世豈宜同生分謗爭校得失
乎若冀州有不弟之慠無慚順之節仁君當降志辱身
以濟事為務事定之後使天下平其曲直不亦為高義
邪今仁君見憎於夫人未若鄭莊之於姜氏昆弟之嫌
未若重華之於象敖然莊公卒崇大隧之樂象敖終受
有鼻之封損棄百痾追攝舊義復為母子昆弟如初(原注
左氏傳鄭武姜生莊公及共叔段愛段請京使居之段將襲鄭夫人將啟之莊公伐段段出奔共遂寘姜氏于
城潁而誓之曰不及黃泉無相見也既而悔之潁考叔曰若掘地及泉隧而相見其誰曰不然從之公入而賦
大隧之中其樂也融融姜出而賦大隧之外其樂也洩洩遂為母子如初史記舜母死瞽瞍更娶妻生象象
常欲殺舜舜踐帝位封象有庳為諸侯)今整勒士馬瞻望鵠立又與尚書
曰知變起辛郭禍結同生追閼伯實沈之蹤忘常棣死
喪之義親尋干戈僵尸流血聞之哽咽若存若亡昔軒
轅有涿鹿之戰周公有商奄之師(原注史記蚩尤作亂黃帝乃徵師諸侯與
蚩尤戰于涿鹿之野擒殺蚩尤周公東伐淮夷踐奄遷其君蒲姑)皆所以翦除穢害而
定王業非強弱之爭喜怒之忿也故雖滅親不尤誅兄
不傷今二君初承洪業纂繼前轍進有國家傾危之慮
退有先公遺恨之負當惟義是務惟國是康何者金木
水火剛柔相濟然後克得其和能為人用今青州天性
峭急迷於曲直仁君度數弘廣綽然有餘當以大包小
以優容劣先除曹操以平先公之恨事定之後乃議曲
直之評不亦善乎若留神遠圖克己復禮當振旅長驅
共奬王室若迷而不反遵而不改則胡夷將有誚讓之
言况我同盟復能戮力仁君之役哉此韓盧東郭自困
於前而遺田父之獲者也(原注戰國策齊欲伐魏淳于髠謂齊王曰韓子盧者天下
之疾犬也東郭逡者海内之狡兔也韓子盧逐東郭逡環山者三騰山者五兔極於前犬發於後犬兔俱廢各
死其所田父見之無勞勌之苦而擅其功今齊魏久相持以頓其兵弊其衆臣恐彊秦大楚承其後有田父之
功齊王謝將休士也)憤躍鶴望冀聞和同之聲若其泰也則袁族
其與漢升降乎如其否也則同盟永無望矣譚尚並不
從曹操遂還救譚十月至黎陽尚聞操渡河乃釋平原
還鄴尚將吕曠高翔叛歸曹操譚復隂刻將軍印以假
曠翔操知譚詐乃為子整聘譚女以安之而引軍還九
年三月尚使審配蘇由守鄴復攻譚於平原配獻書於
譚曰配聞良藥苦口利於病忠言逆耳便於行願將軍
緩心抑怒終省愚辭蓋春秋之義國君死社稷忠臣死
君命苟圖危宗廟剥亂國家親疎一也是以周公垂涕
以蔽管蔡之獄季友歔欷而行叔牙之誅(原注左氏傳公疾問後於
叔牙對曰慶父材問於季友對曰臣以死奉般公曰鄉者牙曰慶父材成季使以君命命僖叔待于鍼巫氏使
鍼季酖之曰飲此則有後於魯國不飲死且無後飲之歸及逵衆而卒)何則義重人輕事
不獲已故也昔衛靈公廢蒯聵而立輙蒯瞶為不道入
戚以簒衛師伐之春秋傳曰以石曼姑之義為可以拒
之是以蒯聵終獲叛逆之罪而曼姑永享忠臣之名(原注
公羊傳晉趙鞅帥師納衛世子蒯瞶于戚戚者何衛之邑也曷為不言入于衛父有子子不得有父也齊國夏
銜石曼姑帥師圍戚齊國夏曷為與衛石曼姑圍戚伯討也此其為伯討奈何曼姑受命乎靈公而立輙以曼
姑之義為固可以拒之也輙者何蒯瞶之子也然則曷為不立蒯聵而立輙靈公逐蒯聵而立輙則輙之義可
以立也)父子猶然况兄弟乎昔先公廢絀將軍以續賢兄
立我將軍以為適嗣上告祖靈下書譜牒先公謂將軍
為兄子將軍謂先公為叔父海内遠近誰不備聞且先
公即世之日我將軍斬衰居廬而將軍齋于堊室出入
之分於斯益明時凶臣逢紀妄畫蛇足(原注戰國策楚有祠者賜其舍
人巵酒舍人相謂曰數人飲之不足一人飲之有餘請盡地為蛇先成者飲酒一人蛇先成引酒且飲之乃左
手持巵右手畫蛇曰吾能為之足未成一人之蛇成奪其巵曰蛇固無足子安能為之足遂飲其酒為蛇足者
終亡其酒)曲辭謟媚交亂懿親我將軍奮赫然之怒誅不旋
踵將軍亦奉命承旨加以淫刑自是之後癰疽破潰骨
肉無絲髮之嫌自疑之臣皆保生全之福故悉遣彊胡
簡命名將料整器械選擇戰士殫府庫之財竭食土之
實其所以供奉將軍何求而不備君臣相率共衛旌麾
戰為鴈行賦為幣主雖傾倉覆庫翦剥民物上下欣戴
莫敢告勞何則推戀戀忠赤之情盡家家肝腦之計唇
齒輔車不相為傷(原注左氏傳宫之奇曰輔車相依唇亡齒寒其虞虢之謂乎)謂為
將軍心合意同混齊一體必當并威偶勢禦寇寧家何
圖凶險讒慝造飾無端誘導姦利至令將軍翻然改圖
忘孝友之仁聽豺狼之謀襲閼沈之迹誣先公廢立之
言違近者在喪之位悖紀綱之理不顧逆順之節横易
冀州之主欲當先公之繼遂放兵鈔突屠城殺吏交屍
盈原裸民滿野至於髠□髮膚割截支體冤魂痛於幽
冥創痍被於草棘又乃圖獲鄴城許賜秦胡財物婦女
豫有分數又告令吏士云孤雖有老母輙使身體完具
而已聞此言者莫不驚愕失氣悼心揮涕使太夫人憂
哀憤懣我州君臣士友假寐悲歎念欲靜師拱默以聽
執事之圖則懼違春秋死命之節詒太夫人不測之患
隕先公萬世之業且三軍憤慨人懷私怒我將軍辭不
獲命以及館陶之役是時外為禦侮内實乞罪既不見
赦而加屠辱各二三其心臨陳叛戾我將軍進退無功
首尾受敵引軍奔避不敢告辭亦謂將軍少垂親親之
仁貺以緩追之惠(原注穀梁傳緩追逸賊親親之道也)而乃尋蹤躡軌無
所逃命困獸必鬭以干嚴刑而將軍師旅土崩瓦觧此
非人力乃天意也是後又望將軍克己復禮追還孔懷
如初之愛而縱情重怒散鋒放火播增毒螫烽煙相望
涉血千里遺城厄民引領悲怨雖欲勿救惡得已哉故
遂引軍東轅保正疆埸雖近郊壘未侵境域然望旌麾
能不永歎配等備先公家臣奉廢立之命而圖等干國
亂家禮有常刑故奮敝州之賦以除將軍之疾伏惟將
軍至孝烝烝發於岐嶷友于之性生於自然章之以聰
明行之以敏逹覧古今之舉措覩興敗之徵符輕榮財
於糞土貴名高於丘嶽何意奄然迷沈墮賢哲之操積
怨肆忿取破家之禍翹企延頸待望讐敵委慈親於虎
狼之牙以逞一朝之志豈不痛哉若乃天啓尊心革圖
易慮則我將軍匍匐悲號於將軍掌股之上配等亦當
敷躬布體以聽斧鑕之刑若必不悛有以國斃圖頭不
縣軍不反旆願將軍詳度事宜錫以環玦(原注荀子絶人以玦反人
以環)譚得書登城而泣既劫於郭圖又以兵鋒累交遂不
納曹操進攻鄴到洹水去鄴五十里蘇由為内應謀泄
與配戰城中敗出奔操操遂為土山地道攻之配亦於
内作塹以當之配將馮札(謹案馮札與後漢書合陳志作馮禮)為内應開
突門内操兵三百餘人(原注墨子備突篇城百步一突門突門用車两輪以木束之塗
其上維置突門内度門廣狭之令人入門四尺中置窐突門旁為槖充竈狀又置艾寇即入下輪而塞之鼔槖
薰之也)配覺之從城上以大石擊門門閉入者皆死操乃鑿
塹圍城周四十里初令淺示若可越配望而笑之不出
爭利操一夜濬之廣深二丈引漳水以灌之自五月至
八月城中餓死者過半尚聞鄴急將軍萬餘人還鄴未
到欲令審配知外動止先使主簿鉅鹿李孚入城孚斫
問事杖繋馬邊自著平上幘將三騎投幕詣鄴下自稱都
督歷北圍循表而東步步呵責守圍將士隨輕重行其
罰遂歷操營前至南圍當章門復責怒守圍者收縛之
因開其圍馳到城下呼城上人城上人以繩引孚得入
配等見孚悲喜鼓譟稱萬歲守圍者以狀聞操笑曰此
非徒得入也方且復出孚知外圍益急不可復冒乃請
配悉出城中老弱以省糓夜簡别數千人皆使持白幡
從三門並出降孚復將三騎作降人服隨輩夜出突圍
得去尚乃依西山來東至陽平亭去鄴十七里臨滏水
舉火以示城中城中亦舉火應之配出兵城北欲與尚
對決圍操逆擊之敗還尚亦破走依曲漳為營操復圍
之未合尚懼遣隂䕫陳琳求降不聽尚還走藍口(謹案藍口
與後漢書合陳志作濫口)操復進急圍之尚將馬延等臨陣降衆大
潰尚奔山中盡收其輜重得尚印綬節鉞及衣物以示
城中城中崩沮審配令士卒曰堅守死戰操軍疲矣幽
州方至何憂無主操出行圍配伏弩射之幾中配兄子
榮為東門校尉榮夜開門内操兵初譚之去辛毗郭圖
家得出而辛評家獨被收及操兵入配在城東南角樓
見之知城必陷忿辛郭破壊冀州遣人馳詣鄴獄指殺
評家配乃拒戰城中操兵生縛配詣帳中毗聞配屠評
家逆以馬鞭擊配頭罵之曰奴汝今日真死矣配顧曰
狗輩正由汝曹破我冀州恨不得殺汝且汝今日能生
殺我邪有頃操引見謂配曰知誰開卿城門配曰不知
也操曰自卿子榮爾(謹案志注作自卿文榮耳文字訛)配曰小兒不足
用乃至此操復謂曰曩者孤行圍何弩之多也配曰恨
其少爾操曰卿忠於袁氏父子亦自不得不爾也有意
欲活之配意壯烈終無撓辭而辛毗等號哭不已乃殺
之(原注樂資山陽公載記及袁暐獻帝春秋並云太祖兵入城審配戰於門中既敗逃于井中獲之裴松之
曰配一代烈士袁氏之死臣豈當數窮之日方逃身于井此之難信誠為易了不知資暐之徒竟為何人未能
識别然否而輕弄翰墨妄生異端以行其書如此之𩔖正足以誣罔視聽疑誤後生矣寔史籍之罪人逹學之所
不取者也)初冀州張子謙先降素與配不合笑謂配曰正南
卿竟何如我配厲聲曰汝為降虜審配為忠臣雖死豈
羨汝生邪臨行刑叱持兵者令北向曰我君在北也見
者莫不歎息操以尚在乃全尚母妻子還其財寳操子丕
見熙妻甄氏美即納之高幹以并州降復為刺史操之
圍鄴也譚復背之因略取甘陵安平渤海河間攻尚於
中山尚敗走故安從熙而譚悉收其衆還屯龍凑十二
月操討譚軍其門譚夜遁奔南皮臨清河而屯明年正
月急攻之譚欲出戰軍未合而敗譚被驅馳追者意非
恒人趨奔之譚墮馬顧曰咄兒過我我能富貴汝言未
絶口頭已斷地李孚自稱冀州主簿求見操曰今城中
強弱相陵人心擾亂以為宜令新降為内所識信者宣
傳明教操即使孚往入城告諭吏民使各安故業不得
侵凌城中乃安操於是斬郭圖等及其妻子袁譚使王
修運糧於樂安聞譚急將所領兵往赴之至高密聞譚
死下馬號哭曰無君焉歸遂詣曹操乞收葬譚屍操欲
觀修意默然不應修復曰受袁氏厚恩若得斂譚屍然
後就戮無所恨操乃許之(原注傅子曰太祖既誅衰譚梟其首令曰敢哭者戮及妻子於是
王叔治田子泰相謂曰生受辟命亡而不哭非義也畏死忘義何以立世遂造其首而哭之哀動三軍軍正白
行其戮太祖曰義士也赦之裴松之曰田疇傳云疇為袁尚所辟不受譚命傳子合而言之有違事實)以
修為督軍糧還樂安譚所部諸城皆服惟樂安太守管統不下
操命修取綂首修以綂亡國忠臣觧其縛使詣操操悅
而赦之袁氏政寬在職勢者多畜聚操破鄴籍沒審配
等家財物百萬數及破南皮閱修家糓不滿十斛有書
數百卷操歎曰士不妄有名辟修司空掾熙尚為其將
焦觸張南所攻奔遼西烏桓觸自號幽州刺史驅率諸
郡太守令長背袁向曹陳兵數萬殺白馬盟令曰違者
斬衆莫敢仰視各以次㰱至别駕代郡韓珩曰吾受袁
公父子厚恩今其破亡智不能救勇不能死於義闕矣
若乃北面曹氏所不能為也一坐為珩失色(原注先賢行狀珩字
子侃代郡人清粹有雅量少喪父母奉養兄姊宗族稱弟)觸曰夫舉大事當大義事
之濟否不待一人可卒珩志以厲事君操聞珩節甚高
之屢辟不至卒於家高幹聞操討烏桓復以并州叛執
上黨太守舉兵守壺口關操遣樂進李典擊之幹還守
壺關城十一年春正月操自將擊幹幹聞之留别將守
城走匈奴求救于單于單于不受操圍壺關三月拔之
幹遂走荆州上雒都尉王琰捕斬之(原注典論上雒都尉王琰獲高幹以
功封侯其妻哭於室以為琰富貴將更娶妾媵而奪己愛故也)十二年曹操征遼西擊
烏桓尚熙與烏桓逆操軍戰敗走乃與親兵數千人奔
公孫康於遼東尚有勇力先與熙謀曰今到遼東康必
見我我獨為兄手擊之且據其郡猶可以自廣也康亦
心規取尚以為功乃先置精勇於廐中然後請尚熙疑
不欲進尚強之遂與俱入未及坐康叱伏兵禽之坐於
凍地尚謂康曰未死之間寒不可忍可相與席康曰(謹案
陳志作熙曰誤考後漢書作康曰與此合)卿頭顱方行萬里何席之為遂斬
首送操(原注吳書尚有弟名買與尚俱走遼東曹瞞傳云買尚兄子未詳)紹從兄遺字
伯業為長安令河間張超薦於太尉朱儁稱遺有冠世
之才幹時之略其忠允亮直固天所縱若乃包羅載籍
管綜百氏登高能賦覩物知名求之今日邈焉靡儔儁
遂辟遺累遷山陽太守舉兵討卓後失官紹乃用為揚
州刺史袁術攻之敗死曹操稱長大而能勤學者惟吾
與袁伯業爾(原注范曄論曰袁紹初以豪俠得衆遂懷雄霸之圖天下勝兵舉旗者莫不假以為
名及臨場決敵則悍夫爭命深籌高議則智士傾心盛哉乎其所資也韓非曰狠剛而不和愎過而好勝嫡子
輕而庶子衆斯之謂亡徵)
袁術上
袁術字公路司空逢之子紹之從弟也少以俠氣聞數
與諸公子飛鷹走狗後頗折節舉孝廉歷職内外累遷
河南尹虎賁中郎將靈帝崩與紹共誅宦官董卓欲廢
立以術為後將軍術畏卓出奔南陽會長沙太守孫堅
殺南陽太守張咨引兵從術劉表上術為南陽太守(原注
案獻帝初平元年袁術據南陽後漢書術傳云劉表上術為南陽太守表傳云術阻兵屯魯陽表不得至荆州
陳志術傳孫堅殺張咨術得據南陽魏武帝紀此年三月已云術屯南陽蓋術初奔魯陽此春孫堅取南陽術
乃據之猶以魯陽為治所也)關東諸將議以靈帝失道使天下叛亂
少帝幼弱為賊臣所立又不識母氏所出幽州牧劉虞
宿有德望欲立為主紹與冀州牧韓馥使人報術術觀
漢室衰陵隂懷異志故外託公義以拒紹紹復與術書
曰前與韓文節共建永世之道欲海内見再興之主今
西名有幼君無血脈之屬公卿以下皆媚事卓安可復
信但當使兵往屯關要皆自蹙死於西東立聖君太平
可冀如何有疑又室家見戮不念子胥可復北面乎(原注
史記伍子胥名員父曰伍奢兄曰伍尚費無忌讒太子建于楚平王殺之奢為太傅并殺奢及尚員遂奔吳事
吳王闔廬導之伐楚入郢掘楚平王墓出其屍鞭之三百)違天不祥願詳思之術答
曰聖主聰叡有周成之質賊卓因危亂之際威服百寮
此乃漢家小厄之會亂尚未厭復欲興之乃云今主無
血脈之屬豈不誣乎先人以來奕世相承忠義為先太
傅公仁慈惻隠雖知賊卓必為禍害以信徇義不忍去
也門戶滅絶死亡流漫幸蒙遠近來相赴助不因此時
上討國賊下刷家恥而圖為此非所敢聞又曰室家見
戮可復北面此卓所為豈國家哉君命天也天不可讐
況非君命乎慺慺赤心志在滅卓不識其他會虞拒不
從議遂寝術表孫堅行破虜將軍領豫州刺史使率荆
豫之卒擊破董卓於陽人袁紹因堅討卓未反遣其將
會稽周昕奪堅豫州術怒擊昕走之釁隙遂成術之得
南陽戶口數百萬而術奢淫肆欲徵斂無度百姓苦之
稍稍離散既與紹有隙又與劉表不平乃各外交黨援
以相圖術結公孫瓉而紹連劉表豪傑多附於紹術怒
曰羣豎不從吾而從吾家奴乎又與公孫瓉書云紹非
袁氏子紹聞大怒初平三年術遣孫堅擊劉表於襄陽
堅戰死公孫瓉使昭烈合謀共逼紹紹與曹操會擊皆
破之四年術為劉表所逼引軍入陳留屯封丘黑山餘
賊及匈奴於扶羅等佐術與曹操戰於匡亭大敗退保
雍丘又走襄邑操追擊連破之乃將其餘衆奔九江初
揚州刺史陳温卒紹遣袁遺領州術攻遺敗走沛國為
亂兵所殺術用下邳陳鄅為之術敗欲赴壽春瑀拒不納
術退保隂陵收兵攻瑀瑀敗走歸下邳(原注案陳志術以餘衆奔九江
殺揚州刺史陳温領其州英雄記謂溫卒遺敗而瑀為之記說為詳故取之)術自領州兼稱
徐州伯以張勲橋蕤為將軍李傕入長安欲結術
為援乃授術左將軍假節封陽翟侯遣太傅馬日
磾因循行拜授術奪日磾節拘留不遣日磾憂
恚嘔血死術見䜟書言代漢者當塗高自云名字
應之(原注當塗高魏也術自以術及路皆塗也故自云應其䜟)又以袁氏出陳為舜
後以黃代赤德運之次(原注袁濤塗陳公族大夫袁氏其後也火生土故云以黃代赤)
遂有僣逆之謀又聞孫堅得傳國璽遂拘堅妻奪之(原注
吳書堅入洛掃除漢宗廟祠以太牢堅軍城南甄官井上旦有五色氣舉軍驚怪莫有敢汲堅令人入井探得
漢傳國璽文曰受命于天既壽永昌方園四寸上紐交五龍上一角缺初黃門張讓等作亂劫天子出奔左右
分散掌璽者以投井中江表傳案漢獻帝起居注云天子從河上還得六璽於□上又太康之初孫皓送金
璽六枚無有玉明其偽也裴松之曰傳國璽者乃漢高祖所佩秦皇帝璽世世傳受號曰傳國璽案傳國不
在六璽之數安得總其說乎應氏漢官皇甫世紀其論六璽文義皆符漢官傳國璽文曰受命于天既壽且康
永昌二字為錯未知兩家何者為得金玉之精率有光氣加以神器秘寳輝耀益彰蓋一代之奇觀將來之異
聞而以不觧之故彊謂之偽不亦証乎陳壽為破虜傳亦除此說俱惑起居注不知六璽殊名與傳國為七者
也吳時無能刻玉故天子以金為璽璽雖以金於文不異吳降而送璽者送天子六璽曩所得玉璽乃古人遺
印不可施用天子之璽今以無有為難不通其義者爾又曰孫堅於興義之中最有忠烈之稱若得漢神器而
潜匿不言此隂懷異志豈所謂忠臣者乎吳使欲以為國華而不知損堅之令德如其果然以傳子孫縱非六
璽之數要非常人所畜孫皓之降亦不得但送六璽而寳蔵傳國也受命于天奚取於歸命之堂若如壽言則
此璽今尚在孫門匹夫懷璧猶曰有罪而況斯物哉)興平二年冬天子播越敗於
曹陽術大會羣下因謂曰今海内鼎沸劉氏微弱吾家
四世公輔百姓所歸欲應天順民於諸君何如衆莫敢
對主簿閻象進曰昔周自后稷至于文王積德累功三
分天下猶服事殷明公雖奕世克昌孰若有周之盛漢
室衰微未至殷紂之弊術默然使召張範範辭遣弟承
往應之術問曰昔周室陵遲則有桓文之霸秦失其政
漢接而用之今孤以土地之廣士人之衆欲徼福於齊
桓擬迹於高祖可乎承對曰在德不在衆苟能用德以
同天下之欲雖云匹夫霸王可也若陵僣無度干時而
動衆之所棄誰能興之術不悅自孫堅死子策復領其
部曲術遣擊揚州刺史劉繇破之策因據江東聞術欲
僣號與書諫曰蓋上天垂司過之星(原注天官書虚次有司非二星主司過失)
聖王建敢諫之鼓(原注鄧析子堯置敢諫之鼓舜立誹謗之木)設非謬之備
急箴闕之言何哉凡有所長必有所短也去冬傳有大
計無不悚懼旋知供備貢獻萬夫觧惑頃聞建議復欲
追遵前圖即事之期便有定月益使憮然想是流妄設
其必爾民何望乎曩者董卓無道輙擅廢立陵虐王室
敢行弑逆禍加太后暴及弘農略烝宫人𤼵掘陵寝焚
毁宗廟殘賊忠良劫遷乘輿天子播越是以豪傑𤼵憤
沛然俱起神武外振元惡内斃幼主東顧乃俾保傅奉
宣明命使各罷兵修文偃武與之更始而河北通謀黑
山曹操放毒東徐劉表稱亂南荆公孫炰烋朔北正禮
阻兵江滸玄德爭盟淮壖是以未獲承命櫜弓戢戈當
謂使君與國同規乃舍是弗恤完然有自取之志豈海
内所望之意哉昔成湯伐桀稱有夏多罪武王伐紂曰
殷有重罰此二王者雖有聖德宜當君世使時無失道
亦無由逼取之也今幼主非有惡於天下徒以春秋尚
少脅於彊臣而欲奪之懼非湯武之舉也卓雖狂狡猶
不敢廢主自立以中土希戰之兵當邊地勁悍之虜是
以斯須游魂尋已斃滅今四方之人皆便戰鬭各據方
州地廣兵彊乃欲為卓所不為以逆臨之是取禍也且
天下神器不可虚干殷湯有白鳩之祥周武有赤烏之
瑞漢高有星聚之符世祖有神光之徵(原注漢書元年冬十月五星聚
於東井沛公至霸上後漢書南頓君生光武於縣舍有赤光照室中)皆因民之困瘁於
桀紂之政毒苦於秦莽之役故能芟去無道致成其志
今天下非患於幼主尊明無受命之德一旦登即尊位
秪聚天下之兵爾天子之貴四海之冨夫誰不欲義不
可也是以陳勝項籍王莽公孫述之徒皆南面稱孤莫
之能濟可以為監又聞幼主明智聰敏有夙成之德天
下咸歸心焉若除其偪輔而相之必成中興之業致成
周之盛則旦奭之美率土所望縱使幼主有他改異猶
望推宗室之譜屬論近親之賢良以紹漢綂而固劉宗
比跡周霍書功金石圖形丹青流慶罔極使君五世相
承(原注安生京京生湯湯生逢逢生術凡五世)為漢台輔榮寵之盛莫與為
比宜效忠守節扶國家之躓頓念社稷之危阽以奉祖
考之志報漢室之恩夫忽履道之節而彊進取之欲者
曲感圖緯之言妄牽非𩔖之文苟以悅主為美不顧成
敗之計謂天下之人非家吏則門生也孰不從我四方
之敵非吾匹則吾役也誰能違我盍乘累世之勢起而
取之哉為難圖之事抗難保之勢以徼羣敵之氣生衆
人之心反忠為逆累世之公族一舉而喪之後雖有悔
恐無及矣忠言逆耳幸留神聽術不納策遂絶之
袁術下
建安二年因河内張炯符命遂僣號自稱仲家(謹案仲家與後
漢書合魏志作仲氏)以九江太守為淮南尹置公卿百官郊祀天
地沛相陳珪故太尉球弟也術與珪俱公族子孫少共
交游書與珪曰昔秦失其政天下羣雄爭而取之兼智
勇者卒受其歸今世事紛擾復有瓦觧之勢矣誠英乂
有為之時也與足下舊交豈肯左右之乎若集大事子
實為吾心膂珪中子應時在下邳術並脅質應圖必致
珪珪答書曰昔秦末世肆暴恣情虐流天下毒被生民
下不堪命故遂土崩今雖季世未有亡秦苛暴之亂也
曹將軍神武應期興復典刑將撥平凶慝清定海内信
有徵矣以為足下當戮力同心匡翼漢室而隂謀不軌
以身試禍豈不痛哉若迷而知反尚可以免吾備舊知
故陳至情雖逆於耳骨肉之惠也欲吾營私阿附有死
不能術欲以故兖州刺史金尚為太尉尚不許而逃術
追殺之乃遣使者韓胤以稱帝事告吕布并為其子聘
布女布執胤送許術大怒遣其將張勲橋蕤攻布大敗
而還術又率兵擊陳國誘殺其王寵及相駱俊曹操乃
自征之術聞大駭即走渡淮留張勲橋蕤於蘄以拒操
操擊破之斬蕤勲退走術兵弱將死衆情離叛加天旱
歲荒士民凍餒江淮間相食殆盡時舒仲應為術沛相
術以米十萬斛與為軍糧仲應悉散以給飢民術聞怒
陳兵將斬之仲應曰知當必死故為之爾寧以一人之
命救百姓於塗炭術下馬牽之曰仲應足下獨欲享天
下重名不與吾共之邪術雖矜名尚奇而天性驕肆尊
己陵物及竊偽號淫侈滋甚媵御數百無不兼羅紈厭
梁肉(原注九州春秋司隸馮方女國色也避亂揚州術登城見而悅之遂納焉甚愛幸諸婦害其寵語之
曰將軍貴人有志節當時時涕泣憂愁必長見敬重馮氏以為然後見術輙垂涕果以有心志益哀之諸婦人
因共絞殺懸之厠梁術誠以為不得志而死乃厚加殯殮)自下飢困莫之簡䘏於是
資實空盡不能自立四年夏乃燒宫室奔其部曲陳簡
(謹案陳簡與後漢書合陳志作陳蘭)雷薄於灊山復為簡等所拒遂大困
窮士卒散走憂懣不知所為遂歸帝號於紹曰祿去漢
室久矣天下提挈政在家門豪雄角逐分割彊宇此與
周末七國無異惟彊者兼之爾袁氏受命當王符瑞炳
然今君擁有四州人戶百萬以彊則莫與爭大以位則
無所比高曹操雖欲扶衰奬微安能續絶運起已滅乎
謹歸大命君其興之紹隂然其計術因欲北至青州從
袁譚曹操使昭烈徼之不得過復走還壽春六月至江
亭去壽春八十里問糧儲秖有麥屑三十斛盛暑求蜜
漿不獲坐簀牀良久乃大咤曰袁術乃至是乎頓伏牀
下嘔血斗餘死術從弟胤畏曹操不敢入壽春奉術柩
及妻子依故吏廬江太守劉勲孫策破勲復見收視術
女入孫權宫子曜仕吳為郎中(原注陳志董卓袁術劉表共一傳評曰董卓狠
戾賊忍暴虐不仁自書契已來殆未之有也袁術奢淫放肆榮不終已自取之也袁紹劉表咸有威容器觀知
名當世表跨蹈漢南紹鷹揚河朔然皆外寬内忌好謀無決有才而不能用聞善而不能納廢嫡立庶舍禮崇
愛至于後嗣顛蹷社稷傾覆非不幸也昔項羽背范增之謀以喪其王業紹之殺田豐乃甚於羽遠矣裴松之
曰桀紂無道秦莽縱虐皆多歷年所然後衆惡乃著董卓自竊權柄至于隕斃計其日月未盈三周而禍崇山
岳毒流四海其殘忍之性實豺狼不若書契未有斯言為當但評既曰賊忍又云不仁賊忍不仁於辭為重袁
術無豪芒之功纖芥之善而猖狂于時妄自尊立固義夫之所扼腕人神之所同疾雖復恭儉節用而猶必覆
亡不暇而評但云奢淫不終未足見其大惡)
議曰袁氏奕世公鼎高風義軌冠冕海内紹資望夙著
一旦提劔而起汛除閹豎肅清宫闈心不義卓投袂而
起則有英雄之志矣於是山東討賊推為盟主河朔服
義譲以方州卒連幽并青冀横制天下之半材勇效命
智謀貢策翼戴天子而加之以共則桓文之舉也乃猜
忌自用潜懷不軌稽失事機為操所先忿兵犯順折衂
以死幼長倒置禍起骨肉家聲委地咸其自取也術恃
冡中枯骨敢奸大分罪浮于紹矣沮授田豐計畫不用
而不能去卒蹈其難其猶在亞父之後乎(原注史記項羽疑范增稍
奪其權范增怒曰天下事大定矣君王自為之願賜骸骨歸行未至彭城疽發背死)審配慷慨壯
烈死於袁氏豈君子之澤猶未斬也劉表譬觧譚尚深
明嫡庶長幼之分而身惑於琮琦可謂九江之龜靈於
人而不靈於己者也(原注書九江納錫大龜莊子仲尼曰神龜能見夢於元君而不能
避余且之網知能七十二鑚而無遺筴不能避刳腸之患如是則智有所困神有所不及也)
贊曰二昆挺挺志清王路釁勇嗇禍闚覬僣據得雉失
盧夫豈操敵隕身赤宗諸子狼籍豐授智計豈劣攸詡
事非其人貽誚千古
