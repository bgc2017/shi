欽定四庫全書
續後漢書卷五十五元郝經撰
列傳第五十二
吳臣
周瑜(子胤)魯肅(子淑)
謹案周瑜傳闕
魯肅字子敬臨淮東城人也生而失父與祖母居肅魁
梧有壯節喜竒計知天下將亂乃學擊劒騎射招聚少
年往來南山中射獵隂相部勒講武習兵家富於財性
好施與乃散貲貨摽賣田土以賑窮弊結豪右父老咸
曰魯氏世衰乃生此狂兒撞壊之邪(原注吳書後雄傑並起中州擾亂肅
乃命其屬曰中國失綱寇賊横暴淮泗間非遺種之地吾聞江東沃野萬里民富兵彊可以避害寧肯相随俱
至樂土以觀時變乎其屬皆從命乃使細弱在前彊壯在後男女三百餘人行州追騎至肅等徐行勒兵持滿
謂之曰卿等丈夫當解大數今日天下兵亂有功弗賞不追無罰何為相逼乎又自植盾引弓射之矢皆洞貫
騎既嘉肅言且度不能制乃相率還肅渡江往見策策亦雅竒之)周瑜為居巢長將數
百人故過候肅并求資糧肅有兩囷米各三千斛肅乃
指一囷與瑜瑜益知其竒也遂相親結袁術聞其名就
署東城長肅見術無綱紀不足與立事乃擕老弱將輕
俠少年百餘人南到居巢就瑜瑜之東渡因與同行留
家曲阿會祖母亡還葬東城劉子揚與肅友善遺肅書
曰方今天下豪傑並起吾子姿才尤宜今日急還迎老
母無事滯於東城近鄭寳者今在巢湖擁衆萬餘處地
肥饒廬江間人多依就之况吾徒乎觀其形勢又可博
集時不可失足下速之肅答然其計葬畢還曲阿欲北
行會瑜已徙肅母到吳肅具以状語瑜時孫策已卒權
尚住吳瑜謂肅曰昔馬援答光武云當今之世非但君
擇臣臣亦擇君今主人親賢貴士納竒錄異且吾聞先
哲秘論承運代劉氏者必興於東南推步事勢當其歷
數終構帝基以協天符是烈士攀龍附鳳馳騖之秋吾
方達此足下不須以子揚之言介意也肅從其言瑜因
薦肅才宜佐時當廣求其比以成功業不可令去也權
即見肅與語甚悅之衆賓罷退權獨引肅還合榻對飲
因密議曰今漢室傾危四方雲擾孤承父兄遺業思有
桓文之功君既惠顧何以佐之肅對曰昔高帝區區欲
尊事義帝而不獲者以項羽為害也今之曹操猶昔項
羽將軍何由得為桓文乎肅竊料之漢室不可復興曹
操不可卒除為將軍計惟有鼎足江東以觀天下之釁
規模如此亦自無嫌何者北方誠多務也因其多務勦
除黃祖進伐劉表竟長江所極據而有之然後建號帝
王以圖天下此高帝之業也權曰今盡力一方冀以輔
漢爾此言非所及也張昭非肅謙下不足頗訾毁之云
肅年少麤疎未可用權不以介意益貴重之賜肅衣服
幃帳居處雜物富擬其舊劉表死肅進說曰夫荆楚與
國鄰接水流順北外帶江漢内阻山陵有金城之固沃
野萬里士民殷富若據而有之此帝王之資也今表新
亡二子素不輯睦軍中諸將各有彼此加劉備天下梟
雄與操有隙寄寓於表表惡其能而不能用也若備與
彼協心上下齊同則宜撫安與結盟好如有離違宜别
圖之以濟大事肅得奉命弔表二子并慰勞其軍中用
事者及說備使撫表衆同心一意共治曹操備必喜而
從命如其克諧天下可定也今不速往恐為操所先權
即遣肅行到夏口聞曹操已向荆州晨夜兼道比至南
郡而表子琮已降操昭烈惶遽奔走欲渡江南肅徑迎
之到當陽長阪與昭烈會宣騰權旨及陳江東彊固勸
昭烈與權併力昭烈甚悦肅見諸葛亮謂亮曰我子瑜
友也即共定交昭烈遂到夏口遣亮使權肅亦反命(原注
裴松之曰劉備與權併力共拒中國皆肅之本謀又語諸葛亮曰我子瑜友也則亮已亟聞肅言矣而蜀書亮
傳云亮以連横之略說權權乃大喜如似此計始出於亮若二國史官各記所聞競欲稱揚本國容美各取其
功今此二書同出一人而舛互若此非載述之體也初昭烈見孔明於隆中孔明即言孫氏據有江東可以
為援及到夏口遂請奉命求救於孫將軍肅之勸昭烈與權協力拒操適與孔明之言合則結權并操非肅之
本謀也孔明與肅傳各載之皆其事實不可偏廢於載述之體也不害世期譏之未當)會權得曹
操欲東之問與諸將議皆勸權迎之而肅獨不言權起
更衣肅追於宇下權知其意執肅手曰卿欲何言肅對
曰向察衆人之議專欲誤將軍不足與圖大事今肅可
迎操爾如將軍不可也何以言之今肅迎操操當以肅
還付鄉黨品其名位猶不失下曹從事乘犢車從吏卒
交游士林累官故不失州郡也將軍迎操將安所歸願
早定大計莫用衆人之議也權歎息曰此諸人持議甚
失孤望今卿廓開大計正與孤同此天以卿賜孤也(原注
魏書及九州春秋曰曹公征荆州孫權大懼魯肅實欲勸權拒曹公乃激說權曰彼曹公者實嚴敵也新并袁
紹兵馬甚精乘戰勝之威伐喪亂之國克可必也不如遣兵助之且送將軍家詣鄴不然將危權大怒欲斬肅
肅因曰今事已急即有他圖何不遣兵助劉備而欲斬我乎權然之乃遣周瑜助備孫盛曰吳書及江表傳魯
肅一見孫權便說拒曹公而論帝王之略劉表之死也又請使觀變無緣方便激說勸迎曹公也又是時勸迎
者衆而云獨欲斬肅非其論也)時周瑜受使至鄱陽肅勸追召瑜還遂
任瑜以行事以肅為贊軍校尉助畫方略操破走肅即
先還權大請諸將迎肅肅將入閤拜權起禮之因謂曰
子敬孤持鞌下馬相迎足以顯卿未肅趨進曰未也衆
人聞之無不愕然就坐徐舉鞭言曰願至尊威德加乎
四海總括九州克成帝業更以安車軟輪徵肅始當顯
爾權撫掌大笑後昭烈詣京見權求都督荆州吕範勸
權留昭烈肅曰不可將軍雖神武命世曹操威力實重
初臨荆州恩信未洽宜假備使撫安之多操之敵而自
為樹黨計之上也權從之操聞權以土地業昭烈方作
書落筆於地周瑜病困上䟽曰當今天下方有事役是
瑜乃心夙夜所憂願至尊先慮未然然後康樂今既與
曹操為敵劉備近在公安邊境密邇百姓未附宜得良
將以鎮撫之魯肅智略足任乞以代瑜瑜隕踣之日所
懷盡矣(原注江表傳初瑜疾困與權牋曰瑜以凡才昔受討逆殊特之遇委以腹心遂荷榮任統御兵
馬志執鞭弭自效戎行規定巴蜀次取襄陽憑賴威靈謂若在握至以不謹道遇暴疾昨自醫療日加無損人
生有死修短命矣誠不足惜但恨微志未展不復奉教命爾方今曹公在北疆場未静劉備寄寓有似養虎天
下之事尚未知終始此朝士旰食之秋至尊垂慮之日也魯肅忠烈臨事不苟可以代瑜人之將死其言也善
儻或可采瑜死不朽矣裴松之曰案此牋與本所載意旨雖同其辭乖異爾)即拜肅奮武校
尉代瑜領兵(原注通鑑綱目漢獻帝建安十五年孫權南郡守將周瑜卒權以魯肅代領其兵)
瑜士衆四千餘人奉邑四縣皆屬焉令程普領南郡太
守肅初住江陵後下屯陸口(原注通鑑綱目漢獻帝建安二十年劉備孫權分荆
州備使關羽守江陵權使魯肅屯陸口)威恩大行衆增萬餘人拜漢昌太
守偏將軍十九年從權攻皖城轉横江將軍先是益州
牧劉璋綱維頽弛周瑜甘寧並勸權取蜀權以咨昭烈
昭烈内欲自規乃偽報拒權後昭烈西圖璋留關羽守
荆州權曰猾虜乃敢挾詐如此羽與肅鄰界數生狐疑
疆場紛錯肅常以歡好撫之昭烈既定益州權求長沙
零桂昭烈不承命權遣吕蒙率衆進取昭烈聞之自還
公安遣羽争三郡肅住益陽欲與關羽會語諸將疑有
變議不可往肅曰今日之事宜相開譬劉備負國是非
未决羽亦何敢重欲干命乃邀相見各駐兵馬百步上
但諸將軍單刀俱會肅因數責羽以不返三郡羽曰烏
林之役左將軍身在行間寢不脱介戮力破敵豈得徒
勞無一塊土而足下來欲收地邪肅曰不然始與豫州
覲於長阪(謹案覲今志作顴宋本作覲與此合通志亦作覲)豫州之衆不當一
校計窮慮極志勢摧弱圖欲遠竄望不及此主上矜愍
豫州之身無有處所不愛土地士民之力使有所庇廕
以濟其患而豫州私獨飾情愆德隳好今已藉手於西
州矣又欲翦并荆土斯盖凡夫所不忍而况整領人物
之主乎肅聞貪而棄義必為禍階吾子屬當重任曾不
能明道處分以義輔時而負恃弱衆以圖力争師曲為
老將何獲濟羽無以答坐有一人曰夫土地者惟德所
在爾何常之有肅厲聲呵之辭色甚切羽操刀起曰此
自國家事是人何知目使之去昭烈遂割湘水為界於
是罷軍肅年四十六建安二十二年卒(原注通鑑綱目漢獻帝建安二
十二年孫權陸口守將魯肅卒權以吕蒙代之)權為舉哀又臨其葬諸葛亮亦
為發哀權稱尊號臨壇顧謂公卿曰昔魯子敬嘗道此
可謂明於事勢矣肅方嚴寡玩飾内外節儉不務俗好
治軍整肅禁令必行雖在軍陳手不釋卷又善談論能
屬文志度弘遠識鑒過人瑜之後肅為之冠肅遺腹子
淑既壮濡須督張承謂終當遠到永安中為昭武將軍
都亭侯武昌督建衡中假節遷夏口督所在嚴整有方
幹鳳皇三年卒子睦襲爵領兵馬
議曰瑜肅磊磊傑器弱冠而有王霸之略鄧仲華之儔
也瑜謂操為漢賊肅乃方之項羽是已有一劉玄德漢
室之胄高光之流託足無所瑜必欲去之肅假之荆州
而競奪之有志於漢欲為桓文之事者若是乎首止之
會踐土之朝未之聞也操安得獨為漢賊乎嗚呼天未
忘漢當其衰亂羣雄競起皆欲亡之以為已有是以不
得其正焉袁術紹一敗塗地曹操孫權幸而有成終為
僣偽况其臣事之者乎荀彧佐操名為興漢其實經營
簒代為魏也周瑜魯肅決策拒操稱為漢賊其實割據
江東以為吳也惟昭烈君臣百折存漢卒得其統三國
人才孔明為不可及已若彧瑜諸子一時智計之士語
大義則未也且赤壁之捷操以全力奔北狼籍乘勝長
驅則無所逃命拓定中原漢未必亡乃遽足厭垂涎荆
土甘為三分天下可争而不争荆州不可争而遽争有
一天下之幾而不為惜哉
贊曰天傾柱折斗牛搆屯江海會同再開乾坤公瑾子
敬定交軍門情親義合遂成君臣烏林燒操江壁生紅
取威定霸千載嶲功奄有荆吳遂帝江東分漢敵魏吳
臣之宗
