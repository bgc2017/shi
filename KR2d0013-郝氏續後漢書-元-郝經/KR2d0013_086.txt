欽定四庫全書
續後漢書卷八十一元郝經撰
列傳第七十八
東夷
東夷(夫餘高句麗勃海東沃沮挹婁濊馬韓辰韓弁韓弁辰倭人)
東夷者幽營青徐揚之東海外諸夷也夷種有九曰畎
夷于夷方夷黃夷白夷赤夷玄夷風夷陽夷(原注竹書紀年后泄
二十一年命畎夷白夷赤夷玄夷風夷陽夷后相即位二年征黃夷七年于夷來賓後少康即位方夷來賓)
堯命羲和宅嵎夷曰𤾉谷盖日之所出也(原注孔安國曰東方之地
曰嵎夷暘谷日之所出也)夏太康失德夷人始畔后相二年征黃夷
七年于夷來賓少康即位方夷來賓后發元年諸夷賓
於王門獻其樂舞(原注竹書紀年后發元年諸夷賓于王門諸夷入舞)桀為暴虐
諸夷内侵殷湯革命伐而定之仲丁即位藍夷入寇自
是畔服不常三百餘年武乙政衰東夷遂盛遷入淮岱
間漸居中土及紂無道為犁之會東夷皆畔周武王誅
紂伐殷通道於九夷肅慎氏獻砮楛矢(原注肅慎氏即挹婁也)武
王崩三監及淮夷畔周公東征誅管蔡滅淮夷康王時
肅慎復至徐夷僣號率九夷以伐周穆王因命徐偃王
主之陸地而朝徐者三十六國王命楚子滅徐(原注博物志徐
君宫人娠而生卵以為不祥棄於水濱孤獨母有犬名鵠倉持所棄卵銜以歸母母覆煖之遂成小兒生而偃
故以為名宫人聞之乃更錄取長襲為徐君尸子曰偃王有筋而無骨故謂偃後漢書偃王處漢池東地方五
百里行仁義陸地而朝者三十有六國穆王後得驥騄之乘乃使造父御以告楚令伐徐一日而至於是楚文
王大舉兵而滅之偃王仁而無權不忍鬭其人故致於敗乃北走彭城武原縣東山下百姓隨之者以萬數因
名其山為徐山博物志徐王妖異不常武原縣東十里見有徐山石室祠處偃王溝通陳蔡之間得朱弓朱矢
以已得天瑞自稱偃王穆王聞之遣使乘駟一日至楚伐之偃王仁不忍鬭為楚所敗北走此山)厲宣
之際淮夷復熾召公虎平之五伯既興嘗與&KR0576;會戰國
時越遷琅邪侵暴諸夏及秦并滅皆散為齊民於是中
國無夷而海外之國自若也漢初燕人衞滿自王朝鮮百
有餘歲武帝滅之(原注漢書朝鮮王滿燕人自始燕時嘗略屬真蕃朝鮮為置吏築障
秦滅燕屬遼東外徼漢興為遠難守復修遼東故塞至浿水為界屬燕燕王盧綰反入匈奴滿亡命聚黨千餘
人椎結蠻夷服而東走出塞渡浿水居秦故空地上下障稍役屬真蕃朝鮮蠻夷及故燕齊之亡在者王之都
王險元封中為武帝所滅)東夷始復通中國王莽篡立貊人入寇(原注
漢書王莽發高句麗兵當伐胡不欲行郡縣彊迫之皆亡出塞因犯法為寇州縣歸咎高句麗侯騶嚴尤奏言貉
人犯法不從騶起宜慰安之)建武中興復來朝貢遼東太守祭肜威行
海表於是夫餘高句麗濊貊倭韓萬里朝獻使聘通流永
初多難始入寇鈔桓靈失政遂流曼焉三國多故又為公孫氏
所閡限東夷復不通魏景初中誅公孫淵因浮海收樂浪帶
方等郡遂服東夷其國最近中國而大者夫餘高句麗
夫餘在長城之北去玄菟千里南與高句麗東與挹婁
西與鮮卑接北有弱水地方二千里本濊地也初北夷
索離國王出行其侍兒於後&KR1494;身王還欲殺之侍兒曰
前見天上有氣大如雞子來降我因有身王囚之後遂
生男王令置諸豕牢豕以氣噓之不死復置諸馬闌馬
亦噓之王以為神乃聽母收養名曰東明東明長而善
射王忌其猛復欲殺之東明走南至掩㴲水(原注今高
麗中有蓋斯水即此也謹案陳志作施掩水此據後漢書)以弓擊水魚鼈皆聚
浮水上東明乘之得渡因至夫餘而王之其民土著
有宫室倉庫牢獄多山陵廣澤于東夷之域最平
敞土地宜五榖不生五果其人麤大性強勇謹厚不寇
鈔國有君王皆以六畜名官有馬加牛加猪加狗加犬
使大使者使者邑落有豪民名下戸皆為奴僕諸加别
主四遠道大者主數千家小者數百家食飲皆用爼豆
會同拜爵洗爵揖譲升降以殷正月祭天國中大會連
日飲食歌舞名曰迎鼓于時斷刑獄解囚徒在國衣尚
白白布大袂袍袴履革鞜出國則尚繒繡錦罽大人加
狐狸狖白黑貂之裘以金銀飾帽譯人𫝊辭皆跪手據
地竊語用刑嚴急殺人者死沒其家人為奴婢竊盜一
責十二男女滛婦人妬皆殺之尤憎妬已殺尸之國南
山上至腐爛女家欲得輸牛馬乃與之兄死妻嫂與匈
奴同俗其國善養牲出名馬赤玉貂狖美珠珠大者如
酸棗以弓矢戈矛為兵家自有鎧仗其國耆老說古之
亡人作城栅皆圓有似牢獄行道晝夜無老幼皆歌吟
聲不絶有軍事亦祭天殺牛觀蹄以占吉凶蹄解者為
凶合者為吉有敵諸加自戰下戸俱擔糧飲食之其死
夏月皆用冰殺人殉葬多者百數厚葬有槨無棺(原注魏略
其俗停喪五月以久為榮其祭之者有生有熟喪主不欲速而他人彊之常諍引以此為節其居喪男女皆純
白婦人著布面衣去環佩大體與中國相彷彿也謹案魏志此下尚有夫餘本屬玄莬三百餘字)
高句驪夫餘别種也夫餘王嘗得河伯女閉於幽室為
日所照引身避之日影又逐焉因孕生一卵大如五升
河伯女以物裹之置暖所久之一男破卵而出及長善
射名之曰朱蒙朱蒙者善射也夫餘人以朱蒙非人所
生請除之王不聽使主馬牧朱蒙選駿馬減其食令瘦
駑者肥之夫餘王田乘肥者朱蒙自乘瘦者王賜朱蒙一矢
而殪獸甚多夫餘之臣又謀殺之河伯女以告朱蒙乃與烏
違等東南走而遇大水追者及之朱蒙禱曰我日之子河
伯之甥今急矣孰濟我者言訖而魚鼈成橋朱蒙甫度即
解乃得免至紇升骨城遂居焉號高句麗其後種𩔖甚盛
遂自為國其國在遼東之東千里南與朝鮮濊貊東與沃沮
北與夫餘接都於九都之下地方二千里深入海壖多大
山深谷人隨以為居無良田力作不足以實口腹故其俗
節于飲食好治宫室於所居之左右立大屋祭鬼神祠
靈星社稷其人性兇急喜寇鈔其國有王其官有相加
對盧沛者古鄒大加(原注古鄒大加掌賓客之官如鴻臚陳志作雛今從後漢書作鄒)主
簿優臺丞使者(謹案後漢書無丞字)皂衣先人尊卑各有等級言
語諸事多與夫餘同其性氣衣服有異本有五族有消
奴部(謹案陳志作涓奴此從後漢書作消奴)絶奴部順奴部灌奴部桂婁
部(原注李玄曰按今高麗五部一曰内部一名黃部即桂婁部也二曰北部一名後部即絶奴部也三曰東
部一名左部即順奴部也四曰南部一名前部即灌奴部也五曰西部一名右部即消奴部也)本消奴
部為王稍微弱桂婁部代之漢武帝滅朝鮮以高句麗
為縣屬玄莬郡賜鼔吹伎人常從玄莬郡受朝服衣幘
高句麗令主其名籍後稍驕恣不復詣郡于東界築小
城置朝服衣幘其中歲時來取之名其城為幘溝漊溝
漊者句麗名城也其置官有對盧則不置沛者有沛者
則不置對盧王之宗族其大加皆稱古鄒加消奴部本
國主後不為王適統大人得稱古鄒加亦得立宗廟祠
靈星社稷(原注漢書音義龍星左角曰天田即農祥也辰見祀以牛號曰靈星風俗通辰之神為靈
星故以辰日祠于東南)絶奴部世與王婚加古鄒之號諸大加亦
自置使者皂衣先人名皆達於王如卿大夫之家臣會
同坐起不得與王家使者皂衣先人同列其國中大家
不佃作坐食者萬餘口下戸遠擔米糧魚鹽供給之其
民喜歌舞國中邑落暮夜男女羣聚歌戱無大倉庫家
家自有小倉名之為稃京(謹案稃京陳志作稃京)其人潔清自喜
善藏釀跪拜申一脚與夫餘異行步皆走以十月祭天
國中大會名曰東盟其公會衣服皆錦繡金銀以自飾
大加主簿頭着幘如幘而無後其小加著折風形如弁
其國東有大穴名隧穴十月國中大會迎隧神還于國
東上祭之置木隧于神坐無牢獄有罪諸加評議便殺
之沒入妻子為奴婢其俗作婚姻言語已定女家作小
屋於大屋後名壻屋壻暮至女家戸外自名跪拜乞得
就女宿如是者再三女父母乃聽使就小屋中宿傍頓
錢帛至生子已長大乃將歸家其俗滛男女已嫁娶便
稍作送終之衣服厚葬金銀財帛盡於送死積石為封
列種松栢其馬皆小便登山畜有牛豕豕有白色國人
有氣力習戰鬭沃沮東濊皆属焉又有小水貊句麗作
國依大山而居西安平縣北有小水南流入海句麗别
種依小水作國因名之為小水貊出好弓所謂貊弓是
也(原注魏氏春秋遼東那西安平縣北有小水南流入海句麗别種因名之小水貊)王莽初發
高句麗兵以伐胡不欲行強廹遣之皆亡走出塞為寇
盗遼西大尹田譚追擊之為所殺州郡歸咎於句麗侯
騶嚴尤奏言貊人犯法罪不起於騶且宜安慰今猥被
之大罪恐其遂反莽不聽詔尤擊之尤誘期句麗侯騶
至而斬之𫝊首詣長安莽大悅布告天下更名高句麗
為下句麗降為侯國世祖建武八年高句麗王遣使朝
貢始見稱王至殤安之間句麗王宫數寇遼東更屬玄
菟遼東太守蔡諷玄菟太守姚光以宫為二郡害興師
伐之宫詐降請和二郡不進宫密遣軍攻玄菟焚燒候
城入遼隧殺吏民後宫復犯遼東蔡諷將吏士追討之
敗沒宫死子伯固立順桓之間復犯遼東寇新安居鄉
又攻西安平於道上殺帶方令略得樂浪太守妻子靈
帝建寧二年玄菟太守耿臨討之斬首虜數百級伯固
降屬遼東熹平中伯固乞屬玄莬公孫度據海外
伯固遣大加優居主簿然人等助度擊冨山賊破
之伯固死有二子長子拔竒少子伊夷模拔竒不肖國
人便共立伊夷模為王自伯固時數寇遼東又受亡胡
五百餘家建安中公孫康出軍擊之破其國燒焚邑落
拔竒怨為兄而不得立與消奴加各將下戸三萬餘口
詣康降還住沸流水降胡亦叛伊夷模伊夷模更作新
國拔竒遂往遼東有子留句麗國古鄒加駮位居是也
其後復擊玄菟玄菟與遼東合擊大破之伊夷模無子
滛灌奴部生子名位宫伊夷模死立以為王其曾祖名
宫生能開目視其國人惡之及長大果凶虐數寇鈔國
見殘破位宫生堕地亦能開目視人句麗呼相似為位
似其祖故名之為位宫位宫有勇力便鞍馬善獵射曺
叡青龍四年位宫斬送孫權使胡衛等首詣幽州景初
二年太尉司馬懿率衆討公孫淵位宫遣主簿大加將
數千人助軍誅淵遂潛軍浮海收樂浪帶方等郡正始
三年位宫寇西安連年侵暴遼東諸郡七年幽州刺史
毌丘儉督諸軍討之位宫敗走儉遂屠丸都斬獲首虜
以千數初句麗之臣得來數諫位宫位宫不從得來歎
曰立見此地將生蓬蒿遂不食而死儉令諸軍不壞其
墓不伐其樹得其妻子皆放遣之位宫單將妻子逃竄
儉引軍還未幾復擊之位宫遂奔買溝儉遣玄莬太守
追之誅納八千餘口刻石紀功而還
句麗别部曰渤海其東際海西接遼東俗漸同中國至蓚
人高歡逐魏孝武帝其子洋遂篡東魏稱尊號國號齊至
緯為周武帝所滅(原注北史魏節閔帝普泰元年以高歡為渤海王立元朗為帝討爾朱氏敗爾
朱兆于廣阿朗以歡為太師歡入雒陽廢節閔帝及朗立孝武帝自為大丞相魏永熙二年歡襲殺爾朱兆三年歡
舉兵反孝武奔長安歡立孝靜帝徙都鄴武定五年歡卒子澄自為大丞相輔政幽孝靜于宫中七年膳奴蘭京殺
澄澄弟洋自為丞相封齊王洋遂稱帝廢孝靜帝為中山王國號齊改元天保二年洋弑中山王十年洋殂諡曰文
宣在位十年子殷立常山王演廢殷弑之自立演在位一年殂諡曰孝昭演弟長廣王湛立四年傳位于太子緯自
稱太上皇天統四年湛殂諡曰武成隆化元年周大舉伐齊緯傳位于太子恒周武帝入鄴獲緯及恒遂滅齊
緯在位十二年恒在位一年五世凡二十八年)
謹案目錄此下有東沃沮挹婁二傳今闕
濊南與辰韓北與高句麗沃沮接東窮大海西至樂浪
濊及沃沮句麗本皆朝鮮之地也昔武王封箕子朝鮮
教以禮義田蠶作八條之教(原注前漢書箕子教以八條者相殺者以當時償殺
相傷者以穀償相盜者男没入為其家奴女子為婢欲自贖者人五十萬音義曰八條不具見也)無門
戶之閉而民不為盗婦人貞信飲食以籩豆其後四十
餘世至朝鮮侯凖始僣號稱王陳勝起天下叛秦燕
齊趙代之民避地朝鮮者數萬口燕人衞滿擊殺凖
而自王魋結夷服傳國至孫右渠漢武帝元朔元年
濊君南閭等叛右渠率二十餘萬口詣遼東内屬以
其地為滄海郡數年乃罷至元封三年遂滅朝鮮分
置樂浪臨屯玄莬真番(原注番音潘)四郡昭帝始元五年
罷臨屯真番以并樂浪玄菟復徙居高句麗自單單國
大山嶺以東(謹案東陳志作西此據後漢書)沃沮濊貊悉屬樂浪後
以境土廣遠復分領東七縣置樂浪東部都尉自内屬
以後風俗稍薄法禁亦浸多至有六十餘條建武六年
省都尉官遂棄領東地悉封其渠帥為縣侯(原注三國魏志今不
耐濊皆其種也)皆歲時朝賀無大君長其君有侯邑君三老統
主下戸其耆舊自謂與高句麗同種言語法俗大抵相
𩔖其人性愿慤少嗜欲有廉耻不請丐(謹案陳志作不請句麗語不可
解盖訛丐字為句又多增麗字也)衣服與高句麗少異男女皆衣曲領
男子繫銀花廣數寸以為飾漢末更屬高句麗其俗重
山川山川各有部分不得妄相涉入同姓不婚多忌諱
疾病死亡輙捐棄舊宅更作新居有麻布蠶桑作緜曉
候星宿豫知年歲豐約不以珠玉為寶常用十月祭天
晝夜飲酒歌舞名之為舞天又祭虎以為神其邑落相
侵犯輙相罰責生口牛馬名之為責禍殺人者償死少
寇盗作矛長三丈或數人共持之能步戰樂浪檀弓出
其地其海出班魚皮土地饒文豹又出果下馬(原注裴松之曰
高三尺乘之可于果樹下行)桓帝時獻之魏正始六年樂浪太守劉
茂帶方太守弓遵以領東濊屬高句麗興師伐之不耐
侯等舉邑降其八年遣使朝貢於魏更拜不耐濊王居
處雜在民間四時詣郡朝謁二郡有軍征賦調供給役
使遇之如民曺奐景元二年與韓王率其屬朝貢於魏
謹案目錄此下有馬韓辰韓弁韓弁辰倭人五
傳今闕又通卷闕議贊
