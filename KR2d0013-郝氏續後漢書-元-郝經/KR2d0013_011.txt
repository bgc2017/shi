欽定四庫全書
續後漢書卷十一元郝經撰
列傳第八
漢臣
張燕張繡張魯(閻圃劉雄鳴)
士燮(子徽廞燮弟壹䵋武壹子匡)
張燕常山真定人也本姓褚黃巾起燕合聚少年為羣
盜在山澤間轉攻真定衆萬餘人博陵張牛角亦起衆
自號將兵從事與燕合燕推牛角為帥俱攻廮陶牛角
為飛矢所中被創且死令衆奉燕曰必以燕為帥牛角
死衆奉燕故改姓張燕剽悍捷速故軍中號曰飛燕時
黃龍白波左校郭大賢于羝根白騎張雷公青牛角劉
石左髭文八平漢大計(謹案後漢書注引九州春秋大計作大洪)司隸掾城
(謹案後漢書作掾哉注九州春秋作緣成)浮雲白雀楊鳳于毒五鹿李大目
白繞眭固苦蝤之徒並起山谷間其大者二三萬小
者六七萬而燕善得士卒心中山常山趙郡上黨河内
諸山谷賊多附之部衆寖廣殆至百萬號黑山賊河北
諸郡縣並被其害朝廷不能討燕乃遣使至京師奉書乞
降遂拜燕平難中郎將使領河北諸山谷事歲得舉孝
廉計吏(原注九州春秋靈帝遣使拜楊鳳為黑山校尉領諸山賊得舉孝廉計吏後漢書陳志皆謂拜
燕為平難中郎將今從之)燕復漸寇河内逼近京師詔以太僕朱雋
為河内太守擊却之及董卓遷天子長安天下兵起燕
遂以其衆與豪傑相結袁紹與公孫瓚争冀州燕遣將
杜長等助瓚與紹戰為紹所敗又令于毒與魏郡兵共
覆鄴城殺太守栗成衆數萬人會鄴中聞紹至皆遁去
紹遂討于毒斬之入太行尋山北行并斬左髭文八劉
石青牛角黃龍左校郭大賢李大目于羝根等皆屠其
屯壁遂與燕戰於常山十餘日燕兵傷敗紹軍亦困弊
遂俱退燕收合山谷餘賊衆復盛紹圍公孫瓚於易京
瓚窘逼遣其子續求救於燕燕與續率兵十萬三道救
之未至瓚已堅守自保不復出曹操遣曹仁擊斬眭固
於射犬燕黨遂衰矣及操定冀州燕遣使求佐王師拜
平北將軍率衆十餘萬詣鄴封安國亭侯邑五百戶燕
卒子方嗣方卒子融嗣燕曾孫林與晉趙王倫為亂不
周歲為尚書令衛將軍封郡公尋為倫所殺
張繡武威祖厲人(謹案祖厲音置賴縣名見前漢地理志)驃騎將軍濟族
子也邊章韓遂亂凉州金城麴勝襲殺祖厲長劉雋繡
為縣吏伺殺勝郡内義之遂招合少年為邑中豪傑董
卓敗濟與李傕等擊吕布為卓報仇繡隨濟以軍功稍
遷至建忠將軍封宣威侯濟屯弘農士卒饑餓南攻穰
為流矢所中死繡領其衆屯宛與劉表合曹操軍淯水繡
舉衆降操納濟妻繡恨之操聞而不悅密欲殺繡有所
親胡車兒勇冠其軍操壯之手以金賜之繡疑其圖己
掩襲操操軍敗殺操二子(原注吳書繡降凌統用賈詡計乞徙軍就高道道由太祖
屯中繡又曰車少而重乞得使兵各被甲太祖信繡皆聽之繡乃嚴兵入屯掩太祖太祖不備故敗)繡還
保穰劉表資給之操比年攻之不克操拒袁紹於官渡
繡從賈詡計復以衆降繡至操執其手與懽宴為子均
取繡女拜揚武將軍官渡之役繡力戰有功遷破羌將
軍從破袁譚於南皮復增邑凡二千戶是時天下戶口
减耗十裁一在諸將封未有滿千戶者而繡特多從征
烏桓於柳城未至曹丕因會發怒曰君殺吾兄何忍持
面視人耶繡乃自殺諡曰定侯子泉嗣坐與魏諷謀反
誅國除
謹案目錄此下有張魯傳又附閻圃劉雄鳴二
人今止存劉雄鳴一篇
劉雄鳴者藍田人少以采藥射獵為業居覆車山下每
晨夜出行雲霧中識道不迷時人因謂能雲霧傕汜之
亂人多就之建安中附屬州郡表為小將馬超等反不
從超破詣曹操操執其手謂之曰孤方入關夢得一神人
即卿邪乃厚禮之拜為將軍遣迎其部黨部黨不欲降
遂劫以反諸亡命皆往依之有衆數千人據武關道口
操遣夏侯淵討破之雄鳴南奔漢中漢中破窮無所之
乃復歸命操捉其鬚曰老賊真得汝矣復其官徙渤海
時又有程銀侯選南入漢中漢中破詣操降皆復官爵
(原注陳志公孫瓚陶謙張楊公孫度張燕張繡張魯共一傳評曰公孫瓚保京坐待夷滅度殘暴而不節淵仍
業以載凶祗足覆其族也陶謙昏亂而憂死張楊授首於臣下皆擁據州郡曾匹夫之不若固無可論者也燕
繡魯舍羣盜列功臣去危亡保宗社則於彼為愈焉陶謙以死拒操推位讓昭烈志義盛矣承祚乃以匹夫
憂死譏之非知之也)
議曰燕繡以劇盜魯以妖賊力屈而降不鏖遺民有足
嘉者操得漢中不從司馬懿策而遂取蜀操豈昧事幾
者哉越重險而遇昭烈未必得志慮之熟矣其後出斜
谷軍遮要果以敗還嗚呼操能取天下而不能取漢中
殆天所以存漢非人謀所及也
士燮字威彦蒼梧廣信人也其先魯國汶陽人王莽之
亂避地交州六世至燮父賜桓帝時為日南太守燮少
遊學京師事潁川劉子竒治左氏春秋察孝廉補尚書
郎以事免官父賜喪闋後舉茂才除巫令遷交趾太守
弟壹初為郡督郵刺史丁宫徵還京都壹侍送勤恪宫
感之臨别謂曰刺史若待罪三事當相辟也後宫為司
徒辟壹比至宫已免黃琬代為司徒甚禮遇壹董卓惡
之署教曰司徒掾士壹不得除用歴年不遷會卓入關
壹乃亡歸交州刺史朱符為夷賊所殺州郡擾亂燮乃
表壹領合浦太守次弟徐聞令䵋(原注于鄙反)領九真太守
䵋弟武領南海太守(謹案南海與通志合陳志作海南誤)燮體器寬厚謙
虛下士中國士人避難依之者以百數耽玩春秋為之
注解陳國袁徽與尚書令荀彧書曰交趾士府君既學
問優博又達於從政處大亂之中保全一郡二十餘年
疆場無事民不失業羈旅之徒皆蒙其慶雖竇融保河
西曷以加之官事小闋輒玩習書傳春秋左氏傳尤簡
練精微吾數以咨問傳中諸疑皆有師說意思甚密又
兼通尚書古今大義詳備聞京師古今之學是非忿爭
今欲條左氏尚書長義上之其見稱如此燮兄弟並為
列郡雄長一州偏在萬里威尊無上出入鳴鐘磬備具
威儀笳簫鼓吹車騎滿道胡人夾轂焚香者常數十百
人妻妾乘輜軿子弟從兵騎當時貴重震服百蠻尉佗
不足踰也(原注葛洪神仙傳燮嘗病死已三日仙人董奉以一丸藥與服以水含之捧其頭搖捎之
食頃即開目動手顔色漸復半日能起坐四日復能語遂復常奉字君異侯官人也)武先病没朱
符死後朝廷遣張津為交州刺史(原注吳志津字子雲南陽人)為
其將區景所殺而荆州牧劉表遣零陵頼恭代津蒼
梧太守史璜死表又遣吳巨代之與恭俱至朝廷聞
張津死賜爕璽書曰交州絶域南帶江海上恩不宣
下義壅隔知逆賊劉表又遣頼恭闚看南土今以爕
為綏南中郎將董督七郡領交趾太守如故後爕遣
吏張旻奉貢詣京都時天下喪亂道路斷絶而爕不
廢貢職特復下詔拜安遠將軍封龍度亭侯後巨與
恭相失舉兵逐恭恭走還零陵建安十五年孫權遣步
隲為交州刺史隲到爕率兄弟奉承節度而吳巨獨懷
異志隲斬之權加爕為左將軍建安末爕遣子廞入質
權以為武昌太守爕壹諸子在南者皆拜中郎將爕又
誘導益州豪姓雍闓等使遥東附權益嘉之遷衛將軍
封龍編侯弟壹偏將軍都鄉侯爕每遣使詣權致雜香
細葛輒以千數明珠大貝琉璃翡翠瑇瑁犀象之珍奇
物異果蕉邪龍眼之屬無歲不至壹時貢馬凡數百匹
權輒為書厚加寵賜以答慰之燮在郡四十餘年年九
十卒權以交趾縣遠乃分合浦以北為廣州吕岱為刺
史交趾以南為交州戴良為刺史又遣陳時代燮為交
趾太守岱留南海良與時俱前行到合浦而燮子徽自
署交趾太守發宗兵拒良良留合浦交趾桓鄰燮舉吏
也叩頭諫徽使迎良徽怒笞殺鄰鄰兄治子發合宗兵
擊徽徽閉城守治等攻之數月不下乃約和親各罷兵
而權詔吕岱誅徽自廣州將兵晝夜馳入過合浦與良
俱前壹子中郎將匡與岱有舊岱署匡師友從事先移
書交趾告喻禍福又遣匡見徽說令服罪雖失郡守保
無他憂岱尋匡後至徽兄祗弟幹頌等六人肉袒奉迎
岱謝罪岱前至郡明旦施帳幔請徽兄弟以次入賓客
滿坐岱起擁節讀詔書數徽罪縛徽等出皆伏誅傳首
詣武昌壹䵋匡後出權原其罪及燮質子廞皆免為庶
人數歲壹䵋坐法誅廞病卒無子妻寡居詔在所月給
俸米賜錢四十萬(原注孫盛曰夫柔遠能邇莫善於信保大定功莫善於義故齊桓創基德
彰於柯會晉文始霸義顯於伐原故能九合一匡世主夏盟令聞長世貽範百王吕岱師友士匡使通信誓徽
兄弟肉袒推心委命岱因滅之以要功利君子是以知孫權之不能遠略而吕氏之祚不延者也陳志劉繇
太史慈士燮共一傳評曰劉繇藻厲名行好尚臧否至於擾攘之時據萬里之土非其長也太史慈信義篤烈
有古人之分士爕作守南越優游終世至子不慎自貽凶咎蓋庸才玩富貴而恃阻險使之然也士燮子弟
皆漢室牧守權遣吕岱誘而滅之則士氏忠於漢室而罪在權矣承祚譏之非也)
議曰士燮昆季保完南服當戰國折并民不知兵統内
寧謐不廢職貢藹然以著述自娛有竇融之義無尉佗
之僭賢矣哉奕者先據邊角而逐利於腹心大亂之際
九州之内鬨為戰場而遐外暇逸者得以觀時變而待
天之定理勢然也燮宜有後者也而吕岱徼功喜殺使
兄弟同穴而死嗚呼岱何殘忍之甚哉
贊曰赤符蘖猘黃妖左道氣竭力窮屈膝於操已方祛
篋謂人竊斧非取漢室孰為此語嶺海沉雄蜿蜒清淑
彦威賢伯載德南服厥後宜昌而并剪祝吳祚能長繼
亦傾覆
