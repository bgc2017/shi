欽定四庫全書
續後漢書卷二十九上元郝經撰
列傳第二十六上
魏家人
(義例曰帝統在漢故魏吳不得稱為后妃取歐陽修五代史例與其諸子總為家人𫝊)
曹操卞夫人(武宣皇后丁夫人)曹丕甄后(文昭皇后)
曹叡毛后(明悼皇后)郭后(明元皇后)
卞后琅琊開陽人曹丕之母也本倡家生齊郡白亭(原注魏書
后以漢延熹三年十二月己巳生)黃氣滿室終日父怪之以問卜者王
旦旦曰此貴徵也年二十操於譙納為妾後隨操至雒
陽董卓之亂操微服避難袁術𫝊操凶問操左右在雒
者皆歸后止之曰曹君吉凶未可知今日還家明日若
在何面目復相見也正使禍至共死何苦遂止操聞而
善之建安初年丁夫人廢遂以后繼室諸子無母者操
皆令養之初操有丁夫人又劉夫人有子修及清河長
公主劉早卒丁養子修子修亡於穰丁常言殺我兒都
不復念遂哭泣無節操忿之遣歸家欲其意折後操就
見之丁方織外云公至踞機如故操撫其背曰顧我共
載歸乎不顧又不應操却行立於戶外復云得無尚可
邪遂不應操曰真訣矣遂與絶使其家嫁之其家不敢
初丁夫人既為嫡又有子修視后母子不足后為繼室
不念舊惡因操出行常使人饋遺又私迎之延以正坐
而已下之迎送皆如昔日丁謝曰廢放之人夫人何能
常爾邪其後丁亡后請操殯葬未許及操病困自慮不
起歎曰我前後行意於心未有所負也假令死而有靈
子脩若問我母所在我將何辭以答乃葬許城南后性
儉約不尚華麗無文繡珠玉操常得名璫數具命后自
選取后取其中者操問其故對曰取其上者為貪取其
下者為偽故取其中者丕為太子左右長御賀曰將軍
拜太子天下莫不喜夫人當傾府藏以賞賜后曰王自
以丕年大故用為嗣我但當以免無教導之過為幸爾
亦何為當重賜遺乎長御還具以語操操悅曰怒不變
容喜不失節是最為難二十四年立為王后策曰夫人
卞氏撫養諸子有母儀之德今進位王后太子諸侯陪
位羣卿上夀减國内死罪一等二十五年操卒丕即王
位尊后曰王太后及簒代尊曰皇太后稱永夀宫(魏書后以
國用不足减損御食諸金銀器物皆去之東阿王植太后少子最愛之後植犯法為有司所奏文帝令太后弟
子奉車都尉蘭持公卿議白太后太后曰不意此兒所作如是汝還語帝不可以我故壊國法及自見帝不以
為言裴松之曰案大帝夢磨錢欲使文滅而更愈明以問周宣宣答曰此陛下家事雖意欲爾而太后不聽則
太后用意不得如此書所言也魏書又曰太后每隨軍征行見高年白首輙住車呼問賜與絹帛對之涕泣曰
恨父母不及我時也太后每見外親不假以顔色常言居處當務節儉不當望賞賜念自佚也外舍常怪吾遇
之太薄吾自有常度故也吾事武帝四五十年行儉日久不能自變為奢有犯科禁者吾且能加罪一等耳
莫望錢米恩貸也帝為太后弟秉起第第成太后幸第請諸家外親設宴厨無異膳太后左右菜食粟飯無魚
肉其儉如此)丕欲追封后父母尚書陳羣奏曰陛下以聖德
應運受命創業革制當永為後式案典籍之文無婦人
分土命爵之制在禮典婦因夫爵秦違古法漢氏因之
非先王之令典也丕曰此議是也其勿施行以作著詔
下藏之臺閣永為後式曹叡立尊后曰太皇太后太和
四年春始追諡后祖父廣曰開陽恭侯父遠曰敬侯祖
母周封陽都君及恭侯夫人皆贈印綬其年六月后卒
(謹案魏志明帝紀作六月與此合卞后𫝊作五月者誤)七月合葬高陵(謹案魏志此下有后
弟秉諸人事跡今此無之而目錄亦無附𫝊人名與漢后妃𫝊吳家人𫝊義例不合恐係大典脱誤)
甄后中山無極人漢太保甄邯之後曹叡之母也世二
千石家父逸上蔡令娶常山張氏生三男五女長男豫
早終次儼舉孝廉大將軍掾曲梁長次堯舉孝廉長女
姜次脱次道次榮次即后后始生家中髣髴見人持玉
衣覆其上后三歲逸卒號慕如成人相者劉良指后曰
此女貴乃不可言(原注魏書后自□至長不好戱弄至八歲外有立騎馬戱者家人諸姊皆上閣觀之
后獨不行諸姊怪問之答言此豈女人之所觀邪年九歲喜書視字輙識數用諸兄筆硯兄為后言汝當習女
卫用書為學當作女博士邪后答言聞古者賢女未有不學前世成敗以為已誡不知書何由見之)時天
下兵亂加以飢饉百姓皆賣金銀珠玉寳物后家大有
儲穀頗以穀易之后年十餘歲白母曰今世亂而多買
寳物匹夫無罪懷璧其罪又近左皆饑乏(謹案近左陳志作左右)
不如以榖振給廣恩惠也舉家稱善即從后言(原注魏略后年
十四喪中兄儼悲哀過制事寡嫂謙敬事處其勞拊養儼子慈愛甚篤后母性嚴待諸婦有常數諫母兄不幸
早終婦年少守節顧留一子以大義言之待之當如婦愛之宜如女母感后言流涕便令后與嫂共止寢息坐
起常相隨恩愛益密)建安中袁紹為中子熙納之熙出為幽州后
留養姑及鄴城破曹丕先入袁尚府后被髮垢面垂涕
立紹妻劉後丕問之劉言男熙妻也顧擥髮髻以巾拭
面姿貌絶倫丕去劉謂后曰不憂死矣丕遂納之有寵
生叡及東鄉公主(原注魏略熙出幽州后留侍姑及鄴城破紹妻及后共坐皇堂上文帝入
紹舍見紹妻及后后怖以頭伏姑膝上紹妻兩手自搏文帝謂曰劉夫人云何如此令新婦舉頭姑乃捧后令
仰文帝就視見其顔色非凡稱歎之太祖聞其意遂為迎取魏書后寵愈隆而彌自挹損後宫有寵者勸勉之
其無寵者慰誨之每因閑宴常勸帝言昔黃帝子孫蕃育盖由妾媵衆多乃獲斯祚爾所願廣求淑媛以豐繼
嗣帝心嘉焉其後帝欲遣任氏后請于帝曰任既鄉黨名族德色妾等不及也如何遣之帝曰任情狷急不婉
順前後忿吾非一是以遣之爾后流淚固請曰妾受敬遇之恩衆人所知必謂任之出是妾之由上懼有見私
之譏下受專寵之罪願重留意帝不聽遂出之十六年十月太祖征關中武宣皇后從留孟津帝居守鄴時武
宣皇后體少不安后不得定省憂怖晝夜泣涕左右驟以差問告后猶不信曰夫人在家故疾每動輙歷時今
疾便差何速也此欲慰我意爾憂甚後得武宣皇后還書說疾已平復后乃懽悅十七年正月大軍還鄴后朝
武宣皇后望幄座悲喜感動左右武宣皇后見后如此亦泣且謂之曰新婦謂吾前病如昔時困邪吾時小小
爾十餘日即差不當視我顔色乎嘆嗟曰此孝婦也二十一年太祖東征武宣皇后文帝及明帝東鄉公主皆
從時后以病留鄴二十二年九月大軍還武宣皇后左右侍御見后顔色豐盈怪問之曰后與二子别久下流
之情不可為念而后顔色更盛何也后笑答之曰諱等自隨夫人我當何憂后之賢明以禮自持如此)延
康元年夏六月丕南征后留鄴黃初元年冬十月丕簒
代山陽公奉二女以嬪于丕郭后李隂貴人並愛幸
后愈失意有怨言丕大怒二年六月遣使賜死葬于鄴
(原注魏書有司奏建長秋宫帝璽書迎后詣行在后上表曰妾聞先代之興所以饗國久長垂祚後嗣無不由
后妃焉故必審選其人以興内教今踐祚之初誠宜登進賢淑統理六宫妾自省愚陋不任粢盛之事加以寢
疾敢守微志璽書三至而后三讓言甚懇切時盛暑帝欲須秋凉乃更迎后會后疾遂篤夏六月丁卯崩於鄴
帝哀痛咨嗟策贈皇后璽綬裴松之曰春秋之義内大惡諱小惡不書文帝之不立甄氏及加殺害事有明審
魏史若以為大惡邪則宜𨼆而不言若謂為小惡邪則不應假為之辭而崇飾虛文乃至於是異乎所聞於舊
史推此而言其稱卞甄諸后言行之善皆難以實論陳氏刪落良有以也)子叡立有司奏請
追諡曰盖孝敬之道篤乎其親乃四海所以承化天地
所以明察是謂生則致其養殁則光其靈誦述以盡其美
宣揚以顯其名者也今陛下以聖懿之德紹承洪業至
孝烝烝通於神明遭離殷憂每勞謙讓先帝遷神山陵
大禮既備至於先后未有顯諡伏惟先后恭讓著於幽
微至行顯於不言化流邦國德侔二南故能膺神靈嘉
祥為大魏世妃雖夙年登遐萬載之後永播融烈后妃之
功莫得而尚也案諡法聖聞周達曰文德明有功曰昭
昭者光明之至盛久而不昧者也宜上尊諡曰文昭皇
后是月三公又奏曰自古周人始祖后稷又特立廟以
祀姜嫄今文昭皇后之於萬嗣聖德至化豈有量哉夫
以皇家世祀之尊而克讓允恭固推盛位神靈遷化而
無寢廟以承享禮非所以報顯德昭孝敬也稽之古制
宜依周禮先妣别立寢廟遂使司空王朗持節奉策以
太牢告祠于陵又别立寢廟太和元年三月以中山魏
昌之安城鄉戶千追封逸諡曰敬侯適孫像襲爵四月
初營宗廟掘地得玉璽方一寸九分其文曰天子羡思
慈親叡為之改容以太牢告廟又嘗夢見后於是差次
舅氏親䟽高下叙用各有差賞賜累鉅萬以像為虎賁中
郎將是月后母卒帝制緦服臨喪百僚陪位四年十一
月以后舊陵庳下使像兼太尉持節詣鄴昭告后土十
二月改葬朝陽陵像還遷散騎常侍青龍二年追謚后
兄儼曰安城鄉穆侯夏吳人侵揚州以像為伏波將軍
持節監諸將東征還復為射聲校尉三年卒追贈衛將
軍改封魏昌縣諡曰貞侯子暢嗣又封暢弟温韡艷皆
為列侯四年改逸儼本封皆曰魏昌侯諡如故封儼妻
劉為東鄉君又追封逸妻張為安喜君景初元年夏有司
議定七廟冬又奏曰盖帝王之興既有受命之君又有
聖妃協于神靈然後克昌厥世以成王業焉昔高辛氏
卜其四妃之子皆有天下而帝摯陶唐商周代興周人
上推后稷以配皇天追述王初本之姜嫄特立宫廟世
世享嘗周禮所謂奏夷則歌中吕舞大濩以享先妣者
也詩人頌之曰厥初生民時維姜嫄言王化之本生民
所自又曰閟宫有侐實實枚枚赫赫姜嫄其德不回詩
禮所稱姬宗之盛其美如此大魏期運繼於有虞然崇
弘帝道三世彌隆廟祧之數實與周同今武宣皇后文
德皇后各配無窮之祚至於文昭皇后膺天靈符誕育
明聖功濟生民德盈宇宙開諸後嗣乃道化之所興也
寢廟特祀亦姜嫄之閟宫也而未著不毁之制懼論功
報德之義萬世或闕焉非所以昭孝示後世也文昭廟
宜世世享祀奏樂與祖廟同永著不毁之典以播聖善
之風於是與七廟議並勒金策藏之金匱叡思念舅氏
不已暢尚幼景初末以暢為射聲校尉加散騎常侍又
特為起大第叡親臨之又於其後園為母起觀廟名其
里曰渭陽里以追思母氏也嘉平三年正月暢卒追贈
車騎將軍諡曰恭侯子紹嗣太和六年叡愛女淑卒追
封淑為平原懿公主為之立廟取后亡從孫黃與合葬
追封黃列侯以夫人郭氏從弟惪為之後承甄氏姓封
惪為平原侯襲公主爵青龍中又封后從兄子毅及像弟三
人皆為列侯嘉平中復封暢子二人為列侯暢弟温字
仲舒與郭建及惪等皆后族温本國侯進為輔國大將
軍加侍中領射聲校尉泰始元年晉武帝簒代加温位
特進
郭后安平廣宗人也祖世長吏(原注魏書父永官至南郡太守諡敬侯母姓董
氏即堂陽君生三男二女長男浮高唐令次女昱次即后后弟都弟成后以漢中平元年三月乙卯生生而
有異常)后少而父永竒之曰此吾女中王也遂以女王為
字早失二親喪亂流離沒於銅鞮侯家曹操為魏公入
東宫后有智數時有獻納丕定為嗣后有謀焉及即王
位后為夫人既簒代進貴嬪甄后之死由后之寵也黃
初三年丕欲立為后中郎棧潛上疏曰在昔帝王之治
天下不惟外輔亦有内助治亂所由盛衰從之故西陵
配黃英娥降媯並以賢明流芳上世(原注史記黃帝居軒轅之丘而娶於
西陵之女是為嫘祖嫘祖為黃帝正妃生二子曰玄囂昌意皆有天下堯以二女娥皇女英妻舜于媯汭)桀
奔南巢禍階妹喜紂以炮烙怡悅妲己(原注國語夏桀伐有施施人以
妺喜女焉淮南子湯敗桀於歷山桀與妺喜同舟浮江奔南巢之山而死列女傳紂嬖妲己以膏銅柱下
加之炭令有罪者行焉輙墮炭中妲己笑名曰炮烙之刑)是以聖哲慎立元妃必取
先代世族之家擇其令淑以綂六宫虔奉宗廟隂教聿
修易曰家道正而天下定由内及外先王之令典也春
秋書宗人釁夏云無以妾為夫人之禮齊桓誓命于葵
丘亦曰無以妾為妻今後宫嬖寵常亞乘輿若因愛登
后使賤人暴貴臣恐後世下陵上替開張非度亂自上始也
丕不從遂立為后后上表謝曰妾無皇英釐降之節又
非姜任思齊之倫(原注詩思齊大任文王之母思媚周姜京室之婦)誠不足以
假充女君之盛位處中饋之重任后自在東宫及即尊
位雖有異寵心愈恭肅供養永夀宫以孝聞是時柴貴
人亦有寵后教訓奬導之後宫諸貴人時有過失常彌
覆之有譴讓輒為丕言其本末丕或大有所怒至為之
頓首請罪是以六宫無怨性儉約不好音樂常慕漢明
德馬后之為人后早喪兄弟以從兄表繼永後拜奉車
都尉外親劉斐與他國為婚后聞之敕曰諸親戚嫁娶
自當與鄉里門戶匹敵者不得因埶彊與他方人婚也
后姊子孟武還鄉娶妾后止之遂敕諸姻家曰今世婦
女少當配將士不得因緣取以為妾也宜各自慎無為
罰首漢氏椒房之家少能自全者皆由驕奢取禍可不
慎乎五年丕東征后留許昌永始臺時霖雨百餘日城
樓多壊有司奏請移止后曰昔楚昭王出遊貞姜留漸
臺江水至使者迎而無符不去卒没今帝在遠吾幸未
有是患而便移止奈何群臣莫敢復言六年丕復東征
至廣陵后留譙宫時表留宿衛欲遏水取魚后曰水當
通運漕又少材木奴客不在目前當復私取官竹木作
梁遏今奉車所不足者豈魚乎曹叡立尊后為皇太后
稱永安宫太和四年詔封表安陽亭侯又進爵鄉侯增
邑并前五百戶遷中壘將軍以表子詳為騎都尉其年
追諡后父永為安陽鄉敬侯母董為都鄉君遷表昭德
將軍加金紫位特進表第二子訓為騎都尉及孟武母
卒欲厚葬起祠堂后止之曰喪亂以來墳墓無不發掘
皆由厚葬也首陽陵可以為法初甄后臨沒以叡属李
夫人而丕令后養之叡既立李夫人常告叡以甄后之
死皆后譖殺之及殯令披髮覆面以糠塞口而立為皇
后叡哀恨流涕數泣問甄后死狀后曰先帝自殺之何
以責問我且汝為人子可追讎死父為前母枉殺後母邪
叡怒逼責之青龍三年春后以憂暴卒於許昌敇殯者皆
如甄后故事以終制營陵三月庚寅葬首陽陵西(原注魏書載哀
策曰惟青龍三年三月壬申皇太后梓宫啓殯將葬於首陽之西陵哀子皇帝叡親奉冊祖載遂親遣奠叩心躃踊號咷
仰訴痛靈魂之遷幸悲容車之向路背三光以潛翳就黃壚而安厝嗚呼哀哉昔二女妃虞帝道以彰三母嬪周聖善彌
光既受多祉享國延長哀哀慈妣興化閨房龍飛紫極作合聖皇不虞中年暴離災殃愍予小子煢煢摧傷魂雖永逝定
省曷忘嗚呼哀哉謹案魏志葬首陽陵西下有帝進表爵為觀澤侯至子釗嗣一百餘字今無之恐係大典脱漏)
曹叡毛后河内人也黃初中以選入東宫叡時為平原
王進御有寵出入與同輿輦及即位以為貴嬪太和元
年立為皇后后父嘉拜騎都尉后弟曾郎中初叡為王
納河内虞氏為□既即位虞氏不得為后卞太后慰勉
焉虞氏曰曹氏自好立賤未有能以義舉者也然后職
内事君聽外政其道相由而成苟不以善始必不能以
令終殆必由此亡國喪祀矣遂絀還鄴宫進嘉為奉車
都尉曾騎都尉寵賜隆渥頃之封嘉博平鄉侯遷光禄
大夫曾駙馬都尉嘉本典虞車工卒暴富貴叡令朝臣
會其家飲宴其容止舉動甚蚩騃語輙自謂侯身時人
以為笑(原注孫盛曰古之王者必求令淑以對揚至德恢王化於關雎致淳風於麟趾及臻三季並亂
兹緒義以情溺位由寵昏貴賤無章下陵上替興衰隆廢皆是物也魏自武王暨於烈祖三后之升起自幽賤
本既卑矣何以長世詩云絺兮綌兮凄其以風其此之謂乎)後又加嘉位特進曾遷
散騎侍郎青龍三年嘉卒追贈光禄大夫改封安國侯
增邑五百并前千戶諡曰節四年進封后母夏為野王
君及叡幸郭后后寵日弛景初元年叡游後園召才人
以上曲宴極樂郭后曰宜延皇后叡弗許乃禁左右使
不得宣后知之明日叡見后后曰昨日游宴北園樂乎
叡以左右洩之殺十餘人賜后死然猶加諡葬愍陵遷
曾散騎常侍後徙為羽林虎賁中郎將原武典農
郭后西平人也世河右大族黃初中本郡反叛没入宫
叡立甚見愛幸拜為夫人叔父立為騎都尉從父芝為
虎賁中郎將叡疾困立為皇后曹芳立尊為皇太后稱
永寧宫追封諡后父滿為西都定侯以立子建紹其爵
封后母杜為郃陽君芝遷散騎常侍長水校尉(原注魏略諸郭
之中芝最壯直先時自以他功封侯)立宣德將軍皆封列侯建兄惪出養
甄氏惪及建俱為鎮護將軍皆封列侯並掌宿值三主
弱幼司馬氏專政與奪大事皆先咨於后而後行毌丘
儉鍾會等之亂咸假其命而以為辭焉景元四年十二
月卒五年二月葬高平陵西晉泰始中建卒子嘏嗣為
給事中(原注陳志后妃傳序易稱男正位乎外女正位乎内男女正天地之大義也古先哲王莫不明
后妃之制順天地之德故二妃嬪媯虞道克隆任姒配姬周室用熙廢興存亡恒此之由春秋說云諸侯九女
考之情理不易之典也而末世奢縱肆其侈欲至使男女怨曠感動和氣惟色是從不本淑懿故風教凌遲而大
綱毁冺豈不惜哉嗚呼有國有家者其可以永鍳矣評曰魏后妃之家雖云富貴未有若衰漢乘非其據宰割
朝政者也鍳往易軌於斯為美追觀陳群之議棧潛之論適足以為百王之規典垂憲範乎後葉矣)
議曰魏内官之制皆因漢舊自夫人以下世有增損曹
操建國始命王后其下五等有夫人有昭儀有偼伃有
容華有美人曹丕增貴嬪淑媛修容順成良人曹叡增
淑妃昭華脩儀除順成官太和中始復命夫人登其位
於淑妃之上自夫人以下爵凡十二等貴嬪夫人位次
皇后爵無所視淑妃位視相國爵比諸侯王淑媛位視
御史大夫爵比縣公昭儀比縣侯昭華比鄊侯修容
比亭侯修儀比關内侯偼伃視中二千石容華視真二
千石美人視比二千石良人視千石曹丕簒代創漢母
后之禍著令羣臣不奏事太后后族不得輔政其意亦
美矣然而丕叡皆惑紫色之讒使綠衣上僣而殺嫡后
並失家則及司馬氏簒竊放弑三君皆令母后處可下
詔行事卒移其國又甚二漢之季矣
贊曰牝鷄當陽漢家以索魏氏創時壼閑申約躬弗蹈
道廢甄登郭琴瑟更張貞風遂薄
