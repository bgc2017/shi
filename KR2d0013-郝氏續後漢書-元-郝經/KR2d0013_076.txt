欽定四庫全書
續後漢書卷七十二上元郝經撰
列傳第六十九上
技術
漢
華佗(吳普樊阿)薊子訓左慈甘始(東郭延年封君達)
王真郝孟節李意其周羣(張裕)
杜瓊(何宗)
古者數以衍道後世為技為術而不本於道故大方不
完入於小數盡為異端之私也河出圖宓犧畫之為易
洛出書大禹叙之為範(原注易曰天一地二天三地四天五地六天七地八天九地十
天數五地數五五位相得而各有合天數二十有五地數三十凡天地之數五十冇五此所以成變化而行鬼
神也此河圖之數也書洪範天乃錫禹洪範九疇彛倫攸叙初一曰五行次二曰敬用五事次三曰農用八
政次四曰協用五紀次五曰建用皇極次六曰乂用三德次七曰明用稽疑次八曰念用庶徵次九曰嚮用五
福威用六極孔安國注曰天與禹洛出書神龜負文而出列於背有數至於九禹遂因而第之以成九數常道
所以次叙先儒謂洛書蓋取龜象其數戴九履一左三右七二四為肩六八為足)至於黃帝堯
舜迎日推策歷象日月星辰(原注司馬貞索隠封禪書曰黃帝得寶鼎神策下云
於是推策迎日則神策者神蓍也黃帝得蓍以推筭歷數於是逆知節氣日辰之來故曰推策迎日也書堯
典乃命羲和歷象日月星辰敬授人時)皆所以述道不以為技也周官馮
相氏掌歲月日時(原注周禮春官馮相氏掌十有二歲十有二月十有二辰十日二十有八
星之位辨其叙事以會天位冬夏致日春秋致月以辨四時之叙)保章氏掌天星(原注以志
日月星辰之變動以觀天下之選辨其吉凶以星土辨九州之地所封封域皆有分星以觀其妖祥也)㫝祲
掌十煇(原注以觀妖祥辨吉凶一日祲二日象三日鐫四曰監五曰闇六曰瞢七曰彌八曰叙九曰隮
十曰想)大卜掌三兆(原注一曰玉兆二曰瓦兆三曰原兆其經兆之體皆百有二十其頌皆千
有二百)龜人掌六龜(原注天龜曰靈屬地龜曰繹屬東龜曰果屬西龜曰靁屬南龜曰獵屬北龜曰
若屬各以其方之色與其體辨之)簭人辨九簭(原注掌三易以辨九簭之名一曰連山二曰歸
蔵三曰周易九簭之名一曰巫更二曰巫咸三曰巫式四曰巫目五曰巫易六曰巫比七曰巫祠八曰巫参九
曰巫環以辨吉凶)占夢占六夢(原注掌其歲時觀天地之會辨隂陽之氣以日月星辰占六夢
之吉凶一曰正夢二曰噩夢三曰思夢四曰寤夢五曰喜夢六曰懼夢)又如食疾瘍之諸
醫(原注食醫疾醫瘍醫皆天官屬)皆專工職守以事上雖以為技亦未
離乎道也故不敢迂怪以為欺神異以為誑挾弄以為
姦一有不經左道則不免王法之誅戰國之際國程侯
度壊亂墮廢莫不踰䋲破檢譸張為幻於是星公歷史
卜相醫巫揶揄揣摩箝錯機搆巧發竒中矜眩一世及
秦始皇盡剷先王經制狡獪險譎之徒以術自雄為方
士神仙之說自以為游乎方之外閬苑神仙接乎天帝
抽金䋲檢玉策匱秘記於寶府識神經於瑶臺有長生
之方不死之藥荒唐誕妄不可紀極而技盡為術矣(原注
史記封禪書宋毌忌正伯僑充尚羡門子高最後皆燕人為方僊道形解銷化依於鬼神之事騶衍以隂陽主
運顯於諸侯而燕齊海上之方士𫝊其術不能通然則迂怪阿諛苟合之徒自此興而不可勝數也自威宣燕
昭使人入海求蓬萊方丈瀛洲此三神山者其傳在渤海中去人不遠患且至則船風引而去盖嘗有至者諸
僊人及不死之藥皆在焉其物禽獸盡白而黃金銀為宫闕未至望之如雲及到三神山反居水下臨之風輙
引去終莫能至云世主莫不甘心焉)漢興於是有天文(原注漢書藝文志天文者序二十八
宿步五星日月以紀吉凶之象聖王所以参政也易曰觀乎天文以察時變然星事&KR1223;悍非湛密者弗能由也
夫觀景以譴形非明王亦不能服聽也以不能由之臣諫不能聽之主此所以兩有患也)有隂陽(原注
漢書九流有隂陽家者流盖出於羲和之官及拘者為之牽於禁忌泥於小數舍人事而任鬼神)有歷
譜(原注歷譜者序四時之位正分至之節會日月五星之辰以考寒暑殺生之實故聖王必正歷數以定三
統服色之制又以探知五星日月之會凶阨之患吉隆之喜其術皆出焉此聖人知命之術也非天下之至材
其孰與焉道之亂也患出於小人而強欲知天道者壊大以為小削遠以為近是以道術破碎而難知也)有
五行(原注五行者五常之形氣也書云初一曰五行次二曰敬用五事言進用五事以順五行也五事失
而五行之序亂五星之變作皆出於律歷之數而分為一者也其法亦起五德終始推其極則無不至而小數
家因此以為吉凶而行於世寖以相亂)有蓍龜(原注蓍龜者聖人之所用也書曰汝則有大疑謀及
卜筮易曰定天下之吉凶成天下之亹亹者莫善乎蓍龜)有數術(原注數術者皆明堂羲和史卜之職
也)有雜占(原注雜占者紀百事之象候善惡之徵衆占非一也)有形法(原注形法者大舉九
州之勢以立城郭室舍形人及六畜骨法之度數器物之形容以求其聲氣貴賤吉凶猶律有長短而各徵其
聲非有鬼神數自然也然形與氣相首尾亦有其形而無其氣有其氣而無其形此精微之獨異也)有醫
經(原注醫經者原人血脉經絡骨髓隂陽表裏以起百病之本死生之分而用度箴石湯火所施調百藥齊
和之所宜也)有方技(原注方技者皆生生之具王官之一守也)有神僊(原注神僊者所以保
性命之真而游求於其外者也聊以盪意平心同死生之域而無怵惕於胷中然或者專以為務則誕欺怪迂
之文彌以益多非聖王之所以教也)有讖緯(原注圖讖及七經緯也)竒邪小技又有
風角(謹案後漢書郎顗傳注風角謂候四方四隅之風以占吉凶也)遁甲(原注七志有遁甲經推六
甲之隂而隠遁也)太乙九宫(原注乾鑿度曰太乙取其數以行九宫鄭玄註云太乙者北辰神名
也下行八卦之宫每四乃還於中央中央者北神之所居故謂之九宫天數大分以陽出以隂入陽
起於子隂起於午是以太乙下九宫從坎宫始自此而從於坤宫又自此而從於震宫又自此而從於巽宫所以行半矣
還息於中央之宫既又自此而從於乾宫又自此而從於兑宫又自此而從於艮宫又自此而從於離宫行則
周矣上游息於太乙之宫而反紫宫行起於坎宫始終於離宫也)六日七分(謹案後漢書郎顗傳
注易稽覽圖曰甲子卦氣起中孚六日八十分日之七鄭玄注云六以候也八十分為一日之七者一卦六日
七分也)日者(原注卜筮占候時日通名墨子曰墨子北之齊遇日者日者曰帝以今日殺黑龍於北方
而先生之色黑不可以北墨子不聽遂北至淄水不遂而反)逢占(原注逢人所問而占之也)射覆
(原注於覆器之下而祕諸物令音射之)挺專(原注挺大寧反楚辭索瓊茅以筳專王逸註曰筳八段竹
也楚人名結草折竹為專)須臾(原注七志有武王須臾一卷隂陽吉凶立成之法也)孤虚(原注前漢
書藝文志有風后孤虚二十卷隂陽家謂孤六甲之孤辰若甲子旬中無戍亥對孤為虚)魁罡之屬
(原注隂陽家謂戌為天罡辰為河魁)不可殫記拘礙泥窒偏駮尨亂反害
乎道至於逆知前億教人為亂資之為盜誤國殺天下
喪身覆族而不悔者皆是也鴻儒碩士亦往往為所誤
如董仲舒之下吏(原注漢書董仲舒為江都治國以春秋災異之變推隂陽所以錯行故求
雨閉諸陽縱諸隂其止雨反是行之一國未嘗不得所欲中廢為中大夫先是遼東高廟長陵高圍殿災仲舒
居家推說其意草藳未上主父偃候仲舒私見嫉之竊其書而奏焉上召視諸儒仲舒弟子吕步舒不知其師書
以為大愚於是下仲舒吏當死詔赦之仲舒遂不敢復言災異)夏侯勝之囚縛(原注勝從始昌
受尚書及洪範五行傳說災異昌邑王立數出勝當乘輿前諫曰天久隂而不雨臣下有謀上者王怒謂勝為
妖言縳以屬吏)眭孟京房之誅戮(原注眭弘字孟元鳳三年太山有大石自立昌邑有枯社
木卧復生孟以為當有從匹夫為天子者而不知其所在即說曰先師董仲舒有言雖有繼體守文之君不害
聖人之受命漢家尭後有傳國之運漢帝宜誰差天下求索賢人䄠以帝位而退自封百里如殷周二王後以
承順天命孟使友人内官長賜上此書時昭帝幼大將軍霍光秉政惡之下其書廷尉奏賜孟妄設妖言惑衆
大逆不道皆伏誅京房事見前註)李尋之流放(原注李尋好洪範災異又學天文月令隂陽事
大司馬王根薦尋待詔黃門每有災異輙問尋遷黃門侍郎哀帝久疾尋所薦待詔賀良等建言改元易號上
疾自若詔以良等誣罔不道皆伏誅尋減死一等徙燉煌郡)郎顗之賊殺(原注後漢書郎顗父
宗字仲綏學京氏易善風角星筭六日七分能望氣占候顗少傳父業兼明經典晝硏精義夜占象度公車累
徵詣闕上疏陳災變後復徵不行為同縣孫禮所殺)張衡襄楷特幸而免爾(原注張衡
善機巧尤致思於天文隂陽歷筭公車徵為太史令遂乃硏覈隂陽妙盡璇機之政作渾天儀著靈憲筭罔論
言甚詳明後復造候風地動儀崔瑗稱之曰數術窮天地制作侔造化永和初為河間相三年徵拜尚書卒
襄楷好學博古善天文隂陽之術桓帝時宦官專朝災異尤數楷詣闕上疏不省復上書詔尚書問狀尚書承
旨奏楷假借星宿造合私意誣上罔事收送洛陽獄帝以楷言天文恒象之數故不誅猶司寇論刑靈帝即位
與荀爽鄭玄俱以博士徵不至卒於家)嗚呼數以衍道其弊至於殺天下
後世曷若不為之愈乎凡非六經所載仲尼之門所不
道者皆不可以為學也技術為秦漢以来亂本而前史
屢書特書故推本所自以為戒亦著於篇
謹案華佗傳文闕止存議
議曰醫家切於養生故為上技自神農味百糓辨草木
飛走之屬别金石之性使人用萬物而後黃帝岐伯論
著方書為萬世生生之具聖人之事也至戰國之際素
問諸書始出故其文不𩔖其義則精奥深切非聖人莫
能為之其論氣數之際殆與六經相表裏特心傳口授
至戰國先秦筆之於書耳以醫名家見於載籍者自扁
鵲秦和倉公而下祗有華佗其砭焫方藥至於剖腹滌
腸固為絶技若夫導引之術假五禽以為戱則古之節
宣其氣勿使壅底之道不針不藥致之太和尤其妙者
可謂良醫矣而為操所賊惜哉
謹案此下有薊子訓左慈傳今闕
甘始東郭延年(原注漢武内傳曰延年字公游)封君達三人者皆方士
也率能行容成御婦人術或飲小便或自倒懸愛嗇精
氣不極視大言甘始元放延年皆為操所錄問其術而
行之(原注曹植辨道論曰甘始者老而有少容自諸術士咸共歸之然始辭繁寡實頗切怪言余嘗
辟左右獨與之言問其所行温顔以誘之美辭以導之始語余吾本師姓韓字雅嘗與師扵南海作金前
後數四投數萬斤金扵海又言諸梁時西域胡来獻香罽腰帶割玉刀時悔不取也又言車師之西國兒
生劈背出脾欲其食少而怒行也又言取鯉魚五寸一雙令其一餌藥共投沸膏中有藥者奮尾鼓鰓游
行沈浮有若處深淵其一者已熟而可啖余時問言寕可試不言是藥此踰萬里當出塞始不自行不能
得也言不盡于此頗難悉載故粗舉其巨怪者始若遭秦始皇漢武帝則復徐市欒大之徒也)君達
號青牛師(原注漢武帝内傳曰封君逹隴西人初服黃連五十餘年入烏舉山服水銀百餘年
還鄉里如二十者常乘青牛故號青牛道人聞有病死者識與不識便以腰間竹管中藥與服或下針應
手皆愈不以姓名語人聞魯女生得五岳圖連年請求女生未見授并告節度二百餘歲乃入玄丘山去)凡
此數人皆百餘歲及二百歲也
王真(謹按後漢書注云字叔真上黨人)視之面有光澤似未五十者周
流五嶽名山能行胎息胎食之方𠻳(原注音朔)舌下泉咽之
不絶房室(原注習閉之而吞之名曰胎息習𠻳舌下泉而飲之名曰胎食)
郝孟節上黨人能含棗核不食可至五年十年又能結
氣不息身不動搖状若死人可至百日半年亦有室家
為人謹質不妄言似士君子曹操使領諸方士焉
李意其蜀人也世傳見之漢文帝時昭烈欲伐吳遣人
迎意其到敬禮之問以吉凶意其不答而求紙筆畫作
兵馬器仗十數紙已便一一以手裂壞之又畫作一大
人掘地埋之便徑去昭烈怒遂行為吳所敗還忿耻發
病崩乃知意其畫作兵仗而壞之即兵敗也大人而埋
之即昭烈崩意也
議曰子訓諸人皆誕異不經之術所謂左道惑世亂衆
者也王法所必誅而竟以術免迂怪之士益神矣人之
受命修短有數故尭不為夀顔不為夭必以智計超出
能至數百年則術可以逾數力可以制命人可以造天
矣不可以訓孔子所以不語怪力亂神也昔孝武晩年
悔過每對羣臣自歎曰鄊時愚惑為方士所欺天下豈
有神僊盡妖妄爾節食服藥盖可少病而已此躬踐其
事然後知其非可以為鑒也
謹案目錄此下有周羣傳今闕
杜瓊字伯瑜蜀郡成都人也少受學任安精究安術劉
璋時辟為從事昭烈領益州牧以瓊為議曹從事末帝
即位拜諫議大夫遷左中郎將大鴻臚太常為人静默
少言闔門自守不與世事蔣琬費椲等皆器重之雖學
業入深初不視天文有所論說後進通儒譙周常問其
意瓊答曰欲明此術甚難湏當身視識其形色不可信
人也晨夜苦劇然後知之復憂漏泄不如不知是以不
復視也周因問曰昔周徵君以為當塗高者魏也其義
云何瓊答曰魏闕名也當塗而高聖人取𩔖而言耳又
問周曰寧復有所怪耶周曰未達也瓊又曰古者名官
職不言曹始自漢以来名官盡言曹吏言屬曹卒言侍
曹此殆天意也瓊年八十餘延熙十三年卒著韓詩章句
十餘萬言不教諸子内學無傳業者周緣瓊言乃觸𩔖
而長之曰春秋傳著晉穆侯名太子曰仇弟曰成師師
服曰異哉君之名子也嘉耦曰妃怨耦曰仇今君名太
子曰仇弟曰成師始兆亂矣兄其替乎其後果如服言
及漢靈帝名二子曰史侯董侯既為帝後皆免為諸侯
與師服言相似也昭烈諱備其訓具也末帝諱禪其訓
授也言劉巳具矣當授與人也意者甚於穆侯靈帝之
名子後宦人黃皓弄權於内景耀五年宫中大樹無故
自折周深憂之無所與言乃書柱曰衆而大期之會具
而授若何復言曹者衆也魏者大也衆而大天下其當
會也具而授如何復有立者乎漢既亡咸以周言為驗
周曰此雖已所推尋然其所因由杜君之辭而廣之爾
殊無神思獨至之意也何宗字彦英蜀郡郫人也事廣
漢任安精究安術與杜瓊同師而名聞過之劉璋時為
犍為太守昭烈定益州領牧辟為從事祭酒後援引圖
讖勸昭烈即尊號踐阼之後遷為大鴻臚建興中卒子
雙字漢偶滑稽談笑有淳于髠東方朔之風為雙栢長
早卒
議曰國家將興必有禎祥將亡必有妖孽動乎蓍龜見
乎四體盖誠于中形于外氣焰之所激發朕兆之所著
見變日星移物産興謳歌起怨讟有不能揜者智者觀
之廢興之由可知矣未必指擬姓氏名字啓覬覦而亂
天下也自偽莽盜漢造作符命姦人因之遂為䜟記以
世祖之明德而亦惑之漢道于是不純矣桓靈之季遂
有當塗高代漢之訛既誤袁氏終成操丕譙周又衍杜
瓊之言為備具禪授之論方之仇與成師卒勸末帝舉
國降魏隕昭烈之業而遺辱宗社嗚呼邪說之禍甚矣
