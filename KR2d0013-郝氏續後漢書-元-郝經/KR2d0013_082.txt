欽定四庫全書
續後漢書卷七十七元郝經撰
列傳第七十四
平吳
羊祜杜預(子錫)王渾周浚王濬唐彬
建安以來孫氏據有江東迄晉太康六七十年叨僣大
號抗衡中國漂骸江漢釃血淮海鏖并黔黎頓缺鋒刃
苖民荆舒淮夷吳楚之禍所未有也晉既代魏增修德
政柔服以禮包舉以術戡克以來乘孫皓之兇虐東西
萬里六道並進琅邪王伷出涂中王渾出江西王戎出
武昌胡奮出夏口杜預出江陵王濬唐彬下巴蜀夷險
清穢天下始一殘姓遺民復獲生頼此晉氏有功於天
下之大者也平者何定也至是而天下始定太平可期
也何以不書滅滅者亡國之善辭上下之同力滅者無
罪滅之者有罪孫皓暴虐復不死國焉得為滅書平尊
晉也尊晉所以罪吳也故取平吳諸將列於終篇以卒
三國之事云
謹案羊祜杜預傳文闕止存議
議曰魏晉以來專尚詐力以相傾軋羊祜獨務德信開
示公道不為掩襲使吳人心服一舉而奄有江淮混一
區夏孔明之後一人而已至於謂王衍必敗俗傷化告
武帝以既平之後當勞聖慮卒皆如其言晉氏之聖臣
也杜預學識遠到志力剛明有古儒將之風而德度弗
逮祜也
王渾字玄沖司空昶之子也沉雅有器局襲父爵京陵
侯辟大將軍曹爽掾爽誅出為懷令參司馬昭安東軍
事累遷散騎黃門侍郎散騎常侍咸熙中為越騎校尉
武帝簒代加揚烈將軍遷徐州刺史屬年荒飢渾開倉
廩賑贍百姓頼之泰始初遷東中郎將督淮北諸軍事
鎮許昌轉征虜將軍監豫州諸軍事假節領豫州刺史
與吳接境宣布威信前後降附甚多吳將薛瑩魯淑率
衆十萬向弋陽新息時州兵休放衆裁數千渾乃潜兵
濟淮出其不意擊瑩等破之以功封次子尚為關内侯
遷安東將軍都督揚州諸軍事鎮夀春吴人大佃皖城
渾遣揚州刺史應綽督淮南諸軍擊破之并破諸别屯
焚其積榖百八十餘萬斛籍其稻苗四千餘頃獲船六
百餘艘渾遂陳兵東疆視其險易攻取之勢及大舉渾
率師出横江遣參軍陳慎都尉張喬攻尋陽瀨鄉又擊吳
牙門將孔忠皆破之獲吳將周興等五人又遣殄吳護
軍李純據高望城討吳將俞恭破之多所斬獲吳厲武
將軍陳代平虜將軍朱明來降吳丞相張悌大將軍孫
震等率衆數萬指城陽渾遣司馬孫疇揚州刺史周浚
擊破之臨陣斬二將及首虜七千八百級吳人大震孫
皓司徒何植建威將軍孫晏送印節詣渾降既而王濬
破石頭虜孫皓明日渾始濟江登建業宫置酒高會自
以先至江上破皓中軍按甲不進致在王濬之後意甚
愧恨頻奏濬罪状時人譏之(原注晉書王渾𫝊帝下詔曰使持節都督揚州諸軍事安
東將軍京陵侯王渾督率所統遂逼秣陵令賊孫皓救死自衛不得分兵上赴以成西軍之功又摧大敵獲張
悌使皓塗窮勢盡面縛乞降遂平定秣陵功勲茂著其增封八千戶進爵為公封子澄為亭侯弟湛為關内侯
賜絹八千匹轉征東大將軍)復鎮夀陽時吳人新附渾撫循接納座
無空席門不停賓於是江東之士莫不悅服徵拜尚書
左僕射加散騎常侍會出齊王攸東藩渾上書諫曰伏
承聖詔憲章古典進齊王攸為上公崇其禮儀遣攸之
國昔周氏建國大封諸姬以藩帝室永世作憲至於公
旦武王之弟左右王事輔濟大業不使歸藩眀至親義
著不可遠朝故也是故周公得以聖德光弼幼主忠誠
著於金縢光述文武仁聖之德攸於大晉姬旦之親也
宜贊皇朝與聞政事實為陛下腹心不貳之臣且攸為
人修潔義信加以懿親志存忠貞今陛下出攸之國假
以都督虛號而無典戎幹方之實去離天朝不預王政
傷母弟至親之體虧友于欵篤之義懼非陛下追述先
帝文明太后待攸之宿意也若以攸望重於事宜出者
今以汝南王亮代攸亮宣皇帝子文皇帝弟伷駿各處
方任有内外之資論以後慮亦不為輕攸今之國適足
長異同之論以損仁慈之美爾而令天下窺陛下有不
崇親親之情臣竊為陛下不取也若以妃后外親任以
朝政則有王氏傾漢之權吕産專朝之禍若以同姓至
親則有吳楚七國逆亂之殃歷觀古今苟事輕重所在
無不為害也不可事事曲設疑防慮方來之患者也惟
當任正道而求忠良若以智計猜物雖親見疑至於䟽
遠者亦何能自保乎人懷危懼非為安之理此最有國
有家者之深忌也愚以為太子太保缺宜留攸居之與
太尉汝南王亮衛將軍楊珧共為保傅幹理朝事三人
齊位足相持正進有輔納廣義之益退無偏重相傾之
勢令陛下有篤親親之恩使攸蒙仁覆之惠臣同國休
戚義存盡言心之所見不能默已私慕魯女存國之志
(原注列女傳魯漆室邑之女過時未適人當穆公之時君老太子幼女倚柱而啼傍人聞之心莫不慘慘者隣
婦從之遊謂曰何哭之悲子欲嫁乎吾為子求偶漆室女曰嗟乎始吾以子為知今反無識也豈為嫁之故不
樂而悲哉吾憂魯君老而太子少也)敢陳愚見觸犯天威欲陛下事每盡
善冀萬分之助臣而不言誰當言者帝不納太熙初遷
司徒惠帝即位加侍中又京陵置士官如睢陵比及誅
楊駿加渾兵渾以司徒文官主史不持兵持兵乃吏屬
絳衣自以偶因時寵權得持兵非為舊典皆令皂服論
者美其謙而識體楚王瑋將害汝南王亮公孫宏說瑋
曰昔宣帝廢曹爽引太尉蔣濟驂乘以增威重大王今
舉非常宜得宿望鎮厭衆心司徒王渾宿有威名為三
軍所信服可請同乘瑋從之渾辭疾歸第以家兵千餘
人閉門距瑋瑋不敢逼俄而瑋以矯詔伏誅渾乃率兵
赴宫帝嘗於元會問郡國計吏方俗之宜渾奏曰陛下
欽明聖哲光於遠近眀詔沖虚詢及芻蕘斯乃周文疇
咨之求仲尼不耻下問也舊三朝元會前計吏詣軒下
侍中讀詔計吏跪受臣以詔文相承已久無他新聲非
陛下留心方國之意也可令中書指宣明詔問方土異
同賢才秀異風俗好尚農桑本務刑獄得無冤濫守長
得無侵虐其勤心政化興利除害者授以紙筆盡意陳
聞以明聖指垂心四遠不復因循常辭且察其答對文
義以觀計吏人才之實又先帝時正會後東堂見征鎮
長史司馬諸王國卿諸州别駕今若不能别見可前詣
軒下使侍中宣問以審察方國於事為便帝然之又詔
渾錄尚書事渾所歷之職前後著稱及居台輔聲望日
減元康七年卒時年七十五諡曰元長子尚早亡次子
濟有傳
謹案目錄此下有周浚王濬唐彬三傳今闕
議曰濬既克清建業渾亦獻捷横江皆為得儁渾其次
也然語平吳之功武帝歸之羊太傅是已濬等特輸力
而終之爾始用濬則祜也著恩信則祜也力請大舉以
乘孫皓祜也卒之杜預使濬不受節度以成破竹之勢
而徑造建業濬乃自以為功而忘羊杜渾又爭之過浮
於功矣君子哉唐彬也稱疾遲留澹然無競賢濬渾遠
矣近世曹武惠克金陵稱疾以全生聚及振旅凱入以
榜子見稱奉勅江南幹事回不矜而莫與爭功豈彬之
義有以激之歟
贊曰九服兵爭三方幅裂昊天悔禍藎臣種德龍驤虎
渡虚熖撲滅弘我王統六合始一
