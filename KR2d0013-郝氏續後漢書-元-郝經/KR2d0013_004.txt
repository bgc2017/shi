欽定四庫全書
續後漢書卷四上元郝經撰
列傳第一上
后妃(謹案帝紀及家人傳皆有義例后妃諸王傳當亦有之今無疑闕)
昭烈甘皇后穆皇后(兄懿懿族弟班)
末帝敬哀張皇后張皇后
昭烈甘皇后沛人也昭烈領豫州住小沛納以為妾昭
烈數喪嫡室常攝内事生末帝于荆州昭烈窘於當陽
長阪棄后及末帝賴趙雲保護得免后崩葬于南郡章
武二年追諡皇思夫人改葬于蜀未至而昭烈崩丞相
亮上言皇思夫人履行修仁淑慎其身大行皇帝昔在
上將嬪配作合載育聖躬大命不融大行皇帝篤義垂
恩念皇思夫人神柩在遠飄颻特遣使者奉迎會大行
皇帝崩今皇思夫人神柩已到又梓宫在道園陵將成
安厝有期臣輙與太常臣賴恭等議禮記曰立愛自親
始教民孝也立敬自長始教民順也不忘其親所由生
也春秋之義母以子貴(原注公羊傳桓幼而貴隠長而卑子以母貴母以子貴)昔
高皇帝追尊太上昭靈夫人為昭靈皇后(原注漢書高祖五年追尊
先媪曰昭靈夫人高后七年尊昭靈夫人曰昭靈后)孝和皇帝改葬其母梁貴人
尊號曰恭懷皇后(原注後漢書和帝永元九年追尊皇妣梁貴人為皇太后冬十月乙酉改
葬恭懷梁皇后于西陵)孝愍皇帝亦改葬其母王夫人尊號曰靈
懷皇后(原注後漢書獻帝興平元年追尊諡皇妣為靈懷皇后改葬於文昭陵)今皇思夫
人宜有尊號以慰寒泉之思(原注詩爰有寒泉在浚之下有子七人母氏勞苦)
輙與恭等案諡法宜曰昭烈皇后詩曰穀則異室死則
同穴故昭烈皇后宜與大行皇帝合葬臣請太尉告宗
廟布露天下具禮儀别奏制曰可
穆皇后陳留人也兄吳懿少孤懿父與劉焉有舊是以
舉家随焉入蜀焉有異志而聞善相者相后當大貴焉
時將子瑁自隨遂為瑁納后瑁死后寡居昭烈既定益
州而孫夫人還吳(原注漢晉春秋云先主入益州吳遣迎孫夫人夫人欲將太子歸吳諸葛
亮使趙雲勒兵斷江留太子乃得止)羣下勸昭烈聘后昭烈疑與瑁同族
法正進曰論其親疎何異晉文之於子圉乎於是納后
為夫人(原注左氏傳晉太子圉為質于秦秦歸河東而妻之太子圉逃歸惠公卒圉立是為懷公晉文
公至秦秦伯納女五人懷嬴與焉習鑿齒曰夫婚姻人倫之始王化之本匹夫猶不可以無禮而况人君乎
晉文廢禮行權以濟其業故子犯曰有求于人必先從之將奪其國何有于妻非無故而違禮教者也今先主
無權事之偪而引前失以為譬非導其君以堯舜之道者先主從之過矣)建安二十四年立
為漢中王后章武元年夏五月策曰朕承天命奉至尊
臨萬國今以后為皇后遣使持節丞相亮授璽綬承宗
廟母天下皇后其敬之哉建興元年五月末帝即位尊
后為皇太后稱長樂宫延熙八年后崩合葬惠陵建興
八年進封懿高陽鄉侯遷左將軍十二年丞相亮薨以
懿督漢中車騎將軍假節領雍州刺史進封濟陽侯弟
班末帝世稍遷至驃騎將軍假節封綿竹侯(謹案建興八年以下
大典另為一條据目錄併歸本傳之末後倣此)
末帝敬哀張皇后車騎將軍張飛長女也章武元年納
為太子妃建興元年立為皇后十五年崩葬南陵
張皇后敬哀皇后之妹也建興十五年入為貴人延熙
元年春正月策曰朕統承大業君臨天下奉郊廟社稷今
以貴人為皇后使行丞相事左將軍向朗持節授璽綬
勉修中饋恪肅禋祀皇后其敬之哉炎興二年隨末帝
遷雒陽(原注漢晉春秋云魏以蜀宫人賜諸將之無妻者李昭儀曰我不能二三屈辱乃自殺)
議曰后妃之德周室為盛太姜太任太姒至於邑姜(原注
太姜太王妃太任王季妃太姒文王妃邑姜武王妃也)世嗣徽音自家刑國以至
於有天下雖堯之明峻德親九族舜之烝烝乂觀厥刑
于二女無以尚已故文王演易重巽于離風自火出明
内齊外名之曰家人其繇曰女貞吉孔子為之傳曰女
正位乎内男正位乎外男女正天地之大義也父父子
子夫夫婦婦正家而天下定及其刪詩以關雎詠歌后
妃推為正風之始盖夫婦人倫之本風化之原聖王所
以修身而平天下者在乎是矣周室衰微家道日乖至
秦而母后始與政外戚始當國(原注史記秦昭王立王少宣太后自治事任其
弟魏冉為政威震秦國)及漢吕霍上官許趙丁傅王氏(原注吕氏上官事見
昭烈紀漢書孝宣霍皇后大將軍光女也母顯使淳于衍隂殺許后立其女為皇后光薨顯與諸壻昆弟謀
反伏誅孝宣許皇后昌邑許廣漢之女也宣帝在民間時廣漢以女妻之生元帝及即位立為皇后為霍顯藥殺
之其後封廣漢為平恩候許氏侯者凡三人孝成許皇后大司馬車騎將軍平思侯嘉女也孝成趙皇后與女
弟俱為倢伃既立為皇后而弟絶幸為昭儀帝未有繼嗣凡後宫有子輙殺之平帝立王莽廢后為庶人遂自
殺孝元傅昭儀哀帝祖母也哀帝即位尊為皇太太后凡傅氏侯者六人平帝立王莽發其冡更以木棺代去
珠玉衣掘平其冡周棘其處定陶丁姬哀帝母也易祖師丁將軍之玄孫哀帝即位尊為帝太后兄明為大司
馬驃騎將軍輔政侯者凡二人王莽亦發其冡更以木棺孝元王皇后凡十侯五大司馬至莽卒簒漢云)至
竇鄧閻梁(原注後漢書章德竇皇后夫司徒融之曾孫也殺皇太子慶母宋貴人及和帝母梁貴人和帝
即位尊為皇太后臨朝稱制和熹鄧皇后太傅禹之孫也和帝崩立殤帝太后臨朝立安帝復臨朝在位二十
年安思閻皇后殺皇太子保母李氏廢皇太子為濟隂王安帝崩太后臨朝以兄顯為車騎將軍定策立北鄉
侯懿北鄉侯薨顯又徵濟北河間王子而中黃門孫程等立順帝誅顯廢太后程等皆封侯號十九侯順烈梁
皇后帝崩立冲帝太后臨朝冲帝崩復立質帝太后猶臨朝后兄大將軍冀弑質帝立桓帝而誅李固宦官多
所封寵而天下大亂)專朝易主竊命移國閨闈内訌姻婭外潰牀
第之間總為牆茨遂無正家之道無復唐虞三代風化
之美矣其内官之制依倣秦舊帝母曰皇太后祖母曰
太皇太后適曰皇后妾皆稱夫人又有美人良人八子
七子長使少使倢伃娙娥傛華充依昭儀等號以備内
官各有品秩焉(原注漢書昭儀位視丞相爵比諸侯王倢伃視上卿比列侯娙娥視中二千石
比關内侯傛華視真二千石比大上造美人視二千石比少上造八子視千石比中更充依視千石比左更七
子視八百石比右庶長良人視八百石比左庶長長使視六百石比五大夫少使視四百石比公乘五官視三
百石順常視二百石無涓共和娛靈保林良使夜者皆視百石上家人子中家人子視有秩斗食云五官以下
葬司馬門外)孝哀入繼大統𫝊太后稱尊號於是有恭皇太
后恭皇后皇太太后帝太太后等皆亂制也(原注漢書哀帝即位
高昌侯董宏希指上書言宜立丁姬為帝太后師丹劾奏董宏懷邪誤朝不道上初即位謙譲從師丹言止後
乃白令王太后下詔尊定陶恭王為恭皇哀帝因是曰春秋母以子貴尊傅太后為恭皇太后丁姬為恭皇后
各置左右詹事食邑如長信官中官歲餘遂下詔曰漢家之制推親親以顯尊尊定陶恭皇之號不宜復稱定
陶其尊恭皇太后為帝太太后丁后為帝太后後又更號帝太太后為皇太太后稱永信宫帝太后稱中安宫
而成帝母太皇太后本稱長信宫成帝趙后為皇太后並四太后各置少府太僕)光武中興稱號
惟皇后貴人其後置美人宫人采女等而無爵秩昭烈志期
恢復不幸而與操遇用武無所奔走狼狽屢棄妻子晚末得
蜀戰争方始秪立一后内職不備亦可以觀其志烈也甘后備
嘗險阻終享大號宜哉二張后皆車騎將軍飛之女不忘佐
命之義締親勲閥又可見末帝之賢也羣下勸昭烈納穆
后帝以同族為疑法正乃勉以辰嬴終玷大德惜哉
贊曰帝皇受命代資内德娠聖承天自家刑國不有淑
徽盍正壼範兩君四后道隆先漢
欽定四庫全書
續後漢書卷四下元郝經撰
列傳第一下
昭烈二王
魯王永梁王理
末帝太子六王
太子璿(弟瑶琮瓉諶恂虔)
魯王永字公壽昭烈子末帝庶弟也章武元年六月使
司徒靖立永為魯王策曰少子永受兹青土朕承天序
繼統大業遵修稽古建爾國家封于東土奄有龜蒙世
為藩輔嗚呼恭朕之詔惟彼魯邦一變適道風化存焉
人之好德世兹懿美王其秉心率禮綏爾士民是饗是
宜其戒之哉建興八年改封甘陵王初永憎宦人黃皓
皓既信任用事譖構永於末帝稍疏外永至不得朝見
者十餘年炎興二年東遷雒陽拜奉車都尉封鄉侯
梁王理字奉孝亦末帝庶弟也與永異母章武元年六
月使司徒靖立理為梁王策曰小子理朕統承漢序祗
順天命遵脩典秩建爾于東為漢藩輔惟彼梁土畿甸
之邦民狎教化易導以禮往悉乃心懷保黎庶以永爾
國王其敬之哉建興八年改封安平王延熙七年薨謚
曰悼王子哀王胤嗣十九年薨子殤王承嗣二十年薨
景耀四年詔曰安平王先帝所命三世早夭國世頽絶
朕用傷悼其以武邑侯輯襲王位輯理子也炎興二年
東遷雒陽拜奉車都尉封鄉侯
謹案目錄此下有末帝太子璿傳今闕
安定王瑶河西王琮新平王瓚北地王諶新興王恂上
黨王璩皆太子璿之弟也琮以景曜五年薨漢亡諶自
殺見死國傳瑶等五王從末帝遷洛陽晉永嘉之亂祚
胤絶滅惟魯王永之孫玄奔蜀李雄封為安樂公以為
末帝嗣桓温平李勢玄入于晉不知其所終(原注陳志自太子璿
外見瑶琮瓉諶恂虔六人孫盛蜀世譜亦六人有璩而無虔未知孰是孫盛曰永和三年討李勢盛參戎行見
玄于成都)
議曰二帝無曹氏之寡恩孫氏之内亂而祚胤單寡生
於衰末卒無有成寖微寖滅而璿復死于亂嗚呼天不
祚漢乃至此極乎
贊曰六孽分封(原注漢書高帝八男吕后生孝惠帝薄姬生孝文帝齊悼王肥趙隠王如意淮
南厲王長趙幽王友趙共王恢燕靈王建六王皆庶孽也)河山帶礪(原注漢書封爵之誓曰使黃河
如帶泰山若礪國以永存爰及苖裔)磐石之宗犬牙相制慶自代來本支
百世(原注文帝生景帝自孝武至光武昭烈皆景帝子孫也)中山峩峩涿水湯湯
孤煙祥開復一高光三起三滅(原注謂高祖至平帝光武至獻帝昭烈至末帝
也)二帝七王緝熙漢道於戲不忘
