欽定四庫全書
續後漢書卷四十九元郝經撰
列傳第四十六
吳
孫堅孫策
孫堅字文臺吳郡富春人吳將孫武之後也父鍾家貧
種瓜方熟三人來乞瓜鍾設瓜及飯三人者去謂鍾曰
我司命也當報君惠因指示葬地令改葬其先人曰爾
後世封侯出數天子言卒俱為白鶴飛去鍾從其言改
葬起冢冢上數有光怪雲氣五色上屬于天曼延數里
父老相謂曰是非凡氣孫氏其興乎及鍾妻妊堅夢腸
出繞吳昌門懼以告鄰婦婦曰安知非吉也堅生容貌
魁傑闊達好竒節年十七為縣吏與父共乘船至錢塘
會海賊胡玉等從匏里上掠取賈人財物於岸上分之
行旅皆&KR0712;船不敢進堅謂父曰此賊可擊父曰何與爾
邪堅遂揮刀上岸東西指麾若分部人兵以羅遮賊狀
賊望見以為官兵即委財物散走堅追斬得一級以還
父大驚由是知名郡召署假尉遷郡司馬會稽妖賊許
昌起句章(謹案後漢書靈帝紀熹平元年會稽人許生自稱越王通鑑綱目會稽妖賊許生稱帝惟
陳志作許昌起于句章自稱陽明皇帝此傳下文堅討許生云云與漢紀鑑目合而此處仍志作許昌似與下
文不相應)以其父為越王自稱陽明皇帝與其子韶扇動諸
縣衆以萬數揚州刺史臧旻丹陽太守陳寅討之不克
靈帝熹平元年也三年冬堅召募精勇得千餘人與州
郡合兵討許生大破生於會稽斬之臧旻陳寅列上功
狀詔書除堅鹽瀆丞後徙盱眙丞又徙下邳丞所在有
稱吏民親附鄉里知舊好事少年從之者常數百人中
平元年黃巾賊起帝遣車騎將軍皇甫嵩中郎將朱儁
將兵討之儁表請堅為佐軍司馬堅率鄉里子弟又募
諸商旅及淮泗精兵合千許人從儁奮擊所向無前(原注
吳書堅乘勝深入於西華失利堅被創墮馬卧草中軍中分散不知堅所在堅所騎驄馬馳還營掊地鳴呼將
士隨馬於草中得堅堅還營十數日創少愈乃復出戰)汝潁賊困迫走保宛城堅
自當一面登城先入衆乃蟻附遂大破之儁具以聞拜
堅别部司馬邊章韓遂作亂涼州中郎將董卓拒討無
功二年詔遣司空張温行車騎將軍西討章等温表請堅
參軍事屯長安張温以詔書召卓卓良久乃詣温温責讓
卓卓應對不順(謹案今志作對應宋本作應對與此合)堅時在坐耳語温曰
卓不怖罪而鴟張大語宜以召不時至陳軍法斬之温曰卓
素著威名於隴蜀今日殺之西行無依堅曰明公親
率王師(案今陳志作天兵宋本作王兵)威震天下何頼於卓觀卓所
言不假明公輕上無禮一罪也章遂䟦扈經年當以時進討而
卓云未可沮軍疑衆二罪也卓受任無功應召稽留而軒昂
自高三罪也古之名將仗鉞臨衆未有不斷斬以示威者也
是以穰苴斬莊賈魏絳戮楊干今明公垂意於卓不即加誅
虧損威刑於是在矣温不忍發乃曰君且還卓將疑人堅
因起出居無何遂殺章黨衆離散温還議者以軍未臨
敵不斷功賞然聞堅數卓之罪勸温斬之無不歎息拜
堅議郎四年冬長沙賊區星自稱將軍衆萬餘人攻圍城
邑乃以堅為長沙太守到郡勅吏曰謹遇良善治官曹
文書必循法以盜賊付太守遂帥將士施設方略旬月
之間克破星等周朝郭石亦帥徒衆起於零桂與星相
應堅越境尋討三郡肅清廬江太守陸康從子為宜春
長為賊攻圍遣使求救堅整嚴救之主簿進諫堅曰太
守無文德以征伐為功越界攻討以全異境獲罪何愧
乃進兵賊聞之解走朝廷錄前後功封堅烏程侯六年
靈帝崩董卓擅朝政初平元年卓弑弘農王劫遷獻帝
於長安諸州郡並興義兵討卓堅聞之拊膺歎曰張公
昔從吾言國家無此難也遂亦舉兵荆州刺史王叡先
與堅共擊零桂賊以堅武官言頗輕之及叡舉兵欲討
卓素與武陵太守曹寅不相能揚言當先殺寅寅懼詐作
案行使者光禄大夫温毅檄移堅說叡罪過令收行刑
訖以狀上堅承檄即勒兵襲叡叡聞兵至登樓遣問欲
何為堅前部答曰兵久戰勞苦欲詣使君乞貲直爾叡
曰刺史豈有所吝便開庫藏使自入視之知有所遺不
兵進及樓下叡見堅驚曰兵自求賞孫府君何以在其
中堅曰被使者檄誅君叡曰我何罪堅曰坐無所知叡窮
迫刮金飲之而死盡收叡兵鼓行而北比至南陽衆數萬人
南陽太守張咨聞軍至晏然自若(原注獻帝春秋袁術表堅假中郎將堅到南陽
移檄太守請軍糧咨以問綱紀綱紀曰堅鄰郡二千石不應調發咨遂不與)堅故以牛酒禮咨
咨明日亦答詣堅酒酣長沙主簿推問意故咨大懼欲去
兵陳四周不得出有頃主簿復入白堅南陽太守稽停義兵
使賊不時討請收出案軍法便牽咨於軍門斬之郡中震
慄無求不獲(原注吳歴初堅至南陽咨既不給軍糧又不肯見堅堅欲進兵恐有後患乃詐得急疾舉
軍震惶迎呼巫醫禱祀山川遣所親入說咨言病困欲以兵付咨咨聞之心利其兵將步騎五六百人詣營省堅堅
卧與相見無何卒然而起按劍罵咨遂執斬之此語與本傳不同)前到魯陽與袁術合兵
術由是得據南陽表堅行破虜將軍領豫州刺史遂治兵
於魯陽二年春進軍討卓遣長史公仇稱(謹案陳志稱字下有將兵從事
四字)還州督促軍糧施帳幔於城東門外祖道送稱官屬並
會卓時據雒陽遣步騎數萬人逆堅輕騎數十先到堅方
行酒談笑敕部曲整頓行陳無得妄動後騎漸益堅徐
罷坐導引入城乃謂左右曰向堅所以不即起者恐兵相蹈
藉諸君不得入爾卓兵見堅士衆整不敢攻引還堅移屯
梁東大為卓軍所攻堅與數十騎潰圍而出堅常著赤罽
幘乃脫幩令親近將祖茂著之卓騎爭逐茂故堅從間道
免茂困迫下馬以幩冠冢間燒柱因伏草中卓騎圍繞數
重覺其為柱乃去堅復收散卒進屯陽人卓遣陳郡太守
胡軫為大督護吕布為騎督率步騎五千擊堅軫性躁急
與布不相得先宣言曰此行要當斬一青綬乃整齊爾布
與諸將惡之軍到廣城去陽人數十里人馬疲極軫欲按兵
止宿布謂賊已走便當追襲師無成命堅夜出掩擊大破
之斬其督華雄或間堅於袁術曰堅若得雒不可復制此
為除狼而得虎也術懷疑不運軍糧陽人去魯陽百餘里
堅夜馳見術畫地計曰所以出身不顧上為國家討賊下
慰將軍家門之讎堅與卓非有骨肉之怨也而將軍受浸
潤之言還相嫌疑大勲垂捷而軍糧不繼此吳起所以歎泣
於西河樂毅所以遺恨於垂成也(原注史記吳起為西河守而秦兵不敢東鄉韓
魏賓從公叔為相而害吳起讒之武侯武侯疑之起懼得罪遂去之楚樂毅事見前注)願將軍深思
之術踧踖即調發軍糧堅還卓憚堅猛壯乃遣將軍李傕
等來求和令堅列疏子弟任刺史郡守者許表用之堅曰
卓逆天無道蕩覆王室今不夷汝三族縣示四海則吾死不
瞑目豈將與乃和邪復進軍大谷拒雒九十里卓遂自出
與堅戰諸陵間卓敗走焚燒雒陽却屯澠池聚兵於陜堅
進至雒陽時京邑荒空數百里中無煙火堅入城惆悵流涕
乃埽除宗廟祠以太牢修塞卓所發諸陵得傳國璽於
城南甄官井中分軍出新安澠池間以邀卓卓謂長史劉
艾曰關東軍敗數矣皆畏孤無能為也惟孫堅小戇頗能
人當語諸將使知忌之孤昔與周慎西征慎圍邊韓於金城
孤語張温求引所將兵為慎作後駐温不聽孤時上言其
形勢知慎必不克臺今有本末事未報温又使孤討先零
叛羌以為西方可一時蕩定孤皆知其不然而不得止遂
行留别部司馬劉靖將步騎四千屯安定以為聲勢叛羌
便還(謹案便還陳志注作更還)欲截歸道孤小擊輒開畏安定有兵故
也虜謂安定當數萬人不知但靖也時又上章言狀而孫
堅隨周慎行謂慎求將萬兵造金城使慎以二萬作後駐
邊韓城中無宿穀當於外運畏慎大兵不敢輕與堅戰
而堅兵足以斷其運道兒曹用其言(謹案陳志注兒曹用下無其言二字)必
還羌谷涼州或能定也温既不能用孤慎又不用堅自攻
金城壊其外垣馳使語温自以克在旦夕温時亦自以計中
也而渡遼兒果斷蔡圍慎棄輜重走果如孤策臺以此封
孤都鄉侯堅以佐軍司馬所見與人同自為可耳但無故從
諸袁兒終亦殆爾(謹案志注無但無故從諸袁兒十一字)艾曰堅雖時見計故自
不如李傕郭氾聞在美陽亭北將騎步與虜合(謹案陳志騎步上有
千字)殆死亡失印綬此不為能也卓曰堅時烏合義從兵不如
虜精且戰有利鈍但當論山東大勢終無所至爾艾曰山
東兒驅略百姓以作寇逆其鋒不如人堅甲利兵彊弩之
用又不如人亦安得久卓曰然但殺二袁劉表孫堅天下
自服從孤爾夏四月卓遂引兵還長安堅亦還屯魯陽時
關東州郡務相兼并以自彊大袁紹遣會稽周㬂為豫州
刺史來襲取州堅慨然歎曰同舉義兵將救社稷逆賊垂破
而各若此吾當誰與戮力乎言發涕下術與表紹有隙(謹案
陳志術與表紹有隙上有初平三年四字此刪去則事連上文而孫堅之死在二年矣考孫策傳裴松之云按本傳
孫堅以初平三年卒策以建安五年卒策死時年二十六計堅之亡策應十八而此表云十七則為不符張璠漢紀
及吳歴並以堅初平二年死此為是而本傳誤也據此則郝書之刪去初平三年者蓋據裴注之議通鑑綱目書表
軍射殺孫堅事亦在初平二年至注引英雄記所載年月更與諸書不符矣)紹連劉表冬十月
術使堅擊劉表表遣其將黃祖逆於樊鄧之間堅擊破之
追渡漢水遂圍襄陽祖還逆戰堅復敗之祖竄入峴山中
堅乘勝夜追祖祖兵從竹木間射堅殺之(原注英雄記堅以初平四年正
月七日死劉表將吕公將兵緣山向堅堅輕騎尋山討吕公公兵下石中堅頭應時䐉出物故其不同如此也
謹案後漢書劉表傳注引英雄記吕公作呂介)時年三十七堅所舉孝廉長沙
桓階詣表請堅喪表義而許之兄子賁帥將士衆就術術
復表賁為豫州刺史堅四子策權翊匡權稱尊號諡堅曰武
烈皇帝廟曰始祖墓曰高陵(原注志林堅有五子策權翊匡吳氏所生少字朗庶生也一名仁)
孫策字伯符堅初興義兵留家夀春策年十餘歲姿度英
發已結交知名舒人周瑜與策同年亦英達夙成自舒造
策推結分好勸策徙居舒策遂將母及諸弟遷舒與瑜收
合士大夫江淮間人咸向之堅卒策年十七還葬曲阿已
乃渡江居江都(原注魏書策當嗣侯讓與弟匡)結納豪俊有復讎之志
而徐州牧陶謙深忌策丹陽太守周昕與袁術相惡術以
策舅吳景領丹陽太守攻昕奪其郡以策從兄賁為丹
陽都尉策乃以母弟託廣陵張紘徑到夀春見袁術泣涕
言曰亡父昔從長沙入討董卓與明使君會於南陽同盟
結好不幸遇難勲業不終策感惟先人舊恩欲自憑結願
明使君垂察其誠術甚竒之然未肯還其父兵謂策曰
孤用貴舅為丹陽太守賢從兄為都尉彼精兵之地可
還依召募策遂與汝南吕範及族人孫河迎其母弟詣曲
阿就景因緣召募得數百人而為涇縣大帥祖郎所襲
幾至殆危興平元年復往見術術以堅餘兵千餘還策太
傳馬日磾杖節安集關東在夀春以禮辟策表拜懷義
校尉術大將喬蕤張勲皆傾心敬焉術常歎曰使術有
子如孫郎死復何恨策騎士有罪逃入術營隠於内廐
策指使人斬之訖詣術謝術曰兵人好叛當共疾之何為
謝也由是軍中益畏憚之術初許策為九江太守已而
更用丹陽陳紀後術欲攻徐州從廬江太守陸康求米三
萬斛康不與術大怒策昔曾詣康康不見使主簿接之
策常銜恨術遣策攻康謂曰前錯用陳紀每恨本意不
遂今若得康廬江真卿有也策攻康拔之術復用其故吏
劉勲為太守策益失望先是劉繇為揚州刺史州舊治夀
春夀春術已據之繇欲南渡江吳景孫賁迎置曲阿及策
攻廬江繇聞之以景賁本術所置懼為袁孫所并遂構嫌
隙迫逐景賁景賁退屯歴陽繇遣樊能于糜陳横屯江
津張英屯當利口以拒之術自用故吏琅邪惠衢為揚州
刺史更以景為督軍中郎將與賁共將兵擊英等二年初
丹陽朱治嘗為孫堅校尉見袁術德政不立勸策歸取
江東策乃說術曰家有舊恩在東願助舅討横江横江拔
因投本土召募可得三萬人足以平定江東佐明使君匡
濟漢室術知其恨而以劉繇據曲阿王朗在會稽謂策未
必能定故許之術表策為折衝校尉兵纔千餘騎十匹賓
客願從者數百人比至歷陽衆五六千策母先自曲阿
徙歷陽至是策又徙母阜陵時周瑜從父尚為丹陽太
守瑜將兵迎之仍助以貲糧策大喜曰吾得卿諧也冬
進攻横江當利皆拔之樊能張英敗走策渡江轉鬭所
向皆破莫敢當其鋒者百姓聞孫郎至皆失魂魄長吏
委城郭竄伏山草而軍令整肅所至軍士不敢虜掠雞
犬莱茹一無所犯民乃大悦競以牛酒勞軍策為人美
姿顔好笑語性闊達聽受善於用人是以士民見者莫
不盡心樂為致死策攻劉繇牛渚營盡得邸閣糧穀戰
具時彭城相薛禮下邳相笮融依繇為盟主禮據秫陵
城融屯縣南策皆擊破之而樊能于糜等復合衆襲奪
牛渚屯策還攻破能獲男女萬餘口融仍據縣南策復
攻之為流矢所中輿還牛渚或告融孫郎中箭死矣融
大喜遣兵於兹鄉攻策策遣步騎數百挑戰設伏於後
融兵出鋒刃未接而策兵偽走融兵追入伏中合擊大
破之斬首千餘級策裹創抵融營令左右大呼曰孫郎
竟云何融更深溝高壘繕治守備不復出策乃舍去攻
破繇别將於海陵轉攻湖孰江乘皆下之進攻繇於曲
阿繇使太史慈出覘策遇策於神亭策與戰幾禽慈繇悉
衆出戰敗走丹徒策入曲阿勞賜將士發恩布令告諭
諸縣其劉繇笮融等故鄉部曲來降首者一無所問樂
從軍者一身行復除門戶不樂者勿彊也旬日之間四
面雲集得見兵二萬餘人馬千餘匹威震江東遣其將
陳寶詣阜陵迎母與弟袁術表策行殄寇將軍策乃以
張紘為正議校尉彭城張昭為長史常令一人居守一
人出征待以師友之禮廣陵秦松陳端等亦參謀議賓
僚始盛賢能之士多歸之吳人嚴白虎鄒他錢銅及前
合浦太守嘉興王晟等衆各萬餘人在所屯聚朱治逐
吳郡太守許貢據其郡貢南依嚴白虎吳景等欲先擊
破虎等乃至會稽策曰虎等羣盜非有大志此成禽爾
建安元年秋策引兵徑渡浙江攻會稽功曹虞翻說太
守王朗曰策善用兵不如避之朗不從發兵拒策於固
陵策數渡水戰不能克策叔父静勸策分兵投杳瀆道
襲高遷屯郎犬驚遣故丹陽太守周昕等帥師逆戰策
破昕等斬之朗委城遁浮海至東冶策追擊大破之朗
詣策降鄒他王晟等應時撲滅策自討嚴白虎白虎堅
壁自守使其弟輿請和許之輿請獨與策面約誓既會
策引刃斫席輿體動策笑曰聞卿能坐躍勁捷不常聊
戲卿爾輿曰我見刃乃然策知其無能為也乃手戟投
之立死輿有勇力白虎衆知其死奪氣進攻破之白虎奔
餘杭投許昭初吳郡太守盛憲舉高岱孝廉許貢來
領郡岱將憲避難於許昭家至是白虎復依之程普請
擊昭策曰許昭有義於舊君有誠於故友此丈夫之志
也乃舍之(原注裴松之曰案許昭有義於舊君謂濟盛憲也有誠於故友則受嚴白虎也)恩
威並著浙右肅清盡更置長吏策自領會稽太守復以
吳景為丹陽太守朱治為吳郡太守遣奉正都尉劉由
五官掾高承奉章詣許獻方物策聞袁術潜謀僣逆令
張紘為書責而絶之術始自以有淮南之衆策據江東
必與已合及得書愁沮發疾二年夏曹操遣議郎王誧(謹案
今志作主輔宋本作誧與此合下同)奉戊辰詔書曰董卓逆亂凶國害民先將
軍堅念在平討雅意未遂厥美著聞策遵善道求福不回
今以策為騎都尉襲爵烏程侯領會稽太守又詔曰故左
將軍袁術不顧朝恩坐創凶逆造合虚偽欲因兵亂詭詐百
姓聞其言以為不然定得使持節平東將軍領徐州牧温侯
布上術所造惑衆妖妄知術鴟梟之性遂其無道修治王
宫署置公卿郊天祀地殘民害物為禍深酷布前後上策
乃心本朝欲還討術為國效節乞加顯異夫縣賞俟功惟
勤是與故便寵授承襲前邑重以大郡榮耀兼至是策輸
力竭命之秋也其亟與布行及吳郡太守安東將軍陳瑀戮
力一心同時赴討策自以統領兵馬但以騎都尉領郡為輕
欲得將軍號乃使人諷誧誧便承制假策明漢將軍是時陳
瑀屯海西策奉詔治嚴當與布瑀參同形勢行到錢塘瑀
隂圖襲策(謹案今志作隂襲圖策宋本作隂圖襲策與此合)遣都尉萬演等密
渡江使持印傳三十餘紐(謹案紐陳志作細誤)賊與丹陽宣城涇陵陽
始安黟(原注音伊)歙(原注音攝)諸險縣大帥祖郎焦已及吳郡烏程
嚴白虎等使為内應伺策軍發欲攻取諸郡策覺之遣吕
範徐逸攻瑀於海西大破之獲其吏士妻子四千人瑀單騎
走冀州自歸袁紹策表謝曰臣以固陋孤持邊陲陛下廣
播高澤不遺細節以臣襲爵兼典名郡仰榮顧寵(謹案今志作寵
顧宋本作顧寵與此合)所不克堪興平二年十二月二十日於吳郡曲
阿得袁術所呈表以臣行殄寇將軍至被詔書乃知詐擅
雖輒捐棄猶用悚悸臣年十七喪失所怙懼有不任堂構
之鄙以忝析薪之戒誠無去病十八建功世祖列將弱冠佐
命臣初領兵年未弱冠雖駑懦不武然思竭微命惟術狂惑為
惡深重臣憑威靈奉辭伐罪庶必獻捷以報所授三年策
遣張紘獻方物初曹操聞策平定江東曰猘兒難與爭鋒
也且袁紹方彊力未能逞姑欲撫策乃表策為討逆將軍
封吳侯以弟女配策小弟匡又為子彰(謹案彰即鄢陵侯今志作章誤)取
孫賁女辟禮策弟權翊又命揚州刺史嚴象舉權茂才以
張紘為侍御史袁術以周瑜為居巢長魯肅為東城長
瑜肅知術無所成皆棄官渡江從策以瑜為建威中郎將
曹操表徵王朗策遣朗還袁術深怨策遣間使齎印綬丹
陽太守(謹案丹陽太守句疑有脱誤據陳志孫輔傳注作齎印綬與丹陽宗帥陵陽祖郎等使激動山越)策已
定宣城以東惟涇已西六縣未服太史慈因進住涇縣大為山
越所附策乃自將討祖郎於陽陵禽郎策謂郎曰爾昔襲
孤斫孤馬鞍今創軍立事除棄宿怨惟取能用與天下通
爾非但汝汝勿怖也郎叩頭謝又禽太史慈於勇理策曰
寧識神亭時邪亦解其縛署郎門下賊曹慈門下督軍
還郎慈俱在前導人以為榮會劉繇卒豫章華歆無他
方規自守而已策遂有兼并之志四年策被詔與司空曹
操衛將軍董承益州牧劉璋等并力討袁術劉表軍嚴當
進會術死乃西討表術從弟胤女壻黃猗等畏曹操不敢
守夀乃共舁術棺率其妻子部曲奔廬江太守劉勲於皖
城術長史楊弘大將張勲將其衆欲就策勲要擊悉虜之
收其珍寶以歸勲以袁術部曲衆多乏食不能贍振遣從
弟偕告糴于豫章太守華歆歆郡素少穀遣吏將偕就海
昏上繚使諸宗帥共出米三萬斛與偕歷月纔得數千
斛偕乃報勲使襲之策惡勲阻兵全活逆𩔖欲討之乃偽
卑辭以事勲曰上繚宗民數欺鄙郡欲擊之路不便上繚
富實願君伐之請出兵以為援且以珠寶葛越賂勲勲大
喜遂伐上繚至海昏宗帥知之皆空壁逃遷了無所得時
策方討表將黃祖及石城聞勲在海昏分遣從兄賁輔率
八千人於彭澤待勲自與周瑜將二萬人襲皖城克之得
術勲妻子及百工鼔吹部曲三萬餘人表汝南李術為廬
江太守給兵三千人以守皖城徙所得人衆詣吳勲還至
彭澤賁輔邀擊大破之勲聞策已克皖城走投西塞保流
沂(謹案志作至沂築壘自守)告急於劉表求救於黃祖祖遣其子射率
舟師五千助勲策復擊破之勲北歸曹操射亦遁去策收勲
兵二千餘人船千艘進兵夏口攻黃祖劉表遣從子虎及南
陽韓晞將長矛五千救祖策泝流奪擊大破之斬晞祖脫
身走獲其妻子及船六千艘士卒溺死者數萬人表上其事
曰臣討黃祖以十二月八日到祖所屯沙羨縣劉表遣將
助祖并來趨臣臣以十日平旦部所領江夏太守行建威
中郎將周瑜領桂陽太守行征虜中郎將吕範領零陵太
守行盪寇中郎將程普行奉業校尉孫權行先登校尉韓
當行武鋒校尉黃蓋等同時俱進身跨馬擽陳(謹案志作櫟陳誤)
手急擊鼓以齊戰勢吏士奮激踴躍百倍心精意果各競
用命越渡重塹迅疾若飛火放上風兵激煙下弓弩並發
流矢雨集日加辰時祖乃潰爛鋒刃所截猋(原注甫遥反)火所焚
前無生寇惟祖迸走獲其妻息男女七人斬虎狼韓晞以下
(謹案上文云劉表遣從子虎南陽韓晞救祖策大破之斬晞此云斬虎狼韓晞疑有誤)二萬餘級(謹案
今志作一萬監本作二萬與此合)其赴水溺死者二萬餘口船六千餘艘
財物山積雖表未禽祖宿狡猾為表腹心出作爪牙表之
鴟張以祖氣息而祖家屬部曲掃地無餘表孤特之虜成
鬼行尸誠皆聖朝神武遠振臣討有罪得效微勤策盛兵
將徇豫章屯於椒丘謂功曹虞翻曰華子魚自有名字然
非吾敵也若不開門讓城金鼔一震不得無所傷害卿便
在前具宣孤意翻乃往見華歆曰竊聞明府與鄙郡故王
府君齊名中州海内所宗雖在東垂常懷瞻仰歆曰孤
不如王會稽翻復曰不審豫章資糧器仗士民勇果孰
與鄙郡歆曰大不如也翻曰明府言不如王會稽謙光
之譚爾精兵不如會稽實如尊教孫討逆智略超世用
兵如神前走劉揚州君所親見南定鄙郡亦君所聞也
今欲守孤城自料資糧已知不足不早為計悔無及也
今大軍已次椒丘僕便還去明日日中迎檄不到者與
君辭矣歆曰久在江表常欲北歸孫會稽來吾去也(原注
裴松之曰王華二公於擾攘之時抗猛銳之鋒得非所能歆之名德實高於朗而江表傳述翻說華云海内名
聲孰與於王此言非也然王公拒戰華逆請服實由孫策初起名微衆寡故王能舉兵豈武勝哉策後威力轉
盛勢不可敵華量力而止非必用仲翔之說也若使易地而君亦華戰王服爾)乃夜作檄明旦
遣吏齎迎策至修子弟之禮即向歆拜禮為上賓策分
豫章為廬陵郡以孫賁為豫章太守孫輔為廬陵太守
會僮芝病輔遂進取廬陵留周瑜鎮巴丘策之克皖城
也撫視袁術妻子及入豫章收載劉繇喪善遇其家士
大夫以是稱之五年曹操與袁紹相拒於官渡策隂欲
襲許迎獻帝都江南密治兵部署諸將未發廣陵太守
陳登治射陽登瑀之從兄子也策之擊黃祖登復遣使
齎印綬誘嚴白虎等餘黨以報瑀讎至是恐登復擾於
内故先擊登軍到丹徒須待糧運初吳郡太守許貢畏
策威名密表策驍雄如項籍宜詔還京邑若縱之於外
必為世患策候吏得貢表及破嚴白虎獲貢以表示貢
殺之貢奴客潜民間欲為貢報讎策性好獵數出驅馳
所乘馬精駿從騎絶不能及卒遇貢客三人射策中頰
後騎尋至皆殺之(原注江表傳許貢奴客潜民間欲為貢報讎獵日卒有三人即貢客也策
問爾等何人答云是韓當兵在此射鹿爾策曰當兵吾皆識之未嘗見汝等因射一人應弦而倒餘二人怖急
便舉弓射策中頰後騎尋至皆刺殺之九州春秋策聞曹公北征柳城悉起江南之衆自號大司馬將北襲許
恃其勇行不設備故及於難孫盛異同評曰凡此數書各有所失孫策雖威行江外略有六郡然黃祖乘其上
流陳登間其心腹且深險彊宗未盡歸復曹袁虎爭勢傾山海策豈暇遠師汝潁而遷帝於吳越哉斯蓋庸人
之所覽見況策達于事勢者乎又案袁紹以建安五年至黎陽而策以四月遇害而志曰策聞曹公與紹相拒
于官渡謬矣伐登之言為有証也又江表傳說策悉識韓當軍士疑此為詐便射殺一人夫三軍將士或有新
附策為大將何能悉識以所不識便射殺之非其論也义策見殺在五年柳城之役在十二年九州春秋乖錯
尤甚矣裴松之曰案傅子亦云曹公征柳城將襲許記述若斯何其疎哉然孫盛所譏未為悉是黃祖始被策
破魂氣未反但劉表君臣本無兼并之志雖在上流何辨規擬吴會策之所舉理應先圖陳登但舉兵所在不
止登而已于時彊宗驍帥祖郎嚴虎之徒禽滅已盡所餘山越蓋何足慮然則策之所規未可謂之不暇也若
使策志獲從大權在手淮泗之間所在皆可都何必畢志江外其當遷帝於揚越哉案魏武紀武帝以建安四
年已出屯官渡未死之前久與袁紹交兵則國志所云不為謬也許貢客無聞之小人而能感識恩遇臨義忘
生率然奮發有侔古烈矣詩云君子有徽猷小人與屬貢客其有焉)策嘗殺方士于吉每
獨坐彷彿見吉意深惡之頗失常度治創方愈而引鏡
自照見吉在鏡中因撲鏡大呌創復崩裂遂增劇(原注吳歷
策既被創醫言可治當好自將護百日勿動策引鏡自照謂左右曰面如此當可復建功立事乎推几大奮創
皆分裂其夜卒)謂張昭等曰中國方亂夫以吳越之衆三江之
固足以觀成敗公等善相吾弟呼權佩以印綬謂曰舉
江東之衆决機於兩陳之間與天下争衡卿不如我舉
賢任能各盡其心以保江東我不如卿至夜卒時年二十
六權稱尊號追諡策曰長沙桓王封子紹為吳侯後改封
上虞侯紹卒子奉嗣孫皓時訛言奉當立誅死(原注陳夀評曰
孫堅勇鷙剛毅孤微發迹導温戮卓山陵杜塞有忠壯之烈策英氣傑濟猛銳冠世覽竒取異志陵中夏然皆
輕佻果躁隕身致敗且割據江東策之基兆也而權尊崇未至子止侯爵於義儉矣孫盛曰孫氏兄弟皆明略
絶羣創基立事策之由也且臨終之日顧命委權夫意氣之間猶有刎頸况天倫之篤愛豪達之英鑒豈吝名
號於既往違情本之至實哉抑將遠思虚盈之數而慎其名器者乎夫正本定名為國之大防杜絶疑貳消釁
之良謨是故魯桓矜義終致羽父之禍宋宣懷仁卒有殤公之哀皆心存小善而不達經綸之圖求譽當年而
不思貽厥之謀可謂輕千乘之國蹈道則未也孫氏因擾攘之際得奮其縱横之志業非積德之基邦無磐石
之固勢一則禄祚可終情乖則禍亂塵起安可不防微於未兆慮難於將來壯哉策為首事之君有吳開國之
主將相在列皆其舊也而嗣子弱劣析薪弗荷奉之則魯桓田氏之難作崇之則與夷子馮之禍興是以正名
定本使貴賤殊邈然後國無陵肆之責後嗣罔猜忌之嫌羣情絶異端之論不逞杜覬覦之心於情雖違於事
雖儉至於括囊遠圖永保維城可謂為之於其未有治之於其未亂者也陳氏之評其未達乎謹案洪邁容
齋續筆曰孫權即帝位追尊兄策為長沙王封其子為吳侯按孫氏奄有江漢皆策之功權特承之耳而報之
之禮不相宜稱故陳夀評云尊崇未至子止侯爵於義儉矣而孫盛乃云遠思盈虚之數正本定名防微於未
兆可謂為之於未有治之於未亂其說迂謬如此漢室中興出於伯升光武感其功業之不終建武二年首封
其二子為王而帝子之封乃在一年之後司馬昭繼兄師秉魏政以次子攸為師後常云天下者景王之天下
欲以大業歸攸以孫權視之不可同日論也)
議曰破虜以雄材壯略遭漢衰末慨然有撥定之志崛
起吳會凌蹈中原討滅黃巾勸誅董卓識度遠矣逮卓
廢立劫遷奮其忠烈以偏師追亡逐北使不敢東修塞
園陵保完漢璽威震函雒嚮非袁術掣肘扶義而西漢
未必亡討逆以孤童子嶽嶽傑立高視闊步仗馬箠以
下江東收攬豪俊闢地建侯有吳之基兆定矣而皆殞
折非横豈天欲啓權奪去父兄而與之歟
贊曰秦政東游氣猶未驗(原注漢書始皇曰東南有天子氣於是東游以厭當之)
籍驕濞險鼓光揭焰金埋益固瓜分啓僣(原注楚威王以其地有王
氣埋金鎮之故曰金陵)武烈拓迹挺身孤劍崛起三吳横跳八維
揮戈指日(原注淮南子魯陽子與韓戰酣日暮援戈而揮之日為之反三舍)抗旌纏霓
卓衂布走汛清京畿塞陵哭廟涕泗交頥義聲方振天
乃遽奪討逆繼起虎子龍躍國士納交偽罟褫脫宇量
傑邁志度宏豁收攬豪俊平定江東班圭析爵建社分
封决義制勝莫嬰其鋒其兆已定禀命弗融
