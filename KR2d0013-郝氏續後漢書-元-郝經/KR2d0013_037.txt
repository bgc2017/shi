欽定四庫全書
續後漢書卷三十六元郝經撰
列傳第三十三
魏臣
袁渙(渙子侃寓奥準從弟覇徽敏曾孫宏)張範(弟承)
邴原(張閣)涼茂國淵徐奕何䕫邢顒
謹案袁渙傳闕
張範字公儀河内脩武人也祖父歆漢司徒父延太尉
太𫝊袁隗欲以女妻範辭不受性恬静樂道忽於榮利
徵命無所就弟承字公先亦知名以方正徵拜議郎遷
伊闕都尉董卓作亂承欲合徒衆與天下共誅之承弟
昭時為議郎適從長安來謂承曰今欲誅卓衆寡不敵
且起一朝之謀戰阡陌之民士不素撫兵不練習難以
成功卓阻兵而無義固不能久不若擇所歸附待時而
動然後可以如志承然之乃觧印綬間行歸家與範避
地揚州袁術備禮招請範稱疾不往遣承與相見術問
曰昔周室陵遲則有桓文之霸秦失其政漢接而用之今孤
以土地之廣士民之衆欲徼福齊桓擬迹高祖何如對曰在德
不在彊夫能用德以同天下之欲雖由匹夫之資而興霸王之
功不足為難苟僣擬干時而動衆之所棄誰能興之術不悦
是時曹操將攻冀州術復問曰今曹操欲以敝兵數千敵十
萬之衆可謂不量力矣子以為何如承曰漢德雖衰天命未
改曹操挾天子以令天下雖敵百萬之衆可也術作色不懌承
去之操平冀州遣使迎範範以疾留彭城遣承詣操表為諫
議大夫範子陵及承子戩為山東賊所得範直詣賊請二
子賊以陵還範範謝曰諸君相還兒厚矣夫人情雖愛其
子然吾憐戩之小請以陵易之賊義其言悉以還範操
自荆州還範見于陳以為議郎𠫭丞相軍事甚見敬重
操征伐常令範及邴原留與世子丕居守操戒丕舉動
必諮此二人丕執子孫禮範所得禄給救恤窮乏家無
所餘中外孤寡皆歸焉人或贈遺無所逆亦終不用及去
皆以還之建安十七年卒魏國初建承以丞相參軍祭
酒領趙郡太守政化大行操將西征徵承參軍事至長
安病卒丕既纂代以範子參為郎中承孫邵晉中護軍
與舅楊駿俱被誅
邴原字根矩北海朱虚人也年十一喪父家貧早孤鄰
有書舍原過而泣師問曰童子何悲原曰孤者易傷貧
者易感夫學書者必皆具有父兄者也一則羡其不孤
二則羡其得學心中惻然故為流涕師哀其言亦為之
泣曰欲學可爾我樂相教不求資也於是就學篤意經
傳博涉無所不見尤厲行義與管寧俱以操尚稱自以
其學未至乃詣安丘孫崧崧辭曰君鄉里鄭君君知之
乎原答曰然崧曰鄭君學覽古今博聞彊識鉤深致遠
誠學者之師模也君乃舍之躡屣千里所謂以鄭為東
家丘者也君似不知而曰然者何也原曰人各有志所
規不同故有登山而採玉有入海而求珠者豈可謂登
山者不知海之深入海者不知山之高哉君謂原以鄭
為東家丘君以僕為西家愚夫邪崧謝焉又曰兖豫之
士吾多所識未有若君者當以書相分原重其意持書
而别曰求師啟學志高者通非若交游待分而成也書
何為哉乃藏書於家而行單步負笈苦身持力至陳留
師韓子助潁川宗陳仲弓汝南友范孟博涿郡親盧子
幹原舊能飲酒自游學八九年不飲臨别師友以原不
飲會米肉送原原曰本能飲但以荒思廢業故斷之爾
今當遠别可一飲燕於是共坐飲酒終日不醉歸以書
還孫崧郡署功曹主簿時魯國孔融在郡教選計當任
公卿之才乃以鄭玄為計掾彭璆為計吏原為計佐融
有所愛一人常盛嗟嘆後恚望欲殺之吏皆為請叩頭
流血而融意不觧原獨不請融謂原曰衆皆請而君何
獨不請原曰眀府於某本不薄也常言歲終當舉之此
吾一子也如是朝吏受恩未有在某前者矣而今乃欲
殺之眀府愛之則引而方之於子憎之則推之欲危其
身原愚不知眀府以何愛之以何惡之融曰某生於微
門吾成就其兄弟拔擢而用之今孤負恩施夫善則進
之惡則誅之固君道也往者應仲遠為泰山太守舉一
孝廉旬月之間而殺之夫君人者厚薄何常之有原對
曰仲遠舉孝廉殺之其義焉在夫孝廉國之俊選也舉
之若是則殺之非也若殺之是則舉之非也詩云彼已
之子不遂其媾盖譏之也語云愛之欲其生惡之欲其
死既欲其生又欲其死是惑也仲遠之惑甚矣眀府奚
取焉融乃笑曰吾但戲爾原又曰君子於其言無所苟
安有欲殺人而可以為戱哉融無以答遂釋之是時朝
綱陵遲在所搆難原乃將家人入鬱洲山中郡舉有道
不就融書喻原曰修性保貞清虚自高危邦不入久潜
樂土王室多難西遷鎬京聖朝勞謙疇咨雋乂我徂求
定策命懇惻國之將隕嫠不恤緯家之將亡緹縈䟦涉
彼匹婦也猶執此義(原注史記淳于意以刑罪當傳西之長安意有五女隨而泣意怒罵
曰生女不生男緩急無可使者於是少女緹縈傷父之言乃隨父西上書曰願為官婢以贖父刑文帝為除肉
刑)實望根矩仁為己任授手援溺振民於難乃燕燕居
息莫我肯顧謂之君子固如此乎根矩可以來矣原不
答遂與管寧浮海適遼東依公孫度(謹案志注此下有遼東多虎原之邑
落獨無虎患十二字)嘗行得遺錢以繫樹錢既不見取而繫錢者
多問其故行者曰神樹也原惡其由已而成滛祀乃辨
之里中斂其錢以為社供同郡劉政有勇略公孫度欲
殺之收捕其家政得脱度告諸縣敢有蔵政者與同罪
政窘急投原曰窮鳥入懷原曰安知此懷之可入邪原
匿之月餘時東莱太史慈當歸原因以政付之既而謂
度曰將軍前日欲殺劉政以其為已害今政已去君之
害豈不除哉度曰然原曰君之畏政者以其有智也今
政已免智將用矣尚奚拘政之家不若赦之無徒重怨
度乃出之原又資送政家使歸原在遼東一年中往歸
者數百家游學之士絃誦之聲不絶管寧以度終不容
原勸原歸原乃徙居於三山孔融復與書曰隨會在秦
賈季在翟(原注左氏傳趙孟使先蔑士會如秦逆公子雍賈季亦使召公子樂于陳趙孟殺諸郫賈
季奔翟趙盾背先蔑而立靈公先蔑奔秦士會從之)諮仰靡所嘆息增懷頃知來
至近在三山詩不云乎來歸自鎬我行永久遣五官掾奉
問榜人(原注此孟反)舟楫之勞禍福動靜告慰亂階未已阻兵之
雄若棋奕争梟復何俟乎原遂歸行已數日而度始覺
曰邴君所謂雲中白鶴非鶉鷃之綱所能羅矣又吾自
遣之勿復求也原既至亦不仕講肄禮樂吟詠詩書門
徒數百人時鄭玄博學洽聞注觧典籍儒雅之士宗之
原以志尚高遠節行粹白英偉之士向焉於是青州有
邴鄭之學曹操為司空辟原署東閤祭酒原女早亡而
操愛子倉舒亦沒操欲求合葬原辭曰合葬非禮也原
之所以自容於眀公眀公所以待原者以能守訓典而
不易也若聽眀公之命則是凡庸也眀公焉以為哉操
乃止操北伐烏桓還駐昌國宴士大夫酒酣操曰孤反
鄴中諸人必將迎其不來者獨有邴祭酒爾言訖未久
而原先至通謁操驚喜出迎謂原曰孤謂君將不能來
而遠自屈邪謁訖而出軍中士大夫詣原者數百人操
謂荀攸曰此君乃能傾士大夫心若是乎攸曰此一世
異人士之冠冕也公宜盡禮待之(謹案志注云軍中士大夫詣原者數百人
太祖怪而問之時荀文若在坐對曰獨可省問邴原耳太祖曰此君名重乃亦傾士大夫心文若曰此一世異
人云云文若荀彧字也此作荀攸與志異)自是操益重原雖受辟歴署常在
病告高枕里巷終不當事河内張範名行亦高而尤親
敬原操下令曰邴原名高德大清規邈世魁然而峙不
為孤用聞張子頗欲學之吾恐造之者富隨之者貧也
徙署丞相徵事(原注獻帝起居注建安十五年初置徵事二人原與太原王烈俱以選補)崔
琰為東曹掾記讓曰徵事邴原議郎張範皆秉德純懿
志行忠方清静足以厲俗貞固足以幹事所謂龍翰鳳
翼國之重寳舉而用之不仁者遠時曹丕為五官中郎
將賓客如雲而原獨守道持常非公事弗見也操使人
從容問之原曰吾聞國危不事冢宰君老不奉世子此
典制也於是代涼茂為五官將長史令曰子弱不才懼
其難正貪欲相屈以匡勵之雖云利賢能不恧恧丕大
會賓僚建議曰君父各有篤疾有藥一丸可救一人當
救君邪父邪衆人紛紜原獨不言丕問之原勃然曰父
也丕亦不復難之操伐孫權原從行卒是後大鴻臚鉅
鹿張泰河南尹扶風龐辿(謹案龐辿陳志作龐廸何焯校本作辿與此合)以清
賢稱(原注荀綽冀州記曰鉅鹿張貔字邵虎祖父泰字伯陽有名於魏父邈字叔遼遼東太守著名自然
好學論在嵇康集為人弘深有遠識恢恢然使求之者莫之能測也宦歴二官元康初為城陽太守未行而卒)
永寧太僕東郡張閣以簡質聞杜恕著家戒稱閣曰張
子臺視之似鄙樸人然其心中不知天地間何者為美
何者為好敦然似如與隂陽合德者作人如此自可不
富貴然而患禍當何從而來世有高亮如子臺者皆多
力慕體之不如也
涼茂字伯方山陽昌邑人也少好學論議據經典以處
是非太祖辟為司空掾舉高第補侍御史時泰山多盗
賊以茂為泰山太守旬月之間襁負而至者千餘家(原注
博物記曰襁織縷為之廣八寸長尺二以約小兒于背上負之而行)轉為樂浪太守公孫
度在遼東擅留茂不遣之官然茂終不為屈度謂茂及
諸將曰聞曹公遠征鄴無守備今吾欲以步卒三萬騎
萬匹直指鄴誰能禦之諸將皆曰然(原注臣松之案此傳云公孫度聞曹
公遠征鄴無守備則太祖定鄴後也按度傳度以建安九年卒太祖亦以此年定鄴自後遠征惟有北征柳城
耳征柳城之年度已不復在矣)又顧謂茂曰于君意若何茂對曰比者
海内大亂社稷將傾將軍擁十萬之衆安坐而觀成敗
夫為人臣者固若是耶曹公憂國家之危敗愍百姓之
苦毒率義兵為天下誅殘賊功高而德廣可謂無二矣
以海内初定民始安集故未責將軍之罪耳而將軍乃
欲稱兵西向則存亡之效不崇朝而决將軍其勉之諸
將聞茂言皆震動良久度曰&KR0765;君言是也後徵還為魏
郡太守甘陵相所在有績曹丕為五官將茂以選為長
史遷左軍師魏國初建遷尚書僕射後為中尉奉常丕
在東官茂復為太子太傅甚見敬禮卒官(原注英雄記曰茂名在八
友中)
謹案目錄此下有國淵徐奕𫝊今闕
何䕫字叔龍陳郡陽夏人也曾祖父熙漢安帝時為車
騎將軍䕫幼喪父與母兄居以孝友稱長八尺三寸容
貎矜嚴黨禍起從父衡為尚書好直言由是在黨籍父
兄皆禁錮䕫嘆曰天地閉賢人隠宰司辟召皆不應興
平初避亂淮南袁術至夀春辟之䕫不從遂為術所留
久之術與橋蕤俱攻圍蘄陽蘄陽為曹操固守術以䕫
彼郡人欲脅令說蘄陽䕫謂術謀臣李業曰昔柳下惠
聞伐國之謀而有憂色曰吾聞伐國不問仁人斯言何
為至于我哉遂遁匿灊山術知䕫終不為已用乃止術
從兄山陽太守遺母䕫從姑也是以雖恨䕫而不加害
建安二年䕫將還鄉里度術必急追乃間行得免眀年
到本郡操辟為司空掾屬時有傳袁術軍亂者操問䕫
曰君以為信不䕫對曰天之所助者順人之所助者信
術無信順之實而望天人之助此不可以得志於天
下夫失道之至親戚叛之而况于左右乎以䕫觀之其
亂必矣操曰為國失賢則亡君不為術所用亂不亦宜
乎操性嚴掾屬公事往往加杖䕫常畜毒藥誓死無辱
是以終不見及(原注孫盛曰夫君使臣以禮臣事君以忠是以上下休嘉道光化洽公府掾屬古之
造士也必擢時雋搜揚英逸得其人則論道之任隆非其才則覆餗之患至苟有疵釁刑黜可也加其捶扑之
罰肅以小懲之戒豈道之以德齊之以禮之謂與然士之出處宜度德投趾可否之節必審于所蹈故高尚之
徒抗心于青雲之喪豈王侯之所能臣名器之所羈紲哉自非此族委身世塗否泰榮辱制之由時故箕子安
于孥戮柳下夷于三黜蕭何周勃亦在縲絏夫豈不辱君命故也䕫知時制而甘其寵挾藥要君以避微恥詩
云惟此褊心何䕫其有焉放之可也宥之非也士可殺不可辱命為掾屬而杖捶之豈待士之禮耶䕫義不
受辱亦可尚已而以為挾毒要君責之過矣)自昭烈之去東南多變操乃以
陳羣為鄼令䕫為城父令諸縣皆用名士由是稍定遷
長廣太守郡濱山海黃巾未平豪傑多背叛袁譚就加
以官位長廣縣人管承徒衆三千餘家為寇害議者欲
舉兵攻之䕫曰承等非生而樂亂也習于亂不能自還
未被德教故不知反善今兵廹之急彼恐夷滅必并力
戰攻之既未易拔雖勝必傷吏民不如徐喻以恩德使
容自悔可不煩兵而定乃遣郡丞黃珍往為陳成敗承
等皆請服䕫遣吏成弘領校尉長廣縣承等郊迎奉牛
酒詣郡牟平賊從錢衆亦千數(謹案陳志作數千)䕫率郡兵與
張遼共討定之東牟人王營衆三千餘家脅昌陽縣為
亂䕫遣吏王欽等授以計略使離散之旬月皆平定時
操始制新科下州郡又收租税緜絹䕫以郡初立近以
師旅之後不可卒繩以法乃上言曰自喪亂以來民人
失所今雖小安然服教日淺所下新科皆以眀罰𠡠法
齊一大化也所領六縣疆域初定加以飢饉若一切齊
以科禁恐或有不從教者有不從教者則不得不誅非
觀民設教隨時之意也先王辯九服之賦以殊遠近制
三典之刑以平治亂(原注周禮太宰以九賦斂財賄一曰邦中之賦二曰四郊之賦三曰
邦甸之賦四曰家削之賦五曰邦縣之賦六曰邦都之賦七曰關市之賦八曰山澤之賦九曰幣餘之賦大司寇
之職掌建邦之三典以佐王刑邦國詰四方一曰刑新國用輕典二曰刑平國用中典三曰刑亂國用重典)
愚以為此郡宜依遠域新邦之典其民間小事使長吏
臨時隨宜上不背正法下以順百姓之心比及三年民
安其業然後齊之以法則無所不至矣操從其言徵還
參丞相軍事海賊郭祖寇暴樂安濟南界州郡苦之操
以䕫前在長廣有威信拜樂安太守到官數月諸城悉
平入為丞相東曹掾䕫言于操曰自軍興以來制度草
創用人未詳其本是以各引其𩔖時忘道德䕫聞以賢
制爵則民慎德以庸制禄則民興功以為自今所用必
先核之鄉閭使長幼順叙無相踰越顯忠直之賞眀公
實之報則賢不肖之分居然别矣又可脩保舉故不以
實之令使有司别受其負在朝之臣時受教與曹並選
者各任其責上以觀朝臣之節下以塞爭競之源以督
羣下以率萬民如是則天下幸甚操稱善魏國既建拜
尚書僕射時丁儀兄弟貴寵䕫與儀不合尚書傅㢲謂
䕫曰儀已害毛玠矣子宜少下之䕫曰為不義適足自
害焉能害人䕫終不屈未幾儀果敗丕為太子以涼茂
為太傅䕫為少傅特命二傅與尚書東曹並選太子諸
侯官屬茂卒以䕫代每月朔太傅入見太子太子正法
服而禮焉他日無會儀䕫遷太僕丕欲與辭宿戒供具
䕫無往意乃與書請之䕫以國有常制遂不往其履正
如此然于節儉之世最為豪汰丕立封成陽亭侯邑三
百戶疾病屢乞遜位丕詔報曰盖禮賢親舊帝王之常
務也以親則君有輔弼之勲焉以賢則君有醇固之茂
焉夫有隂德者必有陽報今君疾雖未瘳神眀聽之矣
君其即安以順朕意卒諡曰靖侯子曾嗣晉咸熙中為
司徒有𫝊
謹案目錄此下有邢顒𫝊今闕又此卷議贊全
闕
