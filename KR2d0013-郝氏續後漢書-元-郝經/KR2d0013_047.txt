欽定四庫全書
續後漢書卷四十六元郝經撰
列傳第四十三
魏臣
徐邈胡質(子威)王昶王基
謹案此卷止存胡質一傳而貭傳内附子威亦
闕又通卷議贊俱闕
胡質字文德楚國夀春人也父敏以方正徵質少與蔣
濟朱績俱知名江淮間仕州郡蔣濟為别駕使見曹操
操問曰胡通逹長者也(原注通逹敏字也)寧有子孫乎濟曰有
子曰質規模大略不及于父至於精良綜事過之操即
召質為頓丘令縣民郭政通於從妹殺其夫程他郡吏
馮諒繫獄為證政與妹皆耐掠隠抵諒不勝痛自誣當
反其罪質至官察其情色更詳其事檢驗具服入為丞
相東曹議令史州請為治中將軍張遼與其護軍武
有隙遼見刺史温恢求請質質辭以疾遼出謂質曰僕
委意於君何以相辜如此質曰古人之交也取多知其
不貪奔北知其不怯聞流言而不信故可終也武伯南
身為雄士往者將軍稱之不容於口今以睚眦之恨乃
成嫌隙况質才薄豈能終好是以不願也遼感其言復
與周平(原注虞預晉書周字伯南沛國竹邑人位至光禄大夫子陔字元夏陔及二弟韶茂皆總角見
稱並有噐望雖鄉人諸父未能覺其多少時同郡劉公榮名知人嘗造周周謂曰卿有知人之明欲使三兒見
卿卿為目高下以效郭許之聽可乎公榮乃自詣陔兄弟與共言語觀其舉動出語周曰君三子皆國士也元
夏噐量最優有輔佐之風展力仕宦可為亞公叔夏季夏不減常伯納言也陔少出仕宦歴職内外泰始初為
吏部尚書遷左僕射右光禄大夫開府儀同三司卒於官陔以在魏已為大臣本非佐命之數心懷遜讓不得已
而居位故在官職無所荷任夙夜思恭而已終始全潔當世以為美談韶歴二官吏部郎山濤啟事稱韶清白
有誠終於散騎常侍茂至侍中尚書潁川荀愷宣帝外甥世祖姑子自負貴戚要與茂交茂拒而不答由是見
怒元康元年楊駿被誅愷時為尚書僕射以茂駿之姨弟陷於駿黨遂枉見殺衆咸冤痛之)操辟為
丞相屬黃初中徙吏部郎為常山太守遷任東莞士盧
顯為人所殺質曰此士無讎而有少妻所以死乎悉見
其比居年少書吏李若見問而色動遂窮詰情狀若即
自首服罪每軍功賞賜皆散之於衆無入家者在郡九
年吏民便安將士用命遷荆州刺史加振威將軍賜爵
關内侯吳大將朱然圍樊城質輕兵赴之議者皆以為
賊盛不可迫質曰樊城卑下兵少故當進兵為之外援
不然危矣遂勒兵臨圍城中乃安遷征東將軍假節都
督青徐諸軍事廣農積穀有兼年之儲置東征臺且佃
且守又通渠諸郡利舟楫嚴設備以待敵海邊無事性
沉實内察不以其節檢物所在見思嘉平二年卒家無
餘財惟有賜衣書篋而已軍師以聞追進封陽陵亭侯
邑百戶諡曰貞侯六年詔書褒述質清行賜其家財穀
子威嗣
