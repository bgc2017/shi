欽定四庫全書
續後漢書卷七十中元郝經撰
列傳第六十七中
死國
魏
夏侯玄(李豐豐弟翼張緝許允劉陶)王經
王凌(令狐愚單固楊康)毌丘儉(子甸尹大目)
諸葛誕(文欽欽子鴦虎唐咨)
夏侯玄字泰初征南大將軍尚之子也少知名弱冠
為散騎黃門侍郎嘗進見與后弟毛曾並坐玄恥之
怒形於色曹叡恨之左遷為羽林監正始初曹爽輔
政玄爽之姑子也累遷散騎常侍中護軍玄名知人
拔用武官參戟牙門無非俊傑多牧典州郡立法創
制皆為世則太傅司馬懿問以時事玄議以為夫官
才用人國之柄也故銓衡專於臺閣上之分也孝行
存乎閭巷優劣任之鄉人下之敘也夫欲清教審選
在明其分叙不使相涉而已何者上過其分則恐所
由之不本而干勢馳騖之路開下踰其叙則恐天爵
之外通而機權之門多矣夫天爵下通是庶人議柄
也機權多門是紛亂之原也自州郡中正品度官才
以來(謹案陳志作之來)有年載矣緬緬紛紛未聞整齊豈非
分叙參錯各失其要之所由哉若令中正但考行倫
輩倫輩當行均斯可官矣何者夫孝行著於家門豈
不忠恪於在官乎仁恕稱於九族豈不達於為政乎
義斷行於鄉黨豈不堪於事任乎三者之𩔖取於中
正雖不處其官名斯任官可知矣行有大小比有高
下則所任之流亦煥然明别矣奚必使中正干銓衡
之機於下而執機柄者有所委仗於上上下交侵生
紛錯哉且臺閣臨下考功校否衆職之屬各有官長
旦夕相考莫究於此閭閻之議以意裁處而使臣宰失
位衆人驅駭欲風俗清靜其可得乎天臺縣遠衆所絶
意所得至者更在側近孰不修飾以要所求所求有路
則修己家門者已不如自達於鄉黨矣自達鄉黨者已
不如自求之於州邦矣苟開之有路而患其飾真離本
雖復嚴責中正督以刑罰猶無益也豈若使各帥其分
官長則各以其屬能否獻之臺閣臺閣則據官長能否
之第參以鄉閭德行之次擬其倫比勿使偏頗中正則
惟考其行迹别其高下審定輩𩔖勿使升降臺閣總之
如其所簡或以參錯則其責負自在有司官長所第中
正輩擬比隨次率而用之如其不稱責負在外然則内
外相參得失有所互相形檢孰能相飾斯則人心定而
事理得庶可以静風俗而審官才矣又以為古之建官
所以濟育羣生統理民物也故為之君長以司牧之司
牧之主欲一而專一則官任定而上下安專則職業修
而事不煩夫事簡業修上下相安而不治者未之有也
先王建萬國雖其詳未可得而究然分疆畫界各守土
境則非重累羈絆之體也下考殷周五等之叙徒有大
小貴賤之差亦無君官臣民而有二統互相牽制者也
夫官統不一則職業不修職業不修則事何得而簡事
之不簡則民何得而静民之不静則邪惡並興而姦偽
滋長矣先王達其如此專其職司而一其統業始自秦
世不師聖道私以御職姦以待下懼宰官之不修立監
牧以董之畏督監之容曲設司察以糾之宰牧相累監
察相司人懷異心上下殊務漢承其緒莫能匡改魏室
之隆日不暇及五等之典雖難卒復可粗立儀準以一
治制今之長吏皆君吏民横重以郡守累以刺史若郡
所攝惟在大較則與州同無為再量宜省郡守但任刺
史刺史職存則監察不廢郡吏萬數還親農業以省煩
費豐財殖榖一也大縣之才皆堪郡守是非之訟每生
意異順從則安直已則争夫和羹之美在于合異上下
之益在能相濟順從乃安此琴瑟一聲也蕩而除之則
官省事簡二也又幹郡之吏職監諸縣營護黨親鄉邑
舊故如有不副而因公掣頓民之困弊咎生於此若皆
并合則亂原自塞三也今承衰弊民人彫落賢才鮮少
任事者寡郡縣良吏往往非一郡受縣成其劇在下而
吏之上選郡當先足此為親民之吏專得底下吏者民
命而常頑鄙今如并之吏多選清良者造職大化宣流
民物獲寧四也制使萬戶之縣名之郡守五千以上名
之都尉千戶以下令長如故自長以上考課遷用轉以
能升所牧亦增此進才效功之叙也若經制一定則官
才有次治功齊明五也若省郡守縣皆徑達事不擁隔
官無留滯三代之風雖未可必簡一之化庶幾可致便
民省費在於此矣又以為文質之更用猶四時之迭興
也王者體天理物必因弊而濟通之時彌質則文之以
禮時泰侈則救之以質今承百王之末秦漢餘流世俗
彌文宜大改之以易民望今科制自公列侯以下位從
大將軍以上皆得服綾錦羅綺紈素金銀飾鏤之物自
是以下雜綵之服通於賤人雖上下等級各示有差然
朝臣之制已得侔至尊矣玄黃之綵已得通於下矣欲
使市不鬻華麗之色商不通難得之貨工不作雕刻之物
不可得也是故宜大理其本准度古法文質之宜取其
中則以為禮度車輿服章皆從質樸禁除末俗華麗之
事使幹朝之家有位之室不復有錦綺之飾無兼采之
服纖巧之物自上以下至於樸素之差示有等級而已
勿使過一二之覺若夫功德之賜上恩所特加皆表之
有司然後服用之夫上之化下猶風之靡草樸素之教
興於本朝則彌侈之心自消於下矣懿報書曰審官擇
人除重官改服制皆大善禮鄉閭本行朝廷考事大指
如所示而中間一相承習卒不能改秦時無刺史但有
郡守長吏漢家雖有刺史奉六條而已故刺史稱傳車
其吏言從事居無常治吏不成臣其後轉更為官司耳
昔賈誼亦患服制漢文雖身服弋綈猶不能使上下如
意恐此三事當待賢能然後了耳玄又書曰漢文雖身
衣弋綈而不革正法度内外有僭擬之服寵臣受無限
之賜由是觀之似指立在身之名非篤齊治制之意也
今公侯命世作宰追蹤上古將隆至治抑末正本若制
定於上則化行於衆也夫當宜改之時留殷勤之心令
發之日下之應也猶響尋聲耳猶垂謙謙曰待賢能此
伊周不正殷姬之典也竊未喻焉頃之為征西將軍假
節都督雍涼州諸軍事(原注魏略玄既遷司馬景王代為護軍護軍總統諸將任主武
官選舉前後當此官者不能止貨賂故蔣濟為護軍時有謠言欲求牙門當行千匹百人督五百匹宣王與濟
善聞以問濟濟無以解之因戲曰洛中市買一錢不足則不行遂相對歡笑玄代濟故不能止絶人事及景王
之代玄整頓法令人莫犯者)與曹爽共興駱谷之役時人譏之爽誅
徵玄為大鴻臚數年徙太常玄以爽抑屈内不得意中
書令李豐雖宿為大將軍司馬師所親待然私心在玄
遂結皇后父光禄大夫張緝謀欲以玄輔政豐既内握
權柄子尚公主又與緝俱馮翊人故緝信之豐隂令弟
兖州刺史翼求入朝欲使將兵入并力起會翼求朝不
聽嘉平六年二月當拜貴人豐等欲因御臨軒諸門有
陛兵誅師以玄代之以緝為驃騎將軍豐密語黃門監
蘇鑠永寧署令樂敦冗從僕射劉賢等曰卿諸人居内
多不法大將軍嚴毅累以為言張當可以為誡鑠等皆
許以從命師微聞其謀請豐相見以詰豐不以實告即
殺之事下有司收玄緝鑠敦賢等送廷尉玄不肯下辭
廷尉鍾毓自臨治玄玄正色責毓曰吾當何辭卿為令
史貴人也卿便為吾作毓以其名士節高不可屈而獄
當竟夜為作辭令與事相附流涕以示玄玄視頷之而
已毓弟會年少於玄慕玄而玄不與交是日於毓坐狎
玄玄正色曰士季何相逼如此耶會慙懼而退毓奏豐
等謀廹脅至尊擅誅冡宰大逆無道請論如法於是會
公卿朝臣廷尉議咸以為豐等各受殊寵典綜機密緝
承外戚椒房之尊玄備世臣並居列位而包藏禍心搆
圖凶逆交關閹豎授以姦計畏憚天威不敢顯謀乃欲
要君脅上肆其詐虐謀誅良輔擅相建立將以傾覆京
室顛危社稷毓所上(謹案陳志作所正)皆如科律報毓施行詔
書齊長公主先帝遺愛匄其三子死命於是豐玄緝敦
賢等皆夷三族其餘親屬徙樂浪郡玄格量弘濟臨軒
東市顔色不變舉動自若時年四十六正元中紹功臣
世封尚從孫本為昌陵亭侯邑三百戶以奉尚後初夏侯
覇之奔漢也呼玄欲與之俱玄曰吾豈苟存自為亡虜乎
遂還雒司馬懿卒許允謂玄曰無復憂矣玄歎曰士宗卿
何不見事乎此人猶能以通家少年遇我子元子上不吾
容也玄嘗著樂毅張良及本無肉刑論辭旨通遠為世所
重玄初被收衛將軍司馬昭流涕請之師曰卿忘會趙司
空葬乎先是司空趙儼卒師昭兄弟會葬賓客以百數玄
後至賓客咸越席而迎師由是惡之竟誅玄(原注裴松之曰曺爽以正
始五年伐蜀時玄已為關中都督至十年爽誅滅後方還洛爾案少帝紀司空趙儼以六年亡玄則無由得會儼葬
若云玄入朝紀傳又無其事斯近妄不實玄以五年入朝史或不書未可必為妄也)李豐字安國
衛尉義之子也年十七八在鄴下名為清白識别人物海
内翕然稱之後以父任從軍在許昌聲稱日隆其父不悦
敕使閉門斷客初曹叡在東宫豐為文學及即位得吳降
人問江東聞中國名士為誰降人云聞有李安國者是時
豐為黃門郎叡問左右安國所在左右以豐對叡曰豐名
乃被於吳越邪後轉騎都尉給事中叡卒為永寧太僕正
始中遷侍中尚書僕射豐在臺省常多託疾時臺制疾滿
百日當解祿豐疾未滿輙暫起已復卧如是數歲豐子韜
選尚齊長公主豐弟翼及偉並歴郡守豐嘗於衆中顯誡
二弟言何用榮位為及司馬懿久病曹爽專政豐依違二
公間無有適莫故或諷之曰曹爽之勢熱如湯太傅父子
冷如漿李豐兄弟如游光以為豐雖外示清淨而内圖事
有似於游光也及懿誅爽住車闕下與豐相聞豐怖遽氣
索足委地不能起嘉平四年懿卒後中書令缺大將軍
司馬師諮問朝臣誰可補者或舉豐遂奏用之豐為中
書二歲曹芳每獨召豐與語不知所說師疑其議己請
豐相見以詰豐豐不以實告師怒欲誅之太常夏侯玄
業貴以爽故廢黜居常怏怏后父光祿大夫張緝以東
莞太守召為后家亦不得意豐自以身處機密為芳知
遇子韜又以列侯給事中尚主有内外之重而疑於師
心不自安密謂韜曰玄既為海内重人加以當大任年
時方壯而永見廢又親曹爽外弟於大將軍有嫌張緝
有才用棄兵馬大郡還坐家巷各不得志欲使汝密計
告之緝嘗病創卧豐遣韜省病韜屏人語緝曰韜尚主
父子在機近大將軍秉事常不見信太常亦懷深憂君
侯雖有后父之尊安危未可知皆與韜家同慮者也韜
父欲與君侯謀之緝默然良久曰同舟之難吾焉所逃
此大事不捷即禍及宗矣韜於是往報豐密語黃門監
蘇鑠等鑠等答豐惟君侯計豐曰今拜貴人諸營兵皆
屯門陛下臨軒因此便共迫脅將羣寮人兵就誅大將
軍以太常輔政卿等當共密白此意鑠曰陛下儻不從
人奈何豐曰事有權宜若不便聽當劫將去爾寧有不
從鑠等許諾豐曰此族滅事卿等密之事成卿等皆當
封侯常侍也豐復密以告玄緝緝遣子邈與豐相結豐
遣子韜以謀報玄玄曰宜詳之爾而不以告也師聞豐
謀舍人王羕請以師命召豐豐若無備情屈勢迫必來
若不來羕一人足以制之若知謀泄以衆挾輪長戟自
衛徑入雲龍門挾天子登淩雲臺臺上有三千人立仗
鳴鼓會衆如此羕所不及也師乃遣羕以車迎之豐見
劫迫隨羕而至師責豐豐知禍及正色曰卿父子懷姦
將傾社稷惜吾力劣不能相擒滅爾師怒使勇士以刀
環築殺之夜送尸付廷尉廷尉鍾毓不受曰非法官所
治也以其狀告且勑之乃受韜以尚主賜死獄中曹芳
怒將問豐死故太后懼呼芳入乃止師遣使收翼翼妻
散騎常侍荀廙姊也謂翼曰中書事發可及未至赴吳
何為坐取死亡左右可共同赴水火者誰翼思未答妻
曰君在大州不知可與同死生者去亦不免翼曰二兒
小吾不去今但從坐身死二兒必免果如翼言豐歴仕
二朝不植生産仰廪祿而已韜雖尚主豐常約勑不得
有所侵取得賜錢帛輙散施親族及賜官人多與子弟
而豐皆以與諸外孫死後有司籍其家家無餘積初李
義與尚書僕射杜畿及東郡太守郭智善智子沖有内
實而無外觀州里弗稱也沖常與豐俱見畿既退畿歎
曰孝懿無子非徒無子殆將無家君謀為不死矣其子
足繼其業時人皆以畿為誤及豐死沖為代郡太守始
以畿為知人張緝字敬仲涼州刺史既之子也太和中
為温令有治能漢丞相亮出隴右緝上便宜詔以問中
書令孫資資以為有籌略遂詔拜騎都尉遣參征蜀軍
事入為尚書郎以名父子為曹叡所識且以其才能多
所堪任呼相工相之相者曰不過二千石叡曰何材如
是而位止二千石乎久之出為東莞太守嘉平中女為
曹芳后徵拜光祿大夫位特進妻向封安鄉君緝性傾
巧吝於財而矜於勢一旦以女徵去郡還坐里舍悒悒
躁擾數陳吳蜀形勢又嘗對司馬師料諸葛恪雖幸勝
見誅不久師問其故緝曰威震其主功蓋一國欲不死
得乎及恪從合肥還吳果殺之師謂人曰諸葛恪多輩
爾近張敬仲縣論恪以為必見殺今果然如此敬仲之
智為勝恪也緝與李豐同郡通家又居相近俱不得志
乃謀廢師豐敗遂收緝送廷尉賜死獄中許允字士宗
高陽人父據歷典農校尉郡守允少與同郡崔贊俱發
名於冀州曹叡時皆入為尚書選曹郎與陳國袁侃
同坐職事皆收送獄詔旨嚴切當有死者(謹案志注此下有正
直者為重五字)允謂侃曰卿功臣子法應八議不憂死也侃
知其指乃為受重允刑竟(案志注此下有復吏二字)出為郡守稍
遷為侍中尚書中領軍允與夏侯玄李豐親善聞豐
等被收欲往見司馬師已出門回遑不定中道還取袴
豐等已收師聞允前遽怪之曰我自收豐等不知士大
夫何為怱怱也是時朝廷怱遽者多而衆人咸以為意
在允也先是有詐作尺一詔書以玄為大將軍允為太
尉共錄尚書事有何人天未明乘馬以詔版付允門吏
曰有詔因便馳去允即投書燒之不以呈師豐等既誅
欲因誅允會鎮北將軍劉静卒以允代静已受節𫝊出
止外舍師與允書曰鎮北雖少事而都典一方念足下
震華鼓建朱節歷本州此所謂著繡晝行也允心甚悦
與臺中相聞欲易其鼓吹旌旗其兄子素頗聞允見嫌
戒允但當趣行允曰卿俗士不解我以榮國爾固求之
曹芳以允當出乃詔會羣臣羣臣皆集芳特引允以自近
允前為侍中顧當與芳别涕泣歔欷會罷詔促允令去
會有司奏允前擅以厨錢榖乞諸俳及其官屬遂收送
廷尉考問竟減死徙樂浪妻子不得自隨道死崔贊常
以處世太盛戒允允不從故及(原注魏氏春秋允善相印將拜以印不善使更刻之
如此者三曰印雖始成而已被辱問送印者果懷之而墜於厠相印書曰相印法本出陳長文長文以語韋仲
將印工揚利從仲將受法以語許士宗利以法術占吉凶十可中八九仲將問長文從誰得法長文曰本出漢
世有相印相笏經又有鷹經牛經馬經印工宗養以法語程申伯是故冇一十二家相法)二子竒猛
奇字子泰猛字子豹並有才學晉武帝將有事於太廟奇
為太常丞朝議以竒父受誅不宜接近左右請出為外
官帝追述允之宿望稱竒之才擢為祠部郎元康中為
司隸校尉幽州刺史猛尤儒雅亦宦達於晉云劉陶字
季冶淮南人(謹案魏志陶曄少子)喜論縱横曺爽當國為選部郎
鄧颺之徒稱之以為伊吕陶亦自負謂夏侯玄曰仲尼
不聖何以知其然智者圖國天下羣愚如弄一丸於掌
中而不能得天下安得為聖玄以其言狂誕不復詳難
謂之曰天下之勢雙無常也今見卿窮爽敗退居里舍
乃謝其言之過毌丘儉之舉兵也司馬師以問陶陶答
依違師怒曰卿平生與吾論天下事至於今日而更
不盡乎乃出為平原太守追殺之
王經字彦偉清河人也初為江夏太守大將軍曹爽附
絹二千匹(謹案陳志作二十匹)令交市於吳經不發書棄官歸母
問歸状經以故對母以經典兵馬而擅去對送吏杖五
十爽聞不復罪經稍遷司隸校尉甘露中為尚書曹髦
以威權日去不勝其忿召侍中王沉散騎常侍王業及
經謂曰司馬昭之心路人所知也吾不能坐受廢辱今
日當與卿等自出討之經曰昔魯昭公不忍季氏敗走
失國為天下笑今權在其門為日久矣朝廷四方皆為
之致死不顧逆順之理非一日也且宿衛空闕兵甲寡
弱陛下何所資用而一旦如此無乃欲除疾而更深之
耶禍殆不測宜見重詳髦乃出懷中黃素詔投地曰行
之決矣正使死何懼况不必死耶於是入白郭太后沈
業犇走告昭呼經欲與俱經不從髦遂率僮僕出討昭
賈充令成濟弑髦昭以經不告已而從髦收經及家付
廷尉經謝其母母顔色不變笑而應曰人誰不死正恐
不得其所以此并命何恨之有與母并就誅經之為司
隸校尉辟河内向雄為都官從事至是雄哭之哀動一
市與故吏皇甫晏共收葬焉初經為二州刺史母謂經
曰汝田家子今仕至二千石物太過不祥可以止矣經
不能從故及晉泰始元年詔曰故尚書王經雖身陷法
辟然守志可嘉門戶堙沒意常愍之其以經孫為郎中
議曰嗚呼玄以重名高節表儀一世其言議規格深見
治體藹然有大臣之風翹翹者易摧皜皜者易汙挺持
正大曠無單複焉能出大盜之城府哉觀對許允之言
則以身死國前定久矣蹈白刃而不懼臨死生之際而
不亂生平所養至此乃見壯哉乎天下之至勇也魏之
王侯久自禁錮爽夷而玄誅諸曹夏侯又復單斃自是
而魏亡矣豐翼諸人智微力少闇於大義怱怱舉事䧟
玄於死族滅身夷死不償素矣君死社稷臣死于君王
經有焉
王凌字彦雲司徒允從子也允誅董卓卓將李傕郭汜
等為卓報仇入長安殺允盡害其家凌及兄晨年少踰
城得脱亡命歸故里天子東還凌舉孝廉為發干長遇事髠
刑五歲當道掃除曹操車過問此何徒左右以狀對操曰
此子師兄子也所坐亦公爾於是選為驍騎主簿稍遷
至中山太守所在有稱操辟為丞相掾屬曹丕立拜散騎
常侍出為兖州刺史與張遼等至廣陵討孫權臨江夜
大風吳將吕範等船漂至北岸凌與諸將逆擊捕斬首
虜獲舟船有功封宜城亭侯(謹案陳志作宜成亭侯通志作宜城與此同)加
建武將軍轉在青州是時海濱乘喪亂之後法度未整
凌布政施教賞善罰惡甚有綱紀百姓稱之後從曹休
伐吳與吳師遇於夾石休軍失利凌力戰決圍休得免
難徙為揚豫州刺史旌先賢之後求未顯之士各有條
教意義甚美咸得軍民歡心初凌與司馬朗賈逵友善
及臨兖豫繼其名跡正始初為征東將軍假節都督揚州
諸軍事二年吳大將全琮數萬衆至芍陂凌率諸軍逆
拒争塘力戰連日琮退走進封南鄉侯邑千三百五十戶遷車
騎將軍儀同三司是時外甥令狐愚以才能為兖州刺
史屯平阿舅甥並典兵專淮南之重凌就遷為司空司
馬懿既誅曹爽進凌為太尉假節鉞凌愚密協計謂司
馬懿專政齊王芳不任天位楚王彪長而才欲誅懿廢
芳而立彪都許昌嘉平元年九月愚遣將張式至白馬
與彪相問往來凌又遣舍人勞精詣雒陽語子廣廣言
凡舉大事應本人情曹爽以驕奢失民何平叔虚而不
治丁畢桓鄧雖並為宿望皆專競於世變易朝典政令
數改所存雖高而事不下接民習於舊衆莫之從故雖
勢傾四海聲振天下同日斬戮名士減半而百姓安之
莫或之哀失民故也今懿情雖難量事未有逆而擢用
賢能廣樹勝已脩先朝之政令副衆心之所求爽之所
以為惡者彼莫不畢改(謹案陳志作必改)夙夜匪懈以恤民為
先父子兄弟並握兵要未易亡也凌不從十一月愚復
遣式詣彪未還會愚病死二年熒惑守南斗凌謂斗中
有星當有暴貴者聞東平浩詳知星呼問詳詳疑凌有
所挾欲白之不果(原注事見魏略舊文錯亂必有脱誤)淩聞吳人塞涂水
欲因此發兵大嚴諸軍表求討賊詔報不聽淩遣將軍
楊弘以廢立事告兖州刺史黃華華弘連名以白司馬
懿懿將中軍乘水道討凌先下赦赦凌罪又為書諭凌
已而大軍掩至百尺(謹案魏書郡國志曰司馬宣王討太尉王凌大軍至百尺堨即此堨
也)凌自知勢窮乃乘船單出迎懿遣掾王彧謝罪送印
綬節鉞懿軍到丘頭凌面縛水次懿承詔遣主簿解其
縛凌既蒙赦加恃舊好不復自疑徑乘小船欲趨懿懿
使人逆止之住船淮中相去十餘丈凌知見外乃遥謂
懿曰卿直以折簡召我我當敢不至邪而乃引軍來乎
懿曰以卿非肯逐折簡者故也凌曰卿負我懿曰我寧
負卿不負國家遂遣步騎六百送凌西詣雒陽凌試索
棺釘以觀懿意懿命給之五月甲寅凌行過賈逵廟呼
曰凌大魏忠臣惟爾有神知之到項遂飲藥死張式等
皆自首乃窮治其事賜楚王彪死諸相連者悉夷三族
衆議咸以為春秋之義齊崔杼鄭歸生皆加追戮陳尸
斵棺載在方策凌愚罪宜如舊典乃發凌愚冢剖棺暴
尸於所近市三日燒其印綬朝服親土埋之進弘華爵
為鄉侯廣有志尚學行死時年四十餘廣弟飛梟金虎
並才武過人懿嘗從容問蔣濟濟曰凌文武俱贍當今
無雙廣等志力有美於父爾退而悔之告所親曰吾此
言滅人門矣至是尺口不遺少子明山善書多技藝聞
難走太原追兵及之有飛鳥集桑上隨枝低昂舉弓射
之應弦而墜追兵乃止投親家食親家告吏執殺之令
狐愚字公冶本名浚黃初中為和戎護軍烏桓校尉田
豫討胡有功小違節度愚以法繩之曹丕怒械繫愚免
官詔曰浚何愚遂以名之正始中為曹爽長史出為兖
州刺史愚聞楚王彪有智勇東郡譌言云白馬河出妖馬
夜過官牧邊鳴呼衆馬皆應明日見其迹大如斛行數
里還入河中又有謠言白馬素羈西南馳其誰乘者朱
虎騎楚王小字朱虎故愚與王凌隂謀立彪乃先使人
通意於彪言使君謝王天下事不可知願王自愛彪亦
陰知其意答言謝使君知厚意也未發得疾卒初愚有
高志人謂愚必興令狐氏族父弘農太守邵獨以為愚
性倜儻不脩德而願大必滅我宗愚聞之甚不平及邵
為虎賁中郎將而愚仕進已多所更歷所在有名稱愚
從容謂邵曰先時聞大人謂愚為不繼今竟云何邪邵
孰視不答私謂妻子曰公冶性度猶如故也以吾觀之
終當罷滅但不知我久當坐之不邪將逮汝曹爾邵卒
後十餘年而愚族滅愚之被誅無敢收視者東平馬隆
閔之以武吏稱愚客收尸殯葬列植松栢服喪三年乃
歸東州壯之單固字恭夏山陽人正始中令狐愚與固
伯父龍善辟固為别駕固辭以疾愚禮敬愈厚固不應
母夏侯氏謂固曰使君與汝父久善故命汝不止汝亦
當仕進自可往爾固不獲已遂往與兼治中從事楊康
並為愚腹心後愚與王凌通謀康固皆知其計會愚病
卒康應司徒召詣雒陽固亦以疾去康在京師露其事
司馬懿乃東取王凌到壽春因見懿懿問曰卿知其事
為耶固曰不知懿曰令狐反乎(謹案陳志作令狐及乎誤)固又曰無
之而楊康白事事與固連遂收捕固及家屬皆繫廷尉
考實數十固竟云無懿錄楊康與固相詰固辭窮罵康
曰老傭既負使君又滅我族顧汝當活耶事上湏報廷
尉以舊皆聽得與其母妻子相見固見其母不仰視母
知其慙也謂之曰汝自不欲應州郡我彊汝爾汝為人
吏自當爾爾此自門戶衰我無恨也固終不視母又不
語以至於死初楊康自以白其事冀得封侯後以辭頗
參錯亦并斬臨刑俱出獄固又罵康曰老奴汝死自分
爾死者有知汝何面目以行地下也
毌丘儉字仲恭河東聞喜人也父興黃初中為武威太
守伐叛柔服開通河右名次金城太守蘇則討賊張進
及討叛胡有功雍州刺史張既表曰河右遐遠喪亂彌
久武威當諸郡路道喉轄之要加民夷雜處數有兵
難領太守毌丘興到官内撫吏民外懷羌胡卒使柔附
為官效用黃華張進初圖逆亂扇動左右興志氣忠
烈臨難不顧為將校民夷陳說禍福言則涕泣時男
女萬口咸懷感激形毁髮亂誓心致命尋率精兵踧
脅張掖濟拔領太守杜通西海太守張睦張掖番和
驪靬二縣吏民及郡雜胡棄惡詣興興皆安恤使盡
力田興每所歷盡竭心力誠國之良吏陛下即位留
心萬機苟有毫毛之善必有賞錄臣伏緣聖旨指陳其
事遂詔封高陽鄉侯入為將作大匠卒儉襲父爵為平
原侯叡文學叡立為尚書郎遷羽林監以東宫之舊甚
見親待出為雒陽典農時取農民以治宫室儉上疏曰
臣愚以為天下所急除者二賊所急務者衣食誠使二
賊不滅士民饑凍雖崇美宫室猶無益也遷荆州刺史
青龍中叡圖討遼東以儉有幹策徙為幽州刺史加度
遼將軍使持節護烏桓校尉率幽州諸軍至襄平屯遼
隧右北平烏桓單于寇婁敦遼西烏桓都督率衆王護
留等昔隨袁尚奔遼東者率衆五千餘人降寇婁敦遣
弟阿羅槃等詣闕朝貢封其渠率二千餘人為侯王賜
輿馬繒采各有差公孫淵逆與儉戰不利引還明年叡
遣太尉司馬懿統中軍及儉等衆數萬討淵定遼東儉
以功進封安邑侯邑三千九百戶正始中儉以高句驪
數侵叛督諸軍步騎萬人出玄莵從諸道討之句驪王宫
將步騎二萬人進軍沸流水上大戰梁口(原注梁音渴)宫連
破走儉遂束馬縣車以登九都屠句驪所都斬獲首虜
以千數句驪沛者名得來數諫宫(原注裴松之曰按東夷傳沛者句驪國之
官名)宫不從其言得來曰立見此地將生蓬蒿遂不食而
死舉國賢之儉令諸軍不壊其墓不伐其樹得其妻子
皆放遣之宫單將妻子逃竄儉引兵還六年復征之宫
遂奔買溝儉遣玄莵太守王頎追之(原注世語頎字孔碩東萊人)踰
烏桓骨都過沃沮千餘里踐肅慎氏之庭東臨大海有
異面之人近日之所出周觀諸國采其法俗刻石紀功
刊丸都之山銘不耐之城諸所誅納八千餘口并討濊
貊皆破之韓那奚等數十國各率種落詣儉降儉振旅
還論功受賞侯者百餘人穿山溉灌民頼其利遷左將
軍假節監豫州諸軍事領豫州刺史轉為鎮南將軍諸
葛誕戰於東關不利乃令誕儉對換誕為鎮南都督豫
州儉為鎮東都督揚州吳諸葛恪圍合肥新城儉與揚州
刺史文欽禦之太尉司馬孚督中軍東解圍恪退還初
儉與夏侯玄李豐等厚善及大將軍司馬師誅玄豐等
又廢曹芳儉不能平隂謀討師文欽驍果粗猛數有戰
功好增虜獲以徼寵賞多不見許怨恨日甚儉以計厚
得欽情好歡洽欽亦感戴投心無貳遂共定策正元二
年正月有彗星數十文西北竟天起於吳楚之分儉欽
喜以為已祥乃矯太后詔罪狀司馬師曰故相國懿匡
輔魏室歷事忠貞故烈祖明皇帝授以寄託之任懿戮
力盡節以寧華夏輸誠效忠弼成齊王天下賴之懿欲
討滅二虜以一宇内未行而薨齊王以懿有輔相大功
故遂使師承業委以國事而師以盛年無疾托病坐擁
彊兵輙虧臣禮其罪一也懿造計取賊多舂軍糧克期
有日師為人臣當除國難又為人子當率父業哭聲未
絶而便罷息為臣不忠為子不孝其罪二也賊退過東
關整飽無釁令三征同進喪衆敗績歴年軍實一旦而
盡致使賊來天下騷動死傷流離其罪三也賊舉國悉
衆號五十萬來向壽春圖詣洛陽會太尉孚與臣等建
計杜塞險要不與争鋒還固新城淮南將士衝鋒履刅
晝夜相守勤瘁百日死者塗地自魏興軍以來為難苦
甚莫過於此而師遂意自由不論封賞權勢自在無所
領錄其罪四也故中書令李豐等以師無臣節專擅大
柄隂欲議退之師懷不軌乃劫豐投刅拉殺載尸埋棺
豐等國家大臣帝主腹心擅加酷暴死于非辜師有無
君之心其罪五也懿每歎說齊王直為令主(謹案志注作自堪人
主)君臣義定十有五載始欲歸政按行武庫詔問禁兵
不得擅出師自知姦慝人神不祐矯廢君主加之以罪
孚師之叔父性甚仁孝追送齊王悲不自勝羣臣皆怒
而師懷忍造逆不顧大義其罪六也又故太常夏侯玄
海内重德光禄大夫張緝王室懿親横加賊殺又誅夷
其妻子并及母后逼恐至尊彊行督遣臨時哀愕莫不
傷痛而師稱慶以為快樂其罪七也陛下踐阼聰明神
武事經聖心欲崇省約天下聞之莫不歡慶而師不自
改悔脩復臣禮方徵兵募士毁壊宫内列侯自衛陛下
即阼初不朝覲陛下欲臨幸師舍以省其疾復拒不通
蔑上不道其罪八也近者領軍許允當為鎮北以厨錢
給賜而師舉奏加辟雖云流徙道路餓殺天下聞之莫
不哀傷狡猾險害賊殺忠良其罪九也三方之守一朝
廢缺多選精兵以自營衛五營領兵闕而不補多載器
仗充聚本營天下所聞人懷憤怨譌言盈路以疑海内
韜藏逆器包蓄簒具其罪十也多休守兵以占高第空
虚四表欲擅彊勢以逞姦心募取屯田加其復賞阻兵
安忍壊亂舊法合聚諸藩王公以著鄴欲悉誅之一旦
舉事廢主天不長惡使目腫不成其罪十一也臣等先
人皆隨從太祖武皇帝征討凶暴叶成大功高祖文皇
帝即受漢禪開國承家道符堯舜烈祖明皇帝潤色皇
業緝熙帝載治隆文景一旦為師撞毁輙擅廢立敢行
誅殺公為簒奪臣與安豐護軍鄭翼廬江護軍吕宣太
守張休淮南太守丁尊督守合肥護軍王休等議各以
累世受恩千載風塵思盡驅命以完社稷安主正朝斯
義苟立雖焚妻子吞炭漆身死而不恨按師之罪宜加
大辟以彰姦慝春秋之義一世為善十世宥之懿有大
功海内所書依古典議廢師以侯就第師弟昭忠肅寬
明樂善好士有高世之度忠誠為國不與師同臣等碎
首所保可以代師輔導聖躬太尉孚忠孝小心所宜親
寵授以保傅護軍散騎常侍望忠公親事當官稱能奉
迎乘輿有宿衛之功可為中領軍春秋之義大義滅親
故周公誅弟石碏滅子季友鴆兄上為國計下全宗族
殛鯀用禹聖人朝典古今所稱乞陛下下臣等所奏朝
堂博議臣言當道使師遜位避賢罷遣兵衆則天下協
同若師負勢恃衆不自退者臣等率將所領晝夜兼行
以清君側臣今舉義唯欲使大魏永存陛下得行君道
遠絶亡之禍百姓安全六合一體忠臣義士得效志節
爾臣恐兵起天下擾亂臣輙上事移三征及州郡國典
農各安慰所部吏民不得妄動師聞臣等舉義必下詔
禁絶關津使驛書不通擅復徵調有所收捕此乃師詔
非陛下詔也在所皆不得承用臣等道遠為師所覘凡
文奏不得關通輙臨時賞罰以便宜從事須定集上也並
移諸郡國舉兵廹脅淮南將守諸别屯者及吏民大小
皆入夀春城為壇於城西㰱血為盟分老弱守城儉欽
自將五六萬衆渡淮西至項儉堅守欽在外為游兵司
馬師統中外軍拒之别使諸葛誕督豫州諸軍從安風
津擬夀春征東將軍胡遵督青徐諸軍出譙宋之間絶
其歸路師屯汝陽使監軍王基督前鋒諸軍據南頓以
待之令諸軍皆堅壁勿戰儉欽進不得鬭退恐夀春見
襲不得歸計窮不知所為淮南將士家皆在北衆心沮散
降者相屬惟淮南新附農民為之用儉之初起遣健步齎
書至兖州刺史鄧艾斬之將兵萬餘人兼道前進先趨樂
嘉城作浮橋以待師儉使文欽將兵襲之師自汝陽潛兵
就艾於樂嘉欽猝見大軍驚愕未知所為欽子鴦(謹按志注引魏
氏春秋曰欽中子俶小字鴦毛本作小名鴦)年十八勇力絶人謂欽曰及其未
定擊之可破也於是分為二隊夜夾攻鴦率壯士先至鼓
譟軍中震擾師驚駭所病目突出恐衆知之齧被皆破欽
失期不應會明鴦見兵盛乃引還師謂諸將曰賊走矣可
追之諸將曰欽父子驍猛未有所屈何苦而走師曰夫一
鼓作氣再而衰鴦鼓譟失應其勢已屈不走何待欽將
引而東鴦曰不先折其勢不得去也乃與驍騎十餘摧鋒
陷陳所向皆披靡遂引去師使左長史司馬班率驍騎八
千翼而追之鴦以匹馬入數千騎中輙殺傷百餘人乃出
如此者六七追騎莫敢逼殿中人尹大目自小為曹氏家
奴常侍魏主左右師將與俱行大目知師一目已突出啟
云文欽本是明公腹心但為人所誤爾又天子鄉里素與
大目相信乞為公追解語之令還與公復好師許之大目
單身往乘大馬被鎧胄追欽遙相與語大目心實欲為曹
氏謬言君侯何苦(謹按志注何苦下有若字冊府無若字與此合)不可復忍數日
中也欲使欽解其旨欽殊不悟乃更厲聲罵大目曰汝先
帝家人不念報恩而反與司馬師作逆不顧上天天不祐
汝乃張弓傅矢欲射大目大目涕泣曰世事敗矣善自努
力也是日儉聞欽退恐懼夜走衆遂大潰欽還至項以孤
軍無繼不能自立欲還夀春夀春已潰遂奔吳吳孫峻至
東興聞儉等敗進至橐臯欽父子詣峻降儉北走至慎縣
左右人兵稍棄儉去儉獨與小弟秀及孫重藏水邊草中
安風津都尉部民張屬就射殺儉𫝊首雒陽屬封侯秀重
走入吳將士諸為儉欽所廹脅者悉歸降儉子甸為治中
侍御史先時知儉謀將發私出將家屬逃走新安靈山上
别攻下之夷儉三族(原注習鑿齒曰毌丘儉感明帝之顧命故為此役君子謂毌丘儉事雖不
成可謂忠臣矣夫竭節而赴義者我也成之與敗者時也我苟無時成何可必乎忘我而不自必乃所以為忠也古
人有言死者復生生者不愧若毌丘儉可謂能不愧也)甸字子邦有名京邑曹芳
之廢甸謂儉曰大人居方岳重任國家傾覆而晏然自
守將受四海之責儉然之司馬師惡其為人及儉起兵
問屈&KR0971;所在云不來曰(謹案志注無曰字)無能為也儉遣子宗
四人入吳晉太康中吳平宗兄弟皆還宗有儉風至零
陵太守宗子奥巴東監軍益州刺史儉黨七百餘人繫
獄侍御史杜友治之惟誅首事者十人餘皆奏免之儉
孫女適劉氏當死以孕繫獄廷尉司隸主簿程咸議曰
女適人者若已産育則成他家之母於防則不足懲奸
亂之源於情則傷孝子之恩男不遇罪於他族而女獨
嬰戮於二門非所以哀矜女弱均法制之大分也臣以
為在室之女可從父母之刑既醮之婦使從夫家之戮
從之著於律令
諸葛誕字公休漢丞相亮之族弟也初為尚書郎從僕
射杜畿試船淘河遇風與畿俱覆沒虎賁浮河救誕誕
曰先救僕射誕漂着岸而復蘇調滎陽令入為吏部郎
人有所属託輙顯其言而承用之後有當否則公議其
得失以為褒貶自是羣僚莫不慎其所舉累遷御史中
丞尚書與夏侯玄鄧颺等相善共相題表以玄等四人
為四聰誕等八人為八達(謹案曹嘉之晉紀曰誕以氣厲稱嘗倚柱讀書雷震其柱
誕讀書自若)中書監令劉放子熙孫資子密吏部尚書衛臻
子烈三人咸不及比以父居勢位容之為三豫凡十五
人聲望翕然言事者以誕颺等脩浮華合虚譽漸不可
長曹叡惡之免誕官會叡卒正始初玄等並任職復以
誕為御史中丞尚書出為揚州刺史加昭武將軍王凌
之隂謀也司馬懿潜軍東伐以誕為鎮東將軍假節都
督揚州諸軍事封山陽亭侯諸葛恪興東關遣誕督諸
軍拒之與戰不利還徙為鎮南將軍後毌丘儉文欽舉
兵遣使詣誕招呼豫州士民誕斬其使露布天下司馬師
東征使誕督豫州諸軍渡安風津向夀春儉欽之破也
誕先至夀春夀春中十餘萬口聞儉欽敗恐誅悉破城
門出流迸山澤或散走入吳以誕久在淮南乃復以為
鎮東大將軍儀同三司都督揚州吳大將孫峻吕據留
贊等聞淮南亂會文欽往乃率衆將欽徑至壽春時誕
諸軍已至城不可攻乃走誕遣將軍蔣班追擊之斬贊
傳首收其印綬節進封高平侯邑三千五百戶轉為征
東大將軍誕既與玄颺等親善又王凌毌丘儉累見夷
滅司馬昭又自代師輔政威柄益重懼不自安傾帑藏
振施以結衆心厚養親附及揚州輕俠者數千人為死
士(原注魏書誕賞賜過度有犯死者虧制以活之)甘露元年冬吳人欲向徐堨
計誕所督兵馬足以待之而復請十萬衆守壽春又求
臨淮築城以備寇内欲保有淮南大將軍長史賈充以
為宜遣參佐慰勞四征且觀其志昭遂遣充至淮南充
見誕從容談時事因謂誕曰雒中諸賢皆願禪代君以
為何如誕厲聲曰卿非賈豫州子乎世受魏恩奈何負
國欲以社稷輸人乎卿無復言非吾所忍聞也雒中有
難吾當死之充默然還言於昭曰誕再在揚州威名益
重得士衆心今徵必不來反疾而禍小不徵則反遲而
禍大不如徵之昭從之二年五月詔徵誕為司空赴京
師誕得詔書愈恐曰我作公當在王文舒後今便為司
空不遣使者健步齎書使以兵付樂綝此必綝所為也
乃請諸牙門置酒飲晏皆醉謂之曰前作千人鎧杖始
成欲以擊賊今當還雒不復得用吾欲暫出游戱湏臾
還爾諸君且止乃嚴鼓將士七百人出樂綝聞之閉州
門誕宣言曰當還雒邑暫出城游戱爾揚州何為閉門
見備耶乃使兵緣城攻門州人悉走因風縱火焚其府
庫遂殺綝(原注魏末傳載誕表曰臣受國重任統兵在東刺史樂綝等詐說臣與吳人交
通又言被詔當代臣位無狀日久臣奉國命以死自立終無異端忿綝不忠輙將步騎七百人以今月六日討
綝即日斬首函頭驛馬𫝊送若聖朝明臣臣即魏臣不明臣臣即吳臣不勝發憤有日謹拜表陳愚悲感泣血
哽咽斷絶不知所如乞朝廷察臣至誠裴松之曰魏束𫝊所言率皆鄙陋疑誕表言曲不至於此也)斂淮
南及淮北郡縣屯田戶口十餘萬官兵揚州新附勝兵
者五萬人聚榖足一年食閉城自守遣長史吳綱將小
子靚至吳請救(原注裴松之載世語曰黃初末吳人發長沙王吳芮冡以其塼於臨湘為孫堅
立廟芮容貌如生衣服不朽後豫發者見吳綱曰君何𩔖長沙王吳芮但微短爾綱瞿然曰是先祖也君何由
見之見者言所由綱曰更葬不答曰即更葬矣自芮之卒年至發冡四百餘年綱芮之十六世孫矣)吳人
大喜遣將全懌全端唐咨王祚等率三萬衆密與文欽
俱來應誕以誕為左都護假節大司徒驃騎將軍青州
牧封壽春侯是時鎮南將軍王基始至督諸軍圍壽春
未合咨欽等從城東北因山乘險得將其衆突入城六
月司馬昭奉曹髦及郭太后督中外諸軍二十六萬臨
淮討誕昭屯丘頭使基及安東將軍陳騫等四面合圍
表裏再重塹壘甚峻欽等數犯圍逆擊走之昭又使監
軍石苞兖州刺史州泰等簡銳卒為遊軍備外寇泰擊
破朱異於陽淵異走泰追之殺傷二千人秋七月吳大
將軍孫綝大發卒出屯鑊里復遣朱異帥將軍丁奉黎
斐等五人解夀春圍異留輜重於都陸進屯黎漿石苞
州泰又擊破之太山太守胡烈以竒士五千襲都陸盡
焚異資糧異將餘兵食葛葉走歸孫綝綝使異更戰異以
士卒乏食不從綝怒斬異於鑊里引兵還建業綝既不
能拔出諸葛誕而喪敗士衆自戮名將由是吳人莫不
怨之俄而城中乏糧外救不至衆無所恃蔣班焦彛皆
誕爪牙計事者也言於誕曰朱異等以大衆來而不能進
孫綝殺異而歸江東外以發兵為名而内實坐湏成敗
今宜及衆心尚固士卒思用并力決死攻其一面雖不
能盡克猶可有全者空坐守死無為也文欽曰江東乘
戰勝之威久矣未有難北方者也况公今舉十餘萬之
衆歸命而欽與全端等皆同居死地父兄子弟盡在江
表就孫綝不欲主上及其親戚豈肯聽乎且中國無歲
無事軍民並疲今守我一年勢力已困内變將起奈何舍
此欲乘危徼倖乎班彛固勸之欽怒而誕欲殺班彛二
人懼且知誕之必敗也十一月棄誕踰城降全懌兄子
輝儀在建業與其家内争訟携其毋將部曲數千家來
奔於是懌與兄子靖及全端弟翩緝皆將兵在壽春城
中司馬昭用黃門侍郎鍾會策密為輝儀作書使輝儀
所親信齎入城告懌等說吳中怒懌等不能拔壽春欲
盡誅諸將家故逃來歸命十二月懌等率其衆數千人
開門出降城中震懼不知所為詔拜懌平東將軍封
臨湘侯端等封拜各有差三年正月文欽謂誕曰蔣班
焦彛謂我不能出而走全端全懌又率衆降此敵無備
之時也可以戰矣誕及唐咨等皆以為然遂大為攻具
晝夜五六日攻南圍欲決圍而出圍上諸軍臨高以發
石車火箭逆燒破其攻具弩矢及石雨下死傷者蔽地
血流盈塹復還入城城内食轉竭降出者數萬口欽欲
盡出北方人省食與吳人堅守誕不聽由是争恨欽素
與誕有隙徒以計合事急愈相疑欽見誕計事誕遂殺
欽欽子鴦及虎將兵在小城中聞欽死勒兵馳赴之衆
散鴦虎單走踰城自歸軍吏請誅之司馬昭曰欽之罪
不容誅其子固應當戮然鴦虎以窮歸命且城未拔殺
之是堅其心也乃赦鴦虎使將數百騎馳巡城呼語城
内云文欽之子猶不見殺其餘何懼表鴦虎為將軍各
賜爵關内侯城内喜且擾又日饑困誕咨等智力窮昭
乃自臨圍四面進兵同時鼓譟登城城内無敢動者誕
窘急單馬將其麾下突小城門出昭司馬胡奮部兵逆
擊斬誕傳首夷三族誕麾下數百人皆拱手為列不降
皆曰為諸葛公死不恨每斬一人輙降之卒不變以至
於盡時人比之田横吳將于詮曰大丈夫受命其主以
兵救人既不能克又束手於敵吾弗取也乃免胄冒陳
而死唐咨王祚及諸禆將皆面縛降吳兵萬衆器仗軍
實山積(原注傅子曰宋建椎牛禱賽終自焚滅文欽日祠祭事天斬於人手諸葛誕夫婦聚會神巫淫
祀求福伏尸淮南舉族誅夷此天下所共見足為明鍳也)吳以誕子靚為大司馬吳亡
還晉竄匿不出武帝與靚有舊靚姊又為琅邪王妃帝
知靚在姊間因就見之靚逃于厠帝逼出之謂曰不意
今日復得相見靚流涕曰不能漆身皮面復覩聖顔詔
以為侍中固辭不拜歸于鄉里終身不向朝廷而坐子
恢仕晉累遷尚書右僕射散騎常侍元帝時終侍中金
紫光禄大夫儀同三司文欽字仲若譙郡人也父稷建
安中為騎將有勇力欽少以材武見稱魏諷反欽坐與
諷辭語相連下獄撩笞數百當死曹操以稷故赦之太和
中為五營校督出為牙門將欽性剛暴無禮所在驕傲
陵上不奉法輙見奏遣後曹叡復以為淮南牙門將轉
廬江太守鷹揚將軍王凌奏欽貪殘不宜撫邊請免官
治罪由是徵還曹爽以其鄉里不治欽事復遣還廬江
加冠軍將軍貴寵踰前欽以故益驕爽誅進欽前將軍
以安之後代諸葛誕為揚州刺史自爽之誅欽常内懼
與諸葛誕相惡故弗與謀會誕去毌丘儉至乃隂共結
謀及敗走書夜間行追者不及遂詣孫峻降奉表于吳
曰稟命不幸常隸魏國兩絶於天雖側伏隅都自知無
路司馬師滔天作逆廢害二主(謹案何焯較本曰此表後人偽作高貴鄉公之
弑昭事也何得預言二主乎)辛癸高莽惡不足踰欽累世受魏恩烏
鳥之情竊懷憤踊在三之義期於斃仆故與毌丘儉郭
淮等俱舉義兵當共討師掃除凶孽智慮淺薄微節不
騁進無所依悲痛切心退惟不能扶翼本朝抱愧俛仰
靡所自厝冒緣古義固有所歸庶假天威得展萬一僵
仆之日亦所不恨輒相率將歸命聖化慙偷苟生非辭所
陳謹上表還所受魏使持節前將軍山桑侯印綬臨表惶惑
伏湏罪誅吳以欽為都護假節鎮北大將軍幽州牧譙
侯及在吳貽雍州刺史郭淮書曰大將軍昭伯與太傅
伯俱受顧命登牀把臂託付天下此遠近所知後以勢
利乃絶其祀及其親黨皆一時之俊可為痛心公侯恃
與大司馬公恩親分著義貫金石當此之時想益毒痛
王太尉嫌其專朝潜欲舉兵事不克捷復受誅夷害及
楚王太傅既亡師繼承父業肆其虐暴放主殺后殘戮
忠良包藏禍心此而可忍孰不可忍欽以名義大故忿
憤内發忘寢與食無所吝顧會毌丘子邦與父書騰說公
侯盡事主之意欲奮白髮同符太公惟須東問影響相
對聞問之日能不慷慨是以不恤妻孥之痛即與毌丘
鎮東舉義兵三萬餘人西趨雒陽欲扶持王室掃除姦
逆企踵西望不得聲問夫當仁不讓况救君之難度道
遠艱故不果期要爾然同舟共濟安危勢均禍痛已受
非言飾所解自公侯所明也共事曹氏積信魏朝行道
之人皆所知見然在朝之士冒利偷生烈士所恥公侯
所賤賈竪所不忍為况當塗之士邪軍屯住項僕以閏
月十六日别進兵就樂嘉城討師師之徒衆尋時崩潰
其所斬截不復訾原但當長驅徑至京邑而流言先至
毌丘不復詳之更謂僕為誤(謹案此表見魏志毌丘儉𫝊注僕字作小人)諸
軍便爾瓦解毌丘還走追尋釋解無所及還項復遇王
基等十二軍追尋毌丘進兵討之即時克破所向全勝
而(謹案志注作要)那後無繼孤軍梁昌進退失所還據夀春夀
春復走狼狽躓閡無復他計惟當歸命大吳借兵乞食
繼踵伍員爾不若是(案志注作不若僕隸)如何快心復君之仇永
使曹氏得享血食此亦大國之祐念也想公侯不使程
嬰杵臼擅名於前代而使大魏獨無鷹揚之士與今大吳
敦崇大義深見愍悼然僕於國大分連接遠同一勢欲
俱與(案志注與作舉重一分字)分中國不願偏取以為已有公侯必欲
共忍師胷懷宜廣大勢恐秦川之卒不可孤舉今者之
計宜屈已伸人託命歸漢東西俱舉乃可克定師黨爾
深思鄙言若愚計可從宜使漢軍克制期要使六合校
考與周召同封以託付兒孫此亦非小事也大丈夫寧
處其落落是以遠呈忠心時望嘉應時淮已卒欽未知
也孫峻待之甚厚欽在他國仍不能屈節下人自吕據
朱異等諸大將皆憎疾之惟峻常為保佑鴦一名俶誕
誅司馬昭聽鴦收斂欽喪給牛車葬舊墓鴦後破涼州
虜名聞天下太康中為東夷校尉假節當之官入辭武
帝帝見而惡之託以他事免官東安公繇欲殺鴦因誅
楊駿誣鴦謀逆遂夷三族唐咨本利城人黃初中利城
郡反殺太守徐箕推咨為主曹丕遣諸軍討破之咨走
入海遂亡至吳官至左將軍封侯持節誕既誅咨亦就
禽拜咨安遠將軍
議曰王凌之欲廢僣孽立宗子澄汰王室大臣之節也
議者謂凌於齊王君臣分定并儉誕等為淮南三叛(原注
謂習鑿齒論也)此晉之臣子尊晉之志也凌欲廢而誅之師遂廢
之昭又殺之而無為誅之則淩知所廢而非叛也儉誕
繼起聲罪致討聞雒中禪代之語投袂致死有古義士
之風夫豈叛乎哉誕之得士至麾下數百人拱手待斬
以盡不為司馬氏屈義烈挺然未之前聞也
欽定四庫全書
續後漢書卷七十下元郝經撰
列傳第六十七下
死國
吳
留贊(子平)吕據朱異張悌(孫震沈瑩)
留贊字正明會稽長山人也少為郡吏與黃巾賊帥吳
桓戰手斬桓贊一足被創遂屈不伸然性壮烈好讀兵
書及三史每覽古良將戰攻之勢輙對書獨嘆因呼諸
親近謂曰今天下擾亂英豪並起歴觀前世富貴非有
常人而我屈躄在閭巷間存亡無以異今欲割引吾足
幸不死而伸幾復見用死則已矣親戚皆難之有間贊
乃以刀自割其筋流血滂沱悶絶良久家人驚怖遂引
伸其足創愈良行如故凌統聞之請與相見甚竒之乃
表薦贊遂被試用累有戰功(謹案志無累字册府元龜有累字與此合)稍遷
屯騎校尉時事得失每進規諫好直言孫權憚之諸葛
恪攻東興贊為前部合戰先陷陳大敗魏師遷左將軍
孫峻出淮南授贊節拜左護軍未至夀春道路病發峻
令贊將車重先還魏將蔣班以步騎四千追贊贊病困
不能整陳知必敗乃解曲蓋印綬付弟子以歸曰吾自
為將破敵搴旗未嘗負敗今病困兵羸衆寡不敵汝速
去俱死無益於國適所以快敵爾弟子不肯受拔刀欲
斫之乃去初贊為將臨敵必先被髮呌天因抗音而歌
左右應之畢乃進戰戰無不克及敗歎曰吾戰有常術
今病困若此命也遂被害時年七十三二子略平略為
大將有父風平累遷左將軍孫皓之游華里平與右丞
相萬彧右大司馬丁奉謀曰若至華里不歸社稷事重
不得不自還皓頗聞之以彧等舊臣隠忍不發鳳凰元
年冬皓因會以毒酒飲彧傳酒人私減之又飲平平覺
之服他藥以解得不死彧歸自殺皓徙其子弟於廬陵
平憂懣月餘亦卒
吕據字世議大司馬範之子也以父任為郎後範寝疾
拜副軍校尉佐領軍事範卒遷安軍中郎將數討山賊
諸深惡劇地所擊皆破随太常潘濬討五谿復有功朱
然攻樊據與朱異破城外圍還拜偏將軍入補馬閑右
部督遷越騎校尉太元元年大風江水溢流漸淹城門
權使視水獨見據使人取大船以備害權嘉之拜盪魏
將軍權寢疾以據為太子右部督太子立拜右將軍魏軍出
東興據赴討有功明年孫峻殺諸葛恪遷據為驃騎將
軍平西宫事五鳳二年假節與峻等襲壽春還遇魏將
曹珍破之於高亭太平元年帥師侵魏未及淮聞孫峻死
以從弟綝自代據大怒引軍還欲廢綝綝聞之使中書
奉詔詔文欽劉纂唐咨等使取據又遣從兄憲以都下
兵逆據於江都左右勸據降魏據曰恥為叛臣遂自殺夷
三族
朱異字季文前將軍桓之子也張惇子純與張儼及異
俱以童子有雋才往見驃騎將軍朱據據聞三人名欲
試之告曰老鄙相聞飢渴甚矣夫騕䮍以迅驟為功鷹
隼以輕疾為妙其為吾各賦一物然後乃坐儼乃賦犬
曰守則有威出則有獲韓盧宋鵲書名竹帛純賦席曰
席以冬設簟為夏施揖讓而坐君子攸宜異賦弩曰南
嶽之幹鍾山之銅應機命中獲隼高墉三人各随其目
所見而賦之皆成而後坐據大歡悦尤竒賞異以父任
為郎後拜騎都尉代桓領兵赤烏四年随朱然攻魏樊
城建計破其外圍還拜偏將軍魏廬江太守文欽營住
六安多設屯砦置諸道要以招誘亡叛為邊寇害異乃
身率其部二千人掩破欽七屯斬首數百遷揚武將軍
權與論攻戰辭對稱意權謂朱據曰本知季文懀(原注烏快
反謹案懀今志作獪毛本及通志俱作懀與此合)定見之復過所聞十三年文
欽詐降密書與異欲令自迎異表呈欽書因陳其偽不
可便迎權詔曰方今北土未一欽云欲歸命宜且迎之
若嫌其有譎者但當設計網以羅之盛重兵以防之爾
乃遣吕據督二萬人與異并力至北界欽果不降建興元
年遷鎮南將軍是歲魏遣胡遵諸葛誕等出東興異督
水軍攻浮橋壊之大破魏軍異又随諸葛恪圍新城城
既不拔異等皆言宜速還恪以書曉異異投書於地曰
不用我計而用傒子言(謹案陳志作侯子言)恪大怒立奪其兵遂
廢還建業太平二年假節為大都督救壽春圍不解還
軍孫綝要異相見將往陸抗止之異曰子通家人爾當
何所疑乎遂往綝使力士於坐上取之異曰我吳國忠
臣有何罪乎乃拉殺之
張悌字巨先襄陽人也少有名理以風節自負孫休時
為屯騎校尉魏大舉寇漢吳人問悌曰司馬氏得政以
來大難屢作智力雖豐而百姓未服今又竭其資力遠
征巴蜀兵勞民疲而不知恤敗於不暇何以能濟昔夫
差伐齊非不克勝所以危亡不憂其本也况彼之事乎
(謹案事字志作争地)悌曰不然曹操雖功盖中夏威震四海崇詐
仗術征伐無已民畏其威而不懷其德丕叡承之係以
惨虐内興宫室外懼雄豪東西驅馳無歲獲安彼之失
民為日久矣司馬懿父子自握政柄累有大功除其煩
苛而布其平惠為之謀主而救其疾民心歸之亦已久
矣故淮南三叛而腹心不擾曹髦之死四方不動推堅
敵如折枯蕩異同如反掌任賢使能各盡其心非智勇
兼人能若是乎其威武張矣本根固矣羣情服矣姦計
定矣今漢閹宦專朝國無政令而玩戎黷武民勞卒敝
競於外利不修守備彼彊弱不同智算亦勝因危而伐
殆其克乎若其不克不過無功終無退北之憂覆軍之
慮也何為不可哉昔楚劔利而秦昭懼孟明用而晉人
憂(原注史記秦昭王曰吾聞楚之鐵劍利而倡優拙夫鐵劍利則士勇倡優拙則思慮遠夫以遠思慮而御
勇士吾恐楚之圖秦也左氏傳秦伯猶用孟明孟明增修國政重施於民趙成子言於諸大夫曰秦師又至
將必辟之懼而增德不可當也)彼之得志固我之大患也吳人笑其言
而魏果并漢孫皓末年以悌為丞相晉人大舉來伐所
嚮克捷皓使悌督沈瑩諸葛靚帥衆三萬渡江逆戰至
牛渚沈瑩曰晉治水軍於蜀久矣今傾國大舉萬里齊力
必悉益州之衆浮江而下我上流諸軍無有戒備名將
皆死幼少當任恐邊江諸城莫能禦也普之水軍必至
于此宜畜衆力待来與之一戰若幸一勝江西自清上
方雖壊可還取之今渡江逆戰勝不可必若或摧喪則
大事去矣悌曰吳之將亡賢愚所知非今日也吾恐蜀
兵至此衆心駭懼不可復整今渡江決戰若其喪敗則
同死社稷無所復恨若其克捷則北敵奔走兵勢萬倍
便當乘威南上逆之中道不憂不破也若如子計恐士
衆散盡相與坐待敵到君臣俱降無復一人死難者不
亦辱乎遂率衆濟江逆戰圍王渾部將張喬于楊荷喬
閉柵請降諸葛靚欲屠之悌曰彊敵在前不宜先事其
小且殺降不祥靚曰此屬以救兵未至力少不敵故偽
降以緩我爾若全之必為後患悌不從撫之而進與揚州
刺史周浚結陳相對瑩率丹陽銳卒刀楯五千三衝晉
兵不動瑩引退其衆亂晉將薛勝蒋班因其亂而乘之
師遂潰張喬自後擊之大敗吳師于板橋諸葛靚與五
六百人退走使過迎悌悌不肯去靚自往牽之曰天下
存亡(謹案天下上志注有且夫二字疑衍)自有大數豈卿一人所支(謹案支陳
志作知通鑑作支與此合)奈何故自取死悌垂泣曰仲思今日是我
死日也且我作兒童時便為卿家丞相所拔常恐不得
其死負名賢知顧今以身殉國復何遁邪靚再三牽之
不動乃流涕去行百餘步顧之已為晉軍所殺孫震沈
瑩等皆死吳人大震(謹案孫皓𫝊註引襄陽記載此事無孫震二字此𫝊用襄陽記而末
云孫震沈瑩等皆死蓋兼据于寳晉紀而偶遺其上文之護軍孫震一句耳)
議曰留贊鷙猛壯烈萬人敵也其剚刃信足與雲長之
刮骨何以異哉心有主而不動視疾痛死生若無與於
已者壯士之勇也况復得其死哉平與彧奉謂社稷為
重有大臣之節矣吕據朱異傑出將門仗鉞征鎮益固
堂構克隆國棟不幸而為賊臣枉害若據之討賊不克
不為叛臣慨然自裁志烈盛矣昔紂虐其臣莫不離心
至於倒戈流血漂杵而導武王誅紂孫皓之虐浮于紂
而張悌諸人不以為仇益嚴君臣之義揮刃赴敵畀之
一死嗚呼仁哉觀悌之勉諸將謂同死社稷無所復恨
至於誚諸葛靚靚再三牽之不動貞心義節雖與日月
争光金石争堅可也
贊曰名義國閑命輕道重白刃何有丹心弗動壯哉諸
臣談笑就死大節巉天烈聞不已
