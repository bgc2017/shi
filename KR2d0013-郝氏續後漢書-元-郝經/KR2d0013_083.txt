欽定四庫全書
續後漢書卷七十八元郝經撰
列傳第七十五
列女
漢
弘農王妃皇甫規妻隂瑜妻盛道妻
董祀妻
魏
龐娥親姜叙母趙昂妻杜有道妻
曹文叔妻羊耽妻許允妻
吳
孫翊妻張白妻
柔順女之德貞固女之節二者兼備婦道盡矣故坤之
繇曰利牝馬之貞其傳曰柔順利貞坤至柔而動也剛
夫婉娩而無不順執德而不改其操然後合乎坤德才
智工巧容色不與焉是以詩稱静女美共姜(原注詩静女衛國風
毛萇𫝊曰女德貞静而有法乃可說也栢舟共姜自誓也衛世子共伯蚤死其妻守義父母欲奪而嫁之誓而
弗許故作是詩以絶之)春秋書紀叔姬宋共姬(原注春秋莊公十二年紀叔姬歸于
酅二十年紀叔姬卒三十年葬紀叔姬紀亡而叔姬不歸宗國歸酅以死故特備書以美之襄公三十年宋災
伯姬卒叔弓如宋葬宋共姬公羊傳外夫人不書葬此何以書隱之也何隱爾宋災伯姬卒焉其稱諡何賢
也何賢爾宋災伯姬存焉有司復曰火至矣請出伯姬曰不可吾聞之也婦人夜出不見傅母不下堂𫝊至矣
母未至也逮乎火而死)與忠臣良士義夫孝子共垂竹帛光石潔
玉皜然不朽漢成帝嬖趙氏劉向集古賢女爲列女傳
進規致諷而班史不錄范蔚宗始錄於東京書而為之
傳典策之制備矣有天地然後有男女有男女然後有
夫婦有夫婦然後有父子兄弟君臣上下以錯禮義故
咸恒爲易下經之首書始降二女詩始二南禮本冠婚
重倫𩔖也一代之典昭示萬世可獨錄男而遺女德乎
三國之際翻覆離合臣子道喪有婦人而不失節焉又
可無書乎故復著列女篇國别爲𫝊云
弘農王妃唐姬者潁川人也董卓既廢少帝爲弘農王
山東義兵起討卓卓懼乃置弘農王閣上使即中令李
儒進酖曰服此以辟惡王曰我無疾是欲殺我爾不肯
飲彊飲之不得已乃與唐姬及宫人飲醼訣别酒行王
悲歌曰天道易兮我何艱棄萬乘兮退守藩逆臣見廹
兮命不延逝將去汝兮適幽玄因命唐姬起舞姬抗袖
而歌曰皇天崩兮后土頽身為帝兮命夭摧死生異路
兮從此乖奈我煢獨兮心中哀因泣下嗚咽坐者皆歔
欷王謂姬曰卿王者妃勢不復爲吏民妻自愛從此長
辭矣遂飲藥而死時年十八姬歸鄉里父會稽大守瑁
欲嫁之姬誓不許及李傕破長安遣兵鈔關東略得姬
傕因欲妻之拒不從而終不自名尚書賈詡知之以狀
白獻帝帝聞感愴乃下詔迎姬置園中使侍中持節拜
為弘農王妃初平元年二月葬弘農王於故中常侍趙
忠城壙中諡曰懷王姬尋薨合葬焉
謹案目錄此下有皇甫規妻隂瑜妻盛道妻董
祀妻四傳今闕
龐娥親者(謹案陳志云淯母娥後漢書亦云字娥惟皇甫謐列女傳作娥親)酒泉表氏
龐子夏之妻西海太守淯之母禄福趙安(謹案列女傳作趙君安下
同)之女也安爲同縣李夀所殺娥親有男弟三人皆欲
復讎夀深以為備會歲疫三人者皆死夀聞大喜會宗
族相慶云趙氏強壯已盡惟有弱女不足復憂矣娥親
子淯聞夀言還以啓娥親娥親愴然隕涕曰李夀汝莫
喜也終不活汝與汝戴履天地為吾弟之羞也乃購利
劒晝夜淬厲哀酸泣血鄰婦徐氏諫止之曰李夀男子
也凶惡有素加備衛在身爾雖有志邂逅不敵則重
受禍絶滅門戶痛辱益甚矣願詳舉動娥親曰李夀不
死安能視息世間邪徐氏與鄰並咸笑之娥親曰人父
兵死無後不哀而笑夀未即刃先誅汝嬖子軰爾徐氏
等怖走不敢回視娥親乃棄家事乘帷車伺夀(謹案帷車本後
漢書陳志作乘鹿車)白晝遇夀於都亭拔劍擊夀并中夀馬馬逸
夀墜地溝中娥親斫之中樹折劍夀猶未死瞋目大呼
娥親拔夀所佩刀截夀頭持詣縣歸罪顔色不變曰父
讎已報請受戮禄福長夀陽尹嘉壯其孝烈即觧印綬
縱娥親去官娥親曰讎塞身死女之分也治獄制刑君
之典也敢貪生以枉王法乎擲夀頭請赴獄鄉人強載
還家會赦得免涼州刺史周洪酒泉太守劉班等共表
上其事刊石立碑顯其門閭太常弘農張奐以帛二十
端禮之安定梁寬爲娥親作𫝊皇甫謐曰父母之讎不
與共天地男子之義也而娥親以女弱之微奮劍仇頸
慰亡父之怨魂雪三弟之永恨近古以來未之有也詩
曰脩我戈矛與子同讎娥親之謂也
姜叙母者天水人叙字伯奕建安中馬超攻冀殺涼州
刺史韋康州人莫不感憤叙為撫夷將軍擁兵屯歴叙
外弟楊阜故爲康從事同輩十餘人皆略屬超隂相結
爲康報讎未有間會阜妻死辭超歸葬因過至歴候叙
母說康被害及冀中之難相對泣良久舉室悲感叙母
曰咄伯奕韋使君遇難豈一州之耻亦汝之負豈獨義
山哉汝無顧我事淹變生人誰不死死國忠義之大者
但當速發我自爲汝當之不以餘年累汝也因敇叙與
阜議分人𫝊語鄉里尹奉趙昂及安定梁寬等令叙先
舉兵叛超超怒必自來擊叙寬等因從後閉門約誓以
定叙遂進兵入鹵昂奉守祁山超聞果自出擊叙寬等
從後閉冀門超失據過鹵叙守鹵超進至歴歴中見超
往以為叙軍還又傳聞超已奔走漢中故歴無備及超
入歴執叙母母罵超曰汝背父之逆子殺君之傑賊天
地豈久容汝而不早死敢以面目視人乎超怒即殺叙
母及其子燒城而去阜等以狀聞曹操操嘉之手令褒
揚曰姜叙之母勸叙早發眀智乃爾雖楊敞之妻蓋不
過此賢哉賢哉良史紀錄必不墜於地矣(原注漢書昭帝崩昌邑王
徵即位滛亂大將軍光與車騎將軍張安世謀欲廢王更立議定使大司農田延年報敞敞驚懼不知所言汗
出洽背徒唯唯而已延年起更衣敞夫人遽從東廂謂敞曰此國大事今大將軍議已定使九卿來問君侯君
侯不疾應與大將軍同心猶與無決先事誅矣延年從更衣還敞夫人與延年參語許諾請奉大將軍教令遂
共廢昌邑王立宣帝裴松之曰案謐稱叙為阜姑子而本傳云叙為阜外兄與今名内外為不同謐謂姑
子即外兄弟也阜傳曰外兄故更姑子曰外弟云)
趙昂妻異者不知誰氏女也(原注案皇甫謐列女傳趙昂妻異者故益州刺史天
水趙偉璋妻王氏女也偉璋女則姓趙氏而妻昂則同姓也此必有誤不可考故祗云不知誰氏女也)昂
爲羌道令留異在西會同郡梁䨇反攻破西城害異兩
男異女英年六歲獨與異在城中異見两男已死又恐
為䨇所侵引刀欲自刎顧英而歎曰身死爾棄當誰恃
哉吾聞西施蒙不潔則人掩鼻况我貌非西施乎乃以
溷糞涅麻而被之尠食瘠形自春至冬竟得免昂遣吏
迎之未至三十里止謂英曰婦人無符信保傅則不出
房昭姜沉流伯姬待燒每壯其節今吾遭亂不能死將
何以復見諸姑所以偷生惟憐汝爾今官舍已近吾去
汝死矣遂飲藥懣絶英奔告昂昂以良劑灌之良久乃
蘇建安中昂轉參軍事徙居冀會馬超攻冀異躬著布
韝佐昂守備又悉脫環佩首飾以賞戰士超攻益急城
中饑困刺史韋康愍吏民傷殘欲與超和昂諫不聽歸
以語異異曰君有争臣大夫有專利焉知救兵不到關
隴哉當共勉卒高勲全節致死不可從也比昂還康與
超和超遂背約殺康又劫昂質其嫡子月於南鄭欲要
昂以爲已用超妻楊聞異節行請與相見異欲信昂於
超以濟其謀謂楊曰昔管仲入齊有九合之功由余適
秦穆公成覇方今社稷初定治亂在人涼州士馬乃可
與中夏争鋒不可不詳也楊深感之以爲忠於已遂與
異重相結歡超遂不疑昂良以爲已用也及昂與楊阜
等結謀討超告異曰吾謀如是事必萬全當奈月何異
厲聲曰雪君父之耻喪元不足為重况一子哉夫項橐
顔淵豈復百年貴義存爾(原注戰國策甘羅曰夫項橐生七歲而為孔子師橐一作
櫜)昂遂閉門逐超超奔漢中從張魯得兵還異與昂保
祁山爲超所圍三十日救兵到乃解超卒殺異子月自
冀城之難至於祁山昂出九竒異輙參焉
杜有道妻嚴氏字憲京兆人也貞淑有識量年十三適
杜氏十八而與子植女韡嫠居誓不改節撫育二子教
以禮度卒皆顯名傅玄求韡為繼室憲即許之時玄忤
何晏鄧颺晏等欲害之時人莫與爲婚及憲許玄或曰
何鄧執權必為玄害方排山壓卵以湯沃雪奈何憲曰
晏等驕侈必當自敗司馬太傅虎睡爾吾恐卵破雪消
行自及矣遂與玄為婚晏等尋爲懿所誅植後爲南安
太守植從兄預爲秦州刺史被誣徵還憲與預書曰諺
云忍辱至三公卿今可謂辱矣能忍之公是卿坐預後
果爲儀同三司玄前妻子咸年六歲嘗随其繼母省憲
憲謂咸曰汝千里駒也必當遠至以其妺之女妻之咸
後果知名其識鍳如此年六十六歲卒
曹文叔妻令女者譙郡夏侯文寕之女也文叔曹爽之
從弟早死服闋自以年少無子恐家必嫁已乃斷髮以
爲信其後家果欲嫁之令女聞即以刀截兩耳居止常
依爽及爽被誅曹氏盡死令女叔父上書與曹氏絶婚
彊迎令女歸時文寧為梁相憐其少執義又曹氏無遺
𩔖冀其意沮廼微使人諷之令女歎且泣曰吾亦惟之
許之是也家以為信防之少懈令女於是竊入寢室以
刀斷鼻蒙被而卧母呼與語不應發被視之血流滿牀
舉家驚惶或謂之曰人生世間如輕塵棲弱草爾何至
自苦廼爾且夫家夷滅已盡守此欲誰為哉令女曰聞
仁者不以盛衰改節義者不以存亡易心曹氏前盛之
時尚欲保終况今衰亡何忍棄之司馬懿聞而嘉之聽
使乞子字養爲曹氏後
羊耽妻辛氏字憲英隴西人魏侍中毘之女也聰朗有才
鑒初魏文帝得立為太子抱毘項謂之曰辛君知我喜
不毘以告憲英英歎曰太子代君主宗廟社稷者也代
君不可以不戚主國不可以不懼宜戚而喜何以能久
魏其不昌乎弟敞為大將軍曹爽參軍司馬懿將誅爽
因其從魏帝出而閉城門爽司馬魯芝率府兵斬關赴
爽呼敞同去敞懼問憲英曰天子在外太傅閉城門人
云將不利國家於事可得爾乎憲英曰事有不可知然
以吾度之太傅殆不得不爾眀皇帝臨崩把太傅臂屬
以後事此言猶在朝士之耳且曹爽與太傅俱受寄託
之任而獨專權勢於王室不忠於人道不直此舉不過
以誅爽爾敞曰然則敞無出乎憲英曰安可以不出職
守人之大義也凡人在難猶或恤之為人執鞭而棄其
事不祥也且為人任為人死親暱之職也汝從衆而已
敞遂出懿果誅爽事定後敞歎曰吾不謀於姊幾不獲
於義其後鍾會為鎮西將軍憲英謂耽從子祜曰鍾士
季何故西出祜曰將為滅蜀也憲英曰會在事縱恣非
持久處下之道吾畏其有他志也及會將行請其子琇
為參軍憲英憂曰他日吾為國憂今日難至吾家耳琇
固請於司馬昭昭不聽憲英謂琇曰行矣戒之古之君
子入則致孝於親出則致節於國在職思其所司在義
思其所立不遺父母憂患而已軍旅之間可以濟者其
唯仁恕乎會至蜀果反琇竟以全歸祜嘗送錦被憲英
嫌其華反而覆之其眀鍳儉約如此泰始五年卒年七
十九
許允妻阮氏者不知誰氏女也貌醜而賢眀有識鑑允
始見愕然交禮畢無復入意阮遣婢覘之云有客姓桓
阮曰是必桓範將勸使入也既而範果勸之允入須臾
便起阮捉裾留之允顧謂曰婦有四德卿有其幾阮曰
新婦所乏惟容爾士有百行君有其幾允曰皆備阮曰
士有百行以德爲首君好色而不好德何謂皆備允有
慚色遂雅相親重允為吏部郎選郡守曹叡疑其所用
非次召入將加罪阮謂允曰眀主可以理奪難以情求
允頷之而入叡怒詰之允曰某郡太守雖限滿文書先
至年限在後日限在前叡前取事視之乃遣出望其衣
敝曰清士遂有用之之意允之爲鎮北也謂阮曰吾知
免矣阮曰所謂禍在此何免之有及允死門生走告阮
方機織神色不變曰早知爾爾門生欲藏其二子阮曰
無預諸兒事因移居墓所司馬師遣鍾會觀之若二子
才德及允便當收之阮聞會來謂二子曰汝等雖佳才
具不多率胷懷與會語便自無憂不須極哀會止便止
又可多少問朝事二子從之會反具以狀對卒免於禍
教導二子後皆顯達於晉
吳孫翊妻徐氏者不知何許人初孫權殺吳郡太守盛
憲憲故孝廉媯覽戴員亡匿山中孫翊為丹楊太守皆
禮致之以覧為大都督督兵員為郡丞覧員常欲為憲
報讎會翊親近邊洪為翊所困辱覧員因與洪謀殺翊
諸縣令長共謁翊翊將宴勞之徐氏頗知卜筮翊曰吾
明日欲為長吏作主人卿為我卜之徐氏既卜謂翊曰
卦不能佳可須異日翊不從明日大會賓客翊出入常
持刀宴罷送客而忘之洪遂殺翊走山中徐氏遣人追
獲之覧員因殺洪入居軍府將軍孫河屯京城聞變馳
赴宛陵覧員復殺之遣人迎揚州刺史劉馥令住歴陽
以丹楊應之覧遂取翊諸侍妾又欲逼取徐氏徐氏紿
之曰乞須晦日設祭除服然後聽命覧許之徐氏潜使
所親語翊親近舊將孫高傅嬰等與共圖覧高嬰涕泣
許諾密呼翊時侍養二十餘人與盟誓合謀到晦日設
祭徐氏哭泣盡哀畢乃除服薰香沐浴言笑懽悅大小
悽愴怪其如此覧密覘無復疑意徐氏呼高嬰置戶内
使人召覧入徐氏出戶拜覧適得一拜大呼二君可起
高嬰俱出共殺覧餘人即就外殺員徐氏乃還縗絰奉
覧員首以祭翊墓舉軍震駭孫權聞亂從椒丘還至丹
楊悉族誅覧員餘黨擢嬰高為牙門其餘賞賜有差
張白妻者陸績女也績於鬱林生女故名曰鬱生適張
温弟白温被罪白等皆廢徙鬱生亦當離婚京朝名門
競欲娶之鬱生誓不更嫁奉温姊妹三人攻苦䟦涉節
行益著温中妹巳適顧承而見錄奪官乃許嫁丁氏成
婚有日飲樂而死鄉里并鬱生皆圖畫贊頌焉姚信表
請褒述曰臣聞唐虞之政舉善而教旌德擢異三王所
先是以忠臣烈士顯名國朝淑婦貞女表迹家閭盖所
以闡崇化業廣殖清風使有令性幽明俱著苟懷懿資
士女同榮故王蠋建寒松之節而齊王表其里義姑立
殊絶之操而魯侯高其門臣竊見故鬱林大守陸績女
鬱生履貞特之行立匪石之節年十三適同郡張白侍
廟三月白遭羅家禍遷死異郡鬱生抗聲昭節義形於
色冠盖交横誓而不許奉白姊妹嶮巇之中蹈履水火
志懷霜雪義心固於金石體信貫於神明送終以禮邦
士慕則臣聞昭德以行顯行以爵苟非名爵則勸善不
嚴故士之有誄魯人志其勇杞婦見書齊人哀其哭(原注
禮記魯莊公及宋人戰于乘丘縣賁父御卜國為右馬驚敗績公隊佐車授綏公曰末之卜也縣賁父曰他日
不敗績而今敗績是無勇也遂死之圉人浴馬有流矢在白肉公曰非其罪也遂誄之士之有誄自此始也
杞婦事見前)乞蒙聖朝斟酌前訓上開天聰下垂坤厚褒鬱
生以義姑之號以厲两髦之節則皇風穆暢士女改視
權不聽
議曰皇甫規之妻義槩風節凛凛乎秋霜冽冰焉嶄嶄
乎折玉截鐡焉雖古之烈丈夫無以尚已龐淯之母以
女弱而手刃父讎孫翊之妻知能保身勇能討賊皆世
所未有也姜叙之母趙昂之妻以死徇義亦其亞也嚴
辛阮之識慮哲婦以成城者也唐姬之義不受辱終於
弘農令女之截耳斷鼻卒存曹氏與夫荀采之雉頸陸
氏之仰藥得柏舟共姜自誓春秋叔姬歸&KR0566;之義焉文
姬之才辯不幸而失身絶域然能傳父之業免夫之死
有足稱者君子責備以為失節過矣
贊曰婉娩淑女與士並列至柔動剛彤管煒節
