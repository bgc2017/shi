欽定四庫全書
續後漢書卷十三元郝經撰
列傳第十
漢臣
盧植趙岐(孫賓碩)
謹案此卷傳文全闕惟存議贊
議曰東漢儒者之盛幾于三代而王室頼之安順而下
漢政始紊時則有袁安楊震冲質而下漢遂衰矣時則
有李固杜喬至乎桓靈王室若綴旒然時則有盧植趙
岐二子殁而漢室僨矣植挾幽朔之氣高壮質烈力與
宼角以衛君存國為己任有真勇矣昭烈以門生奮起
豈非義槩所激問學之淵有所自邪宋范煜曰風霜以
别草木之性危亂而見忠良之節則盧公之心可知矣
夫蠭蠆起懷雷霆駭耳雖賁育荆諸未有不冘預奪常
者當植抽刃白閣之下追帝河津之間排戈刃赴戕折
豈先計哉君子之於忠義造次必於是也岐間關險阻
僨抑愈厲及仗節奉使而豪傑弭耳聽命會兵奉迎疾
故之以稽脱事幾豈非天哉區區南邁依國荆楚齎志
以殁亦云忠矣嗚呼植岐皆以大儒之資挺身不撓扶
藉王室鯁拉虎口嬰其兇鋒使盼瞠而不敢害且知畏
敬焉嚮令一時風節之士不衂于黨禍弘毅抗矯維持
皇綱皆如二子漢室豈遽亡哉煜書以孟子為要子章
句孟軻述仲尼之意著書七篇孝文時雖置博士而大
義不明至岐于複壁中為註章别為旨甚得柢要學者
至今宗之嗚呼可不謂尚志之士哉
贊曰中郎儒將仗鉞討賊躬蹈白刃扞難扈蹕允矣邠
卿屯聯禍嬰播宣王靈扶危柱傾集義養氣皆為大勇
髣髴孟軻不啻賈董
