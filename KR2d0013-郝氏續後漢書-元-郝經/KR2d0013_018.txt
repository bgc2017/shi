欽定四庫全書
續後漢書卷十八元郝經撰
列傳第十五
漢臣
許靖麋竺(弟芳)孫乾簡雍伊籍
秦宓費詩杜微(五梁)
謹案此卷止存孫乾傳一篇餘傳全闕其議亦
止費詩杜微二人
孫乾字公祐北海人昭烈領徐州鄭玄薦乾辟為從事
後随從周旋昭烈為曹操所敗遣乾自結袁紹將適荆
州乾又與麋竺俱使劉表皆如意指後表與袁尚書說
其兄弟分争之變曰每與劉左將軍孫公祐共論此事
未嘗不痛心入骨相為悲傷也見重如此昭烈定益州
乾自從事中郎為秉忠將軍雍容風議見禮次麋竺與
簡雍同列頃之卒
議曰詩守經事而不知權左遷宜矣晉習鑿齒謂創始
之君須大定而後踐天位纂統之主必速建以係衆心
惠公朝虜而子圉夕立(原注左氏傳秦獲晉侯以歸晉隂飴甥會秦伯盟于王城秦伯
曰晉國和乎對曰不和小人恥失其君而悼喪其親不憚征繕以立圉也曰必報讎寧事戎狄君子愛其君而
知其罪不憚征繕以待秦命曰必報德有死無二以此不和)更始猶存而光武舉號
(原注後漢書更始遣使立光武為蕭王令罷兵詣行在所光武辭以河北未平不就徵諸將奏請正號位命有
司設壇場於鄗南即皇帝位)昭烈合義討賊是宜速尊以奉大統民
欣反正出覩舊物見幾之論也杜微以公孫述視昭烈
自同于譙玄李業介然以為高(原注後漢書譙玄字君黃巴郡閬中人平帝時
拜議郎遷中散大夫為繡衣使者王莽居攝縱使者車變姓名竄歸家因以隠遁公孫述僣號于蜀連聘不詣
述謂使者曰若玄不起便賜毒藥玄子瑛泣血叩頭奉家錢千萬以贖父死述許之玄終于家李業字巨游廣漢
梓潼人元始中舉明經除為郎王莽居攝去官杜門不應州郡命公孫述僣號徵之業固疾不起述遣使持毒
酒奉詔命以劫業業遂飲毒而死)亮開誠心辯正偽喻以討賊次第求
賢自輔反復以書而微終不悟嗚呼不知統紀而病昭
烈尊曹丕者豈惟微哉千載之下猶謂昭烈之於漢雖
云中山靖王之後族屬疏遠不能紀其世數名位(原注通鑑
昭烈即位後論)猶宋高祖之稱楚元王後(原注南史宋高祖武皇帝諱裕字德輿彭
城縣綏輿里人也姓劉氏楚漢元王交二十一世孫也)南唐烈祖稱吳王恪後(原注
五代史南唐李昇字正倫為徐温養子冒姓徐氏名知誥及受吳禪復姓李氏自言唐憲宗子吳王恪之後也)
是非難辯非光武之比故不令紹漢氏之統奪而與魏
甚矣偏私之惑也夫高祖沛豐邑亭長爾史臣猶推而
上之以為帝堯之裔而得天統自劉累士會至于豐公
歷數千載系而不絶(原注漢書高帝贊陶唐氏既衰其後有劉累范氏其後也晉文公世
奔秦後歸于晉其處者為劉氏劉向云戰國時劉氏自秦獲於魏秦滅魏遷大梁都于豐故周市說雍齒曰豐
故梁徙也是以頌高祖云漢帝本系出自唐帝降及于周在秦作劉徙魏而東遂為豐公豐公盖太上皇父其
遷日淺墳墓在豐鮮焉由是推之漢承堯運德祚已盛斷蛇著符旗幟上赤協於火德自然之應淂天統矣)
光武之出自長沙定王及南頓令纔六七世譜牒具在
有徵可案(原注後漢書世祖光武皇帝高祖九世孫也出自景帝子長沙定王發發生舂陵節侯買
買生欝林太守外外生鉅鹿都尉回回生南頓令欽欽生光武)至昭烈之出于中山靖
王又二百餘年孤寄為庶而系不可考爾其為漢室之
胄雖里巷細民皆能道之故關張以死臣事獻帝委之
誅操且後世之臆說豈若孔明之親見孔明方高卧不
起抱膝長吟觀時擇主以奔敗流離異姓之人亟往而
遽從之哉其聞昭烈高誼之日久矣一旦見之故慨然
與論天下事而不少靳謂將軍既帝室之胄信義首著
於天下如族屬疏遠而莫能辯果非劉氏之裔孔明其妄
與乎又謂霸業可成漢室可興不當紹漢室之統孔明
其如是而言乎於是幡然而改委質臣事非漢室之胄
帝王之真孔明其從之乎卒使昭烈繼漢稱帝纂承大
統昭烈既終以討賊自效謂當奬率三軍北定中原攘
除姦凶興復漢室還于舊都又謂先帝以漢賊不兩立
王業不偏安故託臣以討賊即出關輔繼之以死世歷
不明統體不正孔明其若是哉昭烈之同符光武不復
疑矣非宋高祖南唐烈祖之比也近歲余屢入幽都過
涿郡郡南十里而近曰樓桑廟昭烈故居也廟後大冡
十餘郡人以為昭烈之先中山靖王之後諸王孫之塋
故廟昭烈于前以祀之兒童故老婆娑其下指是葆桑
竹馬之處稱其義槩至於流涕英靈鬱然搖動草木昭
烈族屬仍為數十家莫不以帝胄皇孫自處豈東漢之
季猶夫天王敢妄自以為帝室之人乎涿之北三十里
而遠唐盧龍節度使劉濟之墳林曰梨園頭丘垤聯亘
十餘里其碑各皆大書深刻以為漢中山靖王之後其
子孫為遼金大姓曰韓劉馬趙車騎將軍飛有裔孫為
僧住幽都聖安寺歲時相與上冡落落焉道刑牲㰱血
之義親同骨肉自唐迄今去漢殆千六七百年矣而猶
不忘其系豈當漢之世遂忘之乎且昭烈以義操以姦
權以猾道之所在命之所歸也昭烈固自為正矣又不
在於世歷之明否也識真者鮮醜正寔繁於微乎何誅
贊曰文休偉器孔明致敬子仲之興昭烈是奉乾雍籍
宓材咸適用丹楹刻桷締扶皇棟命乃在天統不以地
於赫昭烈帝室之系有仁有信有禮有義祀漢配天丕
乃僭偽詩微弗與烏足語智
