欽定四庫全書
續後漢書卷八元郝經撰
列傳第五
漢臣
董卓(李傕郭氾楊奉韓暹樊稠張濟李樂胡才)韓遂(馬騰成公英闊行)
張楊(董承)吕布(張邈邈弟超陳宫高順陳珪)
謹案董卓傳闕
韓遂字文約與同郡邊章俱著名西州章為督軍從事
遣遂奉計詣京師大將軍何進聞其名請與相見遂說
進誅諸閹人進不從乃求歸及北宫伯玉等反劫章遂
為謀主遂因殺伯玉及章與馬騰合馬騰者字夀成右
扶風茂陵人伏波將軍援之後也其父(謹案後漢書注父平蜀志注字
子碩)嘗為天水蘭干尉後失官因留隴西與羌錯居娶羌
女生騰騰少貧嘗從鄣山斮材木負販自給騰身長八
尺餘軀幹洪壮面鼻雄異而性仁厚人多敬愛之涼州
募民有勇力者(謹案陳志馬超傳注王國等及氐羌叛州郡募民有勇力者)騰應募
耿鄙見而異之署為行軍事典領部曲討賊有功遷軍
司馬拜偏將軍及與遂合勇常冠軍遂騰之敗扵長平
觀而走凉州也遂還金城騰屯汧隴間時西州少穀騰
表言軍人乏食求就穀池陽遂移屯長平岸頭池陽將
王承等恐騰為害乃攻騰營騰適出無備遂破走西上
會三輔亂不復東與韓遂結為異姓兄弟甚相親厚後
以部曲相侵入更為讎敵騰攻遂遂走合衆還攻騰殺
騰妻子連兵不釋下隴戰關中建安七年曹操欲圖吕
布恐袁紹侵擾關中西亂羌胡乃使司隸校尉鍾繇凉
州牧韋端和解之繇移書遂騰為陳禍福遂騰各釋兵
遣子入侍乃拜騰征南將軍並開府袁尚遣高幹郭援
將兵數萬與匈奴單于寇河東遣使連和遂騰騰隂許
之繇乃使傅幹說騰曰古人有言順道者昌逆德者亡
曹公奉天子誅暴亂法明國治上下用命有義必賞無
義必罰可謂順道者矣袁氏背王命驅胡寇以陵中國
寬而能忌仁而無斷兵雖強實失天下心可謂逆德矣
今將軍既事有道不盡其力隂懷兩端欲以坐觀成敗
事定奉辭責罪將軍為誅首矣扵是騰懼幹曰智者轉
禍為福今曹氏與袁氏相持而高幹郭援獨制河東曹
公雖有萬全之計不能禁河東之不危也將軍誠能引
兵討援内外擊之其勢必舉是將軍一舉斷袁氏之臂
解一方之急曹公必重德將軍將軍功名竹帛不能盡
載也惟將軍審所擇騰曰敬從教扵是遣子超將精兵
萬餘人與繇會擊援大破之操乃徵騰入屯槐里轉拜
前將軍假節封槐里侯北備胡寇東備白騎騰進賢待
士矜救民命撫存瘡痍三輔安之曹操將伐荆州復使
張既說騰令釋部曲入宿衞騰許之已而更猶豫既恐
其為變乃移諸縣促儲㣥二千石郊迎騰不得已發東操
表騰為衞尉以超為偏將軍領騰營又拜超弟休為奉
車都尉休弟鐵騎都尉徙其家屬皆詣鄴惟超獨留十
六年曹操遣夏侯淵會鍾繇討張魯關中諸將疑為襲
己超與韓遂等十部皆反東扼潼關據有關中曹操親
征以譎計間超遂使相疑因擊遂等大破之操軍還誅
騰夷三族超復與遂破隴上諸郡超敗奔漢中復出遂
復與之圍祁山超復敗走夏侯淵追遂至扵略陽攻燒
長離羌屯遂救長離淵邀擊大破之遂以餘衆遯歸金
城建安二十年曹操征張魯至河池西平金城諸將麯
演蒋石等共斬遂送首于操遂自靈帝末始亂積三十
二年至是乃死年七十餘矣初隴西人宋建在枹罕自
稱河首平漢王置百官亦三十餘年曹操遣夏侯淵擊
建斬之凉州悉平成公英者金城人中平末隨韓遂謀
議軍事建安中遂自華隂破走還湟中部黨散去惟英
獨從其壻閻行欲殺遂以降夜攻遂不克遂歎曰丈夫
困厄禍起婚姻乎謂英曰今親戚離叛人衆轉少當從
羌中西南詣蜀爾英曰舉事數十年今雖罷敗何有自
棄巢窟而依人乎遂曰吾年老矣子欲何施英曰曹公
不能遠来獨夏侯爾夏侯之衆不足以追我又不能久
留且息肩扵羌中以須其去招呼故人綏會羌胡猶可
有為也遂從其言時衆尚數千人遂宿有恩扵羌胡羌
胡衞護之及夏侯淵還使閻行留後乃合羌胡數萬將
攻行行欲走會遂死英降操操見之甚喜以為軍師封
列侯從行出獵有三鹿過前操令射之三發皆中應弦
而斃操抵掌笑曰但韓文約可為盡節而孤獨不可乎
英下馬跪曰不欺明公假使英主人在實不来也遂流
涕哽噎操嘉其忠益親敬之魏黃初河西復亂遣英佐
凉州平隴右病卒閻行者金城人後名艷字彦明少有
健名為韓遂禆將建安初遂與馬騰相攻擊騰子超亦
以勇稱行嘗刺超矛折因以折矛撾超幾殺之十四年
遂使詣曹操操厚遇之表拜犍為大守行因請令其父
入宿衞西還見遂達操旨云謝文約卿始起兵時自有
所逼我所具明也今當共匡輔國朝行因謂遂曰將軍
興軍以来三十餘年民兵疲瘁所處又狭宜早有所附
是以前在鄴自啓當令老父詣京師誠謂將軍亦宜遣
一子以示丹赤遂曰且可復觀望數歲後遂遣其子與
行父母俱東會遂西討張猛留行守舊營而馬超等反
舉遂為都督及遂還超謂遂曰前鍾司隸任超使取將
軍關東人不可復信也今超棄父以將軍為父將軍亦
當棄子以超為子行諫遂不欲令與超合遂謂行曰今
諸將不謀而同似有天數乃東詣華隂及曹操與遂交
馬語行在其後操謂行曰當念作孝子及超等破走行
隨遂還金城操聞行前意故但誅遂子孫在京師者手
書與行曰觀文約所為使人笑来吾前後與書無所不
說如此何可復忍卿父諫議自平安也雖然牢獄之中
非養親之處且又官家亦不能久為人養老也遂聞行
父獨在欲使并遇害乃強以少女妻行行不獲已納之
操果疑行會遂使行别領西平郡乃勒其部曲攻遂不
勝將家人東奔操操表封列侯
謹案目錄此下有張楊傳今闕止存附傳董承
一篇
董承靈帝母永樂太后之姪獻帝之舅也既召曹操遷
帝扵許以承為車騎將軍開府自都許之後權歸曹氏
天子總已百官備員而已帝不勝操專偪置密詔衣帶
中付承令與昭烈結天下義士共誅操未發操遣昭烈
東征袁術承更與偏將軍王服謀曰郭多有數百兵壊
李傕數萬人顧足下與吾同否昔吕不韋之門須子楚
而後高今吾與子猶是也(原注史記秦子楚為質扵趙吕不韋說曰吾能大子之門
子楚笑曰且自大君之門而乃大吾門吕不韋曰子不知也吾門待子門而大不韋入秦說華陽夫人立子楚
是為莊襄王以不韋為丞相始皇立遷不韋扵蜀飲鴆而死)服惶懼不敢當且曰兵
少耳承曰舉事訖得操成兵顧豈少耶今長水校尉种
輯議郎吳碩吾腹心辦事者遂與服及輯碩决計事覺
承等皆為操所誅夷三族
謹案目錄此下有吕布傳今闕
議曰卓為羿莽而姦計不足其暴戾淫虐過之是以遽
起而遽滅適足以貽禍而資羣盜遂使兇孽蠭蜚刺天
肆猘賈怒鴟奪豨呀劫質天子囚戮公卿折并頓擲盪
耗漢家神靈澌熄銷沒而後各就誅夷自昔國亡驅除
之際未有若斯之亂且酷也韓遂馬騰跳踉河右坌起
始亂聚散不常梗踣關輔三十餘年軼勝廣矣(原注漢書陳勝
字涉陽城人吳廣字叔陽夏人也二世元年發閭左戍漁陽勝廣皆為屯長行至&KR3755;大澤鄉與其徒屬殺將尉
袒右稱大楚勝自立為將軍廣為都尉入據陳勝乃立為王廣為假王)張楊有奉迎之功
據河山之郡而無雄才卒墮匹夫之手智不足稱也董
承無何進之力又無王允之術幾事不密反為操所圖
遂使昭烈去而不復王室無所依賴操乃窮兇極狠仇
怨天子蜚血禁籞躪胔宫闈怒而不置詩曰無拳無勇
職為亂階承之謂矣吕布翻覆虓猛而不知義至扵禽
戮乞解縳自效豈天也哉昭烈當屯難之際屈身扵布
以貴下賤及其禽布健决誅之奮其乾剛盡龍德飛潛
之義矣
贊曰召戎起釁運極厄會祲塞風饕虎躍鯨沛逆鈇淬
日兇鋒掃孛翻覆宗社廢立君主血衊咸京金盈郿塢
巖巖公師烈烈尚父雖伏天誅竟委皇綱梟捩蠭團紛
紜寇場乾坤榛蕪王猷允亡楊雖有功承實不智遂敢
首禍布弗知義共為妖孽穢我神器
