欽定四庫全書
續後漢書卷三元郝經撰
帝紀第二
(義例曰末帝繼昭烈在位四十餘年為魏所滅降封安樂公而終於晉謚曰思陳夀三國志稱
昭烈為先主故稱帝為後主通鑑稱漢主目錄稱安樂思公皆以僭偽書也故凡正統之國稱
僭偽及降封者皆曰後主某公晉謂孫皓為後主歸命侯隋謂陳帝為後主長城公是也綱目
雖正其統體更先主為昭烈皇帝仍曰後主則昭烈先主也有未安者今正其位號而無謚劉
死□雖諡曰孝□皇帝偏覇不可諡正統之帝故不從按歐陽修五代史梁亡而均王無諡稱
末帝今漢亡而帝亦無諡故更後主為末帝云)
末帝
末帝諱禪字公嗣母曰甘皇后建安十二年生於荆州
二十四年昭烈為漢中王立為王太子及即皇帝位立
為皇太子册曰惟章武元年五月辛已皇帝若曰太子
禪朕遭漢運艱難賊臣篡盗社稷無主格人羣正以天
明命朕繼大統今以禪為皇太子以承宗廟祗肅社稷
使使持節丞相亮授印綬敬聽師傅行一物而三善皆
得焉(原注禮記行一物而三善皆得者惟世子而已其齒於學之謂也鄭玄曰物猶事也)可不勉與
三年夏四月昭烈崩于永安宫五月帝即皇帝位于成
都年十七(原注魚豢魏略初備在小沛不意曹公卒至遑遽棄家屬後奔荆州禅時年數歲竄匿隨
人西入漢中為人所賣及建安十六年關中破亂扶風人劉括避亂入漢中買得禪問知其良家子遂養為子
與娶婦生子初禪與備相失時識其父字玄德比舍人有姓簡者及備得益州而簡為將軍備遣簡到漢中舍
都邸禪乃詣簡相騐訊事皆符騐簡喜以語張魯魯乃洗沐送詣益州備乃立以為太子初備以諸葛亮為太
子太傅及禪立以亮為丞相委以諸事謂亮曰政由葛氏祭則寡人亮亦以禪未閑于政遂總内外裴松之
曰二主妃子傳曰後主生于荆州後主傳云初即帝位年十七則建安十二年生也十三年敗于長阪備棄妻
子走趙雲傳曰雲身抱弱子以免即後主也如此備與禅未嘗相失也又諸葛亮以禅立之明年領益州牧其
年與主簿杜微書曰朝廷今年十八與禪傳相應理當非虛而魚豢云備敗于小沛禅時始生及奔荆州能識
其父字玄德計當五六歲備則敗于小沛時建安五年也至禪初立首尾二十四年禪應過三十矣以事相騐
理不得然此則魏略之妄說乃至二百餘言異也又按諸書記及諸葛亮集亮亦不為太子太傅)
尊皇后曰皇太后大赦改元建興以丞相亮領益州牧
南中四郡皆叛秋八月遣尚書郎鄧芝修好扵吴孫權
遂絶魏與漢(原注孫氏始稱吴與其國也)立皇后張氏
二年夏吴使輔義中郎將張温來聘復遣鄧芝報之
三年春三月丞相亮南征秋七月亮討雍闓(原注音愷)斬之
遂平四郡十二月亮還成都
四年春都護李嚴自永安移屯江州築大城(原注裴松之曰今邑郡故
城是)留護軍陳到駐永安夏五月曹丕卒子叡立(原注凡魏吴二
主卒立與凡特稱皆書姓名漢之僣偽不成其為君也其君臣皆書卒而無别略也)
五年春三月丞相亮出屯漢中以討魏詔曰朕聞天地
之道福仁而禍滛善積者昌惡積者亡古今常數也是
以湯武修德而王桀紂極暴而滅曩者漢祚中微網漏
凶慝董卓造難震蕩京畿曹操階禍竊執天衡殘剥海
内懷無君之心子丕孤豎敢尋亂階盗據神器更姓改
物世濟其凶當此之時皇極幽昧天下無主則我帝命
殞越於下昭烈皇帝體明叡之德光演文武應乾坤之
運出身平難經營四方人鬼同謀百姓與能兆民欣戴
奉順符䜟建位易號丕承天序補弊興衰存復祖業誕
膺皇綱不墜於地萬國未定(謹案今志作未静宋本作未定與此合)早世
遐殂朕以幼冲繼統洪基未習師保之訓而嬰祖宗之
重六合壅否社稷不建永惟所以念在匡救光載前緒
未有攸濟朕甚懼焉是以夙興夜寐不敢自逸每崇(謹案
今志崇作從毛本作崇與此合)菲薄以益國用勸分務穡以阜民財授
方任能以參其聽斷私降意以養將士欲奮劔長驅指
討凶逆朱旂未舉而丕已殞喪斯所謂不然我薪而自
焚也殘𩔖餘醜又支天禍恣睢(原注香萃反)河雒阻兵未弭
諸葛丞相弘毅忠壯忘身憂國先帝託以天下以勖朕
躬今授之以旄鉞之重付之以專命之權統領步騎二
十餘萬董督元戎龔行天罰除患寧亂克復舊都在此
行也昔項籍總一彊衆跨州兼土所務者大然卒敗垓
下死於東城宗族如焚為笑千載皆以不義陵上虐下
故也(原注史記太史公曰項羽乘勢拔起隴畆之中三年遂將五諸侯兵滅秦分裂天下而威海内封立
王侯功繇羽出號為伯王位雖不終近古以來未嘗有也及羽背關懷楚放逐義帝而怨王侯畔已難矣自矜
功伐奮其私智而不師古謂伯王之業欲以力征經營天下五年卒亡其國身死東城尚不覺寤不自責過失
廼引天亡我非用兵之罪豈不謬哉)今賊效尤天人所怨奉時宜速庶憑
炎精祖宗威靈相助之福所向必克吳王孫權同恤災
患潜軍合謀掎角其後凉州諸國王各遣月支康居胡侯
支富康植等二十餘人詣授節度大軍比出便欲率將
兵馬奮戈先驅天命既集人事又至師貞勢并必無敵
矣夫王者之兵有征無戰尊而且義莫敢抗也故鳴條
之役軍不血刃牧野之師商人倒戈今旍麾首路其所
經至亦不欲窮兵極武有能棄邪從正簞食壺漿以迎
王師者國有常典封寵大小各有品限及魏之宗族支
葉中外有能規利害審逆順之數來詣降者皆原除之
昔輔果絶親於智氏而蒙舍宗之福(原注戰國策智伯與韓魏圍趙於晉
陽張孟談陰見韓魏之君曰智伯伐趙趙亡則二君為之次二君乃與孟談陰約夜遣人入晉陽智果見二君
說智伯曰二主色動而變必背君矣不如殺之智伯曰不可智果出易妵為輔氏)微子去殷項
伯歸漢皆授茅土之慶(原注史記微子數諫紂不聽乃持其祭器奔周周公誅武庚立
微子於宋以續殷後漢王以魯公禮葬項王於榖城封項伯等四人皆為列侯賜姓劉氏)此前世之
明騐也若其迷沉不反奬助亂人不式王命戮及妻孥
罔有攸赦廣宣恩威誅其元惡弔其殘民他如詔書律
令丞相其露布天下使稱朕意焉孟達復以新城來歸
六年春魏將司馬懿䧟新城孟達死之丞相亮伐魏攻
祁山天水南安安定皆舉郡降參軍馬謖(原注所六反)及魏
將張郃戰於街亭敗績馬謖伏誅亮請自貶詔以亮為
右將軍行丞相事冬亮復出散關圍陳倉斬魏將王雙
七年春右將軍亮伐魏拔武都隂平二郡復拜丞相夏
五月孫權稱帝改元黃龍遣使以並尊二帝來告詔遣
衛尉陳震賀之權與震盟約中分天下豫青徐幽屬吳
兖冀并梁屬漢司州之土以函谷關為界冬亮徙府營
於南山下原上築漢樂二城
八年秋魏將曹真等入宼丞相亮次于城固赤阪魏師
還丞相司馬魏延敗魏雍州刺史郭淮於陽谿徙魯王
永為甘陵王梁王理為安平王以魯梁在吳分界故也
九年春二月丞相亮伐魏圍祁山三月亮敗魏將郭淮
于上邽夏六月亮擊魏將司馬懿於鹵城大敗之
殺其將張郃秋八月中都護李平有罪廢徙梓潼
郡
十年春丞相亮休兵于黃沙
十一年冬丞相亮使諸軍運米集斜谷治斜谷邸閣南
夷劉胄反將軍馬忠討平之
十二年春二月丞相亮約吳大舉伐魏三月孝獻皇帝
崩于山陽夏四月亮進軍渭南魏將司馬懿引兵拒守
亮軍扵五丈原分兵屯田秋八月亮薨于軍前軍師魏
延作亂丞相長史楊儀擊斬之率諸軍還成都初大赦
(原注凡故所未有特為者皆書初非推本之初也)以左將軍吳懿為車騎將
軍假節督漢中以丞相留府長史蔣琬為尚書令總統
國事(原注凡尚書令季漢政本所在故拜免皆書)遣中郎將宗預使吳
十三年春正月中軍師楊儀有罪廢徙漢嘉郡夏四月
以蒋琬為大將軍錄尚書事費禕為尚書令
十四年夏四月帝至湔(原注裴松之曰湔縣名屬蜀郡音剪)登觀阪看
汶水之流旬日還成都武都氐王符健降徙氐民四百
餘戶扵廣都
十五年秋七月皇后張氏崩
延熙元年春正月立皇后張氏大赦改元立子璿為皇
太子子瑶為安定王冬十一月大將軍琬出屯漢中詔
曰寇難未弭曹叡驕凶遼東三郡苦其暴虐遂相紏結
與之離隔叡大興衆役還相攻伐曩秦之亡勝廣首難
今有此變斯乃天時君其治嚴總帥諸軍屯住漢中須
吳舉動東西犄角以乘其釁
二年春正月曹叡卒子芳立夏以大將軍琬為大司馬
三年春越嶲(原注音髄)蠻夷叛太守張嶷討平之
四年夏大司馬琬徙屯涪
五年春正月監軍姜維督偏軍自漢中徙屯涪
六年冬十月遣前監軍王平督漢中十一月大赦以尚
書令費禕為大將軍錄尚書事
七年春三月魏曹爽夏侯玄等寇漢中鎮北大將軍王
平拒興執圍閏月(謹案閏月毛本作閏二月此書在春三月後當是閏三月)大將軍
禕擊爽扵三嶺魏師敗走夏四月安平王理薨秋九月
以大將軍禕領益州刺史侍中董允為尚書令
八年秋八月皇太后吳氏崩冬十一月大司馬琬薨(謹案
蜀志蔣琬卒在九年冬十一月查琬傳亦云至九年薨此書在八年誤)十二月尚書令董
允卒尚書吕乂為尚書令宦者黃皓為中常侍大將軍
禕至漢中行圍守
九年夏六月大將軍禕還成都秋大赦以凉州刺史姜
維為衛將軍與大將軍禕並錄尚書事(原注魏略琬卒禅乃自攝國事
末帝即位年已十七即臨政使諸葛亮南征北伐故亮將出師言末帝當親賢而遠小人宫中府中俱為一體
陟罰臧否不宜異同則諫其處事之際當任公道若猶未聽政亮其為是言哉魏略之語殆不其然)
十年春凉州胡王白虎文治無戴等率衆等降衛將軍
姜維居之于繁縣汶山平康夷反維平之帝數出遊觀
增廣聲樂太子家令譙周諫不聽
十一年夏五月大將軍禕出屯漢中秋涪陵屬國民夷
反車騎將軍鄧芝討平之
十二年春正月魏司馬懿殺曹爽夏侯覇來奔夏四月
大赦秋衛將軍姜維伐魏攻雍州不克將軍句安李韶
叛降魏
十三年冬衛將軍姜維伐魏攻西平不克
十四年夏大將軍禕還成都冬復北駐漢夀大赦尚書
令吕乂卒以陳祗守尚書令
十五年夏四月孫權卒子亮立立子琮為西河王
十六年春正月盗殺大將軍禕(謹案陳志為魏降人郭循所殺此据綱目書盗)
夏四月衛將軍姜維伐魏圍狄道不克
十七年春正月大赦夏六月衛將軍姜維復出隴西伐
魏秋七月魏司馬師廢其主芳為齊王立丕孫髦(原注稱主者正
其號以罪師也)冬十月姜維拔狄道河間(謹案後漢書地理志隴西郡有河關而無
河間此仍陳志之訛姜維𫝊俱同)臨洮三縣居民于緜竹繁縣維與魏
將徐質戰于河間敗績盪寇將軍張嶷死之
十八年夏衛將軍姜維復率諸軍出狄道伐魏秋八月
維及魏雍州刺史王經戰于洮西大破之遂圍狄道
十九年春以姜維為大將軍秋七月大將軍維伐魏及
魏將鄧艾戰于段谷敗績維請自貶詔以維為將軍行
大將軍事立子瓉為新平王大赦
二十年冬十二月衛將軍維伐魏出駱谷次於芒水大
赦
景耀元年春衛將軍維還成都復拜大將軍史官言景
星見於是大赦改元宦人黃皓始專政冬十月吳孫綝
(原注丑林反)廢其主亮為會稽王立權次子休大將軍維徹
漢中諸圍兵退屯漢夀守樂二城
二年夏六月立子諶為北地王恂為新興王虔為上黨
王秋八月尚書令陳祗卒以董厥為尚書令諸葛瞻為
僕射
三年春正月魏司馬昭弑其主髦立燕王曹宇之子奐
秋九月追謚故將軍關羽張飛馬超龐統黃忠
四年春三月追謚故將軍趙雲冬十月大赦以董厥為
輔國大將軍諸葛瞻為都護衛將軍共平尚書事以樊
建為尚書令
五年春正月西河王琮薨大將軍維伐魏及魏將鄧艾
戰於侯和敗績還住沓中魏謀大舉入寇維表遣左右
車騎張翼廖化督諸軍分護陽安關口及隂平之橋頭
黃皓信巫鬼謂敵終不自致啟帝寢其事
炎興元年春詔立故丞相亮廟扵沔陽秋八月魏將鄧
艾鍾會諸葛緒數道入宼遣左右車騎將軍張翼廖化
輔國大將軍董厥等拒之大赦改元九月鍾會率諸軍
之漢中使將軍李輔圍王含于漢城護軍荀愷圍蔣斌
於樂城會徑趣陽安關口守將傅僉死之大將軍維逆
戰敗走與廖化張翼董厥合兵守劒閣以拒會冬十月
鄧艾自隂平趣涪至江油守將馬邈降艾衛將軍諸葛
瞻及鄧艾戰於緜竹敗績及其子尚皆死之艾之成都
帝用譙周策降扵艾奉書曰限分江漢遇值深遠階緣
(謹案原本作偕緣毛本蜀志作階緣文義較順今据改)蜀土斗絶一隅干運犯冒
漸苒歷載遂與京畿攸隔萬里每維黃初中文皇帝命
虎牙將軍鮮于輔宣温密之詔申三好之恩開示門戶
大義炳然而否德暗弱竊貪遺緒俛仰累紀未率大教
天威既震人鬼歸能(案陳志歸能下有之數二字疑衍)怖駭王師神武
所次敢不革面順以從命輙敕羣帥投戈釋甲官府帑
藏一無所毁百姓布野餘糧棲畆以俟后來之惠全元
元之命伏惟大魏布德施化宰輔伊周含覆藏疾謹遣
私署侍中張紹光祿大夫譙周駙馬都尉鄧良奉齎印
綬請命告誠敬輸忠欵存亡勅賜惟所裁之輿櫬在近
不復縷陳北地王諶不降死之紹良與艾相遇扵雒縣
艾即報曰王綱失道羣英並起龍戰虎争終歸真主此
盖天命去就之道也自古聖帝爰逮漢魏受命而王者
莫不在乎中土河出圖洛出書聖人則之以興洪業其不由
此未有不顛覆者也隗囂馮隴而亡公孫述據蜀而滅
(原注後漢書建武六年隗囂使王元據亂坻遣使稱臣於公孫述述以囂為朔寧王九年囂死王元立囂子純
為王明年周琮等將純降建武元年公孫述僣號號成家十二年吴漢克成都滅公孫氏)此皆前
世覆車之鑒也聖上明哲宰相忠賢將比隆黃軒侔功
前代銜命來征思聞嘉響果煩來使告以德音此非人
事豈天啟哉昔微子歸周實為上賓君子豹變義存大
易來辭謙冲以禮輿櫬皆前哲歸命之典也全國為上
破國次之自非通明達智何以見王者之義乎遣趙良
先還帝又遣太常張峻益州别駕汝超受節度遣太僕
蔣顯敕大將軍維等降又遣尚書郎李虎送士民簿領
戶二十八萬男女口九十四萬帶甲將士十萬二千吏
四萬人(謹案通典曰蜀後主炎興元年則魏常道鄉公景元四年歲次癸未是歲魏滅蜀至晉武帝太康
元年歲次庚子凡一十八年戶增九十八萬六千三百八十一口增八百四十九萬九百八十二則當三國鼎
峙之時天下通計戶百四十七萬三千四百三十三口七百六十七萬二千八百八十一以奉三主斯以勤矣)
米四十餘萬斛金銀各二千斤錦綺綵絹各二十萬匹
艾至城北帝輿櫬自縳詣軍門艾解縳焚櫬延請相見
(原注晉諸公贊劉禪乘騾車詣艾不其亡國之禮)承制拜帝為驃騎將軍諸圍守
悉被帝敇降大將軍維率諸將降於鍾會艾居帝於故
宫資嚴未發
二年(謹案通鑑綱目炎興元年冬十月帝出降漢亡次年書魏咸熙元年炎興無二年此稱二年與綱目
不合考劉封廖化諸傳仍作咸熙元年益知此書炎興二年者在郝經亦非定論矣)春正月艾見
收鍾會自涪至成都作亂將軍胡烈等討斬之太子璿
大將軍維并遇害帝舉家東遷至雒陽降封帝為安樂
縣公策命之曰惟景元五年三月丁亥皇帝臨軒使太
常嘉命劉禪為安樂縣公於戲其進聽朕命盖統天載
物以咸寧為大光宅天下以時雍為盛故孕育羣生者
君子之道也乃順承天者坤元之義也上下交暢然後
萬物協和庶𩔖獲乂乃者漢氏失統六合震擾我太祖
承運龍興弘濟八極是用順天應民撫有區夏於時乃
考因羣傑虎爭九服不静乘閒阻遠保據庸蜀遂使西
隅殊封方外壅隔自是以來干戈不戢元元之民不得
保安其性幾將五紀朕永惟祖考遺志思在綏輯四海
率土同軌故爰整六師耀威梁益公恢崇德度深秉大
正不惮屈身委質以愛民全國為貴降心回慮應機豹
變履信思順以享無疆之休朕嘉與君公長享顯祿用
考咨前訓開國胙土率遵舊典錫兹玄牡苴以白茅永
為魏藩輔往欽哉公其祗服朕命克廣德心以終乃顯
烈食邑萬戶賜絹萬匹奴婢百人他物稱是子孫為三
都尉封侯者五十餘人尚書令樊建侍中張紹光祿大
夫譙周祕書令郤正殿中督張通並封列侯晉泰始七
年帝崩於雒陽謚曰思公子恂嗣(原注陳夀評曰後主任賢相則為循理之
君惑閹豎則為昏暗之后傳曰素絲無常唯所染之信矣哉禮國君繼體踰年改元而章武之三年則革稱建
興考之古義體理為遴又國不置史注記無官是以行事多遺災異靡書諸葛亮雖達于為政凡此之𩔖猶未
周焉然經載十二而年名不易軍旅屢興赦不妄下不亦卓乎自亮沒後兹制漸虧優劣著矣裴松之曰赦不
妄下誠為可稱至于年名不易猶所未達按建武建安之號皆久而不改未間前史以為美談經載十二盖何
足云豈别有他意求之未至乎亮沒後延熙之號數盈二十兹制漸虧事又不然也謹案史通曰陳夀三國志
劉後主傳云蜀無史職故災祥靡聞案黃氣見于秭歸羣鳥墮于江水城都言有景星出益州言無宰相氣若
史官不置此事從何而書又曰案蜀志稱王崇補東觀許盖掌禮儀又郤正為祕書郎廣求益部書籍斯則典
校無闕屬辭有所矣而陳夀評云蜀不置史官得非厚誣諸葛乎)
議曰太甲克聽伊尹成王終信周公故皆為賢君末帝
奉昭烈之命令諸葛亮南征北伐卒信討賊之義亮沒
而繼用蔣費終亮遺意維持宗社四十餘年亦太甲成
王之次也當永安屬纊之際有嗣子不才君當自取之
言其時豈無宵人哉苟有疑焉亮能安乎其未踰年而
改元國君即位柩前必踰年改元緣始終之義一年不
二君緣臣子之心不忍有變於中年也末帝於章武三
年夏五月即位即改元為建興非制也陳氏譏之是也
亮薨而即大赦至於終惑閹閽墮隕先志不死社稷甘
為降虜為可責己國不置史注記無官行事多遺災異
靡書方漢賊不两立王業不偏安以誅讐討逆為先務
日不暇給未可求備也
贊曰季末中庸受命彌留克聽弗違濟師誅讐終惑孽
寺遂傾大寳組頸軍門竟同軹道(原注史記沛公至灞上秦王子嬰係頸以
組白馬素車奉天子壐降軹道旁)樓桑枯死杜鵑不來(原注成都記杜宇亦曰杜主自
天而降稱望帝好稼穡教人務農時荆州鼈靈死其尸泝流而上至汶山下復生見望帝望帝因以為相號曰
開明會巫山壅江人遭洪水開眀為鑿通流有大功望帝因以其位禅焉後望帝死其魂化為鳥名曰杜鵑亦
曰子規博物志杜鵑生子寄之他巢百鳥為飼之)惠陵草深欝有遺哀劒門猶
險巴賨勿嘆(原注晉書巴賨人李特隨流人將入蜀至劍閣箕踞太息顧盼險阻曰劉禪有如此
之地而面縳扵人豈非庸才邪)氣數當窮天椓有漢
