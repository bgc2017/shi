御題郝經續後漢書
身充信使被拘留兩國恰逢奸計投(元太祖既立欲與宋修好王文統素
忌郝經有重名請遣經乃以經充國信使至宋告即位且徵前日請和之議文統復隂屬李璮潛師侵宋欲假
手害經經至宿州遣副使請入國日期不報遺書三省樞密使及兩淮制置使亦不報先是賈似道為元兵圍
扵鄂州懼而請和且請稱臣納幣元人許之鄂圍始解似道匿其事以大捷聞及還朝使其客廖瑩中等撰福
華編頌鄂功通國皆不知所謂和也恐經至泄其謀因拘經於真州之忠勇軍營經上表請入見又數上書極
陳和戰利害皆不報遂留真州十六年因著此書)願附魯連未遂志空言思託
著書酬
陳夀寧稱史筆人續之尊漢見誠醇(陳夀三國志帝魏寇蜀論者非之然
司馬光作通鑑尚不能訂其誤至朱子作綱目始為改定經所著續後漢書獨以蜀漢紹炎劉正統其識甚正
彼固未見朱子之書也)獨嫌董卓仍列傳即未叛臣亦亂臣(經此書於
叛臣簒臣皆各為分𩔖而董卓則仍置尋常列傳中夫東漢之禍實由董卓其簒逆之謀久萌特未及逞耳縦
不列為篡臣獨不當另列為亂臣乎)
褒貶從来不可誣要公千載賞和誅簒臣仲達祇篡魏
篡漢寧非孟德乎(經列司馬懿為篡臣而轉不及曹操夫㦤乃魏之篡臣若曹操實簒漢之
賊貶懿而舍操春秋之義有未當矣)
福華編撰鄂功陳羈絆真州十六春未免南方君子笑
笑他不叛北方人
帛詩或者假前題(元史經本傳載汴中民射鴈金明池得繫帛書詩云霜落風高恣所如歸
期回首是春初上林天子援弓繳窮海纍臣有帛書中統十五年九月一日放鴈獲者勿殺國信大使郝經書
於真州忠勇軍營新館盖經以久留音問不通不知中統之為至元也云云此盖好事者因蘇武事假為之然
經久羈宋地仗節不屈僅以著書自遣視蘇武之在匃奴娶婦生子不可同日語奚藉鴈書方表其忠乎)學
術忠誠孰可齊設使子卿逢地下著書差勝娶胡妻
欽定四庫全書史部四
郝氏續後漢書别史𩔖
提要
(臣)等謹按郝氏續後漢書九十卷元郝經撰
經字伯常陵川人官至翰林侍讀學士贈昭
文館大學士榮禄大夫追封冀國公諡文忠
事迹具元史本傳經以中統元年使宋為賈
似道所拘畱居儀真者十六年於使館著書
七種此即七種之一也時蕭常續後漢書尚
未行於北方故經未見其本特著此書正陳
夀帝魏之謬即三國志舊文重為改編而以
裴注之異同通鑑之去取參校刊定原本九
十卷中間各分子卷實一百三十卷升昭烈
為本紀黜魏吳為列傳其諸臣則以漢魏吳
别之又别為儒學文藝行人義士高士死國
死虐技術狂士叛臣簒臣取漢平吳列女四
夷諸傳復以夀書無志作八錄以補其闕各
冠以序而終以議贊别有義例以申明大旨
特論頗為不苟而亦不能無所出入如士爕
太史慈皆委質吳廷而入之漢臣李密初仕
漢終仕晉晉書以陳情一表列之孝友而入
之高士則於名實為乖又黃憲卒於漢安之
世葛洪顯於晉元之朝而皆入此書則時代
並爽其他晉漢諸臣以行事間涉三國而收
入列傳者不一而足又八錄之中往往雜採
史記前後漢書晉書之文紀載冗沓亦皆失
於限斷揆諸義例均屬未安然經敦尚氣節
學有本原故所論說多有禆於世教且經以
行人被執困苦艱辛不肯少屈其志故於氣
節之士低徊往復致意尤深讀其書者可以
想見其為人又非蕭常謝陛諸家徒推衍紫
陽緒論者比也是書與經所撰陵川集皆延
祐戊午官為刊行然明以來絶少傳本惟永
樂大典所載尚多核以原目惟年表一卷刑
法錄一卷全佚不傳其全篇完好者猶十之
六七其序文議贊存者亦十之八九今各據
原目編輯校正所分于卷悉承其舊間有殘
缺其文皆已具於陳志均不復採補以省繁
複又經所見乃陳志舊本其中字句與今本
往往異同謹各加案語標明以資考証書中
原注乃書狀官河陽苟宗道所作經集載夀
正甫詩有新書總付徐無黨半臂誰添宋子
京句正甫即宗道之子元史所謂經畱宋久
書佐皆通於學苟宗道後至國子祭酒者是
也宗道序中有繾綣患難十有三年之語考
經以庚申使宋則是序當作於壬申歲而書
中不書至元九年蓋時南北隔絶尚不知中
統之改為至元也其註於去取義例頗有發
明而列傳中或有全篇無注者殆脩永樂大
典之時傳寫佚脫歟乾隆四十六年九月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
欽定四庫全書
續後漢書目錄
年表一卷
帝紀二卷
列傳七十九卷
錄八卷
年表卷一
闕
帝紀
帝紀第一卷二
昭烈皇帝
帝紀第二卷三
末帝
列傳
列傳第一上(后妃)卷四上
昭烈甘皇后穆皇后(兄懿懿族弟班)
末帝敬哀張皇后張皇后
列傳第一下(昭烈二王末帝太子六王)卷四下
魯王永梁王理
太子璿(弟瑤琮瓚諶恂虔)
列傳第二(宗室諸劉)卷五
陳王寵劉焉(子璋董扶任安王商)
劉虞劉繇(子基兄岱)
劉表(子𤦺琮蒯越韓嵩劉先傅巽王雋)
列傳第三(漢臣)卷六
皇甫嵩朱雋
蓋勲
列傳第四卷七
何進(弟苖)鄭泰
何顒种劭
王允(王宏士孫瑞趙戩)
列傳第五卷八
董卓(李傕郭氾楊奉韓暹樊稠張濟李樂胡才)
韓遂(馬騰成公英閻行)張楊(董承)
吕布(張邈邈弟超陳宫高順陳珪)
列傳第六卷九
袁紹上下(子譚熙尚從兄遺外甥高幹逢紀審配沮授田豐麴義
李孚王修)
袁術上下
列傳第七卷十
陶謙(笮融趙昱)公孫瓚
公孫度(子康恭康子晃淵)
列傳第八卷十一
張燕張繡
張魯(閻圃劉雄鳴)士燮(子徽廞燮弟壹䵋武
壹弟匡)
列傳第九卷十二
荀爽黃琬
楊彪
列傳第十卷十三
盧植趙岐(孫賓碩)
列傳第十一卷十四
徐璆馬日磾
陳登太史慈
許劭徐庶(石韜孟建)
列傳第十二卷十五
諸葛亮
列傳第十三卷十六
關羽張飛
趙雲(陳到)黃忠
馬超
列傳第十四卷十七
龐統法正(祖父真)
列傳第十五卷十八
許靖麋竺(弟芳)
孫乾簡雍
伊籍秦宓
費詩杜微(五梁)
列傳第十六卷十九
董和(胡濟)楊顒(賴厷姚伷)
李福劉巴
馬良(弟謖)向朗(兄子寵)
張裔楊洪
何祗
列傳第十七卷二十
劉封劉琰
彭羕李邈
廖立李嚴
魏延楊儀
列傳第十八卷二十一
王連李恢
吕凱馬忠
王平張嶷
霍峻(子弋)羅憲
列傳第十九卷二十二
蔣琬(子斌顯劉敏)費禕
董允(董恢)吕乂
陳祗董厥(樊建)
列傳第二十卷二十三
姜維張翼
廖化
列傳第二十一卷二十四
楊戲王嗣
常播衛繼
譙周(子熙孫秀文立)郤正
列傳第二十二(魏)卷二十五
曹操上下(武帝)
列傳第二十三卷二十六
曹丕(文帝)
列傳第二十四卷二十七
曹叡(明帝)曹芳(齊王)
列傳第二十五卷二十八
曹髦(高貴鄉公)曹奐(陳留王)
列傳第二十六上(家人)卷二十九上
曹操卞夫人(武宣皇后丁夫人)
曹丕甄后(文昭皇后)郭后(文德皇后)
曹叡毛后(明悼皇后)郭后(明元皇后)
列傳第二十六中(曹操三子)卷二十九中
曹彰(任城威王)曹植(任城王子志)
曹熊(蕭懷王)
列傳第二十六下(操丕諸子)卷二十九下
曹昂(豐愍王)曹鑠(相殤王)
曹冲(鄧哀王)曹據(彭城王)
曹宇(燕王)曹林(沛穆王)
曹衮(中山恭王)曹玹(濟陽懷王)
曹峻(陳留恭王)曹矩(范陽閔王)
曹幹(趙王)曹子上(臨邑殤王)
曹彪(楚王)曹子勤(剛殤公)
曹子乘(穀陽殤公)曹子整(郿戴公)
曹子京(靈殤公)曹均(樊安公)
曹子棘(廣宗殤公)曹徽(東平靈王)
曹茂(樂陵王)曹協(贊哀王)
曹蕤(北海悼王)曹鑒(東武陽懷王)
曹霖(東海定王)曹禮(元城哀王)
曹邕(邯鄲懷王)曹貢(清河悼王)
曹儼(廣平哀王)
列傳第二十七(諸夏侯諸曹)卷三十
夏侯惇(弟廉子充楙韓浩史渙)夏侯淵(子衡覇威惠和)
夏侯尚(從弟儒)曹仁(弟純應余)
曹洪曹休(子肇肇孫攄)
曹真
列傳第二十八(魏臣)卷三十一
荀彧(子惲孫甝霬)荀攸
賈詡
列傳第二十九卷三十二
鍾繇(子毓)華歆(子表博周孫廙矯澹)
王朗
列傳第三十卷三十三
程晃(孫曉)郭嘉
董昭劉煜
蔣濟
列傳第三十一卷三十四
張遼樂進
于禁張郃
徐晃朱靈
李典
列傳第三十二卷三十五
李通(孫秉秉子重)臧霸(孫觀)
文聘吕虔
許禇典韋
龐惪郝昭
張特龐淯(張猛楊豐鮑出)
閻温(張恭恭子就就子斆)
列傳第三十三卷三十六
袁渙(子侃寓奥凖從弟覇徽敏曾孫宏)
張範(弟承)邴原(張閣)
凉茂國淵
余奕何夔
邢顒
列傳第三十四卷三十七
陳羣(子泰)
列傳第三十五卷三十八
劉劭傅嘏
列傳第三十六卷三十九
桓階陳矯(子本薛悌)
徐宣衛臻(孫權)
盧毓(子欽)
列傳第三十七卷四十
和洽常林
杜襲趙儼
裴潛
列傳第三十八卷四十一
韓暨(韓宣)崔林
高柔孫禮
王觀
列傳第三十九卷四十二
辛毗楊阜
高堂隆(棧潛張茂董尋)
列傳第四十卷四十三
劉馥(子靖孫弘)司馬朗
司馬芝(子岐)梁習(王思劉𩔖)
張既(徐英)游楚(父殷)
楊沛温恢
賈逵
列傳第四十一卷四十四
任峻(棗祗)蘇則(吉茂)
杜畿(子恕孟康)鄭渾(從子袤)
倉慈(皇甫隆顔斐令狐邵孔乂沐並時苗)
列傳第四十二卷四十五
滿寵(子偉奮奮子長武)田豫
牽招(子弘)郭淮
列傳第四十三卷四十六
徐邈胡質(子威)
王昶王基
列傳第四十四卷四十七
劉放(孫資資孫楚秦朗孔桂)
列傳第四十五卷四十八
曹爽(弟羲訓何晏鄧颺丁謐畢軌李勝桓範魯芝楊綜)
列傳第四十六(吳)卷四十九
孫堅孫策
列傳第四十七卷五十
孫權(大帝)
列傳第四十八卷五十一
孫亮(侯官侯)孫休(景帝)
孫皓(歸命侯)
列傳第四十九上(家人)卷五十二上
孫堅吳夫人(弟景)孫權謝夫人(弟承)
徐夫人(父琨兄矯)步夫人
王夫人王夫人
潘后(袁夫人)孫亮全后(父尚)
孫休朱后孫和何姬
孫皓滕后
列傳第四十九下(孫權五子)卷五十二下
孫登(宣太子謝景羊衜司玄)孫慮(建昌侯)
孫和(南陽王)孫霸(魯王)
孫奮(章安侯)
列傳第五十(諸孫)卷五十三
孫靜(子瑜皎奐奐子壹張梁)孫賁(子鄰鄰子震曾孫惠策族兄香)
孫輔孫翊(子松)
孫匡(子泰孫秀)孫韶(兄楷)
孫桓
列傳第五十一(吳臣)卷五十四
張昭(子承弟子奮)張紘(子玄)
列傳第五十二卷五十五
周瑜(子胤)魯肅(子淑)
列傳第五十三卷五十六
吕蒙陸遜
列傳第五十四卷五十七
孫邵顧雍(子劭劭子譚承雍孫榮
族人悌殷禮)步騭(子闡周昭李肅)
諸葛瑾(少子融)
列傳第五十五卷五十八
程普黃蓋
韓當蔣欽
周泰陳武(子脩表)
董襲甘寧
凌統(父操)徐盛
潘璋丁奉
列傳第五十六卷五十九
朱治(子才)朱然(子施績)
吕範朱桓
列傳第五十七卷六十
薛綜(子珝瑩)胡綜(徐詳)
駱統(父俊謝淵)陸瑁
是儀李衡
列傳第五十八卷六十一
賀齊(子建弟景)全琮(子懌緒)
吕岱(徐原)鍾離牧(少子徇)
潘濬(子翥祕芮玄)周魴(子處)
列傳第五十九卷六十二
陸凱(子禕弟胤何定)陸抗(子晏景)
列傳第六十卷六十三
諸葛恪(聶友)滕胤
孫峻(孫琳華融)濮陽興
孟仁丁固
范慎
列傳第六十一卷六十四
陶璜(父基子威孫綏)吾彦
滕修(子並)
列傳第六十二上上(儒學)卷六十五上上經術總叙(易書詩春秋禮樂論語孝經孟子)
列傳第六十二上下(儒學)卷六十五上下漢
何休服虔
穎容謝該
許慎蔡玄
鄭玄許慈
孟光來敏
尹默李譔
列傳第六十二下上(儒學)卷六十五下上魏
王肅(子恂)董遇
賈洪隗禧
樂詳嚴幹(李義)
庾峻(子珉敳)
列傳第六十二下下(儒學)卷六十五下下吳
嚴畯(裴玄)程秉(徵崇)
闞澤(唐固)虞翻(子汜忠聳昺)
陸績
列傳第六十三上上(文藝)卷六十六上上
文章總叙
易部(序論說評辨解問難語言)
書部(書國書詔冊制制策赦令教下記檄疏表封事奏議
牋啟狀奏記彈章露布連珠)
詩部(騷賦古詩樂府歌行吟謠篇引辭曲琴操長句雜言)
春秋部(國史碑墓碑誄銘符命頌箴贊記雜文)
列傳第六十三上下(文藝)卷六十六上下
漢
崔寔(從兄烈烈子鈞)蔡邕
禰衡應劭
列傳第六十三中上(文藝)卷六十六中上漢
荀悅仲長統
陳夀
列傳第六十三中下(文藝)卷六十六中下
魏
潘勖(孫尼族子岳)路粹
列傳第六十三下上(文藝)卷六十六下上
魏
王粲陳琳
阮瑀應瑒
劉楨吳質(邯鄲淳繁欽荀緯王象
桓威薛夏應璩)劉廙(繆襲蘇林孫該杜摯)
衛覬李康
列傳第六十三下下(文藝)卷六十六下下
吳
左思陸機(弟雲孫拯禇陶)
列傳第六十四(行人)卷六十七
漢
鄧芝宗預
陳震
吳
顧徽趙咨
沈珩陳化
浩周鄭泉
馮熙張温
秦旦鄭胄
紀陟(弘璆)張儼
列傳第六十五(義士)卷六十八
臧洪田疇
列傳第六十六上(高士)卷六十九上
漢
郭泰(左原茅容孟敏庾乘賈淑史叔賓黃允謝甄王柔)
符融仇覽
陳寔(子紀諶鍾皓)黃憲
徐穉姜肱
申屠蟠張玄(兄陵)
袁閎
列傳第六十六中(高士)卷六十九中
漢
龐公徐幹
管寧(王烈張臶胡昭)李密(子賜興)
列傳第六十六下(高士)卷六十九下
魏
范粲(子喬)皇甫謐
王裒
吳
石偉范平
列傳第六十七上(死國)卷七十上
漢
孔融(脂習)傅彤(子僉)
程畿北地王諶
諸葛瞻(子尚黃崇)
列傳第六十七中(死國)卷七十中
魏
夏侯玄(李豐豐弟翼張緝許允劉陶)
王經王凌(令狐愚單固楊康)
毌丘儉(子甸尹大目)諸葛誕(文欽欽子鴦虎唐咨)
列傳第六十七下(死國)卷七十下
吳
留贊(子平)吕據
朱異張悌(孫震沈瑩)
列傳第六十八上(死虐)卷七十一上
魏
邊讓周不疑
楊修丁儀(弟廙)
崔琰(許攸婁圭)毛玠
楊俊鮑勛(父信)
鄭小同
列傳第六十八下(死虐)卷七十一下
吳
高岱于吉
盛憲沈友
張休吾粲
朱據王蕃
樓玄賀邵(子循)
韋曜華覈
邵疇張尚
列傳第六十九上(技術)卷七十二上
漢
華陀(吳普樊阿)薊子訓
左慈甘始(東郭延年封君逹)
王真郝孟節
李意其周羣(張裕)
杜瓊(何宗)
列傳第六十九中(技術)卷七十二中
魏
朱建平周宣(馬鈞)
管輅
列傳第六十九下(技術)卷七十二下
吳
吳範劉惇
趙達(皇象)陳訓
葛洪
列傳第七十上上(狂士)卷七十三上上
魏
王弼荀粲
焦先扈累
石德林嵇康
向秀郭象
孫登劉伶
列傳第七十上下(狂士)卷七十三上下
魏
阮籍(從子修)阮咸(子瞻孚)
列傳第七十下上(狂士)卷七十三下上
魏
王戎(從弟衍衍弟澄)
列傳第七十下下(狂士)卷七十三下下
魏
樂廣謝鯤
胡母輔之(子謙之)畢卓
光逸衛玠
王濟
列傳第七十一(叛臣)卷七十四
漢
孟達(父他申耽)黃權
列傳第七十二上(篡臣)卷七十五上
魏
司馬懿(子昭師)司馬孚(子望)
列傳第七十二下(簒臣)卷七十五下
魏
王沈賈充(韓夀夀子謐)
鄭冲王祥(弟覽)
何曾(子邵)石苞(子崇)
陳騫荀顗
裴秀荀勖(馮紞)
列傳第七十三(取漢)卷七十六
鄧艾(州泰段灼)鍾會(向雄)
衛瓘
列傳第七十四(平吳)卷七十七
羊祜杜預(子錫)
王渾周浚
王濬唐彬
列傳第七十五(列女)卷七十八
漢
弘農王妃皇甫規妻
隂瑜妻盛道妻
董祀妻
魏
龐娥親姜叙母
趙昂妻杜有道妻
曹文叔妻羊耽妻
許允妻
吳
孫翊妻張白妻
列傳第七十六上(北狄)卷七十九上
四夷總序
北狄(匈奴劉氏石氏沮渠氏赫連氏)
列傳第七十六下(北狄)卷七十九下
烏桓
鮮卑(慕容氏段氏吐谷渾氏禿髮氏乞伏氏拓䟦氏宇文氏)
列傳第七十七上(西戎)卷八十上
羌(赤亭羌湟中月氏胡氐白馬氐仇池氐略陽氐李氏符氏吕氏)
列傳第七十七下(西戎)卷八十下
西域(六十國)
列傳第七十八(東夷)卷八十一
東夷(夫餘高句麗勃海東沃沮挹婁濊馬韓辰韓弁韓弁辰倭人)
列傳第七十九(南蠻)卷八十二
南蠻(交趾林邑扶南巴郡南郡蠻板楯蠻夷)
西南夷(夜郎牂牁滇哀牢夷卭都夷冉駹夷)
錄
錄第一上(道術)卷八十三上
正傳(宓犠堯舜禹湯文王武王周公孔子顔子曾子子思孟子)
錄第一下(道術)卷八十三下
諸子(荀子董子揚子)
百家
異端(楊墨老莊管商申韓仙佛)
錄第二上上(歷象)卷八十四上上
太極隂陽天地
六天儀象
晷影黃赤道
錄第二上下(歷象)卷八十四上下
天文經星三垣(紫微太微天市)
辰次分野
錄第二中上(歷象)卷八十四中上
二十八舍天漢
錄第二中下(歷象)卷八十四中下
緯曜占侯日
月歲
熒惑填
太白辰
雜星煇氣
五行災異
錄第二下上(歷象)卷八十四下上
歷法上
錄第二下下(歷象)卷八十四下下
歷法下
錄第三(疆理)卷八十五
漢益州(二十郡)
魏司隸(八郡)豫州(九郡)
冀州(十一郡)兖州(八郡)
徐州(五郡)青州(六郡)
幽州(十二郡)凉州(八郡)
秦州(三郡)荆州(六郡)
揚州(二郡)
吳揚州(十四郡)荆州(十五郡)
交州(八郡)廣州(七郡)
錄第四上(職官)卷八十六上
爵級奉禄
車服印綬
選舉宰相(丞相太尉御史大夫)
三公(太師太傅太保司徒司空)將軍(大將軍驃騎將軍車騎將軍
衛將軍左右諸將軍使持節都督雜號將軍)
錄第四中(職官)卷八十六中
九卿(太常光禄勲衛尉太僕廷尉大鴻臚宗正大司農少府
將作大匠)
錄第四下(職官)卷八十六下
京師兵官(執金吾城門校尉北軍中候)
中宫東宫官封建(王侯公主)
京輔官(司隸校尉京兆尹河南尹)
州郡官(刺史郡守縣令)外夷官
錄第五上上(禮樂)卷八十七上上
天𩔖(郊合郊五郊六天九天六宗配郊毁郊告郊朝日夕月星祠
風雨雷師高禖大雩朔蜡臘儺伏)
錄第五上下(禮樂)卷八十七上下
地𩔖(社稷軍社亳社靈星先蠶藉田嶽瀆山川封禪)
錄第五中上(禮樂)卷八十七中上
人𩔖上(明堂辟雍靈臺養老燕射鄉飲二王後孔子祠羣祀宗廟
禘祫時享薦獻配享)
錄第五中下(禮樂)卷八十七中下
人𩔖下(冠婚朝會喪制短喪喪禁厚葬薄葬火葬改葬招魂葬
葬殤山陵上陵諡法)
錄第五下上(禮樂)卷八十七下上
律吕聲音
錄第五下下(禮樂)卷八十七下下
代樂
錄第六卷八十八
刑法
闕
錄第七卷八十九
食貨
錄第八上(兵)卷九十上
兵道兵制
錄第八中(兵)卷九十中
兵陳兵教
兵法兵柄
兵將
錄第八下(兵)卷九十下
兵地兵機
兵氣兵占
兵攻兵守
譎兵夷兵
續後漢書自序
漢建安末曹氏廢漢自立稱魏孫氏據江左僭號稱吳
昭烈以宗子繼漢即位于蜀討賊恢復卒莫能相一而
折入于晉晉平陽侯相陳夀故漢吏也漢亡仕晉作三
國志以曹氏繼漢而不與昭烈稱之曰蜀鄙為偏霸僭
偽於是統體不正大義不明紊其綱維故稱號論議皆
失其正哀帝時滎陽太守習鑿齒著漢晉春秋謂三國
蜀以宗室為正魏雖受漢禪晉尚為簒逆蜀平而漢始
亡上疏請越魏繼漢以正體統不用(原注晉書習鑿齒臨終上疏曰臣每
謂皇晉宜越魏繼漢不應以魏後為三恪而身微官卑無由上達懷抱愚情三十餘年今沉淪重疾性命難保
遂嘗懷此當與之朽爛區區之情切所悼惜謹力疾著論一篇寫上如左願陛下考尋古義求經常之表超然
遠覽不以臣微賤廢其所言論曰或問魏武帝功蓋中夏文帝受禪於漢而吾子謂漢終有晉豈實理乎且魏
之見廢晉遒亦病晉之臣子寧可以同此言哉答曰此乃所以尊晉也但絶節赴曲非常耳所悲見殊心異雖
竒莫察請為子言焉昔漢氏失御九州殘隔三國乘間鼎峙數世干戈日尋流血百載雖各有偏平而其實亂
也宣皇帝勢逼當年力制魏氏蠖屈從時遂羈戎役晦明掩耀龍潛下位俛眉重足鞠躬屏息道有不容之難
躬蹈履霜之險可謂危矣魏武既亡大難獲免始南擒孟達東蕩海隅西抑勁蜀旋撫諸夏摧吳人入侵之鋒
掃曹爽見忌之黨植靈根以跨中嶽樹羣才以翼子弟命世之志既恢非常之業亦固景文繼之靈武冠世克
伐貳違以定厥庸席卷梁益奄征西極功格皇天勲侔古烈豐規顯祚故以灼如也至於武皇遂并彊吳混一
宇宙乂清四海同軌二漢除三國之大害静漢末之交争開九域之蒙晦定千載之盛功者皆司馬氏也而推
魏繼漢以晉承魏比義唐虞自託純臣豈不惜哉今若以魏有代王之德則其道不足有静亂之功則孫劉鼎
立道不足則不可謂制當年當年不制於魏則魏未曾為天下之主王道不足於曹則曹未始為一日之王矣
昔共工伯有九州秦政奄平區夏鞭撻華戎專總六合猶不見序於帝王淪沒於戰國何况暫制數州之人威
行境内而已便可推為一代者乎若以晉嘗事魏懼傷皇德拘惜禪名謂不可割則惑之甚者也隗囂據隴公
孫帝蜀蜀隴之人雖服其役取之大義於彼何有且吳楚僭號周室未亡子文延陵不見貶絶宣皇帝官魏逼
於性命舉非擇木何虧德美禪代之義不同堯舜校實定名必彰於後人各有心事胡可掩定空虛之魏以屈
於己孰若仗義而以貶魏哉夫命世之人正情遇物假之際會必兼義勇宣皇祖考立功于漢世篤爾勞思報
亦深魏武超越志在傾主德不素積羲險冰薄宣帝與之情將何重雖形屈當年意申百世降心全己憤慨於
下非道服北面有純臣之節畢命曹氏忘濟世之功者也夫成業者係於所為不係所藉立功者言其所濟不
言所起是故漢高禀命於懷王劉氏乘斃於亡秦超二偽以遠嗣不論近而計功考五德於帝典不疑道於力
政季無承楚之號漢有繼周之業取之既美而已德亦重故也凡天下事有可借喻於古以曉於今定之往昔
而足為來證者當春秋之時吳楚二國皆僭號之王也若使楚莊推鄢郢以尊有德闔閭舉三江以奉命世命
世之君有德之主或藉之以應天或撫之而光宅彼必自係於周室不推吳楚以為代明矣况積勲累功静亂
寧衆數之所錄衆之所與不資於燕噲之授不賴於因藉之力長轡廟堂吳蜀兩斃運奇二紀而平定天下服
魏武之所不能臣蕩累葉之所不能除者哉自漢末鼎沸五十六年吳魏犯順而彊蜀人仗正而弱三家不能
相一萬姓曠而無主夫有定天下之大功為天下之所推孰如見推於闇人受尊於微弱配天而為帝方駕於
三代豈比俛首於曹氏側足於不正即情而恒實取之而無慙何與詭事而託偽開亂於將來者乎是故故舊
之恩可封魏後三恪之數不宜見列以晉承漢功實顯然正名當事情體亦厭又何為虚尊不正之魏而虧我
道於大通哉昔周人詠祖宗之德追述剪商之功仲尼明大孝之道高稱配天之義然后稷勤於所職聿來未
以翦商異於司馬氏仕乎曹族三祖之寓於魏世矣且夫魏自君之道不正則三祖臣魏之義未盡故假塗以
運高略道不正故君臣之節有殊然則弘道不以輔魏而無逆取之嫌高拱不勞汗馬而有静亂之功者蓋勲
足以王四海義可以登天位雖我德慙於有周而彼道異於殷商故也今子不疑共工之不得列於帝王不嫌
漢之係周而不係秦何至於一魏猶凝滯而不化哉夫欲尊其君而不知推之於堯舜之道欲重其國而反厝
之於不勝之地豈君子之高義若猶未悟請於是止矣)宋元嘉中文帝詔中書侍
郎裴松之采三國異同凡數十家以注夀書補其闕漏
辨其舛錯績力雖勤而亦不能更正統體歴南北隋唐
五季七百有餘歲列諸三史之後不復議為也宋丞相
司馬光作通鑑始更蜀曰漢仍以魏紀事而昭烈為僭
偽(原注通鑑魏黃初二年夏四月丙午漢中王即皇帝位于武擔之南改元章武臣光曰天生烝民其勢不
能自治必相與戴君以治之苟能禁暴除害以保全其生賞善罰惡使不至於亂斯可謂之君矣是以三代之
前海内諸侯何啻萬國有人民社稷者通謂之君合萬國而君之立法度班號令而天下莫敢違者乃謂之王
王德既衰彊大之國能帥諸侯以尊天子者則謂之霸故自古天下無道諸侯力争或曠世無王者固亦多矣
秦焚書坑儒漢興學者始推五德生勝以秦為閏位在水火之問霸而不王於是正閏之論興矣及漢室傾覆
三國鼎峙晉氏失馭五胡雲擾宋魏以降南北分治各有國史互相排黜南謂北為索虜北謂南為島夷朱氏
代唐四方幅裂朱邪入汴比之窮新運歷年紀皆棄而不數此皆私己之偏辭非大公之通論也臣愚誠不足
以識前代之正閏竊以為苟不能使九州合為一統皆有天子之名無其實者也雖華夷仁暴大小彊弱或時
不同要皆與古之列國無異豈得獨尊奬一國謂之正統而其餘皆為僭偽哉若以自上相授受者為正邪則
陳氏何所授拓跋氏何所受若以居中夏者為正邪則劉石慕容苻姚赫連所得之土皆五帝三王之舊都也
若以有道德者為正邪則蕞爾之國必有令主三代之季豈無僻王是以正閏之論自古及今未有能通其義
確然使人不可移奪者也臣今所述止欲叙國家之興衰著生民之休戚使觀者自擇其善惡得失以為勸戒
非若春秋立褒貶之法撥亂世反諸正也正閏之際非所敢知但據其功業之實而言之周秦漢晉隋唐皆嘗
混一九州傳祚於後子孫雖微弱播遷猶承祖宗之業有紹復之望四方與之争衡者皆其故臣也故全用天
子之制以臨之其餘地醜德齊莫能相一名號不異本非君臣者皆以列國之制處之彼此鈞敵無所抑揚庶
幾不誣事實近於至公然天下離析之際不可無歲時月日以識事之先後據漢傳於魏而晉受之晉傳於宋
以至於陳而隋取之唐傳於梁以至於周而大宋承之故不得不取魏宋齊梁陳後梁後唐後晉後周年號以
紀諸國之事非尊此而卑彼有正閏之辨也昭烈之於漢雖云中山靖王之後而族屬疎遠不能紀其世數名
位亦猶宋高祖稱楚元王後南唐烈祖稱吳王恪後是非難辨故不敢以光武及晉元帝為比使得紹漢氏之
遺統也)至晦菴先生朱熹為通鑑作綱目黜魏而以昭烈
章武之元繼漢統體始正矣(原注通鑑網目建安二十五年魏文帝曹丕黃初元
年是歲僭國一春正月丞相冀州牧魏王曹操還至洛陽卒太子丕自立為丞相冀州牧魏王冬十月魏王曹
丕稱皇帝廢帝為山陽公十二月魏主丕如洛陽昭烈皇帝章武元年魏黃初二年夏四月漢中王即皇帝位
孫權徙治武昌秋八月孫權遣使降魏魏封權為吳王二年魏黃初三年吳大帝孫權黃武元年舊國一新國
一凡二僭國後主建興四年魏黃初七年吳黃武五年夏五月魏主丕卒秋八月吳王權圍江夏不克七年魏
太和三年吳黃龍元年夏四月吳王孫權稱皇帝遣衛尉陳震使吳及吳主權盟舊史及通鑑皆以建安二十
五年為魏黃初元年今猶繫之漢漢未亡也曹丕廢漢帝而昭烈即位乃以章武元年為漢魏自僭偽也孫權
受魏封爵始稱吳王著其封於魏也然終叛魏稱帝故以黃武之元並魏黃初為列國僭偽於是統體正矣其
齋居感興詩曰東京失其御刑臣弄天綱西園植姦穢五族沈忠良青青千里草乘時起陸梁當塗轉凶悖炎
精遂無光桓桓左將軍杖鉞西南疆伏龍一奮躍鳳雛亦飛翔祀漢配彼蒼出師驚四方天意竟莫回王圖不
偏昌晉史自帝魏後賢合更張世無魯連子千載徒悲傷)然而本史正文猶用夀書
經嘗聞搢紳先生餘論謂夀書必當改作竊有志焉及
先君臨終復有遺命斷欲為之事梗不能中統元年詔
經持節使宋告登寳位通好弭兵宋人館留儀真不令進退束
臂抱節無所營為乃破藁發凡起漢終晉立限斷條目以更夀
書作表紀傳錄諸序議贊十二年夏五月令伴使西珪借書於
兩淮制使印應雷得二漢三國晉書遂作正史以裴註之異同
通鑑之去取綱目之義例參校刊定歸於詳實以昭烈纂承漢
統魏吳為僭偽十三年冬十月書成年表一卷帝紀二卷列傳
七十九卷錄八卷共九十卷别為一百三十卷仍故號曰三國
志(原注義例曰史之有書尚矣而稱謂不一如三皇之書則謂之墳五帝之書則謂之典虞夏商周則謂之書歷代寳傳則
謂之訓周之世列國各有書而各有名晉謂之乘楚謂之檮杌魯謂之春秋其為記錄言動則一其名則無定也戰國秦漢之世記
注愈繁如左氏傳國語世本戰國策鐸氏微秦紀八覽六論等不可勝紀皆不能為完書至司馬遷總為撰集自黃帝訖漢武之獲
麟名曰史記班固作前史始於高帝終於王莽别為一代如虞夏商周而謂之漢書陳夀之為國志時東漢史尚無完書乃斷自獻
帝而下為魏蜀吳書總謂之三國志天下分裂統體不一如周衰列國故如國語别為書而謂之志志亦記也今雖增修革訛飾陋
正其統體其名不可易故仍曰三國志云先生比修新書先為義例以明更定去取之意今各具本條下謹案陵川集載此序云
號曰續後漢書與此不同觀此注則知作序時本名三國志後乃改名續後漢書苟宗道所為行狀有云仍改曰續後漢書者是也
其後延祐間中書省咨文仍稱三國志至江西行省開刊始定稱續後漢書馮良佐序所云今所定稱者是也明代刊集者誤改其
文在此序中當仍其原本為是)奮昭烈之幽光揭孔明之盛心祛操丕之鬼蜮破懿
昭之城府明道術闢異端辨姦邪表風節甄義烈核正
偽曲折𨼆奥傅之義理徵之典則而原於道德推本六
經之初苴補三史之後千載之蔽一旦廓然矣古之為
書大抵聖賢道否發憤而作屈平離騷馬遷史記皆是
也然皆曀昧一時道流百世故韓愈謂以彼易此孰得
孰失(原注韓文柳子厚墓誌子厚斥不久窮不極雖有出於人其文學辭章必不能自立以致必傳於後
如今無疑也雖使子厚得所願為將相於一時以彼易此孰得孰失必有能辨之者)今拘幽之極
而集是蓋亦失中之得古人之志也嗚呼安得復於先
君而告卒事乎十有五日庚子翰林侍讀學士行臺宣
撫使使持節入宋國國信大使陵川郝經序
續後漢書新註序
三國事涉漢晉參出互見百有餘年諸所記註不啻數
十百家其行於世者漢史則華嶠漢書謝承後漢書司
馬彪續漢書袁宏漢紀袁暐獻帝春秋張璠漢紀樂資
山陽公載記王𨼆蜀記孫盛蜀世譜郭冲五事魏史則
王沉魏書傅玄魏書及𫝊子評斷孫盛魏氏春秋魚豢
魏略孔衍漢晉春秋隂澹魏紀吳史則韋曜吳書虞溥
江表𫝊胡沖吳歷虞預會稽典錄環氏吳紀於晉則干
寳晉紀虞預晉書王隠晉書謝沉晉書孫盛晉陽秋傅
暢晉諸公贊徐廣晉紀皆各著一國之事以自名家獨
陳夀合魏蜀吳總為三國志號稱良史然其事多疏略
故宋文帝命裴松之為註大集諸家之書補其遺闕各
具本文下且為考正辨其得失其諸書疏援引事𩔖出
異書者註之事顯者則不註今宣相陵川先生更正陳
志凡裴注之事當入正文者則為刪取其乖戾不合不
可𫝊信者則置之命宗道掇拾具註新書本文下陳志
之評裴註之論亦為具載其義理悖誤者則以所聞於
先生餘論為之辨正凡書疏論議所引古今事𩔖裴註
之未備者皆為補苴事已見者不重出無所考者則闕
之先生比為新書先作義例條目以明予奪之旨今各
具本文下其書法則復發凡舉例以見其義宗道初事
先生之父静直先生既又受學於先生先生之開府南
陽辟宗道為屬掾奉使入宋又辟充典書狀繾綣患難
十有三年故不敢不承命亦庶幾附驥尾而厠名於大
典之末云宣撫司都事充國信書狀官門生河陽苟宗
道序
續後漢書後序
人有恒言曰經史史所以載興亡而經亦史也書紀帝
王之政治春秋筆十二公之行事謂之非史可乎蓋定
於聖人之手則後世以經尊之而止及乎興亡則謂之
史也古史分十七東漢而下西晉而上有三國志亦十
七之一也出於陳夀之筆不可謂失三國之實獨帝魏
而不知蜀之正統為史筆之玷又前史紀傳外有書志
所以載三才之奥禮樂食貨兵刑官職之異而夀皆未
及尤史筆之欠此紫陽朱文公詩云後賢合更張感歎
所繇發也後紫陽百餘年徒增閱史者之慨中統庚申
郝文忠公以行臺宣撫持節使宋而留滯儀真進退維
谷乃繼先志修舊史破藁發凡首帝昭烈魏吳止筆其
實表外有紀傳以辨崇卑而復為八錄以補陳闕各冠
以序𫐠其從起結以議贊會其指歸考前言徵後史而
損益之儀真受一時之抑而史書流百世之芳公之榮
遠矣公之先世詩書之澤鍾陵川清粹之氣嬉笑怒罵
鋪張吟諷皆成文章由賦詩而至移文復三十有九卷
公之文博矣若夫續後漢書暨陵川集則今所定稱也
延祐戊午集賢陳大學士以公書敷奏聖天子念故臣
之可憫喜藏書之有傳睿旨恩潤俾江西行省繡梓一
哉王心繼今以往天下後世有以誦習而資德業矣臣
良佐時職寄江西提衡儒學省堂孜孜欽承就委董役
率儒人胡元昌等詳正其字庶無訛矣工畢念不容已
用紀歲月云是年秋七月既望臣馮良佐頓首百拜謹
識
