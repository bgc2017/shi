欽定四庫全書
續後漢書卷五十三元郝經撰
列傳第五十
諸孫
孫静(子瑜一皎奐奐子壹張梁)孫賁(子鄰鄰子震曾孫惠策族兄香)
孫輔孫翊(子松)孫匡(子泰孫秀)孫韶(兄楷)孫桓
孫静字幼臺堅季弟也堅始舉事静糾合鄉曲及宗族
五六百人以為保障衆咸附焉策破劉繇定諸縣進攻
會稽遣人請静静將家屬與策會於錢塘時太守王朗
拒策於固陵策數渡水戰不能克静說策曰朗負阻城
守難可卒拔查(原注祖加反)瀆南去此數十里而道之要徑也
宜從彼據其内所謂攻其無備出其不意者也吾當自
帥衆為軍前隊破之必矣策曰善乃詐令軍中曰頃連
雨水濁兵飲之多腹痛令促具甖缶數百口澄水至昏
暮羅以然火誑朗(謹案今志作四維然火宋本作羅以然火與此合通志亦作羅)便分
軍夜投查瀆道襲高遷屯朗大驚遣故丹陽太守周昕
等帥兵前戰策破昕等斬之遂定會稽(原注會稽典錄昕字大明少游
京師師事太傅陳蕃博覽羣書明於風角善推災異辟太尉府舉高第稍遷丹陽太守曺公起義兵昕前後遣
兵萬餘人助公征伐袁術之在淮南也昕惡其淫虐絶不與通獻帝春秋袁術遣吳景攻昕未拔景乃募百姓
敢從周昕者死不赦昕曰我則不德百姓何罪遂散兵還本郡)表拜静為奮武校尉欲
授之重任静戀墳墓宗族不樂出身(謹案陳志作不樂出仕通志作出身
與此合)求留鎮守策從之權統事就遷昭義中郎將終於
家五子暠瑜皎奐謙暠三子綽超恭超為偏將軍恭生
峻綽生綝峻綝有傳(謹案此下闕子瑜皎)負字季明兄皎既卒代
統其衆以揚武中郎將領江夏太守在事一年遵皎舊
迹禮劉靖李允吳碩張梁及江夏閭舉等並納其善負
訥於造次而敏於當官軍民稱之黃武五年權攻石陽
負以地主使所部將軍鮮于丹帥五千人先斷淮道自
帥吳碩張梁五千人為軍前鋒降高城得三將大軍引
還權詔使在前住駕過其軍見負軍陳整齊權曰初吾
憂其遲鈍今治軍諸將少能及者吾無憂矣拜揚威將
軍封沙羨侯吳碩張梁皆禆將軍賜爵關内侯負亦愛
樂儒生復命部曲子弟就業後登朝列者數十人年四
十嘉禾三年卒子承嗣以昭武中郎將代統兵領郡赤
烏六年卒無子封承庶弟壹奉奐後(謹案孫覇子亦名壹疑奐子不當與
大帝孫同名)孫峻之誅諸葛恪也壹與全熙施績攻恪弟公
安督融融自殺壹從鎮南遷鎮軍假節督夏口及孫綝
誅滕胤吕據據胤皆壹之妹夫也壹弟封又知胤據謀
自殺綝遣朱異潛襲壹異至武昌壹知其攻已率部曲
千餘口及胤妻奔魏魏以壹為車騎將軍儀同三司封
吳侯以故主曹芳貴人邢氏妻之邢美色妬忌下不堪
命遂共殺壹及邢氏(謹案陳志此下有壹入魏黃初三年死八字考曹髦紀壹以甘露二
年封吳侯四年為婢所殺不得云黃初三年也故郝書削去不用)張梁有算略孫權尤
賞拔初權在武昌欲還都建業慮水道泝流二千里一
旦有警不相赴及至夏口於塢中大會百僚議之權曰
諸將吏勿拘位任各言計策諸將或言宜立柵柵夏口
(謹案陳志無下柵字)或言宜重設鐵鎻者權皆以為非時梁為小
將越席而進曰臣聞香餌引泉魚重幣購勇士今宜明
樹賞罰遣將入沔與敵爭利形勢既成彼不敢干也使
武昌有精兵萬人付智略者常使嚴整一旦有警應聲
相赴作甘水城輕艦數十諸所宜用皆使備具如此開
門延敵敵自不來矣權以梁計為得即超增梁位累遷
至沔中督卒
孫賁字伯陽父羌字聖臺(謹案聖臺陳志作聖壹考孫堅字文臺弟静字幼臺賁為
堅兄則此作聖臺者為是)堅同産兄也賁早失二親弟輔方孩賁自
贍育友愛甚篤為郡督郵守長堅於長沙舉義兵賁去
吏從征伐堅卒賁攝餘衆扶送靈柩後袁術徙壽春賁
又依之術從兄紹用會稽周昂為九江太守紹與術不
協術遣賁攻破昂於隂陵表賁領豫州刺史轉丹陽都
尉行征虜將軍討平山越為揚州刺史劉繇所廹逐因
將士衆還住歷陽頃之術復使賁與吳景共擊樊能張英等
未能拔及策東渡助賁景破英能等遂進擊劉繇繇走
豫章策追賁景還壽春報術値術僭號署置百官除賁
九江太守賁不就棄妻孥還江南時策已平吳會二郡
賁與策征廬江太守劉勲江夏太守黃祖軍旋聞繇病
死過定豫章上賁領太守時丹陽僮芝自署廬陵太守
策留賁弟輔領兵住南昌謂賁曰兄今據豫章是扼僮
芝咽喉而守其門戶也但當伺其形便因令國儀杖兵
而進公瑾為作埶援一舉可定也賁聞芝病即如策計
周瑜到巴丘輔遂得進據廬陵後封賁都亭侯建安十
三年使者劉隠奉詔拜賁為征虜將軍領郡如故在官
十一年卒子鄰嗣鄰字公達性精敏幼有令譽年九歲
代領豫章進封都鄉侯在郡垂二十年討平叛賊政績
脩理召還武昌為繞帳督時太常潘濬掌荆州事重安
長陳留舒燮有罪下獄濬嘗失燮欲致之法論者多為
言之(謹案今志作多有為言監本作多為有言此作多為言之較明晰)濬猶不釋鄰謂
濬曰舒伯膺兄弟爭死海内義之以為美談仲膺又有
奉國舊意今君殺其子弟若天下一統青蓋北廵中州
士人必問仲膺繼嗣答者云潘承明殺之於事何如濬
意即解燮用得免仲膺名劭初伯膺親友為人所殺仲
膺為報怨事覺兄弟爭死皆得免故云鄰遷夏口沔中
督威遠將軍所居任職赤烏十二年卒子苖嗣苖弟旅
及叔父安熙績皆歷列位子述為武昌督平荆州事震
無難督諧城門校尉歆樂鄉督震後禦晉軍與張悌俱
死策族兄香字文陽父儒字仲孺堅再從弟也香從堅
征伐有功拜郎中與賁及吳景皆為袁術所用香為汝
南太守景守廣陵太守而賁為將軍領兵在壽春策與
香等書曰今征江東未知二三君意何如爾景即棄守
歸賁困而後免(謹案今志作因而獲免監本作因而後免)獨香以道遠不得
還術僭號加征南將軍卒於壽春
謹案目錄此下有孫輔傳今闕
孫翊字叔弼權弟也一名儼驍悍果烈有兄策風太守朱
治舉孝廉司空辟策臨卒張昭等謂策當以兵屬翊而
策呼權佩以印綬建安八年以偏將軍領丹陽太守時
年二十後為左右邊鴻所殺鴻亦即誅子松為射聲校
尉都鄉侯鎮巴丘數咨陸遜以得失嘗有過遜面責松
松意色不平遜曰君過聽不以其鄙數見訪及(謹案其鄙與監
本陳志合今志作某鄙)是以承意進言輙變色何也松曰屬亦自忿
行事有此豈有望邪黃龍三年卒漢丞相亮與兄瑾書
曰既受東朝厚遇依依於子弟又子喬良器為之惻愴
見其所與亮器物感用流涕其悼松如此由亮養子喬
咨述故云
孫匡字季佐翊弟也舉孝廉茂才未試用卒時年二十
餘(原注江表傳曹休出洞口吕範率軍禦之時匡為定武中郎將遣範令放火燒損茅芒以乏軍用範即啟
送匡還吳權别其族為丁氏禁錮終身裴松之曰案本傳曰匡未試用卒時年二十餘而江表傳云吕範在洞
口匡為定武中郎將既為定武非為未試用且孫堅以初平二年卒洞口之役在黃初三年堅卒至此合三十
一年匡時若尚在本傳不得云卒時年二十餘也此盖權别生弟朗江表傳誤以為匡也朗之名位見三朝錄
及虞喜志林也)子泰曹氏之甥也為長水校尉嘉禾三年從權
圍新城中流矢死泰子秀為前將軍夏口督秀公室至
親提兵在外(謹案今志作握兵在外毛本作提兵與此合通志同)皓意不能平建
衡二年皓遣何定將五千人至夏口獵先是民間僉言
秀當見圖而定遠獵秀遂驚夜將妻子親兵數百人奔
晉晉以秀為驃騎將軍儀同三司封會稽公皓大怒追
改秀姓曰厲秀在晉朝初聞皓降羣臣畢賀秀稱疾不
與南向流涕曰昔討逆弱冠以一校尉創業今後主舉
江南而棄之宗廟山陵於此為墟悠悠蒼天此何人哉
吳既平降為伏波將軍開府如故永寧中卒追贈驃騎
開府子儉字仲節給事中
謹案目錄此下有孫韶孫桓傳今闕
議曰雲雷搆屯龍蛇起陸乘運契會族大而智且勇者
勝優者天飛而為主其次叶比攀附而為侯為王各著
功烈享富貴故孫氏之有江東自父兄子弟外而諸孫
之䧺若是焉足與魏夏侯曹氏抗衡而立國矣
贊曰鳳翥斗區龍起江臯附翼攀鱗撐挺汹濤勇能將
領才堪器使維城增峻玉璧金址
