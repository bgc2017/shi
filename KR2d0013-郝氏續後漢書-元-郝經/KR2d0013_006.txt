欽定四庫全書
續後漢書卷六元郝經撰
列傳第三
漢臣
(義例曰漢室之禍始於黃巾中於董卓終於曹操歴靈獻二帝而後天下三分當時將相大臣
與一時僣偽或終於漢或終於魏或終于吳皆故漢臣也故自皇甫嵩至徐庶乃亡漢臣僚自
諸葛亮至郤正乃恢復臣僚總為漢臣云)
皇甫嵩朱雋蓋勲
謹案此卷傳文全闕惟存郝經議一篇其贊語
亦闕
議曰嗚呼國之將亡必有以兆亂𤼵於意慮之所不及
東都之季所以為亂本者母后也外戚也宦官也大臣
也及其始禍乃在一妖賊張角同日鬨起至數十百萬
横潰天下雖嵩雋仗鉞獮薙(原注上鮮下替)一時豪傑怙亂植
兵為背脅疽根而不可去卒之孫氏曹氏據有天下十
之八使昭烈奔走一隅竟不能完漢蓋綱紀者國之元
氣也母后外戚宦官大臣更蠧迭壊國病已成一旦潰
而為羣盜聚而為大盜僨而不復藥有國君人者可不戒
哉可不慎哉嵩雋有大將之略昧匡時之幾遂為桀逆
所制不能以功名終勲西州義士烈望高出一時奮辭
抗議為卓所憚不能靖難銜憤而死棟折榱崩自是而
漢亡矣
