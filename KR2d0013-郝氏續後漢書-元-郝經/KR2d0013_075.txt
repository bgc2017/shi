欽定四庫全書
續後漢書卷七十一上元郝經撰
列傳第六十八上
死虐
魏
邊譲周不疑楊修丁儀(弟廙)崔琰(許攸婁圭)
毛玠楊俊鮑勛(父信)鄭小同
謹案邊讓周不疑𫝊闕
楊修字德祖太尉彪之子也博學有俊才機辯穎悟建
安中舉孝廉除郎中曹操為丞相署倉曹屬主簿時軍
國多務修總知内外酬置如流無不稱當自太子丕以
下並結交好臨菑侯植以才捷愛幸委意(謹案陳志作來意文選引
典略作秉意)投修與修書曰數日不見思子為勞想同之也
僕少小好為文章迄今二十有五年矣然今世作者可
略而言也昔仲宣獨步於漢南孔璋鷹揚於河朔偉長
擅名於青土公幹振藻於海隅德璉發迹於北魏足下
高視于上京當此之時人人自謂握靈蛇之珠家家自
謂抱荆山之玉吾王於是設天綱以該之頓八紘以掩
之今悉集兹國矣然此數子猶復不能飛鶱(謹案陳志作飛翰)
絶跡一舉千里也以孔璋之才不閑於辭賦而多自謂
能與司馬長卿同風譬畫虎不成反為狗者也前有書
嘲之反作論盛道僕贊其文夫鍾期不失聽於今稱之
吾亦不能妄歎者畏後世之嗤余也世人作述不能無
病僕長好人譏彈其文有不善應時改定昔丁敬禮嘗
作小文使僕潤色之僕自以才不過若人辭不為也敬
禮謂僕卿何所疑難文之佳惡吾自得之後世誰相知
定吾文者耶吾嘗歎此達言以為美談昔尼父之文辭
與人通流至於制春秋游夏之徒乃不能措一辭過此
而言不病者吾未之見也盖有南威之容乃可以論於
淑媛有龍淵之利乃可以議於斷割劉季緒才不能逮
於作者而好詆訶文章掎摭利病昔田巴毁五帝罪三
王呰五霸於稷下一旦而服千人魯連一說使終身杜
口劉生之辯未若田氏今之仲連求之不難可無歎息
乎人各有好尚蘭茞蓀蕙之芳衆人所好而海畔有逐
臭之夫咸池六莖之發衆人所共樂而墨翟有非之之
論豈可同哉今往僕少小所著辭賦一通相與夫街談
巷說必有可采擊轅之歌有應風雅匹夫之思未易輕
棄也辭賦小道固未足以揄揚大義彰示來世也昔揚
子雲先朝執戟之臣耳猶稱壯夫不為也吾雖薄德位
為藩侯猶庶幾戮力上國流惠下民建永世之業流金
石之功豈徒以翰墨為勲績辭賦為君子哉若吾志未
果吾道不行則將采庶官之實錄辯時俗之得失定仁
義之衷成一家之言雖未能藏之於名山將以𫝊之於
同好非要之皓首豈今日之論乎其言之不慚恃惠子
之知我也明早相迎書不盡懷修荅牋曰不侍數
日若彌年載豈獨愛顧之隆使係仰之情深邪損
辱來命蔚矣其文誦讀反覆雖諷雅頌不復過也
若仲宣之擅江表陳氏之跨冀域徐劉之顯青豫
應生之發魏國斯皆然矣至如修者聽采風聲仰德不
暇自(謹案自與文選合陳志作目)周章於省覽何惶駭於高視哉伏
惟君侯少長貴盛體發旦之質有聖善之教遠近觀者
徒謂能宣昭懿德光贊大業而已不能復兼覽𫝊記留
思文章今乃含王超陳度越數子觀者駭視而拭目聽
者傾首而聳耳非夫體通性達受之自然其誰能至於此
乎又嘗親見執事握牘持筆有所造作若成誦在心借
書於手曾不斯須少留思慮仲尼日月無得踰焉修之
仰望有如此矣是以對鶡而辭作暑賦彌日而不獻見
西施之容歸憎其貌者也伏想執事不知其然猥受顧
賜教使刊定春秋之成莫能損益吕氏淮南字值千金
然而弟子鉗口市人拱手者聖賢卓犖固所以殊絶凡
庸也(原注史記吕不韋使其客人人著所聞集論以為八覽六論十二紀二十餘萬言以為備天地萬物
古今之事號曰吕氏春秋布咸陽市門縣千金其上延諸侯游士賓客有能增損一字者予千金桓子新論
淮南王聘天下辯士以著篇章書成皆布之都市縣置千金以延示衆士而莫能冇變易者乃其事約豔體其
而言微也)今之賦頌古詩之流不更孔公風雅無别爾修家
子雲老不曉事強著一書悔其少作若此仲山周旦之
徒則皆有愆乎君侯忘聖賢之顯迹述鄙宗之過言切
以為未之思也若乃不忘經國之大美流千載之英聲
銘功景鍾書名竹帛此自雅量素所蓄也豈與文章相
妨害哉輙受所惠切備矇瞍誦歌而已敢忘惠施以忝
莊氏季緒瑣瑣何足以云操平漢中欲遂攻昭烈而
不得進欲守之又難護軍不知進止操出教惟曰雞肋
而已外曹莫能曉修獨曰夫雞肋食之則無所得棄之
則如可惜公歸決矣乃令外白稍嚴操於是回師初邯
鄲淳作孝女曹娥碑蔡邕題八字曰黃絹幼婦外孫齏
臼謂修曰勿言待吾思之行三十里令修言其義修曰黃
絹色絲絶字幼婦少女妙字外孫女子好字齎臼受辛
辭字操曰一如吾意有智無智校三十里操素忌修於
是積前後事深銜修及操欲立世子修與丁儀丁廙稱
臨菑侯植之才勸操立之崔琰賈翊等諫乃止五官將
丕患之以車載廢簏内朝歌長吴質與之謀修以白操
操未及推驗丕懼告質質曰無害也明日復以簏載絹
以入修復白之推驗無人操由是疑焉其後植以驕縱
見疎而植故連綴修不止修以不敢自絶每當就植慮
事有關忖度操意豫作答教十餘敕門下教出隨所問
答之於是教裁出答已入如是者三操怪其捷廉之知
狀操又以修袁術之甥惡之乃以修前後漏泄言教交
關諸侯殺之修臨死謂人曰我固知死之晚其意以為
坐植也修死百餘日而操卒丕立黜植而殺其黨丁儀
丁廙使操不殺修丕亦殺之矣修所著賦頌碑讚詩哀
辭表記書凡十五篇修子囂囂子凖皆知名晉世(原注劉攽
曰按楊氏冇兩族赤泉氏從木子雲自叙其受氏從才而楊修稱家子雲又似震族亦是揚氏不知文士聊如
此云其亦實然也今書中華隂之族從木從才相半未知所從學者辯之)
丁儀字正禮沛國人也父沖宿與曹操親善從車駕東
還與曹操書曰足下常有匡佐之志今其時矣時張楊
適還河内操得書乃引軍迎天子東詣許以沖為司隸
校尉與諸將飲酒醉爛腸死操常德沖聞其子儀為令
士欲以愛女妻之以問五官將丕丕曰女子觀貌而正
禮目不便女必不悅不如與伏波子楙操從之尋辟儀
為掾與論議嘉其才曰丁掾好士也即使其兩目盲尚
當與女何况但𦕈耶吾兒誤我時儀亦恨不得尚公主
而與臨菑侯植親善數稱其才操既欲立植而儀又贊
之逼大臣正議遂已及丕立欲治儀罪轉為右刺姦掾
欲儀自裁而儀不能乃對中領軍夏侯尚叩頭求哀尚
為流涕而不能救後因事收付獄殺之廙字敬禮有才
學初辟公府建安中為黃門侍郎廙常從容謂操曰臨
菑侯天性仁孝發於自然而聰明特達博學淵識文章
絶倫天下賢士君子皆願從遊而為之死實天所以鍾
福於大魏而永授無窮之祚也以勸動操操曰植吾愛
之安能若卿言吾欲立之為嗣何如廙曰此國家之所
以興衰天下之所以存亡非愚劣所敢與及廙聞知臣
莫若君知子莫若父至於君不論明闇父不問賢愚而
能常知其臣子者何盖相知非一事一物相親非一旦
一夕也况明公加之聖哲發命吐言可謂上應天命下
合人心得之於須臾垂之於萬世者也廙不避斧鉞之
誅敢不盡言操深納之及丕立并其男口皆殺之
謹案目錄此下有崔琰傳今闕止存許攸婁圭
二篇
許攸字子遠少與袁紹及曹操善初平中隨紹在冀州
嘗為謀議官渡之役諫紹勿與操相攻紹自以彊盛必
欲極其兵勢又屢獻計策不用俄而其家犯法欲收攸
攸乃亡詣操進計攻紹紹破走及得冀州攸有功焉攸
自恃勲舊時與操相戲每在席不自限齊至呼操小字
曰某甲卿非我不得冀州也操笑曰汝言是也然内嫌
之其後出行從鄴東門顧謂左右曰此家非得我則不
得出此門也有人白者遂收殺之婁圭字子伯少與曹
操有舊圭有大志常歎曰男兒居世會當得數萬兵千
匹騎著後爾儕輩笑之後坐臧亡命被繫當死踰獄出
捕者追之圭乃變服如助捕者吏不能覺得免會義兵
起圭亦會衆於荆州北界與劉表相依後歸操操以為
大將軍不典兵與議軍國大計劉表卒操向荆州表子
琮降以節迎操諸將皆疑詐操以問圭圭曰天下擾攘
各貪王命以自重今以節來是必至誠操以為然遂進
兵入荆州甚被寵秩家累千金操曰婁子伯富樂於孤但勢
不如爾從破馬超等圭功為多操歎曰子伯之計孤不
及也後操從諸子出遊圭與南郡習授同載授曰父子
如此何其快也圭曰居世間當自為之而觀他人乎授
乃白之遂見誅
毛玠字孝先陳留平丘人也少為縣吏以清公稱將避
亂荆州未至聞劉表政令不明遂往魯陽(謹案陳志作住魯陽通志
作往與此合)曹操臨兖州辟為治中從事玠語操曰今天下
分崩國主遷移生民廢業饑饉流亡公家無經歲之儲
百姓無安固之志難以持久袁紹劉表雖士民衆彊皆
無經遠之慮未有樹基建本者也夫兵義者勝守位以
財宜奉天子以令不臣修耕植以蓄軍資如此則霸王
之業可成也操敬納其言轉幕府功曹操為司空丞相
玠嘗為東曹掾與崔琰並典選舉其所舉用皆清正之
士雖於時有盛名而行不由本者終莫得進務以儉率
人由是天下之士莫不以廉節自勵雖貴寵之臣輿服
不敢過度操歎曰用人如此使天下人自治吾復何為
哉曹丕為五官將自詣玠屬所親玠答曰老臣以能守
職幸得免戾今所說人非遷次不敢奉命大軍還鄴議
所并省玠請謁不行時人憚之咸欲省東曹乃共白曰
舊西曹為上東曹為次宜省東操知其情令曰日出於
東月盛於東凡人言方亦復先東何以省東曹遂省西
曹初操平柳城班所獲器物特以素屏風素憑几賜玠
曰君有古人之風故賜君古人之服玠居顯位常布衣
蔬食撫育孤兄子甚篤賞賜振施貧族家無所餘遷右
軍師魏國初建為尚書僕射復典選舉玠雅亮公方在
官清恪拔貞實斥華偽進遜行抑阿黨諸宰守治民功
績不著而私貯豐足者皆免黜停廢久不選用於時四
海翕然莫不勵行至乃長吏還者垢面羸衣常乘柴車
軍吏入府朝服徒行人擬壺飡之㓗家象濯纓之操貴
者無穢欲之累賤者絶姦貨之求吏潔於上俗移乎
下時太子未定而臨菑侯植有寵玠密諫曰近者袁紹
以嫡庶不分覆宗滅國廢立大事非所宜聞後羣僚會
玠起更衣操目指曰此古所謂國之司直我之周昌也
(原注漢書周昌為人彊力敢直言高帝欲廢太子而立戚姬子如意為太子昌廷爭之彊上問其說昌為人吃
又盛怒曰臣不能言心知其不可陛下欲廢太子臣期期不奉詔)崔琰既死玠内不悅
後有白玠者出見黥面反者其妻子没為官奴婢玠言
曰使天不雨者盖此也操大怒收玠付獄大理鍾繇詰
玠曰自古聖帝明王罪及妻子書云左不共左右不共
右予則孥戮女司寇之職男子入於罪隸女子入于舂
槀漢律罪人妻子没為奴婢黥面漢法所行黥墨之刑
存於古典今真奴婢祖先有罪雖歴百世猶有黥面供
官一以寬良民之命二以宥并罪之辜此何以負於神
明之意而當致旱按典謀急恒寒若舒恒煥若寬則亢
陽所以為旱玠之吐言以為寬耶以為急也急當隂霖
何以反旱成湯聖世野無生草周宣令主旱魃為虐亢
旱以來積三十年歸咎黥面為相值不衛人伐邢師興
而雨(原注左氏傳衛人伐邢以報莬圃之役於是衛大旱卜有事於山川不吉寗莊子曰昔周饑克殷而
年豐今邢方無道諸侯無伯天其或者欲使衛討邢乎從之師興而雨)罪惡無徵何以應
天玠譏謗之言流於下民不悅之聲上聞聖聽玠之吐
言勢不獨語時見黥面凡為幾人黥面奴婢所識知耶
何緣得見對之歎言時以語誰見答云何以何日月於
何處所事已發露不得隠欺其以狀對玠曰臣聞蕭生
飲藥困於石顯(原注漢書弘恭石顯久典樞機蕭望之以為中書政本宜以賢明之選自武帝
遊宴後庭故用宦者非國舊制又逹古不近刑人之議白欲更置士人繇是大與恭顯忤於是奏望之朋黨詔
置廷尉望之子散騎中郎乃上書訟之恭顯知望之素高節不絀辱建白望之不悔過服罪教子上書歸非於
上發執金吾車騎圍其第望之飲鴆自殺陳志作蕭生縊死誤故更飲藥)賈子放外讒在
絳灌白起賜劒於杜郵晁錯致誅於東市伍員絶命於
吴都斯數子者或妬其前或害其後臣垂齠執簡累勤
取官職在機近人事所竄屬臣以私無勢不絶語臣以
冤無細不理人情滛利為法所禁法禁於利勢能害之
青蠅横生為臣作謗謗臣之人勢不在他昔王叔陳生
爭正王廷宣子平理命舉其契(原注左氏𫝊王叔陳生與伯輿爭政王右伯輿
王叔陳生怒而出奔及河王復之殺史狡以說焉不入遂處之晉侯使士匃平王室王叔與伯輿訟焉王叔之
宰與伯輿之大夫瑕禽坐獄於王庭士匄聽之曰天子所右寡君亦右之所左亦左之使王叔氏與伯輿合要
王叔不能舉其契王叔奔晉)是非有宜曲直有所春秋嘉焉是以書
之臣不言此無有時人說臣此言必有徵要乞蒙宣子
之辯而求王叔之對若臣以曲聞即刑之日方之安駟
之贈賜劒之來此之重賞之惠謹以狀對時桓階和洽
進言救玠玠遂免黜卒于家(原注孫盛曰魏武於是失政刑矣易稱明折庶獄𫝊
冇舉直錯枉庶獄明則國無怨民枉直當則明無不服未有徵青蠅之浮聲信浸潤之譖訴可以允釐四海
惟清緝熙者也昔者漢高獄蕭何出復相之玠之一責永見擯放二主量度豈不殊哉)操賜棺器
錢帛拜子機郎中
謹案目錄此下有楊俊傳今闕
鮑勛字叔業泰山平陽人漢司隸校尉鮑宣九世孫也
宣後有從上黨徙泰山者遂家焉勛祖丹官至少府侍
中父信寬厚愛人沈毅有志節靈帝時為騎都尉大將
軍何進遣東募兵得千餘人還到城臯而進已遇害信
至京師董卓亦始到信知卓必為亂勸袁紹襲卓紹畏
卓不敢發信乃引軍還鄉里收兵二萬騎七百輜重五
千餘乘是歲曹操亦起兵於已吾信與弟韜以兵應操
操與袁紹表信行破虜將軍韜禆將軍時紹衆最盛豪
傑多向之信獨謂操曰夫略不世出能總英雄以撥亂
反正者君也苟非其人雖強必斃君殆天之所啓遂深
自結納操亦親異焉汴水之敗信被創韜在陳戰亡紹
劫奪韓馥位遂據冀州信言于操曰奸臣乘釁蕩覆王
室英雄奮節天下響應者義也今紹為盟主因權專利
將自生亂是復有一卓也若抑之則力不能制祗以搆
難又何能濟且可規大河之南以待其變操善之操為
東郡太守表信為濟北相會黃巾大衆入州界兖州刺
史劉岱欲與戰信諫曰今賊衆百萬百姓皆震恐士卒
無鬭志不可敵也然賊軍無輜重惟以鈔略為資今不
若畜士衆之力先為固守彼欲戰不得攻又不能其勢
必離散然後選精銳據要害擊之可破也岱不從遂與
戰果為所殺操以賊恃勝而驕欲設竒兵挑擊之于夀
張先與信出行戰地而卒與賊遇信殊死戰以救操得
潰圍出信遂戰没時年四十一信雖遭亂起兵家本儒
素治身至儉而厚養將士居無餘財士以此歸之操購
求其喪不得乃刻木如信狀祭而哭焉二子劭勛勛清
白有高節劭有父風建安十七年操追錄信功表封勛
兄劭新都亭侯(原注魏書劭有父風太祖嘉之加拜騎都尉使持節劭薨子融嗣)辟勛
丞相掾(原注魏書勲清白有高節知名于世)二十二年立子丕為太子以
勛為中庶子徙黃門侍郎出為魏郡西部都尉丕郭夫
人弟為曲周縣吏斷盜官布法應棄市操時在譙丕留
鄴數手書為之請罪勛不敢擅縱具列上勛前在東宫
守正不撓丕固不悅及此恚望滋甚會郡界休兵有失
期者密敕中尉奏免勛官久之拜侍御史延康元年操
卒丕立勛以駙馬都尉兼侍中丕篡代勛每陳今之所
急惟在軍農寬惠百姓臺榭苑囿宜以為後丕將出獵
勛停車上疏曰臣聞五帝三王靡不明本立教以孝治
天下陛下仁聖惻隠有同古烈臣冀當繼蹤前代令萬世
可則也如何在諒闇之中修馳騁之事乎臣冒死以聞
惟陛下察焉丕手毁其表而競行獵中道頓息問侍臣
曰獵之為樂何如八音也侍中劉曄對曰獵勝于樂勛
抗辭曰夫樂上通神明下和人理隆治致化萬邦咸乂
故移風易俗莫善於樂况獵暴華盖于原野傷生育之
至理櫛風沐雨不以時隙哉昔魯隠觀魚于棠春秋譏
之雖陛下以為務愚臣所不願因奏劉曄佞諛不忠阿
順陛下過戲之言昔梁丘據取媚於遄臺曄之謂也(原注
左氏傳齊侯至自田晏子侍于遄臺子猶馳而造焉公曰惟據與我和夫晏子對曰據亦同也焉得為和公曰
和與同異乎對曰異和如羹焉水火醢醢鹽梅以烹魚肉燀之以薪宰夫和之齊之以味濟其不及以洩其過
君子食之以平其心君臣亦然君所謂可而有否焉臣獻其否以成其可君所謂否而有可焉臣獻其可以去
其否是以政平而不干民無爭心今據不然君所謂可據亦曰可君所謂否據亦曰否若以水濟水孰能食之
若琴瑟之專一誰能聽之同之不可也如是)請有司議罪以清皇朝丕怒作
色罷還即出勛為右中郎將黃初四年尚書令陳羣僕
射司馬懿並舉勛為宫正宫正即御史中丞也帝不得
已而用之百僚嚴憚罔不肅然六年秋丕欲伐吴羣臣
大議勛面諫曰王師屢征而未有所克者盖以吴蜀唇
齒相依憑阻山水有難拔之勢故也往年龍舟飄蕩隔
在南岸聖躬蹈危臣下破膽此時宗廟幾至傾覆為百世
之戒今又勞兵襲遠日費千金中國虚耗令黠虜玩威
臣切以為不可丕益忿之左遷勛為治書執法丕從夀
春還屯陳留郡界太守孫邕見出過勛時營壘未成但
立標埒邕邪行不從正道軍營令史劉曜欲推之勛以
塹壘未成解止不舉軍還雒陽曜有罪勛奏絀遣而曜
密表勛和解邕事詔曰勛指鹿作馬收付廷尉廷尉法
議正刑五歲三官駮依律罰金二斤丕大怒曰勛無活
分而汝等敢縱之收三官巳下付刺姦當令十鼠同穴太
尉鍾繇司徒華歆鎮軍大將軍陳羣侍中辛毘尚書衛
臻守廷尉高柔並表勛父信有功于太祖求請勛罪丕
不許遂誅勛勛内行既修廉而能施死之日家無餘財
後二旬丕亦卒莫不為勛歎恨
謹案此卷鮑勛以上諸人議俱闕
鄭小同漢大司農玄之孫也父益恩北海太守孔融舉
孝廉黃巾圍融死之小同其遺腹子也丁夘日生而玄
以丁夘歲生有文在其手曰玄(謹案後漢書鄭玄𫝊云玄以其手文似已)故
名曰小同取春秋子同生之義也(原注左氏傳桓公六年子同生公曰是其
生也與吾同物命之曰同)及長盡𫝊玄學為鉅儒教授鄉里曹丕徵
為郎中稱疾不起曹叡立太尉華歆表曰臣聞勵俗宣
化莫先於表善班禄敘爵莫美於顯能是以楚人思子
文之治復命其胤漢室嘉江公之德用顯其世(原注左氏傳
楚滅若敖氏其孫箴尹克黃使於齊還及宋聞其亂其人曰不可以入矣箴尹曰棄君之命獨誰受之君天也天
可逃乎遂歸復命而自拘於司敗王思子文之治國也曰子文無後何以勸善使復其所改命曰生漢書瑕
丘江公受穀梁春秋及詩於魯申公𫝊子至孫為博士宣帝即位聞衛太子好榖梁春秋徵江公孫為博士)
伏見故漢司農北海鄭玄當時之學名冠華夏為世儒宗
文皇帝旌錄先賢拜玄適孫小同以為郎中長假在家
小同年踰三十少有令質學綜六經行著鄉邑海岱之
人莫不嘉其自然美其器量亦其所履有質直不渝之
性然而恪恭靜默色養其親不治可見之美不競人間
之名斯誠清時所宜式敘前後明詔所斟酌而求也臣
老病委頓無益視聽謹具以聞於是徵為侍中賜爵關内
侯甘露中曹髦行養老禮詔以王祥為三老小同為五
更後以事詣司馬昭昭有密疏未之屏也如厠還謂小
同曰卿見吾疏乎對曰弗見也昭曰寧我負卿無卿負
我遂鴆殺之
議曰小同以碩儒重德若介然知止則果同夫祖矣方
盜憎主人乃珥貂佩劒備顧問管喉舌位通侯巋然為
國老觸忤險幾不得其死視康成之雍容進退不汚袁
董卒全其高而考其終則大不同矣初曹操殺吕伯奢
家八人曰寧我負人無人負我及昭之害小同乃曰寧
我負卿無卿負我隂賊狠忍知有一我不復有天地人
物賊臣簒子用心皆出一律其亦不仁甚矣唐陸贄曰
曰無我負人寧人負我克已自反休休有容易曹馬為
顔閔特一念反覆之間爾夫子之道忠恕而已大哉曾
子之言
欽定四庫全書
續後漢書卷七十一下元郝經撰
列傳第六十八下
死虐
吳
高岱于吉盛憲沈友張休吾粲
朱據王蕃樓玄賀邵(子循)韋曜
華覈邵疇張尚
高岱字孔文吳郡人也性聰達輕財貴義甄英拔竒取
於未顯所友八人者皆一世之傑太守盛憲以為上計
舉孝廉許貢來領郡欲害憲岱將憲避難於許昭家求
救於陶謙謙未即救岱憔悴泣血水漿不入口謙感其
忠壯許為出軍以書與貢岱得謙書還而貢已囚其母
吳人皆危懼謂往必見害岱曰在君則為君且母在牢
獄義當必往若得見事自當解遂詣貢通書貢即與相
見岱才辭敏捷屈為陳謝貢遽出其母岱語友人張允
沈㬆(原注音旻)令豫具船謂貢必悔當復來追出便將母乘
船易道而逃貢果遣人追之令追者若及於船便殺之
已過江則止其人與岱錯道遂免乃隠於餘姚孫策定
會稽使會稽丞陸昭逆之策虚已候焉聞其善左氏春
秋欲從講讀或謂策曰高岱以將軍但英武而已素無
文學若與論傳而云不知者則某言符矣又謂岱曰孫
將軍為人惡勝已者若問當言不知乃合意爾如遂辯
議則必危殆岱以為然及與論傳輒云不知策果怒以
為輕已乃囚之其親友及州人皆露坐為請策登樓望
見數里中填滿惡其得衆遂殺之時年三十餘
謹案目錄此下有于吉傳今闕
盛憲字孝章會稽人也品量雅偉舉孝廉補尚書郎稍
遷吳郡太守許貢代之因還會稽孫策平定吳會誅其
英豪憲素有高名策深忌之未及害憲而卒孫權綂業
尤惡憲初憲與少府孔融善融憂其不免乃與曹操書
曰歲月不居時節如流五十之年忽焉已至公為始滿
融又過二海内知識零落殆盡惟有會稽盛孝章尚存
其人困於孫氏妻孥湮没單孑獨立孤危愁苦若使憂
能傷人此子不得永年矣春秋傳曰諸侯有相滅亡者
桓公不能救則桓公恥之(原注公羊傳邢亡孰亡之蓋狄滅也曷為不言蓋狄滅之
為柦公諱也曷為為桓公諱上無天子下無方伯諸侯有相滅亡者桓公不能救則桓公恥之)今孝章
實丈夫之雄也天下談士依以揚聲而身不免於幽縶
命不期於旦夕吾祖不當復論損益之友而朱穆所以
絶交也公誠能馳一介之使加咫尺之書則孝章可致
友道可弘矣今之少年善謗前軰或能譏評孝章要為
天下大名九牧之人所共稱歎燕君市駿馬之骨非欲
以騁道里乃當以招絶足也(原注戰國策郭隗謂燕昭王曰臣聞古之人君有市
千里馬者三年而不得於是遣使者賫千金之貨將市於他國未至而千里之馬已死使者以五百金買死馬
之骨以歸其君大怒曰所求者本不市死馬何故捐金市死馬乎將誅之使者對曰死者尚市之況生者乎天
下必知吾君之好也馬將至矣於是期年而千里馬至者三焉)惟公匡復漢室宗社將
絶又能正之正之之術實須得賢珠玉無脛而自至者
以人好之也況賢者之有足乎(原注韓詩外傳蓋胥謂晉平公曰珠出於海玉
出於山無足而至者好之也士有足而不至者君不好也)昭王築臺以尊郭隗隗雖
小才而逢大遇竟能發明主之至心故樂毅自魏往劇
辛自趙往鄒衍自齊往向使郭隗倒懸而不解臨難而
王不拯則士亦將高翔遠引莫有北首燕路者矣凡所
稱引自公所知而復有云者欲公崇篤斯義因表不悉
由是徵為騎都尉制命未至果為權所害子匡奔魏位
至征東司馬
沈友字子正吳郡人也年十一華歆行覧風俗見而異
之因呼曰沈郎可登車語乎友逡巡却曰君子講好會
宴以禮今仁義陵遲聖道崩壞先生銜命將以弘闡教
化整齊風俗而輕脫威儀猶負薪救火無乃更崇其熾
乎歆慙曰自桓靈以來雖多英彦未有幼童若此者弱
冠博學無不貫綜善屬文仍喜武事注孫子兵法又辯
給所至人皆默然莫與為對咸稱其筆舌刀為三妙(原注
蘇州志辯於口時稱其筆舌與刀三者皆妙過絕於人)權以禮聘之既至論王霸
之略當時之務因陳宜并取荆州權納之正色危言風
采峻厲大迕庸臣遂誣以謀反權亦忌其英邁謂終不
為已用(原注蘇州志正色立朝為庸臣所譖權亦疑其不為已害之)一日大會羣僚
友有所是非權令人扶出謂曰人言卿反友知不免乃
曰主上在許有無君之心者可謂非反乎遂殺之年二
十九
張休字叔嗣輔吳將軍昭次子也弱冠與諸葛恪顧譚
等俱為太子登僚友以漢書授登休為人解達指摘文
義分别事物並有條章登甚敬之從中庶子轉為右弼
都尉權嘗遊獵迨暮乃歸休上疏諫戒權大善之以示
昭及登卒後為侍中拜羽林都督平三典軍事遷揚武
將軍為魯王霸友黨所譖與顧譚承俱以芍陂論功事
休承與典軍陳恂通情詐增其伐並徙交州中書令孫
弘佞偽險詖(原注吳錄弘會稽人)休素所忿弘因是譖訴下詔賜
休死時年四十一
謹案目錄此下有吾粲朱據𫝊今闕
議曰策翻蜚江表民未見德而惟戮是聞謂吉惑衆則
猶有辭岱何為哉斃于貢客而鏡中見吉鬼誅之也孫
權有偏霸之略統馭之術惜乎無君人之度也張昭顧
命遺老至使土門終於散地虞翻以觸忤擯陸績以直
道黜終身不復客死南徼盛憲沈友一時名流猜阻不
釋而竟誅之張休吾粲朱據皆以忠諫蔽於讒慝獲罪
隕身睚眦險狠無以異操士生兹時不能高飛遠舉而
蹈其禍何不幸歟
王蕃字永元廬江人也博覧多聞兼通術藝始為尚書
郎去官孫休即位與賀邵薛瑩虞氾俱為散騎中常侍
皆加駙馬都尉時論清之遣使至漢漢人稱焉還為夏
口監軍孫皓立復入為常侍與萬彧同官彧與皓有舊
俗士挾侵謂蕃自輕(謹案俗士二句通志作挾主自尊謂蕃輕巳語較明晰)又中
書丞陳聲皓之嬖臣數譖毁蕃蕃體氣高亮不能承顔
順指時或迕意積以見責甘露二年丁忠使晉還皓大
會羣臣蕃沉醉頓伏皓疑而不悅轝蕃出外頃之請還
酒亦不解蕃性有威嚴行止自若皓大怒呵左右於殿
下斬之衛將軍滕牧征西將軍留平請不能得皓
出登來山使親近將擲蕃首作虎跳狼爭咋齧之
首皆碎壊(原注江表傳皓用巫史之言謂建業宫不利乃西巡武昌仍有還都之意恐羣臣不從乃
大請會賜將吏問蕃射不主皮為力不同科其義云何蕃思惟未荅即於殿上斬蕃出登來山使親近將跳蕃
首作虎跳狼爭咋齧之頭皆碎壊欲以示威使衆不敢犯也此與本傳不同吳錄皓每於會因酒酣輒今侍臣
嘲謔公卿以為笑樂萬彧既為左丞相蕃嘲彧曰魚潛於淵出水喣沫何則物有本性不可横處非分也彧出
自溪谷羊質虎皮虚受光赫之寵跨越三九之位犬馬猶能識養將何以報厚施乎彧曰唐虞之朝無謬舉之
才造父之門無駑蹇之質蕃上誣明選下訕楨幹亦何傷於日月適見其不知量爾裴松之曰按本𫝊云丁忠
使晉還皓為大會於會中殺蕃檢忠從北還在此年之春彧時尚未為丞相至秋乃為相爾吳錄所言為乖互
不同)丞相陸凱上疏曰常侍王蕃黃中通理知天知物處
朝忠蹇斯社稷之重鎮大吳之龍逢也昔事景皇納言
左右景皇欽嘉歎為異倫而陛下忿其苦辭惡其直對
梟之殿堂尸骸暴棄邦内傷心有識悲悼其痛蕃如此
蕃死時年三十九皓徙蕃家屬廣州二弟著延皆佳士
郭馬起事不為馬用見害
謹案目錄此下有樓玄賀邵韋曜傳今闕
華覈字永先吳郡武進人也始為上虞尉典農都尉以
文學入為秘府郎遷中書丞漢為魏所并覈詣宫門發
表曰間聞賊衆蟻聚西境西境艱險(謹案陳志作報險誤)謂當無
虞定聞陸抗表至成都不守臣主播越社稷傾覆昔衞
為狄所滅而桓公存之(原注左氏傳狄人伐衞懿公及狄人戰于榮澤衞師敗績遂滅
衞立戴公以廬于曹齊侯使公子無虧帥車三百乘甲士三千人以戍曹僖之元年齊桓公遷邢于夷儀二年
封衛于楚丘邢遷如歸衞國忘亡)今道里長遠不可救振失委附之土
棄貢獻之國臣以草芥竊懷不寧陛下聖仁恩澤遠撫
卒聞如此必垂哀悼臣不勝忡悵之情謹拜表以聞孫
皓即位封徐陵亭侯寳鼎二年皓更營新宫制度弘廣
飾以金玉所費甚多是時盛夏興工農守並廢覈上疏
諫曰臣聞漢文之世九州晏然秦民喜去惨毒之苛政
歸劉氏之寬仁省役約法與之更始分王子弟以藩漢
室當此之時皆以為泰山之安無窮之基也至於賈誼
獨以為可痛哭及流涕者三可為長歎息者六乃曰當
今之勢何異抱火於積薪之下而寢其上火未及然而
謂之安其後變亂皆如其言臣雖下愚不識大倫竊以
曩時之事揆今之勢誼云復數年間諸王方剛漢之傅
相稱疾罷歸欲以此為治雖堯舜不能安今大敵據九
州之地有大半之衆習攻戰之餘術乘戎馬之舊勢欲
與中國爭相吞之計其猶楚漢勢不兩立非徒漢之諸
王淮南濟北而已誼之所欲痛哭比今為緩抱火卧薪
之喻於今而急大皇帝覽前代之如彼察今勢之如此
故廣開農桑之業積不訾之儲恤民重役務養戰士是
以大小感恩各思竭命期運未至早棄萬國自是之後
彊臣專政上詭天時下違衆議忘安存之本邀一時之
利數興軍旅傾竭府藏兵勞民困無時獲安今之存者
乃創夷之遺衆哀苦之餘民爾遂使軍資空匱倉廩不
實布帛之賜寒暑不周重以失業家戶不贍而北積榖
養民專心東向無復他警蜀為西藩土地險固加承前
主綂御之術謂其守御足以長久不圖一朝奄至傾覆
唇亡齒寒古人所懼交州諸郡國之南土交趾九真二
郡已没日南孤危存亡難保合浦以北民皆提動因連
避役多有離畔而備戍減少威鎮轉輕常恐呼吸復有
變故昔海虜窺窬東縣多得離民地習海行狃於往年
鈔盜無日今胷背有嫌首尾多難乃國朝之厄會也誠
宜住建立之役先備豫之計勉墾殖之業為饑乏之救
惟恐農時將過東作向晚有事之日整嚴未辦若舍此
急盡力功作卒有風塵之變當委版築之役應烽燧之
急驅怨苦之衆赴白刅之難此乃大敵所因為資也如
但固守曠日持久則軍糧必乏不待接刅而戰士已困
矣昔太戊之時桑榖生庭懼而修德怪消殷興熒惑守
心宋以為灾景公下從瞽史之言而熒惑退舍景公延
年夫修德於身而感異𩔖言發於口而通神明臣以愚
蔽誤忝近署不能翼宣仁澤以感靈祇仰慙俯愧無所
投處退伏思惟熒惑桑榖之異天示二主至於他餘錙
介之妖近是門庭小神所為驗之天地無有他變而徵
祥符瑞前後屢臻明珠既覿白雀繼見萬億之祚實靈
所挺以九域為宅天下為家不與編戸之民轉徙同也
又今之宫室先帝所營卜土立基非為不祥又揚市土
地與宫相接若大功畢竟輿駕遷往門行之神皆當轉
移猶恐長久未必勝舊屢遷不可留則有嫌此乃愚臣
所以夙夜為憂灼也臣省月令季夏之月不可以興土
功不可以會諸侯不可以起兵動衆舉大事必有大殃
今雖諸侯不會諸侯之軍與會無異六月戊巳土行正
王既不可犯加又農月時不可失昔魯隠公夏城中丘
春秋書之垂為後戒今築宫為長世之洪基而犯天地
之大禁襲春秋之所書廢敬授之上務臣以愚管竊所
未安又恐所召離民或有不至討之則廢役興事不討
則日月滋慢若悉並到大衆聚會希無疾病且人心安
則念善苦則怨叛江南精兵北土所難欲以十卒當東
一人天下未定深可憂惜之如此宫成死叛五千則北
軍之衆更增五萬若到萬人則倍益十萬病者有死亡
之損叛者𫝊不善之語此乃大敵所歡喜也今當角力
中原以定彊弱正於際會彼益我損加以勞困此乃雄
夫智士所以深憂臣聞先王治國無三年之儲曰國非
其國安寧之世戒備如此况敵彊大而忽農忘畜今雖
頗種植間者大水沉没其餘存者當須耘穫而長吏怖
期上方諸郡身涉山林盡力伐材廢農棄務士民妻孥
羸小墾殖又薄若有水旱則永無所獲州郡見米當待
有事冗食之衆仰官供濟若上下空乏運漕不供而北
敵犯疆使周召更生良平復出不能為陛下計明矣臣
聞君明者臣忠主聖者臣直是以慺慺昧犯天威乞垂
哀省書奏皓不納後遷東觀令領右國史覈上疏辭讓
皓答曰得表以東觀儒林之府當講校文義處定疑難
漢時皆名學碩儒乃任其職乞更選英賢聞之以卿研
精墳典博覧多聞可謂悅禮樂敦詩書者也當飛翰騁
藻光贊時事以越揚班張蔡之疇怪乃謙光厚自菲薄
宜勉修所職以邁先賢勿復紛紛時倉廪無儲世俗滋
侈覈上疏曰今寇虜充斥征伐未已居無積年之儲出
無應敵之畜此乃有國者所宜深憂也夫財榖所生當
出於民趨時務農國之上急而都下諸官所掌别異各
自下調不計民力輒與近期長吏畏罪晝夜催民委舍
佃事遑赴會日定送到都或藴積不用而徒使百姓消
力失時到秋收月督其限入奪其播殖之時而責其今
年之稅如有逋懸則籍没財物故家戶貧困衣食不足
宜暫息衆役專心農桑古人稱一夫不耕或受其飢一
女不織或受其寒是以先王治國惟農是務軍興以來
已向百載農人廢南畝之務女工停機杼之業推此揆
之則蔬食而長飢薄衣而履冰者固不少矣臣聞主之
所求於民者二民之所望於主者三二謂求其為已勞
也求其為已死也三謂飢者能食之勞者能息之有功
者能賞之民以致其二事而主失其三望者則怨生而
功不建今帑藏不實民勞役猥主之二求已備民之三
望未報且飢者不待美饌而後飽寒者不俟狐貉而後
溫為味(謹案通志作滋味)者口之竒文繡者身之飾也今事多
而役繁民貧而俗奢百工作無用之器婦人為綺靡之
飾不勤麻枲並繡文黼黻轉相倣效恥獨無有兵民之
家猶復逐俗内無儋石之儲而出有綾綺之服至於富
賈商販之家重以金銀奢恣尤甚天下未平百姓不贍
宜一生民之原豐榖帛之業而棄功於浮華之巧妨日
於侈靡之事上無尊卑等級之差下有耗財費力之損
今吏士之家少無子女多者三四少者一二通令戶有
一女十萬家則十萬人人績織一歲一束則十萬束矣
使四疆之内同心戮力數年之間布帛必積恣民五色
惟所服用但禁綺繡無益之飾且美貎者不待華采以
崇好豔姿者不待文綺以致愛五采之飾足以麗矣若
極粉黛窮盛服未必無醜婦廢華采去文繡未必無美
人也若實如論有之無益廢之無損者何愛而不暫禁
以充府藏之急乎此救乏之上務富國之本業也使管
晏復生無以易此漢之文景承平繼統天下以定四方
無虞猶以彫文之妨農事錦繡之害女工開富國之利
杜飢寒之本况今六合分乖豺狼充路兵不離疆甲不
解帶而可以不廣生財之原充府藏之積哉皓以覈年老
敇令草表覈不敢又勅作草文停立待之覈為文曰咨
覈小臣草芥凡庸遭眷値聖受恩特隆越從朽壤蟬蛻
朝中熙光紫闥青璅是憑毖挹清露沐浴凱風效無絲
氂負闕山崇滋潤含垢恩貸累重穢質被榮局命得融
欲報罔極委之皇穹聖恩雨注哀棄其尤猥命草對潤
被下愚不敢違敕懼速罪誅冒承詔命魂逝形留覈前
後陳便宜及貢薦良能解釋罪過書百餘上皆有補益
天冊元年以微譴免數歲卒覈所論事章疏咸傳於世
邵疇字溫伯會稽人也敦尚氣節不為詭隨太守郭誕
辟為功曹鳳皇三年會稽妖言章安侯奮當為天子臨
海太守奚熙與誕書非論國政誕白熙書不白妖言下
郡收誕誕惶恐無以自明疇進曰疇今自在明府何憂
遂詣吏自列云不白妖言事由於已非府君罪吏上疇
辭皓怒甚疇慮誕卒不免遂自殺以證之臨亡置辭曰
疇生長邊陲不閑教道得以門資厠身本郡踰越儕𩔖
位極朝右不能贊揚盛化養之以福今妖訛横興干國
亂紀疇以噂&KR0689;之語本非事實雖家誦人詠不足有累
天下重器而匹夫横議疾其醜聲不忍聞見欲含垢藏
疾不彰之翰筆鎮躁歸靜使之自息愚心勤勤每執斯
旨故誕屈其所是默以見從此之為愆實由於疇謹不
敢逃死歸罪有司惟乞天鑒特垂清察吏收疇喪得辭
以聞皓乃免誕大刑送付建安作船疇死時年四十皓
嘉疇節義詔郡縣圖形廟堂奚熙初以佞幸於皓為中
書郎譖宛陵令賀惠惠邵弟也遣使者徐粲訊治熙又
譖粲顧護不即決斷皓遣使就宛陵斬粲收惠付獄會
赦得免
張尚紘之孫玄之子也有俊才孫皓時為侍郎以辯捷
見知擢為侍中中書令皓嘗問詩云汎彼柏舟惟柏中
舟乎尚對曰詩言檜楫松舟則松亦中舟也又問鳥之
大者惟鶴小者惟雀乎尚對曰大者有秃鶖小者有鷦
鷯皓性忌勝已而尚談論每出其表深以致恨皓使尚
鼓琴尚對曰素不能敕使學之後侍宴之次說琴之精
妙尚因言晉平公使師曠作清角曠言吾君德薄不足
以聽之(原注韓子衛靈公將之晉舍於濮水之上夜半聞鼓琴聲召師涓援琴寓之去之晉見晉平公
平公置酒於施夷之臺酒酣靈公曰有新聲請奏之平公曰可即令師涓坐師曠旁援琴鼓之未終師曠撫而
止之曰此亡國之聲也不可聽平公曰此道奚出師曠曰師延所作也與紂為靡靡之樂武王伐紂師延東走
自投水之中故聞此聲必以濮水之上先聞此聲者國削平公曰寡人所好者音也願遂聞之師涓鼓而終之
平公曰音無此最悲乎師曠曰有平公曰可得聞乎師曠曰君德義薄不可以聽之平公曰寡人所好者音也
願聞之師曠不得已援琴而鼓之一奏之有玄鶴二八集於郎門再奏之延頸而鳴舒翼而舞平公大喜起而
為師曠壽反坐問曰音無此最悲乎師曠曰有昔者黃帝以清角大合鬼神今君德義薄不足以聽之聽之將
敗平公曰寡人老矣所好者音也願遂聞之師曠不得已援琴而鼓之一奏之有白雲從西北起再奏之有大
風至而雨隨之飛廊瓦左右皆奔走平公恐懼伏於廊屋之間晉國大旱赤地三年)皓意尚以喻
已不悅後又問孤飲酒可以方誰尚對曰陛下有百觚
之量皓云尚知孔丘之不王而以孤方之因發怒收尚
積前後語言皆追以為詰尚書岑昏率公卿已下百餘
人詣宫叩頭請尚罪得減死送建安作船尋遣人就誅
之
議曰薛瑩稱王蕃器量綽異弘博多通樓玄清白節操
才理條暢賀卲厲志高潔機理清要韋曜篤學好古博
覽羣籍有記述之才胡沖以為玄卲蕃一時清妙略無
優劣必不得巳玄宜在先卲當次之華覈文賦之才有
過於曜而典誥不及也陳壽曰予觀覈數獻良規期於
自盡庶幾忠臣矣然此數子處無妄之世而有名位彊
死其理得免為幸爾
贊曰叔世暴君憙殺崇忍英賢不幸遘此凶閔戾氣孔
懓魏初吳季式觀坤維仁矣漢系
