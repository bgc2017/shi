欽定四庫全書
續後漢書卷七十上元郝經撰
列傳第六十七上
死國
漢
孔融(脂習)傅彤(子僉)程畿北地王諶
諸葛瞻(子尚黃崇)
人之所重莫重於死死得其所而與生同偷生不死而
與死同死非其所與不死同故曰見危授命又曰有殺
身以成仁無求生以害仁又曰可以死可以無死死傷
勇惟知權者能盡死之義故莫重於死莫難於處死也
孔子謂召忽死之為自經管仲不死為仁若由也不得
其死顔淵謂子在回何敢死晏嬰謂君為社稷死則死
之為社稷亡則亡之若為已死而為已亡非其私暱誰
敢任之是皆處死之道也故身負大戾分於一死者死
其身者也君主在難義當死之死其節者也居官守職
死而不渝死其官者也衛君匡國折敗以死死其國
者也故楚之滅黃君死社稷則書滅鄭游速滅許許男
不死甘為降虜則書以許男斯歸孔父仇牧閑君死節
特書大夫宋司馬握節以死不能其官而特書官孟陽
州綽死于私暱原軫憤激自討赴敵則皆不書此聖人
大經大法處死之方也魏氏簒漢凡為臣子者𩔖非全
節死國之人惟昭烈君臣信討賊之義不濟而繼之以
死孔融誚責曹操嶷然存漢犯難而繼之以死自是寂
寥無聞而大義幾乎息矣及司馬懿剪滅曹宗夏侯玄
李豐許允王經慨然付之一死王陵母丘儉諸葛誕相
繼稱兵以討賊為名志乎衛君匡國不幸顛蹙覆滅亦
翟義之流死於其國者也得其死矣其視賈充諸人&KR0804;
面食息雀鼠區區雖生而豈若死乎或憤激伏劍或談
笑就戮或涕泣誓衆或勸其父以義或勉其子以死曹
氏忌刻素無恩澤固結人心以君臣大義一定而不敢
渝猶言言炳炳之若是使懿師昭炎盤桓睥睨染指垂
涎放弑三君歴四世而始簒况道德仁義之固天命者
乎其後末帝之亡北地王諶諸葛瞻傅僉父子死于漢
孫皓之亡而張悌孫震沈瑩諸人死于吳故並著為死
國篇表其義概庶幾簒臣賊子知懼焉
孔融字文舉魯國人孔子二十世孫也七世祖霸為元
帝師號褒成君(原注漢書孔霸字次孺宣帝時為太中大夫以選授皇太子經遷詹事高密相
元帝即位徵霸以師賜爵關内侯號褒成君給事中)父宙(謹案後漢書作伷)泰山都尉融
夙悟有異才兄弟七人而融居六年四歲與諸兄其食
梨融取小者父問其故融曰小兒法當取小者由是宗
族竒之年十歲随父詣京師時河南尹李膺以簡重自
居不妄接士勅外自非當世名人及與通家皆不得白
融欲觀其人故造膺門語門者曰我是李君通家子弟
門者言之膺請融問曰高明祖父嘗與僕有恩舊乎融
曰然先君孔子與君先人李老君同德比義而相師友
則融與君累世通家衆坐莫不歎息(原注後漢書李膺字元禮延熙二年
徵再遷河南尹司隸校尉是時朝廷紀綱頽弛膺獨持風裁以聲名自高士有被其容接者為登龍門融家
傳曰聞漢中李公清節直亮意慕之遂造公門李固漢中人為太尉與此不同史記孔子與南宫敬叔適
周問禮蓋見老子云)太中大夫陳煒後至坐中以告煒煒曰夫人
小而聰了大未必竒融應聲曰觀君所言將不早惠乎
膺大笑曰高明必為偉器年十三喪父哀悴過毁扶而
後起州里稱其孝好學博涉文辭高壮傑氣蓋世山陽
張儉為中常侍侯覧所怨詔為刊章下州郡以名捕儉(原注
李賢曰刊削也謂削去告人姓名也後漢書作覧為刊章劉攽曰案覧何能刊章下州郡盖是詔字張儉𫝊中
可見也張儉𫝊中常侍侯覧家在防東殘暴百姓所為不軌儉舉劾覧及其母罪惡請誅之覧遏絶章表並不
得通由是結仇覧等鄉人朱並素性佞邪為儉所棄並懷怨恚遂上書告儉與同郡二十四人為黨於是刊章
討捕儉得亡命)儉與融兄褒有舊亡抵褒不遇時融年十六儉
少之而不告融見其有窘色謂曰兄雖在外吾獨不能
為君主耶因留舍之後事泄國相以下密就掩捕儉得
脱走遂併收褒融送獄二人未知所坐融曰保納舍藏
者融也當坐之褒曰彼來求我非弟之過請甘其罪吏
問其母母曰家事任長妾當其辜一門争死郡縣疑不
能決乃上讞之(原注讞請也音宜傑反)詔書竟坐褒焉融由是顯
名與平原陶丘洪陳留邊譲俱為俊秀冠蓋融持論經
理不及譲等而逸才宏博過之州郡禮命皆不就辟司
徒楊賜府時隠覈官僚之貪濁者將加貶黜融多舉中
官親族尚書畏迫内寵召掾屬詰責之融陳對罪惡言
無阿撓河南尹何進當遷為大將軍楊賜遣融奉謁賀
進不時通融即奪謁還府投劾而去河南官屬恥之私
遣劔客欲追殺融客有言於進曰孔文舉有重名(原注融家
傳曰客有言於進曰孔文舉於時英雄特傑譬諸物𩔖猶衆星之有北辰百榖之有黍稷天下莫不屬目也)
將軍若造怨此人則四方之士引領而去矣不如因而
禮之可以示廣於天下進然之既拜而辟融舉高第為
侍御史與中丞趙舍不同託病歸家後辟司空掾拜北
軍中候在職三日遷虎賁中郎將會董卓廢立融義形
於色輙有匡正遂忤卓轉為議郎時黃巾寇數州而北
海最為賊衝卓乃諷三府舉融為北海相融到郡收合
士民起兵講武馳檄飛翰引謀州郡賊張饒等羣輩二
十萬衆從冀州還融逆擊為饒所敗乃收散兵保朱虚
縣稍復鳩集吏民為黃巾所誤者男女四萬餘人更
置城邑立學校表顯儒術薦舉賢良鄭玄彭璆邴原等
郡人甄子然臨孝存知名早卒融恨不及見之乃命配
食縣社其餘雖一介之善莫不加禮焉郡人無後及四
方游士有死亡者皆為槨具歛葬焉黃巾復來侵暴融
乃出屯都昌為賊管亥所圍融逼急乃遣東萊太史慈
求救於昭烈昭烈即遣兵三千救之賊乃散走融負其
高氣志在靖難而才疎意廣訖無成功高談清教盈溢
官曹辭氣温雅可玩而誦論事考實難可悉行但能張
磔網羅而目理甚疎(謹按陳志作自理甚疎)造次能得人心久久
亦不願附也其所任用好竒取異多剽輕小才如王子
法劉孔慈等委以腹心至於尊事名儒鄭玄執子孫禮
易其鄉名曰鄭公鄉及清雋之士左承祖劉義遜等皆
備在座席而已不與論政事曰此民望不可失也黃巾
來寇融戰敗走保都昌時曹袁公孫首尾相連融兵弱
糧寡孤立一隅不與相通左承祖勸融宜自託強國融
知紹操終圖漢室不欲與同故怒而殺之劉義遜棄去
在郡六年昭烈表領青州刺史建安元年為袁譚所攻
自春及夏戰士所餘裁數百人流矢雨集戈矛内接融
隠几讀書談笑自若城夜䧟乃奔東山妻子為譚所虜
及獻帝都許徵融為將作大匠遷少府每朝會訪對融
輙引正定議公卿大夫皆隸名而已初太傅馬日磾奉
使山東失節於袁術而死及喪還朝廷議欲加禮融議
以為大臣失節不宜加禮朝廷從之(謹按後漢書載其議文此書入馬日
磾𫝊)時論者多欲復肉刑融乃建議以為世變既下宜從
先漢不可苟革朝廷善之卒不復焉尚書令楊彪見曹
操專朝惡之操誣彪與袁術通奏收下獄劾以大逆將
誅之融聞之不及朝服往見操曰楊公四世清德海内
所瞻周書父子兄弟罪不相及况以袁氏歸罪楊公易
稱積善餘慶徒欺人爾操曰此國家之意融曰假使成
王殺召公周公可得言不知耶今天下纓緌搢紳所以
瞻仰明公者以公聰明仁智輔相漢朝舉直錯枉致之
雍熙也今橫殺下辜則海内觀聽誰不解體孔融魯國男
子明日便當拂衣而去不復朝矣操不得已理出彪荆
州牧劉表不供職貢多行僣偽遂乃郊祀天地擬斥乘
輿詔書班下其事融上疏曰竊聞領荆州牧劉表桀逆
放恣所為不軌至乃郊祀天地擬儀社稷雖昏僣惡極
罪不容誅至於國體宜且諱之何者萬乘至重天王至
尊身為聖躬國為神器陛級縣遠禄位限絶猶天之不
可階日月之不可踰也每有一豎臣輙云圖之(謹按後漢書作
輙去圖之)若形之四方非所以杜塞邪萌愚謂雖有重戾必
宜隠忍賈誼所謂擲鼠忌器蓋謂此也是以齊兵次楚
惟責包茅(原注左氏傳桓公責楚曰爾貢包茅不入王祭不供無以縮酒寡人是徵時楚僣王不責
其僣秪責職貢為王室諱也)王師敗績不書晉人(原注公羊傳王師敗績于茅戎孰敗
之蓋晉敗之曷為不言晉敗之王者無敵莫敢當也)前已露袁術之罪今復下劉
表之事是使跛牂欲闚高岸天險可得而登也(原注史記李斯
曰故城高五丈而樓季不輕犯也太山之高百仞而跛牂牧其上夫樓季而難五丈之限豈跛牂而易百仞之
高哉峭漸之勢異也)案表䟦扈擅誅列侯遏絶詔命斷盜貢筐招
呼元惡以自營衞專為羣逆主萃淵藪郜鼎在廟章
孰甚焉(原注左氏曰取郜大鼎于宋戊申納于太廟臧哀伯諫曰官之失德寵賂章也郜鼎在廟
章孰甚焉)桑落瓦解其勢可見臣愚以為宜隠郊祀之事
以崇國防五年南陽王馮東海王祗薨帝傷其早沒
欲為修四時之祭以訪于融融對曰聖恩敦睦感時
增思悼二王之靈發哀愍之詔稽度前典以正禮制
竊觀故事前梁懷王臨江愍王齊懷王臨淮公(謹案後漢書作
齊哀王臨淮王此據後漢書注改)並薨無後同産昆弟即景武昭明
四帝是也(原注梁懷王揖景帝弟也立十年薨臨江愍王榮武帝兄也為皇太子四歲廢為王
坐侵廟堧地自殺齊懷王閎武帝子昭帝異母兄立八年薨臨淮公衡明帝弟建武十五年立未及進爵
為王而薨)未聞前朝修立祭祀若臨時所施則不列傳紀臣
愚以為諸在沖齓聖慈哀悼禮同成人加以號諡者宜
稱上恩祭祀禮畢而後絶之至於一歲之限不合禮意
又違先帝已然之法所未敢處初曹操攻屠鄴城袁氏
婦子多見侵略而操子丕納袁熙妻甄氏融乃與操書
稱武王伐紂以妲己賜周公操不悟後問出何經典對
曰以今度之想當然爾後操討烏桓又嘲之曰大將軍
遠征蕭條海外昔肅慎不貢楉矢(原注國語昔武王克商通道於九夷八蠻於
是肅慎氏貢楉矢石砮其長尺有咫)丁零盜蘇武牛羊可并案也(原注漢書蘇武
使匈奴單于徙北海上丁零盜武牛羊武遂窮戹)時年飢兵興操表制酒禁融
頻書争之多悔慢之辭(原注融集與操書云酒之為德久矣古先哲王𩔖帝禋宗和神
足人以濟萬國非酒莫以也故天垂酒星之耀地列酒泉之郡人著旨酒之德堯不千鍾無以建太平孔非百
觚無以堪上聖樊噲解戹鴻門非豕肩鍾酒無以奮其怒趙之厮養東迎其主非引巵酒無以激其氣高祖非
醉斬白蛇無以暢其靈景帝非醉幸唐姬無以開中興袁盎非醇醪之力無以脱其命定國不酣飲一斛無以
決其法故酈生以高陽酒徒著功於漢屈原不餔糟歠醨取困於楚由是觀之酒何負於政哉又書曰昨承訓
答陳二代之禍及衆人之敗以酒亡者實如來誨雖然徐偃王行仁義而亡今令不絶仁義燕噲以譲失社稷
今令不禁謙退魯因儒而損今令不棄文學夏商亦以婦人失天下今令不斷婚姻而將酒獨急者疑但惜榖
爾非以亡王為戒也)既見操雄詐漸著數不能堪故發辭偏宕多
致乖忤又常奏宜準古王畿之制千里寰内不以封建
諸侯操疑其所論建漸廣益憚之然以融名重天下外
相容忍而潜忌正議慮鯁大業帝嘗特見光禄勲山陽
郗慮及融問融曰鴻豫何所優長融曰可與適道未可
與權慮舉笏曰融昔宰北海政散人流其權安在遂與
融互相短長以至失和未幾慮遷御史大夫承望操風
旨以微法奏免融官因顯明讎怨操故以書激厲融曰
蓋聞唐虞之朝有克譲之臣故麟鳳來而頌聲作也後
世德薄猶有殺身為君破家為國及至其敝睚眦之怨
必讎一餐之惠必報故鼂錯念國遘禍於袁盎(原注漢書鼂錯
為御史大夫摘諸侯之罪過削其支郡所更令三十章諸侯讙譁吳楚七國俱反以誅錯為名袁盎素不好鼂
錯乃說上斬錯以謝七國錯衣朝衣斬東市)屈平悼楚受譛於椒蘭(原注史記屈平
為楚懷王左徒上官大夫䜛之王怒而疏屈平屈平憂思而作離騷其後秦惠王使張儀詐楚令絶齊欲與懷
王會懷王欲行屈平諫懷王子蘭勸王行入武關秦伏兵絶其後因留懷王竟死于秦子蘭復䜛屈平於頃㐮
王王怒而遷之江南屈平於是懷石自沒泪羅以死)彭寵傾亂起自朱浮鄧禹威
損失於宗馮(原注後漢書朱浮與彭寵不相能數譛之光武寵遂反宗馮事見前注)由此
言之喜怒怨愛禍福所因可不慎與昔廉藺小國之臣
猶能相下寇賈倉卒武夫屈節崇好光武不問伯升之
怨(原注後漢書光武兄伯升為更始所害光武自文城馳詣宛謝司徒官屬迎弔光武深引過而已不敢為
伯升服喪飲食言笑如平常)齊侯不疑射鉤之虜夫立大操者豈累
細故哉往聞二君有執法之平以為小介當收舊好而
怨毒漸積志相危害聞之憮然中夜而起昔國家東遷
文舉盛歎鴻豫名實相副綜達經學出於鄭玄又明司
馬法鴻豫亦稱文舉竒逸博聞誠怪今者與始相違孤
與文舉既非舊好又於鴻豫亦無恩紀然願人之相美
不樂人之相傷是以區區思協歡好又知二君羣小所
構孤為人臣進不能風化海内退不能建德和人然撫
養戰士殺身為國破浮華交會之徒計有餘矣融報曰
猥惠書教告所不逮融與鴻豫州里比郡知之最早雖
嘗陳其功美欲以厚於見私信於為國不求其覆過掩
惡有罪望不坐也前者黜退懽欣受之昔趙宣子朝登
韓厥夕被其戮喜而求賀(原注國語宣子言韓厥於靈公以為司馬河曲之役宣子
使人以其乘車干行韓厥執而戮之衆咸曰韓厥必不沒矣其主朝升之而暮戮其車其誰安之宣子召而禮
之謂諸大夫曰二三子可以賀我矣吾舉厥也中吾乃今知免於罪矣)况無彼人之功而
敢枉當官之平哉忠非三閭智非鼂錯竊位為過免罪
為幸乃使餘論遠聞所以慙懼也朱彭寇賈為世壮士
愛惡相攻能為國憂至於輕弱薄劣猶昆虫之相齧適
足還害其身誠無所至也晉侯嘉其臣所争者大而師
曠以為不如心競(原注左氏傳秦伯之弟鍼如晉修成叔向命召行人子員行人子朱曰朱
也當御三云叔向不應子朱怒曰班爵同何以黜未於朝撫劍從之叔向曰秦晉不和久矣今日之事幸而集
晉國頼之不集三軍暴骨子員道二國之言無私子常易之姦以事君者吾所能禦也拂衣從之人救之平公
曰晉其庶乎吾臣之所争者大師曠曰公室懼卑臣心不競而力争)性既遲緩與人無情
雖出胯下之負榆次之辱(原注史記荆軻嘗游榆㳄與蓋聶論劍蓋聶怒而目之荆
軻遂駕而去)不知貶毁之於已猶蚊虻之一過也子産謂人
心不相似(原注左氏傳子産謂子皮曰人心不同其如面焉吾豈敢謂子面如吾面乎)或矜
勢者欲以取勝為榮不念宋人待四海之客大鑪不欲
令酒酸也(原注韓子宋人有沽酒者斗概甚平遇客甚謹為酒甚美而酒不售酒酸者怪其故問所
知閭長者楊倩二人曰汝狗猛邪曰狗猛何故不售曰人畏焉令孺子懷錢挈壺往沽狗迎齕之酒所以酸而
不售)至於屈榖巨瓠堅而無竅當以無用罪之爾(原注韓子齊有
居士田仲宋人屈榖往見之曰榖聞先生之義不待仰人而食今榖有樹瓠之法堅如石厚而無竅願獻先生
田仲曰夫子徒謂我也凡貴於樹瓠者為可以盛也今厚而無竅則不可以盛物而任堅如石則不可以割而斛
吾無以此瓠為也將棄之今仲不待仰人而食亦無益人國亦堅瓠之𩔖也)它者奉遵嚴教
不敢失墜郗為故吏融所推進趙衰之拔郤縠不輕公
叔之升臣也(原注左氏傳趙衰曰郤縠可臣亟聞其言矣說禮樂而敦詩書乃使郤縠將中軍
論語公叔文子之臣大夫僎與文子同升諸公)知同其愛訓誨發中雖懿伯之
忌猶不得念(原注禮記滕成公之喪使子叔敬叔弔子服惠伯為介及郊為懿伯之忌不入惠伯
曰政也不可以叔父之私不將公事遂入)况恃舊交而欲自外於賢吏哉輙
布腹心脩好如初苦言至意終身誦之歲餘復拜太中
大夫性寬容少忌好士喜誘益後進及退閑職賓客日
盈其門常歎曰坐上客常滿尊中酒不空吾無憂矣與
蔡邕素善邕卒後有虎賁士貎𩔖邕融每酒酣引與同
坐曰雖無老成人尚有典刑融聞人之善若出諸已言
有可採必演而成之面告其短而退稱所長薦逹賢士
多所奬進知而未言以為已過故海内英俊皆信服之
曹操既積嫌忌而郗慮復搆成其罪遂令丞相軍謀祭
酒路粹枉狀奏融曰少府孔融昔在北海見王室不静
而招合徒衆欲規不軌云我大聖之後而見滅於宋有
天下者何必卯金刀及與孫權使語謗訕朝廷又融為
九列不遵朝儀秃巾微行唐突宫掖又前與白衣禰衡
跌蕩放言云父之於子當有何親論其本意實為情欲
發耳子之於母亦復奚為譬如寄物瓶中出則離矣既
而與衡更相贊揚衡謂融曰仲尼不死融答曰顔回復
生大逆不道宜極重誅書奏下獄棄市時年五十六妻
子皆被誅幼女年七歲男年九歲以其幼弱得全寄它
舍二子方奕棋融被收而不動左右曰父執而不起何也
答曰安有巢毁而卵不破乎主人有遺肉汁男渴而飲
之女曰今日之禍豈得久活何頼知肉味乎兄號哭而
止或言於曹操遂盡殺之及收至女謂兄曰若死者有
知得見父母豈非至願乃延頸就刑顔色不變莫不傷
之曹丕深好融文辭歎曰揚班儔也募天下有上融文
章者輙賞以金帛所著詩頌碑文論議六言策文表檄
教令書記凡二十五篇(原注范曄論曰昔諫議大夫鄭昌有言山有猛獸者藜藿為之
不採是以孔父正色不容弑虐之謀平仲立朝有紓盜齊之望若夫文舉之高志直情其足以動義概而忤䧺
心故使移鼎之迹事隔於人存代終之規啟機於身後也夫嚴氣正性覆折而已豈其員园委屈可以每其生
哉懍懍焉皜皜焉其與琨玉秋霜比質可也圓即刓字五丸反)脂習者字元升京兆人
中平中仕郡公府辟舉高第除太醫令天子西遷及東
徙許昌習常随從與孔融親善操為司空威望日盛而
融故以舊意書䟽倨傲習常戒融剛直取禍宜改節融
不從及融被誅許下莫敢收視而習獨往撫尸而哭之
曰文舉捨我死我當復誰與語安用生為哀動一市操
聞大怒將收習殺之尋以忠直見原居許東土橋下後
見操操呼其字曰元升卿故慷慨因問其居處賜榖百
斛黃初中嘉其有欒布之節拜中散大夫年八十餘卒
議曰黨禍之酷東漢風節寖衰建安間大抵多患失畏
死貪叨無恥之人往往朋姦扇盜相與穿窬主家皆奴
才也故操得逞其谿壑自以為姦人之雄獨孔融堂堂
山立瑰偉正大海内厭服英豪歸仰嶻然以風節自持
為漢家四百年元氣其視沓鄙猥瑣之操區區偷兒耳
融不死漢不亡是以操亟圖之其高風義概百世之下
猶足以興衰激懦使亂臣賊子懼焉况當世之人哉故
議者謂操之不敢自取隂卑之丕融之義有以慴之也
傅彤義陽人也將兵從昭烈伐吳張南馮習敗績於猇
亭昭烈退入魚復彤斷後拒戰兵人殱焉吳將諭彤令
降彤罵曰吳狗何有漢將軍降者遂戰死以子僉為左
中郎後為關中都督景耀六年魏大舉入寇詔僉將兵
守關口魏大將軍鍾會使胡烈攻之初武興督蔣舒在
事無稱令人代之使助僉守關城舒懷怨忿詭謂僉曰
今賊至不擊而閉城自守非良圖也僉曰受命保城城
全為功委城出戰若喪師失守死無益矣舒曰子以保
城獲全為功舒以出戰克敵為功請各行其志遂率衆
出僉以為戰也不設備而舒迎降烈烈乘虚襲城僉格
鬭而死晉泰始五年詔曰蜀將軍傅僉前在關城身拒
官軍致死不顧僉父彤復為劉備戰亡天下之善一也
豈由彼此以為異僉息著募後沒入奚官其免為庶人
賜榖帛以旌其忠
程畿字季然巴西閬中人也劉璋時為漢昌長巴西太
守龐羲欲謀叛璋使畿子郁誘畿畿不從羲謀遂寝語
在璋𫝊璋聞之遷畿江陽太守昭烈領益州牧辟為從
事祭酒後随昭烈征吳大軍敗績泝江而還或告之曰
後追已至解船輕去乃可以免畿曰吾在軍未曾為敵
走况從天子而見危哉追兵遂及畿船畿身執戟戰敵
船有覆者衆大至共擊之乃死
北地王諶末帝太子璿之弟也景耀二年封北地王魏
大舉入寇鄧艾破諸葛瞻於綿竹末帝將從譙周策降
諶怒曰若理窮力屈禍敗必及便當父子君臣背臣一
戰同死社稷以見先帝末帝不從遣鄧良奉書送璽綬
降于艾是日諶哭於昭烈皇帝廟先殺妻子而後自殺
左右皆為泣下
諸葛瞻字思遠丞相亮之子也初亮在南陽黃承彦者
高朗開列為沔南名士謂亮曰聞君擇婦身有醜女黃
頭黑色而才堪相配亮許諾即載送之鄉里為之諺曰
莫作孔明擇婦止得阿承醜女後生瞻初亮未有子取
兄瑾之子喬養之喬字仲慎與兄恪俱有名於時論者
以為喬才不及恪而性業過之及亮求喬為嗣瑾啟孫
權遣之拜駙馬都尉随亮至漢中亮與瑾書曰喬本當
還成都今諸將子弟皆得𫝊運思惟宜同榮辱今使喬
督五六百兵與諸子弟𫝊於谷中年二十五建興元年
卒(謹案蜀志云喬隨亮至漢中建興元年卒與此同考亮以五年率諸軍北駐漢中喬既隨亮不得言元年卒疑
當作六年)子攀官至行護軍翊武將軍諸葛恪見誅於吳子
孫皆盡而亮自有瞻故攀還吳復為瑾後亦早卒十二
年亮出武功與兄瑾書曰瞻今已八歲而聰明可愛嫌
其早成恐不為重器爾年十七尚公主拜騎都尉明年
為羽林中郎將累遷射聲校尉侍中尚書僕射加軍師
將軍瞻穎悟過人彊識博學幼工書畫蜀人追思亮而
愛其才每朝廷有一善政佳事雖非瞻所建倡百姓皆
相告曰葛侯之所為也是以聲譽大盛景耀四年為行
都護衛將軍與輔國大將軍董厥共平尚書事時宦人
黃皓亂政於内而姜維黷武於外瞻深憂之與厥及樊
建謀以閻宇代維啟帝不從六年冬魏鄧艾自隂平由
景谷道旁入瞻督諸軍拒之至涪尚書郎黃崇勸瞻宜
速行拒險無令敵得入平地瞻猶豫崇再三言之至于
流涕方進兵而艾已長驅而前破瞻前鋒瞻退住綿竹
艾遣書誘瞻曰若降者必表為琅邪王瞻怒斬艾使遂
戰大敗臨陳死時年三十七(原注干寳曰瞻雖智不足以扶危勇不足以拒敵而
能外不負國内不改父之志忠孝存焉)瞻長子尚歎曰父子荷國重恩不
早斬黃皓使敗國殄民何用生為策馬冒陳而死黃崇
亦死之崇權之子也瞻次子京及攀子顯等炎興二年
徙河東晉泰始五年詔曰諸葛亮在蜀盡其心力其子
瞻臨難而死義天下之善一也其孫京可随才署吏後
為郿令卒
議曰嗚呼親王義兼臣子國有難尤當死義以先諸臣
先王所以封建宗子而固維城也西漢之亡獨劉更生
諄諄勸戒晻曖而卒其餘諸侯稱說符命勸進于莽者
以千數故莽宴然盜國坐追虞黃未聞一人獨不從而
死之也東漢之亡封國亦既盡除堕妊祝胤劉氏無噍
𩔖故操丕居然竊國為西伯舜禹未聞一人獨不義而
死之也惟朔易一遐孤與隆中一草茅士素無封爵不
階尺土一民萬折而與操争肉薄血并者三十餘年力
竭而繼之以死及其遂亡昭烈之一孫孔明之一子及
孫慨然赴義與國俱滅巍巍義烈高視兩京五百年所
無有也壮哉諶也末帝為有愧矣勇哉尚也過夫瞻矣
僉父子及畿付漢一死得其所哉
