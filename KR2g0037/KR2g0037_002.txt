嘉靖以來首輔傳卷二明王世貞撰
張孚敬者初名璁字秉用浙之永嘉人父昇凡三娶而
生孚敬孚敬生負異質動止不凡及長貌秀偉美鬚髯
有大人度踰冠舉鄉試明年不第孚敬產不能中人而
恢廓從性動止若大豪築羅山書院於姚溪聚徒衆其
中與講治經術傍析時務孚敬於書鮮所不窺而尤精
於五禮既七試春官而七不利將為吏部選人御史蕭
鳴鳳善日者言得孚敬干支而異之曰毋為選人也屈
指曰從此而三載當成進士成進士即與人主若一身
傾動海内於世無比孚敬乃強歸及其成進士則年已
四十七矣世宗自興來即帝位而議追尊其父興獻王
與母蔣妃時少師楊廷和居首揆要禮臣議以上入繼
武宗武宗於上兄也不當後即後孝宗而稱皇考孝宗
之后皇太后張曰聖母武宗曰皇兄而稱興獻王曰皇
叔曰興獻王王妃蔣曰皇叔母興國太妃而別封益王
之次子崇仁王為興王以承獻王祀頗引漢唐事為據
上意不懌孚敬乃奮上疏言上既以興世子入繼武宗
皇帝統非繼孝宗嗣也今以後武宗則弟以後孝宗則
自有子奈何舍獻王弗考而考孝宗使獻王有子而無
子上有父而無父哉上心是之而不能决姑報聞於是
連駁禮官疏乃合議議尊孝宗曰皇考興王曰本生父
獻皇帝時孚敬已去為南京刑部主事復上疏爭之曰
是二本也孝宗法得稱皇伯考不得稱考獻帝得稱考
不得稱本生因上所草大禮或問自孚敬之疏上舉朝
揶揄之毋有與道往者而上則益心動而士大夫如南
京兵部侍郎席書吏部員外郎方獻夫兵部主事霍韜
給事中熊浹都督府經歴黃綰輩亦稍稍為議及疏如
孚敬指矣久之尚未决刑部主事桂萼時方自邑令轉
刑部主事復具疏力伸其說因悉錄孚敬前後疏上之
朝奏而夕報可且召孚敬萼二臣入廷辯道拜翰林院
學士部院大臣給事御史俱言其不可用不聽翰林自
學士以下羞與孚敬等為僚俱乞骸亦不聽孚敬萼復
上書論尊皇考聖母諸禮悉從之明年進廟街議俱擢
詹事府詹事兼學士桂萼字子實鉛山人也前孚敬登
第者十歲三調邑令頗潔廉卹民而好剛使氣與上官
忤被笞汙白簡者再三而得解萼素非與孚敬善既言
禮合而同貴幸乃相暱屢上疏攻首輔費宏而推楊一
清一清亦虚懷待之明年孚敬乞歸省墓且陛辭矣上
忽使中使止之遷兵部右侍郎轉左侍郎時費宏欲有
所屬於尚書李鉞鉞弗能應而病甚乞歸孚敬即上疏
言宏劫制鉞不得行志邑邑且死而萼所以醜詆宏尤
不可聞宏既去萼遷為禮部右侍郎尋與孚敬俱兼學
士禮兵二部侍郎之得兼學士自孚敬萼始也獻王既
已稱皇帝復稱皇考而諛者遂欲宗之列祀太廟孚敬
萼與禮部尚書席書力爭之而止時故有妖人李福達
者正德間亡命遊江南而至是侯郭勛所善客曰張寅
自云家山西善丹竈之術且能使鬼與其子皆以輸粟
得指揮使及省曹掾還山西而遇其鄉人薛良曰此故
李福達也首之御史馬錄所獄具而侯勛為之居間錄
併劾勛勛奏辯上疑之下法司重讞如錄擬上益疑其
與錄比而傾侯勛屬孚敬署都察院時桂萼已為吏部
左侍郎俾署刑部而少詹事方獻夫署大理寺悉逮法
司尚書顔頤壽左都御史聶賢大理寺卿湯沐等廷鞫
之盡反其獄坐錄等皆永戍而頤壽等皆罷職有差而
張寅之為福達與否竟莫能明也皆召對内殿賜璽書
奬諭予二品服金花帶而以獄事出孚敬手益愛重之
且念御史縱非璁莫能制旬日間進孚敬為禮部尚書
文淵閣大學士俾仍掌都察院而萼為禮部尚書獻夫
亦代萼為吏部左侍郎尋賜孚敬萼銀記各二孚敬曰
忠良貞一繩愆糾繆萼曰忠誠静慎曰繩愆糾違孚敬
念以書生片言當主意非久取相位思有所稱塞大要
以破人臣之私交而離其黨一意奉公守法不復卹譏
怨其馭御史一以威時時有所糺按然亦不至毛鷙而
性特廉介萼外示緩而中實險急嘗以考察請令給事
御史相論糺上從之以是益失中外心時首輔一清議
散館欲留陸粲等數人為翰林而上難之孚敬密疏言
此曹子皆費宏所植私士而一清成之勿留便上於是
出粲為給事中三四人得御史餘皆用故資選補皆恨
乎敬切骨矣明年孚敬與萼加太子太保孚敬獨辭以
上未有太子官不當虚設遂改授少保上享太廟回孚
敬候道左上竒其貌而目屬之賦詩以賜曰予喜荷天
眷賚賢作邦珍賜玉帶蟒衣上既以追崇獻皇帝后得
愉志欲錄以成書而孚敬為總裁萼等副焉既成進之
名曰明倫大典孚敬進少傅加太子太傅吏部尚書謹
身殿大學士萼已為吏部尚書加少保太子太傅方獻
夫亦加太子太保霍韜進禮部尚書獨固辭不就而熊
浹黃綰以下皆驟貴矣孚敬乃下詔罪狀抗議者楊廷
和諸大臣皆削奪官職有差桂萼之為吏部尤私其所
厚善而修睚眦怨其故笞萼者都御史則逐之知府則
孽而戍獨以名薦魏校為國子祭酒屬使代疏草其條
對及經學時政往往精深當上意孚敬間者覺不如知
而意恨之而校與新建伯王守仁爭名不相下萼為之
搆守仁奪世封而校入侍經筵忤旨改補太常萼亦不
能救也當孚敬之入内閣上愈傾嚮之所密問還往月
以十數間稱字及號而不名楊一清雖居首揆以老成
為上所禮重然信之不能如孚敬深而桂萼自吏部入
居孚敬下孚敬氣益𤼵舒下視六卿莫敢與抗乃至輕
一清亦不復修後進禮萼有所建白往往為孚敬所抑
屈孚敬亦以氣凌之用是俱憾孚敬而一清亦自與萼
隙三人鼎而相詆諆上聞亦厭之而孚敬復上疏謂三
楊以後奸人鄙夫占據内閣貪汙無恥習以為常復以
閒廢有年隂求起用去而復來略不懲悔前軌來而復
去尤且陰為後圖其人日輕其勢日重且不知何緣止
推首者一人餘皆唯唯小有異同旋加擠斥乞聖明嚴
諭毋得懷奸設險詭隨便已意蓋指一清也於是一清
奏辯為孚敬惡聶能遷之攻之欲臣擬重處而臣不敢
聽以是恨且傍及孚敬他語乞骸骨上兩為温旨以解
之而於一清尤厚前是陸粲為給事中有所建白一清
輒擊節稱歎謂而家敬輿不過粲内感一清國士知而
禮部侍郎徐縉次當柄用素事一清而為粲座主時時
以上意語粲謂且厭張桂而武定侯郭勛帥營務時中
貴人張永久廢一清以其知兵要孚敬共薦之與侯勛
同為帥遂訐𤼵勛貪汙跡俄而永暴卒中外頗疑中勛
毒言路遂擊勛勛故以大獄事獨感孚敬而嚴事之於
萼不爾萼亦數密攻勛且謂孚敬實庇之至是上下給
事御史擊勛章於一清言孚敬私勛必曲救勿聽也一
清泄之縉縉以語粲而是時桂萼尤為公論所不齒會
給事孫應奎疏論一清雖練事而尚通多私故舊此可
與諮謀難獨任也孚敬雖博學而性偏傷于自恃猶飭
厲功名當抑其過而任之桂萼則鷙鴆之資桀驁之性
作威福援黨與政以賄成事多沮撓使天下之人敢怒
而不敢言不可留也上頗是之於是一清辭疏上優詔
勉慰而至孚敬萼疏各有策勵語一清乃復上章辭謂
今之持論者多尚紛更臣獨勸以安静多尚刻削臣獨
矯以寬平欲變法臣謂只宜守法欲生事臣謂不如省
事用人則謂才難當惜斷獄則謂罪疑惟輕以故齟齬
參差願賜骸骨避賢者路蓋指孚敬萼冀以動搖也而
給事中粲果有疏論孚敬萼罔上行私專權納賄擅用
威福廣報恩讐因指摘其罪狀而謂孚敬雖狠戾自執
拗多私其術猶疎為害猶淺桂萼外若寬迂中實深刻
忮忍之毒發於心如蝮蛇猛獸犯者必死上乃責孚敬
萼負君忘義令孚敬以原職回家創悔資後用萼革保
傅大學士銜以尚書致仕仍許孚敬馳驛而罪陸粲以
不蚤聞奏逮下緹騎獄杖謫荒裔居二日而榜示朝堂
明孚敬萼功罪且戒中外毋得更加齮齕孚敬既陛辭
而上密諭一清謂孚敬可還之閣否一清言上欲還孚
敬固當第渙汗大號甫揚庭而遽改之非所以取信天
下少遲孚敬至家而後召可也上乃止於是詹事霍韜
上疏力攻一清謂其納賄壞紀綱專權誤主大罪因自
劾乞歸上温旨諭留韜一清上疏辯上亦温旨諭留之
而意已移矣孚敬行至天津而上使人以璽書召還復
職上疏辭優詔不許一清亦三乞休亦不許霍韜以省
母給假因復為桂萼辯冤而攻一清時一清之所薦者
中貴人永既用以黃金器酧一清永死且葬其家復以
黃金器乞一清為志銘至是事亦發上乃報韜謂一清
居内閣輔臣首乃大肆納賄不畏人言非大臣體念係
耆舊法司會奏處置既法司議上乃令一清自陳而孚
敬三上密疏引一清贊禮功乞賜寬假上允之許致仕
陛辭令馳驛予金帛從優一清歸復有旨追所受張永
金而悉奪其官爵一清大恨曰老矣乃為孺子所賣豈
非天乎邑邑疽發背卒又四年而上念之復其官又十
二年贈太保諡文襄一清生而隐宫無子桂萼者亦以
是月復故官致仕亡何召還職然氣黯然竟其身不復
振復請告歸病羸卒而孚敬益獨見任矣乃上疏請求
節行道義足以服人者寘之首而臣居其下上嘉其退
讓下其章於所司時國家優外戚至有一門三侯伯者
有一公一侯者皆得世封其封日以繁禄費日以冗而
功臣為之解體安昌伯故外戚也而家請封孚敬謀之
吏部尚書方獻夫俾引唐宋故事如長孫無忌郭子儀
曹彬皆以大勲挾椒房然封爵不及世而安昌伯等乃
世乎孚敬白之上悉議從革其見封者僅終身人以為
快上嘗諭孚敬留都天下首地而事皆中貴人專之何
謬也擇一宗室近而賢者付之留守便孚敬言高帝以
親王領宗正不久而罷之宗室不預機政者久矣臣不
敢奉詔然自是能得上意數數言中貴人之使外者多
貪横為國蟊賊上具悉其狀悉裁革鎮守監倉市舶之
數後先殆盡孚敬所疏審幾微專委任惜人才求民隠
諸事上悉嘉納是時上日事經筵講求聖學作敬一箴
及宋儒五箴註皆發之孚敬天下欣然望太平而孚敬
又自議禮起上以明聖述作為任事取孚敬裁决大者
若分祭天地南北郊又别為朝日夕月壇於東西郭費
大司農金錢以鉅萬計細至武弁燕居冠服之制毋不
有所更定獨於文廟易孔子像去王號識者猶以為宜
而至減樂舞裁籩豆表天下唯人主尊上意乃悅而儒
者不謂然孚敬行之不顧也孚敬之始名璁至是而以
嫌諱請改至再上為易今名及字茂恭手書賜之西第
成以獻皇帝遺墨扁其堂而侑以白金十鎰綵幣肥羜
上以故所讀書姚溪書院敝特命有司新而廣之賜名
曰貞義其堂曰抱忠孚敬於居第復為崇閣以奉誥勅
御札名之曰寳綸居第延袤可二里其土木工石一資
之官凡孚敬所議上無不合而獨議郊祀配天禮稍牴
牾初上不欲太祖太宗並配而定以冬至圜丘用太祖
配孚敬等議謂太宗功德並太祖不欲離而去之禮則
圜丘重而大祀輕序則大祀先而圜丘後竊以為不可
凡四三往復甚苦而孚敬卒不可乃下禮部徑行之於
是太宗始不得從配天矣建南郊孚敬以閣臣知建造
非故事也而是時吏科都給事中夏言重言故以議皇
后親蠶禮得幸上賜四品俸數言事見聽乃論劾吏部
尚書方獻夫進用私昵而其大者浙江參政黃卿以孚
敬之不悅而調卿以平以孚敬之悅而補彭澤奸回無
故而改右諭德又無故而超太常卿因劾孚敬喜怒任
己好惡咈人上雖留孚敬及獻夫而為停卿以平它補
孚敬乃上書力辯言之挾私上温旨褒諭而已獻夫亦
力辯且辭上亦不允乃復諭獻夫令卿以平調補如前
薄責言以解夏言之議親蠶禮實自孚敬以是孚敬與
彭澤皆恨言莫能間也而上時猶優禮孚敬嘗召與禮
卿李時對西苑故事禁中西苑乃本是皇后蠶地賜名
醖珍饌出所草賦示之俾和以進次日復諭孚敬謂君
臣之際在朝當慎他則猶家人禮然且漢文召見賈生
語久前席至今稱美朕沖昧世事未經卿之於朕無異
周公愛成王首以孝訓他特餘事耳卿夙夜在公敬君
盡禮昨退遜太過恐非輔臣所宜夫輔臣與他諸臣不
同故曰導之教訓傅以德義保其身體此則不可以在
朝之制相與明矣今後卿有入奏無拘時而來面相與
計處俟性志有定方可廣接他人酌别賢否朕又欲於
今春奉兩宫豫遊後與卿輩一遊以仰遵我聖祖丕訓
孚敬復請慎選歲薦諸生與進士舉子三途並用一切
考覈課成皆為嚴切亡所寬假而監生詹棨有所恨於
徐縉時縉已為吏部侍郎棨乃捃摭縉它事奏之下都
察院當坐棨誣孚敬忽上言縉夜使人以黃白金賕請
解刺入而捕之則已逃矣上怒為罷縉而特伸棨孚敬
之妻死以繼娶告上賜白金二鎰大紅蟒幣四襲羊八
角酒四十瓶手勅以資吉禮久之行人司正薛侃言上
春秋鼎盛未有皇子宜擇宗藩之親賢者一人留之京
邸以俟皇子生而後就國上怒甚命法司會文武大臣
臺諫廷鞫前是孚敬已心恨少詹事夏言欲去之未有
間而太常卿彭澤孚敬客也故與言爭為都御史有郄
而皆侃同年侃嘗出疏草示澤澤懷以語孚敬謂兹事
上所諱而侃與言故善若疏上而侃得罪使之引言則
併禍矣孚敬以為然而澤乃語侃少傅甚善君疏上當
為從臾使必行既有日矣澤復報孚敬錄稿以聞而且
謂言實使之侃疏上既就鞫備受五毒不肯吐主者累
日詞不具彭澤從旁以微詞挑之使引言侃瞑目曰疏
吾自具汝謂張少傅許而趣上之於言何與都御史汪
鋐乃攘臂稱言實使侃言拍案詈鋐幾欲拳毆之時孚
敬猶在列給事中孫應奎曹汴前揖孚敬且迴避孚敬
恚趣入閣復具疏言狀上乃悉下言應奎汴於獄而命
司禮中貴人侯勛輔臣鑾等鞫具得其狀以聞上乃出
孚敬二密疏示羣臣而斥其忮罔於是給事御史合論
孚敬上責令致仕而遠戍彭澤輕薛侃罪令為編氓而
赦言還職自是連擢至禮部尚書益貴用事孚敬猶得
馳驛歸既陛辭賜公服牙笏以識意御史張寅追論孚
敬與汪鋐誣陷夏言罪狀上為謫寅以安之孚敬歸甫
五月而皇太后數問上張少傅今安在非少傅安得為
若母於是上復遣行人齎璽書馳召孚敬遂趣命既至
追論四郊工功加兼太子太師華蓋殿大學士無何彗
星凡三見孚敬引咎避位不允時都給事中魏良弼覘
上待孚敬意稍怠不若前乃疏謂彗星見東方君臣爭
明彗孛出井姦臣在側孚敬竊弄威福驕恣專横妖星
示異惟其所召乞亟罷之以應天變報聞孚敬疏辯以
良弼濫舉京營武職臣見其揄揚過情下兵部覈實罰
其俸兩月以是挾私報復坐臣專擅夫臣為皇上守法
顧來專權之毁而人之曲法媚人者乃獲得衆之譽臣
恐自是效忠無地矣上不悅亦報聞於是給事秦鰲復
論孚敬強辯飾非媢嫉愈甚頃上諭以舉賢容衆同寅
協恭今言官論列輒文致其罪而内閣同列亦欲以禍
機中之曰曲法曰媚人且票擬聖旨引以自歸明示中
外以天子之權在其掌握上干天和下咈人情如此不
去不治上乃嘉鰲忠讜而勒孚敬令自陳致仕同列為
之請恩禮皆不報僅予馳驛其明年復召用亡何以一
品六年滿考再進少師時昭聖皇太后於世宗有援立
恩而上所生章聖皇太后日益重顧有所宴見昭聖猶偃
然以故事裁之上忿忿而昭聖之弟昌國公寉齡建昌
侯延齡者早倖横行燕中所為多不法既微知上旨惴
恐甚而燕中少年亡賴蜂起爭持脅其金帛毋筭後稍
稍不酬乃上變言其詛魘怨望大逆殺人事頗有狀昭
聖恐乃因上後宫有嗣息者屈節為延齡請上益怒遂
欲坐延齡反族其家孚敬固以為延齡殺人抵償當而
坐之反族不可夫延齡守財隸耳何以能反凡數詰問
其對如初論延齡殺人罪屬秋盡當論孚敬復上疏謂
昭聖皇太后春秋高卒聞延齡死能不重傷痛乎萬一
不食有它故何以慰敬皇帝在天之靈上恚責孚敬自
古強臣令君非一若今愛死囚令我矣當悔不從廷和
事敬皇帝耶上故為重語欲以愒止孚敬而孚敬意不
已與少保方獻夫復持之獻夫至謂陛下居法宫誰導
以悖倫忍心之事若此者上雖不悅然難二大臣詔以
秋報悉緩諸論死刑而終太后及孚敬世延齡得長繫
矣然孚敬意不能無脩忮於言者而吏部尚書汪鋐迎
其意於魏良弼秦鰲等皆坐考察斥謫相繼矣孚敬為
相務以明天子尊信國威重輔臣體而其初潞州盜陳
卿據青羊山殺官吏中外頗務姑息如楊一清桂萼皆
為撫安計而孚敬獨持之卒捕誅卿大同叛殺其將孚
敬益自信薦劉源清郤永為大帥以必得賊為主而所
薦頗不任帥賊挾邊以重僅購間其黨自相殘得一二
主謀者夏言乃以撫之說拄孚敬口矣孚敬有子中書
舍人遜志賢而夭哭之成疾乞歸上謂孚敬胡忍舍朕
耶得無以夏言故邑邑幸寬之勿與較孚敬抗辯不置
且言嚮所與同志萼獻夫皆弱萼又前死而獻夫復先
去僅霍韜愎而好辯誰為臣共大計者因以疾力辭上
使太醫令診視孚敬脈已而手調藥以賜曰古有剪鬚
和藥者吾兹之未能兹手調亦庶幾焉其專精神加飡
自愛以輔朕為忠之義孚敬感泣然疾益甚以死誓歸
上不得已乃許致仕賜璽書褒諭歲給八騶月俸米八
石所以優崇禮加於它相其初孚敬以上未有子嗣請
廣選良淑以備六宫又逾年而冊妃嬪禮畢孚敬表賀
且問起居上乃遣錦衣衞千戶劉昂視其疾疾愈即馳
傳入輔而别以手書諭之曰卿比以疾乞還久切朕思
昨表賀具悉朕躬平吉聖母康泰及擇原選淑女内曰
曹王二氏朕御而各有喜期且近矣先冊為端昭二嬪
河南李氏京選馬氏補敬靜二嬪又朕於春三月躬行
謁陵禮奉慈車率后妃以從禮成又於四月之吉恭飾
七陵遂作朕幽宫於長陵左之陽翠嶺更名平臺山奉
聖母舟還京今遣使昂視卿卿果疾未愈不煩以見如
稍可即星夜以行速見朕副切思情毋使朕眷眷無已
是時太廟宫殿及歷代訓錄成孚敬皆以首功當遷賞
而孚敬行至處州疾歸再起至金華疾復作復歸以皇
第二子生遣人表賀上特賜金幣甚厚諸在事者不得
比久之以疾卒上時幸承天聞之哀悼不已贈太師諡
文忠命有司治祭葬仍護持其家孚敬有子四人皆有
官遜志遜臣遜膚皆夭遜業以尚寳司丞數躓起有才
氣而亦不免夭諸以大禮貴者共七人
桂萼字子實鉛山人由進士至少保太子太傅吏部尚
書武英殿大學士卒贈太傅諡文襄萼為人廉有才識
而憸忮多所行恩怨士大夫惡之
席書字文同遂寧人由進士至少保太子太保禮部尚
書加武英殿大學士致仕卒贈太傅諡文襄有材用多
讀書然負氣而忮
方獻夫字叔賢南海人由進士至少保太子太保吏部
尚書武英殿大學士致仕贈太保諡文襄其在諸公稍
和平然亦不肯為骫骳持易退之操而居家不能持謹
數與郡國競毁譽半焉
霍韜字渭先南海人由進士至太子少保禮部尚書掌
詹事府事翰林院學士卒贈太子太保諡文敏韜有學
識才操難進易退又數犯顔敢爭天下稱之然偏而好
訐無通人度
黃綰字宗賢黃岩人以祖廕得官至禮部尚書翰林院
學士以侍郎致仕卒綰雖起紈袴而精儒士業兼長吏
事喜功名第憸閹捭闔君子所羞稱
熊浹字悦之南昌人由進士至太子太保吏部尚書奪
職後贈少保諡端肅浹質直弘毅有大臣度晚節矯矯
尤為人所儀
黃宗明字誠甫鄞縣人由進士至禮部左侍郎卒贈尚
書宗明性恬雅不汲汲事功而間以直著
以稱大禮用者
楊一清見前
廖紀字時陳東光人由進士至少保太子太保吏部尚
書贈太傅諡恭靖
胡世寧字永清仁和人由進士至太子太保兵部尚書
贈少保諡端敏
方鵬字時舉崑山人由進士至南京太常寺卿以原任
右春坊右庶子致仕
彭澤字齊物蘭州人太常卿謫戍事見前
言大禮用而不終者
棗陽王祐楒後坐事奪爵援言禮復
楚府儀賓沈淵加從一品服俸後以驕恣斥為民
聶能遷至錦衣衛指揮僉事坐論孚敬等杖死
何淵太僕寺丞後坐狂躁干進謫府經歷
李時字宗易河間之任邱人父婺舉進士累官山東右
參政致仕時生而端重沈默有大人度三十餘成進士
改翰林院庶吉士授編修與纂修實錄兩同考會試進
侍讀加俸一級再進右春坊右諭德仍兼侍讀主武舉
試再主順天試世宗初侍經筵日講同纂修武廟實錄
遷禮部右侍郎修睿廟實錄充副總裁俄以母憂歸服
除為戶部右侍郎復改禮部轉左侍郎遂拜尚書時素
以寬厚不立異同得長者譽而上自講筵故已目屬之
既擢尚書則上與少傅張孚敬相推明大禮後則采用
都給事中夏言議大者如四郊分祀而配太祖出太宗
進獻帝令皇后親蠶裁定孔子廟祀時奉行而已度有
所不可則稍稍持諍然亦不能堅而上以其終長者意
安之特賜玉帶尋以四郊告成加太子太保俄進武英
殿大學士入内閣時少傅孚敬方得罪歸時入即居首
召對文華殿面見上諭以事天安民修身講學一切毋
負簡委禆益聖治即命充祀儀成典大明會典總裁官
上於西苑建無逸殿成而御之賜時坐命講周書無逸
篇大學士翟鑾講豳風之詩談宴甚浹且引見章聖皇
太后賜白金文綺俄而孚敬復用時居次改兼吏部尚
書事孚敬甚謹亦不敢有所牴牾而孚敬意更不能容
如議孔廟及言官馮恩獄密疏譛時出異語以徼結物
情上亦不為動彗星見條陳三事曰務安靜曰惜人才
曰慎刑罰且請宥大禮大獄諸臣報聞上與少師孚敬
務以刻核嚴切為急而時數用寬大調劑之所救解不
少始時在禮部上賜銀記一其文曰忠敏安慎至是置
之閣中而失之疏請罪上弗問特為補鑄以賜久之加
少保冊皇后為大禮副使上在位久益明習政務嘗召
時與尚書夏言從容品隲諸大臣材器皆精當時歎伏
以為非所及孚敬得請老起故相費宏代之甫兩月宏
復卒於是時始居首累賜飛魚蟒服麒麟服上謁諸帝
陵命時等扈從途次供張一切出尚方朝夕驂乘以備
顧問禮成回鑾奉母后汎西湖時與侯勛尚書言鼓楫
前導復命汎舟西苑之太液皇史宬成加太子太傅累
朝訓錄成加少傅兼謹身殿大學士九廟成加太子太
師予一子尚寳司卿尋進加華蓋殿大學士昭聖既以
尊重失上指而其弟延齡復犯大辟章聖與並列而恥
為之下既各居慈慶慈寧二宫矣而章聖病不豫上忽
諭時以慈寧宫多不祥欲奉居楚舊邸歲時朝謁時皇
恐不知所謂第云聖母違和寧任遠道皇上膺社稷重
寄豈宜遠出凡持之者再三而上始謂昭聖實為巫蠱
且欲行大事時益皇恐不敢明所以第云臣萬死不敢
聞命上亦止嘗從上幸九龍池有民婦號而訴其邑令
者上震怒欲逮令抵法時爭曰此風不可長也令付所
司覈治而當民婦犯蹕罪上許之時不能如孚敬廉于
親故間有所庇徇然最為老成詳謹其為次輔則當張
孚敬首其為首則當夏言次皆行意自如莫能害也以
體肥不奈勞得疾卒年六十八贈太傅諡文康時有子
坦舉進士為光禄少卿先卒
嘉靖以來首輔傳卷二
