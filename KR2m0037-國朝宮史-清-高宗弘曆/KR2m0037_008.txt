國朝宫史卷八
典禮四
宫規(謹按則例欽定宫中現行開載編錄)
一位號
本朝定制
皇帝尊
聖祖母為
太皇太后尊
聖母為
皇太后居
慈寕
夀康寧夀等宫奉
太妃
太嬪等位隨居
皇后居中宫主内治
皇貴妃一位
貴妃二位
妃四位嬪六位分居東西十二宫佐内治自
貴妃以下封號俱由内閣恭擬進
呈
欽定冊封貴人常在答應俱無定位隨居十
二宫勤修内職
一宫女子額數
皇太后宫十二名
皇后宫十名
皇貴妃位下八名
貴妃位下八名
妃位下六名嬪位下六名貴人位下四名
常在位下三名答應位下二名
一
内庭位次各有差等須各依本分位次謙恭和順
接上以敬待下以禮非本宫首領太監女子不
可擅行使令
一
皇帝駕臨内宫本宫居住之
内庭等位咸迎於本宫門外立俟
駕至隨行進宫
駕回仍送於本宫門外若
皇后駕臨各宫迎送之儀亦如之
一
内庭等位遇娠每日食用照常額加半有生母者
許進内照看本宫首領太監照常上夜外宫殿監
奏派總管太監一員率敬事房太監及御藥房
首領太監等上夜
一凡
皇子誕生未
賜名者皆稱
皇子不按位次稱呼蒙
賜名始稱
皇幾子其
賜名之例由宗人府奏請奉
旨後内務府知會宫殿監宫殿監奏交内閣擬嘉名
具摺呈
覽恭候
欽定後宫殿監知會内務府轉行宗人府登記俟恭
修
玉牒載入
一凡
皇太后
皇后
皇貴妃
貴妃
妃嬪之父姓名官位宫殿監敬謹登記遇恭修
玉牒由宗人府奏請咨行内務府轉行宫殿監宫
殿監查明繕摺奏
聞後交内務府轉行宗人府載入
玉牒恭逢
皇子公主誕生其年月日時係
内庭某位某氏所生宫殿監敬謹登記遇恭修
玉牒載入
皇孫皇孫女竝同
一
内庭等位父母年老奉
特旨許入宫會親者或一年或數月許本生父母入
宫家下婦女不許隨入其餘外戚一概不許入
宫
一各宫首領遇年節奉主命往外家或以事故
慰問前往者不許傳宣内外一切事情宫殿監
時加稽察倘不加稽察别行發覺者將宫殿監
與犯者一竝從重治罪
一凡已出宫女子不許復進宫出入妄傳内外
一切事情亦不許差人至宫門與本主請安
一凡各宫女子不許與太監等認為親戚非奉
本主使令不許擅相交語竝嘻笑喧嘩各宫小
太監許於本宫内掖門出入每夜起更時各宫
首領進本宫查看燈火畢隨出鎖掖門報知敬
事房
一凡宫殿監等處太監行路或遇各宫女子皆
讓女子走過再行不許攙雜争路
恭進
實錄
聖訓
每遇恭進
實錄
聖訓由内閣奏請行内務府知會宫殿監是日宫殿監
傳派舉案首領太監等具蟒袍補掛齊集乾
清門俟侍衛等恭舉
實錄
聖訓黃案至宫殿監率首領太監等接舉宫殿監領侍
二人前引由丹陛進乾清宫暖閣交本房官
員敬謹安奉畢宫殿監設香案俟
皇帝前朝禮畢還宫時恭請
詣香案前行禮
御寳開封竝請用
每歲正月欽天監預擇吉日開
寳掌儀司知會宫殿監先期奏
聞屆日宫殿監率交泰殿首領太監等設供案殿
中(香燭果酒之品各具)行三跪九叩首禮應吉時開封陳
寳於案奏請
皇帝拈香行禮禮畢捧
寳貯匣内如儀
歲暮封
寳欽天監預擇日期前一日内閣具奏屆日内閣學
士一員率典籍詣乾清門門左設黃案宫殿
監率交泰殿首領太監恭啓寳匣捧
寳出陳案上學士率典籍等洗拭如儀畢交泰殿
首領仍捧入恭貯於匣其封
寳之儀與開
寳同
恭遇
皇帝巡幸啓鑾之日内閣學士一員率典籍至乾
清門請
寳出交學士祇領馳送
駐蹕行宫交總管太監收入至
回鑾日學士等仍由
駐蹕行宫領出捧至乾清門交宫殿監宫殿監率
交泰殿首領太監捧安原處
凡一應
誥勅用寳内閣先期列件具奏屆期内閣學士一員
率典籍會同總管内務府大臣詣乾清門門
左預設黃案宫殿監率交泰殿首領太監捧
寳出於黃案上騐同押用登記數目訖學士退宫殿
監等捧
寳入恭貯原處
進時憲書
每歲十月朔欽天監恭進時憲書先期掌儀司
知會宫殿監率各該處首領太監等具蟒袍補
掛齊集乾清門俟禮部欽天監官員恭請時
憲書至宫殿監領侍一人恭捧
御覽時憲書宫殿監副侍二人前引由乾清門中
門進至
御前候
皇帝御覽畢交懋勤殿首領太監收貯是日
皇太后宫總管太監亦由掌儀司知會率本宫首領太
監等具蟒袍補掛齊集本宫門俟禮部欽天監
官員恭請時憲書至總管太監一人恭捧
聖覽時憲書本宫首領太監二人前引由本宫中門進
安
皇太后宫是時宫殿監副侍一人恭捧
皇后時憲書本宫首領二人前引亦由乾清中門
進安交泰殿其
皇貴妃
貴妃
妃等位時憲書本宫首領太監一人捧進本宫太
監二人前引同時隨行
進春儀
每歲立春順天府例進春先期推歲干支及立
春日時為春圖飾土牛芒神作春山各為一案
恭進
皇帝
皇太后
皇后先一日具春座舁送禮部至期兼管府尹府尹
府丞具紅本與禮部堂官俱朝服集午門外
順天府屬官員率護春吏舁春座至府學生員
七十五人接舁由中門進兼管府尹府尹奉恭
進
皇帝春座由昭德門進止後左門外宫殿監由
掌儀司知會預率各首領太監等蟒袍補掛暨
鑾儀衛太監祗候欽天監博士一員報時刻鑾
儀衛太監出奉春座至乾清門兼管府尹跪
進紅本竝春圖總管一人接進啓門首領太監
等接舁春案由乾清中門進陳於乾清
宫西煖閣
皇帝御覽畢仍請出交内務府官員舁至太和殿
東煖閣奉貯將舊歲所進舉出其恭進
皇后宫春座隨
皇帝春座至乾清門本宫首領太監等接奉隨由
中門進宫殿監副侍二人前引陳於交泰殿
皇后覽畢仍請出交内務府官員舁至保和殿東
煖閣奉貯將舊歲所進轝出時順天府府丞同
禮部官員奉恭進
皇太后宫春座由熙和門出詣永康左門外本宫總
管太監亦先由宫殿監知會率本宫首領太監
等暨鑾儀衛太監祗候府丞跪進紅本竝春圖
首領太監等接春座總管太監二人前引至
寳座前陳於左
皇太后懿覽畢仍請至前殿煖閣奉貯將舊歲所進
轝出
安設天燈
每年十二月二十四日乾清宫丹陛上左右
安設
萬夀燈二座丹陛下左右安設
天燈二座屆日總管内務府大臣率員役由乾清
門舉燈竿進宫殿監率首領太監關防樹燈竿
訖即懸掛天燈自此日為始每晩上燈至二月
初三日出燈之日為止其
萬夀燈自樹竿之後左右各懸
萬夀寳聯十八幅(每幅兩面俱繡金字聯句左正南曰萬國慶咸寧爰偕樂昇平午夜)
(銅壺歌管聲連紫陌一人宏歛錫政同賡保定千秋金鑑岡陵象叶彤墀正北曰蘭苕翡翠遂)
(時榮熊熊丸丸輝映處遍滿岡陵松栢火齊木難同夜永麟麟炳炳影搖中昭回日月山川正)
(東曰履泰升恒銀燭映三階朱耀華槃照徹冰壺凝海嶽晉離觀豫金枝分百子翠旌銅錯露)
(承仙掌燦星辰正西曰宫中聖誕天上元宵皓月映星聯閶闔輝煌迴斗柄歲首春陽人間佳)
(節晴霞連日麗衣冠拜舞覲龍顔東南曰九微光啓重輪南極祥符萃萬國靈圖亘天中有秩)
(四照香𫝊復旦東皇寳燭凝三辰瑞藹集嵩祝無疆西南曰祥光迴碧落肇八千歲春八千歲)
(秋彩映瑤林寳炬夀酒獻彤廷環五百里侯五百里甸欣陪鳳輦鰲峰東北曰離照迥當天期)
(億萬年華渚祥流長竝月輪昭萬彙泰階方入旦更三五夕嵩呼聲動重開蓮炬燭三垣西北)
(曰九枝萬象樂千秋清祝雍熙龍燭炳雲中香飄玉殿七采百華喜四表祥烟燦爛鰲山浮海)
(上景耀丹墀右正南曰丹霄灼爍焕靈葩麟符鳳彩開祥奕奕霞輝𫝊寳勝紫極昭回籠翠靄)
(青海赤城獻瑞重重呈彩麗冰輪正北曰彤廷分燎火珠斗常明願聖夀無疆長見流輝六宇)
(紫極聚陽和銀花永燦望天顔有喜深思同樂千春正東曰九旒端拱知臨照無私看翠甸黃)
(輿竝入光明燭裏一曲清平見雍熙有象願紫霞紺露常流長樂鐘邊正西曰蓬萊日永杯斝)
(獻南山玉燭長調一統乾坤歸朗照閶闔天開衣冠趨北闕金莖共挹八方河嶽遍清輝東南)
(曰瑞日麗璇霄喜五夜蓮光萬樹千花迴應虹流電繞祥烟輝寳炬聽九天鈞奏六鰲三島環)
(依華峙嵩高西南曰華燭吐青烟看北斗聯珠影動螭頭遙拜九重天上瓊宵連紫氣正西池)
(獻夀香生鳳羽羣瞻五色雲中東北曰青陽闢三五之輝視當年桂火蘭烟未若輝騰玉陛紫)
(極符八千之紀卜異日椿靈松茂常如彩溢金輪西北曰六鰲恒戴極三山拱璧月以流光千)
(載啓長春之算雙鳳共鳴和九有望卿雲而紀瑞萬方開不夜之城)至除夕於
皇帝陞保和殿筵宴時總管内務府大臣仍率員
役由乾清門進换聯安燈竝安設兩廊暨甬
道石欄上燈是夕暨元旦正月十一十四十五
十六等日俱上燈至正月十八日出燈其上燈
之夕宫殿監𫝊各該處首領太監等伺候屆時
宫殿監副侍一員從乾清門引掌儀司音樂
首領太監等至丹陛上兩邊排立營造司首領
向上行一跪一叩禮贊上燈敬事房首領太監
一名同乾清門太監一名在乾清門簷下
起標燈丹陛清樂作奏火樹星橋之章(曰火樹星橋爛)
(煌煌燈月連宵夜如晝春風料峭鈞天奏徹奏徹簫韶煙雲中瑞靄交籠著鮫綃錦繡叢萬花)
(繚繞魚龍夭矯嵩祝聲高更分明是洞天是絳霄分明是靈臺靈囿靈沼春光乍到景物暄)
(妍雨露饒又黃上柳條漏洩青陽在野橋明賀聖朝世德遙鬱曈曈日麗層霄聖嗣聖重繼)
(照萬民歡樂萬方熙皥昇平節瑞應昭瓊蕊飄蕭寳殿開法曲雲璈魚龍夭矯嵩祝聲高金)
(支麝氣飄西吠琉璃四照影娥池鳳燭繞百子池涎爇龍膏九華燈篆烟消寒星纍纍綴銀霄)
(蟻穿九曲珠光耀好良宵是皇家景福滔滔冰滿山椒花簇百枝嬌月輪正高燈和月一片)
(霄是皇家景福滔滔而殿當中黼座高春悄銅壺漫敲笙歌千萬里遙是皇家景福滔滔)
(良宵正好正好良宵看皇都萬井多娛樂良宵正好正好良宵蓬壺清窈銀海光搖百和香霏)
(瑤島紫羅嚢繡綵飄花匼匝東風吹飽同慶清朝小梅梢暗香浮動淡烟籠罩月上柔枝露)
(滴輕苞今宵裏巷舞衢歌遍寰瀛同慶清朝宸願春光年年好三五迢迢不夜城燈月交奉)
(歡暮暮朝朝成矞成卿萬朵祥雲護帝霄)營造司太監上
萬夀燈各該處首領太監等上兩廊及石欄燈上畢
樂止各退
張掛春聯門神
每歲十二月二十六日張掛春聯門神先期工
部奏
聞至日外朝三大殿等處工部内務府官員督同
匠役人等張掛其内廷等處由門神庫太監
先期報知宫殿監宫殿監傳齊營造司首領太
監轝進先自乾清門乾清宫以及各門各
宫等處騐明左右敬謹張掛次年二月初三日
仍傳營造司太監等收下交門神庫太監領回
收貯
張掛
宫訓圖
每歲十二月張掛門神春聯之日宫殿監傳知
十二宫首領遵照
諭旨將
欽定宫訓圖敬謹張掛次年二月收門神之日仍行
收貯
景仁宫燕姞夢蘭圖
御製贊曰乙始啓商蘭亦徵穆吉人在宫天使詒穀
國香揚揚掌夢其卜嘒彼小星三心五噣椒聊遠
條爰昌七族鄭多君子宣尼所錄
承乾宫徐妃直諫圖
御製贊曰元成有言願為良臣流風丕振乃自宫嬪
徐妃上書東征抗陳惜哉唐宗納而弗斷外事征
討内營宫館頓忘初年如圜斯轉
鍾萃宫許后奉案圖
御製贊曰后母天下首崇儉德坤順承乾柔嘉維則
繄惟許后貴而能抑不忘寒微車服是飭日朝長
樂用修婦職懿彼芳型永為後式
延禧宫曹后重農圖
御製贊曰稼穡惟寳王政所崇襏襫耒耜必親必躬
維宋曹后播種於宫彷彿親蠶獻繭效功克勷内
治聿著芳蹤嗤彼雕鏤何事傷農
冰和宫樊姬諫獵圖
御製贊曰先民有訓聿戒禽荒卓彼樊姬感悟楚莊
有肉弗御乃止王欲一語進賢霸功以卜不謂婦
人克相其君邈矣邑姜十亂稱臣
景陽宫馬后練衣圖
御製贊曰十歲持戶侯家整肅母儀天下六宫欽服
練裙澣衣以率戚族儉德之共綏將福禄車水馬
雲明訓在牘豈伊輝漢作則椒屋
永夀宫班姬辭輦圖
御製贊曰王者求賢爰載後車左右前後正士與俱
景仰休風三代之隆何逮漢季嬖媵輦從一言稱
善如圜斯轉永鍳班姬遠彼婉孌
翊坤宫昭容評詩圖
御製贊曰玉秤降天乃生女子衡才汝耶孩笑而唯
昆明賦詩綵樓落紙辭華哲匠月旦自彼千載騷
壇一時牛耳展如之人文亦可喜
儲秀宫西陵教蠶圖
御製贊曰在昔軒轅正妃嫘祖孕虞毓唐發湯啓武
得姓十二如千子乳創制蠶織窳陵為輔衣被天
下功垂萬古後世文勝乃崇黻黼
啓祥宫姜后脱簮圖
御製贊曰黃裳六五以順為正子有幾諫妻寧無諍
卓哉姜后宫闈之鏡金鐶進退瓜瓞衍慶彤史攸
司慎儀宜令鷄鳴朝盈脱珥待命
長春宫太姒誨子圖
御製贊曰昏姻匹妃王化之始維周勃興嗣徽太姒
富而能儉貴而不恃載在風詩葛覃卷耳更勤教
誨有穀詒子昭哉嗣服武周濟美
咸福宫婕妤當熊圖
御製贊曰圈熊攀檻羽林驚迸得人則止誰歟知命
婉孌季女忠貞維性直前當之熊為戢横六宫咸
怍一人倍敬埋禍無悶中語傳競
進春帖子
每歲立春之前南書房翰林等恭進春帖子詞
歲内立春者在二十日以前進新歲立春者在
二十日以後進交懋勤殿首領太監恭呈
御覽後陳設乾清宫西暖閣温室内案上將舊歲
春帖子詞换出收貯懋勤殿仍
頒賜諸翰林福字箋暨筆墨箋紙等物
懸掛春屏綵勝
每歲立春日宫殿監傳知各宫殿首領太監等
懸掛春屏綵勝次年二月初三日撤下收貯本
處若遇新歲立春則於十二月二十四日懸掛
春屏綵勝其撤收之日與前同
懸掛椒屏歲軸
每歲十二月造辦處製椒屏四懋勤殿翰林
各擬吉語標題恭頌於左方竝預擬歲軸十聯
交畫院恭繪俱由懋勤殿首領太監進呈
御覽後交養心殿等處懸貼
選看秀女
凡三年一次引選八旗秀女由戸部奏請日期
屆日於神武門外預備宫殿監率各該處首
領太監關防以次引看畢引出其秀女各給飯
食竝車價銀兩俱由戸部支領
凡一年一次引選内務府所屬秀女屆期由總
管内務府奏請日期奉
旨後知會宫殿監宫殿監奏請引看之例同其賞給
飯食竝車價銀兩俱由廣儲司支領
宫殿事宜
一乾清宫等處三年一次修葺(苫補滲漏抅抿墻垣修飾)
(地面)由宫殿監豫行奏
准交總管内務府派員擇吉修理屆日内務府員役
由内左右門分進宫殿監率各處首領太監
等關防
一春季換戴凉帽之日各宫門俱換竹簾秋季
換戴煖帽之日各宫門俱換氊簾工部内務府
司其事屆期宫殿監傳知各宫關防
一每年三月宫内等處淘溝總管内務府選擇
吉日吉時知會宫殿監宫殿監先期奏
聞屆日營造司員役由内左右門分進宫殿監率
各處首領太監等關防
一每年四月修魚池換新水九月培葡萄藏盖
周密至次年四月出之引蔓架上俱由奉宸苑
知會宫殿監豫行奏
聞屆日奉宸苑官員督役由順貞門進宫殿監率
首領太監等關防
一宫殿庭院設有貯水大銅鐵缸座平時俱滿
貯清水每歲小雪節安設缸蓋蓋中設鐵屉貯
火融冰至開年驚蟄節撤去其缸蓋鐵屉營造
司首領太監等掌之用火融冰熟火處首領太
監等掌之統司於宫殿監凡用火日期先後俱
宫殿監酌量氣候寒煖傳知熟火處遵行
一乾清宫等處安設激桶六十五架
慈寧宫等處安設激桶十架寧夀宫等處安設激桶
十架每月二十五日宫殿監率首領太監等查
看或有風乾漏水之處即行修理其遮蓋激桶
布單每遇歲暮染新經五年後有損壞者由宫
殿監行文廣儲司換給
一每年冬季各宫殿
寳座炕上鋪設紅氊白氊有應更換之處由武備院
先期奏請知會宫殿監宫殿監查看酌量應否
更換若干具牌奏
聞得
旨後知會武備院定期率員役轝氊由内右門進
至各處按丈尺鋪設宫殿監率各處首領太監
關防
一每年冬季各宫殿糊忩由内管領理事關防
處選擇吉日吉時豫行奏請知會宫殿監宫殿
監查看酌量或更換新紙或仍舊修補之處具
牌奏
聞得
旨後知會武備院屆日内管領員役進内右門至
各處糊飾宫殿監率各處首領太監關防
一各宫坐更處每歲小雪節宫殿監𫝊營造司
首領太監等安設氊棚至開年驚蟄節撤去
一每年十二月各宫殿掃塵由内管領理事關
防處選擇吉日吉時奏
聞知會宫殿監宫殿監具牌奏
聞屆日内管領員役進内右門由月華門至
乾清宫坤寧宫等處掃塵宫殿監率首領太
監等關防其十二宫等處由宫殿監傳知掃塵
國朝宫史卷八
