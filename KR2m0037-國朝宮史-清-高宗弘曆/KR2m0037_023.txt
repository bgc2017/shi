國朝宫史卷二十三
書籍二
聖訓
太祖高皇帝聖訓一部
康熙十年四月
聖祖仁皇帝命儒臣恭輯二十一年十月
命重修分類二十有六曰敬天曰聖孝曰神武曰智略
曰寬仁曰論治道曰訓諸王曰訓羣臣曰經國
曰任大臣曰用人曰求直言曰興文治曰崇教
化曰勤修省曰節儉曰慎刑曰恤下曰輯人心
曰通下情曰明法令曰鍳古曰賞功曰昭信曰
誡逸樂曰謹嗜好書成凡四卷乾隆四年奉
旨校刊
聖祖仁皇帝御製序朕惟帝王創業垂統傳之無窮
非獨世德茂也盖亦有典則之貽焉其運之一心播
為成憲恒足以示道揆於子孫昭法守於臣庶盱衡
千古載籍是存矧其為大聖受命而興者乎皇哉何
規模之弘遠也我
太祖承天廣運聖德神功肇紀立極仁孝睿武端毅欽
安弘文定業高皇帝靈承休命誕受多方經綸於天造
草昧之年締構於王業艱難之日除殘伐暴度越漢
唐順天應人絜隆湯武所以茂弘風教宣暢聲靈振
舉綱維恢張疆宇者勒諸蘭臺之上布在方策之中
駿烈鴻猷燦然明備矣若其攄詞為典播告成經建
邦立國之模戰勝攻取之略化民成俗之務用人行
政之方靡不道合樞機理歸體要有非臣鄰所能悉
覩黎獻所能盡傳者不有成書何以彰
聖謨而答光訓乎朕紹庭繼緒志切覲揚因命儒臣分
類編輯為目二十六為條九十有二總為
寳訓四卷浩浩乎乾包坤負之大皇之墳也秩秩乎民
彛物則之常帝之典也以紹心法至中也以握化原
至正也以迓
天眷至順也以垂後昆至裕也率而循之欽承而無斁
之所以卜有道之靈長緜無疆之歴服胥於是焉在
奕世子孫尚其克念
祖武永永勿替也哉
皇上御製序朕惟神聖首出濟世覺民立德立功
立言三者統而有之蓋仁義中正之極定於厥躬
布諸紀綱為巍巍之帝業頒諸誥令成洋洋之聖
謨文教彰明覃被海宇炳乎如日月之照臨窮天
地亘古今而莫不仰焉於戱盛哉洪惟
太祖承天廣運聖德神功肇紀立極仁孝睿武端毅欽
安弘文定業高皇帝體肖二儀量包六合應期受命肇
建丕基叶雲雷以展經綸法四時而宣教化六師
順動九有輸誠拯生民於塗炭之中轉宇宙為平
成之運當是時締造維新規模盡善武緯文經萬
物咸覩亦既布在方策傳信億年矣乃若心通造
化道綜百王吐辭成經發聲為律闡貞一之旨明
至善之宗論正學則以正心修身為先辨君道則
以求賢聽言為要昭晰乎
上天降監之原無念不將之以敬畏申儆乎君臣契合
之誼每事必體之以公誠以至班朝治軍明刑制
用靡不敷陳至理約而該複而不厭信乎有德者
必有言也我
聖祖嘗命儒臣編輯
聖訓四卷類聚條分燦然明備朕紹膺統緒追契徽猷
口誦心維匪伊朝夕仰見義藴之淵閎典章之畫
一庶政之周詳直與帝典周官同其廣大顧金匱
石室之藏廷臣無由得見是用敬加剞劂宣示萬
方俾我子孫臣庶率而循之世世罔斁奉之涖政
可以致治保邦凖以淑躬可以儆心寡過蓋一時
之制作而萬古之世道人心胥頼焉非甚盛德其
孰能及此乎謹序
太宗文皇帝聖訓一部
世祖章皇帝命儒臣恭輯未及成書康熙十年四月
聖祖仁皇帝命續輯二十一年十月
命重修分類二十有三曰論治道曰訓諸王曰訓羣臣
曰謙德曰寬仁曰智略曰求賢曰求言曰輯人
心曰恤民曰勸農曰興文教曰訓將曰勵將士
曰懷遠人曰訓諸藩曰恤降曰招降曰恤舊勞
曰敦睦曰節儉曰謹嗜好曰禁異端書成凡六
卷乾隆四年奉
旨校刊
聖祖仁皇帝御製序朕惟帝王誕膺天眷肇造丕基
功德懋隆疆宇日闢有紀綱以昭大法即有謨訓以
啓後昆方策具存燦然可考也若夫道兼作述業裕
創垂以聖繼聖而鉅烈鴻猷煥乎宇宙間者尤足冠
百王而立極焉欽惟
太宗應天興國弘德彰武寬温仁聖睿孝隆道顯功文
皇帝躬上聖之資承開天之運神武不殺寬和有制萬
國向化而賓從庶績撫辰而就理峻德宏勲巍巍蕩
蕩稱極盛矣至於命令誥誡誕播弘詞皆義切訓行
理歸體要洪纖畢舉本末咸周而其大指之所存則
首在於重養生民旁求俊乂勅幾凝命惇典明倫大
哉王言誠治平之極則也我
皇考世祖章皇帝嘗命纂修未竟厥緒朕嗣膺歴服念
切纘承爰命儒臣詳加編輯計一百一十一條分二
十三類定為
聖訓六卷既成因披陳莊誦朝夕繹思見夫旨原於精
一義著於典謨上之可以正道揆焉下之可以昭法
守焉書曰監于先王成憲其永無愆詩曰不愆不忘
率由舊章自昔詩書所載莫不以紹衣為兢兢矧夫
義藴精深規模宏遠嘉言彛訓超踔古今朕用是覲
揚光烈昭示來許後之子孫以此藴之於心則為天
德敷之於政則為王道範圍臣庶則為會歸之極垂
裕後昆則為詒燕之謀尚其夙夜祗承以為致治保
邦之本而迓祈天永命之休也是為序
皇上御製序聖人之情因辭以見易曰修辭立其
誠所以居業也盖以通天下之志以成天下之務
本乎至誠施諸命令無意於辭而理臻其極歴觀
堯舜禹湯文武之世典謨訓誥釐然具存後人奉
之為經列在學宫為載籍首矧夫運際開天功存
繼志制作侔造化教澤被生民天下之文章孰有
大於此者乎欽惟
太宗應天興國弘德彰武寬温仁聖睿孝敬敏昭定隆
道顯功文皇帝英姿挺出聖武布昭大智如神淵衷若
谷及登寳位疆宇日增厚禄以養賢勤身而率下
恩威所及大畏小懷政教所孚遠來近悦皇哉何
化理之神也至若敷陳治道誨諭臣民不尚虛文
惟崇大體謂行善所以事天而遠利始能服衆闡
伊尹一德之訓稱曾參三省之言以勸農講武為
立國之大經以考古讀書為服官之要務自立綱
陳紀以逮服飾器物之間或即事以宣猷或因時
而定制洪纖咸備張弛攸宜盖察理精故見之也
遠更事久故慮之也詳用能承藉丕基佑啓
聖哲是誠億萬年繼往開來之極軌也順治中嘗因記
注舊文纂修
聖訓一書未竟厥緒
聖祖仁皇帝特命儒臣詳加編輯事以類分凡二十有
三言以條舉凡一百一十有一彙為六卷體要著
明朕在宫中蒙
皇考恩勤教育定省之時備聞
聖訓嗣膺大統志切纘承晨夕披陳尋繹仰見心符道
要語中機宜旨藴宏深函盖天地文辭昭晰彪炳
日星垂裕後昆永昭法守用是勒有成書敬授剞
劂頒示中外書曰聖謨洋洋嘉言孔彰又曰聖有
謨訓明徵定保我子孫臣庶其誦習遵循永敬承
於世世哉謹序
世祖章皇帝聖訓一部
康熙二十一年十月
聖祖仁皇帝命儒臣恭輯分類三十有二曰論治道曰
敬天曰聖孝曰聖學曰謙德曰節儉曰儆戒曰
敦睦曰諭羣臣曰求言曰納諫曰任官曰考績
曰選舉曰戒飭臣下曰理財曰恤民曰賑濟曰
重祀典曰禮前代曰褒忠節曰興文教曰諭將
帥曰招降曰諭外藩曰仁政曰體羣情曰安民
曰慎刑曰懲貪佞曰除弊曰宥過書成凡六卷
乾隆四年奉
旨校刊
聖祖仁皇帝御製序朕惟自古膺圖御歴之后躬集
大統手致太平懋烈豐功光前翼後行之為政斯發
之為言義藴固卓越乎百王訓行尤昭示乎奕禩惟
聖有作後人述焉千載同揆也我
皇考世祖體天隆運英睿欽文大德弘功至仁純孝章
皇帝神靈首出智勇天授秉英斷之姿而持以恭儉擴
寬仁之量而濟以憂勤爰是冲齡定鼎薄海歸心救
生民於水火之中而庶政咸熙萬邦作乂德盛勲崇
夐哉莫尚矣若夫宵旰圖維宫庭訓勅煌煌綸綍嘉
言孔彰究聖學之高深著王道之正直凡所以凝
天命揚
祖德顧民碞持國體者叮嚀反覆深切著明而意旨所
注尤殷殷乎省躬克已納誨親賢綱紀畢張淵衷若
歉及乎訓誡臣下守正奉公鼓勵激揚至誠感發靡
不輸服而效忠黽勉而奮績也盖自我
太祖高皇帝肇造鴻基
太宗文皇帝式廓駿業而我
皇考心傳合一丕顯丕承弘闡經猷布為政教所以即
事成謨遇物為誥包羅典册釐剔章程美善畢臻巨
細咸備堯咨舜儆何以加兹朕祗承遺緒惕厲靡寧
瞻方策之常新僾羹墻之如覩因命儒臣分類編纂
朕復詳加披繹計一百一十三條統為
聖訓六卷寳諸金匱拱若球圖俾後世子孫知我
皇考之詒謀燕翼百世無疆開國經綸萬年時叙所以
杜愆忘而遵典則者心法於是乎在書曰紹聞衣德
詩曰紹庭上下陟降厥家嗚呼可不敬哉
皇上御製序古昔帝王應運而興開物成務有君
天下之規模凝命勅幾有師天下之典則故言出
而成經教思所被率土歸仁歴觀往代紀載肇乎
二典彛倫叙於九疇罔不播為成憲炳若日星簡
籍具存可考而知也欽惟我
世祖體天隆運定統建極英睿欽文顯武大德弘功至
仁純孝章皇帝秉岐嶷首出之資建永清大定之業冲
齡踐阼統一車書義問達乎梯航仁聲徧於塗巷
盛德大業富有日新自唐虞三代以來史册所傳
罕有及者至若洋洋聖謨包涵萬有大之關倫教
綱常之重而閭閻之日用飲食所弗遺精之在身
心性命之微而宫府之制度典章所必飭巨細畢
該綱維盡善要惟本精一執中之奥藴以成經世
服物之鴻謨誕告多方嚴明愷摯訓勅有位深切
周詳意皆出乎至誠理尤協於克一用以光大前
徽開萬年有道之長夐乎與天地為昭矣我
聖祖仁皇帝躬承
先訓命儒臣分類編輯計一百一十有三條彙成
聖訓六卷以傳久遠我
皇考念切紹衣宫庭宵旰追述
先猷朕從温凊之時聞知維謹嗣膺大統志在覲揚朝
夕披陳具見開國經綸超越前古詒謀燕翼垂裕
無窮是用敬為剞刻昭示臣民俾海隅出日之遠
咸覩光華寳之如圖球信之如蓍蔡是訓是行欽
承勿替庶幾道德一而風俗同唐之政要宋之寳
訓夫豈可同年而語者哉謹序
聖祖仁皇帝聖訓一部
雍正九年
世宗憲皇帝命恭纂
實錄諸臣并輯分類三十有二曰聖孝曰聖德曰聖學
曰聖治曰敬天曰法祖曰文教曰武功曰恤民
曰任官曰廣言路曰嚴法紀曰理財曰慎刑曰
重農桑曰興禮樂曰省方曰治河曰澄叙曰賞
賚曰蠲賑曰積貯曰飭臣工曰訓將士曰褒忠
節曰䘏舊勞曰廣幅員曰宏制度曰弭盗曰牧
政曰禮前代曰柔遠人書成凡六十卷乾隆六
年奉
旨校刊
世宗憲皇帝御製序朕荷
皇考聖祖仁皇帝付託至重兢兢業業早作夜思以期
無負繼述仰惟
皇考留貽矩矱朕得監於成憲是則是傚實天下萬世
所當欽承觀法爰命大學士等纂修
聖祖仁皇帝實錄閱時九載書成千卷自古帝王功德
之隆盛紀載之繁富未有加於此者顧
實錄乃編年之書我
皇考順時布化若
天道之流行春秋冬夏各協其時而其中條分縷析飭
綱振紀精微所寓隨舉一端皆為法式於是復令纂
修諸臣分類恭輯聖訓六十卷洋洋乎
盛德
大孝敬
天勤民文教之誕敷武功之赫濯禮樂之明備政刑之
修舉一經
睿謨千古莫易夫六經諸史之傳皆有經有緯朕於
皇考神功聖德精心體察以
實錄為經以
聖訓為緯於編年見因時之宜於分類見隨事之要一
敷施而有所循也一話言而有所守也一寤寐飲食
而有所遵也於戱如天之仁如日之照如神之哲萬
類雖賾莫不含弘并包於
聖人之度内而儆惕訓諭之辭尤必凛凛於時幾孜孜
於熙績勤勤於小民之恬養亹亹於嘉師之祥刑蓋
聖心愈切而
聖德愈崇是以統乾坤之範圍而不過發聖賢之閫奥
而靡遺以六十餘載之鴻規為千萬世後昆之垂裕
其所裨益曷有涯量哉此朕命官敬纂
皇考實錄而又恭繕
聖訓之深意子子孫孫其永寳諸
皇上御製序自古聖人誕受天命為下民君師必
亶聰明睿知之資首出乘乾以綏猷而立極凡其
經緯萬端敷之彛訓者罔不深切著明炳日星而
章雲漢典謨所載雅頌所陳唐虞三代之隆有如
一轍欽惟
皇祖聖祖合天弘運文武睿哲恭儉寬裕孝敬誠信中
和功德大成仁皇帝聖德廣運久道化成文治光昭武
功赫濯薄海内外深山窮谷之衆總淪浹於仁心
仁政之中教思無窮訓詞深厚歴考熙朝之運未
有際此崇隆者也肆我
皇考世宗憲皇帝以
聖繼
聖用人行政一一仰法
前徽既纂修
實錄成書復分類恭輯
聖訓六十卷俾
皇祖六十餘年敬
天尊
祖經國保民農田學校禮樂兵刑之盛蹟見之都俞吁
咈間者燦然常新釐然備具永貽我後嗣子孫億
萬年昇平榘範盖
皇祖性本生安道兼創守實集千古聖帝明王之大成
是以
聖謨洋洋明徵定保宏綱鉅目有要有倫精一之心傳
蕩平之王路胥不外乎此也予小子昔在齠齡早
荷
聖慈賜育宫庭祗聆
訓廸兹膺基緒紹聞衣德之志兢兢業業不懈益虔昕
夕尋繹惟期懋遵
祖訓以無負
皇考善繼善述之詒謀顧金匱石室之藏中外無得見
者爰命儒臣敬謹繕寫授之剞劂庶我
皇祖聖祖仁皇帝建中表正牖民覺世之言昭垂寰宇
羣工士庶咸得漸摩於
聖訓之崇閎而率由無斁也不亦庥與謹序
世宗憲皇帝聖訓一部
乾隆五年二月
皇上命恭纂
實錄諸臣并輯分類三十曰聖德曰聖孝曰聖學曰聖
治曰敬天曰法祖曰文教曰武功曰敦睦曰用
人曰恤臣下曰愛民曰恤兵曰察吏曰訓臣工
曰勵將士曰廣言路曰理財曰慎刑曰重農桑
曰厚風俗曰治河曰蠲賑曰積貯曰謹制度曰
崇祀典曰篤勲舊曰褒忠節曰綏藩服曰弭盗
書成凡三十六卷乾隆六年奉
旨校刊
皇上御製序自古人君有盛德大業者其規畫周
詳而詒謀悠遠則必敷之彛訓以明定保之徵紀
之簡編以著經綸之跡非徒為一時事功計也亦
將以示後嗣昭法守焉我
皇考世宗憲皇帝亶聰明睿智之資建中立極茂登上
理
御極十有三年體
聖祖之心以為心法
聖祖之政以為政祗承
郊
廟惇睦宗親整飭官方修明法度正人心厚風俗文經
武緯禮序樂和凡宏綱鉅目罔不默運於
深宫乾健之精神以圖其乂安而計其久遠聖謨洋洋
有典有則或因人以立教或隨事以敷言存之淵
然而有條理發之涣然而無凝滯其與二帝三王
都俞吁咈咨警誥誡之旨曷以異焉允矣彪炳之
綸音治平之模範也可不謂至盛者與既命大學士等
詳慎纂輯恭成
世宗憲皇帝實錄一百五十九卷復於編年繫日之中
分類備錄恭成
聖訓三十六卷仰惟
皇考德合天地明並日月序參四時躬荷
聖祖仁皇帝積厚之貽善繼善述故乃保泰持盈諴民
阜物寓惇大於明作劑整肅以寬仁致治規條炳
如星日豈第予小子朝乾夕惕之衷期於謹凛率
由嗣守
丕緒繼自今億萬斯年子孫臣庶沾被熙洽之澤者庶
咸有以遵
聖訓之光昭而頌
鴻猷之允塞也謹序
庭訓格言一部
世宗憲皇帝侍奉
聖祖仁皇帝時敬承
庭訓念篤不忘
御極之初紀錄薈編以昭
家法展
孝思書成凡二百四十二則雍正八年奉
旨校刊
世宗憲皇帝御製序欽惟
皇考聖祖仁皇帝性秉生安道參化育臨御悠久宇宙
清寧六十載
聖德神功超越萬古凡為史臣所記注黎獻所覩聞者
固已備編於
實錄
寳訓珍藏於金匱琅函矞矞皇皇盛矣大矣朕曩者偕
諸昆弟侍奉
宫庭親承
色笑每當視膳問安之暇
天顔怡悦倍切
恩勤提命諄詳鉅細悉舉其大者如對越
天
祖之精誠侍養
兩宫之純孝主敬存誠之奥義任人敷政之宏猷慎刑
重榖之深仁行師治河之上略圖書經史禮樂文章
之淵博天象地輿歴律步算之精深以及治内治外
養性養身射御方藥諸家百氏之論說莫不隨時示
訓遇事立言字字切於身心語語垂為模範蓋由我
皇考質本生知而加以好學聖由天縱而益以多能舉
天地間萬事萬物之理融會貫通以其得之於心者
宣為至教視聽言動悉合經常飲食起居咸成矩度
而
聖慈篤摯啟廸周詳涵育薰陶循循善誘朕四十年來
祗聆默識夙夜凛遵仰荷纘承益圖繼述追思疇昔
天倫之樂緬懷丁寧告戒之言既歴歴以在心尚洋
洋其盈耳謹與誠親王允祉等記錄各條萃薈成編
恭名為
庭訓格言於戱
聖謨弘遠包涵無際以今所紀揆昔所聞僅存什一於
千百闕略甚多實深愧悚然而是編也文辭精要意
旨深長苟能引伸而擴充之則片語能涵衆義隻字
可括千言雖卷帙簡約而格致誠正修齊治平之道
罔弗兼該堯舜禹湯文武周孔之𫝊一以貫之矣爰
奉秘集壽之琬琰以昭垂於億萬世書曰監于先王
成憲其永無愆詩曰詒厥孫謀以燕翼子勖哉後嗣
恪循
祖訓念兹罔斁受益靡窮世世子孫尚其永久敬承哉
謹序
聖諭廣訓一部
康熙九年十月
聖祖仁皇帝頒發
聖諭十六條曰敦孝弟以重人倫曰篤宗族以昭雍睦
曰和鄉黨以息争訟曰重農桑以足衣食曰尚
節儉以足財用曰隆學校以端士習曰黜異端
以崇正學曰讀法令以儆愚頑曰明禮讓以厚
風俗曰務本業以定民志曰訓子弟以禁非為
曰息誣告以全善良曰戒窩匪以免株連曰寬
錢糧以省催科曰聯保甲以弭盗賊曰解讎念
以重身命
世宗憲皇帝復引伸推衍各成一篇為廣訓萬言雍正
二年奉
旨刊行直省州縣朔望宣講俾臣庶敬聽之下共知勸
儆率循以臻一道同風之治
世宗憲皇帝御製序書曰每歲孟春遒人以木鐸徇
于路記曰司徒修六禮以節民性明七教以興民德
此皆以敦本崇實之道為牖民覺世之模法莫良焉
意莫厚焉我
聖祖仁皇帝久道化成德洋恩普仁育萬物義正萬民
六十年來宵衣旰食祗期薄海内外興仁講讓革薄
從忠共成親遜之風永享昇平之治故
特頒上諭十六條曉諭八旗及直省兵民人等自綱常
名教之際以至於耕桑作息之間本末精粗公私鉅
細凡民情之所習皆
睿慮之所周視爾編氓誠如赤子
聖有謨訓明徵定保萬世守之莫能易也朕纉承大統
臨御兆人以
聖祖之心為心以
聖祖之政為政夙夜黽勉率由舊章惟恐小民遵信奉
行久而或怠用申誥誡以示提撕謹將
上諭十六條尋繹其義推衍其文共得萬言名曰
聖諭廣訓旁徵遠引往復周詳意取顯明語多直樸無
非奉
先志以啓後人使羣黎百姓家喻而戶曉也願爾兵民
等仰體
聖祖正德厚生之至意勿視為條教號令之虛文共勉
為謹身節用之庶人盡除夫浮薄囂凌之陋習則風
俗醇厚家室和平在朝廷德化樂觀其成爾後嗣子
孫並受其福積善之家必有餘慶其理豈或爽哉
世宗憲皇帝上諭一部
雍正七年王大臣等議准侍讀學士康五瑞奏
請刊布
上諭以裨人心政治首列議覆
諭旨書用編年體自康熙六十一年八月至雍正七年
凡二十四册九年刊成
皇上御極後續編自雍正八年至十三年八月凡八
册乾隆六年刊成
頒布中外前載
世宗憲皇帝諭旨年來内外大小臣工奏請刊布上
諭者甚多朕皆未允今侍讀學士康五瑞又復陳請
怡親王大學士九卿翰詹科道等衆議僉同言詞懇
切朕自御極以來時時以牖民覺世為懷是以告誡
臣工訓誨士庶化導兵弁者周詳往復不憚煩勞無
非欲其慕義向風遷善改過共由於正直蕩平之途
也凡此詔諭所頒皆以
皇考之心為心以
皇考之政為政繼志述事率由舊章當時
聖諭之所啟廸包涵者朕則闡揚而詳發之其中間有
因革損益先後不同者則因時制宜化裁變通之道
也惟是歴年諭旨或因一省而發或因一事而發有
司等照例宣示於該管之處其别省遠地豈能一一
周知且傳寫悉經書吏之手字句之間往往錯訛遺
漏夫欲使薄海之廣臣民之衆遵道遵路易俗移風
必使天下之人備聞朕訓深知朕心庶幾感發奮興
以為進德修業之助今王大臣等既稱上諭刊布有
裨益於人心政治著照所請行朕亦不敢謂朕之諭
旨可以有勞來匡直之功惟冀億萬臣民共知朕提
撕警戒之苦心耳
世宗憲皇帝硃批諭旨一部
雍正十年三月
世宗憲皇帝檢發硃批臣工章奏
諭旨分人編次刊布中外乾隆三年奉
旨續刊共百有十二册凡二百二十三人
世宗憲皇帝御製序朕向在藩邸未諳政事不識一
人毫無閱歴聞見及受
皇考聖祖仁皇帝付託之重臨御寰區惟日孜孜勤求
治理以為敷政寧人之本然耳目不廣見聞未周何
以宣達下情洞悉庶務而訓導未切誥誡未詳又何
以使臣工共知朕心相率而遵道遵路以繼治平之
政績是以内外臣工皆令其具摺奏事以廣諮諏其
中確有可採者即見諸施行而介在兩可者則或勅
交部議或密諭督撫酌奪奏聞其有應行指示開導
及戒勉懲儆者則因彼之敷陳發朕之訓諭每摺或
手批數十言或數百言且有多至千言者皆出一己
之見未敢言其必當然而教人為善戒人為非示以
安民察吏之方訓以正德厚生之要曉以福善禍淫
之理勉以存誠去偽之功往復周詳連篇累牘其大
指不過如是亦既殫竭苦心矣至其中有兩人奏事
而朕之批示迥乎不同者此則因人而施量材而教
嚴急者導之以寬和優柔者濟之以剛毅過者裁之
不及者引之並非逞一時之胸臆信筆直書前後矛
盾讀者當體朕之苦心也此等奏摺皆本人封達朕
前朕親自閱覧親筆批發一字一句皆出朕之心思
無一件假手於人亦無一人贊襄於側非如外廷宣
布之諭旨尚有閣臣等之撰擬也雍正六年以前晝
則延接廷臣引見官弁傍晚觀覧本章燈下批閱奏
摺每至二鼓三鼓不覺稍倦實六載如一日此左右
近侍及内直大臣所備知者近年以來天下庶政漸
次就理下情稍覺洞達臣工之奏摺較前减少而朕
躬精力亦不如前批答之事始從簡便此實情實事
可舉以告天下者今檢内外諸臣繳回硃批之摺不
下萬餘件因思自古帝王治天下之道以勵精為先
以怠荒為戒朕非敢以功德企及古先哲王而惟此
勤勉之心自信可無忝於古訓實未負我
皇考付託之深恩也又念此等批示之語實出於朕之
苦心或可為人心風俗之一助但本人承旨之時不
敢宣露於外他人無由知之今將外任之大臣官員
奏摺經朕手批酌量可以頒發者檢出付之剞劂計
算實不過十分之二三俾天下臣民展讀咸知朕圖
治之念誨人之誠庶幾將此不敢暇逸之心仰報我
皇考於萬一耳或人人觀此而感動奮發各自砥礪共
為忠良上下蒙福朕心愉快更當何如
皇上御製後序
皇考世宗憲皇帝天縱聖神精勤庶政四方文武臣僚
具摺言事者日或數人人或數事緘封直達
御前手自批發或立見施行或咨詢廷議善者温綸褒
予過者訓戒諄諄隨宜指示悉出
睿裁一字不假手於人御極十有三年常如一日粤雍
正十年
特檢歴年批發奏摺命内廷詞臣繕錄校理付諸剞劂
彙成數帙輙以
頒賜在廷羣臣工未告竣奄遘
上賓予小子纘紹丕基敬展遺篋見所貯
手批奏摺不下數萬
奎畫爛然充溢巨簏然以未經
皇考檢定不敢意為增益謹就檢錄已定者彙著為目
前後凡二百二十三人分一百一十二帙統為十
八函當時隨檢隨發無先後倫次兹亦不復排類
蓋摺奏浩繁不勝編錄所刻僅十百中之一二略
見大凡本非全覧故也既告蕆事謹綴序言於後
洪惟我
皇考至仁如天至明如日至誠如神簡拔賢才任之以
心膂股肱之寄開誠布公藹然家人父子無不可
盡之言諸臣之才具大小短長與性質之剛柔強
弱克知灼見如權衡繩尺之不爽片長足錄亟登
而進之有不及則激厲而開導之稍肆焉則裁抑
之其䧟於過始則訓飭之能改則已不悛則戒儆
之使知悔艾終於怙惡則亦未嘗姑容然哀矜惻
怛之意尚流溢於毫楮間也同一事而此或俞之
彼或咈之非有所好惡於其間也蓋俞之者必有
可俞之道而咈之者亦必有可咈之端同一人而
始或予之終或斥之非有所喜怒於其間也盖始
有可予則予之終有可斥則斥之明燭幾先坐悉
情偽遠隔萬里遲閱數年
睿鍳所周範圍莫越正人心厚風俗兢兢業業儆戒無
虞雖屢豐見告瑞應頻仍而惟是憂勤惕厲之心
久而益篤記有之曰天道至教聖人至德春秋冬
夏風雨霜露無非教也我
皇考之為治一天道之運行教澤所被百志惟熙即萬
世而下尚如日月之照臨光景常新春風之煦然
被物不自知其感動奮發而興起也予小子寅承
鴻業自惟寡昧無能企逮萬一仰法
皇考明目達聰孜孜圖治之心祗紹
徽猷夙夜黽勉其服教畏神警省弗怠之志詎敢以歲
月易耶謹序
世宗憲皇帝上諭八旗一部
上諭旗務議覆一部
諭行旗務奏議一部
世宗憲皇帝命編次旗務
諭奏依編年體初編自康熙六十一年十一月至雍正
五年十二月各五卷續編自雍正六年正月至
十年十二月卷數如前統為三十卷
欽定訓飭州縣規條一部
世宗憲皇帝澄叙官常嘉惠牧令先後
命大學士朱軾總督田文鏡等各抒所見條列進
御
親加閱定分類二十曰到任曰交盤曰關防曰宣講
聖諭律條曰放告曰催科曰借糶倉榖曰弭盗曰驗傷
曰聽斷曰堂事曰防胥吏曰慎延幕賓曰待紳
士曰免行戶曰謹差下鄉曰勸農桑曰嚴禁獄
曰講讀律令曰操守雍正八年書成校刊奉
旨頒賜直省知州知縣各一部
世宗憲皇帝御製序牧令為親民之官一人之賢否
關係萬姓之休戚故自古以來慎重其選而朕之廣
攬旁求訓勉誥誡冀其奏循良之績以惠我烝黎者
亦備極苦心矣惟是地方事務皆發端於州縣頭緒
紛繁情偽百出而膺斯任者類皆初登仕籍之人未
練習於平時而欲措施於一旦無怪乎徬徨瞻顧心
志茫然即採訪咨詢而告之者未必其盡言無隱此
古人所以有學製美錦之歎也向以大學士朱軾左
都御史沈近思外任多年周知地方利弊雍正二年
曾令二臣商著規則以為州縣之南車乃書未就緒
而沈近思物故邇年以來朱軾復時多病此事遂至
遲延去年始降旨委諸總督田文鏡李衛令二臣各
抒所見繕錄諸條以進朕親加披覧見其條理詳明
言辭愷切民情吏習罔不兼該大綱細目莫不備舉
誠新進之津梁庶官之模範也在二臣各就其所閱
歴者而言繁簡同異之間不必一致而慎守官方勤
恤民隱興利除害易俗移風其大指則一而已矣爰
就本文付之剞劂頒賜州縣官各一帙俾置之几案
間朝夕觀覽省察提撕治效未臻必思所以勉之弊
端未革必思所以去之本之以實心行之以實力毋
始勤而終怠毋静言而庸違如此則不但國家得司
牧之賢草野有父母之頌而爾等身膺顯擢叨被榮
光福貽子孫名標史册豈不美與
國朝宮史卷二十三
