國朝宫史卷二十六
書籍五
典則
幸魯盛典一部
康熙二十三年
聖祖仁皇帝躬詣闕里親行釋奠衍聖公孔毓圻請修
幸魯盛典首冠
御製次臚典禮并紀
恩遇末附藝文康熙四十年校刊
聖祖仁皇帝御製序朕惟自古帝王聲教翔洽風俗
茂美莫不由於崇儒重道典學右文用能發詩書之
潤澤宣道德之閫奥推厥淵源皆本洙泗以故追崇
之典歴代相仍或躬詣闕里修謁奠之儀潔志肅容
盡誠備物其間禮數隨世損益至於希風服教百代
式型異世同揆莫之或二猗歟盛矣朕臨御以來垂
三十載溯危微之統緒念生安之聖哲恒慮凉薄未
克祗承用是夙夜單心孜孜不倦惟我至聖先師孔
子配天地參隂陽模範百王師表萬禩朕每研搜至
道涵泳六經覺憲章祖述刪定贊修之功日星揭而
江河流私心嚮往竊有願學之志焉乃者東廵踰泰
岱涉泗沂遂詣闕里親行釋奠得瞻廟貎仰聖容以
為德盛功隆欽崇宜極凡厥典禮有加前代又親製
文詞手寫以勒之貞石務用導揚至教風示來兹夫
緬懷曩哲繼躅前賢猶思覩其物采接其居處况先
師遺風餘烈久而彌新重以朕之寤寐羹墻僾乎如
見及過杏壇相圃之間山川儼然檜楷如故髣髴金
石絃誦之聲聞於千載而上流連往復不能自已也
衍聖公孔毓圻上疏陳謝且以禮儀隆重非直一家
榮遇請修幸魯盛典一書朕既可其奏久之書成復
請叙言以冠其端朕萬幾餘晷敦勉弗遑實欲默契
先師尊聞行知於以阜物諴民風同道一庶幾躋世
運於唐虞登治術於三古是書也豈徒使天下後世
知朕於先師欽慕無已如此且愈以見聖人之道覆
幬羣倫苞毓萬象即凡車服禮器之遺皆足令人感
發而興起也故賜之序
萬壽盛典初集一部
康熙五十二年
聖祖仁皇帝六旬萬壽臣工奏請纂輯
盛典釐為六門曰
宸翰曰
聖德曰典禮曰
恩賚曰慶祝曰歌頌凡百二十卷内廷翰林王原祁繪
圖康熙五十六年校刊
大清會典一部
康熙二十三年
聖祖仁皇帝命纂修會典起崇德元年迄康熙二十五
年
世宗憲皇帝復
命重輯自康熙二十六年迄雍正五年凡二百五十卷
雍正十年校刊
世宗憲皇帝御製序自昔書契肇興百官以治是知
上古之代雖風氣樸略始制文字必垂典憲以昭誡
有位用能允釐百工咸熙庶績觀虞書舜命九官具
載訓辭宏綱畢舉則其節目之詳於簡冊者可想而
知也爰歴夏殷至周大備孔子言周監於二代又言
殷因夏禮周因殷禮所損益可知周禮一書蓋承唐
虞夏殷之緒而加以文武制作之隆上紹古先下開
來葉自是厥後漢唐宋明膺運享祚者莫不著之章
程布在方策設官分職猶師虞周之成憲焉我
太祖高皇帝受
天景命經綸草昧
太宗文皇帝肇基王迹創制顯庸
世祖章皇帝混一寰瀛禮明樂備至我
皇考聖祖仁皇帝載定泰平功隆業茂是則我
朝之興
四聖相承兼唐虞之勲華綜豐鎬之謨烈巍乎成功煥
乎文章之竝盛者也康熙二十三年
聖祖仁皇帝勅命閣臣纂修大清會典起於崇德元年
迄於康熙二十五年大經大猷咸臚編載
聖祖仁皇帝歴數綿長又閱三紀敬勤愈至法制增修
憲古宜今至精至備可謂規型之盡善儀典之大成
而散在卷牘未及彙輯以蕆全書朕纘承寳位體
皇考之心以為心法
皇考之政以為政其有因時制宜更加裁定者無非繼
志述事之意紹聞衣德之思爰允禮臣蔣廷錫所請
命閣臣開館纂修自康熙二十六年至雍正五年所
定各部院衙門禮儀條例悉行檢閱照衙門分類編
輯凡經九載篇帙告竣於是
聖祖仁皇帝臨御六十餘年立綱陳紀之端命官敷政
之要首末完具燦然如日星之炳照與虞書周禮竝
垂不刊夫制度之有損益隨時以處中之道也書曰
惟精惟一允執厥中易曰變通者趨時也中無定體
動惟厥時斯
聖祖仁皇帝所以乾健日新為萬世立極也朕兢兢業
業永懷紹庭陟降之義爾在廷臣工能恪遵而時繹
之上之可以程功次亦不失為寡過然其所以行之
者必本於至誠非徒緣飾虚文奉行故事以為盡職
也其交相懋勉忠勤不懈以贊襄我國家悠久無疆
之泰運追邁二帝三皇之盛朕於兹有厚望焉
欽定大清會典一部
皇上以會典自雍正五年告成以後閱歲既久爰
命開館重修
親定成書以會典為綱則例為目各區部分條理畢
貫會典凡一百卷則例凡一百八十卷乾隆二
十六年校刊
皇上御製序自
郊
廟朝廷放之千百國徼荒服屬之倫而莫之偝
創業守文繩之億萬葉矩矱訓行之久而勿之渝非會
典奚由哉顧惟自
聖作
明述政府粲陳其間有因者即不能無損與益而要之
悉損益以善厥因則方策所麗乃一成不易之書
非閱世逓輯之書也國家膺
大寳命
列聖肇興禮樂明備
皇祖聖祖仁皇帝康熙二十三年
始勅釐定會典則以時當大業甫成實永肩我
太祖
太宗
世祖三朝之統緒不可以無述而述固兼作矣
皇考世宗憲皇帝雍正五年
申諭閣臣敬奉
成編攷衷條系則以累洽重熙更兼
皇祖景祚延洪化成久道不可以無述而述且未遑言
作矣暨朕寅紹
丕基祗祗翼翼壹惟法
祖宗之法心
祖宗之心發冊披圖罔或偭隃尺寸會西陲大功告蕆
幸纘承
祖宗欲竟之
志事而凡職方官制郡縣營戍屯堡覲饗貢賦錢幣諸
大政於六曹庶司之掌無所不隸且我
皇考勵精圖理十三年之間立綱陳紀復不可無紀以
垂永世爰咨館局次第具草乙夜手批是正而諗
之曰嚮者發凡排纂率用原議舊儀連篇並載是
典與例無辨也夫例可通典不可變今將緣典而
附例後或摭例以殽典其可乎於是區會典則例
各為之部而輔以行諸臣皆謂若網在綱咸正無
缺而朕弗敢專也蓋此日所輯之會典猶是我
皇祖
皇考所輯之會典而俛焉從事於茲者豈直義取述而
不作云爾哉良以抱不得不述之深衷更推明不
容輕述之微指稽典者當瞭然知宰世馭物所由
來無自疑每朝迭修為故事耳若夫治法心法表
裏兼賅精之而貫徹天人擴之而範圍今古如往
牒所稱惟睢麟足以行官禮者是又數典之原嘉
會之本也朕其敢不懋諸敢不與子孫臣民交勖
諸
大清通禮一部
皇上命纂輯通禮與會典相表裏以吉嘉軍賓凶為
次凡五十卷乾隆二十四年校刊
皇上御製序伊古承天之道治人之情莫善乎禮
顧其為用往往詳於朝廟略於鄉閭及攷儀禮十
七篇所記獨多士禮自后蒼有推而達之之說儒
者奉為本經其等差節度互見於周官戴記然時
有牴牾朱子嘗建議請修通觧而未既厥業信乎
完書之難而行典禮觀會通章志貞教經世者所
宜重也經禮三百曲禮三千會典蓋經禮之遺矩
而通禮亦曲禮之濫觴朕臨御之初勅儒臣蒐訂
前聞折中令甲凖時會之宜衡質文之紀釐為全
帙用詔方來越歲己卯排纂裁就寧詎謂副在有
司執以涖事而已哉蓋嘗深維大順大同之化初
不越納身軌物與天地共之焉耳三代以下漢稱
近古觀叔孫通之朝儀公玉帶之明堂不過椎輪
觕具後此如唐開元禮宋太常因革禮元通禮明
集禮取足徵一朝掌故迨承用日久俗尚駸尋精
意遠而敝攰隨之既苟簡慢易而無以稱其情甚
且改錯偭規敢於侈汰而冐其上故禮之通也於
是乎始難六經之士雖欲闡教正俗然居下不獲
若考亭家禮洓水書儀黨塾間以為兔園陳策其
事不關功令故禮之通也於是乎尤難是篇也約
而賅詳而不縟圭臬羣經羽翼會典使家誦而戶
習之於以達之人倫日用之間興孝悌而正風俗
則朕淑世牖民之意或在斯乎或在斯乎因禮官
之請爰為序以諗其端
皇朝禮器圖式一部
皇上欽定諸禮器典章大備爰
命纂繪圖式釐為六門曰祭器二卷曰儀器一卷曰
冠服四卷曰樂器三卷曰鹵簿三卷曰武備五
卷凡十八卷乾隆二十八年校刊
皇上御製序五禮五器之文始著虞書若璣衡若
作繪絺繡若笙鏞柷敔粲乎具列迨成周攷工
記乃詳載廣圍尺度與夫方色鈞鋝圜匡縝疏
侈弇之差說者謂器之有圖實權輿是漢儒言
禮圖者首推鄭康成自阮諶梁正夏侯伏明軰均
莫之逮宋聶崇義彙輯禮圖而陸佃禮象陳祥道
禮書復踵而穿穴之其書幾汗牛充棟然嘗念前
之作者本精意以制器則器傳後之述者執器而
不求精意則器敝要其歸不出臆說傅會二者而
己我朝
聖聖相承法物修明折衷大備惟是敬
天尊
祖頒朝詰戎之典弗懈益虔第所司展事具儀間沿前
代舊式方名象數時有未恊爰諏禮官自
郊壇祭器及鹵簿儀仗輦輅以次釐正至冠服以彰物
采樂器以備聲容宜準儀章允符定則而觀象臺
儀器自
皇祖親定閱數紀於今度次不免歲差又武備器什有
舊會典未經臚載者皆是範是程進御審定於以
崇飭
祀饗朝會軍旅諸大政顧勿薈萃成帙慮無以垂光策
府於是按器譜圖系說左方區為八部用付剞劂
俾永其傳夫籩豆簠簋所以事
神明也前代以盌盤充數朕則依古改之至於衣冠乃
一代昭度夏收殷冔本不相襲朕則依我朝之舊
而不敢改焉恐後之人執朕此舉而議及衣冠則
朕為得罪
祖宗之人矣此大不可且北魏遼金以及有元凡改漢
衣冠者無不一再世而亡後之子孫能以朕志為
志者必不惑於流言於以綿國祚承
天祐於萬斯年勿替引之可不慎乎可不戒乎是為序
欽定宫中現行則例一部
皇上以内廷現行典禮事例
命敬事房條錄恭呈
欽定編為則例刊行釐為十八門上卷曰名號曰
御牒曰禮儀曰宴儀曰冊寳曰典故曰服色曰宫規
曰宫分下卷曰鋪宫曰遇喜曰安設曰進春曰
謝恩曰錢糧曰歲修曰處分曰太監乾隆七年
校刊
詞林典故一部
乾隆九年十月
皇上臨幸翰林院
賜宴賦詩竝
允掌院大學士鄂爾泰張廷玉所請仿唐李肇翰林
志輯成詞林典故釐為八門曰
臨幸盛典曰官制曰職掌曰恩遇曰藝文曰儀式曰
廨署曰題名凡八卷乾隆十三年校刊
皇上御製序詞林典故書成大學士張廷玉等以
序請朕惟六經之士豈易言哉而况躋玉堂而列
芸署者盡六經之彦也木天故事歴代沿革具見
於斯則又何言惟是國家重館閣之選極優遇之
隆詎祗蜚其英聲將以華國而已哉如濂溪所謂
文以載道者舍是無他求夫布衣韋帶之士由立
言以期不朽足矣若夫國家右文重道將以淑世
熙績繼往聖之絶學開萬世之太平胥是賴焉名
之盛者實難副任之大者責彌重譽之來者毁亦
隨其尚思春華秋實之喻而凛虚車麟楦之譏哉
欽定吏部則例一部
雍正十二年律例館修輯吏部則例告竣乾隆
四年吏部以條例未能分晰且多所更正奏請
重修
欽定成書滿官品級考二卷漢官品級考四卷銓選
滿官則例五卷銓選漢官則例八卷處分則例
四十七卷乾隆二十六年增修校刊頒行
欽定學政全書一部
乾隆五年
皇上特命禮部纂成學政全書以便遵守
欽定成書凡八卷嗣後積年續增凡四卷俱校刊頒
行
欽定科場條例一部
乾隆六年禮部編纂科場條例進呈
欽定成書以昭遵守凡四卷又續增四卷又續增上
下二卷嗣後隨時續纂俱校刊頒行
欽頒磨勘簡明條例一部
乾隆二十五年禮部編纂磨勘簡明條例進呈
欽定成書以昭遵守凡二卷又續增二卷嗣後隨時
續纂俱校刊頒行
欽定中樞政攷一部
乾隆六年兵部遵
旨纂輯中樞政攷告竣八旂則例十四類為八卷以
八音為次綠旂則例十五類為十卷以十干為
次乾隆二十六年增修校刊頒行
八旂則例一部
乾隆六年兵部遵
旨將八旂都統所奏八旂則例歸併兵部纂修告成
凡十二類為四卷以忠孝廉節為次乾隆二十
六年增修校刊頒行
大清律例一部
乾隆五年
皇上以大清律例一書經
列聖屢修歸於至當而隨時斟酌尤期平允
特命所司增輯
親加參定為律目一卷圖一卷服制一卷名例二卷
吏律二卷戶律八卷禮律二卷兵律五卷刑律
十五卷工律二卷總類七卷比引律條一卷凡
四百三十六門刊布中外以昭
法守
世祖章皇帝大清律原序朕惟
太祖
太宗創業東方民淳法簡大辟之外惟有鞭笞朕仰荷
天休撫臨中夏人民既衆情偽多端每遇奏讞輕重出
入頗煩擬議律例未定有司無所禀承爰勅法司官
廣集廷議詳譯明律參以國制增損劑量期於平允
書成奏進朕再三覆閱仍命内院諸臣校訂妥確乃
允刊布名曰大清律集解附例爾内外有司官吏敬
此成憲勿得任意低昂務使百官萬民畏名義而重
犯法冀幾刑措之風以昭我
祖宗好生之德子孫臣民其世世守之
世宗憲皇帝大清律集解序周禮大小司寇之職以
三典詰四方以五刑聽訟獄正歲帥其屬而觀刑象
不用法者國有常刑月吉始和布刑於邦國都鄙乃
懸刑象之法於象魏使萬民聚而觀之是知先王立
法定制將以明示朝野俾官習之而能斷民知之而
不犯所由息爭化俗而致於刑措也恭惟我
皇考聖祖仁皇帝大德如天以至仁涵育羣生法司上
奏率多全宥停刑肆赦屢沛
恩綸
臨御六十一年厚澤周浹乎宇内血氣心知之倫熙然
安處於仁夀之域朕紹守丕圖深懷繼述雍正元年
十月乃命諸臣將律例館舊所纂修未畢者遴簡西
曹殫心蒐輯稿本進呈朕以是書民命攸關一句一
字必親加省覽每與諸臣辨論商㩁折中裁定或析
異以歸同或刪繁而就約務期求造律之意輕重有
權盡讞獄之情寬嚴得體三年八月編校告竣刊布
内外永為遵守易曰先王以明罰勅法漢鄭昌言律
令一定愚民知所避姦吏無所施是書也豈惟百爾
有位宜精思熟習悉其聰明以察大小之比凡士之
注名吏部將膺民社之責者講明有素則臨民治事
不假於幕客胥吏而判決有餘若自通都大邑至僻
壤窮鄉所在州縣倣周禮布憲讀法之制時為解說
令父老子弟逓相告戒知畏法而重自愛如此則聽
斷明於上牒訟息於下風俗可正禮譲可興於以體
皇考好生之德而追虞廷從欲之治不難矣朕實有厚
望焉
皇上御製序象刑有典肇見虞書其用之之道則
曰欽曰恤曰明曰允一篇之中三致意焉武王誥
康叔以用其義刑義殺而吕刑則曰士制百姓於
刑之中以教祗德古先哲王所為設法飭刑布之
象魏懸之門閭自朝廷達於邦國共知遵守者惟
是適於義協於中弼成教化以洽其好生之德非
徒示之禁令使知所畏懼而已我
列祖受
天明命撫綏萬邦頒行大清律例仁育義正各得其宜
聖祖仁皇帝至仁如天化成久道德洋恩溥涵浹羣生
皇考世宗憲皇帝際重熙累洽之運振起而作新之
親定大清律集解刊示中外甄陶訓廸刑期無刑法外
之仁垂為
明訓有曰寬嚴之用必因乎其時洋洋
聖謨洵用法之權衡制刑之凖則也朕寅紹丕基恭承
德意深念因時之義期以建中於民簡命大臣取律文
及逓年奏定成例詳悉參定重加編輯揆諸天理
凖諸人情一本於至公而歸於至當折衷損益為
四百三十六門千有餘條凡四十七卷條分縷析
倫叙秩然頒布宇内用昭畫一之守於戲五刑五
用以彰天討而嚴天威予一人恭
天成命監
成憲以布於下民敢有弗欽雖然有定者律令無窮者
情偽也易曰君子以明慎用刑而不留獄書曰式
敬爾由獄以長我王國忠信之長慈惠之師尚其
慎厥用敬厥由體欽恤明允之意率乂於民棐彝
克協於中以弼予祈
天永命允升於大猷從事於斯者胥懋敬哉是為序
大清律續纂條例一部
大清律續纂條例總類一部
律例全書告成後條例歲有增減乾隆二十五
年刑部奏請續纂另編刊行
特允所請為
大清律續纂條例一部
大清律續纂條例總類一部各二卷
督捕則例一部
世祖章皇帝特命纂成督捕則例
聖祖仁皇帝命重加酌定乾隆八年刑部奏請重修刊
行凡一百三條為二卷
三流道里表一部
雍正十年
世宗憲皇帝特命纂成三流道里表乾隆八年刑部奏
請重修刊行凡四卷
洗冤錄一部
洗冤錄向同律例頒行乾隆五年律例館校正
重刊凡四卷
欽定工部則例一部
乘輿儀仗做法一部
乾隆十三年工部奏請編纂工部則例并
乘輿儀仗各項做法以昭遵守
欽定成書工部則例凡五十卷
乘輿儀仗做法凡二卷乾隆十四年校刊
工程做法一部
物料價值一部
雍正九年工部奏請會同内務府詳定工程做
法及物料價值編纂條例進呈
欽定成書以昭遵守工程做法凡七十四卷
内廷工程做法凡八卷簡明做法一冊物料價值
凡四卷俱校刊頒行續經工部酌定平價并將
未經定擬各項為物料價值四卷恭呈
欽定乾隆元年校刊頒行
欽定軍器則例一部
乾隆十六年工部奏請開館纂輯軍器則例繪
圖系說進呈
欽定成書為旗幟七卷凉篷帳房二卷盔甲四卷器
械四卷鎗砲一卷各省物料匠工價值十八卷
凡三十六卷乾隆二十一年校刊頒行
國朝宫史卷二十六
