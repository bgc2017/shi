國朝宫史卷十六
宫殿六
西苑下
永安寺為金源瓊華島踞太液池中竒石疊壘而
成皆當時輦致艮嶽之遺也元時稱萬夀山亦
稱萬歲山石磴隂洞古檜喬松縈紆蔭鬱儼然
壺嶠舊有廣寒殿相傳為遼后梳粧臺
御製視事既畢自南臺御冰舵凌太液遂至瓊華島
登臨瞻眺雜咏誌賞詩(甲戌)封事凌晨畢閱披
公卿次第接疇咨穉春悦可尋吟眺漫聽新歌坐
玩時淑清泉石淑而清竹鼎瓷壺事茗烹篩牖
嫩陽攬韶秀徘徊真覺稱其名冰凝太液鏡光
皚轆轆舵牀坐渡來聲雜排門鳴爆竹權輿帝里
是春臺細霙昨日玉攢團積素嶤峰直北看怪
底重裘猶覺怯蕉園鐘梵落高寒承光高殿鬱
參差玉甕澆春想昔時只有檜松仍好在東風旭
影上罘罳春隂瓊島正堪憑淑景層楣瑞靄凝
仙木綺錢增吉兆五風十雨願休徵
御製遊瓊島趯臺諸勝即景雜咏八首(甲戌)節前
瓊島我曾登惜少銀花積翠崚此日行春御園返
雪消欣看暖霞蒸假山温樹繢嵯峨仲月風光
已鬯和冰戲迴看曾未久漪瀾堂外瀲新波心
耽翰墨足淹留每到偏欣閱古樓通會重拈過庭
語神詮一論照千秋蕉園迤邐命輕輿冰不勝
牀舟礙諸未肯湖心事椎鑿多人勞作每厪予
鬱葱雲裏聳瀛臺麗日和風寳扇開何必龍鱗將
翠羽壺中木石總仙材長堤東轉粉墻過院號
淑清倣軸薖若向溪山論本色繄予意向此間多
茶舍三間背綠筠竹罏雅合案頭陳松風蟹眼
聊清課喜是收來雪水新税枯和淖向妍韶遺
蹟猶堪指勝朝太液池邊人字柳春來還嫩舊時
條
御製瓊島春望詩(甲戌)太液池邊瓊島嵬登臨縱
望氣佳哉新蒲弱柳高低綠杏蕊桃花次第催玉
筍含隂隠壺嶠銀奩倒影畫樓臺萬家春樹皇居
拱生計籌量日幾逥
御製瓊島攬景詩(甲戌)雨後宜登眺林嵐觸目清
隂寧春勝夏島匪石惟瓊放子魚穿藻賀羣燕掠
楹麥秋今可望茂對一怡情
御製望瓊島未至詩(丙子)傳宣内殿共吟詩棽麗
金根未可遲閱古清芬原滿意瓊花秀色早迎眉
丹梯亦自防泥滑玉樹相將吐萼蕤别有神心通
妙理望山端比步山宜
御製人日瓊華島詩(丙子)凝和積素繢嶙峋眺賞
真宜七日人故事登臨傳勝節國朝絲竹戒斯辰
清遊静寄翻成趣石秀松蕤倍有神即看春隂還
釀雪多多益善豈辭頻
御製進冰牀攬瓊華島諸勝詩(丙子)岸柳將舒眼
液波尚凍心冰牀猶可渡瓊島便因臨亭榭日成
趣杉松歲與深東郊届舉趾即景望春隂
御製坐冰牀至瓊華島詩(己夘)宴賚有餘暇瓊華
欲陟臨不殊渡湖面直可步波心轣轆徐依岸嵯
峨近出林六花希過臘即景望春隂
御製題艮嶽石詩(壬申)木鳳曾同燕用來一拳獨
立劫餘灰月明彷彿廣寒殿勃窣嫦娥白玉臺
順治八年立塔建寺為白塔寺今為
永安寺寺門三楹南向入門為法輪殿殿内
御筆匾曰慈雲覺海又匾曰人天調御聮曰靈鷲風
香傳妙偈澄潭月皎印真如又曰青蓮法界本
清淨白毫相光常滿圓殿後拾級而上有坊一
座其南榜曰龍光北曰紫照左右有亭二東曰
引勝西曰滌靄亭後各有石東曰崑崙西曰嶽
雲由甬道拾級而上左右有方亭二東曰雲依
西曰意遠亭下各有石洞可緣以升降其東洞
有匾曰楞伽窟正中為正覺殿殿之後為
普安殿
御筆匾曰慧根圓相又匾曰如如不動聮曰真諦總
涵華海露慈光長仰德山雲又曰心鏡朗懸空
色相智燈長滿燭人天殿前東為宗鏡殿西
為聖果殿殿後石磴層躋而升為善因殿
中供梵銅佛像殿後即白塔也由白塔東下至
山足為智珠殿東向供文殊佛像
御筆匾曰般若香臺聮曰塔影迥懸霄漢上佛光常
現水雲間其前圓墻如月城由殿後緣山徑折
而北為交翠庭聮曰波光入窗澹草色護階
新
御製交翠庭詩(戊寅)擇向開庭更向山縈青攢黛
鎖孱顔春隂瓊島疑迷路只在碧琳天地間庭
北迴廊環遶而下為看畫廊下有石室中涵
巖洞洞内供大士像洞門上石刻真如二字别
室有小樓聮曰天闊雲非繫波空月自明
御製看畫廊詩(乙亥)廽廊詰曲稱看畫看者原為
畫裏人步步景移朗朗照故知倪范鮮精神
御製看畫廊詩(戊寅)長廊時屧步活畫每迎人那
論黃和范雅宜秋復春五言拈氣韻六法失精神
寄語丹青客於斯可問津
御製看畫廊詩(戊寅)綠樹紅荷又一時爽風不斷
鏡中吹恰如春夏秋冬畫幅幅臨忩對景披
御製看畫廊口號(己夘)佳處真延視聽娛蜃樓攬
景坐斯須亦無絲竹非觴詠漫認蘭亭修禊圖
御製看畫廊詩(庚辰)迴廊曼轉碧欄扶雲斂長空
鏡水鋪便擬宣傳畫博士霽天粉本快成圖又
折而東至山麓有石碣刻
御書瓊島春隂四字燕山八景之一也
御製瓊島春隂詩(樂善堂集)瓊華瑶島欝嵯峨春日輕
隂景色多雲護鳳樓松掩映瑞凝仙掌竹婆娑低
臨禁苑滋苔蘚遠帶郊畿蔭麥禾更向五雲最深
處好風時送九韶歌
御製瓊島春隂叠前韻詩(辛未)艮嶽移來石岌峩
千秋遺蹟感懷多倚巖松翠龍鱗蔚入牖篁新鳳
尾娑樂志詎因逢勝賞悦心端為得嘉禾當春最
是耕犂急每較隂晴發浩歌
御製賦得瓊島春隂詩(癸酉)傑竪石幢標四字邇
年真未負春隂已欣宿雨滋南畆又見新雲羃遠
林薈蔚適於幽處合㟏岈每與望中深乘閒欹案
觀墳典陶侃名言獲我心其南為見春亭又
南即智珠殿殿前有橋度橋而東即陟山
門也由智珠殿後折而南為慧日亭又南
穹碑二一順治八年建塔碑文一雍正十一年
重脩碑文皆臣工恭紀永安寺西山半有亭
匾曰蓬壺挹勝又西由山麓躡級而上為
悦心殿
臨幸常視事於此天光雲影魚躍鳶飛萬景畢呈實
據西苑全勝東室聮曰員嶠曉煙連碧漢曲
池春雨念蒼生又曰是處暢觀頗役目此間閟
景足澄心西室匾曰静挹古香聮曰雲端曠奥
軒疑畫樹杪高低圃是懸
御製悦心殿作(甲子)飛閣流丹切顥空登臨縱目
興無窮北憑太液平鋪鏡南接金鼇側飲虹冬已
半時梅馥馥春將廻處日融融摩娑艮嶽峰頭石
千古興亡一覽中
御製八月十七日登白塔山悦心殿理事餘暇輙成
近體用舊作韻(丙寅)䨲影留痕在碧空憑高秋
色目堪窮綺疏映日垂珠綴飛觀連雲曳綵虹灧
灧玉河波始動瀼瀼金掌露方融悦心此日知消
息都在西成茂對中
御製仲秋悦心殿詩(戊辰)憑虚俯碧寄崇情爽凑
高秋萬里清漫擬堯樽傾北斗稍欣稷穡報西成
向常應益歡娛際何事偏多感慨生即景也知饒
豫象寫懷不覺譜商聲
御製新春悦心殿詩(庚午)朵殿憑高俯液池行時
恰值悦心時山容積雪融和盎物象熙春詄蕩披
待引魚龍輝火樹先招鸞鳳試冰嬉奉三正喜三
陽泰輔相裁成有所思
御製臘日雪後悦心殿詩(乙亥)嘉平瓊島景清妍
積瑞凝華靄霽煙剛覺
天膏希邇日果然臘雪慶迎年粥香惟祝農祥應冰戲
還思士氣騫正值伊犂傳悔罪佇看露布共春旋
御製悦心殿詩(丙子)輕隂沓嶂籠積素連林綴松
篁稱古春絲管屏華節朵殿既深沉虚牖還清絶
手發金壺汁興飛玉田屑寧匪頻來處今朝果心
悦
御製悦心殿詩(丙子)納遠虚忩萬景羅往來清憩
此為多金仙露下清秋氣玉蝀風生太液波自是
山林在廊廟不妨黼芾入松蘿問予底事心知悦
𤾉雨剛時蔚黍禾
御製悦心殿詩(丙子)氣澄景已清雨霽山愈翠位
置本人工歲久足幽致詎秪春隂佳請看秋光媚
瓊島映峭蒨太液披清泌遠俗得静怡味道資深
契可以减芻豢孰云非禮義
御製悦心殿詩(丁丑)初歲餘閒廣殿臨仙壺韶景
遞侵尋梅含喜色舒昌蕊鳥漸能言弄好音勝展
綺屏御人日雲籠瓊島正春隂便希六出瑶林綴
此外無他悦我心
御製夏日悦心殿詩(丁丑)綠樹重隂曉露濃崇基
朵殿暑安容視朝每厪勅幾要駐輦偏懷修已恭
瓊島罨圖峯崒嵂金鰲夾鏡水沄溶適來策騎城
西路聊舍於斯悦為農
御製上巳日悦心殿詩(戊寅)
橋山欽奠爵皇都將發軔駕言御園近東道取路順青
郊宿雨晴瓊島含芳潤良辰逢禊節駐輦聊因近
古貴祈介祉用三自魏晉是日適元已巧值乃偶
僅馬射既罷陳羽觴底須進時和切深懼保泰凛
明訓信樂知彼曾先憂審吾分
御製新秋悦心殿詩(戊寅)視朝有事法宫臨路便
先兹憩悦心太液波瀾待風細瓊華峯嶺入雲深
荷香過雨常來座松籟生凉正滿襟四壁詩題消
歲月祗贏幾點鬢霜侵
御製上巳日悦心殿詩(己夘)終風三日息春氣轉
淑和從來稱上已便以臨瓊華朵殿冠嶔嵜下視
萬民家載舟每凛予流杯底藉他過雨柳絲青山
桃欲綻花目前縱澤潤此後知如何悦心詎昜言
惟覺憂懷多
御製季夏悦心殿詩(己夘)往來雖路便今歲乃初
臨先是都愁旱兹番幸獲霖敢云沐
天眷惟益勵吾欽磴石得披歴齋書偶繹尋古香弆幾
暇穡寳待秋深未可輕言悦悦斯虞放心
御製季秋悦心殿詩(己夘)孟冬
太室祀預日法宫臨便路來瓊島崇椒延藻襟鏡光澄
液沼豳景繪秋深觸緒懷民瘼寧容昜悦心
御製坐冰牀至悦心殿詩(庚辰)筠冲錫宴有餘閒
瓊島韶光暖鏡間尚可翠鸞輕柁試徐過玉蝀一
橋彎凍酥岸覺看波漾春到物知聽鴈還今日悦
心真恰當忩憑積素慰開顔
御製凱宴畢乘舟至悦心殿詩(庚辰)上已從來合
宴遊似兹凱宴得曾不良辰盛典還多暇耐可新
波漾綵舟春融瓊島翠嶔崟别殿疏龍憩悦心
綈几蘭亭觀定武恍同逸少會山隂土潤新蕪
綠到階春光今歲識真佳舊題拈壁閒吟過始覺
籌邊悦釋懷
御製秋日悦心殿詩(庚辰)祗苑適維新廣殿兹迴
憩佛日欣懸華金天快澄霽心因三農悦境亦三
島逮設非稼穡佳寧得襟懷契
御製題悦心殿詩(辛巳)豁庨山殿俯孱顔義府優
游片刻間若問余心何所悦適來郊外綠畦間
其後為慶霄樓匾曰雲木含秀聮曰延賞亭
臺皆入畫向陽景物又從新
御製慶霄樓即目詩(庚辰)堵波高矗傑樓横伊字
當前三點成霄是眼華由景度月如心印任虧盈
且遲蕙草緣階茁正喜唐花映座榮繡戸懸燈從
未賞常年孤負此稱名樓後有亭曰擷秀亭西
竒峯秀矗有亭南向匾曰妙鬘雲峯悦心殿
之東為静憩軒慶霄樓之西為揖山亭
御製揖山亭詩(庚辰)亭畔介昂藏博褎貌服蒼愛
他好風度不是擬元章令人罄折者却自揖山
亭可悟漆園論主賓無定形稍西拾級而下有
延廊環抱山石間築室其中榜曰一房山聮曰
好山一忩足佳景四時宜又曰翠霏峯四面青
罨戶千螺
御製賦得一房山詩(戊寅)架楹玲峯上步磴嵌巖
底夤緣陟其巔仍在一房裏開忩盼羣嶺攢簇參
席几秀色互映帶妙趣無彼此炙轂辨難窮轉物
理若是由房内南間石巖蟠旋而下為蟠青
室
御製蟠青室詩(戊寅)落落亭前千歲松之而蟠屈
儼青龍荆凡閱盡元明世依舊參天翠色濃由
悦心殿前循山西行有石橋南北坊楔各一
前後各有榜南向曰涵秀曰濯錦北向曰挹源
曰艷雪渡橋有坊楔二座前後各有榜南向曰
芳淥曰舞藻北向曰静游曰紉香其中為琳
光殿殿後為甘露殿榜曰蓮界慈緣聮曰不
二啟津梁同歸法海大千空色相自覓心珠庭
多竒石環繞皆水又後有殿榜曰水精域聮曰
鎮留嵐氣閒庭貯時落鐘聲下界聞琳光殿
北延樓二十五楹左右圍抱相合
御筆匾曰閱古樓乾隆丁夘以内府所藏魏晉以下
名人墨蹟
命儒臣擇其尤者鈎摹上石為
御定三希堂法帖三十二卷既成以石刻列嵌樓壁
上下翰墨琳瑯輝映廊廡樓後層有匾曰翠湧
虹流
御製閱古樓詩(甲戌)寳笈三希萃法珍好公天下
夀貞珉樓飛四面開屏幛神聚千秋作主賓不雜
嬴劉誇博廣略存魏晉要精真游絲燈影參元契
大塊文章沆瀣津
御製閱古樓詩(甲戌)新題閱古署延樓每與前賢
共倡酬一晌徘徊神别契士衡賦識卓千秋
御製閱古樓詩(乙亥)精華四壁萃球琳通會參餘
怯背臨獨喜惜隂澄静照更因稽古契遐心
御製閱古樓詩(丙子)目成此日吟中句身在前朝
望裏圖著壁風華千古閱與稽豈止繫斯須
御製題閱古樓詩(庚辰)壁勒千年字架藏四部書
每因暇來憩欣與古相於翰墨潄芳潤雲烟幻卷
舒欲詢陸司馬所閱竟何如
御製題閱古樓静室詩(庚辰)千秋法寳聚球琳三
寸離鉤妙義尋大士如如破顔笑威音那畔祗而
今樓之後楹平臨山池建石亭於上鐫
御筆匾曰煙雲盡態其北為畆鑑室先是乾隆癸
酉於山之西麓闢地得古井一泓
御製古井記以識其事因於閱古樓北構樸室三
楹周以步櫩後臨方塘引古井之水由石亭山
池注之
御書顔其室曰畆鑑聮曰天光水態披襟袖岸芷汀
蘭入畫圖左室聮曰山容空外秀波態席前浮
右室聮曰一泓水鏡呈當面滿魄冰輪映舉頭
後室聮曰鏡光呈朗照竽韻發清機
御製古井記白塔永安寺蓋就瓊島故地而建所
謂廣寒殿玉虹金露之亭皆湮没不可考適有所
營葺工人於山之西麓掘地得廢井一㼾甃木盤
層纍鱗祴尋丈以深灼灼有水不瀱以眢巽下坎
上合羲經義轆轤綆汲可致山巔乃知輟耕錄所
稱引金水河於山後轉機運㪺至山頂者舍近求
遠妄也明矣不寧惟是所云島土取自塞外者更
妄也當時縱為厭勝或少取塞上之土置此則有
之矣豈有鑿掘輦致於數千里外以成是山之理
意者疏浚液池不能移土於遠即就近成此島耳
夫顯而易見者尚淆訛至此史氏之耳食影談任
好惡而顛倒是非吁可咤哉井不可幕而杜牧闢
之顧謂廢井之無水者或致傷人今得此於堙埋
土封中不浚可汲導流助景事半功倍故樂從司
工之請而存之瓊華島始於金至元時改稱萬夀
山或訛為萬歲山兹不具論惟是㼿㼟盤榦半千
年物而人視之與今之木若甎無以異若夫宣德
成化之瓷則人寳之其初豈離土哉物之托質失
尺寸而貴賤殊别與夫人之好惡逐目役高下鮮
定衡者吾以慨古澄照息其是非焉
御製畆鑑室詩(甲戌)方塘䦕一畆樸室得三楣古
井新成記春明昔費辭松頭浴月影藻面漾風漪
幽致今朝别當前水鑑宜
御製畆鑑室詩(甲戌)古井方深浚天池訝迥成漣
漪半畆澈風月四時清繁藻頳魚躍新林黃鳥鳴
寧惟斯用汲即事凛王明
御製畆鑑室詩(乙亥)千年古井事新淘山半渟流
學濮濠何必本來較高下鑪峯還比瀑簾高
御製畆鑑室詩(庚辰)疏剔得古井事半功倍蕆居
然一畆池岩腰鏡光展小閣俯其上每來興不淺
愛臨綺縠披那問轆轤轉激行雖有時就下固無
舛所以子輿氏示人曰性善
御製畆鑑室有會詩(庚辰)山池鑿半畆㪺水貯泛
㶑得秋氣亦澄依臨如披鑑江湖所鑑廣畆鑑如
盆㽉然當照物時明也原非暗大智所未知小智
知堪念執兩而用中服膺慎莫厭
御製畆鑑室詩(辛巳)㪺水渾成畆鑑池書齋池上
對偏宜漫須致誚涸堪待且看常逢盈不虧一節
之明皆自得無私而照即吾師設如水落原非鑑
物意不留高更竒
由閱古樓而北為
漪瀾堂據瓊島北麓略倣金山規制為之南瞻穹
塔北俯液池正中北向為碧照樓長廊六十
楹左右環繞俱有樓東盡倚晴樓西盡分
凉閣樓上聮曰空明愛天水飛躍任鳶魚
御製雪後登碧照樓吟望詩(己夘)昨已傳宣瓊島
遊詰朝積雪景偏幽即看冰影銀揩鏡更勝波光
碧照樓古木揚猗梅破萼小山煥彩玉成丘向來
粉壁無題句似為今番清賞留樓下為門榜曰
湖天浮玉入門即
漪瀾堂也聮曰蘿逕因幽偏得趣雲峯含潤獨超
羣又曰籟動風滿谷波澄月一奩西暖閣聮
曰四面波光動襟袖三山煙靄護壺洲堂後檐
榜曰秀寫蓬瀛
御製題漪瀾堂詩(癸酉)勝蹟遥思瓊島隂每因餘
暇一登臨雲樓高下規浮玉春樹參差吐欝金出
浪魚喁披錦縠入松風籟譜瑶琴漪瀾匪慕滄浪
意舟水民情静會心
御製秋日漪瀾堂詩(癸酉)鴈塔凌青漢鸞堂枕碧
濤色聲歸静域草木盡仙曹練影忩前飲虹光堤
外韜微風看太液真覺九秋高
御製暮春漪瀾堂詩(甲戌)岧嶤峙穹塔衍漾浮液
湖畫樹叠峯稜綠縠周堂除白煙帶嫩柳紫茸發
新蒲繢藻潛遊鱗梯浪起飛鳬妙趣上下察神詮
動植俱三歎吾與點言志何傷乎
御製漪瀾堂詩(甲戌)弓樣圍樓鏡樣波中堂儼是
影清娥慢言七寳瓊居綺不藉千枝桂樹娑檐際
光翻銀液藻忩間聲按羽衣歌獨予水鑒因心切
澄照何當惕對多
御製漪瀾堂詩(丙子)堂座漪瀾瀾未漪澄觀恰得
會心資氣機理趣無多子好是端倪藴釀時
御製漪瀾堂詩(己夘)春冰未泮湖春氣已昭蘇仙
木吉祥御綺屏瑞靄扶獲金不殊地浮玉宛成圖
比似新豐市胡寬底藉乎
御製題漪瀾堂詩(庚辰)凍解碧瀾漪憑忩又一時
影翻横梠練色借蘸楊絲圖畫難容擬貞元誰所
為高齋設致語道是祗如斯
御製漪瀾堂小憩詩(庚辰)漭沆澄虚若鏡空嬴他
鏡者漾微風有情魚躍鳶飛共無定遊絲燈影同
瓊島隂含五雲表液池秋滿一忩中澡身浴德時
披對學海因之溯莫窮
御製漪瀾堂詩(庚辰)湖堂北向號漪瀾太液秋風
正好看月朗雅宜常對鏡桂香那藉更薰蘭金山
圖畫張京國白帝權衡御水官陡憶下河重被潦
民艱戚戚倩誰寬
御製漪瀾堂詩(辛巳)山北讀書堂液池俯楹旁因
風常得態無月定何妨早識人情似惟慚筆陣方
子輿觀有術切已勉成章碧照樓之左為遠
帆閣亦北向閣上聮曰水光山色澹容與雲帆
月舫常留連又曰湧金何事稱圖畫浮玉端知
在戸庭閣下南向匾曰層觀上躋東室匾曰即
事多美聮曰雲臥天遊無不可風清月白致多
佳
御製遠帆閣詩(庚辰)浮玉樓臺似江天入企情雖
殊石簰側亦有布帆横頗覺宜風月而非為利名
遥瞻無恙者疑過潤州城
御製遠帆閣戲題詩(庚辰)氐父見遠帆如梭織未
己其景故入詠高閣因成此十來偶一登十登偶
一試舟無七八多行弗一二里水亦豈云闊帆亦
何曾駛黃頭已劼挶不覺其勞矣為官驅怯往為
已禁難止一笑悟人情人情即至理閣後為
道寧齋聮曰風自凉經松越峭月原明映水逾
清西室聮曰静參倪筦禽魚適悦可襟懷翰墨
憑閣上聮曰石古泉清軒忩爽且静風恬露潤
花竹秀而鮮
御製道寧齋詩(癸酉)仲舒對制冊道者治所繇諸
葛戒中郎寧静匪外求是皆述公奭至論昭千秋
虚齋顔道寧以道寧能不雕繪詎足尚澹泊有餘
休無益不可作自問殊難酬
御製道寧齋詩(乙亥)液池冰已泮著處可橈停忩
納峯遥白階含苔嫩青韶光纔醖釀春物未薰馨
静觀孰無志艱哉以道寧
御製道寧齋詩(戊寅)祓禊流觴兩不須湖山趁便
小遊紆對時真愜農桑慶寧道非關視聽娛風軟
柳條皆綰玉雨餘花樹尚編珠忩前擬謝芳菲節
一卷言經静味腴漪瀾堂之右有堂匾曰晴欄
花韻聮曰樹將暖旭輕籠牖花與香風並入簾
西室匾曰壺天東室匾曰宜雪前有臺與堂相
對堂右為紫翠房
御製紫翠房詩(庚辰)漪瀾堂畔室假山圍舊峭偨
池互羅落嶙峋入忩窱紫翠幻萬狀朗朗延曦照
生色畫屏張誰能觀徼妙房之東為蓮華室
聮曰相於明月清風際只在高山流水間
御製蓮華室詩(戊寅)玉芙蓉上置精舍櫺上都摹
君子花偶至不妨結清習炷香閱妙法蓮華相
對有小室匾曰真如供梵王像聮曰黃花翠竹
常住相仙露明珠自在心漪瀾堂之後竒石
萬叠巗壑玲瓏石洞攀援出山頂有亭為摺扇
形匾曰延南薰聮曰五明招得薰風奏七寳修
成璧月清其東山上有亭匾曰一壺天地
御製賦得一壺天地詩(庚辰)十笏無餘地一壺有
别天虚忩足攬結詰徑偶延緣寥落四禪表希夷
萬景全神謀惟妙逹俗慮不期蠲領要契元始入
微得自然張申如驀遇那擬問全編亭東為
環碧樓樓前有小石平臺
御製環碧樓詩(丙子)窈窕廽廊宛轉通到來層構
聳壺中討源每以初艱致得趣因之轉不窮座挹
山光兼水態忩延秋月與春風憑高望遠真空闊
正藉岩枝護欝葱
御製環碧樓詩(丁丑)一樓一室各稱名得概隨方
自會情著語再三率因便搜題左右不妨生重隂
叠翠地無隙玉露金風天與清最喜近郊堪縱目
村村寳穡望西成
御製環碧樓詩(庚辰)危昂石筍矗崚嶒迥得雲樓
倚曲陵萬碧叢中行不盡到來騁望更欄憑由
樓繞廊而下為嵌岩室聮曰澗筑松濤相問
答峯容波態總氤氲
御製嵌岩室詩(丙子)見天於仙壺生樹不土壤谷
情有顧盼峯勢自偃仰揭簷低可尋布席方容丈
近步雖縈紆遐視極寥朗王宰奚形容韓衆或來
往
御製嵌岩室詩(丁丑)假山似真山嶻嶭亦岨峿結
宇依峭蒨時時落花雨會之乃不窮即之復無所
人境誰使然於斯難著語西渡石橋有亭曰小
崐丘由亭西南石磴委宛而上有平臺石柱為
銅仙承露即道寧齋後也
承光殿之東與蕉園門相對者為桑園門
入門循池東岸而北數百步過陟山門誃
門路西有水殿一區以藏
御舟路東門三楹西向入門循廊躡山而北有堂
據山巔北向者曰雲岫聮曰風月清華贏四季
水天朗徹繞三洲
御製雲岫厂詩(己夘)坐來怪底濕衣襟却見英英
出碧岑一縷欲飛何處去定知瓊島作春隂
御製雲岫詩(己夘)湖水未增波岫樹已迴翠夏季
景始佳雨後雲生昜巖廊接芸室拾級深幽致逐
步薈蔚狀愜懷蒼茫意西向者曰崇椒由崇椒
長廊曲折北下有軒北向臨池榜曰濠濮間軒
内匾曰壺中雲石聮曰眄林木清幽會心不遠
對禽魚翔泳樂意相關又曰畫意詩情景無盡
春風秋月趣常殊
御製賦得濠濮間詩(己夘)峭蒨青葱表澄漪綺碧
潯聊因構樸屋詎欲擬華林俯仰得天趣冲融散
遠襟生機含水石静度逮魚禽信矣堪明志於焉
亦會心六朝非所企渭上倘容尋池三面纍石
為山東有水洞二水之來去所經也軒北有石
梁曲折池面北接石坊坊上石刻横書南向曰
山色波光相罨畫北向曰汀蘭岸芷吐芳馨又
石刻聮二南向曰日永亭臺爽且静雨餘花木
秀而鮮北向曰蘅臯蔚雨生機滿松嶂横雲畫
意迎由石門而北門三楹入門為春雨林塘
殿内匾曰動静交養聮曰煙景入疎簾圖書帶
潤波光縈曲岸水木餘清東室聮曰迥如碧宇
吟懷曠閒寄白雲幽興長後軒臨方池榜曰空
水澄鮮聮曰雨餘山色深於黛風定波光正可
人
御製賦得春雨林塘詩(庚辰)靄靄纔彌谷凄凄遂
灑春論時真及節稱德乃為仁林暗輕烟合塘明
細浪皴微寒夫豈礙嘉澤更希均接上連枝杪入
虚起藴淪情知綠野外明日出耕人池北相對
為
畫舫齋匾曰竹風梧月東室聮曰詩句全從畫裏
得雲山常在鏡中留東次聮曰於淡泊中尋理
趣不空色際㤀言詮又曰常借青山作屏障由
來大塊假文章西室門匾曰浴德曰汲古聮曰
布席只疑天上坐憑欄何異鏡中遊室内聮曰
雲容水態不相厭畫意詩情分與投又曰窗近
春洲宛爾棹波聞欸乃簾開秋水恍然載月漾
空明四周以廊臨瞰方池澄波映照不殊浮畫
舫於碧波中也
御製畫舫齋詩(己夘)松棟俯林塘如維青雀航風
荷呈静影烟樹入晴光圖畫參生動詩書閱古芳
憑忩成小憩興寄米襄陽
御製題畫舫齋詩(己夘)樸齋幾架俯琳池等度名
稱畫舫宜明月清風自無盡筠篙桂棹底須施滄
浪清濁付童子烟雨瀟湘訝虎兒祗有載舟規義
切十思疏裏得吾師
御製題畫舫齋詩(己夘)畫舫乘來畫舫齋是同是
異費安排虚舟若悟南華旨所遇欣之搃大佳
御製畫舫齋詩(庚辰)芸齋臨鏡瀾涵漪清可愛仰
觀俯而察古稽文與佩顔之曰畫舫詎學襄陽再
譬如亘大地咸知水以載何屋而非舟舟寧獨此
在詎能具逹觀於斯悟津逮
御製是日復至畫舫齋詩(庚辰)賓筵賦罷小優游
韶月壺天耐賞酬已似乘浮水欲解却原不共水
常流高飛廽鴈猶猜櫓負陟潛鱗未受鉤綈几瑶
箋供置句拈吟真是泛虚舟
御製畫舫齋詩(庚辰)宿齋復還宫北至將臨祀路
便憩水堂雨後景尤美景美非所耽戒深允宜揣
譬如水載舟前賢揭其旨對時企薰絃觀昜凛金
柅
御製畫舫齋詩(庚辰)畫舫予所喜云舟不是舟雅
宜風淡蕩那共水沉浮荷净初過雨竹凉颯似秋
分明笑兩岸且漫認王猷池上兩廊各有室東
曰鏡香聮曰静與心謀寧有色香生鼻觀亦無
空又曰露湑花遞馥風度水生紋西曰觀妙
御製鏡香室詩(庚辰)花向鏡中看香亦鏡中吐六
根及六塵錯綜互水乳本來無定相名字幻爾汝
曰鼻觀目齅羣指為妄語蒼頡辴然笑已定難昜
古不如且臨鏡雨後風前佇是謂君子室實即化
人所
御製鏡香室詩(庚辰)洒然書室俯琳塘鑑古欣披
㶑灧光淨植真成佛土卉風前時散鏡中香齋
左水石間有古槐一柯構亭其間顔曰古柯聮
曰金波長漾中秋月玉鏡平分明聖湖
御製古柯庭詩(己夘)庭宇老槐下因之名古柯若
尋嘉樹傳當賦角弓歌閱歲三百久成隂數畆多
底須向王粲工拙較如何
御製古柯庭詩(庚辰)古槐五百年幾度荆凡閱春
明跡已邈淳于夢亦歇小亭構其側几榻皆清絶
樹古庭亦古偶憩輒怡悦滿庭綠瓊隂一忩黃夾
纈顧竹如得朋比榆自多潔壁間逸史畫早為傳
神設庭後有室西向匾曰奥曠聮曰山參常静
雲參動躍有潛魚飛有鳶
御製奥曠室詩(己夘)月廊通曲奥雲牖納虚曠得
概既不一會趣亦殊狀清音憑暗泉静寄對竒嶂
位置信遠俗俯仰堪生暢而何每慊然未敢吾心
放畫舫齋之右池上架石梁構廊其上曲折達
於西室匾曰小玲瓏室内匾曰得真趣聮曰有
懷虚以静無俗窈而深又曰雨後峯姿都渥若
風前竹韻特悠然
御製賦得小玲瓏詩(己夘)洞房通窈窕虚牖納嶙
峋於小偏得趣惟清不受塵光含月淰淰質擬玉
璘璘驀遇蘇公買仇池可結鄰水殿之北為龍
王廟廟後中路有小渠亘之自太液池注水入
春雨林塘者也上有橋橋南北坊各一南向
榜曰貯月曰摛錦北向榜曰軼雲曰延春渡橋
北行即蠶壇也
先蠶壇在西苑東北隅先是
聖祖仁皇帝時於豐澤園之左設立蠶舍養蠶以繅
以織
世宗憲皇帝允禮臣議建先蠶祠於北郊比先農
皇帝御極之七年
命議親蠶典禮廷臣議以北郊蠶壇道遠
皇后親莅未便且其地水源不通無浴蠶所考唐宋
時后妃親蠶多在宫苑之中明代亦改建于西
苑宜從舊制
上允其議命所司相度建壇兹地垣周百六十丈南
面稍西正門三左右門各一入門為壇一成方
四丈高四尺陛四出各十級三面樹桑柘西北
為瘞坎壇東為
觀蠶臺高一尺四寸廣一丈四尺陛三出臺前為桑
園臺後為親蠶門入門為
親蠶殿殿内
御筆匾曰葛覃遺意聮曰視履六宫基化本授衣萬
國佐皇猷殿廣五楹東西配殿各三楹殿後為
浴蠶池池北為後殿殿内
御筆匾曰化先無斁聮曰三宫春曉覘鳩雨十畆新
隂映鞠衣屏間俱繪蠶織圖後殿規制如
前殿均覆以綠琉璃瓦宫左為蠶婦浴蠶河自
外垣之北流入由南垣出設牐啟閉南北木橋
二南橋之東為
先蠶神殿西向覆以綠瓦左右牲亭一井亭一北為
神庫南為神厨殿垣左為蠶署三間北橋
之東有屋二十七楹西向是為蠶所皆符古制
云由蠶壇沿堤西北為
鏡清齋面池門三楹入門為荷沼沼北南向堂五
楹不施丹雘榜曰鏡清齋齋内匾曰不為物先
聮曰照檻淨無塵風來水面開簾光有象月印
波心又曰憑觀悟有術妙理契無為又曰庭餘
松竹足消夏架有詩書藉討源東室聮曰圖書
左右周旋久翡翠蘭苕浴浪鮮後軒聮曰峯姿
濯翠入澄照鏡影含虚惬曠懷
御製鏡清齋詩(戊寅)臨池構屋如臨鏡那藉旃摩
亦樹模不是物形妍醜露每因憑切奉三無
御製鏡清齋即目詩(戊寅)依依冷節過藏烟咫尺
夀皇展謁旋景物雖憑有餘慕色空都幻若為緣底須
遂過修穹塔擬向知非種福田流水行雲何住著
犁然澄動會當前
御製仲春鏡清齋得句(己夘)邇日春雲屢作隂經
筵適罷偶遊臨知仁山水樂非獨昜簡乾坤趣可
尋五點三點雪飛采一聲兩聲鴈送音當前澄照
涵精理察察為明戒在心
御製鏡清齋詩(己夘)池上構齋虚池光漾綺䟽詎
將形示物每以鑑開子照膽何須爾澄懷祗澹如
設誠因水喻亦欲戒無魚
御製雨中憩鏡清齋詩(庚辰)水齋玉蝀北液渚桂
舟通却為還宫内乘閒憩雨中披來欣颯沓望去
轉溟濛活汞揩摩後明當朗鑑銅
御製題鏡清齋詩(庚辰)輕騎取乘凉西苑早云到
如此神仙境驅過寧非躁況本無急務路便一觀
徼鏡清真鏡清不示憎與好萬物備於斯坦然祗
澄照
御製鏡清齋作(辛巳)冰蓋鏡之静照物每呈象水
蓋鏡之動既照還滌蕩是時春水生容裔澄而朗
可因悟代謝無不欣俯仰書齋展昜讀動静兹交
養
御製季夏鏡清齋作(辛巳)皇子成婚返禁林水齋
取便一來臨石泉過雨聲偏壯夏木鋪隂翠益深
成趣静因工斷手引機動以景怡心如駒迅影即
常住何礙星星鬢角侵
御製鏡清齋詩(辛巳)階倚琳塘若住空含虚鏡影
入忩中無於水監於民監義喻載舟原可通
御製雪中鏡清齋詩(辛巳)日自朝還暮歲分辛與
壬壑蛇寧可挽尊獸又當斟暖爇薪盆氣吉祥竹
爆音年華有新舊不異愛民心水鏡風與䦕冰
鏡雪與揩䦕或光無定揩實朗益佳配藜照曜呈
上下晶明皆觸景得新會今朝雪裏來齋東臨
池有室為抱素書屋
御製題抱素書屋詩(戊寅)書齋顔抱素瀟灑得天
然忩畫森疎竹階琴滴暗泉每因悟禮後還與慎
幾先略識葆光義南華齊物篇
御製抱素書屋詩(庚辰)樸斵書齋研席清涵今茹
古足陶情詎惟繪事斯津逮益欲淳風是訓行
由書屋東廊而下為韻琴齋西向聮曰賞心
樂事無倫比妙色真聲兼占之又聮曰爽澄蘭
沼波吹細風度松林籟泛輕
御製韻琴齋詩(戊寅)調軫拭徽都謝春温廉折自
呈惟是角徵關意未須雲海移情
御製韻琴齋詩(辛巳)曲廊側畔千竿竹聽去琤琮
望轉深何必定於俯流水方將謂是韻文琴不關
指上宫商調常惬心源微妙音隔牖猗猗如有語
勝他桐向㸑餘尋齋左向南一亭臨太液池岸
榜曰碧鮮鏡清齋之西有山池石梁築室其
上榜曰畫峯室聮曰花香鳥語無邊樂水色山
光取次拈
御製畫峯室詩(戊寅)紫邏青縈戸外山畫情憑足
閱幾閒若於藝苑尋名氏只在倪黃伯仲間
御製畫峯室詩(辛巳)踱石度溪流書室秀而野初
不知有峯峯列北忩也高下入畫情是誰逸筆寫
謝客句斯拈李仙燭斯把丹青色或渝松杉韻非
假竒在聽有聲瀑水泠泠瀉鏡清齋之後北臨
山池池左右皆峯巒巗洞飛瀑流泉瀠洄環注
池中有石&KR0309;上下潺湲不絶架廊三楹于上為
沁泉廊
御製沁泉廊詩(己夘)回回百道泉其上三間屋漾
影惟雲霞品聲定絲竹却憶夏月旱缾罄罍亦恧
今來弄汜光&KR0008;&KR0034;清可掬流為太液波潛飛任魚
鶩於此悟探原一足無不足
御製沁泉廊詩(庚辰)綠雲如蓋石泉流把筆巗廊
小憩留風爽雲閒樹蟬亮與人著意報新秋
御製沁泉廊納凉詩(辛巳)雲廊對鏡齋沁泉斯其
名引水流屋下落溪颯有聲步屧過石橋乘凉坐
南榮松風送爽來正值宿雨晴澄照與清聽均足
怡神情因悟就濕性所貴由天成搏激夫何為子
輿論實精廊西有巖幽䆳窈窕石門岈然巖上
為枕巒亭四周皆山也
御製枕巒亭詩(己夘)小山結構儼三嵏俛視如臨
大壑灇著個笠亭嵂崒頂祗疑蓮朵湧珠宫
御製枕巒亭詩(辛巳)假山壘真石相㤀以歲久四
柱枕其巔風月隨所受峭蒨蒼崖矗偨池翠隂糾
豈不在城郭居然謂林藪移情咫尺間濠濮夫何
有廊東有石橋橋南即抱素書屋橋北繞池
由石磴而上為罨畫軒東室聮曰一室之中
觀四海千秋以上騐平生西室匾曰標青
御製罨畫軒題句(戊寅)適步讀畫廊高軒見罨畫
來憑罨畫忩讀畫隔岸對彼此誰主賓一例供清
會景納春秋佳格突倪黃𣲖想象軒有言却不勞
行邁
御製罨畫軒詩(庚辰)小憩雲軒片刻閒俯臨近水
復遥山石渠底用擕佳卷六法天然丈室間
御製罨畫軒得句詩(庚辰)罨畫今朝又覺殊紅霞
影襯綠雲鋪分明倩馬和之筆寫得荷亭納爽圖
御製罨畫軒詩(辛巳)畫水謂之水畫石謂之石惟
其有定名未能免浮跡兹軒號罨畫初無成見擇
波態復嵐光風清與月白偶來一俯仰觸目皆莫
逆點筆咏真圖身在圖中適循軒東廊而南有
屋兩楹北俯清泚榜曰焙茶塢聮曰巗泉澄碧
生秋色林樹蕭森帶曙霞
御製焙茶塢詩(戊寅)石上泉依松下風竹爐製與
惠山同蔡襄不止工其法因事還思善納忠由
鏡清齋沿堤西南為
西天梵境有琉璃牌坊南臨太液池南向榜曰華
藏界北向榜曰須彌春坊北山門榜曰西天梵
境入門為天王殿左右石幢二左刻金剛經右
刻藥師經殿後為大慈真如寳殿
御筆匾曰恒河演乘聮曰無住蔭慈雲葱嶺祗林䦕
法界真常揚慧日鷲峯鹿苑在當前又北向聮
曰日月輪高盼七寳城如依舍衛金銀界淨湧
千華相正現優曇殿後歴級而登有大琉璃寳
殿殿二層榜曰華嚴清界聮曰七寳同莊金界
普成具足相三輪共轉玉毫齊放大圓光又曰
現法化報身分湧真常蓮葉攝聞思修教並拈
微妙曇華殿四面廻廊六十七楹四隅各有樓
相接西天梵境之西有琉璃墻如屏障墻北
為真諦門門内為大圓鏡智寳殿殿内匾
曰法界真常聮曰觀喜普人天增五福德莊嚴
護龍象現八吉祥殿後有亭曰寳網雲亭亭
北及左右屋宇四十三楹皆貯四藏經板之所
也
太液池之北有亭五中曰龍澤左曰澄祥曰滋
香右曰湧瑞曰浮翠亭建水中面臨北海所謂
五龍亭也亭後石坊二南向榜曰性海北向榜
曰福田其北為
闡福寺
御製闡福寺碑文太液池之北有亭五翼然臨於
水裔玉蝀前横瓊島東抱波光塔影淪漣映帶亭
之北綴以閒館爽塏軒豁蓋仍前明之舊康熙中
皇祖臨駐西苑常奉
太皇太后避暑於此後以其地奉安
仙馭几筵遂相沿為内廷遷次之所越乾隆七年肇
先蠶壇於液池東北隅相距甚邇
聖母皇太后以繭館盛儀宜致蠲潔
命改建佛宇朕遵
懿旨爰出内帑勅將作葺其舊址略為崇餙寳坊傑豎
香刹䨇標用如幻金剛三昧造大法像高丈六者
三倍之而贏具慈愍性有大威神構層簷以覆之
珠網璇題金碧照耀冠於禁城諸刹上為
慈聖祝釐下為海宇蒼生祈佑始事於乾隆乙丑三月
越明年八月告成因名之曰闡福思自無始劫來
生人生物凡諸福德各各具有亦各具足而彼衆
生芸芸冥冥惟以各得所欲為福未得求得已得
求益無有饜足為嗔為忮為丐為敓窮劫相尋輾
轉纏縛時惟因陀羅秉南面權廓紘恢網約以皇
度馭以禁憲沐以膏澤浸以醇醲敷錫多福於有
生衆厥有生衆善根深固一心信嚮正知正見屏
諸邪雜咸得福慶安樂老夀滿所願欲如其弗祗
弗延廼背而馳式抵大戾備諸苦惱亦其自取大
慈氏發洪誓願施無畏力拯諸厄難隨聲赴感一
時普度拔去孽根頓生福慧孽緣淨盡福應備臻
於其本來了無欠缺要知法王非以己福施彼衆
生亦非别能於彼衆生有所增益凡此諸福衆生
自有亦各具足能仁慈悲遂得普度古聖帝明王
歛福錫福其有不同於此也耶乃闡其義而說頌
言
一切有為法不能造諸福能受諸福者皈依法王
力譬坐暗室中迷悶不得出忽遇大力人闢門䦕
四牖因得大光明此大光明相非藉他目見又如
沉巨海飄泊無邊底忽遇大慈航脱離惡濁浪及
登彼岸已乃適得本來告爾種福因衆生性具足
迷惑不自知種種成顛倒願依法王力恒河沙衆
生乃至未來劫自性悉清淨各各受諸福恒河沙
衆生所受諸福德同一清淨性是為福德聚入
寺門為天王殿殿後榜曰宗乘圓鏡聮曰妙
華普現無窮境慧日常懸自在天再後為大
佛殿規制宏敞倣正定隆興寺重宇三層簷前
各有
御書匾額其上層曰大雄寳殿中曰極樂世界下曰
福田花雨聮曰真諦别傳趨妙莊嚴路能仁權
應現常清净身殿内榜曰有大威德聮曰放百
寳無畏光明歴劫智珠長朗入三昧甚深微妙
諸方心印同圓
御製闡福寺大佛用去歲正定隆興寺禮大佛詩韻
(丁夘)我聞如來超過一切圓覺與聲聞天上天
下稱獨尊弟子萬二千人俱孰登其堂孰入門三
身四智定何有如水印月空寫雲四十九年曾未
說一字文殊大士何乃請再轉法輪乃今巍巍蕩
蕩現實相横遍沙界其高傑豎窮蒼旻圍繞提婆
那伽與其眷屬各肅肅蹴踏閃多伽耶及諸異類
兟紜紜儵忽纔鑿七竅混沌死異哉千手千眼誰
與為疏分憶我去年廵冀野時則十月星乃辰隆
興古寺問象教佛香高閣瞻金神屏息不能一詞
贊倚欄聊息塵中身歸來落成值此寺是一是二
徒云云久欲成詩頌相好其如萬慮皆縈塵穿池
曾未聚衛士督工奚用命將軍翼然五亭臨水裔
勝國遺蹟今猶存薄伽演梵五乘具
慈寧祝釐一念真其旁瀟灑築書室研席清事還堪論
徘徊得句賡舊韻所欣俯仰迹成陳黏筆聊復記
時日歲維丁夘月小春再後有殿
御筆匾曰真實般若聮曰正法眼長明慧燈不滅無
漏身自在性海遥通寺東為
澂觀堂堂内匾曰水天清永聮曰青未了時山障
合白初生處月忩虚堂之後有殿匾曰寄清淨
心聮曰雲移峯影天常静風蹙波紋水不知皆
為
御筆
御製澂觀堂詩(庚辰)五龍亭久液池堧闡福重修
種福田大抵舊聞增日下何妨新額揭簷前春風
秋月隨時會後樂先憂與物甄澄到無澄觀始得
心期擬似水同然闡福寺之西有門門外為通
衢即陽澤門道也
雍和宫
雍和宫在皇城東北
世宗憲皇帝藩邸也
登極後命名曰雍和宫
皇上御極之十年念
龍池肇迹之區非可䙝越因莊嚴法相選高行梵僧司
守以示蠲潔崇奉之意宫前左右寳坊二左之
前榜曰慈隆寳葉後曰四衢淨闢右之前榜曰
福衍金沙後曰十地圓通正中石坊一南向前
匾曰寰海尊親後曰羣生仁夀自是而内甬道
綿亘為昭泰門門以内東西列碑亭中為
雍和門門内天王殿匾曰現妙明心聮曰法
鏡交光六根成慧日牟尼真淨十地起祥雲左
右環以廻廊正中為
雍和宫聮曰接引羣生揚三千大化圓通自在住不二
法門宫後為永佑殿聮曰般若慈源覺海原
無異𣲖水菩提元路德山相見别峯雲殿後為
法輪殿匾曰恒河筏喻聮曰是色是空蓮海
慈航遊六度不生不滅香臺慧炬啟三明左右
山殿各三楹左為藥師壇聮曰甘露洒芳林香
飛薝蔔法雲䦕慧海光徹琉璃又曰華海慈航
宏仁恢六度香臺慧炬朗照啟三明殿後為
萬福閣匾曰放大光明聮曰以不可思議說微
妙法具無量由旬作清淨身又曰說法萬恒沙
金輪妙轉觀心一止水華海常涵又曰丈六顯
金身非空非色大千歸寳所即鏡即心又曰合
大地成形非有為法與衆生同體作如是觀中
層匾曰淨域慧因下層匾曰圓觀並應聮曰慧
日麗璇霄光明萬象法雲垂玉宇安隠諸方東
為永康閣聮曰慧日朗諸天圓輝寳相吉雲
垂大地淨掃塵根西為延寧閣聮曰獅座寳
花拈來參妙諦檀林法乳觸處領真香閣後為
綏成殿乾隆元年敬安
世宗憲皇帝神御
皇上歲時展禮洎重建
夀皇殿落成遂移奉焉
御製雍和宫碑文
皇考世宗憲皇帝肇封於雍邸在京師艮維與太學左
右相望迨
紹纘大統正位宸極爰命舊第曰雍和宫設官置守甍
宇堊飾無增於昔示弗㤀也越歲乙夘弗弔昊天
龍馭上賓攀髯莫逮維時喪儀具展禮當奉移念斯地
為
皇考藩潛所御攸躋攸寧幾三十年
神爽憑依倘眷顧是迺即殿宇而飭新之以奉
梓宫昜覆黃瓦式廓門屏櫺星綽楔規制略備洎
山陵禮成於此敬安
神御歲時展禮至今十稔予小子紹庭陟降之忱朝夕
罔釋深惟
龍池肇迹之區既非我子孫析圭列邸者所當䙝處若
曠而置之日久蕭寞更不足以宏衍慶澤垂燾於
無疆曩我
皇考孝敬昭事我
皇祖凡臨御宴處之適且久者多尊為佛地曰福佑寺
則
冲齡育德之所也曰恩佑寺則鼎成陟方之次也永懷
成憲厥有舊章而稽之往古修真本唐高龍躍之
宫慈慶乃渭水慶善之宅宋則祥符錫慶祠號景
靈咸因在潛之居實曰神明之隩後先一揆今古
同符是用寫境祗林莊嚴法相香幢寳網夕唄晨
鐘選高行梵僧居焉以示蠲明至潔也以昭崇奉
至嚴也以介福釐至厚也我
皇考向究宗乘湼槃三昧成無上正等正覺施洽萬有
澤流塵劫帝釋能仁現真實相羣生托命於是焉
在豈特表範睟容為章淨域已哉予小子瞻仰之
餘間一留止緬憶過庭怵惕興慕敬勒石以紀系
以頌曰於皇
皇考禔福無疆奕奕朱邸積慶流長乘六以御兹焉發
祥時雍協和
聖謨孔彰鼎成於湖
神御攸奠陟降在天
聖靈式眷愾乎斯聞僾乎斯見超宋景靈邁唐慶善懿
彼淨覺廣樹良因澄圓性海般若通津慧燈普照
法寳常新敷華玉地轉曜金輪矧是丹宫藩封拜
賜載寢載興凝禧集瑞人世香臺梵天忉利擁吉祥雲
䦕歡喜地標新福界冥契慈緣鴈堂集侣鹿苑棲
禪香華送雨貝葉霏烟雲車風馬歆顧珠筵仰惟
聖德昊天罔極以妙明心運大願力孰為權應孰為真
實無去無住歴化千億慈雲廣蔭甘霔長濡入湼
槃海繫如意珠恒沙大千共味醍醐不可思議浹
髓淪膚灼灼靈儀巍巍瑞相言瞻言依徘徊惻愴
十地四天
鴻恩融暢盡未來際永資
慈貺
御製八月二十三日
皇考二週諱辰以禾稼盈疇勉從諸王大臣請未得躬
謁
泰陵謹於
雍和宫行禮中懷耿耿孺慕莫伸灑淚述哀敬成一律
(丁巳)凄凄凉露兩沾裳每憶
音容痛斷腸
寢殿秋深
冠劔肅
鼎湖雲隔路途長未酬
高厚懷終古豈意星霜歴
大祥去歲
几筵猶在望廻看
雍邸助悲傷
御製清明日
雍和宫行禮感成長句(辛酉)六載流光逝水同悽愴
孺慕思無窮當年侍膳
濯龍沼此日含哀
興慶宫祗擬承
歡春夢裏可能聆
訓午庭中徘徊欲去還留在無限悲雲滿碧空
御製謁
雍和宫作(甲子)僾聞愾見仰
聖日於光天瑶宇琳宫表
濯龍於兹地宛爾疇昔悽然賦詩翠華來舊地寳相
寫新蓮興慶
當年邸無生曩日禪詎資師象力如是色空詮結構棲
真宇徘徊
浴日淵舂音驚電閃芝宇尚
星懸東壁圖書府(邸東為太和齊也皇考舊日書室)虚庭霜露邊秋
風空拂席春鳥不調弦眼底明如幻忩前影復遷
式觀增惕息欲去重留連獨憶趨
庭日瞻
雲意惘然
御製宿
雍和宫感成長律(庚午)
躍龍邸第象筵施來往因緣每駐兹漫擬福田原有為
藉非佛地更何宜盆榴宛復簪符節庭草猶然拜
訓時即我而今知愛子
雲天仰睞邈含悲宫之東為書院院門三楹入門為
平安居匾為
世宗憲皇帝御筆殿内
御筆匾曰因寄所托後有書室三楹其北有堂堂後
為如意室匾亦
世宗憲皇帝御筆也殿内
御筆匾曰與天遊東室為佛堂聮曰中庭蕙草消雪
小院梨花夢雲西室内
聖祖仁皇帝御筆匾曰為善最樂
御筆聮曰情將物外適道與古人期如意室之後
正中南向為書院正室
世宗憲皇帝御筆匾曰太和齋又匾曰為善最樂聮曰
種德在寬仁俾昌爾後立身惟忠孝永建乃家
皆
聖祖仁皇帝御筆東寢宫
御筆匾曰忩含遠色西室屏門上前曰勸農後曰課
織繪耕織圖於屏間庭中為山山東南有亭
世宗憲皇帝御筆匾曰翼然齋後殿二重其前
御筆匾曰静挹化源太和齋之東其南為畫舫舫
之後左右廻廊相接北向有臺匾曰大塊文章
其南向正室與臺相對者
聖祖仁皇帝御筆匾曰五福堂堂内
御筆匾曰悦目賞心聮曰大德曰生到處和風甘雨
與民偕樂隨時擊壤歌衢堂後有書室數楹
御筆匾曰幽偏自怡聮曰健行乾不息遜志益無方
太和齋之西為海棠院匾為
世宗憲皇帝御筆殿内
御筆匾曰香紅雨院後書屋匾曰清暉娛人聮曰雲
山觀動静草木騐農桑又後室
御筆匾曰高雲情由海棠院西循廊而北有長房一
帶横遶由長房之西臺門拾級上下更後延樓
一所西為斗壇
聖祖仁皇帝御筆匾曰祝齡壇壇東為佛樓樓前有平
臺其東佛堂三楹宫西為關帝廟廟内佛殿匾
曰香林寶月亦
御筆也
國朝宫史卷十六
