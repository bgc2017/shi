國朝宫史卷三十三
書籍十二
總集
淵鑑齋古文選一部
聖祖仁皇帝御選自左傳國語至宋人古文為正集六
十四卷康熙四十九年校刊
聖祖仁皇帝御製序夫經緯天地之謂文文者載道
之器所以彌綸宇宙統括古今化裁民物者也是以
乾苞坤絡非文不宣聖作賢述非文不著其為用也
大矣書契以後作者代興載籍充盈體製不一約而
論之靡不根柢於羣經權輿於六籍如論說之類以
疏解為主始於易者也奏啟之類以宣述為義始於
書者也賦頌之類以諷喻為指始於詩者也傳叙之
類以紀載為事始於春秋者也引而伸之觸類而通
之雖流别各殊而鎔裁有體於是能言之士抒寫性
情賁飾辭理同工異曲以求合乎先程皆足以立名
當時垂聲來葉彬彬郁郁稱極盛焉然而代不乏人
人不一製著作既富篇什遂繁不有所裒輯慮無以
觀其備也不有所詮擇慮無以得其精也古來采獲
之家載在四部名目滋多類皆散佚其流布人區者
自蕭統文選而外唐有姚鉉之文粹宋有吕祖謙之
文鑑皆限斷年代各為一編夫典章法度粲然一王
之制前不必相師後不必相襲此可限以年代者也
至於文章之事則源流深長今古錯綜盛衰或通於
千載損益無關於一朝此不可限以年代者也諸家
之選雖足鳴一代之盛豈所以窮文章之正變乎朕
留心典籍因取古今之文自春秋以迄於宋擇其辭
義精純可以鼓吹六經者彙為正集卽間有瑰麗之
篇要皆歸於古雅其綺章繡製弗能盡載者則列之
别集旁採諸子錄其要論以為外集煌煌乎洵秉文
之玉律抽牘之金科矣夫帝王之道質文互用而大
化以成聖賢之業博約竝施而性功以備是書也雖
未足以盡文章之勝於聖人游藝之旨亦庶乎其有
當也夫
悦心集一部
世宗憲皇帝在藩邸時
宸襟偶寄披閱經史之餘旁及百家小集採集成書凡
四卷雍正四年校刊
世宗憲皇帝御製序朕生平澹泊為懷恬静自好樂
天知命随境養和前居藩邸時雖身處繁華而寤寐
之中自覺清遠閒曠超然塵俗之外然不好放逸身
心披閱經史之餘旁及百家小集其有寄興蕭閒寓
懷超脱者佳章好句散見簡編或如皓月當空或如
凉風解暑或如時花照眼或如好鳥鳴林或如泉響
空山或如鐘清午夜均足以消除結滯浣滌煩囂令
人心曠神怡天機暢適因随意採錄若干則置諸几
案間以備觀覽自總理萬幾以來宵旰不遑求如曩
時之怡情悦目不可復得然寧静之宰不因物動恬
澹之致豈為境移此乃可以自信者爰取向所採錄
彙為一書名之曰悦心集夫心者人之神明所以為
萬化之原萬事之本而勞之則苦擾之則煩蔽之則
昏窒之則滯故聖賢有存心洗心之明訓佛祖有明
心寂心之微言無非涵養一心之冲虚靈妙使無所
累與天地太和元氣渾然流行無入而不自得也如
孔門之春風沂水仙家之吸露餐霞如來之慧雨香
花以及先儒之霽月光風天根月窟其理同其旨趣
何弗同耶是編所錄有莊語有逸語有清語有趣語
有淺近語不名一體人有仕有隐有儒有釋有高名
有無名亦不專一家總之戒貪祛妄屏慮釋思寄清
净心遊歡喜地言近指遠辭簡味長俯仰之間随時
可會然而喧寂在境而不喧不寂者自在心往往跡
寄清廓之鄉而神思縈擾身處塵氛之地而志氣安
舒則見道未見道之分也昔朗禪師以書招永嘉禪
師山居師答曰未識道而先居山者但見其山不見
其道未居山而先識道者但見其道必忘其山見道
忘山者人間亦寂也見山㤀道者山中乃喧也旨哉
斯言知此義者始可與讀悦心集
御選唐宋文醇一部
皇上勅幾之暇覽儲欣所選唐宋十家文擇其言之
尤雅者韓愈十卷柳宗元八卷李翺二卷孫樵
一卷歐陽脩十二卷蘇洵四卷蘇軾十三卷蘇
轍三卷曾鞏四卷王安石一卷
親加評點簡端恭錄
聖祖仁皇帝御批末附諸家評語凡五十八卷乾隆三
年校刊
皇上御製序不朽有三立言其一言之無文行而
不遠若是乎言之文者乃能立於後世也文之體
不一矣語文者說亦多矣羣言淆亂衷諸聖當必
以周孔之語為歸周公曰言有序孔子曰辭達而
已矣無序固不可以達欲達其辭而失其序則其
為言奚能雲粼波折而與天地之文相似也然使
義則戔戔而言有枝葉妃青嫓白雕琢曼辭則所
謂八代之衰已其咎同歸於無序而不達抑又有
進焉文所以足言而言固以足志其志已荒文將
奚附是以孔子又曰言有物夫序而達達而有物
斯固天下之至文也已昌黎韓愈生周漢之後幾
五百年遠紹古人立言之軌則其文可謂有序而
能達者然必其言之又能有物如布帛之可以暖
人菽粟之可以飽人則李漢所編七百篇中猶且
十未三四况昌黎而下乎甚矣文之至者不易得
也明茅坤舉唐宋兩朝中昌黎柳州廬陵三蘇會
王八大家薈萃其文各若干首行世迄今操觚者
膾炙之本朝儲欣謂茅坤之選便於舉業而弊卽
在是乃復增損之附以李習之孫可之為十大家
欲俾讀者興起於古毋祗為發策决科之用意良
美已顧其說之未衷而見之未當則所去取與茅
坤亦未始逕庭朕讀其書嘉其意而亦未嘗不懲
其失也夫十家者謂其非八代駢體云爾駢體固
屬文體之病然若唐之魏鄭公陸宣公其文亦多
駢句而辭達理詣足為世用則駢又奚病日月麗
乎天天之文也百榖草木麗乎土地之文也化工
之所為有定形乎哉化工形形而不形於形而謂
文可有定形乎哉顧其言之所立者何如耳勅幾
之暇偶取儲欣所選十家之文錄其言之尤雅者
若干首合而編之以便觀覽夫唐宋以來名儒碩
士有序有物之嘉言固不第十人已也雖然嘗鼎
一臠亦足以知道腴之可味况已斟其雉膏哉
皇清文穎一部
聖祖仁皇帝命輯
皇清文穎
世宗憲皇帝復命開館纂集未及成書
皇上命自乾隆甲子以前先為編次卷首恭錄
聖祖仁皇帝御製詩文六卷
世宗憲皇帝御製詩文四卷
皇上御製詩文十四卷臣工所作諸體表二卷論八
卷說一卷解二卷序四卷記三卷跋一卷辨一
卷策問二卷策對一卷議二卷疏一卷碑一卷
贊銘一卷對書考一卷雜文一卷頌八卷賦十
二卷古今體詩五十卷凡百卷乾隆十二年校
刊
皇上御製序我大清受
命百有餘年
列祖德教涵濡光被海宇右文之盛炳焉與三代同風
朕紹聞遜志以是為學亦以是為治矢其文德一
紀於兹易曰觀乎人文以化成天下盖自有天地
而人經緯乎其間士君子之一言一行國家之制
度文為禮樂刑政布之為教化措之為事功無非
文也乃其菁英所萃蔚為國華詞以殽之聲以永
之律以和之諧協六同彰施五色典謨作焉雅頌
興焉詩不云乎追琢其章金玉其相文之盛也而
賡之曰勉勉我王綱紀四方則所謂其風自上也
曩我
皇祖命大學士陳廷敬選輯皇清文穎儲之延閣未及
刊布
皇考復允廷臣之請開館編輯随時附益久之未竣朕
因命自乾隆甲子以前先為編次凡
御製詩文二十四卷臣工賦頌及諸體詩文一百卷錄
成序其首簡昔之論文以代為次者於漢則有西
漢文類唐則有文苑英華唐文粹宋則有文海文
鑑元則有文類明則有文衡皆博綜一代著作之
林無體不備今是編惟取經進之作朝廷館閣之
篇與諸書小異然以觀斯文風尚當有取焉在易
渙之象曰風行水上盖立言者以為天地自然之
文而序卦受之以節言文之不可過也繼之以中
孚言有實也節而不流徵之以信有典有則可久
之道其在斯乎朕孜孜典學求所以善持之者因
以為摛文者鵠俾共勉云
欽定四書文一部
皇上命裒集有明及
本朝諸名家制義精選成編俾閱者作者具有楷
模計選明文四百八十六篇
國朝文二百九十七篇乾隆五年校刊卷首恭載
皇上諭旨國家以經義取士將使士子沉潛於四
子五經之書闡明義理發其精藴因以覘學力之
淺深與器識之淳薄而風會所趨卽有關於氣運
誠以人心士習之端倪呈露者甚微而徵應者甚
鉅也顧時文之風尚屢變不一苟非明示以準的
使海内學者於從違去取之介曉然知所别擇而
不惑於岐趨則大比之期主司何所操以為繩尺
士子何所守以為矩矱有明制義諸體皆備如王
唐歸胡金陳章黃諸大家卓然可傳本朝文運昌
明英才輩出劉子壯熊伯龍以後作者接踵莫不
根柢經史各抒杼軸此皆足為後學之津梁制科
之標準自坊選冐濫士子率多因陋就簡剽竊陳
言雷同膚廓間或以此倖獲科名又展轉流布私
相倣傚馴至先輩名家之法置而不講經史子集
之書束而不觀所係非淺鮮也今朕欲裒集有明
及本朝諸大家制義精選數百篇彙為一集頒布
天下學士方苞于四書文義法夙嘗䆒心著司選
文之事務將入選之文發揮題義清切之處逐一
批抉俾學者了然心目間用為模楷又會試鄉試
墨卷若必俟禮部刊發勢必曠日持久士子一時
不得觀覽可弛坊間刻文之禁果有學問淹博識
見明通者不拘卿會墨卷房行試牘准其照前選
刻但不得徇情冐濫或狂言横議以釀澆風朕實
嘉惠士子其各勤精脩業以底大成敬體朕意共
相黽勉欽此
御定歴代賦彙一部
聖袓仁皇帝命詞臣蒐集秦漢以迄明代所傳諸賦廣
彙成書首為正集分類三十曰天象九卷曰歲
時四卷曰地理十七卷曰都邑十卷曰治道六
卷曰典禮六卷曰禎祥四卷曰臨幸一卷曰蒐
狩二卷曰文學四卷曰武功二卷曰性道四卷
曰農桑二卷曰宫殿六卷曰室宇七卷曰器用
四卷曰舟車一卷曰音樂六卷曰玉帛三卷曰
服飾一卷曰飲食一卷曰書畫二卷曰巧藝二
卷曰仙釋二卷曰覽古六卷曰寓言二卷曰草
木六卷曰花果七卷曰鳥獸九卷曰鱗蟲四卷
次為外集分類八曰言志六卷曰懷思二卷曰
行旅二卷曰曠達三卷曰美麗二卷曰諷喻一
卷曰情感二卷曰人事二卷又次為補遺二十
二卷其有單詞剰句散見諸書者竝採錄為逸
句二卷凡一百八十二卷賦四千一百六十一
篇康熙四十五年校刊
聖祖仁皇帝御製序賦者六義之一也風雅頌興賦
比六者而賦居興比之中盖其敷陳事理抒寫物情
興比不得竝焉故賦之於詩功尤為獨多由是以來
興比不能單行而賦遂繼詩之後卓然自見於世故
曰賦者古詩之流也班固又謂登高能賦可以為大
夫言感物造端材智深美可以與國政事故可以為
列大夫也是則賦之於詩具其一體及其横肆漫衍
與詩竝行而其事可通於用人書曰敷奏以言夫敷
奏者有近乎賦之義使堯舜而在今日亦所不廢則
豈非文章之可貴者哉朕嘗於幾務之暇博觀典籍
見古者諸侯卿大夫交接鄰國時稱詩以喻志不必
其所自作皆謂之賦如晉公子重耳賦六月魯文公
賦菁菁者莪鄭穆公賦鴻雁魯穆叔賦祈父之類皆
取古詩歌之以喻其志卽詠吟之遺音得心意之所
存使聞之者足以感發興起而因以明其如相告語
之情猶之敷布其義而直陳之故謂之賦也春秋之
後聘問詠歌不行於列國於是羈臣志士自言其情
而賦乃作焉其始創自荀况宦遊於楚作為五賦楚
臣屈原乃作離騷後人尊之為經而班固以為屈原
作賦以諷喻則已名其為賦矣其後宋玉唐勒皆競
為之漢興賈誼枚乘司馬相如揚雄張衡之流製作
尤盛三國兩晉以逮六朝變而為排至於唐宋變而
為律又變而為文而唐宋則用以取士其時名臣偉
人往往多出其中迨及元而始不列於科目朕以其
不可盡廢也間嘗以是求天下之才故命詞臣考稽
古昔蒐采缺逸都為一集親加鑒定令校刊焉為叙
其源流興罷之故以示天下使凡為學者知朕意云
御定全唐詩一部
聖祖仁皇帝發
内府所藏全唐詩
命參校唐音統籖諸編依代分人各系小傳一代所作
彙為全書目錄十二卷帝后宗室諸王公主宫
嬪詩九卷郊廟樂章七卷樂府十三卷臣工一
千三百九十四人詩七百三卷五代詩三十三
卷無爵里世次可考者二十一卷聯句七卷逸
句二卷名媛九卷釋子四十六卷道士四卷神
仙鬼怪十三卷諧謔四卷判歌䜟記語諺謎謠
酒令占詞蒙求各一卷補遺七卷詞十二卷凡
九百卷詩四萬八千九百餘首康熙四十四年
校刊
聖祖仁皇帝御製序詩至唐而衆體悉備亦諸法畢
該故稱詩者必視唐人為標準如射之就彀率治器
之就規矩焉盖唐當開國之初卽用聲律取士聚天
下才智英傑之彦悉從事於六義之學以為進身之
階則習之者固已專且勤矣而又堂陛之賡和友朋
之贈處與夫登臨讌賞之卽事感懷勞人遷客之觸
物寓興一舉而託之於詩雖窮達殊途悲愉異境而
以言乎攄寫性情則其致一也夫性情所寄千載同
符安有運會之可區别而論次唐人之詩者輒執初
盛中晩岐分疆陌而抑揚軒輊之過甚此皆後人強
為之名非通論也自昔唐人選唐詩有殷璠元結令
狐楚姚合數家卷帙未為詳備至宋初撰輯英華收
錄唐篇什極盛然詩以類從仍多脱漏未成一代鉅
觀朕兹發内府所有全唐詩命諸詞臣合唐音統籖
諸編參互校勘蒐補缺遺略去初盛中晩之名一依
時代分置次第其人有通籍登朝歲月可考者以歲
月先後為斷無可考者則援据詩中所詠之事與所
同時之人繫焉得詩四萬八千九百餘首凡二千二
百餘人釐為九百卷於是唐三百年詩人之菁華咸
采擷薈萃於一編之内亦可云大備矣夫詩盈數萬
格調各殊溯其學問本原雖悉有師承指授而其精
思獨悟不屑為苟同者皆能殫其才力所至沿尋風
雅以卓然自成其家又其甚者寧為幽僻竒譎雜出
於變風變雅之外而絶不致有蹈襲剽竊之弊是則
唐人深造極詣之能事也學者問途於此探珠於淵
海選材於鄧林博收約守而不自失其性情之正則
真能善學唐人者矣豈其漫無持擇汛求優孟之形
似者可以語詩也哉是用製序卷首以示刻全唐詩
嘉與來學之旨海内誦習者尚其知朕意焉
御定全唐詩錄一部
聖祖仁皇帝南廵在籍翰林侍讀徐倬編進序次悉本
全唐詩凡一百卷
命進秩禮部侍郎
賜金校刊
聖祖仁皇帝御製序在昔詩教之興本性情之微導
中和之旨所以感人心而美謠俗被金石而格神祗
故大舜以教胄子樂正以造俊秀盖自二帝三王之
世固已然矣文武成康之際王澤洽頌聲作洋洋乎
洵足以繼薰風之操並卿雲之奏也自時厥後作者
彌繁孔子從而刪定之使六義彰明一經燦列錄其
忠厚悱惻之辭以寓諷諭戒勉之意天道人事胥於
是乎具焉漢魏以還尤多新製體例雖更前徽未邈
至陳隋之末稍凌替矣唐之太宗致治幾於三代之
隆躬自撰著一時文人才士將相名臣詠吟遞發藻
采繽紛踵襲雅騷之迹光昭正始之音而歌行律絶
獨創兼能自遐古以來未嘗有也爰及盛唐逮乎中
晩或與運會為高下而凡緣時託志觸物攄懷形諸
翰墨者皆卓然成一家之言弗可廢也朕萬幾餘閒
迴環覽詠尋其指歸晰其正變而三百年升降得失
之故亦因以可考焉於是論世觀人即其章句攬其
菁英勒為成書置諸几席每勤披閱加以精研迄於
今已歴有年所矣頃以視河南廵至于江浙見比閭
士庶有吹豳擊壤之風獻詩頌者絡繹於途雖其工
拙淺深各極其不齊之致而衢謳巷舞儼然省方之
所採列國之所陳亦可見人情之愛戴而先王以詩
為教之義濡染而蒸陶之者所關甚鉅也翰林侍讀
徐倬以全唐詩錄進展卷而讀之與朕平時品第者
盖有合焉嘉其耆老好學遷秩禮部侍郎以為天下
學者之勸乃取兹集親為鑒定賜以帑金卽命校刊
俾誦習者由全唐之詩沿波討瀾以上溯乎汾泗之
傳而游泳乎唐虞載賡之盛其於化理人心將大有
禆益也矣是為序以弁其端云
御選唐詩一部
聖祖仁皇帝旣刻全唐詩集復取其尤者分體精選
命詞臣編注
親定成書凡三十二卷康熙五十二年校刊
聖祖仁皇帝御製序古者六藝之事皆所以涵養性
情而為道德之助也而從容諷詠感人最深者莫近
於詩故虞廷典樂依永和聲帝親命焉成周時六義
領在樂官而為教學之先務自三百篇降及漢魏六
朝體製遞增至唐而大備故言詩者以唐為法其時
選本如河岳英靈中興間氣御覽才調諸集其所收
擇各有意指而觀者每有不徧不該之嘆朕萬幾餘
暇留意篇什廣搜博採已刻全唐詩集而自曩昔披
覽嘗取其尤者彙為一編古風近體各以類相從計
三十二卷盖索討貴於詳備而用以吟咏性情則當
挹其精華而潄其芳潤每當臨朝聽政廵行獮狩之
餘展卷留連未嘗不悠然而有得也因命儒臣依次
編注朕親加考訂一字一句必溯其源流條分縷析
其有徵引訛誤及脱漏者随諭改定逾歲告成因付
開雕以示後學孔子曰温柔敦厚詩教也是編所取
雖風格不一而皆温柔敦厚為宗其憂思感憤倩麗
纖巧之作雖工不錄使覽者得宣志達情以範於和
平蓋亦用古人以正聲感人之義記有之在車則聞
鑾和之音行則鳴佩玉是以非僻之心無自而入也
審此而朕之寄意於詩與刊布是編之旨俱可得而
見矣是為序
御選四朝詩一部
聖祖仁皇帝命詞臣博採宋金元明四朝之詩分體編
輯
親定成書宋詩七十八卷金詩三十四卷元詩八十卷
明詩一百二十卷凡三百一十二卷康熙四十
八年校刊
聖祖仁皇帝御製序生民之始禀二儀之精含五常
之性而其理具於一心人心之靈日出而不窮詩大
序謂在心為志發言為詩其闡明虞廷言志之意而
歸本於心者其意深矣盖時運推移質文屢變其言
之所發雖殊而心之所存無異則詩之為道安可謂
古今人不相及哉觀於宋金元明之詩而其義著焉
世之論詩者謂唐以詩賦取士故唐之詩為獨盛夫
唐之詩誠盛矣若夫宋之取士始以詩賦熙寧專主
經義而罷詩賦元祐初復詩賦至紹聖而又罷之其
後又復與經義竝行金大略如宋制元自仁宗罷詩
而存賦明則詩賦皆罷之士生其時以其餘力兼習
有韻之言專之則易美兼之則難工而其至者亦往
往嫓北宋而追三唐豈非人心之靈日出而不窮者
歟此又可見古今人不甚相遠也朕夙興夜寐永圖
治安念養士育才國家盛典考言詢事曩代良規亦
旣試之制藝使通經術兼以論表判策俾逹古今而
於科目之外時以詩賦取人每當省方觀民之會士
之所進詩賦古文止輦受觀停舟延問親試而拔其
尤者亦多矣盖舉斯世而措之禮陶樂淑之中被以
温柔敦厚之教故所以奬勸之者靡弗至焉近得全
唐詩已命儒臣校訂刊布海内由唐以來千有餘年
之久流傳自昔未見之書亦可謂斯文之厚幸矣遂
又博採宋金元明之詩每代分體各編自名篇鉅集
以及斷簡殘章罔有闕遺稍擇而錄之付之剞劂用
以標詩人之極致擴後進之見聞譬猶六代遞奏八
音之律無爽九流竝遡一致之理同歸然則唐以後
之詩又自今而傳矣夫詩之日遠而日新如此而皆
本於人之一心孔子云詩三百一言以蔽之曰思無
邪子之言詩法也卽心法也子夏味絢素之章子貢
悟琢磨之句二子者一以文學列於四科一以多識
得聞一貫朕於是有以見夫天之所以畀於人者此
心此理随在流通願學者謹其所存而審其所發將
以上達夫大本大原而充廣乎萬事萬物豈惟詩之
為道也哉
御定全金詩一部
聖祖仁皇帝南廵中書郭元釪以所編增補中州集恭
進
命廣加增輯為全金詩首載帝藻公族金源樂歌二卷
諸家所作七十卷凡七十二卷康熙五十年校
刊
聖祖仁皇帝御製序金有天下武功文治燦然昭明
人材之萃多在大定明昌之間駸駸乎盛矣然北元
南宋終金之世争伐聘問殆無暇日其典章名物湮
没於當時而不傳於後者不知凡幾矣太原元好問
撰中州集以人屬詩以事屬人後世有詩史之目而
渾源劉祁亦著歸潛志可與中州集相参互証焉盖
其人文之可考者猶頼此兩書之存也朕嘗覽金史
多採用好問中州集益信所謂詩史不虛也因是亦
欲得金詩之全以補金史之所未備卓然成一代之
書會有全金詩之進遂命更加搜輯凡金人集之斷
簡殘篇有可存者皆令附以入及諸山經地志川澤
之紀聞綴摭薈聚鉅細不遺使觀者弗厭其詳而皆
有以自擇焉夫金世德久遠涵濡蒸育才俊輩出迄
今反覆斯編可以見邦家之光與篤生之富矣顧金
去今垂六百年其禮樂聲明載在藝林之詠言者若
非中州歸潛二書後之人亦烏從而知之也况夫兼
二書之所未備可不永其傳也哉
佩文齋詠物詩一部
聖祖仁皇帝命儒臣蒐輯古逸及漢魏六朝唐宋元明
人詠物詩分類編錄凡四百八十六類詩一萬
四千五百五十首為六十四冊康熙四十六年
校刊
聖祖仁皇帝御製序昔者子夏序詩謂正得失動天
地感鬼神莫近於詩先王以是經夫婦成孝敬厚人
倫美教化移風俗若是乎詩之道大矣哉而周公纉
述唐虞宗翼文武制禮以導天下著爾雅一篇後之
序之者謂爾雅所以通詁訓之指歸叙詩人之興詠
疏之者曰爾雅所釋徧解六經而獨云叙詩人之興
詠者以爾雅之作多為釋詩是則一物多名片言殊
訓凡以蟲魚草木之微發揮天地萬物之理而六義
四始之道由是以明焉故夫詩者極其至足以通天
地類萬物而不越乎蟲魚草木之微詩之詠物自三
百篇而已然矣孔子曰邇之事父遠之事君多識於
鳥獸草木之名夫事父事君忠孝大節也鳥獸草木
至微也吾夫子竝舉而極言之然則詩之道其稱名
也小其取類也大卽一物之情而關乎忠孝之旨繼
自騷賦以來未之有易也此昔人詠物之詩所由作
也歟朕自經帷進御覃精六籍至於燕暇未嘗廢書
於詩之道時盡心焉爰自古昔逸詩漢魏六朝洎乎
有唐訖於宋元明之作博觀耽味搴其蕭稂掇其菁
英命大學士陳廷敬尚書王鴻緒校理之翰林蔡升
元楊瑄陳元龍查昇陳壯履勵廷儀張廷玉錢名世
汪灝查慎行蔣廷錫編錄之名曰佩文齋詠物詩選
盖蒐採既多義類咸備又不僅如向者所云蟲魚鳥
獸草木之屬而已也若天經地志人事之可以物名
者罔弗列焉於是鏤板行世與天下學文之士共之
將使之由名物度數之中求合乎温柔敦厚之指充
詩之量如卜商氏之所言而不負古聖諄復詁訓之
心其於詩教有禆益也夫
御定歴代題畫詩類一部
南書房翰林陳邦彦輯唐宋元明題畫諸詩成
集進呈
聖祖仁皇帝親定成書分類三十曰天文二卷曰地理
四卷曰山水二十卷曰名勝四卷曰古蹟二卷
曰故實十二卷曰閒適八卷曰古像一卷曰寫
真一卷曰行旅二卷曰羽獵一卷曰仕女三卷
曰仙佛五卷曰神鬼一卷曰漁樵二卷曰耕織
一卷曰牧養一卷曰樹石四卷曰蘭竹八卷曰
花卉八卷曰禾麥蔬果二卷曰禽七卷曰獸八
卷曰鱗介二卷曰花鳥合景二卷曰草蟲一卷
曰宫室三卷曰器用一卷曰人事二卷曰雜題
二卷凡一百二十卷詩八千九百餘首康熙四
十六年校刊
聖祖仁皇帝御製序粤攷有虞氏施采作繪而繪事
以起周禮冬官爰有設色之工典畫繪之職傳所稱
火龍黼黻昭其文三辰旂旗昭其明者是也至漢世
圖寫功臣用示褒異則又人物之肖象粲然著見於
史冊者矣嗣是工繪事者日衆自天文地輿鳥獸草
木以及宫室器用與一切登臨遊覽之勝皆假圖畫
以傳於世晉宋而後莫盛於唐五代迄宋作者輩出
金元明間亦代有聞人方其詣精入理足以體陰陽
含飛動為稽古博物者之所取證不僅以丹青擅長
而已而能&KR0679;抉其義藴發攄其旨趣者則尤藉有題
畫之詩歴代各體題詠以萬計散置諸集無所統紀
翰林陳邦彥裒輯彙鈔得八千九百餘首分為三十
類編次一百有二十卷繕本呈覽朕嘉其用意之勤
命授工鋟梓兹刊成裝潢來上萬幾餘暇時一披閱
凡兩間之名象庶類之棼錯無不該載於中且不踰
几席而得流觀山川險易之形近在目前而可考鏡
往代留遺之蹟以至農耕蠶織纖悉具陳鷄犬桑麻
宛然如覩庶幾於昔人豳風無逸之圖有互相發明
者焉夫圖繪藝事也而近於道題畫詩之一類也而
通於治杜甫詩謂繪事功殊絶幽襟興激昂讀是編
者可以觸類而知所務矣爰製序題於卷端以識始
末云
御製唐宋詩醇一部
皇上命儒臣倣唐宋文醇之例選唐宋六家詩之尤
精者李白八卷杜甫十卷白居易八卷韓愈五
卷蘇軾十卷陸游六卷
親加評點附錄諸家詩話凡四十七卷乾隆十五年
校刊
皇上御製序文有唐宋大家之目而詩無稱焉者
宋之文足可以匹唐而詩則實不足以匹唐也旣
不足以匹而必為是選者則以唐宋文醇之例有
文醇不可無詩醇且以見二代盛衰之大凡示千
秋風雅之正則也文醇之選就向日書忩校閱所
未畢付張照所足成者兹詩醇之選則以二代風
華此六家為最時於幾暇偶一涉獵而去取評品
皆出於梁詩正等數儒臣之手夫詩與文豈異道
哉昌黎有言氣盛則言之短長與聲之高下皆宜
然五三六經之所傳其以言訓後世者不以文而
以詩豈不以文尚有鋪張揚厲之跡而詩則優游
饜飫入人者深是則有文醇尤不可無詩醇也六
家品格與時會所遭各見於本集小序是編彙成
梁詩正等請示梗槪故為之總序如此
御選歴代詩餘一部
聖祖仁皇帝命詞臣選自唐迄明九百五十七人之詞
尤雅正者
親加論定以調之長短為次各分時代自十六字至二
百四十字凡千五百四十調凡百卷詞九千九
首後附詞話十卷七百六十三則康熙四十六
年校刊
聖祖仁皇帝御製序詩餘之作盖自昔樂府之遺音
而後人之審聲選調所由以緣起也而要皆昉於詩
則其本末源流之故有可言者古帝舜之命䕫典樂
曰詩言志歌永言聲依永律和聲可見唐虞時卽有
詩而詩必諧於聲是近代倚聲之詞其理固已寓焉
降而殷周孔子刪而為三百五篇樂正而雅頌得所
考其時郊廟明堂升歌宴饗以及鄉飲報賽莫不有
詩以叶於笙簫琴瑟之間自詩變為騷騷衍為賦雖
旨兼出乎六義而聲弗拘于八音至漢而郊祀房中
鐃歌鼓吹琴曲雜詩皆領於樂官於是始有樂府名
迄於六代操觚之家按調屬題徵詞赴節日趨婉麗
以導宫商唐興古詩而外創為近體而五七言絶句
或傳於伶人顧他詩不盡協於樂部其間如李白之
清平調憶秦娥菩薩鬘劉禹錫之浪淘沙竹枝詞洎
温庭筠韋莊之徒相繼有作而新聲迭出時皆被諸
管絃是詩之流而為詞已權輿於唐矣宋初其風漸
廣至周邦彦領大晟樂府比切聲調篇目頗繁柳永
復增置之詞遂有專家一時綺製可謂極盛雖體殊
樂府而句櫛字比廉肉節奏不爽寸黍其於古者依
永和聲之道洵有合也然則詞亦何可廢歟朕萬幾
清暇博綜典籍於經史諸書有關政教而禆益身心
者良已纂輯無遺因流覽風雅廣識名物欲極賦學
之全而有賦彙欲萃詩學之富而有全唐詩刊本宋
金元明四代詩選更以詞者繼響夫詩者也乃命詞
臣輯其風華典麗悉歸於正者為若干卷而朕親裁
定焉夫詩之揚厲功德鋪陳政事固無論矣至於桑
中蔓草諸什而孔子以一言蔽之曰思無邪盖蕙茝
可以比賢者嚶鳴可以喻友生苟讀其詞而引伸之
觸類之範其軼志砥厥貞心則是編之含英咀華敲
金戛玉者何在不可以思無邪之一言該之也若夫
一唱三嘆譜入絲竹清濁高下無相奪倫殆宇宙之
元音具是推此而沿流討源由詞以溯之詩由詩以
溯之樂卽簫韶九成其亦不外於本人心以求自然
之聲也夫
御定詞譜一部
聖祖仁皇帝既輯歴代詩餘復
命詞臣校勘詞譜一編
親加裁定凡四十卷康熙五十四年校刊
聖祖仁皇帝御製序詞之有圖譜猶詩之有體格也
詩本於古歌謠詞本於詩詩三百篇皆可歌凡散見
於儀禮禮記春秋左氏傳者班班可考也漢初樂府
亦期協律魏晉迄唐諸體雜出而比於律者蓋寡唐
之中葉始為填詞製調倚聲歴五代北宋而極盛崇
寧間大晟樂府所集有十二律六十家八十四調後
遂增至二百餘換羽移商品目詳具逮南渡後宫調
失傳而詞學亦漸紊矣夫詞寄於調字之多寡有定
數句之長短有定式韻之平仄有定聲秒忽無差始
能諧合否則音節乖舛體製混淆此圖譜之所以不
可略也間覽近代嘯餘詞統詞匯詞律諸書原本尊
前花間草堂遺說頗能發明尚有未備旣命儒臣先
輯歴代詩餘親加裁定復命校勘詞譜一編詳次調
體剖析異同中分句讀旁列平仄一字一韻務正傳
訛按譜填詞渢渢乎可赴節奏而諧管絃矣樂記曰
凡音者生人心者也哀樂喜怒感於心而傳於聲詞
之有調亦各以類應不可牽合而起調畢曲七聲一
均旋相為宫更與周禮大司樂三宫漢志三統之制
相準故紫陽大儒而詩餘不廢是編之集不獨俾承
學之士據情綴采有所據依從此討論宫商審定調
曲庶幾古昔樂章之遺響亦可窺見於萬一云
目錄(附)
天祿琳瑯一部
皇上以内府藏書甚富
命内廷詞臣詳加簡閱編為書目宋元及明諸刻各
以經史子集為序凡十二卷
西清古鑑一部
皇上以内府所藏彛鼎之屬多三代法物
命内廷詞臣詳加考證繪圖系說凡四十卷復
命排次歴代泉貨為錢錄十六卷附於編後乾隆二
十年校刊卷首恭載
皇上諭旨䆳古法物流傳有自者惟尊彛鼎鼐歴
世恒遠良以質堅而體厚不為燥濕所移剝蝕所
損淵然之光穆乎可見三代以上規模氣象故嗜
古之士亟有取焉宣和博古一圖播在藝苑繼之
者有呂氏考古圖而外此紀載寂寥豈非力能致
之而勿能聚所見隘而無足紀歟我
家法不事玩好民間鑒賞槪弗之禁而殿廷陳列與夫
内府儲藏者未嘗不富朕於幾務宴閒間加題品
夷考舊圖多所未載因思古器顯晦有時及今不
為之表章載之簡牘考索者其奚取徵焉爰命尚
書梁詩正蔣溥汪由敦率同内廷翰林倣博古圖
遺式精繪形模備摹欵識為西清古鑑一編以游
藝之餘力寄鑑古之遠思亦足稱昇平雅尚云爾
石渠寶笈一部
内府珍藏
列聖御書
皇上宸翰極為美富至唐宋以來名人書畫真蹟甚
夥爰
命内廷詞臣編紀成書分上次等詳載題䟦欵識各
以分貯之所為卷其貯乾清宫者為
宸翰一卷列朝曁
國朝書畫七卷貯養心殿者為列朝暨
國朝書畫八卷貯重華宫者為
宸翰一卷列朝曁
國朝書畫八卷貯御書房者為列朝曁
國朝書畫十二卷又附列朝書畫貯三希堂
長春書屋者一卷貯随安室攸芋齋者一
卷貯静怡軒三友軒者一卷貯畫禪室
者一卷首卷恭載
皇上諭旨
三朝御筆藏之金匱者焜煌典重實為超越前古朕每
一捧觀輙增永慕所當敬為什襲貽我後人又内
府所儲歴代書畫積至萬有餘種籖軸旣繁不無
真&KR0915;頃釋道二典已編為秘殿珠林一集此外竝
宜詳加别白遴其佳者薈萃成編朕少年時間涉
獵書繪登極後每緣幾暇結習未㤀弄翰抒毫動
成卷帙應一竝分類詮次用誌歲月至臣工先後
經進書畫暨傳入御府者往往有可觀覽選擇排
比亦足標藝林之雅且我
列聖貽留墨寶歴久逾新卽前賢斷紙零縑用是有所
稽考朕於清讌之餘偶一披閱悦心研慮左圖右
史古人豈其遠哉
國朝宫史卷三十三
