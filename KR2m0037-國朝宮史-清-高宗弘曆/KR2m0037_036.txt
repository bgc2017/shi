國朝宫史卷三十六
書籍十五
石刻
懋勤殿法帖一部
前列歴代帝王書恭鐫
世祖章皇帝
聖祖仁皇帝御書訓諭及
御製各體詩文
聖祖仁皇帝御臨諸家名蹟附見原帙末附
本朝諸臣經
進書蹟凡二十六卷康熙二十九年勒石
聖袓仁皇帝御製序朕惟書契既興歴代相傳自篆
籀變而為隸楷行草古人往往積歲月殫學力結體
運思以務臻其妙所由來遠矣嘗於機政之暇游心
翰藻觀晉人所書體尚圓潤結構天然風采流奕斂
鋒藏鍔而自能雄勁故歴代重之逮唐以後或格法
謹嚴或筆勢軒翥類皆神明於昔人之矩矱而變化
出之以自成一家之書亦代不之人在昔右文之君
得一名蹟每使當世之能書者排類摹倣鐫諸文石
以廣其流傳為策府藝林之所共寳如聖教蘭亭以
及淳化淳熙諸墨刻皆其最著者也朕念古帖歲久
漸湮近時轉相摹刻者多失其真因取内府所藏舊
搨與名人墨蹟遠自上古以迄本朝編次橅刻題曰
懋勤殿法帖凡二十有八卷帝王法書自漢以後咸
在簡牘有明諸帝之善書者亦搜輯其遺楮以列於
後洪惟我
世袓章皇帝聰明天亶深心典學時灑
宸翰雄竒高古體格渾成神彩炳煥洵足卓越千代謹
以登諸琬琰昭示子孫臣民垂諸不朽朕自幼習書
豪素在側寒暑靡間歴年以來手書勅諭詩文䟦語
以及臨摹昔人名蹟屢盈笥篋每思字學淵微雖精
研日久正欿然未敢自信緣諸臣敦懇再四勉從其
請用識嗜古之夙志云爾皇太子皇子亦晨夕侍朕
習學因竝附焉以策勵其志夫書列六藝之中兼八
體之妙唐太宗論筆法謂欲書之時當收視返聽絶
慮凝神心正氣和則契於微妙昔人評右軍書樂毅
論有忠臣烈士之象曹娥碑有孝子順孫之象逍遥
篇有抱素拔俗之象畫像贊有矜莊嚴肅之象由是
觀之學書之道亦非僅操觚染翰之為其通於學問
性情有如是哉後之覽者攷源鏡流由今溯古臨池
之學具在斯帙矣故於刻石既成而序之
淵鑑齋法帖一部
聖袓仁皇帝御書各體
御製詩文及
御臨舊人名蹟凡十卷康熙三十三年勒石
懋勤殿法帖一部
世袓章皇帝御書大學經典二冊
聖祖仁皇帝御書各體
御製詩文竝
御臨諸家名蹟六冊凡八卷康熙四十三年勒石
避暑山莊法帖一部
聖袓仁皇帝御書各體
御製詩文及
御臨舊人名蹟凡五卷康熙五十五年勒石
乾清宫錫宴聯句詩帖一部
聖祖仁皇帝賜大學士九卿翰詹科道諸臣宴於
乾清宫用栢梁體聯句
御製序文
親書成帙
命詹事臣沈荃書詩康熙二十一年勒石
御製行殿讀書賦帖一部
聖袓仁皇帝廵幸之暇典學不輟
御製行殿讀書賦
親書成帙康熙二十三年勒石
御製暢春園記帙一部
聖祖仁皇帝御製暢春園記
親書成帙康熙二十七年勒石
尊親帖一部
聖祖仁皇帝御製
萬夀無疆賦敬祝
皇太后萬夀
親書成帙康熙三十九年勒石
靖邊帖一部
聖袓仁皇帝三征朔漠蕩平厄魯特勒銘紀績諸編
御書彙為一卷康熙三十九年勒石
寧夀宫上夀記一部
寧夀宫太后萬夀
聖袓仁皇帝備隆尊養
御製寧夀宫上夀記
親書成帙康熙四十一年勒石
御製朱子全書序帖一部
聖袓仁皇帝命輯朱子全書告成
御製序文
親書成帙康熙五十二年勒石
御選唐詩序帖一部
聖祖仁皇帝御選唐詩既成
御製序文
親書成帙康熙五十二年勒石
溥仁帖一部
聖祖仁皇帝歲廵幸塞外蒙古諸藩部請建溥仁寺於
山莊之東以申虔祝
御製碑文
親書成帙康熙五十三年勒石
御製避暑山莊記帖一部
避暑山莊為
聖祖仁皇帝每歲廵幸駐蹕行宫
御製記一篇
親書成帙康熙五十五年勒石
御製佩文韻府序帖一部
聖袓仁皇帝命纂佩文韻府告成
御製序文
親書成帙康熙五十九年勒石
曹娥碑帖一部
聖祖仁皇帝御臨王羲之曹娥碑帖成帙
御製識語康熙十六年勒石
孝經帖一部
聖祖仁皇帝御書孝經康熙二十四年勒石
裴嶙上言帖一部
聖祖仁皇帝倣董其昌筆意書唐裴嶙上言成帙康熙
二十八年勒石
千字文帖一部
聖祖仁皇帝御書千字文成帙凡三種康熙二十八年
勒石
秋聲賦帖一部
聖袓仁皇帝御臨趙孟頫書歐陽修秋聲賦成帙康熙
二十九年勒石
輞川詩帖一部
聖祖仁皇帝御臨趙孟頫書王維輞川詩二十章成帙
康熙二十九年勒石
平泉圖記帖一部
聖祖仁皇帝御臨趙孟頫書平泉圖記成帙康熙二十
九年勒石
百家姓帖一部
聖祖仁皇帝御書百家姓成帙康熙三十一年勒石
草訣百韻帖一部
聖祖仁皇帝御臨草訣百韻成帙康熙三十三年勒石
朗吟閣法帖一部
世宗憲皇帝潛邸時御書各體
御製詩文竝
御臨諸家名蹟凡十六冊乾隆三年勒石
皇上御製䟦敬惟我
皇考世宗憲皇帝天縱聰明文思光被
奎章寳翰精詣入神夙承
皇祖聖祖仁皇帝指授神運天随涉筆惟肖居
潛邸時常以圖書翰墨自娱雅好臨池陶鎔晉唐宋元
以來名家墨妙歴年所積充牣琅函繼登
宸極日理萬幾手自裁答奏章訓迪臣民多至數千言
少或一二字研硃灑翰運腕若神累牘連章未嘗
有一懈筆至於名山祠宇巨牓豊碑耆舊臣僚柱
聯堂額
寵頒殊錫照耀寰區而屏素箑頭長箋横卷題新篇摹
古蹟者復數十百種盖惟我
皇祖集書聖之大成超神入化莫可名言而我
皇考以聖繼聖事事善繼善述作則垂憲貽萬世規
盛德之至形於心畫是以變化随宜不名一體雖一波
一磔莫不矩矱天成神妙至於如此卽以書法而
言亦猶啟承夏后武紹周文羲獻專門固不足道
也予小子日侍
庭闈仰瞻
天藻恭蒙
慈誨未涉津涘
手澤留貽悲深弓劍爰出内府所藏仿
皇祖淵鑑齋法帖排類編次曰朗吟閣法帖者
潛邸所書凡十有六卷曰四宜堂法帖者
御極以後所書凡八卷通二十四卷礱石選工命莊親
王和親王董其事雙鈎入石毫髮逼真摹勒既成
恭識卷末以昭
聖神立極垂範墨池琬琰球圖永珍世寳云
四宜堂法帖一部
世宗憲皇帝御書訓諭及各體
御製詩文凡八冊乾隆元年勒石
御製得雨詩帖一卷
世宗憲皇帝御製得雨詩
親書成帙雍正九年勒石
御製朋黨論帖一卷
世宗憲皇帝御製朋黨論
親書成卷雍正二年勒石
御製重農諭帖一卷
世宗憲皇帝御製重農諭
親書成卷雍正二年勒石
乾清宫錫宴聯句詩帖一部
世宗憲皇帝賜大學士九卿翰詹科道諸臣宴於
乾清宫用栢梁體聯句
御製序文
親書成帙
命果郡王允禮書詩雍正四年勒石
御製懲遊惰諭帖一卷
世宗憲皇帝御製懲遊惰諭
親書成卷雍正九年勒石
御製惜榖諭帖一卷
世宗憲皇帝御製惜榖諭
親書成卷雍正九年勒石
十思疏帖一卷
世宗憲皇帝御書唐魏徵十思疏成帙雍正四年勒石
敬勝齋法帖一部
皇上各種御書先曾勒為敬勝齋法帖久已示則書
林乾隆二十五年内廷諸臣以
宸翰日新富有具詞敬懇夀諸豊珉昭示天下永為
程式得
旨俞允仍以敬勝標名諸臣敬謹鈎橅編次凡
御書御製詩文十冊
御書經書及舊人詩文十冊
御臨諸家名蹟二十冊統為四十卷乾隆二十六年
勒石
御製得雪詩帖一卷
皇上御製得雪詩
親書成卷乾隆元年勒石
乾清宫錫宴聯句詩帖一部
皇上賜大學士九卿翰詹科道諸臣宴於乾清宫
用栢梁體聯句
御製序文
親書成帙
命侍郎(臣)梁詩正書詩乾隆三年勒石
御製示大學士等詩帖一卷
皇上御製示大學士等詩
親書成卷乾隆五年勒石
翰林院錫宴聯句詩帖一部
皇上命重輯翰林院落成
車駕臨幸賜大學士翰林等宴用栢梁體聯句
御製序文
親書成帙
命尚書(臣)梁詩正書詩乾隆九年勒石
御製幸翰林院分韻詩帖一部
重葺翰林院落成
駕臨錫宴送大學士掌院事卾爾泰張廷玉進署
命以張說東璧圖書府五律為韻賦詩
御製賦東字音字二首諸臣以次各分一字為詩三
十八首臣張照奉
勅敬書乾隆九年勒石
御製新秋詩帖一卷
皇上御製新秋詩二十章
親書成卷乾隆十一年勒石
惇叙殿錫宴聯句詩帖一部
皇上賜王公宗室宴於惇叙殿用栢梁體聯句
御製序文
親書成帙
命莊親王允祿書詩乾隆十一年勒石
瀛臺錫宴聯句詩帖一部
皇上賜大學士九卿翰詹科道諸臣宴於瀛臺用
栢梁體聯句
御製序文
親書成帙
命尚書臣汪由敦書詩乾隆十一年勒石
御製落葉詩帖一部
皇上御製落葉詩六首(臣)張照奉
勅敬書附錄諸臣恭和詩於後乾隆六年勒石
御製柳絮詩帖一部
皇上御製柳絮詩五首(臣)張照奉
勅敬書附錄諸臣恭和詩於後乾隆八年勒石
各種聯句帖二十三部
皇上歲時召大學士内廷翰林曲宴聯句或
廵幸名勝召扈從諸臣
錫宴聯句俱
命詞臣之工書者敬錄成冊以次勒石元宵聯句癸
亥燈夕
錫宴聯句澄海樓聯句乙丑重華宫聯句流杯亭
聯句爆竹聯句庚午燈夕
錫宴聯句趙州栢林寺閱殿壁畫水聯句辛未上元
行幄觀燈聯句竝(臣)梁詩正敬書詠雪聯句雪
獅聯句竝(臣)汪由敦敬書再登澄海樓聯句(臣)
劉綸敬書丙寅重華宫聯句鰲山聯句庚辰
重華宫聯句紫光閣落成
錫宴聯句觀回部繩技聯句竝(臣)于敏中敬書冰燈
聯句立春日雪聯句趙北口觀燈聯句西山積
雪聯句燕九日聯句竝(臣)錢汝誠敬書山莊燈
夕聯句(臣)王際華敬書
御刻三希堂法帖一部
皇上以石渠寳笈舊藏王羲之快雪帖王獻之中秋
帖王珣伯遠帖實為希世之珍貯之
三希堂竝
命鈎橅上石自三代以下迄於明代諸家
内府所藏真蹟
命内廷諸臣擇其尤者鈎臨編次諸帖内
御筆題識敬謹恭摹以示書學大成凡三十二卷乾
隆十二年勒石首冠
皇上諭旨書為游藝之一前代名蹟流傳令人興
懷珍慕是以好古者恒鈎橅鐫刻以垂諸奕禩宋
淳化閣帖其最著矣厥後大觀淳熙皆有續刻其
他名家摹本至不可覼數我朝秘府初不以廣購
博收為尚而法書真蹟積久頗富朕曾命儒臣詳
慎審定編為石渠寳笈一書因思文人學士得佳
蹟數種即鈎摹入石矜為珍玩今取羣玉之秘夀
之貞珉足為墨寳大觀以公天下著梁詩正汪由
敦蔣溥覆加校勘擇其尤者編次橅勒以昭書學
之淵源以示臨池之模範特諭
御刻墨妙軒法帖一部
三希堂法帖既成
皇上復取石渠寳笈續入名蹟自唐褚遂良以下諸
家凡三十餘種鈎橅編次凡四卷乾隆十九年
勒石首冠
皇上諭旨朕聽政之暇翰墨自娱内府所藏書家
真蹟無慮數十百種展閱之餘手自摹寫品評題
識至於再三丁卯歲有三希堂之刻已駢羅其中
藝林墨寳略為大備近復披遺石渠得唐賢褚遂
良以下若而人凡三十餘則彙為四卷顔曰墨妙
鐫之貞石用廣流傳古澤發於行間新香流於字
裏不獨使前人遺墨榘度長昭亦以畀後學臨池
津梁可逮以是為三希之續固非與淳化大觀爭
多角勝也
欽定天瓶齋法帖一部
皇上以原任尚書張照書法特工
命内廷諸臣彙集所書
御製詩文及臨摹舊蹟擇其尤者恭呈
欽定鈎摹編次凡十卷即以其齋標名乾隆二十二
年勒石
欽定時晴齋法帖一部
皇上以原任尚書汪由敦書法特工
命内廷諸臣彙集所書
御製詩文及臨摹舊蹟擇其尤者恭呈
欽定鈎摹編次凡十卷即以其齋標名乾隆二十三
年勒石
國朝宫史卷三十六
