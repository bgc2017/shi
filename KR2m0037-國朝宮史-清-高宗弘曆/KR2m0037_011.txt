國朝宮史卷十一
宮殿
華蓋閣道上應天文魏闕明堂詳備往牒凡以
式示崇閎由來尚矣我
朝宮殿制度自外朝以至内廷多仍勝國之舊而
斟酌損益皆合於經籍所傳以為億萬年攸芋
攸寧之所煌乎盛哉且夫治莫隆於孝政莫重
於農桑事莫大於祭祀功莫鉅於拓疆綏遠洪
惟我
世祖章皇帝肇立
奉先殿於宮左庸展孝思
聖祖仁皇帝經始豐澤園於西苑敦重田功
世宗憲皇帝締建齋宮於大内虔恭祀事
皇上覲揚
謨烈堂構光昭懿夫孝奉
慈寧爰葺
壽安宮
躬舞稱觴以介
萬壽粤若平定西域豐庸顯鑠廼擴紫光之閣用慶武
成而且齋觀春耦
壇祀先蠶皆太平本計之所寓
鴻規美盛超軼前古况乎
奎章炳耀楹帖禁扁麗若星雲而即境成文日新富
有或以寓箴儆或以暢對育使珥筆而紀者仰
窺敬
天勤民之隱與夫
居所無逸之懷則兹之煥然編帙者固非同三都兩
京徒侈張光明神麗之觀已也今備載規制釐
為六卷就其徑路相屬者聯綴成帙凡
睿藻所及各以其地敬謹詳登焉
宮殿一
外朝
皇城外圍墻三千三百四丈三尺九寸有天安
東安西安地安四門又天安門外東
西南三面圍墻四百七十一丈三尺六寸正南
門牓曰大清門東為長安左門西為長
安右門重建於乾隆十九年至二十五年工竣
又增築長安左門外圍墻一百五十五丈
長安右門外圍墻一百六十七丈五尺一寸各
設三座門紫禁城内圍墻一千六十八丈三
尺五寸其門凡四曰午門東華門西華
門神武門墻四角有重樓墻外東西北三面
守衛圍房七百三十二間護城河環繞於外河
水由地安門外西步梁橋下流入皇城從
地道經景山西門引入環紫禁城至東西
闕門止門下地道相通復東經
太廟左垣西由織女橋前繞
社禝壇端門
太廟會東來之水過牛郎橋天妃閘從巽方出皇城
為御河其流入紫禁城者由神武門西
地道引護城河水流入沿西一帶經武英殿
太和門繞文華殿後由鑾駕庫巽方出
紫禁城
大清門在都城正陽門内面南正中為闕三
皇城之第一門也左右石獅二下馬碑石各一
前為天街方廣數百步周以石欄俗名碁盤
街門内左右朝房東西向者各一百十楹北向
者各三十三楹凡吏兵兩部月選官掣籖刑部
秋審禮部鄕會試磨勘俱於此朝房之外東為
戶部米倉西為工部木倉其北天街横亘東
出為長安左門西出為長安右門門外各
有下馬牌石趨朝者由此出八其北正中南向
者榜為
天安門即皇城南門也初名承天門順治八年
重建改今名為門五上覆崇樓九楹前臨御
河跨金水橋七橋南北石獅各二其南華表對
峙
國家有大慶典
覃恩於樓上宣
詔設金鳳銜而下焉其北相直榜為
端門康熙六年重建制與天安門同南立華表
二左右兩廡各二十二楹東為
太廟街門門内為
太廟正南門五楹前殿九楹兩廡各十五楹中殿
九楹兩廡各五楹後殿與中殿同其正南
門外橋五座橋下向無水乾隆二十六年始引
金水橋水注之東為神庫牲亭西為神厨
俱如禮制
御製孟秋時享
太廟詩(庚申)玉斗迴旋屆指庚金輿夙駕紫鸞鳴矞
皇禮樂陳
清廟糺縵雲霞焕寶楹陟降儼臨
神鑒赫顯承佑啟泰階平禮成肅穆瞻霄漢何限依遲
霜露情
御製孟春有事於
太廟詩(甲子)條風漸噏溫春露感心源
精禴遵前制齋躬步
廟門奉
先思曷極觀德畏常存執事咸宗雋秉圭惟孝孫樂初
修拊石禮始溯捭豚薪槱祥煙起繚垣上曉暾
御製孟冬時享
太廟禮成述事詩(甲子)滌志齋三宿
精禋舉質明奉時修
禴祀考樂叶韶韺馨薦忱爰託心忪禮欲成假思不可
度顒若有餘誠如在
音容感孔懷霜露情
橋山凝望處愾僾達三京
御製孟冬時享
太廟禮成有述詩(乙丑)祭以時惟孟嘗因節屆貞肅
雝欽
陟降悽愴仰
昭明元酒于尊薦嘉粢我簠盛露霜無那感寒暑不禁
情似覺羹墻見如聞謦欬聲禮儀欣告備綏我假
思成
御製孟春時享
太廟恭述詩(丙寅)卜祥惟穀日修禴考禋宗
太室冠裳肅王春煙靄濃
格思聞謦欬鏗若奏笙鐘受福吾何敢穹冥仰
聖蹤
御製孟夏時享
太廟敬成詩(丙寅)清和方入律禋享正當晨一脉
聲容接千秋禮樂新
格思懷謦欬迄用重逡廵膏澤新敷徧欽承倍惕寅
御製孟夏時享
太廟詩(丁卯)
太室穆清地明禋孟夏辰歲時展殷薦
祀事重躬親曙色分籩豆卿雲擁柍桭駿奔森玉葉一
本溯天倫
御製孟冬時享
太廟禮成有述詩(丁卯)午門鼔響散晨光
太室修烝繼履霜僾愾心源承
一脉躬親祭典重三王宗潢執事籩鉶肅韶樂陳庭磬
管將詎止祈年兼卜世繩繩奕禩奉萁薌
御製孟冬時享
太廟詩(戊辰)元英纔節届烝祭以時將
太室卿雲煥
五朝帝烈光追思曷有極一脉永流慶制治慙成泰書
年幸告康惕乾心久切儀式志靡遑愾僾相通處
惟祈我武揚
御製孟春時享
太廟詩(辛未)魯論欽與祭周雅詠於昭
太室修精禴王春報始韶瓞瓜緜益衍本木接非遥濟
濟趨三獻依依盼
九霄僾聞希
黻扆顯相肅鵷僚
啓佑鴻規遠丕承仰
五朝
御製孟冬時享
太廟詩(壬申)四孟臨陽月六宗欽本仁
祖功千禩顯德水一源親謦欬思何極繼承志益諄黻
屏儼
來格告徹重逡廵
御製孟夏時享
太廟詩(癸酉)鳳紀純乾月鸞韶清徵音
神功欽在昔
聖翼逮斯今濟濟宗潢列綿綿瓜瓞尋永思有所本
愛敬益殷心
御製孟夏時享
太廟述事詩(甲戌)
太室修時享躬親祀事將本仁思謦欬觀德想衣裳樂
律含清徵南訛屆正陽若憑欽
降嘏繼序勵其皇
御製孟夏時享
太廟詩(乙亥)祝融臨孟月
太室舉明禋一脉精神貫萬年茀禄蓁拜墀陪列辟
執爵進宗親
祖烈於今赫流沙仰集鱗
御製平定準噶爾告祭
太廟述事詩(乙亥)告成蠲祀異嘗蒸
太室薰風瑞靄凝梗化昔延六十載懷恩今挈百千朋
伊犁遼阻奚堪恃
列祖威靈實式憑久計永安方厪念敢因蕆事忘兢兢
御製孟冬時享
太廟禮成有作詩(丙子)
太室烝禋舉躬親志倍欽代因時遞遠敬與慕俱深鳳
管和韶奏犧尊清酒斟不遲還覺速
僾愾儼如臨
御製孟冬時享
太廟禮成紀事詩(丁丑)吉朔修嘗進吉蠲
假思仰冀意顒然洋如在上原一脉勿替引之於萬年
三獻禮成八佾舞小春律在五絲絃午門迎送增
蘇對
祖烈今揚西海邊
御製孟夏時享
太廟詩(戊寅)
太室修時享律惟仲呂應
開基遡天造綿禩願雲仍禮樂祈
來假几筵儼若憑覲
光誠有志明義究何曾
御製孟冬時享
太廟述事詩(戊寅)質明徂位展虔思職事天潢式禮
儀追遠丕綿一脉瓞靖遐耆定萬年基不遲廢徹
廻瞻
廟有肅冠裳列迓墀昔厠大宛今布露延庥孰匪
祖威貽
御製孟冬時享
太廟詩(己卯)
太室修豐祀初陽麗小春萬年福永茂一脉氣彌親磬
管雲門奏豆籩宗器陳於斯思繼述嗣服凛惟寅
御製歲暮祫祭
太廟述事詩(己卯)璇璣臨歲暮
太室祫冬烝
九廟萃神爽一躬凛繼繩瞻羹惜徹饌傳火騐懸燈羃
䍥祥花布
天恩倍敬承
御製孟夏時享
太廟詩(庚辰)水木溯源本豆籩式禮儀
思文欽世德貽我幸豐綏祗以瞻依切寧教廢徹遲繼
繩惟日勵敢懈藉
重熙
御製孟夏有事
太廟禮成詩(辛巳)撰日惟中朔恊時逮正陽天經欽
與祭世德咏延昌
僾見神容對駿奔宗子襄一灣引金水萬葉衍銀潢
西為
社禝壇門門内為壇北向制二成第一成方五丈次
成方五丈三尺高五尺陛四出上用五色土隨
方築之壝垣四面開櫺星門繚垣土色亦各以
其方瘞位向在壇内乾隆二十一年繕修壇宇
勅移於壇外西北隅壇北為
拜殿西為神庫神厨牲亭俱如禮制
御製仲春祭
社禝壇詩(辛酉)
秩宗尊百祀歛福錫羣黎典重明禋盛心殷望歲齊
牲牷陳俎豆南雅奏金鼙六出新飄瑞公田正好
犁
御製仲春上戊恭祭
社禝壇詩(甲子)東陸暾將曙熙春日載陽明禋遵
振古崇德佐
維皇香霧霏神鼎卿雲擁帝觴絲匏方合奏綴兆早成
行物備九州貢土分五色方一衷虔致願慶錫我
年康
御製秋祭
社禝壇詩(丙寅)祈報遵先制虔寅倍已增豐年振
古慶
神貺信今承祝史辭無忝
帝觴露正凝燎煙霏起處晴旭恰東昇
御製仲春躬祭
社禝壇詩(丁卯)重農遵舊制蠲吉舉春祈瑞靄
方壇合
昭明神載依玉繩剛運斗朱鳥旋揚暉佇籲微衷
格甘膏遍甸畿
御製仲春恭祀
社禝壇禮成述事詩(壬申)舉趾東郊農務臨質明
承祭冀
居歆春祈秋報從常典民穀王封合並欽方俎備陳
肥腯物崇牙疊奏太平音潔觴三獻昭和鬯德養
方占歲在壬
御製仲春躬祭
社禝壇詩(癸酉)春祈祀典厪躬行右闕晨趨率辟
卿立我烝民知穀重藐子小子識君輕六鈞綵鳳
儀仙樂三獻卿雲
帝觥懸鼓和鳴物甲坼青郊正待省新耕
御製仲春
社禝壇詩(甲戌)玉輦行西闕
松壇祭仲春質儀遵古昔農事重躬親雅樂依聲
永太羹不和醇拳拳何所願綏我屢豐頻
御製春祈
社禝壇詩(乙亥)物土敷壇五色方祈殷親詣練時
良夏松殷栢對誠妄
后禝勾龍配克當八政農先誠國本四時春首祝年
穰前朝甘雪霑優渥舉趾東郊正叶祥
御製春祭
社禝壇禮成述志詩(丙子)鸞輿鳳闕向西旋敬舉
春祈吉戊㳙素積煙融雪以後陽烝脉發社之前
於論鐘鼔調宮徵誕降秠穈薦豆籩更冀
厖禠錫昭格獻俘指日外壝邊
御製仲春
社禝壇親祀詩(戊寅)展幣由來例仲春百年
右社聿維新
鴻功今古垂釐永佐配馨香肸蠁均處陸什三司后
土食艱稼穡立烝民戊朝祭喜戊年值豐楙殷希
錫祉申
御製仲春祭
社禝壇詩(己卯)午門西轉繚垣通吉戊春祈凛必
躬五土封壇尊
社稷兩珪有邸致欽崇樂宣太簇調元律
惠遍三農贊化工更冀
鴻庥錫保定獻俘壝外報成功
御製
社禝壇禱雨詩(己卯)敢云久矣惄予心躬禱
靈壇重致忱加玉義緣祈芘蔭升香敬用佇
居歆祝辭請命出衷曲皇樂調和冀答隂五日為期
難更緩油雲即待霈甘霖
御製仲春祭
社禝壇禮成誌事詩(庚辰)春祈毖祀曉暉曈
社禝鴻庥
天地同銳首兩珪象生物方中五土表元功夏松殷栢
開宗古
后土
勾龍協饗崇
壝外馘俘獻耆定每思
優貺惕深衷端門之内東朝房五楹為禮科公署
西朝房五楹為工科公署禮科之北為
太廟神厨門工科之北為
社左門再北左右朝房各四十二楹内東二十三楹
西二十楹為六部九卿朝房餘吏科公署七楹
戶科公署九楹在東中書科公署六楹兵科公
署七楹刑科公署七楹又六科公所二楹在西
其吏科之北三楹敬安石刻
聖祖仁皇帝御製臺省箴臺省之設言責斯專寄以
耳目寧取具員通明無滯公正無偏黨援宜化畛域
宜捐洞達政體斯曰能賢古昔諍臣風規凛然訏謨
讜論垂光簡編朕每覽繹如鑑在懸居是官者表裏
方直精白乃心充廣其識國計民生臧否黜陟凡所
敷陳敬將悃愊風霜之任以懲奸慝摶擊之威以儆
貪墨毋摭細務苟塞言責毋紛成憲妄逞胸臆書思
入告當宁對揚沽名匪正營私孔傷或藏嫌怨謬為
雌黃受人指囑尤為不臧形諸奏牘有玷皂囊職司
獻替亟宜審詳敬爾在公風紀巖廊詞箴用勖誕告
聯常康熙庚辰御製并書又北東出者為闕左
門西出者為闕右門門外各有下馬碑石凡
九卿會議揀選人員騐看月官俱集左門下八
旗都統會議俱集右門下門北為諸王朝房左
右各三楹甬道左有嘉量亭右有日景晷度
御製嘉量銘皇予
聖祖建極憲天度律鈞鍾洞契元聲微顯闡幽何天衢
亨小子纘緒寰區撫臨協時月正日同律度量衡
製兹法器列於大廷匪作伊述
大猷敬承遵鍾得度率度量成量為權輿律諧六英猗
聖合
天
天心
聖明七政是齊為萬世法程如衡無私如權不凝如度
制節如量祗平律得環中紹
天明命永寶用享子孫繩繩我日斯邁而月斯征中元
甲子乾隆御銘正中南向為
午門順治四年建即紫禁城南門也東西兩觀
對聳上覆崇樓五中樓深廣各九楹東西四樓
深廣各五楹閣道十三楹南北相接崇宏壯麗
即俗所謂五鳳樓也
國家有所征討凱旋獻俘
皇帝御午門樓行受俘禮
御製六月十八日午門受俘詩(乙亥)雷霆申宿令
閶闔受新俘詎乃恩全背安能誅竟逋緝兇新附
奮宥命舊奸瞿白練陳班末䨇頑肆市衢快晴
天意順大禮衆情愉益切欽心鏡永懷鞏帝圖
御製定北將軍班第遣人解達瓦齊至御午門受俘
詩(乙亥)鴛瓦繽紛積瑞銀受俘軍禮舉重新丹
墀羣辟齊肩侍白組名王繫頸陳天德好生還貸
死海濱多蹇又逢屯刑曹憲典聊遲待指日歐刀
剚叛臣
御製御午門受俘馘詩(庚辰)函首霍占來月竁
傾心素坦欵天閶理官淑問寧須試驃騎窮追實
可臧西海永清武保定午門三御典昭詳從今更
願無斯事休養吾民共樂康中樓左右有鐘鼓亭
皇帝御大朝則鳴鐘鼔以為節
親祀壇廟出午門則以鐘祭
太廟則以鼓午門之前凡頒朔宣
旨及百官常朝俱集於此
御製十月朔日頒時憲書詩(庚申)九瀛咸奉朔四
海正同文禮特遵
先制時惟授大君令頒懸度地澤被鷺鴛羣欽若心恒
凛釐工政益勤
御製頒朔詩(甲子)
閟宮烝祀罷象魏授時頒舊歲行將盡新年去復還時
和詎可恃日久倍知艱所願周寰字官清民自閒
試問司天史羲娥移不移璿璣誰可度珠斗若
為推六合車書會千秋道法垂去年重入想崇政
涖朝時
御製頒朔詩(丁卯)冬初頒歲朔
天道體貞元為識農功要非誇天子尊三正同六服玉律
自金門即看陽和近披來朱鳥暾
御製頒朔詩(戊辰)午門晴旭麗曈曨頒朔威儀集
百工東鰈西鶼萬邦奉宵衣旰食一篇中春秋無
那成今昔箕畢還因協雨風消息貞元頻静騐統
天一氣運無窮
御製十月朔日頒朔詩(丁丑)敬授斯稱重明時敢
不虔龍杓弦望辨鳳闕典章懸堯帝羲和命大清
億萬年銅儀惟是在稼政莫兹先布朔禎祥始班
和象魏前伊犁哈薩克從此入華編
午門為門三文武官出入皆由左其右門惟宗室
王公得行之兩觀間掖門左右相對門中各折
而北入不常啓惟
大朝陞殿百官各以東西班次由掖門入殿試文武
進士鴻臚寺按中式名次引入一名由左二名
由右餘倣此午門之内玉河環繞金水橋五
座橋北為
太和門廣宇九楹中開三門其左右兩楹則宿衛
番直處也門陛南出者三東西出者二級各二
十有八陛間列古銅鼎四門前列銅獅二太
和門之左為昭德門右為貞度門皆南向
東西兩廡間東出者為協和門西出者為
熙和門兩廡上下共五十二楹東為稽查各衙
門奉行事件處及内閣
誥勅房西為繙書房及
起居注公署東南隅為内閣公署其正衙
御筆扁曰調和元氣西南隅舊為國史館今為
膳房庫太和門内正中南面為
太和殿
皇朝之正殿也康熙八年重建三十四年再建深廣
各十一楹
御筆扁曰建極綏猷聯曰帝命式于九圍茲維艱哉
奈何弗敬天心佑乎一德於時保之其永無愆
中設
寶座
皇帝大朝御焉每歲元旦冬至
萬壽三大節及
國家有大慶典則
御殿受賀凡大朝會燕饗
命將出師
臨軒策士及百僚除授謝
恩皆御焉恭遇加上
皇太后徽號則於殿内
閱視
冊寶冊立
皇后亦如之遇
圜丘大祀前一日
皇帝於殿内視祝版
祈穀
常雩大祀亦如之前為露臺列龜鶴彛器各二日晷嘉
量各一龍墀三重丹陛五出下重陛級二十三
中上二重陛級各九上下列寶鼎十有八左為
中左門右為中右門皆南向與昭德
貞度二門相對其東出者為左翼門西
出者為右翼門翼門之南左為體仁閣右
為弘義閣各崇樓九楹廊廡四周相接共六
十六楹庭中甬道左右設品級銅山自正一品
至從九品各十八為文武官員行禮班位
御製季夏視朝詩(己巳)詰旦奎中夜易闌罘罳曙
色上金鑾宮懸樂應林鍾律拜舞班齊九品官
何必舍人稱絶唱所希多士副其難漫言例事鴻
臚掌拱手垂衣敢自安
御製暮春太和殿視朝詩(壬申)詄蕩天門開曙曦
彤墀香靄露華滋禮章樂亮誠何有拱手垂衣
念在兹百辟都遵博士制七言誰繼舍人詩昭
容已褻貂璫僭未可明廷贊盛儀
御製初夏視朝詩(壬申)雨足金門曉氣和觚稜瑞
色暎晨娥樂宣清徵八音協儀引鴻臚百辟多
祈歲惕乾通宥密對時長養騐南訛垂衣敢恃
崇高位政要維艱敕九歌
御製御殿臚唱有作(壬申)秋榜原春榜恩科乃特
科
慈寧欣壽永師濟冀材多大對誰忠告旁求此廣羅午
門開詄蕩日麗小春和
御製御殿傳臚日作(甲戌)臚唱三聲曉日曈編鐘
清瑟協薰風希占五色雲朝見早慰一犁雨昨濛
贊化羣陳萬言策敕幾自闢四門聰祗憐退鷁垂
雙翅空望神仙注榜中
御製視朝詩(乙亥)曉日觚稜露氣鮮太和朝(音招)御
奏宮懸有來衮衮皆羣后惟曰繩繩欲萬年予意
詎如常例視侍臣誰進早朝篇無為垂拱猶增愧
臨保心殷勵體乾
御製平定準噶爾功成恭上
皇太后徽號御殿受賀詩以言志詩(乙亥)從來西北
不庭方戡亂聊攜數月糧何必先驅張撻伐早知
載道迎壺漿遐荒底定千秋宴
徽號欣承愛日慶豈不慰思寧即慰訓垂文子懼方長
御製雪中視朝詩(丙子)報曉雞人報雪霏翠雲裘
御啟彤墀祥煙低罩金猊鼎瑞葉紛飄赤羽旂三
白早占后稷穡千官都點謝莊衣明庭端拱承
天貺益勵兢兢謹勅幾
御製冬日視朝詩(丁丑)百寮劍佩集明廷班末陪臣
贊謁聆黃道星辰聯畢昴小陽氣節靄元冥東
鰜西鰈誰分域北極南荒一太寧遠服邇安心敢
肆敬
天勤政
訓聰聽
御製元正太和殿朝會庸作歌(庚辰)晨參晝會肅
朝儀正殿春融赤羽旗考夏綜周原舊典戛球舞
籥迓新禧十年一舉寧為數萬國來同倍切寅吏
治民生厪宵旰問方詎止藉斯時祥花瑞葉玉
樓棲慶恰占年景福禔耆定不期徠默克安和惟
是洽羣黎漫陳漢殿魚跳水卻聽天方鳳奏西簪
筆誰成元會賦持盈應悉敬彌躋
御製三月朔日御殿定邊將軍兆惠副將軍富德等
率成功諸將士朝謁詩以紀事(庚辰)黃旄簇仗
正衙排奏凱來朝樂孔皆脱劍釋冰摇玉佩卷班
按隊叩金階幸逢耆定干戈戢况值熙和風日佳
范士燮言予敢忘惴矜保泰是長懷
御製四月二十五日御殿傳臚紀事詩(辛巳)雅化
作人祝
壽慈金階臚唱麗晴曦既求真學頒新制亦體常情改
近期公舉不教存已見明敭還預定其辭西人魁
榜西平後可識
天心偃武時
御製季夏太和殿視朝詩(辛巳)一夜隂晴雲未消
朝氛斂盡旭光昭或緣敬事蒙
天佑雖喜宜農戒意驕恭已奉三欽扆御宅中圖治慎
衣宵林鍾東序聲韶樂應月詳求律呂調
殿後為
中和殿深廣各五楹上安滲金圓頂陛左右各出
三重級如前殿之數殿内
御筆扁曰允執厥中聯曰時乘六龍以御天所其無
逸用敷五福而錫極彰厥有常中設
寶座凡遇三大節
皇帝先於此陞座内閣内大臣禮部都察院翰林院
詹事府堂官及侍衛執事人員行禮畢然後出
御太和殿恭遇加上
皇太后徽號則於殿内
閱視奏書遇
方澤大祀及祀
太廟
社禝之前一日
皇帝俱於殿内視祝版
親祭
歴代帝王廟
先師孔子
朝日夕月亦如之每歲耕藉並於殿内
閱視農器殿後為
保和殿殿九楹
御筆扁曰皇建有極聯曰祖訓昭垂我後嗣子孫尚
克欽承有永天心降鑒惟萬方臣庶當思容保無
疆中設
寶座每歲除夕
皇帝御殿筵宴外藩每科朝考新進士翰林院引入
殿内左右列試之左門曰後左門右門曰
後右門與中左中右門相對自太和殿
至保和殿兩楹丹楹相接四隅各有崇樓中
路甬道相屬保和殿後陛三出向北即乾
清門也
協和門之東為
文華殿康熙二十二年建殿門五楹前殿七楹
御筆扁曰緝熙明德聯曰道脉相承經籍昭垂千聖
緒心源若接羹墻默契百王傳每歲春秋仲月
皇上御經筵講臣於殿内進講
皇上宣示御論諸臣跪聽畢以次列坐
賜茶於殿内
御製秋日經筵詩(庚申)皎日麗中天金風拂細旃
右文遵舊制典學重經筵為進邦家彦爰咨經史
詮探源思汲古望道未忘筌制事應惟義執中猶
在權心恒期洞洞志每勵乾乾緬想萬民上端資
百爾賢周行須示我莫漫頌豐年
御製二月十二日經筵詩(辛酉)金門旭日麗初晴
講席春和盛典行啟沃久登黃閣老探研今對玉
堂卿祗因風化孚民俗漫道平康起頌聲猶憶昔
年
庭訓切書紳一字道惟誠
御製仲春經筵詩(壬戌)旭日御階明祥風滿鳳城
光春開講席廣厦集朝英學海期同濟文樞賴共
衡更尋司化紐要道在躬行
御製二月初六日經筵詩(癸亥)風色雲容淡沲春
廣筵鵷侶列華茵欲衡今古惟時叙藉澡身心與
日新别院漫傳花似綺甫田喜積屑如銀自慚致
治非三五夢想蕭曺房杜臣
御製仲春經筵詩(甲子)講席啓文華熙春景物嘉
古今學有别天地德無涯内外應非二知行要並
加儒臣同坐論不覺日西斜
御製春季經筵詩(乙丑)棽麗翠鸞臨文華廣殿深
三春開講幄兩序列朝簪立政思民瘼存誠勵口
箴豈云循典故藉以澡身心黼座風颺德霞天旭
散隂咨詢交泰陛揖讓萃儒林道岸繄常企文淵
或可尋研精憶良弼孰與下砭鍼
御製仲春經筵詩(丙寅)晴旭曈曨散曙寒文華廣
殿會衣冠從來聖道通參贊况復予衷企治安心
所會時原自易學惟行處始知難寄言魚雅談經
侶漫作崇儒故事觀
御製仲秋經筵詩(丙寅)宿雨逗輕煙秋陽皜碧天
文華開廣殿今日啟經筵濟濟鴛班列彬彬玉案
前研幾窮理窟味道晰言筌一意期無逸同心慶
有年豈惟遵典制端以遡心傳
御製仲春經筵詩(丁卯)講幄啟芳春文華紫禁闉
鵷班分列進綈几一編陳治道籌教養躬行勉知
仁豈惟遵典故端藉淑心身易簡抽經秘從容咨
席珍擴充還有待夙夜矢虔寅
御製春仲經筵詩(己巳)瑞日輝春曉不寒特開廣
殿集衣冠舞干未逮重華德放馬何期遠服安
小往大來成泰運推人盡已具心官申咨魚雅章
縫侶莫作崇儒例事看
御製春仲經筵詩(壬申)間闊經筵意未安東風廣
厦集儒官不惟勤學因時最要復存羊俾後觀制
事期無適莫見知人更念惠懷難春卿儀注百寮
式詎道從容禮數寬
御製經筵即事詩(癸酉)清暉玉宇寬廣殿集衣冠
要欲分隂惜寧同舊例看繹思還戒頌切已率知
難兩論雖言概吾斯意未安
御製仲春經筵詩(丙子)泉汲靈源蕉剥芽春風又
復啟文華惜隂所重恒於此隔歲猶嫌忽已賖一
日萬幾天命勅性誠明教聖功加儒冠采服魚魚
者典學虚文莫漫誇
御製仲春經筵詩(戊寅)書文經訓義揄揚魚雅儒
簪晉兩行篤志近思研學問思艱圖易劭農桑春
臺共喜時方鬯廣厦寧惟例舉常周孔吾師游意
切推行獨慚未云遑
御製仲春經筵詩(己卯)講學文華例仲春經書次
第几端陳夫乾易矣夫坤簡成物知焉成已仁紬
繹從知位中理贊參惟仰至誠神漫言故事循禮
典修業輝光勉日新
御製仲春經筵詩(庚辰)文華廣殿御香芬啟廸疇
咨大雅羣詎止循名欲求實敢因戢武忘崇文飛
潛動植堪觀化和一慎難總屬君略述會心非逞
臆躬行惟是勉尊聞
御製仲春經筵詩(辛巳)和凝風日仲春初廣殿文
華敞碧疏經解傳詮闡要道衣寬帶博戒虚車人
倫物理行仁義巽養震為濟疾徐詎曰年年遵典
故化民成俗目蒿予東廡曰本仁殿西廡曰
集義殿後殿為主敬殿其東為傳心殿
中祀
皇師帝師王師先聖先師每逢月朔太
常寺堂官一員詣殿拈香凡
經筵之日
命大學士一員祭告乾隆七年仲春
皇上御經筵
特旨親詣行禮殿之前為景行門
御製仲春經筵親詣傳心殿行禮敬成一章(辛酉)
布治遵前矩崇文御講筵先期修祀事親詣致心
虔禮樂薄殷夏經綸在簡編執中恒自凜敢曰繼
薪傳文華殿之後西向為上駟院署又北南向
為箭亭亭中石刻乾隆十七年三月二十日
上諭朕恭閱
太宗文皇帝實錄内載崇德元年十一月癸丑日
上御翔鳳樓集諸親王郡王貝勒固山額真都察院官
命弘文院大臣讀大金世宗本紀
上諭衆曰爾等審聽之世宗蒙古漢人諸國聲名顯著
之賢君也故當時後世咸稱為小堯舜朕批覽此書
悉其梗概殊覺心往神馳耳目倍加明快不勝嘆賞
朕思金太祖太宗法度詳明可垂久遠至熙宗合喇
及完顔亮之世盡廢之耽于酒色盤樂無度效漢人
之陋習世宗即位奮圖法祖勤求治理惟恐子孫仍
效漢俗預為禁約屢以無忘祖宗為訓衣服語言悉
遵舊制時時練習騎射以備武功雖垂訓如此後世
之君漸至懈廢忘其騎射至於哀宗社稷傾危國遂
滅亡乃知凡為君者耽于酒色未有不亡者也先時
儒臣巴克什達海庫爾纏屢勸朕改滿洲衣冠效漢
人服飾制度朕不從輒以為朕不納諫朕試設為比
喻如我等於此聚集寬衣大袖左佩矢右挾弓忽遇
碩翁科羅巴圖魯勞薩挺身宇入我等能禦之乎若
廢騎射寬衣大袖待他人割肉而後食與尚左手之
人何以異也朕發此言實為子孫萬世之計也在朕
身豈有更變之理恐後世子孫忘舊制廢騎射以效
漢俗故常切此慮耳我國士卒初有幾何因嫻於騎
射所以野戰則克攻城則取天下共稱我兵曰立則
不動摇進則不回顧威名震懾莫與争鋒此番往征
燕兵出邊我之兵威竟為八大臣所累矣故諭爾等其
謹識朕言欽此朕每敬讀
聖謨不勝欽凜感慕深惟國家開創之時我
祖宗躬親勞瘁勤求治理矩矱相傳罔敢踰越以立萬
世之丕基至於今咸受無疆之福者皆仰遵
明訓所致也我朝滿洲先正遺風自當永遠遵循守而
勿替是以朕常躬率八旗臣僕行圍殺獵時時以
學習國語熟練騎射操演技勇諄切訓誨無非率
由舊章期以傳之奕禩永綿福祚惟是我
皇祖太宗聖訓所垂載在
實錄若非刊刻宣示則累朝相傳之家法外庭臣僕何
由共悉且自古顯謨令典多泐之金石曉諭羣工
我
皇祖太宗之睿聖特申誥誡昭示來兹益當敬勒貞珉
永垂法守著於紫禁箭亭御園引見樓及侍衛教
場八旗教場各立碑刊刻以昭朕紹述推廣至意
俾我後世子孫臣庶咸知滿洲舊制敬謹遵循學
習騎射嫺熟國語敦崇淳樸屏去浮華母或稍有
怠惰式克欽承
彝訓冀億萬世子孫共享無彊之庥焉特諭殿東稍
北有石橋三過橋有殿宇三所凡大内俱黃琉
璃瓦惟此用綠為諸
皇子所居其前為王公文武大臣輪班宿衛直房
橋東南為戶部内庫為鑾儀衛鑾駕庫稍北
即東華門門外有下馬碑石紫禁城之東門
也
熙和門之西為
武英殿規制如文華門前御河環繞石橋三
殿前後二重皆貯書籍凡
欽定命刻諸書俱於殿左右直房校刻裝潢西有浴
德堂為詞臣校書直次設總裁統之殿北為内
務府公署為果房為冰窖為造辦處西為尚衣
監其後殿宇二層為
皇子所居再西為咸安宮教習八旗大臣子弟
肄業處殿南為磁器庫為南薰殿乾隆十四
年
詔以内府所藏歴代帝后圖像尊藏於此
御製南薰殿奉藏圖像記内府藏歴代帝后圖像
傳自勝國典在有司歲以盛夏曝而庋之扃鐍惟
謹朕於幾暇省閱内庫積儲敬得展觀則裝潢之
以歲久渝脱者已多矣因思我朝崇禮前代建廟
京師春秋禋享且為護陵寢禁樵蘇聖賢名臣咸
秩典祀凡以篤高山景行之思抒萬古興懷之慕
而况流傳有自縑素猶新日角珠庭冕旒秀發德
容可挹英表如生其奚忍夷諸繪事供几席珍鑒
者比爰命工重加裝潢自太皥伏羲氏而下帝后
圖像為軸者六十有八為冊者七為卷者三先聖
名賢圖冊五舉襲以綈錦尊藏於紫禁西南之南
薰殿大學士會同領内務府王大臣等詳定位置
謹其籍識次第甲乙秩然有章明諸帝玉冊廟中
所陳當時寶為宗器者也今貯工部外庫慮不免
散軼附藏殿之西室俾虔視焉既竣事因備紀之
勒石前榮以示帝統相承道脉斯在朕之隨在盡
其誠敬不敢苟且褻越有如此圖像自唐宋以下
缺十之二三遡而上之存者僅矣時久而易晦幸
其存也可弗保持使可及久歟缺者弗復追補遠
無徵也懼失真也以致慎也
御製朕既藏歴代帝后名臣像於南薰殿為文以記
之並成是詩(己巳)寫照應非古羲軒誰所傳儼
兹瞻日角敬與保天全暑雨寧侵幌薰風尚入弦
睪然興景仰籌治勉勤乾殿西為
御書處凡
御書法帖皆於此鐫刻稍北即西華門門外有下
馬牌石紫禁城之西門也
國朝宮史卷十一
