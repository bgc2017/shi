國朝宫史卷三十二
書籍十一
類纂
御製資政要覽一部
世祖章皇帝採集經史子集中關於政事者為三十章
曰君道曰臣道曰父道曰子道曰夫道曰婦道
曰兄弟曰體仁曰弘義曰敦禮曰察微曰昭信
曰知人曰厚生曰教化曰儉德曰遷善曰務學
曰重農曰睦親曰積善曰愛民曰慈幼曰養生
曰懲忿曰窒慾曰履謙曰謹言曰慎行曰愛物
凡三卷順治十二年校刊
世祖章皇帝御製序朕惟帝王為政賢哲修身莫不
本於德而成於學如大匠以規矩而取方圓樂師以
六律而正五音凡古人嘉言善行載于典籍者皆修
已治人之方可施於今者也朕孜孜圖治學於古訓
覽四書五經通鑑等編得其梗概推之十三經二十
一史及諸子之不悖於聖經者莫不根極理道成一
家言但卷袠浩繁若以之教人恐未能一時盡解其
義亦未能一時盡得其書因思夫記事宜提其要纂
言當鈎其元乃採集諸書中之關於政事者為三十
篇又慮其渙而無統於是每篇貫以大義聯以文詞
於忠臣孝子賢人廉吏略舉事迹其奸貪不肖悖亂
者亦載其内使法戒烱然加之訓詁詳其證據譬之
萃衆白以為裘範六金而成鼎旨約而易明文簡而
易閱名曰資政要覽觀是書者熟思而體之可以為
篤行之善人推類而廣之可以為博雅之君子毋徒
求之語言文字之間則朕諄諄教喻之心庶乎其不
虚矣
御製勸善要言一冊
世祖章皇帝採擇諸書中要語輯為一編以示勸掖順
治十三年校刊
世祖章皇帝御製序朕惟
天道至善即以其善賦之下民故人之生無有不善其
或有不善者皆因内蔽於私欲外染於汚習至不能
守其初心遂悖乎天矣因人之存心行事不同是以
上天鑒察降以災祥其降祥者固以顯祐善人其不得
已而降災者亦以明戒下民使之改過而遷於善也
從來報應昭昭不爽詎不可畏哉古人原
天垂訓以教天下正論嘉言不一而足但文之深者或
不易通言之簡者又不能盡朕恭承
天命撫育萬方深念上之教世勸勉為先人之立身為
善最樂故取諸書之要者輯為一編名曰勸善要言
語不欲文期於明理詞不厭詳期於曉衆欲使賢愚
同喻小大共知讀此書者當深思其義體之於身省
之於心善者則亦當加勉而進於淳良以求吉慶其
或無知而誤汚於不善者尤當速改而歸於無過以
免災戾庶幾不負
上天好生之心而朕殷殷教化之意亦不虛矣凡我人
民其敬勉之哉
孝經衍義一部
世祖章皇帝命纂脩孝經衍義未及告成
聖祖仁皇帝詔儒臣續輯
親定成書首列經旨總要二卷所衍之義曰至德曰要
道曰教之所由生曰天子之孝曰諸侯之孝曰
卿大夫之孝曰士之孝庶人之孝曰大順之徵
至德之目曰仁曰義曰禮曰智曰信要道之目
曰父子曰君臣曰兄弟曰夫婦曰朋友師弟子
附焉教所由生之目曰禮曰樂曰政曰刑天子
之孝一曰愛親愛親之義曰早諭教曰均慈愛
曰敦友恭曰親大族曰體臣工曰重守令曰愛
百姓曰課農桑籍田附焉曰薄稅斂曰傋凶荒
曰省刑罰曰恤征戍二曰敬親敬親之義曰事
天地曰法祖宗曰隆郊配曰嚴宗廟曰重學校
養老附焉曰崇聖學曰教宫闈曰論官材曰優
大臣曰設諫官曰正綱紀曰别賢否曰制國用
曰備風俗諸侯之孝曰愛親曰敬親曰不驕曰
不溢卿大夫之孝曰愛親曰敬親曰法言曰德
行士之孝曰愛親曰敬親曰事君忠曰事長順
庶人之孝曰愛親曰敬親曰用天道曰分地利
曰謹身節用因經有順天下之文故以大順之
徵終焉凡百卷康熙二十九年校刊
聖祖仁皇帝御製序朕緬維自昔聖人以孝治天下
之義而知其推之有本操之有要也夫孝者百行之
原萬善之極書言奉先思孝詩言孝思維則明乎為
天之經地之義人性所同然振古而不易故以之為
已則順而祥以之教人則樂而易從以之化民成俗
則德施溥而不匱帝王奉此以宰世御物躬行為天
下先其事始於寢門視膳之節而推之於配帝饗親
覲光揚烈諴萬民而光四海皆斯義也孔子教孝之
言散見于冊籍而統會于孝經曾子以純孝親承斯
訓其辭約其指遠條貫終始綜括羣論言孝之義於
斯為備自顔芝藏本出於漢初考註箋釋代有其人
如孔安國鄭康成皇侃邢昺輩無慮百餘家大約皆
訓詁章句辨論古今文同異而求其推擴義藴逹之
於萬事萬物而皆莫出其範圍者則尚未之備也
世祖章皇帝弘敷孝治懋昭人紀特命纂脩孝經衍義
未及成書朕纉承
先志詔儒臣蒐討編輯仿宋儒眞德秀大學衍義體例
徵引經史諸書以旁通其說竊以仲尼稱至德要道
以順天下又曰教之所由生而後詳列天子諸侯卿
大夫士庶人之五孝此則一經之大旨亦猶大學之
言明德新民格致誠正修齊治平也是故衍至德之
義則仁義禮智信之說備矣衍要道之義則父子君
臣夫婦昆弟朋友之倫備矣衍教所由生之義則禮
樂刑政之屬傋矣衍五孝而皆以愛敬為本明貴賤
之所同也由天子之敬親推之則郊社宗廟典禮之
義備矣由天子之愛親推之則仁民育物撫綏愛養
之義傋矣無非敬也無非愛也卽無非孝也遞而至
於諸侯之不驕不溢卿大夫之法服法言法行士庶
人之忠順事上謹身節用何一非愛敬之義推而極
之通乎神明貫乎天地夫寧有涯際乎書成凡一百
卷鏤板頒行竝製叙言冠於簡端庶幾嘉與海内共
遵斯路家脩子弟之職人奉親長之訓協氣旁流休
風四達以成一代敦厚鴻龐之治斯則朕繼述
先烈尊經崇本之志也夫
御製内則衍義一部
世祖章皇帝仰承
慈訓取禮記内則一編闡義指事所衍之目曰孝曰敬
曰教曰禮曰讓曰慈曰勤曰學凡十六卷順治
十三年校刊
世祖章皇帝御製序臣聞致治之道有大經大法以
儀型乎邦國必有至精至粹以模楷乎宫闈故關睢
為王化之端乾坤居大易之首聖人垂訓未有不以
門内為兢兢者也三代以前上有聖后賢妃肇修内
治化行而俗美後世宫壼之間修身立訓者既不數
見而姆教亦寡自非天佑至德孰能集貞淑之大成
振古今之懿化哉恭惟
聖母皇太后佐我
皇考崇文圖治
徽音雍穆
慈誨周詳有典有則興仁興讓允為萬世壼教之主矣
乃猶
懋勤道化嗜古好學臣受
恩深厚莫可報稱惟有蒐輯古來嘉言美行統成一編
上備
披閱冀展微忱於萬一焉臣視政之暇嘗讀禮記内則
首述后王命冡宰降德教於兆民考其所載皆父慈
子孝夫義婦聽之道夫聖人言欲治其國者先齊其
家又言家正而天下定齊之正之其惟内則乎正位
乎外者不明乎是書何以總乾綱正位乎内者不明
乎是書何以脩坤教既又詳繹其義於婦道女事尤
無所不備誠帷墻之要典賢淑之永模也乃世傳后
妃紀列女傳家範内訓諸書雖著作不少然未見原
本内則而發明之豈所以尊經立教與夫天生烝民
有物有則家則乎身身則乎心將起化于閨房未有
不合乎正心脩身之道而能作則者今觀是書微而
至於聲氣容色顯而至於言動儀文精而至於樂心
養志粗而至於中饋女工所以端其心而檢其身者
施諸一家無不宜放乎四海無不凖臣故謂隆母儀
敦婦順斷不外乎是書䆒其指歸盖有八要焉孝者
順親之要也其類有二事舅姑事父母是也敬者内
助之要也其類有五事夫勸學佐忠贊廉重賢是也
教者昌後之要也其類有三教子勉學訓忠是也禮
者持已之要也其類有九敬祭祀肅家政定變守貞
殉節端好尚崇儉約謹言慎儀是也讓者睦戚之要
也其類有四崇謙退和妯娌睦宗族待外戚是也慈
者推恩之要也其類有五逮下慈幼敦仁愛民宥過
是也勤者脩業之要也其類有二女工飲食是也學
者取法之要也其類有二好學著書是也每舉一類
必證以聖賢經傳之言實以古今淑順之行所采事
蹟貴賤不同而其道則同所引文辭深淺不一而其
理則一闡明大指詮釋微文名曰内則衍義恭進
慈覽以附乎養志之義自禁壼逹乎閭巷咸於斯取則
焉必皆感發其性情漸摩乎義理廣教化而美風俗
宫闈之至精至粹者與邦國之大經大法竝垂不朽
聖母皇太后休聲盛德炳於日星是則臣惓惓之大願
爾臣謹序
御纂朱子全書一部
聖祖仁皇帝指授儒臣博採羣書凡一句一字出於朱
子者彙集成編其目曰小學曰大學曰論語曰
孟子曰中庸曰易曰書曰詩曰春秋曰禮曰樂
曰性理曰理氣曰鬼神曰道統曰諸子曰歴代
曰治道曰論文論詩字學科舉之學曰賦詞琴
操詩詩餘贊箴銘凡六十六卷康熙五十三年
校刊
聖祖仁皇帝御製序唐虞夏商周聖賢迭作未嘗不
以文字為重文字之重莫過五經四書每覽古今凡
傳于世者代不乏人秦漢以下文章議論無非因時
制宜諷諫陳事繩愆糾繆補偏救敝之計耳若夫文
辭之雄摛藻之麗古人已有定論予何敢言但不偏
於刑名則偏於好尚不偏於楊墨則偏於釋道不偏
於詞章則偏於怪誕皆不近於王道之純予少時頗
好讀書只以廣博華贍為事剛勇武備為用自康熙
三十五年天山告警朕親擐甲胄統數萬子弟深入
不毛沙磧乏水瀚海指揮如意破敵無存未十旬而
凱旋可謂勝矣後有所悟而自問兵可窮乎武可黷
乎秦皇漢武英君也因必欲勝而無令聞或至不保
者豈非好大喜功與亂同道之故耶所以宵旰孜孜
思遠者何以柔近者何以懷非先王之法不可用非
先王之道不可為反之身心求之經史手不釋卷數
十年來方得宋儒之實據雖漢之董子唐之韓子亦
得天人之理未及孔孟之淵源至邵子而玩索河洛
之理性命之微衍先天後天之數定先甲後甲之考
雖書不盡傳理亦顯然矣周子闡無極而太極復著
通書其所授受有自來矣如星辰繫乎天而各有其
位不能掩也光風霽月之量又不知其何似二程之
充養有道經天緯地之德聚百順以事君親前儒已
誦之矣至于朱夫子集大成而繼千百年絶傳之學
開愚蒙而立億萬世一定之規窮理以致其知反躬
以踐其實釋大學則有次第由致知而平天下自明
德而止於至善無不開發後人而教來者也五章補
之於斷簡殘篇之中而一旦豁然貫通之為要雖聖
人復起必不能逾此問中庸名篇之義則不偏不倚
無過不及之名未發已發之中本之於時中之中皆
先賢所不能及也若語孟則逐篇討論皆内聖外王
之心傳於世道人心之所關匪細如五經則因經取
義理正言順和平寬宏非後世淺見而輕議者同日
而語也至於忠君愛國之誠動静語默之敬文章言
談之中全是天地之正氣宇宙之大道朕讀其書察
其理非此不能知天人相與之奥非此不能治萬邦
於袵席非此不能仁心仁政施於天下非此不能外
内為一家讀書五十載只認得朱子一生居心行事
故不揣粗鄙無文而集各書中凡屬朱子之一句一
字命大學士熊賜履李光地素日留心於理學者彙
而成書名之朱子全書以備乙夜勤學雖未能幾於
寡過亦自勉君親之責者朕又思朱子之道五百年
未有辯論是非凡有血氣皆受其益朕一生所學者
為治天下非書生坐觀立論之易朕集朱子之書恐
後世謂借朱子之書自為名者所以朕敬述而不作
未敢自有議論往往見元明至于我朝著作講解萬
不及朱子而各出己見每有駁雜反為有玷宋儒之
本意况天下至大兆民至衆輿圖甚遠開地大廣外
國諸藩風俗不同好尚各異防此失彼之患不可不
思若以智謀要結人心如挾泰山而超北海也以中
正仁義老成寬信似乎近之凡讀是書者諒吾志不
在虚辭而在至理不在責人而在責已求之天道而
盡人事存吾之順歿吾之寧未知何如也
欽定執中成憲一部
世宗憲皇帝命臣工採錄羣籍精義粹語深切治道者
為執中成憲次第進呈
親定成書冠以
御製論十五首乾隆元年校刊
皇上御製序惟我
皇考法天行健一日萬幾宵旰不遑猶以其間
簡命儒臣採錄經史子集所載自古帝王元德顯功訏
謨大訓以及名臣奏章先儒語類深切治道者次
第進呈
皇考親為刪定命曰執中成憲始於雍正六年仲春成
於十三年仲夏未及刊布而我
皇考遽遐棄臣民予小子煢煢在疚未之前見也嗣統
既月勉從諸臣請躬涖庶政始發而讀之既卒業
然後知
聖心聖學實與堯舜孔子同揆而汲汲於是編則專以
啓迪我後人示之標準也間嘗殫思大學一書竊
見仲尼祖述堯舜之實義焉其所謂明德者即虞
書所謂道心也所謂明明德者懼其為人心所蔽
也所謂格物致知者嚴辨人心道心之界以盡萬
事萬物之理即書所謂惟精也所謂正心誠意者
力袪人心之雜以致道心之純即書所謂惟一也
所謂修身齊家治國平天下而止於至善者卽書
所謂允執厥中也然極乎執中之量則惟堯舜為
無歉而中之散見於萬事萬物者則不惟三代聖
王卽秦漢以後仁厚英哲之君下及中主亦必有
一事二事之合焉不獨臯䕫益契伊傅周召孔曾
思孟卽近代羣儒文士亦必有一話一言之合焉
故中庸曰舜好問而好察邇言執其兩端用其中
於民盖中之理無事無物而不具亦無人而不知
是卽明德之根於性而不息者而惟舜能察之惟
舜能執之惟舜能用之故善與人同合德於天地
我
皇考編定是書自二帝三王之事古聖賢之言下逮羣
儒文士之可節取者兼收而不遺用是道也
皇考之治天下無一事不審其則無一物能匿其情卽
書所謂惟精大學所謂物格而知至無一時之不
敬無一念之不誠卽書所謂惟一大學所謂心正
而意誠故凡施於政教者或予或奪或寬或嚴或
抑揚遲速之稍有不同而無不立乎大中可為民
極卽書所謂執中大學所謂身修家齊國治天下
平而明德新民皆止於至善也而所以立綱陳紀
更化善治其大者皆斷自
聖心而細者亦博採於衆議有其人不能皆入於善而
一言之中必不廢焉卽中庸所謂好問好察執兩
用中也然我
皇考聰明睿智夙具於
聖性而養成於
聖學者已數十年故
皇考之惟精乃不思而得
皇考之惟一乃不勉而中
皇考之執中而化成天下乃從容中道無為而成豈復
有資於是書所以
親為刪定者正恐在後之侗懵然無見於執中立極之
道爰示之以成憲也豈惟予小子奉以終身惟日
兢兢無敢踰越哉世世子孫苟能服膺勿失而溯
其淵源則於堯舜孔子之道一以貫之矣豈惟君
人者舍是無以建其有極以消天下之偏陂反側
哉凡百有位果能是訓是行則上之可輔理成化
以著勲猷而下亦可以謹身而寡過於以謨明弼
諧共臻喜起明良之盛無難矣
國朝宫史卷三十二
