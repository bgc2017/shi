國朝宫史卷二十四
書籍三
御製
御製人臣儆心錄一部
世祖章皇帝御製論八篇曰植黨曰好名曰營私曰徇
利曰驕志曰作偽曰附勢曰曠官引據漢以下
史事足為炯戒者各加註釋用垂儆戒
訓于有位
世祖章皇帝御製序朕惟人臣立身制行本諸一心
心正則為忠為直衆美集焉不正則為奸為慝羣惡
歸焉是故心者萬事之本美惡之所由出也顧事有
殊塗心惟一致一於國則忘其家一於君則忘其身
如此者不特名顯身榮邦家亦允賴之矣若夫姦邪
之流樹黨營私怙權亂政卒至身名俱喪為國厲階
蓋緣居恒無正心之功一當勢利遂昏迷瞀亂狂肆
驕矜上昧王章下乖臣誼或作威而聯羽翼或比匪
而效奔趨如潭泰石漢以累世舊臣久叨恩遇不思
圖報逞臆横行䟦扈自恣目無綱紀陳名夏則一介
䜿儒驟蒙顯拔倚任深重賜賚優隆而乃背德植交
蔑法罔上此皆自作罪孽以致隕厥身家朕歴稽往
古宵人誤國代代有之觀諸近事復炯鑑昭然足為
永戒恐後之為臣者或仍蹈覆轍負主恩而渝素志
至於身罹刑憲悔悼無由故推原情狀而論列之錄
成一編以為人臣儆心之訓云
聖祖仁皇帝御製文集一部
自康熙元年至二十二年十一月
御製文凡四十卷内
勅諭十四卷奏書二卷表論辨二卷序一卷記一卷說
解一卷碑二卷頌一卷贊箴銘一卷雜著祭文
四卷賦一卷詩十卷是為一集
聖祖仁皇帝御製文二集一部
自康熙二十二年十一月以後至三十九年
御製文凡五十卷内
勅諭二十八卷表奏書一卷論說解一卷序一卷記碑
各一卷頌贊箴銘一卷雜著五卷祭文一卷賦
一卷詩八卷是為二集
聖祖仁皇帝御製文三集一部
自康熙四十年至五十年
御製文凡五十卷内
勅諭十八卷論一卷序記三卷碑記碑文文頌贊三卷
雜著十九卷雜著䟦祭文賦合一卷詩五卷是
為三集
聖祖仁皇帝御製文四集一部
聖祖仁皇帝御製文集二集三集俱於康熙五十年校
刊五十一年以後
御製未及輯錄雍正十年
世宗憲皇帝命編錄校刊凡三十六卷内
勅諭二十卷論序二卷記碑記碑文一卷銘題䟦文頌
一卷襍著七卷詩五卷是為四集
御製避暑山莊三十六景詩並圖一部
聖祖仁皇帝歲舉秋獮以肄武習勞康熙四十五年始
建
避暑山莊於熱河以為先期
駐蹕之所
御製記一篇并標舉勝概為三十六景分繪成圖各系
以
御製詩詞掌院學士臣揆叙等恭注康熙五十一年校
刊乾隆六年秋
皇上式循
舊典初莅山莊恭和
元韻各一首大學士臣鄂爾泰等恭注奉
旨校刊
御製千叟宴詩一部
康熙六十一年三月十八日
聖祖仁皇帝七旬萬夀先期正月一日戊子至四日辛
卯
錫宴乾清宫自滿漢文武大臣官員及致仕退休老民
凡六十五歲以上者咸預
命諸王貝勒以下及宗室授爵勸飲
頒賜食品
御製千叟宴詩一首預宴者皆和卷首恭冠
御製詩次内廷諸臣恭和詩十三首卷一大學士馬齊
以下至御史張令璜詩凡七十首卷二至卷四
不列名每卷三百二十首
御製耕織圖詩一部
聖祖仁皇帝敦重農桑
命繪耕織圖以示勸相之意臚事系詩各為一册凡耕
圖二十有三曰浸種曰耕曰耙耨曰耖曰碌碡
曰布秧曰初秧曰淤蔭曰拔秧曰插秧曰一耘
曰二耘曰三耘曰灌溉曰收刈曰登場曰持穗
曰舂碓曰籭曰簸揚曰礱曰入倉曰祭神凡織
圖二十有三曰浴蠶曰二眠曰三眠曰大起曰
捉織曰分箔曰採桑曰上簇曰炙箔曰下簇曰
擇繭曰窖繭曰練絲曰蠶蛾曰祀謝曰緯曰織
曰絡絲曰經曰染色曰攀華曰剪帛曰成衣每
幅七言絶句一首
皇上依次和韻刊刻成書
聖祖仁皇帝御製序朕早夜勤毖研求治理念生民
之本以衣食為天嘗讀豳風無逸諸篇其言稼穡蠶
桑纖悉具備昔人以此被之管絃列於典誥有天下
國家者洵不可不留連三復於其際也西漢詔令最
為近古其言曰農事傷則饑之本也女紅害則寒之
原也又曰老耆以夀終幼孤得遂長欲臻斯理者舍
本務其曷以哉朕每廵省風謠樂觀農事於南北土
疆之性黍稌播種之宜節候早晚之殊蝗蝻捕治之
法素愛諮詢知此甚晰聽政時恒與諸臣工言之於
豐澤園之側治田數畦環以溪水阡陌井然在目桔
橰之聲盈耳歲收嘉禾數十種隴畔樹桑傍列蠶舍
浴繭繅絲恍然如茆簷蔀屋因構知稼軒秋雲亭以
臨觀之古人有言衣帛當思織女之寒食粟當念農
夫之苦朕惓惓於此至深且切也爰繪耕織圖各二
十三幅朕於每幅製詩一章以吟咏其勤苦而書之
於圖自始事迄終事農人腁手胝足之勞蠶女繭絲
機杼之瘁咸備極其情狀復命鏤版流傳用以示子
孫臣庶俾知粒食維艱授衣匪易書曰惟土物愛厥
心臧庶於斯圖有所感發焉且欲令寰宇之内皆敦
崇本業勤以謀之儉以積之衣食豐饒以共躋於安
和富夀之域斯則朕加惠元元之至意也夫
世宗憲皇帝御製文集一部
乾隆三年奉
旨恭刊
世宗憲皇帝御製文集凡三十卷内
勅諭三卷
詔册一卷論記一卷序三卷雜著二卷題辭贊一卷碑
文五卷祭文誄三卷
潛邸所作詩曰
雍邸集七卷
御極後所作詩曰四宜堂集三卷後附和碩怡賢親王
交輝園遺稿一卷
世宗憲皇帝御製題辭冠其端
世宗憲皇帝御製序朕昔在雍邸自幸為天下第一
閒人然所謂閒者非若箕穎遺世竹林肆志之類也
朕生當國家鼎盛之時三逆蕩平四方寧謐仰蒙
皇考鍾愛承歡膝下位列親藩寢門定省之餘無他事
事境之所處閒矣兼之賦性不樂浮華既無庸皇皇
於富貴更不煩戚戚於貧賤祗期消融機巧遂覺隨
處樂天情之所寄又閒矣雖然究其所以優游恬適
得四十餘年為一閒人者莫非我
皇考教育深恩有以成就之也朕素不嫻聲律每於隨
從塞北扈蹕江南偶遇
皇考命題屬賦勉強應制一博
天顔歡笑初不計字句工拙至於讌賞登臨觸物寓感
有會而作因詩紀事借以陶寫性情而巳豈曰與文
人墨客較論短長耶歲月積久裒焉成集迨壬寅冬
恭承
皇考付託之重臨御寰宇封章重叠機務殷繁旰食宵
衣猶虞叢脞夙興夜寐莫敢求安向之優游恬適今
則易而為惕厲憂勤花朝月夕之吟皆成祁寒暑雨
之思矣檢閱舊作曷勝惘然緬想曩日之閒境閒情
奚啻邈若河漢也哉爰序於雍邸集首以示朕意云
御製朋黨論一部
世宗憲皇帝御製論一篇以大公至正為歸斥歐陽修
之說而正之以周易論語之義
訓諭臣工消除朋黨錮習雍正三年刊成
頒示天下
樂善堂全集定本一部
皇上青宫典學時所著詩文彙為
樂善堂全集乾隆二年刊刻成書二十三年復
親加刪訂為定本三十卷内論說六卷序一卷記䟦
一卷雜著一卷表頌贊箴銘一卷賦三卷古體
詩九卷今體詩八卷奉
旨校刊
頒賜中外
皇上御製序朕少讀尚書見二帝三王以及繼世
之哲后君臣咨儆惟是身心性命之本原其敷政
命官亦惟根柢道德而不規規於事為之末及考
詩易四子之言凡論政者皆與書所稱同其指歸
互為表裏其後博涉諸史則雖明盛之世所殫心
竭慮者大概詳於事功而略於本原教化之升降
治象之崇卑其分歧實判於此用是日有孜孜求
所以取道入德之門蒙
皇考示以明理立誠之大訓而略得其統貫又念修辭
必本乎誠故凡見於古文詩辭者咸以是為宗而
不敢有貳焉往者歲庚戍曾錄數年中所作序論
書記雜文詩賦次為十有四卷置諸几案時就所
言以自檢其行嗣是所作蓋四倍前繼序以來躬
理萬幾兢兢業業惟恐一事失宜負
皇考付屬之重思如曩時從容文墨之娛不可復得然
少有餘閒未嘗不考鏡經史以自觀省爰取庚戌
文鈔所載存十之三續作未訂入者存十之七總
為一篇共若干卷非欲以文辭自表著蓋是集乃
朕夙夜稽古典學所心得實不忍棄置自今以後
雖有所著作或出詞臣之手眞膺各半且朕亦不
欲與文人學士爭巧以轉貽後世之譏則是集之
輯有不得已者記曰本諸身徵諸庶民曩予自檢
所行以勉副所言者乃日用酬酢之常今兹所行
事無大小莫非政教之平陂生民之苦樂相倚不
可以中立者也因此益自儆惕而克艱天位顧畏
民碞庶幾明理立誠之學參前倚衡永永勿替也
夫
皇上御製原序予生九年始讀書十有四歲學屬
文今年二十矣其間朝夕從事者四書五經性理
綱目大學衍義古文淵鑑等書講論至再至三顧
質魯識昧日取先聖賢所言者以内治其身心又
以身心所得者措之於文均之未有逮也日課論
一篇間以詩歌雜文雖不敢為竒辭詭論以自外
於經傳儒先之要旨然古人所云文以載道者内
返竊深慙恧每自思念受
皇父深恩時聆訓誨至諄且詳又為之擇賢師傅以受
業解惑切磋琢磨從容於藏修息游之中得以厭
飫詩書之味而窮理之未至克己之未力性情涵
養之未醇中夜以思惕然而懼用是擇取庚戌秋
九月以前七年所作者十之三四略次其先後序
論書記雜文詩賦分為十有四卷置在案頭便於
改正且孔子不云乎言顧行行顧言書曰非知之
艱行之惟艱常取余所言者以自檢所行倘有不
能自省克以至於言行不相顧能知而不能行余
愧不滋甚乎哉
皇上諭旨近日偶閱樂善堂集緣初刻所存卷帙
頗繁其中多有不甚愜心之句昔人云文章千古
得失寸心朕非悔其少作博不恡情去留之名政
以隨時刪訂則今昔詣力所到端可藉以自騐其
令内廷諸臣悉心校閱分擬應存應刪簽貼進呈
候朕裁酌重訂定本以付剞劂
御製詩初集一部
皇上萬幾餘暇寄情六義日以為程自乾隆元年丙
辰迄十二年丁卯一紀中為古今體詩四千一百
五十首十三年尚書臣蔣溥恭請同内廷諸臣校
錄刊刻凡四十四卷是為初集
皇上御製序向序樂善堂集云夙昔典學所心得
不忍棄置後雖有作或出詞臣之手眞假各半且
亦不欲與文人學士爭長故十數年來臣工以編
次詩文集為請者概勿許然幾務之暇無他可娛
往往作為詩古文賦文賦不數十篇詩則託興寄
情朝吟夕諷其間天時農事之宜涖朝將祀之典
以及時廵所至山川名勝風土淳漓罔不形諸詠
歌紀其梗概積至今以數千百首計矣而較晴量
雨憫農疾苦之作為多觀其詩可以知憂勞而騐
今昔使閱歲逾時或致殘缺失次其不忍棄置較
先為甚因取丙辰以迄丁卯所作略加編定都為
四十四卷古今體計四千一百五十首有竒命翰
林中字畫端楷者分卷抄錄裝為一集不付剞劂
猶初志也
御製詩二集一部
皇上御製詩自乾隆十三年戊辰迄二十四年己卯
一紀中
天章美富卷帙較前倍增通計八千首有竒二十五
年大學士臣蔣溥恭請同内廷諸臣校錄刊刻
凡九十卷是為二集
御製文初集一部
皇上勅幾之暇作為古文諸體悉備自乾隆元年丙
辰迄二十八年癸未積至五百餘首侍郎臣于
敏中恭請分類編次并繕錄刊刻凡三十卷内
經筵御論二卷論說祝文一卷記四卷序五卷序䟦
書後一卷問辨一卷碑文七卷雜著一卷賦二
卷連珠一卷頌箴一卷銘一卷贊三卷是為初
集
皇上御製序于敏中排次數年來所為御製文初
集成而以序為請夫序者所以序陳經旨故孔子
作書序子夏作詩序未聞自序其文也自序其文
蓋漢唐以後之事乎為天子者所以修己治人必
當以三代以上自勖豈可以漢唐以下自畫此正
務也至於文乃其餘事耳亦豈可以漢唐以後為
法哉如是則敏中之請序可以不允既而思之向
之樂善堂全集及御製詩初集不既有序乎於凡
惕己敬
天本身徵民憫農桑驗今昔蓋己言之悉矣例以向不
可以不序而以向之言之悉則又可以不必序矣
雖然不欲與文人學士爭長亦向之本意也則今
之裒然成集者與向之言為合乎為否乎以之自
問又不能措一辭云
御製日知薈說一部
皇上青宫典學時筆記偶錄合二百六十則編為日
知薈說凡四卷乾隆元年校刊
皇上御製序日知薈說者取予嚮日日課所為文
刪擇編次合而錄之爰定之以名也予禀承
庭訓懋學書齋留連往復於六經四子之書求其義蘊
精微旁搜諸史通鑑考定得失區明法戒以至儒
先緒論詞苑菁華莫不遍覧雖究心探索饜飫其
中然考之古聖賢躬行實踐之學蓋恧焉而未逮
自十有四歲學屬文至於今又一紀矣其間日課
詩論雜文未嘗少輟積成卷帙瑕瑜各半踐阼以
來萬幾待理豈復得如曩時專志篤學日與良師
友敬業樂羣於翰墨之場哉紬繹舊聞念茲弗釋
因取其精去其疵錄其正去其偏合二百六十則
釐為四卷而舉凡道德性命之旨學問政治之要
經傳之淵源古今之事迹莫不略見梗概夫日知
之說出自子夏繼以無忘所能必所知者日新不
失而賡續以極於高明乃為學問窽要若予嚮日
所得尚非空言而無濟實用則今班朝莅政之間
豈不足以考其知行合一與否以發抒聞見遜敏
敦修乎
御製圓明園四十景詩一部
圓明園為
世宗憲皇帝藩邸所居
賜園迨
纘承大統命所司量加修葺式具朝署之規
御製記備述緣始
皇上御極之初所司以建園請弗許歲戊午即
圓明園之舊而居之既為後記復仿
避暑山莊詩例標舉勝景分題作繪序而詠之凡
四十篇大學士臣鄂爾泰等恭註乾隆十年奉
旨校刊
御製盛京賦一部
乾隆八年秋
皇上詣
盛京恭謁
祖陵
御製盛京賦一篇并序凡三千三百餘言大學士臣
鄂爾泰等恭註乾隆八年校刊
御製冰嬉賦一部
國俗舊有冰嬉以肄武事
皇上率循舊典爰於每歲冰堅之候於太液池聚八
旗武士陳之
御製冰嬉賦一篇以叙其事内廷諸臣恭註乾隆十
年校刊
國朝宫史卷二十四
