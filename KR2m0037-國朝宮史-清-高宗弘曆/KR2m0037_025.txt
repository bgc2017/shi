國朝宫史卷二十五
書籍四
方略
親征平定朔漠方略一部
聖祖仁皇帝三駕朔漠
親征凖噶爾連破之噶爾丹窮蹙自伏其辜餘部悉定
振旅凱旋爰
允廷臣之請纂輯
方略自康熙三十六年六月至三十七年十月系日紀
事具載
神謨凡四十八卷四十七年奉
旨校刊
聖祖仁皇帝御製序朕祗承
天眷懋紹
祖宗丕基為億兆生民主薄海内外皆吾赤子雖越在
邊徼荒服之地倘有一隅之未寧一夫之不獲不忍
恝然視也西北塞外喀爾喀七旗與厄魯特四部落
並號雄藩同奉職貢非一日矣不意有厄魯特噶爾
丹者賦性凶殘中懷狡詐戕害其兄弟兼并四部蠶
食鄰封其勢日張其志益侈朕初聞厄魯特與喀爾
喀交惡隨遣親近大臣頒恩賚以和解之迨其後興
兵搆怨又命大臣曉譬利害諭令息爭乃噶爾丹抗
旨狂逞致喀爾喀為所潰敗叩關乞援朕收撫之置
諸邊内資給餼牽始皆得所而噶爾丹猶修郄如故
所在侵陵忽闌入我烏闌布通之地朕授鉞親王大
臣問罪聲討大師克捷未即殄除時賊倉皇宵遁深
懼我軍之窮追投牒指誓因而釋之假令噶爾丹能
自此悔過改圖則雖至今存可也夫何轉瞬渝盟包
藏不軌窺伺我斥堠摇惑我外藩潛敚我納木札爾
拖音肆虐不止朕深念此寇斷宜速滅於是整飭士
馬備峙糧糗决策親征而賊之蹤跡飄忽無常又慮
其兵至遠颺兵退復入乃授密畫於科爾沁王沙律
令其遣使誘賊約至近地旋調發盛京諸路軍禦東
路分遣一軍截西路朕躬統六師從中路入比行近
賊巢噶爾丹不敢抗我顔行聞風奔竄朕遂親率前
鋒軍併日追擊賊窮蹙已極盡棄其子女輜重而遁
會與我西路師遇大敗其軍噶爾丹僅以數人跳身
走嗣是朕再駕而至鄂爾多斯三駕而至狼居胥山
麓宣威布惠兼用互施招徠其黨羽遏絶其歸路其
寨桑等接踵嚮附其子復為我擒賊自料勢不能逭
遂爾仰藥授首所親信丹濟喇等亦相繼乞降二十
餘年狡悍陸梁之勁寇曾不二載悉皆草薙禽獮而
大業克就矣夫烈熖弗戢必將燎原積寇一日不除
則疆圉一日不靖方親征之初舉也在廷諸臣多持
異議狃於目前之計者謂兇鋒挫衂無足深憂憚於
征繕之煩者謂大漠遊魂難以就縛不知除惡務盡
制勝在謀歴觀漢唐宋之己事往往罷敝中國之力
而不能成廓清邊塞之功良由經理失宜而殱鋤之
不早也朕既遠鍳前轍復追維烏闌布通之失故不
避寒暑艱辛親涖窮邊三勤薄伐惟是逆形巳著然
後徂征怙惡不悛然後摉討身先士卒則&KR0808;風沭雨
而人皆忘勞指畫軍儲則轉饟饋師而人爭用命茂
草茁於荒磧流泉溢於沙陀萬里經行安如枕席非
徼神祐曷繇臻此易曰天之所助者順也人之所助
者信也朕仰憑天道俯愜人情以萬不得已而用兵
之意乘刻不容緩而滅寇之機立拯邊境之毒痡永
底中原於清宴昭告
郊
廟適契成謀使非慮出萬全可輕言師旅哉茲前後用
兵本末具載卷中覽是編者尚克喻朕心焉
治河方略一部
聖祖仁皇帝廵行指示河防底績恭紀
方略凡十二卷自康熙元年至六十一年治黃運兩河
諸事備紀焉附錄一卷紀八年至四十年治渾
河清河永定河三十三年至三十九年治漳河
滏河滹沱河子牙河諸事
平定金川方略一部
乾隆十四年二月金川夷酋莎羅奔面縛詣軍
門降振旅凱旋爰
允廷臣之請纂輯
方略自十一年十一月至十四年四月
廟謨勝算備載成書凡二十六卷十七年奉
旨校刊
皇上御製序金川方略纂輯既竣諸臣以
聖祖平定朔漠方略
御製序文之例為請夫所謂方略者非遥執事權掣其
肘而矜自用千里請戰之謂也惟天子將將將將
之道無他信賞必罰而已夫以一隅之不靖徵發
士旅飛輓芻糧繹騷率及數省舉億兆生靈之命
委之一將而攻守失據險易弗知怠公事而棄時
日失士心而張賊勢甚或揜敗為功逋逃告捷此
而不誅時乃失罰至夫藎臣宣力盡瘁馳驅金石
可孚豚魚斯格成勞卓越則車服以庸之旂常以
紀之稽績逮於行間執秩陳於幕府酬庸之典孰
大於是此而不疇時乃恡賞且夫天討有罪叛則
誅而服則舍兵革非快意之圖慘殺違好生之道
然非其悔禍誠切向化革心顧以姑息為包荒旋
撫旋叛蔓延益熾雖由司事者動乏成算而廟堂
之無策亦已甚矣朕有鑒於大權之不容旁貸有
罪不赦有功必錄既服不誅命討一出於事理之
當然而實無容心焉此兩年中宵旰憂勤始終弗
懈保大定功之本意而編集之不可以已也若乃
指授機宜視
皇祖之親勤鑾馭固無由仰企萬一而金川夙隸職方
亦非噶爾丹絶漠狡寇可同日而語要之行師者
保邦之大事爰允所請弁言以示來許
平定凖噶爾方略一部
乾隆二十年五月大師平凖噶爾俘達瓦齊以
獻越明年再定伊犁阿睦爾撒納伏冥誅二十
四年平回部逆酋波羅泥都霍集占獻馘
闕下西極耆定
大功告成爰
允廷臣之請纂輯
方略分為三編自康熙三十九年至乾隆十八年為
前編凡五十四卷自乾隆十八年諸部内附至
二十四年凱旋為正編凡八十五卷平定後經
理典制諸事宜為續編凡三十二卷
睿謨鴻業具著於篇
國朝宫史卷二十五
