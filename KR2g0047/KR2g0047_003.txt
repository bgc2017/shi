中州人物考卷三容城孫竒逢撰
忠節
鐵尚書鉉
鉉鄧州人洪武中國子生授禮科給事中調五軍斷事
奏對詳明上喜賜字鼎石藩府坐法刑官久鞫不能奏
當上屬鉉立决上益喜凡兩法司疑獄盡屬鉉未幾陞
山東參政建文二年李景隆駐德州鉉督餉飛芻挽粟
水陸並進軍興不乏五月靖難兵圍濟南甚急鉉暨徐
將軍盛統兵高僉憲宋參軍張都統王太守王府校等
悉力防禦令軍民詐降開城候文皇入急下鐡板幾中
比出戰令軍士噪罵文皇窘大怒攻至秋七月不能克
舍之南去宋參軍說鉉曰濟南天下之中北兵今南去
其留守北平者類老弱且永平保定雖叛諸郡縣堅守
者實多郭布政軰書生大參能出竒兵陸行抵眞定南
朝諸將潰逸者稍稍收合不數日可至北平其間豪傑
有聞義而起者大參便宜部署號召招徠之北平可破
也北平破北兵回顧家室必散歸徐沛間素稱驍勇大
參檄諸守臣倡集義勇候北平歸合南兵征進者晝夜
躡之大參館榖北平休飬士馬迎其至擊之彼背腹受
敵大難旦夕平耳鉉以軍餉盡于德州城守三月士卒
困甚而南將皆駑材無足恃莫若固守濟南牽北兵使
江淮有備北兵不能越淮歸必道濟吾邀而擊之以逸
待勞全勝計也乃設宴天心水面亭犒問卒苦述賦賡
歌激發忠義未幾又有東昌之捷建文君以却敵之賞
賞鉉進布政使再陞兵部尚書參盛庸軍務賜金幣誥
命封三代鉉入謝京師賜宴餽粟肉小河之捷中原震
動文皇欲北還以諸將言再戰得勝遂長驅渡江鉉感
憤欲自裁文皇登極鉉尚擁殘兵駐淮南已而擒鉉至
不肯屈令一顧終不可得割其耳鼻竟不肯顧劈碎其
體至死罵不絶聲時年三十七子福安戍河池康安先
卒父仲明年八十三母薛俱置海南
野史氏曰遜國一案諸臣之蒙顯戮者前牓續牓雖
止五十一人而下賞格令綁縛來京以慘死者不知
幾千百人也北平屬州縣官朱寧等棄去二百九十
有一人至雪菴和尚河西傭補鍋匠等潜蹤秘跡接
踵遯去者又不知幾千百人也此見高皇培植之厚
鼓舞方殷故轉盻間即食忠臣之報為從前所未有
天道不爽豈待問哉雖然家庭骨肉之間而慘殺至
此高皇寧不有恫心乎說者曰方鐵諸公早自裁于
文皇初到金川門之日免得令人涕泪千古
逯鎮撫德山
德山汝陽人少負大志國初屢從征伐以功授管軍鎮
撫癸夘秋上討偽漢德山大戰于鄱陽湖以死甲辰夏
上舉報功典命有司建忠臣祠同韓成等三十六人祀
于康郎山贈德山武節將軍驍騎尉封汝陽縣子
王千戸鳳顯
鳳顯羅山人初授管軍千戸從上征討多所克捷癸卯
秋與偽漢友諒戰死于鄱陽湖甲辰夏命有司建祠祀
之贈鳳顯武節將軍驍騎尉封羅山縣子
王侍郎良
良字天性一字文信祥符人歷官刑部左侍郎建文三
年問燕國人罪從末减左遷浙江按察使至浙江謁岳
鄂王墓誓曰苟愧武穆非人也建文君遜位大慟九月
詔召良良集臬司諸印私第躊躇未能决妻問故曰我
分應死未知所以處汝耳妻曰我何難君為男子乃為
婦人謀乎遂餽良食抱幼子欷歔如厠置其子池旁自
投池死良殮妻畢即列薪于戸寫遺囑付家人令妾抱
幼子往匿某僉事家或曰托諸汴商遂舉火闔室自焚
死事聞上曰死本良分也朝廷印信良不得輒毁良毁
印不得無罪徒其家于邊台人陳燧私識良死事每談
及流涕沾襟正德戊寅浙江按察使梁材提學副使劉
瑞改公署水鑑亭為祠祀良
野史氏曰公之躊躇未决者所以令其妻之自决也
而妻果明决至此死生倉卒之際而義理分明從容
就義又為幼子思存匿之所當是時夫婦之死各慊
其心此便是朝聞夕可着一毫勉強不得陳燧談及
流涕亦人心之同然也
侯尚書泰
泰字順德南陽人累官刑部尚書靖難師起泰主抗禦
之策壬午二月運糧至濟寧五月復運糧至淮安時京
師已告急矣六月赴京師行至高郵被執七月十日就
戮弟敬祖子玘尋亦坐死
邊侍郎昇
昇滎澤人洪武初以明經貢入禮部累官兵部侍郎有
氣節多技能文皇初渡江昇率兵拒之殊死戰及敗被
獲語不屈上怒命左右殛之
薛大理巖
巖陕州閿鄉人慷慨負志撡有治才口辯洪武間為鎮
江知府多惠政累官大理寺少卿建文初特見信任辛
已閏三月兵屢敗方孝孺建議草詔令巖齎至北軍又
作宣諭文數百言刊印千紙付巖密付諸將士使歸心
巖見文皇曰殿下且釋甲謁孝陵即暮下令旋師文皇
叱其紿已左右欲兵之文皇曰此天子命使也釋之而
其謀不行及内難平免巖死謫廣西永樂初安南國王
為黎季犂所弑其孫陳天平自老撾來歸季犂子蒼請
還君之上命廣西總兵官都督黃中以兵五千送歸國
中舉巖為輔行至芹站伏發劫天平去巖亦被擄自經
而死
傅給事安
安字志道太康人也以縣吏起家歴四夷館通事舍人
鴻臚寺序班洪武二十七年轉兵科給事中明年復遷
禮科都給事中永樂初時西域賽瑪爾堪弗賓上遣安
持節往使至其國以順逆禍福諭之賽瑪爾堪酋長負
固不服且諷安使降安曰吾天朝使臣可從汝反耶酋
長怒因羇留域庭凡十三年艱苦備嘗志節益勵酋長
知終不可屈乃以禮送還國因獻名馬珠玉以謝自是
王貢遂通安既歸以老病不能任事懇乞骸骨上憫之
賜一品服致仕仍令有司月給米十二石輿夫八人宣
德四年卒于家上遣官諭祭仍命有司治喪事墓在朱
仙鎮岳廟後初安之使西域也方壯齡比歸鬚眉盡白
同行御史姚臣太監劉惟俱物故官軍千五百人而生
還者十有七人而已安卒後子霖舉賢良方正任錦衣
衛經歴
趙郎中敏
敏字子聰汝陽人也大父好德洪武間官至吏部尚書
嘗召與四輔官内黃何顯周等内殿坐論治道上悦命
畫工圖其像又賜衣一襲及誥命以示褒異父毅永樂
初以薦授工科都給事中累遷工部右侍郎兼詹事府
少詹事奉使交趾卒于途敏少英毅善屬文復工書翰
同儕皆以為弗及年二十餘舉于鄉授兵部主事正統
九年邊寇不靖據麓川以叛上遣兵部尚書王驥率京
營及四省軍往征敏與參謀事寧轉吏部郎中十四年
秋額森入寇中人王振勸上親征敏白吏部尚書王直
率百官諫止不聽敏遂扈從出居庸關八月十四日師
次宣府敵報踵至兵部尚書鄺埜請疾驅入關而嚴兵
為殿不報明日次土木營中無水士馬皆饑渴埜請還
又不許會日暮風沙起敵四面集矢下如雨須臾師覆
及風止不知車駕所在衆欲歸敏曰昔嵇紹蕩隂之事
諸君獨不聞邪今君有難臣當誓死以赴乃易服躍馬
而北陷于陣死焉景泰元年贈敏奉直大夫蔭子遵為
國子生
李光禄可登
可登字思善輝縣人父文泰舉人官奉議大夫以孝稱
可登中弘治甲子鄉試官兵部司務嘉靖三年因議大
禮忤旨廷杖卒隆慶改元詔褒其忠贈光禄寺少卿
野史氏曰甚矣議事之不可過激也如世宗繼統之
事遺詔不言繼嗣而諸臣跪伏左順門大呼高皇帝
孝宗皇帝必以繼嗣争諭退不從下學士豐熙給事
張翀于獄而楊慎王元正等乃撼奉天門大哭羣臣
皆哭聲震闕帝大怒逮馬理等一百三十四人俱下
詔獄併何孟春金獻民等共二百二十人為首者戍
邊四品以上奪俸五品以下扑責病創死者十有九
人楊愼等竟死戍所意從古無無理之事諸臣皆一
時正人祗緣以過激作忠遂使君父亦以過激失禮
此豈小失愚謂大臣定國是須平情知學着不得一
毫憤激
李按察情
情字宗善靈寶人弘治六年進士授監察御史彈劾不
避權倖逆瑾銜之謫驛丞瑾誅起僉事陞江西副使姚
源洞賊王察等叛情率兵討之竟為賊所殺事聞贈按
察使錄一子入監賜祭于家時登封李錫為主簿尉氏
馬聰為照磨同死于難
野史氏曰宗善初以忤瑾而謫官既以勦賊而致命
其人之忠節可見矣
許忠節逵
逵字汝登固始人長身巨口猿臂燕頷沈静有謀略正
德三年進士初為樂陵知縣流賊猖獗他縣閉門自守
或遺賊芻粟飲食弓馬或棄城走逵募死士千人人持
大梃随賊向往突擊人馬俱斃賊不敢近境以功陞山
東按察僉事分廵遼海東寧道禮神愛民下士詳獄邊
鎮懷輯陞江西副使時宸濠蓄逆内外搆結莫可誰何
逵每縶其黨引法批繩剪其羽翼又密勸廵撫孫燧先
發後聞燧以為不可使賊反有名然亦重竒逵凡規防
機宜悉與逵議宸濠反逵不屈曰孫都堂朝廷大臣不
可輒無禮宸濠並縛逵逵罵賊汝反萬段磔汝汝悔無
及宸濠遂呼賊推燧與逵出逵顧燧曰早聽我言當不
至此益罵賊不絶口至惠民門挺立賊刀斫其頸屹不
動賊衆共推抑令跪竟不得一跪遂死逵父家居聞江
西有變殺都御史副使二人即為位易服哭人怪問故
父曰副使必吾兒也吾兒素有此志今果然矣嘉靖改
元贈副都御史加贈禮部尚書諡忠節立祠祀逵官其
子瑒錦衣百尸進正千尸世襲
野史氏曰三人做好事予童而聞此言長交四方士
樂陵人為余談禦賊智略固始人為予談立身風節
其死逆藩也罵不絶口刀斫其頸屹不動賊衆摧抑
令跪竟不得烈矣哉孫許之死事文成之成事各做
一事乃共成其事故曰三人做好事
王光禄冕
冕字服周洛陽人正德十二年進士初授萬安令踰年
宸濠叛所過屠燒無孑遺郡縣長吏望風潜走冕聞變
即奮募義勇得死士數千人會都御史王守仁率兵至
冕以衆從時我軍已復南昌濠解安慶圍還救至鄱陽
湖兩軍相拒濠盡金帛犒士殊死戰自晨至午我兵不
利守仁憂之俄而風順冕密白守仁以小艇實葦于中
擬建昌人語就賊艦乘風舉火濠兵大驚遂潰敗焚溺
死者無算濠易舟挾宫女四人而遁冕追及濠投水水
淺濠不死遂并宫女執之檻送京師伏誅嘉靖初論封
封守仁新建伯其下爵賞有差而冕仍知萬安縣久之
遷兵部主事命守山海關甫五旬妖卒作亂侍吏欲拽
冕趨避冕曰不可吾有親在乃急趨母所執兵以衛賊
至執之以刃脇之不從遂見害守臣䟽聞詔贈光禄寺
少卿命有司建祠祀之子西星舉鄉試第一
野史氏曰公以縣令佐陽明擒濠功最大而酬爵不
及復惜其死小盗手因錄其功遂予之節
任太僕賢
賢裕州人以母喪家居正德八年六月適流賊至同知
郁采請協心拒守賢與采共招集鄉兵三千人登城拒
守城陷罵賊不屈遂遇害一家死者十三人廵按御史
覈實以聞贈太僕寺少卿予祭葬廕一子為國子生
劉尚寶校
校字宗夏郾城人也幼篤慤稍長嗜學無間書夜以孝
友信義自勵母安人訓之嚴甚意少怫必跪請移時乃
已處弟栻朴無私藏一日奴留牙筯一束于寢驚曰此
離析漸也笞出之正德六年舉進士明年授刑部主事
迎父就養京邸至定州卒校即跣奔抱屍一哀而絶已
稍蘇見面目有塵餂拭之奉其喪歸葬服闋仍補主事
校在刑部决獄明允不以上官之意向改法上官雖不
悦亦不能軒輊也十四年毅皇南廵校與郎中俸原明
軰進諫語切直亡諱上怒罸跪門五日已復杖之奪俸
六月越二日校卒是為四月辛酉也年四十有三初僚
友具䟽草子元婁年十一侍側閱之校叱曰遠之豈汝
所知及跪或有憂色校朗誦文忠烈留取丹心照汗青
之句聞者竦然及杖將斃乃仰天大謼以不及見母為
恨且顧元婁曰善繼我志善事若大母與母元婁痛苦
號謼復張目叱之曰若讀書固不多豈不知事君能致
其身邪語畢而逝世宗即位追奬諫者校贈奉議大夫
尚寶寺卿遣官諭祭于家錄元婁為國子生
劉主事珏
珏汲縣人貢士刑部照磨武廟將南廵珏連䟽伏闕諫
止上大怒令同諫者跪于午門五日因下獄廷杖卒車
駕亦不果出世皇嗣位詔贈刑部主事命有司諭祭廕
其子釴為太學生以旌其忠
野史氏曰時被杖諸臣立斃杖下者十有一人雖閹
焰愈張而士氣益振然國家之元氣寧堪此幾番銷
鑠哉嘗按武宗之南幸也時寧藩異謀已著内外咸
以為憂脩撰舒芬等䟽入以次部寺並連名䟽諫上
大怒召舒芬張衍慶姜龍等百七人跪午門外五日
下黃鞏陸震等六人于錦衣衛獄又下林大輅周叙
余廷瓉等七十餘人于獄俱罸跪五日京師隂霾晝
晦金吾指揮張英肉袒露刃以死諫有旨命錦衣衛
將舒芬等百八十餘人各杖有差死者十一人二公
與焉
黃太常綰
綰字公綬息縣人進士授刑部主事正德十四年上將
南幸綰同衆伏闕叩諫廷杖三十罸跪門五日得不死
遷本部郎中恤刑江西多所全活因執法議獄忤權貴
人出守紹興竟被逮紹人哭聲振野醵金錢為贈綰選
二錢至今清江有二錢太守之謠下詔獄卒諸薦紳為
棺殮以歸隆慶元年詔贈太常少卿命有司立祠春秋
祀
王尚寶正志
正志河南人任富平知縣萬歷二十八年因忤論税監
被逮拷問斃于獄左都御史鄒元標吏部尚書張問達
等題覆贈尚寶司少卿
野史氏曰黃太常以諫南廵廷杖跪門得不死竟以
忤權貴死詔獄可謂薑桂之性老而彌辣者矣王尚
寶亦以忤税監死詔獄閹焰雖張而公之氣已振君
子之節終不為小人奪正氣固常在天地間也
時知縣植
植字良材通許人也父傑知州大父泰布政使植儀觀
瓌偉少以志節自負僉事賈定器其才以女妻之顧數
試不第入粟補國子生居常感激欲奮拔樹功名以見
于世正德六年春授四川梁山主簿㓗身惠民聲稱籍
籍時蜀寇方四北略漢中東窺鄖襄西薄重慶廵撫都
御史林俊率兵討之檄植督餽饟數加奬諭會知縣闕
且遉賊出沒隣境遣植還至則增陴浚隍廣儲㣥募勇
敢泣盟于戎曰國家承平日久民不知兵賊醜乃敢厲
民違天天必厭禍吾儕協心共濟進畀退誅懷貳者斬
以殉人皆震駴罔不用命十一月二十八日賊薄境植
先伏銳卒于多喜山扼險要自營于蟠龍溪犄角以應
是夜賊至乃大舉火縱兵斬獲數十級餘遁去慮其復
至乃于城周塹原絫石起戰樓于城上躬擐甲胄指使
戰守屹為保障遣使請兵于俊賊騎旁午于道不能達
方四南攻忠州憤敗于梁也退合陳二兵復北寇十一
月二十一日趨城下植繫印于肘誓與存亡率衆死守
梁城三面負山瞰溪西門夷坦受攻以身當其危而南
則義官曾明守之方寇進攻植命礟弩交下遂少卻抵
暮寇營于石馬山越四日南城墉墮圮曾先以貨賂賊
得匿去植哭之曰天也遂遣素倚信者取子寵以隨乃
憑垝墉率諸吏卒固守又二日方寇分翼夾攻復督壯
士五百出墉力戰殺數百賊蹀血波道陳寇繼進悉衆
合圍植知力不可支乃左挈子右揮戈以蔽西門失守
遂被執置寵于地曰吾不忍汝生為人奴死于人手欲
刃之賊遽抱子奪刃褫衣而灼其身植仰天嘆曰嗟乎
植蒞官不九月而與賊拒者幾三旬外援不至民疲力
殫矣汝獨不聞檻藍廷瑞于京師磔鄢本恕于襄陽乎
汝猶敢乃爾我奮殺汝而反見執辱及有位灼何畏耶
方寇壯其言曰汝健男子若能事我妻子當更完聚共
圖富貴植瞪目大數之寇知不可致命卒斫其肩顧印
在肘奪弗與因并斫其首以死時年四十有七方寇以
子畀一老嫗復資金帛曰善育之無使主簿無後賈氏
在官廨聞植既執經于别室賊至縱火大劫女九歲哀
母死趨火就焚方寇入城令所部敢有殺主簿家族者
斬卒具實告寇嗟嘆久之仍令撲其火而所經室巋然
獨存越二日援軍始至植姪孫永壽始來解賈氏訪求
植屍初賊退醫秦覃購得之容色不變舁至廨同殮焉
歲壬申正月二日也老嫗負子道遇其母偕至覃乃館
榖于家事已廵按御史王綸䟽聞詔曰時植贈知縣賈
氏貞烈可嘉女赴火死俱旌表仍廕子寵入監所在給
舟轝歸葬後數年梁人感德建祠奉祀
王指揮邦直
邦直字國寧磁州人父潺府谷知縣邦直生而駢脇有
神力稱王千觔云弱冠補州學已食廪矣而非所好也
乃學騎射窮韜略有求試請纓頸繋單于之志一日遇
賊于道發一矢不中中石為之泐賊取矢視如杠駭焉
不敢近嘉靖二十一年邊警急詔舉才勇兵科戴夢桂
薦邦直于朝命詣大同贊議總督侍郎翁萬達與語甚
懽乃延入幕府以國士遇之解衣授食分坐談邊邦直
亦願以肝胆相歸踰年番人入寇萬達使邦直同參將
張鳳率義兵五百人出塞外覘視抵鵓鴿峪窺山上賊
數十騎往來邦直蹙而擊之無孑遺者復見山下百餘
騎奔焉邦直與鳳謀可悉取殱之後者曰將軍功竒矣
可勿逞竟飛騎以往踰谷口數里至大陸溝中伏兵約
三萬餘騎列兩大翼而陣邦直激衆奮勇以矢石急擊
而身自引弓射殺賊首賊憤合圍七重戰七日夜邦直
斬級千餘會天雨雪矢石俱盡邦直潰圍而出義兵從
者惟王國順一人邦直嘆曰吾與汝等本欲立功沙漠
以報主恩不意衆寡不敵損亡殆盡且鳳既亡而吾獨
存何顔面入軍門耶策馬復入賊營力竭被害賊固壯
之環其尸相視嚙指翌日引退我軍輿其尸而歸自敵
營還者云諸部落皆悲泣謂是役死傷不勝紀邦直之
死諸鎮將士知與不知皆盡哀萬達親為文祭之䟽請
恤錄擬張世忠故事乞諡立祠與張鳳並祀而以李尚
倫等八人附焉贈邦直都指揮僉事廕子化熙千戶世
襲
野史氏曰良材國寧二公皆諸生耳欲樹功名以自
見一簿梁山一贊幕府官微秩卑豈竪功立名之地
乃竟烈烈而死勲庸未建而節義昭垂以視世之公
孤將相湮沒無聞者何如哉
陳同知聞詩
聞詩字庭訓柘城人性純篤舉嘉靖丁酉鄉試以親老
未仕及親殁哀毁骨立人以孝稱癸丑秋劇賊師尚詔
倡亂被執欲屈之不從乃自絶飲食誓以必死至三日
得間自經事聞旌其門贈鳳陽府同知立祠與檢校董
綸并祀
孫副使好古
好古湯隂人以進士官監軍道死奢酋之難其僕尋其
屍于亂軍中始得歸葬事載取節錄義僕内天啟朝贈
大理卿廕一子衛千戶世襲與祭葬
野史氏曰或有疑任陳二公死盗賊手為小予謂但
論應死而死死便重于泰山夫死豈有小大哉設或
不死只有俛首從賊耳罵賊而死烈矣乘間而經并
孫公疆場殉身亦不辱是皆非苟死者故并傳之
夏太僕之令
之令字宣伯光山縣人萬歷癸丑進士兩任攸縣歙縣
令辛酉擢監察御史壬戌廵視内草場時逆璫魏忠賢
柄政之令廵視譙呵羣奄羣奄欲毆之之令摑其面而
出忠賢怒嗾管草場中官具䟽重處内閣孫承宗曰夏
御史素戅三日前撲責首輔胥吏于端門下今若重處
是閣中借公行私不如置不問如御史無故毆中人便
治御史如中人有弊不容御史廵視而反劾御史豈可
偏中人乎小奄入報忠賢怒未釋癸亥以忤璫請告乙
丑逆黨卓邁倪文煥搆誣獻媚忠賢矯旨逮下詔獄坐
賍行撫按嚴追敲吸進解戊辰烈宗御極贈太僕寺卿
廕子賜祭葬給賍銀五百己巳封三代如之令官
蘇考功繼歐
繼歐許州人進士官吏部考功郎逆璫魏忠賢羅織士
大夫繼歐里居被逮死之載孫文忠三十五忠詩餘俟
考
野史氏曰璫賢竊政慘死諸臣載各不同孫文忠有
三十五忠詩鹿忠節叙同難錄止十九人追贈三代
誥命黃石齋西湖兩朝節義碑只載十七人其餘紀
者紛紛而夏御史之名莫或有遺焉蘇考功死事
孫文忠載甚眞兩公之死當善惡倒置縉紳喪節時
寧直為兩河砥柱而已哉說者曰逆賢之禍更慘于
瑾則明之亡也不于逆闖陷神京之日而于諸賢駢
首就戮之日則元氣之斲削也盡矣
李通政夢辰
夢辰字元居睢州人崇禎戊辰進士歴官通政使壬午
家居逆闖破睢州公正色不屈逆闖知其賢具酌延之
有一紳舉杯將飲公厲聲曰賊酒可飲乎羣賊欲兵之
闖云我知汝賢不忍殺汝何為不知命也公曰早賜一
劍乃見相知夜半遂自經而死
野史氏曰予弟竒彦舊客京師雅知公予恨未識其
面迄來河朔此中人士為予道公殉義事余益恨昔
未得識其面也生平未核第述大節或詳或略惟據
所見所聞殊不以詳略分優劣也
黃忠烈絅
絅字季侯光州人性直苦學幼讀書東鄉不造城市事
父以孝聞兄弟互相課業絅成天啟壬戌進士初令南
宫與民休息丙寅授禮部祠祭主事轉儀郎辛未遷紹
興太守越俗競尚靡麗絅敦簡素課士子文除浮詭擢
淮海兵憲以丁父艱未任値中州寇亂乙亥冬攻光州
圍三晝夜絅守南門東城為賊砲所摧絅率内丁巷戰
退至黃毛堰復與賊戰一日男廪生彛如分守東北隅
遇害女為潘氏婦聞城破赴水死丁丑起復補蘭州兵
憲戊寅冬闖賊擄掠西陲絅招番兵合我軍授方略以
全師伏山中率千人挑戰賊即合圍絅命舉砲者三伏
兵四起出賊不意斬首四千有竒就撫者二千餘人李
賊敗走僅三百餘騎自寇起多年未有之膚功也捷聞
奉旨紀錄頒賞有差轉洮岷道復轉本省按察使絅無
兵符而識者預為嘆息癸未冬督師孫失利而李賊勢
復猖獗寇潼關陕中郡縣或破或降西安竟屬孤城攻
半月城陷絅方取朝服北拜被李賊縛去百計誘降且
欲重用絅曰我當年恨未斬爾頭使爾敗走今反以偽
爵餌我耶適有井遂以身殉元配恭人王氏先赴水死
以寇據關中屍竟未獲絅死賊嘉之殮以棺令卒看守
事聞皇帝旨下殉難諸臣應有祭葬後優恤死事諸臣
贈絅太常寺卿諡忠烈賜祭葬廕一子
野史氏曰忠烈公生多亮節以一兵憲當李賊全衆
尚能鼓番合師斬首四千餘使兵符在握全秦未必
淪喪豈至肆毒晉豫禍連北畿哉此賈生之所以痛
哭而長太息者也
都參議任
任字弘若祥符人萬歷癸丑進士歴官榆林參議値逆
闖攻榆林任戰死性戅直居鄉時諸鄉大夫所習為者
任有所不為人咸以為拗故汲長孺之名歸之丙子官
晉臬時申頒藩國規儀先是晉藩權閹某煽横輒假名
目欲箝制監司郡縣官時監司官多屈任獨否閹恚之
會規儀朔望監司官當朝王藩閫約任往任據會典朔
望朝王唯都布二司不及按察司者正以明刑肅紀東
府有諸不法事司且得而紏察之故不令與二司同朝
或云閹且以違朝廷制搆公矣任曰朝廷之所有我不
敢無朝廷之所無我不敢有揭會典示之閹亦憚畏未
幾廵按御史某搆學使袁監司不敢一顧任時與周旋
袁赴部鞫貧無贏資任以三百金遺之以此怒御史坐
計典鐫任級三兵備榆林逆闖陷西安全秦郡衛皆風
靡獨榆林不下榆林固多世將家任倡義慫惥勵噐械
嚴飭捍禦登埤誓死士卒莫不鼓氣向義憑城殺賊幾
萬級賊益奮急攻城城破士卒不降亦不逃巷戰三日
夜積屍塞路血流成渠任死之
野史氏曰逆賊長驅若入無人之境所與争鋒者獨
榆林與寧武保定耳周遇吉以武帥而當寧武張羅
俊以書生而當保定固各為其難榆林雖強兵勁弩
之區非公倡率其間安能禦數十萬之賊堅守七日
巷戰三日夜不降不逃乎國家三百年培植疆宇而
偏于三地鍾靈異公眞烈矣哉公之子曾乞為公立
傳奈生平未核于傳山記公殉義略撮其大節可概
生平矣
毛副使文炳
文炳字夢石鄭州人幼以名節自勵事親以孝聞中天
啟丁卯舉人崇禎戊辰進士壽陽榆次兩為縣尹皆以
循良著聞擢禮科給事中抗論不回轉蒲州道再轉副
使分守冀寧道甲申二月流賊滿太原炳調度拒守書
夜不懈賊百法力攻城上矢石俱盡萬莫能支炳乃北
向拜曰臣力竭矣城陷被執賊知其清正欲官之炳仗
義挺身惟求速死強以食以手揮于地賊怒劫之以兵
炳引頸就之士民擁門保救賊勸諭再三不忍加害炳
罵愈厲賊知其志不可奪乃殺之炳坦然曰成仁取義
吾事畢矣妻趙氏妾李氏俱投井死僕戴守經為收殮
三屍子兆夢尚幼為賊携去其弟文燦追營尋獲晉士
民念炳德俱義助歸里炳居鄉多懿行嘗輸粟救荒全
活億萬人他如焚劵助喪捐金脩城約束宗藩調停地
方利弊一一皆實心任之後以衆論公舉崇祀鄉賢
野史氏曰夢石立身居官未得盡悉然當賊焰方張
而孤城自守惟有仗節死義以報君父此間不容髮
之會也君子而不仁多因此處不斷
趙布政建極
建極號石帆永寧縣人萬歷已未進士官山西布政逆
闖陷太原公抗節罵賊碎首刃下䟽内稱其節烈如此
馮庠生奮庸
奮庸宜陽縣庠生賦性醇謹聞張信民倡道澠池即負
笈率妻子往游隨設科于正學書院訓詁諸生澠庠生
半出其門及寇䧟澠池為賊所執奮庸以大義責之賊
怒命之屈膝奮庸大罵賊遂裂尸至死罵不絶口一門
被害所著有觀燈說格物圖說行于世
靳光禄謙吉
謙吉字羲箴盧氏人萬歷戊午舉人崇禎癸酉流賊陷
盧氏謙吉被執令之跪挺身不屈罵不絶口賊怒殺之
卒年三十八撫按以節聞于朝下詔優恤南渡贈光禄
寺丞
野史氏曰公之死人謂其為孝廉也不妨稍為圓通
我正謂其為孝廉也豈容不愛節義子曰志士仁人
有殺身以成仁無求生以害仁其斯人之徒與
李舉人毓梁
毓梁字石林孟縣人崇禎壬午舉人逆闖陷京師毓梁
聞之即誓死以殉會偽官持檄促之北上拜辭其母遂
自縊而死弔者皆慟其母宋談笑自若以為得死所也
人高其義為建祠
野史氏曰貞女未字閉門待聘惟父母之命是從如
強有力者脅而嫁之貞女不願也與其委順而失身
何如殞身以矢志余于諸君之死或慷慨或從容其
跡不同而較然不欺其志則一焉石林母猶慨然以
成子之志滂母比隆視侃母以功名成其子者尤難
矣
賀副使仲軾
仲軾字景瞻獲嘉人父盛瑞進士歴參議為膳部郎以
清直著軾少而近癡嗜讀無他好幼有羸疾盛瑞憂之
居宿于外三年絶葷酒疾得瘳癸卯舉于鄉庚戌成進
士筮仕醴泉令以艱歸服除補青浦醴故刁悍軾嚴之
以法分校闈中稱得士青浦有投獻之弊軾下令田歸
紳士役仍本人弊遂除為海忠介瑞新祠宇禮敬隐逸
士陳繼儒任諸要人右庚申陞刑部主事先是盛瑞脩
乾清坤寧兩宫以節省塞漏巵杜請託竟中以考功法
軾上䟽據實辨得明遷戸部出守鎮江漕使以船不敷
欲分派諸運船弁借口恐有沉溺公曰該弁恐妨私貨
耳下令有任洒派餘米即行更領漕使如其言無敢作
梗者先是黔中用兵募鎮弁有能運餉至黔酬以衛印
指揮戴天錫往竣而衛弁懸印不讓出令者置不問公
力争曰天下事遇難苦則愚者職其勞遇安逸則狡者
享其利才知之士所以吞聲而天下事卒至不可收拾
寧直為戴弁地耶上官竟不能奪丹陽姜志禮以忤魏
黨罷歸部劄為趙南星招尾後止書姜志禮三字院道
檄令提勘軾曰姜係四品京堂不奉旨誰敢擅提竟不
問院道以利害嚴駁軾曰擇禍莫若守正之不移丁丑
陞陕西西寧道為璫賢私人所銜劾有負厰臣急公之
意鐫級不果行癸酉復起軾武德道御史袁化中死逆
璫久未葬公捐金為襄其事流寇猖獗烈宗避殿撤樂
聖語諄諄軾讀而垂涕作道約諭所屬文武將吏人人
感動及旋里行李蕭然居家課弟姪軰不獨在舉子業
辛巳蝗旱施榖百石全活者數百人居繼母艱閉門著
書翻駁古今成案獨伸胸臆所欲言甲申二月寇氛相
逼所在納欵軾不時畫几案上曰人臣大節難虧讀書
貴有實用偽官到縣要軾入城公將帖擲地大怒曰賊
敢見我乎謂弟姪曰道二仁與不仁而已矣出此入彼
一生功力在此吾今得死所後至巨栢莊具衣冠向北
拜闕繼登塋辭祖考復立姪行素之子為嗣孫題壁曰
土崩瓦解到處成風亘古及今未聞此事予幼承父訓
忠孝傳家國家一旦有急不以死報何以對吾皇何以
對吾祖考即登樓取酒與弟姪談笑自若復書今日方
知賀景瞻促弟姪下樓扃其戶遂自縊東間北向妻恭
人王氏西向妾李氏張氏王氏俱縊于西以次東向是
日天忽書晦烈風折木伐屋歴三日夜顔色如生偽官
亦驚嘆羅拜卒年六十五歲所著有栢園初草冬官紀
事春秋歸義八卦等集共八十四卷
野史氏曰余嘗叙列邇來忠臣殞身于魏璫者若而
人自楊漣左光斗而下一一可指數也甲申天子死
社稷致命遂志者若而人范景文倪元璐而下一一
可指數也然楊左諸公被逮下獄范倪諸公國破君
亡義不容苟生勢無可逃遁只有一死以報君父而
已矣若公者既身在林泉微箕靖獻于身前夷齊稿
骸于事後亦無不可乃矢志就義妻妾同殉急遽不
違禮殆與劉宗周同一科是可謂善處死者總之仗
節殉義之臣須具一知中之愚仁中之過方得淋漓
足色彼仁柔者悠忽不斷知巧者規避多端一瞬失
之終身莫贖從來坐此咎者正自不少公策死之道
可謂仁至義盡矣
廬江王(附長子翊檭)
王分封懷慶廬江王逆闖破懷慶賊欲令王降王公服
端坐大罵曰吾天朝藩王豈降汝逆賊乎不屈死之長
子翊檭被逆賊執之北上甲申三月過定興縣之故城
店題自贊附鄉之耆老遂絶粒前途死之贊云國祚頽
傾父子遭劫一死懷陽一死冀北義關忠孝夫復何說
望闕瞻雲淚流襟血天道如此善惡難别孤魂不散侍
君父側骨無人收肝腸痛裂史官有知標我苦節
野史氏曰世子手書得之許生藏之已十四年矣屢
入山屢入水此紙幸存而世子之忠孝大節昭如星
日余來蘇門聞廬江王殉義甚烈而世子復有父風
父子亦賢矣哉特表而出之
劉文正理順
理順號湛露把縣人彌月而孤母育教甫成童而孝弟
肫肫宗族鄉黨咸嘉尚之弱冠舉于鄉清脩自勵不逐
時趨屢困公車戚友有目其寒者有嗤其老者皆置不
較亦有指囷分宅如昔人哀王孫者則識其惠償其直
平仲久敬之誼盖無忝焉思以一身維係風化綱紀人
倫且誨子學貴為第一流人以為吾受困者在病吾得
力者正在病周程張朱今知所從事矣但云博一第非
所願也甲戌成進士殿試第一除翰林脩撰與劉宗周
金鉉陳龍正作知已交司起居注管理六曹章奏纂脩
大明會典及程子武經七書他人故事而已理順則悉
心討論俾為後日法繼登經筵啟沃獨任多所指陳又
遵旨條列俱蒙嘉納至侍講青宫雖對少主倍為莊毅
典試閩中與吳公甘來聲氣孚合一榜稱得人後癸未
同考禮闈甲申同日殉難麗澤之益如此知制誥時不
事麗辭專以矜重端莊為體一日上欲勉勵閣臣閣臣
不便撰勅命制誥者為之理順所撰規戒甚至雅稱上
意遂頒示之是時闖賊盤踞已久理順習知其勢漸薰
灼且知建幟擁旄者不肯實心辦賊徒將無數金錢為
功罪格每切向當事者言而柄非已撡乃嘆曰天下事
不可為矣吾其與國同休乎甲申三月中旬帝且欲死
社稷同鄉諸僚僉商進止理順正色告曰國存與存國
亡與亡古之制也無可商量處乃括俸金并旅邸費共
得百五十金送城上作犒軍需命家僮掘坑數尺為覆
柩地十九日寅時整衣冠入朝期急叩帝作背城一戰
而賊已入城矣歸寓有門人傅翰林往謁問所向理順
曰既及吾門尚辨得一字無庸多言也送傅出杜門整
冠𢃄袍笏拜謝君親繼配萬安人妾李氏各就縊一子
尚幼囑家僮善視乃自讃云成仁取義孔孟所傳文信
踐之吾何不然既占科名豈肯苟全三忠祠裏無愧前
賢字字端楷其神不亂又云他日來取吾骸恐沿途有
劫發者可暴吾柩示之遂縊死後果為賊發三年矣顔
色如生理順生平積德難以盡述學足濟時惜未柄用
耳嘗曰吾願在一日維一日綱常盖不慚形影不愧屋
漏數百年來大有關于氣運也贈正詹事諡文正
野史氏曰公之自讃有云文信踐之吾何不然盖明
以信國自况余亦謂公于信國事有合焉信國以狀
元死宋之亡公亦以狀元死明之亡乃信國柄用獨
晚議猶謂其志大才疎惟以衣帶數語留正氣于人
間若公固心小而才足以有為者未嘗一日得展布
其所學而視死如歸臨終賦詩與成仁取義之旨數
百年同符其于信國何如也公之言曰我于周程張
朱知所從事眞當代大儒也哉才識兩合見危授命
理學節義統體一身公之死眞不死矣
張忠武侯慶臻
慶臻號鳳華永城縣人惠安伯甲申都城陷全家自焚
死卹贈太師諡忠武進侯
野史氏曰余于甲申殉義諸公心欽惠安伯之烈節
及讀其前世叔暉公傳乃知貽厥孫謀者其由來遠
矣先軰種德後嗣立節此叚因緣斷不係乎風水
李主事中正
中正盧氏人進士官兵部主事流寇破城慷慨死之
張治中讃
讃永寧人己酉舉人為順天府治中寇變被執不屈死
其子太學生祚延同死
劉知縣芳奕
芳奕洛陽人舉人慷慨有大略仕昌樂知縣歸里流寇
破城北向自盡
劉都督岱
岱陜州人神宗昭妃之弟官左都督寇陷京師岱闔門
舉火自焚男女百餘口無一存者
來舉人秉衡
秉衡洛陽人舉于鄉城破為偽將劉宗敏所執欲其易
服收用衡不從遂以鐡火索加其頸死孀母劉妻吳并
子同時被害
王庠生敏
敏光州人為州諸生崇禎乙亥冬流賊攻光州城陷敏
與賊巷戰死其子琯舉人亦罵賊死
胡庠生詮
詮光州生員城陷抱先人木主罵賊赴水死
龔庠生業煥
業煥光州人廪生城陷與賊巷戰死州志列為義烈首
(附)元臣蔡子英
子英永寧人元進士以庫庫特穆爾薦授參判累擢都
督參軍及王師西征庫庫特穆爾軍敗子英单騎入終
南有司繪形求之檻送京師至江濱亡去未幾陜西又
購得之械過洛陽遇信國公湯和不為禮和怒焚其鬚
懾之終不屈其妻適寓洛欲與相見子英避不肯見至
京上命釋之授以官子英不受退而上書曰欽惟皇帝
陛下乘時而起提三尺劍削平羣雄混一四海九夷八
蠻莫不賓貢臣釡魚漏網假息南山曩者見獲河南拘
送京師垂及渡江復得脱亡七年之久勞勤有司既違
陛下又忤大臣揆之常情雖死不足以贖其罪而陛下
以萬乘之尊欲全匹夫之節不降天誅反療其疾易其
冠裳賜以酒饌授以名爵陛下之量包乎天地之外矣
臣感恩無極非不欲竭犬馬之力以報覆載之仁但以
名義所在不敢改其初志自惟家本韋布遭值亂離撡
戈行伍智識粗淺過蒙主將知薦仕至七命躍馬食肉
十有五年愧無尺寸之功以報國士之遇及國家板蕩
又復失節何面目見天下士所以寧死不敢有他志也
盖臣之仕君猶女之適人一與之醮終身不改者馮道
歴仕五代司馬光曰不正之女中士羞以為家不正之
人中君羞以為臣偉哉言乎管子又曰禮義廉恥國之
四維四維不張國乃滅亡方今金城湯池兵極其精噐
極其利府庫充實米粟紅腐國家之盛古未有也陛下
猶以為未足于是興學校明人倫褒死節奬忠義盖以
為治天下之本莫大于禮義廉恥也夫以今天下之廣
人物之衆既不以臣一人而加少又豈以臣一人而加
多授臣以官何益于國舍臣不用何損于事陛下創業
垂統正當提挈大經大法以昭示聖子神孫功臣烈士
不宜以無禮義廉恥之俘馘而厠于維新之朝賢士大
夫之列也臣自被獲以來日夜所思惟追咎昔之不死
以為今日惟死可以塞責陛下乃待臣以禮沭臣以恩
臣固不敢賣死以市名然亦不敢全身以苟禄若察臣
之愚全臣之志禁錮海南以終薤露之命則雖死于炎
瘴亦受賜多矣奏入上命館于儀曹忽一夜大哭不止
人問之故子英曰思舊主耳語聞上知其志不可奪遂
勅有司送其出塞
野史氏曰中州節義之士余最服膺子英但子英乃
元之節士明代不得而有之附錄于此一以見中州
節義之多人而三百年中節義之報實高皇崇重節
義有以培之也
中州人物考卷三
