中州人物考卷七容城孫竒逢撰
隠逸
岳純孝仲明
仲明固始人宋鄂王七世孫也洪武初徙家於大梁仲
明少負清節隠居不仕嘗廬居於墓側者九年有司以
孝廉舉朝廷三召不起賜號純孝先生今三召祠故址
尚存所著有遺安集
丘布衣鐸
鐸字文振祥符人誠意伯劉基弟子也通儒書兼習醫
家言至正末父誠為湖廣儒學提舉鐸侍母留吳越間
欲往從之會江右兵起武昌陷二浙繹騷鐸憂懼不知
所為乃避地四明暨江南皆歸職方復奉母至南京已
而其父亦至自武昌鐸賣藥市中以資養未幾弟鈞為
會稽上虞廵檢鐸與父母皆往會稽母疾鐸晝夜泣禱
乞以身代及殁哀慟幾絶卜葬鳴鳳山哭曰母生鐸咫
尺不離膝下今殁可委體魄於無人之墟乎乃結廬墓
側朝夕上食如生時當寒夜月黑悲風蕭颼恐母岑寂
輒廵墓號曰鐸在斯鐸在斯其地多虎聞鐸哭聲輒避
去會稽人異之稱為真孝子云先是鐸在四明從祖父
母居汴者八人貧不能自存鐸咸迎養死皆返葬人以
為難其姑適河南匡氏者年十八夫亡誓不再適鐸義
之養其終身其制行峻絶皆𩔖此
張布衣宗魯
宗魯鈞州人四歲失明二十遭亂負母路氏避難其妻
扶掖以行歲飢宗魯賣卜以為養日給不足則令妻採
野蔬以繼之天下既定宗魯奉母還故鄉竭力供養母
卒仍求其前母曹沈吳三氏遺骸合葬焉洪武中禮臣
請表其門文皇聞之曰生事死葬之禮宗魯瞽者乃能
盡之豈不足為人子勸乎親製詩褒之
王布衣中
中者登封人也家業農母殁廬墓三年未嘗櫛髮易衣
墓側無水浚井四丈餘不得泉中環井再拜籲禱泉水
湧出鄉里以為孝感也洪武中旌表文皇嘗謂曰夫學
所以涵養其性非性由學而有也世固有樸魯之民不
能盡孝以事親而諉曰不知書豈非自誣其性哉亦有
讀書學文而質行反不及者此文過之弊也然則中固
可嘉其不如中者亦可勉矣朱睦㮮曰余嘗觀御製孝
順事實所錄者古今僅二百有七人而宗魯中皆預焉
夫二子者亦惟履人之常而已乃蒙二聖褒諭史氏採
錄豈非幸哉巖藪之士事親守身以名行自礪𩔖此而
不顯者奚少要之在遇與不遇耳
周布衣炳
炳舞陽人事母焦氏至孝母嘗病篤炳哀號籲天愿以
身代遂愈後復病滯下思食獐肉炳四出求之不得是
日晚忽有獐入其家即取供母母病復瘥人以為孝感
所致宣德間詔修五倫書而炳與魏敏皆與焉敏見第
八卷
皇甫布衣仲和
仲和者睢州人也精天文推步之學文皇北征袁忠徹
以相仲和以占從師至漠北不見敵上意欲還師召仲
和占之曰今日未中敵至上問自何方曰自東南勝負
如何曰王師始却終勝召忠徹問之一如仲和之言上
怒曰汝二人朋比欺我乎即械之曰今日敵不至二人
皆死乃命中人往覘日中不至復召二人占對如初居
頃之中人奔告曰敵大至矣時初得安南神鎗一敵直
前即以神鎗擊之二敵繼進復中鎗而斃敵乃按兵不
動頃之敵衆齊發上登高望之召總兵譚廣曰東南隅
不少却乎廣率精兵舞牌往砍馬足敵稍却已而疾風
揚沙兩不相見敵引去上欲乘夜引還二人曰不可明
日敵必來輸欵竢其降整師而去明日敵果詣軍門伏
曰不意乘輿在是也上以幣賜之乃還正統十四年仲
和老矣學士曹鼐與隣時有旨親征北敵鼐急歸召仲
和與議曰胡王兩尚書方率百官諫尚可止乎仲和曰
不能止也紫微垣星皆動矣曰事將若何仲和曰以老
夫計之當先治内而後行曰已有旨某監國仲和曰不
如立儲君而後行曰東宫駕幼且未易立也仲和曰恐
終不免於立及上北伐果值土木之難敵騎逼城下城
中人皆哭仲和登高望謂家人曰雲頭不南向乎曰然
曰大將氣至敵將退矣明日楊洪自宣府石亨自大同
將兵入援敵遂遁
胡給事智
智字尚明光山人成化丙戌進士歴戸科給事中數上
封事彈劾時宰念親老一旦乞歸既登途忽聞父喪一
痛幾絶匍匐抵家而母亦卒智哀毁骨立幾不能生服
闋親友勸之仕智曰二親既殁更出何為乃扁其堂曰
知足自號雲山道人築舍於城南百里外白沙關竟日
掩扉靜坐玩易如此者二十有八年丁巳元旦拜天地
畢端坐而逝自通籍以來凡俸金租餘悉以贍宗黨之
貧者子孫一無所遺其忠孝大節恬退高風真有超乎
流俗者矣
閻郎中倫
倫字天叙息縣人弱冠舉於鄉父殁哀毁骨立及葬遂
築室於塋側居之晨夕悲號哀感行路成化戊戌登進
士歴官禮部郎中遂堅意以疾乞歸為人清慎端敏不
樂仕進優游田里累徵不起士論高之
野史氏曰隠逸不必盡不仕者也陳太丘陶彭澤不
以仕而妨其隠胡閻二公入官未久歸里即堅卧不
出而終身之慕二公一致予謂此方是真隠逸
張舉人景純
景純字文粹南陽人成化丙午舉人天資穎敏志向精
專凡天文地理性命道德之學無不精究曉悉著書立
言名重天下為當時學者所宗王文莊夙負重望每歎
服其人未仕而卒
左舉人國璣
國璣字舜齊尉氏人也生而穎異七歲即能詩解音律
讀書日數千言弱冠入京師就姊夫李夢陽學六年業
畢歸補開封郡學生正德十一年舉於鄉其聲稱籍甚
而四方好古之士不遠數百里來訪其至都下諸公卿
大夫又爭迎致之與之游者或累日忘歸獲其片紙隻
字輒藏以為寳顧數竒累試不利嘉靖十四年復試禮
闈其答策問以為今之不治者文過實也文過實處則
行誼不修出則治功不成惟務抗名華世而已其意若
有所指典文者不悅遂擯斥之維時吏部尚書許讚都
御史王廷相杜楠毛伯温皆欲薦入官辭不就於是歸
汴上考六籍之源委究微言之未絶參諸子之異同達
天人之隠奥居六年頗畢其志所著有經義賦頌碑誄
序記五七言詩各累萬言門人遠近來受業者蓋不可
勝紀十九年都御史富平李宗樞為按察使時嘗欲擬
文待詔故事薦於朝會李以喪免不果年六十一終學
者稱之曰中川先生
官舉人思恕
思恕字子仁光山人嘉靖乙夘舉於鄉喜任俠走馬燕山
有封狼居胥意歸而母彭殁思恕哀毁幾絶結廬墓旁
有白鳥冬笋之祥居廬時百家之言無不涉獵而尤喜
讀易因而有悟遂絶意仕進南之楚與天台耿氏兄弟
焦弱侯楊道南游數年還居天中山房默坐研思至忘
寝食遺友書曰始吾從羣書入茫乎莫得今從靜中討
出端倪方信此心原與天地萬物無兩道其在兹乎士
人熙然宗之所居白沙關山連兩省民俗頑梗乃結社
其間講明正學發揮高皇帝聖諭六言聽者如堵亡何
有四十八人者雞冠佩刀請見曰某等柴山盜魁也習
聞先生之教愿自洗濯以歸聖化奈鼎鑊何言畢環拜
而泣童僕皆走趨思恕從容謂曰律自首者免爾果洗
心來者乎無遺后悔歸試思之詰朝詣社如是者三乃
以聞之邑邑聞之郡太守史桂芳異其事召四十八人
者至如向語太守請於中丞御史待以不死蓋隆慶己
巳間事也明年兩臺疏薦思恕孝友詔下徵用會病卒
從祀鄉賢
野史氏曰士而得志則為帝王師不得志不過家庭孝
弟禮讓而止因思之孝弟為仁之本即堯舜之時雍風
動亦只完其為孝子為悌弟而已矣士而以隱逸稱者即
夫子所謂宗族稱孝鄉黨稱弟者也不於此得力而
以幽僻枯寂之人當之豈聖門所謂隠居求志者哉
張明經襲仁
襲仁字體元光州人也七世祖竒字滄洲有破賊功以
參議致仕襲仁少沉潜穎異稍長入州庠其學無所不
窺一以六經為要誠敬為主庸行為先偶寄興詩文則
有天然逸致時喻侍郎時劉給諫繪方為諸生數從之
游後各貴顯襲仁竟以里選不仕講學老焉生平不近
貨色或欲試其守俟醉以妓共閉一室中襲仁鼾睡達
曙惟賦柳色花香爭侑酒澹然一笑却忘情又其下第
詩云床頭金盡無餘物惟有逼人劍氣寒此足以想見
其為人矣以居喪逾禮幾於喪明卒年六十七學者稱
為復菴先生所著有閒居管窺諸儒語抄史綱撮竒藏
於家
朱進士長世
長世字興公光州人生而穎異性仁考崇禎己夘以弱
冠登鄉薦值中原寇變父令避亂江東癸未成進士九
月丁外艱明年闖賊陷京師每夜號不止河南諸地盡
委寇巢長世間道奉母而南觀朝政嘆曰君父大仇未
雪京師未復臣子之恥也遇當事輒正色言之無何歸
隠田里以逸民自負寄狂於酒夜半悲號人不解其故
憂憤成疾卒年三十三
龔舉人業新
業新號海旭光州人天啟辛酉舉人當國變業新在江
南嗚咽悲泣者累日病劇且死戒其子曰國勢不可為
為官不可不如歸耕業新居里嘗奮勇抗叛帥左良玉
之師城頼以全自童年事二人以孝聞友愛同氣一時
名士多從游者所著有易解行世其與人心口爽直排
難解紛人稱為魯仲連至利人濟物擲千金如敝屣早
年喪妻不忍再娶諸生寓江南者舉業新行實請於學
政御史凌公炯准祀社祠
野史氏曰興公海旭俱以鬱憤死身隠矣而心未得
逸有主辱臣死之意焉然身非應死之身而時無可
行之義非以節死仍以隠死
張舉人民表(附阮太學漢聞)(秦布衣鎬)
民表字林宗中牟人宫保孟男之子也舉萬歷辛夘鄉
試負才能文章落筆即抗古人藏書數萬卷皆手自點
定喜飲及草書飲少許即頽然揮洒如雲烟醒視之自
謂有神助郡邑大夫有以地方利病詢者人諷以葛巾
野服見民表曰吾既以孝廉舉也葛巾野服非孝廉服
也吾不能學衆之矯時方舉賢良方正同里宦於朝者
欲以其名聞民表曰吾既以孝廉舉也倒行逆施吾不
能學衆之偽郡邑諸使徵請恐后民表皆峻辭拒之自
稱旃然漁隠避居郭外蒲津之旁日與友人阮漢聞秦
鎬等蕩漾其中或乘敗車無頂幔一老㹀牽之朗吟車
中油然自放人無由測其淺深汲引後進孜孜若不逮
以故四方從游者常數十百人壬午闖賊圍汴有勸之
去者民表曰死則死耳奈何以身為衆倡時廵撫高素
重民表日命人視於城上以覘一城安危民表雖耄日
率門人子弟拮据矢石間不少怠以故五閱月士民食
盡卒無叛志比水灌城民表急取所著詩文自負之結
木筏以登求援者多筏重竟没於水長子允集罵賊死
次子允隼與門人文大士同溺死三子允䧶年十一依
浮木賴廵按王舟濟得免後門人周亮工撫之成立復
其産且徵求民表遺詩梓之
阮漢聞字太冲原浙人家於京師過尉氏愛阮舊里
遂家焉所謂詩文欝欝卓爍而氣澹韻孤浩浩然時
人莫之知也寇劇洛漢聞料賊形勢川谷扼塞圖其
略上之當事會卧疾據床猶劃地作筴寇懾漢聞名
會掠尉氏城陷罵賊死其著述朱宗正睦㮮梓之皆
没於水門人張昌祚繕其稿避地於南周元亮重為
之梓
秦鎬字子京汝陽人有詩名與張民表阮漢聞友善
並以曠達稱時號天中三君子云
野史氏曰予兩同林宗赴公車結社蕭寺中每酒後
談文賦詩佐以諧語意曠如也余來中州林宗久為
地下人與此中人士游往往道三子之高恨未覩其
著述詳其行事可慨也
理舉人鬯和
鬯和字寒石西華人好古嗜竒博聞強記身長七尺鬚
髥如戟初姓李時闖氛猖熾鬯和恥與同姓遂從理學
使者考驗不合坐黜名後聞其賢乃許之自是姓理中
崇禎壬午鄉試值中原亂避地河朔嘗往來太行百泉
間有所題咏輒嗚咽悲憤人莫知其心之所存也甲申
後嘗勸大臣奮義旅不遂乃攜家南徙張公鳳翔撫蘇
松素知其名薦鬯和為監紀推官與俱鬯和外柔内剛
有所推問或謀議大事多引經證𫝊無不允當鳳翔大
倚重之不踰年長江不守鬯和從唐藩如閩然性恬退
不樂仕進以母在流移轉徙就一官為寄殊非其志也
人𫝊其如閩時授行在職方司主事奉命檄虔兵既至
而虔州亂城亦隨陷鬯和從城上自投下死之子習奉
祖母以歸疑者猶謂遁海外莫知所終云
張庠生鳳質
鳳質字文冲臨潁諸生也家貧有田八十畆嘗躬耕以
養父母非其力不食時方匱乏親故或有贈遺謝不受
卿士大夫咸敬重之然性褊急不為流俗所喜父惟修
事親孝鳳質故能以孝世其家無子一女十八歲而孀
亦能以孝事鳳質庚子疾革謂其女曰忠孝節義人倫
所重我不愧汝祖汝不愧我女且我頭顱如故而死可
以含笑九原矣尋卒
中州人物考卷七
