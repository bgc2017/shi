中州人物考卷六容城孫竒逢撰
武功
李揮僉英(附子灤城侯堅)
英武陟人仕元為河南行樞密院知院洪武元年自陜
州來降授沂州衞指揮僉事從右丞相徐逹平章常遇
春定中原收北平追哈喇章國公至興和還取保定中
山諸郡復追獲元知院呼必瑪勒等二年從徐平陜西三
年征定西擊走王保保復從御史大夫湯和征察罕諾
爾取東勝沙靜等處四年伐蜀克階文二州敗偽丞相
戴夀等於成都五年曹國公李文忠征沙漠英與哈喇
章戰於烏龍江破走之十一年又從西平侯沐英征西
番擒三副使以功累遷驍騎右衞十四年潁川侯傅友
德征南以英為前鋒既克雲南進攻楚雄大理皆有功
及攻圍烏蘇諸蠻土官實卜等以衆數萬拒戰英與麾
下士奮擊斬數百人而死詔贈鎮國將軍指揮使
堅鎮國將軍英之子也洪武中以功臣子選尚大名公
主授駙馬都尉建文即位公主進封大長公主堅以軍
功封灤城侯無何命耿炳文北征拜堅為左副將軍及
與北兵戰於真定時炳文軍惟備西北其東南無備北
師出其不意夾擊之炳文幾為所擒北將丘福攻子城
堅領兵接戰互有勝負已而兵敗丘部内騎士薛祿引
槊刺堅墜馬刀斫之堅大呼曰我李駙馬也祿生擒以
獻文皇謂曰爾至親也今至此尚安逃乎械送北平道
死子莊當襲爵公主時猶在懼禍至乃納其誥劵莊遂
流寓南京娛情詩酒以夀終焉
梅汝南侯思祖
思祖者夏邑人也初為張士誠中書省左丞守淮安歲
丙午大將軍徐達既下高郵進兵攻淮安思祖封府庫
甲兵率衆來歸上嘉之授大都督府副使是年八月從
達伐吳取浙西十月攻昇山水寨克之降偽吳將吕珍
得兵數萬十一月下湖州進圍蘇州吳元年九月城破
士誠被執師還特降褒諭擢浙江行中書省右丞階資
善大夫十月從征中原克山東沂州等郡洪武元年取
大梁破陜州下潼關七月旋師徇取河北衛輝元守將
平章龍二棄城走彰德師至彰德龍二復出走同知某
等詣降達以思祖統和陽衛兵守之復得龍二部將楊
義卿船八十餘艘未幾檄赴北平取未下州郡遂征山
西二年晉冀悉平復從征陜西取奉元鳳翔平凉鞏昌
四郡八月於邠州獲故元參政毛貴等三十人送大將
軍斬之十二月中原平賜思祖白金十斤文幣十五襲
三年四月擊走王保保軍於定西還自秦州破略陽入
沔州取興元是年論功封汝南侯四年伐蜀五年征甘
肅還命廵視山東陜西遼東諸處城池十四年九月四
川水盡源通塔平散毛諸洞長官作亂命思祖為征南
副將軍同江夏侯周德興率兵討之未幾諸洞夷悉平
十五年復同傅友德克平雲南置貴州都指揮使司以
思祖署都指揮使上以雲南初平欲使重臣鎮之又命
思祖署雲南布政使司事思祖善撫輯民夷安之十月
丁丑思祖薨賜葬鍾山之隂子義武德衛指揮陞遼東
都指揮使
余指揮思銘
思銘者商城人也元末以義兵歸附授平章職事守禦
金剛臺甲辰八月詔思銘領所部兵從征是年平司空
山程德權有功乙巳擢陸安衛指揮同知仍司金剛臺
事復擒德權餘黨祝平章等檻送中書省誅之洪武元
年思銘如京師推恩授兄子端廣東川廣衛鎮撫勤湖
廣銅鼓衛鎮撫思銘益自感奮九月從總戎宋公渡懷
慶澤潞等處二年復命攻桃花尾尖二寨平之事聞封
思銘父法為明威將軍指揮僉事母鄭氏德人已而復
從大將軍取魯臺陜西鳳翔諸郡賜緋衣一襲綵榻一
面調守平凉明年收王保保歸徙寧夏衛給誥世襲五
年復徙華山衛八年正月坐事左遷寧夏指揮僉事三
月復歸華山十一年詔征西番至中途病子享襲
劉指揮先
先字光祖密縣人也仕元為平章政事元亡以所部兵
來歸從鄂國公常遇春信國公湯和收河北諸郡洎西
戡晉絳敗王保保兵復從大將軍達克陜西秦鳳環慶
諸州洪武初由平凉入覲授驍騎前衞指揮僉事明年
復從征迤北調驍騎左衞七年守茶陵衞加授廣威將
軍十四年調征雲南所至身先士卒大小五十餘戰俘
獲斬馘甚衆雲南平置烏撒衞指揮使司擢先為指揮
同知以鎮之時治所新設涖事精勤蠻獠畏服進懷遠
將軍卒於官年六十三子廣積官驃騎將軍右軍都督
府都督僉事
何莊毅德
德者光州人也至正末太祖龍興德杖策來歸從上定
江左諸郡轉征吳楚屢立竒功授驍騎衛千戶吳元年
七月沅陵人向珍八作亂德率兵討之至官廳巖珍八
以衆逆戰德擊敗之進拔其寨而斬珍八八月逆黨周
文貴率划船三百餘艘復攻辰州德使别將與戰於西
門外自將輕騎直抵其寨攻破之獲張千戶等百餘人
文貴退保麻陽德追擊之又俘其萬戶等四十四人文
貴遁去是年拜虎賁衛指揮僉事既定中原陞指揮同
知率兵守遼東召還改虎賁右衛指揮同知尋擢大都
督府都督僉事洪武十三年改立五軍遂為左軍都督
府都督僉事十七年扈從北征還七月己亥以疾卒於
家年五十二賜葬鍾山之隂追封廬江侯諡莊毅
梅榮定殷
殷汝南侯思祖從子恭謹有謀能騎射洪武十一年尚
寧國公主為駙馬都尉諸駙馬中高皇尤愛殷嘗受密
命輔建文靖難兵起殷充總兵官鎮守淮安悉心防禦
文皇假道殷割使人耳鼻口授詞答文皇曰留汝口與
殿下言君父恩義文皇竟不得道淮安乃渡泗水破盱
眙出六合至京師即帝位殷尚擁重兵淮上上迫公主
招殷公主嚙指血為書遣中使達殷殷得書慟哭詢建
文所在中使曰去矣殷曰君存與存君亡與亡吾姑忍
俟之乃還京見上上曰駙馬勞苦曰勞而無功永樂二
年冬都御史陳瑛言殷招藏亡命私匿奸人與女秀才
劉氏朋邪呪詛幾得罪明年冬入朝殷仇家都督譚深
指揮趙曦令人擠殷死笪橋下曦誣殷自投水死都督
許成發其事上怒罪深曦二人對曰此上命也奈何殺
臣上大怒立命力士持金瓜落二人齒斬之諡殷榮定
初公主謂上殺殷牽衣大哭問駙馬所在上笑曰為公
主蹤跡賊無自苦公主謹護二子順昌景福上以順昌
為中府都督景福指揮旗手衛僉事賜手書二甥曰朕
不念爾母爾安得至今日二甥後改孝陵衛指揮使宣
德中與世襲曾孫純字一之以博學稱登王華榜進士
為中都副留守有損齋備忘集百川學海行於世或曰
公主嘗貽書阻靖難兵文皇不答兵至淮北與公主書
言興師不得已故令遷居太平門外勿罹兵禍公主亦
不答公主高皇后長女陳建曰殷有才智太祖最眷注
臨崩皇太孫與殷侍側太祖首嘱太孫曰燕王不可忽
次謂殷曰汝老成忠信可托幼主乃出誓詔及遺詔授
之曰敢有違天者汝其為朕伐之至是靖難兵漸南逼
建文乃令招募淮南民兵合軍士號四十萬以殷統臨
淮上扼燕師燕王遺殷書以進香至金陵為辭殷答曰
進香皇考有禁遵者為孝不遵者為不孝王大怒復書
言今興兵以誅君側之惡天命所歸實非人所能阻殷
割使者耳鼻不復報書口授數語曰留汝口回去說知
其詞甚峻
野史氏曰公不負高皇之托能盡忠於建文於義甚
篤愚謂建文去矣便是公靖節之日也改頭换面另
事新主初志謂何即不然蹈方鐡之憤烈慘苦所傷
亦多故不如早自决之為愈也窺公之意仍欲得一
當以報是未可知駙馬勞苦勞而無功此二語猶可
想見君臣中姻戚之意雖無慘禍勢必殺公借他人
之手存公主之顔亦霜雪中陽和也
張忠武玉
玉字世美祥符人也以元樞密知院來歸太祖禮遇甚
厚玉感奮思效洪武二十一年從征博裕勒海子喀爾喀
之地以功授濟南衞副千戸又從征盆鴻特穆爾至延
安延州進安慶衞指揮僉事二十四年北逐元人之擾
邊境者至鴉寒山而還調燕山左護衞明年轉都指揮
同知三十一年文皇舉靖難之師首用玉策攻北平九
門三日城内外悉定師將出上問玉何之對曰薊州要
地不先平將為後患薊平餘不足圖師至薊諭之不下
玉環城而攻薊守馬宣率衆出戰遂執宣殺之并執指
揮毛某玉知其才釋之送詣北平是夜玉趨遵化簡勇
敢士四鼓登陣開其城門將士皆入城中始覺守將率
兵拒戰執其將斬之餘不殱一人將吏悉隨玉上謁而
永平密雲皆望風輸欵諜報長興侯耿炳文率兵二十
萬屯真定玉自請往覘還言軍無紀律不足慮也若徑
趨彼雖衆新集我軍乘其未備一鼓可破也上曰然明
日遂抵真定接戰炳文大敗俘其左副將軍李堅右副
將軍甯忠及都督顧成等斬首三萬餘級上謂玉曰此
行汝之功也非汝與吾意合不及此是時江隂侯吳高
以遼東兵攻永平城甚急而曹國公李景隆引兵數十
萬將下北平上與玉謀先援永平既至高望風棄輜重
而去玉從上追之俘𫉬甚衆玉因言大寧去此不遠請
移軍襲之遂攻大寧自辰至午城破斬其都指揮朱鑑
執都指揮房寬下令撫輯城中頃刻而定乃趨北平而
景隆兵已圍城數日玉請先擊然後入援於是徑𢷬景
隆營大戰三日城中亦鼓譟出内外夾攻景隆軍不支
遁去復攻廣昌蔚州大同諸城皆下無何景隆收潰散
卒號百萬且復至玉曰兵貴神速先事者勝請往駐白
溝河以待後三日景隆果至玉擊之斬馘無筭景隆敗
退保濟南玉乘勝追躡圍其城既而解圍攻滄州獲其
大將徐凱進攻東昌而東昌兵已列上以數千騎驍出
陣後忽被圍衝擊而出玉不知上所在突入陣大戰連
殺百數十人玉亦被創而没時年五十有八上聞哭之
慟既旋師諸將皆侍語及東昌事上曰勝負兵家常事
不足計所恨艱難之際失張玉良輔耳吾迄今寝不帖
席食不下咽乃澘然淚下諸將感泣上既踐祚顧侍臣
曰張玉才備智勇論靖難功當第一惜其早没贈奉天
靖難推誠宣力武臣特進榮祿大夫右柱國追封榮國
公諡忠顯昭皇嗣位加封河間王改諡忠武配享成祖廟
子三人長輔自有傳次輗天順初以翊戴功封文安侯
卒子斌嗣坐詋詛國除軏與兄輗同日封太平侯卒子
瑾嗣成化初以冒功國除
野史氏曰忠武自拔來歸擇主而事可謂智矣又事
文皇得展其知略不但大將諸事可否進止衆論未
定者數語立决得君如此須以死酧知東昌戰没得
死所矣視其子輔死土木未可一概論也
張忠烈輔
輔字文弼祥符人河間忠武王冢子也器宇雄壮顧盼
有威文皇靖難時屢立戰功封信安伯加新城侯永樂
五年安南國陳王為黎季犛簒弑輔為元帥統兵八十
萬往問其罪既入境賊沿江列栅六七百里水陸拒守
王師拒江口破其堅壁遂拔多城進攻交州入之乘勝
引兵蹙清化城覆其巢穴降夷民十餘萬季犛遁入海
屯兵鹹子關賊來襲逆擊敗之繼督舟師往攻斬馘數
萬級窮追竒羅海口生擒季犛并其二子蒼澄餘衆降
附交南平得郡縣一百三十四戸三百一十二萬輔建
議復古郡縣置交趾都布按三司統鎮之凱還進爵英
國公七年餘孽簡定僣偽號煽衆復叛惟交州完守又
命輔征之率師二十萬獲簡定於吉利柵之山而歸九
年賊陳季擴倡亂復陳氏再命輔往討賊聞王師至走
海洋據險荷花口輔率兵促之至愛子江登岸賊設象
伏以俟輔偵知之以戒先驅羣象來衝一矢落其象奴
再矢披其象鼻象奔還自相蹂踐大軍乘之擒斬無筭
遂獲陳季擴以獻是役也取勝於至險之中衆以為神
既而以輔鎮守其地盡平餘寇宣廟時漢府密遣人與
公謀公即縛其人白於宣廟覺之既早故易於撲滅宣
廟愈重之後死於土木之難公寡言笑重章縫之士為
本朝武臣之冠天子曾稱其知禮卒年七十三歲追封
定興王諡忠烈
野史氏曰先輩論定關中必曰馮鄧取江左必曰預
濬至如公一平交趾三縛渠魁易草莽為桑麻變雕
題為華夏豐功偉烈又豈定關中取江左可同日而
語哉惜也不死於交趾而死於土木人猶以為有遺
恨云
任僖武禮
禮臨漳人洪武初授燕山右護衛總旗建文時文皇征
懷來等處禮以功擢副千戸又從戰於白溝河克東昌
藁城臨德及金川等九門累擢都指揮同知永樂初上
北伐加驃騎將軍逐北寇布尼雅錫哩至靜擄鎮而還陞
都指揮使十二年二十年俱從上北伐陞中府都督僉
事命率兵討哈喇及歸轉左都督正統改元充總兵官
守甘肅會敵至禮擊之大敗復追至石城盡殱其黨是
年封寧遠伯又招沙州都督訥格等全部來降詔許世
襲成化元年正月禮薨贈寧遠侯諡僖武子夀襲夀坐
失機國除
馬招遠伯亮
亮淇縣人洪武中授燕山左護衛小旗建文初從文皇
靖難平密雲雄縣大寧等處授都指揮僉事及上即位
陞陜西都指揮同知八年從征阿嚕台二十年車駕北
征亮復從封半壁山而還洪熙改元陞右都督宣德初
戡平會州以功進左都督正統九年征流沙河逆寇斬
俘甚衆是年五月封招遠伯十一年七月薨以流爵國
除子驎授指揮使
徐武康伯理
理者西平人也國初從諸將定江左諸郡積官至永清
左衛指揮僉事調營州中護衛文皇舉兵靖難將下大
寧理從間道詣軍門請見遂從上戰於白溝河破雄縣
滄州藁城定兩淮入京大小十餘戰理皆賈勇爭先所
向克捷累擢都督僉事壬午封武康伯賜白金三十斤
文綺二十襲寳鏹二千五百貫并貂蝉冠復還守北京
理寬厚馭下士樂為用永樂六年薨子禎嗣禎薨子勇
嗣勇無子國除
梁保定伯銘(附子蠡國公瑤)
銘字自新汝陽人也父來仕元為錢塘縣尉歲丙午率
所部來歸從克温台等郡授某衛百戸洪武末銘以蔭
改補燕山前衛革除間北平城被圍銘戰拒甚力以功
歴陞後軍都督僉事侍昭皇監國於南京坐事下獄已
而宥之命往廣東備倭及昭皇嗣位陞都督同知鎮守
寧夏封保定伯宣德元年從安遠侯柳升往交趾卒於
道子瑤瑤字惟善方數載悼父客死不惮險遠奉其喪
歸稍長章皇念其世功詔許襲父爵瑤既襲爵益自奮
勵命領五軍營紀律明肅士卒屬心正統十三年鄧茂
七叛以薦充副總兵征之事寧會湖貴苗蠻寇邊瑶復
佩平蠻將軍印率四省師往𠞰至則擒偽苗王韋同烈
等披山通道追奔所及每戰皆捷進攻零香寨誅賊首
苗銀虎等萬餘人又攻靖州東山口及龍家隘斬獲渠
魁伍林仲原等數千級焚戰艦百餘艘於是閩越湖貴
之地悉平景泰間進封保定侯掌都督右軍府事天順
初出鎮陜西三邊純皇即位召還仍掌都督左軍府事
無何疾作薨追封蠡國公諡襄靖子𫝊嗣𫝊薨子宗嗣
宗薨子任嗣任薨子永福嗣薨子繼璠嗣
房思恩侯寬
寬者陳州人也洪武中以功累官指揮僉事革除間守
大寧城靖難師至倉卒閉門拒守文皇引數騎循繞其
城適至西南隅城忽崩文皇麾勇士先登衆蟻附而上
遂執寬寬懼歸附是時李景隆聞文皇克大寧引兵來
襲文皇遣張玉將中軍朱能將左軍李彬將右軍徐忠
將前軍寬即將後軍十月師入松亭關而景隆軍鄭村
壩遣都督陳暉帥兵追躡文皇命玉等逆擊之衆大敗
至夜景隆遁去踰年師還北平玉等進秩有差而寬陞
北平都司都指揮使及上即位封思恩侯賜白金文綺
寳鏹并貂蝉冠服子孫世襲指揮使
張彭城伯㫤
㫤字仲舒永城人也父麒指揮使永樂九年追封彭城
伯諡恭靖後又贈彭城侯乃誠孝昭皇后之父也子三
長即㫤㫤冠時昭皇為世子㫤備宿衛夙夜侍惟謹文
皇靖難師起㫤東取大寧及戰鄭村壩連大捷以功授
義勇中衛指揮同知遼東兵攻薊州㫤擊敗之追至榆
口而還是時北平城被圍甚急㫤且戰且守及上入繼
大統轉本衛指揮使三年調府軍右衛二十二年陞中
軍都督府左都督昭皇即位封彭城伯明年侍衛章皇
謁孝陵歸命總督操練左哨軍馬正統元年薨葬宛平
壽安山之原子八人輔輅輗軏軾轍䡕轅輔先卒孫瑾
嗣瑾卒子信嗣信卒子欽嗣
張惠安昇
昇字叔暉麒季子初以守城功授義勇衞千戸永樂三
年陞羽林前衞指揮僉事調府庫衞七年授誥封昭勇
將軍十二年隨駕北征二十二年陞後軍都督同知洪
熙元年陞左都督宣德元年宣宗征武定州三年廵邊
俱命分守北京四年上優禮至親命輟左府事朔望奉
朝請凡朝廷有大政事亦得預議正統五年封惠安伯
歲祿一千一百石賜誥劵子孫世襲六年正月以疾卒
夀六十有三訃聞遣官諭祭勅有司賻葬太皇太后遣
官致祭昇為人端重孝友之德夙著於家閨門整肅教
諸子有方平居簡默臨事卓有定見歴事四朝公勤忠
謹未嘗有過宣廟為皇太孫時往來兩京及隨事文皇
帝北征皆命以保衞出入起居深有規益其居顯官恒
自謙抑每陞拜祗畏如不勝其臨政事必咨詢同官審
擇而行不恃已長遇文學士必加禮敬服食儉素絶無
富貴態而急於利人常施藥石以療人疾為糜粥以濟
飢者少留心載籍至老不倦見古忠臣孝子端人正士
每遇事輒以訓諸子故子孫世守其家法云子䡌嗣䡌
卒子琮嗣琮卒無子弟瑛嗣瑛卒無子弟瓚嗣瓚卒子
偉嗣偉卒子鑭嗣
野史氏曰公居官居家敬慎謙抑武功而有文德者
也垂裕後昆世守勿替至甲申大難閤門殉義更於
祖德有光愈見貽謀之善
吕揮僉毅
毅項城人始為濟陽衛百戸文皇靖内難毅從征以功
積官至指揮同知永樂三年陞都指揮僉事與黃中同
治兵廣西又仝以兵送前安南王孫陳天平歸國中違
上指使毅不能爭敗績於雞陵既皆宥其罪仍以本職
從征以毅過薄命充鷹揚將軍交趾平毅與有勞命掌
交趾都司事毅深沉有勇略與賊戰深入陷陣死焉
朱武襄謙(附子武毅永)
謙者夏邑人也初為鳳陽留守左衛指揮僉事累從北
伐以功擢萬全都司都指揮使尋遷都督僉事兼右參
將仍守其地時萬全城圮敵每至人心震恐謙修築是
為新城邊人至今賴之正統四年謙用薦充總兵官鎮
守宣府會敵入寇斬獲渠魁以下千餘級久之不敢犯
景泰初論功封撫寧伯未幾額森欲奉上皇南還舉朝
以為詐不從獨謙上書懇請景皇持不敢發召諸大臣
問吏部尚書王直亦以迎復為對上不懌曰當時大位
是卿等強朕為之今將置朕何地少保于謙對曰大位
已定孰敢異心但欲遣使答禮少紓邊患耳上意始釋
曰從汝從汝乃遣李實羅綺奉勅迎復語在北使錄中
明年二月謙薨進封為侯諡武襄永宇景昌謙之長子
少警敏嗣爵初景皇命掌後府左都督事天順八年總
理神機營兼管三千營成化二年逆賊劉通苗龍等竊
拒荆襄僣稱尊號屢征不克上怒以永統總兵官同工
部尚書白圭都御史王恕王儉都督李震鮑政喜信太
監唐慎少監林貴都指揮王信劉清田廣率兵往討是
年三月至南漳詢之土人謂賊之巢穴在萬山中豆沙
河之境於是决策深入時永以疾暫留控扼圭慎震儉
自南漳進兵貴政自遠安進兵信政自房縣進兵恕清
自榖城進兵賊見我師侵逼通徙夀陽欲出陜西龍徙
大市欲出遠安永等調兵趨夀陽截其奔路通乃退保
大市與龍兵合閏三月二十二日廣進至雁坪遇賊擊
之追至古路山明日廣與諸軍皆會進攻斬賊首劉聰
及偽都司苗虎等百餘人追至格夔山賊將家屬退保
後巖山二十四日賊據險懸架輥木礧石各執鎗牌器
械以抗我師永震等攻其右信信等攻其左政等衝其
中清等襲其後四面夾攻賊下木石如雨永等往來督
戰士卒爭奮扳崖涉澗蟻附而登鏖戰累日呼聲震山
谷賊遂大敗擒通等二千五百七十餘人斬首二千二
百六十餘級俘獲賊屬子女萬一千六百有竒招撫脅
從流移萬八千五百有竒南土既寧上降勅褒論永進
爵為侯圭等陞賞有差十四年加永太子太保或投匿
名書言永圖不軌永乞解兵柄不許其冬手敕加太傅
太子太師永治軍嚴肅所至多奏功前後八佩將印勛
名無與比弘治九年二月薨追封宣平王諡武毅子暉
嗣暉薨子麒嗣坐劾降為侯麒薨子岳嗣
李興寧伯震
震者南陽人左府都督僉事謙之子也正統五年初襲
指揮使九年征烏蘭哈達以功擢都指揮僉事已從王驥
征雲南麓川事平陞都指揮同知景泰間以參將平沅
州麻陽天柱江東靖州卭水横坡平州諸處逆寇斬俘
記隆陳添仔及偽稱苗王韋同烈等一萬四千餘人累
遷都督僉事天順四年充總兵鎮守武岡州是年擒偽
稱太宗妖賊李天保五年復平西延連山道州諸寇斬
馘八千六百有竒成化七年擢右都督同都御史項忠
撫捕荆襄流民事竟乃上疏曰荆襄地連河南川陜延
蔓數千里山深地廣易為屯聚自洪武初命申國公鄧
愈誅夷之後禁革山場無人敢入永樂以來流移之衆
歲集月聚巢穴其中無慮百萬今臣奉勅撫捕其有貫
址姓氏者謹依詔旨省諭出山復業陸續共得九十三
萬八千餘人其餘混處賊巢無籍檢察四散奔走者又
莫知其數其内小王洪有衆五百屯於均州龍潭溝李
鬍子有衆六百屯於竹山官渡已令官軍分道首擒二
賊餘多散亡及諸軍前後共斬首千餘級并八山俘獲
脅附之黨二萬八千七百餘人充戍湖廣各衛計可得
軍五千并其族属附籍收管給田屯種庶恩威並濟反
側可安矣奏入上嘉悅震進左都督十二年以平清水
江逆寇功封興寧伯食禄一千石明年汪直用事信任
錦衣衛千戸吳綬其兄參將經與震有隙乃奏震嘗私
遺項忠造室侵地下錦衣獄拷掠備至震遂誣服革爵
徙居南京二十年召還復其爵仍命閒住震欝欝不樂
竟以病終
梁武莊震
震新野人世榆林衛指揮使忠勇好讀兵書嘉靖七年
陞署都指揮僉事協守寧夏興武營慣戰敢先登八年
進遊擊將軍益憤志撫士卒訓練東西接應有斬首功
十一年進副總兵延綏十三年以斬首功歴陞都督同
知十四年陞總兵鎮守陜西當是時大同宣府不靖十五
年陞右都督改總兵大同大同自五堡之役殺廵撫張
文錦參將賈鑑尋又殺總兵李瑾鎮廵每甘言煦之稍
不如意即反唇瞪目或飛章訛語相搖撼震聞命率家
丁五百人馳至雲中申明約束曰我無爾凌爾無我叛
王法軍令具在我不敢破紀綱誤國其家丁時時向鎮
兵語曰爾敢蔑主將者恃衆耳兒郎輩無不一當五百
步内恐爾不得用其衆鎮兵稍斂縮十六年春震率兵
出玉林川斬首一百四十進左都督又出黑門山猫兒
庄各斬首八十叙一子百戶十八年震鳩卒給餉修五
堡軍中不敢譁震益身先之與甘苦五堡竟復敵不敢
近震卒以五堡功贈太子太保諡武莊家丁無所歸守
臣以聞令入伍與衣粮邊將頗得其力
野史氏曰兵之勇怯惟視乎將之能否將無節制則
身且先犯王法軍令烏能馭衆乎五百家丁練習亦
非易事能練習此輩便能統馭衆軍古來名將全在
此處見長武莊亦賢矣哉
中州人物考卷六
