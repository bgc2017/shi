唐書直筆卷三
宋呂夏卿撰
列傳第二
先後
列傳之作其體有二一曰年二曰事年以先後之事次
之傳以年時為先後之差以事迹相類同傳
特傳
備賢愚紀成敗功高行稱特傳
若魏文公裴度陸贄韓愈皆特立一傳
推父祖以本之係子孫以終之
孝子之志務在顯親人情重于繼體每傳必備載祖
父名諡官爵或梗槩其事實傳末必歴譜其子孫之
世以終始之功效不著于世則父祖之名略之削子
孫之係以别他傳
攷名字載郡縣
如房琯字次律席豫字建侯賀知章字季真皆參攷
舊集而得其字舊史皆不書韓文公南陽人也舊史
以為昌黎人如此之類皆以郡望書非史法也
德業不著而事關一時者附而不名
如武后時宰相張光輔崔元綜等昭宗時宰相朱朴
鄭綮等齪齪備位不足立傳附于狄仁傑蕭遘陸扆
等傳
賜姓
賜姓之例出于近世旌功烈而親之也悖臣節而不軌
則復其姓
如李寶臣當為張寶臣是也
四夷所生非功業垂世則見于本國
如僕固懷恩背叛不宜立傳見于本國鐵勒傳
題傳
題傳之目羣傳以姓特傳以名功高以事迹偽以地
題傳起于司馬遷班固至范蔚宗離而徧題之文繁
不一失史法之舊羣傳以姓如李白杜甫同傳是也
特傳以名如韓愈李德裕傳皆具姓名題之是也功
高以事如張柬之桓彦範等傳題曰五王傳是也(案舊)
(書中宗本紀神龍元年五月封敬暉平陽郡王桓彦範扶陽郡王張柬之漢陽郡王袁恕已南陽郡王崔)
(玄暐海陵郡王並加授特進罷知政事又桓彦範傳云武三思居中用事日夕讒毁彦範等帝竟用三思)
(計進封彦範等雖外示優崇實奪其權新書本紀不書封王而書罷至列傳則題曰五王)迹偽以
地者如李正己吳少誠傳題曰淄青李正己傳淮西
吳少誠傳是也(案舊書分次列傳新書改題藩鎮)必題者歴代前史
取法史記滑稽刺客佞幸循吏酷吏貨殖游俠日者
龜筴之題故儒林忠義孝友隠逸節婦等傳如此之
類既不可離而徧題之是則題傳之目不可廢也
宗室
宗室之子雖有功德亦承本傳
如李適之李臯李孝逸李暠李常李巨李國貞各附
本祖常山王曹王鄭王淮安王吳王虢王傳尚親也
凡列傳之類有六冠以后妃尊也次宗室諸王親也列
以僭國受命之始也序以一時之君臣善惡之總也繼
以四夷王化之及也終以逆臣成敗之歸也
后妃傳次以宗室宗室傳次以十八帝諸子題曰高
祖諸子傳不當參列傳之間盖班固取其參連一時
之事故離列傳之間唐室諸王不出閤未嘗干預時
政不測成敗不立勞效前序母氏所生後載子孫相
承以備一代史書之體故不當循班例既條列十八
帝諸子之後次李密王世充以下至黃巢秦宗權而
傳終
凡褒者卒月貶者卒年其餘從略有功德則壽
如韓愈傳書曰寶歷元年十二月卒褒也韋臯傳曰
貞元二十一年卒貶也有功德則壽年若干謹終也
郭子儀傳書曰年八十五李晟傳書曰年六十五
諡贈
諡贈之數非功德不書懲及幸也
諡法及贈官非其人有功德則不書
論議
論議表章以明君上之得失補國家之利害非當時所
通行則不書
如舊史李百藥傳載封建論朱敬則傳載五等論白
居易傳興元微之書今皆削而不載
論貨殖之弊陳禮樂之原則志之
如陸贄諫置瓊林大盈二庫狀韓文公請遷明皇帝
議禘祫議皆附貨殖及郊祀志
疏軍旅之宜斥姦邪之惡則見之他傳
如韓文公淮西招討事宜及黃家賊事宜狀見于元
濟傳及南蠻傳陸贄論裴延齡見于延齡傳
辭雖隠非所以便世梗槩其事而略其辭
疏之所陳不足以通行則槩舉其事不復勝載
詩賦之作足以揄揚國體而明功烈則見之
如杜甫三大禮賦李白明堂賦宜見之本傳元結中
興頌見之安史傳柳宗元方城皇武二雅見之裴度
李愬傳
詔策之實足以信後代則摭其辭
詔告君命削其繁誣而載其實事則見之本傳
官爵
官爵升易不常所居有善則書
如鄭餘慶傳官至殿中御史别無異迹皆不書至遷
工部侍郎知吏部選事上疏論列諸葛述事(案述原本訛迹)
(今校改)一節可稱則具書官不爾則否
循吏儒林文苑忠烈孝友隠逸節婦皆得一端則標其
傳而總目之
其餘若酷吏文藝皆不足訓世皆不標其傳名也文
苑之名起于范蔚宗如賈至父子李白杜甫王弘中
等不特以藝文見稱故别立傳不在文苑傳中
外戚
外戚之家恩澤所授謹厚則無稱侈汰則害教其名附
于本傳惟卓然殊尤者立傳
若竇德明獨孤懷恩武承嗣韋温等附于太穆元貞
則天韋后傳惟吳溆吳湊兄弟可以别立一傳(案唐書獨)
(孤懷恩元貞皇后弟之子吳溆章敬皇后之弟原本訛元貞為貞元訛淑為淑今並校改)
皇后傳
皇后之傳編世家之間居列傳之末參帝紀之下子長
孟堅蔚宗之短也酌古今之法則冠于列傳之首惟陳
壽得之
子長以外戚世禄傳襲舄奕則編之世家而諸后不
顯孟堅以元后事連居攝故綴諸后于列傳之末王
莽之前以便叙事而後人踵之非通制也天子之尊
海内無二雖皇后之貴有臣妾之體蔚宗作紀則君
臣之誼混矣故冠之列傳進退得史之體
帝王之興必有内助家道正則天下正每帝必載后妃
舊史文宗不立后妃武宗王賢妃事闕今取楊嗣復
傳事立賢妃傳據李德裕兩朝獻替記德妃暴薨事
備王德妃傳則叙事之體具矣
妃嬪之愛歿而定諡或以后稱則傳其實不書后
武惠妃稱貞順獨孤貴妃稱貞懿是也
王者之母雖生實妃緣帝者心莫不欲顯親而申養故
特以太后稱
元獻楊太后章敬吳太后睿真沈太后懿安郭太后
孝明鄭太后恭僖王太后貞獻蕭太后元昭鼂太后
皆以子貴不稱皇后
入廟稱后義繫于夫在廟稱太后義緣于子皇太后臨
朝總治政事由已則以皇太后某氏稱其餘皇后因子
踐阼申尊崇而加號則通以皇后稱
則天皇太后武氏順聖皇太后韋氏皆以臨朝書也
韋氏獲罪于天下而國史定名不及于懲惡故韋氏
亦以皇太后書舊史題為韋庶人史之過也
公主附后傳之下而出降皆書惟大功勲則異傳
平陽公主太平鎮國公主莊懿長公主附太穆竇皇
后武后鄭太后傳(案鄭太后憲宗妃不當以代宗女莊懿公主附此條有訛脱)
志第三
天文志
司馬遷作史記備載當時沿革為八書攟漢興以來之
事有平準河渠封禪之書錄歴代相承之迹有禮樂律
歷之書辨古今未明之疑有天官書及班固纂漢書加
以刑法郊祀五行郡國藝文名曰十志其天文志仍載
四方經星二十八舍躔離之次踵子長天官之舊而日
月星辰謫蝕隕石之變復存于五行志是繁冗之失中
也
郡國車服志
唐室十八帝之盛百禮交舉志當時正朔用歷之本曰
律歷焉志邦國財用曰貨殖焉志禮樂之沿襲曰禮樂
焉志宗廟鬼神之常祀曰郊祀焉志高宗武后明皇登
封降神之禮曰封禪焉志氣沴之侵奸曰五行焉志邦
國之闊狹戶口之衆寡曰地理焉志經籍之總目曰藝
文焉志旂章之物色曰車服焉凡兩都宫闕制度園籞
之規模一朝之舊章也廐牧孳乳之數騋牝圈印之名
車輅出入征伐武事所急有國之常用也然而歴代未
嘗志其名數非通制也兩都宫闕志于郡國之下天下
廐牧乘馬之數志于車服之末亦紀事之體也
贊論
史記八書漢書十志或有贊論而不必皆備盖于事未
盡梗槩其事而總斷焉後人務欲極文采之麗每志必
有贊是拘儒繁文之病也
摘繁文闕誤第四
唐書舊史繁蕪闕誤多矣今觕舉大較于左
高祖紀
高祖紀武德四年十月趙郡王孝恭平荆州獲蕭銑十
一月會稽賊帥李子通以其地來䧏謹按銑及子通傳
銑自度救兵不至便率官屬緦纕布幘詣李靖軍䧏請
無殺掠銑䧏後數日江南救兵十餘萬一時大至然則
銑䧏得亡國之禮識天命之正漢之田横未足比也本
紀縱不足異文亦不當書獲近乎誣矣子通為杜伏威
將王雄誕所攻窮&KR1370;請䧏伏威執之送于京師盡收其
地是子通不以地䧏紀之誤也
太宗紀
太宗紀多載潛龍撥亂之功夫帝王之位非積勞力而
致太宗征戰如破魏公而斬宋老生皆王業始基之迹
當見之高祖紀敗薛舉䧏仁杲走宋金剛平劉武周滅
建德俘世充翦黑闥擒圓朗當見之僭國傳武德九年
九月丁未引諸衞兵統將習射于顯德殿及每日引數
百人于殿前教射自是士卒皆為精銳天生五材孰能
去兵自古皆有武備焉太宗以萬乘之尊躬教弧矢帝
王之道未為得也載之本紀于文為繁當見突厥傳以
示備豫如實錄稱其年十二月癸未太宗謂司空裴寂
曰比有上書奏事朕黏之屋壁出入觀省如此之類見
于本紀之末如漢文帝紀載賜張武之金以愧其心罷
露臺以惜費皆帝王之上德故國史之法備載以示也
八月甲子即位舊載八月癸亥高祖傳位于皇太子太
宗即位于東宫實則高祖以癸亥詔太宗以甲子即位
日異而事别不書甲子之日是即位遽而父子之道失
矣太宗肅宗之例既一而告天之文或載或不載于紀
是史法失于繁簡也以實錄攷之是年宋秦二州慶雲
見泰州定州景星見鳳皇赤雀麒麟騶虞元狐見于雋
台洛麟沂鄭等州當載之本紀也貞觀十八年吐谷渾
執行人鴻臚丞趙道德吐谷渾傳云趙德楷未知紀傳
孰是
明皇紀
睿宗明皇紀景雲二年五月辛丑西城公主為金仙公
主隆昌公主為玉真公主仍置金仙玉真觀開元二年
六月内出珠玉繡服等令于正殿前焚之謹按睿宗實
錄云三月癸丑制為皇女金仙玉真公主于京城各置
一觀仍以金仙玉真為名以年歷推之五月無辛丑明
皇實錄云七月内出珠玉錦繡于殿前焚之是二紀日
月有誤又景雲二年八月韋安石為左僕射同中書門
下三品當在庚申而誤書丁巳開元二年七月襄王重
茂薨當書丁未而誤為辛未十一月庚寅葬殤帝實錄
書辛夘如此之類實多如天寶十三載九月上御勤政
樓試四科制舉人加詩賦實錄所書則是年十月含光
殿試舉人加詩賦又十三年十月乙巳畢國公竇&KR1939;薨
當在十二月而誤書十月本紀所書日月尤不足信也
明皇以延和元年八月受内禪改元先天其年行事猶
繫之睿宗至二年十二月改元開元則其年自正月以
下皆明皇行事不當復稱先天二年尚附睿宗紀也愚
謂開元冠年即位明皇踐位之始年也睿宗紀先天元
年八月庚子帝傳位于皇太子明皇紀復云七月壬子
制皇太子可即皇帝位二紀日月誤矣明皇紀載安禄
山叛逆之迹繁複不當非成敗之繫當書之禄山本傳
載于紀者如十一月丙寅安禄山起漁陽十二月辛卯
安禄山陷陳留甲午陷滎陽丁酉陷東京辛丑皇太子
帥師討禄山十五載六月乙未皇帝幸蜀丙寅誅楊國
忠七月庚申皇帝幸蜀其餘車駕所次皆書禄山本傳
從省文春秋之法四時具為年舊史或闕一月或闕一
時不書首月多矣憲宗紀元和不書四年正月惟以四
月贅二年十二月下簡編之闕也
元獻皇后傳
元獻楊皇后傳云開元十七年葬細柳原明皇命張說
為誌文云石獸澀兮綠苔黏宿草殘兮白露霑園陵閉
兮脂粉暗不知何年兮開鏡奩按張說集節閔太子妃
楊氏墓誌云初上在東宫妃有女弟選為良媛生忠王
又載鞠養忠王之事然則元獻傳云肅宗撫鞠于王妃
又引張說誌文皆誤也疑元獻之薨不在開元十七年
劉昫誤以節閔妃為元獻后也
程懷直傳
德宗紀貞元二年六月横海程日華卒以其子懷直權
知軍州事十年三月懷直來朝賜安業宅復令還鎮十
一年九月滄州大將程懷信逐其帥程懷直為左龍武
統軍至六年十二月己丑卒猶以左龍武統軍程懷直
卒書于紀而本傳云懷直以為懷信所逐因來朝覲德
宗優容之賜甲第懷信卒懷直子執恭知留後事乃遣
懷直歸滄州十六年卒年四十九按順宗紀貞元二十
一年七月癸巳横海軍節度使滄州刺史程懷信卒以
子副使執恭起復滄州刺史横海軍節度使是懷直先
卒六年然後執恭總留務以是明之執恭非懷直之子
懷直未嘗復歸滄州傳之誤也
孔巢父傳
孔巢父傳建中四年宣慰魏博而德宗紀云建中四年
十二月癸酉命孔巢父淄青宣慰紀之誤也巢父傳不
書啖守盈出使而書守盈遇害傳之闕也
韓愈傳
韓文公父仲卿謹按李白武昌令韓君去思碑及李翺
皇甫湜文公行狀神道碑則仲卿以銅陵尉補武昌令
徙鄱陽令終校書郎本傳云無名位謬矣文公安定桓
王茂五世孫又雲卿有名大歷間亦當見文公傳首如
漢書司馬遷揚雄傳例又李翺皇甫湜張籍侯喜賈島
李賀文公之高弟也孟郊李觀盧仝文公所與也皆無
卓然殊尤之實附于文公傳末如漢書唐林尊見于兩
龔傳此叙事之體也
唐書直筆卷三
