魏鄭公諫錄𫝊記類二(名人之屬)
提要
(臣)等謹案魏鄭公諫錄五卷唐王方慶撰方
慶名綝以字行其先自丹陽徙咸陽武后時
官至鸞臺侍郎同鳳閣鸞臺平章事終于太
子左庶子封石泉縣公諡曰貞事蹟具新唐
書本𫝊此書前題尚書吏部郎中乃在高宗
時所為官而本𫝊不及則史文之脱略也𫝊
稱方慶博學練朝章著書二百餘篇此乃所
錄魏徵事蹟唐書藝文志以為魏徵諫事司
馬光通鑑書目以為魏元成故事標題互異
惟洪邁容齋隨筆作魏鄭公諫錄與此相合
方慶在武后時嘗以言悟主召還廬陵王復
建言不斥太子名以示復位之漸皆人所難
能蓋亦思以伉直自見者故其于徵諫爭之
語摭錄最詳司馬光通鑑所紀徵事多以是
書為依据其未經採掇者亦皆確實可信足
與正史相參證元至順中翟思忠又嘗作續
錄二卷世罕流𫝊明蘇州彭年採通鑑唐書
補為一卷今思忠所續已于永樂大典内裒
輯刊行年書寥寥數條殊為贅設故刪年所
補不復附綴此書之末焉乾隆四十四年四
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
