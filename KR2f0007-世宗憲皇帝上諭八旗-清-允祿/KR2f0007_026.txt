欽定四庫全書史部六
世宗憲皇帝諭行旗務奏議卷一詔令奏議𩔖(詔令之屬)
八旗都統等及順天府府尹議覆據給事中巴圖奏
稱竊見每年開倉放米之時舖戶賈人俱紛紛買米
積貯俟價昂時糶賣頗有礙於兵丁生計請將賈人
買米並兵丁賣米之處㮣行禁止等語查舖戶賈人
雖買米積貯米仍在於京師且京師居住之人俱仰
食倉内之米若將兵丁米石槩不准賣恐價値反致
昂貴將巴圖所請之處應無庸議嗣後遇青黃不接
之時米價騰貴或有不肖賈人掯勒貧民重索價值
亦未可知請官定米價令其糶賣至於兵丁米石若
實有贏餘者聽其糶賣倘有無知兵丁不計足食盡
行糶賣令該管參領佐領驍騎校等責懲以示警戒
奏入於雍正元年五月初八日奉
旨所議好照此施行
議政大臣等議覆據副將軍阿爾納奏稱察哈爾兵
丁從前既經宣力備極勤勞其現在行間之人又係
初發兵時告願從征者今雖於軍前員缺補用但軍
前缺少其本處員缺並不補用伊等轉將在家從未
效力及軍前撤回之人補用為護軍校驍騎校等員
揆諸情理似未允當請嗣後凡軍前及本處缺出俱
令停其補授暫行委署俟察哈爾兵丁盡行撤回之
日較其勞多而應用者奏請補授等語所奏甚是嗣
後應令阿爾納將伊所領察哈爾官兵内效力人員
查明咨送該旗遇察哈爾地方員缺題補至於其缺
不便久懸令該旗揀選現在應用之人奏請引
見暫行委署
奏入於雍正元年七月初十日奉
旨自有策妄阿喇布坦之事已經八載凡出征之在京八
旗及盛京黑龍江寧古塔西安右衛等處滿洲官兵綠
旗官兵内有宣力行間漢仗好人去得分内應陞者若
於各本處補授恐致懸缺不敷看守是以將現在之人
揀選補授以致軍前效力官兵轉壅滯其陞遷之路著
行文諸路將軍等於滿洲蒙古漢軍綠旗官員兵丁内
有宣力行間漢仗好人去得分内應陞人等查明選舉
在京者咨送該旗外省者咨送各將軍綠旗者咨送各
該督撫提鎮嗣後遇伊等應陞缺出令該處即行題補
至補授軍前之人不便虛懸其缺該處即行揀選人員
奏請委署其補授之人若再陞轉此委署之人亦可得
陞如此則軍前效力人等既獲陞遷之路即各本處才
力可用人員亦不致於壅滯矣將此交兵部著徧行八
旗諸路將軍及外省將軍督撫提鎮等知悉
兵部及八旗都統等議覆據都統楊都奏稱兵丁人
等惟賴錢糧米石為生每遇喜喪等事往向富室借
貸或以七兩為十兩或以二十兩為三十兩令立文
契將三季米石充為利息名為借銀其實暗典兵米
請將已經給銀取得米石者俱著撤出給還原人嗣
後將借給銀兩以米為利之處永行禁止等語查兵
丁典米之事於康熙四十九年已行禁止兹不肖人
等雖不敢直言典米然文契内多寫銀數以米為利
是所借者少所償者多有損於兵丁生計應如楊都
所請將以米為利借給銀兩者槩不准還嗣後倘仍
有暗行放借之人或經查出或被旁人首發將該參
領佐領驍騎校領催及借銀放銀中保人等一併交
部議處其所借銀兩不許償還
奏入於雍正元年八月二十日奉
旨依議
八旗都統等議覆據護軍統領汝福奏稱八旗拴養
官馬者特所以預備緩急也兹有不肖人等冒領錢
糧竟不拴養馬匹此等陋弊不可不除等語查八旗
設立官馬之初凡一切情弊即嚴行禁止在案但為
日既久致有不肖人等於倒斃馬匹不行買補照常
冒領錢糧嗣後應將官馬交與各旗參領佐領驍騎
校等於各佐領下擇其兵丁之小心者著落拴養倘
有不拴馬匹冒領錢糧之人或經查獲或被旁人首
出交部重處其不行嚴查之參領佐領驍騎校領催
等亦交部議處
奏入於雍正元年九月二十三日奉
旨知道了
八旗都統等議覆據副都統達塞奏稱八旗火班處
官兵數目不均請令每旗滿洲蒙古漢軍三旗合派
官兵百名防備等語查火班處所派官兵俱係八旗
各自酌量派委所以有六十名七十名不等之處自
設立火班以來凡遇救火之事並無遲悞不必多增
名數但令八旗一例於滿洲蒙古漢軍三旗合派官
兵七十名防備令該班大臣參領等不時廵查倘有
曠悞之處將官兵嚴加治罪
奏入於雍正元年九月二十六日奉
旨依議
八旗都統等議覆據副都統阿林保奏稱八旗挑取
馬甲務令揀選稍能清語射箭好者如不習清語不
能射箭之人著於步軍出缺暫行挑取俟學成時再
挑馬甲如該佐領下缺少滿洲於開檔滿洲戸下滿
洲及家下舊人内挑取馬甲若寡婦孤子給與步軍
鐡匠養贍等語查八旗挑選馬甲俱於滿洲内視其
能騎射者挑取如缺少滿洲於開檔滿洲戸下滿洲
家下舊人内選擇挑取至孤獨無養贍之人令其呈
明雖年歲不及亦准挑取教育俟其成立嗣後應將
滿洲閒散人内其不能清語者給限三年令其學習
有不能者不准挑取馬甲
奏入於雍正元年九月二十六日奉
旨所議是知道了
都統觀音保奏稱看得不肖兵丁稍遇窘乏即將軍
器質當殊屬不合仰請嗣後將質當盔甲撒袋腰刀
鳥鎗等物之處嚴行禁止(臣)等不時嚴查倘有仍行
質當者將本人及開當舖之人一併嚴加治罪其該
管佐領驍騎校等亦交該部議處庶官兵皆知警懼
不敢質當軍器似於武備不無裨益
奏入於雍正元年十月初二日奉
旨此奏甚是著嚴行禁止
八旗都統等議覆據内閣侍讀學士桑格奏稱官馬
駝隻特為緊要差役而設所關綦重請令參領佐領
驍騎校等不時嚴查併令該部每月委官查驗等語
具奏奉
旨將如何嚴查及查出如何治罪之處交(臣)等一併詳議
欽此查八旗自立官馬駝隻以來都統副都統參領
佐領等原即不時查驗兵部亦行查閱兹因日久未
免稍有疎懈嗣後應令各旗及該部照依前例嚴行
查閱如於定限八十日内不能令馬駝肥壯有誤動
用將拴養馬駝人等與都統以下至驍騎校等官俱
交該部照例議處
奏入於雍正元年十月初二日奉
旨依議
兵部議覆據條奏内稱兵丁人等雖經禁止賭博乃
有不肖之徒至每年十月間即開鬭鷄鵪鶉之場借
以網利兵丁人内有溺於其戲者往往規避官差結
附匪人典衣棄産以償負欠其貽害兵丁更甚於賭
博宜行嚴禁等語查賭博等事貽害兵丁實非淺鮮
今雖禁止賭博至開鬭雞鵪鶉之場其貽害為尤甚
應如條奏所請嗣後將開鬭雞鵪鶉場及鬭蟋蟀之
處一併嚴行禁止倘有犯者立行緝捕交部照賭博
例治罪其該管官員亦照管轄賭博不嚴例議處
奏入於雍正元年十月初二日奉
旨依議
護軍統領吳理布奏稱八旗兵丁俱係
欽派王大臣等驗看射箭所以該管官員各將兵丁嚴加
訓練而兵丁人等亦各奮力學習日有進益皆成精
銳但諸王包衣佐領下兵丁所食錢糧較旗下兵丁
並無減少之處伊等竟不勤習射箭一應訓練之道
日益廢弛請交該管官員勒定限期令其嚴加訓練
庶一二年間亦皆可成精銳之兵矣
奏入於雍正元年十月初六日奉
旨照所奏施行
吏部議覆據值班科道奏稱八旗候選候補並丁憂
起復官員俱由本旗印文咨部註冊選補又取三代
履歴印結至掣籖以後又取領憑印結是選補一官
三次取結方得赴任比年以來竟有不肖旗員借端
勒索夫領憑取結原為杜絶假冒頂替等弊旗下候
選候補人員一經都統咨部該部即行註冊按月投
供至掣籖後其應引
見之官悉經
皇上躬閱其佐貳雜職等官係九卿公同驗看無從假冒
頂替則於領憑時又向該旗取結殊覺重複應免其
重複取結以杜勒索之弊等語查雍正元年正月内
(臣)部以旗員赴選已取有都統印文並三代履歴如
領憑時再取都統印文事屬重複亦恐不肖旗員借
端勒索故免取印文領憑已行半載有餘但各旗尚
未週知選官時仍間有取都統印文赴領者應如值
班科道所請通行八旗一應旗員領憑俱不用取具
都統印文止備履歴領狀親身赴領
奏入於雍正元年十月初七日奉
旨依議
兵部議覆據監察御史蔡仕&KR1550;奏稱各衙門應行會
議之事令於擬定會議之前二日將原事清漢字各
寫一篇送至應會議之衙門詳看至會議之日彼此
商酌定議等語查九卿會議之事詹事六科十三道
等官衙門甚多若將原事抄錄於二日前不能徧送
至會議事件其抄送八旗者尤多嗣後凡一應會議
事件令承行衙門於奉
旨之日即知會各衙門令其遣人將事抄去詳看以待會
議
奏入於雍正元年十月二十五日奉
旨甚好依議
條奏内稱伏惟
乾清門乃
皇上聽政之地理宜嚴肅每見大臣官員等任意上下往
來坐立向背互相揖讓者甚多仰請嗣後除辦事奏
事之王大臣值班大臣侍衛及在
内行走人員外其餘一應人員不許擅登
乾清門任意坐立再甬道乃
聖駕經行之御路臣下豈得妄相行走亦應嚴加禁止再
查
午門前向有諸王乘馬行走之例今見諸王或有乘轎
行走者殊屬不合仰請嗣後將
午門前乘轎行走之處嚴行禁止
奏入於雍正元年十二月初一日奉
旨這所奏甚是嚴交領侍衛内大臣侍衛班領前鋒統領
護軍統領照依所奏遵行著總理事務王大臣等不時
稽察有違禁者即指名參奏
八旗都統等議覆據條奏内稱外任官及監管税務
人員未行到任先營立房産置買僕婢修飾衣服不
顧利息輕重恣意借貸銀兩其專放官吏債之人揣
其用急故行掯勒既以六七百兩為千兩又取三分
四分重利迨借給之後隨即遣人往任所坐索其人
不耐催逼又恐日久則利愈重因將正帑那移償還
以致錢糧虧空者往往有之仰請嗣後將借官吏債
及遣人到任所索債之事永行禁止等語應如所請
凡外任及監管税務官員除平常借貸銀兩外將以
六七百兩為千兩勒取三分四分重利者令該旗參
領佐領驍騎校等不得具保倘有私行潜保之人查
出交部治罪其遣人往任所取私債者令地方官查
拏觧部治罪
奏入於雍正元年十二月十二日奉
旨凡外任官員平常借貸銀兩令該旗註冊如有過二千
兩者奏聞或仍有潜行借貸者放銀之人首出令借者
償兩倍借銀之人首出不令償還若經旁人首出將銀
入官賞給旗下貧乏人等仍從重治罪餘依議
世宗憲皇帝諭行旗務奏議卷一
