欽定四庫全書
世宗憲皇帝上諭旗務議覆卷八
上諭京城佐領越旗移置者甚多因命大臣等均勻𣲖定
外省駐防八旗滿洲蒙古漢軍亦有隨京城佐領越旗
移置者其移置之旗人丁既多則移出之旗人丁必少
是以人丁數目不均如何令其不致移動之處著八旗
大臣等會議具奏特諭
八旗大臣等議覆從前因在京八旗漢軍佐領多寡
不同
特降諭旨酌量移置俾得均勻惟各省駐防兵丁巳經八
十餘年其間滋息不同又有隨京城佐領移置者是
以人丁數目多寡不均應令各省將軍副都統等將
各該處官弁人丁數目查明不論在京之夲佐領惟
視彼處之丁數均勻分𣲖若四旗駐防之處即在四
旗之内均𣲖八旗駐防之處即在八旗之内均𣲖將
均定之戶口另造清册以備查核補授官員挑取兵
丁即在所均置之旗揀選再將京城之夲旗夲佐領
仍記檔案每於編丁之年令其照常咨送各該旗報
部至五年十年之後或有生齒多寡不同之處令各
該將軍副都統等奏
聞再行均置如此則人丁數目俱得均勻而陞轉差役亦
不致於壅滯矣
奏入於雍正八年正月十二日奉
旨依議
上諭八旗各佐領下所有弓匠鐡匠鋄匠鞍匠銅匠徒食
錢粮並無製造何從學習此等匠役俱係出征行圍所
需之人若在京師縱不能製造尚可僱人若值出外將
不能製造之匠役𢃄往必至誤事如此不如將伊等裁
去但伊等所用之器具非人人可能置辦之物將伊等
或八旗按翼令其學習或於各旗内學習或一年或半
年一次考驗好者獎勸劣者懲責既可以得精好匠役
而於需用亦為有益將此著八旗都統等會議具奏特
諭
八旗都統等議覆查八旗所有弓匠一千一百一十
八名鐡匠一千一百一十三名鞍匠四百四十七名
鋄匠二百二十二名銅匠二十三名此五項匠役内
弓匠每佐領下一名俱係佐領下馬甲數内之人食
三兩錢糧其上三旗弓匠係武備院管轄所用官弓
俱係伊等親身製造若新挑之弓匠俱交各該旗弓
匠頭目在伊家内學習當差行走其不可教者革退
另行挑取現今所有之弓匠既本身俱能製造應無
庸議外其下五旗弓匠雖有每年砍弓胎採樺皮並
製造交兵部之官弓等差但伊等又在該王公門下
當差行走是以不如上三旗整齊且親身能製造者
亦少嗣後將親身能製造之弓匠等暫停其在該王
公門下當差行走著該管弓匠頭目勒限一年令其
學習限滿之時該旗大臣驗看實能親身製造者令
食錢糧當差其不能製造者責革將教習懶惰之頭
目等鞭七十固山大交部治罪再查鐡匠每佐領下
一名八旗鐡匠共一千一百一十三名雖製造一應
礟位鳥鎗腰刀等物其内大半俱不能製造伊等俱
係出征行圍帶往需用之人若親身不能製造於需
用之時恐致有誤鐡匠等不可無專管之員按翼揀
選好參領一員帶領引
見令其總管一翼之鐡匠每旗𣲖驍騎校或副驍騎校一
員令其管轄教導其不能親身製造之鐡匠等給限
一年令其學習限滿之時該參領驗看將粗能製造
者令食錢糧入在鐡厰學習其不能製造者鞭七十
革退另行挑取給限一年令其學習當差再厰内所
用煤炭及器具等物交該管參領於四旗官房租銀
内支領置辦入於歲底奏銷再查八旗所有鞍匠四
百四十七名鋄匠二百二十二名伊等俱食一兩錢
糧其中上三旗所有鞍匠五十名鋄匠一百三十五
名俱在武備院製造各項物件伊等旣能親身製造
應無庸議外其下五旗所有鞍匠鋄匠伊等既不能
製造又於出征行圍之處無所需用將伊等概行裁
减俟步兵缺出挑補再查八旗滿洲蒙古旗分内並
無銅匠八旗漢軍旗分内所有銅匠二十三名食二
兩錢糧並無差役亦且不能製造將此二十三名銅
匠俱交武備院令其學習其不可教者即行革退其
缺另行挑取令其學習在武備院當差行走
奏入於雍正八年二月十六日奉
旨依議
上諭向以微員無級可降若遇降級處分即議以革職似
屬未當是以降旨令吏部兵部酌議隨經該部定議微
員無級可降若遇處分止於降三級者則准其革職留
任三年無過與以開復具奏朕已降旨依議今朕細思
若照此例則有級可降者已至調用而無級可降者仍
然留任是有級可降之員轉不如無級可降之員得以
仍留原任立法未為允協著吏部會同兵部再加詳議
具奏特諭
吏部兵部議覆查文武職内無級可降之微員例應
降調所降之數在三級以内者皆得革職留任而有
級可降之員因其有級可降照例降調是一案處分
而有級可降之員轉不如無級可降之員得以仍留
原任立法實未允協臣等請嗣後文職從九品未入
流武職七品等官俱係無級可降之員遇應行降調
之案在三級以内者或到任辦事已歴數月該督撫
提鎮將該員居官如何之處應題參者於疏内聲明
應咨參者於文内聲明到部如居官好者議以革職
留任三年無過開復居官平常者議以無級可降革
職或甫經到任尚未定其賢否該督撫提鎮亦將甫
經到任之處聲明到部議以暫行留任仍令該督撫
提鎮試看一年如該員果能黽勉供職效力贖愆該
督撫提鎮報部註册准其於奉文試看之日扣限起
至三年無過開復如不能黽勉效力該督撫提鎮照
例參革其各部院衙門筆帖式並旗員六品七品八
品官例應降調者亦行令各該管官照例將該員分
别聲明移送過部照例定議餘悉照雍正七年三月
内定例遵行
奏入於雍正八年二月二十四日奉
旨依議
兵部將遺誤齋戒之副參領西格併管該旗事務之
莊親王允禄副都統覺羅佛保等議處具奏奉
上諭凡都統副都統等事務甚多屬員齋戒之事安能遍
察將莊親王允禄等罸俸之處概從寬免嗣後凡咨送
齋戒官員職名之事著該旗𣲖員專管始為允當著另
行定議具奏特諭
兵部議覆都統副都統等辦理旗務甚多一應細務
安能遍察不致遺誤現今八旗設立司務廳專管一
應行文收發之事請嗣後凡遇齋戒之日各該旗由
司務廰將齋戒官員職名照例咨行若於行文内有
遺漏齋戒官員之職名者將該司務廳照行文遺漏
例罸俸兩個月若已經將職名咨行而該員不行齋
戒者將該員照不遞職名例罸俸三個月俟
命下之日通行八旗永著為例
奏入於雍正八年四月初九日奉
旨依議
上諭誠親王允祉自幼即為
皇考之所厭賤養育於外年至六歲尚不能言每見
皇考輙驚怖啼哭及年齒漸長則性情乖張行事殘刻於
皇考之前則不義不孝於其母妃則肆行忤逆是以
皇考屢降諭旨將其心術行止不端之處宣示於衆此舉朝
所共知者其接待諸兄弟皆刻薄寡恩諸兄弟皆深知
其為人而鄙棄之其待朝臣則倨傲無禮其待所屬則
需索無饜此亦中外所共知者從前二阿哥廢黜之後
允祉居然以儲君自命私謂莊親王曰東宫一位非我
即爾其狂怪誕妄如此
皇考聖躬違和之時朕侍奉湯藥五内焦勞而允祉不但無
憂戚之容而且有欣幸冀望之意為子臣所不忍言者
其天良盡冺一至於此
皇考以東宫儀仗禮服從前定制太過
特命廷議更正允祉見廷臣所議忿然謾罵且云如此則何
樂乎為皇太子耶康熙六十一年
皇考龍馭上賓方有大事之夜朕命允祉管理内事阿其那
管理外務乃允祉私自出外與阿其那密語多時不知
所商何事此天奪允祉之魄自行陳奏於朕前者及朕
令阿其那總理事務阿其那則在朕前保奏允祉可以
大用此阿其那欲引允祉為黨助共圖擾亂國政之明
驗也允祉在
皇考時侵帑婪贓逋欠纍纍朕恐其完公之後家計未能充
裕兩次共賜銀十五萬兩俾其饒足而允祉每以該旗
該部催追數百兩數千兩之處瑣屑凟奏怨忿不平朕
皆寬宥之舉朝滿漢文武大臣皆受
皇考教養深恩而朕藉以辦理庶政者允祉屢奏朕云此輩
皆欺㒺之徒無一人可信總之凡為國家抒誠宣力之
人允祉則視之如仇敵而憸邪不軌之流則引之為腹
心如允䄉當日與允祉仇怨最深及允䄉逆蹟顯著朕
令允祉搜其筆扎撿得塞思黑與允䄉書信中有機會
已失悔之無及之語允祉竟欲藏匿馬爾薩力持不可
始呈朕覽又如允禵強悍囂凌顧私黨而忘大義朕革
伊郡王並伊子弘春貝子之爵以教導之而允祉於乾
清門衆集之所為之嘆息流涕其比暱匪𩔖肆無忌憚
如此又伊子弘晟冥頑放縱舉動非法乃不可容於人
世之人朕寬恩但令禁錮而允祉以此銜恨於心蓋允
祉溺愛此下愚之子至尊君親上之義亦所不顧也又
從前遣塞思黑往西大同時朕將阿其那等黨惡種種
面諭允祉允祉奏以此等人能成何事後又密摺奏稱
阿其那塞思黑等不忠不孝罪惡滔天若交與我我即
可以置之死地等語朕諭之曰阿其那等罪惡當誅自
有國法生死之柄豈爾可操爾此奏不知何心蓋允祉
之意欲暗置阿其那等於死而不明正其罪使天下後
世議朕之非比時曾向廷臣言之數年以來允祉進見
朕必賜坐以朕勤政憂民之心告之伊從未許朕一是
字且並未嘗一點首也但以伊閒居散適之樂娓娓陳
述欲以歆動朕怠逸之心荒廢政事以遂其私願前年
八阿哥之事諸王大臣無不為朕痛惜而允祉欣喜之
色倍於平時至於怡親王公忠體國夙夜勤勞朕每向
允祉稱道其善冀以感悟之而允祉置若㒺聞總未一
答今怡親王仙逝因允祉素與諸兄弟不睦果親王體
素羸弱不能耐暑是以未令成服而果親王再三懇請
允祉則淡漠置之且數日以來並未請朕之安朕心甚
為疑訝今據莊親王等參奏不料允祉之狂悖兇逆至
於此極以怡親王忠孝性成謨猷顯著為
皇考之令子為
列祖之功臣今一旦仙遊不但朕心悲痛感傷中外臣工同
深悽愴即草野小民亦莫不以國家失此賢王朕躬失
此良佐為之欷歔嘆息况允祉以兄弟手足之情乃幸
災樂禍以怡親王之薨逝深為慶幸尚得謂有人心者
乎又朕將褒奬表揚怡親王之諭旨頒示在王府人等
衆人宣讀傳示之際允祉並不觀覽傲然而去尚得謂
有君上者乎允祉從前過惡多端不可枚舉但因其心
膽尚小未必敢為大奸大惡之事從前陳夢雷之案敗
露朕若據事根䆒允祉之罪甚大朕心不忍姑令寢息
及後為諸王大臣等參劾宗人府議令拘禁朕仍復寬
恩將伊降為郡王薄示懲儆而伊毫不知畏懼今年又
特加恩復伊親王之爵而伊毫不知感激兹當怡親王
仙逝衆心悲切之時而允祉喪心蔑理若此是法不知
畏恩不知感以下愚之人而又肆其狂誕勢必為國家
之患朕承
列祖之洪基受
皇考之付託不能再為隱忍姑息貽患於將來也其作何治
罪之處著宗人府諸王貝勒貝子公八旗大臣九卿詹
事科道會同定議具奏特諭
宗人府等衙門議覆允祉情性乖張行為悖亂其心
術行止不端之處
聖祖仁皇帝早已洞鑒深加鄙棄是以屢降
諭旨宣示於衆此舉朝所共知者我
皇上御極以來弘敦睦之深仁時加訓誡多方保全冀其
悛悔
聖恩高厚如此其至理宜深切感悟痛改前非乃伊下愚
不移罪惡日稔其一生行為無非狂妄悖亂不孝不
忠蔑理喪心營私黨惡實為人倫之所不容
國法之所難宥臣等謹就其罪之大者為我
皇上陳之允祉事
聖祖仁皇帝諸事違逆㒺知愛敬不義不孝亦舉朝所共知
者至
聖祖仁皇帝聖躬違和之時我
皇上侍奉湯藥寢食靡寧而允祉毫無憂戚之容且懷冀
幸之意蔑絶天良至此已極又如恭謁
陵寢係
國家之大典允祉並不早集行禮使諸王大臣候至已
時始至
昭西陵午時方至
景陵任意怠忽毫不敬謹且於其母妃也肆行忤逆又
敬敏皇貴妃薨逝允祉服制未滿即行剃頭此其不
孝之罪法所難宥者一也當二阿哥廢黜之後允祉
私謂莊親王曰東宫一位非我即爾居然以儲君自
命再東宫儀仗禮服從前定制太過
聖祖仁皇帝特命更正允祉見廷臣所議輙忿然謾罵且有
如此則何樂乎為皇太子之語此其妄亂之罪法所
難宥者一也允祉素日包藏禍心希冀儲位與逆亂
邪偽之陳夢雷親暱密謀遂將夢雷逆黨周昌言私
藏家内妄造邪術拜斗祈禳隂為鎮魘及事跡敗露
經大臣審明具奏允祉罪在不赦我
皇上法外施仁不忍加誅並令寢息其事迨後諸王大臣
因其身為親王徇私圖利於
國家之事置之度外且在
皇上之前抗傲無禮毫無臣道合詞參劾宗人府衙門議
以禁錮復蒙
皇上從寬止將伊降為郡王薄示懲儆而伊毫不畏懼且
於行都統文内妄稱誠郡王鑾儀衞衙門字樣妄行
僭越至今年又蒙
特恩復伊親王之爵
聖恩高厚而伊仍不知感戴此其狂悖之罪法所難宥者
一也允祉向日與阿其那塞思黑允禵等交相黨附
時切覬覦當
聖祖仁皇帝龍馭上賓方有大事之夜
皇上令其管理内事伊乃私自出外與阿其那私商密語
阿其那因欲引為黨援共圖擾亂國政遂於總理事
務時將伊保奏可以大用又塞思黑與允䄉私書中
有機會已失悔之無及之語允祉搜出時竟欲代為
藏匿再允禵素日強悍囂凌徇私忘義罪屬難寬
皇上但革去伊郡王并伊子弘春貝子之爵以教導之而
允祉輙於
乾清門衆集之所為之嘆息流涕比暱匪類肆無忌憚
及至阿其那塞思黑逆跡敗露罪惡滔天神人共憤
允祉乃曲為掩護密請交伊暗置死地不欲天下後
世彰明其罪意在歸過
君上其居心奸險莫此為甚其黨逆之罪法所難宥者一
也我
皇上宵旰勤勞治登上理為億萬年
社稷蒼生之福每於允祉進
見之時
賜坐優禮
諭以勤政憂民諸事而允祉漫不樂聞曾未奏一是字但
以伊閒居散適之樂娓娓陳述思以歆動
聖心冀荒政事此其欺罔不敬之罪法所難宥者一也滿
漢文武大臣皆受
聖祖仁皇帝教養深恩又蒙
皇上加意委任而允祉於
聖祖仁皇帝時屢奏舉朝大臣盡為欺㒺之徒又將
皇上任用諸大臣屢次奏為皆屬欺㒺無一可信之人視
抒誠宣力之人如仇敵引憸邪不軌之流為腹心此
其奸邪之罪法所難宥者一也從前皇貴妃喪事
允祉當齊集之期俱詭稱有另交事件推諉不至及
前年八阿哥之事諸王大臣無不深為悲悼乃允祉
欣喜之色倍於平時存心隂險莫此為甚此其惡逆
之罪法所難宥者一也允祉之子弘晟兇頑放縱助
父為惡原屬不可容留之人荷蒙
皇上鴻恩從寬禁錮允祉父子理應感激
皇仁乃允祉反以此銜恨於心時行怨望溺愛下愚之子
罔知忠孝之義此其怨懟不敬之罪法所難宥者一
也允祉在
聖祖仁皇帝時侵帑婪贓盈千累萬又恣意需索所屬不知
饜足仍復逋欠纍纍並不完公我
皇上深加體恤
特賜帑金至十五萬兩俾其饒裕而允祉毫不感激每以
數百兩數千兩催追之項瑣屑凟奏怨忿不平此其
貪黷負
恩之罪法所難宥者一也怡親王忠孝性成謨猷顯著篤
摰肫誠實心輔政誠千古未有之賢王
皇上從前嘗向允祉時加褒奬欲以感悟其心而允祉心
懷妬忌置若㒺聞今怡親王仙遊我
皇上親臨哀悼凡屬内外臣民咸深愴惻果親王體弱不
能耐暑尚且懇請成服至再至三而允祉乃淡漠置
之並不懇請成服又不躬請
皇上聖安且於怡親王府齊集之所每日遲至早散當舉
哀時全無傷悼之情亦無悲泣之狀
皇上頒示褒揚怡親王
諭旨宣讀之下允祉並不在彼恭聆傲然而去莊親王等
辦理怡親王喪事允祉乃妄生異議欲使儀衞紊亂
事務舛錯以快其嫉妬之私其視怡親王之薨逝反
深為慶幸忍心害理幸災樂禍一至於此此其背理
蔑倫之罪法所難宥者一也以上欵蹟皆舉其罪之
昭著者言之至其殘忍刻薄倨傲兇狂縱恣隂險徇
私挾詐之處難以枚舉似此法不知畏恩不知感良
心盡冺倫理全無之人列其罪欵既得罪於
列祖在天之靈恣其兇狂勢必為
國家將來之患斷難一日姑容於世者也謹按律内不
孝者斬大不敬者斬紊亂朝政者斬挾詐欺公妄生
異議者斬有一於此法所不宥而允祉所犯罪大惡
極萬無可宥應將允祉削去和碩親王革退宗室即
行正法伊子弘晟兇頑放縱助父為惡早應正法之
人我
皇上不忍即加誅戮仍保全伊父子將弘晟鎖拏交與宗
人府禁錮今允祉之罪俱已顯著則弘晟斷不可容
留於世應將弘晟亦革退宗室即行正法允祉之子
護國公弘景應革去公爵并允祉之諸子及孫俱革
退宗室交與該旗編入佐領更名披甲當差允祉之
女有品級者革去品級允祉之妻妾并弘晟之妻妾
俱交與弘景允祉所屬佐領應令該旗作為公中佐
領再查允祉所有家産并伊子家産俱係
大内分給應交與該旗查明交内務府
奏入於雍正八年五月二十四日奉
旨允祉過惡已槩見從前諭旨中今諸王大臣官員所議
實當其罪但照議施行朕心有所不忍姑從寬曲宥將
允祉革去親王其如何拘禁之處候朕另降諭旨弘晟
秉性兇頑助父為惡從前散禁於宗人府今著嚴加拘
禁弘景為人心性未定目今看來尚不似其父兄之悖
亂著仍留公爵以徐觀其後允祉所屬人等作何𣲖撥
之處朕另降旨與該旗大臣
上諭近畿各府有八旗莊屯雜處其間有司難於清查且
八旗罷黜之廢員及不能上進之子弟與多事不法之
家人往往潛住其中結交遊手好閒之輩妄行生事或
好勇鬪狠或酗酒賭博或與百姓爭訟告訐輾轉不休
以致風俗日漸澆凌難以整理雖有理事同知一員亦
相隔甚遠不過詞訟到案一為判斷而已平時則無稽
查約束之功也朕意欲於旗員及司官内遴選賢能者
八員𣲖往各府有莊屯之地方專辦旗人之事時加教
誨申明禁約導其善念革其邪心小則分别懲戒大則
據實紏參其有旗民互相爭訟之事仍聽該管衙門審
理此差往之員以一年為期更換一次果能實心辦理
化導有方一年内所管之處無旗人犯法之案將該員
與以議叙倘或怠忽廢弛因循瞻顧或擅作威福多生
事端著直隸總督與廵察御史即行參奏從重議處其
如何分析管理及如何定例之處著該部詳悉妥議具
奏特諭
戶部議覆直隸九府内除廣平大名二府遠處京南
均無旗莊坐落毋庸置議外其餘七府所轄有旗莊
坐落者共計七十七州縣衞廣袤約二千餘里其間
旗民雜處賢愚不等地方有司既無約束旗人之責
而理事同知一員又難稽查周遍
皇上特頒諭旨差遣官員專辦旗人之事仰見
聖慮周詳籌畫至當臣等伏查八旗册報旗莊坐落處所
一州一縣之内有一二處以至百餘處者即一村一
莊有二三旗分之人居住者亦有祗地畆坐落而無
旗人居住者又有此州縣旗莊雖多而界址實與别
府州縣地相輻輳者若分旗分府則該管之員難以
辦理(臣)等酌量旗莊之多寡復計地方之遠近約以
三百里内外分作一路共為八路以順天府屬之通
州武清香河寳坻及天津州與所屬之靜海永平府
屬之玉田七州縣為京東路順天府屬之宛平良鄉
房山淶水易州涿州新城雄縣容城定興安肅十一
州縣為京西路順天府屬之大興順義三河薊州平
谷密雲懷柔昌平延慶九州縣衞為京北路順天府
屬之固安東安永清覇州保定文安大城河間府屬
之任邱保定府屬之新安安州高陽十一州縣為京
南路順天府屬之遵化州永平府屬之豐潤遷安灤
州盧龍樂亭昌黎撫寧山海衞九州縣衞為京北東
路宣化府屬之宣化懷來萬全保安赤城延慶六州
縣為京北西路河間府屬之河間肅寧獻縣交河景
州南皮滄州青縣故城正定府屬之衡水武強深州
十二州縣為京南東路保定府屬之清苑蠡縣博野
滿城完縣唐縣慶都定州祈州正定府屬之無極獲
鹿順德府屬之沙河十二州縣為京南西路每路𣲖
官一員到彼專管莊屯旗人之事(臣)部已經行文各
部院并八旗揀選賢能司官旗員保送俟各部院八
旗將人員保送到日(臣)等開列職名帶領引
見恭候
欽點八員分路前往辦理并將應行事宜(臣)等遵奉
諭旨詳議六欵另摺呈
覽為此謹
奏
一各路所轄莊屯有内務府及各王公莊頭并八旗
廢員以及旗員之子弟家人其中賢愚固屬不等然
設官分職原以奬善而癉惡官斯職者當仰體
皇仁教誨禁約使之開導洗革以化其澆凌之積習今此
八路所𣲖之員應令蒞任後即將所屬地方居住旗
人查明住趾戶口行業如有來歴不明多事不法之
人潛匿旗莊者即行驅逐其餘莊屯力作之家有安
分循良各務本業者奬之翼之以使其益勵或有游
手好閒不務本業者懲之戒之以期其必改更於農
隙之時宣揚
聖諭廣訓發其彛良漸歸淳樸小事則按法䆒治大事則據
實揭報他如戶婚田産以及命盗案件有關民事者
仍聽地方有司辦理并將所屬地方居住旗人村莊
戶口行業造具清册報部查核此𣲖往之員如果能
於一年任内實力奉行無忝厥職令直隸總督并廵
察御史出結保題交部議叙倘有多生事端擾害旗
民者亦令直隸總督并廵察御史查參交部議處
一各員所轄旗莊大約廣袤三百餘里而旗人雜處
各村若不按屯計戶設立屯目鄉長分任防閑紏舉
勢難稽查管轄(臣)等伏查直省州縣原設有保正甲
長分任防閑今既設官專辦旗人之事似應彷彿保
甲之例不計旗分佐領苐以屯住之旗人酌量以若
干戶口設立屯目一名再合附近各村莊更設鄉長
一名統轄各令其於屯鄉之内互相防閑遇有不務
恒業酗酒賭博夜聚曉散以及來歴不明蹤跡可疑
者目長立即紏舉以聽該管官員分别處置其目長
作何分别設立揀選充補并各目長如何分别奬賞
懲罰之處俟各員蒞任後詳議到日再議
一所𣲖各員既責以董率旗人必須給與關防以資
文移往來之用應咨禮部按照以上八路鑄給管理
某路旗莊事務官員關防字樣關防至年滿更換之
期接受掌管仍將伊任内經手案卷交代明白報部
查核
一查各員所轄地方或係莊屯稠密或係地方遼闊
必需設立書役以資文移驅策(臣)等酌量每員設立
書吏二名差役八名其所需工食銀兩照直屬額設
夫役工食數目在於司庫按季支給仍造入奏銷册
内報部查核
一𣲖往各員除伊本身品級應得俸銀外其於任所
亦須量給養廉之項查雍正四年十二月内奉
上諭欽差各處一年更換之員令其馳驛其一年内如何
使其不至拮据之處交部查議具奏經兵部議覆照依
該員品級按日支給廪給口糧等因奉
旨依議欽遵在案今八路𣲖往各員自京城起身蒞任路
不甚遠毋庸馳驛其一年内食用似應照例按各員
品級日支廪給口糧總於司庫照數撥給仍造入奏
銷册内報部查核
一各員俱係新設之員必須設立衙署令其駐劄應
令直隸總督酌量各路所轄適中地方查有入官房
屋酌計應需間數咨報撥用如所轄適中之地方並
無入官房屋其作何賃房居住之處應令直隸總督
妥議到日再議以上六條是否允協伏祈
皇上聖訓遵行
奏入於雍正八年八月初九日奉
旨依議旗莊等處設立官員乃立法之始必得賢能之人
實心辦理訓導有方始有益於人心風俗兹所差往之
員著該管大臣於所屬内揀選保舉差往之後仍著保
舉之大臣留心訪察倘差往之員或不能稱職或在地
方生事而保舉之大臣據實參奏者免其誤保之處分
若不行參奏經朕訪聞發覺者將保舉之大臣一併嚴
加議處
署理副都統事務參領代通將八旗未上朝行走之
官員及察哈爾地方官員領俸不一之處具奏奉
上諭代通奏稱八旗未及年歲未曾上朝之佐領世職官
員等所領全俸半俸不一等語朕從前曾降諭旨凡八
旗事務俱令畫一而此項俸祿為何又令參差至此著
穆森伊禮布祖秉衡將八旗不行畫一緣由查奏及如
何令其畫一之處亦著議奏特諭
都統穆森等議覆八旗事務所關綦重一應辦理俱
當畫一嗣後八旗未及年歲未曾上朝之佐領世職
官員應照雍正二年副都綂馬竒逹條奏八旗大臣
等議定之例支給半俸其兼佐領之世職視其官之
大者給與半俸其察哈爾地方官員應照康熙三十
六年理藩院題定之例世職官員之俸給與四分之
一有職任官員給與半俸未及年歲未曾當差行走
者停其支給兼職任官之世職其世職品級大者給
與四分之一其職任官品級較世職大者給與職任
官之半俸若由京城補授差往之職任官員與本處
立有産業之人不同仍照現食之俸全行給與如此
則八旗行俸之事得以畫一而各員亦均沾
皇上深恩矣至於違例將未及年歲未曾上朝之官員俾
得全俸并令察哈爾地方官員溢領俸祿之處俱交
戶部自初給俸祿之年起計筭著落從前令其溢領
之大臣并接任未經查出之大臣等分賠俟
命下之日通行八旗各該處一體遵行
奏入於雍正八年九月二十四日奉
旨依議
上諭大小官員帽頂從前定議未曾分别詳確著該部再
行妥議定制具奏特諭
禮部議覆冠服有章乃見名器之重等威必辨用昭
物采之宜品式務極於精詳典禮斯臻於美善我
皇上睿智聰明惇庸秩叙一應文物度數法制周詳靡不
燦然明備兹復
諭令(臣)部將從前所定帽頂再行詳確妥議具奏仰見
聖天子定禮制度彰采辨物期於詳悉盡善之至意(臣)等
伏查朝帽頂一品二品三品俱用紅寳石五品六品
俱用水晶七品八品俱用金頂其間等差尚未分别
至平時帽頂二品三品俱用起花珊瑚五品六品俱
用水晶七品以下俱用金頂亦未分别等差(臣)等遵
旨謹將會典所定朝帽頂及雍正五年所定平時帽頂細
加參酌自親王至公侯伯及一品大臣以上俱照現
今所用帽頂無庸更議外自二品三品大臣官員以
下其朝帽頂與平時帽頂俱按品級逐一酌議分晰
凡輔國將軍及二品官朝帽頂俱銜起花珊瑚嵌小
紅寳石平時帽頂用起花珊瑚凡奉國將軍及三品
官朝帽頂俱銜藍寳石或藍色明玻瓈嵌小紅寳石
平時帽頂用藍寳石及藍色明玻瓈凡奉恩將軍及
四品官朝帽頂俱銜青金石或藍色湼玻瓈嵌小藍
寳石平時帽頂用青金石及藍色湼玻瓈凡五品官
朝帽頂銜水晶或白色明玻瓈嵌小藍寳石平時帽
頂用水晶及白色明玻瓈凡六品官朝帽頂銜硨磲
或白色湼玻瓈嵌小藍寳石平時帽頂用硨磲及白
色湼玻瓈凡七品官朝帽銜素金頂嵌小水晶石平
時帽用素金頂凡八品官朝帽銜起花金頂平時帽
用起花金頂凡九品官朝帽銜起花銀頂平時帽用
起花銀頂凡未入流與九品同凡候補候選與現任
同凡在部學習行走之生監照用八品筆帖式金頂
凡九品之讀祝贊禮鳴贊序班俱許用八品金頂凡
各府州縣學教職俱照伊出身之金頂凡進士舉人
貢生生員監生仍俱照現用之頂以上(臣)等公同定
議奏
聞俟
命下之日載入會典通行八旗直省一體遵行
奏入於雍正八年十月初五日奉
旨依議總督未加尚書銜者著為正二品侍郎及外省廵
撫俱著為從二品
上諭八旗都統等並不留心事務將襲職及補授佐領事
件務必遲至歲底始行怱忙具奏朕於年前封印之後
作速補授數旗於年後開印之先又速行補授數旗者
特施恩欲令伊等得春季之俸耳近聞得一旗有與新
補佐領行俸而不與世職行俸者亦有一旗與佐領及
世職俱各行俸者亦有將佐領及世職俱不准行俸者
朕屢曾降旨令八旗將事件畫一而此一事尚如此辦
理著八旗大臣等會同將各管旗分如何辦理之處查
明具奏欽此八旗大臣等將各旗新補之佐領世職等
得俸未得俸者查明具奏奉
上諭朕令將八旗事件畫一屢曾降有訓旨今新補官員
等俸祿一事並不詳議畫一乃致有參差不齊之處夫
支領俸餉係八旗大臣等所辦之要務今所奏如此參
差令朕如何辦理著八旗大臣等會同將某旗所辦為
是某旗所辦不是之處議定令各旗大臣等自行陳奏
嗣後八旗有應畫一辦理之事而仍不行畫一者亦照
此例令伊等公同會議自行陳奏如伊等内有彼此會
議不能擬定者即令詣朕前面講倘有隱護其非不肯
承認者朕必從重治罪特諭
八旗都綂等議覆
皇上厪念八旗諸事務令畫一屢蒙降
旨訓諭周詳(臣)等將襲職及補授佐領事件遲至歲底始
行具奏已屬不合及至補授之後又不能作速辦理
俾其一體得領俸祿實為大謬除各旗所辦參差不
齊者令其自行陳奏外伏思八旗官員俸祿一事係
八旗大臣等所應辦之要務若不詳擬畫一實屬未
合嗣後請將每年二月俸祿檔案令其於開印之初
即便咨部八月俸祿檔案令其於七月初五以前即
行咨部紅檔既過之後仍照舊例不准增减再襲職
官員引
見之後其俸祿檔案俟該部覆奏行文到日視其所裁之
職行俸如部文雖未即到而此官已經當差行走則
仍照所襲之職行俸得俸之後若經部覆奏行文到
日以後之俸即照所裁之職行俸如此則新補之員
均得霑沐
隆恩而八旗行俸之事亦得畫一矣
奏入於雍正八年十月初九日奉
旨依議
上諭前漢軍人等懇請出兵效力朕諭該都綂等近日漢
軍騎射生疎平時不肯演習而務出征效力之虚名於
事無益可於每旗操演兵丁一千名以備國家之用昨
據漢軍都統等查奏鑲黃正黃正白三旗除常行當差
之兵丁外現在輪流操演者可得一千人至正紅鑲白
鑲紅正藍鑲藍五旗除常行當差之兵丁外現在輪流
操演者不敷一千人之數朕思我朝定鼎之時漢軍從
龍入關技勇皆為可用及今海内承平日久伊等躭於
安逸且意在文職而不在武弁是以韜略騎射遠不如
前目今官至提鎮副參者寥寥無幾而在内簡用都綂
副都統時亦覺難得其人朕為此時厪於懷常思漢軍
生齒日繁當籌所以教養之道而額設之兵丁為數又
少似應酌量增添於國家之營伍旗人之生計均有裨
益如外省之駐防漢軍人等子弟日漸繁衍而本身之
錢糧各有定數難以贍養應將餘丁令其回京披甲亦
可望其成人又如外任官員之子弟往往以隨任為名
遊蕩荒廢前曾有旨嚴禁悉令回京令其披甲當差習
學弓馬以圖上進又如候缺之微員一時難以銓選者
若情願披甲當差到選期時仍許輪班補用則在彼既
可得受錢糧以為糊口之資又可預先習學弓馬以備
居官之用又如内務府人丁亦衆於充役當差之外其
莽散人丁撥入八旗披甲亦可再五旗諸王之漢軍佐
領仍屬本王外其貝勒貝子公等之漢軍佐領實無所
用應撤歸旗下公中佐領當差且可免掣肘之弊其如
何增添漢軍兵額及如何補充方為妥協永遠可行之
處著尹泰查弼納石文焻石禮哈莾鵠立得祿等密議
具奏特諭
大學士尹泰等議覆(臣)等伏查漢軍上三旗内鑲黃
旗佐領四十三分半正黃旗佐領四十二分正白旗
佐領四十二分下五旗内正紅旗佐領二十七分半
鑲白旗佐領二十八分鑲紅旗佐領二十七分正藍
旗佐領二十八分鑲藍旗佐領二十八分共整佐領
二百六十五分兼兩半分共領催鎗手礟手敖爾布
教養兵并銅匠鐡匠弓匠聽差兵護城看門看礟看
火藥局看教場兵丁以及步兵及門軍共計一萬七
千五百二十八名但漢軍生齒日衆食口益繁今請
於原額之外酌量增添兵二千四百七十二名以足
二萬之數則漢軍子弟養贍有資既各遂其生成而
怠惰偷安不務弓馬者又可以杜其遊蕩之習但查
上三旗佐領一百二十七分半下五旗佐領一百三
十八分半今若將新增之兵按佐領均分撥給則上
三旗兵數益多而下五旗兵數較少應請將上三旗
佐領每旗各均為四十分下五旗佐領每旗俱添足
三十分現在八旗整佐領二百六十五分兼兩半分
應將上三旗所餘之七分佐領俱酌量撥入下五旗
其兩半分佐領俱以公中壯丁補足為兩分整佐領
今應新添設佐領三分共為二百七十分佐領其新
設佐領下應增添領催十五名步兵領催三名步兵
四十八名每佐領下均補足鎗手四十名共應添鎗
手五百四十六名每佐領下均勻補足敖爾布八名
共應添補敖爾布一千三百六十名上三旗每旗應
補足教養兵一百八十八名下五旗每旗應補足教
養兵一百四十九名共應增添教養兵五百名以上
總計新添設佐領三員驍騎校三員領催鎗手敖爾
布步兵領催步兵教養兵共二千四百七十二名共
足二萬之數庶八旗漢軍佐領得均兵丁足用至挑
補新添各項兵丁現據八旗册開在京閒散壯丁年
力強壯者約有一萬餘人此外凡各省駐防漢軍日
漸繁衍本身錢糧各有定額或有難以養贍之餘丁
情願歸旗者行令各該將軍咨送歸旗皆可以挑選
充補再外官隨任子弟年至十八歲以上者悉令歸
旗除情願讀滿漢書者移送官學國子監肄業攻書
閒暇學習弓馬以圖上進不許該參佐領等勒令披
甲借端苛索其情願披甲食錢糧者仍准挑補甲缺
再候選微員自度選期尚遠情願披甲者亦准其披
甲遇伊應選之時仍許輪班補用復查内務府現今
查出過繼養子等項人丁約二千餘名亦應撥入各
旗漢軍壯丁不齊之佐領下一體挑選披甲當差則
伊等仰頼錢糧米石足為糊口之資而各旗披甲操
演皆得年力精壯之人矣至於下五旗漢軍佐領除
親王郡王屬下外其貝勒貝子公等既有包衣佐領
則所屬之漢軍人等實無所用槩行歸入各旗公中
佐領
奏入於雍正八年十二月十五日奉
旨依議
正紅旗漢軍都綂李枤等為補授公中佐領員缺將
驍騎校兼副佐領王世勲擬正筆帖式兼副佐領王
光國擬陪帶領引
見奉
上諭五旗諸王屬下公中佐領之缺在一旗内揀選易於
得人若止在該王屬下揀選未為允當如王世勲王光
國不過一驍騎校一筆帖式耳俱係微員且並無勞績
又非出衆之人若將伊等補授佐領殊屬品級懸隔嗣
後五旗諸王屬下公中佐領缺出在一旗内如何揀選
補授之處著議政大臣會同兵部八旗大臣等詳議具
奏特諭
議政大臣等會同兵部八旗大臣等議覆佐領一官
係承辦一佐領事務之人職任甚為緊要五旗諸王
屬下公中佐領缺出若但以該屬下之人補授倘不
得人勢必至將驍騎校筆帖式等補授品級卑微實
屬不稱如於該旗揀選則人才易得而於事務甚為
有益嗣後五旗諸王屬下之公中佐領缺出該王屬
下若有人去得品級相當之員揀選帶領引
見補授如不得人即於該旗大臣官員内揀選引
見補授庶品級相當於佐領之事亦有裨益矣
奏入於雍正八年十二月十七日奉
旨依議
世宗憲皇帝上諭旗務議覆卷八
