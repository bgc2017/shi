欽定四庫全書
世宗憲皇帝上諭旗務議覆卷十二
上諭恭逢
列祖忌辰在京則由禮部等衙門在外則由督撫提鎮及各
府州縣懸牌出示曉諭官弁兵民人等一體凛遵齋戒
定例相沿日久朕思懸牌出示將
列祖廟號直書於上其懸示之地未必悉能潔淨而出入往
来行人雜遝坐卧喧嘩均非敬謹恪恭之意嗣後應如
何通行曉諭使衆共知而又不至於䙝慢著該部悉心
妥議定例奏聞特諭
禮部議覆(臣)等恭閱
列祖忌辰定例所載
大内以下宗室以上不報祭不還愿不宴會不作樂文
武官員軍民人等俱穿素服不理刑名照常辦事等
語在京由(臣)部行文知會各衙門出示部前及九門
在外文武大小衙門掛牌通行曉諭但牌示之地皆
不潔淨在往来人等不無坐卧喧嘩今欽奉
諭旨嗣後應如何通行曉諭使衆共知而又不至於䙝慢
令臣等悉心妥議定例奏聞仰見我
皇上至仁大孝慎重周詳之盛心(臣)等敬謹詳議嗣後恭
逢
列祖忌辰在京仍由(臣)部知會八旗各部院衙門其軍民人
等歴来由(臣)部於大門外並九門前張掛告示通行
曉諭原係書寫某月某日此一日不報祭不還愿不
宴會不作樂穿素服等語但恐出示之地未能潔淨
今伏請恭製龍邊粉油木牌照例敬謹書寫倣齋戒
牌規例設案安設於(臣)部大門前𣲖司員衙役敬謹
看護其九門各擇潔淨寺廟設案安設於大門前通
行曉諭設立之日令九門提督𣲖撥衙役看護禁止
閒雜人等坐卧喧嘩次日將牌繳送(臣)部敬謹貯庫
如該管官不加意督令廵查怠忽從事致有䙝慢者
查出指名參處其直省文武大小衙門亦令遵照在
京之例書寫安設牌案曉諭務須潔淨嚴肅至鄉村
人民應令地方官責令約正値月嚴行曉諭如此則
國家敦本追遠之大典普天率土咸得聞知各加敬謹
而亦不至有䙝慢之處恭候
命下之日永為定例行令八旗各部院衙門直省督撫將
軍提鎮轉行所屬一體遵奉施行
奏入於雍正十二年七月初二日奉
旨依議
宗人府將正黃旗閒散覺羅等賭博一案定擬具奏
奉
上諭此案内將賭博之覺羅圖爾禪等既擬以枷責拘禁
又議以罰錢糧一年此等獲罪之覺羅等寧復與以錢
糧乎前者豐盛額亦曾奏請將伊該旗革職之覺羅等
裁革錢糧等語著一併交宗人府將從前如何議定之
處查明再行定議具奏特諭
宗人府議覆查八旗閒散宗室年歲已滿係(臣)衙門
照例行知該旗給與錢糧有犯罪拘禁者即行知該
旗將錢糧裁革外其或實係貧乏不能自贍者視伊之
族長等出具保結將其一子准照孤子之例不俟歲滿
照例給與錢糧惟八旗覺羅等錢糧俱係各該旗辦
理是以彼此互異無一定之例伏思覺羅與宗室原
屬一體嗣後無罪引退之覺羅官員等仍照常給與
二兩錢糧外凡獲罪革職之覺羅及獲罪應拘禁之
閒散覺羅等一槩不准給與錢糧其中實係貧乏不
能自贍者視其族長等具結呈明奏
聞請
旨亦照宗室之例准其一子不俟歲滿給與錢糧其從前
革職仍食閒散覺羅錢糧之人交與八旗逐一查明
盡行裁革照現在所擬之例遵行俟
命下之日通行八旗永為定例
奏入於雍正十二年十一月十七日奉
旨依議
世宗憲皇帝上諭旗務議覆卷十二
