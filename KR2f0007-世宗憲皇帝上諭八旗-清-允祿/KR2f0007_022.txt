欽定四庫全書
世宗憲皇帝上諭旗務議覆卷九
上諭我國家膺圖受命則有佐命元臣際會風雲開拓疆
宇至於承平之世亦有勞臣宣力綏靖不庭凡厥鴻猷
駿列焜耀旗常於是酬庸奬功賜以公爵其中分為一
等至二等三等所以第其勲勞表其閥閱同於古者河
山帶礪之盟爰及苗裔永久勿替甚盛典也朕考古封
爵之制漢唐以來公侯皆係以郡縣之名而漢世功名
顯著者則加以美號如信武冠軍建忠定遠之屬並以
榮名垂光史册本朝封王者皆選用嘉美字樣其嗣王
襲封則因之而公爵則但分等次未有封號字樣朕意
欲考其當日勲庸錫以嘉名追加為某公使勲勞之臣
顯功丕績常赫赫在人耳目間而其子孫承襲封號亦
皆顧名思義共加奮勉世為國家效忠抒力期踵美前
人之光以副朕褒念勲舊之至意至於宗室外戚則倣
古恩澤侯之例命為奉恩公或承恩公以昭寵錫其如
何命名定制并將歴來功臣勲戚加錫美號之處著該
部詳查定議具奏特諭
禮部議覆恭惟我
國家誕膺
天命撫綏兆民六服承德萬年鞏固其間佐命元勲承平良
弼固已第其勲勞
錫之公爵分為一二三等以示褒榮我
皇上篤念勲舊更加追奬聿稽懋績
錫予嘉名至宗室外戚亦倣古制以昭
寵錫令(臣)等詳查定議具奏仰見我
皇上崇德褒功優渥加隆之至意本
朝定鼎以來魁傑竒英後先彪炳鴻猷駿烈焜耀旗常
旣列公爵以酬庸爰及苗裔而勿替誠宜考其平生
之實蹟加以顯榮之美名(臣)等竊以佐命之臣開疆
拓宇者則倣漢之信武建忠奉義建策唐之翼國耆
國宋之福國元之忠武夀國明之雄武靖寧等名於
承平之世宣勞盡力者則倣漢之冠軍壮武富民褒
德唐之安國宋之崇國成國元之寧國定國明之崇
信忠勤等名各擬美名務期至當凡厥後嗣咸襲嘉
稱旣榮號之攸分自先猷之儼在仍以原封一等二
等三等字樣冠於美名之上至於宗室等公伏查我
朝定制原有鎮國輔國等爵應加封為奉恩公其外戚
等公則倣漢之平恩侯宣恩侯等名命為承恩公兼
總前代肇錫之嘉名特著本
朝加封之盛軌禮以義起名與實符庶使豐功偉績垂
竹帛以常新亦令勲裔世臣偕河山而永奠顧名思
義益勵臣忠效力抒誠長霑
聖澤謹將現今襲封一二三等公十員照伊等先世受封
之年分開列名单恭擬美名呈
覽伏候
欽定仍以原封一二三等冠於美名之上給與始封襲封
之員其宗室公等封為奉恩公外戚公等封為承恩
公一併給與
誥命
奏入於雍正九年三月二十五日奉
旨一等公圖海定為忠達公一等公頼塔為褒績公三等
公恩額德禮為奉義公一等公鄂拜為超武公一等公
圖頼為雄勇公二等公圖爾格為果毅公三等公蜚英
東為信勇公三等公多尼庫魯克為建烈公三等公和
朔圖為勇勤公一等公揚武裡為英誠公
散秩大臣尚崇廙查明教場倒壊官房具奏奉
上諭朕從前為此營房屢降諭旨八旗大臣等緣何至今
尚未修理今尚崇廙查明奏稱請將鑲黃等四旗都統
等交該部察議其倒壊營房動用官房租銀每旗𣲖委
能員二人監修等語都統等不必交部其應修倒壊之
房將該旗都統等養廉銀修理監修之員任伊等酌量
𣲖委察旗侍衛官員等所司何事如此事件伊等為何
不行查奏著稽察上諭處大臣等詢問伊等從前若有
查奏之處則已如並未查奏將伊等交該部察議此事
亦著議奏特諭
稽察
上諭處大臣等議覆八旗營房一事都統等遲至二年尚
未具奏亦無修理乃察旗侍衛官員等並無催令辦
理又未奏
聞殊屬不合除將侍衛官員等交部察議外應令各旗大
臣等用養廉銀两將倒壞營房及官學速為修理其
監修官員令伊等酌量𣲖委鑲黃等四旗現有房屋
已敷兵丁居住其缺少房屋應如尚崇廙所奏無庸
重造其撥給甲喇佐領而餘剰之房及該佐領内無
人居住而空閒之房本人領得而賃與人住之房俱
如所奏查給無房兵丁居住其私蓋小房賃與民人
開舖者應如所奏准賣油鹽等物外有賣酒者著嚴
行禁止至於修築圍墻置備木版等項輪替守栅夜
間廵邏造具住房人名清册及嗣後有應行修理官
房即著住房人修理等處俱如所奏交與八旗都統
等畫一辦理再八旗每甲喇或護軍校或驍騎校酌
𣲖一員令住營房協同管營房章京一同管轄
奏入於雍正九年四月三十日奉
旨依議
上諭據御史王羾奏稱京師春初米價稍昂蒙恩軫念民
食特諭五城添設米厰减價糶賣羣黎無不均沾聖澤
但定例五城糶米槩用錢文交貯戶部目下錢價雖未
高昂秖恐將来錢文積聚必至價昂查戶部每月給放
兵丁錢糧原有一九二八搭放錢文之例今可否於定
例搭放之外暫增分數將五城交貯之錢配入搭放俟
米厰停止仍照前例等語錢文乃民間日用必需之物
向以價値昂貴屢厪
皇考聖心數年以来朕備極焦勞所以為便民利用籌畫經
理者亦殫竭心思矣惟是欲價値之得平若遽繩以官
法又恐有生事滋擾之弊此亦天下所共知者目今發
米平糶以濟民食而交納錢文者本是便民之意今王
羾又稱收錢旣多則錢價必致漸長此亦事之所有不
可不慮及者朕思錢價之不能平减者因兌換之柄操
於舖戶之手而官府不司其事是以小人圖利得任意
多取以便其私耳今若照五城减價糶米之道將搭放
兵餉之錢文著八旗於五城各設一局兌換與民照舖
戶之數多換數十文至銀一兩換錢一千文為率如此
則錢價之貴不待禁約自然平减於民用似有禆益著
九卿悉心定議具奏特諭
九卿等議覆制錢之設本為有便於生民必使價値
得平然後於日用有益查京師錢舖内其逐日所定
錢價之低昂率以經紀之所定為凖大扺錢少則價
値必增此際牙行經紀或任意行奸或因一應舖戶
内將錢文收貯不肯出換其弊種種不一以致錢價
昂貴(臣)等前議除每月支放兵餉將銀錢一九二八
搭放外再將賣米之錢增數搭放今
皇上以糶賣之米旣多則錢價或至昂貴
特諭八旗於五城將搭放兵餉之錢設立錢局較民舖每
兩多換錢數十文則不煩禁約而錢價自然得平此
誠默運流通裨益民生之妙用也查戶部庫内現今
收貯錢文六萬餘貫寳泉局内現今收貯錢文八萬
餘貫再五城十局内自正月至三月糶賣米石錢文
六萬二千六百餘貫將此項錢文遵依
諭旨著八旗於五城各設一局交該旗都察院𣲖員管理
俟選得官房設立錢舖之時即將戶部庫寳泉局收
貯搭放兵丁錢糧之錢文由戶部每舖支給五千貫
俟兌換完時再支給五千貫又查京師錢舖内俱用
市平市平較庫平每兩短三分六釐今民間以九九
色銀每兩換錢九百五十文若較之庫平及十足銀
每兩換錢一千文似屬無多臣等愚見以為既係市
平換錢即照市平交庫則換錢之人既皆歡悅而管
理之官員亦不致有瞻顧矣倘有積惡牙行及一應
貿易舖戶將錢文積聚不行出賣或將錢文數十百
貫以車載往城外遠處販賣者令提督衙門府尹等
處緝拏治罪如此則一應舖戶所得之錢文即行出
賣不敢積聚而牙行經紀亦不致任意為低昂矣
奏入奉
旨依議但八旗各設立錢舖若不得實心管理之人於民
生亦屬無益現今八旗米局俱係揀選官員管理其換
錢之處應否交米局内辦理之處著八旗大臣等議奏
欽此辦理旗務王大臣等議覆制錢於民生日用最為
緊要因欲錢價得平
特降諭旨令九卿悉心詳議具奏又
勅令八旗大臣等將換錢之事應否交米局内辦理之處
議奏仰見
皇上軫念兵民生計詳加籌畫至矣極矣查八旗滿洲蒙
古漢軍共二十四米局每旗特𣲖大臣一員管理又
於參領驍騎校領催馬甲内擇其有品行實心效力
者𣲖令管理今設立錢舖之處若另選官房𣲖人管
理旣需時日事亦不無遲悞請將換錢之事即交管
八旗二十四米局之大臣官員辦理其民間換錢之
銀兩成色不一每局將識認銀水之人僱一名使用
其由部運錢到舖之脚價及僱人之工價俱由米局
滋生之利息内動用支給用過數目彙入年底奏銷
再查市平戥其輕重不一請每局由部内領取市平
戥各一以備換錢交銀之用若平戥有輕重錢數有
多寡等弊將失察之大臣官員一併議處此外俱照
九卿議定遵行
奏入於雍正九年五月初七日奉
旨依議
上諭内府佐領下每旗酌量增挑護軍或一百名或二百
名設立鳥鎗營其作何操演及應給錢糧米石之處著
莊親王内務府總管等會同大學士蔣廷錫及辦理軍
需大臣等詳悉妥議具奏特諭
莊親王允祿等議覆查内府三旗每旗護軍各二百
名分旗値班一日用一百四十四名其餘五十六名
在跟随導引管轄等雜差上行走現今高麗二佐領
及各佐領渾托和有鳥鎗馬甲六百名惟護軍營並
無鳥鎗兹為增挑護軍設鳥鎗營所降
諭旨甚屬周詳請每旗增挑護軍二百名於各佐領渾托
和下馬甲内擇其人材射箭可觀者挑取如或不敷於
閒散人内挑取合新挑護軍與舊挑護軍内共挑六百
名為鳥鎗護軍伊等初學鳥鎗又兼習馬步箭應將差
役减少俾得有暇學習其教習鳥鎗行文火器營令其
𣲖人教習俟習熟時仍令回原處行走今既另設鳥鎗
營每旗應添設護軍參領各二員侍衛委署護軍參領
各二員護軍校委署護軍參領各五員護軍校各十五
員其護軍參領員缺由驍騎營參領内㨂選帶領引
見補授令其兼攝其委署護軍參領及護軍校等照例揀
選引
見補授於護軍内每旗放副護軍校各五員如有應用驍
騎營官員之處酌量添取令其兼攝其總統之員將内
務府總管等職名開列奏請𣲖委其協理之員由内
府三旗護軍統領内奏請𣲖委一員其應用鳥鎗交
養心殿製造處造給其火藥鉛子等項向該部取用查
從前所有鳥鎗馬甲惟演習打牌並不演習連環等
法此項新設鳥鎗護軍亦令學習連環等法再從前
所有護軍六百名並未按佐領渾托和𣲖定數目今
又添設六百名共有一千二百名嗣後應按佐領渾
托和𣲖定數目滿洲佐領高麗佐領每一佐領下𣲖
定二十五名旗鼔佐領每一佐領下𣲖定十九名所
餘十七佐領每一佐領下𣲖定十八名三十渾托和
下每一渾托和𣲖定護軍各一半嗣後挑取護軍時
如本佐領渾托和下無應挑之人即由别佐領渾托
和下挑取如本佐領渾托和内護軍缺至五名以上
者將該佐領管領交該處察議
奏入於雍正九年八月二十一日奉
旨依議
上諭近見蒙古旗分人能蒙古語言繙譯者甚少沿習日
久則蒙古語言文字必漸至廢棄應照考試清文繙譯
例考試蒙古文繙譯取中生員舉人進士以備理藩院
之用如有學習漢書願就試漢文者照常准其考試於
别部院補用如此則蒙古旗分之人益加鼓勵勤學蒙
古語言文字不至廢棄而理藩院亦收得人之效矣著
内閣會同理藩院議奏特諭
内閣會同理藩院議覆制科取士乃
國家之盛典我
皇上加意作人
特降諭旨命將八旗蒙古内能蒙古文繙譯者另定額考
取此誠
皇上造就人材以裨益庶政之至意也(臣)等請將八旗蒙
古旗分内能蒙古文繙譯者照考試清文繙譯之例
三年内考取生員二次舉人一次進士一次其考試
蒙古文舉人進士與考試清文舉人進士合為一次
令滿洲旗分考試之人坐東號房蒙古旗分考試之
人坐西號房取中後將滿洲蒙古各為一榜一同懸
掛其考試生員𣲖蒙古提督學政一員考試舉人進
士𣲖蒙古正主考一員蒙古同考官二員俱由該衙
門行取各部院蒙古大臣官員職名開列具奏恭候
欽點其考試生員題目於清字日講四書内視漢文至三
百字為准出題一道令其以蒙古文繙譯其考試舉
人進士題目於清字日講四書内視漢文至三百字
為准出一道為首題又出清字奏疏一道為次題其
二道令其以蒙古文繙譯其謄錄試卷𣲖用各衙門
能寫蒙古字筆帖式其監臨提調監試等官於考試
清文繙譯已奉
旨𣲖出無庸另𣲖其應取生員舉人進士之數著考試官
擇應取試卷併擇備卷數本奏請
欽定
奏入於雍正九年八月二十四日奉
旨依議
上諭設立米局一事並非有人條奏原出朕之本意為有
益兵丁起見迄今三年看來米價平穏實為有益此旗
民所共知者今若不問素日辦理何如但以滋生利息
多者議叙則將来必開營利之端殊失朕之本意未為
妥協應查自設立米局以来大臣官員未經更換並無
辦理失宜曾經參處事故者列入優等議叙方為得宜
此議著察旗侍衛參領逐一查明後著弘春石文焻鄂
齊趙弘濟等再加詳查會同八旗大臣公議具奏特諭
多羅貝勒弘春等議覆(臣)等會同八旗都統副都統
等查得辦理米局之大臣官員内除曾經參處之十
二旗并辦理中平之七旗及通州米局曾經參處之
右翼辦理中平之左翼均無庸議外所有自設立米
局以来大臣官員未經更換並無辦理失宜亦無參
處事故之五旗相應遵
旨奏明交部議叙以示奬勵俾將来接管之人各知鼓舞
效法仰體我
皇上惠養軍民之至意其應行議叙之旗分大臣官員職
名分别等次繕摺恭呈
御覽
奏入於雍正九年十二月初二日奉
旨交部議叙
世宗憲皇帝上諭旗務議覆卷九
