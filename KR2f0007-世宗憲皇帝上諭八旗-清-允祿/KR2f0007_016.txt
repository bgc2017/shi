欽定四庫全書
世宗憲皇帝上諭旗務議覆卷三
倉場侍郎法敏等奉稱臣等將各倉米石拌勻支放
訪得領米之人或有謂拌勻之米不好者且用錢行
賄之弊尚未盡除奉
上諭朕因從前倉役人等得錢則給與好米否則給與成
色米故令將米石拌勻支放不但使倉役無索詐之端
即旗人知米色拌勻亦必不肯以錢行賄如此則旗人
既不費錢財均得一色之米而倉役索詐之弊亦可革
除所以降旨令其拌勻有謂拌勻之米不好者特倉役
等夤緣之所致也倉内所有只此米石竝無别色之米
此俱係倉人等欺誑旗人欲得財賄之故爾等行文八
旗令都統等𫝊問兵丁或情願領此拌勻之米或仍欲
用錢而領未拌之米詢明定議各行具奏特諭
八旗都統等議覆(臣)等欽遵
上諭各將所屬兵丁𫝊集詢問僉稱去歲將米拌勻支放
毫無費用若每年照此支放實係大有禆益等語該
(臣)等議得各倉米石若不拌勻支放殷實之人以錢
行賄則得好米其不用錢之人即將餘米給與不惟
不均且司發官米之人攘為已利從中詐取錢財殊
屬不合仰蒙
皇上洞鍳將應放之米俱令拌勻給與八旗人等無不感
戴倘監督等將去年所拌之米多用成色米石添入
再所放之米不及給與旗下樣米查出之日該旗即
行參劾可也
奏入於雍正三年正月二十三日奉
旨依議
召入輔國將軍善福奉國將軍塞爾赫奉恩將軍察達保
格等奉
上諭朕惟睦族敦宗務先教化嘗見宗室中習氣未善各
懷私心互相傾軋竝無扶持愛護之意惟知寵厚妻黨
姻婭其於本支骨肉視若讐敵殊為悖謬或因祖父昔
日微嫌追念舊惡必圖報復即如齊正額行事無狀甘
蹈匪僻以致重干法紀王貝勒之子孫妄自尊大任意
奢侈不顧禮義䧟於罪戾者往往有之其將軍及閒散
宗室不知自重狎比小人蕩盡先人産業而為無恥之
事者尤為不少昔我
皇考加恩宗室養育栽培撫恤備至苟有片長薄技靡不收
錄如普竒經希勒席恒等皆曾擢用伊等不思感恩酬
德反要結朋黨專事鑽營大負
皇考委任之意且其居家素行亦多凶謬即如頼士不安本
分蕩産破家及其贖罪軍前仍不改過生事訐告宗室
中似此不肖無恥者不可枚舉朕常嘆前明宗室年久
繁衍失於訓教末流猥鄙至不可言誠恐朕之宗室日
流日下不知前鑒深用為憂是以深慮熟籌亟思保全
之道若非立學設教鼓舞作興循循善誘安能使之改
過遷善望其有成今特立義學㨂選爾等教習宗室爾
等隨其資質勸學興行導以禮義夫教訓之方漸摩陶
養非可責效旦夕爾等湏盡心竭力善為開導毋避怨
毋倦怠教習久而理義明自當遠惡從善或有不遵教
訓罔顧廉恥有玷名教者小則爾等自行懲戒大則揭
報宗人府會同奏聞其行止端方精勤好學者無論年
齒長幼即行保奏從來立教之術莫要於奬善懲惡善
不奬不能使之改爾等既膺簡任其各平心静氣屏除
私意教訓宗室子弟如已之子弟懇懇無毫髮不盡其
心可將此旨通行曉諭令朝夕記誦如木鐸之警衆俾
皆覺悟自新庶幾積習可除翕然向化以協休風爾等
務期勤慎黽勉恪供厥職以副朕篤厚宗親殷勤教育
之至意特諭
宗人府議覆欽惟
皇上御極以來勵精圖治庶績咸熙聲教訖於寰宇又念
宗室之衆非鼓勵漸摩難望其洗心向善特頒
諭旨賜立官學於宗室中㨂選齒尊輩長者四人委以訓
導之任令其教習所以篤愛宗室者至矣今八旗宗
室蒙
皇上養育之恩繁衍至千有五百餘人王貝勒貝子公將
軍閒散宗室之十八歲以下子弟内有情願在家讀
書者聽其在家讀書外其在官學讀書之宗室或清
書或漢書隨其志願分别教授十九歲以上已曾讀
書之宗室有願入學讀書者亦令其入學讀書讀書
之宗室甚多將
皇上所賜左翼右翼兩處官房每翼各立一滿學一漢學
其教授宗室人員於各部院現任司官中書内擇其
人品老成學問優長者四員每翼分與二員教習清
書令禮部㨂選教習四員每翼分與二員教習漢書
騎射亦屬緊要應行文兵部或現在善射記名之十
五人員或在善射記名十五人内退下之閒散官及
護軍校護軍内有善教騎射者㨂選四人每翼分與
二人於官學内修一箭道讀書之暇教以習射
皇上所選宗室四人教習衆宗室子弟恐難周到(臣)等請
於宗室内年長謹慎不拘旗分挑選十六人每旗各
分二人協助
皇上所選宗室四人一同教授將
皇上所選宗室四人名為正教長(臣)衙門所選宗室十六
人名為副教長如正教長缺出即於副教長内㨂選
引
見補授令伊等輪流值日在學中不時勸勉導之禮義隨
其資性勵學興行如有不知守分恣意妄行或狡骨
懈惰任性遊蕩者各教長嚴加訓飭若仍不改即具
揭本衙門(臣)等親加嚴飭甚者指名題參治罪至讀
書宗室若不考校無以分其優劣每月考試一次將
學業騎射好者平常者不好者分别等第申報本衙
門註冊每年春秋二季(臣)等親試其學業優長騎射
超軼者奏
聞引
見優者選用劣者因此知所勸勉效法則人各勤學而材
可成矣在學讀書之宗室如每飯令其回家恐妨學
業讀書宗室與值日教長每人按月給以公費銀三
兩粳米三斗讀書宗室每人按月各給川連紙一刀
筆三枝墨一錠每年自十一月初一日起至次年正
月月底止各給炭一百八十觔各學每年自五月初
一日起至七月月底止每日給冰一塊教習清書司
官中書之該部院所得公費許伊等領去使用教漢
書教習等照國子監教習例每月給米二斛三十六
箇月滿時咨送吏部照例補用教騎射之閒散官護
軍校護軍等照筆帖式例每月給公費銀一兩將此
應給銀米筆墨紙炭冰塊行文該部領取所立宗學
房屋(臣)等親身閱看將應修之處臣衙門派官料估
領取工部錢粮修理將所用錢糧核算題銷宗學一
切應𫝊事件於每旗挑披甲二人𫝊事若將讀書宗
室教授五年果能成就多人臣等查明奏
聞賞給正教長每員戸部庫縀四疋副教長每員兩疋教
長中有能勤勞供職善於訓化者(臣)等衙門另行保
舉奏
聞教習清書司官中書行文該部院議叙教習騎射人員
交與該旗以伊等應陞之缺即用有不能稱職懶惰
懈弛者指名題參治罪如此則教習諸人自各盡心
效力而讀書之宗室亦必相與鼓舞自新改過遷善
親親長長勵學興行安分知恥循循禮譲以仰副我
皇上教育振興期望宗室造就有成同歸於善之至意矣
奏入於雍正三年三月十一日奉
旨依議
上諭大臣等已經增給親丁其前鋒參領護軍參領副護
軍參領等職行走之處既多看守又關緊要著八旗大
臣等將前鋒參領護軍參領副護軍參領等如何加恩
給與親丁錢糧之處公同會議具奏特諭
八旗大臣等議覆仰惟我
皇上將官兵生計周思詳度屢加
殊恩不可殫述今又
特命(臣)等議給前鋒參領護軍參領等親丁錢糧此誠
惠施均頒之至意也(臣)等欽遵
上諭查得每旗前鋒參領二員前鋒侍衛二員護軍參領
十六員副護軍參領十四員其前鋒參領護軍參領
俱有食一兩錢糧之親丁一名今增給錢糧二兩折
給米銀一兩至前鋒侍衛副護軍參領向無親丁亦
給與親丁一名每月食錢糧一兩折給米銀一兩可
也
奏入於雍正三年三月十六日奉
旨前鋒侍衛亦照依參領給與餘依議
八旗大臣等奉
上諭出牧之馬匹其有遺失損傷者係令出牧之大臣官
員賠補抑令養馬之人賠補若令養馬之人賠補殊覺
拮据或令出牧之人賠補將如何措置之處爾等詳查
舊例議奏特諭
八旗大臣等議覆(臣)等查得舊例凡出牧之馬匹如
有死傷遺失者係出牧之副都統以下官員賠補數
年以來兵丁或不能拴養馬匹或無餵養馬匹之處
俱交在本佐領處酌量餵養數年間凡有用馬之處
竝未有誤遇有倒斃損傷馬匹俱於該佐領下添補
每年出牧之馬匹内有倒斃損傷遺失者若盡令出
牧之大臣官員賠補則遇出牧之際其交代必致煩
擾於事亦且有誤相應將出牧之倒斃損傷馬匹仍
令該佐領下添補若有遺失是乃出牧人員不謹之
所致相應令出牧之大臣官員賠補其出牧之馬匹
俟到京時仍令兵部大臣八旗大臣等會同驗看肥
瘠奏
聞可也
奏入於雍正三年五月初四日奉
旨依議
上諭所給八旗恩賞銀兩或有一旗不給與官員之子弟
或有一旗又給與者夫推恩賞賜理當畫一即如貧乏
筆帖式等以其為部院官員不令給與似屬難行此必
八旗大臣恐銀兩不敷故行節省耳大約每旗一月不
令過一千一二百兩則銀可足用矣著八旗大臣將此
詳悉畫一議奏再所交取租之官房特欲令貧乏無房
之人得以輕租賃住而受其益耳今聞自有房屋之人
將伊之房屋重價出租却用賤價租取官房居住此豈
可行者乎將官房交與旗下取租以充公用且使貧乏
無房之人得以賤價租住蓋欲二者均有裨益也將此
查明必實係無房貧乏之人方准其租住特諭
八旗大臣等議覆查八旗
恩賞銀兩有給與官員子弟者有不給與今我
皇上洞鑒其情
諭令務使一體均沾(臣)等欽遵
上諭會議得護軍校驍騎校看守城門官渡等員竝部院
衙門筆帖式前鋒護軍及另戶領催甲馬執事人等
令八旗將
恩賞銀兩一體給與再查從前有滿洲蒙古二旗一月合
領五六百兩銀者有一月合領一千一二百兩者今
併所增給貧乏官員之子弟與筆帖式等合計每月
所需銀兩之數亦不出一千一二百兩再交與旗下
之官房理宜租與無房貧乏之人令其居住但不肖
之徒自將房屋重價出租而以賤價租官房居住者
實有其人(臣)等將此查明逐出視實係無房貧乏者
令其居住可也
奏入於雍正三年五月十六日奉
旨依議
領侍衛内大臣八旗大臣等遵
旨將三等侍衛兼佐領雅圖因伊妻縊死之故革職不准
其子承襲一事具奏
召入奉
上諭雅圖罪案因打死家人伊妻自縊係伊家私事不可
連累其子若因公獲罪者始為當耳爾等公同會議將
何等之罪准其承襲何等之罪不准承襲之處明白議
奏特諭
領侍衛内大臣八旗大臣等議覆
皇上辦理萬幾務求至當雖細微之事無不令協於理今
因雅圖一案
皇上洞燭其情
特命(臣)等會議(臣)等欽遵
上諭議得雅圖之罪實係伊家私事竝非因公獲罪應將
伊之世職仍令其子孫承襲嗣後凡世襲官員因私
事獲罪在十惡内者不准其子承襲其因人命擬斬
絞者雖遇
恩詔赦免仍不准其子承襲襲與親兄弟之子如無親兄
弟及親兄弟無子嗣者該旗將原立官情由查明併
家譜具奏請
旨此外因私事治以枷責之罪革職者將伊子孫併親兄
弟帶領引
見若止於革職去仍令其子孫承襲
奏入於雍正三年五日十六日奉
旨依議
八旗都統等將副都統金以坦條陳之處議奏奉
上諭爾等今日所奏係平常事件照依完結因爾等今日
齊集特召爾等入聆朕旨凡所設立一應法制特欲使
衆人之遵行也一應定制及條奏准行事件有不便施
行者諸臣可將不便施行緣由聲明具奏朕即論令停
止若𫝊示衆人令其遵行事件必湏實力奉行方是若
徒有其名但一𫝊示照常疎忽此與未嘗𫝊諭於衆者
何異如白塔及九門例有信礟纛幟乃曉示士卒之標
凖也今不惟兵丁等不知此例即新任大臣亦有不知
者而陸續新進之兵丁不待言矣大臣等俱係管轄兵
丁之人倘值用兵爾等即為士卒之觀瞻職任甚屬要
密不可妄意輕視爾等各旗俱給有開載號令之書一
冊作何暁示新舊兵丁咸令識之爾等公同詳議具奏
凡事務湏防備於未然周思詳慮不少忽略則自無可
虞之事至於軍器為用最要聞得兵丁等佩刀俱係粗
鐵既無鋒刃則斫之不入尚可謂之刀乎且東華門西
華門外聞有賃刀之處步軍統領衙門應將此查明禁
止再八旗存貯銀兩朕特為八旗兵丁而設爾等動用
此銀時於奏銷摺内填寫將所用銀數銷算具奏之語
特諭
八旗都統等議覆(臣)等欽遵
皇上諭旨嗣後一應施行事件如有不便(臣)等即奏請停
止凡所奉
訓諭之旨八旗於每月朔日將各甲喇佐領下人𫝊集宣
示再於教場及一應會集之處宣讀曉諭再各佐領
下每月支領錢糧之日分析條款遍行宣諭至白塔
九門所有信礟纛幟雍正元年每旗給有書籍一冊
甚為明晰應交八旗都統護軍統領等令各前鋒參
領侍衛護軍參領護軍校驍騎參領佐領驍騎校等
於春秋二季凡該管兵丁有陸續挑取未經知悉者
遍行曉諭再兵丁之所恃者器械佩刀更為附近於
身豈可有名無實至若賃用該班尤屬不合應將賃
刀等弊交與步軍統領嚴查禁止至八旗官兵有佩
粗鐡刀者請將官員給限半年護軍校驍騎校等給
限一年令其更換護軍馬甲等交各佐領限十八箇
月令其設法限内盡行更換倘逾限仍有佩粗鐵刀
當差者經該管官查出加重治罪再八旗原定形勝
地方現今旗人不能確知(臣)等擬將各旗地方指明
東西南北某旗與某旗接界各按甲喇均勻區畫則
滿洲蒙古漢軍各知界限相度其勢即可定為形勝
之地如此各旗各甲喇俱知本地界限凡遇𫝊集調
遣等事自不至有紛擾貽誤之處俟
命下之日(臣)等各將本旗地方明白分析議奏至前鋒營
護軍營形勝地方相應作何均勻畫為界限之處交
該管大臣議奏可也
奏入於雍正三年六月十三日奉
旨所議甚屬詳悉可嘉欽此八旗都統前鋒統領護軍統
領等公同將擬定八旗形勝地方分析開列進呈
御覽
鑲黃正黃二旗之前鋒參領侍衛前鋒校前鋒等以
地安門為會集之處
正白鑲白二旗之前鋒參領侍衛前鋒校前鋒等以
東安門為會集之處
正紅鑲紅二旗之前鋒參領侍衛前鋒校前鋒等以
西安門為會集之處
正藍鑲藍二旗之前鋒參領侍衛前鋒校前鋒等以
天安門為會集之處
鑲黃旗滿洲五甲喇蒙古二甲喇之護軍參領護軍
校護軍等各按甲喇自
地安門向東至
皇城東北角草厰衚衕西口為會集之處
正白旗滿洲五甲喇蒙古二甲喇之護軍參領護軍
校護軍等各按甲喇自草厰衚衕至東長衚衕西口
為會集之處
鑲白旗滿洲五甲喇蒙古二甲喇之護軍參領護軍
校護軍等各按甲喇自東長衚衕西口向南循
皇城墻至口袋衚衕西口為會集之處
正藍旗滿洲五甲喇蒙古二甲喇之護軍參領護軍
校護軍等各按甲喇自口袋衚衕西口向南進長安
門金水橋為會集之處
正黃旗滿洲五甲喇蒙古二甲喇之護軍參領護軍
校護軍等各按甲喇自
地安門向西至
皇城西北角為會集之處
正紅旗滿洲五甲喇蒙古二甲喇之護軍參領護軍
校護軍等各按甲喇自
皇城西北角向南循
皇城墻至西安門為會集之處
鑲紅旗滿洲五甲喇蒙古二甲喇之護軍參領護軍
校護軍等各按甲喇自西安門循
皇城墻至灰厰東口為會集之處
鑲藍旗滿洲五甲喇蒙古二甲喇之護軍參領護軍
校護軍等各按甲喇自灰厰東口向南進長安門金
水橋為會集之處
鑲黃滿洲蒙古漢軍三旗各按甲喇自鼓樓向東至
新橋自新橋大街北口城根向南至府學衚衕東口
係與正白旗接界滿洲官兵自鼓樓向東循大街至
經厰為頭甲喇十七佐領之處自經厰循交道口轉
南至綿花衚衕東口為二甲喇十七佐領之處其三
甲喇之十八佐領内自南鑼鼓巷北口至南口為五
佐領之處南鑼鼓巷兩邊所有之鼔樓院方磚厰真
武廟魚兒衚衕福祥寺帽兒衚衕炒豆衚衕綿花衚
衕兵馬司前圓安寺後圓安寺局兒衚衕此十二衚
衕為十三佐領之處自交道口大街向東循新橋轉
南至香兒衚衕東口為四甲喇十七佐領之處其五
甲喇之十七佐領内自香兒衚衕東口向南至府學
衚衕為九佐領之處府學衚衕馬將軍衚衕大興縣
騷達子衚衕土兒衚衕香兒衚衕錢局週圍為八佐
領之處蒙古官兵自交道口大街向北至安定門為
頭甲喇十四佐領之處其二甲喇之十四佐領内自
北鑼鼓巷南口至北口為三佐領之處北鑼鼔巷兩
邊所有之到抄衚衕經厰粉子亭謝家衚衕伽藍殿
法通寺爭度寺豆腐池兒衚衕高古奄郎家衚衕碾
兒衚衕此十一衚衕為十一佐領之處漢軍官兵自
新橋大街向北自方家衚衕口為頭甲喇十佐領之
處自方家衚衕向北至城根為二甲喇十一佐領之
處國子監前後頭條衚衕二條衚衕三條衚衕方家
衚衕國子監打狗巷肖家衚衕此七衚衕為三甲喇
十一佐領之處栢林寺前所有之鼓哨衚衕草厰王
大人衚衕栢林寺此四衚衕為四甲喇十一佐領之
處自北小街南口至城根胡椒圈之週圍手帕衚衕
羊館衚衕針線衚衕寬街此四衚衕為五甲喇十佐
領之處
正白滿洲蒙古漢軍三旗與鑲黃旗接界之處係自
府學衚衕東口向南各按甲喇至四牌樓豹房衚衕
東口與鑲白旗接界之處係自
皇城根至東城根滿洲官兵自鑲黃旗接界處之綿花
衚衕東口循大街向南至大佛寺西北角為頭甲喇
十七佐領之處自大佛寺西北角向南至豹房衚衕
西口為二甲喇十六佐領之處
皇城東邊所有之寬街草厰衚衕取燈衚衕亮谷厰弓
絃衚衕雙塔衚衕此六衚衕為三甲喇十六佐領之
處兩大街所有之鐵獅子衚衕嘠嘠衚衕汪治馬衚
衕魏家衚衕十景花園馬大人衚衕墻兒衚衕大佛
寺衚衕羊尾巴衚衕山老兒衚衕喇叭營此十一衚
衕為四甲喇十六佐領之處其五甲喇之十六佐領
内自馬市口向東至四牌樓為十佐領之處隆福寺
週圍所有之細小衚衕為六佐領之處蒙古官兵自
府學衚衕東口循大街至五條衚衕為頭甲喇十五
佐領之處自五條衚衕至四牌樓為二甲喇十四佐
領之處漢軍官兵自新橋大街向東至東直門為頭
甲喇十佐領之處北新倉海運倉興平倉南新倉舊
泰倉富新倉此六倉門左近為二甲喇十佐領之處
自東直門南小街北口送姑娘衚衕口袋衚衕慧照
寺王家衚衕船板衚衕板橋衚衕此六衚衕為三甲
喇十一佐領之處其四甲喇之九佐領内以北新橋
大街為四佐領之處六條衚衕七條衚衕八條衚衕
九條衚衕十條衚衕此五衚衕為五佐領之處其五
甲喇之九佐領内以北小街為四佐領之處頭條衚
衕二條衚衕三條衚衕四條衚衕五條衚衕此五衚
衕為五佐領之處
鑲白滿洲蒙古漢軍三旗與正白旗接界之處係自
豹房衚衕向南至单牌樓與正藍旗接界之處係自
皇城根向東至城根滿洲官兵自正白旗接界處由東
長衚衕東口循大街向南至院府衚衕東口為頭甲
喇十七佐領之處自院府衚衕東口至長安街牌樓
為二甲喇十六佐領之處東安門大街兩邊所有之
翠花衚衕東長衚衕奶子府衚衕燒酒衚衕錫喇衚
衕菜厰衚衕院府衚衕梯子衚衕口袋衚衕理藩院
後之衚衕此十衚衕為三甲喇十八佐領之處自長
安街牌樓向東至单牌樓為四甲喇十七佐領之處
其五甲喇之十七佐領内自燈市口大街西口至東
四牌樓大街為八佐領之處向南兩大街之間所有
之椿樹衚衕乾魚衚衕西堂子衚衕金銀衚衕煤炸
衚衕帥府衚衕頭條衚衕二條衚衕此八衚衕為九
佐領之處蒙古官兵自四牌樓向南循大街至堂子
衚衕為頭甲喇十二佐領之處自堂子衚衕向南至
单牌樓為二甲喇十二佐領之處漢軍官兵自四牌
樓向東至小街為頭甲喇五佐領之處自小街至朝
陽門為二甲喇四佐領之處禄米倉週圍之啞叭衚
衕方家衚衕為三甲喇四佐領之處小街子史家衚
衕乾麵衚衕小啞叭衚衕此四衚衕為四甲喇四佐
領之處羊尾巴衚衕堂子衚衕史大人衚衕羊乙賓
衚衕總把衚衕此五衚衕為五甲喇五佐領之處
正藍滿洲蒙古漢軍三旗與鑲白旗接界之處係自
单牌樓至崇文門自金水橋向東至城根滿洲官兵
自鑲白旗接界處由長安街牌樓向西進東長安門
至金水橋為頭甲喇十六佐領之處自新街口南口
至北口為二甲喇十七佐領之處自宗人府向南戸
部週圍至中御河橋為三甲喇十七佐領之處自中
御河橋至紅茶衚衕口向北至長安街牌樓為五甲
喇十七佐領之處蒙古官兵自单牌樓至崇文門為
頭甲喇十五佐領之處自江米巷東口至紅茶衚衕
為二甲喇十四佐領之處漢軍官兵自单牌樓觀音
寺衚衕向東至舉場西門為頭甲喇六佐領之處自
羊肉衚衕西口向東至水磨衚衕為二甲喇七佐領
之處自裱背衚衕西口至東口為三甲喇五佐領之
處自蘇州衚衕西口向東至馬皮厰北口為四甲喇
六佐領之處自船板衚衕西口向東至馬皮厰南口
為五甲喇七佐領之處
正黃滿洲蒙古漢軍三旗自鼓樓向西至新街口自
新街口大街北口城根向南至馬状元衚衕西口與
正紅旗接界滿洲官兵自鼓樓大街向西北藥王廟
街南口至城根為頭甲喇十九佐領之處自北藥王
廟街南口向西循大街至八調彎南口為二甲喇十
九佐領之處自八調彎南口循大街至德勝門轉南
至德勝橋為三甲喇十八佐領之處自鼓樓斜街循
銀錠橋向西過李横橋至德勝橋大街為四甲喇十
八佐領之處自松樹街北口至南藥王廟為五甲喇
十八佐領之處蒙古官兵自松樹街南口向西至德
勝橋大街轉北至弘善寺衚衕西口為頭甲喇十二
佐領之處自弘善寺衚衕西口至德勝橋為二甲喇
十二佐領之處漢軍官兵頭甲喇十佐領内以護國
寺街為三佐領之處自綿花衚衕南口至羅圈衚衕
西口為七佐領之處自西口連綿花衚衕廊房衚衕
草厰衚衕為二甲喇十佐領之處自蒋家房東口至
西口為三甲喇十一佐領之處自新街口向北至四
條衚衕東口為四甲喇十佐領之處自四條衚衕東
口至城根及銅井為五甲喇九佐領之處
正紅滿洲蒙古漢軍三旗與正黃旗接界之處係自
馬状元衚衕東口至與鑲紅旗接界之處
皇城根向西至城根滿洲官兵自西直門大街曹公觀
之東至新街口轉南至石老娘衚衕東口為頭甲喇
二十佐領之處自石老娘衚衕東口向南至四牌樓
轉東至馬市東口為二甲喇十六佐領之
皇城西邊所有之馬狀元衚衕太平倉衚衕毛家彎衚
衕紅羅厰衚衕拐棒衚衕此五衚衕為三甲喇十五
佐領之處其四甲喇之十二佐領内以四牌樓大街
為四佐領之處四牌樓大街西邊所有之驢肉衚衕
帥府衚衕報子衚衕臭皮衚衕石老娘衚衕此五衚
衕為八佐領之處四牌樓大街西邊所有之衛衣衚
衕太平候衚衕五王侯衚衕車兒衚衕石碑衚衕寳
禪寺帽兒衚衕宫衣庫衚衕此八衚衕為五甲喇十
四佐領之處蒙古官兵頭甲喇十一佐領内以西直
門大街為六佐領之處大街南邊所有之草厰衚衕
柳巷衚衕觀音寺衚衕陳線衚衕大覺寺衚衕此五
衚衕為五佐領之處自大覺寺衚衕向南堅工厰翊
教寺祖家街柵欄衚衕東觀音寺衚衕椿樹衚衕苦
水井此七衚衕為二甲喇十一佐領之處漢軍官兵
自阜城門循大街至宫門口為頭甲喇四佐領之處
自宫門口向東至馬石橋為二甲喇四佐領之處馬
石橋北邊所有之蘇蘿卜衚衕回子營為三甲喇四
佐領之處自回子營向北至茶葉衚衕翠花街為四
甲喇四佐領之處自宫門口向北至葡萄園東口為
五甲喇三佐領之處
鑲紅滿洲蒙古漢軍三旗與正紅旗接界之處係自
羊肉衚衕向南至單牌樓與鑲藍旗接界之處係自
皇城根向西至城根滿洲官兵自與正紅旗接界處之
四牌樓大街向南至單牌樓轉東至長安街牌樓為
頭甲喇十三佐領之處西安門大街南邊所有之板
腸衚衕廊房衚衕醬房衚衕小醬房衚衕東斜街細
米衚衕此六衚衕為二甲喇十七佐領之處自細米
衚衕向南散子衚衕狗尾巴衚衕避隂衚衕太僕寺
街李閣老衚衕此五衚衕為三甲喇十七佐領之處
自李閣老衚衕向南東夾道東岳廟岱北寺小東岳
廟演象所官磨房此六衚衕為四甲喇十八佐領之
處散子衚衕向南堂子衚衕石虎衚衕蜈蚣衛衚衕
油房衚衕茶葉衚衕西夾道正溝衚衕此七衚衕為
五甲喇十七佐領之處蒙古官兵以四牌樓大街西
邊所有之粉子衚衕後泥窪十八半節豐盛衚衕此
四衚衕為頭甲喇十佐領之處自豐盛衚衕向北之
兵馬司衚衕燕兒衚衕磚塔兒衚衕羊肉衚衕此四
衚衕為二甲喇十二佐領之處漢軍官兵以四牌樓
大街西邊所有之白廟衚衕半壁街衚衕此二衚衕
為頭甲喇二佐領之處自白廟衚衕向北車子衚衕
魚錢衚衕沈篦子衚衕千張衚衕此四衚衕為二甲
喇六佐領之處自千張衚衕向南打磨厰牛圈高井
口袋衚衕此四衚衕為三甲喇四佐領之處自口袋
衚衕向南施飯寺皮褲子衚衕東夾道衚衕此三衚
衕為四甲喇六佐領之處自東夾道衚衕向南白廟
衚衕刑部街此二衚衕為五甲喇四佐領之處
鑲藍滿洲蒙古漢軍三旗與鑲紅旗接界之處係自
單牌樓至宣武門金水橋向西自城根滿洲官兵自
與鑲紅旗田界處之長安街牌樓向東進西長安門
至金水橋為頭甲喇十八佐領之處其二甲喇之十
八佐領内自江米巷向北至長安門大街為十三佐
領之處中府左府四眼井週圍為五佐領之處三甲
喇之十八佐領内自河漕沿向東為十佐領之處石
碑衚衕文昌閣拴馬莊馬神廟衚衕此四衚衕為八
佐領之處自獅子口向東由皮市南口轉北至摧箒
衚衕西口為四甲喇十七佐領之處其五甲喇之十
七佐領内自西單牌樓向南由絨線衚衕轉東至河
漕沿為十二佐領之處六部口抽屜衚衕關帝廟衚
衕牛肉彎此四衚衕為五佐領之處蒙古官兵頭甲
喇之十三佐領内自宣武門至絨線衚衕西口為七
佐領之處油房衚衕南拴馬莊翠花衚衕棗樹街此
四衚衕為六佐領之處中街半壁街前細瓦厰新簾
子衚衕舊簾子衚衕此五衚衕為二甲喇十二佐領
之處漢軍官兵自西單牌樓西邊之抱子街東口至
西口為頭甲喇五箇半佐領之處自手帕衚衕東口
至西口為二甲喇四佐領之處自鐵匠衚衕東口至
西口為三甲喇四佐領之處自石駙馬大街東口向
西至棕毛衚衕為四甲喇五佐領之處自頭髮衚衕
東口向西至臭水河三里河為五甲喇四佐領之處
八旗都統等將服色等事定制具奏
召入奉
上諭覽諸臣所奏欲將官員軍民服一概加以禁約朕試
問諸臣照此定制以申禁約能管束令其必改乎斷不
能也法令者必其能禁而後禁之明知法不能勝而禁
止之則法必不行亦何為哉從前屢禁而不能豈可復
禁乎且照此禁令各按等秩將縀疋及貂鼠猞猁猻等
細裘悉行禁止如許物件俱不准服用轉令大臣官員
得以賤價購而服之是乃富室獲其利也兵丁等概令
更換則布疋等物一時價值交騰反致貧乏兵丁難以
為生有何益哉其家貲殷實之人隨所得而服之至不
肖家奴有越分服用以事奢靡者聽其作孽致困可也
何必禁之且朕視諸大臣亦惟視其品行竝不觀其服
飾即如都統巴拜所戴凉帽殊不鮮明亦有何關礙爾
諸臣視屬下兵丁猶朕之視爾等也惟當愛恤教誨以
成就之見有服用僭越之人則誡飭之約束之曉諭而
訓導之凡以為伊等之生計耳漸至醒悟數年之後自
然悛改一遵儉朴矣但典禮所關官員朝服軍士器械
等項不可使之無色理宜修整令其鮮明尤有要者我
朝滿洲等喜事尚不必論惟於父母之喪但恐無以飾
觀有傷顔面人或謂之不孝每多勉強踰分費用此皆
無知之所致耳夫孝者在於誠心並不在於躐等糜費
本自各有定分也大臣等應將此留意時加嚴禁其定
服色制度不必紛擾過於煩細但將護軍領催馬甲及
閒散滿洲人再護軍校驍騎校筆帖式等服色如何定
為制度之處大臣等詳究議奏特諭
八旗都統等議覆查服色之制從前屢申禁令俱未
遵行今奉
諭旨謂概令更換則布疋等價一時騰貴轉無益於兵丁
生計
聖慮所及無微不徹甚為詳盡(臣)等欽遵
上諭嗣後各將該管人等不時開喻教導若有服用越分
及喜喪等事妄行糜費者查出懲責令其悛改再護
軍校驍騎校筆帖式等除蟒縀粧縀及大花樣縀紗
貂鼠猞猁猻天馬青膁銀鼠白豹皮外其平常縀紗綾
紬絹屯絹葛布夏布貉皮沙狐皮灰鼠狼皮狐皮
羊皮准其服用惟帽領准用貂鼠護軍領催等除縀
紗細裘及縀靴縀襪不准服用外其紬綾紡絲絹繭
紬綿紬褐屯絹葛布夏布各色布疋貉皮沙狐皮狐
皮羊皮等項准其服用帽領不得用貂鼠准用染色
黃鼠狐皮貉皮馬甲人等惟繭紬綿紬褐屯絹葛布
夏布各色布疋貉皮狐皮羊皮等項准其服用帽領
照依護軍領催再鞍韂不許用倭縀壓線襯托緣飾
鞦轡等項不許鋄金其盔甲腰刀撒袋等不在禁例
雖係大臣官員之子在護軍領催馬甲行走者俱照
兵丁服用閒散人等各隨其父之品級服用俟
命下之日(臣)等徧行𫝊示期於必行勒限一年務令盡改
如限滿之後仍有違越者一經(臣)等查出係官交部
治罪係兵即加責懲將失察之該參領佐領驍騎校
等一併交部查議
奏入於雍正三年八月二十二日奉
旨所議好依議
上諭八旗一應工作動用錢糧等事各旗承辦人員雖有
效力之處竝不特行登記以為憑據今旗員内效力行
走者現任大臣雖得知之至陞轉後其新補之大臣不
知其曾經效力以致掩沒遺漏則人何由鼓勵應照外
省官員給與紀錄之例各旗人員經部派委一應差遣
交辦事件及錢糧工作等項有效力較多於衆者酌量
予以紀錄其懶惰劣員即行參劾懲治如此則賢否既
有甄别而旗務自秩然就理矣者八旗大臣會同兵部
議奏特諭
兵部與八旗大臣等議覆用人之道勸懲為先若優
者無以為勸則劣者何由知懲
皇上睿慮周詳無微不到
特命(臣)等議給旗員紀錄此誠我
皇上鼓勵官方以整飭旗務之至意也(臣)等欽遵
上諭議得八旗官員内如有懶惰庸劣者仍照例參處外
其實心效力人員皆給與紀錄著兵部將用印號紙
發與各旗遇有應給紀錄官員將事件緣由及紀錄
幾次之處書於號紙加用旗印給發至紀錄四次者
准加一級每年歲底由各該旗將紀錄人員彙奏行
文兵部註冊兹將應給紀錄條款分别開列一凡所
奉
諭旨及禁令條件各員如能凛遵曉示所屬令皆實心勉
勵滌除惡習至五年時該大臣等確查准加一級一
凡參領佐領護軍校驍騎校内有正巳率屬安守本
分顧惜顔面不嗜飲酒勤勞公事者至五年時該大
臣等確查准給紀錄一次一凡參領等果能教導本
甲喇下兵丁嫻習馬步射官兵人等遇有𫝊集皆無
違誤者准給紀錄二次一凡佐領驍騎校等果將本
佐領下之馬甲與教養兵丁訓誨有成皆能清語嫻
習禮儀工於馬步射者至三年時該大臣等確查佐
領准給紀錄二次驍騎校准給紀錄一次一凡佐領
驍騎校果能嚴查該管人等將逃盗賭博擅動兵刃
有實據之人犯拿獲五次者准給紀錄一次一凡支
放官兵米石該旗委員監放如所委之章京驍騎校
監放至五年竝無生事作弊之處管轄嚴肅依限完
結者該大臣等確查准給紀錄一次一凡每年派往
馬場之參領章京驍騎校等果能加意牧放使馬駝
肥壯無有損傷令出牧之大臣等查驗如係一甲喇
之馬駝肥壯較勝别甲喇者行知該旗其章京驍騎
校各給紀錄一次若一旗之馬駝肥壯無多損傷該
參領准給紀錄二次章京驍騎校各給紀錄一次一
凡監修工作官員如能節省錢糧工作堅固三年以
内竝無倒壊者該大臣等確查准給紀錄一次一凡
承追虧空官員能將虧空銀兩之人所匿房産查出
及將虧空銀兩嚴追於限内完結至二千兩者准給
紀錄一次至四千兩者准給紀錄二次至六千兩者
准給紀錄三次至八千兩者准加一級若所追納又
有多於此者俱按此數予以加級紀錄一凡閒散官
員如有行走勤慎兼工馬步射及器械修理者至三
年時該大臣等確查准給紀錄一次一凡一應錢糧
檔案該旗有行私作弊等事如知情之官員禀明都
統該都統等確查果有實據視其事之輕重給與紀
錄一凡官員等遇有差遣交辦事件果能實心辦理
者令該大臣等詳查其事之大小如應與紀錄者准
給紀錄一次一凡族長等果能盡心教導族人使皆
日進於善該參領佐領禀知都統等至三年時給與
紀錄以上十有三條(臣)等公同謹擬具奏俟
命下之日著為定例永遠遵行
奏入於雍正三年九月初三日奉
旨所議好
管理内務府事務和碩莊親王允禄等奉
上諭朕厪念内府佐領下人等生計時加諮詢廉親王曾
在朕前奏稱旗下人等約六七人始得馬甲一名内府
佐領下人等於滿洲三名内挑取馬甲二名等語爾等
可即會同廉親王議奏特諭
廉親王允禩等議覆查康熙二十一年議將内府佐
領渾托和下於滿洲三名之内挑取馬甲二名四十
年又議將内府佐領渾托和下之另戶滿洲照前於
三名内挑取馬甲二名外其戸下滿洲每佐領挑取
馬甲四十九名每渾托和挑取馬甲十四名俱經奏
准在案查現今三旗内府滿洲佐領渾托和下除官
員護軍領催執事人等一千四百八十三名外所有
滿洲馬甲五千三百一名閒散滿洲一千八百七十
八名嗣後請將三名滿洲内挑取馬甲二名之例停
止所有五千三百一名馬甲定為五千名現今十七
分滿洲佐領下共有馬甲一千六百五名應於閒散
滿洲内再挑取九十五名共為一千七百名每佐領
一百名其三十分渾托和下共有滿洲馬甲三千六
百九十六名應裁去三百九十六名餘為三千三百
名每渾托和一百一十名其應裁之馬甲俟缺出令
其註銷可也
奏入於雍正三年九月二十九日奉
旨廉親王允禩曾經密奏謂旗分佐領下六七人内始得
馬甲一名内府佐領渾托和下三人内即挑取馬甲二
名且無用之戶下馬甲甚多亦應照旗下佐領限定額
數裁去戸下馬甲朕意其必有深知灼見之處始為此
奏因令會同内務府總管等議定再看應當詳悉定議
或行裁減或以前奏為非自行請罪乃以與伊毫無關
涉之事輙加朕以糜費國帑於無用之地護庇内府下
人之名及交伊議復邀買衆心私圖名譽與伊前奏判
然不同議將馬甲照前存留轉於佐領下添馬甲九十
五名具奏甚屬奸詐作惡之極此無他特欲煽動包衣
佐領下人心令其歸怨於朕之計耳今即照伊所奏將
佐領渾托和下馬甲定為五十名餘皆裁減戸下馬甲
盡著革去分給王等之戸下馬甲亦著裁革包衣佐領
下人等或歸怨朕躬或怨詛廉親王允禩至於世世不
已聽憑伊等可也此事朕豈可任允禩欺瞞令衆人感
戴允禩乎衆人内如有不怨詛允禩者亦昏愚無異於
禽獸之人矣將此旨𫝊集衆人宣示
管理正黃旗滿洲漢軍事務多羅順承郡王錫保等
奉
上諭看來襲職官員皆於原立官人之子内令其一子承
襲其襲職之人若無子嗣始將兄弟之子孫列名或有
襲於其所愛之子者或有因其兄已有官職及在部院
内行走希冀多得一官譲與其弟者一經襲職其子雖
庸劣亦必承襲伊兄弟之子即有人甚去得者亦不得
開列此世襲之員與王公之襲爵者不同伊等襲官之
後各有職任嗣後將襲職人之子照常列名引見外其
原立官之子孫内人材若不及現在襲職人之子則已
如有人去得者亦行㨂選照擬陪之例列於其後引見
爾等會同八旗大臣等遇議事之時詳悉議奏如有不
便即將不便之處陳奏特諭
八旗都統等議覆
皇上軫念原立官宣力之人其所得之職恐因其子庸劣
或致廢棄若與人去得者承襲既能為國家宣力又
可得上進之階此誠
仁愛無疆之至意也(臣)等詳究竝無不便之處所奉
諭旨實為至當嗣後將襲職人之子孫仍照常開列外其
兄弟之子若不及襲職人之子則已如有人去得者
即行㨂選照擬陪之例開列於後引
見俟
命下之日遍𫝊八旗登記檔案一體遵行可也
奏入於雍正三年九月三十日奉
旨依議
前鋒統領鄂善奏請將前鋒内一半令為鳥鎗前鋒
每旗擇能管轄者四人照副護軍校之例令帶藍翎
為鳥鎗前鋒之長奉
上諭鄂善奏請將前鋒一半令為鳥鎗前鋒似屬有益但
前鋒等偵探信息伺捉賊人恐攜帶鳥鎗有不便之處
著八旗都統等會同前鋒統領護軍統領於各旗年老
退任人内曾經帶領前鋒行走者明白詢問將有益無
益之處議奏如果有益將鳥鎗護軍内應挑前鋒者亦
令挑取前鋒内有能鳥鎗者遇用鳥鎗之處即可用之
將此詳議具奏特諭
八旗都統前鋒統領護軍統領等議覆(臣)等欽遵
上諭𫝊集八旗原在前鋒營行走之前鋒參領侍衛等詳
加詢問僉稱鳥鎗誠為利器遇有伺捉之事原不攜
帶鳥鎗令習鳥鎗竝無不便等語應令前鋒内一半
習用鳥鎗即令習用鳥鎗必用旗幟不可不添設隊
長應擇能管轄者四人以為隊長照副護軍校例令
帶藍翎再鳥鎗護軍演習一應陣勢若挑取前鋒則
新進之鳥鎗護軍演習陣勢一時不能嫻熟請將鳥
鎗護軍挑取前鋒之處停止即由前鋒内擇其年少
人去得者挑取學習再前鋒實係精兵雖令一半學
習鳥鎗仍著前鋒統領參領侍衛等訓練騎射俾其
不致生疎俟
命下之日將應給前鋒等之鳥鎗交前鋒統領查明照例
由部領取可也
奏入於雍正三年十月十四日奉
旨依議
多羅果郡王允禮等奉
上諭德勝門外所有奉祀礟神之祭旗廟重加新葺將作
何致祭之處爾等議奏特諭
多羅果郡王允禮等議覆查
地安門外火神廟每年六月二十三日太常寺備一猪
一羊致祭今亦照此用一猪一羊及酒菓等物於每
年春秋二季二八月内擇上丙日干令八旗漢軍輪
班每一季著一旗承辦帶領該旗官員同滿洲火器
營大臣官員等俱著補服致祭其猪羊酒菓等物係
某旗承祭即用該旗公中收貯銀兩治備俟
命下之日將此著為定例𫝊知八旗永遠遵行可也
奏入於雍正三年十一月初五日奉
旨依議
召入和碩怡親王允祥奉
上諭滿洲兵丁於技勇武藝俱巳精練惟向來未習水師
今欲於天津地方設立水師營分撥八旗滿洲前往駐
防操演似屬有益其應於何處駐劄設立幾營派兵若
干用船若干竝如何製造船隻如何演習兵丁之處可
會同拉錫朱軾張廷玉蒋廷錫詳議具奏特諭
和碩怡親王允祥等議覆查天津之海東接
盛京朝鮮邊界南通福建浙江等省實海路之要口京
師之重鎮陸路雖設綠旗汛兵而海防更屬緊要今
滿洲兵丁一切武藝俱屬諳練但未學習水師若撥
派滿洲兵丁令往天津駐劄學習水師非惟海防大
有裨益且滿洲官兵愈增武藝精而又精矣其撥派
兵丁二千名之處已經奉有
諭旨再官兵駐劄地方亦奉
旨派出大臣前往相度毋庸再議外將此所派兵丁令八
旗滿洲蒙古都統等於各該旗餘丁内挑選堪學習
操演者每滿洲旗分各派二百名設立三佐領蒙古
旗分每旗挑選五十名設立一佐領照依左右兩翼
立為左右兩營至水師兵丁火器最為緊要應將此
兵丁俱設為鳥鎗手再天津附近京城其管轄官兵
應設副都統一員此所設副都統應於現任副都統
内
欽點一員鑄給印信令其總管滿洲旗分既設三佐領每
旗應補佐領防禦驍騎校各三員每翼補協領各二
員蒙古旗分既設一佐領每旗應補佐領防禦驍騎
校各一員每翼補協領各一員其補授協領等官應
令八旗都統於各該旗内㨂選應陞漢仗好能管轄
人員引
見補授天津地方初設駐防滿洲兵丁應補理事同知一
員副都統既給印信應補隨印筆帖式三員再約計
所派二千兵丁竝僱募駕船頭舵水手數目所用船
隻應將此二千兵分為兩班操演大小趕繒船各設
十六隻現今即可足用俟兵丁學習熟練後將所僱
之人𤼵回之時其三十二隻船正足二千兵丁撑駕
應令製造大號趕繒十六隻小號趕繒十六隻酌量
分配官兵操演其趕繒船不可不各隨小船一隻應
令造杉板三十二隻此所造船隻行文江南浙江福
建總督廵撫動用正項錢糧採買大木江南造大號
趕繒船六隻小號趕繒船六隻杉板船十二隻浙江
福建各造大號趕繒船五隻小號趕&KR1620;船五隻杉板
船十隻僱募熟悉頭舵水手酌量應用若干給與工
食再教習八旗兵丁巳奉
諭旨派出一等侍衛蔡勇藍翎林全應令伊等總領左右
兩營教習仰請
皇上於漢侍衛綠旗官内㨂選熟練水師者多賞數員分
撥八旗教習此所派出教習官員俱令各食現任俸
禄俟教習三年後
特遣大臣查驗如果學習熟練即將教習官員交部議敘
以應陞之缺即用再撑駕船隻舵工最為緊要此僱
募舵工内若有熟悉海洋深識水性者不必發回照
舊給與工食留教兵丁如果效力該副都統具奏亦
交部議敘再駐防副都統協領佐領防禦驍騎校筆
帖式俸銀米石俱照各品級支給外其二千兵丁每
人每月各支餉銀一兩五錢米各三倉斗俱就近自
天津倉庫支領再官兵駐劄地方俟看定時交與直
隸總督照例蓋造衙署屋舍撥給官兵水手居住再
每船應用礟位若干火箭籐牌挑刀等軍器若干應
用何項礟位添設礟手若干兵丁在何處操演作何
換班行走併在何處防禦商船何處停泊船隻之處
俟該副都統到天津時同教習蔡勇林全詳議具奏
俟
命下之日除兵部將現任副都統職名開列具題恭候
欽點外其副都統
勅書交與内閣撰給補官派兵交與八旗都統理事同知
筆帖式交與吏部題補印信關防交與禮部鑄給需
用旗纛交與工部製造
奏入於雍正三年十二月初六日奉
旨依議
世宗憲皇帝上諭旗務議覆卷三
