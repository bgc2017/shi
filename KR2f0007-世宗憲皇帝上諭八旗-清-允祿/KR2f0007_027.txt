欽定四庫全書
世宗憲皇帝諭行旗務奏議卷二
條奏内稱凡議政大臣及九卿會議事件但傳令會
集並不開明時刻以致前後繼到參差不齊諸王大
臣各有職守若先到者久待後來之人不但各悞所
司事務而彼此不能覿面亦難和衷集議仰請嗣後
凡交會議事件令承行之部與承行之旗將齊集時
刻開明傳知其在
内行走大臣及有事入奏之王大臣等不得與議務令
告知將所議事件送閱倘有不合之處另定日期再
行會議如别有事故亦令遣人告知其逾時後到者
即不令其列名如此則按時齊集得以悉心詳議於
事務大有裨益矣
奏入於雍正二年二月初二日奉
旨此奏甚是著交議政大臣九卿都統及當月旗照所請
行
禮部議覆據條奏内稱各處寺廟有婦女成羣結伴
前往燒香者甚多若不將此禁止則積漸不已至有
傷於風化應將婦女往寺廟燒香成羣結伴行走之
處永行嚴禁等語查官員兵民有縱其妻女往寺廟
燒香行走者笞四十罪坐夫男如無夫男罪坐本婦
將寺廟之住持僧道及看守城門之人不行禁止者
同罪再兵民人等粧扮神像鳴鑼擊鼓迎神賽會者
杖一百罪坐為首之人若里長知而不首者笞四十
定例遵行在案但歴年既久地方官不能實心奉行
以致愚夫愚婦不知法紀結伴燒香出入寺廟習以
成風將此應再通行嚴禁仍有不遵者依律治罪
奏入於雍正二年三月十三日奉
旨依議
副都統常在奏稱各省將軍處保送放官之人但咨
送其人之本身其食俸餉之年分及出兵隨圍行走
得功牌得賞之處並不聲明到旗之日該旗又只據
本人言詞填寫履歴帶領引
見此保送之人或有未曾出兵隨圍效力行走而妄行欺
瞞從中希圖徼幸等弊亦未可定(臣)請
勅下該部行文各省將軍其應保送放官之人將其所食
俸餉之年分及出兵隨圍得功牌得賞之處俱查明
填寫咨送該旗該旗照依咨文填寫綠頭牌帶領引
見如此則從中希圖徼幸之弊可除矣
奏入於雍正二年三月二十二日奉
旨這所奏甚是著該部照依所請施行
副都統韓永傑奏稱近見八旗兵丁往往聚集朋侣
三五成羣往遊園館縱飲妄為無所不至再官員等
乃管轄兵丁之人亦有往遊園館嗜飲肆行者不但
奢靡妄費亦且大有玷於官箴仰請
特勅八旗無論官員兵丁有進園館者或旁人出首或本
旗查出係兵丁責革係官員參劾治罪如此則人知
警懼不致妄行靡費而於旗人生計大有裨益矣
奏入於雍正二年三月二十五日奉
旨著八旗都統等照依所奏實心奉行不時嚴查教訓該
屬人等若視為虛文苟且塞責經朕查出將該大臣等
從重治罪
八旗都統等議覆據鑲黃旗漢軍都統觀音保奏稱
八旗官兵看守倉庫與外藩進貢人之馬匹其官員
係值班之旗派出其兵丁係滿洲蒙古漢軍三旗合
派常有不肖兵丁以派出官員既非本旗之人不能
辨伊面貌往往倩人冒名代往殊屬不合嗣後凡驍
騎兵丁看守之處派某旗之官員即派某旗之兵丁
則可免冒名代往之弊等語查八旗官兵看守倉庫
與外藩進貢人之馬匹俱係滿洲蒙古漢軍三旗酌
其多寡公同均派所派官員於接班時查明兵丁名
目一應冒名等弊俱係伊之責成兵部大臣官員及
步軍統領總尉都統副都統參領等不時稽查若派
某旗之官員即派某旗之兵丁各旗佐領多寡不等
恐其不均將觀音保條奏之處應無庸議至看守之
處或有不肖匪𩔖強索該班兵丁之錢財伊身代為
看守所謂坐地虎者著該班官員即行告知該旗都
統等送部從重治罪
奏入於雍正二年四月初一日奉
旨所議是既將坐地虎之處具奏大臣等若不能各行嚴
禁除此惡習斷然不可亦不得推諉值班大臣即非本
班若遇閒暇亦當各查該管人等朕亦乘爾等不備遣
人往查若經查出將值班大臣及該旗大臣一併議處
其加意以整飭之
八旗都統等議覆據副都統馬竒達奏稱八旗世襲
官員佐領有因其子幼小及無嗣者其職給與族人
承襲本家之寡婦至有貧乏不能聊生者請將襲職
族人之俸稍行分給庶寡婦得以養贍俟伊幼子長
成挑取護軍馬甲時其俸銀仍著退給本人等語查
凡襲職年幼之員原有食半俸半米之例先經康熙
六十年八月戶部請將諸王以及官員等應領秋季
俸銀照例具奏奉
旨今值動用錢糧之際即如莊親王貝勒盧克都等並不行
走此等人之俸銀應行停止再王以下官員以上有不行
走者俱著查明停其俸銀止給米石前因三逆之事多費
帑項亦有停止俸銀之處將此著交該部查明具奏有應
給者再行給與欽此該部查明一切應食半俸之人俱行
停止只給米石一半後因三逆之事告捷仍復照前
賞給今賴
皇上德威遠被策妄阿喇布坦已經恭順羅卜藏丹津已
經殄滅各路大兵俱已撤回應照副都統馬奇達所
奏其年幼未行上朝官員之半俸及養贍寡婦終身
之半俸亡故官員之命婦期年之半俸請仍照常賞
給再無嗣之世職官員其襲職與族人者原有將俸
銀分給養贍之例兹因年久或有不肖之徒不行分
給亦未可定嗣後如有此等襲職之人著該參領佐
領及族長等將襲職人員之俸銀三分中分給一分
養贍本家之寡婦其原管佐領及世襲佐領内有於
一族中輪替承襲者甚多若將俸銀分給寡婦恐有
無知之婦不分遠近妄起争端殊為不便請將佐領
之俸無庸分給
奏入於雍正二年四月初二日奉
旨即今軍務大概已有定局此議甚合朕意著仍依舊例
賞給餘依議
條奏内稱查各佐領下所有官馬駝隻有關國用最
屬重大每值出牧之時有不肖之徒欲行網利䭾載
各項物件多至疲瘦及到場時天氣炎熱且多蚊蝱
馬駝不能肥壯者皆由於此(臣)請於出牧往回之時
不許駝載物件夜間亦不許將馬入圈其馬駝於到
京之日著兵部會同該旗都統等驗看奏
聞如此則出牧之人不致將馬駝妄行䭾載其馬駝得以
肥壯至京於喂養馬駝之兵丁亦有裨益矣
奏入於雍正二年四月初八日奉
旨這所奏甚屬可嘉照依施行著此次出牧之大臣等嚴
行禁止
條奏内稱查八旗每佐領下前鋒護軍等俱有定數
但間有一佐領内遇前鋒護軍缺出補挑之時該佐
領内無可挑取之人有於該甲喇該旗内擇其騎射
好者挑補即令其在挑補之佐領下當差行走其錢
糧米石仍入於原佐領檔案内支領故各佐領内支
領錢粮米石檔案數目多少不一而該旗查對細數
亦必多需時日恐經日久或有不肖之徒以檔案内
既無一定之數致生謊開冒領之弊亦未可定(臣)請
嗣後各佐領内支領銀米檔案將各佐領内所有前
鋒護軍一定額數填寫或有於他佐領下補挑之人
其應領銀米不必入於本佐領内支領即入於補挑
之佐領檔案内咨部領取如此則錢糧之事得以清
楚而永無謊開冒領之弊矣
奏入於雍正二年四月十一日奉
旨這所奏甚是照依施行
禮部議覆據宗人府府丞吳梁奏稱會典内載凡遇
皇上陞殿與大慶齊集並每月常朝滿漢文武官員按翼
排班行禮坐立前後等次甚明不可稍有違越竊見
朝會之處大小官員並不各按行列以致班不整齊
大失人臣恪恭之義仰請
𠡠下禮部嗣後凡遇朝會之處鴻臚寺官將滿漢文武官
員引入其排班行禮及坐立之處務令俱照會典所
載遵行若有不按品級坐立及跪叩不齊者著派出
之御史及鴻臚寺官員即指名參劾從重治罪等語
查本年正月奉有
諭旨元旦朝班左翼人員並不按班排立三五成羣前後
錯雜往來此係大禮之地乃都察院所專司伊等理應
拏參著將元旦左翼站班之御史交部察議嗣後行禮
排班之處於左右兩翼各派侍衛四五員令其管轄若
有如此行走之人御史即指向侍衛令其拏參欽此載
在檔案嗣後朝會之處若有坐立越班跪叩不齊以
致失儀者著御史指向派出之侍衛即行拏參交刑
部從重治罪倘御史侍衛等稽查不嚴致有越班失
儀之人不行糾參者將伊等一併交部從重議處
奏入於雍正二年四月十八日奉
旨依議
總理事務王大臣等議覆據條奏内稱八旗行咨各
部院衙門之事所關甚重凡遇緊要事件該管大臣
等書銜用印委員送至該衙門當月之處其當月官
止將送文官之職名記檔並不將部院收文官之職
名給與倘有文書遺失訛錯之處彼此推諉抵賴反
致有誤公事請將八旗行咨各部院衙門之文書亦
照各部院衙門彼此給與職名之例各行登記檔案
以憑查核等語查八旗凡有咨部印文接受官員俱
各給與職名惟兵部以八旗係伊部統屬向來不與
職名但八旗用印行咨事件所關甚要若不彼此給
與職名或經日久無憑查核應如條奏所請嗣後凡
八旗行咨兵部及各部院事件令將送文官員之職
名記檔其部院收文官員之職名亦令給與各登檔
案倘有遺悞以憑查核自不致彼此推委抵賴於事
務大有裨益矣
奏入於雍正二年六月初七日奉
旨依議
光禄寺卿黨古立奏稱倉場米石上儲國用下給兵
糧所關重大誠宜慎之又慎乃八旗滿洲蒙古漢軍
兵丁於領米之時應領之佐領當日多不領完每留
餘尾在倉另日再行補領致有不肖之徒乘間侵盗
及重複支領等弊仰請
勅下倉場衙門各都統等交各倉監督并八旗派出之監
看放米官員嗣後應行支領米石之佐領務令於一
日之内將應行支領之米令其全完不得稍留餘剰
如此則兵丁等可以速得米石而乘間侵盗及重複
支領之弊可除矣
奏入於雍正二年八月初五日奉
旨這所奏是著八旗都統倉場衙門加意奉行嚴行稽查
八旗大臣等議覆據條奏内稱凡佐領驍騎校係管
轄兵丁之員理宜教訓該佐領下兵丁令其節儉以
裕生計乃有佐領驍騎校但思網利串通領催人等
指稱他人名色或於該管佐領或於其弟兄所管佐
領下借放印子銀兩有十個月扣完者亦有十二個
月扣完者每月關領錢糧之時勒令清償不許暫緩
因而將利作本利又加利以致兵丁生計往往因此
匱乏相應嚴行禁止交各該參領不時稽查如有違
者事覺將借給銀兩不准償還外仍將佐領驍騎校
等併借銀之人俱交該部從重治罪等語查不肖之
佐領驍騎校等於該佐領下借放印子銀兩每月坐
扣錢糧實有礙於兵丁生計應如條奏所請嗣後除
兵丁等自相借貸不行禁止外其佐領等借放印子
銀兩坐扣錢糧之處概行禁止兵丁每月關領錢糧
務令佐領及驍騎校親身驗看給發並嚴飭各該參
領不時稽查如有違者或經查出或被首告將失查
之參領等一併交與該部議處
奏入於雍正二年十月初三日奉
旨照所議行著都統等實心稽查如只圖塞責何益之有
徒令小人等作為笑談耳似此等禁止之處俱有關於
諸臣顔面若於理不可行之事朕並未嘗迫令諸臣議
以必行且並未授意於人令其陳奏諸臣何故必如此
定議耶凡應禁應行之事俱宜實心遵行諸臣縱不自
顧其顔面亦應仰體朕心為朕加勉切望諸臣咸各抒
誠竭力輔佐朕躬以酬
聖祖皇考多年教養之恩因奏此事之便特將朕意宣知
兵部議覆據條奏内稱近見官員人等任意帶領家
人擅携坐褥進至
箭亭左近混行坐卧喧嘩至有市賣茶酒檳榔等物者
嗣後官員等有進
内奏事者應按伊等品級武官三品以上文官四品以
上准其帶一家人携進坐褥其餘微員家人一概不
准帶入併將
紫禁城内市賣物件者亦請禁止等語查看守
箭亭每日派有護軍參領一員護軍十名即著該班護
軍參領護軍等不時嚴加查禁倘有不肖人等仍有
潜入市賣物件者令該班參領護軍等即行緝挐告
知護軍統領等詢明由何門而入即將其守門參領
護軍校等一併交部議處又查文武大臣官員等俱
由
午門而入侍衛及内務府官員執事人等俱由東華門
西華門而入除文武大臣侍衛執事人等外嗣後文
武官員四品以上者俱准帶一家人携其坐褥而入
至内閣内務府鑾儀衛上駟院與修書各館及侍衛
筆帖式兵部理藩院該班官員等俱係每日在
内辦事夜則值宿其家人坐褥不便不令帶進官員筆
帖式等俱令各帶一人携其坐褥而入至不在
内廷行走與品級不到官員等有妄行帶人携坐褥而
入者或被該班護軍參領護軍等查出或被旁人首
告將其主僕一併交部議處
奏入於雍正二年十月初七日奉
旨依議
戸部議覆據副都統祁爾薩奏稱八旗開檔及為義
子之人係無嗣年老殘疾滿洲既不能當差行走又
未置有産業冀得錢糧故令其披甲養贍伊身近見
開檔義子人等不念伊原主養育之恩每有越佐領
認戶竟與原主無涉又隔數軰即為正戶相應將越
佐領認戸之處一概禁止等語查八旗開檔及為義
子人等越佐領認戸者甚多實屬不合應如祁爾薩
所奏除現在八旗正戶滿洲並已越佐領人等不議
外嗣後開檔及為義子人等仍令在本佐領下當差
如有越佐領認戸自稱正戸滿洲與原主無涉者該
旗都統等即拏交該部從重治罪俟
命下之日通行八旗一體遵行
奏入於雍正二年十月十四日奉
旨依議
八旗大臣等議覆據條奏内稱佐領一官所關甚要
自分編佐領以來有父子兄弟俱管佐領者將伊家
下人等載於兩佐領冊内凡挑取馬甲該佐領等並
不從公辦理任意就中設法惟將伊等家人及其兄
弟與族中之家下人等挑取其另戶之閒散滿洲及
寡婦家人孤苦人丁反不能得將此交都統等將各
佐領下所有家下人等當馬甲者查明具奏其應退
者即行革退另於應挑人内挑取等語查挑取馬甲
該佐領與驍騎校等先將另戶人等驗看擇其應得
者告知參領參領等復加詳閱擇其尤應挑取者帶
至都統等前將情由詢明驗其人材公同挑取如果
本佐領下另戶人内有應給馬甲之人而佐領驍騎
校等不行舉出惟將佐領家下人及佐領之兄弟族
中家下人等帶往挑取不但應得馬甲之人不肯隠
默其該旗都統及本甲喇之參領等亦斷不姑容至
各佐領之丁冊俱在都統處收貯佐領等何能任意
隠匿但佐領既多人亦滋衆從前大臣等不無瞻徇
等弊應如條奏所請詳查另戸人内如有應挑之人
不行挑取將佐領之兄弟及其族中家下人等挑取
者即行革退給與佐領内之貧苦單丁倘佐領族中
果有寡婦孤子貧苦之人賴以養贍應留者仍行留
養嗣後挑取馬甲令於另戶人内挑取若有未便之
處仍於佐領下開檔滿洲戸下滿洲内擇其射箭好
者挑取又據條奏内稱每一佐領所有領催四名佐
領家人佔據一二名其族中家人又佔據一二名等
語查領催係佐領驍騎校以下辦事之人應將當領
催之家下人等悉行查革開檔者照常留役嗣後如
有領催缺出俱於另戸馬甲閒散滿洲内挑取倘其
中無可挑取之人原有於本佐領下護軍内調取之
例仍應遵例調取如有違者發覺之日將佐領驍騎
校與本參領該管大臣等一併議處
奏入奉
旨據爾等所奏如有另戶將另戶挑取馬甲如另戶滿洲
少時將戶下滿洲挑取等語倘另戶滿洲最多之佐領
其孤寡之人不得錢糧何以為生有似此者爾等將該
佐領下人悉行傳集曉諭與衆其如何給與孤寡人錢
糧不令匱乏之處再行議奏再議得伏查
恩詔條欵内凡旗下孤苦人丁悉行給與一兩錢糧米石
寡婦之子幼小不可披甲者亦皆令為教養兵丁倘
以額内馬甲又為寡婦養贍誠恐不肖之徒藉養贍
寡婦之名將馬甲之缺恣與家奴至若家下人等當
馬甲者多另戶滿洲當馬甲者少如遇委署護軍及
挑取護軍之處恐其不能接續嗣後馬甲缺出仍應
於另戶及開檔人内擇其射箭好者挑取或該旗内
果有孤貧寡婦無錢糧養贍者將其佐領下人悉行
傳集曉諭令伊家人當馬甲外餘仍照(臣)等從前所
議施行可也
奏入於雍正二年十月十七日奉
旨依議
禮部議覆據鴻臚寺卿希佛奏稱京城内外官兵百
姓人等往往有不肖之徒遇有喪事出殯之際擺列
諸戲諸事僭越復於出殯之前一日設辦筵席聚集
親友竟日徹夜演戲為歡不但糜費亦且大有虧於
孝道仰請
勅下該部嚴行禁止等語查居喪設辦筵席演戲為歡實
屬有虧孝道應如希佛所請通行八旗都察院順天
府衙門將出殯之時前列諸戲及前一日坐夜縱飲
之處嚴行禁止如有違者各該管官員即行查拏治
罪倘該管官員徇庇不舉或被旁人首出或經科道
參奏將該管官員一併嚴加議處
奏入於雍正二年十一月初十日奉
旨依議
八旗漢軍都統等議覆據副都統岳興阿奏稱八旗
漢軍俱係火器營兵丁其進步連環方營團營從前
俱有圖式今新換之大臣官員兵丁若不照依圖式
訓練必致原舊式樣悉不能知請將各旗操演之圖
八旗漢軍合操之圖及大閱之圖俱令查出詳加定
議進呈
御覽之後遍行傳示八旗等語查火器營從前俱有圖式
以備官兵照依訓練應如岳興阿所請著八旗漢軍
都統等會同兵部將進步連環方營團營及各旗操
演八旗漢軍合演與大閱之圖式詳加議定繪就式
樣請
旨指示以為永遠定式如此則官員兵丁既得按圖操演
而後進之人亦易於習學矣
奏入於雍正二年十一月十二日奉
旨依議
世宗憲皇帝諭行旗務奏議卷二
