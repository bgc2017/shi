欽定四庫全書
世宗憲皇帝諭行旗務奏議卷四
八旗大臣等議覆據通政司左參議常德奏稱開戸
人等既不准為護軍亦不應令為領催再領催等亦
多有不識字者請將開戶及不識字之領催俱行退
回令在馬甲行走等語查一應登記檔案支領官兵
俸餉等事俱係領催辦理所關殊屬緊要况領催等
漸次錄用皆可得膺官職其開戸人原無為官之例
現今開戶領催及不識字領催内若人明白於佐領
下事務諳練者各該大臣等查明應留者照常存留
其不能辦事人平常者著退回在馬甲行走外嗣後
領催缺出不准挑取開戶人等揀選另戶滿洲挑取
若佐領内無可挑取領催之人著會同該旗護軍統
領酌量將本佐領内之識字護軍挑為領催再滿洲
蒙古漢軍以及包衣佐領内或有人數少者即於開
戸馬甲内將人去得識字者挑取領催俟
命下之日將此永著為例遵行
奏入於雍正四年正月十二日奉
旨依議
兵部議覆據吏部侍郎兼理順天府府尹事務張令
璜奏稱伏查定例凡遇鄉會試期每翼派都統一員
副都統二員參領二員閒散官二員令其稽查管轄
以防弊端立法甚善我
皇上御極以來癸邜甲辰年文武鄉試(臣)任監臨見滿漢
應試人等欽遵法紀内外肅清毫無作弊之事仰請
嗣後文武鄉試會試及考取繙譯舉人於左右翼各
派都統或副都統一員參領四員令其入闈彈壓至
考取繙繹一場事竣鄉會試三場事竣應試人等交
卷出場之後已無生事作弊之人應令都統等官亦
即出場回任辦事等語查派都統參領等入貢院者
特恐應試者或有生事之人令其稽查彈壓也每次
派大臣二員參領四員管轄即已敷用應如所請嗣
後科場内每翼派副都統各一員參領各一員閒散
章京各一員入闈廵視至應試人等出場之時令副
都統參領等亦即出闈回任辦事俟
命下之日著為定例遵行
奏入於雍正四年二月初五日奉
旨依議
副都統額爾德奏
盛京等處之新滿洲索倫逹戸里烏拉齊庫雅拉等所
有世襲佐領驍騎校缺出俱由本處揀選一人擬正
來京引
見後經
皇上特降
諭旨雖係伊等世襲之缺亦應於伊等應襲人内擬一正
一陪來京引見欽遵在案今
盛京等處之公中佐領防禦驍騎校缺出亦擬一正一
陪咨送來京如此則在京所有之年久著有勞績應
陞外省之人似屬壅滯嗣後請將
盛京等處之公中佐領防禦驍騎校等缺仍令本處將
一人擬正咨送來京該旗於年久應陞人内揀選一
人擬陪帶領引
見
奏入於雍正四年二月十六日奉
旨外省雖有咨到擬正擬陪之人在京亦著一人擬陪引
見併將此旨宣示八旗大臣等著令一體遵行
吏部兵部議覆查外省回旗官員任意遲延不即到
京先經都統穆賽奏准量其路途遠近務令於限内
到京如有違限遲留者照例治罪通行在案兹督臣
孔毓珣奏稱回京旗員俱携有眷屬若務令就陸所
費甚多必至困敝請於有水路之處仍令在水路行
走等語應如所請嗣後凡回旗官員除無水路及情
願就陸者聽其在陸路行走外其與水路相近等處
官員聽其在水路行走仍令其於原定限内到京如
無故遲延有違定限者照例治罪俟
命下之日通行八旗直省一體遵行可也
奏入於雍正四年四月二十六日奉
旨依議
鑲黃旗漢軍都統觀音保奏稱查八旗各部院互相
行文必鈐用印信惟新年封印之後方用白文將補
行印文之處註明近見於平常時節亦有用白文者
恐不肖之徒從中作弊隠瞞大臣私自行文亦未可
定舉凡公務皆關重大雖甚小之事亦不可忽略請
嗣後除新年封印外將平常時節用白文之處永行
停止庶事件皆有憑據而辦事之人員益各加謹慎
矣
奏入於雍正四年六月初二日奉
旨這所奏甚是照依施行著查旗御史嚴行稽察
八旗都統等奏稱外省駐防官兵内有亡故及革退
者例將其寡婦及家口觧送來京竊見外省送到之
寡婦及家口内每有到京未久託故告假而去者亦
有因無所依附具呈回去者且送到之家口多有與
文内開載之數目不相符合者因此(臣)等合議仰請
將駐防官兵之寡婦及革退人等若有子弟已經披
甲足以養贍而京中並無産業親族者令該將軍等
詳悉查明情由果實准其留於彼處若無子弟在彼
披甲實無養贍情願來京者即令其觧送回旗該管
官務將家口實數查明填寫花名出具保結申報該
將軍等復行詳查交與觧送官兵令其嚴加約束勿
致生事照例給與口糧船隻車輛於勘合内明白填
寫到京之日該旗查明報部給發回文其已經來京
歸旗者槩不准其借端告假復回原處再家口人等
於途中有死傷逃走者觧送官即報該地方官將情
由註明黏於勘合之後若人口數目不符多支口糧
者該旗查出即行題參將該將軍大臣官員及觧送
官一併交部察議俟
命下之日行文各省一體遵行
奏入於雍正四年八月三十日奉
旨依議
世宗憲皇帝諭行旗務奏議卷四
