欽定四庫全書
世宗憲皇帝上諭八旗卷七
雍正七年正月初九日奉
上諭朕治天下以實心實政為務不言祥瑞屢頒諭旨甚
明今據雲貴廣西總督鄂爾泰摺奏雍正六年十月二
十九日恭逢萬夀令節雲南四府三縣卿雲呈現光燦
捧日經辰巳午三時之久又奏摺内引孝經援神契之
語曰天子孝則慶雲見朕之事
親不敢言孝但自藩邸以至於今四十餘年以來誠敬之心
有如一日祗此一念可以自信而鄂爾泰援引典籍以
慶雲為朕孝所感朕每承
天眷昭示嘉祥感激慶幸之中益加儆惕茲逢慶雲之瑞實
愈增朕心之敬畏鄂爾泰公忠體國實為不世出之名
臣數年來節制滇黔等省化導所屬官吏人人奉公盡
職懷忠君親上之心是以於朕萬夀之辰
天賜慶雲於滇省正所以表著該省官吏敬恭協和之忱悃
也此則朕心深為嘉悅者俟鄂爾泰題夲到日另降諭
旨今諸王大臣等奏請宣付史館朕之允行者非欲誇
示於衆也盖以天人感召之理捷於影響該督正已率
屬有忠爱之丹誠則該省受福迎祥有光昭之瑞應朕
願内外大小臣工均以鄂爾泰為法且願遠近各省官
民等聞風慕義興孝勸忠人人共受
上天之福祐乃朕心之所謂上祥大瑞也特諭
雍正七年正月二十二日稽查旗務侍衛等參奏旗
下大臣咨送檔案遲延奉
上諭前派侍衛官員稽查旗務者原欲協助都統等訓誨
旗人補過救失宣布恩意申眀法令俾官兵警戒感奮
也若有頑惡之軰侍衛官員查出應告知都統等令其
教導悛改都統等若不實心教誨懲治爾等奏聞所降
諭旨甚眀乃並不凛遵原旨留心料理應辦事件漫以
此等無關緊要之事將大臣官員等參奏塞責殊屬冒
昧伊等所參大臣官員等俱著從寬免其交部將稽查
旗務之侍衛官員交部議處其中有乾清門侍衛官員
著嚴加議處特諭
雍正七年二月初七日奉
上諭旗人犯軍流等罪者亦照漢人之例發遣此例題定
於雍正四年八月朕特令寬其期限於雍正六年四月
為始始令分發遵行盖欲使衆人無不熟知之後而有
仍然犯法者方照所定之例懲治近見旗下議奏事件
竟有援引現今所定之例以議從前所犯之案者甚屬
錯誤著刑部詳查凡發遣之旗人若其犯罪之時在此
例未曾通行之前而承問官員錯擬發遣者俱著奏聞
將伊等放回仍照舊例歸結特諭
雍正七年二月二十一日正紅旗滿洲都統蘇丹等
于該旗參領員缺將刑部郎中金圖奏請補授奉
上諭爾旗參領員缺理宜於旗員内擇其優者保舉一旗
之内豈竟無可舉為參領之人爾等所舉果係優員朕
亦無有不用者部院事件繁多若將賢員俱用為參領
其部務令誰辦理且以員外主事用為參領係是陞階
尚可施行至於郎中與參領職分相當以此保舉甚屬
錯謬日後或部員内有稍失旗下大臣之意者即將伊
題補參領豈非借此以示威乎是乃斷不可行之事也
蘇丹舒楞額交部嚴加議處其參領員缺著另揀選引
見特諭
雍正七年二月二十四日奉
上諭夲朝施恩功臣錫以世職俾其承襲㒺替者特念其
戰功不絶其禋祀使其子孫永沾恩澤也但其中有因
絶嗣未經承襲者朕甚憫焉著怡親王尹泰常夀三泰
將從前建立功績之大臣官員内有絶嗣者查其近宗
如無近宗者查其遠族併其親戚倘宗族親戚全無者
即於夲旗内查其可令為後者承襲其職再
太祖
太宗時因功所給之拜他拉布勒哈番以上等官内有襲替
幾世者不必概查其世襲㒺替者悉行查明具奏特諭
雍正七年二月二十五日鑲藍旗滿洲都綂綽竒等
為該旗出差之佐領員缺遵
旨請補副佐領二員具奏奉
上諭此所補授之副佐領著改為署理佐領將此通諭八
旗都綂等知之特諭
雍正七年二月二十六日鑲白旗滿洲都綂夸岱等
帶領補授副佐領人員引
見奉
上諭嗣後佐領内有不及者爾等於好佐領内擇其能辦
事之副佐領酌量調補將此曉諭八旗特諭
雍正七年三月初一日奉
上諭八旗滿洲人等學習滿洲話蒙古人等亦應學習蒙
古話著傳諭八旗大臣務將各該旗子弟加意訓誨特
諭
雍正七年三月初十日奉
上諭自古帝王皆有功德於民雖世代久遠而敬禮崇奉
之心不當弛懈其陵寢所在乃神所憑依尤當加意防
衛勿使䙝慢至於往聖先賢名臣忠烈芳型永作楷模
正氣常留天壤其祠宇塋墓亦當恭敬守護以伸仰止
之忱著各省督撫轉飭各屬將境内所有古昔陵寢祠
墓勤加廵視防護稽查務令嚴肅潔淨以展誠恪若有
應行修葺之處著動用夲省存公銀兩委員料理朕見
歷代帝王皆有保護古昔陵寢之勅諭而究無奉行之
實朕於雍正元年恩詔内即以修葺歴代帝王陵寢通
行申飭亦恐有司相沿積習視為泛常嗣後著每年於
歲底令該地方官將防護無誤之處結報督撫該督撫
造册轉報工部彙齊奏聞倘所報不實一經發覺定將
該督撫及地方官分别議處明太祖陵在江寕昔我
聖祖仁皇帝屢次南廵皆
親臨祭奠禮數加隆著江南總督轉飭有司加意防護其明
季十二陵之在昌平州者自夲朝定鼎以来即設立太
監陵戶給以地畝令其虔修禋祀禁止樵採
聖祖仁皇帝時屢頒
諭旨嚴行申飭著該督轉飭昌平州知州昌平營參將差委
人員時加廵視務令地境之内清淨整齊倘陵戶或有
不敷著該督酌議增添其南北二處陵寢防護無誤之
處亦著該督撫於每年歲底册報工部彙奏特諭
雍正七年三月十四日奉
上諭朕為在京八旗兵丁悉心籌畫其家若有吉凶之事
需用之費無所取辦一時拮据實為可憫特給内庫銀
兩令王大臣等營運生息以備兵丁一時之用今思外
省駐防之滿洲漢軍兵丁等亦當一體加恩江寕杭州
西安京口荆州廣東福建寕夏右衛共九處每處賞銀
二萬兩天津河南潼關乍浦成都共五處每處賞銀一
萬兩俱著於布政司庫内支給交與該將軍副都統等
公同存貯營運生息如該處駐防兵丁家有吉凶之事
將息銀酌量賞給以濟其用其夲銀永遠為存公生息
之項不令繳還該將軍副都綂等務須盡心辦理使兵
丁均沾實惠倘該管大臣官員有私自侵蝕那移或委
任非人以致夲利虧缺者定行從重治罪仍於該管及
委用等官名下嚴追還項其營運利息之處亦必公平
辦理倘指稱官銀名色或佔奪百姓行業或重利刻剥
閭閻與商賈小民争利擾累地方著各督撫不時稽查
即行參奏倘督撫徇隠不奏經朕訪聞必將該督撫一
併議處此項夲利銀兩每年出入之數交與在京八旗
都綂副都綂查核一旗或管一省或管二省著怡親王
大學士等酌量派定每年於歲底各省該管大臣官員
等造册齎送各該旗查核奏聞再各省督標撫標提標
兵丁等亦倣此例每標或給銀一二萬兩或給銀數千
兩按照兵丁之額數分别銀兩之多寡亦著怡親王大
學士等酌量派定其銀即交與各該督撫提督委員料
理以惠濟兵丁一切照駐防之例行其前後接任之時
將此造入交代册内查核至於各省鎮標兵丁等一時
難以遍及俟朕酌量國用之出入次第加恩陸續降旨
特諭
雍正七年四月十一日刑部議覆都綂查爾泰參送
驍騎校霍爾和冒領
恩賞銀兩并領催伊爾哈將扣還宗人府銀兩不行交納
犯在雍正六年九月更定律例以前仍照舊例治罪
奉
上諭伊爾哈等侵蝕恩賞銀兩若照旗下更定侵蝕錢糧
之例即應立絞今刑部以伊等所犯在雍正六年九月
以前仍照舊例定擬所議甚是但恐更定之例限期雖
滿八旗之人未必全知或致誤犯則情有可憫著八旗
都綂等再為通行宣示務使家諭戶曉倘再有明知故
犯之人即照此例治罪嗣後凡有更定條例著八旗都
綂等將所定之例及奉行之期明白曉諭務使官員兵
丁等人人知悉及限期將届之時仍復通行傳諭不妨
至再至三務使人人凛遵法度不致妄干罪愆特諭
雍正七年四月十二日
諭大學士九卿朕觀近日兵部奏事其中有一二件似仍
欲迎合朕意者夫朕日理萬幾初無絲毫成見於胸中
惟期有當於大公至正之理已曾屢降諭旨至再至三
爾等諸臣自應持正秉公悉心斟酌事事以當理為凖
庶政治有所裨益今乃於正理之外妄為揣摩則爾等
焉能知朕意之所在而漫思迎合乎且如各部院所辦
之事各有關係如吏部有意迎合則銓選不公戶部有
意迎合則財賦難理此皆有妨於政治者而其為害猶
小至若刑部職在眀刑關係最重倘稍以迎合為心則
生死出入之間刑罰必不得其平上干
天和下戕民命其害尚可言乎至於辦事之道凡人精神智
力用之專一則詳明而得理用之紛雜則叢脞而多乖
數年以来朕於辦理政務之時皆聚精會神專於所用
如閱一夲則專閱此夲而不思其他治一事則專治此
事而不及其餘是以志氣清明條理昭著一事既畢自
可再辦一事此所以每日勤勞而無煩擾之患也至於
政務稍暇中懷澄澈之時又不可放逸此心朕於此時
必將在京部院衙門及在外各省之事一一思維詳察
由一部以及各部由一省以及各省静中默識更覺端
緒易尋所以辦事甚多而不至於遺忘者此也此皆朕
躬行心得之大要朕以一人之精神辦理天下之事而
常覺有餘爾等諸臣若能如此則以數人之精神辦理
一部之事又何慮不足乎諸臣其共勉之特諭
雍正七年四月十五日奉
上諭向来各倉米石蓋藏不謹每每攙和灰土純雜不一
是以領米之時勾通賄囑使費繁多弊端種種數年以
来嚴飭該管等官慎守倉儲屏除陋弊頒發諭旨至再
至三夫米色既已勻淨則在倉執役之人及赴倉領米
之人均當凛遵法紀不應仍存作弊之心復蹈故轍昨
據倉場侍郎塞爾赫劉於義等奏稱南倉倉役林起鳳
等勾通監督家人與舖戶私議使費被人告發審供鑿
鑿似此則倉場領米作弊之處仍未悛改也米色既好
而猶勾通賄囑則必有偷盜多領之事著八旗都綂等
通行傳諭該旗並令倉場侍郎出示曉諭若夲人赴倉
領米之時其所得之米果有攙和灰土等弊令其當時
在倉將不淨之米交與該監督封貯或到倉場侍郎處
或到廵倉御史處據實呈眀即行查究倘有希圖作弊
與倉場人役等暗中勾通賄囑者一經發覺將與受之
人一同從重治罪决不姑貸特諭
雍正七年四月十六日正紅旗滿洲都綂蘇丹等將
夲旗拖沙拉哈番考楠驍騎校噶爾圖等因痼疾不
能行走奏請革退奉
上諭爾等傳諭八旗大臣等嗣後凡痼疾官員奏請革退
者伊等如有效力之處著於摺内聲眀特諭
雍正七年四月二十日奉
上諭八旗兵丁並各省駐防以及各標兵丁朕已賞給銀
兩令該管官員經營生息以濟其吉凶緩急之用今因
征勦凖噶爾派出兩路大兵遠臨邊塞此所派之兵丁
等既為國家效力行間朕心更為軫念已於行糧恩賞
之外給與坐糧以養贍其家口但兵丁等出門之後家
中若有吉凶之事料理無資不可不為籌畫周濟除京
城八旗出征兵丁該旗照例支給外其奉天等處八旗
出征兵丁家中若遇有吉凶之事著照京城護軍之例
吉禮賞銀十兩喪禮賞銀二十兩其直隸山東山西河
南陕西等處出征綠旗兵丁家中遇有吉凶之事著照
京城驍騎之例吉禮賞銀六兩喪禮賞銀十二兩凡此
賞給銀兩其有已經孳生利息之處即於利息内支給
其未曾賞銀及雖經賞銀而尚無利息可支之處即動
正項錢糧支給著該管官員通行曉諭使出征兵丁咸
共知悉伊等家中遇有應領賞銀之時即報眀夲管官
夲管官即行確查出具領結照數支領毋得稽遲俾效
力行間之士均霑實惠無内顧之憂以副朕加恩沛澤
之至意特諭
雍正七年四月二十二日奉
上諭朕前降旨令兵部將因公詿誤降級革職之武弁查
出具奏今日兵部查得三十四員具摺請旨摺内有施
仁宥過等語此等浮泛頌揚有乖理道之詞昔年
聖祖仁皇帝屢經指示訓誨而數年以来朕又以之誥誡内
外臣工者不啻至再至三矣蓋賞罰者天命之正人君
奉天出治有善則賞有過則罰其柄非人主所得私也
至其中亦有遇過而寬宥者則以其事夲有可原之情
或其人尚有可用之才故姑從寬典以許其自新耳夫
人君之仁惟令天下無一夫不獲其所方可謂之仁非
縱釋奸宄遂可以謂之仁也夫不能化導百姓而使之
不為奸宄已不可謂之仁矣既已如是則不得不設刑
罰以禁約懲創之所謂刑以弼教也若再務施仁之名
而為姑息養奸之事則匪𩔖肆行無忌良善固不能安
枕而不良之人無所懲戒悛改將見犯法者愈衆是䧟
之入於邪惡之路也不仁孰甚焉施仁宥過四字若不
能通曉其義用違其當則流弊無所止極朕若不明白
開示恐將来識見平庸之人主為此等套語所欺務虛
名而忘實政必有不當施而施之仁不當宥而宥之過
其患可勝言乎即如今日兵部具奏請旨之三十餘人
將来引見時豈皆可以起用若有不用者則是有不施
之仁有不宥之過矣朕豈肯受此名乎朕治天下惟有
教養兼施勸善懲惡此外非朕之所知也如楊名時張
楷軰胸藏詐偽是以陳奏之詞語多含蓄朕已一一指
示降旨切責並屢次戒飭臣工矣兵部侍郎楊汝榖胡
煦皆並非不曉文義者且日侍班聯熟聞朕諭尚昏憒
糊塗至此則外省疎遠之臣工必更不能體會朕意也
著將兵部堂官嚴加申飭並再行曉諭内外大臣官員
知之不必回奏特諭
雍正七年四月二十二日刑部議覆廣東提督學政
顧仔參奏教官梁黍華私書干請奉
上諭鑽營請託之風關係人心吏治屢經降旨嚴禁而此
習尚未悛改盖私弊之不能止息由於私門之未曾杜
絶也内外官員等均有化民成俗之責乃陽奉隂違致
滋弊竇反之於心能無愧赧顧仔據實參奏不為徇隠
甚屬可嘉年来諸臣中惟鄂爾泰曾奏劾屬員干請之
事若臣工皆能如此則私門自然杜絶無處行其營求
即有萌請託之心者亦共知儆畏不敢復蹈故轍風俗
可以轉移矣如高其倬魏廷珍者但知博寬厚之虛名
姑息瞻徇何以整頽風而除陋習諸臣當以為戒顧仔
著交部議敘具奏特諭
雍正七年四月二十三日奉
上諭駐防等官缺出俱以京員補授則彼處人員無由得
陞轉之路矣鄭家莊駐防等官如遇缺出將彼處應陞
人員與京城人員一併分别揀選若彼處人員較優即
將彼處人員擬正京城人員擬陪如京城人員較優即
將京城人員擬正彼處人員擬陪帶領引見將此旨曉
諭八旗大臣特諭
雍正七年四月二十三日内務府總管等請將擅入
領侍衛内大臣拉歆宅内肆行擾犯之伊拉齊等交
慎刑司嚴加治罪奉
上諭此事依議拉歆將此等匪𩔖舉出甚屬可嘉洵可謂
仰體朕心懲誡不法以整飭國紀者也寕可謂之訐告
苛刻乎拉歆著交部議敘嗣後大臣官員等如遇此等
不法之人斷不可姑容係侍衛則告知領侍衛内大臣
係護軍則告知護軍統領係内府佐領下人及太監則
告知内務府總管如此則不肖之徒各知畏懼悛改而
國法自整肅矣將此徧諭大臣官員等知之特諭
雍正七年四月二十五日正黃旗漢軍都綂金以坦
等將該旗原任按察使祖宏業之家産估計浮冒一
事參奏奉
上諭凡入官之房地人口查報之時不按定額估計浮冒
加直者即著落夲人及查報之人給限半年令其售賣
如符原數免其治罪若不及原報之數即交部從重治
罪如有將已報之房地人口擅行花消致於無有者即
照侵蝕之例治罪將此旨通行八旗特諭
雍正七年五月初一日
諭出征大將軍副將軍參贊大臣官弁兵丁等凖噶爾狡
獪凶頑父子濟惡為邊境蒙古之隠患朕仰承
皇考聖祖仁皇帝先志特發兩路大兵聲罪致討當四海昇
平之時國用充裕朕細加籌畫計議再三凡命將遣官
派兵運餉以及車馬甲胄兵噐耕具之屬無不經理周
詳備辦豐足弘綱細目具有規條而派出之官弁兵丁
等踴躍歡欣争先恐後其急公勇往之意甚為可嘉蓋
弁兵等素懷忠君報國之心而又受
皇考六十餘年教養之澤感恩慕義出於悃忱故奮發之氣
若斯之壮也然軍氣當壮而軍心則不可驕孔子論行
軍之道曰必也臨事而懼好謀而成而以暴虎馮河為
戒書經曰今予其恭行天之罰可知古昔聖人於軍旅
之事倍加敬謹從未有以士飽馬騰兵甲堅利而遂生
驕矜之意忘嚴惕之懷也從来舉大事者固在人亊之
經營而成大功者必頼
天心之眷佑若果仰邀
上天慈恩默垂保護則天地間非常之業不世之勳皆計日
可以成就而感格
上天之道惟有一誠一和聖人曰至諴感神又曰和氣致祥
古訓昭垂千載不易今此兩路大兵前往若自大將軍
以下兵丁以上皆存一片誠敬之心一團和合之氣視
國家之事如已事聯千萬人之心為一心以此感格
上蒼蒙
天心許一是字如此而大功不唾手告成者無是理也大將
軍總綂全師為三軍司命當開誠布公虛懷受益能謀
於衆能斷於心勿以私意而冺人之勞勿以偏見而掩
人之善信賞必罰惠愛嚴眀副將軍參贊大臣等和衷
協贊合志同心共展謀猷以成韜略其一應文武官弁
等各有攸司均關重計祗奉將軍之令善導所轄之人
務殫公心以襄偉績至於兵丁等應思祖孫父子世受
國恩今當執戈荷戟之時正效力酬恩之會况朕以至
公訓諭大小臣工將軍等秉公心以馭士卒有功必錄
有過必懲正宜乘時黽勉以圖上進古人以共為一事
比於同舟言其休戚相通憂樂與共也朕謂今日之事
自將軍以下兵丁以上不但有同舟之誼實乃一體之
親朕為元首以股肱耳目視爾等爾等衆人彼此聯屬
之情當如手足臂指之痛癢相關肫誠固結不可藏嫉
妬之念不可懷推諉之心且不但不當存退縮規避之
私衷亦並不應存輕進貪功之淺見蓋一人立功其功
小衆人立功其功大果能以誠心和氣感格
上天錫福垂恩膚功克奏則凡行軍預事之人皆有光榮膺
爵賞於朝廷垂令名於奕世豈不美歟朕自運籌軍務
以来及師旅起程以後朕之一心時刻在於戎陣之間
爾等宜共體此心也特諭
雍正七年五月初四日奉
上諭朕見臣工等奏章間有用山川效靈字樣者屢經降
旨嚴加申飭如洪福齊
天及一切頌揚背理之詞諄諄訓誡至於再三宜乎中外共
知朕心矣乃昨衍聖公孔𫝊鐸奏賀慶雲夲内竟用乾
坤效靈之語朕覽之實為悚惕不寕之甚朕於事
天事
神至誠至敬惟望
天地神祗俯垂默佑錫福兆庶共享昇平若云感召
天和或云受
天之祜或云昭示靈應似此等語作頌揚之文尚於義不悖
而於心亦安今乃謂
天地神祗效靈於人君豈不聞王者父
天而母
地而敢為此䙝慢之語乎且朕之事
天亦猶臣下之事君也臣之事君也以為九重之尊而以人
君視
天其相越之分又不啻九重而已也設以屬員頌其上官而
稱為上所崇奉或稱為福與君齊彼為上官者能安受
而不戰慄乎今以效靈齊
天等語見諸奏章其背理慢
神何以異是人惟胸中蒙昧不知立言之體遂至習而不察
大失敬謹事君之道昔我
聖祖仁皇帝深惡此等陳奏之詞常加訓誨今著再行申諭
内外臣工知之嗣後如有仍用此等字樣者著通政司
即行參奏如送内閣即著大學士參奏特諭
雍正七年五月初五日
諭大學士九卿自古為政者皆言寬嚴相濟所謂相濟者
非方欲寬而雜之以嚴方欲嚴而雜之以寬也惟觀乎
其時審乎其事當寬則寬當嚴則嚴而已如十人當賞
則俱賞之斷無以賞者太多而舍一二人不賞之理
十人當罰則俱罰之斷無以罰者太多而寬一二人
不罰之理即如戶部也綜核錢榖惟在公平直省徵錢
糧其不足者固當查核若餘於額數之外者豈遂不當查
核乎即如刑部也按律定罪務期明允直省審讞重案
其間失出者固當駁詰若失入而致冤抑者豈遂不當
駁詰乎總之當寬則寬當嚴則嚴寬嚴適協其宜乃為
相濟非參雜於寬嚴之間而為子莫之執中也譬之飲
食原相需也然亦當飲而飲渴者不可以食解當食而
食饑者不可以飲充若強饑者以飲強渴者以食是相
背也豈相需之道乎特諭
雍正七年五月十八日奉
上諭自夲朝開國及平定三藩廓清朔漠以来褒忠錄功
之典最為優渥凡文武官弁兵丁之效力行間著有勞
績及臨戎致命遇敵受傷者皆赤心報國之人朝廷沛
澤加恩惟恐不速乃近年以来部臣辦事遲緩因循往
往因一二事之駁查遂將衆人䘏賞之典俱致淹滯即
如陜甘川省從前攻𠞰南川北川青海桌子山等處之
文武官弁兵丁已經查核眀晰應行䘏賞議敘祗因青
海等處功加册結内有原任廵撫王景灝同知張梅革
職離任所造册結無印可鈐部議駁查以致南川等案
䘏賞之處一并稽延經朕訪察而後知之夫官弁例應
議敘者不得早沾國恩固為不可而陣亡受傷人等遲
至數載之後尚未邀帑金之賜尤可憫惻著該部將南
川青海等處文武官弁兵丁速行䘏賞議敘嗣後凡有
出征加恩之案其中若有應行駁查者止將應查之人
扣除俟查眀補給不得因一二人之行查而稽遲衆人
應得之恩典將此永著為例又如從前進藏出征之官
弁兵丁若有預借銀兩而夲身陣亡或在軍中受傷病
故者除照例䘏賞外其所預借銀兩概免追還特諭
雍正七年五月二十日奉
上諭凡各衙門奏夲奏摺經朕覽閱内有折角發出者奏
事之員俱應將折角之處請旨昨正紅旗都綂蘇丹等
具摺奏事朕折角發出伊等竟不請旨及朕思及詢問
伊等已各散去𫝊到時又稱摺内折角之處未曾看見
自認疎忽大臣等奏事理應敬謹詳慎豈有發出奏摺
而不留心檢閱之理似此等處尚不詳慎更於何事用
心旗下大臣辦事疎忽大率如此朕每日訓誨猶不悛
改著將蘇丹舒楞額鄂齊交部嚴加議處嗣後凡發出
奏章有折角處而不請旨者俱交部察議特諭
雍正七年五月二十二日奉
上諭八旗官房俱係身犯重罪貪婪人員入官之物不過
備以賞賜耳此次出征之大臣官員兵丁俱係前往軍
前效力之人如大臣内有因房屋狹隘情願換大宅居
住者著怡親王富爾丹查眀所有大宅將伊等情願換
住者指給爾等由該旗取具圖樣呈覽朕另降諭旨如
現在有房居住不願更換者聽之其營總及章京内有
願換官房者亦准其換住再護軍校驍騎校護軍馬甲
内有實係無房或租房典房居住者著八旗大臣等確
查各該旗所有官房酌量賞給務於大兵起程之前料
理賞給俾兵丁等每月得省房租以為妻子生計之資
始有裨益特諭
雍正七年五月二十七日奉
上諭自古眀目達聰之道欲以周知庶務博採羣情其責
端在於臣工之襄贊然必公正居心斯能以忠言讜論
裨益政治苟或植黨營私辯言亂政此倡彼和顛倒是
非實國家之罪人為王章所不宥嘗觀前眀季世一二
新進後生竊居言路遂朋比固結挾制大臣把持朝政
以致國是日非而不可挽此其炯鑒也我
世祖章皇帝
聖祖仁皇帝聖神御極大觀在上言路弘開羣邪屏息一切
猖狂澆薄之風早已翕然丕變雖有不肖之徒亦無能
施其伎倆矣朕即位以来以公聽並觀為務以納忠廣
益為先既命滿漢文武大臣密陳政務又命科道等於
露章之外准具密摺奏事蓋以國家事務殷繁人情弊
端種種諸臣有陳奏之心或有不便顯言之處故令密
封進呈所以免其瞻顧去其嫌疑俾得各抒所見盡言
無隠庶國計民生均有攸頼又如國家任事出力勤慎
素著之大臣所辦公務既多豈能保其無所錯誤若因
此而被指摘殊非情理其他偶罹過愆或其子弟家人
生事失於覺察一經彈劾若朕不加處分則近於護庇
若加以處分則彼之宣力甚多而不能恕其一𤯝朕心
實為不忍不若言事者密陳朕前待朕為之斟酌輕重
訓誨區處亦兩全之道凡此皆須出於至公至當方有
裨益於風俗人心非使不肖言官藉密奏以自便其私
也乃營私植黨之徒竟欲以此逞其奸黠如崔致遠等
不肻為都察院堂官管轄遂邀約同官密行告訐狂妄
恣肆詆毁大臣思欲撓亂國政此風斷不可長朕是以
降旨停止科道官之密奏止令各用露章蓋以其在大
廷廣衆之間自不敢挾私心而昩公道也乃復有結黨
營私之謝濟世阿附李紱蔡珽等參劾田文鏡貪贓納
賄公然紊亂黑白顛倒是非又如汪浩之請改選法輒
欲輕變舊章錢廷獻之條奏夲省命案等件擅作威福
於鄉里其餘則摭拾陳言苟且塞責又或相率而為依
違緘默之計竟未見一人一事實有所建白裨益於國
計民生者夫以朝廷耳目之官視國家之政治如陌路
而又欲以進諫之美譽歸之於已以不能納諫之名歸
之於君上忍心害理莫此為甚人臣事君之義固可存
此等狡詐之心乎自古以来言官以進言為職豈容以
國家之事沽一己之名朕之廣開言路者實欲以衆人
之耳目為朕之耳目使民隠得聞萬事就理並非邀虛
懷受諫之名博建鞀置鐸之頌也乃向来科道官密奏
之弊如此近来露章之習又如此此中外所共知共見
者奚待朕之指示宣諭耶然朕之再行訓飭者誠以言
官有補闕拾遺之職切望其痛改頽風洗滌故習盡讜
言獻替之道成蕩平正直之風如此則科道不愧諫議
之官國家得收納言之效豈不美歟倘復蹈昔年之故
轍則有害而無益也著詢問科道等伊等之意仍欲似
從前密奏乎抑欲照近来之例祗用露章乎若欲仍行
密奏著如文武大臣等輪班具奏特諭
雍正七年六月初四日奉
上諭朕曾降旨令滿洲副都綂坐次在侍郎之上蒙古漢
軍副都綂在侍郎之下嗣後都綂尚書坐次亦照副都
綂侍郎例行特諭
雍正七年六月初四日鑲藍旗滿洲都綂綽竒等將
伊該旗佐領富泰徇隠開檔之人及養子等令當護
軍之處參奏奉
上諭佐領下滿洲少者恐廢佐領將戶下滿洲及家生子
開檔人載入另戶滿洲册内令當前鋒護軍者其情尚
可原宥倘佐領下滿洲夲多而佐領知而作弊或將養
為子嗣之漢人載入滿洲册内令當前鋒護軍則理宜
治罪爾等將富泰佐領下滿洲之數詳查具奏再八旗
現今開檔人及養子當前鋒護軍者甚多若輩即與滿
洲等矣其中亦有人去得漢仗好效力行間得歴官階
者或佐領等懼罪不報而伊等又恐黜退隠忍不首必
且令刁惡之人致生訛詐控告等事著交八旗大臣等
將朕此旨曉諭各旗佐領有將開檔及養子挑為前鋒
護軍者各將原由報眀其開檔及養子亦令從實自首
並不革退伊等之前鋒護軍如有人去得行走好者亦
於應陞之缺列名既經開檔即係另戶惟另記檔案俾
得眀析則可免後日控告之端矣倘於此時隠忍不吐
實情日後查出或被旁人首告將伊等從重治罪特諭
雍正七年六月初十日奉
上諭據靖邊大將軍傅爾丹奏聞山東車騎營兵李中倫
拾金不昩一事甚属可嘉講讓興廉最為美俗而師旅
出征尤以人和為貴今李中倫拾取遺金知為恩賞軍
士之物即時禀知該管將弁情願給還本人似此見利
思義同心同力之忱悃自能感格
上天俯垂默佑朕聞之深為喜慰慶幸著賞銀六十兩以示
嘉奬並傳諭内外直省兵丁等果能聞風慕義共登善
行必仰蒙
上天之賜同受國家之恩勉之勉之特諭
雍正七年六月十五日奉
上諭聞得外間訛傳六月二十四五將開屠宰耕牛之禁
回民等俱欲齊来謝恩等語又聞民間竟有私宰耕牛
之事此必奸人造為訛言誘人犯法以撓禁令也凡朕
所降旨禁約者事事皆欲濟民之用厚民之生無一事
為朕之私心便用而設也如禁約黃銅所以裨益鼔鑄
流通國寳朕豈别有需用黃銅之處耶今雖定一品大
臣准用黃銅噐皿之例而朕宫中與部中凡有所鑄造
亦令不必用黃銅如禁賭博所以端人心而厚風俗賭
博之為害於風俗人心朕已屢降諭旨言之甚詳且悉
自非愚頑不移之輩無一人不以禁約為當也至於禁
宰耕牛以耕牛為農田所必需墾土播榖實藉其力也
世間可食之物甚多何苦宰耕牛以妨穡事乎今朝廷
所需惟祭祀照例供用其餘亦一概不用牛肉矣年来
自禁黃銅之後而錢價漸平民用頗利矣自禁賭博之
後而開場聚衆者亦略知畏懼歛跡矣自禁宰耕牛之
後而農家向日數金難得一牛者今已購買易而畜牧
蕃矣可見利益民生之事亦既行之有效為良民者必
皆知朕大公愛民之心為良有司者必能實心遵朕愛
民之政如不能實心奉行而置民生於膜外者必非良
吏也如不能仰體朕心而陽奉隂違以蹈法網者必非
良民也百姓中惟回民以宰牛為業試思貿遷有無百
工技藝何業不可營生而必欲為此犯禁傷農之事自
甘為頑梗不化之民乎國家豈有因一二遊手回民無
理之營生而令妨天下務夲良民之生計耶夫朕所禁
之事必審度再四灼見其必應禁止然後見諸施行豈
有旋禁旋開朝三暮四之理乎今訛傳宰牛開禁之語
必係為匪奸徒造作言語煽誘愚民使之犯法而於中
取利甚屬可惡著該部步軍綂領順天府府尹五城御
史等通行曉諭京城直省並嚴行查訪如有違禁私宰
耕牛及造為種種訛言希圖煽誘者立即鎖挐按律盡
法究治如該管官不實力嚴查致有干犯者定行從重
議處特諭
雍正七年七月初六日
諭滿漢文武大臣書曰兢兢業業一日二日萬幾盖言為
君之難也又曰予違汝弼汝無面從退有後言蓋言人
臣之當匡贊其君也曾子曰十目所視十手所指其嚴
乎帝王行事萬目之所視萬手之所指其嚴豈不更甚
乎朕之行事若有可議者朕之辱即諸臣之辱也昔人
云主辱臣死諸臣豈得漠然視之而全無相關之意乎
縱不能如古直臣之面折廷争爾等時常進見可以從
容密奏朕樂於聞善不吝改過惟冀諸臣之盡言規正
以補其闕若面從心非豈朕所望於諸臣者哉朕即位
之初或尚有不知朕心而不敢盡言無隠者今廷臣侍
朕六七年矣豈於朕之居心行事尚不能深知而存猜
疑之見乎從来天道昭然鑒觀不爽朕若不以誠待諸
臣諸臣即行欺罔或無報應乃朕實實以至誠待爾等
古之所謂推心置腹者不過如是而諸臣尚忍懷私挾
詐不以至誠事主斷無不遭
上天譴責之理是以數年来凡欺罔負恩之人無不即時敗
露天道之近且顯若此豈不可畏之甚哉至於朕之每
日訓飭諸臣者并非但以責人而不求之於己也朕事
事以身先之且深覺為善之可樂循禮之甚安書曰作
德心逸日休孔子曰君子坦蕩蕩聖人之言確乎不易
諸臣但試行之必有暢然自得之樂也特諭
雍正七年七月十二日奉
上諭此次盛京右衛等處派往軍前之官員兵丁俱係擇
其優者派出如夲處官員缺出著該將軍等暫停題補
但揀選人員各按員缺署理勿令兼管此署理人員亦
暫停引見惟將職名造册咨送兵部存案仰蒙
上天眷佑克奏膚功俟大兵凱旋時將從征官員與夲處署
理之員一併分别引見補授再京城八旗員缺著各該
都綂等亦照此揀選人員署理其擬令署理之員仍照
補授官員例帶領引見特諭
雍正七年七月十三日正藍旗滿洲都綂查爾泰等
帶領補授副佐領之三等阿逹哈哈番富德等引
見奉
上諭照所擬補授但副佐領一官有辦理事務之責如不
能辦理事務只因有效力之處即行補授副佐領至不
能辦事之時又不得已加之處分豈非陷伊等於罪耶
嗣後補授副佐領著前鋒營護軍營内選其能辦事者
保送若伊等不詳加揀選所保送人内有不能辦事為
爾等題請撥回者併將伊等議處將此旨徧諭八旗都
綂前鋒綂領護軍綂領等特諭
雍正七年閏七月初一日
諭大學士九卿等易經云立天之道曰隂與陽立地之道
曰柔與剛立人之道曰仁與義仁義雖分而其理則一
天下之人但知仁主於慈義主於斷仁主於寬義主於
嚴以為仁義各有其用而不知其相資相濟而不可須
臾離也蓋有仁而無義則其所謂慈與寬者亦婦人之
仁耳豈得謂之仁乎且不但不得謂之仁並有害於仁
以其姑息之愛不合於事理當然之則也孔子曰惟仁
者能好人能惡人蓋其所好所惡必合於事理之宜而
後天下享仁人之福所謂殺一人以安千萬人義之至
正所以為仁之至也即如翦除盜賊義也然盜賊既除
則良善得寕豈非仁乎懲創兇頑義也然兇頑既懲善
者益勉於善而不善者且相率而遷於善豈非仁乎其
餘互相為用之處皆可以此𩔖推其分仁與義為二而
不能融會貫通者則見理不透之故也特諭
雍正七年閏七月初三日奉
上諭圓眀園所有之八旗副護軍校俱著戴藍翎每月添
給錢糧一兩特諭
雍正七年閏七月初八日奉
土諭駐藏兵丁其家口在家著照出征兵丁之例給與坐
糧以為養贍之資若其家有喜喪事件亦照出征兵丁
例賞給銀兩特諭
雍正七年閏七月十五日奉
上諭米局事務著於三年一次查核將辦理有方滋息多
者併辦理不善滋息少者各選出三旗具奏其優者將
該大臣官員一併議敘劣者加以處分如此分别優劣
則大臣官員中之不以事為事不知愧恥者庶使衆人
皆得知其劣迹而勤慎辦事之員愈加勸勉矣特諭
雍正七年閏七月十八日奉
上諭科道乃朝廷耳目之官專以進言為職朕令其於露
章之外復行密奏者蓋欲其時進讜言匡朕之不逮有
益於吏治民生也既係密奏則當加意謹慎不謀於人
不洩於外方無忝於事君之義而不愧言官之任乃近
見科道等之密奏並無直言規諫及有益於吏治民生
之處而沽名邀譽之習仍然未除如科臣邱尚志密奏
崇文門飯銀一事公然露洩於外而御史李元直於未
行密奏之先徧訪他人密奏之事而後入奏是皆不知
其出於何心夫言官進言之意不過欲見諸施行也今
邱尚志所奏朕已降密旨准行矣而彼仍然露洩於衆
是彼進言之意專為一己之名並非為國家之事也既
欲以國家之事沽一己之名則何不見之於露章而乃
隠之於密摺乎邱尚志於陳奏之事不肻慎密李元直
察訪他人密奏之事而又捏造附會之言此即朋比黨
援作威作福之漸也夲應嚴加根究以儆澆風姑念二
人尚係初犯將邱尚志罰俸一年李元直罰俸三年以
示薄懲嗣後倘有密奏之事朕未將夲人姓名發出而
夲人自行露洩或私自存稿者一經發覺朕必嚴行究
訊重治其罪特諭
雍正七年閏七月十八日奉
上諭嗣後委署佐領及補授副佐領時該旗行文各部院
及前鋒綂領護軍綂領等處將該管官員填註考語保
送若將優員隠匿不送以平常不及之人保送朕務將
該管大臣等治罪再各處保送官員及旗下行走官員
既俱係旗下大臣等挑選其送来之人有平常不及者
即行駁回若爾等將好者隠匿將平常不及者帶来引
見經朕查出亦將都統等治罪將此徧諭八旗特諭
雍正七年閏七月二十日奉
上諭八旗部院官員遇該旗較射之日若伊等有事不獲
前往者例皆行知該旗但伊等内有實係有事者亦有
推故不往者其中虛實該旗不能確查嗣後著各衙門
堂官於該衙門附近修理可以較射之處令属員按期
習射該堂官等驗看其到與不到及射法優劣俱註册
考察部員内如有怠玩偷安射法生疎不加勤習者惟
該衙門堂官是問特諭
雍正七年閏七月二十日兵部將行止不端之熱河
駐防佐領三逹塞擬以革職具奏奉
上諭將三逹塞革職發往黑龍江當差行走凡熱河鄭家
莊等近處新設駐防官員内有犯罪革職者俱調令回
京將賞給房産銀兩等物悉行追出賞給其所補放之
人特諭
雍正七年閏七月二十二日奉
上諭凡會議會審之期九卿因有他務不能到班者仍照
例行文知會主稿衙門嗣後著派滿漢御史二員將有
事不到之九卿登記檔案以備日後查考不必參奏至
於宗人府府丞太常寺太僕寺光禄寺等衙門正卿少
卿定例既不在九卿之列若令一同會議亦屬紛更但
伊等官階遷轉即可入九卿之班亦宜留心練習兵刑
錢榖之事嗣後凡遇九卿會議會審秋審之時宗人府
府丞及太常寺太僕寺光禄寺之正卿少卿等俱著在
旁觀聽使之與聞但不得參預議論亦不必列名畫題
倘九卿所議未當或伊等另有所見准其具摺密奏特
諭
雍正七年閏七月二十五日奉
上諭凡由舉人考試補用之筆帖式俱准其與舉人一體
會試其由貢監考試補用之筆帖式亦准於考試繙譯
舉人時一同考試皆所以廣育人材使之各有所成就
也至於由貢監生員考試之小京官筆帖式等員其中
未必無通曉舉業文藝之人若因其已經出仕遂不得
與於鄉試則彼平日之所學莫由表見亦屬可惜著通
行八旗凡由貢監生員考取之小京官筆帖式内若有
願就鄉試者俱准其與舉子等一同入場考試使片善
寸長不致遺棄以副國家教養人材之典特諭
雍正七年閏七月二十五日奉
上諭朕前曾降諭旨著八旗漢軍學清話今再限半年如
不能以清話奏履歴者遇陞轉之處不准列名將此傳
諭八旗漢軍特諭
雍正七年閏七月二十八日奉
上諭從前八旗副驍騎校副護軍校等俱令穿補服戴頂
戴翎每月增賞錢糧一兩今前鋒營之前鋒長鳥鎗長
既皆穿補服戴頂戴翎亦著增賞一兩錢糧特諭
雍正七年閏七月三十日奉
上諭嗣後八旗大臣奏事將各該旗參領俱令輪班帶領
進見伊等既得學習奏對禮儀且得親聆朕之訓旨又
可以教導各該屬官兵特諭
雍正七年八月初四日奉
上諭佐領係四品副佐領未定品級今著定為五品准用
五品頂帶仍照夲身職銜食俸再佐領係大員兼管者
居多向来佐領若有罰俸之案即照該員夲身職銜定
議似屬太過嗣後若兼管佐領之員在佐領任内有罰
俸之案著照佐領品級罰俸永著為例特諭
雍正七年八月初十日刑部彙題夲内鑲黃旗漢軍
都綂石文焻咨送原任泗州知州范時習之子范弘
俊歸旗遲延照例枷責一案奉
上諭嗣後歸旗人員有逾限逗遛在外應行枷號者著按
其逗遛年月之多寡以為枷號之期若逗遛一年即枷
號一年照此計算倘另有生事犯法之處則從重歸結
永著為例特諭
雍正七年八月十五日
諭大學士九卿朕於用人行政是非賞罰總視乎理之至
公而未嘗稍存成見大學云心有所忿懥則不得其正
有所恐懼則不得其正有所好樂則不得其正有所憂
患則不得其正夫心不正則是非可否皆不得其當其
弊有不可勝言者矣周子通書云無欲則静虛動直静
虛則明明則通動直則公公則溥可見人之心必静虛
動直而後應事接物可得其平若一有所偏向則静不
能虛動不能直又安望其明通公溥哉夫有所者不過
流於一偏而已足為心之累至於有我則全是自私自
利之心縈繞固結於中但知有已而不知有人則其心
之不正更甚矣古稱溺愛者不明凡人溺愛他人則於
是非可否已不能辦而不免於惑况溺愛己身則但見
其是而不見其非但見其可而不見其否沉惑迷謬以
至過咎日叢愆尤日積而全不知醒悟改悔其為害尚
可言哉又如人臣以忠言規諫其君則望君之虛懷採
納而人君以正言訓勉其臣亦望臣之實心聽從若君
不用臣言則加以拒諫之名而臣奉君之訓則聽之藐
藐清夜自思能安於心乎惟是君之不聽臣言人人皆
得而見之而臣之不能洗心易慮以從君之訓則在隠
微之間人所難知是在為臣者之捫心省察而已特諭
雍正七年八月十七日奉
上諭朕自御極以来凡文武大小官員進見時必諄諄訓
誨諭以國計民生之要務至於近日廷臣科道等官輪
班條奏其實在可行者即降旨施行其似有可採者即
發令查議其有言之未當者或局於一偏之見或失之
迂闊難行甚至懷挟私心不顧大體敷陳鄙瑣識見庸
愚朕多召令入見面加訓誨剖晰其說諭以不可施行
之故蓋朕意欲使其人曉然明白自知識見之淺鄙是
以降旨之時周詳往復不憚煩勞倘其人退而錄記果
能深會朕心詳繹朕旨一一紀載略無舛錯遺漏豈不
甚善但其事有甚難者彼於倉猝之際敬畏矜持或則
錯會朕旨或則記憶不全又或書寫之間詞不逹意或
有意捏成顛倒朕諭所謂差之毫釐謬以千里者正復
不少即如啟奏拆夲時大學士及學士滿漢多人皆每
日進見素常熟習者而面奉諭旨退而繕寫進呈尚且
未能悉協何况出於一人一時之奏對者乎前者科道
翰林八九十人同奉面諭朕令其各書呈覽乃諸人所
寫參差八九十員人皆互異且與朕旨多不相符可見
理會記載之難矣設或漫自記錄謬相流傳有失降旨
之夲意則所關匪細從前屢經曉諭曾命在廷大臣與
外省文武員弁等面奉之旨皆書寫進呈朕覽以防訛
錯今再行申飭凡内外大小臣工不論從前嗣後倘有
欲記面奉之旨者著將所記呈奏方許存錄倘有未經
奏覽私自存錄者一經查出照詐為制書之律治罪著
各部院衙門將此諭旨錄貼堂壁俾現任及接任官員
共知之其各省文武官弁等著該督撫提鎮將朕此旨
每年通行曉諭一次倘属員等有不知此旨者朕惟該
上司是問特諭
雍正七年八月二十日奉
上諭蒙古旗分人員學習蒙古話甚屬緊要著給限一年
令其學習若過一年不能以蒙古語奏對者亦照漢軍
不能清話例停其陞轉特諭
雍正七年八月二十二日奉
上諭今日引見人員所射之箭中的激起落於拾箭傘上
人之旁看此則近的旁之人恐有失悞嗣後引見人員
俱著改用骲頭若係硬弓即用大者亦與箭相等至於
大臣等在外挑選人員令其射箭亦著改用骲頭將此
凡應行𫝊知之處俱著𫝊知特諭
雍正七年八月二十三日奉
上諭凡原管佐領有經異姓管理數次之後其原管人之
子孫復得管理者應於原管人之族中遴選補授如伊
族中不能得人再於該旗遴選補授俟原管佐領人之
子孫日後長成可以得人之時此佐領缺出仍擇原管
佐領人之子孫補授如此方為允協將此曉諭八旗永
著為例特諭
雍正七年八月二十四日江寧將軍來文等將鑲白
旗協領雅爾納防禦西爾泰等徇隠行賄之處參奏
奉
上諭該部核擬具奏嗣後各省駐防官員如有知情徇隠
及行賄作弊等事發覺而降級治罪者若仍留本處無
益於習俗俱令回京交該旗酌量令其當差行走其家
属亦一併遣回將此永著為例特諭
雍正七年九月初二日奉
上諭嗣後凡各部院衙門一應會咨滿洲蒙古漢軍三旗
之事到滿洲旗下即令滿洲旗抄寫用印轉行蒙古漢
軍旗下將此曉示八旗一體遵行特諭
雍正七年九月初九日
諭大學士九卿朕令在京大臣官員科道輪班條奏蓋欲
廣見聞以資治理而其識見庸愚陳奏卑淺者亦可隨
事指示以開導之昨御史湯倓所奏甚屬鄙𤨏不可見
諸施行朕面加訓諭彼醒悟悦服乃奏曰皇上如太陽
之光臣所見如燈燭之微耳朕諭之曰爾言不然太陽
與燈燭各有其時各有其用不應分别光之大小也日
間太陽洞照至於昏夜則太陽無所施其光賴有燈燭
之光以補太陽之所不逮天下至廣庶務至繁朕耳目
心思所未到之處與不能周知之處爾等能殫其忠誠
知慮以為贊助匡勷正如太陽之有資於燈燭也燈燭
之功豈可少乎但不可有私意存乎其間耳倘借奏事
之名以為營私之計則是燃燈燭於朗日之下欲以爝
火之微與太陽争光其為暗昧極矣此則可羞可愧之
甚諸臣所當共以為戒者也特諭
雍正七年九月初十日大學士等奉
上諭嗣後一應具奏事件奉有所降諭旨悉令書寫呈覽
特諭
雍正七年九月十三日奉
上諭嚮導官等行走差遣之處甚多著賞給雙俸嗣後補
授嚮導官俱著給雙俸其米石不必增給特諭
雍正七年十月初一日奉
上諭聞盛京之部属旗員兵丁等每遇陞轉遷移及喜慶
等事俱攢集分金彼此餽送而無力之微員及兵丁人
等亦不得不勉強從事往往日用不敷而此例不能廢
甚以為苦禮記云貧者不以貨財為禮盛京此等陋習
皆由於生事結納之人倡率於先遂至相習成風莫知
省改此亦風俗之所當禁約者著該管各官通行曉諭
嗣後除吉凶大禮夲人情誼敦篤情願自行餽貽外倘
遇尋常陞轉喜慶之事不許攢集分金務虛文而耗實
用倘或不遵該管官查出將夲人及為首邀約者一併
照京城例懲治特諭
雍正七年十月初五日奉
上諭據領侍衛内大臣尚崇廙等奏
景陵
聖德神功碑亭儀柱之右産瑞芝一夲於石上長六七寸祥
光煥發觀者無不欣喜等語朕從來不言祥瑞屢頒諭
旨曉示臣民惟是建立
景陵
聖德神功碑今年甫經勒石告成而瑞芝即産於碑亭之右
仰見
上天特賜嘉祥以表揚我
皇考功德之隆盛朕心不勝慶慰特諭
雍正七年十月初八日和碩莊親王允禄等奉
上諭騎射乃兵丁等之最緊要技藝爾等於平常較射之
日參領以下各官並不令習騎射爾大臣與章京等皆
係率領兵丁出師行圍之人理應親率各官操演騎射
嗣後旗下大臣及參領各官遇平常較射之日俱著學
習騎射若年逾五十五歲者聽之將朕此旨曉諭八旗
特諭
雍正七年十月十一日和碩果親王允禮等將鑲紅
鑲藍兩旗從前遺漏虧空案件查清因從前未及查
出請罪自陳奉
上諭果親王將鑲紅鑲藍兩旗從前遺漏案件明白查出
惟以稽遲時日請罪自陳將事件如此清查甚屬可嘉
理當議敘有何交部議處之處再此事已經過去或由
部内遺漏或係旗下懈惰俱未可定若必令查眀殊覺
繁擾將此遺漏之大臣官員等俱免其治罪此事依議
此等事件如此明白辦理目下看來雖稍覺繁瑣但凡
事一經查清逐件登記檔案日後即可無事若將事件
怠惰推諉不速行辦理是遺日後之無窮弊端矣將所
奏事件令八旗大臣閱看伊等知慚愧否著各眀白回
奏特諭
雍正七年十月十一日兵部奏請點騐軍噐奉
上諭前年派王大臣等閱看軍噐恐其那移轉借故令各
旗另行封貯俟八旗閱畢時始令各旗領去想今年軍
器必皆完備閱畢即令夲人領去不必另行封貯嗣後
遇閱看軍器之年其應否封貯之處仍著請旨特諭
雍正七年十一月初三日
諭滿漢文武大臣今日冬至祀
天於圜丘天氣晴明和靄迥異平時朕御極以來時時默禱
凡遇
壇
廟祭祀典禮所關皆求
上天賜以晴和天氣而齋戒之日朕必虔誠敬謹以為昭格
之夲不敢絲毫怠忽乃數年之中果蒙
上天鑒察朕心每逢祭祀典禮或先期風雨或過後隂寒而
夲日行禮之時必然晴霽暄和此萬耳萬目所觀瞻歴
歴不爽者間有無知之輩奏稱天道渺茫恐難預必朕
諭之曰若果天道不符朕之所禱必是朕心不誠朕當
作災異會倍加敬惕修省言者慚赧而止大抵妄誕無
稽之人則以為天乃清虛之氣去人甚遠何能有感必
應而庸愚鄙陋之人又以為神明之道可以禱求獲福
而以私意干凟豈知䙝慢已甚不但不能獲福且至得
罪於鬼神矣天道至公惟佑善人一念善天必錫之福
一念不善天必降之災且天道至近時刻照臨於前後
左右之間帝王有帝王之天臣工有臣工之天即匹夫
匹婦亦有匹夫匹婦之天舉首即是動念即是不以貴
賤而殊亦無須臾之離也善惡之報全視乎其人之自
取以善念而得善報以惡念而得惡報即如播種者種
稷則生稷種黍則生黍又如擊器者擊金則為金聲擊
石則為石聲此一定之理無可疑者然善惡之分又必
視乎其心之公私倘存心為公則雖懲創多人誅戮多
人亦適足以成其善而可以獲福存心為私則雖保全
多人寬釋多人亦適足以成其惡而至於獲譴夫所謂
私者不但徇情枉法婪贓受賄然後謂之私有沽名邀
譽之念亦是私有計較利害之念亦是私有迎合君上
之念亦是私有垂名後世之念亦是私必須利害得失
全不計及只一念順理而行以俟天命此即所謂誠也
然必敬而後能誠故古之聖賢以主敬為夲惟其主敬
是以念茲在茲不愧屋漏不慚衾影處處可以對天則
不善之念又何自而萌乎既無不善之念則是一身之
中方寸之内但有獲福之基而無招禍之理焉有不荷
神明之默佑而順適暢遂者乎此朕身試之而確然見
其無毫髮之或爽者爾諸臣試遵朕言而行自然覺悟
自有效騐也總之為君為臣之道只有敬天勤民二端
而用人行政即在敬天勤民之内爾等每當頒禄受賞
之際咸感激以為主上之恩不知朕之所以自奉與逮
及大小臣工者皆百姓之膏脂也君若臣共受百姓之
奉養而於教民養民之道漠不關心聽其失所清夜捫
心何以自安尚云可以對
天地而無慚乎吾君臣當共勉之特諭
雍正七年十一月初六日和碩怡親王奏增加儀仗
一倍
恩禮逾重辭不敢受奉
上諭數年以来朕於怡親王有加恩議敘者王多再三奏
辭情詞懇切朕勉從所請者有之王忠誠敬慎輔弼朕
躬為國家宣猷效力之處甚多昨朕降旨加恩於内外
公勤任事之大臣數人因念王之勳勤較之諸臣為最
若不錫以奬功之典朕心實有未安是以增加儀仗以
表觀瞻稍示朕嘉予賢王之意在王領受並非越等逾
分之事已頒諭旨不必固辭特諭
雍正七年十一月初八日奉
上諭從來開國之初必有從龍之佐或闢疆拓土茂建崇
勳或陷陣衝鋒捐軀殉節至於承平之後伐叛討逆其
抒誠宣力之臣壮猷忠節並足以垂光竹帛流譽無窮
凡為人主者據情據理必無不存篤念忠勳之心於夲
身厚加贈䘏尤切望其子孫人人成立克紹前徽以永
受優待功臣之澤若忠節之後廢墮家聲乃朝廷所不
忍聞也則為之子孫者自當謹守家風努力奮志砥礪
廉隅世世為國家有用之材以繼述先烈即或貧窶不
能自振國家自必加以恩澤周恤其身家而不至於困
苦無依也乃功臣之後往往有不肖子孫自甘敗𩔖或
謀私結黨欺君悞國或貪贓壊法虧空國帑陷身刑辟
或發遣遠邊或妻子入辛者庫在國家之法雖宗室懿
親亦不能曲為寬宥豈能於忠節之子孫别開寬假之
路乎此等人不念先人之心跡以致深負國恩非惟不
忠更兼不孝其祖父有知亦應深惡而痛絶之且使國
家遇此等之人若寬之以恩則法有所不伸若置之於
法則情有所不忍為君者實處兩難之地則其人之罪
尚可言乎然伊等忍於負國而并忘其先人朕豈忍不
念舊勳而不推恩及其後裔上年降旨令各旗將功臣
之子孫内有犯法問罪及虧空拖欠者一一查出具奏
今年各該旗陸續查奏前來朕詳加披覽斟酌情罪或
其中勳節之後嫡派止此一二人者如施世驊馬爾璣
三格&KR0810;赫王釴蘇成馬炘&KR2960;陳朝琰洪德標金
啟元金啟復金式訓金習禮范光廷噶楚哈李天坒孫元起楊
天樞常履坦陳履坦張瑆張珂何紹祖金瑗四格逹喀
和爾圖王績陳泰常履謙郭朝政𫝊善剛愛王栻二成
格富寕李隆昇碩瞻關保住寕古齊劉元泰劉元禄常
住范時捷范弘璧范弘恕夸岱法海慶恒慶泰補希松
阿焉岳興阿庸德廣德額倫特孫查齊圖思海覺羅哈
占滿保伊林阿阿竒達共六十二員名下應追未完銀
兩共五十四萬六百九十五兩金五百兩米一千七百
二十一石此各項錢糧俱係國家公帑非朕所得私自
用恩豁免者著將内庫銀兩照數撥補代為伊等完項
其或擬以充發監候及妻子家屬入辛者庫等罪者概
行寬釋凡此邀恩宥貸之人皆當捫心自愧刻骨銘肌
并勉其子弟遷善遠辜毋或仍蹈故轍倘再有過犯豈
能再邀倖免而凡屬忠節之子孫皆當以此為戒共加
奮勉以毋貽前人之羞倘因此次格外之恩或生玩法
之念是朕之加恩不能勸人為善轉至導人為非矣豈
不重負朕念舊褒忠之至意乎凡此寬宥人等倘有貧
乏不能自給者准其於該都統處具呈俟該都統奏聞
朕當另加恩䘏以存養之其餘八旗所查功臣之子孫
可寬者亦無幾候朕再加詳閱發出特諭
雍正七年十一月二十五日奉
上諭凡交議之條陳事件其原條陳之大臣亦著入班會
議特諭
雍正七年十二月初二日奉
上諭百官章服皆有一定之制所以辨等威昭品秩也向
來屢申禁約不許逾分濫用以開僭越之端定例昭然
各宜遵奉聞近來服色頂帶及坐褥頂馬胸纓之属又
有不按定例任意僭越者御史有稽查部院之責而各
御史中即有參差不齊之處是己身先有逾分違禮之
咎又何以彈劾他人嗣後紫禁城内著派三旗侍衛稽
查大城内著步軍統領阿齊圖稽查外城著五城御史
稽查倘有違例僭越之人而侍衛提督御史不行參奏
别經發覺者將稽查之員一併處分特諭
雍正七年十二月初五日奉
上諭國家設兵衛民所以安良除暴雖尚武勇之力然必
謹守法度顧惜廉恥不為犯法干紀之行始不負朝廷
豢養之恩可以有上進之望平時因八旗兵丁乃國家
之根夲所以養之者恩甚高厚偶有差遣征𠞰之事復
加意體恤賞給各項銀兩行糧之外復給坐糧所以籌
畫其用度養贍其身家者至周至渥矣為兵丁者自宜
感戴國恩兢兢奉法共知自愛以邀爵賞而沐寵榮况
朕之訓飭教導者至再至三豈伊等尚不知猛省痛改
惡習乎乃自藏回陜之八旗兵丁四百名仍有沿途騷
擾居民之事經撫臣憲德兩次參奏共一百三十餘件
似此負恩犯法無知無恥綠旗兵丁之不如不顧人之
鄙笑朕實為汝等深愧之况其所得能有幾何豈因此
足以養身贍家而乃輕犯國憲自罹罪譴耶乃一時率
其獷悍之性不知檢束以致身投法網罪無可逃能不
愧悔即伊等眀理知義之父兄戚屬及同列之兵丁等
聞之見之亦諒無不切齒痛恨代為之羞也况損人利
己者天理之所不容強奪横取者國法之所不宥爾兵
丁等試思之同為父母生育之身又受國家教養之澤
並不至於無衣無食顛連困苦也即至此極尚當勵丈
夫志以勉盡大義方是若果安分守法則才力稍優者
可以冀望上進即中平之人得食錢糧亦可以養贍妻
孥奈何惟利是貪而不顧天理不畏國法為此可羞可
愧之行乎今將該撫所參各款一一開出並降此旨著
通行曉諭八旗兵丁及各省駐防兵丁俾伊等知同列
中有此無恥之事必致敗露不能掩藏自後共相儆戒
勿為習俗所漸染而凡有綂領管轄之責者皆當仰體
朕心申眀紀律時加開導則兵民和睦共享昇平之福
於久長否則國法具在徒陷身於罪戾而獲不忠不法
之名豈不可憫之甚乎思之勉之將此諭交與八旗及
各省駐防管兵官員等著各鈔錄一道每月𫝊集兵丁
敬謹宣讀令其觸目警心時時檢束恪謹遵奉特諭
雍正七年十二月十三日大學士等以闕里慶雲奏
請宣付史館奉
上諭朕平素遵奉
先師至誠至敬雍正二年闕里
文廟不戒於火比時廷臣援眀季弘治前事為言而朕心
悚懼不寕引過自責親詣太學
文廟虔申祭告特發帑金命大臣等督工修建凡殿廡制
度規模以至祭器儀物皆令繪圖呈覽朕親為指授遴
選良工庀材興造虔恪之心數年以來無時稍間今
大成殿上梁前二日慶雲現於曲阜卿等歸美朕躬之詞
朕不克當或者
上帝
先師鑒朕悚惕誠敬之心現茲雲物昭示瑞應朕不敢矜
言祥瑞但能功過相抵朕之幸也應擇日躬詣太學
文廟祭告以申感慶之衷一切禮儀著該部速議具奏朕
躬被
先師之福佑普天士子誦法服膺同受
聖人之澤著將明年會試取中額數廣至四百名壬子科
各省鄉試每正額十名加中一名其十名之外有零數
者亦加中一名此朕體奉
先師樂育之盛心特行造就人材之曠典諸士子其各興
文敦行益加勉旃所請宣付史館之處知道了特諭
雍正七年十二月二十一日奉
上諭朕御極以來七年之中未遇日食之異今據欽天監
奏稱庚戌年六月初一日日食九分二十二杪朕心深
為畏懼想由朕之政事有闕用人敷治之間未為允當
或内外臣工不能敬謹奉職民情尚未舒暢以致上干
天和垂象示儆朕寤寐之中時刻修省内外臣工等各宜悚
惕恪盡厥職共相勉勖以凛
天戒但期各矢誠心不必以空言回奏特諭
雍正七年十二月二十三日署理正黃旗滿洲都綂
事務覺羅伊立布等帶領補授佐領並襲職人員引
見奉
上諭凡辦理家譜奏摺時如遇一家之中補授佐領而又
兼有襲世職者不必間隔班次隨後即帶引見將此通
諭八旗特諭
世宗憲皇帝上諭八旗卷七
