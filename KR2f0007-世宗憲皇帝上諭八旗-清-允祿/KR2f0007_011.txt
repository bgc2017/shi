欽定四庫全書
世宗憲皇帝上諭八旗卷十一
雍正十一年二月十六日奉
上諭武職官員凡於當差之處理應佩刀朕前為此特降
諭旨敕令一體遵行今聞雖侍衛等俱不親身佩刀令
僕役執持隨行及進紫禁城始取而自佩出即解授僕
役此皆由該管大臣不謹記朕旨不查管屬員之所致
也如果將朕訓旨繕寫實貼不時看閱何至遺忘著交
與領侍衞内大臣都統等嚴飭各該管侍衞官員等於
應佩刀行走之處務令佩刀嗣後如仍有不自佩刀者
一經查出朕惟該管大臣等是問特諭
雍正十一年四月初七日奉
上諭從來造作言語煽惑人心者律有不赦之條若在軍
前造言傳播其罪更重俱照軍法即正典刑此自古相
傳之憲典也數年以來西北兩路用兵征討準噶爾該
管大臣官員等居心怠忽辦事粗疎號令不嚴稽察不
密聞有不肖之人在軍營各處捏造全無影響之談或
稱京師有某新聞或稱某營有某近事一人先倡衆口
附和而愚昧之人不能辨别遂信以為實彼該管大臣
官員等雖心知其非往往難於根究希圖省事置之不
問遂致不肖之徒信口流傳全無忌憚又有從軍營回
來之人造作言語以惑亂在京之聽聞如此等事不但
有妨於公務亦且大害於人心不可不嚴加禁約著行
文各路將軍令其詳悉曉諭該管弁兵及跟役買賣人
等嗣後倘有造作浮言者必將為首之人究出姓名奏
聞請旨即於本處正法示衆其失於覺察之該管官弁
一併治罪若能查出參奏免其議處至在京造言生事
之人交與步軍統領八旗都統都察院五城御史順天
府先期曉諭倘怙惡不悛即行查拏從重治罪特諭
雍正十一年四月二十二日奉
上諭凡奏事惟據實敷陳毋用頌揚之語屢經降旨訓飭
今閱奏摺仍有𤨏𤨏用頌揚語者不但披覽之下殊覺
煩冗而伊所奏之事反致不能詳盡是大臣等未將朕
訓旨曉示耳著再行傳諭凡奏事惟敷陳正意其稱頌
浮辭不必叙入特諭
雍正十一年四月二十八日奉
上諭朕覽本朝人刊寫書籍凡遇胡虜夷狄等字每作空
白或改易形聲如以夷為彛以虜為鹵等字樣閱之殊
不可觧揣其意盖妄為觸本朝之忌諱曰避之以明其
敬慎此固背理犯義而不敬之甚者也夫中外地所畫
之境也上下天所定之分也我朝肇基東海之濱統一
中國君臨天下所承之統堯舜以來中外一家之統也
所用之人大小文武中外一家之人也所行之政禮樂
征伐中外一家之政也内而直隸各省之臣民外而蒙
古極邊諸部落以及海澨山陬梯航納貢之倫莫不尊
親奉以為主乃復追遡開創帝業之地目為外夷以為
宜諱於文字之間是徒辨地境之中外而竟忘天分之
上下不且悖謬已極哉孟子曰舜東夷之人也文王西
夷之人也舜古之聖帝而孟子以為夷文王周室受命
之祖孟子為周之臣子亦以文王為夷然則夷之字義
不過方域之名自古聖賢不以為諱也明矣至以虜之
一字加之本朝尤為錯謬漢書註云生得曰虜謂生得
其人以索貫而拘之也敵國分隔互相訿詆北人以南
為島夷南人以北為索虜漢唐宋元明邊烽不息每
於不能臣服之國反以為虜我滿洲住東海之濱並非
胡人亦從未被虜若言東夷之人則可况今普天之下
率土皆臣雖窮邊遠徼我朝猶不忍以虜視之惟準噶
爾背天逆命自棄於王化之外或可呼之為胡虜耳至
若王師入關漢人順命心悦誠服而為臣子在本朝雖
不忍以漢人為虜而律以生得之義漢人實乃本朝之
虜也乃轉以本朝為虜而諱言之豈獨昧於大義並字
義亦失之矣不亦謬乎總之帝王之承天御宇中外一
家也上下一體也君臣父子之分定於天也尊親忠孝
之情根於性也未聞臣子之於君父合體同心猶可以
絲毫形迹相岐視者也我朝正位建極百年於兹矣
列聖相承功德隆盛迨
世祖章皇帝入撫中夏救斯民於水火而登之袵席仁心仁
政洋溢中國
聖祖仁皇帝臨御六十餘年深仁厚澤淪肌浹髓中國之聖
主自堯舜以來莫可比倫朕以涼德纘承統緒勤求治
理勉效
祖考雖未能跂及萬一然十載之秉公矢誠朗如天日滿漢
蒙古並無岐視此心久為臣民所共曉矣夫滿漢名色
猶直省之各有籍貫也文移字迹未便混同初非留此
以為中外之分别乃昧於君臣之義者不體
列聖撫育中外廓然大公之盛心猶泥滿漢之形迹於文藝
記載間刪改夷虜諸字以避忌諱將此以為臣子之尊
敬君父乎不知即此一念已犯侮慢大不敬之罪而不
可逭矣此皆始作之大姦大逆譏訕之辭後人由之而
不覺淺夫寡識至於如此朕於大義覺迷錄中曾經詳
悉開導實憫天下士民無知而自蹈於大罪想天下士
民今已深悉兹見書籍避忌之謬妄重為反復曉諭嗣
後臨文作字及刊刻書籍如蹈前轍將此等字樣空白
及更換者照大不敬律治罪各省督撫學政有司欽遵
張揭告示窮鄉僻壤咸使聞知其從前書籍若一槩責
令填補更換誠恐卷帙繁多或有遺漏而不肖官吏遂
借不遵功令之名致滋擾累著一併曉諭有情願填補
更換者聽自為之特諭
雍正十一年四月二十九日奉
上諭前歲派家選兵出征時朕特加恩令凱旋時將伊等
妻子由各家主名下開為另戶今各路出征兵丁内有
開檔之領催馬甲伊等久歴行間勤勞效力殊屬可憫
著交與各路軍營將軍大臣等似此等開檔領催馬甲
内有效力優者將姓名註冊登記俟大兵凱旋將伊等
亦照家選兵例開為另戸特諭
雍正十一年六月初七日奉
上諭從前都統等俱每日至公署辦事今聞漸至懈弛不
入公署止在家辦理除内廷行走王大臣外其餘都統
在家辦事殊屬不合著訓飭八旗都統等特諭
雍正十一年八月初七日領侍衛内大臣等奏請親
軍係近
御處當差之人嗣後不准挑取前鋒奉
上諭親軍雖係近御處當差之人然前鋒尤為緊要親軍
俱係由佐領内視其漢仗好者挑取之人若將舊人挑
為前鋒則致悞事嗣後親軍内未滿十年者准令挑取
前鋒其過十年者毋令挑取前鋒將此永著為例特諭
雍正十一年九月初三日署理鑲黃旗滿洲都統事
務大學士伯鄂爾泰等將補授佐領摺子家譜具奏
奉
上諭嗣後家譜所載正陪人員内有現在軍前者俱於各
名下註明特諭
雍正十一年九月初八日鑲白旗滿洲都統莽鵠立
等帶領補授驍騎校人員引
見奉
上諭擬陪之人年分既久且經出征從獵人亦優於擬正
者爾等所擬殊為悖謬嗣後擬缺有年分雖淺而人去
得曾經出征從獵者尚可擬正將此諭八旗大臣等知
之特諭
雍正十一年九月初十日奉
上諭嗣後外任旗員降革回京者除該部巳經帶領引見
之員不必再奏外其未經引見者著該旗奏聞請旨特
諭
雍正十一年九月十四日署理鑲黃旗漢軍都統印
務尚書范時繹等帶領補授驍騎校人員引
見奉
上諭劉若桂傅文興張鑒著補授驍騎校方天相等著撤
回另行揀選具奏本佐領下如不得人當於合旗通行
揀選如一佐領下人材果好即多佔數缺亦無不可何
必拘定每佐領下只放一員爾等所辦甚屬不合將此
傳諭八旗漢軍都統有似此等者著另行辦理特諭
雍正十一年十一月初五日署步軍統領鄂善為披
甲人五十於寅夜執持用印𫝊帖市買食物一事將
濫給傳帖之正白旗司務廳官員參奏奉
上諭這所奏是嗣後凡夜間有應傳事件著該管官員將
所給差往之人用印傳帖務令於次日繳回銷毁倘若
疎忽遺漏一經查出將該管官員嚴加議處將此諭八
旗内務府各部院知之特諭
雍正十一年十一月二十四日奉
上諭旗員隨任子弟定例年至十八歲以上始令歸旗其
在京之世襲官年至十歲以上者送義學讀書今西寧
道楊應琚之子世襲拜他拉布勒哈番楊重榖現隨伊
父任所年甫十歲未至歸旗年分該旗乃引在京世職
入學讀書之例行令歸旗殊屬錯誤著交部查議至於
八旗有似此違例將隨任子弟未至年分行令歸旗者
亦著該部行查一併交部查議特諭
雍正十一年十一月二十七日奉
上諭八旗兵丁學習清語最為緊要嗣後侍衞護軍等凡
看守禁門值宿該班等處俱著清語總毋令漢語至於
訓練營兵丁會集操演之處亦俱令其清語如該管大
臣官員不行教訓稽察仍有漢語者一經查出定將該
管大臣官員一併治罪特諭
雍正十一年十二月初二日奉
上諭正藍旗蒙古都統等將居住古北口外蒙古達蘭圖
等控訴伊等並非副都統巴雅爾圖等家人一案具奏
夫巴雅爾圖等實為科爾沁貝勒之後裔台吉達蘭圖
等係彼家人是實昔在
皇考時伊等曾兩次控告俱經治罪拏交伊主因巴雅爾圖
等不能管束致伊等不服是以歴年控訴及將伊等宣
入訊問達蘭圖等仍堅執奏稱並非巴雅爾圖家人寧
伏罪而死斷不為彼家人而生等語計伊等人口共數
百餘今即將為首數人治罪將伊等拏交巴雅爾圖等伊
等既已互訟成讐决不能相安於無事巴雅爾圖等不
但不能管束抑且與彼無益因此照伊等所有人數將
入官之人賞給巴雅爾圖等將達蘭圖等另行區處
已敕令該旗大臣會同内務府總管議奏此盖欲伊等
彼此有益斟酌合宜故爾辦理八旗似此等台吉屬下
之人甚多倘有效法達蘭圖等妄生覬覦以圖徼倖混
行控告者朕必從重治罪斷不姑恕將此徧諭八旗知
之特諭
雍正十一年十二月十三日署理鑲黃旗滿洲都統
事務大學士伯鄂爾泰等帶領補授公中佐領等缺
及承襲世職人員引
見奉
上諭公中佐領員缺如將大臣等補授伊等職任事繁無
暇盡心辦理佐領事務仍在官員内揀選補授庶於事
務有益若不得人再將大臣等帶領引見此缺另行揀
選引見將朕此旨徧諭八旗特諭
雍正十一年十二月十三日奉
上諭從前敕令漢軍人等學習清語原祗令年少之人學
習耳若年逾六十者槩以不能清語之故該旗即不入
於揀選之列則伊等效力年久之處豈不至於淹沒著
傳諭八旗漢軍都統等嗣後揀選人員年六十以上者
不必責其定能清語特諭
雍正十一年十二月十四日管理正黃旗滿洲都統
事務和碩莊親王允祿等帶領補授公中佐領等缺
承襲世職人員引
見奉
上諭公中佐領著擬陪之監察御史阿布那補授世管佐
領阿拉那員缺著預備之二等侍衛那蘭補授署步軍
校員缺著擬陪之拜他拉布勒哈番碩塞補授其餘員
缺俱著擬正人員補授此内補授佐領之七十六承襲
精竒尼哈番之白成承襲拜他拉布勒哈番之來住伊
等俱甚年幼爾該旗大臣等務必加意照看成全造就
遇大臣等陞轉時亦必轉諭接任之大臣此朕特恩務
令承襲世職之年幼子弟均沾實惠如大臣等不留心
照看成全造就經朕查出必將該旗大臣等加倍治罪
爾該旗將此註冊登記亦著當月旗登記仍徧諭八旗
有似此等經朕諭令照看成全造就之世職年幼子弟
俱著一體遵行特諭
雍正十一年十二月二十九日奉
上諭朕曾降旨嚴飭兵丁等凡會集值班之處俱令清語
不許漢語著該大臣官員等不時查管近聞仍有漢語
者此皆由大臣官員等不嚴行查管之所致也諭旨所
交事件並不加意奉行甚屬不合嗣後仍有漢語者經
朕查出將該管大臣等必不輕恕特諭
世宗憲皇帝上諭八旗卷十一
