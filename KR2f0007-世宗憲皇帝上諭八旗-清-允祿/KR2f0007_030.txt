欽定四庫全書
世宗憲皇帝諭行旗務奏議卷五
八旗都統等議覆據副都統祖秉衡奏稱伏查定例
八旗閒散人丁三年編審一次凡身材至五尺者添
註冊内已故者分析裁汰但歴年久遠佐領等官均
視為泛常隨意去留不無遺漏錯誤之處仰請嗣後
遇編審人丁年分各佐領造具戶口冊籍務令開寫
明白其外官家屬亦不許任意隠瞞交與該都統等
詳查造具清冊二本一本送部一本收貯該旗以備
查閱今年即係編審年分相應展限半年交與該旗
各佐領逐一詳查造具清冊保送戸部則既可以稽
察閒散人丁實數而屢年遺誤情弊亦可剔除等語
應如所請嗣後造審丁戸口冊俱令開寫一戶另戶
某人某人有官職者開明官銜無官職者開寫閒散
某人將伊父兄職名添註本人名下將伊子弟造入
戸口下俱作另戸分造滿洲蒙古旗下家奴及滿洲
蒙古並漢軍家下壯丁等俱開列花名核明送部其
各省駐防官兵以及地方文武各官子弟家屬俱令
戸部行文各該將軍督撫查明照此造具清冊咨送
俟各處檔冊到齊之日各該旗附入佐領冊内鈐印
報部存案以後三年編審一次俱令照此造冊俟
命下之日通行八旗併包衣佐領渾托和一體遵行
奏入於雍正五年二月二十二日奉
旨依議
禮部議覆據副都統侯田象坤奏稱從前乘轎官員
至東安門外即下轎乘馬而入隨役不過三四人今
則直至東華門外方行下轎卑賤轎役人數衆多坐
卧喧雜深屬不合凡一定儀注不容稍越身為大臣
尤當首先奉行使在下屬員亦知效法皆存誠敬等
語應如所奏嗣後和碩親王以下輔國公民公侯伯
内大臣都統大學士尚書漢三品以上官員仍准其
在
皇城内乘轎外其六十歲以上老人及有疾之人亦准
在
皇城内乘轎其餘人等一槩禁止不許乘轎至
紫禁城之門如有違者著都察院及步軍統領衙門查
拏治罪可也
奏入於雍正五年閏三月十一日奉
旨依議
刑部等衙門議覆據吏科給事中黎致遠奏稱竊盜
耕牛宜嚴加處分若止照竊盜例計贓論罪而估計
贓值或有低昂其間雖竊至數隻併贓科擬不過杖
刺而止是以人鮮警畏易至犯法嗣後宜定計隻論
罪之條等語具奏奉
旨該部議奏續又奉
旨黎致遠條陳竊盜耕牛已交部議奏但欲清其源必須
嚴禁屠宰牛隻著九卿一併速議具奏欽此(臣)等議得
耕牛盡力於農畝故律載宰賣偷竊等條但欲止賣
竊之端必宜首嚴宰殺之禁宰殺既無則竊賣自少
誠如
諭旨欲清其源必須嚴禁屠宰查律内盜牛者計贓以竊
盜論今給事中黎致遠既稱竊盜耕牛宜定計隻論
罪之條應如所請嗣後盜牛一隻者枷號一箇月杖八
十二隻枷號三十五日杖九十三隻枷號四十日杖
一百四隻枷號四十日杖六十徒一年五隻枷號四
十日杖八十徒二年五隻以上者枷號四十日杖一
百徒三年再犯者免其枷號杖一百流三千里累犯
者發邊衛充軍仍俱照竊盜律刺字十隻以上者照
竊盜贓至一百二十兩以上律擬絞監候其窩家知
情分贓者與盜同罪知情不分贓者照知人謀害他
人不首告律杖一百如知情窩藏竊牛之犯至三人
牛至五隻者將窩家杖一百徒三年若人至五人牛
至十隻者將窩家發邊衛充軍其宰殺耕牛並私開
圈店及販賣與宰殺之人者初犯俱枷號兩箇月責
四十板再犯者免其枷號發附近衛充軍累犯者發
邊衛充軍其盜牛宰殺及將所盜之牛貨賣者初犯
照例枷號兩箇月發附近衛充軍再犯者枷號一箇
月發邊衛充軍累犯者枷號一箇月發烟瘴地方充
軍其宰殺自已牛隻者計隻比照盜牛例治罪免刺
罪止杖一百流三千里故殺他人牛隻者仍照舊例
杖七十徒一年半若計隻重於本罪者亦比照盜牛
例治罪免刺罪止杖一百流三千里其殘老病死者
不論俟
命下之日行文八旗五城宛大二縣步軍統領衙門奉天
等處並直隸各省出示曉諭自奉文以後限一箇月
嚴行禁止如仍違者即行嚴拏照此定例治罪可也
奏入於雍正五年閏三月十一日奉
旨依議
管理旗務王大臣等議覆據前鋒統領鄂善奏稱前
鋒護軍内有年少馬上生疎者相應酌量派出令與
本旗領催馬甲等一體前往馬場則每日看守廵查
於馬上亦得熟練等語應如所奏嗣後每年出牧之
時將前鋒護軍内年少未經隨圍行走者每佐領下
各派一人入於馬甲數内令往馬場與馬甲等一同
操演騎馬廵查看守庶幾馬上可得熟練每旗派出
護軍校二員前鋒校一員令其管轄其護軍參領不
必派往即令出牧之副都統參領等兼管可也
奏入於雍正五年閏三月十四日奉
旨既派前鋒護軍前往著派護軍參領四員與驍騎參領
等將前鋒護軍領催馬甲等公同管轄若某旗派出護
軍參領其本旗之驍騎參領即不必派往餘依議
禮部議覆據吏部侍郎兼副都統岳爾岱奏稱各省
督撫提鎮以下州縣千總以上俱定有相見之儀各
部院衙門亦俱各有儀注惟旗下大臣官員並無定
例以致儀節參差不能畫一仰請交與該部查其品
級編定儀注以便遵行等語應如所奏嗣後八旗公
所辦事都統正坐副都統旁坐其參領於副都統稍
後兩旁坐佐領以下及散秩官員各照品級序坐有
事參領起立回話佐領以下官員俱屈一足回話其
侍衛藍翎侍衛並拜他喇布勒哈番以上之副參領
署參領俱照參領之例行拖沙喇哈番以下之副參
領署參領俱照佐領之例行驍騎校等有事於參領
前屈一足回話於佐領前侍立回話閒散官員如有
公事於都統副都統前阿思哈尼哈番以上官員侍
立回話阿逹哈哈番以下官員屈一足回話管旗務
之王宗室公前參領以下官員俱屈一足白事管佐
領之大臣各照品級行小京堂以及科道等官管佐
領者照參領之例行宗室管佐領者在旗下大臣前
俱侍立白事其前鋒統領護軍統領在各公所辦事
前鋒參領前鋒侍衛護軍參領侍衛副參領藍翎副
參領侍衛署參領拜他喇布勒哈番以上副參領署
參領俱照八旗參領之例行拖沙喇哈番以下副參
領署參領護軍校副參領署參領俱照八旗佐領之
例行前鋒校護軍校俱照八旗驍騎校之例行其步
軍統領衙門辦事步軍統領正坐步軍總尉旁坐步
軍副尉在步軍統領前屈一足白事在步軍總尉前
侍立白事步軍校城門校於統領總尉前俱屈一足
白事於副尉前侍立白事凡八旗官員在公所辦事
如遇别旗大臣亦照見本旗大臣之例行倘有越分
違例任意行走者聽該管大臣並查旗御史題參交
與該部議處
奏入於雍正五年六月二十九日奉
旨宗室管佐領者於王公前著屈一足回話餘依議
國子監議奏八旗設立官學原欲比戸皆霑教澤不
必拘定門第但學滿文者可用幼穉之人其學漢文
繙譯者必得十四五以上資性聰敏之人方易啟廸
嗣後選官學生務令該佐領擇穎悟俊秀子弟申送
(臣)等驗看交與國子監當堂考錄其年幼者令學滿
文其稍長者令學漢文庶將來皆可有成再查舊例
八旗滿洲蒙古漢軍每佐領下必送一人入學若拘
於定額則恐草率塞責若聽其缺額又恐人數太少
(臣)等酌定每旗額設學生一百名内滿洲六十名蒙
古二十名漢軍二十名其滿洲六十名内分三十名
習學清字三十名習學漢字凡有缺出通在一旗選
擇不必拘定佐領之數庶學生皆得秀良不致混行
申送再查學舍乃諸生講誦之所今每學止三四間
一旗三學共十三四間不等實屬狹隘應將現今學
舍官房各行交還本旗令其另給官房二十餘間量
可容百人誦習者著本旗修理俾諸生聚處其中則
學舍寬適便於誦讀矣再查官學生習漢字者每旗
各設教習五人輪流更換功課難以稽察應令教習
一人各派學生若干日處其中專心訓導則將來成
否責有攸歸但教習等既不許分班更換則應足其
衣食其每年銀米等項相應照景山教習之例給與
則衣食充裕而課讀自勤矣至教習等議叙之例皆
以三年為限期滿咨部以知縣候選(臣)等伏思三年
之内若不問其勤惰槩行咨部銓選恐有草率塞責
希圖徼幸之弊嗣後八旗教習入館國子監堂官不
時稽察如有懶惰者即行斥退其勤謹無過者三年
期滿照例咨部以知縣候選如有善於誨誘精勤不
倦者再留教習三年俟六年期滿咨部以知縣即用
如此則勤惰有分而善於誨誘者亦得久於其職矣
再八旗官學生向來皆無錢糧以故無力之家不能
行走(臣)等查得八旗蒙
皇上洪恩設教養兵滿洲三千六百八十名蒙古四百八
十名漢軍九百六十名滿洲蒙古每名一月給銀三
兩漢軍每名給銀二兩令其學習弓馬所以
惠愛八旗之人
恩至渥也但查八旗教養兵有幼穉之人以充額數不能
操弓上馬而官學生之年壯者往往挑選披甲(臣)等
伏思官學生内有年壯而讀書遲鈍者令回旗披甲
其所出之缺選年幼者補之以習滿文俟其稍長並
學弓馬則彼此皆有裨益伏望
聖恩勅令八旗將教養兵額數每旗滿洲分出三十名蒙
古十名漢軍十名將此五十名錢糧給官學生計滿
洲蒙古每名一月領銀一兩五錢漢軍每名一兩則
壯者既有錢糧以學弓馬幼者亦有錢糧以學文藝
長幼皆蒙
聖恩文武皆得造就如此一轉移間則錢糧不必加增而
官學生皆霑
聖恩鼓舞振興矣
奏入於雍正五年十月十三日奉
旨所議是依議
世宗憲皇帝諭行旗務奏議卷五
