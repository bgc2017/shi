欽定四庫全書
世宗憲皇帝上諭八旗卷九
雍正九年二月初十日吏部帶領月官引
見奉
上諭王光含等依擬用掣得山東鄒平縣之艾深係旗人
奏對履歴不能清語朕屢經降旨令旗員學習今艾深
又係少年而履歴數語尚不能陳奏甚屬怠惰著扣除
俟伊習熟清語時再行銓選將此旨并諭八旗知之特
諭
雍正九年二月十二日奉
上諭八旗大臣等訓練兵丁著察旗御史參領侍衛等前
往稽察特諭
雍正九年二月二十二日奉
上諭朕因八旗兵丁不甚整齊曾屢降諭旨命都統等善
為訓練俾各兵丁俱成精銳乃至今觀之尚未整齊此
皆都統等未嘗悉心訓練之所致也著降旨與八旗都
統前鋒統領護軍統領等於八旗驍騎營兵丁内擇其
年少無疾而騎射不堪不能滿洲蒙古語諸事無能極
為庸劣之人滿洲蒙古每旗合派一百名共八百名八
旗漢軍合派二百名共為一千名或在西厰子或在聖
化寺等處設立一營令其學習一切技藝更於驍騎營
官員内擇其年少而行走怠惰人甚無能者滿洲旗分
各𣲖二員蒙古漢軍旗分各𣲖一員令與兵丁一同學
習此項官兵務擇其實屬無能者挑取若所遺人内仍
有不及伊等者朕必將該大臣等治罪俟訓練一年使
人人皆成精銳之時則都統等不悉心教訓之處自顯
然畢露矣朕看伊等慚愧否至於八旗前鋒護軍内騎
射稍優年力精壯人材可觀而未經服習勤苦之人有
情願懇請入於其中學習者亦著挑選一千名另立一
營令其學習挑選之時務將情由預行曉諭果能練習
一年必不至於有誤可以自保者再行挑取其前鋒參
領護軍參領副護軍參領護軍校之内有願與兵丁等
一同在彼學習者每旗各派二員設此两營著將火器
營帳房取用伊等所用之弓箭及一應器械俱著官給
所需飯食鹽菜等物俱交内務府總管等酌量給與其
米石著動用安和橋收貯者支給若或不敷照數運倉
内之米補足營内兵丁之奴僕一名不許帶入伊等造
飯置買物件等事將内府佐領下閒散人量其足用派
往此項兵丁諸處俱不得差遣每日學習騎射騙馬所
用之馬由上駟院每營給與連鞍馬百匹令伊等親身
被卸飼養以習勤苦營内一槩不許漢語惟習清語或
蒙古語其教習趨走超距及清語等事於索倫新滿洲
烏拉齊内挑選好者分為三四班令其教習懦弱兵應
學之騎射技藝即交技勇太監等教習若仍不勉力勤
學伊等寧不自愧至於總管二營不必派委都統等著
將領侍衛内大臣散秩大臣等職名開列朕酌量派委
令其管理特諭
雍正九年二月三十日奉
上諭八旗滿洲蒙古漢軍及包衣佐領下家僕中有人材
壯健曾經行走慣習勞苦之人著挑選二千令往軍前
伊等俱係慣習勞苦之人或值戰陣或牧放馬匹或有
修造之處俱屬得力其中有能射箭放鎗者即行挑取
或現在不能而學習數日可能者亦准挑取著交與八
旗大臣等務擇甚好者二千名令為兵丁遣赴西路其
挑選時必問明伊等家主及本人若皆情願方可挑取
所挑取人等之家主即著賞銀一百兩俟伊等功成凱
旋之日悉行開為另戸係滿洲蒙古即編入滿洲蒙古
旗内係漢人即編入漢軍旗内照伊等家屬人口之數
有人幾口即給伊家主銀幾百兩雖在襁褓之童亦皆
算入數内至於伊等起行之時其錢糧口糧馬匹銀兩
器械等項俱照馬甲之例另行賞給特諭
雍正九年四月初十日鑲紅旗護軍統領頓把帶領
委署護軍參領人員引
見奉
上諭嗣後係應委署之缺爾等照常揀選帶領引見如係
開出之缺將舊委署參領另為一班預備其中如有可
補之人朕即補授將朕此旨曉諭两翼前鋒統領八旗
護軍統領等知之特諭
雍正九年六月十一日奉
上諭今年仲夏以來京師雨澤愆期目前甚覺亢旱朕於
宫中齋心虔禱尚未仰蒙
天降甘霖輾轉思維從來
上天之錫福降災悉由於人心之感召尚書曰作善降之百
祥作不善降之百殃古人又曰福之至也人自生之禍
之至也人自成之盖
上天慈愛為心斷無降災於人之理其遭值水旱饑饉者皆
由天下人之自取所當恐懼修省以凜
天戒若因此而或生怨尤之心則其獲罪更大而為無忌憚
之小人矣朕深明此理時刻自儆切切冀望天下臣民
共修趨吉避凶之道以承受
上天之恩數年以來諭之詳矣今兹亢旱之象或由於朝廷
政事之有闕或由於臣工職業之不修或由於士民心
術之不善有一於此皆足以干
天和而致祲沴倘有無知小人不察人事感召之故不知
上天垂象之意狂肆冥頑敢生怨懟則乖戾之氣自外生成
上天雖欲寬宥而不可得矣朕兢兢戒懼夙夜靡寧再四推
求欲得致旱之由急行改易凡屬臣工均當撫躬自思
何處不能稱職何事應當獲譴一一省察而悛改之而
為士為民者雖無治人理事之權而舉念之純疵居心
之善惡
天高聽卑實垂照鑒苟無自作之孽必不遭難逭之條總在
吾君臣士庶各自捫心省愆思過勿推於他人而存自
恕之念勿諉諸氣數而忘儆惕之心則和氣致祥時雨
甘霖必仰邀
上天之恩賜勉之勉之著將此旨通行曉諭在京官弁兵民
人等咸使知悉其近京省分若有缺雨之處著一體宣
示特諭
雍正九年六月十二日奉
上諭數年來朕因八旗事件所頒之諭旨令果親王編次
成書以資訓導昨果親王編次進呈朕親加披覽甚屬
妥協據王奏稱該館校閱等官在館行走實心效力等
語著將校閱官德齡穆敦繙譯官常保松夀舒敏查檔
官塞蘭泰覺羅坡岱交部議叙果親王亦著議叙具奏
特諭
雍正九年六月十二日奉
上諭仲夏以來京師亢旱雨澤愆期朕心焦勞無時或釋
因思刑獄上關
天和法司衙門此時尤當加意除重罪監候處决人犯不應
寬釋外凡有牽連待質及候審候結輕罪之人將來擬
罪不至於死而羈禁在監者著刑部堂官逐一速查應
完結者即行完結應保釋者即行保釋俟處暑後再行
審明結案八旗高墻拘禁人犯著該旗大臣亦照此速
行辦理毋得稽遲至於枷號人犯除情罪重大奉旨永
遠枷示者不宥外其有限期未滿枷號之犯著照舊例
暫行保釋於處暑後補枷以滿期限刑部八旗順天府
五城御史可一體遵行特諭
雍正九年九月初三日奉
上諭訓練兵丁步行乃為善技若勤習漸進一日可行至
一百四五十里著交八旗都統副都統前鋒統領護軍
統領等將各該管官員兵丁内年五十以下者皆令演
習趨走務期服勞耐久朕與限一年俾各演習俟一年
後特指一處務令到彼以驗其能否若有步行不能到
所指之處者朕惟該大臣等是問如有步行超越者朕
分别賞賜特諭
雍正九年九月十七日正黃旗滿洲都統鄂彌達等
將拖沙拉哈番巴明告休之處具奏奉
上諭巴明准其休致若賞給半俸將官仍與伊子承襲則
俸禄便至重複若承襲與伊弟兄之子尚可賞給半俸
著八旗查明有似此者畫一為例特諭
雍正九年十月初四日奉
上諭訓練兵丁甚為緊要著增挑兵二千名此所增之兵
不必論旗於教養兵閒散滿洲或養子開檔人内惟視
其人材壯健可用者挑取給與三两五錢錢糧馬甲米
石將此二千兵著弘昇與護軍統領博第副都統倭星
額專管訓練其應𣲖管教之員著弘昇博第倭星額會
同各該都統等酌量𣲖委其盔甲器械著工部造給特
諭
雍正九年十月十六日奉
上諭八旗王公及閒散宗室等所有口外牧場看守牲畜
之蒙古其有馬匹牲畜田産者尚可度日若並無馬匹
牲畜田産伊等家主豈槩能養贍或因不能度日以致
妄生事端則伊等家主無辜受累矣與其任伊等游蕩
莫若命大臣前往收養自八旗王公宗室並大臣官員
以至閑散人等著通行曉諭伊等所有口外蒙古内如
有此等無馬匹牲畜田産不能照看養贍情願報出者
令伊等家主各行報出特諭
雍正九年十月十七日奉
上諭目今正值用兵之際兵丁人等日需操演著曉諭五
旗諸王公等凡在伊等門下一應值班當差行走之護
軍馬甲等俱著暫行停止令往該處操演俟軍功克奏
之時照常令在伊等門下值班當差行走此際著𣲖各
屬包衣佐領下人等值班行走特諭
雍正九年十一月二十日奉
上諭八旗漢軍兵丁技藝俱未嫻熟皆由失於訓練所致
今於額數之外挑選丁壮二千名另設一營教習訓練
務期精銳再八旗漢軍勲舊大臣等子弟因其父兄失
於教導甚乏可用之才朕心深為憐憫現今尚耿石李
佟祖蔡王諸家之子弟無論在京在外其年至十五歲
以上二十歲内外者著揀選帶領引見朕量其材器令
其學習行走日後俾得成就以副朕加恩造就勲舊子
弟之至意著於今冬辦理妥協俟明年開印之後奏聞
請旨再八旗内有與尚耿石李佟祖蔡王諸家相似者
一併查明添入特諭
雍正九年十二月初五日管理正紅旗都綂事務和
碩莊親王允禄等為署參領員缺帶領副參領潘而
孝等引
見奉
上諭參領員缺著潘而孝署理但潘而孝射箭生疎而弓
力又屬甚軟今給限一年令其加意學習務期用至六
七力之弓俟一年限滿帶領引見倘不加意學習不能
用六七力之弓爾等即行參奏治罪將朕此旨傳諭八
旗漢軍都綂等務將各屬人員用心教訓學習弓箭特
諭
雍正九年十二月初八日鑲藍旗滿洲都綂綽竒為
佐領兼拜他拉布勒哈番富泰員缺將補授佐領奏
摺家譜叙入補授各佐領奏摺家譜之内將承襲世
職奏摺家譜按品級叙入承襲各世職奏摺家譜之
内具奏奉
上諭嗣後有似此等補授一人之佐領世職事著一聯具
奏將此旨曉諭八旗都綂等特諭
雍正九年十二月十二日奉
上諭雍正三年以前虧空各案八旗及各部院繕寫清冊
具奏朕交與大學士等覆看請旨朕分别情罪輕重或
行寬免或仍行著追大學士等奉旨後仍將原冊交還
各該衙門而他處未曾存貯檔案恐日久弊生胥吏等
有巧為改補增添之處不可不加防範著八旗及各部
院將已經奏過之冊籍悉行用印收貯本衙門再另造
一本用印交送内閣收貯以備查對嗣後悉照此辦理
特諭
雍正九年十二月二十四日内閣將八旗原管佐領
世管佐領查明議定具奏奉
上諭將此内閣議定原管佐領世管佐領一䟽著八旗大
臣等照依抄錄𫝊集各該旗佐領等及佐領下人等逐
一詳悉詢問將現今議定之原管佐領則詢問該佐領
下人等世管佐領則詢問該佐領等伊等如無别故俱
各心服則已或心有不服别有争競之處著各舉所記
實據如並無實據仍固執妄控者八旗大臣等亦行奏
聞朕召至伊等另行降旨區處及此時一經詳定註冊
嗣後可永無争競八旗大臣等亦易於辦理特諭
世宗憲皇帝上諭八旗卷九
