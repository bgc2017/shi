欽定四庫全書
世宗憲皇帝上諭八旗卷十二
雍正十二年正月初二日奉
上諭諸王大臣以元旦立春恰遇甲寅年丙寅月戊寅日
甲寅時瑞雪繽紛竟日盈尺考之占書最為嘉祥豐年
可慶為朕稱賀朕素不言祥瑞降諭至再至三爾諸王
大臣聞之熟矣夫祥瑞者特其兆耳兆也者吉之先見
尚屬未成之際全在乎人事贊成凡靈芝慶雲麟鳳嘉
禾之屬皆
天心所以示喜豈得不以為慶但須君臣益加脩省以祇承
天之休命果能事事上合
天心賜得一個是字則祥乃成其為祥否則其事尚在未成
何得遽為稱慶洪範恭之對待曰狂如或因有嘉兆而
不加脩省遂侈然自肆則狂之咎徵特在轉移間耳祥
其可恃乎朕不敢妄自比擬但理以譬喻而得明譬如
爾諸王大臣朕以其人可用許以加恩其人聞朕恩旨
便自放縱頓改前操朕亦惟有收回成命而加之以罪
豈得更不轉移仍以恩待乎總之災祥之兆尚視人事
如何以定休咎遇災而能知脩省災必不成為災遇祥
而黽勉敬承祥必益成其祥倘遇災而不知脩省其災
固不待言遇祥而不知敬承其祥豈能必其為祥也朕
於天人感應之際知之甚明信之甚篤信之篤是以一
刻不敢自懈自逸知之明是以不憚反覆申明告誡爾
諸王大臣詩云天維顯思無曰高高在上盖面前虛空
即是昊天足履撮土即是大地此面前虛空與日月星
辰所麗之天無二無别此足履撮土與嶽瀆山川所載
之地無二無别皆屬天地一身之内猶如人有七尺之
軀人身拔一毫毛則通體皆知痛癢豈有人於天地身
中舉一念行一事而天地有不痛癢相關者乎作善降
之百祥作不善降之百殃如影随形如響應谷形谷既
存而以影響為不可必之數豈不愚昧顛倒之甚夫善
者公而已矣心乎天下國家之謂公心乎一身一家之
謂私為大臣者誠心乎天下國家之公而不計及一身
一家之私天有不降之百祥者朕信其必無是理然則
其一身一家之計正復得則兩得也苟心乎一身一家
之私而不計及天下國家之公天有不降之百殃者朕
亦信其必無是理然則其一身一家之計亦復失則兩
失也朕雖深信此理朝乾夕惕不敢刻忘然天下國家
之事非朕一身所能獨理書曰天工人其代之朕不能
不頼爾諸王大臣之克代天工則朕固不能已於諄諄
訓誡爾諸王大臣也朕非推諉爾諸王大臣但朕所為
者朕之事諸王大臣須各盡爾諸王大臣之事人惟無
志則不能自立而推諉他人如為大臣者以天下國家
之事為已躬之事且以為非我莫能為而身任之而不
辭斷不諉之他人一人如是人人如是則内外大小諸
務有不事事合宜者乎如使内而八旗部院每事諉之
參佐司屬參佐司屬又諉之大臣外而督撫藩臬
諉之府廳州縣府廳州縣又諉之督撫藩臬又或内則
諉之於外外則諉之於内内外交相推諉皆謂主上自
有乾斷如此則朕何所恃以代天之工朕雖朝乾夕惕
亦何由使事事合宜以仰邀
上天之嘉祥福應乎今歲元旦時雪既有其兆當益加奮勵
朝夕脩省以期成此瑞慶我君臣其共勉之特諭
雍正十二年三月十七日署理正白旗漢軍都統事
務副都統高起等於公中佐領員缺帶領兼副佐領
之驍騎校等引
見奉
上諭佐領職任甚屬緊要向因大臣等兼管或致本旗大臣
瞻徇掣肘是以降旨令於世職或對品或應陞官員内
揀選補授並無永不著大臣等兼管之旨今爾該旗一
時不得應補之人即應將情由奏明仍著大臣等兼管
何得將驍騎校等員越次擬補帶領引見不但伊等品
級不相當且伊等並非超羣軼衆之材亦無出兵效力
之處何所見而如此辦理甚屬錯誤著另行辦理具奏
併將此旨傳諭八旗知之特諭
雍正十二年三月二十日奉
上諭據順天學政吳應棻奏稱前經摺奏八旗歲考不到
生員一事原為清查規避起見誠恐不肖旗員借端苛
索其中遂意者即現在京師亦混稱駐防隨任不遂意
者即已經考過仍不放回原處仰懇勅下八旗都統轉
飭各參領佐領秉公稽查勿得借端需索高下其手以
致苦累童生等語清查八旗歲考不到生員原以杜規
避之弊然不肖旗員或借此生事苛索亦未可定著該
都統轉飭參領佐領等秉公辦理倘有徇情朦混及需
索苦累等事該都統即行查參特諭
雍正十二年五月十七日奉
上諭向來八旗官員遇有吉凶之事競尚繁華恣意糜費
以致兵民效尤罔知撙節重有累於生計朕屢加訓諭
並令九卿等按其品級分别等次酌定規條頒行已久
伊等自當體朕教養之苦心各循職分謹守章程以為
仰事俯育之道乃近聞八旗人等仍有未改陋習以誇
多鬭靡相尚者不知聖人教人以生養死葬合禮為孝
又曰禮與其奢也寧儉喪與其易也寧戚朕之教人亦
即此意如曰父母之葬祭必以耗財為孝獨不思蕩廢
家産以致不能顧恤品行辱及先人其不孝也更為何
如子女之婚嫁必以厚資為慈獨不思無所貽謀以致
不能養育子孫饑寒困苦其不慈也更為何如况越禮
踰分之事但覺可恥更有何榮朕之提撕警覺已至再
至三而庸愚之人尚未醒悟今特再行宣諭該都統等
務須諄切化導並不時稽查俾八旗人等遵照所頒定
例實力奉行毋得陽奉隂違負朕崇儉黜奢維風訓俗
之至意倘視為具文仍踵故習經朕訪聞必將該都統
等一併議處特諭
雍正十二年七月二十一日奉
上諭八旗人等將隨往祭
陵次數俱寫作隨圍次數甚屬不合嗣後凡隨往祭
陵次數不准算入隨圍特諭
雍正十二年九月十九日奉
上諭嗣後各部院及八旗將朕所降諭旨繕寫呈覽時有
硃筆更改者即照硃筆更改之處抄寫將硃筆所改原
旨一併復行呈覽再從前各部院八旗將朕諭旨繕寫
呈覽時硃筆更改者甚多此等諭旨亦各查出抄寫將
硃筆所改原旨一併呈覽特諭
雍正十二年十月初五日監察御史祖尚志條奏東
西
長安等門應禁止閒雜人行走奉
上諭從前闕門長安門曾嚴禁閒雜人等行走近又至於
懈弛者皆由該管大臣官員不實心奉行之所致也著
交與護軍統領步軍統領嚴行查禁倘仍不查管草率
禁約一番旋復懈弛必將該管大臣等從重治罪特諭
雍正十二年十月初八日奉
上諭嗣後凡應入下五旗辛者庫之人俱著於本内將係
何旗及入何人之辛者庫開寫其應入上三旗者不必
開寫特諭
雍正十二年十月十二日奉
上諭凡引見官員其祖父有曾經出仕者俱開載履歴之
内近見有伊等祖父已經革職或曾治罪者仍載入履
歴寫原任字樣殊屬不合嗣後凡係革職之人其子孫
履歴内不得開寫著通行八旗各部院知之特諭
雍正十二年十月二十一日署理右翼前鋒統領印
務護軍統領滿泰以出征之護軍參領兼嚮導官石
圖等誤領雙俸請將石圖等應得俸餉按季扣還具
奏奉
上諭前因嚮導官出外行走之處甚多是以給與雙俸數
年以來朕並未出廵嚮導官在家不應坐食雙俸至於
出征嚮導官其員缺並未另補乃亦給與雙俸滿泰等
瞻徇多年至今始奏稱出征嚮導官誤領雙俸請將伊
等俸餉坐扣還項殊屬悖謬此應還雙俸即著落辦理
錯誤之嚮導總管塞爾弼滿泰蘇爾鼐等將伊等俸銀
俸米坐扣還項其嚮導官給與雙俸之處俱著停止如
有稔知路徑詳記地名於嚮導任效力行走者著嚮導
總管保奏給與雙俸嗣後著嚮導人員俱加意學習如
二三年後嚮導人員仍有不知地名路徑者朕惟嚮導
總管是問特諭
雍正十二年十月二十三日諸王貝勒滿漢文武大
臣奏請將
景陵寳城山生瑞芝九本之處宣付史館昭示中外奉
上諭今歲元旦立春喜遇四寅仰蒙
上天特賜盈尺之瑞雪朕心感慶期與臣民共加黽勉自春
及秋直省地方雨暘時若除直隸江南近水數縣河水
有漲溢之處陜西數縣得雨稍遲外其餘則甘霖應候
禾稼豐登雖不敢遽稱大有之年而各省年穀順成大
率相類誠為罕覯此
上天
聖祖賜佑國家顯然昭著者今當萬寳告成之候西師報捷
之時欣覩瑞芝九本産於
景陵寳城最近之山屈指數年以來三秀之瑞已經四見實
乃
上天恩賜以表彰我
皇考之聖德神功欲使中外臣民咸知樂利養恬共享昇平
之福者我
皇考之所留貽非偶然也據此則諸王大臣等奏請宣付史
館昭示中外於理應行至謂朕純孝所感朕實愧不克
當並曉諭天下臣民共知之特諭
雍正十二年十二月初六日奉
上諭據往良鄉等處八城查閱兵丁之護軍統領衣蘭泰
奏稱查閱良鄉等處八城兵丁騎射人人勤習俱已嫻
熟悉能清語其雄縣兵丁五十名内射箭優者一半甚
嫻熟者一半去年因雄縣兵丁騎射不堪不能清語奉
旨將該管恊領圖克禪防禦沙渾沙爾圖革職即於彼
處枷號其員缺特行揀選令其訓練兵丁等皆知皇上
因伊等庸劣將官長治罪者無非欲伊等上進之意是
以人人感懼奮勉力學今皆至於嫻熟等語將此通行
各省將軍大臣等徧為曉諭俾各該管官兵人人俱知
照此黽勉兵丁等世受國家豢養之恩人人勤於當差
熟習騎射技藝清語以圖報效該管大臣官員盡心管
教使之上進俱係職分當為之事若不知互相黽勉只
圖安逸疎忽怠玩日流而下漸至不堪勢必俱獲罪戾
如雄縣兵丁騎射不堪不能清語朕將該管官員治罪
另派官員訓練因而人人勤學一年之間遂至於善如
果上下互相勉勵何所不能但患不勤耳昔
太宗皇帝聖訓有云管兵之人宜率衆勤習騎射技藝若不
預行學習一旦行軍將何以戰丈夫技藝無過騎射畜自
飛之鷹亦可搏雉調不語之犬無有不馴此真
至聖之論凡膺管轄之任者俱宜盡心不時勸誨俾勤習一
應技藝兵丁等人人醒悟勤於學習不久自然熟練何
患不能將軍大臣等如不勤加訓練管轄疎忽致兵丁
等不行學習技藝生疎撫躬自問是誠何心若止合無
知惡少一時之鄙見而不計及國家關係之重大寧不
有負大臣官員之任乎嗣後仍有似此疎忽不勤加教
誨訓練者朕必將該管將軍大臣等治罪為衆人鑒戒
斷不姑恕特諭
雍正十二年十二月初八日正黃旗漢軍都統甘國
璧為佐領劉瑜等欺隠餘地一事參奏奉
上諭八旗餘地歴來欺隠甚多若逐件參奏治罪未免紛
擾此案免其交部八旗有似此參奏交部之案著各該
旗查明咨部免議並傳知八旗通行曉諭將欺隠餘地
俱令自首免罪嗣後仍欺隠不首一經發覺定行加倍
治罪特諭
世宗憲皇帝上諭八旗卷十二
