欽定四庫全書史部六
世宗憲皇帝上諭旗務議覆卷一詔令奏議𩔖(詔令之屬)
上諭外間草炭價值騰貴其故皆因諸王阿哥及家貲豐
裕大臣等令其家人出城遠迎邀截爭買居積待價冀
獲重利其不肖家人復捏增原價巧飾虚詞從中隠瞞
以圖肥巳此等情弊係朕所洞悉者嗣後凡草炭運至
局厰鬻賣者聽其買用外不得仍前出城遠迎各相爭
買著交該部嚴行傳示倘仍蹈前轍令該管官兵即行
緝拏再草炭價值如何可使得平之處著該部定議施
行特諭
戸部議覆京師草炭價值騰貴我
皇上厪念兵民生計特降
諭旨洞悉情弊(臣)等欽遵
上諭隨即嚴行出示外嗣後倘有匪𩔖仍前迎買堆積以
圖販賣取利者著步軍統領衙門及五城大宛二縣
嚴拏交部治罪併行順天府府尹及古北口總兵官
嚴示所屬官員自近畿至沿邊各該管地方亦令嚴
加查拏如此則到京草炭必多而時價可平於兵民
大有裨益矣
奏入於康熙六十一年十一月二十八日奉
旨依議
上諭在京武職官員亦當照外省武職官員例五年一次
考選軍政其如何考選之處著總理事務王大臣等會
同兵部定議具奏特諭
總理事務王大臣等會同兵部議覆
國家武備所關最重考選軍政原宜内外一例舉行(臣)
等欽遵
上諭查得五年一次考選軍政提鎮俱係自陳副將以下
該總督提督定其去留填註考語具奏優者准其薦
舉劣員劾以八法今在京武職官員如領侍衛内大
臣八旗都統前鋒統領護軍統領副都統步軍統領
等俱係近
御大臣不必令其自陳外遇五年考選軍政時各將屬員
詳察確核填註考語具奏果有行止端方弓馬嫻熟
善於管轄行走勤慎不擾兵丁不冒糧餉之員方准
薦舉若貪酷不謹罷軟年老有疾才力不及浮躁者
照例題參分别治罪至步軍校及看守
壇
廟並世職等官俱係散職有年老者免其紏參其各省駐防
將軍都統副都統等照提鎮例自陳其屬員俱照京
城之例舉行至德州等處之城守尉恊領𣲖大臣前
往考選其屬員即會同城守尉恊領等詳核填註考
語具奏如其薦舉參劾有徇私失實違例等情照濫
行具題例治罪
奏入於雍正元年二月初四日奉
旨依議
上諭八旗滿洲人等除照常考試漢文秀才舉人進士外
至扵繙譯技勇亦屬緊要應將滿洲人等考取繙譯秀
才舉人進士併武秀才舉人進士著總理事務王大臣
等會同該部將作何考試額數多少之處定議具奏特
諭
總理事務王大臣等會同禮部兵部議覆制科取士
乃
國家掄才之盛典我
皇上臨御之初首以作飬人才為務
命設繙譯技勇之科此誠我
皇上致治興化廣育賢才加惠滿洲人等之至意也(臣)等
欽遵
上諭查得順治八年有令滿洲蒙古子弟或譯漢文或作
清字文章考取秀才舉人進士之例請於嗣後將滿
洲蒙古能繙譯者三年之内考取秀才二次舉人一
次進士一次遇考秀才之年吏部咨取翰林院滿洲
侍讀侍講及各部院由清漢字出身之郎中等官開
列具題恭候
欽點學院一員其應考之童生八旗都統備造清册咨送
禮部轉送兵部考試馬步箭訖送學院考試於子午
卯酉年二月鄉試辰戌丑未年八月會試鄉試之年
禮部咨取大臣官員職名開列具題恭候
欽點正副主考各二員同考官四員禮部滿洲侍郎一員
為監臨官率順天府提調官管理場務其應考之人
不拘貢監生員及現任筆帖式能繙譯者俱得照例
考試馬步箭訖咨送入場會試之年
欽點禮部滿洲侍郎一員為知貢舉禮部酌𣲖滿洲司官
一員為提調官餘俱照鄉試例行若文舉人有能繙
譯者亦准入場考試凡鄉會試監試收掌受卷彌封
等官禮部咨取滿御史及内閣中書大理寺太常寺
光祿寺國子監所屬官員職名開列題請
欽點外其督理稽察之都統副都統等照例行文兵部具
題恭候
欽點其廵綽各官亦行文兵部轉行八旗酌量𣲖出至
殿試俱照文
殿試例舉行其所取秀才舉人進士額數臨期視人數
多寡請
旨欽定凡考試秀才舉人一應事宜交順天府辦理考試
進士交禮部辦理再查康熙四十八年有將八旗漢
軍人等考取武秀才舉人進士之例嗣後八旗滿洲
人等亦照漢軍例考取武秀才四十名舉人二十名
進士四名其内場另編滿字號照例考試至
殿試亦照例舉行
奏入於雍正元年四月初十日奉
旨依議
兵部值官馬出牧之時照例開列副都統等職名具
奏奉
上諭官馬出牧𣲖遣部員有何用處伊等有在家不去者
有中途而回者亦有到彼數日而回者並無效力之處
轉給伊等半年假耳不如不𣲖伊等為善將此著總理
事務王大臣等議奏特諭
總理事務王大臣等議覆牧放官馬所𣲖部員實係
並無效力之處
皇上睿鑒洞悉確中情弊(臣)等欽遵
上諭議得牧放官馬應將部員停止𣲖遣其缺俱𣲖旗員
前往
奏入於雍正元年四月初十日奉
旨依議
上諭鑲黃旗𣲖嘉郡王馬武孫查齊正黃旗𣲖簡親王嵩
祝紀當阿正白旗𣲖顯親王阿爾松阿徐元夢正紅旗
𣲖康親王馬爾薩佛格鑲白旗𣲖裕親王普兆白潢鑲
紅旗𣲖莊親王阿布蘭阿錫鼐正藍旗𣲖廉親王舒魯
孫柱鑲藍旗𣲖誠親王鄂倫岱伊都立包衣三旗𣲖恒
親王滿都護巴泰著此九王各領内庫銀十萬兩交伊
等屬下顧惜廉恥堪用之人令其經營其作何貿易及
如何經營生息併交與何人辦理之處會同𣲖出大臣
悉心商酌倘王等有被所屬欺瞞虧折夲銀者大臣等
即行陳奏其借出銀兩於夲年八月為始以一分計息
將所得利銀交納内庫若於一分之外有贏餘者將贏
餘之銀給與王等使用若利息不及一分即將伊等俸
銀坐扣或王等將此銀妄費或那移使用其議處必且
及於王爵至扵利銀或每月交納或按季交納之處著
伊等會同定議將一年所收各旗利銀另註檔案以備
各旗下人有喜喪等事作何恩施俾得永遠均沾之處
著都統等詳議具奏如有冒領那移等弊相應如何治
罪一併議奏特諭
八旗都統等議覆仰惟我
皇上厪念八旗兵丁戸口漸繁凡有稍關生計之處皆經
睿慮區畫周詳備至又
念伊等遇有婚喪之事恐至匱乏
特沛恩施俾得永遠均沾誠屬無疆
渥澤(臣)等欽遵
上諭議得八旗護軍校驍騎校前鋒護軍領催等喜事擬
給銀十兩喪事二十兩馬甲等喜事擬六兩喪事十
二兩步兵及食一兩錢糧之執事人等喜事擬四兩
喪事八兩其喪事如親祖祖母父母及妻室方准給
與若有子孫多人者但視其應得之一人給與至兵
丁等病故或其子幼小或無子嗣即視其夲身所應
得者給與嫁女之家給與其父如其父不在或叔或
兄有經管其事者即視經管之人給與娶妻則視夲
身差使如係閒身亦照嫁女例視其父及經管其事
之人給與至戸下馬甲人等不准給與凡遇婚喪等
事令參領以下至各族長查眀具保該旗都統咨行
内務府領取如有虛冒等弊或經查出或被首告將
具保人員交部重處其冒領之人併其一族人等永
不准沾此
恩施或族人有舉首者免其干連自今年九月起施行
奏入於雍正元年四月二十九日奉
旨爾等所議有自今年九月為始等語但此項銀兩甫交
王等遽行賜給恐其轉至間斷應再遲數月俟其生息
滋多以明年正月為始至給四兩八兩人等再量增其
數給與亦無不可
上諭自
皇考升遐以來朕心哀慕無已一應典禮俱令詳考舊章務
從隆備盖不敢以天下儉於
親也但上之所行下必效之向来八旗官員於喪葬等事已
極糜費今見朕備禮如是恐習以成風競尚奢侈而兵
民等或至傾家蕩産殊與朕以禮教天下之意不相副
也論語云禮與其奢也寧儉喪與其易也寧戚禮記云
喪具稱家之有無載在典籍甚昭著也著九卿等將滿
漢職官按其品級分為等次及兵民喪葬務從簡樸母
得僭妄併將婚嫁等禮詳議定例具奏特諭
九卿議覆慎終追遠人子之心無窮稱家循分禮文
之制有節
聖祖仁皇帝升遐一應典禮皆我
皇上大孝肫篤
躬加詳定用申哀慕之至情備極尊隆之盛典又慮臣民
不能仰體
聖意致開奢僭之端降
旨訓諭此誠我
皇上以孝治天下敦厚風俗申眀禮教之至意也(臣)等欽
遵
上諭詳查檔案凡婚喪等事俱有定例禁止僭越但奉行
既久未免怠弛今將民公侯伯滿漢職官以及兵丁
庶民一應婚喪之禮各按定例量加參酌逐欵開錄
另摺進
呈㐲候
欽定永著為令嗣後除家道不足之人聽其自行節省外
如有違例僭越者依律治罪俟
命下之日交與禮部通示内外一體遵行
奏入於雍正元年五月十一日奉
旨依議
喪葬之儀
一定例三等民公故者畫棺内圍三層擺設伊各項
執事備鞍馬八匹初上墳禮引旛一根錁子二萬紙
錢二萬張桌十五張羊七隻大上墳禮亦照此
一定例侯故者油紅棺内圍一層擺設伊各項執事
備鞍馬七匹初上墳禮引旛一根錁子一萬八千紙
錢一萬八千張桌十三張羊六隻大上墳禮亦照此
一定例伯故者油紅棺内圍一層擺設伊各項執事
備鞍馬七匹初上墳禮引旛一根錁子一萬六千紙
錢一萬六千張桌十二張羊六隻大上墳禮亦照此
一定例一品官員故者油紅棺内圍一層擺設伊各
項執事備鞍馬六匹初上墳引旛一根錁子一萬四
千紙錢一萬四千張桌十張羊五隻大上墳禮亦照
此
一定例二品官員故者油紅棺内圍一層擺設伊各
項執事備鞍馬五匹初上墳禮引旛一根錁子一萬
二千紙錢一萬二千張桌八張羊四隻大上墳禮亦
照此
一定例三品官員故者油紅棺内圍一層擺設伊各
項執事備鞍馬四匹初上墳禮引旛一根錁子一萬
紙錢一萬張桌六張羊三隻大上墳禮亦照此
一定例四品官員故者油紅棺内圍一層擺設伊各
項執事備鞍馬三匹初上墳禮引旛一根錁子八千
紙錢八千張桌五張羊三隻大上墳禮亦照此
一定例五品官員故者油紅棺内圍一層備鞍馬二
匹初上墳禮引旛一根錁子六千紙錢六千張桌四
張羊三隻大上墳禮亦照此
一定例六品以下至有頂帶官員故者油紅棺内圍
一層備鞍馬二匹初上墳禮引旛一根錁子五千紙
錢五千張桌三張羊二隻大上墳禮亦照此
一定例庶民故者油紅棺内圍一層備鞍馬一匹初
上墳禮引旛一根錁子三千紙錢三千張桌二張羊
二隻大上墳禮亦照此
一定例公以下有頂帶官員以上其父母妻故者所
用馬匹錁子紙錢羊隻桌子各照伊子伊夫未分居
之子備鞍馬一匹錁子紙錢羊隻桌子各照伊父用
等語嗣後未分居之子如有職者照夲身品級如無
職者十五歲以上准照伊父品級其錁子紙錢羊隻
桌子俱减半用餘仍照舊例
一定例公以下有頂帶官員以上週年百日上墳錁
子紙錢桌子羊隻各照定例减半若民止用錁子五
百紙錢五百張桌一張羊一隻若官兵民人或做道
場念經止許一次
一定例民公以下庶民以上永不許造墓子
一定例官民故者前後殮衣共五套
一定例公侯伯墳週圍墻一面二十庹共八十庹四
戸看守一品二品官員墳週圍墻一面各十七庹半
共七十庹二戸看守三品四品五品官員墳週圍墻
一面十五庹共六十庹一戸看守安葬在各墳院内
安葬六品官員以下有頂帶官員以上如有親戚墳
院内安葬者週圍砌墻一面六庹共二十四庹庶民
如有親戚墳院内安葬者週圍砌墻一面四庹共十
六庹如無親戚葬處於各莊上安放六品官員以下
庶民以上看墳不過二人
一律載墳塋石獸一品塋地九十步墳高一丈八尺
二品塋地八十步墳高一丈四尺三品塋地七十步
墳高一丈二尺石獸並六四品塋地六十步五品塋
地五十步墳高八尺石獸並四六品塋地四十步七
品塋地二十步墳高六尺發步皆從塋心數至邊五
品以上用碑龜趺螭首六品以下用碣方趺圓首庶
人塋地九步穿心十八步止用壙銘
一議得官民人等出殯紙劄除量造車馬轎樓庫外
其餘竒巧臺閣等項槩行禁止
一議得喪家備鞍馬匹自應從實量力除能自備者
照定例備用外其家道不足者許賃棺罩執事等項
至鞍馬衣箱不許賃用
一議得棺上罩幔公侯伯許用五綵裝花青藍等縀
一二品官許用銷金青藍等縀三四五品官許用青
藍雲縀六七八品官許用青素縀及青藍紬九品官
以下生監以上許用青絹兵民許用青布其力不能
自辦者聽其節省租賃
婚嫁之禮
一定例民公侯伯娶妻並未分居之子娶婦俱送縀
衣五套縀被褥三牀金項圈一箇金簪三枝金耳墜
一副納采禮公用羊九隻燒黃酒二十五瓶侯用羊
八隻燒黃酒二十三瓶伯用羊七隻燒黃酒二十二
瓶成婚禮公用羊十四隻桌二十張燒黃酒三十瓶
侯用羊十三隻桌十八張燒黃酒二十七瓶伯用羊
十二隻桌十七張燒黃酒二十六瓶等語嗣後民公
侯伯娶妻並未分居之子娶婦各减去縀衣一套燒
黃酒减照羊數
一定例一品官娶妻並未分居之子娶婦送縀衣四
套縀被褥三牀金項圈一箇金簪三枝金耳墜一副
納采禮羊六隻燒黃酒二十瓶成婚禮羊十隻桌十
五張燒黃酒二十五瓶等語嗣後一品官娶妻並未
分居之子娶婦各减去縀衣一套燒黃酒减照羊數
一定例二品三品官娶妻並未分居之子娶婦俱送
縀衣三套縀被褥二牀金項圈一箇金耳墜一副其
二品官金簪三枝三品官金簪二枝納采禮二品官
用羊四隻燒黃酒十五瓶三品官用羊三隻燒黃酒
十瓶成婚禮二品官用羊八隻桌十張燒黃酒二十
瓶三品官用羊六隻桌八張燒黃酒十五瓶等語嗣
後二品三品官娶妻並未分居之子娶婦各减去縀
衣一套燒黃酒减照羊數
一定例無品級宗室閒散覺羅四品官以下有頂帶
官以上娶妻並未分居之子娶婦送縀衣二套縀被
褥一牀金項圈一箇金耳墜一副納采禮宗室覺羅
四五品官用羊二隻燒黃酒八瓶六品官以下用羊
二隻燒黃酒五瓶成婚禮宗室及四品官用羊五隻
桌六張燒黃酒十二瓶覺羅及五品官用羊四隻桌
五張燒黃酒十瓶六品官以下用羊三隻燒黃酒八
瓶等語嗣後無品級宗室閒散覺羅四品官以下有
頂帶官以上娶妻並未分居之子娶婦金項圈金耳
墜聽其力能備用外各减去縀衣一套燒黃酒减照
羊數
一定例兵民娶妻娶婦送衣服一套被褥一牀納采
禮羊一隻燒黃酒三瓶成婚禮羊二隻燒黃酒五瓶
以上凡用猪俱入於羊數鵝鴨雞隨便用俱不許還
禮等語有品級無品級筆帖式俊秀烏林大護軍領
催以至兵民婚娶不許用桌張凡官民婚娶止許照
例行納采禮成婚禮不許行插戴等禮其迎娶轎上
不許用彩結樓亭其漢人婚娶亦照定例止行納采
禮成婚禮四品官以上紬縀不得過八疋金銀首飾
不得過八件桌子食盒不得過十件五品以下紬縀
不得過六疋金銀首飾不得過六件桌子食盒不得
過八件八品以下至有頂帶人員以上紬縀不得過
四疋金銀首飾不得過四件桌子食盒不得過六件
無職人及兵民紬絹不得過四疋果盒不得過四件
其金銀財禮官民槩不許用至漢人婦女有僭用冠
帔補服大轎者亦應禁止違者罪坐夫男等語嗣後
燒黃酒减去俱照羊數其餘仍照舊例遵行
一有品級官員婚嫁各用伊執事鼓樂人不得過十
二名燈不得過六對無品級閒散人及生監兵民不
許用執事鼓樂人不得過八名燈不得過四對一應
過分糜費槩行嚴禁
上諭邊外地方遼闊開墾田𤱔甚多將京城無産業兵丁
移駐於彼殊為有益著提督董象緯定議再著總理事
務王大臣等會同該部詳議具奏特諭
總理事務王大臣等會同兵部議覆京城兵丁戸口
漸繁擇其無産業者移駐邊外實有裨益(臣)等欽遵
上諭議得駐兵之處應照董象緯所議於熱河喀喇河屯
樺榆溝三處駐兵查古北口喜峰口外莊頭等每年
所交貯倉榖石止一萬四千八百二十餘石若三處
共駐兵一千名榖石稍為不敷請𣲖京城兵八百名
熱河一處駐兵四百名喀喇河屯樺榆溝二處各駐
兵二百名以五十名為一佐領每佐領設佐領一員
驍騎校一員於𣲖出兵丁内設領催四名再設總管
一員翼長二員令其統理管轄其總管駐劄熱河翼
長二員一駐喀喇河屯一駐樺榆溝此移駐兵丁令
滿洲蒙古都統等扵馬甲内擇其無産業情願前去
併席北烏拉齊新滿洲内熟諳農務者共𣲖八百名
其總管翼長著兵部將應補之人帶領引
見補授佐領驍騎校著各旗將應補之人揀選引
見補授其官員缺出照依各省駐防官員例補授其兵丁
缺出即扵彼處餘丁内挑取頂補如無可挑之餘丁
仍於京城原佐領内挑取𣲖往頂補伊等俸餉米石
俱照京城支領之例支給若彼處倉榖不敷俟秋收
時著總管等按時價估計具奏由戸部支領銀兩買
榖貯倉以備支給其俸餉銀兩每年春秋二季著戸
部委官解交總管至兵丁所住房屋𣲖部院堂官一
員查眀彼處所有官房撥給如其不敷將大臣官員
人等所造房屋官買添給凡關係錢糧文移事件無
印信不可其總管關防著禮部鑄給隨關防之筆帖
式著吏部題補至官兵等到彼處如何看守如何訓
練著總管等會同古北口提督議奏施行
奏入於雍正元年六月十四日奉
旨依議
上諭附近京畿等處駐防八旗官員兵丁内儘有曾經出
征效力者伊等並無陞轉之處應選其漢仗好人去得
勞績宣著者給與陞階將此著領侍衛内大臣與八旗
都統等公同會議具奏特諭
領侍衛内大臣八旗都統等議覆
國家教飬士卒宣勞效力分所宜然
皇上特念近京駐防官兵
命議陞階選擇補用此誠格外之
恩施也(臣)等欽遵
上諭查得德州等四處設有三品城守尉一員滿洲蒙古
防禦四員驍騎校四員玉田縣等四處設有四品恊
領一員滿洲防禦二員驍騎校二員順義縣等八處
設有四品恊領一員滿洲蒙古防禦二員前經總理
事務王大臣等遵
旨定議考選軍政𣲖大臣等看騐今著於考選軍政之年
將記名賢員如德州等處之三品城守尉交兵部視
應陞之缺列名具奏玉田順義縣等處之四品恊領
及山海關張家口等處總管行文該旗視伊等應陞
之三品城守尉京城參領員缺題補德州玉田縣順
義縣山海關張家口等處之防禦驍騎校古北口防
禦及查圍場之官員等有記名者亦行文該旗若防
禦扵夲處應陞之恊領京城之步軍尉及查圍場之
章京員缺題補若驍騎校扵夲處應陞之防禦及京
城步軍校員缺題補各處之領催人等令該管之城
守尉恊領等揀選漢仗好弓馬嫻熟效力年久著有
勤勞人去得者保舉咨部扵夲處驍騎校京城驍騎
校及六品官等員缺題補凡此官兵有年老及立有
産業情願在彼居住者令扵考選軍政大臣前具呈
雖經薦舉仍留彼處
奏入於雍正元年六月二十八日奉
旨依議
上諭外省駐防滿洲蒙古漢軍内滿洲漢軍皆有恊領惟
蒙古無恊領著將各處兵丁數目查看如蒙古兵丁之
數與滿洲漢軍兵丁數目相等亦應補授恊領如因蒙
古兵少將佐領附於滿洲者則補授恊領時亦應給蒙
古人員缺分列名引見恊領特諭
兵部議覆外省駐防蒙古人員原不補授恊領仰蒙
恩降諭旨令補授恊領時亦給蒙古人等缺分此誠我
皇上將滿洲蒙古漢軍等一視同仁之至意也(臣)等欽遵
上諭查得
盛京杭州成都右衛西安荆州江寧等七處所有蒙古
兵丁之數俱少於滿洲漢軍
盛京杭州成都三處俱有蒙古佐領八分每省應添設
恊領一員管轄八旗蒙古兵丁右衛西安荆州江寧
四處俱有蒙古佐領十六分每處按翼應添設恊領
一員管轄各翼蒙古兵丁至補授此添設之蒙古恊
領著各該將軍扵該處所有蒙古官員内揀選漢仗
好能管轄著有勞績者送部交該旗照例㨂選在京
之蒙古官員同題補之員一併引
見補授至滄州河南等處係滿洲蒙古兵丁參駐嗣後遇
有城守尉等缺出令該旗由蒙古官員内擇其漢仗
好能管轄著有勞績者與滿洲官員一同引
見補授
奏入於雍正元年八月十八日奉
旨依議
上諭都統前鋒統領護軍統領副都統内頗有家計艱窘
之人頃者外省副都統等既已酌給親丁坐糧將如何
酌給伊等坐糧之處著總理事務王大臣等會同兵部
議奏時諭
總理事務王大臣等會同兵部議覆八旗武大臣等
家貲豐歉不同仰蒙
聖恩念及
特命議給坐糧此誠我
皇上體恤臣下優飬羣僚之至意也(臣)等欽遵
上諭查得外省副都統等親丁只給銀兩並無米石現今
京城滿洲都統所有親丁八名蒙古漢軍都統六名
領侍衛内大臣前鋒統領護軍統領步軍統領五名
滿洲副都統三名蒙古漢軍副都統二名步軍總尉
一名其所得銀米舊例與馬甲相等後經筆帖式雅
爾善條奏裁减每月只給銀一兩米石隨之今應將
都統前鋒統領護軍統領步軍統領副都統步軍總
尉等親丁仍照舊數給銀三兩至於米石每歲只給
米一十二石每石折銀一兩其領侍衛内大臣之親
丁應如蒙古漢軍都統等俾得六名
奏入扵雍正元年八月二十日奉
旨知道了
鑲藍旗都統貝勒阿布蘭等議將内務府員外郎常
夀族中人等及伊堂叔額爾竒所管佐領下人盡移
於正黃旗併將常夀帶領引
見奉
上諭此等佐領若屢行移於上三旗則下五旗必至虧少
矣著將額爾竒佐領從伊該王屬下撤出改為該旗公
中佐領額爾竒佐領下所有一等護衛圖巴海二等護
衛永柱暫留該王處其餘官兵俱著扵上三旗當差行
走王府親軍二人著交内大臣令在上三旗親軍内當
差若有缺出内大臣照例挑取其官員俸祿兵丁錢糧
仍由夲旗行文支領嗣後下五旗諸王屬下有應移佐
領及統轄佐領之人無嗣者俱照此例從該屬下撤出
改為該旗公中佐領按左右翼令在鑲黃旗正黃旗當
差行走將此著總理事務王大臣會同八旗都統等議
奏特諭
總理事務王大臣會同八旗都統等議覆因移常夀
族人併額爾竒所管佐領下人於正黃旗
皇上特降諭旨指示周詳至眀至當(臣)等欽遵
上諭議得嗣後下五旗王貝勒貝子公及宗室等之屬下
所有滿洲蒙古漢軍佐領内有應移扵上三旗及獲
罪應撤佐領統轄佐領之人無嗣者俱照此例由該
屬撤出以為夲旗公中佐領此公中佐領内文武大
臣官員等止令夲身按翼在鑲黃旗正黃旗行走如
參領佐領驍騎校等係在該旗供職辦事之人仍應
留扵夲旗其前鋒護軍等令在上三旗當差併照例
挑取親軍官兵俸餉仍由該旗行文支取至馬甲步
軍人等仍留夲旗當差
奏入扵雍正元年九月二十五日奉
旨補授外省駐防官及前鋒參領前鋒侍衛等公中缺分
仍由夲旗揀選餘依議
上諭據副都統祁爾薩條奏内稱欲裨益扵兵丁生計故
扵喜喪之事俱加恩賜臣愚以為從前滿洲人等遇有
喪事親友饋送粥茶弔慰後因風俗漸弛至有多備猪
羊大設餚饌送飯者官兵競相效法不計産業過事奢
靡等語夫饋粥一事乃我朝滿洲人篤扵居喪至廢飲
食是以親友相恤特饋粥以食之並非筵宴也但此禮
沿行至今失其夲意竟至過為侈費昔廉親王允禩值
伊母妃之事欲沽取孝名詭為孝行迨至百日猶令
二人扶掖匍匐而行扵定例外加行祭禮每祭焚化珍
珠金銀器皿等物蕩盡産業求異扵人其令人扶掖而
行至半年者係何意見何以至此迄今思之終不可解
朕扵是時曾恐允禩致殞其生特加憐惜及事畢略無
衰損愈覺充肥由此觀之其專事狡詐眀矣彼時暁事
之人多有厭憎而譏議之者敦郡王允䄉郡王允禵貝
子允禟三人相結指稱送飯大設席面百日之内輪流
饋送日用猪羊二三十口備極餚品四人門下人等每
日筵宴紛擾不但朕知衆人無不知之也且允禟等曾
以與允禩送飯會同朕躬以允禩如此詭詐沽名而無
知之人遂謂允禩為甚孝以至舉國喧傳此亦衆人所
共知也惟我
皇考洞鍳其情曾扵衆阿哥會集時
諭曰孝必夲扵誠心如欲邀孝名即屬虛偽即為不孝為人
子者不務盡孝扵父母生前而欲矯飾扵殁後譬有乞丐
於此告之曰爾死我為爾焚化金銀累萬彼乞丐亦只欲
生耳斷無羡死之心也以之指責允禩者屢矣朕當
皇考
皇妣大事惟遵
皇考當
皇祖考
皇祖妣大事時所行儀禮外不敢借稱盡孝稍有詐取名譽
過為矯飾之處論語云禮與其奢也寧儉喪與其易也
寧戚朕前曾降諭旨著大臣等查考喪禮定為儀節具
奏已經十月尚未議覆今朕欲恊諸經書義理期有禆
扵旗人生計將副都統祁爾薩所奏准行但恐衆人謂
朕抑制伊等使居喪不得備禮有礙扵子孫盡孝之心
親友相關之誼如以有礙不准祁爾薩所奏又恐不恊
經書義理無禆扵旗人生計是以朕尚疑而未定著各
部及八旗大臣等會同詳議具奏至從前所交議奏之
旨經至多日大臣等尚未議奏必有不便施行之處大
臣等不敢直陳朕恐悞降諭旨心甚疑焉如果有不可
行之處將旨繳回特諭
各部院八旗大臣等議覆事親之道務盡其誠不可
稍有虚偽我
皇上大孝格
天至誠動物值
聖祖仁皇帝
孝恭仁皇后大事哀感夲扵中心儀節恊諸典禮此諸王大
臣百執事及中外人民所悉知者若夫強飾虚文矯
行邀名徒見鄙扵有識豈可謂能盡孝禮云祭不欲
數數則煩煩則不敬惡有不敬而可稱孝乎夫人子
居喪疏食水飲此古禮也未聞以送飯為名盛設筵
饌者宋臣司馬光云居喪饋食或因親朋慮其不能
成禮齎送粥糜往勞之若肥饌美臛致之者為不義
受之者為不孝我
朝甚重喪禮親友憐其廢食特饋粥糜盖行古之道也
然亦止母黨妻族從無親兄親弟送饋之禮况大設
筵宴備具猪羊饋者不知止受者不復辭如此而猶
得稱為孝乎(臣)等伏讀
聖諭是非誠偽昭然共喻矣至前所奉
諭旨已經内閣九卿等將婚喪等事分别條款具奏奉有
允行之
旨但未議及送飯一事今應如副都統祁爾薩所請行知
八旗將以饋粥為名多備猪羊大設餚饌之處嚴行
禁止倘有此等行事該旗查出即行題參從重治罪
奏入扵雍正元年十一月十四日奉
旨凡作偽飾詐以取虚名係朕平日所羞為者且自
太祖
太宗
世祖
聖祖以来歴代相繼專務誠實撫天下之萬民登國家扵平
治毫無粉飾之政諸臣咸當恪遵我朝制度崇尚實行
鄙薄虚名這所奏知道了將兩次所降諭旨一併傳示
八旗徧令遵行
上諭定例八旗官員等一經革職盡謂之廢官令當勞苦
差役挑取鳥鎗馬甲夫革職之人今雖罷黜其未革職
之前亦曾仰受國恩榮列班聫如果以頑劣無恥致獲
罪戾此係伊所自取固宜列扵廢官令當勞苦差役至
因公詿誤衰老有疾才力不及無心等過獲罪人員並
非故犯亦列廢官令當勞苦差役情屬可憫嗣後八旗
革職人等各視其罪之輕重著為定例如婪贓枉法虧
欠帑項規避怠惰行止不端曠班等罪革職之人仍照
舊例令當勞苦差役此外因公詿誤衰老有疾才力不
及無心等過革職之人將列扵廢官挑取鳥鎗馬甲及
當勞苦差役之處概行寬免如此不但現任官員惟恐
後日之為廢官兢兢不敢輙犯即因公詿誤革職人等
雖經削職尚得改過自新安知其日後不仍堪效用耶
著交該部議奏特諭
吏部兵部議覆革職旗員理宜令當苦差仰蒙
聖眀體恤格外施
恩命將革職人等視其罪之輕重分别寬免不得仍照舊
例一概令當勞苦差役(臣)等欽遵
上諭除通行暁示八旗及各該管處外至革職之人内或
有家計艱窘願得錢糧以為生者亦未可定嗣後請
將現在馬甲執事人内有願留者准其仍留其未當
馬甲執事人内有願效力者亦准其挑取
奏入於雍正元年十二月初三日奉
旨依議
上諭八旗都統衙門甚属緊要登造一切檔案繕寫各部
院文移之事甚多不可無筆帖式著各旗扵護軍領催
馬甲閒散人内擇其眀白能書者數人用為印房筆帖
式係護軍領催馬甲即令食伊錢糧米石係閒散人給
與二兩錢糧米石俟伊等效力三年觀其行走好人去
得者咨部以筆帖式補用其每旗應揀選幾名之處著
吏部兵部會同都統馬爾薩拉錫議奏特諭
吏部兵部會同都統馬爾薩拉鍚議覆八旗事務殷
繁繕寫檔案文移之人不可不敷其用我
皇上特降諭旨洞燭事宜(臣)等欽遵
上諭議得八旗滿洲都統衙門各挑取筆帖式四名蒙古
漢軍都統衙門各挑取二名每一缺揀選二名咨送
吏部兵部考試挑取如挑取之後有行私作弊擾累
旗人者該旗都統等即指名題參倘有徇庇等情併
將都統等照失察例治罪再此挑取之筆帖式三年
以内恐不能扵旗下諸務盡皆諳練遽行調用扵事
無益俟其效力五年果有行走勤慎人去得者該旗
都統等填註考語咨送吏部以各部院筆帖式用
奏入扵雍正元年十二月十二日奉
旨這所議好知道了
世宗憲皇帝上諭旗務議覆卷一
