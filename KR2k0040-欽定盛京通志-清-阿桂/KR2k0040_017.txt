欽定盛京通志卷十三
天章
皇上聖製
乾隆十九年甲戌
御製古今各體詩
欽定四庫全書
欽定盛京通志卷十三
天章(四)
皇上聖製
詩(乾隆十九年甲戌)
七月五日東巡自避暑山莊啟蹕之作
避暑居停逮曉秋朝來清蹕啟龍斿遠人宴賚鴻儀
偹炎月棲遲馬足休恰悟兹來即向往因思欲進每
資留山田是處䓗華黍未敢先期道有收
上
陵誠藴十年餘皜日金風行色舒山館南看嶂猶近吉林
東指路還紆每懷侯度咨休助常喜
慈寧奉起居七萃率能知大義寧因跋涉怨咨予
御行營六韻
崔巍帳殿鬱蘭坡星拱周遭萬幕羅豈限幅員分内
外亦陳斥堠不譙呵繹思厥度期無斁到處其居慶
有那視膳
寢門欣一例勑幾午夜協中和掃除扎薩咸惟謹(蒙古四十九旗)
(各有扎薩克領其衆)警蹕金吾底用多長白吉林佳氣繞敢忘
天作烈文歌
賜盛京將軍阿蘭泰
出寄干城入侍宸(阿蘭泰在御前侍衛裏行)據鞍矍鑠尚精神東
都留守分明是應令耆英會裏人(阿蘭泰年六十餘而鬚鬢皆白故戲)
(及之)
賜吉林將軍傅森
數處開牙盡有名大東坐鎮翼陪京將軍底事無勲
勣累洽重熙值太平
碧柳圖
山名蒙古語謂礪石為碧柳在克爾素邊門外癸亥
東巡過此曾有作今歲至吉林應進伊屯邊門取路
少北而東故遥見之
舊識吉林路遥瞻碧柳圖依然峰矗彼曾憶句吟吾
何日山為礪流年隙過駒拈髭長若許罨畫了無殊
柳條邊
西接長城東屬海柳條結邊畫内外不關阨塞守藩
籬更匪舂築勞民憊取之不盡山木多植援因以限
人過盛京吉林各分界蒙古執役嚴誰何譬之文囿
七十里圍場豈止逾倍蓰周防節制存古風結繩示
禁斯足矣我來策馬循邊東高可踰越䟽可通麋鹿
往來外時獲其設還與不設同意存制具細何有前
人之法後人守金湯鞏固萬年清詎繫區區此樹柳
入伊屯邊門
部落行將遍吉林望不遥迎人山色近礙路漲痕消
村墅經楓葉邊牆進柳條初來原故土所遇匪新招
瞻就心何切勤勞意豈驕省方逢大吉寶穡報豐饒
台尼堪
外蘭昔日正王師(國語謂漢人為尼堪我王業太祖首征尼堪外蘭肇興也)三
逆遺羣亦戍兹(康熙年間平三藩以其遺類戍此守台因名曰台尼堪)萬里流
遷怨誰致百年戶口慶今滋即看多稼連岡熟那覺
嚴寒傍塞竒試語尼堪歸故土轉應哀籲歎仳離
村行
語言不異舊音聲新到頗懷故土情白叟黃童皆忭
喜山村水郭動逢迎
播糓藝麻羣力作彎弓習射暇中兼尋常記得淳風
美即景還教取次覘
糠燈土舍㸑生塵革履布袍粗蔽身十二羽林皆識
否汝先原亦若斯人
移人漓俗是皇州觸目花街復酒樓快看吉林村落
景古風不易返從頭
賜吉林將軍及官員兵丁宴
黃幔青山皓日晴沛豐歡宴浹羣情恩頒軍士皆鳬
藻席預嘉賓適鹿鳴(時蒙古王公扈駕者亦令入宴)却喜多人能舊
舞(國朝起舞乃舊俗宴樂每每用之俗所稱嘛克新者也)翻嫌小部鎮新聲本
來此地無租賦底用當筵籲減征
車駕至吉林得七言排律十二韻
踰千塞甸歷迢迢暢慰初心到一朝
天作高山保之永地呈沃壤壯哉饒星分箕尾神臯衍俗
重耕桑協氣調左氏浮夸紀周晉史家建置攷金遼
為藩南接陪京近扼塞北臨黑水遥一旅艱難緬
亶父兩番巡幸遡
唐堯(康熙年間幸至皇祖凡兩次巡此)繩
先惟是期無忝裕後還因視不恌問
寢承歡常愛日勅幾熙績每衣宵劭農為慶農逢稔省俗
猶欣俗遠澆軍士歡虔皆子弟戚賓侍從擬臣寮持
盈保泰心恒凛蒙業延休志敢驕陶復
當年未家室瀋陽因肇大風謠
駐蹕吉林將軍署復得詩三首
霏微夜雨曉來輕啟蹕油雲倏忽生幾點秋霖剛過
陣滿空皜日大開晴地靈信是庥祥兆人意都增悦
豫情
天作高山景仰近應歆切切繼
先誠
星漢南來直北流(國語松阿哩烏拉松阿哩者即天河也漢語因名松花江)縈迴
漭沆衛神州城臨鏡水滄煙上地接屏山綠樹頭輻
輳閭閻市中日往來舸艦織清秋設教圖入丹青畫
應擬宣城謝氏樓
皇祖當年駐棨衙迎鑾父老尚能誇詎無灑掃因將敬所
喜樸淳總不奢木柱煙筒猶故俗紙窗日影正新嘉
盆中更有僊家草五葉朱旒茁四椏
松花江
滚滚遥源出不咸(松花江即混同江源出長白山山海經作不咸山)大東王
氣起
龍潛劈空解使山原折接上那辭霧雨添兩岸參差青嶂
印一川縈繆碧波恬地中呈象原檐鼓(松花江以松阿哩烏拉得)
(名松阿哩者即國語天河也)石辨支機孰是嚴
詠人參
性温生處喜偏寒一穗垂如天竺丹五葉三椏雲吉
擁玉莖朱實露甘漙地靈物産資隂隲功著醫經注
大端善補補人常受誤名言子産悟寬難
望祭
長白山作
詰旦升柴温德亨(山名建望祭殿於此)
高山望祭展精誠椒馨次第申三獻樂具鏗鏘叶六英
五嶽真形空紫府萬年
天作佑皇清風來西北東南去吹送羶薌達玉京
松花江放船恭依
皇祖詩韻
隆崇
長白佑維清松花江源山頂生飛流銀河練影明縈迴
千里竹箭輕望
祭申悃和鸞鳴臨江遂命青雀横水天上下秋光晶馮
夷靜恬濤不驚擊汰直達吉林城滄浪之水義最精
俯看直欲濯我纓詎必昆明習戰兵隆崇
長白佑維清繼繩
祖烈希景行從流寧為(去聲)欣渟泓
松花江捕魚
松江網魚亦可觀潭清潦盡澄秋煙虞人技癢欲效
悃我亦因之一放船施罟濊濊旋近岸清波可數鰷
鱸鰱就中鱏鰉稱最大度以尋丈長鬐軒波裏頽如
玉山倒擲义百中誠何難鉤牽繩曳乃就陸椎牛十
五一當焉舉網邪許集衆力銀刀雪戟飛繽繙計功
受賜即命罷方慮當秋江水寒
尼什哈山
吉林城東十二里尼什哈山巍岌㠖度江攬景一登
峰紅綠清秋錯如綺精藍大士乃白衣何代補陀飛
至此天池澄湛萬山巔翠樾倒影波中美旱不知竭
澇不盈亦不飛流落澗底地靈雩禜固其宜(吉林將軍凡祈)
(雨晴皆於是山)兆叶維魚誰所始(尼什哈者即漢語謂魚也)
吉林覽古雜咏
克商肅慎致梯航楛矢陳庭理或常未必幅員歸北
土詹桓辭晉失誇張
荒略山原限大東漢唐紀載鮮精窮購詩只有雞林
使(雞林即今吉林蓋語音之訛)真鑒偏教幸白翁
遼金以後率堪詳府設黃龍因見祥地力三農真沃
土舟通百貨宛江鄉
宣和聲色恣情奢壓境難迴勁旅加可笑蝨生幽五
國風流猶自號琵琶
採珠行
圓流育蚌清且淪元珠素出東海濱旗丁泅採世其
業授餐支餉居虞村我來各欲獻其技水寒凍肌非
所論賜酒向火令一試精神踴躍超常倫秋江川媚
澄見底方諸月映光生新威呼盪槳向深處長繩投
石牽船脣入水取蚌載以至剖劃片片光如銀三色
七采亦時有百難獲一稱竒珍命罷旋教行賞賚不
覽安識真艱辛世僕執役非蜑戶元稹何關譬海神
詠鱏鰉魚
有目鰥而小無鱗巨且脩鼻如矜闟戟頭似戴兜鍪
一雀安能齧半豚底用投伯牙鼓琴處出聽集澄流
再題東珠六韻
詎是鮫人泣兼非外域求地靈多瑰産水德正圓流
龍吐豈無謂雞銜亦可侔楚人非善賈河上有深謀
擲米光能變傾盤走不留何須較合浦早愧五湖投
駐蹕庫勒訥窩集口
窩集夫何許遥瞻已不凡真堪稱樹海乍可悟華嚴
紫翠紛閜砢蘢蔥鎻㟧巖恰如望瀛渤未飲早知鹹
窩集行
履山念無海泛水忘有陸今兹識窩集萬彙惟一木
江南塞北攬槩頻豈無林箐皆子孫東方甲乙稟靈
秀固應富有植類羣始從茈虒入麓口漸進蕭森失
見後祗容線隙露天光馬弗敢旁遵路走不能婁舉
丹黃青亦有翻書莫辨名爾雅所紀限方域安能到
此杞宋徵恭天蔽虧絶飛鳥其下菁英茁僊草落葉
布地似黃金疑是長者來問道華嚴海會諸佛處一
菩薩一菩提樹心花顯映多吉祥世塵遠隔如雲霧
宇宙以來便有此大椿扶桑非其比定應默煩靈祗
呵不知遞閱人代幾隂晴變幻光怪竒谷神出巧能
爾為畫師未可形容擬大匠詎敢斤斧斯初經奥壤
心神清色惟真色聲真聲欲笑稽含花木疏點筆聊
為窩集行
八月十三日作
紫禁朝儀豳野間(時東巡取道吉林駐蹕查拉芬阿林即於幔城行禮)曉晴信
可悦
慈顔(夜間微雨曉即大晴)營臨西水誠瑶水座對南山是夀山(國語謂夀)
(為查拉芬康熙二十一年以是皇祖駐蹕於此值萬夀節山得名)亦有冰桃千
歲熟却欣霜桕萬峰殷肇祥襲慶承
皇祖
先澤惟懷繼述艱
行圍即事三首
控弦舊俗重三韓巡狩當秋取便看璧水圓流縈捺
鉢玉山直影矗槍竿風前落葉蕭蕭下霜後平莎漸
漸乾獲鹿較於北塞美
寢門特進勸加餐
崇椒擇勝小徘徊為友為羣得得來八月有鷹皆掣
韝(居候切)齊風無犬不重鋂唐弓奚必千鈞力湯網惟
慙三面開日日留人待章奏持來馬上便親裁
楓槲丹黃松栢青谷神色色復形形待圍籍草為茵
褥馳獵阹山作戶庭鳬藻衆軍皆子弟
龍興舊地倚威靈覲
光揚
烈惟予責志奠皇圖萬載寧
輝發故城懷古(有序)
昔輝發貝勒拜音達里持兩端於我朝及葉赫之間
屢背姻盟因山築城凡三層以自固我
太祖一舉而平之至今經其城仰
神威之如昨勵慎守於無疆
天教草昧起
英雄開創艱難自大東剗削蓬蒿基景運驅馳險阻立
豐功渝盟徒恃營三窟不戰惟勞舉一戎荒堵秋風懷
昔日欽承統緒凜予衷
登輝發故城再賦
輝發河東㠑崣峰云是當年征戰處拜音達里(輝發貝勒)
(名也)抗
王師築城三遭守險固質臣取還婚弗娶潜與葉赫通盟
屢患在肘腋弗翦除堂堂大業何由樹我
祖神武真天人一時龍虎風雲附師興五日破堅城殱魁
宥脅為臣庶即今旗籍那拉氏百年世禄被恩遇我
來仰
烈憶草創撫蹟應親攬艱勮威呼雙槳渡溪河彼岸候馬
亂流預葦叢蔽騎披冒過其下浸滛盡沮洳山從人
面起嵯峩仰不見天密林櫖策騎尋逕歴其巔雉堞
久頽蔓草護故老無能為我言敬觀
締造披實錄(叶)徒見山高水清概懷哉久安長治故從臣
謂我今日勞較
昔如何莫輕語
吉林土風雜詠十二首(有序)
吉林在盛京東北我朝發祥所自舊俗流傳有先民
遺風焉甲戌東巡駐蹕連日江城山郭廬旅語言想
見岐豳式廓之始咨詢土風拈二字成語者為題得
近體十有二首聊紀一二云爾
威呼
刳巨木為舟平舷圓底脣銳尾修大者容五六人小
者二三人剡木兩頭為槳一人持之左右運棹捷若
飛行
取諸渙卦合羲經舴艋評量此更輕刳木為舟剡木
楫林中㩦往水中行(窩集中山溪相間凡採參捕貂者㩦威呼以往遇水則乘之)
飽帆空待吹風力柔櫓還嫌劃水聲泥馬賖枯尤捷
便(泥馬賖枯者以樺皮為之只容一人兩手持小槳划行)恰如騎鯉遇琴生
呼蘭
因木之中空者刳使直達截成孤柱樹簷外引炕煙
出之上覆荆筐而虚其旁竅以出煙雨雪不能入比
室皆然
中通外直求材易暮㸑晨炊利用均曲突徙薪誠上
策焦頭爛額更何人疎煙土銼烹蒸便夜雨荆筐蓋
覆頻却有千年遼海鶴驀疑華表話前身
法喇
似車無輪似榻無足覆席如龕引繩如御利行冰雪
中俗呼扒犁以其底平似犁蓋土人為漢語耳
架木施箱質莫過致遥引重利人多冰天自喜行行
坦雪嶺何愁嶽嶽峩駿馬飛騰難試滑老牛緩步未
妨蹉華軒誠有輪轅飾人弗庸時奈若何
斐闌
弧矢之利童而習之小兒以榆柳為弓曰斐闌剡荆
蒿為矢翦雉翟雞翎為羽曰鈕勘
榆柳彎弓弦壓絲剡荆作箭雉翎翍壯行幼學率由
舊蓬矢桑弧匪襲為揖讓豈知爭君子闓抨惟覺慣
童兒曾聞肅慎稱遥貢可惜周人未解施
賽斐
古人食皆以七羹則以勺國俗舊用木七長四寸許
曲柄豐末猶古制也
質古惟稱以木為曲長且橢進餐宜鼎中底用輕染
指座裏應教笑朵頤無下奢哉嗤彼箸有捄便矣藉
兹匙青泥坊底芹香處杜老居然得句時
額林
庋横板楣棟間以貯匳箧缾&KR1125;諸器具兼几案匱匵
之用
庋楣横版當中厨家計精麤箇裏俱鼠閙欲投還忌
器爵飛同量不妨觚竈間那識薪為蠟几上常看皮
是烏淳樸遺規恭儉德風聲擬使遍黃圖
施函
斵木為筩因其自然虛中以受物貯水釀酒皆用之
視束鐵編篦攅木片為器者天質為勝
誰云瓠落不中材虛受天然器量恢泉貯雲漿消舊
渴春篘石凍醱新醅早嗤轇釜催人去(閭閻有無相通客至必留)
(飯其有頡羹者羣以為吝而笑之)何用脩筒引水來可供缾罍謝梁
棟孰非造物善栽培
拉哈
土壁堵間綴麻草下垂緣以施圬墁此國初過澗芮
鞫間故俗也
乘屋乘間事索綯經營婦子共勤勞禦寒塞向諸凡
預施墁編麻要取牢出氣天忩柱左右(拉哈墻壁之上據棟中豎)
(柱以承梁左右留二孔出氣謂之嘛木哈圖拉圖拉者漢語所謂柱也)通煙土銼炕周
遭室家豳館風猶在慙愧宫庭雉尾高
霞綳
蓬梗為榦摶榖糠和膏傅之以代燭燃之青光熒熒
煙結如雲俗呼糠燈
蓬梗糠粃膏傅塗茅檐夜作每相需績麻乍可呼燈
婢耽奕非關誚燭奴最愛燄輝一室朗那辭煙染滿
窗烏葛燈籠是田家物勤儉遺風與古符
豁山
夏秋間擣敗苧楮絮入水漚(去聲)之成毳瀝蘆簾勻暴
為紙堅韌如革謂之豁山凡紙箋胥以是名之
擣苧漚麻亦號箋粘窗寫牘用猶便百番徒訝銀光
薄萬杵還輕越竹堅但取供書何貴巧便稱鋪玉詎
能賢高麗鏡面尋常有愛此淳廉舊制傳
羅丹
鹿蹄腕骨也舊俗以蹄腕骨隨手攤擲為戲視其偃
仰横側為勝負小者以麞大者以鹿瑩澤如玉兒童
婦女圍坐擲以相樂以薄圓石擊之則曰帕格
投石軍中以戲稱手彈腕骨俗相仍得全四色方愉
快(腕骨一具四而各不同持四枚擲之各得一色則為四色全大約以此分勝負)何必三梟
始絶勝閨秀爭能守爐火(一手攤擲承空上下各取之以不動局上者為工婦)
(女多能之非男子事也)兒童較遠驟寒冰(又有較遠之戲趋水上以中為勝名曰撒)
(罕)無端勝負紛憂喜麞鹿那知有許能
周斐
樺木之用在皮厚者盈寸取以為室上覆為瓦旁為
墻壁戶牖體輕而工省逐獸而頻移山中所産不可
勝用也
巢處遺風藉樺皮上簷側壁總堪為端誇不漏還勝
瓦豈慮頻遷等奕碁甕牖䋲樞猶未備夏涼冬暖且
相宜五侯第宅皇州遍芮鞫先型爾尚知
海蘭河屯(有序)
海蘭河屯者漢言榆城也遵槎爾筏嶺而西旁見舊
城之基焉雉堞無存土壘尚在昔年征戰之時各築
堡自守遺老既盡無能道其事者以其生榆樹焉
則謂之榆城而已
虎視龍爭各據時高培戰罍闊穿池何年貝勒失名
姓(昔東方部落強有力者率自稱貝勒)剩此荒城祗址基總為
聖人驅除(去聲)難維新
天命眷歸期秋風榆戍經過處
奮旅維艱企繼思
即事五首
吉林圍接盛京圍天府秋高獸正肥本是昔年馳獵
處(癸亥年謁行圍祖陵亦以路便於此)山情水態記依稀
依疆執役兩將軍率下從公各效勤都是沛豐諸子
弟爭先奮勇起風雲
詰戎深意寓於畋故國圍場近柳邊聞說
彎弧新射虎稜稜
神武至今傳(我為習太祖獵之太宗定鼎盛京即留此地以武教所每以此事為重立法亦)
(甚嚴或逢熊虎無不之意親御弧矢馬上射之詰戎示後至深遠矣)
箭取儦羣俟友鹿網來巨口細鱗鱸雲中山色能生
動澗底泉聲乍有無
即漸皮衣換絮衣長途定省奉
慈闈留都父老心猶急重喜翠華指日歸
塔兒頭歌(有序)
兩山之門積水不流歲久沮洳色如鐵銹國語謂之
塞勒克特木克漢語則謂之紅銹水草生其上纍纍
成墩國語謂之烏喀達漢語則謂之塔兒頭又蒙古
語凡小兒始學步艱行者謂之塔兒圖疑即此語之
誤作塔兒頭歌
深林大谷太古然林有落葉谷有泉泉渟葉積成銹
水漬泥蔓草相連牽草腐為壤壤生草月長日引經
霪潦禹乘四載不敢問付之地媪任濕湫高低羅列
窣堵波明駝負重愁若何驚麞駭鹿每遯跡獵騎縦
射還得多南人欵叚忽見此下馬扶奴勞步履豈繞
舍利學苾芻不報無道稱君子
燃霞綳觀書因題
豈無綘蠟將銀燭愛此熒熒古與稽劉向傳經寧我
事居然天禄照青藜
暖三首
邇來風日又迴暄射獵渾嫌細毳温且免輿儓切膚
冷况欣駝馬軟臕存(天寒則駝馬臕易瘦天暖草肥則駝馬臕尚可支也)
暄冷天公本無意喜暄畏冷自人情撫時端可通於
政以重為威底有成
猶憶前巡暖異常人言都道帶來陽(盛京向稱極寒地癸亥東巡時)
(亦覺暄暖異常曾有人言羣道帶陽歸之句)陪京己近欣南望咫尺英莪
(邊牆門名)關柳牆
花園(有序)
癸亥東巡時道經此地繁柯密葉欎然猶存昔曾託
興成章兹復摛毫命什
聞說名園近興懷昔景賒叢中無别草(兩叢相對其下不生雜草)
枝上想繁花了了增山色堂堂閱歲華本來百獸避
(土人云凡鳥獸避跡不敢蹂踐)底用木欄遮
植物鍾靈氣竒蹤多異傳(相傳花時人過之畏不採擷或有所犯必致疾病示)
不然猶是卉何以獨長年那辨滄桑後難稽池館前
每來花謝過笑我偶無緣
進英莪門
重關申畫郊圻分
煌煌祖制千秋遵(康熙年間始建柳條邊西自山海關東屬海又一自鐵嶺而分北東繞吉林過)
(虞村而止是為外障其内則圍場地)圍阹背指行歴盡舉頭喜見英莪
門結繩列柵金城固休養善守
深意存入關樹葉尚餘綠靈占地氣
心通神(柳條邊蓋依興安嶺而建山分隂陽故地之寒暄判然不同即長城亦然)築場納稼率
已卒連村額慶多高囷猶道今秋纔半熟不知苖碩
農情真我進英莪凡兩度
興京近矣懷生欣
橋山指日此敬謁周甲思慕焉能申
即事三首
路依中谷墅依隈野老欣迎翠輦迴笑指碧川漩澓
水英莪門外帶將來
澗瀍本是故鄉民露冕重看意倍親賜復蠲租自常
例更思鮮(平聲)惠水災貧(時以車駕巡幸賜復一年又因秋潦加恩撫䘏)
路側荒垣倚碧嶒當年戰守是誰曾停鞭欲問開疆
事故老稀存杞宋徵
三關
第一關名雅爾哈(國語雅爾哈即漢語豹也)天閶虎豹雄神州第
二代岷極險絶(國語代岷即漢語雕也)雕鶚到此還應愁三關
扎喀逮邊壤(國語扎喀即漢語邊也)一成之旅懷
前猷由來攘外先奠内始基沮漆多綢繆紹世貽統建
大業蓬蒿斬艾
躬勞憂深根固蒂綿萬葉試看納綠源長流
興京叠舊作韻
一成傳
昔代六御駐秋時鼎峙留都近
龍興大業基
經營堪想像繼述益懷思陟巘爰瞻迥降原復相(去聲)卑地
呈龍鳳闕
天畀日星姿廬旅遡過澗椅桐紛樹陂風雲環
帝座黔赤迓
王旗締造誠恢廓混同豈留(去聲)遲重來心越悚
永祐德恒垂奕葉欽堂構艱難尚克知
恭瞻
啟運山作歌
長白龍幹西南來靈山
啟運神堂開源遠流長綿奕世駢蕃禔祉皇圖培
肇祖衣冠秘陵室
三祖元宫千載謐仇成不共何忍言七恨興師此第一(我)
(我景祖太祖顯祖䧟明氏之計致不諱是以興師討明以此為七大恨之首)爰始爰
謀緬
亶父
橋山景佑猶故土昌平樵採禁至今朝家厚德昭千古(明季)
(謂我朝興自遼東乃毁及金陵為壓勝我朝雖有此二祖之恨而彼南京孝陵及昌平十三陵皆為)
(護集樵採厚德仁風垂則千古云)
乘馬過
興京再詠
赫圖阿拉連
興京(國語赫圖阿拉者即漢語横甸也我横甸祖宋舊發祥地順治年間尊為興京在其南)
(惟餘叢城蹟榛莾生矣)依山樹柵聊為城秋風策馬一憑閱兆
基締構欽
龍興茅茨木突風猶古故宫欲覓迷處所涕零
始業何其艱九重萬戶遑安處
顯佑宫叠舊作韻
重至
興王里言瞻顯佑宫呵靈金闕肅拾級玉階崇追念當
開創惟欽禮
昊穹握符承
帝佑基命建
神功萬寓拱皇極千秋鎮大東繼䋲滋勵志對越益虔衷
何有揚
光烈惟應仰
駿鴻皥熙猶未致怵惕每慙躬
薩爾滸
國語薩爾滸即漢語木厨也峰勢肖之因以得名
厨峰鐵背界藩(二山名)間舉
義旗初創業艱諾密無能誇地利(初薩爾滸城主諾密納背盟合尼堪外蘭拒我)
(師誅之太祖定計取其城)杜松安足抗師顔(既得薩爾滸遂駐師於此以五百人)
(破明四路兵數十萬殱杜松於鐵背山)秋風瑟瑟重經過
天武稜稜莫仰攀寄語方來應敬念豈容易撫有瀛寰
重陽日侍
皇太后宴
九九符陽數秋秋協歲行海山增
介祉風物麗陪京豳樹丹含籟岐花黃放晴登高真恰當
曾此俯寰瀛
新月
行營三度看蛾月夜漸添長景倍新帳殿篆凝輝雉
尾網城漏逓晃魚鱗一天秋思吟新魄萬幕寒衾憶
從臣忽聽遠村砧杵動授衣時節恰臨豳
恭謁
永陵
四祖分
陵墲壝同
鴻禧景佑奠岐豐制因漢氏修園寢
尊擬周家號古公念結拜瞻千里外派綿繼續萬年中曰
承曰啟均予責惟敬惟勤勵此衷
恭謁
福陵
天柱隆崇萬載亭(陵山名天柱山)
福貽奕葉藉威靈風雲儼若通
神縡龍虎常如護
帝扃黍稷一時陳爼豆瞻依十載易霜星敬觀
實錄思開創每悉
艱難淚雨零
恭謁
昭陵
丕顯
丕承王業昭肇基
景命大清朝那同鼎足分三國可擬
戎衣定一朝兩白常趨石馬汗(陵前立仗石馬曰大白小白盖太宗當日所乘)
(以略陣破堅者)萬青永護玉峯標元孫五世親陳奠僾愾
聲容未覺遥
謁
陵禮畢車駕入盛京仍疊癸亥歲舊作七言排律十四韻
周甲遵塗又向東吉林佳氣鬱葱葱故鄉遺俗今猶
在
創業開基古鮮同走馬率西時相宅
如龍逴海每勞躬
皇威遠鬯先攘外
聖澤深孚早建中名正底須慙德抱(我明以太祖之興兵伐報先讐)
(非利其土地)氣雄真使敵羣空既申頻价魚書議(既得瀋陽遂屢)
(遣使議和)垂得還旋玉轡瓏(我師謂太宗圍燕京垂得命班取之甚易守之猶難)
(云)帷幄運籌宣衆力風雲締構贊
天功
王師本是征無戰勝國徒稱守且攻爰藉驅除膺大寶(我)
(下世祖平流寇之亂得天定鼎燕京於古為正)遂遷都邑設酆宫上
陵近紀諏秋吉狩漠觀風樂歲豐累洽重熙蒙
祖德月將日就惕予衷留京莅止當年宛父老瞻依喜氣
融滄海車書虔輻輳(朝鮮遣陪臣稱賀)九關閶闔洞開通推
恩行慶遵常制何必酺筵醉頰紅
至盛京故宫日作
精禋敬展十年思莅止留都駐羽旗秩秩肯堂欽
祖德依依愛日奉
親慈氣迴嫩暖情均暢雲放新晴喜共知信擬貞觀欹案
側武功得句再巡時(癸亥十月車駕發盛京時有會復如唐后武功咏再巡之句)
御崇政殿
重臨慶善仰
徽興黼座維皇
祖所憑來賀西鶼復東鰈(時凖噶爾輝特部台吉阿睦爾撒納内附差使先至又朝鮮例)
(遣陪臣奉貢致賀)敢忘夕業更朝兢
君臣一德思前篤禮樂百年踵後增卜世繁禧綿億載大
紅海旭正初昇
故宫侍
皇太后宴
金風皎日麗仙屏樂奏雲韶鳳下聽興慶重來溯
締構大安到處奉
慈寧雲呈東海迎鼇駕祥擁西池介鶴齡敬領
徽音識心所曰欽繩繼守
先型
實勝寺
精藍何處無初地佑皇圖虔禮世尊相敬思開國模
艱難緬
御鎧威烈仰
神弧(尊奉胄及)(太祖所貽甲太宗所遺弓)佛是仔肩重憂勤益切吾
清寧宫疊舊作韻
故宫兹路寢
禋祀例依前(祭亥東神為國朝舊俗必於正寢癸巡時敬謹舉行今仍之)承構惟懷
祖居歆總頼
天西南仍啟戶翰墨亦陳筵依舊三秋景那能百慮蠲流
隂誠荏苒清暇暫周旋言念蘋蘩主愴然憶昔年(癸亥)
(年來時追孝賢皇后相隨撫今昔有感於懷)
頥和殿(有序)
於清寧宫左側搆室數楹為
聖母息居之所名曰頥和殿而系以詩
松鶴顔齋表清越(避暑山莊松鶴清越皇太后之地也)(聖祖奉聖母山)
(莊所御亦以松鶴名齋)頥和名殿奉
晨昏
孝慈家法千秋仰儉樸初風一室存
登鳳凰閣
層甍建置憶
當時表裏山河座下披鼾睡豈能容榻側縱觀直欲奄天
涯九秋如昔風光好百歲而今戶口滋繁似京華非
不美俗漓用此為縈思
欲遊千山復不果
念結龍泉祖樾間遊期又復爽千山既憐倦馬當秋
瘦且付枯僧抱月間坐可披圖悟離即恍如對瀑聽
潺湲終須卧象諸峰側霜磴煙蘿取次攀
長寧寺恭瞻
太宗所貽冠服二首
羹墻有志難為覩
冠服重瞻仰
聖靈應現吉祥雲作蓋千秋萬載護長寧
戎衣汗馬
躬勞苦繼述常懷
烈祖靈儉樸心欽發箧始微言那藉李邦寧(按元史大安誾中有故篋)
(李邦寧對云此世祖所遺裘帶有聖訓曰藏此使見吾樸儉云云)
過功臣費英東揚古利等墓題句誌感
橋山栢里欝相望開國同心想杜房一二藎臣茲扈蹕逸
勤胥及爾寧忘
躬臨酹酒當年事(癸亥初至盛京凡功臣墓皆親臨賜奠)遣奠依然表
舊勞(兹以重来各遣大臣致酹)動我愴然翹望處
山陵氣接朔雲高
恭咏
太宗所製鹿角椅
彎弧曾逐鹿製器擬
乘龍七寶何須羨八义良足供庫藏常古質山養勝新茸
那敢端然坐千秋示儉恭
故宫對月
殿秋輪欲小近海光愈潔初度埤堄闉漸朗琉璃闕
衣宵古已然示冲今豈别繩
先益增惕惜隂敢即悅同漢歌大風異唐臨遼碣可愛永
蟾輝何須問圓缺
大清門
我
太祖神武明哲創業開基日不暇給而勤於庶政建二木
於門俾下情欲達者書之以進
法貽百世澤永萬年
令許投書異缿筩無聲聽俾下情通古風淳噩非緣襲謗
木堯年
聖制同
賜王公羣臣及盛京官員宴即席得句
崇政光華午日晴笙歌酒醴樂聯情寧誇漢代横汾
水訝擬周家宴鎬京兕爵三巡湛露泛蛟罏一縷瑞
煙輕同堂均有亮功責誰進嘉言勖守成
大政殿
翬飛朵殿煥觚稜左右亭分以十稱永念誰知此時
切疇咨獨憶
昔年曾紹聞衣德千秋凛
燕翼貽謀萬葉承三致意惟欽繼述吾心寧敢懈兢兢
恭奉
皇太后自盛京迴鑾之作
盛典
崇禋次第修
安輿虔奉啟龍斿幾多别緒留豐里頗有征人望薊邱屈
指再臨期後日追思夙駕溯前遊去來今了不可得
一念繩
先奕葉謀
永安橋
盛京城西至廣寧向多沮洳行旅頗艱我
太祖初定瀋陽即命脩除疊道一百二十里
太宗崇德六年义建永安橋自是師行無阻用集大勲策
馬經過摛毫誌事
除道脩橋經
指揮師行來往迅如飛奚稱貞觀征遼日布土徒勞奏績
希
過句驪河
潦盡寒潭碧水澄浮橋旋轡舊相仍樂浪元菟古難
考安市襄平近可徵納稼村間場有積趁歸人急馬
纔勝句驪渡後頻翹首己隔雲煙望
二陵
廣寧道中
廣寧道中跋馬行敗壘荒堡頻逢迎云是當年防守
處江山坐失嗟有明外猜内忌政紛亂謀臧不從不
臧薦其間門戶尚相爭文臣掉舌武臣竄增餉未逮
士卒家逍遥河上擁棨牙成梁華表至今在爵里世
冑滄桑誇後臺烽火更番置朝偵夜望亦云偹設邏
徒佈千萬兵
王師一舉皆捐棄遼東不保全遼西破竹安禁飛騎馳我
來撫蹟仰
前烈百年古縣成雍熙
皇天無親德惟本民不可下曰可近一言敬告守器人待
言守時計己晚
祭北鎮醫巫閭山
敬謁
橋山大典昭旋輿蠲吉祀寅朝提封於昔更無北望秩而
今溯有姚廟古百王虔盛享
神庥億載佑全遼高低黍稷盈豳野歲歲顒祈風雨調
畫松(北鎮廟中古松半枯槎枒夭矯東榦蒼蒼欝然偃蓋祭畢周覽立樹下貌之而係以詩)
鎮廟門西似蓋松半存枯榦半蘢蔥凝神如見抱朴
子圖貌慙非陳所翁立下忽疑晴與晦現前可悟色
兮空何當六月根旁坐讀疏仡聽謖謖風
杪秋遊醫巫閭山得五言三十韻
奥宇坤維鎮神堂碣石開嶐嵸參漢迥案衍向陽恢
舜典升柴載山經括地晐昔曾望巒嶺(癸亥歲有過廣寧望醫巫)
(閭山之作)今已近壇陔禋祀帛籩薦威儀卿尹陪達誠仙
闕退問景玉鞭催驀入栗梨墅延緣峛崺堆圃場崇
有積雞犬静無猜頻見畊荒隧疇能保一阫日高方
覺暖風細不生埃盤谷深成阻牛山久己峐寺頽僧
避去屋寂鳥飛來遂造﨑嶇遍從看草木纔地靈自
呵護天意本栽培寫霧豁宫霍流澌落漩洄柳書人作
字松抱石為胎初狹塵凡限中宏造化胚便因窮窈
窕旋命減輿儓詰曲遵碕逕蒙茸藉嫩苔懸崖飛瀑
水切顥聳瑶臺(右聖水盆)尚有芝英碣寧妨薦福雷(右蝌蚪碑)
武陵雖假借洞口試徘徊作記徵彭澤成詩憶楚材
(右桃花洞)寧知進士第轉遜岳陽杯(右吕公岩)肥遯幽棲處翹
思獨往才(右道隠谷)雲巢真可號龍種是誰栽(右雲巢松)最後
中峰矗居然一笠嵬(右曠觀亭)海天惟浩蕩心目與兼該
始遇欣佳矣曠觀誠壯哉安期如却掃意不在蓬萊
遊醫巫閭雜咏
翠雲屏
嶊崣孤峯削玉華山樞旁出古槎枒何人解事為鐫
泐語鑿空猶道女媧(上有舊鐫明御史張學顔題補天石三字)
道隠谷
深谷棲遲可樂賢路遥偶未訪林泉東丹潜志讀書
處逐鹿成圖豈恝然(石渠寶笈藏東丹逐鹿圖)
聖水盆
垂崖迸水落絲絲冬不凝冰事匪竒應為仙家修養
法將臨玉女洗頭時
曠觀亭
飛來一笠冠㠝岏海水天雲入曠觀竒蹟無窮宇宙
内欲幽探遍故應難
哈密瓜至遣諴親王果親王恭薦
二陵感而有作
西極甘瓜熟來從包貢郵薦新遵昔例(癸亥謁貢瓜陵禮畢)
(適至曾遣誠親王和親王賫往恭薦)柔遠頼
前猷己覺雲山隔其如歲月悠較予應厚幸又得謁
珠丘
錦州道中
築場納稼野村閒羽蓋逶迤展
謁還七萃翹心指帝里萬年愉色奉
慈顔潦澄急水將慢水秋老松山復杏山盡是
開基用武地時平益切守成艱
題寧遠祖氏石坊
燧謹寒更烽候朝鳩工何暇尚逍遥若非華表留名
姓誰識元戎事兩朝
過中前衛
峰堡岡臺每相(入聲)望耗民無救堕明綱㭬人久擅殺
生柄怯將徒稱守禦方極目一時警蹕路迴思此地
戰征場動關心懼仔肩重
祖業維艱刻敢忘
題望夫石
姜女祠前有石名曰望夫或云即姜女墓事雖不經
而有關風化故詠之
執役當時為護邊隕城堅節孟姜傳牧兒遺火咸陽
燎片石贏他歴海田
山海關仍恭依
皇祖原韻
長塞滄瀛倚雄關碣石邊抱環四城接(南北二翼城東西二羅城)
(皆洪武時徐達建)延亘萬峰連兩度鑾輿歴千秋
聖製傳小陽仍問景弱水不論年禾稼納場圃人家富井
煙撫兹偃武會敢忘詰戎權戰蹟餘平野(關内平野即破流賊)
(十萬衆處)人情譬涉川
丹陵迴望遠攬轡意拳然
再登澄海樓疊前韻
拾級登岑樓復此俯巨溟寒暑幻冬夏日月浴虧盈
界嶴光並耀際天色同青最鉅斯絶類守信故永亨
蹄涔易致涸注兹恒為瀛涇渭誠小哉徒分濁與清
再登澄海樓疊前韻聯句(有序)
乾隆十有九年秋由吉林至盛京恭謁
三陵禮成旋蹕以孟冬二日入關再登澄海樓距癸亥前
遊周一紀矣閱壁間舊題墨瀋猶新爰續舉成例命
汪由敦劉綸用禁體聯疊前韻既暢登臨並誌歲月
云
(御製)坤載既盤礴坎德靡虧傾脈屬天地氣
量應朝夕盈朱垠際閩廣朔野奄幽營
再巡臨碣石(臣汪由敦)
(御製)重登俯雕甍梁適侍子舍(時梁詩正侍養南還)張騫返仙京(張照)
(已物故)壁詩猶好在
屋籌凡幾更螺丸大塊點屓負岑樓擎霞標傍檻
矗(臣劉綸)
(御製)雪嶠羅忩崢東叟尋蓬嶼巨蜃吹層城霧露不辭受
壑谷容來并雲錦織迴紫玉䋲接通明陽侯逞陵
軼(臣汪由敦)
(御製)嶽祗恣磓掁斫陣萬馬駭突圍千牛轟禁體續前例
罰期嚴後成㕙毫蘸勺蠡犗餌投長鯨志怪蹟誰
覈(臣劉綸)
(御製)求真才豈英一杯納日月億劫噓隂晴底事稱白鷺
奚從欵紅蜻爰居享鞺鞳鮫室眩煌熒藏積梵書
列(臣汪由敦)
(御製)鉅最韓碑呈何無復何有曰虛亦曰貞赤石靈運進
綠綺成連行遠航越裳候竒賮賈胡評隐娥歸墟
守(臣劉綸)
(御製)颶母舶赶生珊瑚周其趾蠙珠耀厥瑩壯觀向空廓
郵籖漫促程
夷齊廟
得聖之清孰與齊首山途便此憑躋為傳公信及公
達底較遼西復隴西宋代何須錫圭冕伊人本自視
塗泥史遷慨羨青雲士未識浮名本稗稊
恭奉
皇太后迴鑾述事
上塞吉林取道便
明禋劼毖□心虔山川往復五千里甲子周迴十二年(自癸)
(亥東建□謁正周三陵距今年甲戌一紀)武帳常承
寢門豫都人喜迓蹕鑾旋酆宫悉得
開基蹟守業惟勤勵體乾
欽定盛京通志卷十三
