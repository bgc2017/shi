欽定盛京通志卷十
天章一
皇上聖製
賦(二首)
序
書事
記
論
訂譌(二首)
欽定四庫全書
欽定盛京通志卷十
天章
(臣)等謹按殷歌元鳥周詠瓜緜所以述祖德闡
鴻圖凡皆臣子追紀艱難鋪陳光烈未有躬膺
寳籙溯述造邦基命之源勒諸金石昭示奕世
者也我
皇上文思欽命道隆繼述三莅
盛京永懷建邦唘土之猷追維沐雨櫛風之迹賦有
陪都之製舞成
世德之辭紀
大勳則書事有
鴻篇懋元功則復封有
特詠
皇輿標注
敬念
前勞
戰蹟重圖勤思
謨烈蓋惟有
丕顯丕承之德故有
是彛是訓之言至若
幾餘鏡古三韓訂范史之訛
乙夜紬編諸加正郝書之謬尤足以立羣言之凖則而
垂為萬世之經臣等謹編錄歴年
御製文暨四詣
盛京
御製詩恭次
綸音後謹列為
天章第三
欽定盛京通志卷十
天章一
皇上聖製
賦(二首)
盛京賦(有序)
嘗聞以父母之心為心者天下無不友之兄弟以祖
宗之心為心者天下無不睦之族人以天地之心為
心者天下無不愛之民物斯言也人盡宜勉而所繫
於為人君者尤重然三語之中又惟以祖宗之心為
心居其要焉蓋以祖宗之心為心則必思開創之維
艱知守成之不易兢兢業業畏天愛人於是刑兄弟
而御家邦斯以父母之心為心也孔子曰明乎郊社
之禮禘嘗之義治國其如示諸掌乎宗廟禘嘗之典
固先王繼志述事之大經也然自聖人象大過肇封
樹以來上陵之制漢代已然我國家肇興盛京豳岐
之地
橋山在焉昔
皇祖六十一年之間三謁
丹陵用展孝敬
皇考在位百度維新日不暇給適西鄙有事徵役已勞又
藩邸時曾奉
皇祖命往謁
祖陵是以十有三年中未舉是典予小子纘承丕基懼德
弗嗣深惟
祖宗締構之勤日有孜孜敬奉神器言念盛京為天作之
基
永陵
福陵
昭陵巍然在望不躬親祀事其奚以擄慤忱而示來許爰
以乾隆癸亥秋恭奉
皇太后發軔京師届我陪都孝思以申
祖武是仰因周覽山川之渾厚民物之樸淳榖土之沃肥
百昌之繁廡洵乎天府之國興王之會也昔邠居相
度召頌公劉岐宅作屏周歌太王莫不於
上帝之監觀下民之君宗三致意焉故物以賦顯事以頌
宣既見於斯豈默於言乎遂作賦曰
歲大淵獻時旦柳中協律無射辨方庚辛歴吉日以
建旗駕應龍之和鸞紛灕虖蕤蜿蜒旌雄虹橦鳴鳶
周乎神臯之壤届乎箕尾之躔循我留都殺禋
珠丘懷精氣仰
德流既備既申迺御黼座而覲臣僚維締造之彌艱撫草
創之鴻圖曰於休哉是蓋突載亳之子殷躐宅鎬之
姬周憑虚致譏於東約安處薦誚於西踰下此離為
十二之國合為六七之候鼎立瓜分者益琑纖旁魄
不足以殚攄而孟堅平子太冲者倫方且豔陳崤函
隴坻之隘鹽池墨井之腴枍詣天梁之麗三條五劇
之區極鋪張以詭辨彼何辭迺稱諸奚侔夫天作之
皇宅又何藉萇弘與魏舒於是諮文獻攷圖册不恧
不文爰賦其略聚精搆思挂一漏百粤我清初肇長
白山扶輿所鍾不顯不靈周八十里潭曰闥門鴨綠
混同愛滹三江出焉
帝女夭妹朱果是吞爰生
聖子
帝用錫以姓曰覺羅而徽其稱曰愛新是翦是除匪安匪
康乃有葉赫輝發界藩撫順遂築城於遼陽以為東
國之宗
天篤其祐載恢厥功天命十年相險宅中謂瀋陽為王氣
所聚乃建盛京而俯關西故言其封域則雖始自秦
漢歴隋唐以迄遼金歟而舉其規模則維新
皇運膺靈祐之獨深也仰符十度之尾實臨析木之津得
雲漢之所垂維北極之所鄰亦何異乎召伯相宅卜
惟洛食奉春建策留侯演成哉於是乎左挾朝鮮右
據山海北屏白山南帶遼水滄溟為池澎湃㵽渨流
湯湯赴瀰瀰撇&KR2699;渹迴渾渼浴日沃星莫測其始東
盡使犬之部朔連牧羊之鄙啓我漠惠之原擴我俄
朵之址高燥埤濕原田每每走大野而拱太室者萬
有餘里其山則鐡嶺繡嶺平頂降龍木查石門東水
南雙矗嵑&KR1625;聚□嵏□兮屴崱嵌兮&KR2886;峒□兮□嵃
嵂兮嵣嵡蔽虧日月源流湖江既孕竒而盤鬱亦含
秀而隆崇故夫四蹄雙羽之族長林豐草之衆無不
博産乎其中蹄類則虎豹熊羆野馬野騾鹿麞麅&KR1892;
狼豺封駝狐貍貛貉跳兔婆娑鼢鼯艾虎貂鼠輕嘉其他
牛馬羊豕之資以日用者蓋填閭巷而烝寢訛羽類則野
鷄沙鷄鵝鴨青&KR1860;鸛鶴秃鶖維鵜在梁縮脖鳩燕啄木
鵲鶬鷹鷂鵰鶻紅牙商倉黃鵪鼠化白鴈霜横曰海
東青出黑龍江林擊則天鵝褫魄甸搏則窟兔走僵
其他鴿雀銅嘴桃蟲鴛鴦雜沓紛泊騰軼翺翔其草
則蒿艾香蒲蘆葦蕭荻章茅水葱紅藍綬虉馬藺知
時木槿紀節厥維人參三椏五葉氣禀地靈功符隂
隲商陸茵陳萹蓄葶藶蠡實兔絲均能已疾其林則
五鍼之松萬年之栢重障隠天幽林蔽澤挺崇槐之
曾青蔭栕柳之濃碧大椿以八千為春夀櫟以不材
為德爛紅杏與緋桃紛白梀與黃蘖山藤柔韌是資
鞭策鷄桑落黃可供蠶織陸珍既牣海錯亦繁鯉魴
鱒鱖鯼鯽鱅鰱鰷鯝鱧鱤鮠鰌鮎鱓比目分合重唇
浮湛劒餙鮫翅柳炙細鱗牛魚之長丈計帶魚之白
韋編烏鰂之鬚粘石渡父之啄矴船他如蛇馬驢狗
豚獺豹貛出沒乎洶涌潛躍乎游淵蒼龍揵鬐而雲
作赤蠄掉尾而波開老蚌含珠九光燭天神竒是韞
瓌瑰是生雖山經與地志羌莫得而詳焉懿兹奥區
原隰畇畇厥田上中厥壤維平抱海負蓋跨遼欱宣
渾河為帶興京為襟袤複陸而坦坦黋拓落而芸芸
偉嘉禎之萃薈信槖籥之絪緼
帝眷東顧用畀皇清而為萬載之沛豐若其測圭臬度廣
輪依繩尺疏渠川歌經始詠攸寧又可略聞矣天命
天聰丕顯丕繼因其舊瀋拓我新制規天矩地嚮明
授時增八門之詄蕩脅九逵之邐迤翼翼俾倪岧岧
堞雉起
圜丘於郊南單埢垣之潔祕欽柴颺槱陳玉薦幣鼓雲和
升&KR1472;栗以邀肸蠁而昭祀事霜露在履春秋聿遷愾
乎僾乎肇禋閟宫滌濯毛炰元酒太羹
文祖
神宗爰歆於斯符帝車之太乙正王宫於未央重三殿之
實枚表雙闕於闔閭闕名維何文德武功殿名維何
崇政建中高樓望氛厥題鳳凰後宫紫極交泰清寧
關雎麟趾化洽家邦維樸而安乃鞏而臧豈其工㮰
檻之刻鏤豈其飾榱橑之焜煌豈其疏龍首之㟪嶫
豈其叛鳳翼之昂蔵匪有心於儉約乃潛揆夫陶唐
大政當陽十亭雁行爰諏爰度日贊日襄結君臣之
一德而擴我闥於八荒正號紀元以受天慶於是定
兩翼之位列八旗之方黃白紅藍有正有鑲法其象
於河鼓則其數於羲經神其變於三五握其竒於九
宫
大聖創制動恊天象是猶易之書契乃觀蹄迒焉以樹屏
翰馭輕居重本支百世昌我宗潢佐命之勳曰費英
東額都希福績茂蕭張曰有坐謀曰有折衝既彬彬
而濟濟亦赳赳而彭彭其餘附鳳而攀龍者蓋車載
與斗量爰制國書興文教演義譯音物取其肖允維
達海克稱檢校雖絶域其必通即纖故其亦貌夫人
自為戰王者無敵角嚴則百墉失憑旌揮則三邊定
檄義不返顧勇不重壁是以敉四海而莫攖亘千古
而鮮匹故班禄於累世用以酬夫勞績及其斗杓北
指涉冬背秋爰狩中原我戎是修靡虹采梟蜺斿拖
霧纛建雲旗後屬車前導游乘我良産屏彼彫輈右
忘歸之箭勁左繁弱之弓柔倩浰而雷動鴻絧而星
流又何必王良執轡纖阿御軥也哉於是帶甲之士
百萬盡發鷹犬而驟驊騮卑泰山之為櫓跨渤海以
張罘林林裔裔列列裒裒命地而後中應聲而先掊
散壄麋之羣友剔穴狸之伏留駭巘麢之儦俟讋郊
兔之佻偷既肩惰指倦而麌麌之羣猶緣陵蔽野比
夏草之稠焉爰用三驅示無盡劉更命羽林佽飛之
士手豹尾踞虎頭搏洞熊殱澤䝏觀壯夫之鶴躍快
猛獸之貙膢乃獻我成禽舍彼踐毛擇其上殺允惟
左膘以奉宗廟乾豆烹炰次充賓客乃薦君庖班獲
行賞訖乎輿僚是盖因天地之利習軍旅之勞戰則克
而祭受福古者蒐苖獮狩之禮所為昭詎其&KR0675;三時
之土榖奪百姓之腴膏蹂桑柘之地廣虞獵之郊如
子虚上林之所嘲也哉將將蕃后䕫夔列君奉贄來
朝齋遫侍晨或稽首而請聘或傾心而納姻於是樂
以九奏饗以八珍邁呼韓之朝天踰頡利之舞庭合
内外為一家自我
祖而已然坰牧之宜曰太凌河亘肥壤之博衍茁靈草之
敷披夏蚊避境春泉漾波是以駉駉之牡蕃孳孔多爾
其驪驈騅駓騂騏駱驒騮馰驔騧馯□駰騢或眠而
馾或行而□惟致遠之有賴亦揚威之無過畿甸既
闢農桑是咨爰飭田畯爰勵甸師物蚤晚之種辨高
下之宜男則耕耘是務女則織紝是謀抑工商之末
業勤衣食之本圖故深耕易耨榖用滋也九夏三耘
免汙萊也雨我公田遂及私也庤我錢鏄銍艾時也
我簋斯盛實佳粢也我倉如陵庾如坻也服尚布棉
奚纖美也器用陶匏戒奢靡也土物是愛神降嘉生
黍維秬秠稻維糯秔粟維穈芑粱維白黃解蠡胡麻
來牟鈴鐺蘇分紫赤豆有豌豇蔬則蕓薹薤蒜蘿蔔
韭葱蔞蒿蒲笋紫堇茴香壺盧蔓菁萵苣葵薑鮮不
旆旆穟穟唪唪幪幪驛驛厭厭綿綿穰穰惟脈土之
獨純斯穡事之孔良農隙教戰守禦相望國以殷富
兵以盛彊鬱葱佳氣盤礴無垠民風噩噩伾侁自然
休有
烈光格於
皇天
上帝其子之維有歴年是以我
世祖因人心之歸清順天意之厭明掃驅除之閏位統子弟
之精兵無亾矢遺鏃之費而膺圖正位乎燕京蓋嘗
考千古之興替稽百代之歷數拒符瑞之難諶信仁
義之堪守斥逐鹿之蠱說審神器之有授乃知
帝命不時眷清孔厚也不有開之何以培之不有作之何
以得之夫其披荆棘冒氛霾歴艱辛躬利害無嬗代
之迹而受車書之來者蓋書所謂于湯有光詩所謂
民之攸歸矣皇矣陪都實惟帝鄉乃命秉鉞之帥乃
置五部之卿民安郡縣旗樂屯莊春秋耕斂我倉我
箱朝會朔望躋躋蹌蹌昭萬年之有道卜百世之靈
長乃作頌曰
於鑠盛京維瀋之陽大山廣川作觀萬方虎踞龍蟠
紫縣浩穰爰浚周池爰築長墉法天則地陽耀隂蔵
貨别隧分旗亭五重神基崇峻帝系綿昌周曰邠岐
漢惟豐沛白水慶善興王之會長白隆隆滄溟濊濊
形勝之選奕世永頼俯臨區夏襟控中外休飬百年
既豐而泰溯其始謀繼序敢懈昔我
皇祖三至斯土棽麗六飛森沈萬旅孔碩九重不遑安處
祗謁
山陵亦臨朝宁置酒故宫用酧父老乃霈恩施逮乎編戶匪
勤於廵良慕乎古閔予弗德實纘丕基歲時
太廟陟降格思𬗟仰
鼎湖惟瞻惟依荷
天之龍際時之和駕言徂東絡繹羽儀風舉雲摇鱗萃魚
麗我賓我臣我行是隨載至神鄉載覲
園寢靈鬱崇輝祥凝巨瀋原廟衣冠覇陵衾枕松栢雲縵
溪池流淰盪滌洪鑪陶甄羣品石馬悲風淚泉沾祍
豈必羹墻一氣是禀聿造故宫故宫赫赫聿升太階太階
奕奕無彩之飾惟厚之積皓曜䨲照歙赩烏赤左墄右平
坤闔乾闢土壁葛燈遐哉儉德詒我孫謀萬年之宅
乃開南端設席肆筵爰爵周親及彼鵷鸞南陽故舊
洒如言言惟此嘉師
列祖之臣是噢是咻是貽我躬敬之敬之翼翼惴惴於億
萬歲皇圖永綿
神樹賦(有序)
永陵内
肇祖惟謹蔵衣冠
興祖實奉安龍脉正中
景祖
顯祖昭穆左右
興祖寳鼎前生瑞榆一株輪囷盤鬱圓覆
佳城尊之曰
神樹敬為賦以紀之
懿乎
啟運之為山也分
長白之龍榦結秘
聖之神丘屏納綠窩集之瑞麓帶蘇克素河之祥流是以
橋山建鼎
原廟蔵旒以祀以禋緜繼繩於奕代卜年卜世揚
光烈於千秋爰生
神樹非栢非松根從天上分來想銀河之歴歴種豈人
間所有鬱佳氣之䓗䓗前乎此者昭靈貺其若彼後
乎此者垂景佑於無窮儼若
帝謂東王木公曰赫圖阿拉
興王之里山聲告慶繁禔祉乎
丹陵河色呈榮郁英華乎白水宜有嘉蔭圓覆
鼎湖如繖如蓋為禎為符木公承命咨之女夷(叶)選材去
柘舉瑞得揄是誠兆大清之篤祜庇萬葉而多餘者
也爾其夭矯籠蓯閜砢蟠薄偃仰森沉離披錯落翩
乎軒庭紫鳳翔阿閣偨池䓗蒨綠翠丹黃參差杳藹
雲日風霜又如禹代御龍遊帝鄉夫其貝多菩提建
木蟠桃荒唐謬悠增誕騰嘲至夫樗材散木枯樹浮
槎玩世狎物寓意興嗟則何如徵實蹟於無斁表庥
應於有遐者哉乃作頌曰
巍巍
永陵
興皇都兮吉雲在上滃扶疎兮與地同久霜露濡兮金幢
玉節布以舒兮蔭暄承閏永刧俱兮數(上聲)葉億萬緜
世如兮
序
盛京尊蔵寶譜序
乾隆十一年春閱交泰殿所儲諸寶既詳定位置為
文記之其應别貯者分别收貯至其文或複見及國
初行用者為數凡十雖不同於現用之寳而未可與
古玩並列因念盛京為國家發祥地
祖宗神爽實所憑依朕既重繕
列祖實錄尊蔵鳳凰樓上覲揚
光烈傳示無疆想當
開天之始凝受
帝命寶符煥發六合承式璠璵孚尹
手澤存焉記不云乎陳其宗器弘璧琬琰陳之西序崇世
守也爰奉此十寶賫送盛京鐍而蔵之而著其緣起
如此
書事
己未歲我
太祖大破明師於薩爾滸山之戰書事
蓋聞國之將興必有禎祥然禎祥之賜由乎
天而致
天之賜則由乎人予小子於己未歲我
太祖太破明師於薩爾滸之戰益信此理之不爽也爾時
草剏開基篳路藍縷地之里未盈數千兵之衆弗滿數
萬惟是
父子君臣同心合力師直為壯荷
天之龍用能破明二十萬之衆每觀
實錄未嘗不流涕動心思我
祖之勤勞而念當時諸臣之宣力也謹依
實錄叙述其事如左
己未二月明帝命楊鎬杜松劉綎等統兵二十二萬號
四十萬來攻左翼中路以杜松王宣趙夢麟張銓督
兵六萬由渾河出撫順關右翼中路以李如栢賀世
賢閻鳴泰督兵六萬由清河出鴉鶻關左翼北路以
馬林麻岩潘宗顔督兵四萬由開原合葉赫兵出三
岔口右翼南路以劉綎康應乾督兵四萬合朝鮮兵出
寬甸口期並趨我興京三月朔我西路偵卒遥見火
光馳告甫至而南路偵卒又以明兵偪境告我
太祖曰明兵之來信矣南路駐防之兵有五百即以此拒
之明使我見先南路有兵者誘我兵而南也其由撫
順關西來者必大兵急宜拒戰破此則他路兵不足
患矣即於辰刻率大貝勒代善(後封禮親王)及衆貝勒大
臣統城中兵出而令大貝勒前行時偵卒又以明兵
出清河路來告大貝勒曰清河之界道途偪仄﨑嶇
兵未能驟至我兵惟先往撫順以逆敵兵遂過扎喀
關與逹爾漢侍衛扈爾漢(後授三等子世職)集兵以待
上之至時
四貝勒(即我帝宗皇)(太)以祀事後至謂大貝勒曰界藩山上
我築城夫役在焉山雖險倘明之將帥不惜士卒奮
力攻之䧟夫役奈何我兵宜急進以安夫役之心大
貝勒等善是言下令軍士盡擐甲日過午至太蘭岡
大貝勒及扈爾漢欲駐隠僻地以待敵
四貝勒艴然曰正宜耀兵列陣明示敵人壯我夫役士卒
之胆俾并力以戰何故令兵列隠僻地耶巴圖魯額
亦都(後為一等大臣追封弘毅公)曰
貝勒之言是也我兵堂堂正正以向敵人遂督兵前赴界
藩對明兵營列陣而待初衆貝勒兵未至我國防禦
築城夫役之兵僅四百人伏薩爾滸谷口伺明總兵
杜松王宣趙夢麟之兵過谷口將半尾擊之追至界
藩渡口與築城夫役合據界藩山之吉林崖杜松結
營薩爾滸山而自引兵圍吉林崖仰攻我兵我兵四
百人率衆夫役下擊之一戰而斬明兵百人時我國
衆貝勒甫至見明兵攻吉林崖者約二萬人又一軍
列薩爾滸山巔遥為聲勢四大貝勒與諸將議曰吉林
崖巔有防衛夫役之兵四百人急增千人助之俾登
山馳下衝擊而以右翼四旗兵夾攻之其薩爾滸山
之兵則以左翼四旗兵當之遂遣兵千人往吉林崖
上至問四大貝勒破敵策四大貝勒具以前議告
上曰日暮矣且從汝等今分右翼四旗之二與左四旗兵
合先破薩爾滸山所駐兵此兵破則界藩之衆自喪
胆矣再令右二旗兵遥望界藩明軍俟我兵由吉林
崖馳下衝擊時併力以戰是時我國近都城之兵乘
善馬者先至乘駑馬者後至其數十里外者尚未至
于是合六旗兵進攻薩爾滸山明兵駐營列陣發鎗
礟我兵仰而射之奮力衝擊不移時破其營壘死者
相枕籍而所遣助吉林崖之兵自山馳下衝擊右二
旗兵渡河直前夾擊明兵之在界藩山者短刃相接
我兵縱横馳突無不一當百遂大破其衆明總兵杜
松王宣趙夢麟等皆沒於陣横屍亘山野流血成渠
其旗幟器械及士卒死者蔽渾河而下如流澌焉追
奔逐北二十餘里至碩欽山時已昏軍士沿途搜勦
者又無數是夜明總兵馬林兵營於尚間崖濬壕嚴
斥堠鳴金鼓自衛我兵見之乘夜馳告於大貝勒翼
旦大貝勒以三百餘騎馳往馬林兵方拔營見大貝
勒兵至回兵結方營環營濬壕三匝列火器俾習火
噐者立壕外繼列騎兵以俟又潘宗顔一軍距西三
里外營斐芬山大貝勒見之使人馳告於
上時我國遠路之兵亦陸續至與大貝勒兵合明左翼中
路後營遊擊龔念遂李希泌統步騎萬人駕大車持
堅楯營於斡琿鄂謨地環營濬壕外列火器
上見之與
四貝勒率兵不滿千人分其半下馬步戰明兵發火噐拒
敵
四貝勒引騎兵奮勇衝入我步兵遂斫其車破其盾明兵
又大敗龔念遂李希泌皆陣沒焉會大貝勒使人至
知明兵已營尚間崖
上不待
四貝勒兵急引侍從四五人往日中至其地見明兵四
萬人布陣成列
上趣令我軍先據山巔向下搏擊衆兵方欲登山而馬林
營内之兵與壕外兵合
上曰是將與我戰也我兵且勿登山宜下馬步戰令大貝
勒往諭時左二旗兵下馬者方四五十人明兵已自
西突至大貝勒代善言於
上曰兵已進矣即怒馬迎戰直入其陣二貝勒阿敏三貝
勒莽古爾泰與衆台吉等各鼓勇奮進兩軍搏戰遂
敗明兵斬首捕鹵過當方戰時我六旗兵見之不及
布列行陣人自為戰前後弗相待縱馬飛馳直逼明
營明兵發鳥鎗巨礟我兵衝突縱擊飛矢利刃所向
無前明兵不能支又大敗遁走我兵乘勝追擊明副
將麻岩及大小將士皆陣沒總兵馬林僅以身免滅
迹掃塵案角隴種尚間崖下河水為之盡赤
上復集軍士馳往斐芬山攻開原道潘宗顔兵令我兵之
半下馬仰山而攻宗顔兵約萬人以楯遮蔽連發火
器我兵突入摧其揗遂破之宗顔全軍盡沒時葉赫
貝勒錦台什布揚古欲助明與潘宗顔合其兵甫至
開原中固城聞明兵敗大驚而遁是時我軍既擊破
明二路兵
上乃收全軍至固勒班地方駐營而明總兵劉綎李如栢
等由南路進者已近逼興京偵卒馳告
上遂命扈爾漢先率兵千人往禦翼旦
上復命二貝勒阿敏率兵二千繼之
上率衆貝勒大臣還軍至界藩行凱旋禮刲八牛祭纛告
天大貝勒代善請曰吾先歸從二十騎微行探信祀畢
上徐來
上許諾三貝勒莽古爾泰亦相繼行
四貝勒馳至
上前請與俱往
上曰汝兄微行往探汝隨吾後行
四貝勒曰兄獨往吾留此未安也遂亦行日暮大貝勒回
至興京入宫則
皇后内廷等見大貝勒至亟問禦敵策大貝勒曰撫順開
原二路敵兵已破誅戮且盡南來兵已遣將往禦我
待
父皇命當即往破之於是大貝勒復出城迎
上子大屯之野
上自界藩啓行至興京平明命大貝勒三貝勒
四貝勒統軍士禦劉綎而留兵四千於都城待李如栢賀
世賢等之兵初劉綎兵出寬甸進棟鄂路我居民避
匿深山茂林中劉綎悉焚其柵寨殺其孱弱佐領託
保額爾訥額赫率駐防五百人迎敵劉綎兵圍之數
重額爾訥額赫死之并傷我卒五十人託保引餘兵
與扈爾漢軍合扈爾漢伏兵山隘以待已刻大貝勒
及三貝勒
四貝勒引兵甫出瓦爾喀什窩集時劉綎所率精銳二萬
人先遣萬人前掠將趨登阿布達哩岡布陣大貝勒欲
引兵先登馳下擊之
四貝勒曰兄統大兵留此相機為援吾先督兵登岡自上
下擊之大貝勒曰善吾引左翼兵出其西汝引右翼
兵登山俾將士下擊汝立後督視勿違吾言輙輕身
入也
四貝勒遂率右翼兵往先引精騎三十人超出衆軍前自
山馳下奮擊之兵刃交接戰甚酣後軍隨至衝突而
入大貝勒又率左翼兵自山之西至夾攻之明兵大
潰
四貝勒乘勝追擊與劉綎後隊兩營兵遇綎倉卒不及陣
四貝勒縱兵奮擊殱其兩營兵萬人劉綎戰死是時明海
蓋道康應乾步兵合朝鮮兵營于富察之野其兵執
筤筅長鎗被籐甲皮甲朝鮮兵被紙甲其胄以柳條
為之火器層叠列待
四貝勒既破劉綎兵方駐軍衆貝勒皆至遂復督兵攻應
乾明兵及朝鮮兵敵兢發火器忽大風驟作走石揚
沙烟塵反撲敵營昏冥晝晦我軍乘之飛矢雨發又
大破之其兵二萬人殱焉應乾遁去先是二貝勒阿
敏扈爾漢前行遇明遊擊喬一琦兵擊敗之一琦收
殘兵奔朝鮮都元帥姜功烈營時功烈據固拉庫崖
衆貝勒復整兵逐一琦遂攻朝鮮營功烈知明兵敗
大驚遂按兵偃旗幟遣通事執旗来告曰此來非吾
願也昔倭侵我國據我城郭奪我疆土急難之時頼
明助我獲退倭兵今以報德之故奉調至此爾撫我
我當歸附且我兵之在明行間者已被爾殺此營中
皆高麗兵也明兵逃匿于我者止遊擊一人及所從
軍士而已當執之以獻四大貝勒定議乃曰爾等降
先令主將來否則必戰功烈復遣使來告曰吾若今
夕即往恐軍亂逃竄其令副元帥先往宿貝勒營以
示信詰朝我率衆降遂盡執明兵擲於山下付我明
遊擊喬一琦自縊死於是朝鮮副元帥先詣衆貝勒
降翼日姜功烈率兵五千下山降衆貝勒宴勞之送
功烈及所部將士先詣都城
上御殿朝鮮都元帥姜功烈及副元帥等匐匍謁見
上優以賓禮數賜宴厚遇之士卒悉留豢飬四大貝勒既
殱南路明兵四萬人我軍駐三日籍其俘獲人馬輜
重鎧仗而還是役也明以傾國之兵雲集遼藩又招
合朝鮮葉赫分路來侵五日之間悉被我軍誅滅其
宿將猛士暴骨骸于外士卒死者不啻十餘萬我軍
邀
天佑助以少擊衆無不催堅挫銳迅奏膚功策勲按籍我
士卒僅損二百人自古克敵制勝未有若斯之神者
也時明經略楊鎬駐瀋陽聞三路兵敗大驚急檄總
兵李如栢副將賀世賢等回兵如栢等自呼蘭路遁
歸我哨兵二十人見之據山上鳴螺繫帽弓弰揮之
作招集大兵狀已而呼噪下擊殺四十人獲馬五十
匹明兵奪路而逃相蹂踐死者復千餘人庚寅大軍
還至城都
上顧衆貝勒大臣曰明以二十萬衆號四十七萬分四路
并力來戰今我不踰時破之遂獲全勝各國聞之若
謂我分兵拒敵則稱我兵衆若謂我往來勦殺則服
我兵強傳聞四方孰不懾我軍威者哉嗚呼是由一
戰而明之國勢益削我之武烈益揚遂乃克遼東取
瀋陽王基開帝業定夫豈易乎允因我
太祖求是于
天復讐乎
祖同兄弟子姪之衆率股肱心膂之臣
親冐矢石授方略一時
聖嗣賢臣抒勞效悃用成鴻勲我大清億萬年丕丕基實
肇乎此予小子披讀
實錄未嘗不起敬起慕起悲媿未能及其時以承
訓抒力於行間馬上也夫我
祖如此勤勞所得之天下子若孫覩此戰蹟而不思所以
永
天命綿帝圖兢兢業業治國安民凛惟休惟恤之誡存監
夏監殷之心則亦非予子孫而已爾此予覩薩爾滸
之戰所由書事也此予因
實錄尊蔵人弗易見而特書其事以示我大清億萬年子
孫臣庶期共勉以無忘
祖宗開創之艱難也
記
文溯閣記
輯四庫之書分四處以庋之方以類聚數以偶成文
淵文源文津三閣之記早成則此文溯閣之記亦不
可再緩因為之辭曰
權輿二典之贊堯舜也一則曰文思一則曰文明蓋
思乃藴於中明乃發於外而胥藉文以顯文者理也
文之所在天理存焉文不在斯乎孔子所以繼尭舜
之心傳也世無文天理冺而不成其為世夫豈鉛槧
簡編云乎哉然文固不離乎鉛槧簡編以化世此四
庫之輯所由亟亟也兹則首部告成綱紀已定與之
暇以究其核督之勤以防其忽乙夜幾暇亦亹披覧
怪僻側豔滌濯剗磢犂然理明裒然文顯所餘三部
唯鈔胥之事然而豕亥陶隂猶不可不讐校也四閣
之名皆冠以文而若淵若源若津若溯皆从水以立
義者蓋取范氏天一閣之為亦既見於前記矣若夫
海淵也衆水各有源而同歸於海似海為其尾而非
源不知尾閭何洩則仍運而為源原始反終大易所
以示其端也津則窮源之徑而溯之是則溯也津也
實亦迨源之淵也水之體用如是文之體用顧獨不
如是乎恰於盛京而名此名更有合周詩所謂溯澗
求本之義而予不忘
祖宗創業之艱示子孫守文之模意在斯乎意在斯乎
宋孝宗論
宋孝宗之事高宗可謂極其孝光宗之事孝宗可謂
極其不孝
天道好還在孝宗不宜有此豈
天未垂鑒乎余謂此正所以
天之垂鑒也蓋人君之孝與庶人不同必當思及祖宗不
失其業兹南渡之宋祖宗之業已失其半不思復中
原報國恥而區區於飬志承歡之小節斯可謂之孝
乎且孝宗奉高宗遊西湖已獨不共遊乎是託於娛
親而私以行樂是可謂之孝乎又恐高宗往西湖為勞
於宫内肖其勝斯不更勞民而費財乎光宗受制悍
婦非人類其不孝固不必責而孝宗之所以得此豈
無所以致之之由乎此即
天道好還所以垂鑒也稗官小乘乃謂臨安士庶皆興於
孝何其見之小哉蓋此論非予不能言亦不敢言今
歲秋將携諸皇子往盛京明年春南巡亦必至西湖
命於兩處各立碑誌之以示天子之孝當以不失祖
業為重而承歡飬志固不在遊山玩景之小節也
訂譌(二首)
三韓訂謬
嘗讀後漢書三韓傳稱辰韓人兒生欲令頭扁皆押
之以石訝其說之悖於理而肆為詭誕以惑世也夫
以石押頭壯夫且不能堪而以施之初墮地之小兒
實非人情所宜有間考三韓建國本末諸史率多牴
牾以方位凖之蓋在今奉天東北吉林一帶壤接朝
鮮與我國朝始基之地相近國朝舊俗兒生數日即
置卧具令兒仰寢其中久而腦骨自平頭形似扁斯
乃習而自然無足為異辰韓或亦類是耳范蔚宗不
得其故從而曲為之解甚矣其妄也且如漢人生兒
常令側卧久而左右角平頭形似狹蒙古人生兒以
韋帶束之木版植立於地長則股形微箕此亦皆習
而自然無足為異藉如蔚宗所言豈漢人蒙古亦皆
以石押之令其頭狹而股箕乎若夫三韓命名史苐
列馬韓辰韓弁韓(亦曰弁辰)而不詳所以稱韓之義陳夀
魏志直云韓地韓王魚豢魏略且以為朝鮮王凖冐
姓韓氏其為附會尤甚蓋國語及蒙古語皆謂君長
為汗韓與汗音相混史載三韓各數十國意當時必
有三汗分統之史家既不知汗之為君而庸鄙者至
譌韓為族姓何異扣槃捫籥以喻日哉且中外語言
不通不能強為詮解者勢也今夫天昭昭在上人皆
仰之然漢語謂之天國語謂之阿卜喀蒙古語謂之
騰格里西番語謂之那木喀回語謂之阿思滿以彼
語此各不相曉而人之所以敬與天之所以感則無
弗同若必一一以漢字牽附臆度之能乎不能夫韓
與汗音似義殊謬而失之誣猶可也至於以石押頭
之謬實悖於理斯不可也然則余之三韓訂謬之作
烏容已乎哉
夫餘國傳訂謬
近閱四庫全書内元郝經續後漢書所作夫餘國列
傳其官有馬加牛加之名訝其誕詭不經疑有舛誤
因命館臣覆勘其說實本之後漢書及三國魏志夫
餘傳之文於是歎范蔚宗陳夀之徒不識方言好竒
逞妄疑誤後人而更惜郝經之失於裁擇也其傳曰
國以六畜名官有馬加牛加豬加狗加諸加别主四
出道有敵諸加自戰下戶擔糧飲食之信如其言則
所謂諸加者何所取義乎史稱夫餘善飬牲則蓄牧
必蕃盛當各有官以主之猶今蒙古謂典羊之官曰
和尼齊和尼者羊也典馬者曰摩哩齊摩哩者馬也
典駝者曰特默齊特默者駝也皆因所牧之物以名
其職特百官中之一二誌夫餘者必當時有知夫餘
語之人譯其司馬司牛者為馬家牛家遂訛為馬加
牛加正如周禮之有羊人犬人漢之有狗監耳若必
以六畜名官寓相貶則郯子所對少皥氏鳥名官為
鳥師而鳥名又何以稱乎蔚宗軰既訛家為加又求
其說而不得乃強為之辭誠不值一噱總由晉宋間
人與外域道里遼阻於一切音譯素所不通遂若越
人視秦人之肥瘠率憑耳食為傳會甚至借惡詞醜
字以曲肆其詆毀之私可鄙孰甚且蔚宗以附彭城
王義康謀反伏誅陳夀索米為人作佳傳其人皆不
足取其言又何足據乎苐後漢書三國志久經刊行
舊文難以更易因命於續後漢書中改加為家並為
訂其踳謬如右
欽定盛京通志卷十
