欽定盛京通志卷一百十二
歷朝藝文(四)
書
簡牘
序
欽定盛京通志卷一百十二
歷朝藝文
書
貽邴原書(後漢)孔融
隨會在秦賈季在翟諮仰靡所歎息增懷頃知來
至近在三山詩不云乎來歸自鎬我行永久今遣
五官掾奉問榜人舟楫之勞禍福動静告慰亂階
未己阻兵之雄若棋奕争梟
與陶侃書(晉)慕容廆
明公使君轂下振德耀威撫寧方夏勞心文武士
馬無恙欽高仰止注情彌久王塗險遠隔以燕越
每瞻江湄延首遐外天降艱難禍害屢臻舊都不
守奄為邊庭使皇輿遷幸假勢吳楚大晉啟基祚
流萬世天命未改元象著明是以義烈之士深懷
憤踴猥以功薄受國殊寵上不能掃除羣逆下不
能身赴國難仍縱賊臣屢逼京輦王敦倡禍於前
蘇峻肆毒於後凶暴過於董卓悪逆甚於傕汜普
天率土誰不同忿深怪文武之士過荷朝榮不能
滅中原之寇刷天下之恥君侯植根江陽發曜荆
衡杖葉公之權有包胥之志而令白公伍員得極
其暴竊為邱明耻之區區楚國子重之徒猶恥君
弱臣強臣不及先大夫厲已戒衆以服陳鄭越之
種蠡尚能弼佐勾踐取威黃池况今吴士英賢比
肩而不聞輔翼聖主陵江北伐以義聲之直討逆
暴之徒檄命舊都之士招懷存本之人豈不因風
振落頓坂走輪哉且孫氏之初以長沙之衆推破
董卓志匡漢室雖中罹寇害雅志不遂原其誠心
乃忽身命及權據揚越外仗周張内憑顧陸拒魏
赤壁克取襄陽自兹以降世主相襲咸能侵逼徐
豫令魏朝旰食不知今之江表為賢儁匿志藏其
勇略耶將呂蒙凌統高蹤曠世哉况今凶敵逆暴
中州人士逼迫世促顛沛之危甚於累卵假號之
彊衆心所去敵有釁矣易可震蕩王郎袁術雖自
詐偽皆基淺根微禍不旋踵此皆君侯之所見聞
者矣王司徒清虚寡欲善於全已昔曹參亦崇此
道著畫一之稱也庾公居元舅之尊處申伯之任
超然高蹈明智之權廆於寇難之際受大晉累世
之恩自恨絶域無益聖朝徒係心萬里望風懷憤
今海内之望足為楚漢輕重者惟在君侯若戮力
盡心悉五州之衆據兖豫之郊使向義之士倒戈
釋甲則外患必除國恥必雪廆在一方敢不竭命
孤軍輕進不足使勒畏首畏尾則懷舊之士内應
無由自發故也故遠陳寫言不盡宣
與庾冰書(晉)慕容皝
君以椒房之親舅氏之昵總據樞機出内王命兼
擁列將州司之位昆弟網羅顯布畿甸自秦漢以
來隆赫之極豈有若此者乎以吾觀之若功就事
舉必享申伯之名如或不立不免梁竇之迹矣每
觀史傳未嘗不寵恣母族使執權亂朝先有殊世
之榮尋有負乘之累所謂愛之適足以為害吾嘗
忿歷代之主不盡防萌終寵之術何不業以一土
之封令藩國相承如周之齊陳如此則永保南面
之尊復何黜辱之有乎竇武何進虚已好善賢士
歸心雖為閹竪所危天下嗟痛猶有能履以不驕
圖國㤀身故也方今四海有倒懸之急中夏逋僭
逆之寇家有漉血之怨人有復讐之憾寧得安枕
逍遥雅談卒歲耶吾雖寡德過蒙先帝列將之授
以數郡之人尚欲并吞強敵是以自頃及今交鋒
授刃一時務農三時用武而猶師徒不頓倉有餘
粟敵人日畏我境日廣况乃王者之威堂堂之勢
豈可同年而語哉
上陶侃書(晉)韓矯
自古有國有家鮮不極盛而衰自大晉龍興克平
㟭會神武之略邁蹤前史惠皇之末后黨搆難禍
結京畿釁成公族遂使逆寇乘虚傾覆諸夏舊都
淪滅山陵掘毁人神悲悼幽明發憤昔玁狁之強
匈奴之盛未有如今日強寇之暴跨躡華裔盗稱
尊號者也天祚有晉挺授英傑車騎將軍慕容廆
自弱冠蒞國忠於王室明允恭肅志在立勲屬海
内分崩皇輿遷幸元皇中興初倡大業肅祖繼統
蕩平江外廆雖限以山海隔以強寇翹首引領係
心京師常假寤寐欲憂國忘身貢篚相尋連舟載
路馬(一作戎)不税駕動成義舉今寇亂滔天怙其醜
類樹基趙魏誇略燕齊廆雖率義衆誅討大逆然
管仲相齊猶曰寵不足以御下况廆輔翼王室有
匡霸之功而位卑爵輕九命未加非所以寵異藩
翰敦奬殊勲者也今方詔命隔絶王路嶮遠貢使
往來動彌年載今燕之舊壤北周沙漠東盡樂浪
西暨代土(一作山)南極冀方悉為外庭非復國家之
域將佐等以為宜遠尊周室近凖漢初進封廆為
燕王大行將軍事上以總統諸部下以割損賊境
使冀州之民望風向化廆得祇承詔命率合諸國
奉辭夷逆以成桓文之功苟利社稷專之可也而
廆固執謙光守節彌高每詔所加讓動積年非將
佐等所能敦逼今區區所陳不欲苟相崇重而愚
情至心實為國計
報封抽韓矯等書(晉)陶侃
車騎將軍憂國忘身貢筐載路寇賊來和執使送
之西討叚國北伐塞外遠綏索頭荒服以獻惟北
部未賓屢遣征伐又知東方官號上下齊班進無
統攝之權退無等差之降欲進車騎為燕王一二
具之夫功成進爵古之成制也車騎雖未能為官
摧勒然忠義竭誠今騰牋上聽可否遲速當任天
臺也
與遼東撫巡諸公書(明)陳綰
夫遼東之荒極矣敝關切近觸目劌心愧不能上
鄭俠之圖亦嘗抱隣父之憂竊為議之今之所謂
救荒者非請發内帑乎非悉發官廩乎非勸借富
民乎夫請發内帑大工鼎興司農告匱年例外不
能多發矣悉發官廩遼之廩庾所積幾何勸借富
民自霖雨壊蓋蔵外國掠屯堡富者轉為貧矣今
之所恃惟關西糴買一節耳然薊永歲本不登加
以沿邊糴買軍餉其資遼東者所謂以升合之水
救涸魚也近以薊永米少遼人糴買者多則有商
販轉市山東之粟自天津等處下船徑抵豐臺鎮
遼人有力者從此轉搬無力者止赴山海㩦數十
百文覓升斗於商販之手夫米價已騰貴加以輾
轉接買大者驢䭾車輦小者背負手提盤桓中途
計車脚之費浮於米值亦止可達廣寧以西耳遼
陽以東不惟隔三岔河而平陸溝渠車牛莫達其
所仰給者惟金復等處及黃山一帶些須之産而
關西之米踰河東者絶少夫轉輸不通糴買無從
則米價日增雖月散數金無益也說者以為海禁
少寬使天津直沽之船不抵豐臺鎮得抵三岔河
不惟廣寧以西可濟而遼陽以東豈至踣斃如今
日哉夫救荒如救焚溺海禁固不可弛然與活遼
東千萬人旦夕之命孰重夫從權以濟一時之急
而年豐禁復如故是從權以活千萬人之命而禁
復在也夫遼鎮之隸山東者本以通海道也成化
以前禁例未行文移往來花布鈔錠解送皆取海
上捷徑故有無相通緩急相濟自禁例一行公私
船隻盡廢究其所以不過杜絶逃軍之路又或以
為泛海恐引外寇也夫欲絶逃軍惟嚴盤禁若倭
寇自劉江望海堝之捷其不至遼東者且百餘年
就慮其至不過遠哨望謹烽火而已即如江南時
有倭寇豈能使江海之間不行隻艘乎此所謂失
火之家不火食之計也嗚呼使遼境時和年豐道
路無梗則可萬一山海寧前咽喉一線之地少有
隔阻則遼境不孤懸絶域乎即今盗窺衢路轉輸
萬難則咽喉之不塞者直一間耳其可不為寒心
哉且登萊二府去金復等州不浹日而近考之會
典正統年間登州衛猶存海船三十餘隻海道既
廢船亦無存夫登萊阻山依海商賈不行其地有
羡粟而無厚售設若少寬其禁使金復之人得以
泛海貿易則一葦航之而遼陽以東皆可獲濟其
與廣寧以西輦輸關内之粟者勞逸奚啻十倍也
誠欲設為防範則嘉靖二十一年巡按嘗奏添邊
備僉事駐金州矣今建議復添亦無不可不然則
專責守備等官時為督察亦不至於滋奸而長弊
就使有之較今日脱巾枵腹恐恐然慮蕭牆之變
利害不有間乎夫斗米六七百錢人相食不顧而
猶泄泄然守懲噎之過計愚窃以為過矣夫惟仁
人君子切痌瘝之念而不惑於拘攣之議當必有
以處此者綰曷容贅
簡牘
簡石齋陳先生(明)賀欽
欽往年京師承教誨之勤恩同父母奉别至今忽
忽九載企慕之私無間時刻屢辱惠書教并紀夢
說自策讀近思錄諸詩及門下從遊諸友論學書
每一拜領如饑之得食渴之得飲欽感佩恩教莫
可云喻苐昏昧之質立志弗堅加以壬辰析居以
來創搆室廬課治田事不克專意于學是以雖荷
教誨屢屢未能少進愧懼之至推其病源又以不
知其要耳何者往時見書冊中先聖賢垂教之言
及親承先生之誨或涵養或省察或致知力行無
所不信無所不悦隨所聞見以用其力特以實非
自得不知大要見無一定力且弗專坐是迄今無
少改于其故耳今者屢承開示潛玩久之乃知此
理充塞天地貫徹古今無處不有無時不然事事
物物各有本然之理吾人何必勞攘勿忘勿助循
其所謂本然者而已然雖見得大意如此苟非格
物致知灼見事事物物本然之妙烏能勉強以循
之此知之所以當先也然非敬以涵養此心使其
常主於中不馳於外則身且無主雖視不見雖聽
不聞至麤至近者且不能酬應之况於究義理精
微之極乎此涵養之功又在知之先也以是知今
日用功之始惟當先事涵養放心不收終難為學
此則决無疑也林絶熙端默有見誠晚學所當遵
行欽又欲求僻靜處或山寺中靜坐以收久放之
心苐老母年高無他兄弟備養理無可出今春二
月㩦一二生始就本城奉國僧寺杜門調攝旬日
一歸省母於是收心讀書然亦弗能累旬端默但
孜孜持敬以收放心之意則弗敢忘耳前時因循
負教罪過千萬自今稍識用功寧敢蹈故轍以自
取絶于大賢君子耶自是以後積累久之幸有所
疑所得續當請教仰惟先生道明教行樂莫大焉
欽之不肖再得親炙函丈不識在何年耳相望萬
里不勝馳情謹貢此書不罪僭易幸甚
簡都閫王公(明)賀欽
昨日進拜蒙厚欵承喻教家人紡績推之以及城
堡居人甚大惠也蓋此方之人素不曉此用是困
於無衣若上之人教勸之使一方無一家之不紡
績日後人人遂暖衣之願無號寒之苦則大人恩
澤之漙極於久遠人之感惠不但有五袴之謠也
桑棗之植亦有久遠之利不三數年便見成效又
云欲作射圃於府中以教射藝亦大好事凡此俱
望及時行之邊方之大幸也恐公務繁多或以此
為不急則非吾民之福矣用敢凟告惟高明留意
焉
與鄧都閫書賀欽
欽之不才荷蒙誤舉母老身病有孤盛意愧負愧
負更望執事充此為國薦才之心廣詢博訪不間
幽顯苟得其人隨其才德之巨細或上之朝廷或
薦之鎮守或用以自輔或委拔衛所以主軍政此
忠藎之大端也或以生之不才有孤盛意而遂沮
夫薦賢之心豈可乎哉惟高明勉圖之
序
放懷詩自序(遼)耶律孟簡
禽獸有哀樂之音螻蟻有動靜之形在物猶然况
於人乎然賢達哀樂不在窮通禍福之間易曰樂
天知命故不憂顔淵簞瓢自得此知命而樂者也
予雖流放以道自安又何疑耶
湛然居士集序(元)行秀(萬松野老)
湛然居士年二十有七受顯訣于萬松盡棄宿學
冒寒暑無晝夜者三年以至扈從西征六萬餘里
歷艱險困行役而志不少沮跨崑崙瞰瀚海而志
不加大客問其故曰汪洋法海涵養之力也又嘗
慨然曰惟屏山閒閒可照吾心耳片言隻字皆出
于萬化之原而膚淺未臻其奥者方索諸聲偶鍜
鍊之餘正如撿指蒙學對句之牧竪望涯于少陵
詩史者矣平水王鄰曰中書湛然有天然之才如
寳鑑無塵寒冰絶翳按元裕之中州集載右相文
獻公詩又稱趙閒閒為吾道主盟李屏山為中州
豪傑如晉卿學問淵源有自來矣旁通詣極而要
以儒者為歸故當經營創制之初馳驅絶域宜若
無暇于文而雄篇秀句散落人間為一代詞臣倡
始非偶然也
贈金德容之任石州序(明)賀欽
弘治丁巳仲冬吉月古宜金德容之任石州幕友
人戶科給事中賀欽時病居於家令其子士諮書
贈德容曰當官三事古今所尚德容平生自誓曰
居官取賄天罰其嗣又能謙謙自牧不忤于人自
遊京師十數年來安於儉約常假貸以自遣若是
者可謂有志於清慎勤者矣况德容歷事刑曺國
朝憲章擬議熟矣讀書讀律修己治人尚可謂無
術者耶兹行也首舉一州與賢太守相可否布善
政以蘇窮民必有可觀者焉程子曰一命之士苟
存心愛物於人必有所濟况操一州之幾要者乎
德容勉乎哉勿若俗吏惟讎怨於齊民而竭智力
於鞭扑也州之侍御崔公武選陳公欽之故人也
今不知歷何官已投老否德容倘往拜而請焉必
有善言也德容勉乎哉巡撫都憲侯公大參前兵
部亞卿張公欽之同年友也今不知遷轉否德容
為之治屬進謁之際必有善教也德容勉乎哉孔
子曰事其大夫之賢者友其士之仁者此之謂也
又何患善政之不布窮民之不蘇哉若然則病夫
亦與有光矣德容勉乎哉
醫閭先生集序(明)李承勲
予昔從伯氏世卿子大崖山中讀書至古之學者
為己大崖慨然嘆而問曰今天下有若人乎予未
能對復嘆曰白沙陳先生公甫醫閭賀先生克恭
真其人也吾將焚舉子業從之遊越數載還自白
沙稱其緒論以為人心通塞之幾生生化化之妙
有非見聞所及者必深思而自得之未易言也白
沙之學以自得為宗喫緊工夫全在涵養端居靜
坐不為私妄間隔至心虚氣靈天理流通大本立
矣喜怒未發而非空萬感交集而不動舍是則滯
礙於形器支離於佔畢力愈勞而心愈亂不足以
語道矣故其詩云吾能握其幾安用窺塵編先生
之學亦出陳氏在諫垣時聞為已端默之旨篤信
不疑謝病歸搆小齋讀書其中隨事體驗未知其
要潛心玩味杜門不出者十餘年乃見實理充塞
無間化機顯行莫非道體事事物物各具本然實
理吾人之學不必求之高遠在主敬以收放心勿
忘勿助循其所謂本然者而已故為臣必盡其忠
為子必盡其孝推之家庭里閭間冠婚葬祭服食
起居必求本然之理而力行之久久純熟心跡相
應不期信於人而人自信有邊將撲殺獻績者見
先生即吐實曰不忍欺也城中亂卒焚劫不入其
坊人扶先生往諭之衆見即羅拜而泣曰吾父也
遂解散待罪城賴以全非盛德能至是乎嘗並而
論之二先生之學均於為己白沙資質高明而虚
靜涵養之益為多故其見高妙至其德立道尊體
任自然從容和易不事矯飾不善學者見其暮年
氣象之可親而不知其早年自治之甚力憚深思
而欲徑造自然怠克治而欲妄效和易故多流于
放蕩先生性本篤實其學主於躬行循循然自下
學始法地之下以固其基法地之廣以聚其業如
是而自治如是而誨人如是而始如是而終篤實
之積光輝發外傑黠者心服而獻誠叛亂者醉德
而革面予昔撫東土訪先生之閭見其子進士士
諮文行不忝所生又聞有老門生百戸胡深者亟
欲招致匿不肯見先生之風高矣遠矣今夏士諮
輩錄先生言行詩文奏議共若干卷遺余於戲先
生之學本不可以言語文字求今先生往矣舍言
語文字何可以見先生之心謹叙而傳之先生諱
欽世為定海人以戍籍隸遼之義州衛登成化丙
戍進士任戶科給事中養疾回隠居醫閭山下克
恭其字也遼人無老少貴賤至今稱為醫閭先生
云
定三城序(明)程啟充
功名之際人之所開也殘慢之習政之所激也遲
速之宜幾之所投也是以君子致覽焉石塘曾子
舉進士拜縣令擢御史來按遼東當是時吕九州
為巡撫乙未春御史南巡都御史北巡會於海州
相得甚歡也已乃御史行而南都御史行而北北
抵開原而返遼陽又兩日而難作時御史尚在熊
岳報至趨歸馳檄往諭門啟檄入張檄衆號檄下
仆旗息鼓坐甲解櫜鞬釋官吏縳奉吕中丞入居
都司衆驚曰御史至矣登陴走集日四五起遠近
風靡列城響應御史兼程至官屬父老走逆入院
諸叛卒呶呶待命軍民啼泣陳說御史慰勞父老
問所便宜更張之人人自喜曰御史愛我也往唁
吕中丞移之行臺上言曰臣待罪邊圉邊人不靖
敢干制使罪唯在臣愚民不足誅唯聖明矜宥詔
勿問諸臺諫請用師遣工部侍郎林公來按是月
丙辰廣寧再變其夜撫順刧辱主帥御史復上状
朝野洶洶司馬憂益劇御史日事拊循涣其羣佯
莫與較物色大憝稽其所往來謀稍解七月甲子
晨集將校官屬下令曰三城干紀罔治脅從首亂
者死其捕之國憲母登叛人左右相顧&KR1626;舌御史
出袖中姓名分配校卒即走西城指授未移晷而
縳八人明日撫順擒七人來獻又明日計殺陳羊
兒陳羊兒者倡亂廣寧者也驍悍難敵故先事收
之丁夘再擒十有二人後先遲速悉仰成筭地方
底綏反側震悚御史復上言曰遼東三變臣不佞
見大同失畫屠戮慘毒臣欲以計滅賊故請勿問
臣憤恨不敢忘已討擒元惡二十七人殺一人取
其首賴陛下神靈軍民帖服唯臣死罪死罪天子
覽之喜詔司寇議辟詔冢宰陟御史大僚詔司馬
論功賞詔使者還别遣御史勘奏敕至遼人呼曰
微公吾為大同矣我東人曷以報公諸父老請建
生祠御史不許請肖像俎豆之又不可請為文紀
寔御史又謝乃守臺下不去御史曰父老且休予
方辭功請罪未遑也諸父老乃以李張二生來蒲
河謁予以状啟充受狀太息曰嗟乎事幾之不可
失也邊兵搆患始寧夏而甘肅而大同當其時非
無撫按也特以處置失宜玩兵激寇損師累月費
數十萬殺傷數萬俾朝廷旰食可慨也唯遼變起
三城五路震撼先是御史請勿問悉解關鑰予心
窃疑之比寓書於予曰兹舉終當别圖先生幸教
我也予固謝未省也及其赫然決策不假兵革羣
兇就繫弭兵裕民萬全無害雖古管葛豈其過之
孔子不云乎必也臨事而懼好謀而成者也乃知
諸鎮之變唯無人焉當患而謀以致喪師糜財禍
亂薦作絜此相度宏濟孰多父老俎豆之朝廷爵
賞之不亦宜乎
重刻醫閭賀先生稿序(明)陳仁錫
賀先生三十登進士三十一官給諫灾異乞罷免
其最沉痛之言曰但今所謂修省惟陛下一人耳
三十二歸讀書醫閭山疏薦陳白沙宜居宰輔任
經筵懸像靜室率子弟拜之廿載事母薦起不赴
尋遘艱上書陳四事劾内鎮守甚力執政迂之公
輙自忖不學無術盡削其草剛毅類羅一峯一峯
先生年友也事之亞于白沙教人先小學敦古禮
革習俗義州化之寇不敢犯其里見先生且羅拜
止殺歲庚午余承匱司業上然大司成馬言有旨
本雍坊翰會議孔廟從祀公最無間知其人不讀
其書可乎是書得之前屯賀訓導君卿以選貢捍
危城率先道義及進香河令勤政凜操撫恤遺黎
公賢子孫也乞余序以傳先生生於義州古曰宜
州醫閭山居其右余奉使遼東都司即其地今移
而之寧遠矣初高皇帝命功臣龍虎上將軍都督
馬公雲葉公旺自登萊渡遼招附經營設都司馬
東廣寧南錦州西大寧北一面鄰敵耳自徙大寧
諸城人民盡予諾延此州兩面受敵緣邊最要害
云先生亟稱王中丞九臯創六馬營堡弘治間王
參戎銘修建大清堡而大寧大平大康大安大定
堡踰年皆復多者七百少者四百授之堡田耕且
守而又極稱遼當世祠莫如馬葉二公大都開創
衛所建立學校報德報功何可忘也公嘗言洪永
間遼兵八分農種二分守城以八養二今盡反之
銀糴中鹽尚若不足亟反二八農守之數使戰兵
雖少而精不求給於農種之外邊防無虞大費亦
省至哉言也予憩寧遠屯計工而分粒土甚沃美
公言猶信公以銀的教射語人曰進不為朝廷用
退不為鄉里益吾恥之雖老病不敢不勉又稱懷
柔伯念久雨治水口既僝工設酒筵所部將士有
禮節其守臺貼臺不習于射官軍半私門敵至如
入無人而爭買漢首以充級則齒牙憤裂各記姓
名俟天道報復又念此方之人不習蠶織於是教
家人紡績以及城堡公於貼臺守臺勸耕勸績用
心如此躬行君子不虛耳嗟嗟中山王垂老薊門
經營九載而從海之役屬之二將薊遼可兼中山
兼之矣高皇帝必使中山兼之者意者山遼海闊
關外金城遼海相注灌遥呼山東舒吻近控薊門
張翼遼薊各自為而全體相首尾耶意者大寧一
失兩受敵兩受牽左枝右梧情形迫遽昔離之乃
合今合之乃離耳苟求其故宜閱此書苟求其故
而不得宜閱此書揣公之心若曰為人臣不保疆
土保父母保鄉里以貽君父之憂豈人也哉兹余
評閱意也
欽定盛京通志卷一百十二
