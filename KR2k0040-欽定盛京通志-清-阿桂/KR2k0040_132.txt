欽定盛京通志卷一百二十八
國朝藝文(十四)
記(二)(繹典附)
表
贊
跋
欽定四庫全書
欽定盛京通志卷一百二十八
國朝藝文(十四)
記(二)
聖駕四謁
祖陵禮成恭記阿桂
皇帝膺
天成命四十有八年繹思
祖
宗興業造功以奄有九有之師啟無疆大寶祚景嗣
舊都神臯隩宅
山陵邃鞏
陟降攸凴粤自乾隆癸亥甲戌以洎戊戌式循彛章三修
謁祭之禮隆儀毖宣
孝德光被迺者
特詔有司選和闐貢玉新作
冊寶格於
太室而以舊所奉者尊藏
盛京
太廟洪昭
列聖之丕庥顯光闡示無極將
遣皇子諸王等翊奉以行
皇帝曰朕巡省舊京肅拜
園寢於兹五年維艱難締搆之緒夙夜常在朕心益宜以
時敬申報饗其以孟秋啟軫熱河有事於
三陵夙戒所司一如舊典迺五月甲寅
車駕發自
御園
駐蹕避暑山莊越六月丙子
詔以伏暑閔勞烝徒令太史改卜吉日
恩意滂浹歡音雷動越八月壬申恭遇
萬夀聖節
上御淡泊敬誠殿諸藩從官入賀如儀越三日乙亥自
惠迪吉門
啟蹕東巡蒙古科爾沁土默特諸部落以除道成梁奔
走恐後所在廛肆櫛次生殖蕃阜一比内郡縣塞
田畆千鍾刈穫彌望咸感荷
聖朝涵濡休養之厚澤跽仰
羽蓋懽歌載塗爰循柳條邊以東入九關臺門將軍侍
郎府尹以下緣道迎謁各修乃守越九月戊戌
車駕至
興京謁
永陵越五日癸夘謁
福陵若翼日甲辰謁
昭陵功臣陪塋以次
賜酹祀事儼恪蕭薌肸升
神明居歆多福單厚乙巳
車駕入
盛京徧禮於
天壇
地壇
堂子
太廟
蒞舊宫瞻視棟宇
皇情愾穆越三日戊申肆覲於
崇政殿朝鮮國王遣陪臣奉表起居鞠&KR0957;在列
賜詩褒錫慶賚有加遂大晏羣臣頒幣以差中外愷樂
若翼日己酉於
宫中行事
神禮庚戍發自
盛京先是有
詔推恩給復奉天所屬祖税一年行所過者半之除莊頭
輪倉粟萬餘石旗地歲納米豆草束十之五囚輕
繫以上至徒流减免如例民男婦七十以上優以
粟帛廣博士弟子員額凡扈從王公諸臣暨大吏
羣吏之有執事於
行在者差别敘錄具凖乙未己亥乙巳丙午節次指授
行慶所逮羣倫靡不霑溉越五月乙夘次廣寧禮於
北鎮廟它若遼河渾河太子河秩在祀典者咸先後
遣官將事懷柔百神山川受職越十月甲子次山
海關禮於
北海神廟登澄海樓以望海馮夷奔越恬波效瑞越
八日壬申謁
東陵如初禮乙亥
車駕至自
盛京若翼日丙子
親享於
奉先殿告成事焉權自發軔熱河六旬有二日而
大禮輳備懿鑠於融夐古無尚(臣)仰惟
國家光宅大東以建我丕丕基
神威燮伐震耀典冊
皇帝虔共昭事既日發金匱周覽本末灼知於
受命之原而猶不憚
屢駕之勤
巡行川埜諮度
聖蹟於赫圖阿拉見
創造之勞於遼瀋見
經營之蹟於寧遠錦州松山杏山大凌河薩爾滸尚間
巖諸地見
皇天助順集勲制勝之由然流連勤懇久而彌摯細及一
名一物亦必反覆覈證以毋忘先民淳厚之俗用
是摛為
大文甄謨鑄雅
御製薩爾滸書事紀功勒實照爥宇宙既
宣付刻石其處以詔無窮而前後詩章規重矩叠無非
懷
創業之不易而益憬惕於
守成之難長言諄復盎溢楮墨爰
命諸王子敬繕一通櫝而藏諸秘閣所
垂訓於億萬禩子孫者
睿慮深長實為至詳且切若夫植根樹本崇飭典物則
有如
盛京諸
壇
廟舊領祠官隆壝周壖嚴翼無改復
命將作繕葺規模鼎新奉天所屬諸城歲久陊刓當葺
治者十有八
特詔大臣相視大發帑金撤而甓之植良土剛金湯永
奠四庫全書排葺告蕆復於
盛京建
文溯閣分部藏弆琅凾玉笈奎壁增輝惟
聖天子眷顧邠岐於事神諴民緯武經文諸大政一切
修明百務具舉而
淵沖默運所以周暨於萬方臣庶者亦無不襲和紹德
推本
孝熙
宵旰勤咨彌昭
行健(臣)侍直樞禁日聆
睿訓仰見我
皇上體
祖
宗之心為心法
祖
宗之治為治寅承對越日昃不遑故能精意孚通受釐集
福
至仁達孝一以貫之固非徒豐鎬歌詩枌榆樂土飭靡
文而侈掌故者所克比擬萬一(臣)學質檮昧愧無
以率先館閣諸僚導揚
盛美而職領
起居注法當纂次事實以付史館不揣固陋謹件繫月
日撰記一篇竊附於記言記動之義曷勝悚戢懽
忭之至(臣)阿桂拜手稽首謹記
聖駕四詣
盛京恭謁
祖陵禮成恭記(有序)(繹典篇)吳省蘭
(臣)惟犆礿殷祫揆同疇曩山原朝拜書缺有間焉
顧周官大宗伯之屬或司祭墓尚書大傳周本紀
皆紀武王上祭於畢馬融以謂畢文王墓則其禮
實推輪姬室後漢光武謁長陵者三有事十一陵
者四孝明率履勿越致甘露降樹之異和安以下
舉亦僅矣自晉迄明時或修述第史氏艷傳以飭
儀度致感慕為極若循是繹&KR1140;締構勤劬政本翊
萬禩者未之前聞(臣)嘗竊怪太宗有唐令辟備衣
饌欲親陵寢迺召齊士員謂從官曰朕若行使
勞扈從遂自抑止命江夏王道宗代行嗣終唐世
惟永徽一謁昭陵開元一謁橋定諸陵而已意魏
徵獻陵之對所繇感發惜不能格非納善坐視其
主數典忘祖而不自知也惟
聖清肇域大東幠燾宙合
興京
盛京奉為舊邦其山曰
啟運曰
天柱曰
隆業儲靈甄貺若神鼎之嵉跱
三陵康焉
皇帝祇亮荃宰懋席蘿圖繩
祖武而追來孝自癸亥至戊戌三謁
橋山愛慤致誠錫羡闓澤
巡歷逾習僾愾滋懃舟瑶陟降之原旆鉞指撝之埜考地
徵事
宵旰俙然錯事布宜是行是
訓惟曰欲至於萬年越歲癸卯符虞巡之五載爰蠲吉
日昭事
祖陵
上典於是乎四舉(臣)謹案五帝之書為典尚書堯典傳
言堯可以百代常行之道爾雅典常也經也周禮
六典疏常經即是法式臣以應奉文字為職媿不
能效揚㩁於萬一嘗伏讀
聖製敬自尋闡仰見
册寳有貤藏之
誥
壇廟有慗葺之
諭&KR1772;瀆有新宇之
制城洫有藏工之
命秘閣有庋書之
記藩服有柔綏之
詔胄筵有聰聽之
訓星潢有敦叙之
旨他若班朝錫燕優老譽俊練士校射蠲賦肆𤯝惠農
商䘏行伍
紫綸所及萬彙春回然後展謁
東陵
回鑾告
奉先殿而慶大禮之成亦剏亦因法可世守堯羹舜墻有
典斯在竊不揆顓昧撰繹典一篇謹拜手稽首以
獻其辭曰
於顯哉瞻仰大園淯陽無計量相因為氤相昷為
氲垂有常象資始大生號物有萬熙於默成疇勿
報本返始而歸貺乎太清粤若叡智率親率祖榘
剫仁義雖遠必追緜緜生之初謂篤不忘廟以貌
之焄蒿肸蠁猶未足以稱誠愊而釗精氣於所藏
蓋以教敬致嚴勔無疆也戔戔鯫儒剽傳章句掔
文泥古勿克緣情章禮宣範於後枘鑿無所取材
若訟是聚㪺水窒源而誼迺昌於建元典午崇陽
之堬拓䟦盛樂之埰仙李三原之堋天水永昌之殊
或數或疏有舉莫敢廢耶律完顔循典無黷元馭
區夏朝起輦谷然皆密邇圻甸或十舍五舍而□
地不必其開迹志不必在攷憲毋慢焉已明徙其
都睇鐘阜如四極中葉以降昌平結轖彼太室之
勿親尚遑問夫神域限中外以一墻跬步勿踰庭
戶趢趗不自照更遑恤締造之櫛沐風雨哉是用
上帝勿馨厥德迺東顧遼左將全畀所有而我
聖朝膺圖籙以龍興俄朵也伊古積善累德顯統運期
景命長遠者莫過於蒼姬履武敏歆載造邰室不
窋棄稷自竄公劉廞之豳館允荒君宗是依古公
避薰育走馬岐下一傳再傳養晦遵時逯前歌後
舞施輕吕於坶墅義士猶或非之謂口實不啻於
升陑然而雅材繼作肇祀則陳即室匪康則緬涉
渭遡漆沮之陶復述彊理於道兊其詩曰無念爾
祖又曰駿命不易一篇之中三致意焉矧我
帝業之會昌也朱果靈皚孰與祈袚於郊禖三姓渝平孰
與争田之質成赫圖阿拉之復孰與止旅於芮鞫
尼堪外蘭之蠱孰與構讒於侯虎七恨之齎仇孰
深於串夷九部之推功孰多於□耆八旗分屯軍
孰整於三單三田受降信孰周於崇墉
帝出乎震不崇朝而翦四路之旅天聰崇德繼奮
皇武既環&KR1011;其郊郛舍而勿取彼不數稔養癰自慼君抗
憤以殉國臣歸命而乞師我
世祖爰命宗衮整旅入關雪其彌天之恥蠲我夙憾沛我
新惠&KR1818;生氓無主澥水羣飛然後
御宸極而大居正䋲契已&KR0616;易姓受命應運之際有如是
哉德若湯武猶有嗛焉奚論豐沛與淮泗夫□中
圖大宰世之樞也追本敬始詒燕之撫也載亳者
傃景柏居鎬也恁原荼豈以西泰東約殊哉憬惺
乎肇造之機符也左遼右瀋
帝省溥源長白隆興
天作高山
列聖經營鼎於是成憑霄之所鴹羾精氣通行固萬葉以
為量矣
章皇帝紹天闡繹鎮中區以運四維
仁皇
憲皇繼文繼武虔鞏洽乎重熙迺䆒
福壤辨䧕邇圻因乎時也且我
聖祖功德大成桄矣晊矣樹神明之式殷戀滿珠曰維初
宅三歷
陪都誌永言裕維則也
聖考躬代事於潛邸十三年中貞度勅幾不遑日&KR2603;時蓋
有所竢
皇上怤雲雷草昧之囏辛率
祖攸行發祥積慶洄測其源自乾隆八年殷禮肇稱緝
五朝之重光覲
四祖之丕靈涉山海之嶮阻履肅慎之墟阯景光横甸之
臯考度三關之圖訪戰蹟於鐵背界藩斐芬尚間
吉林松杏吕翁山之厓采風土於威呼法喇拉哈
周斐額林帕格羅丹賽棐之細優宗潢藩部扈從
留守陪臣髦俊耉耆武士之殊施秩徧神肆覲賜
酺簡軍行獮宥罰給復卹商之茂禮既偹廼復洞
洞属属如也越十九年再詣如初四十三年
上儀三述視甲戌
天子謂敬以愛達禮以義程感以慕至情以性生謨以
遠裕政以久成鍳古者邇不泄奉先者章勿忘典
莫切於上
陵也
重巽以申之後甲先庚諄廸雲礽億禩欽承廼定三載
簡命皇子朝
三陵之典而期嗣舉於十數秊然而
乾行之徤無息
大孝之慕不遷蓋推敬
祖者以格上下神祗即推法
祖者以究保聚休養故重壝周壖將作具暐也靈川秀&KR1772;
祠官肇庀也嚴闉&KR3310;堞金湯申鞏也帑庫廪倉莞
鑰眘董也四庫全書籖厨再就&KR1297;閣曰
文溯於過澗之義湊焉闐河貢璆俶篆
懿號侯其禕而迺祇晉
世室貤昔瑑於舊京之
閟宫禮惟時惟稱惟宜也既以翊奉
命寶胄親藩侑焉容臺又之
皇帝曰時哉朕瞻拜
園寢五稔於兹夙夜繾綣動台志其練吉親往報饗爰諏
孟秋自
避暑山莊啟蹕
帝厪行扈烝徒之涉霖澇冒暑暍也期展八月届時日
月會於夀星諸藩從臣瞩景抃蹈呼
萬歲賀
聖節越既望
斗車東軷高凉載塗塞㝢澂&KR2290;由
惠廸吉門指柳條邊而進發蒙古四十九旗扎薩克
各司其属歡呀拜匐入九關臺門奉天宗臣統軍卿
尹庶尹奔走伏謁咸述厥職九月戊戌謁
永陵癸夘謁
福陵甲辰謁
昭陵酧及陪塋當是時霜露既降
皇情怵然通微合漠如存如生目相形留民無能名
至誠乙巳
車駕至
盛京
圜丘
方澤
堂子
太廟咸致禮焉迺翕翕習習還
莅舊宫十亭翼如二木崇如循省
堂構豊規廓閎入室出戶儼若鬷假
音容函香裸鬯徧於方望迺
御崇政殿大朝會朝鮮國王使臣奉表起居在列蹈舞
班末蕭露繼湑需雲累䨠象泰之交孚兑之說類
親賢樂利之情示勞来匡直之惠十賚肆施若甘
露霈渌澤醰郁視昔加渥焉於是周親卿士百執
事相和而歌曰練時日兮
駕巡東傃
珠邱兮精禋通幽居□兮朝鄷宫開
南端兮降福崇浹
慈惠兮懋賞重神人龢兮四海同候人畺吏相率而歌曰
畢司灑兮箕司除肅輿衛兮
帝之謨吾何力兮
賜級都慎□守兮褱區區膠黌序塾之子挾冊而歌曰
景
成謨兮閣鳳翔猗作新兮
文溯光員增廣兮勸就將維
夀考兮作人長子衿青兮民之望仁有造兮峩奉璋旗
莊編戶之衆操業而歌曰
堯留韭兮
禹留糧歲四鬴兮胥樂康
曾孫甸兮富予藏蠲復蠲兮箱斯倉稱
萬夀兮隮公堂騖孝弟兮力田□韎韐袀服之士擊刁
斗而歌曰右鈕勘兮左斐蘭維&KR0707;矢兮夙所便
德威鬯兮包垓埏偃玉鈐兮職負籣備不虞兮於久安
旅嘽嘽兮武桓桓奏爾能兮
皇情歡優糈廩兮九府圜酬
渥惠兮孄軍團齯齒鮐背之叜奉粟帛而歌曰牢執豕
兮酌焉匏享泰平兮如春醪近
天顔兮承嘉褒祝
聖夀兮
天高高億萬歲兮偕忻翹飛
翠華兮曳雲梢矜疑省釋之徒脱縲絏而歌曰圜之土
兮福之堂犯有司兮惴不遑
堯曰宥兮踰所望劌自懲兮順棐常懿景爍頌聲作猶
且循枌社考茨椽勅
萬幾酌民言裁豁山而涣號㸐霞綳以披章勤勞七起
紹衣詮詳維巡之初
賦以昌之義用昈彰長言不足
詩以永焉總再至三至四至而
家法治法彌闡大黋繫年駢輯
申命天潢蓋勸九歌俾勿壞之義也沛宫父老南陽故
舊依戀
翠䟆雲瞻日就
皇上府鍳藎誠
玉鑾為之宿留迺履叠道之坦蕩摹戰圖之阻囏班&KR1772;
秩州邐迤入關翼翼舒舒循薊門而朝乎
東陵禮率初孟冬既望
蹕旅京師告藏事於
祏室謂通於神明光於四海者也
緒業肇□篤丕丕基
聖有謨訓信如四時剬雅輯頌炳蔚来茲彼重来上陵
之典奓敶神怪推媺漢儀以昔視
今若白芨之料大椿不已□乎乃𢋫載歌曰闥門基
祥存
原巘焉翊衛
陵園視京輦焉
仁祖勤止訏謨顯焉
聖皇丕繩甄美善焉於萬斯年繹成典焉
表
恭進
盛京通志表汪由敦
(臣)等奉
勅纂輯
盛京通志恭呈
欽定繕寫告成(臣)等謹奉表恭
進者伏以
皇猷建極瑶圖尊天作之區
聖治崇文寶冊煥帝臨之宅載堯封之井邑秀孕丹陵
記漢服之川原祥鍾白水萬世丕基鞏固一時鉅
典光昭珥筆為榮垂紳共慶竊惟泰皇畫野制八
土以居方顓頊分疆度九區而定地迨版章之益
廓侯甸星羅遂誌乘之紛傳簡編日積姒王治水
廣搜岳瀆之竒伯益作虞遠志海山之怪定職方
之掌職在周官輯地理之書昉之班史諸道成經
於隋代兩京續紀於唐時宋改軍州誌太平之寰
宇元臨中夏紀混一之方輿他如咸陽三輔之圖
以逮曼倩十州之記叙桂林之風土亦偹參稽識
荆楚之歲時且資考鏡莫不垂之故府藏以名山
况夫景命方隆載溯發祥之地神臯永奠遠維肇
迹之邦瞻松柏之丸丸亳都作頌撫枌榆之歷歷
漢社標名啟運鴻篇令典成於勝國承天大志嘉
名號曰興都歷披往籍之遺快覩
熙朝之盛欽惟
皇帝陛下功齊幬載德協苞符探星影於河源化孚有
截覧日華於海島光被無涯固已萃一統之車書
偹萬邦之圖籍廼
念瀋陽之域實為
王氣所鍾遡肅慎之分封暨公孫之割據貞觀耀兵於
唐壘明初設衛於開原沿及
本朝巋然都會鴉青啓瑞河山開百代之基鴨綠凝
祥風雨壯三韓之勢比周京之岐軍梓木千尋擬
唐室之晉陽李花一樹顧此秀靈之壤可無紀載
之編乃前朝之舊志雖存既嫌荒略
昭代之成書具在復涉煩訛爰
降明綸重修善本期體裁之簡當載筆綦嚴約部分於
整齊操觚特慎發凡起例規撫悉禀乎
睿裁别類分門摭採盡衷於
欽定首登
聖製如尚書之冠典謨次列京城若下武之歌豊鎬由
廟
壇而
陵寢挈領提綱繼星土與山川辨方正位郡統邑而京統
郡人次地而物次人自戶役以迄兵防經綸大偹
由忠孝逓推列女幽顯咸昭風俗淳龐兼法輶軒
之採藝文典貴並供石室之儲韶律頻更韋編幾
續志
龍興之重地纂成適遘辰年垂虎炳之弘文書就先呈
乙覽銀州鐡嶺皇哉全盛之規玉軸牙籖允矣不刊之典
(臣)等才慚吐鳳學愧囊螢欲賦三都徒搆思於十
稔未窺八索敢托業於千秋幸承
訓示之詳得卒編摹之役按圖改證如遊石紐之鄉執
管鋪張恍見玉瑶之舊伏願
珠囊朗揭
金鏡高懸念櫛風沐雨之勤無亡䋲
武思航海梯山之盛更切詒謀咏流火於吹□剥棗烹羊
懷舊俗溯胥原而&KR1406;巘酌匏執豕繼休風將見龍
負王舟重集萬方之玉帛龜呈神籙再凝五福於
圖疇矣(臣)等無任瞻
天仰
聖激切屏營之至
贊
御製盛京賦贊(癸亥)汪由敦
丹陵蒼蒼京邑煌煌我
皇至止龍旗洋洋肆覲
橋山祀事孔明載
臨鄷宫有秩其容以朝以晏以詰戎兵儀舉禮偹風翔
恩滂爰灑
宸翰經緯宫商摛藻雲漢濡毫溟滄含跨東馬陶鑄班
提筆不停綴蔚為
天章昭示萬古何天之龍傳觀駭汗盥誦激昂敬勒筠
篆冀託無彊
䟦
御製盛京賦恭䟦(癸亥)汪由敦
(臣)等伏蒙
皇上宣示
御製盛京賦三千三百餘言(臣)等依文輯注統若千萬
言仰見
睿藻矞皇輝麗雲漢函宇宙綜古今炳典謨鎔圖籍自
書契以来著作之府鴻章鉅篇未有盛於斯者也
洪惟我
皇清凝受
寶命奠億萬載丕丕基肇迹神皋撫臨中夏
發祥流慶實始
盛京(臣)等竊嘗誦詩周文公召康公推述先王先公
之始基靖民自有邵&KR0238;沮皇澗過澗陟降原隰以
至作豊遷鎬築城度室之事皋門應門靈臺辟雝
之宏規於耜築場索綯祭韭執豕酌匏之故俗微
而松柏厲鍜周原堇荼園鹿潛魚偹形於雅頌凢
以明著祖德遐暢皇風薦扶輿之嘉祉鞏繼序之
永圖豈徒侈都邑之隱軫誇陸海之膏腴鋪張炫
耀藻賁觚翰云爾哉欽惟我
皇上纉
列聖之宏緒際三登之景運聿修懿典時邁舊京偹法駕
奉
金輿罄歷載之積誠謁
橋山而展孝禮成肆覲會同有繹以燕以賚中外禔福望
幸之黎庶聞
和鸞而歡呼扶杖之耆老瞻
翠華而相慶
祖宗之靈斯格臣民之和允洽於是本覲
光揚
烈之忱溯
基命造邦之統攬形勢之渾雄仰宫闕之素檏𬗟英賢之
勲績懷德化之忠厚華實之毛充牣㴻濡之澤鴻
龐穆然
遠念知夫天作帝省之勤所以孕虞育夏甄殷陶周者
厥有所事爰抒
寳墨掞
奎章思若湧泉筆不停綴勒為斯賦垂示無極乾坤之
容日月之光雲霞之采海山之藏覩化工而雕繢
纂組不足以為色聞韶濩而鏗鏘考擊不足以為
聲彼研京十年練都一紀者曾何足以仰企萬一
哉(臣)等徵金匱之秘稽延閣之儲旁羅四庫綴緝
二酉疏舉徵引多慚漏略附名簡末榮以為愧(臣)
(某)等敬䟦
御製薩爾滸書事恭䟦(戊戌)于敏中
(臣)聞之書云皇天無親惟德是輔春秋傳云師克
在和不在衆伊古經營締搆厥軌咸具其有能天
人叶謀者盖寥乎罕紀焉洪惟我
太祖高皇帝受
天明命肇造區夏時則有若薩爾滸之戰以我有衆數千
蹙明兵四十萬
神筴協幾心德合一若林之旅罔有敵於我師於是蹂之
尚間崖膊之斐芬山翦之阿布達哩岡殪厥大帥
殱其士殆盡浮&KR1990;塞川喋血殷野走葉赫降句麗
曾不越五旦晦而剗無遺孑若摧枯振蘀之昜(臣)
嘗稽揆史册惟漢光武昆陽一戰為得天助然光
武猝與敵遇會大雷雨幸以成功孰若是役之屢
戰克捷我武既張若反風揚沙之異
天特於終事時假以示應固非昆陽之戰所可同日語矣
我
皇上繹恩
祖烈祇廸
前光追維
櫛沐之艱難丕顯
成謨非漢唐開國所能及爰紬金匱石室之書
親御丹毫臚詳紀實於赫
神功維
聖克述凢
欽承之本念蓋一篇三致意焉亘古未有之
偉烈緯以亘古未有之
大文俾天下後世咸知
國家集勲垂統震爍古今其至於億萬年永無斁以
鞏我丕丕基而我
皇上嗣服纉圖義征不譓機鈐
獨斷默契傳心所為以守兼創者其凝承固有所本耳
惟是
鴻文副在秘閣海内無由悉覩(臣)不自揣量輒盥錄一
通刻諸貞珉昭示無極而(臣)區區欽服微帎亦籍
以抒寫萬一云
欽定盛京通志卷一百二十八
