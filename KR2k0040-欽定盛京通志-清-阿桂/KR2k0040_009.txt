欽定四庫全書
欽定盛京通志卷五
聖製(五)
聖祖仁皇帝御製詩文
碑頌
祭文
記
詩
欽定四庫全書
欽定盛京通志卷五
聖製(五)
聖祖仁皇帝御製詩文
碑頌
福陵神功聖德碑文
惟
天眷祐下民綏靖方域篤生我
皇曾祖太祖高皇帝肇興東土奮師一旅式闢皇圖大武
布昭深仁洋溢用造我國家萬億年丕丕基駿德鴻功
於爍顯懿駕軼亘古予小子纂承洪緒既奉冊寳崇上
尊謚載緝徽猷炳垂方策惟
陵寢宜有功德之碑敬述大略永勒貞珉叙曰
太祖承天廣運聖德神功肇紀立極仁孝睿武弘文定業
高皇帝姓愛新覺羅氏諱先世發祥長白山之陽禎
符神貺歴著休徵至
皇始祖肇祖原皇帝式廓舊業寢熾寢昌又五傳至
顯祖宣皇帝世濟其勤流長積厚景運懋集神器攸歸誕
啟我
太祖高皇帝
顯祖之長子也
宣皇后娠十有三月乃生龍顔鳳目豐頥大耳天表玉立
舉止非常少不飲酒嬉戲稱為聰明貝勒及長騎射絶
倫雄略蓋世用兵無敵而又至誠御物大度容人先是
有望氣者言滿洲將生聖人統一諸國至是滿洲長白
山及東海呼倫諸部落争相雄長癸未春蘇克素護河
部圖倫城有尼堪外蘭者陰搆明軍首逞大難於我時
太祖二十有五泣血誓師枕干問罪以遺甲十三副攻尼
堪外蘭克圖倫城復攻之於嘉班誅諾密納鼐喀達取
薩爾滸城時異已猜忌包藏禍心伺間竊發天威所攝
罔弗獸驚鳥散遂俘兆嘉城長理岱取瑪爾敦平定棟
鄂哲陳渾河等部丙戍秋擒斬尼堪外蘭於鄂勒歡城
戎首服辜先聲震叠環璄諸國相繼削平既而葉赫哈
達烏拉輝發科爾沁國錫伯卦勒察珠舍哩訥殷路九
姓之國合兵三萬人分道來侵偵者夜告
太祖皇帝安寢達旦蓐食濟師殱其渠首餘部皆潰斬級
四千獲馬三千疋鎧甲千副羣方讋服乃增築城墉修
飭法制創制國書開金銀鑛鐵冶所産蠙珠織皮通厥
貿易財用殷阜肇立軍制師律精嚴國勢日盛丙午冬
蒙古五部落尊
太祖為神武皇帝歲時朝貢絡繹相望而哈達輝發烏拉
數渝盟先後征討悉定其地每當軍行輙見五色雲亘
天祥光四塞立奏鉅功遠邇翕然益四旗為八設固山
梅勒甲喇牛彔額真逓相統轄命佐領下各出牛種屯
田積穀貯倉置理政聽訟大臣緩刑慎獄野無剽竊路
鮮拾遺國中大治帝業已成貝勒大臣集議勸進丙辰
之春正月恭上
尊號曰覆育列國英明皇帝建元天命時年五十有八越
二年定策征明明政久弛棄絶和好援我仇讐蕩摇我
邊陲於是誓告有衆類
帝禡旗而行遂入撫順降臺堡五十所繼下清河明大舉
稱兵會於瀋陽號四十七萬張左右翼左翼以杜松王
宣趙孟麟張銓由渾河出撫順關馬林麻岩潘宗顔由
開河合葉赫兵出三坌口右翼以李如栢賀世賢閻鳴
泰由清河出鴉鶻關劉綎康應乾合朝鮮兵出寬甸口
向棟鄂四路來侵
太祖皇帝分精騎奮擊大破其衆五日而悉殱之城界藩
取開原破鐵嶺滅葉赫五年克遼陽瀋陽定議建都始
築東京尋取廣寧拔撫順十年遷都瀋陽由是東漸海
西迄遼南及朝鮮北暨嫩江烏龍江以至使犬諾壘諸
路罔不臣服
太祖皇帝神武天錫决幾制勝變化若神每戰輙單騎深
入裹創斬馘神色不動善駕馭材雄推心置腹撫納降
附棄捐忿隙恒予擢用法所當坐雖親暱罔所私攻拔
城邑嚴禁軍士安輯居民是以羣策競奮率土思歸御
極以後拓地開疆日不暇給而躬勤於聽覽留神於載
籍修德納諫親賢遠奸建二木於門俾下情欲達者書
之以進尚寬大崇節儉睦宗親厚風俗重農桑賑窮乏
垂示典訓蕩平正直允為萬世法程猗歟盛哉天命十
一年八月庚戍崩
聖夀六十有八在位十有一年天聰三年二月己亥葬
福陵天柱山崇德元年四月上
尊諡承天廣運聖德神功肇紀立極仁孝武皇帝廟號
太祖康熙元年四月加上
今諡嗚呼有明德裒海宇板蕩之時生民顛隮之會我
太祖皇帝應運蹶生手提天戈披榛辟萊櫛風沐雨掃邊
陬如破竹定遼左若建瓴戡亂求寧非富天下功極於
配
天道隆於昌後歴稽曩代創業垂統之君未有邁此締造
憂勤經綸宏遠者也瞻赫濯之如新撫承平之永頼謌
思光烈曷罄名言謹拜手稽首而作頌曰
天造大邦勃興東極長白山高苞符開闢&KR1800;鳥生商履武
誕稷奕葉炳靈肇基王迹
太祖龍飛旋乾轉坤齊徽炎昊比烈羲軒時惟草昧陟巘
降原一成奮起雷動雲屯蠢爾仇方敢作牙蘖赫斯一
怒恭行天罰寢甲枕鞍神勇迅發巨憝授首戎心式遏
竒謀倜儻遠略深沉内搆者挫外訌者擒單師十百摧
破強隣九邦潰糜四路掃塵擕貳則誅歸誠則撫義問
宣昭仁恩施普大畏小懷實揚我武來庭來王日闢疆
土疆土既闢歷數在躬膺圖受籙響應景從三才協軌
百靈潛通指揮盪滌振落發蒙覘敵烏集濟師冰泮夾
日貫月卿雲糺縵不義是征功成惟斷秉銊稱干
帝心厭亂環山負海風靡雲披朱旗疾捲汗馬争馳後我
思恫歌舞迎師紀元頒朔建策開基爰立軍營森羅鵝
鸛步伐止齊井牧相扞爰建國都屹峙屏翰扼吭拊背
皇居攸煥爰命分職勖哉臣鄰爰慎折獄恤哉祥刑爰
達民隠鞀鐸重陳爰置國書科斗是新訏謨孔彰風規
渾噩禹誓湯征千秋繼作聲靈覃敷東西南朔大統乃
膺新命迺廓既詒既翼如鎬如豐九圍是式萬國來同
卜年卜世惟
太祖功巍巍蕩蕩昭恪
蒼穹右享郊壇敷時思繹炳耀圖書輝煌球璧景瞻
福陵神邱是若百川縈朝羣山拱掖葱蘢王氣松楸鬱蒼
玉衣永鎮弓劍長藏億載顧慕春露秋霜樹兹穹碑錫
嘏無疆
福陵頌(并序)
惟
上帝鑒觀下民誕畀神聖俾立君極以開闢草昧垂統億
祀非甚盛德曷克應天順人而締造鴻業焉我
太祖高皇帝聰明睿知本為性生英武勇略迥不世出故
能躬著戎衣手提尺劍而疆宇日拓丕受景命顯庸東
國騰威區夏雖太王之居岐剪商文王之江漢歸化未
足方斯赫濯也予小子仰荷
列聖丕基統御萬國昄章式廓隆古圖籍所莫覯矣然上
跡
聖祖當日一成一旅櫛風沐雨斬刈荆棘張彼撻伐順者
綏之逆者殄之統壹羣部建元正位國始立焉既乃鞠
旅徂征遐邇讋服悉臣悉氓遂定鼎遼土而王業愈光
顯矣於戲盛哉惟
天生
聖惟
聖奉
天我
太祖創業之艱如彼而垂統之遠如此豈非天實授之而
克荷厥休者哉予小子景仰謨烈奚敢忘紹述焉爰作
頌曰於昭
太祖誕膺景命允文允武體協仁聖天罰恭行赫然割正
啟疆東海聿懷兆姓戰罔弗克威略如神德罔弗冒桀
驁咸臣受籙踐阼帝歷鼎新建官立制王路丕遵爰誓
六師濯征明國以少擊衆羣醜胥殛長驅鐵嶺墮彼扼
塞茫茫遼藩隸我版域會極歸極乃建皇都大統肇跡
炳垂帝謨在昔湯文蹶起一隅先聖後聖同軌合符皇
哉
龍興山川孔固
寢園崔嵬風雲盤互玉衣鐵甲百神衛護仰頌
先猷萬年錫祚
昭陵神功聖德碑文
天以神器畀我國家洪惟
皇祖太宗文皇帝智勇神聖光昭
太祖高皇帝丕緒帝紘皇綱是廓是恢榦不庭方搆造鴻
業垂裕
皇考世祖章皇帝大一統之基貽億萬䙫無疆之休維予
小子纘承
聖緒念
陵寢宜有功德之碑敬勒貞珉昭示無極叙曰
太宗應天興國弘德彰武寬温仁聖睿孝隆道顯功文皇
帝諱
太祖承天廣運聖德神功肇紀立極仁孝睿武弘文定業
高皇帝第四子也
母孝慈昭憲敬順慶顯成天輔聖高皇后生而神靈徇齊
明敏龍行虎步顔如渥丹嚴寒不栗舉止非常
太祖皇帝特鍾愛焉既長英武豁達孝弟恭敬慈愛和順
秉心寬宏好觀書史一有聞見終身不忘沉機果斷羣
望攸屬天命十一年八月
太祖皇帝升遐諸貝勒大臣咸推我
皇祖才德冠世宜纘承帝業以九月朔嗣登大位建元天
聰時年三十五踐阼之後愛養人民撫綏中外崇儉務
本修政任賢仁聲義問無遠弗届除慝討貳用整六師
迺擊蒙古執一十四貝勒奏凱八纛下迺征朝鮮克義
州進拔漢山城入安州抵平壤朝鮮王李倧遁江華島
遺其弟覺來行成遂盡反所收地與盟而還迺征察哈
爾翦多羅特部落編俘獲為氓廼伐明自遵化臨北京
略良鄉斬其將滿桂孫祖夀擒其將黑雲龍麻登雲還
拔永平廼拔大凌河降其將士於是孔有德耿仲明等
航海來歸廼征黑龍江瓦爾哈下之察哈爾舉國來附
獲歴代帝王傳國之寳天聰九年冬羣臣勸進
尊號
皇祖辭讓冄三明年四月表上
尊號曰寬温仁聖皇帝建國號大清改元崇德告於
皇天后土追王
列祖上
太祖高皇帝
高皇后尊諡羣臣咸上表賀乃錫宴肆赦是年朝鮮毁盟
討之拔其都載飛舸於車凌江華島李倧自縳請為臣
釋之還并歸其俘獲朝鮮感服勒石南漢以銘勲德遂
帥水師渡海克皮島既而大出師遣將毁關入分左右
翼由涿州略地至山西界復自寧清渡河破濟南克城
四十有九降者八與明兵五十七戰皆捷六年圍錦州
入其郛洪承疇以兵來援
皇祖陳師於松山杏山之間明兵號十三萬望見
皇祖張黃蓋往來指揮皆懼謀夜遁我師分道爭擊連大
破之擒承疇降祖大夀錦州松山杏山塔山悉下又命
將入關破兖州東抵寧海克城八十有八降者六陣敗
明兵者三十九於是天戈所措罔不率俾黃河之源青
海之濱使犬役鹿之國來賓恐後野駝奇獸黑狐紫貂
重譯來獻聲教之遠功烈之盛古未有也嗚呼惟我
皇祖克配天心誕膺景命聰明睿知神武不殺懷柔以德
燮伐以威大勲用集大猷是程無有内外乃罔不即叙
親九族正百官修明典章誕敷政教隆郊丘廟祀之儀
定頒歷朝會之禮辨鹵簿旗章服御之制聲名文物炳
然宏備釋奠孔子以四子配立文舘譯書史於翔鳳閣
俾儒臣記注得失開科目取士
諭臣下盡言無隠論功封兄弟子姪為諸王貝勒外藩蒙
古亦論功封爵有差優禮降臣寄以心膂賞罰詳明斷
獄平允綱舉目張仁至義盡至於審制度定律令斥邪
術禁喪祭踰禮者務農桑廣漁獵以豐民食皆可為萬
世法凡勤勞國事者賜予必優渥召近臣入宫日至冄
三講論政事以賓禮遇之諸國新附之人入見必詢其
姓名世系慰勞如舊識
天語藹然以故雖至難馴者無不悦服如薩哈爾察卦勒
察瓦爾喀瑚爾哈諸國素不及禮亦貢獻稱臣其貝
勒大臣至俱恩遇之如子弟故其部落降者相繼嘗念
中原生民塗炭欲與民和好惟務修德不樂觀兵屢貽
書明邊帥曰朕意在講和不忍無辜赤子慘罹鋒鏑明
之君臣置若罔聞致煩
天討每出師必
諭諸將授以兵律嘗曰明之土地人民
天以與我是民即我民也故師行雖嚴寒不入屯堡士卒
死傷弔問不遺每戰勝攻取符瑞駢集必曰
上天眷佑惕然祇懼克敵告於
廟蓋敬
天尊
祖勤民若是其至
豐功厚澤與天地等有國史所不能盡書者矣以崇德八
年八月庚午崩
聖夀五十有二在位十有七年九月壬子葬
昭陵隆業山嗚呼八音遏密萬國感痛實惟
至德深仁為生民主以宏我國家之大寳命愾僾見聞陟
降庭止謹述盛概拜手稽首而系之以頌曰於赫
皇祖纘
太祖之緒誕敷乃文孔奮厥武整我師干拓我疆土東奠
朝鮮西讋蒙古貳則獲之服則釋之降則憐之賢則臣
之有言遜志則必遏之有言逆耳則必納之治分六曹
職統三院筆簪史臣書譯文館與神為謀以古為鑑制
禮明刑儀章是憲一人有慶肇域四方四方來王自天
降祥和鸞鏘鏘旗旐央央聿昭茂祉焞燿章光乾符效珍
坤儀開奥既協靈圖誕升顯號濟濟師師羣工舞蹈歷
數攸歸謳歌前導乃禋乃祀於
廟於
郊乃燕乃射於野於朝乃赦乃宥於犴於牢乃漁乃獵於
狩於苖乃命紫宫清寧正中麟趾在右關雎在東崇政
篤恭翔鳳飛龍文德武功以綏萬邦松山之陰杏山之
下戰士連營崇墉百堵取彼元戎繫之以組肅將
天威救民水火屹屹榆關王旅所征而幽而并而冀而青
而兖而徐克其百城涉河踰濟及于東溟時乘以乾帝
出乎震罔有遐邇民莫不信或獻其琛或輸其賮河源
海壖協靈效順有典有則貽萬子孫言為邱墳績嫓農
軒佑我
皇考大啟幅員允
皇祖之德
皇祖之勲瞻仰
昭陵在盛京之北雲霞所棲松栢所植有穹者碑昭宣世
德茀禄來崇時萬時億
昭陵頌(并序)
國家垂歷服無疆之休類必有神聖開天肇興王業又
必有神聖繼體式廓鴻基故能經綸宇宙積功累仁保
世滋大我
太宗文皇帝挺濬哲之資藴欽明之德紹膺寳位纘前謨
而光顯之外奮威武内修文教百度具舉臣民胥悦於
是南征則墮巖關繞明都耀兵燕趙鞫旅齊魯投鞭渤
海飲馬黃河六師安行莫我敢遏東征則誅貳綏服朝
鮮納欵列為屏藩西征則三十五部厥角歸命貢賮奉
朔蓋其允塞之猷桓撥之略赫濯於覆載間矣乃若惇
九族惠元元郊圻以飭爵秩以班賞善宥過優禮勲舊
求賢之思若渴崇儒之化丕隆雖古帝德廣運曷以加
焉當是時義問炳燿仁風翔洽一統之規已裕矣猶畫
境息民俟天休命於戲皇哉盛哉昔殷祥長發而湯受
之周室本支百世而文啓之我
皇祖詎有遜美予小子嗣承丕緒撫安海㝢以弘億萬䙫
之業紹述
祖德敬揚
先烈乃作頌曰猗歟
皇祖克配彼
天光被四表仁汜八埏既受共球神人攸主至治洋洋弘
謨訏訏桓哉七萃撻彼南疆匪疚匪棘兆人是匡徂征
朝鮮爰渡鴨綠聲其携貳綏其臣屬西荒千帳慕義同
歸鐘鼓始振稽顙莫違至化覃敷函夏率育
天錫大寳景命有僕曰崇儒雅曰叙彛倫五章五用式廸
俊民法度孔昭典常聿正嫓美唐虞惟后克聖建中錫
極貽我後昆皇皇大烈億祀彌尊肅望
山陵光華燀赫永言垂裕敬承靡斁
北鎮廟碑文
醫巫閭屹峙東北為幽州巨鎮昔虞帝封十有二山此
其一也穹崇磅礴靈瑞所鍾實護王氣以壯鴻圖與嶽
凟諸神並垂祀典朕省方問俗嘗過其境望其佳氣鬱
鬱葱葱上插霄漢下瞰蓬瀛懸瀑飛流喬松盤蔚知其
所以保障而凝休者蓋有素矣向錫匾額式展褒崇而
廟貌未隆無以昭顯特勑修造遣專官以恪乃事凡所
需給皆頒自内府始於康熙四十五年七月訖於本年
十一月不四月而告厥成功焉規制宏備輪奐維新紺
宇琳宫照耀山谷於時臣民瞻仰罔不欣悦而府尹臣
奏請謂宜光文翰勒諸貞珉朕御極以來勤恤民隱祗
奉
天庥敬共神明罔敢稍斁維此鎮之奕奕為神京之翊輔
嘉符凝集靈爽式憑神其永贊雍熙益弘福祐錫蕃昌
於庶類固丕祚於萬年用慰朕精虔之至意爰樹穹碑
書重修歲月以示來兹
忠直公伊爾登碑(康熙六年)
稽古建業驅策羣力不吝爵賞以待有功故生勤寵錫
殁與表揚干城心腹有傳不朽所以勵忠蓋甚備也爾
二等伯内大臣加一級伊爾登賦姿義勇制行忠直蚤
涖戎行才猷素著其征北京圍錦州等處或越衆先入
或設伏出竒以少勝衆屢敗敵兵克副任使優奬膚功
歴事累朝公忠允𢡟於其没也朕深悼焉特賜謚曰忠
直勒諸貞珉光及泉壤國典臣誼庶其昭垂無斁哉
多羅勇壯貝勒穆爾哈齊碑(康熙十年)
自古帝王承天撫世篤念宗親故生則賜以榮封殁則
彰以令德典至渥也爾青巴圖魯穆爾哈齊係
宣皇帝之子秉性安詳居心愷悌已進封為多羅勇壯貝
勒奄逝既久豐碑未樹朕念切本支復隆表著之恩爰
稽成憲勒之貞珉用傳不朽庶昭朕敦族之心永為藩
屏之懿典云爾
剛毅輔國公達爾察碑(康熙十年)
自古帝王創業垂統以貽萬世凡屬宗支皆膺顯號以
重懿親也爾達爾察係諡勇壯青巴圖魯穆爾哈齊之
子性行純良才猷敏練已封為剛毅輔國公奄逝既久
豐碑未樹朕篤念宗親爰稽成憲勒之貞珉用垂不朽
庶昭朕敦睦之懷云爾
穎親王薩哈璘碑(康熙十一年)
自古帝王創業垂統必懋建本支以作藩屏故生隆顯
爵歿錫豐碑親親賢賢典甚重也爾薩哈璘貝勒負姿
忠亮中外所推膚功屢建甲胄躬擐努力行間職司邦
禮盡心典則益著寅清洵百代所當瞻仰者也擬封多
羅郡王忽然長逝
太宗文皇帝睠爾勲勞追封為和碩穎親王以示隆眷於
康熙二年特賜䘏典敕建豐碑朕今追念爾前勲加諡
曰毅重勒貞珉用傳不朽以示敦睦懿親之意云爾
開國佐運勲臣武勲王揚古利直義公費英東弘
毅公額亦都碑(康熙三十九年)
朕惟國家創建丕基開無疆之景運既篤生
神聖英武之君以剪除亂逆啓闢疆宇勘定諸邦一統之
盛肇於東土其時則有一德一心之佐殫忠戮力經營
四方以翊鴻猷而成大業盖天實挺生異才鍾山嶽之
靈挾風霆之氣真誠不貳勇毅無倫名高百戰之勲位超
五等之爵垂聲竹帛配食
廟庭以與國家共承休祉子孫世衍其澤是豈偶然者哉
當我
列祖之隆興也一時人材蔚起猛士如雲戰將如雨以藝
勇稱以功名顯者不可勝數而功冠諸臣為一代元勲
則有開國佐運忠勇王揚古利直義公費英東弘毅公
額亦都尤為傑出焉朕嘗恭覽
列祖實錄考三臣行事折衝行間則戰以勝攻必克平居
則矢忠直贊謀畫豐功偉績至今焜燿簡編未嘗不𬗟
想英風興懷往蹟昔人創造艱難枕戈擐甲櫛風沭雨
之勞恒流連往復不能去於懷也歲在戊寅朕巡行舊
京展祀
陵寢追維
祖宗功德隆盛并及當時佐命之臣邱隴所在皆遣官致
祭而於三臣之墓特親至奠醊以示優崇仍復專官祭
享蓋功在社稷以死勤王古人原有明禋之典朕篤勲
庸用申異數併為文勒諸貞石以昭示於無窮焉
祭文
祭遼太祖文(康熙二十一年)
自古帝王受
天顯命繼道統而新治統聖賢代起先後一揆成功盛德
炳如日星朕誕膺
眷祐臨制萬方掃滅兇殘廓清區宇告功古后殷禮肇稱
敬遣專官代將牲帛爰修禋祀之誠用展景行之志仰
企明靈尚其鑒享
祭長白山文(康熙三十五年)
維
神天作鍾祥地靈啓運肇基王迹誕錫鴻休朕勤恤民
依永期殷阜邇年以來郡縣水旱間告年穀歉登蚤夜
孜孜深切軫念用是專官秩祀為民祈福冀雨暘之時
若庶稼穡之屢豐惟
神鑒焉
祭告北鎮醫巫閭山文(康熙四十二年)
維
神功障遼陽勢連渤海靈威丕赫作鎮北方朕祗承
休命統馭寰區夙夜勤勞殫思上理歴兹四十餘載今者
適届五旬海宇昇平民生樂業見輿情之愛戴沛下土
之恩膏特遣專官虔申秩祀尚憑靈貺益錫蕃禧佑我
國家共登仁夀
神其鑒焉
記
御製創興盛京海運記(康熙三十六年)
傳曰補乏薦饑道也朕孜孜圖治冀臻上理一夫不獲
若納諸隍是以平時謹財用廣委積一遇凶荒則蠲租
已責之外開廩發賑設糜平糶靡政弗舉惟是東北地
勢曠莽陸輓維艱遼左暨朔漠諸郡尤屬險遠計惟航
海轉粟事半功倍規畫於中者非一日矣癸酉冬盛京
榖不登民艱於食乃發山東濱海郡縣常平倉米二萬
石由登州運至三坌河海運之役自兹始明年二月親
幸天津訪海道自大沽口達三坌較便三月命部員董
厥事截留山東漕米二萬石用商船三十連檣出津門
海若效順三晝夜即抵三坌因建倉遼陽開化城諸處
儲峙之又分舟運至盛京米價頓减饑困以蘇朕念盛
京根本重地積貯多則民食永足乃於丙子春復截留
山東漕米五萬石運至三坌河如故其秋諭截留次年
漕米六萬石遣部臣偕督撫造新船二十加運二萬石
既又諭增造船十來歲可運至十二萬石猶慮運船少
也明年春諭福建將軍督撫勸導商船泛海貿易至則
給以運直所齎貨物止徵正税一時商賈靡不踴躍趨
事海舶大集於是截留河南山東漕米共二十萬石用
天津浙閩船前後轉運以達盛京共數十萬有竒適烏
拉告饑遂以所運粟分輸伊屯河士卒數萬咸頼生全
而是時大兵方進剿逆寇噶爾丹需糧孔亟用以頒給
軍需不匱其年冬盛京
陵寢各屬兵民及科爾沁諸屬國窮戶人等咸以疾苦聞
復發盛京存貯米賑之其所濟之遠如此因命來歲仍
自大沽故道用天津船運山東河南漕米六萬石以備
軍民之需而商船至是亦弗用矣是役也輓數十萬之
粟經數千里之遥帆檣一集倉庾俱滿無踰關度嶺之
勞絶車載牛牽之苦波委水輸禾囷自轉賑陪京而人
民胥樂給軍需而庚癸不呼内以撫綏藩部外以摧滅
強寇皆由肇舉海運一法斷自朕衷屢試而效故自侯
甸以至要荒均受其賜夫舉一事而有濟於一方者古
人尚不敢忘况若兹之費省利大功神惠博使不載其
始末垂示簡册將良法美意久而漸失後何所考用是
援筆而紀其實云
詩
聖祖仁皇帝東巡古今體詩(康熙二十一年)
東巡二首(并序)
八年征剿喜見承平𬗟想
祖宗功德禮宜躬謁
陵廟以告成功爰於二年十五日命駕東巡是日天氣晴
和微風動旆從者溢路觀者夾途顧瞻遠邇莫不歡躍
賦詩二首
昆池不習戰寰宇已銷兵鴻業承匪易膚功久乃成威
靈昭
祖德展謁慰羣情迢遞關山路寧辭千里行
其二
順動因時豫東風引翠旗鳴鸞萬騎出執事百僚隨日
暖草初茁烟輕柳未絲春風無限好應有上
陵詩
山海關(并序)
連山據海地固金湯明時倚為險要設重鎮以守之我
朝定鼎燕京垂四十年關門不閉既非設險還慚恃德
偶賦數言聊以紀事
重關稱第一扼險倚雄邊地勢長城接天空滄海連戍
歌終歲苦插羽不時傳作鎮隆三輔征輸困百年笳寒
龍塞月甲冷雉樓烟歷數歸王極綱維秉化權漫勞嚴
鎻鑰空自結山川在德誠非易臨風更慨然
蒙恬所築長城
萬里經營到海涯紛紛調發逐浮誇當時用盡生民力
天下何曾屬爾家
姜女祠
朝朝海上望夫還留得荒祠半仞山多少征人埋白骨
獨將大節說紅顔
曉過寧遠
孤城臨巨野舊烈憶西征破壘荆榛滿村雞向曉鳴
行殿夜覽奏章
飛遞傳來奏牘多旌門莫問夜如何銀燈毳幕春寒重
恐是隂陽尚失和
吕翁山是
聖祖太宗文皇帝擒洪承疇處
旌旗直捲陣雲沉濠塹遺蹤尚可尋十萬健兒皆解甲
一時大帥此成擒民情效順當年事王業艱難
聖祖心遂使關西如破竹至今戰氣晝隂森
松山
鳴笳伐鼓速兵機百勝謀成夜合圍月黑風高神鬼泣
金戈白馬識天威
杏山晚眺
野日荒荒蔓草平孤村雞犬寂無聲山中獵罷殘陽晩
時見高原夜燒明
憩小凌河
河水流不息晝夜去涓涓昔為争戰地今是豫遊年駐
馬孤岑外移舟古岸前殘陽下新柳約略見春妍
錦州道上
野徑臨官驛炊烟出杳冥地連榆塞紫山列錦屏青城
郭知何處旌旄只暫停版圖歸大業堠火罷林坰
駐蹕大凌河
歸騎雲屯向晚過昇平笳吹動鐃謌光摇幕火繁星燦
影暗旗風野霧多兵氣已消沙右所軍聲猶壯大凌河
豐京老將還能說曾記前途自倒戈
途次逢寒食
何處來春風淡蕩開晴旭不見杏花紅纔逢柳梢綠
十三山
迤邐峯連大道間憑空青削十三山敵樓人散堠臺廢
終日茸茸草色閒
過廣寧望醫巫閭山
名山插霄漢朵朵青芙蓉連亘數十里隠見千百重迢
遥不可及黛色堆竒峯窈窕復岝㟧鬱鬱多蒼松中有
桃花洞杳靄常雲封萬古鎮幽州秩祀同岱宗盼望生
引領瞻顧停六龍何時一登覽盪滌疏心胸
渡句驪河
野岸春蕪發青葱一色齊皇輿連近遠地軸别東西日
送霓旌影風催駿馬蹄山河綿帶礪回首重低迷
過永安橋口占
夾路飛塵宿雨消十年曾此駐龍鑣春風城闕知非遠
幾處輕寒變柳條
盛京遣使請
太皇太后
皇太后起居夜書奏䟽畢偶成
雲山遥隔萬安宫定省心懸午夜中孺慕經時書不盡
微誠憑仗與東風
三月初六日告祭
福陵恭述十韻
瑞靄鍾靈闕晴烟繞閟宫萬山皆拱北百水盡洄東夭
矯盤峯秀紆迴磴道通俯看環衆象遥睇極高崇松栢
丸丸直岡巒面面同恢弘思
祖烈建樹本神功戰術無前略謨謀啟後衷揮蛇曾握劍
定鼎有遺弓展禮威儀整申誠爼豆豐車書叨繼統藐
爾媿微躬
初八日告祭
昭陵恭述十二韻
盛德兼三代威名定四方文謨真顯赫武烈實飛揚包
并收羣國虛謙集衆長網羅來俊彦締造闢洪荒卜世
周垂歷開基漢啟疆靈山佳氣迥
寢廟瑞雲張曠遠臨平陸幽深逼上蒼汗嘗趨石馬歌欲
奏芝房洱海銷兵戰炎陬絶叛狂功成昭默佑告祀肅
誠將微念通層構含情望兩廂千官遵大典進退盡鏘
鏘
盛京舊宫
雙懸鳳闕隠金鋪想見龍飛握瑞符殿列丹霄崇大政
宫開紫極接神區君臣際會風雲日版籍留存山海圖
堂構有懷追往事土階儉樸示規模
告祀禮成宴諸臣於舊宫
閶闔門開玉座春金支徧插綺筵新鏗鏘劍珮千官集
曼衍魚龍百戲陳功定舞干歌靖亂恩留過沛樂同民
大風猛士何煩憶仗下班聯絳灌臣
三月十一日雪中詣
永陵告祭
峯巒疊疊水層層王氣氤氲護
永陵蟠伏諸山成虎踞飛鶱衆壑佐龍騰雲封草木橋園
古雪擁松楸輦路升一自遷岐基盛業深思遺緒愧難
承
薩爾滸(并序)
太祖高皇帝嘗駐師於此以五百人破明四路兵數十萬
衆殱杜松於鐵背山遂有遼東實
帝業之所由基也
城成龍躍聳重霄黃鉞麾時早定遼鐵背山(一名斡琿鄂謨)前
酣戰罷横行萬里迅飛颷
春蒐
講武乘時令戈殳訓甲兵雲梢催後騎天罼引前旌華
甸軍容整新林羽衛行岐陽嚴示禮莫使廢春耕
柳條邊望月
雨過高天霽晚虹關山迢遞月明中春風寂寂吹楊柳
摇曳寒光度遠空
望祀長白山
名山鍾靈秀二水發真源翠靄籠天窟紅雲擁地根千
秋佳兆啟一代典儀尊翹首瞻晴昊岧嶤逼帝閽
松花江放船歌
松花江江水清夜來雨過春濤生浪水叠錦繡縠明綵
帆晝鷁隨風輕簫韶小奏中流鳴蒼巖翠壁兩岸横浮
雲耀日何晶晶乘流直下蛟龍驚連檣接艦屯江城貔
貅健甲皆銳精旌旄映水翻朱纓我來問俗非觀兵松
花江江水清浩浩瀚瀚衝波行雲霞萬里開澄泓
江中雨望
烟雨連江勢最竒漫天霧黑影迷離掀翻波浪三千尺
疑是蛟龍出沒時
輕葉赫廢城
斷壘生新草空城尚野花翠華今日幸谷口動鳴笳
鐵嶺
雨餘塞草自綠日出山花更紅轍迹神州近遠驥鳴廣
陌西東
雜詠
古戍行來日落孤村坐對月明漠漠龍沙千里桓桓虎
衛三更
巡幸遼陽
肅將軒駕向遼陽暖日晴薰百草芳照野山川皆動色
掀天旌旆自生光林間蒼蘚侵人徑城上新花綴女墻
欲問襄平舊郛郭千年華表鶴飛翔
駐蹕遼陽夜深對月用唐太宗遼城望月詩原韻
夜氣澄炎景清光度海碣流雲漸稀朗繁星粲如綴蟾
殿魄初明冰輪影未缺懷古聽行漏素心良藴結曠然
望九霄妖氛盡殄滅
廣祐寺
禪宫多歲月瑞塔積風烟翡翠苔碑暗珠璣寳相傳馴
簷來紫鴿湧地出青蓮微雨輕埃洗兹晨興獨偏(寺創於唐)
(特中有自來佛像)
入千山
曉入千山路烟光織翠蘿﨑&KR0706;緣石磴宛轉歷巖阿樹
杪朱旗出藤隂玉勒過物華看亦好景色愛清和
祖樾寺
青山横古寺羽旆陟層巔地僻茅堂小橋危石徑穿夏
條含嫩葉春色發餘妍寂寞空林午時聞鐘磬傳
龍泉寺
狹徑纔容騎香臺欲起龍懸崖千仞落斷碣百年封泉
細通幽壑庭深暗古松臨高一騁望積翠靄重重
聖祖仁皇帝東巡古今體詩(康熙三十七年)
入烏拉境
蒼山岌業路綿延野燒荒原起夕烟幾點寒鴉宿枯樹
半灣流水傍行㫋
松花江網魚最多頒賜從臣
松花江水深千尺捩柁移舟網親擲溜洄水急浪花翻
一手提綱任所適湏臾收處激頽波兩岸奔趨人絡繹
小魚沉網大魚躍紫鬛銀鱗萬千百更有巨尾壓船頭
載以牛車輪欲折水寒冰結味益佳遠笑江南誇魴鯽
徧令頒賜扈從臣幕下傳薪遞烹炙天下才俊散四方
網羅咸使登巖廊爾等觸物思比託捕魚勿謂情之常
泛松花江
源分長白波流迅支合烏江水勢雄木落霜空天氣肅
旌旄過處映飛虹
閱窩集(并序)
古松林數十里蔭翳無際非亭午夜分不見日月
松林黯黯數十里罕境偏為麋鹿遊雨雪飄蕭難到地
啼烏野草自春秋
駐蹕烏拉之船厰憶壬戍春夏巡行此地每五日
一奏請
聖祖母太皇太后安今不可得矣書志慨慕
曾問
慈寧草奏箋夜張銀燭大江邊重來往事俄追憶轉眼光
隂十七年
烏拉山□間古木灌莽澤潦徧野即黃龍府之地
也今人未暇詳考賦詩二首
層岡翳薈亂高低駿馬迎風不住嘶磧裏草深行潦闊
遲回應惜錦障泥
其二
路轉山環雜古柯覆茅苫舍傍坡陀疆隅湮沒遼金界
虎穴鷹巢處處多
行圍所經輝發葉赫哈達諸地皆我
祖宗之所開并遺跡存焉賦詩二首
鐵馬金戈百戰時戎衣辛苦首開基榻邊鼾睡聲先定
始布中原一着棋
其二
垣墉遺跡尚山坳略地平城闢土茅盪滌塵沙真不易
仰思遺烈駐雲旓
興京
靄靄興王地風雲莫可攀瀠洄千曲水盤疊百重山瞻
拜
陵園肅凝思大業艱蘢葱松栢茂瑞鳥滿林間
駐蹕奉天府
四海為家日鳴鑾過舊京新豐安可並若水事堪并城
市風猶古絃歌化漸行巍巍城闕在往歲幾經營
渡遼河
雪霽寒光已合冰雁行飛處曉天澄初冬欲盡歸程疾
回首烟光望
二陵
廣寧道中
漠漠寒雲色戍樓終日閒饑烏號曉月路出十三山
所過松山杏山大凌河皆
聖祖用武之地有述
松杏山頭野草黃朔風凄緊下前岡雲屯虎旅新行在
地著龍興古戰場壁壘尋來餘氣色田疇耕處拾刀鎗恢
弘
聖緒存遺跡東海洋洋
祖德長
賜寧古塔將軍巴海(并序)
鎮守寧古塔等處將軍巴海豊沛舊臣疆場重寄宣威
布德招徠遠人朕甚嘉焉爰賜篇章以旌乃績
夙簡威名將略雄高牙坐鎮海雲東旌麾到處銷兵氣
壁壘開時壯武功盡使版圖歸化日遠教邊徼被皇風
酬勲世錫丹書重勉爾長思報國忠
欽定盛京通志卷五
