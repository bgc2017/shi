欽定盛京通志卷三十
城池(二)
錦州府
錦縣
寧遠州
廣寧縣
義州
欽定盛京通志卷三十
城池(二)
錦州府
府城即明廣寕中左二屯衛城也遼置錦州金元
因之明洪武二十四年指揮曹奉即舊城址修築
週圍五里三百二十步高二丈五尺成化十二年
都指揮王鍇增展南北四十五丈東西九十五丈
弘治十七年參將胡忠併築南關週圍六里二十
三步形勢若盤俗謂之盤城門四東曰寕遠南曰
永安西曰廣順北曰鎮北鐘鼓樓在中街池週圍
七里五百七十三步闊三丈五尺深一丈二尺今
城仍舊週圍五里一百二十步東有關廂小城相
附舊載三里一百六十步高一丈五尺門三曰小
東門小南門小北門其增築之年無考今按城基
週圍二里乾隆四十三年奉
旨重修
(皇上東謹案乾隆八年十九年廵俱有)
(御製錦州道中詩四十三年有御製錦州道上恭依)
(皇祖詩韵過錦州詠祖大夀事錦州道中書事詩四十八年有)
(皇御製過錦州六韻錦州道上再依載祖詩韻過錦州叠戊戍韻詩俱恭)
(天章門)
事蹟
謹稽
實錄天聰五年我兵圍大凌河城明總兵祖大夀降
太宗縱還錦州越四年
命豫親王多鐸率兵駐廣寕大臣阿山石廷柱等以兵四
百攻錦州大夀令其副將劉應選率兵三千迎禦
而自勒步騎出城五里立營我軍至大凌河西遇
劉應選兵阿山以敵衆我寡遣人馳告豫親王王
即移師馳赴自山而下塵起蔽天明兵大驚奔潰
我軍陣斬劉應選殱其兵五百大夀退入城崇德
四年春我軍圍松山分兵駐錦州西北烏馨河口
大夀時在寕遠令副將楊震祖克勇徐昌永率騎
兵六百趨錦州經烏馨河口我軍擊敗之斬八十
四人擒揚震
太宗自松山馳至錦州分兵搜勦山寨斬徐昌永擒祖克
勇以還五年春
命鄭親王濟爾哈朗等率兵修義州城駐劄屯田更番圍
錦州使民人不得耕種
太宗親往閱視有杏山城西五里臺之蒙古蘇班岱等欲
携三千餘戸來歸我兵往衛以行明兵七千躡追
我兵還擊卻之擒其副將楊倫參將李得位等六
年春我兵環錦州城鑿長壕立營城郛蒙古諾木
齊等使人持書縋而下約獻東關為祖大夀所覺
欲擒衆蒙古諾木齊率衆與戰聲聞關外我軍薄
城下蒙古縋䋲援以上夾擊祖大夀追入内城環
兵守之諾木齊率衆來歸郛内戸口及器物悉移
義州城時明總督洪承疇以錦州危困集兵十三
萬赴援
太宗親統師擊卻入松山城重圍以困之七年春城破擒
洪承疇及祖大夀之弟總兵祖大樂遊擊祖大名
祖大成等縱祖大成入錦州與祖大夀相見時錦
州城中糧盡人相食祖大夀聞松山已失度錦州
不能守遣人赴鄭親王濟爾哈朗睿親王多爾衮
營言若得見祖大樂即出降兩王令祖大樂與使
者見三月丙子祖大夀遣人請盟兩王叱之曰我
軍圍困此城旦夕可取有何顧慮乃與爾盟誓乎
欲降則降不降則已誰強爾降也祖大夀乃遣其
兄子祖澤遠同其中軍官高勲乞宥罪明日率衆
官詣軍門叩首降獻錦州城
太宗命諸王留兵駐防凡祖大夀族黨及部衆悉生全贍
養之
錦縣(附郭)
大凌河城(城東四十里週圍三里二卜步門一明宣德三年置中左千戸所於此屬廣寕)
(本朝左屯衛駐防今置汛焉並為養息牧地餘詳見初設兵)
(山川卷大凌河注)
事蹟
謹稽
實錄天聰五年夏五月寕遠人張士粹來歸又有兩人自
錦州來歸俱言明人築城大凌河
太宗命葉努錫特庫喀木齊哈往覘生擒二人言明總兵
祖大夀副將何可綱䓁率山海關外八城兵及夫
役築城欲乘我兵未至時竣工秋七月己亥
太宗率貝勒大臣統大軍西發八月丁未抵大凌河進圍
其城
命大臣楞額禮率正黃旗兵圍北面之西額駙逹爾漢率
鑲黃旗兵圍北面之東貝勒阿巴泰率護軍在後
策應覺羅色埒率正藍旗兵圍正南面貝勒莽
古爾泰德格類率護軍在後策應宗室芬古率鑲
藍旗兵圍南而之西貝勒濟爾哈朗率護軍在後
策應大臣武納格率左翼蒙古兵圍南而之東喀
克都哩率正白旗兵圍東面之北貝勒多鐸率護
軍在後策應大臣伊爾登率鑲白旗兵圍東面之
南貝勒多爾衮率護軍在後策應額駙和碩圖率
正紅旗兵圍西面之北大貝勒代善率護軍在後
策應大臣鄂穆岱率右翼蒙古兵圍正西面葉臣
率鑲紅旗兵圍西面之南貝勒岳託率護軍在後
策應蒙古貝勒明安等各率所部兵於空隙處列
營額駙佟養性率舊漢兵載紅衣礟當錦州大道
而營
諭曰攻城恐士卒被傷不若掘壕築牆以困之彼兵若出
我則與戰外援若來我則迎擊於是諸將分赴汛地環
城四面掘壕深廣各丈許壕外築牆高丈許牆上
加以垜口又離牆五丈餘四週掘壕廣五尺深七
尺五寸壕上鋪秫稭覆以土營外亦掘壕深廣各
五尺許
上臨城南山岡閱視有敵騎兵百餘出城逐我採樵者
命侍衛率護軍擊之擒其都司王延祚庚戍敵騎兵百餘
出城布顔圖譚拜率護軍擊之斬三十餘人獲馬
二十四辛亥明步騎兵約五百出城額駙達爾漢
率八十人擊敗之追至城壕而還復有出城刈禾
者布顔圖率護軍四十人擊之斬三十人貝勒莽
古爾泰德格類所轄護軍斬十八人貝勒濟爾哈
朗所轄護軍斬十五人總兵官馬光遠招降城南
一臺内百總一男子五十婦女四口遊擊范文程
招降城西一臺内生員一男子七十二婦女十七
口
諭各付光遠文程贍養之癸丑
命大臣揚善翁阿岱蘇達拉率護軍列壕邊遇敵人過壕
乃接戰圖賚南楚哈克薩哈率護軍列兩黃旗之
間見敵人逐我採樵者乃邀擊之諸將甫至汛地
明兵出城誘戰圖賚即率兵往擊額駙逹爾漢率
鑲黃旗兵繼進四面軍士見之亦各進戰兩藍旗
兵徑抵城壕舍騎步戰逼明兵入壕明兵墮壕死
者百餘人我兵獲馬三十壕岸敵兵與城上敵兵
礟矢齊發兩藍旗兵乃退是日額駙佟養性督舊
漢兵以紅衣礟攻城西南隅一臺穿其雉堞擊死
一人臺兵驚懼遂降我兵列車楯於臺下以礟攻
城之南面壊其雉堞四敵樓二又攻毁城東一臺
臺兵乘夜遁我兵追及盡殱之丙辰正紅旗牧馬
取草兵遇明臺軍出被殺者十人失駝十馬三十
五大貝勒代善貝勒濟爾哈朗多鐸等率兵三十
往圍其臺發紅衣礟擊之焚近臺房屋百餘間獲
駝馬三十餘諸貝勒還營留兵守之及夜臺軍突
出備禦留哈擊敗之斬九人生擒一人言臺上死
於礟者三十人又獲駝馬牛三十餘先是
命阿山勞薩圖魯什率兵二百往錦州偵敵擒明兵十一
人又設伏路旁獲七人牛騾十餘丁巳明援兵二
千自松山來阿山勞薩圖魯什率兵三百擊敗之
斬百餘人獲其纛二甲子
命貝勒阿濟格碩託率領纛大臣每旗一員精兵五百蒙
古兵五百往松山遮擊明援兵
太宗親詣指示立營瞭哨之地而還越一日明錦州副將
二員參將遊擊十員率兵六千至時大霧覿面不
相識我軍列陣以待忽有青氣自天衝入敵營霧
開如門頃之即霽阿濟格碩託遂率兵進擊大敗
之追殺至錦州城生擒遊擊一員獲甲胄二百十
九馬二百有六旗纛十五是日祖大夀遣兵出城
奪我軍已得之臺甫樹梯和碩圖葉臣芬古色埒
武訥格鄂穆岱圖爾格明安各率兵出營偕敖漢
奈曼蒙古兵齊進夾攻大敗之明兵奔入城追擊
至城壕乃止九月乙亥
命譚布率護軍一百五十人邀擊明兵出城樵採者斬三
人生擒二人庚辰我軍攻克大凌河西五里外一
臺盡殱其衆辛巳
遣陣獲遊擊一員携大纛十五小旗二繞城下呼曰山海
關總兵遣我盡率所部兵來援為滿洲往圍錦州
之兵所敗斬殺幾盡我被擒至此癸未偵知明山
海總兵官宋偉遵化總兵吴襄寕遠巡撫邱禾嘉
率關外馬步兵悉入錦州城
太宗以貝勒阿濟格碩託軍中兵寡
命總兵官額駙揚古利率八旗護軍之半往益之丁亥
命貝勒多鐸率護軍二百行營兵一千五百額駙佟養性
率舊漢兵五百携車楯往擊
太宗親率護軍二百緣山前行見錦州城南塵起
遣圖魯什勞薩率兵二百往覘頃之明兵七千逐圖嚕什
等至小淩河岸
太宗見之遂擐甲渡河率護軍二百直衝而入敵兵七千
悉潰遁追擊至錦州城敵墮壕死者甚衆城中復
出步兵列車楯大礟於城外以騎兵隨其後距我
軍里許
太宗督兵擊敗之斬副將一生擒把總一乃收軍拜
天以兵留付阿濟格而還至中途凡被創士卒徧勞之酒
庚寅
命營卒執旗幟離大凌河城十里馳騁揚塵聲礟不絶為
錦州援兵狀祖大夀遂率兵出城攻西南隅我兵
已㩀之臺樹梯將登我鑲藍旗鑲紅旗右翼蒙古
烏嚕特蒙古四營兵齊出奮戰
太宗預率護軍伏山内突馳進擊敵知墮計奔入城陣斬
臺下者十七人中創死者百餘人自是祖大夀閉
城不敢復出乙未明太僕寺卿監軍道張春與總
兵吴襄等率副將參將遊擊守備都司等官百餘
員馬步兵四萬餘來援過小凌河駐營掘壕列車
楯鎗礟我哨兵馳告
太宗親率行營兵之半往視
諭諸將曰敵壁壘嚴整不宜輕戰致傷我衆且俟彼起營
前進乘隙擊之遂引軍還戊戍明兵四更起行次長山
距大凌河城十五里
太宗與大貝勒代善率兵二萬往擊至則敵已列陣
太宗密遣精銳設伏扼敵歸路以行營兵推戰車近敵護
軍及蒙古兵繼列先令騎兵衝敵陣敵鎗礟齊發
鉛子如雹其聲震天我騎兵縱横馳突飛矢如雨
敵敗郤我右翼兵悉衝入敵陣先殺其步兵四向
追擊其騎兵左翼兵避敵鎗礟踵右翼兵而進敵
營未盡破仍復拒戰額駙佟養性奉
命率所部兵屯於敵營東發大礟火箭攻之時有黑雲起
風從西至敵乘風縱火勢甚熾將逼我軍天忽雨
反風敵營燬其兵焚死者甚衆我兵復合攻之敵
潰遁截殺大半追奔四十里其先為右翼兵追擊
者遇我伏兵發悉殱之陣斬副將張吉甫滿庫王
之敬盡獲其駝馬車牛甲胄器械生擒監軍道張
春副將張洪謨楊華徵薛大湖參將姜新遊擊黃
澤千總姜桂等是日祖大夀聞鎗礟聲謂仍是設
計誘之不復遣一人出冬十月丁未
太宗以書三函予祖大夀及副將何可綱張存仁並
命陣獲文武官二十三員各以己意為招降書令千總姜
桂齎往祖大夀率衆官出城見之與之食謂曰爾
不必再來我寕死於此城不降也己酉
太宗遣官八員率兵五百盡出舊漢兵載紅衣大將軍礟
六位將軍礟五十四位攻魚子嶂臺是臺峙立邊
界垣牆甚固攻三日擊壊臺垜敵中礟死者五十
七人參將王景携男子二百三十九人婦女幼稚
三百三十九口來降遠近百餘臺聞風惴恐或降
或逃所遺糧糗足供我士馬一月之需王景既朝
見
賜以貂裘貂帽明日翟家堡守臺百總一生員一率百人
降獲牲畜五十甲寅陳興堡守臺百總祖邦傑來
降
賜縀衣一令往招臺内人降不從我軍用礟擊之死傷大
半降者四十五人是日
遣陣獲參將姜新往招祖大夀等時大凌河城内糧絶薪
盡我兵修築壕塹益堅軍容整暇祖大夀等謀突
圍而出偵我軍防守嚴密一人不能逸而援兵自
外至者又敗潰窮蹙無計乃出城與姜新揖見令
遊擊韓棟隨至既朝見
太宗命巴克什逹海庫爾禪與姜新送之入城韓棟始來
時由正黃旗大臣楞額禮所守之門入軍士俱戎
服執戟林立門内外及逹海庫爾禪送韓棟入城
楞額禮亦不容遽過令遠立詢問姓名詳察面貎
一一驗畢然後令行韓棟目擊我軍紀律及堵守
嚴密狀料一人不能潛脱還白大夀大夀降志始
决其義子祖澤潤以書二函繫於矢自城内射出
請
遣副將石廷柱往丙寅石廷柱達海庫爾禪隆什寗完我
往城南臺下大夀令韓棟送其子可法赴我軍為
質邀石廷柱過壕相見言當先定攻取錦州之策
乃舉城歸順石廷柱還奏
太宗命同達海往諭曰我既招降爾等復攻錦州恐我兵
過勞爾等降後錦州或以力攻或以計取任爾等為之
不然爾等坐守城中我惟有駐兵圍困而已戊辰大凌
河城内各官皆與祖大夀同謀歸降獨何可綱不
從祖大夀令二人掖出城外於我諸將前殺之遂
遣副將四員遊擊二員來誓及暮大夀至
命入幄坐於左設饌宴之
賜御用黑狐帽貂裘及金飾鞓帶縀靴雕鞍白馬大夀密
陳取錦州之策仍入城己巳
命貝勒阿巴泰德格類多爾衮岳託率副將八員官四十
員兵四千人俱作漢裝偕祖大夀率所屬兵三百
五十人作潰奔狀襲取錦州是夜二更起行礟聲
不絶錦州城中聞之以為大凌河城中人得脱分
路應援並為我軍擊敗會大霧人覿面不相識軍
皆失陣伍乃收兵還十一月庚午朔
太宗諭諸貝勒曰與其留祖大夀於我國不如縱入錦州
令其為我效力即彼叛而不來亦聽之若不使往倘明
國别令人㩀守錦州寕遠則事難圖矣今縱大夀一人
去而携其子姪及諸將士以歸厚加恩養再圖進取庶
幾有濟遂
賜大夀宴
命石廷柱庫爾禪送之隨行厮卒二十六人皆與之馬及
晩渡小凌河徒步還錦州是日大凌河歸降將士
皆薙髮先是明步騎兵及工役商賈共三萬人及
我軍圍之或戰死或餓死或相食至是存者萬一
千六百八十二人馬三十餘
命歛軍中米二百三十三石分給之察出滿洲八人前此
逃入者斬以徇其蒙古人有兄弟親戚在敖漢奈
曼喀喇沁者仍歸各部落外尚存一千五百七十
人選其精銳者
上與諸貝勒收養其餘分撥八旗官員及諸貝勒護衛並
國中富戸撫恤乃悉毁大凌河至廣寕一路墩臺
而還
小凌河城(城東南十八里週圍一里二百十八步東南二門)
(本朝康熙二十九年設佐領驍騎校駐防餘詳見山川卷小凌河注)
天橋場城(城西南五十里週圍一里門一為控扼海口之地)
(本朝雍正元年設巡檢司於此)
錦縣界内歷代舊有城址
古大人城(城内府治東相傳唐太宗征高麗時儲粟於此今圯)
古虹螺山寨城(城西五十里考遼金元三史地理志俱無此寨名唐書亦不載其名)
(俗傳為渤海時所建週圍二十三里三百三十四步南三門今圯)
安昌永和村城(城西九十五里遼置金因之元廢週圍二里一百十九步門四今圯)
右屯衛城(城東南七十里元時為閭陽縣之臨海鄉明洪武二十六年置廣寕右屯衛於)
(十三山堡明年移此葺公主寨故址以為衛治永樂中指揮徐琦李通築城週圍四里二百六)
(步高二丈九尺門三東曰鎮海南曰永安西曰迎恩池深八尺廣一丈週圍五里八十六步今)
(城圮池湮俗訛為牛頭衛稍城東有舊枯凌衛北為秃老子店村四里屯東為新莊屯南為)
(曺官屯超屯雙屯)
錦縣界内諸堡
十三山堡(城東七十里週圍一里二十步成堡之西北曰戴家屯島兒嶂屯南曰化峪)
(村新甸村)
錦昌堡(城西二十里週圍二里二百步南一門我)
(太祖高皇帝壬戊年征明撫降之今設汛焉)
鷹手堡(城西三十里週圍一里三百步南一門)
松山堡(城南十八里明時設中屯千戸所於此週圍三里一百二十步門三今仍分汛駐防)
(本朝謹案六年大軍取錦州克捷於此事蹟謹詳載崇德)
(山川卷松山注)
大勝堡(城北三十里週圍一里四十七步門一我)
(太祖高皇帝壬戌年征明撫降之今設汛焉)
大茂堡(城北三十五里週圍一里一百步門一我)
(太祖高皇帝壬戌年征明撫降之今設汛焉)
高山堡(城東南二十五里週圍三百三十二步南一門)
團山堡(城東南五十里週圍二百四十步門一又有一在城西南九十里週圍一百六十步)
(門二)
杏山堡(城西南三十里週圍二里一百六十步東西二門今設汛於此)
(本朝崇德七年大軍取杏山堡事蹟謹詳載山川卷松山注堡東曰劉七屯)
大興堡(城西南四十里週圍一里一百八十步門一)
椵木衝堡(城西南五十里週圍一里門一)
塔山堡(城西南六十里明宣德五年指揮李旺建設寕遠左屯衛於此週圍三里四十步)
(本朝崇德七年大軍取塔山堡事蹟謹詳載山川卷塔山注)
長寕堡(城西南七十里週圍一里一百三十四步門一)
連山堡(城西南八十里週圍一里二百六十步門一)
沙河堡(城西南八十里週圍一里一百三十四步門一堡之東為八家營子北曰穆家屯)
(十里屯)
寺兒堡(城西南九十里週圍一里三百四十六步門一堡之東為萬寳城)
流水堡(城東北二十里週圍二里三十四步門一)
營城子堡(城東北三十里週圍一里六十步門一)
石家堡(城東北四十里週圍一里一百二十步)
臧家堡(城東北四十里週圍一里二百十步)
齊家堡(城東北四十五里週圍一里)
開州堡(城東北五十里週圍一里嶂臺我)(堡東曰魚子)
(太宗文皇帝辛未年征明攻降之於堡北曰靠塔屯羅家屯夏家溝堡西曰家屯白廟子)
高橋舖(城西南五十里週圍一里二十四步門一以上諸堡舖皆錦縣駐防分汛地)
寕遠州
州城即明遠衛城也本廣寧府前屯中屯二衛地
明宣德三年總兵巫凱都御史包懷德上狀請分
二衛地於曹莊湯池之北建衛治賜名寕遠築城
週圍五里一百九十六步高三丈門四東曰春和
南曰延輝西曰永寕北曰威遠鐘鼓樓在中街池
深一丈五尺週圍七里八步明季增築外城週圍
九里一百二十四步高如内城門四東曰遠安南
曰永清西曰迎恩北曰大定四角俱設層樓今因
之乾隆四十二年奉
旨重修
(皇上東謹案乾隆八年巡有)
(御製寕遠道中作詩十九年有三年有御製題寕遠祖氏石坊詩四十)
(御製寕遠道中作歌寕遠祖氏石坊疊舊作韻二首四十八年有)
(御製寕遠道中作寕遠祖氏石坊并疊舊作韻二首俱恭載)
(天章門)
事蹟
謹稽
實錄天聰元年夏四月
太宗聞明人於錦州大凌河小凌河築城屯田五月辛未
親率諸貝勒大臣由上榆林征明甲戍至廣寕舊邊
命貝勒德格類濟爾哈朗阿濟格岳託薩哈璘豪格率精
銳為前隊令諸將率棉甲軍携雲梯挨牌為後隊
乙亥入白土場乘夜進發前隊兵執明哨卒至知
右屯衛有兵防守小凌河大凌河修城未竣亦以
兵駐防錦州城繕修已畢馬步兵凡三萬丙子
太宗率兩黃旗兩白旗兵直趨大凌河明守城兵棄城遁
大貝勒代善貝勒阿敏碩託率正紅鑲紅鑲藍旗
兵直趨錦州遂圍其城貝勒莾古爾泰率正藍旗
兵直趨右屯衛丁丑攻錦州城西隅垂克明總兵
趙率教令城上三面守兵并力合拒辛巳明巡撫
袁崇煥自寕遠遣二人齎書赴錦州與太監紀用
為我哨兵所獲書中有調集水師援兵六七萬將
至山海等語貝勒莾古爾泰濟爾哈朗等率偏師
至衛塔山運糧士卒前軍八十人與明兵二萬人
遇擊却之丁亥額駙蘇納率蒙古兵往截塔山西
路遇明兵二千進擊敗之獲馬一百五十餘壬辰
太宗率代善阿敏莾古爾泰濟爾哈朗等率兵三千往寕
遠迎擊明援兵癸巳黎明至寕遠城北關明遊擊
二員率步兵千二百餘人掘壕以車為營列火器
守禦我兵面城列陣攻其步卒不移時盡殱之明
總兵滿桂之兵及密雲兵於城東二里列陣沿城
環列鎗礟
太宗諭諸貝勒曰此地逼近城垣若即進攻難以盡力縱
擊可稍退以觀動静於是退軍踰山岡既而環視明兵
堅壘不動
太宗欲進擊阿濟格請從代善阿敏莾古爾泰皆以距城
近不可攻勸阻甚力
太宗命近御諸將及侍衛等皆冠兜鍪
諭曰昔
皇考攻寕遠不克今我攻錦州又未克若遇此野戰之兵
尚不能勝其何以張我國威耶遂
親率阿濟格與諸將侍衛等疾馳進擊明前陣騎兵不能
當敗走寕遠城下盡殪之屍填壕塹諸貝勒皆愧
奮不及胄亦馳而進明兵大敗委棄甲仗徧地士
卒死傷者無算是日我軍還駐雙樹堡六月己亥
攻錦州城南隅因城壕深闊難以驟拔時值溽暑
天氣炎蒸
太宗憫念士卒勞苦遂班師
中後所城(城西南八十里明宣德三年置前屯衛中後千戶所於此築城週圍三里一百)
(七十步高三丈門四東曰潤和南曰歌薰西曰說澤北曰寕瀾池深一丈廣二丈週圍四里二)
(百步東南有關廂城三面週圍一里十一步門二東曰威遠南曰鎮朔)
(本朝康熙初設巡檢司及佐領驍騎校官兵駐防乾隆四十三年奉)
(旨重修)
事蹟
謹稽
實錄崇德元年秋九月
世祖初嗣位遣鄭親王濟爾哈朗英親王阿濟格統師征
明壬寅載紅衣礟及諸火器西發甲寅抵中後所
乙夘薄暮移軍城北填平壕塹以紅衣礟攻城丙
辰城頽遂用雲梯挨牌拔其城擒斬遊擊吴良弼
都司王國安等二十餘員及馬步兵四千五百人
俘四千餘人分兵略前屯衛中前所等處俘四百
人己未由寕遠衛進發庚申抵前屯衛立營柵運
挨牌雲梯紅衣礟於城西自亥時發礟攻城明日
午時城破斬其總兵李輔明袁尚仁及副將以下
官三十餘員兵四千餘俘二千餘人又分兵至中
前所明總兵黃色棄城遁遂拔中前所俘千餘人
先後獲鎗礟駝馬牛羊金銀等物無算
中前所城(城西南一百六十五里明宣德三年指揮葉興建置前屯千戸所於此週圍三)
(里八步高三丈門三東曰定逹西曰永望南無字池深一丈廣二丈週圍四里三百步)
(本朝康熙二十九年設佐領驍騎校駐防乾隆四十三年奉)
(旨重修十九年皇上東巡有)
(御製中前衛詩四十八年有載御製中後所中前所詩俱恭)
(天章門)
寕遠州界内歷代舊有城址
南古城(城西三十五里週圍二百十六步門一建置年月無考)
海防五城(城南二里二百四十步週圍一百九十八步門一其二在城南四里半週圍一)
(百九十八步門一其三在城南五里週圍一里一百步門一其四在城南六里二百八十八步)
(週圍一百九十八步門一其五在城南九里一百八步週圍一百五十八步門一以上五城皆)
(明太監高起潛請建儲海運糧石於此今俱廢城圮)
曹莊驛城(城西南十二里週圍一里一百二步門一明時設驛於此并築城防衛今裁)
中右所城(城西南三十里即沙後所城明宣德三年建週圍三里七十二步門三東曰永)
(和南曰南薰西曰右定今城圮池淤)
東關驛城(城西南六十里週圍一里二百五十二步門一明時設驛於此并築城防衛今)
(裁海驛南曰三里橋村北曰望甸村又西南曰團河屯)
沙河所城(城西南一百里週圍一里二百二十六步門一亦曰沙河驛明置驛於此今廢)
(皇上東城圮乾隆四十三年巡過此有)
(御製仍駐沙河所詩恭載天章門)
前屯衛所(城西南一百三十里本唐時瑞州地遼改來州金復舊元因之明洪武己夘都)
(指揮曹毅因舊址修築土城週圍五里三十步高三丈五尺宣德正統間偹禦畢恭等前後甃)
(砌門三東曰崇禮西曰武寕南曰迎恩池深一丈闊二丈週圍六里二百步今城圯池淤城)
(西北曰平山營城東曰高兒營)
高嶺驛城(城西南一百五十里週圍一里七十八步門一明時設驛於此并築城防衛今)
(裁)
北古城(城西北三十里週圍一里一百二十步門四建置年月無考)
寕遠州界内諸堡
雙樹舖堡(城東十八里週圍二里門二)
楊安堡(城西十二里週圍一里門一)
團山堡(城西三十里週圍一里七十二步門一)
仙靈寺堡(城西四十里週圍一里門一)
黑莊窠堡(城西五十里週圍二百八十八步門一)
錦川堡(城西六十五里週圍一里門一)
劉彦章堡(城西七十里週圍一里門一)
三道溝堡(城西八十五里週圍三百二十八步門一)
高臺堡(城西八十五里週圍一里四十二步門一)
瑞昌堡(城西一百五里週圍三百三十步門一)
平川營堡(城西一百二十里週圍三百五十二步門一)
三山營堡(城西一百三十七步週圍二百三十二步門一)
背隂嶂堡(城西一百四十八里週圍三百五十二步門一)
鎮邊堡(城北十八里週圍一里門一俗名寨兒山堡)
鹽場堡(城西南二十五里週圍一百二十四步我)
(太祖高皇帝辛酉年征明撫降之今設汛焉)
曲尺河堡(城西南四十八里週圍二里四十四步門一)
高兒舖堡(城西南一百十五里週圍一里二十二步門二東曰寅和西曰徯膏)
灰山堡(城東北二十里週圍一里三十六步門一)
興水縣堡(城西北十八里週圍一里十四步門一南關廂三百八十步)
正安堡(城西北二十里週圍一里二十步俗名白塔峪我)
(太祖高皇帝壬戌年征明撫降之汛以上諸城堡皆寕遠駐防分地)
寕遠縣
縣城即明廣寕中左右三衛地金時置廣寕府元
為廣寕路明洪武間指揮王雄因舊址修築都督
劉真甃砌永樂間總兵劉江增展東南關弘治間
備禦胡忠展西隅正德間備禦李溱展南關週圍
五百四十六丈池深一丈五尺廣二丈週圍十一
里四十五步後展新城週圍十七里門六東曰永
安南曰迎恩西曰拱鎮北曰靖遠東南曰泰安其
西南一門土塞角樓四座西曰瞻秀北曰鎮朔東
南曰柔遠西南曰望京鐘樓在大市東街鼓樓在
大市北街嘉靖丁酉都御史任洛總兵馬永重修
今按城週圍十里二百八十步高三丈五尺厚一
丈五尺南關廂三面週圍三里二百二十步門三
東曰宣化南曰迎恩西曰振武内城與關廂共十
四里二百四十步乾隆四十三年奉
旨重修
(皇上東謹案乾隆十九年四十三年四十八年巡皆有)
(御製廣寕道中詩並廣寕詠熊廷弼王化貞事詩恭載天章門)
事蹟
謹稽
實錄天命七年春正月
太祖留族弟鐸弼貝和齊及額駙蘇巴海統兵守遼陽
親率貝勒大臣統師征明乙夘次遼河之東昌堡丙辰寅
刻大軍起營辰刻渡遼河明防河兵見我軍勢不
可當遂遁走我軍前隊精銳追擊二十里外至西
平堡乃止申刻大軍繼至圍之丁巳招其城守副
將羅一貴降不從辰刻布梯楯攻其城四面兵皆
潰午刻克之一貴及兵萬人俱殱焉尚未收軍偵
者馳告廣寕城兵至我軍迎擊未及成列明總兵
劉渠祁秉忠李秉誠副將劉徵鮑承先參將黑雲
鶴麻承宗祖大夀遊擊羅萬言李茂春張明先等
引兵三萬乘機急戰我兵不暇布陣即飛馳突入
奮射衝擊明兵力不能支我軍乘勝追擊斬殺無
算至平洋橋堡劉渠祁秉忠及劉徵黑雲鶴李茂
春張明先戰死全軍盡沒惟李秉誠鮑承先祖大
夀羅萬言遁去會暮還軍
太祖駐蹕西平堡明敗兵入廣寕城明經略熊廷弼巡撫
王化貞知西平堡己失援兵盡殪遂與監軍道高
出通判萬有孚等棄城入山海關巡道高邦佐奔
至杏山驛自縊死其廣寕守門遊擊孫得功守備
黃進千總郎紹貞陸國志等遣七人來乞降
賜以銀及信牌遣還戊午西興堡備禦朱世勲遣中軍王
志高乞降亦
賜以銀及信牌遣還是日論諸將士功以所俘獲分别賞
賚餘者給散衆軍己未大軍起行赴廣寕有我國
人石天柱者前投明為千總至是偕秀才郭肇基
出迎曰守城官吏皆遁我等已守禁門矣
太祖賜以所乘鞍馬及令旗一又正安堡千總來降
賜以信牌二並遣還庚申大軍行至廣寕城東三里許之
望昌岡城中比戶焚香紳士庶民備乘輿設鼓樂
執旗張蓋俯伏迎謁未刻入城
駐蹕巡撫公廨明遊擊羅萬言前逃入山至是來降其平
洋橋守堡閔雲龍西興堡備禦朱世勲錦州都司
陳尚智鐡場守堡俞鴻漸大淩河遊擊何世延錦
安守堡鄭登右屯衛備禦黃宗魯團山守堡崔盡
忠鎮寕守堡李詩鎮遠守堡徐鎮静鎮安守堡鄭
維翰鎮静堡參將劉世勲守堡臧國祚鎮邊守堡
周元勲大清堡遊擊閻印大康守堡王國泰鎮武
都司金礪劉式章李維龍王有功及閭陽驛十三
山站小凌河松山杏山牽馬嶺正安錦昌中安大
寕太平大安大定大茂大勝大興盤山驛四十餘
城之官各率所屬兵民來降
太祖駐軍十日從廣寕城移軍向山海關明經略熊廷弼
盡焚沿途村堡廬舍而走大軍至中左所乃還大
貝勒代善與
四貝勒率兵往義州移其戸口至則閉門以拒招諭不從
遂攻克之斬其駐守兵三千
太祖還駐廣寕二月癸未
駕還遼陽留諸貝勒統兵守廣寕城以河西歸降各城堡
官民移之河東時有西平堡遁去副將鮑承先亦
來歸
白土厰城(城北六十里週圍一里一百二十步門一即白土厰邊門詳見關郵卷)
巨流河城(城東北二百三十里)
(本朝崇德元年建週圍二里門三南曰拱固西曰鎮西北曰鎮邊康熙二十年置廵檢司)
(於此乾隆四十二年移駐鳳凰城四十三年奉)
(旨重修曰城南有古開城西郭家堡新民屯)
廣寕縣界内歴代舊有城池
高麗坂城(城東三十三里週圍一里今圮)
羊腸河城(城東四十五里週圍一里今圮)
小黑山城(城東六十里週圍二里六十八步門一城之北曰團臺項家屯常屯)
大黑山城(城東七十里週圍二里一百五十步門一城南曰十里牧)
盤山驛城(城東南五十里週圍二百六十步門一明時置驛於此今裁)
鐘秀古城(城西南三里週圍二里二十步金時縣治明時置千戸所於此餘詳古蹟郡縣)
(注)
閭陽驛城(城西南三十里週圍二里五十步南北二門金時縣治明時置驛於此今載)
(驛東曰鄂陀堡望山堡北曰陳興堡臺西北曰寕東堡)
高城(在閭陽驛城西相傳為唐太宗征高麗時屯兵處今圮)
廣寕縣界内諸堡
土堡子(城東三十里週圍一里)
中安堡(城東三十里週圍一里七十二步門一)
白旗堡(城東一百六十里週圍一里)
(本朝康熙二十九年設佐領驍騎校駐防乾隆十七年移前屯衛巡檢駐此)
穿心堡(城東六十三里週圍一里)
馬市堡(城北二十里週圍一里一百六十步門一)
鎮東堡(城北四十里週圍二里一百二十步門一我)
(太祖高皇帝辛酉年征明撫降之今設汛焉)
高平堡(城東南九十里週圍一里八十二步東西二門堡南曰鎮武堡北曰魏家城)
平洋橋堡(城東南一百二十里週圍二百七十九步門一我)
(太祖高皇帝壬戌年征明撫降之今設汛焉勒堡之西曰羊圍子屯南曰徐家屯北曰達鄂謨)
傅家莊堡(城東南一百二十里週圍三百三十一步門一)
沙嶺堡(城東南一百五十里週圍二里門一村堡西南曰天成堡杜家臺村光衮臺)
鐡場堡(城東南一百六十里週圍二里八十步東西二門明時設鐵場百戸所於此今設汛)
(焉)
北鎮堡(城西南三十里週圍一里一百二十六步南北二門)
中安堡(城東北三十里週圍二里三百二十步門一我)
(太祖高皇帝壬戌年征明撫降之今設凡焉)
鎮安堡(城東北五十里週圍一里二百八十五里門一我)
(太祖高皇帝壬戌年征明撫降之堡北曰蕎麦冲紅石槽)
長永堡(城西北醫巫閭山之北週圍一里有竒門一我)
(太祖高皇帝辛酉年征明撫降之汛以上諸城堡皆廣寕駐防分地)
義州
州城本明義州及廣寕後屯二衛地遼時為宜州
崇義軍金改義州統弘政開義同昌三縣元因之
明改衛洪武二十二年指揮何浩仍舊修築永樂
宣德間都指揮楚勇甃砌週圍九里十步高三丈
門四東曰熙春南曰永清西曰慶豐北曰安泰池
深一丈五尺廣三丈八尺週圍九里一百六十六
步
本朝初屬廣寕康熙十六年陸續修葺置城守及巡
檢司雍正十二年設義州乾隆四十三年奉
旨重修
義州界内歷代舊有城址
馬嶺驛城(城東四十五里週圍一里門一明時築城置驛於此今裁)
新站城(城東四十里週圍一里一百四十二步其建自何代無考)
古饒慶城(城西五十里金置週圍一里今圮俗訛為饒慶縣城詳見古蹟)
三角城(城東南五十里週圍二百五十五步門一)
營城(城東北二十里週圍一里)
王半城(城東北三十里週圍一里門一以上三城建自何代無考)
大棘城(城西北古顓頊之墟慕容廆曾都此今無考)
義州界内諸堡
永寧舖堡(城東二十里週圍二里一百八十步門)
德勝堡(城西十五里週圍一里)
大康堡(城西二十里週圍二里門一我)
(太祖高皇帝壬戌年征明撫降之今設汛焉)
太平堡(城西二十餘里週圍一里一百八十步門一我)
(太祖高皇帝壬戌年征明撫降之今設汛焉)
齊家堡(城南四十五里)
景家堡(城東南二十里週圍一里一百八十步)
石佛堡(城東南四十里)
破城子堡(城西南二十里週圍五里)
八塔堡(城西南二十五里週圍一里一百八十步)
團山堡(城西南三十里週圍二里門一我)
(太祖高皇帝壬戌年征明撫降之今設汛焉)
大安堡(城西南三十里週圍一里一百八十步門一我)
(太祖高皇帝壬戌年征明撫降之今設汛焉孔堡之西北為二佛廟近九官臺邊門又西為家房身李)
(三屯接松嶺子邊門)
孫凌堡(城西南三十里週圍一里門一)
大定堡(城西南四十里週圍二里門一我)
(太祖高皇帝壬戌年征明撫降之今設汛焉堡之南曰老邊屯西南曰張綱屯)
正義堡(城東北十八里存一碑堡之北曰趙家屯)
大寧堡(城東北三十里週圍一里一百八十步我)
(太祖高皇帝壬戌年征明撫降之今設汛焉堡之東為望民屯望賓屯)
大清堡(城東北五十里週圍二里三十步門一我)
(太祖高皇帝壬戊年征明撫降之今設汛焉)
大静堡(城東北六十里週圍二里門一)
鎮彝堡(城東北六十里週圍三里一百八十步門一)
瓦子峪堡(城東北六十五里週圍二里地以上諸城堡皆義州駐防分汛)
欽定盛京通志卷三十
