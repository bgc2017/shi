欽定盛京通志卷六十八
國朝人物(四)
鑲黃旗滿洲
欽定四庫全書
欽定盛京通志卷六十八
國朝人物(四)
鑲黃旗滿洲
費英東姓瓜爾佳隸鑲黃旗滿洲先世為蘇完部
長
太祖初從其父索爾和率所部來歸授一等大臣尚主其
姊婿巴沁顔有逆志費英東擒而誅之臣從征瓦
爾喀部取噶家路殺其部長阿球又偕貝勒禇英
取楚安拉庫路破屯寨二十有竒悉降其村落歲
丁未費優苦烏拉侵暴請内附乃與貝勒舒爾哈
齊等往視其戸口勒軍為前後隊衛之歸烏拉兵
萬人扼我前軍於路相持未下費英東以後軍至
大敗之是年五月歲辛亥七月兩討東海窝集部
攻克其五路歲癸丑從征烏拉拔其城尋
命與何和里額亦都扈爾漢安費揚古為五大臣佐理國
事天命三年大軍伐明取撫順明總兵官張承廕
以萬騎來援據隂而陣甫交鋒火器競發費英東
所乘馬忽驚逸諸軍為之却費英東策馬大呼麾
諸軍直入大破之
太祖拊髀歎曰此真萬人敵也四年二月明經略楊鎬統
四路兵來犯以總兵杜松馬林李如柏劉綎林崖
松先至駐軍薩爾滸山巔而自引兵趨吉林崖費
英東率所部破其山巔軍死者相枕籍松亦戰殁
吉林崖已而林綎兩路兵皆覆如柏自呼蘭遁歸
是役也殱明精銳殆盡八月從攻葉赫城守者飛
石投火
太祖命之退對曰勢垂克不可退也竟拔其城費英東驍
果善射從征三十餘年身先士卒摧堅䧟陣當其
鋒者莫不披靡性忠直遇事敢言奬善黜惡無所
撓避殫智畢力以佐成大業論功授三等子世襲
五年卒年五十七
太祖聞之哀慟親臨其喪天聰元年追封直義公配享
太廟順治十六年追錄佐命功第一晉三等公世襲康熙
三十七年
聖祖東巡親酧其墓
御製碑文以表厥勲雍正九年加封號曰信勇乾隆八年
十九年四十三年四十八年
上詣
盛京俱親酧其墓有
御製賜奠詩(恭載章門)(天)復
諭閣臣以費英東為開國功臣之冠世襲公爵祇三等
未足昭酬庸茂典
特晉封一等公
額亦都姓鈕姑禄隸鑲黃旗滿洲先世居長白山
幼時父母為仇所害隣人匿之得免年十三手刃
其仇避走嘉穆瑚村依於其姑居數歲
太祖過其地額亦都識為真主辭姑從行歲癸未從討尼
堪外蘭於圖論城先登又襲取塞克濟城又别將
兵攻取舒爾格布占城額亦都性忠誠勇敢善戰
能以少擊衆所向克捷歲丁亥督兵攻巴勒達城
至渾河河漲不能涉以繩聫軍士魚貫而渡夜率
銳卒登其城城守者猝驚起殊死以拒額亦都跨
堞戰飛矢貫股著于堞揮刀斷矢戰益力被五十
餘創不退卒拔之還
太祖勞于郊
賜號巴圖魯薩古齊入寇率數人擊走之遂潜躡其後乘
夜奪門入克其城進攻尼瑪蘭城章嘉城索爾瑚
村皆下之功最貝渾巴顔謀叛附哈逹往討之誅
其父子五人以徇歲癸未葉赫合九國兵來犯大
軍陣古哷山額亦都以百騎挑戰擊斬其九人敵
却大軍乘之九國兵皆潰訥殷者九國之一也其
渠藪穏色克什既敗歸復聚七寨之衆據佛多和
山額亦都以兵千人攻克之斬藪穏色克什歲丁
未貝勒巴雅喇征東海窩集部額亦都偕費英東
以從攻克赫濟赫鄂謨輝蘇魯佛納托克索三路
歲庚戌以兵徇那木都魯綏芬寧古塔尼瑪察四
路撫定之降其長康果禮等十九人師旋遂取雅
蘭路俘獲以萬計歲辛亥偕額駙何和里征瑚爾
哈路克扎庫塔城天命四年禦明兵于界藩先後
戰吉林崖薩爾滸山尚間厓阿布逹哩岡皆大捷
明總兵杜松王宣趙夢麟劉綎殁於陣馬林僅以
身免額亦都自從征尼堪外蘭以來以次平哈達
輝發烏拉葉赫並為軍鋒用兵垂四十餘年未嘗
挫衂每克敵受
賜輙分結有功士卒不以自私
太祖眷其忠勇初妻以宗女後以和碩公主降焉積官一
等内大臣爵一等子六年卒年六十
太祖臨其喪哭之慟祭葬如禮天聰元年追封弘毅公配
享
太廟順治中建碑墓道以旌其功康熙七年
特爵其子遏必隆為一等公三十七年
聖祖東巡親酹其墓乾隆八年十九年四十三年四十八
年
上詣
盛京俱親酹其墓有
御製賜奠詩(恭載章門)(天)
雅希禪隸鑲黃旗滿洲先世居瑪佳以地為氏父
尼瑪禪以五十餘戸歸我
太祖任佐領雅希禪自其父時以戰功授騎都尉世職與
理事十大臣之列天命四年如喀爾喀涖盟還奏
稱
旨界藩之戰超伍先進復擊明總兵馬林于尚間崖破其
中堅晉二等輕車都尉
太祖既取遼陽叙功晉三等男七年戰沙嶺被創引郤降
一等輕車都尉八年從征扎嚕特破其寨追斬其
貝勒昂安俘其孥以歸功最得
上賞未幾卒年五十有一順治十二年追諡敏果子三長
恭衮次納爾特次拉都渾俱見忠節傳
衛齊信勇公費英東第九弟也天命十年偕侍衛
博爾晉以兵二千征瑚爾哈部收獲五百戸有功
並追其父索爾和首先歸附功授騎都尉世職天
聰三年從征明略地至遵化屢戰輙捷論功晉三
等輕車都尉
太宗統大軍出征嘗令衛齊留守
盛京任八門提督九年卒以第六子穆里瑪襲職順
治中
世祖以衛齊歷事
兩朝忠誠素著
賜諡端勤視一等大臣例立碑墓道
武善姓伊爾根覺羅隸鑲黃旗滿洲先世居呼訥
赫父噶盖來歸我
太祖為理事大臣武善其長子也初任佐領尋兼參領天
命九年明總兵毛文龍遣兵渡鴨綠江耕屯島上
武善與副都統楞禮將千人往襲之中道獲諜者
詢知明兵夜宿朝鮮義州西岸比旦乃渡江入島
遂乘夜潜行伏山隩平明度明兵己渡疾馳至島
明將士悉驚潰追斬及墮水死者無算焚其積聚
而還既而文龍部將復入島肆焚掠武善偕護軍
參領滿都禮擊之盡奪其所掠斬遊擊一俻禦一
千總二
太宗即位進列十六大臣天聰八年略錦州有功授三等
輕車都尉世職崇德元年戸部承政馬福塔使朝
鮮偵知明遊兵潜入鹻場以告
太宗命武善偕吏部參政濟什哈率兵擊走之三年扎薩
克圖將犯歸化城武善與副都統武巴海從大軍
往𠞰比至扎薩克圖遁去師遂還會武巴海厮卒
盗餫事覺武善坐徇隠論罷併革世職八年起工
部恭政順治元年卒弟卜善隨兄在戎行亦以軍
功著
車爾格弘毅公額亦都第三子也自幼從軍屡有
功授騎都尉世職晉三第輕車都尉征東海瓦爾
喀部大捷凱旋
太祖親出郊宴勞之又
念其父勲晉爵三等子
太宗即位設八大臣理政事車爾格與焉天聰元年從大
貝勒阿敏征朝鮮其王李倧慴服納貢二年從貝
勒阿巴泰略錦州松山多所俘獲五年授刑部承
政尋遷兵部七年偕刑部承政索海偵敵錦州斬
七人擒十人以歸明廣鹿島副將尚可喜遣吏納
欵率將士往受其降崇德二年從武英郡王阿濟
格攻皮島以違節制論罷并削世職三年起授工
部參政五年推戸部承政八年復授騎都尉世職
世祖定鼎燕京
恩詔加一雲騎尉順治二年卒子法固逹襲職
圖爾格弘毅公額亦都第八子也自少從征積功
授一等輕車都尉世職
太宗即位任都統列十六大臣又以父勲晉爵三等子天
聰三年從攻遵化克其城四年與都統納穆泰留
守灤州明兵備恭政張春合總兵馬世襲合祖大
夀尤世禄吳世勉楊麟王承恩諸鎮兵來攻發巨
礟燬城樓圖爾格等悉力禦之度不支潰圍走永
平偕貝勒阿敏東歸坐罷官并削世職五年五月
從圍錦州以兵扼松山截其外援尋授吏部承政
八月從圍大凌河城軍於城東北城中兵突犯我
礮臺圖爾格不及騎徒步擊走之十月略地錦州
有功九年從貝勒多爾衮征察哈爾降林丹汗子
額哲遂勒兵三隊略山西自平魯衛入毁寧武關
攻代州乘勝至忻口遇伏敗之追至崞縣殱其衆
還經平魯衛大同諸鎮兵邀戰大破之叙功授一
等男崇德元年復任都統從武英郡王阿濟格征
明攻克昌平州雄縣並先登五年復圍錦州取其
禾連破松山杏山兵偕都統葉克舒以兵三百伏
烏馨河口擊明兵千餘方接戰葉克舒馬躓圖爾
格援之出復突入奮擊凡六合圍悉摧䧟之身被
二十三創猶殿後力戰衛所俘而還晉爵三等子
授内大臣六年戰松山明兵敗奔塔山邀擊之斬
馘甚衆明總兵曺變蛟以乳峯山兵夜襲兩黃旗
汛突犯
御營時諸將猝未集軍中大驚圖爾格奮呼發矢連殪二
人諸將亦至變蛟乃遁七年從貝勒阿巴泰征明
自蘇州南抵山東凡三十九捷下九十四城俘明
魯王朱以海及樂陵陽信安邱滋陽諸王以歸八
年錄功晉三等公圖爾忠勇有父風才略過人戮
力行間勲伐最著順治二年卒年五十以其次子
科普索襲九年追諡忠義配享
太廟立碑墓道雍正九年加封號曰果毅長子烏爾格崇
德初戰没于皮島别贈佐領世職
伊爾登弘毅公額亦都第十子也幼侍宫中
太祖撫之長以侍衛屡從征討天命初築界藩及薩爾滸
城有勞績
賜蟒服累功晉三等男
太宗即位列十六大臣天聰三年率兵𠞰獐子島有俘獲
從貝勒阿巴泰分兵攻龍井關奪水門入斬明將
易愛王遵臣復會大軍攻遵化明山海關總兵趙
率教馳援覆其軍遂薄燕京克永平灤州遷安諸
城師旋晉爵一等男擢都統五年攻大凌河城率
所部圍其東南深溝堅壘以困之卒堕其城而還
七年從貝勒岳託取旅順口俘獲無算八年從貝
阿巴泰分兵入龍門會大軍於宣府進攻靈邱保
安皆有功崇德元年與都統篇古等相詆訐坐罷
官并削男爵三年起護軍統領四年略地錦州以
三十人敗明兵千人從攻松山杏山城以四十人
挑戰大破明總兵祖大夀軍尋列議政大臣兼内
大臣六年從鄭親王濟爾哈朗攻錦州明總督洪
承疇統兵十三萬來援軍松山西北岡悉衆犯鑲
藍旗汛圍之數重伊爾登躍馬突入圍縱横馳擊
身中數創不少郤所乘馬死易之三戰益力明兵
凡四合圍悉破之
太宗嘉其勇復爵以三等男予襲八次尋設伏高橋殱明
兵之敗奔塔山者時
太宗親統軍駐松山明將曺變蛟集潰卒乘夜犯
御營伊爾登與内大臣鍚翰等奮擊之變蛟遁得
恩賚順治元年累加二等伯世襲罔替十三年以老致仕
世祖念其為宣力老臣
命乘騎入朝並圖其像二一貯内庫一藏于其家康熙二
年卒
賜祭葬如典禮諡曰忠直從孫噶杜襲爵三十七年
遣官祭其墓
伊勒慎姓費摩隸鑲黃旗滿洲先世居薩齊庫烏
拉䧟薩齊庫伊勒慎自拔來歸其族遂為烏拉所
害
太祖憐之授世職為騎都尉尋從征明戰沙嶺屡以功加
二等輕車都尉天聰五年統兵鎮海州時明邊將
窺伺瀋陽屡縱士卒入遼河採捕誘我降人伊勒
慎既之鎮嚴偵緝設巡哨先後斬明遊兵及所獲
舟艦器械無算七年從征旅順口多所斬馘叙功
加一等輕車都尉崇德元年晉三等男會明將造
巨艦百餘横截遼河將犯海州伊勒慎沿河列寨
設伏執其諜者明將知防禦嚴望風引遁乃不敢
復犯四年偕刑部承政索海征瓦爾喀部陣擒噶
凌河暨其黨二百餘人既而俘囚有逸者及烏拉
與博穆博果爾以衆邀于路索海大破之伊勒慎
不合擊博穆博果爾得遁去坐奪官并削其爵八
年復起鎮海州順治元年移駐牛莊二年卒年六
十有九
古爾布什姓博爾濟吉特蒙古喀爾喀台吉也天
命六年率所屬來歸授爵三等子隸滿洲鑲黃旗
任佐領尚公主為額駙
賜號青卓里克圖天聰中圍大凌河城崇德初征朝鮮及
攻皮島古爾布什並在軍中三年任兵部參政六
年從圍錦州擊敗寕遠援兵明年再圍錦州明兵
犯我濠塹戰郤之順治元年從入關擊敗流賊李
自成屡晉爵至一等子予世襲十八年卒
賜祭葬諡敏襄子色楞襲長子鄂齊爾順治初從大軍南
征亦著有軍功
覺羅色埒隸鑲黃旗滿洲武功郡王禮埻之孫也
初任佐領列十六大臣尋進列八大臣任都統天
聰五年圍大凌河城率所部攻城南八年從征明
進兵獨石口戰長安嶺攻赤城並有功九月緣事
降都副統崇德元年征朝鮮國王李倧遁入南漢
山城而寄其妻子于江華島明年色埒以右翼兵
渡海政島朝鮮人列艦截海道飛矢雨集色埒駕
輕舸冐矢越其前躍登岸破守島兵獲倧妻子倧
知妻子被俘遂降凱旋論功授騎都尉世職三年
兼任吏部參政順治元年擢内大臣四年屡晉爵
至二等子八年擢領侍衛内大臣十四年卒
賜祭葬諡勤慤子額爾德崇德中以佐領從圍錦州擊敗
明兵于渾河岸復敗之三河順治元年從入關追
擊李自成於望都欽功授騎都尉世職尋授參領
兼戸部理事官遷侍郎晉世職至二等輕車都尉
坐司𣙜郎官虧帑誤援
恩詔議免論罷并降世職為騎都尉己而復起為副都統
襲其父二等子爵康熙十年卒子拉瑚塔襲
鄂齊爾桑姓博爾濟吉特父巴克為扎嚕特部長
太宗即位征扎嚕特以巴克父子來歸隸滿洲鑲黃旗授
鄂齊爾桑為佐領尋從征棟奎有斬獲天聰三年
從戰蘇州大捷五年從圍大凌河城擊敗錦州援
兵積功授三等輕車都尉八年從攻大同與額駙
多爾濟將中軍明總兵曺文詔拒戰大破之文詔
素驍勇為明名將及敗明人益氣懾崇德中擢内
大臣順治二年晉爵三等男五年卒子楚禄襲
索海信勇公費英東第六子也天聰中官刑部承
政崇德四年與工部承政薩穆什喀分道征索論
部索海督右翼兵襲破卦拉爾屯俘斬三百有竒
薩穆什喀督左翼兵攻下雅克薩城旋攻鐸陳城
未下而還烏拉與博穆博果爾謀襲我左翼兵後
索海偵知之設伏截其輜重生擒四百人乘勝馳
擊博穆博果爾營大破之是役也自烏蘇哩屯以
西額爾圖屯以東先後俘獲七千有竒牛羊駝馬
無算凱旋
太宗親勞于郊叙功授二等輕車都尉世職從圍錦州以
兵四百遏松山援兵遇遊兵三百于小凌河邀擊之
斬九十餘級又從攻松山城克之尋以干禁陳優
戲奪職順治二年署副都統從征西川卒于軍子
多頗羅别見忠節傳
武頼信勇公費英東從子也天聰四年略地大凌
河俘獲甚衆八年任佐領九年擢都統崇德元年
從武英郡王阿濟格等征明抵遵化明兵自三屯
營來拒盡殱之朝鮮之役從豫親王多鐸擊敗其
援兵復以雲梯攻城守陴者懾竄盡收其輜重牲
畜以歸三年從貝勒岳託征明至山東連下郡縣
尋復破明太監馮永盛總兵侯拱極軍還師過董
家口明兵沿山列營扼我歸路邀劫我輜重連戰
敗之乘勝略地克取其城二叙功授騎都尉世職
五年從睿親王多爾衮屯義州道出錦州刈其田
禾明將以兵争拒追擊至城濠遂進兵松山敗其
步卒七年從貝勒阿巴泰征明戰渾河敗其兵千
餘明年旋軍至螺山明總督趙光汴合八鎮兵邀
戰列火器而陣武頼與都統鰲拜奮勇突入斬其
大將八鎮兵盡潰將出邊邊將以兵犯鑲藍旗擊
郤之整軍以出順治元年從入關破流賊李自成
屡加世職至二等輕車都尉七年進爵二等男以
老致仕尋卒年六十有四
賜諡康毅勒石紀功子固德襲爵
教德弘毅公額亦都第十一子也幼随
太祖效力戎行天命十年管佐領事
太宗時授參領旋遷戸部參政崇德元年從征朝鮮敗朝
鮮兵於套山村五年從征明圍錦州敗松山兵順
治元年從入關擊敗流賊以功授佐領世職七年
三遇
恩詔加世職二等輕車都尉其第十五弟曰索渾以從征
察哈爾松山錦州等處軍功亦授佐領世職官議
政大臣
遏必隆弘毅公額亦都第十六子也天聰中官侍
衛崇德六年從圍松山城明總兵曺變蛟屡突圍
欲出連擊敗之夜半變蛟集敗兵突犯
御營遏必隆與大臣錫翰等力戰射殪十餘人變蛟負創
遁論功得
恩賞七年從征明克薊州進兵山東攻夏津先登論功予
騎都尉世職順治二年從征李自成兄子錦於武
昌拔鐵關論功晉二等輕車都尉五年兄子科普
索訏其與白旗諸王有隙設兵護門事奪世職八
年
世祖既親政遏必隆訟削職冤
詔復之明年科普索獲罪以其所襲圖爾格之二等公令
遏必隆併襲為一等公尋任議政大臣擢領侍衛
内大臣洊加少傅兼太子太保十八年受
遣詔與索尼蘇克薩哈鰲拜為輔政大臣康熙六年
聖祖親政加恩輔臣
特賜爵一等公而以前所襲公爵授其長子法喀明年加
太師又明年屡乞罷輔政許之先是輔政時索尼
老病鰲拜專政與蘇克薩哈不相能遏必隆頗依
違其間及鰲拜欲以正白旗莊田改隸鑲黃旗而
别籍民田給正白旗
詔遣大學士蘇納海會總兵朱昌祚巡撫王登聫往勘皆
稱不便忤鰲拜意遂矯
旨殺蘇納海會昌祚登聫復誣蘇克薩哈怨望蓄異志必
寘諸法且族之遏必隆皆不能争八年鰲拜獲罪
遏必隆以黨惡論死
聖祖念其黨鰲拜無跡宥之祗除其公爵削所加太師銜
九年
聖祖以其為顧命大臣且勲臣子前愆止因循瞻顧可貰
命復其公爵宿衛内廷十二年卒
賜祭葬諡恪僖
瑚沙姓鈕姑禄隸鑲黃旗滿洲父納爾察事
太祖為副都統戰殁于沙嶺别見忠節傳瑚沙其次子也
初任佐領天聰六年與前鋒參領圖什偵敵大同
遇明兵四百彎弓馳射之皆被之靡遁去略地至
崞縣多所俘獲崇德三年從貝勒岳託征明以八
騎先驅遇明兵三百突出摶戰擊郤之遂越燕京
趨山東破明將黃集太監高起潜軍逐北數十里
擢前鋒恭領六年從圍錦州轉戰松山杏山屡有
功八年貝勒阿巴泰旋軍界嶺口偕前鋒統領帑
山往迎之縱擊明兵之躡我後者所俘獲無算順
治元年從征李自成敗賊將唐通于一片石追擊
自成至於望都破之尋偕都統葉臣征山西破賊
將白輝于汾州二年從英親王阿濟格征陜西攻
克綏德延安二城追𠞰自成至湖廣敗賊將邵章
于陸安獲其船窮追至九江口九宫山搜捕賊黨
斬級二千有竒三年從肅親王豪格𠞰張獻忠過
漢中擊敗叛將賀珍兵獻忠自西充迎戰殱其衆
於鳳凰坡獻忠殪焉六年從鄭親王濟爾哈朗征
明桂王朱由榔時由榔據廣西其大學士何騰蛟
等分踞湖南諸郡縣我兵既克長沙遂渡江圍騰
蛟於湘潭騰蛟遣兵分三門出戰瑚沙破其西門
兵城拔生擒騰蛟于是衡州寳慶永州辰州皆以
次平先後叙功復遇
恩詔晉爵至二等男九年進副都統十一年兼工部侍郎
明年擢都統列議政大臣十五年從信郡王多尼
征由榔於雲南十六年進兵永昌下其城由榔奔
緬甸十七年凱旋以永昌初下不戢軍士降三等
男康熙三年卒
賜祭葬分世職為三以第五子瑚弼圖襲一等輕車都尉
次子碩伯海襲騎都尉
辰泰弘毅公額亦都之孫戸部承政車爾格長子
也初以護軍參領從攻錦州遇寧遠援兵超伍直
入斬其執纛者搴纛以麾於陣明兵遂亂大敗之
天總三年從圍燕京軍德勝門外分兵薄明督師
袁崇煥營有斬獲五年從攻大凌河城明監軍政
張春率衆來援設伏擒其偵卒復與大軍共擊之
殱其衆崇德元年從征朝鮮與副都統薩穆什喀
乘夜襲破黃州守將營三年從睿親王多爾衮征
明敗明兵于豐潤尋攻明太監馮永盛總兵侯拱
極營皆拔之又以護軍三十敗明總兵祖大夀軍
俘其步騎百有竒五年六年從圍錦州並有功屡
加世職至三等輕車都尉七年從圍松山城明兵
夜出城犯蒙古正黃旗汛戰卻之從貝勒阿巴泰
征明敗其將馬科于渾河築梁以濟明總督范志
完以兵來犯擊走之長驅至山東攻克東阿汶上
寧陽三城晉二等輕車都尉順治元年從入關破
走流賊李自成明年晉一等輕車都尉四年授禮
部侍郎從征湖廣敗流賊一隻虎于荆州尋奉
命為靖南將軍偕副都統棟阿頼征福建連獲賊渠曺大
鎬張耀星克同安平和五年大破賊渠鄭彩彩遁
入海復長樂連江擒偽總兵顧世臣等十二人于
興化斬之以次克復郡縣全閩底定六年授護軍
參領七年論平閩功晉二等男擢刑部尚書八年
二月遷吏部三月授國史院大學士七月坐誤增
恩詔赦條論罷降世職為一等輕車都尉九年起禮部尚
書充會試主考官尋授都統晉二等子十年授寧
南靖寇大將軍督兵征湖廣是時流賊張獻忠餘
黨劉文秀降于明桂王朱由榔受偽封為南安王
十二年文秀遣其黨盧明臣馮雙禮以衆六萬楼
艣一千有竒分犯岳州武昌而自引精銳萬餘列
艦攻常德辰泰設伏隘口斷其歸路令恭領呼尼
雅羅和以兵嘗賊别遣參領蘇拜希福麾舟師並
進三戰三捷賊既郤復前轉戰至隘口伏盡發縱
火焚其艦賊大敗又分兵破賊德山下逐北至龍
陽賊收敗卒二千返閗我兵奮擊賊潰走明臣赴
水死雙禮被創遁文秀竄貴州降偽將四十餘人
兵三千有竒叙功晉一等子兼一雲騎尉未幾以
疾卒于軍明年凱旋
世祖諭從征諸臣曰大將軍辰泰南征蕩寇卒于戎行朕
甚傷悼因揮涕命酒以勞諸臣復
諭學士麻勒吉等曰若大將軍振旋還京朕當親酌酒勞
之不意中道棄捐不復相見爾等其持此一觴奠
大將軍靈次以抒朕懷諸臣及左右侍從無不感
涕
賜祭葬如典禮諡忠襄以其子尼滿襲爵
哈什屯姓富察隸鑲黃旗滿洲先世居沙濟祖旺
吉努率族属來歸
太祖授佐領哈什屯其長孫也天聰時官侍衛擢任禮部
參政崇德二年與佐領喀愷等分道征瓦爾喀俘
獲甚衆三年招降明總兵沈志祥于石城島六年
大軍圍松山城明總兵曺變蛟乘夜犯
御營哈什屯先衆捍禦腕中創力戰不少郤順治元年擢
内大臣累加世職至一等輕車都尉兼一雲騎尉
尋列議政大臣會睿親王多爾衮有疾哈什屯偕
貝子錫翰等往視睿親王曰予有疾
上宜臨視又曰爾曺母以子言上聞既
駕臨視之睿親王罪大臣等達令擅奏降哈什屯世職為
騎都尉八年
世祖親政鍳哈什屯無罪復其所降職兩遇
恩詔晉爵一等男初睿親王輔政大臣鞏阿岱和落輝楞
僧吉等多諂附之哈什屯獨持正不阿肅親王豪
格為睿親王所搆卒于嶽鞏阿岱和落輝欲殺其
幼子富綬哈什屯與内大臣巴哈力爭之議乃寝
及睿親王卒楞僧吉盛稱王功績於
上前並及兩黃旗大臣謀立肅親王事
詔下法司鞫訊盡得其阿諛誣䧟狀尋與鞏阿岱以朋比
伏誅而和落輝亦以黨附睿親王為大臣蘇克薩
哈所劾磔死于是肅親王之事乃白遂封富綬為
顕親王其始終執詞不撓以證此獄者哈什屯及
巴哈二人也十二年以奉職恪勤加太子太保明
年以年老致仕康熙二年卒年六十有六
賜祭葬諡恪僖子米思翰襲爵乾隆元年入祀賢良祠十
三年
册諡
孝賢皇后
推恩先世追封哈什屯一等公十四年曾孫大學士忠
勇公傳恒經略四川成功凱旋
賜建宗祠春秋致祭以奬忠勲祀自哈什屯始
阿喇善姓博爾濟吉特先世居扎嚕特
太宗時随其祖喀喇巴拜來歸隸鑲黃旗尋授護軍參領
崇德二年列議政大臣八年擢副都統從攻寧遠
克前屯衛中後所二城順治元年兼任刑部侍郎
從入關擊走李自成二年從英親王阿濟格西𠞰
自成敗賊綏德州攻克延安賊南竄湖廣進躡
之七戰皆捷三年從肅親王豪格𠞰張獻忠道出
陜西擊敗叛將賀珍於漢中時偽副將武大定踞
秦州三寨山阿喇善以兵六百由僻徑陟山巔出
賊不意奪其壘斬級無算進擊獻忠於西充大敗
其衆獻忠滅分兵克遵義𠞰餘賊平之六年從英
親王討大同叛將姜瓖攻復渾源州及大同左衛
二城七年擢刑部尚書兼都統尋追諭克左衛時
不以登城將士名啟王罷尚書任八年奉
命𠞰山東土賊破賊巢于沂州之蒼山斬賊首劉遜張齊
及其黨百餘搜捕旁近山寨斬賊王家臣王家盛
張榮魏在斯等三百餘級俘獲甚衆累論功晉爵
至一等男兼一雲騎尉九年兼佐左都御史尋以
恭贊大臣從敬謹親王尼堪征湖南擊賊衡州至
殁於陣坐失援罪革世職十二年卒
賜祭葬如例
巴山姓瓜爾佳隸鑲黃旗滿洲天聰中以佐領戰
大凌河復從征察哈爾崇德元年以恭領從征朝
鮮並有功三年從入墻子嶺薄燕京超山東擊敗
明太監馮永盛兵還攻鉅鹿先登克其城五年偕
承政索海征瑚爾哈部攻克卦拉爾屯順治元年
從入關敗流賊李自成進工部侍郎二年以副都
統鎮守江寧三年擢總管時江北諸賊依山為寇
欲犯江寧結城中奸人為内應巴山詗得之捕斬
其黨三十人未幾偽樂安王朱誼石紏衆二萬餘
分三路來犯敗之再破之攝山斬其渠賊大潰竄
去四年明故參政候峒曾子元瀞遣其黨謝堯文
賫明魯王朱以海偽勅招我大學士洪承疇為邏
卒所獲巴山以
聞於朝
世祖察其反間慰諭承疇而以巴山能折亂萌甚
嘉奬之六年會總督馬國柱𠞰賊六安陣斬其渠張福寰
江北諸賊俱以次平九年還京屢以叙功復兩遇
恩詔晉爵至二等男康熙十二年卒
賜祭葬如例以其子舒恕襲
逹素姓章佳隸鑲黃旗滿洲天聰五年以護軍校
從圍大凌河城明兵備参政張春率兵四萬由小
凌河來援達素與同官鰲拜擊郤之長山積官護
軍參領崇德中從圍錦州者再從征寧遠討瑚爾
哈部攻克博和哩城招降能吉勒屯及大噶勒達
蘇屯並有功順治元年從入關擊敗李自成尋偕
都統巴哈納平定山西二年從英親王阿濟格𠞰
自成于湖廣攻克安陸武昌三年擊走叛將賀珍
于漢中殄張獻忠于四川六年從征大同叛將姜
瓖敗賊右衛巳而賊大至逹素奮前博擊飛矢及
其喉兩手足悉被創遂墮馬軍校欲負以退達素
叱曰死則死耳何避為復裹創麾衆力戰賊敗郤
屡論功晉一等輕車都尉九年獻忠餘黨孫可望
李定國等寇湖南廣西逹素從敬謹親王尼堪征
之敗賊衡州全州斬馘四千餘復興安灌陽二城
是年十一月敬謹親王歿于陣將佐俱獲罪逹素
以功免議十一年擢護軍統領十三年擢内大臣
十六年海賊鄭成功䧟鎮江犯江寧
世祖命達素為安南將軍偕都統索歡護軍統領賚塔等
往𠞰比至賊已敗遁入海逹素請進𠞰成功于厦
門乃統所部兵由浙江赴福建十八年
聖祖仁皇帝即位
詔令撤師還京康熙八年鰲拜獲罪遠素夙與鰲拜善坐
黜罷尋復世職八年卒以其子達禧襲
阿哈尼堪姓富察隸鑲黃旗滿洲初任佐領略寧
遠敗明兵千人崇德二年從征朝鮮取江華島五
年偕承政薩穆什喀索海征瑚爾哈部攻克雅克
薩城還軍敗烏拉及博穆博果爾兵六千並有功
任禮部參政授騎都尉世職六年從鄭親王濟爾
哈朗圍錦州屢戰松山皆捷順治元年從入關擊
敗流賊李自成偕都統阿山由蒲州濟河協𠞰二
年以兵會豫親王多鐸下江南攻克揚州常熟二
城三年復從豫親王追擊騰吉思于額克特山俘
獲無算積功晉世職至一等輕車都尉四年擢兵
部尚書六年從鄭親王征湖廣偕都統劉之源分
兵超寳慶擊敗賊王進才馬進忠遂克其城乘勝
擊賊馬有志于南山坡破其九營又擊賊袁宗第
于洪江破其十營大軍入沅州留阿哈尼堪駐守
賊王強來犯遣將破之沅水斬七百餘級馘其渠
三人七年師旋遷禮部尚書叠遇
思詔晉爵至一等男八年卒子噶爾哈圖襲
布克沙姓瓜爾佳隸鑲黃旗滿洲天聰時以護軍
校軍防牛莊崇德二年從征皮島先登得
優賚旋授護軍參領五年從圍錦州戰杏山松山皆有功
予雲騎尉世職六年復圍錦州明總督洪承疇自
松山來援戰郤之復破其三營步卒七年從貝勒
阿巴泰征明擊敗明總兵馬科於渾河岸其别將
以三千餘人拒守渡口又擊敗之遂趨山東略莱
州攻克蒙隂沂州二城八年五月凱旋
賚銀幣晉世職為騎都尉順治二年從英親王阿濟格征
流賊李自成於陜西取道邊塞進兵榆林屡敗賊
於綏德延安自成走湖廣復擊之安陸武昌逐賊
至九江口會奉
詔班師過池州明總兵黃蜚以舟師拒戰擊走之三年騰
吉思叛將喀爾喀從豫親王多鐸追之搜捕布爾
噶圖山斬二千有餘級擊敗土謝圖汗碩雷汗援
兵八年擢副都統兼戸部侍郎九年以疾罷先後
叙功並三遇
恩詔洊晉一等輕車都尉十四年卒長子哈楚罕襲
卓布泰衛齊次子也崇德四年以佐領從征瑚爾
哈部斬級五千旋師擊博穆博果爾於道俘六十
有竒叙功授騎都尉尋進恭領從錦州者再屡敗
明兵於松山杏山七年從征明至青州戰輙捷明
年旋師過螺山擊破明八鎮兵斬其大將張登科
和應薦順治初征黑龍江攻克圖呼爾禪城西𠞰
李自成克西安追擊自成於湖廣殱其衆移師下
江南浙江平定松江杭州諸郡卓布泰皆在軍有
功從征明唐王朱聿鍵於福建聿鍵走汀州卓布
泰以偏師趨福州克其城復從征明桂王朱由榔
於湖南戰湘潭馘其將陶養用敗其軍於衡州道
州靖州屡論功晉二等男予世襲歷官至内大臣
兼都統是時由榔竄雲南其將李定國白文選李
成爵等分踞黔西廷議由廣西湖南四川三道會
討而以卓布泰為征南將軍進兵廣西自都勻薄
盤江明兵悉沉船退守山隘乃潜取所沈船於下
流十里中夜濟師大破成爵於梁瑞津進攻雙河
口定國列三十營結象陣拒戰卓布泰分兵三隊
張左右翼掩擊之再戰皆捷追斬四十餘里間道
由普安抵羅平州會楚蜀兩路兵攻克雲南由榔
奔永昌時順治十六年春正月也二月趨鎮南州
破文選於玉龍關渡瀾滄江取永昌由榔奔騰越
我兵窮追過潞江定國謀以卒六千伏磨盤山會
明中書盧佳生來降以定國謀告乃分兵八隊發
火器擊其伏驚竄墮崖死者無算定國敗走銅壁
關遂乘勝□騰越州由榔奔緬甸卓布泰追逐至
孟村而還明年凱旋
命内大臣迎勞之尋以勘將士功罪不寔黜爵康熙三年
復之八年以弟鰲拜獲罪又坐黜
聖祖念其征雲南功仍予二等男世襲十七年卒
賜祭葬諡武襄子增夀襲
巴哈衛齊第四子也崇德中以一等侍衛與議政
二十四大臣之列順治元年從入山海關授騎都
尉世職時睿親王多爾衮攝政都統譚泰許内大
臣索尼詆誹睿親王并摭其細故法司鞫訊辭連
巴哈議當黜
詔貰之從肅親王豪格征陜西四川晉一等輕車都尉八
年
世祖親政
命為議政大臣晉爵至一等男初肅親王為睿親王所搆
卒於獄尚書鞏阿岱議殺其子富綬巴哈與内大
臣哈什屯持不可乃止鞏阿岱及其弟鍚翰侍衛
楞增吉遂毁巴哈于睿親王後鞏阿岱等以朋比
伏誅而巴哈恪職受
恩眷屡加少傅兼太子太傅授領侍衛内大臣康熙六年
以其子訥爾都尚公主封和碩額駙八年其兄鰲
拜獲罪同父兄弟並論斬
聖祖念巴哈宣力年久貸之尋卒
喀喀穆姓隡哈勒察隸鑲黃旗滿洲崇德中任吏
部理事官從征瑚爾哈部擊斬二百人生擒索倫
兵一百三十以歸順治元年從入關敘功授一雲
騎尉世職累官吏部侍郎晉世職為輕車都尉尋
奉
命征王光泰於鄖陽光泰兄光恩初從張獻忠為盜後歸
明鎮鄖陽大軍定湖廣光恩迎降俾領鎮如故至
是以罪逮繫光泰遂據鄖陽叛自稱明鎮武伯結
叛將賀珍武大定等為援提督孫定遼戰殁大軍
進討光泰遁喀喀穆追擊之房縣斬級千䋡光泰
竄四川會叛將金聲桓自江西窺湖廣喀喀穆乃
留駐荆州比還京兼任副都統晉爵三等男九年
討鄂爾多斯部之多爾濟自寧夏出水驛口繞賀
蘭山後覆其巢斬多爾濟俘獲以萬計是年五月
授鎮守江寧總管十年
命為靖南將軍𠞰叛將郝尚久于潮州復其城尚久投井
死徇旁近州縣悉平還駐江寧十六年海賊鄭成
功陷鎮江瓜洲犯江寧賊衆號十萬戈船蔽江蟻
屯八十三營薄于城下喀喀穆與總督郎廷佐提督管
效忠登陴固守檄蘇松鎮總兵梁化鳳馳援化鳳既至陣
於儀鳳門效忠出鍾阜門夾擊陣擒其渠賊氣奪喀喀
穆開神策門率精銳擣其中堅賊大潰成功收潰衆遁
入江我水師復截擊之焚其船五百餘尋賊溺死者
甚衆追議鎮江瓜州失䧟罪
世祖念其功置不問康熙元年改江寧將軍七年卒子拉揚呵襲
巴賽武賴兄子也初任佐領崇德五年從征明改杏山
駐烏馨河明總兵祖大夀以精兵六百来犯巴賽奮擊
之六月進圍錦州復敗其杏山兵七年圍錦州克其外郛
明松山兵夜遁先趨塔山南海岸邀戰乘夜擊之天明明
兵據立山上復擊敗之溺水死者無算我軍圍松山掘
壕困之明松山步兵来犯我汛地偕參政吉思哈迎戰
連敗之順治二年授佐領世職七年九年兩遇
恩詔累加世職三等輕車都尉弟喀薩順治初入關復隨追流賊
于武昌偕參領達素擊敗賊將劉浩于江口取其船並獲
其戰馬三年從征四川攻三寨山于山腰迎擊賊將郄國
士等奪其門據之復連敗賊渠張獻忠之衆十一年從征
廣東敗李定國之兵于山峪十三年叙功授世職騎都尉
蒙伊圖隸鑲黃旗滿洲崇德三年從征明敗明兵于河西
務進攻山東濰縣射守陴者殪之克其城從圍錦州進敗
明錦州杏山松山援軍六年復圍錦州擊明松山兵敗之
七年從破明經略洪承疇三營步兵順治元年入關隨擊
流賊追至慶都二年叙功加佐領世職嗣累加世職至一等輕車都尉
綽克託姓博爾濟吉特隸鑲黃旗滿洲世居錫拉初事
太宗授二等侍衛崇德六年隨征錦州以軍功擢一等侍衛
順治元年從入關任内大臣理藩院侍郎議政大臣
高赫德姓烏扎拉隸鑲黃旗滿洲世居薩哈爾崇德
八年從征明山東攻武定奮勇先登克其城
賜號巴圖魯授佐領世職順治元年入關擊流寇以步戰敗
賊論功加三等參領四年卒弟壯吉達襲其族弟曰
什弼倫崇德八年從征明至山東攻蒙隂先登加優叙
噶爾哈圖阿哈尼堪長子也初任參領崇德二年從征朝
鮮有功從征明攻克深州五年圍錦州擊敗明杏山塔山
兵又明松山兵夜遁追至南海岸大破其衆七年圍松山
敵夜犯我營擊却之八年從征明敗敵于通州又敗明渾河
駐守兵連破其營至山東攻蒙隂沂水皆先登順治時加三等
輕車都尉世職
素爾東阿姓富察隸鑲黃旗滿洲初居額音訥殷七村
人叛附葉赫素爾東阿征之被創復其衆回據佛多和城
太祖癸巳年素爾東阿以兵克其城盡殱其衆得優賚戊申
從征烏拉癸丑從征葉赫皆有功賚銀布又從征扎
庫塔身被九創從攻撫順首先䧟陣叙功授三等參領
查齊巴姓舒穆嚕隸鑲黃旗滿洲
國初来歸屢從征伐以勇著
太祖戊申年從征烏拉天命六年從征明克遼陽瀋陽叙功授
遊擊世職年七十致仕
衮布姓博爾濟吉特隸鑲黃旗滿洲天聰元年從征
寧遠有功又從征扎嚕特部有俘獲授三等參領
達賴古爾布什弟也同兄来歸授備禦世職崇德五年
從征明攻錦州擊寧遠木城兵以步戰衝入其陣克之
論功加三等參領世職
翁阿岱姓富蔡隸鑲黃旗滿洲從征遼陽寧遠皆有功天
聰三年從征明敗明兵于灤州五年從征大寧河中後所皆有
功崇德六年從圍錦州累戰皆捷明松山兵来犯復擊敗之叙功授佐領
和托諾姓烏勒固宸初從征阿庫哩尼滿有功天聰八
年從征明至大同攻沙城克之叙功授佐領世職
當愷姓納喇隸鑲黃旗滿洲天聰三年從征明至燕京
擊明袁崇煥軍勝之崇德六年從征明錦州進攻松山
皆力戰被重創賚白鏹六年遇敵於阿爾沙蘭及歸化
城皆力戰有功得優叙瑪爾和納姓那木都魯隸鑲黃
旗滿洲天聰五年從征大凌河擊明監軍道張春前營
破之時我軍後營為明兵所阻不能進瑪爾和納執毒
首先衝入大軍繼進遂敗明兵八年叙功授佐領世職
什勤姓逹佳隷鑲黃旗滿洲初任佐領天聰八年
從征大同擊明哨騎敗之出邊時又以步戰敗明
兵崇德六年從圍錦州擊敗明經略洪承疇軍克
其關廂順治元年從入關破流賊有功累加三等
輕車都尉世職
古訥禪姓伊爾根覺羅隸鑲黃旗滿洲天聰九年
從征明大同攻石城先登
賜號巴圖魯授佐領世職順治元年從入關以步戰擊敗
流賊二年從定河南江南浙江在行間有功三年
叙功加三等參領子顧八代康熙時為名臣
囊古齊姓翁伊哩隸鑲黃旗滿洲崇德二年從征
瓦爾喀有功三年從征明至山東攻武定州以第
三人登論功得優叙
拜和頼隸鑲黃旗滿洲崇德三年從征明數戰皆捷
駐主董家口與明兵相拒七晝夜敵不敢犯四年
論功得優叙
桑賽隸鑲黃旗滿洲初任佐領崇德三年從征明
入邊擊敗明八總兵之衆又屢戰有功順治元年
入關追賊至陜西之延安殱其衆于城壕二年敗
賊于九江獲其戰艦叙功累加世職至二等輕車
都尉康熙三年随征湖廣十五年從征貴州皆在
事有功加一等輕車都尉
法特哈姓冨察隸鑲黃旗滿洲初任佐領崇德三
年從征明敗明兵於豐潤七年随圍錦州擊松山
馬兵先進克敵復敗明兵於寧遠順治元年從入
關明年追流賊至江南池州大捷獲其戰艦加世
職至三等輕車都尉
拉古隸鑲黃旗滿洲崇德五年随圍松山有戰功
順治元年入關追流賊至慶都大敗之授佐領世
職
巴爾度禪隸鑲黃旗滿洲初從征即有功崇德五
年從征明圍錦州以步戰擊敵柵步兵營克之八
年從征明至山東攻兖州以第一人先登
賜號巴圖魯論功授一等參領世職
扈夀姓托和羅隸鑲黃旗滿洲崇德八年從征明
入邊攻長沙首先登
賜號巴圖魯授佐領世職順治元年入關擊流賊有功從
攻山西太原斬其偽帥克其城叙功加一等雲騎
尉
阿爾錫哩姓岳諾托隸鑲黃旗滿洲崇德八年從
征明至山東攻汶上以第二人登後歷叙功績授
三等輕車都尉是年同旗有喀喀齊攻克東阿阿
爾泰薩壁圖攻克沂水星克禮攻克平鄉蒙和岱
攻克博平叙功皆優叙
球蘭隸鑲黃旗滿洲崇德八年從征明山東進攻
兖州以第七人登又攻克寧陽順治元年從定河
南敗敗潼關第一營從定江南攻揚州以第三人
登駐防滄州平土賊馬長五等從勦山西叛鎮姜
瓖攻渾源中礮傷手累加世職至二等輕車都尉
莾什隸鑲黃旗滿洲初任佐領崇德八年從征明
山東攻東河以第三人登是年又從征薩哈連烏
拉有俘獲順治元年從征流賊敗賊于陜西綏德
三年從𠞰四川流賊張獻忠等有功授雲騎尉世
職
和木索科隸鑲黃旗滿洲初任工部理事官崇德
時從征松阿哩烏拉及征明山東皆有俘獲功從
圍錦州攻松山奮勇却敵順治元年追賊之延安
駐師南山谷賊乘夜來犯擊卻之並破其第一營
又敗之九公山從𠞰江西叛鎮金聲桓王得仁累
戰皆捷加一等輕車都尉世職兼一雲騎尉
欽定盛京通志卷六十八
