欽定盛京通志卷九
綸音(二)
皇上聖製
勅諭(二)
欽定四庫全書
欽定盛京通志卷九
綸音(二)
皇上聖製
勅諭(二)
諭内閣(乾隆二十一年正月初三日)
據署黑龍江將軍綽爾多奏齊齊哈爾黑龍江墨爾
根呼蘭等處八旗水師營驛站官莊人等各年未完
糧石并本年借給口糧共十五萬五千餘石請分年
完交等語齊齊哈爾等處連年被灾歉收兵力自多
拮据兼之調派隨征甚為出力朕心深切軫念著將
齊齊哈爾黑龍江墨爾根呼蘭等處節年未完借欠
糧石并本年借給口糧十五萬五千餘石俱加恩免
其完納以示優恤該部遵諭行
諭宗人府等衙門(乾隆二十五年五月十四日)
玉牒告成例應一分送盛京恭貯但恭送之時例應揀派
侍衛等前引後護肅清街道敬謹捧持而行方昭誠
敬從前並未著為定例且十年一次舉行恐日久不
無疎懈大典攸關理宜嚴肅著交宗人府禮部大學
士領侍衛内大臣詳悉妥議具奏嗣後毋得草率從
事
諭内閣(乾隆二十七年十二月十一日)
盛京向例將軍管轄旗人奉天府府尹管理民人原
無統轄嗣因盛京係滿洲根本之地所有州縣官員
皆已定為滿缺凡有應行查拿私參人等經將軍派
委官兵前往其地方各官理宜會同查緝乃盛京地
方拒捕毆差之事甚多而地方官竟視同膜外鄉長
保甲並不協力擒捕此皆因將軍府尹不相關涉各
分畛域之所致是以各屬員等亦存旗民分管意見
並不和衷辦理於地方事務甚無禆益不可不為變
通在府尹為全省大吏雖不便為將軍屬員亦當令
其聽將軍節制庶旗民事務歸一一切辦理不致參
差嗣後奉天府府尹著聽將軍節制遇有應行查拿
人犯該地方州縣官即同將軍差委之人協力查拿
如仍有拒捕毆差以及脫逃等事即將該地方官交
部一併治罪
諭内閣(乾隆三十年十一月初七日)
向來奉天府尹事務令盛京將軍兼轄今思將軍與
府尹所屬旗民事件各有專司若令將軍節制於公
務未免牽掣莫若照京城侍郎兼管順天府尹之例
於盛京五部侍郎内派出一員管理永著為令於體
制更為畫一現在奉天府尹事務即著雅德兼管
諭戶部(乾隆三十一年三月初四日)
戶部議覆侍郎英廉奏請丈出盛京旗民餘地准令
無地兵丁聞散人等認買一摺原為旗人生計起見
但此等無地人戶貧富不齊其有餘者買産必多而
無力之家未必能一律承買恐於伊等貲計仍無實
濟因念該處冬圍兵丁一切鞍馬之資不無拮据若
將此項餘地内酌派徵租每年賞備資裝於該兵等
殊有禆益其應撥用若干及所餘地畝尚多或可一
體徵租存貯動撥或聽旗人認買毋致有名無實之
處新柱現在出差盛京著會同該將軍府尹等確勘
該地實在情形妥協定議具奏
諭内閣(乾隆三十一年九月初十日)
向來奉天糧石充裕准令直隸山東毘連省分就近
販運本年夏間經將軍社圖肯奏該處雨水稀少或
恐市集昂貴曾諭令該督撫將商販暫行停止今奉
天續經普得雨澤仍可一律豐收將來糧石自必充
足且現在東省歲收稍歉直隸又因鄰省運販糧價
亦未免稍增商人等如欲往奉省糴運者尚於事理
無礙設該處米價或昂往來販買必無餘利勢將不
禁自止若竟槩行示禁恐不肖官吏轉得藉端紛擾
且射利商人保無私行偷販更易滋弊至少米處所
民食稍有不敷方且加恩賑濟廣為籌畫若得該商
等自為販運流通俾資接濟於閭閻食用尤為有益
所有直隸山東二省商民販買奉天米石之處仍著
毋庸禁止
諭内閣(乾隆三十七年正月初五日)
本年輪蠲奉天等省地丁銀兩其米豆一項例不在
應蠲之内但念奉天省地丁錢糧向來銀糧並納其
額徵米豆即屬任土正供自當普予加恩俾得共樂
盈寧益兆倉箱之慶著將奉錦二府乾隆三十七年
應徵米豆一體蠲免以廣惠澤該部即遵諭行
諭内閣(乾隆三十七年十二月二十六日)
將軍增海等具奏盛京各佐領下所有馬甲多寡不
等請裁馬甲添設步甲其餘剰錢糧并隨缺地畝入
於正項報銷一摺經軍機大臣會同該部覆准具奏
所辦非是盛京額設馬甲并隨缺地畝皆為養贍該
處滿洲而設今年久生齒日繁若將伊等應得分例
裁汰入官於伊等生計殊屬無益如現在京中八旗
戶口繁盛生計不無拮据經朕特沛恩施另賞鰥寡
孤獨錢糧以資生理其派往西安凉州莊浪寧夏兵
丁俱照所派之額在京挑補又添兵缺甚多每年多
費帑金不下數萬並無恡惜國家一切用度固應節
儉然亦止宜酌減無益糜費並查核不肖人員使不
得從中侵蝕至於正項應支之處豈可節省盛京滿
洲皆朕臣僕人丁日盛不敷養育尚宜酌量添給豈
有轉將伊等現在應得分例裁汰之理今各佐領下
馬甲額缺不均固宜均勻辦理但此項裁缺錢糧地
畝亦宜斟酌養贍多人或添設步甲或作為養育兵
俾衆人均沾實惠不宜如此辦理著將此項裁汰之
馬甲三百十六名錢糧交增海等或添設步甲或添
設養育兵惟期普被恩施辦理具奏其隨缺地三千
一百六十晌如何使衆人均有禆益之處並著增海
等定議具奏將此通諭中外示朕體恤滿洲至意
諭内閣(乾隆三十八年正月初五日)
上年各直省秋成普慶豐收即奉天各屬亦臻大有
始和之布毋庸更沛恩膏惟念盛京各城旗人節欠
餘地租銀自乾隆三十一年至三十七年計六萬餘
兩原係該旗人等節年拖欠值此年豐力裕自應踴
躍輸將苐積欠一時並徵恐不免稍形拮据著加恩
分作六年帶徵俾完公更得從容而生計益滋饒裕
以副朕體恤嘉惠至意該部即遵諭行
諭戶部(乾隆三十九年十一月初七日)
戶部奏駁盛京岫巖城旗倉糧價減少一摺若僅交
該侍郎將軍府尹等查辦難免彼此迴護仍不能得
其底裏著派侍郎高樸馳驛前往會同盛京戶部及
該將軍等徹㡳根查據實覆奏
諭戶部(乾隆三十九年十二月初五日)
據高樸等覆奏查辦岫巖旗倉出糶减價過多一案
所有各兵等希圖緣由現已特降諭旨交該將軍另
行查辨此案率請减糶之城守尉富健著交部嚴加
議處其盛京戶部堂司各官並著交部分别察議
諭都察院(乾隆四十年十月十六日)
向例派員巡察盛京黑龍江吉林三處由都察院衙
門奏派科道但三年請派巡察之例尚覺太近嗣後
著於五年奏派一次不必再行請旨著為令此次盛
京等處巡察著於丁酉年奏派
諭軍機大臣(乾隆四十年十二月初二日)
軍機大臣議覆盛京侍郎兼管府尹富察善奏請更
議保甲一摺已降旨依議行矣奉省旗人與民人錯
處原無界址之分自應給予門牌編入保甲以防奸
匪潛蹤所有該處旗員並應會同地方官一體稽查
彈壓富察善所奏自屬正辦乃德風從前竟未籌辦
及此是必因與弘晌不合竟將應辦公事有意膜視
實屬任私誤公甚為錯謬德風著傳旨嚴行申飭
諭兵部(乾隆四十一年二月初一日)
前因盛京駐防各員習氣不堪不可不加整飭是以
特降諭旨將伊等停其議敘嗣後如果能改悔再予
紀錄昨據弘晌等奏稱現在各官湔除舊習實心奮
勉可否照盛京五部及奉天府州縣之例一體准其
加級紀錄等語駐防各員既能痛改惡習差務均無
貽悞著加恩准其一體議敘
諭内閣(乾隆四十一年六月十八日)
盛京吉林等處乃我
祖宗肇迹興王之所前因皇輿全圖刊載地名不能賅備
命於
實錄内恭查詳列清單將原圖并交將軍弘晌等查明添
補嗣據弘晌等按其道里形勢將所開地名添繪成
圖呈覽已交輿圖處將舊圖增改刊刻但舊圖方幅
有限詳載地名字體已小不能復列事跡於豳岐之
締造尚不足以示昭垂緬維
列祖
天作基祥
鴻業經營規模大備如我
太祖
太宗大破明師於薩爾滸山及凡戰勝攻取之地
開剏艱難皆有山川疆域可考自宜節舉大要分注圖中
俾我世世子孫按圖瞻仰並得曉然於
景命所貽
前勞所啓益切欽承敬畏以鞏億萬載丕丕基詒謀垂裕
之道無有大於此者著將盛京等處地方另行展拓
繪為大圖一幅溯自長白
發祥以至奄有遼瀋
建國遷都暨
神武戡定各事蹟並為標目兼清漢字分注圖中俾皆瞭
如指掌以備觀省而示久遠即交大學士舒赫德協
辦大學士尚書公阿桂尚書英廉督率所司敬謹辦
理其如何核計里數展圖若干足敷標識之處著令
西洋人悉心測算並即飭工繪樣呈進俟閱定即夀
諸棗梨用昭
世德鴻圖之盛凛遵毋忽
諭内閣(乾隆四十一年八月初一日)
向來奉天所屬州縣原係滿漢人員兼用嗣因府尹
蘇昌等於辦理流民案内奏稱奉天各州縣凡詞訟
等事關涉旗民者俱會同旗員審理往往意見參差
致難完結若將旗員銓選較為畫一等語經軍機大
臣議覆允行今思奉天地方旗人居處者多旗員在
彼不無沾涉親故遇有審理事件恐不免心存偏徇
即有拘謹之人聽斷時過避嫌疑亦不得謂之公當
且恐緣事被劾之員接任仍係旗員或遇應查事件
不無瞻顧情面輾轉滋弊地方公務必致積久廢弛
殊非整飭吏治之道嗣後奉天各州縣缺出著照各
省仍以滿洲漢人通行補用惟是奉天地方兼管旗
民較為繁劇初任之員恐難辦理裕如所有各州縣
缺出應交該部於候補人員揀選引見候朕簡員補
授其作何酌量兼用滿漢人員之處著該部詳悉定
議具奏
諭内閣(乾隆四十二年八月十九日)
頃閱金史世紀云金世祖居完顔部其地有白山黑
水白山即長白山黑水即黑龍江本朝肇興東土山
川鍾毓與大金正同又史稱金之先出靺鞨部古肅
慎地我朝肇興時舊稱滿珠所屬曰珠申後改稱滿
珠而漢字相沿訛為滿洲其實即古肅慎為珠申之
轉音更足徵疆域之相同矣又後漢書三韓傳謂辰
韓人兒生欲令頭扁押之以石夫兒初墮地豈堪以
石押頭其說甚悖於理國朝舊俗兒生數日置臥具
令兒仰寢其中久而腦骨自平頭形似扁斯乃習而
自然無足為異辰韓或亦類是范蔚宗不得其故曲
為之解甚矣其妄也若夫三韓命名苐列辰韓馬韓
弁韓而不詳其義意當時三國必有三汗各統其一
史家不知汗為君長之稱遂以音同誤譯而庸鄙者
甚至訛韓為族姓尤不足當一噱向曾有三韓訂謬
之作惜未令人盡讀之而共喻耳若唐時所稱雞林
應即今吉林之訛而新羅百濟諸國亦皆其附近之
地顧昔人無能考證者致明季狂誕之徒尋摘字句
肆為詆毁此如桀犬之吠毋庸深較而舛誤之甚者
則不可以不辨若夫東夷之說因地得名如孟子稱
舜東夷之人文王西夷之人此無可諱亦不必諱至
於尊崇本朝者謂雖與大金俱在東方而非其同部
則所見殊小我朝得姓曰愛新覺羅氏國語謂金曰
愛新可為金源同派之証蓋我朝在大金時未嘗非
完顔氏之服屬猶之完顔氏在今日皆為我朝之臣
僕普天率土統於一尊理固如斯也譬之漢唐宋明
之相代豈皆非其勝朝之臣僕乎又有云我
祖宗時曾受明龍虎將軍封號亦無足異我朝初起時明
國尚未削弱因欲與我修好借此以結兩國之歡我
朝因不妨為樂天保世之計迨我國聲威日振明之
綱紀日隳且彼妄信讒言潛謀戕害於是我
太祖赫然振怒以七大恨告
天興師報復薩爾滸松山杏山諸戰大敗明兵明人欲與
我求和斥而不許彼尚安能輕侮我朝乎且漢高乃
秦之亭長唐祖乃隋之列公宋為周之近臣明為元
之百姓或攘或侵不復顧惜名義若我朝乃明之與
國當闖賊擾亂明社既移之後吳三桂迎迓王師入
關為之報仇殺賊然後我
世祖章皇帝定鼎燕京統壹寰宇是得天下之堂堂正正
孰有如我本朝者乎至若我國家誕膺
天眷朱果發祥亦如商之元鳥降生周之高禖履武紀以
為受
命之符要之仍係大金部族且天女所浴之布勒瑚里地
即在長白山原不外白山黑水之境也又金世紀稱
唐時靺鞨有渤海王傳十餘世有文字禮樂是金之
先即有字而本朝國書則自
太祖時命額爾德尼巴克什等遵製通行或金初之字其
後因式微散佚遂爾失傳至我朝復為剏造未可知
也他如建州之沿革滿洲之始基與夫古今地名同
異並當詳加稽考勒為一書垂示天下萬世著派大
學士阿桂于敏中侍郎和珅董誥悉心撿覈分條編
輯以次呈覽候朕親加釐定用昭傳信而闢羣惑並
將此通諭知之
諭内閣(乾隆四十二年九月二十日)
盛京乃我朝定都創業之地
永陵
福陵
昭陵巍然在望
皇祖聖祖仁皇帝御極六十一年曾經三次展謁
孝思追遠常切欽承朕自乾隆八年及十九年恭謁
祖陵以來迄今已二十餘年遥企
橋山每深依戀常時恭閱
太祖
太宗實錄敬惟
開創艱難
佑啓萬年統緒兹際
重熙累洽之庥溯念
前勞輒不禁愀然淚下而
松雲葱鬱向惟再莅瞻仰心甚歉焉朕現在精力如前尚
堪遠涉擬於明歲秋間前詣盛京恭謁
祖陵以申積悃所有蹕路往來俱由内地出山海關而行
於置頓安營較為妥便尚在二十七月之内途次不
行圍至盛京不陞殿不筵宴朝鮮國毋庸遣使朝賀
其扎薩克蒙古王公等亦毋庸朝覲至啓鑾日期届
時再降諭旨將此通諭知之
諭内閣(乾隆四十三年正月初十日)
睦親彰善王政宜先繼絶昭屈聖經所重朕自臨御
以來間日恭閱
列祖
列宗實錄一冊因得備知
祖宗創業艱難及爾時懿親藎臣勤勞佐命底定中原偉
伐殊功實為從古所未有而當時策勛賜爵榮號崇
封所以酬答者本從優厚迨其後或有及身緣事旋
被降削者或有子孫承襲更易封號者迄今平情凖
理不為之溯述闡揚追復舊恩於心實有所未愜因
念睿親王多爾衮當開國時首先統衆入關掃蕩賊
氛肅清宫禁分遣諸王追殱流寇撫定疆陲一切創
制規模皆所經畫尋即奉迎
世祖車駕入都定國開基以成一統之業厥功最著顧以
攝政有年威福不無專擅諸王大臣未免畏而忌之
遂致殁後為蘇克薩哈等所搆授欵於其屬人首告
誣以謀逆經諸王定罪除封其時我
世祖章皇帝實尚在冲齡未嘗親政也夫睿王果萌異志
則方兵權在握何事不可為且吳三桂之所迎勝國
舊臣之所奉止知有攝政王耳其勢更無難號召即
我滿洲大臣心存忠篤者自必不肯順從然彼誠圖
為不軌無難潛鋤異已以逞逆謀乃不於彼時因利
乘便直至身没以斂服僭用明黃龍衮指為覬覦之
証有是情理乎况英親王阿濟格其同母兄也於追
捕流賊回京時誆報李自成身死且不候
旨班師睿王即遣員斥責其非並免王公等往迎之禮又
因阿濟格出征時脅令巡撫李鑑釋免逮問道員及
擅至鄂爾多斯土默特取馬令議其罪降為郡王平
日辦理政務秉公持正若此是果有叛志無叛志乎又
實錄載睿王集諸王貝勒貝子公大臣等遣人傳諭曰今
觀諸王貝勒大臣但知諂媚於予未見有尊崇
皇上者予豈能容此昔
太宗升&KR1839;嗣君未立英王豫王跪請予即尊位予曰爾等
若此言予當自刎誓死不從遂奉
皇上纘承大統似此危疑之時以予為君予尚不可今乃
不敬
皇上而媚予予何能容自今以後有盡忠
皇上者予用之愛之其不盡忠不敬事
皇上者雖媚予予不爾宥也且云
太宗恩育予躬所以特異於諸子弟者蓋深信諸子之成
立惟予能成立之每覽
實錄至此未嘗不為之墮淚則王之立心行事實能篤忠
藎感
厚恩深明君臣大義尤為史冊所罕覯使王彼時如宋太
宗之處心積慮則豈肯復以死固辭而不為邪說摇
惑耶乃令王之身後久抱不白之冤於泉壤心甚憫
焉&KR1421;令當時王之逆跡稍有左驗削除之罪果出於我
世祖聖裁朕亦寧敢復翻成案乃實由宵小奸謀搆成冤
獄而王之政績載在
實錄者皆有大功而無叛逆之跡又豈可不為之昭雪乎
昨於乾隆三十八年因其塋域久荒特勅量為繕葺
並准其近支以時祭掃然以王之生平盡心王室尚
不足以慰彼成勞朕以為應加恩復還睿親王封號
追諡曰忠補入
玉牒並令補繼襲封照親王園寢制度修其塋墓仍令太
常寺春秋致祭其原傳尚有未經詳敘者並交國史
館恭照
實錄所載敬謹輯錄添補宗室王公功績傳用昭彰闡宗
勛至意又如豫親王多鐸從睿親王入關肅清京輦
即率師西平流寇南定江浙實為開國諸王戰功之
最乃以睿親王之誣獄株連降其親王之爵其後又
改封信郡王雖至今承襲罔替但以王之勛績超邁
等倫自應世胙原封以彰殊眷豈可以風影微眚輒
加貶易乎朕以為應復其原封又諸王中披堅執銳
拓土開疆共成一統之業者如禮親王代善後改封
康親王鄭親王濟爾哈朗後改封簡親王肅親王豪
格後改封顯親王克勤郡王岳託後改封平郡王當
時俱茂著壯猷克昭駿烈載在宗盟今其子孫所襲
均非始封之名外人不知妄疑宗藩當國家締造時
有大勲勞而後裔均不得長延帶礪似為闕典即其
本支承家襲慶以去祖漸遠幾忘其先世錫封之由
弗克顧名奮效所係於宗室子孫者甚重况功臣世
封内如揚古利之英誠公費英東之信勇公額亦都
之果毅公俱以本號相傳其子孫承襲者各能溯勛
閥以宣偉績不失故家喬木之遺今以親賢世胄竟
改其初封嘉號何以垂詒奕禩示酬庸追本之義乎
朕以為應復其原號著交軍機大臣會同宗人府悉
心妥議具奏其餘宗室諸王貝勒等如有顯著功績
其封爵後經降奪者除本人身罹重愆自不當復邀
優典若係承襲之子孫獲咎議處者僅當斥其本身
而不當追貶其祖宗世爵方為平允亦著一併會查
議奏再配享
太廟諸王僅有通達武功慧哲宣獻四郡王其
太祖
太宗
世祖時戮力行間櫛風沐雨之親藩如向所舉數人皆未
之及蓋由當時議禮諸王各懷私意遂爾没其勛伐
不得同侑馨香豈足以彰公道所有睿親王禮親王
鄭親王豫親王肅親王克勤郡王俱著補置牌位配享
太廟用以妥功宗而昭渥典至通達郡王係
顯祖之子武功慧哲宣獻三郡王係
景祖之子當時雖身與配享苐以宗支而論已在覺羅之
例是以宗室王公表傳内未經列傳但思宗室傳既
限於支派國史傳又以屬在宗潢令此四王無所附
麗亦覺欠缺著併交國史館查明四王事實補為立
傳列於國史諸大臣傳之前即或當時紀載簡少功
績無由稽核無妨不拘詳略各立一傳以徵信實
諭内閣(乾隆四十三年正月初十日)
信勇公費英東當我朝創業時首先率所部來歸繼
從
太祖征勦諸部屢挫明兵厥功最大實與揚古利額亦都
同為開國勲臣之冠自應並錫上公用彰渥報乃揚
古利原封一等公額亦都僅得二等公經朕晉封一
等而費英東子孫所襲尚係三等公爵不足以昭酬
庸懋典著加恩晉封為一等公俾元勲世胄永膺茂
賞至向來后族承恩世爵俱係一等公此等特因椒
房至戚恩澤加封其與佐命功臣櫛風沐雨拓土開
疆者實難並論况宗室王公之以近支恩封者尚以
世次遞降而外戚轉得以崇封延世未免過優著將
所有承恩公爵俱改為三等公世襲罔替著為令
諭禮部(乾隆四十三年二月初九日)
朕於今秋恭謁
祖陵因至盛京時不陞殿不筵宴曾降旨令朝鮮國毋庸
遣使朝賀今據禮部奏該國王以舉國臣民瞻依倍
切欲仍照往例遣陪臣祗候陳請轉奏情詞懇切恭
順可嘉著准其遣人至盛京請安毋庸進貢不必差
遣多人亦不賜筵宴也該部咨該國王知之
諭内閣(乾隆四十三年七月二十日)
朕此次前往盛京恭謁
祖陵所有經過直隸奉天州縣地方著加恩蠲免本年應
徵地丁錢糧十分之三該部即遵諭行
諭内閣(乾隆四十三年七月二十二日)
此次詣盛京恭謁
祖陵經過地方所有沿途辦差綠營兵丁著查明賞給一
月錢糧以昭恩賚
諭内閣(乾隆四十三年八月初二日)
海為衆水朝宗最昭靈應乃各處
海神咸有廟祀惟
北海自山海關至盛京一帶向未專建廟宇以隆禋祀
尚屬闕典朕此次前詣盛京恭謁
祖陵蹕途循海而行瞻望甚近宜先申虔祭以迓
靈庥著該部於濱海地方擇地望祭派莊親王永瑺行
禮所有應行事宜各該衙門即速照例備辦並著總
督周元理於山海關澄海樓相近處所度地建立
北海神廟即行繪圖呈覽候朕降旨發帑興工俾廟貌
崇閎以妥
神佑
諭内閣(乾隆四十三年八月初八日)
盛京為本朝
王迹肇基之地朕恭謁
祖陵道出山海關經過各處城垣多有坍塌殊不足以壯
觀瞻而資捍衛著軍機大臣會同將軍弘晌查明何
處最為緊要應行修築妥議具奏候朕發帑興工并
派員稽查督辦
諭内閣(乾隆四十三年八月十四日)
遼河雙源遥引合而為巨流河襟帶神臯恬波涵潤
實為陪都境内大川朕恭謁
祖陵蹕路所經舟梁利涉緬念
河神之功甚溥顧該處向無祠祀典尚闕焉著邁拉遜
德成會同將軍府尹於勘估城工之便在瀕河高阜
處所度地計工奏聞請帑專建
河神廟以昭妥侑
諭内閣(乾隆四十三年八月二十二日)
朕自乾隆十九年再莅盛京迄今二十四年矣遼瀋
為我朝
鴻業肇基之地風俗敦龐人心淳厚緬惟
祖澤留貽食舊德而服先疇者久而彌篤比戶恬熙之象
時繫於懷兹由山海關至陪京恭謁
祖陵時當秋穫豐登蹕路所經村村殷阜而老幼歡迎扶
携恐後尤見忠愛悃忱嘉慰之餘恩施宜渥啓鑾日
業經降旨免所過地方錢糧十分之三著再加恩將
奉天所屬府州縣乾隆四十四年地丁正項錢糧通
行蠲免俾我留都士庶連年不事輸將益享盈寧之
福該部即遵諭行
諭内閣(乾隆四十三年八月二十四日)
盛京等處俗厚風淳獄訟衰息惟因五方雜處良莠
不齊其無知而蹈法網者亦復不免朕恭謁
祖陵禮成行慶業經叠沛恩膏並宜式措祥刑益敷愷澤
所有奉天吉林黑龍江等處軍民人等除十惡死罪
及秋審情實各犯外其餘已結未結一應死罪俱著
减等發落軍流以下悉予寬免用昭肆眚施惠至意
諭内閣(乾隆四十三年八月二十四日)
朕恭謁
祖陵禮成現降旨將奉天所屬府州縣乾隆四十四年地
丁正項錢糧通行蠲免所有各莊頭及旗地應納糧
石草束等項自應一體加恩以敷渥澤著將盛京戶
部各莊頭本年應交倉糧一萬餘石免其交納所有
各處匠役應需口糧著於舊存倉糧内撥給其盛京
興京遼陽牛莊蓋平熊岳復州金州岫巖鳳凰城開
原錦州寧遠廣寧義州等十五處旗地本年應納米
豆草束亦著免徵一半俾旗莊均沾嘉惠該部即遵
諭行
諭内閣(乾隆四十三年八月二十四日)
盛京為本朝根本重地兵丁皆知恪守舊風嫻騎射
以裕武備現亦校閱分别賞賚其讀書之士亦漸摩
文化蒸䒱日盛堪與畿甸比隆朕鑾輅所臨青衿獻
詩趨迓絃誦彬彬具見膠庠樂育自宜一體加恩用
彰作人盛典著將盛京滿合二號及奉天所屬各學
科考廣額一次其向取六名以上者增額三名四五
名者增額二名二三名者增額一名該府丞其悉心
校錄甄拔殊尤副朕嘉惠士林至意
諭内閣(乾隆四十三年八月二十五日)
向來鑾輅時巡每優賜高年粟帛以昭行慶况盛京
諸處乃
祖宗德澤培貽
累洽重熙引恬引養尤徵仁壽之庥兹蹕路經行多有年
踰耄耋龐眉皓首扶杖歡迎者宜沛恩膏以彰盛美
所有奉天等處旗民男婦及官兵母妻七十以上者
各給布一疋米五斗八十以上者絹一疋米一石九
十以上者倍之百歲者加賞大緞一疋彭緞一疋用
示優老引年至意
諭内閣(乾隆四十三年八月二十五日)
向凡巡幸所至一應經行橋道俱令報部核銷以寓
體恤官民之意惟盛京一帶止計橋梁不計道路未
為畫一且非所以廣惠也所有此次自山海關以外
至興京往來道路並著加恩照關内之例一體報銷
諭内閣(乾隆四十三年八月二十五日)
朝鮮列在外藩世篤忠貞謹守侯度乾隆八年及十
九年臨幸盛京朝鮮並修朝貢之禮本年以尚在二
十七月之内停止宴禮曾預勅朝鮮毋庸遣使朝賀
而該國王情殷感戴遣陪臣賫表修貢迎駕請安藉
抒忱悃恭順可嘉著照上兩次之例加恩賞賚并御
書扁額以賜用昭優眷其陪臣亦著一併照例加賞
諭軍機大臣(乾隆四十三年九月初二日)
朕此次詣盛京恭謁
祖陵蹕路出山海關而行憑覽關城形勢屹然雄鎮明季
於此置大員設重兵拒守以防我朝而大軍每從沿
邊諸隘口直入如踐無人之境可見險固不足恃也
然以當時盛京而論有此關控扼其中内外氣脈不
能貫注即由他路入邊而彼終得撓我之後所以天
聰三年
太宗文皇帝親統大軍征明進圍燕京仍復釋之而去
聖謀深遠未嘗不籌慮及此迨後攻克永平灤州遵化皆
留將督兵駐守或欲藉以為内外夾攻山海關之策
乃代鎮之貝勒阿敏乖張怯懦竟棄已得之各城而歸
太宗憤甚數其罪而責之雖貸其死以全親親之誼遂不
復躬總六師入邊亦深以山海關中隔為難也洎乎
闖賊陷闕明社遂墟吳三桂乃開關迎請王師為之
復仇戡亂於是我睿親王即率勁旅入關一戰而殱
賊衆追逐李自成至京城而遁克集大勲恭奉我
世祖章皇帝定鼎燕京統壹寰宇用奠我萬世丕丕基夫
同此山海關也前則屢圖之而不得其機後則直入
焉而無所於阻蓋
上天眷佑我國家誠非意計所能預及而所謂在德不在
險者於此益見迄今追思更不禁感
鴻貺而凛
景命矣且自出關後途中所經城郭則寧遠錦州廣寧等
處山川則松山杏山大凌河薩爾滸尚間崖渾河等
處悉我
太祖
太宗艱辛百戰之地歴歴在目溯自興京
肇迹遼瀋
遷都
業基於勤而
謀成於斷皆世世子孫所當深念者朕自臨御以來每間
日恭閱
列祖實錄一冊周而復始於
創業垂統之蹟敬識之弗敢忘前此癸亥甲戌再臨陪都
展謁
陵寢所歴川原形勝因見徵聞並為詩篇以紀而薩爾滸
一戰破明四路之兵二十餘萬遠近承風震讋尤為
締造鴻規向曾親製書事長篇昭示來許昨為全韻詩於
太祖
太宗大烈耿光咸誌述成什端委畢該洪纖具備實足以
垂法守非僅託為吟咏而已兹戊戌秋三莅斯土境
之履者益以習蹟之著者益以晰其或地名今昔傳
訛介於疑似顯晦間者復周諏而深考之乃得曉然
於心而無所惑夫以朕之景仰
前型懃懇若是必三至乃得曉然於心凡我子子孫孫紹
登大統者可不體朕志以為志睠懷遼瀋舊疆再三
周歴蘄於
祖宗遺緒身親而目覩哉至於朕叩謁
永陵
福陵
昭陵每至必淚隨聲湧瞻戀不忍去此非可以強致也夫
太宗為朕之
高祖而自
太祖以上至
肇祖雖遞推遞遠然追溯水源木本一脈相承則固甚親
而甚近且奕䙫之昇平景運皆
昔日艱難開創之所留貽永言思之豈能不痛理也亦情
也我後世子孫誠能遵朕此旨處尊位而常緬
前勞覽當年原巘而興思拜舊里
松楸而感愴自必凛然於
天眷之何以久膺憬然於
先澤之何以善繼知守成之難兢兢業業永保勿墜則我
大清
累洽重熙之盛洵可綿延於億萬斯年矣非然者或輕視
故都而憚於遠涉或偶詣
祖陵視同延攬古蹟而漠不動心是則忘本而冺良設有
其人即為國家之不幸實不願我後嗣之若此也子
若孫可不恪奉朕訓而知儆懼乎歴代事蹟湮遠姑
不具論即如勝國洪武草昧初開未嘗不得之艱苦
而中葉以後罔念厥祖若正德之荒滛蕩佚恬不為
怪嘉靖萬歷天啓之昏庸逸樂阿柄下移以致權
臣奸宦相繼而擅威福亂政害良此數君惟知蒙業
而安於國是懵然罔覺雖未及身而喪不數傳而馴
至滅亡使有能奮然振興追念洪武之舊圖勵精求
治未必不可挽回於末造而宴安酖毒終於不可救
藥自覆厥宗殷鑒甚近尤足為炯戒耳或我子孫尚
知遵朕此旨欲莅陪京而其時無識之臣工妄以為
人主當端處法宫綜理庶政不宜輕出關外此即我
朝之亂臣賊子當律以悖命之罪誅之毋赦蓋盛京
為根本重地
發祥所自後世不可不躬親閱歴昔我
皇祖曾三舉斯典朕今亦三次矣如陞殿祀
神閱射行賞之類仍循成例而於
三陵之察紅樁移近居及葺盛京舊有
壇
廟以至沿途之繕城垣檢核各庫諸事則皆前兩巡所未
及而今悉舉而行之益可見臨幸之有益矣十數年
後朕躬若尚如今日之康強仍當再修上
陵之禮然尚須有待嗣後每閱三年即派皇子二三人恭謁
祖陵每次於秋冬間啟行途間既不煩修治橋道之勞而
傔從無多更可不預安營頓俾之歴覽舊京風土自
皆惕然動念感
天佑而仰
祖功無負朕諄切垂訓之意欽承毋忽將此通諭中外並
錄一通交上書房存記其三年一次簡派皇子之事
届期著軍機大臣請旨
諭内閣(乾隆四十三年九月初二日)
渾河發源遥遠自東北來入英峩邊門西流幾及千
里會遼入海縈護
三陵滋演萬年
靈脈而長川襟帶兼衛陪都厥功甚溥自宜虔崇廟祀以答
神庥著交邁拉遜德成會同將軍府尹於盛京城東度
地鳩工奏聞請帑興建
河神廟以昭妥侑
諭内閣(乾隆四十三年九月十八日)
前已降旨於山海關之澄海樓旁建立
北海神廟兹稽考祀典北海向於河南濟源縣望祭河
南地屬中州且非濱海固於事理未協嗣經改於吉
林東門外望祭雖屬北境然距海尚遠亦非所宜所
有春秋秩祀及遇告祭典禮自應恭移於此以叶方
位至吉林之松花江導源長白襟帶神臯為本朝
發祥之地綿演億萬載
景祚靈長厥功甚鉅自宜虔崇廟祀用迓
神庥已諭令吉林將軍福康安於吉林城外濱江處所
度地鳩工興建松花江神廟其一切祀事即照從前
望祭
北海之制著禮部載入會典遵行
諭内閣(乾隆四十三年十一月十二日)
本年輪蠲奉天等省地丁銀兩又因臨幸盛京降旨
加恩將奉天所屬乾隆四十四年地丁正項錢糧通
行蠲免其米豆一項例不在應蠲之内但念奉天省
地丁向係銀糧並納其額徵米石即屬任土正供自
當普予加恩著將乾隆四十三年四十四年該省應
徵米豆一體免徵俾得均沾渥澤該部即遵諭行
諭刑部(乾隆四十四年七月二十二日)
盛京吉林均係國家根本之地境壤毘連盛京旗人
潛往吉林種地謀生本無關礙並非旗逃可比從前
弘晌奏請解回治罪之處所辦原屬過當伊等皆滿
洲世僕盛京吉林有何區别其正身旗人六戶即著
入於吉林當差毋庸解回盛京辦理餘依議
諭軍機大臣(乾隆四十五年六月二十四日)
朕惟歴代
寶璽所以展禮
神祗式彰
符命我國家承
天眷佑自
太祖
太宗創業盛京肇膺大寳逮我
世祖正位凝命奄有萬方我
聖祖六十一年篤祜延庥深仁淪浹我
皇考世宗勵精圖治繼序
前徽罔不欽崇
天道勤恤民隠夙夜勤求治理不敢康寧用克協於
天心俾中外蒙和壹之休臣庶享昇平之福暨於朕躬嗣
服兢兢業業祈
天永命恒切於懷惟是
太廟尊藏
列朝寳冊金繩玉檢
靈爽式憑然以次第鑴造未免玉質大小長短不能一律
荷
天之休承
列祖
列宗之餘慶平伊犁定回部和闐良玉歲有恒貢用是特
命有司選良工卜吉日敬造
列朝寳冊一律從同以奉
太室念今年為朕七旬萬壽自古帝王受
天純佑
錫福延洪實無有過於朕者朕用是益不敢不敬
天益不敢不勤民惟有朝乾夕惕思日孜孜以敬迓億萬
年無疆之
寶命所有換出
太廟尊藏
列朝寶冊敬諏吉日簡派皇子恭送盛京
太廟尊藏以昭
祖宗功德之盛於萬代嗣後凡有舉行寶冊事皆以是為
例必為二分一奉
太廟一送盛京朕之此意欲我子孫世世知
天命之難諶敬
天勤民永存無疆之恤以保無疆之休可將此旨恭錄二
通一存上書房一存内閣敬承無斁欽哉特諭
諭内閣(乾隆四十五年十二月二十五日)
所擬盛京新建巨流河渾河
河神廟名神牌匾額俱著用單内首擬字樣至建廟神
牌匾額均係褒崇神祀沿用勅賜二字未協敬謹之
義嗣後遇有建廟封神等事擬請欽定者廟名著寫
勅建其神牌匾額俱著寫勅封字樣
諭戶部(乾隆四十六年十一月初一日)
戶部議覆索諾穆策凌等奏查大流民私墾地畝仿
照山東科則定賦一摺自應如此辦理流民私墾地
畝於該處滿洲生計大有妨礙是以照内地賦則酌
增以杜流民占種之弊且撤出地畝並可令滿洲耕
種不特於旗人生計有益並可習種地之勞不忘舊
俗原非為加賦起見至吉林與奉天接壤地糧自應
畫一今據戶部查奏吉林所定額賦又係照直隸辦
理與奉天查照山東科則者互異是和隆武專似為
言利起見殊非均平賦額加惠旗人之意所有吉林
地畝錢糧應收賦則著將戶部原摺交和隆武會同
索諾穆策凌詳悉熟籌酌中畫一定額妥議具奏
諭内閣(乾隆四十八年三月初五日)
朕於五月二十四日啓鑾至熱河駐蹕避暑山莊七
月十一日即由熱河至盛京興京恭謁
祖陵所有應行典禮著各該衙門照例敬謹預備
諭内閣(乾隆四十八年六月十三日)
前經降旨於七月十一日自熱河啓鑾前詣盛京恭
謁
祖陵第念今年節候較遲是日正届立秋尚在三伏之内
雨水方多天氣炎熱於扈從人員行李一切及駝馬
俱多未便著改期於八月十六日啓蹕前往回鑾時
進山海關祗謁
東陵後即由白澗烟郊進宫
諭禮部(乾隆四十八年六月十三日)
此次盛京恭送
冊寶之怡親王等著於八月十二日由京起程九月初二
日到常家屯會同前往
諭禮部工部(乾隆四十八年六月二十二日)
此次盛京恭送
冊寶著派工部侍郎汪承霈前往
諭吏部兵部(乾隆四十八年七月二十六日)
此次恭謁
祖陵駐蹕盛京所有盛京吉林黑龍江等處應行引見及
大計卓異軍政文武官員著交行在吏兵二部就近
在盛京帶領引見
諭諸皇子(乾隆四十八年七月二十六日)
盛京為
王迹肇基之地朕御極以來敬惟
祖宗開創艱難
佑啓萬年統緒於癸亥甲戌戊戌暨今癸卯四詣盛京恭
謁
祖陵以申積悃所歷川原形勝因見徵聞並為詩以識而
於
太祖
太宗締造鴻規耿光大烈恭紀成篇實足以垂法守非僅
託於吟詠所有四詣盛京御製詩著皇子等分年按
次各錄一分裝成四卷彙貯一匣以昭覲揚垂裕之
至意
諭禮部(乾隆四十八年八月初六日)
朝鮮列在外藩勤修職貢最為恭順今以朕臨幸盛
京遣陪臣賫表修貢迎駕請安並祝萬夀藉抒忱悃
甚屬可嘉届時當加恩賞賚以示優眷著禮部堂官
傳諭知之
諭内閣(乾隆四十八年八月十六日)
朕由熱河前往盛京恭謁
祖陵所有經過直隸奉天各州縣著蠲免本年地丁錢糧
十分之五該部即遵諭行
諭禮部(乾隆四十八年八月十八日)
此次朕往盛京遼陽太子河著一併遣官致祭
諭禮部(乾隆四十八年九月初五日)
朝鮮列在東藩忠貞世篤歷届臨幸盛京並修朝貢
之禮此次朕恭謁
祖陵原定期在盛京過萬夀該國王情殷感戴奉表修貢
於七月間即先遣陪臣在盛京祗候迎駕請安恭祝
萬夀著照例加賞並賜御製詩一章用昭優眷所有
陪臣及隨從人等守候日久著照上次加賞之例再
行加倍賞賜以示朕柔惠遠人有加無已之至意
諭内閣(乾隆四十八年九月初七日)
朕自乾隆四十三年臨幸盛京迄今五年我朝根本
之地風俗淳厚迥非他省可比緬維
祖澤留貽至令勿替兹由熱河取道九關臺四莅陪京恭
謁
祖陵蹕路所經老扶幼挈就瞻恐後尤見愛戴悃忱嘉慰
之餘恩施宜渥著加恩將奉天所屬府州縣乾隆四
十九年地丁正項錢糧通行豁免俾於留都士庶益
享盈寧之福該部即遵諭行
諭内閣(乾隆四十八年九月十一日)
朕恭謁
祖陵禮成現降旨將奉天所屬府州縣乾隆四十九年地
丁正項錢糧通行豁免所有各莊頭及旗地應納糧
石草束等項自應一體加恩以敷渥澤著將盛京戸
部各莊頭本年應交倉糧一萬餘石免其交納所有
各處匠役應需口糧著於舊存倉糧内撥給其盛京
興京遼陽牛莊蓋平熊岳復州金州岫巖鳳凰城開
原錦州寧遠廣州義州等十五處旗地本年應納米
豆草束亦著免徵一半俾旗莊均沾嘉惠該部即遵
諭行
諭内閣(乾隆四十八年九月十一日)
盛京等處俗厚風淳獄訟衰息惟因五方雜處良莠
不齊其無知而蹈法網者亦復不免朕恭謁
祖陵禮成行慶業經叠沛恩膏並宜式措祥刑益敷愷澤
所有奉天吉林黑龍江等處軍民人等除十惡死罪
及秋審情實各犯外其餘已結未結一應死罪俱著
减等發落軍流以下悉予寬免用昭肆眚施惠至意
諭内閣(乾隆四十八年九月十七日)
盛京為我朝根本重地兵丁皆知恪守舊風嫻騎射
以裕武備現亦校閱分别賞賚其讀書之士亦漸摩
文化蒸蒸日盛堪與畿甸比隆朕鑾輅所臨青衿獻
詩趨迓絃誦彬彬具見膠庠樂育自宜一體加恩用
彰作人盛典著將盛京滿合二號及奉天所屬各學
歲考廣額一次其向來取進六名以上者增額三名
四五名者增額二名二三名者增額一名該府丞其
悉心校錄甄拔殊尤副朕嘉惠士林至意
諭内閣(乾隆四十八年九月十七日)
向來鑾輅時巡每優賜高年粟帛以昭行慶况盛京
諸處乃
祖宗德澤培貽
累洽重熙引恬引養尤徵仁夀之庥兹蹕路經行多有年
踰耄耋龐眉皓首扶杖歡迎者宜沛恩膏以彰盛美
所有奉天等處旗民男婦官兵母妻七十以上者各
給布一疋米五斗八十以上者給絹一疋米一石九
十以上者倍之百歲者加賞大緞一疋彭緞一疋用
示優老引年至意
諭吏部兵部(乾隆四十八年九月十八日)
朕恭謁
祖陵禮成所有隨駕之王公俱著紀錄一次文武大臣官
員俱著各加一級
諭吏部兵部(乾隆四十八年九月十八日)
朕詣盛京恭謁
祖陵所有直隸奉天等處辦差文武官員俱著加恩各加
一級其現有降級之案者准以所加之級抵銷
諭内閣(乾隆四十八年九月十九日)
朕於十月十七日回鑾十八日告祭
奉先殿在前殿行禮所有祭文交翰林院另行敬謹撰擬
諭内閣(乾隆四十八年九月二十六日)
朕回鑾後於十月二十日陞殿受賀所有應行謝恩
人員即著一體謝恩
欽定盛京通志卷九
