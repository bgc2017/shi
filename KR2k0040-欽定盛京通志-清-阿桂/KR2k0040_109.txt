欽定盛京通志卷一百五
風俗
奉天各屬
吉林各屬
黑龍江各屬
風俗總載
風俗附識
欽定四庫全書
欽定盛京通志卷一百五
風俗
(臣)等謹按施于上為風成于下為俗我
朝基迹大東
太祖高皇帝躬擷衣以教儉親射柳以訓武至于
太宗文皇帝之世設館崇文彬彬乎禮樂之化焉伏讀
御製土風諸詠追沕穆之初嘉淳樸之尚俾舊德先疇
率由勿墜
留都之地比戸可封書曰協和萬邦黎民於變時雍
詩序所謂風自近以及遠豈不信歟謹志風俗
第三十五
欽定盛京通志卷一百五
風俗
奉天府各屬
興京
性情勁樸不事文餙射獵尤&KR0570;
承德縣
舊俗性樸實氣剛健習禮樂尚詩書今士習醇良
民風樸茂近都邑者尤見衣冠文物之盛
遼陽州
舊俗勇敢善騎射淳樸力農今農知務本士尚横
經
海城縣
舊俗性剛好獵質多文少今謹身率教守法奉公
盖平縣
舊俗氣質勇健勤於耕藝今男務耕耘女勤紡績
文風既振曠土日開
開原縣
舊俗賦性質實務農習射今里有仁風戶聞弦誦
鐵嶺縣
舊俗風氣剛果習尚敦龐今彌崇節儉知敦禮讓
復州
東海遺風頗習禮讓
寧海縣
利擅魚鹽俗勤耕織
岫巖城
旗民淳樸男務耕耘女勤績紡文風漸振曠土益
開
鳳凰城
地近東陲民氣淳樸通商貿易㕓井富殷
錦州府各屬
錦縣
舊俗士多慷慨重氣節弦誦成風今人文蔚起民
俗懋淳
寧遠州
舊俗賦性質直亦習文藝今務農力作尚信義重
詩書
廣寧縣
舊俗渾樸敦本而不逐末今士勵廉隅民安勤儉
義州
氣剛性樸騎射素&KR0570;
吉林各屬
吉林
精騎射重誠信雅好詩書有質有文
寧古塔
性直樸善畋獵不務紛華敦尚信義
白都訥
人貴樸誠羣精騎射習俗簡略
三姓
諳水性喜畋獵
阿勒楚喀
勤耕作&KR0570;圍獵
琿春
儉樸相尚畋獵擅長
黑龍江各屬
齊齊哈爾
性質樸好射獵兼習禮讓務農敦夲而不逐末
墨爾根
民性勁質務農之餘熟&KR0570;騎射
黑龍江
風氣醇古人樸厚好騎射
呼倫布雨爾
人勁勇性質直耕藝日勤漸成幹止
風俗總載
箕子教民以禮義田蠶織作犯禁八條民不相盗
無門戶之閉婦子貞信可貴哉仁賢之化也(前漢書地)
(理志)
昔箕子避地朝鮮始其國俗未有聞也及施八條
之教使人知禁遂乃邑無滛盜門不夜扄回頑薄
之俗就寬略之法行數千百年以柔謹為風有若
箕子之省簡文條而用信義得聖賢作法之原矣
(後漢書)
舊風純直其祭天地敬親戚尊耆老接賓客信朋
友禮意欵曲皆出自然(金史)
俗無市井以射獵為業(元史地理志)
性剛果善騎射(元一綂志)
人性淳實務農桑習文禮(明一綂志)
風肫實氣剛健習禮讓敦詩書(奉天府志)
人多慷慨尚氣節有墨胎氏之遺風(錦州府志)
性質樸果决好耕植之餘勤於騎射弋獵兼習禮
讓務農敦本(一統志黑龍江風俗)
勤儉畏法長於騎射(通志)
風俗附載
夫餘善射其人彊勇謹厚以弓矢刀矛為兵(後漢書)
夫餘以臘月祭天大會連日飲食歌舞名曰迎鼓
有軍事亦祭天(後漢書)
(天及春秋謹按滿洲國俗有每月祭列纛祭大祭之禮又出師凱旋有)
(天之禮與此相合)
夫餘食飲用俎豆會同拜爵洗爵揖讓升降(後漢書)
挹婁衆雖少而多勇力又善射發能入人目弓長
四尺力如弩矢用楛長一尺八寸青石為鏃(後漢書)
(謹按肅慎楛矢國語孔子家語皆稱長尺有咫者乃指石鏃而言自後漢書以下乃皆云矢長)
(一尺八寸夫以四尺之弓而矢僅尺餘恐無是理)
挹婁人似夫餘而言語各異(後漢書)
馬韓其人壯勇知田蠶不貴金寳錦罽辰韓知蠶
桑嫁娶以禮行者讓路弁辰人皆長大而刑法嚴
峻(後漢書)
馬韓常以五月田竟祭鬼神晝夜會聚歌舞輙數
十人相隨踏地為節十月農功畢亦如之(後漢書)
(神之禮有謹按滿洲祀三弦琵琶鳴拍板司俎人等拊掌朝祭夕祭奏)
(以和夕祭則司祝束腰鈴執手鼔前後盤旋蹡步凡朝夕祭皆有歌祝之辭又)
(國朝舊俗喜起舞宴樂每用之謂之瑪克紳後漢書所記考之三國志晉書所載略同雖未必盡合)
(其禮意則相似也又按滿洲舊俗田苗長時有祭田苗神之禮至秋收後又有場院之祭)
馬韓布袍革履弁辰衣服潔清(後漢書)
辰韓各國為邦弓為&KR0707;賊為寇行酒為行觴相别
為徒有似秦語弁辰與辰韓言語有異(後漢書)
三韓諸國邑各以一人主祭天神號為天君又立
蘇塗建大木以懸鈴鼓事鬼神(後漢書)
(謹按滿洲祭祀典禮家各設立司祝與此所云以一人主祭者相合建大木之儀又與滿洲立)
(神杆為索杆祭祀之儀相合滿洲語稱祭祀有神鈴及腰摩與蘇塗音亦相近又滿洲)
(神杆惟夕鈴手鼓等與此所云鈴鼓亦合但並不懸於梁祭儀有大小鈴七枚繫於樺木桿梢懸於架)
(之西與史所載有不同耳)
東沃沮人性質直彊勇便持矛步戰(後漢書)
濊能步戰作矛長三丈或數人共持之(後漢書)
濊常用十月祭天晝夜飲酒歌舞名之為舞天(後漢)
(書)
濊人不相盜無門戶之閉婦人貞信飲食邊豆少
嗜慾俗重山川各有部界知種麻養蠶作綿布候
星宿豫知年歲豐約(後漢書)
夫餘衣尚白白布大𬒮袍袴屨革踏出國則尚繒
綉錦罽大人加狐狸狖白黑貂之裘以金銀飾冒
(三國志)
夫餘有宫室倉庫牢獄作城柵皆員(三國志)
馬韓其俗好衣幘下戶朝謁皆假衣幘自服印綬
衣幘千有餘人以瓔珠為財寳或以綴衣為餙衣
布袍足履革蹻蹋弁辰衣服潔清(三國志)
馬韓其人性強勇弁韓便步戰兵仗與馬韓同(三國)
(志)
馬韓其民土著種植知蠶桑作綿布弁辰曉蠶桑
作縑布嫁娶以禮男女有别行者相逢皆讓路法
特嚴峻有瑟其形似筑彈之有音曲(三國志)
東沃沮飲食居處衣服有禮節濊人性愿慤少嗜
慾有廉恥(三國志)
肅慎氏夏則巢居冬則穴處無井竈作瓦鬲受四
五升以食無鹽鐵燒木作灰灌取汁而食之(晉書)
(謹按南北朝史稱鹽凝於木皮之上又有鹽池而金時率賓以東食海鹽會寧瑚爾哈等路食)
(肇州鹽則肅慎地未嘗無鹽或所言凝於樹上之鹽亦須煎煉乃成耳)
肅慎氏一名挹婁有石弩皮骨之甲檀弓三尺五
寸楛矢長尺有咫(晉書)
肅慎以言語為約野處而不相犯(晉書)
夫餘俗出使乃衣錦罽馬韓貴瓔珠用以綴衣布
袍履革蹻(晉書)
馬韓性勇善用弓楯矛櫓雖有攻戰而貴相屈服
弁韓其風俗類馬韓其兵器亦與之同(晉書)
新羅甲兵同於中國選人壯健者悉入軍烽戍邏
俱有屯管部伍風俗刑政與百濟同每八月十五
日設樂令官人射賞以馬布(北史)
勿吉勝兵數千多驍武黑水部尤勁矢皆石鏃人
皆善射以射獵為業(北史)
百濟之秀異者解属文能吏事又知醫藥蓍龜與相
術陰陽五行法有鼓角箜篌箏竽箎笛之樂(北史)
百濟書籍有五經子史(舊唐書)
渤海靺鞨有文字及書記太和七年遣學生三人
請赴上都學問先遣學生三人事業稍成請歸本
國許之(舊唐書)
黑水靺鞨人勁健善步戰射獵(新唐書)
新羅好祭山神重元每以其日拜神(唐會要)
弁辰與辰韓風俗相似祠祭鬼神有異施竈皆在
戶西(文獻通考)
(神亦間隨謹按滿洲祭祀各姓徵有不同夕祭所奉之竈土俗山川而異至各盡敬以溯本源則一也)
(為祭杞烹飪所用必在祀神室之中間屋内而開戶近東故以為在戶西耳)
渤海知書契習識古今制度號為東海盛國(又獻通考)
女真俗勇善射能為鹿鳴以呼羣鹿而射之(文獻通考)
(謹按今哨鹿之制以木為哨具又象鹿之首戴之使鹿不疑惟精於獵者能之詳見)
(御製哨鹿賦)
女真部族皆處山林有屋居廬舍門皆於山墻下
闢之耕鑿與渤海人同無出租税(契丹國志)
女真人無定居行以牛負物遇雨則張韋為屋(契丹)
(國志)
女真其人朴勇每出戰皆被重札精於騎射從古
以來無盜賊詞訟之事(契丹國志)
粟末靺鞨後為渤海傳十餘世有文字禮樂官府
制度(金史)
女真人不得學南人裝束(金史輿服志)
黑水舊俗隨水草以居遷徙不常獻祖乃耕墾樹
藝治築室有棟宇之制舊無書契無約束昭祖稍
條教為治部落寖強初諸部各有信牌穆宗用太
祖議擅置牌號者寘於法自是號今乃一民聽不
疑矣自景祖以來一切治以本部法令金盖盛於
此(金史世紀)
金因遼俗以重五中元重九日行拜天之禮重五
於鞫埸中元於内殿重九於都城外其制刳木為
盤如舟狀赤為質畫雲鶴文為架高五六尺置盤
其上薦食物其中聚宗族拜之(金史)
金世宗大定十三年三月乙夘上謂宰臣曰朕時
常見女真風俗迄今不忘今之燕飲音樂皆習漢
風蓋以備禮也非朕心所好東宫不知女真風俗
第以朕故猶尚存之恐異時一變此風欲一至會
寧使子孫得見舊俗四月乙亥上御睿思殿命歌
者歌女真詞顧謂皇太子及諸王曰朕思先朝所
行之事未嘗暫忘故時聽此詞亦欲令汝輩知之
汝輩自幼惟習漢人風俗不知女真純實之風至
於文字語言或不通曉是忘本也汝輩當體朕意
至於子孫亦當遵朕教也十六年正月上與宰執
論古今興廢事曰女真舊風最為純直雖不知書
然其祭天地敬親戚尊耆老接賓客信朋友禮意
欵曲皆出自然其善與書所載無異汝輩習學之
舊風不可忘也二十三年八月繹經所進所譯易
書論語孟子老子揚子文中子及新唐書上謂宰
臣曰朕所以令譯五經者正欲女真人知仁義道
德所在耳令頒行之二十五年四月上謂羣臣曰
上京風物朕自樂之每奏還都輙自感愴祖宗舊
邦不忍舍去又慰宗室戚屬曰大平歲久汝等皆
奢縱往往貧乏朕甚憐之當務儉約無忘祖先艱
難(金史)
金世宗謂大臣曰國初風俗淳儉居家惟布衣非
大會賓客未嘗輙烹羊豕二十七年禁女真人不
得改稱漢姓及學南人衣裝有犯者抵罪(金史)
金世宗謂宰臣曰會寧乃國家興旺之地自海陵
遷都女真人寖忘舊風非長久之計甚欲一至會
寧使子孫見舊俗庶幾效習之二十二年勅西北
路招討司勒明安穆昆官督部人習武偹二十六
年又謂右丞相原王曰爾嘗讀太祖實錄乎太祖
征瑪展襲之至泥淖馬不能進太祖捨馬而步罕
都射中瑪展遂擒之創業之難如此可不思乎又
謂宰臣曰西南西北兩路招討司地隘明安人戸
無處圍獵不能嫻習騎射委各明安穆昆官依時
教練(金史都瑪展國語解見吉林山川卷原作麻産罕解見人物卷原作歡都今並譯改)
節序則元曰拜曰相慶重五則射柳祭天(大金國志)
金俗好衣白自滅遼臣宋漸有文餙至於衣服尚
如舊俗貴賤以布之粗細為别富人春夏多以貯
絲綿紬為衫裳亦間用細布冬以貂鼠青鼠狐貉
皮或羔皮為裘或作紵絲紬絹秋冬亦衣羊皮或
獐鹿為衫袴襪皆以皮(大金國志)
女真部其居多依山谷聯木為柵或覆以板與樺
皮如墻壁亦以木為之冬極寒屋纔高數尺獨開
東南一扉扉既掩復以草綢繆之穿土為牀煴火
其下而寢食起居其上道路無行店行者息於民
家主人具飲食而納之其市無錢以物博昜無工
匠屋舍車帳往往自能為之(大金國志)
金人舊俗炙股烹䔕(音蒲膊肉也)以餘肉和菜擣臼中
糜爛而進率以為常凡宰羊但食其肉貴人享重
客間兼皮以進曰全羊(松漠記聞)
金人舊俗多指腹為婚姻既長雖貴賤殊隔亦不
可渝壻納幣皆先期拜門戚屬偕行以酒饌往少
者十餘車多至十倍飲客佳酒則以金銀斻貯其
次以瓦斻列於前以百數賓退則分餉焉先以烏
金銀杯酌飲貧者以木酒三行進大軟脂小軟脂
如寒具次進蜜羔人各一盤曰茶食宴罷富者瀹
建茗留客啜之婦家無大小坐於炕上壻黨羅拜
其下謂之男下女禮畢牽馬百匹少者十匹陳於
前婦翁選子姓之别馬者視之好則留不好則退
留者不過十二三女家亦視其數而厚薄之一馬
則報衣一襲壻皆親迎既成婚留於婦家三年然
後以婦歸婦氏以奴婢數十戸牛羊數十羣每羣
九牝一牡以資遣之(大金國志)
渤海俗每歲時聚會作樂先命善歌舞者數輩前
行士女相隨更相唱和回旋宛轉號曰踏鎚所居
屋皆就山牆開門(王曾行程錄)
金景祖始教人燒炭煉鐡刳木為器制造舟車建
屋宇(神麓記)
開元路有狗車木馬輕捷之便木馬形如彈弓長
四尺闊五寸一左一右繫於兩足激而行之雪中
冰上可及奔馬狗車以木為之其制輕簡形如船
長一丈闊二尺許以數狗拽之二者止可於冰上
雪中行之(元一統志)
黑龍江一夫力作數口仰食而有餘而炊飪浣汲
舂磑之事婦女並習勤苦故居人置奴婢價嘗十
倍於中土奴婢多者為富以其能致富也(龍沙紀略)
索倫人以射獵為生挽弓皆踰十石嘗自縳於樹
射熊虎洞身曳之而歸尤善躡蹤人馬有亡失蹤
之即得越數百里而知蹤之離合且能辨其曰次
亦異能也(龍沙略紀)
除夕懸弓矢門杙間相傳我
太祖皇帝曾於除夕克強敵
帝業由此以成諸屬國艷頌之遂沿為俗(龍沙紀略)
逹呼哩索倫語音與蒙古稍異間雜漢語當是元
代軍民府之遺索倫逹呼哩諸部涵沐我
朝化澤頗以材武表見(龍沙紀略)
秋盡俄羅斯來互市或百人或六七十人一官統
之宿江之西居氊幕植二旗於門衣冠皆織罽為
之昜縑布烟草薑椒餹餳諸物(龍沙紀略)
江冰始獵婦女皆勇决善射(龍沙紀略)
欽定盛京通志卷一百五
