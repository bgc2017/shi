欽定盛京通志卷六十三
歴朝人物(六)
元
欽定盛京通志卷六十三
歷朝人物(六)
元
耶律楚材字晉卿遼東丹王托雲八世孫金尚書
右丞履之子也身長八尺美髯宏聲天資英邁博
通天文地理歷律術數及釋老醫卜之說金貞祐
三年為中都行省員外郎中都陷太祖召見處之
左右從征西域製庚午元歷上之太祖每征必命
之卜多竒騐嘗謂太宗曰此人天賜我家爾後軍
國庶政當悉委之甲申兵次東印渡駐鐡門關侍
衛見一獸如鹿而馬尾其色綠作人言曰汝主宜
早還太祖以問楚材對曰此瑞獸也其名角端解
四方語好生惡殺今大軍征西已四年矣上天降
符以告陛下願承天心宥此數國人命太祖遂還
太宗即位楚材奏諸州縣長吏專理民事萬戶府
專總軍政課税專掌錢榖各不相統攝著為令權
貴不得志遂為舒穆嚕軒逹布等搆陷而太宗獨
察其誣及軒逹布獲罪太祖命楚材鞫治楚材請
寬之太宗私謂近侍曰楚材不較私仇真長者汝
曹當效之太宗至雲中諸路所貢課額銀幣及倉
廪物料文簿具陳于外悉符楚材原奏之數笑曰
卿何使錢幣流入至此即日授以中書省印事無
鉅細悉以委之時民多誤觸禁網國法無赦令楚
材議請肆宥條便宜十八事太宗悉從之金汴京
將下大將蘇布特請屠汴楚材馳見太宗曰得地
無民將焉用之且弓矢甲仗金玉等匠及官民富
貴之家皆聚此城殺之則一無所得是徒勞也於
是百四十餘萬戶皆得保全又求得孔子五十一
代孫襲封衍聖公付以廟地及楚材奏定賦税朝
臣皆謂太輕楚材曰將來必有以利進者則以為
重矣楚材又奏制器者必用良工守成者必用儒
臣請校試之乃命以經義詞賦論分為三科儒人
被俘為奴者亦令就試其主匿勿遣者死得士凡
四千三百人免為奴者四之一楚材又請一衡量
立鈔法定均輸庶政略備民稍蘇息太宗嗜酒楚
材屢諫不聽乃持酒槽鐡口以獻曰此鐡為酒所
蝕尚致如此而况五臟太宗悟賞以金帛太宗疾
篤脉已絶皇后不知所為召楚材問之對曰今任
使非人賣官鬻獄囚繫非辜者多宜赦天下后亟
欲行之楚材曰非君命不可頃之太宗少蘇后以
為言乃首肯赦發而脉生疾愈楚材以太乙數推
之不宜田獵為左右慫惥遂出獵尋崩于行在皇
后稱制温都爾哈瑪爾專政用事有旨凡温都爾
哈瑪爾所建白令史不為書者斷其手楚材曰國
之典故悉委老臣令史何與焉事若合理自當奉
行如有不可死且不避况斷手乎后不悦楚材憤
悒而卒時有譛言天下貢賦半入其家者后命近
臣覆視之惟琴玩十餘及古今書畫金石遺文數
千卷而已楚材為相二十年正色立朝不避權勢
每陳國家利害生民休戚辭色懇切太宗嘗曰汝
又欲為百姓哭耶楚材每言興一利不若除一害
生一事不若減一事人以為名言至順初贈經國
議制寅亮佐運功臣太師上柱國追封廣寕王諡
文正所著湛然居士集十四卷(國語托雲凖頭也原作突欲舒穆嚕)
(八旗姓軒逹布國語拈香也原作石抹咸得卜蒙古語蘇布特珍珠也原作速不壹温都爾蒙古語)
(解見蒙國江山川卷哈瑪爾鼻也原作奥都剌合蠻今俱譯改)
王珣字君實本耶律氏金末避難遼西家義州開
義更姓王武力絶人善騎射曾遇道士謂曰君相
竒甚他日因一青馬貴居歲餘客有市青馬者珣
喜以道士言騐倍價買之後乘以戰進退周旋悉
如意又嘗得古刀於凌水有驚輒鳴故所向皆建
竒功初以鄉兵歸穆呼哩援元帥兼領義川二州
軍事及張致僣號錦州珣以全軍會穆呼哩兵復
開義擒揚伯傑等錦州破穆呼哩悉以付珣珣但
誅致家餘皆釋之以功賜金虎符充兵馬都元帥
鎮遼東兼義川等州節度使珣貎黑人呼為哈喇
元帥哈喇中國言黑也甲申春卒珣為政簡易賞
罰明信誅強撫弱毫髮無徇(穆呼哩見名宦卷原作木華藜今譯改)
何實字誠卿北京人父道忠仕金為北京留守實
少孤依叔父居氣節不凡家人常入卧内見青蛇
蜿蜒衣被中駭視之乃實也及長多雄略驍勇善
騎射通諸國譯語錦州張致叛謀于實實叱拒之
籍戶口來歸穆呼哩與論兵事竒變百出拊髀欣
躍大加稱賞遂引見太祖選充前鋒時張致復據
錦州實與賊遇于神水縣挺身陷陣以功為帳前
軍馬都督彈壓迨取燕南齊西山右等處略地攻
城所向克捷累功至元帥左監軍癸未破走武仙
於邢州士民安堵戍於邢多善政邢民敬如神明
太宗時賜世爵更賜白貂帽貂衣弓矢等件以疾
遣歸
劉世英其先范陽人後遷遼陽川州初穆呼哩經
略遼東世英隸麾下以功充行軍副總兵庚辰平
陽諸郡被兵之餘民物空竭世英言于穆呼哩曰
自古建國以民為本今殺掠殆盡異日我師復來
孰給轉輸收存恤亡此其時也穆呼哩善之遂奏
授絳州節度使兼行帥事卒弟亨安嗣其職累立
戰功賜金虎符稱為驍將征巴蜀進圍成都有喬
長官與亨安争功未幾攻城喬為砲所傷亨安負
之以出喬感愧亨安攻金伐宋出竒制勝從軍十
年所獲金帛悉推與將佐故士卒咸樂為用焉
舒穆嚕額森遼人祖庫哷勒誓不食金禄父托里
布扎爾亦不仕額森年十歲問其父宗國之所以
亡即大憤及長勇力過人多智略聞太祖起朔方
匹馬來歸首言東京為金開基之地蕩其本根中
原可傳檄而定太祖悦命從穆呼哩取東京額森
為先鋒諜知金人新易留守將至獨與數騎邀而
殺之懷其所受誥命至東京入據府中夜下令易
置其將佐部伍三日穆呼哩至不費一矢得地數
千里定城邑三十二移師圍北京城破將屠之額
森以上聞得赦進上將軍以御史大夫提控諸路
元帥府事舉遼水之西灤水之東悉以付之後從
穆呼哩攻蠡州先登中石歿(舒穆嚕八旗姓額森解見名宦卷原作石)
(抹也先蒙古語庫哷勒生銅也原作庫烈兒托里蒙古語觧見黑龍江山川卷布札爾汚穢也原作)
(脱羅畢察兒今俱譯改)
田雄字毅英北京人幼孤能樹立以驍勇善射知
名從穆呼哩征興中廣寕諸郡定府縣二十有九
屢著戰功從太宗攻西和興元等州功尤最賜金
符召為御前先鋒招納河南降附民皆安堵而别
部將縱兵擄掠雄力為救護至出已財與之民免
于害癸巳鎮撫陜西總管京兆等路時關中苦兵
革郡縣蕭然雄披荆棘立官府招徠未降者教民
力田京兆大治追封西秦王
李守賢字才叔大寕義州人初與兄庭植歸穆呼
哩入朝太祖命庭植為右副元帥守賢援錦州臨
海軍節度觀察使遷河東南路兵馬都總兵鎮河
東太宗南伐道平陽見田野不治以問守賢曰民
貧窘乏耕具詔給牛萬頭仍徙關中人民墾地河
東時河中未下守賢請自北面鑿城先登如其言
城果下由蒲津南濟潼關破趙雄兵時會師圍汴
守賢留屯嵩汝金兵十萬保少室山守賢以三千
破之攻河南降其渠帥洛西遂定
高宣遼陽人太宗元年詔宣為元帥賜金符從睿
宗攻大名宣進曰奉命出師伐罪弔民願勿嗜殺
人以稱上意睿宗召元帥穆納諭之下令軍中如
宣言及城破兵不刃血民心悦服四年從破金兵
三峯山降宣者三百餘戶籍以獻以宣為鷹坊都
總管賜金符仍令子孫世其職卒皇慶二年贈宣
力功臣銀青榮禄大夫大司徒封營國公諡簡僖
(索倫語穆納水鑹也原作木乃今譯改)
王榮祖字敬先珣長子性沉厚勇力絶人襲崇義
軍節度使入朝上聞其勇選三力士與摶皆應手
而倒討金平章政事葛布格所至有功授北京等
路征行萬戶换金虎符伐高麗圍王京高麗奉表
入貢擒布希萬努再伐高麗破十餘城降天龍諸
堡皆禁暴掠民咸悦服移鎮高麗募民戍屯闢地
千里中統元年詣闕世祖慰之曰卿父子勤勞于
國誠節如一授沿邊招討使兼北京等路征行萬
戶還鎮卒(葛布根蒙古語布格巫也原作葛不哥布希萬努見名宦卷原作蒲鮮萬奴今)
(俱譯改)
趙良弼字輔之女直人父慤明敏多智略舉進士
世祖在潛邸召對稱旨擢邢州幕長己未世祖南
征召參議元帥事兼江淮安撫使良弼親執桴鼓
為士卒先五戰皆捷所至禁焚廬舍殺降民宣布
德意人皆安堵及商議陜西省事蜀人費寅以私
憾誣廉希憲商挺在京兆有異志引良弼為徵帝
詰良弼良弼泣曰二臣忠良願剖臣心以明之帝
切責良弼至欲斷其舌良弼誓死不變帝意解費
寅卒以反誅至元九年奉使日本至金津島金津
守延入板屋太宰府官陳兵四山脅取國書至于
再三良弼曰不見汝國王寕持我首去書不可得
也日本知不可屈遂遣使入覲良弼復命帝曰卿
可謂不辱矣後帝將討日本三問良弼皆力言勿
擊便從之十一年同僉樞密院事屢以疾辭得旨
居懷孟良弼有地三千畝乃析為二六與懷三四
與孟州皆永隸廟學以贍生徒嘗言人情之難制
者怒為甚必克已然後可以制怒必順理然後可
以忘怒能忍所難忍容所難容事斯濟矣卒年七
十贈推忠翊運功臣太保儀同三司追封韓國公
諡文正
伊竒哩女直人幼隸悟能記誦及長以孝友聞事
世祖于潛邸備宿衛至元七年命為監戰以所領
軍圍襄陽一時名將索多劉國傑李庭等皆隸麾
下攻樊城率衆先登受賜悉分與將士從巴延南
伐以兵破宋將夏貴於防羅洑加定遠大將軍及
攻常州安吉皆有功十三年宋降巴延命伊竒哩
監守其宫號令嚴肅秋毫無犯拜鎮國上將軍浙
東宣慰使鎮守紹興(國語伊竒哩一連也原作謁只里蒙古語索多大領也原)
(作唆都巴延解見疆域形勝卷原作伯顔今俱譯改)
趙炳字彦明惠州人幼失怙恃鞠于從兄歲饑遇
盗將殺其兄炳年十二泣代死盗驚異舍去甫弱
冠侍世祖于潛邸以恪勤蒙眷署為州長中統元
年判北京宣撫司北京控制遼東番夷雜處號稱
難治炳至皆安定濟南妖人作亂炳為濟南總管
止罪首惡餘黨解散復遷遼東提刑按察使遼人
聞其至豪猾屏跡至元九年授京兆路總管兼府
尹皇子安西王開府于秦時多納炳言免逋捐賦
秦民大悦王薨炳被旨入見具陳民間利害因言
王薨之後運使郭琮郎中郭叔雲弄權不法帝即
令乘傳偕敕使往按至則琮等假嗣王旨收炳妻
孥徙炳等于平凉北崆峒山炳子仁榮訴于上上
馳使脱炳琮等醉使者以酒遣人毒炳于獄其夜
星隕有聲如雷帝聞之撫脾嘆曰失我良臣俄械
琮等至親鞫得其實命仁榮手刃琮叔雲于東城
詔雪炳冤贈中書左丞諡忠愍
高天錫宣子事世祖于潛邸甚見親幸中統二年
授父官尋改燕京諸路總管按察司副使天錫與
丞相言曰農桑衣食之本不務本則衣食不給教
化不興古之王政莫先于此願留意焉丞相以聞
遂命立司農司以天錫為中都山北道廵行勸農
使遷司農少卿進兵部尚書卒後贈推忠保義功
臣太師儀同三司上柱國追封營國公諡莊懿子
諒後亦官至兵部尚書卒諡宣靖
劉國傑字國寳女直人姓烏庫哩後改劉氏國傑
貌魁雄善騎射膽力過人從巴延攻宋襄樊及南
征破張世傑兵有功加懷遠大將軍賜號巴圖巴
圖者華言勇敢之稱也至元二十三年平湖南廣
東寇盜二十五年平湖南盜詹一仔餘衆悉降或
請盡阬之國傑曰多殺且不可况殺降乎乃相地
為三屯遷其衆屯守以備賊後皆為良民二十七
年江西盜起國傑下令往擊賊諸將皆曰此他省
盜我勿與聞國傑曰縱敵生患患將難圖豈可以
彼此言耶遂進兵連破之又破永州盗李末子千
七及上思州黃勝許取賊巢地為屯田募慶遠諸
獞人耕之以為兩江蔽障上遣使即軍中賜以玉
帶元貞元年加湖廣行省平章政事經營茶陵衡
彬桂陽之地東盡交廣西亘黔中皆設屯戍守之
盜賊遂息大德五年羅鬼女子蛇節反賊多健馬
官兵戰失利詔國傑討之國傑令人各持一盾布
釘其上俟陣合棄盾偽遁賊果逐之馬遇盾皆倒
遂大敗賊擒斬蛇節臺臣言國傑在軍中每以家
財賞士帝命倍償之國傑常言吾為國宣力視死
如歸雖身棄草野不恨何必馬革裏屍還葬哉平
日推誠待士故戰則有功江西湖廣廣東雲貴諸
盗以次削平卒贈推忠效力定遠功臣光禄司徒
柱國封齊國公諡武宣(烏庫哩原作烏古倫巴圖蒙古語解見疆域形勝卷)
(原作覇都今俱譯改)
張庭珍字國寳臨潢全州人父楫仕金後來歸授
為北京都轉運使因家北京憲宗即位以庭珍為
筆且齊時高麗徙江華島命庭珍往問其故其王
言大軍歲入侵掠避而走險不得已也因厚賂庭
珍却之歸以狀聞帝為禁戍兵無擅入其地高麗
遂安世祖即位將北伐以庭珍熟知西京入漢南
路授同僉土蕃經略使至元六年安南入貢不時
以庭珍為安南王逹嚕噶齊由大理至安南世子
光炳立受詔庭珍反覆責之光炳慚憤使衛兵露
刃環立庭珍坦卧乃皆服遂入貢及從伐宋累功
至南京路總管兼開封府尹有控鶴軍士賃大宅
聚居縱横街陌庭珍察其必為盗急捕之果然索
其黨俱殺之民以為神河決太康漂溺千里庭珍
括船縳筏載糧糗四出救之全活甚衆俄卒于官
庭珍性清慎丞相巴延嘗語人曰諸將渡江無不
荒貪惟我與國寳始終自守聞者以為知言(蒙古語筆)
(且齊寫字人也原作必闍赤逹嚕噶齊解見名宦卷原作逹魯花赤今俱譯改)
張庭瑞字天表庭珍之弟幼以功業自許兵法地
志星歷卜筮無不推究以宿衛從憲宗伐蜀為先
鋒中統二年戍守青居築城虎嘯山宋將夏貴以
重兵圍之庭瑞堅守以全城有功及圍重慶舟楫
兵仗糧儲皆倚以辦蜀平陞諸蠻夷部宣慰司碉
門羌入市爭價殺人被繫羌酋謀劫之已斷䋲橋
魚通司來告急左丞汪惟正問計庭瑞曰羌俗以
鬭殺為勇今如蜂毒一人而即以門牆之寇待之
不可宜遣使往諭禍福彼自回矣惟正即以庭瑞
為使果不勞兵而罷都掌蠻叛命庭瑞討之蠻聮
松枝為牌自蔽庭瑞所射矢出其牌半簳蠻驚曰
何用弓矢如此之力即請服授叙州等處蠻夷部
宣撫使改潭州路總管
耶律有尚字伯強遼東丹王十世孫有尚資識絶
人篤志好學受業許衡邃于性理而尤以誠為本
人莫不服為有道君子至元十年衡還鄉里朝廷
乃以有尚為助教嗣領其學事久之出知薊州以
寬簡得民裕宗在東宫召為詹事長史復除國子
監司業時學館未建師弟子皆寓居民屋有尚屢
以為言二十四年朝廷乃大起學舍始立國子監
及監官而增廣弟子員于是有尚陞國子祭酒儒
風為之丕振尋以親老辭職歸大德時以安車召
之復起為昭文館大學士兼國子祭酒有尚前後
五居國學其立教以義理為本而省察必真以恭
敬為先而踐履必端身為師表數十年海内宗之
猶昔之宗衡也年老致仕朝廷賜楮幣七千緍于
其家卒年八十六諡文正
鄂屯希愷女直人父保和以元帥領保定順德諸
道農事凡闢田二十餘萬畝致仕卒希凱襲勸農
事郡縣水旱力請蠲租及調知冀州變健訟之俗
奪蒙古所侵民田歸于民陞河中知府秩滿歸應
調以不見權臣阿哈瑪特降知景州(卾屯解見選舉卷原作奥)
(敦蒙古語阿哈瑪特長子也原作阿合馬今俱譯改)
李希賢遼東人延祐間為臨武令爱民禮士獄訟
清明常語人曰君子學道則愛人自然生明能斷
去任後邑人立石頌德題其額曰學愛
逹實布哈高天賜之孫諒子成宗命世其祖父官
以居喪辭延祐四年帝謂之曰汝祖嘗為司農今
復以授汝遂遷榮禄大夫大司農英宗居東宫達
實布哈撰前代嘉言善行名曰承華事略並畫豳
風圖以進帝覧而奬諭之曰汝能輔太子以正朕
甚嘉之命置圖書東宫俾太子時時親省(逹實解見選舉)
(卷布哈解見名宦卷原作塔失不花今譯改)
王克敬字叔能大寧人幼竒穎丞相鄂勒哲一見
許為令器朔土習尚少文克敬獨孜孜為儒者事
既仕累官江浙行省左右司都事時番陽大饑總
管王都中出廪粟賑之行省欲罪其擅發克敬曰
番陽去此千里比待命民且死彼為仁而吾屬顧
為不仁乎都中因得免拜監察御史遷左司都事
時英宗勵精圖治丞相拜珠請更定前政不便者
會議中書堂克敬首言江南包銀民貧有不能輸
者有司責之役戶當罷之兩浙煎塩戶牢盆之役
其重者尤害民當免其他役從之泰定中出為紹
興路總管有惠政尋由參知政事行省遼陽俄除
江南行臺治書侍御史又遷淮東廉訪使以正綱
紀為己任不縱貪墨不阿宗戚聲譽益著入為吏
部尚書元統初為江浙行省参政年五十九即請
老謂人曰穴趾而峻墉必危再實之木必傷其根
無功德而忝富貴何以異此卒封梁郡王諡文肅
(蒙古語鄂勒哲夀也原作完澤拜珠往也原作拜住今俱譯改)
崔敬字伯恭大寕惠州人通刑名法律之學天歷
初累官至中書省椽至元六年拜監察御史時既
毁文宗廟主又削文宗后皇太后之號徙于東安
州而放其子雅克特古斯于高麗敬上疏請迎歸太
后太子以全母子之情盡骨肉之義又上疏諫天
子巡幸上都宜御内殿其略以為當與宰臣謀治
道經筵進講究古今盛衰之由時帝數以歷代珍
寳分賜近侍敬切諫以恩不可濫乞追回所賜以
待有功是年出僉山北廉訪司事至正初遷河南
又遷江東所至抑豪強惠困窮洗冤滯興學勸農
百廢具舉十一年遷同知大都路總督府事直沽
河淤數年委敬治浚之不三月告成咸服其能十
五年為濟寧屯田使立營屯種其法井然十七年
分省陵州時盗據齊魯敬兼領兵刑戶工四部事
供給諸軍事無不集又命王恪等諭田豐李秉彛
悔過自新山東郡邑之復敬策居多卒諡忠毅(雅克)
(蒙古語解見黑龍江山川卷特穆爾解見名宦卷原作燕帖木兒今譯改)
欽定盛京通志卷六十三
