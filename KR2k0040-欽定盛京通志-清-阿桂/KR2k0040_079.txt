欽定盛京通志卷七十五
國朝人物(十一)
鑲藍旗滿洲
欽定四庫全書
欽定盛京通志卷七十五
國朝人物(十一)
鑲藍旗滿洲
安費揚古姓覺爾察隸鑲藍旗滿洲世居瑚濟寨
父完布禄以樸忠事我
太祖安費揚古克繼父志自弱冠從征癸未年以兵取薩
尔滸城殱其衆甲申年從征兆嘉城瑪爾墩寨皆
親冐矢石為軍鋒丁亥年征討哲陳部攻拔洞城
尋攻杭嘉章嘉尼瑪蘭赫徹穆等城及香潭寨並
在事有功癸巳年從略哈達富勒嘉齊寨師旋
太祖躬勒兵以殿有敵騎躡我後
太祖還射之殪其前一騎後數騎乘間來犯安費揚古盡
斬之復同額亦都等圍訥殷部佛多和山寨攻下
之己亥年從攻哈達城先登辛亥年從征東海窩
集部破其二路從征烏拉擊達拉穆台吉兵摧其
陣奮勇登城樹大纛于上大軍繼至遂滅烏拉天
命元年七月偕扈爾漢征薩哈連部至烏勒間河
取河南北諸寨八月師次黑龍江江水常以九月
始冰是時中流忽結冰若浮梁約廣六十步安費
揚古曰此天佑我國也策騎先涉衆從之遂取江
北十一寨三年從大軍下撫順明總兵張承廕等
赴援分營為三安費揚古擊其左營大破之遂乘
勝取三岔口諸堡四年從破明經略楊鎬兵滅葉
赫六年隨取瀋陽遼陽皆著績安費揚古性貞亮有
勇略與額亦都等俱為開國功臣之首
太祖嘉其鷙勇擢一等大臣佐理國事
賜號碩翁科羅巴圖魯七年卒年六十有四子阿達爾岱
見忠節傳達爾岱初授雲騎尉嗣因追叙安費揚
古功晉職一等輕車都尉順治十六年追諡敏壯
康熙五十二年
聖祖念安費揚古為開國勲臣復
賜三等輕車都尉世職令其裔孫明岱分襲
舒賽姓薩克達隸鑲藍旗滿洲生而勇敢天命四
年從大軍敗明總兵馬林等於尚間崖尋隨征哈
達又征瓦爾喀什皆有功每攻城
太祖愛其勇戒勿先登舒賽益奮勉輙衣綿甲奮身直前
先後攻克十六城加二等輕車都尉世職晉爵至
三等男
太宗即位擢置十六大臣之列天聪元年從征朝鮮凱旋
率師駐防義州八年從貝勒濟爾哈朗留守
盛京崇德六年以疾卒順治十二年追諡壯敏立碑
墓道子西蘭隨入關追討流賊李自成由陜州克
潼關三戰皆捷又從征江南福建皆有功孫錫特
庫從征明前屯衛及敗李自成於延安追𠞰至安
陸並著有戰功
武巴海姓瓜爾佳隸鑲藍旗滿洲世居烏拉天命
初從征尼堪外蘭有功授佐領天聰元年從征朝
鮮以二次登城功受賞從征錦州明兵來犯武巴
海殿後力戰敵騎遁走五年同蒙阿圖征瓦爾喀
降其部衆凱旋
太宗郊迎宴勞六年征察哈爾及明旅順口皆破敵紀功
復將兵征烏扎喇俘獲甚多七年往征瑚爾哈部
及瓦爾喀部皆降其屯部奏膚功九年從貝勒岳
託駐歸化城追獲蒙古逃人崇德元年喀穆尼罕部
葉雷等叛去武巴海率兵追之數十日無所見遇
宿雁三射其一鴈負矢而飛墮往取之見賊營遺
火躡其蹤追及之葉雷遁入山武巴海發矢射之
葉雷將注矢有狐起於前觸葉雷弓弓墜遂殪葉
雷并誅其黨
太宗嘉其功超晉三等子
賜衣服僕馬莊田四年卒
喀三姓納喇隸鑲藍旗滿洲先世居葉赫蘇完天
命四年來歸
太祖察其才官以佐領六年從取瀋陽遼陽以功授三等
輕車都尉世職九年明總兵毛文龍遣兵來犯額
駙康果禮與喀三率所部往援斬守備二殱其衆
天聰六年從征察哈爾偕前鋒統領勞薩先驅林
丹汗驚遁八年晉爵三等男以目疾請解職乃以
其子納海代為佐領順治二年
世祖念喀三舊勞晉爵一等男三遇
恩詔晉二等子十二年卒
賜祭葬立碑墓道諡曰敏壯納海既任佐領旋授前鋒參
領從征大同與同官錫特庫等敗明兵於陽和斬
級二百獲馬六十餘還軍宣府設伏擒其遊騎天
聰九年大軍復征大同偵軍事於上都城與參領
鄂謨克圖等齎書至明境
諭喜峯口迤西諸邊將及還遇其哨卒俘斬百餘人崇德
二年與錫特庫至廣寧擒錦州哨卒十二斬其九
俘其一縱二人還俾齎書
諭明總兵祖大夀四年從攻松山城祖大夀遣兵赴援自
寧遠乘舟趨杏山將入城納海自後薄斬五十人
獲甲四十及舟一尋略杏山錦州獲牲畜無算五
年大軍圍錦州納海擊斬其築臺者四十人刈草
者四十二人敗其騎兵三百徇小凌河斬大夀所
遣蒙古十七人自錦州至者六年明總督洪承疇
集援兵於松山
太宗親統師圍之承疇分兵犯前鋒汛納海擊郤之既而
明兵自杏山走塔山納海率衆邀擊追至筆架山
斬級四百搴纛六生擒二十八人獲馬二百餘七
年錦州下叙功予雲騎尉世職是年冬署前鋒統
領從貝勒阿巴泰入黃崖口趨薊州擊敗明將白
騰蛟白廣恩兵遂下山東順治中三遇
恩詔晉世職至三等輕車都尉及喀三卒應襲二等子併
襲為二等伯十七年卒弟納沁襲
沙爾瑚達姓瓜爾佳隸鑲藍旗滿洲世居瑚爾哈
太祖時從其父桂勒赫來歸天命十年從征瓦爾喀部以
功授騎都尉世職天聰元年從攻錦州累戰皆捷
三年大軍征明入紅山口拔遵化州抵北京沙尔
瑚達敗其郛外兵嗣數率遊騎入明邊往來錦州
松山杏山之間俘獲甚多大凌河之捷也明總兵
祖大夀降請歸錦州為内應既而背其言八年我
太宗遣大臣略地至錦州且遺書大夀恐不能達
召沙爾瑚達授以方略令襲取守烽堠卒付之
勅書如無所獲即懸於十三站山坡沙爾瑚達輕騎往未
遇敵懸書而歸九年征黑龍江部及赴錦州偵軍
事還皆獻俘獲崇德元年從征朝鮮敗敵於南漢
山城三年以兵護我往土默特貿易之衆於歸化
城敗明兵於紅山口四年率前鋒兵趨義州入寧
遠北界設伏誘敵擒其樵採者以歸七年討瑚爾
哈部招降喀爾喀木等十屯俘獲無算奏捷受上
賞順治元年征庫爾喀部及黑龍江多斬馘復追
擊流賊李自成於潼關二年隨攻取江寧杭州所
在力戰論功晉一等輕車都尉駐守東昌𠞰平土
賊五年討叛鎮金聲桓有功六年𠞰平河間流寇
加世職三等男累遇
恩詔加至一等男七年駐防寧古塔十五年擊敗俄羅斯
兵俘其渠卒十六年卒於鎮追贈太子太保諡襄
壯立碑如例子巴海襲
固三泰姓納喇葉赫部長錦台什之族人也
太祖時來歸隸滿洲鑲藍旗任佐領尚公主為固倫額駙
從大軍攻廣寧單騎先陷陣身被數創戰愈力
太宗御極擢都統天聰元年從征朝鮮三年從克遵化明
年取永平灤州並有功五年以不能鈐束士卒罷
都統任專管佐領事順治元年卒子明阿圖以佐
領從入山海關殿一軍累官副都統加世職至三
等輕車都尉八年卒
瑚什布亦錦台什之族人也
太祖時來歸隸滿洲鑲藍旗初為佐領尋任侍衛兼參領
天聰二年從征通古索爾和部身中七創戰益力
斬其將一叙功授騎都尉世職八年略大同擊敗
明將祖大弼軍進攻萬全左衛復敗明將曹文詔
軍九年擢都統崇德元年從征明越燕京攻克大
興旋師出邊亡部卒十人部議奪世職罷都統任
復為佐領如故三年授理藩院副理事官順治四
年復騎都尉世職三遇
恩詔晉世職至二等輕車都尉卒
藍拜姓佟佳隸鑲藍旗滿洲由佐領任護軍參領
天聰八年略錦州多俘獲崇德四年隨征索倫部
設伏敗其衆拔雅克薩城六年復從圍錦州戰松
山有功任兵部參政又破洪承疇三營兵調禮部
參政順治元年入關擊破流賊叙功加世職三等
輕車都尉三年從征湖南克岳州進兵長沙復桂
陽進拔沅州屢著戰功擢都統晉世職二等八年
以都統兼工部尚書轉刑部九年征廣東未定州
縣晉二等男十年鎮守湖南賊黨孫可望等不敢
犯十三年加太子太保致仕康熙四年卒
錫特庫姓佟佳隸鑲藍旗滿洲父努延事
太祖為佐領及卒以錫特庫代之天聰中擢前鋒參領馳
援耀州郤明兵會明總兵祖大夀修築大凌河城
大軍往攻之明兵出挑戰錫特庫以所部兵進擊
至城濠舍騎而戰甚力尋擊寧遠援兵戰方酣一
卒墜馬錫特庫掖之出前後屢偵軍事略地至錫
爾哈錫伯圖地多斬獲是時濟農為明兵導往詗
之錫拉穆倫河以二十人殱濟農百人從大貝勒
代善略大同自陽和轉戰天城衛北趨左衛城設
伏赤城宣府為大軍援以功加三等輕車都尉從
貝勒多爾衮入平魯衛斬其偵卒與參領布延覘
敵錦州又與前鋒統領勞薩躡明兵於冷口皆有
功崇德三年從貝勒岳託進軍墻子嶺密雲兵突
摶戰擊敗之獲巨礟二十餘復敗明總督吳阿衡
兵攻真定追逐明兵至會通河三戰三捷四年偕
前鋒參領沙爾瑚達略錦州界六年從鄭親王濟
爾哈朗圍錦州明兵自杏山馳救乃設伏隘口而
督前鋒兵誘戰佯北以致明兵大敗之戰松山破
其二軍明總督洪承疇遁入城躡擊至濠而返復
圍錦州承疇以軍十三萬赴援偕前鋒八參領迎
戰明總兵王樸等敗走塔山又走杏山錫特庫縱
横馳擊窮追至筆架山斬四百餘級獲馬二百四
十餘大纛六七年克松山城率前鋒兵駐塔山擊
敗寧遠兵從貝勒阿巴泰入長城復擊敗寧遠援
兵以功晉二等輕車都尉旋合左右翼兵自界嶺
口毁邊墻入明薊州總兵白騰蛟率步馳赴桃林
關聞我師將攻薊州急還軍合馬蘭峪總兵白廣
恩拒戰錫特庫麾衆奮擊陣擒參將一斬遊擊三
獲馬六百餘尋授前鋒統領順治元年從入關破
賊將唐通于一片石未幾奉
命往助都統葉臣軍平定山西抵絳州渡河沉賊船連敗
賊於汾州平陽降賊康元勲於西山寨二年移兵
逐李自成至湖廣之安陸斬四百餘級獲其戰艦
以功晉一等輕車都尉三年騰吉思叛歸喀爾喀
從豫親王多鐸往追之至圖拉河西土謝圖汗碩
雷汗以所部邀戰擊敗之逐北數十里斬獲無算
以功加一雲騎尉屢晉爵至一等男康熙五年卒
年七十
賜祭葬子塞爾固德襲
巴都哩姓沁佳隸鑲藍旗滿洲少從征伐屢有功
以佐領兼任參領天聰八年大軍征察哈爾巴都
哩為導招降宰桑四人移軍略大同下其旁近城
堡以歸尋擢護軍統領崇德元年從征朝鮮别將
兵圍南漢山城屢戰皆捷卒下之三年從睿親王
多爾衮征明自密雲東北毁邊墻入越燕京趨山
東克濟南府明年春旋軍出青山口明將以兵襲
我後巴都哩戰郤之六年授兵部參政尋兼副都
統八年偕副都統鄂羅塞臣征黑龍江招降圖呼
爾禪等城順治元年五月師旋
世祖遣侍郎明安達哩迎勞之叙功授雲騎尉世職十一
月擢都統未幾卒無子以從弟杭嘉襲
根特姓瓜爾佳世居尼瑪察父尼努
太祖時率衆來歸官以佐領隸鑲藍旗滿洲天聰中授騎
都尉世職從征瑚爾哈有功加一雲騎尉師旋卒
於軍根特襲職尋任刑部理事官順治元年以署
前鋒參領從入關討流賊李自成敗賊將唐通於
一片石追𠞰自成至望都復偕前鋒參領阿爾布
尼平馬塍口土賊二年叙功晉世職三等輕車都
尉四年授協領駐防西安王光泰叛於鄖陽侍郎
喀喀穆率禁旅征之根特以西安駐防兵會𠞰破
賊黨甄以鍾於房縣還兵敗賊方國成於谷口六
年總兵姜瓖據大同叛其黨虞允白璋張萬全等
陷平陽蒲州及臨晉猗氏河津諸邑根特從總督
孟喬芳渡河𠞰賊復蒲州臨津河津進兵平陽白
璋以步騎六千迎戰榮河大破之斬二千餘級逐
賊至黃河乘其將濟薄之溺水死者無算遂斬白
璋殱其潰衆於孫吉鎮移師趨猗氏偽監軍衛登
芳依山結寨與萬全為掎角根特分兵擊斬萬全
移兵轉戰生擒登芳陣斬偽將王國興等三十人
復𠞰賊聞喜偽都督郭中傑於候馬驛追奔三十
里斬獲無算還駐西安九年還京授參領三遇
恩詔晉世職一等輕車都尉兼一雲騎尉十年偽秦王孫
可望與其黨馮雙禮白文選馬進忠等踞武岡寶
慶從貝勒屯齊征之自永州趨寳慶賊衆十餘萬
扼險而陣我軍進戰方酣根特以驍騎横擊之賊
大敗再敗之武岡賊皆潰去十一年海賊鄭成功
遣其黨阮思陳六御陷舟山從大將軍伊勒德𠞰
敗之衡水洋斬思六御復舟山十二年晉爵三等
男十四年再晉一等十五年擢副都統康熙十六
年進都統列議政大臣二十三年以老病致仕三
十二年卒
賜祭葬諡襄壯子格圖肯襲
達爾岱安費揚古第六子也天聰五年從征明大
凌河守臧家堡臺遇敵兵擊敗之崇德元年
太宗親征朝鮮我蒙古兵往納馬山牧馬敵兵横截來戰
奮擊敗之尋率兵步進破其二營三年隨征明至
燕京擊敵有功六年我師圍錦州有松山兵來犯
擊却之敵復冐雨來侵我汛地力戰敗其軍嗣錦
州城中兵復突出奮勇接戰并敗其採樵步兵八
年敗明兵於寧遠積功並襲世職至一等輕車都
尉第七弟敦兑于順治初入關破賊屢著戰功
都爾德安費揚古之孫也父阿爾岱以功授騎都
尉世職天聰五年從征大凌河殁於陣
䘏贈三等輕車都尉見忠節傳都爾德襲職順治元年任
刑部理事官從定燕京豫親王多鐸西征流賊李
自成都爾德署護軍統領以從進兵陜州攻拔其
山巔營設伏潼關屢戰皆捷斬賊無算明年大破
賊將劉方亮遂定西安尋從大軍下江南破明兵
於揚州城北獲戰艦百餘既克南京明福王朱由
崧奔蕪湖截擊之江口其將田雄等縳由崧以降
三年從端重親王博洛平浙江進征福建與前鋒
參領拜音岱徇建寧延平二府皆下之明唐王朱
聿鍵走汀州偕護軍統領阿濟格尼堪攻其城擒
聿鍵俘其官屬遂定汀州時明桂王朱由榔竊據
湖南分置偽將為十三鎮五年九月鄭親王濟爾
哈朗統師討之都爾德以所部從屢戰皆捷六年
大軍既下沅州偽將王強復引兵來犯偕尚書阿
哈尼堪擊破之斬偽副將三人殱其衆獲馬數千
七年凱旋授護軍統領八年擢為議政大臣先後
叙功並兩遇
恩詔晉爵至一等男康熙三年卒
賜祭葬諡忠襄子錫布襲
遜塔亦安費揚古之孫也崇德中為戸部副理事
官貝勒岳託帥右翼兵征明遜塔以署參領從道
由墻子嶺擊敗明總督吳阿衡遂越燕京略山東
師還將出青山口敵躡我後戰郤之敵侵我喀喇
沁營移兵赴援敵潰走六年明總督洪承疇集兵
援錦州列營松山遜塔連破其三營承疇兵冐雨
犯我右翼營復戰郤之順治元年以參領從入關
擊破流賊李自成三年隨肅親王豪格𠞰張獻忠
於四川過漢中擊敗叛鎮賀珍進兵西充連挫賊
遂殪獻忠五年凱旋兼任刑部理事官尋駐防淮
安六年莒州賊曹良臣掠海州知州張懋勲州同
李士麟遇害遜塔偕參領烏達齊赴援賊遁歸馬
鬐山進兵搗其巢盡殱之移師殄羽山牟山餘賊
尋以戸部侍郎銜理兩淮鹽政駐揚州七年改督
漕運移駐淮安八年還京授副都統十三年擢工
部尚書十七年應
詔自陳罷尚書專任都統是時明桂王朱由榔竄緬甸其
將李定國白文選等分踞孟艮木邦謀入犯永昌
普洱元江乃與定西將軍愛星阿等率禁旅𠞰之
明年會師木邦定國文選等皆遁大軍趨緬甸緬
人執朱由榔來獻白文選降乃班師積功晉爵一
等男兼一雲騎尉世襲罔替康熙四年卒
賜祭葬諡忠襄
錫納海姓瑚爾哈隸鑲藍旗滿洲世居新達謨父
康喀賚
太祖初率族來歸任佐領事
太宗時為理事大臣歷官副都統錫納海初從睿親王多
爾袞征察哈爾招降林丹汗子額哲以還尋選為
王府護衛崇德三年從睿親王征明越燕京下山
東五年從鄭親王濟爾哈朗圍錦州以勞授二等
護衛會父卒遂代為佐領六年復從鄭親王圍錦
州克其郛明總督洪承疇以兵十三萬來援錫納
海偵事杏山擊敗其遊騎擒一人歸已而設伏松
山北以前鋒致明兵夾擊之大捷順治元年從入
關擊敗流賊李自成二十餘萬賊竄走錫納海追
擊之望都多斬馘二年以功授雲騎尉世職遷二
等侍衛六年從鄭親王平湖南凱旋兼任刑部郎
中尋授一等侍衛兩遇
恩詔晉世職至三等輕車都尉十七年擢副都統康熙二
年偕靖西將軍穆里瑪征流賊郝摇旗李來亨等
於鄖襄三年會陜西湖廣四川三省兵𠞰平之摇
旗授首來亨遁走茅麓山自焚死乃還十年以病
致仕十二年卒年五十有七
賜祭葬以孫道福色襲
巴特瑪姓博爾濟吉特隸鑲藍旗滿洲天命四年
同族人來歸時年尚幼天聰二年以叙歸誠功始
授遊擊
太宗諭曰爾在蒙古地方擇地而居今雖在大貝勒屬下
然朝夕侍朕左右朕必加恩賚也五年隨征明攻
大凌河六年從征察哈爾國並有功崇德元年任
都察院理事官累擢蒙古都統隨
太宗征朝鮮
命同譚泰等往攻其京城克之三年隨征明攻密雲先登
叙功賚金銀駝馬五年隨征明圍錦州設伏松山
大敗敵兵是夜敵兵來犯我營復擊敗之身受重
傷猶力戰不懈六年擊明經略洪承疇軍在事有
功並隨圍錦州七年錦州降駐防錦州八年隨征
明至山東大敗明兵攻孫河棗強克之俘獲甚衆
順治元年隨入關擊流賊偽總兵唐通軍敗之復
追破賊於慶都縣叙功賚金銀累加一等男世職
後緣事降一等輕車都尉兼一雲騎尉
博思喜巴特瑪從弟也幼隨父古英和額齊來歸
及長效力行間崇德三年襲職副都統順治元年
隨入關擊流賊李自成有功三年隨豫親王多鐸
追騰吉思擊土謝圖汗兵力戰敗之又與碩雷汗
兵遇復大破其衆四年叙功並三遇
恩詔授一等男世職
達爾珠隸鑲藍旗滿洲早歲效力戎行崇德二年
隨征明攻靈夀奮勇先登克之論功累加三等輕
車都尉世職
布雅哩墨爾根隸鑲藍旗滿洲天命九年來歸以
招撫沙布圖功授備禦天聰九年從征黑龍江俘
獲甚衆叙功加授世職為佐領崇德三年卒
額爾特姓伊拉哩隸鑲藍旗滿洲
國初來歸天聰五年從征大凌河擊敵有功凡攻城
輙先登
太宗嘉其勇順治初三遇
恩詔加三等輕車都尉十四年卒
宜喇哈隸鑲藍旗滿洲早事戎行天聰六年隨征
明至大同攻長安嶺以第二人登城順治初三遇
恩詔加三等輕車都尉
阿雅塔隸鑲藍旗滿洲天聰六年隨征明至大同
攻長安嶺以第三人先登順治元年隨入關擊流
賊有功二年從征湖廣流賊一隻虎五敗賊衆四
年授佐領世職
托敏姓穆爾禅隸鑲藍旗滿洲
國初來歸尋從征阿庫哩尼滿有功授備禦世職天
聰九年隨征瓦爾喀部俘獲甚衆是年又從征黑
龍江以功加三等參領世職同旗有英格諾亦以
征黑龍江功授佐領
博竒姓舒舒覺羅隸鑲藍旗滿洲世居長白山崇
德三年隨征明至山東攻濟南以第五人登克其
城
賜號巴圖魯四年授佐領世職六年隨圍明錦州擊敗松
山兵乘其夜遁復擊敗之順治元年隨南征三敗
流賊于潼關二年攻泗州有功尋攻揚州克其城
追明福王朱由崧于蕪湖敗明總兵黃得功之衆
並在事有功三年從追騰吉思大破土謝圖汗等
之兵七年遇
恩詔加二等輕車都尉世職
邁什克隸鑲藍旗滿洲崇德三年隨征明攻墻子
嶺城奮勇先登順治初三遇
恩詔加三等輕車都尉世職
什圖姓舒穆嚕隸鑲藍旗滿洲崇德三年隨征明
攻豐縣先登克之
賜號巴圖魯授佐領世職順治元年隨入關擊流賊有功
七年加三等輕車都尉十二年卒
阿延達姓赫舍哩隸鑲藍旗滿洲崇德三年隨征
大同攻長安城以第三人登順治元年從入關擊
敗流賊二年破流寇一隻虎于湖廣尋叙功累遇
恩詔加三等輕車都尉
哈爾哈濟姓瓜爾佳隸鑲藍旗滿洲崇德五年從
征明圍錦州明兵夜犯我營大敗之順治初三遇
恩詔加三等輕車都尉
覺羅頁穆濟隸鑲藍旗滿洲
景祖三世孫也初以軍功得世職尋緣事革崇德三年隨
征明至山東攻靈夀先登克之四年論功加優叙
成武爾岱姓佟佳隸鑲藍旗滿洲崇德六年從征
明圍錦州敵兵據山迎戰奮擊敗之明經略洪承
疇軍犯我右翼又力戰却之順治元年隨入關衝
鋒先入賊陣復追賊至慶都大殪其衆二年叙功
授佐領世職
郎什姓馬佳隸鑲藍旗滿洲初以軍功授佐領世
職崇德八年隨征黑龍江有俘獲又從征珊延哈
達以奮勇衝陣口目被傷順治二年叙功加二等
參領世職
珠成額姓趙佳隸鑲藍旗滿洲崇德八年隨征明
攻祁州奮勇先登拔之
賜號巴圖魯授佐領世職順治元年隨入關擊流賊有功
嗣遇
恩詔加一等輕車都尉同旗有岱蘇蘭亦以崇德八年從
征明至山東攻曹州拔之
賜號巴圖魯授佐領順治初加一等輕車都尉
恩什特隸鑲藍旗滿洲崇德八年從征明攻菏澤
奮勇先登拔其城
賜號巴圖魯授佐領世職順治元年隨入關擊流賊有功
又隨征山西攻太原大敗賊衆論功嗣遇
恩詔加一等輕車都尉同旗有德禄亦以崇德八年隨征
明至山東攻平隂奮勇先登拔之
賜號巴圖魯授佐領世職
南泰姓佟佳隸鑲藍旗滿洲崇德八年隨征明攻
定州先登因無繼者被敵所傷力戰不稍却竟克
其城死而復甦錄其功順治初累遇
恩詔加三等輕車都尉世職同旗有阿爾卓於崇德八年
從征明至山東攻定陶以第一人登嗣加世職騎
都尉又同旗有蘇班於崇德八年隨征明至山東
攻平隂以第二人登叙功順治初遇
恩詔加三等輕車都尉世職
欽定盛京通志卷七十五
