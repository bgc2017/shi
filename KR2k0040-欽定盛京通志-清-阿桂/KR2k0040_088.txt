欽定盛京通志卷八十四
忠節(三)
國朝
鑲黃旗滿洲
正黃旗滿洲
正白旗滿洲
正紅旗滿洲
欽定四庫全書
欽定盛京通志卷八十四
忠節(三)
國朝
鑲黃旗滿洲
納爾察姓鈕祜禄隸鑲黃旗滿洲以軍功授騎都
尉世職在十六章京之列戊申歲從征烏拉攻伊
罕阿林城先登擢副都統尋攻沙嶺以不待集師
奮勇䧟陣殁
䘏贈輕車都尉順治十二年追諡端莊
覺羅拜山隸鑲黃旗滿洲
景祖第五弟包朗阿之曾孫也天命六年從征明攻瀋陽
斬其驍將號秃尼狼者明兵自城悉衆來戰復斬
一副將降其衆既克遼陽授三等輕車都尉世職
天聰元年從攻錦州不下環守之復移師往攻寧
遠錦州兵潛出躡我軍後拜山與佐領巴布爭先
還擊奮力鏖戰殁於陣
太宗親臨其喪酧酒哭之
賜人戶牲畜贈三等男子顧納岱襲爵崇德三年從征明
敗明兵於山海關追奔至豐潤又敗之時我軍有
出取芻束者為敵所乘顧納岱馳往奮擊援衆以
歸至山東攻博平克之晉爵一等男順治元年以
護軍統領隨睿親王多爾衮入山海關擊敗流賊
李自成兵十月復隨豫親王多鐸追流賊至陜州
克潼關破西安叙功加一雲騎尉從下江南趨浙
西戰於嘉興三戰三捷從征騰吉思敗喀爾喀兵
晉子爵世職五年從討江西叛鎮金聲桓至九江
大破之進攻南昌中礟殁於陣
恩䘏一等子
命其子莫洛渾襲莫洛渾歷官一等侍衛順治十七年授
參領從安南將軍達素討海寇鄭成功攻厦門力
戰没康熙二年
聖祖念拜山顧納岱皆陣亡莫洛渾又以戰殁
嘉其世篤忠貞
特贈莫洛渾三等伯立碑墓道諡剛勇
圖魯什姓伊爾根覺羅隸鑲黃旗滿洲以世職管
牛录事天聰三年從征明攻大安口圖魯什先至
城下力戰克其城大軍進薄明燕京營西南隅復
令與副將阿山覘明師時明經略滿桂督黑雲龍
麻登雲孫祖夀諸鎮兵營永定門外環營結栅列
礟數重以拒圖魯什偵其兵囂請乘夜進戰
太宗從之遂以精騎四面蹙桂營斬桂及祖夀於陣縛雲
龍登雲以歸五年八月從攻大凌河城九月薄錦
州明兵備參政張春監總兵吳襄宋偉軍來援距
大凌河十五里而陣鋒既交火器競發聲震天地
大凌河城中聞礟聲潛縋城出欲渡河合春軍圖
魯什分兵擊走之復馳還擊襄軍襄遁春不能軍
是夕春收潰衆再戰兩軍相持戰方酣圖魯什麾
兩纛突騎蹂春軍大破之偉亦遁俘春及參將以
下三十三人超擢前鋒統領加三等男八年從征
察哈爾至歸化城收其降人一千二百戶還師入
大同拔得勝堡略宣府懷遠設伏於左衛城擊敗
明總兵曹文詔會明總兵祖大弼赴救圖魯什馳
單騎擊其軍飛矢中腹力戰不休我兵繼至大弼
敗去圖魯什以創重卒于軍初圖魯什以戰勝功
賜號碩翁科羅巴圖魯至是陣亡贈三等子世職順治十
二年追諡忠宣
超哈爾額亦都第十三子也少從征伐屢以功授
騎都尉世職天聰元年偕佐領納海巴雅彰屯齎
詔赴明邊界徧諭喜峯口滿家口董家口諸將吏還遇戍
卒邀戰擒斬百餘人進護軍參領崇德元年從武
英郡王阿濟格征明抵明燕京城北奪取其巨礟
明兵來拒轉戰至盧溝橋連敗之二年擢議政大
臣
太宗諭曰嘉爾一心事主用擢爾以旌忠爾勉之其益
抒誠佐國政三年授禮部參政從睿親王多爾衮入青
山口會師涿州分兵攻任邱穴地墮其城趨趙北
口明兵陣於河之南毀橋梁以阻我師超哈爾乃
自河西出間道襲其後大破之遂略山東克濟南
明年春旋師敗敵于太平寨五年轉兵部六年從
鄭親王濟爾哈朗圍錦州城中兵出戰擊敗之追
入其郛力戰殁于陣年四十有一
太宗軫悼曰朕本欲擢超哈爾為一等大臣不意陣亡遣
大臣迎櫬入城
賜白金六百一十兩晉世職為二等輕車都尉以其長子
格赫禮襲順治十二年追諡果壯視一品大臣例
立碑墓道其第四兄阿罕岱第五兄阿達海第七
兄謨海俱以從征陣亡
訥爾特姓瑪佳隸鑲黃旗滿洲雅希禪次子也兄
恭衮襲父職為輕車都尉尋因獲罪降騎都尉
太宗念雅希禪功别授訥爾特為輕車都尉訥爾特初從
征明戰勝小凌河由大同入邊攻克小石城既襲
職從攻錦州屢敗明兵于松山杏山崇德中任刑
部參政兼副都統時左右兩翼會兵攻松山城城
垂破明兵欲潰圍出訥爾特與護軍都統領鰲拜
趨塔山南截其歸路至夜明潰卒走塔山遂邀擊
之潰卒竄據山巔訥爾特率衆仰攻之大敗走我
兵乘勝追躡至海濱溺水死者無算復從征明進
軍渾河築梁以濟明將以兵拒于南岸訥爾特擊
走之又敗其援兵于三河南我軍下山東將所部
兵攻克武定州城師旋將出邊明兵劫我巨礟訥
爾特與都統凖塔還擊之破其步卒二營凱旋
賜白金五百兩從鄭親王濟爾哈朗攻寧遠明總兵吳三
桂以衆來禦力戰殁于陣時年三十有八訥爾時
凡弟三人皆先後死事恭衮歷刑部副理事官從
征索倫陣亡蓋崇德四年季弟拉都渾襲恭衮職
從攻錦州奮身䧟陣死蓋崇德六年後二年訥爾
特復戰殁於寧遠五年之間相繼以忠烈著我
太宗甚軫䘏之加贈訥爾特三等輕車都尉以其子訥新
襲拉都渾一雲騎尉以其子鄂爾弼襲而恭衮以
不待集師輕身嘗敵故不議䘏云
多頗囉費英東之孫索海子也崇德中任佐領順
治元年從入關破流賊論功授騎都尉世職累加
一等輕車都尉任蒙古副都統從信郡王多尼征
明桂王由榔于雲南由榔奔永昌偽晉王李定國
設伏磨盤山山距潞江二十里崖谷峭險林箐蒙
密徑迴曲僅容騎我兵長驅過潞江偵其謀遂入
山發火器擊伏卒驚竄相蹂藉死者填塞崖谷定
國敗走銅壁關而多頗囉前驅䧟陣殁喪歸
賜祭葬子多禪襲職
路什姓納喇隸鑲黃旗滿洲崇德七年從征明至
山東兖州先登克其城
賜號巴圖魯順治元年以參領入關擊敗流賊李自成再
敗之望都二年從英親王阿濟格西𠞰自成扼綏
德以斷其歸路自成兄子錦據延安圍其城七戰
皆捷遂克之錦遁去時自成為豫親王多鐸所敗
棄西安南走商州竄入湖廣英親王督兵躡其後
至武昌偽侯劉宗敏等率衆拒戰路什與前鋒統
領蘇拜擊敗之并俘自成妻孥明年從肅親王豪
格西征擊叛將賀珍于漢中攻克鷄頭關追敗之
楚湖遂入四川誅獻忠分兵𠞰其餘黨俘斬甚衆
十五年從信郡王多尼進兵貴州討明桂王朱由
榔破其將羅大順于黔西州前後遇
恩詔及以功叙晉爵至二等男康熙十七年𠞰逆瀋吳三
桂率所部兵扼岳陽湖之九馬嘴賊舟猝來犯力
戰死之贈一等男兼一雲騎尉子布納海襲
巴希姓富察隸鑲黃旗滿洲世居訥殷天聰元年
以備禦隨我軍攻錦州城中兵出戰我兵迎擊之
復驅入城巴希與遊擊覺羅拜山不待我師至衝
入敵陣遂戰没八年贈二等參領同旗名巴圖姓
瓜爾佳世居哈達隨征寧遠時陣亡贈佐領
覺羅阿賴
景祖曾孫也天聰八年從征明擊薊州步兵奮勇深入陣
亡贈佐領世職
葉中額姓瓜爾佳隸鑲黃旗滿洲世居訥殷
國初來歸隨征烏拉戰没其孫哈什庫亦以護軍從
征陣亡贈七品官
昂錦隸鑲黃旗滿洲天聰八年隨征大同攻王家
莊城先登有功崇德元年同征瓦爾喀部落多俘
獲尋管義州官田獲糧甚多又同副都統阿拉善
設伏擊敗明寧遠兵順治元年隨豫親王多鐸南
征破流賊平定河南俱有功我軍進攻潼關有賊
自山上來犯奮力迎擊中箭陣亡三年贈佐領同
旗名旦岱世居葉赫屢以戰功授佐領從擊明經
略洪承疇軍陣亡贈參領世職
烏爾格隸鑲黃旗滿洲圖爾格子也崇德二年隨
征皮島率舟師渡海先登因後無應援遂力戰殁
贈佐領世職
瑚密什姓佟佳隸鑲黃旗滿洲崇德三年隨武英
郡王阿濟格征明設伏燕京擊敗明騎兵五百戰
通州遵化保定皆有功五年隨睿親王多爾衮圍
錦州左翼兵遇敵瑚密什身先士卒擊敗敵兵又
敗杏山騎兵生擒九人屢著功績順治元年隨入
關擊敗賊將唐通兵於一片石又追賊至安肅慶
都斬馘甚多每出兵瑚密什輒為前哨叙功加佐
領世職三年南征同鄂碩前驅至江南之句容屢
敗敵兵又隨貝勒博洛進征浙江至杭州擊明大
學士馬士英軍至錢塘江擊總兵方國安中鎗殁
贈二等參領世職
巴林姓瓜爾佳隸鑲黃旗滿洲世居索尼崇德三
年從貝勒岳託征明以雲梯攻深州先登陣亡四
年贈佐領世職
托紐姓富察隸鑲黃旗滿洲父辛泰天聰時屢立
軍功授佐領托紐襲職崇德三年隨征明入邊敗
明兵至渾河為橋以渡復擊敵有功及出邊復敗
明兵之來追者順治元年從入關擊流賊中巨礟
殁二年加贈如例
烏庫隸鑲黃旗滿洲世居寧古塔以地為姓祖僧
格
國初來歸父聶紐克崇德時從征杏山錦州皆有功
烏庫於順治初隨征浙江舟山敗偽伯阮思等之
衆十二年隨征福建海賊鄭成功攻厦門賊船六
百餘排列城堡嶴烏庫率水師奮勇前擊逼厦門
岸中傷殁贈三等輕車都尉從弟多博叔色鈕克
子也襲職管佐領康熙十三年逆藩耿精忠反犯
江西多博隨征至撫州鍾家嶺遇賊萬餘拒敵多
博奮勇進戰中礟陣亡贈加一雲騎尉
哈爾罕姓佟佳隸鑲黃旗滿洲世居嘉哈崇德六
年隨征明圍錦州松山兵來犯劫我巨礟哈爾罕
擊敗之順治元年隨入關破流賊二年追賊至陜
西延安率甲士四十人守南山有賊來犯駐守兵
敗因同正白旗敖賓力戰不退受傷而殁三年贈
佐領世職同旗有古朗阿順治三年從征四川流
賊張獻忠陣亡贈雲騎尉
正黃旗滿洲
赫臣姓伊爾根覺羅先世居瓦爾喀
太祖時率族屬來歸授職為佐領隸正黃旗滿洲從征烏
拉有功奉使葉赫抗節不屈被害
太祖既滅葉赫索得害赫臣者授其子克宜福俾手刃之
以祭
台弼善姓札庫塔隸正黃旗滿洲努山第二兄也
初監遊牧天命三年從征明攻撫順瑪哈丹村四
年攻界藩皆有功及攻珊延哈達豐濟堡俱轉戰
得優等功我兵遇明兵於喀爾圖滸衆皆退台弼
善獨冒矢石直前進取平樂堡以第二人登天聰
三年隨征明與明經略袁崇煥兵遇力戰陣亡贈
佐領
喀喇隸正黃旗滿洲屢從征戰有功官佐領尋
賜號巴圖魯在十扎爾固齊之列及征葉赫叙功授副將
與明總兵劉綎戰於阿布達哩岡身被七創勝之
卒以傷没順治時追諡恭襄子扎福尼阿福尼皆
有戰功崇德六年阿福尼以首先衝陣破明洪承
疇軍得懋賞尋亦以傷卒
松阿哩姓興佳隸正黃旗滿洲
國初從征扎庫塔哈屯中傷沒追贈如例子鄂能崇
德時從攻明松山錦州及山東屢立戰功順治中
鎮守奉天
滿達理姓納喇隸正黃旗滿洲官佐領從攻遼陽
力戰殁於陣
巴雅爾圖姓民覺羅隸正黃旗滿洲世居葉赫初
以戰功授遊擊天命十一年從攻寧遠陣亡以其
子阿賽著有軍功贈三等男爵
那蓋姓瓜爾佳隸正黃旗滿洲世居蘇完官備禦
天命十年隨攻旅順口奮力登城陣亡加贈遊擊
康熙二年追叙軍功加三等男爵
覺羅阿克善隸正黃旗滿洲
景祖兄索長阿三世孫也天聰時即在行間宣力崇德六
年以參領隨我軍征錦州敗明總兵吳三桂兵及
松山杏山援軍又連敗明經略洪承疇兵授雲騎
尉世職八年鄭親王濟爾哈朗征明寧遠分兵攻
前屯衛阿克善先登克其城晉騎都尉順治元年
隨睿親王多爾衮入山海關擊敗流賊李自成叙
功加一雲騎尉七年擢正黃旗滿洲副都統兼工
部侍郎十一年隨征湖廣敗賊於湘潭常德龍陽
十三年貝子濟度征海賊鄭成功阿克善率本旗
兵從至烏龍江以水險難渡乃潛取道山間徑趨
福州偵知賊船三百餘尚泊烏龍江阿克善自由
水路約星鼐等陸路合擊追至江口斬偽都督總
兵等俘獲甚衆明年賊犯羅源縣我駐防兵被圍
阿克善率兵赴援遇賊力戰陣亡十六年三月特
加
恩䘏晉三等輕車都尉世職子塞克森襲
彰屯姓瑪佳隸正黃旗滿洲世居薩哈官佐領天
聰元年從征朝鮮崇德七年從攻錦州皆有功順
治元年從攻前屯衛中傷而亡加贈二等參領
額爾希根隸正黃旗滿洲以功授備禦天聰二年
從克錦州擢遊擊三年從征明燕京至薊州遇明
兵力戰陣亡贈雲騎尉
達蘭隸正黃旗滿洲天聰三年從征明攻永平遵
化皆先登崇德元年從征朝鮮乘夜以雲梯襲南
漢山城奮勇前進殁於陣二年論平朝鮮功加贈
佐領世職
固三姓哲爾德隸正黃旗滿洲世居烏拉官佐領
天聰三年從征明擊涿州援兵敗之崇德元年征
朝鮮殁於陣贈佐領
瓦爾哈姓薩克達隸正黃旗滿洲世居瑚爾哈天
聰五年隨征大凌河陣亡授雲騎尉
蘇爾修姓那木都魯隸正黃旗滿洲世居綏芬官
佐領從征烏拉受傷至天聰九年卒弟阿爾修襲
職崇德四年叙功加一雲騎尉是年從征薩哈連
烏拉陣亡加世職三等參領
瓦音布隸正黃旗滿洲崇德元年從征朝鮮取義
州以第二人登城克之六年從攻明經略洪承疇
軍執纛䧟陣被傷殁贈雲騎尉
編珠隸正黃旗滿洲崇德初從征明山東有功授
雲騎尉順治二年駐防東昌因擊土賊陣亡贈騎
都尉
舒寧額姓扎庫塔隸正黃旗滿洲努山族弟也初
管佐領事崇德二年從征明攻灤城先登明軍門
盧象昇率兵來戰舒寧額獨衝入陣遂戰没崇德
五年贈佐領世職族弟祜紐
賜號巴圖魯以軍功授佐領順治三年征山東土寇戰殁
于平邑贈加一雲騎尉
阿喇穆姓瓜爾佳隸正黃旗滿洲世居蘇完安珠
瑚父也任佐領以招降阿舒墨爾根人衆有功又
從大軍戰于珊延哈達松山察哈爾寧遠等處身
被重傷三十餘處得功牌賞賚最多順治元年入
關追𠞰流寇力戰陣亡贈雲騎尉
賽弼圖姓瓜爾佳隸正黃旗滿洲世居三姓父禪
禇于崇德四年從征薩哈連烏拉力戰身中九鎗
卒破之論功授佐領世職賽弼圖每從征奮勇争
先遍身鎗痕竟以傷發卒
豐達禮隸正黃旗滿洲崇德四年隨征索倫力戰
陣亡
覺羅碩爾昆隸正黃旗滿洲世居葉赫崇德七年
隨征明圍錦州城中兵忽出衝陣碩爾昆被傷而
殁贈雲騎尉
費揚珠隸正黃旗滿洲世居寧古塔以地為姓崇
德三年從征明至山東攻夏津以第二人先登順
治初駐防東昌進𠞰土賊中鎗殁加授佐領世職
和圖姓圖什哩隸正黃旗滿洲世居黑龍江崇德
三年從征明攻山東滕縣陣亡追贈佐領孫積善
於康熙十六年從𠞰逆藩吳三桂戰殁於四川保
寧
傅察姓鈕祜禄隸正黃旗滿洲世居吉林崇德三
年從征明攻山東滕縣首先登城因後無繼者遂
墜堞而殁追贈佐領
瓦延住姓寧古塔隸正黃旗滿洲世居瑚爾哈崇
德三年從征明山東有功順治初駐防東昌因擊
土賊殁於陣贈騎都尉
鄂兑姓納喇隸正黃旗滿洲世居哈達滿達爾漢
之姪瑪福塔次子也初從征瓦爾喀多俘獲後同
征額勒岳索額赫庫楞亦有功授佐領世職崇德
六年圍錦州松山明經略洪承疇援兵駐於山下
鄂兑率兵進戰陣歿從弟曰阿哈丹滿達爾漢長
子也亦以出征陣殁贈各如例
費揚古隸正黃旗滿洲崇德時從征明錦州及攻
山東皆在事有功順治十一年從征廣東至電白
賊將馬雄等來犯費揚古率衆力戰䧟陣殁贈雲
騎尉
阿什譚姓瑪佳隸正黃旗滿洲崇德七年攻錦州
奮勇䧟陣八年攻明前屯衛以紅衣礟擊其城阿
什譚於城闕處先登被傷而殁贈佐領
特庫音姓瓜爾佳世居蘇完崇德八年從征明燕
京以雲梯攻新安縣先登殁贈佐領
烏珠克圖姓吉哩隸正黃旗滿洲世居沾泥崇德
八年從征明至山東以雲梯攻泗水奮勇先登殁
於城上贈佐領又同旗能格姓赫舍哩順治六年
隨征大同叛鎮姜瓖殁於陣贈雲騎尉又有格布
額姓扎庫塔世居哈哩村從征至烏札拉孔果力
戰陣亡贈如例
特穆德格隸正黃旗滿洲
國初以其部屬來歸崇德七年從征明錦州執降明
之蒙古戮於城外有訥木奇者乘馬衝入睿親王
多爾衮營特穆德格迎而擒之兩相抱持被刺身
死又同旗烏海天聰三年從征明攻遵化越衆先
登陣亡又有覺羅拉達天聰三年從征明燕京遇
薊州步兵力戰殁於陣
甄特姓民覺羅隸正黃旗滿洲世居長白山崇德
五年從征明以火礟擊松山城將䧟會日暮罷攻
明守將金國鳳連夜以繩繫木覆土塞之比明城
復完固我師進攻不能入甄特挺身奮登殁於城
上追贈佐領
邁圖姓納喇隸正黃旗滿洲崇德時以啟心郎從
征明攻錦州陣亡乂有石賽姓瓜爾佳以攻秀巖
城陣亡贈佐領
貴三姓哲爾德隸正黃旗滿洲世居烏拉
國初從征索爾和陣亡贈三等參領同時陣亡者都
敏姓民覺羅世居棟鄂贈備禦世職又同旗有覺
羅巴雅爾圖世居琿春初管佐領崇德二年從征
朝鮮旋往皮島率兩舟師渡海與敵戰因後隊兵
退無援獨率衆登岸力戰遂殁於陣贈遊擊又有
阿鈕以佐領駐防寧古塔因朝鮮叛率衆往攻中
鎗陣殁
索寧姓他塔拉隸正黃旗滿洲其先係察哈爾蒙
古從恩格德禮來歸崇德八年從征明至山東攻
萊蕪首先登城克之
賜號巴圖魯尋以圍大同攻渾源州中礟殁贈三等子爵
子巴圖於康熙十七年從征逆藩吳三桂戰殁於
洞庭
濟山努山第四弟也初任佐領崇德六年從圍錦
州破明經略洪承疇軍蒙
賜鏹順治元年從豫親王多鐸破流賊平定河南至潼關
有賊自山來犯擊敗之回軍時殿後賊復犯我軍
者三皆敗之又同李率泰等招撫二州五縣二年
從貝勒博洛征浙江至杭州招撫府州縣凡九尋
擢副都統駐防蘇州時賊黃蜚等約城内賊夾擊
我師濟山同武巴海進擊四戰俱敗之後敵復大
至中礟殁於陣加贈騎都尉兼一雲騎尉
宜爾格德努山族子也任佐領崇德五年
太宗命薩穆什喀等往征瑚爾哈部宜爾格德率九十人
助之克鐸陳阿薩津二城有斬馘順治元年擢工
部理事官五年從征江西叛鎮金聲桓時賊以七
萬衆來拒宜爾格德同我師奮擊破之賊復連犯
我汛地俱擊却之至信豐縣敗賊兵二萬於山嶺
論功屢遇
恩詔加一等輕車都尉兼一雲騎尉十二年從征偽秦王
孫可望於岔路口擊賊陣亡贈三等男
那爾泰姓烏魯隸正黃旗滿洲世居葉赫布恕庫
父也自幼從征天聰崇德間屢立戰功順治六年
征大同叛鎮姜瓖戰没時其二子噶達渾那什庫
亦在行間並奮鬭殁
正白旗滿洲
達音布姓他塔拉隸正白旗滿洲世居扎庫穆天
命三年來歸我
太祖四征不庭所至輒為前哨殺敵無算前後積戰功加
世職至三等總兵官天命八年有蒙古喀爾喀扎
嚕特部昂安貝勒執我使者送葉赫被殺
太祖怒命貝勒阿巴泰等統兵征之達音布從行庚辰乘
夜疾馳明日平明渡遼河縱兵急進達音布率精
銳五十人先至額爾格勒知為昂安所屬遂略地
而前馳百餘里進攻昂安攜妻子引牛車而遁時
參將雅希禪博爾晉引三十餘騎下馬伺之達音
布亦引十餘騎以俟昂安直衝達音布達音布與
戰擊敗之復出衆前引滿將射昂安從者乘發矢
時執小鎗迎刺達音布中口墮馬創甚死焉
錫罕隸正白旗滿洲世居棟鄂以地為氏父倫布
以所部四百人歸
太祖賜名魯克素錫罕其長子也授世職為騎都尉天命
七年蒙古貝勒卓哩克圖部人有叛逃者錫罕追
及之殲焉天聰元年從大貝勒阿敏征朝鮮進攻
三塔率八十人先驅遇敵戰殁
太宗深惜之晉世職二等輕車都尉子鄂碩見人物
錫爾泰錫罕弟也初任佐領在十六章京之列以
戰績授遊擊世職天命六年從征明取瀋陽明總
兵陳策統兵三萬營於黃山聞我兵進攻瀋陽遂
渡渾河來援
太祖即遣右翼四旗兵進戰久之不退復令後軍往助錫
爾泰與焉擊射衝突而入明兵敗走追至渾河陣
斬總兵陳策等而錫爾泰同布哈郎格等以先登
力戰亦殁焉其長子拉都於崇德五年七年兩從
圍錦州皆有功寧遠之役往窺敵塹陣亡其弟巴
都順治元年隨入關先登敗流賊又敗之慶都叙
績累加授參領世職五年從征福建戰殁於羅源
贈一等輕車都尉又一雲騎尉
巴都哩隸正白旗滿洲世居佟佳以地為氏天命
元年同伊弟蒙阿圖來歸授總兵世職巴都哩有
才能屢立戰功十年從攻明旅順口克敵有功天
聰三年從征明攻遵化先登
太宗親以金巵賜酒七年任禮部承政八年隨征明略錦
州還征科爾沁七月甲戌
太宗在大同貝勒阿巴泰等遣使奏言我兵攻王家莊城
時禮部承政巴篤哩督衆力戰攻城被創不退中
箭而亡時
太宗方飲聞之即罷飲曰此舊臣也效力多年為之泣下
贈副都統順治十三年
世祖追念開國功臣
賜諡敏壯立碑墓道
拜姓佟佳隸正白旗滿洲屢以軍功任副都統兼
禮部承政會同索海征瓦蘭喀路我師失利拜與
譚布力戰敗之師還索海曰此譚布與拜兩虎將
之力也
太宗乃加賞二人順治二年從豫親王多鐸平定河南江
南並在行間有功六年攻大同叛鎮姜瓖陣亡加
騎都尉世職
新泰姓覺爾察隸正白旗滿洲父阿巴泰歸我
太祖任佐領因擊巴雅拉部圖勒申受傷而卒新泰其長
子也屢從征伐積軍功至遊擊歷任護軍統領天
命十一年攻寧遠力戰陣亡順治元年加贈男爵
葉陳姓舒穆嚕隸正白旗滿洲世居珠舍哩
國初來歸
太祖遇之甚厚以妹妻之稱為額駙從征哈達時奮勇力
戰陣亡贈參將弟葉錫亦於珠舍哩之戰被創而
殁
錫佛隸正白旗滿洲任參領天命六年隨征明攻
瀋陽於正藍旗所轄汛守遇敵力戰陣亡授備禦
世職又同旗屯泰征明至山東奮勇跳城中傷殁
卓爾糾姓托和羅隸正白旗滿洲世居瑚爾哈天
聰三年從征明燕京往運草束遇敵力戰陣亡子
圖那屢著戰功晉職輕車都尉順治十六年從征
偽晉王李定國力戰陣殁贈一等輕車都尉
瑚碩布姓佟佳隸正白旗滿洲達爾漢第五子也
初襲職為騎都尉天聰五年從征大凌河陣亡加
贈雲騎尉
羅洛科隸正白旗滿洲隨攻沙嶺有功授佐領崇
德二年因征皮島殁於陣同旗有佐領翁克天聰
六年從征明錦州力戰陣亡又有佐領覺羅阿特
達征寧古塔陣亡其子錫拉圖亦官參領崇德二
年在皮島戰殁又有弼雅達亦以佐領從征朝鮮
陣殁
音達呼齊隸正白旗滿洲早從征伐屢立戰功天
聰三年從征明攻遵化奮勇登城中傷而殁贈佐
領又同旗多理善天聰三年從征明由大同入邊
攻堡陣殁贈佐領世職又有琿達善天聰三年從
征明至薊州遇敵陣亡又有喀爾哈那天聰八年
隨征明山西至大同力戰陣亡
麥色姓那木都魯隸正白旗滿洲康果禮次子也
世為綏芬屯長天聰時以章京從征塔山陣亡
希福隸正白旗滿洲官參領天聰間屢有軍功崇
德七年從克錦州任左翼帥防守山城敵來犯射
退之敵又攻我正藍旗汛地往助擊之及再戰遂
殁於陣贈輕車都尉
瑚什布隸正白旗滿洲天聰八年從征明圍大同
攻克關廂復奮勇進攻中火礟而殁加贈騎都尉
珠三姓李佳隸正白旗滿洲世居札庫穆初任佐
領屢著軍功崇德二年從攻皮島首先乘舟渡海
迎敵我後軍失援登岸戰殁加贈至輕車都尉弟
努三從攻大同戰没於五臺又我軍攻皮島時同
旗陣没者曰拜台珠
覺羅雍貴隸正白旗滿洲崇德三年從征明擊通
州兵敗之五年圍錦州擊敗松山杏山兵七年擊
敗明經略洪承疇軍八年進攻前屯衛先登殁贈
佐領
羅多理姓佟佳隸正白旗滿洲世居扎庫穆崇德
五年從征明圍錦州七年擊松山兵皆有功順治
初從平陜西江南福建屢戰皆捷六年從征叛鎮
姜瓖圍大同中創而殁贈騎都尉又同旗瑚通格
姓奇塔拉世居長白山崇德八年從征明山東攻
臨清先登環堞而戰没于陣贈佐領
特坤達音布第三子也
國初屢從征伐有功累官一等侍衛崇德七年從征
明圍錦州攻明經略洪承疇第三營軍力戰陣亡
贈佐領世職
甘塔哈隸正白旗滿洲崇德中屢著軍功順治五
年隨征山東曹縣土宼攻城時中火礟殁贈雲騎
尉子噶思海亦以從𠞰逆藩吳三桂戰没于永興
格布庫姓民覺羅隸正白旗滿洲崇德時即宣力
戎行順治元年入關擊流賊追至慶都殲之授佐
領三年隨𠞰流賊張獻忠于四川會正藍旗兵被
賊所困往援中箭殁于陣贈騎都尉子衛赫亦以
𠞰逆藩吳三桂戰没于湖廣之彛陵
斡泰姓瓜爾佳隸正白旗滿洲崇德時即在行間
效力順治二年追流賊至揚子江遇賊船先登擒
之被重創五年征山東土賊陣亡贈雲騎尉又同
旗岱納姓巴雅爾屢從征伐有功順治二年南征
攻楊州奮勇先登中傷殁贈佐領
嘉隆阿姓瓜爾佳隸正白旗滿洲世居松花江兄
曰噶布拉崇德時從攻明山東屢有戰績加授佐
領嘉隆阿初征黑龍江即有功順治二年擊流賊
于延安以殿後身中十二鎗力戰陣殁贈世職三
等輕車都尉
哈爾巴姓民覺羅隸正白旗滿洲崇德時即屢從
征伐順治元年從入關五年從征南將軍譚泰征
江西叛鎮金聲桓以雲梯攻九江先登
賜號巴圖魯屢加授一等輕車都尉十一年從征福建海
賊鄭成功賊兵十餘萬來奪我巨礟哈爾巴隨我
師擊敗之又連敗其衆旋攻海澄縣中鎗殁贈一
等輕車都尉同旗舍格以征𠞰逆藩吳三桂戰没
于江西吉安
鄂爾布隸正白旗滿洲崇德七年隨征明錦州有
功順治十六年在福建厦門遇海賊鄭成功兵力
戰陣亡贈雲騎尉
達爾布姓烏札拉隸正白旗滿洲世居黑龍江崇
德間早從征討屢立軍功擢參領順治九年敬謹
親王尼堪戰没于衡州達爾布力戰中礟殁
正紅旗滿洲
烏爾昆隸正紅旗滿洲以備禦從
太祖克遼瀋有功授遊擊世職後駐防海州稱職加授二
等參將天聰三年攻薊州被創卒其孫科魁順治
中從征湖廣浙江屢立戰功
色勒布姓烏扎拉隸正紅旗滿洲父薩鈕于
太祖時來歸色勒布其次子也崇德二年襲職順治元年
從入關擊流寇于潼關屢敗其衆二年從征江南
攻江隂中巨礟殁贈三等參領其兄之子曰莫羅
渾初襲父赫頁諾佐領職順治時平定杭州紹興
及福建廣東皆有功加世職二等輕車都尉康熙
十七年進攻海澄殁于陣
岳樂順隸正紅旗滿洲天聰七年以參領從攻明
旅順口奮勇先登力戰陣亡屢贈二等輕車都尉
世職
輝山隸正紅旗滿洲崇德三年任兵部理事官六
年隨征明圍松山順治元年隨追流寇至潼關三
戰三敗之師旋殿後被創殁于軍贈雲騎尉
布達理隸正紅旗滿洲崇德三年征明敗敵于邊
外六年從擊明經略洪承疇軍敗之順治元年從
入關追流寇師抵潼關屢敗賊衆五年隨征江西
叛鎮金聲桓敗賊于湖口其黨以七萬衆來薄我
營中箭殁于陣贈世職騎都尉
烏納哈賴隸正紅旗滿洲崇德五年從征明圍錦
州困松山乘夜刦敵敗明兵于寧遠二年隨征至
江南屢有戰功以攻江隂中礟殁贈世職三等參
領
伊明阿隸正紅旗滿洲崇德三年隨征明攻松山
城中傷殁于城下同旗覺羅蘭泰崇德六年復征
明圍錦州在松山力戰陣亡
額貝隸正紅旗滿洲崇德六年從征明圍錦州擊
敗松山兵七年從征寧遠有斬獲八年隨征明攻
薊州及濠中礟殁贈佐領世職
貴穆臣隸正紅旗滿洲崇德八年從征明至山東
攻郯城先登殁贈佐領世職
阿納海姓佟佳隸正紅旗滿洲岱松阿子也崇德
時效力行間襲佐領世職管參領事順治元年隨
南征流寇三年隨征四川皆有功十八年隨征山
東賊渠喬玉季於連山賊乘夜劫我營奮力拒敵
身中三十二創殁于陣加世職三等輕車都尉
石賴隸正紅旗滿洲崇德時即在行間宣力順治
元年十一月從南征平定河南江南二年征浙江
攻嘉興先登有功再攻崑山中火礟殁䘏贈如例
同旗達魯哈順治元年從入關征流寇累有戰功
二年至江南攻江隂中礟陣亡贈雲騎尉世職
留哈隸正紅旗滿洲順治元年從入關追𠞰流賊
至涿州松蘿店陣亡贈佐領世職同旗鄂哈順治
元年從入關擊流賊力戰陣亡康熙二十年追贈
護軍參領又有巴揚阿順治三年從征四川流寇
張獻忠陣没
莫洛姓阿顔覺羅隸正紅旗滿洲世居長白山順
治初任刑部理事官康熙六年擢都察院左副都
御史七年擢山西陜西總督有惠政九年陞刑部
尚書十二年逆藩吳三桂反十三年正月大軍由
陜西進征以莫洛為經略駐西安尋加武英殿大
學士莫洛駐兵寧羌州南教場會提督王輔臣叛
猝攻莫洛營莫洛親率兵併力射却之既而輔臣
身自督戰衆遂復攻礟矢齊發莫洛中鎗死所部
官員筆帖式等死者甚衆
賜祭葬諡忠愍
欽定盛京通志卷八十四
