欽定盛京通志卷五十七
名宦(五)
國朝
欽定四庫全書
欽定盛京通志卷五十七
名宦(五)
國朝
烏庫禮姓扎庫塔滿洲鑲白旗人年十六即效力
戎行入關破流賊李自成屢著戰功順治十五年
授
盛京總管
賜鞍馬
聖祖仁皇帝康熙元年改總管為將軍仍以烏庫禮任之
是年疏陳所屬兵丁宜定更番直役之例以均勞
逸
詔如所請先是
盛京設戶禮工三部侍郎等官而兵民獄訟悉隸其
事於總管未設刑部至是烏庫禮請增設疏下廷議
始設刑部侍郎以下等員四年四月以疾卒於任
烏庫禮居官清慎時初設將軍辦理奉天旗民事
宜俱有條理旗民俱稱其名
巴海姓瓜爾佳滿洲鑲藍旗人沙爾瑚達長子也
初任佐領順治十四年授秘書院侍讀學士十六
年襲父一等男爵
世祖章皇帝諭吏部曰寧古塔係邊疆要地沙爾瑚達駐
防年久甚得人心今已病故其子巴海素著勤慎堪代
其父授為寧古塔總管十七年俄羅斯犯邊境巴海同
副都統尼哈哩等率兵至黑龍江松花江交會處
偵賊在費雅喀西境即疾趨使犬部界分布舟師
潛伏江隈賊船踵至合擊之賊敗郤棄船登岸竄
走巴海督兵追戰斬六十餘級溺水死者甚衆獲
其船及鎗礟軍器因招降費雅喀百二十餘戶叙
功加一雲騎尉康熙元年改總管為將軍仍以巴
海任之十年
聖祖詣盛京
召巴海問寧古塔及瓦爾喀瑚爾哈人民風俗
諭曰朕向聞爾賢能今益知爾矣費雅喀赫哲雖服然其
性暴戾當廣布教化多方訓迪俄羅斯雖云投誠當加
意防禦訓練士馬整備器械毋墮狡計爾膺邊方重任
尚其黽勉以報朕知遇之恩初邊境蒙古有墨爾哲勒
氏者累世輸貢至是巴海招之其長扎努喀布克
托等願率衆内移巴海請安輯于寧古塔附近地
設佐領四十以扎努喀布克托及諸族屬任之分
轄其衆號為新滿洲十三年冬巴海率諸佐領入
覲
頒賚有差
聖祖特賜巴海黑狐裘貂朝衣各一襲十七年
諭奬巴海暨副都統安珠瑚實心任事撫輯新滿洲戶咸
令得所各予一等輕車都尉兼一雲騎尉世職二十一
年巴海疏言巡緝採葠官兵宜分别所獲多寡定
奬賞之例
聖祖諭部曰盗採者緝獲視所獲多寡議叙甚為允當其
非葠而孑身採捕他物者毋得妄拘並詳議著為令時
聖祖幸吉林旋蹕
諭巴海以吉林兵丁勞苦宜加憐憫
命除捕鷹取魚諸徭役俾勤耕種二十二年以奏報田禾
歉收分數不實經部臣議以革世職
聖祖諭曰巴海遷移新滿洲不可謂無功應仍令襲三等
輕車都尉世職惟罷其將軍任三十五年卒
賜祭葬如例巴海父子俱鎮守吉林寧古塔綏輯有方深
得民心
薩布蘇姓富察滿洲鑲黃旗人順治初年由驍騎
校擢協領皆在吉林康熙十六年四月
聖祖仁皇帝以長白山為本朝
肇迹發祥宜崇秩祀
勅遣内大臣覺羅武穆納侍衛費雅什塞護禮索鼐前往
瞻視至吉林欲選曾往者導引弗可得寧古塔將
軍巴海令薩布蘇率兵二百攜糧三月以隨循温
德亨河陸行七日至札倫果河復乘舟由斡穆呼
河逆流二日至佛多和河順流一日抵額音陸路
為林所阻翼日薩布蘇率兵伐木開路行三十餘
里陟山巔升樹而望又行數里登高峯望之遣人
還告武穆納等望見片片白光即長白山計相距
止百餘里矣武穆納等後一日至復開路行一日
詰朝又行雲霧塞徑恍惚有鶴鳴六七聲尋聲疾
走因得鹿蹊密林叢翳進至山麓跪誦
勅旨畢雲霧忽開有路可登半山石砌若平臺五峰環拱
南一峯稍下如門山水左流有松花江右流為大
小額音河中潭不流者周三十餘里由潭邊陟山
五十餘丈香樹紛郁黃花燦爛徧地積雪即向所
望見片片白光也薩布蘇曰此地人跡罕到不宜
久留遂叩拜而返有羣鹿自山奔墜時竚立視者
七人鹿適仆其七薩布納謂武穆蘇曰此山靈所
贈也令從者縶之以行不數十步回首瞻望已雲
霧漫山矣仍由額音行十五日乃還吉林武穆納
等還奏十七年擢薩布蘇寧古塔副都統二十一
年將討俄羅斯遣薩布蘇往視水陸路徑是年建
木城于黑龍江呼瑪爾二處調寧古塔兵一千五
名往造戰船運礟具以薩布蘇同將軍巴海統之
二十二年薩布蘇與巴海奏言黑龍江呼瑪爾距
雅克薩城尚遠若駐兵兩處則勢分道阻且過雅
克薩有尼布楚等城羅刹倘水陸運糧增兵救援
更難為計宜乘其積貯未備速行征勦一俟造船
畢度七月初旬能抵雅克薩即統兵直薄城下疏
入
聖祖諭曰寧古塔兵未諳行軍紀律將軍與副都統又不
能齊心巴海可留守吉林薩布蘇同寧古塔副都統瓦
禮祐領兵前往俟抵彼相度形勢奏請酌行尋允王大
臣等議額蘇哩在黑龍江呼瑪爾之間可以藏船
且有田隴舊跡宜建木城令薩布蘇瓦禮祜統兵
駐守十月以薩布蘇為黑龍江將軍十一月疏言
前自羅刹来歸之宜番鄂噶番錫圖頒三人效力
勤勞宜與新投誠之吉禮固哩鄂佛那西等酌給
官職以示鼓勵得
旨授宜番驍騎校餘授七品官其新投誠之鄂佛那西等
賜裘帽令馳驛赴薩布蘇軍前酌遣招撫二十三年二月
疏報宜番等抵羅刹界招撫二十一人以歸二十
四年五月薩布蘇等軍于雅克薩城南集戰船於
城東南列紅衣礟于城北夾攻之先積柴城下為
焚城狀城中大驚其頭目額哩克舍窮蹙乞降先
是薩布蘇等屢奉
聖祖恩諭行軍不可多行殺戮至是與朋春等宣
上恩德額哩克舍垂涕稽顙謝引六百餘人徙去我軍毁
雅克薩城捷
聞
聖祖諭議政王大臣曰大兵迅速征行破四十年盤踞之羅刹
於數日之間今雅克薩城雖已克取防禦决不可疎應
于何地駐兵彈壓其速議具奏尋
允所議以副都統温岱那秦駐守黑龍江薩布蘇移駐墨
爾根建城防禦二十五年正月薩布蘇奏偵知羅
刹復至雅克薩築城盤踞請于冰消時督修戰艦
相機進勦
聖祖諭曰羅刹復築雅克薩城若不速行撲滅勢必積糧
堅守圖之不易其令薩布蘇暫停墨爾根處兵遷移家
口速修船艦統寧古塔等處兵赴勦其黑龍江城酌留
奉天兵守之八月薩布蘇奏言臣等圍雅克薩城已三
面掘壕築壘壕外置木樁鹿角分汛防禦城西對
江另設一軍于未流澌時泊船東西兩岸令堵截
尼布楚援兵至流澌時即藏船上流之港内以資
守禦九月俄羅斯察罕汗遣使上疏納欵乞撤雅
克薩之圍
聖祖諭以别遣使来議地界
命薩布蘇撤圍城兵列艦結營二十八年四月俄羅斯使
臣費耀多囉等至尼布楚與内大臣索額圖等定
議令俄羅斯自毁雅克薩城徙其人去以吉爾巴
齊河北岸為彼界立碑垂示久遠二十九年薩布
蘇以前此索倫總管安珠瑚等所種官田二千餘
晌分給墨爾根兵丁屯種三十一年同寧古塔將
軍佟寳奏建齊齊哈爾城及白都訥木城以科爾
沁所進獻之錫伯卦勒察達瑚哩壯丁萬四千有
竒分駐二城編佐領隸上三旗並設防守尉防禦
等官先是有默爾哲勒屯長扎努喀布克托請内
附因于墨爾根編四十佐領號為新滿洲三十四
年薩布蘇奏于墨爾根兩翼各設一學設助教選
新滿洲及錫伯索倫達瑚哩每佐領下幼童一名
教習書義是為黑龍江建學之始薩布蘇為將軍
在任年久經理地方事務諳練明敏深得軍民之
心其平定羅刹及建興黑龍江學時稱其有文武
幹濟之才
沃内姓性佳滿洲正黃旗人順治三年隨端重親
王博洛征明屢立戰功授一等輕車都尉世職康
熙十二年擢
盛京將軍撫兵恤民繕治城郭並
奏設各城防禦得
旨允行沃内在任數年訓練士卒嚴整有節制十四年察
哈爾布爾尼叛
聖祖命沃内同寧古塔將軍巴海固守邊界境内晏然
安珠瑚姓瓜爾佳滿洲正黃旗人先世居蘇完父阿
喇穆任佐領順治元年隨睿親王多爾衮至山海
關擊流賊李自成力戰陣亡
恩加雲騎尉世職尋令安珠瑚襲隨征湖南山東及舟山
海賊屢立戰功康熙六年擢寧古塔副都統十年
增設吉林烏拉副都統調安珠瑚任之時安珠瑚
與寧古塔將軍巴海奏遷松花江新滿洲扎努喀
布克托等各姓戶口於所屬境内編四十佐領令
扎努喀等分轄其衆十七年
聖祖諭巴海暨安珠瑚實心任事撫輯新滿洲戶口咸令
得所下部議叙旋擢
盛京將軍十九年疏請裁金州巡檢改為金州營設
守備千總等官以招徕民戶五百餘丁選兵百分
習騎射標鎗鳥鎗又請于沿邊展界二十餘里設
柵隘口移兵防守疏並下部議行二十一年
聖祖詣盛京
巡行邊地見立界處枯骨多暴露者
諭安珠瑚徧察瘞之二十二年以疾乞休安珠瑚任將軍
時繕城郭興屯田招来遠人興利除弊皆有成效
至今旗民追念其德感佩不已
張尚賢遼東人順治十一年知遼陽府事時
國初新設有司地方遼闊多招来流徙之民尚賢拊
循有道一二年中遂致殷富後陞奉天府尹凡新
設州縣皆遵尚賢教令戶口日增民人樂業去官
後遼人為立祠于城西歲時祀之
王國安蓋平人康熙二十八年任奉天府尹廉静
不擾三十七年再任晉兵部左侍郎卒入名宦先
是國安撫浙省整飭漕務清理𣙜税革陋規建隄
閘具有條制杭城兵民雜處營債素為重累國安
捐金代償焚劵息争浙人德之亦祠名宦
王克寬漢軍正白旂人少聰穎兼通滿漢文字
國初授尚陽堡四品官凡以罪徙者皆隸焉克寬除
科𣲖濟貧苦一時流移之人咸得其所及奉天建
郡縣流徙俱赦為民克寬改授佐領尤善其職常
命子國卿建養生堂安置孤貧施粥及棺木及僱
乳嫗育嬰孩凡受生全之惠者不可殫述
徐廷璽漢軍正白旗人康熙三十四年任奉天府
丞次年擢任府尹有幹濟才抑奸暴扶善良振興
禮讓旗民大和至今稱良吏者猶不忘徐府尹云
吕履恒河南新安人進士康熙五十年任奉天府
府丞奉天兩府科歲考例以府丞代其事履恒簡
拔寒素接引後學考道論文無倦意一時士子鼓
舞奮興文風大振刻有留都文萃内多觀風月課
賞識之作至今傳誦不衰
梁世勲陜西三原人康熙時為奉天治中時有防
禦兵借住民房之議世勲視屋大小均給之又編
為保伍調置有法民賴以安
范時崇漢軍鑲黃旗人忠貞公承謨子也康熙二
十三年任遼陽州知州寬簡愛民凡徵收錢糧並
無火耗時議撥民屯田民多遷徙時崇以本境地
屯種有餘請不他徙以故遼陽州民得安生業後
陞浙閩總督有惠政閩人思之從祀道山忠貞公
祠又劉貞胡祚遠陳學海先後任遼陽俱有德政
百姓奉牌祀本州城隍廟
劉文亮漢軍鑲黃旗人順治十五年襲父承義佐
領仍駐錦州招民十八年設府州縣康熙元年以
孔允檜知錦縣事邑人以文亮父子久蒞兹土並
有惠澤不忍他属凡訟獄者猶奔控于文亮曰非
劉青天不能决府尹徐繼煒以
聞奉
旨以文亮帶佐領銜兼知錦縣而調孔允檜于開原文亮
莅任招民入籍為之度邑居給牛種課勤惰而勸
相之縣境多旗莊侵占地文亮正其畛界為民立
印冊預杜侵奪故無兼併之患又設義學延師以
教文風自此始振有上駟院總管因緝逃盜妄繫
邊民數百入關文亮聞之兼程追及之於永平與
争是非繫者乃歸至今父老猶能道其事
欽定盛京通志卷五十七
