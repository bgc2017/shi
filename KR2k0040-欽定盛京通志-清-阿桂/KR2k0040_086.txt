欽定盛京通志卷八十二
忠節(一)
三國魏
北魏
隋
遼
金
欽定盛京通志卷八十二
忠節
(臣)等謹案致命遂志人臣之大義遼左山川雄
傑人懷忠亮金元嬗代殉身宗社者難更僕數
洎乎明社將移如周遇吉應時盛等之禦賊殞
身黃得功劉肇基等之臨危授命其忠節皆卓
然炳著恭遇我
皇上褒顯忠貞
特命廷臣纂輯勝朝殉節諸臣錄悉予易名仰見
聖人大公至正覃被無私誠生民以來未有之
盛典也迺若我
朝定鼎燕京以次削平寇亂凡遼海從龍之彦亦有
效命戎行成仁取義者尤彰彰載在
國史臣等蒐稽事蹟分帙釐輯謹志忠節第二十五
欽定盛京通志卷八十二
忠節(一)
謹案本志名宦門所附載忠節俱係有守土之
責而死事於遼者是卷所載則係遼左人士或
殉節他鄉或捐軀行陣或謇諤不容忠志藎誠
咸捃採馬
三國魏
綸直遼人魏景初間公孫淵自立為燕王直與將
軍賈範苦諫淵皆殺之魏遣司馬懿征淵圍襄平
淵突圍被殺懿入城封直與範之墓而顯擢其遺
嗣
南北朝魏
晁清遼人祖暉魏濟州刺史穎川公清襲爵例降
封伯為魏戍梁城梁師來攻糧盡城䧟抗節不屈
遂見殺宣武褒贈樂陵太守謚曰忠
高敬猷遼東新昌人道悦子元魏授給事中奉車
都尉蕭寶夤引為驃騎司馬及寶夤叛敬猷與封
偉伯等潛圖義舉謀泄見殺贈滄州刺史
隋
豆盧毓昌黎徒河人(徒河即今錦縣境)勣之子英果有氣
節漢王諒鎮并州為王府主簿諒謀作亂毓苦諫
不從因與司馬皇甫誕合謀閉城拒諒諒襲擊之
毓兵敗遂遇害
遼(按遼金姓氏俱從八旗姓譜改正)
額嚕温天祚皇帝長子甫髫齔善馬射性樂道人
善而矜人不能及長積有人望天祚失德臣下謀
立之額嚕温實不與知事覺或勸之亡額嚕温曰
安忍以蕞爾軀失臣子之節遂就死聞者傷之(國語)
(額嚕温鑽也原作敖盧斡今譯改)
耶律愛努太平十年為敦睦宫太師德哷勒等部
來侵愛努及其子死之(爱努原作愛奴德哷勒索倫語解見人物卷二原作)
(敞烈今俱譯改)
蕭綽哈字額勒本天慶中召為南女直詳衮遷征
東副統軍是歲東京叛遇敵來擊師潰獨綽哈率
數十人力戰没於陣追贈龍虎衛上將軍(國語綽哈兵也)
(原作酬斡額勒本草茅也原作訛里本詳衮原作詳穏今俱譯改)
耶律中天慶中召為五院都監中謂妻蕭綏蘭曰
吾本無宦情今不能免當以死報國汝能從我乎
對曰謹奉教及金兵徇地嶺西盡徙其民中守節
死綏蘭亦自殺(國語綏蘭勞苦之苦也原作挼蘭今譯改)
耶律佛哩天慶四年女直軍潛渡混同江掩擊遼
軍佛哩為副都押衙與崔公義邢穎蕭噶克實等
皆死之(佛哩國語解見人物卷四原作佛留噶克實國語解見人物卷六原作葛十今俱譯)
(改)
李綽爾齊遼陽人為桂州觀察使高永昌據東京
率衆力戰不勝死之(綽爾齊蒙古語解見人物卷原作雛訛只今譯改)
耶律酬格仕至都統遼亡不屈夫婦俱死金主憫
其忠授其子特默為都統(酬格原作丑哥特默蒙古語解見名宦卷原作)
(忒末今俱譯改)
金
華沙布完顔部人從太祖破寧江州達嚕噶城皆
有功高永昌僭號東京改元隆基遼主遣人招之
不從至是永昌請和於金金主使華沙布招之永
昌詐降於斡魯斡魯使華沙布薩巴往報會有言
永昌非真降者斡魯乃進兵永昌怒將殺之華沙
布神色自若罵永昌曰汝叛君逆天今日殺我明
日及汝矣永昌益怒遂并薩巴支觧之天會中俱
贈遥鎮節度使(國語華沙布育也原作胡沙補薩巴語解見人物卷四原作撒八今)
(俱譯改)
特庫達蘭水人軀斡雄偉敢戰聞攻照蘇城特庫
先登敗之自臨潢班師至遼河伊都來襲羅索已
引去特庫獨殿馬憊乃步閗羅索與數騎來救特
庫止之曰我以一死捍敵公來俱斃無益遂没於
陣皇統間追贈明威將軍(國語特庫坐位也原作特虎雅達蘭蒙古語解)
(見人物卷原作撻瀾蒙古語昭蘇錢也原作照散伊都語解見人物卷原作余賭今俱譯改)
滿都布景祖孫孝友恭謹多謀善戰年十五隸軍
中攻寧江州取黃龍府破高永昌取春泰等州皆
有功遂為穆昆奚契丹寇土河西滿都布摧鋒力
戰破其衆九萬後與棟摩攻興中府中流矢陣亡天
眷中追謚英毅(國語滿都布令其長成也原作漫都本棟摩解見名宦卷原作闌母)
(今俱譯改)
綽哈布古德俱宗室子年十五隸軍中魁岸善戰
以兵五百敗室韋獲其民衆及招降矩威水部以
功為穆昆天輔五年布古德同綽哈往拜格河籍
軍馬矩盛水部錫勒喀達等七人殺之投尸水中
太宗遣使弔賻天眷中贈布古德昭義大將軍綽
哈奉國上將軍(綽哈語解見前原作酬斡蒙古語布古德鎗也原作僕怱符矩威原)
(作燭偎拜格原作□古國語錫勒喀達奸滑也原作實里古逹今俱譯改)
鈕祜禄韓努初太祖入居庸關遼林牙耶律達實
自古北口亡去以其衆來襲奉聖州為羅索所擒
既而復亡去不知所往天會二年遼詳衮托卜嘉
來降言達實稱王北方皇統四年詔韓努奉使入
其境達實方適野與韓努相遇問韓努何人乃敢
乘馬捽下使跪韓努罵曰反賊天子不忍於汝加
兵遣招汝降汝縱不能面縛請罪敢辱天子使乎
達實怒殺之世宗即位嘉其節贈昭毅大將軍(鈕祜)
(禄韓努原作粘割韓奴鈕祜禄八旗姓達實國語解見選舉卷原作大石托卜嘉語解見人物)
(卷原作撻不耶羅索語解見選舉卷原作婁室今倛譯改)
温特赫布敦為烏哲羣牧使西北路契丹薩巴等
反諸羣牧皆應之布敦聞亂選家奴材勇者數十
人給兵杖為備賊不得發乃紿諸奴曰官閱兵器
願借仗應閱奴仗既借賊至無以禦布敦被執不
屈賊臠殺之子孫皆與害(温特赫八旗姓國語布敕柔弱也原作温迪罕)
(蒲賭烏哲語解見人物卷二原作兀者今俱譯改)
鶴夀鄆王昂子五院部人時老和尚率衆招鶴夀
反鶴夀曰吾宗室子受國厚恩不能與賊俱反遂
與二子皆被殺
宗賢本名色哩昭祖曾孫希卜蘇之孫也始自護
衛未十年位至將相常感激思自效以報朝廷雖
與熙宗悼后為母黨未嘗附之以希進用與海陵
同在相位未嘗肯假借海陵知悼后怨色哩因與
后共排出之及海陵殺熙宗詭以熙宗將議立后
召之色哩信以為然將入宫猶曰上必欲立常勝
妻我當力争及被執猶以為熙宗將立后而先殺
之也曰我死固不足惜獨念主上左右無助爾遂
遇害(國語色哩稀也原作賽哩今譯改有兩宗賢一名阿魯見本志人物)(按金史)
温特赫伊蘇瑪勒上京人性忠正強毅善射膂力
過人皇統初襲其兄穆昆積戰功為洮州刺史兄
子既長以穆昆讓還之謂人曰穆昆兄職也兄子
今已長矣屢以戰功遷臨潢尹斡罕叛攻臨潢伊
蘇瑪勒以六百人邀擊數接戰剿殺甚衆所乘馬
中流矢仆為賊所執脅之使招城中伊蘇瑪勒怒
罵不從被害時其妻子官屬將士皆登城臨望伊
蘇馬勒厲聲曰我恨軍少不能殺賊汝軰勿降賊
無能為也賊怒殺之城中人皆為感激乘城固守
賊不能攻而去(温特赫八旗姓伊蘇瑪勒蒙古語解俱見黑龍江山川卷原作温迪)
(罕移室懣今譯改)
額哩頁契丹人為尚廐局直長大定初招諭契丹
斡罕叱令□見額哩頁不從曰我朝廷使也豈可
屈節於汝汝等早降可全性命若大軍至悔將何
及斡罕怒曰汝本契丹人而不我從敢出是言乎
遂殺之(額哩頁蒙古語解見人物卷四原作訛里也今譯改)
舒穆嚕元毅本名神思咸平人初為大理知法省
錄陜右五路刑獄無冤人復委受宋歲幣故事有
私遺物元毅一無所受明昌初為大明等路提刑
以最遷汾陽軍節度副使所至多政績後歷撫州
刺史會邊將失守元毅率吏卒出州經畫軍餉猝
與敵遇州倅及從吏堅請還元敵曰我輩任邊守
遇敵而奔如百姓何縱使自安復何面目見朝廷
衆感其忠争為效死鏖戰久之衆寡不敵遂遇害
贈信武將軍元毅性沈厚武勇過人每讀書見古
人忠義事嗟嘆賞慕喜動顔色子世勣後登進士
奏名之日上謂宰臣曰此神思子耶嘆賞久之(舒穆)
(嚕八旗姓原作石抹今譯改)
伯特梅和尚泰州人性鯁直尚氣節累官至復州
刺史明昌六年移鎮崇義軍時有事北邊左丞相
瓜爾佳清臣行省於臨潢檄梅和尚等逆擊之敵
積陣以待梅和尚直擣其陣殺傷甚衆敵知孤軍
無繼聚衆團之度不能免乃下馬相背射復殺百
餘人矢盡猶以弓提擊為流矢所中死詔贈龍虎
衛上將軍(伯特國語解見名宦卷三原作伯德今譯改)
洪果玖珠臨潢人以廕補部令史明昌間累官河
東北路按察使轉運使後改彰德府事戰没贈榮
禄大夫南京留守(洪果玖珠原作黃摑九住洪果八旗姓今譯改)
珊延宗室子為符寶祗侯至寧元年赫舍哩執中
作亂變起倉卒中外不知所為珊延與護衛長完
顔實古納往天王寺召大漢軍五百人赴難與執
中戰於東華門外執中揚言曰大漢軍反矣殺一
人者賞銀一錠執中兵衆大漢軍少二人不勝死
之詔贈珊延宣武將軍順天軍節度副使贈完顔
實古納鎮國上將軍順州刺史(珊延語解見山川卷原作鄯陽實古)
(納語解見人物卷三原作石古乃今俱譯改)
圖克坦航至寧元年為安州刺史元兵至城下航
謂民曰我家兩世駙馬受國厚恩決不可降汝輩
計將安出民曰太守不屈我輩願以死守航盡出
家財犒軍民衆盡力備禦又五日度不可支乃先
縊其妻子謂家人曰我死即撒屋焚之城破人猶
力戰曰太守既死我輩不可獨降死者甚衆(圖克坦八)
(旗姓原作徒丹今譯改)
瓜爾佳守中咸平人歷官通遠軍節度使至寧末
移彰德軍未行夏兵數萬入鞏州守中禦之兵少
不能支城䧟獨不屈夏人壯之且誘且脅守中益
堅遂載而西至平凉要以招降府人守中佯許至
城下呼曰夏兵矢盡且遁矣慎勿降夏人交刃殺
之詔贈資善大夫東京留守(瓜爾佳八旗姓原作夾谷今譯改)
納喇綽竒咸平路伊克河明安人契丹瓜里使人
招之不從瓜里兵且至綽竒遂團結旁近村寨為
兵出家馬百餘匹給之教以戰陣擊刺之法相與
拒瓜里於改渡口賊月餘不得進既而瓜里兵大
至綽竒迎戰賊兵十倍遂見執臠而殺之贈官兩
階二子皆得廕叙(納剌八旗姓國語綽竒前奔顱也原作納蘭綽赤伊克蒙古語)
(解見疆域形勝卷原作伊改瓜里語解見人物卷曰原作括里今俱譯改)
烏克遜烏頁上京路人以戰功除歸德軍節度副
使察廉累遷主唐州刺史大安初轉上京留守三
年將兵三萬入衛中都遷元帥左都監兼北京留
守貞祐元年以兵入衛中都詔烏頁以兵萬六千
人守定興軍敗死之(烏克遜語解見選舉卷蒙古語世代烏頁原作烏古孫兀)
(也今譯改)
完顔特爾格性淳直體貌雄偉世襲明安授廣威
將軍御下惠愛察廉除臨海軍節度副使伐宋有
功遷同知臨潢府事貞祐二年入衛中都遷東北
路招討使兼德昌軍節度使布希萬努在咸平忌
特爾格兵強牒取所部騎兵二千又召泰州軍三
千及戶口遷咸平特爾格察其有異志不遣嗣布
希萬努為宣撫使遂殺特爾格朝廷知其以忠遇
害諡勇毅(特爾格蒙古語解見黑龍江山川卷原作鐵哥布希萬努原作蒲鮮萬奴今俱)
(譯改)
高錫字永之德基子以廕補官課最遷萍鄉令察
廉遷遼東路轉運度支判官歷北京遼東轉運副
使貞祐初仕至河北東路按察轉運使元兵破城
自投城下死之
高守約字從簡遼陽人累官觀州刺史元兵徇地
河朔郭邦獻已降偕至城下呼守約曰從簡當計
全家室守約弗顧至再三守約厲聲曰吾不汝識
也城破被執不屈死贈崇義軍節度使諡忠敬
伊喇古尼安化軍節度使貞祐初元兵取密州率
兵力戰流矢中其頸頰死贈安遠大將軍(國語古尼思想)
(也原作古語捏今譯改)
烏庫哩仲温蓋州安春明安人累官上京東京等
路按察司事改提舉肇州漕運貞祐初為鎮西軍
節度使時中都被圍遂至太原移書安撫使約以
鄉兵馳救不能進抵平陽仲温嘗治平陽吏民争
留之仲温曰平陽巨鎮易為守禦於私計得矣如
嵐州何遂還鎮已而元兵大至城破不屈死贈資
德大夫博索路兵馬都總管諡忠毅歲時致祭(烏庫)
(哩原作烏古論今譯改安春解見山川卷)
完顔玖珠宗室子為武州刺史唐古布格蘇為軍
事判官貞祐二年元兵取玖珠子姪抵城下招玖
珠曰不降且殺之玖珠曰當以死報國遑恤家為
城破與布格蘇俱力戰死詔贈玖珠臨海軍節度
使加驃騎上將軍布格蘇建州刺史加鎮國上將
軍歲時致祭(玖珠原作瓦住唐古八旗姓原作唐括蒙古語布格蘇虱也原作孛果速)
(今俱譯改)
王維翰字之翰北京路利州龍山人歷官貴德州
軍事判官察廉遷永覇令累遷至同知保静軍節
度使有治績貞祐初轉定海軍節度使舟行遇盜
維翰呼謂之曰爾軰本良民因亂至此財物不惜
勿恐吾家盗感其言而去至鎮無兵時敵騎充斥
鄰郡皆望風奔潰維翰謂吏民曰孤城不可守此
州阻山浮海當有生地無俱為魚肉也乃縱百姓
避難維翰率吏民願從者奔東北山結營堡死守
力窮被執不屈死之贈中奉大夫
圖們色埒默咸平路明安人襲父職承安中討契
丹有功遷知彰德府事貞祐四年元兵復取彰德
色埒默死之(國語圖們八旗姓色埒默順刀也原作陀滿斜烈今譯改)
蘇爾坦宗室子大安中充尚書省祗候郎君貞祐
二年自募義兵數千充宣差都提控應援中都上
書曰絳解二州僅能城守而村落皆嘗被兵重以
連歲不登人多艱食皆恃塩布易米今大陽等渡
皆不許粟麥過河願罷其禁從之興定元年權河
平軍節度使經略孟州是時諸路兵皆入城自守
百姓耕稼失所蘇爾坦上書曰養兵所以衛民方
今惟真定河間之衆可留扞城其餘府州皆當散
屯以為民防俟稼穡畢然後移於屯守之地是為
長策從之興定二年與參知政事李革守平陽元
兵破城蘇爾坦自殺贈昌武軍節度使(蘇爾坦蒙古語蘇爾)
(威也坦有也原作從坦今譯改)
伊喇阿哩哈遼人興定間累遷霍州刺史四年移
治好義堡元兵至力戰不支與保昌節度副使孔
祖湯俱被執元人脅之降阿哩哈曰吾有死無二
叱使跪不屈但向闕而立於是叢矢射殺之事聞
贈龍虎衛上將軍祖湯亦以不屈死(阿哩哈語解見人物卷四)
(原作阿里合今譯改)
富察羅索東北路安春噶爾罕明安人以廉能累
遷中都右警巡副使興定二年同知河中府權元
帥右都監復取平陽晉安遥授盂州防禦使將兵
救鄜州轉戰而至城破死之贈資德大夫定國軍
節度使諡襄勇(富察八旗姓羅索解見人物卷三原作蒲察婁室安春解見山川卷)
(原作按出虎國語噶爾罕枝也原作割里罕今俱譯改)
烏雅恩徹亨隆安府明安人累遷汾陽軍節度使
興定二年隆安城破死之(烏雅八旗姓恩徹亨語解見選舉卷原作兀顔)
(訛出虎今譯改)
鈕祜禄資禄本姓張咸平府人興定元年官西寧
州刺史賜以姓資禄久在行陣御下有法五年擢
授金安軍節度使將兵救鄜州城破不屈死之贈
銀青榮禄大夫中京留守(鈕祜禄八旗姓原作女奚烈今譯改)
完顔額爾克元光中為同州節度使元穆呼哩兵
下同州額爾克死之(蒙古語額爾克解見疆域形勝卷原作訛可穆呼哩解見)
(名宦卷原作木華黎今俱譯改)
完顔薩布始祖弟博和哩之後狀貎魁偉沉厚有
大略由知鳳翔府事擢至湖爾哈路節度使屢有
戰功正大元年拜平章政事四年吏部郎中楊居
仁上封事言宰相宜擇人哀宗語大臣以為此非
吏曹所宜言薩布進曰天下有道庶人猶得獻言
况在即官上是之尋請致事二年復詔行尚書省
事於徐州時蔡已被圍徐州將士以州降元薩布
自縊於州第(薩布國語解見名宦卷二原作賽不博和哩解見名宦卷原作保活里瑚)
(爾哈解見吉林山川卷原作胡里改今俱譯改)
圖們呼圖克們字子秀貞祐三年為臨洮總管夏
人入寇圍城呼圖克們夜出襲賊壘夏兵大亂遂
遁去興定二年遷元帥左監軍兼知晉安府河東
南路兵馬使總管繕甲兵積芻糧以備戰守正大
三年復為臨洮府總管城破被執誘之降不應使
之跪不從以刀亂斫膝脛終不屈遂見殺贈中京
留守立像褒忠廟(圖們八旗姓呼圖克們語解見選舉卷原作陀滿胡土門今譯)
(改)
持嘉烏紳字大用上京人當襲廕不願受職登明
昌五年策論進士丞相高汝礪嘗薦其有宰相才
元光初為戶部尚書尋拜參知政事編修國史宣
宗諭近臣曰烏紳資禀純貭事可倚任且其姓孝
今相之國家必有望汝輩當效之正大元年拜尚
書右丞哀宗欲修宫室烏紳極諫至以卧薪嘗膽
為言上悚然從之又言薩哈連姦諛在天子左右
非社稷福上悟出為中京留守五年致仕居汴中
崔立之變明日召家人付以後事望睢陽痛哭以
弓絃自縊死(特嘉八旗姓烏紳語解見選舉卷原作赤盞尉忻薩哈連解見山川卷原)
(作撒合輦今俱譯改)
完顔莽格系出蕭王叔父伊都節度秦州為元兵
所攻適病不能軍莽格為提控獨當一面兵退而
伊都死莽格以城守功世襲穆昆充奉御崔立之
變莽格義不受辱與妻温特赫氏並縊(莽格原作忙哥伊都)
(國語解見人物卷三原作益都温特赫八旗姓原作温迪罕今俱譯改)
烏克遜珠紳字道遠由譯史入官性伉特有直氣
為監察御史時中丞完顔直家以酷烈聞珠紳紏
罷之哀宗柬遷為諫議大夫行省左右司郎中留
汴京居守崔立之變自縊死於臺中(烏克遜解見前國語珠紳)
(臣僕也原作烏古孫奴申今譯改)
完顔珠赫字仲平第進士歷官戶部尚書崔立之
變皆死於難同時死者御史大夫費摩阿固岱(珠赫)
(國語解見選舉卷原作珠顆費摩八旗姓蒙古古語阿固岱寬也原作裴滿虎帶今俱譯改)
完顔思烈南陽郡王襄之子資性詳雅頗知書史
自五六歲入宫充奉御及宣宗入承大統呼沙呼
跋扈思烈尚在齠齔嘗涕泣抱帝膝曰願早誅權
臣以靖王室帝急掩其口自是深器重之天興元
年以思烈參知政事守中京思烈自南山領軍民
十餘萬入洛行省事二年元兵自汴圍中京崔立
遣人監思烈子於東門下招之使降思烈不顧令
軍士射之既而知崔立以汴京歸元憤怒發病死
(呼沙呼語解見人物卷四原作胡沙虎今譯改)
完顔蘇哷字伯揚至寧元年策論進士貞祐初累
遷應奉翰林文字權監察御史宣宗遷汴蘇哷諫
以為宜留太子重聲勢繫人心為高琪所阻不從
既至汴又上書以為宜親君子遠小人大明黜陟
以革東海之政又言國家不可一日無兵兵不可
一日無食軍官宜加精選徒務多置妄耗糧儲臨
敵亦未可恃皆不用時高琪秉政惡儒喜吏上下
苛察蘇哷首攻琪惡謂琪變亂紀綱戕害忠良又
言琪妬賢樹黨窃弄國權内外臣庶莫不切齒惟
陛下斷然行之社稷之福也上以蘇哷屢進直言
命再任監察御史正大七年出為金安節度使兼
同華安撫復召還朝至陜被圍久之亡奔行在道
中遇害蘇哷蒞官修謹每進言多有補益其居父
喪不飲酒廬墓三年時論以為難(蘇哷國語解見選舉卷原作素)
(蘭今譯改)
完顔羅索正大中為鷹揚都尉八年慶善努棄京
兆適羅索運軍器至白鹿原遇元兵與戰兵刃既
盡以縧繫掉金牌力戰死(慶善努原作慶山奴今譯改按金有三)
(羅索皆内族時以其名同以長幼别之)
瓜爾佳實倫隆安人剛勇善戰貞祐四年知延安
府兼鄜延路兵馬都總管元兵圍忻州實倫率兵
往援以兵護其民入太原所全軍民甚衆正大八
年權昌武軍節度使元兵至城下使人招降實倫
即斬之既而偏禆軰皆開門降實倫投廨後井中
死之(瓜爾佳八旗姓實倫國語解見選舉卷原作古里甲石倫今譯改)
完顔哈達一名瞻字景山少長兵間能得人死力
興定時知延安府上言諸軍官以屢徙故往往不
知所居地形險易緩急之事恐致僨事自今乞勿
徙從之十一月夏人攻安塞堡哈達曰先破夏人
則北兵易為力於是倍道兼進夜襲其營夏人大
潰延安遂固元光初河中已破哈達復取之正大
二年七月陜西旱甚哈達齋戒請雨雨澍是歲大
稔民立石頌德延安既殘毁哈達令於西路買牛
付主者招集散亡助其耕墾自是延安之民稍復
耕稼之利八月鞏州田瑞反哈達移文罪止田瑞
一身餘無所問不數日賊黨殺瑞以降哈達如約
撫輯一州以寧四年徵拜平章政事芮國公七年
十月哈達及樞密副使布哈解衛州圍哀宗九年
兩省軍潰於陽翟之三峯山哈達以數百騎走鈞
州城破不屈死之(哈達國語解見京城卷原作合達布哈語解見名宦卷三原作)
(蒲阿今俱譯改)
伊喇布哈契丹人正大七年權參知政事同完顔
哈達行省事於閿鄉哀宗九年三峯山之敗布哈
走京師未至元兵追擒之械至官山召問降否往
復數百言但曰我金國大臣惟當金國境内死耳
遂見殺
完顔鄂掄薩布之姪正大九年自徐引兵入援將
趨歸德行次揚驛店遇薩納台軍遂潰鄂倫戰死
(國語鄂掄缺也元作兀論薩納台蒙古語薩納意也台有也原作小乃解今俱譯改)
慶善努字獻甫儀觀甚偉貞祐初遷武衛軍副都
指揮使兼提點近侍局呼沙呼專權僣窃嘗為宣
宗言之後呼沙呼伏誅慶善努愈見寵任興定元
年擊敗元兵於寧州進元帥府左都監三年連敗
夏兵賜金帶正大九年與元兵戰馬躓被擒見史
天澤曰吾國已殘破公其以生靈為念及見大帥
特默台誘之使招京城不從又偃蹇不屈左右以
刀砍其足至折亦不降遂殺之(特默蒙古語解見名宦卷台解見關)
(郵卷原作忒木䚟今譯改)
珠嘉托羅該上京人幼襲爵宣宗遷汴率本部兵
扈從大軍南伐以功遥授武昌軍節度使哀宗即
位授鎮南軍節度使行戶工部尚書二年傳言宋
人將入侵農司令民先期刈禾托羅該曰夫民所
恃者秋成今使秋無所獲國何以仰民何以給但
遣軍巡邏聽民待熟而刈宋人卒不入宼九年從
行省參政圖克坦烏登將潼關兵入援至商山遇
雪元兵邀擊之士卒皆凍不能戰而潰托羅該被
執不屈自殺(珠嘉蒙古語八旗姓托羅該頭也原作木甲脱魯灰圖克坦八旗姓烏登)
(語解見山川卷原作徒單吾典今俱譯改)
完顔彛字良佐系出蕭王小字陳和尚天資高明
雅好文史人以秀才目之哀宗時任忠孝軍提控
五年元兵入大昌原平章哈達問誰可為前鋒者
彛出應命擐甲上馬不反顧是日以四百騎破八
千衆奏功第一授定遠大將軍彛所領忠孝軍最
稱難治彛御軍有方所過秋毫無犯每戰則先登
疾若風雨諸軍倚以為重九年鈞州城破縱軍巷
戰知不可為遂自匿殺掠稍定出見元將自言曰
我忠孝軍總領陳和尚也我死亂軍中人謂我負
國家今明白死天下必有知我者時元人欲其降
使之跪砍足脛至折不屈割其吻至耳噴血而呼
迄死方絶元將義之酹以馬潼曰好男子他日再
生當令我得之詔贈鎮南軍節度使塑像褒忠廟
温特赫老爾同知上京留守事布希萬努攻上京
其子特爾格生獲老爾脅之使招餘人不從特爾
格怒亂砍而死贈龍虎衛上將軍(温特赫老爾原作温迪罕老兒)
(今譯改)
完顔綽哈恕之子官鳳翔萬戶以死節贈懷遠大
將軍(綽哈原作醜和今譯改)
冀禹錫中京路利州龍山人至寧初第進士歷州
郡有聲歸德受兵禹錫為行院都事經畫守禦一
府倚重及聞變或勸以微服免不從遂遇害
舒穆嚕世勣字景略幼勤學為文有體裁貞祐三年累
官為太常丞時朝廷徙河北軍戶河南議給以田
世勣上言荒閒之田及牧馬地其始耕墾費力當
倍一歲斷不能熟若奪民素蒔者與之則民將失
所上大悟乃罷之正大中為禮部尚書天興元年
冬哀宗北渡世勣從行明年六月走蔡州次新蔡
之姜寨世勣子嵩時為縣令拜哀宗於馬前哀宗
嘉之授嵩應奉翰林文字以便養親城破父子俱
死於難
完顔珠爾蕭王之裔天興二年為南面元帥扈從
哀宗走歸德方濟河北風大作後軍不克濟元兵
追擊於南岸珠爾戰死黃陵岡詔贈官即日補其
弟為護衛(索倫語珠爾二數也原作豬兒今譯改)
烏克遜仲端字子正性寬厚知大體奉公好善獨
得士譽哀宗將遷歸德召為翰林學士承旨留守
汴京元兵圍汴自度事不可為從容自縊其妻亦
從死焉
完顔仲德海蘭路人少穎悟不羣讀書習策論有
文武才哀宗天興元年行尚書省事於陜州會徵
諸道兵入援仲德提孤軍千人間關百死至汴至
之日適哀宗東遷妻子在京師五年矣仲德不入
其家趋見哀宗於東門力勸當西幸秦鞏不宜北
渡不從二年車駕至歸德以仲德行尚書省於徐
州尋詔仲德赴行在及遷蔡領省院蔡既被圍仲
德日夕守禦三年正月元兵鑿西城為五門整軍
以入鏖戰及暮乃退次日復入仲德率精兵巷戰
自夘及已俄見子城火起聞哀宗自縊謂將士曰
吾君已崩吾何以戰為吾不能死於亂軍之手遂
赴汝水死於是參政伯嚕羅索等及軍士五百餘
人皆從死焉仲德状貎不踰常人平生喜怒未嘗
妄發聞人過常護諱之雖在軍旅手不釋卷門生
故吏每教以名分家素貧敝衣糲食終身晏若雅
好推轂善類其掌軍務賞罰明信號令嚴整故所
至軍民為用至危急死生之際無一士有異志者
南渡後將相文武忠亮始終無瑕者仲德一人而
已(富珠哩羅索語解見人物卷原作索木魯婁室今譯改)
烏庫哩黑漢初以親軍入仕天興二年權知唐州
刺史行唐鄧帥府事宋兵攻城急惟裕州大城山
聶都統一軍五百人共守城城中糧盡人相食黑
漢殺其愛妄啖士士争殺其妻子馮總領欲降聶
都統斬之馮之黨趙徹爾開門潜納宋軍黑漢率
軍巷戰見執不屈而死(蒙古語徹爾潔净也原作醜兒今譯改)
完顔經實哀宗之奉御也系出始祖天興二年蔡
城破哀宗自縊於幽蘭軒經實焚之元兵突入左
右近侍皆走避經實留不去遂為元兵所執問之
經實曰吾君終於是吾俟火滅灰寒收瘞其骨耳
兵笑曰汝狂者耶身不能保而收爾君乎經實曰
吾君有天下十餘年身死社稷忍使暴露遺骸耶
得瘞吾君寸斬不恨兵以告其帥帥布展曰此竒
男子也許之經實乃掇其餘燼裹以敝衾葬於汝
水之傍再拜號泣將赴汝水死軍士救止之後不知
所終(國語經實吟咏也原作絳山布展原作奔盞今俱譯改)
完顔色埒默哀宗縊於幽蘭軒權點檢内族以
君命召承御實嘉氏近侍局大使焦春和内侍局
殿頭宋珪赴上前曉以名分大義及侍從官巴良
弼阿勒錦文卿皆從死色埒默遺言完顔經實使
焚幽蘭軒乃自殺(色埒默國語解見兵防卷原作斜烈實嘉原作石盞今俱譯改)
趙慤女直人即兆齋氏訛為趙家遂以趙為姓仕
至威勝軍節度使死於王事諡忠愍長子良貴嵩
汝招討使良貴子讜許州兵官慤從子良材守太
原城破俱死焉後慤子良弼仕元奉使日本將行
奏請曰臣父兄四人死事於金乞命翰林臣文其
碑臣雖死絶域無感矣帝從其請(兆齋原作木要甲今譯改)
欽定盛京通志卷八十二
