欽定盛京通志卷九十二
仙釋
後漢
金
元
明
國朝
欽定盛京通志卷九十二
仙釋
(臣)等謹案隋虞綽銘遼比之蓬瀛仙都明文貴
亦稱為招提勝境以故前代頗傳有仙釋之蹟
雖其事或涉俶詭然魏收志釋老范蔚宗傳方
術仙釋之志亦纂述所不廢也謹志仙釋第三
十一
欽定盛京通志卷九十二
仙釋
後漢
丁令威遼東人學道於太平府靈波山後化鶴來
集於遼陽華表柱歌曰有鳥有鳥丁令威去家千
載今來歸城郭如故人民非何不學仙塜纍纍又
搜神記云遼東城門有華表柱忽有一白鶴集柱
頭時有少年舉弓欲射之鶴乃飛去徘佪空中而
言如是遂高上冲天今遼東諸丁氏云其先世有
升仙者不知名字
帛和字仲理遼東海州人初入地肺山師事董奉
又到西城山事王君王君與和大道訣曰往北山
石室中熟視北壁當見壁有文字則得道矣仲理
視壁三年乃見文字後入林慮山為地仙相傳謂
既成神丹作金以濟窮民云(按水經注神仙傳等書皆作帛仲理晉時)
(有帛道猷帛本古姓舊志誤作白仲理林慮山或作徐無山)
金
王予可字南雲遼西人父本軍校南雲亦常預籍
年三十大病後忽發狂能把筆作詩文及說世外
恍惚事南渡後游上蔡為人軀幹雄偉貌亦奇古
戴青葛巾項後垂雙帶狀若牛耳一金縷環在頂
額之間兩頰以青湼之指為翠靨衣長不能掩脛
故時有哨腿王之目落魄嗜酒每入城市人爭以
酒食遺之夜宿土室中人或問以故事其應如響
諸所引書皆世所無有烹茶詩云簾捲綠隂花外
月玉山冰雪醉扶翁凌霄花詩云啼鳥倒啣金羽
舞驚蛇斜傍玉簾飛張伯玉與之游最狎壬辰兵
亂有軍將欲挈之北歸館於州之瑞雲觀南雲明
日見將領自言云我不能住君家瑞雲觀也越三
日卒後有見之淮上者見大金國志(按元好問中州集劉祁歸)
(潛志又稱王予可係河東人)
王元粹字子正平州人系出遼世衣冠年十八九
作詩有高趣性習專固世事不以累其業流寓襄
陽遭亂隻身北歸寄食燕中遂為黃冠主太極道
院其卒也淄川楊叔能挽之有五言造平淡隻影
臥黃昏之句
元
劉秉忠本瑞州人(按瑞州今廣寧縣境)因曾祖官邢州徙家
焉初名侃字仲晦少補邢臺節度使令史慨然投
筆去𨼆武安山中遂從浮屠法更名子聰後游雲
中留居南堂寺世祖在潛邸時海雲禪師被召過
雲中聞其博學多材藝邀與俱入見應對稱旨屢
承顧問秉忠於書無所不讀尤邃於易及邵氏經
世書至於天文地理律歷三式六壬遁甲之屬無
不精通世祖正大位一時規模制作皆所草定賜
第奉先坊拜光禄大夫太保參領中書省事至元
十一年扈從至上都築精舍於南屏山居之秋八
月無疾端坐而逝(按劉秉忠在元既以勲名顯貴位至師保本不當以釋日之然)
(其始也寄跡禪林其没也亦以禪脫是終始以禪悅者也故仍志之仙釋)
明
張三丰遼東懿州人名全一一名君寶三丰其號
也生有異質龜形鶴骨大耳圓目鬚髯如戟以其
不飾邊幅又號張邋遢洪武初入武當山修煉寒
暑惟一衲一蓑或處窮寂或游市井或數日一食
或數月不食浩浩自得書經目不忘有問之者終
日不答若與論三教經書則吐辭滚滚皆本道德
忠孝行則一日千里靜則暝目旬日太祖聞其名
嘗遣三山道士訪之不至其在揚州咏瓊花詩云
瓊枝玉樹屬仙家未識人間有此花清致不沾凡
雨露高標猶帶古烟霞歷年既久何曾老舉世無
雙莫浪誇便欲載回天上去擬從博望借靈槎蓋
自况也既而羽化於甘州張指揮園中復屢見他
處或言三丰金時人元初與劉秉忠同師後學道
於鹿邑之太清宫說鈴云今西域入貢者猶見為
台吉供養云然皆不可考
黃花老人不知所從來天順中居蓋州山寺有道
術修煉數年一旦鶴來即乘之以去後人因名其
地為伴仙山
馬真一河南人年百餘歲矣明季居廣寧之北鎮
廟中採蘑菇拾野果為食會廣寧大旱經略袁崇
煥使禱雨立應後去之山海關與士人談經論藝
剖決如流為人言休咎率奇驗後不知所終
連姓僧蓋平人成化間約百歲不計飢飽每與羣
兒戲於市歲旱祈雨輒應將死先以時日告人後
有人自南來者遇之於途計其日即僧死之次日
雪庵居千山香巖寺生有異質殁有舍利其葬處
至今呼為雪庵塔
行榮遼陽人精通禪理經史子集無不究覽尤深
於詩律編註大藏釋音寳鏡凡十卷辛苦三十年
始成
馬禪居遼陽清風寺相貌竒古每夜環走首山喃
喃三匝東方始白今寺中塑像在焉
國朝
古林湖廣長沙人朱氏子既而為僧居奉天諸刹
康熙乙亥十月忽延僧俗至囑以後事夜半歸方
丈留偈端坐而逝衆用僧法荼毘之現金色毘盧
像從辰至午衣文數珠儼然可辨古林說法時有
一顛僧相往來古林甚敬之人問其故古林曰此
人行甚深吾不及也後此僧至村堡中覓車輪一
具端坐輪上須臾火發與輪俱化至今相傳為異
碧庵幼不茹葷出家居保安寺能前知荼毘日火
光中現觀音大士像及樓閣獅象種種異境人咸
異之
顛僧廣寧人不知姓名頗顛常與羣兒戲或畫兒
掌中使拳之放拳則雷聲殷然兒輩往往乞雷以
為笑樂又能煑石為糧或與羣兒食之以為味如
芋也善醫請療者身到即愈後一難産家延之僧
不肯行強之至門而婦遂産僧頂暴裂濃血不止
每悵然曰吾行已壞真冤孽也從此不復至人家
來就醫者或以濃血塗之往往而愈後不知所終
欽定盛京通志卷九十二
