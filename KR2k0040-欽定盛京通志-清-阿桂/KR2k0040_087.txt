欽定盛京通志卷八十三
忠節(二)
元
明
欽定盛京通志卷八十三
忠節(二)
元
石天應字瑞之興中永德人善騎射豪爽不羈頗
知讀書穆呼哩南征承制授天應興中府尹俾從
征臨機應變捷出如神旗用純黑人目之曰黑軍
大小二百餘戰身先士卒後從穆呼哩征陜右攻
葭州拔之因說穆呼哩以勁兵留守葭蘆分兵四
出悉定葭綏之地以功遷兵馬都元帥移軍河中
金軍潛師由中條來攻天應命驍將吳澤設伏澤
嗜酒醉卧金軍由間道抵城下遂入城天應飲血
力戰死初天應死事時弟天禹子佐中伺敵少懈
倒抽其斧反砍之突城而出趨穆呼哩行營求得
蒙古軍數千回與敵戰敗之穆呼哩嘉其勇奏授
金符行元帥(穆呼哩原作木華黎今譯改)
劉德仁遼東川州人為律州節度使丙戍金將伊
喇副樞攻絳州悉力守禦城䧟不屈死之(伊喇八旗姓原)
(作移剌今譯改)
耶律特默契丹人元初授帥府監軍與其子天祐
從元帥史天倪略趙州等縣及邢洺磁相懷孟等
路有功穆呼哩承制授特默真定路安撫使洺州
元帥進降澤潞復有功遷河北西路安撫使兼澤
潞元帥府事歲壬午致仕居真定子天祐襲職乙
酉金降將武仙據真定叛殺守將史天倪特默父
子踰城而出將以聞遇天倪弟天澤於滿城合蒙
古諸軍南與賊戰遂走武仙復真定朝廷以天澤
襲兄爵而以天祐鎮趙州明年武仙復犯真定天
澤潛師出藁城特默與妻舒穆嚕氏及家孥在真
定者皆陷焉武仙遣特默僕劉攬爾持書誘天祐
言能以趙州降當活汝父母特默密令攬爾語天
祐曰忠孝難兩全汝能固守不失國家大計我視
刀鋸甘如蜜矣天祐痛哭承命馳至藁城以賊書
示史天澤天澤曰汝能遵父命忠誠許國功不在
王陵下天祐乃趨還趙璧率衆殊死戰武仙怒盡
殺特默家一十八人戰於欒城等處武仙兵屢挫
叛將張林啓關納賊天祐倉皇巷戰手殺數十人
斬關復出收散卒圍城丁亥賊棄城走追至藁城
與天澤兵夾擊殺叛將張林加洺州征行元帥趙
州安撫使天祐以傷憊致仕卒(特默語解見名宧卷二原作忒末舒)
(穆嚕八旗姓原作石抹攬爾原作攬兒今俱譯改)
李伯温義州人守賢之孫彀之子也行平陽元帥
府事鎮青龍堡知平陽已陷弟守忠被執選驍勇
拒守久之金人盡銳來攻李成開水門導之入伯
温登堞樓謂左右曰吾兄弟受方面之寄今不幸
失利誓以死報國吾弟已被執我不可再辱汝等
宜自逃生士卒皆猶豫不忍去伯温拔劍先殺其
家屬投之井中自以刃植柱刺心死後金兵登樓
見伯温抱柱面色如生共稱為烈士
李伯通彀之次子歲甲戍錦州張致叛國王穆呼
哩命擊之大戰城北伯通死之
李守忠義州人官至河東南路兵馬都元帥兼知
平陽府事壬午冬平陽公胡景山以青龍堡降嘗
從攻益都北還軍將彭智孫乘間據義州叛守忠
聞之長驅抵其城下力戰復之丁亥夏四月金赫
舍哩真襲平陽守忠援權國王阿勒楚爾于洪洞
會於高梁師潰平陽遂䧟金人執守忠至汴誘以
高爵使降守忠不屈罵之語惡金人怒置鐵籠中
火炙死(赫舍哩八旗姓原作紇石烈蒙古語阿勒楚爾手巾也原作按察兒今俱譯改按)
(元史李伯温傳言弟守忠被執又云子守正自幼嘗質于穆呼哩又云守正裹瘡戰殁以其兄)
(守忠代之夫守忠既為守正之凡則不得為伯温之弟矣史傳有誤特附辨焉存疑以俟考)
李守正伯温子為平陽守活俘虜甚衆以功授河
東南路兵馬都元帥歲庚寅上黨晉陽合兵攻汾
州城將䧟守正赴援衆寡不敵别遣老弱百人曳
柴揚塵多張旗幟敵懼遂解去汾人迎犒者道不
絶且泣謝曰幸公完是州德甚大願奉是州以從
關中兵屯吉州酋領楊鐵鎗以數千人叛守正出
兵擒之希禪據隰州守正往擊之中矢傷足及歸
瘡甚會金將完顔哈達攻平陽守正裹瘡戰殁大
帥乃以其兄守忠代之(哈達解見京城卷原作合達國語希禪清淡也原作)
(軒成今俱譯改)
蕭拜珠契丹舒穆嚕氏為平州右族嘗從成宗北
征歷官知中山府事武宗時拜御史中丞仁宗即
位進中書右丞平章政事時特們德爾再入相恃
勢貪虐拜珠每牽制之御史中丞多爾濟時復糾
正其罪遂罷相仁宗崩特們德爾假太后旨收拜
珠及多爾濟皆殺之並籍其家是日風沙晦暝道
路以目會天災求言平章張珪告丞相拜珠曰蕭
揚等冤獄宜急昭雪丞相以聞詔贈拜珠薊國公
諡忠愍(拜珠原作拜住特們德爾即特穆爾蒙古語鐵也原作鐵木迭兒多爾濟蒙古語金)
(剛也原作楊朵兒只今俱譯改)
攸哈喇巴圖其先渤海人初名興格金末避地大
寧元兵至出保高州富庶寨射獵以食屢奪元營
孳畜又射死追者穆呼哩率兵收寨寨破奔高州
力屈始歸元穆呼哩曰此壯士也留之為吾用隸
麾下從攻通州造攻具州將懼出寶貨以降穆呼
哩命興格恣取之興格獨取良馬三賞兵士穆呼
哩以其功聞太祖賜名哈喇巴圖後從穆呼哩略
地燕南以功授河東北路兵馬都元帥鎮太原修
城池繕甲兵招降屬邑市肆不改嘗微服夜出聞
民間語曰吾屬父母子女相失矣死者不可復生
生者無以為贖奈何明日下令軍中凡俘獲有親
者聽贖無貲者官為贖之民得完聚者衆庚辰二
月破金西風寨又破隰川辛未三月哈喇巴圖引
甲騎十餘人救夀陽至王胡莊道三交大戰金兵
遁五月金趙權府帥兵三萬圍太原哈喇巴圖將
三十騎出西門令騎曳柴揚塵宣言曰我兵三萬
至矣金兵俱潰去癸未大敗金師于太谷縣設伏
于險又敗之甲申十月拔陵井寨乙酉二月降清
泉寨酋長王殼降石家昂亦降丁亥五月奸人夜
獻太原於武仙仙引兵大至諸將呼哈喇巴圖出
哈喇巴圖曰我棄太原何面目見主上與國王乎
誓與此城同存亡遂出力鬭殁於陣長子蒙古岱
嗣守太原(哈喇蒙古語解見黑龍江山川卷巴圖解見疆域形勝卷原作哈剌拔都興格)
(原作興哥蒙古岱蒙古語蒙古銀也岱有也原作忙兀臺今俱譯改)
高元長女直人襲父總管職嘗從世祖渡江攻鄂
還鎮隨州移鎮季陽至元十年從攻樊城先登十
一年復率兵渡江屢敗宋孫虎臣夏貴兵奪其戰
艦鎧仗及攻常州復先登積功至懷遠大將軍二
十三年從征交趾襲其世子于海之三义口與敵
軍合戰中毒矢陣亡
明
趙傾葵廣寧衛人嘉靖中為薊鎮參將三十四年
寇犯馬蘭峪傾葵往禦與指揮禇文明等俱力戰
死贈都督同知諡忠壯
趙允植遼陽人崇禎二年任盧龍教諭品行端方
勤於訓士凡有啓迪必以忠孝行誼為先歲庚午
王師破盧龍允植與妻欽氏並殉難其女亦殉難死
本朝乾隆四十一年
賜趙允植祀忠義祠
王世泰遼東人崇禎時知内邱縣六年寇掠西山
與弟世寧禦之豹子口俱戰死
本朝乾隆四十一年
賜諡烈愍
萬代芳遼東人知延長縣崇禎八年流賊攻城代
芳晝夜悉力堅守城破死之妻劉氏妾梁氏俱從
死
本朝乾隆四十一年
賜諡節愍
王元會蓋州衛人知鄖西縣崇禎十二年賊渠張
獻忠掠湖廣諸郡縣夜襲鄖西城破為賊所殺
本朝乾隆四十一年
賜諡節愍
李孔效(一作孔效)遼陽舉人崇禎十二年知竹溪縣明
年八月張獻忠李自成等十三營圍城孔效百計
以禦總兵左良玉擁兵不救防兵内應城䧟孔效
持刃伏短垣間伺賊過輒突出奮殺力盡被執大
罵不屈而死
本朝乾隆四十一年
賜諡節愍
門迎恩遼東人官南陽主簿崇禎十四年寇䧟郡
城與知府顔日愉訓導楊氣開同時殉節時稱三
忠
本朝乾隆四十一年
賜門迎恩入祀忠義祠
吳良能蓋州衛人崇禎時知滕縣十五年
王師至滕縣城將破良能盡殺家屬拜辭其母單騎犯
陣死
本朝乾隆四十一年
賜諡忠烈
劉士璟(一作燝)復州衛人知沐陽縣有彊幹才崇禎
十五年
王師下濟南遂直趨淮徐圍其城士璟竭力捍城城破
死之
本朝乾隆四十一年
賜諡節愍
高應詔遼東人以指揮同知分防水冶鎮流賊東
下應詔率兵連戰破之賊復大舉入寇應詔復拒
之於倪村孤軍援絶遂戰死水冶卒全賊退民求
得其屍瘞鎮之東源
本朝乾隆四十一年
賜諡烈愍
徐廷試遼東人知郟縣崇禎十六年隨督師孫傳
庭討賊有功授職甫莅任三日羣賊蟻聚攻城城
䧟死之
本朝乾隆四十一年
賜諡節愍
應時盛遼陽人起家小校至都督僉事任山西撫
標中軍副總兵慷慨仗義都御史中丞蔡懋德深
倚之甲申春闖逆犯太原時盛誓衆死守賊招之
不降城破中丞蔡懋德拔刀欲自刎為麾下所奪
時盛請下城巷戰遂扶懋德上馬時盛持矛突殺
數十人至炭市口賊衆充斥時盛呼曰且擁公出
西門懋德不行下馬據地坐時盛已出城還顧不
見懋德復砍門入曰公不負朝廷中軍焉敢負公
請與公俱死遂同入三立書院懋德就縊未絶時
盛釋甲加諸肩乃絶再拜訖抽弓絃自勒死
本朝乾隆四十一年
賜諡忠烈
周遇吉錦州衛人少有勇力好射生後入行伍戰
輒先登積功至前鋒營副將崇禎十年從討賊河
南戰光山固始皆大捷後復討破胡可受於浙川
降其全部出師襄陽遇吉守槐樹關張獻忠遂不
敢犯嗣復與諸將大破羅汝才於豐邑坪與黃得
功破賊鳳陽屢加太子少保左都督十五年代許
定國為山西總兵官汰老弱繕甲仗練勇敢一軍
特精十六年十二月李自成西䧟全陜將犯山西
遇吉分兵扼河上流以下流蒲坂屬巡撫蔡懋德
而請濟師於朝十七年二月太原陷懋德死之賊
遂陷忻州圍代州平陽守將說遇吉降遇吉立斬
之憑城固守潛出兵奮擊殺賊無算會食盡援絶
退保寧武賊踵至大呼曰五日不降且屠城遇吉
四面發大礟殺賊萬人火藥盡外圍轉急於是設
伏城内出弱卒誘賊入城亟下閘殺數千人賊用
礟攻城城圯復完者再傷其四驍將自成懼欲退
賊將獻計曰我衆百倍於彼但用十攻一番進靡
不勝矣自成從之前隊死後復繼賊死亡如麻而
官軍力亦盡城陷遇吉巷戰馬蹶徒步跳蕩手格
殺數十人身被矢如蝟竟為賊執大罵不屈賊懸
之高竿叢射殺之復臠其肉城中士民感遇吉忠
義咸呼噪巷戰殺賊不可計而兵民亦死亡略盡
遇吉死京師遂不守賊每語人曰他鎮復有一周
總兵吾安得至此當遇吉死時其夫人劉氏素勇
健率婦女數十人據山巔公廨登屋射賊殺百人
賊縱火焚之闔門皆死于難
本朝乾隆四十一年奉
旨予諡明季殉節諸臣以遇吉孤軍乘城百戰不屈驍
勇蓋代義烈冠時
賜專諡曰忠武
彭士宏錦州人後徙家江西廬陵知南宫縣崇禎
十七年流賊攻南宫城陷士宏被執罵賊不屈遂
為所殺
本朝乾隆四十一年
賜諡節愍
吳遵遼陽人渠國公成八世孫襲爵清平侯甲申
三月闖賊李自成陷燕京遵殉節死
本朝乾隆四十一年
賜諡節愍
李尊祖鐵嶺衛人襲封寧遠伯崇禎十年闖賊陷
都城尊祖遇賊於西直門力闘不屈死於難
本朝乾隆四十一年
賜諡節愍
劉肇基字鼎維遼東人嗣世職指揮僉事初隸山
海總兵官尤世威麾下崇禎七年援宣府又從征
中原流賊皆有功進遊擊戍雒南蘭草川明年與
祖寬大破賊汝州斬首千餘屢遷遼東副總兵十
二年冬薊遼總督洪承疇請用為署總兵官分練
寧遠諸營卒尋擢肇基都督僉事任之明年三月
錦州有警承疇命三桂偕肇基赴松山為聲援三
桂困松杏間肇基救出之七月與曹變蛟等戰黃
土臺及松山杏山九月復戰杏山十七年春加都
督同知提督南京大教場及福王立史可法督師
淮揚肇基請從征屢加左都督太子太保可法議
分布諸將奏薦李成棟賀大成王之綱李本身胡
茂楨等為總兵官成棟鎮徐州大成鎮揚州之綱
鎮開封本身茂禎隸高傑麾下為前鋒而令肇基
駐高家集李棲鳳駐睢寧以防河並令張天禄駐
瓜州十一月肇基等以可法命謀取宿遷初八日
渡河復其城越數日
王師圍邳州軍城北肇基等軍城南相持半月我軍引還
順治二年三月
王師南下抵揚州可法檄諸將赴援獨肇基自白洋河
趨赴高郵不見妻子既入城請乘我軍未集背城
一戰可法持重肇基乃分守北門發砲傷圍者已
而城破率所部四百人巷戰格殺數百人力不支
一軍皆没
本朝乾隆四十一年
賜諡忠烈
莊子固字憲伯遼東人年十三殺人亡命後從軍
有功積官至參將嘗從山西總兵許定國救開封
軍半道譟歸定國獲罪子固輯餘衆得免議後可
法出鎮用為副總兵俾興屯於徐州歸德間子固
募壯士七百人以赤心報國為號聞揚州被圍率
衆馳救三日而至城將破欲擁可法出城遇
王師力戰死
本朝乾隆四十一年
賜諡烈愍
曲從直遼東人官揚州府同知
王師下江南圍揚州從直與其子守東門城陷不屈被
殺
本朝乾隆四十一年
賜諡烈愍
黃得功號虎山開原衛籍其先自合肥徙家焉早
孤少負奇氣膽略過人時邊事起得功持刀雜行
伍中出斬首二級由是隸經略為親軍累功至遊
擊崇禎九年進副總兵分管京衛營十一年以禁
軍從總督熊□燦擊賊于舞陽鏖戰光固間功最
八月又從擊賊馬光玉于淅川之吳村王家寨大
破之詔加太子太師署總兵銜十四年以總兵護
鳳陽泗州陵駐定遠張獻忠攻桐城得功與劉良
佐合兵擊之賊敗遁追斬賊將馬武王興國得功
箭傷面愈自奮轉戰十餘日所殺傷獨多十七年
封靖南伯福王立江南進封侯旋命為四鎮明年
得功移鎮廬州復命移鎮太平一意𠞰流賊論破
左夢庚功加柱國時
王師已渡江知福王奔分兵攻太平得功方收兵屯蕪
湖福王潛入其營得功驚泣曰陛下死守京城臣
等猶可盡力奈何倉卒至此王曰非卿無可仗者
得功泣曰願效死得功戰荻港傷臂幾墮以帛絡
臂督麾下八總兵前迎戰忽飛矢中其喉偏左得
功知不可為擲刀拾所拔箭刺喉死其妻聞之亦
自經得功忠義出天性聞以國事相規誡者輒屈
已改不旋踵其軍行紀律嚴下無敢犯所至人感
其德
本朝乾隆四十一年奉
旨予諡明季殉節諸臣以得功材昭武勁性懋樸忠衛
主殞身克明大義
賜專諡曰忠桓
欽定盛京通志卷八十三
