欽定盛京通志卷六十七
國朝人物(三)
宗室貝勒子公
欽定四庫全書
欽定盛京通志卷六十七
國朝人物(三)
宗室貝勒貝子公
誠毅貝勒穆爾哈齊
顯祖宣皇帝第二子也性驍勇每遇戰攻輙冐矢石先登
䧟陣
賜號誠毅歲乙酉夏四月隨
太祖率步騎五百人征哲陳部值大水遣衆還留八十人
前略地有嘉哈人潛告哲陳部主於是託摩河章
嘉巴勒逹薩爾滸界藩五城俱集衆以待我兵既
深入見敵衆之驟合也頗有戒心惟穆爾哈齊及
近侍延布禄烏凌阿隨
太祖直前奮擊射死二十餘人敗其衆敵奔界藩争渡渾
河而遁時熱甚
太祖少憩起追之穆爾哈齊隨
太祖至吉林岡見敗兵五十餘人望山奔竄
太祖恐為敵所見去盔纓隠身待之射其前至一人貫脊
而殪穆爾哈齊復射殪一人餘悉墜崖死
太祖曰今日之役以四人而敗八百衆
天助我也天命五年九月以疾卒
太祖親往奠之順治十年五月追封多羅貝勒諡勇壯子
務逹海以軍功封貝子
篤義貝勒巴雅喇
顯祖宣皇帝第五子也戊戌年正月
太祖命與臺吉禇英征安楚拉庫路有功
賜號篤義丁未年四月復奉
命征東海窝集部取赫濟赫等三路俘二千人歸天命九
年二月卒順治十年五月追封多羅貝勒諡剛果
廣略貝勒禇英
太祖高皇帝第一子也
太祖嘗命征安楚拉庫路取屯寨二十餘
賜號洪巴圖魯授貝勒丁未年正月同貝勒舒爾哈齊代
善率兵往徙東海瓦爾哈部盡收屯寨五百戶令
侍衛扈爾漢衛之先行烏拉布占泰以衆邀諸路
翼日禇英與代善至策馬哲衆曰
上每有征伐無不以少敵衆今雖未親歷行間我等奉
命來等耳爾衆士毋畏昔擒布占泰宥之歸俾主其地為
時不久背恩如故今豈遂不能縳之邪衆士咸奮
遂與代善各率兵五百夾擊之敵大敗死者相枕
藉於道
太祖嘉其勇復
賜號廣略戊申三月征烏拉克其城歲乙夘閏八月卒安
平貝勒杜度禇英第一子也天命六年二月從攻
明奉集堡有功封貝勒天聰元年正月從征朝鮮
克義州等城師逼平壤其王李倧乞和大貝勒阿
敏欲弗許杜度力持不可卒定盟還三年十一月
從征至燕京略通州克張家灣還軍薊州遇明援
兵杜度䧟陣殱之傷足尋聞石門驛馬蘭峪等十
一城俱叛馳至遵化叛者復歸明兵犯遵化擊却
之獲駝馬以千計七年五月明叛帥孔有德耿仲
明來降杜度逆之於鎮江岸追兵不敢近遂護歸
八年五月駐防海州崇德元年四月封安平貝勒
十二月從征朝鮮護輜重後行二年正月將抵臨
津江前二日聞冰觧不可渡一夕天大雨雪寒甚
冰復凝遂徑渡以狀聞
太宗喜曰嘉祥薦至皆
天意也嗣與睿親王多爾衮取江華島敗朝鮮水師克其
島城三年六月從楊武大將軍岳託由墻子嶺入
明境岳託薨於軍遂代將與多爾衮會略山東諸
地十六戰皆捷四年四月凱旋
賜馬二駝一銀五千兩八月
命掌禮部事九月與阿濟格略明寕錦地五年六月築城
屯田義州嗣聞眀經略洪承疇率四總兵營於杏
山城外杜度偕諸貝勒掩殺至其城壕乃還仍伏
兵於寕遠路截明運道獲其米千石復偵知敵騎
保松山馳廹之三戰三捷敵兵遁走六年八月
太宗還
盛京獨留杜度圍錦州七年六月薨於軍
賜祭葬雍正二年立碑墓道旌其功
貝勒博洛阿巴秦第三子也天聰九年五月大軍
由山西伐明博洛奉
命從貝勒多鐸率兵駐寧遠錦州界以為聲援且略地有
功崇德元年封固山貝子二年四月
命議政三年十月
太宗親率大軍由義州伐明
命從多鐸率護軍出寕遠錦州之間將過中後所猝遇明
總兵祖大夀兵襲我師後護軍統領喀寕阿等且
戰且退慱洛麾兵擊却之五年五月随濟爾哈朗
等迎蒙古多羅特降人於五里臺擊敗錦州松山
杏山兵師還
賜良馬一六年八月
太宗親征洪承疇於錦州明總兵八員來犯我前鋒軍從
阿濟格逐之至塔山盡獲其筆架山積粟我
太宗既敗承疇兵明八總兵潛師遁博洛截擊之復同多
鐸設伏以待明總兵吳三桂王樸率衆奔高橋伏
起前後夾擊敗之三桂樸僅以身免七年九月同
貝子尼堪等駐防錦州順治元年四月隨多爾衮
入山海關破流賊十月晉封多羅貝勒十一月從
多鐸南征二年正月破流賊於潼關四月定河南
並有功
賜弓一六月多鐸己定南京令博洛等引兵擊明潞王朱
常淓於杭州東渡錢塘江潞王窮蹙降浙東西郡
縣皆下十月叙功
賜金二百兩銀五千兩鞍馬一時明福王朱由崧己滅而
唐王朱聿釗復僭號於閩魯王朱以海稱監國於
紹興自浙以南尚未歸化三年二月
世祖命為征南大將軍往平浙閩五月師扺杭州敵營於
錢塘江東岸綿亘二百里我軍無舟楫不得渡忽
江沙瀑漲水淺可涉遂策馬徑渡敵大驚偽國公
方國安盡棄戰艦奔還紹興携魯王走臺州尋入
海八月克金華衢州擒斬明蜀王朱盛澧等全浙
平分兵由衢州廣信二道趨福建遣圖頼等擊敗
偽閣部黃鳴駿兵於仙霞關遂破浦城攻克建寕
延平時明唐王朱聿釗遁走汀州襲拔其城斬之
撫定興化漳泉等府克福州前後破敵二十餘陣
降偽總兵以下官一百三十餘員馬步兵六萬有
竒福建平四年二月進師廣東克潮惠等州時聿
釗弟聿鐭復僭號廣州遣署兩廣總督佟養甲等
率師進勦斬聿鐭廣州平四月班師晉封多羅郡
王
賜號端重五年大同總兵姜瓖叛代州被困與碩塞往援
觧代州圍六年三月敗大同援兵及姜瓖兵擊斬
殆盡特晉和碩親王四月賊䧟汾州
命為定西大將軍統兵討之五月克復清源交城等五城
六月賊圍平陽遣副都統譚布擊敗之賊渡黃河
遁七月賊圍絳州遣副都統羅碩等往勦斬二千
餘級遂進攻孝義拔其城又敗賊於夀陽平遥遼
州榆社等處九月同滿逹海協攻汾州克之斬偽
廵撫姜建勲等盡復所䧟州縣全晉底定八年三
月
命掌戶部事九年三月薨諡曰定十六年十月濟爾哈朗
等追議慱洛嘗謟事多爾衮追降多羅貝勒奪諡
及碑
貝勒杜爾祜杜度第一子也初封輔國公崇德六
年八月
太宗圍松山大敗明兵
命諸將士截殺明兵之宵遁者杜爾祜在事有功七年從
大軍圍錦州六月襲封鎮國公順治元年十一月
隨豫親王多鐸南征有功
賜金五十兩餘二千兩六月六年隨鄭親王濟爾哈朗平
定廣西七年四月凱旋
賜銀六百兩八年二月晉封多羅貝勒
命議政十二年二月卒諡慤厚
貝勒喀爾楚渾岳託第三子也順治元年四月隨
睿親王多爾衮定燕京敗流寇李自成于山海關
又追敗其兵于慶都二年二月封鎮國公三年正
月隨肅親王豪格西征五月同貝子滿逹海率兵
進勦流賊于陜西降偽參將石國璽等偽官五十
二人賊首高如礪遁守三台山進師圍之豪格用
降將周德昌為内應破平之遂從征四川俱有功
六年正月同敬謹親王尼堪討大同叛鎮姜瓖至
太原府賊兵由寕武關迎戰敗之進圍寕武賊乘
夜犯我鑲黃鑲紅兩旗營擊走之取右衛城連戰
皆捷是年十月晉封多羅貝勒尋攝理藩院事九
年八月卒諡顯榮康熙二十七年
聖祖立碑旌之
貝子務逹海穆爾哈齊第四子也崇德元年八月
隨睿親王多爾衮伐明攻沙河南和及臨洺關魏
縣並有功三年八月隨岳託伐明敗明兵於開平
獲馬五十餘匹同和洛輝等連敗沙河三河兵又
敗明兵於渾河岸至趙州復敗之進攻山東克臨
清安邱臨淄還軍密雲俘二千餘人四年八月論
功封三等輔國將軍順治元年四月隨多爾衮定
燕京尋追流賊至延安城中兵乘夜出拒奮擊破
之十月隨豫親王多鐸南征我兵破賊第二營於
潼關賊遁務逹海率兵躡其後斬偽總兵一員二
年二月叙定燕京功晉二等輔國將軍三年五月
隨多鐸北征蘇尼特部騰吉思克之并敗土謝圖
汗及碩雷汗援兵四年六月晉一等輔國將軍九
月復晉三等鎮國將軍五年三月率兵駐防漢中
六年四月同巴布泰率師往大同代阿濟格討叛
鎮姜瓖七年五月
命議政八年三月晉固山貝子十一年十二月隨鄭親王
子濟度討福建海寇鄭成功中途疾甚
命還京卒諡襄敏
貝子滿逹海(嗣襲代善親王爵改號曰巽)代善第七子也天聰
二年從大兵圍明錦州邀明杏山軍餉於海上盡
取以還崇德五年九月復從圍錦州擊敗杏山援
兵又以礟擊破松山騎隊六年五月封輔國公八
月從肅親王豪格駐防松山以本旗兵擊敗敵衆
明經略洪承疇統兵來援從大軍破其三隊承疇
兵復來犯力拒之人馬俱被創豪格往援於陣曰
爾馬傷矣此有黃馬宜速易之比易馬而敵衆大
至鼓勇復擊之殿後而還明總兵吳三桂依山結
營自固領兵往毁其營十一月從多鐸略寕遠七
年從濟爾哈朗伐明俱有功八年八月掌都察院
事順治元年四月從多爾衮入山海關擊破流賊
二年勦逐流賊於陜西扼黃河渡克沿邊三城及
延安府又追賊至湖廣屡敗之十月晉封固山貝
子三年正月從靖遠大將軍豪格征四川破流寇
張献忠先令搜勦漢中賊圍高如礪等於三台山
降之川寇悉平六年七月授征西大將軍與兄謙
郡王瓦克逹征大同叛鎮姜瓖八月克朔州馬邑
降寕武偽總兵劉偉偽道趙夢龍等九月克汾州
府斬偽廵撫姜建勲偽布政使劉秉業十月復平
遥太谷兩縣時潞安賊分兵拒沁州又圍遼州遣
貝勒拜音圖統領索渾馳赴沁州賊聞風遁遂拔
之趨潞安府偽道胡國鼎來戰擊斬其衆又遣鎮
國公漢岱統領希爾根赴遼州擊賊大破之屯留
襄垣榆社武鄉皆降是月
召還京尋掌吏部事九年二月薨
賜祭葬如禮諡曰簡立碑紀功十六年十月追謟媚多爾
衮奪諡及碑
貝子博和託阿巴泰第二子也初封輔國公崇德
元年十二月隨多鐸征朝鮮圍其都城朝鮮王棄
國遁守南漢山城進圍之時有瓦爾喀在朝鮮者
凡二百戶皆來降朝鮮廵撫副將各率兵援南漢
山城博和託同尼堪等破走之旋守諸要隘迎擊
朝鮮兵五百人幾盡又有援兵將入南漢山城城
中兵亦出應同勞薩武拜等分擊均大敗之自是
朝鮮王聲援俱絶
太宗統大將軍親征朝鮮遂降三年九月多爾衮伐明自
董家口東入略燕京西六府逹山西界四年三月
師還
賜銀二千兩六年三月圍錦州同多爾衮駐杏山七年七
月代父阿巴泰戍錦州八年六月隨父阿巴泰伐
明分路踏邊會師於延慶州九月略保定至安州
師還
賜銀三千兩十月與輔國公芬古更番駐防錦州順治元
年四月隨睿親王多爾衮入山海關破流賊有功
十月晉封固山貝子五年九月卒諡温良
貝子穆爾祜杜度第二子也天聰九年五月大軍
由山西入明邊
命隨多鐸率偏師駐寕遠錦州之間以制明兵之援山西
者仍略地獲馬二百匹攻克一臺封輔國公順治
元年十一月随多鐸西征破流賊李自成於潼關
身先䧟陣拔兩營我前鋒兵從近山設伏有賊自
山後來襲穆爾祜又連敗其衆賊遁走二年二月
封三等鎮國將軍三年正月晉一等鎮國將軍五
月随多鐸北征騰吉思敗之并擊破土謝圖汗及
碩雷汗援兵復封輔國公六年正月大同總兵姜
瓖叛奉
命同敬謹親王尼堪等率兵討之敗賊於寕武關并破左
衛兵十月封固山貝子卒
貝子特爾祜杜度第三子也崇德四年八月封輔
國公六年随大兵圍明錦州連戰於松山杏山間
有功順治元年四月隨多爾衮入山海關破流賊
追至慶都又敗之十一月隨多鐸南征敗流賊于
潼關封輔國公十月歷叙随征功
賜金五十兩銀二千兩六年十月封固山貝子十五年二
月卒諡恪僖
鎮國公阿拜
太祖高皇帝第三子也天命十年與弟塔拜巴布泰統兵
征瑚爾哈部俘其衆以還
太祖迎勞而宴之授備禦陞三等副將崇德三年五月任
吏部承政尋封鎮國將軍復率兵往錦州南乳峯
山駐防順治四年晉二等鎮國將軍五年卒追封
鎮國公諡勤敏塔拜以征瑚爾哈功授遊擊世職
累封三等輔國將軍卒順治間追封輔國公諡慤
厚
鎮國公巴布泰
太祖高皇帝第九子也天命十年十月同兄阿拜塔拜征
東海北路瑚爾哈部有功十一年八月初設十六
大臣
命理正黃旗事天聰四年五月罷職八年四月授三等副
將順治元年四月從多爾衮定燕京同都統譚泰
用步戰擊敗流寇追至慶都復連敗之二年二月
晉一等奉國將軍三年征湖廣叛寇有功四年九
月晉三等輔國將軍尋封輔國公六年四月同務
逹海率兵征大同叛鎮姜瓖八年三月晉封鎮國
公十二年正月卒諡恪僖
鎮國公屯齊
顯祖宣皇帝曾孫贈貝勒圖倫第二子也崇德元年五月
随阿濟格率師伐明有功四年五月隨濟爾哈朗
略明錦州松杏等處九戰九勝時屯齊被創功最
於賞格外加
賜銀百兩八月封輔國公六年三月隨濟爾哈朗攻明塔
山十月随多爾衮圍明錦州順治元年十月封固
山貝子隨多鐸破流寇平陜西定河南並有功二
年四月
賜圓補紗衣一襲五月從多鐸下江寕明福王朱由崧遁
走太平與尼堪等率兵追之至蕪湖就擒十月凱
旋
賜金百兩銀五千兩鞍馬一三年正月随豪格西征五月
同尼堪破流賊賀珍觧漢中圍時二隻虎孫守法
䧟興安進師至漢隂賊遁去遂復興安五年四月
命為平西大將軍同漢岱率兵討陜西叛回平之九月攝
鑲藍旗事十二月同瓦克逹往就阿濟格軍駐防
大同六年十月晉封多羅貝勒九年七月随定遠
大將軍尼堪征明桂王朱由榔於湖南十一月尼
堪戰沒遂代為定遠大將軍督師進勦十年六月
進攻偽安西王李定國於永州至則定國己度龍
虎關遁去遂進師寳慶至周家坡遇偽將軍馮雙
禮白文選馬進忠等率衆四萬據山扼險以抗我
師會日暮天雨列陣相拒是夜偽秦王孫可望自
寳慶以兵來合衆號十萬屯齊分兵縱擊大破之
師還追論尼堪戰沒坐罪削爵十二年八月叙功
復授鎮國公品級旋封鎮國公康熙二年六月卒
輔國公芬古
顯祖宣皇帝孫舒爾哈齊第八子也天聰五年八月随
太宗伐明抵大凌河令諸將士分門而軍芬古率本旗兵
圍南城之西浚壕築塹斷明兵出入採汲俱絶時
太宗聞阿濟格敗明兵於松山將
幸其營甫行大凌河城内兵突出來犯芬古等率師夾擊
大敗之九月令軍士偽為援兵自錦州至者以誘
城内兵距城十里礟聲不絶厮卒執旗幟向錦州
馳騁城内總兵祖大夀望見之以為果援兵也統
衆出至西南隅攻軍臺芬古等率兵迎擊大夀敗
入城閉門不敢出七年六月
詔問諸貝勒大臣用兵宜何先芬古奏言我軍蓄銳已久
其勢可用宜即進明邊毁其城堡戮力進取何憂
事之無成八年五月大軍征察哈爾芬古領前隊
六月率師進明邊獨石口七月攻克長安嶺殺其
城守備入保安州謁
太宗於應州城九年五月大軍伐明别營於寕遠錦州之
間制明援兵以多鐸為帥芬古從崇德元年五月
伐明入長城是年冬從征朝鮮俱有功封固山貝
子四年五月坐取外藩蒙古銀罪削爵八月復封
輔國公六年八月大軍圍松山明兵夜遁芬古率
所部追擊大破之七年十月随阿巴泰伐明至黃
崖口芬古與譚泰等兩路夾攻邊口遂克其城八
年十月駐防錦州十二月卒子尚善襲封輔國公
尚善從征河南江南雲貴湖廣屡著戰功晉封多
羅貝勒順治十年五月贈如其爵諡請定
輔國公瑪瞻代善第六子也天聰元年大兵略明
山西邊郡
命随多鐸率兵入寕遠錦州界牽制明兵使不得援山西
崇德元年封輔國公随阿濟格等伐明克十二城
而還三年随岳託伐明由北京至山東所向皆捷
尋卒於軍
欽定盛京通志卷六十七
