欽定盛京通志卷八十九
𨼆逸
漢
晉
遼
金
明
國朝
欽定盛京通志卷八十九
𨼆逸
(臣)等謹按遼瀋多名山大川自古隠逸之士恒
韜跡焉漢李敏晉公孫永其著也遼金以還亦
時有枹瓌材藴積學潛德而不耀者採其軼事
發其幽光謹志𨼆逸第二十八
欽定盛京通志卷八十九
𨼆逸
漢
李敏襄平人河内太守去官還里公孫度欲用之
敏惡度所為恐見害乃將家屬浮于海莫知所終
晉
公孫永字子陽襄平人幼好學恬虚孤棲平郭南
山非身墾殖不食吟咏岩間欣然自得年九十餘
操尚如一慕容暐徵之不屈王公以下造之皆不
與言雖經隆冬盛暑端然自若後苻堅亦以禮
遣使致問未至而永卒堅深悼之諡曰崇虚先生
遼
蕭扎拉字實内北府宰相巴雅爾之弟不事生産
淡泊自如統和末召為南京兵馬都指揮使以疾
求退不許遷伊勒希巴又以疾辭許之遂入頡山
杜門不出親友或過之終日言不及世務耶律資
忠目之曰頡山老人(蒙古語扎拉帽纓也原作扎剌實訥解見名宦卷原作虚)
(輦巴雅爾蒙古語解見名宦卷原作排押伊勒希巴解見人物卷原作夷离畢今俱譯改)
耶律官努字希𨼆沈厚多學自言愚鈍不任官重
熙中加歸義軍節度使輒請致仕官努與蕭斡友
善斡謂官努曰仕不能致主澤民成大功業何屑
屑為也吾與若居林下以枕簟自隨觴詠自樂雖
不官無慊焉官努然之時稱三逸(官努原作官奴斡原作哇今譯)
(改)
蕭普爾普字綏蘭父母早喪鞠於祖父烏爾古納
性孝悌年十三烏爾古納卒自以早失怙恃復遭
祖喪哀毁踰禮族里嘉歎嘗謂人曰我於親不得
終養今雖莫為訓者苟不自勉何以報鞠育恩自
是力學於文藝無不精乾統間以烏爾古納之故
召之不應常與親識游獵山水奉養無長物僕隸
欣欣如也或曰公胡不念以嗣先世功名荅曰自
度不足以繼先業年踰強仕安能益主庇民累徵
皆以疾辭晚年謝絶人事𨼆居自得潛心佛書延
有道者談論彌日人問所得何如但曰有深樂惟
覺六鑿不相攘餘無知者(唐古特語普爾普祥也原作蒲离不綏蘭解見)
(忠節卷原作挼懶烏爾古納蒙古語滋生也原作兀古匿今俱譯改)
金
李經字天英錦州人作詩極刻苦能為竒語不蹈
襲前人李純甫見其詩曰真今世太白也再舉不
第拂衣去歸𨼆於鄉南渡後其鄉帥有表至朝廷
士大夫識之曰此天英筆也朝命使倅本州竟去
不知所終劉祁歸潜志云天英少有異才入太學
肄業李屏山見其詩盛稱諸公間其為詩妙處人
莫能及號無塵道人夜雨詩云燈火萬家夜蕭蕭
簾外聲晚望云夕陽萬里眼人立秋黃中夜起云
夜半不得月河漢空星辰又步雲意云一片崑崙
心夕陽小煙樹又四言云老峰蹙雲壁立挽秀林
隂灑雨蒼蒼玉闘虛明滿鏡夜氣成晝皆𨼆淪語
也
高仲振字正之遼陽人以家業付其兄挈妻子入
嵩山博極羣書尤深於易及皇極經世書𨼆居山
中安貧自樂不涉城市山野之人亦知敬之常與
弟子張潛王汝梅行山谷間人望之翩翩如神仙
或曰仲振嘗遇異人教以養生術終日默坐骨節
戛戛有聲所談皆世外事云(按張潛王汝梅金史皆入𨼆逸傳)
明
賀士諮欽之子欽於晚年即𨼆居醫巫閭山下士
諮性通敏博極羣書領弘治壬子鄉薦抱道自娛
絶意仕進陳白沙見而稱之既領鄉薦不求仕進
後都御史張文錦薦其才應詔陳務實學存敬慎
謹細微親賢遠邪十二事不報即辭歸𨼆居終身
國朝
朱國梓前屯衛人貢於鄉崇禎時徵任兵部主事
不就清介周慎陞永平道值流賊李自成之難國
梓時居海濱與衆舉義共請
大兵入關破流寇旋奉母𨼆石門寨山中終身嘯歌布
衣自樂
陳景元奉天人號石閭甘老布衣恥言名利閩中
雷鋐有五布衣詩石閭居其一
欽定盛京通志卷八十九
