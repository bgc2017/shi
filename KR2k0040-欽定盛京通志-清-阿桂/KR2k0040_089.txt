欽定盛京通志卷八十五
忠節(四)
國朝
鑲白旗滿洲
鑲紅旗滿洲
正藍旗滿洲
鑲藍旗滿洲
鑲黃旗蒙古
正黃旗蒙古
正白旗蒙古
正紅旗蒙古
鑲白旗蒙古
鑲紅旗蒙古
正藍旗蒙古
鑲藍旗蒙古
欽定四庫全書
欽定盛京通志卷八十五
忠節(四)
國朝
鑲白旗滿洲
吉普克達姓烏蘇隸鑲白旗滿洲吉斯哈弟也
太祖時來歸即管佐領事天命四年從征明有功授一等
參將世職六年隨略明奉集堡守城總兵李秉誠
引騎三千出城駐營遣兵來偵我軍兩路追擊至
山巔山上明兵結為方陣見我軍至拔營奔吉普
克達尾擊抵其壕岸中巨礟殁天聰八年贈世職
為二等參領
和羅姓伊爾根覺羅隸鑲白旗滿洲世居嘉哈初
任佐領屢從征伐
太祖丁未年九月隨征輝發力戰陣亡子鄂錫于康熙十
三年從征逆藩吳三桂至陜西秦州城内賊衆與四川來
援之賊水陸夾攻鄂錫力戰没于陣加贈世職騎都尉
準泰姓薩克達隸鑲白旗滿洲世居珊延哈達天
聰三年從征明燕京首登邊城有功攻大同時同
本旗兵另攻一土堡又首登焉至深井復首先登
城遂戰殁贈佐領世職
瑪爾圖姓札庫塔隸鑲白旗滿洲
太祖時來歸授備禦世職天聰六年從征明圍錦州没於
陣子烏庫禮襲職年十六即效力戎行
太宗甚嘉之屢加擢任見本志名宦
巴薩禮姓瓜爾佳隸鑲白旗滿洲世居烏斐宜初
管佐領天聰七年追攝明兵遇明哨卒擊敗之有
俘獲
太宗賜以馬順治元年從入關十一年從征浙江舟山擊
偽總制陳六御等敗之尋駐防江寧十六年海賊
鄭成功犯江寧力戰陣亡贈騎都尉
格紳姓伊爾根覺羅隸鑲白旗滿洲世居察爾古
初任佐領天聰八年從征瓦爾喀有俘獲崇德五
年隨征明錦州松山兵敗之七年圍松山擊敗敵
兵順治元年入關追流賊敗之潼關十六年從征
福建至厦門岸仰攻之中傷殁贈二等輕車都尉
薩哈隸鑲白旗滿洲天聰八年隨征明大同有功
崇德元年隨征朝鮮因率兵取草遇敵來犯殁於
陣同旗有領催僧喜崇德元年隨征明攻順義先
登
賜號巴圖魯授佐領世職二年亦以隨征朝鮮戰于桃花
山村被創殁于陣
納密達姓索綽羅隸鑲白旗滿洲世居吉林天聰
八年從征明攻雄縣先登崇德元年征朝鮮攻皮
島首先渡海後隊未至登岸而戰遂殁於陣贈佐
領世職加贈一雲騎尉和託亦以從征烏龍江
陣亡又族弟庫尼雅崇德八年隨攻覇州有功屢
擢至雲騎尉康熙初勦芧麓山流賊戰殁
敦達禮姓果爾羅斯隸鑲白旗滿洲世居沾河自
幼侍
太宗日見親信崇德元年肅清王豪格分封遣敦達禮輔
之並以佐領銜掌王府事敦達禮秉性忠直遇事
勸諫偶有不聽據實陳奏請還為内侍
太宗即召王温旨開導親解御衣一襲賜敦達禮八年
太宗賓天敦達禮朝衣哭踊自縊以殉順治初
賜諡忠毅立碑墓道
喀爾塔拉姓章佳隸鑲白旗滿洲襲父圖勒坤歡
詹佐領尋陞護軍參領崇德三年從伐明略寧遠
錦州屢敗敵兵順治元年隨入關擊破流賊李自
成從定山西河南五年從征江西叛鎮金聲桓屢
有戰績克復饒州南昌等府九年屢加世職至一
等輕車都尉十年從征孫可望李定國于湖南至
衡州奮勇擊賊乘勝疾趨遇伏殁于陣
賜祭葬加贈三等男世職諡忠壯立碑墓道
阿爾篤姓瓜爾佳隸鑲白旗滿洲崇德三年隨征
明攻直隸獻縣以第二人先登順治五年從勦江
西叛鎮金聲桓攻南昌先登䧟陣殁贈騎都尉
額塞姓納喇隸鑲白旗滿洲世居葉赫崇德三年
從征明夜用雲梯襲攻吳橋先登六年圍明錦州
擊松山兵敗之順治二年從南征平定淮安敗敵
於淮黃之間五年從征江西叛鎮金聲桓敗賊渠
王得仁之衆屢以軍功加二等輕車都尉世襲罔
替十年從征湖廣擊賊於衡州陣亡
衮布姓烏扎拉隸鑲白旗滿洲世居薩哈連烏拉
初為
太宗近侍崇德三年隨征明攻欒城先登殁於敵
賜號巴圖魯贈佐領世職
滿本姓戴佳隸鑲白旗滿洲世居杭嘉初管佐領
崇德三年隨征明燕京至豐潤遇敵殁於陣贈佐
領世職
塔海姓伊爾根覺羅隸鑲白旗滿洲世居長白山
崇德初管佐領隨攻松山力戰陣亡贈佐領世職
扈習姓趙佳隸鑲白旗滿洲世居瑚布察崇德三
年隨征明攻山東寧海州先登戰殁贈佐領世職
多羅岱姓烏扎拉隸鑲白旗滿洲世居黑龍江崇
德時效力行間八年從征明覇州先登殁贈佐領
世職姪薩賚亦於康熙中勦吳三桂陣亡又同旗
阿顔圖於崇德三年征明攻南皮先登殁於陣
葉喜隸鑲白旗滿洲富拉克塔從弟父曰布拉圖
官參將葉喜初任參領崇德三年從征明擊明總
兵吳阿衡兵敗之五年圍錦州擊敗松山兵順治
元年追勦流賊至陜西延安城内賊兵突出率兵
擊走之復追至承天圍其城獲船四又自大江追
賊至富池口獲其戰艦並擊敗其岸上駐守軍三
年從征騰吉思與土謝圖汗兵戰殁于陣追贈護
軍統領四年加佐領世職
達岱隸鑲白旗滿洲崇德六年以侍衛從征錦州
松山陣亡
穆虎隸鑲白旗滿洲初任佐領崇德四年隨征薩
哈連烏拉擊鐸陳兵力戰陣亡五年叙功贈佐領
世職
佟濟隸鑲白旗滿洲初襲佐領崇德時隨征明錦
州松山皆有功順治初隨入關順治十五年擢前
鋒參領十七年從征福建攻厦門遇海賊鄭成
功敗其水師復追至蓋峙山奮擊殁贈騎都尉
齊雅塔姓西林覺羅隸鑲白旗滿洲世居尼瑪察
弟兄四人齊雅塔居長崇德時從圍錦州戰殁於
松山仲弟名布扎禄順治初從征陜西奮勇擊賊
受重傷得優賞其第三弟曰固思塔康熙十三年
以參領隨征逆藩吳三桂十五年至廣西擊賊馬
雄等於桂嶺戰殁贈雲騎尉季弟名布思塔亦於
康熙十三年以參領隨征四川擊偽總兵施遵禮
於朝天關進至蟠龍山䧟陣殁贈雲騎尉
噶布拉姓富察隸鑲白旗滿洲哈寧阿之族孫也
崇德時即隨征討順治六年從征大同叛鎮姜瓖
九年隨征鄂爾多斯皆有功十六年從征福建攻
厦門海賊鄭成功列戰艦六百餘於海上拒敵敗
之復偕佟濟等往擊賊於蓋峙山陣殁贈二等輕
車都尉
蘇丹姓瓜爾佳隸鑲白旗滿洲世居蘇完楊善第
四弟吉蓀子也崇德時管佐領事順治十年從征
湖廣與賊戰於衡州陣亡贈雲騎尉世職其子邁
圖亦於康熙十六年戰没於廣東韶州贈騎都尉
鼐兑姓烏扎拉隸鑲白旗滿洲世居黑龍江崇德
時官驍騎校順治十年十一月從征湖南浙江屢
有戰功康熙十三年進勦逆藩耿精忠禦賊於浙
之温州奮勇衝入陣再戰再出傷重卒於軍其族
人伊塞爾圖以征海賊鄭成功戰殁於蓋峙山
海度姓舒舒覺羅隸鑲白旗滿洲世居長白山崇
德時即管佐領順治十五年從征貴州奏凱康熙
三年從征逆藩耿精忠累戰皆捷十五年海賊偽
將軍劉國軒等率賊萬餘來攻海澄海度奮勇與
戰遂殁於陣贈騎都尉兼一雲騎尉
西巴哩姓富察隸鑲白旗滿洲世居訥殷父石圖
任佐領天聰九年從征瑚爾哈有俘獲順治元年
隨入關擊流賊叙功累加世職一等輕車都尉及
卒西巴哩襲職康熙十七年從征逆藩吳三桂至
湖廣攻岳州力戰陣殁贈如例
琿沁姓納喇隸鑲白旗滿洲世居烏拉父薩瑪海
天聰間即擢用順治二年從入關以功授雲騎尉
琿沁於康熙十三年從征逆藩耿精忠至江西屢
戰有功十五年隨征逆藩吳三桂擊偽帥馬寶
等於湖廣醴陵陣亡贈一等輕車都尉
阿哈納姓寧古塔隸鑲白旗滿洲世居薩爾滸祖
囊吉自寧古塔率部人來歸父烏魯哈屢以軍功
仕至佐領加世職二等輕車都尉阿哈納於康
熙十五年隨征逆藩吳三桂進攻長沙陣亡十六
年加贈一等輕車都尉
和善姓雷隸鑲白旗滿洲世居遼陽其祖雷宏化
父雷先聲相繼為鑾儀使兄雷繼尊仕至都統和
善以副將隨征至豊縣兩當漢中保寧並在行間
擊賊有功授雲騎尉康熙十九年從征四川遇賊
於瀘州奮擊陣殁贈騎都尉
鑲紅旗滿洲
西喇布隸鑲紅旗滿洲世居完顔部以地為姓
太祖創業之初率所部來歸管佐領事在理事十大臣之
列歲癸巳征富爾嘉齊西喇布以翼衛大營著績
哈達錫特庫發矢來射西喇布以身當飛鏑中傷
而殁
恩䘏三等輕車都尉世職順治十二年追諡順壯立碑與
一品大臣等
阿蘭珠姓棟鄂隸鑲紅旗滿洲世居瓦爾喀什來
歸我
太祖時初設十札爾固齊以阿蘭珠為首從征烏拉身被
重創直前衝入奮擊遂殁於陣贈三等副將世職
順治十四年
世祖以阿蘭珠效力行間勤勞茂著追諡順毅立碑墓道
邱姓棟鄂隸鑲紅旗滿洲永順弟也初從攻額
赫庫楞額哲村力戰有功身被一創得優賞
太祖戊申年從征烏拉身被四創明將毛文龍以水師三
百登島焚我房屋掠我牛馬邱擊敗之奪還所獲
天聰七年隨攻明旅順口繼兄永順後登城克之
授備禦世職八年隨征薩哈連烏拉及攻明松山
殁於陣又有旺格永順族弟也隨擊明瀋陽戰殁
叙功贈備禦世職又有察巴海亦永順族弟初隨
征明永平殁於陣贈佐領永順第四子米拉渾以
勇著亦殁於王事
懷三姓瓜爾佳隸鑲紅旗滿洲父綏邦額
國初率族人來歸懷三於天命六年從征遼陽殁於
陣
郎格姓棟鄂隸鑲紅旗滿洲以功授備禦世職任
薩爾滸遊擊從攻瀋陽殁于陣加贈世職至二等
輕車都尉其第二子和託於順治間平定山東河
南屢著功績
綽和諾姓那木都魯隸鑲紅旗滿洲父明安圖巴
顔
太祖創業之初來歸綽和諾每臨陣服綿甲奮勇直前所
向披靡隨何和里征瑚爾哈部克札庫塔城身被
三創天命六年以克瀋陽遼陽敘功授三等輕車
都尉世職列位十六大臣駐防科穆索地斬寧古
塔叛酋就善天聰五年從征大凌河力戰殁於陣
加贈一等輕車都尉世職雍正七年入祀昭忠祠
綽訥隸鑲紅旗滿洲父孟格圖屢以軍功加世職
至遊擊及卒綽訥官備禦天命十一年隨我軍征
明與寧遠兵遇殁於陣
勞薩姓瓜爾佳隸鑲紅旗滿洲世居安楚拉庫驍
勇善戰每直前逆敵天命六年從克遼陽授遊擊
天聰三年戰錦州有功五年從征明大凌河擊敗
松山兵獲其三纛又敗監軍張春前營六年從征
察哈爾多俘獲尋駐防彰武臺數年敵不敢犯
賜號順科洛巴圖魯十年略明代州克敵有戰功崇德元
年從征朝鮮敗其兵于南漢山城二年從征明燕
京至山東敗明兵于墻子嶺四年加世職二等副
都統六年七月隨圍錦州敗明松山兵復隨睿親
王多爾衮與明經略洪承疇三隊軍戰殁於陣
太宗軫悼賜奠加贈三等子爵順治十三年
世祖念勞薩攄忠效力著績行間
賜諡忠毅立碑墓道子呈尼崇德七年襲父世職順治七
年九年三遇
恩詔進封一等伯任議政大臣尋隨征湖廣遇偽秦王孫
可望等之衆於衡州與敬謹親王尼堪俱殁於陣
由一等伯加贈一雲騎尉
賜祭葬諡誠介立碑墓道
固吉納姓翁鄂隸鑲紅旗滿洲世居尼瑪察其叔
父瑚球於
太祖時來歸授備禦世職卒固吉納襲職天命四年從征
葉赫戰殁於陣
塔納喀姓錫克特哩隸鑲紅旗滿洲天命六年從
攻遼陽有功授遊擊天聰五年從征明大凌河破
監軍道張春兵面創落三齒得賞七年隨征明旅
順口中礟殁八年贈佐領世職
桑固理隸鑲紅旗滿洲天命六年從克遼陽授遊
擊世職天聰五年從攻錦州殁於陣八年贈世職
為二等參領
孟庫姓鄂濟隸鑲紅旗滿洲世居烏拉隨征棟奎
有俘獲天聰八年從征明至大同攻左衛克之又
攻懷來戰殁贈佐領
吉穆庫姓尼瑪察隸鑲紅旗滿洲世居長白山
太祖時來歸從征瓦爾喀有功授備禦世職天聰二年從
征明攻錦州被創殁
遜嘉沁姓棟鄂隸鑲紅旗滿洲世居瓦爾喀什天
命六年隨征明攻瀋陽殁於陣贈遊擊世職
瑚拉哈姓費摩隸鑲紅旗滿洲天聰四年以佐領征大
凌河擊明監軍道張春兵陣殁同旗有孟庫魯崇
德三年戰殁於錦州贈佐領
薩素喀洪尼雅喀第二弟也同兄來歸從征明廣
寧至沙嶺首先敗敵天聰五年從征大凌河敗敵
兵於壕邊八年往略明前屯衛擊敗寧遠援兵崇
德五年圍錦州六年進圍松山敗明洪承疇軍八
年復征寧遠皆在事有功順治元年隨睿親王多
爾衮進山海關擊流賊李自成衝入賊陣中礟殁
仕至禮部侍郎兼副都統加贈至二等輕車都尉
覺羅鄂博惠隸鑲紅旗滿洲
景祖長兄之曾孫也天聰四年隨征明進攻永平在沙庫
山與據守之蒙古兵交戰被創殁贈佐領世職弟
錫翰從征錦州擊明經略洪承疇軍步戰攻入殁
於陣同旗護軍校薩穆唐阿亦戰殁俱贈如例
額德隸鑲紅旗滿洲世居完顔以地為姓天聰七
年隨征明攻旅順口乘船進擊又與城門敵兵交
戰矢盡奮勇殺入殁於陣八年贈如例順治七年
九年加贈至三等輕車都尉子舍爾圖於康熙十
五年從征江西廣東並有功二十年隨征雲南敗
賊於黃草壩乘勝進攻省城擊偽將胡國秉等陣
殁加贈一等輕車都尉其族人瑚錫於康熙中征
逆藩吳三桂戰殁於長沙
哈爾古積隸鑲紅旗滿洲永順弟也天聰八年以
辦事有能授三等參領世職崇德六年以護軍統
領隨圍明錦州松山兵來犯哈爾古積先衆領纛
殺入殁於陣七年加贈二等參領世職
勞沙姓納喇隸鑲紅旗滿洲世居烏拉以軍功授
佐領世職隨攻明錦州城殁於陣天聰八年加贈
三等參領世職
布蘭珠姓伊爾根覺羅隸鑲紅旗滿洲世居訥殷
天聰八年以筆帖式隨征薩哈連烏拉及追喀穆
尼哈葉雷俱有功崇德四年再征薩哈連烏拉殁
於陣
炳圖姓納喇隸鑲紅旗滿洲拜音布族兄也崇德
二年隨征皮島率船十隻先渡海擊敵殁於陣贈
佐領世職
索爾和諾姓庫齊禮隸鑲紅旗滿洲世居阿庫里
自幼喪父長兄瑚禮納撫養成人後為仇人所害
索爾和諾親刃兄仇以祭兄墓鄉黨宗族咸歎異
之崇德三年來歸八年隨征明用雲梯攻河間以
第一人奮勇登城後無繼者遂戰殁
賜號巴圖魯授佐領世職
鍾古姓舒舒覺羅隸鑲紅旗滿洲崇德六年任戶
部理事官隨征明松山擊敗明經略洪承疇軍復
乘夜敗其衆順治六年從征大同殁於陣追贈雲
騎尉又同旗穆什屯天聰七年征明攻南海島殁
於鐵山贈佐領
特穆深姓庫齊哩隸鑲紅旗滿洲崇德八年隨征
明山東攻冠縣先登殁贈佐領世職是役也本旗
名喀喇者亦登城戰殁
沙爾納隸鑲紅旗滿洲崇德八年隨征明攻河間
先登殁贈佐領世職次子噶什爾康熙十四年從
征逆藩耿精忠戰没於浙之温州
阿郎阿姓伊拉哩隸鑲紅旗滿洲順治元年隨入
關擊敗流賊復從征山西攻太原先登三年駐防
山東時東昌土賊作亂率衆力擊殁於陣同旗戰
殁者曰讓喀贈騎都尉
察瑪海隸鑲紅旗滿洲博爾晉孫也順治元年隨
入關擊賊將唐通兵敗之從征陜西敗流賊于延
安及賊犯正白旗汛地察瑪海往援殁於陣贈如
例其族人巴岱戰殁于大同
瑪納海姓西林覺羅隸鑲紅旗滿洲崇德時隨貝
勒阿巴泰征明至山東攻濟陽先登得優賞順治
元年入關擊流賊殁於陣贈如例
班第隸鑲紅旗滿洲世居旺佳以地為氏順治六
年隨征大同叛鎮姜瓖奮勇擊賊殁於陣贈騎都
尉同旗有索瑪姓瓜爾佳世居哈達順治二年擊
流賊於延安陣殁
喜福姓薩克達隸鑲紅旗滿洲世居那木都魯父
葉古德於
國初率戶口來歸
太祖賜以妻室使管佐領事列七備禦歷官副將卒喜福
襲職初隨征薩哈連烏拉有功順治三年從征四
川擊賊賀珍于漢中敗之至生蓋復擊敗賊衆回
至太原破賊於寧武因傷卒贈二等輕車都尉子
科爾昆隨定雲貴著功績康熙中勦逆藩吳三桂
擊賊於金水河陣殁加贈男爵
都貝隸鑲紅旗滿洲世居新嘉以地為氏順治初
從入關九年從征明桂王朱由榔至湖廣衡州
陣亡同旗有喀拉沙布木蘭亦於是役擊賊陣
殁俱贈如例
富拉布姓納喇隸鑲紅旗滿洲世居哈達
太祖時其祖薩穆哈來歸授佐領順治初從入關康熙元
年富拉布從征雲南緬甸皆在事有功授雲騎尉
十四年從征叛鎮王輔臣至陜西平涼擊賊殁其姪
普鐸從征逆藩吳三桂戰殁於永興
正藍旗滿洲
達珠瑚姓兆佳隸正藍旗滿洲
太祖時來歸初以軍功授佐領又從征葉赫烏拉諸部落
斬獲甚多叙功加三等男天聰間擢列十六大臣
佐理鑲黃旗事又從征東海瓦爾喀部大獲以歸卒
為俘卒所害順治十二年追諡襄敏子翁阿岱亦
屢以軍功顯崇德六年戰殁松山贈䘏甚厚晉一
等男
勞翰姓他塔拉隸正藍旗滿洲在行問十四年大
小五十餘戰攻拔數十城皆獲全勝天聰元年圍
義州久不下值夜雲密布城上閴寂無聲勞翰乃
潛迹緣城將登敵伏發矢如雨下重創而死贈騎
都尉同旗有濟爾海攻錦州中礟殁
布噶姓舒穆嚕隸正藍旗滿洲世居訥殷
國初來歸以軍功授二等參將世職天命六年隨
太祖取瀋陽與敵戰奮勇爭先殁於陣追贈如例
布勒吉隸正藍旗滿洲天聰四年從征明圍永平
冐火登城克之及我師駐永平明山海關援兵來
犯布勒吉力戰陣亾贈備禦世職
明格姓瓜爾佳隸正藍旗滿洲世居哈達天聰三
年從征大同攻朔州先登殁贈如例又同旗瑚申
布嚕天聰五年隨征明攻遵化有功順治元年從
入關擊敗流寇七年擊海寇鄭成功于江寧力戰
殁于陣贈世職三等男
丹布隸正藍旗滿洲雅秦伯父也初管武備院事
天聰五年從征明圍大凌河戰殁其孫塞勒初任
三等護衛從征福建與海賊戰于厦門陣亡贈雲
騎尉拉們雅秦弟也康熙十三年以前鋒參領從
征逆藩吳三桂與賊戰於衡州陣亡贈雲騎尉
邁格姓瓜爾佳隸正藍旗滿洲從征擊敵屢被重
傷天聰八年從征大同攻左衛奮勇先登戰殁贈
雲騎尉世職
折爾特隸正藍旗滿洲崇德元年從征朝鮮以重
傷得優賚順治元年追擊流賊至延安中創殁
查蘇喀姓烏蘇隸正藍旗滿洲世居寧古塔崇德
初在文館辦事號巴克什兼佐領七年從征錦州
與敵戰於裏紅石力戰陣亡是役也同旗名碩勒
姓富察世居葉赫奮勇擊敵殁於陣又有竒圖倫
亦以是役陣殁
傅克察姓扎拉哩隸正藍旗滿洲初以軍功管佐
領從征明燕京戰殁于昌黎贈三等參領
薩爾泰姓温都隸正藍旗滿洲
太宗時來歸崇德六年隨攻錦州擊明經略洪承疇軍力
戰被創以功授加一雲騎尉八年隨征山東破
青州轉戰至豊潤安肅三河皆在事有功順治十
五年駐防江寧海賊鄭成功犯瓜州戰殁
薩必罕隸正藍旗滿洲烏達理之第三叔父累任
兵部參政崇德六年隨攻松山中傷而殁孫哈爾
沁任一等護衛康熙十八年從征福建攻厦門戰
殁贈雲騎尉薩必罕之弟曰瑚什初任參領崇德
二年隨征明皮島渡海力戰殁贈佐領世職
武巴什姓烏蘇隸正藍旗滿洲順治初從入關五
年從征四川奮勇擊賊陣殁同旗僧額德順治二
年從定山西至高長坡遇賊力戰陣殁贈加一雲
騎尉
瑪奮姓博爾濟錦隸正藍旗滿洲順治初從入關
二年從征浙江江南屢立戰功嗣與賊戰于會稽
陣亡贈加一雲騎尉
鑲藍旗滿洲
穆克譚姓戴佳隸鑲藍旗滿洲世居哈達之杭澗
太祖創業之初從其父率屬來歸每從征伐必前驅穆克
譚從子鄂爾諾與孟庫之父查海瑚碩二人叛歸
哈達穆克譚父及四兄追之俱殁於陣穆克譚隻
身追擊執而殺之天命元年我師征瓦爾喀舒賽
阿爾瑚達進戰不利孟庫噶哈二人先走穆克譚
怒同燕布理等八人直入賊陣賊皆披靡舒賽阿
爾瑚達得免師還
太祖治孟庫噶哈之罪奪其所獲以賜穆克譚天命六年
從征明耀州先登克其城遂駐防焉時有蒙古叛
去我兵十九人追及之與戰不利穆克譚策馬大
呼剌首逃者海色餘皆潰叙功授二等男世職
太宗即位擢置十六大臣之列天聰元年從征朝鮮兩以
先登獲賞五年從圍錦州穆克譚徑抵城濠舍騎
步戰追敵入濠敵兵矢礟齊發我兵不得前穆克
譚鏖戰死贈一等男世職順治十二年追諡忠勇
特音珠姓完顔隸鑲藍旗滿洲
國初率族來歸
太祖令兼管六佐領事授備禦世職屢從征討宣力戎行
創痕滿體多著勲勞累任至副將後以創發卒子
多貝天聰五年隨大軍征明攻大凌河城内敵兵
突出多貝身先士卒戰殁
覺羅謨海隸鑲藍旗滿洲世居雅爾古初以戰功
授備禦天命六年從破明兵于耀州天聰六年征
明錦州奮勇力戰陣亡贈參領
雅穆布拉姓瓜爾佳隸鑲藍旗滿洲
太祖時來歸授備禦職天命六年從征明攻瀋陽城力戰
陣亡贈遊擊其孫噶達琿康熙中從征叛鎮王輔
臣戰殁于平涼又同旗哈穆嘉天聰二年征明
圍錦州至松山往戰截敵路遇敵敗之進圍杏山松
山三敗敵衆崇德六年隨圍錦州克其外城復擊
明洪承疇三營步兵奮勇勦殺殁于陣追贈佐
領又同旗覺羅布爾海亦以天聰五年征明大凌
河擊明監軍道張春兵身先士卒力戰陣亡贈備
禦
卓納隸鑲藍旗滿洲世居哈達
國初來歸
太祖賜姓覺羅授佐領天聰五年八月從征明大凌河圍
錦州我師四面進戰城内敵兵突出卓納身先衆
軍奮擊陣亡贈備禦其孫碩倫於順治六年征叛
鎮姜瓖攻左衛陣亡
輝蘭姓舒舒覺羅隸鑲藍旗滿洲天聰五年從征明攻大凌河
繋明監軍道張春兵隨纛殺入大破其衆六年從征察
哈爾入明邊圍大同略五臺山一帶攻土堡先登
克之崇德五年九月從征明敗杏山兵有功六年
從擊明洪承疇三營步兵奮身直前殺入敵陣既
出復進擊遂殁于陣贈佐領世職
愛賽姓納喇隸鑲藍旗滿洲天聰三年從征明燕
京有功五年攻明大凌河連敗敵兵復擊明監軍
道張春兵領纛殺入力戰陣亡贈佐領
圖捫姓西林覺羅隸鑲藍旗滿洲父屯台
太祖時來歸妻以覺羅尊屬女授佐領圖捫襲職屢從五
大臣征伐有功天聰五年隨征明大凌河首先敗
敵明監軍道張春率衆數萬來援鋒甚銳圖捫復
身先迎擊敵營火礟齊發中圖捫股股斷一筋未
絶奮勇自若堅壁不退待我軍繼進卒破明兵
太宗聞之命鄭親王濟爾哈朗往視對曰吾傷重不復能
乘馬殺敵乞王奏請使為吾截去股以油炙之雖
殘廢猶堪為
朝廷司閽也是夕竟卒
太宗軫悼贈備禦世職
阿爾岱姓覺爾察隸鑲藍旗滿洲安費揚古第四
子也天命六年率師駐防耀州有明兵來犯擊敗
其軍嗣屢從征伐戮力戎行以功授備禦世職天
聰五年從征明大凌河城内兵突出阿爾岱身先
士卒奮勇衝殺遂殁于陣贈世職三等參領
福成額隸鑲藍旗滿洲世居卦勒察以地為姓父
布雅哩于天命九年率弟兄來歸
太祖招撫沙布圖未䧏布雅哩率衆往說即來歸天聰九
年以參領隨征黑龍江俘獲甚衆福成額于康熙
中隨征湖廣屢有功嗣至烏爾會以衆寡不敵
力戰陣亡
特賜祭葬銀加優贈
孟徤姓戴佳隸鑲藍旗滿洲世居哈達之杭澗初
率屬來歸
太祖授以佐領崇德二年從征瓦爾喀什力戰陣殁
噶布碩姓倉佳隸鑲藍旗滿洲世居吉林崇德三
年征明攻靈壽先登遂殁于陣贈佐領其弟錫竒
納順治三年勦山東土賊乘夜往擊中流矢殁敦
達禮者噶布碩弟噶布喀之子也康熙十八年征
逆孽吳世璠至湖廣長沙力戰陣亡俱贈雲騎尉
武達納姓紐翁金隸鑲藍旗滿洲世居輝發任參
領崇德三年從征明攻寶坻先登六年圍錦州夜
戰克其外城八年攻薊州身先士卒力戰殁于陣
贈佐領世職
覺羅噶思哈隸鑲藍旗滿洲崇德四年從征索倫
部多俘獲又追逃叛噶凌阿三與之遇殁于陣贈
遊擊世職
穆鼐隸鑲藍旗滿洲任佐領崇德四年同征索倫
部適敵兵圍海蘭村我師突圍殺入穆鼐以殿後
力戰而殁贈佐領世職
棟阿姓烏札拉隸鑲藍旗滿洲世居卦勒察崇德
八年征明山東攻館陶先登為敵所殺贈佐領其
子福拉塔於康熙中勦賊鄱陽湖中礟殁贈雲騎尉
羅多禮姓瓜爾佳隸鑲藍旗滿洲世居尚陽堡順治
七年奉
命招撫甘肅為白帽賊所殺其次子諾穆齊亦于康熙中
𠞰逆藩吳三桂奮勇擊賊陣殁
圖爾哈圖隸鑲藍旗滿洲崇德八年從征明攻定州奮勇先
登中傷而歿贈佐領同旗有莾廓姓尼拉世居葉赫順治
元年從入關擊流賊力戰陣亡贈佐領世職
烏拉納隸鑲藍旗滿洲順治元年隨入關屢立戰功二年
征流寇至湖廣攻武岡木城力戰而殁贈雲騎尉
覺羅科賚隸鑲藍旗滿洲世居葉赫父韋泰什崇德間從
攻明薊州陣亡康熙十五年科賚隨征逆藩吳三桂至湖
廣攻長沙在平江臺奮勇擊賊歿于戰贈雲騎尉
鑲黃旗蒙古
三晉姓庫勒特隸鑲黃旗蒙古崇德三年隨征明
至山東攻茌平先登被傷而殁贈佐領
扈護姓博爾濟隸鑲黃旗蒙古崇德三年以護軍
校從征明至直隸豐潤還將出邊遇敵陣亡贈佐
領
克什特姓錫拉隸鑲黃旗蒙古崇德八年從征明
山東有功六年隨攻大同中礟陣亡八年加贈雲
騎尉同旗有布齊以護軍校隨征錦州陣殁
正黃旗蒙古
竒塔特偉徵姓博爾濟吉特隸正黃旗蒙古世居
克魯倫鄂爾多斯哈爾濟農之族也天聰八年六月
率子弟來歸
賜緞衣一襲是月
太宗親征科爾沁駐蹕錫喇烏蘇河之南山罔竒塔特偉
徵率所部兵來會并獻酒殽馬匹因随我軍往圍
錦州城内明兵突出來犯竒塔特偉徵力戰殁于
陣追授三等男
索諾瑪阿布拉庫隸正黃旗蒙古初從征明攻松
山時克敵有功崇德六年復隨取錦州遇敵猝至
呼噪衝入陣搴纛而歸尋随擊明經略洪承疇軍
奮勇力戰陣殁贈佐領
揆澄姓齊岳噶穆特隸正黃旗蒙古天聰三年随
征明至通州敵兵來犯擊敗之又犯明經略盧象
昇軍旋掠興安斬獲甚多崇德六年從征明圍錦
州明經略洪承疇合兵來援立步卒三營擊敗之
又敗其騎兵七年以善戰有功加優叙順治二年
以係
太宗舊臣加世職佐領嗣遇
恩詔加二等輕車都尉任副都統十一年征湖南遇偽秦
王孫可望於岔路口力戰陣亡加贈世職一等輕
車都尉
武京隸正黃旗蒙古天聰三年從征明至通州遇
敵擊敗之又敗明經略盧象昇軍六年從征察哈
爾至興安嶺喀倫斬獲甚衆崇德六年從征明圍
錦州敗敵有功順治二年以係
太宗舊臣加佐領世職嗣遇
恩詔加二等輕車都尉是年隨敬謹親王尼堪征湖廣至
岔路口遇偽秦王孫可望兵奮勇進擊殁於陣加
贈一等輕車都尉
羅理姓鄂爾心隸正黃旗蒙古天聰八年自察哈
爾㩗戶口來歸授一等參領世職崇德三年隨征
明擊敗明密雲兵六年隨征明錦州圍其城城中
軍出戰我師不利退保壕塹羅理亦以堅守汛地
奮力拒戰陣亡加贈副都統世職
正白旗蒙古
充固姓塔巴努齊科隸正白旗蒙古天聰三年從
征明攻雄縣克之崇德三年從擊明兵破之出邊
復敗敵于董家口八年從征明攻任邱先登
賜號巴圖魯以功授佐領世職順治元年從入關以後隊
從征流賊屢破之任戶部理事官五載考滿加世
職三等輕車都尉叠遇
恩詔加一等輕車都尉兼一雲騎尉從定南王孔有德征
湖廣戰于衡州陣亡贈三等男
正紅旗蒙古
海碩隸正紅旗蒙古天聰六年征明至大同攻德
興堡奮勇先登陣亡贈佐領
恩格伊隸正紅旗蒙古任佐領崇德七年三圍錦
州及進攻塔山俱在事有功順治元年從入關破
流賊李自成二十萬衆恩格伊奮勇進擊遂殁于
陣贈騎都尉
鑲白旗蒙古
沙哩布姓博爾濟吉特崇德二年自察哈爾率丁
壯百餘來歸使轄之為佐領隸鑲白旗蒙古尋授
一等侍衛任參領順治五年擢副都統九年擢都
統授雲騎尉世職時流賊張獻忠餘黨孫可望李
定國劉文秀竄匿黔蜀間假擁戴明桂王朱由榔
為名與其將盧明臣馮雙禮等侵掠湖廣十年沙
哩布奉
命偕寧南大將軍辰泰鎮守湖南十二年劉文秀盧明臣
馮雙禮等以數萬衆分犯岳州武昌沙哩布設伏
邀擊之賊大敗復犯常德戰艦千餘蔽江而下沙
哩布六戰皆捷縱火焚其艦明臣赴水死雙禮被
創遁文秀走桃源窮竄至貴州十五年從信郡王
多尼征雲南由榔奔永昌明年敗其將白文選于
玉龍關由榔遂奔騰越我師躡之渡潞江定國踞
磨盤山拒戰沙哩布前驅遇伏力戰殁于陣喪還
遣官致祭
賜祭葬諡襄壯晉騎都尉世職子多爾濟襲後以次停襲
乾隆十五年
詔核八旗世職以死事䘏叙而襲次已滿者乃復錄
沙哩布曾孫德明為恩騎尉世襲罔替
鑲紅旗蒙古
特木爾姓科爾伯蘇隸鑲紅旗蒙古崇德元年以
三等參領隨征朝鮮殁于陣贈佐領
童爾阿姓巴林隸鑲紅旗蒙古崇德六年隨征明
錦州與明經略洪承疇三營兵戰陣亡贈佐領世
職
僧格姓巴林隸鑲紅旗蒙古崇德六年隨圍明錦
州城内兵突出僧格奮力扺禦殁于陣贈三等參
領世職
索羅岱姓翁鄂羅特隸鑲紅旗蒙古崇德七年從
征明略山東以雲梯攻費縣先登殁贈佐領
正藍旗蒙古
宜穆圖姓博爾克隸正藍旗蒙古世居敖漢崇德
三年隨征明攻敵于三河順治元年從入關敗流
賊于慶都又敗之潼關皆在事有功十一年隨
征湖廣至衡州陣亡加贈一等輕車都尉同旗蒙
古陣亡者烏孫泰
圖薩姓烏朗罕濟勒敏隸正藍旗蒙古初任佐領
順治元年從入關擊流賊於山海關中礟殁贈佐
領世職
蒙格圖姓錫額禮隸正藍旗蒙古世居葉赫順治
初屢立戰功十四年隨征福建至厦門遇海賊鄭
成功戰殁於蓋山寺贈雲騎尉
鑲藍旗蒙古
齊薩穆姓烏努古台隸鑲藍旗蒙古崇德元年來
歸授三等參領從征明錦州及下山東皆屢立戰
功八年隨攻薊州中礟殁贈世職一等參領
肯哲姓錫魯克隸鑲藍旗蒙古官佐領崇德七年
從征明圍錦州明經略洪承疇以兵冒雨來犯擊
敗之又敗其三營步兵順治元年隨入關十年從
征湖南擊賊于衡州戰殁加贈一等輕車都尉
佟噶爾姓巴林隸鑲藍旗蒙古崇德三年從征山
東戰殁於陣贈佐領世職
色赫姓穆勒濟隸鑲藍旗蒙古世居哈達任佐領
崇德七年從征明圍錦州随擊明經略洪承疇兵
敗其衆順治三年從南征圍浙之平湖中鎗殁贈
雲騎尉
綽克托姓烏朗哈濟拉默隸鑲藍旗蒙古任佐領
崇德八年随征明以雲梯攻墻子嶺中矢殁順治三
年贈佐領世職
欽定盛京通志卷八十五
