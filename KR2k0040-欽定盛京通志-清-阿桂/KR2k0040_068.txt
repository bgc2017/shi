欽定盛京通志卷六十四
歴朝人物(七)
明
欽定盛京通志卷六十四
歷朝人物(七)
明
吳成遼陽人從成祖起兵設伏淝河進兵小河合
戰齊眉山靈璧皆殊死鬭功最多由都指揮僉事
擢都指揮使永樂初三從出塞有功洪熙元年進
左都督宣德初以成嘗宿衛東宫錄舊勞封清平
伯三年帝北征從敗賊於寬河進侯爵尋卒贈渠
國公諡壯勇
畢恭廣寧前屯衛人其先山東濟寧籍恭有文武
才正統間以廵撫王翺薦授百戶歷指揮僉事圖
上方略開設迤西邊堡墻壕增置烽堠兵威大振
進署都指揮僉事守備寧前等衛在任五年邊鄙
寧謐進掌都司撫士卒革姦弊廣屯田興學校政
事平理軍民咸稱之所著有邊城吟稿
范廣遼東人正統中嗣世職為寧遠衛指揮僉事
積功進遼東都指揮僉事廣性剛果精騎射驍勇
絶倫每臨陣身先士卒英宗北狩廷議舉將材于
謙薦廣充左副總兵額森犯京師廣躍馬䧟陣敗
之又敗之於紫荆關錄功進都督同知景泰初以
總兵官廵邊駐居庸還京副石亨提督團營軍馬
亨素銜之英宗復辟誣廣黨于謙下獄死成化初
廷臣訟其冤命子昇仍襲世職(額森蒙古語解見名宦卷原作也先)
(今譯改)
顧能定遼前衛人性剛直與人寡合天順元年進
士授戶部主事有清操生平不妄受人一錢天順
間監收通州糧盡革諸弊再往淮安收錢計一歲
所入九倍於昔尋陞本部員外郎成化初天下清
官四員能居都御史楊繼宗之次憲宗刻名於便
殿柱上惜不及大用云
耿賢定遼前衛人由指揮陞都指揮僉事掌都司
印備禦金復鐵嶺尋守備寧遠轉右參將分守開
原善撫士卒不妄交際致仕歸所屬憫其清苦各
餽金幣賢悉分之軍士後卒葬城東杏林山與其
師顧能墓相近詩人弔之以為師弟雙清云
胡深定遼後衛人早孤育於伯父登天順八年進
士授監察御史剛正嫉邪不避權倖成化初與同
官鄭已等争慈懿太后山陵事彗星見復與同官
言大本未建異端太盛進退賞罰未公財用工役
未省賑濟無策備禦無方凡八事帝優詔答之又
上疏請斥奸邪痛詆大臣劾大學士商輅之失節
兵部尚書程信之剛暴禮部尚書姚夔之黷貨不
納深嘗廵按陜西諸大臣既被劾惡之坐以按陜
時杖殺人謫黔陽縣丞稍遷鬱林知州辛於官祀
鄉賢
賀欽字克恭其先浙江定海人以戍邊籍義州又
家廣寧少好學讀近思錄有悟成化二年登進士
授戶科給事中直言敢諫嘗書鄙夫章于壁以自
警師事陳白沙先生獻章既歸肖其像事之弘治
改元用閣臣薦起為陜西參議未至而母死乃上
疏懇辭且陳四事一資真儒以講聖學二薦賢才
以輔治道三遵祖制以處内官四興禮樂以化天
下疏凡數萬言其云處内官者指王振曹吉祥汪
直輩䧟君誤國蠧政害民内不可使預大政外不
可使掌兵權尤為切要奏入報聞正德四年太監
劉瑾括遼東田東人震恐義州守又貪横民變聚
衆劫掠相戒曰毋驚賀黃門欽聞之急諭禍福以
身任之亂遂定欽學不務博涉靜思默識專讀四
書六經小學期于反身實踐謂為學不必求之高
遠在主敬以收放心而已每教人讀白鹿洞教條
嚴為己為人之辨隠居醫巫閭山下讀書之暇釣
游凌溪徜徉自得有醫巫閭集行世别號醫閭没
後鄉士大夫為之立祠於釣臺
陳夀字本仁其先新淦人祖志弘代兄戍遼東遂
籍寧遠衛夀少貧甚得遺金坐至夜分還其主從
鄉人賀欽學登成化八年進士授戶科給事中言
時政無隠彈劾不避權貴弘治十三年以右僉都
御史廵撫延綏敵兵入掠擊却之未幾何碩托囉
率衆大至夀自出帳擁數十騎據烏皮几指揮敵
疑之遂引去既而授諸路將領方略邀擊之皆克
捷軍聲大振尋遷右副都御史掌南院正德初劉
瑾矯詔逮南京科道戴銑等夀抗章論救瑾怒罷
其官九年復起廵撫陜西盜賊屏息廉名尤著夏
大旱戒刑清獄齋心誠禱天乃雨歲大熟尋拜南
京兵部侍郎陜人呼號擁輿移日不得行進刑部
尚書致仕卒年八十三夀清廉歷官四十年無家
可歸寓南都所居不蔽風雨其卒也尚書李充嗣
府尹寇天敘為之殮(和碩國語解見關郵卷蒙古語解見黑龍江山川卷原作)
(火篩托囉國語解見黑龍江山川卷原作脱羅今譯改)
潘輔廣寧人弘治六年進士授順天永清縣尹有
冰蘗聲時盜賊竊發境江緝捕有方畏威遠遁民
皆安堵後卒於官
孫磐定遼右衛人少有氣節登弘治九年進士初
觀政即上疏言近日諫官以言為諱請定建言者
為四等最上不避禍患抗彈權貴者其次揚清激
濁能補闕拾遺又其次建白時政有裨軍國皆分
别擢叙而粉飾文具循默不言者則罷黜之庶言
官知警不至曠瘝時不見用尋擢吏部主事正德
元年宦官漸用事磐復上疏言今日弊政莫甚於
内臣典兵乞盡撤各鎮中官還京專以邊務責將帥
不從時劉瑾得志深嫉之斥磐為奸黨遂免官瑾
誅復起河南按察司僉事值流賊猖獗資給軍餉
鎧仗以至保障留都遏賊東殄磐之籌畫居多
王春廣寧左屯衛人弘治九年進士授翰林院檢
討陞周府長史時宗室以廵撫勾稽廩禄聚衆往
譟於門後因治兵備大盜宗室疑之皆挾兵自衛
春啟王徧諭其故且止廵撫兵衆乃安有復菴詩
集行世
崔哲遼陽人弘治十二年進士正德初知威州以
德服遠邊陲無警後改任澤州撤淫祠廣儲蓄善
奬進後學課試皆有程期
張經字天敘瀋陽中衛人正德六年進士授新樂
縣知縣擢監察御史按宣府劾鎮守太監丁喜貪
肆罪嗣為喜所訐逮繫詔獄都御史彭澤及兩京
監官論辨其誣謫河南河内縣典史憂忿卒於途
妻子扶柩歸葬嘉靖改元追贈光禄少卿
范鏓字平甫其先江西樂平人遷瀋陽舉正德十
二年進士授工部主事擢員外郎嘉靖三年伏闕
爭大禮下獄廷杖遷河南知府歲大饑廵撫潘塤
駮諸請賑文牒候勘實乃發鏓不待報輙開倉賑
之全活十餘萬人歷遷右副都御史廵撫寧夏鏓
為人持重有方略既莅鎮不尚首功一意練步騎
廣儲蓄善治關隘亭障寇為遠徙居數年引疾歸
起故官撫河南尋召為兵部右侍郎奉詔總理邊
關阨隘奏上經略潮河川居庸關諸處事宜帝才
鏓甚即命為兵部尚書鏓以老辭帝怒削其籍時
嚴嵩當國而鏓本由徐階薦天下推為長者惜其
去不以罪久之乃卒隆慶元年復官鏓為官剛斷
明察其廵撫寧夏時清查侵盜糧草裁革冒功陞
賞弛廢振興邊境肅然
傅鑰字希凖廣寧人正德六年進士授給事中嘗
論邊事為尚書王瓊嘆服會宣大將領失利亡卒
甚多廷議遣鑰覆視上曰是嘗言邊事者稱是選
矣鑰至鎮考治甄别不隨不苛得實以報嘉靖間
累陞山西按察使用法平恕兼得大體富民某殺
人當死以貨免鑰收鞫之寘於法知縣某主薄某
皆良吏為姦人所搆事下按察司或謂鑰云是當
道所欲入也鑰曰法如此可枉徇乎竟白之終河
南廵撫
徐景嵩定遼中衛人正德九年進士尹咸寧陞戶
科給事中彈劾不避權貴歷河間知府山西按察
副使
趙國忠字伯進錦州衛人嗣指揮職嘉靖初舉武
會試進都指揮僉事擢錦義右参將連破敵進署
都督僉事為遼東總兵官有功進都督同知嗣代
趙卿鎮宣府命部將逆擊諳達於大滹沱敗之寇
盡走及諳達薄京師國忠趨入衛移護諸陵寇見
國忠陣於紅門畏不敢入三十一年再鎮遼東禦
却小王子數萬騎明年逐敵出塞多斬獲進秩一
等國忠善戰射穿札為將有威嚴歷兩鎮繕亭障
練士馬邊防賴之(諳達國語解見吉林山川卷原作俺答今譯改)
李景登廣寧人神宗二十年進士任猗氏縣才敏
氣恬不以崖岸自異請除荒地課贍書生陞吏部
主事出知漢中府冰操嚴潔明敏果斷蒞任三年
案無留牘獄無沉滯
佟卜年遼陽人神宗四十四年進士知河間縣節
用愛人除門則俵馬大戶三害境内獲安邑人立
祠祀之事見畿輔通志
祖寬遼東人少從軍有功累官寧遠參將勇敢善
戰部卒多塞外降人所向克捷崇禎五年叛將李
九成圍萊州詔發關外兵討之寬為前鋒率五百
騎遇賊兵三千於沙河寬殊死戰賊退走解萊州
圍進都督僉事八年為總兵官討流賊挫張獻忠
於焦村復遇汝州賊寬率軍至大敗之十一年
王師下山東濟南失守時誣寬以失䧟藩封被逮棄市
寬敢戰有功稱良將性剛使氣不為文吏所喜卒
罹大辟莫為救論人頗謂失刑云
欽定盛京通志卷六十四
