欽定盛京通志卷七十九
國朝人物(十五)
鑲白旗漢軍
鑲紅旗漢軍
欽定四庫全書
欽定盛京通志卷七十九
國朝人物(十五)
鑲白旗漢軍
王元忠隸鑲白旗漢軍原守鳳凰城堡天命六年
鎮江中軍叛降毛文龍元忠獨來歸授佐領世職
後明降將内有與明通謀者元忠發其謀擒斬之
又追殺逃叛生擒哨卒二次天聰八年以戰功授
參領加世職二等順治七年九年兩遇
恩詔加世職三等男
尚好仁奉天人隸鑲白旗漢軍崇德五年我軍圍
錦州好仁擊松山明兵敗其衆七年復圍錦州功
居一等尋管佐領事八年從征明中後所前屯衛
皆有功順治初加世職三等輕車都尉官浙江温
州鎮搃兵卒祭葬如禮
吕應學奉天人隸鑲白旗漢軍父國寳隨耿仲明
航海歸誠應學於崇德六年授二等副都統世職
八年從征明攻中後所前屯衛督巨礟克之順治
元年從入關六年從征廣東斬偽總兵楊杰周齊
王啟科等大捷敗偽伯馬飬麟之衆於靈山擊偽
晉王李定國兵于高明新會連敗其黨十四年叙
功授三等子
高國相廣寧人隸鑲白旗漢軍父中選明乞休遊
擊天聰八年國相隨父來歸初任佐領崇德八年
從克中後所前屯衛順治元年隨入關二年西征
至陜西克延安追流寇至湖廣並有功六年隨征
山西叛鎮姜瓖克大同朔汾等處累加世職一等
輕車都尉十二年征海賊鄭成功有功十六年駐
防京口康熙十三年吳三桂等叛隨征江南徽州
等處賊寇屢有功又破吳三桂叛衆於武崗州楓
木嶺等處十九年任杭州副都統致仕卒
賜祭葬
馮有功奉天人隸鑲白旗漢軍官佐領身歷戎行
崇德八年從征明中後所前屯衛克之順治元年
隨平山西追敗流賊于湖廣武昌獲戰船七年九
年兩遇
恩詔加三等輕車都尉世職子國相康熙中從征厄魯特
噶爾丹有功官至都統雍正十年入祀賢良祠
朱延禧奉天人隸鑲白旗漢軍父世勲天命七年
來歸延禧授輕車都尉世職順治元年隨入關同
征叛鎮姜瓖克復澤潞等處叙功累加至三等男
十一年隨征廣東偽晉王李定國擢副都統十六
年駐防福建康熙中卒
賜祭葬如典禮
蒋國柱奉天人隸鑲白旗漢軍順治四年授都察
院啟心郎十一年擢工部右侍郎十三年調戶部
左侍郎十八年以副都御史廵撫山東自明季重
斂之餘糧有包荒役有雜派國柱一切奏除之民
困以蘇康熙三年調浙江巡撫疏陳浙江寧台温
諸郡荒田招墾起科事宜及分别蠲免被水田畝
額賦俱有經畫悉心民瘼茂著勤勞卒于官
賜祭葬如例
白秉貞錦州人隸鑲白旗漢軍順治四年任湖廣
黃州府同知斷事明決一郡質訟之事咸願歸之
東山盜起搃督羅綉錦委秉貞率民兵攻之秉貞
詳請勦撫兼施凡四閱月四十八砦悉定康熙六
年累陞直隸河南山東搃督所至多惠政卒祀湖
廣名宦
朱昌祚遼東人隸鑲白旗漢軍順治十八年授浙
江廵撫會浙東西災旱昌祚捐金煑粥以活饑民
時海氛未靖並疏請酌撥荒田令瀕海居民遷移
内地者開墾康熙三年擢福建總督尋以憂去四
年起復總督直隸山東河南等三省昌祚秉性忠
耿端已率屬嚴飭將士兵民戢和遇事執法無所
偏徇輔臣鰲拜以鑲黃旗正白旗分地瘠薄遣部
臣會同督撫重易善地他旗多不樂從民地被圈
咸泣訴失業昌祚上疏極陳其弊鰲拜怒坐以撓
法罪立絞死旗民哀之八年
聖祖追復原官予祭葬諡勤愍
王宗聖奉天人隸正白旗漢軍順治中知江南之
舒城令詳慎明决吏不敢欺而獄無枉縦案無積
滯邑當兵燹後安輯流亡惠威並著吏民咸深感
戴卒祀本邑名宦
王國泰蓋平人隸鑲白旗漢軍康熙十二年為福
建福州府同知值逆藩耿精忠潜蓄異謀國泰偵
知其陰事每達於總督范承謨有先事預防之智
後佐郡泉州與民休息遷本省驛傳道會耿精忠
甫平海氛尚熾軍興旁午辦應夫船親自給價毫
不擾民未幾泉州告警自請召募壮勇得數千人
授以衣糧甲仗身先士卒奮呼擊賊賊遂大潰泉
州圍觧叙功增秩擢安徽按察使閩人思之祀名
宦祠
蒋毓英奉天人隸鑲白旗漢軍初任浙江温州府
同知時海氛未靖大軍駐衢征勦毓英悉心籌畫
輸運糧餉仍加意撫綏嚴行保甲闔郡帖然康熙
二十二年初平臺湾調毓英為知府毓英履任躬
歷郊原披斬荆棘經界三縣封域相土定賦罷不
急之役安撫番夷招集哀鴻臺地遂為樂土二十
九年擢江西按察使時江湖多盗剽劫商旅毓英
檄令各州縣查明船戶編立字號各給用印腰牌
飭令未晩停泊守汎兵目以五船為一伍十船為
一甲輪流支更守宿天明放行由是羣盗屏迹其
讞獄必以情常親理囹圄寒冬酌給棉衣尋擢浙
江布政使將赴任衆囚聞之感泣數日後卒四十
六年入祀臺湾江西名宦
李德耀奉天人隸鑲白旗漢軍康熙四年知四川
大邑縣自處節儉為政簡約嘗单騎遍閱郊原度
地開渠導水俾民田悉資灌溉闔邑獲豐登之利
蜀地故多先賢祠墓公暇尤加意葺修古蹟不至
湮沒民思其惠久而不忘五十年入祀名宦
白登明盖平人隸鑲白旗漢軍知江南太倉州立
衙蠧地棍賭博奸滛四禁犯者必置之法境内肅
然奸民某通寇事覺總督檄州捕之某䄂出一状
某某皆其黨凡州中巨室富家無或遺登明知其
誣笑曰若欲生乎死乎對曰欲生登明曰若非寇
何知某某皆寇黨以若状上死無赦矣某感悟遂
燬其状登明代為申辨州之大姓皆獲免公暇試
諸生以地方利弊纖悉畢陳故摘發無不中鄰邑
有冤抑者訴諸上官願下州為理州田阜高常賴
灌溉自劉河堙塞苦潦登明乃先濬朱涇後及劉
河凡六十里州及崑嘉二邑咸賴其利
白允明登明仲弟以選貢得官慨然曰
國家肇基東土從入關者多以武功翼運今天下雖
大定然西南尚有逋寇依託明藩竊㩀雲貴侵擾
川湖兩廣兵革不息正志士效命之秋也乃習韜
鈐精武事順治十二年以薦授雲騎尉十六年随
擊偽都督楊文英等於揚子江口大捷康熙十三
年逆藩吳三桂等叛海寇亦乘機窺伺江南以將
軍王之鼎薦屢擢都督僉事守崇明二十五年三
藩平改駐防廣東參領卒祀江南名宦
白啟明登明季弟康熙二十一年知粤之慶遠府
時初經兵燹田畆蒿萊啟明竭力撫循收贖男婦
之被掠者勸民墾闢設義倉以濟貧乏給牛種以
資耕植境内饒裕復以時修舉廢墜建學宫葺城
垣皆捐俸成之嗣以循卓遷擢去五十七年入祀
粤西名宦
董守義奉天人隸鑲白旗漢軍康熙中知江南舒
城縣有幹濟才當逆藩吳三桂耿精忠之亂大軍
往來繹絡舟車芻糗應時而辦閭閻安堵秋毫不
擾康熙二十三年擢任四川達州牧在任期年有
兇人手賊叔母詭以盗殺訴於州守義廉得實情
立摘其奸遂引伏寘諸法州人以為神卒祀達州
名宦
佟國瓏奉天人隸鑲白旗漢軍康熙五十一年任
山西澤州守政尚寬和與民相安凡州縣營建無
不修舉在任八載輿衆歡洽其始莅任踰年以罣
誤去州民攀留合詞上請復得留任及卒入祀名
宦
胡國佐遼陽人隸鑲白旗漢軍知河南歸德府值
歲荒設法賑濟全活至數十萬人民懷其德其所
立救荒諸政皆有經濟卒祀河南名宦
鑲紅旗漢軍
金礪遼東人隸鑲紅旗漢軍
太祖天命七年來歸授三等男天聰五年為兵部承政
太宗幸演武場閱兵礪與參領石國柱金玉和高鴻中等
並以訓練有方
賜鞍馬尋調戶部承政八年晉二等男崇德二年以大軍
征明皮島礪所部水師觀望不進革世職五年授
吏部參政尋擢都統八年隨鄭親王濟爾哈朗攻
明前屯衛中後所二城以礟攻克之論功授三等
輕車都尉世職順治元年隨入關安撫天津亂民
尋同都統葉臣招撫山西賊黨陳永福踞太原礪
攻克其城晉二等輕車都尉三年隨順承郡王勒
克德渾征湖廣偽總兵馬進忠降而復叛礪擊敗
之武昌奪其戰艦六十時明桂王朱由榔聚屯湖
南礪同平南王孔有德等征之四年礪等斬偽伯
黃朝宣於衡州進兵長沙斬總兵楊國棟於牛皮
灘晉世職一等輕車都尉六年授平南將軍鎮守
浙江明魯王朱以海踞舟山礪進克其城並擒其
偽蕩湖侯阮進九年海賊鄭森犯漳州礪由長泰
進營漳州城北分兵萬松關以牽制之賊來攻七
戰皆捷叙功又兩遇
恩詔晉爵一等男加一雲騎尉十一年授川陕總督十三
年乞休加太子太保康熙元年卒
賜祭葬如例
趙國祚漢軍鑲紅旗人父一鶴
太祖時来歸天聰八年授三等輕車都尉世職國祚其次
子也崇德四年以佐領屯田義州八年偕護軍統
領阿爾津征黑龍江師還得
恩賚從鄭親王濟爾哈朗攻克前屯衛中後所二城順治
元年授雲騎尉世職尋陞參領從豫親王多鐸南
征取揚州從貝勒博洛移師定浙江師還克江隂
晉騎都尉八年授戶部理事官擢副都統再擢都
統屢遇
恩詔晉世職至二等輕車都尉十二年授平南將軍駐防
浙江十五年任浙江總督十六年海賊鄭成功犯
温州樂清諸縣國祚以兵禦之獲其船九十餘賊
退入舟山明年成功寇江南陷鎮江犯江寧大軍
擊敗之儀鳳門外乃遁入海追論疎防奪歲俸十
八年遷山東總督再遷山西康熙元年罷還京十
三年逆藩吳三桂反起為江西提督駐九江以遏
賊衝會逆藩耿精忠叛應三桂遣其黨䧟廣信撫
州建昌國祚移駐南昌偕將軍希爾根哈勒哈齊
分道勦賊擊敗偽都督易明逐北七十餘里遂復
撫州昜明復引賊萬餘來犯又擊敗之殱賊四千
有竒十四年大軍下福建精忠窮蹙降國祚遂專
勦三桂十五年從安親王兵樂進兵湖南駐長沙
屢戰却三桂兵十八年南抵寳慶破賊紫陽河再
破其將吳國貴兵二萬于雙井堡國貴中礟死蹙
其潰衆於武岡州復州城前國祚以力戰被創尋
創發乞休乃還京二十七年卒年八十
賜祭葬諡敏壮姪璉亦屢著有戰功卒諡襄勤
柯汝極遼陽人隸鑲紅旗漢軍天命六年克遼陽
有降人欲乘間叛汝極發其謀復擒獲間諜十四
人擢恭領授三等輕車都尉世職順治初歷官禮
部參政鑲紅旗漢軍副都統累加世職至一等四
年以副都統駐防杭州七年卒於官無子以從子
永蓁為嗣襲職永蓁累官戶部侍郎擢漢軍都統
是時閩寇鄭成功假明桂王由榔年號竊發海上
遣偽伯阮思偽總制陳六御偽總兵胡自慶等犯
浙江之舟山䧟之十三年永蓁偕將軍伊勒德以
水師出蛟門擊賊衡水洋賊舟郤復前永蓁躍入
其舟斬自慶餘賊轉帆遁追及之並斬思六御等
遂定舟山以功賜爵三等男康熙元年偕將軍濟
什哈勦山東賊于七於岠嵎山賊乘夜犯永蓁营
射殪百二十餘人于七竄入海十年授京口將軍
尋罷十三年起山東提督二十四年卒
柯永盛汝極從子也崇德六年任佐領從圍錦州
攻克晾馬山臺及杏山塔山城七年偕副都統馬
光輝監鑄神威礟八年從取前屯衛中後所二城
叙功授騎都尉世職順治元年任刑部理事官大
軍初定山東授膠州總兵官既至鎮勦昌樂土賊
秦尚行等平之流賊李自成禆將趙應元詭就侍
郎王鰲永招撫入青州害鰲永踞城作亂永盛聞
變偕副都統和托李率泰馳赴青州駐兵城外輕
騎入城計縳應元斬之復率兵圍高密擒斬偽元
帥張輿二年濰縣土賊張廣降而復叛擁其衆數
千突犯萊州永盛遣遊擊楊遇明擊敗之廣中鏃
死餘賊悉平三年移鎮江寧會勦江西叛賊南贛
廵撫苖胙土以江西諸郡叛服不常請留永盛駐
其地遂改南贛總兵官四年正月湖廣興國州土
賊柯抱冲陳珩玉等犯武昌殺同知張夢白寇掠
江西武寧永盛遣將分勦連破賊砦抱冲珩玉並
就擒斬時明桂王朱由榔據湖廣石城寧都雩都
瑞金長寧安遠諸邑叛應之倚山結寨四出刦掠
永盛遣副將劉伯禄徐啟仁參將董大用遊擊孔
國治等先後勦平之八月擢湖廣提督五年江西
總兵金聲桓叛興國孝感雲夢黃安麻城蘄州土
賊乘間蠢動永盛移兵扼要隘分遣參將鄔乘鸞
遊擊張國忠等搜勦賊塞以次奏捷十年流賊張
獻忠遺黨李定國孫可望等附于由榔迎由榔至
安隆寇䧟廣西出沒湖南我大將軍貝勒屯齊進
師衡州永盛督兵繼其後策應援勦屢敗賊晉世
職為三等輕車都尉十八年改山西提督康熙三
年加左都督七年加太子少保八年以老致仕十
四年卒
賜祭葬如例子鍵襲從弟永華屢積有軍功永昇于康熙
中殉難湖北
羅繡錦奉天人隸鑲紅旗漢軍天聰五年始設六
部繡錦由諸生授工部啟心郎八年
命禮部試滿洲漢人通文義者為舉人繡錦與選
賜衣一襲尋授國史院學士纂修
太祖實錄成得
恩賚崇德七年兼任佐領順治元年擢河南巡撫流賊李
自成黨時寇掠衛輝懷慶間原武新鄉諸邑復土
賊蠭起繡錦請發八旗勁旅剿之會豫親王多鐸
統師征陕西道出河南諸賊驚懼乞降或望風遁
去二年擢湖廣四川總督時湖南郡邑為明大學
士何騰蛟等所據自成遣其黨一隻虎劉二虎者
復寇擾湖北繡錦至荆州檄兵防勦屢奏捷遣副
將唐國臣總兵楊文富等分道討天門土賊于八
百洲擒其渠胡公緒毁其巢四年恭順王孔有德
督兵征湖南下長沙衡州寳慶辰州諸府繡錦議
設鎮協駐守從之先是鄖陽搃兵王光恩與鄖㐮
道李之網以贓私互訐下撫按會核光恩罪寔逮
下吏其弟光泰遂踞鄖陽叛提督孫定遼戰殁
世祖遣侍郎喀喀穆督師進勦繡錦以兵會之復鄖陽光
泰遁四川五年喀喀穆將班師而江西搃兵金聲
桓叛于南昌遣其黨犯九江武昌自成遣黨郝摇
旗馬進忠降於騰蛟連䧟常德武岡辰州沅州湖
南北騷動繡錦乞留喀喀穆駐荆州分遣搃兵徐
勇馬蛟麟等防守要隘屢敗賊已而鄭親王濟爾
哈朗統師征湖南以次復所䧟郡邑繡錦疏言湖
南叛服不常恐大軍凱旋餘孽復跳梁煽誘請分
寘諸降人于腹地
世祖嘉納其言九年卒于官六十有三
賜祭葬贈兵部尚書勒石紀功廕一子入監
劉武元錦州人隸鑲紅旗漢軍幼習韜略天聪五
年來歸崇德初授刑部參政順治九年從入關改
任參領授三等輕車都尉世職三年廵撫南贛時
禆將二十餘人皆桀驁武元申明令甲嚴輯部伍
殘黎漸次安集四年勦平瑞金石城興國龍南寧
都上猶等土賊擒斬偽都督葉南芝等五年提督
金聲桓副將王得仁據南昌叛攻圍贛州武元與
搃兵胡有陞堅守數月民無叛志會援兵至得仁
中創聲桓撤圍退走武元出竒師襲其後敗之於
太湖港時叛鎮李成棟自廣東擁衆來攻武元密
遣將出其不意擊之斬首萬計成棟遂潰分遣諸
將擊諸郡餘賊皆平之叙功
賜豐貂冠服鞍馬等物六年勦成棟餘黨於瑞金雩都崇
義等縣進敗賊於梅嶺七年分兵殱寕都賊彭順
慶大庾賊羅榮等叙功加太子太保兵部尚書三
遇
恩詔晉世職一等輕車都尉加一雲騎尉十一年卒
賜祭葬諡明靖贈少保長子瀇襲
李棲鳳廣寧人隸鑲紅旗漢軍為諸生時即以天
下為已任天聰時任内院副理事官崇德元年考
察各官棲鳳列二等順治二年補山東東昌道旋
調湖廣荆南道三年授湖廣布政使旋任安徽廵
撫勦休寧楘源二縣土賊及宿松賊趙正等平之
六年以僉都御史撫粤與平南王尚可喜靖南王
耿繼茂先定南韶二郡揚帆直下遂定雷廉等處
八年敗李定國于龍頂岡殱馘無筭棲鳳撫粤八
年杜請託絶饋遺省刑薄歛勞來安集粤民頼之
十五年加兵部尚書代李率泰總兵兩粤擒朱由
榔偽將陳竒策等定太平思恩等府宣尉烏蠻土
司及交趾諸部悉讋服來貢十七年加太子少保
十八年設廣東西兩總督棲鳳改廣東尋予告歸
卒於家粤人思之祀名宦
賜祭葬如例
馬鳴珮隸鑲紅旗漢軍其先山東蓬萊人後占籍
遼陽及大軍克遼陽遂隸旗籍鳴珮年十七以文
學受知
太宗官工部啟心郎崇德八年以考滿稱職加世職順治
元年擢山西冀南道時潞汾流寇號一隻虎者最
黠桀寇岢嵐鳴珮設伏以計擒之羣寇駭散尋調
湖廣下湖南道五溪諸蠻畏威懷惠考績報最八
年遷戶部右侍郎尋任倉場總督十一年出為宣
大總督調任兩江時伏莽尚多鳴珮加意勦撫拔
梁化鳳於偏禆中疏荐其有大將才令統水師禦
海賊於崇明後果大捷十二年賊陳其綸遥應海
寇嘯聚大柏山勦平之威名益著又為檄示海寇
諸渠帥開陳禍福偽總督張銘鎮偽總兵顧忠等
相繼降是年疏留梁化鳳守崇明尋
朝廷擢化鳳松江提督十五年海寇猝䧟鎮江瓜洲攻
江寧化鳳提兵至與城中兵夾攻之大殱其衆人
咸思鳴珮知人之明尋以疾卒江南人思其德崇
祀名宦祠
祝世昌遼東人隸鑲紅旗漢軍初授遊擊天聪五
年從征大凌河六年
太宗幸演武場閱兵以世昌訓練有方加
恩賞順治五年授山西廵撫時叛鎮姜瓖作亂郡縣騷動
世昌力請殄滅凡理餉數十萬民不見擾事平又
請豁逋賦七百萬石省徭十餘萬丁七年卒於官
詔贈兵部右侍郎
賜祭葬謚僖靖方世昌之没也百姓巷哭後廵撫劉宏遇
博採輿論謂死忠死事其義一也並請祀忠烈祠
今改祀名宦
李翔鳳隸鑲紅旗漢軍初名起鳳幼通書史
太宗時直内秘書院
賜名翔鳳順治元年隨入關定燕京授山東濟南道撫綏
有方時流賊趙應元窃據青州所至蹂&KR1011;翔鳳以
計擒之復青州得上賞二年擢江西巡撫時偽廵
撫盧某等尚據南昌等五府翔鳳至悉行𠞰除濱
江餘寇亦皆蕩平尋卒贈兵部右侍郎祀江西名
宦祠
李茂芳遼東人隸鑲紅旗漢軍初以職管丁壮善
於撫輯天聰九年考察特加錄叙崇德五年從圍
錦州擊敗明松山兵七年復圍錦州攻吕翁山臺
克之兼敗其援兵復擊杏山西臺敵兵及塔山兵
皆論功一等授佐領世職任戶部理事官累加世
職一等輕車都尉子顯孝康熙中從征福建殁于
王事
楊茂勲遼陽人隸鑲紅旗漢軍父麒祥驍勇多力
太宗時來歸任都統屢從征討有功茂勲于順治七年授
太僕寺理事官十四年陞吏部右侍郎十七年授
湖廣廵撫十八年擢貴州搃督遣兵𠞰平金筑土
司王應兆等及定番都勻各苖寨康熙五年授河
道總督堵塞黃河烟墩决口議叙加太子少保七
年堵築桃源黃家嘴决口十五年授鄖陽廵撫𠞰
叛鎮譚宏楊來嘉等多斬馘十八年調四川總督
仍駐鄖陽時吳三桂偽搃督王公良率偽將軍王
鳳岐劉之衛等據䕫州十九年茂勲統兵由椘江
峡路逆流而上破巫山帆風直進不二日扺䕫城
兵刃未交羣賊宵遁旋以哈占為川陕總督茂勲
管四川提督事隨大軍進征雲南賊平還京三十
二年卒
王登聫奉天人隸鑲紅旗漢軍順治六年知河南
鄭州廵撫吳景道薦其有德有材擢山東濟南道
十七年授保定廵撫十八年裁順天廵撫以登聫
兼理其事登聫撫保定時以海宇初定伏莾尚多
官吏艱於捕緝共相容隠請嚴縱盗之法重窩主
之律厚捕首之賞由是盗賊得息尋以圈換旗地
事擾民密疏請令各安舊業忤輔臣鰲拜意與摠
督朱昌祚同論死時論哀之八年追復原官
賜祭葬諡慤愍祀直隸名宦
于成龍奉天人隸鑲紅旗漢軍康熙初知江寧府
時總督永寧于成龍剛正清介於屬吏少許可獨
奬成龍才由通州牧題守江寕興利除弊知無不
為是時徐州有奸民某走京師以左道惑衆上告
事下制府檄江寧鎮江兩府會鞫成龍力白冤状
制府疑故縦詰責甚厲成龍持之愈力奸民卒坐
誣又瀕江蘆洲多為豪強隠佔成龍以有課而無
洲者為坍江立予豁除有洲而無課者為欺隠陞
課而薄其罰人皆服其平允二十五年廵撫直隸
政治嚴明貴近有犯必䋲以法事有不便於民者
悉除之任邱縣水荒地數千頃民産已去尚徵其
糧至是奏請悉行豁免遷河南總兵去三十七年
復以總督管直隸廵撫事民聞其來無不歡踴尋
又調河南總督去成龍所至有聲與前永寕于成
龍並著人稱大小于公以别之
韓昌先遼東人隸鑲紅旗漢軍順治初任浙之蕭
山令蒞事明敏政寬刑簡立理甲均當法使徭役
均而詭寄之弊絶至今踵行之昌先卒於官蕭山
民建祠祀之
王國棟鐡嶺人隸鑲紅旗漢軍順治七年知山西
沁州時叛鎮姜瓖亂後州境荒蕪國棟勘得無主
荒地及没水地若干請題免逋賦七千餘兩而荒
地以次墾闢賦仍無缺公私便之仍随事講求以
利民為急務招徠安集民困始蘇卒祀名宦
熊維傑鉄嶺人隸鑲紅旗漢軍順治八年為浙江
按察使性峭直不苟言笑然善於撫民其為政簡
而周剛而不刻時滿洲兵初移駐或有不遵約束
出擾民者有司不敢問維傑出有來訴者必立馬
更為之申理兵不敢復擾民望見其前麾輒相慶
賀
蘇宏謨遼陽人隸鑲紅旗漢軍順治中任長沙府
同知時湖南甫定兵民雜處互相猜忌宏謨加意
撫戢遇事示以坦白兵不敢肆縱民咸安其業政
理人和擢貴州糧驛道值滇省大軍凱旋供億紛
繁宏謨游刃有餘毫無支詘先是差役有以人代
馬謂之夾馬夫派累閭閻民甚苦之宏謨悉為革除
民力以甦卒祀貴州名宦
徐鳳鳴奉天人隸鑲紅旗漢軍順治八年知江西
進賢縣壬辰冬土寇來犯城鳳鳴率衆與戰矢集
其面氣益奮手殺數十人賊懼引去十一年改知
河南郏縣招集河朔流民給牛種墾荒田創立鴻
宅保以居之躬修廉㓗聽訟明允邑人歌誦不衰
擢廣東儋州牧去郟民思其德康熙五十年入祀
名宦
佟國璽撫順人隸鑲紅旗漢軍知河南輝縣以崇
學校勸農桑為務有貧民不能開墾者給以牛種
勸令復業邑遭水患五閘衝决國璽親督修築使
水歸故道稲田之利復興
趙世安奉天人隸鑲紅旗漢軍康熙二十七年任
福建興化同知嚴毅有幹略釐剔政蠧無微不燭
尤嚴禁賭慱凡樗蒱之戲有犯必懲其輕者罸鍰
入公為修木蘭陂之用事集工成吏民咸深畏愛
王登魁廣寧人隸鑲紅旗漢軍康熙二十八年知
河南汝州值秦晉歲飢疫癘盛行飛蝗蔽天饑民
流入中州登魁率衆捕蝗開倉賑貸全活甚衆先
是魯山賊王二等倡亂揭竿嘯聚登魁率民兵殱
其渠餘黨悉平三十一年運楚米賑關中運員經
理不善所至騷動登魁措置有方民無擾累其聽
訟果敏胥吏不敢稍有欺隐嗣以薦舉去部民遮
道攀留沒後猶思其澤四十九年入祀河南名宦
張至隆奉天人隸鑲紅旗漢軍康熙三十二年知
粤之肇慶府郡當牂牁下流歲三四月西流暴漲
豐樂長圍一决其害更甚至隆蒞任親駕小舟相
度經營躬先負土日夜督率築堤鞏固而水患頓
息黃江厰税胥吏多奸蠧横索至隆悉裁抑之商
民立碑記焉
崔懋遼陽人隸鑲紅旗漢軍康熙中知直隸新城
縣時水旱頻仍民多逋迯懋力請蠲赦懇荒捐給
牛種召募耕種民皆樂其故業又值小清河泛溢
頗為邑患懋修築堤堰經理貲費毫不取之民間
復修濬孝婦河以利民田居職十二年政簡刑清
老幼咸德之尋擢冀州牧卒祀名宦
武宏祖奉天人隸鑲紅旗漢軍康熙三十一年知
河南歸德府屬邑催科多陋規相沿貽患閭閻宏
祖之任悉為革除嚴禁牙帖胥吏苛取税銀痛䋲
以法境治清肅吏畏民懷卒祀歸德名宦
李國亮海城人隸鑲紅旗漢軍康熙三十五年由
河南布政使陞任廵撫首務教化建修書院延名
宿以訓課士子嚴飭武備禁除一切陋規河工夫
役柳梢俱出官辦不以累民時稱賢大吏云
欽定盛京通志卷七十九
