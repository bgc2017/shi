欽定盛京通志卷一百十七
國朝藝文(三)
頌
欽定四庫全書
欽定盛京通志卷一百十七
國朝藝文(三)
頌
聖駕東巡
盛京恭謁
祖陵大禮慶成頌(有序)(乾隆癸亥)鄂爾泰
皇帝御極之八載歲在癸亥月紀孟秋諏吉日飭乘輿
奉
皇太后東幸
盛京展謁
祖陵禮也先時雨師灑道浹旬優渥從官侍臣虎賁羽林
七萃八校之士畢䍐旄頭鉤陳壁壘千乘萬騎之
衆夙装以俟比
大駕行雲開天霽和飈拂旗
皇帝曰惟
天惟
祖宗佑予一人耿耿祉哉迺循畿甸出北口扺熱河遂巡
省外藩諸部度白狼踰烏桓橋潢水徑龍沙諸部
君長名王下洎且渠當戶千百為羣治道供張奉
迎厥角行負弩矢前驅居環
黃幄宿衛奉觴上
夀進膳獻琛
賜賚所加舞蹈呼嵩之聲殷地徹天聞乎數千里之外
皇帝曰於我
祖宗盛德大業至矣哉自祁姚化所弗暨漢唐威所未讋
我疆我索一尉一候謐如也迺入柳邊迺沿混同
瞻長白之峻極度納綠之蜿蜒谷邃山高水深土
厚扶輿鬱積
王氣攸鍾神臯奥區上應柝木形勢龍蟠虎踞揭八荒
而包六合我
太祖
太宗櫛沐風雨規矩乾坤披荆棘刈豺狼畫井里蒐軍實
所為創業垂統作則萬世者山川城邑悉載赫聲
濯靈土俗儉勤室居朴素有陶唐氏遺風焉
皇帝周覧遐觀喟然動容曰此我朝景亳邠岐也猗那
濬哲之頌生民瓜瓞之歌欽念哉齋心凝神愾聞
僾見廼以九月丙申有事于
永陵越六日壬寅有事于
福陵翼日癸邜有事于
昭陵祠官掌儀太常奉引
皇帝穆穆躬執玉瓉酌秬鬯以灌顯相辟公翼翼陪列
庶司百職蹡蹡濟濟咸駿奔走執豆籩窮天産與
陸珍緣博施而備物揚燎斯光炳玉燭升香遂瑞
蔚慶雲乘龍
在天髣髴肸蠁九獻具舉百禮是洽廼
御崇政之殿
清寧之宫以朝以宴遂下
詔書頒中外
湛恩鴻龐愷澤汪濊留都皤皤黃髮之老扶杖而觀擊
壤歌衢異口同辭贊嘆曰盛哉乎斯世自
聖祖東廵以還又數十年而載睹
屬車之清塵也
皇帝曰予一人承丕丕基覲揚
祖宗耿光大烈惟祀與戎國之大事可勿毖廼修祀典神
示羣望暨功宗元祀書太常者若廟若祠若墓牲
幣酒醴咸秩無文廼纉武功教大閱申以三驅勒
以八陣如山如川有嚴有翼廼整旌旆鳴和鸞度
遼河循山海熙熙融融肅肅雍雍以旋乎
紫徵之宫告至
太廟蓋自有簡策可紀以來未有祀事光顯合萬國之懽
心極兩間之悦豫如
今日者也(臣)以奉
命留京不獲與于扈從際此
大禮慶成繁禧總至
天章燦爛日星為昭(臣)不敢以弇陋不文黯無紀述(臣)
惟
上天眷佑我
大清
聖聖相繼累洽重熙薄海内外罔勿率俾自肇造以迄于
兹百二十有餘載矣積厚基崇
謨烈既超邁往古
皇帝以大孝鴻仁作求成孚尤非自古守文之君所能
及即今恭謁
陵寢至誠至敬上明下察無所不通往來兩京時踰三月
之久天晴日煦氣藹如春和風舒徐榮光煜爚醴
泉膏露隨地滋涌
天心之感格恊應既如此其昭彰臣工景從士馬踴躍父
老欣欣望幸屬國喁喁傾心自
輦轂以至海澨山陬飲和食德若遊華胥人情之愛
戴悦服又如此其廣遠然則致治隆盛固已駕商
戊軼周成追羲軒嫓顓昊彼漢代侈言明章過沛
幸宛曾何足以比擬萬一乎哉孝經有言聖人之
德無以加于孝大學有言為人君止于仁大雅有
言繩其祖武於萬斯年受天之祐
皇帝孝通神明仁被草木太和洋溢萬福攸同(臣)敬以卜
我
大清億萬年無疆之休也謹稽首頓首而獻頌曰
天作高山曰維長白三江濬源地軸之脊
天眷
大清此維與宅殷土周原是墾是闢廼疆迺場建邦有
奕
天命
太祖載旆秉鉞既掃輝發爰拔哈達烏拉斯滅葉赫斯伐
莫我敢遏聿造
帝業蕩蕩遼瀋峩峩宫闕
允文
太宗武烈是承東征北討莫我敢膺松杏麾戈如日泮冰
詒謀宏遠大猷允升京邑相望曰盛曰興
赫矣一統普幬八埏駿德鴻功
三后在天
皇帝纉緒昭格有虔曰維舊京
山陵在焉駕言徂東王道平平
迺謁
永陵開運蔥蔥迺謁
福陵天柱嶐嶐迺謁
昭陵隆業崇崇武庫之劍橋山之弓於穆清廟有侐閟宫
蕭合羶薌清尊大房以格以享綏我思成(叶)工祝
致告祀事孔明(叶)
天錫
皇帝萬夀無疆時雨時暘豐年穰穰
迺坐明堂以臨下土禮儀既備恩澤周溥内自州
郡外及蕃部黃童白叟式歌且舞曰
皇帝孝光紹
列祖
至諴感神自
天佑之川祗岳靈助我孝思
皇帝所居景福維祺自秋徂冬周徧兩畿麗日和風春
臺是躋
春臺是躋普天胥樂順德之孚覃被廣博東鰈西
鶼南交北漠式化從風入息出作曰孝曰仁福禄
攸酢
皇帝之孝萬邦是式
皇帝之仁四海秉德
皇帝之福與天無極咸五登三嘉瑞畢集卜祚綿綿時
萬時億
聖駕東巡
盛京恭謁
祖陵大禮慶成頌(有序癸亥)史貽直
(臣)聞物本乎天人本乎祖故孝子之事親也致愛
則存致慤則著而聖王之御宇也以義率祖以仁
率親其在廟也有日祭有月祭有時享有歲祫其
祭於陵寢也近者或閱歲一舉遠者或間世一行
至於朔望節序上食之禮則掌之祠官引而近之
親親之誼也書缺有間矣若天漢唐諸君謁陵上
食諸儀載在史編可考而知也前代諸儒泥於章
句不能緣情制儀以垂於後或是古非今或穿鑿
傅會名為聚訟無所取材洪惟我
朝鍾祥長白源遠流長
列祖
列宗積德累仁經营締造暨乎
世祖受
天明命遂朝六合撫綏萬邦中外一家繼繼承承於今百
年懿休乎史册所書未之有也伏見我
皇上臨御以來敷政寧人無時不以敬
天法
祖為心無日不以紹聞衣德為念善繼善述丕顯丕承邇
者恭謁
園陵特修祀事
鼎湖弓劍厪僾聞愾見之思
原廟衣冠動春露秋霜之慕追惟
世德仰溯
先猷用以見
累朝創業之艱難
列聖貽謀之光大萃萬國之歡心以肅雝顯相
至孝也霈敷天之膏澤以覃及中外
至仁也周覧盡桑麻難犬之俗有以知邠岐之勤儉
王業所由興享王及氊裘毳服之倫有以知鎬洛之聲
靈
皇威所由被以視夫揚雄之誇羽獵相如之賦上林安
足以方斯
駿烈嫓此
鴻休也哉(臣)承乏銓衡兼司秋部不獲躬隨
鹵簿厠奉璋虎拜之列葵藿之愛無由自展不揆菲
陋爰拜首稽首而獻頌曰
癸亥之秋七月初吉
皇帝時巡六龍扈蹕豈曰豫游
大禮是秩巍巍瀋遼日華雲霱長發其祥有邰家室
鑾輿未發零雨其濛
屬車既駕皎日麗空油油縉雲習習祥風塞垣迢遞塞
草丰茸先天弗違
帝眷
皇躬
於爍
列祖肇基俄朵
天錫嘉符鵲銜靈果惟
天降命敢不負荷北倚長白南控遼左豈不懷安四方徯
我
洪惟
太祖積德累仁
清雖舊邦其命維新
躬擐甲胄漠北無塵時維中原既否且屯
帝曰念哉吾矜其民
太宗嗣服輿圖式廓
崇政當陽高山荒作旗列八方雲屯萬幕其時中原
愈削以弱
帝曰時哉惟德勝虐
肆我
世祖壹著戎衣矢無亡鏃
天命有歸
聖祖受之夀考維祺
世宗纉緒海㝢惟熙亦越我
皇百禄是宜伊誰之為
列祖之貽
我
皇大孝孝思維則東望
鼎湖聿懷
祖德桮棬既陳膋膟既勅春露秋霜豈惟怵惕繩其
祖武庶幾不忒自朝至昃不遑暇食
興京翼翼閶闔岧嶤乃陳
法駕乃集百僚乃設九賓乃奏雲韶中外一家莫不來
朝傾誠仰化豐毳輕貂歌風比
舜就日如
堯
在昔
聖祖三謁
園陵我
皇法之是遵是承念兹
神器業業兢兢京邑相望
王業所興
列聖在天靈爽式憑桑麻被畝禾稼盈塍億萬斯年大猷
允升
中天之盛喜起賡歌際兹景福是曰太和林無伏
莽海不揚波在廷獻頌雲委肩摩(微臣)蒙
眷九列婆娑豈不抽思非才則那
彤墀拜手但媿卷阿
聖駕東巡
盛京恭謁
祖陵大禮慶成頌(有序)(癸亥)裘曰脩
乾隆紀元之八年
上侍
皇太后自京師出古北口詣興都謁我
列祖陵寢猗歟盛哉斯誠鉅典粤維我
皇帝陛下臨御海宇凡所施設為萬世矩念尊
祖敬
宗帝者首事夙夜東顧懔乎不敢康兹奉
皇太后旨諏吉啟行肅將祀事遵
聖祖遺軌承
世宗憲皇帝志也
三陵翼然
神其攸宅
上迺升壇薦馨以次告祭備儀備物弗懈益虔灌鬯既
畢褒功勸忠旁逮於從龍之佐維時諸外藩王子
部落駢集踵至臣民億萬萬皆跽瞻
聖容同增感慕禮成
駕興霓旌翠麾日華雲燦鱗次關徼之上蜿蜒邐迤
駐清蹕於東都
上益周覧從容景與神會穆然遐思睪乎高矚我
祖宗經营締造之跡咸在心目
御正殿受朝
錫昇平之嘉讌
恩綸載馳中外和會迴
鑾道山海關旋
京師是行也逾秋涉冬風日清朗
上召問耆老諮訪土俗
輦路所經普
賜膏澤在行之人均荷
惠賚農樂於野師㤀其勞往還數千里如在戶闥(臣)仰
維我
朝起自東土肇造區夏發祥之始實同邠岐自永清
大定以來又百年於此薄海内外都為一家
聖聖相承依古無匹
皇帝臨一統車書之會當百年禮樂之期揚烈覲光合
萬國之懽心以事我
皇祖典盛禮崇神人胥慶是宜播之賦詠傳於無窮(臣)頃
者既歌詩以獻又竊以固陋之詞不足揚扢
聖德伏惟
皇帝陛下述作協於隂陽動靜侔乎天地與詩書雅頌
所稱美同符合節臣謹掇輯五經成語為頌十六
章陳之
黼座文章報國(臣)何敢云顧濡筆屬詞誠懽誠忭(臣)亦
且自慶其遭逢焉頌曰
帝德廣運繩其
祖武至治馨香承
天之祐禮樂明備惟
帝時舉以致其禋祀俾緝熙純嘏
念兹
皇祖乃疆乃理東至於海邦畿千里肇十有二州罔不率
俾繼自今文子文孫介以繁祉
皇建其有極萬國咸寧纂乃
祖服與時偕行霜露既降可以升
山陵旂十有二旒錫鸞和鈴
時乘六龍亦右
文母視寒暖之節悉率左右徽柔懿恭德音是茂内平外
成克開厥後
奠高山大川建無窮之基
路寢孔碩
神所憑依至於
寢門外如將見之有孚顒若永言
孝思
誕我祀如何直哉惟清薦用玉豆雕篹潔粢豐盛
既備乃奏簫韶九成用能協於上下以為禮之大
經
帝省其山駿極于天原田每每王道平平
盛德大業有開必先美哉泱泱乎
君子萬年
禮行于
祖廟濟濟翔翔侯甸男邦采衛具飭衣裳辨色始入觀
國之光載篤其慶俾爾熾而昌
雲上于天零露泥泥燕以示慈惠飲酒樂愷乃命
有司大賚于四海崇德報功貴親而尚齒
渙汙其大號
慶賜遂行百辟卿士公侯干城行爵出禄以莫不增省
囹圄止獄訟刑期于無刑
帝光天之下受小球大球四夷咸賓匪紹匪遊皆再拜
稽首以承
天庥民大和會如川之流
乃武乃文克䔍
前烈歲云秋矣習射御角力三驅之餘以數軍實展也大
成
天威不違顔咫尺
帝庸作歌吐詞為經對越
在天遹駿有聲文物以紀之與日月合其明丕顯哉丕承
哉永底烝民之生
祭則受福入而振旅其道大光昭兹來許以化成
天下有秩斯祐煦嫗覆育萬物爰得我所
山川出雲雨雪霏霏兆於
南郊自天
天祐之
聖人至德而風雨節寒暑時冬大有年
大君之宜
順氣成象福禄來為繼序思不㤀
聖敬日躋乃賡載歌無疆之詞
天子當陽
上帝是依
聖駕東巡
盛京恭謁
祖陵大禮慶成頌(有序)(癸亥)王太岳
(臣)竊惟禘礿之義同於聖揆山原之儀疎於曩作
妥帖蔵魄嘉愉降靈焉矣然錫圭授啟魚雅而下
璿階刻璧稽堯泮渙而臨雒氾升中柴望則膋焫
張皇展義來蘇則邱陵津逮天衢地輔森景柏之
丸丸星畢雲捎曠原荼之膴膴雖邁邦有赫而造
禰無勤非以率見克配裒敷來孝疏接下武之祺
恢通周監之軌至迺桐闈闢曙飲酎計寮繐幰披
寒薦鞠禁媛簫鐃猋發憩鄠杜而夷猶廐府雲闐
拜陽平而局縮蓋春華賁縟殊非下鳳之煇澥棗
騰鱻劇爽凔鸞之實皆不足以比附
丕朝永世之經依約我
后䔍惠之略伏惟
皇帝陛下升熙握樞受丕出震纉
列聖之釐成造千齡之樂闓純蕰經地艮趾飲其凝承光
道馭天神鱗協其控送進反百代之度絫黍而詧
黃鍾紆餘後昆之謨中尊而待衢酌荒臣庶妾洞
閎闥以□瞻賢戚楙親徹夤埏而並樹禹金在鑄
往無谿麓之迷舜璧衆蠲求有水火之贍譬之桑
林一注慘濕驟均簡珠肆縣元白各暎抑揚萬龡
協于八飌之鳴經緯千流洪於四溟之滙皇乎夐
哉可以躞蹀軒庖之場欱吐姚姒之響者矣顧迺
挈器維沖凝旒若慕游神旁用銜慮孤竦曰余不
敢遐譚紹衣博騖荒古也含醇履素咸中遂&KR1777;懿
維我
祖厥有成締降在孠人式卑鴻阯瞻念朽索緬言荷薪
皇天后土置余跼踳之躬高山大川環以饑溺之抱憢憢
翹翹栗栗如也洎夫堯閏三題姬朔八授黃裳朝
委素徽大調謳歈之歸莫辭盂帶之契已詧恭已
何象但有晝日之紆百昌遂登亦覺元造之樂
宸儀外睟淵思内邈擥茂緒之所垂嘅靈風于既衍睠
兹淪化豈非
宗祏之靈迓其純錫彌儼
庭止之陟且夫軒鼚萬品之用基藻末以揚芳衡從五緯
之文澡璇源而啟瑩是故少典作而高辛昌窮蟬
衍而重華兆嵞山祖頊元王勤商□牒鋪觀左符
若合
國家膺五百之景休乘四七之前會華胥
神母初定祥于俔天白水
真人即叶靈于啖月
肇祖首出
三聖紹興
太祖
太宗丕承丕顯荃宰寄矣馨業綏矣方夫截所裁基規員
展域惜澹人鬼之謀從容戈馬之烈素鱗未躍連
山之歕海重波丹翨初投接地之垂雲五葉麾斥
八極淑清日月之光犇走千靈豁達風雷之氣既
而大龜告契光宅斯皇疈肪玉而召鷹揚漂雨珠
而錫粒食蝥弧卓地揭蛇虎以羣翎圖契開天進
魚龍而合負五禮六樂聲光銜燭之門厚利龐仁
根蒂文衢之蔭然後齊景若華之顛重規穹幕之
表襲正陽而號四履廓墋黷而迴六幽砥屬烝徒
共揖羣辟三千長邁鏗鍧不戰之征八百如歸汗
澷不期之會蓋以畼元春之茂施受偃草之羣順
迄我
世祖一戎衣而有之吁其久也然則設都來辟勤懷旅楹
胥宇生民必邍自土良繇禮不㤀本樂樂自生
仁祖六十年之三駕
憲考十三祀之匪康規勢雖判在&KR0548;罔殊矣故曰麗正之
運戴抱而輪重運掌之紀事述而志繼夫進可以
接降原陟巘之遠䠱退可以協嶞嶽翕河之邇猶
比于在廟而憑依為親舉之間歲而大禮不瀆斯
宣喆之所憴憴孝理之所亟亟故迺進禮官按恒
式太卜諏吉冏伯選徒使者先駈名物式序
天子揚鑾太紫之庭指旆中黃之宅皇皇
三陵具禮容而明祀事盖在昭陽次歲而邠風授衣芒乎
鑠哉夫其靈鼉迅發珥象威夷梯畢䍐以高摩駟
虬螭而遐運辰旒乍舉九霄之列缺千撝祫輅方
驩十地之靊隆一簇葳蕤豹尾覘景附于樊山蠼
略雞翹應雄鳴于陳寳醇流鬯溉涷未灑而埃蠲
協氣羯英漢無章而景湛鉤躔轉衛
帷宫敞無外之家羲御襄征
帳殿肅嚮明之理魚䀪鳥頡秩宿序于三階岳運川
迴走雲駢于七萃斯則陽開隂閉不窮操軑之靈
鼻㱃頭蜚莫極扶輪之旅爾迺戾舊都攬荒作百
雉巋然千畇如舊桑麻㥯㥯出湛濊之精神雞犬
依依共熙怡之血氣繞雲髫于若綬謌咢迎釐進
霜耉于修幡嗟咨送韙於是齊祓孔虔質明皆作
容衛肆具
幽宫静嘉三祗奉引八神左右盥奉溪后之盤香擲祝融
之燄觩□鱗次傾皇澗之温波泔澹珠隳合甫田
之仁粒金支晃夜緝魚火于重幽玉豆馨晨匹樵
蒸于大昊宏排詄蕩納合體之馨香大聳熛訛下
靡争之鬷假夤儀選而鴛鸖䟴穆羽調而龜麟舞
用能襲鴻明于翔拱接雲氣于西徂混江錯綺載
思樂以浺瀠白岳撑霄疊禎氛而嵂崒羽綴解華
樹輟祝嘏既偹彛憲載張坐明堂而渙祥綸緝伍
符而建蕭鉞十倫緝化大澤下于煇胞三表徵規
都肄敶其荼火鳳銜七色散蒼陸之陽暅魚麗千
屯按元娥之隂籙露蕭鬱鬱罄一草一木之驩日
羽芒芒總九地九天之烈閬風寫慶簸太液而波
頽大介揚稜指欃槍而氣讋南陽之賚既博司馬
之儀既閑五材並用盛德貞金木之符六位時乘
妙有體陽秋之搃抑又所以式撻武而鞏
皇維籍臚歡而甄
靈貺于斯時也番禺䛴椒塗舞月竁納光日際屬爌横汾
頌義荐麟玉以鐫芳擊筑歌風協龍鈴而布&KR1943;矣
然後方神轉轂岳將送旌迴塗乎蕩平憩襟乎仁
夀殊徽自擾驂澤馬以揚鑣神運不勞夾山輿而
結轍珍叢瑰族不加于域大之靈璧月華星匪震
于乾元之色至仁簡簡宫府小大具僚進止之常
至樂夷夷婦子倉箱里閭宴衎之事所謂神規齊
俗妙宰宅虛錘鑪萬有而無憂磐石億祀而莫紀
然後知反本敦憲不□云云之封烈照重芬厥由
翼翼之顯夫揄揚上德以昭聲寔于崇今綜纂見
聞以永繩表于遐葉此臣下之義不可損之情(臣)
誠薄劣生長于懋俗蹈舞于懿則意者廣曜所被
翰豪之纖采皆攎惠凱所宣柯杪之零音並扇忘
其戅愚輒有儗議庶幾堯衢之風比于美芹之愫
裒列丹藻狀乾坤而末由欽挹淵崇顧涓塵而滋
恧(臣)不任區區吟咏之極敢昧死再拜而獻頌曰
地無歇流天無孑曜
聖人之生緜煇衍浩皇矣
上帝駿惠有
清我
皇時保念
祖兢兢
九極疏扃萬域砥道穴蟄淵游諧津罄照于化既
豐在工載熙我
皇南面綏珮迎釐
天之無為七曜旋螘淳理楙經五季展義周邦時
邁厥考維天曾我
列祖莫造莫虔
於皇我
祖造邦東瀛黃鉉下奠紫寓高清道扇風芳氣馳雷霍人
去載胥天推式廓
積祥之阯㸌㸌
陪都蒼精下緯玉電撝樞
寳胄緜千蘿圖闡萬惟此
烈光重規沓憲
我
皇念
祖恪止瑄薌
神祐時饗既夀永昌
大舄朱弓天函地襲念此孔修心焉如攝
伐鼓既坎和鸞既鶬鈎膺翼翼夙駕洋洋霛杲烜
䆋協風珥御
帝邁舊邦百靈相語
灝瀚龍趨緜嶽鳳翼
神眷佳闉宅斯無極我
皇戾止有愾其心席芳眠履問晷凝襟
羲和振鑣廣輪肅穆芬樹僊僊金房彧彧梯霄架
栱控極排櫋祥熏裂燠藹照麾寒
衝牙軫轕列羽飄蕭籠姬辨禮跨媯鏗㲈牲牡既
省鬯瓉元滌享薦
一人息屏百辟
都荔遂芳芳以明德輯賮同琛迺荐嘉璧浚照璚
源夤蔚璇條
龍光時荷孠服斯昭
皇之對越慄矣䕫䕫洞幽屬顯日耀雲綏&KR1943;兮我䎹色
兮我覩匪上斯旁匪堂斯武
神之宴娭聲薌北迓陳寳球圖繽綸來下霛斿乍□神去
夷猶元璣遺耀垂貺
靈脩
烝哉
皇孝蔚矣懋儀本天旉造罄地攽釐乾冒有端坤受有
域我
皇䔍祐孰究以極
桓桓虎旅作屏
舊京三樞宴謐八表聲靈墨齒闐庭黃支契軌撢澥
思航占飌知頍
震鱗題朔般足巡坰攝提從紀玉燭文明海截丹
繩日隮翠籙有
清兆祠同斯景福
聖駕東巡重謁
祖陵禮成恭頌(有序)(甲戌)曹秀先
(臣)嘗讀詩至周頌如清廟烈文天作我將思文諸
什以為崇祀樂歌恢皇懿爍者至矣若時邁十五
句般之七句所有鋪叙夫震疊裒時功德可信可
(傳)照人耳目獨惜其各為一事美非合并而詩人
尚侈稱之如彼要以兼賅統會盛美咸臻固未有
逾於我
朝者也伏維我
皇上御極之八年率由
聖祖仁皇帝舊章恭奉
皇太后慈駕東巡祗謁
三陵孝思不匱
恩自天施逮今十有二年甲戍之秋重舉
盛典顧念(臣)昔歲家居未獲載筆鬱結在心如此夫禮
制章明久益弗怠所謂
堯舜之君于身親見之者已(臣)又嘗繹周頌之文論述
先世未始遠稽唐虞稱引夏商也今欲揚扢我
朝崇理而援据邠岐舊事因襲陳言(臣)所弗敢竊不
自揣謹撰
清頌一篇以
獻
莫高維天莫厚維地
天顧在東地靈孔異維震之位億萬斯年付
聖人所治(其一)
沃衍乎遼疆廣袤乎瀋陽長白者山混同者江相
厥舊宇我
天子之邦自上下下亶臣萬方(其二)
於赫
皇清
天所祚只
天祚我
清
神所助只於維乎
烈祖爰居爰處佑啟
太祖式顯
太宗誕興王于東(其三)
列祖在天亦孔之靈矣
列祖之靈矣惟德之馨矣昭昭
世祖萬邦臣矣丕惟我
聖祖光啟
世宗垂裕無垠矣(其四)
於維
聖祖東巡及三賁然涖止瞻望
天山
三陵峙其間雲與為衣星與為班虔言往謁敬思其艱祀
事孔&KR0570;萬福斯頒(其五)
穆穆
天子孝德是常癸亥有秋遄巡彼東方祇奉
聖母和鸞鏘鏘虔祀
列祖曰秋而嘗於戲
列祖不忘(其六)
曰十有二載
皇篤孝思載奉
聖母載揚龍旂于禮乎是儀于樂乎是詩
丹陵謁祀載受福釐我
皇祇肅
聖母孔怡(其七)
載展
祖庥施于子孫祇敬於
明神孔綏福履自昔我故里懽言涖止
聖人親親公族合齒式飲式食永介繁祉(其八)
昔也徂東
澤自天下今也徂東
仁覃九府東土有衆謂
天子私我我臺也是春我屋也是夏(其九)
時邁東土懿德時静濟濟藩輔
肆覲乎朝請逮彼箕子國珪璧是秉告我
列祖承德惟省於戲
興京之景矣
盛京之永矣(其十)
欽定盛京通志卷一百十七
