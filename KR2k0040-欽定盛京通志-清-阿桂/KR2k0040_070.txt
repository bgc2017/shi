欽定盛京通志卷六十六
國朝人物(二)
宗室諸王
欽定四庫全書
欽定盛京通志卷六十六
國朝人物(二)
宗室親王
睿親王多爾衮
太祖高皇帝第十四子也生而聰慧多智謀略絶人天聰
二年三月與弟多鐸從
太宗征察哈爾大捷振旅還瀋陽於途中大宴羣臣以多
爾衮初從征即有功喜甚
特賜號墨爾根岱青貝勒三年九月從伐明逼燕京擊敗
明袁崇煥祖大夀援兵二萬五年八月隨
太宗攻克大凌河是年初設六部
命掌吏部事六年五月略明歸化城黃河一帶降其民七
年六月多爾衮陳伐明之策曰宜乘春時整士卒
待我耕種既畢彼穀將熟入邊直逼燕京截其援
兵殘燬屯堡因糧於敵為久駐計可坐而待其斃
也八年五月從
太宗伐明分道入邊略朔州至五臺山而還九年六月獻
伐明所獲山西俘並所收察哈爾全部崇德元年
四月以功封和碩睿親王八月伐明率右翼兵由
錦州入十二月從征朝鮮别從容甸路取昌州敗
敵衆克江華島三年二月監築遼陽都爾弼城七
月更定各衙門官制十月授奉命大將軍與岳託
分道伐明分兵八道長驅北京迤西千里將卒皆
潰略地至山西界復東趨臨清破濟南克城四十
餘十七戰皆捷
賜馬五匹銀二萬兩六年六月代濟爾哈朗圍錦州敗其
援兵八月明經略洪承疇以兵十三萬來援軍容
甚盛
太宗聞之親統大軍渡遼河疾馳六日至七家堡多爾衮
請進軍駐松杏之間
太宗從之明松山諸將見黃幄羽葆軍逼山而營大懼謀
夜遁多爾衮率兵趨塔山大路横擊之潰兵沿山
至海死者相枕藉明總兵吳三桂等單騎奔入杏
山乃率兵還七年三月復與濟爾哈朗圍錦州明
總兵祖大夀力竭以城降四月又破塔山杏山關
門以東盡入版圖八年八月
世祖章皇帝即位代善等集諸貝勒大臣議以多爾衮與
濟爾哈朗同輔政先是阿達禮等謀立多爾衮多
爾衮與代善發其謀誅之順治元年四月將大舉
南征
世祖御篤恭殿
賜多爾衮大將軍勅印加殊禮錫以
御用纛蓋時流賊李自成已破燕京明山海關總兵吳三
桂遣其將郭雲龍等致書請兵多爾衮以書報之
曰我國向欲與明修好屢為致書明之君臣不計
國家喪亂軍民塗炭曾無一言相答是以整師三
入蓋示意於明欲其君臣勢屈而通好也若今日
則不復出此惟有底定中原與民休息而已今聞
崇禎帝滅於流賊不勝髮指用率仁義之師沈舟
破釡誓不返旌期必滅賊出民水火伯遣使致書
深為喜悦夫伯思報主恩與流賊不共戴天誠忠
臣之義也伯雖向守遼東與我為敵今勿因前故
尚復懷疑昔管仲射桓公中鈎桓公用為仲父以
成霸業伯若率衆來歸必封以故土晉為藩王國
讐可報身家可保世世子孫長享富貴當如河山
之永也師次連山三桂復請速進兵多爾衮得書
率兵夜馳踰寧遠次沙河距山海關十里三桂報
賊已出邊立寨柵多爾衮隨命諸王等率精兵迎
擊之敗賊將唐通於一片石師至山海關三桂開
關親出迎多爾衮謂三桂曰爾歸營令爾兵繫白
布為識恐與賊混致誤殺也使之先驅遂入關時
李自成所率賊二十餘萬皆久歷戰陣殊剽悍恃
其衆陣於關内自北山亘海我兵少對賊布陣不
能横及海岸多爾衮集諸王貝勒大臣謂曰流賊
横行久獷且衆不可輕擊也吾觀其陣大相去遠
首尾不能顧可鱗次集我兵對賊陣尾伺其氣衰
突擊之必勝努力破此則大業成矣勿越伍躁進
違節制陣既列令三桂居右翼之末先悉其衆搏
戰賊力鬭圍開復合戰良久我兵從三桂陣右突
出衝賊中堅萬馬騰躍飛矢雨墮天大風沙石飛
走擊賊如雹自成方登高岡觀戰知為我兵膽俱
落急策馬下岡走我兵無不一當百追奔四十里
賊衆大潰自相踐踏僵尸遍野溝水盡赤自成奔
還京師乃以馬步兵一萬隸三桂追賊向北京多
爾衮與諸將誓曰此行志在滅賊救民以安天下
勿殺無辜掠財物焚廬舍不如約者罪五月整兵
入燕京以帝禮葬崇禎帝發喪三日遣武英郡王
阿濟格等分道追自成連破之自成走西安燕京
附近各城俱納欵畿輔肅清山東山西以次悉定
乃定議迎
世祖都燕京時明南京諸臣擁立福王朱由崧稱帝號其
大學士史可法督師揚州多爾衮欲招之使降令
南來副將韓拱薇等賫書致可法曰予向在瀋陽
即知燕京物望咸推司馬後入關破賊得與都人
士相接識介弟於清班曾託其手勒平安拳致衷
緒未審以何時得達比聞道路紛紛多謂金陵有
自立者夫君父之讐不共戴天春秋之義有賊未
討則故君不得書葬新君不得書即位所以防亂
臣賊子法至嚴也闖賊李自成稱兵犯闕手毒君
親中國臣民不聞加遺一矢平西王吳三桂介在
東陲獨效包胥之哭
朝廷感其忠義念累世之宿好棄近日之小嫌爰整貔
貅驅除狗鼠入京之日首崇懷宗帝后諡號卜葬
山陵悉如典禮親郡王將軍以下一仍故封不加
改削勲戚文武諸臣咸在朝列恩禮有加耕市不
驚秋毫無擾方擬秋高氣爽遣將西征傳檄江南
聫兵河朔陳師鞠旅戮力同心報乃君國之仇彰
我
朝廷之德豈意南州諸君子苟安旦夕弗審事機聊慕
虛名頓忘實害予甚惑之國家之撫定燕都乃得
之於闖賊非取之於明朝也賊毁明朝之廟主辱
及先人我國家不憚征繕之勞悉索敝賦代為雪
恥孝子仁人當如何感恩圖報兹乃乘逆寇稽誅
王師暫息遂欲雄據江南坐享漁人之利揆諸情
理豈可謂平將以為天塹不能飛渡投鞭不足斷
流耶夫闖賊但為明朝祟耳未嘗得罪於我國家
也徒以薄海同仇特伸大義今若擁號稱尊便是
天有二日儼為勍敵予將簡西行之銳轉旆東征
且擬釋彼重誅命為前導夫以中華全力受制潢
池而欲以江左一隅兼支大國勝負之數無待蓍
龜矣予聞君子之愛人也以德細人則以姑息諸
君子果識時知命篤念故主厚愛賢王宜勸令削
號歸藩永綏福祿
朝廷當待以虞賓統承禮物帶礪山河位在諸王侯上
庶不負
朝廷伸義討賊興滅繼絶之初心至南州羣彥翩然來
儀則爾公爾侯列爵分土有平西之典例在惟執
事實圖利之輓近士大夫好高樹名義而不顧國
家之急每有大事輒同築舍昔宋人議論未定兵
己渡河可為殷鑒先生領袖名流主持至計必能
深惟終始寧忍隨俗浮沈取舍從違應早審定兵
行在即可西可東南國安危在此一舉願諸君子
同以討賊為心毋貪一身瞬息之榮而重故國無
窮之禍為亂臣賊子所笑予實有厚望焉記有之
惟善人能受盡言敬布腹心佇聞明教江天在望
延跂為勞書不宣意可法遣人報書曰南中向接
好音法隨遣使問訊吳大將軍未敢遽通左右非
委隆誼於草莽也誠以大夫無私交春秋之義今
倥偬之際忽捧琬琰之章真不啻從天而降也循
讀再三殷殷致意若以逆賊尚稽天討煩貴國憂
法且感且泣敬為貴國一詳陳之我大行皇帝敬
天法祖勤政愛民真堯舜之主也以庸臣誤國致
有三月十九日之事法待罪南樞救援無及師次
淮上凶問遂來地坼天崩山枯海泣嗟乎人孰無
君雖肆法于市朝以為泄泄者之戒亦奚足謝先
皇帝于地下哉爾時南中臣民哀痛如喪考妣無
不拊膺切齒欲悉東南之甲立翦兇仇而二三老
臣謂國破君亡宗社為重相與迎立今上以繫中
外之心今上非他神宗之孫光宗猶子而大行皇
帝之兄也名正言順天與人歸五月朔日駕臨南
都萬姓夾道歡呼聲聞數里羣臣勸進今上悲不
自勝讓再讓三僅允監國迨民臣伏闕屢請始以
十五日正位南都從前鳳集河清瑞應非一即告
廟之日紫雲如蓋祝文升霄萬目共瞻欣傳盛事
大江湧出柟梓數十萬章助修宫殿豈非天意也
哉越數日遂命法視師江北刻日西征忽傳我大
將吳三桂借兵貴國破走逆成為我先皇帝后發
喪成禮掃清宫闕撫輯羣黎且罷薙髮之令示不
忘本朝此等舉動振古鑠今凡為大明臣子無不
長跽北向頂禮加額豈但如明諭所云感恩圖報
己乎謹於八月薄治筐篚遣使犒師亟欲請命鴻
裁連兵西討是以王師既發復次江淮乃辱明誨
引春秋大義來相詰責善哉乎推言之然此文為
列國君薨世子應立有賊未討不忍死其君者立
說耳若夫天下共主身殉社稷青宫皇子慘變非
常而猶拘牽不即位之文坐昧大一統之義中原
鼎沸倉卒出師將何以維縶人心號召忠義紫陽
綱目踵事春秋其間特書如莽移漢鼎光武中興
丕廢山陽昭烈踐祚懷愍亡國晉元嗣基徽欽蒙
塵宋高纘統是皆于國讐未剪之日亟正位號綱
目未嘗斥為自立率以正統與之甚至如元宗幸
蜀太子即位靈武議者訾之亦未嘗不許以行權
幸其光復舊物也本朝傳世十六正統相承自治
冠帶之族繼絶存亡仁恩遐被貴國昔在先朝夙
膺封號載在盟府寧不聞乎今痛心本朝之難驅
除亂逆可謂大義復著于春秋矣昔契丹和宋止
歲輸以金繒回紇助唐原不利其土地况貴國篤
念世好兵以義動萬代瞻仰在此一舉若乃乘我
蒙難棄好崇讐規此幅員為德不卒是以義始而
以利終為賊人所竊笑也貴國豈其然往先帝軫
念潢池不忍盡戮𠞰撫並用貽誤至今今上天縱
英明刻刻以復仇為念廟堂之上和衷體國介胄
之士飲泣枕戈忠義民兵願為國死竊以為天亡
逆闖當不越于斯時矣語曰樹德務滋除惡務盡
今逆成未服天誅諜知捲土西秦方圖報復此不
獨本朝不共戴天之憾抑亦貴國除惡未盡之憂
伏乞堅同讐之誼全始終之德合師進討問罪秦
中共梟逆賊之頭以洩敷天之憤則貴國義問炤
燿千秋本朝圖報惟力是視從此兩國世通盟好
傳之無窮不亦休乎至於牛耳之盟則本朝使臣
久己在道不日抵燕奉盤盂從事矣法北望陵廟
無涕可揮身陷大戮罪應萬死所以不即從先帝
于地下者實為社稷之故傳曰竭股肱之力繼之
以忠貞法處今日鞠躬致命克盡臣節所以報也
惟殿下實昭鑒之多爾衮接書知可法不能屈遂
定議下江南九月
世祖車駕至京師加封多爾衮為叔父攝政王是年冬遣
豫親王多鐸南征江南英親王阿濟格西征逆闖
十二月河南平二年陜西湖廣及江南平又遣貝
勒博洛平浙江福建肅親王豪格平四川於是天
下羣盜皆盡五年十二月大同總兵姜瓖叛六年
二月多爾衮征之會有言喀爾喀將犯邊者乃遣
别將討瓖自出張家口擊喀爾喀七年十二月師
還至喀喇城薨
世祖率王貝勒大臣等迎其喪於東直門外八年二月蘇
克薩哈等首告多爾衮薨時其侍女烏爾庫尼將
殉呼近侍羅什博爾惠等告以多爾衮曾製八團
龍補黃袍等衣屬令潛置棺内羅什等如言以殮
又多爾衮欲於永平圈房率衆移駐與和洛會等
密議己定特以出獵稽遲未行事聞經王大臣等
定議追削王爵並黜宗室乾隆四十三年正月
上諭廷臣曰睿親王首先統衆入關定國開基厥功最
懋顧以誣告謀逆經諸王定罪除封其時我
世祖章皇帝尚在冲齡未嘗親政也朕每覽
實錄見王之立心行事實能篤忠藎感
厚恩深明君臣大義為史冊所罕覯乃令王之身後久抱
不白之冤於泉壤心甚憫焉假令當時王之逆跡稍
有左驗削除之罪果出我
世祖聖裁朕亦寧敢復翻成案乃實由宵小奸謀搆成冤
獄而王之政績載在
實錄皆有大功而無叛跡又豈可不為之昭雪著加恩復
還睿親王封號追諡曰忠補入
玉牒補繼襲封照親王園寢制度修其塋墓仍令太常寺
春秋致祭並配享
太廟(原奉載)(綸諭旨恭音門)
豫親王多鐸
太祖高皇帝第十五子也初授貝勒天聰二年三月與兄
多爾衮從
太宗往征察哈爾多羅特部大捷
太宗喜語諸貝勒曰兩幼弟初領偏師輒有功宜賜美名
於是號多鐸為額爾克楚瑚爾五年九月
太宗親率軍擊明錦州多鐸從以二百人敗錦州兵七千
於城下又敗明兵於大凌河七年六月
詔問羣臣伐明與朝鮮察哈爾宜何先多鐸言宜伐明直
入長城圖久長之計先其大者則其餘自滅且隨
我所求而自至矣八年七月
太宗親伐明多鐸從同貝勒阿濟格等率兵入龍門會大
軍於宣府遂入邊擊敗明兵略保安州克之戮其
守將往會
太宗於應州城獻俘八月同多爾衮等略朔州隨攻大同
敗明兵於城南
太宗以明國必調寧遠錦州兵往山西救援
命多鐸為帥率精兵入明廣寧以遲其救援先遣石廷柱
阿山等趨錦州會錦州總兵祖大夀遣副將劉應
選等率兵來拒遇於大凌河西阿山等以兵寡馳
告多鐸疾馳敗劉應選所部兵俘獲無算凱旋獻
俘
太宗迎勞五里外以多鐸初專閫外能出奇取勝嘉奬之
賜良馬五甲五崇德元年四月晉封和碩豫親王兼理禮
部事十二月從
太宗征朝鮮累戰皆有功遂降朝鮮四年八月兼理兵部
事十一月同貝勒豪格略錦州寧遠斬總兵金國
鳳等五年三月奉
命為左翼總統與濟爾哈朗往修義州城駐師屯田六年
三月代多爾衮圍錦州松山繞錦州城立營浚濠
為久駐計城中惶恐守門蒙古諾木齊武巴什縋
書約降祖大夀知有異志欲以計擒之諾木齊等
即執兵拒外城蒙古亦執兵助既接戰聲聞關外
多鐸與濟爾哈朗至城下援之關内蒙古縋援兵
入與明兵戰於城上明兵敗大兵遂入關徙其民
義州捷奏至
太宗大悦四月復敗明杏山松山援兵八月明經略洪承
疇以八總兵十三萬衆來援錦州
太宗親統大軍往征之疾馳六日環松山而營明兵宵遁
遣貝子博洛等追擊之並簡精兵付多鐸令設伏
遂夾擊總兵吳三桂等兵敗之尋又奉
命圍松山城内夜出兵來犯擊敗之斬首千餘級十二月
承疇自松山率兵夜出來犯多鐸令沿濠射之悉
敗去城中益困七年二月松山副將夏承德密遣
約降為内應以其子舒出質夜半諸將士舉梯登
城城遂克生擒承疇及巡撫邱民仰等七月敘功
晉封多羅豫郡王八年四月疏言當今之勢宜暫
息兵以農務為急衣食豐足舉國慶豫再有舉行
未晩也順治元年四月從多爾衮入關破流賊定
燕京十月晉封和碩豫親王時明福王朱由崧自
立於南京稱大號遣兵扼淮徐為割據計而李自
成尚據陜右多鐸奉
命為定國大將軍率師南征二年由河南進兵克陜州趨
潼關凡三敗李自成之衆斬獲無算賊守將皆望
風降附復戰於潼關大軍奮勇衝擊呼聲動天地
縱横掩殺漫山彌野自成精銳略盡遁至西安不
復能成軍拒守多鐸師渡潼關濠口斬偽將馬世
堯師至西安自成奔商州南走湖廣追之不及二
月捷聞
世祖以流寇既竄西安平定關中撫綏事宜付英親王阿
濟格等
命多鐸率大軍由河南趨淮揚討江南之稱號自立者四
月渡淮趨揚州招諭守揚閣部史可法等降不從
攻克其城獲可法等斬之五月師至南京文武官
數百員馬步兵二十三萬有奇皆迎降南京平追
擒福王于蕪湖捷聞
世祖嘉悦遣侍臣赴軍中慰勞焉多鐸復遣兵敗馬士英
之衆降潞王朱常淓江浙悉定七月
詔以貝勒勒克德渾為平南大將軍代多鐸還十月凱旋
世祖御殿以多鐸統軍以來功最大晉封和碩德豫親王
賜黑狐帽貂朝衣及玲瓏鞍馬金五千兩銀五萬兩三年
五月蘇尼特部騰吉思等叛奔喀爾喀
詔以多鐸為揚威大將軍往征七月多鐸等至營噶爾察
克山聞騰吉思在衮噶魯台星夜疾進三日追及
於額克特山獲其妻子及牲畜喀爾喀土謝圖汗
以兵二萬邀大軍於扎濟布喇克之地多鐸擊敗
之追逐三十餘里次日碩雷汗復率兵三萬至又
擊敗之追逐二十餘里十月凱旋
世祖出安定門迎勞四年七月
御太和殿冊封為輔政叔德豫親王
賜金千兩銀萬兩鞍馬二冊文稱定鼎中原以來所建功
勲卓越等倫云六年三月薨七年三月
命立碑紀功九年三月鄭親王濟爾哈朗等會議多鐸係
多爾衮同母弟應削王爵
世祖念其勲勞止追降郡王康熙十年五月追諡曰通乾
隆四十三年
上諭廷臣曰豫親王從睿親王入關肅清京輦即率師
西平流寇南定江浙實為開國諸王戰功之最乃以
睿親王誣獄株連降其親王之爵後又改封信郡王
以王之勛績超邁等倫自應世胙原封以彰殊眷著
仍追復親王還號為豫一體配享
太廟多鐸子多尼征故明桂王朱由榔於雲南敗李定國
白文選之衆所向克捷襲封郡王順治十八年薨
諡宣和
肅親王豪格
太宗文皇帝第一子也生而英毅多智略從征蒙古諸部
功最著授貝勒天命十一年四月隨大貝勒代善
征蒙古五部有功天聰元年五月
太宗伐明豪格往衛塔山糧運遇明兵二萬以八十人擊
敗之三年十一月大軍進逼北京大貝勒莽古爾
泰率諸貝勒大臣迎擊明督師袁崇煥錦州總兵
祖大夀援兵于廣渠門外敵以重兵設伏于右莽
古爾泰令諸貝勒擊其右豪格如命衝敵右敗其
伏餘貝勒由中路乘之敵遂潰四年正月與岳託
還守瀋陽五年七月
太宗西征
命與貝勒杜度等居守六年五月
太宗征察哈爾遂伐明豪格從同濟爾哈朗略歸化城等
處有功六月晉封和碩貝勒七年六月
詔問用兵宜何先豪格言錦州寧遠攻之無益宜用更番
法分兵兩路一從寧遠入一從舊路入夾攻山海
關不然進攻通州久駐其地往偵流賊情形彼方
分師捍禦我伺其懈擊之事可圖也
命與阿巴泰等略明山海關有功八年七月伐明分兵四
路入
太宗親統大軍由宣府趨朔州豪格率揚古利毁邊墻入
大軍遂由上方堡分道進旋同貝勒多爾衮略朔
州及五臺山而還復從攻大同擊明援兵走之九
年二月
命與多爾衮岳託薩哈璘為元帥統兵一萬往收察哈爾
師至錫喇珠爾格遇察哈爾汗妃及台吉索諾木
等以千五百戶降遂抵託哩圖託哩圖者額哲所
駐地也會天大霧乘其無備遣額哲母蘇泰太后
之弟南楮等先往見額哲母諭以奉
旨招撫意額哲母命額哲率衆迎諸貝勒入遂定盟次日
率所部降額哲以古玉璽獻文曰制命之寶元順
帝奔應昌時所失後林丹汗得之者也師還略明
山西邊郡敗其兵崇德元年四月晉封和碩肅親
王兼攝戶部尋坐黨岳託降爵解部任二年正月
從征朝鮮敗安州黃州兵於寧邊城下復敗安州
帥於陶山三年十月伐明略地至曹州復敗明兵
於滹沱河所至克捷以功復原封五年六月同多
爾衮等屯田義州六年三月同多爾衮圍錦州以
多爾衮輕違
詔旨豪格亦坐罪降郡王八月
太宗聞洪承疇兵來援親統大軍自
盛京疾馳抵松山遣大學士剛林諭二王先駐高橋
二王馳奏奉
旨屯高橋倘敵兵為我所迫錦州松山兵内外夾攻協力
死戰而欲自高橋來援勢難速至不如請大軍暫
駐松杏之間
太宗可其奏尋同多爾衮還守
盛京十月復
命從圍松山七年二月松山副將夏承德密遣人請降
太宗許之用為内應時豪格同貝勒等率兩翼兵梯城南
先登遂克松山擒承疇等四月同濟爾哈朗攻塔
山克之七月敘功復原封順治元年以語侵多爾
衮為人訐告坐言詞悖妄削爵
世祖既定鼎燕京大封諸王念豪格從定中原有功仍復
原封是年冬山東土寇竊發奉
命往征遂定濟寧破滿家洞賊渠土寇悉平二年正月
命阿巴泰代豪格還三年正月
命為靖遠大將軍西征斬流寇石二等盡復所陷州縣陜
西平十一月整兵入蜀至南部偵知賊首張獻忠
據西充縣隨統大兵進抵西充獻忠來拒麾兵奮
擊射殪獻忠于陣復分兵搜𠞰餘賊盡擒偽王以
下文武官四年復𠞰餘賊破賊營一百三十餘處
蜀寇悉平五年二月凱旋
世祖御太和殿宴勞之尋為多爾衮所搆陷下獄卒七年
世祖親政念其枉復封和碩肅親王立碑表之十三年追
諡武乾隆四十三年
上諭廷臣曰以肅親王後襲封改號曰顯著仍復原稱
封號並配享
太廟
原封成親王追封克勤郡王岳託
太祖高皇帝孫禮親王代善第一子也有謀勇授台吉天
命六年二月大兵略明奉集堡將旋有厮養卒指
言明兵所在岳託同諸台吉追擊之摩其壘而還
三月攻明瀋陽城我師追敗明總兵李秉誠等援
兵于白塔舖岳託會兵同逐北四十里十一年八
月
太祖高皇帝上賓岳託與弟薩哈璘以
太宗文皇帝有聖德密議推戴告其父代善曰國不可一
日無君邦家大事宜早定策
四貝勒才德冠世深契
先帝聖心衆皆悦服當速繼大位代善曰此吾夙心也遂
夜作議書翼日以書徧示諸貝勒大臣于朝遂定
議奉
太宗嗣位十月同弟薩哈璘貝勒豪格隨父代善征蒙古
五部有功是歲封貝勒天聰元年正月率兵征朝
鮮攻義州定州漢山三城克之渡嘉山江克安州
至平壤朝鮮王李倧遣其臣進昌君求和阿敏有
異志不允岳託知不可止策馬還營與濟爾哈朗
密議駐師平山許之和阿敏以未與議縱兵大掠
復令朝鮮王弟李覺與阿敏盟乃旋五月從
太宗伐明圍寧遠有功二年五月率兵略明邊墮錦州杏
山高橋三城毁十三站以東墩臺二十一處乃引
還三年九月同諸貝勒略明錦州寧遠境焚其積
聚十月
太宗伐明師次喀喇沁之青城代善莽古爾泰見
上請班師退
太宗意不懌岳託同諸貝勒見告之故因力贊進兵至午
夜議定遂同濟爾哈朗攻大安口毁水門入乘夜
敗馬蘭營援兵于城下比明遵化援兵來營于山
之林木間顧謂濟爾哈朗曰吾當獨往取之遂馳
擊大破之五戰皆捷馬蘭營馬蘭口大安營三城
皆相繼降四年正月與豪格還守瀋陽五年七月
攻明大凌河
太宗親統大軍自白土場趨廣寧岳託率兵二萬别由義
州進八月會大軍于大凌河圍其城祖大夀請降
以子可法質見諸貝勒時岳託反覆開導之揖可
法乘馬去大夀遂以其城降翼日
命同諸貝勒統兵四千偽作漢裝偕大夀作潰奔狀夜襲
錦州會大霧乃止是夜錦州聞礟聲謂大凌河守
兵潰圍出分路來迎遇我師敗之是年初設六部
命攝兵部事六年正月岳託疏請漢人之歸順者宜各予
以室家之樂善為撫養毋致一夫失所以廣招徠
庶人心景附大業可成
太宗嘉納之七年二月
詔問用兵復疏言時不可失事宜勇斷山海關通州燕京
當先圖其一以立基是月攻旅順口克之師還
賜宴於郊
太宗親酌金巵賜之酒崇德元年正月晉封和碩成親王
旋以徇庇莽古爾泰碩託且欲離間濟爾哈朗豪
格論死
太宗特寬之降多羅貝勒罷兵部任二年復以驕蹇論罪
再蒙
恩寬宥三年十一月
命為揚威大將軍貝勒杜度副之統右翼兵與左翼奉命
大將軍睿親王多爾衮分道伐明岳託兵至墻子
嶺毁邊墻入密雲總督吳阿衡以兵六千入保墻
子嶺堡外立三寨為犄角我師攻其寨拔之復連
敗明兵獲敵卒知堡堅且有重兵不易拔嶺東西
高處有間道可越于是分兵兩路攻其前以牽敵
師潛以兩路從間道入克臺十有一處所向皆捷
尋以疾薨于軍四年三月多爾衮捷奏至
太宗覽奏無岳託名驚問知病卒慟哭久之令且勿使禮
親王知為輟飲食者三日四月喪還
駕至沙嶺設幄遙奠
還御崇政殿
命王以下及諸大臣往奠
詔封為多羅克勤郡王
賜馬五駝二銀二萬兩子羅洛輝襲封貝勒康熙二十七
年
聖祖為立碑以紀其功乾隆八年十九年四十三年四十
八年
上詣
盛京俱酹其墓又四十三年正月
上諭廷臣曰克勤郡王後改稱平郡王著一體復還原
稱封號並配享
太廟
穎親王薩哈璘
太祖高皇帝孫穎親王代善第三子也天資聰敏通滿漢
蒙古文義屢從征伐所向有功天命十一年封貝
勒八月
太祖高皇帝上賓薩哈璘與兄岳託密議擁戴
太宗告其父大貝勒代善遂定議十月隨父代善北征喀
爾喀扎嚕特部斬獲甚衆天聰元年五月
太宗親伐明與兄岳託貝勒豪格率精騎為先鋒大兵進
圍寧遠敗明總兵滿桂兵追至城下諸貝勒繼至
分兵𠞰殺敵衆是役也薩哈璘被創戰彌厲三年
十月大軍次喀喇沁之青城代善等密議班師
太宗不懌薩哈璘與兄岳託及諸貝勒進見勸决計進取
十一月從
太宗伐明逼北京同諸貝勒擊敗明袁崇煥祖大夀援兵
又南略通州焚其船克張家灣還攻克香河縣敗
敵三河進克永平府五年七月初設六部
命理禮部事是月
太宗親率大軍伐明與貝勒杜度豪格留守七年六月
詔問用兵何先薩哈璘言當寬朝鮮拒察哈爾而專征明
并陳方略是年八月同貝勒阿巴泰往略明山海
關八年二月同貝勒多爾衮往迎明降將尚可喜
攻廣鹿長山二島俘獲不可勝計六月隨父代善
略明山西邊進兵大同敗代州兵九年二月同貝
勒多爾衮岳託豪格等統兵往收察哈爾途遇察
哈爾汗妃及台吉等率其屬來降遂盡收額哲全
部還師略明山西邊地諸州縣皆降附縱兵出入
無敢當者凱旋
太宗親率諸貝勒大臣往迎之先是諸貝勒大臣以遠人
歸附國勢日隆合詞請
太宗進稱尊號
太宗却之至是復請
太宗仍不允薩哈璘乃令内院大臣希福等奏曰臣等屢
次陳請未蒙
皇上俞允夙夜悚惶罔知所措伏思
皇上不受尊號其咎實在諸貝勒不能殫竭忠誠為久大
之圖徒勸
上早正大號是以
皇上不肯輕受今諸貝勒誓圖改行竭忠輔國
皇上宜受尊號
太宗善之曰貝勒薩哈璘為朕深謀欲善承
皇考開創之基開陳及此實獲我心爾身任禮部當主之
諸貝勒果誓圖改行尊號之受與不受朕當再思
翼日薩哈璘集諸貝勒於朝各書誓詞以奏
太宗以内外諸貝勒勸進之誠難以固讓而朝鮮通好之
國應與共議因
命使往朝鮮薩哈璘乃與諸貝勒遣人偕使臣同往告以
内外勸進之誠并陳示各國來附兵力強盛之實
崇德元年正月有疾
太宗臨視再三四月議功擬封多羅郡王五月薨薩哈璘
明達政體通知古今掌故禮部典文制度多所裁
酌
太宗深嘉之及薨
太宗悲悼不巳輟朝三日祭時慟哭三奠追封和碩穎親
王六月
太宗在翔鳳閣夢人請曰穎親王乞賜牛一如是者再寤
以問内院大臣希福等皆未知所謂後閱會典凡
親王薨初祭例賜一牛始大異之以
聞
太宗即命禮部致祭
賜以太牢康熙十年追諡曰毅
敬謹親王尼堪
太祖高皇帝孫廣略貝勒褚英第三子也從征屢有功天
聰九年五月大兵伐明入山西邊境隨貝勒多鐸
率偏師入寧錦界以牽明兵之援山西者尋封固
山貝子崇德元年十二月隨豫親王多鐸征朝鮮
其王棄國遁追至南漢山城圍之復屢敗其援兵
朝鮮遂服師還
命議政四年三月伐明率四旂兵環守塔山連山七年九
月克錦州以尼堪代博和託等駐防順治元年四
月隨睿親王多爾衮破流賊於山海關尋復破賊
於慶都縣十月晉封多羅貝勒十二月隨多鐸南
征三敗流賊李自成於潼關二年正月大破賊將
劉方亮之衆三月分兵趨歸德定河南四月進征
江南五月克南京明福王朱由崧遁太平復走蕪
湖將以舟渡江尼堪追之截江口敗黃得功於江
上得功中流矢死盡奪其舟偽總兵田雄等縛其
王由崧以降又攻江隂克之初大兵渡江
世祖馳賜尼堪良弓一至是凱旋
賜金銀鞍馬三年正月隨肅親王豪格西征分兵破流賊
賀珍於漢中入蜀滅流賊張獻忠四年八月分兵
與貝子滿達海等進𠞰遵義夔州等處斬偽王以
下千餘員俘獲無算川寇悉平五年九月晉封多
羅敬謹郡王六年正月
命為定西大將軍討大同叛鎮姜瓖屢破賊衆斬偽巡撫
姜輝等三月晉封和碩敬謹親王四月由左衛往
圍大同賊勢窘偽總兵揚振威等斬瓖並其兄琳
弟有光以其首來降遂入城安撫其民振旅還八
年張獻忠餘孽侵擾湖南九年七月
命尼堪為定遠大將軍統兵征湖南貴州
世祖親送至南苑尋聞賊己入廣西陷桂林八月
勅尼堪母往貴州仍從湖南取寶慶十一月抵湘潭賊首
馬進忠等遁遂進師衡州去衡山縣三十里前鋒
遇賊哨卒敗之即於其夜兼程進未明抵衡州大
兵方列陣賊衆四萬餘猝至尼堪麾首隊進擊大
破之追北二十餘里方首隊兵擊賊時林内賊伏
發城内賊復出應之師欲退尼堪曰我兵擊賊無
退者我為宗室不斬除逆寇何面目歸乎遂奮勇
直入賊環之數重尼堪率諸將士縱横衝擊矢盡
拔刀力戰沒於陣十年十月喪還京
世祖命親王以下郊迎䘏典優厚諡曰莊
謙郡王瓦克達代善第四子也天聰元年五月隨
太宗伐明軍至寧遠總兵滿桂率衆拒大敗之追至寧遠
城下殱其卒時瓦克達以力戰被創崇德五年十
二月從多爾衮攻錦州見兵有出樵者即率十餘
八擊斬之七年大軍三圍錦州列巨礟城北明經
略洪承疇率騎兵來奪力戰却之會天雨敵復來
戰又敗之復進擊承疇三營步兵時軍將費雅思
哈失馬與之累騎而出喀寧阿墮馬創甚敵兵圍
之數重復直入其陣挈之以歸順治元年四月從
多爾衮入山海關定燕京旋破流賊李自成又追
奔至慶都縣敗之二年流賊自西安南走荆襄隨
阿濟格率師往𠞰比至賊衆千餘方乘船揚帆遁
同鰲拜巴圖魯提精卒登岸叢射之賊被射及溺
水死者不可勝計悉取其船以濟大軍敘功封三
等鎮國將軍三年五月以蘇尼特部騰吉思等叛
奔喀爾喀從多鐸往討降其族又擊土謝圖汗碩
雷汗兵俱敗之四年三月晉封鎮國公五年十一
月戍守大同甫至適總兵姜瓖叛陷朔州寧武等
處滿達海率兵往討瓦克達從六年復朔州等處
是年冬滿達海回京以瓦克達為征西大將軍七
年二月平潞安平陽澤州降其衆先是明大學士
李建泰巳納欵至是復與姜瓖合據太平縣我師
至圍其城别遣游騎斷其餉道越二十餘日詣軍
門降瓦克達英勇素著所至皆不戰自潰且馭軍
整肅剿撫兼施由是平陽所屬州縣悉定八年二
月晉封多羅謙郡王三月
命理工部事九年八月薨初山西遭姜瓖之亂瓦克達駐
平陽戢軍安民平陽民德之薨後建祠致祭榜曰
多羅王廟康熙十年五月追諡襄
衍禧郡王羅洛渾
太祖高皇帝曾孫岳託第二子也崇德四年九月襲封多
羅貝勒五年五月有蒙古多羅特部蘇班岱阿巴
爾岱初降于明至是密來約降奉
命同鄭親王濟爾哈朗率師往徙之夜過錦州至杏山令
蘇班岱阿巴爾岱各挈其孥與其牲畜以行比明
錦州松山杏山合兵七千來截我師于杏山城外
我師佯退數里敵譟而前反兵縱擊羅洛渾同濟
爾哈朗皆親自搏戰大破之追殺至城下復分兵
攻其城西二營拔之師還
賜御厩馬一九月同濟爾哈朗督師圍錦州代多爾衮豪
格還六年三月親率右翼兵設伏敗明援兵于南
山西岡六月多爾衮豪格來更代將受代合兵擊
敗明山海關援兵追及松山城而還八月從
太宗親征明克松山有功順治元年十月以從定燕京破
流寇有功晉封衍禧郡王三年正月同豪格平蜀
尋卒
賜䘏如禮諡曰介
欽定盛京通志卷六十六
