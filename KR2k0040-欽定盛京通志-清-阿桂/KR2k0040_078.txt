欽定盛京通志卷七十四
國朝人物(十)
正藍旗滿洲
欽定四庫全書
欽定盛京通志卷七十四
國朝人物(十)
正藍旗滿洲
達爾漢姓郭絡羅隸正藍旗滿洲先世居沾河父
揚舒率部衆來歸我
太祖以長公主下嫁之時
鴻業初創輝發哈達諸部恃強拒命揚舒戮力行間所至
有功及卒
太祖親奠醊焉達爾漢為長公主所出生而英特比長尚
公主為額駙管佐領事天命四年二月從敗明兵
於界藩八月從征葉赫下其城積功封一等男
太宗即位列八大臣尋擢都統征札嚕特部單騎突陣擒
其渠又征棟鄂部大破之俘古穆楚赫爾父子以
歸天聰元年從征朝鮮克義定安諸州三年從征
明以鑲黃旗兵拔遵化五年以本旗兵從攻大凌
河敗明人步騎五百九年征明山西同都統阿山
營於要地制明寧錦兵使不得西援途遇敵兵八
百共擊敗之斬錦州副將劉應選崇德元年從武
英郡王阿濟格征明攻順義縣先登六年從征錦
州順治元年卒
鄂洛塞臣額駙達爾漢之長子也天聰中從其父
攻大凌河崇德元年從征朝鮮並有功五年六年
兩圍錦州鄂洛塞臣並在軍中屢引兵斷其樵採
擊敗松山援兵明總督洪承疇擁衆十三萬來援
連破其步卒三營以功授二等輕車都尉世職擢
副都統順治元年將兵定黑龍江諸部凱旋
特遣大臣宴勞於郊二年從豫親王多鐸𠞰流賊李自成
進薄潼關賊堅壁拒守鄂洛塞臣奮勇先登擒其
渠於陣洊晉爵二等男六年擢都統尋改刑部侍
郎疊遇
恩詔晉爵二等子十六年駐防荆州以兵破海賊鄭成功
於揚子江康熙三年卒贈太子太保諡果毅
賜祭葬如例
布當姓博爾濟吉特初為烏嚕特部貝子天命七
年率部衆來歸授二等輕車都尉俾領所部蒙古
為一旗天聰三年從征明入龍井關攻遵化明總
兵趙率教等以步騎四千來援大敗之叙功晉爵
三等男六年從征察哈爾師還俘獲少又不即隸
戶籍所部蒙古亦多違約束不能成一軍遂改隸
滿洲正藍旗崇德三年擢刑部右參政四年卒子
衮濟襲爵布當之弟曰色稜遵化之役亦在軍中
及圍錦州並有戰績順治元年從入關追敗流賊
李自成屢殱其衆二年復隨豫親王多鐸追擊之
于潼關自成竄商州移師將下江南賊黨亦轉而
南躡我師後色稜為殿進擊破走之三年騰吉斯
叛附喀爾喀從豫親王往追其衆擊敗土謝圖汗
碩雷汗等援兵叙功並遇
恩詔晉世職至一等輕車都尉兼一雲騎尉十二年卒子
札木揚襲
蘇嚕邁姓嵩佳隸正藍旗滿洲世居棟鄂幼從征
太祖奇其勇從攻撫順遼陽瀋陽並先登搏戰取之授佐
領天聰元年征朝鮮攻義州以二十人先登三年
征明克紅山口城授騎都尉世職四年圍永平乘
夜攻城力戰被創
太宗遣大臣往視加三等輕車都尉世職
賚以馬幣
賜號曰巴圖魯尋擢副都統為兵部參政從攻旅順口及
寧遠城並有功其攻鵰鶚堡也飛礟傷其口獨戰
未常反顧竟破之以殘廢辭職順治七年九年三
遇
恩詔加世職一等輕車都尉進至三等男康熙元年卒諡
勤勇長子蘇爾濟順治元年從入關亦屢著有軍
功
達海姓覺爾察隸正藍旗滿洲其祖博洛來歸父
艾密禪任散秩大臣達海九歲即通滿漢文義弱
冠
太祖賜居内院司文翰每草詔令稱
旨遂
命正訂國書達海更為對音切字諧聲文義周密譯明會
典素書三略諸書莫不稱善天聰三年
太宗伐明不欲究武遣達海賫書與明議和明人閉關不
啟復以書二一置德勝門外一置安定門外四年
克永平令達海立城上執黃纛諭降其民是年譯
書成授三等輕車都尉世職
命曰巴克什五年征大凌河使招總兵祖大夀反復善諭
大夀遂降十二月定朝儀六年詳定國書字體酌
加圈點六月病篤
太宗垂涕遣侍臣諭曰朕以達海偶疾耳今竟不起惜哉
未寵任後當優恤其子
賜以蟒綺達海感泣而卒年三十八歲尋召其子三人
賜予甚厚追諡文成康熙八年其孫祕書院學士禪布乞
立碑
聖祖以達海精通滿漢文所增加字義於今賴之著有勞
績
命追立碑石
雅秦達海長子也天聰八年襲父職為騎都尉崇
德三年大軍征明入董家口抵燕京還軍青山口
明將以兵來襲雅秦率步卒擊敗之六年從圍錦
州戰松山屢有功任吏部理事官八年改戶部順
治元年從入關破流賊李自成加三等輕車都尉
尋擢吏部侍郎八年擢國史院大學士三遇
恩詔晉爵三等男未幾卒康熙三十一年
聖祖追念前勞遣官祭其墓
阿山姓伊爾根覺羅世居穆溪從其父阿爾塔什
歸我
太祖隸滿洲正藍旗俾大貝勒代善轄之大貝勒置不用
阿山頗觖望乘間逸去既而悔懼復歸請罪
太祖察其才特宥之置諸左右不以屬代善阿山遂感激
自效天命六年從征遼陽有功授二等輕車都尉
世職
太宗即位擢居十六大臣之列尋與都統楞額禮征札嚕
特率六百人入巴林多所俘獲進爵三等男天聰
元年從征朝鮮攻克義州城三年大軍征明從攻
紅山口取其城趨燕京戰永定門外陣擒其總兵
麻登雲四年圍永平以猛士二十四人冒礟火先
登遂克其城晉爵三等子五年從征大凌河以兵
三百徇松山路敗明兵二千未幾進都統八年略
地錦州西征察哈爾收其潰衆以歸九年明人聞
我師將入大同檄山海關兵赴援阿山將前鋒兵
四百趨錦州以遏之遇明副將劉應選等於大凌
河縱兵突擊殪應選于陣擒遊擊曹得功等四人
斬級五百乘勝取臺堡一凱旋
太宗親勞之郊崇德元年從武英郡王阿濟格征明下鵰
鶚堡長安嶺二城别將兵攻克東安縣二年以舟
師攻皮島西北隅先登克之斬守將沈世魁晉一
等子予世襲六年從圍廣寧攻錦州者再並有功
七年復從饒餘貝勒阿巴泰征明入墻子嶺越燕
京南下山東屢戰皆捷順治元年從擊流賊李自
成於山海關自成敗走遂與都統瑪拉希自蒲津
濟破賊黨於平陽留鎮其地二年晉爵三等公是
時西安已平豫親王多鐸還定河南移師下江南
阿山以所部從自泗州渡淮攻克揚州督舟師而
南敗明鎮海伯鄭鴻逵兵於瓜洲再敗之儀徵進
取南京追擒明福王朱由崧于蕪湖乘勝偕貝勒
博洛定浙江降明潞王朱常淓于杭州以次下嘉
興湖州紹興寧波嚴州凱旋得
恩賚三年坐枉治所部雅巴海妻獄削爵罷都統任旋復
授一等子四年卒
薩璧翰姓納喇隸正藍旗滿洲先世居輝發父繖
坦
太祖時率屬來歸任佐領既卒薩璧翰代之
太宗即位列十六大臣視正藍旗副都統事天聰五年擢
戶部承政是年八月從圍大凌河城明兵出城拒
戰擊却之逐北至城濠八年考滿授騎都尉世職
崇德二年
命改隸饒餘貝勒阿巴泰會薩璧翰從子烏達哩以侍衛
從征朝鮮以蓋州駐防甲士為厮役事覺薩璧翰
失察革世職三年裁六部承政各一員改薩璧翰
為吏部參政四年列議政大臣六年從攻錦州明
援兵自松山挑戰薩璧翰先驅突陣敵大至圍之
數重薩璧翰身被數創戰益酣左右馳擊大呼突
圍以出嗣以創發卒于軍長子漢楚哈次子喀爾
沁並任為佐領
鄂謨克圖姓納喇先世居葉赫
太祖時來歸隸滿洲正藍旗天聰元年從征寧遠明總兵
滿桂於城東列陣進擊之殪敵無算三年以護軍
校從征大同攻保安州城先登克之
賜號巴圖魯授三等輕車都尉世職崇德三年從睿親王
多爾衮征明由青山口入略地至山東而還五年
六年兩從圍錦州多斬獲七年戰杏山追躡吳三
桂兵至連山大捷加世職二等輕車都尉順治元
年從入關擊走流賊李自成加世職一等輕車都
尉從定山西下太原移兵赴陜西會英親王阿濟
格師破自成兄子錦於延安時豫親王多鐸已入
潼關下西安自成竄走湖廣二年
命英親王帥師征之鄂謨克圖以所部從每戰輒捷三年
從討流賊張獻忠於四川平之叙功並遇
恩詔晉爵至一等男歷官副都統康熙十二年卒諡曰襄
壯
伊拜姓赫舍里隸正藍旗滿洲初事
太宗為佐領天聰八年授雲騎尉世職九年擢都統崇德
元年從入長城攻克昌平定興諸州縣俘獲甚衆
三年從入青山口越燕京略山東五年從圍錦州
屢敗松山杏山援兵城中兵突圍出戰偕左翼軍
擊卻之六年復圍錦州破其山巔步卒再破其騎
兵於城下叙功晉騎都尉明總督洪承疇以兵十
三萬救錦州營於松山伊拜倚杏山而軍以扼其
歸路既而明兵屢敗遂乘夜自松山竄走伊拜截
擊之逐北至塔山斬馘無算順治元年從入關擊
敗流賊李自成尋偕都統葉臣𠞰賊將陳永福於
太原克其城招降旁近郡邑二年從英親王阿濟
格出師塞上入榆林搗綏德敗自成兄子錦于延
安會豫親王多鐸已破賊潼關克西安自成竄走
湖廣遂移師躡賊南下武昌連拔其營尋自成走
死九宫山錦與其黨降於明大學士何騰蛟並授
桂王朱由榔偽職騰蛟乃以所部舊將暨錦等分
設十三鎮竊據湖南諸州郡勢甚張五年鄭親王
濟爾哈朗率師征之伊拜以所部從六年下湘潭
執騰蛟分兵趨衡州距城三十里敵以兵千餘扼
橋結重柵而屯自橋迤南鱗次列寨抵城下伊拜
督兵爭橋大呼躍入其柵柵毁敵不能支皆反走
乘勝蹴之盡覆其寨進薄城陣斬偽總兵陶養用
遂定衡州大軍别徇寶慶辰州武岡沅州靖州俱
捷七年凱旋得
恩賚九年列議政大臣累晉爵至三等男十五年卒年六
十有五
賜祭葬立碑墓道以其第三子費揚古襲
阿爾津姓伊爾根覺羅隸正藍旗滿洲世居穆溪
父齊瑪塔
太祖時來歸阿爾津與從兄阿山屢從征伐積功授二等
輕車都尉世職天聰四年永平灤州失守
太宗盡繫諸將以阿爾津於灤州城内曾力戰既出復能
殺敵特貰之九年大軍征察哈爾時阿爾津駐歸
化城擒追喀爾喀部通明諜間獲其駝馬等物晉
世職一等輕車都尉崇德元年
太宗親征朝鮮其國王李倧遁入南漢山城阿爾津率精
銳追躡敗其援兵于要隘二年率每旗親軍五人
往鐵山緝明哨卒尋列議政大臣六年明總督洪
承疇守松山阿爾津屢擊敗其步騎兵敵走保一
臺阿爾津率三旗護軍攻克其臺斬敵將三人盡
殱其衆復破敵營三并援出前鋒之被圍者順治
元年從入關追敗流賊李自成於安肅尋以從征
江南四川並有功屢加世職至一等子爵又一雲
騎尉九年授定南將軍𠞰湖廣賊寇十二年授寧
南靖寇大將軍守荆州統兵破賊渠姚黃於夷陵
招撫蠻部洞酋十五年進征雲南卒於軍
詔贈太子太保諡端果立碑如例
庫爾禪伊拜弟也初任佐領天聰九年從征黑龍
江有功授雲騎尉世職崇德三年擢都察院理事
官兼任參領五年從工部承政薩穆什喀征索倫
師還其部長博穆博果爾與烏拉兵邀戰於路擊
敗之尋從攻錦州三戰皆捷六年擢都察院參政
再圍錦州明兵自松山來援奪我巨礟力戰卻之
敵悉衆犯我山巔營率所部擊斬四十一人敵棄
軍械潰走所獲甚衆八年擢副都統順治元年從
入關敗流賊李自成于望都二年從豫親王多鐸
擊賊潼關連破其兩營四年駐防濟南遣兵𠞰土
賊謝遷等于淄川明年還京授都察院承政尋改
參政六年偕都統譚泰征江西叛鎮金聲桓卒于
軍前此屢以功叙並遇
恩詔晉世職為一等輕車都尉及是以其子舒赫襲
科爾崑姓阿顏覺羅隸正藍旗滿洲初為貝勒阿
巴泰護衛天聰六年從征察哈爾崇德元年從征
朝鮮皆有功授前鋒護衛五年從鄭親王濟爾哈
朗圍錦州偕佐領索歡敗明兵於松山明總督洪
承疇以兵十三萬來援挫其前鋒六年從英親王
阿濟格駐師杏山擊走寧遠騎兵追至連山馬中
流矢仆科爾崑躍起手斬騎者一人乘其馬而還
尋英親王閱視寧遠城濠科爾崑與索歡從敵騎
猝至戰卻之衛王以行而索歡陷重圍科爾崑復
單騎突入圍翼之出七年從貝勒阿巴泰征明下
薊州破明總督范志完軍於豐潤又偕前鋒參領
鄂碩破其援兵八年授佐領兼兵部理事官順治
元年四月擊敗流賊李自成於山海關再敗之望
都六月從都統葉臣𠞰賊黨陳永福於太原戰城
下賊未衂遽斂兵入城計必乘夜襲我營遂設伏
以待夜半賊果至伏發盡殱之卒下其城從英親
王追李自成於湖廣連破賊叙功授世職騎都尉
兼一雲騎尉三年從肅親王豪格𠞰流賊張獻忠
過漢中擊敗叛鎮賀珍兵進擊獻忠於西充之鳳
皇坡殪之分𠞰其餘黨斬獲甚衆五年凱旋洊晉
二等輕車都尉六年任前鋒參領從鄭親王濟爾
哈朗征明桂王朱由榔於湖廣進兵湘潭破西山
擒其大學士何騰蛟乘勝下寶慶武岡分兵克沅
州道州復晉一等輕車都尉兼一雲騎尉九年從
敬謹親王尼堪戰於衡州偽晉王李定國列象陣
以拒科爾崑發矢貫象鼻象奔大破定國兵又敗
偽秦王孫可望於寶慶而敬謹親王以窮追定國
沒於陣科爾崑還奏捷諱之既而事
聞乃坐奪爵十三年擢護軍統領十四年孫可望來降定
國與偽鞏昌王白文選擁由榔據雲南大軍分三
道進討科爾崑從大將軍洛託自沅州入貴陽與
副都統瑪爾賽將趨黃平州聞文選方踞七星關
瑪爾賽分兵由萬奇嶺攻其前挑文選出戰佯北
以致其追而自率兵三千出間道攻其後呼噪縱
擊文選後軍亂瑪爾賽還師夾攻之賊潰遁遂取
黃平明年還京初李自成死餘賊郝永忠等降於
何騰蛟騰蛟就擒永忠與其黨李來亨劉汝魁竄
伏歸州興山間康熙二年
命都統穆哩瑪圖海討之圖海出歸州𠞰汝魁諸賊穆哩
瑪出宜昌𠞰來亨諸賊科爾崑以護軍隸穆哩瑪
率兵五千先驅搗其巢于茅麓山永忠來亨悉衆
拒戰時穆哩瑪既以大軍至與科爾崑登高覘賊
勢伺其稍怠縱兵擊破之科爾崑曰賊既創將致
死於我軍計必乘夜襲我營乃簡勁卒伏隘口來
亨率衆萬餘來犯遇伏大敗去明日賊集敗衆數
千列刀盾而陣我兵張兩翼緩進科爾崑疾攻其
中堅鋒既交兩翼兵横擊之賊敗潰賊有别巢曰
譚家砦多儲積芻糧倚以濟餫為持久計科爾崑
分兵攻之拔其柵賊將李嗣名中流矢死賊以死
守砦科爾崑以兵斷其汲道未二旬賊渠高必正
黨守素率其屬一百六十餘人來降科爾崑旋師
與穆哩瑪合而圖海亦滅汝魁諸賊會師茅麓山
作長圍以困之來亨自經死餘黨悉降乃班師以
功授雲騎尉世職八年卒
賜祭葬如典禮子摩囉歡襲
覺羅郎球隸正藍旗滿洲
景祖第三凡索倫阿之曾孫也初任理事官兼護軍參領
崇德六年從征錦州擊敗松山援兵既而明總兵
王樸吳三桂自杏山敗遁郎球與内大臣錫翰等
設伏高橋截擊之追至塔山盡殱其衆樸三桂僅
以身免七年授禮部參政明年擢承政順治元年
改任禮部尚書贊定
郊
廟大典二年隨順承王勒克德渾征流賊於湖廣明年師
至石首偵知賊欲渡江走荆州郎球乃分兵趨江
濱覘賊既渡盡取其舟及大軍擊賊荆州賊敗還
不得渡悉俘斬之尋授三等輕車都尉歴遷吏部
刑部尚書兼滿洲正藍旗都統八年英親王阿濟
格有罪坐徇隠免官奪世職九年復任禮部尚書
列議政大臣十一年遷戶部累加少保兼太子太
保十三年坐庇員外郎朱世德請免其所虧𣙜
遂罷康熙五年卒年七十有三
賜祭葬如例
費揚武姓納喇隸正藍旗滿洲累官參領崇德七
年冬從貝勒阿巴泰征明甫入邊明山海關總兵
馬科迎戰費揚武破走之遂越燕京趨山東力戰
膠州城外破明兵千餘乘勝薄濱州以雲梯克其
城及師還先後破明總督范志完總兵吳三桂軍
衛所俘以還叙功授雲騎尉世職順治元年從入
關大破流賊李自成騎兵尋署護軍統領從豫親
王多鐸追𠞰自成師抵潼關賊將劉宗敏等引衆
拒戰費揚武率所部兵敗賊山下連破其兩營二
年移師下江南攻揚州獲船二百餘進抵江寧逐
北至蕪湖明總兵黃得功敗死尋從貝勒博洛定
浙江擊走明閣部馬士英於杭州復以兵平海寧
平湖土寇獲明總兵王之仁戰艦十有六十二月
授議政大臣屢以功晉騎都尉加一雲騎尉予世
襲四年從征福建卒於軍以其子雅素喀襲
武達禮姓納喇隸正藍旗滿洲初為前鋒侍衛兼
王府長史崇德八年擢國史院學士順治元年從
豫親王多鐸討李自成進師潼關下西安自成走
商州二年移師下江南三年從端重親王博洛征
福建時明唐王朱聿鍵僭號福州海賊鄭芝龍受
偽爵為平國公大軍入閩擒斬聿鍵芝龍猶擁兵
觀望端重親王遣武達禮赴泉州開諭之芝龍乃
降五年擢工部啟心郎八年遷刑部屢遇
恩詔晉世職三等輕車都尉十一年擢兵部左侍郎專司
督捕十七年以督捕不力降通政使並降世職為
騎都尉
聖祖即位擢吏部侍郎康熙五年以病免八年起刑部侍
郎歴任工部刑部禮部吏部尚書二十年三月致
仕五月卒
賜祭葬如例
錫特庫隸正藍旗滿洲自幼從征伐天命初授備
禦天聰四年從征明擊敗其前哨八年九年略明
錦州有俘獲崇德二年同勞薩等往偵明邊俘斬
其二十二人還七年入明邊斬其守備等員俘獲
甚衆論功授二等參領世職順治元年從入關平
定山西太原等處復有功三年從追騰吉思累加
世職一等男
扈扎拉隸正藍旗滿洲父瑚什崇德二年在皮島
陣亡見忠節傳扈扎拉襲父佐領六年從征明錦
州有功順治初加二等輕車都尉官副都統康熙
十二年卒
賜祭葬如典禮
蘇法蘇魯邁第三弟也初任佐領崇德三年從征
明攻克山東泗水順治元年追敗流賊于潼關得
功三次旋征江南攻克宜興崑山累加三等輕車
都尉世職
哈爾松阿姓鄂卓隸正藍旗滿洲初任禮部參政
天聰八年奉
命往迎察哈爾歸附之衆收五千戶而歸又以出使土
特功授佐領世職崇德三年更定官制改為理事
官四年隨征薩哈連烏拉有功五年隨征明圍錦
州敗松山步兵六年復圍錦州敗明經略洪承疇
三營步卒又以屯田著績順治初累加世職至二
等輕車都尉
滿都禮隸正藍旗滿洲世居葉赫東城葉赫未平
時即先衆來歸
太祖遣之諭葉赫往返十二次盡招其親族來歸論功授
備禦世職天命四年從攻撫順六年從征遼陽俱
克敵有功被創不稍退敵兵侵我臺堡奮擊敗之
以功加遊擊世職任參領尋以從征寧遠緣事革
世職仍任參領兼佐領及征棟鄂卒於軍
碩什烏巴什姓納拉隸正藍旗滿洲天命七年奉
命往招察哈爾察哈爾汗不從且誘之降碩什烏巴什不
屈囚之三載乘間得脱裸體忍饑逃歸
太祖憫之給人戶有差又奉
敕招諭巴克貝勒時有昂阿貝勒者以兵邀諸路諸人皆
畏懼碩什烏巴什獨挺身前進大敗其衆直抵其
地招諭而還
太祖嘉之以御用袍帶及馬
賜之授備禦世職
薩木哈圖隸正藍旗滿洲天聰三年隨
太宗征明攻遵化先登克其城
太宗以金巵酌酒勞之授備禦世職仍
諭以有過俱赦家貧即䘏
賜號巴圖魯並賚馬駝縀布等物八年卒
寧格禮姓寧古塔隸正藍旗滿洲
國初來歸以功授世職三等參領崇德八年隨征黑
龍江及雅克薩奮勇擊敵論功加授二等參領世
職同旗有尼哈哩亦以軍功授世職三等參領希
雅爾球隸正藍旗滿洲崇德三年隨征明至山東
攻棲霞以第二人登城拔之順治間三遇
恩詔加三等輕車都尉世職
諾木圖隸正藍旗滿洲天聰八年授佐領崇德五
年從征明圍錦州我師駐吕翁山巔明總兵吳三
桂縱兵來犯擊敗之六年再圍錦州擊松山兵有
功順治初入關追敗流寇有功累加二等輕車都
尉世職
達理善隸正藍旗滿洲
國初從征羅刹與敵戰於江中首先躍入賊船破之
論功授佐領世職
隨蓀隸正藍旗滿洲天聰八年往探明寧遠壕塹
路遇明兵擊敗之又敗明沙河所兵順治元年從
入關敗賊偽總兵唐通于一片石又追賊至安肅
斬馘甚衆至慶都復大破之論功並屢遇
恩詔加三等輕車都尉
拜音察理隸正藍旗滿洲天聰八年從征明攻保
安州先登破之論功加優叙復以其子什特庫入
關破流賊有功加贈二等輕車都尉
衮泰隸正藍旗滿洲崇德三年隨征明至山東攻
沂水以第一人登
賜號巴圖魯授佐領世職順治元年從入關擊流賊敗之
又追敗之於慶都論功三遇
恩詔加二等輕車都尉世職
巴蘭姓博爾濟錦隸正藍旗滿洲崇德三年從征
明敗明兵於臺頭營渾河岸等處順治二年隨南
征至湖廣浙江屢戰有功授一等參領五年從征
福建沿途招降郡縣復敗賊于泉州南安論功屢
遇
恩詔加二等男世職
巴輅隸正藍旗滿洲初從征薩哈連烏拉有功任
佐領崇德三年隨征明山東攻克陵縣又連敗明
兵順治元年從定山西敗流寇於絳州二年南征
敗賊於九江之富池口復追擊至湖廣承天獲戰
艦無算三遇
恩詔加三等輕車都尉世職
拜音達哩隸正藍旗滿洲崇德三年隨征明攻山
東棲霞以第一人先登克之
賜號巴圖魯授佐領世職順治三年隨征福建進攻延平
累戰有功三遇
恩詔加二等輕車都尉
剛阿達姓達木扎隸正藍旗滿洲崇德三年隨征
明至廣平圍臨洺關以第二人登城拔之順治初
累加三等輕車都尉世職
卓和諾姓台楚嚕隸正藍旗滿洲崇德三年從征
明攻南宫先登克之八年復從征明敗明兵於三
河順治元年隨入關擊流宼復有功三遇
恩詔加二等輕車都尉世職
篇古隸正藍旗滿洲崇德三年從征明山東敗明
兵於膠州進攻濱州督雲梯先登順治初入關擊
破流賊于潼關平定河南江寧俱在事有功尋至
浙江敗明偽大學士馬士英軍復敗之平湖論功
以佐領加一雲騎尉
琿達理隸正藍旗滿洲崇德三年隨征明攻霸州
以第三人登順治初遇
恩詔加三等輕車都尉同旗有邦鈕崇德三年從征明攻
鵰鶚城有功又有弼赫納崇德八年從征明攻濱
州有功皆累加輕車都尉世職
綽達什隸正藍旗滿洲崇德三年從征明敗明太
監高起潛軍又敗其錦州兵六年從圍錦州擊敗
明松山兵及明經略洪承疇三營軍明年征寧遠
敗明總兵吳三桂軍順治二年追敗流賊于潼關
及平河南江寧俱在事有功尋至浙江敗明偽大
學士馬士英于杭州獲戰艦無算三年從追騰吉
思敗土謝圖汗及碩雷汗兵又連敗賊張二等六
年從征山西叛鎮姜瓖大敗其兵九年征鄂爾多
斯復有功十一年從平廣東累加一等輕車都尉
世職
珠赫納姓伊拉哩隸正藍旗滿洲崇德三年隨征
明至山東屢敗敵有功順治初遇
恩詔加世職三等輕車都尉十一年從征廣東破偽晉王
李定國軍於新會論功加二等輕車都尉世職
蘇爾德隸正藍旗滿洲崇德五年從征明圍錦州
敗松山杏山軍六年再圍錦州敗明經略洪承疇
軍明年從征寧遠復在行間有功順治元年隨入
關擊流寇二年追敗流賊於潼關及南征克江寧
進師高淳復敗敵有功授佐領世職三年從定福
建連敗敵兵於建寧汀州論功又加一雲騎尉同
旗有布岱崇德時從征山東以功
賜號巴圖魯授佐領順治初加二等輕車都尉世職
瑚紐隸正藍旗滿洲崇德二年從圍錦州擊敗明
經略洪承疇軍復夜逐哨卒多俘馘順治元年隨
入關追流賊有功嗣遇
恩詔加世職三等輕車都尉十五年從征貴州擊偽總兵
羅大順軍連戰勝之凱旋至江南敗海賊鄭成功
之衆論功加授二等輕車都尉世職
傅魯肯隸正藍旗滿洲崇德八年從征明至山東
攻武城以第一人登
賜號巴圖魯授佐領順治初贈二等輕車都尉世職
蘇勒特姓民覺羅隸正藍旗滿洲崇德五年從征
明圍錦州連敗杏山松山兵六年復圍錦州破明
經略洪承疇三營軍八年征寧遠城中兵出戰擊
敗之順治元年隨入關破流賊有功二年追破流
賊於潼關五月平定江南又屢敗敵兵於高淳鎮
平以功授佐領世職三年隨平福建薄建寧延平
汀州皆在事有功加一雲騎尉
嘉塔隸正藍旗滿洲初從征明燕京及寧遠皆有
功崇德三年圍錦州擊敗明松山兵順治元年以
入關擊流寇有功加佐領世職是年冬追𠞰流寇
至陜西綏德延安等處連戰皆捷追至武昌復破
其衆師至九江獲戰艦無算屢破賊衆三年從征
騰吉思擊敗土謝圖汗及碩雷汗兵以功累遇
恩詔加一等輕車都尉世職
希佛姓民覺羅隸正藍旗滿洲崇德六年從圍錦
州擊敵有功得
賜馬順治初從擊流寇著有勲績又以破海寇鄭成功累
加雲騎尉世職
蘇斐隸正藍旗滿洲崇德三年從征明至山東攻
臨淄掘壕克之授佐領順治元年隨追流寇三敗
其衆於潼關二年從征江南攻克宜興崑山常熟
等處錄功加優叙
欽定盛京通志卷七十四
