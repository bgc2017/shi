欽定四庫全書
欽定盛京通志卷四
聖製(四)
聖祖仁皇帝御製文
詔
勅諭
欽定四庫全書
欽定盛京通志卷四
聖製(四)
聖祖仁皇帝御製文
詔
謁
福陵
昭陵詔(康熙十年)
奉
天承運
皇帝詔曰朕惟自古帝王誕膺
天命撫育萬方皆由祖功宗德締造維艱俾後人克享成
業所以天下一統之後必展告成之禮甚鉅典也我
太祖高皇帝創建鴻圖肇興景運
太宗文皇帝布昭功德式廓丕基至
世祖章皇帝統一寰區大勲既集即欲躬詣
山陵展祭告成未遑修舉朕纘承隆緒上託
祖宗洪庥天下底定仰體
皇考未竟之志恭謁
福陵
昭陵虔修祀事以告成功禮竣旋京湛恩宜布於戲繼述
無疆永著顯承之盛昇平胥慶益彰樂利之休布告天
下咸使聞知
勅諭
諭禮部(康熙九年)
太祖高皇帝創建鴻圖肇興景運
太宗文皇帝丕基式廓大業克宏迨
世祖章皇帝誕昭功德統一寰區即欲躬詣
太祖
太宗山陵以天下一統致告用展孝思因盜賊未靖師旅
繁興暫停往謁朕以眇躬纘承鴻緒上託
祖
宗隆庥天下底定盜賊戢寧兵戈偃息每念
皇考未竟之志朝夕寢食不遑寧處本欲先詣
太祖
太宗山陵再詣
世祖山陵因奉
太皇太后慈命以
世祖升遐十年未得一詣
陵寢於今年八月前往朕是以恭侍
太皇太后先詣
孝陵展謁禮成言還今欲仰體
皇考前志躬詣
太祖
太宗山陵以告成功展朕孝思著議政王貝勒大臣内閣
九卿科道各官會議具奏爾部即遵諭行
諭禮部(康熙十年)
朕前欲仰體
世祖章皇帝遺志躬詣
太祖
太宗山陵展祭以告成功前命議政王貝勒大臣等會議
議政王等以去年各處多有水旱之災且為時甚迫應
用之物預備難及具題暫行停止今思
太祖
太宗創業垂統功德隆盛
山陵在望刻不能忘去年恭謁
孝陵禮成今已數月若再久延時日孝思莫殫朕懷靡寧
兹當海内無事欲乘此時恭謁
福陵
昭陵以告成功用展孝思事關大典著議政王貝勒大臣
内閣九卿科道各官會議具奏爾部即遵諭行
諭禮部(康熙十年)
朕仰體
世祖章皇帝遺志欲躬詣
太祖
太宗山陵展祭以告成功前命議政王貝勒大臣九卿科
道等會議以各處多有災傷暫行停止今奉
太皇太后旨謂朕躬謁
山陵展祭告成關係大典即宜舉行以盡孝思朕仰遵
慈命擬躬行謁
陵禮應行事宜及需用各項著各該衙門速行備辦爾部
即遵諭行
諭隨侍諸臣(康熙十年)
朕展謁
山陵惓惓在念今得至發祥重地拜謁
陵寢用展孝思祭禮已成朕懷大慰
(聖祖駕幸是歲九月辛未)
(陵成盛京謁各官宴賚有差召八十以上者民賜飲羣情禮文武)
(諭)(歡洽因有是)
諭守
陵總管副總管等(康熙十年)
爾等職司祀典凡一應祭品必親加虔視務盡誠敬副
朕孝思
諭戶部刑部(康熙十年)
奉天係
祖宗發祥重地奉天府寧古塔等處除十惡死罪不赦外
凡已結未結死罪俱著減等其軍流徒杖等罪俱著寬
釋自山海關至奉天府所屬地方康熙十年十一年分
正項錢粮俱著豁免
諭内大臣覺羅武穆納等(康熙十六年)
長白山乃
祖宗發祥之地今無確知之人爾等前赴鎮守吉林將軍
處選熟識路徑者導往詳視明白以便酌行祀禮爾等
可於大暑前馳驛速去
諭禮部(康熙十六年)
長白山發祥重地竒蹟甚多山靈宜加封號永著祀典
以昭國家茂膺神貺之意該部會同内閣詳議以聞
(命因有是時覺羅武穆納等自長白山還京復)
(諭)
諭奉天將軍安珠瑚(康熙二十年)
今雲南等處俱已底定海宇清平告祭
天地
太廟
社稷畢即於
陵寢行告祭禮盛京者
祖宗開創根本重地朕時思念不忘今值天下宴安意欲
躬詣
山陵告祭前幸盛京時未至
永陵致奠迄今尚歉於懷兹若果往當身歴其處仰瞻
祖宗發祥舊址爾可密遣副都統穆泰暨賢能官員將所
行塗程與駐蹕及應行之處自興京通吉林徑路詳看
繪圖於同往章京内擇通曉者一員來奏恐踏看未周
不能詳記道里山川也因無定期未行明示若俟定後
商酌恐不及矣故爾密諭將軍身體佳否
諭吉林將軍巴海等(康熙二十一年)
今以雲南等處底定躬詣盛京告祭
三陵意欲於扈從人等餧養馬匹之暇觀看吉林地方將
軍應從何處帶領兵丁候迎可與盛京將軍定議行之
再産鱏鰉等魚之處爾即詢明吉林錫特庫會同將需
用諸物悉加備辦完整為此特諭
諭禮部(康熙二十一年)
比年以來逆賊吳三桂背恩反叛擾亂地方仰荷
祖宗在天之靈默垂庇佑克奏蕩平應躬詣
山陵展祭以告成功前初聞捷音即謁
孝陵行禮兹奉
太皇太后慈諭
太祖
太宗山陵亦應親往祭告隨命議政王貝勒大臣等會議
僉謂事關大典允宜舉行今擬即謁
太祖
太宗山陵虔申昭告用展孝思應行事宜及需用各項著
各該衙門速行備辦爾部即遵諭行
諭奉天將軍安珠瑚(康熙二十一年)
詳覽爾奏所言雖是但令雲南蕩平告成功之大典不
便延遲中止朕與廷臣公同酌議於二月十五日啓行
已有定期此外别旨俱口諭齎奏官員矣
諭裕親王福全(康熙二十一年)
相别以來忽復兼旬棣萼之思時在寤寐初四日已抵
盛京山川形勢風土民情深維
祖宗開創之艱難令人遠想慨然春風漸佳知意興甚適
也特此佈問不宣
諭蘇大敦柱(康熙二十一年)
兹上
太皇太后奏啓為切陳微衷仰祈
睿鑒事内云自山海關至盛京水土皆佳獸多魚鮮每當
食頃輙念不能馳奉
太皇太后甚歉於懷到盛京後身親網獲鰱魚鯽魚設法
成段浸以羊脂者一種鹽醃者一種星馳遞送心期兩
件奉到之日倘得味仍鮮美庶可稍見微誠山中野燒
自落榛實及山核桃朝鮮所進柿餅松子白果栗子附
候
安奏啓同往等語所進之物同奏啓一併送至
慈寧宫其銀瓶中所貯之魚到日鮮否明白奏知若
太皇太后欲寄製成棗脯即實之瓶中封固付來為此特
諭
諭戶刑二部(康熙二十一年)
朕承
祖宗丕緒撫御區宇日以子育元元為念自逆賊吳三桂
倡亂滇南多方煽動軍興八載中外驛騷仰賴
祖宗在天之靈默垂眷佑殄滅兇渠民生乂安疆圉底定
爰特行徧祀
山陵之禮用告成功兹恭詣
福陵
昭陵謁祭禮竣惟盛京為國家肇基重地朕躬親幸宜大
沛澤以示殊恩山海關以外及寧古塔等處地方官吏
軍民人等除十惡等真正死罪不赦外其餘已結未結
一切死罪俱著減等發落軍流徒杖等犯悉准赦免奉
天錦州二府屬康熙二十一年地丁正項錢粮著通行
蠲免其官役墊補包賠等項應追銀兩察果家産盡絶
亦并豁免用稱朕加惠根本優恤黎民至意
諭敦柱蘇大(康熙二十一年)
朕至渾河太子河遼河三河合流之處地名牛莊河水
泛漲乘舟渡河扈從諸人以次待渡因暇舉網所得鰱
魚五尾島子魚六尾鯉魚四尾&KR2087;魚四尾鯿魚三十二
尾鴨嘴魚六尾重脣魚二尾中魚三尾杆條魚一尾共
六十三尾欲遣人齎往恐日久變味故著驛遞馳送爾
二人將魚進
太皇太后兼奏明此意有何
慈諭並此魚到日新鮮與否於隨常奏啟内詳細奏來為
此特諭
諭刑部(康熙二十一年)
頃以逆寇殱滅海宇蕩平朕躬詣盛京展謁
永陵
福陵
昭陵以告成功因而巡行邊塞咨詢民間疾苦東至吉林
地方見其風氣嚴寒由内地發遣安插人犯水土不習
難以資生念此輩雖干憲典但既經免死原欲令其生
全若仍投畀窮荒終歸踣斃殊非法外寬宥之初念朕
心深為不忍以後免死減等人犯俱著發往尚陽堡安
插其應發尚陽堡人犯改發遼陽安插至於反叛案内
應流人犯仍發吉林地方令其當差不必與新披甲之
人為奴以昭朕軫恤民隠哀矜保全之意爾部即遵諭
行
諭裕親王福全(康熙二十一年)
頃覽來奏具悉念朕之懷兹者告祭事畢巡行疆土兼
講春蒐正當草淺獸肥弓燥手柔之時且地多豺虎麋
鹿此樂惜不與王共之也近狀想佳特此諮詢
諭裕親王福全(康熙二十一年)
别來未幾麥氣迎秋荏苒流光良增思念每閱來䟽足
慰朕懷兹東巡典禮事事已畢經過之處無不喜見昇
平二十日自盛京回鑾會面可期佈問不宣
諭大學士等(康熙二十一年)
流徙寧古塔吉林人犯朕向來未悉其苦今謁
陵至彼目擊方知此輩既無房屋棲身又無資力耕種復
重困於差役况南人脆弱來此苦寒之地風氣&KR1006;冽必
至顛踣溝壑遠離鄉土音信不通殊可憫惻雖若輩罪
由自作然發遼陽諸處安置亦足以蔽其辜矣彼地尚
有田土可以資生室廬可以安處且此等罪人雖在吉
林等處亦無用也
諭戶兵工三部(康熙二十一年)
從前盛京看守
陵寢及山海關等城守章京員缺俱令其子弟頂補後停
止此例悉由京師補授頃朕以昭告成功展謁
永陵
福陵
昭陵因周視所歴地方見道路遼遠往返艱難若章京員
缺盡從京師補授則家口遷移重為貧窶者之累且將
前任章京房屋田地掣給新補之員以致前官孤孀無
倚不能回京如即欲留彼地則田廬既空資生何策困
苦日甚深用憫然嗣後盛京看守
陵寢及山海關等處城守章京員缺不必自京補授著於
伊等子弟内令該將軍選擇賢能者具題引見頂補以
免其往返遷移之苦倘伊等子弟無人堪用别有補授
發往之員可另撥田房給與其前任章京田房仍行留
給不必掣出令其孤孀得所爾三部會同詳議具奏特
諭
諭大學士等(康熙二十一年)
朕巡幸沿邊地方見設立界限處墳墓毁損枯骨暴露
者甚多朕心憫焉夫掩骼埋胔王政所重可令盛京將
軍徧察而瘞埋之
諭將軍巴海等(康熙二十一年)
朕幸吉林地方訪詢民隠見兵丁役重差繁勞苦至極
此等情由回鑾之日將軍以下至於兵丁教諭大意已
有特旨朕自至京師復為思繹不將各種無益差徭顯
與革除兵丁人等終無禆益且不得霑實惠矣即如鷹
鸇窩雛於三月尋覓四月内捕取最妨農事兼屬無益
況所得鷹鸇不諳呼飼難至京師徒勞人力應行停止
又自八月放鷹原欲令其調習以便齎送數年來並無
名鷹貢至京師而烏拉地方兵丁輒於冬寒之時尋覓
山雞人馬勞頓應行停止又圍以講武事必不可廢亦
不可無時冬月行大圍臘底行年圍春夏則視馬之肥
瘠酌量行圍令貧人採取禽獸皮肉須預先傳明日期
以便遵行所獲禽獸均行分給其圍獵不整肅者照例
懲治不可時加責罰苛求琑屑遇有猛獸須小心防禦
以人為重勿致悞有所傷又如打鱏鰉等魚既有專管
錫特庫等烏拉兵丁應停差役其搬移新滿洲採取造
房并船隻桅木等項及偵探巡邏等差俱係軍務乃駐
防官兵專責不可寬假應照常行此外偶爾差遣大臣
侍衛督看採取東珠砍伐木植尋覓鷹鸇不涉每歲定
例所行之事似無過勞此後將軍以下領催以上應念
兵丁遠居邊境無市貿易身冒嚴寒往採山木妻子汲
水操作倍極艱辛時加憐憫吉林烏拉田地米糧甚為
緊要農事有悞關係非細宜勸勉之使勤耕種朕軫念
滿洲人民生理欲遣人專往以驛遞疲弊故因筆帖式
來奏特諭知之
諭副都統郎談等(康熙二十一年)
羅刹犯我黑龍江一帶侵擾虞人戕害居民昔發兵進
討未獲剪除歴年已久近聞蔓延益甚過尼滿恒衮諸
處至赫哲費雅喀虞人住所殺掠不已爾等此行除自
京遣往參領侍衛護軍外令畢勒克圖等五台吉率科
爾沁兵百名寧古塔副都統薩布蘇等率烏拉寧古塔
兵八十名至達瑚爾索倫一面遣人赴尼布楚諭以捕
鹿之故一面詳視陸路近遠沿黑龍江行圍徑薄雅克
薩城下勘其居址形勢度羅刹斷不敢出戰若以食物
來餽其受而量荅之萬一出戰姑勿交鋒但率衆引還
朕别有區畫爾等還時須詳視自黑龍江至額蘇哩舟
行水路及已至額蘇哩其路直通寧古塔者更擇隨行
之參領侍衛同薩布蘇往視之
(時康熙二十一年八月初俄羅斯所屬羅刹劫掠邊境至是日漸擾累)
(聖祖遣郎談等往達瑚爾索倫聲言捕鹿以覘其情將行諭之)
諭議政王大臣等(康熙二十一年)
據郎談等奏攻取羅刹甚易發兵三千足矣朕意亦以
為然第兵非善事宜暫停攻取調烏拉寧古塔兵一千
五百名並置造船艦發紅衣礮鳥鎗及演習之人於黑
龍江瑚瑪爾二處建立木城與之對壘相機舉行所需
軍粮取諸科爾沁十旗及錫伯烏拉之官屯約可得一
萬二千石可支三年且我兵一至即行耕種不致匱乏
黑龍江城距索倫村不遠五宿可到其間設一驛俟我
兵將至淨溪里烏拉令索倫接濟牛羊甚有禆益如此
則羅刹不得納我逋逃而彼之逋逃者且絡繹來歸自
不能久存矣其命寧古塔將軍巴海副都統薩布蘇統
兵往駐黑龍江瑚瑪爾
諭寧古塔將軍殷圖(康熙二十二年)
南方各省人人願往至寧古塔則不願者多朕以爾才
能可用故簡任為將軍烏拉别無他事彼土之人惟好
訐訟爾至當敷布教化俾識義理令俱改過遷善尤宜
愛養兵丁令各得所我兵逼近羅刹須時加操練以修
武備巴海暴戾貪汚不惜士卒遂致失所其新滿洲皆
求主來歸理應撫綏慰勞施以教化俾安其生盛京副
都統佟寶是一堪用之人在烏拉將及一載彼處地方
情形必能洞悉爾到後暫留佟寶一二月奏明後方遣
回
諭大學士勒德洪明珠(康熙二十三年)
爾等可傳諭議政王貝勒大臣征戰本非佳事不得已
而後用之向者俄羅斯無故侵擾我邊陲後復漸入越
我疆界索倫赫哲費雅喀奇勒爾等處之人皆被擾害
不獲寧居掠其家口納其逋逃搶其邨落奪其貂皮因
彼頻年肆害曾屢行曉諭曰爾等無故入我邊境恣行
搶奪朕何難遣發大兵將爾等撲滅但不忍即行殄戮
故屢行曉諭欲令撤還爾衆歸我逋逃各居疆土互相
貿易寧靜無事以安生業數次遣人亦於來使處屢有
文移俄羅斯總無一次回報反於赫哲費雅喀之地仍
行搶奪用是發兵於愛琿地方以堵截俄羅斯所行之
路乃俄羅斯仍居我邊界不歸我逋逃今雖應行𠞰滅
但念用兵本非佳事我惟順天而行將大兵前臨雅克
薩以朕諭旨遣人宣布俄羅斯諭之曰屢次令爾退回
歸我逋逃之人遣使馳書者數矣數年以來未有一次
信息回報既不歸我逋逃反入我境内擾害地方搶掠
人民妻子肆行不止為此遣發大兵前往堵截爾等所
行之路於恒衮等處之俄羅斯許其歸順待以不死而
生養之汝等仍不退離雅克薩地方故遣發大兵往行
征討我師威力豈難剿撲爾等若即破壤爾城郭殄滅
爾噍類自立成灰燼矣豈惟爾等俄羅斯普天之下率
土之人朕皆惻然仁愛咸欲令其靜寧無事各遂休養
故不忍將爾等遽行殄滅屢次曉諭爾等欲各安生業
共享太平則當即返雅庫地方以雅庫為界於彼處捕
取貂皮於彼土收其物産勿入我邊界恣意妄行汝能
將已納之逋逃歸還我則降我之俄羅斯亦發還於汝
如此則邊塞貿易可通咸安樂利而兵革偃息生民無
所擾害矣若執迷不悟罔遵諭旨仍行抗拒則大兵進
剿摧破雅克薩之城且盡行誅戮矣可遣人前往明白
開示俄羅斯果能遵旨即回以雅庫為界而我兵駐劄
愛琿則於雅克薩地方安置哨兵令疆界寧謐倘仍行
抗拒則大兵相機而行若不如此周詳區畫今雖取雅
克薩我兵進則俄羅斯退我兵還則俄羅斯又進用兵
無止息之日而民生亦不獲安矣應否如此議政王貝
勒大臣會議具奏
諭議政王大臣等(康熙二十四年)
疏内不請發禁旅良是但直隸各省綠旗兵未歴戰陣
且黑龍江火器甚多不須增用朕意選福建投誠善用
籐牌官兵現在八旗及安插山東山西河南者五百人
令臺灣投誠左都督何佑等率往薩布蘇一應咨題多
屬支吾借端延滯度四月進兵不過刈取田禾事必無
成此皆遣發黑龍江狂悖之人從中沮議不欲成事薩
布蘇出身微賤高視若輩無敢有違用兵所關甚鉅宜
周詳籌畫期於必克倘謀事草率復以明安達禮等退
兵則羅刹將益肆披猖矣當自京城選賢能大臣一員
統兵以行俟克取雅克薩之日班師又發盛京兵五百
人代黑龍江兵守城種地出征兵還亦今還盛京種地
一應事宜遣戶部大臣一員督理所云早熟之榖即内
地春麥今我兵亦多種春麥及大麥油麥霜降前六日
皆得收穫則不因師出而曠一年田功矣籐牌兵給馬
二千匹帶往盛京盛京各佐領亦派馬二千匹照舊制
嚴督飼秣候京城馬到更代北行至瑪喇等所養馬皆
預備於齊齊哈爾屯此間催䟎月抄可到聞此路間有
缺水處不免貽誤今自盛京抵烏拉自烏拉經新設驛
站路直且近當從此徑抵黑龍江沿途馬匹或有倒斃
瑪拉以所備者足數補送如此則我兵馬匹無虞矣籐
牌兵丁帶礮彈或十圓或二十圓以行其餉銀兵月給
二兩官月給三兩
(敕直隸山時康熙二十四年正月議政王大臣等請共二東山西河南巡撫令各屬派熟習火器兵)
(百五十人並遣賢能官各四員預備火器送京至日增發薩布蘇軍前協攻雅薩克城因有是)
(諭)
復諭議政大臣等(康熙二十四年)
兵非善事不得已而用之向者羅刹無故犯邊收我逋
逃後漸越界而來擾害索倫赫哲費雅喀奇勒爾諸地
不遑寧處剽劫人口搶擄村莊攘奪貂皮肆惡多端是
以屢遣人宣諭復移文來使羅刹竟不報命反深入赫
哲費雅喀一帶擾害益甚爰發兵黑龍江扼其來往之
路羅刹又竊據如故不送還逋逃應即剪滅今仰副
天心大兵逼臨雅克薩城姑再傳旨羅刹云前屢經遣人
移文命爾撤回人衆以逋逃歸我數年不報反深入内
地縱掠民間子女搆亂不休乃發兵截爾等路招撫恒
衮諸地羅刹赦而不誅因爾等仍不去雅克薩特遣勁
旅徂征以此兵威何難滅爾但率土之民朕無不惻然
垂憫欲其得所故不忍遽加殱除反覆告誡爾等欲相
安無事可速回雅庫於彼為界捕貂收賦毋復入内地
搆亂歸我逋逃我亦歸爾逃來之羅刹果爾則界上得
以貿易彼此寧居兵戈不興倘執迷不悟仍然拒命大
兵必攻破雅克薩城殱除爾衆矣如此宣諭後羅刹果
回雅庫為界即駐師於黑龍江設斥堠於雅克薩令疆
圉帖然否則大兵酌量進止不如此宣諭今縱克取雅
克薩城我進則彼退我退則彼進用兵無已邊民不安
爾等其詳議以聞
諭議政王大臣等(康熙二十四年)
黑龍江兵於是月起行五月中旬可至雅克薩城凡奏
報軍機自雅克薩至額蘇哩經黑龍江前來恐紆道遲
延令理藩院侍郎明愛於都爾伯特扎蘭特派兵五百
人並索倫兵酌自墨爾根至雅克薩設驛奏報軍機庶
免貽誤明愛往來覺察驛夫粮食匱乏以索倫所貯米
支給黑龍江以内每驛原設二十人應核減一半併入
蒙古若蒙古兵五百人過多再為核減索倫效力勤勞
傳諭異日加恩以示鼓勵
諭諸王大臣等(康熙二十四年)
治國之道期於久安長治不可圖便一時當承平無事
朕每殫心籌畫即今征羅刹之役似非甚要而所關甚
鉅羅刹擾我黑龍江松花江一帶三十餘年其所竊
據距我朝發祥之地甚近不速加剪除恐邊徼之民不
獲寧息朕親政之後即留意於此細訪其土地形勝道
路遠近及人物性情以故酌定天時地利運餉進兵機
宜不徇衆見決意命將出師深入撻伐然兵貴相機而
動變化無窮惟恐諸將不遵朕指授致失機宜今收復
雅克薩地得遂初心至於撫綏外國在使之心服不在
震之以威近遣侍衛關保等往軍前諄諭之曰兵凶器
戰危事古人不得已而用之朕以仁治天下素不嗜殺
爾其嚴諭將士毋違朕旨以我兵馬精強器械堅利羅
刹勢不能敵必獻地歸誠爾時勿殺一人俾還故土宣
朕柔遠至意兹一一奉行朕甚嘉焉
復諭議政王大臣等(康熙二十四年)
朕思凡事必周詳審度方獲實效不可輕率從事向者
尚書明安達禮輕進至粮餉不繼將軍沙爾瑚達巴海
等失計半途而歸遂致羅刹驕恣而索倫竒勒爾鄂羅
春等心懷疑貳朕詢其失機情形一一詳計今始奏功
兵法云多算勝少算不勝詎可忽視且兵貴神速前逆
賊吳三桂等叛朕思岳州係湖廣門戶遣人指示速戰
始克岳州遂一面進取四川以分賊勢一面密諭大將
軍賴塔從廣西趨雲南於是諸省底定兵革休息然亦
在將軍等奮勉效力耳倘怠忽不奉行雖有良策亦何
益焉
諭大學士勒德洪學士麻爾圖圖納(康熙二十四年)
俄羅斯入我邊塞擾害鄂羅春索倫赫哲費雅喀等處
人民搶掠其家口雖屢肆兇暴朕不忍遽興兵革故未
即遣發大兵征討數遣使曉諭俄羅斯恃其遼遠仍復
抗拒益侵伐我邊鄙之人肆虐不止用是遣大兵直抵
雅克薩之城彼因困迫己甚而後歸降爰遵朕命宥其
困而後降之罪釋之使還大兵迅速征行破四十年盤
踞之俄羅斯於數日之間獲雅克薩之城克奏厥績薩
布蘇向來逗遛不進兵之罪應概從寬免又雅齊納鄂
山本獲罪發遣之人其所互告之事仍行察議今進剿
官兵殊屬勞苦令伊等暫回吉林烏拉地方於盛京達
瑚爾之兵酌量派往防守至雅克薩城雖已克取防禦
決不可疎應於何地永駐官兵彈壓此時即當定議著
大學士勒德洪學士麻爾圖圖納同郎談關保與議政
王大臣等會議具奏
諭大學士勒德洪明珠等(康熙二十四年)
黑龍江兵食所關最為重要必當謀恒足之道爾等與
議政王貝勒大臣會同詳議以聞又遣往黑龍江管轄
綠旗兵丁之官甚多兵少而管轄之官多甚無益也可
度量派官而兵更宜酌減以四百名為率亦既足用而
兵粮不致過費且近冬之際綠旗兵在彼地殊無所事
可由蒙古境每百名分為一隊俾遞送之既非久可至
而兵粮又不至糜費矣其一併詳議以聞
諭大學士勒德洪尚書科爾坤哈占等(康熙二十四年)
科爾沁十旗今歲進貢牛羊乳酒酥油諸物皆毋貢至
京師悉送之黑龍江以給軍士籍其數奏聞仍以進貢
例賞賚之如此似於兵丁有益議政王貝勒大臣會議
以聞
諭大學士勒德洪學士麻爾圖(康熙二十五年)
日者大兵往征俄羅斯破雅克薩城釋俄羅斯不誅赦
之使生還其時不並取尼布楚地者蓋以尼布楚地畫
為疆索使俄羅斯不得越尼布楚界界外聽其捕牲也
今薩布蘇等奏言俄羅斯復來城雅克薩地今當即往
征而滅之耶抑或緩之以待黑龍江墨爾根地將士移
家定然後進兵為宜耶令議政王貝勒大臣及與俄羅
斯之役朋春佟保班達爾善郎談同爾等會議以聞
諭大學士勒德洪明珠等(康熙二十五年)
錦州鳳凰城等地方人民稀少頗有曠土可令如墨爾
根黑龍江耕種之例為之其下所司
諭大學士勒德洪明珠等(康熙二十五年)
日者遣部員自吉林烏拉至黑龍江以蒙古錫伯達瑚
哩索倫等人力耕種田穀大獲夫民食所關至重來歲
仍遣前種田官員以蒙古錫伯達瑚哩索倫等人力耕
種郎中博竒所監種田地較諸處收穫為多足供驛站
人役之口粮又積貯其餘榖博奇效力視衆為優其註
之冊此遣去諸員可互易其地監視耕種博奇又復大
獲則議敘焉
諭大學士勒德洪明珠(康熙二十六年)
雅克薩地官兵中烏拉寧古塔兵可還至愛琿城盛京
兵可還至墨爾根地並令屯駐息馬過冬其事宜議政
王貝勒大臣會同詳議以聞
諭大學士勒德洪明珠(康熙二十六年)
黑龍江官兵口粮關係至重屢次轉運米數并黑龍江
墨爾根地方接續所種米數宜加察明自盛京等處廣
運米石以為久遠禆益之計此皆當周詳區畫又發遣
彼處遊手無事之人甚多其口粮作何酌給耶前至黑
龍江一帶乃徑直通衢往來轉輸斷不致稍有阻滯如
蔡毓榮等巨富之人並殷實之家槩予口粮殊覺未當
彼處漢軍皆著察出披甲當差游手無事之人可分設
官莊廣開田畆以為恒産令戶兵二部賢能司官迅往
逐一察明到日確議具奏
諭尚書鄂爾圖郎中伊爾克圖温保(康熙二十六年)
黑龍江至為要地兵丁勞苦朕罔不知曩者俄羅斯占
踞達瑚哩索倫等處擾害邊疆幾四十餘年後備足軍
食永戍黑龍江以困逼之俄羅斯遂窘迫歸順苟糧儲
不足則如沙爾瑚達塔海等之往征而不能成功矣朕
所委曲區畫自盛京等處轉輸糧食及令所種米穀積
貯至裕彼地大臣官員皆不思樽節濫給於無用之人
苟且草率希圖軍儲罄盡勢必將彼等撤回在我之官
兵撤回俄羅斯大衆亦難以齊來然或一二人或十餘
人陸續聚集于黑龍江松花江之間構造木城盤踞其
地則我取之維艱是俄羅斯為主兵而我反為客兵也
今我惟多貯粮食永戍官兵則我兵以逸代勞矣如此
則俄羅斯頻瑣來犯斷乎不能欲大隊侵入則彼粮食
何能輓運耶若黑龍江不將我兵永戍自松花江黑龍
江以外所居民人難以安居爾等皆係選擇差遣須殫
心竭慮務期為久遠充裕之計詳加籌議惟此一舉也
亦無事再遣矣
諭奉天府尹王國安(康熙二十八年)
奉天為根本重地今聞游民甚多務農者少一遇旱潦
即難補救今年亢旱朕遣賽弼漢往奉天諸處將糜費
米糧如蒸酒等項悉行禁止爾至彼當勸民務農嚴察
光棍游手之徒奉天田土旗民疆界早已丈量明白以
旗下餘地付之莊頭俟滿洲蕃衍之時漸次給與耕種
近金世鑑奏請將旗下餘地俱與百姓耕種徵收錢糧
此地畆縱給百姓所徵錢粮亦復有限所見何淺陋也
今已另遣官前往丈量雖係彼處戶部之事爾在地方
亦須公同詳察永定則例毋忽
諭戶部(康熙二十八年)
盛京地方今年亢旱米粮不收聞兵丁現在買米而食
朕心深切軫念其令戶部侍郎阿山乘驛速往與盛京
各部大臣公同察明量其度歲所需令内務府官往取
莊上所有之米散給俾得均沾實惠
(盛京時康熙二十八年十月辛巳戶部議覆隕米穀遼陽等處屯莊所種田地因亢旱及霜)
(盛京不收應免其納租移咨買賑濟因有是戶部詳計所需米數採)
(諭)
諭戶部(康熙二十九年)
盛京兵丁全恃南畆耕穫及月給粮餉以為資生之計
昨歲盛京禾稼不登貧困兵丁艱於粒食曾以所有屯
糧頒發賑救頃值軍興遣一等侍衛齊蘭布往調盛京
兵丁隨發諭旨令無馬匹者給以官厰馬匹無行糧者
給以莊屯糧米官兵踴躍遄征倉卒之際置辦一切軍
裝遂支領明年二月分應給俸餉又預支五個月錢糧
刻期進發比厄魯時噶爾丹敗遁盛京官兵雖未經接
戰而奮勇敵愾深可嘉悦今若將預支俸餉復行抵扣
則窮乏兵丁必致生計艱窘朕心殊切憫惻所預給明
年二月分應支俸餉及增給五個月錢粮著免抵扣仍
照常支給俸餉以示朕愛養將士軫恤疾苦至意爾部
即遵諭行
諭内閣(康熙二十九年)
邊外捕賊被殺者䘏與身價被創者以受傷銀兩給之
守關口之章京守備把總等官及軍士皆勉效勞勩亦
賞賚之可諭兵部
諭大學士伊桑阿阿蘭泰(康熙二十九年)
盛京軍士皆能挽強但其地雖有筋與弦向無牛角所
以軍士難得良弓盛京既有筋弦及工匠而戶部庫内
現貯牛角今年即發角二千對運至將軍公署將軍等
可監視造弓散給軍士明年為始每年以角一千對發
往盛京將軍可也
諭内閣(康熙三十年)
黑龍江軍士及船戶人役以每歲耕稼榖尚不支奏請
若以此為例每歲給發而所貯之榖有限遇需用米石
時必致匱乏遣戶部賢能司官一員會同黑龍江將軍
副都統應作何核減給與詳議奏聞
諭大學士伊桑阿阿蘭泰學士邁圖錫安南塔海傅繼
祖(康熙三十年)
盛京官屯五十所沿邊丁壯設為屯二十五所遷移於
烏拉念此莊屯及沿邊丁壯居住年久已成聚落今遽
令遷移如此衆多人戶生業蕩然必致苦累仍留於盛
京與遷移於烏拉皆公家之屯其為納賦則一也朕意
此莊屯應停其遷移於烏拉兵丁每歲派三百名耕種
或一歲以烏拉之兵一歲以捕牲之人輪年耕種亦可
以積榖矣此事所關綦重著學士麻爾圖馳驛往盛京
烏拉令將軍副都統各部堂官悉喻朕意伊等之意若
何詳議回奏
諭大學士伊桑阿阿蘭泰學士邁圖錫安博極𫝊繼祖王
國昌年遐齡(康熙三十年)
黑龍江松花江接壤之地彼處附近所居根竒勒諸姓
中原有可披甲之人應酌量令其披甲駐防遣滿洲兵
八十人往彼教訓之齊齊哈爾地方以索倫達瑚哩之
衆酌量令其披甲駐防遣滿洲兵二百人往彼教訓之
伊等居址附近亦心樂披甲如此則既無遠徙之苦亦
不致需用糗糧矣可以此詢問都統巴海令理藩院集
議政諸臣會議以聞
諭尚書庫勒納(康熙三十)(年)
黑龍江極東北之地日出日入皆近東北方所以黑龍
江夜短日落亦不甚暗
諭大學士伊桑阿阿蘭泰等(康熙三十一年)
將軍薩布蘇佟寶等奏請驛站缺丁依數頂補無妻室
者給以婦人驛遞再為增置壯丁馬畜錢粮俱行添設
則驛站可不致困敝朕思驛站困敝者皆該將軍等不
省徭役不簡事件絶其要務槩令馳驛勒索之所致也
雖添置驛丁增給錢粮事若不務簡省究復何益且所
需婦人為數多矣取給一時將焉可得伊等在彼其可
得緣由或有成算耶可勅該將軍薩布蘇佟寶等如何
減省徭役不致凋敝驛遞所缺男婦從何充補會同盛
京將軍確議報部
諭戶部(康熙三十二年)
今歲盛京榖石失收粮價甚貴來年春夏恐粮價更貴
必致窘迫亦未可定運粮之處亦著預議自盛京錦州
乘海船往山東水路甚近今歲山東地方年成豐熟俟
來年冰解著盛京戶部侍郎親身由海前往山東會同
山東巡撫將附近地方米石多多發出由海運至三坌
河賑賣與無粮之人
諭戶部(康熙三十三年)
盛京等處去歲禾稼不登粒食維艱聞今年收穫亦未
豐稔米穀仍貴倘價值日漸翔湧則兵民生計恐致匱
乏盛京等處地方關係緊要朕心時切軫念宜豫加籌
畫作何恩給俾各資生著遣部院堂上官一員前往自
甲兵以及匠役當差人等有力不能餬口者將人戶數
目察明造冊具奏爾部即遵諭行
諭内閣(康熙三十三年)
黑龍江墨爾根博爾多之地官員兵丁與索倫達瑚哩
之人助其耕種亦有年矣若仍前相助力作其官員兵
丁及索倫達瑚哩之人皆致勞苦此數年來所種之榖
倘足以備用則集衆力以耕作可以停止著將軍薩布
蘇詳議具奏遣筆帖式一人往
諭内閣(康熙三十三年)
盛京輓運原有船百艘乃實有用之具也存留預備凡
遇緩急為益良多盛京工部無故奏而廢棄之今年從
山東天津所運之米因乏轉運之船遂致遲悞盛京工
部堂司官著該部嚴訊議罪具奏
諭大學士伊桑阿侍郎珠都納副都統齊蘭布學士嵩祝
戶部郎中鄂竒等(康熙三十四年)
副都統齊蘭布等自盛京還奏言今歲盛京亢旱麥禾
不登米價翔貴雖市有鬻粟而窮民力不能糴遂致重
困盛京者根本之地可令珠都納嵩祝鄂奇等馳驛迅
往會同盛京將軍副都統諸臣詳察窮乏者於去歲海
運米二萬石中動支一萬石計會散給令可食至秋成
此一萬石散給而有餘者平價發糶兵民均有禆益又
諸地有告粮乏者遣城守尉部員之賢能者併散給以
賑之如二萬石不足散給發糶其速以聞
諭戶部(康熙三十四年)
盛京地方比歲荒歉粒食艱難朕心深切軫念本欲巡
行省問疾苦情形徧敷恩澤今雖停止東行而所在貧
窶兵丁尚望臨幸是宜仍加賑恤用禆資生應作何加
恩爾部議奏又盛京兵丁錢粮兩季支領未支領前兵
丁每致稱貸嗣後按月支給今歲秋禾聞不甚豐茂恐
生計漸難自今冬以至來秋應作何賑給不致失所共
計需粮若干著盛京將軍副都統會同盛京戶部侍郎
察明詳畫其奏
諭大學士伊桑阿阿蘭泰(康熙三十四年)
雅克薩諸地夙産佳貂比年羅捕殆已至稀乏若以貂
不及格之故遂復治罪則官員徒爾受過佳貂實無可
得自兹以往額數既足以不及格之故免其處分其令
戶部理藩院内務府會同移文黑龍江將軍薩布蘇仍
令其定議具奏
諭内閣(康熙三十四年)
盛京將軍等疏請給米但言兵丁而已其
陵上執事人等及衆百姓並不言及此皆朕赤子爾等亦
可會同將軍查明一并散給若使海運之米明年可到
盛京兵民方可無慮
諭大學士等(康熙三十四年)
此奏甚屬疎忽馬甲之中亦有人口少者步甲之中亦
有人口多者一例按甲支給可乎來年海道運米未可
預必其全到即盛京田榖亦難預必其全收凡事須曲
盡籌畫豈可拘執定議此本發回令察明人口散給
(時康熙三十四年九月丁丑盛京將軍公綽克托等疏言關原等處馬甲月給米二倉斛步甲)
(月給米一倉斛今倉未不敷俟明年海運之未補給因有是)
(諭)
諭大學士等(康熙三十四年)
開原等處散給兵丁米穀若令行查必稽時日兵丁或
至重困著珠都納嵩祝前往將不能度日人口數目查
明一面散給一面具題
諭内閣(康熙三十五年)
黑龍江吉林烏拉地方頻歲不登可移文盛京將軍令
整繕船隻依前噶爾圖所運之例將盛京倉儲米穀以
彼地人力運五千石至莫爾渾伊屯之地積貯之
諭大學士等(康熙三十五年)
從天津海口運米但以新造船與商船轉運尚恐船少
應遣人往福建將軍督撫處勸諭走洋商船使來貿易
至時用以運米仍給以僱值其裝載貨物但收正税槩
免雜費往取此船著各部院衙門𣲖出賢能司官筆帖
式各一員令馳驛前去
(盛京時康熙三十五年二月内閣學士陶岱往賑濟奏請由天津海口運米至)
(諭)(盛京因有是)
諭戶部(康熙三十六年)
朕前至寧夏黑龍江將軍薩布蘇曾奏伊處收貯粮米
三萬餘石年久漸朽與其積之腐爛何若散之為有益
乎且出陳可濟軍粮易新便於收貯宜如所請行
(時康熙三十六年九月乙巳黑龍江將軍薩布蘇疏言沿河被水之十八莊請計其人數將黑)
(諭)(龍江所貯米粮散給因有是)
諭内閣(康熙三十七年)
烏拉寧古塔吉林黑龍江等處新滿洲内曾授官職以
老病解任者照其原官品級給俸禄以養贍之矣此等
解任之官今其子弟承替則供職得人而俸禄亦不致
虚糜其敕兵部逐一詳察具奏
諭戶部(康熙三十七年)
盛京係
列祖創業之地朕謁祭
陵寢咨詢民瘼承德等州縣今歲田禾未獲全登宜加恩
恤應徵米豆概行豁免爾部即移文該府尹徧示閭閻
家喻戶曉務俾均沾實惠以副朕愛民至意
諭内大臣等(康熙三十七年)
開國佐運勲臣揚古刹費英東額亦都三人效力甚可
嘉尚此三人墓朕祭
昭陵之日親臨奠酒其餘諸臣效力亦屬可嘉康熙三十
一年曾經祭奠者照前舉行穎親王薩哈璘克勤郡王
岳託等墓各遣大臣致祭
(聖祖駐蹕時康熙二十七年十月戊午)
(諭)(盛京因有是)
諭福善等(康熙三十七年)
太祖
太宗開國定鼎爾祖輔佐勲勞爾等未必詳悉朕比年來
觀閱實錄知爾等之祖於開創時功績𢡟著深屬可嘉
朕既親來謁
陵必當臨爾祖墓奠酒爾等毋庸再奏
(時揚古刹費英東額亦都之子孫公福善等奏言)
(聖駕欲親臨臣等之祖墓奠酒臣等不勝惶懼伏祈停止聖祖乃有是)
(諭)
諭大學士等(康熙三十八年)
黑龍江地方連歲歉收著將烏拉收貯米粮運至墨爾
根齊齊哈爾地方預備若彼處有引水種田之處著能
耕種之人前去教導交該部議行
諭大學士等(康熙三十九年)
俄羅斯地方遥遠僻處西北海隅然甚誠敬噶爾丹窘
迫求救彼曾拒而不答曩者遣人分畫邊界即獻尼布
楚地以東為界尼布楚等處原係布拉特烏梁海諸部
落之地彼皆林居以捕貂為業人稱為樹中人後俄羅
斯強盛遂并吞之已五六十年矣遠服聲教劃疆獻地出
自忠誠即此允當軫念也
(諭)(時俄羅斯差人奏進本章因有是)
諭吉林將軍揚福(康熙四十四年)
此事不准行朕屢以太僕寺之厰馬並茶馬賞給京師
兵丁及各處駐防兵丁所以兵丁無賠馬之苦歴觀宋
明之時嘗議馬政皆無善策牧馬無如口外者朕口外
厰馬今孳生已十萬牛有六萬羊至二十一萬若將如
許馬與牛羊驅至近畿牧養即日費萬金亦不足也因
擇塞外水草肥美處牧放是以亳不費餉而馬畜自然
孳息前巡行塞外見馬畜彌滿山谷歴行八日猶絡繹
不絶也
(時康熙四十四年閏四月乙未揚福請以吉林烏拉白都納等處動支庫銀買馬給兵丁牧養)
(諭)(因有是)
諭大學士等(康熙五十年)
天上度數俱與地之寬大脗合以周時之尺算之天上
一度即有地下二百五十里以今時之尺算之天上一
度即有地下二百里自古以來繪輿圖者俱不照依天
上之度數以推算地里之遠近故差悞者多朕前特遣
能算善畫之人將東北一帶山川地里俱照天上度數
推算詳加繪圖視之混同江自長白山後流出由船厰
打牲烏拉向東北流會於黑龍江入海此皆係中國地
方鴨綠江自長白山東南流出向西南而往由鳳凰城
朝鮮國義州兩間流入于海鴨綠江之西北係中國地
方江之東南係朝鮮地方以江為界圖們江西長白山
東邊流出向東南流入于海圖們江西南係朝鮮地方
江之東北係中國地方亦以江為界此處俱已明白但
鴨綠江圖們江二江之間地方知之不明即遣部員二
人往鳳凰城會審朝鮮人李萬枝事又派出打牲烏拉
總管穆克登同往伊等請訓旨時朕曾密諭云爾等此
去并可查看地方同朝鮮官沿江而上如中國地方可
行即同朝鮮官在中國所屬地方行或中國所屬地方
有阻隔不通處爾等俱在朝鮮所屬地方行乘此便至
極盡處詳加閱視務將邊界查明來奏想伊等已由彼
起程前往矣此番地方情形庶得明白
諭大學士等(康熙五十年)
前差打牲烏拉總管穆克登等查看鳳凰城至長白山
邊界伊等業將所查地方繪圖呈覽因路遠水大故未
能至所指之地著於來春冰解之時自義州乘小舟溯
流而上至不可行之處令其由陸路向圖們江查去但
道路遥遠萬一中途有阻今朝鮮人供應將此情由令
該部曉諭來朝正之朝鮮國官員書文給與帶付伊王
諭奉天府尹郝林(康熙五十三年)
盛京旗民雜處命案甚多爾必親歴所屬地方誠心教
導母謂此非久任之地將事諉與將軍各部國家設一
官即有一官之職為官者當立志盡職興起教化有一
番整頓方無忝厥職也
欽定盛京通志卷四
