胡端敏奏議卷十
明胡世寧撰
回人入境官軍擊斬退去隨逓番文討要羈畱夷
使疏(官同前)
職方清吏司案呈奉本部送兵科抄出整理甘肅地方
糧草脩舉屯政都察院右僉都御史劉天和題云云奏
奉聖旨兵部看了來說欽此又於兵科節抄出提督陜
西三邊軍務兵部尚書兼都察院右都御史王瓊甘肅
鎮巡等官都御史唐澤等各題同前事俱奉聖旨兵部
知道欽此又該巡按陜西監察御史熊爵題稱副使趙
載才猷出衆年力方剛久處孤懸之地養成精銳之兵
學術正而議論純憲體熟而政務集訓練駕馭官軍畏
威而懷德撫處弛張邊徼聞風而知警眞濟世之奇才
用時之偉器也遊擊將軍彭濬謀猷素著勇略過人督
戰有方不旋踵而身先士卒責諭有義不終日而克捷
勍夷獲功雖曰不多兵氣自增百倍乞將趙載或陞按
察使之銜或署以都御史之職仍令肅州住劄必能振
揚掃蕩大建竒功等因奉聖旨兵部知道欽此欽遵通
抄送司查得先為遠夷屢乞通貢從宜定處事該提督
尚書王瓊等題稱吐魯番夷自正德年來撫處失宜閉
關絶貢幸而公論不冺皆謂終不可絶宜遣人省諭令
其輸誠服罪准令照舊通貢今幸吐魯番蘇勒坦莽蘇爾
一旦悔聽䜛言獻還哈密城池搶去人口什物等件并
齎帶方物求討賞賜諸夷悉已向化所據先後各起貢
使分為兩運照例差官伴送赴京貢回夷使驗放出關
該本部依擬覆題節奉欽依是吐魯番酋世濟凶惡先
議閉關絶貢近因守臣節次奏其再三乞貢屢有旨著
鎮巡等官察其果有悔悟實情取具印信眞正番文回
奏方許通貢今既該提督等官詳審無詐驗放入關要
令分為兩運差官伴送來京若事有變更勢有窒礙亦
要從實聲說務求停妥不可執泥前言以貽後患欽此
已經通行欽遵外令該前因通查案呈到部查覆間又
該詹事府詹事兼翰林院學士霍題為夷情事内開永
樂年間封哈密為忠順王一以斷北方右臂二以破西
戎交黨外以聫屬部落察其逆順而撫馭之内以藩屏
甘肅而衞我邊郡古帝王制外裔安中夏之長策也自
吐魯番攻䧟哈密奪我金印據我城池屢年經略未見
底定前次都御史陳九疇建議曰欲制西番使獻還城
池湏閉關絶貢蓋謂西番仰命中國惟通貢貿易也若
絶不通貢則彼也欲茶不得發腫病死矣欲麝香不得
蛇蟲為毒麥禾無收矣是故閉關絶貢所以扼西番之
咽喉而制其死命也惟彼也貢路不通死命不救遂常
舉兵擾我甘肅破我塞堡殺我人民邊臣苦於支敵之
不給也復有開關通貢之議奉有聖旨若吐魯番有悔
罪眞正番文獻還哈密城池獻還人口即與通貢是我
聖上因通貢之機廣遷善之路也中國待外裔之體也
今西番求貢尚書王瓊譯進番文一十餘紙俱裔夷外
藩之語無印信足徵之辭則吐魯番未有悔罪之實可
知也彼未誨罪遽許通貢恐戎心益驕後難駕馭而邊
患愈滋可虞者一也哈密城池雖稱獻還乃無番文足
據不知後日作何興復或者遂有棄置不問之議夫
吐魯番之無道也圖哈密久矣我遂棄置不問彼愈得
志將劫我罕東誘我齊勤掠我瓜沙外連北境内擾甘
肅而邊患遂博矣可虞者二也雅克摩哩者吐魯番腹心
也擁帳二千稱降於我然在雅克摩哩則曰來降也在吐
魯番則曰不知彼去向也以事理觀焉豈有擁帳二千
遠來欵塞彼乃不知耶安知彼非詐降餌以誘我他日
犯邊則曰我納彼叛人彼來報復也又曰我不歸彼叛
人彼不歸我哈密也自是哈密永無復興之期矣彼擁
衆坐大而我之邊患愈無休息矣可虞者三也雅克摩哩
之降也廪餼口食仰給於我費已不小矣猶曰羈縻之
策不得已也若吐魯番擁衆叩關曰取彼叛人也將驅
雅克摩哩而與之耶彼則詭曰降者以投生也今出則死
而不肯去將從而納之耶恐為内應而有肘腋之憂吐
魯番擁兵於外雅克摩哩為變於内即甘肅危矣可虞者
四也此臣之所以為西邊慮也或曰今陜西饑荒甘肅
孤危尚慮不保雖棄哈密可也臣則曰保哈密所以保
甘肅也保甘肅所以保陜西也若曰哈密難守則棄哈
密然則甘肅難守亦棄甘肅可乎因棄甘肅併棄臨洮
寧夏可乎西北二邊與敵為鄰退尺寸則失尋丈是故
疆場棄守之議不可不慎也矧聖明在上將蒞中國撫
四夷追復帝王之盛以增光祖宗乃勸皇上輕棄祖宗
疆場可乎或曰然則漢棄珠厓宣德間棄交阯不可耶
臣則曰南北二邊體勢則殊珠厓交阯吾欲棄之置之
化外而已彼不吾毒也若西北二邊則據險以守我失
險則彼得險矣彼國據險則中國大患遂無窮已宋人
西失靈夏北失幽燕國遂不振然宋人且以漢棄珠厓
藉口是其學術殺天下也可不戒乎交阯自秦漢迄唐
入中國為衣冠文物之邦者千年矣非土官州郡化外
諸國之比也楊士竒援漢棄珠厓例棄之乃陋儒當權
上下宴安貨賂公行紀綱不振舉版圖十郡之地棄置
不守蓋若考作室乃弗肯堂者也楊士竒者太宗皇帝
罪人也又足法乎或曰哈密自成化九年失之二十年
收復弘治六年失之十一年收復正德六年復失之而
襲封忠順王者且降於吐魯番矣今雖取還城池無人
與守矣勞中國以事邊境恐非計也臣則曰保全哈密
則齊勤罕東聲勢聫絡西北諸境並受制馭若失哈密
則吐魯番酋併吞諸戎勢力日大我之邊患日深是故
保哈密所以保中國也不得已也昔者太宗皇帝之立
哈密也因元人後嗣力能自立而遂立之借之虚名而
我享實利者也今哈密之嗣三絶矣天之所廢人誰能
興之議者必求哈密之後乃立焉亦見其固也苟於諸
夷求其雄傑足以守我城池護我金印和戢諸戎修我
貢職力能自立即可因立之矣固不必求元人之後可
也或曰弘治六年吐魯番酋要我封爵矣求主哈密矣
然則爾時何不因遂立之乃必求元人後嗣而啓數十
年之紛紛耶臣則曰吐魯番酋志吞哈密併為一國則
將遂覇西戎且連北敵爾時若假之封爵是虎而借之
翼也若拆為兩國而控制之亦其可也今遣間諜告諸
西戎曰中國所以閉關絶貢非爾諸戎之罪也吐魯番
不道滅我哈密蹂我疆場將興問罪之師焉故先閉關
制其死命爾諸戎無罪不得通貢實吐魯番之故也爾
諸戎有併心共力破滅吐魯番者即封爾為忠順王授
爾金印以主西戎又因雅克摩哩之來降也諭之曰爾舊
則吐魯番之腹心也今降則我中國之藩翊也爾力能
立於哈密乎即以封爾三年之後爾能和戢哈密即授
爾金印為忠順王長為中國衞則王哈密雖非元人之
裔亦不失我中國封爵之體矣權以通變變以從時是
故邊將之任也閫外之責也朝廷勿與知焉而假之便
宜之權可也及又言今日忍氣哈密豈得已也甘肅銀
一錢僅易粟二升軍士空腹救死不贍在甘肅且凛凛
何有於哈密昔我太宗皇帝之供邊悉以鹽利其制鹽
利也鹽一引輸邊粟二斗五升是故富商大賈悉於三
邊自出財力自招遊民自墾邊地自藝菽粟自築墩臺
自立堡伍歲時屢豐菽粟屢盈至天順成化年間遂變
其法凡商人引鹽悉輸銀於戶部商賈耕稼積粟無用
遂撒業而歸墩臺遂日頽壞堡伍遂日崩拆游民遂日
離散邊地遂日荒蕪敵人入寇一遭兵創生齒日遂凋
落地方日遂困敝今千里沃壤莽然榛墟稻米一石直
銀五兩皆鹽法更弊之故也然則安邊足用之長策莫
善太宗皇帝之鹽法矣伏惟陛下勑問兵部吐魯番叩
關求貢有何印信悔罪番文哈密城池作何興復雅克摩
哩來降其誠其偽作何料理務出萬全之策勿墮狡戎
之謀再勑戶部甘肅邊糧累年缺乏若何而為目下振
救之策若何而為經久饒贍之策計畫上聞取裁聖斷
臣愚且見中國尊安萬世永頼區區裔夷之向背付之
叱咤而定矣不煩聖明轉側西顧之勤也等因奉聖旨
霍韜所奏足見留心邊務雅克摩哩納居内地姦謀叵測
這本所言兵部逐一參詳籌畫究極利害務要計出萬
全具奏定奪勿得顧忌以貽後患邊儲屯種戸部看處
了來說欽此欽遵抄出到司併呈到部臣等看得吐魯
番回夷變詐多端求索無厭自来侵犯我邊惟見利則
進知難則退朝廷御之亦惟選將練兵廣屯積榖嚴夷
夏之分以絶其内間公賞罰之施以勵其外攘遇彼來
寇則殺去奔勿追間有窮迫而慕義来歸則撫而有之
以為我藩籬納欵而誠心來貢則禮而待之以施彼恩
信雖自古帝王及我祖宗所以安中國而撫四夷之道
不過如此未聞敝中國以事外夷撒藩籬而延寇賊者
也今查彼番自弘治年間連年用計殺虜哈密嗣王哈
尚善巴不聽撫處至欲領兵一萬攻我肅州我孝宗敬
皇帝赫然震怒特准謀臣奏議執其貢使一百八十一
名兩廣安置絶彼通貢彼遂失我器用藥物不能為生
諸夷怨彼彼方悔過送還善巴後復許貢彼得漸置奸
回於我國中上自京師下至甘肅無處不有其人無處
不通其交結而受其反間積至正德十一年大舉入寇
意圖原置奸回斬巴爾斯高彦名等内應外合亦如先取
哈密故智唾手而取肅州幸得先任兵備副使陳九疇
一時奮勇打死内應奸回殺退外攻各賊而又近差内
附夷兵劫其老營外結衛喇特國人搗其巢穴彼番大創
乃因内間反致九疇死罪暨蒙皇上即位開釋復用九
疇巡撫甘肅又值彼番大舉入寇又被九疇督兵敵退
奏請閉關絶貢彼番復縱反間仍致九疇得罪而聲言
求貢不許必來搶擄報復以恐嚇吾人然迄今四年並
不敢一騎來侵近該提督等官奏准通貢將原欲安置
兩廣番使盡許放回今貢使未多入關而彼番又使頭
目呼哩木納克策稜等以問信通和為詞勾引衛喇特國人數
千乘夜直抵肅州近城若非遊擊將軍彭濬兵備副使
趙載謀勇相資素有備禦而臨時遇儆又或私創九疇
之禍梏守通和之說遲疑不敢發兵出戰而又非得素
撫属番助斬賊首則肅州城池必為所破而甘州以西
五百里地方必皆難守矣此閉關通貢孰利孰害不待
智者而知也今各官奏内又執番本所言陳九疇壞事
為詞以見罪不在巳且既稱黃草垻堡有先來進貢夷
人三十九名在内上城與堡外回賊荅話下城就將堡
内防夷遊軍陳經等一十九名綑縳搶去六名又過四
頃堡綁去按伏遊兵張桂月等四名夜不收二名别逓
番書言會衆番王備下人馬五萬又有五千至此又出
謾言起春到甘肅你們也把十三布政司的人馬輳著
敵情變詐如此而各官奏内又稱各夷荅話已有懼悔
之意又欲原其求通之情宥其不知之罪仍照原議起
送赴京以圖罷兵息民前後若相牴牾事在彼中臣等
勢難遥度况蒙聖恩業已許貢番使臨門彼處官司戒
前慮後必不敢據理揚威一時拒絶又况天朝政令當
一臣等亦不敢輕議朝令夕改遽言絶貢及照提督尚
書王瓊大才通變必有竒術轉危為安有非臣等常慮
所及再照詹事霍韜所奏為國遠慮甚切而其查訪近
事未真臣等逐一參詳其稱吐魯番未有悔罪之實而
遽許通貢恐戎心益驕而邊患愈滋藥石之言也乃以
番文無印信足徵為疑不知番文雖有印信又何足徵
而足以制其死命乎蓋惟有我識其變詐而弗落其計
中以疑我忠臣弛我邊備則可矣雅克摩哩若原彼世臣
擁帳二千來降輕納則後患委的難測臣等昔未到部
親理其事詳究其實則亦與韜同此見也今究其實則
雅克摩哩乃我屬番曲先衞人為彼擄去為之用事今遣
我來近邊求和不得入寇不敢受疑避罪束身來歸事
為反正與其親弟滿拉丹珠爾軰主僕六人耳偕來老
弱男婦數千乃自瓜沙屬番特默格圖卜之衆是皆邊
官業已受之而奏聞朝廷初不之禁矣今彼窮迫無歸
而我撫處已定近者回人入寇彼已斬送首級來報矣
更欲驅遣無所往勢將轉恩為讐事變可虞而或乘其
饑疲遂加撲滅則又非聖皇之仁也當此之時正當撫
而有之以招彼擕貳而益我藩籬耳然臣等自來反復
思慮惟欲固我邊疆保我中國耳至於興復哈密之事
則臣等綿力菲才念初不及於此也臣等昔時愚見惟
聞哈密之地外隔流沙距我肅州一千五百餘里比之
太祖昔建太寧都司於境外四百餘里而太宗遷置於
今保定太宗初置交阯布政司郡縣其地而宣宗棄之
安南初不知其為棄祖宗疆土也哈密主初封忠順王
者乃元遺裔我太宗皇帝於永樂二年封之三年即故
立其兄子未幾即絶而強立非其子孫者嗣之蓋嘗三
立三為吐魯番殺擄今其主自願歸番而反欲引彼入
寇其民皆四散無遺矣故臣等初亦以為比之國初立
元遺裔為和寧王為順寧王為安定王者事同一體而
安定王又在哈密之内近我甘肅今皆不知其存亡有
無則興復哈密之事臣等初慮實不及此也而更私憂
以為若撫他番以王哈密則今雅克摩哩主僕六人決不
能往使其他番為之恐其強則叛我而入宼弱則畏彼
而從之誠難保其為不侵不叛之臣也昔漢武開西域
以斷匈奴右臂者正今甘肅之地爾若謂哈密興復而
遂能絶北敵之通西戎以固我甘肅保我陜西地方則
今宣府大同延綏三重鎮不能邀截北人之過河入套
也哈密之復其力豈能勝我三鎮臣等初見以為立之
無益而歲受吐魯番之挾我以為奸利則宜有覺而速
改故興復哈密之事臣等念不及此也今聞議者有謂
勸陛下棄祖宗疆場之言臣等口禁目眩數日不能出
一言顧惟提督尚書王瓊與韜皆素有高世之見非臣
等淺昧所及故願興復哈密一事特行王瓊在彼處之
耳今據各官所奏事情除前回人入寇實計若干我軍
斬獲陣亡及被殺擄人畜各有若干有無重大失事隱
匿不報情弊本部照常行彼巡按勘實另行外臣等愚
見欲乞聖明賜勑一道特委提督尚書王瓊令其會彼
甘肅鎮巡管屯田御史等官通召吐魯番夷使而責喻
之曰爾初兩次入寇皆被我陳都堂殺敗而又奏准閉
關絶爾通貢且欲盡將爾貢使安置兩廣爾不得我中
國藥物器用無以為生結怨諸夷爾累次逓番文求貢
而聲言不從則大舉入寇然四五年之間竟不敢來我
邊臣亦嘗為爾奏求通貢朝廷疑爾昔日之惡累奏不
准今來我邊憐爾窮困不顧利害保爾誠心悔罪再不
入寇朝廷惟信我言准爾通貢今爾却令呼哩木納克策
稜等勾引衛喇特數千寇我肅州今巳被我軍殺敗使朝
廷因此不信我言將如之何若此出爾王子蘇勒坦莽蘇爾
之意則新舊番使皆當斬首梟令邊關而遂舉兵進勦
何貢之有然我天子是大聖人以天下為度視爾小夷
欺擾猶蟣虱搔癢於皮膚也豈足為計但我邊臣仗義
宣威豈甘受爾欺誑爾昔番文謾言要在輳十三布政
司人待爾此言我猶不忍爾奏也使其奏天子震怒我
止發三鎮兵十萬直搗爾巢穴爾問爾國老成人爾番
人自漢以來有能敵我中國兵否我更奏討朝廷銀十
萬兩好緞好馬各十萬疋令人曉諭近爾各種番人能
斬爾回回一首者賞銀十兩好緞好馬各一疋有能斬
首千級來獻者即封為忠順王使居哈密歲許通貢賞
賜不絶爾回回之首能存幾何但聞爾言前此入寇乃
呼哩木納克策稜私擅所為王子止是使他來求貢初
不知道又言衛喇特來尋特默格我們當不住了以此
未忍罪爾舊留貢使姑放出關新來貢使亦放入關但今
每起入關止許十人多不過十五人其多餘人數勒令回
國原帶貢物俱許驗交來者順帶來京賞物亦聽帶回散
給經過地方止許一日一站不許延住二日有過三日者
即不應付敢有似前驕縱不聽約束者輕則編置兩廣重
則斬首地方仍令先回番使齎諭王子蘇勒坦莽蘇爾知
道今來入寇他果不知則將呼哩木納克策稜等械送入
關以憑斬首示衆若係衛拉特誘哄得來則將衛喇特入
寇之人斬首百十來獻呼哩木納克策稜亦免其罪今次
貢使既得放回後無再犯許貢不絶若不將呼哩木納克策
稜等械送治罪又不斬送衛喇特入寇人首級則明是王子
知道縱惡今次進貢人安置兩廣連賞賜禮物通不發
回再有侵犯必如前言征勦如此責諭庶幾威信並行
而彼必知所歛戢矣更勑王瓊務要為國忠謀遠慮力
求興復哈密善後之策除前瓜沙屬番特默格噶瑪拉
圖卜等及原哈密遺民輝和爾哈喇輝避禍來歸者不
許逼回哈密驅置虎口撤我藩籬損我天子好生之德
益彼四裔入寇之黨外其餘凡有人之宗𣲖才力堪以
服衆為主而近彼各夷之願從立國者及近彼地方各
種諸戎有能共滅吐魯番者即許為忠順王聽居哈密
悉從本官安處停當可信其永為不侵不叛之臣而後
奏請欽斷給印封爵臣等不敢輕議亦不敢偏阻也臣
等又竊料吐魯番聲勢其民皆安土飽食不願入寇其
主蘇勒坦莽蘇爾先倚二大將和卓塔濟迪音雅克摩哩統
兵於外而舍音和珊等數番使為間於我中國耳今和卓塔
濟迪音已殺舍音和珊等已誅而雅克摩哩又携貳來歸
其勢蓋亦漸弱故欲發兵五百近執雅克摩哩等於瓜州
尚遲疑不敢而致其來歸况今哈密來至嘉峪關一帶
千五百餘里其地先有罕東齊勤等衞原我屬番被彼
驅脅供饋接應者今皆歸我欵塞彼來所經空地千里
供饋無資又過流沙水無所得蓋其入寇比前益難故
今甘肅所憂不專在吐魯番而南有額布勒北有衛喇特
皆北中驍勁衛喇特又比吐魯番離我頗近先時都御史
許進之入哈密城陳九疇之殺退吐魯番皆結彼為援
今反被吐魯番勾引來寇此而得慣則甚可憂也宜勑
邊臣無以能招吐魯番入貢為功而以諸敵在近恐其
寇我難禦為患故今當以通番納貢為權宜以足食固
邊為久計然足食之計今時甚難而霍韜奏欲招商中
鹽納糓聽商募民種榖實為有益陛下已命戸部議覆
而臣等亦有計處與之相符先奏亦該戸部議覆本部
案候另行外惟照衛喇特之來而被我邊臣敵退其泣怨
吐魯番招引之誤使我邊臣有識固可利而誘之以殺
彼番使其自相擕貳以不為我害此伐交之術今雖日
久猶可行也然衆皆憂甘肅之危日甚而臣等不揣竊
有轉危為安之術惟在聖明張主於上一轉移之間而
已蓋今彼中事情言者不一而聞者多疑羣臣有見或
眞者不信而信者非真以是廟謨難定而在彼官民屬
番或未知我皇上恩德之隆欲乞聖明獨斷選差御史
一員部屬官一員必其曉事不欺而誠心為國不隨勢
變遷之人以往於彼邊境道里軍民休戚敵情強弱向
背邊臣章奏虚實各項事情應該作何區處各處屯田
應該何計開墾及凡軍儲何計可足邊圉何術能固逐
一勘實漸次奏聞若彼先奏皆實原處無差者即便會
同鎮巡等官安處停當務求堅久不許朝令夕改若先
奏可疑原處未當作急奏聞區處仍乞發自聖心見得
當此隆冬念及肅州邊城極遠孤危而又被敵鏖戰之
苦令齎綵緞布絹各若干疋銀一二十萬兩前去宣布
我皇上恩德垂念至意内將軍民曾經對敵守城者各
賞布二疋指揮千百戸各賞絹一疋都指揮各賞緞一
疋陣亡及殺賊獲功者各賞銀二十兩仍紀其功應陞
襲官職照舊陞襲陣傷者各賞銀五兩遊擊將軍彭濬
兵備副使趙載各賞綵緞一表裏前報功次勘實仍依
提督尚書王瓊等所奏彭濬於實授都指揮僉事上量
陞一級趙載陞參政職事仍管肅州兵備以後二三年
撫處成功仍依御史熊爵所奏超擢都御史在彼巡撫
其原附久住哈密遺民哈喇輝輝和爾及先今來歸瓜
沙屬番噶瑪拉特默格圖卜等部下人衆皆每家賞布
一疋頭目三人各緞一疋諭以我天子恩德萬里差官來
撫爾衆救爾生命其新附願歸原土者聽歸原土其不
願歸不敢歸者措給牛緞種子聽其趁時耕牧為築城
池堅固約以世為我臣不侵不叛敵來近邊則堅壁清
野使彼野無所掠食無所資不能一朝居此敵若寇我
則爾出兵以牽其後敵若攻爾則我出兵以觧爾圍爾
我相為掎角永保爾生彼必感悦而世為我藩衞敵寇
益少而邊圉益固比之遠復哈密為力易而所得多矣
至於雅克摩哩悔罪歸正棄戎即華情亦可嘉㐲乞聖恩
量授一官特賜冠帶衣服一套其弟滿拉丹珠爾量與
冠帶通事名色跟來三四人俱充勇士食糧使居甘州
三二月以耀彼國人而招懷來者仍送來京居住以審
彼國俗而料我邊事所益多矣緣係回人入境官軍擊
斬退走隨逓番文討要稽留夷使等事及節奉欽依兵
部看了來說及這本所言兵部逐一參詳籌畫究極利
害務要計處萬全具奏定奪毋得顧忌以貽後患事理
奉聖旨覽卿所奏叙述哈密吐魯番夷情本末條畫詳
悉其言禦戎在於選將練兵廣屯積榖尤為有見這番
夷變詐多端大言誑惑挾求通貢據其投逓番文多非
情實各官先後論奏亦復自相牴牾朝廷從寬不究已
勑尚書王瓊一切撫待安插進貢防禦興復哈密等事
都要處置停當不許輕信易言以貽後患今不必再寫
勑爾部裏只備云行文書與他著遵照前旨參以今擬
責諭之言省令番酋悔過革心以圖保全若再稔惡不
悛即便奏聞動調大兵征勦且選練撫勦正係提督大
臣責任屯政糧草巳勑都御史劉天和整理若再差他
官前去訪看未必皆得其真亦非責成之道還著他每
用心料理不許苟且誤事前勑事理照舊行雅克摩哩情
偽難測向背未定著同各夷都暫在彼處地方安插聽
提督鎮巡官再為審處具奏定奪輝和爾哈喇輝等來
歸有年豈有遣回之理彭濬趙載既殺賊有功各賞紵
絲二表裏彭濬陞都指揮同知趙載陞陜西布政司左
參政仍管肅州兵備事其餘功次著巡按御史上緊勘
明具奏陞賞陣亡陣傷人員著鎮巡官量為賞犒其餘
的罷欽此
病瀝餘忠疏
臣屢進瞽言無益於用蒙恩弗罪義當知止然今病困
之極恐一朝遂死終負聖德不敢不言切惟自古天生
才德異常之君必使之遇天下難處異常之事夫惟此
君用人行政必如祖宗創業所為而後可保祖宗之天
下若止如守成之君惟用守常之人事皆為彼持禄固
寵之計則天下殆矣今我皇上才德超邁今古然實遇
天下難處異常之時也初繼大統欲尊所親本為正理
可一言而定也乃以事稍異常羣議横沮困心横慮數
年始定然尚頼皇上至孝天性人不能移凡言合於尊
親者雖疎遠之臣亦信必行由是定此大倫成此大孝
者發於至誠也今天下民窮天變禍基所㐲其事難處
有甚於尊親百倍者陛下必深念之矣然曾謀之近臣
若何而可濟乎夫親親而仁民道本無二言舉斯心加
諸彼而巳陛下惟推昔日必欲尊親成此大孝之心而
為今日必欲救民保此大業之舉則靡忠言不聽靡真
才不用靡善政不行而民生可救大業可保矣天之立
君以為民也往惟一處饑饉而今各處皆饑往惟一歲
荒歉而今連歲皆荒切見今冬少雪深恐來歲又旱將
如之何我皇上至仁天縱深加憫惻不待人言巳發官
銀數百萬兩各處賑濟并代民輸租其銀不知曾各到
彼而所在地方有米可糴否也不然何日聞餓殍之多
先不體上心而為之豫言豫處有任其責者乎人不敢
言也臣固知我皇上體天愛民之心無不如古帝王無
不如我祖宗而所以致此者實由臣等所用之人所行
之政不及古也天下之事盡在六部而六部之中吏戶
兵三部尤重日見廷推所及皆衰疲慎默徒保名位之
人有一輸忠為國任事者衆忌且謗大則罪小則斥矣
今天變如此民窮如此一朝有事有誰敢當有敢當必
推之於外而阻之於内使其掣肘難行半途而廢不能
退不能遂而窮促死矣由是衆欺陛下曰此等之人不
可用也近今天下事有可一人一月了之者必使衆人
牽滯使其終年累月不能了有可一言一日决之者必
使衆論牽纏使其連篇累牘不能决此所以天下之事
日廢而天下之民日累以窮也天下者祖宗之天下也
陛下之天下也天下之民陛下之赤子也猶昔追崇皇
考聖母者陛下之父母也幸推此心自作張主臣等為
大臣者亦願皆以古語存心曰見有禮於君者事之如
孝子之養父母也見無禮於君者誅之如鷹鸇之逐鳥
雀也毋反所為以誤國事由是任賢勿貳去邪勿疑而
天下大治矣陛下試即臣世寧之任兵部而召問當道
曰此人居此位稱否天下有事可托之否彼如曰可則
應之曰如此衰病如何可使一朝身死孰可代之令其
急求二三人以代不可臨時倉卒又用如臣者以塞也
至於他部亦然至於戶部尤重蓋自祖宗開創以來百
五十餘年天下疆土田賦止是而内外用度比舊加數
十倍雖歲常豐收猶且不足而况歲荒無徵其何能贍
故必得通變有才之人理國如家者而後可濟也今得
吏部善用人戶部善理財則民生自安盗賊不憂其起
邊境自足夷狄不患其侵兵部得無大事矣不幸二部
有欠而盗賊蜂起邊寇交侵不得已而用兵猶頼吏部
所用之人以領兵戸部所蓄之財以贍軍故臣兵部全
仰給於彼二部不敢不言也或謂選將責在兵部者蓋
惟守邊常職耳今軍政不立久矣若遇中原盗起而專
命武將之出貪功好殺盗猝難定而民命已殘惟得文
臣能帥者監而統之則相機度勢撫捕兼施然後脅從
可散而首惡就擒賊可早滅地方不致大殘矣陛下試
問當道今尋得如是者幾人儲養在京緩急可用否再
以臣世寧昔所建論而試問之曰此人所言之事果可
行否所薦之人果可用否彼如曰不可則曰言事不可
用是不知事也薦人不可用是不知人也否則挾私欺
罔也用之豈不誤事當急求其人以易之耳何必待彼
僨事而後誅之也是不惟保全臣亦保全天下事也夫
賢者天下之利器也早得賢而用之一日則能早救天
下事一日何可惜臣衰病一人而不惜天下事也陛下
試一留神則臣等緊要之職孰為可用孰不可用可用
者宜加信任不可用者宜早罷黜必無不當矣用人當
而後善政可行民生可救大業可保也如臣世寧衰憊
之極到任以來理事未及二旬卧病又逾半月兵部豈
臣養病之地而可復用乎臣病弱膽小常恐天下事有
誤不敢貪位苟容㐲惟陛下明如日月將臣言留中省
覧特賜昭斷臣力疾昧死上言不勝愧悚奉聖旨卿所
奏朕知道了今邊方多事卿宜即出供職若病未痊可
暫免朝參只在部管事該部知道欽此
盡瀝餘忠以求採擇疏
先該臣世寧初蒙改職因疾未任竊效古人敷奏以言
之義冐陳十事奏奉聖旨卿素著謀猷且諳練世務覧
奏皆經國籌籩至意事關兵政的待卿到任之後逐一
審處推衍明白次第開奏定奪其餘該部看了來說欽
此欽遵臣今到任以來理事二旬卧病半月前事未能
逐一開奏實為遲誤而事該他部看議者亦未見覆奏
况今各處饑荒如此邊境空虚如此而况或言天灾可
憂倘或一時盗賊蜂起更或敵兵大入束手難禦臣雖
萬死無益祖宗天下可憂此臣所以連朝抱疾中夜哀
思而不敢不摘其緊要三事以言也事之緊要一曰增
武備二曰用人才三曰足邊儲而足邊儲之計又有三
焉臣謹遵奉明旨逐一審處增損原詞推衍明白開奏
於后切惟救亂猶救火也國家養兵備亂猶人家儲水
備火也火之初發積水在近而人力噐具皆在目前則
速救易止若水在遠一時難致而人力器具又不夙備
則火必延燒而難於撲滅矣此居今之世養兵蓄將而
謹備糧儲不可時刻以緩也臣今衰極病甚勢難再出
以報陛下至於遲誤國事雖死難忘故今昧死上言伏
惟聖眀採擇天下幸甚
計開
一增武備往歲募增京軍二萬有餘此皆驕惰未經戰
陣緩急難倚者也今莫若於遼東大同宣府三鎮各添
遊擊二員山西薊州各添一員每員各統銳兵三千閑
時則與原與遊兵輪番二員在京近郊住劄另營操備
如遇中原盗起或大敵寇邊則併調一隅防戰不過半
月可集此於緩急中外有倚此臣所謂儲水在近而人
力器具皆備遇火易救不致延燒比之命將出京軍虚
聲實用大不侔矣其遊擊則命各邊鎮巡推舉銳兵則
於各邊選募月糧行糧并冬衣賞賜皆與正兵均給而
命戶部於各邊照數增添庶不有誤
一用人才今天下士習因循率多依阿自保而能捨身
為國折衝禦侮弭盗安民者極為難得今在朝文職止
有李承勛伍文定二人能統軍旅然皆位望已崇小寇
不宜輕出國家養兵蓄將不可一日無人近該輔臣奏
議久欲薦其人而迄無薦者蓋其人難知知亦未試而
巳試得效者又多小疵詿誤不敢薦也然一朝有事將
如之何臣訪得原任都御史馬昊陳九疇二人昊則先
任僉事四川殺賊有功歴陞巡撫因叛夷招討遣人夤
緣權奸奏逮至京而黜間住九疇先任兵備猝遇番戎
入寇内誅反夷外退強敵而為番使舍音和珊等反間
搆間後任巡撫大破番衆而偶以報功差誤及為憸人
聶能遷等反間流謗逮至充軍臣謂此二人者可宜收
復在京不拘大小職以備緩急之用又有原任副使施
儒楊必進二人皆先任御史後陞兵備皆殺賊安民有
功楊必進則有誤劾一人之失施儒則因禁民怪俗一
事之謗以致考察閑住臣謂此二人可收復原職再試
其才能功蹟而進用之臣非謂此四人足以盡天下之
才也亦求千里馬未得而先買馬骨以來之意也四人
之中陳九疇為最而頻遭罪黜人多疑之昔唐郭子儀
之薦李光弼宋吕夷簡之薦范仲淹皆先國家之急而
棄私讎今大臣皆公忠體國非有私憾於九疇也因彼
讎敵之反間得行而一時難解耳或謂臣屢薦九疇不
慮違衆之罪當得重禍者臣豈不憂蓋今文武將帥中
未見此人雖有此人亦將懲彼效忠得罪而莫肯捐軀
為國此臣之所以不得已有言而私禍不計也臣竊有
譬焉主人十僕有一不偷衆皆忌之隣盗謗之聞於左
右而因信之言於主人而遂黜之老僕曰噫此一人枉
䧟不足深惜顧今主家有事皆以為戒而莫敢用力誠
恐主僕因以漸衰此老僕之所以終夜哀號思欲代之
而不可得也㐲惟聖明察臣此意
一足邊儲今邊儲最苦不足而足之道有三一曰廣屯
種夫屯種孰不欲廣然每差官督勸不能增者急於起
科得利也夫歲收不常而租有定額則開墾者利未得
而害已隨故人不敢開種今若查比北直隸地方欽奉
太宗皇帝聖旨事理聽令各屯原額抛荒及空閑地土
不拘土客官民軍舍儘力開墾永不起科則有利無害
而人樂於興種矣蓋所貴乎廣種多收民間米穀價賤
發銀可糴則邊儲易足矣至於南方謫彼充軍為民人
犯宜責拘解當房眞正家小到彼盡撥各武職員下作
為伴當責之收管使為墾田而照名代出本處軍伴操
守則彼勢難迯而人可漸多種可漸廣矣今聞戶部始
議覆奏又查出水樂二年令各衛所屯田官員軍餘家
人自願耕種不拘頃畝任其開墾子粒自收不許比較
及正統四年令大同宣府遼東陜西沿邊空閑之處許
官軍戶下人丁儘力耕種免納子粒則臣前奏聽其開
墾亦不起科明是舊例可行有益邊儲而該部又欲兩
請或聽開墾永不起科或候三年成熟徵糧則臣前所
謂歲收不常而租有定額人不敢開種矣㐲乞聖明俯
念邊方田荒歲久儲蓄日無特如臣奏施行地方幸甚
二曰興鹽利今天下生齒煩於國初數十餘倍食鹽者
衆矣故今私鹽盛行而官鹽未嘗不售其所謂私鹽不
禁能阻官鹽者蓋襲舊時之說也故今宜於額外多開
商中不限引數聽其買補若慮勢要占窩專利則每歲
開中止將引目發邊付巡撫都御史并管糧郎中聽其
就彼召商責限完糧而後填給違限不完者則轉給他
人其若都御史郎中召報容私致緩糧餉者聽巡按參
究則自無此弊矣至於灶煎私鹽宜於出場總路設立
關市守把止許賣與商人有引之人而本處軍民願買
者亦湏納官得引始聽如此則公私鹽利皆歸國用矣
然又湏低昂其權使輸粟於邊者量地遠近米價貴賤
倍減其數而又得先掣納銀本處者隨時旱澇鹽價貴
賤倍增其數而又與遲掣則商人益勸於輸邊灶丁益
利於煎鬻軍民得易於食鹽而巡邏之卒可減鹽徒意
外之禍可弭其為上下之利益不一而足也三曰預收
糴每常邊糧不肯趁賤預買及臨用兵發銀貴糴且逼
人強賣公私勞費不貲今宜妙選各邊管糧部官責其
月報米價貴賤歲報田收厚薄如其豐收米賤之時那
借官銀數十萬兩到彼多糴米糓貯倉或計今年所糴
可彀後二三年之用宜即扣後二三年該給糧銀又於
他邊米賤處所收糴成查應解邊糧地方時價米貴則
量令折銀解邊備糴如此通融計處務使遠近官民皆
便而邊糧易於措積蓋亦治家通融之法也但其糴糧
全在官司立法簡便革弊嚴明不許減價掯勒難收以
致靠損屯農方可常糴臣聞今歲遼東米糓甚賤但發
一歲之銀可糴二歲之用而二年免發其次宣大米尚
可糴亦宜差官發銀到彼預糴米穀以備客兵添兵之
用惟若延綏寧夏每銀一兩止可糴米五七斗甘肅每
銀一兩止可糴米二三斗然聞其地缺乏尢甚軍士不
可枵腹而戰亦宜戶部差官齎銀到彼多方設法於有
米地方貴糴顧運轉般至彼以救其危急可矣奉聖旨
卿所奏委曲忠懇朕已知悉增武備誠為急務但邊兵
無事難以掣調見今團營已各選有聽征官軍正備緩
急之用只恐不曾著實操練便著委任坐營聽征將官
另營操備務要號令嚴明武藝精熟遇有聲息就著領
去應敵若原委將官才力不稱另選相應官員更替管
領馬昊屢經各官薦舉行取來京聽用陳九疇罷施儒
楊必進吏部查他黜革緣由應否起用具奏定奪足邊
儲三事戸部議擬斟酌奏請施行欽此
實陳病勢早乞代任䟽
臣久患病弱不堪重任向在病中蒙改今職力具本三
辭弗允只得強疾到任僅得理事二旬疾病大發只得
回家奏為病危乞恩急救殘生解印調理事奉聖旨卿
有疾暫准在家調理痊可即出供職印信照舊掌管吏
部知道欽此臣病不痊恐一朝遂死終負聖德奏為病
瀝餘忠事奉聖旨卿所奏朕知道了今邊方多事卿宜
即出供職若病未痊可暫免朝參只在部管事吏部知
道欽此臣聞命感愧淚滴枯腸心懷芒刺激昂思奮而
困憋難支蓋前疾病止是見人臨事一時怔忡難過而
閉戸静處猶能披閱文卷改僉奏牘今則文案一字不
能看詳公私一事不能酬度矣部中事務皆頼僚屬酬
應近臣二奏皆在日前具藳待今齋祭之間而後敢上
臣實病勢不能再出供職矣邊方多事兵部重任㐲乞
聖旨早選賢良代臣前職庶不有誤大事至於臣之病
軀狼狽客死無益於事伏望聖慈憐憫早放還鄊使臣
得一就南舟或得到家一見父母墳墓而死不勝感戴
天恩之至臣以病廢出於無奈不得已累干天聽罪該
萬死不勝戰慄謹具本奏聞㐲候勑旨奉聖旨卿引疾
乞休屢有旨慰留如何復有此奏本兵重任朕方倚託
宜用心調理痊可照前旨即出部管事再不必辭吏部
知道
再陳病勢懇乞天恩代任以免誤國䟽
准吏部咨該臣奏為實陳病勢早乞代任事欽奉聖旨
卿引疾乞休屢有旨慰留如何復有此奏本兵重任朕
方倚託宜用心調理痊可照前旨即出部管事再不必
辭吏部知道欽此臣奉旨感泣幾欲隕絶思臣樗櫪朽
材而乃誤蒙天眷如此隆厚義當委命圖報豈意病弱
難支如此然臣所以汲汲求代者正為本兵重任疾不
能堪恐負聖明倚託一朝誤事死有餘辜耳若臣病勢
料無痊可之期而死生遲速上惟君相所命不敢再乞
矣但緣臣素愚戅為國多言不無有拂人情恐或乘此
謗言臣疾未甚以致未蒙君父見察使臣白首不欺之
心含冤地下亦為可憫今臣心神兩目略無可用而齒
髮六脈皆有可辯伏乞聖恩天地父母俯賜矜察不勝
幸甚臣有此苦情不得已冒萬死罪奉聖旨卿引疾乞
休屢有旨慰留今乃再陳病勢情詞懇切准致仕著馳
驛去有司月給米三石歲撥人夫四名應用該衙門知
道欽此
謝恩䟽
臣以久病不堪供職恐孤任使累奏乞休節奉温旨慰
留今以病弱之極恐無痊可之期再陳苦情奏奉聖旨
卿引疾乞休屢有旨慰留今乃再陳病勢情辭懇切准
致仕著馳驛去有司月給米三石歲撥人夫四名應用
該衙門知道欽此欽遵臣聞命感激口不能言竊念臣
本樗櫪庸才蒲柳衰質未秋先凋因事已謫不意年既
耆艾復遇聖明德由天縱才不世出欲興三代之治盡
錄一世之賢採虚名而及微臣起罪隸而為卿輔叨官
八轉竊祿四年恩榮祖父偕贈侍郎蔭及嗣子得入胄
監臣之受恩天地至矣盡矣而乃困於疾病㳙埃莫報
臣昔陳疾自揣奉職無狀方憂罪責難免而乃更遇聖
恩天地優容准臣致仕賜臣馳驛更勑有司月給食米
歲撥人夫榮養終身臣之感激何可言喻臣今得歸巳
分餘生之無幾惟思聖德之難酬若幸疾病少間日惟
仰天拜祝期聖壽之無疆願皇儲之早建而已臣初得
請亦欲待病稍痊勉力進朝躬謝面辭復得一覩清光
而去今不意日久未痊足弱難於步履神怯易於眩暈
不能進入辭謝將出國門無任哽咽謹具本令親男胡
純齎捧奏聞臣不勝隕越待罪之至奉聖旨卿有疾不
能詣闕具本謝辭知道了欽此
病亟陳情懇辭恩命䟽(時起南京兵部參贊機務下同)
臣病息淹淹神思昏眊不能修辭成奏止叙實情上祈
君父臣以病廢罪黜之餘得遇聖明召用四載叨官八
轉銜至一品恩榮祖父蔭及嗣子每有狂瞽之言輒蒙
虚已聽納平生腐陋之學幾得盡展臣之受恩自謂近
古莫及矣犬馬圖報之心豈肯半途而廢乎第臣不幸
元禀素弱疾病歲久受任以來不自揣度圖報太急用
心太過以致舊疾益甚往歲冬盡今歲正初連月不能
理事恐致誤國累奏乞休累蒙温旨慰留然臣病終於
不痊臣職難於久曠不得巳銜哀苦請特荷聖慈許臣
馳驛還鄉致仕賜臣月米人夫應用臣病不能詣闕具
本辭謝乃於二月十一日含淚出京不意在途轉患脾
泄不能飲食幾致殞命至四月初五日始得到家遇舊
醫服藥十日始愈又十日更發舊疾痰火身略就坐即
欲傾仆眼或視物則皆動搖不能片時衣冠對客雖父
母墳墓亦不能一往省視連月不能出戸日以待斃是
皆原籍官司及往來士夫所共知也臣又不幸母葬孤
遠被人侵葬暗害致臣旬日之間連喪二孫身疾遂痼
在朝不能供職報主還家不得寧親育後臣恐後患無
窮不得巳於八月二十二日啓遷母柩還鄉臣卧小舟
迎見哀痛幾絶是後即患昏熱七晝夜不知人事自分
必死幸今殘喘未絶急卧舟督工啟土將厝臣母不意
九月二十四日勑書到門蒙恩復起臣南京兵部參贊
機務臣受命感泣驚惶無地即於本月二十七日權厝
臣母於近鄉淺土臣亟回家服藥治疾冀圖上籍寵光
病得少愈勉赴恩命不意元本既虚醫療反甚今臣旦
夕倚枕雖親族問候不能勉對欵語豈能衣冠出坐堂
府伴諸内外大臣贊理留都重務也臣若貪昧不言非
惟上稽恩命亦恐有誤國事故今不避煩瀆冒死再瀝
真情伏望聖慈明見萬里收回成命别付賢能容臣照
舊休致得安枕席以正首丘臣不勝感戴天恩之至奉
聖旨卿忠誠素著歴練老成留都參贊重任特兹起用
豈可復以病辭宜體朕懷上緊前去到任慎勿再辭吏
部知道欽此
病久無奈乞恩認罪降黜䟽
臣以病亟陳情懇辭恩命奏奉聖旨卿忠誠素著歴練
老成留都參贊重任特兹起用豈可復以病辭宜體朕
懷上緊前去到任慎勿再辭吏部知道欽此欽遵臣聞
命感泣驚惶莫措即欲起程病不能強因自仰天而呼
曰天胡降此奇疾使臣不死不瘳負我明主不能效用
也中夜哀思竊惟古之聖皇量才擢任非愛其人而寵
利之也真知其人之足用而有益於時也古之賢臣度
德受官非利其禄而尸素之也自量其力之能勝而可
以濟時也若或君授非才臣受非力則誤國難免矣臣
本凡庸賦命至薄昔在先朝因豫言宸濠事囚禁充軍
罪錮六年濠敗得還幸遇陛下龍飛即蒙顯用今將十
年矣然以命薄多災又因言禮言治為時宰所棄中間
曠廢往來歲月甚多止任巡撫四川二月兵部左侍郎
八月南京吏部左侍郎六月南京工部尚書二月都察
院左都御史僅逾一月刑部尚書十月兵部尚書二十
日蒙恩官至極品分不能堪然雖在任之時猶多在告
之日故臣雖有犬馬之心略無涓埃之報過蒙恩旨每
以忠誠見許又以再辭為戒臣之受知明主雖死莫報
臣又聞孔子君命召不俟駕而行孟子雖謂其當仕有
官職而意非在官則不然然孔子大聖所遇當時列國
之君猶然也今臣以下愚之人得遇天下大一綂之君
英明不世出之主豈可一日稽命是知臣之不能赴任
雖死莫贖况今世學不講士習囂偽多有以托疾自高
而獵名取位竟無實用者臣竊恥之迺今不幸眞疾久
淹形跡𩔖此臣今若不受罪非惟人不知儆而中心亦
不自安臣初回家蒙恩賜月米歲夫優養貧病自蒙起
用已即扣除尚存一品官階臣病不堪叨冒實由命薄
使然伏願聖恩天地父母憐臣本心赦臣死罪特示顯
黜或止削臣加官而容以尚書照舊致仕或通革官銜
止令閒住或為民使臣得就家安養數年幸而病得稍
瘥行可謁陵坐能對客之日臣願請授南京吏部刑部
或都察院一簡静衙門使臣職易稱而事易行不為苟
祿然臣身雖在遠如遇國有大事君相許言臣當盡言
事有不虞係臣職守臣當死義所能圖報惟是而巳其
他職務臣精力已憊冄無能為矣臣不敢一言欺陛下
亦不敢一事誤陛下也今天下皆憂陛下未有皇儲臣
昔過憂亦嘗有言今思漢武帝年十六即位年二十九
始生戾太子年六十餘始生昭帝今人間老年得子者
尤多乃是知生子遲速有命可以裕待而無庸急憂耳
惟願陛下清心省事愛養精神謹身節慾保固真元使
聖德萬年常如今日之清明聖躬萬年常如今日之強
固則以聖明恒御六龍而宰輔同心體國刍心務知人安
民而真才必用善政必行如此而尚憂民生不遂聖治
不隆天命不祐皇儲不廣者未之有也方今人材難得
而自古人君皆以容受直言為美稱今之言官果有素
非忠貞挾私排擊者固宜罪之其或言雖未當心本無
他者宜賜優容若其心本納忠言切治理者宜用其言
而顯其人以養天下忠直之氣則陛下聖德永傳於萬
世矣臣愚受恩莫報昧死惓惓謹具本順差承差楊鉄
持齎奏聞伏候恩旨奉聖旨留都參贊重任朕特命卿
今既屢奏患病情詞懇切准照舊致仕這員缺便上緊
會推相應官兩員來者勿致缺人廢事吏部知道欽此
胡端敏奏議卷十
