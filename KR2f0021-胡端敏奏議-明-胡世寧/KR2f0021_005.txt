胡端敏奏議卷五
明胡世寧撰
陳情乞調閑散疏(時官兵郡左侍郎)
臣久患痰火極弱不堪任使先歴内外臺及陞吏部已
嘗十本具辭頃丁家難服闋因疾具本乞休荷蒙恩旨
容臣調理繼蒙取用不能起程又行具本陳情復荷聖
恩温旨勉留臣感激思報即欲強疾赴京奈緣困於炎
暑苦於疾暈未能動履欲候秋涼起程間忽准咨欽蒙
聖恩陞臣兵部左侍郎咨臣欽遵到任臣聞命自天感
激無地惟兵部司馬之官侍郎尚書之佐時或當署掌
部印有事或當出總邊疆須得才猷出衆德望服人年
力精強邊事熟練之人方可運籌帷幄折衝樽俎上佐
聖明以選將而練兵嚴内而肅外賞必當功而冒濫不
容以蠧國罰必當罪而姑息不行以誤事也如臣庸陋
萬不及此豈堪斯任况臣年雖未届六十而病容衰朽
已過七十之形心雖圖報萬一而陋學迂疎適為輿論
之鄙兼恐不時病發痰或驟壅而言不能出口有妨奏
對氣或驟鬱而行不能正履有失朝參既為班行之玷
以負聖明之知臣是以展轉籌思進退難處蓋今聞詔
不起則臣方命之罪當誅使後任官不稱則臣誤國之
責尤重故今部咨一到臣已扶疾起程前来外奈臣病
軀沿路服藥到京恐遲而兵部事嚴員缺不容以久曠
抑恐到京疾病纏綿才力短淺不能稱職有孤恩命罪
當萬死故今不避煩瀆昧死陳情伏望聖恩特念本兵
重寄憐臣衰病殘軀别選賢能代臣陞職放臣還鄉休
致終老餘年或乞調臣南京部分使得就閒養病臣得
以其本等職業之餘或遇時事當言不避艱險盡誠獻
納以圖報於萬一臣以私情累干天聽不勝戰慄
乞定孝思早發宸斷以安世饗疏
臣蒙陞職取用至京本月初六日朝見出門見羣臣奉
旨往看世廟前道所宜初七日謝恩羣臣會議前事臣
以病弱不能遠行且未到任未敢隨衆看議今初十日
到任以来始列常朝聞前會議本尚未批出深恐孝思
未定聖心久勞衆議惕然臣有短見亦敢冒陳以助孝
思之萬一臣惟世廟之立本以義起不當援古曲証直
須論今事勢所宜耳若如何淵近奏欲開廟道直通祖
廟街門出入驟聞體面似好而於事理情勢不便有六
蓋聞神宫監碍路當拆太廟護牆樹木亦有當伐者是
皆祖宗原為太廟建植已定推恭穆獻皇帝孝敬祖宗
之心必有所不忍陛下體獻皇之心敬其所尊亦有所
不安一也異日神主入廟必經太廟門下輦臣子不得
全其獨敬二也以古者事亡如事存推之恐獻皇帝平
日神遊出入必經太廟門不無有所敬忌而不得自便
三也廟成之後聖母聖心遇時追慕或欲往敘家人禮
一瞻廟貌必須駕出午門再出端門轉入祖廟街門經
過太廟門甚有所不便四也以諸司職掌所載婚禮推
之則陛下後日聖子神孫立后册妃奉先殿廟見之後
理當次謁世廟亦須如前連出午門端門經過太廟門
亦有所不便五也隂陽俗忌本非正論然人臣為家則
拘而為國不言則亦非臣子愛君如父愛國如家之心
也凡隂陽家建立宫室忌前路直衝亦忌斜界故如大
明門前離正陽門直路方闊不遠而兩傍横路甚長今
不知廟道直南西並祖廟街地步幾多若拆舊房直進
恐路狹長有犯直衝之勢欲避舊房曲入則又恐犯斜
界之勢六也若如禮官原議從後往南轉東折旋而入
則於前數者事情皆便矣臣初聞立廟在遠恐陛下不
得親祭致其如在之誠繼聞立廟在内恐羣臣不得陪
祭致其奔走之敬後聞立廟于此上下議同神人協應
已為盡善盡美止惟廟道不通祖廟街門耳二廟本微
不同所宜各道出入推獻皇帝孝敬謙抑之心必不欲
其事事比隆太廟我皇上立廟初心本欲求安獻皇帝
之靈而使其上合祖宗之心下合萬世之論子孫世世
享祀無間亦非欲其事事比隆太廟也彼淵議如奕求
勝不已國家大事豈容聽其舉棋不定哉中庸孔子稱
武王周公之達孝而曰敬其所尊愛其所親事死如事
生事亡如事存孝之至也陛下日新聖學體念此數句
則孝思過半矣或謂此事重大聖心若猶有疑則宜内
啓兩宫聖母之心上告九廟皇考之靈躬至廟門謀及
卜筮必于羣議有合洪範稽疑所云是之謂大同而身
其康強子孫其逢吉矣今若止依三二人之言而欲輕
動祖廟相干抔土株木非惟祖考之心不安而天下後
世臣民之心皆不安也伏願皇上俯察羣臣早定孝思
早發宸斷以速世廟之成以奠萬年之祀則陛下盛德
至孝協于臣民光于祖考建諸天地而不悖質諸鬼神
而無疑百世以俟聖人而不惑矣臣以病廢庸才誤蒙
簡用感恩刻骨冒死前来今若遇事不言恐孤聖德謹
昧死陳其區區非敢附衆取容亦非敢立異求名也惟
聖明採納幸甚奉聖旨這事已有旨了該部知道欽此
陳言邊務情弊疏
臣以病廢之餘叨任本兵之佐其於宣大二鎮及陜西
三邊事務不曾經歴略無一知不敢妄言若夫京左遼
東一帶則因往歲平賊江西預奏宸濠之事被忌功都
御史俞諫佐逆御史潘鵬等百計搆陷誣臣死罪投繫
錦衣衞刑部都察院左府連禁十有六月編發遼東瀋
陽衞充軍首尾四年以是於彼地方軍務情弊耳聞目
擊頗知一二嘗費心思為彼私畫而未敢出言不意今
日皆臣本部職務也雖其間有數事不係本部掌行者
然臣與各部卿佐比肩事君同心體國人臣之義知無
不言不敢避嫌緘默也謹以所見應處事務條列于後
其最後一事頗涉機密伏乞聖明自行斟酌行止不必
該衙門抄議以傳泄其事驚動人心其餘二十四事乞
勅該部再議施行
計開
一在京編發遼東充軍之人俱監在府半年有餘積至
二十人方差一官一舍管解其所差官舍先揭債銀四
五十兩使用幹差本利倍還而又欲多取肥家皆出此
二十人之身軍犯臨發經歴司既打送行大棍二三十
官舍領解出城沿路停歇逐日弔打使其痛苦哀號親
隣送者皆不忍見為賣房産揭債銀隨路追送軍解沿
途守等每五七日纔至通州一兩月纔至山海關必欲
足其取盈之數内有竊盜充軍者放令墟市掏摸財物
以與之其間軍被打死軍妻被姦者不可枚數其軍到
彼不久多死無益邊衞竊恐别府解軍亦有此弊乞賜
禁革再有犯者必加重治
一京差伴送貢回使人官員經過遼東一帶全無紀律
約束每百十人或三二百人擁至一處堡站官先失預
備使人到彼因無車馬供給任其留住三二日出入空
城略無禁忌或忿將房舍損壊或故將門窗燒爨或自
用粗木鞍橋將馬脊打破或管解官唆令將馬尾割與
回京賣銀一過三汊河使人竊認小路即將官馬騎從
小路徑行超過三五站故將馬匹騎死丢棄路傍官府
略不經意甚損國威亦耗邊馬且被使人熟識道路益
輕邊衞入寇無忌事非小失合無今後使人往来宜令
伴送官分定班次每五十上下人為一起每起預將名
數報知前路堡站預備供給脚力使人到彼即時應付
打發前站已過報知後站方許次起使人起身到彼亦
就打發不許暫留經過地方仍要撥軍嚴整隊伍守門
護送使彼嚴憚不敢傍覷再有如前損壊馬匹房舍及
超路徑回等事嚴禁重治庶壯國威免致輕侮
一軍政莫急於馬舊聞有禁官馬不許兩人並騎亦不
許婦女騎坐及䭾載他物切見遼東官軍全不惜馬所
關料豆私賣食費不以喂馬致馬瘦損該管頭目略不
點視而又不分男婦出門半里即便乘馬或將䭾載薪
糧行李遠行重壓而又騎一人在上以致馬易倒死虧
損公私今宜行彼將官嚴加禁約如有坐視不禁或指
此為名因而科害軍士者許撫按守巡官參問究治
一彼處原無驛遞止是各堡輪撥邊軍馬匹在堡走遞
號稱擺堡馬無奈鎮守分守等官各有親識伴僕人等
及各衙門公差人役日逐往来不絶多討馬匹騎坐及
䭾載行李下程馬易倒死負累邊軍買補更又嚇要管
堡官多斂窮軍財物供給酒饌必欲豐盛致令邊軍苦
不可言合行彼處撫按守巡官各堡站每月給與印鈐
格眼簿二扇將輪差馬匹編號書簿仍定與公差人飯
食品數令其馬匹挨次均撥即書格眼内其公差人用
過食饌品數亦令填註格眼循環弔查敢有多勒馬匹
供給者即行懲治其非公差人並不許私給濫與
一彼處鎮守總兵太監朝廷原給與令旗令牌以備臨
陣督戰之用旗牌所至即同詔勅官吏迎伏無敢違慢
有等無知官舍謀跟鎮守聽執旗牌其人名目即自號
旗牌鎮守官或令出外營辦私事亦稱旗牌所至凌嚇
官吏詐勒財物弊不可言如欲差彼齎銀邊堡糴糧報
納必與一軍帖以點軍為名旗牌一至守堡官股慄驚
懼即將軍士應支月糧扣留在倉准作糴買上納之數
却將原銀送還原發衙門更斂窮軍財物饋送旗牌以
免降禍其害人如此合無行彼禁約今後鎮守官非真
臨陣督戰不許擅出旗牌以䙝天威其公差人出外非
真執欽降令旗令牌者不許冒稱旗牌敢有違者官聽
撫按官參究公差人以矯詐論罪不許容情姑息
一聞先年遼東將官皆令馬軍下馬囊沙繫腿以習健
步是以遇敵馬傷即行步鬭進能尅敵退可全生以後
馬軍不分遠近沿路騎馬再不肯下走百步雖穿帶盔
甲亦不慣耐常令馬䭾以此馬易疲瘦遇敵馬傷不能
行走多被擒殺今宜行彼將官如舊操習騎馬遠行必
欲上下每騎十里下十里以節馬力以習健步庶幾如
昔遇敵馬傷即能步鬭進可尅敵退能全生不為小補
一遼東城内原設分守副總兵一員西備長安等伍堡
牆外朵顔等衞遠人時日難離而又東備靉陽等六堡
邊外建州等衞遠人聞報赴援往回七八百里山路險
遠緩不及事徒多走死馬匹合無行彼鎮巡等官從長
計議於東邊一帶城堡相度酌中相應處所添設守備
一員在彼常守或止添遊擊一員往来巡察防備庶免
遼陽守將顧此失彼臣又思遼東為京師左掖宣大為
京師右掖於彼三鎮各添養士馬萬餘以慣習戰陣一
可備邊威敵二則京師或中原有事緩急得以調用不
為無益
一聞遼東往年良將如郭振高雲者皆廉勇惜軍邊人
信服守邊數年略無毫失唯彼抗直不能承奉當道以
得薦揚不得顯用今皆死矣不可再得今聞彼處將官
除却永楊鎮之外張銘王道略可其餘或非將也舊任
遊擊林睿沈毅有謀行軍有紀參將孫棠頗有巧思善
處邊事皆曾勝敵立功而又頗能守法知恥不甚科虐
論理不宜閒廢孫棠曾與臣同繫禁獄彼不知臣甚肆
輕侮臣非與之私厚亦不念其舊惡也
一自古將材難得而起自行伍慣歴戰陣者尤為難得
今彼處邊軍衝鋒破敵者既拘例不得報功而斬獲首
級者又被勢豪奪去不得報陞官級至於指揮千百戶
間有謀勇可用者又或家貧不得營幹管軍管事以顯
其材以是將官起自行伍真能禦敵者不可再得今宜
嚴勅彼處鎮巡官公心體訪指揮千百戸中間果有謀
勇出衆家貧不得差遣者務要公心選任管隊把總掌
印備禦等職至於勢豪奪功買功之弊尤宜痛革而行
伍士卒果能衝鋒破敵或斬獲首級者務要實報功次
使其得陞官職與前選任指揮千百戸俱令積功漸陞
品級以備將官之選則在邊將領可得真才而緩急有
備矣妄意此法或可通行各邊
一先年京差贊畫參隨到彼勢焰薰灼邊人凜凜總鎮
官既奪邊軍血戰所得之首級以與之報功衞所官又
尅邊軍忍死所待之糧銀以為之宴賞且又聽之乘其
馬役其人鞭笞呵叱如待囚隸彼為國家出死力者俛
首喪氣不敢言其中心哀怨何可言也故昔宸濠之討
調軍遼東人皆踴躍思欲南降向非天命有定北軍至
彼大事去矣皇祖聖訓所戒賞功不當久則禍生者蓋
幾踐之甚可畏也今後此輩不宜再遣有欲去者贊畫
官則送本部面考方略參隨官則送彼處巡按面試弓
馬如果謀勇可取者則分彼邊堡當先破敵退縮者如
古莊賈即行軍法以折其驕悍之氣以責其報效之實
果有謀勇出衆真立戰功者就陞彼衞職事使其在彼
積功漸多陞職漸崇以備將官之選方為有益妄意此
法亦可通行各邊
一先年各衞堡備禦及千百戸把總等官鎮守官差遣
各有定價令其借債買求往彼蒞事不久算其科斂足
勾還債本利即便取回另差一官及本官使用另差一
處皆有定價凡客商借與銀兩即隨本官至彼守取是
以坐損軍士幾不能生今合行彼撫按官痛革前弊鎮
守官同心體國於前各項職任必以才選再不許出錢
謀幹其有借債及借與者照依吏部聽選官借債事例
重行懲治庶可少救貧軍之苦妄意此法亦可通行各
邊
一遼東軍職犯罪該調南方衞所者到彼官少既得安
閒尊貴又得易選軍政實是置之樂土而彼皆戀親戚
墳墓不肯遠離况彼生長邊方慣習邊事比之南人到
彼者不同合無今後此等官犯止令巡撫便宜量罰邊
糧或合降級就彼差操免其調衞既得俯順人心又可
填實邊衞聖恩若念其祖功不忍盡降則止降其本身
以後子孫仍襲祖職亦不為碍妄意此法亦可通行各
邊
一先年禁伐近邊樹木以制敵馬之衝突不為無見惟
遼東各邊敵人止是潜進搶擄多被蔵伏樹林内苦於
瞭望不見以致失事與他處事情不同合無行彼查勘
果如臣言聽其斬伐不在禁例
一廣寧至海州一帶路途每年夏秋水淹報傳應接為
所阻隔甚為害事宜行彼撫按守巡官計議東西各從
三㲼河兩岸起手外開五丈之河可以洩水可以限敵
可以通舟而即用此土内築五丈之塘中高禁車如北
直隸之制則馬步之行無間而邊場之守益固矣其濬
築之法宜於二月集夫三月興工計丈分役其濬必深
其築必崇每年止開數里遇雨即止来歲繼之期以數
年方成則人不勞而事易舉其土籃鋤掘宜學南方置
造庶得用力少而成功多也
一遼東各邊之人止是搶奪人畜比之西北各邊頗為
易禦然今地震等項災異甚多恐有他虞微聞口西人
多有在彼妖言惑衆者先雖敗露擒獲猶恐餘風未殄
宜勅彼處鎮巡官密切用心訪察禁治務絶後患既不
可疎虞誤事亦不可驚張激變及濫及無辜
一彼處軍糧常缺每年奏討戶部常賦有限不能多給
合無倣古常平劉晏之法選差通達有才部属官一員
前去管糧令其每月預報米價貴賤每歲預報田收厚
薄如其豐收米賤之時戶部那借官銀數十萬到彼多
糴米穀貯倉量用一年糧銀可糴三二年之食以後三
二年却將彼處應給糧銀那用别處所省甚多蓋亦治
家通融之法也但其糴糧全要差官立法簡便革弊嚴
明慎不許減價掯勒難收以致靠損屯軍妄意此法或
可通行各邊
一遼東地土廣衍沃饒最宜稼穡但彼人少不能開種
或恐開種即便起科為累耳今宜查比北直隸欽奉太
宗皇帝聖旨事理聽令彼處官軍儘力開墾永不起科
但得彼地廣種多收米穀價賤緩急發銀到彼賤買即
得其濟矣妄意此法或可通行各邊
一古遷豪右填實塞下非忍勞民不得已也今南方發
彼充軍人犯多係窮兇極狡一方民害或死罪奏減之
人朝廷憫其一身之死減發充軍不知此輩到彼即逃
衞所反受其累而又累死軍解及買娶軍妻無辜三二
人尤可憫也今後此等罪犯宜令原籍官司務要審解
其真正妻小而家属隨行供送者不必禁絶其該永遠
充軍者即令當房解發到彼俱給與有力軍職之家作
為軍伴責令收管以絶其逃就令為彼開種田土以替
出原役軍伴别項差操要在得彼人積漸多田積益廣
邊備漸充不為無益妄意此法或可通行各邊
一遼陽等處倉厫弊不可言蓋由管屯都司衞所官員
各欲私收屯糧幾分勒令倉官虚出倉串前後倉官多
被累死遺下子孫流落在彼貧苦不能度日只得附倉
近住亦皆包收屯糧插和虚假後官憐憫只得聽容以
是出納增減為弊不一倉廩日虚邊軍受害管糧分守
官或高坐付之不知或明知不忍查究今合行彼從實
查出前犯者量行寬貸以全其生後犯者必行重治而
置之法庶以後倉官免於累死而屯軍納糧不致多收
戰士食糧皆得實惠矣
一聞先年都御史王翺在彼總制十有餘年措積糧餉
不可勝用今後巡撫有缺宜選才能濟變心誠體國不
避嫌謗資淺官員止陞僉都御史或照先年王詢事例
止以寺丞等官領勅巡撫一般行事使得便宜措積糧
餉練習軍士識拔將官慎固疆圉待其年勞頗深加陞
副都再深加陞右都一如王翺故事在彼久任不為無
益妄意此法或可通行各邊
一遼東地方原設分守參議一員分巡僉事一員分地
管理詞訟及查革奸弊覈實功罪等事舊皆山東布按
二司輪差年深官員到彼守巡近時官員遷改不常年
深者到彼即陞而後代者經時未至地方常致缺官理
事合無今後遼東守巡官員就部銓註仍帶山東職銜
在彼常管夫久任則賢否易知而重難事務無所推避
於地方有益不淺
一彼處生員資性𩔖多聰敏而驕惰不肯力學蓋因無
提學專管考試不常進黜不公或先考退者夤緣復進
以是人無勸懲今北直隸地方廣闊學校數多一提學
常年巡考亦恐難週合無添差提學御史一員總前二
員一員專管京西以南直至大名府一帶一員專管京
東直至遼東一帶庶幾教有常職材必多就邊人出身
文科者兼習邊備武事不為無益
一彼處原設衞學禮部奏准一衞二衞一學者正附生
員各二十名是比縣學三衞一學者正附生員各三十
名是比州學四衞以上一學者正附生員各四十名是
比府學彼處生員原不食廪止將正學挨次充貢後因
禮部失火舊卷不存近被直隸提學御史洪範朦朧奏
革正附名色挨貢不明又被廣寧在城四衞及在外右
屯一衞共五衞一學生員甚多向學頗衆每年考送科
舉常五六十名正該比依府學正附生員各四十名先
年撫按節次奏添禮部因無原卷失查舊例止增十名
比依州學是與他處三衞一學者多寡不倫且孤邊人
向學之志乞勅禮部斟酌仍照原設衞學奏准事例衞
學生員仍復正附名色使其附學優等者考補正學正
學年深者考充歲貢而廣寧等五衞一學仍照舊例正
附生員各四十名比依府學一年一貢庶彼邊人知勸
向學而人材益衆矣
一遼東原附山東生員亦往山東應試者以海道之通
而地方相隣也今海道不通五六十年聲勢邈不相聞
矣每科生員猶赴山東應試路出山海關西至京師往
南復東纔至濟南往回路程六七千里又皆陸行比之
南方舉人赴京會試者勞費尤甚以是富者能往貧者
遂絶中舉之望實可為憫乞勅禮部計議合無順天府
鄉試每科量添中式五名就令遼東生員赴京應試實
為便益
一今遼東災異之多臣竊過慮往年劇賊劉六劉七齊
彦名李隆楊虎等倡亂流劫横行南北直隸山東河南
地方其敵殺官軍攻屠城邑殺人不可數紀而全家被
殺者蓋亦多矣事平之日不知法司何見全其妻子今
劉六二子劉仲倉劉草包兒者年皆二十有六矣原發
開元城内失記遼海或三萬衞充軍不知在否其人幼
皆狡賊異常其劉草包兒所以得名則因初生失母用
草包裹丟棄野外數日不死乃復收育其迹頗異昔元
末韓山童妖言被獲其子韓林兒得脱復與其黨劉福
通等倡亂割據遂不可遏古人除惡務本良以是也况
先民間謠言劉六劉七齊彦名皆不死逃命其屍獲非
真雖事未可信然今二雛在邊窮困無賴或其惡氣所
鍾乘其年少英銳復起叛心而或妖言者挾之賊寇者
得之因以擾亂地方不可不計伏乞聖明宸斷選差能
幹官校一二人齎駕帖逕往開元責彼守將密捕解京
斬首以絶禍根而齊彦名劉七等子孫有充軍他處者
一體查實施行則亦古人防微弭亂之策也如若聖度
寬容不屑計此則臣過慮妄言亦乞置之不問不必各
衙門抄議以傳泄其事驚動人心奉聖旨該衙門知道
保養聖躬疏
臣少經父母多疾頻歲調理兼臣元稟極弱素多疾病
年二十有七因臣父疾遠聞不真憂疑損性又值醫誤
遂成痰火奇症至今三十年間無日不病無時自保以
是於病情醫藥經驗頗多不敢輕忽蓋人稟氣厚薄甚
是不同醫之用藥亦當因人而異故如宋高宗稟賦充
實每疾必以蠲毒丸推蕩之而愈其子孝宗偶疾高宗
賜服前藥講官史浩亟以人參丸易之者蓋恐其氣弱
不堪迅治此雖一般帝王均受天命其稟氣不同亦有
如此至凡節欲保養氣弱者尤宜百倍加慎臣又聞醫
疾者於貧賤之人則無所敬忌可得而詳問其病原以
是用藥易中於富貴之人則多所敬畏不敢詳問其病
原而惟憑切脈切脈乃試病之一方不足以盡知病也
以是用藥易誤今只以感冒一事言之輕重不一凡草
野之人或因衣薄或因饑餒或乘勞後氣弱為風寒所
侵久而身熱氣喘不能飲食動履者傷寒也初發一二
日宜表汗三四日宜和解或有夾食當兼消導者氣厚
之人汗解即愈氣薄之人汗解後猶須調理多日方得
完復若解散不能延至七日後則治法多端必費調理
此為重病富貴保養之人多無是也其他輕疾或因當
風坐卧或因輕煖脱衣一時冒寒又或當夏冒暑皆為
感冒其病即發有身熱惡寒有不身熱而止畏風寒其
身熱重而稟氣厚者汗解即愈身熱輕而稟氣薄者止
宜用藥升散其不發熱而止畏風寒者或止加温煖或
略致勞動亦能自解是皆不須發汗又有感冒後鼻塞
咳嗽或身微熱或身不熱皆名傷風身熱厚者亦可汗
解其餘皆不須汗止是聽其痰嗽數日邪從嗽出而自
散矣此皆不廢飲食起居不論貴賤勞逸之人皆有之
又有一等安逸之人或因飲食停滯或因心勞火動或
因七情所鬱身亦發熱或惡寒有似感冒而實非感冒
者當以雜病治之不宜發汗蓋發汗易傷元氣稟厚者
不覺稟薄者宜戒春夏猶可隆冬氣閉之時則尤宜慎
重也臣初至朝見敬畏之過不敢仰視天顔然聞聖體
生長南方與北方稟氣粗厚者不同近聞偶致違和臣
亦冒風痰嗽先註門籍在家初聞頗憂繼聞羣臣具本
問安節奉聖旨朕偶感風寒已就平復臣心私慰今初
一日出朝始得隨衆至左順門問候乃聞聖躬始能進
膳則前此進膳尚減不勝憂惕深恐醫藥表散或過不
無略損元氣以致完復稍遲今願皇上慎重服藥止是
節飲食慎起居將養數日則自完復矣尤願此後精選
内臣中性資忠實明慎曾多疾病經試醫藥者三二人
使之多看醫書究明醫理專以保護聖躬稍遇違和即
許大臣日至便殿候問起居藥食與醫商量調治則聖
躬常保安全而萬夀無疆矣臣聞古之大臣常欲其君
身之強固君德之清明故設師保之官師以導之教訓
保以保其身體為義則其職固然也臣荷國厚恩叨任
卿佐唯以愛君如父之心不能自已冒進此言非敢為
是以䙝天威亦非假是以希天寵也如蒙聖明俯鑒臣
愚特將此奏留中省覽不必批出幸甚
忠益疏
臣以病廢庸才誤蒙聖恩錄用強疾来京途聞陛下日
御經筵勵精講學臣為宗社生民喜幸無限舟中無事
日取舊讀經書擇其切于治道者試為講義三章到京
之初即欲封進然思陛下天縦之聖乙夜所觀儒林妙
選之臣經筵所講豈其少此而臣為此冒瀆豈不取笑
天下得罪公朝以是躊躇未敢今臣又思昔言野人有
食芹而美思獻王室者豈為王室無芹而欲為獻蓋區
區忠愛之誠不能自已也臣之愚誠實亦𩔖此故敢以
獻伏願皇上萬幾之暇特賜省覽終篇如其切於治道
更乞留中垂意若係妄言非忠批外擬罪臣愚甘當重
黜謹開另封進呈御覽講義三章
大學一章書經一章易經一章
計開講義三章
大學一章秦誓曰若有一个臣斷斷兮無他技其心休
休焉其如有容焉人之有技若已有之人之彦聖其心
好之不啻若自其口出寔能容之以能保我子孫黎民
尚亦有利哉人之有技媢嫉以惡之人之彦聖而違之
俾不通寔不能容以不能保我子孫黎民亦曰殆哉唯
仁人放流之迸諸四夷不與同中國此謂唯仁人為能
愛人能惡人這是大學傳之十章曾子釋治國平天下
臨了這一件大事都不說别的只說要與民同好惡而
不專其利者蓋人君好惡不與民同則失了人心便壊
了祖宗天下流到子孫禍猶未已所以治國平天下緊
要在此一著此引秦誓之言乃是指出兩箇當好當惡
的人秦誓周書篇名乃秦穆公悔過作此以誓戒羣臣
也斷斷誠一之貌休休易直之貌技謂有能彦是美士
聖是通明彦聖謂有德秦誓言若有一箇大臣只是老
實一心別無他技能本事其心平易正直其度量寬而
有容見人之有才能如自已有的一般歡喜見人之彦
聖有德不獨口裏說他好其中心著實愛他處甚於口
之所言這箇大臣能容得天下之才德如此人君識得
此人而信用之則能保其子孫黎民尚亦有利尚是庶
幾不敢執定之詞蓋子孫得他保則能世世為君黎民
百姓得他保則得箇箇安樂所以有利然非這箇大臣
一身能如此也由他好賢樂善薦得天下許多有才德
的人都来輔佐朝廷行好政事立好法度子孫世守不
變所以能如此也又有一等大臣自家非無智能技巧
但是他立心虚詐不一不能休休有容所以見人之有
技能者則媢嫉以惡之媢是忌嫉亦惡也見人之彦聖
有德者則阻絶人不許薦他使不得通達於上這箇大
臣不能容天下之才德如此人君不知而誤用之則不
能保其子孫黎民亦曰危殆蓋子孫之殆則不能保其
位矣黎民之殆則不能保其生矣此亦非這一箇人便
能致此也蓋由此人妬賢嫉能阻遏得善人不許進用
其所以引用布列庶位者都是他一樣的奸邪小人互
相蒙蔽君上顛倒曲直正人被排遠去無敢在朝指言
其過者以是任他私意行事蠧政害民雖傳到子孫手
裏還是他引進的人一向得用一翻過了又引一翻都
是這樣人盤結蒙蔽住了雖有一兩箇正人得進朝来
被他衆口誹謗同說不好人君亦自難辯雖有英明之
君一時辯得亦被他人衆把持住了亦難張主以此子
孫黎民之禍有不可勝言者矣前代人君坐此累其子
孫凌夷敗亂者不可勝紀大學引此見得前一樣能保
子孫黎民是所當好的天下之所同好也後一樣不能
保子孫黎民是所當惡的天下之所同惡也然又慮此
媢嫉之人奸深計巧多能結交彌縫以自媚於人主左
右不忠似忠不廉似廉人君或蔽於私意識他不破或
牽於姑息去他不得故又謂唯仁人放流之仁人即仁
君也蓋獨是仁君至公無私故於此媢嫉之人不為私
意所蔽能早識他不為姑息所牽能決去他雖其罪惡
未著未忍殺他然亦放逐流竄之將他遠置四方蠻夷
之地不與同居中國蓋恐其近則投閒抵隙夤緣復進
以妨賢而病國也此正古語所謂唯仁人為能愛人能
惡人者如此蓋能惡人者謂能遠去此媢嫉之人不為
子孫黎民之害公天下之惡而惡之也能愛人者謂能
去此惡人則能保全善人使得安心輔佐以為子孫黎
民之利公天下之愛而愛之也故曰民之所好好之民
之所惡惡之此之謂民之父母臣按先儒朱子有言小
人為惡千條萬端其可惡者不但媢嫉一事而已仁人
不深惡乎彼而獨深惡乎此者以其有害于善人使民
不得被其澤而其流禍之長及于後世而未巳也今之
言者乃徒劾人貪暴等事而捨媢嫉不言其故何歟臣
又觀秦穆公乃周末一箇強國諸侯其人有何足法但
此篇說話說得君子小人之情狀利害極是明白痛快
故孔子刪書存此於百篇之末以垂訓後世曾子傳大
學又引此於十章之末以為萬世治國平天下者之昭
鑒也臣切見我皇上臨御以來内無聲色貨利之慾外
無戚近私昵之蔽而惟一意脩德講學勵精圖治孝養
均於兩宫憂念存於百姓誠不世出之仁君也今惟鑒
此古訓試察在朝大臣有能薦賢而又喜人薦者即秦
誓所言前一等人也宜當信用有不肯薦賢而又怪人
薦者即秦誓所言後一等人也宜當迸逐惟此一事最
關治亂惟聖明留意天下幸甚
書經一章惟辟作福惟辟作威惟辟玉食臣無有作福
作威玉食臣之有作福作威玉食其害于而家凶于而
國人用側頗僻民用僭忒這是周書洪範篇周武王初
得天下訪問箕子以治道箕子推衍大禹洪範九疇以
告之也洪大也範法也謂治天下之大法也昔者大禹
治水功成天與神龜出於洛水其龜背上所列文數有
九大禹聖人默契天道因而則之以為九𩔖示萬世人
主治天下之大法故曰天乃錫禹洪範九疇箕子推衍
至此上言六三德一曰正直二曰剛克三曰柔克者蓋
言人君因時制治有是三者作用不同皆所以納天下
臣民於皇極者也然是三德非人君自操威福之柄則
不能用故此言唯辟作福唯辟作威唯辟玉食唯獨也
辟君也福謂凡與人以爵禄使之得福也威謂凡治人
以刑罰使之可畏也玉食猶今言珍羞盛饌也蓋獨是
人君受天明命為天下主則可以賞人之善用人之賢
而與之爵禄使之得福是謂唯辟作福亦獨是人君則
可以討人之罪黜人之奸而治以刑罰使之知畏是謂
唯辟作威至於玉食亦獨是人君居天下之上則可以
享天下之奉而食用珍羞尚膳是謂唯辟玉食臣謂大
臣也大臣則不可有擅作威福僣用玉食者故曰臣無
有作福作威玉食使大臣而有擅作威福僭用玉食者
則英明之君終必覺察而討其罪故在大夫必害于而
家在諸侯必凶于而國大夫稱家諸侯稱國者蓋古之
大夫如今武職然多是世禄家傳僭亂則滅其家故曰
害于而家諸侯如今公侯伯之𩔖多是分封有國僭亂
則滅其國故曰凶于而國人謂羣臣側不正也頗不平
也僻不公也若大臣有作福作威玉食而君之不覺則
凡在羣臣因見大臣作得威福可以趨附他求得官禄
免得禍患遂皆靡然從風隂懷一種不正不平不公之
心立為一種不正不平不公之論以顛倒是非混亂曲
直而蔽主聰明排斥忠良以隂附權臣之勢為禍不淺
下而小民亦皆倣傚成風過分僭用而不可繩以禮法
此言人臣僭上之患如此臣觀自古人君不能總攬威
權不覺威福漸移臣下而致失祖宗之天下者多矣然
考虞書舜典篇載舜命九官兩咨四岳其餘或咨衆論
之公或因大臣之讓而命之周書立政篇周公告成王
言文王㒺攸兼于庶言庶獄庶慎惟有司之牧夫是訓
用違則知自古賢王進賢行賞必先咨于衆論用刑勅
法必責成于有司又若不專以一巳之見與此不同者
蓋人君一身深處九重不能盡識天下之才亦不能盡
歷天下之事故必先得忠賢數人布列卿輔要職以後
命德討罪必咨衆論必聽有司從公擬上然後人君察
其公私可否稱制臨決是雖先咨衆論而必斷自君上
雖斷自君上而皆合乎公論此昔人君自作威福者如
此舜文所行與箕子所言同一揆也乃若秦漢唐宋之
季中材之君不能知人委用奸相一人被其蒙蔽排斥
忠賢無敢直說引用奸邪托為鷹犬使之攻擊異已以
致羣臣畏威附勢無敢異見凡其所欲即與議奏其挾
下奏以欺上則曰衆論所同而不知由其一人私主也
其挾上旨以欺下則曰上意所主而不知由其平日從
諛也凡善則歸已曰上初不然我勸如是也過則歸君
曰上所固欲我不能回也大臣一言天下皆信由是怨
皆歸上而恩皆歸下威福予奪皆出其身而主威日削
國勢日去矣此後世臣之有作福作威者然也我太祖
高皇帝獨秉全智高出千古監前代奸相之弊革去秦
漢以来丞相之官遠法成周六卿分職之制分設府部
寺院等衙門以分理天下庶務彼此頡頏不敢相壓事
皆朝廷總之所以穏當明著祖訓首章以為子孫萬世
之法至我太宗文皇帝簡任内閣儒臣日與咨訪政治
然彼時内閣多是朝廷親選翰林編修等官才猷歴練
能識人才治體公忠體國者為之不曾驟加高品至於
選入翰林者又皆唯材是取不拘内外新舊職事迨我
仁宗昭皇帝宣宗章皇帝朝間亦選委六部尚書如夏
原吉等商量條旨彼時絶無偏重之勢兼且以前大臣
多是祖宗親自下僚識拔不論資格者蓋由日嘗面試
知得明白所以如此一一得人及後英宗睿皇帝再登
寳位凡選用卿佐重臣必召吏部尚書王翺與大學士
李賢面議可否彼時或用二臣所薦或由聖意自定皆
稱得人廷無間議憲宗純皇帝以来始不召大臣面議
止令吏部會推才望相應者二三員疏名請旨點用一
員此又上合虞舜命官必咨四岳詢謀僉同之意也臣
猶記弘治七年間内閣員缺吏部會推相應六員上請
孝宗皇帝點用位次最下者二員曰李東陽曰謝遷都
只是詹事等官不曾驟用崇職不知自何年起内閣自
加隆重凡職位在先第一人羣臣尊仰稱為首相其第
二人以下多其薦引隨事附和不敢異同近又另立掌
誥勅一員多自尚書侍郎翰林出身者不由衆推首相
坐名題本取用後有内閣員缺即令推補又不知是何
年間曾否奏准限定翰林院官必是進士第一甲及庶
吉士原係内閣取中教養之人為其門生者方得選用
吏部不得擬其陞黜亦不許擅陞外職使之歴練民事
稍涉干計辛苦又占定禮部尚書侍郎職事優閒者俱
是翰林院官做吏部緊要衙門必用翰林一人其餘内
外官員雖有文學才猷出衆者不許再如祖宗朝選入
翰林大臣非翰林出身者不許推入内閣是皆私訛相
傳謬稱舊制以欺後進以箝衆口下視六卿等官勢分
懸絶若其属吏不敢違抗使後相承入閣者必其門生
子弟自相傳受後者未遇感前人之接引前者既老責
後人之報施而凡身後贈諡蔭子等事不論忠邪一皆
預為已地而盡力為之至於纂修書史亦必私其黨𩔖
而善惡倒置褒貶任情以是不如祖宗朝選取外官同
脩此則自古所無之大弊也近聞吏兵二部選用緊要
官職及會推大臣必先問首相所欲而後敢擬名奏上
法官出外勘事者亦必承其意旨而不問虚實任情勘
報由是威福予奪盡歸于此一官矣使得其人皆如先
朝楊士竒楊榮楊溥及今石珤之忠清楊一清之才識
可也不幸而有奸險媢嫉者濫居其上則彼其排斥忠
賢引用兇邪國事日有可憂矣陛下試省往年禮部尚
書員缺吏部會推賈詠為首陛下親用席書均之侍郎
資格不異也席書陞禮部舉朝士夫皆以為非而攻擊
不已賈詠一時雖未點陞數月以後首相坐名取掌誥
勅遂入内閣位居書上安然坐受舉朝略無異議今此
二臣日侍左右其忠猷才力聖明豈有不知而何用於
陛下者如此不服用於首相者如彼帖然人心所向如
此今陛下採諸輿論斷自宸衷慨然召用楊一清勉留
石珤舉朝欣躍方謂陛下知人善任輔弼得人天下之
福而言者多方計沮欲以久留一清于邊且不欲羣臣
早推應代一清之人意有所向也羣臣奉旨叧推見任
兩員寧受稽違之責而不敢少拂當道之意即日推進
者勢有所畏也陛下視今威福出于誰乎易因覆霜遂
戒堅冰蓋以隂比權臣防其勢之漸長也此事忠臣有
識者深以為憂故今在内者危迫而不能自安在外者
畏縮而不敢求進也不然以陛下聖明何古帝王之治
不可復而天人之心有不順乎今天心儆戒灾異頻仍
男子不假婦而自生不育者喻君無臣欲養萬民而不
能也雨絲者喻上恩澤之降被變而成私也地震者隂
不能安静而僭為陽動臣強之象也陛下遇災儆懼命
其撰勅戒諭羣臣脩省彼不肯撰者恐羣臣或因是而
指言其失也多方隂沮楊一清之進者恐才出其上因
而代已也此其心迹甚明惟聖明早加省悟宗社幸甚
生民幸甚
易經一章不出戶庭无咎子曰亂之所生也則言語以
為階君不密則失臣臣不密則失身幾事不密則害成
是以君子慎密而不出也不出戶庭無咎這是周易節
卦初九爻辭周公所繫本說初九這爻以陽剛得正居
節之初猶賢臣君子在下未有職位且有九二大人塞
遏其前未可以行能節而止者也故其象占為不出戸
庭則無咎戸庭戸外之庭乃私室無人往來慎密之處
也孔子於此又見得古今君臣多因言語不密以致禍
亂故作繫辭又因此爻而釋之曰凡禍之所生則言語
以為階階為梯級由此踏上而漸至者也何以見得言
語是生亂之階蓋人君與其忠臣密謀國事君若一時
不密而洩其言則所與謀之忠臣必被人怨謗用計殺
了所以失其臣臣若一時不密而自洩其言則招人怨
謗終必見害乃所以自失其身凡此君臣密說的言語
或欲行大政事或欲除大奸惡皆不利于權奸小人不
可使知者所謂機密重事也自古權奸之人平日善於
交結必有心腹左右之人為之探聽使君臣之間一有
不密而漏洩其事則臣既見殺君亦被怨國家禍患由
此而成是以君子之人務要謹慎周密凡事蔵諸其心
而不出諸其口使戶庭之間亦無人知也此君子兼指
君臣上下而言臣觀自古君臣議事不密而致忠臣被
殺國家受禍者不能悉紀只如漢成帝時大將軍王鳳
專權成帝止欲自用一人左右争執以鳳未知不可因
此主威日削災異屢見成帝乃問師傅之臣如張禹敢
諫之臣如谷永輩皆私附王鳳將災異指在别事身上
不肯實說以此成帝一向信任王鳳不疑後有京兆尹
王章言及成帝召問感悟遂與章議舉賢代鳳彼時只
因言語不密以致王鳳知得反行用計左使劾章下獄
而死又諷御史劾其所薦之人亦致去官以此舉朝怕
鳳再無敢言王氏者傳至其姪遂移漢祚孔子此言真
萬世人君謀國之切戒也惟聖明留意幸甚
胡端敏奏議卷五
