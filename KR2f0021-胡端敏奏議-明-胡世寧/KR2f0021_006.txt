胡端敏奏議卷六
明胡世寧撰
乞恩辭免陞俸疏(官同前)
臣聞士夫立心以不欺為本人臣事君以無隠為忠臣
頃因病乞休蒙恩未允即欲強起謝恩供職間奈緣舊
疾未瘳不能出戶只得暫行調理今忽聞報該禮部題
奉聖旨胡世寧陞俸一級欽此臣聞命驚惶不能寢食
竊惟大禮再議臣時丁憂服闋寢疾在家遠聞江淮餓
殍盈途採諸輿論皆謂天災流行由我皇上孝心未遂
上下不孚以致聖治未彰而且臣工多玩無肯體國愛
民所致臣時感恩圖報不忍緘默乃欲極言治道於後
而敢僭言大禮於先竊效古人忠信善道納約自牖之
義實非專言大禮也况查臣奏至京大禮已定臣實無
一字之助于廷議也况臣同日他奏有曰皇伯之稱不
忍遽改有曰稱號已定不宜再更臣見亦有偏言亦有
謬宜當罪黜不敢欺隠也彼他人之偏謬者皆罪黜未
復而臣獨荷寬容且蒙召用叨冒巳甚今又緣此陞俸
公議其謂臣何况臣衰病不職本等俸給猶愧素餐更
復增益踰分豈堪故雖感恩刻骨誓圖死報而亦恐為
朝廷濫賞之累下情終日慚惶豈得安心供事也伏望
聖恩收回成命容臣調理數日幸疾痊可即起供職勉
效勤勞以消三品之俸如是過旬不愈則臣命薄終負
天恩乞勅吏部查例放回容臣閒住安養以終餘年使
得免于尸素之慚叨冒之罪則尤感陛下曲成之德也
臣以私情累干天聽不勝戰慄奉聖旨俸巳陞了不准
辭該衙門知道欽此
陳情再乞天恩懇辭陞俸疏
臣聞孔子曰事君敬其事而後其食又曰勿欺也而犯
之臣愚固滯確守聖言臣近因大禮書成蒙恩陞俸一
級自慚非分具本力辭奏奉聖旨俸巳陞了不准辭該
衙門知道欽此臣聞命自天措躬無地欲謝恩恭領則
事理不當恐貽君父濫賞之累欲照前執辭則愚誠未
察恐犯天威冒瀆之誅展轉慙惶莫能為處不得不自
陳素履以瀝愚衷而祈以少動天聽也臣在正德年間
初任廣西太平府知府繼任江西兵備副使𠞰夷平賊
節效微勞臣皆不敢一字求紀以希陞賞唯以敬事後
食之心不敢有他也今大禮之成實由聖孝格天而尚
書席書等首倡大義屢經廷辯不避艱險以贊陛下定
此中制垂憲百王陞賞宜也經歴黃綰等書因言禮識
其才猷忠力可用而乃纂其言於中冊疏其名以上請
意欲陛下法祖宗破常格而收用之亦宜也如臣在遠
因事言及而且奏上于禮成之後實無一字之助也何
敢濫叨恩典况臣先蒙聖恩初任僉都御史巡撫未及
半年即陞吏部右侍郎守制未嘗一日到部又陞今職
官叨三品日侍清光使臣果有忠益允惬輿情循資推
擢固未晚也今纔到任二月卧病兼旬且因召用出自
聖衷未協輿論兼以才識短淺事體生疎自慙職業一
事未盡一言無補恐孤聖德因病乞休何敢更叨踰分
之賞使臣冒領則先此有勞不言盡忠于先帝今則無
功受禄負恩於明主是臣既老而衰貪得忘戒也竊惟
自古帝王未有不以慎賞節財為保國長久之道今國
家常賦有限而經費無窮正德末年冒功陞賞食費無
限天下幾至大壊幸我皇上即位痛革此輩天下始安
今未五年冒濫漸開然皆武臣軍匠也臣佐兵部義當
捨生執奏以助陛下恪守祖宗之法長保祖宗之天下
而傳之無窮惟以誠信未孚輿情未協未敢輕言實負
陛下也不意今日文職冒賞乃自臣始臣若祇受異日
何以言人何以感格聖明而貪昧誤國之罪萬死不足
以贖也故今冒死直言亦以誦法孔子勿欺而犯之訓
也諺曰小事不通長筭今聞太倉積銀不及富勢一家
之産天下空廩皆缺貧軍數載乏糧往歲大同甘肅軍
士之變皆由糧餉不繼也凡受國恩者所宜人人體悉
事事撙節而擔石積累以裕國儲而贍軍餉惜民窮而
備急用也如臣陞俸一級計每月多支米一十三石可
養窮軍戰士一十三人一年則多支一百五十六石所
謂不通長算也伏願陛下裁省冗費自臣今始即賜收
回成命容臣以舊俸供職使得執法行事而效忠一二
以報聖德於涓埃則臣感恩過於陞賞萬萬也奉聖旨
俸不必辭該衙門知道欽此
因劾認罪乞恩罷黜疏
近該給事中余經劾臣心術奸回欲要速行罷黜等因
臣廉恥素重初聞惶愧甚不能堪既而自省彼勸陛下
辯君子與小人實今日之急務也其欲進賢退不肖亦
言官之要職也其劾臣諸事人或自知無庸臣辯唯謂
臣奸回累疏秘計輒乞留中一節臣愚自負素抱忠赤
受知明主頗信天下而經以為奸臣苦不自知惟思近
奏保養聖躬并忠益事二疏内所言唯保身講學二事
皆切陛下身心者臣愚獻此恐涉沽名竊倣古人貼黃
之意請乞留中省覽經緣此疑臣勢難與辯唯乞聖明
將臣原奏二本再賜親覽一遍則臣之心術忠邪莫逃
聖鑒更或批出九卿科道各抄看詳臣言果涉奸回不
忠甘受顯戮則臣心事亦得暴白于天下後世矣若謂
臣為索元禮告密之事則臣昔奏宸濠已被附勢者誣
陷幾滅身家今見凡為宸濠有功被難者皆横遭劾退
臣豈不懲而無故為此就如有之則所告何人何事其
虚其實聖明豈不施行經亦何從預知蓋或誤聽人言
也其謂臣陞俸不當宜速罷黜則允協公論亦中臣私
臣當認罪求退更何顔復玷清班以咈公論也伏望聖
恩天地日月即從論劾將臣罷黜或俯察愚忠容臣休
致使臣得保餘生以全晚節則臣雖退猶榮感德無既
也臣勢孤情迫冒死不避煩瀆奉聖旨胡世寧不准休
致著照舊安心供職吏部知道
乞回成命以全聖德而保治安疏
近該御用監太監張忠等題准將成造龍牀頂架寳橱
金冊金寳珠翠龍鳳冠頂各項畫軸并書篆春牌等件
官匠趙奎等六十八員名内該陞職五十四員冠帶一
十四名事下本部節該兵科都給事中鄭自璧等盡言
論諫本部尚書李偕臣等據法奏請俱奉聖旨已有旨
了欽此竊惟自古國家建官分職下至百工技藝之人
皆有月給俸糧使之各食其食而事其事非若民間雇
用工藝人等身非所属事必相酬也至于陞官止惟武
職論功蓋因用其死命其餘則皆遇缺掄材銓補非以
酬勞也今趙奎等歲食官廪成此工作乃其職分豈應
更加陞賞故如我太祖太宗創造兩京宫廟城闕及各
項衣冠禮樂器物併各衙門廨宇比今趙奎等所作工
程何啻倍蓰千萬若皆一一陞職冠帶則流外官豈堪
數紀而竭天下財力不足以供矣何以能至今日保民
如此之盛傳天下如此之遠也豈惟我祖宗列聖未嘗
有此雖考古歴代中葉之君亦未有因如是工作之成
而一旦陞職如是之多者陛下試思此事傳聞天下後
世以為何如其于聖德有累否也太監張忠素聞安静
老成今不意其有此蓋止知下植私恩不顧上虧國體
知愛忠者猶為惜之况我皇上天縦聖明即位以来痛
革權奸濫賞之弊再造我皇明萬世之業豈宜誤聽人
言一旦有此陛下試勅戶部通查天下額徵税糧歲入
幾何歲用幾何有無足彀更勅吏兵等部通查每歲功
陞乞陞各項官職幾何該添俸糧幾何常賦有限將何
以給竊惟自古國家財盡必取于民民窮必至于變我
皇上聰明睿智日新聖學其于古今治亂之原何事不
知何思不到今思所以為祖宗保天下為天地養生民
者必由慎賞節財其于前旨之誤鄭自璧等之言必有
契於心矣而猶未即從者豈非以令出惟行不欲因臣
下之言而遽改也昔書言成湯不邇聲色不殖貨利德
懋懋官功懋懋賞用人唯已改過不吝以為一代聖王
垂裕子孫六百年之天下至于今歴代帝王祀之與天
地同久我皇上天性恭儉仁孝自来聲色貨利一無所
好蓋實于湯有光者乃惟官賞或非功德吝於因言有
改惟此一事豈忍聖德未全如湯也伏願陛下痛思祖
宗創業之艱備訪軍民困苦之狀思欲愛人必先節用
欲節用必先省官俯納言官之諫曲從本部之請將趙
奎等陞官前旨收回勅令照舊供役或止與署職冠帶
俸糧照舊關支不許再後夤緣奏乞如此則紀綱正而
人心服財用足而民生安陛下聖德亦傳于百世祖宗
鴻業長保于萬年矣臣以病廢庸才誤蒙擢任兵部軍
職之濫職所當言不敢負恩緘默謹昧死奉聖旨該部
知道
因疾讓賢乞恩改任以圖報疏
臣讀周書周成王訓迪百官有曰推賢讓能庶官乃和
不和政龐舉能其官唯爾之能稱匪其人唯爾不任故
昔舜命伯禹宅百揆而禹拜稽首讓于稷契暨皐陶命
伯夷作秩宗而伯拜稽首讓于夔龍此虞周大臣濟濟
相讓一時盛治曠古莫及而有宋盛時亦令常參官各
表讓一人以自代蓋有見乎此也臣之愚陋豈敢上希
古人然幸逢陛下則虞周之主也臣久病極弱蒙恩叨
授今職才力不堪先已備陳不敢再瀆唯以常日朝參
行步甚艱每進一門常再歇足而後能至比至御前痰
喘氣促不能存立常時眩暈輒欲顛仆或時到部不能
坐堂至于近失朝儀尤玷班列况居兵部多事之司豈
臣竊禄養疾之地臣之自揣豈宜冒居斯任而久妨賢
路也若論國法分宜罷黜唯以先日累辭不獲感恩圖
報未敢乞休臣切見先任遼東巡撫今改南京都察院
右副都御史李承勛素存經世之志卓有過人之才先
任南昌知府而華林碼碯二山劇賊萬餘皆其討平口
不言功後任遼東巡撫而遼海三萬等衞邊牆積廢皆
其修復人不告勞中間一任按察使於浙江而一時風
采光前絶後一任右布政於陜西而三邊事體多訪預
知此則臣嘗久與同事而知之頗真雖今賢俊滿朝固
不少此而自臣視之則數倍不及者也又有原任吏部
今改南京工部左侍郎何孟春臣雖不曾與處而素聞
其通敏之才宏博之學清介之操剛正之氣皆不可及
而且出身兵部素習籌邊巡撫雲南克平巨宼佐職銓
衡雅志推賢此皆人所共知者也然聞其亦有過失不
敢為匿蓋其一時誤認大宗小宗大夫士庶人之禮以
為天子諸侯之事識者非之臣初遠聞深為錯愕繼又
聞其深悔前論之失而感聖德之寬容且曰幸蒙皇上
曲全此身安得馳驅邊徼以盡心經畫而圖報於萬一
也臣又喜其不文過飾非而感恩知報以為不失為忠
實之士矣此聖人不貴無過而貴改過舜帝所以宥過
無大也臣又思昔唐虞之朝君聖臣賢宜其見無不同
論無不合也然考其時君臣相語有曰都者美其言也
俞者然其言也此其見同而論合者也又有曰吁者不
然其言也咈者甚不然之辭也此其見不同而論不合
者也然則孟春前論之失幸遇陛下堯舜之君宜其置
之吁咈而不計矣如蒙聖明深念本兵重寄特勅吏部
再加訪察將李承勛何孟春二臣中推舉一人代臣今
職將臣量才改任南京部院卿寺對品相應職事使臣
得在彼就閒養疾以待及年休致幸保餘生則臣未死
之年皆陛下再生之德而此二臣中有能盡忠補報于
陛下者即臣區區圖報之心也臣不勝祈望天恩之至
奉聖旨胡世寧著照舊供職欽此
申明職掌以賜成命以盡臣節疏
臣以病廢庸愚誤蒙聖恩擢用量力不堪累辭不獲乃
痛别祖宗墳墓而強疾輿櫬以来誓而思曰此行病死
道路不恤也罪死刑獄不恤也被汚名而勢不能辯任
難事而力不能堪以死皆不恤也其惟曰何以報我明
主之德而不為誤國之臣乎夫自古天下之壊曰民窮
財盡也曰賞罰不當也自堯戒舜舜戒禹皆曰四海困
窮天禄永終戒財盡也我聖祖垂訓有曰凡賞功要當
不當則人心不服久則禍必生焉戒賞濫也斯二者之
壊多在臣職兵部也使臣今佐兵部不能盡忠執法致
我皇上中興之朝而復為濫賞耗財之事祖宗天下漸
日以壊則臣誤國之罪雖萬死不足以贖也况臣衰病
才弱不堪軍旅盡出人人之下聖明豈有不知而用之
兵部也其必以臣效忠先朝死罪不避今必不改初心
而兵部又最當執法之地也故特授臣斯職臣豈敢負
恩改節而不盡忠以報今使臣言得用則臣職得行可
以圖報於萬一言之不用則陛下任臣為無益臣亦終
當誤國徒死而無益也故今受職之始敢預言之切惟
自古論兵先在足食我聖祖開創天下至今地不加闢
也賦不加增也頻遭水旱歲多蠲免比前所入蓋益減
也然而内府供用不知比舊加幾倍矣宗室世禄不知
比舊加幾倍矣是皆不可得而減也乃惟正德年間權
奸黷貨富勢小人皆冒軍功得陞世襲軍職始惟内官
家人市井富商終則文官子弟亦竊為之金紫冒濫數
無紀極至于各監局濫收食糧軍匠數亦無紀此二途
者何益朝廷而歲耗國儲數十百萬臣初平賊江西見
彼殺賊之人無一報功報功之人無一見賊及後充軍
遼東見彼冒功之人勢焰薰灼邊人凜凜總鎮官既奪
邊軍血戰所得之首級以與之報功衞所官又尅邊軍
忍死所待之糧銀以為之宴賞且又聽之乘其馬役其
人鞭笞呵叱如待囚隸彼為國家出死力者俛首喪氣
不敢言其中心哀怨何可言也又聞有等身不出京而
寄名各邊地之相去各數千里而或同時皆報此人獲
功其虚冒何可言也我太祖懸世禄之賞以武臣之死
力蓋以人非為其子孫孰肯決其軀命也然其時皆起
自濠滁身經百戰始得千百戶一官指揮以上非有大
功絶不輕授豈知近日冒濫至此也彼真出死力者見
之誰不隳心也故昔宸濠之討調軍遼東人皆踴躍思
欲南降使非天命有定北軍至彼天下大事去矣聖祖
所戒賞功不當久則禍生者蓋幾踐之豈不甚可畏也
國家糧賦出自遠方窮民終歲勤勞焦體爛足力耕所
得而或歲歉收薄貧不能輸有司催併鞭笞哀號之苦
坐食者不聞也遠運至京軍士常年暴露剥淺渡江驚
風拍浪艱危之狀坐食者不見也通計船料車脚加耗
養軍之費大率費米三石始運一石至京坐食者不計
也乃以養此蠧國害事之人是猶割子弟之肉以飼虎
狼豈不大可恤也識者謂當此時而更遲以一二年非
我皇上入繼大統祖宗天下不可支矣天幸我皇上即
位明詔盡革此輩人心始快天下始安然有識者猶恨
不籍其家以足邊儲而濟窮軍之困戮其首以梟邊境
而快憤軍之心也自前二者耗國之餘至於今太倉積
銀不及富勢一家之産天下空廪皆缺貧軍數載之糧
無計可補記言國無六年之蓄曰急無三年之蓄曰國
非其國者豈得不寒心也今各邊一議出軍便憂缺食
近者甘肅大同軍士之變皆由糧餉不給也使仍不給
而各邊效尤將如之何豈得不寒心也陛下今日所宜
特勅在廷文武大小臣僚會議所以不背祖宗成法而
能足國裕民贍軍固邊之策各陳所見擇其善者而必
行之以制治於未亂保邦於未危可也乃聞冒功革職
之徒朝夕窺伺以圖收復而食糧軍匠已收及五千餘
名言官論諫再三本部執奏堅一忠誠剴切聞者流涕
而聖意未回中外洶洶臣切私憂而過計則曰弊端一
開其何能止恐冗食者漸如往昔之多而國用遂竭將
如之奈何既而忽自省曰陛下聖明焉得有是今惟宫
廟興建器皿繕修孝思所急事欲速成工須廣集不得
已也工完之後必有改爾或謂此出左右之意陛下誤
聽其言者臣以陛下聖如文武所任左右必皆正人而
咸懷忠良事或未之思也臣請以國家譬諸山岳臣等
内外臣僚則皆附山之室宇也天下軍民則山下之土
石也財用則猶山之元氣周流於上下之間以滋蔭土
石而壯山之趾者也使人各欲崇其室宇而日鑿山之
土石以自培則山趾剥而元氣耗山日易頽室宇其能
獨安乎故不若内外同心體國節用愛人以輔我皇上
共固皇圖於萬載臣等子孫亦世受太平之福也伏願
陛下以臣此言謀及大臣諭諸左右如其謂然乞降明
旨凡昔冒功革職之人永不許議復再有冒者必誅無
赦食糧軍匠亦不許再收已收者宫廟完日叧議裁革
使臣得附左右大臣之忠以安心效職于一二臣之願
也天下之幸也如其皆謂不然則臣竊祿無補靦顔憂
悸死亡無日矣伏望聖慈憐憫丐臣餘生早賜骸骨還
鄉不勝感戴天恩之至
會議疏
近該吏部奉旨會議少詹事霍韜所奏内外官員遷轉
資格臣職當預議奈緣疾病不能進朝竊有鄙見不忍
緘默臣讀虞書皋陶謨有曰在知人在安民又曰知人
則哲能官人是知人君代天理物其職專在於安民然
推安民之要又在于能知人而使官稱其才也臣謹用
斟酌古今事宜遵照祖宗舊制擬為知人則例五條官
人則例一十五條上塵聖覽以助睿思之萬一昔宋臣
范仲淹上百官圖于宋仁宗曰如此為敘遷如此為不
次如此則公如此則私且曰進退近臣不宜全委之宰
相仲淹當時官非言路任匪銓曹豈不為越職當罪也
然其區區愛國之誠不遑自顧傳至天下後世皆以為
忠而惜其不能盡用也臣之愚誠竊亦效此伏惟聖明
垂意省覽天下幸甚
計開
知人則例五條
一論人之才術當以誠心體國愛民為主而才與守斟
酌品第有是心而才與守兼優者為第一等有是心而
或才優守欠或守正才欠者為第二等無是心而才守
兼優者為第三等無是心而或有才無守或有守無才
者為第四等
一論人之心行當勅大臣科道翰林及在外方面正官
當以奸詐冒嫉為重而貪墨為次其部寺属官方面佐
貳及知府以下則惟罪其貪酷而偏詐之人尚未可去
一凡尚書侍郎都御史府尹翰林科道布政使按察使
兵備提學知府以上各項緊要官俱責到任一月後各
舉一人自代吏部擇其舉多者擬奏陞擢庶多得人
一兩京大臣及在外撫按官俱以能薦賢稱職多者見
其知人之明異日可備吏部之選吏部堂上官尤宜責
其接人多訪不必避嫌
一今内外臣僚皆以因循保守為賢其有盡忠為國擔
當幹事不避流俗者朝士則衆怒羣猜不能存立在外
司府等官亦多被衆忌流謗考劾因而誤黜以此盡沮
忠義之氣萬一國家有事無人肯當是皆彼職名不聞
于上故也今宜法古御屏記名故事密訪内外臣僚中
有盡忠體國才堪委用者親記其名一二則彼不為奸
謗所陷而真才得用矣
官人則例一十五條
一内閣三員或四五員舊當寅亮輔弼之任今又總裁
六部而議其進黜職任至重論理有缺宜當斟酌先朝
李賢等事例於六部尚書左右都御史中取其才望出
衆練達事體公忠體國知人有容者推補
一兩京六部尚書左右都御史約共十四五員為一等
有缺宜於在外行事右都御史及兩京左右侍郎坐堂
副都御史共二十四五員内推補仍須論其職務難易
輕重或量其才力所宜由簡易而陞重難或聽其心志
所願辭重難而就簡易以均勞逸
一兩京六部左右侍郎坐堂副都御史在外總制總督
等項右都御史約共二十四五員為一等有缺宜于兩
京大理寺卿坐堂僉都御史府尹詹事學士并在外各
處巡撫巡視南京管糧副僉都御史十三布政司左布
政使共四十餘人内推補其兩京侍郎坐堂副僉都御
史亦當論其職務難易輕重或量其才力由簡易而陞
重難或順其心願辭重難而就簡易以均勞逸
一遼東薊州宣府大同山西延綏寧夏甘肅陜西四川
貴州雲南兩廣勛陽南贛保定河南山東湖廣江西淮
鳳蘇松各邊腹巡撫并巡視河道都御史共二十三員
為一等右此等官最要得人最宜久任如宣德正統景
泰年間各邊巡撫有只用寺丞等官領勅行事不必官
大又如周忱在蘇松自侍郎陞尚書凡二十二年王翺
在遼東自僉都歴陞副都右都左都凡十有一年于謙
在河南山西一十八年陳鎰在陜西亦十餘年是皆事
久功成保濟得地方生民為朝廷分憂今此等官宜於
兩京各寺卿少卿大理寺丞年深出衆給事中御史郎
中在外右布政使按察使左右參政年深兵備副使上
等知府内推陞原職高者陞副都原職卑者陞僉都十
分資淺者止陞署職令其領勅一般行事其有在邊不
諳軍旅而善理民事者改任腹裏不為貶抑年深有勞
者就彼僉都陞副都副都陞右都常管此方十分年深
勞著者就陞部院掌印如正統天順年間金溓年富皆
自副都陞戸部尚書不為躐等蓋先必如此廣推方能
得人後必如此重擢方能久任久任方能修葺得邊疆
完固撫治得百姓安樂以為國家久安長治之計
一兩京府尹并在外十三布政司左布政使共十五員
為一等俱要用心歷練民事不厭煩勞者循資遷轉此
官稱職者留以久任選陞六部侍郎并都察院坐堂副
都御史不必更陞在外巡撫以致遷轉不常不得盡心
民事其雖公廉而才力不稱者遷改相應職事奸貪者
即時罷黜如天順年間刑部尚書陸瑜禮部尚書蕭暄
皆由布政径陞今若止陞侍郎副都不為躐等
一翰林春坊詹事府等官以備顧問侍講讀草制誥修
史牒最是清要之職唐宋以来多重此官以備卿輔之
選然多選外官才學過人者試任雖取中狀元亦令試
歴民事方纔取入翰林我國初多用徵聘隠逸之士永
樂宣德正統以来如楊士竒張洪由王府審理教授黃
淮劉鉉張益由中書舍人鄒濟陳仲完由教職儲懋王
洪陳山由給事中劉球李時勉陳敬中由主事胡儼由
知縣蔣驥由行人于敬由御史各陞翰林春坊詹事等
職又如張英由教職薦陞給事中復進中允郭璡由參
政李賢由主事薛瑄由御史皆歴陞侍郎尚書兼詹事
學士又如張顯忠由翰林歴陞祭酒出為布政郭濟歴
任春坊復陞知府王珣由檢討陞大理寺丞巡撫貴州
歐陽謙由御史改編修復陞郎中徐旭由御史陞郎中
祭酒復改修撰羅汝敬由侍講改御史是皆惟才所宜
不拘内外出入所以得人近年拘定庶吉士及進士第
一甲素稱閣下門生者方得選授天下不無遺才今宜
遵復舊制不拘内外郎中職事但有文學才行出衆者
許大臣言官論薦内閣吏部召試此官庶幾得人而可
儲卿輔之望矣
一給事中御史皆有言責上而君身朝政缺失下而臣
僚是非邪正皆唯其所言是聽使非其人人主誤聽其
言則聰明惑亂是非邪正不明誤事不小不聽其言又
為拒諫取謗天下至于御史又有巡按在外激濁揚清
除奸革弊之責所係一方利害尤重故自古慎重此官
我祖宗朝如王翺由寺正甄庸由知府左遷陳祚由參
議康慶由知州落職皆復陞御史虞祥王鐸年富由教
職冀凱由州判官皆陞給事中又如丁璿由主事馬守
中由同知俱陞御史徐旭由御史陞郎中復改翰林歐
陽謙由御史入翰林復陞郎中是皆唯才所宜不限資
格所以得人而又拔其尤者超擢侍郎僉都御史等官
所以肯盡其職且又不時考察使偏私浮偽者不得混
于其中以惑上聰明所以天下常受納諫之福而君上
不受拒諫之名今宜使大臣于内外郎官及聽選進士
中各薦所知必其忠直公正明識治體者方授此官三
年之内考其敢言而忠諫有益舉刺得宜及巡按在外
激揚興革有益地方者留以久任超擢卿佐等官其雖
敢言而言或不切于事體或過于激烈易至觸忤者則
遷改内外相應職事以保全之後仍記其忠直覈其後
效量加超擢其或當言不言或挟私附勢妄奏及巡按
不職者明奏降黜如此則言官皆得忠正之人而朝廷
納其忠諫有益於天下矣
一吏部文選考功兵部職方武選禮部儀制等司郎中
亦須妙選若得其人亦宜久任量加超擢其中常不稱
者即令外補
一通政司鴻臚寺官專取聲音洪亮于本衙門遷轉已
有舊規其有才堪部院者亦行推用
一兩京坐堂僉都御史南京總督糧儲都御史及各寺
卿佐并各部寺属官照常循資遷轉然人才各有所長
有不相宜者彼此更調不妨
一在外布按二司官宜只於本地方衙門遷轉雖有資
格遲速不同臨了總算有甚懸絶不得已者方推隣近
地方官陞補仍照弘治以前事例僉事徑陞副使副使
径陞按察使按察使径陞左布政使參議径陞參政參
政径陞右布政使不必如今逐級挨陞南北遠調以致
往来不常虚曠歲月地方常致缺官誤事其四川雲南
貴州廣西員缺宜于附近地方資淺人員内比常早陞
以酬其勞遠
一各道分巡僉事微聞國初選定道分九年方改後因
改道不常凡遇地方難事皆推避不理以致豪強貪猾
任情作弊害民地方受患今宜皆如廣東等處事例三
年滿日方許改道仍須考其三年任内奸弊盜賊豪強
貪猾之有無以為殿最本司若有進表等項公差止於
貼堂副使或分巡滿道僉事内差遣其分道三年之内
不許改差
一各處緊要兵備及提學官俱要於資淺人員内推其
才力相應者先陞僉事後加副使常管此方其職任内
事務不許他官撡越如提學所管教官兵備所管有司
巡捕并衞所官有犯撫按衙門俱就委其提問不許改
委他官以致權柄不一事體難行兵備必須兼理本道
分巡以便行事至於練兵捕盜應該勸賞等項財物許
其措置或動支官錢如此久任專制方可責其成功十
分年深勞著者提學推陞少卿祭酒等官兵備推陞各
邊巡撫其餘照常遷轉才力不稱者就行改調别任不
宜姑息
一知府知州知縣三等親民之官使非其人則上司雖
有好官行得好事不能實到百姓所以自古國家慎重
此職漢制郎官出宰百里郡守入為三公唐制不歴刺
史不得任侍郎列卿不歴縣令不得任臺郎給舍我國
初取中進士俱選縣官徵至賢才多選守令正統以来
知府俱責大臣保舉知州知縣另委吏部揀選所以得
人且又立為定制知府知州見上司不行跪禮以重其
職其久任卓異者不次超擢如何文淵由知府即陞侍
郎胡儼由知縣即陞檢討所以人多樂為此官弘治初
年又責其備荒積穀多少以為殿最所以民受實惠固
得邦本如此久長正德以來此官不重輕選驟陞下焉
者惟圖取覓得錢以防速退上焉者惟事奉承取名以
求早陞皆不肯盡心民事以致民窮財盡一遇凶荒多
致餓死今宜遵復先朝舊規知府令在京堂上官於京
官七品以上在外在閒五品以上官内保舉在外撫按
及布按二司掌印官于參議僉事同知知州内保舉其
知州知縣俱聽吏部預行揀選仍責撫巡布按二司於
府通判推官州同知知縣内保舉堪任知州之人州判
官縣丞主簿儒學教職司府衞首領官内保舉堪任知
縣之人俱必其有愛民之誠有守巳之操有處事之才
三者俱備而後可任此職後有不稱舉主連坐誤舉者
先能自首則免到任之後察其奉公守廉而不盡心民
事才力不稱者改任品級相應職事貪酷罷軟者即時
罷黜其稱職者留以久任知府九年上者即陞四品京
堂并布按二司長官次者照常陞參政副使等職知州
九年上者即陞參議知府郎中僉事次者照常陞員外
府同知運同等官知縣上者三年行取到京考其文學
德行出衆者選入翰林忠直剛正識治體者選為科道
才識明敏者分任部寺属官其有深得民心願留久任
者超擢府州正職次者九年六年照常遷轉如此選任
方得民受實惠地方雖遇凶荒盜賊可保無虞矣
一在外知府知州知縣并凡方面有司等官陞選俱合
註於原籍相近地方廣西雲貴有司尤宜查照弘治以
前事例只於本省人員内陞選庶免其不服水土且得
到任易便不致地方曠官日久奉聖旨吏部看了来說
欽此
病弱不能朝參懇乞休致疏
臣久病痰火虚弱常時一身之間隨火變動為病百端
近自五月以来每入朝班侍立輒患腿膝酸軟不能存
立節欲顛仆蓋因身弱之極心時存敬氣輒屏息以致
火鬱下焦注腿膝如是也是雖明知病原不能醫療者
由臣命薄不足以上承天寵也念臣昔遇權奸亂政不
能仰俯隨時死生禍福旦夕難保然猶靦顔竊祿以致
久遭兵陣刑獄之苦荐歴炎荒苦寒之地而萬死無悔
者誠以上思先朝作養之恩下為今日興復之計而欲
存身效用也幸遇皇上即位之初首擢臣以吏部之職
臣感殊遇巳分捐軀既而不幸事變中沮妄言取忌然
猶曲蒙聖眷寵召再三臣今強疾来京侍朝八月誠見
陛下勤政好學至仁大孝而又恩禮臣下加志窮民誠
不世出可與致太平者雖臣位卑言高躁妄孤陋不足
以上當天心下協人望然猶冀忠誠積久漸當感孚可
得效涓埃之報於萬一也乃不意病久益弱無如之何
故不得已在在累乞休致三乞改調南京其願就南京
者尤非得已實以病弱不便朝參又不忍負恩輒去故
欲就彼安養數年庶幾病愈可復進用也不意蒙恩未
允今病已深不敢再乞兹瀝情欵伏願聖恩憐憫特賜
還鄉休致以終餘年不勝感戴之至
重民牧以安民生以固國本疏(時官南京吏部左侍郎)
准本部咨准吏部咨該監察御史朱豹奏前事節該吏
部題稱合無行令兩京文職三品以上官各將平日信
服不拘在京在外堪任知府者疏名上薦可薦者不嫌
於多已薦者不厭其重不可以親讐而為嫌疑不可徇
私昵而為欺㒺等因欽奉聖旨是在京在外有材識敏
達操存端謹志慕循良堪任知府的著兩京文職三品
以上官各將平昔所知疏名上薦欽此欽遵備咨通行
到臣臣愚所知數人不能去取躊躇累月今思在京志
行可保才堪知府之人有如南京刑部養病署郎中事
姜綱見任主事余鋟等皆名譽素聞人或多薦年資將
及吏部自有擢用臣不敢以塞眀詔外今訪得先任光
禄寺少卿掌欽天監事後降直隸宿州知州樂頀先任
廣東按察司副使後降廣西籐縣典史孫懋是皆操持
清苦志慮忠純初任知縣各播循良之譽繼任給事中
屢陳忠實之言暨後樂頀超遷卿寺而以御下過嚴致
来所属之怨一時被誣孫懋歷官方面而以身在遠方
不知校尉之真一時失待幸皆得遇聖恩辯明薄示懲
降今聞樂頀因疾還鄉而日頌聖德於田里孫懋依限
到任而日勤民事於遐荒是皆夷險一心始終一節似
此循良巳試練達巳久之人論其原資復之清要一職
固宜因其巳降委之僻静一府尤稱臣愚輒敢上聞以
備採擇乞勅吏部再加訪察量行擢用如臣今舉欺㒺
徇私甘當重黜或彼後任犯贓非誣願與連坐
應詔自陳不職以弭災異疏
准南京禮部咨該禮部等衙門會奏奉聖旨是兩京文
武衙門大小官員著痛加脩省勉盡職業以回天意四
品以上官著自陳欽此欽遵除痛加脩省外切惟近日
災變實出非常臣每見奏報一次驚惶累日及今捧讀
聖旨勅諭益加憂惕無地自容思我皇上聖德中興仁
孝恭儉豈宜有是也無乃以今天下民窮財盡不能再
支荒歉而我聖祖垂訓所憂民不聊生盜賊竊發豪傑
或乘隙而起者臣等在位之人有能致之無能禦之將
為國家無疆之卹是以天心仁愛預儆陛下而迭出災
異乃一告不巳而再告屢深欲陛下一朝省悟而大奮
乾剛致果於用舍黜陟之間也書言邦之杌陧由一人
邦之榮懷亦尚一人之慶是知人君未可以用一人之
誤而不能種亂致災去一人之當而不能轉危弭變也
臣愚自省兩京大僚之中未有如臣不職之甚者蓋一
則身弱之極遇事不堪委用二則見偏之過出言不能
合衆三則愚㒺之甚自以妄言為忠言而乃過憂明主
之孤立臣有此三失焉敢冒恩竊祿而不以告陛下哉
臣自到南京以来舊疾痰火比前益甚加以心神虚怯
語言蹇滯足難於行步手倦於執筆而又自前屢經言
官論劾人心所同即天意所在也臣豈敢再厠班列况
查南京各部皆止侍郎一員而惟吏部多臣一員似為
冗濫亦當裁革伏願聖慈憐臣愚昧早賜罷黜以協公
論以答天心臣不勝戰慄待罪之至
謝恩疏(時官南京工部尚書)
臣原任兵部左侍郎累因多病不能朝參懇乞休致蒙
恩特改南京吏部左侍郎以便調養臣到南京竊禄優
閒巳逾半載正慙尸素無補累奏乞休未得今本年五
月十七日忽准吏部咨欽蒙聖旨陞臣今職臣量材難
稱無任戰兢揣分不堪曷勝感激但惟天地之恩未報
犬馬之性素存敢不益勵勉膺新命期為國家守法信
度節用愛人上思卿輔之義因事納忠下同工技之流
執藝以諫更效華封仰天祝聖而多夀多男之是保願
祈明主得賢立政而庶獄庶慎之㒺兼臣已於本月二
十六日望闕謝恩到任理事外
乞憐民困議
都水清吏司案呈奉本部送據應天府呈據上元江寧
二縣顔料舖戶陳鑑謝雨等連名狀告鑑等賣物當行
編充前役遞年各衙門賠累消乏後蒙南京工部坐派
福建等布政司辦解折料價銀一萬四千兩有零到部
派買銀二硃等料比蒙審得硃料起運今用綱司水脚
浩大體照時價估計每銀硃一百斤價銀九十兩二硃
一百斤價銀八十兩只勾完納錢糧尚且靠損續有別
省料價解到不及千兩買少賣多已蒙本部減估銀硃
百斤價銀八十五兩二硃百斤價銀六十六兩虧累賠
補近有福建布政司仍解料銀一萬八千兩到部又蒙
拘買硃料買多賣少以致貨價騰貴若照減估價值買
辦不無尅損小民錢糧况是外省解納鑑等京民難替
賠補乞憐移文加價買辦等情據此看得舖戶陳鑑等
告稱蒙南京工部拘買銀二硃料俱係外省錢糧况要
起運北京交納合用綱司水脚浩大即今貨價騰貴若
照減估價值買辦不無尅損小民抑且京民難以賠補
乞要移文加價買辦一節為照前項硃料舖戶既稱虧
價難以買辦相應處分呈乞裁處等因到部送司案查
先於正德十三年為急缺供應家火物料等事奉本部
送准工部咨開預備取討生漆七十萬斤桐油五十萬
斤銀硃五十萬斤二硃三十萬斤肥皂二十萬斤鉄線
三十萬斤竹掃箒三十萬把數目緣由前来已經案呈
通行分派浙江福建等七布政司辦解節行催據湖廣
福建廣東江西陸續解到共該生漆一十二萬四千六
百餘斤桐油六萬九千六百餘斤銀硃三萬六百餘斤
二硃二萬七百二十餘斤鉄線三萬六千餘斤肥皂一
萬六千二百餘斤竹掃箒六千一百餘把俱巳轉送南
京内官監起運備用外内有福建布政司解到前項料
價一萬四千一百五十四兩三錢為照京價不彀買料
行令加徵價銀四千七百四十七兩三錢遇蒙正德十
六年四月二十二日詔書特加蠲免訖嘉靖四年又奉
工部咨開取預備鉄線五萬七千斤肥皂一十萬斤竹
掃箒一十萬把分派浙江等七布政司陸續解到鉄線
三千八百餘斤肥皂九千三百餘斤竹掃箒五千一百
餘把已送該監起運奉本部送據福建布政司批差行
都司經歷吴斆福州中衞郭仁管解舊派福州等府羅
源縣生漆等料巳徵價銀共一萬八千九百八十一兩
四分四釐四毫二絲七忽六微到部送司隨將銀兩照
數秤收貯庫行拘上元江寧二縣在冊舖戸查審買料
間今據前因卷查正德四年本部奏為修省事内一件
為急缺供用家火物料等事正德二年准工部咨開取
預備生漆五十萬斤桐油三十萬斤銀硃二十萬斤二
硃二十萬斤肥皂二十萬斤鉄線二十萬斤竹掃箒三
萬把分派湖廣江西福建浙江四布政司共已解到價
銀二十五萬八千二百四十餘兩本部内借銀六萬兩
脩理武英殿等處應用又將銀五萬一千餘兩給與舖
戶買辦生漆五萬八千餘斤桐油四萬八千餘斤銀硃
一萬二千餘斤二硃一萬二千餘斤肥皂二萬七千餘
斤竹掃箒四千餘把鉄線三萬二千餘斤送南京内官
監起運赴京交納量勾數年之用查此數十萬兩之銀
俱係民膏民脂若盡數買此物料積久必至乾涸損壊
誠為可惜本部合無差官將此銀兩解運赴京收貯如
用油漆則買油漆如用肥皂則買肥皂如此則朝廷得
以實用而百姓又免起運之勞即今敵人時或出沒若
將此銀以為邊儲之用猶為有益等因節該工部議得
前項未買料銀除前借用銀六萬兩尚算該銀一十四
萬七千二百四十五兩有零合無依擬行令照數解部
收貯若遇前項物料缺乏照例收買應用一則可免舖
戶人等營求窺利一則可免運送脚錢及沿途夫役之
費實為便益題奉武宗皇帝聖旨都准擬行欽此欽遵
備咨到部送司欽遵外今照福建解到生漆桐油等料
價銀一萬八千九百八十一兩四分四釐四毫二絲六
忽六微内查得近奉本部送准兵部咨為年例冬衣缺
少紵絲綾紬白綿等事内開針工局署局事司設監太
監賈友等題稱南京内官長隨四百七十九員名合用
紵絲綾紬一千三百二十二疋每疋折銀三兩共該折
銀三千九百六十六兩移咨南京工部於該解本部料
價銀内扣數支送南京針工局俵散等因備咨到部送
司查得先年支剰在庫料價銀止有一百八十四兩七
錢二分九釐六毫四絲二忽九纖五塵四埃不勾支送
就於前項福建解到料價銀内動支三千七百八十一
兩二錢七分三毫五絲七忽九微四塵六埃凑送該局
以作冬衣折支紵絲綾紬銀兩外其餘料銀一萬五千
一百九十九兩七錢七分四釐六絲九忽六微九纖五
塵四埃正與先年本部奏准解銀事體相同又查得節
該南京内官監揭帖開報内府皇城宫闕殿宇及諸禁
門城樓磚城内庫等處損壊㵕漏應合脩理緣由又稱
節該南京内外守備會同府部科道等官相看回奏六
次已經三十五年即今坍損尤甚委係緊要去處相應
逐旋脩理等因到部為照前項工程浩大先於弘治十
五等年起本部節次會官奏議彼因年歲不豐財力艱
窘各衙門一向未敢輕議奏請興工修理然計合用工
料必須預先整備今照前項料價銀兩合無不必買料
聽令本部明立文案收積在庫備役内府緊要修理惟
復照前正德四年奏例差官解運工部收貯遇缺買料
應用均於事體官民兩便具奏施行等因案呈到部臣
等看得前項坐取生漆桐油等料原係正德末年權奸
用事倍常加派多取之數有加銀硃一料派坐五十萬
斤福建一布政司派銀八萬六千餘兩及後徵銀解部
又因買價不敷派令加徵似此竭民膏血豈能盡供幸
賴我皇上即位權奸誅黜前項多派未完料價盡行蠲
免民始得生今此赦前已徵在官銀兩論理各處亦有
而有司任其乾沒不行查解今惟福建布政司官員奉
公體國起解前来今欲照依原估定價責令舖戶買料
送納既物價騰貴合用起運綱司水脚浩大難以賠補
欲照前加徵價銀則此赦前多派料銀各處拖欠未納
者既得盡行蠲免而此福建官民已納解到者反欲加
徵情理豈堪是此布政司官本因體國而反使殃民本
欲奉公而反令致怨也况查前料派後徵運過生漆一
十二萬四千六百餘斤桐油六萬九千六百餘斤銀硃
三萬六百餘斤二硃二萬七百二十餘斤鉄線三萬六
千餘斤肥皂一萬六千二百餘斤竹掃箒六千一百餘
把又有嘉靖續派徵解過鉄線三千八百餘斤肥皂九
千三百餘斤竹掃箒五千一百餘把通前二次量彀數
年之用今此價銀一萬八千九百八十一兩有零内除
依奉工部咨到針工局題准事理動支三千七百八十
一兩二錢七分有零凑送南京針工局以作冬衣折支
紵絲綾紬銀兩外其餘一萬五千一百九十九兩七錢
七分四釐六絲九忽六微九纖五塵若令買料起運照
依每年常裝該造木桶板箱雨罩扛䌇鎖鑰事件動以
數千百計該用各項物料匠作工食約計銀二千三百
八十餘兩又約計南京兵部計撥裝運馬快船共三十
餘隻又沿途人夫供送需索不知又費幾何且物料積
久無用深可痛惜今思内府皇城前項宫闕殿宇及諸
禁門城樓磚城等處多有損壊雖云工程浩大地方荒
歉一向未敢議脩倘後内有十分損壊處所亦難終不
脩理一時盡派民皆緩急難倚而且竭天下之力不足
以供是猶七年之病而求三年之艾非及今漸蓄終不
可得臣等若不預思奏處是負我皇上愛恤民隠之仁
遇災修省之勅也如蒙軫念南京根本重地各處人民
災困乞勅工部查議合無容臣等將前銀不必買料立
案收貯庫及查各布政司有如前項赦前原派巳徵未
解各項料銀或料物原徵折價未曾買納者一體解部
䟎積以為修理内府宫殿門闕等處急缺備用免後盡
派小民緩急難倚惟復止照正德四年事例將銀解京
工部收候遇缺買料應用
胡端敏奏議卷六
