建炎雜記甲集卷十七
宋李心傳撰
財賦四
國初至紹熙中都吏祿兵廪
祖宗時中都吏祿兵廪之費全歲不過一百五十萬緡
元豐間月支三十六萬宣和間崇侈無度然月支一百
二十萬渡江之初連年用兵猶月支不過八十萬至淳
熙末朝廷無事乃月支一百二十萬而非泛然所及其
金銀綿絹不與焉以孝宗恭儉撙節而支費擬於宣和
則紹興休兵以後百司宫禁循習承平舊弊日益月增
而未能裁削也
渡江後郊賞數
渡江後郊賞建炎二年用錢二十萬緡金三百七十兩
銀十九萬兩帛六十萬匹絲綿八十萬兩皆有竒紹興
元年越州明堂内外諸軍犒賜九百六十萬緡四年建
康明堂增至二百五十九萬緡(宿衛神武右軍中軍七萬二千八百餘人共支二百)
(三十一萬每人率為十三千有竒劉韓岳王四軍十二萬一千六百餘人共支二十八萬每人率為二千有竒)而
方州不與其後日有增益二十八年冬祀上自立賞格
命有司行之是歲錫賚金緡視前郊減半蓋自宫禁百
官宗戚閹宦下至醫祝胥皂人人有之不可復廢矣
三司戶部沿革
國朝承五季之舊置三司使以掌天下利權宰相不與
王荆公為政始取財利之柄歸於中書元豐制戶部尚
書左曹侍郎各一員掌經賦右曹侍郎一員掌常平苖
役坊場山澤之令由是版曹不能經畫中都百官諸軍
廪給亦不能理建炎初以軍興國用不足始命張誠伯
以同知樞密院事提領措置戶部財用黃道周潜厚以
經祠副之其後孟富文庾沈忠敏與求皆以執政繼領
利權由是少給然所取大率出於經制之外焉自罷總
制司版曹但掌經費歲入僅五千緡出亦稱是一有不
足未免支移或遇軍興則除禁帑應副外版曹但能預借
民間坊場淨利四百萬緡(紹興三十一年十月癸酉)或利賣度牒六
百萬緡而已(隆興二年二月)乾道初孝宗嘗記戶部歲入之數
較之歲用但闕三百萬緡(元年十二月丁亥)時會子初行李侍
郎若川因請增印二百萬緡(二年二月)然上半年尚闕五十
萬上命左藏南庫以銀會子半與之(三月壬辰)自是版曹歲
借南庫錢百餘萬緡因以為例淳熙中韓子師為戶部
尚書始免例借自後皆守其規約焉先是上以諸路財
賦收支浩繁令兩侍郎分路管認(乾道六年正月乙酉)淳熙十年
王宣子為戶部尚書始請於次年四月將諸道監司守
倅所起上供錢比較以定賞罰許之(八月甲午)其後減展磨
勘銀有差由是罕有遺欠者迄今遂為定制
左藏庫(會計錄)
左藏庫者國家經賦所貯也淳熙中左藏庫封過三衙
百官請給成歲為錢一千五百五十八萬餘緡銀二百
九十三萬餘兩金八千四百餘兩絲綿一百十八萬餘
兩絹一百四十八萬餘疋以直計之金銀錢帛共約計
三千餘緡而宗廟宫禁與非泛之費不與焉紹熙間鄭
傅之湜以秘書郎轉對為上言今黃老之宫衛卒動以
百數外戚家廟防戶之兵多於太廟額外將校之俸錢
半扵正額取給外庭百官之費不足當闕門醫職近侍之
半請明詔大臣裁定經費上自乘輿下至庶府除奉宗
廟事兩宫給兵費外一切量裁斟酌罷其不急損其太
過時趙德為戶部侍郎因請稽考内外財置紹熙會計
錄俟見大槩之後命戶部宰屬同共詳議而一二大臣
公心叶意為之斟酌以其所減損而以予民遂命版書
葉叔羽中執法何自然檢正林和叔左右司沈信叔楊
濟甫與德老同為之(二年正月丁未丁丑兩次降旨)未幾自然丁内艱
去官後亦未聞有所減也
左藏南庫
左藏南庫者本御前掌管激賞庫也孝宗即位之初年
改之先是紹興休兵後秦檜取戶部窠名之可必者盡
入此庫戶部告乏則予之檜將死屬之御前由是金幣
山積士大夫至指為瓊林大盈之比二十九年夏河流
淺澁綱運不通高宗嘗出内帑錢五百萬緡以佐調度
(五月己未)已而謂輔臣曰朕息兵二十年所積豈以自奉蓋
以備不時之須免臨時科取重擾民爾及軍興又出九
百萬緡為出師勞功之用明年夏詔從臣條具足食足
兵之策(三十二年四月己亥)黃通老為禮部侍郎建言足食之計
在於量入為出今天下財賦半入内帑有司莫能計其
盈虚請用唐德宗楊炎之策歸之左藏及上受禪袁伯
誠孚在諫院復以為言上從之遂改内藏激賞庫為左
藏南庫焉(七月癸丑)然南庫移用皆自朝廷非若左帑直隸
版曹為經費也淳熙末始併歸戶部(十年八月二十八日)上諭大
臣曰此庫併歸版曹朕亦省事既而都省令戶部管認
南庫錢二百萬餘緡版書王宣子奏此皆奉親及内教所
須不可欠闕計歲祗應支九十五萬而見在止三十五
萬其應入者又三十九萬有竒既闕二十一萬緡而南
庫例還戶部沙田錢二十三萬緡又在其外合之為欠
四十四萬緡是南庫歸版曹無益而有損也乞就撥歸
封掌庫其朝廷年例合還戶部錢却於封掌庫支取不
從既而蔣世修正言又奏南庫撥歸戶部於今二年而
庫名尚存官吏如故乞併罷上曰若盡廢庫名出入必
殽亂可以左藏西上庫為名(十二年正月三日)於是諸路歲發
南庫窠名錢一百九十八萬餘緡改隸本庫後又改稱
封掌下庫仍隸戶部焉(紹興元年十月二日)
左藏封掌庫
左藏封掌庫者孝宗所剏也其法非奉親非軍需不支
至淳熙末年往往以犒軍或造軍器為名撥入内庫或
睿思殿或御前庫或修内司有司不敢執鄭溥之為勅
令所刪定官因轉對為上力言之事已十三年矣庫中
所儲金至八十萬兩銀一百八十六萬餘兩又有糴米
錢度牒錢而下庫復儲見緡當五六百萬十六年夏溥
為秘書郎因轉對又為光宗言之䟽入命戶部稽考以
聞(十六年六月)然卒不竟也慶元後每封掌庫取撥錢輙數
十萬緡銀亦數萬兩黃金亦數千兩蓋以奉神事親之
費云(六年六月撥封掌庫錢一百萬緡修太皇太后攅宫七年撥二十萬緡入内藏八月撥十五萬緡并)
(銀二萬兩充秋季供奉太皇太后使用又撥金二千五百兩銀二萬充明堂使用又撥一百萬緡修奉太上皇)
(帝攅宫一季之間所撥金銀錢計直二百五十萬緡蓋多非泛支用故爾常年則不及此數焉)
内藏庫(激賞庫)
内藏庫者始因藝祖削平諸國收其帑藏貯於講武殿
而太宗太平興國三年因分左藏北庫為内藏庫亦謂
景福内庫然歲入不過錢百餘萬緡銀十餘萬兩真宗
咸平中嘗謂宰相曰祖宗置内藏所貯金帛以備軍國
之用非自奉也二聖削平諸國親視郊兵所費不貲出
於是三司所假凡六千萬兩於淳化迄景德每歲多至
三百萬少亦不下百萬三年不能償即蠲除之此庫乃
為計司備經費耳故仁宗後西北事起大率多取給於
内藏神宗用王荆公計凡摘山煮海坑冶𣙜貨戶絶没
納之則(此舊三司窠名屬左藏庫)與常平免役坊場河渡禁軍闕額
地利之資悉歸朝廷元豐元年更内藏庫名凡三十二
庫每庫一詩一字目之五年又取苖役羡財為元豐庫
直隸朝廷在内藏之外(張編載元豐庫宜政殿庫乃内藏也本在講武殿後改即崇政)
(殿庫按太府寺南為崇政庫元豐庫在太府寺南)元祐初宣仁共政吕正愍公
又建元祐庫以備封掌皆號朝廷庫務徽宗崇觀後則
大觀東西等庫西城所處無不皆天子私藏而版曹告
竭矣高宗渡江但有内藏及激賞二庫秦丞相用事每
三宫生辰及春秋内教冬年寒食節與諸局所進書皆
獻金幣由是内帑山積紹興末有詔除太后生辰及内
教外餘並減半(二十九年八月丁巳)孝宗初又併書詩禮物罷之
紹興中始數取封掌錢入内藏上受禪又取淮東總領
所羨財五十萬緡入内禁藏識者嘗以為言激賞庫即
所謂左藏南庫
御前申庫
御前申庫者紹興中置凡乘輿所須圖畫什物有司不
能供者悉於申庫取之故百工技藝之巧者皆聚於其
間日費無慮百千萬内中既有酒庫而申庫所釀尤勝
以其餘酤賣頗侵戸部窠額以此軍儲常不足二十九
年冬張子公再為吏部尚書因見上言王者以天下為
家不當私置申庫以侵國用上從其請盡罷之人由是
知申庫之設非上本意也
三省樞密院激賞庫
三省樞密院激賞庫者渡江後所創也自建炎龍興堂
膳始減至維揚又減至臨安又減紹興四年秋趙元鎮
為川陜荆襄都督既而不行遂以督府金錢入三省樞
密院激賞庫十年秦會之當國以烏珠畔盟用兵須犒
賜之物乃計畆率錢徧天下五等貧民無得免者然兵
未嘗舉而所歛錢盡歸激賞庫其後至歲支三十八萬
緡堂厨萬五十千東厨萬二千玉牒二萬四千日歷勅
令所國史院各二萬尚書省犒設一萬三千中書門下
七千密院九千識者指為冗費二十九年冬上命御史
舍人識之朱漢章洪景嚴奏歲減二十萬緡(十二月癸亥)詔
可孝宗受禪復減歲用錢為十萬緡(二十二年七月壬戌)迄今不
改
合同憑由司
合同憑由司者宫禁所由取索也歲取金銀錢帛率以
百萬計但愁數除破耳雖有歲終考比之令然郎官
第赴内東門司終日巍座而數璫與數㜮自為會稽郎
官不得預畢事則卷牘尾亦俾之書名而已紹熙二年
春議者以為濫予横賜無以撙節請自今内諸司所給
賜所營造所取悉從有司定為中制惟正供而已其濫
恩横賜皆釐正之詔葉叔羽趙德老何自然同稽考(正月)
(辛未)其後亦不果裁節焉
修内司
修内司者掌宫禁營繕渡江後浙漕及京府共為之紹
興末趙侍郎子繡為浙漕奏免修繕以其事歸修内
司歲輸緡錢二十萬後減五萬緡乾道初有司請悉除
免上曰如宗廟有損動處安得不修乃再減緡錢五萬
然修内司逐時於左藏庫關支錢物猶為不少今又歷
赴北部驅磨不過斧若干具鍬钁若干柄而已一錢尺
帛並不卦歷故戶部亦不得而稽考焉
國用司
國用司者孝宗始置語在官制中然於國用未有所制
也乾道三年春蔣子禮初秉政因謝恩除留身奏事為
上言今費財最甚莫如養兵近陳敏減汰二千人戚方
減汰四千人大約一兵每月減二十千汰兵固為良策
然今之軍士類多有官若與之外任既不廢劵錢又加
供給大抵離軍使臣每員月費四十餘千(劵錢三十六千供給五千)
臨安一府八十員歲費錢二萬六千緡以此推之諸道
可知雖減之於内而增之於外未見其得上曰若是則
減汰全無益子禮曰豈惟無益而已今減六千人則必
招填六千人是倍費也臣契勘在内諸軍每月逃亡事
故常不下四百人若權住招一千半内外可暗省二百
八十萬緡異時財用有餘更招少壯者練習之不惟省
費又可兵精上以為然子禮由此驟相然識者謂此策
暫可行也若利其闕額而為之是又蹈宣政之覆轍矣
是日(二月壬申)子禮奏事退御筆批自今宫禁内人并百官
三司將校軍兵諸人每月五日國用房開具前月支過
上五項請給數目人數具開進呈自此月為始外路軍
馬降式下諸路總領所逐月開具并非泛泛支用之數
以聞永為定式云其後廢國用房而版曹進册如故
𣙜貨務部茶場
𣙜貨務部茶場舊東京有之建炎二年春始置于揚州
(正月壬辰)是年又置于江寧(二月乙丑)紹興三年又置於鎮江及
吉州五年冬省吉州務而行在務場隨移臨安以都司
提領其始歲收茶鹽一息錢六百九萬餘緡(紹興元年)六年
九月詔歲收及一千三百萬緡許推賞時以為極盛矣
休兵已久歲課倍增(二十四年收二千六百六十萬緡三十二年收二千一百六十五萬)
(緡皆有竒)乾道三年三月詔以二千四百萬緡為額建康千
二百萬緡臨安八萬緡鎮江四百萬緡於是淮東總領
所實在鎮江月支𣙜貨錢三十萬緡為贍軍之用淳熙
中三務場官吏互爭課賞始禁鎮江務鈔引不得至臨
安十年以朱少卿佺為淮東總領遣屬吏劉荀訴諸朝
時黃德澗為中執法率臺諫上言鎮江務場軍食所係
倘有不售其害非輕臨安務場年額未始有虧萬一無
有羨財不過官吏不該泛賞而已請令提領官總三務
場增虧有無以為殿最而鎮江鈔少復如著令許至臨安
從之(六月戊申)自是鎮江務場始給矣
豐儲倉(外路積糧)
豐儲倉者紹興二十六年夏始置先是王公明為司農
卿寺丞請令諸路以管錢糴米赴行在鍾侍郎世明因
奏令諸路歲發常平陳米十五萬斛啟倉贍軍言者以
其壊常平法奏絀之韓尚書仲通在版曹乃請别儲粟
百萬斛於行都以備水旱號豐儲(四月戊戌)其後又儲二百
萬斛於鎮江及建康然頗有借兑三十年夏詔補還之
(四月乙丑)今關外亦積糧一百萬斛有竒然行在歲費糧四
百五十萬斛餘建康鎮江皆七十餘萬斛今中都所積
但三月之糧關外積糧亦不能支一年古者三十年必
有九年之蓄自乙酉休兵至今近四十年矣謂宜益儲
積糧以為飢荒軍旅之備否則增糴如歲用之數以陳
易新使常有一年之蓄庶乎其可矣
淮東西湖廣總領所
淮東淮西湖廣三總領所自休兵後朝廷科撥諸州縣
財賦及𣙜貨等錢與之淮西歲費錢七百萬緡米七十
萬石張魏公為都督增神勁軍二萬歲益費二百萬緡
湯丞相以為言故後亦廢然為總領者但能拘收出納
而已固非能以通融取予之術行乎其間也至乾道中
淮西歲費已增為一千一百餘萬緡而米猶如故淮東
總領所歲費錢七百萬緡米七十萬石而諸郡及鹽司
所輸之緡多愆期者(每月五十八萬緡内浙鹽司三十萬平江鎮江府及常州共十五萬)
(江西九郡共十二萬)湖廣總領所歲費錢九百六十餘萬緡米九
十萬石諸路所輸率亦常負十分之三然合三總領所
支僅當四川一年之内數益川中糴買歲為八百三十
餘萬緡而三總領收正色米故也凡三總領所歲用戶
部經常錢九百萬緡而𣙜貨所支不預渡湖始發三合
同關子乾道中以關子折閱詔歲增撥四川錢帛為二
百萬緡補之(錢一百七十萬緡綢絹絲綿在内)淳熙末盡損之以損四
川鹽酒重課而内府償焉朝廷既以歲額撥錢歲為永
數近歲軍中大請受人漸少由是年支之外計司稍有
贏餘有司疑朝廷惡其優多掩蔽所餘不盡載于成册
往往妄稱䟎積以為已功紹熙末内藏庫下淮東總領
所取撥羡財明年二月葉正才言此項當存留以備緩
急請詔有司自今除每歲收支外並將有管實在之數
開具成册使朝廷通知有餘不足之數若非緣軍前事
毋得輙支移起發欲以他用雖有中旨許執奏不行俟
儲積漸多朝廷經制既立然後職窠名之重輕考撥定
之數目寬減州縣還以予民從之惟四川總領所自建
炎以後專利權不從中覆故得以守其職業焉
四川總領所(二事)
四川總領所贍軍錢并金帛以紹興休兵之初計之一
歲大約費二千六百六十五萬緡其五百五十六萬緡
酒課(今減為四百一十餘萬)三百七十五萬緡鹽課(今減為三百餘萬)四
百餘萬緡糴本(二税上科)一百四萬緡茶司錢(額一百四十四萬逓年實)
(發此數)二百三十一萬緡經總制司錢(語在經總制前事中)九十萬
緡錢銀引免界貼頭錢(語在兑界事中)二十四萬緡三路稱提
錢(語在其事中)十萬緡西河州鹽錢始趙應祥為大漕也紹
興五年四川收錢物總三千三百四十二萬緡而所出
多五十二萬緡(歲支三千三百九十四萬餘緡)吴武安一軍費緡錢一
千九百九十五萬明年收錢減二百八十萬出錢增六
百六十六萬緡以宣撫司儧剰錢補其闕(一年缺九百四十六萬緡)
而武安軍需增錢三百八十萬緡(凡二千三百七十五萬)應祥既
與武安不協遂丐免七年李子及代為都轉運司一歲
本司所入視六年增六百七萬緡(凡三千八百二十九萬)所出減
二百三十一萬緡(凡三千八百二十九萬)以入較出猶虧一百六
十二萬緡八年子及上䟽言本司應副軍前正色折估
米二百六十五萬斛有竒而宣司兵籍以紹興六年考
之止有六萬八千餘人計費米若干之例共約費若干
斛是米數尚有餘於人數也蓋宣司兵官視軍士居十
之二(官員一萬七千七百餘員兵士五萬七百四十九人)皆繫名冗員之人而官
員請給十倍於諸兵計司安得不困時武安亦劾子及
饋餉不繼子及遂坐免十二年朝廷既罷兵鄭亨仲為
宣撫副使右護軍歲計猶缺錢七百七十八萬緡明年
詔增印錢引四百萬十六年以後始節次寬減重賦至
七百萬緡十八年亨仲召歸而宣總所樁積錢至五千
餘萬當此之時蜀中號為優裕乃休兵之力也辛巳用
兵諸將增招至十萬六千人增馬五千匹而茶馬等司
歲輸又多所負由是總領歲闕至六百四十萬緡乾道
四年二月丙申有旨四川宣撫司集四路漕臣於利州
以財賦之入對立養兵之額於是宣撫虞雍公澄覈兵
籍去其老弱者近萬人諸軍開落詭籍者二千人定立
軍額為九萬七千有竒又頗取四漕歲錢以益之至淳
熙間軍籍視武安時增三之一歲用視武安時減三之
一焉蓋自乾道再和軍中大請受人益少由是稍有羨
財每遇減放鹽酒絹布激賞之屬計司所抱多至數十
萬緡而二十萬緡實此錢也(紹熙三年至慶元三年楊少卿輔抱鹽酒三十萬緡)
(權少卿安節抱布估錢三十萬有竒零絹估錢二十八萬緡權少卿安節抱布估錢三十萬緡激賞絹二十萬)
(緡只此六年間計司已抱一百萬緡矣)會職者猶謂四川總領所多有餘羨
其實不然東南三總領所掌利權皆有定數然軍旅饑
饉則告乞于朝惟四川在遠錢幣又不通故無事之際
計臣得以擅取予之權而一遇軍興朝廷亦不問自建
炎軍興後應祥權鹽酒之課折絹布之估科激賞之費
倍糴本之輸商賈農民征率殆盡辛巳之役王瞻叔無
以為計遂大括白契以贍軍朝廷知其擾民而不容止
也自應祥瞻叔為善理財後近歲趙德老楊嗣勲權少
卿相繼總賦皆以減放為急蜀人幸之(德老嘗減鹽酒折估錢一月凡)
(七十萬緡)然今計司所取錢猶有無藝者淳熙六年蠲免鹽
酒重課而所折之絹布猶如故至今遇閏月財不減謂
之加閏通不過二萬緡又如諸縣井契錢自王瞻叔以
來每損之以助省計而王德和悉拘入計所通不盈十
萬緡此皆失於𤨏碎者也謂宜損其無藝而善藏其餘
無事則以予民有事則以給餉庶乎其可爾
諸州軍資庫
諸州軍資庫者歲用省計也舊制每有計度轉運使歲
終則會諸郡邑之出入盈者取之虧者補之故郡邑無
不足之患自軍興而計司常患不足給凡郡邑皆以定
額窠名予之加賦增員悉所不問由是州縣始困近歲
離軍添差大為州郡之患(紹興十一年四月己未初用張循王奏離軍將佐並與添)
(差郡患無以給二十七年六月丙辰兵部奏大郡無過百人次郡半之小郡三十人為額從之)而宗室
戚里歸明歸正甚至於樂藝賤工胥吏雜流亦皆添差
慶元一郡而添差四十員盡本府七務場所入不足以
給四員總管之俸其間有十五年不徙任者計其俸入
錢二十餘萬緡米十餘萬斛揚州會府也歲輸朝廷錢
不滿七八萬而本州支費乃至百二十萬緡民力安得不
困紹興初議者請裁定朝廷經費然後使版曹盡一歲
之入正其舊籍削去虚額擇諸路監使之愛民而通財
計者俾之稽考調度蠲其煩重以寬民力朝廷未克行
今之為郡者但能撙節用度譏察滲漏使歲計無乏已
號過人無復及民之政矣
公使庫
公使庫者諸道監帥司及邊縣州軍與戎帥皆有之蓋
祖宗時以前代牧伯皆歛於民以佐厨傳是以制公使
錢以給其費懼及民也然正賜錢不多而著令許收遺
利以此州郡得自恣若帥憲等司又有撫養備邊等庫
開抵當賣熱藥為所不為其實以助公使耳公使苞苴
在東南尤甚揚州一郡每歲饋遺見於帳籍者至十二
萬緡江浙諸郡每以酒遺中都官歲有五六千斤以至
數千瓶淳熙中王仲行尚書為平江守與詞官范致能
胡長文厚一飲之費每至千餘緡時蜀人有守潭者又
有以總計攝閏者視事不半歲過例饋送皆至四十五
萬緡供宅酒至二百餘斛孝宗怒而絀之(九年正月戊子三月乙未)
然其風蓋未殄也東南帥臣監司則罷號為上下馬隣
路皆有饋計其所得動輙萬緡近歲蜀中亦然其會聚
之間折爼率以三百五十千為準有一身而兼數職者
則併受數人之饋遺獻酬之際一日而得二千餘緡其
無藝如此頃歲陳給事峴為蜀帥馮少卿憲為成都漕
就以所遺元物報之陳怒奏其容覆賍本朝廷遣之逮
陳敗乃得其直時芮國器侍郎趙子直丞相相繼為江
西漕凡四方之聘幣皆不入于家斥其資置養濟院於
南昌以養貧者朱少卿時敏為潼州守受四方之饋每
以其物報之趙德老鎮成都受而别儲之臨行以散宗
室之貧者此皆廉節之可紀也惟總領所公使錢以科
次取於大庫軍故歛不及民然正數不多而歲用率十
數萬每歲終上其數於戶部輙以勞軍除戎器為名版
曹知而不告也所謂公使醋錢者諸郡皆立額白取於
屬縣縣歛於民吏以輸之小邑一歲亦不下千緡人尤
以為怨謂宜罷互送而捐遺利使上下一體而害不及
民則合祖宗之制
建炎紹興戶口數
建炎三年兩浙路主戶口戶二百一十二萬二千七十
二口二百五十六萬七千八百(每十戶率為十五口有竒)成都府路
戶一百十三萬一千四百八十九口三百二十六萬九
千三十六(每十戶率為三十口弱)紹興二十九年諸路戶一千一
百九萬餘口一千六百八十四萬餘(每十戶率為十六口弱)三十
一年戶一千一百三十六萬餘口二千四百二十餘萬
(每十戶率為十一口有竒)三十三年戶一千一百十三餘萬口二千
三百一十一萬有餘(每十戶率為二十一口弱)
四川元豐紹興淳熙戶口數
四川六十州一百九十九縣元豐二年戶二千一百餘
萬口一千六百餘萬紹興三十二年戶二百六十四萬
餘口七百五十一萬餘(每十戶率為三十口弱)淳熙二年戶二百
五十八萬有餘口七百四十三萬餘
本朝視漢唐戶多丁少之弊
西漢戶口至盛之時率以十戶為四十八口有竒東漢
戶口率以十戶為五十二口可準周之下農夫唐戶人
口至盛之時率以十戶為五十八口有竒可準周之中
次自本朝元豐至紹興戶口率以十戶為二十一口以
一家止於兩口則無是理蓋詭名子戶漏口者衆也然
今浙中戶口率以十戶為十五口有竒蜀中戶口率以
十戶為三十口弱蜀人生齒非盛於東南意者蜀中無
丁賦故漏口少爾昔陸宣公稱租庸調之法曰校閱而
衆口可知是一丁受田決不可令輸二丁之賦非若兩
税鄉司能開闔走弄於其間也自井田什一之後其惟
租庸調之法乎
建炎雜記甲集卷十七
