建炎雜記甲集卷一
宋李心傳撰
君德
寧皇登位
前載憲聖策立寧皇事雖黃屋初非堯心而天下皆謂
宜立光皇當勵精之初薛公圭投北宫麗正書言頗切
至蓋孝宗之意初主沂邸光皇亦屬意焉書略曰庶之
亂嫡自宫闈始夫庶之亂嫡則支之亂本之漸也而支
之亂本則異姓之亂同姓之漸也異姓之亂同姓則又
外域亂中國之漸也又曰陛下踐阼今既五年皇子嫡
長已踰弱冠玉册之命未布而青宫之席尚虚又曰陛
下不即天下之安而冒天下非常之危不守天下之常
而覆天下不測之變採之游言殊有驚悸採之國論曾
無建明又曰祖父互疑天地幾變子孫猜防上下解體
支嫡交忌臣民異心臣始聞之未敢遽信今既日久不
容無惑道路之言喧傳百端中外之心憂疑萬狀燕公
聞之寧無懷貳乘輿聞之莫或改容藩邸聞之未免憂
禍此何等事也而俾見於世此何等議也而俾聞於時
陛下(謂孝宗)盍亦自思其何以得此議固宜自盡吾為祖
為父之道也上(光宗)盍亦自思其何以得此議固宜自盡
吾為子為孫之道也又曰陛下曾知有竊議之人乎否
也問之左右問之在朝蓋有君也不敢言矣問之主上
蓋有父也不敢言矣問之太子蓋有祖矣仍有父也尤
不敢言矣為臣之言不通於君為子之言不通於父為
孫之言不通於祖而微臣僣言之死有餘地矣如蒙聖
恩特垂天聽君臣之情通自臣言始父子之情通自臣
言始祖孫之情通自臣言始臣雖身首異處而忠孝獲
書於史册雖瞑目於地下將有辭以對越先朝十御皇
帝在天之靈矣盖紹熙五年甲寅歲所上也嘉熙壬寅
公圭之里人陳貴明為䟦其書云懶菴趙蹈中載寧廟
之立寔出於水心先生之建議雖然水心之議特出於
一時之危疑蹈中所載寧廟登極之詔遲下數月襄州
之亂作矣特以詔至而止嗚乎孰知有獻策於承平無
事者哉初光宗疾不能喪襄陽士人陳應詳陰連北方
鄧州叛黨欲殺守臣張定叟用縞素代皇帝為太上執
喪且舉襄以順地適寧皇登極之詔甫三日而至陳遂
變色寢謀旋為其黨所訴定叟臨閱場問之曰朝廷負爾
耶太守負爾耶命各將士射之先誌其箭中其肝者有
某賞中其心者有某賞中其體若肢者有某賞發陳之
篋惟縞巾數千云先是趙蹈中具載水心贊嘉邸之語
數十百親筆其顚末紹翁未之見也薛君永嘉士人子
夢桂嘗以其書藁示紹翁當時陳議者恐不止一薛然
曲突徙薪之不賞自昔然矣
景靈行香
百官赴景靈行香僧道分為兩序用其威儀咒語初僧
徒欲立道流右且曰僧而後道至交訟久之秦檜批其
牘云景靈太乙寔崇奉道教之所道流宜居上至今定
為制云紹翁以為祖宗在天之靈必不顧歆於異教且
市井髠簮之庸人宜皆斥去近者淳祐進書例用僧道
鐃鼓前𨗳朝廷有旨勿用蓋得之矣惜未施於原廟
高宗六飛航海
揮麈第三錄第一卷載高宗六飛航海事有宣教郎知
餘姚縣李穎士者募鄉兵數千列其旗幟以捍拒之敵
既不知其地勢不測兵之多寡為之小却徬徨不敢進
者一晝夜由是大駕得以自定海登舟航海事平穎士
遷兩官擢通判州事穎士字茂實福州人登進士第紹
興中為刑部郎中紹翁謹按揮麈所載李某事迹皆當
蓋紹翁本生祖也本生祖其先為光州固始人徙居建
之浦城非福州也秀岩李公心傳朝野僉載以真公德
秀常以書義魁鄉舉眞公業詞賦亦嘗為魁著述斯難
矣不知秀岩曾刊定否
寧皇御舟
張巨濟字宏圖福清人嘉泰間上書寧宗以慈懿&KR1148;陵
今在湖曲若陛下遊幸則未免張樂此豈履霜露之義
寧皇感悟其言旋轉一秩由此湖山遂無清蹕之聲非
特儉德云御鷁至沉於波臣黃洪詩云龍舟大半没西湖
便是光皇節儉圖三十六年安静裏棹歌一曲在康衢
忠清廟制詞
顯仁太后龍輴將渡會稽上聖孝出於天性預恐風濤
為孽遥於宫中默禱忠清廟及篙御既戒浪平如席上
命詞臣行制詞以封之曰追惟文母將祔裕陵閟殿告
成容車將發奈以大江之阻具形羣辟之憂既竭於誠
亟孚神聽某王一節甚偉千古如存帖然風濤既頼幽
冥之相煥乎天寵用昭崇極之恩尚綏於四方之民以
綿爾百世之祀可特封忠壯英烈威顯王蓋於舊號四
字上加忠壯二字
高宗御書石經
高宗御書六經嘗以賜國子監及石本於諸州庠上親
御翰墨稍倦即命憲聖續書至今皆莫能及
光皇御製
孝宗崇憲聖母弟之恩故稱琚兄弟皆以位曰哥至光
宗體孝宗之意故稱琚兄弟曰舅琚尤聖眷後苑安榴
盛開光皇以廣團扇自題聖作二句曰細叠輕綃色倍
濃晩霞猶在綠陰中命琚足之公再拜援筆即書曰春
歸百卉今無幾獨立清微殿閣風上稱嘆者久之憲聖
於二王中獨導孝宗以光皇為儲位故公落句有獨立
之詠寄意深矣團扇猶藏其家又有石刻火後俱不存
云
孝宗御製賜吳益
孝宗以太母故加眷吳郡王益益太母弟也秋氣向清
聖意怡懌至於手書御扎一聯云稱此一天風月好橘
香酒熟待君来命近璫持賜益益入對頓首稱謝上曰聊
復當折簡耳
建炎雜記甲集卷一
