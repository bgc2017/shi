建炎雜記甲集卷五
宋李心傳撰
朝事一
高宗即位册文
淵聖北狩康王在山東羣寮請奉大統上謙讓未受時
趙伯山延康守淮寧與諸鎮争為盟主而宗室在京西
或招羣賊置乘輿服御上優容之一日羣寮議纂服之
禮宗室承宣使仲宗等曰今二帝蒙塵王不當即位宜
著淡黃衣稱制不改元下詔書四方稱元帥有副元帥
汪廷俊等以唐肅宗故事折之参議官耿伯順語仲宗
曰公是宗室豈不避嫌仲宗語塞乃定即位於南都焉
五月庚寅朔王登壇告天册文曰嗣天子臣某敢昭告
於昊天上帝金人内侵二帝北狩天之戚屬混於穹居
宗社罔所依憑諸夏罔知攸主臣某以道君皇帝之子
奉宸旨以摠六師握大元帥之權唱義旅以先諸將冀
清京邑復兩宫而百辟卿士萬邦黎獻謂人思宋德天眷
趙宗宜以神器屬於臣某辭之再四懼不克負荷貽羞
於來世九州四海萬口一辭咸曰不可稽皇天之寶命
懔懔震惕敢不欽承尚祈隂相以中興於宋祚冊文乃
勝子濟所撰也禮成上流涕即位於府治之正衙壇在府
治中門之東實耿伯順建議所築後名其壇曰受命中
興之壇
中興定都本末
靖康末高宗初建元帥府於河北後聞京城破汪廷俊
等遂奉王如山東久之聞張邦昌僣立廷俊等欲奉王
走宿州謀渡江有先鋒至山口鎮三軍籍籍乃罷行五
月王即位於南都六月李伯紀入相將奉鑾輿狩襄鄧
八月伯紀去位十月上遂幸維揚時黃懋和汪廷俊為
政也三年二月尼雅滿遣五千騎犯揚州上幸杭州駐蹕
三月苖傅劉彦謀逆尊上為睿聖仁孝皇帝居别宫四月
傅等敗上進幸江寧冬烏珠入寇上用吕元直議自明
州幸海四年春始還越州時范覺民為相後覺民罷紹
興二年正月以漕運不繼復移臨安冬烏珠又入寇趙
元鎮張德遠共事上幸平江時朱藏一首建避敵之議
元鎮闢之朱由此罷相明年敵退上復還臨安六年秋
劉豫入寇上進幸平江七年春元鎮罷德遠獨相乃有
建康之幸秋酈瓊叛德遠罷元鎮復相八年二月復奉
上還臨安自元鎮罷相後秦檜獨相從此不復進都矣
褒錄元祐黨籍
紹興初朝廷褒錄元祐黨人且擢用其子弟六年正月
樞密院檢詳文字范直方言自蔡京用事凡妬賢嫉能
助成黨論之人偶乖迎合遂致睚眦京卞欲終廢之故
借黨以報怨如李清臣首唱異議即加誣證大母楊畏
反覆妄詐皆隸名石刻之人今又推恩子孫傷教敗俗
莫此為甚請命近臣審訂而甄别之上納其言遂命給
舍甄别元祐黨籍他日上謂趙忠簡曰一時甚有濫居
黨人之數者范仲任申先皆能辨之先是渡江以來黨
碑無復存者凡自陳者悉以胥吏私傳之本為據紹興
四年陳去非在吏部以為言始加搜訪後二年乃命甄
别焉時朱子發為給事中董令升任世初為中書舍人
元鎮以為賢故付以此然亦不克當意也直方盖忠宣公
孫云
籍記崇觀姦邪
建炎初言者請以崇寧以來無位人為一籍詔諫官御
史具名以聞臺省各錄副本不許堂除及任守令事已
行俄命執政恭酌非罪惡深重之人皆許自新量才擢
用時宰相黃懋和汪廷俊意也四年范覺民相吏部侍
郎季陵上疏請收用近年廢黜之人且詔臺諫勿復論
列敕榜朝堂臺諫沈與求等以為言陵遂坐絀紹興五
年趙忠簡為相會右丞鄧洵仁卒詔贈官推恩如故事
劉立道為中書舍人封還詞頭言今日之事洵仁父子
實有力焉得死牖下已為失刑乃敢援例加恩不知上
皇今在何地請令自今崇寧以來侍從以上如洵仁等
軰一切更不推恩自靖康初遺錄元祐諸臣然議論不
一是非淆混忠簡夙有此志以身任之因繳洵仁詞頭
遂歴言熙豐紹聖崇觀政事人才善惡利害本末甚備
上嘉納之命榜於朝堂焉
臨軒疎决
自真宗以來率以盛暑臨軒錄囚建炎初廢二年六月
始詔疎决行在揚州繫囚雜犯死罪已下减一等杖以
下釋之其後越州縣府皆同此制紹興二年六月上在
臨安甲申始臨軒疎决御史臺大理寺臨安府三衙諸
軍繫囚自是遂為故事然諸道未及也五年趙元鎮為
相復舉故事命諸路提刑以盛暑行之迄今不改然憲
臣多不能徧所部則以諸州通判代行久之通判亦不
能行第傳檄往來徒為具文而已朝廷屢戒飭之終不
能革
參政分治省事
元豐官治尚書左右丞分治六曹後以為皆執政官乃
令通治省事紹興四年張魏公再入宰府上諭魏公凡
事於三四大臣皆當分委張浚可專治軍旅胡松年可
專治戰艦如財用亦須委一大臣後魏公相不果行七
年魏公獨相三月詔尚書省常程事權令參知政事分
治於是張全貞治吏禮兵房陳去非治戸刑工房九月
魏公免復詔三省事令𠫭知政事權輪日當事更不分
政常程事竢除相如故自是參知政事復通治省事矣
修政局
自王荆公秉政始創制置三司條例司以行新法其後
蔡儋州當國踵其故置講議司儋州罷張文忠代之乃
置政典局不隸三省靖康初徐釋之吳原中共政又置
詳議司俄以人言罷紹興二年吕元直秦會之同相元直
督軍於外會之欲奪其柄乃置修政局自欽之詔職事
官及守令以上言省費裕國強兵息民之策以戸部侍
郎黃叔敖為参詳官職局如講議司故事曾諫議說時
為尚書郎謂會之曰宰相事無不說何以局為會之不
聽數月會之罷是日彗星出議者以為修政局所講多
刻薄之事失人心致天變後五日遂罷修政局焉
經界法
經界法李椿年仲永所建也紹興十三年仲永為兩浙
轉運副使上疏言經界不正有十害一侵耕失稅二推
割不行三衙前及坊場戶虚供抵當四鄉司走弄税名
五詭名寄産六兵火後税籍不信争訟日起七倚閣不
實八州縣隱賦多公私兩困九豪猾戶自陳税籍不實
十逃田税偏重故税不行十一月癸巳疏奏上納其言
仲永又言平江歲入昔有七十萬斛有竒今入才二十
萬耳詢之土人其餘皆欺隱也請考按覈實自平江始
然後推之天下因上經界畫一其法令民以所業田各
置坫基簿圖田之形狀及其田𤱔數目四至土地所宜
永為照應即田不如簿者雖有契據可執並拘入官知
縣各為坫基簿三一留縣一送州凡漕臣若守令交承
悉以相付詔專委仲永措置遂置局於平江周敦義遂
車事免十三年六月詔頒其法於天下仲永亦遷戸部
侍郎十五年仲永以憂去命王成可以戸部侍郎代之
成可請員外郎開封李朝正同措置又請令民十家為
甲自陳不復圖畫丈量即有隱田以給告者(正月辛未)成可
罷朝正權戸部侍郎(十六年二月丙寅)十七年春仲永免喪復
故官專一措置經界(五月丁邜)仲永復以結甲自陳為不便
請令州縣造圖而遣官覈寔先成有賞如慢有罰十九
年經界畢民多詣臺省訴其不均曹庭筠時為臺官因
奏仲永私結將帥曲庇家鄉請罷之更選官覈實(十一月辛)
(丑)初朝廷既頒其法於諸道其後有司畫圖供帳分立
土色均認苖税民始病其煩仲永既遣官屬分往諸道又
覆視之議者不以為便明年二月壬子戸部請委漕臣
限一季結局悉罷先所遣官三月戊戌遂下詔曰昨李
椿年乞行經界初欲去民十害遂從其請今聞寢失本
意可令監司將乖謬害民者日下改正時敕令所刪定
官開封鄭克經界川陜四路頗峻責州縣故蜀中增税
亦多又官田號省庒者所租有米糓粟麥麻豆桑茶鴨
卵之屬凡十八種皆令輸以錢故事至今尤以為患時
馮濟川檝為瀘南撫使論於朝於是瀘叙長寧獨免經
界仲永盖饒州浮梁人云然諸路田税由此始均今州
縣坫基簿半不存典吏豪民又有走移之患矣
籍記監司郡守
紹興初樓仲輝資政為左吏請命從官舉可為監司者
令中書籍記姓名遇缺除授上從之已而謂輔臣曰朕
亦當書之屏風以時揭帖其不任職而無他過者以自
陳宫觀與之乾道初孝宗新創選德殿於御殿後作金
漆大屏分畫諸道各列監司郡守而兩行以金簽標識
居官者職位姓名其餘皆為華夷之圖云
隆興臺諫
隆興初湯慶公復除右僕射王諫議(大寶)上章論列不
從奉祠去自是臺諫多引退者張忠簡(闡)時為工部尚
書因奏事面請增臺諫員上曰士大夫多賣直故難其
選忠簡曰直言事之所尚陛下開納則有益於國家胡
忠簡銓時為左史造朝以張公之語質上曰此語非也
朕與張闡所言謂臺諫論事當辨曲直非謂賣直也明
日張公請對又論臺諫一空上曰卿與胡銓昨議論一
同得非傅會聖意止欲辨論其直非惡直也忠簡曰陛
下當受垢納汙若校曲直是非便拒諫也上改容納之
隆興時主聖臣直蓋如此
隆興和戰
孝宗初受禪起張魏公為江淮宣撫使上委以經略北
事魏公欲命李顯忠邵宏淵引兵進取而史曾公以宫
寮位執政謂強弱不敵未可進也數從中止之魏公及
陳魯公皆主招納東北人史公尤以為不可因城洲白
遣大府寺丞史正志志道合兩淮帥臣監司集議俾諭
以廟堂指意志道有口辨既見魏公諭說云云魏公之
意不回而史公亦數致書為言兵少而不精二未可恃
魏公不聽也時上意鄉魏公故史公拜右僕射而魏公
亦拜樞密使都督江淮軍馬會顯忠宏淵進師取宿州
命從中出三省樞密院不預知史公遂丐免不數日符
離師潰上意亦浸疑湯丞相進之還朝復主和議由是
魏公遂絀而海泗唐鄧商秦棄矣論者惜之
孝宗革冗官
孝宗初受禪以官冗恩濫議革之欲定制百官已任事
者遇郊恩權免奉薦開賢良科令中外普薦而權罷者
得已奏名隆興二年秋詔右諫議大夫王之望右正言
尹穡殿中侍御史晁公武恭酌來上之望言陛下即位
未久恩澤未徧此二事關於士大夫者甚多願少寬之
不已則宜立為奏薦限員踰數者許回受罷門客親戚
漕司之職止移鄰州如是省額可减百十人此救弊之
策也疏奏亦不果行至淳熙中始定奏薦員限云
上書補官
乾道初陳正獻公恭知政事時有衢州進士毛日新者
以上書補文學陳公與同時相葉子昂覆奏其事且曰
陛下識其人否上曰朕不識之但見累上書陳公曰士
人上書果有益國家如賈誼治安之策魏元忠防邊利
害雖朝奏暮召可也今觀其書無甚可行之事此例一
開恐舉人舍本業而事上書紛然何以應之又安知非
假手以欺朝廷也上乃止
乾道郊賜
國朝故事郊祀大禮宰臣樞密使賜銀帛四千匹兩執
政官三千三司使行資政殿學士五百直省已上四百
雜學士省副三百中丞給諫舍人待制各一百慶歴二
年减冗官於是執政以上各减一千三司使减三百餘
减二百中丞以下减三十遂為定制焉渡江以來宰臣
郊賜匹兩不過千兩乾道六年虞忠肅為大禮使率同
列懇辭上不許忠肅曰舊來銀一兩為錢四百絹一疋
為錢七八百故千匹兩其直不過千餘緡今則七八千
緡或者但言祖宗時錫予甚厚今徒多裁减不知所賜
之直已過祖宗時數倍也恭知政事梁文靖公奏曰今
秘閣中有太祖御扎禁軍劵錢至親筆裁减一二百者
上曰雖一麻鞋之微亦經祖宗區處愛惜用度如此於
是上遂許羣公之辭自是進書加恩率多辭賜矣
孝宗總核名實
孝宗總核名實於官職未嘗妄授劉忠肅為建康留守
終更當再任上知其政績特除觀文殿學士以旌之執
政除目云劉珙居守建康已及二年可除觀文殿學士
再任上曰以及二年而除職非用人之體乃改云居守
建康績效顯著
淳熙慶夀禮
淳熙中再行慶夀禮時舊相史文惠以平保寧軍節度
使魏國公致仕居明州陳正獻以少傅觀文殿大學士
福國公致仕居興化軍十二年十一月丁未詔二公赴
闕立班令明州興化軍以禮餽遺上又賜手扎令勿過
辭用赴廷侍陳公以道遠不能至十二月史公至江臯
上遣使賜銀盒茶藥又詔都城外賜御筵及見畢對御
賜燕皆固辭甲戌入見内殿上為之曲宴且還賜第居
之十三年春王正月庚辰朔旦上率百官簮花用樂上
夀於康夀殿是日自人主至羣臣禁衞吏卒往還皆簮
花癸未百官拜表稱賀於文德殿又移班秩束箋賀中
宫史公丐以戊子辭朝上不可賜手筆留之推恩拜史
公太傅陳公少師二月壬子賜史公玉帶金魚庚子史
公入辭且請歸賜第詔修内史交割又命三省樞密院
官燕飯恩數悉視文潞公禮遇之優厚自中興以來所
未有也
大理獄非得旨不得送(理官宅)
自神宗置大理寺著令專一承受内降朝旨重密公事
及推究内外諸司庫務侵盗官物餘民事送開封府乾
道三年二月癸酉詔事涉情理巨蠧及經州縣推勘番
異者方許取旨送寺七年四月辛亥又詔諸處合送寺
公事並取朝旨時曹欽道為戸部尚書不以為便是歲
五月詣都堂白云六曹所行最計利害若俟取朝旨恐
事政彰露犯人逃竄請先次送寺仍申朝廷照會丞相
出劄子許之自是六曹寺監事無巨細率皆送寺矣淳
熙十四年正順伯少卿為大理寺丞轉對言所以重天
獄者請復舊典十月丁邜先是大理寺官散居僦舍論
者以為非宜淳熙中乃創大第聚居之如臺諫之宅也
福建經界
自紹興年經界後久之諸道經界圖籍多散佚吏緣為
奸淳熙八年閏三月癸巳新知江隂軍王師古言於朝
詔漕臣督州縣補葺八月戊辰諫官葛楚輔言其擾民
乃止初紹興時之經界也漳泉汀三郡以何白旗作過
之後朝廷恐其重擾故止不行然漳泉富饒未見其病
惟汀在深山窮谷中兵火之餘舊籍無存者豪民溺税
常賦無矣五六郡邑無以支吾因有計口科鹽之事一
斤之鹽至出數斤之直論者患之淳熙十四年四月福
建轉運判官王回代還入見為上言其病不專在鹽請
先行經界上是其言丙申以回為戶部右曹郎官往汀
措辦未至官有武臣提刑言其不便遂止之其後朱文
公守漳州亦以為可行而卒不聽也
軍中承代敦减
渡江以來江上及關外諸軍使臣死亡率以宅内人承
代朝廷患之乾道二年正月建康都統劉源繳納事故
人付身二萬有竒樞密都統承旨龍大淵言於朝詔進
官二等然統帥多庇其部曲罕能行朝廷乃許之自陳
敦减補正淳熙七年三月丁丑權吏部侍郎閻蒼舒才
元言今内外報到承代官數二萬三千五百餘人請置
取會銷落從之自後冐官率皆補正矣六部舊無圖籍
八年七月才元始搜索氏族簿書凡七百八十册請下
本部收管并令他部倣此以扼奸從之
淳熙臧否郡守
孝宗留意治民紹興三十三年十一月丙申首詔諸路
帥臣監司每日悉具部内知州治行臧否連銜聞奏後
以多事不克行淳熙八年閏三月辛巳復命監司帥臣
歲以所部郡守臧否來上皆著事實即考察不公者御
史劾十年四月丙申詔新知歸州湯鷽罷所除官己酉
以知普州范仲圭為利州路轉運判官知瓊州韓碧提
舉廣東常平茶鹽公事知復州閣門祇侯王去惡為右
領軍衞中郎將皆用監司奏臧否也十二年六月丁丑
浙東安撫使鄭丙提舉常平等事勾昌泰皆坐奏臧否
稽緩降官時趙衞公判江州奏言當舉劾而必臧否之
不從趙公因具文以事報乃以七月乙巳詔漳州見任
守臣及監司令其精察臧否來上已除者竢到闕令都
堂審察既而漳守黃啟首以臧聞遂除直秘閣再任十
二年未除後又遷廣東轉運判官九月乙巳侍御史陳
賈奏令諸路臧否既上而黜陟未行請令諸州見任守
臣係監司所否之人許令自陳並與宫觀違者御史糾
之使臧者益勸否者知勉又言諸路臧否外間多不聞
知請劄下給舍臺諫其不公不實者許繳駁論奏從之
十月癸亥又詔今後諸路守臣臧否限次年三月終川
廣五月終聞奏時青州蒲果知忠州為監司所否果代
還入見上問之果曰臣得罪於監司不得罪於百姓翊
日上諭輔臣曰蒲果誠直可取十三年潼川路漕臣岳
霖奏知瀘州眉山史臯為否五月壬辰詔罷臯時趙昌
裔者守全州帥臣林栗監司宋若水張柳管鑑連年以
為否六月癸丑詔昌裔奉祠右諫議大夫陳賈言非所
以示懲七月己丑遂寢其命十四年六月癸未江西提
刑馬大同坐臧否稽緩降官時虁州路安撫楊輔所奏
亦久不至己丑詔詰之尋送貶秩上既留意黜陟之政
由是諸道皆奉承行之然恐十餘年不免有徇私之弊
上亦疑其不可盡信嘗以諭輔臣要在精擇部使者而
以臺諫考察之庶乎可也(上語在十五年七月丙午事具宣諭聖語)
經筵轉官裁省
故事經筵讀一書畢自儒臣修注下至中人吏士皆遷
一官雖篙工廐卒無不霑被淳熙十三年冬陳大諫賈
因史苑進書言酬賞泛濫上納其說於是吏軰易轉官
為磨勘者無慮三數百人議者猶以為濫十四年春陳
又言經筵及宫讀陸贄奏議皆終篇經筵轉官者三十
二人東宫講堂轉官循資者二百九十一人平陽郡王
府授論語徹章轉官者二十二人至有點授論語末篇
才一日而與轉官者冗濫極矣請自今並行裁抑官吏
實預者量與推恩其餘竄名一切省汰或量予犒設上
從之時人皆以為當
役設摠要
自高宗紹興中始修常平免役之令其後歲月浸久弊
端益多視舊法或牴牾吏緣為奸淳熙末中書舍人莆
田陳居仁詳定一司敕令因請下令敕取祖宗免役舊
法及於戸部括取紹興十七年以後續降指揮精加恭
考其有與舊法牴牾者悉行刪去萃為一書名曰役法
撮要書成鏤板布之天下從之
建炎雜記甲集卷五
