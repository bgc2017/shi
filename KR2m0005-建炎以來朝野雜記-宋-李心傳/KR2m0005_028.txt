建炎雜記乙集卷八
宋李心傳撰
朝事三
開禧去凶議和日記
開禧三年十一月二日戊申御筆韓侂胄久任國柄粗
罄勤勞但輕信妄為輙起兵端使南北生靈枉罹凶害
令敵勢叵測專以首謀為言不令退避無以繼好息民
可罷平章軍國事與在外宫觀陳自強阿附充位不恤
國事可罷右丞相日下出國門先是敵人既有縛送首
議用兵賊臣之請侂胄怒復欲用兵中外大懼禮部史
侍郎彌遠時兼資善堂翌善乃建去凶之議甚秘人無
知者久之得密旨乃以告錢參政象祖李參政璧至是
皇太子榮王入奏遂有此旨仍命殿前司中軍統制權
主管本司公事夏震選兵三百防護侂胄别選兵二百
守其府門錢參政欲奏審史侍郎夜往其府趣之李參
政亦言恐事留或泄乃已三日乙亥侂胄入朝至太廟
前震呵止之其從者皆散護聖步軍准備將夏挺以帳
下親隨三十四人擁侂胄車以出中軍正將鄭發王斌
引所部三百執弓鎗刀斧護送至玉津園側殛殺之宰
執至漏舍震報侂胄已押出錢參政探懷中堂帖授自
強曰有旨丞相罷政自強即上馬二參政赴延和奏事
遂以竄殛侂胄事牒報對境又令殿前司遣長隊五百
人赴省前彈壓上欲擢史侍郎樞院固辭乃命錢參政
兼知樞密院事李參政兼同知樞密院事是日禮部衛
尚書涇除御史中丞吏部審侍郎孝友給事中王著作
居安除左司諫晩召章直院良能直學士院四日丙子
侂胄自強竝罷為醴泉觀察使李參政進呈改自強提
舉洞霄宫(特進在外無充觀使者)五日丁酉三省以資目偏遺二
宣撫使置制十都統告以上意殿司三將各進五官賜
銀百兩士卒官賞有差(親隨三十四人各兩資錢四十千官兵三百人各一資錢二十)
(千)而震再遷福州觀察使主管殿前司公事是日始責
侂胄為和州團練副使郴州安置自強追三官永州居
住蘇師旦杖脊刺配吉陽軍行衛中丞章疏也雷給事
封還錄黃六日戊寅詔侂胄改送英德府安置自強責
受武太軍節度副使依舊永州居住是日又詔侂胄除
名勒送吉陽軍自強送韶州並安置行王司諫章疏也
七日己卯史侍郎除禮部尚書中丞給事又論師旦當
正典刑詔處斬令廣東憲臣莅其刑是日臨安府申侂
胄已行申放詔本府收殮瘞於其家先塋之顯親報慈
寺九日辛巳邱同知自通奉大夫提舉臨安府洞霄宫
除資政殿學士知建康府十五日丁亥李參政罷初命
除職與郡後二日復降兩官送撫州居住行殿中侍御
史章疏也是日衛中丞除簽書樞密院事十六日戊子
立榮王為皇太子十二月二日乙巳立資政為江淮制
置大使十日癸丑金人䧟隨州二十日辛酉錢參政為
右丞相兼樞密事二十一日壬戌衛簽樞雷給事並參
知政事新除吏部林尚書大中簽書樞密院事二十二
日甲子陽太尉次山除使相賜玉帶二十三日乙丑史
尚書除同知樞密院嘉定元年正月十二日壬午監登聞
檢院王柟自河南通書回持北行省牒赴三省樞密院
求函首十五日乙酉詔侍從兩省臺諫集議先七日臺
諫已有請詔答從重施行後四日再請御筆以未欲輕
從答之十六日丙戌臺諫三請御筆付三省樞密院詳
議將上二十二日壬辰史同知遷知樞密院事三月四
日癸酉承事郎毛自知降充殿試第五甲仍奪第一人
恩例以首論用兵也十九日戊子復秦檜官爵贈諡二
十日己丑王柟自軍前再還行在二十一日庚寅詔侍
從兩省臺諫赴都堂詳議限一日聞奏蓋柟與敵首議
以函首易淮陜侵地故也於是議者皆言和議重事待
此而決則姦凶已斃之首又何足惜二十二日辛卯有
旨依奏二十三日壬辰降黃榜下臨安府兩淮荆襄四
川曉諭二十四日癸巳宰執資目諭諸路安撫制置等
以函首事二十六日乙未臨安府遣東南第三副將尹
明斵侂胄棺取其首送江淮制置大使司二十八日丁
酉通謝使許在燮朝辭四月十八日丁巳自強責詞過
門下倪給事思不書黃十九日戊午自強再責復州團
練副使雷州安置籍沒家財六月二日庚午金人歸大散
關三日辛未歸隔芽關又歸濛州五日癸酉陳自強卒
於廣州許歸葬七日己亥衛參政罷行御史中丞章疏
也十六日甲申林簽樞薨於位二十四日辛卯史知院
兼參知政事七月十六日癸丑江淮大使丘資政除同
知樞密院事十七日甲寅通謝使回入國門八月四日
辛未丘同知薨於江陰之里第十四日辛巳禮部婁尚
書機除同知樞密院事吏部樓尚書鑰除簽書樞密院
事九月二日己亥金國諭成使元顔侃等入見二十二
日己未詔以和議成諭天下十月十日丙子錢右相遷
五官為特進左丞相史知院拜右丞相雷參政遷知樞
密院事兼參知政事婁同知遷參知政事樓簽樞遷同
知樞密院事十一月二十二日戊午史右相以内艱免
二十七日己亥用皇太子請賜第行在十二月丙寅朔
錢左相為觀文殿大學士判福州行監察御史張疏也
凡誅奸和敵二事所關甚大而廟謨雄斷四方有不得
知今姑識其日月
建炎雜記乙集卷八
