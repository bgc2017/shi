建炎雜記甲集卷十一
宋李心傳撰
官制二
宣撫使
宣撫使祖宗時不常置有軍旅大事則命執政大臣爲
之累朝但除向文簡范文正富文忠文忠烈韓獻肅五
人仁宗征儂智高以狄青爲宣撫使武臣為宣撫使自
此始熙寧末神宗命郭逵討交趾逵前執政然但以招
討使爲名惜之也建炎三年張魏公以知樞密院事為
宣撫處置使其後杜丞相周仲弼孟富文趙元鎮虞并
父王公明鄭仲一沈得之軰皆自二府出爲之虞公始
以元樞除資政殿大學士矣止恐未足為重后二日乃
復帶知樞密院事焉若前宰相爲宣撫者則自渡江以後
亦止除李伯紀吕元直朱藏一三人紹興元年劉光世
以使相宣撫淮南武臣非執政而為宣撫使自此始二
年李大發以端明殿學士爲壽州等宣撫使文臣非執
政而為宣撫使自此始然紹興至嘉泰武臣止劉光世
韓世忠張俊吳玠岳飛吳璘六人從官止大發王伯召
二人蓋重之也紹興末詔以楊存中爲江淮宣撫使劉
恭父不書錄黃遂寢其命時又詔虞并甫以兵部尚書
為湖北京西宣撫副使會存中命格于是復改川陜宣
諭使而存中措置兩淮焉
宣撫處置使
宣撫處置使舊無有張魏公始爲之其行移於六曹寺
監帥司皆用劄子而六曹於宣司用申狀紹興四年趙
忠簡使川陜六年韓忠武使京東淮東皆帶處置字入
銜然忠簡後不行而韓在山陽特隆其名而已非魏公
處置之比也故事大臣爲宣撫使者于三省樞密院皆
用申狀若建都督府則止用關而已隆興初魏公以少
傅為江淮宣撫使頃之拜樞密使都督江淮軍馬及符
離師潰内外紛然公上表待罪上曰罷樞密使宰相陳
魯公曰如此則是罷政乃降特進復爲宣撫使陳正獻
公時參贊軍事言於孝宗曰降官示罰自古所有今雖
張浚自請然人情觀望徒使號令不行請復正其名上
不從周元持時爲侍御史亦言官爵者人臣一已之私
其人有罪隨即貶降則可也若都督之名則國家用人
之權柄豈亦行逓减上納其言遂復督府之名矣凡前
兩府及從官爲宣撫使於六部用申狀總領所用公牒
監帥司及所部郡縣用劄子云(魏公爲江淮宣撫使申明行移除三省樞密院)
(外並用劄子蓋以少傅劄六部也)
宣撫副使
宣撫副使舊時有之建炎二年周仲弼宣撫兩浙以郭
太尉仲荀副之武臣爲宣撫自此始其後福建韓世忠
川陜吳玠皆有此授紹興二年張忠獻既被讒將召歸
先爲置副命王伯召盧立之爲之文臣為宣撫自此始
其後邵澤民踵爲之然但帶權字紹興中胡丞公鄭亨
仲在川陜岳鵬舉在荆襄楊存中在淮此皆不置宣撫使
而數人者第以副使爲名蓋靳之也久之鵬舉落副字
其餘則否
宣撫判官
宣撫判官昔熙寧初韓康公使陜李邦直以知制誥爲
判官實上幕也紹興中劉彦冲嘗受張魏公便宜之命
爲宣撫判其後張宗元吕祉亦為之十年楊和王以太
尉爲淮北宣撫副使劉信叔以節度使爲判官二帥禮
抗權均猶轉運副使判官之比非復熙寧之制矣
宣撫使官屬
宣撫使官屬昔張魏公出使張通夫深以端明殿學士
程純老庶以寶文閣學士王子尚庶以龍圖閣待制並
爲謀議官劉彦冲子羽以徽猷閣待制爲參贊軍事趙
應祥開以秘閣修撰爲隨軍轉運使傅彦濟馮元通康
國以尚書幹辦公事皆非常制也紹興四年始着令參
謀事提點刑獄參議視轉運判官機幹在知州通判之
上至今不改
招討司
招討司古官也熙寧間始命郭宣徽一人建炎四年李
成圍江州詔以張循王爲招討使于江西位在宣撫使
下制置使之上著為令紹興五年以岳鵬舉為湖北襄
陽招討使鵬舉請州縣官不法害民者許移罷從之十
年烏珠犯三京以韓張岳三帥兼河南河北招討使三
十一年海陵南牧以吳璘劉錡成閔吳拱李顯忠兼陜
西河東北京東西招討使蓋遙領其地非張岳之比也
隆興元年以顯忠為淮南京畿京東河北招討使邵宏
淵副之未領職即罷
招撫使(招撫處置使)
招撫使古未有淳化末李順據成都趙景肅昌言以參
知政事爲川陜招撫使後不復置建炎初李伯紀奏以
張龍圖所為河北招撫使所益都人嘗爲監察御史喜言
兵汪廷俊等惡之未及出師而廢紹興十年金復攻河
南地制以劉雍公光世為三京招撫處置使以援劉錡
會烏珠敗去乃駐軍太平州踰年復罷三十一年孝宗
即位以成閔張子益李顯忠三大將爲湖北京西淮東
西招撫使子益死劉寶代之及和議成乃罷
制置大使
制置大使古未有紹興三年趙忠簡始為江西制置大
使其後席大光帥潭益李伯紀帥江西吳元直帥湖南
皆領之大光在成都得旨位宣撫副使上凡監司不法
許舉按八年李大法爲江西帥以前執政亦帶安撫制
置大使是歲大光以憂去胡丞公自給事中代之始去
大字至今不改
制置使
制置使自熙豐後多以武臣為之建炎元年郭太尉仲
荀制置東南盗賊請監帥司並聽節制許之其後王襄
閔淵劉武僖光世韓忠武世忠張忠烈俊岳武穆飛吳
武安玠關毅勇師古劉忠武錡皆爲制置使掌兵事建
炎末議者令帥臣悉帶制置使張達為江州帥以便宜
竭取屬郡之財上聞之詔除用兵聽依便宜餘悉禁止其
他刑獄財賦事歸之監司焉(三年八月辛亥十一月辛亥詔旨)四年遂
罷制置使之名惟統兵官如故自休兵後獨成都守臣
帶四川安撫制置使掌節制御前軍馬官員陞改於散類
省試舉人銓量郡守舉避邊州守貳其權略視宣撫司
惟財計茶馬不與又有沿海制置使以明州守領之然
其職止肅清海道節制水軍非四川之比也
宣諭制置使
宣諭制置使舊無有紹興元年上以江淖寇盗多貢賦
不繼乃命孟富文以戶部尚書充江東西湖南宣諭制
置使理財治盗富文未行而秉政遂以為福建宣撫使
焉
宣諭使
宣諭使舊有之以宣諭德意為職而已不與軍事渡江
後所遣尤數紹興二年冬分遣御史五人宣諭東南諸
路觀風問俗平反獄訟宣布德意踰年乃還六年又遣
范右司真方宣諭川陜九年又遣方察院廷實宣諭三京
皆使者職也時李察院寀被旨宣諭江西乃專督捕盗
遂罷為廣西提刑是年新復陜西詔仲輝以簽書樞密
院事往永興宣諭鄭亨仲以秘書少監為參謀予衛卒
千人又因制置移屯等事宣諭之權自此重矣十一年
鄭亨仲宣諭川陜始建使名得與邊事三十一年江中丞
澈宣諭京西湖北撫勞將士體訪事宜三十二年虞雍
公宣諭川陜乃專招軍買馬其年王瞻叔代之亦參軍
政蓋自鄭亨仲後其權任直宣撫之亞焉
撫諭使
撫諭使建炎元年以路公弼耿伯順為京城撫諭副使
始建使名四年以中書舍人李正民為江浙湖南撫諭
使且令按察官吏能否伸理民間屈抑紹興元年以吏
部侍郎傅寂卿為淮東撫諭使採訪民間利病及措置
營田等事後不復置建炎初又命御史馬伸等八人撫
諭東南兩河川陜三年命吏部郎中方聞撫諭淮東紹
興二年命吏部郎中周隨亨駕部員外郎李愿二人撫
諭川陜皆不帶使字其餘如建炎末周文若太博勞使
李成賜以器幣紹興初胡丞公察院督捕閩盗亦皆以
撫諭司爲名云
鎮撫使
鎮撫使舊無有建炎四年上自海道還會稽時江湖荆
浙皆爲金人所蹂而群盗連衡以據州郡大者至十餘
萬朝廷不能制范覺民為參知政事謂此皆烏合之衆
急之則併死以拒官軍莫若析地以處之盗有所歸則
可以漸制乃言於上請稍復藩鎮之制少與之地而專
付以權擇人久住以屏王室羣臣多以為不可覺民曰
今諸郡為盗據者已十數曷若朝廷為之使恩有所歸
上亦决意行文其五月覺民為僕射是月甲子覺民請
以淮南京東西湖南北諸路並分為鎮除茶鹽之利仍
歸朝廷置官提舉外他監司並罷上供財賦權免三年
餘聽帥臣移用更不從朝廷應副遇軍興聽從便宜仍
許世襲上曰便令世襲恐太重當俟其别立大功然後
許之時劇盜李成在舒蘄桑仲在襄鄧郭仲威在維揚薛
慶在高郵皆即以爲鎮撫使其後河南翟興山陽趙立
歷陽劉莅東海李彦先與薛慶皆戰死而淮寧馮長寧以
地降劉豫紹興初諸鎮或亡或死遂不復除久之但餘
荆南解潜而已五年趙元鎮相召潜主管馬軍遂罷鎮
撫使之有聲者文臣惟陳規武臣惟岳飛蓋王彦解潜
李横耳
發運使
發運使祖宗盛時有之置司真州歲漕江湖粟六百萬
斛以贍中都渡江後江湖寇盗多發運使苐職糴買而
已紹興二年正月遂罷發運司以其錢帛赴行在八年起
居舍人勾龍如淵建言戶部非生財之地請置諸路水陸
度支轉運等使置司蘇杭戶部侍郎李彌遜因請復置
發運司别給糴本錢數百萬緡廣行儲積分毫不得取
供近用以待恢復之需徽猷閣待制程邁爲江淮京浙
閩廣經制發運使專掌糴事邁入辭上疏言唐劉晏為
九使財賦悉歸於一國朝始分爲二而三司使居中發
運使居外相爲表裡今租庸分於轉運司常平分於提舉
司鹽鐡分於茶鹽司以至鼓鑄則有坑冶司平凖則有
市易司總之以戶部而發運司徒有其名因辤不行上
不許已右諫議大夫李誼請令檢察營田市易等事俾
總陸路而制其盈虛亦不行苐令和糴而已其冬李泰
發秉政以爲虛靡廩祿請罷發運而復常平九年正月
遂廢發運司以戶部侍郎梁汝嘉爲經制使乾道六年
虞丞相當國三月奏復發運司以戶部侍郎史正志爲
淮浙京湖淮廣福建等路都大發運使朝論不以爲宜
汪聖錫黃通老二尚書言之尤力執政皆不之聽然正
志寔無能爲但峻督諸司州郡多取美財而已其年十
二月正志以奏課誕謾貶乃復廢發運使焉
經制使
經制使者宣和間陳亨伯資政始以大漕兼之亨伯創
比較酒務及以公家出納錢糧取其贏以佐用度其後
翁端朝中丞爲之紹興初與發運俱罷九年正月復置
以戶部侍郎梁汝嘉爲使司農少卿霍蠡爲判官以檢
察内外失䧟錢糧舉催未到綱運措置糴買總領常平
爲職未幾曾諫議統言其無益而多費遂省之十三年
八月上諭大臣曰今漕司各掌一路有無不能相通可倣
發運署都轉運使一員通掌諸路糶糴選其中曉財榖
者爲之上雖有是言然亦不克久也紹興中又有總制
司以執政官領其事先是經制司既廢諸路貢賦或不
時至五年閏二月孟富文以參知政事提領措置財用
富文請以總制司爲名許之其職略視經制司七月富
文罷詔沈忠敏與求權領六年三月忠敏罷政詔總制
司候除報政日取旨既而不除後二年乃復置經制發
運使凡二司錢榖本末語在財賦事建炎初又以馬忠
爲河北經制使王爕傅亮爲河東經制副使名雖同然
實掌兵事云
都轉運使
都轉運使渡江後惟四川有之明受元年三月始以黃
右司槩有四川水陸制置發運司署司遂寧府未行而
反正遂除兵部侍郎明年張魏公出使川陜其趙應祥
爲隨軍轉運使專一總領財賦應祥言總領財賦於四
路漕計或不相關當正其名使知有所統屬張公是之
紹興六年冬遂除應祥都轉運使後又知副使或判官
十五年省都轉運司以其事歸宣撫用亨仲請也其年
十月江侍御渤言制軍給食通而爲一雖察院戶部不
得而專於是復置總領矣(紹興二年十月嘗置江湖等九路都轉運使置司湖州未)
(幾即廢之)
總領諸路財賦
總領財賦古無其官靖康末高宗以大元帥駐軍濟州
命隨軍轉運使梁楊祖總領措置財用然未以名官也
建炎末張魏公趙應祥總領四川財賦始置所繋銜總
領之官自此始其后大軍在江上間遣版曹或大府司
農少卿調其錢糧皆暫以總領爲名而四川改置都轉
運司故總領又廢紹興十一年諸將既罷兵乃置三總
領以朝臣爲之皆帶專一報發御前軍馬文字蓋又使
之與聞軍政不獨饋餉而已凡鎮江諸軍錢糧隸淮東
總領治鎮江建康池州諸軍錢糧隸淮西總領治建康
鄂州荆南江州諸軍錢糧隸湖廣總領治鄂州其序位
在轉運副使之上十五年復置四川總領治和州天下
凡四總領矣乾道七年併淮東總領皆仰朝廷以有發
運使之故也未幾復舊然東南三總領皆仰朝廷科撥
獨四川總領專管利源即有軍興朝廷亦不問其故趙
應祥𣙜鹽酒而王瞻叔括田契以佐軍需云
館職爲總領
諸路總領故事皆帶在内金榖官若太府司農卿少丞
戶部列曹郎中員外郎之類淳熙中趙温叔用宇文郎
中子震爲淮東總領時宇文尚爲館職以未歴郡不可
除郎乃命著作郎兼權金部郎官爲之以館職領錢糧
非舊典也當時皆以爲是
提點鑄錢
提點坑冶鑄錢公事自咸平初有之渡江後屢罷屢復
語在財賦事中乾道六年併事於發運司罷遂復之淳
熙五年又加都大二字於提點之上以倣川秦之茶馬
又置提點江淮鐡冶鑄錢公事以淮西漕臣爲之
武臣提刑
武臣提刑祖宗以來有之後罷去建炎元年以盗賊未
衰復之然但管促殺而已四年又罷之乾道六年五月
復置諸路各一員皆選公廉曉習法令民事之人如無
聽闕大臣乞依故事加同字不從於是武憲横於四方
至有六曹尚書典藩而被按者淳熙末上知其不便遂
不復除朝臣一人而已
提舉常平茶鹽
提舉常平官自熙寧初置元祐紹聖間罷復不常建
炎元年五月復罷二年八月復諸道常平官還其糴本
自青苗錢不取外常平免役之政皆掌之九年置經
制司改常平官爲經制某路幹辦常平等公事未幾經
制司罷復爲常平官久之復置提舉東南以茶鹽司兼
領四川以提刑司兼領仍别置官吏及歲舉陞改員然
常平錢皆取以贍軍今特掌義倉及水利役法賑濟諸
項役使等事而已自此無復平糴之政矣
安撫使
安撫使舊號帥臣祖宗時惟陜西河東北三路及益廣
桂有之建炎初李伯紀建言諸道皆帶安撫使而廣東
西仍舊制加經略二字其制今存然兵事皆屬都統民
政皆屬諸司安撫特虛名而已又有管内安撫者自軍
興以來有之蓋諸將在邊假使名以爲重事定以廢今
金均黎楚等數州以極邊得存又有廣西安撫都監邕
州守臣兼帶瓊管安撫都監瓊州守臣兼帶外此舊俱
不帶去
馬步軍都總管
馬步軍都總管祖宗大帥職也舊名都部置避英宗諱
改之三路帥臣得兼事權甚重以武臣爲之副今江浙
淮廣京湖利路帥臣皆帶都總管但存虛名而其副特
以處貴族親戚及其離軍之人無可釐之務蓋以厚祿
優之非復祖宗之制矣
兵馬都鈐轄
兵馬都鈐轄祖宗時不常置成都大邑也帥臣苐帶兵
馬鈐轄而兩武臣之爲鈐轄者與鈞禮熙寧茂夷之變
蔡仲遠自渭入蜀始以都鈐轄爲名蔡下令兩鈐轄循
階神宗不樂遂罷歸於是馮當世以前執政來爲安撫
使而都鈐轄之名不等矣建炎末宣撫使始命立之復
帶都字後益瀘□廣桂五州牧皆以都鈐轄爲稱而江
西贑州以多盗其守臣亦帶江西兵馬銓轄至於武臣
爲路鈐者亦無尺籍伍符然每歲猶往諸州按閱特存
故事而已間有得旨葺治軍器或訓練禁軍者則仍帶
入銜云
諸軍都統制
諸軍都統制古無其官宣和間西南用兵大將或三四
人不相統一故即其中拔一人爲都統制以總之兵罷
則如故建炎元年五月既置御營司遂擢王襄愍淵爲
都統制統制名官自此始其後神武五軍及川陜宣撫
司都督府樞密院皆有之紹興初諸大將官既尊悉號
宣撫司其將佐則謂之統制官去都字十一年三大將
兵罷乃擢其偏裨爲御前諸軍都統制自太尉至諸司
使副皆得爲之惟官至師相則帶領都統制職事十八
年川陜三大將亦如故今興元江陵建康鎮江府與金
鄂江池州及平江許浦水軍皆除都統制恩數略視三
衙權任在帥臣之右焉(官卑者亦止稱副都統制)
副都統制
副都統制紹興七年始置後省乾道三年五月荆南都
統制王宣久病上恐其不起且方邊報不一乃除員琦
爲副使同管軍欲俟宣疾愈改授已而諭輔臣曰朕欲
今後江上諸軍各置副都統一員令兼領軍事豈惟諸
將他日統師亦使主將有頋忌不敢專擅妄作大臣皆
曰善上因欲令軍中自推遷葉子昂丞相言不可上悟
曰極善當自朝廷除人不然即似唐籓鎮大臣又言都
副統制禮數宜有隆殺且爲條約將上上曰如此庶幾
他日不致爭權越禮誤國家事遂行之然興州自吳挺
亡久未嘗除人蓋重之也其他軍數少者都副統師亦
不並除云
統制統領官
統制統領官三衙及御前軍將佐也祖宗時禁兵但以
路分州都監等領之神宗用兵始置百三十將是在鈐
轄路分之外矣渡江後大將軍又有統制同統制副同
統制統領同統領副統領等其外又有正將副將凖備
將之名皆偏裨也舊制凖備將而自主帥陞差仍先申
樞密院審察乾道七年建康都統制王寵罷乃陞差將
佐數百人代者王友直言於朝二月庚申有詔訓練官
部隊將而下軍中一面出差仍申朝廷照會紹熙四年
正月乙酉詔江上諸將陞差統制至凖備將者令主帥
解發三人赴總領所選擇一名事既行諸將皆不以
爲便慶元三年二月戊午詔令陞差並委主帥選擇令
總領或屯軍處守臣審覈保明申密院紹熙旨揮勿行
自是主帥之權復重矣
建炎雜記甲集卷十一
