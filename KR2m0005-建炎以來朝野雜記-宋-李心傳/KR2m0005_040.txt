建炎雜記乙集卷二十
宋李心傳撰
邊關事
西夏扣關(西夏十六傳本末)
夏國者其先拓跋氏也有思恭者唐僖宗時為夏州偏將
後以兵破黃巢功賜姓李氏拜夏州節度使思恭死弟
思諫代後梁時思諫死軍中立其子彛昌為留後因而
命之彛昌後見殺軍中推其族父仁福為節度使封朔
方王唐明宗時仁福死彛超立明宗遣人伐之圍之百
餘日不克乃復以為節度使彛超死弟彛與立國初
遣使入貢太祖厚待之特以為定難軍節度使封西平
王傳子光叡孫繼筠繼捧太宗太平興國中繼捧與其
部族不咸表獻夏綏銀宥四州之地其弟繼遷不從居
銀州以叛(七年夏)朝廷不能討乃用趙中令計復以繼捧
為節度使賜姓名趙保忠(端拱元年夏)繼遷為銀州觀察使
賜姓名趙保吉(淳化二年秋)既而二人合謀以叛遂命將俘保忠
以歸(淳化五年春)繼遷尋進䧟靈州真宗初立以陕西困弊
之久赦繼遷罪(至道五年將繼遷除定難軍節度使)繼遷死子德明立遂
封德明西平王歲賜茶絹銀共六萬斤疋兩(是年十一月冬)夏
人之勢自此始盛仁宗寳元初德明之子元昊取西凉
七州之地僣號稱帝(寳元元年冬)陕西沿邊屢覆大將朝廷
卒用韓魏公范文正公計冊元昊為夏國主增歲賜茶
絹二十五萬(慶歷四年冬)元昊死子諒祚秉常秉之子乾順繼
立盖前後叛服不常而神宗始用師于西方歷哲宗徽
宗遂漸奪其横山之地傍取熙河湟鄯以制之西夏既
衰而關陕亦困矣比金人渝盟乾順首與之合裂取陕
西沿邊諸城寨(靖康元年冬)及金歸關河地而乾順遣招撫
使王樞至寨下李世輔執之獻(紹興九年五月二十七日李世甫至鳳翔即顯)
(忠也)乾順俄死(六月三日)其子仁者立朝廷命樞密行府與之
通書(六月四日省關也)樓仲輝時以簽書樞密院事出使謂宜
用且縦樞還使未湏遣設今秋出没决可支吾(七月十七日奏)
詔從其請(七月二十七日指揮)而羌人悖慢至欲與朝廷為兄弟國
(九年三月)其後吴璘為宣撫使進兵取三路遣間詰之凡六
七往終不報已而與金人合奪我會州(紹興三十三年)久之虞
丞相撫蜀與其權臣任德敬結約甚密王公明冄使遂
以䗶書遺德敬約以夹攻會德敬伏誅羌人得而土之
范致能出疆金人因以責我(乾道六年)其反覆不可信如此
初金人既併遼地乾順事之甚謹金人踵遼人故事冊
為夏國王歲時入貢逮今百年矣嘉定二年夏人始為
韃靼所攻遣使求援金主允濟新立不能救韃靼至興
元而返夏人恨之金人亦為韃靼所擾勢益衰夏國遂
叛改元光定時辛未春矣光定之四年其左樞密使吐
蕃路都招討使萬慶義勇者令蕃僧减波把波賫䗶書
二丸至西和州之岩昌寨欲與本朝合從而為犄角以
恢復故疆蕃兵總管傅翊得而上之時嘉定七年七月
也董仁父初入蜀不之報由是敵訊中絶
韃靼欵塞(蒙國本末)
韃靼之先與女真同種盖皆靺鞨之後也其國在元魏
齊周之時稱物吉至隋靺鞨也在長安東北六千里東
瀕海離為數十部部有黑水白山等名白山本臣高麗
唐滅高麗其遺人迸入渤海惟黑水完疆及渤海盛靺
鞨皆役属之後為奚契丹所攻部族分散其居混同江
之上者曰女真(混同江即鴨綠水也)乃黑水遺種也其居隂山者
自號為韃靼唐末五代常通中國太祖太宗朝各冄入
貢皆取道靈武而来及繼遷叛命遂絶不通因為契丹
所服役神宗嘗欲自青唐假道以招之然卒不能達也
韃靼之人皆鹵裂善戰其近漢地者謂之熟韃靼尚能
種秋穄以平底瓦釡煮而食之其遠者謂之生韃靼止
以射獵為生無器甲矢用骨鏃而已盖以地不産鐡故
也契丹雖通其和市而鐡禁甚嚴及金人得河東廢夾
賜錢執劉豫又廢鐡錢由是秦晉鐡錢皆歸韃靼得之
遂大作軍器而國以益強方金人盛時韃靼歲時入貢
金人置東北招討使以統隸之魏王既立韃靼特默津
始叛自稱成吉思皇帝山東河西皆為所踐而不能有
也嘉定七年正月九日甲戌夜三鼓濠州鍾離縣北岸
吴圍鋪有三騎度淮而南水陸廵檢梁實問所由三人
者出文書一囊絹畫地圖一册云韃靼王子成吉思遣
来納地請兵翌日守臣知之遣效用統領李興等以本州
不奉朝旨不敢受諭遣之又翌日遇諸廟壇遂即以木
筏送之而去先是有楊安兒者李全之婦翁也見金人
政亂起兵叛之踐蹂山後數郡依山負海時出時入韃
靼既圍燕京不能下乃分兵徇山東地諸盗往往應之
韃兵至濟南遣三十七騎護三人者而来又以三百兵
送之過邳州奪舟渡河而西既為所却路絶不得歸匿
虹縣之白虎湖中後三日縣遣人捕送泗州或謂三人
者其一則韃靼通事其一則所虜金人莫州同知其一
則漢兒也因此遣邊吏查執後有似此者即驅而去之
違者從軍法且上其事於朝時特默津者寔已彊大然但
居其故地乃在於燕雲置行省而命其大臣薩木哈領
之所謂大帥國王者也其大將曰哈布爾又有蒙古國
者在于女真之東北唐謂之蒙古部金人謂之蒙古也
亦謂之萌骨人不啖火食夜中能視物以鮫魚皮為甲
可以捍流矢自紹興初始叛都元帥宗弼用兵連年(宗弼)
(即烏珠所謂四太子者)卒不能討但分兵據守其要害乃反厚賂
之其酋亦僣稱祖元皇帝至金亮之時與韃靼並為邊
患其来亦久矣蒙人既侵金國得其漢兒婦女而妻妾
之自是生子不全類蒙人而漸有火食至是韃靼乃自
號大蒙古國其邊吏因以蒙韃稱之然二夷居止以東
西為界兩方相望凡數千里不知何以合為一名也盖
金國盛時置東北招討司以捍禦蒙古高麗西南招討
司以統隸韃靼西夏乃蒙古所據盖武竒邁創之業有
二十七團寨而韃靼之境東接臨潢府西與夏國為隣
南拒静州北抵大人國無城池屋宇可居但為氊帳擇
便利水草而即居焉不知耕織製皮為裘以牛羊為粮
食人皆狡獪堅忍嗜殺不知歲月以草青一度為一歲
亦無文字每調發軍馬即結草為約如使人傳達急於
星火或破木為契上刻數劃各將其半遇發軍以木契合
同為驗所謂生韃靼也又有白黑之别今特默津乃黑
韃靼也而與白韃靼皆臣属於金人每歲其王自至金
界貢賦之場親進奏金人亦量行荅賜不使入其境也
金主璟之明昌元年(庚戌本朝紹熙元年)白韃靼王者乃攝叔之
弟殺其兄而自稱王其攝叔之子白波斯方二歲金人
取歸其國養于黑水千戶家泰和七年(丁夘本朝開禧三年)春攝
叔至環州進貢金乘其無備醉而殺之復立白波斯為
王遂遣還國始白波斯在黑水千戶家見其女悦之至
是欲娶之為妻璟不從白波斯怨怒叛歸黑韃靼以此
黑韃靼益強漸併諸侯之地遂起兵攻河西諸路不數年
而河西州郡悉為所破又虜夏國之偽公主而去夏人
反臣事之大安三年春(辛未本朝嘉定四年)韃靼王特默津入貢
金主允濟將襲之事覺其秋韃靼始叛崇慶二年春(癸酉)
(本朝嘉定六年)遂犯燕京其秋允濟殺死(此以上之事詳見女真南徙事中)韃
靼王特默津留大酋薩木哈圍守燕京自將所䧏楊伯
遇劉伯林漢軍四十六都統同韃靼大軍分為二路攻
取河北河東及山東諸州郡伯遇者蔚州吏伯寧者集
寧縣射士也是時中原之兵皆遷往各處山後一帶防
禦無兵可守悉遷鄉民為兵在土城守禦韃靼盡驅其
家属来攻父子兄弟往往遥相呼認由是人無固志所
至郡邑皆一鼓而下自貞祐元年冬(貞祐元年即崇慶之二年至寕之元)
(年也)十一月至二年春正月凡破九十餘郡所破無不殘
滅兩河山東數千里人民殺戮者幾盡所有金帛子女
牛羊馬畜皆席卷而去其焚燬屋廬而城郭亦坵墟矣
惟是大名真定青鄆邳海沃順通州有兵堅守未能即
破二月復還燕京韃靼粮乏燕京軍民餓死十四五而
金主珣遣人議和特默津欲得其公主及護駕將軍十
人細軍百人從公主童男女各五百綵繡衣三千件御
馬三千匹其金銀珠玉等甚衆又請左丞相完顔福興
為質珣乃遣人来選女時公主見在七人惟允濟少女
小姐姐最秀遂以予之又令珣鄉其國遥拜珣不敢拒又
以薩木哈圍燕京之久未嘗鹵掠欲得犒軍金帛珣亦
從之韃靼遂歸居庸關在燕京之北一百一十里路陿
隘守兵數萬欲俟韃兵歸而擊之其完顔福興在軍中
傳金主命已與韃靼議和不許擅出兵於是無敢動者
韃靼過關取所虜山東兩河少壮男女數十萬皆殺之
遂引歸其年三月也五月金主珣遷都汴京韃人聞之
怒曰既和而遷是有疑心而不釋憾特以講和為疑我
之計耳秋八月復引兵攻中原州縣冬燕京之糺軍叛
與韃靼共圍燕京三年春(乙亥本朝嘉定八年)東平之援兵五萬
直至長安次遇韃軍不戰而潰大名之兵八萬至固安
亦潰散惟真定之兵四萬合保涿援兵一萬而至施風
寨乃與韃兵戰凡二百戰粮絶而敗自是内外不通其
五月燕京破山東羣盗大起楊安兒者本淄州之皮匠
也金主璟太和間殺人亡命為盗於太行有衆千餘璟
招䧏之貸死流于上京及韃靼入寇金人命為副統軍
令招必勝軍三千人以迎敵軍大敗而竄往山東聚衆
金人討之安兒與其徒數人入海為舟師所殺又有郝人者
名儀以貞祐二年春(甲戌本朝嘉定七年)據山東叛僣號大齊改
元順天金人遣花帽軍生擒之而磔於開封市又有劉
二姐者亦名盗也其女劉小姐亦聚衆數萬人皆為花
帽軍所破秋韃兵自從河東渡河而攻潼關不能下乃
由嵩山小路趋汝州如遇山澗輙以鐡搶相鎻連接為
橋以渡之扵是潼關失守金主乃急招花帽軍於山東
至十月韃兵忽至杏花營而距汴京止隔二十里花帽
軍擊敗之至韃兵復取潼關自三門武津乘河冰合布
灰引兵而渡自是不復出矣金主乃命平章政事胥鼎
為大帥專守關隘然陕西諸州間亦有為所破者惟有
燕南雄覇數州乃是三關舊地唐樂深沮韃兵不能入
金將張甫張進二人據信安軍以守之(北距燕山百八十里)又有
遼東宣撫使蕭萬奴者本遼東人乘女真之亂自立為
帝據遼東七路欲引兵併燕代晉魏而有之韃人雖強
不能破也然韃人貪婪初無遠略既破兩河赤地千里
人煙斷絶燕京宫室雄麗為古今之冠韃人見之驚畏
不敢仰視既而斥為亂兵所焚火延月餘不滅其所積
貨財初無所用至以銀為馬槽金為酒甕大者重數千
兩其俗鄙陋無君臣之别薩木哈所居至用金飾龍牀
足踏金杌子奢僣如此而徵督不已燕人患之金主珣
南遷之後累遣使詣韃中求和雖未聽從而賂遺不絶
特默津憐其意欲許之而薩木哈耻於無功堅持不可
特默津謂曰譬如圍場中獐鹿吾已取之矣獨餘一死
汝累年不能取盍遂捨之薩木哈不從遣人諭金主曰
汝欲議和可去帝號稱臣當封汝為王而金國之羣臣
亦不從有言於珣願以死雪國耻者珣亦為之感憤也
遠事不可盡知姑志其略(特默津北人書来以為特默津薩木哈山東人或以為名)
(摩㬋羅以為名合謀理未知孰是又云韃靼所遣渡淮三人其一乃河北張三深士人也)
建炎雜記乙集卷二十
