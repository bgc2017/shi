建炎雜記乙集卷五
宋李心傳撰
御制作
寳璽
國朝南渡之後御府所藏玉寳凡十有一金寳三玉寳
一曰鎮國神寳(承天福延萬億永無極)二曰受命寳(受命于天既夀永昌此二)
(寳封禪則用之)三曰天子之寳(答外夷書用之)四曰天子信寳(舉大兵用之)
五曰天子行寳(封冊用之)六曰皇帝之寳(答鄰國書用之)七曰皇帝
信寳(賜鄰國書及物用之)八曰皇帝行寳(降御劄用之)此所謂八寳也
(皆高宗作)九曰大宋受命之寳(太祖作)十曰定命寳(範圍天地幽贊神明)
(保合太和萬夀無疆徽宗作)十一曰大宋受命中興之寳(高宗作)金寳
一曰皇帝欽崇國祀之寳(印香合詞表)二曰天下合同之寳
(即中書門下省文字)三曰詔書之寳(印詔書)自秦以前上下通稱璽
(春秋傳季武子取卞璽書追而與之戰國策欲璽者段干子是也)秦有天下始制天子
皇帝六璽自是惟諸侯王得稱之唐武后長夀二年改
璽為寳(以璽音近死故易之)天寳十載又合受命傳國為八寳八寳之
稱自此始矣唐末喪亂八寳或亡或失周廣順中始造
二寳曰皇帝承天受命之寳皇帝神寳太祖革命傳其
二寳至太宗别製承受天命之寳寳廣四寸九分厚一
寸二分填以金盤龍(紐檢高七寸廣二寸四分)自是遂為定制鎮國
神寳者仁宗皇祐五年七月所作也篆如其名(宰相龐籍書)
受命寳者哲宗元符元年五月所受也其文相傳是為
秦璽者李斯之魚蟲篆也其圍四寸(衛宏曰秦以前金玉銀為方寸璽秦)
(以來天子獨用玉按玉璽者以此璽為趙氏之璧刻者璧本卞和所獻之璞藺相如詭奪者余嘗以禮制考之)
(璧五寸而有餘但不得復刻為璽此說謬矣)至漢謂之傳國璽自是迄于獻
帝所寳用者秦璽也(丁嬰所封元后所投王憲所得赤眉所上皆是物也董卓)
(之亂失之吳書謂孫堅得之洛陽甄宫井中後為袁術所奪徐璆得而上之殆不然也若然魏氏何不寳用而)
(又自刻璽乎)厥後歴世皆用其名永嘉之亂没于劉石永和
之世復歸江左者晉璽也(魏氏有國刻傳國璽如秦之文但秦璽讀自右魏璽讀自)
(左耳晉有天下自刻其璽其文曰受命于天皇帝夀昌本志輿服志乃以為漢所傳秦璽實誤矣此璽更劉聰)
(石勒逮石氏死其臣蔣幹求授于謝尚乃以璽送江南王彪之辨之亦不云秦也)太元之末得
自西燕更涉六朝至于隋代者慕容燕璽也(晉孝武太元十九年)
(西燕主求救於郗恢并獻玉璽一紐方闊六寸高四寸六分文如秦璽自是歴宋齊梁皆寳之侯景既死北齊)
(辛術得之廣陵獻之高氏後歴周隋誤指為秦璽後平江南知其非是乃是謂之神璽焉)劉裕北伐
得之關中歴晉暨陳復為隋有者姚秦之璽也(晉義熙十三年)
(劉裕入關得傳國璽而上之大四寸文與秦璽同然隱起而不深刻隋滅陳得此指為真璽遂以宇文周所傳)
(神璽為非是識者謂古璽深刻以印泥後人隱起以印紙則此深刻者非秦璽也姚氏取其文作之耳)開
運之亂没於耶律汝貞獲之以為大寳者石晉璽也(唐太宗貞)
(觀十六年刻受命璽文曰皇帝景命有德者昌後歸朱全忠及從珂自焚璽亦隨失德光入汴董貴以璽上之)
(云先帝所刻蓋指石敬塘也)蓋在當時皆誤以為秦璽之亡則已久
矣紹聖三年冬咸陽民叚義者斵地得璽以獻學士承
旨蔡京言于朝曰此秦寳也遂以五月朔大朝會受之
受寳之禮昉乎此矣徽宗崇寧五月有獻玉印者只有
方寸其文曰承天福延萬億永無極大觀元年既得美
玉良工遂黜皇祐鎮國元符受命二寳不用命工更刻
而以九字為神寳之文合天子皇帝六寳為八寳以二
年正月元日受之政和七年復得美玉乃將九寸以作
定命寳命蔡京鐫十六字為文謂之九寳以八年正月
元日受之又有皇帝恭膺天命之寳至道三年真宗嗣
位時所制也後從葬定陵乾興元年仁宗即位更制之
(參知政事王曾書)天聖元年為火所燔又制焉(參知政事陳堯佐書)後從
葬昭陵學士范鎮禮官王言言宜為天子傳器不當改作
而弗聽也嘉祐八年六月英宗又制焉(參知政事歐陽修書)神宗
哲宗皆循此制(哲宗寳門下侍郎章亨書)靖康之難金人取玉寳十
四蓋八寳之外餘寳凡六而皇帝恭膺天命之寳居其
二焉其一則徽宗元符三年所制也其一則欽宗靖康
元年所制也高宗渡江庶事草創逮紹興十六年再郊
始備八寳不復作矣大宋受命之寳者建隆開基所創
也史冊不載圍城中副留守邵慱取而藏之張邦昌遣
使奉迎大元帥于山東因以為獻定命者宣和内禪藏
龍德宫金人不知之故弗取受命中興寳者高宗紹興
元年所作也玉甚美視定命寳猶大半分金寳三皆建
炎三年秋所作
總論應天至統天十四歷(黃帝至周世宗三十六歷㳂革附)
自黃帝考定星歷建立五行起消息正閏餘堯歷象日
月星辰舜在璿璣玉衡以齊七政至於夏商周之世咸
正歷紀迄三代之末歷凡七變漢興襲秦正朔以張蒼
言用顓帝歷於六歷疎闊中最為微近而晦朔弦望滿
虧多非是孝武元豐間乃命唐都洛下閎之徒造八十
一歷名曰太初其法以律起晦朔弦望皆密至孝成時劉
歆究其微眇作三統歷以十九歲為一章二十七章為
一會三會為一統三統為一元逮後漢時歷復疎闊乃
會日官造四分歷以九道法候弦望始無差忒至孝靈
時劉洪考古今歷法乃悟四分于天疎闊皆斗分太多
之故遂又作乾象歷方之前法轉為精密蓋漢四百年
間歷凡四變自魏晉迄隋又十五變唐高祖革命始命
傅仁均為戊寅元歷太宗又命李淳風為麟德甲子歷
玄宗以推日食不效又命一行為開元大衍歷肅宗改
至德歷代宗改寳應五紀歷德宗改建中正元歷憲宗
改元和觀象歷穆宗改長慶宣明歷昭宗改景德崇元歷
蓋唐三百年歷凡八變自漢以降雖沿革不同然其法
大抵皆不算積分上求諸千萬歲之前必得甲子朔旦夜
半冬至而日月五星皆會於子之上元以為歷始識者謂
太初歴法號為最密攷今之氣朔則已差數日矣其間
有所長者如劉洪首著日行遲月行疾陰陽交錯于黃道
表裏晉虞喜始悟日行一歲之中有不匝周天之數自
歲差積久漸退失度姜岌步月食之衝日行之度遂正
躔次紀宋何承天攷正日晷知南至之端又用強弱率
以配日法以求朔策之餘分乃合簡易之要北齊張子
正以圜儀揆天測知五星有入氣盈縮之差傅仁均以
合朔定月之大小不過連三則日月之食常在朔望李
淳風謂前歷分度數参差不齊立演撰法使一術以齊
之立九服晷漏之術隨所在而永合焉徐昇創氣刻二
差定日之分稍驗各成一家法後代述之者互有損益
漸加精密自五代之調元次及欽天而歷法始弊調元
作于馬重績施于晉代其法則不復推古上元冬至
七曜之會而起唐天寳十四載乙未為上元用正月雨
水為氣首蓋倣曹士為小歷之舊失之矣欽天作于王
樸施于周世宗時而樸昧乎前人簡易之要求之不合
遂於朔分之下横立小分而謂之秒說者謂前代諸歷朔
餘未有秒者若朔餘可以用秒則可隨意而加減何待
求日法以齊朔分也是時民間又有所謂萬分歷者明
歷之士往往鄙之太祖皇帝建隆二年始命王處訥造
應天歷處訥乃用一萬二分為日法(蓋用萬八增二)得強率二
百有一得弱率九百二十六乘強率以九萬弱率併二
者得五千三百七為朔策之餘分則強弱適中合簡易
之要自然無秒太宗皇帝太平興國初以應天歷置閠
有差歷官吳昭素造歷賜名乾元朔餘太強施用未久
朔望復差貞宗皇帝命史序造歷賜名儀天仁宗皇帝
天聖二年命宋行古造歷賜名崇天及推嘉祐八年十
月望月食歷乃後天二刻遂命周琮更造新歷琮測景
驗氣始知前歷氣常後天半日改而政之英宗皇帝朝
歷成賜名朝天琮于朔望餘分特晩數刻欲合嘉祐八
年十月望月食及推熙寧元年正旦日食歷乃後天數
刻復與崇天合遂再用崇天頒朔神宗皇帝命衛樸造
歷賜命奉天沈括存中時提舉司天監以謂樸能正崇
天之失而不知周琮正之在前矣哲宗皇帝元祐五年
十一月癸未冬至驗景長之日乃在壬午遂改造新歷
賜名觀天徽宗皇帝朝有司以觀天推熙寧二年十一
月朔為丙子頒歷之後始悟其朔當進而失遂造占天
歷十一月朔丁丑而再頒歷焉既而歷官言占天成於私
家不經考騐不可施用乃命姚舜輔等復造新歷視崇天
減六十七刻半始與天道相合歷成賜名紀元自大觀
元年頒用以紀元推紹興五年正旦日食九分半虧在
辰正時常州布衣陳得一獨建言定八分半虧在已初
是日果如得一所定高宗皇帝乃命得一造歷秘書少
監朱震子發監視歷成賜名統元自紹興六年頒用凡
十五年而後有司守之不專暗用紀元之法推步而用
統元之名頒歷乾道二年夏日官以紀元推丁亥十一
月朔為甲子欲為刊刻間有武節郎裴伯夀者詣禮部
及都省具陳統元歷法推是朔當進作乙丑於是依統
元歷法改而正之會進士劉孝榮言見行歷交食先天
六刻火星差天二度乞造新歷孝榮自謂已有歷不半
年而可脩進伯夀獨以謂凡造歷必先立表測景驗氣
然後作歷庶可精密不在于速成而判太史局吳澤不
達造歷立表之法妄言銅表難成木表易壞蓋欲黨附
孝榮僥倖求造歷以覬一時之爵賞固執以難成而沮
抑之也其年九月乙卯遂命禮部侍郎周執表卿提領
改造新歷表卿亦謂立表驗氣之說經涉歲月由是不
行孝榮乃倣萬分歷分作三萬分以為日法命之曰御
覽七曜細行歴上之事且預定丁亥歲四月朔日食一
分如不驗甘俟朝典太史局亦謂當食二分伯夀皆以為
不然既而定之其日晴明而日不食孝榮又定是歲八
月望月食六分半俟之止及五分又定戊子歲二月望
月食九分以上出地其光復滿係大内二更五點而伯
夀以為是月之食當既生光在戌初二刻復滿在戌正
三刻(係大内二更二點)後伯夀所言皆驗孝榮始論見行歷交
食先天六刻及考驗孝榮所定月食光滿乃後天四刻
單行可為侍御史固請取二歷所定日月五星躔度其
說異同者俟其可驗之時以渾象測之察何歷為近而
取其屢中考以定新歷十一月壬辰詔國子司業權禮
部侍郎程大昌泰之監察張御史敦寔往太史局監
視考驗而紀元及孝榮二歷各有差者行可又乞自同
泰之考驗四年三月庚申許之既而二人言以統元紀
元及新歷對測星度四事新歷全密者三稍密者一舊
歷皆疎李仁父時為禮部郎官繼復與行可往測驗七
事而新歷稍密者五疎者二其四月癸丑先令太使局將
舊歷參照使行五月庚辰遂詔施用新歷仍以乾道為
名時孝榮已為保章正同知算造矣而仁父復論歷久
必差自當改作但近被旨監視適逢新歷太陰熒惑兩事
之差恐將來成書差者必多乞益募能者熟復討論補
治新歷六月己丑詔諸路搜訪精通歷法之人具名申省
未幾有福州阮興祖者言新歷七卷篇中差謬(唐志開元十二)
(年測景于天下其安南測夏至午中晷在表南三寸三分劉孝榮新歷算在表北七寸其鐵測冬至午中晷長)
(一丈九尺二寸六分劉孝榮新歷算晷長一丈四尺九寸九分其差謬類如此)同判太史局荆
大聲不以白部擅補興祖為局生新歷之成也大聲與
孝榮共為之至是乃言其法多差遂命大聲别演一法
與孝榮比較五年春正月比較二法各有疎繆歷算官
蓋堯臣等乃自又演一法上之四月己丑遂命孝榮大
聲伯夀各具五月以後至歲終月星躔度申御史臺令
見測驗官占考六年九月戊戌有成都府進士賈俊者
上歷法九議詔給五人衙官劵館于臨安府九年五月
甲寅日官言來年十二月紀元乾道歷係小盡則正月
朔在癸未崇天統元歷係大盡則正月朔在甲申是謂
疑朔詔歷官看詳指定而荆大聲者謂乾道歷定今年
五月日食在午初二刻今測驗得在午時五刻半以此
推之則己未年正月之朔已過甲申日四百五十分合
作大盡從之淳熙三年三月己丑判局李繼宗等又撰
新歷七卷進呈上謂輔臣曰自古以來歷未有不差者
况今世此法不專士大夫無習之者求之草澤又難得
其人新歷比舊所謂彼善於此不須别命名可以淳熙
歷為名五年歷官推九月庚寅晦既頒歷矣而北來賀
生辰者乃以為己丑晦實小盡也于是會慶節差一日
樞密院檢詳文字丘崈宗卿接伴調獲久之金人乃肯
用正節日上夀荆大聲乃妄改甲午年十二月為大盡
故後天一日矣十二年九月成忠郎楊忠輔言淳熙歷
因陋就簡苟且附會天道不合自戊戌以來朔差者八
年矣今歲九月望日食當在晝而淳熙歷法當在夜以
此辨之是非可決兼同臨安地形準之月起虧時日光
已盛必不見食而日官言所推在卯初三刻係大内攢
點幾刻後乃命禮部侍郎顔師魯視驗會雲色遮蔽而
止十三年三月丁酉右諫議大夫蔣繼周世修奏民間有
知星歷者乞特加試用仍選差領提官以董其事如祖
宗之制上曰朝士知星歷者必少不必差官專領乃詔
諸路有通曉天文歷算之人令所在州縣報明以聞八
月丁丑布衣皇甫繼明等言今歲九月望以淳熙推之
當在九月十七日實歷弊也太史乃注望于十六日之
下徇私遷就以掩其過乞以今年八月望日太陰虧食及
晦日月見東方二事定驗疎密詔師魯世修同視既而歷
官劉孝榮所定月食差一點繼明等差二點楊忠輔差
三點乃罷遣之十四年四月癸酉國學生會稽石萬又
請考正歷法之差且言去歲測驗太陰虧食之時蓋大
内更點乍疾乍徐隨景走算以肆欺蔽因上所著五星
再聚歷乞與日官比較詔後省看詳開奏繼明等言淳
熙歷立法乖疎必假遷就五星再聚歷乃用一萬三千
五百為日法蓋竊取唐末崇元舊歷而婉其名耳皆未
可用乞改大歷詔後省同禮部秘書省看詳六月辛未
朔給事中王信誠之奏乞令劉孝榮皇甫繼明石萬各造
來年一歲之歷詳加測驗取其無差者十二月丙子繼明萬
新歷成與淳熙歷差二朔萬等乞以其年六月二日十月晦
日月不應見而見為驗旨朔豈可差朔差則所失多矣
乃命禮部侍郎尤袤延之秘書丞宋伯嘉之瑞監視十五
年六月二十日丁卯尤袤以疾改命吏部侍郎章森德
茂同往是夜月光明盛十月二十九日壬辰晦延之往
視晨見東方十一月七日庚午進呈周丞相言萬等以
為月體尚存一分則不應小盡上曰十一月朔在辰時
所以二十九日早尚存月體耳十六年十一月壬午承
節郎趙渙復言新歷今歲冬至後天一辰詔禮部侍郎
李巘之著作郎鄧千里秘書丞黃艾伯耆校書郎王叔
簡恭父同驗視紹熙元年八月庚戌遂命同判局劉孝
榮改造新歷孝榮已與吳澤荆大聲同造三年正月甲
寅歴成詔以會元為名十二月甲午朔布衣王孝禮言
今年冬至日影表當在十九日壬午西會元歷乃在二
十日癸未係差一日蓋陳得一劉孝榮所造四歷皆未
嘗測影止是寫擬分數所以後天乞將修内司所掌銅
表圭面降付太史局測驗從之時雖朝廷多事未睱治
歷而忠輔渙則已為日官矣慶元四年九月太史言月
食于晝而草澤言食於夜驗視如草澤言有旨改作仍
命秘書省正字馮履叔常參定五年五月壬辰朔歷成
賜名統天至今用之蓋自建隆慶元二伯五十年之間
歷四十變上距黃帝之歴凡五十變矣而知歷者謂統
天新歷尤復疎繆昔洛下閎太初歷成自言八百年當
差一度其後未及八十年固已差一度矣李淳風亦曰
一氣差三度九日差一刻又曰自太初下至麒德差四
日自太初上及僖公差三日一行亦曰劉洪歷四十五年
差一度梁武帝歷八百十六年差一度以前人歷術之
精猶不免此况賤工之草創者乎大扺唐以後律歷之
法不傳士大夫無所從受而星歷人類多鄙淺是以不
足以推明其學也近世蔡元定季通號為知數而亦未
嘗見於用余嘗考易之象曰澤中有火革君子以治歷
明時革者變治而明之則非但因其已成而無所事乎
損益也故記其本末如此以待能者攷焉
炎興以來勅局廢置
律令者自魏李悝漢蕭何以來有之歷代相傳皆以律
書為本至周世宗始謂之刑統國初因之其刪修但属
大理寺逮天聖編勅始有詳定編勅所别命官領之淳
熙以後詔修一司勅令則又以編修諸司勅式所為名
隆祐改熙豐之法則又以重修勅令所為名自後迄政
和不改政和元年冬始頒海行勅(十二月十一日)靖康元年又
更修焉其秋議者乃乞用元豐嘉祐之間以俟新書之
成(九月十三日丙子)其冬又詔錄用嘉祐如斷刑依元豐(十月十四)
(日丁未)建炎元年夏因滁州推官趙伯總有言復詔政和
海行法非御筆修立者許引用(四月二十四日丁亥)三年夏復辟
赦書修復仁宗故事遵用嘉祐修法(四月八日乙卯)刑部侍郎
商守拙因乞以嘉祐政和二勅相照賞典並從重條約
並從寬許之四年夏詔勅令所將嘉祐政和條制對修
成書大理卿兼同詳定一司勅令主依乃乞召人言編
勅利害仍以詳定重修勅令所為名令寺官局官同共條
對(六月初七日丁丑)後三日始命宰臣范宗尹提舉重修勅令
參知政事張守同提舉其秋言者乞令省部百司吏人
將所省記條攢類成册聞奏(八月辛未朔)至紹興元年秋
守等始以紹興重修勅令格式及申明看詳等總七百
六卷上之(八月四日戊戌)自是迄於三十年之秋勅局所修之
書又一千八百六十三卷(紹興三年九月朱勝非等上吏部勅令格式等一百八十)
(四冊六年九月張浚等上禄秩新書等二百四卷卷八年六月趙鼎等上諸班直諸軍轉員勅格式十三又)
(上親從視事官轉員勅令格七卷格十月秦檜等上禄秩勅令格三十二卷又上三省令二卷樞密院令格)
(二卷六曹寺監通用令一卷太常宗正大理寺通用令一卷右治獄令一卷以上目錄申明共十二卷十年)
(十月上在京通用勅令格式六十七卷寺監十二年十二月上六曹通用勅令格式十卷又上通用勅令)
(格式十卷庫務通用勅令格式八卷六曹寺通用勅令格式十卷六曹監庫務通用勅令二卷又申明四卷)
(十三年十月上國子監勅令格式十四卷又上太學勅令格式十四卷武學律學勅令格式各十卷小學勅令)
(格式二卷監學申明等八卷十十七年十一月上常平免役勅令格式申明等共五四卷十九年六月上)
(吏部續降拜别編共四百三十五卷十二十一年七月上監法勅令格式續降等共一百五五卷又上茶法)
(一百四卷寺監庫務通用勅令二卷十二十三年十一月上太宗正司勅令格式申明等八七卷二十五)
(年九月上紹興寬邱詔令二百卷共二十六年十二月万俟卨等上貢舉勅令格式千頁四十五卷又上釐)
(正省曹寺監内外諸司等法四卷等三十年八月陳康伯等上參附吏部勅令格式申明共七十二卷又上)
(刑名疑難斷例二十一卷)通海行法為二千六百二十卷有奇論者
以為官吏猥多賞費亦濫三十一年遂罷之(檢尋月日未獲)三
十二年夏月旨裒集上皇聖政吏部侍郎徐度乞復置
勅令所從之(六月二十九日甲午)乾道四年冬秘書少監兼權刑
部侍郎汪大猷言建炎後續旨凡二萬條前後殊不合
請刪修為書俾吏不得肆詔可之(十一月八日乙酉)乃以重修
勅令所為名六年冬又以詳定一司勅令所以名(十二)
(月十九日乙未)置提舉官二以属宰相同提舉一以属執政詳
定一從官為之刪定官五視曩時官減三之一吏胥徒
減三之二自乾道以後新修之書又為三千一百二十五
卷(乾道二年六月刑部侍郎方滋上特旨斷例七十卷六年八月虞允文等上乾道勅令格式等二百四十)
(六卷共九年二月梁克家等上三省樞密院勅令格式等項一百四十卷看詳議義五百卷淳熙二年十)
(二月龔茂良等上吏部七司法三百卷新三年三月上吏部條法四十卷四年五月上淳熙編特旨斷例)
(四百二十件二十一月十一日李彥穎上淳熙重修勅令格式等項百四十六卷六年七月趙雄等上一)
(州一路酬賞法四項共二百二十三卷看詳六百三十八卷七年五月上淳熙條法事類四百二十二卷)
(十一年五月本所上隆興以來寬恤詔令三百卷)而一路别法已修者一千二
百餘件外不預焉故例刪定官多以選人為之往往未
嘗通練古今明習法律經歴州縣一切受成吏手書成
牴牾言論較駁輙往更定間有至局旬月未嘗筆削一
字適遇進書亦得改官者遂為宰執周旋親故之地失
當時建局命官之意矣淳熙十五年夏林黃中以兵部
侍郎兼詳定官(四月二十九日乙未)未踰月即為上言古今之方
書有盡而生民之疾證無窮必欲某里某人某方某證
為立準式此其用之則齟齬而不合矣紹興所修一司
勅令多歴年所不曾頒降今之所修既已斷絶亦無頒
降之期縱使頒降而不免牴牾重别申明則不若無書
之為愈也望將已修浙江福建湖南北路條法千二百
卷免行供進六部各據所隸條件抄錄從本所用印以
憑照用其京西兩淮未了條法仍令日下刪修結局捐
不急之官省無用之費不為無補上從之罷勅令所限
一月結局(六月三日戊辰)紹熙二年夏工部侍郎潘景珪言法
令一書久不刪潤乃復置詳定勅令局差詳定官一員
刪修官三員(四月十三日庚寅差官五月六日癸丑治立局名)然未有所進也慶
元二年春復置提舉同提舉仍以編修勅令所為名(二月)
(六日庚辰)遂移牒六曹大理寺及三衙江浙近便州郡監司
抄錄乾道五年正月至慶元二年十二月終續降指揮
得數萬事參酌淳熙舊法五千八百條刪修為四百七
十卷送刑部詳審訖供納提舉官下三省合属房分及
檢正都司審覆為書總七百二冊(勅令格式及目錄各一百二十二卷隨勅)
(申明十二卷看詳四百三十五冊)四年九月丙申進呈自是已修之書
次第修進如撮要總類之属殆不一名而編帙浸繁矣
文鑑
文鑑者吕伯恭被旨所編也先是臨安書坊有所謂聖
宋文海者近歲江鈿所編孝宗得之命本府校正刻版
時淳熙四年十一月也其七日壬寅周益公以學士輪
當内直召對清華閣因奏陛下命臨安府開文海有諸
上曰然益公曰此編去取差謬殊無理論今降旨刊刻
事體則重難傳後莫若委館閣官銓擇本朝文章成一
代之書上大以為然曰卿可理會益公奏乞委官職上遂
令伯恭校證本府開刻其日甲辰也始趙丞相以西府
奏事上問伯恭文采及為人何如趙公力薦之故有是
命伯恭言文海元係書坊一時刻行名賢高文大冊尚
多遺落乞一就增損仍斷自中興以銓次庶幾可以行
遠十五日庚戌許之後數日又命知臨安府趙磻老并
本府教官二員同伯恭校正二十日乙卯磻老言臣府
事繁委若往來秘書同共校正慮有妨礙本職兼策府
書籍亦難令教官攜出乞傳令祖謙校正從之於是伯
恭取秘府及士大夫所藏本朝諸家文集旁采傳記他
書悉行編類凡六十一門為百五十卷既而伯恭再遷
著作郎兼禮部郎官五年十二月十四夜得中風病六
年春正月引疾求去十一日庚午有詔予郡伯恭固辭
後十三日癸未上對輔臣因令王季海樞使問伯恭所
編文海次第伯恭乃以書進二月四日壬辰上又諭輔
臣曰祖謙編類文海採摭精詳可與除直秘閣又遣中
使李裕文宣諭賜銀帛三百匹兩時方嚴非有功不除
職令舍人陳叔進將&KR0819;之先以白丞相趙公公諭今毋
繳叔進不從七日乙未輔臣奏事上諭曰祖謙平日好
名則有之今此編次文海採取精詳且如奏議之精有
益於治道於是批旨曰館閣之職文史為先祖謙所進
文海採取精詳有益治道故以寵之可即命叔進草制
制曰館閣之職文史為先爾編類文海用意甚深採取
精詳有益治道寓直中秘酬寵良多爾當知恩之有自
乃行之不誣用竭報焉人斯無議時益公為禮部尚書
兼學士其月十八日丙午得旨撰文海序四月三日辛
卯進呈乞賜名上問何以為名益公乞名皇朝文鑑上
曰善時序既成將刻板會有近臣密啟云所載臣寮奏
議有詆及祖宗政事者不可示後世乃命直院崔大雅
更定增損去留凡數十篇然迄不果刻也張南軒時在
江陵移書晦翁曰伯恭好弊精神于閒文字中徒自損
何益如編文海何補于治道何補於後學徒使精力困
於翻閱亦可憐耳臣承當編此等文字亦非所以承君
德也今孝宗實錄書此事頗詳未知何人當筆其詞云
初祖謙得旨校正蓋上意令校讎差悞而已祖謙乃奏
以為去取未當欲乞一就增損三省取旨許之甫數日
上仍命磻老與臨安教官二員同校正則上意猶如初
也時祖謙已誦言皆當大去取其實欲自為一書非復
如上命議者不以為可磻老及教官畏之不敢與共事
故辭不肯預而祖謙方自謂得計及書成前輩名人之
文蒐羅殆盡有通經而不能文詞亦以表奏厠其間以
自矜黨同伐異之功薦紳公論皆疾之及推恩除直秘
閣中書舍人陳騤繳還比再下騤雖奉命然頗詆薄之
祖謙不敢辨也故祖謙之書上不復降出云史臣所謂
通經不能文詞蓋指伊川也時侂胄方以道學為禁故
詆伯恭如此而牽聯及於伊川云然余謂伯恭既為詞
臣醜詆自當力遜職名今受之非矣黃直卿亦以余言
為然
建炎雜記乙集卷五
