建炎雜記甲集卷十三
宋李心傳撰
取士(選舉學校飲酒)
制科
制科自紹聖初廢紹興元年春正月詔復賢良方正能
直言極諫科有司講求舊制每科場年命中丞給舍諫
大夫學士待制三人舉一人不拘已仕未仕(命官仍以不曾犯賍)
(私罪人充)先具詞業繳進(策論共五十篇)送兩省侍從參考分三等
文理優長爲上次優爲中常平爲下次優以上並召赴
閤試歲九月命學士兩省官考試於秘閤御史監之試
六論(每首五百字以上)於九經十七史七書國語荀揚管子文
中子正文内出題差楷書祇應四通以上爲合格仍分
五等以試卷繳奏御前拆號人四等以上召赴殿試其
日上臨軒親策(限三千字以上)宰相撰題差初覆考詳定赴試
人引見賜坐殿廊兩廂設垂簾幃幕青褥紫案差楷書
祗應内侍賜茶果對策先引出處然後言事以三等爲
上恩數視廷試第一人第四等爲中視廷試第三人皆
賜制科出身第五等爲下視廷試第四等人賜進士出
身不入等與簿尉差遣已上並謂白身者若有官人則
進官與陞擢舊制六論與正文及注疏内出題至是有
司請除疏義弗用乾道二年夏六月孝宗以久無應詔
者乃詔權於經史諸子正文出題又以士人身在幽隱
無由自達仍許監司守臣解送(四年五月)後數歲乃得李仲
信焉
乾道制科本末恩數(李仲信本末)
自復制科七十年但得李垕仲信一人而已初紹興七
年冬吕安老舉選人胡邦衡及汪彦章舉布衣劉汝一
邦衡遂除樞密院編修官乾道三年虞雍公撫蜀首薦
仲信於朝不報五年春汪聖錫爲吏部尚書復以應制
詔上其詞業時垕父仁父爲秘書少監也其年冬禮部
言李垕詞業乞送兩省侍從參考訖依紹興元年九月
指揮施行(鄭仲一權侍郎)三省勘會李垕詞業已經御覽(陳應求虞)
(并父爲左右相)有旨特令來年三月依格召試命下左正言施
元之德初方候對因爲起居郎兼權中書舍人林機景
度言故事無獨試者當繳之景度即奏制舉所以待非
常之才渡江以來從臣亦常論荐其人若劉度祝鎰是
也然皆寢而不報蓋事體至重不可輕也(按胡邦衡亦與吕安老舉)
(賢良詞業上即日除樞密院編修官景度蓋未知此也)今復此舉必依祖宗典故
勿使論者可得而議其失則國家可以示公而垕得此名
亦無忝矣謹考舊制具本人詞業繳進送兩省侍從參
考分爲三等次優以上召赴閤試糊名考校無一人獨
試者今垕詞業未經參考而又獨試一名恐非典故今
所有錄黃未敢書行德初亦奏祖宗制科之設自有典
故今李垕詞業雖除付後省未有許令參考繳奏指揮
遽有召試中書之命即是未應前後典故兼國子監看
詳明言合送兩省侍從參考况將來閤試六論本朝典
故亦須三四人以上糊名考校無一名獨試者乞重此
非常之科且以垕詞業令有司公共參考來上俟相繼
有一二人然後俾之就試庶幾有得賢之實無幸進之
譏詔除汪應辰李燾有妨嫌令兩省侍從官參考聞奏
(十二月丙午指揮仁父時兼權左史)既而上聞二人握手私語乃大怒之
左相陳應求奏元試中有獨試故事幾爲人所使因極
論二人之姦後二日詔林機施元之身居出納言責之
地朋比相通可並放罷(十二月二十九日庚戌旨揮)六年夏兩省侍
從參考到垕詞業援證既詳遣詞亦贍欲爲次優(戶書曾欽)
(道爲首)有旨八月下旬召試(四月十二日癸巳)後十餘日利路又繳到
吳淇應賢良方正科詞業詔參考聞(二十六日丙午)又月餘應
求坐論祈請事免相(五月十九日己夘)仁父亦出漕河北(六月二十)
(七日丙子)時虞并父獨相仁父與應求素善疑當路沮之入
辭面奏疏言制舉獨試一人雖有穎贄林陶李孜高志
寧錢彦遠趙彦若吳奎謝悰故事而垕涉學荒淺恐不
足當此異恩别致人言乞候將來更有進卷合格當召
者許令同試上不許仲信乃乞隨侍并父爲奏有旨别
聽指揮七年春科詔既下并父因進呈召試賢良當降
詔上曰數十年來未有應此選者并父曰昨李垕已得
旨召試或者與其父燾不相樂聲言欲沮之垕以此乞
隨侍上曰今可召試矣令九月召試中書(四月四日戊申䧏旨)九
月戊戌召試中書後省前一日命學士嚴考至日嚴考
試右史李秀叔參詳比試仲信凡五通(六論題一曰明主有必治之道)
(二曰湯法三聖三曰人者天地之心四曰歷律更相治五曰三家言經得失六曰揚雄張衡孰優)十月
乙巳進呈上曰昨覽垕成文亦好一日之間成數千言
良不易也并父曰記題試難垕能記其五上曰湯法三
聖出功臣表而垕以為諸侯王表却是記得全文不差
十一月甲戌上親策於集英殿有司考入第四等戊寅
上特御殿引見賜制科出身故事賢良方正無唱名之例
而禮部言若倣選舉進士皇帝御殿推恩足彰崇儒求
言之盛遂從之(周子充為禮部侍郎林謙之兼權郎官)尋授左文林郎瀘
川郡節度使推官淳熙初爲秘書省正字兼國史院編
修官累遷著作郎被章去久之奉祀歸蜀而卒(李文簡與孫牧)
(齋書之後被旨八月次旬召試造物者意乃不然公出諱以沮遏之尋因入辭力告上乞免上弗許仍宛轉託)
(渠具奏始有指别聽候旨揮其間曲折甚多垕必具報而虞直閣公亮行狀乃云李應制科差日命官且試矣)
(會有欲搖沮之者李不復望試從公圖之於是虞公亟入奏用蘇子由以病展日故事為更命官改日鎖院今)
(以史考之未見改日命官之事亦不省出諱謂何雖虞公數論林施不當罪復以郡處之然卒獨試者虞公之)
(力也)
制六科題(淳熙再試科制本末)
制六科題舊以四通爲合格淳熙四年李仲信之弟塾
季修復舉賢良方正南士頗嫉之而近習貴璫又恐制
策之或攻已而共搖沮焉會台守趙子直舉宣教郎姜
凱信等唐與正舉迪功郎鄭建德吏部侍郎趙粹中舉
亳州布衣馬萬頃應詔上問輔臣故事召試賢良嘗有
黜落者否執政對曰昨來召試止李垕一人他日若試
數人須有優劣既而潘察院緯又上章言制科論策皆
燈窗著述之文而策限三千字亦豈無平日待對之語
惟六論一場所當加意若罷注疏命題而復以四通爲合
格則與應進士舉一場試經義五篇者何異試之日有
詔以五題通爲合格是歲始命糊名謄錄如故事所試
六論一曰因者君之綱二曰易數家之傳孰優三曰前
世歷法差四曰十二節備如何五曰王學本賈氏六曰
動靜繁寡如何後二日考試院言試卷内多有不
知題目出處及引用上下文不盡止有僅及二通者上
命賜束帛罷舉者周益公軰皆放罪或曰故事六題一
明一暗(上下文有度數及事數謂之暗題)是時舍人錢師魏素與周李
諸人異趨且承嬖近旨奏言制舉甚重須稍難其題御
筆因差師魏考試故所命皆暗題云仁父時爲禮部同
修國史仲信為著作郎未幾仲信被旨考上合式因策
問本朝制科典故有云蘇洵皆嘗黜落富弼張方平粗
試題意亦不免錯誤坐此爲臺官所攻皆罷去仲信亦
罷明年秋言者又論注疏命題蓋以觀其博洽謂宜復
舊又從之十一年夏校書郎奚商衡轉論制科取士不
必拘三年之制上諭大臣曰賢良得人國家盛事遂特
以六月五日降詔然未有應者十二年春李獻之以右
史直禁中面奏賢良之舉肇自漢文本求讜言以裨闕
政未聞責以記誦之事也使其才行學識如晁董之倫
而注疏未能盡記則於治道又何損乎乃復罷注疏命
題於是陳天與守池舉閩人莊治立宗卿守平江舉郡
人滕成十三年六月召試(六論題一曰身者治之本二曰聖人通天地之心三曰五)
(星爲經緯四曰歷律本於易五曰六德以民爲紀六曰岑彭馮異之功孰大)二人皆四通顔
侍郎師曾爲考試官言其文理平常不應近制遂罷之
自是制科無復得試者矣
博學宏詞科(試格恩例附)
博學宏詞科紹興三年七月始置紹聖間既廢制科不
用乃創宏詞科大觀中改為詞學兼茂至是用工部侍
郎李擢奏别立此科以制誥詔書表露布檄箴銘記贊
頌十二件爲題古今雜出六題分三場每場一古一今
遇科場年應命官除歸明流外進納及常犯賍人外許
徑赴禮部自陳先投所業三卷朝廷降付學士院考其
能者召試(見任官經所屬投所業應格召試然後任)附禮部貢院知舉官分
三等考校以合格真卷納中書省看詳宰執將上上等
遷一官選人改京官無出身人賜進士及第並免召試
除館職中等减三年磨勘與堂除無出身人仍賜進士
出身並擇其尤者召試館職下等减二年磨勘與堂除
無出身人賜同進士出身遇館職有闕亦許審察召試初詞
科惟有出身許應此科上以用武權停此擢請復科而
其子益能粗有文墨於是有司看詳兼許任子就試亦
非舊典蓋爲益能計也然益能卒不與選自立科後入
中等者惟汪叔詹洪景嚴湯進之三人其六十九人皆
下等蓋蘄之也舊例每舉合格不得過五人若人材有
餘臨時取旨紹興後所取未嘗過三人淳熙八年以後
又止取一人慶元五年應宏詞者三十有一人無合格
者也
三歲取士
三歲取士祖宗舊制也建炎元年當省試以啚城故展
用二年紹興元年當殿試以行明堂禮亦展用二年十
年當秋試廖中丞剛建言自治平以來三歲舉士率用
大禮科場省殿試爲三年故任子與登第人注闕無妨
而漕司經費亦給自軍興再展今秋試與大禮相妨請展
一年以應古制上納其言乃詔諸州以十年發解而十
二年省殿試焉自後科場以十年爲凖
四科
祖宗以來但用詞賦取士神宗重經術遂廢之元祐兼
用兩科紹聖初又廢建炎二年王唐公爲禮部侍郎建
言復以詞賦取士自紹興二年科場始復曾侍御統請
廢經義而專用詞賦上意鄉之吕元直不可而止十三
年國學建高司業抑崇言士以經術爲本請頭場試經
義次場試詩賦末場試子史論時務策各一首許之十
五年詔經義詩賦分爲兩科於是學者競習詞賦經學
寖微二十五年冬上諭沈守約曰恐數年之後經學遂
廢明年二月詔舉人兼習兩科(内大小經義共三道)三十一年言
者以爲老成經術之士強習辭章不合聲律請復分科
取士仍詔經義合格人有餘材許以詩賦不足之數通
取不得過三分自今年太學公補試行之迄今不改先
是舉人既兼經義詩賦策論應號四科然自更制以後
惟紹興十四年二十九年兩行之而止蓋舉人所習已
分爲二不可復合矣
類省試
類省試者始高宗在揚州以軍興道梗建炎元年十二
月遂命諸道提刑司選官即漕司所在州類試率十四
人而取一人開封以臺官監試諸道令提刑臨時實封
移牒漕司一員不得預考校榜揭遠方之士多訴其不
公紹興元年六月始專擇諸路憲漕或帥守中詞學之
人總其事時張魏公爲宣撫處置使以便宜令川陜舉
人即置司州類省試五年始試進士於南省惟四川即
試宣撫司自七年後又移置制司迄今不改始朝廷既
命宣司類試又詔選有出身清強見任職司一員監試
見任京朝官有出身曾任館學或有文學者充考試官
二十七年五月言者以為不能無弊悉罷之令赴
南省事下國子監楊文安椿時以兵部侍郎兼祭
酒言於朝曰蜀士多貧而使之經三峽冐重湖狼
狽萬里可乎欲去此弊一監試得人足矣遂請令監
司守倅子弟賓客力可行者赴省他不在遣中二
十九年七月吏部侍郎周綰復請遣行在清望官
充監試上以道遠難遣乃以成都漕臣王之望詹叔
充監試嘉州守臣何逢源資深為考試官而别所亦
差官監考試又詔監試官依監學除法取摘試卷詳
定類省試降敕差官自此始是日禮部侍郎孫道冲
侍經筵請罷類試令徑赴禮部上曰早晚與執政議
今歲已無及後舉當遣御史監之太冲曰秘語契驗
豈御史所能防自慶元後監試考試官率以南士餘官
選南士及蜀人參之然去取之柄專在南人無復曩時
之疑矣
國子監解試
行在國子監解試以察官一員監試郎中二員充考
試官職事釐務官六員充點校試卷官(試太學生及武舉)
而别試所以郎官一員充考試官兼監試職事釐務
官三員充點校試官(試國子生及朝士同姓有服親)南省以學士或
尚書一員權知貢舉又侍從臺諫二員權同知貢
舉卿監郎官八員察官二員充參詳官館學及
職事釐務官二十員充點校試卷官(兼試宏詞及宗室)别
試所以卿監一員充考試官兼試職事釐務官四
員充點校試卷官(附試武舉)殿試以館學郎官四員
充初覆考官各以餘官一員充點校試卷官侍從
二員充詳定官兩省二員充編排官以上並降敕
押入院
諸路解試
諸路解試官故事皆自轉運司選差率以本州通判監
試本路見任或待闕官充考試官乾道六年四月丙午
始命諸州試官皆隔一郡差以絶請託之弊時劉通靖
章為禮部侍郎用其請也淳熙十六年春試王侍郎溉
為潼川漕始令試官每員皆立三郡合符合乃聽其入
後又行之西川迄今不改慶元四年有果州州學教授
王華者考昌州春試於尚書斷章出問明年正月尚書
省奏罷華時漕臣汪德輸故相伯彦孫太府卿召嗣子
也議者謂汪祖任入官故擇考官不善張尚翁為監察
御史因謂自今漕臣不由科第進者更委他監司一員
選官校試仍擇有文學士望者一人為點校官專掌命
題去取之事即有不稱加以重罰從之蓋自嘉泰元年
始
四川類省試官
四川類省試官自敕差監試主文之外制司差考試
官四員以有出身知州充點校試卷官十員以京官
選人有士望者充别試所則但差小試官二員而已
舊監試主文皆是差提運轉近歲多以郡為之而考
試官率差倅貳至郡守之嘗任館學者或不差非故
典也
宗室差試官
自熙豐以來宗室不差試官淳熙六年十一月周益公
為吏部尚書始請宗室充學官及考試八年正月遂命
趙子直為省試别院考試官紹熙四年以子直知貢舉
然外郡至今未有差宗室校試者蓋漕吏守舊法而不
知新旨焉
燈挾之禁
燈挾之禁近歲惟行在國子監及南省行之若兩浙
漕司則雖禁燈而以弛挾書律矣其他郡國秋試率
達旦乃罷雖類省試亦然至紹興二十九年王瞻叔
護試始復禁之然習俗之久矣雖令不行今秉燭挾
書如故
諸路同日解試
祖宗舊制諸路州軍科場並以八月五日鎻院惟福
建去京師地遠先期用七月川廣尤遠又用六月紹
興十三年八月詔以閩廣去行在不遠並令八月五
日鎻院然其諸軍州有例選日引試由是舉人多貫
通而再試於他州者或妄引親賢而再試於别路者
至有一身而兩次預為薦送者二十四年正月詔太
學及諸路並以中秋日引試惟四川則悉用三月十
五日焉類省試舊以九月二十四日制置司言去行
在地遠恐舉人赴御試不前請以八月鎻院許之迄
今不改
避親牒試
牒試者舊制以守倅及考試官同異姓及有服親大
功以上并婚婣之家與守倅門客皆引嫌赴本路轉
運使别試若帥臣部使者與親屬門客則赴鄰路率
七人而取一人紹興後牒猥試者多至二十三年成都
一路就試者三千五百人而發解則五百人矣議者
以此為濫於是成都路以八十三人而潼州路以八十
人為定額時眉倅李彦輔永康倅郭印皆坐牒試避
親屬舉人冐濫雖會赦猶展磨勘年及降官然此弊
特東西兩川䕫州路而與東南諸漕司則解不過三
數人而已至紹興五年夏王巽澤溉自成都轉運判
官召還入見極言其兩路冐親詭貫之弊乞各存十
人外均與本路諸州從之仍各以二十人為定額丘宗
卿時為制置使請復每路止存十二人若其就試
者少則以二十人而取一人奏可舊制命官鎻廳赴漕
試者與避親舉人同試王巽澤為益漕始令分場以
革假手之弊於是西蜀皆然蓋自紹熙三年春三月
始
潜藩恩試
潜藩恩試者蓋自未渡江之前有之然必曾請舉
人兩到省以上乃得試紹興二年蜀州舉人以高宗
覃恩往赴類省試理堪試則送試院不限人數取
文理優長之人乃為合格也初任除知州教官自
是而為兩學之選矣嘉泰元年二月言者請四川
制置司遇類省試年分倣禮部附試學官許有出身
人具其所業而赴制置司陳乞委有出身通判或教
授看詳是歲就試者四人而取二人蜀人試教官自
此始
初出官人銓試
銓試者舊有之凡任子若同進士出身之人皆赴建炎
兵火後權停紹興三年始復無出身人許習經義詩賦
時議或刑統義斷案十三年九月詔兼試二場惟有出
身人試律如故其任子之在蜀者舊法令益梓兩路漕
司輪年分春秋銓試乾道二年從知蜀州楊民望之
請委制置司主之後又降敇差監試考試官惟蜀士同
出身之在東南者則免銓試故事春秋再試十人而取
七人乾道二年後止春試二人而取一紹熙末議者病
其寡學乃試三人而取一後三年謝用光為吏部侍郎
上言今世禄之家已留意學問請復舊制詔許焉今蜀
中銓試甚寬凡假手者率費七百緡又有勢要子孫鮮
不與選或謂宜悉赴吏部然吏部亦不免此勢要當如
祖宗時先試而後命可也舊銓試未合格者許堂除淳
熙中孝宗始嚴其令八年八月趙魏公帥瀘奏其子顯
書寫機宜文字旣受敕矣木待問藴之在西掖緣他事
以未銓試為言遂寝其命紹熙元年八月計司業又奏
乞中選人就吏部長二廳前簾試中然後許参選(小經義一)
(首或小賦或省題詩一首)眀年四月吏部條具如所奏内同進士出
身并恩科人更不簾試仍四川制置司一體施行從之
黃子由時為考功郎中建言今已增試律義自不須更
簾試大臣進呈光宗曰簾試革其代筆之弊正當更嚴
豈可廢也三年八月謝子肅侍郎又言銓試不中四十
以上注牋另開人乞令郎官就長二廳寫律一條俾之
解釋如或不通未得参注從之如任子降等補文學者
與恩科人皆免銓試孝宗以為非是亦命試焉惟宗室
子弟銓試則試場中無雜犯者皆出官蓋朝廷優天屬
之意(廣東西漕司舊亦有銓試乾道八年罷之)
試教官
試教官者自熙豐間始程伊川嘗非之今不廢其法凡
有出身人考試者先具所業經義三道詩賦各三道赴
禮部陳乞者文理堪試則送試院不限人數取文理優
長之人為合格初任除知州教官自是為兩學之選嘉
泰元年二月言者請四川制置司遇類省試年分做禮
部附試學官許有出身人具所業赴制置司陳乞委有
出身通判或教授看詳是歲就試四人而取二人蜀人
試教官自此始
試刑法
試刑法者亦自熙豐間始舊附銓試院兵火後權停紹
興三年始復後又降敕差試官二員專撰刑法問題號
為斷案其合格分數例以五十五通作十分為率五分
以上入第二等下(係二十七通七厘半)四分半以上入第三等上
(係二十四通七厘半)四分以上入第三等中(係二十二通以上)凡試入
二等者選人改京秩盖趙忠簡為相以刑名之學其廢
已久故白上請復之今遂大理評丞之選二十五年四
川制置司請每三年就類省試院别差刑法官二員校
試從之
新科眀法
新科眀法者熙寧間改舊眀法科為之崇寧初廢取其
解省額歸禮部建炎二年正月大理少卿吴環言法官
闕人請復此科許進士嘗得解貢人就試從之紹興十
一年始就諸路秋試每五人解一名省試七人取一名
皆不兼經義眀年御試詔察院分為二等第一等夲科
及第第二等夲科出身十四年七月言者以為濫請解
省試各逓增二人(解試七人取一省試九人取一)所試斷案刑名粗通以
十分為率斷案及五分刑名統義文理俱通者為合格
無則闕之自後舉者人兼經義十六年二月遂罷迄今
不能復矣
覆試權要子弟
覆試權要子弟者太祖之法也紹興十二年秦申王當
國其子熺始冠多士二十四年其孫塤者復試南省為
第一及廷試有司擬塤為榜首上閱之置之第三會淮
南提舉常平朱冠卿應詔上書極言其弊於是追奪塤
出身敕而曹冠以下七人有官者有改𢃄右字者餘並
剥放二十七年始詔兩省臺諫侍從有服親省試合格
者令禮部具名以聞命後省覆試自是遂為故事
鎖廳人不為狀元
鎖廳人不為狀元非故事也祥符二年梁固廷試第一
固翰林學士灝之子景德初已賜進士出身矣皇祐初
沈文通以齋郎對策為第一宰相陳公恭疑已仕者不
當為第一名乃降為第二其後王昂榜本嘉王楷汪洋
榜本秦熺陳誠之榜本黃中王佐榜本董德元梁克家
榜本許克昌蕭國榜本趙汝愚鄒應龍榜本莫子純曾
一龍榜本許奕皆用此例
新進士期集
新及第進士舊以名次高下率錢期集貧者或稱貸於
人裕陵聞之熙寕六年始賜新進士錢三千緡為期集
費自余中始也渡江後賜千七百緡自是遂為故事舊
新進士入謝賜謝恩銀百兩熙寕六年亦罷之今新進
期集所號為團司置局於禮部貢院釋褐日即赴上三
人主之其職事有紏彈牋表主管題名小錄掌儀典客
掌各色器用掌膳掌酒菓監門等事多至百餘人仍具
所差名姓申禮部御史臺照會後旬日朝謝又數日拜
黃甲叙同年於禮部貢院其儀三名設褥於堂上東西
相向同年四十已上立于東廊四十已下立于西廊皆
再拜拜已擇榜中年長者一人狀元拜之復擇最少者
一人拜狀元又數日赴國子監謁謝先聖先師鄒國公
用釋菜禮三名為三獻榜中有望者一人為監禮官已
謝賜聞喜宴于禮部貢院侍從已上及館職皆與知舉
官押宴已宴立題名石刻乃罷局焉大凡團使至狀頭
授告出國門乃罷
國朝三元
孫漢公淳化二年舉進士自開封至南省廷試皆第一
前未有也至咸平五年王沂公青州南省廷試皆第一
慶歷二年楊審賢皇祐元年馮當世復皆第一宋有國
二百餘年為三元者止此四人爾
制策入三等(再舉制科)
本朝制策入三等者四人吴正肅蘇文忠范子功孔常
甫再舉制科者一人張問定景祐元年茂才五年賢良
方正也此亦前所未有
新進士廷射
新進士廷射舊未有淳熙初孝宗常論大臣欲令文士
能射御武臣知詩書二年詹晉卿榜上特御射殿引晉卿
以下一百三十九人按射翼日引第五甲及特奏名一
百五十一人皆具襴笏入殿起居易戎服射訖乃退正
奏名中的中帖上垜者推恩有差特奏名五等人射合
格者與文學其他例賜束帛凡用三千匹云紹興初黃
丞相奏言射以觀德旣不合格而復賜之帛則似無為
此例可削去亦省費之一端也上從之
廷試賜燭
舊例廷試舉人至暮者許賜燭然殿深易黑日昃則殿
上燭出矣慶元五年上初策士江西正奏名進士黃實
嚴州特奏名進士黃甫鑑納卷最後廉州特奏名進士
劉嘉猷賜燭至一更四點御藥院言故事賜燭正奏名
降一甲如在五甲降充本甲末特奏名降一等如在第
五甲與攝助教詔如故事世傳張子韶嘗扣殿陛賜燭
納卷最後上親取其策觀之歎其鮮亮遂擢為榜首其
實不然
殿試詳定官别立等
祖宗舊制殿試初考官既定等乃定封印以送覆考復
定等第而詳定所或從初或從覆考不許别自立等嘉
祐間王荆公為詳定官始乞不用初覆考兩處等第别
自立後遂為例紹興五年八月孫叔詣為學士上言如
此則高下陞黜盡出于詳考官而初覆考殆為虚設請
復舊制如初覆考皆未當乃許奏禀復置等第從之是
歲殿試兩考立等不同詳定所以聞詔編排官定奪趙
公時陳議以為非是請用崇令(闕)隔二等累及五人各
開具合陞降因依以聞詔可然自紹興乾道淳熙紹熙
之際殿榜上三名多人主親擢云
諒闇罷殿試
自咸平以來人主有三年之喪則罷殿試而以省元為
榜首真宗朝孫僅仁宗朝宋效英宗朝彭汝礪神宗朝
許安世徽宗朝李釡高宗朝黃公度孝宗朝朱待問今
上朝莫子純傅行簡是也舊制止除職官惟天聖二年
宋元憲獨除京官通判紹興八年黃公度復補京官遂
自為故事
四川數省試榜首恩數隆殺
四川數省試第一恩數視殿試第三人蓋紹興五年以
軍興道梗十一月戊子有旨川陕數省試第一人賜進
士及第與依行在第三人恩例餘並同進士出身其後
何道夫耕對以蜀人才策為丞相所怒乃令禮部奏云
數試高第人多在道途遷延不肯即赴令皇上拭目而
望自今第一等人並賜進士出身奏可(十八年八月癸巳)自是
無有不赴御試者惟上不親策則數試第一人恩數如
舊第二第三人皆附第一甲九名以上附第二甲云
宗室鎖試遷官
宗室有官鎖試無官應舉者唱第日皆遷一官若濮王
子孫則加一等舊解省皆七人而取一淳熙中詔省試
十人乃取一人又有取應宗子者同進士出身餘補承
信郎而已宣和六年沈元用榜宗室始不入五等至今
以為例焉
武舉(換文)
武舉者自仁宗以來有之諸路州軍舊無解額但只就
兵部取解率以七十人赴省試前期軍頭引見司於内
弓箭庫試驗弓馬於别所附試文以七書義五道兵機
第二道上又臨軒親策翼日閱弓馬焉榜首補保義郎
與其廵檢差遣並注監當渡江後乃試弓馬於殿前司
焉每舉登第者率二十人淳熙後增至四十人自淳熙
三年四川數省試始試武士四路共解四十二人省額
凡六人乾道六年正月劉孺文在禮曹嘗請復武舉制
科而不果淳熙初上以武舉授官與文士不類二年三
月乙巳詔武舉第一人補秉義郎堂除諸軍計議官使
得預軍中謀議序位在機宜之上他並於進士恩數為
差令吏部前一年闕依黃甲注授七年三月丙辰詔武
舉願從軍者殿試第一名與御前同正將三名以上同
副將五名以上及省試為魁者同守備將舊制監察御
史以上許保任武舉一員後增為二會閣門舍人林宗
臣請寬保任之法增其人數是月辛未又詔通直郎武
翼大夫以上皆得舉二人四月己酉詔小使臣係武舉
出身者遭家艱並解官持服用吏部侍郎程函煇
國噐請也十年十月乙亥詔邊縣注武舉出身人凡武
人射兩石弓馬射九斗謂之絶倫苟絶倫雖程文不合
格並賜第紹興二十九年趙夢熊武藝絶倫又省殿試皆第
一即令為閤職焉乾道淳熙間太學諸生久不第皆去從
武舉已乃鎖其&KR0550;應進士第時王卿月請叙首應二科
後官至修注近歲江伯虎君用陳續嗣功亦連中二科
伯虎淳熙八年武舉第一人十一年進士第四甲遂換
承事郎恩數與狀元等朝廷靳之十六年十月因知歸
州林隸秀建言遂罷鎖廳之令江後通判泉州而卒
陳今知永康軍
童子舉(三朝推恩人數)
童子舉者自真廟以來有之高宗一朝童子求試者三
十有六人授官者五人(萬頃彭興張宗柔朱虎臣劉轂)永免文解者一
人(晏章)免文解者一人(林佐國)紹興三年始賜帛罷遣者九
人(紹興三年四月)兄弟童子三人(邵國州江安松戴滋又張嵓叟巖卿未知何許人)惟
朱虎臣者能排陳步射及讀七書故補承信郎劉轂以
小校子五歲善騎射故補校尉虎臣浮梁人旣召見特
又賜金帶以寵異之此亦前所未有孝宗一朝童子求
試者七十四人而命官者七人有吕嗣興者衢州人
也四歲能誦書切韻變四聲書八卦上召見面俾吟
詩遂授從政郎賜錢三百緡令伴皇孫榮國公誦讀
乾道八年春也又有臨川王克勤尤為警敏初命右
從事郎盧陵李如圭三山林公洽何擢並右迪功郎
三山何致遠將仕郎廬陵郭洵直下州文學光宗一
朝童子求試者十七人無補官者惟從仕郎吳綱年
九歲能誦六經語孟以夀聖親姪孫特改承務郎仍
依補法壬子四月也
童子賜出身(秘書省讀書)
晏元獻初以童子召試遂賜出身令秘閣讀書久
之即以為正字乾道末上踵故事以臨川王克勤
敏叔為秘書省讀書制禄視正字之半淳熙初上
幸秘閣館職皆遷官選人改京秩有司言克勤優於
學上詔以文林郎久之臺官有言其過者遂除初等
職官後復以鎖廳中第為太學博士之職自来未有
繼之者
特奏名試
特奏名試自仁宗朝始其後寖寬凡監學生二舉皆免
解(一作免請同)舉人特舉年四十五五十以上者皆赴殿試
取其半授官年六十以上試入四等者與嶽廟建炎二
年高宗登極時詔入五等者並調官至今以為例故事
恩試等第一人賜進士出身除諸州教授第二人同出
身渡江後川陕特奏名人就試於制置司三十年又降
敇差監試考試官近歲朝廷以其冗濫患之乃詔三人
而取一由是恩收之員少減矣
太學養士最盛
太學飬士最盛於崇觀間紹興中詔以七百人為額正
舍生三十員内舍生百員外舍生五百七十員每三年
科場率四人而取一若即行校藝而升上舍者則不待
選舉而竟釋褐焉時王㬇知臨安府括民間冐占白地
錢歲入十二萬緡有竒為太學飬士之費十六年詔外
舍生以千人為額其後三舍生率八百餘人云舊兩學覃
恩無免解法孝宗即位始創之自是每有覃慶輒復舉
行省額動增數十人遂為定例矣
國子監試法
國子監生員皆胄子也舊制行在職事官同姓緦麻親
釐務官太功親聽補試入學每三年科場率三人而取
一若二補中則七十而取一焉然太學生皆得以公私
試積校定公數升舍惟國子生以父兄嫌但寄理而已
湏父兄外補乃移入太學而後得升慶元二年三月傅
景仁在翰苑建言國子生員多偽濫請自今職事官期
親釐務官子孫乃得試補從之凡監學生皆給綾牒若
謁生在外遇科舉則試于漕司舊公私試皆學官主之
自淳熙後公試乃鎖院降敇差官學官蓋不得預
武學
武學自祖宗以來京師有之乾道七年七月庚寅詔學
該赴解試人以五十人為額然郡國未之建也慶元五
年六月乙亥言者請即諸州州學置武士齊舍選官按
其武藝且籍在官荒田以備餼廪從之然後亦不克行
釋褐狀元恩例
舊制太學生舍生積校以優而舍試又入優等者就化
原堂釋褐號釋元例補承事郎太學正錄淳熙初鄭自
明由此選不數年而為著作郎補郡自明數言事上甚
喜久而稍厭之六年劉純叟堯夫復以解褐除國子正
時王仲行為兵部尚書奏言今兩優釋褐初除京秩即
授學官視狀元制科恩數過之事理不當乞先與外任
時知滁州張商卿亦言今中上舍為學官不數年便可
作監司郡守獄訟財賦非所素習豈能保其不繆乞先
注職官上然之十月丙申詔與殿試第二人恩例
太學補試
太學補弟子員故例每三歲科舉候朝廷差官銷院凡
四方舉人皆得就試取合格者補入之謂之混補淳熙
後朝議以就試者多欲為之限制乃立待補之法諸路
漕司及州軍皆以解試終埸人為準每百人取六
人許赴補試率開院後十日揭榜然遠方士人多
不能則為他人取其公據代之冒濫滋甚慶元中
遂罷之嘉泰二年復行混補就試者至三萬七千
餘人分六埸十八日引試云
蜀學
郡國之學最盛於成都學官二人皆朝廷遴選
弟子員至四百人他學者亦數百人然未有校
試選貢之法淳熙中胡長文為蜀帥嘗議倣太學
别立解額會有沮之者不果行慶元三年春士人
王正則等訴于朝請以漕司解額移於成都府學
事下制置司後亦寢今蜀士之年少者多聚成都
若精擇師儒稍立月書季考之令又量取諸路漕
司之餘額以予之俾有所欣慕而成其才庶乎其
有益也
宗學
宗學東都盛時有之紹興十四年春惠國公士和同知
大宗正事始請建學于臨安學生以百員為額太學生
五十人小學生四十人職事各五人署諸王宫大小學
教授一員在學者皆南宮北宅子孫也若親賢宅近屬則
别置教授兼以館職不在宗學之列
釋奠宗子侍祠
郡國釋奠先聖宗子侍祠舊制無之自從紹興十五年
始州縣文臣詣學謁先聖乃許視事舊制亦無之自于
紹興十四年始改諸王宮教授陳孝恭知永州羅長源
建此二議而朝廷行之
文宣王鎮圭
紹興十四年國學初建内出鎮圭以奉文宣王慶元三
年上將行大禮而内府無圭乃于國子監借文宣王圭
用之
鄉飲酒
鄉飲酒者紹興二年四月林待制保為禮部郎中請命
太常草具其禮下郡邑行之又詔非常與鄉飲酒者毋
得應舉其儀有肅賓祭酒主獻賓酬主人酬介介酬衆
賓修爵無算沃洗揚觶拜送拜既凡十二節又有約束
凡事主人以守令其酒食噐用卿大夫士之有力者共
為之行之十餘年士人不以為便二十六年四月新通
判撫州陳洙之請雖不遇鄉飲酒者許應舉又詔鄉飲
酒聽人自為之公家毋得預自是不復講焉
建炎雜記甲集卷十三
