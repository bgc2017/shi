建炎雜記甲集卷二
宋李心傳撰
郊廟(宫省祠觀陵寢附)
南北郊明堂
自元豐分南北郊至政和乃克行之建炎二年上祀圜
丘獨祭上帝而配以太祖用元豐禮也紹興十三年郊
祀始設大神大示及太祖太宗配位自天地至從祀諸
神凡七百七十有一蓋元祐禮云明堂者仁宗皇祐中
始行之其禮合祭天地並配祖宗又設從祀諸神如郊
丘之數政和七年既建明堂於大内自是歲以九月行
之然獨祀上帝而配以神宗惟五帝從祀紹興元年上
在會稽將行明堂禮命邇臣議之王剛中居正為禮部
郎官首建合祭之議宰相范覺民主之乃以常御殿爲
明堂但設天地祖宗四位而已四年始設從祀諸神七
年復祀明堂而徽宗崩問已至中書舍人傅崧鄉請增
設道君太上皇帝配位於太宗之次禮部侍郎陳公輔
言道君方在几筵未可配帝乃不行三十一年始崇祀
徽宗於明堂以祀上帝而祀五天帝於堂上五官神於
東廂罷從祀諸神位用熙寧禮也乾道以後說者以德
夀宫為嫌止行郊禮淳熙六年用李仁父周之充議復
行明堂禮之祭遂合祭並侑焉逮十四年高宗崩明年
季秋乃用嚴父之典今郊禮從紹興明堂從皇祐惟歲
時帝祀則以太祖配冬至圜丘太祖配祈榖大雩高宗
配明堂宗祀蓋尤延之為禮官時所請云
郊丘明堂之費
隆興二年孝宗初行大禮時湯慶公(思退)為左相上問
郊與明堂之費如何戸部尚書韓仲通曰郊之費倍於
明堂侍郎錢端禮言不過增二十萬若從祖宗故事一
切從儉自宜大有减省上以為然乃照除事神賞軍外
並從省約會其秋金人入寇遂用明年正月辛亥朔旦
行之上自宫徂郊乘玉輅用鹵簿之半禮畢乘平輦而
歸乾道三年再郊始復偹五輅歸用大安輦焉
當喪罷祭廟
自咸平以來人主有三年之喪則罷廟祭熙寧元年郊
祀英宗喪未除然前二日猶朝獻景靈宫前一日朝饗
太廟元祐元年宗祀亦如之紹興七年上祀明堂於建
康時徽宗未祔廟太常少卿吳表臣奏行其禮翰林學
士朱震以為不然監察御史趙渙言升祔以後宗廟常
祭皆不當廢而當喪享廟亦有顯據左氏傳曰烝嘗禘
於廟曾子問曰已葬而祭此不當廢也詩頌成王即位
諸侯助祭春秋文公四年十二月成風薨六年十月猶
朝於廟此顯據也疏奏詔侍從臺諫議議者吏部尚書
孫近等十五人言按唐故事以皇帝將郊禮奏告太廟
太清宫盖告也非祭也上從之三十一年當宗祀其夏
已聞欽宗之喪禮部侍郎金安節言宫廟皆當以大臣
攝事亦不從紹熙五年明堂孝宗未卒哭時趙汝愚朝
獻景靈宫嗣季王伯圭朝饗太廟而上獨祀明堂慶元
六年上執光宗之喪甫踰月而當行大禮乃命右丞相
謝深甫欵天興之祠嗣濮王不儔攝宗廟之祭盖用紹
熙禮云
太祖正東嚮之位
國朝自太祖追王四親以來每遇禘祫祖宗以昭穆相
對而虚東嚮之位王介甫用事以為僖祖以上世次不
可知則僖祖之有廟與后稷疑無以異當時諸儒韓持
國輩辨之不從熙寧八年夏禘於太廟以尊僖祖自是
無敢議者紹興五年八月董舍人弅為吏部員外郎始
請正太祖東嚮之位上命防秋後議之明年春王侍郎
普為太常丞復以為請趙元鎮為相白行之下侍從臺
諫禮官集議上謂元鎮曰太祖開基創業始受天命祫
享居東嚮之位合於禮今必無異議而諫官趙霈者乃
謂上皇在遠宗廟之事未容輕議事遂止淳熙末尤延
之尚書為江西提刑復建此議紹興初入為宗伯遂申
言之詔侍從臺諫兩省與禮官同議其後亦不行時丘
宗卿侍郎在奉常亦以為言而議終格逮趙子直得政
遂决行之朱元晦侍講獨言僖祖皇家始祖不當一旦
并行祧毁不從故事祔廟二百年而後正太祖之位盖
自紹熙五年冬始而别建一殿以奉祧主於大殿之西
今謂四祖殿者是也
九廟七廟之制
太廟自仁宗以來皆祀七世崇寧初蔡京秉政始取王
肅說謂二祧在七廟之外乃建九廟奉祖宣祖咸歸本
說焉然莽已營九廟唐明皇又用之非始於蔡京也紹
興中徽宗附廟以與哲宗同為一世故無所祧及升祔
欽宗始祧翼祖高宗與欽宗同為一世亦不祧由是淳
熙末年太廟祀九世十二室及阜陵復土趙子直為政
遂祧僖宣二祖而祔孝宗朱元晦在經筵獨以九廟為
政子直不從元晦議遂格及光宗祔廟復不祧今又祀
九世矣
太廟景靈宫天章閣欽先殿諸陵上宫祀式
國朝宗廟之制太廟以奉神主一歲五享朔祭而月薦
新五享以宗室諸王朔祭以太常卿行事景靈宫以奉
塑像歲四孟享上親行之帝后大忌則宰相率百官行
香僧道士作法事而后妃六宫皆亦繼往天章閣以奉
畫像時節朔望帝后生辰日皆徧薦之内臣行事欽先
孝思殿亦奉神上日焚香而諸陵之上宫亦有御容時
節酌獻如天章閣每歲寒食及十月朔宗室内人各往
朝拜春秋二仲太常行陵園季秋監察御史檢視太廟
之祭以爼豆景靈宫用牙盤而天章閣等以常饌用家
人之禮云迄今不改光堯之崩詔從官議廟號洪景盧
内翰請稱世祖從官多同之禮官顔師魯尤袤鄭僑奏
疏曰臣等切惟宗廟之制祖有功而宗有德創業垂統
功莫大焉繼體守文德莫茂焉藝祖帝規創大業為宋
太祖太宗皇帝混一區夏為宋太宗自真宗至於欽宗
聖聖相傳廟制一定萬世莫易仰惟大行太上皇帝宏
濟多難紹開中興功德兼隆上足比太祖陛下孝思罔
極是所以盡尊親之意稱祖立廟有何不可然在記子
為父屈亦有尊也雖聖不先父食大行太上皇帝親為
徽宗之子子而為祖父而為宗則難以正尊卑昭穆之序今
議者不過以光武為比太上皇帝中興大業雖與光武
同然漢自高祖至於平帝國統中絶光武以長沙王之
後起布衣之中不與哀平相為繼承其稱祖無嫌一也
漢制每帝即位輙立廟不列昭穆故明帝更為光武立
廟號為世祖廟盖不與高祖為一其稱祖無嫌者二也
太上皇帝功德盛大禮當尊崇然實繼徽宗之正統以
子繼父非若光武比也本朝恭稽三代之制列昭穆於
太廟非若漢世可以更為廟也仰惟大行太上皇帝孝
悌之至冠於百王將來祔廟若在父廟之下而稱祖竊
恐在天之靈有所不安若更為廟如東漢則於國朝之
制豈容違戾質之典禮則不合驗之人情則不順夫昭
穆尊卑之序所以關綱常係事體者甚大豈易輕變乞
以臣等此章付集議所恭稽禮經博采衆論施行從之
遂定為高宗矣
光堯廟號議
初高宗廟號未定殿中侍御史冷世光監察御史吳博
古黃謙共議謂宜稱聖宗權兵部侍郎林栗又議宜存
尊號中十六字而益以聖神光孝四字廟號堯宗詔侍
從臺諫兩省禮官同議時栗又奏謂唐高宗有嬖后國
祚幾危非所宜比皇太后聞其說必欲易之於是從官
于文价洪邁韓彦質葉翥劉國瑞王信李巘謝諤吳琚
章森諫官謝諤禮官顔師魯黃黼倪思張體仁沈鑑等
同奏聖字乃契丹隆緒號恐難用也又諡法雖有堯字
乃後人採取傅會之說金人亦有名宗堯者斷不可用
惟高字或光字為宜栗又固争以堯字為可用太常少
卿尤袤奏曰昔曹操朱温皆號太祖本朝太祖用之不
嫌者名實所在自有定論也堯乃古號不可單用為號
烈宗劉聰楊渥僣偽之主皆嘗用之光字雖若可用然
字體太輕士庶名字多或用之於是稱藝祖者以為種
藝之藝建位天地開植宗社滋養萬物傳之皆無藝也
大臣主之復與侍從臺諫禮官議議者皆謂孔安國注
舜云藝者文也書之取義止於如此又經典中有才藝
伎與成而下之文可以為重可以為輕况施之於祖猶
有可據施之於宗則失之牽合臣等謂極天下之美而
前世未用者莫如大之一字易曰大哉乾元語曰大
哉堯之為君大之為義其如此請號曰大宗於是内出
詔曰堯自載於諡法唐高祖亦諡神堯用為廟號似亦
無嫌可令議定奏聞禮部太常寺奏堯舜乃二帝之名
唐高祖諡神堯太上皇帝尊號光堯猶曰比德於堯而
又過之爾今獨取堯之一字以為廟號有所未安本朝
開基中興皆在商丘國號大宋則今擬廟號獨取乎商
之高宗實為有證詔從初議遂定為宗方羣臣之集議
也又有欲稱成宗者袤曰此吳越錢元瓘偽號也議者
乃止其後夀康升附遂號為光宗云
高宗孝宗配享功臣
祖宗故事大臣配享皆附廟後議之若趙韓王曹秦王
之配享太祖盖真宗咸平時而韓魏王曾魯公之配享
英宗皆其身薨日降制亦在祔十數年後永思陵復土
翰林學士洪邁言聖神文武憲孝皇帝祔廟有期所有
配食臣寮先期議定臣兩蒙宣諭欲用文武臣各兩人
文臣故宰相贈太師秦國公諡忠穆吕頤浩特進觀文
殿大學士謚忠簡趙鼎武臣太師蘄王諡忠武韓世忠
太師魯王謚忠烈張俊此四人皆一時名將相合於天
下公論望付侍臣詳議以聞議者皆以為宜遂從之秘
書少監楊萬里獨謂張丞相浚不與配食為非宜争之
因罷補外去國焉孝宗既祔廟詔以故相陳康伯侑食
寶文閣待制吳總上疏請以其父璘配享廟廷不報
中興典祀
中興典祀冬至圜丘夏至皇帝祗(太祖配)孟春祈糓孟夏
雩祀神州地祗(並太宗配)季秋明堂(淳熙十六年閏五月改高祖配)感生帝
(僖祖配已上帝執亮獻官)高禖(青帝配以伏犧高辛氏)朝日(大明)夕月(夜明)九宫貴
神(太一攝提權主招搖夫符青龍咸池太陰天一)熒惑(常五宣明王配)大社大稷(土右正稷)
出火納火祀大臣(商丘宣明王配)蜡祭(東蜡后稷大明配以神農神農無配西蜡夜明)
(配以北蜡神農配以后稷)五方嶽鎮(無配)四海四瀆(無配)風雨雷師(無配)先
農(神農后稷)先蠶(先蠶)至聖文宣王(兗國公鄒國公)昭烈武成王(留侯)祚
德廟(強濟公英略公啟佑公)
渡江後郊廟宫省
紹興四年高祖在平江將還臨安始命有司建太廟十二
年和議成乃作大社大稷皇后廟都亭驛太學十三年
築圜丘景靈宫高禖壇秘書省十五年依内中神御殿
十六年廣太廟建武學十七年作玉津園太一宫萬夀觀
十八年築九宫貴神壇十九年建太廟齋殿二十年作
玉牒所二十二年作左藏庫南省倉二十五年建執政
府二十六年築兩相第太醫局二十七年建尚書六部
大兄都二十年而郊廟宫省始備焉
今圜丘(青城齋宫)
今圜丘在龍華寺之西壇四城上城縱横七丈下城二
十二丈分三陛陛七十二級壇及内壝凡九十步中壝
外壝共二十五步紹興十三年楊存中領殿前司所築
也東都舊有青城齋宫渡江後以幕屋絞縛為之每郊
費緡錢十餘萬淳熙末張端明初為京尹始議築齋宫
可以勞而永逸上從之宇文寶學价時為兵部尚書因
宿直奏曰陛下方經略河南今築青城是無中原之意
也上以為然亟命罷役
京太廟
京太廟舊十六楹其十四楹爲七室東西二楹為夾室
康定元年冬直秘閣趙希言請倣古制每主為一廟一
寢或未能然則更立祧廟事下禮部宋子京等言晉宋
多同殿異室祖宗至今行之已久遂不從及哲宗祔七
室已滿(僖祖太祖至神宗)李邦直議父子曰世兄弟曰及乃祔
哲宗主於東夾室焉室既隘神帳祭器至不能容乃皆
裁削論者非之逮崇寧始改
今太廟
今太廟紹興四年創始高宗在揚州寓安祖宗神主於
夀寧寺己酉南渡太常少卿季陵遣親事官負神主以
行金人驅之遂失太祖神主後朝廷以重賞求之上自
海道還神主留温州久之江端友為禮官請建太廟正
殿七楹分為十三室(祖宗十一室二夾室)七年夏更築太廟於建
康以臨安太廟為聖祖殿十二月復奉神主還臨安十
六年新祭器將成而太廟室隘至不能陳列巫端明伋
請增建太廟從之於是從西增六楹通舊十三楹每楹
為一室東西二楹為夾室又作西神門册寶殿祭器庫
景靈東西宫
祖宗以來帝后神御皆道釋之館祖宗元豐中始倣漢
原廟之制即景靈宫之東西為六殿每殿皆館御前殿
以奉宣祖以下御容而後殿以奉母后各揭以美名徽
宗崇寧初以景靈無隙地乃絶馳道之西立西宫以神
宗為館御首哲宗次之號舊宫為景靈東宫建炎改元
之二日即命有司建景靈宫於江寧帝后異殿然不克
成渡江後自聖祖以下神御皆寓温州天慶宫以祠部
官廉知州若官使相則兼景靈宫使典奉神御趙忠簡
為相議築宫臨安以奉神祖御而留聖祖於東嘉後不
果紹興十三年二月始遷於臨安然但通於三殿以奉
神容無復東都之制矣或者謂忠簡之議乃王沂公藏
天書之意
今景靈宫
今景靈宫在新庄橋之西本劉光世賜第也初築三殿
聖祖居前宣祖至徽宗居中元天大聖后與祖宗諸后
居後掌宫内侍七人道士十人吏卒二百七十六上元
結燈樓寒食設鞦韆七夕設摩㬋羅簾幕歲一易用酌
獻二百四十羊凡帝后忌辰通用僧道士四七人作法
事十八年增建道院二十一年韓世忠卒九月又以其
賜第增築之天興殿五楹中殿七楹後殿十有七楹齋
殿進食殿皆偹焉期年而畢
今大内(夀慈宫)(太學)(三省)(臨安府)
今大内舊杭州州治也紹興初高宗自越復還臨安命
有司裁為行宫百楹而以時内侍楊公弼董其事欲增
為三百楹上不可而止盖上日所御殿茅屋才三楹九
年秦丞相用事始作慈寧宫十二年和議成因作戎政
殿垂拱殿十八年乃名皇城南門曰麗正北門曰和寧
二十四年建天章等六閣二十八年增築皇城東門之
外城於是時禁中已復營祥曦福寧等處殿苑中有澄
碧觀堂及凌虚閣等而上又自作復古殿損齋實所常
御也孝宗乾道初作選德殿淳熙中作翠寒堂今夀慈
宫舊秦檜宅也故為德夀宫今太學舊岳侯宅今三省
樞密院舊顯寧寺今臨安府舊祥符寺
秘書省
秘書省在天井巷之東紹興十三年創以殿前司寨為
之中有殿曰右文淳熙中陳叔進樞密為秘書少監始
葺省之後園頗華麗紹興末趙子直欲以為泰安宫會
上意不欲遷乃止
玉津園
玉津園紹興十七年建明年金使蕭秉温來賀天申節
始燕射於是園乾道淳熙間初復燕射飲餞親王皆以
為講禮之所後又有德夀宫東園集芳園太上皇后下
天竺御園
睦親宅(莊文惠憲府)(喜王府)
東都故事宗室子皆築大舍聚居之太祖太宗九王后
曰睦親秦王后曰廣親英宗二王曰賢親神宗五王曰
棣華徽宗諸王曰蕃衍渡江後宗子始散而居邑也惟
親賢子孫為近屬則聚居之孝宗子四人邵悼肅王無
後莊文太子魏惠憲王早薨莊文之妃惠憲之夫人皆
别居賜第初莊文既大祥議者欲皇孫出居於外或以
為不可又踰年竟以知樞密院府為外第焉紹興初今
上封喜王將以所籍富民裴氏之居為府第而議者以
為非宜乃改築蓋自紹興以來天居鮮少故不復賜宅
名云
内中神御殿
内中神御殿東都舊有之號欽先孝思殿紹興十五年
秋始創在崇政殿之東凡朔望節序生辰上皆親酌獻
行香著用家人禮也
萬夀觀
萬夀觀以奉皇帝本命星官大殿曰純福掌觀内侍二
人道士十一人吏卒一百五十五人道士歲費縣官錢
七百九十二千米百二十斛紹興十七年建
太一宫
太一宫以紹興十七年建明年宫成凡一百七十楹分
六殿大殿曰靈休(奉十神太一聖像)挾殿曰瓊章寶殿(藏殿)别殿
四曰介福(上本命殿)金闕寥陽(三清)明離(火德貞君)齋明(齋殿)兩廡繪
三皇五帝至里域星官凡一百九十五每歲四立日以
籩豆祀之用素饌火禁依皇城法士民許即道院設道
場品官聽升殿宫成以秦太師為奉安太一使翊日上
親詣職事官寺監簿在京釐務官通直郎已上皆立班
道士官給粮歲為五百斛其後又詔市嘉興田三十頃
以為道粮宫後小坡上有亭曰武林竹栢周遭頗清絶
(孝宗受禪增建本命殿曰崇禧光宗受禪乃遷介福像于挟屋而名新殿為崇福殿)
佑聖觀
佑聖觀孝宗舊邸也壁間有上少年時所題云富貴必
從勤苦得男兒須讀五車書至今以碧紗籠寳藏之(淳熙)
(三年初十二月落成蓋建以奉佑聖真武靈應真君者也内塑真武像盖肖上之御容也)
寧夀觀
寧夀觀在七寳山之上舊名三茅堂有徽宗御畫茅君
像紹興二十年賜額觀後林中可下瞰大内之宫中樓
臺殿閣髣髴可見今為禁也
延祥觀
延祥觀紹興十四年建以奉四聖真君靖康末上自康
邸北使將就馬小婢招兒見四金甲人各執弓劍以衞
上指示衆人皆云不見顯仁后聞之曰我事四聖香火
甚謹必其陰助及陷敵中每夕夜深必四十拜及曹勛
南歸后令奏上宜加崇祀以景貺云觀今在西湖上極
壯麗其像以沉香斵之修繕之費皆出慈寧宫有司不
與焉
顯應觀
顯應觀紹興十七年建以奉磁州崔府君在西湖之東
岸昔高宗靖康北使至磁而還建炎初年王夫人夢神
人自稱崔府君擁一羊謂之曰以此為識已而有娠遂
産孝宗亦異矣(崔府君束漢崔瓊也封嘉應侯)
祚德廟
祚德廟始於熙寧間神宗未有聖嗣故吳居厚請為之
紹興十六年四月立於臨安六月詔成信侯程英增忠
定時國嗣未建故祠之且升為中祀又封為公是歲監
察御史石埭王鎡因請行親祠高禖之禮八月改築高
禖壇於圜丘之東高咫而廣五倍十七年二月以秦丞
相為親祠使丁未上親祠青帝於壇以伏羲高辛配又
祀簡狄姜嫄於壇下牲用太牢玉用青幣放其玉之
色樂舞如圓丘之制
郡國祖宗神御
郡國廟國朝惟祖宗所嘗幸則有之建炎初金圍西京
急留守孫昭遠遣其將王仔奉啟運神御間道走揚州
後遷於福州而永安軍會聖宫揚州章武殿之御容則
遷於温州天慶觀紹興十三年復奉温州神御還臨安
於萬夀觀之後殿惟啟運留福州以守臣提舉成都府
新繁縣御容殿者始在重光寺藥師院雍熙間僧道輝
畫太祖皇帝御容於佛屋之後壁熙寧六年趙清獻為
成都守請建殿奉安神宗不許但令設板屋欄楯以扄
護之元豐元年走馬承受趙選者更具奏得旨修建殿
宇創置門鑰官設監守朝謁以時紹興元年終南山上
清太平宫道士柴全真等復持太宗真宗御容自岐下
抵宣撫使張忠獻忠獻即遣使奉安於太宗之側四年
宣撫副使吳武安玠更自武興送仁宗英宗神宗御容
至殿奉安二十七年楊文安椿為兵部侍郎言於朝有
旨别加營繕始更為殿門外向二十九年乃成時王時
享知府事請賜宫額及殿名不報淳熙中胡長文入蜀
始議即府之聖夀寺創殿以奉御容殿宇甚華供奉之
物亦寖偹乃復乞宫額於朝先是長文創雄邊軍數千
人列營府治之側又言石室學聚川峽之士而每遇科
舉皆歸試其鄉乞為之别立解額事未行議者因謂今
蜀已有大學及殿前司獨欠景靈耳由是格不下令春
秋以府通判朝謁用素饌道士讀祝文猶如紹南之禮
云
昭慈永祐&KR1148;宫儀
國朝自宣祖葬河南之永安其後六聖皆祔紹興元年
昭慈聖獻皇后崩於越州遣告權宜擇地&KR1148;殯候軍事
寧息歸葬園陵梓宫取周於身以為他日遷奉之便於
是權&KR1148;於會稽縣之上皇村十二年徽宗梓宫將還宰
相秦檜白令侍從臺諫禮官赴尚書省集議靈駕既還
當崇奉陵寢或稱&KR1148;宫禮部員外郎眉山程敏厚希檜
意獨上奏言仍&KR1148;宫之舊稱則莫能示通和之大信而
用因山之正典則無以為存本之後圖臣以為宜勿循
虚名而當示大信於是議者工部尚書莫將等乃言太
史稱歲不利大葬請用明德而先祫昭慈似有所避也
其後高宗遣誥亦稱&KR1148;宫迄今遂循故事
&KR1148;宫五使
昭慈之喪以同知樞密院事李回為總護使刑部尚書
胡直孺為橋道頓逓使神武左軍都統制韓世忠為總
管内侍楊公弼為都監調三衙神武輜重越州卒千三
百人穿復土不置五使永佑顯仁亦如之高宗山陵始
備五使如典禮
昭慈永祐顯仁永思永阜永崇六&KR1148;宫
昭慈&KR1148;宫方百步下宫深一丈五尺眀器止用鉛錫置
都監廵檢各一員衞卒百人生日忌辰旦望節序排辦
如天章閣之議以香火院為恭寧寺永祐陵在昭慈&KR1148;
宫西北五十步用地二百二十畆兩&KR1148;宫歲用祠祭錢
八千四百餘緡修繕錢五千緡顯仁皇后&KR1148;宫顯肅宫
之西十九步二&KR1148;宫舊未有禁地顯仁既葬始立四隅
以二十里為禁域凡民居丘墓皆遷之永思陵亦在會
稽紹興末將營永阜陵趙子直以思陵之旁土薄水淺
議卜於臨安之中軍寨朱晦翁亦乞於近畿改卜衆議
不同復祔於會稽之域其後遂續建永崇陵焉
山陵非宰相護送
永佑之權&KR1148;也宰相秦會之不欲行乃命信安孟王忠
厚以樞密使為之及營思陵備置五使遂命右相周益
公掩&KR1148;宫從所請也時左相王季海以老母惡凶事故
不欲行然陵成而王卒罷永阜之役既命左相留仲至
未葬而仲至逐右相趙子直亦不欲行乃以少傅保寧
軍節度使郭師禹為總護使而命參知政事徐處恭持
節道梓宫既葬師禹封永寧郡王子直遂得罪慶元末
永崇陵將復土右相謝子肅亦不行乃命平原王韓侂
胄焉山陵非宰相護送者遂為故事
成恭成穆慈懿恭淑四&KR1148;宫
初營佑陵顯肅皇后同壙後以顯仁祔之憲節皇后陪
葬於佑陵故永思獨以憲聖祔孝宗在藩邸成穆已&KR1148;
於臨安府南山之修吉寺乾道初成恭殁因葬其東慈
懿皇后&KR1148;宫又在成穆之東神穴深九尺紅圍裏方二
十有五步用成恭例也恭淑皇后&KR1148;宫在慈懿之東廣
教寺
元懿太子&KR1148;所
元懿太子&KR1148;所在建康府城中鐡塔寺法堂西偏之小
室無守者盖時方廵幸庶事草創故也
莊文太子園
莊丈太子園在臨安府寶林院法堂内初議以南山淨
慈寺為之王日曮時為給事中言其高明顯敞與安穆
安恭事體為不相稱遂改用寶林焉
秀安僖王園(濮王秀王祠堂)
秀安僖王園在湖州城外之菁山紹興元年八月詔營
廟於園之正北三間二厦神門欞星門各一座神厨齋
館隨地之宜又作祠堂於臨安府欞星門一座朝門祠
堂後堂各三間挾屋兩門歇泊位庫屋廵防從人屋等
又共為七十三間廟庫以安神主祠堂以藏神貌用濮園
故事也濮王祠堂并神主今寓紹興之報恩寺
永佑永獻喪
徽宗初葬五國城後七年金人乃以梓宫還行在梓宫
將至上服黃袍乘輦詣臨平奉迎登舟易緦服百官皆
如之既至行在寓於龍德别宫以故待漏院為之待漏
院在行宫南門外之東帝后異殿先是選人楊煒獻書
於執政反覆言梓宫可還真偽未辨左宣義郎王之道
亦貽書諫官曾統乞奏命大臣取神櫬之最下者斵而
視之然後奉安既而禮官請用安陵故事梓宫入境即
承之以槨有司預製衮冕翬衣以往至則納槨中不改
斂欽宗之喪舉哀於天章閣南以學士院為几筵遥上
陵名曰永獻既乾道中朝廷遣使求陵寢地金人許以
遷奉且併歸靖康梓宫朝廷難之金人乃以禮陪葬於
鞏縣云
建炎雜記甲集卷二
