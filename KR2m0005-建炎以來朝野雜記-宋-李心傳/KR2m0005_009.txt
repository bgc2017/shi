建炎雜記甲集卷九
宋李心傳撰
故事
潛藩州建軍府名
舊制天子即位嘗以所領州鎮自防禦州而下皆陞軍
名若節鎮州則建為府如英宗自齊州防禦使登極升
齊州為興德軍神宗自忠武軍節度使建儲升許州為
隸昌府之類孝宗受禪以始封洪鼎宣建州舊有軍額
則建為隆興常德寧國建寧府而劔州止升為晉安軍
(紹興中始再升為隆慶府)盖用此制光宗自榮州刺史進封恭王今
上自英國公出就傅後封嘉王四州皆為大郡然三州
躐升為重慶英德嘉定府而榮州至今不錫軍名盖中
書之誤
百官轉對
故事百官五日一轉對紹興六年十一月詔百官應轉
對而疾病者許封進文字更不引對其後秦相當國久
惡聞人言扵是百官當對者多託疾不至十七年八月
詔自今當對而在告者竢疾愈日上殿命吏部約束之
然所對者不過大理寺官十餘人姑應故事而已自孝
宗臨政垂意人才乾道淳熙間朝士抱才氣者皆以得
見上為喜而碌碌者頗以轉對為憂然士大夫不為大
臣所喜者往往竢其對班將至預徙他官至有立朝踰
年而不得見上者盖輪其官而不輪其人此立法之弊
大臣賜書閣名
宣政間大臣賜書閣多得以御筆閣名若蔡京曰君臣
慶會王黼曰得賢治定是也紹興初高宗以平江朱勔
南園賜韓忠武題其賜書閣曰懋功後秦申王閣曰一
德格天賜和王閣曰風雲慶會賜會稽王閣曰明良慶
會云(皇甫坦賜書閣名紹興煥文)
宰臣生拜太師
國朝自建隆至紹淳間宰臣生拜太師者五人爾趙韓
王(普)文潞公(彦博)蔡魯公(京)秦申公(檜)史會稽王(浩)惟
蔡秦二人以相臣特拜其他皆還政加恩
親王生拜太師
本朝親王生拜太師者五人真宗朝楚王元佐仁宗朝
燕王元儼哲宗朝吳王顥欽宗朝燕王俁越王偲皆以
父兄行乃得之紹熙中嗣秀王伯圭以宗室特拜太師
盖王扵光宗為親伯父故用優禮也
建隆至嘉泰宰相數
國朝宰相自建隆至嘉泰凡一百有二人前軰既自建
隆元年至元祐五年一百三十年凡五十人自元祐五
年至紹興六年四十六年凡二十八人以為兩倍于前
矣自紹興七年至嘉泰二年六十六年其間宰相或席
不暇煖而才二十有四人盖秦會之獨相十八年故也
中興宰相久任者
中興宰相二十九人自秦申王外在位踰三年者八人而
已王魯公淳熙八年相十五年罷凡七年留衛公淳熙
十五年相紹興五年罷京魏公慶元二年相六年罷皆
五年陳魯公紹興二十九年相隆興元年罷凡四年虞
雍公乾道五年相八年罷趙衛公淳熙五年相八年罷
周益公淳熙五年相八年罷周益公淳熙十四年相紹
興元年罷皆三年謝魯公慶元六年相至今亦近三年
宰相位公孤封國
高宗宰相十五人惟秦會之為太師吕元真為少保其
他未有至公相者而封國亦在二人(秦益公檜張和公俊)孝宗宰
相十五人生至公少者五人而已史文惠太傅張忠獻
陳正獻皆少師陳文恭虞忠肅皆少保然徹國者已十
人(陳文公王文定皆封魯史文惠張忠獻陳正獻皆封魏湯特進封慶虞忠肅封雍梁文靖封鄭趙開府封)
(衛周少傅封許)紹熙後宰相凡七人京仲遠以少傅封冀國公
周洪道畱仲至謝子肅以少保封益衛魯三國公葛楚
輔余處恭官皆至特進宰相官爵之穹未有如近歲者
也
中興宰相封國數
中興宰相封國者吕忠穆(成)秦申王(萃衛慶冀魏益)張忠獻(和魏)
湯特進(榮慶)陳文恭(信福魯)史郡王(永衛魯魏)陳正獻(申福魏)虞忠
肅(濟成華雍)梁文靖(儀靜)趙開府(沂衛)王特進(信福冀韓魯)周少傅(濟許)
(益)留少保(申衛魯)京文忠(祈鄭冀魏)謝少保(申岐魯)
一國封两公
故事一國未有封两公者宣和末鄭達明封燕國公及
薨蔡攸乃封燕國淳熙中史太保封魏陳少傅封福及
慶典陳少傅進封魏國公時史公尚亡恙也近歲趙沂公
既封衛後數歲畱申公以左揆復封衛國公一國两公
盖失于討論爾
宰相追封王爵
中興宰相追封王爵者二人秦申王以久任史會稽王
以舊恩皆異數也
中興諸將封王數
中興諸將生享王封者四人張忠烈(俊)韓忠武(世忠)楊
武恭(存中)吳武順(璘)追封真王者五人張忠烈(循魯)楊
武恭(和)吳武順(信)韓忠武(蘄)吳武安(倍)追封郡王者一
人劉武僖(光世安城郡王)
中興外戚封王數
中興外戚封王者自信安孟王忠厚始其後平樂韋王
淵太寧吳王益永寧郭王師禹皆以元舅之貴乃得之
慶元中韓太傅侂胄以中宫從曾祖封平原郡蓋殊命
也
高宗朝參政最多
太祖乾德二年始置參知政事自是凡十三年止四人
而已仁宗在位四十二年参知政事凡三十七人徽宗
在位二十六年凡三十四人高宗在位三十六年凡四
十八人孝宗在位二十八年凡三十四人以累朝較之
而高宗朝除人最多盖秦丞相專權不欲其久在位故
耳
小两制除執政
故事小两制未有除執政者乾道二年蔣子和始自中
書舍人除僉書樞密院事
中興左揆數
中興左相十六人高宗朝七孝宗朝六光宗及慶元嘉
泰三朝外若范覺民洪景伯蔣子禮葉夢錫趙温叔皆
獨相而止居右朱藏一張德遠史直翁梁叔子皆再入
而亦止為右揆焉
本朝執政父在恩數
本朝執政父在者若王文康(溥)章雷州(惇)張文孝(觀)吳
正肅(奎)安觀文(燾)何開府(㮚)朝廷皆因其入踐二府而峻
加恩命然但除四品寄祿官致仕尔徽宗用李太宰(邦)
(彦)秉政眷遇甚渥其父浦始特除右文殿修撰遷寳文
閣待制奉朝請及死又贈雜學士諡宣簡云浦懷州人
以鍜銀為生其除拜皆非故事然當時無正之者政和
初林彦正(攄)自翰林擢為執政其父邵以寳文閣待制
遷直學士盖異之也近歲程参政(松)為諫長其父九萬
以子在臺省日久自直敷文閣除秘閣修撰嘉泰中以
程入两地两除華文閣待制提舉醴泉觀奉朝請視政
和恩數為優云
國朝父子祖孫兄弟宰執數
國朝父子宰相二家吕許公(申公)韓魏公(儀公)祖孫宰
相一家曾魯公(欽道)兄弟宰相一家韓康公(莊敏)父子
執政十三家曹武惠(子武穆)韓忠獻(子獻肅持國莊敏)石元懿(子)
(文定)陳晉公(子恭公)王仲明(子忠簡)王惠獻(子安簡)吕文靖(子)
(惠穆正獻)范文正(子忠宣恭獻)曾宣靖(子令綽)蔡新州(子彦清)蔡儋州
(子居安)秦申王(子伯陽)王毓節(子能甫)祖孫執政八家張師黯
(孫簡冀)王文獻(孫康靖)梁康肅(孫才甫)富文忠(孫季申)張章簡(孫)
(元量)張榮僖(曾孫忠文)錢文僖(元孫處和)蔣穎叔(曾孫子禮)兄弟執政
十一家吕鎮南(弟正惠)陳文忠(弟文惠)任康懿(弟安惠)吕正肅
(弟正獻)吳惠穆(弟正獻)韓獻肅(弟持國莊敏)王文公(弟和甫)蔡儋州
(弟元度)鄧子能(弟文簡)洪文惠(弟文安)宇文仲理(弟肅政)叔姪執
政四家胡文恭(從子修簡)林文節(從子彦振)史簽樞(從子文惠)章文獻
(從孫質夫子厚)三世宰相一家吕文穆(從子文靖從孫正獻)三世執政二
家韓魏公(子儀公曾孫似夫)曾魯公(子令綽孫欽道)四世執政一家吕
許公(從父文穆子惠穆正獻曾孫舜徒)
渡江後父子兄弟建節數(三世四世五世建節)
渡江後父子建節十一家劉光世(子景慶)錢忱(子景臻)邢煥
(子孝揚)韋淵(子謙)吳玠(子栱)郭浩(孫果)楊存中(子倓)劉錡
(父武仲)吳益(子琚珽)吳蓋(子懷)吳挺(子儀)兄弟建節七家吳
玠(璘)錢忱(愐)韋謙(讜)吳益(盖)吳挺(拱)吳琚(懷挺)李友文
(孝純)三世節度使一家吳璘(子挺孫曦)四世節度使二家錢
忱(高祖俶曾祖惟演父景臻)鄭藻(大父紳父成之從子興裔)五世節度使一家韓
侂胄(曾祖從子邈從孫同忠獻卿從曾孫竣)
本朝未三十知制誥未四十拜相者
本朝未三十知制誥者蘇文簡(二十六)吳元忠(二十七)晏元
獻宗宣獻王懿恪張安國(皆二十八)王文正夏文莊(皆三十)未四
十執政寇莱公(三十)張魏公(三十三)晏元獻(三十五)蘇文簡錢
宣靖韓魏公(皆三十六)趙韓王王沂公(皆三十九)富韓公(四十)未四
十拜相者范覺民(三十一)吳元中何文縝(皆三十八)張魏公(三十)
(九)
中興學士秉政者
中興學士自建炎丁未至嘉泰壬戌凡七十人承旨直
院權直並係大拜者十一人朱忠靖(勝非)沈特進(該)湯
慶公(思退)虞雍公(允文)史魏公(浩)洪文惠(适)蔣觀文(芾)
梁鄭公(克家)周益公(必大)王魯公(淮)葛開府(邲)執政者
又二十九人可謂盛矣
渡江後學士再入三入者
渡江後學士三入者二人胡端明(交修)王端明(曮)再入
者十六人張文靖(宇)綦寳學(宗山禮)沈忠獻(與求)陳資政
(與乂)孫資政(近)劉閣學(才邵)李侍郎(椿年)洪文安(遵)錢
給事(周材)洪文敏(邁)劉忠肅(珙)鄭資政(聞)周益公(必大)
王魯公(淮)倪侍郎(思)
國朝學士久任再入三入者
學士久次者晁文淵(迥)十六年王文恭(珪)十三年王文
忠(克臣)十二年宋文安(白)章文獻(得蒙)趙清獻(抃)楊中
翰(偉)皆十一年陶尚書(谷)丁文簡(度)皆十年扈尚書(蒙)
蘇參政(易簡)賈參政(黃中)李昌武(宗鍔)孫文懿(忭)胡文
恭(宿)皆九年徐常侍(鉉)楊文恭(億)皆八年歐陽常侍(迥)
宋宣猷(綬)歐陽公(修)皆七年梁給事(周翰)李相州(維)晏
元獻(殊)馮宣靖(元)皆六年熙寧後學士率一二年即遷
久次者三四年而已高宗朝湯慶公孝宗朝周益公始
皆六年學士再入三入者宋文安两入凡二十年李相
州孫文懿皆十二年楊文公范仲文皆九年曾宣靖馮
文簡皆七年葉道卿張文定皆六年宋景文楊宣懿皆
三入而止五年渡江後周益公再入凡九年胡端明二
入跨六年久次者止此二公而已
父子兄弟入院數
錢文僖公記父子入院一家李文武(昌武)兄弟入院三
家二蕭(可象望之)二李(文靖相之)二錢(希白師聖)以為極盛矣其後父
子入院者又四家錢希白(子飛)梁仲素(莊肅)蘇儀甫(子)
(容)洪忠宣(景白景嚴景盧)兄弟入院者又九家二陳(文惠康肅)二吳
(正肅正憲)二韓(康公持國)二蘇(文忠文定)二曾(文肅文昭)二蔡(元長元度)二宇文
(仲理仲通)三洪(文惠文安景盧)然馮氏父子兄弟入翰苑者四人古
今所未有也
西閤久次
祖宗時西閤久次者王晉公再入凡十六年朱公巽十
二年盧崖相十一年扈日用李孟雍皆十年張尚賢石
文定皆九年錢文僖宋宣獻李儀父皆八年李相州王
沂公劉子儀張文孝皆七年盛文肅錢希白丁文簡晁
文莊皆六年
非進士除内外制臺諫經筵史館事始
國朝非進士出身除學士自林彦振始(韓持國已省試合格但避嫌不)
(赴廷試)除舍人自顔夷仲始除講官自吳傳正始除諫官
自徐師川始除臺官自曾統始除史官自邵博始(任甲先已)
(先賜出身除修注後乃入史院)
中興講讀官節料
中興講讀官三大節料大觀文(錢一百五十千酒十瓶)大資政以
上(錢百千酒十瓶)從官(錢五十千酒六瓶)餘官(錢三十千酒三瓶)紹興十五年
冬所著令也
制科宰執數
國朝制策登科四十人至宰相者一人而已富文忠(弼)
執政者九人夏文莊(竦)吳正肅(育)張文定(方平)田宣簡
(况)吳文肅(奎)邵安簡(元)蘇文定(轍)李黃門(清臣)范榮公
(百祿)
詞科宰執數
自紹聖乙亥至紹熙癸丑以宏詞中選者凡七十二人
其後至宰執者十一人孫忠定(傅)滕樞密(康)盧左丞(益)
張文靖(守)范參政(同)秦忠獻(檜)周樞密(麟之)洪文惠(适)
洪文安(遵)湯慶公(思退)周益公(必大)入翰苑者吳龍學
(升)盧左丞(益)孫尚書(覿)張文靖(守)滕樞密(康)胡尚書(友)
(修)范參政(同)劉侍郎(才邵)王端明(曮)湯丞相(思退)周樞
密(麟之)洪丞相(适)洪樞密(遵)洪内翰(邁)莫直院(濟)周丞
相(必大)趙舍人(彦中)李尚書(巘)陳侍郎(峴)陳内翰(宗召)
状元大拜數
建隆以來状元已沒者六十九人而大拜者七人而已
吕文穆(蒙正)王文正(曾)李文定(迪)宋元憲(庠)何開府(㮚)
梁文靖(克家)趙銀青(汝愚)是也執政凡十一人楊樞密
(□)王景莊(嗣宗)蘇參政(易簡)陳文忠(堯叟)張文孝(觀)蔡
文忠(齊)王文忠(堯臣)馮文簡(京)許黃門(將)陳樞密(誠之)
鄭樞密(僑)是也節度使二人陳康肅(堯咨)王懿恪(拱辰)
是也
父子兄弟祖孫狀元父子兄弟賢良
國朝父子狀元三家張去華(子師德)安德裕(子守亮)梁灝(子)
(固)祖孫狀元一家沈遘(孫晦)兄弟狀元二家二陳(文忠康肅)
二孫(漢公鄰幾)父子賢良一家錢希白(子明逸彦遠)兄弟賢良二
家二錢(子商子飛)二蘇(文忠文定)
狀元舉制科
唐貞元中魏弘簡以狀元舉賢良自是無繼之者至國
朝而狀元舉制策者復二人孫舍人(何)孫學士(暨)二公
咸平初連榜冠多士咸平四年同以賢良方正登科近
古所未有也
狀元年三十以下數
狀元年三十以下者王宣徽(拱辰)汪端明(應辰)年十八
沈内翰(遘)年二十莫内翰(儔)二十二梁内翰(顥)張舍人
(孝祥)王尚書(优)皆二十三楊樞密(礪)蘇參政(易簡)木尚
書(待問)皆二十四王丞相(曾)王參政(堯臣)張監丞(唐卿)
賈内翰(黯)彭尚書(汝礪)衛舍人(經)皆二十五何僕射(㮚)
趙丞相(汝愚)皆二十七蔡樞密(密齊)宋丞相(庠)馮樞使
(京)楊監丞(寘)姚秘書(穎)王叔興(昂)皆二十九陳樞相(堯)
(叟)張參政(觀)詹舍人(駁)許僉判(奕)皆年三十
狀元十年執政五年持槖人數
狀元及第不出十年而執政者吕許公(蒙正)丁丑榜癸
未年參知政事凡七年董資政(德元)丁邜榜甲戌年參
知政事凡八年梁鄭公(克家)庚辰榜己丑年簽書樞密
院事凡十年狀元及第不出五年為侍從者何給事(㮚)自
及第至給事中凡二年蘇參知(易簡)霍侍郎(端友)自及
第至知制誥凡四年陳英公(堯咨)自及第至知制誥凡
五年此外吕許公何文縝自登第至大拜十二年梁鄭
公自登第至大拜十三年而王文正馮文簡趙莊叔自
登第至知制誥亦止六年趙温叔自登第至為中書舍
人亦止八年
狀元三年執政二年持槖者
秦伯陽紹興十二年以右通直郎登第一年而為禮部
侍郎三年而知樞密院事其子塤紹興二十四年登第
明年為禮郎古今所未有也
狀元特任子
仁宗時狀元孫暨楊寘死于京官皆得官一子紹興元
年六月利州通判何洙言其弟渙死于承事郎太學博
士請予一子官許之其後黃司業定終于承議郎直顯
謨閣(淳熙中)余校書復終于奉議郎(慶元中)皆特官其子一
人用此故事
近臣舉御史
祖宗故事御史有闕例命兩制(學士舍人為兩制)給舍中承知
雜(知雜京侍御史)同舉一二人自官制行朝廷直除而已淳熙
初孝宗始復故事命近臣參舉然從官皆畏避鮮敢以
聞故此制又廢至紹熙末纔一舉行耳
南班宗室及堂後官臺參事始
中興後南班宗室赴臺參自士移等始(紹興四年二月朔)堂後
官赴臺參自魏彦弼等始(紹興三年九月丙)皆本臺所請也
舍人引嫌不草制
紹興初王剛中居正獨員為中書舍人時適當三制一
其弟居修改京官二甥壻劉立道除起居舍人三本身
磨勘剛中引嫌自言乃命左司郎官周綱權舍人命詞
行下其後李舍人誼兼直學士院屬李丞相伯紀辭免
潭帥有詔不允而李嘗劾伯紀伯紀免章略曰當時言
路公肆詆誣李亦以為言乃命劉舍人一正草制焉都
司行制詞閤下草批荅二事皆東都所未有也先是胡
尚書交修直學士院其姪丞公請祠不許胡當為荅詔
引嫌于朝乃命胡明仲舍人為之遂為故事
舍人草内制
近歲翰苑止䨇員淳熙五年學士周洪道為御試詳定
官直院范致能除參知政事本院闕官得旨遇有撰直
文字依例權送中書舍人十四年學士洪景盧知貢舉
直院李獻之出使主待制詔孔目官李植請于朝遂用
五年例云
檢正讀錄黃
紹興二年十二月韓世忠賞功文字給事中賈安宅除
部侍郎門下後省闕官乃詔檢正李與權書讀此事亦
前所未有
密白
舊制樞密院事並過下省乾道元年十二月癸夘言者
請自今樞密院已被旨文書並關中書門下依三省式
書黃書讀以示欽重出命之意從之然密院機速事則
不由中書直關門下省謂之密白慶元三年樞密院以
密白遷補潜邸醫官二人給事中許深父以非舊典争
之遂寢其命
給舍不許列御奏事
自元豐分三省中書舍人于制敕有誤許其論奏而給
事中乃所以駁正中書違失紹興以來間有駁正或給
事中中書舍人列御同奏乾道五年二月辛亥中書舍
人汪養源言神宗官制以中書為出令之地而門下審
駁覆正然後付之尚書三省皆置官属以便相彌縫可
否分守甚嚴無碍侵越今給舍列銜同奏則是中書門
下混而為一非神宗所以明職分防闕失之意上以為
然詔復從舊例
禮官學士争詔紙
乾道中李仁父為禮部郎中洪景盧直學士院時占城
入貢詔學院荅敕景盧引故事乞用金花白藤紙寫詔
而仁父上言當從紹興舊例用白藤紙作敕書景盧以
為侵官論奏其事上曰禮官議禮豈可謂侵官近例可
憑止從紹興可也景盧不懌其后仁父修四朝列傳垂
就而卒上命景盧續成之景盧筆削舊史乃無完篇蓋
素不相樂也扵是上促進書甚急而新書未畢王稱季
平以東都事略來獻遂取用焉或者但見新書疎略舛
誤甚多而不知倉卒之間乃不暇考擇也書成進御景
盧援季平于朝得直秘閣云
官告式
自建炎後侍從及宗室南班官遷除始給告大卿監防
御使以下止用黃勅其後以絹代綾羅纈羅代錦(監察御史)
(以上用錦)紹興四年始命職事官監司以上並給告十四年
始用錦其後又詔内命婦及外命婦郡夫人以上乃得
用網袋銷金其餘則否淳熙十三年李叔永昌圖為工
部侍官南郊恩贈其父用賓官私命文思院工閻諒以
銷金綾紙為告陳子榮侍御劾于朝坐落職奉祠
前後官許服紅帶
故事從官不帶待制已上職名而罷者止服黑帶佩魚
淳熙中王仲行自吏部尚書除端明殿學士知紹興府
未行以言章奪王仲行朝辭上殿服金帶垂魚而入閤
門吏止之仲行即解所佩魚閤門猶以為不可乃從小
吏假黑帶以見仲行殊不平十年十月始有旨權侍郎
以上罷任不帶職許服金鞓排方黑犀帶仍佩魚自是
始為定例
紫衫
自軍興士大夫始衣紫窄衫上下如一紹興九年八月
甲子詔公卿長吏毋得以戎服臨民復用官帶然迄不
行秦會之死魏道弼秉政復舉行之論者以為擾士人
貧者尤患苦之未幾道弼為臺諫所攻遂罷政章中數
事此其一也于是紫衫既廢士大夫皆服凉衫乾道中
李獻之為學士為上言會聚之際顔色可憎今陛下上
奉兩宫宜服紫衫為便上從之蓋渡江以来人情日趨
簡便不可復故矣
國䘏服凉衫
孝宗之喪趙子直當國始令羣臣服白凉衫皂帶以治
事逮終喪乃止論者以為是及光宗之喪禮部侍郎陳
宗召復請百官以日易月禫除畢服紫衫皂帶以治事
從之
渡江後賜墓碑額
渡江後大臣未有賜墓碑額者紹興初上始書韓文定
神道曰世濟厚德之碑其後得此賜者亦不多秦丞相
父(清德啟慶)秦丞相(决策元功精忠全德)陳文恭(旌忠顯德)楊和王(安民定功佐運)
(興德)劉忠顯(旌忠褒節)吳信王(安民保蜀定國同德)韓蘄王(中興佐命定國元勲)史
太師(純誠厚德元老)周益公(忠文耆德)
大臣諡之極美者
大臣諡之極美者有二本勲勞則忠獻為大論德業則
文正為美有國二百年諡忠獻者才三人趙韓王韓魏
王張魏公是也諡文正者亦才三人王沂公范汝南司
馬温公是也其品可知矣李司空王太尉皆諡文貞宣
政間蔡卞鄭居中亦諡文正終不足錄渡江後秦惠諡
忠獻寔博士曹冠為之
定諡不許更易
慶元來京丞相薨賜諡文穆既而其子沆請避家諱改
文忠于是言者以為楊億巨儒既諡曰文議者欲加一
忠字竟不之與夫加一字猶不可况諡以二字又欲極
美乎望勅攸司自今議諡務當其寔其或不然當准古
法以選舉不寔論若定諡已下其子孫請再更易者以
違制論從之
渡江後改諡
渡江後公卿諡號王仲言揮麈錄有之但殊脫略今不
能盡記記其更易者韓師朴丞相初請諡王剛中為博
士曰文禮(諡法奉議順曰禮)取其為禮官時不主王荆公坐講
之議也而韓氏子謂自來未有以禮為諡者以白時相
范覺民覺民語剛中剛中不為改于是用吏部覆議改
為文定(左選侍郎李長民)京東帥曾季序之死博士錢葉諡曰
剛愍執政嫌之乃改威韓都尉嘉彦之請諡也博士華
權定為夷節而方庭實在考功以端節易之司馬侍郎
朴之賜諡也博士林彦宗定以忠肅而張敬夫在吏部以
忠㓗易之四者皆于諡未定之前更易者也代州王忠
植之死事也太常諡為義節而秦丞相以無忠字疑之
再令别議太常謂若以忠為諡則子孫誦之非易名之
義遂已孝宗初立命有司為岳飛作諡太常議危身奉
上曰忠使民悲傷曰愍孝宗以為用愍則于上皇為失
政却之乃改為武穆此二者皆于諡以定未下之前有
所退却者也劉萃老丞相初諡正肅當矣而正字犯丞
相父名為忠肅趙崇公叔寓初諡敦簡美矣而敦字與
光宗御名同音其曾孫德老請于朝改諡清簡此二者
皆出于諡號已下之後然迫于名諱不容不避者也蓋
自紹興至淳熙六十餘年之間改諡纔六七皆有所為
非京丞相之比矣張參政初諡文定汪聖錫為吏部尚
書駁之乃改章簡後其孫貴竟復諡文定焉
建炎雜記甲集卷九
