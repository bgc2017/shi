建炎雜記甲集卷四
宋李心傳撰
制作
八寶
御寶備於政和自太祖開基始有大宋受命之寶後諸
聖嗣服皆自為一寶以皇帝恭膺天命之寶為文元符
間既得漢傳國璽因以為受命寶(受命於天既夀永昌)大觀初又
得良工倣古作天子皇帝六璽已而徽宗又作鎮國寶
(遂天福延萬億永無極)通號八寶焉久之作定命寶(其文冇範圍天地幽贊神)
(明保合太和萬夀無疆凢十六字實蔡京所賦)號九寶京城破自定命寶外悉
為敵所得而大宋受命之寶邵澤民侍郎給之隨葬乃
得全張邦昌將復辟遣謝任伯參政奉寶歸於高宗建
炎二年秋始鑄三御寶一曰皇帝欽崇國祀之寶(印香合詞)
(表)二曰天下合同之寶(印中書門下省之事)三曰書詔之寶(印詔書)
皆以金為之建炎十六年郊始偹八寶八寶者入内侍
省掌之紹興末上即位於重華宫時寶藏於大内太皇
太后旨取之今八寶未知何人所書其文如政和之制
三省樞密印
三省樞密院印建炎三年秋鑄以銀為之時上命勝子
濟權知恭省樞密院扈從隆祐皇太后往豫章故鑄此
印
入宫殿諸門號
入宫殿寺諸門號皇城司掌之紹興二年正月更定其
制刺入禁門衞號八角(三千道)入殿門黃絹以方(一千道)入
宫門黃絹以圓(八千道)入皇城門黃絹以長(三千道)三年十
一月更宫門號以緋紅絹方城門内以緋紅絹圓自後
不易其制
禮神十二玉
禮神十二玉昊天上帝以蒼璧皇地祗以黃琮感生帝
以四圭有邸神州地祗社稷以兩圭有邸日月以圭璧
五帝以青圭赤璋白琥玄璜黃琮紹興初以闕祭玉但
命隨方色奠幣焉是年當大禮禮官請以木為璧繪天
地之色上難之因命訪美玉以為蒼璧黃琮時明堂不
祠五帝等諸神故他未及也四年明堂始制五帝日月
等玉初以未得美璞將用天聖故事以珉為之既而得
真玉數十斤遂命改制其中赤璋多粹美他玉多不及
禮經尺寸云
景鍾
景鍾紹興十六年秋七月鑄鍾高九尺天子親祠上帝
則用之以皇祐黍尺為凖於是上命太師秦檜銘之曰
德純懿兮舜文維躋夀域兮熟内外薦上帝兮偉兹器
聲氣應兮同久視貽子孫兮彌萬世鍾成冬十月上御
射殿觀之時以雅樂多闕命給事中段拂等補造是日
撞景鍾奏新樂正刺史以上皆與觀焉
飲福金爵
飲福金爵紹興十年明堂始用之政和大禮舊用萬夀
玉尊時無玉尊故以金爵代之也先是大禮自天地至
從祀諸神七百七十一位當用籩豆簠簋尊罍彛鼎之
屬九千二百五太廟用五百九十六舊用銅玉者權以
木代之王伯照普為國子博士嘗言今祭器皆倣聶崇
義三禮圖非是請改作時多事未克行十八年始命段
樞密拂等改作焉由是禮器煥然復如東都承天之故
矣
五輅
五輅靖康中已遺敵人紹興十二年始為玉輅九月輅
成上御射殿觀之明年春遂作金象革木四輅及大安
輦舊鹵簿悉用之以文繡中興皆以纈
七寶輦
七寶輦上皇所御也紹興二年始為之有司言東都舊
制輦飾以玉裙網用七寶而滴子用真珠及進呈上曰
太上皇帝之意不欲如此上欲節省兼物料未易辦湯
慶公等因請下禮官看詳禮官奏以塗金易玉飾梅紅
絲結裙網而象牙代真珠上曰以七寶為之網零碎者
亦可辦既而上皇不肯造每至大内多乘馬而間至湖
上則用肩輿蓋不欲煩臣民云
渾天儀
渾天儀古器也舊京凡四座每座約用銅二萬斤至道
儀在測驗渾儀所皇祐間儀在翰林天文局熙寧儀在
太史局天文院元祐儀在合臺紹興三年工部員外郎
晉陵袁正功獻渾儀本樣命有司製之太史局請折半
製造計用銅八千四百餘斤詔工部侍郎提舉後以廵
幸不克成時資州龍水縣士人張大檝以木為蓋言可
備軍幕中候騐七年夏席大光為制置大使獻諸朝其
後上在宫中自作渾儀然制差小十四年四月遂命有
司製之内侍邵諤領其事久之乃成三十二年以授太
史局焉
紀元統元會元歷
宣靖間用紀元歷兵興後失之司天無所考由是歷差
一日紹興二年夏上命訪得舊歷以授史官五年正月
朔日有食之史官所定不驗時常州布衣陳得一為侍
御史沙縣張致遠言史官立朔有訛定臘失序致遠言
於朝遂命得一造新歷朱子發以秘書少監視即秘書
省置局八月歷成名統元賜得一號通微處士官一子
焉乾道淳熙稍復更定皆判太史局劉孝榮所作也紹
熙初有武臣趙渙者言其差故命孝榮更造會元歷
統天歷
統天歷慶元五年京文忠(鏜)為丞相時所上也初會元
歷既成而布衣王孝禮言孝榮未嘗以銅表圭面測影
故冬至後天朝廷然之未暇改作至慶元元年九月朔
太史言月蝕夜而草澤言食在晝詔楊子美秘監驗視
如草澤言乃改造歷以秘書省正字馮履為恭定官履
字叔常臨卭人嘗從故直徽猷閣張行成為數學故以
命之歷未成明年正月癸卯監察御史張巖言履唱為
陂辭搖撼因是遂罷去三月庚戌乃詔諸道有曉通天
之歷算者所在具名來上五月歷成歷經凡三卷沿歷
他書十七種凡二十九卷又上臨安進士侯望重校萬
年歷十七卷綱目二卷嘉泰二年日食五月朔太史以
為午正而草澤趙大猷言午初三刻半日三分詔著作
佐郎張嗣古監視渾儀秘書丞朱欽則著作王容測驗
起居舍人俞澂覆言卒如大猷所言史官乃抵罪蓋自
渡江後来歷差者多矣
神宗哲宗新實錄
神宗哲宗新實錄趙元鎮為相時所修也神錄有考異
哲錄有辨誣皆出范元長侍讀一手與修者任德初張
子韶尹彦明高抑崇胡德輝范伯達朱喬年王信伯李
似之等俱一時名人始高宗在南都以二錄成於京卞
之手多矯誣嘗下詔更修而未果己酉南渡國史散佚
靡有孑遺其後數詔訪求之紹興元年才得布衣何克
忠所藏太祖實錄四册而已上以書籍殘缺之際特命
以官已而藏里張懋家獻太祖至神宗六朝實錄會要
史志等書小校唐開亦獻王珪所編五朝全要最後五
年三月始從丞相趙挺之家得蔡京所修哲宗實錄皆
下之史官六年正月新神錄成八年九月新哲錄成時
范元長已去官而尹彦明以秘書少監典其事元長所
修神錄舊文以墨書刪去者以黃書新修者以朱書世
號朱墨書
徽宗欽宗高宗孝宗光宗實錄
徽宗寔錄紹興末嘗成書始建炎兵火後史院片紙不
存汪彦章内翰守湖以湖州獨不被兵當時所頒賞功
罰罪等事咸在乃因以為張本又訪諸士大夫間編集
元符庚辰以來詔旨至宣和乙巳上之其書凡八百六
十五卷其後修徽錄史官皆仰之然猶多脫略淳熙中
文簡仁父在史院奉詔增修之欽宗實錄洪景盧因龔
實之所補日歷而修皆文直而事核高宗實錄慶元嘉
泰間京冀公仲遠謝魯公子肅為丞相所上時史館無
耑任未知果誰筆也孝宗光宗實錄嘉泰二年詔寶文
閣學士傅伯夀直文華閣陸游同修蓋專以委之先是
和州布衣龔敦熙者元祐黨人厚之曾孫也嘗著符祐
本末黨籍别傳等書數百卷淳熙末洪景盧領史院奏
官之後光宗名改頥正朝廷以其有史學嘉泰七年七
月賜出身除實錄檢討官蓋付以史事未幾而頥正卒
乃外召傅陸還朝孝錄比他書尤疎放
四朝正史
四朝正史始於李仁父而終於洪景盧乾道中仁父初
入史院上四朝帝紀再還朝乃修諸志未及進書而仁
父去國時史館官多以為侍從兼職往往不能淹貫則
私假朝士之有文章者代為之今四朝藝文志一書實
先君子筆也淳熙中趙衞公温叔為相史志告成仁父
時守遂寧大臣言仁父之力為多特進秩一等久之列
傳猶未就緒上遂召仁父成之書垂成而仁父卒乃自
婺女召景盧入領内祠專典史事文踰歲而始成書焉
凡列傳八百七十總一百三十五卷
紹興乾道淳熙慶元𠡠令格式
國朝法令大抵從寬政和後始有御筆特斷刑名是蓋
多出於三尺之外矣靖康元年九月議者請恭用嘉祐
元豐舊法以俟新書之成詔可尋詔律令依嘉祐斷刑
依元豐明年四月復詔政和海行法非御筆修立者許
引用建炎三年復避赦舉行仁宗法度即嘉祐元豐法
有不同者賞格聽從重條約聽從輕時吕元直張德遠
始為政也明年六月范覺民相乃奏命有司以嘉祐政
和刺對修成書紹興元年八月上之其後乾道淳熙慶
元年際率十餘歲一修然大槩以紹興重修𠡠令格式
為準
淳熙事類
淳熙事類孝宗時所修也國初但有刑統謂之律後有
𠡠令格式與律並行若不同則從勅令格式然士大夫
罕通法律而數書散漫故吏得以舞文上患之淳熙中
始命勅局官取勅令格式及申明五書分門來上七年
四月乃成為總門三十二别門四百二十詔頒行之賜
名淳熙事類
紹興淳熙慶元寬恤詔令
寬恤詔令者始紹興二十二年八月王瞻叔知荆門軍
代還入見請命有司編集中興以來寬恤詔令而知
惠州鄭康佐者亦言守令奉行詔書不虔請編類成書
以賜從之二十五年九月乃成凡二百卷號紹興寬恤
詔令其後淳熙慶元皆有之(淳熙書成於十二年夏慶元書編於五年終)
兩朝聖政錄
光堯聖政錄者隆興乾道間所修也紹興三十二年九
月以勅令所為類聖政命輔臣領之乾道二年冬蔣子
禮為參知政事上其書凡三十卷上自為之序大凡分門
立論視寶訓而加詳焉紹興中又為夀皇聖政錄上之
其書亦三十卷(御製序文寶秘書少監陳傅良視草)
中興禮書
中興禮書者淳熙中所上也紹興間太常少卿趙子盡
採渡江以來所行為續因革禮三十卷其後禮官踵為
之然未上也淳熙十二年春史彌大方叔權禮部侍郎
乃言此書一朝大典如内禪慶夀等禮皆歴代所未嘗
行乞下禮官宣取以進仍不必推恩上許之其書凡八
百餘卷方叔文惠王長子後終敷文閣待制
續通鑑長編
續通鑑長編者李文簡燾所修也其書倣司馬氏通
鑑踵為之然文簡謙不敢名續通鑑故但謂之續長編
乾道初上召文簡為史官命有司給筆扎四年四月以
五朝事上之孝宗謂輔臣曰自建隆至治平百餘歲事
迹偹於此矣淳熙十年文簡為遂寧守始具全書自建
隆至靖康凡一百六十八卷舉要六十八卷上甚重之以其
書付秘書省十二年十二月又有知台州熊克上所著
九朝通略詔遷一官克字子復建寧人嘗為起居郎直
學士院其書視長編才十二頗訛舛十三年八月又有
知龍州王偁亦獻東都事略百三十卷於朝洪内翰主
之明年春除直秘閣然其書特掇取五朝史傳及四朝
實錄附傳而微以野史附益之尤疎駁偁眉山人故禮
部侍郎賞之子慶元終於吏部侍郎
中興館閣書目
中興館閣書目者孝宗淳熙中所修也高宗始渡江書
籍散佚紹興初有言賀方回子孫鬻其故書於道者上
命有司悉市之時洪上父為少卿建言蕪湖縣僧有蔡
京所寄籍因取之以實三館劉季高為宰掾又請以重
賞訪求之五年九月大理評事諸葛行仁獻書百卷於
朝詔官一子十三年初建秘閣又命即紹興府借故直
秘閣陸□家書繕藏之□農師子也十五年遂以秦伯
陽提舉秘書省掌求遺書圖畫及先賢墨迹時朝廷既
好文四方多來獻者至是數十年秘府所藏益充牣乃
命館職為書目其綱例皆崇文總目焉書目有三十卷
(秘書監陳騤領其事五年六月上之)
監本書籍
監本書籍者紹興末年所刊也國家艱難以來固未及
九年九月張彦實待制為尚書郎請下詔諸道州學取
舊監本書籍鏤板頒賜從之然所取諸多殘缺故舊監
刊六經無禮記三史無漢書二十一年五月輔臣復以
為言上謂秦益公曰監中所闕之書亦令次第鏤板雖
有重費亦所不惜也由是籍經復全先是王瞻叔為學
官嘗請摹印諸經義疏及經典釋文許郡縣以贍學或
係省錢各市一本置之於學上許之令士大夫仕於朝
者率費紙墨錢千餘緡而得書一監云
建炎雜記甲集卷四
