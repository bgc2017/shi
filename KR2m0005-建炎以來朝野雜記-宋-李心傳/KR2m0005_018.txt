建炎雜記甲集卷十八
宋李心傳撰
兵馬
三衛廢復
國朝舊制殿前侍衛馬步三衛禁旅合十餘萬人宣和
間僅存三萬而已京城之破多死於敵建炎元年秋其
騎帥郭仲荀自以敵逼京城糧儲告竭遂率餘兵赴行
在其冬上將航海避敵而衛士張寳等不肯行因吕元
直入朝率仲荀出語不遜上怒誅十七人於明州申時
行門外盡廢其班明年春土至台州兵衛寡弱惟中間
統制官辛永宗有衆數千而吕元直之新軍將姚端衆
獨盛上皆優遇之四月上還會稽乃選中軍五百人入
直殿嚴悉烏合之衆時趙元鎮初秉政因為上言祖宗
於兵政最為留意今諸將合兵總衆不隸三衛則兵政
已壊獨衛兵髣髴舊制亦掃蕩不存是因咽而廢食也
上悟尋復舊制然衛兵不滿三千識者病其單弱數以
為言紹興二年秋詔三衛措置而已上謂輔臣曰一衛
士所給可贍三四兵朕命楊沂中治神武中軍此皆宿
衛兵也遂命沂中兼提舉宿衛親兵五年冬廢神武中
軍隸殿前司以沂中主管殿前司公事(十二月庚子)又以都
督府兵分隸三衛(是月庚子)七年夏復合馬司餘軍及八字
軍為六軍十二將命信叔主之(四月丙申)而解承宣潜典步
軍如故自是三衛始復
八字軍
八字軍者河北土人也建炎初王觀察彦為河北制置
使聚兵太行山皆涅其面曰誓殺金敵不負趙王故號
八字軍二年冬十月癸亥上命御營統制范瓊往山東
擊金瓊謂彦與俱已而彦以疾留其州瓊遂並將其兵
而去三年秋七月丁亥瓊誅復以其兵還彦時彦乃御
前統制也後十三日張忠獻以宣撫處置使發行在上
命彦將八字軍隨之公至蜀以彦守金州紹興三年春
薩里罕入寇彦兵大敗遂走逹州四年移鎮襄陽府六
年五月己卯召為行營前護副軍都統制以部八字軍
萬人赴行在時解承宣潛典馬軍司事與彦不叶兩軍之
士交鬭於道衢中外洶洶七年正月張忠獻獨相乃為
胡丞公給事言兩罷之而以劉信叔領軍司事併王解
兩軍屬之十年春二年癸丑以信叔東京留守將八字
軍而行其年六月大敗烏珠於順昌十一年三月復還
姑孰七月信叔罷為京南帥其衆復還臨安今侍衛馬
軍皆其子孫乎
御前諸軍
御前諸軍者本高宗所收諸將部曲也祖宗内外諸軍
惟廂禁二色而已禁軍皆隸三衛而更戍於外廂軍者
所在有之以守臣節制若禁軍在邊上則文臣為經略
使者統之武臣但為總管熙寧間内外禁旅合五十九
萬人神宗將有事於四夷乃置三百大將其法甚備崇
觀後朝廷取其闕額之數以上供故闕而不補者幾年
軍興以來所存無幾上在元帥府始招潰卒郡盗以為五軍
後又得王淵楊惟忠等河北之兵建炎元年五月以為
御營五軍然猶未大盛也三年四月又更置御前五軍
而劉光世所領西軍則謂之巡衛軍在五軍之外是歲
又改為神武五軍紹興元年十二月又改為行營四護
軍張浚稱前軍韓世忠稱後軍岳飛稱左軍劉光世稱
右軍併楊沂中中軍右殿前所司吴玠軍如故七年八
月光世軍叛降於齊於是川陜軍更以護軍為號十一
年四月三宣撫司罷乃改為部曲稱其州駐劄御前諸
軍十八年川陜軍亦如之其軍皆不隸三衛由是御前
軍又在禁軍之外矣御前軍者雖帥臣不可得自逹於
朝廷禁兵但令供厮役習為故常廂軍將官雖存而無
職事但以為武臣差遣而已愚謂不若併禁軍於廂籍
而改御前軍為禁軍所在以帥臣節制之而都統官為
之副庶幾兵權出於一而緩急皆可以責成如此則合
祖宗制兵之意矣
三衛剏軍本末
三衛諸軍殿前司則本辛永宗中軍部曲而益以他軍
也其馬軍司本王彦之部曲而益以解潜劉錡田晟之
軍也其步軍司本顔漸部曲而益以他軍也自紹興五
年至七年規模始定然其馬步二司不能敵殿司之半
故楊存中權勢獨盛乾道七年春虞中肅為丞相騎軍
屯於建康以為出師之漸號馬行司識者不以為然然
上下重遷訖不能正也
紹興内外大軍數
紹興初内外大軍凡十九萬四千餘而川陜不與宿衛
神武右軍中軍七萬二千八百(張浚將左軍楊沂中中軍)江東劉光
世淮東韓世忠江襄岳飛湖南王&KR0667;四軍共十二萬一
千六百是年冬併神武中軍隸殿前司而右軍如故五
年春王&KR0667;罷遂以其軍一萬五千隸韓世忠七年秋劉
光世之兵降偽齊其將王德以所部八千人歸張浚由
是三衛之外但有韓張岳三軍今鎮江大軍韓氏部曲
也建康大軍張氏部曲也鄂州大軍岳氏部曲也惟荆
南江池皆紹興末新創荆南則劉信叔所招效用而頗
以鄂軍益之江池軍則三衛之疲弱者而江州一軍又
雜以江西茶盜近歲皇甫固為帥始訓齊之故東南惟
以潤昇鄂三軍為根本
乾道内外大軍數
乾道三年江上四川大軍數額總四十一萬八千人殿
前司七萬三千人(乾道元年七月十三日降旨)馬軍司三萬(乾道二年正月)
(二十六日詔以二萬八千人為額六年正月十五日李舜舉乞增二千人從之)步軍司二萬一
千人(乾道二年正月二十六日)降旨建康都統司五萬人池州都統
司一萬二千人(并乾道二年二月二日因淮東總領楊倓申請降旨)鎮江府都統
司四萬七千人(乾道二年十月十一日降旨)江州都統司一萬人(乾道)
(四年十月十四日苖定乞排置軍將之額)楚州武鋒軍一萬一千(乾道九年四月十五)
(日因節約陳乞招填降旨)平江府許浦七千人(乾道二年十月十三日降旨)鄂州
都統司四萬九千人(乾道二年十月九日降旨後又增至五萬九千人)荆南都
統司二萬人(乾道二年十一月四日降旨)興州都統司六萬人興元
都統司一萬七千人金州都統司一萬一千人(并乾道三年正月二)
(十四日降旨)其後諸軍增損不常大都不過減四十餘萬合錢
糧衣賜約二百緡可養一兵是歲費錢已八千萬緡宜民
力之困矣(淳熙甲辰周益公在樞院以荆鄂二帥勢均力敵首尾觀望乃合為一司鄂為正荆為副焉)
關外軍馬錢數
興州興元府金州三都統司兵本曲端吴玠關師古之
徒關西部曲也端死師古繼叛其部曲皆玠所有王庶
劉子羽繼在興元招召流散粗成軍伍子羽罷玠并將
之其後盧立之為宣撫副尚有兵三萬立之死亦為玠
所并合是三者為兵共七萬人玠死胡丞公命其弟璘
以二萬人守興州楊政以二萬人守興元郭浩以八千
人守興州而玠之中部選鋒二萬人分屯仙人關内外
其後璘又得之故三大將之兵惟興州偏重者此也自
休兵後三大將之兵就糧七十郡(興成皆鳳文龍利閬金洋綿房西和州太)
(安軍興元隆慶潼州府)至乾道末有名籍凡九萬七千三百三十
八人馬一萬三千一百四十二匹都統制至准備將共
二百八十人歲用錢一千七十八萬七千一百四十二
緡(通糴糧為緡凡二千三百八十五萬有奇)帛(羅絹綾紬布)六十一萬八千七百
七十疋糧一百五十八萬七千六百七十三斛八斗料
二十五萬一千一百四十斛(此淳熙中數)
四川廂禁民兵數(成都飛山軍威將強兵)
四川廂軍二萬九百七十二人禁軍二萬七千九百九
十二人土兵一千八百三十六人(已上係官軍)義士二萬六
百五十二人(興元府興洋州太安軍)保勝軍忠勝軍忠勇軍(階成西和)
(鳳)弓箭手(西和階)良家子共六千三百九十九人(已上係民兵)
保甲五萬五千一百七十人(關外四州)凡民優恤之制忠勝
軍免家業錢一百五十千至二百千止(一家雙名則更免五十千)忠
勇軍則階州免家業(馬軍二百三十千步軍一百七十千)成州免税賦(馬軍)
(二頃半步軍二頃)西和鳳州皆租(馬軍六石九斗八升步軍五石六斗六升)其更戍
則月給糧人七斗有半(惟忠勇軍更戌)保勝軍亦免家業(自千至五)
(五千)弓箭手則給官田(馬軍二頃半步軍二頃)此其大較也大率西
蜀大軍廂禁軍民兵保甲總二十三萬三百六十四人
仰給縣官者十四萬餘人此乾道之籍也淳熙以後土
丁亦有仰給者别出於後(成都禁軍謂飛仙軍驕懦最甚紹興末王時亨為制師取)
(會四川禁軍之籍二萬九千餘人除利夔兩路禁軍分戌沿邊城塞外東西路一萬九千人内揀到五千五百)
(七十三人謂之威強將兵時吴璘步兵遂調此四千人往仙人關捍禦三十二年秋也事平復罷)
利路義士(忠義士人)
梁洋義士者紹興初王敏節庶為興元帥以富平之役
兵卒單弱乃籍興元諸縣良家子弟號曰義士縣令為
軍正而尉副之守臣提舉每丁免家業三百緡合梁洋
太安三郡至萬三千餘人軍勢大振紹興二十一年洋
守宋萃者建炎義士所免家業皆軍在不充義士之家
科役偏重秦檜方守和議罷之二十八年大將姚仲奏
復行於梁洋太安巴蓬五郡得二萬一千餘人三十一
年散關之戰驅之使在官軍之前其人勇健善戰亦屢
有功明年改彦功原姚仲攻鞏州皆擁正軍被重甲以
自衛獨驅義士衣楮先登為敵人所拒殱焉僅存六千
餘人乾道元年宣撫使吴璘以巴蓬義士怯弱除其籍
言者以義士勞役明年併梁洋太安三郡罷之大將王權
乞存留不聽三年虞忠肅為宣撫使復籍三郡之丁得二
萬九千九百餘人結成隊伍因參酌陜西弓箭手之舊為
義士專法一百四十二條來上詔頒行之其制今存然邊
民之勇悍者或無常産又自名為忠義人多以販鹽為生
嘯聚邊境勢出義士之上乾道七年夏王能甫為吏部侍
郎乞量加優恤然後嚴行禁止事雖不在宣撫司然無益
也今忠義人關外四州為尤盛(之奇奏以七年四月十二日丙寅下)
興元良家子
興元府良家子者紹興四年吴玠為宣撫副使時所剏
也其始招兩河關陜流寓及陣亡兵將子弟驍勇雄健
不能自存者為之月給衣糧比強弓手五十人為一隊
帥臣郭浩揚改為並以備中軍使喚休兵後其數浸微
乾道六年王能甫為帥始復招之凡人材及五尺二寸
弓力九斗通百將傳將條練弓馬者迺選有官人著司
月給米麥各一石帥司緡錢十五千為官人緡錢減三
之一依義士專法隸安撫司御前統兵官不得預能甫
罷去王公明以宣撫使治興元以為良家子舊屬帳前
抽還宣撫使淳熙初宣撫使廢復歸安撫司其籍可二
百人歲費錢二萬四千緡米麥四千八百石而實無所
用但為安撫司執手旗從物而已安撫使財賦急迫乃
奏於都統司中分清酒務之息以贍之然酒息錢實備
他用又私置鹽店六所及收諸浸渡併鹽税紹熙末楊
嗣勲申嚴鹽法奏言本府自有義士廂禁軍良家子無
所損益乞罷鹽店而以良家子隸都統司從之(五年二月八日)
(庚子降旨)紹興末虞并甫為川陜宣諭使又嘗於襄陽招來
汝蔡唐鄧之人為御前忠義效用(二十二年三月十六日壬子降旨)得
二千八百餘人吴璘為四川宣撫司以德順連官軍寡
弱又取御筆於關外四州乃以主客抽丁每戶有三丁
以上取一五丁以上取兩並刺充御前中軍敢勇(三十二年)
(十一月十三日乙巳施行)令下人皆驚擾會有詔棄德順遂罷之二
事亦蜀中民兵雖不成軍姑附於此
荆鄂義勇民兵(京西湖北義勇義士)
荆鄂義勇民兵者紹興末所創也金亮寇江淮之日詔
淮漢等郡籍民為兵時修撰賈觱守荆南乃請籍民為
義勇其法取於主戸之雙丁十戶為甲五甲為團甲團
皆有長又擇邑豪為總首歲當農隙教以武事而官給
其糧至乾道間舉七縣之籍主客佃戶凡四萬二千餘
戶計十萬餘丁除當差役人外得義勇八千四百十九
人王公明為帥奏言調集團教之際使之自備食用如
不能辦乞截留本府苖米四萬石漕司應副錢二萬緡
乃從都統司假甲三千弓矢旗幟官為造給從之時有
四年矣六年春帥臣劉供甫又條上京西湖北兩路兵
民事乞為義勇者並免科役及身丁四等戶仍免充保
正長五等戶及免三分税役每七十五人為一隊遇教
閱日以營兵屯田之榖食之以供其費奏可仍以甲萬副
予之(三千副四川宣撫撥到二千副已支京西五千副令戰州都統司朝廷發下舊甲五千副於遇戰日)
(應副)淳熙初張欽夫為帥益修其政義勇增多至萬五百
人分為五軍又分五部欽夫教閱遂弛後四年趙温叔
為帥復舉行之又增收三千三百人通舊有一萬三千
八百餘人時十一年冬矣當觱初籍義勇時武昌令薛
季宣亦求得故陜西湖北弓箭手保甲法五家為保二
保為甲六甲為隊據地行利便則為總不限以鄉總首
領焉總皆有射圃而其幟亦隨總而别其色至今猶存
紹興四年冬王謙仲為安撫使奏乞本路有義勇知縣
及知州兼提舉縣令兼軍正從之蘄州七縣主客戶六
萬六千六百三十二口三十一萬四千八百九十四而
民兵之總為一萬五千二百有一人是荆鄂二州率四
五家有一人為兵也聞軍民兵之籍舊為三千四百人
或號義勇或號強壯乾道元年冬守臣程逖代還乞蠲
其役使朝廷悉令放散及馮忠嘉為守會朝廷復修義
勇之政忠嘉乃因舊籍增補三百人又籍戶馬四百為
馬軍分六隊孝宗大喜詔總領所歲以馬料千石給之
而擢忠嘉直秘閣時七年春計岳州義勇之籍四千四
百九十九人以紹興初計之四邑保甲五凡九百三十
五甲人計二萬八千五百九十三人是為五甲出亦兵
也是時湖北諸郡皆有之而信陽軍有義勇又有義士
惟澧州石門慈利二邑未嘗敢籍紹興末王正功為守
始并籍焉章德茂帥湖南又乞義勇之應差保正長者
以家業錢多寡為限限外之數與官編戶輪流科差從
之忠嘉汝州人用民兵事遂除淮南轉運判官專一教
免淮西保甲觱擇州人子耆慶元中為成都府路轉運
判官季宣子士龍温州人父徽紹興初嘗為右吏其父
子皆有名於當世
淮南萬弩手(山水寨民兵)
淮南萬弩手者經始於紹興之季使朝廷命籍民為兵
淮南乃選丁壯涅其面目民駭而逃杜萃老為殿中侍
御史為上言敵未至而先敺吾民非計也令民兵上聽
郡縣節制征役無出鄉從之淮民乃定張魏公再起又
增招之後亦廢弛乾道五年冬上命措置兩淮官田徐
子寅領其事復以神勁軍為名於是淮東之籍千四百
淮西之籍千六百始議淮南籍真州置寨子寅奏每路
可各增二千但聚而養之則不便上問其故子寅曰今
人給錢米歲用約二十五萬緡每人日支錢一百米三
升招集之費又須五萬緡激賞犒勞之費亦如之異時
財用不給未免放散則失信於民如淮西封疆闊遠聚
而教之民尤以為不便上曰財非所惜擾則勿行子寅
因請即就鄉社教閱從之時六年春矣明年夏淮西帥
臣趙善後因奏乞復取所散神勁軍一千八百三十一
人赴廬州仍舊軍額每八月下旬聚教二月上旬放散
亦從之此即公所招萬弩手也(乾道元年)放令歸耕是時萬
弩手之家已有旨損三百畝税賦矣(乾道三年)淮西帥胡枋
奏請至是復令興民兵一體教閱焉民兵者於山水寨
保伍中取之三丁籍一亦名義兵歲以農隙取教官給
口糧(自十月教人曰給錢至正月終散白米二升)乾道四年冬所創也七年
秋又詔本名丁錢皆蠲之八年冬諭曰以其擾民止命
教一月而罷淳熙初上又命子寅往淮東措置子寅上
其數山水寨民兵凡二萬六千九百八十萬弩手凡一
千四百四十五明年秋遂命淮西提舉常平茶鹽張宗
元與子寅分路提督宗元奏每郡以土豪見任官一員
統轄月增給每人三十千諸郡自十月下旬為始赴帥
司教閱二月淮西五郡凡費錢十六萬緡米三萬餘石
淮東亦倣此惟光黃豪楚安豐盱眙七郡則但就本州
教閱其犒設錢減半焉士元者安豐人與子寅皆敢為
誕謾時又有許子中胡與可二人亦有耕屯之策見用
淮人為之語曰徐協恭許子中胡元功三人鼎足立說
脱空協恭元功子寅與可之字也(實錄乾道六年正月戊辰詔徐子寅措置)
(官田招集人種高郵軍五兵委有勞效除駕部員外郎四月詔子寅往來措置是月丁未右朝奉郎新知高郵)
(軍徐子寅改知恭州依舊措置淮西官田萬五千二百頃閏五月丙戌詔子寅收集流移墾種官田兵民皆舉)
(趾無懈是年以徐子寅屯田委有勞效除直秘閣臣寮上言許子中所奏墾田未經激賞司農寺常駭觀聽乞)
(頒賫新命上曰當承辦措置淮西鹽酒事許子中進對奏請修器具鼓鑄上曰一從卿言癸酉進呈計畫上並)
(從之尋又詔子中胡與可與國軍甲戌子寅朝辭上曰更且勉力七月辛巳詔知和州九月庚寅子中知舒州)
(十月戊午子寅職事修舉除直秘閣在拜郊前二十日此即三人鼎足時也)是時朝議紛然
歲更月改費用䋣多迄無成效久之上亦厭其事自淳
熙七年以後並令在家習武事以聞遂命守令官按閱
之不復聚教矣
湖北土兵刀弩手
湖北辰沅靖澧州刀弩手者自政和七年始募土丁為
之授以閒散而居邊境教以武藝其隸於籍者至九千
餘人(沅州四千一百辰州三千四百五十十澧州一千四百七十六靖州九百三)靖康初全
軍調發往河東援太原為金人所陷僅存一千五百人
建炎三年亟罷之紹興六年冬王子尚為帥張直柔觷
守鼎言於朝遂命招三千五百人為額(沅州千五百辰州一千靖澧各)
(五百)淳熙三年楊太尉倓為荆南帥上命楊修其政令(八月)
(戊子)已而知辰州尹機代還請命有司括田招募人給例
物五千春秋閱教犒賜如禁軍例上即擢機湖北提點
刑獄使與之同措置然刀弩手舊田諸郡已收為省計
機迫使募之往往無田可給但虚立姓名以應命又土
人多憚點集甚患苦之會李仁父出守武陵力言其不
便乞廢舊額事下諸司張欽夫為安撫使頗以仁父為
是會未幾卒後馬大同繼之欲換以土軍時辛幼安新
除澧副亦各具所見議不合於仁父言當用提刑司凡
差官點定一千三百七十六人之數增募為一千五百
人(沅州增二十澧州十一人為七百為辰州增二十五州增人為五百五澧州增七十二人二百五十靖)
(六人為二百)欽夫以為多減恐不成行列欲用見數委提刑
躬行檢點俟有田没官始令招足元額仁父復為言如
此則提舉刀弩手司又當復置而欲冒賞者必至横没
民田為害滋大不若以見點數為準專委守臣摩以歲
月令招合額仍同欽夫連銜具奏上從之而仁父已為
大同所攻奉祠歸矣
黎雅土丁(嘉定威茂土丁)
黎雅州土丁者集沿邊農人火甲戶為之蓋唐雄邊子
弟之遺法舊為行陣軍伍但以甲頭總之祖宗以來弛
酒禁免征役凡優䘏之者無所不用其至黎州自乾道
七年邊釁之後始置寨將押隊旗頭之類略為軍制每
歲農隙時官給口食教之以武事舊制之千人庶有用
也淳熙三年祿粹父直閣為守請倍其數又以等級籍
其少壯者月給以錢九年春言者下黎州别立優䘏土
丁之目守臣龔總始奏以五十二人為一隊每邊二十
隊計一千四十人三邊共三千一百二十人置教場四
十九所是時三邊土丁之籍實為五千一百二十六人
而東南邊(防托卭川)一千七百八十七西南邊(防托吐蕃青羌等侯)一
千三百九十一正西邊(防托五部落)一千九百四十凡上等
一千五百九十九人歲費錢三萬八千三百七十緡有
竒(每人月給二千歲總四萬一千五百七十四緡遇閏年量加)而戍兵不與議者言
土丁粗有軍律統紀且熟夷人情偽地形險阻其實可
用為鄉道守邊境言者乃乞將黎雅二州永利路義士
法措置劉丞相為制置使遣屬官馮傳之往二州共計
各州選二千人上等六百為點集之丁月給錢三百五
十次等一千四百為居守之丁月給錢一千兩郡歲費
錢共八萬七千六百緡而教閱之費不與焉時淳熙十
年以十二月冬留公又奏乞增黎州次丁八百雅州次
丁五百上以其費廣難之嘉定土丁者惟峨眉犍為二
縣有焉自淳熙以來峨眉八寨之籍一千四百八十犍
為五寨之籍二百七十官既無以給之而又多為寨官
所尅剝紹興十三年有言鑄錢轄司者謂宜教識而優
䘏之時方諱兵迄不能用也威茂州亦有土丁各州二
百威州之丁月給米三斗驍健可用夷人亦畏之茂州
之丁半市人無月給半有為夷人庸耕者蓋二郡皆半
入夷腹中省地茂州每各教閱則土兵悉從夷人假衣甲
器械以為用事已復歸殊為文具
龍州寨子弓箭手
龍州寨子弓箭手者熙寧間有團結也分戍漁溪濁水
乾坡三寨共一千六百十三人蓋推排附近有物力税
戶為之每夫月給錢一千三寨仍撥住十六舖防捍月
一替而文州亦有鄉兵義士分守關隘即有緩急土豪
得以拘集焉
湖南鄉社
湖南鄉社者舊有之領於鄉之豪酋或曰彈壓或曰緝
捕大者所統數百家小者三二百自長沙以及連道興
韶而彬桂宜章尤盛乾道七年春知衡州王琰者言湖
南八郡三丁取一可得民兵一萬五千人帥臣沈德和
不可乃止淳熙七年春言者奏鄉社之擾請盡罷之事
下安撫司已而帥臣辛幼安言鄉社皆雜處深山窮谷
中其間虚實狡詐或有之但不可一切盡罷之今欲擇
其首領使大者不過五十家小者減半屬之巡尉而統
之縣令所有兵器官為之印押焉上從之
廣西土丁(廣東保伍)
廣西土丁舊有之熙寧立法一年縣教一年州教元祐
間以其擾罷之紹聖末復為之仍令逐縣以都管指揮
均作三番自十一月至正月終每輪教一番即有科需
私役並究違例之罪龍興初以高藤雷容盜起二年春
詔州縣教閱並令暫罷兩月以十二月作兩番分教先
是東西兩路並有土保丁一戶一名土丁則父子兄弟
盡在其數土豪號為統率者總屬焉遇有盜賊則追胥
竭作然州縣或反科役民民甚苦之乾道二年春殿中
侍御史張之綱請一切罷放上許焉既而知潯州朱師
孟又言之是年秋復命巴宜欽州籍定土丁姓年甲至
五十歲即揀汰别選戶丁承替每春秋農隙於逐鄉各
置教場如法教習明年秋龔實之為廣東提刑司奏乞
令州縣團結保伍防守鄉井淳熙三年冬張欽夫為廣
西帥復請申保伍之令而信其賞罰上皆許焉蓋二廣
封疆闊遠姦盜孔多非保伍土丁無能遏之於其始也
蘷路義兵(施黔敢勇義兵)
夔路義軍者紹興末邊事也有帥守李師顔於蘷州三
縣保甲中選置立賞罰之格分上下軍名色團結上軍
包家業二百緡下軍半之始議摘諸州禁軍時晁子西
守梁山為言蘷有萬山其鄉之民勇壯伉健過於正軍
乃損租賦以募之元額三千四百餘人李既去遂為文
具慶元中毋丘恪厚鄉為帥請於朝選其壯者以二千
人為額人免家業二百緡本戶不敷則許免及親戚之
殷賑者盡與蠲除仍涅其臂以防逃匿之弊巫山縣亦
二千人雲安五百皆以縣令為軍正獨奉節之兵春秋
同大軍合教有刀弩有弓箭手而鎗手居多焉蓋蘷路自
恭涪忠萬四州外皆有義軍每州或數千人此外又有
施黔勇敢及思遵義田楊等族家丁皆驍健可用然但
能出入於上下溪谷林木之間耳所恃偏架木弩及藥
矢之類非正兵之比也
瀘南夷義軍(沿邊勝兵)
瀘南夷者義軍也瀘叔長寧沿邊諸堡寨皆有之每郡
多至四五千人夷軍夷族也義者民兵也又有勝兵其
實皆土丁之類
福建保伍
福建保伍者鄉村自相團結為立宅戶而為首領所以
備盜也閩中人素勇悍在熙寧間有槍杖手五十餘人
建炎初嘗用之紹興後廢建炎元年八月又用張誠伯
言置諸路忠義巡壯其制甚備紹興初言者以為擾民
遂罷惟福建獨存
殿前司左翼軍
殿前司左翼軍者本陳敏周虎臣家丁也紹興十五年
薛待制弼為閩帥時劇賊管天下者剽掠郡邑薛命提
轄李貴討之為管生得薛前守有忠郎石城陳敏武翼
郎開封周虎臣各有家丁數百人皆驍健善戰乃奉敏
為汀漳巡檢虎臣本路將官即選二人家丁千人日給
錢米責以捕盜謂之竒兵於是處梅草寇不復入境盜
悉平十八年八月遂改竒兵謂之殿前左翼軍即以敏
為統制留戍其地後以時招填增倍其數今屯皂州
殿前司推鋒軍
殿前司推鋒軍者舊以廣東多盜使統制官韓京戍梅
循以彈壓紹興末移其半三千人戍荆渚隆興二年王
宣鍾玉作亂復命推鋒其半今存(凡三千四百人分屯廣東諸州縣鎮共二)
(十處)
湖南飛虎軍
湖南飛虎軍者潭州土軍也淳熙四年春樞密院言江
西南多盜諸郡廂禁軍單弱乞令諸路帥司各選人配
隸如置一軍並以敢勇為名以一千人為額其後帥臣
王佐吕企中以為亡命之徒恐聚集作過遂不行七年
辛幼安為譚帥始募一千八百人訓練之其冬賜名遥
隸軍司(十一月八日降旨)十年夏改隸御前江陵軍從副都統
郭杲請也(五月十日降旨)明年趙衛公為帥奏乞移其軍屯江
陵周益公在樞院以為小人重遷恐生變不可趙公力
請迄不行(飛虎軍並以步名歲用錢七萬八千貫糧斛二萬四千石徭人弭盜司闕額錢糧支用者)
(也益公云湖南湖北近年來多有聲息厭惡不籍此軍者先見也)
京西湖北神勁軍(淮東強勇軍)
京西湖北神勁軍者淮東強勇軍皆帥司兵也數各有
千人而湖北有騎軍三百乃淮東錢之望所創
成都府義勇軍(雄邊軍)
成都府義勇軍者淳熙末趙子直帥蜀時剏也其始黎
州皆以西兵出戍即有邊事則調綿子所駐大軍討之
地遠不時至淳熙初范致能為帥言所教成都禁卒謂
之飛仙軍者今已可用乃命五百人往戍之及胡長文
為帥又摘西路並邊九郡禁卒千人駐於成都以代西
兵出戍謂之雄邊軍時五年冬也然西州之卒皆怯懦
而不可用青羌入寇或潰或死遂廢之十二年春留仲
至始采衆論用黎州土丁二百謂之防邊義軍月以錢
七千給焉十四年子直又招西人五百屯於成都俾之
更戍亦謂之義勇故黎人有西義勇土義勇之名云是
人皆驍勇善鬭非雄邊之比也
平江許浦水軍(江隂左翼推鋒延祥江上水軍)
平江許浦水軍者本明州定海縣水軍也舊隸沿海制
置司防托海道乾道中改隸殿前司以三千人為額五
年冬又改御前水軍八年春併歸許浦鎮置副都統制
統之淳熙四年冬詔以七千人為額五年秋又增額五
百人江隂水軍舊自泉州調發乾道三年陳正獻在樞
院以其勞費奏留屯二千人於江隂軍而沿海制置司
又别屯千人逮淳熙末累增四千人分三將此外左翼
軍亦有水軍三千人推鋒軍三千人福州延祥寨千人
而鎮江建康府池江鄂州御前許帥亦各有水軍多者
數千人少者千餘人其後殿司又有澉浦水軍而淮隂
靖安唐灣采石諸水軍則皆在御前之後
神勁神武忠勇忠銳忠武軍
神勁神武忠勇忠銳忠武軍者孝宗時旋創之後亦廢
始張忠獻公為江淮宣撫使以為楚之人才自古可用
乘其大擾之後當收以為兵乃奏置御前萬弩營募淮
南北之民十八已上四十五已下不涅臂面屯於建康
五人為保兩保為甲十甲為隊有功同賞有罪同罰擢
陳敏於廢困之中以為統制敏感激圖報未幾成軍凡
一萬八千人隆興初賜名神勁隸都督府歲費錢二百
萬緡魏公罷錢處和出使言逃亡者計七千人湯丞相
以費國用為言遂不復補神武軍者四川宣府所遺護
衛兵也隸殿前司乾道二年秋初立軍名忠勇軍者隆
興中所創在福建江東西浙東諸州招募屯於行在命
李顯忠子師民等統之靈璧之役遣隸都督府二年春
併入步軍忠銳軍者乾道四年所置選諸路禁軍土兵
之少壯者(命將以冬月訓習之上親閱試於内)事已遂遣之忠武軍者乾
道八年春所置選兩浙諸州土兵弓箭手為之其秋又
起二浙揀中廂軍亦謂之忠勇軍以帶御器械劉沂為
本軍統制凡皆不必書聊備其始末
赤心忠毅忠順強勇義勝軍
赤心忠毅忠順強勇義勝軍等皆歸明人也赤心軍者
宣和中來歸之士以燕人王鈞甫馬柔吉領之二人皆
文臣後從苗劉作亂誅死忠毅軍者紹興末歸正人也
隆興二年夏上詔於石頭城置栅以處北人之降者賜
名忠毅拜降將蕭琦為都統制命建康都統王彦以北
軍千人予之又名鎮江歸為忠順命都統劉寳以七百
人予蕭鷓巴彦言歸正人不可聚為一所今已散在諸
軍又北人常疑有發還之意若聚以付琦為不便鷓巴
謂寳曰此曹心不可保恐緩急執我北去我只乞馬軍
千人將之上聞乃命蕭琦將南北軍各半王瞻叔為宣
諭使以為不可卒予南軍由是二軍徒有其名旋亦罷
去今北人皆散隸軍中乾道間上嘗欲選千人赴行在
以效士為名置一寨以備使令命未出而中止強勇軍
者淮南安撫使所籍紹興末歸正人也義勝軍者四川
宣撫使所籍歸正人契丹女真非漢兒也二軍各數百
給用如效用義勝始有五百屯洋州紹興乙卯金人來
索盡予之今之義勝軍乃辛巳以後來歸之人也
諸軍效用
效用者諸軍皆有之不涅其面廪賜厚於正軍建炎間
其數猶少紹興七八年後則漸衆矣紹興末虞并甫為
川陜宣諭使招效用一千餘人(京西二百八十人四川七百七十七人)月
給錢五千米給五斗又先給例物三縑王瞻叔代之以
為厚薄不均遂撥入正軍以填缺額隆興初并甫為湖
北京西制置使復招效用上以其多費欲勿招用張魏
公為上言艱難之時非優與請給不可招募興國初年
事體不同湯進之仍請招七八軍兵三分效用上從之
自是招軍皆以三七分為準
川秦買馬(歲收茶帛數)
川秦馬舊有二萬匹乾道間川秦買馬之額歲買一萬
一千九百匹有竒川司六千(黎叔文長寧南平五州軍)秦司五千九
百(岩昌寨百峰貼五千一峡八百)益粹利三路漕司歲應副博馬綢絹
十萬四千匹(成都路五萬潼川路三萬三千利路二萬餘)成都利州路十一
州産茶二千一百二萬觔(其詳見茶事中)茶馬所收大較若此
其後文州改隸秦司而川司增珍州之額共為四千八
百九十六(黎州三千叙寧軍三百九州八百南平軍四百長寧六百珍州二百三十)秦司六
千一百二十(岩昌寨三千九州千五百峯貼百二十文峡寨七百)合兩司為萬有
一千十有六匹此慶元初之額也嘉靖末川司五場又
增為五千一百九十六匹秦司三場增為七千七百九
十八匹合兩司為萬有二千九百九十四匹然累歲所
市多不及額焉蓋祖宗時市馬分而為二其一曰戰馬
生於西邊強壯闊大可備戰陣今岩昌峯貼峽文州所
産是也其二曰羈縻馬每綱五十匹其間良細不過三
五匹中等十餘匹餘皆下不可服乘守者貪於賞格以
多為貴起綱遠来或道路失調甚至僅皮骨茶馬司以
其將斃者責付諸路鬻之至則隨死而計綱赴江上者又
為押綱卒校竊其芻粟道斃者相望焉成都府馬務每
年排發江上諸軍馬五十八綱(每綱食米錢計二百貫共一萬一千六百貫用)
(三員每員六百貫共一千八百貫加以押馬官之費共三萬一千八百貫)興元府馬務每年
撥發三衛馬一百十二綱(所費稱此)卒未嘗如數蓋茶馬司
靳吝錢帛蕃蠻馬至多不即償故也(或謂守倅兵官及市馬司下屬皆有)
(激賞而惟主管官無之故至此)舊蠻中馬高下良駑各有定價紹興中
張松為黎倅欲馬益額以俸賞高其直以市之自是夷
人得欲無厭愈肆邀索癸巳馬政之後功部川蠻邀功
趙彦博始以細茶錦與之至今夷人常以馬博茶錦不
堪籍口淳熙中龔總為黎守又與功蠻設度於倅廳之
副階犒以酒食夷人益肆稍不如欲則詆訶官吏牽馬
出場岩昌馬舊止三千淳熙始增其數慶元中既金人
為蒙國所侵冀之北土遂失己未歲乃於洮州置場買
馬由是馬至於秦司者差罕云
廣馬
廣馬者建炎末廣西提舉綱丁李棫始請市戰馬赴行
在(四年戊午月)紹興初隸經略司三年春即邕州置司提舉
(正月壬午)市於羅殿自杞大理諸蠻未幾廢買馬司以帥臣
領其事七年胡待制舜陟為帥歲中市馬二千四百匹
詔賞之其後馬益精歲黃金五鎰中金二百五十鎰錦
四百端綺四百疋廉州鹽二百萬觔而得馬千五百匹
馬必四尺二寸以上乃市之其直為銀四十兩每高一
寸增銀十兩有至六七十兩者土人云其尤駔駿者在
其出處或博黃金二十兩日行四百里但官價有定數
不能致此耳然自杞諸蕃本自無馬蓋又市之南詔南
詔今大理國也去自杞國可二十程而自杞至邕州横
山寨二十二程横山寨至靜江府又二十餘程羅殿國
又遠自杞十程乾道九年冬有大理人李觀音得等二
十二人至横山求市馬知邕州姚恪盛陳金帛誇詡之
其人大喜出一文書稱利貞二年十二月約來年以馬
來換所須文選五經國語三史初學記及醫釋等書恪
厚犒遣之而不敢奏也會宜州溪洞巡檢常恭者赴闕
持南丹州莫延甚表乞就宜州北之横山市馬可省三
十程(産馬地至南丹十程南丹至靜江十三程)張說在樞院以其表聞李壽
翁時為檢詳文字為說言邕遠宜近人孰不知前於其
塗彼其無意況今莫氏方横乃欲為之除道而擅以立
市之饒誤以小吏妄作將啓邊釁請論如法說不聽命
從義郎李宗彦以提點綱馬驛程往宜州措置(九年十二月甲)
(戌)既而說罷政樞密院乃奏宗彦等所言邊方不便罷
之淳熙元年秋也(說以八月罷政密院以十月奏罷宜州買馬)帥臣范致能
因劾常恭之罪下吏削籍流竄焉廣馬例以五十匹為
一綱每年遇三十綱許以推賞然官吏為姦博馬銀多
雜以銅(蠻人交易每握臂釧撲銀一兩而以為準)鹽百斤為畚朘減至六十
所贏皆官吏共蝕之蠻知覺不肯以良馬來所市率多
老馬病駑且不能登數致能為之約束太守至鎔釧撲
增足鹽畚逮其去官之歲市馬乃六十綱前此未有也
(淳熙二年)嶺南自産小駟直十千餘緡與淮湖所出無異大
理西戎接壤故多馬馬雖互市於廣南其實猶西馬也
蓋馬喜高寒非炎方所利淳熙二年秋占城國王遺瓊
州守臣書遣六百人海舟三十艘至海南買馬上命帥
臣張敬夫作書諭以中國馬未嘗出外夷人乃去安南
亦不産馬故以象拒戰焉
淮馬
淮馬者隆興初張魏公為江淮都督嘗即淮上市之魏
公以為朝廷歲於川廣市戰馬每匹不下三四百千而
又道遠多斃今淮馬每匹通不滿二百千且軍中即日
可得上從之都督府廢乃止然淮馬矮小實不可用者
故取諸廣者此耳乾道以後又詔於淮郡市馬於是多
有越淮盗馬來售者又奉議郎曾昭守濠州至以其馬
起綱赴行在北人以為言淮西帥臣趙善俊奏其事大
臣欲下令還之孝宗以為得體乃諭善俊執死罪囚付
昭令斬之曰此盜馬者也於是一綱已至御馬院命濠
州以死損報而次綱未至者皆遣還之昭坐追三官放
罷自是不復買淮馬云(曾昭以乾道七年三月二十四日戊戌行遣此事嘗見親筆處)
(分史不能詳也)
三衛諸軍取馬數
舊於川秦市馬赴樞密院而道斃者多紹興二十四年
冬始命撥秦馬付三衛命小校往取之三司取馬再歲
一往互用精甲四千四百人州縣頗憚其費二十七年
秋又詔川馬不得赴行在分隸江上諸軍鎮江建康荆
鄂等各七百五十江池軍各五百殿前二千五百馬步
司各千而以川馬之良者二百進御紹興十九年春所
定也
綱馬皆陸路
凡川秦綱馬皆遵陸路乾道初吴信王璘為宣撫使始
議以為綱勞費又均房一帶乃歴峻嶺亂石之間馬傷
其蹄道斃者多請以舟載馬而東(元年五月丙寅)上命䕫路造
舟與之張真父帥䕫力言其不可以為每綱三舟(舟安馬十)
(八匹)用梢水一百二十人(每舡梢公三十四人水手六人)自䕫至歸往返
半月程(下程水三日上水四十二日)雇食錢九百緡(每人雇錢二百食日錢三百)
以歲額一百三十五綱計之度用錢十二萬一千五百
緡而起蓋為馬驛及一行官兵批支草料不與焉一州
如此其十州可類推又每郡且約造十五綱之舟循環
津載凡為三萬五千緡(每舟費八百緡)而一舟十五綱往返勢
必腐敗來歲又當改作況十郡之舟應用水手萬二千
人(每舟以千二百人循環往来津載方不積厭)每州批支三日料計二千八
百二十石(每匹日支大麥八升)粟草四十五萬七千五百斤(每匹日支)
(十三斤)自利至峽十一州歲費約二百緡又且出産不敷
決難樁辦大臣進呈(九月丁卯)上曰第令造舟與璘他日有
損壊者軍自修之其他皆吴璘自辦其事遂行洪聖錫
時在成都亦言其不便不聽始議馬舟至鄂州登陸樞
密汪明遠乞令諸軍以馬舟泛大江而下上曰大江風
濤或作即數日不可行自鄂州遵陸可也(元年十一月辛酉)未
幾璘條上馬綱畫一復以芻秣等事委茶司及沿流諸
郡明遠以為不可(是月辛未)而又請修歸峽棧道宰相洪景
伯曰歸峽道路險峻人猶不可行馬豈可行也乃命至
荆南遵陸(十二月庚寅)於是璘已俾三衛取馬軍士貼舟而
東上聞之諭大臣曰如此即空舟如何得回遂更命璘
措置(三年二月庚辰)璘奏已出本司錢七萬五千緡付合州造
馬舡二百(每隻約物料人工食費四百五十貫錢引)綱三船可載一綱(五百料舡)
(可載二十匹七百料舡可載二十五匹)自利州至峡州計二十八程(利至閬閬)
(至果果至合皆日可到今各計四日程合至恭恭至浩浩至忠忠至萬萬至䕫皆一日或日半可到至今各計)
(兩日程䕫至歸歸至峡各計三十程)每五十綱日支料二百石通計五千
六百石已支錢一萬二千二百緡(果州以上每石兩貫合州以下每石一貫)
(五百今並支兩貫)五十綱募梢火八百人(每綱梢火二舟各八)益以牽馬
人一千二百五十人(每綱二十五人)及遂州所産回船軍兵二
百五十人(每綱五人)除軍兵外梢火雇錢為二萬緡(利閬果䕫工各)
(二貫火兒半之谷恭涪忠歸五州梢工各二貫五百文火兒一萬五貫五百文)如今所發来五
十綱西馬比陸路無死損阻滯川馬亦依此撥發奏可
(二月丁亥)於是大臣因為上言恐璘亦疑水路有未盡善上
不以為然明年春䕫路轉運司主管文字潼川任續至
行在上言今造舟已畢土役事罷山程灘險利害相當
在所不論惟欲撥陸路之芻秣以免沿流之煩費輟四
路之軍兵以免篙梢之追擾四路廂禁軍數目不少若
各輟五千人於沿流十郡充水軍其衣糧令元來處科
撥馬綱行則迎送舟船馬綱住則訓習水戰莫此為便
上大善之下制置司撥廂禁軍共三千五百人如所請
(三月甲子)時真父已去王龜齡代之與漕臣查元章皆力論
其擾人而不聽也有知歸州周允升者傳會璘說言本
郡舟船草料皆已辦集即擢為䕫州轉運判官而任續
亦除知涪州又易恭州使監送峽江湍險軍士素不諳
習一遇灘磧人馬覆溺於是驅沿流之民為之操舟所
賫衣糧為之劫奪所過雞犬為之一空未幾璘薨虞并
父代為宣撫使奏言水路至荆南三千餘里一旦風阻
行船不得或至三五日馬失餽飼乞自金州舟行五
驛至淨口遵陸行至均州上從之(三年十月甲子)後月餘言者
又奏馬綱所至騷擾江村而商販米斛之舟尤被其毒
況水路馬數較之陸行存亡相若而於糴場大有妨礙
乃詔川路馬船日下廢罷(十一月己巳)蓋自璘請建之利䕫
兩路沿江十餘郡之被其害者三載而後得免云
廣中鹽易馬
廣馬之良者赴三衛而其他則付建康鎮江府池鄂太
平州軍中皆有常數舊以廣西十州民運鹽至横山寨
民甚苦之紹興十九年逮陳璹為經略使始以官錢募
小校運送若鹽無缺失則使部良馬至行在以酬之至
今為例
孳生監牧
自渡江以來無復國馬紹興二十年冬始命三省樞密
院措置馬鹽(十月辛卯)後置於饒州以守倅領之擇官田為
牧地復置官提舉俄亦廢四年又置監於臨安之餘杭
及南蕩四月丙午十九年夏詔馬五百匹為一監一牡
為四監監分四郡歲産駒三分如斃二分已上有賞罰
上嘗謂大臣曰議者言南地不宜牧馬朕昨自措置養
馬今方二三年已得馬數百矣(十三年五月癸亥)先是川路所
置馬歲付鎮江軍中牧養十九年春上以未見孳生之
數遂分送江上諸軍仍立賞罰(正月庚戌)後又置監於郢鄂
之間牡千牝倍十有餘年才生三十駒而又不可用乃
已故國之戰馬悉仰於川秦廣三邊馬也
御前軍器所(器中物料所書斤重價直等附)
元豐官制置軍器監以掌戎器之政令又有御前軍器
所之役兵有萬全軍匠三千七百人東西作坊工匠五
千人紹興初役兵才千人而已久之增至千六百餘人
於諸道增差二千九百餘人除本劵外日增給百七十
錢月斗半米於是内庫造作累年兵械山積而諸軍亦
各除戎器二十六年詔見役工匠宜減免江浙福建諸
州所發物料皆蠲之(二月甲戌)有司尋奏物料以三分為率
減一分工匠以二千人雜役兵以五百人為額舊時軍
器所得專逹建炎中嘗以大閹董慤提舉未踰年即罷
之紹興五年春始隸工部(三月戊午)後復以中人典領其調
度程品工部軍器監有不得預聞者三十年秋黃通老
為侍郎為上言非祖宗建官正名之意請得隸屬稽考
之詔依條檢察(七月庚子)孝宗受禪之十四日(紹興三十二年七月己丑)
有旨增置提點官一員後五日以内省都知李綽為之
改稱提舉又七日詔御前軍器所專隸提舉其隸工部
等指揮勿行張真父時為御史力論其不然且言軍器
所不治令工部按劾措置可也工部不職罪之可也今
使内侍掌之則它日吏部有銓量之弊戶部有財賦之
弊以至兵部軍政之施刑部獄訟之繁亦將盡以中官
典領之邪繼又論近日大小飛蝗地震皆小人紊政之
象其不可有四上乃命仍隸工部(七月庚申)綽怒丐免乃復
選皇臣代之(八月庚午)今軍器所抛降諸道木羽箭動輙數
百萬枝黃牛皮亦數十萬張其他所需稱此郡邑多以
煩民凡事軍器所造甲每副用甲葉一千八百二十五
約重五十斤分四等披膊葉重二錢六分(凡五百四斤)甲身
葉重四錢七分(三百二十二斤)腿裙葉重四錢半(六百七十九斤)頭鍪
葉重二錢半(三百十一斤)頭鍪眉宇共重二斤十二兩皮綿
結頭事件重五斤十二兩五錢一分(紹興四年正月乙丑軍器所定直)
凡軍中造提刀一費錢二千三百弓一費二千七百手
箭一費七十四弩箭一費錢六千五應鼓一費六千五
百披膊一副費錢三十八千二百兵幕一座費錢六十
九千八百朱馬甲一副費錢四十千一百朱馬甲當胷
一副費錢十七千三百皆有竒(紹興三年六月丁亥神武軍所定直)凡弓
甲物料荆湖福建浙西四路諸州軍計數赴殿司及沿
江諸軍製造温鍪等八州計數赴馬司江台等八州計
數赴步司惟明信等九州弓甲(隆興慶元府贛撫袁信州臨江興國南安軍)
昇宣等七州(建康寧國府太建昌平荺衢州廣德軍)紹興府甲皆造成赴
内軍器庫而諸道羽箭亦皆造成紹興二十九年夏郡
國多以乏人匠為言遂命計料輸之惟荆州軍及信州
造箭如故(四月己酉)木羽弩箭者不用羽創自乾道中又有
尅敵弓韓蘄王所創自紹興中至今不廢
四川作院
自休兵之後有旨命成都潼川遂寧府及嘉卭資渠共
七州自作院日造甲興元府興閬城州大安軍仙人關
六處作院日造神臂弓甲皮氊其器械山積今並屬總
領所給之有軍庫馬弓弩弓多至數十萬箭數百萬枝
舟師戰車
東南沮洳非用武之地故多以舟師勝建炎四年春陳
思恭窘烏珠於太湖紹興三十一年冬節使斬鄭嘉努
於石臼島虞應公敗完顔亮於采石磯皆舟師也今沿江諸
軍咸有棹船士每按試中流上下如飛北人駭愕紹興
二年有布衣王大智者獻戰車式上乃命其為樞密院
計議官明年車雖成而不可用也遂罷之至二十九年
夏殿前司統制官陳敏復上戰車之議上乃謂大臣曰
其車制雖古然而用各有宜況其物料最多南方所無
也姑令三帥議之或免武臣有一得之歎耳其後卒不
能行議者謂春秋時申公使吳教之乘車由是始大其
法故曰或以為可用於今日不知古時以兵車交戰者
也今金人專尚鐡騎而吾欲以戰車用之誠未見其可
也(按靖康末樞密院將官劉浩者在於河北募兵創造戰車其法有左右角前後拒各式册載卒二十五人)
(每車計百人而宗汝霖戰車者十有一人執器械輔車者四十有四人每車計五十五人如李伯紀戰車之法)
(兩竿雙輪上設皮蘺以捍矢石下施鐡裙以衛人足旁施鐡索聮絡可為營四人推竿以運車一人登車以發)
(矢二十人執器械夾之兩旁每車計用二十五人法皆不同但不知王大智所陳其戰車之法又不知何如者)
(也)開禧初中郎將厲仲方者歴陽守而仲方本書生嘗
造戰車并九牛弩未及用而罷去周虎繼之或謂虎用
其戰車乃敗敵於清水鎮然不知其詳何如也
建炎雜記甲集卷十八
