太宗皇帝實錄卷第三十(起太平興國九年五月盡七月)
五月庚戌朔上御乹元殿受朝賀辛亥車駕出
南薰門觀稼召從官列坐於田中令民刈麥咸賜以
錢帛回幸玉津園觀魚張樂習射久之宴飲極歡而
罷壬子西州回鶻與波斯外道來朝貢西州婆羅門
僧永世自云本國名利得國王姓牙羅五得名阿喏
你縳衣黃衣冠金冠以七寳飾之每出乘肩輿或乘
象馬以音楽鑼鈸前導多游佛寺博施貧乏妃摩訶
你尾衣大䄂縷金紅衣歲一出多振施人有冤抑俟
王及妃出即随之伸訴置宰相四員國中庶務庫藏
皆宰相裁制之五榖六畜果實與中國無異市易用
銅錢其錢有文縵大如中國所用者但無穿耳東至
大食國六月程又東至西州二月程又東至夏州三
月程波斯外道阿里熛自云本國王號黑衣王子姓
張名㬈里没似衣錦綵衣好乘馬游獵每出二月至
三日即還委大臣九人同理國事男子以白㲲布爲
衣婦人豪冨者衣錦綺貧下者止服綃布種陸田無
稲秝土産絲蠶羊馬果實無錢貨以雜物相貿易東
至婆羅門六月程又東至大食國六月程又東至夏
州二月程癸丑以西京作坊使順州刺史李克文起
復雲麾將軍麟州防禦使依舊知夏州事詔銀州宥
州復隷夏州戊午詔曰國家欽恤刑章重惜人命豈
容酷吏恣為深文掠治無辜致其殞絶損傷和氣莫
甚於斯鳳翔司理参軍楊酀許州司理参軍張睿並
掠囚至死已從私罪决遣訖今後犯者並以私罪罪
之先是酀睿各無辜考掠人至死法寺定為公罪
上怒故有是詔甲子以左神武大將軍吴元輔領平
州刺史以監察御史宋璫為陕西轉運使乙丑詔曰
司理参軍專於推鞫研覈情實尤在得人如聞諸道
多闕此官盖吏部拘以資叙難為注擬自今應有闕
處宜令本州扵見任前任簿尉判司内選擇明敏有
官業者充秩滿當與陞奬其罷軟不任職者便可選
官代之先是諸處多闕此官而吏部以資叙相妨難
於注擬上以庶獄為重不可暫闕故委本部選擇
焉庚午以東上閤門使田仁朗判四方館事辛未以
左拾遺直史館宋凖守本官知制誥壬申歸州刺史
高繼元卒繼元字若虛中書令南平王保融之第二
子也保融承祖父業據有荊南事具五代史及保融
卒弟保勖立保勖卒保融子繼冲立建隆四年朗州
周保權以部内將衡州刺史張文表叛求救於朝
太祖遣山南東道節度使慕容釗帥師援之假道於
荊南繼冲不敢拒之師既入城繼冲乃舉其地内有
屬而入覲焉繼元即繼冲弟也繼冲卒後授繼元歸
州刺史上親征太原命繼元京師廵檢車駕還
京以繼元為河隂兵馬都監至是卒年三十一丙子
以判四方館事田仁朗自京至泰山督治道之役丁
丑乹元文明二正殿哭是日既夕隂雲四合風雷暴
作夜漏初上澍雨如傾雷電震激火發自月華門抱
關者不之覺延焼漸北煙焰上出上遣小黃門開
關視火勢已盛亟命宿衛數百人毁回廊連屋比明
役士皆至併力救之至辰已乃息已卯以柳州團練
使田欽祚為郢州團練使知夏州著作佐郎杜凝除
籍為民以其知道州日居喪聽楽為人所訴故也
六月壬午以&KR1069;鐵判官虞部郎中樊若水為荊湖轉
運使封故燕國長公主次女高氏為延昌縣主乙酉
麟州防禦使李克文來朝以唐僖宗賜其祖夏州節
度使拓䟦思恭鐡劵朱書御扎上獻上因觀其詞
旨卑替謂宰相曰朕嘗覧韓偓金鑾記見昭宗在鳳
翔梁太祖引兵至城下號為迎駕其實脅君韓偓為
翰林學士昭宗欲見之而為中官所隔潜匿伺便方
遂一見可為歎息也宋琪對曰唐末亂離諸侯彊盛
其勢固不能久以雷德驤石熙古魏庠朱昂李惟清
祖吉雷有終陳白楊緘李琯崔邁吕備分為兩浙峽
路京西西川淮南荆湖江南廣南河北陕西轉運使
丁亥詔曰朕以不明託扵兆人之上夙夜祗惕㒺敢
怠荒頼九廟儲祥上玄垂祐萬務粗治于今九
年而數日前雷之中烈火遽作既延哭扵正殿蓋示
譴於眇躬祗畏震驚㒺敢寕處上天警戒必有
由然豈非燭理之所未明賞罰之所未當物情尚多
於壅塞政理未洽扵和平生靈未息於瘡痍獄訟未
除扵枉橈賦調未得均一賢良多所淪滯有一于此
足敗政經載深馭朽之誠思啓納言之路卿等列于
有位咸切致君所宜各竭忠規共申讜議揚朝廷之
闕失陳時務之否臧當悉乃心必期無隐朕將親覧
用自儆焉已丑登聞院引對婦人李氏自陳云無兒
息身且病恐一旦溘死家業委棄欲未死有所屬
上因謂宰相曰此婦人數日前朕已令開封府依所
欲裁置之今復來告訴稱其父已被繋矣此是小事
何用禁繋京輦之下尚敢如此天下至廣冤枉可知
朕恨不能徧閱天下獄訟親行决斷每見大理寺斷
遣諸州刑獄多為其中小有未盡即卻之今國家封
疆闊遠來往動是五七千里再令勘覆轉是淹延今
後宜令遣使分詣諸州令周細詳酌如不干人命使
至便與斷决不須重勘琪等曰謹奉詔即日分遣殿
中侍御史李範等八人往兩浙淮南西川廣南錄問
刑獄以金部員外郎奚嶼為京東轉運使壬辰詔曰
朕恤念烝民憂勤庶政每令詢訪以導鬱堙苟規益
之有聞豈卑高之是間應天下幕職州縣官俱負吏
才咸通時務其或知民俗利害政令否臧並許于本
州附傳置以聞如所言有可收採必行旌賞或無所
取亦不加罪先是轉運使及知州通判皆得上書言
事而州縣官屬則否上慮下情壅塞故降是詔乙
未鎮安軍節度使守中書令石守信薨守信字德貞
開封沒儀人事周祖爲小校累遷散指揮使從世宗
征并汾遇敵扵高平以戰疾力遷親衛左第一軍都
指揮使師還授鐡騎左廂都指揮使顯德二年從征
淮南以功遷鐵騎控鶴四廂都指揮使領嘉州防禦
使從平關南以功授殿前都虞侯未幾遷殿前都指
揮使領江州防禦使恭帝嗣位授滑州刺史充義成
軍節度使軍職如故太祖陳橋之入也時守信宿
衛内庭聞變登左掖門嚴兵設備閉關以守太祖
之典親軍官署在門内太后居其中太祖未至
先遣帳下親信楚昭輔問太后起居及昭輔至守
信啓關納之太祖甚德之踐祚改領宋州刺史歸
德軍節度使從平李筠以功加同平章事李重進據
淮揚叛命守信充行營招討使兼知揚州行府事維
揚平改鄆州刺史天平軍節度使兼侍衛親軍馬步
軍都指揮使上章乞解軍職詔許之以其子保吉尚
許國公主加兼侍中上嗣位加兼中書令移河南
尹西京留守進位守中書令從征幽州以失律降授
随州刺史崇信軍節度使兼中書令尋進封衛國公
久之改陳州刺史鎮安軍節度使復守中書令至是
薨年五十七詔輟視朝三日贈尚書令追封衛王謚
曰武烈守信累任節鎮惟以聚斂為事性貪嗇積財
鉅億萬計雅信尚釋教多所施捨在西京造崇德佛
寺役人輦運瓦木督責既急而所給不充其傭直人
皆苦之丙申上出粟豆數十本以示近臣因謂樞
密使人顯等曰今年風雨雖調猶慮禾稼未得豊茂
昨令往京城四面百里外取得粟豆凡數種皆長數
尺大是好田喜形扵色是日草澤上書言時政引對
詞甚狂勃上不之罪慰諭以遣之因謂宰相曰往
昔帝王多以尊極自居詞氣嚴厲左右無敢貢一言
者朕雖布衣言事必温顏以待之只如每與卿等款
曲商榷時事蓋欲通上下之情無有所隐宋琪等頓
首稱謝丁酉宰相以東封在近導駕儀衛合取進止
上曰此行蓋為告謝天地與蒼生祈福廣陳儀衛
即是勞擾非朕意也但一如令式己亥舒州言五色
雲見於靈仙觀上庚子詔曰先是六年十二月辛卯
詔書應諸道刑獄長吏每五日一錄問今天下亦幾
於治矣然頗為煩劳特示改更永期遵守今後宜令
十日一錄問杖罪以下便可依理疎决壬寅詔曰朕
以眇躬嗣膺丕&KR0799;涉道猶淺布衣未孚中心惕然常
所祗懼頼昊天垂祐黔首小康豊年屡臻四鄙不
聳豈敢暇逸自謂宴安昨者文武羣臣洎手耆耋盈
廷抗䟽連袂扣閽謂乎治平之時請舉升中之禮頋
惟凉德豈可克堪而陳請再三因以俞允載惟盛礼
終覺愧懷况封禅之儀廢之已久百司祇奉辦集尤
難萬姓供輸勞優斯甚且令停罷更俟後期國門之
南圓丘素備宜輟登封之禮聿修柴燎之誠朕以十
一月二十一日有事于南郊凡爾臣僚當體兹意甲
辰以定國軍節度使宋偓為右衛上將軍丁未免開
封府推官張雍左右軍巡判官韓昭裔宋延煦博州
博平縣令楊處仁等左右軍巡使殿直龐則王業並
降充殿前承旨醫人陳士良等並决杖流海島初寡
婦劉氏有姦状恐事露遂成憂悸之疾復懼其子陳
告遂令侍婢陳訴稱其子王元吉寘毒于食中因病
但未死事下開封府右軍巡按之未得實状移于左
軍巡推典受劉氏賕掠治元吉遂自誣及開封府引
問元吉始以實對府中不能决又移扵司錄司盡捕
兩軍巡元推胥吏按問之稍見誣&KR0799;之迹而府中以
追捕者衆遂列状引見上以元吉薬母事状暗昧
令免死决徒開封府將杖元吉元吉大呼曰元吉苟
受刑府中官吏豈得了乎頃盡還元吉所用貨賂府
中不敢决因問元吉行賂之状元吉曆指之遂具元
吉詞𣢾上言元吉復令妻張氏撾登聞鼓以聞上
覧之臨軒頋問悉見其冤枉之状亟令中使收捕元
推官吏送御史臺再鞫之至是獄具引見自雍而下
上一一親問咸伏其辜特詔免元吉而有是命先是
元吉繋左軍巡爲獄吏繋縛榜笞備諸惨毒不勝其
苦至是上復令縛獄吏以其法償之獄吏宛轉號
呌惟求速死上曰汝猶不勝其苦他人能勝之乎
及觧其縛兩手不能舉良久方復上因謂宰相曰
刑獄中有如此惨酷京城尚如此况僻遠乎遂以右
諫議大夫辛仲甫代劉保勲知開封府保勲洎判官
李繼凝各奪一季俸郴州刺史張再興責授右率府
副率坐知雄州日以麤率自任失政故也
秋七月己酉朔以保平軍節度使杜審進為右衛上
將軍壬子改乹元殿為朝元殿文明殿為文德殿丹
鳳門為乹元門癸丑詔曰先是郊禋五使權用他司
印宜令有司各鑄印以賜之乙邜詔曰御史府憲令
所繋獄訟攸歸凡在官聮皆為要劇所宜恪謹以承
重任彊毅以肃羣姦豈可因循恣成縦弛如聞臺中
鞫獄多是委之有司御史但雍容端坐飬高自重而
已故令羣吏為姦無所不至豈所謂徇公求理欽恤
慎重之意乎今後凡有刑獄當推御史並頃躬親訊
問研究詞情不得信任胥吏仍令中丞及知雜御史
常加糾舉庚申詔改匭院為登聞院東延恩匭為崇
仁檢南招諫匭為思諫檢西申冤匭為申明檢北通
玄匭為招賢檢壬戌中元節上幸建隆觀謂宰相
曰道門以冲澹為本夫道者天地萬物之祖而其
教終微豈主之者非其人乎移幸太平興國寺回御
東華門楼觀燈賜從官飲夜分而罷已已兵部侍郎
致仕程羽卒羽字冲遠深州陸澤人少好學能屬文
晉天福八年擢進士第解褐為鄆州陽榖縣主簿秩
滿授易定祁等州觀察支使歴虞鄕新都醴泉三縣
令皆有政績開寳中選為兩使判官及引對太祖
詢其時事稱旨擢為著作郎出知興州踰年改知興
元府詔歸闕上方尹京邑羽以本官充開封府判
官羽性淳厚莅事恪謹上亦以長者待之及上
嗣位拜給事中賜金紫知開封府未幾出知成都府
為政寬簡蜀人便之入朝拜礼部侍郎充文明殿學
士以年老艱于步履求罷近職拜兵部侍郎請告百
日假滿上章乞致仕詔從之仍給全俸至是卒年七
十三上嗟悼數四官給葬事贈礼部尚書癸酉有
司言有挟私逼脅人致死者請以抵罪上曰朕讀
唐書見李義府逼畢正義死獄中然小人之情何所
不至亦不足怪也令論如律歸州言古玉虛觀内天
尊以木為骨其木忽生枝葉乙亥以前朔州觀察使
駙馬都尉石保吉起復雲麾將軍新州刺史威塞軍
節度使以前如京使石保興起復雲麾將軍領順州
團練使
太宗皇帝實錄卷第三十
書寫人張容初對班紹宗覆對霍良弼
