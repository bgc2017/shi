太宗皇帝實錄卷第二十六(起太平興國八年六月盡十月)
六月乙酉朔以給事中直學士院徐鉉爲右散騎常
侍以職方員外郎高繼申為兩浙諸州轉運使丙戌
河南府言洛水漲五丈餘壊鞏縣官寺軍壘民廬舍
殆盡左諫議大夫知開封府邊珝卒珝字待價華州
下邽人父蔚仕至太常卿珝天福六年舉進士登第
解褐授祕書省祕書郎直昭文舘遷右𥙷闕起居舍
人改庫部職方員外郎受詔知通州以牢盆賦於民
大煑鹽於郎山歲得萬餘石國初出為洛陽令徵為
倉部郎中隴蜀平命珝知三泉縣入為職方郎中揚
州言民盗殺廣陵縣尉謝圖父捕繋民凡三百日獄
未具州以聞命珝按之盡得其實民抵罪開寳中知
揚州會征江表兼領淮南轉運使上即位遷吏部
郎中嶺南轉運使徵為右諫議大夫領吏部選事移
知開封府至是卒年六十三珝強力有吏材上方
欲倚用及聞其死嗟嘆者數四賜其家絹百匹錢二
十萬以營葬事丁亥以翰林學士中書舍人李穆知
開封府膳部郎中知雜滕中正為右諫議大夫權御
史中丞吏部郎中許仲宣為左諫議大夫依前嶺南
轉運使兵部郎中劉保勲為右諫議大夫刑部郎中
辛仲甫為右諫議大夫依舊知益州以庫部員外郎
楊徽之為刑部郎中大理正孔承恭為庫部員外郎
同考校京朝官殿最甲午河南府言榖水伊水洛水
瀍水暴漲溢出岸壊官寺軍壘寺觀祠廟民廬舍萬
餘區溺死者以萬計丁酉詔曰自今京朝官知錄事
參軍及知縣事者見本郡長吏用賓主之禮宴集班
位其常参官在判官之上未常参官在推官之上所
乘馬並不得用繁纓違者所在以聞當行責罰已亥
制曰漢以尚書平處奏議魏以中書参掌機密邦國
之務率繋扵樞衡軍旅之謀多出扵帷幄授受之際
厥惟難哉宣徽南院使兼樞密副使金紫光禄大夫
檢校司徒上柱國瑯琊縣開國男王顯器量恹宏襟
靈秀拔常事藩邸備極公忠累踐榮班遂膺顯用風
雨如晦益勵匪躬之誠夙夜惟寅愈挺致君之志樞
機之任獻替尤資宜正名稱用伸毗倚勉堅許國之
節式副知臣之明可檢校太保充樞密使進封本郡
侯上召謂顯曰卿代非儒門少罹兵亂必寡學問
今在朕左右典掌萬機固無暇博覽羣書命左右取
軍戒三篇賜顯曰讀此亦可免扵面牆矣又以宣徽
北院使柴禹錫為宣徽南院使依前樞密副使右諫
議大夫王明為給事中依前充鹽鐡使左衛將軍陳
從信為本衛大將軍依前度支使潭刑言長沙縣民
翟景鴻五世同居内無異㸑詔旌表門閭常稅外免
其他役陜州言永定澗水漲溢出岸壊民廬舍軍壘
千餘區丙午乾寧軍言御河水漲七尺五寸戊申新
及第進士王世則以下十八人送中書門下處分餘
並送流内銓命文明殿學士李昉樞密直學士張齊
賢王沔中書舍人王祐同於吏部注擬上謂李昉
等曰天下州縣闕官朕親選多士忘其飢渴召見臨
問以觀其才豈望拔十得五但十得三四亦巖穴無
遺逸朝廷多君子矣朕每見布衣搢紳間有端雅為
衆所推舉者朕代其父母喜或召拜近臣必擇良日
欲其保終吉也朕於士大夫無所負矣昉等拜謝已
酉兖州言泰山父老并瑕丘等七縣民陳延福等千
四百九十三人自言詣闕請封禪遣觀察判官廖文
鐸護送之辛亥賜樞密使王顯開封府道德坊宅一
區賜宰相文明翰林樞密直學士中書舍人節度觀
察使建州所貢新茶
秋七月甲寅朔工部侍郎致仕劉載卒載字德輿范
陽人唐節度使緫之五代孫也父昭任潁州下蔡令
載後唐清泰中舉進士及第解褐授祕書省校書郎
累遷左拾遺集賢殿學士改殿中侍御史周顯德中
歴倉部員外郎知制誥擢拜右諫議大夫給事中國
初出知貝州代還奉使江表復命知鎮州坐與兵馬
部署何繼筠不協為所構太祖惡之出為山南東
道節度行軍司馬僅十年上即位徵赴闕復為給
事中以老病乞骸改工部侍郎致仕仍賜一子出身
至是卒年七十六載頗刻勵為學博通史傳著弔戰
國賦萬餘言行扵世雅好釋氏佞佛甚謹晚年專以
𬞞食誦經為事雅尚名節頗為流輩所稱戊午泰山
父老辭歸故郡各賜束帛以遣之以新及第進士王
世則等一十八人並為大理評事知縣錄事参軍又
以第二等進士吴鉉為大理評事史館勘書鉉餘杭
人舉進士嘗重定切韻及上親試因捧以獻旣中
第因令隷史館校定字書故有是命鉉所定切韻多
以吴音作俗字數千增之鄙陋尤甚尋禮部試貢士
為鉉韻所悮有司以聞詔盡索而毁之永不得行用
丁卯制曰計功稱代則銘於旂常尚齒優賢則賜以
几杖我有舊老時惟宗臣願追赤松之遊盡納水衡
之俸不舉殊典何荅元勲開府儀同三司檢校太師
行右金吾衛上將軍判街仗司事上柱國邠國公王
彦超早擁節旄亟更藩閫許國之誠夙厲臨戎之績
素高為列辟之楷模實累朝之勞舊緹騎二百寵以
執金之權宸居九重聿成高枕之適遽形表䟽願避
官榮爰推進秩之恩以遂懸車之請優以廩給表予
眷懷可太子太師致仕仍依舊給右金吾衛上將軍
俸料已已安化軍節度使沈承禮䘚承禮字正臣吴
興人錢鏐辟置幕下攝處州刺史鏐卒子元瓘以其
女妻之署以牙校及錢俶襲位加承禮知威武軍節
度使王師征江南俶命承禮率所部助攻毗陵平之
又攻潤州吴人夜竊出焚外柵將帥皆欲馳救承
禮曰古人有言擊東南而備西北者此之謂也命士
皆擐甲蓐食堅壁不動他壘不設備者悉驚優獨承
禮所部整肅吴人不敢窺旣平丹陽遂率兵抵建業
江南平太祖錄其功特授威武軍節度福州管内
觀察處置等使上即位錢俶盡獻浙右之地以承
禮為密州刺史安化軍節度使至是卒年六十七詔
輟視朝兩日贈太子太保葬事官給辛未制曰中書
舍人参知政事郭贄簮筆持槖獲侍於初潜曳組鳴
珂久塵扵清切頃参台席實代天工而啓沃蔑聞尸
素斯極飲酒過量自貽沉湎之譏發言無稽益彰容
易之態所宜左降尚屈典刑可責授祕書少監壬申
以左衛上將軍向拱領左金吾街仗事宥州刺史李
繼瑗為右清道率府副率庚辰以左諫議大夫宋琪
為刑部尚書依前参知政事文明殿學士工部尚書
李昉守本官参知政事辛已詔開封府管内酸棗陽
武封丘長垣等四縣民田為黃河水所害及開封浚
儀中牟尉氏㐮邑雍丘等六縣民田為蔡河廣濟白
溝河溢及水澇所損者並蠲其租鄜州言河水漲溢
入城壊官寺民廬舍四百餘區河南府言黃河水漲
五丈七尺壊河清縣豊饒務倉庫軍壘民廬舍千餘
區荆門軍言長林縣山水暴漲壞民廬舍五十一區
凡五十六人溺死陜州言河水漲斷浮梁壬午免監
察御史張巽仍削四任坐通判澶州日縱部下館驛
吏擅費用官物而不舉也䕫州言江水漲七尺乾寧
軍言御河水漲六尺襄州言漢水漲三丈二尺破虜
軍言滹沲河水漲一丈四尺祁州言資河水漲溢入
城壊軍壘民廬舍百餘區滄州言葫蘆河漲水八尺
雄州言易水漲一丈三尺壊民廬舍癸未駕幸含
芳園習射張楽賜從官飲
八月戊子朔以祠部郎中羅延吉兼侍御史知雜事
辛卯司天言壽星見丙地海門採珠場貢真珠二百
二十八斤壬辰制曰古先哲王恭默思道一物失所
在予之罪實深四時不和責躬之言尤切今歲天降
霖雨自春徂秋水出平原河决近郡下民離於昏墊
大田變扵汚萊蓋念尭舜之功格天不能逃隂陽之
數禹湯之言罪已所以致邦國之興朕端居九重夕
惕若厲㓗粢豊盛以懇禱卑宫菲食以隐憂至誠上
通和氣來應氛霾清霽稼穡豊穰取萬箱而可期食
四鬴而何遠宜伸肆眚之澤以荅乃眷之仁應兩京
諸道州府軍監縣鎮繋囚限德音到日除十惡官吏
犯正枉法贓及謀殺故殺劫殺人外其餘罪無輕重
特與除放諸處亡命軍人及聚山林為羣盗者限詔
到一月並許於所在陳首限滿不首復罪如初配流
徒役人等並具元罪犯以聞别聽進止癸巳詔曰桂
州管内先配民歲市沙糖及茶園久荒吏歲徵其課
先以官牛給與民歲取租牛死而吏猶督其直關市
征常額外增錢百八十貫文並除之官牛二百三十
頭賦與貧民丁酉山後兩林蠻王子牟昂等二百三
十九人以名馬來貢以右𥙷闕直史館徐休復為職
方員外郎右贊善大夫蘇易簡為右拾遺並加知制
誥詔曰朕選用羣材分領庶職雖九品之賤一命之
微未嘗專委扵有司必須召對於便殿親與之語以
觀其能傥敷納之可觀必越次而命賞恩或由扵僥
倖理未至於澄清自今應親臨選擢官吏並送中書
更審勘履歴别聽進止辰州言溪錦叙冨等四州蠻
求内附輸租稅詔令州長吏察其傜俗情偽并按視
山川地形具圖來上戊戌以故永興軍節度使吴廷
祚次子元扆為右衛將軍駙馬都尉徐州言清河漲
一丈七尺溢出堤塞城三門以禦之庚戌制曰宥密
之務蓋緫扵萬機師長之任實参乎百揆職事斯設
在勞逸而則殊名器所先固授受而惟允樞密使金
紫光禄大夫戶部尚書上柱國楽陵郡侯石熙載達
識兼濟偉量旁通早在初潜實預賓佐韋弦之誡動
静有常金石之誠夷險如一自緫鈞軸屢進讜言方
参帷幄之謀遽嬰寒暑之疾抗章引退瀝懇彌堅宜
推加等之恩即俟有瘳之喜勉思頥飬式副倚毗可
尚書右僕射先是熙載以足疾假滿抗表解職故有
是命辛亥詔增周公謚法五十五字美謚七十一字
為一百字平謚七字為二十字惡謚十七字為三十
字仍令翰林學士承旨扈蒙中書舍人王祐同詳定
蒙等奏議曰上所增五十五字皆可用其沈約宋琛
續廣謚請停廢詔從之詔曰史氏之職歴代所先政
令之大小必書人君之言動皆錄累朝多故舊典闕
如策書所記言殊為漏落自今軍國謀議宰相與聞
者宜令工部尚書参知政事李昉撰錄每季終送史
館樞密院公事亦令副使一人專知纂錄送付史氏
昉上言所修時政記每月先以奏御後付所司從之
壬子詔曰先是祠部給僧尼牒並傳送諸處州長吏
親給如聞吏為姦募人以緡錢市取齎以至外郡賣
焉得善價即付與之自今所在宜奉行前詔違者重
致其罪
九月癸丑朔以&KR0982;苑使王賓領潭州刺史與儒州刺
史許昌裔同知水路發運軍器庫使順州刺史王繼
昇駕部員外郎劉蟠同知陸路發運先是每歲運江
淮米四五百萬斛以給京師率用官錢僦牽船役夫
頗為勞優至是每艘計其直給與舟人俾其自召募
甚以為便而舟數百艘留河津月餘不得去上遣
期門䘚偵之計吏自言有司除常載外别科買羊皮
赤堊鉛錫蘇木等物守藏者不即受故也上怒奪
三司使一月俸分命王賓等領水陸發運自是貢輸
無滯矣以國子監主簿楊文舉為國子監丞史館徧
修宿州言濉河水漲溢䆮民田六十里祕書監錢昱
獻太平興國錄一卷戊午詔曰近年已來河堤頻決
壊廬舍害田畒數郡被其害先是築遥堤以遏水勢
民利其膏沃多種蓺居處於其中河漲即罹其患宜
令殿中侍御史柴成務國子監丞趙孚供奉官萬彦
恭殿直郭載分往河南北岸桉行遥堤有不完處發
丁男治之民先占堤内種植者免其稅遷於善地焉
御製晚秋五七言詩二首賜近臣甲子詔曰臨淮壽
春浮梁先禁馬高五尺已上不得渡淮今江浙已平
吏猶守舊法宜除之乙丑詔曰國家敦本厚生取什一
之稅豊財足用聚九年之儲兵食所資盖不得已尚
念力耕數耘之苦祁寒暑雨之勞供王租而旣勤獲
地利而甚薄先是兩稅起徵特設三限限外又加一
月州縣吏苟務苛虐㒺守章程施鞭朴以立威用掊
克而為政不體勤恤之意自求課最之名昔之良吏
善治民者有增租從調減年就役之事豈若是乎自
今宜令諸州長吏本判官錄事参軍專察所屬縣令
主簿政治善惡書扵吏部南曺曆子外以其狀聞當
申黜陟用彰朕爱民之旨焉先是上謂宰相曰朕
視萬民如赤子念其耕稼之勤春秋賦租軍國用度
所出恨未能去之此令三限外特加一月而官吏不
體朝旨自求課最恣行箠楚以求辦事此一事尤傷
和氣宜下令申儆之故有是命丙寅詔曰荆湖江浙
淮南諸州每歲上供錢帛遣部民之高貲者護送至
闕下非便自今直遣牙校勿復優民先是上謂宰
相曰諸州扵部内擇高貲戶部送官物民家人質魯
無御下之術篙工檝師皆頑猾不逞軰侵盗官物恣
為不法民家多破産償之甚無謂也故有是詔授山
後兩林蠻王弟牟昂懷化大將軍首領王子牟盖磨
忙卑塊並授歸德郎將副使牟計等一百二十人並
授懷化司戈丁卯海州言州城内東山坡先廢佛牙
寺真身塔相傳言隋末土人扵巖崖間聞誦經聲一
日天大雨崖崩土人共見桑門坐於崖下逼而視之
膚皃如生人但氣息已絶因立塔廟祠之顯德中詔
毁廢佛寺而桑門真身獨存開寳初節度使張鐸親
禱之有神光之異鐸欲遷扵城東天大雨雹不果遷
而止州民列状願復築宫祠之詔從其請仍賜號聖
因院交州黎桓遣使貢方物已已以軍器庫使王繼
昇為左神武將軍依前領順州刺史洛苑使王賓為
右神武將軍依前領演州刺史庚午吐蕃戎人以名
馬來貢召見其酋長於崇政殿因謂宰相曰蕃戎言
語不通衣服異制朕常以禽獸畜之自唐已來頗為
邊患以國家兵力聊舉偏師即可驅於數千里外但
念其種族蕃熾各安其土儻盡驅之必恣殺戮所以
置於度外存而勿論也各賜酋長束帛以慰撫之癸
酉詔曰廣州歲貢藤每斤去皴麤外中用者才三兩
大通冶歲輸鐡尚方鑄兵器鍜鍊外十纔得其四五
自今嶺南貢藤取其堪用者大通冶輸鐡先鑄成器
俾官工淬治之無使負重致遠匱民力焉丙子占城
獻馴象能拜伏詔飬扵寕陵縣丁丑以河决未塞命
樞密直學士張齊賢乘傳詣白馬津以太牢沉祠加
以璧太平軍言颶風拔木壊官寺民舍一千八百十
七區海門採珠埸貢真珠一百二十斤
冬十月甲申詔徵侍衛馬軍都指揮使定州兵馬部
署未信赴闕以新譯經五卷示宰相因謂之曰浮屠
氏之教有禆政治而梁武捨身為寺家奴布髮扵地
令桑門踐之此真大惑朕甚不取也先是胡僧自西
域齎貝多葉經至朕因令以華語譯之殆百餘卷雖
小道亦有可觀卿等試之蓋存其教耳非溺於釋氏
者也以西天竺中印土譯經三藏僧法護為明法大
師戊子詔祀土德扵黃帝壇珪幣牢具如大祠制禆
祠官領之已丑乹明節羣臣上壽越州以王羲之
畫像并其石硯來獻庚寅詔賜諸軍校百夫長已上
建州茶有差并賜諸營卒翦草茶各一斤丁酉宴中
書門下翰林學士樞密直學士文武常参官節度觀
察防禦團練使刺史諸軍校百夫長已上諸州進奉
使外國蕃客扵大明殿戊戌命西八作坊使張璿知
房州詔皇長子衞王德崇改名元佐第二子廣平郡
王德明改名元佑第三子德昌(真宗舊名)改名第四子德
嚴改名元雋第五子德和改名元傑皇姪孫文雍改
名惟吉文治改名惟正文起改名惟忠文扆改名惟
貞已酉制曰入緫國政實冠三司之崇出分閫寄聿
當二老之任所以推恩禮扵輔弼伸倚注扵勲賢斯
為大猷豈敢虛授開府儀同三司守司徒兼侍中昭
文館大學士梁國公趙普挺鍾間氣冨禀謀明草昧
之初締&KR0799;之功克著巖廊之上啓沃之效居多朕疇
咨老成参用舊德再授鹽梅之寄用師薬石之言彌
縫之績既彰調燮之勤期著煩我耆艾職兹樞衡授
以蕃宣均其勞逸用加掌武之秩以增衞社之雄大
啓南陽夾輔王室可檢校太尉兼侍中行鄧州刺史
武勝軍節度使是日制以皇長子衞王元佐進封楚
王第二子廣平郡王元佑進封陳王第三子(真宗舊名)第
四子元雋第五子元傑並授特進檢校太保同中書
門下平章事上柱國(真宗舊名)封韓王元雋封冀王元傑
封益王以保静軍節度使劉遇為滑州刺史武成軍
節度使
太宗皇帝實錄卷第二十六
