太宗皇帝實錄卷第四十二(起雍熙四年九月盡十二月)
九月辛酉朔濰州進嘉禾御製嘉禾合穗五七言詩
二首賜宰相李昉等壬戍賜殿前承旨徐半千同進
士出身仍賜綠袍及錢十萬以其上章言時政也癸
亥以文思使薛繼昭領巒州刺史知江陵府以右拾
遺任仲華直史館乙丑御製五七言六韻菊詩各一
首賜近臣丙寅駕幸金明池觀魚召從臣垂釣因
登水心殿習射上中的者五張樂宴飲極懽而罷
以監察御史趙昂爲右拾遺直史館以同進士出身
徐半千賜名巖叟仍授陳州司戸參軍丁卯以右補
闕直史館胡旦爲戸部員外郎充修撰已巳右千牛
衞上將軍李從善卒從善字子師江南國主景之次
子煜之弟也僞封萬安郡公累遷至兵部尚書紀國
公周顯德中景遣從善入貢對見之際世宗器之使
還會景遷豫章命督諸軍事封鄧王煜立尊奉朝廷
制度多所貶損降封楚國公開寶四年復遣入貢時
太祖有平吳之志因留不遣制授兖州刺史泰寧軍
節度使江南平改右神武大將軍上即位遷右衞
大將軍改右千牛衞上將軍出爲通許監軍至是卒
年五十輟視朝一日辛未以虞部員外郎李度直史
館翰林學士蘇易簡進乹明節内道埸步虚詞二
十章上覽而嘉之依韻屬和以賜易簡壬申以戸
部員外郎直史館石熙古爲尚食使癸酉以善醫司
徒正等二十一人並充翰林醫學先是詔諸郡訪醫
工之良者送闕下令太醫署校其業術優長者得正
等故錄焉丁丑以起居舍人田錫守本官知制誥錫
進乹明節祝壽詩上覽之深所稱賞因和以賜
之故有是命庚辰以屯田員外郎崔策爲福建路轉
運使國子博士范正辭爲江南轉運副使以著作郎
王綸直史館辛巳以主客員外郎知制誥宋準爲金
部員外郎罷制誥之職病故也詔曰王者上事穹蒼
下臨黎獻遵執古御今之道推子民育物之心必務
嗇以勸農庶家給而人足朕嗣守大寶惟懷永圖發
一言必念生靈嘗一膳先思稼穡雖燔柴告類紫壇
屢薦於至誠而執耒親耕青輅未行於盛禮敦本之
道不其闕歟三推宜舉於舊章百代永垂於信史其
以來年正月擇日有事於東郊行耤田之禮宜令所
司詳定儀注以聞無至勞煩務遵典故是禮廢之久
矣制下之日中外歡洽以翰林學士宋白賈黃中蘇
易簡同詳定耤田儀注已丑詔以滑州黎陽縣隷澶州
冬十月庚寅朔以中書舍人王祐爲兵部侍郎祐久
在病告上以其舊德優之也壬臣召親王近臣射
於後園上中的者五以左諫議大夫郭䞇爲鹽鐵
使丙申乹明節羣臣上壽已亥賜宰相及近臣御
製苑中見羣鶴飛七言詩一首令屬和壬寅詔曰江
南道錄問刑獄覆視災傷本處請官或多推避自今
並須承牒即往從本道轉運使范正辭所奏也癸卯
太白犯進賢星甲辰下元節京城張燈是日宴中書
門下翰林學士文武常參官節度觀察防禦團練使
刺史諸軍校百夫長巳上諸州進奉使外國蕃客於
大明殿乙巳詔宰相李昉召樞密使王顯等於私第
宴飲仍降中使賜羊酒丙午詔曰右驍衞上將軍劉
廷讓位居上將任處邊城兼資統帥之權制彼寇戎
之境而乃擅離治所輒赴京都不畏憲章頗孤委寄
有司議罪當在極刑特行寬貸之恩止降削除之命
所宜自省知此優恩宜除削在身官爵送商州安置
廷讓本幽州人唐盧龍軍節度使仁恭之曾孫也祖
守文襲滄州盧彦威遂據其城邀節鉞於昭宗因與
之後弟守光囚其父仁恭於幽州別室守文因舉兵
討之軍敗爲守光所殺廷讓與其父延進南遷焉廷
讓始與上同名故改之少有勇力周祖節制魏博
以中㳙從周有天下擢爲内殿直押班累遷龍捷都
指揮使從世宗征淮南以功領雷州刺史尋遷鐵騎
右廂都指揮使領涪州團練使國初改龍捷右廂都
指揮使領江州防禦使李筠叛上黨以廷讓爲行營
先鋒使澤潞平以功授平江軍節度使侍衞馬軍都
指揮使乹德中討西蜀以廷讓爲陜西路行營都部
署蜀平王全斌崔彦進皆坐縱部下掠人女子玉帛
左授唯廷讓所至秋毫不犯以功授陳州刺史鎮安
軍節度使從征太原改澶州刺史鎮寧軍節度使
上即位加檢校太尉改右驍衞上將軍雍熙三年曹
彬敗於歧溝關復詔廷讓爲瀛州兵馬都部署及君
子館之敗詣闕請罪上知爲李繼隆所誤不之責
四年復爲雄州兵馬部署未幾以疾聞不待報擅離
治所上怒下御史按其罪故有是命因怏怏不食
數日行至華州卒年五十九上錄其舊勲詔贈太
師壬子左僕射致仕沈倫薨倫字順宜陳留太康人
名上一字與上舊名下一字同倫頗精戴禮常於
嵩洛間以教授自給漢乾祐中白文珂鎮陜召致門
下周世宗即位太祖節制同州宣徽使昝居潤嘗
與倫厚善乃薦倫於太祖太祖辟在幕府後遷
滑許宋三鎮皆爲從事及即位自睢陽召至賜五品
服翌日授戸部郎中建隆三年遷給事中賜金紫爲
陜西轉運使乹德中蜀平以倫爲計度制置使先是
大將王全斌崔彦進等入成都也皆厚掊斂民家玉
帛子女洎倫至獨居佛寺𬞞食而巳及受代歸闕篋
中唯圖書數卷太祖廉知之故貶全斌等擢倫爲
戸部侍郎樞密副使開寶二年太祖征太原以倫
判留司事六年授中書侍郎同中書門下平章事集
賢殿大學士兼判荆南劒南水陸發運等使九年
太祖郊祀西洛復以倫留守上即位遷右僕射兼
門下侍郎依前平章事監修國史太平興國四年
上征太原又以倫爲留守判開封府事河東平進位
左僕射盧多遜之敗責授工部尚書罷知政事是年
秋被病請告上憐之復授左僕射致仕至是薨年
七十九輟視朝兩日贈侍中追封魯國公謚曰恭惠
倫純朴謹厚故車駕每出多以倫爲留守然十年
相位但齷齪固寵不能有所建明性尤好釋氏雅信
因果之說常盛夏祼坐室中恣蚊蚋噆其膚通夕不
寐以徼福人皆笑之倫微時妻老且醜有妾田氏甚
寵之及貴於太康治居第令故妻處焉遂以田氏爲
魯國夫人搢紳以此非之翰林學士賈黃中等以所
集神醫普救方一千卷來上賜詔曰盧扁之方雷桐
之術佇之以十全之效言之於七日之前古法在焉
人命所繫朕纂承大寶撫育兆人每念夭傷思伸救
療而方書舛誤編秩繁多因命分以部居條其類例
黃中等思窮精詣識本䟽通集彼羣方著成千卷垂
於後世所利益多克副朕懷深嘉乃績宜加頒賚以
示優恩仍宣付史館令刊板流布天下黃中等賜器
幣有差丙辰出益州所進九穗禾牛生三犢圖并六
眸龜以視近臣戊午以右贊善大夫程文度爲監察
御史荆湖轉運副使詔建廣德軍郎步鎮爲建平縣
十一月庚申朔山南東道節度使趙普上表以耤田
乞入朝詞甚懇切上憫之謂宰相曰普開國元臣
朕所尊禮宜從其意癸亥兵部侍郎王祐卒祐字景
叔魏郡人也父徹唐同光初與桑維翰同年登進士
第授晉昌軍節度推官拜右拾遺祐少孤篤志詞學
性倜儻而俊急遇事輒發中無所隱洎維翰入相祐
以父同年門生裁書自陳維翰竒之禮待甚厚自是
文價益重鄴帥杜重威辟爲觀察支使漢初重威叛
祐責授遼州司戸參軍周有天下歷魏縣南樂二令
召赴闕時楚州有滯獄累遣使不能決命祐鞫之研
究其情即時具伏還奏拜監察御史出知光州轉殿
中侍御史歸闕遷禮部員外郎知制誥時方平蜀詔
命填委祐致思敏速有餘力焉翰林學士陶榖見之
深加歎伏遷戸部員外郎集賢殿修撰太祖親征
并門已濟河召祐謂曰上黨素爲要害之地汝爲吾
暫往控制之遂知潞州踰年又知大名府太祖謂
曰此卿之故鄕所謂晝錦者也詔還改知襄州移知
潭州所至皆理代還以本官知吏部選事及知貢舉
未幾坐事出爲鎮國軍行軍司馬上即位知河中
府事徵爲左司員外郎復判大理寺知吏部選事拜
中書舍人史館修撰受詔撰普照王寺碑經宿上進
中外驚其神速久之知開封府以病請告拜兵部侍
郎至是卒年六十四上尤悼念賻贈加等祐之知
制誥盧多遜同列多遜與宰相趙普相傾每諷祐欲
與已協共擠普祐不從以爲唐宇文融嘗與張說有
隙時說爲融所擯而出及說復入融遂敗祐因以融
傳示多遜多遜不悅及多遜參知政事乃出祐華州
後終以隂事中普普復入多遜果及禍與宇文融事
正同識者以是許祐之先見上嘗詔於史館集撰
神醫普救千卷中官王文壽監視其事權勢甚盛館
中學士皆往謁見待之甚厚祐獨不請謁人亦以是
多之有集三十卷行於世祐死之日家無餘財搢紳
稱其清儉乙丑以三司開拆推官左拾遺直史館韓
國華判開拆司鹽鐵推官叚惟一度支推官朱賦戸
部推官崔維翰判本部憑由司專主天下錢榖出入
之數不更隷本部癸酉以主客員外郎安德𥙿直史
館庚辰詔曰王者設班爵以馭貴差禄秩以養賢所
以各懋厥官共成庶務顧其禄食宜在優豐應内外
文武臣僚等折支俸錢舊以八分爲十分支給自今
並以實價給之癸未日南至上不受朝羣臣詣閤
拜表稱賀
十二月庚寅朔詔曰國家設貢舉之任懸俊造之科
必在敷求取其藝實使戔戔束帛盡聘竒才一一吹
竽更無濫進眷言考覈宜在精詳委於有司誠爲舊
典可依往例命官知貢舉應曾取解舉人限來年三
月一日巳前到京其未取解者許至秋取解辛卯詔
曰宜融柳等三州部内百姓及蠻界人戸等朕纉承
皇極臨御萬方覆育之恩惟恐不至矧於遠俗尤所
軫懷前知州贊善大夫侯汀委以方州殊無政術不
能安集但恣侵陵致此蠻夷肆爲驚擾重煩師旅始
獲平寧蓋由綏輯之無方遂使黔黎之被害其侯汀
已行降黜汝等宜體兹朝旨各務自安悛革前非保
全舊業苟或不遵撫喻尚敢陸梁當議勦除使無遺
類壬辰以翰林學士中書舍人宋白右補闕知制誥
李沆同知貢舉甲午以時雪稍愆分遣宰相及近臣
偏詣京城諸寺觀祈禱己亥以御製自勉五七言詩
六首雜言詩一首賜近臣翰林學士知貢舉宋白等
上言今進士諸科凡八千餘人其間終埸落者四百
九十餘人御前落者六百八十餘人伏請應已曾解
送舉人在千里内委本處重加考試發解千里外者
兩京發解仍乞誡勵試官務令精覈從之壬寅詔曰
應兩京及諸道擒獲劫賊獄成遇赦者隷本城軍仍
廪給之先是江南轉運使許驤上言劫盜遇赦得原
還本鄕讎告捕者多行殺害請以隷軍故從之甲辰
上幸建隆觀相國寺祈雪庚戍車駕狩於西郊行
次近甸命從臣飲謂翰林學士宋白等曰可各賦臘
辰從獵詩及至行宫白等以詩上至暮還宫親獲雉
兔五付有司以備宗廟薦饗辛亥以戸部員外郎胡
旦知制誥癸丑詔以常潤二州隷江南道甲寅以左
驍衞大將軍趙鎔知滄州兼兵馬部署山南東道節
度使趙普來朝召陞殿慰撫普見上感咽流涕
上亦爲之動容丁巳大雨雪近臣稱賀
太宗皇帝實錄卷第四十二
書寫人王輔初對王世昌覆對訖劉孝廉
