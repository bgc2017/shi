太宗皇帝實錄卷第七十九(起至道二年九月盡十二月)
九月已已以單州刺史揚瓊為本州防禦使充靈慶
路兵馬副部署壬申蘇州言虎夜入福山寨食戍卒
四人癸酉六宅使富州刺史張茂宗卒茂宗魏郡繁
水人舉進士及第解褐大理評事累遷太子中允直
御史府先是洛陽官市赤堊吏第其價為三第民有
訴其㒺上者事下河南府踰年不能决命茂宗馳傳
視之茂宗徑詣出赤堊處按驗堊皆同色無他異吏
伏罪俄兼鹽鐵推官上命欲儒士領内職遷茂宗
為六宅副使改西京作坊使知潭州民甚便之善待
過客取名譽使車出其境以美声聞於上者日以充
斥徵為六宅使冨州刺史知河南府移知梓州綿州
又知興元府至是卒年四十九上頗嗟悼之戊寅
右僕射宋琪薨琪字淑寳范陽薊人少好學問與同
郡室昉齊名晉天福中戎虜猖熾每歲開貢藉琪舉
偽進士中第署夀安王侍讀幽帥趙延壽恐其陷極
塞辟為從事會戎虜猾夏随延夀至京師延夀以其
子贊領河中節制署琪為記室周廣順中府罷調𥙷
澶州觀城未幾世宗征淮南起贊為排陣使復辟琪
在幕府及鎮廬江表為觀察判官部有冤獄琪辯之
活三人死命制加朝散大夫國初贊連移鎮壽陽延
安皆表為從事召拜左𥙷闕開封府推官上時領
府尹禮遇甚厚坐與宰相趙普厚善多遊其門
上惡之白太祖出琪知隴州移閬州改護國軍節
度判官上即位召拜太子洗馬選太常丞徵歸將
大用為盧多遜所沮改都官郎中出知廣州將行求
對于便殿上以藩邸舊僚不欲使之遠去因留不
遣改兵部郎中判三司句院廷辯事忤旨責授本曹
員外郎通判開封府事先是開封府未嘗置通判通
判之召自琪始也俄拜右諫議大夫同判三司遷左
諫議大夫参知政事時李昉参知政事昉已任工部
尚書欲令琪居昉上即日拜刑部尚書参知政事如
故趙普出鎮與昉同平章事會郊祀加門下侍郎昭
文館大學士琪嘗遣柴禹錫白上請盧多遜舊宅
上悪琪無鍾離意委珠之操又素好詼諧無大臣體
因罷為刑部尚書琪將罷前數日晨至侍漏舍有異
烏大于鴞集琪之坐左右驅不去至是罷人皆異之
端拱初上親耕耤田以舊相進位吏部尚書琪生
長戎虜習知邊事會北戎入寇下詔慱訪有位琪獻
平戎十策上嘉納之事未果行頗為識者所許拜
右僕射月給真俸上以其衰老特詔五日一朝數
月被病作多幸老民自叙以見志又口占遺表數百
字而卒年八十詔輟視朝兩日贈司空謚惠安琪學
術素淺頗口諧捷給在使府前後三十年周知人之
情偽尤通明吏術在相位每百執事謁見有所求請
必面折之以是人用胥怨詔劔南峡路諸州民家先
蓄藏兵器限詔到百日悉上送官敢匿而不以聞發
覺者斬已卯夏綏延行营上言兩路合勢破賊于烏
池斬首五千級生擒二千餘人獲米募軍主吃囉指
揮使等二十七人馬二千匹兵器鎧甲數萬羣臣稱
賀先是上怒繼遷親部分諸將攻討李繼隆自環
州丁罕自慶州范廷召自延州王超自夏州張守恩
自麟州凡五路率兵抵平夏上皆先授以成筭師
已有期會繼隆遣其弟繼和馳驛上言路回遠欲自
清岡峡直抵繼遷巢穴不及援靈武上怒召繼和
於便殿詰之曰汝兄如此必敗吾事矣因手扎數幅
切責繼隆命引進使周瑩齎詣軍前督之瑩至而繼
隆已便宜發兵不俟報而與丁罕兵合行十數日不
見虜引軍還張守恩見虜不擊率兵歸本部獨王超
范廷召至烏白池與賊遇大小數十戰雖頗克捷而
諸將失期士卒困乏終不能擒賊焉庚辰詔陳州管
内先是節度使石守信在任日科屬縣民輸藥物十
二種非風土所産者並除之甲申貶會州觀察使環
慶路副部署田紹斌為右監門衛率府副率&KR0593;州安
置先是白守荣馬紹忠受詔與大將皇甫繼明護送
軍糧紹斌自靈州率兵迎援次浦洛河會繼明卒守
榮等後期一日至適為繼遷所圍守榮等欲擊之紹
斌曰蕃賊輕佻勿棄輜重與戰但按轡結陣徐行守
榮等忿曰我不受節度若但率兵來迎爾勿預吾事
紹斌因率所部去輜重四五里繼遷初望見紹斌旌
旗不敢擊守榮等自欲邀竒功遂與戰敗丁夫相驚
潰走蹂踐死者無數紹斌振旅徐還所部不亡失
一人上初嘉之未幾李繼隆遣護軍馮訥入奏
言浦洛河之敗紹斌握精䘚登隴上頋望不救自言
靈武非我不能守欲規圖方面有異志上大怒曰
是嘗背太原來投今又首鼠兩端真賊臣也立遣使
捕繋詔獄鞫問而有是命癸已以右武衛將軍韋韜
為本衛大將軍致仕韜年八十餘病足不任序班為
御史臺所糾上以其老病憐之故有是命甲午詔
翰林學士兩省五品尚書省四品已上各賜一子出
身以壽寕節特推恩故也以都官郎中黃夷簡直祕
閣夷簡上言浙右人無預館閣之職者因自陳故吴
越王僚佐嘗勸王入朝詞甚懇激上憐之故有是
命以右諫議大夫雷有終知并州乙未詔建州歲貢
龍鳳茶先是研茶丁夫悉鬀去鬚髮自今但幅巾洗
滌手瓜給新净衣吏敢違者論其罪丙申詔廢衢州
銀冶建三泉縣為大安軍以西縣隷焉丁酉以天長
軍降為縣依舊隸揚州六合縣隷建安軍
冬十月戊戌朔有司言諸州職事令錄判司簿尉等
共闕一千七百餘員望令京東江浙荆湖漳泉等處
州縣官有兩員處不更置有三員處發遣一員赴闕
從之庚子殿前都指揮使夏綏銀等州都部署王超
徵闕辛丑環慶丹延晉絳州京兆府皆上言前月十
九日地晝夜十二震甲辰壽寕節羣臣上壽退赴佛
寺宴飲詔令皇太子赴會辛亥月有食之已未以
池州新鑄錢監為永豊監庚申宴中書門下翰林學
士文武常参官節度觀察防禦圑練使刺史諸軍校
百夫長已上諸州進奉使外國蕃客於含光殿辛酉
以主客負外郎周澣為京東轉運副使壬戍以泰寕
軍節度使兼侍中張永德為左衛上將軍永德遣親
吏市言茶興販規利闌出徼外買羊犒將卒為轉運
使王嗣宗所糾故罷其節鎮而有是命虢州刺史劉
宇卒宇范陽盧龍人受虜署易州刺史車駕北征
宇開門迎王師歸朝累受郡印至是來朝卒于京師
年七十五宇伉健有勇力以弧矢鞍馬自任雖老猶
矍鑠不衰往往以騎射為楽為政寬易郡民甚爱之
甲子免京東轉運使工部郎中郭異坐前知越州用
法失入故也詔併三司句院為一以工部員外郎劉
以詩戒之昜簡恐懼每入直不敢復飲酒或休假在
私第賓客候之常醉矣以致其死上曰易簡果以
酒敗可惜也雅善筆扎好談誚所著文房四譜及文
集二十卷行于世丙午處州言稲再熟命宰相及羣
臣分于京城諸寺觀祠廟禱雪甲寅雨雪近臣稱賀
乙卯以給事中温仲舒為戶部侍郎左諫議大夫李
惟清為給事中丙辰以工部郎中直集賢院胡旦守
本官知制誥右贊善大夫宋貽序上表乞終喪紀從
之貽序故右僕射琪之次子琪卒上悉起諸子授
以官廪給之至是貽序上言故不奪其志丁已命工
部郎中知制誥胡旦序立于馮起之上故事知制誥
先入者居上不繋于官次至是馮起任祠部郎中故
命旦居其上非常例也戊午詔曰自今州縣官部
内流民及亡失租調計之一者並書下考東上閤門
使安忠卒忠洛陽人事上扵藩邸形質魁岸書纔
記姓名上即位授供奉官累遷至東上閤門使俄
遷左龍武大將軍判右金吾街仗事忠泣訴於
上以環衛之任在外朝不得侍左右願復舊職
上笑曰大將軍三品顯官汝終不知朝廷表著因從
其請出護洪吉七州屯兵至是卒年六十四是歲天
下戶四百五十七萬四千二百五十七
太宗皇帝實錄卷七十九
書寫王壽昌初對揩書王良弼再對霍良弼
