吳地記地理𩔖七(古蹟之屬)
提要
(臣)等謹按吳地記一卷附後集一卷舊本題
唐陸廣微撰宋史藝文志作一卷與今本合
書中稱周敬王六年丁亥至今唐乾符三年
庚申凡一千八百九十五年則廣微當為僖
宗時人然書中虎疁一條稱唐諱虎錢氏諱
鏐改為滸墅考五代史吳越世家乾符二年
董昌始表錢鏐為偏將光啓三年始拜鏐左衛
大將軍杭州刺史景福二年始&KR1381;鏐為鎮海
軍節度使潤州刺史乾寧元年始加鏐同中
書門下平章事二年始封鏐為彭城郡王天
祜元年封吳王至朱溫簒立始封鏐為吳越
王安得於乾符三年以董昌一偏將能使人
諱其嫌名且乾符三年亦安得預稱吳越至
錢俶於宋太平興國三年始納土入朝當其
有國之時蘇州正其所隸豈敢斥之曰錢氏
尤顯為宋人之詞則此書不出廣微更無疑
義王士禎香祖筆記嘗摘其語兒亭馮驩宅
公孫挺陳開疆顧冶子墓三條又摘其琴高
宅一條於地理事實皆為舛繆又按乾符三
年歲在丙申實非庚申上距周敬王丁亥僅
一千三百九十年實非一千八百九十五年
於年數亦復差悞觀其卷末稱纂成圖書以
俟後來者添修而此本無圖前列吳長洲嘉
興崑山常熟華亭海鹽七縣而後列吳縣長
洲縣事為多殆原書散佚後人採綴成編又
竄入他說以足卷帙故訛異若是耶以今世
所行别無善刻故姑仍吳琯此本錄之以存
梗槩而附訂其牴牾如右又吳地記後集一
卷盖續廣微之書者不著撰人名氏前有題
詞稱自唐王郢叛亂市邑廢毁或傳記無聞
或廢興不一僅採摘縣錄據圖經選其確實
者列於傳後所記建置年號止於祥符元年
疑北宋人作舊本附錄今姑併存備考焉乾
隆四十五年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
