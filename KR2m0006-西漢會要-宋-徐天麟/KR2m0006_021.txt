西漢會要卷二十一
宋徐天麟撰
樂上
樂舞
漢興樂家有制氏以雅樂聲律世世在大樂官但能紀
其鏗鎗鼓舞而不能言其義高祖時叔孫通因秦樂人
制宗廟樂太祝迎神于廟門奏嘉至猶古&KR1113;神之樂也
皇帝入廟門奏永至以為行步之節猶古采薺肆夏也
乾豆上奏登歌獨上歌不以筦絃亂人聲欲在位者徧
聞之猶古清廟之歌也登歌再終下奏休成之樂美神
明既饗也皇帝就酒東廂坐定奏永安之樂美禮已成
也又有房中祠樂高祖唐山夫人所作也周有房中樂
至秦名曰夀人凡樂樂其所生禮不㤀本高祖樂楚聲
故房中樂楚聲也孝惠二年使樂府令夏矦寬備其簫
筦更名曰安世樂高祖廟奏武德文始五行之舞孝文
廟奏昭德文始四時五行之舞孝武廟奏盛德文始四
時五行之舞武德舞者高祖四年作以象天下樂已行
武以除亂也文始舞者本舜韶舞也高祖六年更名曰
文始以示不相襲也五行舞者本周舞也秦始皇二十
六年更名曰五行也四時舞者孝文所作以明示天下
之安和也盖樂已所自作明有制也樂先王之樂明有
法也孝景采武德舞以為昭德以尊大宗廟至孝宣采
昭德舞為盛德以尊世宗廟諸帝廟皆常奏文始四時
五行舞云高祖六年又作昭容樂禮容樂昭容者猶古
之昭夏也主出武德舞禮容者主出文始五行舞舞入
無樂者將至至尊之前不敢以樂也出用樂者言舞不
失節能以樂終也大氐皆因秦舊事焉初高祖既定天
下過沛與故人父老相樂醉酒歡哀作風起之詩令沛
中僮兒百二十人習而歌之至孝惠時以沛宫為原廟
皆令歌兒習吹以相和常以百二十人為員文景之間
禮官肄業而已至武帝定郊祀之禮祠泰一於甘泉就
乾位也祭后土於汾隂澤中方丘也乃立樂府采詩夜
誦有趙代秦楚之謳以李延年為協律都尉多舉司馬
相如等數十人造為詩賦略論律吕以合八音之調作
十九章之歌以正月上辛用事甘泉圜丘使童男女七
十人俱歌昏祠至明夜常有神光如流星止集於祠壇
天子自竹宫而望拜百官侍祠者數百人皆肅然動心
焉其餘廵狩福應之事不序郊廟故弗論是時河間獻
王有雅材亦以為治道非禮樂不成因獻所集雅樂天
子下大樂官常存肄之歲時以備數然不常御常御及
郊廟皆非雅聲然詩樂施於後嗣猶得有所祖述昔殷
周之雅頌廼上本有娀姜原卨稷始生玄王公劉古公
太伯王季姜女大任大姒之德乃及成湯文武受命武
丁成康宣王中興下及輔佐阿衡周召太公申伯召虎
仲山甫之屬君臣男女有功德者靡不褒揚功德既信
美矣褒揚之聲盈乎天地之間是以光明著於當世遺
譽垂於無窮也今漢郊廟詩歌未有祖宗之事八音調
均又不恊於鐘律而内有掖庭材人外有上林樂府皆
以鄭聲施於朝廷至成帝時謁者常山王禹世受河間
樂能說其義其弟子宋曅等上書言之下大夫博士平
當等考試當以為漢承秦滅道之後賴先帝聖德博受
兼聽修廢官立太學河間獻王聘求幽隱修興雅樂以
助化時大儒公孫弘董仲舒等以為音中正雅立之大
樂春秋鄉射作於學官希闊不講故自公卿大夫觀聽
者但聞鏗鎗不曉其意而欲以風諭衆庶其道無由是
以行之百有餘年德化至今未成今曅等守習孤學大
指歸於興助教化衰微之學興廢在人宜領屬雅樂以
繼絶表微孔子曰人能弘道非道弘人河間區區小國
藩臣以好學修古能有所存民到于今稱之况于聖主
廣被之資修起舊文放鄭近雅述而不作信而好古于
以風示海内揚名後世誠非小功小美也事下公卿以
為久遠難分明當議復寢是時鄭聲尤甚黃門名倡丙
彊景武之屬富顯於世貴戚五矦定陵富平外戚之家
淫侈過度至與人主爭女樂哀帝自為定陶王時疾之
又性不好音及即位下詔曰惟世俗奢泰文巧而鄭衛
之聲興夫奢泰則下不孫而國貧文巧則趨末背本者
衆鄭衛之聲興則淫僻之化流而欲黎庶淳朴家給猶
濁其源而求其清流豈不難哉孔子不云乎放鄭聲鄭
聲滛其罷樂府官郊祭樂及古兵法武樂在經非鄭衛
之樂者條奏别屬他官丞相孔光大司空何武奏郊祭
樂人員六十二人給祠南北郊大樂鼓員六人嘉至鼓
員十人邯鄲鼓員二人騎吹鼓員三人江南鼓員二人
淮南鼓員四人巴俞鼓員三十六人歌鼓員二十四人
楚嚴鼓員一人梁皇鼓員四人臨淮鼓員三十五人茲
邡鼓員三人凡鼓十二員百二十八人朝賀置酒陳殿
下應古兵法外郊祭員十三人諸族樂人兼雲招給祠
南郊用六十七人兼給事雅樂用四人夜誦員五人剛
别柎員二人給盛德主調箎員二人聽工以律知日冬
夏至一人鐘工磬工簫工員各一人僕射二人主領諸
樂人皆不可罷竽工員三人一人可罷琴工員五人三
人可罷柱工員二人一人可罷繩弦工員六人四人可
罷鄭四會員六十二人一人給事雅樂六十一人可罷
張瑟員八人七人可罷安世樂鼓員二十人十九人可
罷沛吹鼔員十二人族歌鼓員二十七人陳吹鼓員十
三人商樂鼓員十四人東海鼓員十六人長樂鼓員十
三人縵樂鼓員十三人凡鼓八員百二十八人朝賀置
酒陳前殿房中不應經法治竽員五人楚鼓員六人常
從倡三十人常從象人四人詔随常從倡十六人秦倡
員二十九人秦倡象人員三人詔随秦倡一人雅大人
員九人朝賀置酒為樂楚四會員十七人巴四會員十
二人銚四會員十二人齊四會員十九人蔡謳員三人
齊謳員六人竽瑟鐘磬員五人皆鄭聲可罷師學百四
十二人其七十二人給大官挏馬酒其七十人可罷大
凡八百二十九人其三百八十八人不可罷可領屬大
樂其四百四十一人不應經法或鄭衛之聲皆可罷奏
可然百姓漸漬日久又不制雅樂有以相變豪富吏民
湛沔自若大漢繼周久曠大儀未有立禮成樂此賈誼
仲舒王吉劉向之徒所為發憤而增嘆也(禮樂志)
高祖過沛詩三矦之章令小兒歌之高祖崩令沛得以
四時歌舞宗廟孝惠孝文孝景無所增更於樂府習常
隸舊而已至今上即位作十九章令侍中李延年次序
其聲拜為恊律都尉通一經之士不能獨知其辭皆集
會五經家相與共講習讀之乃能通知其意多爾雅之
文漢家常以正月上辛祠泰一甘泉以昏時夜祠到明
而終常有流星經於祠壇上使僮男女七十人俱歌春
歌青陽夏歌朱明秋歌西皥冬歌玄冥世多有故不論
又嘗得神馬渥洼水中復次以為太一之歌歌曲曰太
一貢兮天馬下霑赤汗兮沫流赭騁容與兮跇萬里今
安匹兮龍為友後伐大宛得千里馬馬名蒲梢次作以
為歌歌詩曰天馬來兮從西極經萬里兮歸有德承靈
威兮降外國涉流沙兮四夷服中尉汲黯進曰凡王者
作樂上以承祖宗下以化兆民今陛下得馬詩以為歌
協於宗廟先帝百姓豈能知其音雅上默然不說丞相
公孫弘曰黯誹謗聖制當族(樂書)
雜錄
太常屬官有大樂令丞(百官表)
宫商角徵羽職在大樂(律歷志)
武帝策董仲舒曰五帝三王之道改制作樂而天下洽
和百王同之當虞氏之樂莫盛於韶於周莫盛於勺聖
王已沒鐘鼓筦絃之聲未衰而大道微缺云云仲舒對
曰道者所由適於治之路也仁義禮樂皆其具也王者
未作樂之時乃用先王之樂宜於世者而以深入教化
於民教化之情不得雅頌之樂不成故王者功成作樂
樂其德也樂者所以變民風化民俗也其變民也易其
化人也著故聲發於和而本於情接於肌膚藏於骨髓
故王道雖微缺而鐘鼓筦絃之聲未衰也夫虞氏不為
政久矣然而雅頌遺風猶有存者是以孔子在齊而聞
韶也(董仲舒傳)
嬖臣李延年以好音見上善之下公卿議曰民間祠有
鼓舞樂今郊祀而無樂豈稱乎公卿曰古者祠天地皆
有樂而神祗可得而禮或曰秦帝使素女鼓五十絃瑟
悲帝禁不止故破其瑟為二十五絃於是塞南越禱祠
泰一后土始用樂舞益召歌兒作二十五絃及空矦瑟
自此起(郊祀志)
宣帝本始四年詔樂府减樂人(本紀)
神爵五鳳之間天下殷富數有嘉應上頗作歌詩欲興
協律之事丞相魏相奏言知音善鼓雅瑟者渤海趙定
梁國龔德皆召見待詔(王褒傳)
元帝多材藝善史書鼓琴瑟吹洞簫自度曲被歌聲分
刌節度窮極幼𦕈(本紀)
元帝被疾不親政事留好音樂或置鼙鼓殿下天子自
臨軒檻上銅圜以擿鼓(擿將益反)聲中嚴鼓之節後宫及左
右習知音者莫能為而定陶王亦能之上數稱其材史
丹進曰凢所謂材者敏而好學温故知新皇太子是也
若乃器人於絲竹鼓鼙之間則是陳惠李微高於匡衡
可相國也(陳惠李微皆黃門鼓吹)於是上嘿然而笑(史丹傳)
平帝元始元年放鄭聲五年召天下通知鐘律者(本紀)
西漢會要卷二十一
