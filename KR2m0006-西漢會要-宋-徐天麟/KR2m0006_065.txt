西漢會要卷六十五
宋徐天麟撰
方域二
論形勢
沛公初入關或說曰秦富十倍天下地形疆今聞章邯
降項羽號曰雍王王關中即來恐沛公不得有此可急
使守函谷關毋内諸侯軍(高紀)
高帝六年田肯賀上曰甚善陛下得韓信又治秦中秦
形勝之國也帶河阻山遥隔千里持戟百萬秦得百二
焉地埶便利其以下兵於諸侯譬猶居高屋之上建瓴
水也夫齊東有琅邪即墨之饒南有泰山之固西有濁
河之限北有勃海之利地方二千里持戟百萬遥隔千
里之外齊得十二焉此東西秦也(高紀)
韓生說項羽曰關中阻山帶河四塞之地肥饒可都以
伯(項羽傳)
井陘之道車不得方軌騎不得成列(韓信傳)
主父偃言齊臨菑十萬戶市租千金人衆殷富鉅於長
安(高五王傳)
陳留天下之衝四通五達之郊也(酈食其傳)
梁為大國天下膏腴地北界泰山西至高陽曰十餘城
多大縣(文三王傳)
濟北之地東接強齊南牽吳越北脅燕趙此四分五裂
之國(鄒陽傳)
淮陽天下郊勁兵處(灌夫傳)
齊東都鉅海南有琅邪觀乎成山射乎之罘浮勃澥游
孟諸邪與蕭真為鄰右以湯谷為界秋田乎青丘彷徨
乎海内吞若雲夢者八凢其於胷中曾不蔕芥(司馬相如傳)
越非有城郭邑里也處谿谷之間篁竹之中習於水鬭
便於用舟地深昧而多水險中國之人不知其埶阻而
入其地雖百不當(嚴助傳)
會稽東接於海南近諸越北枕大江(上)
南山天下之阻也南有江淮北有河渭其地從汧隴以
東商雒以西厥壌肥饒漢興去三河之止霸產以西都
涇渭之南此所謂天下陸海之地秦之所以虜西戎兼
山東者也(東方朔傳)
宮(正史無者不載後倣此)
長樂宫(高祖五年治長樂宫三輔黃圖長樂宫本秦之興樂宫也三輔舊事宫殿疏皆曰興樂宫秦始)
(皇造漢修飾周回二十里前殿東西二十九丈兩棟中二十五丈深十二丈時帝遷都長安未有宫室先修秦)
(舊宫以居之也)
未央宫(高祖七年蕭何治未央宫立東闕北闕前殿武庫大倉云云)
雒陽南宫(高祖置酒雒陽南宫)沛宫(高祖十二年過沛置酒沛宫)
北宫(在未央宫之北見霍光及張后傳)建章宫(太初元年二月起)
甘泉宫(吾丘壽王傳薦寳鼎於甘泉宫)林光宫(孟康曰甘泉一名林光秦離宫名見郊祀志)
離宫(叔孫通傳惠帝常出游離宫)明光宫(太初四年秋起明光宫在城西)
長楊宫(成帝元延二年幸長楊宫師古曰在盩厔)五柞宫(武帝行幸盩厔五柞宫燕王傳作五莋)
萯陽宫(宣帝甘露二年行幸萯陽宫本紀注云左獻秦文王所起萯音倍按東方朔傳作倍陽宫)
池陽宫(甘露三年上自甘泉宿池陽宫)章臺宫(江都易王傳)
宣曲宫(司馬相如子虛賦注云宣曲宫名在昆明池西)棠梨宫(同上)
宜春宫(相如奏宜春宫賦)鼎胡宫(揚雄傳黃圖以為在藍田)
蘭池宫(楊僕傳注云在渭城)儲元宫(馮昭傳儀黃圖云在上林苑)
雲陽宫(同上)昭臺宫(霍后傳)
長壽宫(元后傳)長門宫(東方朔傳又傅皇后傳)
鈎弋宫(趙偼伃傳)長信宫(東方朔傳會朝長信宫)
永信宫(哀帝祖母定陶恭皇太后稱永信宫)中安宫(哀帝母恭皇后稱中安宫)
東宫(劉向傳依東宫之尊師古曰東宫太后所居也)中宫(哀紀食邑中宫師古曰中宫皇后之宫)
長定宫(淳于長傳又許后傳)桂宫(成帝紀太子祁居桂宫)
三雍宫(河間獻王獻雅樂對三雍宫)棫陽宫(郊祀志幸雍棫陽宫)
竹宫(禮樂志自竹宫而望拜)步夀宫(宣帝起步壽宫見郊祀志)
平陽宫(成帝時雍大雨壞平陽宫垣見郊祀志)德陽宫(景帝廟號德陽諱不言廟)
交門宫(太始四年上幸交門宫)萬載宫(燕剌王傳)
黃山宫(東方朔𫝊西至黃山注云宫名)首山宫(元封六年作首山宫)
思子宫(戾太子傳)犬臺宫(江充召見犬臺宫)
回中宫(匈奴傳回中地名在安定其中有宫)蒲陶宫(匈奴傳單于来朝舍之上林苑蒲陶宫)
龍淵宫(武帝元光三年河水决濮陽汜郡十六發卒十萬救决河起龍淵宫服虔曰宫在長安西作銅)
(飛龍故以冠名孟康曰在西平渭水可用淬刀劍師古曰孟說是)
宣防宫(溝洫志塞瓠子築宫其上曰宣防)壽宫(郊祀志武帝置壽宫比宫以禮神君)
萬歲宫(宣紀神爵元年幸萬歲宫)
殿
承明殿(在未央宫中成帝鴻嘉二年有雉飛集於承明殿)
長樂臨華殿(永始四年灾)紫殿(成帝永始四年幸甘泉郊泰畤降集紫殿)
甘泉前殿(郊祀志)鳳凰殿(宣帝作鳳凰殿以表嘉瑞見郊祀志)
武臺殿(李陵召見未央宫武臺殿)白虎殿(杜欽對策白虎殿)
顯陽殿(廣陵王傳)椒房殿(上官桀傳在未央宫皇后所居)
溫室殿(京房傳公卿朝臣會議溫室注殿名)高門殿(上)
麒麟殿(上)玉堂殿(上)
金華殿(同上又見翼奉傳)曲臺殿(翼奉傳)
溫明殿(上)馺娑殿(揚雄傳殿名也)
丙殿(元后傳)飛羽殿(元后傳)
便殿(武帝高便殿災)宴(闕)殿
鴻寧殿(傅太后所居也見五行志)殿前(霍光傳師古曰古者宫室高大通呼為殿非止天子宫中)
室
宣室(賈誼傳受釐坐宣室王嘉何武召見宣室東方朔曰宣室者先帝之正處也非法度之政不得入)
溫室(京房傳)凌室(惠帝四年未央宫凌室灾凌室藏冰之所)
織室(惠帝四年織室灾注織室織造繒帛處)作室(成紀太子入作室門)
非常室(五行志成帝時男子室中王褒衣絳衣入非常)長樂鍾室(韓信傳)
暴室畫室(霍光傳止畫室不入)
請室(爰盎傳)飾室(元后傳)
玉堂(揚雄傳上玉堂又郊祀志建章宫南有玉堂)瑶堂(禮樂志眺瑶堂)
承明之廬(嚴助傳注在右渠閣)殿廬(金日碑傳少疾卧廬師古曰殿中所止曰廬)
館
長安飛廉館(孝武紀元封二年)上林磃氏館(郊祀志)
長楊射熊館(元帝永光五年幸長楊射熊館布車騎大獵又見揚雄傳師古曰在盩厔縣其中有)
(長楊射熊館)長安飛廉桂館(郊祀志)
甘泉益壽延壽館(上)上林平樂館(武帝紀)
雲林館(霍后傳)陽禄杯館(班倢伃賦二館名也)
爾館(元后傳)東館(同上)
上林涿沐館(同上)長平館(元后傳師古曰在長平坂)
甲館畫堂(元后傳)白鶴館(孝武園白鶴館見翼奉傳)
鴻臚客館(張湯傳)
闕
東闕北闕(蕭何治未央宫立東闕北闕)鳳闕(高二十餘丈見郊祀志)
建章闕(戾太子傳)長樂宫東闕(宣紀五鳳三年鸞鳳集於長樂宫東闕)
臺觀
叢臺(高后元年趙王宫叢臺灾本紀云本六國時趙王故臺連聚非一故名叢臺)
露臺(文帝卻作露臺本贊)柏梁臺(元鼎二年春起柏梁臺以香柏為之見本紀下同)
甘泉通天臺(元封二年作)屬玉觀(宣紀甘露三年注云屬玉水鳥似鳷鵲)
漸臺(同上又揚雄傳注云漸臺在泰液池中)神明臺(同上)
昆明東觀(大皇太后避時昆明東觀)武臺(李陵召見武臺)
石闕封巒鳷鵲露寒(司馬相如子虚賦四觀在甘泉中)
龍臺(司馬相如子虚賦注云龍臺觀名)細柳(同上觀)
顥天臺(上)歸來望思臺(上)
曲臺(翼奉傳)平樂觀(西域傳)
河南成臯靈臺(高祖薄姬傳)上蘭觀(元后傳師古曰在上林中又見揚雄傳晉灼注同)
甲觀畫堂(成帝紀生於甲觀畫堂)陽雲臺(子虚賦)
蘭臺(掌圖籍之所)郎臺(東方朔傳陛下累郎臺恐其不高也師古曰郎堂下周屋)
樓閣
宣室閣(甘露三年未央宫宣室閣火宣紀)石渠閣(在未央宫北以藏秘書見施讎傳)
天禄閣(揚雄傳)麒麟閣(蘇武傳圖功臣於麒麟閣)
井幹樓(郊祀志立井幹樓高五十丈師古曰井幹樓積木而高為樓若井幹之形也井幹者井上木欄)
(也其形或四角或八角張衡西京賦云幹接疊而百層即謂此樓也)
龍樓門(元帝嘗急召太子出龍樓門不敢絶馳道注雲門樓上有銅龍若白鶴蜚廉之為名也)
苑囿
上林苑(武帝作上林苑見東方朔傳)中牟苑(宣帝元鳳三年罷中牟苑賦貧民本紀注云在滎陽)
樂游苑(宣帝神爵二年起樂游苑本紀云在枉陵西北曲池之北)
水衡禁囿(元帝初元二年與貧民)博望苑(武帝為太子作博望苑令受賓客成帝建始二年罷)
黃山苑(霍雲張圍獵黃山苑中霍光傳)梁東苑(梁孝王築東苑三百里本傳)
宜春下苑(元紀)
邊羣六牧師苑(百官表師古曰漢官儀牧師諸苑三十六所分布西邊北邊養馬三十萬頭)
漢二年故秦苑囿園池令民得田之
平帝元始二年罷安定呼池苑為安民縣(師古曰中山之安定也)
池籞
武帝元狩三年將討昆明昆明有滇池方三百里乃作
昆明池以習水戰(臣瓚曰西南夷傳有越嶲昆明國有滇池方三百里漢使求身毒國而為)
(昆明所閉今欲伐之故作昆明池象之以習水戰在長安西南周回四十里食貨志又曰時越欲與漢用船戰)
(乃大修昆明池也)
少府佽飛外池(元紀假與貧民)嚴籞池田(同上)
太液池(郊祀志揚雄傳作泰液)上林十池(百官表少府屬官有上林十池監)
牛首池(司馬相如傳濯蠲牛首張楫曰牛首池名也在上林苑西)安池(霍光傳安池監賞)
道路
復道(上居南宫從復道上見諸將耦語高紀如淳曰復音複上下有道故謂之復)
輦道(霍光傳召内樂人輦道牟首如淳曰輦道閣道也)
馳道(成紀曰大子不敢絶馳道應劭曰馳道天子所行也)
諸門(城門附)
未央宫司馬門(成紀永和四年灾)東司馬門(東方朔傳)
北司馬門(五行志)殿東門(上)
未央宫掖門(高后紀注云門在兩旁若人之臂掖)北掖門(楊敞傳)
壁門(建章宫南有壁門見郊祀志)高門(未央宫中有高門汲黯傳)
端門(燕剌王傳又周勃傳師古曰殿正門也)龍樓門(成紀注云門樓上有銅龍若白鶴蜚廉之為名也)
黃門(元紀)作室門(成紀)
尚方掖門(成紀注云掖門者正門之旁小門也)金馬門(公孫弘王褒待詔金馬門)
長秋門(未央宫殿長秋門見戾太子傳)東交門(東方朔傳)
堯母門(鈎弋趙偼伃傳)小苑東門(蕭望之補小苑東門侯)
上林延壽門(孝平王后傳)上東門(賈誼傳雒陽上東門師古曰東面最北門)
十二城門(百官表有十二城門侯臣天麟按三輔黃圖云都城十二門東出第一門曰霸城門第二曰清)
(明門北頭第一門曰宣平門南出東頭第一門曰安門第二曰西安門又曰便門西出南頭第一門曰章城門)
(第二曰直城門西出北頭第一門曰雍門東頭第一門曰高門西頭第一門曰横門)
春王城門(長安城東出北頭第一門也舊名宣平門翟方進傳)
横城門(北面西頭第一門見成紀建始三年)覆盆城門(劉屈氂傳一名杜門)
便門(長安城南頭第一門薛廣德傳)雍門(趙倢伃傳注云在長安西北孝里西南)
章城門(五行志成帝元延元年章城門門牡日亡)直城門(成紀注云西出南頭第二門)
譙門(陳勝傳師古曰謂門上為高樓以望者耳樓一名譙故謂美麗之譙為麗譙)
鋪首(哀紀孝元廟殿門銅龜蛇鋪首鳴如淳曰門鋪首作龜蛇之形師古曰門之鋪首所以銜環者也)
官寺
官寺(元紀敗壊官寺師古曰凢府庭所在皆呼為寺又何並傳注云諸官曹之所通呼為寺風俗通曰寺)
(嗣也理事之吏嗣續於其中)
西漢會要卷六十五
