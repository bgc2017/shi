西漢會要卷二十三
宋徐天麟撰
輿服上
天子車旗(皇后子附)
王車黃屋左纛(高紀李斐曰天子車以黃繒為盖裏纛毛羽幢也在乘與車衡左方上注之蔡)
(邕曰以犛牛尾為之如斗或在騑頭或在衡)
文帝初立奉天子法駕迎代邸(本紀案三輔黃圖云天子出車駕次第謂之鹵)
(簿有大駕有法駕有小駕大駕則公卿奉引大將軍參乘太僕御屬車八十一乘作三行尚書御史乘之最後)
(一乘垂豹尾豹尾以前皆為省中備千乘萬騎出長安出祠天於甘泉備之百官有其儀注名曰甘泉鹵簿法)
(駕京兆尹奉引侍中參乘奉車郎御屬車三十六乘)
宣帝初立太僕以軨獵車奉迎曾孫(宣紀文穎曰軨獵小車前有曲輿不)
(衣也李竒曰蘭輿輕車也師古曰耳時未備天子車駕故且取其輕便)
乘輿副車(霍光傳)
輜車(張良傳上雖疾彊載輜車卧而護之)
鸞旗在前屬車在後(賈捐之傳師古曰鸞旗編以羽毛列繫幢旁載於車上大駕出則陳)
(於道而先行)
屬車間豹尾中(楊雄傳服虔曰大駕屬車八十一乘作三行尚書御史乘之最後一乘垂豹尾)
(豹尾以前皆為省中)
屬車之清塵(應劭曰古者諸矦貳車九乘秦滅九國兼其車服漢依秦制故大駕屬車八十一乘)
(師古曰屬者言相連續而不絶也塵謂行而起塵也言清者尊貴之意也見司馬相如傳)
甘泉法從(楊雄傳注云從法駕也)
翠鳳之駕(揚雄傳師古曰天子乘車為鳳形而飾以翠羽也)
千乘霆亂萬騎屈橋(揚雄傳)
乘鏤象六玉蚪(張揖曰鏤象象路也以象牙䟽鏤其車駱六玉蚪謂駕六馬以玉飾其鑣勒有)
(似玉蚪龍子有角曰蚪)拖蜺旌(析羽毛染以五采綴以縷為旌有似虹蜺之氣也)靡雲旌
(畫熊虎為旒於旗似雲氣)前皮軒後道游(皮軒之上以赤皮為重盖天子將出道車五乘游車)
(九乘言皮軒最居前而道游次皮軒之後司馬相如傳)
乘輿乃登夫鳳凰兮翳華芝(師古曰鳳凰者車以鳳凰為飾也翳蔽者以華芝為)
(蔽也)駟蒼螭兮六素蚪(四六駕數也螭似龍一名螻)流星旄以電燭兮
咸翠盖而鸞旗屯萬騎於中營兮方玉車之千乘(揚雄傳方)
(並也)
張燿日之玄旄揚左纛被雲梢(梢與旓同)奮電鞭驂雷輜鳴
洪鐘建五旗(揚雄傳漢舊儀云皇帝車駕建五旗盖謂五色之旗也以木牛承旗下取其負重致)
(遠)
建九旒六白虎載靈輿立歷天之旂曳捎星之旃(同上)
舉洪頥植靈旗(同上洪頥旗名也)
建翠華之旗(司馬相如傳師古曰以翠羽為旗上葆也)
羽葆(韓延夀傳)
皇太后御小馬車(霍光傳張晏曰皇太后所駕遊宮中輦車也漢廐有果下馬高三尺以駕)
(輦師古曰小馬可於果林下乘之故號果下馬)
綠車(金日磾傳晉灼曰漢注綠車名皇孫車太子有子乘以從)
太僕掌輿馬屬官有車府路軨騎馬駿馬四令丞(伏&KR0770;曰主)
(乘輿路車又主凢小車軨今之小馬曲輿也)
中太僕掌皇太后輿馬不常置(並百官表)
高宛制矦丙猜曾孫信坐出入屬車間免(功臣表天子出入行陳列)
(屬車而輒至其間)
先驅(旄頭)
旌旗鼓車旄頭先驅(燕王旦傳師古曰凡此皆天子之制又東方朔傳應劭云旄頭以羽)
(林為之髮正向上而長衣繡衣在乘輿前)
先驅旄頭劍挺堕墜(梁邱賀傳師古曰先驅導駕者若今之武矦隊矣)
先驅光禄大夫張猛(薛廣德傳胡公漢官云車駕出有請室令在前先驅)
奉車
奉車都尉掌御乘輿車駙馬都尉掌駙馬(百官表)
夏矦嬰為太僕轉為滕令常奉車(本傳)
霍光為奉車都尉出則奉車(本傳)
杜延年久典朝政出即奉駕(本傳)
散騎騎並乘輿車(百官表師古曰騎而散從亡常職也應劭漢官曰前漢置散騎及中常侍)
(各一人散騎並乘輿車獻可替否)
輦郎(劉向傳十二為輦郎)
參乘
陳平亡楚來降漢王使參乘(紀師古曰乘車之法尊者居左御者居中又有一人)
(處車之右以備傾側是以戎事則稱車右其餘則曰驂乘驂者三也盖取三人為名義耳)
周緤以舍人從高祖常為參乘(傳)
文帝自代來令宋昌驂乘(紀)
文帝朝東宫趙談驂乘爰盎伏車前曰臣聞天子所與
共六尺輿者皆天下豪英今漢雖乏人獨奈何與刀鋸
餘人共載於是上笑下趙談談泣下車(盎傳)
張釋之為謁者僕射文帝召驂乘徐行問秦之敝具以
質言(傳)
衛綰為中郎將景帝幸上林詔中郎將驂乘還而問曰
君知所以得驂乘乎綰曰不知也上問曰吾為太子時
召君君不肯來何也(綰傳師古曰言以此時識之)
宣帝始立謁見高廟大將軍光驂乘上内嚴憚若有芒
刺在背後車騎將軍張安世代光驂乘天子從容肆體
甚安近焉及光身死而宗族竟誅故俗傳之曰霍氏之
禍萌於驂乘(傳)
金日磾遷侍中駙馬都尉光禄大夫出則驂乘(傳)
警䟆
出稱警入言䟆(文三王傳師古曰警者戒肅也䟆止行人也言出入者互文耳出亦有䟆漢儀)
(注皇帝輦動左右侍帷幄者稱警出殿則傳䟆止人清道也)
出稱䟆入言警(韓安國傳師古曰䟆止行人也警令戒肅也天子出入皆備此儀而今云出稱)
(䟆入言警者互舉之耳)
文帝拜張釋之為廷尉上行出中渭橋有一人從橋下
走乘輿馬驚於是使騎捕之屬廷尉釋之治問曰縣人
來聞蹕匿橋下久以為行過既出見車騎即走耳釋之
奏當此人犯蹕當罰金上怒曰此人親驚吾馬馬賴和
柔令它馬固不敗傷我乎而廷尉廼當之罰金釋之曰
法者天子所與天下公共也今法如是更重之是法不
信於民也且方其時上使使誅之則已今已下廷尉廷
尉天下之平也壹傾天下用法皆為之輕重民安所錯
其手足唯陛下察之上良久曰廷尉當是也(本傳)
廐馬
太僕掌輿馬屬官有大廐未央家馬三令又車府路軨
騎馬駿馬四令丞又龍馬閑駒槖泉騊駼承華五監長
丞(百官表臣天麟按漢舊儀云天子六廐未央承華騊駼騎馬路軨大廐馬皆萬匹三輔黃圖都廐天子車)
(馬所在中廐皇后車馬所在)
漢初天子不能具□駟(食貨志)
文帝二年詔太僕見馬遺財足餘皆以給傳置
元帝初元元年詔太僕减榖食馬
二年罷黃門乘輿狗馬
五年詔乘輿秣馬毋乏正事而已
成帝建始二年减乘輿廐馬(傳本紀)
雜錄
文帝時有獻千里馬者詔曰鸞旗在前屬車在後吉行
日五十里師行三十里朕乘千里之馬獨先安之於是
還馬與道里費而下詔曰朕不受獻也其令四方毋求
獻(賈捐之傳)
武帝元鼎四年馬生渥洼水中(本紀李斐曰南陽新野有暴利長遭刑屯田敦)
(煌界數於此水旁見羣野馬中有竒者與凢馬異來飲此水利長先作土人持勒靽於水旁後馬玩習久之代)
(土人持勒靽收得其馬獻之欲神異此馬云從水中出)作天馬之歌(本紀)
後伐大宛得千里馬馬名蒲梢次作以為歌(樂書)
金日磾輸黃門飬馬牽馬過殿下馬又肥好拜為馬監
(本傳)
上官桀遷未央廏令武帝嘗體不安及愈見馬馬多瘦
上大怒令以我不復見馬邪欲下吏桀頓首曰臣聞聖
體不安日夜憂懼誠不在馬言未卒泣數行下上以為
忠(外戚傳)
元帝時貢禹奏言高祖孝文孝景皇帝循古節儉廐馬
百餘匹方今廐馬食粟將萬匹今民大飢而廐馬食粟
苦其大肥氣盛怒至乃日步作之願减損乘輿服御廐
馬可亡過數十匹天子納善其忠乃下詔令太僕减食
榖馬(貢禹傳)
百官車
漢初將相或乘牛車(食貨志)
景帝中六年詔曰吏者民之師也車駕衣服宜稱令長
吏二千石車朱兩轓千石至六百石朱左轓(本紀臣天麟按後漢)
(志云景帝詔六百石以上施車轓得銅五朱軛有吉陽筩中二千石以右騑二千石以上皂布盖千石以上乘)
(馬車赤畫杠其餘皆青云)
朱買臣為會稽太守長安廐吏乘駟馬車來迎(本傳張晏曰故)
(事大夫乘官車駕駟)
吴楚誅後諸矦貧者或乘牛車(高五王贊)
黃覇為穎川太守賜車盖持高一丈别駕主簿車緹油
屏泥於軾前以章有德(傳)
杜延年為御史大夫以老病乞骸骨天子優之賜安車
駟馬罷就第(本傳師古曰坐乘之車也臣天麟按後漢輿服志云公列矦安車朱班輪倚鹿較伏)
(熊軾皂盖倚鹿較者畫立鹿於車之前兩藩外也伏熊軾者車前横軾為伏熊之形也)
薛廣德為御史大夫與丞相定國大司馬車騎將軍史
高俱乞骸骨皆賜安車駟馬廣德東歸沛以為榮垂其
安車傳子孫(本傳)
武帝使使安車以蒲裹輪駕駟迎申公(申公傳師古曰以蒲裹輪取其)
(安也)
田千秋為相年老上優之朝見得乘小車出入宫殿中
故因號曰車丞相(本傳)
武帝聞枚年老廼以安車蒲輪召乘(傳)
平帝元始二年王莾奏車服制度(紀)
雜錄
輜車(張良傳師古曰衣車)
廣柳車(季布傳置廣柳車中服虔曰東郡謂廣轍車為廣柳車鄭氏曰作大柳衣車若周禮喪車也李)
(竒曰廣柳大隆穹也晉灼曰周禮說衣翣柳柳聚也衆飾之所聚也此為載以喪車欲人不知也師古曰晉鄭)
(二說是也隆穹所謂車軬者耳非此之謂也)
軺車百乘牛車千兩(貨殖傳)
始元五年有一男子乘黃犢車建黃旐衣黃襜褕著黃
冐詣北闕自謂衛太子(雋不疑傳)
蔡義給事大將軍莫府家貧常步行資禮不逮衆門下
好事者相合為義買犢車令乘之(本傳)
東平王數私出入驅馳國中王尊為相召敕廐長大王
當從官屬鳴和鸞乃出自今有令駕小車叩頭争之(王尊)
(傳)
楊惲家方隆盛時乘朱輪者十人(本傳)
韓延夀在東郡時試騎士治飾兵車畫龍虎朱爵延夀
衣黃紈方領駕四馬傳總建幢棨植羽葆鼓車歌車功
曹引車皆駕四馬載棨戟五騎為伍分左右部軍假司
馬千人持幢旁轂治飾車甲三百萬以上蕭望之劾延
夀上僣不道(本傳)
哀帝召龔勝為諫大夫勝薦龔舍寗夀矦嘉有詔皆召
勝曰竊見國家聘醫巫常為駕騁賢者宜駕上曰大夫
乘私車來邪勝曰唯唯有詔為駕
韋元成以列矦侍祀孝惠廟當晨入天雨淖不駕駟馬
車而騎至廟下有司劾奏等軰數人皆削爵為關内矦
元成自傷貶黜父爵作詩自劾責曰惟我小子不肅會
同媠彼車服黜此附庸四方羣后我監我視威儀車服
惟肅是履(本傳)
鮑宣為豫州牧行部乘傳去法駕駕一馬舍宿鄉亭為
衆所非宣坐免(鮑宣傳)
王氏一姓乘朱輪華轂者二十三人(劉向傳)
王莾謁九廟大駕乘六馬以五采毛為龍文衣著角長
三尺華盖車元戎十乘在前(王莽傳)
西漢會要卷二十三
