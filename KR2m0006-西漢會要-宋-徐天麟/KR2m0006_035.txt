西漢會要卷三十五
宋徐天麟撰
職官五
加官
侍中左右曺諸吏散騎中常侍皆加官所加或列侯將
軍卿大夫將都尉尚書大醫大官令至郎中亾員多至
數十人侍中中常侍得入禁中諸曺受尚書事諸吏得
舉法散騎騎並乘輿車給事中亦加官所加或大夫博
士議郎掌顧問應對位次中常侍中黃門有給事黃門
位從將大夫皆秦制(百官表)
西域都護加官(見上卷本條)
爵
爵一級曰公士二上造三簮裊四不更五大夫六官大
夫七公大夫八公乘九五大夫十左庶長十一右庶長
十二左更十三中更十四右更十五少上造十六大上
造十七駟車庶長十八大庶長十九關内侯二十徹侯
皆秦制以賞功勞徹侯金印紫綬避武帝諱曰通侯或
曰列侯改所食國令長名相又有家丞門大夫庶子(百官)
(表)
高帝五年詔曰軍吏卒會赦其七大夫㠯上(師古曰七大夫公大)
(夫也)皆令食邑非七大夫已下皆復其身及戶勿事(本紀)
又曰七大夫公乘㠯上皆高爵也爵或人君上所尊禮
異日秦民爵公大夫以上令丞與亢禮今吾於爵非輕
也且法㠯有功勞行田宅其令諸吏善遇高爵稱吾意
且廉問有不如吾詔者㠯重論之
八年令爵非公乘㠯上毋得冠劉氏冠
孝惠即位爵五大夫㠯上有罪當監械者皆頌繫上造
㠯上當刑及當為城旦㫪者皆耐為鬼薪白粲(並本紀)
武帝時民多買復及五大夫千夫於是除五大夫千夫
為吏(食貨志)
舊爵
上聞(古爵吕氏春秋曰天子賞魏文侯以上聞晉灼曰名通於天子也)
樊噲自公大夫賜上聞爵
執帛(鄭氏曰楚爵也張晏曰孤卿也)
夏侯嬰賜爵七大夫賜爵五大夫賜爵執帛
曺參自五大夫封執帛號建成君
執珪(如淳曰吕氏春秋得五員者位執珪古爵名也張晏曰侯伯執珪以侯位比之)
夏侯嬰賜爵執帛賜爵執珪賜爵封
曺參封執帛遷為執珪封建成侯
卿
樊噲賜爵五大夫賜爵卿
博寬賜爵卿
封君(賜重封)
叔孫通號稷嗣君
婁敬號曰奉春君
侯公平國君
曺參自五大夫封執帛號建成君
樊噲賜爵封號賢成君破南陽賜重封
博寬賜爵卿封號共德君
孔霸以帝師賜爵號褒成君
武功爵
武帝元朔六年詔曰日者大將軍廵朔方征匈奴斬首
虜萬八千級諸禁錮及有過者咸蒙厚賞得免减罪今
大將軍仍復克獲斬首虜萬九千級受爵賞而欲移賣
者無所流貤其議為令有司奏請置武功賞官以寵戰
士(紀)
武功爵(臣瓚曰茂陵中書有武功爵一級曰造士二級曰閑輿衛三級曰良士四級曰元戎士五級曰)
(官首六級曰秉鐸七級曰千夫八級曰樂卿九級曰執戎十級曰政戾庶長十一級曰軍衛此武帝所制以寵)
(軍功師古曰此下云級十七萬凢直三十餘萬金今瓚所引茂陵中書止於十一級則計數不足與本文乖矣)
(或者茂陵書說之不盡也)級十七萬凡直三十餘萬金諸買武功爵
官首者試補吏先除千夫如五大夫其有罪又减二等
爵得至樂卿㠯顯軍功軍功多用超等大者封侯卿大
夫小者郎(食貨志)
賜爵
立漢社稷
高帝二年令民立漢社稷施恩德賜民爵(本紀)
即位
孝惠即位賜民爵一級中郎郎中滿六歲爵三級四
歲二級外即滿六歲二級中郎不滿一歲一級官官
尚食比郎中太子御驂乘賜爵五大夫舍人滿五歲
二級(本紀)
立皇太子
孝文元年建大子因賜天下民當為父後者爵一級
(本紀)
王皇子
孝景三年立皇子為王賜民爵一級(本紀)
皇太子冠
孝景後三年皇太子冠賜民為父後者爵一級(本紀)
改元
孝景中元年赦天下賜民爵一級(本紀)
後元年赦天下賜民爵一級中二千石諸侯相爵右
庶長(本紀)
征伐
高帝五年詔曰軍吏卒會赦其亾罪而亾爵及不滿
大夫者皆賜爵為大夫故大夫以上賜爵各一級其
七大夫以上皆令食邑(本紀)
力役
孝惠五年長安城成賜民爵戶一級(本紀)
募民徙塞
晁錯言守邊備塞事曰募輸奴婢欲㠯拜爵者不足
廼募民之欲往者皆賜高爵復其家郡縣之民得買
其爵㠯增至卿上從其言募民徙塞下(食貨志)
郊祀
孝武元鼎四年行幸雍祠五畤賜民爵一級女子百
戶牛酒(本紀)
祥瑞
孝宣本始元年鳳皇集膠東千乘賜吏二千石諸侯
相下至中都官官吏六百石爵各有差自左更至五
大夫賜天下人爵一級孝者二級(本紀)
帝加元服
孝昭元鳳四年帝加元服賜中二千石㠯下及天下
民爵(本紀)
尊廟號
孝宣本始二年尊孝武廟為世宗廟廵狩所幸之郡
國皆立廟賜民爵一級(本紀)
褒吏治
孝宣神爵四年潁川太守黃霸㠯治行賜爵及潁川
吏民有行義者爵人二級力田一級正婦順女帛(本紀)
災異
孝元永光二年詔陰陽不調三光晻昧其大赦天下
賜民爵一級吏六百石㠯上爵五大夫勤事吏各三
級(本紀)
匈奴朝
孝成河平四年匈奴來朝赦天下徒賜孝弟力田爵
二級(本紀)
賜民爵(瓚曰民賜爵有罪得以减也)
賜民爵戶一級(師古曰家長受也)
賜天下民當為父後者爵一級(師古曰雖非己生正嫡但為後者即得賜爵)
賜民長子爵一級(元光元年)
孝惠六年令民得賣爵(本紀)
孝文後六年夏旱令民得賣爵(本紀)
鬻爵
孝惠元年民有罪得買爵三十級以免死罪(應劭曰一級直錢二)
(千凡為六萬見本紀)
晁錯說上曰今募天下入粟縣官得㠯拜爵得以除罪
入粟受爵至五大夫㠯上廼復一人耳於是文帝從錯
之言令民入粟邊六百石爵上造稍增至四千石為五
大夫萬二千石為大庶長各以多少級數為差(食貨志)
又言募民徙塞事募不足募輸奴婢欲以拜爵者上從
其言(本傳)
景帝上郡㠯西旱復修賣爵令而裁其賈㠯招民(食貨志)
武帝時兵革數動民多買復及五大夫千夫調發之士
益鮮於是除五大夫千夫為吏(同上)
孝成鴻嘉三年令民得買爵賈級千錢(本紀)
永始二年詔曰關東比歲不登吏民以義收食貧民入
穀物助縣官賑贍者已賜直其百萬㠯上加賜爵右更
欲為吏補三百石其吏也遷二等三十萬㠯上賜爵五
大夫吏亦遷二等民補郎(本紀)
西漢會要卷三十五
