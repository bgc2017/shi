西漢會要卷十六
宋徐天麟撰
禮十(嘉禮)
行幸
高帝六年冬人告楚王信謀反上問左右左右爭欲繫
之用陳平計乃偽游雲夢十二月會諸矦于陳信迎謁
因執之(本紀下同)
七年冬上自將擊韓王信於銅鞮上從晉陽連戰乘勝
逐北至樓煩會大寒士卒堕指者什二三遂至平城為
匈奴所圍七日用陳平秘計得出十二月上還過趙不
禮趙王二月自櫟陽徙都長安
七年夏四月行如雒陽八年冬上擊韓信餘寇於東垣
還過趙趙相貫高等恥上不禮其王隂謀欲弑上上欲
宿心動問縣名何曰柏人上曰柏人者廹於人也去弗
宿十二月行自東垣至
八年春三月行如雒陽九月行自雒陽至
九年十二月行如雒陽二月行自雒陽至
十一年淮南王布反上自將擊布十二年上還過沛留
置酒沛宫悉召故人父老子弟佐酒發沛中兒得百二
十人教之歌酒酣上擊筑自歌曰大風起兮雲飛揚威
加海内兮歸故鄉安得猛士兮守四方令兒皆和習之
上乃起舞忼慨傷懷泣數行下謂沛父兄曰游子悲故
鄉吾雖都關中萬歲之後吾魂魄猶思家沛且朕自沛
公以誅暴逆遂有天下其以沛為朕湯沐邑復其民世
世無有所與沛父老諸母故人日樂飲極歡道舊故為
笑樂十餘日上欲去沛父兄因請上曰吾人衆多父兄
不能給乃去沛中空縣皆之邑西獻上留止張飲三日
沛父兄皆頓首曰沛幸得復豐未得唯陛下哀矜上曰
豐者吾所生長極不㤀耳吾特以其為雍齒故反我為
魏沛父兄固請之廼并復豐比沛
文帝三年上幸甘泉(如淳曰蔡邕云天子車駕所至民臣以為幸故曰幸見令長三老官)
(屬親臨軒益樂賜以酒食帛葛越巾佩蔕之屬民爵有級數或賜田租之半故因謂之幸也師古曰甘泉在雲)
(陽本泰林光宮)自甘泉之高奴因幸太原留游太原十餘日七
月上自太原至
十年冬行幸甘泉
後二年夏行幸雍棫陽宫
四年五月行幸雍
五年正月行幸隴西三月行幸雍秋七月行幸代(並本紀)
後六年匈奴大入邊以宗正劉禮為將軍軍霸上祝茲
矦徐厲為將軍軍棘門以河内守亞夫為將軍軍細柳
以備故上自勞軍至霸上及棘門軍直馳入將以下騎
出入送迎已而之細柳軍軍士吏被甲銳兵刃張弓弩
持滿天子先驅至不得入先驅曰天子且至軍門都尉
曰軍中聞將軍之令不聞天子之詔有頃上至又不得
入於是上使使持節詔將軍曰吾欲勞軍亞夫乃傳言
開壁門壁門士請車騎曰將軍約軍中不得驅馳於是
天子乃按轡徐行至中營將軍亞夫揖曰介胄之士不
拜請以軍禮見天子為動改容式車使人稱謝皇帝敬
勞將軍成禮而去(周亞夫傳)
景帝中六年行幸雍郊五畤
武帝元光二年十月行幸雍祠五畤
六年六月行幸雍
元狩元年十月行幸雍祠五畤獲白麟
二年冬十月行幸雍祠五畤
元鼎四年行幸雍祠五畤自夏陽東幸汾隂立后土祠
禮畢行幸榮陽還至洛陽
五年冬十月行幸雍祠五畤遂踰隴登空同西臨祖厲
河而還(並本紀)
六年天子親幸緱氏觀大人迹於是郡國各除道繕治
宫館名山神祠所至望幸矣(郊祀志)
元封元年行自雲陽北歴上郡西河五原出長城北登
單于臺至朔方臨北河勒兵十八萬騎旌旗徑千餘里
威震匈奴還祠黃帝於橋山廼歸甘泉春正月行幸緱
氏遂幸東海登封泰山降坐明堂行自泰山復東廵海
上北至碣石廵自遼西歴北邊九原五月乃至甘泉周
萬八千里云(本紀及郊祀志)
二年十月行幸雍祠五畤春幸緱氏遂至東萊夏四月
還祠泰山至瓠子臨决河
四年十月行幸雍祠五畤通回中道遂北出蕭關歴獨
鹿鳴澤自代而還幸河東祠后土幸中都赦汾隂夏陽
中都死罪以下賜三縣及楊氏皆無出今年租賦
五年冬行南廵狩至于盛唐望祀虞舜于九嶷登灊天
柱山自尋陽浮江親射蛟江中獲之舳艫千里薄樅陽
而出遂北至琅邪並海所過禮祠其名山大川三月還
至泰山增封赦所幸縣毋出今年租賦賜鰥寡孤獨帛
貧窮者粟還幸甘泉郊泰畤
六年冬行幸回中三月行幸河東祠后土
太初元年冬十月行幸泰山十一月祀上帝于明堂十
二月䄠高里祠后土東臨勃海望祠蓬萊
二年行幸河東祠后土
三年正月行東廵海上夏四月還修封泰山禮石閭
四年行幸回中
天漢元年正月行幸甘泉郊泰畤三月行幸河東祠后
土
二年春行幸東海還幸回中
三年三月行幸泰山修封祀明堂因受計還幸北地祠
常山瘞玄玉夏四月赦天下行所過毋出田租
太始二年行幸回中
三年春行幸甘泉宫饗外國客二月行幸東海獲赤鴈
幸琅邪禮日成山登之罘浮大海山稱萬歲冬賜行所
過戶五千錢鰥寡孤獨帛人一匹
四年春行幸泰山祀高祖于明堂因受計四月幸不其
祠神人于交門宫夏五月還幸建章宫大置酒赦天下
十二月行幸雍祠五畤西至安定北地
征和元年正月還幸建章宫
二年夏行幸甘泉
三年正月行幸雍至安定北地
四年正月行幸東萊臨大海三月上耕于鉅定還幸泰
山修封庚寅祀于明堂癸巳䄠石閭夏六月還幸甘泉
後元元年正月行幸甘泉郊泰畤遂幸安定
二年二月行幸盩厔五柞宫
宣帝神爵元年正月行幸甘泉郊泰畤三月行幸河東
祠后土
五鳳元年正月行幸甘泉郊泰畤
二年行幸雍祠五畤
三年三月行幸河東祠后土
甘露元年正月行幸甘泉郊泰畤
二年十二月行幸萯陽宫屬玉觀
三年正月行幸甘泉郊泰畤上自甘泉宿池陽宫上登
長平阪詔單于毋謁其左右當戶之羣皆列觀蠻夷君
長王矦迎者數萬人夾道陳上登渭橋咸稱萬歲單于
就邸置酒建章宫饗賜單于觀以珍寳
黃龍元年正月行幸甘泉郊泰畤
元帝初元二年正月行幸甘泉郊泰畤
四年正月行幸甘泉郊泰畤三月行幸河東祠后土赦
汾隂徒賜民爵一級女子百戶牛酒鰥寡高年帛行所
過無出租賦
五年三月行幸雍祠五畤
永光元年正月行幸甘泉郊泰畤赦雲陽徒賜民爵一
級女子百戶牛酒高年帛行所過毋出租賦
四年三月行幸雍祠五畤
五年春正月行幸甘泉郊泰畤三月上幸河東祠后土
冬上幸長楊射熊館布車騎大獵
建昭元年三月上幸雍祠五畤
二年正月行幸甘泉郊泰畤三月行幸河東祠后土
成帝永始二年冬十一月行幸雍祠五畤
四年春正月行幸甘泉郊泰畤神光降集紫殿大赦天
下賜雲陽吏民爵女子百戶牛酒鰥寡孤獨高年帛三
月行幸河東祠后土賜吏民如雲陽行所過毋出田租
元延元年三月行幸雍祠五畤
二年正月行幸甘泉郊泰畤三月行幸河東祠后土
三年三月行幸雍祠五畤
四年春正月行幸甘泉郊泰畤三月行幸河東祠后土
綏和元年三月行幸雍祠五畤
二年正月行幸甘泉郊泰畤三月行幸河東祠后土(並本紀)
西漢會要卷十六
