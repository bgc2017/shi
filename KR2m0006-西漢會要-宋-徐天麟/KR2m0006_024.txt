西漢會要卷二十四
宋徐天麟撰
輿服下
天子冠服
高祖以竹皮為冠令求盜之薛治時時冠之及貴常冠
所謂劉氏冠也八年令爵非公乘以上毋得冠劉氏冠
(本紀臣天麟按後漢輿服志云劉氏冠楚冠制也祀宗廟諸祀則冠之此冠高祖所造故以為祭服尊敬之謂)
(也)
高皇帝所述書天子所服第八(天子衮服之制也於施行詔書第八)曰大
謁者臣章受詔長樂宫曰令羣臣議天子所服相國臣
何等議曰春夏秋冬天子所服當法天地之數中得人
和臣請法之中謁者趙堯舉春李舜舉夏兒湯舉秋貢
禹舉冬四人各職一時大謁者襄奏制曰可(魏相傳服虔曰主一時衣)
(服禮物朝祭百事)
文帝身衣弋綈(本贊又賈誼云帝之身自衣皂綈)
孝文身衣弋綈足履革舄以韋帶劍莞蒲為席兵木無
刅衣緼無文(東方朔傳)
聖文躬服節儉綈衣不敝革鞜不穿(揚雄傳)
昭帝元鳳四年帝加元服(本紀師古曰元尊也冠者首之所着故曰元服)
皇太后賜御府衣迎宣帝(紀按少府屬官有御府令主天子衣服)
元帝初元五年罷齊三服官(紀李斐曰齊國舊有三服官春獻冠幘縱為首服綺)
(素為令服輕綃為夏服臣天麟按貢禹傳禹奏故齊三服官輸物不過十笥方今齊三服官作工各數千人一)
(歲費數鉅萬天子納其言罷齊三服官)
百官冠服
爵非公乘以上毋得冠劉氏冠(見上)
景帝中六年詔曰吏者民之師也車駕衣服宜稱亡度
者或不吏服出入閭里與民無異令長吏車騎從者不
稱其官衣服下吏出入閭巷亡吏體者二千石上其官
屬三輔舉不如法令者(紀)
皂衣(谷永傳曰陛下擢之皂衣之吏蕭望之曰張敞備皂衣二十餘年如淳曰雖有五時服至朝皆着皂)
(衣)
直指使者衣繡衣持斧(武紀)
柱後惠文(張敞傳當以柱後惠文弹治之耳晉灼曰漢時法冠也一號柱後惠文以纚裹鐵柱卷秦)
(制執法服今御史服之獬廌一角今冠兩角以獬廌為名耳師古曰纚即今目方紗也山爾反卷去權反)
郎侍中皆鵕䴊冠貝帶(佞幸傳師古曰以鵕䴊毛羽飾冠司馬相如傳師古曰鵕䴊鷩)
(鳥也似山鷄而小鵕背毛黃腹下赤項綠色其尾毛紅赤光彩鮮明今俗呼為山鷄其實非也)
貂羽黃金附蝉(燕王旦傳注云侍中之飾)
司隸冠進賢冠(百官表)
仄注冠(五行志李竒注云仄注冠曰高山冠齊冠也謁者服)
皮弁素績(孝平王后傳劉歆以下四十九人賜皮弁素績師古曰皮弁以鹿皮為冠形如人手之弁)
(合也素續謂素裳也朱衣而素裳字或作積積謂襞積之若今之撰為也)
方山冠(五行志鄧展曰方山冠以五綵縠為之樂舞人所服)
雜錄
武安侯田恬坐衣襜褕入宫不敬免(外戚表師古曰襜褕直裾禆衣)
朱博為刺史敇功曹官屬多襃衣大袑不中節度自今
掾吏衣皆令去地三寸(傳)
叔孫通儒服漢王憎之迺變其服服短衣楚製(傳)
婁敬見高祖虞將軍欲與鮮衣敬曰臣衣帛衣帛見衣
褐衣褐見不敢易衣(婁敬傳)
江充召見願以所常被服冠見武帝許之充衣紗縠襌
衣曲裾後垂交輸冠襌纚步搖冠飛翮之纓(傳)
雋不疑見暴勝之冠進賢冠帶櫑具劍佩環玦襃衣博
帶盛服至門上謁(傳)
董偃綠幘傳韝(東方朔傳應劭曰宰人服也韋昭曰韝形如射韝以縳左右手於事便也師古)
(曰綠幘賤人之服也傅着也即今之臂韝也)
臣庶衣服
漢初定與民無禁(叙傳師古曰國家不設車旗衣服之禁)
高祖八年賈人毋得衣錦繡綺縠絺紵罽(紀)
文帝時賈誼上疏言今民賣僮者為之繡衣絲履偏諸
緣内之閑中是古天子后服所以廟而不宴者也而庶
人得以衣婢妾白縠之表薄綺之裏緁以偏諸美者黼
繡是古天子之服今富人大賈嘉會召客者以被牆庶
人屋壁得為帝服倡優下賤得為后飾帝之身自衣皂
綈而富民牆屋被文繡天子之后以緣其領庶人孽妾
緣其履此臣所謂舛也(傳)
成帝永始四年詔公卿列侯多畜奴婢被服綺縠車服
過制申敇有司以漸禁之青綠民所常服且勿止(紀)
成帝微行私奴客皆白衣袒幘帶刀持劍(百官志)
白衣(龔勝傳師古曰白衣給官府趨走賤人若今諸司亭長掌固之屬)
璽
漢元年十月沛公至霸上秦王子嬰封皇帝璽符節降
枳道旁(本紀又霍光傳注云漢初有三璽天子之璽自佩行璽信璽在符節臺又漢舊儀云皇帝六璽)
(皆白王螭虎紐文曰皇帝行璽皇帝之璽皇帝信璽天子行璽天子之璽天子信璽)
代王至周勃跪上天子璽(文帝紀)
符璽御史(周昌傳趙堯為符璽御史百官表去其御史尚符璽者有印綬)
霍光輔少主殿中嘗有怪一夜羣臣相驚光召尚符璽
郎(恐有變難欲收取璽)郎不肯授光光欲奪之郎按劍曰臣頭可
得璽不可得也(光傳)
霍光奏昌邑王受皇帝信璽行璽大行前就次發璽不
封(光傳)
初高袓入咸陽至霸上秦王子嬰降於軹道奉上始皇
璽及高祖誅項籍即天子位因御服其璽世世傳受號
曰漢傳國璽以孺子未立璽藏長樂宫及莽即位請璽
太后不肯授莽莽使安陽侯舜諭旨舜素謹敇太后雅
愛信之舜既見太后知其為莽求璽怒罵之曰而屬父
子宗族蒙漢家力富貴累世既無以報受人孤寄乘便
利時奪取其國不復顧恩義人如此者狗豬不食其餘
天下豈有而兄弟邪且若自以金匱符命為新皇帝變
更正朔服制亦當自更作璽傳之萬世何用此亡國不祥
璽為而欲求之我漢家老寡婦旦暮且死欲與此璽俱
葬終不可得太后因涕泣而言旁側長御以下皆垂涕
舜亦悲不能自止良久迺仰謂太后臣等已無可言者
莽必欲得傳國璽太后寧能終不與邪太后聞舜語切
恐莽欲脅之迺出漢傳國璽投之地以授舜曰我老已
死知而兄弟令族滅也舜既得傳璽奏之莽大說迺為
太后置酒未央宫漸臺大縱衆樂(元后傳)
羣臣璽綬(印)
諸侯王金璽盭綬(盭音戾綠也漢舊儀云諸侯王黃金璽槖佗紐文曰璽)
相國丞相金印紫綬高帝十一年更名相國綠綬
太師太傳太保太尉左右前後將軍金印紫綬
御史大夫銀印青綬
凢吏秩比二千石以上皆銀印青綬光禄大夫無秩比
六百以上皆銅印黑綬大夫博士御史謁者郎無其僕
射御史治書尚符璽者有印綬比二百石以上皆銅印
黃綬綏和元年長相皆黑綬建平二年復黃綬(百官表)
武帝太初元年改正朔數用五(紀注云謂印文也若丞相曰丞相之印章諸卿)
(及守相印文不足五字者以之足之)
楊僕懷銀黃垂三組(銀銀印也黃金印也僕懷三印故三組也)
宣帝始賜單于印璽與天子同(食貨志上)
匈奴故印文曰匈奴單于璽(本傳王莽更曰新匈奴單于章)
方寸之印丈二之組鎮撫海内(嚴助傳)
印□(陳遵傳謂印之組也)
符節
天子璽符節(高紀師古曰符謂諸所合符以為契者也節以毛為之上下相重取象竹節將命者)
(持之以為信)
高祖與功臣剖符作誓(紀)
文帝二年初與郡守為銅虎符竹使符(紀應劭曰銅虎符第一至第五)
(國家當發兵遣使者至郡合符符合乃聽受之竹使符皆以竹箭五枚長五寸䥴刻篆書第一至第五張晏曰)
(符以代古之珪璋從簡易也師古曰與郡守為符者謂各分其半右留京師左以與之使音所吏反)
武帝征和二年更節加黃旄初漢節純赤以戾太子持
赤節故更為黃旄加上以相别(本紀及劉屈氂傳)
少府屬官有符節令丞(百官表)
襄平侯紀通尚符節(吕后紀)
齊王欲發兵誅諸吕魏勃曰王欲發兵非有漢虎符驗
也(高五王傳)
七國敗弓高侯誥膠西王卬曰未有詔虎符擅發兵王
其自圖之(吳王濞傳)
武帝曰吾新即位不欲出虎符發兵郡國(嚴助傳)
御史中丞劾馮野王持虎符出界歸家遂免(傳)
淮南王盜寫虎符(賈捐之傳)
閩越王弟餘善殺王以降遣使者上符節請所立(嚴助傳)
伍符(馮唐傳伍伍相保之符也)
衛太子擅發兵盧賀坐受太子節掠死(功臣表)
任安坐受太子節懷二心要斬(劉屈氂傳)
霍光奏昌邑王自之符璽取節十六朝暮臨從官持節
從(傳)
關傳
文帝十二年除關無用傳(本紀張晏曰傳信也若今過所也師古曰古者或用棨或)
(用繒帛棨者刻木為合符也)
景帝四年復置諸關用傳出入(紀應劭曰以吳國新反備非常)
宣帝本始四年詔曰今歲不登民以車船載榖入關者
得毋用傳(紀)
寗成詐刻傳出關(本傳)
終軍從濟南當詣傳士步入關關吏予軍繻軍問以此
何為吏曰為復傳還當以合符軍曰大丈夫西游終不
復傳還棄繻而去軍為謁者使行郡國建節東出關吏
識之曰此使者迺前棄繻生也(本傳)
西漢會要卷二十四
