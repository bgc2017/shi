西漢會要卷四十一
宋徐天麟撰
職官十一
集議下
議民政
文帝元年三月詔曰方春和時吾百姓鰥寡孤獨窮
困之人或阽於死亾其議所以振貸之(本紀)
後元年詔曰間者數年歲比不登其與列侯吏二千
石博士議之有可以佐百姓者無有所隠(同上)
武帝時公孫弘奏言禁民亡得挾弓弩便上下其議
吾邱夀王對曰大不便書奏上以難丞相弘弘詘服
焉(吾邱夀王傳)
元鼎六年上曰今内史稲田租挈重不與郡同其議
减令吏民勉農盡地利平繇行水勿使失時(溝洫志)
昭帝始元六年二月詔有司問郡國所舉賢良文學
民所疾苦議罷鹽鐡𣙜酤(紀詳見鹽鐡條)
元帝時貢禹言宜罷采珠玉金銀鑄錢之官毋復以
為幣除其販賣租銖之律租税皆以布帛及穀議者
以為交易待錢布帛不可尺寸分裂禹議亦寢(食貨志下)
禹以為宜令民七歲去齒乃出口錢年二十乃算天
子下其議令民産子七歲乃出口錢自此始(傳)
成帝建始三年京師民言大水至召公卿議大將軍
鳳以為云云羣臣皆從鳳議左將軍王商獨曰必訛
言也上乃止(王商傳)
有上書言古者以龜貝為貨今以錢易之民以故貧
宜可改幣上以問師丹丹對言可改章下有司議皆
以為行錢以來久難卒變易(師丹傳)
議法制
孝文二年詔丞相太尉御史令犯法者已論而使無
罪之父母妻子同産坐之朕甚弗取其議丞相周勃
陳平奏臣之愚計以為如其故便文帝復曰云云朕
未見其便宜熟計之平勃乃曰臣等謹奉詔(刑法志)
十三年制詔御史其除肉刑丞相張蒼御史大夫馮
敬言臣謹議云云臣昧死請制曰可(刑法志)
景帝元年詔吏所受監臨以飲食免重受財物賤買
貴賣論輕廷尉與丞相更議著令廷尉信謹與丞相
議曰云云(本紀)
宣帝時京兆尹張敞上書願令諸有罪皆得以貲入
穀八郡贖罪事下有司蕭望之與少府李疆議云云
於是天子復下其議兩府丞相御史以難問敞敞曰
云云疆復對曰不便遂不施敞議(望之傳)
哀帝即位詔曰諸侯王列侯公主吏二千石及豪富
民多蓄奴婢田宅亡限其議限制(本紀)
議同姓
淮南王長謀反召至長安丞相臣蒼典客臣敬行御
史大夫事宗正臣逸廷尉臣賀備盗賊中尉臣福昧
死言長當棄市制曰朕不忍加法於王其與列侯二
千石議臣蒼臣敬臣逸臣福臣賀昧死言臣謹與列
侯吏二千石臣嬰等四十三人議宜論如法
元朔中肥如令郢人昆弟上書具言燕王定國事下
公卿議皆曰當誅上許之(燕王澤傳)
淮南王安反衡山王賜淮南王弟當坐收有司請逮
捕衡山王上曰諸侯各以其國為本不當相坐與諸
侯王列侯議趙王彭祖列侯讓等四十三人皆曰云
云膠西王端議曰云云丞相弘廷尉湯㠯聞(本傳)
議大臣
始元四年桑弘羊子廷亡過父故吏侯史吳會赦吳
得自出繫獄廷尉少府雜治及事丞相車千秋召中
二千石博士會公車門議問吳法明日千秋封上衆
議大將軍光以千秋擅召中二千石以下遂下少府
廷尉獄
蕭望之劾奏韓延夀上僭不道又自陳前為延夀所
奏今復舉延夀罪衆庶皆以臣懷不正之心侵冤延
夀願下丞相中二千石博士議其罪事下公卿皆以
延夀前既無狀後復誣愬典法大臣欲以解罪狡猾
無道竟坐棄市(延夀傳)
定陵侯淳于長坐大逆誅長小妻廼始等六人皆以
長事未發覺時棄去或更嫁及長事發丞相方進大
司空武議廼始等於法無以解請論孔光議以為不
當坐有詔光議是(孔光傳)
哀帝初薛宣子况賕客楊明殺申咸事下有司御史
中丞衆等奏况明皆棄市廷尉以為皆全為城旦上
以問公卿議臣丞相光大司空丹以中丞議是自將
軍以下至博士議郎皆是廷尉(薛宣傳)
哀帝時丞相王嘉上書薦故廷尉梁相等尚書劾奏
嘉言事恣意迷國㒺上不道下將軍中朝者議左將
軍公孫禄司隸鮑宣光禄大夫孔光等十四人皆以
為嘉應迷國不道法光禄大夫諸吏給事中龔勝獨
書議曰嘉迷國不疑今舉相等過微薄日暮議者罷
明旦復會左將軍禄問勝君議亡所據今奏當上宜
何從勝曰將軍以勝議不可者通劾之遂可光奏光
等請詔嘉詣獄制曰驃騎將軍御史大夫中二千石
二千石博士議郎衛尉雲等五十人以為如光等言
可許議郎龔等以為宜奪爵土免為庶人永信少有
猛等十人以為大臣括髮關械裸躬就笞非所以重
國褒宗廟也有詔假謁者節召丞相詣廷尉詔獄(龔勝)
(王嘉傳)
傅太后怨傅喜使孔鄕侯晏風丞相令奏免喜侯朱
博受詔與御史大夫趙玄議元博奏請免為庶人上
疑博玄承指詔左將軍彭宣與中朝者雜問宣等劾
奏博宰相玄上卿晏以外親不忠不道臣請詔謁者
召博玄晏詣廷尉詔獄制曰將軍中二千石二千石
諸大夫博士議郎議右將軍蟜望等四十四人以為
如宣等言可許諫大夫龔勝等十四人以為晏宜與
博元同罪罪皆不道上减玄死罪三等削晏戶四分
之一假謁者節召丞相詣廷尉詔獄(博傳)
議邊事
孝文即位將軍陳武議曰南粤朝鮮宜用征伐孝文
曰朕能任衣冠念不到此且無議軍(律書)
四年單于遺漢書書至漢議擊與和親孰便公卿皆
曰和親甚便漢許之(匈奴傳)
景帝時匈奴徐奴等五人䧏漢上欲侯之周亞夫曰
云云上曰丞相議不可用(本傳詳見處䧏條)
武帝時匈奴求和親羣臣議上前博士狄山曰和親
便上問御史大夫張湯湯曰此愚儒亡知(張湯傳)
元光二年初匈奴來請和親上下其議大行王恢議
曰不如勿許御史大夫韓安國曰不如和親羣臣議
多附安國於是上許和親明年馬邑豪聶一言匈奴
可誘以利致之上召問公卿大行王恢對曰擊之便
御史大夫安國曰勿擊便恢曰不然擊之便安國曰
不然勿擊便恢曰不然擊之便安國曰不然勿擊便
恢曰不然云云上曰善廼從恢議(韓安國傳)
中大夫主父偃盛言朔方地肥饒外阻河内省轉輸
減漕廣中國滅胡之本也上覽其說下公卿議皆言
不便公孫弘曰云云朱買臣難詘弘遂置朔方本偃
計也(主父偃傳)
烏孫使使獻馬願得尚漢公主為昆弟天子問羣臣
議計(西域傳)
太初元年李廣利詣宛取馬二歲人少不足㠯拔宛
其夏漢亡浞野之兵於匈奴公卿議者皆願罷宛(李廣)
(利傳)
帝末年悔征伐之事廼下詔曰廼者以縛馬書徧視
丞相御史二千石諸大夫郎為文學者迺至郡屬國都
尉成忠趙破奴等皆以虜自縛其馬不祥甚哉或以
為欲以見彊(西域傳)
神爵元年趙充國擊羌虜欲以威信招降䍐开及劫
掠者解散虜謀徼極廼擊之辛武賢奏言云云天子
下其書充國令與校尉以下吏士知羌事者博議充
國及長史董通年以為此殆空言非至計也天子下
其書公卿議者咸以為不先破䍐开則先零未可圖
也上迺拜武賢為破羌將軍賜璽書嘉納其册以書敇責
充國(趙充國傳)
充國上屯田奏奏每上輒下公卿議臣初是充國計
者什三中什五最後什八有詔詰前言不便者皆頓
首服丞相魏相曰後將軍數畫軍册其言常是臣任
其計必可用也(趙充國傳)
甘露二年匈奴欵塞詔有司議咸曰禮儀宜如諸侯
王稱臣昧死再拜位次諸侯王詔曰其以客禮待之
位在諸侯王上(宣紀)
匈奴来朝詔公卿議其儀丞相霸御史大夫定國議
曰其禮儀宜如諸侯王位次其下蕭望之以為位在
諸侯王上天子采之(蕭望之傳)
初元元年珠崖反(本紀作三年)上與有司議大發軍待詔
賈捐之建議以為不當擊上使侍中王商詰問捐之
捐之對奏上以問丞相御史御史大夫陳萬年以為
當擊丞相于定國以為捐之議是上廼從之(賈捐之傳)
甘延夀陳湯上疏斬郅支首及名王以下宜梟頭藁
街事下有司丞相匡衡御史大夫繁延夀以為宜勿
梟車騎將軍許嘉右將軍王商㠯為宜梟有詔將軍
議是(陳湯傳)
永光二年隴西羌反詔召丞相韋玄成御史大夫鄭
弘大司馬車騎將軍王接左將軍許嘉右將軍馮奉
世入議(馮奉世傳)
呼韓邪單于上書願保塞請罷邊備塞吏卒天子令
下有司議議者皆以為便郎中侯應習邊事以為不
可許上問狀應對奏天子有詔勿議罷邊事(匈奴傳)
河平元年匈奴使者伊邪莫衍言欲降下公卿議議
者或言宜如故事受其降光禄大夫谷永議郎杜欽
以為不如勿受對奏天子從之(同上)
成帝時單于當來朝遣使言病願朝明年息夫躬上
奏以為疑有他變書奏上引見躬召公卿將軍大夫
議左將軍公孫禄以為躬欲逆詐不可許躬掎禄曰
云云臣與禄異議未可同日語也上曰善乃罷羣臣
獨與躬議(息夫躬傳)
建平四年單于上書願朝五年上以問公卿公卿以
為可且勿許單于使辭去未發黃門郎楊雄上書諫
天子寤焉召還使者更報單于書而許之(匈奴傳)
雜錄
元封四年關東流民二百萬口無名數者四十萬公
卿欲議請徙流民於邊以適之上以為石慶老謹不
能與其議乃賜丞相告歸而案御史大夫以下議為
請者(萬石君傳)
成帝封淳于長平當坐前議不正左遷鉅鹿太守(見上)
(議功賞條)
孔光為御史大夫以議不中意左遷廷尉(本傳)
哀帝時馬宫與丞相御史雜議帝祖母傅太后諡及
元始中王莽發傅太后陵從歸定陶以民禮葬之追
誅前議者(馬宫傳)
董仲舒在家朝廷如有大議使使及廷尉張湯就其
家而問之(董仲舒傳)
趙充國罷就第朝廷每有四夷大議常與參兵謀問
籌策焉(本傳)
張禹家居以特進為天子師國家有大政必與定議
(本傳)
西漢會要卷四十一
