西漢會要卷三十四
宋徐天麟撰
職官四(封建)
封功臣
漢興自秦二世元年之秋楚陳之歲初以沛公總帥䧺
俊三年然後西滅秦立漢王之號五年東克項羽即皇
帝位八載而天下廼平始論功而定封訖十二年侯者
百四十有三人時大城名都民人散亾戶口可得而數
裁什二三是以大侯不過萬家小者五六百戶封爵之
誓曰使黃河如帶泰山若厲國以永存爰及苗裔於是
申以丹書之信重以白馬之盟又作十八侯之位次(孟康)
(曰惟作元功蕭曺等十八人位次耳高后乃詔作位次下竟師古曰謂蕭何曺參張敖周勃樊噲酈商奚㳙夏)
(侯嬰灌嬰傅寬靳歙王陵陳武王吸薛歐周昌丁復蟲逹從第一至十八也)高后二年復詔
丞相陳平盡差列侯之功錄第下竟藏諸宗廟副在有
司始未嘗不欲固根本而枝葉稍落也故逮文景四五
世間流民旣歸戶口亦息列侯大者至三四萬戶小國
自倍富厚如之子孫驕逸忘其先祖之艱難多䧟法禁
隕命亾國或云子孫訖於孝武後元之年靡有孑遺耗
矣㒺亦少密焉故孝宣皇帝愍而錄之乃開廟臧覽舊
籍詔令有司求其子孫咸出庸保之中並受復除或加
以金帛用章中興之德降及孝成復加䘏問稍益衰微
不絶如綫善乎杜業之納說也曰昔唐以萬國致時雍
之政虞夏以之多羣后饗共己之治湯法三聖殷氏太
平周封八百重譯來賀是以内恕之君樂繼絶世隆名
之主安立亾國至於不及下車德念深矣成王察牧野
之克顧羣后之勤知其恩結於民心功光於王府也故
追述先父之志錄遺老之策高其位大其㝢愛敬飭盡
命賜備厚大孝之隆於是為至至其没也世主歎其功
無民而不思所息之樹且猶不伐况其廟乎是以燕齊
之祀與周並傳子繼弟及歴載不墮豈無刑辟繇祖之
竭力故支庶頼焉迹漢功臣亦皆割符世爵受山河之
誓存以著其號亾以顯其魂賞亦不細矣百餘年間而
襲封者盡或絶失姓或乏無主朽骨孤於墓苖裔流於
道生為愍隸死為轉屍以往况今甚可悲傷聖朝憐憫
詔求其後四方忻忻靡不歸心出入數年而不省察恐
議者不思大義設言虛亾則厚德掩息遴柬布章非所
以視化勸後也三人為衆雖難盡繼宜從尤功於是成
帝復紹蕭何哀平之世增修曺參周勃之屬得其宜矣
以綴續前記究其本末並序位次盡於孝文以昭元功
之侯籍(功臣表)
高帝與功臣剖符作誓丹書鐵契金匱石室臧之宗廟
列侯畢已受封奏位次皆曰平陽侯曺參功最多宜第
一然上心欲何為第一鄂千秋曰蕭何當第一參次之
上廼令何第一(蕭何傳)
十二年詔曰吾立為天子帝有天下十二年於今矣與
天下之豪士共定天下同安輯之其有功者上致之王
次為列侯下乃食邑而重臣之親或為列侯皆令自置
吏得賦歛女子公主為列侯食邑者皆佩之印賜大第
室吏二千石徙之長安受小第室入蜀漢定三秦者皆
世世復吾於天下功臣可謂亾負矣云云(本紀)
高后二年詔曰高皇帝匡飭天下諸有功者皆受分地
為列侯朕思念至於久遠而功名不著亾㠯尊大誼施
後世今欲差次列侯功㠯定朝位臧於高廟世世勿絶
嗣子各襲其功位其與列侯議定奏之丞相臣平等言
謹與絳侯臣勃曲周侯臣商潁陰侯臣嬰安國侯臣陵
等議列侯幸得賜餐錢奉邑陛下加惠㠯功次定朝位
請臧高廟奏可(本紀)
封外戚
高后欲立諸吕為王問王陵陵曰高皇帝刑白馬而盟
曰非劉氏而王者天下共擊之今王吕氏非約也太后
不說問左丞相平及絳侯周勃等皆曰高帝定天下王
子弟今太后稱制欲王昆弟諸吕無所不可太后喜罷
朝陵責平勃曰始與高帝唼血而盟諸君不在邪今高
帝崩太后女主欲王吕氏諸君縱欲阿意背約何面目
見高帝於地下乎平曰於面折廷爭臣不如君全社稷
安劉氏後君亦不如臣陵無以應之(王陵傳)
周亞夫為丞相竇太后曰皇后兄王信可侯也上曰始
南皮及章武先帝不侯(師古曰南皮竇彭祖太后弟長君之子章武太后母弟廣國)
及臣即位廼侯之信未得封也竇大后曰人生各以時
行耳竇長君在時不得侯死後廼其子彭祖顧得侯吾
甚恨之帝趣侯信也上曰請得與丞相計之亞夫曰高
帝約非劉氏不得王非有功不得侯不如約天下共擊
之今信雖皇后兄無功侯之非約也上默然而阻(周亞夫傳)
漢興外戚與定天下侯者二人故誓曰非劉氏不王若
有亾功非上所置而侯者天下共誅之是以高后欲王
諸吕王陵廷爭孝景將侯王氏修侯犯色卒至廢黜是後
薄昭竇嬰上官衛霍之侯以功受爵其餘后父據春秋
褒紀之義帝舅緣大雅申伯之意寖廣博矣(十王侯事)
成帝河平二年六月悉封諸舅王譚為平阿侯商為成
都侯立為紅陽侯根為曲陽侯逢時為高平侯五人同
日封故世謂之五侯大后母李氏更嫁為河内苟賓妻
生子參欲以田蚡為比而封之上曰封田氏非正也以
參為侍中水衡都尉(元后傳)
哀帝欲封祖母傅太后從弟商鄭崇諫曰孝成皇帝封
親舅五侯天為赤黃晝昏日中有黑氣今祖母從昆弟
二人己侯孔鄉侯皇后父高武侯以三公封尚有因緣
今無故欲復封商壞亂制度逆天人心非傅氏之福也
臣聞師曰逆陽者厥極弱逆陰者厥極凶短折犯人者
有亂亾之患犯神者有疾夭之禍故周公著戒曰惟王
不知艱難惟耽樂是從時亦㒺有克壽故衰世之君夭
折蚤沒此皆犯陰之害也臣願以身命當國咎崇因持
詔書案起傅大后大怒曰何有為天子乃反為一臣所
顓制邪上遂下詔曰朕幼而孤皇太太后躬自養育免
於襁褓教道以禮至於成人惠澤茂焉欲報之德皥天
㒺極前追號皇太太后父為崇祖侯惟念德報未殊朕
甚恧焉侍中光禄大夫商皇太太后父同産子小自保
太恩義最親其封商為汝昌侯為崇祖侯後更號崇祖
侯為汝昌哀侯(鄭崇傳)
封丞相
元朔中公孫弘代薛澤為丞相先是漢常以列侯為丞
相惟弘無爵上於是下詔曰朕嘉先聖之道開廣門路
宣招四方之士蓋古者任賢而序位量能以授官勞大
者厥禄厚德盛者獲爵尊故武功以顯重而文德以行
褒其以高成之平津鄉戶六百五十封丞相弘為平津
侯其後以為故事至丞相封自弘始也(本傳)
孝武元功宿將略盡會上亦興文學進拔幽隠公孫弘
自海瀕而登宰相於是寵以列侯之爵自是之後宰相
畢侯矣(恩澤侯表)
朱博為丞相封陽鄉侯食邑二千戶上書曰故事封丞
相不滿千戶而臣過制願還千戶(本傳)
平當為御史大夫至丞相以冬月賜爵關内侯(本傳漢儀注御)
(史大夫為丞相更春廼封李奇曰㠯冬月非封侯時)
遣列侯就國
文帝二年十月詔曰朕聞古者諸侯建國千餘各守其
地以時入貢民不勞苦上下驩欣靡有違德今列侯多
居長安邑遠吏卒給輸費苦而列侯亦無繇教訓其民
其令列侯之國為吏及詔所止者遣太子(本紀下同)
三年十一月詔曰前日詔遣列侯之國辭未行丞相朕
之所重其為朕率列侯之國遂免丞相勃遣就國
景帝後二年十月省徹侯之國(晉灼曰文帝遣列侯之國今省之)
繼絶
高帝五年下令曰楚地已定義帝亾後欲存恤楚衆以
定其主齊王信習知楚風俗更立為楚王(本紀)
孝文元年更封蕭延為酇侯(功臣表)
孝景二年封故相國蕭何孫係為列侯(本紀)
中元元年封故御史大夫周苛周昌孫子為列侯(本紀)
孝武元光三年封高祖功臣五人後為列侯(本紀)
元狩三年封故相國蕭何曾孫慶為列侯(本紀)
孝宣地節二年詔大司馬大將軍博陸侯功德茂盛朕
甚嘉之復其後世疇其爵邑世世母有所與功如蕭相
國(本紀)
地節四年封故酇侯蕭何曾孫建世為侯(本紀)
元康元年復高皇帝功臣絳侯周勃等百三十六人家
子孫令奉祭祀世世勿絶其母嗣者復其次(本紀)
功臣子孫訖於孝武後元之年靡有孑遺耗矣故孝宣
皇帝愍而錄之乃開廟藏覽舊籍詔令有司求其子孫
咸出庸保之中並受復除或加以金帛用章中興之德
降及孝成復加䘏問稍益衰微不絶如綫杜業納說曰
内恕之君樂繼絶世隆名之主安立亾國迹漢功臣亦
皆割符世爵受山河之誓存以著其號亾以顯其魂賞
亦不細矣百餘年間而襲封者盡或絶失姓或乏無主
朽骨孤於墓苗裔流於道生為愍隸死為轉屍以往况
今甚可悲傷聖朝憐憫詔求其後四方忻忻靡不歸心
出入數年而不省察恐議者不思大義設言虛亾則厚
德掩息遴柬布章非所以視化勸後也三人為衆雖難
盡繼宜從尤功於是成帝復紹蕭何哀平之世增修曺
參周勃之屬得其宜矣(功臣表)
元康四年賜故右扶風尹翁歸子黃金百斤以奉其祭
祀又賜功臣適後黃金人二十斤(本紀)
成帝元延元年封蕭相國後喜為酇侯(本紀)
孝平元始二年封故大司馬博陸侯霍光從父昆弟曾
孫陽宣平侯張敖玄孫慶忌周勃玄孫共(按本傳乃孫之子恭)
舞陽侯樊噲玄孫之子章皆為列侯復爵賜故曲周侯
酈商等後玄孫酈明友等百一十三人爵關内侯食邑
各有差(本紀)
元始中太皇太后詔賜公孫弘後子孫之次當為後者
爵關内侯召詣公車上名尚書朕親臨拜焉
王四夷君長
高帝五年詔曰故粤王亾諸世奉粤祀秦侵奪其地使
其社稷不得血食諸侯伐秦亾諸身帥閩中兵以佐滅
秦項羽廢而弗立今以為閩粤王王閩中地勿使失職
(本紀)
十一年五月詔曰粤人之俗好相攻擊前時秦徙中縣
之民南方三郡使與百粤雜處會天下誅秦南海尉佗
居南方長治之甚有文理中縣人以故不耗减粤人相
攻擊之俗益止俱頼其力今立佗為南粤王使陸賈即
授璽綬佗稽首稱臣(本紀)
十二年詔曰南武侯織亦粤之世也立以為南海王(本紀)
孝惠三年舉高帝時粤功曰閩君搖功多其民便附廼
立搖為東海王都東甌世號曰東甌王(閩粤傳)
武帝建元四年南粤王胡遣太子嬰齊入宿衛元鼎四
年上書請比内諸侯三歲一朝除邊關於是天子許之
賜其丞相吕嘉銀印及中尉大傅印餘得自置(本傳)
建元六年閩粤王郢攻南越越人殺郢降天子曰郢等
首惡獨無諸孫繇君丑不與謀廼使郎中將立丑為粤
繇王奉閩粤祭祀(本傳)
孝昭始元六年詔曰鉤町王母波率其君長人民擊反
者斬首捕虜有功其立母波為鉤町王(本紀)
匈奴故印文曰匈奴單于璽(本傳王莾更曰新匈奴單于章)
西南夷君長以百八(越本種百數)獨夜郎滇受王印(本傳)
傅介子斬樓蘭王馳傳詣闕廼立王弟尉屠耆為王更
名其國為鄯善為刻印章賜以宫女為夫人(西域傳)
關都尉文忠攻罽賓殺其王立陰末赴為罽賓王(同上)
西域凡國五十自譯長城長君監吏大禄百長千長都
尉且渠當戶將相至侯王皆佩漢印綬凡三百七十六
人(本傳)
侯降虜
昔書稱蠻夷帥服詩云徐方旣倈春秋列潞子之爵許
其慕諸夏也漢興至於孝文時廼有弓高襄城之封雖
自外倈本功臣後故自孝景始欲侯降者丞相周亞夫
守約而爭帝黜其議初開賞之科云云(功臣表下)
匈奴王徐盧等五人降漢(師古曰功臣表云睢徐盧)上欲侯之以勸
後亞夫曰彼背其主降陛下陛下侯之即何以責人臣
不守節者乎上曰丞相議不可用廼悉封徐盧等為列
侯(周亞夫傳)
封方士
欒大見武帝言黃金可成而河决可塞不死之藥可得
僊人可致也上廼拜大為五利將軍詔以二千戶印得
天士將軍地士將軍大通將軍詔以二千戶封地士將
軍大為樂通侯賜列侯甲第(郊祀志)
婦人爵邑
高帝封兄伯妻為隂安侯
高后二年封蕭何夫人為酇侯(蕭何傳)
樊噲妻吕&KR0912;為臨光侯
列侯太夫人夫人(文紀七年如淳曰列侯之妻稱夫人列侯死子復為列侯廼稱太夫人子)
(不為列侯不得稱也)
孝文十二年賜諸侯王女邑各二千戶(本紀)
武帝尊王皇后母臧兒為平原君(外戚傳)
王皇后母前夫金氏女封修成君賜湯沐邑(同上)
宣帝地節四年賜外祖母號為博平君以博平蠡吾兩
縣戶萬一千為湯沭邑(王夫人傳)
金當上南大行為太夫人(文潁曰南當母名也上名狀於大行)
王莽母賜號曰功顯君(王莽傳)
平帝賜三妹謁臣號修義君哉皮為承禮君鬲子為尊
德君食邑各二千戶(衛姬傳按本紀云賜帝女弟四人號皆為君今傳云三姊與紀不同)
(當考)
王莽白尊太后姊妹君俠為廣恩君君力為廣惠君君
弟為廣施君皆食湯沭邑(元后傳)
封建雜錄
列侯所食縣曰國(百官表)
高帝十二年詔列侯皆令自致吏得賦歛女子公主為
列侯食邑者佩之印賜大第室(本紀)
列侯賜餐錢奉邑(吕后紀應劭云諸侯四時皆得賜餐錢)
秦漢之制列侯封君食租衣税率戶二百千戶之君則
二十萬朝覲聘享出其中(貨殖傳)
孝武元鼎五年九月列侯坐獻黃金酎祭宗廟不如法
奪爵者百六人(紀漢儀注云諸侯歲以戶口酎黃金於高廟)
孝宣地節四年襄陽侯聖坐酎金斤八兩少四兩免(表)
五鳳四年朝侯固城坐酎金少四兩免
楊邱侯坐出國界耐為司寇(列侯坐罪奪爵者多矣略舉數條以為例)
終陵侯華禄坐出界耐為司寇(表)
祚陽侯仁坐擅興繇賦削爵一級(此類甚多皆不具載)
孝景中二年令列侯初封及之國大鴻臚奏策列侯薨
大行奏諡誄策遣大中大夫弔祠視喪事因立嗣其薨
葬國得發民輓喪穿復土治墳亾過三百人畢事(本紀)
平當為御史大夫至丞相以冬月賜爵關内侯(本傳李奇曰以)
(冬月非封侯時且先賜爵關内侯也)
西漢會要卷三十四
