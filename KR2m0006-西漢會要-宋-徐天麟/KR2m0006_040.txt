西漢會要卷四十
宋徐天麟撰
職官十
集議上
議立君
高后四年詔曰皇帝疾久不已不可屬天下其議代
之羣臣頓首奉詔(本紀)
漢大臣使人迎代王郎中令張武等議皆曰願稱疾
無往中尉宋昌進曰大王勿疑也(文紀按張武宋昌皆代邸官故與此)
(議)
代王入代邸羣臣上議曰丞相臣平大尉臣勃大將
軍臣武御史大夫臣蒼宗正臣郢朱虚侯臣章東牟
侯臣興居典客臣揭再拜言云云臣謹請陰安侯頃
王后(兄仲妻也)琅琊王澤列侯吏二千石議大王高皇帝
子宜為嗣(文紀)
元平元年昭帝崩亡嗣羣臣議所立咸持廣陵王郎
有上書言王不可以承宗廟霍光承皇太后詔召昌
邑王旣至即位行淫亂光遂召丞相御史將軍列侯
中二千石大夫博士會議未央宫羣臣皆驚愕失色
田延年曰今日之議不得旋踵於是議者皆叩頭曰
唯將軍令光與羣臣連名奏王尚書令讀奏曰丞相
臣敞等云云臣敞等謹與博士臣霸臣雋舍臣德臣
虞舍臣射臣蒼等議當廢太后詔歸賀昌邑光坐庭
中會丞相以下定議所立廣陵王已前不用及燕刺
王謀反其子不在議中近親唯有皇曾孫光遂與丞
相上奏皇太后詔曰可(霍光傳)
議儲嗣
文帝元年有司請蚤建太子詔曰其安之有司固請
更議不宜上乃許之(本紀)
成帝召丞相翟方進御史大夫孔光右將軍廉褒後
將軍朱博皆引入禁中議中山定陶王誰宜為嗣者
方進王根以為定陶王宜為嗣褒博皆如方進根議
光獨以為中山王宜為嗣上以禮兄弟不相入廟遂
立定陶王為太子(孔光傳)
議宗廟
高后七年詔曰昭靈夫人太上皇妃也武哀侯宣夫
人高帝兄姊也號諡不稱其議尊號丞相臣平等請
尊昭靈夫人曰昭靈后武哀侯曰武哀王宣夫人曰
昭哀后(高后紀)
孝景元年詔曰其為孝文皇帝廟為昭德之舞以明
休德其與丞相列侯中二千石禮官具禮儀奏丞相
臣嘉等謹議世功莫大於高皇帝德莫盛於孝文皇
帝高帝廟宜為帝者太祖之廟孝文皇帝廟宜為帝
者太宗之廟制曰可(景紀)
宣帝即位詔丞相御史曰孝武廟樂未稱其與列侯
二千石博士議於是羣臣大議庭中皆曰宜如詔書
長信少府夏侯勝獨曰不宜立廟樂公卿共難勝曰
此詔書也勝曰詔書不可用也於是丞相義御史大
夫廣明劾奏勝非議詔書毁先帝不道下獄有司遂
請尊孝武帝為世宗廟奏盛德文始五行之舞(夏侯勝傳)
本始元年詔曰故皇太子在湖未有號諡歲時祠其
議諡置園邑(本紀)
元帝時貢禹奏言古者天子七廟今孝惠孝景廟皆
親盡宜毁及郡國廟不應古禮天子是其議元光四
年廼下詔先議罷郡國廟其與將軍列侯中二千石
二千石諸大夫博士議郎議丞相元成御史大夫鄭
弘太子太傅嚴彭祖少府歐陽地餘諫大夫尹更始
等七十人皆曰宗廟在郡國宜亡修臣請勿復修奏
可因罷郡國廟後月餘復下詔曰祖宗之廟不敢自
顓其與將軍列侯中二千石二千石諸大夫博士議
元成等四十四人奏議㠯為高帝宜為帝者太祖之
廟世世不毁承後屬盡者宜毁今宗廟異處昭穆不
序宜入就太祖廟而序昭穆如禮大司馬車騎將軍
許嘉等二十九人㠯為孝文宜為帝者太宗之廟廷
尉忠㠯為孝武宜為世宗之廟諫大夫尹更始等十
八人㠯為皇考廟非正禮宜毁於是上重其事依違
者一年廼下詔曰云云其正禮儀元成等奏曰祖宗
之廟世世不毁繼祖以下五世而迭毁云云奏可後
歲餘元成薨匡衡為丞相上詔問衡議欲復之衡深
言不可久之遂盡復所罷寢廟園皆修祀如故哀帝
即位丞相光大司空武奏言迭毁之次當㠯時定臣
請與羣臣雜議奏可於是光禄勲彭宣詹事滿昌博
士左咸等五十三人皆以為繼祖宗㠯下五世而迭
毁孝武皇帝親盡宜毁太僕王舜中壘校尉劉歆議
㠯七廟言之孝武皇帝未宜毁上覽其議而從之制
曰太僕舜中壘校尉歆議可至平帝元始中大司馬
王莽奏皇考廟本不當立又南陵雲陵園陵名未正
謹與大司徒晏等百四十七人議請皇考廟毁勿修
罷南陵雲陵為縣奏可(韋玄成傳)
議郊祀
孝文十五年黃龍見於成紀上乃下詔議郊祀(本紀)
元狩二年天子郊雍議曰今上帝朕親郊而后土母
祀則禮不答也有司與太史公祠官寬舒等議云云
於是天子遂東立后土祠如寬舒等議(郊祀志)
李延年以好音見上善之下公卿議曰民間祠有鼓
舞樂今郊祀而無樂豈稱乎公卿曰云云(同上)
成帝初即位丞相衡御史大夫譚奏言甘泉泰畤河
東后土之祠宜可徙置長安願與羣臣議定奏可大
司馬車騎將軍許嘉等八人㠯為宜如故右將軍王
商博士師丹議郎翟方進等五十人㠯為宜徙於是
衡譚奏議曰今議者五十八人其五十言當徙八人
以為不宜宜於長安定南北郊天子從之(同上)
平帝元始五年大司馬王莽奏臣謹與太師孔光長
樂少府平晏大司農左咸中壘校尉劉歆大中大夫
朱陽博士薛順議郎國由等六十七人議皆曰宜如
建始時丞相衡等議復長安南北郊奏可後莽又奏
言臣謹與大師光大司徒宫羲和歆等八十九人議
皆曰宜令墬祗稱皇墬后祗兆曰廣畤奏可(同上)
議典禮
文帝十五年使博士諸生刺六經中作王制謀議廵
守封禪事(郊祀志)
武帝建元元年議立明堂(本紀又見申公傳)
元朔元年詔曰朕深詔執事興廉舉孝今或至闔郡
而不薦一人其與中二千石禮官博士議不舉者罪
(本紀)
五年詔太常其議與博士弟子員丞相弘謹與太常
臧博士平等議曰云云(儒林傳序)
元鼎四年六月汾陰得寳鼎迎至長安公卿大夫皆
議尊寳鼎天子曰鼎曷為出哉有司皆言鼎宜視宗
禰廟藏於帝庭以合明應制曰可(郊祀志)
自得寳鼎上與公卿諸生議封禪封禪用希曠絶莫
知其儀體而羣儒采封禪尚書周官王制之望祀射
牛事齊人丁公年九十餘對曰云云羣臣旣已不能辨
明封禪事上為封祠器以示羣儒於是盡罷羣儒弗
用(同上)
帝議欲放古廵守封禪之事諸儒對者五十餘人未
能有所定上乃自制儀頗采儒術以文之焉禇大與
兒寬議封禪於上前大不能及(兒寬傳)
元封七年大中大夫公孫卿壺遂大史令司馬遷等
言歷紀廢壞宜改正朔上乃詔御史大夫寬曰與博
士共議今宜何以為正朔服色何上寬與博士賜等
議皆曰云云遂詔卿遂等與侍郎尊大典星射姓等
議造漢歷(律歷志)
宣帝時美陽得鼎獻之下有司議多㠯為宜薦見在
宗廟如元鼎時故事張敞上議曰今此鼎細小不宜
薦見於宗廟制曰京兆尹議是(郊祀志)
石渠論五經同異(見圖書條)
司隸校尉涓勲奏言丞相請遣掾史以宰士督察天
子奉使命大夫甚悖逆順之理願下中朝特進列侯
將軍㠯正國法度議者以為丞相掾不宜移書督趁
司隸(翟方進傳)
哀帝即位有詔問丞相大司空定陶共王太后宜何
居禮光議以為定陶太后宜改築宫大司空何武曰
可居北宫上從武言(孔光傳)
傅大后欲與成帝毋俱稱尊號羣下多順指言宜立
尊號唯師丹與孔光持不可上重違大臣又内廹傅
太后依違者連歲(同上)
議封建
漢五年詔諸侯王視有功者立㠯為燕王荆王臣信
等十人皆曰太尉盧綰功最多請立以為燕王(本紀下同)
六年詔齊其復㠯為諸侯及擇寬惠修潔者王齊荆
地韓王信奏請云云
十一年詔王相國通侯吏二千石擇可立為代王者
燕王綰相國何等三十三人皆曰子常請立㠯為代
王
詔擇可以為梁王淮陽王者燕王綰相國何等請立
子恢為梁王子友為淮陽王
詔王相國擇可立為淮陽王者羣臣請立子長為王
十二年詔朕欲復立吳王其議可者長沙王臣等言
沛侯濞請立為吳王
詔諸侯王議可立為燕王者長沙王臣等請立子建
為燕王
武帝元狩六年大司馬臣去病請定皇子位制曰下
御史丞相臣青翟御史大夫臣陽太常臣充大行令
臣息太子少傅臣安行宗正事謹與二千石臣賀等
議制曰更議丞相御史謹與列侯臣嬰齊中二千石
臣賀諫大夫博士臣安等議制曰云云丞相臣青翟
御史大夫臣湯昧死言臣青翟等與列侯二千石諫
大夫博士臣慶等議奏留中不下臣青翟等竊與列
侯臣夀成等二十七人議制曰立皇子閑為齊王旦
為燕王胥為廣陵王(三王世家)
昌邑王賀薨豫章太守廖奏言宜以禮絶賀以奉天
意願下有司議議皆㠯為不宜為立嗣(昌邑王傳)
議功賞
漢五年列侯畢已受封奏位次皆曰平陽侯曺參功
最多宜第一關内侯鄂千秋時為謁者進曰羣臣議皆
誤蕭何當第一曺參次之上曰善乃令何第一蕭何
功雖高待鄂君乃得明于是因鄂千秋故所食關内侯
邑二千戸封為安平侯(蕭何傳)
高后二年詔曰欲差次列侯功㠯定朝位其與列侯
議定奏之丞相臣平言謹與絳侯臣勃曲周侯臣商潁
陰侯臣嬰安國侯臣陵等議云云奏可(本紀)
馮奉世擊莎車王自殺上甚說下議封奉世丞相將
軍皆曰奉世功效尤著宜加爵土之賞少府蕭望之
獨以奉世不宜受封上善望之議(馮奉世傳)
甘延夀陳湯斬郅支單于既至論功石顯匡衡以為
延夀湯擅興師矯制為國招難漸不可開元帝内嘉
延夀湯功而重違衡顯之議議久不决故宗正劉向
上疏曰宜尊寵爵位以勸有功於是天子下詔曰其
赦延夀湯罪勿治詔公卿議封焉議者以為宜如軍
法捕斬單于令匡衡石顯以為郅支本非真單于元
帝取鄭吉故事封千戶衡顯復爭廼封延夀為義成
侯賜湯爵關内侯(陳湯傳)
成帝既罷昌陵以淳于長首建忠策下公卿議封長
平當以長雖有善言不應封爵之科當坐前議不正
左遷鉅鹿太守後遂封長(平當傳)
西漢會要卷四十
