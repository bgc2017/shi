西漢會要卷二
宋徐天麟撰
帝系二
太皇太后皇太后皇后
漢興因秦之稱號帝母稱皇太后祖母稱太皇太后適
稱皇后妾皆稱夫人(外戚傳)
昭靈后高祖母媪也嘗息大澤之陂夢與神遇是時雷
電晦冥太公往視則見蛟龍於上已而有娠遂産高祖
高祖即位追尊母媪為昭靈夫人(漢儀注云高祖母兵起時死小黃北後葬)
(於小黃作陵廟)吕后七年尊曰昭靈后(以本紀修)
高祖吕皇后(見帝號)
高祖薄姬生文帝年八歲立為代王出從子之代為代
太后文帝即位尊太后為皇太后孝景即位尊為太皇
太后前二年崩葬南陵(以外戚傳及本紀修下同)
孝惠張皇后宣平矦敖尚帝姊魯元公主有女惠帝即
位吕太后欲為重親以公主女配帝為皇后吕太后崩
廢處北宫孝文後元年薨葬安陵不起墳
孝文竇皇后景帝母也吕太后時以良家子選入宫太
后出宫人以賜諸王各五人誤置籍代伍中代王獨幸
竇姬生景帝文帝立數月公卿請立太子而竇姬男最
長立為太子而竇姬為皇后景帝即位尊為皇太后建
元六年崩合葬霸陵
孝景薄皇后孝文薄太后家女也景帝為太子時薄太
后取以為太子妃景帝立立薄妃為皇后無子立六年
薄太后崩皇后廢廢後四年薨葬長安城東平望亭南
孝景王皇后武帝母也嫁為金王孫婦生一女矣母臧
兒卜筮曰兩女當貴欲倚兩女奪金氏納太子宫生三
女一男男方在身時王夫人夢日入其懷以告太子太
子曰此貴兆也未生而文帝崩景帝即位王夫人生男
會薄皇后廢立王夫人為皇后立九年景帝崩武帝即
位為皇太后元朔三年崩合葬陽陵
孝武陳皇后長公主嫖女也(嫖竇太后女也)初武帝得立為太
子長主有力取主女為妃及帝即位立為皇后元光五
年賜皇后策曰皇后失序惑於巫祝不可以承天命其
上璽綬罷退居長門宫後數年薨葬霸陵郎官亭東
孝武衛皇后字子夫為平陽主謳者武帝袚霸上還過
平陽主既飲謳者進帝獨說子夫主因奏送入宫元朔
元年生男據遂立為皇后皇后立七年而男立為太子
衛后立三十八年巫蠱事起皇后自殺宣帝立乃改葬
謚曰思后置園邑三百家長丞周衛奉守焉
孝武趙倢伃昭帝母也武帝廵狩過河間望氣者言此
有竒女天子亟使使召之既至女兩手皆拳上自披之
手即時伸由是得幸號曰拳夫人進為倢伃居鉤弋宫
大有寵生昭帝號鉤弋子任身十四月乃生上曰聞昔
堯十四月而生今鉤弋亦然迺命其所生門曰堯母門
倢伃從幸甘泉有過見譴以憂死因葬雲陽後上疾病
乃立鉤弋子為皇太子明日帝崩昭帝即位追尊倢伃
為皇太后發卒二萬人起雲陵邑
孝昭上官皇后祖父桀受武帝遺詔輔少主昭帝初立
年八歲桀子安有女即霍光外孫因帝姊鄂邑蓋長公
主内安女後宫為倢伃月餘遂立為皇后年甫六歲後
桀安謀廢立事發覺宗族既滅皇后以年少不與謀亦
光外孫故得不廢皇后立十歲而昭帝崩后年十四五
云昌邑王即位尊為皇太后宣帝即位為太皇太后凢
立四十七年卒年五十二建昭二年合葬平陵
宣帝祖母戾后本衛太子史良娣也巫蠱事起遇害宣
帝即位追尊曰戾后
宣帝母悼后本史皇孫王夫人也名翁湏生宣帝數月
衛太子敗家人子皆坐誅宣帝即位追尊母王夫人諡
曰悼后與祖母戾后皆改葬起園邑長丞奉守
孝宣許皇后元帝母也父廣漢坐論為鬼薪時宣帝養
於掖庭號皇曾孫與廣漢同寺居廣漢有女平君年十
四五當為歐侯氏子婦臨當入歐侯氏子死遂與曾孫
一歲生元帝數月曾孫立為帝平君為倢伃公卿議立
皇后大臣白立許倢伃霍光夫人顯欲貴其小女道無
從明年許皇后當娠顯使女醫淳于衍以附子并合大
醫大丸以飲皇后有頃曰我頭岑岑也藥中得無有毒遂
崩諡曰恭哀皇后葬杜南是為杜陵南園
孝宣霍皇后大司馬大將軍博陸矦光女也母顯既使
淳于衍隂殺許后顯勸光納之果立為皇后立三歲而
光薨上立許后男為太子顯恚不食嘔血復教皇后令
毒太子皇后數召太子賜食阿保輒先嘗之后挾毒不
得行後殺許后事頗泄顯與諸壻兄弟謀反發覺皆誅
滅后廢處昭臺宫後十二歲徙雲林館乃自殺葬昆吾
亭東
孝宣王皇后父奉光宣帝在民間數與奉光會有女十
餘歲每當適人所當適輒死宣帝即位召入後宫為倢
伃霍皇后廢後上憐許太子蚤失母於是選後宫素謹
而無子者遂立王倢伃為皇后令母養太子自為后後
希見無寵封父奉光為卭成矦立十六年宣帝崩元帝
即位為皇太后成帝即位為太皇太后成帝母亦姓王
氏故世號太皇太后為卭成太后凢立四十九年年七
十餘永始元年崩合葬杜陵稱東園
孝元王皇后成帝母王莽之姑也五鳳中獻入掖庭宣
帝選送太子宫生成帝字大孫宣帝崩太子即位是為
元帝立大孫為太子以母王妃為倢伃後三日立為皇
后元帝崩太子立是為成帝尊皇后為皇太后哀帝即
位為太皇太后哀帝崩無子太皇太后以莽為大司馬
共立中山王是為平帝平帝年九歲常年被疾太后臨
朝委政於莽莽踐祚居攝太后力不能禁及莽即位更
命太皇太后為新室文母年八十四建國五年崩合葬
渭陵
孝元傅皇后哀帝祖母也少為上官太后才人自元帝
為太子得進幸元帝即位立為倢伃生定陶恭王更號
昭儀元帝崩傅昭儀隨王歸國稱定陶太后恭王薨子
代為王王母曰丁姬太后躬自養視成帝無繼嗣遂立
定陶王為太子哀帝即位尊定陶恭王為恭皇哀帝傅
太后為恭皇太后歲餘尊為帝太太后丁姬為帝太后
後又更帝太太后為皇太太后稱永信宫帝太后稱中
安宫而成帝母太皇太后本稱長信宫成帝趙后為皇
太后並四太后各置少府太僕元夀元年崩合葬渭陵
稱老元傅皇后云
孝成許皇后大司馬車騎將軍平恩矦嘉女也元帝悼
傷母恭哀后居位日淺而遭霍氏之辜故選嘉女以配
皇太子成帝即位立為皇后是時大將軍鳳用事威權
尤盛其後比三年日蝕言事者頗歸咎於鳳矣而永谷
等遂著之許氏后姊為媚道祝詛事發覺許后坐廢處
昭臺宫後九年賜藥自殺
孝成趙皇后本長安宫人號曰飛燕成帝召入宫大幸
有女弟復召入俱為倢伃許后廢乃立倢伃為皇后弟
為昭儀姊弟顓寵十餘年卒皆無子成帝崩民間歸罪
趙昭儀皇太后詔治問皇帝起居發病狀昭儀自殺哀
帝立尊趙皇后為皇太后哀帝崩王莽白太后貶皇太
后為孝成皇后徙居北宫後月餘廢為庶人是日自殺
哀帝母丁太后定陶恭王姬也哀帝即位尊恭王為恭
哀皇帝丁姬爲恭皇后後又更為帝太后建平二年丁
太后崩上令起陵恭皇之園哀帝崩王莽秉政使有司
奏舉丁傅罪惡貶傅太后號為定陶恭王母丁太后號
曰丁姬又奏發恭王母及丁姬冢取其璽綬莽又周棘
其處以為世戒云
孝哀傅皇后定陶太后從弟子也哀帝為定陶王時傅
太后欲重親取以配王王入為漢太子傅氏女為妃哀
帝即位為皇后帝崩王莽白太皇太后廢為庶人自殺
孝平王皇后安漢公莽女也平帝即位年九歲成帝母
太皇太后稱制而莽秉政欲依霍光故事以女配帝太
后不得已而許之明年遣大司徒宫等奉乘輿法駕迎
皇后於安漢公第后立歲餘平帝崩莽立子嬰尊皇后
為皇太后莽即真以嬰為定安公改皇太后為定安公
太后太后時年十八矣漢兵誅莽自投火中而死
雜錄
皇太后皇后公主所食曰邑(百官表)
成帝即位匡衡上疏曰匹配之際生民之始萬福之原
婚姻之禮正然後品物遂而天命全孔子論詩以關雎
為始言夫上者民之父母后夫人之行不侔乎天地則
無以奉神靈之統而理萬物之宜故詩曰窈窕淑女君
子好逑言能致其正淑不貳其操情欲之感無介乎容
儀宴私之意不形乎動靜夫然後可以配至尊而為宗
廟主此綱紀之首王教之端也自上世以來三代興廢
未有不由此者也願陛下詳覽得失盛衰之效以定大
基采有德戒聲色近嚴敬遠技能(匡衡傳)
自上為太子時以好色聞及即位皇太后詔采良家女
杜欽因是說大將軍鳳曰禮壹取九女所以極陽數廣
嗣重祖也必鄉舉求窈窕不問華色所以助德理内也
娣姪雖缺不復補所以養夀塞爭也故后妃有正淑之
行則繼嗣有賢聖之君制度有威儀之節則人君有夀
考之福廢而不由則女德不厭女德不厭則夀命不究
於高年書云或四三年言失欲之生害也男子五十好
色未衰婦人四十容貌改前以改前之容侍於未衰之
年而不以禮為制則其原不可救而後徠異態後徠異
態則正后自疑而支庶有間適之心是以晉獻被納讒
之謗申生蒙無罪之辜今聖主富於春秋未有適嗣方
鄉術入學未親后妃之議將軍輔政宜因始初之隆建
九女之制詳擇有行義之家求淑女之質毋有必聲色音
技能為萬世大法夫少戒之在色小弁之作可為寒心
唯將軍常以為憂鳳白之太后太后以為故事無有欽
復重言詩云殷鑒不遠在夏后氏之世刺戒者至迫近
而省聽者常怠忽可不謹哉前言九女略陳其禍福甚
可悼懼竊恐將軍不深留意后妃之制夭夀治亂存亡
之端也迹三代之季世覽宗宣之饗國察近屬之符驗
禍敗曷常不由女德是以佩玉晏鳴關雎歎之知好色
之伐性短年離制度之生無厭天下將蒙化凌夷而成
俗也故詠淑女幾以配上忠孝之篤仁厚之作也夫君
親夀尊國家治安誠臣子之至願所當勉之也易曰正
其本萬物理凢事論有疑未可立行者求之往古則典
刑無考之來今則吉凶同卒搖易之則民心惑若是者
誠難施也今九女之制合於往古無害於今不逆於民
心至易行也行之至有福也將軍輔政而不蚤定非天
下之所望也唯將軍信臣子之願念關雎之思逮委政
之隆及始初清明為漢家建無窮之基誠難以忽不可
以遴鳳不能自立法度循故事而已(杜欽傳)
河平元年夏四月己亥晦日有食之詔公卿百僚陳過
失無有所諱光祿大夫劉向對曰四月交於五月月同
孝惠日同孝昭其占恐害繼嗣是時許皇后專寵後宫
希得進見中外皆憂上無繼嗣故杜欽谷永及向所對
皆及之上於是減省椒房掖庭用度服御輿駕所發諸
宫官府及所造作遺賜外家羣臣妾皆如竟寧以前故
事皇后上疏自陳以為時世異制長短相補不出漢制
而已纖微之間未必可同若竟寧前與黃龍前豈相放
哉家吏不曉今壹受詔如此且使妾搖手不得設妾欲
作某屏風張於某所曰故事無有或不能得則必繩妾
以詔書矣此誠不可行唯陛下省察故事以特牛嗣大
父母戴矦敬矦皆得蒙恩以太牢祠今當率如故事唯
陛下哀之今吏甫受詔讀記直豫言使后知之非可復
若私府有所取也其萌牙所以約制妾者恐失人理唯
陛下深察焉上於是采谷永劉向所言災異咎驗皆在
後宫之意以報之且曰吏拘於灋亦安足過蓋矯枉者
過直古今同之且財幣之省特牛之祠其於皇后所以
扶助德美為華寵也咎根不除災變相襲祖宗且不血
食何戴矦也傳不云虖以約失之者鮮審皇后欲從其
奢與朕亦當灋孝武皇帝也如此則甘泉建章可復興
矣孝文皇帝朕之師也皇太后皇后成灋也假使太后
在彼時不如職今見親厚又惡可以踰虖皇后其刻心
秉德謙約為右垂則列妾使有灋焉(外戚傳)
永始元年帝欲立趙倢伃為皇后先下詔封倢伃父臨
為列矦劉輔上書言臣聞天之所與必先賜以符瑞天
之所違必先降以災變此神明之徵應自然之占驗也
昔武王周公承順天地以饗魚烏之瑞然猶君臣祗懼
動色相戒况於季世不蒙繼嗣之福屢受威怒之異者
虖雖夙夜自責改過易行畏天命念祖業妙選有德之
世考卜窈窕之女以承宗廟順神祗心塞天下望子孫
之祥猶恐晚暮今迺觸情從欲傾於卑賤之女欲以母
天下不畏于天不媿于人惑莫大焉里語曰腐木不可
以為柱卑人不可以為主天人之所不予必有禍而無
福市道皆共知之朝廷莫肯壹言臣竊傷心自念得以
同姓拔擢尸祿不忠汚辱諫爭之官不敢不盡死唯陛
下深察書奏上使侍御史收縛輔繋掖庭秘獄(劉輔傳)
初哀帝即位成帝母稱太皇太后成帝趙皇后稱皇太
后而上祖母傅太后與母丁后皆在國邸自以定陶共
王為稱高昌矦董宏上書言秦莊襄王母本夏氏而為
華陽夫人所子及即位後俱稱太后宜立定陶共王后
為皇太后事下有司時師丹以左將軍與大司馬王莽
共劾奏宏知皇太后至尊之號天下一統而稱引亡秦
以為比喻詿誤聖朝非所宜言大不道上新立謙遜納
用莽丹言免宏為庶人傅太后大怒要上欲必稱尊號
上於是追尊定陶共王為共皇帝尊傅太后為共皇太
后丁后為共皇后郎中令冷襃黃門郎段猶等復奏言
定陶共皇太后共皇后皆不宜復引定陶蕃國之名以
冠大號車馬衣服宜皆稱皇之意置吏二千石以下各
共厥職又宜為共皇立廟京師上復下其議有司皆以
為宜如襃猶言丹議獨曰聖王制禮取法於天地故尊
卑之禮明則人倫之序正人倫之序正則乾坤得其位
而隂陽順其節人主與萬民俱蒙祐福尊卑者所以正
天地之位不可亂也今定陶共皇太后共皇后以定陶
共為號者母從子妻從夫之義也欲立官置吏車服與
太皇太后並非所以明尊卑亡二上之義也定陶共皇
號謚已前定義不得復改(師丹傳)
三宫(王嘉傳貢獻三宫師古曰三宫天子太后皇后也)
兩宫(五行志兩宫親屬師古曰謂太后家王氏皇后家趙氏故云親屬)
東宫(劉向傳依東宫之尊師古曰東宫太子所居也)
中宫(哀紀食邑如中宫師古曰中宫皇后之宫)
東朝(灌夫傳東朝廷辦之如淳曰東朝太后朝也)
永信宫中安宫長信宫(傳昭儀皇太太后稱永信宫帝太后稱中安宫成帝母太皇太)
(后稱長信宫)
椒房(車千秋傳未央椒房師古曰椒房殿名皇后所居也以椒和泥塗壁取其温而芳也)
青蒲(史丹傳應劭曰青蒲非皇后不得至此)
西漢會要卷二
