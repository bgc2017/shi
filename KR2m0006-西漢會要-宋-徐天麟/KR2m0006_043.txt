西漢會要卷四十三
宋徐天麟撰
職官十三
改官名
秦兼天下立百官之職漢因循而不革明簡易隨時宜
也其後稍有所改(表)
孝景中六年更命廷尉為大理將作少府為將作大匠
主爵中尉為都尉長信詹事為長信少府將行為大長
秋大行為行人奉常為太常典客為大行治粟内史為
大農以大内為二千石置左右内官屬大内(史記本紀)
孝武太初元年定官名(本紀)
初漢興襲秦官置丞相御史大夫太尉至武帝罷太尉
始置大司馬以冠將軍之號非有印綬官屬也及成帝
時何武為九卿建言古者民樸事約國之輔佐必得賢
聖然猶則天三光備三公官各有分職今末俗文弊政
事煩多宰相之才不能及古而丞相獨兼三公之事所
以久廢而不治也宜建三公官定卿大夫之任分職授
政以考功效其後上以問師安昌侯張禹禹以為然時
曲陽侯王根為大司馬驃騎將軍而何武為御史大夫
於是上賜曲陽侯根大司馬印綬置官屬罷驃騎將軍
官以御史大夫何武為大司空封列侯皆增奉如丞相以
備三公官焉議者多以為古今異制漢自天子之號下
至佐史皆不同於古而獨改三公職事難分明無益於
治亂是時御史府吏舍百餘區井水皆竭又其府中列
栢樹嘗有野烏數千棲宿其上晨去暮來號曰朝夕烏
烏去不来者數月長老異之後二歲餘朱博為大司空
奏言帝王之道不必相襲各繇時務高皇帝以聖德受
命建立鴻業置御史大夫位次丞相典正法度以職相
參總領百官上下相監臨歴載二百年天下安寧今更
為大司空與丞相同位未獲嘉祐故事選郡國守相高
第為中二千石選中二千石為御史大夫任職者為丞
相位次有序所以尊聖德重國相也今中二千石未更
御史大夫而為丞相權輕非所以重國政也臣愚以為
大司空官可罷復置御史大夫遵奉舊制臣願盡力以
御史大夫為百僚率哀帝從之廼更拜博為御史大夫
會大司馬喜免以陽安侯丁明為大司馬衛將軍置官
屬大司馬冠號如故事後四歲哀帝遂改丞相為大司
徒復置大司空大司馬焉(朱博傳)
哀帝元夀二年五月正三公官分職大司馬衛將軍董
賢為大司馬丞相孔光為大司徒御史大夫彭宣為大
司空正司直司隸造司寇職事未定帝崩(本紀)
初何武為大司空又與丞相方進共奏言古選諸侯賢
者以為州伯書曰咨十有二牧所以廣聪明燭幽隠也
今部刺史居牧伯之位秉一州之統選第大吏所薦位
高至九卿所惡立退任重職大春秋之義用貴治賤不
以卑臨尊刺史位下大夫而臨二千石輕重不相凖失
位次之序臣請罷刺史更置州牧以應古制奏可及博
奏復御史大夫官又奏言漢家至德溥大宇内萬里立
置郡縣部刺史奉使典州督察郡國吏民安寧故事居
部九歲舉為守相其有異材功效著者輙登擢秩卑而
賞厚咸勸功樂進前丞相方進奏罷刺史更置州牧秩真
二千石位次九卿九卿闕以高第補其中材則苟自守
而已恐功效陵夷奸軌不禁臣請罷州牧置刺史如故
奏可(朱博傳)
孝平元始五年更公卿大夫八十一元士官位名次及
十二州名分界郡國所屬罷置改易天下多事吏不能
紀(本紀)
省官
漢吏員自丞相至佐史凡十三萬二百八十五人(表)
孝文後六年大旱蝗損郎吏員
孝武損郎員(三王世家)
孝昭元平元年詔日者省用罷不急官(本紀)
戒敇官吏
孝文十二年詔曰吾詔書數下歲勸民種植而功未興
是吏奉吾詔不勤而勸民不明也且吾農民甚苦而吏
莫之省將何以勸焉(紀下同)
孝景後二年詔曰今歲或不登民食頗寡其咎安在或
詐偽為吏吏以貨賂為市漁奪百姓侵牟萬民縣丞長
吏也奸法與盗盗甚無謂也其令二千石各修其職不
事官職耗亂者丞相以聞請其罪
孝武元狩六年詔曰夫仁行而從善義立則俗易意奉
憲者所以導之未明與將百姓所安殊路而矯虔吏因
乘埶㠯侵蒸庶邪今遣博士大等六人循行天下存問
鰥寡孤獨及冤失職奸&KR2069;為害野荒治苛者舉奏
孝宣地節四年詔曰朕惟百姓失職不贍吏或營私煩
擾不顧厥咎又曰令甲死者不可生刑者不可息此先
帝之所重而吏未稱今繫者或以掠辜若饑寒瘦死獄
中何用心逆人道也朕甚痛之其令郡國歲上繫囚以
掠笞若瘦死者所坐名縣爵里丞相御史課殿最以聞
元康二年正月詔曰今吏修身奉法未有能稱朕意者
朕甚愍焉其赦天下與士大夫厲精更始
五月詔曰獄者萬民之命所以禁暴止邪養育羣生也
能使生者不怨死者不恨則可謂文吏矣今則不然用
法或持巧心析律二端深淺不平增辭餙非以成其罪
奏不如實上亦亡繇知此朕之不明吏之不稱四方黎
民將何仰哉二千石各察官屬勿用此人吏務平法或
擅興繇役餙厨傳稱過使客越職踰法㠯取名譽譬猶
踐薄冰以待白日豈不殆哉
黃龍元年詔曰上古之治君臣同心舉措曲直各得其
所朕數詔公卿務行寬大順民所疾苦今吏或以不禁
奸邪為寬大縱釋有罪為不苛或以酷惡為賢皆失其
中奉詔宣化如此豈不繆哉方今天下少事繇役减省
兵革不動而民多貧盗賊不止其咎安在上計簿具文
而已務為欺謾以避其課三公不以為意朕將何任諸
請詔省卒徒自給者皆止御史察計簿疑非實者按之
使真偽無相亂
孝成建始元年詔曰羣公孜孜率先百僚輔朕不逮崇
寬大長和睦凡事恕已毋行苛刻
孝哀元夀元年詔曰朕獲保宗廟不明不敏夙夜憂勞
未遑寧息惟陰陽不調元元不贍未睹厥咎屢敇公卿
庶幾有望至今有司執法未得其中或上暴虐假勢獲
名溫良寬柔䧟於亡滅是故殘賊彌長和睦日衰百姓
愁怨靡所措躬廼正月朔日有蝕之厥咎不遠在余一
人公卿大夫其各悉心勉帥百寮崇任仁人黜遠殘賊
期於安民陳朕之過失無有所諱
戒貪吏
文帝十三年定律曰吏坐受賕枉法守縣官財物而即
盗之已論命復有笞罪者皆棄市(刑法志)
景帝元年詔曰吏受所監臨以飲食免重受財物賤買
貴賣論輕廷尉與丞相更議著令廷尉信謹與丞相議
曰吏及諸有秩受其官屬所監所治所行所將其與飲
食計償費勿論它物若買故賤賣故貴皆坐贓為盗沒
入贓縣官吏遷徙免受其故官屬所將監治送財物奪
爵為士伍免之無爵罰金二斤令沒入所受有能捕告
畀其所受贓(紀)
後二年詔曰吏以貨賂為市漁奪百姓侵牟萬民縣丞
長吏也奸法與盗盗其無謂也其令二千石各修其職
不事官職耗亂者丞相以聞請其罪(紀)
三年詔吏發民若取庸采黃金珠玉者坐贓為盗二千
石聽者與同罪(紀)
策免大臣
宣帝五鳳二年策御史大夫蕭望之曰有司奏君責使
者禮過丞相亡禮廉聲不聞敖慢不遜亡以扶政帥先
百竂君不深思䧟于兹穢朕不忍致君于理使光禄勲
惲策詔左遷君為太子太傅授印其上故印使者便道
之官君其秉道明孝正直是與帥意亡諐靡有後言(本傳)
成帝河平四年左將軍史丹等奏王商位三公爵列侯
親受詔策為天下師不遵法度以翼國家而回辟下媚
以進其私執左道以亂政為臣不忠罔上不道甫刑之
辟皆為上戮罪名明白臣請詔謁者召商詣若盧詔獄
上素重商知正言多險制曰勿治鳳固争之於是制詔
御史蓋丞相以德輔翼國家典領百僚協和萬國為職
任莫重焉今樂昌侯商為丞相出入五年未聞忠言嘉
謀而有不忠執左道之辜䧟于大辟前商女弟内行不
修奴賊殺人疑商教使為商重臣故抑而不窮今或言
商不以自悔而反怨懟朕甚傷之惟商與先帝有外親
未忍致于理其赦商罪使者收丞相印綬(本傳)
永始二年册丞相薛宣曰君為丞相出入六年忠孝之
行率先百僚朕無聞焉朕既不明變異數見歲比不登
倉廩空虚百姓饑饉流離道路疾疫死者以萬數人至
相食盗賊並興羣職曠廢是朕之不德而股肱不良也
廼者廣漢羣盗横恣殘賊吏民朕惻然傷之教以問君
君對輙不如其實西州鬲絶幾不為郡三輔賦歛無度
酷吏並緣為奸侵擾百姓詔君案驗復無欲得事實之
意九卿以下咸承風旨同時䧟于謾欺之罪咎繇君焉
有司法君領職解嫚開謾欺之路傷薄風化無以帥示
四方不忍致君于理其上丞相高陽侯印綬罷歸(本傳)
永始三年賜左將軍史丹策曰左將軍寢病不衰願歸
治疾朕愍以官職之事久晉將軍使射不瘳使光禄勲
賜將軍黃金五十斤安車駟馬其上將軍印綬宜專精
神務近醫藥以補不衰(本傳)
綏和二年賜丞相翟方進册曰皇帝問丞相君有孔子
之慮孟賁之勇朕嘉與君同心一意庶幾有成上君登
位于今十年灾害並臻民被飢饉加以&KR0858;疫溺死關門
牡開失國守備盗賊黨軰吏民殘賊毆殺良民斷獄歲
歲多前上書言事交錯道路懷姦朋黨相為隠蔽皆亡
忠慮羣下匈匈更相嫉妬其咎安在觀君之治無欲輔
朕富民便安元元之念間者郡國穀雖頗熟百姓不足
者尚衆前去城郭未能盡還夙夜未嘗㤀焉朕惟往時
之用與今一也百僚用度各有數君不量多少一聽羣
下言用度不足奏請一切增賦税城郭壞及園田過更
算馬牛羊增益鹽鐡變更無常朕既不明隨奉許可後
議者以為不便制詔下君君云賣酒醪後詩止未盡月
復奏議今賣酒醪朕誠怪君何持容容之計無忠固意將
何以輔朕帥道羣下而欲久蒙顯尊之位豈不難哉傳
曰高而不危所以長守貴也欲退君位尚未忍君其熟
念詳計塞絶姦原憂國如家務便百姓以輔朕朕既已
改君其自思彊食謹職使尚書令賜君上尊酒十石養
牛一君審處焉(本傳)
哀帝建平元年策免大司空師丹曰夫三公者朕之腹
心也輔善相過正率百僚和合天下者也朕既不明委
政於公間者陰陽不調寒暑失常變異屢臻山崩地震
河决泉湧流殺人民百姓流連無何歸心司空之職尤
廢焉君在位出入三年未聞忠言嘉謀而反有朋黨相
進不公之名乃者以挺力田議改幣章示君君内為朕
建可改不疑以君之言博考朝臣君乃希衆雷同外以
為不便令觀聽者歸非於朕朕隠忍不宣為君受愆朕
疾夫比周之徒虚偽壊化浸以成俗故屢以書飭君庶
幾君省過求已而反不受退有後言及君奏封事傳於
道路布聞朝市言事者以為大臣不忠辜䧟重辟獲虚
采名謗譏匈匈流於四方腹心如此謂疏者何殆謬於
二人同心之利焉將何以率示羣下附親遠方朕惟君
位尊任重慮不周密懷諼迷國進退違命反覆異言甚
為君耻之非所以共承天地永保國家之意以君嘗託
傳位未忍考于理已詔有司赦君勿治其上大司空高
樂侯印綬罷歸(本傳)
建平二年策大司馬傅喜曰君輔政出入三年未有昭
然正朕不逮而本朝大臣遂其姦心咎由君焉其上大
司馬印綬就第(本傳)
策免丞相孔光曰丞相者朕之股肱所與共承宗廟統
理海内輔朕之不逮以治天下也朕既不明灾異重仍
日月無光山崩河决五星失行是章朕之不德而股肱
之不良也君前為御史大夫輔翼先帝出入八年卒無
忠言嘉謀今相朕出入三年憂國之風復無聞焉陰陽
錯繆歲比不登天下空虚百姓飢饉父子分散流離道
路以十萬數而百官羣職曠廢奸宄放縱盗賊並起或
攻官寺殺長吏數以問君君無怵惕憂懼之意對無能
為是羣卿大夫咸惰哉莫以為意咎由君焉君秉社稷
之重總百僚之任上無以正朕之闕下不能綏安百姓
書不云乎毋曠庶官天工人其代之於虖君其上丞相
博山侯印綬罷歸(本傳)
策左將軍彭宣曰有司數奏言諸侯國人不得宿衛將
軍不宜典兵馬處大位朕惟將軍任漢將之重而子又
前取淮陽王女婚姻不絶非國之制使光禄大夫曼賜
將軍黃金五十斤安車駟馬其上左將軍印綬以關内
侯歸家(本傳)
策免大司空何武曰君舉錯煩苛不合衆心孝聲不聞
惡名流行無以率示四方其上大司空印綬罷歸就國
(本傳)
建平三年詔御史大夫王崇曰朕以君有累世之美故
踰列次在位以來忠誠正國未聞所繇反懷詐諼之辭
欲以攀救舊姻之家大逆之辜舉錯專恣不遵法度亡
以示百僚左遷為大司農(王吉傳)
哀帝元夀二年册免大司馬丁明曰前東平王雲貪欲
上位祠祭祝詛雲后舅伍宏以毉待詔與校秘書郎楊
雄結謀反逆禍甚廹切頼宗廟神靈董賢等以聞咸伏
其辜將軍從弟侍中奉車都尉吳族父左曺屯騎校尉
宣皆知宏及栩丹諸侯王后親而宣除用丹為御屬吳
與宏交通厚善數稱薦宏宏以附吳得興其惡心因毉
技進幾危社稷朕以恭皇后故不忍有云將軍位尊任
重既不能明威立義折消未萌又不深疾雲宏之惡而
懷非君上阿為宣吳反痛恨雲等揚言為羣下所冤又
親見言伍宏善醫死可惜也賢等獲封極幸嫉妬忠良非
毁有功於戲傷哉蓋君親無將將而誅之是以季友鴆
叔牙春秋賢之趙盾不討賊謂之弑君朕閔將軍䧟于
重刑故以書飭將軍遂非不改復與丞相嘉相比今嘉
有依得以罔上有司致法將軍請獄治朕惟噬膚之恩
未忍其上驃騎將軍印綬罷歸就第
哀帝崩王莽使謁者以大后詔即闕下册董賢曰間者以
來陰陽不調菑害並臻元元蒙辜夫三公鼎足之輔也
高安侯賢未更事理為大司馬不合衆心非所以折衝
綏遠也其收大司馬印綬罷歸第
哀帝崩彭宣上書願上大司空長平侯印綬乞骸骨歸
鄕里俟寘溝壑莽白太后策宣曰惟君視事日寡功德
未效廹於老眊昏亂非所以輔國家綏海内也使光禄
勲豐册詔君其上大司空印綬使就國(彭宣傳)
元始中莽以太皇太后詔賜太師大司徒馬宫策曰太
師大司徒扶德侯上書言前以光禄勲議故定陶共王
毋諡曰婦人以夫爵尊為號諡宜曰孝元傅皇后稱渭
陵東園臣知妾不得體君卑不得敵尊而希指雷同詭
經辟說以感誤上為臣不忠當伏斧鉞之誅幸蒙洒心
自新又令得保首領伏自惟念入稱四輔出備三公爵
為列侯誠無顔復望闕廷無心復居官府無宜復食國
邑願上大師大司徒扶德侯印綬避賢者路下君章有
司皆以為四輔之職為國維綱三公之任鼎足承君不
有鮮明固守無以居位如君言至誠可聽帷君之惡在
洒心前不敢文過朕甚多之不奪君之爵邑以著自古
皆有死之義其上大師大司徒印綬使者以侯就第(馬宫)
(傳)
西漢會要卷四十三
