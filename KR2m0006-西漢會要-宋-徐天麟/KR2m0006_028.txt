西漢會要卷二十八
宋徐天麟撰
運歷下
天文
漢元年十月五星聚東井
三年秋大白出西方有光幾中乍北乍南過期迺入辰
星出四孟
七年月暈圍参畢七重
十二年春熒惑守心
孝惠二年天開東北廣十餘丈長二十餘丈
孝文後二年正月壬寅天欃夕出西南其四月乙巳水
木火三合于東井八月天狗下梁壄其十一月戊戌土
水合于危其七月火東行行畢陽環畢東北出而西逆
行至昴即南迺東行
孝景元年正月癸酉金水合于婺女其七月乙丑金木
水三合於張其二年七月丙子火與水晨出東方因守
斗其十二月水火合於斗是歲彗星出西南七月天狗
下
三年填星在婁幾入還居奎
四年七月癸未火入東井行隂又以九月己未入輿鬼
戊寅出
中元年填星當在觜觿参去東井其三年正月丁亥
金木合為觜觿其三月丁酉彗星夜見西北色白長丈
在觜觿旦去益小十五日不見其五月甲午金木俱在
東井戊金去木留守之二十日其六月壬戌蓬星見
西南在房南去房可二丈大如二斗器色白癸亥在心
東北可長丈所甲子在尾北可六丈丁卯在箕北近漢
稍小旦去時大如桃壬申去凡十日
中三年十一月庚午夕金火合於虚相去一寸
四年四月丙申金木合於東井其五年四月乙巳水火
合於参
後元年五月壬午火金合於輿鬼之東北不至柳出輿
鬼北可五寸
孝武建元三年三月有星孛于注張歷太微干紫宫至
於天漢
三年四月有星孛於天紀至織女
六年熒惑守輿鬼
元光元年六月客星見于房
元光中天星盡㨱
元鼎五年太白入于天苑
元鼎中熒惑守南斗
元封中星孛于河戍
太初中星孛于招搖
孝昭始元中蓬星出西方天市東門行過河鼓入營室
中後太白出西方下行一舍復上行二舍而下去後太
白出東方入咸池東下入東井後太白入太微西藩第
一星北出東藩第一星北東下去後太白入昴後熒惑
出東方守太白後流星下燕萬載宫極東去
元鳳四年九月客星在紫宫中斗樞極間
五年四月燭星見奎婁間
元平元年正月庚子日出時有黑雲狀如焱風亂鬊轉
出西北東南行轉而西有頃亡
二月甲申晨有大星如月有衆星随而西行乙酉牂雲
如狗赤色長尾三枚夾漢西行
三月丙戌流星出翼軫東北干太微入紫宫始出小旦
入大有光入有頃聲如雷三鳴止
孝宣本始元年四月壬戌甲夜辰星與参出西方其二
年七月辛亥夕辰星與翼出皆為蚤其後熒惑守房之
鉤鈐
四年七月甲辰辰星在翼月犯之是日熒惑入輿鬼天
質
地節元年正月戊午乙夜月食熒惑熒惑在角亢其六
月戊戌甲夜客星又居左右角間東南指長可二尺色
白其丙寅又有客星見貫索東北南行至七月癸酉夜
入天市芒炎東南指其色白
黃龍元年三月客星居王梁東北可九尺長丈餘西指
出閣道間至紫宫
元帝元初元年四月客星大如瓜色青白在南斗第二
星東可四尺
二年五月客星見昴分居卷舌東可五尺青白色炎長
三寸
五年四月彗星出西北赤黃色長八尺所後數日長丈
餘東北指在參分
孝成建始元年九月戊子有流星出文昌色白光燭地
長可四丈大一圍動搖如龍蛇形有頃長可五六丈大
四圍所詘折委曲貫紫宫西在斗西北子亥間後詘如
環北方不合留一刻所
四年七月熒惑隃歲星居其東北半寸所如連李時歲
星在關星西四尺所熒惑初從畢口大星東東北住數
日至往疾去遲
四年十一月乙卯月食填星星不見時在輿鬼西北八
九尺所
河平二年十月下旬填星在東井軒轅南耑大星尺餘
歲星在其西北尺所熒惑在其西北二尺所皆從西方
来填星貫輿鬼先到歲星次熒惑亦貫輿鬼十一月上
旬歲星熒惑西去填星皆西北逆行
陽朔元年七月壬子月犯心星
四年閏月庚午飛星大如缶出西南入斗下
永始元年二月癸未夜東方有赤色大三四圍長二三
丈索索如樹南方有大四五圍下行十餘丈皆不至地
滅
元延元年四月丁酉日餔時天暒晏殷殷如雷聲有流
星頭大如缶長十餘丈皎然赤白色從日下東南去四
面或大如盂或如鷄子燿燿如雨下至昏止
綏和元年正月辛未有流星從東南入北斗長數十丈
二刻所息
二年春熒惑守心
哀帝建平元年正月丁未日出時有著天白氣廣如一
匹布長十餘丈西南行驩如雷一刻而止名曰天狗
十二月白氣出西南從地上至天出參下貫天厠廣如
一匹布長十餘丈十餘日去
二年二月彗星出牽牛七十餘日
元夀元年十一月歲星入太微逆行干右執法(並天文志)
權量
張倉定章程(高紀如淳曰章歷數之章術也程者權衡丈尺斗斛之平法也)
一曰備數二曰和聲三曰審度四曰嘉量五曰權衡數
者一十百千萬也所以算數事物順性命之理也夫推
歷生律制器規圜矩方權重衡平準䋲嘉量探頥索𨼆
鈎深致遠莫不用焉度長短者不失毫釐量多少者不
失圭撮權輕重者不失黍絫其法在算術職在太史羲
和掌之
聲者宫商角徵羽也職在大樂太常掌之
度者分寸尺丈引也所以度長短也本起黃鐘之長以
子榖秬黍中者一黍之廣度之九十分黃鐘之長一為
一分十分為寸十寸為尺十尺為丈十丈為引而五度
審矣其法用銅高一寸廣二寸長一丈而分寸尺丈存
焉用竹為引高一分廣六分長十丈其法方矩高廣之
數隂陽之象也分者自三微而成著可分别也寸忖也
尺者蒦也丈者張也引者信也夫度者别於分忖於寸
蒦於尺張於丈信於引引者信天下也職在内官廷尉
掌之
量者龠合升斗斛所以量多少也本起於黃鐘之龠用
度數審其容以子榖秬黍中者千有二百實其龠以井
水準其槩十龠為合十合為升十升為斗十斗為斛而
五量嘉矣其法用銅方尺而圜其外旁有庣焉其上為
斛其下為斗左耳為升右耳為合龠其狀似爵以縻爵
禄上三下二參天兩地圜而函方左一右二隂陽之象
也其圜象規其重二鈞備氣物之數合萬有一千五百
二十聲中黃鐘始於黃鐘而反覆焉君制器之象也龠
者黃鐘律之實也躍微動氣而生物也合者合龠之量
也升者登合之量也斗者聚升之量也斛者角斗平多
少之量也夫量者躍於龠合於合登於升聚於斗角於
斛職在大倉大司農掌之
衡權者衡平也權重也衡所以任權而均物平輕重也
其道如底以見準之正䋲之直左旋見規右折見矩其
在天也佐助旋璣斟酌建指以齊七政故曰玉衡論語
曰立則見其參於前也在車則見其倚於衡也又曰齊
之以禮此衡在前居南方之義也權者銖兩斤鈞石也
所以稱物平施知輕重也本起於黃鐘之重一龠容千
二百黍重十二銖兩之為兩二十四銖為兩十六兩為
斤三十斤為鈞四鈞為石忖為十八易十有八變之象
也五權之制以義立之以物鈞之其餘小大之差以輕
重為宜圜而環之令之肉倍好者周旋無端終而復始
無窮已也銖者物繇忽微始至於成著可殊異也兩者
兩黃鐘律之重也二十四銖而成兩者二十四氣之象
也斤者明也三百八十四銖易二篇之爻隂陽變動之
象也十六兩成斤者四時乘四方之象也鈞者均也陽
施其氣隂化其物皆得其成就平均也權與物均重萬
一千五百二十銖當萬物之象也四百八十兩者六旬
行八節之象也三十斤成鈞者一月之象也石者大也
權之大者也始於銖兩於兩明於斤均於鈞終於石物
終石大也四鈞為石者四時之象也重百二十斤者十
二月之象也終于十二辰而復于子黃鐘之象也千九
百二十兩者隂陽之數也三百八十四爻五行之象也
四萬六千八十銖者萬一千五百二十物歷四時之象
也而歲功成就五權謹矣權與物鈞而生衡衡運生規
規圜生矩矩方生䋲䋲直生準準正則平衡而鈞權矣
是為五則規者所以規圜器械令得其類也矩者所以
矩方器械令不失其形也規矩相須隂陽位序圜方乃
成準者所以揆平取正也䋲者上下端直經緯四通也
準䋲連體衡權合德百工繇焉以定法式
凡律度量衡用銅者名自名也所以同天下齊風俗也
銅為物之至精不為燥濕寒暑變其節不為風雨暴露
改其形介然有常有似於士君子之行是以用銅也用
竹為引者事之宜也(並律歷志)
時令
文帝元年詔曰方春和時草木羣生之物皆有以自樂
而吾百姓鰥寡孤獨窮困之人或阽於死亡而莫之省
憂為民父母將如何其議所以振貸之(本紀)
宣帝時魏相表采易隂陽及月令明堂奏之臣聞易曰
天地以順動故日月不過四時不忒聖王以順動故刑
罰清而民服天地變化必繇隂陽隂陽之分以日為紀
日冬夏至則八風之序立萬物之性成各有常職不得
相干東方之神大昊乘震執規司春南方之神炎帝乘
離執衡司夏西方之神少昊乘兌執矩司秋北方之神
顓帝乘坎執權司冬中央之神黃帝乘坤艮執䋲司下
土兹五帝所司各有時也東方之卦不可以治西方南
方之卦不可以治北方春興兌治則饑秋興震治則華
冬興離治則泄夏興坎治則雹明王謹於尊天重於養
人故立羲和之官以乘四時節授民事君動静以道奉
順隂陽則日月光明風雨時節寒暑調和三者得叙則
灾害不生五榖熟絲麻遂屮木茂鳥獸蕃民不夭疾衣
食有餘若是則君尊民說上下亡怨政教不違禮遜可
興夫風雨不時則傷農桑農桑傷則民饑寒饑寒在身
則亡廉恥寇賊姦宄所繇生也臣愚以為隂陽者王事
之本羣生之命自古賢聖未有不繇者也天子之義必
純取法天地而觀于先聖高祖所述書天子所服第八
曰大謁者臣章受詔長樂宫曰令羣臣議天子所服以
安治天下相國臣何御史大夫臣昌謹與將軍臣陵太
子太傅臣通等議春夏秋冬天子所服當法天地之數
中得人和故自天子王侯有土之君下及兆民能法天
地順四時以治國家身亡禍殃年夀永究是奉宗廟安
天下之大禮也臣請法之中謁者趙堯舉春李舜舉夏
兒湯舉秋貢禹舉冬四人各職一時大謁者襄章奏制
曰可孝文皇帝時以二月施恩惠於天下賜孝弟力田
及罷軍卒祠死事者頗非時節御史大夫晁錯時為太
子家令言其狀臣相伏念陛下恩澤甚厚然而灾氣未
息竊恐詔令有未合當時者也願陛選明經通知隂陽
者四人各主一時時至明言所職以和隂陽天下幸甚
(相傳)
元康三年六月詔三輔毋得以春夏擿巣探卵弹射飛
鳥具為令(紀)
立春行冤獄使者出(張敞傳)
元帝初元三年詔百官勉之毋犯四時之禁(本紀)
永光三年十一月詔曰迺者己丑地動中冬兩水大霧
盜賊並起吏何不以時禁各悉意對(本紀師古曰時禁謂月令所當禁斷)
(者也)
甘延夀陳湯上疏斬郅支頭及名王以下宜縣頭藁街
事下有司丞相匡衡御史大夫繁延夀以為月令春掩骼
埋胔之時宜勿縣車騎將軍許嘉右將軍王商以為夾
谷之會優施笑君孔子誅之方盛夏首足異門而出宜
縣十日乃埋之有詔將軍議是(陳湯傳)
建詔五年詔曰方春農桑興百姓戮力自盡之時也故
是月勞農勸民無使後時今不良之吏覆案小罪追召
證案興不急之事以妨百姓使失一時之作亡終歲之
功公卿其明察申敕之(紀)
成帝陽朔二年春寒詔曰昔在帝堯立羲和之官命以
四時之事令不失其序故書云黎民於變時雍明以隂
陽之本也今公卿大夫或不信隂陽薄而小之所奏請
多違時政傳以不知周行天下而欲望隂陽和調豈不
謬哉其務順四時月令(紀)
鴻嘉元年二月詔曰方春生長時臨遣諫大夫理等舉
三輔三河弘農冤獄(紀)
哀帝即位李尋對曰辰星主四時四時失序則辰星作
異令出於歲首之孟天所以譴告陛下也加以號令不
順四時間者春三月治大獄時賊隂立逆恐歲小收季
夏舉兵法時寒氣應恐後有霜雹之灾秋月行封爵其
月土濕奥恐後有雷雹之變古之王者尊天地重隂陽
敬四時嚴月令今朝廷忽於時月之令諸侍中尚書近
臣宜皆令通知月令之意設羣下請事若陛下出令有
謬於時者當知争之以順時(傳)
梁王立殺人遣廷尉大鴻臚雜問對曰冬月廹促貪生
畏死即詐僵仆陽病儌幸得踰於須臾(師古曰冀得踰冬而減死)謹
以實對時冬月盡其春大赦不治(本傳)
孫寳以春月作詆欺免為庶人(本傳)
王温舒為河内太守捕郡中豪猾大者至族小者乃死
會春温舒頓足嘆曰令冬月益展一月足吾事矣(本傳師古)
(曰立春之後不復行刑故云然)
張敞收絮舜繫獄是時冬月未盡數日晝夜騐治竟致
其死敞使告舜曰五日京兆竟何如冬月已盡延命乎
(敞傳)
劉向坐鑄偽黃金得踰冬減死論(本傳服虔曰踰冬至春行寬大而減死罪)
諸葛豐以春夏繋治人在位多言其短上迺制詔御史
豐前為司隸不順四時專作苛暴其免為庶人(傳)
孫寳以立秋日補侯文東部督郵入見勅曰今日鷹隼
始擊當順天氣取姦惡以成嚴霜之誅(寳傳)
冬月治請讞(于定國傳)
冬月傳屬縣囚會論府上(嚴延年傳)
平當為丞相以冬月賜爵關内侯(本傳李竒曰以冬月非封侯時故且先賜)
(爵關内侯)
孔光等請謁者召王嘉詣廷尉詔獄永信少府猛等十
人以為今春月寒氣錯謬霖露數降宜示天下以寬和
(王嘉傳)
西漢會要卷二十八
