西漢會要卷二十
宋徐天麟撰
禮十五(凶禮)
服制
孝文遺詔曰朕既不德無以佐百姓今崩又使重服久
臨以罹寒暑之數哀人父子傷長老之志損其飲食絶
鬼神之祭祀以重吾不德謂天下何朕獲保宗廟以𦕈
𦕈之身託于天下君王之上二十有餘年矣賴天之靈
社稷之福方内安寧靡有兵革朕既不敏常畏過行以
羞先帝之遺德惟年之久長懼于不終今乃幸以天年
得復供養於高廟朕之不明與嘉之其奚哀念之有其
令天下吏民令到出臨三日皆釋服無禁取婦嫁女祠
祀飲酒食肉自當給喪事服臨者皆無踐絰帶無過三
寸無布車及兵噐無發民哭臨宫殿中殿中當臨者皆
以旦夕十五舉音禮畢罷非旦夕臨時禁無得擅哭臨
以下服大紅十五日小紅十四日纖七日釋服它不在
令中者皆以此令比類從事(本紀)
孝宣地節四年詔曰導民以孝則天下順今百姓或遭
衰絰凶灾而吏繇事使不得葬傷孝子之心朕甚憐之
自今諸有大父母父母喪者勿繇事使得收歛送終盡
其子道(本紀)
名京師(本傳)
結以倚廬(揚雄傳注云行服三年也漢律不為親行三年喪不得選舉)
服舍(江都易王傳師古曰倚廬堊室之次也)
喪葬
高祖十二年四月甲辰崩于未央宫丁未發喪五月丙
寅葬長陵已下(已下棺也)皇太子羣臣皆反至太上皇廟(本紀)
惠帝即位賜給喪事者二千石錢二萬六百石以上萬
五百石二百石以下至佐史五千視作斥上者將軍四
十金(本紀服虔曰斥上壙上也)
文帝至霸陵意悽愴悲懷顧謂羣臣曰嗟乎以北山石
為椁用紵絮□陳漆其間豈可動哉左右皆曰善釋之
前曰使其中有可欲雖錮南山猶有隙使其中亡可欲
雖亡石椁又何戚焉文帝稱善(張釋之傳)
文帝遺詔霸陵山川因其故無有所改郎中令張武為
復土將軍發近縣卒萬六千人發内史卒萬五千人藏
郭穿復土屬將軍武乙巳葬覇陵(本紀)
武帝建元六年竇太后崩丞相許昌御史大夫嚴青翟
坐喪事不辦免(田蚡傳)
元帝時貢禹奏言武帝時多取好女至數千人以填後
宫及弃天下昭帝幼弱霍光專事不知禮正妄多藏金
錢財物鳥獸魚鼈牛馬虎豹生禽凡百九十物盡瘞藏
之又皆以後宫女置於園陵大失禮逆天道又未必稱
武帝意也昭帝晏駕光復行之至孝宣皇帝時陛下惡
有所言羣臣亦随故事甚可痛也故使天下承化衆庶葬
埋皆虛地上以實地下其過自上生皆在大臣循故事
之辠也唯陛下深察古道從其儉者諸園陵女亡子者
宜悉遣獨杜陵宫人數百誠可哀憐也(貢禹傳)
元帝崩有司言乘輿牛馬禽獸皆非禮不宜以葬奏可
(成紀)
哀帝建平二年帝太后丁氏崩上曰朕聞夫婦一體詩
云榖則異室死則同穴昔季武子成寢杜氏之殯在西
階下請合葬而許之祔葬之禮自周興焉郁郁乎文哉
吾從周孝子事亡如事存帝太后宜起陵恭皇之園遂
葬定陶發陳留濟隂近郡國五萬人穿復土(本紀)
平帝元始五年崩于未央宫大赦天下有司議曰禮臣
不殤君皇帝年十有四歲宜以禮歛加元服奏可葬康
陵(本紀)
孝景中二年令諸王薨大鴻臚奏謚誄策列矦薨大行
奏謚誄策王薨遣光禄大夫吊襚祠賵視喪事因立嗣
子列矦薨遣大中大夫吊祠視喪事因立嗣其薨葬國
得發民輓喪穿復土治墳無過三百人畢事(本紀)
雜錄
楚元王夫人薨賜塋(師古曰謂為界域)
霍去病薨上悼之發屬國元甲軍陳自長安至茂陵為
冡象祁連山(本傳)
李蔡以丞相坐詔賜冡地陽陵當得二十畆蔡盗取三
頃頗賣得四十餘萬又盗取神道外據地一畆葬其中
當下獄自殺(李廣傳)
張安世薨天子贈印綬送以輕車介士賜塋杜東(本傳)
霍光薨上及皇太后親臨光喪大中大夫任宣與侍御
史五人持節護喪事中二千石治莫府塚上賜金畫棺
(以朱砂塗之而又雕畫)四時之色左蒼龍右白虎上著金銀日月
玉衣珠璧以棺至尊無以加臣請沒入財物縣官(本傳)
楊王孫病且終先令其子曰吾欲臝葬以反吾真必亡
易吾意死則為布囊盛尸入地七尺既下從足引脱其
囊以身新土其子欲默而不從重廢父命欲從之心又
不忍乃往見王孫友人祁矦祁矦與王孫書曰王孫苦
疾僕廹從上祠雍未得詣前願存精神省思慮進近醫
藥厚自持竊聞王孫先令臝葬令死者亡知則已若有
知是戮尸地下將臝見先人竊為王孫不取也且孝經
曰為之棺椁衣衾是亦聖人之遺制何必區區獨守所
聞願王孫察焉王孫報曰盖聞古之聖王緣人情不忍
其親故為制禮今則越之吾是以臝葬將以矯世也夫
厚葬誠無益於死者而俗人競以相高靡財單幣腐之
地下或乃今日入而明日發此真與暴骸於中野何異
且夫死者終生之化而物之歸者也歸者得至化者得
變是物各反其真也反真冥冥亡形亡聲乃合道情夫
飾外以華衆厚葬以鬲真使歸者不得至化者不得變
是使物各失其所也且吾聞之精神者天之有也形骸
者地之有也精神離形各歸其真故謂之鬼鬼之為言
歸也其尸塊然獨處豈有知哉裹以幣帛鬲以棺椁支
體絡束口含玉石欲化不得鬱為枯腊千載之後棺椁
朽腐乃得歸土就其真宅由是言之焉用久客昔帝堯
之葬也窽木為匵葛藟為緘其穿下不亂泉上不泄殠
故聖王生易尚死易葬也不加功於亡用不損財於亡
謂今費財厚葬留歸鬲至死者不知生者不得是謂重
惑於戲吾不為也祁矦曰善遂臝葬
恤死事
漢法父子俱有死事得以喪歸(灌夫傳)
漢四年下令軍士不幸死者吏為衣衾棺歛轉送其家
(本紀)
八年令士卒從軍死者為槥歸其縣縣給衣衾棺葬具
祠以少牢長吏視葬(本紀)
文帝十四年缾矦孫單以父邛北地都尉力戰死事子
矦(功臣表)
景帝中二年封故楚趙傅相前死事者四人子皆為列
矦(本紀)
武帝取從軍死事之子孫飬羽林教以五兵號曰羽林
孤兒(百官表)
西漢會要卷二十
