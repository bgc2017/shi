西漢會要卷六十三
宋徐天麟撰
刑法三
大赦
高帝二年正月赦罪人(本紀下同)
六月立太子赦罪人
五年正月兵事畢赦天下殊死以下
六月都長安大赦天下
六年以豪傑未習法令故犯法其赦天下
九年正月丙寅前有罪殊死以下皆赦之
十一年正月立代王大赦天下
七月征英布赦天下死罪以下令從軍
十二年帝崩發喪大赦天下
右高帝在位十二年凢九赦
惠帝四年皇帝冠赦天下
右惠帝在位七年惟此一赦
呂太后臨朝稱制大赦天下六年赦天下
八年遺詔大赦天下
右呂后臨朝八年凢三赦
文帝初即位赦天下七年赦天下
十五年郊見五帝赦天下後四年日食赦天下
右文帝在位二十三年凢四赦
景帝元年赦天下四年赦天下
中元年赦天下五年赦天下
後元年赦天下
右景帝在位十六年凢五赦
武帝建元元年赦天下元光元年赦天下
四年地震赦天下元朔元年赦天下與民更始
三年赦天下六年赦天下
元狩元年赦天下三年赦天下
元鼎元年赦天下五年赦天下
元封二年甘泉產芝赦天下五年修封禪赦天下
天漢元年赦天下三年修封禪赦天下
太始元年赦天下四年修封還赦天下
征和三年赦天下後元元年郊泰畤赦天下
右武帝在位五十五年凢十八赦
昭帝始即位赦天下始元元年赦天下
四年立皇后赦天下元鳳元年赦天下
二年赦天下四年赦天下
六年赦天下
右昭帝在位十三年凢七赦
宣帝即位大赦天下本始元年鳳凰集赦天下
四年立皇后赦天下地節二年鳳凰集赦天下
三年立皇太子赦天下
元康二年赦天下與士大夫厲精更始
神爵二年鳳凰甘露降集赦天下
四年嘉瑞並見赦天下
五鳳三年屢蒙嘉瑞赦殊死以下
甘露二年赦天下
右宣帝在位二十五年凢十赦
元帝初元元年大赦天下二年地動赦天下
三年白鶴館灾赦天下永光元年赦天下
二年二月大赦天下六月赦天下
四年赦天下建昭二年赦天下
四年斬郅支赦天下五年赦天下
右元帝在位十五年凢十赦
成帝即位大赦天下建始元年火灾大赦天下
河平元年赦天下陽朔二年大赦天下
四年赦天下鴻嘉三年赦天下
永始四年郊泰畤大赦天下元延元年赦天下
綏和元年大赦天下
右成帝在位二十六年凢九赦
哀帝即位大赦天下建平元年赦天下
二年六月改元大赦天下元壽元年大赦天下
右哀帝在位六年凢四赦
平帝即位大赦天下元始元年日食大赦天下
三年立皇后大赦天下五年帝崩大赦天下
右平帝在位五年凢四赦
赦徒
文帝二年民謫作縣官及貸種食未入入未備者皆赦
之
景帝中四年赦徒作陽陵者死罪欲腐者許之
武帝元封元年封泰山赦所過徒
宣帝元康元年鳳凰集赦天下徒
五鳳元年赦徒作杜陵者
元帝初元四年祠后土赦汾陽徒
永光元年幸甘泉赦雲陽徒
成帝建始二年祀南郊赦奉郡縣及中都官耐罪徒
三年赦天下徒四年單于朝赦天下徒
陽朔元年赦天下徒鴻嘉元年幸初陵赦作徒
哀帝建平二年赦天下徒
平帝元始元年赦天下徒二年赦天下徒
别赦
漢五年遣使者赦田横
八年吏有罪未發覺者赦之
十年太上皇崩葬萬年赦櫟陽囚死罪以下(瓉曰萬年陵有櫟陽)
(縣界)
十二年繫盧綰與綰居來歸者赦之
惠帝六年八月赦降(司馬氏大事記)
文帝三年七月詔濟北吏民兵未至先自定及以軍城
邑降者皆赦之復官爵與王興居去來者亦赦之
八月赦諸與興居反者
景帝三年赦襄平侯及妻子當坐者六月詔吳王濞已
滅吏民當坐濞等及逋逃亡軍者皆赦之
武帝建元元年赦吳楚七國帑輸在官者
六年赦鴈門代郡軍吏不循法者
元封四年祭后土赦汾隂夏陽中都死以下
益州昆明反赦京師亡命令從軍
太初二年用事介山祭后土赦汾隂安邑殊死以下
昭帝元鳳元年赦燕王太子建公主子文信及宗室子
與燕王上官桀等謀反父母同產當坐者皆免為庶人
其吏為桀等所詿誤未發覺在吏者除其罪
宣帝地節四年諸為霍氏所詿誤未發覺者皆赦之
元康二年諸觸諱在令前者赦之(並本紀)
赦宥雜錄
元帝時匡衡上疏曰陛下躬聖德開太平之路閔愚吏
民觸法抵禁比年大赦使百姓得改行自新天下幸甚
臣竊見大赦之後姦邪不為衰止今日大赦明日犯法
相隨入獄此殆導之未得其務也蓋保民者陳之以德
義示之以好惡觀其失而制其宜故動之而和綏之而
安今天下俗貪財賤義好聲色上侈靡廉恥之節薄淫
僻之意縱綱紀失序疏者踰内親戚之恩薄婚姻之黨
隆苟合儌幸以身設利不改其原雖歲赦之刑猶難使
錯而不用也(本傳)
成帝初即位王尊劾奏丞相衡御史大夫譚知中書謁
者令顯等專權擅埶皆不道在赦令前赦後衡譚舉奏
顯云云天子下御史問状劾奏尊妄詆欺非謗赦前事
有詔左遷(王尊傳)
哀帝即位令有司無得舉赦前往事(紀)
平帝即位詔曰夫赦令者將與天下更始誠欲令百姓改
行潔己全其性命也往者有司多舉奏赦前事累增罪
過誅䧟亡辜殆非重信慎刑洒心自新之意也自今以
來有司無得陳赦前事置奏上有不如詔書為虧恩以
不道論定著令布告天下使明知之(紀)
獄
中都官獄(宣紀臣天麟按後漢百官志云孝武以下置中都官獄二十六所各令長名)
廷尉詔獄(周勃詣廷尉詔獄)
上林詔獄(成紀罷上林詔獄師古曰漢舊儀云上林詔獄主治苑中禽獸宫館事)
郡邸獄(宣紀曾孫坐收郡邸獄注云漢舊儀郡邸獄治天下郡國上計者)
掖庭秘獄(劉輔繫掖庭秘獄三輔黃圖云武帝改永巷為掖庭置獄焉)
共工獄(劉輔傳徒繫共工獄注考工也)若盧詔獄(王商詣若盧詔獄)
都船獄(王嘉致都船獄)都司空獄(竇嬰劾繫都司空獄又伍被傳為左右都司空詔獄書)
居室(灌夫傳劾夫繫居室注云後改為保宮)保宮(李陵母繫保宮)
内官(東方朔傳昭平君獄繫内官)請室(爰盎傳絳候反繫請室注獄也)
導官(張湯傳廷尉謁君弟繫導官)暴室(宣紀注云暴室宫人獄)
水司空(伍被傳注云上林有水司空主囚徒官)
斷獄數
文帝即位刑罰大省斷獄數百有刑錯之風(志)
武帝時天下斷獄萬數(賈捐之傳又食貨志云斷獄歲以萬千數)
元康中魏相上書案今年計子弟殺父兄妻殺夫者凢
二百二十二人(傳)
自昭宣元成哀平六世之間斷獄殊死率歲千餘口而
一人耐罪上至右止三倍有餘(志)
西漢會要卷六十三
