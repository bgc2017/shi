西漢會要卷六
宋徐天麟撰
帝系六
公主
公主(高紀如淳曰公羊傳曰天子嫁女於諸侯必使諸侯同姓者主之故謂之公主帝姊妺曰長公主諸)
(王女曰翁主師古曰如是說也天子不親主婚故謂之公主諸王即自主婚故其女曰翁主翁者父也)
太上皇女
昭哀后(高帝姊初封宣夫人呂后七年尊曰昭哀后)
高祖一女
魯元公主(宣于侯張敖尚之孝惠時齊悼惠王尊為魯元太后)
文帝二女
館陶長公主(竇后生女嫖文帝即位為館陶長公主師古曰年最長故謂長公主堂邑侯陳)
(午尚之見竇后傳)
公主(周勃太子勝之尚之見周勃傳)
景帝三女
平陽公主(王皇后長女本陽信長公主也為平陽侯曹夀所尚故稱平陽公主曹夀有惡疾上)
(迺詔衛青尚平陽主見衛青傳)
南宮公主(王皇后次女)
隆慮公主(王皇后少女並見王皇后傳)
武帝五女
鄂邑蓋長公主(昭帝姊燕剌王傳云食邑鄂而為蓋侯妻也張晏云蓋侯王信師古曰信)
(不取鄂主為妻當是信子頃侯充耳)
夷安公主(隆慮公主子昭平君尚見東方朔傳)
衛長公主(外戚傳云子夫生三女長主衛大子姊也帝以妻欒大見郊祀志)
諸邑公主(五行志征和二年巫蠱事興帝死女諸邑公主陽石公主皆下獄)
陽石公主(見上又武紀注云二公主皆衛皇后女)
宣帝二女
館陶公主(華倢伃女名施于定國子于永尚)
敬武公主(張臨尚臨死元帝令薛宣尚後王莽白太后賜藥死見宣𫝊)
元帝三女
平都公主(傅昭儀女)
平陽公主(衛倢伃女見中山衛朋傳)
潁邑公主(杜業尚)
王主(本紀建始元年張晏曰王主王之女也師古曰王主則翁主也王自主婚故曰王主)
雜錄
諸公主家令門尉皆屬宗正(百官表)
主傅(東方朔傳昭平君醉殺主傅師古曰傅姆是也)
中府(東方朔傳館陶公主中府師古曰中府掌金帛之蔵)
孝惠二年十月齊悼惠王來朝獻城陽郡以益魯元公
主邑尊公主為太后(本紀)
江充出逢館陶長公主行馳道中充呵問之公主曰有太
后詔充曰獨公主得行車騎皆不得盡劾沒入官(江充傳)
衛青父鄭季以縣吏給事侯家平陽侯曹夀尚武帝姊
陽信長公主季與主家僮衛媪通生青青既尊貴而平
陽侯曹夀有惡疾就國長公主問列侯誰賢者左右皆
言大將軍主笑曰此出吾家常騎從我奈何左右曰於
今尊貴無比於是公主風白皇后皇后言之迺詔青尚
平陽公主(衛青霍去病傳)
王吉曰漢家列侯尚公主諸侯則國人承翁主使男事
女夫詘於婦逆隂陽之位故多女亂(王吉傳)
夏侯嬰曾孫頗尚平陽公主主随外家姓號孫公主故
滕公子孫更為孫氏(夏侯嬰傳)
博成侯張建坐尚陽邑公主與婢姦主旁數醉駡主免
(昭宣功臣表)
和蕃公主
高帝罷平城歸是時冒頓單于兵彊控弦四十萬騎數
苦北邊上患之以問婁敬敬曰陛下誠能以適長公主
妻單于厚奉遺之彼知漢女送厚蠻夷必慕以為閼氏
生子必為太子代單于冒頓在固為子婿死外孫為單
于豈曾聞外孫敢與大父亢禮哉可毋戰以漸臣也若
陛下不能遣長公主而令宗室及後宮詐稱公主彼亦
知不肯貴近無益也高帝曰善遣長公主呂后泣曰妾
唯以一太子一女奈何棄之匈奴上竟不能遣長公主
而取家人子為公主妻單于使敬往結和親約(婁敬傳)
孝惠三年以宗室女為公主嫁匈奴單于(本紀)
匈奴老上單于初立文帝復遣宗人女翁主為單于閼氏
使官者中行說傅翁主(匈奴傳)
孝景五年遣公主嫁匈奴單于(本紀)
孝武元封中烏孫昆莫使使獻馬願得尚漢公主為昆
弟天子問羣臣議許曰必先納聘然後遣女烏孫以馬
千匹聘漢遣江都王建女細君為公主以妻焉賜乘輿
服御物為備官屬宦官侍御數百人贈送甚盛昆莫以
為右夫人昆莫年老欲使其孫尚公主公主不聽上書
言狀天子報從其國俗岑陬遂妻公主生一女少夫公
主死漢復以楚王戊之孫解憂為公主妻岑陬(西域傳)
宣帝元康二年烏孫昆彌上書欲以漢外孫元貴靡為
嗣得令復尚漢公主結婚重親畔絶匈奴願聘馬驘各
千匹上遣使至烏孫先迎取聘昆彌及太子左右大將
軍都尉皆遣使凡三百餘人入漢迎取少主上廼以烏孫
主解憂弟子相夫為公主置官屬侍御百餘人舍上林
學烏孫言天子自臨平樂觀會匈奴使者外國君長大
角抵設樂而遣之未出塞聞烏孫昆彌翁歸靡死天子
徵還少主(西域傳)
先是烏孫昆彌歸靡因長羅侯常惠上書願以漢外孫
元貴靡為嗣得復尚少主結婚内附畔去匈奴詔下公
卿議望之以為烏孫絶域信其美言萬里結婚非長策
也天子不聽神爵二年遣長羅侯惠使送公主配元貴
靡未出塞翁歸靡死其兄子狂王背約自立惠從塞下
上書願留少主燉煌郡惠至烏孫責以負約因立元貴
靡還迎少主詔下公卿議望之復以為不可烏孫持兩
端亡堅約其效可見前少主在烏孫四十餘年恩愛不
親密邊境未以安此己事之騐也今少主以元貴靡不
得立而還信無負於四夷此中國之大福也少主不止
繇役將興其原起此天子從其議召少主還後烏孫雖
分國兩立以元貴靡為大昆彌漢遂不復與結婚(蕭望之傳)
甘露三年楚公主上書言年老土思願得歸骸骨葬漢
地天子閔而迎之公主與烏孫男女三人俱來至京師
時年且七十賜田宅奴婢奉養甚厚朝見儀比公主(西域傳)
元帝竟寧元年匈奴呼韓邪單于復入朝自言願婿漢
氏以自親帝以後宮良家子王嬙字昭君賜單于單于
驩喜王昭君號寧胡閼氏生一男呼韓邪死株絫單于復妻
王昭君生二女長女為須卜居次小女為當于居次(居次)
(者女之號若漢言公主也見匈奴傳)
内職
漢興因秦之稱號妾皆稱夫人又有美人良人八子七
子長使少使之號焉至武帝制倢伃娙娥傛華充依各
有爵位而元帝加昭儀之號凡十四等云
昭儀位視丞相爵比諸侯王
倢伃視上卿比列侯
娙娥視中二千石比關内侯
傛華視真二千石比大上造
美人視二千石比少上造
八子視千石比中更
充依視千石比左更
七子視八百石比右庶長
良人視八百石比左庶長
長使視六百石比五大夫
少使視四百石比公乘
五官視三百石
順常視二百石
無涓共和娱靈保林良使夜者皆視百石(以上凡十四等)
上家人子中家人子視有秩斗食(並外戚傳)
諸姬(諸姬見高五王傳又文紀薄姬注如淳曰姬衆妾之總稱漢官儀曰姬妾數百外戚傳亦曰幸姬戚)
(夫人師古曰姬本周之姓貴於衆國之女所以婦人美號皆稱姬焉史記云高祖居山東時多美姬是也)
長御(戾太子傳長御竒華趙皇后傳宮長李南漢官考云長御即宮長也)
材人(翼奉傳未央建章甘泉材人名以百數官藝文志未央材人師古曰材人天子内)
待詔掖庭(元帝賜單于待詔掖庭王嬙為閼氏應劭曰郡國獻女未御見須命於掖庭故曰待詔)
中宮史(許皇后傳曹立)
學事史(許皇后傳曹宮)
太子有妃有良娣有孺子凡三等(外戚傳)
太子中人(李敢女為太子中人)
皇孫妻稱夫人(史皇孫王夫人)
皇孫妾無位號皆稱家人子(外戚)
雜錄
元帝既重傅倢伃及馮倢伃亦幸生中山孝王上欲殊
之於後宮以二人皆有子為王上尚在未得稱太后乃
更號曰昭儀賜以印綬在倢伃上昭其儀尊之也至成
哀時趙昭儀董昭儀皆無子猶稱焉(傅昭儀傳)
傅昭儀及子定陶王愛幸寵於皇后太子匡衡上疏曰
臣聞室家之道修則天下之理得故詩始國風禮本冠
婚始乎國風原情性而明人倫也本乎冠婚正基兆而
防未然也福之興莫不本乎室家之道衰莫不始乎梱
内故聖王必謹妃后之際别適長之位禮之於内也卑
不隃尊新不先故所以統人情而理隂氣也其尊適而
卑庶也適子冠乎阼禮之用醴衆子不得與列所以貴
正體而明嫌疑也非虚加其禮文而已乃中心與之殊
異故禮探其情而見之外也聖人動静游燕所親物得
其序則海内自修百姓從化如當親者疏當尊者卑則
佞巧之姦因時而動以亂國家故聖人謹防其端禁於
未然不以私恩害公義陛下聖德純備莫不修正則天
下無為而治詩云于以四方克定厥家傳曰正家而天
下定矣(匡衡傳)
孝成趙皇后既立後寵少衰而弟絶幸為昭儀居
昭陽舍其中庭彤朱而殿上髤漆切皆銅沓冒黃金塗
白玉階壁帶往往為黃金釭函藍田璧明珠翠羽飾之
自後宮未常有焉(趙后傳)
建始三年冬日食地震同日俱發詔舉方正直言極諫
之士谷永對曰明王即位正五事建大中以承天心則
庶徵序於下日月理於上如人君淫溺後宮般樂游田
五事失於躬大中之道不立則咎徵降而六極至凡災
異之發各象過失以類告人乃十二月朔日食婺女之
分地震蕭牆之内二者同日俱發以丁寧陛下厥咎不
遠宜厚求諸身意豈陛下志在閨門内寵太盛女不遵
道嫉妬專上妨繼嗣歟古之王者廢五事之中失夫婦
之紀妻妾得意謁行於内埶行於外至覆傾國或亂隂
陽昔褒姒用國宗周以喪閻妻驕扇日以不臧此其效
也夫妻之際王事綱紀安危之機聖王所致謹也昔舜
飭正二女以崇至德楚莊忍絶丹姬以成伯功幽王惑
於褒姒周德降亡魯威脅於齊女社稷以傾誠修後宮
之政明尊卑之序貴者不得嫉妬專寵以絶驕嫚之端
抑褒閻之亂賤者咸得秩進各得厥職以廣繼嗣之統
息白華之怨後宮親屬饒之以財勿與政事以遠皇父
之類損妻黨之權未有閨門治而天下亂者也(谷永傳)
其夏復令方正對策永對曰日食地震皇后貴妾專寵
所致陛下誠深察愚臣之言平天覆之施使列妾得人
人更進猶尚未足也急復益納宜子婦人毋擇好醜毋
避嘗字毋論年齒推法言之陛下得繼嗣於微賤之間
乃反為福得繼嗣而已母非有賤也後宮女史使令有
直意者廣求於微賤之間以遇天所開右慰釋皇太后
之憂慍解謝上帝之譴怒則繼嗣蕃滋灾異訖息(谷永傳)
杜欽對策曰日以戊申蝕時加未戊未土也土者中宮
之部其夜地震未央宮殿中此必適妾將有争寵相害
而為患者唯陛下深戒之正后妾抑女寵防奢泰去佚
游如此即堯舜不足與比隆咎異何足消滅(杜欽傳)
哀帝召董賢女弟以為昭儀位次皇后更名其舍為椒
風以配椒房云(董賢傳)
五官以下葬司馬門外(外戚傳)
出宮人
呂太后時出宮人以賜諸王各五人(竇皇后傳)
孝文十二年出孝惠皇帝後宮美人令得嫁(本紀)
後七年遺詔歸夫人以下及少使(本紀)
孝景後三年遺詔出宮人歸其家復終身(本紀)
元帝初即位年歲不登諫大夫貢禹奏言古者宮女不
過九人高祖考文考景皇帝循古節儉宮女不過十餘
後世争為奢侈轉轉益甚武帝時又多取好女至數千
人以填後宫及棄天下昭帝幼弱霍光專事皆以後宮
女置於園陵大失禮逆天心昭帝晏駕光復行之至孝
宣皇帝時陛下惡有所言羣臣亦随故事甚可痛也故
使天下承化取女皆大過度諸侯妻妾或至數百人豪
富吏民蓄歌者至數十人是以内多怨女外多曠夫皆
在大臣循故事之辠也唯陛下審察後宮擇其賢者留
二十人餘悉歸之及諸園陵女無子者宜悉遣獨杜陵
宮數百誠可哀憐也天子納善其忠(本傳)
成帝永始四年出杜陵諸未嘗御者歸家(本紀張晏曰宫人無子乃守國陵也)
哀帝即位掖庭宫人年三十以下出嫁之(本紀)
平帝崩太后詔出媵妾皆歸家得嫁如孝文時故事(本紀)
西漢會要卷六
