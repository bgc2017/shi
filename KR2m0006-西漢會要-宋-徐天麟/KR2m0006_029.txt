西漢會要卷二十九
宋徐天麟撰
祥異上
符瑞
高祖被酒夜徑澤中令一人行前行前者還報曰前有
大蛇當徑願還高祖醉曰壯士行何畏乃前拔劍斬蛇
蛇分為兩道開行數里醉困卧後人来至蛇所有一老
嫗夜哭人問嫗何哭嫗曰人殺吾子人曰嫗子何為見
殺嫗曰吾子白帝子也化為蛇當道今者赤帝子斬之
故哭人乃以嫗為不誠欲苦之嫗因忽不見(紀)
秦始皇帝嘗曰東南有天子氣於是東游以厭當之
高祖𨼆於芒碭山澤間吕后與人俱求常得之高祖怪
問之吕后曰季所居上常有雲氣故往從常得季(紀)
漢元年冬十月五星聚東井(紀應劭曰東井秦之分野五星所在當有聖人以義)
(取天下)
文帝十五年黃龍見於成紀(紀)
武帝元狩元年行幸雍祠五畤獲白麟作白麟之歌
二年夏馬生余吾水中南越獻馴象能言鳥
元鼎元年得鼎汾水上
四年得寳鼎后上祠旁秋馬生渥洼水中作寳鼎天馬
之歌
元封二年甘泉宫内中産芝九莖連葉作芝房之歌
太始二年詔曰往者朕郊見上帝西登隴首獲白麟以
饋宗廟渥洼出天馬泰山見黃金更改故名今更黃金
為麟趾褭蹏以協瑞焉因㠯頒封諸侯王
三年行幸東海獲赤雁作朱雁之歌
昭帝始元元年二月黃鵠下建章宫太液池中公卿上
夀
三年鳳凰集東海遣使者祠其處
宣帝本始元年鳳凰集膠東千乘
四年鳳凰集北海安丘淳于
地節二年四月鳳凰集魯郡羣鳥從之
元康元年詔曰迺者鳳凰集泰山陳留甘露降未央宫
朕未能章先帝休烈協寧百姓承天順地調序四時獲
蒙嘉瑞賜兹祉福夙夜兢兢靡有驕色内省匪解永惟
罔極書不云乎鳳凰来儀庶尹克諧其赦天下賜勤事
吏中二千石以下至六百石爵自中郎吏至五大夫佐
史以上二級民一級女子百戶牛酒加賜鰥寡孤獨三
老孝弟力田帛所振貸勿收
三年春以神爵數集泰山賜諸侯王丞相將軍列侯二
千石金郎從官帛各有差賜天下吏爵二級民一級女
子百戶牛酒鰥寡孤獨高年帛
六月詔曰前年夏神爵集雍今春五色鳥以萬數飛過
屬縣翺翔而舞欲集未下其令三輔毋得以春夏擿巣
探卵弹射飛鳥具為令
四年三月詔曰迺者神爵五采以萬數集長樂未央北
宫高寢甘泉泰畤殿中及上林苑朕之不逮寡于德厚
屢獲嘉祥非朕之任其賜天下吏爵二級民一級女子
百戶牛酒加賜三老孝弟力田帛人二匹鰥寡孤獨各
一匹
神爵元年詔曰朕承宗廟戰戰栗栗惟萬事統未燭厥
理迺元康四年嘉榖元稷降于郡國神爵仍集金芝九
莖産于涵德殿銅池中九真獻竒獸南郡獲白鹿威鳳
為寳朕之不明震于珍物飭躬齋精析為百姓東濟大
河天氣清静神魚舞河幸萬歲宫神爵翔集朕之不德
懼不能任其以五年為神爵元年賜天下勤事吏爵二
級民一級女子百戶牛酒鰥寡孤獨高年帛所振貸物
勿收行所過毋出田租
二年二月詔曰迺者正月乙丑鳳凰甘露降集京師羣
鳥從以萬數朕之不德屢獲天福祗事不怠其赦天下
四年二月詔曰迺者鳳凰甘露降集京師嘉瑞並見脩
興太乙五帝后土之祠祈為百姓蒙祉福鸞鳳萬舉蜚
覽翺翔集止于旁齋戒之暮神光顯著薦鬯之夕神光
交錯或降于天或登于地或從四方来集于壇上帝嘉
嚮海内承福其赦天下賜民爵一級女子百戶牛酒鰥
寡孤獨高年帛
冬十月鳳凰十一集杜陵十二月鳳凰集上林
五鳳三年詔曰朕飭躬齋戒郊上帝祠后土神光並見
或興於谷燭燿齋宫十有餘刻甘露降神爵集已詔有
司告祠上帝宗廟三月辛丑鸞鳳又集長樂宫東關中
木上飛下止地文章五色留十餘刻吏民並觀朕之不
敏懼不能任屢蒙嘉瑞獲兹祉福書不云乎雖休勿休
祗事不怠公卿大夫其勉焉減天下口錢赦殊死以下
賜民爵一級女子百戶牛酒大酺五日加賜鰥寡孤獨
高年帛
甘露元年黃龍見新豐
三年詔曰迺者鳳凰甘露降集黃龍登興醴泉滂流枯
槁榮茂神光並見咸受祺祥其赦天下減民算三十賜
諸侯王丞相將軍列侯中二千石金錢各有差賜民爵
一級女子百戶牛酒鰥寡孤獨高年帛
三年詔曰迺者鳳凰集新蔡羣鳥四面行列皆鄉鳳凰
立以萬數其賜汝南太守帛百匹新蔡長吏三老孝弟
力田鰥寡孤獨各有差賜民爵二級毋出今年租
成帝鴻嘉元年冬黃龍見真定
元延四年甘露降京師賜長安民牛酒
平帝元始元年越裳氏重譯獻白雉一黑雉二
二年春黃支國獻犀牛(並紀)
日食
高帝三年十月甲戌晦日有食之在斗二十度
十一月癸卯晦日有食之在虚三度
九年六月乙未晦日有食之既在張十三度
惠帝七年正月辛丑朔日有食之在危十二度
五月丁卯先晦一日日有食之幾盡在七星
高后二年六月丙戌晦日有食之
七年正月己丑晦日有食之既在營室九度
文帝二年十一月癸卯晦日有食之在婺女一度
三年十月丁酉晦日有食之在斗二十二度
十一月丁卯晦日有食之在虚八度
後四年四月丙辰晦日有食之在東井十三度
七年正月辛未朔日有食之
景帝三年二月壬午晦日有食之在胃二度
七年十一月庚寅晦日有食之在虚九度
中元年十二月甲寅晦日有食之
二年九月甲戌晦日有食之
三年九月戊戌晦日有食之幾盡在尾九度
元年七月辛亥晦日有食之在軫七度
後元年七月乙巳先晦一日日有食之在翼十七度
武帝建元二年二月丙戌朔日有食之在奎十四度
二年九月丙子晦日有食之在尾二度
五年正月己巳朔日有食之
元光元年二月丙辰晦日有食之
七月癸未先晦一日日有食之在翼八度
元朔二年二月乙巳晦日有食之在胃二度
六年十一月癸丑晦日有食之
元狩元年五月乙巳晦日有食之在柳六度
元鼎五年四月丁丑晦日有食之在東井三十三度
元封四年六月己酉朔日有食之
大始元年正月乙巳晦日有食之
四年十月甲寅晦日有食之在斗十九度
征和四年八月辛酉晦日有食之不盡如鈎在亢二度
昭帝始元三年十一月壬辰朔日有食之在斗九度
元鳳元年七月己亥晦日有食之幾盡在張十二度
宣帝地節元年十二月癸亥晦日有食之在營室十五
度
元鳳元年十二月乙酉朔日有食之在婺女十度
四年四月辛丑朔日有食之在畢十九度
元帝永光二年三月壬戌朔日有食之在婁八度
四年六月戊寅晦日有食之在張七度
建昭五年六月壬申晦日有食之不盡如鈎
成帝建始三年十二月戊申朔日有食之在婺女九度
河平元年四月己亥晦日有食之不盡如鈎在東井六
度
三年八月乙夘晦日有食之在房
四年三月癸丑朔日有食之在昴
陽朔元年二月丁未晦日有食之在胃
永始元年九月丁巳晦日有食之
二年二月乙酉晦日有食之
三年正月己卯晦日有食之
四年七月辛未晦日有食之
元廷元年正月己亥朔日有食之
哀帝元夀元年正月辛丑朔日有食之不盡如鈎在營
室十度
二年三月壬辰晦日有食之
平帝元始元年五月丁巳朔日有食之在東井
二年九月戊申晦日有食之既
凡漢著紀十二世二百一十二年日食五十三朔十
四晦三十六先晦一日三(並五行志)
日月變異
武帝建元二年四月戊申有如日夜出(紀)
元帝永光元年四月日色青白亡景正中時有景亡光
是夏寒至九月乃有光
成帝建始元年八月戊午晨漏未盡三刻有兩月重見
河平元年正月壬寅朔日月俱在營室時日出赤二月
癸未日朝赤且入又赤夜月赤甲申日出赤如血亡光
漏上四刻半乃頗有光燭地赤黃食後乃復三月乙未
日出黃有黑氣大如錢居日中央(並五行志)
星孛(天文志所載已見天文類五行志所載别見于此)
高帝三年七月有星孛于大角旬餘乃入
文帝後七年九月有星孛于西方其本直尾箕末指虚
危長丈餘及天漢十六日不見
武帝建元六年六月有星孛于北方
八月長星出于東方長終天三十日去是為蚩尤旗見
則王者征伐四方
元狩四年四月長星又出西北
元封元年五月有星孛于東井又孛于三台
宣帝地節元年正月有星孛于西方去太白二丈所
成帝建始元年正月有星孛于營室青白色長六七丈
廣尺餘
元延元年七月辛未有星孛于東井踐五諸侯出河戎
北率行車袁大微後日六度有餘晨出東方十三日夕
見西方犯次妃長秋斗填螽炎再貫紫宫中大火當後
逹天河除於妃后之域南逝度犯大角攝提至天市而
按節徐行炎入市中旬而後西去五十六日與蒼龍俱
伏(並五行志)
星隕
成帝永始二年二月癸未夜過中星隕如雨長一二丈
繹繹未至地滅至鷄鳴止(五行志)
亡冰
武帝元狩六年冬亡冰
昭帝始元二年冬亡冰(並五行志紀作六年)
雪
文帝四年六月天雨雪
景帝中六年三月雨雪
武帝元狩元年十二月大雨雪民多凍死
元鼎二年三月雪平地厚五尺
三年三月水冰四月雨雪
元帝建昭二年十一月齊楚地大雪深五尺
四年三月雨雪燕多死(並五行志)
成帝建始四年夏四月雨雪(本紀)
陽朔四年四月雨雪燕雀死(五行志)
霜雹
武帝元光四年四月隕霜殺草木
元封三年十二月雷雨雹大如馬頭
宣帝地節四年五月山陽濟隂雨雹如鷄子深二尺五
寸殺二十人蜚鳥皆死
元帝永光元年三月隕霜殺桑九月二日隕霜殺稼
成帝河平二年四月楚國雨雹大如斧蜚鳥死(並五行志)
總天變
惠帝二年天雨血於宜陽一頃所(赤𤯝)
武帝建元四年有風赤如血(紀)
元光五年七月大風拔木(紀)
天漢元年三月天雨白毛三月八月天雨白氂(毛之彊屈曲者)
成帝建始元年四月辛丑夜西北有如火光壬寅晨大
風從西北起雲氣赤黃四塞天下終日夜着地者黃土
塵也(志)
十二月大風拔甘泉畤中大木十韋以上(本紀韋與圍同)
哀帝建平四年山陽湖陵雨血廣三尺長五尺大者如
錢小者如麻子
平帝元始四年冬大風吹長安城門東屋瓦且盡(並五行志)
西漢會要卷二十九
