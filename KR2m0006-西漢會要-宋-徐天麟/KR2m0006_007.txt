西漢會要卷七
宋徐天麟撰
禮一(吉禮)
禮
秦兼天下燔詩書殺術士六學從此缺矣陳涉之王也
魯諸儒持孔氏禮器往歸之於是孔甲為涉博士卒與
俱死陳涉起匹夫敺適戍以立號不滿歲而滅亡其事
至微淺然而搢紳先生負禮器往委質為臣者何也以
秦禁其業積怨而發憤於陳王也及高皇帝誅項籍引
兵圍魯魯中諸儒尚講誦習禮弦歌之音不絶豈非聖人
遺化好學之國哉於是諸儒始得修其經學講大射鄉
飲之禮(儒林序)
漢王已并天下諸侯共尊為皇帝於定陶叔孫通就其
儀號高帝悉去秦儀法為簡易羣臣飲醉或争功妄呼
按劒擊柱上患之通知上益厭之說上曰夫儒者難與
進取可與守成臣願召魯諸生與臣弟子共起朝儀高
帝曰得無難乎通曰五帝異樂三王不同禮禮者因時
世人情為之節文者也故夏殷周禮所因損益可知者謂
不相復也臣願頗采古禮與秦儀雜就之上曰可試為
之令易知度吾所能行為之於是通使召魯諸生三十餘
人魯有兩生不肯行曰今天下初定死者未葬傷者未
起又欲起禮樂禮樂所由起百年積德而後可興也吾
不忍為公所為公所為不合古吾不行公往矣毋汚我通
笑曰若真鄙儒不知時變遂與所召三十人西及上左
右為學者與其弟子百餘人為緜蕞野外(如淳曰謂以茅剪植地為)
(纂位尊也卑之次)習之月餘通曰上可試觀上使行禮曰吾能為
此迺令羣臣習肄會十月漢七年長樂宫成諸侯羣臣
朝十月儀先平明謁者治禮引以次入殿門廷中陳車
騎戍卒衛官設兵張旗志(志與幟同)傳曰趨殿下郎中俠陛
陛數百人功臣列侯諸將軍軍吏以次陳西方東鄕文
官丞相以下陳東方西鄕大行設九賓臚句傳(蘇林曰上傳語)
(告下為臚下告上為句也韋昭曰大行掌賓客之禮今之鴻臚也九賓則周禮九儀也謂公侯伯子男孤卿大)
(夫士也)於是皇帝輦出房百官執戟傳警(戟史記作職)引諸侯
王以下莫不震恐肅敬至禮畢盡伏置法酒(師古曰法酒猶言禮)
(酌謂不飲之至醉)諸侍坐殿上皆伏抑首以尊卑次起上夀觴
九行謁者言罷酒御史執法舉不如儀者輒引去竟朝
置酒無敢讙譁失禮者於是高帝曰吾迺今日知為皇
帝之貴也拜通為奉常賜金五百斤九年高帝徙通為
太子太傅孝惠即位迺謂通曰先帝園陵寢廟羣臣莫
習徙通為奉常(師古曰又重為之也)定宗廟儀法及稍定漢諸儀
法皆通所論著也(叔孫通傳)
文帝時賈誼以為漢興至今二十餘年宜定制度興禮
樂然後諸侯軌道百姓素樸獄訟衰息迺草具其儀天
子說焉而大臣絳灌之屬害之故其儀遂寢(志又誼傳云誼乃草)
(具其儀奏之文帝謙讓未遑也)
賈誼言今民賣僮者為之繡衣絲履偏諸緣内之閑中
是古天子后服所以廟而不宴者也而庶人得以衣婢
妾白縠之表薄紈之裏緁以偏諸美者黼繡是古天子
之服今富人大賈嘉會召客者以被牆古者以奉一帝
一后而節適今庶人屋壁得為帝服倡優下賤得為后
飾然而天下不屈者殆未有也且帝之身自衣皂綈而
富民牆屋被文繡天子之后以緣其領庶人□妾緣其
履此臣所謂舛也夫百人作之不能衣一人欲天下無
寒胡可得也一人耕之十人聚而食之欲天下亡飢不
可得也飢寒切於民之飢膚欲其亡為姦邪不可得也
國已屈矣盜賊直須時耳然而獻計者曰毋動為大耳
夫俗至大不敬也至亡等也至冒上也進計者猶曰無
為可為長太息者此也商君遺禮義棄仁恩并心於進
取行之二歲秦俗日敗故秦人家富子壯則出分家貧
子壯則出贅借父耰鉏慮有德色母取箕箒立而誶語
抱哺其子與公併倨婦姑不相說則反脣而相稽其慈
子耆利不同禽獸者亡幾耳然并心而赴時猶日蹷六
國兼天下功成求得矣終不知反廉愧之節仁義之厚
信并兼之法遂進取之業天下大敗衆掩寡智欺愚勇
威怯壯陵衰其亂至矣是以大賢起之威震海内德從天下
曩之為秦者今轉而為漢矣然其遺風餘俗猶尚未改
今世以侈靡相競而上亡制度棄禮誼捐廉恥日甚可
謂月異而歲不同矣逐利不耳慮非顧行也今其甚者
殺父兄矣盜者剟寢戶之簾搴兩廟之器白晝大都之
中剽吏而奪之金矯偽者出幾十萬石粟賦六百餘萬
錢乘傳而行郡國此其亡行義之先至者也而大臣特
以簿書不報期會之間以為大故至於俗流失世壊敗
因恬而不知怪慮不動於耳目以為是適然耳夫移風
易俗使天下回心而鄉道類非俗吏之所能為也俗吏
之所務在於刀筆筐篋而不知大體陛下又不自憂竊
為陛下惜之夫立君臣等上下使父子有禮六親有紀
此非天之所為人之所設也夫人之所設不為不立不
植則僵不修則壊筦子曰禮義廉恥是謂四維四維不
張國乃滅亡使筦子愚人也則可筦子而稍知治體則
是豈可不為寒心哉秦滅四維而不張故君臣乖亂六
親殃戮姦人並起萬民離叛凡十五歲而社稷為虚今
四維猶未備也故姦人幾幸而衆心疑惑豈如今定經
制令君君臣臣上下有差父子六親各得其宜姦人亡
所幾幸而羣臣衆信上不疑惑此業壹定世世常安而
後有所持循矣若夫經制不定是猶度江河亡維楫中
流而遇風波船必覆矣可為長太息者此也夫禮者禁
於將然之前而法者禁於已然之後是故法之所用易
見而禮之所為至難知也曰禮云禮云者貴絶惡於未
萌而起教於微眇使民日遷善遠辠而不自知也(賈誼傳)
武帝即位進用英雋議立明堂制禮服以興太平會竇
太后好黃老言不說儒術其事又廢後董仲舒對策言
漢得天下以來常欲善治而至今不能善治者失之於
當更化而不更化也更化則可以善治而灾害日去福
禄日來矣時上方征討四夷不暇留意禮文之事(志)
元朔五年夏六月詔曰蓋聞導民以禮風之以樂今禮
壊樂崩朕甚閔焉故詳延天下方聞之士咸薦諸朝其
令禮官勸學講義洽聞舉遺興禮以為天下先太常其
議予博士弟子崇鄉黨之化以厲賢材焉(本紀)
漢承百王之弊高祖撥亂反正文景務在養民至于稽
古禮文之事猶多闕焉孝武初立卓然罷黜百家表章
六經遂疇咨海内舉其俊茂與之立功興大學修郊祀
改正朔定歷數協音律作詩樂建封禪禮百神紹周後
號令文章煥焉可述後嗣得遵洪業而有三代之風如
武帝之雄材大略不改文景之恭儉以濟斯民雖詩書
所稱何有加焉(武帝贊)
宣帝時琅邪王吉為諫大夫上疏言欲治之主不世出
公卿幸得遭遇其時未有建萬世之長策舉明主於三
代之隆者也其務在於簿書斷獄聽訟而已此非太平
之基也今俗吏所以牧民者非有禮義科指可世世通
行者也以意穿鑿各取一切是以詐偽萌生刑罰無極
質樸日消恩愛寖薄孔子曰安上治民莫善於禮非空
言也願與大臣延及儒生述舊禮明王制驅一世之民
躋之仁夀之域則俗何以不若成康夀何以不若高宗
上不納其言吉以病去至成帝時犍為郡於水濱得古
磬十六枝議者以為譱祥劉向因是說上宜興辟雍設
庠序陳禮樂隆雅頌之聲盛揖遜之容以風化天下如
此而不治者未之有也或曰不能具禮禮以養人為本
如有過差是過而養人也刑罰之過或至死傷今之刑
非臯陶之法也而有司請定法削則削筆則筆救時務
也至於禮樂則曰不敢是敢於殺人不敢於養人也為
其俎豆筦弦之間小不備因是絶而不為是去小不備
而就大不備或莫甚焉夫教化之比於刑法刑法輕是
舍所重而急所輕也且教化所恃以為治也刑法所以
助治也今廢所恃而獨立其所助非所以致太平也自
京師有誖逆不順之子孫至於陷大辟受刑戮者不絶
繇不習五常之道也夫承千歲之衰周繼暴秦之餘敝
民漸漬惡俗貪饕險詖不閑義理不示以大化而獨敺
以刑罰終已不改故曰導之禮樂而民以和睦初叔孫
通將制定禮儀見非於齊魯之士然卒為漢儒宗業垂
後嗣斯成法也成帝以向言下公卿議會向病卒丞相
大司空奏請立辟廱案行長安城南營表未作遭成帝
崩羣臣引以定諡及王莽為宰衡欲燿衆庶遂興辟廱
因以簒位海内畔之世祖受命中興撥亂反正改定京
師于土中即位三十年四夷賓服百姓家給政教清明
迺營立明堂辟廱顯宗即位躬行其禮宗祀光武皇帝
于明堂養三老五更於辟廱威儀既盛美矣然德化未
流洽者禮樂未具羣下無所誦說而庠序尚未設之故
也孔子曰辟如為山未成一簣止吾止也今叔孫通所
撰禮儀與律令同錄蔵於理官法家又復不傳漢興寢
而不著民臣莫有言者又通沒之後河間獻王采禮樂
古事稍稍增輯至五百餘篇今學者不能昭見但推士
禮以及天子說義又頗謬異故君臣長幼交接之道寖
以不章(志)
司徒掾班彪曰漢承亡秦絶學之後祖宗之制因時施
宜自玄成後學者蕃滋貢禹毁宗廟匡衡改郊兆何武
定三公後皆數復故紛紛不定何者禮文缺微古今異
制各為一家未易可偏定也(韋玄成贊)
西漢會要卷七
