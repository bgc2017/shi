禮部志稿卷五十六
明俞汝楫編
列傳
侍郎王直
王直字行儉江西泰和縣人永樂甲申進士選為翰林
庶吉士授修撰成祖巡幸北京仁宗監國翰林留黃淮
楊士竒與直三人輔導及來北京與修太祖實錄未成
以憂去服闋陞侍讀仁宗即位進侍讀學士宣宗嗣位
與修兩朝實錄成陞少詹事仍兼侍讀學士英宗即位
與修宣宗實錄為總裁書成陞禮部左侍郎尋出視禮
部事正統癸亥陞吏部尚書己巳秋北兵犯邊上欲親
征直率廷臣上章諫止不報命留守京師既而加太子
太保景泰中陞少傅太子太師天順改元上復位辭師
傅之職未幾致仕卒年八十四訃聞贈特進榮祿大夫
太保諡文端仍勅有司葬祭直偉貌修髯端謹持重望
之如神仙中人在翰林三十餘年屢為考官得人為盛
經筵進講辭旨明暢出蒞禮部尚書胡濙大喜闔部之
政悉付之直處之裕如若素習者在吏部廉慎自守居
家儼然子弟不敢近為詩文條暢簡潔在二十八宿中
登顯位成大器者惟直為最與學士王英齊名而行檢
過之
侍郎王英
王英字時彦江西金谿縣人永樂甲申進士選為翰林
院庶吉士丁亥擢修撰秩滿陞侍講成祖北征英扈蹕
有勞蹟比宴駕榆木川英與尚書蹇義等議喪禮仁宗
嗣位進侍講學士尋陞右春坊大學士仍兼舊職支二
俸宣宗登極與修兩朝實錄陞少詹事仍兼舊職母喪
命有司葬祭遣中使護行遂起復英宗即位修宣宗實
錄為總裁官書成陞禮部左侍郎仍兼侍讀學士八年
癸亥正月奉旨出理部事乙丑浙江台寧等處民遭疫
死甚衆上遣賫香幣往祀南鎮以禳民厲時浙間久旱
英至紹興大雨水深三尺灌獻之夕雨止星見明日又
大雨田野沾足人皆喜曰此侍郎雨也布政司孫原貞
等作御祭感應記刻石於廟而還丙寅奏京師去冬少
雪今年自春徂夏雨澤不降種不入土小民缺食此皆
臣等政事不修所致伏望陛下施賑恤之恩臣等宜益
修愆戒飭仍乞齋沐祈禱以格天心上從其言果大雨
五日先是奏請致仕不允至是年七十乞罷政復不允
戊辰八月特旨陞南京禮部尚書景泰元年卒諡文安
遣官諭祭安葬英屢為會試考官多得名士其文章典
贍一時重之尤善草書解縉以後一人而已然豪縱跌
宕不拘小節頗有晉人風度云
侍郎錢習禮
錢習禮名幹以字行江西吉水人自幼喜學才敏思深
文多腹稿人莫不竒其才以江西解魁登永樂辛卯進
士第選為庶吉士尋授檢討仁宗即位乃進侍讀知制
誥與修兩朝實錄成進陞學士正統乙丑特勅陞禮部
右侍郎時朝廷稽古右文事多繇禮部尋命兼署吏部
事益敬畏不自安連章求去遂致仕卒年八十九勅有
司營葬祭諡曰文肅習禮恬静少慾篤於倫誼處已待
人恭而有禮在翰林三十餘年以文章議論為士類所
推重引年退休不廢文墨
侍郎王一寧
王一寧浙江仙居人十三能詩父峻用任國子監丞一
寧從侍時仁宗在春宫以其善撫琴召見命賦早過銀
河詩嘉之使就國子監讀書登永樂戊戍進士授吏部
稽勲司主事於文華殿供事考滿改翰林修撰預修宣
宗實錄書成進侍講兩被命為京闈考官正統十三年
遷禮部右侍郎景泰初勅往湖廣督理軍餉明年召還
陞本部左侍郎兼翰林院學士命入内閣預機務以中
官王誠輩嘗受業焉報其私恩也壬申易儲進太子少
師仍兼舊職尋卒於官賜賻鈔祭葬贈太子太保禮部
尚書諡文通一寧性敏捷詞翰清俊然不慎名檢君子
無取焉
侍郎章瑾
章瑾字用欽浙江會稽人父敞為禮部左侍郎自幼失
恃英爽卓立甫十餘歲為文辭已蔚然宣德丙午其父
與吏部尚書趙新同為吏部郎中趙公見其非常人喜
而以女歸之是歲舉順天府鄉試丁未庚戍連試禮部
不第癸丑又試名在副榜時朝廷慮俊秀拘於科額必
有遺才在副榜者命翰林復選得二十四人授冠帶給
以所當得之祿俾卒業俟後舉正統丙辰中禮部會試
第七廷對賜進士出身觀政兵部踰年以父喪服闋擢
禮科給事中時天下亢旱承命祀南海神沛澤斯應數
年為同列所推薦遷都給事中景帝嗣統拜禮部右侍
郎既而廣東盜賊竊發命撫廣東兼治羣盜瑾聞楊信
民素為廣州之民信服以詿誤謫守邊關力言於上起
信民為右僉都御史瑾因疾未行於景泰元年卒年四
十四後信民至廣東民有被脇從為盜者聞信民至相
率來順歸者凡數千人不負所薦云
侍郎儀銘
儀銘字子新山東高密縣人前禮部侍郎諡文簡智之
子以父廕入太學授給事中陞翰林院修撰宣宗實錄
成陞侍講正統五年陞郕府長史持正不阿有承奉抗
王儀即日劾奏之朝廷責承奉而撻之景泰初銘以潛
邸舊恩陞禮部左侍郎明年陞南京禮部尚書景泰三
年召還陞太子太保兼兵部尚書仍兼掌詹事府事嘗
因災異言弭變之方在敬天法祖用賢納諫省刑薄斂節
用愛人遂錄皇明祖訓并進以致警戒之意深見奬納
推恩三代皆如銘官五年以疾卒遣官諭祭賻鈔萬緡
贈特進光祿大夫左柱國太師諡文襄命有司治葬事
錄其子海為錦衣衛百戸銘雖短於才學然質實負氣
遇事侃侃不屈雅志儉樸仕宦三十年惟守舊廬論者
謂其不愧乃父云
侍郎儲懋
儲懋直隸丹陽縣人永樂甲午舉人十三年授台州府
學訓導有學行二十二年擢吏科給事中正統元年選
充經筵陞翰林修撰三年與修實錄陞侍講八年陞戶
部右侍郎十四年轉禮部左侍郎為人端重寬和士林
推重景泰元年兩京災異迭見給事中葉盛與都給事
中李實等欲革各藩鎮中官因約羣臣會奏尚書金濂
等皆佯贊可行無實心會南京學士周叙言事中及之
未幾兵部因他奏官多民擾乞將各處公差内外官員
量取回京有旨内官不動又數日奏議及周叙奏有言
此亦有例見行懋即揮筆批定盛因曰此誠民病今既
有言者若合辭上請或可從而衆不能然識者惜之二
年知貢舉嚴關防無私弊尋陞南京戸部尚書未任卒
於京
侍郎李實
李實字孟誠四川合州人正統乙丑進士授禮科給事
中英廟留北庭衆議遣使奉迎而未決實昌言於朝謂
奉迎之使在所必遣不然則曲在我衆難其人實請行
遂陞禮部右侍郎使北還陞右都御史巡撫湖廣英廟
復辟有上其所著北使錄言多虚誕用是黜為民尋召
起於家行至南陽御史龔晟等劾之謂實輕佻小人素
無行檢不宜復用有旨令移文止之命下實已至京因
自叙歴任功代具奏申辨且引漢文季布事為言復為
御史董韜所劾詔實既不用何若等又言之命以原職
致仕實滑稽有口辯頗恣肆不檢在湖廣以黷貨聞士
論鄙之然使北庭能不屈於敵肆言辯折令人敬憚車
駕之還未必為無助云
侍郎薩琦
薩琦字廷珪係出西域後為福建閩縣人宣德庚戍進
士宣宗詔楊士竒簡庶吉士入讀中秘書取琦第一命
太和王直教之正統元年授翰林院編修預修宣廟實
錄三年陞本院侍讀景泰三年缺禮部右侍郎時易儲
之議漸萌内侍疏於上令用學士為之大學士陳循舉
學士劉鉉以進時江淵不悦鉉言鉉素不能幹事不可
用乃薦琦陞禮部右侍郎兼詹事府少詹五年卒於官
上遣官諭祭命有司營葬琦為人狷素不苟合文學亦
有可稱在禮部雖無建明而自守甚篤人亦無所非議
云
侍郎章綸
章綸字大經浙江樂清縣人正統乙未進士授南京禮
部主事陞禮部郎中景泰中適有天變監察御史鍾同
建言宜令諸司各陳所以致變者因以復儲事諷禮部
大臣聞者畏縮不敢對綸即具疏言十四事曰畏天戒
任燮理養聖躬節倖御務儉約勤論政惇孝義慎賞賚
重名爵革巡撫擇重臣辯異端却貢獻汰冗官皆切中
時弊其惇孝義一條尤為剴切曰聞古之帝王所以德
教加於百姓刑於四海者不過乎孝悌而已伏惟上聖
皇太后及皇太后兩宫為天子母尊之至也皇上以天
下養養之至也臣願退朝之暇必覲兩宫而修問安視
膳之禮太上皇君臨天下十有四年是為天下之父也
與皇上一氣所生是為至親之兄也皇上嘗親受其册
封足為上皇之臣也車駕遠狩漠北而詔旨傳位陛下
陛下尊之為太上皇帝是為天下之至尊也伏讀奉迎
還宫之詔有曰禮惟有加而無替義當以卑而承尊臣
望皇上於朔望日或節日一至南宫率羣臣朝見上皇
於延安門以叙同氣之情極尊崇之道可也皇上即位
之初詔册妃汪氏為皇后其後詔立太子復册其母杭
氏為皇后不意太子薨逝此事既往固不必言然而中
宫儲位不可久虚臣望皇上復后汪氏於正宫詔沂王
復居儲位如此則五倫全備和氣充溢天心自回災異
自弭矣臣非不知逆耳之言而身必危但臣身輕而朝
廷為重使朝廷安則臣身雖死亦無憾矣疏上留中不
出遂偕同下錦衣衛獄考訊備極箠楚俄大風揚沙天
地晝晦獄得稍緩已而南京大理寺廖莊疏至亦言復
儲事然未暇究他日莊秩滿陛見即命杖之幾死乃復
命杖綸同各一百同竟死獄中及英宗復位首詔釋綸
而檢其疏無所得或有能略舉其詞者即日擢禮部右
侍郎尋為石亨楊善所短調南京轉南京吏部天順八
年朝廷有大喪綸請止大婚禮不從秩滿遷左侍郎久
之致仕家居十九年卒年七十訃聞賜祭葬如例後其
妻張氏因陳情乞贈諡始具其疏稿以聞上覽奏嘉其
忠贈禮部尚書諡恭毅綸為人質直坦易與人交表裏
洞達少好學至老讀書不廢然性執泥於世務不盡通
若其忠節炳然則為後世所敬仰云子玄應舉進士授
給事中為湖廣布政司參議
侍郎李紹
李紹字克述江西安福縣人宣德癸丑進士選為翰林
院庶吉士正統初授翰林檢討與修宣宗實錄既而以
剰員汰歸未幾景泰即位召充經筵官陞修撰歴司經
局洗馬兼修撰右春坊右庶子兼侍講天順初改尚寶
司卿仍兼侍講轉翰林院學士尋陞禮部右侍郎時有
結權貴相軋者以紹奏字多南音沮之英廟弗聽且曰禮
部不可無此人癸未會試紹專知貢舉防範甚嚴頗革
宿弊修英宗實錄充副總裁書垂成以疾力求解任歸
其後國子祭酒為其屬所搆吏部尚書姚䕫言隆師道
非宿儒重望不可援洪武初起致仕尚書劉崧署司業
故事虚祭酒位馳勅召之命至紹己卒紹體貌修偉性
剛直有器局刻志學問持論平正正統中英廟常訪人
才少師楊士竒疏五人以對紹居其一後居高位好奬
勵後進聞人有善輒稱譽之為文有法度不尚竒詭好
古博學積書甚富凡所有者無不究覽焉紹卒時年六
十有五訃聞賜以祭葬子瑢為雲南布政使
侍郎葉盛
葉盛字與中直隸崑山人正統乙丑進士授兵科給事
中進都給事中己巳之變朝廷多事言路大開六科聯
署建請多盛倡之一時名稱翕然景泰壬申陞山西右
參政督糧宣府尋命協贊獨石等處地方軍務請復棄
城闢草萊葺廬舍積糧芻撫士卒立社學醫學置義塚
煖舖又請出内帑銀買牛種教民耕種多所收穫以父
喪去位天順改元英宗召至京面加奬諭擢都察院右
僉都御史巡撫兩廣請終制不許適朝命大將顔彪專
征盛參贊其軍務成化初遷左僉都御史巡撫宣府墾
田益廣以所積餘糧鬻戰馬千八百匹修屯堡七百餘
所召入為禮部右侍郎改吏部敵寇延慶命往議戰守
方略以歸遷左侍郎卒年五十五命官祭葬如例特賜
諡文莊盛清修好學攻詩能文留心世務其在宣府多
所建置事皆經久可行邊人至今思之但在兩廣不能
戢下以致官軍馘平人以為功又以峒蠻出沒不常自
古無善處之術每禁有司不許擅申盜賊必俟年終彙
奏識者頗非議之然其功業所就亦一代偉人云
侍郎萬安
萬安字循吉四川眉州人正統十三年進士選為翰林
院庶吉士授編修陞左春坊司直郎尋陞右春坊右中
允改尚寶司丞轉侍講陞學士詹事府少詹事陞禮部
左侍郎成化五年兼學士入内閣參機務歴加少師兼
太子太師吏部尚書華蓋殿大學士二十三年致仕弘
治二年卒訃聞輟朝一日贈太師諡文康賜祭葬如例
安狀貌魁岸儀觀甚偉自未第時人皆知為偉器及官
翰林受知憲廟在内閣者幾二十年恩禮隆厚而又當
海内熙洽之餘其遭際可謂盛矣顧其為人外寬内忌
惡人異已若禮部侍郎邢讓國子祭酒陳鑑司業張業
皆以無罪誣罷官蓋安與學士彭華謀居多而吏部尚
書尹旻之得禍則尤華所媒孽而安陰主之也是時指
揮萬通為昭德内妃兄弟有寵安以同姓結通為族江
西李孜省鄧常恩等時以左道獲寵因使華通孜省常
恩為助而安益陰厚之以是安勢益盤據凡才賢勝己
持正不趨附皆妬嫉之末年益斥逐名士以箝人口時
雖側目然未有敢攻之者會孝宗即位有詔不許言官
風聞糾劾衆遂譁然謂詔草仍安所為以自為己地者
於是御史湯鼐庶吉士鄒智等皆極論之遂勒令致仕
中外稱快蓋安之輔政惟黷貨好内以利其身家為事
而於人才治體漠不槩意又慮人以是議已遂益結勢
力威以制之故得致仕人猶以為幸云
侍郎邢讓
邢讓字遜之山西襄陵縣人繇進士改庶吉士授翰林
檢討考績陞修撰景泰元年北人遣使請和奉送英廟
還京上屢以敵情多詐為疑及回使多不具迎復事讓
上奏首以前次勅書不具迎復上皇之意為言衆服其
剴切英廟復辟命與修大明一統志成化二年陞國子
監祭酒五年陞禮部右侍郎七年以費用國子監會饌
錢鈔無歸著除名初讓為祭酒欲聲聞出前人上創立
勅諭學規等碑修國子監通志躬課諸生誦小學以及
諸經痛懲謁告之弊人以是稱譽之其致毁亦以此免
歸數月卒年僅四十五讓負才氣詞翰亦清勁然強忍
狹中意所輕重人輒形辭色銳意柄用而勢力相軋者
忌之卒以及禍
侍郎雷復
雷復字景暘湖廣寧遠縣人正統丙辰進士改庶吉士
授行人擢監察御史陞廣西副使分巡蒼梧道時藤縣
民胡趙成搆集大藤峽猺賊攻陷縣治荼毒一方復承
巡撫葉盛檄往討之擒斬成等五年陞山東左布政使
七年陞禮部右侍郎八年改右副都御史巡撫山西十
年卒於官賜祭葬如例復清雅端謹歴任中外所至守
法度循矩矱無非分之為侍郎未久以短於敷奏出外
然在邊行事多得宜人至今思之
侍郎劉吉
劉吉字祐之直隸博野縣人正統十三年進士改翰林
院庶吉士授編修景泰元年充經筵官預修寰宇通志
成陞修撰天順間侍憲廟於春坊講讀預修大明一統
志丁内艱起復成化改元陞侍讀英廟實錄成陞侍讀
學士兼經筵講官五年陞禮部右侍郎八年轉左侍郎
遣祀東嶽等神十一年命兼翰林院學士入内閣參預
機務歴加少師兼太子太師吏部尚書華蓋殿大學士
弘治五年乞致仕許之踰年卒贈太師予諡文穆賜祭
葬如例吉性沈毅喜怒不形於色遇事能斷在内閣最
久上始即位尤委任之恩遇最盛凡綱紀政事進退人
才言率見聽隠然有内相之重然所與厚善者多讒謟
面諛之人致不能自聞其過廷臣有不悦者輒使言官
劾去之故議者謂其乏休休有容之量而其後聖眷亦
漸衰云
侍郎尹直
尹直字正言江西泰和縣人景泰甲戍進士入翰林院
為庶吉士預修寰宇通志成授編修憲宗初御經筵充
講官成化三年纂修英廟實錄成遷侍講八年擢侍講
學士十一年陞禮部右侍郎以父憂去任十五年起復
改南京吏部轉南京禮部左侍郎二十二年特召為兵
部左侍郎尋兼翰林院學士入内閣參預機務二十三
年致仕家居二十四年卒賜祭葬諡文和直明敏軒豁
少有才名在禮部嘗因天變會官具疏陳修省二十二
事言多切中時弊歲當開度僧道連章奏省之又請汰
黜天文陰陽生之詭籍者凡數百人始至兵部貴州鎮
巡官奏苗叛請發兵夾攻廷議將從之直獨言吾自東
南來未聞有警豈可聽彼邀功啓釁以疲民乃請選委
御史部屬二人往勘貴州果無警居内閣時有建明會
言官劾其進用不合公議孝宗薄之然尚慰留待之辭
乃令致仕直為人疎俊不拘小節亦頗以才氣自負以
是多招物議為文章贍逸渾健步驟大家所著有歴代
名臣讚皇明名臣言行通錄行於世
侍郎俞欽
俞欽字振恭浙江新昌縣人景泰辛未進士選為翰林
院庶吉士授禮部儀制司主事儀制務繁縟欽才贍學
充通悉今古事無留滯天順戊寅陞郎中壬午以郎中
績最當加封其父于時祖尚在堂疏乞移封上嘉之特
賜其祖冠帶欽秩方五品而褒及其父實曠世殊典癸
未會試試院火左遷松江府同知成化改元召還改兵
部武選司郎中乙酉以從征山都掌蠻寇有功陞太常
寺少卿壬辰奉命禱祀淮瀆之神還擢禮部右侍郎朝
章典故素所明習凡國家大禮事處之井井有條乙未
陞左侍郎戊戍皇太子出閣加冠詔有司議定禮儀乃
參酌備具朝廷采用之庚子遭父憂去職壬寅冬服未
闋詔起兵部左侍郎制終乃就任九年秩滿加正二品
俸尋卒於官年五十四訃聞賜祭葬如例欽通敏有才
幹處事善思慮而不失正所歴皆號稱職蓋能臣也時
將以重任畀之而欽忽報卒聞者多為憫惜云
侍郎謝一䕫
謝一蘷字大韶江西新建縣人天順庚辰進士第一臚
傳之旦裒然衆中縉紳屬目除翰林院修撰憲宗嗣統
進侍經筵被賞賚預修英廟實錄成陞左春坊左諭德
又預修續資治通鑑綱目成進學士未幾擢禮部右侍
郎陞工部尚書年六十三以疾卒於位贈太子少保賜
祭葬一蘷為人和易平實與人交久而益親尤篤於友
義為文章不竒詭雕刻其為諭德時嘗疏陳五事言頗
剴切在禮部凡制度儀文多所裁定前所未有者必稽
經據史參以時制具為儀注務使可行一時同事者咸
推其練達但務交好而不重操執其政事不能無徇情
云
侍郎徐溥
徐溥字時用直隸宜興縣人景泰五年進士第二人及
第授翰林院編修英宗復辟命兼司經局校書侍東宫
講讀憲廟登極錄舊勞遷左春坊左庶子兼侍講充經
筵講官纂修英廟實錄五年陞翰林院學士九年秩滿
陞詹事府少詹事兼侍讀學士十六年陞太常寺卿兼
學士掌翰林院事十七年陞禮部左侍郎二十三年改
吏部孝宗即位首膺簡入内閣參預機務歴加少師兼
太子太師吏部尚書華蓋殿大學士尋以目疾累疏乞
歸乃賜勅給驛遣官護送還鄉踰年卒年七十二訃聞
輟朝一日遣行人諭祭者九命有司營葬贈特進左柱
國太師諡文靖溥立朝四十餘年在翰林院不以文學
名歴部事安靖以和處寮屬及進内閣因事納約登崇
俊良隨才器使嘗有大獄干宗藩連貴近衆讙不能決
皆力贊成之蓋從容委曲以助成天下之務者其功為
甚多平居容儀儼雅温易可親度量宏裕而包含不露
人皆飲醇仰德無怨惡者為詩文清潤有思致而酷好
古法書名畫至老不倦云
侍郎張悦
張悦字時敏直隸華亭縣人天順四年進士授刑部主
事轉員外郎歴陞江西按察司僉事浙江提學副使四
川按察司按察使丁憂服闋改湖廣按察使進都察院
僉都御史工部侍郎弘治元年遷禮部右侍郎再轉吏
部陞南京右都御史南京吏部尚書改南兵部參贊機
務累乞休致加太子少保致仕未幾卒訃聞贈太子太
保賜祭葬諡莊簡悦學問該博操行清謹其提學浙江
杜絶請謁甄别才器尤為士類所信服在湖廣執法不
阿在吏禮二部風裁益峻至參贊機務時雖久疾稍不
移然猶持大體卒能奉身而退始終之際蓋亦無貶議
云
侍郎費誾
費誾字廷言鎮江丹徒人成化五年禮部會試第一遂
第進士選為翰林院庶吉士授編修同考禮部與經筵
陞國子司業秩滿陞左春坊左諭德仍管司業事未幾
陞祭酒弘治元年孝廟初開經筵簡充講官車駕幸學
賜坐講彝倫堂褒諭宴賚士林榮之及直日講遂改少
詹事兼侍讀同修憲廟實錄成進詹事兼侍讀學士再
越月擢禮部右侍郎病滿三月例停俸詔特不允尋卒
年五十有八上遣官諭祭命有司為營葬事誾長身偉
貌議論亹亹臨事變通慷慨且恭謹自持人恒以公輔
期之其在國學最久士子多所造就在禮部亦能持謹
人惜其不及大用云
侍郎王華
王華字德輝浙江餘姚縣人成化辛丑狀元及第授翰
林院修撰預修憲廟實錄進左春坊諭德充經筵日講
官選侍東宫講讀陞翰林院學士主考兩京鄉試陞詹
事府少詹事教習庶吉士預修大明會典通鑑纂要陞
禮部左侍郎南京吏部尚書忤逆瑾遂傳奉致仕家居
十餘年卒子守仁平逆濠有功封新建伯贈華如子爵
命給祭葬如例華才識宏達操持堅定為禮部時方賊
瑾用事士大夫争奔走其門華獨不之顧子守仁方為
兵部主事上疏論瑾罪惡瑾怒逐守仁顧素敬慕華不
輒遷怒間以語人諷若一見内閣之位可立躋華不往
及轉南京瑾又使人言華不久當召用冀得往謝華竟
不往其生平大節如此
侍郎張璨
張璨字仲湜廣西全州人成化戊戍進士改翰林院庶
吉士授編修弘治己酉秩滿陞侍講戊午選侍東宫辛
酉主順天鄉試乙丑陞侍讀學士尋陞學士國子祭酒
正德丙寅三月駕幸太學賜坐講尚書丁卯陞禮部右
侍郎改左己巳陞南京禮部尚書辛未改吏部時儲位
久虛草疏率同儕請建太子罔有顧忌甲戍改兵部參
贊機務條陳八事又奏革守備廳審事官及營伍有所
委任不容請托人皆服其明決乙亥夏乞歸田里疏十
五上始得請特加太子少傅給驛還尋卒賜祭葬如例
璨性頗剛褊與人多不合其在戶部請查追遠年逋賦
論者謂劉瑾方事誅求而其跡涉承望於賢者不能無
責備云
侍郎靳貴
靳貴字道充直隸丹徒人弘治庚戌進士第三人授翰
林院編修丙辰皇太子將出閣講學詔選正人以端國
本戶部尚書吕鍾以貴名上遂兼司經局校書未數日
宫僚環侍皇太子獨指貴問左右曰非靳先生耶固己
目屬之孝廟幸講所尤加奬異庚申進右春坊右中允
癸亥會典成進左春坊左諭德兼翰林院侍講每侍講
筵敷奏雍容儀觀修偉重瞳屢回武宗登極以舊學陞
太常寺少卿兼侍讀充日講尋以母憂去終喪仍舊秩
掌翰林院事授庶吉士業正德四年進禮部右侍郎時
逆瑾盜政常因事諷貴密書翰林官殿最以進貴不從
銜之時翰林多外遷貴亦左遷為光祿寺卿已乃復舊
薦更吏部進兼學士管誥勅掌詹事府事又進禮部尚
書甲戌遂擢文淵閣大學士加太子太保戶部尚書武
英殿大學士致仕卒贈太傅諡文僖貴為人豐夷端粹
發言有章為文本經術有理致在科場崇雅黜浮所刻
文出其手者多典重敷腴號為博雅獨周旋權宦不失
富貴晩既家居猶悒悒不解薦譽舊德者竟莫之及云
侍郎吳儼
吳儼字克温常州宜興縣人成化丁未進士選翰林院
庶吉士己酉授編修丙辰同考禮部試又充經筵講官
武宗出閣兼司經局校書庚申陞左春坊左中允辛酉
轉南京翰林院侍講學士正德丙寅召還纂修孝廟實
錄充經筵日講官兼修玉牒丁卯主考順天府鄉試時
逆瑾恃寵招權傾陷正直第二場以為臣不易命題瑾
己心惡之又聞儼家巨富陰遣人啗以美官儼峻拒之
瑾益慚怒媒孽無所得會朝覲考覈外官以不根之語
罷之瑾誅起用仍舊職未幾擢南京禮部右侍郎壬申
召還禮部乙亥轉左侍郎持節册封益府丙子陞南京
禮部尚書丁丑武宗北幸宣大偕府部大臣上疏切諫
己卯卒於位贈太子少保諡文肅儼性方嚴操履清慎
居鄉有士行閨門亦整肅當官臨事期於自立秉經議
禮多合古意為文章莊重簡古詩詞清嚴可諷
侍郎石珤
石珤字邦彦直隸藁城人成化丁未同兄玠登進士被
簡為庶吉士弘治己酉授翰林院檢討與修大明會典
同考禮部會試少師李文正每謂諸後進可托以柄斯
文者其石氏季方乎辛酉充經筵展書官乙酉滿九載
遷修撰同修孝宗實錄正德丙寅武宗初開經筵充講
官尋遷南京翰林院侍讀學士己巳擢南京國子監祭
酒庚午改北監尋陞南京吏部右侍郎乙亥改禮部丙子
轉左侍郎丁丑命兼翰林院學士掌院事未幾召入内
閣參預機務歴少保武英殿大學士卒諡文隠
侍郎王瓚
王瓚字思獻浙江永嘉縣人博學雄文下筆數千言不
滯弘治丙辰進士第二授翰林院編修十二年丁憂十
六年補原職正德二年陞本院侍讀三年陞國子監司
業五年陞南京國子監祭酒六年南京禮部移文本監
撰述慶賀皇上尊慈聖康夀太皇太后慈夀皇太后表
文瓚以非奉旨意不敢撰述答之部復查有成化二十
三年舊規本監乃與南京翰林院公同撰述八年改國
子監祭酒為人坦直未嘗斂怨北監諸生愛戴之十一
年尋陞禮部右侍郎十三年轉左侍郎十六年以議大
禮調南京禮部左侍郎嘉靖元年丁憂卒贈禮部尚書
侍郎顧清
顧清字士濂直隸華亭人弘治壬子南畿鄉試第一明
年舉進士改翰林院庶吉士授編修與修大明會典成
陞侍讀正德初與修孝廟實錄時逆瑾擅權清守正不
阿瑾銜之矯詔追論會典事以不諳政事為名降編修
尋調南京兵部員外瑾誅復任侍讀陞侍讀學士掌院
事教習庶吉士陞少詹事兼學士充經筵日講官兼修
玉牒儲位尚虛請預定不報武宗數巡幸清屢疏請回
鑾言甚切尋陞禮部右侍郎與宗伯毛文簡公協心秉
正會郊祀且迫而駕尚未還清草疏數百言上之上亦
為感動武宗崩世廟入繼大統會議迎駕册立勸進頒
詔易服臨喪諸吉凶大禮清援古證今折衷羣言時以
清所議為得體從清居多有忌清欲傾之者嗾臺諫摭
他人事誣清不根特甚衆論囂然内閣持之不下而清
從容鎮静因詔例自引退無少濡滯一時皆為清不平
久之輿論益定於是南北臺諫并撫巡上章論薦者四
十餘人上乃起清南京禮部右侍郎清既歸自喜甚適
絶意仕進不謂復有簡命不得已之任兩疏乞歸不允
歸志已決疏益懇得俞旨陞南京禮部尚書致仕先是
清以進徽號賀表上京師至東昌聞命時已力疾猶輿
疾而進遂卒於河間府瀛海驛特詔賜祭葬諡文僖清
好學敦節行士論重之
侍郎賈詠
賈詠字鳴和河南臨潁人弘治丙辰進士改庶吉士授
編修充經筵講官正德初逆瑾亂政調兵部主事改禮
部員外郎瑾誅復原職陞左春坊左中允轉侍講學士
掌南院篆尋拜南京國子監祭酒改北世廟登極擢禮
部左侍郎奉命詣承天上獻皇帝尊號還改吏部掌詹
事府事進禮部尚書入内閣輔政累主考鄉會試久侍
講經筵修武宗睿宗實錄明倫大典充總裁嘗召對平
臺上親灑宸翰以賜以大獄事詿誤乃引疾乞休居鄉
二十餘年以醇厚聞夀踰八十詔有司存問卒贈太保
諡文靖賜祭葬如例
侍郎朱希周
朱希周直隷崑山人弘治丙辰進士第一授翰林院修
撰尋以纂修大明會典成晉侍讀歴陞禮部右侍郎擢
南京吏部尚書希周學行醇篤性恬於世利居官守正
在禮部能舉其職為南吏部以考察庶官無所阿徇忤
執政意令再考遂抗疏乞歸士論高之卒贈太子太保
諡恭靖賜祭葬如例
侍郎劉龍
劉龍山西襄垣縣人弘治己未探花廷對勸上崇敬畏
儆逸慾奬忠斥佞建中和之極為禮樂之本使政出於
一而達之天下擢編修進修撰正德初忤逆瑾出為兵
部職方司主事五年陞吏部考功司員外郎持正不苟
本年復修撰十一年陞侍講學士十五年改侍讀學士
嘉靖元年陞禮部右侍郎丁憂四年復除右尋轉左七
年陞南京禮部尚書八年改南吏部十二年改南京兵
部尚書所至砥節礪行不與世浮沈為講官講誠能動
物章引黃河清為証勸世廟謙以履盛約以持盈感溢
天顔又抗疏論太后廟見并集議弭災十事又議宣大
邊務六事衆多韙其言
侍郎何塘
何塘河南懷慶人弘治壬戌進士改庶吉士授翰林院
編修正德初預修孝廟實錄成陞修撰忤逆瑾投劾移
疾去瑾敗召復故職癸酉充經筵講官有旨出為開州
同知遷東昌府同知引疾致仕世廟登極起為山西提
學副使累陞南京工部侍郎改工部左侍郎尋改戸部
嘉靖八年轉禮部移病疏免以言者留擢南京都察院
右都御史道家遂上疏不起詔准致仕尋卒塘孝友峻
潔以古人自期博學篤行嘗以象山慈湖之學流入禪
定謂為充塞仁義其學術梗槩如此性淡泊絶無嗜好
土室縞衣晏如也塘既沒詔錄其一孫賜諡文定給祭
葬如例
侍郎顧鼎臣
顧鼎臣蘇州府崑山縣人登弘治乙丑進士第一授翰
林院修撰進侍讀翰林院學士嘉靖十年陞禮部右侍
郎改吏部左侍郎陞禮部尚書掌詹事府事加太子太
保進文淵閣大學士尋加少保兼太子太保武英殿大
學士卒於位遺疏勸上親賢愛民保護聖躬上覽之憫
悼輟視朝一日賜祭葬如例遣官護其喪還鄉贈太保
諡文康鼎臣性樂易無町畦自在講筵即受知於上特
詔免其朝參令專講洪範已從掌詹陟内閣輔政上南
幸承天命之居守輔皇太子監國其任如此然其在政
府充位而已
侍郎黃宗明
黃宗明字誠甫浙江鄞縣人正德甲戍進士授南京武
庫司主事陞武選司員外郎宸濠反上江防三策上諫
南巡疏武宗幸南都百官服罩甲衣以朝宗明約言官
面奏不宜服褻衣不果遂告病歸尋起為南京刑部郎
中會議大禮宗明與張桂意合遂名連署疏上陞吉安
知府轉福建運使召修明倫大典以母憂不至服闋陞
光祿寺卿撰光祿須知為疏以進上嘉之著為令又應
詔言四事一曰求才二曰勵志三曰定計四曰責任皆
切時弊陞兵部右侍郎時編修楊名以言事忤旨詔窮
治主者宗明疏陳非宜乃并得罪出為閩省參政俄召
還為禮部右侍郎轉左侍郎尋卒於官初張桂以議禮
得幸諸同議者咸驅駕氣勢更相牽引乃宗明無比周
迹故張桂既去人亦無訾之者蓋矜名自好士也
侍郎蔡昂
蔡昂直隸淮安人正德甲戌進士授翰林院編修以武
宗實錄成陞右春坊右贊善同纂修大明會典陞翰林
院侍講學士充日講官尋以失誤日講降調湖州府通
判逾年召復職管錄累朝及皇考寳訓實錄成陞翰林
院學士嘉靖十六年陞禮部右侍郎兼侍讀學士十九
年遷左侍郎兼官如故會慎簡宫僚衆咸推昂改兼翰
林院學士詹事府府丞未幾卒贈禮部尚書賜祭葬如
例
侍郎馬汝驥
馬汝驥字仲房陜西綏德州人正德己丑進士改庶吉
士授翰林院編修己卯中武皇帝且南狩諫者輒獲罪
後縮莫敢諫者汝驥曰即畏罪寧不為宗廟朝廷所乎
乃奮氣抗疏率諸同館士六七輩赴闕上之疏出其手
切直言巡游有隠憂伏禍不可上怒罰跪闕下五日己
又杖之諸上書者悉謫外而汝驥調澤州知州世廟登
極召復故職仍進俸一等以修武宗實錄成擢修撰尋
陞南京國子監司業改北監上幸太學充講官命坐講
言辨而正賜文綺居數歲陞南京通政又三歲陞南京
國子監祭酒遂擢為禮部右侍郎當是時嚴公嵩為宗伯
孫公承恩為左侍郎而上方興禮樂創制度諸大典更
起不絶諸公日聚講議而汝驥洽覽羣集習識今昔嚴
公賢之會嚴公拜相見上言馬侍郎賢上繇是知侍郎
因以其官加翰林侍講學士寵之而汝驥以疾卒於官
上悼焉為遣官致祭勅有司營葬贈尚書諡文簡汝驥
沈毅有大節其行己峭厲而性復和易可親蓋詞臣之
選也
侍郎朱廷立
朱廷立字子禮湖廣通山人嘉靖癸未進士授諸暨縣
令以治行高等徵拜侍御史己丑巡兩淮鹽政條陳鹽
法宜行事鹽遂通課益昔百七十餘萬辛卯巡按順天
又條陳六事切中時病壬辰巡按四川時土番夷釀亂
松潘梗貢道為邊患上怒命將征之勅立督其事立冒
險疾趨壁壘親授計將大舉兵會銜立者以他事罪立
使閒住無何功臣各膺爵賞潘都御史上其功上嘉嘆
懋賞復其官適順天缺督學御史遂推立焉丁酉陞南
京太僕寺少卿丁母憂起復為僉都御史擢大理卿陞
工部右侍郎己酉轉禮部右侍郎有嫉立軋己者譖諸
言官劾之復以閒云廷立篤於孝友持身訓家咸以禮
平生不計議人過至於事關利害則喜力言之雖嫌罔
避其多得謗亦以此云
侍郎程文德
程文德浙江永康人嘉靖乙丑進士第二授翰林院編
修以楊名論吏部尚書汪鋐連下詔獄謫信宜典史歴
陞兵部主事郎中廣東按察司提學副使南京國子監
祭酒擢禮部右侍郎遷左侍郎改吏部尋加翰林學士
掌詹事府事教庶吉士簡撰玄文文德素講理學所撰
不稱旨會推南京吏部尚書上疑文德欲脱不經之奉
特旨調南京工部左侍郎文德疏辭勸上享安静和平
之福上益怒以為謗訕削籍為民及卒貧無以殮文德
篤學修行稱為儒者好談當世之務嘗自以其學未究
於用而迂闊極行識者不以為然後贈禮部尚書諡文
恭
侍郎孫陞
孫陞字志高浙江餘姚縣人前死節都御史燧之子舉
乙未進士第二人授翰林院編修以校錄列聖御文五
經二十一史成遷右春坊右中允復與修大明會典丙
午主應天鄉試晉國子監祭酒辛亥陞禮部右侍郎值
華亭徐公為尚書協恭一心諸大典儀如請行裕景府
冠讀禮商決居多癸丑改吏部旋丁内艱服除徵拜禮
部左侍郎旋改吏部丁巳進南京禮部尚書卒於官詔
贈太子少保諡文恪陞為人孝友長厚父燧死寧庶人
之難終身不書寧字亦不為人作夀父文事伯兄如父
居官被服雅素口不談人過蓋篤行君子也子鑨鋌錝
鑛皆先後舉進士至通顯
侍郎閔汝霖
閔汝霖浙江烏程縣人嘉靖壬辰進士改庶吉士授翰
林院編修尋陞右春坊右中允歴左諭德翰林院侍讀
學士掌院事太常寺卿掌國子監事遂陞禮部右侍郎
遷左尋改兼學士教習庶吉士簡撰玄文復改吏部左
侍郎掌詹事府事進南京禮部尚書致仕汝霖顓謹有
文以撰玄失上旨南遷尋罷同鄉進士董份復陷之竟
鬱鬱而卒上聞賜祭葬如例
侍郎林燫
林燫字貞恒福建閩縣人尚書廷機之子嘉靖丁未進
士改翰林院庶吉士授檢討選侍景恭王講讀滿九載
擢修撰進司經局洗馬兼官如故與校錄永樂大典明
年與纂承天大志尋志成賜金帛陞國子祭酒大典成
進太常寺卿祭酒如故遷禮部右侍郎兼翰林院學士
經筵開充日講官仍充世廟實錄副總裁改吏部右侍
郎無何改南京吏部久之始進工部尚書尋改南京禮
部尚書卒年五十七燫幼而朗秀讀書日恒數千言性
尤耿介不偶合當景王之國吏部以故事請相嵩時柄
政意猶豫曰史官侍王邸豈亦故事耶徐文貞公階方
副揆力為慫恿得母從之國相嵩念燫且造謝燫陽為
不悟也者不謝也嵩敗宦稍稍達其佐禮部則高文端
公儀為之長儀海内夙望長者虚心待之燫亦侃侃亡
隠多所裨益諸陵貴人以大水請修治冀得遂所欲燫
周視還奏惟長陵小毁當葺餘俱已之所省費以萬計
嘗再考會闈一典順天試及掌成均學門生故吏偏天
下其却真定鳳陽二守賂尤著嗜書手不時釋為文能
復古根柢理道不好為浮靡以躐名譽惜其早世不盡
究其用云
侍郎瞿景淳
瞿景淳字師道直隸常熟人嘉靖甲辰進士第二人及
第授翰林院編修滿九載遷侍讀陞左春坊左諭德丁
母憂歸服除守故官遷侍讀學士視翰林篆搃校永樂
大典亡何以太常寺卿領南京國子祭酒事已即南京
為吏部右侍郎三載當入奏績而會穆宗登極以禮部
左侍郎召旋用大典總校勞兼翰林院學士仍佐部事
食二品俸比朝留侍經筵修世宗實錄尋以病發疏乞
骸骨遂予告歸歸一載而卒上為下所司治葬諭祭贈
禮部尚書諡文懿景淳為人醇謹以學行聞歴典試多
所奬拔士論稱之
禮部志稿卷五十六
