禮部志稿卷二十三
明俞汝楫編
儀制司職掌
貢舉
歲貢
國初有舉保之令凡舉保孝廉人材秀才及山林隱
逸禮部即行所屬委自正官選求民間果係名實相
副素無過犯之人有司起送到部咨發吏部聽用其
後皆屬吏部掌行而禮部所掌惟歲貢國初額不一
正統間始定至今遵行其額外增貢者或以疏通或
以恩詔不著令兹竝列焉
凡歲貢額數
洪武十六年奏準天下府州縣學自明年為始歲貢生
員各一人二十一年令歲貢府學一年州學二年縣學三
年各貢一人必性資純厚學業有成年二十以上者方
許二十五年令歲貢府學一年二人州學二年三人縣
學一年一人
永樂八年令凡州縣戶不及五里者州一年縣二年各
貢一人十九年令歲貢照洪武二十一年例
宣德二年令貴州府學照縣學例三年一貢七年令歲
貢照洪武二十五年例八年令天下州不及二十里者歲
貢一人
正統六年令府學一年貢一人州學三年貢二人縣學
二年貢一人(遂為定例)
成化二年奏準衛學照縣學例二年貢一人四年令凡
京學二年貢三人軍民指揮使司衛學照府學例軍民
生相間一年貢一人都司及土官學照州學例三年貢
二人
弘治十三年奏準自十四年為始各處州學俱四年三
貢其雲南四川貴州等處除軍民指揮使司儒學軍民
相間一年一貢其餘土官及都司學各照先年奏準事
例三年二貢十四年奏準萬全都司照府學例一年一
貢其餘都司所屬衛分少者不許濫比
正德三年奏準大寧都司學一年一貢十一年題準遼
東都司學設優等次等生員各四十名每年考送一人
充貢十二年奏準陜西都司學一年一貢十三年奏準
廣寧等五衛儒學生員照州學事例考貢
嘉靖二年令順天府學每年起送二名充貢應天府同
又奏準貴州宣撫司儒學生員一年一貢十七年題
承天府學每二年貢三名單年二名雙年一名
凡起貢
洪武十八年令雲南所屬學校生員有成材者不拘常
例從便選貢
永樂元年令廣西湖廣四川土官衙門生員照雲南例
選貢十八年令貴州選貢送監
正統四年奏準生員科舉停支廩米準作食糧月日
充貢七年令歲貢精選端重有文及通書算者起送
天順六年令歲貢照例將食糧年深者嚴加考試務要
通曉文理方許起送又令歲貢生員取考科貢開除廩
米月日準作食糧之數其餘俱作虚曠若同案食糧則
以籍名先後為次仍將考過試卷粘連批文親齎赴部
成化四年令雲南貴州選貢仍照例考送又令歲貢生
員丁憂正服月日準作實數其養病侍親及服闋不復
學皆作虚曠十六年令歲貢不分軍民生俱聽提學官
考試其衛學在布政司地方布政司給批起送在兩直
隸地方各府起送在各邊都司起送
嘉靖六年奏準考選歲貢生員照次取四人陪考務通
文理方許充貢九年奏準照舊用一人陪貢十年奏準
提學官考選應貢者於歲考之時即行詳定如廩膳考
居一等之内不拘名次查取食糧年深者起送一人如
無人材去處一等無人方許于二等内十名以前照前
起送不必下及增附十三年奏準提學官一遵祖宗舊
規以食糧年深充貢有司起送止許正貢一人陪貢一
人提學官考定一人起送赴部不必加添四人五人送
考其考貢不中願告衣巾終身者聽提學照例行十四
年令各處歲貢生員照例將食糧年深者嚴加考試如
果不堪充貢照例罷黜將以次者考充務要通曉文理
方許起送
萬歷三年題準各處歲貢生員該府州縣提調官俱要
查其節年屢考一等二等曾經科舉及年在六十以下
三十以上者照依食糧前後選取六人送考提學官擇
其最優者起貢其年力衰邁者即授以儒官不準起送
十一年題準各府州縣遇歲貢之年止用一正一陪送
考擇其頗優者一人充貢赴部
凡恩貢
弘治八年奏準自九年起至十三年止順天應天二府
四年各該貢六名者許貢一十二名其餘府學每年該
貢一名者許貢二名州學三年該貢二名者二年許貢
三名縣學衛學二年該貢一名者每年各貢一名以後
仍照見行例
嘉靖十年題準照宣德正統天順年間事例今歲各
學廩膳生員果係學行出羣年三十以上者府學許貢
三人州學許貢二人縣衛學各貢一人以後仍照該貢
年限數目起送如廩膳内無人許於增廣附學内考取
務求真才以應明詔如有名實不稱及夤緣干進情弊
聽撫按糾舉
隆慶三年題準將各府州縣衛儒學廩膳生員不拘食
糧淺深通行考試務取文行兼優年力精壯者府學二
人州縣二學各一人以充恩貢俱限本年到部聽翰林
院嚴加考校
凡補貢
永樂十九年令歲貢生員起送到部遇有事故不許補
貢其在家或中途事故者勘明準令次考補貢若丁憂
及患病勘明仍補該年之貢如託故延至二年之外者
亦不準收有司朦朧送補者各治罪
成化四年令歲貢已起送或在家中途事故過一年之
上不許補貢
弘治十六年奏準如遇貢缺取具所缺事故緣由并原
給咨批硃卷申繳提學官查明將次貢考補過一年以
上者照例不許補貢
正德九年奏準凡應本年貢已經考中領有試卷丁憂
患病回家不拘已未給文服滿病痊雖三年外各該衙
門再查無礙結送補本年貢若重給文後又違限三年
之上者雖有患帖亦發為民補貢年月以本地方到部
限期為始其應貢生員未曾到部填寫格眼遇有事故
該衙門咨中試卷并將以次生員申送提學官處考補
過一年之上者駁回若違例起送本部通將經管官吏
并提學官參究
萬歷三年題準補貢例見後風憲官提督條下
凡三氏歲貢
成化元年令三氏學三年貢一人提學官考試起送
正德四年令三氏學每三年貢孔氏子孫一人至第四
次方貢顏孟子孫一人仍行提學官考選曾經科舉者
不許將年老無學之人一槩入選收用
嘉靖六年令三氏子孫照州學例設廩增三十名以廩
膳名次起貢
凡期限
洪武十六年奏準天下歲貢生員俱限正月至京十八
年令貢不如期者以違制論
永樂三年令歲貢直隸浙江河南限正月到部山東山
西陜西湖廣福建江西限二月四川廣東廣西三月
成化十七年令提學官考過該貢生員務遵永樂初年
欽定限期赴部考試如有過限三箇月之上者壓考一
次一年之上者照例問罪託故在家三年之上者雖有
堪據文憑亦不準收
萬歷二年題準提學官每歲預將次年應貢生員通行
考定給領硃卷起文通限次年三月十五日以前到部
禮部題請於四月内定期廷試試畢願就教者禮部考
送吏部覆請於六月内廷試如貢生三月内不到者俱
壓次年候考罷去試以復初制(先年春月廷試未到者於秋月補試至是革)
凡考試
洪武十六年定歲貢生員至京從翰林院試經義四書
義各一道判語一條中式者入國子監不中者罰充吏
十八年令歲貢不中式者遣復學肄業提調官吏論以
貢舉非其人律教官訓導罰俸一年二十四年奏準歲
貢不中者有司官任及三年者照例論罪二年者住俸
半年一年者住俸三箇月學官無分久近照例責罰生
員食廩五年者充吏不及者復學次年復不中者雖未
及五年亦充吏二十六年定歲貢生員到部禮部奏聞
從翰林院考試如果中式者送國子監讀書其入學五
年以上及二次不中者發充吏典提調官吏及教官訓
導照例決罰又令四川土官衙門歲貢生員免考送監
二十八年奏準歲貢初試不中者遣復學停廩肄業
提調官教官取招生員限次年再試兩廣四川限兩年
再試復不中者照例充吏提調官教官仍舊責罰二十
年令歲貢不中復學者免停廩
嘉靖十一年令歲貢到部考試不中五名以上者提學
官降一級三名以上者提學并帶考御史從兩京都察
院按察司官從巡按御史各提問其考試不中生員不
許容留在京聽候下次覆考十五年題準歲貢生員復
試不中例該充吏者給賜衣巾終身
隆慶三年題準恩貢不中如一省發回三名以上禮部
即將提學參奏降級别用
萬歷三年題準見後風憲官提督條下
凡就教
成化十四年令歲貢生員願授教職者雖南監人數亦
送北監坐監一年本監按季考試能通三場文字委係家貧
親老許送吏部考中者方送廷試取中選用不中仍送
回本監肄業十七年令歲貢生員願就教職者禮部嚴
加考試果堪師範徑送吏部照例覆考除授考不中者
分送南北二監讀書
嘉靖二十七年奏準歲貢廷試之後驗年五十以下精
力未衰送監卒業餘查人數多寡願就教者準送吏部
考除
隆慶三年題準恩貢考中者分送兩京國子監讀書不
許告就教職
凡不願授職
嘉靖十三年令應貢到京願告冠帶榮身者聽禮部照
例行十八年詔天下歲貢生員應貢到部有年老不願
仕者與正七品散官
凡病故
嘉靖二十七年令歲貢投文到部若有病故者查照見
行事例咨行兵部起關應付還鄉
科舉
國初倣古賓興之制定以子午卯酉年秋八月各直
省皆試士於鄉中試者貢於禮部次年春禮部奏請
會試天下貢士取中式者引奏陛見上親策試之欽
定甲第賜進士及第出身有差初鄉舉各以地方人
才多寡為額多者不過四十人會試臨期奏請取中
式者亦不過百人别以人才薦舉他途進者往往至
大官不盡繇科目其後海内學者日衆貢額漸增士
就試禮部者至四五千人所舉視舊額率增數倍天
下英儁之士非此不得進用科條禁令日以益繁矣
今竝列於後
科舉通例
凡開科
洪武三年詔設科取士以今年八月為始使中外文臣
皆繇科舉而選京師及各行省鄉試八月初九日試初
場又三日試第二場又三日試第三場初場經義二道
四書義一道第二場論一道第三場策一道後十日復
以騎射書算律五事試之鄉試中式行省咨中書省判
送禮部會試其中選者上親策於庭第其高下五經義
限三百字以上論亦如之策惟務直述不尚文藻限一
千字以上其高麗安南占城等國如有經明行修之士
各就本國鄉試許貢赴京師會試不拘額數選取四年
詔各行省連試三年自後三年一舉著為定例十七年
定一三年大比八月初九日第一場試四書義三道每道
三百字以上未能者許各減一道四書義主朱子集註
經義易主程朱傳義書主蔡氏傳及古註疏詩主朱子
集傳春秋主左氏公羊穀梁胡氏張洽傳禮記主古註
疏(後四書五經主大全)十二日第二場論一道三百字以上判語
五條詔誥表内科一道十五日第三場試經史時務策
五道未能者許減二道俱三百字以上其中式舉人出
給公據官為應付廩給脚力赴禮部印卷會試就將鄉
試文字咨繳本部照驗以鄉試之次年二月初九日十
二日十五日為三場舉人不拘額數一舉人試卷及筆
墨硯自備每場草卷正卷各紙十二幅首書姓名年甲
籍貫三代本經(會試殿試竝同)前期在内赴應天府在外赴布
政司印卷置簿附寫於縫上用印鈐記仍將印卷官姓
名置長條印記用於卷尾各還舉人一試前二日圖畫
東西行席舍間數編排開寫某行間係某處舉人某
人坐又於間内貼其姓名出榜曉示一試之日黎明舉
人入場每軍一人看守禁講問代冒黃昏納卷未畢者
給燭三枝燭盡文不成者扶出
成化二年定考試等官俱于當月初七日入院十年定
監試官都察院十日以前選差公正御史公同提調官於
至公堂編次號圖提點席舍審察執役人等禁約希求
考試聲譽每場進題考試官先行密封不許進題官與
聞以致露泄生員作文全場減場者監試官各用全減
關防印記至黃昏全場謄正未畢者給燭稿不完者扶
出
隆慶元年奏準揭曉之日提調官即將中試舉人硃墨
卷發出提學道查騐墨卷字跡與先前考取科舉原卷
如果出自一手即令本生於硃墨二卷上親供脚色提
學官用印鈐封兩京送京府各省送布政司差人星馳
解部如試錄先到而解卷到遲者將提調官參究治罪
若騐係謄過文卷而提調官輒為印鈐者一併參治其
各生赴部止用文書不必再錄原卷
萬歷元年奏準各處鄉試行令提調官轉行主考官除
初場照舊分經外其二三場改發别房各另品題呈送
主考定奪查果三場俱優者即置之高選後場儁異而
初場純疵相半者酌量收錄若初場雖善而後場空疏
者不得一槩中式如有後場雷同作弊者查將本生從
重問擬其提調主考等官仍蹈故習者聽撫按官及禮
部查究四年議準場中編號令監試提調官親自掣籖
一面登記號簿一面楷書卷面待其入坐令軍人各看
騐字號如有不同即時扶出又委官間出不意稽查一
二若有通同容隱者士子即扶出守號軍人一併究治
謄錄所官須督責書手真正楷書如有一字脫誤及遺
落股數者許對讀所舉送監試提調官究治(會試同)
凡文字格式
洪武四年令科舉凡詞理平順者皆預選列惟吏胥心
術已壞不許應試十七年令文字迴避御名廟諱及不
許自叙辛苦門第謄錄官檢點得出送提調監試官閱
過不錄二十四年定文字格式一凡出題或經或史所
問須要含蓄不顯使答者自詳問意以觀才識一凡對
策須參詳題意明白對答如問錢糧即言錢糧如問水
利即言水利孰得孰失務在典實不許敷衍繁文遇當
寫題處亦止曰云云不必重述一凡作四書經義破承
之下便入大講不許重寫官題又令科舉歲貢於大誥
内出題或策論判語參試
正統六年令出題不許摘裂牽綴及問非所當問取文
務須淳實典雅不許浮華違者從風憲官糾劾治罪
成化十三年令舉人文字凡遇御名廟諱下一字俱要
減寫點畫考試等官不許越數多取出題校文須依
經按傳文理純正不許監臨等官干預小錄不許開寫
掌行科舉文字吏典及謄錄對讀生員姓名
弘治七年令作文務要純雅通暢不許用浮華險怪艱
滯之辭答策不許引用繆誤雜書其陳及時務須斟酌
得宜便於實用不許泛為誇大及偏執私見有乖醇厚
之風御名廟諱及親王名諱仍依舊制二字不偏諱不
必缺其點畫違者黜落文字試題上不許加奉試字其
正卷務依所出題目次第楷書不許草書及先後錯亂
舉人止憑文字高下去取不得論其地方中式多寡臨
時偏徇進黜以廢公論小錄文字不許提調監試等官
代作及將舉人原文改刻其考試等官各開職名不許
稱張公李公字樣十七年令各處進到小錄有乖違者
禮部與翰林院參奏究問
嘉靖六年奏準科場文字務要平實典雅不許浮華
險怪以壞文體試錄只依士子本文稍加潤色十七年
題準會試校文務要醇正典雅明白通暢合於程式者
方許取中其中似前駕虚翼偽鈎棘軋茁之文必加黜
落仍聽考試官摘出不寫經傳本旨不循體制及引用
莊列背道不經之言悖謬尤甚者將試卷送出以憑本
部指實奏請除名不許再試十八年令今後鄉試進
到試錄禮部詳閱舉奏如有叛經離道詭辭邪說定
將監臨考試等官罪黜取中舉人辨驗公據得實革退
為民
萬歷元年奏準試錄序文必典實簡古明白正大俱若
成化弘治年間文體督撫等官不許妄加稱奬以蹈浮
靡之弊又奏準士子經書文字照先年題準限六百字
上下冗長浮泛者不得中式八年奏準限五百字過多
者不許謄錄十三年題準程式文字就將士子中式試
卷純正典實者依制刊刻不許主司代作其後場果有
學問該博即前場稍未純亦許甄錄中間字句不甚妥
當者不妨稍為修飾但不許增損過多致掩本文
凡科場禁例
洪武五年令舉人不中程式為有司所黜多不省已自
修往往摭拾主司細故謗毁以逞私忿者罪之七年奏
準生儒點名進場時嚴行搜檢入舍後詳加伺察如有
犯者照例於舉場前枷號一月滿日問罪革為民十三
年奏準謄錄生宜多增名數嚴加考選臨期責令所官
用心督責有脫誤差譌者除查究外仍將本卷另謄對
讀生查出者量行給賞至於分卷謄錄之時須將前後
所收試卷勻散以防奸弊十七年令凡試官不得將弟
男子姪親屬入院徇私取中違者指實陳告
成化二年令舉人不許懷挾并越舍互錄及凂託軍匠
人等夾帶文字其軍匠人等亦不許替帶及縱容懷挾
互錄文字違者各治以罪
弘治七年令應舉生儒人等不許未熟三場初學之士
及外處人冒濫入試亦不許重冒古今顯者姓名有即
改正席舍照依編定字號并所治本經相間入坐毋得
攙越錯亂十三年奏準應試生儒舉人監生但有懷
挾文字銀兩并越舍與人換寫文字者俱問發充吏三
考滿日為民若係官吏就發為民其官旗軍人夫匠人
等受財代替夾帶傳逓及縱容不舉察者旗軍調邊
衛食糧差操官罰俸一年夫匠發口外為民若冒頂正
軍入場看守屬軍衛發邊衛屬有司者發附近俱充
軍十七年奏準凡科舉入場及開榜之日如挾私投
匿名文書中傷士子者在内聽巡城御史五城兵馬司
在外聽按察司并應捕人役緝挐到官依律治罪見者
即便依律燒毁不許考試官諉以避嫌妄退文卷其士
子果有作弊實跡聽明白具告治罪違者竝聽監試御
史糾舉
嘉靖四十四年議準舉人入場務要嚴加搜檢放入就
舍如有懷挾及凂托人夾帶文字入場埋藏抄謄并越
舍與人換寫者搜檢得出挐送兵馬司究問枷號一月
發回充吏滿日為民不行覺察捉挐者軍調邊衛官
罰俸一年
隆慶元年奏準積年棍徒每遇大比之年假考試官親
識多方設計詎騙汚衊主司今後如有前項姦徒照例
問擬外其生儒用賄是實一體枷號滿日押發口外為
民
鄉試
凡鄉試額數
洪武三年定直隸府州貢額百人河南山東山西陜西
北平福建浙江江西湖廣各四十名廣西廣東各二十
五人若人才多處或不及者不拘額數十七年定舉人
不拘額數從實充貢
洪熙元年定取士額數南京國子監并南直隸共八十
名北京國子監并北直隸共五十名江西五十名浙江
福建各四十五名湖廣廣東各四十名河南四川各
三十五名陜西山西山東各三十名廣西二十名雲南
交趾各十名
宣德四年令雲南鄉試增五名七年令順天府鄉試額
取八十名
正統二年令開科不拘額數五年復定取士額順天府
仍八十名應天府百名浙江福建皆六十名江西六十
五名河南廣東皆五十名湖廣五十五名山東四川皆
四十五名陜西山西皆四十名廣西三十名雲南二十
名六年令順天府鄉試增二十名
景泰元年令開科不計額數四年復定取士額南北直
隸各增三十五名浙江江西福建河南湖廣山東各增
三十名廣東四川陜西山西廣西各增二十五名雲南
增十名
成化三年令雲南鄉試復增十名十年令雲南解額復
增五名
弘治七年令雲貴解額共增五名
嘉靖十四年令貴州另自開科其解額雲南四十名貴
州二十五名十九年令增湖廣解額五名二十五年令
增貴州鄉試解額五名
隆慶四年奏準兩京國子監恩貢生員數多暫增額各
十五名不為例
萬歷元年令增雲南解額五名
凡考試官
洪武十七年定考試官皆訪明經公正之士於儒官儒
士内選用官出幣帛先期敦聘主文考試二員文幣各
二表裏同考試官四員文幣各一表裏在内應天府請
在外各布政司請
永樂十五年令北京行部及應天府鄉試考試官命翰
林院春坊官主考賜宴於本部及本府
正統六年令考試必求文學老成行止端莊者不許將
六十歲以上及致仕養病與署事舉人并年少新進學
力未至者舉用
景泰元年令在京在外鄉試同考試官五經許用五員
專經考試三年令凡科舉布按二司會同巡按御史公
同推保見任教官年五十以下三十以上平日精通文
學持身廉謹者聘充考官
天順三年令兩京鄉試易詩書三經各添考官一員
弘治四年令各處提學官平日巡歴地方將教官考定
等第以備科舉聘取若有不堪即從彼處提學官於等
第内别舉不許徇私七年令考官不許聽囑濫請各將
舉主職名咨呈禮部十七年令從公訪舉考試官不
拘職任務在得人有不勝任者罪坐所舉官員
嘉靖六年令兩京鄉試除主考照例奏請簡命禮部仍
會吏部於兩京六科部屬等官内訪舉每經一員隨考
試官入院各總校本房其餘仍用教官各布政司預呈
禮部亦會舉京官或進士每處二員主考監臨官不許
干預内簾職事又奏準鄉試除主考官上請會舉其同
考官巡按御史移文别省請取止具某經員數不許明
列姓名聽彼處巡按御史會提學官推舉開送
萬歷四年議準兩京鄉試取到同考教官令該府提調
官察其衰老者以禮止回或偶病及不到官仍查照近
科事例在京於觀政進士及聽補甲科官員南京於附
近推官知縣内各選補十三年奏準各省仍用京官主
考凡遇鄉試之年巡按御史奏請禮部會同吏部於在
廷諸臣内訪其學行兼優者疏名上請每省分遣二員
仍酌量道里近遠先期奏差
凡入場官員
洪武十七年定一提調官在内應天府官一員在外布
政司官一員監試官在内監察御史二員在外按察司
官二員供給官在内應天府官一員在外府官一員收
掌試卷官一員彌封官一員謄錄官一員書寫於府州
縣生員人吏内選用對讀官四員受卷官二員以上皆
選居官清慎者充之巡綽監門搜檢懷挾官四員在内
從都督府委官在外從守禦官委官一考試官及簾
内簾外官許各將不識字從人一名不許縱令出入一
試官入院之後提調官監試官封鑰内外門戶不許私
自出入如送試卷或供給物料提調監試官眼同開門
點檢送入即便封鎖舉人作文畢送受卷官收受類送
彌封官撰字號封記送謄錄所謄錄畢送對讀官對讀
畢送内簾看提調監試官不得干預一搜檢懷挾官凡
遇每場舉人入院一一搜檢除印過試卷及筆墨硯外
不得將片紙隻字搜檢得出即記姓名扶出仍行本貫
不許再試一巡綽官凡遇舉人入院竝須禁約喧閧如
已入席舍常川巡綽不得私相譚論及覺察簾内外不
得泄露事務一受卷所置立文簿凡遇舉人投卷就於
簿上附名交納以憑稽數毋致遺失一彌封所先將試
卷密封舉人姓名用印關防仍置簿編次三合成字號
照樣於試卷上附書毋致漏泄一謄錄所務依舉人
原卷字數語句謄錄相同於上附書某人謄錄無差
毋致脫漏添換一對讀所一人對紅卷一人對墨卷須一
字一句用心對同於後附書某人對讀無差毋致脫漏
一舉人試卷用墨筆謄錄對讀受卷皆用紅筆考試官
用青筆其用墨筆處不許用紅用紅處不許用墨毋致
混同
成化二年定一巡綽搜檢看守官軍止於在營差撥曾
差者不許再差若他人冒頂正軍入場者罪之提調監
試官公同往來巡視不許私自入號其巡綽官止於號
門外看察不許入内與舉人交接違者聽提調監試官
舉問一試場外照例五城兵馬率領火夫弓兵嚴加防
守不得違誤一每場謄錄紅卷送入内簾考試候三場
考試已定方許吊取墨卷於公堂比對字號毋致疏漏
一謄錄對讀等官取吏部聽選官年四十上下五品至
七品有行止者充之一謄錄對讀所須真正謄錄明白
對讀若謄錄字樣差失潦草及對讀不出者罪之六年
令監臨等官不許侵奪考官職掌若場中有弊照例舉
問十年定一受卷供給巡綽等官入院監試官搜檢
鋪陳衣箱等物不許夾帶文字硃紅墨筆厨役皂隸人
等審實正身供事不許久慣之徒私替出入一搜檢巡
綽取在外都司輪班京操官軍三場調用把門人等時
加更換不許軍人故帶文字裝誣生員勒取財物
弘治四年令各處鄉試簾内事不許簾外干預考官務
以禮待不許二司并御史欺凌斥辱文章純駁悉聽去
取不得簾外巧立五經官以奪其權如考官不能勝任
而取士弗當刊文有差連舉主坐罪
凡應試
洪武十七年定一三年大比直隸府州縣試於應天府
外府州縣試於各布政司一應試國子學生府州縣學
生員之學成者儒士之未仕者官之末入流而無錢糧
等項粘帶者皆繇有司保舉性資敦厚文行可稱者各
具年甲籍貫三代本經縣州申府府申布政司鄉試其
學官及罷閒官吏倡優之家隸卒之徒與居父母之喪
者竝不許應試
永樂三年令北直隸府州縣於順天府鄉試
洪熙元年令貴州願試者就試湖廣
宣德二年令貴州就試雲南
正統九年奏準各處應試生儒人等從提學官考送在
京各衙門吏典承差人等聽本衙門保勘禮部嚴考通
經無犯者送試仍行原籍勘實不許扶同詐冒又三氏
教同生員應山東鄉試本處提學考選
景泰元年令應試儒士冊内原無名籍儒士及贅壻義
男并文武官舍軍校匠餘不許於外郡入試
天順二年令兩京天文生陰陽人及官生子弟許就在
京鄉試八年奏準依親監生從提學官考試本處鄉試
成化二十一年令南京監生人等從南京都察院考送
應天府鄉試
弘治五年奏準吏部聽選監生給假在家者許就本處
鄉試醫士醫生在冊食糧執役者方許在京應試其在
部未考歲貢或在監告就教職監生及不係在任依親
官生天文生陰陽人例不許習他業者皆不許入試十
年令太醫院各官醫下子孫弟姪本院冊内有名者照
舊鄉試
正德十年令兩京武學幼官及軍職子弟有志科目者
亦許應試惟不充貢又奏準兩京文職衙門及各布政
司凡有弟男人等回籍鄉試者令赴告本州縣取結明
白轉送提學官考試入場不許徑於仕官衙門移文起
送其提學官一體遵守不許阿循違者通查參究
嘉靖六年奏準歲貢出身教職歴任三年教有成效提
學官考試文學優長者許就見任地方入試十年題準
直隸德州左等衛儒學聽山東提學官管轄就於山東
布政司應試遼東生儒聽遼東巡按御史考送順天府
應試十六年題準今後順天府鄉試儒士務要查審辨
驗籍貫明白其附籍可疑之人取有同鄉正途出身官
印信保結方許應試二十二年議準在京應試監生備
查在監在歷果無增減月日託故遲延及選期未及先到
等項情弊方許收考其歷滿歲貢援例監生有志進取
者許赴原籍提學官處同生儒考選應試又題準湖廣
清浪鎮遠五開平溪偏橋等衛軍生改教貴州鄉試
凡科場應用物料
洪武十七年定在京及各布政司撘蓋試院房舍并供
用筆墨心紅紙劄飲食之類皆於官錢支給咨報戸部
正統九年令今後各布政司如遇鄉試畢日將試院内
所用一應物件照數發去在城府分收貯令人看守待
下科取用中間若有損壞者修整完偹送用免致再科
擾民
弘治七年奏準雲南貴州鄉試進呈錄稱雲貴鄉試錄
貴州量助錢糧以備雲南供給
會試
凡會試額數
洪武三年詔禮部會試額取舉人百名
洪熙元年奏準會試取士臨期請旨不過百名南卷取
十之六北卷取十之四後復以百名為率南北各退五
卷為中卷浙江江西福建湖廣廣東應天直隸松江蘇
州常州鎮江徽州寧國池州太平淮安揚州十六省府
廣德一州為南卷山東山西河南陜西順天直隸保定
真定河間順德大名永平廣平十二省府延慶保安二
州遼東大寧萬全三都司為北卷四川廣西雲南貴州
廬州鳳陽安慶七省府徐滁和三州為中卷
正統五年奏準增額為百五十人十三年以後仍不
拘額數
景泰元年令會試文字合格者通具中數臨期奏請定
奪
成化二十二年奏準南北卷復各退二卷為中卷
弘治三年奏準南北卷仍照舊例止各退五名為中卷
會試中式無定額大約國初以百名為率間有增損多
者如洪武十八年永樂三年俱四百七十二名永樂十
三年三百五十名少者如洪武二十四年三十一名三
十年五十二名成化而後以三百名為率多者如正德
九年嘉靖二年三十二年四十四年隆慶二年五年俱
四百名少者如成化五年八年俱二百五十名各科三
百名之外或增二十名或五十名俱臨時欽定
凡考試官
洪武十六年令會試主考官二員并同考官三員臨
期具奏於翰林院官請用其餘同考官五員於在外學
官請用又令考試官員俱用表裏禮請
永樂七年令會試考官賜宴於禮部
正統四年奏準會試考官翰林春坊專其事京官繇
科第有學行者兼取以充教官不許
天順元年令考官不拘員數務在得人
成化十七年令會試同考官書詩經各增一員共十四
員
正德六年令增會試用同考官共十七員翰林官十一
員科部各三員内分易經四房書經四房詩經五房春
秋二房禮記二房
凡入場官員
景泰元年令會試受卷彌封謄錄對讀等官於吏部聽
選官取官
成化二年令禮部一員提督供給
弘治七年奏準受卷彌封謄錄對讀官增十六員謄錄
等生員照依除在京并通州學外於順天府所屬并鄰
近學選撥已冠能書生員七百名
嘉靖三十二年令禮部尚書止是領題進呈有子入試
者不必迴避侍郎該充知貢舉官入場有子應試者許
迴避查照弘治十五年例命吏部侍郎一員充知貢舉
官入院供事
凡應試
洪武十八年令會試下第舉人願回讀書以俟後舉者
聽三十年令再試寄監下第舉人中式者次其等第除
教授教諭訓導不中者為州吏目
永樂七年令下第舉人再試送國子監進學其優等者
仍賜官帶或加俸級後令發回原學進業
天順八年令教官由舉人署職任滿該陞年四十以下
願會試者聽
成化二十三年奏準舉人教授官六年有功績者許會
試
弘治十二年令署職教官照成化二十三年例兩科準
筭六年願會試者聽其任滿該陞如遇會試將近不拘
年歲亦許會試若給假或捏病久不入選窺伺會試者
不準十九年令教官由舉人九年考滿不拘署職實授
及功績有無願入試者聽
嘉靖十年題準會試除新科舉人齎執公據外凡依親
等項復班舉人有不繇本布政司倒文到部者照例送
問各該承行官吏查參其止齎原給文引者不拘日期
遠近一切不準入試
萬歷三年題準兩京各省舉人有未經入監及監事未
畢告回原籍者俱限三箇月内起送到部發監肄業其
原入南監者仍赴該監依期起文會試若未經入監雖
有原籍起送公文不準入場以後每科會試畢日凡舉
人下第及中副榜不願就教者查照前例盡數分送兩
監肄業竝不許假借告病依親等項名色告給引回籍
五年題準各房閱卷凡士子文字合式者除正卷外悉
將備卷每房少或五七卷多則十餘卷批詳次序開
列數目一併查對姓名籍貫付禮部提調司官以次填
入副榜不必拘定額數
凡科場應用物件
弘治七年令各布政司并應天府量將本處科舉供給
餘銀送部以備會試供給雲南兩廣免送
嘉靖十七年題準試院應用物件并板木紙劄及登科
錄紙劄等項銀一千九百五十兩供給銀五百兩筵宴
銀三百兩俱各省科舉用剰銀解内用浙江江西湖廣
福建四川各二百七十兩河南山東山西陜西廣東應
天府各二百兩雲南廣西各一百兩其刊字刷印等匠
工食俱北直隸各府解用内真定府二十八兩保定府
二十五兩二錢大名永平二府各二十二兩四錢順德
廣平二府各一十九兩六錢河間府一十四兩
殿試
凡殿試
洪武三年定殿試時務策一道惟務直述限一千字以
上其出身第一甲第一名從六品第二第三名正七品
賜進士及第第二甲正七品賜進士出身第三甲正八
品賜同進士出身
四年定恩榮次第二月十九日御奉天殿策賜貢士二
十日午門外唱名張掛黃榜奉天殿欽聽宣諭同除授
職名於奉天門謝恩二十二日賜宴於中書省二十三
日國子學謁先聖行釋菜禮
永樂二年定前期禮部奏請讀卷并執事等官其讀
卷以内閣官六部都察院通政司大理寺正官詹事府
翰林院堂上官提調以禮部尚書侍郎監試以監察御
史二員受卷彌封掌卷俱以翰林院春坊司經局光祿
寺鴻臚寺尚寶司六科及制勅房官巡綽以錦衣等衛
官印卷以禮部儀制司官供給以光禄寺禮部精膳司
官至日上御奉天殿親賜策問(儀見策士)諸舉人對策畢詣
東角門納卷出受卷官以試卷送彌封官彌封訖送掌
卷官轉送東閣讀卷官處詳定高下明日讀卷官俱詣
文華殿讀卷御筆親定三名次第賜讀卷官宴(儀見策士)宴
畢仍賜鈔退於東閣拆第二甲三甲試卷逐旋封送内
閣填寫黃榜明日讀卷官俱詣華蓋殿内閣官拆上所
定三卷填榜訖上御奉天殿傳制畢(儀見策士)張掛黃榜於
長安左門外順天府官用傘蓋儀從送狀元歸第明日
賜狀元及進士宴於禮部命大臣一員待宴讀卷執事
等官皆預進士并各官皆簮花一枝(花剪綵為之其上有銅牌鈒思榮宴)
(三字惟狀元所簮花枝葉皆銀飾以翠羽其牌用銀抹金)教坊司承應宴畢狀元及
進士赴鴻臚寺習儀又明日賜狀元冠帶朝服一襲諸
進士寶鈔每人五錠後三日狀元率諸進士上表謝恩
(儀見策士)明日狀元率諸進士詣國子監謁先師廟行釋菜
禮禮畢易冠服禮部奏請命工部於國子監立石題名
弘治六年奏準讀卷并放榜等項遞移次一日
嘉靖五年奏準受卷彌封官不許檢看文字及與掌卷
官往來各卷糊名畢用關防鈐蓋送掌卷官處轉送讀
卷官内除内閣首一人總看各卷不必分授其餘讀卷
官各將所看文字第為三等先將上等一卷送内閣公
同定擬一甲三名餘卷從内閣至翰林院各填一卷周
而復始
禮部志稿卷二十三
