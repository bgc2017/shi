禮部志稿卷九十一
明俞汝楫編
朝貢備考
頒貢夷禮
定蕃王朝貢禮
洪武二年定蕃王朝貢禮禮官奏言先王脩文德以來
遠人而夷狄朝覲其來尚矣殷湯之時氐羌遠夷來享
來王太戊之時重譯來朝者七十六國周武王克商大
會諸侯及四夷作王會周禮秋官象胥氏掌蠻夷閩貊
戎狄之國使而諭說焉漢設典客及譯官令丞以領四
夷朝貢及設典屬國及九譯武帝元鼎六年夜郎入朝
自後外夷朝貢不絶丼露元年呼韓邪單于來朝三年
呼韓邪單于稽居㹪來朝並見于甘泉宫河平元年四
夷來朝領于大鴻臚四年匈奴單于來朝正月引見於白
虎殿元壽二年單于來朝舍之上林苑蒲萄宫順帝永
和元年倭奴王來朝皆具宴享賜子之制唐設主客郎
中掌諸蕃來朝其接待之事有四曰迎勞曰戒見曰蕃
王奉見曰宴蕃國主其儀為詳貞觀三年東蠻酋長謝
元深等及突厥突利可汗來朝皆宴饗以樂之宋朝奉
貢者四十餘國皆止遣使入貢雖蕃王未嘗親入朝見
而接見之禮見於禮書者與唐略同元太祖五年畏吾
兒國王奕都護朝世祖至元元年勑高麗國王植脩世
見之禮六月植來朝上都其後蕃國來朝俟正旦聖節
大朝會之日而行禮焉今定其儀儀見職掌
定安南國高麗山川祀典
洪武二年十二月上謂中書省及禮官曰今安南高麗
皆臣附其國内山川宜與中國一體致祭於是禮部考
其山川安南之山二十有一曰佛跡曰徹圍曰武寧曰
仙遊曰普頼曰萬劫曰傑特曰安子曰地覲曰天養曰
神投曰龍岱曰文場曰安獲曰卞曰立石曰香象曰崇
曰都隆曰測曰分其江有六曰川瀘曰富良曰大黃曰
大歴曰蘇歴曰三帶其水有六曰安石淵曰石龍門曰
兹廉曰浪泊曰越裳宛曰九德宛高麗之山有三曰魯
陽曰嵩曰葦其水有四曰禮成川曰鹽難水曰浿水曰
馬訾水即鴨綠江也遂命著之祀典設位以祭
番國朝貢儀
洪武二十六年更定番國朝貢儀是時四夷朝貢東有
朝鮮日本南有暹羅琉球占城真臘安南瓜哇西洋𤨏
里三佛齊渤泥百花覽邦彭亨淡巴須文達那凡十七
國其西南夷隸四川者軍民府各六烏蒙烏撒芒部卭
部普安東川安撫司一曰金筑宣撫司二曰酉陽宣慰司
三曰貴州播州石柱招討司四曰天全六番長河西長
官司凡三十盧山慕役西堡大華寧谷寨項營十二營
平茶程番康佐木瓜方番阿昔亦簇占藏先結簇蠟匝
簇比定簇祁命簇阿昔洞簇勒都簇班班簇者多簇麥
匝簇泥溪雷坡沐川平夷蠻夷岳希蓬隴木頭靜州府
四德昌馬湖建昌會川州十九安順龍永寧鎮寧建安
禮栢興黎里闊武安永昌隆姜黎溪會理威龍昌普濟
衛一曰建昌縣三中碧舍麻龍其隸廣西者府三田州
思明鎮南州二十五龍英江龍養利上下凍思陵萬承
安平太平都結思城結倫鎮遠左茗盈南丹結安思同
東蘭那地全茗利泗城奉議縣四陀羅陽崇善永康隸
雲南者軍民府一曰姚安州八元江麗江景東楚雄鶴
慶尋甸大理臨安宣慰使司三平緬車里八百州二姚
鄧土官三海東賓居小雲南縣二廣通習峩隸湖廣者
宣慰使司四施南思南永順保靖安撫司一忠建長官
司三臻部六洞黃波等處軍民府一曲靖西域之部七
西天泥八剌國朵甘沙州烏思藏撤立輝和爾撤來賽
瑪爾堪上以舊儀頗煩故復命更定之凡番國王來朝
先遣禮部官勞於會舘明日各服其國服如嘗賜朝服
者則服朝服於奉天殿朝見行八拜禮畢即詣文華殿
朝皇太子行四拜禮見親王亦如之親王立受後答二
拜其從官隨番王班後行禮凡遇宴會番王班次居侯
伯之下其番國使臣及土官朝貢皆如常儀
頒安南王冠服
弘治十四年己亥先是上賜安南國王黎暉皮弁冠服
及常服陪臣劉孝興等復奏稱本國王既受王爵之封
而所賜常服猶有烏紗帽等件與臣下無辨似有未稱
乞改賜王爵常服禮部議謂安南僻處遐荒素慕文教
我祖宗朝以其能守臣節仍封其主為安南國王蓋使
之統制一方藩屏中國耳然名為王實則臣也是以前
後相承百有餘年其名位衣冠之品式朝貢燕賚之禮
儀俱有定制凡彼國王有故乞恩嗣立朝廷俯念遠人
遣使詔封諭祭并賜王者弁服一副使不失君主一國
之榮又賜一品常服一襲使不忘臣服中國之敬蓋恩
禮兼隆名分不紊今陪臣劉孝興等不諳大體欲將欽
賜國王常服通易王爵冠服使得異于其臣是不知彼
國之王其名分亦為臣而朝廷之制其名器固有在也
然此非孝興等實為之乃彼國通事范懷瑾飾詐懷姦
倡為此奏請並加究問以警將來上曰范懷瑾劉孝興
等本當究治姑不問仍命禮部省諭之
改東北夷正旦朝賀
嘉靖十年二月改東北夷正旦朝賀於冬至諭禮部曰
恭惟我聖祖高皇帝混一區宇奄有萬方華夷蠻貊㒺
不在籍今朕遵聖祖之制於每歲冬至祇行大祀之禮
禮成慶宴此時無爾朝鮮國及大寧等衛使臣在故今
歲未得與宴爾禮部便行文與朝鮮國等處如彼克遵
故典可每歲元旦之貢移于冬至之前入賀庶不有負
我聖祖柔遠待夷之意
典禮頒及朝鮮
嘉靖十六年翰林院修撰龔用卿戶科給事中吳希孟
使朝鮮還言朝鮮素稱恭順較之諸夷不同而國家禮
遇其國亦未嘗以夷禮待之邇者齎詔至彼其王李懌
又能恪遵典禮敬事不違良可嘉尚請自今凡詔誥勅
諭事關禮制者宜使之一體知悉不必遣官但因其朝
貢陪臣即令賫回庶以見朝廷殖有禮懷遠人之意禮
部覆如其議詔可
貢夷請乞
安南受錫受爵
洪武二年壬午安南國王陳日煃遣其少中大夫同時
敏正大夫段悌黎安世等來朝貢方物因請封爵詔遣
翰林侍讀學士張以寧典簿牛諒往使其國封日煃為
安南國王賜以駝紐塗金銀印
高麗請祭服制
洪武二年高麗國王王顓遣其總部尚書成惟得千牛
衛大將軍金甲兩上表貢方物謝恩并賀天壽聖節中
宫及皇太子皆有獻就請祭服制度上命工部製賜之
朝鮮請冕服書籍
永樂元年辛未朝鮮國王李芳遠遣陪臣石璘李原等
奉表謝賜樂并貢馬及方物且請冕服書籍上嘉其能
慕中國禮文悉從之命禮部具九章冕服五經四書并
鈔及綵幣表裏俟使還賜之
哈密請賜爵
永樂二年封哈密恩克特穆爾為忠順王時恩克特穆
爾遣使來朝表請賜爵上命禮部尚書李至剛會太子
太傅成國公朱能等議至剛等議奏恩克特穆爾兄固
納實哩元封威武王改封肅王固納實哩卒恩克特穆
爾繼為肅王今既内屬宜仍王爵而改封之上曰前代
王爵不足再論今但取其能歸心朝廷而封之使守其
地綏撫其民可也遂封為忠順王遣指揮使霍阿嚕圖
等賫冊封之并賜之綵幣
乞再賜廟社樂器及陪臣祭服
永樂二年朝鮮國王李芳遠遣陪臣許應等奉表貢馬
及方物謝立世子恩芳遠復奏洪武中蒙賜廟社樂器
及陪臣祭服年久損敝乞再頒賜上命工部製樂器
之祭服令本國自製禮部言樂器原賜編鐘編磬各十
六琴瑟笙簫各二今議琴瑟各倍之庶恊和音律從之
封夷國鎮山
永樂二年賜滿剌加國鎮國山碑銘時其國使者言其
王慕義願同中國屬郡歲效職貢請封其山為一國之
鎮上嘉之諭禮部臣曰先王封山川奠疆域分寶玉賜
藩鎮所以寵異遠人示無外也可封其國之西山為鎮
國之山立碑其地
乞冠服并大統歷
正統二年六月琉球國中山王尚巴志奏本國各官冠
服皆國初所賜年久弊壞乞賜新者又奏本國遵奉正
朔而海道險阻受歷之使或半載一載方返事下行在
禮部覆奏上以冠服可令本國依原降者造用大統歷
其命福建布政司給與之
奏乞遣使
成化元年二月禮部言迤北酋長奏欲朝廷遣使查無
前比宜令通事再諭來使還語其酋曰皇帝新登寶位
凡事法祖宗順天道祖宗時不曾遣使今不敢違越上
是其奏復書諭之
許市牛及農具
成化二年朵顔泰寧二衛欲於邊市牛及農具鞍轡等
物禮部奏惟許市牛及農具從之
諾延遣使奏求
成化二年九月諾延衛右都督多羅干遣使臣傳報邊
情且奏求印信帳房并不限朝貢人數上乃賜之勑曰
爾三衛皆我祖宗所立授以官職衛我邊境爾之前人
歲時朝貢無有貳心爾等正當繼前人之志感恩圖報
却乃隨從摩囉歡為非抑不思昔有從額森作歹者今
安在哉爾等年年來朝受賞賜陞官職誰與爾耶今既
改悔差人來朝并奏報事情特從寬貸仍賜表裏以答
爾意并准爾所奏歲時差人朝貢每衛許放百人須以
本衛印信文書為照爾等今後宜以額森等為戒以爾
前人為法各守境土防護邊疆勉於為善竭誠報國庶
幾永享太平之福
禁貢夷擾害
成化五年山東濟寧州考人李巘奏外夷朝貢經過有
司驛逓被其擾害乞勑該部計議遣官伴送之人用心
管束并行沿途官司嚴加禁約違者治罪如律從之
不許海外國乞詔
成化十一年琉球國使臣梁應等因立皇太子奏乞如
朝鮮安南國例賜詔賫回禮部以琉球與日本占城皆
海外國例不頒詔上是之命降勑并以文錦綵段付使
臣歸賜其王及妃壬戍命禮部員外趙繕為副使冊封
乞結婚財禮
弘治四年十月哈密忠順王沙巴爾既襲封歸國與伊濟
格哷勒圖卜布哈塔布之女結婚其隣部伊哷森王額布
勒津王率其頭目雙和爾塔布平章孟克知院左右之各
遣人奏其事因乞結婚財禮并賞賜甘肅守臣亦為之
請禮兵二部覆議朝廷興滅繼絶既冊沙巴爾為王亦須
使其有室有家方可為保障久計宜大賚以結其心乞
賞銀百兩仍用一品官婚禮定數賜紵絲綾羅各八疋
絹三十二疋大紅羅二疋脚紗二疋外加青紅綠布百
疋以助之伊哷森王額布勒津王及圖卜布哈塔布三人
各賜綵段四表裏雙和爾塔布孟克知院各綵段二
表裏議上從之
請誥命及設茶
正德十年保安寺大德法王吹戬斡齊爾本烏思藏使
也上留之得幸至是欲遣其徒琳沁綽爾濟吹古扎實
為正副使還居烏思藏比大乘法王例入貢且為兩人
請國師誥命及入番鰲設廣茶下禮部尚書劉春議不
可且謂阻壞茶法騷擾道路有旨令復議春執奏烏思
藏遠在西方性極頑獷雖設四王輔化而其來貢必為
之節制務令各安其所不為邊患而已若遣僧賫茶以
往給之誥勑萬一假上旨以誘羌胡妄有所請求因欲
以自利不從便為失異俗意從之則無益事興其害有
不可勝言者詔仍與誥命而罷設茶勑
處烏思請乞
正德十年禮部尚書毛紀言頃者烏思藏大寶法王違
例差大國師索諾木嘉勒燦巴勒藏布進貢蒙恩不加深究量
減賞賜本夷&KR1333;望又求全賞及求五綵佛軸等物復俱
賜給今又奉特旨遣人齎送番供大寶法王一番僧耳
何乃上厪寵遇之隆如此且聞自京至烏思藏約三萬
餘里往返動經三五年供應煩費不可勝言及聞自四
川雅州出境過長河西迤西至烏思藏約有數月程皆
黃毛野人等之地無州縣驛逓亦無市鎮村落一切供
應錢粮護送車馬俱四川都布二司并各土官衙門出
辦差撥四川連年用兵即今流賊稍平而西蠻賊復起
其財用之乏軍民之困比之他處尤甚若重加此累恐
生意外之變咎將誰歸伏望皇上軫念四川重地追寢
成命將番供物等照例請勑付原差大國師領還生民
之福也不報
高麗請改正逆蹟
正德十四年二月詔令會典内改正高麗逆蹟初高麗
國王王氏洪武間遇賊而絶陪臣李仁人擅立偽姓凡
幾易矣國人得王氏裔瑶立之瑶復昏亂衆推門下侍
郎李成桂立國事且請於朝鮮詔許之改名旦令徙居
漢城更號朝成桂與仁人本異族永樂間降祭海嶽祝
文稱成桂為仁人嗣而祖訓條章亦載仁人及子成桂
今名旦者成桂子芳遠奏辯太宗許令改正近所修大
明會典復注祖訓於朝鮮國下且云李氏連弑四王貢
使市以歸國王李懌上疏備陳世系本末及言始終無
弑逆蹟乞為改正下禮部議以會典一書詳載我朝制
度其事關外國是非嫌疑之間皆在所略况成桂之得
國出皇祖之命其不繫仁人後又有太宗明詔可徵宜
從其請詔可且嘉其誠孝賜勑諭之
賜夷
遣使賫詔往賜
洪武十年乙酉暹羅斛國王遣其子昭禄羣膺奉金葉
表貢象及象牙胡椒蘇木之屬已而上命禮部員外郎
王恒賫詔及印綬往賜之以中書省宣使蔡時敏為之
副
賜琉球冠服
永樂元年琉球國山北王攀安知遣使苦住古耶等奉
表朝賀貢方物賜鈔及襲衣文綺善住古耶致攀安知
之言丐賜冠帶衣服以變國俗上嘉之命禮部賜其王
暨陪臣冠服
定朝貢賞物
永樂元年河州洮州番族朝貢命禮部定賞物禮部議
奏河州衛必里千戶所千戶每員銀六十兩綵幣六表
裡鈔百錠曾授金符頭目親來朝貢者銀五十兩綵幣
五表裏鈔七十錠紵絲一襲遣人朝貢者銀四十兩綵
幣四表裏鈔五十錠中途死者官歸其喪賞賜付撫按
官給之所遣使每人銀十兩綵幣二表裏鈔三十錠未
授金符頭目親來朝貢者銀四十兩綵幣四表裏鈔五
十錠紵絲衣一襲附貢者銀三十兩綵幣三表裏鈔四
十錠付撫按官給賜其撫安千戶每員賞鈔七十錠綵
幣四表裏旗軍人等賞鈔五十錠綵幣二表裏
定密實勒賜例
正統五年禮部言密實勒等處地方極遠今初來朝貢
未有賜例先是賽瑪爾堪地面初來貢時賜例過厚今
宜視其例少損之賜王蘇勒坦阿爾斯蘭汗綵幣十表裏
紗羅各三疋白氁絲布白將樂布各五疋洗白布二十
疋王妻綵幣視減十之六紗羅減三之一白氁絲布將
樂布減五之二白布減其半使臣一如賽瑪爾堪使臣
例哈喇地舊時朝貢止賜其使今宜視密實勒例又損
之賜其頭目阿拉克烏蘭巴圖爾綵幣紗羅諸布一如
密實勒王妻例使臣視舊少損之賜綵幣六表裏印花
絹四疋折鈔絹五疋其餘地面到京使臣并存留甘州
達爾罕舍人人等俱各如其例賜上從之密實勒即密
思兒哈喇即哈烈番語轉而然也
土官加賜衣服
景泰元年禮部奏雲南八百大甸軍民宣慰使司宣慰
使刀板雅者遣頭目雷内等貢象馬方物至京已循例
賞訖而内等又乞賜土官衣服然故事土官無加賜衣
服者詔加賜土官錦二段紵絲紗羅各四疋土官妻紵
絲紗羅各三疋
改賜鈔錠
成化元年禮部奏皇上嗣登大寶之初各處夷人朝貢
集于闕下者咸鼓舞欣忭以為慶幸而舊例有鈔錠之
賜臣等議得鈔錠非夷人之便請量賜段匹絹布使遠
夷均霑實惠從之
給賜番僧
成化四年禮部奏西寧遊僧巴沁衮里瑪吹戬藏布
等齎勑往烏思藏闡教王等處開諭回還賜番僧衣綵
段靴襪以酬其勞其隨去徒衆貢馬亦宜如例給賜從
之
折絹折茶例
成化六年禮部言烏思藏等處番僧進貢至者數多賞
賜綵段動數千計官庫所貯不敷關用今議得烏思藏
等處進貢人員其赴京者如例給與其存留者人該給
一表裏宜折與生絹四疋仍將數内二疋折與茶三十
斤四川松潘雜谷安撫司等處進貢人等其赴京者如
例給與其存留者人該三表裏宜給與本色一表裏折
與生絹四疋一表裏折與茶一百斤如夷人情偏事有
窒礙臨期另行斟酌具奏上從之
賞賜檢點給散
成化六年禮部奏長河西地面來貢番使等以所領段
疋衣服有截短者延至臨行來告無從追問自後凡遇
夷人來貢其賞賜衣服綵段等會同通事等官逐一檢
點唱名給散仍令通事省諭各夷如有衣服綵段截短
者即時具告毋得退後方言從之
陪臣進慰喪表給賜
成化八年朝鮮國王李娎以悼恭太子之喪遣陪臣李
原效奉慰喪表并進香禮物及祭文上命禮部以祭文
詣太子墳所燎之賜原效衣服綵段等物
賜衣絹增減
成化十一年番僧戒巴僧革等一百三十七名貢馬及
方物禮部奏准依例人賞鈔二十錠絹二疋折衣紵絲
一表裏絹二疋每馬價鈔三百錠紵絲一疋各僧言本
地與岷州西固城等處俱是生番今賜例不及于彼乞
各增一表裏減絹二疋禮部覆奏從之
冊立詔賜
成化十一年以冊立皇太子遣戶部郎中祁順禮部郎
中樂章為正使行人司左司副張瑾行人張廷綱為副
使賫詔往朝鮮安南國開讀賜其國王及妃綵段文錦
各有差
革賞賚偽冒
成化十七年禮部奏自今諸夷朝貢乞令大小通事審
譯精當方與賞賚以革偽妄報可
給賞不得減削太甚
成化十八年禮部奏琉球國進貢舊例到京少則四五
十人多則六七十人俱給賞有差邇因各夷進貢率多
姦弊每國止許五七人不過十五人到京餘俱留邊以
俟今福建以例止容正議大夫梁應等十五人赴京既
已給賞餘六十七十俱留之布政司宜發官帑以次均
給庶不減削太甚失柔遠之意從之
賞例歲久難從
成化十九年賽瑪爾堪貢使帕爾滿等以進獅子乞如
永樂間賞例事下吏部覆奏蘇勅坦阿哈瑪特遣使來
貢猛獸誠有可嘉宜如正統四年賞例有旨加賞綵段
五表裏既而使臣堅執必欲如永樂賞例禮部奏以為
歲久難從宜于見賞例外加賜以酬其勞有旨正副使
再加二表裏其餘人加一表裏
裁省貢夷留邊之賞
成化二十二年禮部奏四川起送烏思藏如來大寶法
王國師并牛耳寨寨官進貢謝恩招撫襲替各項共一
千四百七十員名除回賜國王等官并到京番僧外其
存留在邊者若一例賞之共該綵段一千四百七十表
裏紵絲僧衣二千九百二十二襲件折絹一萬一百六
十四疋鈔一十萬七十錠食茶八萬二百觔其數太濫
除法王國師及正貢來京者照例給賞其餘在邊一千
八名欲量以該賞衣二件共折綵段一表裏與之食茶
令四川茶馬司照數給散從之
進貢無印信勘合者量賞
成化二十二年禮部奏蘇門答剌國遣使進貢廣東布
政司因無印信勘合奏准將本國所進表文寄貯廣東
官庫省令各役回還内借撥番人斤蕩等三名管送貢
物來京每人量賞生絹一疋棉布二疋胖襖及鞋以酧
其勞從之
特賜加賜例
弘治四年辛酉初哈密衛及土魯番賽瑪爾堪等處進
貢賞賜俱有例後以土魯番侵占哈密哈密夷衆寄居
苦峪並量減賞賜以示薄責與激勵之意至是土魯番
阿哈瑪特既獻還城池金印哈密夷衆亦回居原衛於
是阿哈瑪特遣使臣賽音莽蘇爾等及哈密多阿克巴拉
并使臣賽音和斯等俱進貢而賽瑪爾堪等番王亦遣頭
目與之俱來兵部會禮部議奏謂今次賜各使臣綵段
衣服等物自一等至五等者宜如舊例全給之其阿哈
瑪特使臣賽音莽蘇爾等悔過效順情欵可嘉請特賜
加賜以慰其心其沙呼實等十四人奉使往回績效尤
著請别加優賜以旌其勤從之
過期減半賜
弘治十三年四川烏撒軍民府土官知府安得遣小土
官沙也等以歲例來貢禮部以沙也等過期始至請如
例減賞賜之半從之
覆實賞物
弘治十五年禮部覆奏戶科給事中王蓋所言重賞典
事謂各處夷人入貢例賜綵段衣服等物近年官庫等
匠工作弊多端或丈尺短少或製造窄小夷人怨恨頗
有後言請移所司凡進納綵段務令足數成造衣服務
令依式違者治罪從之
查覈賜夷段疋
嘉靖十一年九月内禮部照得我朝輿圖一統四夷來
賓厚往薄來各有定制頃自正德年間以來貪官猾胥
緣此為市所收段疋布絹稀鬆紕薄不堪服用夷人往
往投逓番文鳴號不平輙稱先朝賞賜甚厚今日賞賜太
薄雖節年經本部題請行移工部并該監局衙門查處
去後但所賞者仍舊不堪無以厭服夷心尊重國體所
係甚大題奉欽依勑令工部遵照前勑申明轉行各該
織造地方廵按衙門應解段疋時節行委的當官員看
騐務要經緯堅緻堪以進用者方許起解若各處解到
者仍覆稀鬆紕薄即行退回經該官匠定行提問收納
之際經該衙門不許勒指常例貽害小民凡遇各夷到
舘奉旨給賞關領該監毋得推調淹滯以致夷人久住
致生嗟怨
稱賀非例亦受賜
隆慶元年朝鮮國王李峘遣部臣李榮賢等上表貢獻
方物賀世宗肅皇帝尊諡禮部議尊諡廟號故事無稱
賀禮然不當槩以律遠夷特受之制可給賞綵幣有差
賞賚貢夷
隆慶元年十一月朝鮮國權國事李昖遣臣沈銓入謝
表貢馬疋方物因歸我被倭掠去人民陳滿等二十餘
人上曰李昖署國之初即效忠順其賜勑諭以旌之仍
賜白金百兩錦綺四疋紵幣十二表裏其獲功人等賞
金帛有差隆慶三年十二月琉球國中山王尚元遣其
臣守備繇必都等歸我被虜人口守臣以聞上嘉尚元
屢效忠順賞銀五十兩綵段四表裏仍賜勑奬勵繇必
都等各給銀幣有差
禮部志稿卷九十一
