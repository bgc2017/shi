禮部志稿卷一百
明俞汝楫編
雜行備考
俸給
諸司職掌
一每歲會計合用俸米數目戶部定撥糧長到部送納
本部劄付膳部并委官眼同依數交收在倉隨即出給
倉鈔付納戶收領候齊足出給通關一樣三本交付糧
長收領仍將收過米數通咨戶部其所收糧米專一放
支本部并合屬衙門官吏月俸
一本部官吏該支月俸每月初本部通類立案劄付膳
部及委官或儀部祠部主客部官一員限同放支膳部
主事廳出給印信俸帖付官吏收執赴倉關支仍將放
過某字號倉糧米數目分豁正米附餘開呈本部判送
膳部立案
一帶支太常司翰林院等衙門官吏俸給每月預先將
合支數目開呈本部立案通類劄付膳部委官照依各
衙門齎到印俸帖赴倉依數關支畢日依數開呈
一帶支衙門
太常司(今為寺)光禄司(今為寺)
翰林院春坊
儀禮司(今為鴻臚寺)行人司
鑄印局教坊司
欽天回回監(後革)
(行太常寺翰林院鴻臚寺欽天監行人司各自立倉春坊司經局俱於詹事府帶支)
紙劄
萬歷三十四年署部左侍郎李堂規
一刑部紙
刑部每年例送主客司本色紙張官價銀二兩七錢四
分八釐精膳司本色紙張官價銀六兩七錢二分共銀
九兩四錢六分八釐因紙戶賠累移咨刑部捐免矣
一都察院紙
萬歷三十三年起每年折價銀一百四十九兩四錢七
分本色本紙八千七百六十八張緣都察院有順天巡
按紙贖貯順天府每年支銀如前數給紙戶買紙納内
閣吏部衙門實用銀一百九十五兩六錢五分是紙戶
既賠銀四十六兩一錢二分而又費交納苦拘僉故本
部願將此項拆抵即一百四十九兩四錢七分准作一
百九十五兩六錢五分其餘仍支本紙在本部將價隨
宜而買樽節而用而所便畿民多矣詳在部咨及都察
院回咨每年合部應支本折數簿存廳司價有贏餘隨
入積貯箱内以備置買修理公費之用
官房
萬歷三十四年署部左侍郎李堂規二欵
一官房
一銀八百兩買宅二所修理銀四百兩其一所在龍驤
衚衕南三層四十七間為正堂宅其一所在雙塔寺
後衚衕北三層三十三間為左堂宅
一銀三百九十兩買宅一所三層三十間在李閣老衚
衕為儀司宅
一銀二百八十兩買宅一所修理銀八十七兩四層二
十間在長安街南為祠司宅
一銀三百兩買宅一所修理銀十兩四層二十一間在
長安街南為客司宅
一銀三百兩買宅一所修理七十餘兩四層二十八間
在長安街南為膳司宅
一銀三百五十兩買宅一所四層二十一間在龍驤衚
衕北為司廳宅
一衙門羨金
儀制精膳二司每三年有會試羨金儀司多於膳司俱
可一頓置官房留些公費不足另處不難花費可惜也
若客司工食年年有羨此外又有三堂表袱有缺堂歷
價有三季紙價陸續充拓十年之内官皆有房此後則
都吏當該等小房亦可以漸而置然後驅而之善其從
必輕矣此事印司提督徑自可為不必關白堂上但置
後隨時修理是在前後相成也
一四司朝房
四司朝房向為人占住四司無處可坐今逐出住人修
理已畢其鎖鑰付大堂朝房人帶管以後勿許人住住易
逐難一部便了朝房亦然
三堂事
萬歷三十四年署部左侍郎李定堂規
一敏事
敏有二義勤也快也如一事今日不了則遲一日明日
不了則遲二日弊由此生矣故敏之一字聖門屢言之
子路惟恐有聞文子三思聖人謂再斯可皆此意也但
日進衙門立刻打發得者便打發該出示者便出示務
令案無留牘人無久需而風清弊絶矣何必革弊哉故
本部立意以吾二三同官之勞貽宗室百千萬人之便
為宗室百千萬人之便而不暇顧胥史輩一二十人之
不便期以仰體德意少效涓埃此其大凡也
一奏抄簿
堂上置簿一扇專記奏抄内王府抄尤為要緊須常知
會冊庫查抄到未抄到立刻查對議擬送批出示自無
弊矣
一宗室手本
既有抄簿以記奏抄而每日升堂有宗室差人逓手本
者另設一簿將手本内某府某名登記以便查銷防遺
匿其題訖或立案者隨行註明每手本通狀到堂先查
成否立案如重來混擾不准仍薄責示戒
一玉冊送宗人府
先是玉冊到部必類送宗人府致府以違限參王官今
冊到當日即送刻一條記云宗人府冊隨到隨送不越
日承發吏當堂將條記刷來文上本部硃墨發司即送
為定規
一條例冊籍
凡當事須熟看條例慣知冊籍事必獨裁籍能自探惟
使書手代勞則可若書手匿不查出立取親查查出必
罪書手勿宥如人家田宅租税主人須一一備知若槩
付下人冥然不知田宅何方契劵何篋未有不為下人
欺負以敗其家者
一先升堂
大堂每日進部即升堂先定見堂投文等事省其久候
堂事畢方進火房僉押用印及說堂亦得從容
一印信
每日堂印候堂上出部印乃出其四司印即掌印官給
假印必到司托同司代用務要官印相隨止求敏事便
人即一日開封數次不為勞也
一急收納以便解戶
每日投文凡解錢糧當堂當日打發如解館夫工食文
到即摽發館即收收訖立刻赴司務廳領批迴今刻有
條記承發吏將來文刷印訖送堂硃點即將文付解戶
赴館收銀該館註收印鈐來文回部其批先用堂印司
印發司務廳以待之人到即領如解歷日紙銀文到即
摽送納立喚該監赴司兊收令補收銀印信手本其批
文先用印以待之收訖即領如解牲口銀即摽送納其
送光禄寺单二紙即於堂上僉押用印并門单手本一
起當堂付解戶赴寺交納如解茶文到即摽題進該司
即與騐進該送納光禄寺者該司立刻發與手本其樣
茶騐訖郤還該司仍將樣茶郤還四字條記刷印批文
上與之如解藥材文到即摽送納如折色立喚庫官赴
司兊收照歷紙例打發如本色次日提督進庫兊騐收
訖即發批如解戶次日下不來者拿究以上類項向來
費多少轉折等候多日今一切簡省急速以求便民
一題差
凡各衙門講差本部查題差則例如某差該用某衙門
某官例合方許不敢那移紊亂另設簿一扇講者隨註
一兩堂上陵紙
舊例送神宫監銀四兩為宿食費仍送該監及提督各
紙一刀而彼有下程之饋癸卯霜降彼此兩免矣
一處傳報旨意吏工食
詳載四司當該帖報吏工食簿
一處火房工食
三堂火房工食不敷用會同館土地祠裁革夫二名仍
取三堂直堂每季每堂六錢補之設有三堂火房工食
簿然該館未忘恢復恐後有以焚洒掃缺人為禀者提
督不可不察也
裁革條例
萬歷三十四年署部左侍郎李堂規示
一季考書役
四司書手每四仲月當堂一考其素不守法性行不良
不能書者革退
一書役犯革
書手有犯革役尤須革頂首不但為本犯懲且使同夥
明見其重罰而陰被其牽累庶乎有警頂首既革便著
下著徑參仍防暗貼及私賣一犯一革不少姑容久之
徑參漸多頂首亦漸衰減衙門清肅在吾輩留意精勤
嚴毅間耳嘗謂書役之衆寡頂首之豐減衙門清濁明
暗之候也頃儀司以天字號貼寫羅禮洗補作弊革頂
首一千五百兩著下首張鍾徑參祠司謝應祖誆詐革
頂首二百五十兩著下首童懷廉徑參儀司地字號貼
寫史成誆詐革頂首一千五百兩著寫本書手任成材
徑參
一逓減頂首及革前件
吏員頂首逓減初例二八後例四分因四分所減太重
遂致互相容隱并二八例而廢之夫法本乎情必人情
相安而後法可行况二規俱經題准者今查出各吏頂
首銀數止照二八逓減如一百兩者初減二十兩再減
十六兩循此減以至於盡如勒掯者將頂首盡革許下
首人徑參有扶同容隠者一體究治置簿六扇堂上一
扇兩廳一扇四司各一扇每遇頂參新舊吏一齊執簿
稟堂逓減註簿内又訪得知印都吏頂首外仍巧立前
件名色如新參知印送舊知印銀三十四兩四司都吏
四人各銀三十兩都吏參亦然今革
一革積年班役用會同館夫
三堂各班頭二名棍頭二名轎夫八名共三十六名每年
共領兵部工食銀三百六十兩各役多僱替身其班頭
即來夾轎而行不管拜望差使等事此三十六人者倚
籍三堂指稱常例&KR2796;騙王府財物就中分為上四下四
名色其猾強者分外私得名曰踢已即至貢夷如四王
董卜等騐進方物莫不需索本部看得此三十六人每
年費兵部銀三百六十兩僱役已剩若干缺堂輪班又
剩若干又有包袱歷日蒼术之費舖行地方之免會試
進士之索至於王府一節騙財尤多與積書相通仍籍
之口實曰三堂左右人都要使費其為衙門之蠧極矣
其初固有頂首然或傳二三輩或數十年所得已多其
頂補年近者亦有一二不足恤也本部履任年餘訪得
前情具有贓証姑不深求祗曉諭革去外今自萬歷三
十三年三月初三日起會同館每日撥夫十三名輪流
答應本部左堂見任止支一堂工食一年銀一百二十
兩内撥九十三兩六錢酬館夫每日十三名之勞餘二
十六兩四錢給貼長班守門在本等工食之外以示體
恤約束之意蓋因前項漸染亦及長班也如三堂俱全
一體施行已劄付該館移咨兵部著為定規因書以識
之館劄部咨刻於後
附
移兵部咨文
禮部為缺堂工食停支事照得本部三堂每堂原有班
頭二名棍頭二名轎夫八名積年宿弊多是替身其正
身却潜跡於外&KR2796;騙銀物本部屢教不改姑不參送究
追但令散去并本年春季工食于本月初二日已經給
領不扣外今本部每日會同館撥夫十三名輪流答應
令積役不得托足于衙門書吏不得籍口乎堂役而館
夫幾二百名更番泛散弊端亦無自而生自本年夏季
起本部見有一堂止支一堂工食本部就内撥九十三
兩六錢以酬館夫每日十三名之勞其餘二十六兩四
錢貼給本堂長班以示體恤約束之意已劄付該館官
吏合資貴部知會明白如二堂到任一照此規但一堂
見任止支一堂工食湏至咨者
行會同館劄付
禮部為革部役用館夫并議處工食答應事宜以便長
久以肅清衙門事照得本部三堂每堂舊有班頭二名
棍頭二名轎夫八名三堂共三十六名每名領兵部工
食銀十兩積年積弊多僱替身其正身却於外邊&KR2796;騙
財物所得各王府銀細無筭玷汙衙門久矣本部屢教
不悛姑不參送究治但令散去并本年春季工食已經
兵部給發外自今以後本部每日取用會同館夫十三
名輪流答應其工食本部一堂一年有兵部銀一百二
十兩即將此項撥出九十三兩六錢給散館夫每名七
兩二錢尚餘銀二十六兩四錢貼給本堂長班其缺堂
工食不支明咨兵部着為定例如此則積役不得托迹
於衙門書吏不得籍口於堂役而館夫幾二百人更番
泛散弊端無自而生至於所省兵部工食此其小者矣
為此劄仰兩館官吏照前事理遵行如正右堂上任一
體撥夫工食一例支給須至劄付者
一革會試犒賞
每科會試中式舉人本部班頭例往討取犒賞初以沿
襲既久但欲禁制多索一日偶問與者幾何人一班頭
跪曰方十家然虚得名耳願已之本部忻然嘆賞遂令
卻還已與者既細詢乃知進士班皂攘取反多部役人
衆所得微薄奔走候伺勞力喪氣即數日費飯錢已六
百文故願損也甲辰科吏禮二部俱無犒今班頭已革
仍須臨期禁示
一革上本辦官
儀祠膳三司上本舊用一辦官每年工食銀十二兩當
該吏貼八兩有竒以效勞咨送吏部優處甲辰六月辦
官汪天復假稱誆騙事覺革去今上本止用當該實無
用辦官也
一革後門官
後門官為看守也乃常開門出入或引人同住或外人
往來益難禁防常見失盜即自盜有之而一月工食六
錢費四司之輪給一年准作兩年煩吏部之優選此何
為者今後門常用封鎻非要緊不開鎻鑰付之火房將
住官與添註火房春曹住役一體逐出本官願捐頂首
咨選自此永革不宜復收矣
禮部志稿卷一百
