禮部志稿卷九十六
明俞汝楫編
酌典備考
異同禮
外官主祭之異
洪武十五年正月禮部言天下布政使司府州縣凡祭
祀社禝山川命文官主祭武官不與岷州等衛軍民指
揮使司既職兼軍民其社禝山川之祭則宜從本司主
之制曰可
趙王居喪之祭
永樂七年八月命羣臣議趙王祭國社國稷山川等神
行在禮部尚書趙羾戸部尚書夏原吉翰林學士兼左
春坊大學士胡廣等言喪三年不祭惟祭天地宗廟社
稷謂不以卑廢尊也今趙王居仁孝皇后喪已踰大祥
雖梓宮未葬而國社國稷山川之禮不可久曠宜令致
祭從之
萬壽節不妨祭期
宣德元年上御左順門謂行在禮部尚書胡濙曰明年
二月祭先師大社還用上丁上戊日不可改初濙言是
月上旬祭期適當萬壽聖節恐妨行禮請改用中旬上
曰此祖宗以來定禮今以為便而輕改之豈誠敬事神
之意至是申命焉
忌辰祭祀仍升殿
正統二年禮部奏正統三年正月初六日享太廟先三
日太常寺奏祭祀故事上御正殿受奏然是日值宣宗
皇帝忌辰例不鳴鐘鼓苐視事西角門禮有不同請裁
之上以祭祀重事仍宜升殿餘悉遵永樂間例行之
正旦立春同日行禮
正統十年禮部尚書胡濙等奏明年正旦立春舊制立
春順天府官四拜進春復四拜畢文武百官五拜三叩
頭賀今二節同一日宜殺賀立春禮順天府官四拜進
春後文武百官即詣班行賀正旦禮從之
母后大祥内免慶賀
天順七年乙丑萬壽聖節遣官祭長陵景陵上詣奉先
殿行禮畢出御奉天殿文武百官行禮如朔望儀先是
禮部以賀禮請上曰母后違養未及大祥朕生辰豈忍
張樂受賀耶特命已之
衍聖公守制免行禮
嘉靖二十五年十二月該孔子六十三代孫襲封衍聖
公孔貞幹奏稱父孔聞韶病故乞恩回籍守制該本部
查得嘉靖二十一年五月該孔子六十二代孫襲封衍
聖公孔聞韶奏稱繼母袁氏病故例應守制乞要暫免
赴闕朝貢及進貢馬匹及冬至正旦東宫千秋節等表
箋該本部議得既有繼母之喪例該守制前項禮儀相
應暫免奉聖旨准暫免慶賀欽此欽遵外今該襲封衍
聖公孔貞幹乞要回籍守制查有前項事例相應俯從
所請容令回籍守制及查得節年事理凡遇萬壽聖節
例該本爵親赴闕庭朝貢馬匹冬至正旦千秋等節差
官齎捧表箋赴京慶賀今既有伊父之喪所據前項禮
儀相應暫免赴京慶賀其進貢表文馬匹并冬至正旦
千秋等節表箋通候本爵制滿之日俱各遵照舊典舉
行等因覆題奉聖旨是欽此嘉靖三十五年十月該孔
子六十四代孫孔尚賢奏乞守制本部亦照前例覆題
奉聖旨是欽此
勅定皇子睿名
成化十一年正月勅禮部朕皇子年已六歲未有名其
與翰林院定議以聞既而擬進上親定睿名下宗人府
書於玉牒皇子即孝宗也母紀氏生時失傳於外廷臣
不及致辭奉賀至是已六年矣因乾清宫門災上欲顯
示於衆乃命司禮監太監懷恩等至内閣計議僉議未
定良久學士商輅曰若降勅於禮部以擬名為辭則衆
不言而自喻矣恩等欣然從之請於上遂有是命
因喪免賀免宴
成化六年十一月冬至節上以英廟順妃在殯諭禮部
免行賀禮部尚書鄒幹奏因喪免賀固皇上哀悼之情
有所不忍然陽德方亨而祝頌聖壽乃臣子敬上之誠
亦不可廢宜從宸妃例從簡為當上乃先詣奉先殿皇
太后宫行禮畢出御奉先殿文武羣臣及四夷朝使行
人拜禮又冬至節例賜百官宴詔免之
遣祭官遇喪服
成化七年先是孝陵祀事自宣廟登極後委勲戚之臣
主之駙馬都尉趙輝承命主祭已久至是以母憂辭南
京禮部乃會官擬請成國公朱儀代輝以聞命未下儀
辭不敢擅往南京太常寺少卿潘榮劉宣以儀辭為當
移文輝仍主祭晟等乃上奏劾儀等曰謹按大明律凡
大祀及廟享百官已受誓戒而弔喪問疾者罰俸一月
其知有緦麻以上喪令陪祀者罪同謹詳律意吊喪不
可則居喪豈可緦麻不可則斬衰豈可陪祀不可則主
祀尤不可者國家制律一本乎禮律之所在即禮之所
在儀受朝廷重寄雖未奉詔旨而仰體聖心代輝行事
未為不可榮宣軰依可聽從俱不諳大體不權時宜臣
等職忝禮官義不容默乞勅該部詳審所奏議擬明白
頒示庶使禮有定制法無苟變上下其奏於禮部尚書
鄒幹乃上奏曰切惟人臣以君命為重而事有成命者
不可以擅更禮義繇人心而生而情有不同者不可以
槩論晟等所論禮之在臣下者也儀等之守禮之在朝
廷者也豈可泥而論之哉且今駙馬及陪祀官恭詣長
陵等陵行禮俱不分有無服制亦不純用吉禮蓋以陵
寢之際寓哀愴之情視廟享之禮實有不同况孝陵祝
文當稱孝曾孫嗣皇帝謹遣某官之詞此乃成命不敢
不欽遵者若令儀暫以代輝則祀文當改易不幾於詐
傳詔旨乎然則輝仍主祭者蓋以君命為重而不敢顧
一己之私服也儀等辭不往者亦以成命當遵而不敢
從臣下之私議也揆諸禮法俱為允當而晟等輒以儀
等為不忠不敬名曰引律而心實挾私辭若議禮而意
實償忿其所謂罪不容逃誠是矣宜將晟及孟和付法
司治其妄奏之罪命下之獄
上戊用十一日
弘治十七年九月舊例春秋用仲月上丁日釋奠先師
孔子而以次日為上戊祀社稷是年八月上丁在初十
日上戊在初一日而太常寺及禮部尚書循用舊例奏
以十一日祀社稷監察御史金洪因劾奏禮部謂如此
則是以中戊祀社稷而非以上戊矣上謂諸司職掌舊
例用上戊日其改用中戊連祭始於何年所司其詳究
以聞於是禮部覆奏謂社稷之祀自洪武二十年及永
樂八年至正統景泰天順間亦嘗以春秋仲月十一日
為上戊其失不始於今日乞賜裁處命今後只照職掌
舊制用上戊日致祭
享太廟值忌辰
正統二年十二月行在禮部奏正統三年正月初六日
享太廟上御正殿受奏然是日值宣宗皇帝忌辰例不
鳴鐘鼓苐視事西角門禮有不同請裁之上曰祭祀重
事還宜陞殿餘悉遵永樂間例行之
元旦日食免諸禮
正德元年十二月禮部奏明年元旦有朝會宴賞之禮
今孝宗皇帝未踰大祥又當日食宜免稱賀上曰元朝
日食災變非常朕心警懼何以賀為諸禮其悉免之
廢后喪祭議禮
正德三年憲廟廢后吳氏薨大學士李東陽等言漢成
帝廢后許氏葬延陵交道厩西光武廢后郭氏葬北邙
山凡皇后廢黜史冊猶稱廢后書有葬地不曾有降為
庶人之禮廢后吳氏原奉憲宗皇帝詔書止云退居别
宫閒住屢朝以來服食供奉皆從優厚今日之事宜令
禮部斟酌儀節凡事宜從簡省而殯歛祭葬皆不可缺
以存皇上敬老念舊之心播之天下傳之後世亦美事
也上諭禮部喪禮倣英廟惠妃故事太常寺以祭儀請
命歲時用素羞别祭於墓所
時享與梓宫在殯同行禮
嘉靖元年禮部奏七月初一日孟秋時享太廟恭遇武
宗皇帝梓宫在殯按禮宗廟之祭不可以喪廢惟先期
致齋鴻臚寺免請陞殿太常寺止具本奏知至日設樂
而不作從之
慶賀箋文暫移易
嘉靖元年南京禮部以武宗皇帝徽號未定慶賀箋文
有碍題稱且箋文舊式有中宫恊相之文尤非今日所
宜移文禮部議請暫稱皇后為武宗皇后箋文舊式稍
加刪正頒示在外文武諸司上命如儀暫行之
三禮先後行
嘉靖元年八月禮部言是月初十日恭遇萬壽聖節因
武宗皇帝山陵未畢已奉旨免行慶賀禮至期百官各
具青素服黑角帶於西角門行五拜三叩頭禮但是日
為孝慈高皇帝后忌辰仰惟皇上孝心純篤同日行禮
誠恐未安臣等議擬先期一日行從之
忌辰暫免經筵
嘉靖元年仁宗昭皇帝忌辰遣官祭獻陵先是給事中
安盤等奏稱是日適值經筵衣緋賜宴輟講則廢學如
儀則忘孝請移經筵前一日上下其議禮部覆言經筵
禮儀期日屢朝未之有改考之祭義曰君子有終身之
喪忌日之謂也此專指父母而言祖父以上禮經未載
伏聞孝宗在位遇憲宗忌辰仍御經筵凡侍班等官俱
衣青綠花樣賜宴宜倣此行上特旨暫免
除服近元旦行禮
嘉靖元年壽安皇太后服除部臣毛澄等請上即吉御
奉天門視事議再上不許命考孝肅太皇太后喪禮行
之澄等又言孝肅太后崩時距葬期不遠故暫爾持凶
以待山陵事竣與今事體不同况當正旦朝元之會亦
不宜素冠縞衣臨見萬國若孝思未忘苐毋御中門及
不鳴鼓足矣上不得已從之仍免朔望日陞殿
喪内行吉禮
嘉靖十四年莊肅皇后崩上命禮部具喪祭儀尋遣中
官諭曰喪禮量視聖慈仁壽太皇太后制行於是禮部
具上儀注中有上素冠素服絰帶舉哀及羣臣奉慰等
禮上覧之曰朕於皇兄后無服制矧奉兩宫皇太后在
上又迫臨聖母壽誕忍用純素朕青服視事諸合行禮
儀再酌擬來聞於是禮部尚書夏言等上言大行莊肅
皇后喪禮其在臣民者無容别議惟是皇上天子之尊
服制既絶則不必臨御西角門及一切奉慰禮皆不當
舉但羣臣成服之後又不當素服於奉天門朝參蓋情
固有所當伸而尊尤在所當避宜候命下暫免朝參便
因復條未盡事宜具儀以上制可復諭言等聖母壽辰
爾百官俱不必赴衙門只各居私所盡制大學士張孚
敬等言聖母壽誕禮吉之至重大者若令百官皆私所
盡制豈特臣下之心不安惟皇上之心必有未安者宜
吉衣終日庶於禮儀允恊上以其體君忠敬從之二月
鴻臚寺奏本月初十日俱發祀齋期雖以人行莊肅皇
后喪然大祭為重詣令百官暫服青綠錦繡將事其各
衙門引奏人員亦具淺淡服免行禮上從其言又以會
試係國家求賢吉典考試官及諸執事官進場日亦許
服青綠錦繡場中供事則用淺淡服色免宴
冊封德妃議禮
嘉靖二十年冊封德妃張氏是時妃娠將就室上先諭
禮部尚書嚴嵩即今保祥妃氏無封難於文移其以二
十七日命官告廟發冊卿會内閣亟計上之嵩會各臣
議上方靜理若御殿傳制致詞稱賀恐勞聖躬又妃方
在詳謁告内殿遠涉車輿恐非所宜且上既不御殿當
從奉天門發節冊妃具服迎送節冊及謝恩行禮皆如
故議入從之命翊國公郭勛祭告内殿成國公朱希忠
為正使持節大學士翟鸞為副使捧冊行禮詔勛等行
禮發節冊仍於奉天殿
大喪遇祭百官服
嘉靖二十年是月五日百官服滿會有大享時祫禮禮
部請服所宜上曰禮情一定不可變亂服色隨主祀者
大享齋戒服吉正祭用樂時祫齋戒惟用青綠花樣祭
樂設不作朝參辦事百官青衣本等帶退仍烏帽素衣
祔陵日仍喪服
居喪遣攝祭
隆慶元年禮部又言歲暮大祫孟春時享皆國之大體
我皇上承奉宗祧宜親致祭而大行皇帝服制未除皇
上哀慕方殷不敢遽請考之古禮云不與祭則攝而說
者以為有故乃不與祭如居喪之屬是也今次二祭請
遵弘治十八年例暫遣攝事樂設而不作鴻臚寺免請
陞殿皇上即喪次致齋恭候釋服遇有大祭仍遵祖宗
舊制聖駕親行其陪祀官亦在二十七日之内宜俱令
暫免俟釋服之後恭陪如常從之
大行喪祭太社稷
隆慶元年太常寺以祭太社太稷請如例遣官攝事上
命禮部查議至是覆言臣等謹按禮曰喪三年不祭惟
祭天地社稷為越紼而從事說者以為不敢以卑廢尊
以已事廢公祀也今太社稷祀典雖在世宗皇帝未升
祔之前然稽諸越紼行事之說似不可廢宜如憲宗武
宗朝例鴻臚寺免請陞殿太常寺具本奏知至期請皇
上躬詣壇壝具服致祭樂懸而不作致齋之日上具黃
素袍翼善冠百官淺色衣朝參其陪祀官各具祭服行
禮如常上從之
改議郊社諸典
隆慶元年禮部遵詔會議郊社諸典禮及祔葬祔享之制
一郊祀之禮謹考國初建圜丘於鍾山之陽用冬至
祀天之日月星辰太歲從祀建方丘於鍾山之隂用夏
至祀地以嶽鎮海瀆從祀俱奉仁祖淳皇帝配又築朝
日壇於城東夕月壇於城西用春秋分行事日月亦以
星辰從祀俱不奉配洪武十年始定合祀之祭每歲正
月擇日行於大祀殿三十二年更奉太祖高皇帝配永
樂十八年北京大祀殿成行禮如前儀洪熙元年增奉
成祖文皇帝並配嘉靖九年始建圜丘於南郊冬至祀
天以日月星辰風雲雷雨從祀建方澤於北郊夏至祀
地以嶽鎮海瀆陵寢諸山從俱奉太祖高皇帝配又建
朝日壇於東郊以春分祭日無從位建夕月壇於西郊
以秋分祭月亦以星辰從祀俱不奉配臣等議以天為
地分祭昉於周禮圜丘方丘之文自漢以來歴代分合
不常諸儒議論不一我太祖定鼎之初與一時儒臣斟
酌考訂首建分祀之禮其後因感齋居隂雨始改合祀
至我皇考大行皇帝仍建四郊如洪武初年之制蓋太
祖始分而後合皇考改合而為分皇考之更制即太祖
之初制也今分祀已久似難紛更宜照例南北二郊於
冬至夏至日恭請聖駕親詣祭仍奉太祖高皇帝配其
東郊以甲丙戊庚壬年西郊以丑辰未戍年聖駕親祭
餘歲遣官代行其地歲暮孟春遣官專祭至如天地神
祇已從祀南北郊其仲秋神祇壇之祀不宜復舉
一祈穀之禮謹考祖宗朝原無祈穀之禮惟郊藉田有
先農壇國初每歲仲春上戊日聖駕親祭先農遂藉田
永樂後惟遇列聖登極之始僅一舉行其他歲遣順天
府官代嘉靖九年以孟春上辛日行祈穀於大祀殿十
年以啓蟄日改行於圜丘十八年又改行於禁内之玄
極寳殿遂為定例而先農之祭亦不廢臣等謹議禮稱
元日祈穀於上帝其詳亦不可考我國家先農之祭蓋
即祈穀之遺意自皇考俯納言官之請肇興此典夫既
祭先農復云祈穀二祀并行於仲春不無煩數且玄極
寳殿當禁嚴之地而百陪祀宵分出入事體深有未安
臣等竊以為宜罷祈穀之禮止於先農壇行事為當恭
遇聖主登極則親祀先農并行耕藉禮其餘每歲仲春
仍遣順天府官代行庶合祖宗舊典
一大享之禮嘉靖十七年我皇考舉明堂大典以季秋
享上帝奉睿宗獻皇帝配尋乃撒大祀殿改建大享殿
然每歲惟於禁内之玄極寳殿遣官行禮以為常亦未
嘗於郊壇親祭也臣等謹議明堂大典大享雖稱古制
而制度之詳亦不可考見皇考肇舉此祀無非追崇睿
宗以昭嚴父配天之孝但自皇考祀睿宗則睿宗為嚴
父自皇上視睿宗則睿宗為皇祖若以今日仍奉睿宗
配帝似於周人宗祀文王於明堂之義不甚相恊恐非
所以妥睿宗之靈而安皇考之心也故臣等以為大享
之禮可罷
一社稷之禮謹考國初建太稷異壇同壝以句龍后稷
配仁宗三十一年更奉太祖配永樂中北壇成位置如
故洪熙間又奉成祖配嘉靖九年遵復初制以句龍后
稷配十年復於西苑隙地墾田樹穀建帝社帝稷二壇
每歲以仲春秋上戊次日行所報禮臣等謹議帝社稷
之名則自古及祖宗廟皆無之國初大社稷之建悉遵
古禮而皇考仍以句龍后稷配實合太祖初制無容别
議至於帝社稷之祭不無嫌於煩數臣等竊以為止宜
照舊奉大社大稷之祭其帝社帝稷宜罷勿舉
一陵葬廟祔之禮謹考我國家自宣宗以前陵寢合葬
若太廟祔享則惟一帝一后又后為元配始得升祔恭
惟孝㓗皇后為大行皇帝元配禮應合葬永陵祔享太
廟先年神主回京時本部曾請祔享以其時未有本室
暫祔奉慈殿則以俟孝烈皇后雖曾正位中宫然非元
配今先已祔廟又奉孝㓗皇后同祔則二后並配非祖
宗舊制若因孝烈皇后先祔而遂使孝㓗皇后不得升
祔則舍元配而祔繼配亦非祖宗舊制况孝㓗皇后宜
祔之禮皇考先年已有欽依近日復有遺命臣等竊以
為皇考大行皇帝升祔大廟之時宜請孝㓗皇后祔享
而移奉孝烈皇后於别所仍於大行皇帝發引之先遷
奉孝㓗皇帝梓宮於永陵與聖母梓宫同日祔葬孝烈
既以祔葬似當次列祔其孝㓗皇后孝烈皇后尊諡乞
勅臣等撰擬議又奏進薦上冊寳庶幾名分正而典禮
全矣上以其禮官會議允當如議行之
景王之國禮
嘉靖三十八年禮部言皇上欽承祖宗大制諭景王之
國乃以父皇命子與太祖高皇帝成祖文皇帝親命諸
王事體相同比之列聖以兄命弟者有間臣等伏攷先
朝故事皆奉天門陛辭而行今景王遠違聖慈乞令前
一日王與妃恭詣御前面辭行五拜三叩頭禮祇受皇
上訓命禮畢王與妃詣母妃前行四拜禮出辭裕王至
府内行兩行又國初諸王之國百官俱送至龍江關候
王登舟而返以後此禮不行惟先一日詣王府拜辭而
已今景王承皇上親命之國禮宜從其重者乞令文武
百官先一日詣王府行辭禮至次日各具朝服侍班候
王行禮畢出易吉服送至崇文門橋南候王輅過而回
則國典人情庶為兩盡報可
變通禮
有妃喪遇祭期
洪武九年五月將有事於方丘適有晉王妃之喪上命
翰林侍講學士宋濓考古制以聞濓對曰按王制喪三
年不祭惟祭天地社稷越紼而行事喪服傳云宫中有
喪三月不舉祭既葬而祭宋真宗時有内喪太常禮院
言凖禮宜祭天地社稷神宗時當郊而喪未除帝以為
疑講讀官王珪司馬光王安石皆以為不當廢夫郊社
之禮國之大事聖人所重雖有三年之喪亦不可廢示
有尊也上然之
喪禮遇時享
洪武二十五年上以皇太子新薨欲停祭祀而時享在
邇復命禮部右侍郎張智翰林學士劉三吾等以郊廟
合行典禮參考古制議定以聞於是智等奏曰宋會要
王制三年不祭惟天地社稷蓋不敢以卑廢尊也真宗
居喪既易月而服除明年遂享太廟合祀天地於圜丘
服衮冕車輅儀物音樂緣臣事者不廢南郊所有鹵簿
儀仗冠冕車輅宫架登歌鼓吹並如常儀及宰臣畢自
安請聽樂真宗批荅云除郊天之事資禮樂以相成須
用樂外所有鹵簿鼓吹及樓前宫架諸軍音樂皆備而
不作其各處警場止鳴金鉦鼓角今定議天地社稷先
師太歲風雲雷雨嶽鎮海瀆諸神皆係祀典神歴代帝
王乃是紹承統系宜如宋制惟太廟乃祖先神靈所在
國既有喪而時享仍用樂恐神不樂聽宜亦備而不作
詔從之
變通禮
天順二年以大祀天地親祀力疾行禮上御奉天殿誓
戒文武羣臣致齋三日上召内閣臣李賢謂曰大祀期
至朕足疾未愈欲自行禮但艱於拜起令人扶可乎賢
曰陛下力疾行禮足見敬天有誠雖扶何妨上從之
大祀遇大行喪
成化元年禮部奏春二月該祭太社太稷遣官祭先師
孔子故事祭社稷太常寺先期奏齋戒至日上躬詣壇
壝行禮釋奠先師傳制奏樂遣官行禮茲遇大行皇帝
喪禮禮曰喪三年不祭惟祭天地社稷為越紼而行事
謂不敢以卑廢尊以已喪廢公祀也社稷之祭請上如
禮行之釋奠先師遣官如故免傳制制可
萬壽遇冬至
成化七年禮部言今年十一月初二日恭遇萬壽聖節
是日又遇冬至節乞照例二禮併行所宣冬至節表内
加忻逢聖旦等語在外祝壽禮今茲冬至下加恭遇聖
旦等詞預行各王府及天下文武衙門知會從之
進春遇星變
成化七年十二月丙戍立春順天府官進春例登殿受
賀上以星變苐常服御奉天門命順天府官便服進春
免賀
殿試遇太子喪
成化八年禮部奏例應三月初一日殿試而狀元率諸
進士上表謝恩在初六日值悼恭太子發引上不視朝
請改殿試於十五日從之
日食遇時享
成化八年三月禮部奏今年四月初一日日食文武百
官例赴本部救護然其日孟夏時享太廟俱在午後行
禮彼此有妨宜如孟秋時享例於初一日早行禮彼此
是日免朝時享如所奏
免行飲福受胙禮
弘治六年二月禮部尚書倪岳等奏明年正月初七日
大祀天地前期三日以孟春享太廟值大祀齋戒之始
宜免行飲福受胙禮
視牲遇日食
正德十年十二月朔日食是日車駕當出視郊祀牲禮
部請移於次日且言視牲乃郊祀之始日食乃天變之
大今大禮將舉忽遇此變上天示戒亦昭然矣伏願順
承天意益加敬畏自此以往皆郊祀之所有事起居必
以其道出入必以其時一遵祖宗典訓而慎行之至於
朝賀燕享亦莫不然則天心感格灾變不足弭矣
齋戒暫免傳制
嘉靖十一年禮部言二月四日祀先師孔子先一日當
𫝊制同日上親行祈穀禮恐二禮不能並舉得旨祈穀
禮重既專齋戒𫝊制暫免
歲暮大祫酌儀
嘉靖二十年禮官議歲暮大祫當陳祧主而景神殿隘
不能盡陳請暫祭四祖於後寢用連几陳籩豆以便周
旋前殿兩廡故有列廟神龕孝潔神座請移别所尊藏
以便親王功臣侑享詔可四祖在寢祝讀於前殿太祖
位前改特修大祫禮太廟句為特修大祫之禮敬皇后
神主業已還内不書待詣廟而後書
正旦值立春
正統十年十二月禮部尚書胡濙等奏明年正旦立春
舊制立春順天府官四拜進香復四拜文武百官五拜
三叩首今二節同一日宜殺賀立春禮順天府官進香
後文武百官即詣班行賀正旦禮從之
萬壽遇冬至
天順五年七月禮部尚書石瑁言十一月十一日萬壽
聖節是日遇冬至羣臣賀詞各異聖節不傳制冬至傳
制今請通致詞曰律應黃鍾日當長至恭惟皇帝陛下
萬壽聖節應乾納祐奉天永昌臣某等誠歡誠忭敬祝
萬萬歲壽然後以冬至制詞傳荅羣臣其各處賀表宜
讀重復請通宣表文曰忻逢長至恭遇聖旦其在外衙
門行告天祝壽禮曰今茲冬至恭遇聖旦聖壽益增上
從之
聖旦遇服制
嘉靖元年八月禮部奏初十日萬壽聖節文武百官朝
服慶賀今武宗皇帝服制未闋又遇孝慈高皇后忌辰
宜免習儀初九日廷臣并進表官各具吉服於奉天門
致詞五拜三叩首表文免宣讀詔可
喪禮遇祭日及吉典
嘉靖十四年正月鴻臚寺奏本月初十日俱祭祀期雖
大行莊肅皇后喪然祭為重請令百官暫服青綠錦繡
將事上又以會試係求賢吉典考試執事官亦得服青
綠錦繡中供事則用淺淡服色免宴
大喪遇日食
隆慶六年大喪方成服遇日食百官先哭臨後赴禮部
青素衣黑角帶向日四拜不用鼓樂
頒歷值冬至
成化十四年禮部奏今歲冬至十一月朔舊例以是日
頒歷二禮難於併行請會翰林院定議上命免議以十
一月一日進歷
即位在大行喪服内
萬歷四十八年八月初一日光宗皇帝登極在大行喪
服内令文武百官是日俱吉服入朝俟行禮之時更換
朝服禮畢仍吉服出朝禮部奏升殿頒詔係至大吉典
照得是日文武百官朝臨二十七日之期未滿合無是
日暫免朝臨那後一日補足奉聖旨是欽此
大行喪内值千秋令節
弘治十八年是日文武百官穿青衣服黑角帶行五拜
三叩頭禮
隆慶元年是日欽奉明旨免行
脩省遇聖壽
嘉靖十一年八月上以彗星見東井諭閣臣曰朕聞彗
星又見於井宿之間夫斯變也未及三歲凡三見焉乃
朕所召卿等即刻傳意於禮卿言生辰慶賀俱令免行
不必吉服只常服視事以承天意于是禮部尚書夏言
等奏萬壽大慶凡内外臣工荒遠夷使無不欲恭祝以
伸臣子之情盡廢不舉則下情欝而未宣况天變實繇
臣等若使禮成之後痛加脩省似與天地人心方為允
恊上曰然應天必以實茲不過變其服色暫輟禮儀耳
慶賀禮姑聽卿請禮畢之後務實加脩省以弭變異於
是禮部復請自十四日始如故事各素服角帶朝參辦
事三日仍通行九卿六科十三道各條例時政得失以
聞上曰十四日本因事輟朝不得更言脩省其自二十
一日始淺衣辦事三日九卿衙門官還各令自陳以聽
裁處務要思忠論實毋挾持泛引假公報私
禮部志稿卷九十六
