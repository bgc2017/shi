禮部志稿卷三
明俞汝楫編
聖訓
仁宗昭皇帝修省之訓
洪熙元年正月以遇冬不雪勑六部等官曰朕以眇躬
託於臣民之上憂憫元元勤於夙夜而自今迄冬雪不
降來牟不遂吾農柰何夫二氣之乖由朕德涼薄大臣
與國同體爕理之助誠有賴焉朕方惕勵自省卿等亦
懋修乃職用贊輔予庶以導召和氣康濟兆民夫愛民
惟誠可以動天願共勉之欽哉毋忽
賜鈔之訓
洪熙元年正月上諭禮部尚書吕震曰遇節皇親例賜
鈔在廷文武股肱之臣朝夕相與可否機務而有故不
宴者即同疎遠小臣皆給節鈔五貫殆非朕禮大臣之
道汝識之繼今遇節不宴者凢任事之臣公侯伯都督
尚書賜鈔一千貫侍郎五百貫
又諭震曰朝廷臣在任久者今皆令還鄉展省其得誥
勑者足為家鄉之榮然到家有養祭賓客之費往還有
道里之費計其在官俸禄廪給日用外有餘資者鮮矣
自今歸者皆賜鈔公侯伯一品二品賜鈔五千貫三品
四千貫四品三千貫五品二千貫六品七品一千貫八
品以下皆五百貫著為令
贈諡之訓
洪熙元年正月禮部尚書吕震諭旨翰林定金忠等諡
賀銀預焉大學士楊士竒等覆奏上曰此數人皆在先
朝盡心國事有德行重厚表裏一致者有洊歴艱難始
終一心者必旌褒之庶幾禮賢忠厚之道但朕意未嘗
及銀盖銀之勞可贈官而行不應美諡如加銀惡諡又
反不如無諡古人制諡正為定論美惡以示至公卿等
宜盡心
奉先之訓
洪熙元年八月勑諭禮部臣曰皇考大行皇帝聖德神
功追配太祖統御天下二十餘年恩德在民萬世永賴
皇嫓仁孝皇后母儀四海寅奉宗廟協隆化理而尊號
未上無以稱朕孝思及天下臣民尊仰不忘之心其與
羣臣定議請諡於南郊
又勑禮部臣曰欽惟皇祖太祖高皇帝受命上天肇興
皇業皇考太宗文皇帝中興宗社再奠寰區聖德神功
咸配天地易曰殷薦上帝以配祖考朕崇敬皇祖皇考
永惟一心今年正月十五日大祀天地祇奉皇祖皇考
配神仍著典章垂範萬世如勑奉行
事神之訓
洪熙元年正月以大祀南郊上御奉天門文武羣臣受
誓戒畢進分獻官諭之曰事神之道豈獨臨事之際則
致誠敬要其奉天子民之心積累於平日者皆已孚鬼
神所以祭則受福朕以菲德上承祖宗主典神天所與
協恭承天休者公卿百執事也尚體朕心敬亮天工仁
䘏斯民庶幾克享天心風雨順調年榖豐稔使斯民蒙
福亦昭我君臣共事之美欽哉
四月行在太常寺卿楊溥奏犧牲所見畜羊少請給鈔
遣官於出產之處市買上曰能愛人而後可以事神朝
廷事神之道豈當惜費比年有司不逹大體於市犧牲
但凖洪武中價值凡物値隨時低昂豈有一定之理今
民間諸物視洪武時值率增數十倍而祀神之物獨仍
舊值民怨於下神其享乎自今供祀犧牲悉凖在京時
值給鈔往市如於所產之處時值不足則就所在有不
係贓罰鈔内補給畿内從廵按御史在外從按察司官
監市毋致擾民
洪熙元年十二月上諭禮部臣曰朝廷崇祀神祇悉有
舊典主其事者當致虔恭以祈嘉貺福黎庶頗聞天下
郡邑應祀壇宇歲久傾墊多不修治甚非昭事神明之
道其飭有司修繕凡祭器祠宇並須堅緻潔淨所用物
料悉出公幣毋斂民怨仍令廵按御史及按察司官以
時點視違者罪之
孝思之訓
洪熙元年太子太保兼禮部尚書吕震奏冬至節請御
正殿受賀上曰梓宫在殯山陵未終因時興慕哀慟愈
切慶賀之禮豈所宜言勑免賀
興學之訓
洪熙元年十月禮部引郡縣歲貢生奏送翰林院考試
上召大學士楊士竒等諭曰朝廷所重安百姓而百姓
不得蒙福者由牧守非人牧守非人由學校失教故歲
貢中古事不通道理不明十率七八此豈可授安民之
寄自今宜戒因循之弊嚴考之本經四書義不在文詞
之工拙但取有理致者如或難得即數百人中得一人
亦可蓋取之嚴則無濫學者不復萌僥倖之望而有嚮進
之志矣
又諭禮部臣曰太學聚天下之士教之以備任用盖因
其已成而益充之今郡縣歲貢生率記誦陳言以圖僥
倖求其實學百無二三爾禮部宜勑有司督學官嚴訓
誨必通經成材方得充貢盖學者先立根本學然後進
充廣於太學若鄉學全未有成而望有成於國學有此
理乎
恤養之訓
洪熙元年上諭禮部臣曰皇考臨御數詔有司存恤鰥
寡郡邑皆有養濟院比聞率是文具居室敝壊肉粟布
絮不以時給栖栖饑寒而守令漠不留意爾禮部即戒
約之令謹視遍施實惠毋致失所
赦宥之訓
洪熙元年十一月上御札禮部尚書吕震曰建文中奸
臣其正犯已悉受顯戮家屬初發教坊司錦衣衛浣衣
局并習匠及功臣家為奴今有存者既經大赦可宥為
民給還田土凡前為言事失當謫充軍者亦宥為民
隆聖裔之訓
洪熙元年禮部尚書呂震奏有旨賜衍聖公孔縉彥一
品金織衣衍聖公是二品如旨賜之過上曰朝廷用孔
子之道治家國天下今孔子之徒在官有一品服者孔
子之後襲封承先師之祀服之何過且先帝時五品儒
臣有賜二品服者亦何過哉其賜之用稱朕崇儒之意
憫忠之訓
洪熙元年三月上諭禮部尚書吕震曰往年劉儁從征
交阯䧟於賊不屈而死禮官不言婦人盡節於夫有旌
褒之典況大臣捐軀為國可不加褒䘏其贈儁為太子
少傅令翰林定諡遣人祭之翰林奏諡儁節愍上歎曰
忠臣之心皆欲立功報國不能成功則惟守忠義若身
為大臣惟阿順取容為保禄固位之計國亦何賴
懷遠之訓
洪熙元年賜朝鮮國使臣孟思誠等鈔綵幣表裏金織
羅衣絹衣有差上因諭行在禮部尚書吕震曰遠國朝
貢固有常分然我祖宗以來待下素厚今朕即位之初
凡事必循舊典勿失遠人之意
交阯各府州縣儒學選貢生員王憲等八十二人至京
師上諭行在禮部臣曰交阯京師萬里遠離親戚而來須
是教養得宜彼乃樂學可望其成材爾與學官宜知朕
此意其衣服歲賜一如雲南之例
宣宗章皇帝敬天之訓
宣德元年正月以大祀天地上致齊武英殿命禮部太
常習禮殿上諭曰祭享之禮莫嚴於此朕承大統躬祀
天地為天下蒼生祈福不敢不敬卿等亦宜秉誠相朕
庶幾感通之道
三月漷縣民充郊壇戶者有司責令養官牛又俾充逓
運夫民訴於朝上謂侍臣曰國家重祭祀而郊祀最重
舊制郊壇戶悉免他役者慮其不能專有司不知所重
不恤民難可責也姑宥之遂命行在禮部申明郊壇戶
免雜役之令
九月行在太常寺奏天地壇每歲皆自十月撥軍掃除
今已及時上曰祖宗敬事天地故立法如此朕念謹守
成憲卿等亦當恭體此心躬親臨視務令潔淨
祭祀之訓
宣德元年行在太常寺奏明年春郊祀及各壇祭祀犧
牲請如例遣官齎鈔往保定及山西諸郡收買上諭之
曰此奉天地神祇宜戒所遣官必加敬慎所市犧牲必
依時值毋一毫損民苟有怨咨神不顧享舊制凡買祭
物直隸移文廵按御史在外移文按察司官嚴督使無
凟慢爾等勿違舊制庶幾稱朕敬天地祖宗之意
宣德元年正月行在太常寺奏祭祀上諭之曰國家祭
祀掌之禮部而復置太常尤重其事也卿等佐朕事天
地事祖宗非他職事之比協恭同寅以承祀事朕盖有
賴然必誠敬之心素有持養粢盛之薦極於精潔庶幾
神明歆格而生靈蒙福卿等勉之
二月以初即位改元遣永康侯徐安等祭告祖陵皇陵
及歴代帝王陵寝嶽鎮海瀆等神諭之曰列祖陵寝慶
澤之源朕永念在心若名山大川鎮奠宇内及聖帝明
王皆朕所向慕者今即位改元之初特命卿等往修祀
禮孔子曰祭如在祭神如神在惟誠與敬其往慎之
九月太常寺奏暮歲孟春當享太廟而犧牲瘠小請於
順天府預買餵飼以備用上從之諭府尹王驥曰祭享
大事犧牲不成豈可以祭若低價抑買人情不懌神亦
不享爾宜慎之
宣德二年上退朝御左順門語及祭祀謂行在工部尚
書吳中等曰南京造制帛祀神最為重事洪武中嘗選
無過犯疾惡工匠更衣沐浴焚香浣手然後用工其人專
供此役更無别差神宗重神之意謹嚴如此卿宜申明
舊制務令精專無用䙝慢
却慶賀之訓
宣德四年三月南京守備㐮城伯李隆獻騶虞二云出
滁州來安縣石固山素質黑文馴狎不驚命羣臣觀之
行在禮部尚書胡濙等請上表賀上曰禎祥之興必有
實德庶幾副之朕嗣位今四年中外所任豈皆得人農
畆豈皆有收民生豈皆得所朕夙夜不遑寧處騶虞之
祥於德勿類況天道無常理亂之幾恒相倚伏豈可不
虞唐太宗嘗曰人君須至公理天堯舜在上百姓敬之
如神明愛之如父母動作興事人皆樂之發號施令人
皆悅之是大祥瑞此亦名言朕與卿等宜共謹之遂免
賀
七月廣東進白烏二行在禮部尚書胡濙具本入奏云
考之瑞牒此皇上聖孝所感請率羣臣明旦上表賀御
批荅曰祇敬祖考恭養聖母皆職分當然何德之有感
瑞之云良增慚愧夙夜祇念祖宗付託之重懼勿勝負
荷惟賴爾文武羣臣同心同德贊輔不逮溢美虛詞非
所樂聞其止勿賀
宣德五年七月茂州守臣進瑞麥有一莖三穗五穗者
時太廟之側產嘉禾有一莖四五穗至六七穗者禮部
臣請表賀上曰瑞麥嘉禾固是豐年之慶但朕以菲德
居位且比來四方屡奏水旱可言賀耶然產於太廟側
實天與祖宗神靈之所敷祐昔周人貽我來牟之詩必
歸於先公之德上帝之命朕何德以致此其勿賀
閏十二月行在欽天監奏含譽星見羣臣上表稱賀畢
上諭羣臣曰表辭稱道過實朕甚愧之今海内初安皆
由天地宗廟垂佑聖母皇太后訓教及羣臣匡輔所致
朕何德也書曰儆戒無虞詩曰夙夜敬止朕及卿等相
與飭勵罔有怠心庶幾保福禄於永遠
宣德七年八月陜西永夀等縣獻嘉禾有同本三莖或
五莖莖十數穗穗一尺有餘者有同本十莖或二十莖
莖十餘穗穗又多至數十穗者又有一莖五岐六岐或
一節一岐者上覽之謂羣臣曰諸物不足為瑞榖以養
民今蕃異如此可以為瑞是日又有獻嘉瓜者尚書胡
濙言瓜連理而生有瓜瓞綿遠之兆二者皆禎祥請奉
表賀上不許曰嘉禾瑞瓜雖年豐物阜之應皆天地宗
廟之所垂佑朕何德以致之夙夜内省有歉多矣其止
勿賀
抑祥瑞之訓
宣德元年八月魯王肇輝遣長史進瑞粟尚書吕震以
為豐稔之應請上表賀上曰近日幾内州縣屡奏水潦
卿不聞乎朕方夙夜憂民艱食若以此為瑞則山東一
隅之民可當之如他處何其止勿賀王所遣長史賚之
遣還
宣德七年五月行在禮部尚書胡濙以山西進龍馬駒
請偕羣臣上表賀上曰二三年間水旱告灾繼踵而來
朕方日夕惕厲一獸之異何救民饑而欲表賀其止之
宣德八年閏八月蘇門荅剌及諸番國來朝貢麒麟象
馬諸物上受之行在禮部尚書胡濙以麒麟瑞物率羣
臣稱賀上曰遠方之物朕非有愛但念其盡誠遠來故
受之不足賀也
會議之訓
洪熙元年都督府吏左輔興州衛軍士譚瑛言驛站及
民間糧稅養馬諸事上命行在禮部議尚書吕震對曰
利民之事近皆舉行吏與軍率希求進用其言無足采
者上曰聖人不棄芻蕘之言前下詔凡軍民利病許諸
人陳言朝廷但當察其言之當否不必計其人之貴賤
其如例會官議果有可行者即與施行
修省之訓
宣德五年八月朔日當食陰雨不見行在禮部尚書胡
濙等以為即同不食請率羣臣上表賀上不許勑羣臣
曰古者人君所謹莫大於天戒日食又天戒之大者惟
能修德行政用賢去邪而後當食不食朕以菲德嗣承
祖宗大統政理之未洽民生之未遂上累三光祇懼惟
甚可比於是歟傳不云乎君子之過也如日月之食焉
過也人皆見之更也人皆仰之今以陰雨不見得非朕
昧於省過而然歟況離明照四方陰雲不見有限京師
四方必有見者比之不食天可欺歟朕尚圖修省以仰
荅天意尚勑爾羣臣匡其不逮其止勿賀
宣德五年行在禮部尚書胡濙言欽天監奏景星見臣
考之占書天子至孝任賢使能海内歡悅制作合天法
令清明則景星見今覩斯瑞實皇上聖德海宇太平之
應請偕文武羣臣上表賀上不許遂勑羣臣曰古之人
有言時和歲豐為上瑞今陰陽不和水旱為灾四方告
饑不可勝紀朕每念天與祖宗付託之重内慚於心夙
夜之間惓惓祇懼星文之瑞何救民饑而欲表賀哉聖
賢之心惟德是敬恒欽天以自度不因祥以自矜爾文
武羣臣尚其夙夜同心同德佐朕於理治政事者以安
民為本典軍旅者以武備為重任刑法者以平恕為要
敬慎行之毋怠庶用下慰四海生靈之顒望上荅天地
宗廟之付託而吾君臣亦得同享無窮之美哉其止勿
賀
興學之訓
宣德元年十一月貴州鎮遠府奏本府新設儒學訓教
生員期有成效請給廪膳以養人上曰邊郡開學教夷
人若使自營口腹彼豈樂於為學凢貴州各府新設學
校未與廪膳者皆與之
宣德二年四月行在禮部奏天下歲貢生員考試不中
發回原學肄業以待再試教官提調官如例責罰上曰
此軰在學若府縣官勤於提督教官勤於訓誨未必無
成泰山之溜可以逹石何況於人今上下偷安虛度日
月是以臨文不知所措循例責罰薄示儆耳宜令内外
風憲者程督之考其勤惰明示勸懲庶幾教學有成國
家得用
優太學生之訓
宣德元年行在禮部奏兩京國子監生多給還鄉經歴
年久託故不來請遣人提問上曰古云才難諸生未及
仕先負罪名即為終身之玷宜量地方遠近定與限期
自移文到日為始交阯雲南貴州十閱月四川兩廣九
閱月陜西福建七閱月山西湖廣六閱月江西浙江山
東河南五閱月南京直隸四閱月
祝得士之訓
宣德二年行在禮部尚書胡濙請以三月初一日臨軒
策士上曰設科求賢國家大事昔之為君嘗有祝云願
得忠孝之人以資國用今朕之心亦如此
科試之訓
洪熙元年行在禮部奏定科舉取士之額先是仁宗皇
帝以為近年科舉太濫命禮部翰林院定議額數至是
議奏凢鄉試取奏南京國子監及南直隸共八十人北
京國子監及北直隸共五十人江西布政司五十人浙
江福建各四十五人湖廣廣東各四十人河南四川各
三十五人陜西山西山東各三十人廣西二十人雲南
交阯各十人貴州所屬有願試者於湖廣就試禮部會
試所取不過百人上曰南士取十之六北士十之四大
扺國家設科取士為致治之本其冒貢非才盖是有司
之過人既苟得遂啓倖心今解額已定果行之以公不
才者不得濫進自然人知務學其令各處凢考試官及
諸執事先須擇賢庶免冒濫
策士之訓
宣德五年三月上臨軒發策畢退御武英殿謂翰林儒
臣曰朕於此取士不尚虛文欲得忠鯁之士為用其間
有若劉蕡蘇轍軰能直言抗論庶幾所望朕當顯庸之
於是賦策士歌以示諸讀卷官云
纂修之訓
宣德元年上御奉天門謂行在禮部尚書胡濙曰纂修
實錄國家重事自古帝王功德傳之萬世只憑史書祖
宗以來多有德政在天下皆須紀載今内外諸司尚有
未奏來者是不體朕心爾禮部移文趣之
藉田之訓
宣德元年上觀藉田畢謂侍臣曰先王制藉田以奉粢
盛以率天下務農天子公卿躬秉耒耜所貴有實心耳
為人君誠體祖宗之心念創業艱難愛恤蒼生使明德
至治達於神明則黍稷之薦不徒親耕矣農民勤苦終
歲不免於饑寒國家輕徭薄斂使之以時而貴農重穀
禁止游食則人咸趨耕種不徒勸率之矣不然三推五
推何益於時侍臣對曰先王制禮有本有文陛下之言
及此宗社蒼生之福也
旌表之訓
宣德元年禮部尚書胡濙列趙巖權謹孝行節婦王氏
吉氏等奏乞旌表上諭之曰孝者人道當然賢智之人
不待勸勉中人以下須激勵乃能為善旌表之意盖如
此若權謹則朕所知質實人也宜旌之使人見而思奮
其於治道豈不有益
勉禮職之訓
宣德二年上諭行在禮部臣曰朕惟聖人興禮樂以昭
神化以正民彛致治之道於斯為盛朕以菲德仰承祖
宗賦畀之重主典神天表正萬邦而禮樂尤為切要尚
體予懷以諧爾職惟致敬可以格天地享鬼神爾弼成
之天下國家之本在身正心以正朝廷百官萬民爾弼
成之期於明德至治洞逹幽明天地以位萬物以育九
有寧謐四夷咸賓則我國家祚隆萬世爾亦有聞於永
久至若學校之政所以立教興賢必求其實效旌表孝
節所以激勵風俗必求其實行尚率乃屬夙夜匪懈用
圖成績以昭我國家文明之盛毋循習舊弊廢事瘝官
以負朕寵任之意欽此
採建言之訓
宣德二年行在禮部奏官民建言請同六部尚書都御
史六科給事中會議以聞上曰致理之道莫先於廣言路
盖天下之大吏治得失民生休戚人不言朝廷何由悉知
古人謂明王視天下猶一堂滿飲酒一人對隅而泣則
一座為之不樂若令天下有匹夫匹婦不得其所實為
君德之累凢有建言民瘼者卿等勿諱言或激切亦其
心發於忠若以其言激切而棄之孰肻進言卿等宜悉
此意凡言之善者即以聞庶幾有補於治又曰大臣輔
君為治貴有以來天下之善而不恃一己之能卿等勉
之
行在禮部尚書胡濙等奏近磁州判官張僎等及耆民
四十人各言郡縣官吏軍民利病凡二百餘事有旨令
臣等會議臣等詳其所言有益於民可行者八十事乞
賜施行其間有告訐人罪及奏牘不書名不稱臣并錯
誤者請逮治之上謂濙曰民之休戚朕所欲聞其假建
言為名告訐者付法司治不謹及錯誤者皆不足較較
之即言者不至矣
申禮教之訓
宣德二年行在通政使司奏刑部歲問罪囚數萬餘應
死者六百餘人上謂行在禮部尚書胡濙等曰唐虞成
周刑措不用朕每以此自期今百姓輕於犯法如此盖
由教化未至卿等宜申明教化使禮譲興行風俗淳美
庶幾有成濙等頓首受命
恤民之訓
宣德二年行在禮部奏太嶽太和山宫觀所用降真諸
香每三歲七十斤例於湖廣廣東買用上曰買於民間
豈不倍加科擾朕初嗣位未有恩惠及民此事姑止其
於京庫支用
禮制之訓
宣德四年二月上視朝罷御左順門諭行在禮部尚書
胡濙曰朝廷之禮最先正名尊卑等級不可僭差凡内
外官員士庶服飾儀從序立及尊卑稱呼之類皆有定
制近多越禮犯分亦有在内府私行揖拜禮者其揭榜
申明定制無使僭越
禮禁之訓
宣德四年上諭行在禮部尚書胡濙曰祖宗時文武官
之家不得挾妓飲宴近聞大小官私家飲酒輒命妓歌
唱沉酣終日怠廢政事甚者留宿敗禮壊俗爾禮部揭
榜禁約再犯者必罪之
飭訓導之訓
宣德三年上御左順門謂行在禮部尚書胡濙等曰昨
日廣宗縣奏訓導生員囑公事通賄賂朕已令法司逮
問朝廷建學養士望其成才以資任用訓導居師表之
任正當謹守法禮以率諸生使人皆如此賢才何用得
成卿等宜申明舊章嚴加戒飭以副朝廷教養之意
禁閹之訓
宣德元年行在禮部奏山東有自宫以求用者請如例
發交趾充軍緣先奉仁宗皇帝聖旨有犯此者其所屬
里老亦不得無罪請令法司逮問之上曰先帝深懲此
事故嚴其令近來犯者亦少里老可宥之但申明舊禁
使知遵守
宣德二年七月上視朝罷御左順門諭禮部尚書胡濙
曰昔皇考在位禁止自宫之人謂其毁傷父母遺體最
是不孝凡有此等皆發充軍朕遵承先志亦嘗援例發
遣比者小人復有冒犯盖緣不知故爾妄作孔子曰示
之以好惡而民知禁卿宜出榜徧諭天下使知遵守
選舉之訓
宣德七年四月應天府奏請鄉試同考官乞命兵部給
脚力上從之顧謂禮部尚書胡濙等曰考官取士但據
文章不悖經意即可充選然應舉之人皆憑學校有司
保送其人果孝弟忠信而又通今博古科目取之足為
世用若德行不修而徒有文辭亦終無益考官須是學
問老成心術正大之士不然亦能顛倒是非卿等宜申
明朕意亦使知慎
恤灾之訓
宣德五年四月易州奏蝗蝻生上謂右都御史顧左曰
今禾苖方生宿麥未茂而蝗蝻為灾若不早捕民食無
望即選賢能御史往督有司發民併力撲捕初發撲之
則易若稍緩之即為害不細
六月永平等衛及河間府静海等縣奏蝗蝻生尚書郭
敦請遣官往捕上從之曰遣官之際亦須戒飭頗聞往
年朝廷遣人督捕蝗者貪酷害人不減於蝗卿等須知
此弊是日晩出御製捕蝗詩示敦等曰蝗之為患此詩
備矣卿遣人往捕當如救焚拯溺不可緩也
朝貢之訓
宣德元年二月朝鮮國王李祹遣陪臣尹須彌等奉表
貢方物謝恩先是朝鮮所獻方物有金物龍頭盞之屬上
謂侍臣曰朝鮮進貢頻數每有金銀器皿小國措辦必
難宜止之遂勑祹曰金玉非爾國所產自今貢獻惟以
土物效誠而已祹感悅至是遣須彌等奉表謝
宣德五年上諭行在禮部臣曰聞西南諸番進貢海舟
初到有司封識遣人入奏俟有命然後開封起運使人
留彼動經數月供給皆出於民所費多矣其令廣東福
建淅江三司今後番舡至有司遣人馳奏不必待報三
司官即同市舶司秤&KR1083;明注文籍遣官同使人運送至
京庶省民間供饋
宣德七年十一月朝鮮國王李祹遣陪臣趙琠金王振
等貢醃松菌及鷹上諭行在禮部臣曰朝鮮貢獻頻數
已非朕所欲今又獻松菌及鷹菌食物也鷹何所用珍
禽竒獸古人所戒可諭其使自今所貢但服食器用之
物若鷹犬之類更勿進獻
懷遠之訓
宣德元年六月衛喇特部屬伊蘇巴哈等歸禮部奏定賞
例上曰遠人慕義舉家來歸撫之當厚布尼雅錫哩乃彼
故主今其妻亦遠來名分不同恩亦當異其别與好第
宅於是各賜金織襲衣綵幣銀紗鞍馬有差
宣德元年六月遣使賜琉球國中山王尚已志皮弁冠
服上謂禮部尚書曰遠夷歸誠固是美事特賜冠服亦
表異恩古人言招携以禮懷遠以德朕與卿等尤當念
之
十月遣使以五經四書及性理大全通鑑綱目賜朝鮮
國王李祹上謂行在禮部尚書胡濙曰聖人之道與前
代得失俱在此書有天下國家者不可不讀聞祹勤學
朕故賜之若使小國之民得蒙其惠亦朕心所樂也
宣德二年白葛達國使臣和者里一思等陛辭上謂尚
書胡濙曰天氣漸寒海道遼遠正副使各加賜路費鈔
三千貫及錦衣一襲頭目從人俱加賜鈔及衣服靴襪
給度牒之訓
宣德元年上罷朝御右順門謂行在禮部尚書胡濙曰
今僧道行童請給度牒甚多中間豈無有罪之人潛隠
其中者宜令科道官取勘如果無之爾禮部同翰林院
官禮科給事中及僧道官同考試能通大經則給與度
牒在七月十九日以後及不通經者皆不給
禁出家之訓
宣德五年行在禮部尚書胡濙言總兵官都督譚廣於
宣府建彌陀寺朝玄觀請度官軍之家幼童為僧道初
見洪武中不許軍匠灶站違碍之人出家今廣所言非
舊制上曰宣府邊地官軍家屬正當勤耕稼精武藝固
封守以攘外夷為僧道何益昔南唐時曺儉攻城急城
中盡召諸僧令與軍民皆誦佛救護竟不免敗亡此事
是為明戒况祖宗舊制其可違乎若寺觀已完欲僧守
之則於他郡邑分與之
禮部志稿卷三
