禮部志稿卷五十九
明俞汝楫編
登極備考
登極儀
告祭及追尊
洪武元年正月乙亥上服衮冕先期告祭設昊天上帝
位於壇之第一成居東皇地祇居西皆南向各用玉一
幣一犢一籩豆各十有二簠簋各二設大明夜明位於
壇之第二成星辰社稷太歲嶽鎮海瀆山川城隍位於
壇内之東西各用犢一幣一籩豆各十簠簋各二其儀
迎神燔柴奠玉帛進爼三獻飲福受胙徹豆送神望燎
瘞各行再拜禮樂舞如制祝曰惟我中國人民之君自
宋運告終帝命真人於沙漠入中國為天下主其君父
子及孫百有餘年今運亦終其天下土地人民豪傑分
争惟臣帝賜英賢為臣之輔遂勘定采石水寨蠻子海
牙方山陸寨陳埜先袁州歐普祥江州陳友諒潭州王
忠信新淦鄧克明龍泉彭時中荆州姜珏濠州孫德崖
廬州左君弼安豐劉福通贑州熊天瑞永新周安平鄉
易華平江王世明沅州李勝蘇州張士誠慶元方國珍
沂州王宣益都老保等偃兵息民於田里今地幅&KR0695;二
萬餘里諸臣下皆曰生民無主必欲推尊帝號臣不敢
辭用是以今年正月四日於中山之陽設壇備儀昭告
於上帝皇祇定有天下之號曰大明建元洪武簡在帝
心尚饗先是自壬戌以來連日雨雪陰沍自正月朔旦
雪霽粤三日省牲雲陰悉斂日光皎然暨行禮天宇廓
清星緯明朗衆皆欣悦禮成遂即位於郊壇南備儀衛
法從丞相率百官北面行禮呼萬歲者三禮畢上率世
子暨諸子奉神主詣太廟追尊四代祖考妣為皇帝皇
后奉上玉寶玉冊冊曰孝玄孫嗣皇帝稽首頓首上言
尊敬先世人之至情祖父有天下𫝊之子子孫子孫有
天下追尊於祖考此古今之通義也遇天下兵起躬擐
甲胄調度師旅戡定四方以安人民土地日廣皆祖宗
深仁厚德所致也諸臣庶推尊為皇帝先世考妣未有
稱號謹上皇高祖考尊號曰玄皇帝廟號德祖皇高祖
妣曰玄皇后皇曾祖考尊號曰恒皇帝廟號懿祖皇曾
祖妣曰恒皇后皇祖考尊號曰裕皇帝廟號熙祖皇祖
妣王氏曰裕皇后皇考尊號曰淳皇帝廟號仁祖皇妣
陳氏曰淳皇后伏惟神明在上鑒此孝思每廟牲幣祭
器及禮義樂武同郊壇惟不用玉不燔柴祭訖退上顧
謂李善長曰朕荷先世積累之勤慶及予躬撫臨億兆
今遵行令典尊崇先代齋肅一心對越神靈所謂焄蒿
悽愴若或見之善長對曰陛下誠孝感通達於幽顯上
曰奉先思孝祭神如在誠敬無間神靈其依苟或有間
非奉先思孝之意也遂命世子先至社稷壇立石主上
至設位於兩壇之間詣各神位前行禮其禮如宗廟儀
事畢上還御奉天殿尚寶司拱衛司金吾衛陳設如儀
中書省左相國宣國公李善長等率文武百官上表稱
賀
謹按高皇初用王禮後正大位其儀始備文皇靖難
以乙丑至金川門以乙巳即帝位倉卒其儀不詳昭
皇以儲宫嗣位稍有更定肅皇入自藩國與嗣皇異
累朝所因者昭皇儲宫禮也
朝賀備考
朝儀
朝賀贊詞
洪武二年上以羣臣每遇正旦聖節朝賀行禮呼萬歲
者三雖云臣子祝上實以虚語因諭宰臣更其詞如遇
賀之日贊禮者云贊呼衆皆曰願君有道又贊呼曰則
天下和平倣此意與諸儒議之於是廷臣議曰三呼之
詞乃臣子祈君之至誠若如聖諭則謙德有餘然於臣
子之誠不盡今更其詞令贊禮者始贊呼則衆曰天輔
有德又贊呼曰海宇咸寧再贊呼則曰聖躬萬福制可
朝賀贊詞仍舊
庚午禮部尚書崔亮太常少卿陳昧等言舊制朝賀之
禮贊禮者既唱三舞蹈訖復三唱山呼而羣臣拱手加
額與樂工軍校齊聲稱萬歲者三近改擬山呼為贊呼
百官應之曰天輔有德曰海宇咸寧曰聖躬萬福臣等
切謂殿廷之禮主於尊嚴贊呼之際貴乎齊一令百官
三呼應聲讙譁不齊誠為失禮况山呼故事循行已久
甚為嚴肅宜仍其舊從之
朝參避正中
洪武三年上問禮部尚書崔亮曰朕郊祀天地拜位皆
正中而百官朝參則班列東西以避正中此何禮也亮
對曰臣聞天子祭天升自午陛祭社升自子陛蓋社祭
土而主陰陰北方也故君南向答陰之義也郊祭天而
主陽陽南方也故君升自午陛而北向以答陽也何佟
之議曰祭社北向君答之故南向祀天南向君答之故
北向若夫羣臣朝參於上非答神之義俱當避君上之
尊故升降則皆由卯陛朝班則分列東西以避馳道此
其義不同也上曰臣之事君君之事天其道不相遠也
因命侍儀司自今百官朝參左右班相去不得越二尺
其省府臺官俱就甬道上拜謁但不得直行甬道而已
殿廷雜儀
洪武九年禮部言凡殿廷頒降詔書冊命宜從中道中
門出近東而行其内外官員賫捧御製文字及御用之
物進呈不許直行中道或左右或取别以行至御前正
中跪進見光祿司進御膳等物亦不可當中道直行許
於正道邊左以進凡御座處即為正道如上御奉天殿
則於正門邊東入將至御前正中供具膳畢而出亦如
之若上帝所往來處其奉御内使捧執御用之物聽使
令者皆須近後取便左右行不許隨後徑馳中道違者
杖一百從之命著為令
肅文武朝參
洪武二十四年禮部言朝廷之禮貴於嚴肅而近者文
武官入朝往往争趨競進品級紊亂高下失倫甚非所
以明禮法振綱紀請自今朝參之時將軍先入近侍官
員次之公侯駙馬伯又次之五府六部又次之應天府
及在京雜職官員又次之有不如儀從監察御史及儀
禮司糾復從之
免命婦朔望朝
永樂元年壬辰禮部言洪武間京官文武四品以上命
婦朔望朝中宫隆寒盛暑雨雪皆免上命併免朔望但
遇節來朝
飭陪京朝賀
成化八年南京鴻臚寺序班李琰奏近者南京文武官
員凡遇拜賀聖節等禮多因循不謹乞勅禮部移文南
京所司凡遇大朝賀悉照在京事例各衙門官員先具
職名手本送南京鴻臚寺報名至期聽糾儀監察御史
等官點閘如有托故不至及不具服攙越怠慢者具奏
執問庶使朝儀整肅事下禮部復奏從之
申明朝儀八事
成化十四年鴻臚寺卿施純禮科都給事中唐章御史
王濬等以近者朝班驚喧不定各奏朝參官多罔遵禮
度乞將朝儀榜示於長安左右門上命禮部通查朝儀
舊制以聞制是禮部尚書鄒榦等備錄洪武年間朝參
禮儀奏請申明榜示朝門曉諭禁約凡八條一朝班公
侯序於文武班首次駙馬次伯自一品以下各照品級
文東武西以次序列風憲糾儀官居下朝北紀事官居
文武第一班之後稍近上以便觀聽勿得越次如有陳
奏從班末行至御前跪奏畢即入班立一文武百官御
前侍坐遇有大小官奏事須起立侯奏畢復坐勿得倨
坐如有旨賜坐則復坐一文武官出入朝門各照品級
第加敬遜如一品以下官遇公侯駙馬加敬禮立則旁
立行則後從三品四品官遇一品二品官加遜禮行立
俱後五品以下倣此不得攙先越次如有事宣召勿拘
一百官朝參遇有聖諭教誡須當專心致意拱聽即便
省身克己不許放肆馳心外想一百官自入午門内不
許吐唾如朝參近侍御前有病咳𠻳者即許退班一百
官奏對務必從實知則為知不許妄對一凡大小官員
如隨上行丹墀身常朝北不得向南或右環轉隨侍不
許背北上陞奉天門及丹墀其隨從官員勿得徑行中
道并正道候有旨令行許側邊隨行一百官入朝門須
拱手端行威儀整肅不許行私揖禮
請肅朝儀
弘治十五年禮部復奏禮科都給事中吳仕偉等所言
肅朝儀事謂朝廷之上以嚴為主今文臣官入朝之際
有推擠諠譁或步趨放肆者有進掖門而掉臂過御橋
而附身者甚至班行踰越尊卑失次請如仕偉等所言
令御史序班糾奏從之
朝參面糾
嘉靖七年十月内禮部題該鴻臚寺左少卿王道中等
題為朝儀事仰惟皇上每日視朝御奉天門侍班御史
序班咫尺天顔如遇文武官員數少得以面糾至於每
月朔望及奏祭祀日期皇上御奉殿内侍班官員俱在
丹墀之下東西序立難以面糾及至其本糾劾則百官
俱散緩不及事以此因襲日久各衙門官員凡遇升殿
之日勤於朝參者固多而偷安一時不到朝參者亦不
為少乞望天語叮嚀戒諭各衙門官員以後凡遇朔望
及奏祭祀陞殿之日務要依期朝參等因抄呈到部看
得本官題稱乞要著為定例許御史序班照依殿内奏
事復命事例徑赴御前從實糾舉本寺與錦衣衛堂上
官趨候明旨處斷俟出奉天門外公同弔取門籍文簿
逐一查點許御史序班具本指名劾奏一節查得本年
九月内該給事中王汝梅題亦為前事節該奉聖旨這
本說的是近來在朝官朔望日多不朝參好生不謹禮
部便通行各衙門省諭今後再似這等朕别有區處該
各衙門知道欽此欽遵已經通行去後左少卿王道中
復有此奏臣等切惟皇上御門親正百官朝參員數多
寡昭然在列然必鴻臚寺高唱奏事然後御史序班敢
向御史面糾隨奉明旨查點請究此舊例也若遇朔望
及奏祭祀陞殿之日百官即有失儀者亦必具本參奏
不敢面糾見查大明會典内亦云文武官遇陞殿有違
越失儀者從監察御史儀禮司糾劾中間竝不曾言劾
及他事亦竝無面糾之辭何也蓋朔望非奏事之期殿
陛乃尊嚴之地故惟重體勢之高而暫略煩瑣之務其
與御門之時實為不同祖宗設立儀法深有至意今陞
殿之日若許其面糾則一二小臣得以擅入禁地近觸
天顔恐傷體勢若只具本指名劾奏所指安得其真而
是非混淆挾詐遂起末流有不可禁者前項二條具舊
章所弗載難便宜行但臣子之職惟勤為最先朝參之
禮不可以少怠近者常朝官員因循玩惰誠亦有之凡
遇陞殿之期至於朔望亦往往不肯赴朝上厪聖諭下
動論列實諸臣之罪也臣等請自今後凡遇朔望及奏
祭祀陞殿之日朝參官員不論多少皇上間出不意特
旨宣諭鴻臚寺官許令公同錦衣衛官俟駕退之後弔
取門籍文簿朝參各官俱出奉天門外金水橋邊聽侯
逐名查點奏請罰治不必付諸糾劾以起事端則天威
不測大震叠乎庶工體勢愈尊用克存乎舊典朝綱振
肅而怠玩俱知所警矣奉聖旨是
鴻臚寺題免朝例
嘉靖十一年八月内禮部題該鴻臚寺題為申明舊例
請宸斷以便遵守事及與通政司彼此辯争前後肆奏
本部仰遵聖諭備查典章俱經依擬明白復查得今年
正月間因聖體違和暫免朝參該寺題稱免朝日久一
應領勅繳勅人員若俱於御前面奏恐聖體於視朝之
初起數太多未免煩勞欲要暫於左順門領繳等因奉
聖旨是欽此本部看得該寺原題止是一時權宜未嘗
擬為定例近日以來一應領勅繳勅并例該面辭面見
人員但偶遇陰雨免朝之日該寺即令赴左順門繳進
此則甚非祖宗舊制况非該寺原題本意本部因復奏
前事合就題請今後領勅繳勅例該面辭面見等項雖
遇免朝仍侯視朝之日面奏所以重體統而防壅隔其
所關係未為輕小適聞奉旨免朝日期領勅繳等項不
係重大事情照該寺題准事例行欽此臣伏讀綸音不
勝疑駭切意本部題復之章因司事者互相講論言語
煩多恐未經聖覽前項旨意恐出閣臣一時票擬未曾
注意臣切謂朝廷差官降勅未有不係重大事情且頒
勅必於御前所以重皇命可以防詐𫝊旁出之奸繳勅
必於御前所以達下情可以防遲留隠匿之弊至於禮
該面辭面見人員即遇免朝日期豈不能少待而遽然
廢上下之禮殆非臣子之心所敢安者以此為不係重
大事情則御前進奏之事無復有重大於此者也且御
前與勅上勤天語陛下慎重絲綸特令翰林院學士捧
下今乃以為不係重大事情恐非所以仰承聖謨矣臣
實愚昧不通遠猷廟堂批答必有深意但在廷臣工本
部僚佐議與臣合非一人私見伏乞聖明於該科取本
部原題特加省覽仍賜問閣臣所以票擬之意萬一臣
有所見於朝廷大禮不為無補伏望聖裁重降御批改
回前命則宗社幸甚等因題奉聖旨卿說的是勅書領
繳見辭官員都照舊例行如遇雪雨風寒暫三五日免
視朝都著候待若朝廷小有不豫免朝日多准今春該
寺奏准事例行著為令
請申勅朝儀
嘉靖四十二年禮部復給事中王楷奏請申飭朝儀大
小官員不得從人多帶入朝直宿官軍不得坐卧御道
商販人等不得擅入長安門其習儀之日常朝官不得
無故不至違者俱論如法報可
慶賀儀
罷聖節冬至表箋
洪武五年命罷天下進賀聖節冬至表箋上謂侍臣曰
正旦為歲之首天運維新人君法天運以施政治進表
稱賀禮固宜然若生辰冬至亦皆稱賀於文繁矣且生
辰父母劬勞之日朕皇考皇妣蚤逝每於是日不勝悲
悼况忍受天下賀乎宜皆罷之羣臣對曰臣子敬君之
心無時不有惟不可煩瀆故因聖夀及時序致祝頌之
誠請如舊禮行之上不許
表賀夷貢麟鳥
正統三年十月禮部尚書胡濙等奏比者榜葛剌國遣
使以麒麟鸚鵡等物詣京朝貢斯皆皇上德被萬方仁
及庶類是以遠仁慕義航海來獻誠國家億萬年太平
之徵也請率在廷文武羣臣進表行慶賀禮仍命天下
文武五品以上衙門悉以表稱賀從之
慶賀表箋
凡遇萬夀聖節該親王及天下文武衙門進賀表文例
該陳設宣讀如遇免朝止將前項表文照例於是日早
用鼓樂迎至午門前司禮監官捧進先期開坐題請
凡遇中宫殿下千秋令節該親王進到慶賀箋文是日
早用鼓樂迎至午門前司禮監官捧進在京文官四品
以上武官三品以上命婦朝賀先期具題請旨
凡遇皇太子千秋節親王及天下文武衙門進到箋文
照例於是日早用鼓樂迎至午門前司禮監官捧進先
期具題請旨
嘉靖二十四年六月恭遇太廟告成詔告天下行移各
王府并在外文武五品以上衙門拜進表文慶賀先期
題請本年南京禮部等衙門賫捧慶賀皇太子箋文到
部看得前項箋文原無題奉明旨令其拜進今既齎捧
前來亦臣子一念忠敬之私合行進收以後如有進到
者俱照例施行等因奉聖旨是欽此
凡朝鮮安南琉球日本暹羅等國王差陪臣賫捧表箋
管送方物赴京慶賀謝恩等項除方物另行外其表箋
例該本部引奏進收如遇免朝將前項表箋俱送至午
門前司禮監官捧進先期題請一具手本二本一本行
司禮監知會請期一作交單
進表賞賜
凡各王府差來賫有禮物人員該給賞盤纏鈔二十錠
綵緞一表裏無禮物人員賞鈔一十錠文武衙門差來
官員賞盤纏鈔五錠行移内府照例奏請頒給本司給
散
慶賀糾儀及賜宴班次
成化四年正月申定監察御史殿中糾儀及丹墀賜宴
班次中書舍人李應禎奏凡遇行慶賀禮奉天殿預執
事者給事中十員該給賞盤纏鈔錠中東西立翰林院
中書舍人各四員為侍班官分立於導駕官後監察御
史四員為糾儀官立於侍班官下若慶成宴中書舍人
位給事中御史前而宴品均一初無厚薄皆舊制也近
時御史越班立導駕官下可為失憲體而亂舊章禮部
列宴席以中書舍人位給事中御史後及光祿寺設宴
品亦於給事中御史厚而中書舍人薄可謂諂勢要而
蔑禮法乞各正其失禮科給事中參應禎以小事瀆聖
聽宜究治事下禮部尚書姚蘷等議擬御史在殿中糾
儀有侍班官則立侍班下稍南無侍班官則立導駕官
下稍南其丹墀宴序中書舍人從近例坐於給事中御
史後宴品亦當均一而於給事中參則漫不可否上既
准擬且謂禮科挾私參奏當治其罪姑宥之其宴序可
視正統年間例行既而䕫復奏正統間文案不存無從
查考乞如今議為宜上亦是之
飭南京官儀
成化十一年南京監察御史楊成奏南京進賀聖節表
行禮時適有兩臣見五府及所隸武官大約不過三四
十人且班行失序跪拜參差及導送輒張雨蓋有策馬
前馳及便道先回者蓋緣雖設官糾儀而無簿籍可稽
以至漫視不謹及見每歲正旦冬至等節行大禮大臣
僅見遵守其部屬或越於近侍佐貳或先於正官或常
服以取自便或歴階互為談謔褻慢不恭難以悉數臣
惟南京根本重地其禮文隳廢且如此則外而三司府
縣可知矣章下禮部而復奏以為祖宗成法具悉典禮
但日夕廢墜誠有如成所言者合勅南京禮部移文府
部諸司凡遇大禮預具各官姓名送掌禮及糾儀官至
日通為檢查敢有仍前蹈弊者疏名以聞其在外聽禮
生呈舉上司轉為奏聞悉麗於法如此庶禮儀整肅人
知遵守從之
賀皇太子設位
嘉靖二十八年禮部奏故事皇太子朝賀設座文華殿
中今易用黃瓦則東宫受賀之位似應避尊上曰東宫
受賀位當設文華殿之左南向然今侍衛未備已之
謝恩儀
藩王謝恩
凡王府已受冊封齎捧謝恩表箋到部例該本部引奏
進收如遇免朝將前項表箋俱恭送至午門前司禮監
官捧進先期本部具題請旨
侯伯謝恩
凡公侯伯及衍聖公襲爵謝恩本部先期題知例該鴻
臚寺設案本爵具朝服本部引奏行五拜三叩頭禮如
遇免朝止令本爵先期一日赴鴻臚寺報名次日早具
朝服赴午門前照例行禮所進表文仍令本爵親捧至
左順門司禮監官捧進
狀元謝恩
凡狀元上表謝恩於三月二十二日本部表具奏本奏
目狀元率諸進士赴午門前行禮表文狀元親付司禮
監官捧進凡遇出朝備黃綾殼表副表目三本二本送
鴻臚寺宣讀一本本部備照如免朝不用
習儀
習儀所
凡正旦冬至聖節百官先期之三日及二日習儀正旦
冬至於朝天宫聖節於靈濟宫嘉靖九年更定郊祀冬
至習儀於先期之七日及六日二十一年令聖節正旦
冬至俱赴朝天宫習儀
翰林院官習儀
成化十四年十一月始令翰林院官習儀先是翰林官
僚自永樂宣德以來相𫝊免習儀至是錦衣緝事官校
奏學士王獻檢討張奏不赴習儀上命鞫問之獻奏舉
相𫝊之例以聞宥之仍詔自今行大禮先期習儀内閣
辦事者免其餘俱習儀如常
糾儀
輿馬僭越
弘治八年六月南京監察御史王存忠等奏舊例凡武
官雖公侯伯不得乘轎出入以習勞苦今成國公朱儀
魏國公徐俌武靖伯趙承慶南京錦衣衛帶俸指揮使
王銳乘轎出入儀俌慶俱乘八人轎僭越更甚其各衛
指揮而下乘馬又多用紅氊鞍籠馬杌胡床導從亦所
當禁下禮部復奏請俱論之以法上皆宥之仍諭不得
再犯以朱儀年老任重特命乘四人轎
申飭領勅等議
嘉靖十一年八月先是正月間上體違和數不視朝鴻
臚寺因請諸領勅繳勅及辭見人員暫受事左順門蓋
本一時權宜後因循遂為定制部以為非祖制執奏不
可得旨免朝領繳勅書諸事非係重大其該照寺題准
例行於是尚書夏言言朝廷差官降勅未有不係重大
事情者且領勅必於御前所以重大帝命以防詐𫝊旁
出入奸繳勅必於御前所以達下情可以防遲留隠匿
之弊至於禮該面辭面見人員即遇免朝豈不能稍待
而遽廢上下之禮殆非臣子之心所安以此為非重大
則御前奏進之事無復重大者臣愚以此必出一時閣
臣票擬之詞宜更加察上深然之詔勅書繳領見辭官
員竝遵舊制行如遇雨雪風寒暫三五日不視朝竝令
候待若免朝日久方准照該寺題准例行著為令
御殿稱賀侍班
嘉靖十二年先是上以大祀御殿誓戒羣臣中書舍人
無侍殿者御史楊行中奏之上怒其怠玩逮掌中書傅
棨等四人下詔獄棨等奏辯言故事誓戒無中書侍班
下禮部復議言陞殿禮儀翰林院官與中書舍人俱用
四人東西侍班第緣會典開載互有詳略故於誓戒進
歴等禮有翰林無中書棨等沿習舊規罪亦可原今宜
著為令凡御殿稱賀諸禮皆中書舍人與翰林諸臣分
班對立毋得異同上從其請因貸棨等
糾行禮不到
嘉靖三十一年八月二十四日該鴻臚寺序班曹榮題
為糾儀事參南京大理寺卿今陞戶部左侍郎總督倉
場督理西苑農事余胤緒謝恩行禮不到事屬違慢節
奏聖旨余胤緒不敬恩命着革了職冠帶閒住早朝各
項官員人等違失不止一人一次侍班的先後不到彼
此黨容自肆無禮今後着厰衛看着重治各該衙門知
道欽此
議糾朝儀班行
隆慶元年都給事中辛自修等以朝儀久曠班行不肅
請令禮部官考議成式疏下禮部及禮科會議至是奏
言國家初制百官以品序列故令皇極殿前所列品山
表識森然其後更定制度又有不拘於品者如内閣官
錦衣衛陞立寶位之東西翰林院學士列僉都御史之
上其他翰林官不論品級叙於京堂之内科道官自為
一等列於部屬之先及鴻臚寺尚寶司列於西階三科
六道與東班對侍雖若次第參差班行混淆然或以顧
問糾察或以奏事承旨莫不有因難以輕改今後常朝
悉如此例其餘官員仍依品級崇卑衙門資序為列如
有紊越聽糾儀官糾舉至於各官被服束帶會典所載
甚明不得僭用以乖典制從之
禮部志稿卷五十九
