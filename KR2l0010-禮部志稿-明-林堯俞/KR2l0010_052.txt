禮部志稿卷五十二
明俞汝楫編
列傳
尚書吕震
吕震字克聲陜西臨潼人自幼穎悟以神童稱年二十
以明經領鄉薦入太學二十六年朝廷欲稽郡邑壌地
之廣狹貢賦之多寡命有司具圖以進使賦役適均奸
弊無隠震承檄往西浙督之民不勞而事集既還京師
遂拜山西按察司僉事繼入為戶部主事尋復出為北
平按察司僉事所歴俱以才幹聞成祖在潛邸將舉兵
靖難震知天命有在遂竭勞績壬午年内難平以城守
功陞真定知府本年召為大理寺在少卿二年陞大理
寺卿三年拜刑部尚書六年冬遷禮部尚書七年車駕
北狩東宫監國震啟會試天下舉人得中式者陳璲等
七十五人閏四月琉球官生石達魯在監三年例當省
親震以事屬外夷馳驛以聞上從之八年四月震等啟
言琉球官生自其國省親復監挈帶妻子女伴未有給
賜皇太子命工部亟製給之仍悉賜衣巾靴縧衾褥枕
簟九年三月震奏舉廷試上可其奏賜蕭時中以下及
第出身有差十一年十二月二十八日鴻臚寺奏習正
旦賀儀上詔禮部翰林官問曰正旦日食百官賀禮可
行否震對曰日食與朝賀之時先後不相妨侍郎儀智
曰終是同日免賀為當後以學士楊士竒引証甚直竟
免賀十九年定鼎北京去行在二字震改北部夏四月
三殿災召羣臣直言得失震奏監生有單丁親老告侍
親者照例令侍養親終服闋起用其已經編伍者悉宜
宥免從之二十二年仁宗即位優遇隆渥恩禮有加嘗
從容上言百司庶政具有成法第悉遵祖訓行之勿有
所更則永世有賴仁宗嘉褒賜以綵幣鈔錠初命兼掌
太常卿事未幾加太子少師尋進太子太保仍兼禮部
尚書九月癸未震奏於上曰今喪服已踰二十七日請
如太祖倣漢制釋服纕易服楊士竒以為不可尚書蹇
義請兼二說明旦羣臣皆素衣冠黑角帶遂偕六部都
察院具奏報可明旦上素冠麻絰出視朝文臣惟學士
武臣惟英國公如上所服餘文武羣臣皆從義所定朝
畢上召蹇義夏原吉楊士竒等諭曰吕震昨奏易服皆
與汝等議之前奏時我已疑其非但聽臣下易之梓宫
在殯吾豈忍易後聞士竒有言始知震妄士竒所執是
因嘆曰張輔知禮六卿乃有不及又顧義曰汝所折衷
亦未當然不必再以語人羣臣聽其便十二月庚午百
官習新正儀於海印寺用樂明日楊士竒等乞勅禮部
設樂不作不報震復言士竒所議不當士奇與議復進
言遂有旨命禮部設樂不作正月初二日特召士竒四
人奉天門諭之曰吕震每事誤朕卿等所執停樂是洪
熙元年奉旨祀古皇帝王陵寝於關西復加厚賜俾訖
事便道祀先省母比還值宣宗登極凡冊立封拜及宴
勞事多任之震在禮部二十餘年凡禮樂制度郊廟祭
禮燕享錫賚朝覲會同之事莫不參酌古今以時舉行
太夫人家居年耄每形於憂念得承命歸省者三皆有
白金文綺之賜其歸也兩值關中飢即令所司出粟以
賑之既還條例以聞上多是之但震有通才不能持正
頗為清議所譏云宣德元年四月以疾卒於官年六十
有二
尚書胡濙
胡濙字源潔直隸武進人自幼端重不好戲嬉洪武中
登鄉薦登庚辰進士第擢兵科給事中尋陞右給事中
勤慎小心甚見委任成祖入正大統濙供職如故奏對
稱旨陞戶科都給事中丁亥命濙巡歴天下以訪異人
為名實欲察審人心向背也丙申還朝遭内艱詔起復
視事冬陞禮部右侍郎明年仍命巡歴江浙等處癸卯
自鈞㐮還時駕親征北敵駐驆宣府濙馳見行在賜坐
與語因以民間欣戴之意慰勞而出先是仁宗在青宫
監國南京時有為飛語者成祖疑之命濙往察焉濙至
密疏七事皆誠敬孝謹上覧之大悦自是不復疑仁宗
嗣位遷太子賓客南京國子監祭酒宣宗嗣位復禮部
左侍郎兼職如故尋自南京入朝進行在禮部尚書益
見倚任漢庶人反濙贊上親征事平賜賚優厚丁未賜
近第於長安右門仍給閽者二人侍焉戊申賜銀範圖
書四其一以清和恭靖為文嘗以生辰令光祿寺賜宴
於其第己酉命兼詹事府事凡駕巡邊必命扈從辛亥
兼掌戶部行在事嘗遇天夀節御製詩以寵之仍面諭
之曰朕茂膺天眷惟爾翼贊之功因賜宴沾醉新建禮
部仍命光祿具宴落之勲戚公卿皆與濙每燕見即問
曰卿何所言凡有章疏即行之九載秩滿賜勅奬諭上
即位待遇尤厚凡軍國重務皆令與聞年及七十上章
乞致仕上勉畱之己巳上親征迤北命濙居守陞太子
太傅階榮祿大夫景泰中以立儲陞少傅兼太子太師
二俸兼支當畱守時廷議迎上皇衆相顧不敢言濙獨
以奉迎儀注送内閣上在南宫屢請百官朝廷安門不
報及復位濙力疾入見時年八十餘因以疾病不任朝
謁乞歸老且辭師傅二職上從之命以尚書致仕賜璽
書慰諭侑以白金寶鏹金織襲衣仍給傳以歸官其長
子寧為錦衣衛世襲鎮撫命歸終養天順七年卒事聞
贈太保謚忠安遣官諭祭勅有司營葬濙為人節儉寬
和喜怒不形於色待人温恭有禮時以德量稱性多知
每朝廷建置太議皆預定於中而承迎於外卒能因時
以成其功名故歴事累朝幾六十年榮遇不衰位兼孤
卿富夀罕儷尤慕仙術招致術士出入無間以損譽云
尚書楊寧
楊寧字彦謐直隸歙縣人繇進士授刑部主事正統三
年随兵部尚書魏原巡視宣府大同邊備四年出師征
剿麓川以中官監軍薦寧偕往至境賊欵軍門約降主
將許之寧曰兵未加而敵降是詐以諉我也宜嚴兵以
備之已而賊兵果至以功特陞郎中六年仍舉麓川之
師兵部尚書王驥總軍務薦寧偕往攻破杉木籠山柵
砦搗其巢穴師還以功進刑部右侍郎九年參贊雲南
軍務請置隴川宣撫司又即騰沖險塞築城控制蠻夷
戊辰巡撫江西詢求民瘼士民畏服景泰初召還進禮
部尚書與毘陵胡濙協心政務濟寬以嚴人謂得體後
二年以足疾調南京刑部天順初致仕未幾卒訃聞遣
官賜祭營葬寧為人機警負才能善交權貴麓川之行
雖已成功而其不免於清議亦以此云
尚書楊善
楊善字思敬順天府大興縣人年十七為府學生成祖
皇帝舉兵靖難善與守城除典儀所引禮舍人永樂改
元擢為鴻臚寺序班改鳴贊累陞至本寺卿正統十三
年陞禮部左侍郎十四年遷都察院副都御史督守九
門尋陞右都御史景泰元年使北廷迎車駕回京遷左
都御史先是遣使迎請車駕額森以為非大臣不許及
善至果知其大臣善又有機變能動額森且自出財帛
以啖其衆遂得迎回三年以易儲加太子太保仍理鴻
臚寺事天順元年上復位封奉天翊衛推誠宣力守正
文臣特進光祿柱國興濟伯掌左軍都督府事食祿千
二百石給賜誥券復錄其子并養子出使功得祿秋者
十數人上眷顧甚隆已而為石亨輩譖言疎之尋命兼
掌禮部事卒年七十有五上悼惜之輟視朝一日遣官
諭祭贈興濟侯謚忠敏命有司營葬事善容貌魁梧應
對敏捷在鴻臚五十餘年其朝會慶賀宴享之禮及四
夷朝貢之儀未有熟於善者然素無學術為人外若柔
和中實隂忮凡事之可以利己自便者無不為之永樂
初嚴治方孝孺之黨庶吉士章朴與善同坐事朴言家
有孝孺文集善即借觀密以奏聞遂戮朴而復善官正
統中太監王振用事善媚事之不憚屈己迨上復位輒
恃功凌人招權納賂亞於石亨張軏出諷言官舉劾奸
黨而入稱為公論王文于謙之死陳循等之竄善有力
焉然其出使北廷能使國威不屈額森攝服卒之奉駕
南還其忠藎之氣有足尚云
尚書蕭晅
蕭晅字養善江西泰和人宣德丁未進士正統五年授
吏部文選主事八年晉考功員外郎十一年陞稽勲郎
中厚重優容喜怒不形而坦夷悃實不為皎皎之行以
取聲名久之陞雲南副使慎憲度理冤獄於官民示以
恩信不務摶擊及進右布政使益務鎮静因其俗而順
治之民夷帖然天順初年轉湖廣左布政使沈潛有幹
局事必求於便民時苗寇弗靖用兵征勦調度甚繁晅
節縮冗費出公帑餘蓄以充芻粟嘗有勅督造戰船甚
急衆議欲賦財於民晅不可白於巡撫白圭請清積餘
木代造全楚不擾其他於民有利興不利者罷行各中
其宜天順四年春入覲畢英宗召大學士李賢曰黜陟
之典亦須舉行賢曰此祖宗舊制即勅吏部都察院退
不職者數百人旌其才行超卓政績顯著晅與布政賈
銓等以下十人賜以衣服楮幣禮部筵宴命太監牛玉
大學士李賢吏部尚書王翺侍宴以勵其衆輿論懽然
随召晅為禮部尚書是年知貢舉學士李原修撰柯潛
為會試考官揭曉後有落第舉人奏考官較文顛倒者
上問李賢對曰此乃私忿考官實無弊如臣弟譲亦不
中可見其公上意始解乃命晅會翰林院考前奏者多
不能答題意因疏其狂妄命枷號部前以示衆澆風頓
息晅為人朴實故蒞政臨民惠然稽古右文非其所優
遂改南京禮部未幾致仕天順元年卒遣官諭祭命有
司營葬
尚書石瑁
石瑁字信之山西應州人宣德癸丑進士擢禮科給事
中性謹飭不務竒節正統九年陞金華知府蒞政嚴謹
修舉廢墜甚得民心十三年處州劇賊楊熙輩流劫隣
郡乃繕城聚粮為守備計賊果猖獗為浙東患朝廷命
將征撫而歸化避難之民與駐劄官軍不計其數皆仰
給羣庾瑁調度有方事平餘積尚多總督上其功超陞
福建右布政使益尚清謹簡在閩藩年久無赫赫譽而
朴實悃愊與民相宜進南京吏部左侍郎會禮部缺尚
書王翺在吏部不喜南士喜瑁北人拙直遂薦瑁代蕭
晅為尚書瑁不學少文典禮非其所諳士論譁然不服
一日英宗召大學士李賢曰今六部尚書庶皆得人惟
禮部石瑁稍弱賢曰此人居是位不滿人望早晩宜致
仕上曰且畱之恐後來者未必過之六年夏四月一日
奉天門奏事畢静鞭上起身召禮部石瑁等疾出班趨
走欲上御階鴻臚寺呼止方轉回御道跪承旨與勅書
選妃事上下金臺即召賢曰石瑁動止粗疎失措如此
何為禮部尚書不求自退朝廷難於遣逐賢曰誠如聖
諭令其自退全大臣之義上曰若戶部侍郎張睿可以
代之賢曰張睿老成人此職亦宜賢即報瑁疏乞致仕
瑁遂自陳上見瑁疏意却不忍曰瑁為人篤實豈可因
此小失而退命太監牛玉勅吏部尚書王翺與賢議賢
等言石瑁亦淳誠人但動作遲鈍耳既畱之張睿可不
動也七年以老致仕卒贈資德大夫給賜誥命遣官諭
祭
尚書姚䕫
姚䕫字大章浙江桐廬人少穎悟不羣正統間以春秋
舉鄉試會試皆第一賜進士出身擢吏科給事中多所
論列己巳之變尤憤激奮發遇事敢言景泰改元超拜
南京刑部右侍郎尋改南京禮部奏命考察雲南官吏
還朝畱任禮部天順丁丑春正月景泰不豫尚書胡濙
病告䕫強之出十四日率文武大臣於左順門問安退
集東閣議立皇太子上疏懇請未允次日䕫欲率百官
伏闕以請是夕以學士商輅議定遂歸十六日早三鼓
至朝房輅具本稿有陛下為宣宗章皇帝之子當立宣
宗章皇帝之孫正位東宫等語䕫躍然舉筆於立上添
一復字時侍郎鄒幹等語俱稱善巳時入朝衆議合文
武大小官僉名具一樣寫二本因遲悞延至十七日早
變作弗果進英宗復立石亨輩竊弄威權䕫視之如常
亨憾其不附己乘間調䕫南京禮部英廟素知䕫為人
且聞正月立儲之議未幾召至京賜二品服轉禮部左
侍郎戊寅吏部左侍郎缺一日英廟召大學士李賢曰
吏部乃天下人物權衡非他官比先生以為誰賢曰以
在朝觀之無如禮部二人可擇一用之上復問其優劣
賢曰姚䕫表裏相稱有大臣之量上遂用之癸未遷禮
部尚書階資善大夫䕫詳雅敬謹明於典禮克稱厥任
上深嘉之甲申憲廟嗣位命侍經筵賜白金綺寶等物
成化年乙酉上耕耤田幸太學皆從䕫所請宴賜有加
又大同猫兒庄本北人入貢正路至是北使有從他路
入者上因守臣之奏許之䕫請筵賞賜一切殺禮北使
有後言䕫令通使諭旨云故迤北使臣進貢俱從正路
入境故朝廷有大筵宴相待今爾從小路來疑非迤北
頭目比只照他處使臣相待耳北使不復有言人以為
得馭外之體丙戌會試䕫知貢舉預陳數事以杜僥倖
閏三月進資善大夫五月䕫率羣臣上封事其略曰皇
上當念祖宗之付託思天下之艱難勿以目前無事以
恣於宴安肆於逸樂以禮法齊家以節儉制用官爵無
濫授金帛無妄費土木勿妄興齋醮勿頻設出入有防
巡遊有度節嗜欲養天和畱心萬機無忘正務上嘉其
言慰諭甚至丁亥正月賜金織麒麟文綺朝鮮進海東
青䕫言非故事宜下詔自今非常貢之物不得進以示
不寳遠物之意戊子四月以災變率羣臣上疏言皇上
春秋鼎盛而震位尚虛宜均愛六宫以繁子嗣然此事
自陛下身上用非求神奉佛所能致也若西山塔院勞
民傷財宜在停罷阿叱哩之流惑世誣民宜在斥回畱
心經筵裁決政務親君子遠小人服食動息遵祖宗舊
規以順天意上嘉納之慈懿皇太后崩卜葬有異議内
閣大學士彭時等執不可繼之以疏事下禮部䕫率羣
臣覆奏詞甚懇切有曰山陵宗廟聖孝所先綱常典禮
國家攸重萬一合葬祔廟之禮少有疑阻關繫非細豈
能保其將來無據禮改從正者上覧奏感泣下卒從其
議當時雖賴内閣臺諫維持而䕫力居多䕫在禮部會
議條陳多進讜言但皇太后夀誕建設齋醮乃欲會大
臣收賈炷名相率詣寺觀行禮祈福於全德不無歉云
五年遷吏部尚書加太子少保成化九年卒年六十訃
聞上震悼賻祭營葬給驛歸其喪贈榮祿大夫少保謚
文敏賜誥命
尚書鄒幹
鄒幹字宗盛浙江餘姚人父濟詹事府少詹事贈太子
太保謚文敏在太宗皇帝時為宫寮卒幹尚幼適仁宗
皇帝監國南京遣充應天府學生親加訓勉賜鈔二千
貫仍月給米二石以資養之幹感激奮勵力學不懈正
統戊午中鄉試明年己未遂登進士第庚申初授兵部
職方司主事歴陞武選司員外郎中己巳八月北敵犯
邊英宗北狩京師戒嚴一時所需甲仗粮餉未有能任
其劇者乃超陞兵部右侍郎幹殫竭智力日共厥事倉
猝間發廩以給兵士或不候奏報而行一日兵士擁東
城門請給馬草適鄕民萬計避難走城下叫號求開門
守者難之幹曰草不得則廏馬不過瘦死爾城以衛民
若無所衛焉用城為且聞敵距城尚遠若至近境門開
無及而民皆死矣竟從其言獲濟及敵退明年改元景
泰被勅奬諭辛未清軍職帖黃事竣改禮部壬申奏勅
考察山西官吏癸酉河南鳳陽等處大水詔往救荒民
多受惠奏免税粮若干萬石既歸命督易州山厰薪炭
積弊頓革因奏設主事一人總核其事幹獨總其綱而
已居三年召還治部事尋陞左侍郎進階正議大夫資
治尹天順丁丑英宗復位尚書胡濙方致其事去諸冊
立大禮並從幹詳定而行時㐮王來朝故事當祭禁門
而入自遷都後來朝禮絶莫有知者幹檢太常故典行
之及上不豫復行皇太子御文華門代朝禮成化丙戌
命撫安畿内許便宜行事明年以老辭不允未幾特拜
南京禮部尚書時祭酒周洪謨奏復會饌詔幹與工部
議卒尼不行居二年召還禮部尚書仍令經筵侍班幹
性謙謹喜揚人之善處事是非不肯詭隨嘗因災異首
以妄費濫賞及修苑囿設齋醮為言後以度僧道過多
因極言其弊奏為定制多遵行之少侍文敏公多聞典
故及居官往往述以諭諸寮屬其言皆可書者十四年
加太子少保十六年特勅致仕令馳驛還仍令有司月
給米二石歲給夫四人家居夀八十四至弘治五年卒
卒之前二月以杭屬縣大饑心切甚憫手具疏以聞上
嘉其身居田里不預政事能達民隠如此詔有司如所
奏賑恤即出内帑文綺賜幹以旌其賢及聞訃贈太子
太保謚康靖
尚書周洪謨
周洪謨字堯弼四川長寧人正統十年進士及第授翰
林院編修景泰三年選為東官官陞左春坊左贊善仍
兼編修寰宇通志成陞侍讀仍兼贊善天順二年改南
京翰林院署院事八年召修英宗實錄時戎珙蠻入宼
上備禦方略多見采納成化元年以秩滿陞侍讀學士
尋陞南京國子監祭酒嘗奏孔子冕十二旒衣十二章
惟舞佾邊豆不稱於是命加舞佾為八邊豆為十二孔
廟純用天子禮樂自此始十二年陞禮部右侍郎轉左
侍郎上疏請造璿璣玉衡憲宗即命洪謨自製衆謂必
不可成旬日間乃製成以進賜賚有加十七年陞本部
尚書烏思藏等處入貢其貢使數踰舊制一歲中有至
三四千人者賜賞靡費不可勝計自長河西諸番皆冒
以圖利公言此特無印符為騐耳宜依海南諸番例各
給與符二十道入貢備填貢物使數於上仍識以舊賜
金印至關驗以防詐偽詔從其議其費始省丁未月當
食不食或以為宜賀公謂此隂盛之象豈宜賀耶遂止
當命祭天夀山神見役夫運載相繼於道知有所營建
也歸言月令云盛夏不可興土功又曰舉大事必有天
殃今歲大旱未必不由於此且時方炎蒸人易疾疫宜
暫休息之不報尋加太子少保乞致仕許之弘治四年
卒年七十二謚文安賜祭葬如例洪謨務莊寡合博覧
強記著疑辯錄其所論述多出新意為文亦富贍尤善
談兵論事每執己見鮮適於用云
尚書耿裕
耿裕字好問河南盧氏縣人南京刑部尚書九疇之子
景泰五年進士改翰林院庶吉士授戶科給事中尋改
工科天順初九疇以劾將臣忤旨補外裕亦坐調泗州
判官丁父憂服闋改定州成化初言官白裕無罪復除
檢討與修英廟實錄成陞修撰尋遷國子監司業轉祭
酒陞吏部右侍郎丁母憂服闋轉左侍郎二十二年進
本部尚書素與大學士萬安不諧造飛語中之遂改南
京禮部弘治初改南京兵部尋召入為禮部尚書孝宗
初政勵精圖治多行大典禮裕素博雅通知古今能斟
酌而行得會通之宜時以灾異求言裕率左侍郎倪岳
同羣臣等陳七事一預節親藩一懲究欺弊一均平銓
選一照例附選一減造軍器一遵復舊制一裁抑侵尅
大意謂田土有限藩封日增國賦日消乞開示條件之
國之際不許生事擾人在國之時不許輒行奏討又人
臣事君以不欺為本如雲南之木邦貴州之都勻江西
之南贑以至兩廣三邊南北兩畿之間侵犯者不為克
復之計盜竊者不聞捕勦之策甚者殺良民以為賊假
敗績以為功捷奏率為虛聲掩獲遂為良策宜一一從
公究理以懲欺弊又兩京官職出身既相同而遷轉之
際乃至懸絶及監生考勤上選先後互異須斟酌通融
庶事體歸一又南京兵仗局前厰建造軍器共七萬六
千餘件收貯南京戊字庫聽候應用今地卑年久朽壊
綉爛有名無實乞暫且停止以後減半成造至於鈔關
收税乞免戶部差官照舊制勅鎮撫鎮巡委府官管理
及曾經抽分去處給與執照不復重復抽分上謂其有
防微杜漸之意深嘉納焉崇王嘗乞詣京師朝賀勅諸
臣集議裕言王雖至親於制不宜况兹飢歲所過必勞
供役民何以堪上從之西夷貢獅子上言賈胡嗜利受
之無益且彼泛海而來非繇故貢道宜却其物亦從之
畿内多自宫以求進者紛然行賂上疏請治其罪一時
雖不能盡絶然自是禁例甚嚴無敢再犯者癸丑復改
吏部進太子太保弘治九年卒輟朝一日贈榮祿大夫
太保謚文恪裕美鬚髯善談論多識國家典故坦夷率
直自奉儉約不營産業人稱其有父風所著有臺閣紀
聞藏於家
禮部志稿卷五十二
