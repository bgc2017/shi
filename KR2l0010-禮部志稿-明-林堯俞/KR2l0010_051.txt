禮部志稿卷五十一
明俞汝楫編
列傳
尚書崔亮
崔亮字執夫直隸藁城人洪武元年授中書禮曹主事
遷濟南知府以母憂起復為禮部尚書癸未詔定官員
親屬冠服之禮亮於内外官員父兄伯叔子孫弟姪及
隸卒軍士等制各定有差三年上諭亮曰司天臺言朔
日以來日中有黑子占者多以為祭天不順禮所致令
亮制之亮引周漢唐宋及元損益不同復以我國朝前
議圜丘從祀之禮以漢唐為煩故止祀日月星辰太歲
為簡當上然之而止復問郊祀天地拜位皆正中而百
官朝參則列東西避正中何也亮對以天子祭天升自
午陛祭社升自子陛蓋社主隂隂北方也故君南向答
隂之義也郊主陽陽南方也故君北向以答陽也若羣
臣朝參無答神之義俱當避君上之尊故升降則皆繇
卯陛朝班則分列東西以避馳道此其義不同上繇是
益重亮因命百官朝參左右班不得越三尺省府臺公
俱就拜甬道上復承命議百官及内史監官於皇太子
親王前稱殿下自稱名若本宫内史本府官及承奉司
於皇太子親王前俱稱殿下自稱臣百官在上前稱皇
太子稱親王曰某王又定大朝會常朝及内外官員辭
謝奏事待班等禮付侍儀司行之並定皇太子以下及
羣臣賜坐殿下坐墩墩制參酌宋典各有等差其他請
旗纛止祭於當祭之月與夫宗廟四時之祭皆用四時
孟月及歲除凡五祭於清明等節各備時物薦享俱允
行之時禮儀草創而亮引証考據多本經典云
尚書錢用壬
錢用壬直隸廣德州人故元進士為翰林院編修張士
誠據吳用為淮南省參政後來歸授按察司副使遷中
書省參議改御史臺經歴洪武元年陞禮部尚書秋八
月遣官釋奠於先師孔子用壬等奏周制凡始立學者
釋奠於先聖先師凡學春秋釋奠於先師秋冬亦如之
漢儒以先聖為公若先師孔子為詩書之官若禮有高
堂生樂有制氏詩有毛公書有伏生可以為師者蓋四
時之學將習其道故釋奠各以其師而不及先聖惟春
秋合樂則天子視樂有司總祭先聖先師是則漢時釋
奠亦略可知矣魏正始中使太常釋奠於辟廱晉釋奠
於國學東晉成穆孝武皆親釋奠隋制國子監每歲四
仲月上丁釋奠先聖先師州縣學則用春秋仲月唐初
釋奠儒官為祭主直書博士姓名敢昭告於先聖許敬
宗奏請令國子監祭酒為初獻詞稱皇帝謹遣仍令司
業為亞獻博士為終獻縣則令為初獻丞為亞獻主簿
及尉通為終獻永為禮制武德貞觀中皆以二月親幸
國子監釋奠開耀景龍中皆皇太子釋奠於太學開元
中詔春秋釋奠以三公攝事著之常式若遇大祀則仲
丁州縣用上丁宋元因古禮而損益之今宜定制以仲
春仲秋二上丁日降香遣官祀國學以丞相初獻翰林
學士亞獻國子監祭酒終獻上然之至是遣官致祭本
年十二月乞休賜居湖州
尚書陶凱
陶凱字仲立浙江臨海人博學善屬文至元中以明經
掇科除永豐教諭國初薦入朝授翰林編修與修元史
又撰洪武廣韻若干卷以進上稱善命教大本堂授楚
王經洪武三年陞禮部尚書剖符封功臣議五等封爵
據歴代故實討論詳定四夷之未歸附草璽書諭之悉
效順獻琛於時法制未備上命有司各行鄕飲乃采周
官儀禮及唐宋之制參定其儀又以兵亂之後人才荒
落命定科舉式行於天下以取賢斂才焉開國之初百
凡禮儀區畫為多四年初設進士取吳伯宗等一百二
十人而凱實提調之得人之盛始此遂刻程文而凱叙
其首九月冊河南王巴拜女為秦王樉妃時妃有外王
父喪上命廷臣議之凱奏大功以下雖凡人亦可成婚
况王妃無服上命中使及女史往諭妃家行納徵發冊
禮五年十二月凱言漢唐宋皆有會要紀載時政以資
稽考今起居注紀言紀事藏之金櫃已呈為實錄凡諸
司領錄聖旨及奏事簿籍紀載時政可以垂法後世者
宜依會要編類為書使後之議事者有所考焉其臺省
府宜各置銅櫃藏領錄簿以備稽考俱從之尋出為湖
廣行省參政會使高麗主客誤用符驗上坐與知罪遂
曰臣受知陛下官高二品夀至七旬死復何憾雖向有
金牌免死之旨亦不自表也翼日上傷悼之贈太子少
保以旌其忠洪武八年三月也葬長潭山下
尚書楊訓文
楊訓文四川潼川人為元淮海書院山長遇亂不能去
王師下揚州聞其名徵起拜之起居注上諭訓文曰起
居之職非專事紀錄而已要在輸忠納誨致主於無過
之地而後為盡職也爾素稱謹厚當始終一致苟易其
所守則患必生矣譬如馳馬致戒於險阻則不墜肆意
於平曠則顛蹶吾每以此自警故以示爾等他日復命
訓文同滕毅集古無道之君所行之事以進曰往古人
君所為善惡皆可見為龜鑑吾所觀此者正欲知喪亂
之繇以為之戒耳兩遷中書省左司郎中洪武元年改
太常寺卿二年出知湖州三年移知汀州四年陞禮部
尚書協陶凱理部事是歲肇舉進士命禮部尚書陶凱
與前侍講學士潘廷堅為會試主司侍講學士詹同國
子司業宋濂吏部員外郎原本前貢士鮑恂為同考至
廷試又命訓文協陶凱提調得進士吳伯宗等一百二
十人號稱得人本年改戶部拜河南行省參政五年二
月卒人稱其有學行政事云
尚書牛諒
牛諒山東東平人洪武元年以秀才舉擢典簿二年同
學士張以寧出使安南至界日煃以卒其姪日熞立以
寧獲勅印畱洱江使諒入其國諭以來意諒宣德威黎
人效順三年回京以使稱旨陞工部員外郎四年廷試
進士充讀卷官五年陞禮部尚書六年命承旨詹同等制
釋奠先師孔子樂章諒以所定禮儀進朝可又奉命定
大祀分獻禮上初獻禮畢分獻官即行初獻亞獻終獻
亦如之又上建陪祭官齋房於北郊齋宫之西南命諒
與承旨詹同等議省牲所冠服用同等奏玉藻君皮弁
以日視朝遂以食則皮弁似與命常服之服同今中祀
既以皮弁行禮則省牲上用常服又上命禮官參考歴
代帝王祀廟諒奏三王開天立極大有功德於民京都
有廟春秋享祀宜令太常掌之祀以太牢漢高祖光武
唐高祖太宗宋太祖元世祖宜令有司就各陵立廟每
歲仲春以少牢致祭商中宗高宗等亦宜令有司立陵
廟三年一祭祭以少牢上曰五帝三王及漢唐宋創業
之君俱宜於京師立廟致祭其餘守成賢君令有司祭
於陵廟皆每歲春秋祭之又詔定文武官誥命制度命
諒與學士宋濂稽古詳定其式諒等參考唐宋誥命以
進上從之七年十一月勅禮部官定喪服之制諒奏周
禮儀父在為母服期年若庶母則無服上謂其不近人
情命翰林學士宋濂等考定喪禮於是濂等考得古人
論母喪者凡四十二人願服三年者二十八人服期年
者十四人奏之諒為人樸實議禮精密本年以事降本
部主事尋復前職未幾致仕
尚書吕本
吕本鳳陽夀州人仕元為元帥府都事其後來歸歲丙
午為中書掾史吳元年授湖廣行省照磨洪武三年陞
中書省右司郎中四年改左司郎中五年陞刑部侍郎
尋進吏部尚書六年除太常寺卿七年以事左遷北平
按察司檢事召還授禮部尚書八年正月諭本令天下
有寄跡佛老志尚聖賢者許入國學以習天理民彛乃
畀之以政本年出為兩浙都轉運塩使十二年復授太
常寺卿十四年以疾卒賜葬鍾山之隂本無子其女皇
太子妃
尚書張籌
張籌字惟中常州無錫人少明經元季浙江省試第一
洪武四年吏部尚書詹同薦籌有文學應奉翰林文字
授禮部主事奉詔同禮部尚書陶凱等采摭漢唐以來
藩王善惡可為勸戒者為昭鑑錄六年陞廣東行省參
政九年陞禮部尚書值晉王妃謝氏薨命籌同學士宋
濂議喪服制籌以濂議奏上按唐制皇帝為皇妃等舉
哀畢則常服宋制皇帝為皇親舉哀素服幞頭白羅衫
黑銀帶令參酌唐宋之制皇帝及中宫服大功諸妃皆
服小功南昌王妃服大功東宫親王公主皆服小功晉
王服齊衰杖期靖江王服小功王妃服緦麻輟朝三日
既成服皇帝出次釋服服常服制曰可命著為令十年
坐事罰輸作十二年起禮部員外郎尋以事免
尚書朱夢炎
朱夢炎字仲雅南昌進賢人祖粹中宋末漕貢進士夢
炎少孤粹中訓之學成登元至正辛卯進士為撫州金
谿丞歲丙午以故官入京延居上賓館命與儒士熊鼎
等集古忠良奸邪事實以恒辟直觧之為公子書及務
農技藝商賈書使貴賤之家講誦通知大義書既成有
白金衣帽鞾韈之賜俄除授國子博士俾領胄子教之
夢炎日以所為書訓迪諸生兼使講誦經書無有弗率
教者上時召問夢炎奏對詳雅應制作為文章皆典則
有據上益重之吳元年遷翰林修撰坐小誤出為浙江
按察司經歴洪武二年轉山西行省員外郎是年入為
禮部員外郎尋陞侍郎十一年四月陞本部尚書夢炎
博學善記通歴代文獻之學如指諸掌朝廷稽古議禮
審學皆有力焉
尚書偰斯
偰斯應天府溧陽縣人故元嘉定州知州來附王師洪
武元年授兵部員外郎本年擢尚寳符寶郎二年高麗
遣使上表來貢方物遣使齎印封之改尚寶司丞仍以
祀文牲幣祭其境内山川使回稱旨日侍左右四年出
知太安州六年改授河間府知府俱以才幹著而民亦
不擾九年入為戶部郎中尋陞戶部尚書本年調山西
左參政十三年正月召拜吏部尚書二月改禮部尚書
三月詔定公侯稱號上諭斯曰自今封公侯不必加以
散官已授券誥者且仍其舊若追封公侯生則曾佩將
軍印者仍列於銜於是斯等奏定則式為三公之銜曰
開國轉運推誠宣力武臣某公某侯食祿若干石世襲
者曰世襲某公某侯食糧若干石追封者曰開國轉運
推誠宣力武臣某將軍某公某侯追封某王某公謚某
本年以年老致仕
尚書李叔正
李叔正初名宗頤字克正南昌靖安人其先唐宗室世
家四會至殿中侍御史翰林學士積中始家南昌叔正
生而聰穎善紀年十二以能詩聞人以神童呼之既長
博通諸子百家之言江西十才子叔正其一也方陳友
諒䧟南昌時妻夏氏投井而死叔正終身不再娶歲丙
午初設國子學有以宗頤名薦者擢為學正洪武三年
告歸田里許之既退自齒於齊民已而廷臣以太學舊
僚文行兼備無若叔正者登名薦剡以誤克正為叔正
四年徵至京師仍除國子學正遷渭南縣丞時同州與
蒲城人争地連年不決行省以是事委之叔正即單騎
至其處召兩家至前立談而決縣歲輸粮二萬而田無
定額乃立里社丈量立法密而用刑嚴奸慝警服畢獻
其誠於是豪右失計公私稱便遷興化知縣尋召為禮
部員外郎年老乞骸骨不許除國子監助教叔正凡三
至太學至是日與諸生講解立課程而督勉之雖貴胄
待之愈嚴旦夕端坐聽察誦習無倦容暇輙會計廪饌
毫髮無敢欺者朝論推讓其賢能遂遷監察御史嘗奉
命巡嶺表因適瓊州府吏訐告其守進表公座僉名鞠
之抵吏罪而守之誣得直上聞而大悦奬諭之曰人言
老御史懦乃明斷如是耶連擢湖廣參政陞布政使召
還為禮部侍郎十四年陞本部尚書七月日本國王良
懷遣僧如瑤等貢方物及馬匹上命却其貢仍命叔正
等移書責之尋卒於官年六十四
尚書劉仲質
劉仲質字文質江西分宜人敏而好學博通經史洪武
初舉薦宜春訓導被薦入京奏對稱旨擢翰林典簿階
文林郎日侍左右十二年命較正春秋本末十五年春
特拜禮部尚書四月諭仲質曰孔子明帝王之道以教
後世使君君臣臣父父子子綱常以正彝倫攸叙其功
參乎天地今天下郡縣廟正并建而報祀之禮止行京
師豈非缺典卿與儒臣其共定釋奠禮儀頒之天下學
校今以每歲春秋仲月通祀孔子丁巳上謂仲質曰國
學新成朕將釋菜於先師之禮宜加尊仲質乃與儒臣
定議上服皮弁服執圭詣先師再拜獻爵後又再拜退
易服詣彛倫堂祭酒司業博士助教進講賜坐侍臣以
次於東西講畢宣諭學官諸生而還明日祭酒率學官
上表謝上從之十一月奉勅旨條成學規一十二欵合
太祖欽定九條梓行以頒賜師生本月奉命頒劉向說
苑新序於天下學校令生員講讀十一月戊午倣宋殿
閣大學士之制以仲質為華蓋殿大學士上親製誥文
賜之曰朕閱宋書見尚文之美崇儒之道廓焉且當時
諸儒皆以賢德輔景運三百有竒焉今特倣宋制殿閣
之名必期近侍有補文並歐蘇爾仲質才頗稱任授以
華蓋殿大學士奉議大夫爾往欽哉未幾坐事降監察
御史後以年老致仕仲質為人篤厚文多質實如其人
云
尚書任昂
任昂河南河隂人博覧羣書早有才譽故元舉進士拜
山西寧晉縣知縣不受隱居山林日以經史自娛洪武
初年以儒士薦舉授襄垣訓導雅志作人多所成就十
一年擢監察御史十五年陞禮部尚書十六年正月上
命昂同太師李善長及諫院翰林院等官往監考定教
官生員高下分列班次規矩煥然明備於是奸弊盡革
增立監規八條三月廣東都指揮使狄崇王臻言妣阮
氏昔封淑人已沒仍乞封次妻何氏等為淑人詔下廷
臣議昂同李善長議以為亂嫡妾之分不可許上從之
遂命昂及翰林院儒士定嫡妄封贈例頒示中外十七
年二月奉命頒科舉成式行凡三年大比子午卯酉鄕
試辰戍丑未會試不拘額數六月上諭昂等曰近命製
大成樂器將以頒天下學校俾諸生習之以祀孔子是
年甲子初科監生舉首且中式者過半高皇帝喜甚面
諭祭酒宋訥以為訓導之功九月十三日昂侍華蓋殿
上諭昂曰在京鄕試多有取中的國子監生為他肯學
所以取中似這等生員好生光顯他父母恁禮部出榜
於原籍去處張掛着他鄉里知道自是科舉之途始重
矣本年命署吏部事未幾以年老致仕
尚書李原名
李原名即彦名字資善北直安州人洪武中以通經儒
士舉用至京洪武二十年試禮部尚書六月上諭原名
曰尚齒所以教敬事長所以教順虞夏商周之世莫不
以齒為尚而養老之禮未嘗廢是以人興於孝弟風俗
淳厚治道隆平曩者朕詔天下行養老之政尚慮有司
奉行不至耳爾其以朕命申之二十一年詔定歴代帝
王名臣從祀原名奏凡三十六人帝曰古之君臣同德
者始終一心載在史傳萬世不冺國家祀典必洽公論
不可徒觀其迹而不究其實若宋趙普負太祖為不忠
不可從祀元臣四傑穆呼哩為首不可以其孫從祀而
去其祖可祀穆呼哩而罷安圖既祀巴延其阿珠亦不
必祀如陳平馮異宋潘美皆節義凛然兼全始終可從
廟祀餘悉如原名所擬三月上親策多士臨軒命題策
問祀禮命戶部右侍郎沈士榮翰林學士劉三吾等讀
卷賜進士及第任享泰等九十七人又命原名礱石題
名祭酒宋訥撰記二十二年冬命原名申嚴巾帽之禁
魯王檀薨詔議喪制原名等奏曰考制喪制宜輟朝五
日皇帝於諸子無服宜素服五日而除諸王齊衰期年
以日易月十三日素服期年世子郡王與親王同公主
服齊衰期年下嫁者服大功九月郡主服同公主諸王
妃及靖江王世子郡王皆服小功五月從之二十三年
二月命考定合祀山川上曰王國有嶽鎮海瀆者即以
嶽為正祀次海次鎮次瀆風雲雷雨之神又次之於是
李原名為圖以進使頒諸國復圖命東海則燕齊皆祭
東嶽東鎮齊魯皆祭西海秦蜀皆祭南海晉祭北海三
月申定官民飾先是上見朝臣所服之衣多取便易日
就短窄有乖古制乃令原名同國子司業龔斆參酌時
宜俾存古意原名等著為定例頒示中外原名議禮精
密多見施行後以年老致仕
尚書任亨泰
任亨泰字古雍湖廣襄陽人繇歲貢入太學中洪武十
八年三月殿試擢亨泰第一召祭酒宋訥褒諭之命撰
進士題名記立碑於監門授翰林院修撰二十五年改
詹事院為府陞亨泰少詹事仍兼修撰二十七年五月
癸亥上重其學行擢禮部尚書時青州日照民江伯兒
以母病割股肉食之不愈乃禱於岱嶽祠誓云母病愈
則殺子以祀既而母病愈竟殺其三歲子祭有司以聞
上怒曰父子人倫至重禮父為長子三年服今百姓無
識殺其子絶滅倫理宜亟捕治之勿使傷壊風化因命
禮部定議旌表孝行事例行於天下亨泰等議上詔從
之又詔國子博士錢宰等至上語正定蔡氏書傳命翰
林院學士劉三吾等總其事開局翰林院時禮待諸儒
甚厚各賜以綺繒衣被等物又御製詩令次韻和之朝
參則班於侍衛之前宴享則賜坐殿中時酒樓成人賜
鈔宴其上各獻詩謝上大悦復遣亨泰諭旨諸儒有年
老願歸先遣之衆皆願畱至是書名蔡氏集傳得者存
之失者正之又集諸家之說足其未備三吾等率諸儒
上進賜名曰書傳會選命禮部刊行天下賜諸儒及宴
鈔俾馳驛而還二十八年三月秦王樉薨詔定喪禮亨
泰奏曰考之喪制宜輟朝五日今遇時享宜暫輟朝一日
服制與魯王同從之四月辛未上諭亨泰曰秦王既没
國事無統世子長成宜命襲爵爾其集議以聞亨泰同
翰林諸臣議漢諸王薨遣使者并嗣為王則玄冠衰絰
素服以承詔事畢反喪服諸侯受天子之命亦宜服其
命服使者出反喪服即位而哭既合於禮且協人情詔
依服命禮部行之九月庚戌命頒祖訓條章於内外文
武諸司十月辛卯朔亨泰曰百官朝參賜食實出厚恩
緣職事衆多供億為難請罷賜從之十一月出使安南
時將征龍州以其地界安南故先命亨泰同監察御史
嚴震直奉制書諭之亨泰等至丘温先以書遺王其略
曰亨泰等辭闕之日面奉旨諭雲南梁王元之子孫本
欲存宗祀奈何自謀弗靖匿逋逃誘邊人天討不容所
以滅亡今龍州不臣允廷臣議奏興十萬之師問彼之
罪地界安南五縣人民若有容納逋逃者盡行剿除然
猶念前王之篤實憫嗣王之弱冠復恐國人驚駭故遣
亨泰等親詣安南欵諭國王日焜以中朝狀元又亨泰
議論英發敬之盡禮至二十九年春二月使還上聞其
在安南私市蠻人為僕降為監察御史後以事免
尚書門克新
門克新鞏昌秦州人為人寬厚和易始為本州儒學訓
導二十六年秩滿來朝時天下學官入覲者咸命侍朝
或試文辭詢問經史及民間政事得失在列者多應對
不稱旨獨克新敷奏亮直上甚重之時紹興儒學教授
王俊華亦以善文辭稱旨遂擢華為右春坊右贊善克
新為左春坊左贊善後陞今官未幾以疾請告命太醫
給物藥不輟其祿已而疾革遂卒上嗟悼之遣官祭命
有司護喪歸葬於鄉
尚書鄭沂
鄭沂字仲與浙江浦江人宋時旌表義門之裔國初天
兵下浙東甫定金華選良家子弟為參隨舍人大將軍
衢處温台等州沂居行簡著能聲既而還京仍命歸鄉
里洪武二十五年宣召義門子弟年三十以上者至御
前選擢備用沂其一焉三十年八月又徵取大姓賢能
者授以重任吏部引奏上特召沂詣前語曰爾家大孝
大義累世同居前朝雖嘗仕宦我今使汝大貴御筆親
除為禮部尚書夙夜祇畏恪恭乃職同寅協和有如兄
弟於時新創大理寺命各部官會同審囚沂再三詳讞
無一人枉濫三十一年正月郊祭前期命焚諮城隍時
天大雨禮畢雨忽止夜半登壇月明星朗大禮慶成天
顔喜甚未幾奉旨往山西祭晉恭王五月還朝太祖疾
大漸既而賓天典禮畢即引年致仕東歸永樂二年成
祖思念舊臣復召沂授以前職蒞事三月憫其力衰不
煩以政特製誥命賜歸有世惇孝友天凛忠淳之語四
年朝廷新禮樂修永樂大典訪求天下圖書與姪監察
御史幹以義門家蔵書籍及龍吟雅友二琴上進蒙賜
白金百兩寶鈔一千二百錠文綺四端四年入朝賜白
金五十兩寶鈔四百錠文綺二端六年鄉人誣告義門
私造軍器朝廷遣官搜索一無所有止有舊紅漆器尚
存以罪坐家長□當之沂詣前請曰家長乃某之兄昏
耄無聞知某嘗為禮官不能使家衆遵國法罪坐某兄
弟争再三事聞於朝未幾蒙恩宥仍賜冠帶還家八年
大駕巡北京召致仕老臣南京聚會同館待以優禮五
日一朝東宫沂嘗為領袖駕還賜燕東歸十年三月忽
得氣疾浹旬一日呼二子杓槃來前曰吾仰賴天子寵
光祖宗德澤白衣授以尚書今年逾七十以疾終於正
寢幸莫大焉爾等當一心向公力行義事以圖報效言
畢風雨大作頃焉風静雨止倏然而逝
尚書陳迪
陳迪字景道直隸宣城人少倜儻有志操領洪武乙卯
鄉薦辟郡學訓導嘗為郡撰萬夀賀表上覧而異之除
翰林編修進侍講預修犬典擢山東布政司左參議捕
蝗弭盜民甚德之再遷雲南左布政時普定曲靖烏撒
烏蒙諸夷煽亂迪擊破之捷聞有白金彩幣之賜召入
為禮部尚書革除二年朝廷因災求言迪條陳清刑獄
恤流民等事多見采納尋加太子少保辭不受靖難師
起迪與太常寺卿黃子澄兵部尚書齊泰等上書陳論
大計嘗受命儹運粮儲過家未嘗入聞變即赴京師成
廟繼統召迪責問迪抗辭不屈與子鳳山丹山等六人
同日就戮將刑鳳山呼曰父親累我迪叱使勿言因罵
不絶口命割二子鼻舌熬熟俾食之迪吐唾之益肆指
斤遂俱凌遲而死人於衣帶中得詩有曰三受天王顧
命新山河帶礪此絲綸千秋公論明於日照徹區區不
二心又有五噫詞並悲烈不傳有老蒼頭候來保拾其
遺骸歸葬之計家橋是時宗婣悉戍邊徼洪熙改元詔
始釋之
尚書李至剛
李至剛名銅以字行直隸華亭人少穎敏不羈嘗從學
楊廉夫為詩文有清思洪武戍辰舉明經奉命侍懿文
太子初授詞部試郎中既實授坐累謫戍邊無幾召還
為虞部郎中尋陞河南布政司右參議會河決汴隄居
民危懼至剛建議毁王府積木作筏濟之人賴全活甚
衆革除中陞湖廣布政司左參議成祖入正大統來朝
大臣有言其才且洪武舊人遂以為通政司右通政尋
命與修洪武實錄且朝夕在上左右道說洪武中事甚
親密是冬陞禮部尚書時禮部之務叢脞至剛長於剸
繁條理井然益見寵遇實錄成有白金文綺錦織衣之
賜永樂二年春冊立皇太子命以尚書兼左春坊太學
士解縉最先進講及修永樂大典四方文儒皆集仍命
董之無幾為侍郎宋禮所間見疎歲餘降儀制郎中然
遇劇務必以屬之初解縉素相厚成祖御書大臣十人
命品評縉於至剛則云誕而附勢雖才不端既縉遭讒
出至剛懷宿恨言其怨望中傷之後召下獄而並下至
剛仁廟嗣位念其舊臣復以為左通政數月又念其老
不任朝參改知興化府時朝廷方需仁澤於天下至剛
勞心撫綏郡民德之甫再年卒於官享年七十
尚書鄭賜
鄭賜字彦嘉福建建寧人洪武乙丑進士授山東道監
察御史歲滿以最當陞時湖廣布政司奏官闕賜與翰
林院檢討吳文俱受命為參議二人同德協力剗吏弊
去民蠧正已率下有寬直之政賜丁内艱去服除改北
平布政司友參議為政清簡無幾坐累謫戌建文中成
祖在潛邸及楚王楨皆舉賜為長史會已召為工部尚
書既而督軍務河南成祖即位李景隆言賜為建文用
罪亞齊黃逮至上問賜吾嘗何如待汝乃遂相背耶對
曰亦盡臣職耳上笑而釋之改刑部尚書持法寬平永
樂三年改禮部尚書凡朝會祭祀貢獻禮儀參酌準式
文質彬彬人服其能永樂六年卒賜小心恭慎而和厚
易直恥側媚之行同官有不相能者數短之上前雖上
素亮之而賜懷兢畏既疾猶強出朝參及卒上顧翰林
臣曰賜本善人其為文遣人祭之又命工部治喪具云
尚書趙羾
趙羾字雲翰山西夏縣人徙河南祥符洪武丁卯繇郡
薦入太學被命董事山東以廉謹受襲衣楮幣之賜歲
庚午授兵部職方司主事命覆天下兵馬暨諸路屯戍
補其缺而增所宜置悉得其實具圖以進太祖以為能
乙亥陞武庫員外慎密小心尤為當道者所重戊寅陞
浙江右參政剸繁治劇事無凝滯時海寇出沒劫取人
財乃以計捕之境内獲安尋丁外艱吏民痛之如離父
母壬午年成祖嗣臨大寶以能專對命使交趾至則誕
宣德音恩威兼布夷長欵服既歸却其金寶之餽上聞
而嘉之賜賚優渥擢刑部右侍郎永樂二年轉工部再
轉禮部受命往封西寧侯宋晟歸五年冬拜禮部尚書
賜宴於華蓋殿并徹御筵羞遣其母以榮之戊子仁孝
皇后崩逝命北京卜山陵告成膺楮幣之賜壬辰督創
隆慶保安永寧諸郡治撫輯有方而新集之民悉安其
業不知其勞七年扈行在奏言北京國子監開設七年
矣監生唐謙等情愿出仕吏部試之皆未通經宜罪司
業趙季通上曰姑宥之行文申明天下凡弟子員再試
不知文理者併罪其師發烟瘴地面安置十五年改兵
部尚書仁宗皇帝嗣位改刑部尚書宣德庚戌以疾致
仕正統元年卒遣官諭祭命有司治喪葬羾在襁褓母
抱避宼林莽間卒遇虎置於地虎熟視而去聞者異之
及長英偉多才善屬文喜歌詠歴事五朝多所禆益雖
貴位列卿自奉如寒素云
禮部志稿卷五十一
