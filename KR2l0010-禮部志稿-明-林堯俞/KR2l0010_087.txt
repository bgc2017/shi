禮部志稿卷八十七
明俞汝楫編
喪禮備考
職官喪
期年不奔喪
洪武二十三年閏四月甲戌除期年奔喪之制先是百
官聞祖父母伯叔兄弟喪俱得奔赴至是吏部言祖父
母伯叔兄弟皆係期年服若俱令奔喪守制或一人連
值五六期喪或道路數千里則居官日少更易繁數曠
官廢事今後除父母及祖父母承重者丁憂外其餘期
年服制不奔喪從之
期功迴避與祭
嘉靖十三年孟冬享廟先期命侍郎顧鼎臣霍韜皆有
期功之服上言古禮期服諸侯絶大夫降今之公卿即
古之諸侯而猶有期服非禮也律言緦麻以下皆不與
祭者謂其身蒞之也百官聞期年之訃不過私家為位
及踰旬月則無庸避矣上令禮官考議以聞於是尚書
夏言奏封建法廢世無諸侯久矣古之諸侯建邦啟土
世有其國伯叔兄弟皆其臣也故期服可絶不知今之
公卿能臣其伯叔兄弟乎又曰在位則為公卿釋位則
為族屬不知喪服之制人情之所由生也豈以在位釋
位為隆殺哉夫哀有淺深故服有輕重祭祀吉禮致敬
神明若情未忘哀則不專誠於祭故不與也禮曰小功
緦麻執事不與禮言小功緦麻但可執事至饋奠之禮
重則不敢與也今二臣小功麻服之重者也太廟捧主
又禮之重者也以服之重而與禮之重者得謂知禮乎
詔鼎臣韜迴避以侍郎黃宗明林廷㭿代之且令自後
廟享前五日太常寺即奏奉主官十餘人以請
三年不得奪情
景泰二年吏科給事中毛玉奏禮部郎中章綸三年之
喪古今通制向者朝廷因各邊未寧暫行奪情之典所
留者皆股肱輔弼之大臣邊徼經營之要職近者各處
官司相習成風或司府佐貳之官或州縣幕司之職甚
至辦事官吏一聞親喪即行保舉奪情且金革之變禮
不可施之於平世矧今聖明蒞政之初法令大新之日
前項官吏素非執政之臣輕引奪情之例保留章奏絡
繹道途雖蒙明斷不允亦已煩瀆聖聽乞𠡠該部將綸
奏准事例通行内外俾皆遵守庶敦廉恥之節以消奔
競之風從之
通喪制
孝慈錄服制
洪武七年十一月孝慈錄成先是貴妃孫氏薨勅禮部
議服制禮部尚書牛諒等奏曰周禮儀禮父在為母服
期年若庶母則無服上曰父母之恩一也而低昂若是
不情甚矣乃𠡠翰林院學士宋濓等曰養生送死聖人
大政諱亡忌疾衰世陋俗三代喪禮散失於衰周厄於
暴秦漢唐以降莫能議此夫人情無窮而禮為適宜人
心所安即天理所宜爾等其考定喪禮於是濂等考得
古人論服母喪者凡四十二人願服三年者二十八人
服期者十四人奏之上曰三年之喪天下之通喪今願
服三年視服期年加倍豈非天理人情之所安乎乃立
為定制子為父母庶子為其母皆斬衰三年嫡子衆子
為庶母皆齊衰杖期仍命以五服喪制著為書使内外
遵守其冠服絰杖制度詳見本書
喪禮禁令
洪武五年詔古之喪禮以哀戚為本治喪之具稱家有
無近代富者奢侈犯分力不及者揭借財物炫耀殯送
惑於風水停柩經年不行安葬宜令中書省集議定制
違者論罪
俗喪禁令
洪武元年十二月辛未監察御史高原諐言京師人民
循習元氏舊俗凡有喪葬設宴會親友作樂娛尸惟較
酒殽厚薄無哀戚之情流俗之壞至此甚非所以為治
且京師者天下之本萬民之所取則一事非禮則海内
之人轉相視傚弊可勝言況送終禮之大者不可不謹
乞禁止以厚風化上是其言乃詔中書省令禮官定官
民喪服之制
禁喪葬僭侈
洪武三年禮部尚書崔亮言禮所以辨上下防奢侈也
今喪葬之禮自公侯卿大夫至於士庶各有等第然其
間儀制上可以兼下下不可以僭上力雖有餘不得過
度力不足者稱家有無不拘常例從之
品官喪制(庶民附)
洪武五年禮部奏定文武品官喪禮襲衣三品以上
三襲四品五品二襲六品以下一襲飯含五品以上
飯用稷含用珠九品以上飯用粱含用小珠銘旌以
綘帛為之廣一幅四品以上長九尺六品以上長八尺
九品以上長七尺斂衣品官朝冠朝服一襲常服十
襲衾十番命婦大衫褙子一襲常服十襲衾十番靈
座設於柩前用白絹結魂帛以依神棺槨品官棺用
油杉朱漆槨用土杉墻翣公侯六三品以上四五品以
上二明器公侯九十事一品二品八十事三品四品
七十事五品五十事六品七品三十事八品九品二十
事引披鐸引者引車之紼也披者以纁為之繫於輀
車四柱在傍執之以備傾覆者也鐸者以銅為之所以
節挽歌者公侯四引六披左右各八鐸一品二品三引
四披左右各六鐸三品四品二引二披左右各四鐸五
品以下二引二披左右各二鐸羽旛竿長九尺五品
以上一人執之以引柩六品以下不用功布品官用
之長三尺方相四品以上四目七品以上兩目八品
以下不用柳車上用竹格以綵結之傍施帷幔四角
垂流蘇誌石二片品官皆用之其一為蓋書某官之
墓其一為底書姓名鄉里三代生年月及子孫葬地婦
人則隨夫或子孫封贈二石相向用鐵束埋墓中碑
碣功臣歿後封王螭首高三尺二寸碑身高九尺闊三
尺六寸龜趺高三尺八寸一品螭首高三尺碑身高八
尺五寸闊三尺四寸龜趺高三尺六寸二品蓋用麟鳳
高二尺八寸碑身高八尺闊三尺二寸龜趺高三尺四
寸三品盖用天禄辟邪高二尺六寸碑身高七尺五寸
闊三尺龜趺高三尺二寸四品圓首高三尺四寸碑身
高七尺闊二尺八寸方趺高三尺五品圓首高二尺二
寸碑身高六尺五寸闊二尺六寸方趺高二尺八寸六
品圓首高二尺碑身高六尺闊二尺四寸方趺高二尺
六寸七品圓首高一尺八寸碑身高五尺五寸闊二尺
二寸方趺高一尺四寸墳塋功臣歿後封王塋地周
圍一百步每面二十五步墳高二丈四圍墳墻高一丈
石人四文武各二石虎羊馬望柱各二一品塋地周圍
九十步每面二十二步半墳高一丈八尺墳墻高九尺
石人二文武各一石馬虎羊石望柱各二二品塋地周
圍八十步每面二十步墳高一丈六尺墳墻高八尺石
人石虎羊馬石望柱同一品三品塋地周圍七十步每
面一十七步半墳高一丈四尺墳墻高七尺石虎羊
馬石望柱同二品四品塋地周圍六十步每面十五步墳
高一丈二尺墳墻高六尺石虎羊馬石望柱同三品五
品塋地周圍五十步每面一十二步半墳高一丈墳墻
高四尺石羊馬石望柱各二六品塋地周圍四十步每
面一十步墳高八尺七品塋地周圍三十步每面各七
步半墳高六尺祭物四品以上用羊豕九品以上用
豕庶民襲衣一用深衣一大帶一履一雙裙褲衫襪
隨用飯用粱含錢三銘旌用紅絹五尺斂衣隨所用衣
衾及親戚禭儀棺隨所用堅木油杉為上栢扻之土杉
松木又次之用黑漆金漆不得硃紅明器一事功布以
白布三尺引柩柳車以衾覆棺誌石二片如品官之儀
塋地周圍十八步每面四步半祭物用豕力不足者隨
家有無既奏上曰婚喪之禮人道之重斟酌得宜行之
惟允其頒布天下使臣民皆遵守之
恩䘏備考
聞訃
為大臣發喪禮
洪武二年十月庚午命禮部議天子為大臣發喪禮禮
官請以宋太祖為韓王趙普舉哀故事其儀聞訃於西
華門壬地設御幄南向陳御座於正中上置素褥侍儀
司設訃者位於前設文武官陪哭位東西向奉慰位於
訃者位北北向其日拱衛司備儀使奉迎車駕引禮導
文武百官素服由西華門入就陪哭位引訃者亦由西
華門入立於西南侍儀奏外辦皇帝素服乘輿詣幄儀
仗分列和聲署即陳樂設而不作太常卿於幄西跪奏
某官來訃某年某月日臣某官以某疾薨請舉哀皇帝
哭文武官皆哭太常卿跪奏止哭皇帝止哭文武官皆
止哭文武官就奉慰位北向立班首詣御前跪百官皆
跪奉慰畢俯伏興分立引禮導訃者就拜位四拜興訃
者退大常卿奏禮畢皇帝還宫訃者及文武百官以次
出明日舉哀如前儀
公侯喪輟朝
洪武二十三年命禮部定公侯卒葬輟朝禮著為令凡
公侯卒於家者聞喪輟朝三日下葬輟朝一日卒於外
者聞喪輟朝一日喪柩至京輟三日下葬仍輟一日輟
朝之日不鳴鐘鼓各官服淺淡色衣烏紗帽黑角帶朝
參從之
為大臣發哀
洪武二年以開平忠武王常遇春訃至上悲悼即命禮
部議天子為大臣發哀禮禮官言周制王哭諸侯大宗
伯為上相檀弓曰天子之哭諸侯也雀弁緇衣自周以
降天子為諸王公妃主大臣宗戚外祖父母后父母内
命婦及蕃國主之喪皆有舉哀之禮漢東海恭王薨明
帝幸津門亭發哀晉長樂公主扶風王亮薨武帝並舉
哀三日唐永安王孝基薨高祖為之發哀宋汝南郡王
晉王夫人符氏薨天子為之素服舉哀此為諸王妃主
而舉哀也魏司馬曹真薨帝幸城東張幃而哭之唐太
子右衛率李大亮卒太宗為之舉哀於别殿宋太師趙
普薨太宗為之素服舉哀樂安郡主惟正薨仁宗素服
發哀於後苑此為大臣宗戚而舉哀也今請以宋太宗
為韓王趙普舉哀故事(其儀見職掌)
為公侯訃輟朝
洪武二十二年命禮部定公侯卒葬輟朝禮著為令禮
部議凡公侯卒於家者聞喪輟朝三日下葬輟朝一日
卒於外者聞喪輟朝一日喪柩至京輟朝三日下葬輟
朝一日凡輟朝之日不鳴鐘鼓各官服淺淡色衣烏紗
帽黑角帶朝參從之
重考輟朝例
景泰三年禮部言昨者奉旨令稽輟朝事例今按諸司
職掌公侯故輟朝三日都督至都指揮故輟朝二日公
侯在外故輟朝二日靈襯到京仍輟朝三日其親王公
主郡主薨逝輟朝俱係特旨又永樂間伊王薨輟朝十
日具素服西角門視事永安公主薨輟朝四日亦素服
視事於西角門今後凡輟朝禮儀俱如永樂間例
祭葬
品官墳塋
洪武三年禮部尚書陶凱奏定品官墳塋之制一品塋
地周圍九十步墳高一丈八尺二品塋地周圍八十步
墳高一丈四尺三品塋地周圍七十步墳高一丈二尺
以上石獸並六四品塋地周圍六十步五品五十步墳
高八尺以上石獸並四六品四十步七品以下二十步
墳高六尺凡碑碣五品以上許用碑龜趺螭首六品以
上用碣方趺圓首皆參酌古典以為定制
五品賜祭葬
宣德七年五月上聞少詹事兼侍讀學士王英母卒問
尚書胡濙曰英母亦應得賜祭及營葬否濙對曰舊制
官三品父母曾受封贈者官為營葬今英官四品其母
受五品封上曰儒臣吾所優禮者況非此母無此子其
遣官賜祭仍命有司治葬勿為例
不允袁忠徹祭葬
天順二年十月鴻臚寺丁憂序班袁應驤以其父尚寶
寺少卿忠徹所纂相書來進且言忠徹祇事太宗皇帝
靖難乞賜贈官葬祭上曰忠徹無他能苐以區區相術
受知太宗皇帝得累官職其為榮幸亦云至矣所請不
允
允辭葬
成化八年八月致仕南京吏部尚書魏驥以是年正月
卒遣官祭葬其子鴻臚寺序班完以驥遺言具奏辭葬
上曰大臣不幸云亡朝廷賜䘏典以為盡忠者之勸非
但為死者也今驥臨終遺言乃爾身之將死猶恐有勞
於民可謂純臣矣覽之良久惻然重違其志特從之
申明祭葬限制
成化七年禮部尚書鄒幹等奏舊制公侯伯都督及在
家文職一品二品父母妻并三品父母亡故者賜祭并
造墳四品父母故者止賜祭然必其父母妻受本等封
贈者方許近來臣下雖例不該祭葬者往往陳乞蒙荷
特恩不為過而中間有品級略相等者輙援例希求不
已不惟煩凟宸聽又且事不歸一臣議自今除前項官
父母并妻曾受本等封贈亡故照例請行若生前雖已
受封不係本等品級如子見任三品官其父母受封四
品亡故者止有祭又有子現任四品官其父母受五品
六品七品者亡故祭葬皆無如此則庶幾䘏典一定禮
制無更從之
正典一祭例
成化八年應天府尹彭信卒其子乞祭葬禮部尚書鄒
幹言在京三品例有祭葬而順天府尹王賢致仕卒惟
有祭今信卒於任未敢定擬上命止與一祭命禮部左
侍郎劉吉子申為國子監生許其請也
辨駁與祭葬議
正德八年禮科給事中王鑾等言大臣祭葬類多冐濫
乞查例定擬禁革禮部議國家鑒古為制凡兩京四品
以上官皆給賜祭葬隆恩異數非但哀死於既往亦以
勸忠於將來也邇因逆瑾變亂事例不一人無適從乃
有自行陳乞覬干恩澤者屢經言官建白輙加裁損如
被劾去官職者特為停止未經考滿者減半給價侍從
邊功者臨時定奪雜流出身者不與覆奏在外者之祭
祀以年遠而不行四品官之父母雖受封而無葬斟酌時
宜可謂無復滲漏但今三品二品官被劾致仕者其祭
葬俱遵弘治十年恩例二品奏請量減三品還與祭葬
似等級略舛乞以二品奏請量減者還與祭葬三品
被劾致仕者如二品例量減又三品父母受封有祭葬
而二品三品先後共歴四五年以未考滿請封例無祭
葬是二品父母有終不霑祭葬之恩者矣四品父母受
封有祭而三品未及考滿或曾歴四品亦未考滿請封
是三品父母有終不霑賜祭之恩者矣乞以二品三品
共歴三四年以上者雖未考滿父母准與祭葬三品未
及三年父母亦准與祭詔悉如所議自後不得紛更已
而鑾等又言三品被劾致仕舊止與祭今禮部擬與
祭葬視以禮致仕者恩典混同無關勸戒宜舉正禮部
奏辨此先帝恩旨但云還與則抑揚之意亦自有在請
自今三品被劾致仕公論不與者止與祭一壇詔從之
嚴祭葬限制
嘉靖二十三年禮科都給事中周采等言國家優䘏臣
下祭葬贈諡載諸令甲今陳乞援附章奏紛紜請下禮
部通查會典條格及前後事例著為畫一之法疏下禮
部議言祭葬之賜本以優寵臣下然計品論資以為
隆殺則辨勞之義存而怠者奮祭葬有兼得有半得
則辨賢之義存而不肖者懲雜途不得以干恩父母不
得以追附則辨能辨位之義存而凱覦者息規制甚備
但歲久因循為子孫者徒以儌惠君上為孝而不知分
限之不可越為有司者徒以推廣德意為務而不知恩
禮之不可濫臣等參稽會典擬議條格如言侍臣者必
常日侍講讀言軍功者必常躬履行陣給半葬者必原
其年勞之異同請特恩者必論其途徑之邪正與例未
可拘法當報罷者條例上請惟聖裁明定一一二品官
妻受封病故者止祭一壇不得與夫之父母比一三品
四品父母止授五品以下封者不賜祭其稱特恩非日
講侍讀親履行陣及春宫親奉出閣開陳有勞者不得
概與一切雜途皆報罷一尚書左都御史已加三少而
奉旨革去者止與本等祭二壇加陞日淺政績未著者
臨時奏請定奪被劾閒住者不許一四品以上父母曾
授本等封者各許並祭無封贈者不許一二品文官妻
未封夫人者不賜祭一被劾致仕者聽本部論其平生
功過酌議可否請自上裁未考滿者不分在任致仕俱
祭一壇葬減半聽調别用及閒住并閒住詔復者俱不
許一四品官已考滿者父母雖不得重封著亦與祭一
壇未考滿者不許疏上得旨被劾致仕者仍如弘治中
例給與祭葬以稱朝廷優禮大臣之意餘皆如議
申明公侯伯祭葬差等
嘉靖三十二年十月故伏羌伯毛漢常被參提未勘及卒
乞恩禮部議洪武間公侯祭葬之典甚隆蓋以待開國
功臣至永樂間始命承襲病故者與祭二壇而年幼襲
未久者與一壇所以貴其爵也若管府事有功加太子
太保以上者各有加祭則所以勸功也而為事者祭葬
俱無所以罰罪備載會典惟未詳所為事若以被劾閒
住為為事則都督例與祭六壇後閑住者亦與祭六壇
而侯伯乃祭葬俱無輕重似不倫又本以才能推用雖
經論劾其爵禄未常絶乃不惟革其管事所加祭遂并
本爵應得恩典盡削之反不與無才可推及年幼襲未
久者為比論法似太嚴若以犯罪參提為為事則犯有
輕重勘有虚實恩典一槩削奪論罪似太混又為事者
之妻若并革其祭則罪非身造命未追奪不革其祭則
本從夫貴而妻獨蒙恩情理似未安自今公侯伯管府
事有功後被劾閒住者宜止削其管事有功所加祭仍
與本爵應得例葬及祭二壇若參提罪重勘實果碍倫
理關行檢者并本爵祭葬著一槩削之其罪状頗輕勘
問無實者當與閒住同論若未經勘實病故者減其半
葬止與祭一壇其夫人命未追奪者似當不革其祭而
祭文内亦應并及其夫以示恩從夫得庶幾祖宗貴爵
之義與罪罰法並行不悖矣詔如議
諡例
奏慎重美諡
成化四年禮部主事陸淵之奏刑罰雖嚴可警於一時
爵賞雖重不及於後世惟美惡之諡一定則榮辱之名
永遠不朽我朝祖宗尤重諡法雖以親王勛臣苟無善
行亦不輕與之以美諡比年以來故官子孫往往以私
求而得美諡上之予之也既無所擇下之得之也不以
為榮邇者太子少保禮部尚書兼文淵閣大學士陳文
卒奉聖旨諡曰莊靖莊靖美諡也陳文何足當此迹其
平生所存所行貪德彰聞汚風大著縱子為惡滅裂義
方繆居調元贊化之任素乏經邦濟世之才生既逃於
重罰死又竊夫美名殊失古人勸善懲惡之典乞𠡠廷
臣會議削其美名更以惡諡以服天下之心以為將來
之戒設為大臣之惡不可暴之天下後世恐傷朝廷禮
遇之意則止而不諡於義亦可奏入上曰陳文在時不
聞人言其過惡歿後循例加以恩典事已施行如何方
來訐奏不准
特賜四品官諡
景泰七年巡按江西右僉都御史韓雍奏乞賜故國子
監祭酒李時勉贈諡下禮部議尚書胡濙等以為諡法
之設有美有惡無非因人賢否而示勸懲也我朝於大
官善者諡不善者不諡即古聖善善從長之意比者尚書
周忱徐𤦺左都鎰等俱蒙賜諡如時勉官雖不過四品
而其節概之高行誼之篤學問文章之純足以啟後學
之敬慕誠非忱等可比宜如例請錫諡斯愜公論事下
翰林院議於是少保大學士陳循等言時勉德行文章
卓然為士林仰宗其臨事又多果斷而毅按諡法勤學
好問曰文果而能斷曰毅請諡曰文毅從之
允改諡
成化四年四月故國子監祭酒諡文毅李時勉孫顒奏
請改諡加贈上曰時勉在先朝直言敢諫於忠無沗矣
毅不足以盡之其諡文忠贈禮部左侍郎如曹鼐例
陳請諡
成化五年六月南京刑部尚書耿九疇子翰林院脩撰
裕言先臣官行應得諡上賜諡清惠因諭禮部臣曰諡
法當時自有公論今後已往者不得陳請
覆與諡議
弘治十五年吏部尚書馬文昇奏三品以上大臣卒其
子孫乞諡有賜有不賜者有諡及三品者美者多惡者
少與者少不與者多乞斷自今凡二品以上大臣及始
立功所封侯伯卒無問現任致仕應與諡者或三品有
特賜者宜令吏兵二部備查勳業行實仍行禮科給事
中詳議等第上請賜諡若所議未公許言官舉劾禮部
覆奏謂國朝臣下之諡皆出上賜乞仍遵舊制凡文武
大臣諡俱本部具奏既得旨移文吏兵二部詳述勳業
行實等第送翰林院定擬上請從之
䘏例
初定封贈諸典
洪武五年禮部奏定封贈之禮凡文武官自一品至七
品得贈其曾祖祖父母及妻有差功臣歿後加贈則公
封為王侯封為公歿於王事合加官爵封諡者有司奏
請若領兵征伐而陷沒者不許褒封或舊有勳勞合追
封者有司不得輒請取自上裁凡功臣喪葬之禮有司
臨時上請墳塋享堂碑亭官為脩治其壙内房室及
享堂加采色惟公侯及一品得用其餘不許文官至二
品武至三品或𠡠喪或賜錢帛公侯省府臺各指揮使
等官之家父母及妻喪或遣官致祭及賜予皆出自上
恩武臣歿於王事者自迎柩至葬凡七次遣官致祭小
祥大祥皆有司隨時上請給賜之恩取自上裁指揮千
百戶亡歿有優給之例從征死事者全給從征病卒者
半之邊上守禦病故及從征病還而卒者不得援例優
給其有勤勞立功者優給之恩亦取自上裁有司不得
奏請詔從之
内臣乞封諡
成化八年寧普伯劉聚奏乞封諡故叔御馬監太監劉
永誠并乞祠堂賜額事下禮部言無封諡内臣事倒惟
故司禮監太監王振祠堂蒙英宗賜額旌忠今永誠所
乞未敢擅擬有旨賜祠額曰褒功仍命内閣議擬封諡
大學士彭時等言王振輔翼英宗年久又死國事英宗
復位非不欲重加褒恤因無舊例止賜祠額今劉永誠
得照例賜額已為過矣若又加封諡出於王振之上則
輕重不倫人心不服將來守邊等項如水誠者將紛然
比例陳乞變祖宗之法必自此始況今多事之際正宜
恪守成憲以慰人心不可輕易更改致生外議於是事
寝不行
裁武臣䘏請
弘治十五年禮部議得公侯都督等官病故既有祭葬
之賜其家又以齊糧麻布為請在開國元勳則可在廕
襲者則不可請今後齊糧麻布悉與革免
裁省文武䘏典
嘉靖二十八年給事中任有齡言大臣䘏典為費不貲
今請乞太多不無濫與宜令所司詳核禮部亦以為然
因請自今定議凡大臣䘏典或例雖應得而行業無聞
勳勞未著者以次遞降其罪過昭彰者皆不准給庶
於䘏死之中寓勸生之道又諸皇親指揮以下或妃嬪
父母或其兄弟祭葬槩給似無等差亦宜分别裁定以
重恩典節裁用上曰文武官䘏典如議皇親自宜從厚
且生不與爵禄所省為多死後又議殺之不可其仍舊
行
酌處遇害䘏錄
嘉靖十一年福建布政查約參議楊禹都指揮王翔以
賊囚林汝美等反獄遇害都御史王應鵬御史蘇信稱
其忠義宜加褒錄給事中薛宗鎧言約等非為國死事
特以變起倉卒不及趨避與蹈水火何異難比孫燧諸
臣事例上是其言下禮部議覆諸臣向蒙賜葬是詶其
遇害不得更議加卹
體訪等第以給䘏典
隆慶二年禮科給事中張鹵言先朝建言得罪及應得
䘏典諸臣事久時移搜覆未遍宜趣撫按及提學官采
訪奏聞其諸陳乞者一切報罪於是禮部覆言諸臣中
固有進退光明始終一致者亦有因人成事見斥及退
居之後肆情妄作晩節不終其為人品難以槩論設稍
不為區别則朝廷勵世之典遂為臣下市恩之私其何
以勸天下後世請申所司從公體訪分别等第行誼卓
越心術純正見重鄉評者為上謹守廉隅人無疵議者
次之罔利營私敗名喪節者為下各指陳實跡毋徇情
私如有濫舉者參奏如法上是之
更定䘏典條例
隆慶三年禮科都給事中王之垣請定議丈武官䘏典
如宗藩條例體式頒示中外以省凟擾禮部請如之垣
言參酌前後故事列為條例以俟聖裁至是禮部議上
一文武官祭葬有無隆殺之等悉遵會典其特恩如侍
從必日侍講讀軍功必躬履行陣春宫官必親奉出閣
開陳有勞者悉遵嘉靖中題允事例其祭葬大約於本
等品級内量加一等無祭者給與全葬如講讀官五品
本身有祭四品本身父母得擬祭葬三品得及其妻軍
功則四品本身得擬祭葬三品未滿得及其父母加恩
成例各有等差不得超越資次妄生希覬其或有讀講
年久軍旅功多恩䘏特宜從厚者禮部臨時議請其餘
不許一概援引陳乞
一一品官父母妻加祭有父母加二壇者有妻加一壇
者妻止於一壇者遇有陳乞禮部酌議以聞不得預擬
一會典所定二品祭數本身二壇如有三少或兼大學
士贈一品者至四壇父母與妻俱一壇節年所議則例
如致仕加三少者加祭一壇加太子太保者加祭三壇
原加三少而續奉旨革去者止與本等祭二壇其被劾
閒住者祭俱無妻未封夫人者不准與祭加陞日淺政
績未著者禮部臨時核實奏請量減
一三品官祭葬不分在任致仕俱祭一壇兼學士贈尚書
者祭二壇未及考滿病故者祭一壇減半造墳造葬悉
如舊例
一四品官凡經考滿者父母雖止授五品封亦與祭一
壇其未經考滿者不得越例陳乞一品官父母未蒙封
贈者於制本不當霑祭不許越例冐請若品官妻非係
封贈夫人者原與祭典不准並祭二品三品共歴三年
以上者雖未考三品滿本身父母俱准與三品祭葬三
品四品共歴三年以上者雖未考四品滿本身准照三
品未考滿例祭一壇半葬父母准祭一壇其未及三年
以上者不得妄行陳請
一内外官不拘品級凡已授外封及後授京職考滿宜
封而例不得重封者悉照品級給與應得祭葬如不因
考滿而蒙恩詔受封者非係講讀軍功仍不准給
一二品以上者雖經論劾中間或有心行無疵優禮致
仕者悉照弘治年間例給與身後恩典如有罪過昭彰
公論共棄者不拘見任等項俱不得概給其被劾閒住
遇蒙覃恩開復致仕者祭葬仍不准給不許混奏
一被劾聽調功過未明舉措未定者使人品原無可議
所有應得祭葬准與全給或功有可錄過有可原者以
全給擬作半給半給作有祭無葬至於罪過昭彰公論
共棄者照閒住事例不准給
一因事革職而後賜復原職給以應得恩典如嘉靖
二十七年例其覃恩槩復者不得援以為例今後自三
品以上凡遇此項悉照所復品級題給祭葬若後復職
銜反優於原職者仍照原職施行其被核聽核未明身
故者照閒住例俱不准給
一勳臣祭葬除皇親外其為事革祭者如正德嘉靖間
題給賜祭則例今後公侯伯在内掌府事坐營在外總
兵征討積有勳勞而加太子太保以上者照會典公侯
祭十六壇伯祭十五壇掌府事坐營總兵歴有勳勞者
與祭五壇雖掌府事坐營而政績未著者與祭四壇管
事被劾勘明閒住者祭二壇被劾未經勘實者祭一壇
勘實者祭一壇勘實而罪重者并本爵應得祭葬一概
盡削又正德間公侯伯本祭俱三壇嘉靖間仍祭二壇
今後照嘉靖間事例以復會典之舊
一武臣祭葬舊例都督同知僉事起用未久病故者與
祭二壇錦衣衛都指揮使身後贈都督同知者亦祭三
壇署都督同知照署都督僉事止與祭一壇今後推類
一體遵行
一死事官如抗節不屈身死綱常者犯顔諫諍身死國
事者執銳先登身死戰陣者危城固守身死封疆者仍
照例立祠此外或有城池失守而身殞於奔命戰陣敗衂
而軀斃於倒戈者止為酌量輕重賜之葬祭或加贈廕
不得一概立祠
禮部志稿卷八十七
