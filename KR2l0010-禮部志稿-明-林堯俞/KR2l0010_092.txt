禮部志稿卷九十二
明俞汝楫編
朝貢備考
優夷
官市番舶賫物
永樂元年禮部尚書李至剛奏日本國遣使入貢已至
寧波府凡番使入中國不得私載兵器刀槊之類鬻於
民具有禁令宜命有司會檢番舶中有兵器刀槊之類
籍封送京師上曰外夷向慕中國來脩朝貢危蹈海波
跋涉萬里道路既遠貲費亦多其各有賫以助路費亦
人情也豈當一切拘之禁令至剛復奏刀槊之類民間
不許私有則亦無所鬻惟當籍送封官上曰無所鬻則
官為凖中國之直市之毋拘法禁以失朝廷寬大之意
且阻遠人歸慕之心
不罪賫金布磁器
永樂二年五月禮部尚書李至剛等奏琉球國山南王
遣使貢方物就令賫白金詣處州市磁器法當逮問上
曰遠方之人知求利而已安知禁令朝廷於遠人當懷
之此不足罪
宥朝貢人
永樂二年四月麓川平緬宣慰司并木邦孟飬二府俱
遣人朝貢平緬所遣使者奏木邦孟養數侵其地禮部
臣言宜以孟養木邦貢使付法司正其罪庶蠻夷知懼
不敢侵越鄰境上曰蠻夷相攻奪自昔有之執一二人
罪之未足以革其俗且事曲直未明而遽罪其朝貢之
使祇沮遠人嚮化之心可令西平侯遣人諭之
遣還真臘補從行軍人
永樂二年九月真臘國王參烈婆毘牙遣陪臣柰職等
九人來朝貢方物賜鈔幣表裏初中官往賜真臘將歸
有從行軍三人遁索之不得國王以其國中三人從中
官歸補伍至是禮部引見上曰中國人自遁何預彼事
而責償且得此三人語言不通風俗不諳吾焉用之况
其皆自有家寧樂處此爾禮部給之衣服予道里費遣
還真臘尚書李至剛等官言臣意中國人必非遁於彼
者或為彼所匿則此三人亦不當遣上曰不用逆詐為
君但推天地之心待人可也
還外夷質子
永樂四年四月車里宣慰使刀暹答遣使貢馬復遣子
刀典受學國子監初朝廷出師征八百元江軍民府遣
人助給饋運抵車里之境悉為守者阻遏時刀暹答從
征八百不預阻遏事然懼為元江所搆故遣典假受學
之名為質冀朝廷不疑之上識其意諭禮部臣曰質子
衰世之事朕推誠待人不以此也進典諭之曰爾遠來
求學固是美意然使爾父母旦夕惓惓萬里之外朕所
不忍夫學之大者為忠與孝爾歸善事父母常存心上
忠朝廷下䘏一境之人即此是學且歸語爾父爾敬事
朝廷之心朕所深知但保終如始決非他人所能間也
遂賜典衣服鈔幣命隨貢使同歸
貢使就居北京
永樂五年戊戍諾延衛頭目巴圖率妻子來朝巴圖自
陳其母久居北京乞歸省視命禮部賜之襲衣路費令
就居北京侍母如欲俱還諾延者聽
優禮滿刺加朝貢
永樂八年滿剌加國王拜里迷蘇剌率其妻子及陪臣
五百四十餘人入朝初上聞之念其輕去鄕土跋涉海
道以來即遣官往勞復命有司供張會同舘是日奉表
入見并獻方物上御奉天門宴勞之别宴王妃及陪臣
等仍命光禄寺日給牲牢上尊命禮部賜王金繡龍衣
二襲麒麟衣一襲及金銀器皿帷幔裀褥賜王妃及其
子侄陪臣傔從文綺紗羅襲衣有差
厚賜琉球生入監歸省
永樂八年國子監琉球生模都古等三人奏乞歸省上
謂禮部臣曰遠人來學誠美事思親而歸亦人情宜厚
賜以榮之遂賜綵幣表裏襲衣及鈔為道里費仍命兵
部給驛傳
接待使臣事宜
永樂十七年監察御史鄧真言十事三曰禮部職掌禮
儀凡各處朝貢使臣至京當隨即具奏接待如儀不使
遠人有觖望之心今使臣到者飲食供帳之具一槩委
之會同館應賞賜者故意遲留又有各處軍民來貢者
往往不即奏達只令於會同館聽候或十日半月不引
奏或已進貢不即發遣有伺候一兩月或至三四月者
此禮官之弊也上可其奏令諸司悛改再犯不恕
處衛喇特部屬
宣德元年衛喇特部屬伊蘇巴哈等五十四人來歸行在
禮部尚書吕震奏定賞例上曰遠人慕義舉家來歸撫
之當厚布尼雅錫哩乃彼故主今其妻亦遠來名分不同
恩亦當異其别與好地宅於是各賜金織襲衣綵幣銀
鈔鞍馬有差仍命有司給房屋器皿牛羊月支薪米
奏請宴勞夷使
宣德元年行在禮部奏請宴勞外夷朝貢使臣上曰四
夷賓服世所貴也其使臣今不難萬里而來者皆有慕
於中國餼廩宴賜必豐庶昭朝廷優待之意
不問表賀過期
宣德元年行在禮部奏廣西思明府及思陵等州遣頭
目奉表賀萬壽聖節皆過期始至請罪之上曰蠻夷道
遠既至矣不必問
不責朝貢
宣德元年七月白葛達國使臣和者里一思來朝貢遭
風壞舟貢物盡溺和者里一思至京請罪且請賜冠帶
歸見國王庶知其實造闕下可免罪責上命禮部賜之
冠帶俾附隣國貢舟還復進和者里一思等諭之曰倉
卒風水豈人力所能制歸語爾王朕嘉王之誠不在於
物自今惟監爾誠足矣
厚遇滿剌加
宣德六年二月滿剌加國頭目巫實赤納等至京言國
王欲躬來朝貢但為暹羅國王所阻暹羅欲侵害本國
本國欲奏無能書者今王令臣三人潛附蘇門答剌貢
舟來京乞朝廷遣人諭暹羅王無肆欺凌不勝感恩之
至上命行在禮部賜賚實赤納等遣附太監鄭和舟還
國令和賫勑諭暹羅國王曰朕主宰天下一視同仁爾
能恭事朝廷屢遣使朝貢朕用爾嘉近聞滿剌加國王
欲來朝而阻於王國以朕度之必非王意皆王左右之
人不能深思遠慮阻絶道路與隣邦啟釁斯豈長保富
貴之道王宜恪遵朕命睦鄰通好省諭下人勿肆侵侮
則見王能敬天事大保國安民睦鄰境以副朕同仁之
心禮部言諸番貢使例有賜予巫實赤納非有貢物給
賞無例上曰遠人數萬里外來訴不平豈可不賞遂賜
紵絲襲衣綵幣表裏綿布悉如他國貢使例
賜朝鮮冠服
正統三年八月賜朝鮮國王李祹冠服初太宗皇帝賜
本國王九章冕服惟遠遊冠絳紗袍未賜至是祹遣弟
祉奏請上命禮部製烏紗遠遊冠玄圭絳紗袍玉佩赤
舄及常時視事冠服予之
送歸朝鮮漂海人
景泰三年禮部奏比者游江備倭指揮使僉事馬良等擒
獲賊徒文吝只等五人送部審得吝只等係朝鮮國漁
戶入海捕魚遭風壞船漂流海島遇廵海官軍擒獲今
朝鮮國王遣陪臣李仍孫等朝貢至京宜給與衣粮就
令仍孫等領歸以示優待遠人之意從之
琉球生入監歸省
成化二十二年三月琉球國中山王尚真咨禮部官主
蔡賓等五人在南京國子監肄業已經五年乞放回本
國省親禮部覆請上曰昔陽城在學諸生三年不歸省
者斥之矧在遠方外國豈可長留不遣其即放歸以遂
其定省之私
特弛冠裳國禁例
嘉靖十三年先是四夷貢使至京師皆有防禁五日一
出舘令得遊觀貿易居常皆閉門不出唯朝鮮國琉球
使臣防之頗寬已而亦令五日一出至是朝鮮國王李
懌以五日之禁乃朝廷所以待西北而已為冠裳國恥
與之同因禮部以請詔其弛禁
旌朝鮮忠順
嘉靖二十四年朝鮮國王李峘遣人解送福建下海通
番奸民三百四十一人咨稱福建人民故無泛海至本
國者頃自李王乞等始以往日本市易為風所漂今又
獲馮淑等前後共千人以上皆挾帶軍器貨物前此倭
奴未有火炮今頗有之蓋此軰闌出之故恐起兵端貽
患本國遼東都司具報禮部議聞詔頃年沿海奸民犯
禁福建尤甚往往為外國所獲有傷國體海道官員令
廵按御史查參奏處仍賜朝鮮國王銀幣以旌忠順
為朝鮮改實錄
萬歷元年禮部題為乞恩辨誣事該朝鮮國王李昖奏
稱先臣李成桂系出全州遠祖翰仕新羅為司空六代
孫入高麗十三代孫安社生行里行里生椿椿生子春
是為先臣成桂之父而李仁人乃京山府吏長庚之裔
非一李也若王氏四王終始則恭愍王無子隂飬辛肫
之子禑為己子及為洪倫等所弑立禑為嗣興師將犯
遼東督遣諸將先臣成桂亦在遣中唱義回軍禑釋位
與其子昌有恭愍王妃安氏欽奉太祖高皇帝宣諭當
黜偽辛立王氏定昌君瑶禑昌父子皆為瑶所誅既而
瑶又不君大肆弑戮國人憤怨相與推戴先臣成桂以
主國事欽蒙太祖高皇帝命為國王而先臣成桂將王
瑶便養私邸終其天年後因讒臣捏辭搆語致先臣蒙
被惡名伏望聖慈念列聖改正之命憐微臣累代之冤
特降聖旨令於新典實錄明白開載臣不勝祈懇屏營
之至題抄到部為照朝鮮國始封王李成桂代王氏以
開國作我東藩守臣節而來王輸忠北闕子孫相繼垂
二百年據稱宗系各有本源既與李仁人不同又謂國
祚由于推戴亦與弑王氏無與在我皇祖之大訓固得
于一時之傳聞在伊裔孫之辨辭實出于一念之誠孝
除祖訓遵垂久永不敢輕議外合無念其世秉禮義克
篤忠勤依其所請行翰林院請出内府續修會典新書
朝鮮國一冊將奏呈略節纂呈御覧附錄本條之末庶
祖訓會典因以兩存而傳信傳疑各有攸據仍備細開
載于世宗皇帝實錄垂示永世仍降勑一道諭以聖意
一以答遠臣昭雪其先世之誠一以彰聖朝以孝治天
下之義萬歷元年六月初三日題奉聖旨是該國先後
奏嗣著史舘備書纂入皇祖實錄内新會典候旨續修
增入仍寫勑諭王欽此
䘏夷
安南祭賻
洪武三年安南使臣杜舜欽以其王陳日燈卒告哀請
命祭奠上素服御西華門見舜欽等遣翰林編修王廉
往祭之賻以白金五十兩絹五十疋
安南使臣喪費
洪武三年安南國王陳日熞遣其上大夫阮兼中大夫
莫季龍下大夫黎元普等來上表謝恩貢方物阮兼卒
于南安上賜季龍以布帛有差仍賜日熞紗縠各二疋
以銀五十兩為阮兼喪費令有司送柩歸其國十三年
安南陳煓弟煒遣其臣陳建琛阮士諤來告煓卒先是
朝廷賞遣使賜陳煓上尊文綺既至而煓已死其弟煒
署國事遣使奉表謝恩貢馴象方物且告煓之喪詔賜
建琛士諤等衣物仍以文綺紗羅往賜煒遣中使陳能
至其國弔祭
䘏渤泥國王
永樂六年渤泥國王麻那惹加那來朝以疾卒於會同
舘上輟朝三日遣官祭之賻以繒帛東宫暨親王各遣
祭命工部具棺槨明器葬於安德門外樹碑神道求西
夷人之隸籍中國者守之立祠於墓命有司歲於春秋
用少牢祭之仍賜勑撫慰其子
䘏朝貢夷人
宣德九年二月蘇門答剌國王弟哈利之漢朝貢至京
以疾卒上謂行在禮部曰彼萬里來朝傾城歸嚮今死
當隆始終之恩遂贈鴻臚寺少卿賜誥命官治喪葬給
守塜戶
䘏朝鮮陪臣
成化二年朝鮮國陪臣工曹參判南倫卒于京師禮部
以聞上命給棺木遣官致祭并給馹送還本國
飭夷
却安南逆臣貢
洪武五年二月丙戍安南陳叔明遣其臣阮汝霖來朝
奉表貢馴象禮部已受其表將入見主事曾魯取其副
視之曰前王乃陳日熞今表曰叔明必有以也亟白尚
書詰之蓋叔明逼死日熞而奪其位恐朝廷致伐故托
修貢以覘意汝霖不敢隱具言之上曰島夷何狡獪如
是郤其貢不受
命禮部移書責日本
洪武十四年日本國王良懷遣僧如瑶等貢方物及馬
十疋上命却其貢仍命禮部移書責其國王曰大明禮
部尚書致意日本國王王居滄海之中傳世長民今不
奉上帝之命不守己分但知環海為險限山為固妄自
尊大肆侮鄰邦縱民為盗帝將假手於人禍有日矣吾
奉至尊之命移文與王王若不審巨微效井底蛙仰觀
鏡天自以為大無乃搆隙之源乎王涉獵古書不能詳
細始號曰倭後惡其名遂改日本自漢歴魏晉宋梁隋
唐宋之朝皆遣使奉表貢方物生口當時帝王或授以
職或爵以王或睦以親由歸慕意誠故報禮厚也若叛
服不常搆隙中國則必受禍如吳大帝晉慕容廆元世
祖皆遣兵征伐俘獲男女以歸千數百年間往事可鑒
也王其審之復移書責日本征夷將軍曰日本天造地
設隔崇山限大海語言異風俗殊俾自為治然覆載之
内外邦小國非一所也必有主以司之惟仁者天必輔
之不仁者天必禍之前將軍奉書我朝丞相其詞悖慢
可謂坐井觀天而自造禍者也往者我朝初復中土日
本之人至者使則加禮遇商則聽其去來斯我至尊所
以嘉惠日本故遣克勤仲猷二僧行及其境地加以無
禮今又幾年矣洪武十二年將軍復奉書肆侮今年秋
僧如瑶來乃陳情飾非羣臣言是必貪利為牒者請誅
之我至尊不允曰彼小人無知聽其使令殺之何益福
善禍淫天監在上我中國安敢違帝命本部既聽德音
專差人涉海往問如瑶之來果貪利者歟實為使歟將
行羣臣又奏曰今日本君臣以滄海小國詭詐不誠縱
民為盗肆寇鄰邦為良民害無乃天將更其君臣而弭
其患乎我至尊又不允曰人事雖見天道幽遠奚敢擅
專若以舳艫數千泊彼環海使彼東西趨戰四向弗繼
固我滅矣然於生民何罪本部復觀彼遊方之徒皆無
德沙門忘中國之寬搆是非於兩端識者嗤之治民之
國信浮圖而搆大禍古至於今未之有也彼嘗謂元之
艨艟漂於蛇海將謂天下無敵吾不知以天歟以人事
歟若以人事較之元坐紫塞不假舟梁蹄輪長驅經年
不阻而為有疆蓋長於騎射短於舟楫耳況當是時日
本非元之仇讐非鄰邦之患害元違帝命好強尚兵加
以天厭征伐海風怒號沉溺巨艦淪沒精兵將軍以為
國人之能亦何嘗見元師之盛聚則駿騎雲屯散則馬
蹄雷震戈矛掣電旌旗蔽空露刃哮吼鬼魅潛□所以
八蠻九夷盡在馭内惟爾日本渺居滄溟得地不足以
廣疆得人不足為元用所以微失利而不爭所以畏天
命而弭兵禍以存日本之良民也今乃以敗元為長勝
以蕞爾之疆為大以余觀之海中之洲截長補短周匝
不過萬里以元之蹄輪長驅而較之吾不知孰巨孰細
者耶今日本邇年以來自誇強盛縱民為盗賊害憐邦
若必欲較勝負見是非辨強弱恐非將軍之利也將軍
審之
不弔慰弑逆
洪武二十九年安南以其前王陳叔明卒遣其臣來告
哀上以叔明簒弑得國諭禮部臣曰安南自陳叔明逼
逐其王陳日熞使不得其死因簒其位廢置相仍未嘗
來告叔明懷奸挾詐殘滅其王自圖富貴不義如此庸
可與乎今叔明之死若遣使弔慰是撫亂臣而與賊子
也異日四夷聞之豈不效尤狂謀踵發亦非中國懷撫
外夷之道也爾禮部咨其國知之
飭表詞侮慢
洪武二十九年朝鮮國王李旦遣其門下評理趙胖等
貢金銀器布席等物賀天壽聖節又遣其臣權仲和等
來謝恩先是以其表辭侮慢逮其撰文之人至是遣仲
和來言小邦事大之誠不敢少怠而海外之人學問粗
淺未識中朝表箋體製以致字樣差謬聞命以來驚惶
罔措欽遇聖節不敢上表故遣陪臣仲和來謝丁卯朝
鮮國王李旦送撰表人鄭總等三人至具言鄭道傳病
不能行表辭實總等所撰上謂禮部臣曰今朝鮮送來
數儒生勿遣其還蓋此軰略通古今未知大道故任其
小智調弄戲侮若朝鮮廢置無乃皆數生之為彼數生
者幸災樂禍曾不知昔楚囚一伶人耳昔楚伐鄭軍少
北鄖公鍾儀陷為鄭得之獻於晉公見之問南冠者為
誰有司云鄭人所獻楚囚也晉公召問之鍾儀所言皆
中理以語范文子文子知鍾儀雖伶人君子也盍歸之
晉楚搆兵連歲不已此人歸晉楚罷兵必矣成公從之
厚待而歸之楚遣人報鍾儀之歸晉之德也由是兵解
數十年無征戰之勞此一人懷君子之道能排難解紛
以安黎庶朝鮮數生曾不如一伶人古人云以道助人
主不以兵強天下此數生不為主量力敢為小敵之堅
故作戲慢生隙殃民爾移文朝鮮無用是數生留之京
師别授微職以杜絶王左右之禍
飭諸番國使臣客旅不通
洪武三十一年禮部奏諸番國使客旅不通上曰洪武
初海外諸番與中國往來使臣不絶商賈便之近者安
南占城真臘暹羅瓜哇大琉球三佛齊勃尼彭亨百花
蘇門答剌西洋邦哈剌等凡三十國以胡惟庸謀亂三
佛齊乃生閒諜紿我使臣至彼瓜哇國王聞知其事戒
飭三佛齊禮送還朝是後使臣商旅阻絶諸國王之意
遂爾不通惟安南占城真臘暹羅大琉球自入貢以來
至今來庭大琉球王與其臣宰皆遣子弟入我中國受
學凡諸番國使臣來者皆以禮待之我待諸番國之意
不薄但未知諸國之心若何今欲遣使諭瓜哇國恐三
佛齊中途阻之聞三佛齊係瓜哇統屬爾禮部備述朕
意移文暹羅國王令遣人轉達瓜哇知之於是禮部咨
暹羅國王曰自有天地以來即有君臣上下之分且有
中國四夷之禮自古皆然我朝混一之初海外諸番莫
不來庭豈意胡惟庸造亂三佛齊乃生閒諜紿我信使
肆行巧詐彼豈不知大琉球王與其臣宰皆遣子弟入
我中國受學皇上賜寒暑之衣有疾則命醫診之皇上
之心仁義兼盡矣皇上一以仁義待諸番國何三佛齊
諸國背大恩而失君臣之禮據有一蕞之土欲與中國
抗衡儻皇上震怒使一偏將將十萬衆越海問罪如覆
手耳何不思之甚乎皇上嘗曰安南占城真臘暹羅大
琉球皆修臣職惟三佛齊梗我聲教夫智者憂未然勇
者能徙義彼三佛齊以蕞爾之國而持奸於諸國之中
可謂不畏禍者矣爾暹羅國王獨守臣節我皇上眷愛
如此可轉達瓜哇俾其以大義告三佛齊三佛齊係瓜
哇統屬其言彼必信或能改過從善則與諸國咸禮遇
之如初可勿自疑也
遣諭相侵
永樂二年麓川平緬緬甸諸宣慰司并木邦孟養府土
官俱遣人來朝貢方物各賜之鈔幣時麓川平緬宣慰
使思行發所遣頭目刀門類訴孟養木邦數侵其地禮
部言宜以孟養木邦貢使付法司正其罪庶蠻夷知懼
不敢侵越隣境上曰蠻夷相攻奪自昔有之執一二人
罪之未足以革其俗且事曲直未明而遽罪其朝貢之
使祇沮遠人向化之心可令西平侯遣人諭之
拒琉球進閹者
永樂二年壬寅琉球國進閹者數人上曰彼亦人子無
罪刑之何忍命禮部還之禮部臣言還之慮阻遠人歸
化之心請但賜勅止其再請上曰諭之以空言不若示
之以實事今不遣還彼欲媚朕必有繼踵而來者天地
以生物為德帝王乃可絶人類乎竟還之
朝貢妄求
正統十一年正月衛喇特太師額森奏所遣朝貢灌頂國
師喇嘛徹辰精通釋教乞大賜封號并銀印金襴袈裟
及索佛教中受戒合用五方佛畫像及鈴杵鐃鼓纓絡
海螺呪施法食諸器物事下禮部議以為稽無舊例請
裁之上曰朕撫馭外夷一惟祖宗成憲是式今也先妄
求既無舊例豈可勉徇其勿與
處南哥藏
正統十三年禮部奏四川雜谷安撫司番僧南哥藏等
來朝貢刀劒鐵甲稽舊例番僧入貢人賜鈔六十錠綵
段二表裏折衣綵段四表裏靴襪各一雙今南哥藏係
近邊番僧刀劒鐵甲又非貴重之物前例賞賜過厚宜
賜南哥藏等人四十錠綵段一表裏折衣綵段一表裏
靴襪各一雙南哥藏以舊例為言不肯拜賜上命罷其
賞賜及下程令住會同館毋擅出尋素卿輙以金帛餽
之鄉人發其事守臣以聞下禮部議素卿以中國之民
潛從外夷法當究治但既為使臣若拘留禁制恐失外
夷來貢之心致生他隙宜宣諭德威遣之還國若素卿
在彼反覆生事當族誅之仍行鎮廵等官以後進貢夷
使宜詳加譯審毋致前弊從之
禁出入過時
嘉靖元年禮部覆御史王珮條陳節貢獻事言四夷
進貢有常期漸多違越或到處輙止州縣驛逓騷然煩
費宜申明禁例令出入不得過時上是其議
飭貢夷冒王稱謂
嘉靖十二年五月時西夷人貢土魯番天方國等稱王
號者百餘人禮臣言其非宜請飭内閣議所答大學士
張孚敬等言西域諸國王號疑出本國封受或伊部落
自稱謂其先土夷使至者稱王亦有三四十人當時並
緣所稱答之今遽裁革恐夷情不恊乞更勑禮兵二部
詳議於是禮部尚書夏言兵部尚書王憲等議覆中國
之於裔夷固不拒其來而亦限以制其或名號僭差語
言侮嫚則必正以大義責其無禮乃國家大體所在不
可忽略今土魯番天方國使夷多冒王稱謂其本國封
受則舊文無之謂其部落相呼則不當聞之闕下若遂
據來文並從優答臣恐漸啟戎心西國自此多事將致
貢使日增供費賚予日煩竭府庫以厭谿壑非計之得
也臣等請查照成化弘治間例回賜勑書正本國王一
人餘止照各地面名直書給勑一道且於本國王勑内
申重天語少加詰責令知國無二王大義仍定以貢期
限以人數不許來貢無時庶幾正名定分謹始防微不
失中國制禦外夷之義上從部議
貢船違例
嘉靖二十六年十一月日本國王源義晴遣使周良等
求貢故事倭夷十年一貢船不過三人不過百良等以
四船六百人先期而至上曰倭夷不守貢期又挾帶人
船越數三司廵海等官不遵例阻回乃容潛住港外引
起事端且往年宗設之叛尚未正法其令新廵撫官亟
為處分及宋素卿曾决否一併查奏
迤北混同三衛入貢
成化二年十二月迤北衛喇特太師阿實克特穆爾所遣使
臣平章哈薩克特穆爾等不由大同入貢乃挾諾延三衛
人從喜峯口入上以迤北使臣既混同三衛入貢只以
三衛常禮待之哈薩克特穆爾等意不平通事諭之始大
悟上番書伏罪上以邊使既伏罪仍以本等禮待之過
分求討則不許至是辭上乃賜勑諭之
降勑省諭使臣
成化十一年琉球國使臣程鵬奏乞如常例歲一朝貢
下禮部覆奏去年福建守臣言琉球國使臣登岸殺死
懷安縣民陳二觀夫妻焚其房屋劫其財物訪察不獲
今鵬等將還宜令齎勑省諭并定以貢期上從之勑其
王尚員曰王遣使赴京朝貢已如例賞賜遣還近福建
鎮守廵按等官奏通事蔡璋等還次福州殺人劫財非
法殊甚今因使臣還特降勑省諭勑至王宜責問璋等
故縱其下之罪并追究肆惡之徒依法懲治自後定為
例二年一貢止許百人多不過更加五人除國王正貢
外不得私附貨物并途次騷擾有累國王忠順之意王
其省之
不許阿哈瑪特恩賞
弘治二年禮部言比土魯番蘇勒坦阿哈瑪特王并其妻哈
屯鄂端各具番表文遣使貢馬本部已請賜馬價表裏
此外入貢磁黃青金石非邊關驗放之數不敢進阿哈
瑪特又奏稱與哈密都督哈尚結親因乞賜蠎龍九龍
渾金各色膝襴紵絲等物然自遣使之後即誘殺哈尚
據有其地其不義如此今得免於誅伐足矣何乞恩賞
恐不可濫施上曰哈尚為朝廷效力阿哈瑪特既與結親
又忍心殺之所奏乞之物皆勿與其令通事以此意諭
來使知之十一月舊例賽瑪爾堪入貢俱由甘肅驗送
至是阿哈瑪特遣使從滿剌加國取路進獅子鸚鵡等
物至廣州兩廣總鎮等官以聞上曰珍禽奇獸朕不受
獻况番使奸詐又不由正路以來其即遣官阻回廣東
鎮廵官違例起送宜坐罪姑從寬宥禮部仍移文諭之
禮部覆議夷使雖違例進貢然不可絶之已甚宜薄給
賞賜并量回賜阿哈瑪特綵段表裏等物以答其意使知
朝廷懷遠之仁從之
處烏思藏
弘治二年禮部奏烏思藏番僧沙卜珠等進貢不齎原降
勘合又不經邊關驗送請郤其方物并罪邊關及沿途
之失於盤驗者詔以番僧既到京姑納其貢給賞遣之
飭貢獸畫圖來獻
弘治三年賽瑪爾堪蘇勒坦阿哈瑪特及土魯番蘇勒坦
阿哈瑪特王各遣使貢獅子并哈喇虎豹等獸陜西鎮守
太監𫝊悳總兵官周玉等先圖形來上隨遣使人馳驛
起送廵按監察御史陳瑶論其靡費騷擾請却之事下
禮部議謂宜量容一二人赴京依例給賞其餘使人并
所貢獸請一切却回量給犒勞且劾鎮守等官以為聖
明在御屢郤外夷貢獻異物惪等不能奉順德意顧為
畫圖奏進請治以罪上曰爾等所言是既貢使將至陜
西不必阻回令鎮廵官止起送一二人來京其餘給與
口糧令住城内候事完量與賞勞發遣還國獅子等每
獸日止給一羊不許妄費𫝊惪等姑貸其罪仍移文諭
之
飭不赴宴
弘治三年時宴迤西各處使臣於會同舘滿拉哈濟等
十人以賞賜未給不赴宴并毆其同事赴宴者禮部謂
法當究問上曰滿拉哈濟等越禮冒法罪在不赦但遠
夷無知姑貸之錦衣衛遣官校拘至禮部令本部堂上
官及大通事備以事意諭之俾即關領物價啟行再犯
必治以罪
處土魯番
弘治四年禮部尚書耿裕等言土魯番蘇勒坦阿哈瑪特往
年不道朝廷已赦其罪令通使如故繼而遣使貢獅子
及馬朝廷復許其自新優其禮遇賞賜犒勞悉從厚典
歸順無幾旋復為逆雖曰其中事情曲直不能盡知但
其僭儗稱汗名號稱兵犯順不可不慮且國家馭外蕃
宜惜大體而待其使不宜太隆前項使人自去年五月
到京久不宣召今自三月以來宣召至再復賜表裏布
疋羊酒等物正值彼國番文到京之後彼心狡黠將謂
朝廷恩禮視前倏焉加厚以為因彼虛誇強盛似畏彼
而然事干國體不可不慎况蘇勒坦崛強西土久蓄不庭
之心則其遣使朝貢必擇其親信狡黠者今乃令其出
入内庭略無防範其間萬一有奸細窺覘之情潛蓄兇
獷不軌之虞雖悔無及今哈密使臣賽音莽蘇爾等應
得宴賞俱已完畢未肯起程口稱朝廷仍復宣召夫不
寶遠物則遠人格况獅子本一野獸不足為重何至上
煩鑾輿屢加臨視遂使遠人得以藉口且給賞番王物
件俱係賽音莽蘇爾收領若再遷延不還必啟夷酋致
疑將謂懼被拘執惡心日長將來邊釁又未可知乞令
大通事前去會同舘省諭各夷速還照例送至甘肅至
於宣召賞之數乞賜停止庶幾絶其覬覦之望上曰夷
使即令回還賞賜其即給之爾等仍督大通事省諭俾
知朝廷柔遠之意
日本貢夷橫肆
弘治九年八月禮部奏日本國遣使入貢至濟寧州夷
衆有持刃殺人者其正副使壽冥不能約束乞賜裁抑
上命今後日本國進貢使臣止許起送五十人來京餘
存留游江舘榖者嚴為防禁
究處盗勘合通貢
弘治十四年三月江西信豊縣民李招貼與邑人李廷
方福建人周程等私往海外與諸番貿易至瓜哇誘其
國人哽亦宿等齎番物來廣東市之哽亦宿父八禘烏
信者其國中頭目也招貼又令其子誘之得瓜字三號
勘合底簿故紙藏之以備緩急舟經烏洲洋遭風飄至
電白縣境因偽稱瓜哇國貢使柰何噠亞木而以所得
底簿故紙填寫一行番漢人姓名凡百有九人及所貨
椒木沉香等物謂為入貢所司傳送至廣州給官廩食
之守臣以聞禮部議瓜哇貢使例齎哇字十二號勘合
關寫進貢方物名數今所齎乃先年降去底簿非號紙
且又填為差批亦非例其事可疑行守臣覈實始得其
情奏至禮部請以招貼等付廣東按察司問擬奏請其
所齎番物則令布政司貯之八禘烏信盗出底簿故紙
與其子宜令布政司移文國王重治以罪仍令謹收勘
合底簿毋俾姦人出廣東守臣自今遇外國進貢人至
務審其齎有原降勘合方許具奏從之
處哈密使臣誣訴
弘治十年禮部尚書徐瓊等奏言哈密衛貢使都督沙
呼實指揮克實克特穆爾等自哈密殘破之後寄住苦
峪朝廷不責其敗亡之罪而憫其流寓之窮所以撫綏
安插之者不遺餘策及其來朝廩餼宴賜如故近者薄
減其衣服綵段之數將以激其興復之心初不為吝惜
計至於馬駝方物價値令次所給段絹共五千餘匹以
彼不堪之物易我有用之財數愈增而價不虧朝廷懷
柔之道亦已至矣夫何谿壑無厭賞賚已畢買賣已完
而猶展轉延住反覆奏擾前者本部嘗以其貪狠誣罔
等狀奏聞皇上姑令省諭乃復恣其野性誣訴提督主
事本部行勘俱涉虛偽况先年因夷人出入舘驛生事
害人乃設官提督職掌所繫利害匪輕豈可從其自便
而夷人一不利已輙肆怨訴若不量加懲治何以讋服
諸番宜凖先年處置日本國使臣例選差錦衣衛官一
員帶旗校同兵馬司官至舘率通事示以威福促其起
程如仍黠傲不從即將各夷執送錦衣衛明正其罪其
大通事楊銘等職專答應義無私交當其承旨省諭之
時正宜宣揚恩威明示勸戒乃持本部覆過事由代之
敷陳倡令各寫番文與之封進似有交通之私况省諭
夷人止於朝房内各通事受銘等鈐制莫敢異同或有
私言皆不能知如本年七月内朝審泰寧等衛犯邊之
賊有大通事王英國其子通事王永向前驛審喝罵捶
楚廷陛之間尚爾况於朝房者哉今後凡有宣諭請令
大通事同本等通事并伴送人等率領夷人到於禮部
堂上望闕明白傳驛令其俯伏聽從庶幾恩威宣著奸
弊可革詔從之令大通事即從各夷起程不許仍前延
住
逮問濫起送
弘治十二年禮部以烏思藏并長河西宣慰使司各遣
人來貢一時至者凡二千八百餘人俱應給賞所費不
貲請行四川鎮巡等官以後不許濫送務查先年勑旨
及本部勘合事例有礙者徑自阻回無礙奏請定
奪其今次濫起送官吏請令巡按監察御史逮問
從之
戒飭潛從外夷
正德五年日本國使臣宋素卿本名宋縞浙江鄞縣
人弘治間潛隨日本使臣湯四五郎逃去國王寵愛
之納為壻官至綱司易今名至是充正使因戒飭之
琉球請封事例
成化十五年八月内該琉球國中山王世子尚真奏
稱父尚圖病故乞要承襲該本部題奉欽依差正使
給事中董旻副使行人張祥前去勑封尚真為中山
王嘉靖七年四月内該琉球國中山王世子尚清奏
稱父尚真薨逝請乞頒勑差官齎賜皮弁冠服襲封
王爵等因該本部題覈查勘應否承襲等因奉聖旨
是便行與福建鎮巡等官從公訪看明白應否承襲
有無詐冒情弊具奏定奪欽此嘉靖十一年該廵按
福建監察御史虞守愚題稱會勘得琉球國中山王
尚真病故伊嫡長男世子尚清相應承襲及該福建
布政司咨呈粘繳合國人員結勘無礙緣繇前來題
請遣官前去勑封行禮等因該本部題奉聖旨是欽
此又該本部題請出使品服查得勑封琉球國中山
王遣給事中陳侃行人高澄充正副使前去行禮給
與大紅麒麟白&KR3090;羅圓領各一件緣羅□□各一件
青羅貼裏各一件齎捧詔勑各一道前去行禮等因
題奉聖旨是欽此嘉靖三十七年正月内該琉球國
中山王世子尚元奏稱父尚清嘉靖三十四年六月
内薨逝乞要襲封父爵該本部查係尚清嫡長男倫
序已定相應差官勑封尚元為琉球國中山王覆題
奉聖旨是欽此續該本部題查得勑封琉球國中山
王例該遣給事中行人等官充正副使行禮給與服
色俱照嘉靖十一年正副使陳侃等事例并齎捧詔
勑前去等因奉聖旨是欽此續該刑科等衙門給事
中等官吳時來等題稱近該禮部題奉欽依差充正
使前往琉球國行禮條陳過海事宜三事上請該本
部覆題合將齎捧詔勑若國王請留誠懇照例賜給
以俯順夷情及咨南京禮部於欽天監選取天文生
一名前去其所帶醫生合聽吳時來等南北自便各
選擇本鄉諳暁醫術者二名隨往仍咨都察院轉行
福建撫按衙門即將應造船隻器用及添撥民兵選
擇有司軍衛護送官員等項俱從長酌量取用仍行
該布政司開船之後將帶過人員用過錢糧造過器
用等項造冊繳報本部查考覆題奉聖旨是欽此
朝鮮請封事例
嘉靖二十四年正月内該朝鮮國奏稱嘉靖二十三
年十一月十五日國王李懌薨逝乞要將世子李峼
承襲父爵該本部題覆合照例請頒詔勑各一道并
妃例該紵絲四疋羅四疋西洋布十疋差内臣二員
齎捧前去勑封等因奉聖旨是欽此續該朝鮮國權署
國事李峘奏親兄王李峼執喪過哀薨逝無子乞要承
襲該本部題覆合照前例請頒詔勑并紵絲等件差内
臣二員齎捧前去行禮等因奉聖旨是欽此嘉靖三十
六年十二月内該朝鮮國王李懌奏將長子李峼立為
世子事例覆題例該賞賜織金并暗花紵絲紗羅各四
表裏該用内臣充正副使合行司禮監題請二員齎勑
前去等因奉聖旨是欽此
布文教
高麗向化入學
洪武五年三月高麗國王王顓遣密直同知洪師範
鄭夢周等奉表稱賀平夏貢方物且遣子弟入太
學具詞曰秉彜好德無古今賢愚之殊用夏變夷在
禮樂詩書之習故我東夷之人自昔以來皆遣子弟
入太學不惟知君臣父子之倫亦且仰聲名文物之
盛伏望皇上察臣向化之誠使互鄉之童得比虞庠
之胄不勝慶幸上顧謂中書省臣曰高麗欲遣子弟
入學此亦美事但其涉海遠來離其父母未免彼此
懷思爾中書省宜令其國王與羣下熟議之為父兄
者果願遣子弟入學為子弟者果聽父兄之命無所
勉強即遣使護送至京或居一年半年聽其歸省也
土官應襲子弟入學
成化十七年二月廵撫雲南右副都御史吳誠奏乞令
土官衙門各遣應襲子弟於附近府學讀書使知忠孝
禮義庶夷俗可變而爭襲之弊可息仍禁約師生不許
索其束脩饋送禮部覆奏以為有益風化事在可行如
地遠年幼者督令開一社學延鄰境有學者以之為師
仍聽提學官稽考上曰然雲南土官世脩職貢無敢違
越但爭襲之弊往往有之蓋雖由於政而未化於教也
其令土官各遣應襲子弟就學如廵撫官及爾禮部所
言使蠻貊乖爭之風潛消而華夏禮義之化遠暨顧不
美歟
外夷陪臣子入監
成化十八年四月琉球國中山王尚真奏乞以其陪臣
之子蔡賓等五人於南京國子監讀書禮部按洪武
永樂宣德間例聞上曰海南遠夷嚮慕文教朕甚嘉
之矧在先朝已有舊制其令蔡賓等於監肄業有司
歲給衣服廪饌毋令失所務俾通知中國禮義永遵王
化
太學琉球生省親
成化二十二年三月南京國子監琉球國官生蔡賓
等五人乞歸省親禮部為覆請上曰昔陽城為太學
諸生三年不歸省者斥之矧在遠方外國豈可長留
不遣其即歸本國以遂其定省之私
夷興繼
為外國繼絶
永樂四年正月安南胡奃奏請還前安南王孫陳天
平上從之天平陛辭奏曰臣下國餘孽荷陛下大德
煦育生成得反故國承已絶之宗復已失之位是使亡
魂再生朽骨更肉臣雖庸愚實切圖報尚望陛下天地
父母曲賜垂顧終保餘齡上曰自古亡國出奔之君如
齊桓晉文皆内有主之故反國而安今爾無主於内徒
朕為主於外事之委曲尤切朕心爾其明以燭微智以
防患仁以恤下寬以容衆庶無後憂賜羅綺紗衣各二
襲鈔一萬貫
復安南國後
宣德元年三月成山侯王通遣指揮闞忠同事安南國
王陳暊三世嫡孫暠所遣人奉表及方物至京請復其
國上覧表以示文武羣臣且諭之曰昔太祖皇帝初
定天下安南最先四裔朝貢及賊臣簒弑其主毒害
國人太宗文皇帝發兵誅之固求陳氏之後立之不
得乃郡縣其地我皇考每念陳氏無後形諸慨嘆數年
以來一方不靖屢勤王師朕豈樂於用兵哉今陳氏既
有後宜與之諸臣皆曰陛下之心祖宗之心也且偃兵
息民上合天心與之實便上曰論者不達止戈之義必
謂與之不武但得民安朕亦奚恤人言於是遣禮部左
侍郎李琦等齎詔往交趾罷兵且詢暠果陳氏之後則
復其國
正朝鮮國裔
正德十四年二月初高麗國王王氏洪武間遇弑而絶
陪臣李仁人擅立偽姓凡幾易矣國人得王氏裔瑶立
之瑶復昏亂衆推門下侍郎李成桂主國事且請於朝
詔許之改名旦令徙居漢成更號朝鮮成桂與仁人本
異族永樂間降祭海岳祝文稱成桂為仁人嗣而祖訓
條章亦載仁人及子成桂今名旦者成桂子芳遠奏辨
太宗許令改正近所修大明會典復注祖訓於朝鮮國
下云李氏連弑四王貢使市以歸國王李懌上疏備陳
世系本末及四王始終無弑逆迹乞為改正下禮部議
以會典一書詳載我朝制度其事關外國是非嫌疑之
間皆在所略况成桂之得國出皇祖之命其不繫仁人
後又有太宗明詔可徵宜從其請詔可且嘉其誠孝賜
勑諭之
處番僧
優禮歸國
洪武十四年九月遣西域僧噶瑪拉實哩薩木丹實哩等
還國先是西域僧班迪達同其徒噶瑪拉實哩等十二
人自中印度來朝命遊五臺山凡六年還京師居鍾山
佛寺既而班迪達死至是噶瑪拉實哩等乞歸西域上
勑禮部曰昔班迪達來時觀其資貌端潔戒行精慎朕
甚嘉之及居中國甚久吾中國僧俗亦重其善行班迪
達死而噶瑪拉實哩等篤奉師教敬如存日可謂不背
其師者矣今乞歸本國且欲以所歴中國風土人物歸
語其國王使王不出戶庭坐知中國之盛特賜僧號曰
孝淨戒師俾西還凡經歴諸國及諸酋長或問僧何來
所歷者幾國僧必具奏言使彼知之且僧來時朕嘗詢
其所歷之地聞其景物之異朕亦喜焉况彼聞吾中國
之大者乎爾禮部備錄朕諭俾僧持歸仍令所至諸國
及諸酋長遇僧至宜善送之
買茶自備車輛
正統四年禮部奏番僧旺布桑嘉依嘉勒燦等來朝欲買茶
六千斤帶回已有明禁未敢擅許上以番僧僻處遠方
非可以中國法令拘也禁之則拂其情順之則為民害
宜令减半自備車輛載回
禁番僧僭擬
成化四年禮部尚書姚䕫等言近給事中魏元監察御
史康永韶等陳言修德弭災及番僧服用僭擬臣以番
僧者異端外教蠱惑人心汙染華夏宜從所言施行詔
曰番僧在祖宗朝已有之若一旦遣去恐失遠人之心
踰制服用别行禁止
限番僧授職
成化十八年禮部奏在京番僧既無化導番人之功且
有夷人冒充之弊一授之職輙請誥勑殊與京官必待
三年考滿乃給及僧錄司官不給勑命例不同實濫恩
典乞自今除邊境并外番及在京國師禪師重職外餘
在京覺義都綱等職俱不得妄請庶名器重而事不繁
從之
驗番人給度
成化二十二年喇嘛國師扎實巴勒忠鼐奏乞度番僧禮
部欲遵成化二年例以三千四百名數度之上命禮部
官督僧錄司驗其果係番人者給度毋容冒濫
節約番僧營建
正德十年禮部尚書劉春奏西番俗信佛教故祖宗以
來承前代之舊設主烏思藏諸司闡化闡教諸王以至
陜西洮岷四川松潘諸寺令化導夷人許其朝貢然每
貢止許數人貢期亦有定限比年各夷僻遠莫辨真偽
至有逃移軍匠人等習學番語私自祝髮輙來朝貢希
求賞賜又或多創寺宇奏乞名額即為勑賜朝貢不絶
以故營建日增朝貢愈廣此皆藉民財以充宴賞繼繼
不已雖神輸鬼運其何能應無窮之用哉乞酌為定例
嚴其限期每寺給勘合十道陜西四川等處兵備仍給
勘合底簿每當貢期比號相同方許起送其人數不得
過多自後再不得濫自營建則遠夷知戒民財可省詔
顯慶等二寺及洪福寺以後番僧來貢者賞賜視寳淨
諸寺例餘如所議行之
頒給番僧誥勑
嘉靖二十八年以烏思藏等處番僧琳沁嘉勒燦等三十
八名各襲同師禪師都綱喇嘛職事駁回查勘納木喀嘉
勒燦等三十一名禮部因奏今歲入貢番僧中多去年已
賞今次復來或同一師僧而襲職異名或同一職銜而
住坐異地請以後襲誥勑俱開住坐地方及某師某名
不得混冒又諸番節年襲職守候誥勑日久輙令帶原
賫誥勑回番待後入貢之年赴京補給以故諸番得假
借冒頂夤緣行私及今不處則舊誥勑終無銷繳之期
非但夷情怠玩抑且國體未尊請以後番僧襲職令將
賫來誥勑納還内府不得如故賫回其新給誥勑速與
關領庶絶弊端又各處番僧襲職進貢本部立文簿一
扇各僧賫到舊給誥勑所載師僧職頒給年月及今襲
替僧徒名字住坐地方分别己未領有新誥勑逐一登
記備行布政司照式置造如有應貢年分即以前冊查
對如係年代久遠果有老疾方得起送承襲如係已襲
未領誥勑許起送一二人其餘無得濫放報可
裁四川番僧貢人
嘉靖四十年四川威州保縣金川寺番僧每三年一貢
例用五百五十人其來已久至嘉靖三十六年禮部據
會典中所載永樂初例裁其四百人至是復當貢例該
寺演化寺禪師遣都綱番僧拉喀等仍五百五十人來
貢執稱自永樂間勑本寺貢方物一百五十分其都綱
噶瑪拉等寨方物共五百五十分俱認守各山界隘口
又係舊數原非後來增添勢難减革乞凖如舊守臣以
聞祇令拉喀等百五十人入京餘四百人留境上待命
禮部請以會典額内百五十人給全賞餘四百人既稱
各有認守地方亦准給賞於中各减絹二疋詔可
貢禁
禁紉製違式衣
成化七年琉球國使臣蔡璟以織金蠎龍羅不顧匠紉
製時錦衣衛校尉有緝獲市民與外國人交通者到部
鞫之疑其羅出於私交者皆不服及鞫璟固稱為其王
國受賜於先朝者事聞上命禮部稽舊籍有無禮部云
無遂收貯内庫仍勑諭其國王知之
貢使挾私貨
成化十四年廣西守臣奏稱安南朝貢齎裝甚多而邊
境民少不足運送以致搆怨事下禮部議其國朝貢使
人多挾私貨營利殊為邊境之苦乞嚴加禁約故有是命
福建貢夷禁例
弘治十四年琉球國使臣奏守臣虐削事下禮部議令
福建守臣今後琉球國進貢方物除胡椒蘇木每一百
斤准令加五十斤以備折耗番錫不必加增外其餘附
帶物貨召商變賣者不許勸借客商銀兩及夷商私出
牙錢其布政司等衙門市舶太監等官俱不許巧取以
困夷人違者罪之著為令
譯職
國子生習譯
永樂五年癸酉命禮部選國子監生蔣禮等三十八人
隸翰林院習譯書人月給米一石遇開科令就試仍譯
所作文字合格准出身置舘於長安石門之外處之
選習譯書學生
宣德七年選習四夷譯書學生初上以四夷朝貢日蕃
繙譯表奏者多老命尚書胡濙同少傅楊士竒楊榮於
北京國子監選年少監生及選京師官民子弟有可教
者並於翰林院習學至是選監生王瑄等及官民子弟
馬麟等各三十人以聞命指揮李誠丁全等教之翰林
院學士程督之人月支米一石光禄日給飯食習一年
能書者與冠帶惰者罰之不通者黜之
譯字生考試出身
正統二年十月行在禮部尚書胡濙等奏四夷舘舊習
番字及新習者六十四人俱照例考試出身次為三等
上命一等者冠帶為譯字官逾年再試得中授職其二
等三等及有新習者亦逾年再試遂著為令
考試譯生賞罰
正統三年禮部奏會官試得四夷舘諳暁回回等字官
并監生子弟冀舞等三十二人第為三等請定其賞罰
上命一等有官者月加折鈔米二石無官者與冠帶二
等三等月减折鈔米一石使知自勵
試譯字生三等法
正統五年禮部尚書胡濙會官考翰林院四夷舘諳暁
百夷等字監生并子弟得十九人為三等以聞上曰一
等者為譯字官仍加俸鈔二等三等者令再習譯字俟
期年考之
以監生入四夷舘
景泰二年禮部奏近年官員軍民匠役之家子弟往往
私自投師習學番字希入翰林院譯館及至考試不惟
字畫粗拙而且文理不通豈堪為用今後乞依永樂年
間例於國子監㨂選年幼聰俊監生送舘習學三年例
應考試中式者授以譯字官不中者仍令習學以行再
試庶革奔競之風而得實才之用上從之
禁私自習譯
天順三年禮部左侍郎鄒幹等奏永樂年間翰林院譯
寫番字俱於國子監選取監生習用近年官員軍民匠
作廚役子弟投託教師私自習學濫求進用况番字文
書多關邊務教習既濫不免透漏夷情乞勑翰林院今
後各舘有缺仍照永樂間例選取年幼俊秀監生送舘
習學其教師不許擅留各家子弟私習及徇私保舉上
命今後敢有私自教習走漏夷情者皆重罪不宥
限譯字官生
成化二年禮部奏四夷舘譯字官并子弟見有一百五
十四員今教師馬銘又違例私收子弟張睿等一百二
十六名教習番書以希進用欲盡逮問干係人衆行請
翰林院下四夷舘不許私收教習漏泄夷情上曰四夷
舘官員子弟見在既多禮部即會官考選精通者量留
餘送吏部改外任子弟俱遣寧家今後敢有私自教習
者必罪不宥
限通事濫進
成化八年六月庚申朔禮部言鴻臚寺四夷各國通事
額設不過六十人今濫進者數濫額外且國子監監生坐
班歴事聽選至十四五年者方得授職今各項通事自
辦事至冠帶授職通計正是七年所以啟奔競之風是
後通事有缺俱從鴻臚寺查勘如果於例應補具呈本
部然後行通事都指揮僉事詹昇等從公訪保必須精
暁譯語籍貫明白行止端方身無役玷者具奏送部審
考相同方奏送鴻臚寺戴頭巾辦事六年送部考中然
後支米辦事三年比考覈身無過犯悞事方送吏部冠
帶再辦事三年比與監生出身年月略等始令實授序
班職事否則徑發原籍為民其有事故者如原額不缺
亦不准補其丁憂起復到吏部者亦須查有額定實缺
選補無則仍令聽候如此則事體歸一人無濫進矣從
之
限譯字官改任鳴贊
弘治二年禮部奏四夷舘通事序班自有專職近或夤
緣改任鳴贊似非設置譯官初意自今請勿改任從之
申定繙譯考選法
弘治三年五月定四夷舘繙譯考選之法先是英國公
張𢡟奏乞選四夷舘繙譯子弟監生禮部議行翰林院
查處於是内閣大學士劉吉等言推補教師宜聽禮部
及臣等訪舉其子弟監生宜因八舘文書繁簡為名數
多寡令本部選監生年二十五以下二十名官民家子
弟年二十以下及有世業子弟繙譯習熟者不限年數
通選考一百名俱送本院分撥習學仍定為事例子弟
務須專習本藝精通譯語諳暁番文以備應用不許假
以習舉為由别圖出身三年後本院同本部會官考試
中者為食糧子弟月給米一石又歴三年後仍前會考
中優等者與冠帶為譯字官月米如舊又歴三年會考
中優等者授以序班之職其初試不中者許俟三年再
試再試不中者許俟六年三試三試不中者黜為民中
者食糧冠帶除授如例監生初入舘准坐監食糧習學
三年考試中者月與米一石家小糧如舊又三年再考
中者與冠帶九年考中優等者授以從八品之職習譯
備用其初試再試不中准如子弟例三試不中者仍送
還本監撥歴别用其兼習舉業者非精通本業亦不許
入試庶使人有定志譯學可精其八舘名數韃靼舘監
生五名子弟二十五名高昌館監生二名子弟八名
西番舘監生二名子弟十五名西天舘監生一名子弟
二名回回舘監生二名子弟十名百夷舘監生二名子
弟十四名緬甸館監生二名子弟八名議從之
處通事
弘治十五年禮部議得近例鴻臚寺帶俸通事者署正
典簿等官考滿鴻臚寺考劾呈送吏部但通事未授職
之前食糧冠俸實授俱從本部考送既授職之後考滿
不由本部其歴任陞任年月公私過名有無無所於考
凡遇大通事缺員難於推舉各邊差遣難於選擇又其
間勤惰不别何以激勸今後各官考滿請令鴻臚寺考
劾呈送本部本部考劾咨送吏部近例南方海外諸國
朝貢回者不必差官伴送若原來通事别有事故夷人
陳乞不已者本部酌量事勢輕重臨期奏請差行人一
員伴送
始設暹羅譯字官
弘治十年時暹羅國進金葉表文而四夷舘未有專設
暹羅國譯字官表文無能譯辨大學士徐溥等以為請
上曰既無暁譯通事禮部其行文廣東布政司訪取諳
通本國言語文字者一二人起送聽用
考選大通事
嘉靖元年禮部尚書毛澄等奏請考選精通譯語熟諳
夷情者二員為大通事訪保通事属之鎮廵官并鴻臚
寺掌印官遇奉旨宣諭番人該部各差属官公同宣諭
事畢即回以防賄漏得旨大通事俱停補餘如擬行於
是禮部覆議其職事令鴻臚寺官同本等通事掌管從
之
選補通事法
嘉靖元年更定選補各國通事之法除丁憂緣事俱不
作缺其見缺十人以上及一國全缺者在外行各邊鎮
廵官每缺精選一人送部在京不必行通事訪如四夷
舘譯字生事例禮部劄鴻臚寺召選真正籍貫俊秀子
弟取其印信保結粘連送部覆審相同再行考試每缺
精選一人奏送該寺分𣲖各國年深老成通事教習如
本國無人許其自行從教師受業或令鄰邦通暁者教
之一年之後同邊方訪保到部之人通行試以譯語上
者收補次者候缺下者黜退不得妄稱守候年久奏告
濫收考選之時勘結人員亦不得妄以過犯冒頂之人
竄入取罪著為令初通事缺人見任通事訪保横行求
索視利重輕為出入至是鴻臚寺卿魏境疏其弊禮部
覆議詔從之
通事授職後季考
嘉靖九年禮部通事言鴻臚寺通事之設視譯語生熟
為職業修否時加考較立法固善但授職之後如弛季
考事體未安請著令通事九年授職并六年者冠帶免
其季試專取考對以稽職業其未及六年及候缺頂補
者嚴考如三次考居下等者奏請定奪報可
選四夷舘教師
大學士李東陽等言四夷舘教授必番字番語與漢字
文義俱通方能稱職故事於本舘推選或於各邊訪保
務在得人頃來教師多缺宜令本舘提督官從公考試
優等送内閣覆試照缺委用仍乞勑陜西雲南鎮守等
官訪取精暁韃靼西番高昌西天百夷言語文字兼通
漢字文義之人照例起送赴部奏請量授官職與本舘
教師相兼教習務使譯學有傳不致臨期誤事詔是
斥通事妄奏
正德三年十月大通事王喜等奏哈密國使臣沙呼實
等來貢夾帶私物虛靡供給所賜盡於京師鬻之其属
留邊者俱未沾及宜加禁詔通事官給由例不由禮部
而尚書張昇啟之乞如舊便禮部奏覆各夷朝貢例許
挾私貨以來蓋羈縻遠人宜俯順其情而不可過防以
傷其向化之心也且哈密城池之復在沙呼實亦與有
勞今效順而來須加寬假以示恩意其獲賜而鬻之者
亦宜從便蓋所得鈔錠數多輸之於彼既無所用而載
之於途大有所費宜移文彼處鎮廵等官聽其量帶方
物來京貿易但不可入境市物以勞驛傳其留邊夷使
之賜審無欺尅聽其自便可也通事官進身既由本部
則考滿之日其歴官月日臧否非本部難盡知之且屢
奉欽依譯字并通事人員該部并大通事按季較試業
不精善罷之喜言非是上是之命各夷進貢毋得入境
市物其以物售之者治以重罪存留夷人賞賜令鎮廵
官審處通事考滿如例勿改錦衣衛指揮僉事大通事
王喜等言會同舘大使等官不能鈐束夫牌人等乞俱
聽各國通事序班等官約束朔望仍欲本舘官吏率之
來聽已令章下兵部議謂本舘諸務先設禮部主事一
員理之各色通事亦聽約束蓋通事之職止於傳譯番
語不可以侵禮部之官今主事雖已裁革可仍添設不
然則主客司額設員外郎主事亦可更番管理得旨令
所司歲更一員理之且諭令今後諸司書辦人等不許
撥置主使事覺必罪不宥
考較譯字官生
嘉靖二十四年禮部覆給事中厲汝進奏欲將譯字通
事官生會同大臣從公考較甄别去留照得前項官生
在舘人數甚多若復重加查革未免一時之人次繙譯
欠通皆係該管教師宜聽内閣裁酌去取精選得人其
各官生俱要嚴立期限勤督課業月有試季有考譯業
精暁者方准留用不通者黜其通事序班人員收取太
濫宜嚴加精選分别去留俱照譯字生事例每日進舘
習熟番語以後通事食糧冠帶授職等項俱以三六九
年為期通將在舘官員人等一併考試不通者黜為民
得旨譯學不精本於選收多弊教法不嚴在舘通事人
員即會同吏部通行考試已乃罰治罷黜有差
考選譯字生條議
嘉靖四十三年禮部議上考選譯字生十一事一考選
世業子弟以番文定其去取一各生赴考先自報已通
未通二等未通者限年二十五歲以下審騐得實取其
分數多者作養已通者不必限年必精熟然後入選一
教師妄保者許各生面訴坐罪一往年請託成風以致
當事者引嫌自避久不舉行宜嚴禁一臨考時雜取漢
文三十字令譯番文各舘教師先將底本送部以憑驗
對皆彌封較閱一考題各按九舘所習番漢文就中摘
出其名數之多寡視舘事之繁簡或一舘無人習學者
則取他舘有餘之數補之令其改習一送舘之後行提
督官如例季考懲戒其有終難策勵者徑請罷革至於
三六九年會考照例食糧冠帶授職其三年不中者重
加責治姑容習學又三年不中者黜退為民其食糧三
年不中者亦行黜退其冠帶三年不中者令冠帶閒住
三年一會考例有黜陟人數漸少宜以六年為率每考
取二三十人補之一會考之期嚴查在舘各生若無放
給假至三月以上已食糧者住支未食糧者令補足前
曠方許送考至於丁憂起復者亦必扣滿三年不許與
廷試歲貢同考一官生不得營求差遣曠廢本業一緬
甸舘師生俱係故絶宜行鎮廵官多方訪補詔允行
禮部志稿卷九十二
