禮部志稿卷十二
明俞汝楫編
儀制司職掌
冊立
皇太子冊立儀
東宫冊立儀累朝微有同異其尤異者洪武永
樂命至殿上受冊寳宣德嘉靖則命使持節至文
華殿授皇太子具列於後
洪武初定冊立頒詔前一日内使監官陳御座香案
於奉天殿如常儀尚寳司設寳案於御座前儀司設詔
書案於寳案之前冊案寳案於殿中冊案在東寳案在
西冊寳亭一座於丹陛之東皇太子拜位於丹陛上及
御座前俱北向授冊寳官位於殿上皇太子拜位之東
西向讀冊寳官位於授冊寳官之北西向捧進冊寳官
位於讀冊寳官之南西向受冊寳内使二人位於殿上
皇太子拜位之西舁冊寳亭内官八人位於丹陛冊寳
亭之東設承制官承制位於殿内之西宣制位於殿門
外東北捧詔官位於殿内之東内贊二人位於殿内皇
太子拜位之北贊禮二人位於丹陛上之南知班二人
位於丹墀中文武官侍立位之南糾儀御史二人位於
知班之北俱東西相向文武百官齊班位於午門外之
東西北上文武侍立位於文樓之北西向武官侍立位
於武樓之北東向使臣僧道耆老侍立位於文官侍立
位之南俱西向殿前班指揮司官三人位於丹陛之西
東向宣徽院官三人位於丹陛之東西向侍從班起居
注給事中殿中侍御史侍儀使尚寳卿侍立位於殿上
之東侍從班武官指揮使侍立位於殿上之西拱衛司
官二人侍立位於殿中門之左右典牧官二人位於仗
馬之南宿衛鎮撫二人位於丹墀階前護衛百戶二十
四人位於宿衛鎮撫之南稍後護衛千戶八人位於殿
東西門之左右將軍二人位於殿上簾前將軍四人位
於丹陛之四隅將軍六人位於奉天殿門之左右將軍
六人位於奉天門之左右俱東西相向鳴鞭四人位於
丹陛之南北向引文武官舍人四人位於文武官侍立
位之北稍後東西相向引使臣僧道耆老舍人二人位
於引文武官舍人之下禮部官同内使監官安奉詔書
於殿内案上及於冊寳亭中匣盝内取冊寳置於殿内
冊寳案上冊在前寳在後内使舁冊寳亭就位禮部官
以付内使監官守護其日清晨鼓初嚴金吾衛陳甲士
於午門外之東西旗仗於奉天門外之東西拱衛司陳
儀仗於丹陛之東西及丹墀之東西陳車輅於文武樓
之南典牧官陳仗馬於車輅之南虎豹於奉天門外和
聲郎入陳樂於丹墀之南所司備鼓樂儀衛備儀仗於
奉天門外俟候迎送冊寳至東宫文武百官各具朝服
執事者各入就位鼓吹嚴百官齊班於午門外尚寳卿
侍從侍衛官各服其器服俱詣謹身殿奉迎鼓三嚴侍
儀奏中嚴御用監官奏請上御謹身殿具兖冕啟請皇
太子於奉天門具冕服引班引百官使臣僧道耆老等
俱入侍立位侍儀奏外辦上御輿以出尚寳卿捧寳及
侍儀導從警蹕如常儀仗動大樂鼓吹振作陞座樂止
將軍捲簾尚寳卿以寳於案鳴鞭報時訖引進四人引
皇太子入奉天東門樂作陞自東階繇東門入引進立
候於門外内贊接引至丹陛拜位引禮分立於左右樂
止捧受冊寳内使繇西階陞俱入就丹陛立位知班於
丹墀中唱班齊贊禮於丹陛上唱鞠躬樂作皇太子再
拜興平身樂止内贊唱承制官稍前承制官前立於殿
西内贊唱跪承制官跪承制訖繇殿中門出立於門外
稱有制贊禮唱跪皇太子跪宣制云冊長子某為皇太
子宣畢贊禮唱俯伏興平身承制官繇殿西門入跪於
殿西云傳制畢復位贊禮贊鞠躬樂作皇太子鞠躬再
拜興平身樂止贊禮贊行冊禮引禮引皇太子繇殿東
門入樂作引禮立於門外内贊接引至御座前拜位樂
止内贊唱跪皇太子跪唱受冊寳捧冊寳官於案前跪
捧冊授讀冊寳官内贊唱讀冊讀冊寳官跪讀冊訖以
冊授丞相丞相搢笏受冊内贊唱搢圭皇太子搢圭唱
受冊丞相以冊跪授于皇太子捧受冊寳内使跪于皇
太子西捧冊興立于皇太子西捧冊寳官又于案前跪
捧寳授讀冊寳官内贊唱讀寳讀冊寳官跪讀寳訖以
寳授丞相丞相受寳跪授于皇太子捧授冊寳内使跪
于皇太子西捧寳興立于捧冊内使之下内贊唱出圭
皇太子出圭唱俯伏興平身皇太子俯伏興平身唱復
位引皇太子出樂作内使捧冊寳前導出至殿東門外
引禮引皇太子復位樂止内使以冊寳置于冊寳亭盝
匣中退立于丹陛之東贊禮唱鞠躬拜樂作皇太子四
拜興平身樂止内使舁冊寳亭前行引禮導皇太子繇
東階降樂作出奉天門樂止引禮引皇太子詣東耳房
伺候于中殿行禮内使舁冊寳亭東門出至西道儀仗
鼓吹前迎百官迎送至東宫安奉冊寳于殿内初皇太
子降階禮部尚書跪奏用寳詣案捧詔書尚寳卿用寳
以詔書置于案禮部尚書于殿西跪奏云捧詔赴午門
開讀興奉詔官捧詔繇中門出樂作階自中階引禮引
文武官迎詔書出奉天門樂止開讀于午門外訖百官
迎詔至中書省頒行執事入報侍儀奏禮畢鳴鞭上興
樂作速還宫樂止皇太子朝謝中宫受冊之日内使監
官陳設皇后御座于中宫殿上皇太子拜位于殿庭正
中及御座前内贊二人位于殿上拜位之東西司贊二
人位于丹墀拜位之東西陳設儀仗于殿庭之東西擎
執于殿上之左右樂工陳樂于殿庭之南皇太子于奉
天殿受冊畢司賓引皇太子具冕服至中宫外門東向
立内使監官啟聞皇后首飾褘衣出殿樂作陞御座樂
止司賓引皇太子繇東階陞樂作就丹墀拜位樂止司
賓分立于前司贊唱鞠躬拜樂作皇太子四拜興平身
樂止司賓引皇太子繇殿東門入樂作至殿上拜位樂
止内贊唱跪皇太子恭謝曰小子某兹受冊命謹詣母
后殿下恭謝謝畢内贊唱俯伏興皇太子俯伏興平身
司賓引皇太子繇殿東門出樂作復位樂止司贊唱鞠
躬拜樂作皇太子四拜樂止司賓唱禮畢内使監官啟
禮畢皇后興樂作還宫樂止内官引皇太子出
諸王賀東宫皇太子受冊之日内使監官設皇太子
座于東宫侍儀司設諸王拜位于殿庭階上及殿上正
中贊禮二人位于殿庭王拜位之東西内贊二人位于
殿内王拜位之東西文武官侍立位于殿庭之東西將
軍六人位于殿門之左右拱衛司設儀仗于殿庭之左
右樂工設樂于宫門之外伺皇太子于中宫行禮畢引
禮引諸王便服至東宫門外西向立引禮引皇太子便
服出宫樂作陞殿樂止引禮引諸王繇東階陞樂止至
殿庭階上拜位樂止贊禮唱鞠躬拜樂作諸王鞠躬四
拜興平身樂止引禮引諸王居長者繇殿東門入樂作
引禮立於門外内贊接引至殿内拜位樂止内贊贊禮
同唱跪諸王皆跪長王恭賀曰小弟某兹遇長兄皇太
子榮膺冊寳不勝忻忭之至謹率諸弟詣殿下稱賀賀
畢内贊贊禮同唱俯伏興平身引禮引長王繇殿東門
出樂作復位樂止贊禮唱鞠躬拜樂作諸王鞠躬四拜
興平身樂止唱禮畢引進啟禮畢皇太子興樂作還宫
樂止引進引諸王以次出
諸王賀中宫皇太子受冊之日内使監官陳設皇后御
座于中宫殿上諸王拜位于殿庭正中及御座前内贊
二人位于殿上拜位之東西司贊二人位于諸王丹墀
拜位之東西設儀仗于殿庭之東西擎執于殿上之左
内贊贊跪贊宣冊捧冊官跪捧冊授宣冊官宣冊官立
宣于皇太子之右宣訖贊搢圭贊受冊捧冊官捧冊授
皇太子受訖以授内侍内侍跪受立于西贊受寳一如
授冊儀贊出圭俯伏興平身贊復位引禮導皇太子繇
殿東門出就位内侍捧冊寳前導置綵輿中内贊贊鞠
躬樂作四拜樂止執事者各舁冊寳以次前行引禮導
皇太子繇東階降持節官隨之樂作至奉天門樂止用
儀仗鼓樂迎冊寳至文華殿行禮畢持節官持節復命
是日禮部官候節冊寳啟行畢奉詔書至承天門開讀
頒示天下皇太子受冊寳畢具冕服儀仗引禮導引詣
太廟行謁告禮如常儀禮畢釋服引禮導引至右順門
具冕服謝恩上具皮弁服御奉天殿引禮導皇太子至
上前謝恩樂作行八拜禮畢樂止導還至右順門内官
導詣内殿前皇后服燕居冠服陞内殿皇太子于内殿
樂工陳樂于宫門外諸王于東宫行賀禮畢司賓引諸
王具冕服至中宫外門東向立内使監官啟聞皇后首
飾褘衣出殿樂作陞御座樂止司賓引諸王繇東階陞
樂作入就丹墀拜位樂止司贊唱鞠躬拜樂作諸王鞠
躬四拜興平身樂止司賓引諸王居長者繇殿東門入
樂作至殿上拜位樂止内贊司贊同跪唱諸王皆跪長
王恭賀曰小子某兹遇長兄皇太子榮膺冊寳不勝歡
慶謹率諸弟詣母后殿下恭賀賀畢内贊司贊同唱俯
伏興平身諸王俯伏興平身司賓引長王繇殿東門出
樂作復位樂止司贊唱鞠躬拜樂作諸王鞠躬四拜興
平身樂止司賓唱禮畢内使監官啟禮畢皇后興樂作
還宫樂止内官引諸王以次出
百官進慶賀表箋與進賀中宫受冊表箋儀同
百官進慶賀東宫箋前期内使監官陳設皇太子位
于東宫正殿如常儀侍儀司設箋案位于殿下及殿上
正中文武官拜位于殿下文東武西異位重行北向設
宣箋官位于殿下箋案之西展箋官位于宣箋官之下
知班二人位于文武官拜位之北贊禮二人位于知班
之北内贊二人位于殿上引文武班舍人四人位于文
武班之北稍後俱東西相向是日宿衛陳兵仗于東宫
門外之東西陳旗仗于中門外東西相向將軍六人于
殿門之東西拱衛司陳儀仗于殿庭階上下之東西和
聲郎陳樂于文武官拜位之南内使擎執于殿上之左
右文武官進箋至午門前禮部以箋函置于案舍人舉
入東宫門外恭候行禮文武百官于奉天殿行賀禮畢
常服詣東宫文東武西分立于門外受箋官贊禮等執
事各就位引進啟外備皇太子常服出宫至殿門樂作
陞殿樂止舍人舉箋案入宣箋官展箋官押案置于庭
各就位引班引文武官亦入就位知班唱班齊贊禮唱
鞠躬拜樂作丞相以下皆鞠躬四拜興平身樂止贊禮
唱進箋受箋官進至案之東北引班引丞相至案前丞
相跪捧箋興與宣表官展表官由西階陞西門入至殿
内置于案退立于殿南正中内贊唱跪贊禮唱衆官皆
跪丞相與衆官皆跪内贊唱宣箋宣箋官詣案前取箋
跪宣于殿西展箋官同跪展箋宣畢俯伏興退立于西
展箋官以箋復置于案退立于西内贊贊禮同唱俯伏
興丞相與百官皆俯伏興平身丞相與宣箋官展箋官
繇殿西門出西階降復位贊禮唱鞠躬拜樂作丞相以
下皆鞠躬四拜興平身樂止贊禮唱禮畢引進啟禮畢
舍人舉箋案出皇太子興樂作還宫樂止百官以次出
内外命婦慶賀中宫至日司賓引内外命婦各服其
服候于中宫門外之左右候皇太子入行朝謝畢内使
監官啟門司賓二人先引外命婦繇西門入序立于庭
中左右二人引内命婦入就拜位司贊唱班齊拜樂作
内命婦以下皆四拜興樂止司賓引班首繇西階陞西
門入樂作至御座前樂止内贊司贊同唱跪班首以下
皆跪班首稱某封某妾等兹遇皇太子榮膺冊命恭詣
皇后殿下稱賀賀畢内贊司贊同唱興班首以下皆興
司贊引班首繇西門出西陛降復位司贊唱拜樂作班
首以下皆四拜興樂止司賓二人引外命婦入就拜位
贊拜樂作班首以下皆四拜興樂止司賓引班首繇西
陛陞西門入樂作至御座前樂止内贊司贊同唱跪班
首以下皆跪班首稱賀曰某封某妾某氏等兹遇皇太
子榮膺冊命恭詣皇后殿下稱賀賀畢内贊司贊同唱
興班首以下皆興司賓引班首繇西門出西陛降司贊
唱拜樂作班首以下皆四拜興樂止司賓唱禮畢皇后
興樂作還宫樂止命婦以次出
謁廟皇太子擇日恭謁太廟
永樂二年續定先期三日齋戒遣官祭告天地宗廟
用香帛酒脯行一獻禮前一日禮部同鴻臚寺官設詔
案于奉天殿中設節冊寳案于詔案之南節中冊東寳
西各以次陳列設冊寳綵輿于丹陛之東尚寳司設寳
案錦衣衛設鹵簿儀仗教坊司設中和韶樂如常儀至
日鴻臚寺設皇太子拜位于丹陛正中設持等官拜位
于丹墀内引禮啟請皇太子具冕服于文樓下以俟上
服衮冕御華蓋殿翰林院官捧詔尚寳司官用寳訖禮
部官捧執于案執事官行五拜禮畢鴻臚寺官奏請陞
殿導駕官前導樂作上御奉天殿樂止尚寳司官以寳
置于案鳴鞭文武百官朝服行叩頭禮侍班引禮官六
人導皇太子繇東階陞至丹陛贊就位持節等官各就
丹墀拜位贊鞠躬樂作四拜樂止傳制官跪奏傳制俯
伏興繇左門出西向立稱有制贊禮贊跪皇太子及持
節等官皆跪宣制訖贊俯伏興平身引禮導皇太子繇
殿東門入至冊寳案前丹陛行八拜禮畢
親王見東宫先是内官設皇太子座于文華殿鴻臚
寺設親王世子郡王拜位于殿陛上教坊司設樂錦衣
衛設儀仗候親王世子郡王賀中宫禮畢引禮導親王
世子郡王具冕服其未冕者便服序立于文華殿門外
以俟導引官導皇太子冕服陞座引禮導親王世子郡
王繇東階陞樂作就殿陛上拜位樂止贊鞠躬四拜親
王世子郡王皆鞠躬四拜興平身贊跪親王世子郡王
皆跪鴻臚寺官一人詣殿門外正中跪致詞云某王某
等兹遇皇太子榮膺冊命禮當慶賀致詞畢贊俯伏興
四拜樂作親王世子郡王皆俯伏興四拜平身皇太子
賀興親王世子郡王以次出是日皇太子詣武英殿見
諸叔行家人禮四拜諸叔西向坐受見諸兄行家人禮
二拜諸兄西向立受次日文武百官進表箋慶賀如常
儀
二十二年十月冊立樂設而不作明日奉先殿行禮畢
仍詣几筵謁告如常儀(時文皇帝梓宫在殯)
宣德二年續定前期祭告天地宗廟社稷鴻臚寺錦衣
衛陳設如常儀上服皮弁服御華蓋殿執事官行五拜
叩頭禮畢鴻臚寺官請陞殿導駕官前導上陞座尚寳
司以寳置于案鳴鞭文武百官具朝服行叩頭禮左右
侍班引禮引正副使入就拜位贊四拜傳制官跪奏傳
制俯伏興執事官舉節冊寳案繇殿左門出置御道中
傳制官繇左門出稱有制贊正副使跪宣制曰某年某
月某日冊立長子某為皇太子命卿等持節行禮贊俯
伏興又四拜禮畢執事官舉節寳冊置于綵輿中黃蓋
送至左順門外正副使朝北立内官捧節冊寳繇正門
入至文華殿内侍引皇太子出迎至文華殿内官以節
冊寳置于案内贊贊四拜贊宣冊贊詣冊案前贊跪宣
冊内官立宣訖贊受冊捧冊官以冊授皇太子受訖以
冊授内使内侍跪受立于西贊受寳捧寳内官捧寳如
授冊之儀贊俯伏興平身復位贊四拜禮畢内官持節
繇正門出至左順門外以節授正副使執禮畢正副使
得報持節復命其頒詔如常儀皇太子受冊寳畢内使
引詣奉先殿謁告如常儀畢内使引皇太子詣皇太后
前行八拜禮次詣上前皇后前皆行八拜禮次詣皇妃
前行四拜禮畢還宫(時上以皇太子尚幼冊使捧冊寳至左順門授内臣捧入免賀)次
日文武百官具朝服上表賀陳設如常儀上具兖冕御
華蓋殿親王先行八拜禮賀次執事官行五拜三叩頭
禮畢鴻臚寺奏請陞殿導駕官前導進表行禮如正旦
儀親王于上前行賀禮畢次詣内殿皇太后前賀行八
拜禮畢詣皇后前賀行八拜禮畢又詣皇妃前賀行四
拜禮皇太后皇后各於内殿皇妃於宫中受内外命婦
賀禮外命婦進箋陳設俱如常儀文武百官進箋賀皇
太子陳設亦如常儀
嘉靖十八年續定前期三日齋戒至日上躬詣南郊以
冊立皇太子奏告皇天上帝駕回恭詣太廟告聞皇祖
命大臣祭告北郊列聖宗廟太社稷帝社稷朝日夕月
天神地祇行事俱用祭服太常寺辦祭品通用酒果脯
醢三獻上帝皇祇加一牛翰林院撰告文圜丘祭告文
武陪祀官各具祭服陪拜百官各具吉服并耆老生儒
各俱昭亨門外陪拜其分遣祭告北郊等官俱詣圜丘
陪拜畢方各詣祭所宗廟祭告文官五品以上武官四
品以上皇親指揮等官六科都給事中俱照例具服陪
拜郊廟祭告畢上具常服以冊立告聞于母后前期鴻
臚寺設節冊寳案于奉天殿中節中冊東寳西設冊寳
綵輿于丹陛之東教坊司設中和韶樂及大樂如常儀
内使設節案于文華殿正中設冊寳案于節案前設香
案于冊寳案前設皇太子拜位于香案前至日錦衣衛
設大駕鹵簿百官各具朝服入丹墀内侍立上具冕服
御華蓋殿鴻臚寺官引執事宫進至華蓋殿就次行五
拜三叩頭禮贊各供事鴻臚寺官奏請陞殿樂作導駕
官前導上陞座樂止鳴鞭報時鷄唱定時鼓訖唱排班
文武百官及生儒耆老人等入班鴻臚寺官贊四拜樂
作興樂止左右侍班引禮引正副使入就拜位贊四拜
傳制官跪奏傳制俯伏興執亊官舉節冊寳案繇殿左
門出置御道中傳制官繇左門出稱有制贊跪正副使
跪傳制官宣制曰嘉靖十八年二月初一日冊立元子
某為皇太子命卿等持節行禮贊俯伏興又四拜禮畢
執事官舉節冊寳置於綵輿中黃蓋遮送教坊司鼓樂
前導至文華殿正副使繇中門入至丹陛下停止保姆
奉皇太子迎于文華殿門内正副使各捧節冊寳置于
案節中冊東寳西内贊導保姆奉皇太子就拜位贊四
拜保姆奉皇太子拜興贊宣冊贊跪保姆奉皇太子跪
鴻臚寺宣冊官取冊立宣于皇太子之左宣訖贊受冊
捧冊官以冊授皇太子内侍官跪代受以冊授捧冊官
置于冊案贊宣寳鴻臚寺宣寳官取寳立宣于皇太子
之右宣訖贊受寳捧寳官以寳授皇太子内侍官跪代
受以寳授捧寳官置于寳案贊俯伏興保姆奉皇太子
興贊四拜保姆奉皇太子拜興禮畢正副使捧節繇正
門出于奉天門具本復命冊立之明日上恭詣宗廟捧
德祖神立各廟捧主大臣捧列聖神主奉安畢上具常
服率皇后貴妃各具禮服保姆奉皇太子恭行告謝三
獻如常儀畢上具常服詣母后謁謝皇后率貴妃各具
禮服保姆奉皇太子詣上前皇后貴妃俱皇太子行代
八拜禮貴妃又代皇太子詣皇后前行八拜禮保姆又
代皇太子詣貴妃前行四拜禮上行告謝禮畢御奉天
殿頒詔天下如常儀遣官齎捧御書禮物往各王府報
知及詔諭朝鮮國是日文武百官上表行慶賀禮仍上
表賀皇太后命婦入内賀皇后俱如常儀百官又以是
日進箋賀皇太子鴻臚寺官預設案于文華門班首捧
箋置于案行叩頭禮畢司禮監官捧進
皇太子妃冊立儀
永樂二年定前一日内官設節冊案于東宫内殿設
香案于其南女樂于内殿設儀仗如常儀設内贊引禮
女官各二人至日正副使等官持節捧冊至左順門以
節冊授内官入行禮北向立俟報内官持節冊繇正門
入將至内引禮請皇太子妃具禮服宫人執扇從衛引
贊導妃降自東階出迎于宫門外北至皇太子妃隨至
拜位内官置節冊于案内贊贊四拜贊宣冊贊跪女官
捧冊立宣于皇太子妃之左宣畢内贊贊受冊贊搢圭
女官取冊授皇太子妃皇太子妃受訖以授女官女官
跪受于皇太子妃之右内贊贊出圭贊興贊四拜禮畢
内官持節出皇太子妃送出宫門外内官報正副使禮
畢正副使復命皇太子妃乃具禮服詣奉先殿行謁告
禮如常儀禮畢女官導詣宫門俟上具皮弁服皇后燕
居冠服陞座女官導妃就内殿行八拜禮畢出
永樂二十二年冊立樂設而不作節冊至引贊贊妃
就拜位宣冊授冊畢行四拜禮奉先殿謁告畢詣几筵
行謁告禮如常儀(時文皇帝梓宫在殯)皇帝皇后前謝恩禮畢詣
皇妃前行四拜禮回宫詣皇太子前行四拜禮畢導陞
座侍衛如常儀王妃公主郡王及宫人女官應賀者于
丹墀内行四拜禮畢各退
親王冊立儀
凡親王冊立洪武初皇帝預告太廟及期臨軒拜
冊年幼者則遣官保抱以從事成化末年更定即
日告内殿廷遣節使就各王府冊立之罷預告臨
軒之禮
洪武三年定前期擇日奏告太廟至日設寳冊案五
座于殿中寳冊亭十座于丹陛上之東皇太子侍立位
于御座之東諸王拜位于丹陛上及御座前俱北面其
餘陳設侍衛執事俱與冊東宫儀同是日早百執事各
就位鼓三嚴侍儀奏中嚴皇帝於謹身殿具衮冕皇太
子于奉天門具冕服親王各具九章冕服引班分引文
武百官入侍立位侍儀版奏外辦皇帝出御奉天殿尚
寳卿捧寳及導從奏樂如常儀鳴鞭司晨報時訖引進
四人引皇太子引禮四人引親王俱繇奉天門東入樂
作陞自東陛皇太子繇殿東門入引進立候于門外内
贊接引至侍立位親王入至丹墀拜位引禮分立于左
右樂止捧受冊寳内使繇西陛陞俱入就丹陛立位知
班于丹墀中唱班齊贊禮于丹陛上贊鞠躬樂作再拜
樂止内贊贊承制訖繇殿中門出立于中門外稱有制
贊禮贊親王皆跪宣制云封皇太某為某王某為某王
皇從孫某為某王畢贊諸王皆俯伏興承制官繇殿西
門入跪于殿中奏傳制畢復位贊禮贊諸王鞠躬樂作
再拜樂止贊禮贊行禮引禮引秦王繇殿東門入樂作
引禮立于門外内贊接引秦王入至御座前拜位樂止
内贊贊跪贊受冊寳捧冊寳官于案前跪捧冊授讀冊
官内贊贊讀冊讀冊官跪讀冊訖以冊授丞相丞相搢
笏受冊内贊贊搢圭贊受冊丞相以冊跪授秦王捧受
冊寳内使跪于王西捧冊興立于王西捧冊寳官又于
案前跪捧寳授讀寳官内贊贊讀寳讀寳官跪讀寳訖
以寳授丞相丞相捧寳跪授秦王捧受冊寳内使跪于
王西捧寳興立于捧冊内使之下内贊贊出圭俯伏興
贊復位引禮引秦王出樂作内使捧冊寳前導出至殿
東門引禮引秦王復位樂止内使以冊寳置于冊寳亭
盝匣中退立于丹陛之東引禮引以次諸王俱入殿受
冊寳并内使捧受皆如上儀畢贊禮贊秦王以下皆鞠
躬樂作四拜樂止内使舁親王五位冊寳亭前行引禮
導王俱繇東階降樂作奉迎冊寳官奉迎出奉天門東
樂止時齊潭趙魯四王年幼遣官齎奉冊寳授之其儀
内贊贊承制官稍前丞相前立于殿西内贊贊丞相跪
承制訖讀冊寳官捧四王冊寳俱繇中門出内使舁冊
寳亭至丹陛中讀冊讀寳官以冊寳置于盝匣中執事
舁冊寳亭前行授冊寳官丞相一同繇中陛降讀冊寳
官繇西門入殿復位捧受冊寳内使四人繇西陛降從
丞相繇丹陛轉謹身殿之東進至王宫門外冊寳亭暫
駐於門外正中内使監官出迎于冊寳亭西南跪東北
向授冊寳官丞相東北立西南向稱有制宣制曰封皇
子某為某王某為某王畢授冊寳官丞相止内使監官
迎寳冊入宫中授冊寳官丞相繇王宫中出至奉天殿
前丹墀西轉繇西陛陞自西門入殿跪云宣制訖俯伏
興引禮引靖江王至御座前跪受冊寳出復位四拜興
繇東陛降奉迎冊寳出奉天東門並有秦晉等儀禮部
尚書跪奏詔書用寳詣案降捧詔書尚寳卿用寳以詔
書置于案禮部尚書跪奏捧詔赴午門開讀興捧詔繇
中門出樂作降自中陛授冊寳丞相等官繇西門出降
自西階文武百官迎詔書開讀于午門外頒行俱如常
儀侍儀奏禮畢鳴鞭皇帝興樂作還宫引進入東門至
殿上導皇太子出樂止是日所司備鼓樂儀衛司備儀
仗于奉天門西右順門東伺候親王受冊寳畢出至奉
天門引禮引親王詣東耳房伺候于中宫行禮内使舁
冊寳亭東門出繇西道儀仗鼓吹前行送至親王殿各
以序奉安于殿内
親王年幼受冊寳儀
受冊之日内使監官陳設香案于内殿正中設保抱抱
王受冊位于香案之南設受冊寳内使監官位于香案
之東捧受冊内使位于保抱抱王受冊位之西捧受寳
内使位于捧受冊内使之南司贊二人位于保抱抱王
受寳位之東西丞相奉迎冊寳至王宫門外内使監官
跪聽制訖丞相出内使監官迎冊寳亭入宫中置于香
案之北保抱抱王繇東門入樂作至香案前受冊位北
面立樂止司贊贊行冊禮内使監官前立稱有制内贊
贊保抱抱王皆跪内使監官宣制曰今封皇子某為某
王某為某王畢内贊贊保抱抱王興繼贊授冊寳司賓
引保抱一人抱王前立授冊寳監官詣案取冊捧授于
保抱保抱授冊以授于捧受冊内使内使跪于保抱之
左受冊興退立于西授冊寳監官又詣案取寳捧授于
保抱保抱受寳以授于捧受寳内使内使跪於保抱之
左受寳興退立于西以次受冊寳皆如上儀内贊贊禮
畢樂作司賓引保抱抱王退樂止執事各以冊寳奉置
亭中
朝謝中宫與皇太子受冊朝謝儀同
謝東宫親王受冊之日内使監官陳設皇太子座于東
宫侍儀司設親王拜位于殿庭階上及殿上正中贊禮
二人位于殿庭王拜位之東西内贊二人位于殿内王
拜位之東西文武官侍立位于殿庭東西將軍六人位
于殿門之左右拱衛司設儀仗于殿庭之左右樂工設
樂于宫門之外親王于中宫行禮畢引禮引親王便服
至東宫門外西向立引進引皇太子便服出宫樂作陞
殿樂止引禮引諸王繇東階陞樂作至殿庭階上拜位
樂止贊禮唱鞠躬拜樂作四拜樂止引禮引秦王繇殿
東門入樂作引禮立于門外内贊接引秦王至殿内拜
位樂止内贊贊禮同唱跪秦王以下皆跪秦王恭謝曰
小弟某等慈受封冊謹詣皇太子長兄殿下恭謝謝畢
内贊贊禮同唱俯伏興平身引禮引秦王繇東門出樂
作復位樂止贊禮唱鞠躬拜樂作四拜樂止贊禮唱禮
畢引進啟禮畢皇太子興樂作還宫樂止引進引親王
以次出
親王自行賀及百官賀諸王親王受冊之日儀衛司于
西宫親王殿依親王長幼陳設座位侍儀司設文武官
陪立位于殿庭之東西拜位于廷中文東武西内贊二
人位于殿内東西相向拱衛司陳設親王儀仗于殿前
之東西樂工陳樂于殿庭之南贊禮贊各就位親王於
東宫行禮畢引禮引親王便服入殿門樂作陞座樂止
文武官入立於殿庭之東西引禮引晉王以下詣秦王
前行禮贊禮唱鞠躬晉王以下皆鞠躬樂作四拜樂止
引禮引以次親王行禮皆如賀秦王儀贊禮唱禮畢引
禮引文武官入就拜位贊禮唱鞠躬樂作四拜樂止引
禮引丞相繇西門入引禮立于門外丞相至殿上拜位
内贊贊禮同唱跪丞相及庭中文武官皆跪丞相稱賀
曰某官某等兹遇親王殿下榮膺冊寳封建禮成無任
忻忭之至賀畢内贊贊禮同唱俯伏丞相及庭中文武
官皆俯伏興平身丞相出引禮引復位贊禮唱鞠躬樂
作四拜樂止贊禮唱禮畢内贊啟禮畢親王興樂作出
殿門樂止引禮引文武官以次出
東宫及百官稱賀上表箋親王受冊寳禮既畢至晩内
使監于奉天殿陳設御座香案尚寳司設寳案於香案
之北侍儀司設表案位于香案之南又設表箋案位于
丹墀北之正中設皇太子拜位于丹陛上御前正中親
王陪拜位各以長幼序于皇太子拜位之南其餘陳設
侍衛執事與賀冊立中宫儀同是日侍儀侍從入迎車
駕上位陞謹身殿侍儀版奏中嚴御用監官奏請上位
服兖冕皇太子親王于奉天門東耳房具冕服文武官
迎表至午門前置龍亭於御道中禮部官取表函置于
案舍人舉案宣表官展表官押表案引丞相前行文武
官分班俱繇西門入至丹墀中禮部官押表案于丹墀
正中各就位文武官各就起居位侍儀奏外辦導引上
位御輿以出仗動鼓吹振作尚寳卿捧寳前導侍衛如
常儀上位陞御座樂止尚寳卿捧寳置于案將軍捲簾
拱衛司鳴鞭司晨報時鷄唱訖諸侍從官殿前班拱衛
司官繇西階降引班引同宣表官受表官受箋内官俱
入起居位東西相向立定通班唱某衛指揮使臣某以
下起居引班唱鞠躬平身指揮以下鞠躬平身引班東
西分引至丹墀中拜位北面立贊禮唱鞠躬樂作兩拜
樂止贊禮唱指揮使稍前指揮使前立贊禮唱鞠躬指
揮以下皆鞠躬贊禮唱聖躬萬福唱平身指揮以下皆
平身唱復位指揮使皆復位唱鞠躬樂作兩拜樂止通
班唱各供事引班引指揮以下官各就位引進四人導
皇太子親王繇東門入樂作繇東階陞至拜位樂止引
進立立于其前唱鞠躬樂作四拜樂止引進引皇太子
繇殿東門入樂作引進立候于門外内贊接引皇太子
至御座前拜位樂止内贊引進同唱跪皇太子親王皆
跪皇太子稱賀云長子某兹遇諸弟某等受封建國謹
詣父皇陛下稱賀賀畢内贊引進同唱俯伏興平身皇
太子親王俯伏興平身内贊引皇太子出殿東門樂作
内贊唱復位引進引皇太子復位樂止引進唱鞠躬樂
作四拜樂止引進引皇太子親王東陛降樂作至文樓
樂止司晨再報時訖通班唱具官臣某以下起居以下
百官稱賀儀與賀冊中宫儀同
東宫賀中宫親王受冊次日内使監官陳設皇后御座
于中宫殿上皇太子拜位于露臺上正中親王陪拜位
序于其後設皇太子行禮位于御座前内贊二人位于
殿上拜位之東西陳設儀仗于殿廷之東西擎執于殿
内之左右樂工設樂于宫門之外皇太子于上位前行
賀禮畢司賓引皇太子親王各具冕服至中宫門外東
向立内使監官啟聞皇后首飾褘衣出殿樂作陞御座
樂止司賓引皇太子親王繇東階陞樂作入就露臺上
拜位樂止司賓分立于其前司贊唱鞠躬樂作四拜樂
止司賓引皇太子繇殿東門入樂作至殿内拜位樂止
司賓分立于其前内贊唱跪皇太子跪稱賀曰長子某
兹遇諸弟某等受封建國謹詣母后殿下稱賀畢内贊
唱俯伏興平身皇太子俯伏興平身司賓引皇太子東
門出樂作復位樂止司賓唱鞠躬樂作四拜樂止司賓
唱禮畢内使監官啟禮畢皇后興樂作還宫樂止内官
引皇太子親王以次出
中宫受内外命婦賀至日司賓引内外命婦各服其
服各候于中宫門外之左右候皇太子入行賀禮畢内
使監官啟聞司賓二人先引外命婦繇西門入序立於
廷中左右二人引内命婦入就拜位司贊唱班齊唱拜
樂作四拜樂止司賓引班首繇西階陞西門入樂作至
御座前樂止内贊司贊唱跪班首及衆内命婦皆跪班
首稱某封某妾某等兹遇親王受封建國恭詣皇后殿
下稱賀畢内贊司贊同唱興班首及衆内命婦皆興司
賓引班首繇西門出西階降復位司贊唱拜樂作四拜
樂止司賓引内命婦出司賓二人引外命婦入就拜位
唱拜樂作四拜樂止司賓引班首繇西門入樂作至御
座前樂止内贊司贊同唱跪班首以下皆跪班首稱賀
曰妾某氏等兹遇親王受封建國恭詣皇后殿下稱賀
畢内贊司贊同唱興班首以下皆興司賓引班首繇西
門出西階降司贊唱拜樂作四拜樂止司賓引外命婦
以次出
東宫受百官賀與東宫初立百官進賀儀同
成化二十二年續定其日清晨上親告奉先殿(用祝文)
前期鴻臚寺設節冊寳案於奉先殿中冊東寳西節居
中綵輿設于丹墀之東教坊司設中和韶樂及大樂是
日早錦衣衛設鹵簿駕上具皮弁服御華蓋殿執事官
行禮如常儀鴻臚寺奏請陞殿導駕官前導上陞座鳴
鞭樂作文武百官朝服行叩頭禮侍班樂止引禮引正
副使入就拜位樂作贊四拜樂止傳制官跪奏傳制執
事官奉節冊寳案繇殿左門出置御道中傳制官繇左
門出稱有制贊正副使跪制曰某年某月某日冊封第
幾子某為某王命卿等持節行禮贊俯伏興四拜禮畢
執事官舉節冊寳置於綵輿中用黃傘蓋及大樂送至
右順門外正副使朝北立仍用内樂迎綵輿至各王所
居門外内執事先設香案于中堂之北設節冊寳案于
香案之南王先具服候冊節寳將至出迎于門外内執
事捧節冊寳繇正門入先行王隨行至王所居正中各
置於案冊東寳西節居中内執事導引王就拜位贊四
拜樂作興平身樂止贊宣冊贊詣冊案前贊跪宣冊内
官取冊立宣訖贊受冊捧冊内官以冊授王王受訖以
冊授内侍内侍跪受立于西贊受寳捧寳内官以寳授
王王受訖以寳授内侍内侍跪受立于西贊俯伏樂作
興平身樂止贊復位贊四拜樂作興平身樂止贊禮畢
内導引引王送節出門外内執事捧節出授正副使報
禮畢正副使持節復命是日親王受冊寳畢内侍引詣
奉先殿謁告如常儀畢内侍引親王詣皇太后前行八
拜禮詣上前皇后前俱拜八拜禮詣母妃及皇妃及東
宫并妃前各行四拜禮畢回宫次日文武百官常服致
詞稱賀行禮畢司禮監請各王具常服俱詣奉天門前
東庶坐百官常服行四拜禮
親王妃冊立儀
與冊立皇太子妃同
公主冊立儀
洪武九年定先期内使監陳設冊案于乾清門御座
之東南設儀仗于丹陛之東西陳女樂于丹陛之南尚
儀奏外辦上皮弁服中宫翟衣陞御座樂作陞座訖樂
止引禮引捧冊使者女官就殿上拜位贊拜樂作四拜
樂止傳制官稱有制贊捧冊使者跪傳制制曰今冊長
女為某公主命尚宫正某行禮舉冊官以冊立授使者
使者受冊以授執事者執事跪受退立于殿東贊興捧
冊使者興贊拜樂作四拜畢樂止執事者捧冊前行使
者隨詣華蓋殿設香案于正中設冊案于香案前公主
服九翬四鳳冠翟衣立于殿西東向冊使至以冊置于
案冊使立于冊案之東南向引禮引公主詣拜位贊禮
贊公主四拜畢贊禮請公主詣前冊使稱有制贊禮贊
公主跪贊宣冊宣冊官取冊立宣訖以冊入于盝贊受
冊宣冊官以冊授公主公主受冊興以冊置于案執事
者收冊冊使興引禮就導引公主詣上前謝恩贊八拜
又詣中宫前謝恩贊八拜禮畢次見皇妃東宫及妃各
王及妃如常儀公主授以金冊壻皆稱駙馬都尉賜誥
命皇姑曰大長公主皇姊妹曰長公主皇女曰公主自
公主以上俱授金冊冊立儀冊文俱見婚禮
誕生名命
皇子誕生儀
嘉靖十五年定皇子初生三日上親詣南郊奏告同
日祭告奉先殿崇先殿遣官分告方澤朝日夕月太社
稷帝社稷天地神祇行事俱祭服具告文行三獻禮祭
品用酒果脯醢南北郊加太牢文官五品以上武官四
品以上俱隨詣南郊文官三品以上武官公侯伯皇親
駙馬仍詣内殿各具服陪拜次日上御奉天門文武百
官具吉服稱賀先後行四拜禮仍自誕生之日為始各
吉服十日擇日頒詔天下如常儀分遣翰林院春坊六
科官齎捧御書往王府報知
萬歷十年更定皇子初生三日遣官祭告南北郊太
廟社稷壇是日上具衮冕服御皇極殿文武百官及天
下諸司進表官員各具朝服鴻臚寺官致詞稱賀餘如
常儀仍遣官齎捧詔書往諭朝鮮國王
皇子命名儀
嘉靖十二年定皇子生三月禮部行令欽天監擇命
名并行禮吉時翰林院備查欽賜過宗室名同字行者
進呈御覽以避重復開擬數字上請簡定前期上擇内
夫人之敬慎者以奉皇子剪髮前一日上詣太廟世廟
以命皇子命名告于列聖皇考用香帛脯醢酒果祝文
至日早保姆抱皇子于寢官剪髮為鬐留角如禮上具
皮弁服御乾清宫陞御座皇后率嬪之生皇子者各服
其服朝見行四拜禮畢皇后侍立東面嬪後保姆抱皇
子出自寢繇西至殿内授皇子于皇后内贊奏曰皇后
率某嬪某氏敢用吉日秪見皇子上降座命以制辭遂
執皇子之右手而賜之名皇后敬對畢遂左還授皇子
於保姆還寢皇后復率嬪四拜畢各還宫次日上御奉
天門欽降手勅以皇子睿名傳諭禮部行宗人府上籍
玉牒
隆慶二年更定皇子生彌月剪髮如常儀候至百日
禮部行令欽天監擇命名并行禮吉時翰林院預擬睿
名上請簡定至期上以命皇子名告聞於奉先殿世宗
皇帝几筵殿弘孝殿神霄殿用告文祭品如常儀是日
上具常服御乾清宫陞座皇后率皇貴妃各服其服朝
見行四拜禮畢皇后侍立東面皇貴妃中立保姆抱皇
子出自寢繇西至殿内授皇子于貴妃内贊奏曰皇貴
妃某氏敢用吉日祗見皇子上降座撫皇子首咳而賜
之名皇貴妃承旨畢左還授皇子于侍姆還寢皇后復
率皇貴妃四拜畢各還宫次日上御皇極門降手勅如
常儀
皇女誕生儀
嘉靖十五年定皇女生彌月前期上擇内夫人之敬
慎者以奉皇女剪髮是日早保姆抱皇女于寢宫剪髮
為鬐留羈如禮上具常服御乾清宫陞御座皇后率妃
之生皇女者具服朝見行四拜禮畢皇后侍立東面妃
後保姆抱皇女出自寢繇西至殿内授皇女于皇后内
贊奏曰皇后率妃某氏祗見皇女上降座執皇女之右
手而賜之名皇后承旨遂左還授皇女于保姆還寢皇
后復率妃四拜畢各還宫是日宫中舉宴禮如常儀
尊號徽號
上尊號
天子登極奉母后或母妃為皇太后則上尊號其後或
以慶典推崇皇太后則加稱二字或四字為徽號上徽
號致詞而上尊號則止進冊寳其儀略同具列于後
皇太后上尊號儀
洪熙元年定告祭前期太常寺官具奏致齋三日遣
官祭告天地宗廟社稷上親告太宗皇帝几筵太行皇
帝几筵上冊寳前期禮部移文各衙門是日鳴鍾鼓百
官具朝服隨班行禮前一日内侍官于奉天門設冊寳
綵輿冊東寳西設香亭一于冊寳綵輿之南正中教坊
司設中和韶樂及大樂設而不作是日早錦衣衛陳設
如常儀内官設皇太后寳座于宫中陳設儀仗于丹陛
上及丹墀内設冊寳案一於皇太后寳座前又設香案
一于冊寳案前設皇帝拜位于丹陛上正中設親王拜
位于丹墀内設内贊二人引禮二人設女樂于丹陛上
設而不作至期皇帝臨奉天門内捧冊寳官捧冊寳俟
皇帝具冕服出捧置于綵輿内侍官舉輿導駕官導引
皇帝隨綵輿後降階陞輅百官于金水橋南北向序立
俟冊寳輿至皆跪既退興隨至思善門外橋南北向序
立皇帝至思善門内降輅女官請皇太后陞座冊寳輿
繇中門進至宫中丹陛上置於皇帝拜位前冊東寳西
内引禮導引皇帝繇左門入至丹陛上右邊北向立内
贊唱執事官各司其事引禮官導引皇帝至拜位親王
各具冕服就拜位奏四拜傳唱鴻臚寺贊百官皆四拜
畢捧冊寳官於綵輿内取冊寳捧繇殿中門入至皇太
后前左邊立皇帝繇殿左門入至拜位奏跪傳唱親王
百官皆跪奏搢圭進冊捧冊官以冊跪進於皇帝右皇
帝受冊獻訖以授執事官執事官跪受置於案上之左
奏進寳捧寳官以寳跪進於皇帝右皇帝受寳獻訖以
授執事官執事官跪受置於案上之右奏出圭奏宣冊
執事官跪宣讀訖奏宣寳執事官跪宣讀訖奏俯伏興
平身傳唱同奏復位導引皇帝繇左門出至拜位奏四
拜親王同傳唱百官同四拜畢奏禮畢駕興
謁謝是日皇太后受冊寳畢候皇后皇妃俱受冊寳
畢内官先具謁告儀物翰林院具謁謝文皇太后皇帝
皇后皇妃各具服訖皇帝奉皇太后及率皇后皇妃祗
謁奉先殿及諸太宗文皇帝几筵大行皇帝几筵前行
謁謝禮如常儀
慶賀是日皇太后行謁謝禮畢仍於宫中服燕居冠
服陞座儀仗女樂如前陳設女官具服侍班如常儀内
引禮官引皇帝皇后皇妃親王公主及六尚等女官行
慶賀禮如常儀次日外命婦四品以上入進表箋女官
先於皇太后宫中左門外設表箋案儀仗女樂陳設及
侍班如前儀命婦是日早于長安左右門入俱繇西華
門進至宫門外候引禮内官引入丹墀内東西相向立
皇太后服燕居冠服陞座引禮官引命婦入班贊四拜
贊跪贊進表引表案女官二人前導女官舉表案繇左
門入至皇太后前置訖贊興贊四拜贊禮畢駕興
太皇太后上尊號儀
與皇太后上尊號儀同
皇太后上徽號儀
天順二年定告祭先期四日太常寺官宿於本寺次
日早具奏致齋三日遣官祭告天地宗廟社稷其祭儀
用果酒脯醢香帛迎神四拜行一獻禮讀祝送神四拜
禮畢上冊寳前期禮部移文各衙門是日鳴鍾鼓百官
具朝服隨班行禮前一日内侍官設冊寳案於奉天殿
冊東寳西設冊寳綵輿於丹墀内設香亭一于冊寳輿
前教坊司設中和韶樂及太樂是日早錦衣衛設鹵簿
大駕如常儀前一日女官設皇太后寳座於宫中設冊
寳二案於寳座前冊東寳西設香案於冊寳案前設皇
帝拜位於丹陛上正中皇太子親王拜位列於後又設
皇帝進冊寳位於宫門内正中設内贊二人引禮二人
内官設儀仗於丹陛丹墀東西女官擎執者立於寳座
之左右鍾鼓司設樂於丹陛東西北向是日早上御華
蓋殿具冕服鴻臚寺官奏請行禮導駕官導引上出至
奏天殿捧冊寳官捧冊寳置于案内侍官舉案繇殿中
門出導駕官導引上隨行至丹陛下捧冊寳官取冊寳
置於綵輿内侍官舉輿上陛輅隨輿後百官於金水橋
南北向序立候冊寳綵輿至皆跪過畢興隨至文華門
外候上至清寧門内降輅趨至宫門外北向立女官奏
請皇太后陞座皇太后具服出導從如常儀樂作陞座
冊寳綵輿繇中門進至宫中丹陛上置於皇帝拜位前
冊東寳西内引禮官導引上繇左門入至丹陛左北向
立樂止内贊唱執事官各司其事引禮官導引上至拜
位皇太子親王各具冕服就位奏拜樂作四拜樂止傳
唱鴻臚寺贊百官皆四拜畢捧冊寳官於綵輿内取冊
寳捧繇中門入至皇太后前左立上繇左門入至拜位
奏跪傳唱皇太子及親王百官皆跪奏搢圭進冊捧冊
官以冊跪進於上左受冊奏宣冊上以冊授執事官執
事官跪受於上右宣讀訖捧置於案奏進寳捧寳官以
寳跪進於上左上受寳以授執事官執事官跪受於上
右捧置於案奏出圭俯伏興傳唱同奏復位引禮官導
引上繇左門出至拜位奏拜樂作四拜樂止傳唱百官
同四拜畢致詞官於丹陛上跪奏於上左曰嗣皇帝臣
伏惟皇太后陛下功德兼隆顯崇徽號永膺福壽率土
同歡畢贊拜樂作四拜樂止傳唱百官同四拜奏禮畢
駕興
謁告是日皇太后受冊寳畢内官先具謁告儀物皇
太后具冠服詣奉先殿行謁告禮如常儀
受賀是日皇太后行謁告禮畢仍御宫中服燕居服
陞座儀仗及樂如前設陳内引禮官引皇后皇妃公主
行慶賀禮如常儀禮畢文武百官詣清寧宫前門外上
表慶賀行四拜禮司禮監官捧表進仍行四拜禮畢次
日命婦進表慶賀前期一日女官設皇太后御座於宫
中設香案於丹墀之南其日清晨内官設儀仗於丹陛
之東西及丹墀東西女官擎執者立於御座之左右陳
女樂於丹陛東西北向設表案於殿東門外設命婦拜
位於丹墀北向設司贊位於丹墀東西設司賓於命婦
拜位之北東西相向設内贊二人位於殿内東西命婦
至宫門外司賓引命婦入就拜位女官具服侍班如常
儀尚宫尚儀等官詣内奉迎尚儀奏請陞座皇太后具
服出導從如常儀樂作陞座樂止司贊唱班齊樂作贊
四拜樂止外贊唱進表引表案女官前導舉表案女官
二人舉案繇殿東門入樂作至殿中樂止贊衆命婦跪
内贊唱宣表展表女官詣案前取表跪展宣表女官詣
案前跪宣訖興女官舉表案置於殿東外贊命婦皆興
樂作贊四拜樂止司賓引班首命婦繇東階陞樂作自
東門入至殿中樂止内贊唱跪班首跪外贊衆命婦皆
跪内贊官跪於班首之左代致詞云某夫人妾某氏等
恭惟皇太后陛下德同坤厚允協徽稱壽福無疆輿情歡
戴畢内贊司贊同唱俯伏興班首及衆命婦皆興司賓
引班首繇西門出降自西階樂作至拜位樂止贊拜樂
作四拜樂止尚儀跪奏禮畢皇太后興樂作還宫樂止
引禮官引命婦以次出又次日上御奉天殿文武百官
上表行慶賀禮畢頒詔天下如常儀
禮部志稿卷十二
