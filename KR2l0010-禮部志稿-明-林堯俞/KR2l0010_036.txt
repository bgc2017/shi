禮部志稿卷三十六
明俞汝楫編
主客司職掌
土官
湖廣廣西四川雲南貴州腹裏土官遇三年朝覲差
人進貢一次俱本布政司給文起送限本年十二月
終到京慶賀限聖節以前謝恩無常期貢物不等
洪武間朝貢土官
四川
烏蒙軍民府烏撒軍民府芒部軍民府金筑安
撫司(後屬貴州布政司)盧山長官司(後屬貴州宣慰司)慕役長官司(後屬)
(貴州永寧州)大華長官司西堡長官司(後屬貴州安順府)寧谷寨
長官司(後屬貴州安順府)頂營長官司(後屬貴州永寧府)十二營長官
司(後屬貴州鎮寧府)安順州(後屬貴州布政司)貴州宣慰司(後屬貴州布政司)
平茶洞長官司播州宣慰司程番長官司(後為府設留官)
(屬貴州布政司)龍州(後為宣撫司)永寧州(後屬貴州布政司)鎮寧州(後屬貴州布政)
(司)康佐長官司(後屬貴州鎮寧州)建昌衞禮州柏興州
酉陽宣撫司建安州方番長官司(後屬貴州宣慰司)本瓜
長官司(後屬貴州)金筑安撫司黎州卭部軍民府德
昌府普安軍民府東川軍民府長沙西天全
六番招討司占藏先結簇長官司阿昔簇長官司
蛒匝簇長官司北定簇長官司阿昔洞簇長官
司祁命簇長官司勒都簇長官司班班簇長官
司者多簇長官司麥匝簇長官司石砫宣慰司
泥溪長官司雷坡長官司沐川長官司平夷
長官司蠻夷長官司馬湖府(後改設流官)岳希蓬長官
司隴木頭長官司靜州長官司里州建昌府
闊州中縣碧舍縣會川府武安州永昌
州隆州姜州黎溪州麻龍縣會理州威
龍州昌州普濟州
廣西
龍英州江州龍州思明府陀陵縣養利州
上下凍州思陵州萬承州太平州(後設太平府流官統)
(本州及龍溪羅陽等州縣)安平州都結州羅陽縣思城州
結倫州鎮遠州左州(後改設流官)崇善縣茗盈州
南丹州結安州永康縣思同州東蘭州那
地州全茗州利州鎮安府田州府(後改田寧府設流官)
泗城州奉議州
雲南
姚安軍民府(後改設流官)姚州(後改設流官)元江府廣通縣
平緬宣慰司車里軍民宣慰司八百宣慰司麗
江府景東府楚雄府(後改設流官)鶴慶府(後改設流官)尋甸
府(後改設流官)鄧川州海東土官賓居土官小雲南
土官臨安府嶍峩縣大理府(後改設流官)
湖廣
施南宣慰司忠建安撫司思南宣慰司(後改思南府設流官)
(屬貴州布政司)永順宣慰司保靜宣慰司臻部六洞黃坡
等處長官司曲靖軍民府(後改設流官屬雲南布政司)
萬歷初朝貢土官
四川
烏蒙軍民府烏撒軍民府播州宣慰司蠻夷長
官司靜州長官司岳希蓬長官司泥溪長官司
平夷長官司沐川長官司隴木頭長官司石
砫宣撫司天全六播招討司酉陽宣撫司祁命
簇長官司蛒匝簇長官司阿昔洞簇長官司者
多簇長官司北定簇長官司勒都簇長官司麥
匝簇長官司疊溪鬱即二長官司寧戎巡檢司
鎮雄府寒水巡檢司永寧宣撫司九姓長官司
長寧縣下寧遠鄉萬里箐寨阿角簇按撫司思曩
兒簇長官司太平長官司
貴州
金筑安撫司貴州宣慰司程番長官司木瓜長
官司方番長官司盧山長官司(以上舊隸四川清平衛)覬里
安撫司養龍抵塞乖西水東西長官司白納小平
伐二長官司青山中曹龍里劄佐四長官司都勻
府歸化上下二牌頭卧龍小龍大龍韋番四長官司
盧番洪番金石三長官司羅番上馬小程三長官
司平伐麻嚮貴竹三長官司
廣西
龍英州江州果化州歸德州向武州歸順
州憑祥州都康州
湖廣
桑植安撫司添平千戸所
凡土官差人到京鴻臚寺即與引見并投進實封奏
本其方物赴禮部驗進
嘉靖元年議準聖節止許各宣慰宣撫安撫官具方
物差人赴京其餘佐貳官以下及把事頭目護印舍
人止許朝覲年入貢每司量起的當通犯三二人齎
執方物多者給與本册咨批少者給與咨批各給關
文應付馬匹就彼變賣銀兩貯庫降香黃蠟茶葉等
物要實重五十五斤為一扛每扛賞闊生絹二疋照扛
遞加其不由本布政司起送或斤重不足差人過多
不待朝覲之年擅自起貢禮部不與進收責諭遣回
賞賜應付通行停止二年議準前數項及過限一
月俱屬違例止減半給賞若違例多端者不賞七
年議準湖廣土官襲授宣慰宣撫安撫職事者差人
慶賀每司不許過三人其三年朝覲每司止許二人
大約各司共不過百人起送到京者不過二十人餘
俱存留本布政司聽賞所司辨驗方物造册給劄差
官拌押到京禮部驗批相同方與賞賜應付
貢物馬象犀角孔雀尾象牙象鈎
象鞍象脚盤蚺蛇膽金銀器皿玉石青
紅寳石圍帳金絨索各色絨綿各色布手
巾花藤蓆降香黃蠟檳榔
朝貢通例
凡朝貢方物
洪武二十六年定
凡諸番國及四夷土官人等或三年一朝或每年朝貢
者所貢之物會同館呈報到部主客司官赴館點檢見
數遇有表箋移付儀司其方物分豁進貢上位若干殿
下若干開寫奏本發落人夫管領先具手本關領内府
勘合依數填寫及開報門單於次日早朝照進内府或
於奉天門或奉天殿丹陛或華蓋殿及文華殿前陳設
本部正官奏啓進納若遇慶賀聖節正旦貢獻之物初
到即以數目具本奏聞物候至日通進内府陳設交收
凡進馬驘到於會同館即令典牧所差醫獸辨驗兒騍
騸及毛色齒歲明白備寫手本交收及令本館放支草
喂養仍撥人夫管領至期進内府行列于墀東伺候御
前牽過同手本交付御馬監官收領
凡進象駝到於會同館令本館喂飼次日早進内府御
前奏進如候聖節正旦冬至陳設進收日遠先行奏聞
象送馴象所駝送御馬監收養至期令進内府陳設
凡進虎豹禽鳥之類到於會同館就令畜養之人喂養
具數奏聞送所司收領至期進内府丹墀内陳設
凡進金銀器皿珍寳段疋之類須同貢獻之人驗視明
白具寫奏本仍以器具裝盛或黃袱封裹分撥館夫一
同貢獻之人收管先期一日關填勘合開報門單次日
早照進内府于殿前丹墀等處陳設一一交付長隨内
使收管
凡進蘇木胡椒香蠟藥材等物萬數以上者船至福建
廣東等處所在布政司隨即會同都司按察司官檢視
物貨封□完密聽候先將番使起送赴京呈報數目除國
王進貢外番使人伴附搭買賣物貨官給價鈔收買然
後布政司仍同各衙門官將貨稱盤見數分豁原報附
餘數目差人起解前來禮部香官及行戸部都察院委
官會同差督人夫運進承運庫稱盤入庫禮部先期開
寫各庫該收貨物手本於午門關領各門勘合填寫照
進并出給長單入該庫寫實收數目回部備照
後續定
凡外國朝貢惟朝鮮國所進方物陳設奏進其餘俱該
司驗過具題得旨開具手本送右順門(即歸極門)内府合該
衙門交收(今朝鮮國貢物亦不陳設止具題開送歸極門内使交收)
凡進馬惟朝鮮國先行面奏引過御馬監交收其餘俱
該司驗過送鴻臚寺隨本引進遇慶賀禮部先行請旨
行御馬監至期陳設(今朝鮮國進馬亦不面奏止具題送御馬監交收)
凡進象駝虎豹禽鳥之類俱不陳設惟具題送内府各
衙門交收
凡進到獅象禮部題請量留原來送伴四人與同馴象
所軍奴到于御馬監調養待後馴習發回光禄寺日給
養贍仍行兵部給與牌面懸帶以便西安門出入
凡安南國進金銀器皿之類引奏進獻其餘俱具題送
歸極門交收
凡進藥材等物徑從禮部具題送歸極門交收蘇木胡
椒硫黃近多解南京禮部交收
凡各處夷人貢到方物例不給價朝鮮國常貢馬匹亦
不給價
凡勘合號簿
洪武十六年始給暹羅國以後漸入諸國每國勘合
二百道號簿四扇如暹羅國暹字號勘合一百道及
暹羅字號底簿各一扇俱送内府羅字勘合一百道
及暹字號簿一扇發本國收填羅字號簿一扇發廣
東布政司收比餘國亦如之每改元則更造換給
計有勘合國分
暹羅日本占城瓜哇滿剌加真臘蘇禄
國東王蘇禄國峒王柯枝浡泥錫蘭王古
里蘇門荅剌木麻剌
凡信符金牌
永樂二年始置以給雲南徼外土官其制銅鑄信符
五面内隂文者一面上有文行忠信四字與四面各
編某字一號至一百號批文勘合底簿其字號如車
里以車字為號緬甸以緬字為號隂文信文勘合俱
付土官底簿付雲南布政司其陽文信符四面及批
文一百道藏之内府凡朝廷遣使則齎陽文信符及
批文各一至布政司比同底簿方遣人送使者以往
土官比同隂文信符及勘合即如命奉行信符之發
一次以文字號二次行字次忠次信周而復始又置
紅牌鏤金字勅書諭之凡有調發及當辨諸事須憑
信符乃行如越次及比字號不同或有信符而無批
文有批文而無信符者即是詐偽許擒之赴京治以
死罪又編勘合一百道付各衙門勘合底簿一扇付
布政司凡有軍民疾苦及奉信符辦過事務進貢方
物之類俱於勘合内填寫遣人齎至布政司比號寫
底簿布政司都司遣官同齎所填勘合奏聞若邊境
聲息及土人詞訟從都司布政司按察司官會同計
議行之其事已行及承行原由並填寫勘合奏聞如
總兵官鎮守遇有前事總兵官亦會三司計議仍用
都司或布政司印信文書寫總兵官處分之語方許
奉行亦填寫勘合具奏若朝廷命總兵官掛將軍印
征討調遣軍馬不待三司文移即時發遣亦填勘合
差人奏聞填寫勘合或字書錯誤明白圈註以本司
印信鈐蓋凡所收底簿及勘合用之將盡具奏再班遇
改元則更換造給舊簿勘合隨貢繳部貯庫或總兵
官都司布政司等官新除官到任及遇時節不許齎
禮物相慶仍以紙寫禁約一道付之或有貪婪無藉
凌害者不待填寫勘合止具本遣人齎所賜勅不經
總兵官及三司徑赴京陳奏治以重罪
計有勅符勘合土官衙門
軍里木邦緬甸麓川平緬八百大甸老撾六宣慰司
十厓大候里馬茶馬四長官司潞江安慰司孟艮
孟定灣甸鎮康等府其後又有孟養等宣慰司威遠
等州亦給勘合
凡番部誥勅
初哈密等七衞俱有如諾延海西諸衞例後乃没於土
魯番而烏斯藏長河西等處闡教闡化輔教贊善護教
五王大乘大寳二法王各處國師俱誥命禪師勅命都
綱喇嘛都指揮指揮等俱勅諭其闡教闡化輔教贊善
仍給勘合護教自稱原有勘合燬於火累年請給未與
二法王及長河西朵甘斯董卜韓胡俱不給勘合其金
川雜谷等處止齎印信番文亦無勘合
嘉靖二十八年題準各處番僧到京襲職進貢禮部置
立文簿一扇各僧齎到舊給誥勅所載師僧職名頒給
年月及見今襲替僧徒名字住坐地方分别已未領有
新誥新勅逐一登記備行布政司照式置造以後如遇
應貢年分將文册查對如係襲職久遠果有退老病故
情節方許照例起送承襲其有已襲而未領新誥勅者
照已賞未襲職例許起送一二人如有捏作入番行教
在番病故者不許濫放如違聽本部通將三司等官參
究冶罪各番應領誥勅新者既給與舊者即令銷繳其
新給誥勅俱要開載住坐地方如隨護教王進貢襲職
者即稱係護教王地方住坐某師某名其餘地方準此
計有誥勅部落番僧
諾延衞福餘衞泰寧衞烏斯藏長河西等
處
凡使人入關
嘉靖十二年令邊方一應該管官員務要盤驗明白方
許放進若勅書内有洗改詐偽字樣即便省諭阻回不
許一概朦朧驗放
凡進奏番本
嘉靖二十六年題準該邊官審明封進如於理法不通
即省諭退還不必瀆奏到京後若有番本不係邊官封
奏者不與準理
凡番使往回
嘉靖二十六年令經該巡撫衙門給與印信文簿事畢
回還者禮部給與印信文簿令所過驛遞將夷使名數
并應付馬驢車輛廩給口糧各數目初到及起身各日
時逐一登記就用本驛遞條記鈐蓋仍付伴送人員齎
往前路驛遞一體填寫事完之日伴送人員將前簿在
内送本部在邊送巡撫衙門稽考禮部仍咨各該巡撫
凡伴送番人務選平昔畏法諳熟番情者差遣不得濫
委擾害地方
凡譯待番使
成化間題準迤北小王子來貢禮部差該司官一員前
往大同會同鎮巡等官將差來使臣逐一譯審分豁使
臣若干隨來男婦若干赴京若干存留若干使臣自進
并帶進某頭目下馬驘方物皮張數目俱要辨别毛齒
等第編成字號填寫勘合用印鈐蓋給付各使臣收照
仍著落山西行都司備造黃册奏繳青册先行送部以
憑給賞其在彼茶飯并沿途供應及榆河驛湯飯一聽
本官提督
凡貢使限制
成化十九年題準烏斯藏長河西朵甘斯等處國師禪
師在本地方住坐者與各寺寨輪流進貢湊滿每年百
人之數不許各另差人如有退老事故許令的親兒徒
因襲職赴京進貢國師起送一百人禪師都指揮五十
人已賞未襲職者再來襲職止許一二人其都綱指揮
以下來襲職者止本身隨同年例貢使赴京二十一
年奏準各處招撫生番進貢行本處鎮巡等官止許寨
首一人前來如五寨五人十寨十人不許過多
嘉靖二十六年題準賽瑪爾堪并土魯番天方國魯爾
額濟格依等朝貢查照舊例每十人起送二人扣該起送
赴京五十人其存留甘肅聽賞者除舊二百名外量增
一百名各給口糧照應貢人數減半給賞餘俱阻回自
進并帶進馬匹合例者聽候領賞其該退還而先已給
軍給驛者量給價銀今後所進方物該邊官看驗果係
堪中物件方與收載册内除正額外多餘者悉退還各
夷聽其貨賣預先省諭各番不許將退還之物仍帶來
京捏稱自進加進色名奏擾希賞二十八年題準都
綱喇嘛指揮人等亦準帶二十五人
隆慶三年議準國師禪師都指揮等襲職差人總在年
例數内不許另外增加襲職之後亦不許假以謝恩差
人另貢方物各地方遇番僧進貢務將各番所齎原給
誥勅勘合及印信番本逐一查驗明白果無冒偽影射
情弊方許具本起送各番地方遠近不齊貢期不必拘
以三年但未及三年不許來貢不願者不強凡諸番貢
不如期及年例外多貢者參作下次例貢之外
凡使病故
如係陪臣未到京者本部題請翰林院撰祭文所在
布政司備祭品遣本司堂上官致祭仍置地營葬立
石封識到京病故者行順天府給棺祠祭司諭祭兵
部應付車輛人夫各該賞衣服綵段俱付同來使臣
領回頒給
嘉靖八年題準在館未經領賞病故者行順天府轉行
宛大二縣預解無碍官銀三十兩發館每名給與棺木
銀五錢支盡之日造册繳部再行取用領賞以後病故
聽其自行葬埋
凡投降人
到館譯審明白兵部題請到部關給來降賞賜畢日著
去該都督府差委官舍伴送兩廣軍門轉發缺少頭目
衞分安插仍給房屋牀榻配與妻室查點舊例養贍
凡朝鮮國漂流夷人
至會同館即行該館通事序班譯審明白日給薪米養
贍兵部委官伴送沿途應付至遼東鎮巡衙門另差人
員轉送歸國通行國王知會如該國使臣在館即令帶
回一體給賞應付
凡差官伴送
嘉靖二十七年題準兵部立與批限候回京之日查違
限遠近一年之外武官調衞文官罷職不敘沿途生事
殘害居民者許所在官司開申撫按轉達本部參送問
罪
凡交通禁令
各處番人朝貢領賞之後許令會同館開市三日或五
日惟朝鮮琉球不拘期限俱主客司出給告示于館門
首張掛禁戢收買史書及玄黃紫皂大花西番蓮段疋
并一應違禁器物各舗行人等將入館内兩平交易染
作布絹等項立限交還如賖買及故意拖欠騙勒番人
久候不得起程并私相交易者問罪仍於館前枷號一
箇月若各番故違潛入人家交易者私貨入官未給賞
者量為遞減通行守邊官員不許將曾經違犯番人起
送赴京
凡會同館内外四隣軍民人等代替番人收買違禁貨
物者問罪枷號一箇月發邊衞充軍
弘治十一年令迤北小王子等使人朝貢赴京官員軍
民人等交易止許光素紵絲絹布衣服等件不許將一
應兵器并違禁銅鐵等物有違犯者處以極刑又奏
準私將應禁軍器賣與番人圖利者比依將軍器出境
因而走泄事情者律各斬為首者仍梟首示衆又令
在京在外軍民人等與朝貢番人私通往來投托管顧
撥置害人因而泄漏事情者俱問發邊衞充軍軍職有
犯調邊衞帶俸差操通事併伴送人等係軍職者照軍
職例係文職有贜者革職為民十三年奏準甘肅西
寧等處遇有番人到來本部司委官關防提督聽與軍
民人等兩平交易若勢豪之家主使弟男子姪家人頭
目人等將番人好馬奇貨包收逼令減價以賤易貴及
將麤貨物并瘦損頭畜拘收取覓用錢方許買賣者聽
使之人問發附近衞分充軍干碍勢豪及委官知而不
舉通同分利者參問治罪
嘉靖三年奏準夷人貢船未曾報官盤驗先行接買番
貨者比照私自下海收買番貨至十斤以上事例邊衞
充軍其交結番人誆騙惹釁及教誘為亂者比照川廣
雲貴陜西等處事例邊衞永遠充軍一應代替番人收
買違禁貨物者比照會同館内外軍民事例發遣包攬
打造違式海舟賣與番人圖利者比照私賣應禁軍器
事例處斬二十六年題準西域各地面退還貨物其
在邊開市之處差委的當官員嚴行監察不得與漢人
交通别生事端
隆慶三年議準西番烏斯藏等寺若有近邊奸民出外
勾引希圖冒賞者聽撫按等衙門訪拿治以交通外夷
重罪
凡貢回定限
萬歷七年議準分為三等朝鮮國諾延福餘等衛限一
箇月零十日安南琉球暹羅各國陜西大崇教大能仁
崇隆惠濟扯巴等寺岷洮及莊浪等處四川金川寺加
渴瓦寺長河西雜谷長寧達思蠻等處各番僧番族限
一箇月零二十日四川烏斯藏番王董卜韓胡番僧寨
官人等陜西贊善王弘化淨寧等寺番僧土魯番天方
國魯迷哈密等及罕都等衞限兩箇月
賓客
會同館
舊設南北兩會同館接待番部使客遇有各處貢夷
到京主客司員外郎主事輪赴會同館點視方物譏
防出入貢使去復回部視事弘治五年各部來貢者
衆始添設會同館主事一員專一在館提督事務
凡貢使至館
洪武二十六年定凡四夷歸化人員及朝使客初至會
同館主客司官隨即到彼點視正從定其高下房舍鋪
陳一切處分安妥仍加撫綏使知朝廷恩澤
一下程分豁正從人數劄付繕部五日一次照例支送
酒食茶麫飲食之物
一管待量其來人重輕合與茶飯者定擬食品桌數劄
付繕部造辦主客司官一員或主席或分左右隨其高
下序坐以禮管待仍令坊司供應
凡番王至京
洪武二年令禮部官於會同館禮待永樂以後外番來
朝貢者欽命中官與文武大臣或學士等官待宴不拘
員數成化初北狄東夷西番以武職大臣待朝鮮安南
日本等國并土官以禮部官待
嘉靖三十九年朝鮮國陪臣到京禮部題請待宴官命
禮部尚書待又泰寧等各部頭目命總督戎政勲臣待
自待夷使到京俱照例
凡會同館醫士
遇使人及伴送人等有疾即與醫藥年終具用藥若干
活人若干開送提督主事處核實呈部以稽勤惰考滿
陞授仍留本館辦事其藥材太醫院關給
凡兩館事務夫役
嘉靖十年令俱屬提督官管理兵部該司不許侵撓
干預其大使等官及别衙門敢有占用夫役及脫逃負
欠情弊都聽提督官查究
四夷館通事
洪武永樂以來設立御前答應大通事有都督都指
揮指揮等官統屬一十八處小通事總理來貢番人
并來降番人及走回人口凡有一應番情譯審奏聞
嘉靖初革去大通事其小通事悉屬提督官凡在館
鈐束番人入貢引領回還伴送皆通事專職
凡通事額員
成化五年奏定小通事額數總不過六十名遇有病故
及為事等項革去職役者照缺選補若事繁去處丁憂
有過三名者量補一名計外番一十八處額設通事
六十員名
朝鮮國五員名日本國四員名琉球國二員名
安南國二員名真臘國一員名(成化二十年添一名後以空閒俱不補)
暹羅國三員名占城國三員名瓜哇國二員名(後俱)
(不補)蘇門荅剌國一員名(後不補)滿刺加國一員名韃靼
七員名(成化十九年添一名)回回七員名(成化十九年添一名)尼嚕罕七員名
(成化十九年添二名)輝和爾二員名西番五員名(成化十九年添一名)河
西一員名(成化二十年添一名後俱不補)緬甸一員名(後不補)雲南百夷
等處六員名
凡食糧資給
成化七年奏準通事戴頭巾三年滿日送部考中頂補
正缺者準支米添設者雖經考中仍作不支米辦事待
有正缺方準支米十八年定通事辦事三年滿日本
部考中支米又辦事三年滿日考中送吏部冠帶又三
年滿日考中實授序班欠通者許習學半年再考
弘治六年申明額外添設待缺通事雖滿三年六年考
中不許支米其滿九年未得食糧者準其食糧協同辦
事九年奏準通事食糧辦事三年滿日考送吏部冠
帶如番語欠通及有過名誤事者徑發原籍為民
凡收充候缺
弘治八年奏準各國世業并土官人子孫情愿告充候
缺通事或邊方訪保生儒人等該本部考得番語精通
勘無詐冒者劄送鴻臚寺收充候缺通事土官土人子
孫給與養贍食米一石極邊訪保者給食米五斗通候
有缺之日再考題補其出身資格仍照舊例凡各處
歸順土官子孫告充通事補缺三年奏準給與冠帶辦
事仍候三年考滿銓選
嘉靖二十九年題準通事遇有各館正額名缺將候缺
通事查係類考居一等方與照依到館名次挨補其考
居二等及季終考雖居一等者不許槩稱到館在先援
比求進
凡訪保
成化十八年奏準各國通事止一名者訪保一名不支
米辦事
嘉靖元年奏準通事丁憂緣事未結俱不作缺其有見
缺十人以上及一國全缺者照舊行各邊鎮巡官訪保
精通番語身家無過人物齊整字畫端楷語音洪亮者
每缺起送二人前來補考十九年議準通事見缺訪
保送部收考轉送該寺教習者俱不得過正額之半若
本國正額止一名者許收候缺一名凡遇候缺既盡正
額有缺許鴻臚寺呈部奏請訪保照例考滿不必拘見
缺十人及一國全缺之例
凡考試教習
嘉靖二十五年題準禮部會同吏部將在館通事序班
人員通行考試分為三等題請一等照舊在館供事二
等量加罰治姑容習學三等黜退為民其未經授職通
事人等本部仍各選委年深通事序班題請照舊教習
每日書寫番漢字語一張每月朔朢責令該館序班考
校月終提督主事考校季終本部通將各館官員通事
人等參錯出題嚴加考核如一年三次考居三等通事
人等本部即時量責序班等官年終類題罰治以後通
事食糧冠帶授職等項仍各案候俱以三六九年為期
通將各館官生人等一併嚴加隔别考試其番語通曉
者許照例遷轉留用不通者徑自黜退為民不許照常
扣日挨資求進二十八年題準各館中掄選年深通
事曉番語者一人立為教師不分有無番人每日黎明
時進館提率各館通事人等演說番語中有未能通曉
者遇有該邊原來伴送通事許令教師詢訪務求通曉
音字如三年之中習有成效候類考之時具名奏請擢
用本部仍置夘簿一扇行令提督主事每五日令各館
官生畫夘如有不到者明書於各名之下每月朔朢教
師引領生徒將所習音字抽試數字番語演說一遍季
終提督官將夘簿封呈本部以憑季考兼論其勤惰歲
終備開考語封呈本部以待三年通考其廉汚季考及
三年通考之時必合字與音相兼考校
凡考滿
成化十八年奏準通事序班等官三六九年滿俱禮部
考過番語精熟查訪無過量出考語咨送吏部六年考
察京官之日亦從本部查訪備開揭帖徑送考功司
嘉靖二十六年奏請通事官生三六九年考滿該鴻臚
寺起送到部者查無違碍仍舊取官對考如果番語精
通準令給由若譯語欠熟發回習學候三箇月再考又
不稱者徑自黜退為民
萬歷四年奏準通事序班官給由或遇公差或發回習
學補考或候對考官每遇季終不拘人數多寡禮部查
明類考咨送吏部其緣前各項不能盡如俸滿之期者
須明註咨内
凡出差
弘治九年奏準通事出差違限半年照例送問雖有公
文不與準理違限一年及養病服闋二年之上作缺待
其守京俱令守缺不許作協同辦事名色十一年奏
準南方海外諸國不必差官送還如果原來通事别有
事故番人奏討不已者禮部奏請定奪
嘉靖二十九年題準番僧貢回差通事序班給批定限
送至四川巡撫衙門交割止許在省守候批文不許跟
同前去三十三年題準暹羅國使臣告稱驛遞艱難
差通事序班給批定限送至福建布政司交割三十
八年題準尼嚕罕人貢回還差通事序班押送出境
十三年題準通事故縱番人詐害驛遞改行兵部差指
揮等官伴送
萬歷四年題準兵部差官不諳番語致各番沿途生事
益甚仍差通事序班押送但有不自檢飭不能鈐束番
譯許所在官司申呈參革
凡通事違犯
成化十九年題準通事有犯贓私照吏典例
弘治九年奏準各國戴頭巾通事不許遇例上納糧草
及一應經商買賣曠廢職業違者奏問革役
嘉靖十七年奏准在館通事序班辦歴勤謹譯語精熟
者該寺具奏量加俸秩如有恣肆曠廢唆誘番人為非
受賄作弊抗違該司提督官者俱聽禮部指名參究
二十九年題準通事分撥各館之後不許寅緣告改别
館違者本部參究三十年題準通事今後有患病至
一年給假違限至六箇月托病不考至三次及不赴畫
夘至三箇月者官聽本部參革冠帶通事以下聽本部
徑自參革
萬歷七年議準各館通事員役指稱引領交易替代使
用名色科斂貢使財物者禮部悉心體訪責令提督主
事不時呈報輕則徑自處治重則具奏論罪
禮部志稿卷三十六
