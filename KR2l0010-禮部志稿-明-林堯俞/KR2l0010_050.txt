禮部志稿卷五十
明俞汝楫編
奏疏
䘏典疏
議覆資蔭祭葬疏
洪治十三年六月禮科左給事中葉紳等上言祖宗以
來資蔭及祭葬之例甚嚴惟京官三品以上許廕子送
國子監讀書然非年久有政績者不得濫進三品以上
三年考滿者今日引奏復職明日上章乞恩以致政績
無聞屢經彈劾者一槩此例陳乞甚至有長子死而復
乞其次子者一子死而又乞其孫者資蔭之恩似乎太
濫又祖宗以來京官文職四品有祭無葬三品以上始
有祭有葬其父母曾受本等封始有之近年以來有本
身并父母未經受封又有本身尚存妻室先故者一槩
奏請甚至被劾去職及病故年遠者及未至三品者往
往并求祭葬誤蒙賜與祭葬之典似乎太輕乞下所司
議處禮部覆奏言朝廷資廕之典所以勸忠勵孝寓賞
延於世之義祭葬之義所以禮遇大臣全君臣終始之
義至於官資未及而子孫或得廕叙父母及妻或得祭
葬是又或因勞而加報或緣義以推恩皆有大義存焉
而不可以為輕且濫者今後文職三品以上考滿官請
如例許一子或孫或承繼之子致送監讀書内有未沾
一命而死或自以科舉出身者仍許一人補廕入監如
出身不繇正途或被劾閒住及病故年遠者俱不許預
補廕之例其官非三品曾侍春宫講讀輔導有功者殁
後子孫乞恩入監本部議請上裁又奉命外國死生王
事者常有廕子入監之例其祭葬舊例三品以上官及
二品以上父母妻三品父母俱有祭葬四品及父母俱
有祭今請著為定例若三品以上官被劾官帶閒住者
祭葬俱無其三品被劾致仕及在京未及一考者有祭
無葬若二品以上妻止授三品封三品父母止授四品
者亦止賜之祭四品未考滿父母未封四品者亦無祭
其賜祭壇數二品者祭二壇加太子少保以上者祭四壇
其加太子太保以上及武職大臣祭葬各照前奏定祭數
又效勞春宫講讀或常有邊功應沾恤典者亦宜奏請
裁決得旨太醫院官有三品考滿無過者亦准照例廕
子入監其三品官致仕并在任未及一考病故者仍准
與祭葬餘從所議
諡法疏
禮部尚書沈鯉題為循職掌議諡法以肅臣工以光聖
化事臣聞帝王之所以勸懲天下者莫大乎爵賞刑威
帝王之所以不賞而勸不威而懲者莫大乎諡法是諡
法也父不得以私其子君不得以私其臣者也得失一
朝榮辱千載雖以褒貶既往實以激勸將來是以自古
重之也國朝稽古右文尤嚴斯典祖宗時文臣得諡者
不過數人雖以中書省之尊六卿之貴文章功德有可
紀者亦不得輒諡無他重之也宣正成弘之間文臣雖
往往得諡然名義甚美者或不輕畀以文學直内閣者
不皆諡文則慎重之意猶有存者浸淫自正嘉以來以
至於今則濫觴甚矣夫京堂三品以上子孫得自陳乞
例也而人有醇疵行有巨細乃一切加以美名則是皆
善而無惡也生前有未盡之善則改而更諡厚也而行
玷縉紳名汚青史者獨因循而不易則是有進而無退
也此皆臣之所未解也昔我太祖之諡其子也於魯王
而曰厲於伊王而曰荒夫荒厲之非美諡亦明矣我太祖
豈不愛其子哉示天下公也不以父子之情而廢國家
之法也父不得以佞其子而君乃以諛其臣竊以為過
矣臣又嘗考李唐時許敬宗諡繆蕭瑀諡褊繆與褊之
為諡人所惡也不敢貸也又嘗考趙宋時司馬光斥夏
竦之邪不許文正韓維定陳執中之議必諡榮靈光與
維之在當日仕同朝也不敢私也今日諸臣之諡豈無
許敬宗蕭瑀其人者在乎當其時能為司馬光韓維之
直者誰乎國朝人物之盛遠邁唐宋而諡法予奪反太
鹵莽何以垂訓將來光照前古似不可不亟正也至於
文之一字所係尤重其大者道德學問其小者忠信惠
禮必唐儒如韓愈宋儒如朱熹始可庶幾無媿即不能
然亦必其一節足以當之今不目其善狀不耳其風聲
一經翰苑莫不諡文彼其真文者既無以表其賢而不
文者又有所混其不肖是於勸與懲兩失之也且如先
臣禮部尚書霍韜新建伯王守仁非文學職也而得文
之一節與之誠是也如吏部尚書王恕兵部尚書劉大
夏不以文名也而有文之實用獨靳之何也可文則文
何嫌於百僚不可文則不文何擇於文學盖古者生無
爵則死無諡國朝有諡亦限爵是故凡有爵皆得諡惟
其當而已矣其人誠當豈必爵高又豈必文學凡輿論
之所推皆可以義起也此隆古之道也臣願皇上遠法
隆古近鑒唐宋念褒貶之旨不可偏廢思名義之重不
可輕假慨然獨斷特下所司一洗冒濫之風永翊清平之
治臣愚幸甚世教幸甚
禁約疏
題禁白蓮教拆毁私創庵觀疏
禮部尚書沈鯉題為内帑匱詘民生困敝恭陳祖制懇
乞聖明特賜俞允以保萬世治安事看得戶部尚書王
遴條議要將近日私創寺觀庵院盡數拆毁僧道年四
十以下無度牒者盡數驅逐歸農流寓者逓歸本籍土
著者收入里戸白蓮羅道等會惑衆靡財悉重加懲治
一節竊照異端之術足以惑世誣民苟非禮教素敷民
未有不蠱於福田利益之說者在昔已然其風猶未甚
也邇來遊手遊食之輩布滿中外此倡彼和莫可收拾
以致梵宇琳宫星列棋布而無知之民約會進香建幟
號佛者日充斥於道途豈直民財靡費上虧惟正之供
抑且風俗漸偷釀成地方之禍臣等目擊兹敝方欲申
飭今尚書王遴條奏及此深得移風易俗足國裕民至
計相應酌議題請恭候命下移咨兩京都察院轉行五
城内外及天下司府州縣地方大小寺觀庵院除係古
刹及奉有欽依建置照舊存留聽其更修外若係近日
私創庵院招集僧尼凟祀不經者悉行拆毁入官以後
再不許新立增置違者依律問遣僧道曾經給有度牒
年四十以上者照舊存留其年四十以下未經給度牒
者查果戒行無碍姑准查照見行事例申送納給度牒
如未給度牒削剃不守清規與流寓遊食之徒一併驅
逐原籍務農當差一切白蓮羅道募緣僧道及約會燒
香頭戴甲馬口稱佛號等項愚民在内聽緝事衙門在
外着巡邏員役嚴加禁捕務得會首倡率之人依律
枷號治罪知情故縱者罪亦如之勿視虛文務臻實效
然臣等猶有過計焉夫禮者禁於未然之前法者治於
已然之後未然者易為力而已然者難為功查得僧道
之禁節經言官建白本部議覆不啻三令五申矣而齋
醮施捨愈昌愈熾俾異端者流安坐而享富厚豈盡左
道之愚人抑亦崇尚者之自愚耳崇之於彼而欲禁之
於此其將能乎今宜於禁令之外仍以禮教隄防之乞
勅各撫按嚴督各該守令毋專以簿書期會為急而亦
以移風易俗為要申明聖諭勸化愚民教以君臣父子
之常道示以農桑衣食之恒業曉以惠迪從逆之實理
喪葬必依家禮有擅作佛事者必罰祈年必於方社有
揭榜消禳者必罪大經既正邪慝漸消行之既久果於
風化有禆不為俗吏吏部開著上考脫有奉行未至亦
宜罰治以示創懲庶幾教化與法制並行民風與世道
咸賴矣奉聖旨各處寺觀庵院除古刹及勅建有名的
照舊存留其餘私創無名黷祀不經的兩京着五城御
史在外撫按官嚴行稽查應改應毁的酌量區處具奏
餘依擬
議處淨身男子疏
禮部尚書沈鯉題為議處淨身男子以廣聖澤以信法
令事近該順天等處淨身男子奏奉聖旨這厮每羣聚
奏擾着五城御史嚴行驅逐不許容留潛住欽此明旨
昭宣羣小遠遁中外臣民莫不稱頌聖德臣等更復何
言第思此輩因父母愚暗希圖富貴𠞰絶子息痌瘝可
憫其於皇上愛養小民之仁既有所歉焉而不周況其
家室無歸工商絶藝暫去復來屢行奏擾其於皇上嚴
行驅逐之令又有所玩焉而不信及今不一議處不惟
傷天地之和亦且損朝廷之體臣等職掌所關乃敢敬
陳一得之愚以備采擇稽古内官之設載之周禮曰内
小臣曰閽人曰寺人曰内竪雖其職掌不過守王宫中門
之禁掌女官之戒令與内外之通令然必求正人居之
如巷伯之倫是已降及秦漢而下乃以罪人充之我朝
法制高出前代伏覩大明律一欵凡官民之家不得乞
養他人之子閹割火者違者杖一百流三千里又條例
一欵先年淨身男子曾經發回若不候朝廷收取官司
明文起送私自來京圖謀進用者問發邊衛充軍臣等
仰窺祖宗盛心即古除肉刑之意所以重絶人道預抑
奸慝也至弘治五年節奉孝宗皇帝聖旨今後敢有
私自淨身的本身並下手之人處斬全家發邊遠充軍
兩隣及歇家不舉首的問罪其里老人等仍要時常訪
察但有此等之徒即便捉挐送官如或容隠一體治罪
不饒欽此但私淨之禁雖嚴而報官之路未開故自宫
者旋即如舊至萬歷十一年節奉聖旨自宫禁例載具
會典皇祖明旨甚嚴乃無知小民往往犯禁私割致傷
和氣着都察院便行五城御史及通行各省直撫按衙
門嚴加禁約自今五年以後民間有四五子以上願以
一子報官閹割者聽有司造册送部候收補之日選用
如有私割的照例重治鄰佑不舉的一併治罪不饒欽
此但報官之路雖開起送之例未定故自來者紛然不
已夫以孝宗之明例皇上之嚴旨奚啻三令五申乃三
數年來有司有造一册送部者乎有挐一私割照例懲
治者乎法令不行德澤不布又何怪此輩之羣聚奏擾
乎伏望勅下臣等嚴行各省直撫按官行令各州縣以
文到之日為始以前見在閹割者許令報名到官查係
三十歲以下精壯可用者姑免追究准其記籍其衰老
不堪者行令各里族拘收以後凡情愿閹割者報官查
明果四五子以上方與記籍通前類造青册限半年一
次送部候各監局缺人聽司禮監奏請本部通行在外
各該衙門查係在册人數取具官吏里隣不扶丼結起
送赴部聽候選用其册籍無名乃儇巧凶惡潑頼無恥
者不許一槩濫送如有仍前私自閹割私自來京者在
外撫按有司在内五城御史嚴加訪挐照例問以重罪
如撫按等官不行訪挐及有司不行造册違例起送者
聽本部查參請旨究治務在必行無事姑息庶黎庶免
傷殘之苦而慈惠旁流宦寺皆端正之人而隙竇永塞
仁至義盡萬世無弊矣再照死者人之所最重也今自
宫之徒加以死刑而不懼者内臣之員數太多富貴太
驟選進太頻有以惑其心耳我太祖高皇帝深鑒前代
之失祖訓條章内府各監局内官俱有定員各有職掌
一監常職止五員一局正副止二員官不過四品所掌
不過洒掃供奉之事洪武永樂間未嘗額外濫設其太
監等官非歴練老成雖有聰明才俊亦不輕授近年以
來則不然矣皇城之内通名籍者不止萬有餘人而倉
厰場庫牟利無筭蟒衣玉帶濫賞不惜又不三五年輒
有一選選輒數千以故無知小民貪圖富貴入骨薰心
柰何欲以死刑禁之乎臣等更望皇上恪遵祖訓凡監
局冗員非祖宗之舊者悉為裁革一切侵漁科索等弊
悉為釐正蟒玉等服非效勞年久忠勤不欺者勿輕賜
予仍著為定例必十年以外方行收選一次務使宫府
一體賞罰有章規制既定僥倖不萌前項無知之徒將
不禁自息不終為聖化之累矣
各條疏
祭告感應疏
成化八年禮部左侍郎劉吉奉命祭告海嶽還自山東
言臣自成化(闕)年四月初十日受命暨十六日陛辭仰
體聖治沿途齋心致敬罔敢怠忽臣所過濟南等府委
因連年亢旱不收人民艱難死亡流離困苦之狀不可
勝言田地乾燥多未耕種河水淺涸船隻少行災害之
臻誠可憂憫仰惟皇上矜恤民瘼特降詔書减免租税
并發官銀錢米賑濟民間欣然不勝感戴及臣於本月
二十六日至東嶽廟下擇以五月朔祭告未祭之先炎
風毒日酷旱如舊及省牲之夕忽有雲起西南至夜一
更雷雨大作直至四更方止雨止隨祭祭畢次日復大
雨自未至酉方止溝壑水溢遠近沾足越七日祭告東
鎮十三日祭告東海俱各得雨連日不止事畢回還所
過地方間有苗者悉皆長茂未布種者亦皆種有青苗
運河亦因此水長官民船隻通行無阻天意漸回人心
稍安皆皇上盛德之所感也但今民遭大困之後其各
衙門凡百懲需宜悉從寬貸庶使民得蘇息不負皇上
始終矜恤之意緣臣奉命專為祈禱救灾及所目見
係干民情不敢隠默謹具疏以聞下所司知之
國喪停止賜宴疏
弘治元年禮部郎中張祥言伏覩五月五日午門外賜
宴羣臣臣切惟憲宗皇帝賓天未久山陵工作方畢尋
有雷電之灾陛下克謹天戒痛自修省且詔羣臣各秉
心修職用回天意羣臣可不惕然加懼以副聖心況臣
之事君猶子之事父故居喪之時居處不安食旨不丼
聞樂不樂孔子謂食稻衣錦於女安乎此言雖責宰我
實萬世臣子之通戒也今公卿大臣皆先帝舊臣當歲
序遷易攀號無地詎忍錦繡其衣飲酒食肉恬不為怪
臣聞陛下自先帝登遐居諒隂之中已臨半載每退朝
燕居猶服布素不御音樂曩者近臣請選妃嬪閣而不
行天下臣民皆知陛下之心有所不忍此天理人倫之至也
秉是心以往何憂天下之不治天變之不弭天命之不
固哉臣請自今以始三年之内凡遇節令賜宴羣臣乞
照慶成宴例暫皆停免至如每歲四月八日之宴特佛
氏餘風尤為不經所當先革者陛下即位以來袪邪衛
正益崇聖道凡佛老之悖謬百家之淫邪悉已屏斥何
獨於此不可革乎方今四夷來王萬方朝會輻輳京師
皆得與宴中間豈無一二稍知義理之人萬一播傳其
失非小惟陛下留意上曰節令之宴職自禮部既當停
免何不先事奏聞而致差失若此咎將誰歸爾堂上並
屬官其具實以聞已而尚書周洪謨等言憲宗皇帝上
賓皇上孝心純篤凡内廷儀節悉從簡素而慶成大宴俱
准奏停免今山陵安葬已久光祿寺但遵舊例於四月
八日五月五日請宴百官盖與每日見辭官員及經筵
酒飯相類非若慶成大宴應免者可比祥奏乞停免止
知禮欲從厚而未知事體不倫且未與臣等議臣等失
於約束罪不容辭上曰朝廷大小禮儀俱歸禮部職掌
其當行當止爾等何不預為斟酌奏定致祥於事後肆
言無忌本當究治既服罪俱宥之自後禮節仍稽考已
行之例奏聞請旨
止巡郊甸疏
正德十年禮部尚書毛澄等言臣等先於七月十八日
風聞皇上將巡郊甸已嘗具疏勸止繼知傳言之妄方
切喜幸今月初二日道路藉藉皆云聖駕已幸昌平中
外憂疑莫知所措臣等切惟聖心慎重必不肻遠離闕
庭特以昌平陵寢所在霜露之感切於淵衷欲躬親松
楸一展誠孝而已竊惟經宿以來禮意已盡原野之外
環衛疎闊衆心懸懸不勝瞻戀伏望思宗社付託之重
念朝廷機務之煩早為旋蹕則孝思以申庶政惟舉神
靈悦而億兆寧矣不報
處置番夷六便疏
洪武二十年禮部主事高惟善自長河西魚通寧遠等
處上言曰臣聞安邊在乎治屯守而兼恩威屯守既堅
雖遠而有功恩威未備雖近而無益今魚通九枝疆土
及巖州雜道二長官司東隣碉門黎雅西接長河西原
自唐時吐蕃強盛寧遠安靖巖等州漢民往往為彼驅
入九枝魚通防守漢邊元初設二萬戶府仍於盤陀仁
陽置立寨栅邊民戍守其後各枝率衆攻仁陽等栅及
川蜀兵起乘勢侵凌黎雅卭嘉等州洪武十年始隨碉
門土奠歸附國朝設巖州雜道二長官司迨今十有餘
歲官民仍舊不相統攝盖無統制之司恣其猖獗因襲
舊弊故也其近而已附者如此遠而未附者何繇而臣
服且巖州寧遠等處乃古之州治苟撥兵戍守就築城
堡開墾山田使近者向化而先附遠者畏威而來歸西
域無事則供我徭役有事則使之先驅撫之既久則皆
為我用矣如臣之說其便有六焉通烏思藏朵甘鎮撫
長河西可拓地四百餘里得蕃民二千餘戸非惟黎雅
之保障蜀亦永無西顧之憂一也蕃民所處老思岡之
地土瘠人繁專務貿販碉門烏茶蜀之細布博易羌貨
以贍其生若於巖州立布則此輩衣食皆仰票於我焉
敢為非二也以長河西伯思東邑獵等八千戶為外蕃
掎角其勢必固然後招來遠者如其不來使八千戸近為
内應遠為鄉導此所謂以夷蠻攻蠻夷誠治邊之善道
三也天全六番招討司八鄉之民宜悉免其徭役專令
蒸造烏茶運至巖州置倉收貯以易蕃馬比之雅州易
馬其利倍之且於打煎爐原易馬處相去甚近而價增
於彼則蕃民如蟻之慕羶歸市必衆四也巖州既立倉
易馬則蕃民運茶出境倍收其税其餘物貨至者必多
又魚通九枝蠻民所種水陸之田逓年無征若令歲輸
租米并令軍士開墾大渡河兩岸荒田亦可供給戍守官
軍五也碉門至巖州道路宜令繕修開拓以便往來人
馬仍量地里遠近均立郵傳與黎雅烽相應庶可以防
遏亂略邊境無虞六也上從之
灾疫施藥疏
禮部尚書沈鯉題為欽奉聖旨事祠祭司案呈恭照本
年五月初九日該司禮監太監張誠等傳奉聖諭諭禮
部朕聞近日京城内外灾疫盛行小民無錢可備醫藥
你部裏便行與太醫院精選醫官人員多發藥料分投診
視施舍以稱朕救民疾苦之意仍照嘉靖年間例每家
量給與銀錢一次欽此該部題奉聖旨是着五城房號
内支銀太倉支錢如銀兩不敷還着戶部議處你部選
委司屬會同五城御史給散不許兵番人等作弊及無
病平人混冒重支欽此已經移咨戸部都察院一體欽
遵又經劄付太醫院選委官醫多帶藥料分投前去五
城開局按病依方救藥復差祠祭司署員外郎高桂等
五員分投五城監督設法給散去後隨五月三十日奉本
部送據中城等兵馬司造册呈報五城地方給散銀錢
共散過患病男婦李愛等一萬六百九十九名口共用
銀六百四十一兩九錢四分錢十萬六千九百九十文
五城會齊俱於五月二十一日給散一次並無重支冒領
病民委沾實惠等因到部送司案候在卷六月十五日
復奉本部送據太醫院委官御醫張一龍等造册呈報
自五月十五日開局以來每城沿門診視及抱病就醫
問病給藥者日計千百旬日之外疫氣以解病者皆起
五城共醫過男婦孟景雲等十萬九千五百九十名口
共用過藥料一萬四千六百一十八斤八兩相應住止
理合開報等因到部送司查得本題原題施給藥劑隨
到隨散置簿登記用備查考以灾疫消減之日為始今
該前因通查案呈到部臣等惟仰皇上仁無不覆施有
所先遂使疲癃之民悉蒙再造之賜即今疫漸消減人
遂安寧化愁嘆為謳歌易札瘥為仁夀不惟病憊瞻依
實是蒸黎感悦此我皇上博施濟衆積善累仁之成功
也至於給散銀錢雖止一次而領藥無筭計其所費實
數倍之不但貧民得生且於可過之家更益普濟以故
京城内外有病無病之人莫不感仰皇德歡呼萬歲臣
等猥以職掌恭逢盛舉無任欣忭除候命下行令五城
散藥人員通行住止外合給散過藥劑銀錢數目開坐
謹具題知
禮部志稿卷五十
