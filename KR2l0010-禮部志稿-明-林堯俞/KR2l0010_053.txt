禮部志稿卷五十三
明俞汝楫編
列傳
尚書倪岳
倪岳字舜咨應天府上元縣人南京吏部尚書謙之子
天順八年進士改翰林院庶吉士成化元年授編修與
脩英廟實錄秩滿陞侍讀充經筵講官丁父憂服闋復
任預脩文華大訓成遷學士充東宫講讀官二十二年
陞禮部右侍郎二十三年憲宗賓天充山陵使時孝宗
初即位典禮坌集皆下禮部尚書周洪謨老多疾議擬
多出岳手遂釐正祀典凢京師諸神祠淫名侈費諸不
經訓者裁革殆盡國朝自德祖以下九廟已備及憲宗
山陵禮畢神主皆陞祔于制當祧廟下禮部集廷臣議
岳力言國家自德祖以上莫推其世則德祖乃周之后
稷也不可祧懿僖仁三祖以次當祧至太祖太宗為周
之文武百世不遷今憲宗新祔當祧懿祖一廟宜于太
廟寢殿後别建藏祧主之所如古夾室之制每歲暮則
奉祧主合享亦如古祫祭之制時又言孝穆太后宜祔
廟者復詔議之岳言孝穆神主宜于奉先殿旁别立廟
歲時祭享悉如奉先之儀奏上詔悉從之時程敏政又
欲改定孔庭從祀諸賢岳言馬融王弼之徒其立身不
無可貶然秦漢以來六經出於煨燼賴諸子抱遺經專
門講授經以復存自唐之註疏多祖其言今之經傳引
用尚多其說則何可盡廢七十子名字自馬遷以來相
沿已久千百年後何可臆定於是咸復舊弘治元年進
左侍郎時以灾異求言岳同尚書耿裕等䟽寅畏天戒
七事未幾復陳八事上嘉納焉二年賽瑪爾堪差人進
貢岳具奏海南諸番國入貢有勘合者例與廣東布政
司比對起送赴京其餘不許起送係是定例今賽瑪爾
堪差人進貢却乃即便差人起送似此故違合當參究
上從其言差官阻回不受貢六年進禮部尚書時始五
十會京師大雨雹具言雨雹之作天所以告陛下宜深
求致災之繇以回天意又勸上勵精以勤聖學推誠以
開言路止無功之賞停不急之役黜奸貪進忠直時有
旨四川光相寺國師琳沁珠卜取来大慈恩寺住坐岳言
琳沁珠卜等俱以西番清淨之徒壊禮義之教不可也
皇上首賜罷黜中外稱聖今欲行取來京於皇上初政
之清明制命之嚴正不無少損又西域胡人從海道進
獅子岳言獅者外夷之獸真偽不可知且海道亦非西
域常貢之路詔還之八年七月有旨聖母年老念叔
崇王欲得一見便寫勅差官請来岳極論事有未便者
三上不納尋復有旨免王来岳力居多先是四方奏報
灾異禮部率類其凢歲終一復以為故事岳乃以日月
先後彙分條析末復援經史懇懇為上言之弘治九年
知貢舉岳凡三知貢舉防範嚴密如帖圖編號每因舊
法出新意後遂不可易本年改南京吏部累官南京兵
部改吏部尚書加太子少保卒於官年五十八賜寳鈔萬
貫遣禮官諭祭者四勅有司治葬仍給驛歸其喪贈光
禄大夫少保諡文毅官其子為中書舍人岳状貌魁異
望之如神人有文武才略在禮部儀文制度多所擬定
事當廷議往往片言而决天下皆仰望其風采獨在翰
林時太監黃賜母死衰服送葬論者謂其急於功名䁥
比權要君子亦深惜焉
尚書徐瓊
徐瓊字時庸江西金谿縣人自幼穎敏向學慱通經史
為文竒逸不滯景泰庚午領鄉薦天順丁丑進士第二
人授翰林院編修預修英廟實錄成化丙戌同考會試
士丁亥修大明一統志成陞侍講辛夘典應天鄉試丙
申陞南京翰林院侍讀學士署院事丁未春陞南京太
常寺卿掌南國子監事弘治庚戌陞南京禮部右侍郎
癸丑改比部左侍郎時尚書倪文毅公岳清德宿學為
世推重挺然任事不少規避權貴忌之瓊托婣貴戚垂
涎代岳丙辰會南京吏部缺尚書舉岳補之遂陞瓊為
禮部尚書衆論諽然不平初祠部度僧道十年一舉時
僧道集京師以萬計權貴多為之請左侍郎傅瀚持不
可遂同議上疏仍改十年給度之例又太常寺卿崔志
端謂本寺與光禄寺太僕寺不同不係禮部統屬瓊具
奏朝廷每大事會議正該六部都察院通政司大理寺
未聞有太常寺也今欲與九卿衙門齊得乎况本寺乃
祠部之一事與光禄寺為膳部之一事太僕寺為駕部
之一事相同但以此三事乃事之大者所以又設此三
等衙門以專之耳今太僕寺既屬兵部光禄寺既屬禮
部矣獨太常寺與禮部齊可乎正以志端發身道流穢
行彰聞累經弹劾未蒙黜退乃敢愈無忌惮忍為欺罔
通應究問上戒諭志端於是體統不紊戊午以青宫出
閣加太子少保因四方災異上言數事上可之己未知
貢舉庚申上疏乞骸加太子太保給驛歸後年八十有
一卒瓊以高第致位宗伯遭逄孝宗明聖在上不能展
諝陳慮舉明主于三代之隆徒納欵中貴驟致通顯屢
經給事中彭城等御史余濓等交章論列去位識者惜
之
尚書傅瀚
傅瀚字曰川江西新喻縣人少穎秀拔異讀書過目成
誦始就外傅則往往推究奥義人多竒之癸未會試科
場災寢疾幾殆忽神人見夢曰弗憂也公前程遠大疾
今愈其年八月中會試甲申賜同進士出身改庶吉士
除翰林院檢討憲宗一日於内得古帖斷爛不可讀命
中使持至内館適瀚至直次為韵語湏臾授中使以復
上大悦有珍饌法醖之賜九載進修撰兼司經局校書
日侍孝宗於春宫遷左諭德兼檢討充經筵講官及東
宫講官孝宗嗣位以舊學恩進太常寺少卿兼侍讀仍
充經筵講官兼日講每進講誠意懇切敷陳詳婉而進
止雍容上每注聽焉憲宗實錄成進太常卿兼侍講學
士久之遷禮部右侍郎會南部缺參贊僉舉尚書倪岳
瀚言倪之才何可寘之南或謂倪往公不當次進乎瀚
曰吾知為國遑恤其他及金谿徐公瓊進尚書瀚轉左
侍郎徐凢事多倚成之初祠部給度十年一舉時僧道
集京師以萬計權貴多為之請澣力言此軰蠧耗天下
宜痛加禁革縱未能如祖宗朝之制亦當稍賜裁抑遂
改十年給度之例時以龜山楊時從祀孔子廟廷言者
因謂羅從愿李侗亦當從祀瀚言二子著述視尹焞游
酢謝良佐未知所先後二子從祀則三人似不可遺道
學所在其可濫乎乃止己未知貢舉俄用廷薦以本官
兼翰林院學士掌詹事府事仍兼日講官會典副總裁
庚申進禮部尚書會京師地震雨雹四方日奏灾異因
疏言今賦重役繁民窮財盡宜躬行節儉以先天下庶
民困苦可蘇時陜西地震異甚復率諸公卿條奏三十
一事如敬天勤民法祖修德汰冗官罷工役减齋醮省
上供尤拳拳焉奏留中又復言民心易感在結之以恩
天意可回在應之以實屬者所陳謂當如拯溺捄焚猶
恐不及而側聽彌月未賜宸斷何以回天意哉疏上報
可保定獻白鴉謂祥瑞不當奏陕西守臣熊翀得玉璽
来獻乞頒示天下以為傳國之寳復出也瀚言以史傳
諸書考之刑制篆刻皆不類其為贗作無疑即使非贗
人主受命在德不在璽自前世以秦璽為寳得之者君
臣動色相慶我太祖以聖德受命製一代之璽傳之聖
子神孫夀昌之福萬世無極何藉於彼哉上廼以其璽
屬庫藏之尋以足疾在告上數遣醫來視因乞致仕不
允壬戌年歿於官上賜寳鏹為治歛具贈太子太保諡
文穆諭祭者三給舟車遣官護行為營葬事瀚好學力
行至老彌篤平生著述多本於理書法遒麗有晉人風
韻性縝密有矩度事必思而後行其在上前雖舉步後
先高卑輕重疾徐毫髮皆可較勘聞人有善汲引如不
及兩主文衡人稱其公明但同鄉監生汪鎔誣奏大學
士劉健李東陽或謂瀚實嗾之而嫁禍于程敏政謝遷
王華咸中誣之不能不致疑于國史所訾云
尚書張昇
張昇字啟昭江西南城人成化己丑進士第一人授翰
林院修撰後以皇太子出閣特改左春坊左贊善充東
宫講讀官秩滿陞右春坊右諭德孝宗即位以從龍恩
進左庶子兼翰林侍讀故事特改宫僚者例轉數階而
昇以憂居後至但進一階疑大學士劉吉抑已摭吉過
劾之忤上左遷南京工部員外郎以憂去服闋會吉已
去位復庶子言數事多中時弊尋陞詹事府少詹事兼
翰林院侍讀學士歴陞左右侍郎轉尚書時崔志端以
太常樂舞生積資至為同官頗倨傲昇常别流品以裁
割之屬官有授徒講經者御史楊儀之子在講下嘗出
入部中遇昇散部失趨避命司務朴而拘之儀不能平
劾昇不恊人望自是名益損屡為言官所指嘗奉詔選
宫女禁娼優卒隸家不得與榜書隸為吏衆閧然騰謗
昇乃不安于位遂致仕加太子太保劉瑾用事又以為
尚書時裁抑晉府郡王封爵鐫所加官正德十二年冬
卒訃聞輟朝一日贈太子太傅諡文僖賜祭葬如例昇
愿慤有餘居官雖無大建白然自守謹飭為文平實嘗
主兩京鄉試所取得侍郎儲巏編修陳瀾皆名士論者
以為得人
尚書李傑
李傑字世賢蘇州府常熟人成化丙戌進士改翰林院
庶吉士授編修陞侍講二十二年充東宫講讀官秩滿
陞侍讀學士弘治初以宫僚恩陞左春坊左庶子兼侍
讀學士四年陞南京國子監祭酒時方修憲廟實錄留
館中校正書成乃行以憂去服闋改太常寺少卿兼侍
讀學士掌院事十三年陞南京禮部右侍郎十五年改
禮部右侍郎轉左侍郎正德元年充孝廟實錄副總裁
尋陞南京吏部尚書二年改禮部尚書時逆瑾用事納
晉府鎮國將軍表槏等賂欲進封為郡王傑坐前與尚
書張昇皆持不與進封之議忤瑾意遂令致仕瑾誅有
旨在起用之列正德十二年閏十二月卒贈太子少保
傑持己矜嚴待後進頗立崖岸晩以忤瑾而去士論高
之其為詩文亦温厚可觀
尚書周經
周經字伯常山西陽曲人南京刑部尚書諠之子也天
順庚辰進士改翰林院庶吉士授檢討纂修英廟實錄
成進編脩秩滿進侍講十四年孝宗出閣改春坊左中
允弘治改元以東宫恩陞太常寺少卿兼侍讀二年擢
禮部右侍郎四年改吏部尋轉左九年擢戸部尚書尋
加太子太保十三年以災異乞免加太子太保致仕十
八年起為南京戶部尚書以疾辭會丁母憂未上正德
三年復起為禮部尚書居數月以病乞休復致仕卒年
七十有一上輟視朝一日贈特進光禄大夫右柱國太
保諡文端賜祭葬如例經在館久淹有諷之圖速化者
卒不為動及居禮部議政蒞事必傅經義若却西域貢
獅毁黃村尼寺為先朝盛德事皆經贊成之在吏部時
有指民田為閒地獻太監李廣者廣固欲得之經草奏
率諸司言之事遂寢及遷戶部人以其出翰林或不能
理錢穀視事後嚴條約革宿弊剖决如流郎吏皆嘆服
以為難及中官織造於南京者屢以引鹽𣙜課為請賴
經奏裁省甚多大内張燈取外帑銀三萬兩經言不可
以小民脂膏供耳目之玩乃命以明年内庫歲額償之
近戚貴幸有所陳請一裁以法皆歛不得肆而怨日益
深致仕命下廷臣皆相顧失色争上疏留之是後中外
奏薦多致八十餘疏前此未之有也經少穎敏莊重寡
言笑孝友純至自為小官已志用世及為戸部尚書秉
正執法竟以不合去人甚高之其復起也則以其壻曹
元與劉瑾有連或謂元實為之時經已病又黽勉赴召
則不能無責備云
尚書白鉞
白鉞字秉德真定府南宫縣人兵部尚書圭之子成化
甲辰舉禮部廷試第二名及第授翰林院編修弘治戊
申同修憲廟實錄以内艱去癸丑同考禮部丙辰秩滿
遷侍讀己未充經筵講官壬戌復考禮部武宗在春宫
充講讀官癸亥脩大明會典成進侍講學士賜宴禮部
尋命與脩歴代通鑑纂要甲子考南畿鄉試乙丑以登
極進學士加從四品俸充日講官正德丁夘命教庶吉
士署院事擢禮部右侍郎賜御製蟠龍諸軸并纂要本
年改吏部三年轉左尋陞禮部尚書己巳賜玉帶庚午
復命兼學士入内閣專典誥勅掌詹事府事加太子太
保卒于官賜祭葬贈太子太保諡文裕鉞博覧子史長
於記誦體貌魁梧器局凝重為禮部尚書時逆瑾方用
事值所難處寧稍遜避而亦不失其正云
尚書費宏
費宏字子充江西鉛山人成化丁未進士第一授翰林
院修撰弘治中改左贊善事毅皇帝于東宫已陞右諭
德兼侍讀正德中以舊學進太常寺少卿兼侍讀充日
講官歴禮部左右侍郎至尚書皆直講如故尋入内閣
與李東陽楊廷和等輔政事四方羣盗充斥以次削平
詔錄輔臣功官其子仍進太子太保戶部尚書武英殿
大學士寧濠請復護衛恃錢寧為内援賂遺狼藉宏策
其必叛執勿與寧深憾以計傾之宏去位上即位詔召
宏進少保入閣脩翊戴功加伯爵廕子錦衣衛指揮使
世襲宏懇疏辭免時水旱相仍條陳救荒十事上嘉納
又蠲逋賦减太僕寺馬價十五以輕齎之羡給漕卒議
安大同叛卒皆宏謀也武廟實錄成進少師兼太子太
師上嘗製詠春及四景詩屬宏和上自序其端名曰詠
春同德錄題其銜為内閣掌參機政輔導首臣其見任
如此丙戌獻皇帝實錄成進華盖殿大學士食正一品俸
賜御製詩一章丁亥以疾求去疏再上賜馳驛歸及大
學士張孚敬去位上思用舊臣手勅起宏于家宏至見
便殿上親勞之賜銀圖書一文曰舊輔元臣時時燕見
密議奏對皆稱旨無何遂卒上為輟朝詔贈太保諡文
憲遣官護其喪歸䘏典之厚諸大臣莫得比焉宏恭慎
謙抑明集國家故事能持重得大體故三入政府以功
名始終云
尚書傅珪
傅珪字邦端保定清苑縣人成化丁未進士改翰林院
庶吉士授編修弘治中兼司經局校書與修大明會典
陞左春坊左中允兼編修丙辰乙丑一再同考會試正
德初以東宫恩陞左諭德兼侍講充經筵講官與修孝
廟實錄清理軍職貼黃丁夘考應天鄉試戊辰考武舉
奉命授庶吉士業充日講官劉瑾柄政摘會典訛字珪
以嘗與纂修降修撰旋以史勞陞左中允歷侍講學士
庚午考順天鄉試陞吏部右侍郎轉左侍郎陞禮部尚
書正德十年卒年五十七珪為人強毅有執持人不敢
干以私在禮部守法持正嘗因類奏四方災異陳時弊
十事言甚剴切時上方好佛自名大慶法王外廷知之
無徵以諫番僧奏討田百頃為大慶王下院傅公遂劾
僧曰法王何為者至與至尊並列大不道當誅有詔不
問其妄求亦止優人臧賢被寵能軒輊士夫士夫或與
善賢因是請改牙牌製如郡僚印文改方者珪不可召
老優更事者詰曰爾優敢亂法爾寵可常保否即遺爾
辱禍靡極矣優乃戢但與新之盜劉六擾中原勢炎炎
熾太監誾以侍即完征之不能滅乃先行左右賞閹後
曺又立監鎗名謀統軍命多官議可否衆依違不斷珪
怒而言今兵老民疲直以多冒功者失士心賊在腑肺
孔棘民譁然思禍亂旦夕及宗社吾儕死不償責諸公
尚唯唯將何待乎以是忤權倖忽傳旨諭令乞休珪抗
疏得歸兩京言官交章留之不報家居杜門謝賓客絶
跡公府遺言戒子弟忝竊大官無以報國慎毋以䘏典
請御史盧雍等以為言給祭葬如例
尚書劉春
劉春字仲仁四川巴縣人成化癸夘鄉試第一丁未進
士及第授編修弘治辛亥轉修撰庚申充東宫講讀官
秩滿遷左諭德癸亥預修會典進侍講學士正德紀元
陞學士辛未擢吏部侍郎充經筵日講官明年陟禮部
尚書凢舉動皆為久遠計不務目前西僧有欲奪民地
於甘州且乞遣官督建寺時關中饑甚春力争以為不
可謂非止病民邊警至不可支持竟停之占城世子失
國竄居邦都即請封春曰春秋公孫青尚不辱命於衛
况天朝乎疏上已之宗藩請封及婚嫁弊孔百出春即
檢其行駁者盡語之吏不得欺以求賄又以祭葬諡議
關係勸懲乃奏為定格要家及故舊有以厚利力請者
不為動久之亦安其所宜得心亦莫之怨也每勲戚大
臣病故上遣諭祭喪家輙厚幣為謝習以為常春曰以
尚書而受其贈遺豈惟輕已如國體何故事功臣襲爵
表謝又皆禮部堂上分撰謝以銀幣悉却之其謹峻有
守如此尋丁憂起復為禮部尚書兼翰林院學士在内
閣專管誥勅掌詹事府事卒錄東宫講讀勞詔特加祭
二壇造墳安葬如例贈太子太保諡文簡春志行端潔
德量醇厚有古人風
尚書毛紀
毛紀字維之山東掖縣人成化丁未進士改庶吉士弘
治二年授翰林院檢討十二年陞本院修撰十六年陞
本院侍讀十八年陞左春坊左諭德仍兼侍讀正德元
年丁父憂四年起服以會典故降侍讀本年以實錄成
陞翰林院侍讀學士尋陞本院學士五年陞戶部右侍
郎本年陞禮部尚書尋兼翰林院學士時遣使西域齎
番供紀西番遠在萬里祖宗朝賜法王國師名號用以
羈縻今不擾邊齎供媚之失天朝體又以儲嗣未建乞
早定大計十一年命掌詹事府事管内閣誥勅十二年
五月命兼東閣大學士内閣辦事累加太子太保文淵
閣大學士少保改戶部尚書武英殿大學士武皇帝大
漸奉遺詔迎上入繼大統上即位論定策功封紀伯爵
紀固辭不受尋改吏部尚書謹身殿大學士以疾乞致
仕再疏請許之詔有司給月米歲夫紀歴事三朝守正
不阿晩家居二十年始終一節上嘗詔有司即其家存
問及卒上輟朝一日贈太保諡文簡賜祭葬如例
尚書李遜學
李遜學字希賢河南上蔡縣人成化丁未進士改翰林
院庶吉士授檢討弘治丙辰陞浙江按察司僉事以憂
去終喪改陕西陞副使又以憂去終喪改山東前後更
三任俱提調學校所至務從寬厚頗得士心正德戊辰
陞太常寺少卿提督四夷館明年仍入翰林兼侍讀陞
戶部右侍郎提督草場尋改禮部陞左侍郎乙亥陞南
京禮部尚書丙子以奉賀表入京改禮部明年兼學士
掌詹事府事入内閣專管誥勅奉命授庶吉士業正德
十四年卒祭葬如例遜學為人開爽頗不羈為詩文有
藻思
尚書毛澄
毛澄字憲清太倉州人弘治癸丑廷試第一授修撰丙
辰同考會試己未預修會典癸亥轉左諭德兼修撰預
脩通鑑纂要甲子侍皇太子于東宫充講讀官敷奏明
暢孝宗聞之甚喜徹御前中秋宴以賜之乙丑武宗登
極擢左庶子兼侍讀賜金鑲束帶預修實錄值内艱歸
逆瑾柄國奪所陞秩瑾敗起服仍官侍讀庚午進侍講
學士典順天鄉試九月署國子監事辛未充廷試讀卷
官擢學士充日講官壬申掌院事教庶吉士讀書甲戌
主考禮部會試尋陞吏部右侍郎丁丑進階通議大夫
禮部尚書值武宗南廵澄上疏諫阻兵部尚書彭澤坐
哈密事將置重典澄預廷議首救免之己夘賜蟒衣玉
帶逆濠就擒江彬擁邊兵邀駕駐通州命文武百官大
臣出迎人人自危澄倡正議謂當訊馘告廟悉從之辛
巳四月同駙馬都尉崔元奉迎世宗於郢邸賜白金千
鎰綵段十襲預修武廟實錄充副總裁加太子太傅冊
立中宫皇后充副使持節行禮未幾以議禮勿恊乞休
卒于興濟舟中贈少保諡文簡澄逮事三朝忠勤敬慎
終始如一論事侃侃不能為媕妸有古大臣之風云
尚書羅欽順
羅欽順字允昇江西泰和人弘治癸丑進士授翰林編
修十三年陞南京國子司業正德二年忤逆瑾黜為民
五年起原職七年陞南京太常寺少卿九年陞南京太
常寺卿掌南翰林院事十年陞南京吏部右侍郎十四
年改吏部十六年轉左嘉靖元年陞南京吏部尚書二
年改禮部尚書未任丁憂六年起吏部尚書以疾固辭
詔准致仕賜月米歲夫卒祭葬如例贈太子太保諡丈
莊欽順學術純正操履端方是時有倡為師心頓悟之
學者欽順為之反覆辯正其說甚具究所造詣可為信
道不惑者矣
尚書席書
席書四川遂寧人繇進士授山東剡城知縣屢遷右副
都御史廵撫湖廣歴南京兵部右侍郎召入為禮部尚
書加太子太保監修獻皇帝實錄加少保以目疾四上
疏乞歸及薦尚書羅欽順自代勅加武英殿大學士致
仕特賜第在京調治給俸如故命甫下卒上深悼惜賜
祭九壇遣官營葬贈太傅諡文襄廕一子尚寳司司丞
其初喪一祭上親製文有曰學得真傳德惟一致忠誠
端慎蕳在朕心欲其圖政化之淳而遽奪忠良之速後
雖同事之臣日或接見獨于謀議之善不可復聞書居
官先後所至有能聲在雲南勦除霑益土舍安白之亂
在福建聞宸濠之變募兵赴援為南京兵部侍郎奉勅
賑濟淮揚饑民多所全活初大禮之議人持異見書擬
疏上陳主事桂萼得其稿上之上召書入議陞為禮部
尚書後大禮告成疏陳新政十二事上深納之書直諒
勤敏遇事敢為故受知于上言無不從恩遇之隆始終
不替云
尚書吳一鵬
吳一鵬直隸長州人弘治癸丑進士改翰林院庶吉士
授編修陞侍講逆瑾矯旨以擴充政事為名調南京刑
部員外郎陞南京禮部郎中瑾誅復原職尋陞侍講學
士累陞禮部右侍郎兼翰林院學士掌詹事府事充武
宗實錄副總裁書成進禮部尚書管部事居數月加太
子少保改南京吏部尚書踰年以疾致仕賜歲夫月米
尋卒于家年八十餘賜祭葬如例贈太子太保諡文端
尚書桂萼
桂萼江西安仁縣人正德六年進士授丹徒知縣被論
調青田不赴後以言者薦補武康嘉靖癸未稍遷南京
刑部主事時議大禮張璁方獻夫霍韜席書等咸執為人
後之說為非是上心欲從之格于廷議萼因抗疏極論
累累千餘言上遂召五臣還京竟定大禮繇是寵異之
陞翰林學士詹事吏禮二部侍郎俄遷尚書加太子太
傅少保己丑遂改兼武英殿大學士入内閣萼精悍狷
隘以學術經濟自任既受上特達之遇遂直躬而行無
所頋忌然其志遠才疎諸所規畫多迂滯不適于用方
議禮時五臣同心排異議相得驩甚而萼與璁尤密比
末年二人者遂亦相失尋卒上念議禮功贈太傅諡文
襄賜祭九壇命工部遣官營葬復錄其子輿為尚寳司
丞輻為中書舍人
尚書方獻夫
方獻夫廣東南海縣人弘治乙丑進士授禮部主事尋
調吏部著大禮論二篇奏之其意與張桂論合上悦拜
翰林侍講學士陞少詹事預經筵日講陞吏禮二部侍
郎兼學士陞禮部尚書加太子太保吏部尚書以疾賜
告居二年詔以原秩兼武英殿大學士入内閣辦事加
少保又二年癸巳以疾乞歸許之未幾卒賜祭葬如例
贈太保諡文襄獻夫始起郎署雖以議禮稱旨不次擢
用而性恬静立朝議論恒在平恕人以此多之
禮部志稿卷五十三
