禮部志稿卷七十三
明俞汝楫編
宗藩備考
藩爵
王封祿秩
太祖高皇帝封國
封子二十二人齊王谷王寧王遼王伊王以罪削
封潭王湘王安王郢王無子國除今見存十四府
又封姪一府而遼寧伊三府郡王以尚存
秦王洪武三年授封諡愍國居陜西西安府歲支
禄米一萬石本折中半兼支今辭一千石
晉王洪武三年授封諡恭國居山西太原府歲支
祿米一萬石俱本色今辭一千石
周王洪武三年授封吳王十一年改周王諡定國
居河南開封府歲支祿米一萬石俱本色今辭一
千石
楚王洪武三年授封諡昭國居湖廣武昌府歲支
祿米一萬石俱本色今辭一千石
魯王洪武三年授封諡荒國居山東兖州府歲支
祿米一萬石本折中半兼支今辭二千石
蜀王洪武十一年授封豫王二十四年改封代王
諡簡國居山西大同府歲支祿米六千石本折中
半兼支
蜀王洪武十一年授封諡獻國居四川成都府歲
支禄米一萬石俱本色今辭二千石
肅王洪武十一年授封漢王二十四年改封肅王
諡莊國居陜西甘州三十一年移國蘭州歲支禄
米一千石本色七百石折色三百石今止支輔國
將軍禄米
慶王洪武二十四年授封諡靖國居陜西韋州三
十三年移國寧夏歲支禄米一萬石本色七千五
百石折色二千五百石今辭一千石
岷王洪武二十四年授封諡莊國居雲南永樂二
十二年移國湖廣武岡州歲支禄米一千五百石
本色
韓王洪武二十四年授封諡憲國居陜西平凉府
歲支禄米三千石本色二千石折色一千石
瀋王洪武二十四年授封諡簡國居山西潞安府
歲支祿米一萬石本色六千石折色四千石諸王
表開瀋王禄米止五千五百石本色
唐王洪武二十四年授封諡定國居河南南陽府
歲支禄米六千五百石本色四千五百石折色二
千石今辭五百石
靖江王洪武三年授封國居廣西桂林府歲支禄
米一千石本折中半兼支
成祖文皇帝封國
封子二人漢王以罪削封今見存一府
趙王永樂二年授封諡簡國居河南彰德府歲支
禄米一萬石本色八千石折色二千石今辭一千
石
仁宗昭皇帝封國
封子九人趙王蘄王滕王梁王衞王無子國除今
見存四府
鄭王永樂二十二年授封諡靖國居陜西鳳翔府
正統九年移國河南懷慶府歲支禄米一萬石嘉
靖三十年傳至厚烷以罪禁住高牆封爵不廢今
王以建言赦復爵特加四百石
襄王永樂二十二年授封諡憲國居湖廣長沙府
正統元年移國襄陽府歲攴禄米一萬石本色今
辭一千石
荆王永樂二十二年授封諡憲國居江西建昌府
正統十年移國湖廣蘄州歲支禄米一萬石本色
淮王永樂二十二年授封諡靖國居廣東韶州府
宣德十年移國江西饒州府歲支禄米一萬石本
折中半兼支今辭一千石
英宗睿皇帝封國
封子七人許王秀王忻王徽王以罪削封今見存
三府而徽府郡王以下尚存
德王天順元年授封諡莊國居山東濟南府歲支
禄米一萬石俱本色今辭一千石
崇王天順元年授封諡簡國居河南汝寧府歲支
禄米一萬三百石俱本色今辭一千石
吉王天順元年授封諡簡國居湖廣長沙府歲支
禄米一萬石俱本色
憲宗純皇帝封國
封子十人一初封興王後為睿宗獻皇帝其岐王
雍王夀王涇王申王汝王無子國除今見存三府
益王成化二十三年授封諡端國居江西建昌府
歲支禄米一萬石本折中半兼支今辭二百石
衡王成化二十三年授封諡恭國居山東青州府
歲支禄米一萬石本色今辭二千石
榮王弘治四年授封諡莊國居湖廣常德府歲支
禄米一萬石本色今辭五百石
世宗肅皇帝封國
封子一人景王
景王嘉靖四十年授封諡恭國居湖廣德安府無
子國絶
穆宗莊皇帝封國
封子一人潞王
潞王萬歷十七年之國國居河南衞輝府歲支禄
米
神宗顯皇帝封國
封子四人福王瑞王惠王桂王
福王
瑞王
惠王
桂王
各府分封郡王有同城另城
秦府永興王永夀王隆德王保安王
興平王安定王宜川王臨潼王
郃陽王汧陽王鎮安王紫陽王
各王歲支禄米初封二千石襲封一千石本
折中半
晉府寧化王寧河王雲丘王河東王
義寧王河中王靖安王旌德王
慶成王永和王交城王西河王
高平王平陽王新化王臨泉王
陽曲王方山王徐溝王太谷王
襄陽王安溪王靖安王滎澤王
廣昌王
各王歲支禄米同前
周府永寧王汝陽王遂平王封丘王
内鄉王胙城王原武王鄢陵王
河陰王穎川王義陽王臨汝王
沈丘王上洛王魯陽王臨湍王
堵陽王河清王新會王義寧王
崇善王海陽王曲江王博平王
汾西王魯山王信陵王邵陵王
萊陽王東會王富陽王會稽王
靖江王益陽王奉新王華亭王
湯溪王瑞金王南陵王京山王
寳坻王商城王柘城王修武王
安吉王汝寧王彰德王順慶王
保寧王儀封王安昌王汝南王
順陽王新安王鎮平王宜陽王
羅山王項城王汝陰王平樂王
定安王永福王聊城王麗水王
臨安王遂寧王應城王
各王歲支禄米同前
楚府永安王東安王通山王通城王
江夏王武岡王巴陵王夀昌王
崇昌王景陵王岳陽王大冶王
縉雲王保康王宣化王
各王歲支禄米同前
魯府鉅野王鄒平王安丘王樂陵王
新蔡王東甌王翼城王滋陽王
陽信王高密王東密王東原王
郯城王館陶王歸善王福安王
長泰王
各王歲支禄米同前
蜀府内江王石泉王汶川王慶符王
南川王華陽王黔江王崇寧王
德陽王崇慶王江安王永川王
新寧王
各王歲支禄米初封襲封俱一千石
代府廣靈王潞城王和川王寧津王
棗強王吉陽王溧陽王進賢王
河内王富川王饒陽王襄垣王
山陰王宣寧王隰川王靈丘王
懷仁王樂昌王寧化王廣昌王
定安王永慶王太平王江川王
南渭王博野王昌化王寶豐王
碭山王新寧王
各王歲支禄米初封襲封俱二千石
肅府延安王鉛山王金壇王會寧王
延長王淳化王開化王會昌王
各王歲支禄米初封襲封俱一千石
慶府真寧王弘農王豐林王夀陽王
延川王鞏昌王靖寧王安化王
岐山王安塞王華陰王鎮原王
綏德王
各王歲支禄米初封二千石襲封一千石
岷府善化王建德王南安王南豐王
安昌王黎山王廣平王長夀王
漢川王遂安王綏寧王祁陽王
南漳王廣濟王江川王南渭王
廣通王陽宗王充城王沙陽王
青林王南充王常寧王
各王歲支禄米初封襲封俱五百石
韓府襄陵王樂平王褒城王通渭王
高平王西德王寧遠王長泰王
永福王建寧王長州王崑山王
長樂王慶陽王高淳王休寧王
通安王臨汾王平利王漢陰王
崇明王保德王綏平王咸陽王
商丘王隴西王
各王歲支禄米初封襲封俱一千石
瀋府陵川王稷山王沁水王沁源王
清源王遼山王内丘王唐山王
永年王宜山王宿遷王吴江王
定陶王鎮康王安慶王平遥王
黎城王雲和王靈川王廣宗王
德平王保定王福山王德化王
各王歲支禄米初封二千石襲封一千石
唐府承休王蕩陰王郾城王新野王
三城王新城王安陽王淅陽王
文城王衞輝王
各王歲支禄米初封二千石襲封一千石
趙府臨漳王湯陰王襄邑王洛川王
南樂王平鄉王廣安王江寧王
獲嘉王成皋王光山王汝原王
昆陽王秀水王
各王歲支禄米初封二千石襲封一千石
鄭府廬江王繁昌王東恒王德慶王
新平王涇陽王朝邑王盟津王
河陽王信陽王宜章王丹陽王
真丘王崇德王
各王歲支禄米初封二千石襲封一千石
襄府鎮寧王棗陽王寧鄕王陽山王
光化王安福王鄖城王永城王
各王歲支禄米初封二千石襲封一千石
荆府都昌王都梁王樊山王富順王
永新王德安王永安王泰寧王
各王歲支禄米初封二千石襲封一千石
淮府高安王上饒王吉安王廣信王
崇安王嘉興王德興王順昌王
永豐王南康王紹興王鄱陽王
建昌王清江王金華王華容王
榮昌王
各王歲支禄米初封一千石襲封一千石
德府臨朐王臨清王寧海王泰安王
濟寧王東平王歴城王高唐王
堂邑王利津王安陵王紀城王
嘉祥王清平王
各王歲支禄米初封二千石襲封一千石
崇府慶元王瑞安王懷安王歸德王
泰和王南陽王
各王歲支禄米初封二千石襲封一千石
吉府龍陽王常山王光化王長沙王
穀城王
各王歲支禄米初封二千石襲封一千石
益府金谿王玉山王安東王舒城王
阜平王銅陵王黎丘王浦陽王
淳河王華山王筠谿王羅川王
安仁王德化王
衡府玉田王新樂王高平王齊東王
邵陵王漢陽王東昌王武定王
平慶王寧陽王昌平王商河王
夀張王
各王歲支禄米初封二千石襲封一千石
榮府富城王貴溪王惠安王永春王
福寧王
各王歲支禄米初封二千石襲封一千石
潞府
寶豐王
靖江府交城王陽曲王西河王方山王
各王歲支禄米
寧府始封係高皇帝第十六子之國太寧永樂元
年移國江西南昌府正德十四年削爵國除今存
郡王
樂安王建安王弋陽王石城王
臨安王建德王滎陽王新城王
臨川王宜春王新昌王信豐王
瑞昌王鍾陵王
各王歲支禄米初封二千石襲封一千石
徽府始封係英宗睿皇帝第九子之國河南鈞州
嘉靖三十五年削爵國除今存郡王
太和王遂昌王景寧王建德王
陽德王嘉定王新昌王慶雲王
太康王陽夏王德平王榮陽王
懷慶王咸平王延津王隆平王
伍城王孟津王上蔡王
各王歲支禄米初封二千石襲封一千石
伊府始封係高皇帝第十(闕)子之國河南洛陽府
嘉靖三十(闕)年削爵國除今存郡王
萬安王方城王西鄂王安樂王
郟城王洛陽王光陽王濟源王
安平王
各王歲支禄米初封二千石襲封一千石
遼府始封係高皇帝第(闕)子之國遼東永樂十五
年移國湖廣荆州府萬歷(闕)年削爵國除今存
郡王
松滋王益陽王枝江王蘄水王
肅寧王長垣王沅陵王光澤王
廣元王長陽王遠安王巴東王
潛江王宜都王湘陰王應山王
宜城王麻陽王衡山王衡陽王
各王歲支禄米初封襲封俱一千石
已上禄米俱本折中半
已上郡王中間尚有不襲封而存空名者如
郡王進封親王或乏繼絶爵或因事革爵之
類也存下王府例以將軍中尉奉祀管理府
事禄米住攴
各郡王府將軍中尉名位衆多不具載
鎮國將軍郡王子每位禄米一千石
輔國將軍郡王孫每位禄米八百石
奉國將軍郡王曾孫每位禄米六百石
鎮國中尉郡王玄孫每位禄米四百石
輔國中尉郡王五世孫每位禄米三百石
奉國中尉郡王六世孫每位禄米二百石
六世以下世為奉國中尉禄米同
已上禄米俱本折四六兼支
各親王郡王女名位
郡王親王女儀賓封中奉大夫從二品共食
禄米八百石
縣主郡王女儀賓封亞中大夫從三品共食
禄米六百石
郡君郡王孫女儀賓封朝列大夫從四品共
食禄米四百石
縣君郡王曾孫女儀賓封奉訓大夫從五品
共食禄米三百石
鄉君郡王玄孫女儀賓封承務郎從六品共
食禄米二百石
靖江王府女封郡君壻之禄秩比從四品一例與儀
賓職事
已上禄米俱本折兼支
各郡王府中尉女名位嘉靖三十二年本部奏定女
為宗女壻為宗壻
鎮國中尉壻授七品宗壻職事
輔國中尉壻授八品宗壻職事
奉國中尉壻授九品宗壻職事
俱不授封不給禄止與婚資
凡藩府之封爵禄食雖司之吏戶兩部而其因革損益
題請議覆則悉繇本部故詳其名位識其差等以備
劑量云
名封條議
嘉靖九年七月該豐林王台瀚奏議定子女以杜宗室
之詐臣伏見近日禮部題准事例凡諸宗室各照爵位
以定妾媵之數造名於册然宗室之中其弊難究臣之
拙論以為不必較其妾媵有無止定其子女多少伏望
皇上乞勅該部會議將親王除長子限以五子之外其
餘多生者止給冠帶榮身並無爵禄令其自行營業或
商或農所行從便郡王以三子為例將軍以下各隨等
差庶幾國用少省詐冒自息該本部會議得親郡王之
子未可遽議其花生子女之冠帶婚嫁可省者也此等
子女自後不許造入玉牒册聽其自為生計可也鎮輔
奉國將軍中尉凡犯重罪革為庶人及曾發高牆放回
者其未革爵前生子女止許請名給與冠帶養贍婚嫁
不許請婚其既革爵後所生子女止請名不許請乞養
瞻婚嫁聽其於城中自為生計可也鎮輔奉國將軍而
下凡嫡子俱許請封無嫡子方許以一庶子請封其餘
止許請名給以冠帶養瞻婚嫁至奉國中尉止許一子
請封其餘止許請名給以冠帶養瞻婚嫁可也凡此數
者或以其罪戾而少損或以其疎遠而少抑庶幾可以
减宗室財用萬分之一亦救弊之一端也等因奉聖旨
這本内崇輔導興學校均人役三事既會議停當都依
擬其定子女一事所據尚未歸一你部裡還冄行處務
要使親睦之道樽節之宜兩有不失以稱朕意欽此查
得先奉本部送禮科抄出都察院右都御史汪鋐奏近
該豐林王台瀚具奏前來奏聖旨禮部會議了來說隨
該禮部尚書李(闕)等會同臣等多官議得豐林王所奏
定子女以杜宗室之詐一條擅難定擬臣切惟祖訓之
所定也人事之常也以一人而生數十子則天下古今
之無人事之變也近來定妾媵之例雖行然如豐林王
所論則詐冒之弊背違祖訓亦已極矣今限其生子之
數是制之使不得為詐冒禮度以嚴倫理以正實所以
遵祖訓也何為不可乎臣聞各處郡王祿米有累月不
得關者有經年不得關者將軍而下有二三年不得關
者蓋賦稅之入有限祿米之供無窮其勢自不得不然
耳臣又聞陜西一省歲增祿米二萬石然則十年當增
二十萬石百年當增二百萬石夫陜西之賦歲不過三
百萬石而祿米之增若此豐林王所請臣愚以為的然
當行而不可易設或不然則生子之冒濫既不能革常
禄之缺乏又不能供恩薄而義疎其為患殆有不可言
言者伏望皇上斷然行之而不疑就於其中更從寬厚
如親王限以五子則增二子為七子之限郡王限以三
子則增二子為五子之限將軍增一子為三子中尉增
一子為二子多餘之數雖無爵祿仍各月給食糧米二
石女封其一不及其二如此則親親之恩救弊之義並
行而不悖矣等因奉聖旨這所奏禮部一併會議停當
来說欽此臣等謹將前議冄行斟酌上請伏望皇上俯
賜裁處著為定例等因奉聖旨這事情且待朕從容審
處欽此
嘉靖三十二年本部尚書歐陽德等題為乞恩請封選
婚事該秦王懷埢奏前事看得國家大事祖宗之制所
當申明時勢之窮所當通變照得郡王孫男祖訓有六
世以下世授奉國中尉之孫女則鄉君之號止於曾玄
而五世不復及焉盖孫女至於五世親屬疎遠若一概
授以封號給以祿秩非惟勢有不能所及而恩亦有所
不溥也今觀郡王之女其祿米比曾孫玄曾女祿米僅
比六世孫聖祖深遠之慮可推而知矣况女既有歸則
其夫家生業足以自贍朝廷稍加光寵既足為恩固不
必強勢之所不能而盡授以封號祿秩此則祖宗之制
所當申明者也若以時勢論之洪武年間初封親郡王
將軍纔四十九位女纔九位永樂間增封親郡王將軍
四十一位女二十八位通計百二十七位未為多也而
當時祿米已不能全給瀋府纔本色六千石秦府魯府
唐府各五千石代府三千石遼府韓府伊府各二千石
岷府一千五百石肅府僅七百石慶府雖七千五百石
而郡王又嘗於數内分撥俱不滿萬石之數盖天𣲖日
衍税糧有限祖宗預計其必然而遠為之慮者如此今
各處親郡王將軍中尉計九千八百二十八位女計九
千八百二十三位通計一萬九千六百一十六位數多
國初一百五十位其來尚無紀極而親王本色祿米又
無不給萬石者計天下歲供京師米四百萬石而各處
祿米凡八百五十三萬石視於京師之數不啻倍之民
間稅糧有减無增豈惟將來莫知所處即今所在已無
措矣即如山西一省存留米麥一百五十萬石而宗室
祿米該三百一十二萬石河南一省存留八十四萬三
千石而宗室祿米一百九十二萬石是二省之糧即無
水旱蠲免升合俱完猶不足以供祿米之半况官吏俸
廩軍士月糧皆取給其中如之何其能供耶前此豐林
王台瀚奏要限定親郡王將軍中尉子女其限外之數
止給冠帶口糧夫台瀚亦郡王也豈其獨不欲富而為
此言哉盖以宗室祿米雖有定額而有司不能全供必
數懷觖望有司缺乏未能辦給而宗室勢欲全得必數
受侵政令因之阻格國計無繇充足不若使各授冠帶
月糧從其便各治生業為兩利也夫祖訓所載者祖宗
時亦不盡足其數而豐林王尚欲為裁限况中尉之女
祖訓所不載乃當祿糧無措之日而欲於祖訓之外盡
授封號徧給廩祿米臣等未見其可此則時勢之窮所
當變者也又查得靖江王府鎮國等中尉之女俱遵奉
祖訓例不授封今秦晉等府其初則與靖江王府親疎
少異既傳至中尉則女同為皇家袒免以下親之女矣
伏乞皇上推思皇祖之意裁成昭代之制凡各王府中
尉女及選配子弟合無聽本部題請聖恩授以宗女宗
婿名色仍給與冠帶婚資其冠服宗婿視文職宗女視
出鎮國位下者冠服七品并婚資共給銀一百兩猪羊
各十隻出輔國位下者冠服八品并婚資共給銀九十
兩猪羊各八隻出奉國位下者冠服九品并婚資共給
銀八十兩猪羊各六隻俱行各該布政司關領其宗婿
就各該王府冠帶謝恩不必赴京仍聽其自便不必在
府隨衆朝參有司以禮相待照品官例免其雜泛差役
如有志科舉者聽提學官比照教官舉例考選進場盖
郡王子孫祖訓猶許其出仕則宗婿可以類推矣推祖
訓有限之制而溥皇上無窮之恩酌時勢之窮而盡通
變之道臣等不勝拳拳等因奉聖旨准擬行欽此
嘉靖二十五年十月該禮科給事中查秉彝題為崇重
恩典事我國家湛恩優渥流通於至親情文偹具可謂
兼隆矣但畫一之典未明倖冒之端易啟查得弘治十
三年多官會議王府條例十七條及禮部節年題准事
例雖經次申眀宗藩未必知悉伏惟聖明勅部臣再加
詳議一應名封祭葬恩賚之典悉照大明會典斟酌刊
定其有特與之恩額外之例不為典要者毋得相援陳
乞該部毋得朦朧濫與等因該本部議覆近來宗室繁
衆才品不齊羣小依憑百端引誘或稱遠年事例或援
近日特旨法外希恩肆行瀆奏甚或擕持鏹幣潛住都
城指稱侵騙為計已熟合候命下本部移咨都察院轉
行各處巡按監察御史行令各該長史教授啓王知會
今後一應恩典悉照大明會典并節年題准事例奏請
不許聽信奸人撥置妄引事例覬覦非分自招過舉違
者聽本部參奏罰治并將輔導官員撥置人役從重究
黜照例發遣庶法例明飭而恩典不至於冒濫矣等因
奉聖旨准議欽此
宗支奏報
正德元年該駙馬蔡震題自正德元年為始各王府新
生子女務要審勘的確年歲嫡庶行次照依舊例奏報
文冊一年一次造報等因奉武宗皇帝聖旨是欽此
正德三年慶成王奏稱本府宗支數多生育子女冒報
歲數教授外官豈能得知乞要行令親隣收生人等保
結奏報該本部覆題奉武宗皇帝聖旨是宗支重事旣
王所奏恐有不實王當在彼拘集收生親識府内宫眷
明白果有朦朧奏來處治今後所生子女保結明白奏
報還通行各王府長史教授等官一體遵行欽此
正德四年趙府輔國將軍祐椋奏為革宿弊以正宗支
事該本部覆題奉武宗皇帝聖旨是宗支重事祐椋所
言有理各郡王以下該用妾媵不許過多還著輔官保
勘明白造冊奏繳生有子女依期奏報查照相同方許
請封如有朦朧冒濫的親王及鎮守等官指實參奏並
輔導官都重治不饒欽此
正德十六年詔令各王府庶子女郡王以下聽親王鎮
國將軍以下聽郡王先令内外輔導等官嚴加覆勘開
係何年月日以禮娶到何人子女所生果無違碍方與
類奏歲報
正德十六年八月内掌宗人府事駙馬蔡震題稱傳奉
武宗皇帝聖旨宗室揭帖大小四套著宗人府清理每
一年終進換該衙門知道欽此今自嘉靖元年以後每
年一次造報合行各府長史教授自始封親王郡王所
生子孫從前至今宗支行次一一類造文冊徑送本府
以憑攅造進呈等因題奉聖旨是欽此
嘉靖二十九年七月該本部題今後各府王凡新生子
女三日以後長史教授等官啟王即為轉奏不許稽遲
其開造玉牒歲報妾媵等冊俱要從實開報奉聖旨是
欽此
嘉靖三十年六月兵科給事中朱伯辰題該本部議覆
今後各王府遇嫡庶所生子女請乞各封照依武官替
職事例取具本位親支如無親支以次挨及房族宗室
五位并長史教授兩隣收生人等不致扶同欺隠甘結
於類奏之時一并差人齎解到部投遞以憑查考無碍
方與題請名封若或扶同隠匿將額外濫收妾媵并乞
養過房來歴不明樂婦花生傳生子女捏作嫡出庶出
朦朧冒請名封者本部查出及被奏告事發將本位參
革爵祿原結勘宗室請旨罰治降革長史教授等官照
例罷黜兩隣收生人等行巡按御史查提問罪其或奏
請名封而前項結狀不偹本部即行駁回奉聖旨是欽
此
查奏玉牒
弘治十年玉牒文册務查各年奏報生年月日相同并
嫡庶行列次第賜名授封加封出閣成婚薨逝亡故等
項事跡明白造冊二本徑齎到部轉送宗人府及存本
部以憑查考纂修正德四年六月内荆府左長史施魯
等奏繳本府己未請名授封薨故新生子女等項文冊
奉武宗皇帝聖旨該衙門知道這字樣細小欽此欽遵
本部查參覆題奉武宗皇帝聖旨施魯等不遵前旨任
意書寫奏本字樣細小本當究治且都饒過恁部裏還
行文與他令知道欽此
嘉靖二十九年七月該本部題為申舊例明節制以崇
宗室事照得各王府解到玉牒等冊該司即將舊冊查
到如有差訛即便開呈以憑駁行該府改正本部仍通
行各府知會其開造玉牒歲報妾媵等冊如有仍前稽
遲奏報及遺失名位增添歲數那移人數長史教授造
冊等官聽本部參奏輕則行巡按提問重則依例罷黜
等因具題節奉聖旨是欽此
嘉靖二十九年九月内懷仁府教授批差校尉田景全
齎本年玉牒等冊申部該本部看得懷仁王府造到玉
牒及妾媵文冊與舊冊查對那移年月者九位以死作
生者二位遺漏名位者八百三十五位例外濫收妾媵
者二位顯是該府署教授事聽缺典膳劉文章既不能
以理諫止又不能從實造報遺失爵位以玉牒為空文
增减生年視名位為奇貨相應查照前例將本官罷黜
及將經手造冊人役移咨都察院轉行彼處巡按衙門
問以應得罪名其冊中前項差錯該布政司轉行該府
教授啓王知會查照舊冊作速改正造報前來等因奉
聖旨是欽此
嘉靖三十年六月該本部看得靈丘王府造到玉牒妾
媵文冊與舊冊查對中間那移生年月日不同者二十
六位遺漏名位者九十九位生年及母姓不同者十位
以死作生者一位名位不同者七位差造妾媵者一位
顯是該府教授造冊等官或徇私受賄故增年歲以圖
詐冒封名或需索不遂故意差遲以幸查駁抑或不行
用心查究致多訛舛揆之法例俱合參究合候命下本部
移咨都察院轉行彼處巡按御史將該府教授并造冊
員役究問參奏前來以憑題請治罪其前項差錯緣由
行移該布政司轉行該府教授啟王知會查明改正造
冊呈報等因奉聖旨是欽此
冊封例給
凡冊封合用金寳或鍍金銀印轉行綬印監會同司官
一員鑄印局官一員鑄給金冊或鍍金銀冊咨工部轉
行銀作局造辦冊文候冊封之日行翰林院撰文中書
科書寫冠服儀仗行工部轉行内官監造辦其合用府
第行工部祿米行戶部奏給其奏討教授典膳行吏部
選補其民校等役行兵部查行
凡郡王次嫡庶子封將軍中尉復本抄下本部合用誥
命咨吏部撰給祿米咨戸部奏給冠帶房屋咨工部奏
給從人咨都察院轉行布按二司於徒罪囚人内給發
選婚類行布政司於本境内選配
凡宗室之女請封覆本抄下本部行翰林院照依郡縣
鄉主君名色定擬封號抄出本部附簿登記郡王冠服
儀仗行内府造辦縣主以下冠服行工部轉給折價選
婚移付類行布政司於本境選擇其誥命候選有儀賓
併行題給
凡將軍中尉選有良家之女該布政司偹查無碍取具
保結咨呈本部仍查親王奏抄有無相同抄結俱全者
方准題授夫淑恭宜安人封號誥命行吏部撰給冠服
行工部轉行婚配類行布政司知會
凡郡縣鄉主君選有良家之子該布政司偹查無碍取
具保結咨呈起送赴部仍查親王有無奏抄俱全者方
准題授儀賓職事誥命行吏部撰給祿米行戶部奏給
冠服房屋行工部查給從人都察院照例給撥紗帽角
帶等因六科廊關給每人一副令其先行冠帶而引赴
御前叩頭回還成婚如遇免朝止送鴻臚寺演禮午門
前叩頭
凡每年將及冊封之日本司先行會帖轉送内府尚衣
監内官監銀作局針工局知會候各監點出某王某妃
行造已完本部照點開具該封王妃名數將各該開領
物件擇日遣官事宜及應用木櫃扛索鎻鑰水陸應付
脚力類題請旨候奉有欽依方行司禮監照會禮儀内
府各監關領物件兵部水陸應付工部扛索器具欽天
監擇日五府翰林院六科尚寳司衙門等取應差官員
俟欽天監擇有吉日各衙門取到正副使等官本部題
請於本日先告内殿傳制遣官持捧節冊將合用正副
使等官名數開列請旨點差前去候旨點下欽遵施行
弘治十七年閠四月内本部議得各王府親郡王以下
子女請婚請封等項其該用冊内府各監局造備完辦
候各王府另奏關給但本部差官前赴内府行會之時
有等故意延阻以致先後遲速大有不同合無今後各
王府應該行造物件移文到日務要照依行造月日挨
次造辦其各王府差人關領近者半年遠者不過一年
照例具奏關領本部行會之日即與關給不許那前䟎
後以致冊封遲延歲月本部仍行各王府長史司啟王
知會凡遇差來關領之時定立批限如有過月之上不
回府者許其追究遲悞緣由徑自舉奏如或差來人役
詐稱各衙門名目冒費財物者照例問發邊遠充軍等
因節奉孝宗皇帝聖旨准行欽此
正德元年七月内該本部題各王府儀賓該關鞍馬雖
係舊例關給之時未免守候日久及至關出又多瘦瘠
不堪騎坐其在沿途又有草料及裝載之費恐成勞擾
今後除親郡王儀賓照例關領外其餘悉宜革去令其
自行措辦等因奉武宗皇帝聖旨是欽此
嘉定六年三月本部議擬各王府親郡王并妃冊封儀
物等項遣使齎賜郡王儀仗照舊成造給領外其將軍
中尉郡縣主君鄉君并各儀賓冠服等件例該内府成
造給領工部造辦木櫃扛擡兵部起關有司應付其間
勞費不可勝言合無該部議處通算前項成造所費題
奉欽依凡係該造辦給領者合無照先年折價事例行
令定擬折價給與官錢令其自行造辦等因題奉聖旨
是這處置造辦等事都依擬行欽此
冊封關領物件
親王初封用
金冊一副(銀事件全)金寶一顆
寳池一箇寶匣一箇
親王襲封止用金冊無印(俱銀作局領)
親王初襲封用
皮弁服冕服
常服(俱尚衣監領)冊盝服匣一箇
法服匣一箇護匣木櫃一箇
銷金包服二箇(俱内官監領)
親王妃用
金冊一副(銀事件全)金墜頭一箇(俱銀作局領)
用盝服匣一箇珠翠九翟冠一頂(事件全)
舄料一副(珍珠全)銷金包袱八條(俱内官監領)
未裁整疋大紅大衫一件
紵絲一件(表用紵絲一疋裏用大紅熟絹一疋零一叚)
銀絲紗一件(表用銀絲紗一件裡用大紅生絹一疋零一段)
燕居服素夾四件
大紅紵絲一件(表用紵絲一疋裡用大紅熟絹一疋)
線羅一件(表用羅一疋裡用大紅生絹一疋零一段)
大紅銀絲紗一件(表用紗一疋裡用大紅生絹一疋)
大紅線羅一件(表用羅一疋裡用大紅生絹一疋)
青線羅一件(表用羅一疋裡用青生絹一疋)
鞠衣實金繡鸞鳳綵繡圈金雲夾四件
大紅紵絲一件(表用紵絲一疋裏用大紅熟絹一疋)
大紅銀絲紗一件(表用紗一疋裏用大紅生絹一疋)
大紅線羅一件(表用羅一疋裏用大紅生絹一疋)
青線羅一件(表用羅一疋裏用青生絹一疋)
造完霞帔青線羅實金繡鸞鳳綵繡圈金雲二
副
各色大帶四條(大紅三條青一條)
紅錦布包袱一條(俱針工局領)
郡王初封用
鍍金銀冊一副鍍金銀印一顆
銀印池一箇銀印匣一箇
郡王襲封止用鍍金銀冊無印(俱銀作局領)
郡王初封襲封用
皮弁服冕服
常服(俱尚衣監領)冊盝服匣一箇
法服匣一箇護匣木櫃一箇
鍍金包袱二條(俱内官監領)
郡王妃用
鍍金銀冊一副(銀事件全)金墜頭一箇(俱銀作局領)
冊盝服匣一箇珠翠七翟冠一頂(事件全)
舄料一副(珍珠全)銷金包袱八條(俱内官監領)
未裁大紅大衫素紵絲一件(表用紵絲一疋裏用紅熟絹一疋)
鞠衣大紅紵絲綵繡圈金翟雞雲夾一副
霞帔青線羅綵繡圈金翟雞一副(俱針工局領)
世子初封用
金冊一副(銀事件全)金寳一顆
寳池一箇寳匣一箇(俱銀作局領)
皮弁服冕服
常服(俱尚衣監領)冊盝服匣一箇
法服匣一箇護匣木櫃一箇
銷金包袱二條(俱内官監領)
世子妃服用
金冊一副(銀事件全)金墜頭一箇(俱銀作局領)
冊盝服匣一箇珠翠九翟冠一頂(事件俱全)
舄料一副(珍珠全)銷金包袱八條(俱内官監領)
未裁整疋大紅大衫一件
紵絲一件(表用紵絲一疋裏用大紅熟絹一疋零一段)
銀絲紗一件(表用紗一疋裏用大紅生絹一疋零一叚)
線羅一件(表用羅一疋裏用大紅生絹一疋零一叚)
燕居服素夾四件
大紅紵絲一件(表用紵絲一疋裏用大紅熟絹一疋)
大紅銀絲紗一件(表用紗一疋裏用大紅生絹一疋)
大紅線羅一件(表用羅一疋裏用大紅熟絹一疋)
青線羅一件(表用羅一疋裏用青生絹一疋)
鞠衣實金繡鸞鳳圈金雲夾四件
大紅紵絲一件(表用紵絲一疋裏用大紅熟絹一疋)
大紅銀絲紗一件(表用紗一疋裏用大紅生絹一疋)
大紅線羅一件(表用羅一疋裏用大紅生絹一疋)
青線羅一件(表用羅一疋裏用青生絹一疋)
造完霞帔青線羅實金繡鸞鳳綵繡圈金雲二
副
各色大帶四條(大紅三條青一條)
紅錦布包袱一條(俱針工局領)
冊封遣官(出使儀不定衙門差行禮到)(定限期)(併)
凡冊封先期一日辦事官及當該吏各具領狀手本請
本司主事二員一赴前朝印綬監領節冊冠封奉天殿
陳設内除冠不陳設領回本部一赴後朝尚衣監等衙
門領袍服等項到部是日堂上不升大堂止坐川堂正
使至本部關領冠服等項先與南廳與司官作揖郎中
引正使見堂郎中先入川堂說知正使入川堂作揖請
拜免拜冄揖堂上送出川堂正使到南廳逐一交領冠
帶服件出至日具朝服進朝部堂及本司官與鴻臚寺
官入殿内序立序班舉節冊案部堂及司官鴻臚寺隨
後至殿陛下置定部堂及司官鴻臚寺侍班正副使司
等行禮畢舉節冊案繇正門出至午門前置龍亭内教
坊司樂作前導部堂及司官同正副使俱隨後節亭至
本部左廳冊亭至司堂正副使各如前見堂畢正使於
左廳領節印副使至司廳領冊前去各府冊封禮畢回
還侯伯至京先一日至鴻臚寺報名次日本司主事一
員帶領辦事官當該吏用堂印手本同侯伯進印綬監
繳節
嘉靖十七年七月該本部尚書嚴嵩題為申明舊制專
職掌以杜請託事内開本部凡遇頒詔并各王府祭葬
齎勅奬勵俱例差人其每冊封宗藩則翰林六科官及
卿寺五品以上官品得充副使與行人相兼差用而别
樣官員不得差遣如光祿寺署丞等官職專供膳鴻臚
寺序班等官職耑朝儀内閣兩房中書等官職專書寫
各部司屬等官俱有部事而刑部大理寺職專刑名俱
難擅離於例不應差用近來各官求借差遣圖便回家
營殖私計延住經年不行復命甚乖事體及辦事進士
方入仕途遽懷私念俱合通行禁革等因題奉聖旨依
議欽此
嘉靖二十七年十二月内吏部咨節該本部尚書徐階
題准内開冊封宗藩則翰林六科官及卿寺五品以上
官得充副使與行人相兼差用以後一應公差俱要遵
例照常差遣各要斟酌事務遲速地方遠近立定限期
先年冊封等差未曾有限者一體定限以便遵守仍將
差過官員職名限期行移本部知會各官差出回任俱
要赴部以憑查考施行等因本部議照冊封重典故正
使以勲戚大臣副使以侍從等衙門官員充之擇日傳
制之後各捧節冊而行不得反顧其他一應公差俱各
候領批限而惟冊封用以制命為重也但近年以來副
使等官到彼交冊乃或乞病調理因而枉道回籍不即
復命以致遷延日久曠廢職業誠為未便旣該吏部議
題前因所據今次冊封在邇相應預為題請除正捧節
往回不必定限合無將各有王府地方量其道里遠近
通行參酌定立限期事例待副使等官點用之日本部
行令各官依期回京不得踵習故弊槩行稱疾遷延私
家如仍前怠緩過違期限三月之上雖有前途患病文
書不與准理聽本部參究以後冊封年分查照永為遵
守等因奉聖旨是欽此
欽依限期山東德府等府山西晉府等府俱限六箇月
代府限六箇月半河南周府等府俱限六箇月半陜西
秦府等府俱限七箇月肅府慶府限八箇月江西益府
等府俱限八箇月湖廣楚府等府俱限八箇月廣西靖
江王府限十箇月四川蜀府限十一月
嘉靖二十九年該冊封府分共十二處本部照例題差
正副使者各十二員奉欽定揭帖河南一省三府併差
各二員山西一省三府併差各二員陜西一省三府併
差各一員餘各省一府者差官各一員共止差正副使
八員欽此
嘉靖三十二年十二月該本部尚書歐陽德議照本年
十二月終例該𫝊制遣正副使侯伯等官捧節并冊寳
冠服等項前去各省冊封宗室即今北直隸河南山東
一帶地方災傷驛遞蕭然支應無辦近蒙皇上需恩發
賑而各地方小民就食於京師者日以數千計及詢之
往來差使皆稱道路艱難臣等恐驛遞缺乏失誤迎送
以致使臣留滯别有疎虞查得祖宗時數年一行冊封
重典少待嘉靖三十三年三月題請四月麥秋初旬傳
制遣官出京且合古者孟夏冊封諸侯之禮此後每歲
合俱照此例題請施行等因奉聖旨是以後每歲照此
例行欽此
嘉靖三十二年應封府分共十處該本部議將江西一
省三府道里相近併差正副使各一員陜西一省二府
相去窵遠各差正副使二員其餘一省一府者照例差
正副使各一員共該差正副使各八員今將侯伯編修
等官開坐恭候欽點遵奉施行奉聖旨是欽此
嘉靖三十一年五月本部題為遵旨參治違慢勲臣事
嘉靖三十年十二月二十五日傳制冊封瀋府等府該
本部先期題奉欽點懷柔伯施燾充正使持節前往韓
府行冊封禮已經行移本爵恭候傳制外至日本爵行
禮不到隨該廣東等道監察御史宿應參等參奉聖旨
施燾行禮不到好生違慢禮部并該科記著回京日參
奏治罪欽此今照本爵已於嘉靖三十一年五月二十
四日冊封回還朝見繳節訖相應遵奉明旨參奏參照
懷柔伯施燾持節不至何有將命之恭傳制不朝奚望
居官之慎伏乞聖明將本爵重加罰治以警有位奉聖
旨施燾行禮不到本當究治姑從輕罰住祿米半年欽
此
嘉靖三十五年四月該河南道監察御史吳遵等糾劾
冊封副使翰林院修撰陳謹禮科右給事中徐應刑科
右給事中郭立彥行禮不到奉聖旨陳謹等著錦衣衞
拏送鎮撫司打著問便差官更去該衙門知道欽此行
准翰林院及禮科手本開送編修吕昊禮科給事中湯
日新刑科給事中紀公巡在任應差等因前來本部遵
奉明旨題請差遣齎捧制冊更去各該王府行禮等奉
聖旨是欽此
禮部志稿卷七十三
