禮部志稿卷五
眀俞汝楫編
聖訓
憲宗純皇帝經筵之訓
天順八年六月上將開經筵命少保吏部尚書兼華盖
殿大學士李賢會舉講讀官以聞且賜𠡠諭勉勵之曰
朕恭膺天命繼承祖宗鴻業君臨億兆負荷良艱永惟
自古聖帝明王未有不資學問而能致天下於太平者
朕鑒於茲將以八月初二日御經筵命爾太保會昌侯
孫繼宗少保吏部尚書兼華盖殿大學士李賢知經筵
事吏部左侍郎兼翰林院學士陳文吏部右侍郎兼翰
院學士彭時同知經筵事太常寺少卿兼翰林院侍讀
學士劉定知詹事府少詹事兼國子監祭酒司馬恂大
理寺左少卿孔公恂翰林院學士杜僭萬安侍講學士
李泰太常寺少卿兼翰林院侍讀孫賢劉珝牛綸左春
坊左庶子兼翰林院侍講王㒜徐溥兼經筵官賢文時
安泰賢珝綸日侍講讀翰林等衙門儒臣分直侍講夫
帝王之道具載經書苟非講眀何以措諸行事况朕臨
御之初先務莫急於此卿等宜端心竭誠相與講論務
臻其極毋隱而勿彰毋曲以徇好庶幾會而通之理足
以溉朕心舉而措之澤足以被天下如此朕斯無負上
天之命祖宗之托而卿等亦無負于朕之所望矣欽哉
尊號之訓
成化二十三年三月上𠡠禮部曰皇太后撫育朕躬纉
承鴻業二紀於茲海宇敉寧治化旁逹復撫育皇太子
進學成身充諧室家國本益固功德隆重莫罄報酬宜
上徽號以極尊崇用表朕愛敬之忱爾禮部擇日具儀
以聞四月上恭上皇太后徽號禮畢詔告天下曰朕
惟自古帝王之孝親匪惟養以天下而必尊以鴻名盖
所以表功象德顯於今而垂於後也情文咸具敢㤀祗
循恭惟聖母皇太后夙贊先皇茂隆内治誕育𦕈質纉
紹丕圖迄今二紀宗社奠安海宇寧謐實惟聖母深仁
洪慈訓廸之所致也矧於皇太子勤劬長育用底有成
室家攸宜國本深固凡茲勲德超軼前古而尊崇之禮
尚未加隆朕心歉焉乃稽典彛率籲臣工以今月十七
日謹奉冊寳上尊號曰聖慈仁夀皇太后仰酬罔極之
恩遠追帝王之孝禮既成於家國澤斯溥於寰區於戲
據古尊稱式廣親親之教揆今恤下敷布老老之仁詔
告中外咸使知聞
孝思之訓
成化二十年英宗睿皇帝忌辰奉先殿行祭禮遣駙馬
都尉王增祭裕陵上退朝顧左右曰今早行禮之際追
念罔極之恩感傷於懷泫然泪下不能自已永惟先皇
奄棄天下臣民忽已二十年矣朕嗣守大業兢兢慄慄
恒懼勿克負荷無以慰宗廟神靈今益當省身修德任
賢圖治使四海無虞生民樂業庶幾無愧天子之孝云
爾
修省之訓
成化元年五月京師大風雹大學士李賢勸上遠嬖幸
親近老成修德舉政上曰朕嗣未久天戒屢彰敢不敬
畏爾臣下亦當加警焉越數日降勑諭文武羣臣曰朕
以菲德嗣承大統雖在疚中而敬天恤民之心未嘗敢
忽然自即位以来天灾屢見近於是月初五日風雹大
作飄瓦拔木此乃上天垂戒之嚴朕深懼焉意者德有
未修而政有未舉歟心有未誠而治有未至歟抑爾羣
臣怠慢不謹爾事有乖上無以輔君德下無以惠生民
歟自今各宜恐懼修省恪恭乃事庶幾以回天意特茲
告戒尚其毋忽
成化元年五月火流守南斗越五日𠡠諭文武羣臣曰
朕以𦕈躬嗣承祖宗鴻業代天理物負荷惟艱茲者玄
象示警朕甚懼焉永思厥咎罔知攸措用是减膳節用
齋心於便殿朕將親露禱於昊天上帝引咎責躬修眀
庶政爾在廷文武羣臣皆佐朕以行政者也上下一體
休戚惟均其自今日為始各致齋三日同加修省務各
秉乃誠各恭乃職勵精治理毋事因循為德為民必臻
實效凡諸衙門有曾經具奏買辦採買物料於民間悉
皆停止其有營造亦暫停免過夏俟秋涼興工以便吾
民於戲朕為天之子爾羣臣與朕分治天職克謹天戒
理所當然自今有可以匡輔不逮者尚無有隠爾等其
欽承朕命毋忽
成化三年七月上以南京雷震午門諭文武羣臣曰朕
承天序守祖宗大業夙夜圖治惟求所以克享天心然
望道未見治效未著今年地載失寧乃六月十五日雷
震南京午門天之示戒可謂至矣詩云敬天之怒易云
洊雷震以恐懼修省朕用是齋心滌慮内求已過盖中
和未足以格高厚誠敬未足以孚幽顯修齊治平之功
未足以安中國服遠人敢㤀迪勵以弭灾異咨爾在廷
文武羣臣與朕共天職其間有謀謨是資勲戚是聮司
銓衡以清庶位均賦役以理萬民典禮以事神天治兵
以靖華夏明刑罰守章程掌風紀任言責與夫握將帥
軍旅之權分鉅細官守之寄者固或能守厥職矣然豈無
竊位苟祿蔽塞賢路以玷朕之任使者乎豈無懷私徇
利欲成谿壑未逹朕之聰聞者乎怠而能勉過而能改
知止足而能退所與也以毗朕志以回天意以底於雍
熙是為君臣交修之道是日上又𠡠諭南京文武羣臣
曰朕惟太祖高皇帝創萬世大業於南京所繫甚重乃
今年六月十五日雷震於午門天之示戒夫豈徒然朕
用是敬以修省戒飭在廷百執事勉修厥職以假穹聽
咨爾南京守偹恭贊之臣屢致人言豈無所由盍各改
勵以展来效其餘百司庶府勿謂朕耳目所不及而隳
廢其職守以自勉背公向私盈饜其所欲以自棄當言
者勿謂時不我從當事者勿謂上不欲用朕將稽其言
之當理而從考其事之成功而用焉祀典必恪神乃歆
戎政必練邦乃固賦入必慎民乃富屈抑必伸獄乃清
無慢以取譴無怠以忘職無掊尅以為能足國無酷惨
以為能去惡惟趨於大中至正以稱朕意惟天心其祐
焉
成化四年九月上諭文武羣臣曰朕嗣守丕圖惟天地
眷佑是頼然勿克正於心修於身近無以御於家邦遠
無以寧於海宇將奚以格高厚神祗乃今年八月癸巳
京師地震九月初以来彗星見北斗朕既齋心滌慮以
改圖自新袛告天地非徒言之固將躬行之爾文武諸
臣輔朕猷為受朕委託分職布任於中外者尚各警其
怠忽因循之習革其欺公徇私之弊堅其忠藎不移之
操固其廉慎不汚之節豈惟爾之功名無玷天將鑒之
以不致罰朕將資之撫世御宇不負所使朕之兵民將
由之以不失其所邊圉強固而閭里殷富三光全於上
九域安於下豈非君臣同德之效歟爾文武羣臣其圖
利之
成化十二年七月上於禁中祭告天地曰臣以菲薄之
資撫盈成之運顧政事之多缺致灾異之荐臻茲者京
城内外有物夜出殘害軍民驚動閭巷夫變不虚生必
有所自意者或用度不節致傷民財歟或宫功繁興過
勞民力歟或忠言不聞下情無由上逹歟或仁政不施
實惠不能下究歟夙夜兢惕罔知所措伏惟大造垂慈
曲賜矜憫赦過宥罪轉禍為祥俾妖物潜消居人安妥
臣當祗謹天戒垂省愆尤斯維新於政令以圖報於大
恩不勝惓惓懇禱之至
成化十七年四月𠡠諭文武羣臣曰朕嗣承祖宗大統
十有七年恒宵旰圖治求以上格穹蒼下安黎庶無負
付託之重柰自去冬以来隂陽愆期雨澤少降朕心憂
懼已嘗齋心露禱祭告神祗又遣官清理刑獄用弭旱
沴然而連日狂風大作塵霾蔽空豈朕與爾在廷諸修
省有未至耶凡事關朕躬者朕自究循而行之不怠爾
等佐予治理中間能修職者固有而矌職者豈無為勲
戚輔道者或忠藎未殫猷謀未盡歟司銓衡錢糓者或
黜涉未當徵歛不時歟典禮樂兵戎者或不能以和神
人息邊患歟與夫掌刑罰工役任風紀言責握將帥戎
柄以及鉅細官守之寄者豈不稱委任而竊祿者歟有
一於此亦足以召灾今自以後務湏痛加修省革其欺
公徇私之弊警其因循懈惰之習固其廉慎不私之節
庶乎各舉厥職以輔朕不逮而政事修舉灾沴可弭矣
爾等其欽承之
成化十八年閏八月陕西西安府及徽州地震守臣以
聞上曰地道失寧實由人事不修所致藩臣邊將皆佐
朕以奠安坤維者陕西重地且逼近邊陲而地動若此
夫豈無所感召歟其令各官殫心修禳以荅灾譴勿視
為常事
成化二十一年正月以星變赦天下詔曰朕紹祖宗大
位撫御萬方思惟負荷之艱罔敢自遑自豫然而治效
未著灾沴迭興地道失寧天時亢旱土無所演朕切憂
惶嘗齋心懇禱遣廷臣祭告山川柰歲不登而河南山
東畿内率多饑饉陕西山西尤劇至有棄恒産家室不
相顧者元元何辜罹此危阨朕為民主可忍而莫之愍
耶累博采羣議發内帑倉儲𠡠所司大小多方賑濟期
此矜人同歸樂土不意冬暮春初兩次星變有聲朕愈
兢惕載𠡠臣工備陳時政得失采納而行用以下慰民
望上荅天心況方春時和萬物發育祗承乾元資始之
仁誕敷寬恤之典於戲君以愛民為德懷保惠鮮之政
當施臣以輔治為忠還定安輯之務宜勉必上下極交
修之誠庶穹蒼有昭格之效詔告中外俾咸知悉
成化二十三年五月上以旱灾𠡠諭文武羣臣曰朕以
涼德嗣守鴻圖夙夜憂勤期臻治理柰上天示戒亢旱
踰時田苗枯槁民庶驚惶朕甚憫焉已曾寬恤刑獄徧禱
神祗而雨澤未降豈冤抑未伸財用未節困苦未蘇而
致然歟抑爾百官奉公守法之心懈而罔上厲下之私
勝歟茲朕省躬自飭節减用度疎放宫人及條示合行
事宜令内外衙門從實舉行爾等其各體朕心痛自修
省盡心職務必致實效以回天意以蘇民困以紓朕憂
憫元元之意
祈禱之訓
成化十八年四月上諭禮部臣曰前者爾等言一春無
雨恐夏麥不實秋禾不生請命官祈禱朕以為立夏之
後氣候蒸潤必有雨澤而今亢旱愈甚朕心憂惶莫知
所措其命英國公張懋告天地保國公朱永告社稷襄
城侯李瑾告山川
宗室之訓
成化十四年七月趙王見灂先以有罪革冠服令戴民
巾讀書習禮至是其母妃懇為之請上乃賜之𠡠曰往
年皇親文武大臣合詞奏王悖禮犯法之事難以悉數
揆之祖訓本當拘取来京令降為庶人朕念親親特從
輕典止革冠服帶民巾讀書習禮俾圖自新今纔二載
王母妃十次乞恩謂王自思惶赧悔悟深切夫人有過
貴乎能改過而能改必遷於善特允所請復王冠帶仍
管國事而後王當聽信輔臣毋狎近羣小當仁民愛物
毋非法虐下當正大持身毋恣意滛戲當禮遇親族毋
戕害骨肉當鎮靜圖治毋騷擾軍民凢府中一應事務
必遵成憲必本天理必合人情然後斟酌而行庶幾祿
位可保無虞藩邦可保永昌矣不然禍仍逮身追悔何
及
成化十五年十一月襄王祁鏞奏乞追封故妃李氏為
襄王妃然與臣母妃靖氏封號無辨竊觀諸司職掌命
婦因子孫官爵封母並祖母者並加太字議禮出自朝
廷乞如命婦制上曰議禮雖出自朝廷但祖宗舊制乃
萬世臣子所當遵守者其敢擅增損乎詩云不愆不忘
率由舊章王所請非舊章其已之
止殉葬之訓
成化十年七月遼王豪墭奏嫡長子思璊病故其繼妃
馮氏妾曺氏俱無所出宜令殉葬上曰先帝上賓頋命
毋令後宮殉葬可以為萬世法況王府前此未嘗有用
殉者今遼王葬其子乃欲以其婦殉之何其戾耶禮部
即移文所司啓王勿用遷其婦别室毋令失所
冕服之訓
成化十六年三月晉王鍾鉉為其嫡長孫表榮乞衮冕
章服上曰冠服之制所以眀尊卑辨等威所係甚重祖
宗舊制親王世子冕服各有章數未聞世孫而有冕服
也將何給王所奏可寢之
藩婚之訓
成化二十二年代府鎮安王成泳奏舊例天下王府婚
配務於本境衛府州縣軍民良善子女内令長史承奉
擇倫理無碍年貌相應者取其所司官勘結啓王成婚
今本府各王將軍多有違此例者乞申眀約束禮部覆
奏所言宜從上從之以書諭各王府曰朕惟婚姻人道
之始正家之原婚姻正而家道齊然後國與天下可治
也近聞各府王選婚多不遵禮法往往信任小人受其
賄賂嘱託不復論其門地叙其倫理一槩選用或有男
為王姪女儀賓而女却為王堂夫人者或有叔為姑儀
賓而姪就配姑之女者或有姑為王妃而姪就配王之
庶女者甚至一女有先定姪姪亡而定與叔或先定與
兄兄亡而定與弟或弟亡而定兄者傷倫敗理違背法
度莫此為甚近日鎮安王曾有此言已諭禮部定為禁
例自今以後藩府選婚務湏長史會同承奉教授内使
等官於本境衛府州縣官軍民之家行已無愆治家有
禮者選其子女必湏年命相宜人物俊秀取其各該軍
衛有司官衛鄰里保結眀白啓王具奏成婚若内使旗
較人等敢有通同納賄欲蔽親王濫將不應之家及犯
律禁之人朦朧選擇啓請成婚致使紊亂尊卑有傷國
體者事發即將用財營求并受財聽嘱及事内一干人
衆通查提問俱治以重罪不宥夫倫理明則風化行紀
綱正斯天下定自古治外由内之政未有不先謹於此
也
朝貢之訓
成化元年二月禮部言朵顔等三衛往来進貢路繇喜
峯口去年因附迤北使臣来朝欲要厚賞朝廷待以常禮
處之别館彼皆失望今歲来朝博囉恐失朵顔等衛人
心乃代為奏求厚賞上𠡠博囉曰我祖宗以来四方朝
貢使臣管待賞賜輕厚重薄俱有定例不可增減況朵
顔等三衛曩時無所依倚我祖宗特加憐憫設立衛分
授以官職俾近邊住牧每年朝貢俱從東路進入管待
賞賜有例不缺今都督多羅千等不遵舊例却差人與
爾等同来若朝廷不加分别不惟違我祖宗舊例抑且
不見厚爾使臣之意因此只照常例難以更改特諭爾
知之
成化二年九月朵顔等衛右都督多羅千遣使臣傳報
夷情且奏求印信帳房并不限朝貢人數上乃賜之𠡠
曰爾三衛皆我祖宗所立授之官職衛我邊境爾之前
人歲時朝貢無有二心爾等正當繼前人之志感恩圖
報却乃隨從摩爾觀為非抑不思昔有從也先作歹者
今安在哉爾等年来朝受賞賜陞官職誰與爾耶今既
改悔差人来朝并奏報事情特從寬貸仍賜表裏以答
爾意并准爾所奏歲時差人朝貢每衛許放百人湏以
本衛印信文書為照爾等今後宜以也先等為戒以爾
前人為法各守境土防護邊疆勉於為善竭誠報國庶
幾永享太平之福
成化三年正月禮部奏遼東邊關并驛遞於入貢遠人
待之失宜致有嗟怨恐生邊釁上曰然其移文薊州永
平等處鎮守廵撫等官令各嚴飭守關各官軍及驛遞
衙門凡遇遠人入貢務待之以禮其供用之物亦宜周
備毋簡略所貢之物聽其自效毋責備必使遠人感恩
懷惠庶盡朝廷柔遠之意
成化三年二月摩爾觀三上書求入貢上遣通事詹昇
齎𠡠奬諭之曰朕受天命承祖宗大業為天下主内華
外夷皆朕赤子也勿率循治化者有怒之而勿終拒絶
焉服則舍之且待以仁恩爾摩爾觀昔年嘗来廷矣昨
日忽擾我邊陲今又悔過歸誠累求朝貢在邊諸將俱
厲兵秣焉以待奏功在廷文武亦謂宜從邊將之言朕
以天覆九有為心特允爾来命通事指揮使詹昇齎𠡠
諭爾𠡠至即率領部落退處邊外戒令守法安靜住牧
所遣朝貢使臣無得過三百人亦湏戒令遵依我邊將
約束母得在途恣肆夫好生惡殺者天之道朕之所奉
以子民也爾能仰體朕心朕將錫福於爾俾永享太平
之樂豈不美歟
成化三年四月虜酋毛里孩等遣使朝貢奏欲遣報使
上不允賜以𠡠曰爾等尊敬朝廷遣使朝貢朕甚嘉悅
已於来賜以宴賞比諸夷有加凡所求請量為給與朕
於爾厚矣所以然者奉天命為華夷主當廣如天之量
以容受之今爾等欲求朝廷遣使固是矣但使臣不能
盡得其人或反因之搆起兵端況我祖宗原無此例近
年雖遣不克慎終今不可效尤爾等能效順每年来朝
朕不爾拒切宜戒約部屬勿侵軼我邊庶彼此安樂共
享太平之福
成化十七年十月禮部奏海外諸國及西域番王等遣
使臣朝貢沿途多索船馬夹帶貨物裝載私鹽收買人
口酗酒逞兇騷擾驛遞非禮違法事非一端所過官司
累經陳奏欲依國法治之則念其遠人欲不治之則中
國之人被其虐害今特降𠡠開諭繼今以後王遣使臣
必選曉知大禮謹守法度者量帶傔徒嚴加戒飭小心
安分毋作非為以敬奉使之禮以伸納欵之忱俾奉使
者得以保全供應者得免煩擾豈不彼此两全哉
封外國之訓
成化十九年四月朝鮮國王李娎請封長子㦕為世子
上既許之且諭禮部臣曰娎敬事朝廷與他國不同宜
厚賜與且降𠡠諭之曰有爵土者莫不為長世之圖立
嫡長所以係羣情之望今特封爾長子㦕為朝鮮國王
世子朝廷之命王其承之藩邦之器世子其主之知天
地之分不可踰益循事上之誠知繼體之道不可忽罔
替秉禮之訓若是則本愈固譽愈隆國王享福有窮耶
修寺觀之訓
成化二年上諭禮部臣曰京城内外居民輳集處所多
有内外官員人等增修寺觀廟宇禮部其嚴加禁約尚
書姚䕫等請揭榜禁約繼今不許於原額外增修請額
違者許廵街御史及五城御史兵馬司擒治仍行順天
府曉諭鄉村一體遵行
廕襲之訓
成化十八年已故刑部右侍郎林鶚子薇援例乞為國
子監生禮部通查舊例以聞上不允薇入監仍諭禮部
曰廕叙大臣子孫朝廷所以崇德報功示激勸也其間
或有容身保位無益於時者恩典何可泛及今後在京
三品以上官果政績顯著許一子自陳試其能通經書
大義乃許入監否則發回籍毋容一槩濫擾
隆廕之訓
成化二十二年楊榮曾孫昂援例乞為國子監生上諭
禮部臣曰仕者世祿王政之所先也楊榮歴事先朝四
十餘年有計安社稷之功其子孫雖嘗廕叙猶未稱朝
廷報功之典宜令昂入監讀書用示殊恩以為後来盡
忠於國者勸
禁自宮之訓
成化六年二月有自宫求進者二百六人禮部以聞上
命姑宥其罪俱發回原籍當差不許托投王府勢豪潜
住違者論死隠匿之家發邊遠充軍仍出榜禁約後有
自宫求進一體治罪
孝宗敬皇帝修省之訓
弘治二年七月早朝畢上勑諭禮部曰近日京城雨水
為灾南京又奏大風雷雨水之異朕當檢身飭行袛謹
天戒爾文武百官其各加修省勉圖報稱政事有缺失
當舉行改正者皆斟酌精當以聞
弘治六年四月上以去冬無雪至於是月不雨𠡠諭文
武羣臣曰朕以涼德纘承祖宗鴻業宵旰靡寧圖為治
理乃者天道勿順自去冬迄今亢旱踰時田苖枯稿民
庶驚惶朕甚憂懼已嘗齋心露禱及遣官祭天下神祗
而連日狂風屢作雨澤少降揆厥所由豈朕與爾文武
羣臣交修之道猶有所未至耶自今事關朕躬者朕當
究循而行之爾等與朕共理天事休戚惟均亦各宜痛
加修省革其背公徇私之弊警其因循怠惰之習固其
廉慎不渝之節凡軍民利病時政得失有可以興革文
武羣臣并科道仍條奏来聞務臻實效母事虚文用佐
朕之不逮庶人事修而天意可回故諭
弘治十六年禮部以遼東火灾之異請令鎮廵等官各
修省上曰遼東灾異非常即𠡠鎮廵等官痛加修省利
弊可興革者具實以聞被火之家盡心賑恤毋致失所
廟祀之訓
弘治二十三年十一月上𠡠諭禮部曰朕惟古者天子
九廟而祖宗功德百世不祧其他則以次祧遷有常制
焉恭惟我太祖高皇帝混一區宇肇正綱常追祀德懿
熙仁四祖同殿異位情文具稱列聖相承昭穆有序至
於皇祖考英宗睿皇帝九廟已備茲者皇考繼天凝道
誠明仁敬崇文肅武宏德聖孝純皇帝山陵將畢升祔
有期當定祧遷之制矧惟皇妣孝穆慈惠恭恪莊僖崇
天承聖皇太后袝葬畢日宜有奉享神主之禮爾禮部
其會文武大臣并詹事府國子監翰林院堂上左右春
坊司經局及科道掌印官詳稽古制斟酌情文議處来
聞務遵典禮足垂萬世用成朕尊祖敬親之大孝欽哉
故諭
視學之訓
弘治元年三月上視學行釋奠禮御彛倫堂授經於講
官祭酒司業賜之坐講祭酒費誾講商書說命惟天聰
眀一節司業劉震講周易乾卦大人者與天地合其德
一節講畢上宣諭師生曰六經載聖人之道講眀體行
務臻實效爾師生其勉之
重建文廟之訓
弘治十七年閏四月以重建闕里文廟成特命太子太
保戶部尚書兼謹身殿大學士李東陽往祭賜之𠡠曰
比因闕里文廟燬於回祿爰命有司重建厥功既成茲
遣卿往彼祭告夫先師道德萬世之所宗鼎新廟廷一
代之盛典以故禋告之禮特委輔弼之臣卿其精白一
心寅恭將事務期聖靈昭格以副朕隆師重道之懷事
畢即星馳回京欽哉故諭
纂會典之訓
弘治十年三月𠡠諭大學士徐溥等曰朕嗣承丕緒以
君萬邦遠稽古典近守祖宗成法夙夜祗懼罔敢違越
惟我太祖高皇帝創業定制所以為子孫計者至矣御
製之書連篇累帙宏綱衆目極大而精隨制隨改靡有
寧歲後所施行未盡更定迨我太祖文皇帝繼正大統
益宏遠圖列聖相承至於皇考皆因時制宜或損或益
盖有不得不然者期不失乎聖祖之意而已顧其條貫
見於簡冊卷牘之間凡百有司艱於考據下至閭里或
未悉知皇祖英宗睿皇帝嘗有志纂述事未克竟以遺
朕躬是不可緩茲欲仰遵聖製編國史以本朝官職制
度為綱事物名數儀文等級為目一以祖宗舊制為王
而凡損益同異據事繫年彙列於後萃而為書以成一
代之典俾天下臣民咸得披誦庶幾會極歸極底於泰
和爾等其各殫心力詳錄而謹書之務使文質適中事
理兼備行諸令而無悖傳諸後而可徵以稱法祖圖治
之意爾等其敬承之故諭
宗室之訓
弘治元年二月晉王知烊奏世子竒原以母薨乞廬墓
禮部覆奏上不許與王書曰承諭世子先因母妃患病
躬侍湯藥徒步禱神及後薨逝欲於安葬畢日廬墓以
終喪制且又慮叔祖年高侍養有缺不忍離側此可見
其孝心純至宗室有此良足嘉尚但古人有云附於身
附於棺必誠必信諒世子於送終之禮必已盡心而無
遺悔矣古人又云事親者左右就養無方今叔祖春秋
已高世子正當朝夕侍奉不離左右況宗藩繼序所繫
尤重豈可輕身久處於外乎茲特令世子送葬掩壙之
後即循常道回府侍養至於三年之内居處之奉服食
之制哀思之誠則在世子自盡其心如此則送死事生
兩得其道不惟於祖訓無違而於宗族化𨗳風俗歸厚
寧不又有光乎叔祖其知之
宥夷之訓
弘治八年廣西上思州頭目黃政齎弘治七年冬至節
表箋過期始至且不由本布政司類進禮部請治其罪
上曰上思州去京師道里遼遠進表箋過期兼不由布
政司類進不為無罪但念其遠人其特宥之
濫乞之訓
弘治十三年永順伯薛勲及廣寧伯劉佶俱乞賜蠎衣
禮部以恩賞不宜太濫請賜裁處上曰蟒衣之賜係朝
廷特恩而勲等一槩援例濫請實為煩凟今後有如此
者必罪不恕
武宗毅皇帝祭告之訓
正德六年七月上諭禮部臣曰寧夏底定皆天地百神
眷佑所致未伸告謝邇者四方灾旱相仍盜賊繼起荼
毒生靈朕心惕然禮部其擇日遣官致告於是遣英國
公張懋新寧伯譚佑會侯孫銘祭告天地宗廟社稷山
川禮部右侍郎李遜學祭告天夀山之神其鍾山之神
及天下嶽鎮海瀆俱令守臣祭告
優夷之訓
正德元年上諭禮部等臣曰今後四夷朝貢来京凡筵
宴飲食俱宜豐㓗沿途廪餼驛傳如例應付以副朕柔
遠之意
朝貢之訓
正德三年十月以禮部大通事王喜奏雲南夷𬗟甸及
宣慰土官衙門例用三年一貢今皆不通宜移文鎮廵
等官以時促之上曰土官貢賦自有舊制其勿紛擾仍
行各省鎮廵等官知之
禮部志稿卷五
