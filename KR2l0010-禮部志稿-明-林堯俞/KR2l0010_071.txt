禮部志稿卷七十一
明俞汝楫編
科試備考
試法
初行科舉成式
洪武十七年三月戊戌朔命禮部頒行科舉成式凡三
年大比子午卯酉年鄉試辰戍丑未年會試舉人不拘
額數從實充貢鄉試八月初九日第一場試四書義三
道每道二百字以上經義四道每道三百字以上未能
者許各减一道四書義主朱子集註經義詩主朱子集
𫝊易主程朱𫝊義書主蔡氏𫝊及古注疏春秋主左氏
公羊榖梁胡氏張洽𫝊禮記主古注疏十二日第二場
試論一道三百字以上判語五條詔誥章表内科一道
十五日第三場試經史策五道未能者許减其二俱三
百字以上次年禮部會試以二月初九日十二日十五
日為三場所考文學與鄉試同鄉試直隸府州縣則於
應天府在外府州縣則於各布政司其舉人則國子學
生及府州縣學生員之學成者儒士之未仕者官之未
入流者皆繇有司申舉性資敦厚文行可稱者應之其
學校訓導專教生徒及罷閒官吏娼優之家與居父母
喪者並不許入試其中式者官給廪𫝊送禮部會試考
試官皆訪明經公正之士官出幣帛先期敦聘主文考
試官二人文幣各二表裏同考試官鄉試四人會試八
人文幣各一表裏提調官在内鄉試應天府官一人會
試禮部内官一人在外布政司官一人監試官監察御
史二人在外按察司官二人供給官在内應天府官一
人在外府官一人收掌試卷官一人彌封官一人謄錄
官一人對讀官四人受卷官二人皆選居官之清慎者
為之巡綽監門搜檢懷挾官四人在内從都督府委官
在外從守禦官委官凡供用筆札飲食之屬皆官給之
舉人試卷自備每場草卷正卷各用紙十二副幅首書
三代姓名及其籍貫年貌所習經書在内赴應天府在
外赴布政司印卷會試殿試赴禮部印卷試之日黎明
舉人入場每人用軍一人守之禁講問代冒至晩納卷
未畢者給燭三枝文字迴避御名廟諱及不許自敘門
第彌封者編號作三合字謄錄者用硃考官用墨以防
欺偽其會試中式者三月朔日赴殿試
建言取士法
洪熙元年四月鄭府長史司審理所審理正俞廷輔言
伏讀制勑有曰為國以得賢為重事君以進賢為忠竊
以為進賢之路莫重於科舉近年賓興之士率多記誦
虛文為出身之階求其實才十無一二盖有年才二十
者雖稱聰敏然未嘗究心於治人之道一旦僥倖挂名
科目而使之臨政往往束手無為職事廢隳民受其弊
自今各處鄉試乞令有司先行審訪務得通今博古行
止端重年過二十五者許令入試比試則務選其文詞
典雅議論切實者進之會試又加慎選庶幾士務實學
而國家得賢才之用上諭禮部臣曰所言當理其即行
之又曰科舉之士須南北兼取南人雖善文詞而北人
厚重比累科所選北人僅得什一非公天下之道自今
科場取士以十分論南士取六分北士四分爾等其定
議各布政司名數以聞
擇考官避嫌疑
正德十年七月給事中范洵言二事一擇考官謂各布
政司鄉試皆用教官多不得人用是監臨官恒委其事
於簾外而自專進退之權請如兩畿例主考用翰林院
六品以下官或事簡衙門五品以下官為之同考教官
先期於各處提學官聽其選擇以充則真才可得一避
嫌疑謂兩京府官子弟入場中式不免有倚勢之弊兩
京顯官子弟不由府縣保送而徑自移文入場不免有
僱代之弊請令兩京人各不得為兩府官而别府入仕
兩府者其子弟親屬亦宜迴避宦遊子弟科舉聽原籍
提學考試則高門不得妨寒畯之階公道不至為私意
所蔽矣禮部議覆以京官主考鄉試言之者多雖先朝
偶一行然羣議紛起宜如舊例令各布政司照舊訪取
教官供事如不及數令提學官以平日考居優等充之
兩京府官干選法者宜令吏部查處兩府官及兩京官
子弟入試宜如洵所奏行之詔可
監臨不與内簾事
嘉靖十年浙江巡按御史李佶言各省鄉試考官宜會
同監臨等官揭書出題考試官取定試卷先期將號數
發出聽監臨官參之墨卷以定去取禮部覆議考試監
臨各有職掌先大學士張孚敬題各省外簾官豫結生
徒密邇關節不公之弊莫甚於斯今復令外簾官參之
墨卷不惟非祖宗糊名易書之法亦非今日補偏救弊
之意宜照先奉欽依事例未出榜以前監臨官不許干
與以撓職守出榜之後内簾果有不公等弊據實糾舉
曰各處鄉試事宜俱照原題准事例行監臨并外簾官
不得干預主考官務同分考官從公揭書出題三場策
題亦不許主考官預搆以防奸弊以後會試俱遵照行
鄉試錄提調官與考試官序名只照舊規不許更變
試條
奏科舉定制
洪武四年中書奏科舉定制凡府州縣學生員民間俊
秀子弟及學官吏胥習舉業者皆許應試上曰科舉初
設凡文字詞理平順者皆預選列以示激勸唯吏胥心
術已壞不許應試
科舉别出題
永樂十七年三月為善隂隲書成命賜諸王羣臣及國
子監天下學校又命禮部自今科舉取士凖大誥例于
内出題
遠方學生就近鄉試
宣德二年六月貴州布政司言普安州儒學生員皆是
玀玀僰人莫知向學今選俊秀軍生王璽等入學讀書
以備貢舉又言前奉禮部文書本司所轄州郡生徒堪
應舉者許於湖廣布政司就試緣去湖廣路遠於雲南
為近宜就近為便
中舍入試
成化七年五月中書舍人吕㦂乞應順天府鄉試從之
刑科給事中芮畿言國朝開科取士凡有職人員入流
品者不得入試近者中書舍人吕㦂乞應順天府鄉試
有旨允之不為例然中書舍人係七品近侍官非進士
監生不授㦂以故父翰林學士吕原之蔭叨授此官而
反欲屈身就試下冺先澤上負國恩苟圖今日科舉之
榮預為他日陞遷之地而禮部尚書朦朧奏請俱宜究
治上曰朕念㦂儒臣之子有志科目特允所請不為例
典吏承差等入試例
正統八年雲南道監察御史計澄等奏開科取士其在
京如遇稱係軍生并各衙門吏典承差人等不繇學校
不經考驗其間奸盗貪墨無所不有此等之徒一體不
許入試庶革奔競之風下禮部議如澄言上曰求賢之
路不許阻塞生員儒士軍民還著提督學校御史考察
入試其吏典承差人等禮部嚴切考察果通經無過犯
俱容入試仍移文原籍勘實如有虛詐論罪不宥
處置科場落卷
正統十年陝西耀州儒學署學正事舉人康極言科舉
之設誠選賢圖治之盛事也今各處考官止將中式文
卷批附各生謄照其不中式者不𤼵中間亦有文卷無
疵考官忽略而不取其應試生員亦有不成文并曳白
者乞勅今後科場不中之文卷并不成文曳白卷俱付
提調學校僉事等官詳校如文卷無疵考官忽略不取
具奏逮問其不成文并曳白者按臨各學給與本生曉
諭其失量施責罰如此則為考官者不敢忽略而不中
生員知所改正不成文并曳白者不敢萌倖進之心矣
上命禮部集議以聞
經房不用帶考
景泰元年順天府府尹王賢奏今年該鄉試往者各處
取正考試官二員同考試官四員或三員臣以五經宜
用考官五員若他經官帶考一二經則去取文字豈無
謬悞且會試受卷彌封謄錄對讀等官俱用在京郎中
員外主事分管俱能通曉三場中間豈無受業及同鄉
親屬乞令該部計議今後在京在外鄉試取同考試官
五經務要五員專經考試不用帶考其會試謄錄等官
移文吏部取聽選官借用如此則奸弊可革科目得人
從之
增兩京經房
天順三年順天府尹王福言今年八月本府鄉試看得
應試生員春秋禮記二經數少詩書易三經各有四五
百卷若各以同考官一人校閱慮恐涉獵不詳而有玉
石不分之弊乞令禮部將詩書易三經每經添同考官
一員上從之仍命南京亦照此例
增經房員數
成化十七年禮部言二月初九日會試天下舉人合用
同考試官舊易春秋禮記三經各二員書詩二經各三
員緣今書詩二經試卷加多乞每經各增一員上曰科
舉取士務在得人使鑒别不精寧免其無濫進者乎今
詩書卷比前科加多而額數有限可每經增同考試官
一人庶得詳於校閱而人才無遺也
考試官隆賓禮
弘治四年禮科給事中林元甫等言各處鄉試所請考
試官多不得其人致去取悉從外簾甚至為監臨等官
所斥辱甚非賓禮儒臣之意今後請令巡按監察御史
各會同京府并布政按察二司先期移文各處提學憲
臣擇有學行者行聘御史等官以禮相待除私弊紏察
外其文章純駁悉聽去取不許考立簾外五經官以奪
其權如考官取士不足服人并罪其原請者禮部覆奏
宜如所言上曰今後鄉試務遵依定制事該簾内官管
理者簾外官不許干預
雲貴合試
弘治七年十月貴州守臣奏本布政司生員舊於雲南
布政司鄉試其試錄止名雲南鄉試錄所取舉人名數
通四十五名今請於本處開科以免合式增解額以激
士心禮部議謂舊制不可改止擬改試錄為雲貴鄉試
錄及稍增解額名數上從之命雲南增舉人二名貴州
三名
太醫院子弟入試
弘治十年十一月太醫院使王玉奏本院官并醫生醫
士子孫弟姪凡有諳習舉業者例得應順天府鄉試近
給事趙竑奏止許食糧當差醫士醫生應試而子弟不
得復與進用人才不宜故為是沮隔也乞如舊便禮部
覆奏得旨命凡冊内有名者許仍舊入試
申飭訪取試官
正德八年六月廣東道監察御史楊時周言國家每三
年取士除兩京外其浙江諸省主考官類以教職充之
濫竽者不少自今宜於兩京進士出身官員内訪求才
學為士類攸歸者往膺主考之任庶得真才章下禮部
覆奏謂舊制未可盡更且諸省鄉試校文雖屬於教官
而監臨實統於御史請申飭巡按通會布按二司預訪
教職有學行者以禮聘之不勝任者御史紏舉則舊制
不失而真才可得矣從之
京省鄉試别議考官
嘉靖五年署都察院事兵部左侍郎兼學士張璁條陳
慎科目三事
一正文體請令主司校文務取平正爾雅有禆實用仍
於周禮儀禮中出策一道使之習於禮樂然後責以事
君使民
一明實錄言鄉會試錄宜取生儒原卷稍增損一二字
不必盡出已筆分考校之功
一慎考官言各省鄉試宜如兩京事例擇翰林院科部
官為之主考毋令權歸外簾得以預結生徒暗通關節
上深善其言令所司如議舉行各省鄉試王考令禮部
舉京官或進士每省二人馳往供事監臨官不得參預
内簾兩京鄉試主考外五經房仍令各加科部官一員
會試三事
嘉靖十一年禮部尚書夏言以歲當會試條奏科場三
事
一變文體以正士習言近年以來文章日趨卑陋往往
剽剟摹擬國左等書以相矜眩不過以艱深之詞餙淺
近之見用竒僻之字盖庸拙之詞而純正博雅之體優
柔昌大之氣蕩然無存自皇上登極以來屢渙德音黜
浮崇雅乃昨歲天下進呈錄文數皆猥鄙不經氣格卑
弱背戾經旨决裂程式其刻意以為高者則浮誕譎詭
而不協於中騁詞以為辯者則支離磔裂而不根於理
文體大壞比昔尤甚今年望勅考官務取淳正典雅温
柔敦厚之文一切駕虛翼偽鉤棘軋茁之習痛加黜落
庶幾士知所向文體可變
二責主司以定程式言應試之士較于風簷之中欲實
錄其文可為程式者盖已絶無間有所以試錄文字多
出主司之手而兩京會試皆館閣儒臣所為足為海内
矜式近今錄士子本文不必考官自作所以各省試錄
文理紕繆體裁龐雜乞令考官今次會試所命三場題
目俱要冠冕正大有關理道不許截裂牽綴徒事帖括
及困以隠僻有如覆射若士子可錄之文仍令考官重
加裁正以示模範
三簡考官以重文衡言同考官例用翰林院講讀官十
一人給事中三人司屬三人今本院自侍講已下通得
十一人則當盡數入場方足供事乞勅内閣於科部六
人之外再訪三四人以補翰林不足之數疏入上報曰
文運有關國運所係不細近來士子經義詭異艱深大
壞文體誠為害治其出榜曉諭今年會試文卷必純正
典雅明白通鬯者方得中式若有仍前鉤棘竒僻痛加
黜落甚則令主考官奏聞處治餘依擬行
請寬京考官數目
嘉靖二十四年部覆科道條陳乞遇兩京鄉試題遣主
考官寬其數目如翰林院春坊中允贊善講讀官少即
於修撰編修内共擬數員上請點用以絶士子窺伺之
弊
&KR0556;近鄉試
嘉靖十年十月本部題該遼東都司等衛儒學生員徐
潮等奏要改赴順天府應試等因本部看得遼東都司
衛學應試生員先附山東多係緣海道之便今海道既
塞陸路遼遠往返正有六千餘里貧生寒士裹糧挾策
奔走長途動經數月委於人情不便今欲改附近順天
府應試又與潼關之附陜西宣府之附順天事體相同
况節該衛學生員徐潮等陳奏頻煩情詞如一似應俯
從但係奏改就近科舉地方既已更屬解額未免有拘
臣等查得近該直隸提學御史胡明善題稱德州等衛
提學教官皆屬山東惟生員乃為提學御史所轄乞要
建學起貢等因該本部題覆奉聖旨是依擬行欽此已
經行令欽遵去後今照遼東衛學遠去山東六千餘里
乃使越過順天而附山東科舉德州左等衛學本是山
東地方而科舉反附於順天事體人情通屬未便相應
議處臣等合候命下行移山東布政司及咨都察院轉
行直隸提學并遼東巡按御史知會今後德州左等衛
儒學聽山東提學官管轄就山東布政司應試遼東科
舉生儒遼東巡按御史考送順天府鄉試其德州等衛
建學起貢事宜本部移咨都察院改行山東巡按御史
查照先奉欽依事理施行則不惟解額無拘而人情事
體兩得便益奉聖旨是依擬行
順天增巡城御史檢閱
嘉靖四十年以近歲科場弊多詔增拓舉場前地令生
徒便於出入官校便於防檢其臨入試時除監場御史
外增遣巡城御史二員先於場門檢閱以進著為令
監生官恩生應試特例
嘉靖十四年十一月内禮部題該南京國子監祭酒費
寀奏照得近年遵奉詔旨精選歲貢生員到監作養以
偹不次擢用立賢無方人知感奮緣各生多是玅年英
俊而京闈取中有限其在歴期滿日各衙門既嚴勒還
鄉原籍提學又不肯多取監生應試是諸生歴滿之後
無復科第之望矣以故滿監率多託病遷延甚至私自
逃回不顧虛曠雖經决罰猶循故常如蒙俯念許令歴
滿還鄉之後凡遇鄉試在畿輔者畿輔巡按御史收考
應試在各省者各省巡按御史收考應試庶使人有定
志不擾監規再照官恩納銀生員中間空疎荒謬者固
多亦間有經生宿學久困鄉校未友善士以廣見聞抑
或初雖失學後經琢磨亦知奮勵故納銀生員中如見
任吏部侍郎羅玘發解之後往往踵武相繼而官恩生
員中間有多發身賢科不可謂盡無人也但官司多以
富賄而起嫌疑又以儒素而槩輕忽較之選貢生監摧
抑尤甚以致遷延規避滋紊條約如蒙歴滿鄉試之年
随處巡按御史收考精選入場則不惟監規可齊而國
家作人之方益廣矣等因具題該本部議得各處歴滿
監鄉監生官恩生并納銀生員其間豈無豪傑之才若
遇鄉試之年不令入試未免有遺賢之嘆今費寀具奏
前因相應依擬覆奉欽依移咨都察院通行南北直隸
并浙江等布政司如遇鄉試之年將歴滿在京監生官
恩生并納銀生員許彼處提學官按歴地方與在學生
員一槩嚴加精選如果文理平通錄取入試不許聽受
囑託將文理紕謬不堪者一槩濫送
請精擇考官
嘉靖二十四年禮部覆南京給事中萬虞愷等條奏科
場事宜請會試及兩京主考翰林官内盡數開列及部
院官亦多擬上候點其各省鄉試精聘教職不足則聘
外省推官知縣等官入内簾主事外簾不得有所干與
印卷封號須加詳慎入場唱名給卷印號登時彌封奸
人不得措手以杜關節得旨會試及兩京考官宜遵舊
制餘如議行
試約
申飭鄉試用考官
正統六年監察御史丘俊奏江西鄉試小錄刊舉人胡
皥易經家人卦彖辭義九五陽剛訛作六五柔順考試
官禮部主事林璧湖廣岳州府通判林文&KR2968;同考官浙
江鄞縣儒學致仕教諭錢縉俱合治罪禮部請斥皥回
原學肄業待下科再試并言舊例同考官止請四員今
湖廣江西廣東山西山東陜西皆多一員福建多二員
湖廣鄉試小錄自增知貢舉官二員事屬僭妄宜通行
禁革上從之命今後考官必求文學老成行止端莊不
許將六十以上及致仕老病與署事舉人年少新進學
力未至者舉用違者從風憲官紏劾治罪
試題犯王諱
正統十二年丙申禮部奏山西布政司正統十二年鄉
試小錄所出詩經題内維周之楨其楨字犯楚昭王諱
不曾迴避考試官學錄郭明郁教諭吳驥同考試官知
縣黃子嘉提調官左布政使石左參政朱監試官按察
使林文秩僉事黃文政俱應問罪上宥之但令巡按監
察御史取各官罪狀考試及同考試官俱罰俸一月提
調監試官紀錄還職仍移文申諭戒無再犯
陳入試人禁例
景泰三年禮部祠祭司主事周騤奏設科取士當遵國
法禁例洪武以來舊制曾繇科目出身未入流品官生
員發充吏罷閒官吏監生生員倡優隸卒刑喪過犯之
人不許入試其生員軍生儒士及未入流品官農吏承
差軍餘人等若無錢糧等項粘帶者聽從入試如有不
遵照例論罪已中式者斥退不錄未中式者終身不許
入試今順天府景泰四年鄉試取中舉人尹誠汪諧陳
益龔匯王顯李随李森錢輪俱係冐籍人數於例不該
入試似此之徒欲求事君而先欺君今日苟圖如此他
日居官可知乞明正其罪以警將來命錦衣衛俱執送
刑部問未發露者許出首逮問同學知而不首者同罪
今後科場知貢舉監試提調等官務在防範嚴切不許
容情冐名換卷截卷傳遞文字并說話作弊監門搜檢
巡綽監試官軍敢有如前容隠不舉作弊者俱治以重
罪簾外執事官臨期於吏部聽選官内選文學出身者
充之詔舉人尹誠等十二人冐籍下錦衣衛獄鞫罪終
身不錄用至是禮科都給事中張軾等言立法不可以
不嚴待人不可以不恕貴乎張弛得宜而輕重適均也
竊此冒籍等人因多避難就易欲希僥倖然亦有因地
里遥遠盤費弗給而不能回者有因從親在外生長不
識鄉里而難以回者是以冐籍鄉試以圖出身冀得升
斗之粟以為養親之需其初心不過如此其所犯亦非
甚重今既問罪而不容會試固為當矣至若終身不許
錄用則將終為罹罪之人竟無自新之路待人無乃未
恕乎乞勅禮部通查此等冐籍之人己經問𤼵者給引
照回原籍如遇開科鄉試仍許本地入場如此則犯小
過者得以自新負才藝者不終至於阻抑矣從之
出題禁割裂
天順三年浙江温州府永嘉縣教諭雍懋言朝廷每三
年開科取士考官出題多摘裂牽綴舉人作文亦少純
實典雅比者浙江鄉試春秋摘一十六股配作一題頭
緒太多及所鏤程文乃太簡略而不華實且春秋為經
屬詞比事變例無窮考官出題往往棄經任傳甚至參
以己意名雖搭題實則射覆遂使素抱實學者一時認
題與考官相左即被黜去乞勅自後考官出題舉子作
文一惟明文是遵有弗悛者罪之上善其言命禮部議
行
題行鄉試條約
嘉靖十二年定節年題准鄉試條例本部每遇鄉試先
年八月通行各省知會遵守
一各處鄉試該用考試官布按二司務要會同巡按御
史從公訪求學問老成行止端謹之士以禮聘取不許
徇私將年六十已上并到任養病見在府州縣官及不
由科目出身教官聽從囑託一槩濫請亦不許越數多
請若所請考官遇有事故許原差人赴所在提調學校
官處改請相應教官各將舉到試官開坐舉主職名随
小錄咨呈本部若請非其人罪在舉主
一簾外執事官照依舊例取用不許過多其順天應天
二府官員不拘是否入院共事弟男人等俱不許朦朧
入試以致夤緣中式
一試官所出三場題目提調監試官俱不許干預其題
目務要依經按傳不許偏生小說意外鑿空摘裂牽綴
有失本旨及問非所當問干犯迴避字樣
一場中所作文字俱要純雅通暢不用浮華險怪艱澁
之詞策荅不許引用謬誤雜書陳及時務須要斟酌得
宜便於實用不許泛為夸大及偏執私意有乖醇厚之
風俱遵照本部題准正文體事例著實舉行
一應舉生員并儒士人等俱要本府州縣并衛所申送
提調學校并遼東巡按御史先行嚴加考試中者方許
入場不得將不熟三場初學之士及外處人民假以贅
壻等項冐濫入試虛費供給亦不許仕宦子弟於父母
原任衙門移文起送其各生有重冐古今顯著姓名責
令改正方許入場
一文章純駁悉聽考官去取不許巧立外簾五經官干
預考試官
一所取舉人止憑文字高下去取不得論其地方中式
多寡臨時偏徇進斥以廢公論
一考試官如有徇私作弊仍從監臨等官紏舉
一小錄文字務將文理平正者錄出不許監試提調等
官各逞己能分派代作及將舉人原文改作刊刻其書
寫刊刻要字畫真楷用黃綾壳裝潢黃二本紅四本俱
用紅黃綾袱包裹太后中宫東宫仍備紅綾壳錄六本
試畢同將本部備照小錄作速差人馳驛送部
一小錄書板照本部會試錄式樣不許仍開掌行科舉
文字吏及謄錄對讀生員姓名
一小錄序文内考試提調等官各開官職姓名不許稱
臣并知貢舉字樣名目如會試錄例又不許稱張公李
公字樣所給公據各要粘連三場文字仍將舉人的確
年歲籍貫經書備開咨呈與備照鄉試錄一同送部以
憑查對毋得增减年歲及遺漏不報
一各處進到小錄本部照依前項事理逐一參詳如有
故違及差謬等項通行參奏究治
一查得近年有等無籍之徒瞰遇科舉生儒入場之時
預先挾讐告害及投粘匿名書帖隂謀駕害報復者不
許輕信如或牽告在官審果不係緊關對證者亦待科
場畢日問理毋墮奸計以息刁風
題行會試條約
成化二年正月禮部奏設科取士期得真才以資任用
然每歲會試雖有禁約舊例而行之日久不能無弊臣
等更議事宜條示申明敢具以請
一舊例考試等官於初八日蚤入試院一日之間事務
多端整頓不及宜預於初七日早入院為便
一舊例就試之日舉人黎明入場黃昏納卷有未畢者
給燭三枝燭進文不成者扶出今士子比昔倍蓰中間
多有故意延至暮夜請燭之時抄寫換易或有棄燭於
席舍中而他出因而誤事者最為可慮宜於四更時搜
入黎明散題申時稿不完者扶出若至黃昏有謄真一
簾或簾半未畢者給與燭
一舉子入場務要嚴加搜檢放入就舍坐待題目文成
二篇之上者方許入厠即随還舍不許交接講論若有
懷挾及凂官軍夫匠人等夾帶文字入場埋藏抄寫并
越舍與人互換者搜尋捉獲得出并發充吏其官軍夫
匠人等為帶文字縱容懷挾又容越舍互相抄寫不行
覺察捉拏者問罪軍調邊衛官罰俸一年夫匠發口外
為民
一巡綽搜檢看守官軍止于在營差撥其曾經差者不
許再差若他人冐頂軍名入場看守者民𤼵充軍軍調
邊衛
一提調監試官不許私自入號務要公同往來巡視其
巡綽官止於號門外看察不許入號與舉子交接違者
聽提調監試官參奏拿問
一舉人入場之後墻外例該五城兵馬指揮等官率領
火夫弓兵分地看守以防不虞近年各城兵馬視為泛
常或致悞事今後各城務委的當官率領火夫弓兵牌帶
什器環墻四面嚴加防守不許擅離怠慢悞事違者參
奏拿問
一每場謄錄紅卷送入簾内老閱候三場畢考閱紅卷
文字已定方許弔取墨卷送入簾内於公堂比對字號
不許散入同考各房誠恐收拾不謹遂致疎漏
一謄錄生員務要用心逐字真正對寫不許差訛失落
字樣潦草不真對讀所亦要對得明白不許含糊苟且
若謄錄差訛失落字樣潦草不真及對讀不出者生員
發充吏役該管官送問
一謄錄對讀收卷等項官舊例用京官今行吏部取聽
選官充之緣中間多有年老眼昏及無行止不堪任使
今後務要精選四十歲以上下五品至七品官有行止
者令各執事庶幾事可責成
一供給飯食順天府官多有造作不精供給失節士子
嗟怨合無本部另差官一員專一提督供給奏上上從
之
嘉靖十年禮部題准節年會試條例
一試官不得將帶弟男子姪親屬入試徇私取中違者
許諸人指實陳告
一舊例就試之日許令舉人黎明入場黃昏納卷有作
文未畢者給燭三枝燭完文不成者扶出緣今士子比
昔不啻加倍中間多有奸詐之徒往往故意延至黃昏
請燭之時乘機混雜謄寫懷挾換易文字甚有棄撇燈
燭於席舍之内走求他人因而悞事合於四更時搜入
黎明散卷申時初刻稿不完者扶出其謄寫正卷至黃
昏如有一篇半篇未畢者給與燭一枝再不多與
一舉人作文依例迴避御名廟諱及親王名諱如有違
犯定行斥落惟二名不偏諱
一考試官及簾内外官各帶不識字從人一名役使不
許縱令出入
一試官入院之後提調監試官封鎖門戶不許私自出
入如送試卷或供給物料提調官監察御史眼同開門
出入即便封鎖
一舉人作文字畢送受卷官收受類送彌封官撰字號
封記送謄錄所謄錄畢送對讀官對讀畢送入簾内考
閱
一搜檢懷挾凡遇每場舉人入院把門官軍一一搜檢
除印過試卷洪武正韻筆墨硯外其餘不得將帶片紙
隻字如是搜檢得出即時扶出仍行移本貫再不許應
試及冐名入試者定行奏聞區處
一巡綽官凡遇舉人入院竝須止約不得喧閧如己入
席舍常川巡綽舉人不得私自交談互相講論及巡察
簾内外官不得漏洩事務
一受卷所置立文簿凡遇舉人投納試卷陸續關發彌
封所就於簿上附名以憑取勘入試人員數目其舉人
納卷未了不許先行歇息及遺失試卷
一彌封所先將試卷密封舉人姓名用印關防仍置簿
撰定三不成字號編排資次照樣於各經卷首號寫明
白不許點畫相同及漏洩作弊
一謄錄所受到試卷硃書字號并所作文字務要用紅
筆謄錄相同於上附寫某人謄寫如是不行真楷以致
錯訛及脫漏添換許對讀官劾舉照謄寫人名究治
一對讀所官受到試卷務要將紅字卷墨字卷對讀分
明於後附寫某人對讀無差不許差訛有妨考校
一供給官合用心紅筆墨紙劄棃木板并刊字匠刷印
匠先期辦完候用其簾内外官并舉人執事等廪饌務
要精潔其吏胥里甲供應人等出入竝仰守門官軍用
心搜檢毋得透漏試題及暗遞文字
一舉人入試之後其在外諸色人等毋得輒入窺探事
情違者許把門官軍捉拿赴官治罪
一撥到搜檢看守軍人本部委官先將各軍人搜檢沿
身别無夾帶方許入院如是將帶片紙隻字誣舉人者
捉拏到官定行奏聞區處
一提調官監試官不得干預考試卷
一舉人用墨筆書寫試卷謄錄對讀官受卷皆用紅筆
考試官用墨筆批點竝同關防用墨處竝不用心紅用
心紅處竝不用墨毋容混同
一舉人試卷自備三場所用筆墨并正卷草卷各紙一
十二幅於卷首書寫三代籍貫年甲及所治本經赴部
印卷外更不得於正卷前後重寫姓名籍貫違者究治
一圖畫東西行席舍間數編排開寫舉人照依編定字
號姓名并所治本經相間入坐毋得攙越錯亂違者治
罪
一舉人文字題目之上不許私加奉試字樣文字中間
不得自敘辛苦門第謄錄點檢如有似此違犯者許掌
試提調官監察御史看過更不謄錄其正卷内務要真
楷書寫草書有碍謄錄
一舉人入場務要嚴加搜檢放入就舍每用軍一人看
守坐待題目到手文成二篇之上者方許出恭随即還
舍不許交接講論若有懷挾及凂託官軍夫匠人等夾
帶文字入場埋藏抄謄并越舍與人互換寫錄者搜尋
捉獲得出并𤼵充吏其官軍夫匠人等替帶文字縱容
夾帶及容越舍互相抄寫不行覺察捉拏者問罪軍調
邊衛官罰俸一年夫匠發口外為民
一巡綽搜檢看守官軍止於在營差撥其曾經差過者
不許再差若他人冐頂正軍入場看守者民發充軍軍
調邊衛
一提調監試官員不許私自入號務要公同往來巡視
其巡綽官員止於號門外看察不許入號舉人交接違
者聽提調官監試官參奏拿問
一每場謄錄紅卷送入簾内於至公堂比對字號不許
流落同考各房誠恐收拾不緊遂致疎漏不便
試卷犯諱差謬
成化十三年詹事府少詹事兼翰林院侍讀黎淳奏科
場出題作文定式洪武年間已嘗頒降近年有司多有
不遵任情行事所刊程文除兩京外其餘純粹者少駁
雜者多甚至犯廟諱及御名乞移文所司將提調監試
并考試同考試官究治考官如例追奪表裏仍查墨卷
如舉人自錯退還原學及小錄前列吏典掌行科舉生
員謄錄對讀兩條亦當削去申明科場舊制頒降學校
永為遵守有旨科舉重事各處題刊文等事何為違式
差謬該部會官查究明白以聞禮部會同翰林院等衙
門學士等官覆奏成化十三年鄉試錄浙江等布政司
中有犯廟諱御名及親王諱其嫌音及偏犯一字者如
例不坐外其犯二字及文理差謬行文有疵表失平仄
字畫差錯者宜如淳言究治但犯親王諱及文疵平仄
不順字畫差錯比與文理差謬者不同宜止治其罪仍
令舉人會試如錯改其文止罪考官後會試鄉試開科
取士凡遇御名廟諱下一字俱要减寫點畫以盡臣下
尊敬之道餘皆如禮部奏行條件考試等官務取學行
老成之士不許徇私濫舉及越數多取出題校文并刊
錄文字必須依經按傳文理純正不許監臨等官干預
其考試官如有徇私作弊仍從監臨等官紏舉簾外執
事如舊例取用小錄刊板如禮部會試錄式不許仍開
掌行科舉文字吏典及謄錄對讀生員姓名從人
聘考官不得徇私
成化十四年御史許進言國家以科目取士慎選考官
甚為詳備近各布政司每遇開科輙徇私情所聘以為
考試及同考試官者多非其人以致校閱不精有遺才
之弊竊見兩京俱命翰林官主試故所取得人乞各布
政司亦如兩京例命翰林官主考為是上諭禮部臣曰
布政司鄉試自聘主司乃祖宗舊制行之已久許進何
得具奏欲改之且科目選賢國家重事若聘王司徇私
作弊無往而不為奸利矣爾其行令巡按御史并布按
二司今後敢有作弊者令互相紏舉或爾部中詳看體
訪得出奏來必重治之
奏革科場弊
弘治四年巡按直隸監察御史王鑑之言臣奉勅提督
南畿學校嘗聞南京科場之弊明年又當鄉試不先革
正將恐奸偽益滋惟南京應試士人除百二十三處學
校外又有國子監生及諸司歴事聽選官吏儒士軰進
途既廣弊端多生而貢院規模窄狹四面皆居民樓房
圍繞登高窺覘乘暗投擲巡綽難于關防懷挾易于進
入况受卷彌封等所俱在至公堂上内簾上隔一板壁
聲息相聞舉動便覺積年以來冨貴子弟多方營圖有
買求編號將有學生員置在左右代作文字者有請託
執事官吏截人文字易以己名者有三更不出潛入别
號求人改作者有先藏舊文在内而臨時取出謄寫者
巡綽官軍多徇情弊不舉近又增府官一員進入内簾
科場一應公事俱屬此軰豈不傳遞消息名曰革弊其
實生奸故榜未揭而物色已遍榜既揭而議謗交騰凡此弊
端臣恐不獨南畿為然乞勅禮部看詳行南京都察院
凡差監試御史務求剛正老成之人其應天府提調并
一應執事官亦必慎擇公廉端謹之士痛革宿弊貢院
墻垣并受卷等所宜增高加棘充廣遷移以杜弊源仍
移文各布政司一體禁革則真才可得而謗議自消矣
命禮部知之
議處簾内外責成
弘治十六年禮部奏明年各布政司當開科取士欲申
明所司知之上曰科舉重事邇者各布政司舊規廢弛
考試等官多不得人簾内簾外混淆侵越弊出多端宜
查原定條格議處畫一以聞於是禮部具言我祖宗科
場條貫之善而近年以來各布政司為簾外官者思欲
防簾内之弊往往選取府州縣官充受卷彌封等官翻
封墨卷參定去取似與舊規不合且府州縣官未必盡
得其人將以革弊而更以滋弊今宜令慎擇試官試官
得人則為簾外者雖欲分爭侵越亦自有所不能矣命
遵照原定舊規申明禁約考試官必從公訪舉不拘職
任務在得人其有不勝任者罪作舉主簾外官有侵奪
簾内職務者事發重罪之若所刊試錄乖舛許該部與
翰林院參究以聞
重選舉五事
正德十年南京禮科給事中徐文溥言重選舉五事
一近日主司務為譎怪命題摘掇一句二句或割裂文
義或偏斷意旨宜如成化初年以前出題必章句成段
義理貫屬取文必講理親切措詞淳雅其有浮艷險怪
不根義理者並皆黜落各提學官亦依此訓廸諸生
二各處監場官務為苛刻屏去士子衣巾被髮趨走宜
略倣會試事體許其單衣草履稍存體䫉以養廉恥敢
有懷挾加重治
三今後鄉試除同考官照舊行令提學考選教官應聘
其主考不拘官職務令博訪素有名望操持廉正邃於
經術者往蒞其事
四近年場屋之權一歸御史二司俛仰承風考官局縮
聽命五經分校於各所去取一聽於監臨且據所習之
經以為所舉之首或用字號以示内簾或進簾内以諭
己意或臨榜而執卷請填或割榜而私自換易為弊多端
所害不少今後御史專令紏察奸弊毋得仍前侵奪有
違舊制或專恣聽考官指實陳奏二司互相紏舉吏部
嚴加訪察黜之示戒
五近時時文流布四方書肆商人藉此以賈利士子假
此以僥倖宜加痛革凡場屋文字句語雷同即係盗竊
不許謄錄其書坊刊刻一應時文悉時燒燬不得鬻販
各處提學尤當禁革如或私藏誦習不悛者即行黜退
疏入下所司知之
條陳科舉事
嘉靖十年禮部覆都給事中張潤身條陳科舉事
一杜詐冒以端趨向監生三月以後到監及到各衙門
補歴者不許考送仍行北直隸督學御史明覈在京生
儒鄉貫冊籍
一革小考以節勞費各省督學往往多取名數臨期集
省城聽巡按御史覆考名為小考此於生儒勞費不便
一處考官以絶私嫌各處同考試官聘取徇私宜令督
學先廉所屬教職年壯行端者糊名考選類造手冊分
經編號下實其姓名官籍自存備照别置一冊不書名
籍第以所編字號密切鈐封送巡按處以待隔省來聘
旋填姓名官籍或應迴避則用次人以次應聘其預泄
私通及濫舉充數者聽御史參究詔如議
禁流移附籍入試
嘉靖二十二年禮部言國家開設賢科兩京各省三年
大比各簡其士賢者多貢禮部禮部合試之簡其賢者
對制大廷以供中外百司之任所係甚重夫人才之生
其地者多寡不同故解額因之而異至於會試則分南
北中卷取之各有定額所司不得增損奈何法久禁疎
遂有遊學矯詐之徒見他方解額稍多中式頗易往往
假為流移冐籍入試至有脱逃罪犯變易姓名奔走營
求靡所不至至于會試舉人報籍印卷亦有假託族屬
改附籍貫朦朧開具以南作北國法罔存士風大壞乞
於明年會試嚴加覈究但係先年冐籍嘗經恩赦者許
其首正其他籍貫不明妄報中卷北卷者本部指名參
退仍行兩京各省凡遇鄉試開科提學考選生儒不得
將流移附籍之徒一槩濫收以玷科目違者奏請治罪
報可
飭鄉會廷試法
嘉靖二十四年禮部議覆給事中胡叔廉鄭大同奏科
場事宜
一關防考試謂兩京主考需次差遣則易於窺伺用鄉
土之人則多招物議各省鄉試之弊則又在提調監試
與各供事官得相接也宜禁革之
一飭鄉試之法謂各省鄉試以權歸外簾故弊端滋多
遂使禮聘考校徒寄空名糊名易書竟成虛典此教職
權輕之所致也宜照兩京例以京官主考
一飭會試之法謂監試御史不過防範於外故内簾之
弊無從紏察而散卷等官始得以徇私分送故内簾亦
宜置監試官一員
一飭廷試之法謂廷試閱卷往往以官之崇卑定卷之
高下以故送卷官得以高下其手宜勅下部臣痛釐夙
弊監試御史二員專意防範使人不得以行其私得旨
取用考官并内簾散卷官俱照舊規行不必紛更其餘
如擬
京省試革弊事宜
嘉靖四十二年禮部覆南道御史官所陳兩京鄉試革
弊事宜
一今後兩京主考不用本省人如資序挨及南人用北
北人用南以别嫌疑
一同考用京官進士出身者易詩書各二員春秋禮記
各一員其餘參用教官以便覺察
一謄錄用書手對讀用生員以防洗改但此三事專為
兩京鄉試而設其各省及會試亦當因其說而廣之因
更上六事
一會試及兩京鄉試官預於二十日以前選差以便防
範
一巡視搜檢務加嚴慎以杜奸弊
一各省務精選才望内簾官無令外簾干預去取
一申明各處科舉名數照原定解額每舉人一名取應
舉生儒二十五名
一中式之文務存簡實凡浮靡冗雜詭僻不經悉行黜
汰仍參取後場以來實學
一解原卷到部以憑稽查不用公據得旨各省鄉試但
照舊規令監臨公同考官揭書出題提調監試等官不
得干預餘皆如議行
慎選考官
嘉靖元年正月内禮部題為嚴選考官以圖得人事該
監察御史向信題稱各處鄉試考官聘取之時巡按多
執己見或因親朋不論老耄荒疎輙行聘取以致取人
不真乞要慎重選取等因本部覆奉欽依通行各省巡
按御史今後聘取考官及考官取士悉照本部節年題
准舊例施行
申飭科場六弊
隆慶元年禮科給事中何起鳴奏申飭科場事宜一曰
重懷挾之罪二曰革傳遞之奸三曰慎同考之選四曰
正諂諛之風五曰預監臨之差六曰嚴誆騙之罰疏下
禮部覆奏得旨懷挾傳遞諸弊依擬枷號重處今後科
場搜檢不嚴關防不密責在外簾舉動不慎校閱不公
責在内簾禮部都察院分别參奏餘悉如議行
隆慶二年正月河南道御史王好問條陳科場四弊一
號舍二懷挾三代替四透漏俱宜嚴法關防禮部覆奏
上曰奸弊不祛何以得真才監試御史其盡心嚴察不
得寬縱
禮部志稿卷七十一
