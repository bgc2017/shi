禮部志稿卷十八
明俞汝楫編
儀制司職掌
冠服
國朝上下冠服具載大明集禮及諸司職掌嘉靖初
又釐正衮冕及朝祭等服而武弁燕弁保和忠靜等
冠服特出創制今備列焉
皇帝冕服
衮冕
凡祭天地宗廟及正旦冬至聖節則服衮冕(見職掌)祭社
稷先農冊拜亦如之(見集禮)
洪武十六年定冕前圓後方玄表纁裏前後十二旒
每旒五采玉十二珠五采繅有十二就相去一寸紅絲
組為纓黈纊充耳玉簮導衮玄衣黃裳十二章日月
星辰山龍華蟲六章織在衣宗彛藻火粉米黼黻六章
綉在裳白羅大帶紅裏蔽膝隨裳色繡龍火山文
玉革帶玉佩大綬六采赤黃黑白縹綠小綬三色
同大綬間施三玉環白羅中單黻領青緣襈黃韈
黃舄金飾
二十六年定衮冕十二章冕版廣一尺二寸長二
尺四寸冠上有覆玄表朱裏前後各有十二旒旒五采
玉珠十二玉簮導朱纓圭長一尺二寸衮玄衣纁
裳衣六章織日月星辰山龍華蟲裳六章織宗彛藻火
粉米黼黻中單以素紗為之紅羅蔽膝上廣一尺
下廣二尺長三寸織火龍山三章革帶珮玉長三尺
三寸大帶素表朱裏用緣上以朱錦下以綠錦
大綬六采用黃白赤玄縹綠織成純玄質五百首小綬
三色同大綬間織三玉環朱韈赤舄
永樂三年定冕冠十有二旒冠以皂紗為之上覆曰
綖桐板為質衣之以綺玄表朱裏前圓後方廣一尺二
寸長二尺四寸(用周尺)前後各十有二旒每旒各五采繅
十有二就貫五采玉珠十二赤白青黃黑相次以玉衡
維冠玉簮貫紐紐與冠武并繫纓處皆飾以金綖以左
右垂黈纊充耳(用黃玉)繫以玄紞承以白玉瑱朱紘玉
圭長一尺二寸剡其上刻山四蓋周鎮圭之制以黃綺
約其下别以袋韜之金龍文衮服十有二章玄衣八
章日月龍在肩星辰山在背火華蟲宗彛在袖(每袖各三)皆
織成本色領褾襈裾纁裳四章織藻粉米黼黻各二前
三幅後四幅前後不相屬共腰有襞積本色綼錫中
單以素紗為之青領褾襈裾領織文十三蔽膝隨裳
色四章織藻粉米黼黻各二本色緣有紃施于縫中其
上玉鈎二玉珮二各用玉珩一瑀一琚二衝牙一璜
二瑀下有玉花下垂玉花下又垂二玉滴瑑飾雲龍文
描金自珩而下繫組五貫以玉珠行則衝牙二滴與璜
相觸有聲其上金鈎二有二小綬六綵以副之六采黃
白赤玄縹綠纁質大帶素表朱裏在腰及垂皆有綼
上綼以朱下綼以綠紐約用素組大綬六采黃白赤
玄縹綠纁質小綬三色同大綬間施三玉環龍文皆織
成韈舄皆赤色舄用黑絇純以黃飾舄首
嘉靖八年定冠制以圓匡烏紗冒之冠上有覆板長
二尺四寸廣二尺二寸玄表朱裏前圓後方前後各七
采玉珠十二旒以黃赤青白黑紅綠為之玉珩玉簮導
朱纓青纊充耳綴以玉珠二凡尺皆以周尺為度衣
玄色凡織六章日月在肩各徑五寸星山在後龍華蟲
在兩袖長不掩裳之六章裳黃色為幅七前三幅後
四幅連屬如帷凡繡六章分作四行火宗彛藻為二行
米黼黻為三行中單素紗為之青緣領織黻文十三
蔽膝隨裳色羅為之上繡龍一下繡火三繋于革帶
大帶素表朱裏上緣以朱下以綠不用錦革帶前
用玉其後無玉以佩綬繫而掩之圭白玉為之長一
尺二寸剡其上下以黃綺約之上刻山形四盛以黃綺
囊藉以黃錦朱韈赤舄黃縧緣玄纓結
皮弁服
凡朔朢視朝降詔降香進表四夷朝貢朝覲則服皮
弁服(見集禮)嘉靖間令祭太歲山川等神皆服
洪武二十六年定皮弁服用烏紗冒之前後各十二
縫每縫中綴五采玉十二以為飾玉簮導紅組纓其服
絳紗衣蔽膝隨衣色白玉佩革帶玉鈎䚢緋白大帶白
韈黑舄
永樂三年定皮弁用烏紗冒之前後各十二縫其中
各綴五采玉十二縫及冠武并貫簮繋纓處皆飾以金
玉簮朱紘纓玉以赤白青黃黑相次玉圭長如冕服
之圭有脊并雙植文剡其上黃綺約其下及有韜金龍
文絳紗袍本色領褾襈裾紅裳如冕服内裳制但
不織章數中單以素紗為之如深衣制紅領褾襈裾
領織黼文十三蔽膝隨裳色本色緣有玉鈎二玉
佩大帶大綬韈舄俱如冕服内制
常服
洪武三年定常服烏紗折角向上巾盤領窄袖袍束
帶間用金玉琥珀透犀
永樂三年定冠以烏紗冒之折角向上(今名翼善冠)袍
黃色盤領窄袖前後及兩肩各金織盤龍一帶用玉
靴以皮為之
武弁服
國初行親征遣將禮則服武弁乘輅其制未詳定自
嘉靖初年始
嘉靖八年定弁上銳色用赤上十二縫中綴五采玉
落落如星狀靺衣靺裳靺鞈俱朱色如常制佩綬
革帶如常制佩綬及靺鞈俱上繫于革帶舄如其裳
之色玉圭視鎮圭差小剡上方下有篆文曰討罪安
命
燕弁冠服
嘉靖七年定冠匡如皮弁之制以烏紗冒之分有十
二瓣各以金線壓之前飾五采玉雲各一後列四山朱
縧為組纓雙玉簮服如古玄端之制身用玄邊緣以
青兩肩繡日月前蟠圓龍一後蟠方龍二邊加龍文八
十一領與兩袪共龍文五九袵同前後齊共龍文四九
襯用深衣之制黃色袂圓袪方下齊負繩及踝十二幅
素帶朱裏青表綠緣邊腰圍飾以玉龍九片履玄為
之朱緣紅纓黃結襪用白
皇后冠服(冊寳附)
皇后受冊謁廟朝會服燕居則常服(見集禮)
禮服
洪武三年定冠為圓匡帽以翡翠上飾以九龍四鳳
大花十二樹小花如大花之數兩摶鬢十二鈿服褘衣
深青為質畫翟赤質五色十二等素紗中單黼黻領朱
羅縠褾襈裾蔽膝隨衣色以緅為領緣用翟為章三等
大帶隨衣色朱裏紕其外上以朱錦下以綠錦紐約用
青組玉革帶青韈青舄以金飾
永樂三年定九龍四鳳冠膝竹絲為圓匡冒以翡翠
上飾翠龍九金鳳四正中一龍銜大珠一上有翠蓋下
垂珠結餘皆口銜珠滴珠翠雲四十片大珠花十二樹
(皆牡丹花每樹花二朵蕊頭二個翠花九葉)小珠花如大珠花之數(皆穰花飄枝每)
(枝花一朵半開一朵翠葉五葉)三摶鬢(左右共六扇)飾以金龍翠雲皆垂珠
滴翠口圈一幅上飾珠寳鈿花十二翠鈿如其數托裏
金口圈一幅珠翠面花五事珠排環一對皂羅額子
一描金龍文用珠二十一顆翟衣深青為質織翟文
十有二等(凡一百四十八對)間以小輪花紅領褾襈裾織金雲
龍文紵絲紗羅隨用中單玉色紗為之紅領褾襈裾
領織黻文十三或用線羅蔽膝隨衣色織翟為章三
等間以小輪花四以緅為領緣織金雲龍文紵絲紗羅
隨用玉榖圭長七寸周尺剡其上琢榖文黃綺約其
下别以黃袋韜之金龍文玉革帶青綺鞓描金雲龍
文玉事件十金事件四大帶表裏俱表青紅相半其
末純紅而下垂織金雲龍文上以朱緣下以綠緣并青
綺副帶一綬五采黃赤白縹綠纁質間施二玉環皆
織成小綬三色同大綬玉佩二各用玉珩一瑀一琚
二衝牙一璜二瑀下有玉花玉花下又垂玉二滴瑑飾
雲龍文描金自珩而下繫組五貫以玉珠行則衝牙二
滴與二璜相觸有聲上有金鈎小綬五綵以副之五采
赤黃白縹綠纁質織文青韈舄韈以青羅為之舄用
青綺飾以描金雲龍文皂線純每舄首加珠五顆
常服
洪武三年定雙鳳翊龍冠首飾鐲釧金玉珠寳翡翠
隨用諸色團衫金繡龍鳳文帶用金玉
十四年定龍鳳珠翠冠真紅大袖衣霞帔紅羅長裙
紅褙子冠制如特䯻上加龍鳳飾衣用織金龍鳳文加
繡飾
永樂三年定雙鳳翊龍冠以皂縠為之附以翠博山
上飾金龍一翊以二珠翠鳳皆口銜珠滴前後珠牡丹
花二朵蕊頭八個翠葉三十六葉珠翠穰花鬢二朵珠
翠雲二十一片翠口圈一副金寳鈿花九上飾珠九顆
金鳳一對口銜珠結三博鬢(左右共六扇)飾以鸞鳳金寳鈿
二十四邊垂珠滴金簮一對珊瑚鳳冠觜一副大衫
霞帔衫用黃色紵絲紗羅隨用霞帔深青為質織金雲
霞龍文或繡或鋪翠圈金飾以珠紵絲紗羅隨用玉墜
子瑑龍文四䙆襖子(即褙子)深青為質金繡團龍文紵
絲紗羅隨用鞠衣紅色胸背雲龍文用織金或繡或
加鋪翠圈金飾以珠或紵絲紗羅并餘色隨用大帶
紅線羅為之有緣餘或青或綠或隨鞠衣色緣襈襖
子黃色紅領褾襈裾皆織金綵色雲龍文紵絲紗羅隨
用緣襈裙紅色綠緣襈織金采色雲龍文紵絲紗羅
隨用玉帶青綺鞓描金雲龍文玉事件十金事件三
玉色綵結綬以紅綠線羅為結上有玉綬花一瑑雲
龍文綬帶上玉墜珠六顆并金垂頭花板四片小金葉
六個紅線羅繫帶一白玉雲樣玎璫二如佩制每事
上有金鈎一金如意雲蓋一件兩面鈒雲龍文下懸紅
組五貫金方心雲板一件兩面亦鈒雲龍文俱襯以紅
綺下垂金長頭花四件中有小金鐘一箇末綴白玉雲
朵五青韈舄與翟衣内制同
冊寳
冊用金二片每片依周尺長一尺二寸闊五寸厚二分
五釐鐫刻真書每片側邊上下有竅用紅縧聯貫開闔
如今書帙之狀背各用紅錦嵌護藉以紅錦小褥冊盝
以木為之飾以渾金瀝粉蟠龍用紅紵絲襯裏内以紅
羅銷金小袱裹冊外以紅羅銷金夾袱裹之五色小縧
縈於匣外
寳用金龜紐朱綬文用篆書曰皇后之寳依周尺方五
寸九分厚一寸七分寳池用金闊取容寳寳匣二副每
副三重外匣用木飾與冊盝同中匣用金級造蟠龍内
小匣仍用木與外匣同小匣内置一寳座四角雕蟠龍
飾以渾金座上用小錦袱褥上一置寳池用銷金紅羅
小夾袱裹寳其匣外各用紅羅銷金大夾袱覆之
皇妃冠服(册印附皇嬪命婦附)
凡皇妃受冊助祭朝會用禮服燕居常服
禮服
洪武三年定冠飾以九翬四鳳花釵九樹小花如大
花之數兩博鬢九鈿翟衣青質繡翟編次于衣及裳重
為九等青紗中單黻領朱縠縹襈裾蔽膝隨裳色文繡
重雉為章三等以緅為領緣大帶隨衣色玉革帶青韈
舄佩綬
永樂三年定九翬冠二頂冠以皂縠為之附以翠博
山飾以大珠翟二小珠翟三翠翟四皆口銜珠滴冠中寳
寳珠一座前後珠牡丹花二朵蕊頭八個翠葉三十六
葉珠翠穰花鬢二朵承以小連雲六朵翠頂雲一座上
飾珠五顆珠翠雲十一片翠口圈一副金寳鈿花九箇
上用珠九顆金鳳一對口銜珠結金簮一對珠翠牡
丹花穰花各二朵面花二對梅花環四珠環各一對
大衫霞佩衫用紅色紵絲紗羅隨用霞帔深青為質織
金雲霞帔鳳文或繡或鋪翠圈金飾以珠紵絲紗羅隨
用玉墜子瑑鳳文四䙆襖子(即褙子)桃花色金繡團鳳
文紵絲紗羅隨用鞠衣青色胸背鸞鳳雲文用織金
或繡或加鋪翠圈金飾以珠燕居服用素除黃外餘色
及紵絲紗羅隨用大帶青綿羅為之有緣餘或紅或
綠各隨鞠衣色緣襈襖子青色紅領褾襈裾織金雲
龍文紵絲紗羅隨用緣襈裾紅色綠緣襈織金花鳳
文紵絲紗羅隨用玉穀圭長七寸剡其上琢榖文以
錦約其下并韜玉鞓帶青綺鞓描金雲鳳文玉事件
十金事件三玉花采結綬以紅綠線羅為結上有玉
綬花一瑑寳相花文綬帶上玉墜珠六顆并金垂頭花板
四片金葉兒六個紅線羅繫帶一玉佩二如中宫佩制
珩以下瑑飾雲鳳文描金上有金鈎青韈舄韈以青
線羅為之舄用青綺飾以描金雲鳳文皂緣純每舄首
加珠三顆
常服
洪武三年定鸞鳳冠首飾釧鐲用金玉珠寳翠珠色
團衫金繡鸞鳳不用黃帶用金玉犀
又定山松特䯻假鬢花佃或花釵鳳冠真紅大袖衣
霞帔紅羅裙紅羅褙子衣用織金及繡鳳文
冊印
冊用鍍金銀冊二片其長短闊厚與諸王冊同冊盝飾
以渾金瀝粉蟠龍鳳其物用裏覆皆與諸王同
印用金龜紐其尺寸與諸王寳同文曰皇妃之印其餘
制度皆與諸王同匣皆飾以蟠鳳皇貴妃有寳餘無寳
皇嬪冠服(冊附)
嘉靖十年定冠用九翟次皇妃之鳳大衫鞠衣如皇
妃制圭用次玉榖文
冊
冊用銀少殺于皇妃五分之一以金飾之
内命婦冠服
洪武五年定三品以上用花釵翟衣四品五品用山
松特䯻大衫為禮服貴人視三品以皇妃燕居冠及大
衫霞帔為禮服珠翠慶雲冠鞠衣褙子緣襈裾裙為常
服
皇太子冠服(冊寶附)
皇太子陪祀天地宗廟及正旦冬至朝會則服衮冕
(見諸司職掌)從祭社稷及受冊納妃亦如之朔朢朝降詔
降香進表四夷朝貢朝覲則服皮弁(見集禮)
衮冕
洪武二十六年定衮冕九章冕九旒旒九玉金簮
導紅組纓兩玉瑱圭長九寸五分玄衣纁裳衣五
章織山龍華蟲宗彛火裳四章織藻粉米黼黻白紗
中單黻領蔽膝隨裳色織火山二章革帶玉鈎䚢
玉佩綬五采用赤白玄縹綠織成純赤質三百三十
首小綬三色同大綬間織三玉環大帶白表朱裏上
緣以紅下緣以綠白韈赤舄
永樂三年定冕冠玄表朱裏前圓後方前後各九旒
每旒各五綵繅九就貫五采玉九赤白青黃黑相次玉
衡金簮玄紞垂青纊充耳(用青玉)承以白玉瑱朱紘纓
玉圭長九寸五分以錦約其下并韜衮服九章玄衣
五章龍在肩山在背火龍華蟲宗彛在袖(每袖各三)皆織成
本色領褾襈裾纁裳四章織藻米粉黼黻各二前三幅
後四幅不相屬共腰有襞積本色綼裼中單以青紗
為之青領褾襈裾領織黻文十一蔽膝隨裳色四章織
藻粉米黼黻本色緣有紃施于縫中其上玉鈎二玉
佩二各用玉珩一瑀一琚一衝牙一璜二瑀下有玉花
花下垂二玉滴瑑雲龍文描金自珩而下繫組五貫以
玉珠上有金鈎小綬四采以副之四采赤白縹綠纁質
大帶素表朱裏在腰及垂皆有綼上綼以朱以綼以
綠紐約用青組大綬四采赤白縹綠纁質小綬三采
間施二玉環龍文皆織成韈舄皆赤色舄用黑鈎純
黑飾舄首
皮弁服
永樂三年定皮弁用烏紗冒之前後各九縫每縫中
綴五采玉九縫及冠武弁貫簮繫纓處皆飾以金金簮
朱纓玉圭如冕服内制絳紗袍本色領褾襈裾
紅裳如冕服内裳制但不織章數中單以素紗為之
如深衣制紅領褾襈裾領織黻文十一蔽膝隨裳色本
色緣有紃施于縫中其上玉鈎二玉佩如冕服内制
但無雲龍文有小綬四采以副之大帶大綬韈
舄赤色皆如冕服内制
常服
洪武元年定烏紗折上巾
永樂三年定冠烏紗折角向上巾(亦名翼善冠親郡王及世子俱同)
袍赤色盤領窄袖前後及兩肩各金織蟠龍一帶用玉
靴皮為之
冊寳
冊用金二片長闊規制盝匣妝飾悉與皇后冊同
寳用金龜紐朱綬文用篆書曰皇太子之寳方厚規制
池匣妝飾亦與皇后寳同
皇太子妃冠服
禮服
洪武三年定與皇妃同
永樂三年定九翬四鳳冠漆竹絲為圓匡冒以翡翠
上飾翠翬九金鳳四皆口銜珠滴珠翠雲四十片大珠
花九樹(皆牡丹花每樹花一朵半開一朵蕊頭二箇翠葉九葉)小珠花如大珠花
之數(皆穰花飄枝每枝花一朵半開一朵翠葉五葉)雙博鬢(左右共四扇)飾以鸞鳳
皆垂珠滴翠口圈一副上飾珠寳鈿花九翠鈿如其數
托裏金口圈一副珠翠面花事珠排環一對珠皂羅
額子描金鳳文用珠二十一顆翟衣深青為質織翟
文九等(凡一百三十八等)間以小輪花紅領褾襈裾織金雲龍
文紵絲紗羅隨用中單玉色紗為之紅領褾襈裾領
織黻文十一或用線羅蔽膝隨衣色織翟為章二等
間一小輪花三以緅為領緣織金雲龍文紵絲紗羅隨
用玉榖圭長七寸剡其上瑑榖文以錦約其下并韜
玉革帶青綺鞓描金雲鳳文玉事件十金事件四
大帶表裡俱青紅相半其末純紅而下垂織金雲鳳文
上以朱緣下以綠緣并青綺副帶一綬四采赤白縹
綠纁質皆織成間施二玉環小綬三色同大綬玉佩
二珩以下瑑飾雲鳳文描金上有金以小綬四采副
之四采赤白縹綠纁質織成青韈舄韈以青線羅為
之舄用青綺飾以描金雲鳳文皂線純每舄首加珠三
顆
常服
洪武三年定犀冠刻以花鳳首飾釧鐲用金玉珠寳
翠諸色團領衫金繡鸞鳳惟不用黃帶用金玉犀
四年又定與皇妃同
永樂三年定燕居冠以皂縠為之附以寳博山止飾
寳珠一座翊以二珠翠鳳皆口銜珠滴前後珠牡丹花
二朵蕊頭八個翠葉三十六葉翠珠穰花鬢二朵珠翠
雲十六片翠雲圈一副金寳鈿花九上飾珠九顆金鳳
一對口銜珠結雙博鬢(左右共四扇)飾以鸞鳳金寳鈿十八
邊垂珠滴金簮一對珊瑚鳳冠觜一副大衫霞帔衫
用紅色紵絲紗羅隨用霞帔深青為質織金或繡或鋪
翠圈金飾以珠紵絲紗羅隨用玉墜子瑑鳳文四䙆
襖子(即褙子)桃紅色金繡團鳳文紵絲紗羅隨用鞠衣
青色胸背鸞鳳雲文用織金或繡或加鋪翠圈金飾以
珠或素除黃外餘色并紵絲紗羅隨用大帶青線羅
為之有緣餘或紅或綠各隨鞠衣色緣襈襖子青色
紅領褾襈裾織金采色雲鳳文紵絲紗羅隨用緣襈
裾紅色綠緣襈織金采色花雲文紵絲紗羅隨用玉
帶青綺鞓描金雲鳳文玉事件十金事件三玉花采結
綬以紅綠線羅為結上有玉綬花一瑑雲鳳文綬帶上
玉墜珠六顆并金垂頭花瓣四片小金葉六個紅線羅
繫帶一白玉雲樣玎璫二如佩制每事上有金鈎一
金如意雲蓋一件兩面鈒雲鳳文下懸紅組五貫金方
心雲板一件兩面亦鈒雲鳳文俱襯以紅綺下垂金長
頭花四件中有小金鐘一箇末綴白玉雲朵紅青襪
舄與前翟衣内制同
親王冠服(冊寳附)
親王助祭謁廟正旦冬至等朝服則服衮冕(見諸司職掌)
受冊納妃亦如之朔朢朝降詔降香進表四夷朝貢
朝覲則服皮弁(見集禮)
衮冕
洪武二十六年定衮冕九章冕五采玉珠九旒紅
組纓青纊充耳金簮導圭長九寸二分五釐青衣
纁裳衣五章織山龍華蟲火宗彛裳四章織藻粉米黼
黻白紗中單黻領青緣蔽膝隨裳色織火山二章
革帶金鈎䚢佩玉綬五采赤白玄縹綠織成純赤
質三百二十首小綬三色同大綬間織三玉環大帶
表裏白羅朱緣綠白韈朱履
永樂三年定冕冠玄表朱裏前圓後方前後各九旒
每旒各五采繅九就貫五采玉九赤白青黃黑相次玉
衡金簮玄紞垂青纊充耳(用青玉)承以白玉瑱朱紘纓
玉圭長九寸二分五釐以錦約其下并韜衮服九章
青衣五章龍在肩山在背火華蟲宗彛在袖每袖各三
皆織成本色領褾襈裾纁裳四章織藻粉米黼黻各二
前三幅後四幅不相屬共腰有襞積本色綼裼中單
以素紗為之青領褾襈裾領織黻文十一蔽膝隨裳
色四章織藻粉米黼黻各二本色緣有紃施於縫中其
上玉鈎二玉佩如東宫佩制自珩以下瑑雲龍文上
有金鈎小綬四采以副之四采赤白縹綠纁質大帶
素表朱裏在腰及垂皆有綼上綼以朱下綼以綠紐約
用青組大綬四采赤白縹綠小綬三采間施二玉環
龍文皆織成纁質韈舄皆赤色舄用黑鈎純黑飾舄
首
皮弁服
永樂三年定皮弁用烏紗冒之前後各九縫每縫中
綴五采玉九縫及冠武弁貫簮繫纓處皆飾以金金簮
朱纓玉圭如冕服内制絳紗袍本色領褾襈裾
紅裳如冕服内裳制但不織章數中單以素紗為之
如深衣制紅領褾襈裾領織黻文十一蔽膝隨裳色
本色緣有紃施于縫中其上玉鈎二玉佩如冕服内
佩制但無雲龍文有小綬四采以副之大帶大綬
韈舄俱如冕服内制
常服
永樂三年定冠袍帶靴俱與東宫同
保和裳服
嘉靖七年定冠制以燕弁為凖親王用九&KR1645;世子用
八&KR1645;郡王用七&KR1645;俱去簮與五玉後山皆一扇為之分
畫為四郡王長子冠如忠靜之制用五&KR1645;服用青深青
緣前後方龍補各一身用素地邊用雲其補子郡王長
子織金為之襯用深衣玉色帶青表綠裏緣緣履用皂
綠結白韈
冊寳
冊用金二片長闊規制盝匣妝飾與皇太子冊同
寳用金龜紐依周尺方五寸二分厚一寸五分其文曰
某王之寳池匣籹飾與皇太子寳同但太子寳盝匣雕
蟠龍王則雕蟠螭
親王妃冠服
王妃受冊助祭朝會則服禮服(見集禮)
禮服
洪武三年定冠飾以九翬四鳳花釵九樹小花如大
花之數兩鬢博九鈿翟衣青質五色九等繡翟編次於
衣及裳素紗中單黻領朱縠褾襈裾蔽膝隨裳色以緅
為領緣繡翟為章二等大帶隨衣色玉革帶青韈舄佩
綬
永樂三年定九翟冠二頂冠以皂縠為之附以翠博
飾以火珠翟二小珠翟三翟翠四皆口銜珠滴冠中寳
珠一座前後珠牡丹花二朵蕊頭八箇翠葉三十六葉
珠翠穰花鬢二朵承以小連雲六片翠頂雲一座上飾
珠九顆珠翠雲十一片翠口圈一副金寳鈿花九箇上
用珠九顆金鳳一對口銜珠結金簮一對珠翠牡丹
花穰花各二朵面花二對梅花環四珠環各一雙大
衫霞帔衫用大紅紵絲紗羅隨用霞帔以深青為質金
繡雲霞鳳文紵絲紗羅隨用金墜子亦鈒鳳文四䙆
襖子(即禙子)桃紅色金繡團鳳文紵絲紗羅隨用鞠衣
青色如深衣制胸背金繡雲鳳文紵絲紗羅并各色隨
用惟不用黃燕居服用素大帶青線羅為之有緣或
用紅羅玉穀圭長七寸剡其上瑑榖文以錦約其下
并韜(公主不用圭)玉革帶青綺鞓描金雲鳳文玉事件十金
事件三玉花采結綬以紅綠絲羅為結上有玉綬花
一瑑寳相花玉綬帶上玉珠墜六顆并金垂頭花板四
片小金葉六箇紅線羅繫帶一玉佩二如東宫妃
佩制珩以下瑑雲鳳文描金上有金鈎青韈舄韈以
青線羅為之舄用青綺飾以描金雲鳳文皂線純每舄
首加珠三顆
常服
洪武三年定犀冠刻以金鳳首飾釧鐲用金玉珠寳
翠諸色團領衫金繡花鳳惟不用黃帶用金玉犀
洪武四年定與皇妃同
公主冠服
禮服常服
洪武三年定與親王妃同
冊印
冊用銀二片長闊規制悉與親王冊同
印用金龜鈕依周尺方五寸二分厚一寸五分其文曰
某國公主之印綬用朱印池用金池匣妝飾亦與親王
同但親王飾蟠螭公主則用飾蟠鳳駙馬冠服見文武
冠服内與侯同
世子冠服
世子遇聖節千秋節并正旦冬至進賀表箋及其父
王生諸節慶賀皆服衮冕
衮冕
洪武二十六年定衮冕七章冕三采玉珠七旒五組
纓青纊充耳金簮導圭長九寸青衣纁裳七三章
織華蟲火宗彛裳四章織藻粉米黼黻素紗中單青
領襈赤□革帶佩白玉玄組綬綬紫質用紫黃赤
三采織成章織三白玉環白韈赤舄
永樂三年定冕冠玄裏朱表前圓後方前後各八旒
每旒五采繅八就各貫三采玉珠八赤白青色相次玉
衡金簮玄紞垂青纊充耳(用青玉)朱紘纓承以白玉瑱
玉圭長九寸以錦約其下并韜青衣纁裳七章青衣
三章火一在肩其二與華蟲宗彛各三在兩袖皆織成
本色領褾襈裾纁裳四章織藻粉米黼黻各二前三幅
後四幅不相屬共腰有襞積本色綼裼中單以素紗
為之青領褾襈裾纁領織黻文九蔽膝隨裳色四章
織藻粉米黼黻各二本色緣有紃施於縫中其上玉鈎
二玉佩二如親王之佩制珩以下緣雲龍文上有四
鈎以小綬四采副之四采赤白縹綠纁質大帶素表
朱裏在腰及垂皆有綼上綼以朱下綼以綠紐約用青
組大綬四采赤白縹綠纁質小綬三采間施二玉環
皆織成韈舄皆赤色舄用黑約純黑飾舄首
皮弁服
永樂三年定皮弁用烏紗冒之前後各八縫每縫中
綴三采玉八縫及冠武并貫簮繫纓處皆飾以金金簮
朱纓玉圭如冕服内制絳紗袍本色領褾襈裾
紅裳如冕服内裳制但不織章數中單以素紗為之
如深衣制紅領縹襈裾領織黻文九蔽膝隨裳色本
色緣有紃施于縫中其上玉鈎二玉佩如冕服内佩
制但無雲龍文有小綬四采以副之大帶大綬
韈舄俱如冕服内制
常服
永樂三年定冠袍帶靴俱與親王同
保和冠服制見前
世子妃冠服
禮服常服
永樂三年定與親王妃同但冠用七翟
郡王冠服
衮服
永樂三年定冕冠玄表朱裏前圓後方前後七旒每
旒五采繅七就各貫玉珠七赤白青色相次玉衡金簮
玄紞垂青纊充耳(用青玉)朱紘纓承以白玉瑱玉圭長
九寸以錦約其下并韜青衣纁裳五章青衣三章粉米
一在肩其二并藻宗彛各三在兩袖皆織成本色領褾
襈裾纁裳二章織黼黻各二前三幅後四幅不相屬共
腰有襞積本色綼裼中單以素紗為之青領褾襈裾
領織黻七蔽膝隨裳色二章織黼黻各二本色緣有
紃施於縫中其上玉鈎二玉佩如親王佩制珩以下
瑑雲龍文上有金鈎以小綬四采副之四采赤色縹綠
纁質大帶素表朱裏在腰各垂皆有綼上綼以朱下
綼以綠紐約用青組大受四采赤白縹綠纁質小綬
三采間施二玉環皆織成韈舄皆赤色舄用黑鈎純
黑飾舄首
皮弁服
永樂三年定皮弁用烏紗冒之前後各七縫每縫中
綴三采玉七縫及冠武并貫簮繫纓處皆飾以金金簮
朱纓玉圭如冕服内制絳紗袍本色領褾襈裾
紅裳如冕服内裳制但不織章數中單以素紗為之
如深衣制紅領褾襈裾領織黻文七蔽膝隨裳色本
色緣有紃施於縫中其上玉鈎二玉佩如冕服内制
但無雲龍文有小綬四采以副之大帶大綬韈
舄俱如冕服内制
常服
永樂三年定冠袍帶靴俱與親王同
保和冠服制見前
郡王妃冠服
禮服
永樂三年定七翟冠二頂冠以皂縠為之附以翠博
山飾以大珠翟二小珠翟三翠翟四皆口銜珠滴冠中
寳珠一座前後珠牡丹花二朵蕊頭八箇翠葉三十六
葉珠翠穰花鬢二朵承以小連雲六片翠頂雲一座飾
以珠五顆珠翠雲十一片翠口圈一副金寳鈿花八箇
上用珠八顆金翟一對口銜珠結金簮一對珠翠牡
丹花穰花各二朵面花二對梅花環四珠環各一對
大衫霞帔衫用大紅紵絲紗羅隨用霞帔以深青為質
金繡雲霞翟文紵絲紗羅隨用金墜子亦鈒翟文四䙆
襖子(即褙子)桃紅色金繡翟文紵絲紗羅隨用鞠衣青
色胸背金繡雲翟文紵絲紗羅并各色隨用惟不用黃
燕居服用素大帶青線羅為之有緣或用紅羅玉
縠圭長七寸剡其上瑑縠文以錦約其下并韜玉革帶
青綺鞓描金雲翟文玉事件十金事件三玉花采結綬
以紅綠線羅為結上有玉綬花一瑑寳相花文綬帶上
玉墜珠六顆并金垂頭花板四片小金葉六箇紅線羅
繫帶一玉佩二如親王妃佩制珩以下瑑金翟文描金
上有金鈎青韈舄韈以青線羅為之舄用青綺飾以
描金翟文皂線純每舄首加珠三顆
常服
永樂三年定俱與親王妃同
長子冠服
朝服
七梁冠大紅素羅衣白素紗中單大紅素羅裳及蔽膝
大紅素羅白素紗二色夾帶玉朝帶丹礬紅花錦錦雞
綬玉佩象牙笏白絹韈皂雲皮頭履鞋
公服
皂縐紗幞頭大紅素紵絲衣玉革帶
常服
烏紗冒大紅紵絲織金獅子開䙆圓領玉束帶皂皮銅
線靴
保和冠服制見前
長子夫人冠服
珠翠五翟冠大紅紵絲大衫深青紵絲金繡翟雞□子
青羅金繡翟雞霞帔金墜頭
郡主冠服
永樂三年定與郡王妃同惟不用圭及少四珠環一
對
將軍以下冠服
鎮國將軍冠服與長子同鎮國將軍夫人冠服與長
子夫人同
輔國將軍冠服與鎮國將軍同惟冠六梁帶用犀輔
國將軍夫人冠服與鎮國將軍夫人同惟冠用四翟抹
金銀墜頭
奉國將軍冠服與輔國將軍同惟冠五梁帶用金鈒
花常服大紅織金虎豹奉國將軍淑人冠服與輔
國將軍夫人同惟□子霞帔金繡孔雀文
鎮國中尉冠服與奉國將軍同惟冠四梁帶用素金佩
用藥玉鎮國中尉恭人冠服與奉國將軍淑人同
輔國中尉冠服與鎮國中尉同惟冠三梁帶用銀鈒花
綬用盤鵰公服用深青素羅常服用紅織金熊羆
輔國中尉宜人冠服與鎮國中尉恭人同惟冠用翟
褙子霞帔金繡鴛鴦文銀墜頭
奉國中尉冠服與輔國中尉同惟冠二梁帶用素銀綬
用練雀幞頭黑膝常服紅織金彪奉國中尉安人
冠服與輔國中尉宜人同惟大衫用丹礬紅褙子霞佩
金繡練雀文
縣主冠服珠翠五翟冠大紅紵絲大衫深青紵絲金繡
孔雀褙子青羅金繡孔雀霞帔抹金銀墜子頭
郡君冠服同縣主惟冠用四翟褙子霞帔繡鴛鴦文
縣君冠服與郡君同惟冠用三翟
鄉君冠服與縣君同惟大衫用丹礬紅褙子霞帔金繡
練雀文
儀賓冠服凡朝服公服常服俱照品級與文武官同惟
笏皆用象牙常服花樣視武官
弘治十三年定郡主儀賓鈒花金帶胸背獅子縣
主儀賓鈒花金帶郡君儀賓光素金帶胸背俱虎豹
縣君儀賓鈒花銀帶鄉君儀賓光素銀帶胸背俱
彪故違僭用者革去冠帶戴平頭巾與本處儒學讀書
習禮三年方許復職
文武官冠服
朝服
凡大祀慶成正旦冬至聖節及頒降開讀詔赦進傳
制則文武官各服朝服(見諸司職掌)其武官應直守衛者
不拘此服
洪武二十六年定文武官朝服梁冠赤羅衣白紗中
單俱用青單飾領緣赤羅裳青緣赤羅蔽膝大帶用赤
白二色絹革帶佩綬白韈黑履一品至九品俱以冠上
梁數分等第公冠八梁加籠巾貂蟬立筆五折四柱
香草五段前後用玉為蟬侯冠七梁加籠巾貂蟬立
筆四折四柱香草四段前後用金為蟬伯冠七梁加
籠巾貂蟬立筆二折四柱香草二段前後二瑁為蟬俱
左插雉尾駙馬冠與侯冠同不用雉尾一品七梁
不用籠巾貂蟬革帶與佩俱用玉綬用綠黃赤紫色四
織成雲鳳四色花錦下結青絲網綬環二用玉笏用象
牙二品官冠六梁帶帶綬環用犀餘同一品三品
冠五梁革帶用金佩用玉綬用黃綠赤紫四色織絲成
雲鶴花錦下結青絲網綬環二用金笏用象牙四品
冠四梁革帶用金佩用藥玉餘同三品五品官三梁
革帶用銀鈒花綬用黃綠赤紫四色織成盤雕花錦下
結青絲網綬環二用銀鍍金笏用象牙六品七品冠
二梁御史加獬豸革帶用銀佩用藥玉綬用黃綠赤三
色絲織成練鵲花錦下結青絲網綬環二用銀笏用槐
木八品九品冠一梁革帶用烏角佩用藥玉綬用黃
綠二色絲織成鸂鶒花錦下結青絲網綬環二用銅笏
用槐木雜職未入流品人員若遇大朝慶賀進表隨
班行禮止用公服三十年奏准亦照九品官具朝服行
禮
嘉靖八年定梁冠照舊式上衣用赤羅青綠其長過
腰指七寸毋掩下裳中單白紗為之青緣下裳七幅前
三後四每幅三襞積羅青緣蔽膝綴革帶綬各照品
級花樣革帶之後佩綬繫而飾掩之其環亦各照品級
用玉犀金銀銅為之不以織於綬大帶表裏俱青惟兩
耳及下垂緣以綠色用青組約之革帶一品玉二品犀
三品四品金五品銀鈒花六品七品銀八品九品烏角
俱照舊式珮玉一如傳之制去雙滴及二珩其三品
以上用玉四品以下用藥玉各照舊襪履俱照舊式
祭服
凡上親祀郊廟社稷文武官分獻陪祀則服祭服(見集禮)
洪武二十六年定文武官陪祭服一品至九品青羅
衣白紗中單俱用皂領緣赤羅裳皂緣赤羅蔽膝方心
曲領其冠帶佩綬等第並同朝服又令品官家用祭服
三品以上去方心曲領四品以下并去佩綬又令雜職
祭服與九品同
嘉靖八年定凡上衣用青羅皂緣長與朝服同下裳
用赤羅皂緣制與朝服同蔽膝綬環大帶革帶佩玉襪
履俱與朝服同去方心曲領
公服
在京文武官每日晩朝奏事及侍班謝恩見辭則服
公服在外文武官每日清晨公座亦服之(見諸司職掌)後
常朝止便服惟朔朢俱公服朝參其武官應直守衛
者不拘此服
洪武二十六年定文武官公服用盤領右袵袍或紵
絲紗羅絹從宜製造袖寬三尺一品至四品緋袍五品
至七品青袍八品九品綠袍未入流雜職官袍笏帶與
八品以下同公服花樣一品用大獨科花徑五寸二品
小獨科花徑三寸三品散答花無枝葉徑二寸四品五
品小雜花紋徑一寸五分六品七品小雜花徑一寸八
品以下無紋幞頭黑漆紗二等展角長一尺二寸其雜
職官員幞頭用垂帶笏依朝服為之腰帶一品用玉或
花或素二品用犀三品四品用金荔枝五品以下用烏
角鞓用青革仍垂撻尾於下靴用皂凡公侯駙馬伯公
服服色花樣腰帶與一品同凡文武官公服花樣如無
從織買用素隨宜又令凡内外未入流雜職官幞頭展
角與入流官不用垂帶
常服
洪武三年定凡文武官常朝視事以烏紗帽圓領衫
束帶為公服一品玉帶二品花犀帶三品金鈒花帶四
品素金帶五品銀鈒花帶六品七品素銀帶八品九品
烏角帶
二十六年定公侯駙馬伯麒麟白澤文官一品二品
仙鶴錦雞三品四品孔雀雲雁五品白鷴六品七品鷺
鷥鸂鶒八品九品黃鸝鵪鶉練雀風憲官獬豸武官一
品二品獅子三品四品虎豹五品熊羆六品七品彪八
品九品犀牛海馬
凡常服制度
洪武二十三年定令官員人等衣服寬窄以身為度
文職官衣長自領至裔去地一寸袖長過手復回至肘
袖樁廣一尺袖口九寸公侯駙馬與文職官同武職官
衣長去地五寸袖長過手七寸袖樁一尺袖口僅出拳
凡束帶
洪武二十四年定公侯駙馬伯與一品同雜職未入
流官與八品九品同
凡服色禁制
洪武二十六年定令品官常服用雜色紵絲綾羅綵
繡庶民止用紬絹紗布不許别用又令官吏及軍民僧道
人等衣服幔帳並不許用玄黃紫三色并織就龍文違
者罪及染造之人其朝見人員四時並用顔色衣服不
許純素
景泰四年令錦衣衛指揮侍衛者得衣麒麟服色
天順二年令官民人等衣服不得用龍蟒飛魚斗牛大
鵬像生獅子四寳相花西番蓮大雲花樣并玄黃紫
及玄色樣黑綠柳黃姜黃明黃等色
成化二年令官民人等不許僭用服色花樣
弘治十三年奏准今後公侯伯及文武大臣各處鎮守
守備等官敢有違例奏討蟒衣飛魚等項衣服者該科
參駁科道糾劾該部執奏治以重罪
嘉靖六年令在京在外官民人等不許濫服五彩妝花
織造違禁顔色及將蟒龍造為女衣或加飾妝彩圖利
貨賣其朝貢夷人不許擅買違式衣服如違將買者賣
者一體挐問治罪
十六年題准令後在京在外文武官員除本等品級服
色及特賜外不許擅用蟒衣飛魚斗牛等項違禁華異
物色其大紅紵絲紗羅服惟四品以上官及在京九卿
翰林院詹事府春坊司經局尚寳司光禄寺鴻臚寺五
品堂上官經筵講官方許穿用其餘衙門雖五品官及
五品以下官經筵不係講官俱穿青綠錦繡遇有吉禮
止許穿紅布羢褐品官花樣照依品級公侯駙馬伯麒
麟白澤文官一品僊鶴二品錦雞三品孔雀四品雲雁
五品白鷴六品鷺鷥七品鸂鶒八品黃鸝九品鵪鶉雜
職官練鵲風憲官獬豸武官一品二品獅子三品四品
虎豹五品熊羆六品七品彪八品犀牛九品海馬不許
混同穿用錦衣衛侍衛指揮者得衣麒麟服色其餘帶
俸及不係侍衛人員及千百戸等官雖係侍衛俱不許
僭用
凡致仕罷間官員服色
洪武三年令年老致仕及侍親辭間官許用紗帽束帶
若為事黜降者服與庶人同
三十年令致仕官服色與見任同若遇朝賀及謝恩見
辭一體具服行禮
忠靖冠服
嘉靖七年定忠靖冠即古玄冠冠匡如制以烏紗冒
之兩山俱立於後冠頂仍方中微起三梁各壓以金線
邊以金緣之四品以下去金邊以淺色絲線緣之忠靖
服即古玄端服色改用深青以紵絲紗羅為之三品以
下用雲四品以下用素邊緣以藍青前後飾以本等花
樣補子深衣用玉色素帶如古大夫之帶制青表綠緣
邊并裏素履色用青綠縧結白襪凡王府將軍中尉
及左右長史審理正副紀善教授等官俱以品官之制
服之儀賓不得槩服在京七品以上官及八品以下
翰林院國子監行人司官在外方面官及府州縣正官
儒學教官及武官都督以上許服其餘不許
命婦冠服
禮服
凡命婦入内朝見君后在家見舅姑并夫及祭祀則
服禮服
洪武五年定凡命婦團衫以紅羅為之繡重雉為等
第一品九等二品八等三品七等四品六等五品五等
六品四等七品三等其餘不用繡雉
二十四年定命婦朝服公侯伯與一品同大袖衫用
真紅色一品至五品紵絲綾羅隨用六品至九品綾羅
隨用并紬絹霞帔褙子皆用深青緞疋公侯及一品二
品金繡雲霞翟文三品四品金繡雲霞孔雀文五品繡
雲霞鴛鴦六品七品繡雲霞練雀文大袖衫領闊三寸
兩領直下一尺間綴子三前身長四尺一寸二分後身
長五尺一寸内九寸八分行則摺起末綴鈕子二鈕在
掩鈕之下拜則放之袖長三尺二寸二分根闊一尺口
闊三尺五分落褶一尺一寸五分掩鈕二就用衫料連
尖長二寸七分闊二寸五分各于領下一尺六寸九分
處綴之于掩下各綴紐門一以紐住摺起後身之餘者
兜子亦用衫料兩塊斜剪上尖下平連尖長一尺六寸
三分每塊下平處各闊一尺五分縫合于領下一尺七
分處綴之上綴尖皆縫合以藏霞帔後垂之末者霞珮
二條各長五尺七寸闊三寸二分各繡禽七隨品級用
前四後三各繡臨末左右取尖長二寸七分前後分垂
横綴青羅襻子牽連並之前垂三尺三寸五分尖綴墜
子一後垂二尺三寸五分臨末插兜子内藏之墜子中
鈒花禽一四面雲霞文禽如霞帔隨品級用笏以象牙
為之圓首方脚長六寸四分闊一寸五分厚一分五釐
二十六年定一品冠用金事件珠翟五箇珠牡丹開
頭二箇珠半開三箇翠雲二十四片翠牡丹葉十八片
翠口圈一副上帶金寳鈿花八箇金翟二箇口銜珠結
二箇
二品至四品冠用金事件珠翟四箇珠牡丹開頭二箇
珠半開四箇翠雲二十四片翠牡丹葉一十八片翠口
圈一副上帶金寳鈿花八箇金翟二箇口銜珠結二箇
一品至二品霞帔用雲霞翟文鈒花金墜子□子用雲
霞翟文
三品至四品霞帔用雲霞孔雀文鈒花金墜子□子用
雲霞孔雀文
五品至六品冠用抹金銀事件珠翟三箇珠牡丹開頭
二箇珠半開五箇翠雲二十四片翠牡丹葉一十八片
翠口圈一副上帶抹金銀寳鈿花八箇抹金銀翟二箇
口銜珠二箇
五品霞帔用雲霞鴛鴦文鍍金鈒花銀子墜□子用雲
霞鴛鴦文
六品霞帔用雲霞練鵲文鈒花銀墜子□子用雲霞練
鵲文
七品至九品冠用抹金銀事件珠翟二箇珠月桂開頭
二個珠半開六箇翠雲二十四片翠月桂葉一十八片
翠口圈一副上帶抹金銀寳鈿花八箇抹金銀翟二箇
口銜珠結子二箇
七品霞帔墜子□子與六品同
八品九品霞帔用繡纏枝花墜子與七品同□子繡摘
枝團花
常服
洪武二十四年定命婦常服用顔色團領衫
進士巾服
洪武初年定進士巾如今烏紗帽之製頂微平展角
闊寸餘長五寸許絲以垂帶皂紗為之深色藍羅袍緣
以青羅袖廣而不殺革帶青鞓飾以黑角垂撻尾於後
笏用槐木廷試後赴國子監領出傳臚日服之至上表
謝恩後謁先師孔子行釋菜禮畢始易常服其巾袍等
仍送國子監交收
狀元冠服
朝冠二梁朝服緋羅為之圓領白絹中單錦綬全蔽膝
全槐笏一把紗帽一頂光素銀帶一條藥玉佩一副朝
靴氊襪各一雙(俱内府製造)禮部官引至御前頒賜上表謝
恩日服之
生員巾服
洪武二十四年定生員襴衫用玉色布絹為之寬袖
皂緣皂縧軟巾垂帶
吏員巾服
洪武四年定各衙門掾史令史書吏司吏典吏穿皂
盤領衫繫絲縧戴四方平頂巾
十四年定吏員皂衣改用青衣
二十年定令史典吏皆服吏巾巾樣不與庶民同
士庶巾服(公使人等附)
洪武三年定士庶初帶四帶巾今改四方巾用雜色
盤領衣不許用黃執仗之士首服鏤金額交脚幞頭服
諸色辟邪寳相花裙襖銅葵花束帶皂紋靴刻期冠方
頂巾衣胸背鷹鷂花腰線襖子諸色闊絲匾縧象牙雕
花環行縢八帶鞋皂隸冠圓頂巾衣皂衣
又令庶民男女衣服並不得僭用金繡錦綺紵絲綾羅
許用紬絹素紗其首飾釧鐲並不許用金玉珠翠止用
銀鞋不得裁製花樣金錦妝飾
四年定皂隸公使人穿皂盤領衫戴平頂巾繫白□
䙏帶牌
六年令庶民巾環不得用金玉瑪瑙珊瑚琥珀未入流
品者並同庶民帽不得用頂帽珠許用水晶香木校尉
只絲束帶幞頭靴鞋刻期雕刻雜花象牙縧環外餘同
庶民
十四年令農民之家許穿紬紗絹布商賈之家止許穿
絹布如農民之家但有一人為商賈者亦不許穿紬紗
又令校尉用金鵝帽黑漆戧金荔枝改作銅釘樣每
五釘攢就四面稍起邊欄鞓用青緊束之各衙門祇禁
原穿皂衣改用淡青又令僧道服色禪僧茶褐常服
青縧玉色伽裟講僧玉色常服絲縧淺紅伽裟教僧皂
常服黑縧淺紅袈裟僧官皆如之道士常服青法服朝
服皆用赤色道官亦如之惟僧錄司官袈裟道錄司官
法服朝服皆綠紋飾以金
二十二年令將軍力士校尉旗軍常戴頭巾或&KR1845;腦官
下舍人并儒士吏員民人常戴本等頭巾鄉村農夫許
戴斗笠蒲笠出入市井不禁不親農業者不許
二十三年令耆民儒士生員衣制同文職惟袖長過手
復回不及肘三寸庶民依長去地五寸袖長過手六寸
袖樁廣一尺袖口五寸軍人衣長去地七寸袖長過手
五寸袖樁廣不過一尺窄不過七寸袖口僅出拳
二十五年令文武官同籍父兄伯叔弟姪子壻及儒士
生員吏典知印承差欽天監天文生太醫院醫士瑜珈
僧正一道士將軍散騎舍人帶力之人正五馬軍小旗
教讀大誥師生許穿靴校尉力士遇上直許穿出外不
許其庶民商賈技藝步軍及軍下餘丁管步軍總小旗
官下家人火者皂隸伴當在外醫卜隂陽人皆不許止
許穿皮札䩺其北平山西山東陜西河南并直隸徐州
地寒人民許穿牛皮直縫靴
二十六年禁官民步卒人等不許服對襟衣惟騎士不
拘
正德元年禁商販吏典僕役娼優下賤皆不許服用貂
裘僧道隸卒下賤之人俱不許服用紵絲紗羅綾錦
十六年禁軍民人等如有穿紫花罩甲等服或禁門或
四外遊走者許緝事并地方人等擒挐
萬歷二年禁舉人監生生儒下至民庶奴隸之輩有僭
戴忠靖金線冠巾穿錦綺鑲履及張傘蓋戴煖耳者聽
五城御史嚴挐重責枷示仍送問
士庶妻冠服(婢使人等附)
洪武三年定士庶妻首飾許用銀鍍金耳環用金珠
釧鐲用銀服淺色團衫許用紵絲綾羅紬絹
五年令凡民間婦人禮惟用紫染色絶不用金繡凡婦
人袍衫止用紫綠桃紅及諸淺淡顔色不許用大紅鴉
青黃色帶用藍絹布凡女子在室者服飾之制皆作三
小髻金釵珠頭&KR2254;窄袖褙子凡婢使人等綰高頂髻用
絹布狹領長襖長裙小婢使綰雙髻用長袖短衣長裙
成化十年令禁官民人等婦女不許僭用渾金衣服寳
石首飾
正德元年令軍民婦女不許用銷金衣服帳幔寳石首
飾鐲釧及娼妓不許用金首飾銀鐲釧犯者本身家長
夫男匠作各治重罪
教坊司冠巾服
洪武三年定樂藝冠青卍字頂巾繫紅綠□䙏樂妓
則帶明角冠皂褙子不許與庶民妻同御前供奉俳長
皆服鼓吹冠紅羅胸背小袖袍紅絹□䙏皂靴色長皆
服鼓吹冠紅青綠紵絲彩畫百花袍紅絹□䙏歌工皆
服弁冠紅羅織金胸背大袖袍紅生絹錦領中單黑角
束帶紅熟絹錦脚袴皂皮琴鞋白棉布夾襪樂工服色
與歌工同
凡教坊司官常服冠帶與百官同至御前供奉執粉漆
笏服黑膝幞頭黑綠羅大袖襴袍黑角偏帶皂靴
又令教坊司伶人常服綠色巾以别士庶之服
又令樂人戴鼓吹冠不用錦縧惟用紅□䙏服色不拘
紅綠
又令教坊司婦人不許帶冠穿禙子
又令樂工當承應許穿靴出外不許
又令樂人衣服許用明綠桃紅玉色水紅茶褐顔色不
得穿用俳色長樂工俱戴黑頭巾繫雜色縧
凡中宫供奉女樂奉鑾等官妻本色鬏髻青羅圓領提
調女樂服黑膝唐巾大紅羅銷金花圓領鍍金花帶皂
靴歌章女樂服黑膝唐巾大紅羅銷金裙襖子胸帶大
紅羅抹額青綠羅衫畫雲肩描金牡丹花皂靴奏樂女
樂服色與歌章同
房屋器用等第
國初著令凡官民服色冠帶房屋鞍馬貴賤各有等
第上可以兼下下不可以僭上官員任滿致仕與見
任同其父祖有官身歿非犯除名不叙子孫許居父
祖房舍及衣服車馬有官者依品級其御賜者及軍
官軍人服色不在禁例又禁凡服色器皿房屋等項
並不許雕刻刺綉古帝王后妃聖賢人物故事及日
月龍鳳獅子麒麟犀象等形所以辨上下定民志至
今遵守不敢違越其禁制備列於後
凡房屋
洪武二十六年定官員蓋造房屋并不許歇山轉角
重簷重拱繪畫藻井其樓房不係重簷之例聽從自便
公侯前&KR0550;七間或五間兩厦九架造中堂七間九架
後堂七間七架門屋三間五架門用金漆及獸面擺錫
環家廟三間五架俱用黑板瓦蓋屋脊用花樣瓦獸梁
棟斗栱簷桷用綵色繪飾窗枋柱用金漆或黑油飾其
餘廊廡庫厨寺從屋房宜從蓋造俱不得過五間七架
一品二品&KR0550;堂五間九架屋脊許用瓦獸梁棟斗栱
簷桷用青碧繪飾門屋三間五架門用綠油及獸面擺
錫環三品至五品&KR0550;堂五間七架屋脊瓦獸梁棟簷
桷用青碧繪飾正門三間三架門用黑油擺錫環六
品至九品&KR0550;堂三間七架梁棟止用土黃刷飾正門一
間三架黑門鐵環一品官房舍除正&KR0550;外其餘房舍
許從宜蓋造比正屋制度務要減小不許太過其門窗
戶牖並不許用硃紅油漆庶民所居房舍不過三間五
架不許斗栱及綵色妝飾
又定在京功臣宅舍地勢寬者住宅後許留空地十丈
左右邊各許留空地五丈若見住舊居所在地勢窄隘
止仍舊居不許那移軍民以留空地官員之家住宅照
依前定丈尺不許多留空地過此即便退出令子孫赴
官告給園地另於城外量撥功臣之家不許于住宅前
後左右多占地丈蓋造亭館或開掘池塘以為遊翫公
侯内外文武四品以上官不得令子孫家人于市肆開
張鋪店生放錢債及出外行商中鹽興販物貨
三十五年申明軍民房屋不許蓋造九五間數一品二
品&KR0550;堂各七間六品至九品&KR0550;堂棟梁止用粉青刷飾
庶民所居屋從屋雖十所二十所隨聽宜蓋但不得過
三間
正統十二年令庶民房屋架多而間少者不在禁限
凡車輿
洪武元年定並不得雕飾龍鳳紋職官一品至三品
許用間金妝飾銀螭繡帶青幔四品五品素獅子頭繡
帶青幔六品至九品用素雲頭素帶青幔轎子比同車
製庶民居用黑油齊頭平頂皂幔轎子比同車製並不
許用雲頭
六年令凡車舟坐轎除紅漆外許雜色漆飾五品以上
車同青幔餘并不許其坐轎止許婦人及官民老疾者
乘之
景泰四年令在京三品以上許乘轎其餘不許違例在
外各衙門俱不許乘轎
弘治七年申明兩京及在外文武官員除奉有旨及文
武例應乘轎者止許四人扛擡其兩京五府管事并内
外鎮守守備等項公侯伯都督等官不分老少皆不許
乘轎違例乘轎及擅用八人者指實奏聞
萬歷三年奏准武職衙門及勲戚等官俱不許僭用四
人帷轎與肩輿及擅用交床上馬違者聽科道官及巡
視衙門參奏重處指揮以下京衛調外衛調邊衛俱帶
俸差操
凡傘蓋
洪武元年令庶民並不許用羅絹涼傘許用油紙雨傘
三年令京城内一品二品許用傘蓋其餘止許用雨傘
京城外聽用之十六年令尚書侍郎左右都御史通政
使太常卿應天府尹國子監祭酒翰林等學士許張傘
蓋
二十六年定一品二品銀浮屠頂茶褐羅表紅絹裏
三簷三品四品用紅浮屠頂茶褐羅表紅絹裏三簷以
上傘蓋俱用黑色茶褐兩傘俱用紅油絹五品用紅浮
屠頂青羅表紅絹裏兩簷雨傘同四品六品至九品用
紅浮屠頂青絹表紅絹裏兩簷雨傘俱用油紙
三十五年申明官員傘蓋不許用金繡硃紅妝飾公侯
駙馬伯與一品二品同
成化九年令兩京官員油傘遇雨任用其涼傘京城内
不許張設若出郊在外不拘此限
凡鞍轡
洪武元年令庶民不得描金惟用銅鐵妝飾
二十六年定公侯一品二品用銀減鐵事件䩞用描
銀三品至五品用銀減鐵事件䩞用油畫六品至九品
用擺錫鐵事件䩞用油畫
三十五年申明官民人等鞍轡馬頷下纓并鞦轡俱用
黑色不許用紅纓及描金嵌金天青硃紅妝軍民用鐵
事件黑綠油䩞
凡帳幔
洪武元年令並不許用赭黃龍鳳文職官一品至三品
許用金花刺繡紗羅四品五品刺繡紗羅六品以下許
用素羅庶民用紗絹
三年令職官一品至五品帳幔許用綾羅紗被褥用紵
絲錦繡六品至九品帳幔許用紗絹被褥用綾羅紬絹
庶民用紬絹布
凡器皿
洪武二十六年定公侯一品二品酒注酒盞用金餘
用銀三品至五品酒注用銀酒盞用金六品至九品酒
注酒盞俱用銀餘皆用磁漆木器並不許用硃紅及抹
金描金雕琢龍鳳文庶民酒注用錫酒盞用銀餘磁漆
又令官員牀面屏風槅子並用雜色漆飾不許雕刻
龍鳳文並金飾硃漆又令軍官軍士應用弓矢止是
黑漆弓袋箭囊並不許用硃漆描金妝飾
三十五年申明官民人等不許僭用金酒爵其椅桌木
器之類亦不許用硃紅金飾
正德十六年奏准職官一品二品器皿不許用玉止許
用金以為定例其商賈技藝之家器皿不許用銀與庶
民同官吏人等不許僭用金酒爵其椅桌木器之類並
不許用硃紅金飾
凡寺觀菴院
洪武三年令除殿宇梁棟門窗神座案桌許用紅色其
餘僧道自居房舍並不許起造斗栱彩畫梁棟及僭用
紅色什物牀榻椅子
六年令凡各處僧道寺觀金彩妝飾神佛龍鳳等像除
舊有外不許再造
天順八年詔京城内外寺觀今後不許增修請額
禮部志稿卷十八
