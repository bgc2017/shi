禮部志稿卷五十八
明俞汝楫編
列傳
郎署
滕員
滕員字尚默建之甌寧人幼以開敏聞於鄉年十一補
郡庠弟子員未幾領鄉薦卒業太學聲譽焯焯日起同
舍生咸心服之正統己未吏部考選居優等得廣之韶
州府同知一時同選者咸謂君才與官宜無異言者之
任值歲歉公私無積貯守以下無藉手地員至傾嚢得
白金若干兩告糴鄰郡命里耆籍民之窘甚者朝夕給
之全活數千人郡治舊為淮王府王遷國之饒得請復
為郡其規制奢大非人臣所宜居又吏胥公退無所於
處往往雜就民居員截長縮大削雕還樸復為郡治如
常式又度地為吏舍限其出入絶吏民交搆之弊自昔
郡吏惟取充數鮮有通文墨者動輒假手他人員痛革
之凡上下文移具為成式以示吏俾其如式草創而為
之潤色焉受其指畫後為通習所郡地界江閩湖三藩
之衝主戶少而客戶多少拂其意輒相扇弗靖而翁源
乳源二邑尤甚員躬巡行省揭榜開諭許其占籍遂與
編戶無異凡郡之政員方一一興革之以丁内艱解任
吏民不忍員去至有垂涕者比聞員服闋當之京耆老
數百人詣闕乞再任之朝議已除代者不允員適至遂
有祠部之除清白之操賢能之聲著聞遠近在郎署踰
三年為正統己巳扈駕北狩歿于王事明年蒙恩褒䘏
進其階為奉政大夫
孫洪
孫洪字伯大山東昌邑縣人景泰五年進士授兵部主
事遷郎中丁憂服闋改禮部郎中成化間歴陞河南右
參政左右布政使遷右副都御史巡撫大同以威寧海
子之捷進左副都御史食正二品俸進右都御史巡撫
河南後為周府儀賓劉宣所奏下獄尋命致仕洪有幹
局為參政時以贊畫撫治流民有勞巡撫河南奏停王
府造作蠲逋負浚滏河以興水利人頗稱之其為儀賓
所奏亦王府怨之而致是云
杜謙
杜謙字益之直隸昌黎人景泰五年進士授工部主事
管理吕梁洪三年考滿改禮部主事陞員外郎中用尚
書姚䕫薦擢浙江右參政歴左右布政司召為順天府
尹尋陞工部侍郎成化二十三年為言者所劾因陳乞
致仕許之後以詔書恩進階資善大夫卒賜祭葬如例
謙少有孝行居浙江時人稱為重厚長者子源亦第進
士官至青州知州
高敞
高敞字德廣直隸崑山縣人成化八年進士授禮部主
事歴陞員外郎郎中順天府丞以父憂服闋改應天府
進府尹在禮部時數奉使於外歲無寧居畿内饑嘗上
疏請發内帑銀五萬兩賑濟所活甚衆及為府尹政頗
尚平易然亦無大治績云
于冕
于冕字景瞻浙江錢塘縣人少保兵部尚書謙之子景
泰元年以謙功廕授世襲副千戶謙死冕亦從坐謫戍
龍門屢上書訟其父冤憲宗登極謙冤昭雪並復冕官
冕自陳不願武職改兵部員外郎累陞禮部郎中南京
太僕寺少卿應天府府尹致仕卒於家賜祭葬如例冕
雖不由科目然頗涉書史有幹局歴官能舉其職不愧
其父云
王沂
王沂字希曾直隸武進縣人南京吏部尚書㒜之子成
化十一年進士授禮部主事歴陞員外郎郎中山東右
參政湖廣右參政丁父憂服闋轉山東左布政使弘治
十四年陞右副都御史巡撫真定等府兼提督紫荆三
關累疏乞休不允卒于官年六十二訃聞賜祭葬給驛
歸其喪沂嚴毅謹恪天性孝友在禮部時外國以獅子
來貢希重賞又有貢刀劍數至三萬者沂言夷人貪詐
無厭量損其賜直且定數註為例憲朝上賓凡山陵廟
祧遷祔之議儀文草創多所考據及巡撫時賦役繁重
力為裁省滹沱河水溢壊民田廬奏請築堤捍之功成
賜綺幣奬勞自處儉約家雖富無貴侈態居官二十餘
年終始一致人以為有父風云
陳鎬
陳鎬字宗之其先會稽人占籍南京欽天監成化丙午
舉應天鄉試第一明年舉進士授禮部主事改南京吏
部歴陞員外郎中山東按察副使提督學校轉江西參
政尋陞湖廣右布政使平漢沔劇盜有功庚午進都察
院右副都御史巡撫湖廣明年以病乞歸命未下而卒
鎬明敏有吏幹董學時較閱精當得士心巡撫時漢沔
之盜黨未平建議散其衆歸農衆頼以安鎬與弟欽同
科進士而皆有才名欽亦為廣東提學副使
蔡清
蔡清字介夫泉州府晉江縣人福建鄉試第一成化甲
辰進士授祠祭主事改稽勲尋署騐封員外郎以父憂
歸服闋除主客轉南京文選郎中乞終養歸遂丁母憂
服闋即其家拜江西按察司副使提調學校屢辭始就
職旋復乞致仕去未幾擢祭酒命未至而卒清天資沉
潜深探理學所養純粹内外一致在江西務端士習正
文體嘗曰學宜養正性持正行聖賢言語熟復玩味則
舊去新來日改月化天性孝友内外親族貧無衣食者
及不能葬者皆收恤之家屢空勿計也體雖孱脆而好
學不倦其學術德器為一時名儒盖於模範甚稱惜享
年不永莫究其用云
王綸
王綸浙江慈谿人成化甲辰進士初除工部都水司主
事以内艱去改禮部儀制司歴員外郎郎中弘治庚申
陞廣東參政尋轉布政正德己巳由廣西布政陞都察
院右副都御史巡撫湖廣兼理軍務未幾遭外艱值郴
永盜賊猖獗特詔奪情督軍閱三月賊平始許終制遂
以疾卒與祭一壇綸以能醫游公卿間公卿多喜之者
而才能亦足集事故卒至臺省大官其氣岸簡伉酬應
頗刻覈且有凌忽之態自敵已以下多惡之
吕㦂
吕㦂字秉之翰林學士贈禮部左侍郎諡文懿原之子
也以廕錄為國子生成化初又以東宫恩授中書舍人
仍上疏乞應試遂薦京闈中書舍人之得應試也實自
吕㦂始秩滿遷禮部員外郎郎中擢南京太僕少卿改
通政丙辰擢太常寺卿正德丁夘始致仕閱四年卒詔
祭葬如制㦂為人坦易喜讀書作詩文習典故文與行
能世其家
徐說
徐說字以中直隸宣城縣人成化戊戌進士授禮部祠
祭司主事轉員外郎郎中陞南京右通政弘治十五年
致仕至是卒賜祭如例說性遲重居官勤政務然遇事
多淟涊依違寡方正之操人不能無訾議云
王雲鳳
王雲鳳字應韶山西和順縣人成化甲辰進士授禮部
主客司主事遷祠祭司員外郎郎中副使楊茂元言事
獲罪上疏救之又奏太監李廣專恣不法乞正典刑會
郊祀雲鳳騎而入壇遂得罪謫陜州知州廣敗乃陞陜
西提學副使條約甚嚴再陞山東按察司使亦以嚴明
稱母喪去官逆瑾羅織罰米千餘石家遂懸磬張綵為
吏部時言于瑾擢雲鳳國子祭酒司務孫璁者瑾女弟
之夫也亦怙瑾勢雲鳳嘗與往還璁後為瑾所疎以病
免歸雲鳳不知也復郊餞之瑾語人曰孫璁何人也士
大夫至往餞之雲鳳祭酒亦可爾耶遂改南京通政尋
謝病歸復起為右僉都御史巡撫宣府在任僅兩踰月
凡上數十疏如建儲及充調邊軍皆及之會父喪去官
至是卒鳳好竒立異銳於取名然中實靡定為節不終
人多薄之
姚鏌
姚鏌浙江慈谿縣人弘治乙丑進士授禮部主事累陞
都察院右副都御史巡撫延綏工部右侍郎督易州山
厰右都御史提督兩廣軍務以𠞰平叛夷岑猛功陞左
都御史太子少保未幾猛部盧蘇等復亂官兵討之不
克御史石金劾鏌失策遺患遂落職致仕久之以薦起
兵部尚書兼左都御史總制陜西三邊未任乞休報允
尋卒賜祭葬如例鏌端嚴博大任職以公廉見稱
邵銳
邵銳浙江仁和人由正德三年進士改庶吉士授翰林
院編修調寧國府推官陞南京吏部主事禮部員外郎
江西提學僉事福建提學副使湖廣右參政河南按察
司廣東山東左右布政使至太僕寺卿引疾歸卒詔賜
祭葬贈都察院右副都御史諡康僖銳質任自然不為
矯飾而言動必依於禮一時稱為端士故官不過三品
而䘏典特厚云
張岳
張岳福建惠安人正德丁丑進士授行人率同官諫毅
皇帝南巡杖闕下調南京國子監學正上登極復行人
歴司副至禮部主客司郎中出為廣西提學僉事已改
江西坐前所貢士黜落多謫廣東提舉知廉州遷浙江
督學副司右僉都御史撫治鄖陽改江西進右副都御
史總督兩廣軍務討封川文德大猾胸諸巢平之進兵
部右侍郎明年平陽懷遠諸獞進攻馬鞍魚窩平之召
改刑部為御史奏留不果行又明年平連獞尋進右都
御史時鎮銅仁諸苖叛亂朝議請遣大臣一人總視湖
廣川貴師詔以岳往岳謀度苖情謂前時主撫守皆非
計乃大集土漢兵檄諸將分道進𠞰斬獲以數千計會
有思川之敗詔奪一官未幾惡首盡殄首惡龍許保等
前後成擒三方底定功未上而岳卒其後兵部覈其功
復右都御史贈太子少保諡襄惠賜祭葬如例
唐禎
唐禎字元善直隸華亭人生而穎敏性復淳厚鄉先生
見者皆器之家故饒裕而能自刻勵讀書百里外止以
一僕自隨清苦如寒士不數年而學成領成化癸夘鄉
薦丁未擢進士弘治初修憲宗實錄分遣進士詣四方
採摭時事以禎往浙江禎悉心搜訪其所纂輯視他省
獨精詳諸公稱之時二親並恙禎切于晨夕即以疾謁
告歸承顔視膳雍容膝下者踰三年而母卒執喪哀毁
見者動容服終有勸之仕者以父老辭曰吾懼養之弗
及也居歲餘父強遣之入都始授車駕之命明年以父
喪歸辛酉改禮部儀制司主事乙酉陞主客員外郎進
署精膳郎中事丁夘卒於官禎為人坦易色笑可親而
中有矩度發皆中理儀曹重事在貢舉禎兩提調視範
周密人言不興哈密貢數倍常而物皆濫惡禎在主客
曰是虚名而糜我實賜也且以折估聞使者來愬譁于
庭不去禎使譯諭之曰爾欺爾主易爾貢以為利不爾
罪足矣而又敢譁耶不聽且移文邊關詰爾主爾罪安
歸使者情得乃屈服精膳主天下貢茶至者必先呈樣
樣者其名實則以為私積所從來久矣禎至飭門者正
供外無得入流風一清人以此重之
潘璜
潘璜直隸婺源人舉進士由知縣擢戶部主事尋改禮
部與修明倫大典復改吏部擢禮部郎中歴福建提學
副使累遷吏部左侍郎戶部尚書調南京工部尋改南
京兵部致仕卒璜有文學行誼修飭士論重之
孫迪
孫迪字仲約浙江錢塘人迪生而秀穎志趨異凡子弟
讀書過目輒記不忘稍長入邑庠授春秋語止偘偘出
一時流輩上逾數年迪益自刻勵問學期大樹立又六
年成進士選任翰林庶吉士不數月用薦者超擢禮部
精膳員外郎奉命督運淮安既至遂病不起年始二十
有七迪嘗讀書觀古今治亂遇豪傑功業之士必慷慨
拊髀恨不生其時躬上下論議至□衂者不啻吐涕斥
不一顧視故其臨政施事一以理自許而惜年不永未
竟其志云
錢萱
錢萱浙江海鹽人少敏慧嘉靖七年由國子生中順天
府鄉試乙未舉進士為刑部湖廣司主事以母喪歸畢
改禮部祠祭司是時上方崇制作稽古秩祀諸所請覈
牘委積案而萱則與其長貳旁討廣證去取隆殺咸合
宜品部嚴費二尚書數譽其才因改陟儀制司員外郎
甲辰提調會試後坐累謫為廣東德慶州同知
來汝賢
來汝賢字子禹浙江蕭山人起童子華采振暴及壮乃
益沈思術學探抉微渺鄉學及禮部試皆第二廷試同
進士出身為奉新令奉新江西陋邑也其俗獷鬭狠訟
抵訐扲鍵務必勝不勝則隂持上官短以責右已無何
依違之不且立去汝賢至批根其尤痛法繩之又開學
館延進諸生為指示經法為文章躬行於是皆輯不為
非在奉新十月而徙丹陽丹陽又道衝兩都舟車至者
日數十百日出河滸造請諸大夫賢者磬折為禮視供
具徒隸一一指授無失賓客意久之歸縣中為民均賦
平爭訟調繇作不暇給矣又時時進學宫諸生講說經
訓勸行如奉新時遂以治行高等入為兵部職方主事
調禮部精膳以疾乞歸尋卒年僅三十有六
劉元卿
劉元卿字調父江西安福人自幼雄竒穎敏時有以正
學倡諸里者聞之喜動于心陳諸宋儒語錄堆案盈几
玩而三思焉適郡太守公辨諸士試元卿盡以所學發
于論太守大竒以為真儒再出入闈遂魁江西仍以學
自砥礪辛未業入彀主司以其策多憤激語置之殿江
陵聞而大怒下禮部以飭多士乃歸而倡學里中里中
勃然興起甲戌不第扶其引杜門不出矣而從遊者日
衆剏復禮識仁中道一德諸院咸有常會西鄉諸習俗
得之一變既而以薦起為國子博士尋晉禮部主事元
卿已絶意仕進強應聘出埋光剷采冀與各賢一移世
軸覩時不可為遂飄然還里在國子薰德者甚衆在儀
部疏從祀諸先大儒釐正女直儀皆其鉅者惜乎其大
有為之才而未竟其用也元卿性敏又諳于典故有可
補閭閻者聞必行行必力所著書甚富皆行于世
陳九川
陳九川字惟濬直隸寧國人癸酉舉鄉試甲戌登進士
第請告歸起授太常博士乙夘武宗將南巡衆莫諫獨
與舒國裳夏良勝萬潮連疏諫止有旨荷校跪午門外
五日杖五十除名直聲動朝野而病日甚然南巡竟止
識者壯之辛巳世宗即位拔諸諫臣仍補太常癸未進
禮部儀制員外郎册封弋陽王乙酉轉主客郎中正貢
獻名物節犒賞費且數萬羣小懷銜會是時有他甘心
者思藉為媒嗾通事假夷語奏之下詔獄數瀕死不變
言官論救不聽丙戌戍鎮海衛己丑郊祀覃恩解還後
兩遇詔得閒住致仕九川凡再履機危而卒不肯濡滯
依違以為身家之謀而易其計盖性成然也
李逢陽
李逢陽字惟明國初籍金吾後衛居南京幼端謹如成
人家庭間顰笑不苟雖盛暑恒整衣冠危坐終日無傾
側容視世沒溺財利惟恐汚之戊午舉於鄉隆慶戊辰
第進士時方選庶吉士逢陽本第七人當道雅属意逢
陽固辭弗就乃授戶部主事改儀部郎中會選宫人惟
簡其貌類端淑者豔冶悉置不與奉命遣祭楚王事竣
以百金為贐卻之歸未幾友人楊希淳病逢陽親視湯
藥或謂宜少避者不從楊卒未浹旬亦竟不起逢陽篤
於踐履不事空談其沒也人咸惋惜之
王洪
王洪字希範浙江錢塘人生八歲即知務學及冠入郡
庠從訓導胡粹中授春秋日記數千言無遺忘下筆為
文辭沛然有竒氣率所事所言若老成人粹中大器之
年十八舉進士任行人將命關陜得使職人賢之未幾
陞吏科給事中遂為檢討修大典為副總裁考滿陞修
撰又陞侍講三以大比典文衡取士甚公職侍講踰三
年遷禮部主事適尚書吕公巡行關陜凡部事悉命洪
敷奏論事詳明同列敬服朝廷方属意洪永樂十八年
竟疾以卒年四十有二其疾也得賜藥物其卒也又得
賜棺且給舟載歸恩惠隆至人莫及云
吳覬
吳覬字相虞直隸崐山人自幼秀朗異常兒稍長里胥
責役即詣縣令自陳家有老母實不能遠離性竊有志
於學幸矜念耳令異其言問論語書數條嚮答無滯立
遣就邑庠生弟子員越二年以能書赴京預修永樂大
典書成取賞而還歲戊戌膺貢入太學又明年中順天
府鄉試宣德五年授刑部廣東司主事逾年改行在雲
南司兩司皆兼理京府號繁劇覬皆優為之日收善譽
正統丙辰乞歸省祭還朝改禮部主客司賢譽不減刑
部時以母高年且無他子弟力乞歸養大宗伯吳公留
之至再不可得既歸孝養備至母卒喪葬盡禮優游林
下者四十年始卒年八十有五
仵瑜
仵瑜字忠父湖廣蒲圻人生而忱恂篤厚温惇身若不
勝衣言悛悛若不出諸口孝友之行本諸天性弱植操
修夙夜匪懈正德庚午發解廣省丁丑成進士己夘授
禮部主客司主事大宗伯稱賞乃毛公獨至未幾上疏
病歸新天子出離御宸號召黎老登庸宅俊光昭大烈
赫赫濯濯與天下更始迺復如京師上疏論天下事一
曰勤學二曰篤親親三曰開言路四曰敬大臣五曰選
諍臣六曰去浮屠七曰拯困窮八曰重守令九曰修武
備十曰儲人才疏上上嘉納之下諸司條行迺仍厥官
提督四夷館甲申春上召輔臣于平臺于煖閣諭以尊
稱之典大學士楊廷和蔣冕毛紀力諫以為干正統違
大議上瀆九廟内間兩宫未敢輕議上意不豫者久之
乃主事桂萼窺伺風旨竊取席書張璁霍韜方獻夫諸
議奏之上下其議在廷諸臣堅執以為不可時廷和去
冕即繼去禮部尚書汪俊又去乃以書為禮部尚書萼
璁獻夫為學士諸臣羞與為伍遂不謀而同抗言力辨
或謫或罷或繋獄無虚日秋七月乙亥上降手敇改稱
孝宗敬皇帝為皇伯考恭穆獻皇帝為皇考昭聖皇太
后為皇伯母章聖皇太后為聖母諸司俱奏以為不可
十月五日戊寅少宰氏何孟春率百官伏闕死爭大學
士毛紀石珤取帖伏于前時近年上命司禮監宣諭乃
下學士豐熙給事中張翀御史俞翺郎中余寬黃待顯
陶滋相世芳寺正母德純于獄百官號泣聲震闕廷瑜
嘆曰吾禮官也有死而已已而未末申初有駕危言以
嫁禍中傷者上復命内使宣諭時大臣已退惟諸司在
上大震怒悉下百官于錦衣衛獄庚辰械至午門前杖
三十死者十有六人編修王恩王相給事中張原毛玉
裴紹宗御史胡瓊員外郎張燦主事臧應奎安璽楊
余禎胡璉殷承叙司務李可登而瑜亦竟不起矣時伏
闕後十日也享年四十有八
禮部志稿卷五十八
