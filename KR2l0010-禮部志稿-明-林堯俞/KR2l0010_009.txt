禮部志稿卷九
明俞汝楫編
儀制司
朝賀
國初朝賀等儀多仍前代之舊後乃斟酌繁簡定
為中制以頒示天下具見諸司職掌至嘉靖間稍
加更定今備列之首儀注次樂章而附沿革事例
於後
正旦冬至百官朝賀儀
洪武二十六年定凡正旦冬至前一日尚寳司陳御座
於奉天殿及寶案於御座之東設香案於丹陛之南教
坊司設中和韶樂於殿内之東西北向其日清晨錦衣
衛陳鹵簿儀仗於丹陛及丹墀之東西設朋扇於殿内
東西列車輅步輦於丹墀東西相向鳴鞭四人左右北
向教坊司陳大樂於丹陛之東西北向儀禮司設同文
玉帛案於丹陛之東金吾衛設護衛官於殿内及丹陛
之東西陳甲士於午門外奉天門外及丹墀東西錦衣
衛設將軍於奉天門外丹陛丹墀及奉天門列旗幟於
奉天門外東西典牧官陳仗馬犀象於文武樓南東西
相向欽天監設司晨郎報時位於内道東近北立糾儀
御史二人於丹墀北東西相向内贊二人於殿内外贊
二人於丹墀北東西相向設傳制宣表等官位於殿内
東西相向鼓初嚴文武官具朝服齊班於午門外鼓次
嚴引禮引百官繇左右掖門入詣丹墀東西北向立鼓
三嚴執事官詣華蓋殿伺候内官跪奏皇帝具衮冕陞
座鐘聲止儀禮司官跪奏各執事官行禮贊五拜禮畢
贊供事執事官各就位儀禮司官跪奏請陞殿駕興中
和韶樂奏聖安之曲尚寶官捧寶前行導駕官前導扇
開簾捲尚寶官置寶於案樂止鳴鞭報時鷄唱曉對贊
唱排班班齊贊禮唱鞠躬大樂作贊四拜平身樂止典
儀唱進表樂作給事中二人詣同文案前導引序班舉
案繇東門入置殿中樂止内贊唱宣表目宣表目官跪
宣訖俯伏興唱宣表展表官取表宣表官至簾前外贊
唱衆官跪宣表訖内外皆唱俯伏興平身序班即舉表
案於殿東外贊唱衆官皆跪代致詞官跪於丹陛中致
詞云具官臣某等兹遇(正旦則云三陽開泰萬物咸新冬至則云律應黃鍾日當長至)
恭惟皇帝陛下膺乾納祐奉天永昌賀訖外贊唱衆官
皆俯伏興樂作四拜興平身樂止傳制官詣御前跪奏
傳制俯伏興繇東門靠東出至丹陛之東西向立稱有
制贊禮唱跪百官皆跪宣制(正旦則云履端之慶冬至則云履長之慶)與卿
等同之贊禮唱俯伏興平身樂止贊執笏鞠躬三舞蹈
贊跪唱山呼百官拱手加額曰萬歲唱山呼曰萬歲唱
再山呼曰萬萬歲凡呼萬歲樂工軍校齊聲應之贊出
笏俯伏興大樂作贊四拜平身樂止儀禮司官跪奏禮
畢中和樂作奏定安之曲駕興尚寶官捧寶導駕官前
導至華蓋殿樂止引禮官引百官以次出
洪武三十年更定同文案玉帛案俱繇殿東門舉進安
於殿中宣表訖舉同文玉帛案俱安於寶案之内
嘉靖十六年更定前一日尚寳司設寶案於奉天殿寶
座之東鴻臚寺設表案二於殿東中門外禮部主客司
設番國貢方物案八於丹陛中道左右欽天監設定時
鼓於文樓之上教坊司設中和韶樂於奉天殿内東西
設大樂於奉天門内東西俱北向至期錦衣衛陳鹵簿
儀仗於丹陛及丹墀東西設朋扇於殿内東西陳車輅
步輦於奉天門丹墀中道北向金吾等衛列甲士軍仗
於午門外奉天門外及丹墀東西旗手衛設金鼓於午
門外列旗幟於奉天門外御馬監設仗馬錦衣衛設馴
象於文武樓南東西相向欽天監設報時位於丹陛之
東鼓初嚴百官具朝服齊班於午門外鼓次嚴引班官
引百官并進表人員及四夷人等次第繇左右掖門入
詣丹墀序立欽天監鷄唱官司晨一員於文樓下西向
錦衣衛將軍六員於殿内之南北向將軍四員於丹陛
四隅東西相向(其餘侍衛將軍各分立於殿陛等處如儀)鳴鞭四人於丹陛
中道左右北向金吾等衛護衛官二十四員於丹陛之
南六員於丹墀之北俱東西相向陳設方物鴻臚寺司
賓署丞一員徹方物案鴻臚寺序班十六員於丹陛中
道左右外贊鴻臚寺鳴贊等官十二員於丹陛及丹墀
東西糾儀御史十二員於丹墀之東西殿前侍班錦衣
衛千戸六員光禄寺署官四員序班二員傳呼鳴鞭錦
衣衛百戶四員俱於殿中門外東西相向導表六科都
給事中二員序班二員於表案左右掌領侍衛官三員
於殿内東西相向錦衣衛正直指揮一員於簾右東向
百戶二員於簾下左右相向(捲簾畢即趨出殿門外)各豫立以俟
鼓三嚴執事禮部堂上官并内贊鳴贊一員陳設表案
并舉案序班五員典儀鴻臚寺司儀署丞一員捧表禮
部儀制司官四員展表六部都察院通政司大理寺堂
上官二員宣表致詞并傳制等項鴻臚寺堂上官五員
捧寶尚寳司官二員導駕六科給事中十員殿内侍班
翰林院官四員中書官四員紏儀御史四員序班二員
及各遣祭官俱詣華蓋殿外候上具衮冕陞座鍾聲止
入序立違祭官以次復命訖各趨入丹墀班禮部堂上
官跪奏方物并請上位看馬候得旨復位鴻臚寺卿跪
奏執事官行禮贊五拜叩頭畢贊各供事鴻臚卿跪請
陞殿駕興導駕官前導尚寳官捧寶前行中和樂作奏
聖安之曲上御奉天殿陞座導駕官立於殿内柱下東
西相向侍班翰林官立於東導駕官之後中書官立於
西導駕官之後紏儀御史序班分立於侍班官之下尚
寶官置寶於案分立於導駕官之上樂止鳴鞭報時鷄
唱訖外贊唱排班班齊鞠躬大樂作四拜興平身樂止
内贊贊進表大樂作導表官導表案至殿東中門止序
班舉案入置於殿中退立於東西柱下樂止贊宣表目
禮部堂上官并宣表目官詣殿中跪宣畢各叩頭退贊
宣表展表官取表同宣表官詣殿中跪外贊贊跪衆官
皆跪宣畢展表官分東西先退内外皆贊俯伏大樂作
興平身樂止宣表官退序班舉案置殿東外贊贊跪衆
官皆跪代致詞官跪於丹陛中道致詞云公侯駙馬伯
文武百官某官臣某等(詞與洪武間所定同)賀訖外贊贊俯伏官
皆俯伏大樂作四拜興平身樂止傳制官詣御前跪奏
傳制俯伏興繇東門靠東出至丹陛之東西向立稱有
制外贊贊跪衆官皆跪宣制(制與洪武間所定同)宣訖外贊贊俯
伏大樂作興平身樂止贊搢笏鞠躬三舞蹈贊跪唱山
呼百官拱手加額曰萬歲唱山呼曰萬歲唱再山呼曰
萬萬歲贊出笏俯伏大樂作四拜興平身樂止鴻臚卿
詣御前跪奏禮畢鳴鞭中和樂作奏定安之曲駕興尚
寶官捧寶導駕官前導至華蓋殿樂止引班官引百官
人等以次出序班徹方物案所司設黃幄於丹陛上陳
王府及勲臣總兵官外夷所進馬匹於丹陛内禮部并
鴻臚寺官立於丹墀東候上易便服御黃幄甲士行禮
畢禮部官詣御道中跪奏御馬過奏畢復位候御馬過
詣御道中跪奏馬過畢駕還宫(嘉靖四十一年更名奉天殿曰皇極殿門曰皇)
(極門華蓋殿曰中極殿後具儀俱用新名)
舊制冬至日即行賀禮嘉靖九年分祀二郊以冬至大
報是日行慶成禮次日行冬至朝賀禮畢舉慶成宴本
年再定次日上詣内殿行節祭禮又詣母后前行賀禮
畢始御奉天殿受百官賀
冬至大祀慶成儀
嘉靖七年定上大祀禮成駕還百官具朝服於承天門
外橋南立迎駕隨至奉天殿丹墀内侍立執事官先至
華蓋殿前東西拱立候上御華蓋殿具衮冕服陞座鴻
臚寺堂上官跪奏執事官行禮鳴贊贊入班鞠躬五拜
叩頭興平身各供事鴻臚寺堂上官跪奏請陞殿教坊
司樂作上御奉天殿陞座樂止錦衣衛官傳鳴鞭鴻臚
寺堂上官傳排班鳴贊贊排班班齊鞠躬四拜興平身
贊跪鴻臚寺堂上官於丹陛中道跪致詞曰公侯駙馬
伯文武百官某官臣某等恭惟圜丘大報載成禮當慶
賀致詞畢繇殿東門入殿内侍立鳴贊贊俯伏興鞠躬
樂作四拜興平身樂止鴻臚寺堂上官於殿内跪奏禮
畢傳贊禮畢錦衣衛官傳鳴鞭上還宫百官退
萬壽聖節百官朝賀儀
洪武二十六年定儀與正旦冬至同但致詞云恭惟皇
帝陛下萬壽令節(至三十年改令節為聖節)臣某等誠懽誠忭敬祝
萬萬歲壽
嘉靖年定儀亦與正旦冬至同但鴻臚寺加設玉帛案
二於殿内簾前致詞詞與洪武年間所定同
朝賀樂
洪武間定(以後樂俱同)殿内中和韶樂
樂器麾一簫十二笙十二排簫四横笛
十二塤四箎四琴十瑟四編鍾二
編磬二應鼓二柷一敔一搏拊一
樂章
陞殿奏聖安之曲乾坤日月明八方四海慶太
平龍樓鳳閣中扇開簾捲帝王興聖感天地靈保
萬壽洪福增祥光王氣生陞寳座永康寧
公卿入門奏治安之曲(後不用)忠良為股肱昊天
之德承主恩森羅拱北辰御爐香遶奉天門江山
社稷興安天下軍與民龍虎會風雲賀萬壽聖明
君
丹陛大樂
樂器麾一戱竹二簫十二笙十二笛十
二頭管十二&KR0793;八琵琶八二十絃八
方響二鼓二拍板八杖鼓十二
樂章
百官行禮奏萬歲樂朝天子之曲雨順風調昇
平世萬萬年山河社稷八方四面干戈息慶龍虎
風雲會(右萬歲樂)
聖德聖威洪福齊天地御階前文武兩班齊擺列
在丹墀内舞蹈揚塵山呼萬歲統山河壯帝畿禮
儀讃稽慶龍虎風雲會(右朝天子)
還宫奏定安之曲九五飛聖龍千邦萬國敬依從
鳴鞭三下同公卿環珮響玎□掌扇護御容中和
樂音呂濃翡翠錦繡擁還華蓋赴龍宫
歴朝事例
洪武元年令正旦冬至及壽日各衙門不許於寺觀
行香其萬歲牌不許復設二十二年令凡遇大朝賀除
已習儀及具服官員許入班其餘便服人員止於午門
外行禮執事官於華蓋殿行禮排甲帶刀侍衛之人免
拜五府六部等官於殿内侍立(今皆入班)奏事止於華
蓋殿
永樂六年令帝王生日先於宗廟具禮致祭然後序家
人禮百官慶賀禮畢筵宴
嘉靖七年奏准凡遇萬壽聖節正旦冬至大朝賀先令
承天門端門及左右闕門守門内外官員嚴禁雜人行
走鼓初嚴執事官并侍衛官軍先入次皇親公侯駙馬
伯次在京文武品官次來朝品官次内外雜職次生儒
次外國四夷人至奉天殿下文武百官依品級序立毋
得攙越亂班禮畢外國四夷先出次生儒次雜職次文
武品官次侍衛官軍及儀從人等俱盡象馬方行其金
水橋東西角門各添設序班凡有攙越者御史序班糾
舉拏奏若有市井奸人假借儒吏衣巾冒入殿庭錦衣
衛官校緝拏又令凡正旦冬至聖節百官俱於先期之
三日及二日習儀正旦冬至於朝天宫聖節於靈濟宫
九年更定郊祀冬至習儀於先期之七日及六日二十
一年令聖節正旦冬至俱赴朝天宫習儀凡正旦節自
十二月二十八日起至正月二十日止百官俱吉服通
政司不奏事冬至前三日後三日聖節前三日後三日
俱吉服通政司亦不奏事凡朝賀班首致詞官例用勲
臣有缺則禮部題請欽定凡進賀表目親王各一通各
處掛印總兵官各一通朝鮮國王一通南京禮部等衙
門一通浙江等布政司按察司直隸府州等衙門各一
通南京中軍等都督府一通中都留守司浙江等都司
直隸衛所等衙門各一通凡大朝賀先期禮部移文各
衙門取具執事等官職名并陳設儀衛等項數目榜揭
習儀處所以便供事
隆慶二年題准丹墀糾儀序班添二員
萬歷七年諭衍聖公以萬壽入賀朝廷待以賓禮不在
文武職官之列不必朝參九年題准衍聖公及顔曾孟
三氏子孫只許三年一次入賀於朝覲年行
中宫正旦冬至命婦朝賀儀
洪武二十六年定凡正旦冬至前期一日女官陳設御
座於宫中設香案於丹墀之南其日内官陳設儀仗於
丹陛之東西及丹墀東西女官擎執者立於御座之左
右陳女樂於丹陛東西北向設箋案於殿東門外設班
首拜位於中道之東西設命婦拜位於丹墀北向設司
贊位於丹墀東西設司賓位於北東西相向設内贊二
人位於殿内東西命婦至宫門外司賓引命婦入就拜
位女官具服侍班如常儀尚宫尚儀等官詣内奉迎尚
儀奏請陞座皇后具服出導從如常儀樂作陞座樂止
司贊唱班齊樂作贊四拜樂止内贊唱進箋引箋案女
官前導舉箋案女官二人舉案繇殿東門入樂作至殿
中樂止贊衆命婦跪内贊唱宣箋目宣箋目女官宣訖
興唱宣箋展箋女官詣案前取箋宣箋女官宣訖興舉
案者舉案於殿東贊命婦皆興司賓引班首繇東階升
樂作自東門入至殿中樂止内贊唱跪班首跪司贊唱
跪衆命婦皆跪班首稱某夫人妾某氏等兹遇(正旦則云履端)
(之節冬至則云履長之節)敬詣皇后殿下稱賀(今班首致詞稱賀俱司言女官代)内
贊司贊同唱興班首及殿外命婦皆興司賓引班首繇
西門出降自西階樂作至拜位樂止贊拜樂作四拜樂
止司言前跪將旨繇東門靠東出至於丹陛東西向立
稱有旨司贊唱跪衆命婦皆跪司言宣旨(正旦則云履端之慶冬至)
(則云履長之慶)與夫人等同之贊興衆命婦皆興司贊唱拜樂
作四拜樂止尚儀跪奏禮畢皇后興樂作還宫樂止引
禮引命婦以次出
中宫千秋節命婦朝賀儀
洪武二十六年定中宫千秋節命婦朝賀禮儀與正旦
冬至同但致詞云兹遇千秋令節敬詣皇后殿下稱賀
不傳旨
朝賀女樂
樂器戲竹二簫十四笙十四笛十四頭
管十四&KR0793;十琵琶八二十絃八方響六
鼓五拍板八杖鼓十二
樂章天香鳳韶寶殿光輝晴天暎懸玉鉤珍珠
簾櫳瑶觴舉時簫韶動慶大筵來儀鳳昭陽玉帛
齊朝貢讚孝慈賢助仁風歌謠正在昇平中謹獻
上齊天頌
太皇太后聖旦正旦冬至命婦朝賀儀
皇太后聖旦正旦冬至命婦朝賀儀
儀注樂器俱與中宫同
樂章天香鳳韶龍樓鳳閣彤雲曉開繡簾天香
芬馥瑶階春煖千花簇壽聖母齊頌祝御筵奏獻
長生曲坤道寧品類咸育和氣四時調玉燭饗萬
萬年太平福
凡命婦例應朝賀者禮部先期告示各照其夫品級具
珠翠冠大袖紅衫霞帔齎執禮部印信票帖清晨自北
安東安西安等門從便入至東西華門外候引入宫朝
賀
東宫親王并妃正旦冬至宫中朝賀儀
洪武初定凡正旦冬至日上位中宫陞乾清宫御座侍
從導引如常儀引禮引皇太子及妃親王及妃詣上位
前贊禮贊鞠躬四拜皇太子親王皆鞠躬四拜平身皇
太子妃親王妃皆四拜贊禮引皇太子詣前贊跪皇太
子跪引禮贊跪皇太子妃諸王及妃皆跪皇太子稱長
子某兹遇(履端之節履長之節)謹率諸弟某等欽詣父王陛下稱
賀贊禮贊俯伏興平身皇太子妃諸王妃興贊禮引皇
太子復位贊鞠躬四拜皇太子諸王皆鞠躬四拜興平
身皇太子妃親王妃皆四拜禮畢引禮引皇太子及妃
諸王及妃詣中宫前贊禮贊鞠躬四拜皇太子親王皆
鞠躬四拜興平身皇太子妃親王妃皆四拜贊禮引皇
太子詣前贊跪皇太子跪引禮贊跪皇太子妃諸王及
妃皆跪皇太子稱長子某兹遇(履端之節履長之節)謹率諸弟某
等恭詣母后殿下稱賀贊禮贊俯伏興平身皇太子俯
伏興平身引禮贊俯伏興平身諸王皆俯伏興平身皇
太子妃親王妃興贊禮引皇太子復位贊鞠躬四拜皇
太子諸王皆鞠躬四拜興平身皇太子妃親王妃皆四
拜禮畢引禮引皇太子親王及妃皆出
洪武七年更定不致詞止行八拜禮
東宫親王并妃正旦冬至朝賀太后儀
同前
東宫正旦冬至百官朝賀儀
洪武二十六年定凡正旦冬至日典璽官設東宫座於
文華殿中錦衣衛設儀仗於殿外東西教坊司設大樂
於文華殿内東西北向府軍衛列甲士旗幟於門外錦
衣衛設將軍十二人於殿中門外及文華門外東西相
向立儀禮司官設箋案於殿東門外設文武官拜位於
文華殿門外設傳令宣箋等官位於殿内東西執事官
先行四拜禮畢各就位引禮引各官詣文華門外北向
立儀禮司官啓請陞座導引官奉迎東宫具冕服出樂
作陞座樂止贊禮唱班齊鞠躬樂作四拜興平身樂止
唱進箋給事中前導箋案繇殿東門入置殿中内贊唱
宣箋目宣訖俯伏興平身唱宣箋外贊唱跪展箋官詣
案前取箋宣箋官宣訖内外皆贊俯伏興平身即舉案
於殿東外贊唱衆官皆跪代致詞官中道跪致詞云具
官臣某等兹遇(正旦則云三陽開泰萬物咸亨冬至則云律應黃鍾日當長至)敬惟皇
太子殿下茂膺景福賀畢唱衆官皆俯伏興平身傳令
官跪啓傳令繇東門左出至丹陛東西向立稱有令贊
衆官皆跪宣令(正旦則云履端之節冬至則云履長之節)同臻嘉慶贊俯伏
興樂作四拜平身樂止儀禮司官跪啓禮畢
東宫千秋節百官朝賀儀
洪武二十六年定東宫千秋節百官朝賀禮儀與正旦
冬至同但致詞云兹遇皇太子殿下壽誕之辰臣某等
敬祝千歲壽不傳令
宣德九年令皇太子千秋節冬至親王及天下五品以
上衙門遣官進箋者同在京文武百官詣文華殿行賀
東宫舊在文華殿南面受朝嘉靖間以文華殿為上位
臨御别殿改覆黃瓦隆慶二年册立皇太子詔於文華
殿門東間設座受羣臣朝賀百官於文華門外列班
朝賀樂(朔望朝參同)
樂器戲竹二簫四笙四笛四頭管四
&KR0793;四琵琶二二十絃二方響二鼓一
拍板二杖鼓六
樂章
陞殿還宫百官行禮奏千秋歲堯年舜日勝禹
周慶雲生繚繞鳳樓風調雨順五榖收萬民暢歌
謳
東宫妃正旦冬至命婦朝賀儀
洪武間定前期女官陳設東宫妃座於宫中南向至日
清晨内官設儀仗於丹陛之東西及丹墀之東西贊禮
女官設外命婦班位於丹墀重行北向設贊禮位於丹
墀之東西設引禮二人位於外命婦班之北東西相向
設内贊女官二人位於宫内之東西外命婦既至宫門
引禮引命婦入就拜位侍衛者侍班如常儀尚儀入閣
啓東宫妃服禮服以出侍從如常儀樂作陞座樂止贊
禮贊班齊樂作贊四拜外命婦皆四拜樂止引禮引班
首繇西階升樂作自西門入進當座前北向立定樂止
内贊贊跪班首跪贊禮贊跪外命婦皆跪班首致詞云
某國公夫人妾某氏等兹遇(履端之節履長之節)敬詣皇太子妃
殿下稱賀内贊唱興外命婦皆興引禮引班首繇西門
出復至拜位贊禮贊四拜外命婦皆四拜平身樂止尚
儀啓禮畢皇太子妃興樂作還宫樂止引禮引外命婦
以次出
聖節正旦冬至王府慶祝儀(見王國禮)
聖節正旦冬至天下司府州縣慶祝儀
洪武間定凡遇正旦冬至聖誕之辰各處司府州縣官
公廳各齎沐具公服行禮(後改用朝服)告天祝壽曰某衙門
某官臣某等荷國厚恩叨饗禄位皆頼天生我君保民
致治今兹(正旦冬至聖誕)聖壽益增臣等下情無任忻躍感戴
之至
宣德四年令在外大小衙門遇正旦等節慶賀禮俱照
洪武初蹈山呼行十四拜禮
禮部志稿卷九
