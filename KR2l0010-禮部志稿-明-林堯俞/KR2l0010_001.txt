禮部志稿卷一
明俞汝楫編
聖訓
太祖高皇帝敬天之訓
洪武元年正月上將告祀南郊戒飭百官執事曰人以
一心對越上帝毫髮不誠怠心必乘其機瞬息不敬私
欲必投其隙夫動天地鬼神惟誠與敬耳人莫不以天
之高遠鬼神幽隐而有忽心然天雖高所鑑甚邇鬼神
甚幽所臨則顯能知天人之理不二則吾心之誠敬自
不容於少忽矣今當大祀百官執事之人各宜慎之
洪武二年三月翰林學士朱升等奉勑撰齋戒文上曰
凢祭祀必先齋戒而後可以感動神明戒者禁止其外
齋者整齊其内沐浴更衣出宿外舍不飲酒不茹葷不
問疾不吊喪不聽樂不理刑名此則戒也專一其心嚴
畏敬慎不思他事苟有所思即思所祭之神如在其上
如在其左右精白一誠無湏臾間此則齋也大祀齋戒
七日前四日為戒後三日為齋中祀齋戒五日前三日
為戒後二日為齋既進覽上曰凢祭祀天地社稷宗廟
山川等神是為天下生靈祈福宜下令百官一體齋戒
若自所禱扵天地百神不關扵民者恐百官齋戒不致
專精則不下令又謂省部臣曰朕每祭享天地百神惟
伸吾感戴之意禱祈福祉以祐生民未嘗敢自徼惠也
且齋戒所以致誠誠之至與不至神之格與不格皆係
扵此故朕每致齋不敢有一毫懈怠今定齋戒之期大
祀以七日中祀以五日不可太久大抵人心久則易怠
怠心一萌反為不敬可止扵臨祭齋戒三日務致精專
庶幾可以感格神明矣命太常著為令
五月夏至祀皇地祗扵方丘禮成上御便殿謂侍臣曰
上天之命朕不敢知古人有言天命不易又曰天命無
常以難保無常之天命付驕縱淫佚之庸主豈有不敗
朕嘗披覽載籍見前代帝王當祭祀時誠敬或有未至
必致非常妖孽天命亦隨而改每念至此中心惕然
十一月冬至祀昊天上帝扵圜丘奉仁宗淳皇帝配位
禮成上御奉天殿百官行慶成禮既畢出御奉天門謂
羣臣曰祭祀在乎誠敬不在乎物之豐薄物之豐矣而
誠有未至神不享焉物雖薄而誠至神則享之所謂東
隣殺牛不如西隣之禴祭嘗聞以德受福未聞以物徼
福者也昔陳友諒服衮冕乘玉輅豐牲帛而行郊社之
禮彼恣行不道毒虐生靈積惡於己而欲徼福於天
可乎朕凢致祭其實為國為民非有私求之福苟誠意
未至徒尚禮文而欲徼福於己豈不獲罪於天耶
洪武四年十一月冬至祀昊天上帝扵圜丘禮成上謂
羣臣曰帝王奉天以君臨兆民當盡事天之道前代或
三歲一祀或歴年不舉今朕歲以冬至祀圜丘夏至祀
方丘遵古典制將以報覆載之大德惟夙夜寅威冀精
神昭格庶隂陽和風雨時以福斯民羣臣咸頓首曰陛
下敬天勤民古未有也
洪武二十年正月大祀天地扵南郊禮成天氣清明聖
情悦豫侍臣進曰此陛下敬天之誠所致上曰所謂敬
天者不獨嚴而有禮當有其實天以子民之任付扵君
為君者欲求事天先必恤民恤民者天之實也即如國
家命人任守令之亊若不能福民則必棄君之命不敬
孰大焉又曰為人君者父天母地子民此職分之所當
盡祀天地非祈福扵己也實為天下蒼生也
嚴祀宗廟之訓
甲辰四月中書省臣進京廟祭享及月朔薦新禮儀上
覽畢忽悲愴流涕曰吾昔遭世艱苦饑饉相仍當時二
親俱在吾欲養而力不給今賴祖宗之佑化家為國而
二親不及養追思至此痛何可言因命并錄皇考妣忌
日歲時享祀以為常
洪武元年正月追尊四代考妣祭訖上曰奉先思孝祭
神如在誠敬無間神靈具依苟或有間非奉先思孝之
道也
洪武三十一年春享太廟畢上步出廟門徘徊顧立指
桐梓謂太常臣曰往年種此今不覺成林鳳陽陵樹當
亦似此因感愴泣下又曰昔太廟始成遷主就室禮畢
朕退而休息夢朕皇考呼曰西南有警覺即視朝果得
邊報祖考神明昭臨在上無時不存爾等掌祭祀宜加
敬慎旦暮中使供洒掃奉神主恐有不虔當以時省視
務宜齋潔以安神靈
尊崇文廟之訓
洪武元年二月詔以太牢祀先師孔子扵國學仍遣使
詣曲阜致祭使行上謂之曰仲尼之道廣大悠久與天
地相並故後世有天下者莫不致敬盡禮修其祀事朕
今為天下主期在明教化以行先聖之道今既釋奠國
學仍遣爾修祀事扵闕里爾其敬之
洪武十五年四月詔天下通祀孔子賜學粮增師生廩
膳上諭禮部尚書曰孔子明帝王之道以教後世使君
君臣臣父父子子綱常以正彛倫攸叙其功恭扵天地
今天下郡縣廟學並建而報祀之禮止行京師豈非闕
典卿與儒臣其定釋奠禮儀頒之天下學校令以每歲
春秋仲月通祀孔子
興學之訓
洪武二年四月命博士孔克仁等授諸子經功臣子弟
亦令入學上諭之曰人有積金必求良冶而範之有美
玉必求良工而琢之至扵子弟有美質不求明師教之
豈愛子弟不如金玉耶盖師所以模範後學者使之成
器因其才力各俾造就朕諸子將有天下國家之責功
臣子弟將有職任之寄教之道當以正心為本心正則
萬事皆理矣苟導之不以正為衆欲所攻其害不可勝
言卿等宜輔以實學毋使效文士記誦詞章而已
洪武十一年十一月命禮部給賜國子生鈔北平陜西
山西山東廣東廣西四川福建之人在監三年以上者
人五錠二年人二錠俾製冬衣復命工部扵國子監前
造别室一區凢百餘間具灶釡牀榻以處諸生之有疾
者令膳夫二十人給役侍臣進曰陛下作興學校推心
憫下無所不至從古未有上曰諸生去鄉土離親戚遠
來務學日久衣敝或有疾無人具湯藥朝廷作養之必
使之得所然後可必其成材盖天生人才皆為世用人
君育材當有其實惟能有以作養之則未有不成材者
也
洪武十四年三月頒五經四書扵北方學校上謂廷臣
曰道之不明由教之不行也夫五經載聖人之道者也
譬之菽粟布帛家不可無人非菽粟布帛則無以為衣
食非五經四書則無由知道理比年自喪亂以來五經殘
缺學者雖有美質無所講明何由知道今以五經四書
頒賜之使其講習夫君子而知學則道興小人而知學
則俗美他日收效亦必本扵此也
十一月上命禮部臣修治國子監舊蔵書板諭之曰古
先聖賢立言以教後世所存者書而已朕每觀書自覺
有益嘗以諭徐達達亦好學親儒生囊書自隨盖讀書
窮理扵日用事物之間自然見得道理分明所行不至
差謬書之所以有益扵人也如此今國子監舊蔵書板
多殘缺其令諸儒考補仍命工部督匠修治之庶有益
扵學者
洪武二十四年六月命禮部頒書籍扵北方學校上諭
之曰農夫舍耒耜則無以為耕匠氏舍斤斧則無以為業
士子舍經籍則無以為學朕嘗念北方學校缺少書籍
士子有志扵學者往往病無書讀向嘗頒與四書五經
其他子史諸書未賜予宜扵國子監印頒有未備者遣
人往福建購與之
教太子諸王之訓
吳元年十月上遣世子標次子樉往臨濠謁陵墓因諭
之曰世稱商高宗周成王為賢君者汝知之乎高宗舊
勞扵外知民疾苦成王早聞無逸之訓知稼穡之艱難
故其在位不敢暇逸能修勤儉之政為商周令主汝諸
子生扵富貴未涉艱難人情習扵宴安必生驕惰况汝
他日皆有國家不可不戒今使汝等扵旁近郡縣遊覽
山川經歴田野因道途之險易以知鞍馬之勤勞觀小
民之生業以知衣食之艱難察民情之好惡以知風俗
之美惡即祖宗陵墓之所訪求父老問吾起兵渡江時
事識之扵心以知吾創業之不易也扵是命中書擇官
輔導以行
洪武三年十二月禮部尚書陶凱請選人專任東宫官屬
罷兼領之職庶扵輔導有所責成上曰古者不備其官
惟賢能是用朕以廷臣有才望勛德者兼東宫官非無
謂也嘗慮廷臣與東宫官屬有不相能遂成嫌隙或生
姦謀離間骨肉其禍非細若江充之事可為明鑑朕今
立法令省臺都督府官兼東宫贊輔之職父子一體君
臣一心庶幾無相搆之患也
厚風俗之訓
洪武四年六月上退朝御東閣從容與羣臣論及禮樂
之事謂廷臣曰世之治亂本乎人情故忠信興則俗
競淳朴佻巧作則習尚詐偽京師天下之統會萬民之
瞻仰四方所取則者也而積習之弊卒以奢侈相高浮
藻相誘情日肆而俗日偷非所以致理也禮部尚書陶
凱對曰仲尼有云道之以政齊之以刑今欲整齊風俗
使佻巧不得作必以政刑先之然後教化可行上曰教
化必本諸禮義政刑豈宜先之苟徒急於近效而嚴其
禁令是欲澄波而反汩之也凱頓首稱善
洪武二十年閠六月上謂禮部尚書李原吉曰尚齒所
以教敬事長所以教順虞夏商周之世莫不以齒為尚
而養老之禮未嘗廢是以人興扵孝悌風俗淳厚治道
隆平曩者朕詔天下行養老之政凢耆民年八十以上
鄉黨稱善貧無産業者月給米三斗肉五斤九十以上
歲加帛一疋綿一斤若有田産能自贍者止給酒肉絮
帛其應天鳳陽二府富民九十以上賜爵社士八十以上
賜爵里士咸許冠帶復其家尚慮有司奉行不至爾禮
部以朕命諭之
儀禮之訓
洪武元年十一月中書省及禮部定奏天子親祀圜丘
方丘宗廟社稷若京師三皇孔子風雲雷雨聖帝明王
忠臣烈士先賢等祀則遣官致祭郡縣宜立社稷有司
祭里社土榖之神及祖父母父母并得祀竈載諸祀典
餘不當祀者並禁之上因諭羣臣曰凢祭享之禮載牲
致帛交扵神明費出已帑神明歆之如庶人陌錢瓣香
皆可格神不以菲薄而不享者何也所得之物皆已力
所致也若國家倉廩府庫所積乃生民脂膏以此為尊醪
俎饌充實神庭徼求福禄以私扵身神可欺乎惟為國
為民禱祈如水旱疾疫師旅之類是也
又上欲舉行耕藉田禮諭廷臣曰古者天子藉田千畆
所以供粢盛備饋饎自經喪亂其禮已廢上無以教下
無以勸朕蒞祚以來悉修先王之典而藉田為先故首
欲舉而行之以為天下勸
洪武二年六月上讀叔孫通傳至魯兩生不肯行因謂
侍臣曰叔孫通雖云竊禮之糠粃然創制禮儀扵煨燼
之餘以成一代之制亦可謂難矣如兩生之言不無迂
耶若禮樂必待百年而後可興當時朝廷之禮廢矣朕
聞先王之禮因時制宜孔子亦曰朞月三年必世盖亦
因時制宜之謂必待百年則誠迂矣
洪武三年八月上諭廷臣曰古者帝王之治天下必定
禮制以辨貴賤明等威是以漢高初興即有衣錦繡綺
縠操兵乘馬之禁歴代皆然近世風俗相承流扵僣侈
閭里之民服食居處與公卿無異而奴僕賤隸往往侈肆
扵鄉曲貴賤無等僣禮敗度此元之失政也中書省其
以房舍服色等第明立禁條頒布中外俾各有所守
洪武五年三月上謂禮部臣曰禮者所以美教化而定
民志成周設大司徒以五禮防萬民之偽而教之中夫
制中莫如禮修政莫如禮齊家莫如禮故有禮則治無
禮則亂居家有禮則長幼叙而宗族和朝廷有禮則尊
卑定而等威辨元興變易典章民染其俗先王之禮幾
乎熄矣而人情狃扵淺近未能猝變今命爾稽考典禮
合扵古而宜扵今者以頒布天下俾習以成化庶幾復
古之治也
洪武六年三月禮官上所定禮儀上謂尚書牛諒曰禮
者國之防範人道之紀綱朝廷所當先務不可一日無
也自元氏廢棄禮教因循百年而中國之禮變易幾盡
朕即位以來夙夜不忘思有以振舉之以洗汚染之習
故嘗命爾禮部定著禮儀今雖已成宜更與諸儒恭詳
考議斟酌先王之典以復中國之舊務合人情永為定
式庶幾惬朕心也
九月禮部奏定百官常朝班次及奏事等禮儀上謂中
書省臣曰朝廷之禮所以辨上下正名分不以賤加貴
不以卑踰尊百官在列班序有倫奏對雍容不失其度
非惟朝廷之尊抑亦天下四方瞻仰所在也今文武百
官朝恭奏事有未閑禮儀者是禮法不嚴扵殿陛何以
肅朝廷乎自今凡新任官及諸武臣扵禮儀有不閑習
者令侍儀司官日扵午門外演習之且命御史二人監
視有不如儀者紏舉之百官入朝失儀者亦紏舉如律
洪武十二年正月合祀天地扵南郊大祀殿禮成勑中
書省臣曰立綱陳紀治世馭民斯由上古之君立至今
相承而法則焉凡有國者必以祀事為先祀之禮起於
古先聖王其周旋上下進退奠献莫不有儀然儀必貴
誠而人心叵測至誠者少不誠者多暫誠者或有之若
措禮設儀文飾太過使禮煩人倦而神厭弗享非禮也
故孔子曰禘自既灌而往者吾不欲觀之矣朕周旋祀
事十有一年見其禮儀太煩乃以義更其儀式合祀社
稷既祀神乃歡今十二年春始合天地大祀而上下悦
若有肹蠁答扵朕心爾中書下翰林令儒臣紀其祀事
以彰上帝皇祗之昭格而錫黔黎之福朕與卿等尚夙
夜無怠以荅神明之休佑焉
洪武十四年二月命禮部申明鄉飲酒禮上謂禮部臣
曰鄉飲之禮所以序尊卑别貴賤先王舉以教民使之
隆愛敬識廉耻知禮讓也朕即位以來雖以舉行而鄉
閭里社之間恐未徧習今時和年豐民間無事宜申舉
舊章其府州縣則令長官主之鄉閭里社則賢而長者
主之年高有德者居上高年淳厚者次之以齒為序其
有違條犯法之人列於外坐同類者成席不許雜扵善
良之中如此則家識廉耻人知禮義而父慈子孝兄愛
弟敬夫和婦順之道不待教而興所謂宴安而不亂和
樂而不流者也孔子曰吾觀扵鄉而知王道之易正謂
此也
洪武十七年六月上御奉天門謂羣臣曰治天下之道
禮樂二者而已若通扵禮而不通扵樂非所以淑人心
而出治道達扵樂而不達扵禮非所以振紀綱而立大
中必禮樂並行然後教化醇一或者曰有禮樂不可無
刑政朕觀刑政二者不過輔禮樂為治耳苟為治徒務
刑政而遺禮樂在上者雖有威嚴之政必無和平之風
在下者雖有苟免之心終無格非之誠大抵禮樂者治
平之膏粱刑政者救弊之藥石卿等扵政事之間宜知
此意毋徒以禮樂為虚文也
又諭禮部臣曰近命製大成樂器將以頒天下學校俾
諸生習之以祀孔子朕思古人之樂所以防民欲後世
之樂所以縱民欲其故何也古樂之詩章和而正後世
之歌詞淫以誇古之律吕協天地自然之氣後世之律
吕出人為智巧之私天時與地氣不審人聲與樂聲不
比故雖以古之詩章用古之器數亦乖戾而不合凌犯
而不倫矣手擊之而不得扵心口歌之而非出扵志人
與樂判然為二而欲以動天地鬼神豈不難哉然其流
已久救之甚難卿等宜究心扵此俾樂成而頒之諸生
得以肄習庶幾可以復古人之意
敦教化之訓
洪武二年六月令民間立義塜上諭禮部臣曰古者聖
王治天下有掩骼埋胔之令推恩及扵朽骨近世狃扵
習俗死者或以火焚之而投其骨扵水孝子慈孫扵心
何忍傷恩敗俗莫此為甚其禁止之若貧無地者所在
官司擇近城寬閒地為義塜俾之葬埋或有宦遊遠方
不能歸葬者官給力費以歸葬之
洪武十七年十一月上謂禮部臣曰近命遼東立學校
或言邊境不必建學夫聖人之教猶天也天有風雨霜
露無所不施聖人之教亦無往不行昔箕子居朝鮮施
八條之約故男遵禮義女尚貞信管寧居遼東講書詩
陳爼豆&KR0918;威儀明禮讓而民化其德曾謂邊境之民不
可以教乎夫越與魯相去甚遠使越人而居魯久則必
魯矣魯人而居越久則必越矣非人性有魯越之異風
俗所移然也况武臣子弟久居邊境鮮聞禮教亦恐漸
移其性今使之誦詩書習禮讓非但可以造就其才他
日亦可資用
洪武二十三年五月播州貴州宣慰使司并所屬宣撫
司官各遣其子來朝請入太學上勅國子監官曰移風
善俗禮為之本敷政導民教為之先故禮教明於朝
廷而後風化逹扵四海今西南夷土官各遣子弟來朝
求入太學因其慕義特允其請耳爾等善為訓教俾有
成就庶不負遠人慕學之心
洪武二十七年三月有儒士初授知縣陛辭上問之曰
試言蒞民之道何先對曰教化為先曰教化何施對曰
奬勸之上曰治民固以教化為本而身又為教化之夲
長一邑則係一邑之望民率視己以為則己身不正民
將何法雖多為奬勸彼不見信故曰以身教者從以言
教者訟爾其試之
耕藉之訓
洪武二年十二月上躬耕藉田遣官享先農禮成宴羣
臣扵壇所上曰耕藉田古禮也一以供粢盛一以勸農
務本也朕即位以來恒舉行之惟欲使民知勸盡力扵
田畆以遂其生養非事虚文今禮成與爾羣臣享胙扵
此豈徒為宴飲之樂正欲羣臣知重農之意羣臣皆頓
首謝
進膳之訓
洪武七年五月禮部尚書牛諒上所考定進膳禮奏言
古禮凡大祀齋之日宰犢牛以為膳以助精神上曰太
牢非常用致齋三日而供三犢所費太侈夫儉可以制
欲澹可以熙性若無節制惟事奢侈徒增傷物之心何
益事神之道諒曰周禮是古人所定非過侈也上曰周
官之法不行於後世多矣惟自奉者乃欲法古其可哉
樂歌之訓
洪武七年九月翰林院奏進回鑾樂歌先是上以祭祀
還宫宜用樂舞前導命翰林儒臣譔樂章以致敬慎監
戒之意諭之曰古人詩歌辭曲皆寓諷諫之意後世樂
章惟聞頌美無復古意夫常聞諷諫則使人惕然有警
若頌美之辭使人聞之意怠而自恃之心生盖自恃者
日驕自警者日強朕意如此卿等其譔述毋有所避
祀元主之訓
洪武十一年六月遣使致祭故元幼主扵沙漠上命禮
部臣曰曩者元運既終其末帝能知天命遁歸沙漠今
聞其子阿裕錫哩達喇殁扵彼可遣使弔祭禮部臣對
曰道里遼遠使者難至况彼久離中華已變異俗非典
禮所加上曰以天下為一家彼不出覆載之外何遠之
有彼雖異俗其愛憎之情未嘗不同敬其主則其臣悦
况典禮所加其孰能違德舍禮哉扵是自為文祭之
武臣禮度之訓
洪武二年正月上御奉天殿受朝賀大宴羣臣宴畢見
諸功臣進退有禮召前諭之曰朝廷之間以禮為主人
之有禮如衣之有章朕聞元世祖命巴延阿珠二人平
江南班師之日世祖遣儒臣許衡齎酒郊迎之兩人推
讓莫肯先飲巴延曰阿珠之功當先酌阿珠曰巴延之
功當先酌相讓者久之衡嘆曰賢矣哉古有拔劍擊柱
而争功者視此何如今觀卿等雖出身行陣而進退周
旋不失禮度朕為之喜卿等能始終如此何患後世無
稱道之者
尚禮之訓
吳元年正月上諭左相國徐達等曰禮法國之紀綱禮
法立則人志定上下安建國之初此為先務吾昔起兵
濠梁見當時主將皆無禮法恣情私縱為暴亂不知馭
下之道是以卒至扵亡今吾所任將帥皆昔同功一體
之人自其歸心扵我即與之定名分明號令故諸將皆
聽命無敢有異者爾等為吾輔相當守此道無謹扵始
而忽扵終也又諭廷臣曰剽悍驕暴非人之性也習也
苟有禮法以一之則剽悍者可使善柔驕暴者可使循
帖若踶嚙之馬調御有道久則自然馴熟属兹草創苟
非禮法人無所守故必當以此洗滌漸染之習然制禮
立法非難遵守禮法為難人知遵守自無暴悍能守法
則不至暴悍夫三尺童子至弱也遇強暴而不敢欺者
以有禮法故耳方今所當急者此為先務不可後也
交神之訓
洪武元年上諭羣臣曰凡祭享之禮載牲致帛交扵神
明費出已帑神必歆之如庶人陌紙瓣香皆可格神不
以菲薄而弗享者何也所得之物皆已力所致也若國
家倉廪府庫所積乃生民脂膏以此為尊醪爼饌充實
神庭徼求福祉以私扵身神可欺乎惟為國為民祈禱
如水旱疾疫師旅之類也
十月上命宰臣曰祀神之道貴乎潔誠若執事之人衣
服垢弊何以交神明今圜丘之祀凡執事之官各賜以
新衣仍飭其齋潔毋致褻慢
科試之訓
洪武四年正月上謂中書省臣曰今天下已定致治之
道在扵任賢既設科取士各行省連試三年庶賢才衆
多而官足任使也自後三年一舉著為定例
勵士之訓
洪武五年正月上謂禮部臣曰近代以來舉人不中程
式為有司所黜者多不省已自修以圖再進往往摭拾
主司細故謗毁以逞私忿禮讓廉恥之風不立今後有
此者罪之
虔祀之訓
洪武五年五月命各司置齋戒牌上諭中書省臣曰齋
戒古人所以致潔扵鬼神也朕扵祭祀每齋戒必盡其
誠不敢少有怠忽尚慮諸司不能體此致齋之日䙝慢
弗謹雖幽有神鬼司察其罪不若預為戒飭使知所警
其命諸司各置木牌刻文其上曰國有常憲神有鑒焉
每遇祭祀則設之
洪武六年二月上諭太常司臣曰今後祭太歲風雲雷
雨嶽鎮海凟山川城隍旗纛諸神朕親行中五壇禮餘
壇魏鄭曺宋衛五國公及中山江夏江隂三侯分祀夫
祭祀之道在誠敬孔子曰祭如在祭神如神在苟有一
毫誠敬未至神必不格而牲醴庶品皆為虚文又焉用
祭朕自即位以來扵祀神之道不敢怠忽常加儆惕務
致其誠爾太常職專祀事宜益加修謹以副朕事神之
意
擇國學官之訓
洪武六年正月禮部奏增廣國子生上曰湏先擇國子
學官師得其人則教育有效非其人增廣徒多何益盖
瞽者不能辨色聾者不能辨聲學者而無師授亦如聾
瞽之扵聲色朕觀前代學者出為世用雖繇其質美實
亦得師以造就之後來師不知所以教子弟不知所以
學一以記誦為能故卒無實用今民間俊秀子弟可以
充選者雖衆苟無端人正士為之模範求其成材難矣
故曰務學不如務求師今祭酒乏人卿等為朕詢採天
下名士通今博古才德兼備宜為人師者以名聞
洪武十二年禮部尚書李叔正言州縣儒學訓導多以
賢良等科薦至京師範缺員生徒廢業上曰學校人才
所出朕方以未得明師為憂而有司又拔而舉之甚失
教育人材之意其即禁之著為令
十一月禁有司不得差遣學官時松江府華亭縣儒學
教諭曺宗儒屢為府縣差遣宗儒以為言上諭禮部臣
曰教官訓導所以作養生徒為國儲材爾者有司往往
委以公務使不盡心教訓甚非所以崇儒重道之意其
禁止之
洪武十三年上諭禮部臣曰學官所以造就人材模範
後進非老成篤學之士莫宜居是其令各按察司精考
儒學官不通經學者送吏部别用其有通經術能文章
滯扵下僚者悉以名聞
洪武十七年正月上諭禮部臣曰天下府州縣學官總
理學士其訓導專教生徒毋令同署公文以妨講授爾
禮部其移文天下學校永為遵守
洪武十八年四月引奏下第舉人俱授教官上諭曰教
學之方非求速成辟之為層臺者必基於簣土行千
里者必始扵跬步但當勉其勤力循序漸進自有其效
耳若急遽苟且未得扵此而即求扵彼非但學者無益
爾亦徒勞矣且爾等年方壯盛雖職在教人尤當自修
其道湏常謙抑不可自滿即如工人習技常見已不若
人則所習益高汝其勉之
洪武二十四年上謂禮部臣曰教官訓導教育賢才非
有司劇任可比今後遇有除授皆賜之衣服使知所重
也
洪武三十年申明學規上諭禮部臣曰太學育才之地
朝廷厚廪禄廣學舍延致師儒以教諸生期扵有成為
國家用近者師道不立學規廢弛諸生惰業至有不通
文理不精書筭不諳吏事甚者抗拒師長違越禮法甚
非育材養賢之道也向者已令條陳學規俾師生遵守
爾等宜申明之
求賢之訓
洪武七年上諭中書省臣曰朕從科舉以求天下賢才
務得經明行修文質相稱之士以資任使今有司所取
多後生少年觀其文詞若可與有為及試用之能以所
學措諸行事者甚寡朕以實心求賢而天下以虚文應
選非朕責實求賢之意也今各處科舉宜暫停罷别令
有司察舉賢才必以德為本而文藝次之庶幾天下學
者知所嚮方而士習歸扵務本
禮言之訓
洪武七年上諭禮臣曰朝廷禮法之所自出天下之所
瞻視凡文武官扵朝班奏對之際言辭當詳雅切實勿
為浮溢之語若事蒞臨下湏有惠有威使人畏服切戒
忿怒及惡言加人先聖云非禮勿言禮云君子惡言不
出扵口卿等為禮官當致謹扵此庶無忝扵爾職也
表箋之訓
洪武七年詔禁四六文辭先是上命翰林儒臣擇唐宋
名儒表箋可為法者翰林諸臣以柳宗元代柳公綽謝
奏表及韓愈賀雨表進上命中書省臣錄二表頒為天
下式因諭羣臣曰唐虞三代典謨訓誥之詞質實不華
誠可為千萬世法漢魏之間猶為近古晉宋以降文體
日衰駢儷綺靡而古法蕩然矣唐宋之時名儒輩出雖
欲變之而卒未能盡變近代制誥章表之類仍蹈舊習
朕嘗以其雕琢殊異古體且使事為浮文所蔽其自今
凡告諭臣下之詞務從簡古以革弊習爾中書宜播告
中外臣民凡表箋奏䟽毋用四六對偶悉從典雅
逹民情之訓
洪武十一年上謂禮部臣曰周書有言人無扵水監當
扵民監人君深居獨處能明見萬里者良由兼聽廣覽
以逹民情前元之世政專中書凡事必先關報然後奏
聞其君又多昏蔽是致民情不逹尋至大亂深可為戒
大抵民情幽隠猝難畢逹苟忽而不究天下離合之機
係焉甚可畏也所以古人通耳目扵外監得失扵民有
見扵此矣爾禮部其定奏式申明天下
釋菜之訓
洪武十五年上謂禮部尚書曰國學新成朕將釋菜令
諸儒議禮議者曰孔子雖聖人臣也禮宜一奠而再拜
朕以為孔子明道德以教後世豈可以職位論哉周太
祖曰百世帝王之師敢不拜乎遂再拜朕深嘉其明斷
不惑扵左右之言今朕君天下敬禮百神扵先師之禮
宜加尊崇
祀帝王之訓
洪武九年十一月上諭禮官曰歴代帝王廟皆祀開基
創業之君周文王雖基周命然終守臣節唐高祖雖有
天下然皆太宗之力可勿設二主止扵陵廟致祭庶扵
公論為宜其定祭儀來歲朕將親祀焉
優夷之訓
洪武十六年五月上謂禮部臣曰諸蠻夷酋長來朝涉
履山海動經數萬里彼既慕義來歸則賞予之物宜厚
以示朝廷懷柔之意
弔䘏之訓
洪武十七年上諭禮部臣曰近者海運軍士溺死者幾
二百人朕聞之愴然扵懷夫死生固有定數然骨肉分
離遂至永隔子之思父妻之念夫父母之憶子悲痛之
情何堪爾禮部即下所司令各厚䘏其家
洪武十八年上謂禮部郎中金雍曰養生送死人子之
至情今内外文武羣臣有親殁官所路遠不能歸葬者
令有司以舟車資送還鄉著為令
上諭禮部臣曰從征雲南軍士回者已加賞賚其戍守
者湏按例給之死者宜厚䘏其家病故戰殁者宜有差
等盖朝廷爵賞所以示勸懲必出至公乃可厭服人心
苟施之弗當則人心懈怠誰肯勉力事公卿等其慎之
馭夷之訓
洪武十八年正月上諭禮部臣曰覆載之間藩邦小國
多矣有能知天命守分限不恃險阻修理事上以保生
民未有不綿其國祚若施譎詐肆侮慢未有不搆兵禍
以殃其民高麗王王顓自朕即位以來稱臣入貢朕嘗
推誠待之大要欲使三韓之人舉得其安豈意王顓被
弑而殞其臣欲掩己惡來請約束朕數不允聽彼自為
聲教而其請不已是以索其歲貢然中國豈倚此為富
不過以試其誠偽耳今既聽命其心已見宜再與之約
削其歲貢令三年一朝貢馬五十匹至二十一年正旦
乃貢汝宜以此意諭之
却賀之訓
洪武十八年夏四月五色雲見乙未五色雲再見禮部
請率百官表賀上諭之曰天下康寧人無災害祥瑞之
應固和氣所召昔舜有卿雲之歌當有元凱岳牧之賢
相與共致雍熙之治朕德不逮治化未臻豈可遽以是
受賀前代帝王嘉定祥瑞臣下從而和之往往不知省
懼以至災異之來不復能弭盖誇侈之心生則戒慎之
志怠故鮮克有終可以為戒
薦舉之訓
洪武十八年詔舉孝廉之士上諭禮部臣曰朕向者令
有司舉聰明正直之士至者多非其人甚孤所望朕聞
古者選用孝廉孝者忠厚愷悌廉者潔已清修如此則
能愛人守法可以從政矣其令州縣凡民有孝廉之行
著聞鄉里者正官與耆民以禮遣送京師非其人勿濫
讀法之訓
洪武二十年上謂禮部尚書李原吉曰朕製大誥三編
頒示天下俾為官者知所監戒百姓有所持循若能遵
守不至為非其令民間子弟扵農隙之時講讀之
歲貢之訓
洪武二十年詔更定歲貢生員例府學歲一人州學二
歲一人縣學三歲一人上謂禮部尚書李原吉曰昔人
有言不素養士而欲求賢譬猶不琢玉而求文采夫天
下未常無賢才顧養之之道何如耳嘗命天下學校凡
民間子弟願遣入學者聽復其身家今定歲貢之例必
資性淳厚學問有成年二十以上者方許充貢爾禮部
其申明之
朝貢之訓
洪武二十三年上謂禮部尚書李原吉曰安南遠居海
濱率先效順方物之貢歲以為常朕念彼知向慕中華
服我聲教豈在數貢故嘗以海外諸國歲一貢獻轉運
之煩實勞民力已命三年一朝今安南不從所諭又復
入貢爾禮部其速令廣西遣還必三年乃來也
會議之訓
洪武二十四年上御華盖殿謂六部臣天下事體皆有
至當之理但人識見不同决斷之頃各執一偏故難盡
善惟揆之扵理則自無弊自今凡有政令必會官詳議
所論僉可然後施行欲事皆善必當如此卿等其各盡
乃心毋阿比以為同毋矯訐以為異允執厥中以副朕
所託
清異教之訓
洪武二十四年命禮部清理釋道二教勑曰佛本中國
異教也自漢明帝夜有金人入夢其法始自西域而至
當是時民皆崇敬其後有去鬚髮出家者有以兒童出
家者其所修行則去色相絶嗜欲潔身以為善道教始
扵老子以至漢張道陵能以異術役召鬼神禦灾捍患
其道益彰故二教歴世不磨滅者以此今之學佛者曰
禪曰講曰瑜珈學道者曰正一曰全真皆不循本俗汚
教敗為害甚大自今天下僧道凡各府州縣寺觀雖多
但存其寬大可容衆者一所併而居之毋雜處扵外與
民相混違者治以重罪親故相隠者流願還俗者聽其
佛經番譯已定者不許增减詞語道士設齋醮亦不許
拜奏青詞為孝子慈孫演誦經典報祖父母者各遵頒
降科儀毋妄立條單多索民財及民有傚瑜珈教稱為
善友假張真人名私造符錄者皆治以重罪
勲戚之訓
洪武二十六年命禮部申嚴公侯制度僣侈之禁勅曰
歴代聖君賢臣必謹禮節循法度者所以畏神明也盖
知畏神明則知守禮法一或不謹則鬼神鑒之將假手
扵人而禍患作矣朕自即位之初稽古定制凡爵禄禮
儀等殺皆著為令俾勲臣之家世守之朕觀前代之受
封皆為虚號其扵禄食止給繒布我朝賜以膏腴土田
所以待有功者不為不至尚有不知分限以速罪戾者
已命翰林歴攷漢唐宋故事輯為稽制錄頒之勲臣使
有所遵守爾禮部其申明之仍將公侯食禄及服舍器
用等殺著為定式不惟止僣亦保全勲舊之道也
申禁之訓
洪武二十六年上謂禮部臣曰先王之治天下彛倫為
本有如君君臣臣父父子子兄兄弟弟夫夫婦婦乃天
地之大經人倫之大本是以古今致治之道莫先於叙
以彝倫也朕膺天命君主華夷復先王之教以叙彝倫
使各得其叙既定扵律又著之大誥以明示天下比聞
民間尚有頑不率教者仍蹈襲故俗甚乖政體宜申禁
之違者論如律
遠邊學校之訓
洪武二十六年戶部知印張永清言雲南四川諸處邊
境之地民皆囉唣朝廷與以世襲土官扵三綱五常之
道懵焉莫知宜設學校以教其子弟上然之諭禮部曰
邊境土官皆世襲其職鮮知禮義治之則激縱之則玩
不預教之何由能化旁雲南四川邊境土官皆設儒學
選其子弟孫姪之俊秀者以教之使其知君臣父子之
義而無悖理爭鬭之事亦安邊之道也
禮樂之訓
洪武二十六年上謂侍臣曰論禮樂者必原扵德此至
論也盖德盛者禮樂明備否德則禮樂不興三代之德
盛故禮樂逹扵天下後世德不如古禮樂有其名而無
其實王通云如有王者出三十年而後禮樂可稱此本
孔子必世而後仁之說朕居位己三十年矣禮樂之文
粗備而政治不能如古揆德凉薄故也侍臣曰陛下武
定禍亂文致太平天下翕然同風咸蒙至化所謂十年
平之十年富之十年和之真有竒效矣而聖德謙冲不
有此其跨越扵前代也
垂法之訓
洪武二十八年頒祖訓條章扵内外文武諸司勑諭禮
部曰自古國家建立法制皆在始受命之君以後子孫
不過遵守成法以安天下盖創業之君起自側微備歴
世故艱難周知人情善惡恐後世守成之君生長深宫
未諳世故山林初出之士自矜己長至有奸賊之臣徇
權利作聰明者上不能察而信之任之變更祖法敗亂
國家貽害天下故日夜精思立法垂後永為不刊之典
如漢高祖刑白馬盟曰非劉氏者不王以後諸吕用事
盡改其法遂致國家大亂劉氏幾亡此可為深戒者朕
少遭亂離賴皇天眷命剪除羣雄混一天下即位以來
勞心焦思定立法制革前元弊政至扵開導後世復為
祖訓一編立為家法俾子孫世世守之爾禮部其以朕
訓頒行天下諸司使知朕立法垂後之意永為遵守後
世敢有言改更祖制者即以奸臣論無赦
飭夷之訓
洪武二十八年朝鮮國王李旦遣使臣柳玽等奉表貢
方物進賀明年正旦上見其辭不遜謂禮部臣曰以小
事大禮當修辭前者朝鮮王李旦數生釁端已嘗詰問
彼謝罪之使方歸而侮慢之詞又至朕非不能伐之古
人有言不勤兵扵遠所以不即興師者以此今留其使
者可移咨李旦令撰文者至方歸之俾知生釁之由玽
言表文是其國門下評理鄭道傳所撰遂命遣道傳未
幾釋玽還
二十九年朝鮮國王李旦遣其臣知門下府事鄭總來
請印誥上弗許謂禮部尚書門克新曰古昔帝王列聖
相承建邦錫土撫安華夏其四夷外蕃風殊俗異各有
酋長自治其民初不以中國之法令治之此内外遠近
之别也今朝鮮僻在東隅遠隔山海朕嘗勑其禮從本
俗使自為聲教來則受之去亦弗追今來請印誥實非
誠心固難與之爾禮部其咨李旦使知朕意
安南以其前王陳叔明卒遣其臣來告哀上以叔明簒
弑得國諭禮部臣曰安南自陳叔明逼逐其王陳日燧
使不得其死因簒其位廢置相仍未嘗來告叔明懷奸
挾詐殘滅其王自圖富貴不義如此庸可與乎今叔明
之死若遣使弔慰是撫亂臣而與賊子也異日四夷聞
之豈不效尤狂謀踵發亦非中國懷撫外夷之道爾禮
部咨其國知之
省灾之訓
洪武五年上御齋室謂省臣曰朕前數日心中勿寧夜
不安寢若有所儆者忽聞中都城隍萬歲山雨雹甚大
其在是乎據占書冰雹乃兵象宜遣人戒飭守禦官嚴
加防護以備不虞省臺臣因奏各州縣冰雹傷禾稼鳥
獸亦有死者上曰漢宣帝及石勒時亦有雨雹損禾稼
斃飛鳥事人君能恐懼修德則天灾可彌朕扵此敢不
謹乎
三月戊子上諭禮部臣曰順天府直隸府州縣山東饑
荒特甚朕憫赤子餓殍流離不遑寢食其被災地方𣲖
納光禄寺一應供用之物宜悉量為減省以甦民困書
曰民惟邦本本固邦寧自今凡可以䘏吾民者其悉以
聞
禮教之訓
洪武五年詔天下曰朕惟三皇立極導民以時庖厨稼
穡衣服始制民居舍焉五帝之教以仁信不過遵三皇
之良規未備之宜當時之君示其所以天下從之自周
至漢唐宋亦因時損益國乃昌民以安朕蒙皇天后土
之恩命統天下祖宗之靈百神護佑得正帝位已五年
扵兹朕布衣失習經書况摧強撫順二十有一年常無
寧居紀綱粗立古道未臻民不見化市鄉閭里尚循元
俗天下大定禮義風俗可不正乎兹有所示諭爾臣民
曩者兵亂人民流散因而為人奴隸者即日放還士庶
之家毋收養閹豎其功臣不在此例古者隣保相助患
難相救今州縣城市鄉村或有凍餒不能以自存者令
里中富室假貸錢法以資養之工商農業皆聽其故俟
有餘贍然後償還孤寡殘疾不能生理者官為養贍毋
失其所其有疾未愈願占藉為民者聽鄉黨論從古所
尚凡平居相見揖拜之禮幼者先施歲時燕會坐次之
列長者居上佃見田主不論齒序並如少者事長之禮
若在親屬不拘主佃則以親属之禮所以明長幼厚風
俗今廢缺已久宜令中書議定像式頒布遵守又婚姻
古之所重近代以來狃扵習俗專論聘財有違典禮又
喪事以哀為本而葬祭之禮稱家有無今富者奢侈貧
者假貸務崇炫燿又有惑扵隂陽停柩經年以至暴露
宜令中書集定議以頒示天下四方既定流民各歸田
里其間有丁少田多者不許仍前占據他人之業若有
丁衆田少者許扵附近荒田内官為騐其丁力給與耕
種又中國衣冠壊於元俗己嘗考定品官命婦冠服及
士庶人衣巾婦女服飾行之中外惟民間婦女首飾衣
服尚循舊習令中書頒示定制務復古典僧道之教以
清净為本往往齋薦之際男女溷襍飲酒食肉自恣已
令有司嚴加禁約福建兩廣等處豪強之家多以他人
子閹割役使名曰火者今後有犯者以閹罪抵之没官
為奴扵戲用夏變夷風俗之所由厚哀窮賑乏仁政之
所當施因時制宜與民更化期臻禮義之風永底隆平
之治咨爾臣庶體予至懷
受貢之訓
洪武七年詔中書禮部曰古者中國諸侯扵天子比年
一小聘三年一大聘九州之外蕃邦遠國則每世一朝
其所貢方物不過表誠敬而已高麗稍近中國頗有文
物禮樂與他番異是以命依三年一聘之禮彼若欲每
世一見亦從其意其他遠國如占城安南西洋𤨏里瓜
哇浡尼三佛齊暹羅斛真臘等處新附國土入貢既頻
勞費太甚朕不欲也令遵古典而行不必頻煩其移文
使諸國知之
賞將士之訓
洪武十七年賞征南校先是詔禮部曰賞賜國之重事
所以報賢勞而勵士氣權度毫髮一失輕重則上為失
禮下無所勸朕有天下十有五年雲南越在萬里負固
不服故命大將帥師討之諸將士冒瘴癘踰險阻霧雨
薄肌體沾汗濡甲胄而能效忠宣力搴旗斬將登城拔
壘使天誅無留良善附順甚者身委矢石為國效命司
馬法曰軍賞不踰月欲民速得為善之利也爾禮部其
核實定議行之至是議上上以為賞薄曰將士甚勞若
此非所以報有功也其重賞之
上又諭禮部臣曰曩者發兵征雲南朕憫其勞苦出師
臨陣皆有賞賚比者將士還京論功行賞士卒已令五
軍十衛騐名給之近聞有賞不及格者或所司有欺蔽
者致使竊議扵外爾禮部即榜諭諸軍或受賞不及格
與有勞而不及賞者皆許陳訴騐實賞之
賜第之訓
洪武二十年上諭禮部臣曰諸功臣扵京師既有第宅
而鄉里尚仍故居若既老而歸扵禮不稱其各賜鈔俾
還置第以居樂其高年傳之子孫亦優待功臣之禮
保夷之訓
洪武三十年朝鮮國王李旦以柳玽等蒙恩放還遣其
判三司事偰長夀密直副使辛有賢等貢鞍馬及金銀
器布人參等物至京師謝恩上諭禮部臣曰朝鮮密邇
東陲比之他國最為切近前者王氏怠政而亡李氏繼
興數生邊釁與語再三終不能止易云開國承家小人
弗用朝鮮本新造之國而所用之人皆非賢智之士此
恐非三韓之福也昔子産扵鄭凡為辭命草創討論修
飾潤色必更數人手所以鄭國稱治如鄭道傳等廼小
人之尤者在王左右豈能助其為善苟使鄭總盧仁度
金若恒仍在朝鮮又鄭道全之羽翼今總等既不免王
不精審又將假手扵人矣宜諭其國王深思熟慮以保
三韓
禮部志稿卷一
