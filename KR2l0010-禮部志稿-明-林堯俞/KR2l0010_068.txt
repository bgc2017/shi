禮部志稿卷六十八
明俞汝楫編
視學備考
視學釋奠
成化視學
成化元年二月上視國子監是日上具皮弁服躬詣先
師孔子行四拜禮命少保吏部尚書兼華盖殿大學士
李賢太子少保戶部尚書馬昂兵部尚書王竑工部尚
書白圭吏部左侍郎兼翰林院學士陳文吏部右侍郎
兼翰林院學士彭時戶部左侍郎楊鼎兵部右侍郎王
復分獻四配十哲兩廡翰林院官俱陪祀禮畢幸彛倫
堂祭酒司馬恂司業張業講書畢駕還宫戊午上御奉
天門賜祭酒司業監丞學官及孔顔孟三氏子孫襲衣
諸生寳鈔己未詔宴孔顔孟三氏子孫衍聖公孔弘緒
等於禮部故事視學祭酒以下皆宴於奉天門至是免
宴以弘緒等遠來特宴之
弘治視學
弘治元年三月上視學行釋奠禮御彛倫堂授經於祭
酒司業賜之坐講明日祭酒費誾率學官監生上表謝
恩上御奉天殿受之賜祭酒司業并三氏子孫及學官
監生襲衣寳鈔等物有差又明日祭酒復率學官監生
謝恩
增視學釋奠儀
弘治元年太子太保吏部尚書王恕言臣竊觀皇上視
學釋奠儀注分獻官始終不拜恐非禮也臣愚以為分
獻拜位當在殿陛之下列於陪祭官之前上在殿陛上
拜分獻官陪祭官俱在殿陛下拜上獻爵畢分獻官以
次詣神位前奠爵訖復退於殿陛下原拜位立定贊送
神上拜分獻官陪祭官俱拜似為近禮臣讀禮記文王
世子篇有曰凡始立學者必釋奠於先聖先師及行事
必以幣今皇上嗣登大寳初幸太學即所謂始立學也
臣以為釋奠當用幣爵亦當三獻今儀注無獻幣是行
春官釋奠之禮非始立學釋奠之禮也似為未安或以
為舊儀如此臣以為舊儀是當從之或有差誤亦當更
之以求乎宜不可以訛承訛也禮部覆奏自永樂以來
列聖視學祭先師孔子儀注爵止一獻無奠帛之禮每
年春秋二丁朝廷遣官釋奠有奠帛三獻爵之儀今恕
所奏雖與永樂以來儀注不同然與見行丁祭禮儀無
異合增入奠帛三獻爵其分獻官各就殿陛下與陪祭
官俱拜則禮儀全備上曰分獻官拜禮准行餘惟循舊制
三月太子太保吏部尚書王恕言近陳愚見請皇上視
太學釋奠先師孔子當奠幣用樂爵當三獻分獻官當
陪拜伏奉聖旨分獻官拜禮准行其餘仍舊臣竊又以
為我朝列聖即位之後所行之禮有一行而不再舉者
惟耕耤田及幸太學二事然耕耤有奠幣三獻齋戒
省牲之禮何獨於幸學釋奠而乃不然乎昔太宗文皇
帝將幸太學命禮部詳議禮儀尚書鄭賜言宋制謁孔
子服鞾袍再拜太宗曰見先師禮不可簡必服皮弁行
四拜禮其事載諸五倫書人以為太宗尊儒重道之意
超越前古今陛下釋奠先師而禮比先農則載諸史冊
傳之萬世豈不為盛事哉命復下禮部會議於是禮部
及詹事府國子監翰林院春坊等官言禮記曰凡學春
官釋奠於其先師註云釋奠者但奠置所祭之物而已
無食飲酬酢等事以其主於行禮非報功也又云凡始
立學者必釋奠於先聖先師及行事必以幣註云諸侯
初受封立學行釋奠之事必奠幣為禮也又云凡釋奠
者必有合也有國故則否註云凡行釋奠之禮必有合
樂之事若國有凶喪則否又云太學始教皮弁祭菜示
敬道也註云學者入學之初有司衣皮弁之服祭先師
以蘋藻之菜示以尊敬道藝也盖古者見師之禮以菜
為質故始入學者必釋菜以禮其先師而學官四時之
祭乃皆釋奠釋奠釋菜皆祭之略者也故以行禮而行
釋奠則無幣差厚於釋菜之意即今天子視學所行是
也以報功而行釋奠則有幣即今二丁所行是也三代
之禮無所於考漢祀孔子未行釋奠唐制天子北面跪
祭周廣順二年車駕幸曲阜始拜奠祠前宋大中祥符
元年幸曲阜謁文宣王廟始鞾袍再拜至我朝太宗皇
帝視學躬行一奠四拜之禮尊師重道蔑以加矣列聖
相承率循無改至成化元年始加牲用樂雖極尊崇之
禮然既非釋奠之正又非釋奠之全卒至紛紛實繇於
此此則所謂有其舉之莫之敢廢者矣今恕言奠帛三
獻之禮必須讀祝飲福受胙始為全備原無舊典固難
以擅行其欲比依先農之祀又係大明集禮所載洪武
舊制亦難以擅改宜但於視學之前致齋一日至期加
幣一段樂設而不作餘仍其舊庶幾其可上曰尊先師
當以禮既成化初年有所舉惟孔子前加幣用太牢改
分獻為分奠其餘儀物俱從永樂年例行
幸學頻行
嘉靖十年羽林前衛指揮使劉永昌疏言臣竊觀史傳
皆以數幸大學為帝王盛節我國朝幸學之禮僅於登
極後一行之其於作興之道或有未盡伏望皇上每遇
春秋開講經筵之始先期幸學拜祭先師仍御彛倫堂
進講宣諭賞賚如制則人心感奮而教化大行矣詔下
禮部議尚書夏言等覆言臨幸太學尊禮先師實帝王
崇儒重道之盛舉我皇上經筵日講未嘗暫輟又於文
華東室奉三皇二帝三王及周公孔子神位春秋開講
祭告月朔躬行瞻謁近於西苑無逸殿落成命大學士
坐講豳風無逸諸篇右文崇道之實誠遠邁前代矣顧
臨雍盛事惟於登極一行而近日釐正先師祀典以來
未嘗恭謁永昌欲於春秋開講先期幸學則歲且再行
車駕太數臣竊擬明年朝覲考察會試之後天下大夫
士會集之時宜一舉行上曰先師祀典既正朕當躬謁
如議以明年三月内舉行
視學觀禮
隆慶元年六月命禮部遣官行取衍聖公孔尚賢及翰
林院五經博士顔肇先孟彦璞仍取孔氏老成族人五
人顔孟族人二人馳驛來京以聖駕將幸太學也命公
侯伯應襲子弟俱赴國子監習禮以禮部言視學在邇
欲其迎駕聽講故也朝鮮國王李垣遣陪臣吏曹參判
洪春年等齎表文方物馬匹慶賀冊立中宫賜宴賞如
例春年等以上將幸太學乞留觀禮許之
幸學隆施
隆慶元年八月癸未朔上幸太學行釋奠禮於先師命
大學士徐階李春芳陳以勤張居正衍聖公孔尚賢吏
部尚書楊博兵部尚書郭乾吏部侍郎趙貞吉分奠四
配十哲兩廡禮部侍郎潘晟致奠啓聖祠畢上御彛倫
堂命武官都督以上文官三品以上及翰林院學士坐
賜茶授祭酒司業經坐講上宣諭諸生曰聖人之道如
日中天講究服膺用資治理爾師生其勉之甲申上御
皇極殿衍聖公孔尚賢率三氏子孫管祭酒事侍郎趙
貞吉司業萬浩率學官諸生上表謝恩賜冠服鈔錠有
差仍賜三氏子孫及祭酒司業宴於禮部
遣官釋奠
洪武初定制
洪武元年三月丁丑遣官釋奠於先師孔子初禮官奏
周制凡始立學者必釋奠於先聖先師凡學春夏釋奠
於先師秋冬亦如之漢儒以先聖為周公若孔子以先
師為禮樂詩書之官若禮有高堂生樂有制氏詩有毛
氏書有伏生可以為師者盖四時之學將習其道故釋
奠各以其師而不及先聖惟春秋合樂則天子視學有
司總祭先聖先師是則漢時釋奠亦略可見矣魏正始
中使太常釋奠於辟雍晉釋奠皆於國學東晉成穆孝
武皆親釋奠隋制國子監每歲四仲月上丁釋奠先聖
先師州縣學則用春秋仲月唐初釋奠儒官自為祭主
直書博士姓名敢昭告於先聖許敬宗奏請令國子祭
酒為初獻詞稱皇帝謹遣仍令司業為亞獻博士為終
獻縣學則令為初獻丞為亞獻主簿及尉通為終獻永
為禮制武德貞觀中皆以二月親幸國子監釋奠開耀
景龍中皆皇太子釋奠於太學開元中詔春秋釋奠以
三公攝事著之常式若遇大祀則用仲丁州縣用上丁
宋元因古禮而損益之今宜定制以仲春仲秋二上丁
日降香遣官祀於國學以丞相初獻翰林學士亞獻國
子祭酒終獻上然之至是遣官致祭牲用牛羊豕各一
幣一白色籩八實以形鹽藁魚棗栗榛菱芡鹿脯豆八
實以韭葅醓醢菁葅鹿醢芹葅兔醢笋葅魚醢簠簋各
二實以黍稷稻梁豋一實以太羹鉶二實以和羹犧尊
象尊山罍各一實以醴齊盎齊事酒樂用大成豋歌樂
四配位牲用羊豕各一幣一白色籩四實以形鹽藁魚
棗栗豆四實以芹葅兔醢菁葅鹿醢豋一實以太羹簠
簋各一實以黍稷其從祀十哲兩廡各籩二實以栗鹿
脯豆二實以菁葅鹿臡簠簋各一實以黍稷先期皇帝
齋戒獻官及陪祀執事官俱散齋二日致齋一日前祀
一日清晨有司立仗百官具公服侍班皇帝服皮弁服
御奉天殿降香獻官捧由中道出至午門外置龍亭内
儀伏鼓吹導引至廟學是日獻官法服并執事官集齋
所省饌省牲告充告腯視鼎鑊滌溉告潔至日丑前五
刻執事者各實祭物於器獻官及陪祀執事官各就位
監禮監祭官閱陳設糾不如儀者贊禮唱有司謹具請
行事唱迎神樂作獻官及在位官皆再拜樂止贊禮唱
奠幣獻官詣盥洗位搢笏盥帨出笏詣大成至聖文宣
王神位前樂作獻官搢笏上香奠幣出笏再拜以次詣
兖國復聖公郕國宗聖公沂國述聖公鄒國亞聖公神
位前並如前儀復位樂止贊禮唱進俎樂作獻官至大
成至聖文宣王神位前搢笏奠俎出笏以次詣四配神
位前如前儀出笏復位樂止贊禮唱行初獻禮獻官詣
爵洗位搢笏滌爵拭爵以爵授執事者詣酒尊所搢笏
以爵受酒以授執事者出笏樂作獻官詣大成至聖文
宣王神位前跪搢笏上香祭酒奠爵出笏樂止讀祝官
取祝跪讀訖獻官俯伏興再拜以次詣四配神位前並
如前儀亞獻終獻儀並同初獻但不用祝行終獻禮時贊
禮唱行分獻禮分獻官詣盥洗位搢笏盥帨出笏詣爵洗
位搢笏滌爵拭爵以爵授執事者出笏詣十哲兩廡神位
前搢笏奠帛上香祭酒奠爵出笏俯伏興平身復位贊禮
唱飲福受胙初獻官詣飲福位再拜跪搢笏奉爵者以爵
進獻官受爵飲福酒奉胙者以胙進獻官受胙以授執事
者出笏俯伏興再拜亞獻官以下皆再拜復位贊禮唱徹
豆樂作掌祭官各徹豆樂止贊禮唱送神樂作獻官以下
皆再拜樂止讀祝官取祝捧幣者捧幣各詣瘞位獻官詣
望瘞位東西各二人以炬燎火俟半燎實土半坎贊禮畢
其祝文曰惟王德侔天地道冠古今刪述六經垂憲萬世
兹維仲(春秋)謹以制幣牲齊粢盛庶品式陳明薦以兖國復
聖公郕國宗聖公沂國述聖公鄒國亞聖公配尚饗
征儀備考
親征遣將
詔定軍禮
洪武元年閏七月詔定軍禮中書省臣會諸儒臣議古者
天子親征所以順天應人除殘去暴以安天下自黃帝習
用干戈以征不享此其始也周制天子親征則類於上帝
宜於大社造於宗廟禡於所征之地及祭所過山川師還
則奏凱獻俘於廟社後世又有宣露布之制若遣將出師
則授以節鉞亦告於廟社禡祭旗纛而後行宋又有祭
告武成王之禮歸則奏凱獻俘然後天子論功行賞於
是歴考舊章定為親征遣將諸禮儀奏上詔並從之
親征儀(見職掌)
遣將出師儀授節鉞禮儀前期拱衞司設大將軍次於午
門外兵部官備節鉞陳於奉天殿内架上内使監設御座
於殿中侍儀司設大將軍拜位於丹墀中道稍西又設授
節鉞位於御前俱北向設内贊位及授節鉞官位受節鉞
執事位於大將軍受節鉞位之北東西相向百官侍立位
於文武樓之北東西相向通班贊禮位於大將軍丹墀拜
位之北通班在西贊禮在東引大將軍二人位於通班之
次其餘侍衞陳設如朝會儀是日鼓初嚴侍儀導從官
入迎車駕次嚴文武官具朝服入侍立位大將軍朝服
入立候於丹墀之西北所部將士鼓吹皆候於午門外
鼓三嚴皇帝服武弁服出樂作陞座樂止鳴鞭捲簾報
時訖引班引大將軍就丹墀拜位贊禮唱鞠躬拜樂作
四拜興樂止引大將軍由西陛陞西門入内贊接引至
御前唱鞠躬樂作再拜興樂止唱跪搢笏大將軍跪搢
笏授節鉞官取節鉞至御前跪承制興立於大將軍之
東北宣制訖先授節次授鉞大將軍以次受訖以授執
事者執事者跪受立於西唱出笏俯伏興樂作大將軍
出笏俯伏興復再拜樂止自西門出執節鉞者前行至
位分立於左右樂作贊禮復唱鞠躬四拜興禮畢樂止
皇帝興樂作還宫樂止大將軍出勒所部建旗幟鳴金
鼓正行列擎節鉞奏樂前導百官以次送出
告祭廟社儀與遣官奏告廟社禮同就命大將以牲幣
行一獻禮師還則陳凱樂俘馘於廟社門外而祭告之
與出師祭告儀同
祭武成王廟儀前期二日有司請大將以下次及省牲位
於廟南門外前一日及諸將陪祭官詣廟所致齋執事者
於齋所肄儀大將省牲廩犧令牽牲自東過大將軍前
省訖詣神厨視鼎鑊滌溉遂烹牲大將還齋所執事者
洒掃陳設至日清晨讀祝官於大將幕次僉祝版執事
實祭物於器訖大將以下具服入就位贊禮贊拜大將
以下皆再拜訖贊引引大將詣盥洗所帨訖詣武成王
神位前搢笏上香奠幣出笏再拜興詣配享神位前如
前儀復位贊禮唱進俎贊引復引詣武成王神位前搢
笏進俎配位前亦如之復位贊禮唱獻官行禮贊引引
詣爵洗所贊搢笏受爵滌爵拭爵以授執事者出笏詣
酒尊所搢笏受爵酌酒以授執事者引詣神位前贊跪
搢笏受爵三祭酒奠爵讀祝官讀祝訖大將興再拜詣
配位前如之復位初大將行禮時贊引引分獻官各詣
兩廡神位前分獻如正獻禮贊飲福受胙引大將詣武
成王神位前跪搢笏飲福酒受胙出笏興再拜復位徹
豆贊賜胙正獻官免拜分獻以下皆再拜贊禮唱望燎
執事者以祝幣詣燎所大將望燎燎半贊禮畢以次出
禡祭軍牙六纛儀與祭武成王同但奠幣行三獻禮大
將初獻次將亞獻終獻不進熟
奏凱儀先期大都督以露布聞大將未至前一日所司設
大將次於午門外内使監官陳御座於午門樓上前楹當
中南面侍儀司設大將拜位於樓前北向諸將位於大將
之後文武百官位於諸將之南文東武西奏凱樂位於大
將位前協律郎位於奏樂位之北司樂位於協律郎之南
俱北向贊禮位於樓前大將拜位之北文武官侍立位於
兩傍諸將侍立位於文武班之北俱東西相向大將侍立
位於諸將之北東向引班舍人位各於所引官之北東西
相向又設獻俘位於樓前少南獻俘將校位於獻俘位北
刑部尚書奏位於將校之北皆北向又設刑部尚書受
俘位於獻俘西東向設露布案於内道正中南向受露
布位於案東西向承制位於案東北西向宣露布位於
文武班之南北向至日侵晨大將以下入就侍立位皇
帝常服乘輿出升樓即御座侍衞如常儀大將以下就
拜位贊拜大將以下皆四拜退就侍立位贊奏凱樂恊
律郎執麾引樂工就位司樂俛伏跪請奏凱樂恊律郎
舉麾鼔吹振作徧奏樂曲其曲隨事撰述樂止司樂跪
唱謹奏樂畢恊律以下以次退凱樂初奏將校引俘侍
立於兵仗之外樂畢贊宣露布承制官承旨以露布付
受露布官詣露布案跪受由中道南行以授宣露布官
宣訖將校引俘至位刑部尚書跪奏曰某官某以某處
所俘獻請付所司奏訖退就受俘位俟旨其就刑者立
於西廂東向以付刑官其宥罪者樓上承制官宣旨曰
有勅釋縳樓下承傳宣旨釋訖贊禮贊所釋之俘謝恩
皆四拜呼萬歲者三將校以所釋俘退如有所賜就宣
旨賜之大將以下就拜位皆四拜搢笏舞蹈山呼萬歲
者三出笏復四拜乃出文武官就位四拜搢笏舞蹈山
呼如常儀復四拜班首稍前跪稱賀致詞訖俯伏興復
位及衆官復四拜禮畢乘輿降樓還宫百官以次出外
論功行賞儀前期内使監陳御座香案於奉天殿如常儀
尚寳司設寳案於殿中侍儀司設詔書案於寳案之前
誥命案於丹陛正中之北設皇太子諸王侍立位於殿
上之東北設承制位於殿上之東宣制位於丹陛誥命
案之北吏部戶部禮部尚書位於殿上之東南設大都
督府兵部尚書位於殿上之西南應受賞官拜位於丹
墀中序立位於丹墀西南受賞位於誥命案之南受賞
執事位於受賞官序立位之西每官用捧誥命捧禮物
各一人俱北向餘陳設如期會議是日鼓三嚴執事官
各就位皇帝服衮冕御輿以出樂作陞座樂止捲簾鳴
鞭報時訖皇太子諸王具衮冕自殿東門入樂作至殿
内侍立位樂止受賞官入就拜位樂作四拜樂止承制
官跪承制由殿中門出吏部戶部禮部尚書由殿西門
出立於誥命案東承制官至丹陛中南向稱有制受賞
官皆跪宣制曰朕嘉某等為國建功宜加爵賞今授以
某職賜以某物其恭承朕命宣畢受賞官俯伏興樂作
再拜樂止行賞受賞官第一人詣案前跪搢笏吏部尚
書捧誥命戶部禮部尚書捧禮物各授受賞官以授左
右出笏俯伏興復位餘官以次受賞訖承制官吏部尚
書等俱至御前復命退復位樂作受賞官皆再拜樂止
搢笏鞠躬三舞蹈呼萬歲者三出笏俯伏興樂作復四
拜樂止樂畢皇帝興樂作至謹身殿樂止皇太子諸王
還宫受賞官及文武官以次出至午門外以誥命禮物
置於龍亭用儀仗鼓樂各送還本第明日進表稱謝如
常儀
獻俘
征倭獻俘
嘉靖三十五年十二月該提督軍務工部尚書趙文華
奏稱擒獲賊首陳東等三名倭首辛五郎等四名及首
賊徐海首級函解到京乞要獻俘奉聖旨禮兵二部查
議來說欽此該本部會同兵部看得陳東等本以華民
背逆天道勾引倭奴辛五郎等侵擾内地流毒三省惡
逆深重罪不容誅兹當奏凱之辰宜舉獻俘之典臣等
謹查的大明會典獻俘事宜開具奏請其倭賊陳東等
七名一面押送法司訊罪一面行欽天監擇吉獻俘其
徐海首級法司驗收候陳東等取决之日一併通行傳
首梟示浙江閩廣沿海地方永為倭逆入犯之戒等因
奉聖旨這備制所擬都依行欽此
前期禮部告示文武百官具朝服詣午門前行慶賀禮
先一日内官監設御座於午門樓前楹正中是日早錦衣衞
設儀仗於午門前御道之東西教坊司陳大樂於御道南
西北向鴻臚寺設贊禮二人於午門前東西相向設文武
官侍立位於樓前御道南文東武西相向及刑部獻俘官
位於午門前御道東稍南西向設獻俘將校位於午門前御
道西稍南北向引禮引文武官東西序立獻俘將校引俘
列於午門前西邊文武班之後候文武班齊獻俘將校引
俘至獻俘位北向立定俘跪於前刑部官於樓前中道
跪具本奉聞候旨處决其合受刑陳東等七名刑部官
同將校押出仍赴法司監候文武百官行五拜三叩頭
禮以次退
受降
受降禮
洪武四年秋七月乙丑指揮萬德送明昇並降表至京
師初上聞大軍下蜀命中書集六部太常翰林院定議
受降等禮省部請如宋太祖乾德三年受蜀主孟㫤降
禮上御奉天門昇等於午門外跪進待罪表侍儀使捧
表入宣表官宣讀訖承制官出傳制官出傳制昇等皆
俯伏於地侍儀舍人掖昇起其屬官皆起跪聽宣制釋
罪昇等五拜三呼萬歲承制官傳制賜衣服冠帶侍儀
舍人引昇丹墀中四拜侍儀使傳旨昇跪聽宣諭俯伏
四拜三呼萬歲又四拜出丞相率文武百官行賀禮上
曰明昇與孟㫤不同㫤專治國政所為奢縱昇年幼事
由臣下宜免其叩頭伏地上表請罪之禮是日昇及其
官屬朝見百官稱賀制授昇為歸義侯賜冠帶衣服及
居第於京師
禮部志稿卷六十八
