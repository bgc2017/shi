禮部志稿卷二十五
明俞汝楫編
祠祭司職掌
祭祀通例
國初以郊廟社稷先農俱為大祀後改先農及山川
帝王孔子旗纛為中祀諸神為小祀嘉靖中以朝日
夕月天神地祇為中祀凡郊廟社稷山川諸神皆天
子親祀國有大事則遣官祭告若先農旗纛五祀城
隍京倉馬祖先賢功臣太厲皆遣官致祭惟帝王陵
寢及孔子廟則傳制特遣各王國及有司俱有祀典
而王國祀典具在儀司洪武初天下郡縣皆祭三皇
後罷止令有司各立壇廟祭社稷風雲雷雨山川城
隍孔子旗纛及厲庶人祭里社鄉厲及祖父母父母
并得祀竈餘俱禁止
凡進祀册
舊制欽天監每歲十一月上旬具明年各祭祀日期于
奉天門奏進
嘉靖九年更定郊禮令以九月自大報之祀為始開列
具奏十五年令以九月朔禮部尚書於奉天殿進呈
欽定儀注每歲九月朔大宗伯以大報日期等日告于
皇帝前期于本衙門宿鴻臚卿具請御殿及設案奉天
殿中是日百官公服侍班皇帝服皮弁大宗伯具朝服
自午門中道行捧祀日册立置于案皇帝就案先立定
大宗伯跪奏曰嘉靖幾年分大報等祀日册請敬之皇
帝搢圭取而恭視訖序班舉案置于華蓋殿中皇帝陞
座百官叩頭如常禮畢
凡祀郊社
洪武五年令皇太子留宫中居守親王戎服侍從皇太
子親王雖不陪祀一體齋戒九年議定郊社大禮雖
有三年之喪亦不敢廢
凡致齋
大祀三日中祀二日降香一日傳制遣官前一日沐浴
更衣處于齋宫次日還宫
洪武三年定大祀百官先沐浴更衣本衙門宿歇次日
聽誓戒畢致齋三日(今惟圜丘誓戒)宗廟社稷亦致齋三日惟
不誓戒令禮部鑄銅人高一尺五寸手執牙簡如大祀
則書致齋三日中祀則書致齋二日于簡上太常寺進
置于齋所五年令諸衙門各置齋戒牌刻文其上曰
國有常憲神有鑒焉凡遇祭祀則設之
嘉靖三年令齋戒日文武百官隨品穿吉服并青綠錦
繡
凡服
大祀冕服中祀皮弁服陪祀諸臣各用本品梁冠祭服
凡牲四等
曰犢曰牛曰大牢曰少牢色尚騂或黝大祀入滌九旬
中祀三旬小祀一旬
洪武初定神牲所設官二人牧養神牲前三月付廩犧
令滌治如法三年改立犧牲所設武職并軍人專管
牧養其牲房中三間以養郊祀牲左三間養宗廟牲右
三間養社稷牲餘屋養山川百神之牲六年奏准郊
廟犧牲已在滌者或有傷則出之死則埋之其有疾者
亦養于别所待其肥腯以備小祀中祀之用若未及滌
或有傷疾者歸所司别用
景泰四年令禮部鑄造牲字牢字火焙各一會同太常
寺御史印記各處解到大祀牛羊
凡玉三等
曰蒼璧曰黃琮曰玉惟祀天地日月則用之
凡帛五等
曰郊祀制帛曰奉先制帛曰禮先制帛曰展親制帛曰
報功制帛
洪武十一年議定在京大祀中祀用制帛在外王國及
府州縣亦用帛小祀止用牲醴
凡樂四等
天地九奏神祇太歲八奏大明太社稷帝王七奏夜明
帝社稷宗廟先師六奏舞皆八佾有文有武先師舞六
佾用文
嘉靖九年定文武舞生冠履佾數俱如舊制但圜丘服
色用青紵絲方澤用黑綠紗朝日壇用赤羅夕月壇用
玉色羅
凡禮
洪武七年奏准先時太常寺奏中嚴奏外辦盥洗陞壇
飲福受胙各有贊詞又各壇俱設爵洗立滌爵拭爵初
陞壇再拜祭酒唱賜福胙之類俱以繁瀆刪去又令祭
祀皆免上香八年定登壇脱舄禮今亦不行九年
定大祀拜禮迎神四拜飲福受胙四拜送神四拜共十
二拜中祀飲福受胙止再拜
凡郊廟社稷祝版
嘉靖九年令議先期一日太常寺博士捧至文華殿候
上親填御名若冬至大祀則于奉天殿恭填
凡陪祀
大祀文官五品以上武官四品以上及六科都給事中
皆陪内有刑喪過犯體氣之人不預餘祭竝同惟都給
事中不預
嘉靖十五年令都給事中陪祀宗廟後又令一應祭祀
俱陪十七年令皇親指揮以下千百戸等官凡郊廟
等祀俱陪
凡祀牌
洪武八年置陪祭官員牙牌供事官員人等長牙牌各
令縣帶無者不許入壇
郊祀
國初建圜丘於鍾山之陽以冬至祀天建方澤於鍾
山之隂以夏至祀地洪武二年始奉仁祖淳皇帝配
享十年春始定合祀之制即圜丘舊址為壇以屋覆
之名大祀殿歲以正月上辛日行禮時郊工未成暫
就奉天殿行十二年正月乃合祀於大祀殿仍奉仁
祖配享命官分獻日月星辰嶽鎮海瀆山川諸神凡
一十四壇二十一年又增修壇壝於大祀殿丹墀内
東西相向為日月星辰四壇又於内壝之外為壇二
十亦東西相向為五嶽五鎮四海四瀆風雲雷雨山
川太歲天下神祇歴代帝王諸壇其日月星辰初有
朝日夕月禜星之祭至是俱罷歴代帝王及太歲風
雲雷雨嶽鎮海瀆山川月將城隍諸神初俱春秋二
祭至是亦停春祭惟每歲八月中旬擇日於山川壇
及帝王廟祭之三十二年郊祀更奉太祖高皇帝配
享永樂十八年北京天地壇成每歲仍合祀如儀南
京壇有事則遣官祭告洪熙元年奉太祖太宗同配
享嘉靖九年遵初制建圜丘於大祀殿之南每歲冬
至祀天以大明夜明星辰雲雨風雷從祀建方澤於
安定門外每歲夏至祭地以五嶽五鎮四海四瀆陵
寢諸山從祀俱止奉太祖一位配享而罷太宗之配
又建泰神殿於圜丘北正殿以藏上帝太祖之主配
殿以藏從位諸神之主上帝太祖主曰神版餘曰神
牌祭則禮部太常寺官請詣壇奉安建皇祇室於方
澤南以藏皇祇及從位主而太祖主則以祭之前一
日請諸太廟建朝日壇於朝陽門外以春分祭日無
從位建夕月壇於阜城門外以秋分祭月亦以星辰
從祭俱不奉配其大祀殿則以孟春上辛日行祈榖
祭奉太祖太宗同配享十年又改以啓蟄日行祈穀
禮於圜丘仍止奉太祖一位配享十一年建崇雩壇
於圜丘壇外泰元門之東歲旱則祭上帝以禱雨以
奉太祖配享十七年秋九月詔舉明堂大享禮於大
内之玄極寳殿奉睿宗獻皇帝配享冬十一月更上
昊天上帝泰號曰皇天上帝改泰神殿曰皇穹宇十
八年春行祈穀禮於玄極寳殿不奉配二十四年即
故大祀殿之址建大享殿而建皇乾殿於大享殿北
以藏神版命禮部歲用季秋奏請擇吉行大享禮已
又命暫行於玄極寳殿隆慶元年禮部會議圜丘方
澤朝日夕月歲舉四郊仍如世宗所更定而罷祈穀
及明堂大享禮今並存其儀以備考云
合祀
洪武十年初定合祀儀一齋戒前期二日太常司官(今太)
(常寺)宿於本司次日具本奏聞致齋三日次日進銅人傳
制諭文武官齋戒不飲酒不食葱韭薤蒜不問病不弔
喪不聽樂不理刑名不與妻妾同處一傳制(儀見儀制司)當
日禮部官太常寺官於城隍廟發咨仍於各廟焚香三
日一告廟正祭前二日用祝文酒果奉先殿告仁祖配
上帝皇祇祝文曰維洪武十七年歲次甲子月日孝子
皇帝某敢昭告於皇考仁祖淳皇帝茲以正月某日恭
祀上帝皇祇於大祀殿謹請皇考配神伏惟鑒知謹告
一省牲用牛二十八羊三十三豕三十四鹿二兔十二
正祭前二日太常司官奏聞明日與光禄司官省牲次
日省牲畢一同復命就奏定分獻官二十四員一陳設
共二十七壇正殿三壇上帝南向犢一豋一實以大
羹煮肉汁不用鹽醬籩十二實以形鹽藳魚棗栗榛菱
芡鹿脯白餅白麵造黑餅蕎粉造糗餌米粉造粉餈糕
豆十二實以韭葅以韭切去本末取中四寸菁葅芹葅
筍葅醯醢豬肉鮓用鹽酒料物調和鹿醢兔醢魚醢脾
析用牛百葉切細湯熟用鹽酒造用豚胉豬肩上肉&KR1246;
食用糯米飯羊脂蜜熬糝食用牛羊豕肉細切與粳米
飯同熬簠簋各二實以黍稷稻粱玉用蒼璧一帛一蒼
色織成郊祀制帛四字皇祇南向犢一豋一籩十二豆
十二簠簋各二玉用黃琮一帛一黃色郊祀制帛仁祖
配位在東西向犢一豋一籩十二豆十二簠簋各二玉
用蒼璧一帛一蒼色郊祀制帛其設酒尊六爵九篚三
於東南西向祝文案一於殿西洪熙以後改奉太祖太
宗並祀正殿增一壇加犢一酒尊二爵三帛篚一丹
墀四壇大明在東西向犢一豋一籩十無糗餌粉餈
下同豆十無&KR1246;食糝食下同簠簋各二帛一紅色禮神
制帛酒尊三爵三篚一夜明在西東向犢一豋一籩
十豆十簠簋各二帛一白色禮神制帛酒尊三爵三篚
一星辰一壇在東西向犢一羊三豕三豋一鉶二盛
和羹用肉鹽醬籩豆各十簠簋各二酒盞三十帛一白
色禮神制帛酒尊三爵三篚一星辰二壇在西東向
陳設同東十壇北嶽壇犢一羊一豕一豋一鉶二
籩豆各十簠簋各二酒盞十帛一黑色禮神制帛酒尊
三爵三篚一永樂以後北嶽壇增附天壽山加酒盞十
帛一北鎮壇陳設同東嶽壇陳設同帛一青色禮
神制帛東鎮壇東海壇陳設並同太歲壇陳設同
帛一白色禮神制帛帝王壇陳設同帛十六白色禮
神制帛酒盞三十山川壇陳設同帛二白色禮神制
帛酒盞三十神祇壇羊五豕五鉶三無大羹籩豆各
八簠簋各二酒盞三十帛一白色禮神制帛酒尊三爵
三篚一四瀆壇陳設與北嶽同帛四黑色禮神制帛
酒盞三十西十壇北海壇陳設與北嶽同西嶽
壇陳設同帛一白色禮神制帛下同西鎮壇西海
壇陳設並同中嶽壇鍾山附陳設同帛二黃色禮神
制帛酒盞二十中鎮壇陳設同帛一黃色禮神制帛
酒盞十風雲雷雨壇陳設同帛四白色禮神制帛酒
盞三十南嶽壇陳設同帛一紅色禮神制帛酒盞十
南鎮壇南海壇陳設並同一正祭典儀唱樂舞生
就位執事官各司其事陪祀官分獻官各就位導引官
導引皇帝至御位内贊奏就位典儀唱燔柴(凡燔柴洪武六年令)
(先刳淨犢牛器盛置於燔罏之右駕自齋宫詣壇大和鐘鳴則罏内舉火候贊燔柴即以犢牛置其上燔之)
瘞毛血迎神協律郎舉麾奏樂樂止内贊奏四拜(百官同)
典儀唱奠玉帛奏樂内贊奏陞壇至上帝前奏搢圭執
事官以玉帛跪進於皇帝右奠訖奏出圭至皇祇前奏
搢圭執事官以玉帛跪進於皇帝左奠訖奏出圭至仁
祖前奏搢圭執事官以玉帛跪進於皇帝右奠訖奏出
圭復位樂止典儀唱進俎奏樂齋郎舁饌至内贊奏陞
壇至上帝前奏搢圭進俎出圭至皇祇前奏搢圭進俎
出圭至仁祖前奏搢圭進俎出圭奏復位樂止典儀唱
行初獻禮奏樂内贊奏陞壇至上帝前奏搢圭執事官
以爵跪進於皇帝右奏獻爵出圭至皇祇前奏搢圭執
事官以爵跪進於皇帝左奏獻爵出圭詣讀祝位跪讀
祝樂止讀祝官取祝跪於神位右讀訖樂作奏俯伏興
平身(百官同)至仁祖前奏搢圭執事官以爵跪進於皇帝
右奏獻爵出圭復位樂止典儀唱行亞獻禮奏樂内贊
奏陞壇至上帝前奏搢圭執事官以爵跪進於皇帝右
奏獻爵出圭至皇祇前奏搢圭執事官以爵跪進於皇
帝左奏獻爵出圭至仁祖前奏搢圭獻爵出圭復位樂
止典儀唱行終獻禮奏樂(儀同亞獻)樂止太常卿進立殿西
東向唱賜福胙内贊奏詣飲福位跪搢圭光禄司官以
福酒跪進奏飲福酒光禄司官以胙跪進奏受胙出圭
俯伏興平身復位奏四拜(百官同)典儀唱徹饌奏樂執事
官各壇徹饌樂止典儀唱送神奏樂内贊奏四拜(百官同)
樂止典儀唱讀祝官捧祝進帛官捧帛掌祭官捧饌各
詣燎瘞位奏樂執事官各執祝帛饌出内贊奏禮畢一
分獻官儀注典儀唱行初獻禮贊引引分獻官詣神位
前搢笏執事官以帛進於分獻官贊引贊獻爵出笏贊
引引至酒尊南北向立典儀唱行終獻禮(儀同亞獻)贊引引
分獻官復位徹饌執事官徹饌執帛饌詣燎所俱候典
儀唱行一祝文維洪武某年歲次某甲子正月某日嗣
天子臣某敢昭告於昊天上帝后土皇地祇時維孟春
三陽開泰敬率臣僚以玉帛犧齊粢盛庶品恭祀於大
祀殿備茲燎瘞皇考仁祖淳皇帝配神尚享一樂章
迎神樂奏中和之曲荷蒙天地兮君主華夷欽承踴躍
兮備筵而祭誠惶無已兮寸衷微仰瞻俯首兮惟願來
期想龍翔鳳舞兮慶雲飛必昭昭穆穆兮降壇壝奠
玉帛樂奏肅和之曲天垂風露兮雨澤霑黃壤氤氲兮
氣化全民勤畎畝兮束帛鮮臣當設宴兮鳳來前進
俎樂奏凝和之曲庖人兮列鼎肴羞兮以成方俎兮再
獻願享兮以享初獻樂奏壽和之曲武功之舞聖靈
兮皇皇穆嚴兮金牀臣今樂舞兮景張酒行初獻兮捧
觴亞獻樂奏豫和之曲文德之舞載斟兮再將百碎
陪祀兮具張感聖情兮無已拜手稽首兮願享終獻
樂奏凝和之曲文德之舞三獻兮樂舞揚肴羞具納兮
氣藹而芳祥光朗朗兮上下方况日吉兮時良徹饌
樂奏雍和之曲粗陳菲薦兮神喜將感聖心兮何以忘
民福留兮佳氣昂臣拜手兮謝恩光送神樂奏安和
之曲旌幢曄曄兮雲衢長龍車鳳輦兮駕飛揚遙瞻冉
冉兮上下方必烝民兮永康望燎樂奏時和之曲進
羅列兮燎瘞方炬熖發兮煌煌神變化兮束帛將感至
思兮無量
分祀
嘉靖九年更定分祀儀是年既分建四郊遂號祖陵山
曰基運皇陵山曰翔聖孝陵鍾山曰神烈顯陵山曰純
德并天壽山俱從祀方澤居嶽鎮之次仍俱祀於地祇
壇十一年定朝日壇以甲丙戊庚壬間歲一親祭夕月
壇以丑辰未戌三歲一親祭非親祭之歲太常寺具奏
遣官行禮朝日以文大臣夕月以武大臣其圜丘諸儀
亦多所更定如更上皇天上帝泰號及皇穹宇請神儀
皆附列焉又定看牲分獻之制凡看牲舊以前月之朔
大駕親往自後文武大臣日輪一員次早復命至是令
冬夏至及祈榖俱正祭前五日親往自後遣大臣輪視
如常凡分獻舊用文武大臣及近侍官二十四員今圜
丘方澤各用四員分獻俱太常先期題請欽命而法司
官例不遣又定大祀如遣官不行飲福禮太常具福胙
奏進其傳制後各廟焚香則嘉靖八年罷
圜丘
嘉靖十一年定一前期十日太常寺題請視牲次請命
大臣三員看牲四員分獻一前期五日錦衣衛備隨朝
駕上詣犧牲所視牲其前一日上常服告於廟内贊奏
就位上就拜位内贊導上至太祖香案前奏上香上訖
導至列聖香案前俱奏上香上訖奏復位奏跪奏讀告
辭其辭曰孝玄孫嗣皇帝某明日恭詣南郊視大祀牷
犧謹詣祖宗列聖帝后神位前恭預告知讀訖奏四拜
奏禮畢及還詣廟參拜如前儀致詞曰孝玄孫嗣皇帝
某恭視大祀牷犧禮畢恭詣祖宗列聖帝后神位前謹
用參拜參畢回宫是日命大臣輪視如常儀一前期四
日上御奉天殿太常寺奏祭祀進銅人如常儀本寺博
士捧告請太祖祝版於文華殿候上親填御名訖捧出
一前期三日上具祭服以脯醢酒果詣太廟請太祖配
帝是日上詣太廟寢請主至太廟安訖典儀唱執事官
各司其事内贊導上至拜位奏就位典儀唱迎神内贊
導上至香案前奏跪搢圭奏上香奏出圭奏復位奏兩
拜典儀唱行獻禮内贊導上至御案前奏搢圭奏獻爵
奏出圭奏詣讀祝位奏跪贊讀祝讀祝官跪讀祝曰維
嘉靖某年歲次某月朔某日孝玄孫嗣皇帝某敢昭告
於皇祖太祖高皇帝曰茲以今月某日冬至祈祀上帝
於圜丘謹請皇祖配帝侑神伏惟鑒知謹告讀訖奏俯
伏興平身奏復位太常卿跪奏禮畢請還宫内贊奏兩
拜典儀唱讀祝官捧祝詣燎位奏禮畢上請主還寢訖
易服御華蓋殿太常寺卿同光祿寺卿面奏省牲訖上
御奉天殿百官具朝服聽受誓戒傳制(儀見儀制司)一前期
二日太常卿同光禄卿奏省牲如常儀(牛九北羊三豕三鹿一兔六)
是日錦衣衛具神輿香亭太常官具玉帛匣及香盒各
設於奉天殿次日上至奉天殿親填祝版(版以青楮硃書之)置
玉帛於匣太常卿捧安輿内上三上香行一拜三叩頭
禮畢錦衣衛官校舁至天壇太常卿奉安於神庫一前
期一日免朝錦衣衛備法駕設板輿於奉天門下正中
上吉服告於廟如告視牲之儀告辭曰孝玄孫嗣皇帝
某出宿於郊祇行大報禮謹詣祖宗列聖帝后神位前
恭預告知告畢上出乘輿詣南郊由西天門入至昭亨
門外降輿禮部太常官導上由左門入至内壝太常卿
導上至圜丘恭視壇位次至神庫視籩豆至神厨視牲
畢仍由左門出陞輿至齋宫分獻陪祀官叩頭如常儀
一陳設正二壇上帝南向犢一蒼玉一郊祀制帛
十二俱青色豋一簠簋各二籩十二豆十二蒼玉爵三
酒尊三青漆團龍篚一祝案一配帝西向犢一奉先制
帛一白色豋一簠簋各二籩十二豆十二蒼玉爵三酒
尊三雲龍篚一從四壇俱在壇之二成大明在東西
向犢一豋一禮神制帛一赤色簠簋各二籩十豆十酒
盞二十青瓷爵三酒尊三篚一夜明在西東向陳設
同禮神制帛一白色星辰在東西向北上曰五星曰
二十八宿曰周天星辰犢一羊一豕一豋一鉶二實以
和羹簠簋各二籩十豆十酒盞三十帛十青色一赤色
一黃色一白色六黑色一青瓷爵三酒尊三篚一雲
雨風雷在西東向北上陳設同帛四青色一白色一黃
色一黑色一一皇穹宇請神位前期一日太常寺設香
案於丹墀正中將事之夕三更一點禮部太常寺堂上
官恭詣香案前尚書上香率各官行一拜三叩頭禮畢
太常寺官九員分詣東西配殿各請從位神牌出龕先
雷師次風伯次雨師次雲師次周天星辰次二十八宿
次五星次夜明次大明捧至丹墀東西向立太常寺官
一員詣殿中請太祖主出龕太常寺少卿一員恭捧西
向立太常寺官二員請上帝神版出龕太常寺卿恭捧
南向立禮部侍郎二員導引出殿先上帝次太祖次大
明次夜明次五星次二十八宿次周天星辰次雲師次
雨師次風伯次雷師由圜丘北門入轉至午陛陞壇先
上帝次太祖次從位各依原序先後奉安於神座候上
至大次尚書率各官致詞復命叩頭出祭畢太常官如
前捧請禮部侍郎導引入殿以次納於龕中奉安訖各
官仍行一拜三叩頭禮出一正祭是日三鼓上自齋宫
乘輿至外壝神路之西降輿導引官導上至神路東大
次上香官同導引官捧神位官復命訖退百官排班於
神路之東西以俟上具祭服出導引官導上由左櫺星
門入内贊對引官導上行至内壝典儀唱樂舞生就位
執事官各司其事上至御拜位内贊奏就位上就位典
儀唱燔柴唱迎帝神樂作内贊奏陞壇導上至上帝金
罏前奏跪奏搢圭司香官捧香跪進於上左内贊奏上
香上三上香訖奏出圭導至太祖金罏前(儀同)奏復位上
復位樂止内贊奏四拜(傳贊百官同)典儀唱奠玉帛樂作内
贊奏詣神御前導上至神御前奏搢圭捧玉帛官以玉
帛跪進於上右上受玉帛内贊奏獻玉帛上奠訖奏出
圭導至太祖前奏搢圭奏獻帛奏出圭奏復位上復位
樂止典儀唱進俎樂作齋郎舁俎安訖内贊奏詣御前
導上至神御前奏搢圭奏進俎奏出圭導至太祖前(儀同)
奏復位上復位樂止典儀唱行初獻禮樂作内贊奏詣
神御前導上至神御前奏搢圭捧爵官以爵跪進於上
右上受爵内贊奏獻爵上獻訖奏出圭奏詣讀祝位導
上至讀祝位奏跪傳贊衆官皆跪樂暫止内贊贊讀祝
讀祝官跪讀祝畢樂復作奏俯伏興平身(傳贊百官同)讀祝
官跪進祝版上捧至御案篚内安訖(今讀祝官内安)内贊導至
太祖前奏搢圭捧爵官以爵跪進於上右止受爵奏獻
爵上獻訖奏出圭奏復位上復位樂止典儀唱行亞獻
禮樂作(儀同初獻惟不讀祝)奏復位樂止典儀唱行終獻禮樂作
(儀同亞獻)奏復位樂止太常卿進立於壇之二成東向唱賜
福胙内贊奏詣飲福位導上至飲福位光禄卿捧福酒
跪進於上左内贊奏跪奏搢圭奏飲福酒上飲訖光禄
官捧福胙跪進於上左内贊奏受胙上受訖奏出圭俯
伏興平身奏復位上復位奏四拜(傳贊百官同)典儀唱撤饌
樂作執事官撤饌訖樂止典儀唱送神樂作内贊奏四
拜(傳贊百官同)樂止典儀唱讀祝官捧祝進帛官捧帛掌祭
官捧饌各恭詣泰壇上退立於拜位之東典儀唱望燎
樂作内贊奏詣望燎位内贊對引官導上至望燎位燎
半内贊奏禮畢樂止内贊對引官導上至大次易服如
遇風雪有司設黃氊小次於圜丘下上恭就小次對越
行禮其升降上香奠獻俱以太常執事官代禮部太常
官奉神位安於皇穹宇上還齋宫少憩駕還百官具朝
服於承天門外橋南立迎駕上入詣廟參拜如視牲還
之儀致辭曰孝玄孫嗣皇帝某行圜丘大報禮成恭詣
祖宗列聖帝后神位前謹用參拜參畢百官隨至奉天
殿行慶成禮一分獻官儀注上行初獻禮讀祝訖奏俯
伏興平身贊引引分獻官由東西陞詣各神位香案前
贊跪贊搢笏贊上香贊獻帛贊獻爵贊出笏贊復位亞
終獻(儀同惟不上香獻帛)至典儀唱望燎各分詣燎罏前燎贊禮
畢一祝文維嘉靖某年歲次某月朔某日嗣天子臣某
敢昭奏於皇天上帝曰時維冬至六氣資始敬遵典禮
謹率臣僚恭以玉帛犧齊粢盛庶品備此禋燎祇祀於
上帝奉太祖開天行道肇紀立極大聖至神仁文義武
俊德成功高皇帝配帝侑神尚享一樂章迎帝神中和
之曲仰惟玄造兮於皇昊穹時當肇陽兮大禮欽崇臣
惟蒲柳兮螻蟻之衷伏承眷命兮職統羣工深懷愚昧
兮恐負洪德爰遵彛典兮勉竭微衷遥瞻天闕兮寳輦
臨壇臣當稽首兮祇迓恩隆百辟陪列兮舞拜於前萬
神翊衛兮而西以東臣俯伏迎兮敬瞻帝御願垂歆鑒
兮拜德曷窮奠玉帛肅和之曲龍輿既降兮奉禮先
爰有束帛兮暨瑤瑄臣謹上獻兮進帝前仰祈聽納兮
荷蒼乾進俎凝和之曲餚饈珍饌兮薦上玄庖人列
鼎兮致精虔臣盍祇獻兮馨醴牷願垂歆享兮民福淵
初獻壽和之曲禮嚴初獻兮奉觴臣將上進兮聖皇
聖皇垂享兮穆穆臣拜首兮何以忘亞獻豫和之曲
禮觴再舉兮薦玉漿帝顔歆悦兮民福昂民生有賴兮
感上蒼臣惟鞠拜兮荷恩長終獻熙和之曲三獻兮
禮告成一念微衷兮露悃臣情景張樂舞兮聲鍠鋐仰
瞻聖容兮俯錫恩泓撤饌雍和之曲祀禮竣兮精意禋
三獻備兮誠已申敬撤弗遲兮肅恭寅恐多弗備兮惟
洪仁送帝神清和之曲禋事訖終兮百辟維張帝垂
歆鑒兮沐澤汪洋龍車冉冉兮寳駕旋雲靈風鼓舞兮
瑞露清瀼洪恩浩蕩兮無以為酬麤陳菲薦兮已感歆
嘗香氣騰芳兮上徹帝座仰瞻聖造兮賜福羣方臣同
率土兮載歡載感祇迴寳輦兮鳳嘯龍翔誠惶誠恐兮
仰戀彌切願福生民兮永錫享昌望燎時和之曲龍
車寳輦兮昇帝鄉御饈菲帛兮奉燎方環佩鏗鏘兮羅
壇壝炬焰特舉兮氣輝煌生民蒙福兮聖澤霑臣荷眷
祐兮拜謝恩光
萬歷三年親祀圜丘儀正祭前六日早上帝服以親詣
南郊視牲預告於太廟前五日錦衣衛備隨朝駕如常
儀質明上常服御皇極殿太常寺官奏請聖駕視牲百
官具吉服朝參鳴鞭訖先趨出午門外東西序立候送
上由大明門正陽門西天門舊路至犧牲所南門迤西
上降輦禮部尚書侍郎太常卿少卿導上至所内幄次
禮部官跪奏請視牲仍同太常寺官導上至各牲房前
太常卿跪奏視大祀牲遂一視畢仍導上至幄次内上
少憩出禮部太常寺官仍導上陞輦駕還百官俱於承
天門外序立候迎上仍詣太廟參謁前四日上御皇極
殿太常寺奏祭祀前三日質明上常服乘輿詣太廟門
西降輿至幄次内具祭服告請太祖配神行一獻禮畢
出幄次内易皮弁服回御中極殿太常寺光禄寺官奏
省牲畢御皇極殿傳制誓戒百官前二日早上常服以
親詣南郊大祀預告於太廟是日午後太常寺官捧蒼
玉帛匣香盒同神輿亭進於皇極殿内司禮監官捧帛
同安設於御案之北前一日質明上從文華殿出由皇
極殿左門入至御案前立太常卿捧祝版由中門進於
御案上上填御名訖太常卿捧安輿中司禮監官進帛
於上裝匣内并蒼玉安訖太常卿捧安輿中太常卿隨
捧香盒於香亭右跪上三上香行一拜三叩頭禮畢轉
於東西向立錦衣衛官校入舁輿亭由中門出太常卿
隨詣天壇神庫奉安上由殿中門出乘輿詣南郊至昭
亨門西禮部尚書侍郎太常卿少卿等官行叩頭禮畢
分兩傍侯上降輿尚書等官導上由昭亨左門入至内
壝左門太常卿跪迎同導上至午陛尚書等官俱止太
常卿導上至圜丘恭視壇位尚書等官俱先詣東陛前
俟候上視壇位畢太常卿導上由東陛下尚書等官同
導上至神庫視籩豆至神厨視牲俱太常卿導入逐一
奉畢禮部太常寺官導上仍由昭亨左門出陞輿至齋
宫分獻陪祀官朝參傳旨賜早飯各官叩頭謝恩至午
各官候旨朝參仍傳旨賜午飯謝恩如前儀是日午後
太常寺陳設如常儀至一更時分禮部尚書等官詣皇
穹宇尚書上香請神侍郎二員導引太常寺官以次捧
正位配位神版從位神牌詣壇奉安訖候報時上常服
乘輿出至外壝神路之西降輿導駕官導上至神路東
大次禮部同太常官復命畢上具祭服出由内壝左櫺
星門入行大祀禮如常儀畢上至大次易常服至齋宫
少憩駕還仍詣太廟參謁畢具衮冕服御皇極殿行慶
成禮
嘉靖十七年更上皇天上帝泰號儀一前期六日以果
酒脯醢告諸神於圜丘壇下用帛上具常服分獻陪祀
官吉服嚴辦上至壇所内贊奏就位迎神上香分獻官
各上香行兩拜奠獻如常儀典儀唱宣告文分獻陪祀
官跪宣文官立宣告文曰大明嗣天子某謹移文告於
大明之神夜明之神五星列宿周天星辰之神雲雨風
雷之神周天列職之神五嶽五山之神五鎮五山之神
基運翊聖神烈天壽純德五山之神四海之神四瀆之
神際地列職祇靈天下諸神天下諸祇戊戌太歲之神
十月將神直日功曹之神郊壇司土之神曰朕祇於來
月朔旦躬率臣民上尊皇天上帝泰號仰高玄九重預
告於諸神衆祇煩為朕運爾神化昭爾靈顯通朕微衷
於上帝祈賜允鑒之慈享朕欽薦之號為此文告神宜
悉知謹告宣訖百官俯伏興亞獻終獻如常儀送神行
兩拜宣文官捧文進帛官捧帛各詣燎位内贊奉禮畢
上還御華蓋殿執事官行禮如常儀樂作上至奉天殿
中立定樂止鴻臚寺官舉勑案至殿中上親取勑授輔
臣輔臣立受以制詞授宣制官上陞座鳴鞭行禮如常
儀鴻臚寺官奏禮官奏禮畢樂作上起輔臣捧勅由中
道出至奉天門發示禮部捧出開讀如常儀一前期翰
林院恭詣合用祭告文太常寺備持牲熟薦十二籩豆
玉帛及告景神殿脯醢酒果欽定捧册表大臣二員并
諭文武官陪拜國子監監生順天府生員耆老人等俱
隨班行禮在朝於午門外在壇於昭亨門外序班一光
期四日上御奉天殿太常寺奏齋戒如常儀百官致齋
三日一先期三日太常寺光禄寺面奏省牲如常儀一
先期一日鴻臚寺官設册表案於奉天殿正中内侍官
設册表綵輿於丹陛上設香案於册表輿前教坊司設
中和樂大樂錦衣衛設鹵簿大駕本日禮部率太常寺
官恭詣圜丘設册表案於神御位右設上拜位於二成
正中司設監設大次於圜丘神路之東陳設畢遣重臣
上香奉請神御位太常寺設輿於泰神殿丹陛下奉神
位陞輿導引官二員前導陞圜丘奉安設神祇十一壇
紙位於内壝下天神東西向地祇北向俱設酒果脯醢
不奠獻其紙位并帛執事官俟望燎各捧分燎天神罏
東地祇罏西一是日戌初刻鳴鐘鼓百官依朝賀禮於
奉天殿丹墀序立陪祀官具祭服餘官朝服上告景神
殿畢具冕服御奉天殿鴻臚寺卿奏請行禮上躬捧册
表奉安綵輿内錦衣衛官督舉輿册表輿行大樂鼓吹
前導駕發文武百官隨行至正陽門外騎從册表輿至
圜丘壝門外原遣大臣捧請册表出輿亭置于案上至
昭亨門外降輦導引官導上御大次鼓三嚴鴻臚寺卿
奏外辦又奏中嚴導引官導上至圜丘典儀唱樂舞生
就位執事官各司其事内贊奏就位上就位典儀唱迎
帝神奏樂内贊導上至香案前奏跪奏搢圭奏上香上
三上香訖奏復位樂止内贊奏四拜(傳贊百官同)典儀唱昇
册表樂作内贊奏陞壇上陞壇樂暫止奏跪(傳贊衆官皆跪)奏
搢圭原遣大臣二員一捧册表進於上右上受册表獻
訖一接受於上左以付宣册表官奏出圭奏宣册表太
常寺卿跪宣訖原受册表大臣復進於上上親捧奠於
帛篚樂復作奏俯伏興平身(傳贊百官同)奏復位典儀唱奠
玉帛樂作内贊奏詣神御前上陞至神御前奏搢圭捧
玉帛官以玉帛跪進於上右上受玉帛奠訖奏出圭奏
復位樂止典儀唱進俎樂作齋郎舁饌至内贊奏詣神
御前上陞至神御前奏搢圭奏進俎奏出圭奏復位樂
止典儀唱行初獻禮樂作内贊奏詣神御前上陞至神
御前奏搢圭捧爵官以爵跪進於上右上受爵奏獻爵
上獻訖奏出圭復位樂止典儀唱讀祝樂作内贊奏詣
讀祝位奏跪上至讀祝位跪(傳贊衆官皆跪)樂暫止内贊贊讀
祝讀祝官跪讀訖樂作内贊奏俯伏興平身(傳贊百官同)樂
止亞獻終獻飲福受胙撤饌送帝神俱如常儀送神後
典儀唱宣册表官捧册表進玉帛官捧玉帛讀祝官捧
祝掌祭官捧饌各恭詣泰壇典儀唱望燎樂作上退拜
位東西向内贊奏詣望燎位燎半内贊奏禮畢樂止導
引官導上至幕次易服還宫禮成詔示中外一樂章
迎神中和之曲於昔洪荒之初兮混濛五行未運兮兩
曜未明其中挺立兮有容無聲神皇出御兮始判濁清
立天立地立人兮羣物生生昇册表元和之曲帝闢
隂陽兮造化張神生七政兮精華光圓覆方載兮兆物
康臣敢祇報兮拜薦帝曰皇奠玉帛休和之曲帝垂
聽兮義若親子職庸昧兮無由申册表荷鑒兮泰號式
尊敬陳玉帛兮燕賀洪仁進俎豫和之曲大筵弘開
懽聲如雷皇神賜享臣衷涓埃大鼎炮烹肴饈馨裁帝
歆兮兆民之福臣感恩兮何如幸哉初獻壽和之曲
大高降恩鑒微情何以承臣愚端拜捧瑤觥堅壽無極
并奏祝景和之曲帝皇立命兮肇三才中分民物兮
惟天徧該小臣請命用光帝陪庶永配於皇穹哉亞
獻太和之曲羣生總總兮悉蒙始恩人物盡囿兮於帝
仁羣生荷德兮誰識所從來於惟皇兮億兆之祖真
終獻永和之曲寳宴弘玉几憑瓊液陞樂舞䎖協氣凝
民物礽臣衷蹇塞兮報無能徹饌咸和之曲太奏既
成微誠莫傾皇德無京陶此羣生巨細帡幪刻小臣之
感衷兮罔罄愚情實弘涵而容納兮曲賜生成送帝
神清和之曲禮祇册薦兮皇神垂享萬舞畢舉兮九成
已行帝賜洪庥兮大我家慶金鳴玉振兮聲鏜鏜羣僚
環珮兮響玎璫神人交賀兮贊帝皇寶稱泰號兮曷有
窮量永固高厚兮宰御久常微臣頓首叩首兮攸沐恩
光奉燎熙和之曲瑶簡拜書兮泰號成奉揚帝前兮
資離明珍幣嘉肴兮與祝誠均登巨熖兮達玄清九垓
四表兮莫不昂瞠庶類品彙兮悉慶洪名
方澤
嘉靖九年定一前期十日太常寺題請視牲次請命看
牲分獻大臣各四員一前期五日上詣犧牲所視牲其
前一日上告廟及還參拜俱如大祀之儀告辭曰明日
出視方澤大祭牲儀回還餘並同大祀參畢回宫次日
命大臣輪視如常儀一前期四日太常寺奏祭祀進銅
人如常儀諭百官致齋三日上親填告請太祖祝版於
文華殿一前期三日上詣太廟請太祖配神以脯醢酒
果行再拜一獻禮祝文曰嘉靖某年歲次某月朔某日
孝玄孫嗣皇帝某敢昭告於太祖高皇帝曰兹以今月
日夏至恭祭皇地祇於方澤謹請皇祖作主侑神伏惟
鑒知謹告一前期二日太常卿同光祿卿奏省牲如常
儀一前期一日太常卿詣太廟寢太祖御位至皇祇室
奉安上親填祝版於文華殿(黃楮版黑書)遂告於廟告辭曰
孝玄孫嗣皇帝某明日恭詣北郊行祭地禮謹詣祖宗
列聖帝后神位前恭預告知一陳設正二壇正位北
向犢一黃璧一郊祀制帛一黃色登一簠簋各二邊十
二豆十二黃玉爵三尊三篚一祝案一配位西向陳設
同無玉奉先制帛一白色從四壇五嶽基運山翔聖
山神烈山共一壇東設西向犢一羊一豕一帛八黃一
青一紅一白四玄一登一鉶一簠簋各二籩十豆十黃
瓷爵三酒盞三十尊三篚一五鎮天夀山純德山共
一壇西設東向陳設同帛七黃一青一紅一白三玄一
四海一壇東設西向陳設同帛四青一紅一白一玄
一四瀆一壇西設東向陳設同帛四玄色一正祭是
日五鼓太常卿候上御奉天門跪奏請聖駕詣地壇錦
衣衛備隨朝駕上常服乘輿由長安左門出入壇之西門
太常官導上至具服殿易祭服出導引官導上由方澤
右門入典儀唱樂舞生就位執事官各司其事内贊奏
就位上就位典儀唱瘞毛血唱迎神樂作樂止内贊奏
四拜(傳贊百官同)典儀奠玉帛樂作内贊奏陞壇導上至皇
祇香案前奏跪奏搢圭司香官捧香跪進於上右内贊
奏上香上三上香訖捧玉帛官以玉帛跪進於上右上
受玉帛内贊奏獻玉帛上奠訖奏出圭導至太祖香案
前(儀同)奏復位樂止典儀唱進俎樂作齋郎舁俎安訖内
贊奏陞壇導上至皇祇俎匣前奏搢圭奏進俎奏出圭
導上至太祖俎匣前(儀同)奏復位樂止典儀唱行初獻禮
樂作内贊奏陞壇導上至皇祇前奏搢圭捧爵官以爵
跪進於上右上受爵内贊奏獻爵上獻訖奏出圭奏詣
讀祝位奏跪(傳贊衆官皆跪)樂暫止内贊贊讀祝讀祝官跪讀
祝畢樂復作内贊奏俯伏興平身(傳贊百官同)導上至太祖
前奏搢圭捧爵官以爵跪進於上右上受爵内贊奏獻
爵上獻訖奏出圭奏復位樂止典儀唱行亞獻禮樂作
(儀同初獻惟不讀祝)樂止典儀唱行終獻禮樂作(儀同亞獻)樂止太常
卿進立壇左東向唱賜福胙内贊奏詣飲福位内贊對
引官導上至飲福位奏跪奏搢圭光祿卿捧福酒跪進
於上右内贊奏飲福酒上飲訖光祿官捧福胙跪進於
上右内贊奏受胙上受訖奏出圭奏俯伏興平身奏復
位奏四拜(傳贊百官同)典儀唱徹饌樂作執事官徹饌訖樂
止典儀唱送神樂作内贊奏四拜(傳贊百官同)樂止典儀唱
讀祝官捧祝進帛官捧帛掌祭官捧饌各詣瘞位典儀
唱望燎内贊奏詣望瘞位内贊對引官導上至望瘞位
祝帛埋訖配帝帛燎半内贊奏禮畢導引官導上至具
服殿易服太常卿捧太祖御位入安於太廟寢駕還詣
廟參拜致辭曰孝玄孫嗣皇帝某恭詣北郊祭地禮成
謹詣祖宗列聖帝后神位前恭行參拜畢還宫一分獻
官儀注典儀唱行初獻禮讀祝訖俯伏興平身贊引引
獻官各詣神位前贊跪贊搢笏上香獻帛獻爵訖贊出
笏復位典儀唱行亞獻禮終獻禮贊引引獻官各詣神
位前贊搢笏獻爵出笏復位至唱望瘞贊引引獻官至
燎所燎半贊禮畢一祝文維嘉靖某年歲次某月某朔
某日嗣天子臣某敢昭告於皇地祇曰時當夏至羣物
方亨生長發育有生咸賴功德至厚上配皇天爰遵典
禮謹率臣僚以玉帛牲齊粢盛庶品奉兹瘞祀奉太祖
高皇帝配神尚享一樂章迎神中和之曲俯瞻兮鳳
輦來靈風兮拂九垓川嶽從兮後先百辟列兮襄陪臣
拜首兮迓迎願臨享兮幸哉奠玉帛廣和之曲祀禮
有嚴兮奉虔玉帛在笥兮來前皇靈垂享兮以納烝民
率土兮樂豐年進俎咸和之曲肴饈馨兮氣芳庖人
奉役兮和湯奉進兮皇祇歆慰臣稽首兮敬將初獻
夀和之曲酒行初獻兮樂舞張齊醴明潔兮馨香願垂
享兮以歆生民安兮永康亞獻安和之曲載獻兮奉
觴神顔和懿兮以嘗功隆厚載兮配天民感德兮無量
終獻時和之曲三進兮玉露清百職奔繞兮佩環鳴
鳬鍾鷺鼓兮韻錚鍧願留福兮羣生徹饌貞和之曲
禮告終兮徹敢違深惟一念兮誠意微神垂博容兮聽
納恐未備兮唯慈依送神寧和之曲禮成兮誠已伸
駕還兮法從陳靈祇列兮以隨百辟拜兮恭寅望坤宫
兮奉辭願普福兮烝民望瘞同送神
朝日壇
嘉靖十一年定一前期三日太常寺奏祭祀如常儀諭
百官致齋二日一前期二日太常卿同光祿卿奏省牲
如常儀一前期一日上親填祝版於文華殿(紅楮版硃書如遇遣)
(官之歲則中書官代填)遂告於廟告辭曰孝玄孫嗣皇帝某明日
往詣朝日壇躬祭大明之神謹詣祖宗列聖帝后神位
前恭預告知(遣官則否)一陳設大明之神西向犢一羊一
豕一豋一鉶二簠簋各二籩十豆十玉爵三紅瓷酒盞
三十酒尊三紅瑪瑙玉一帛一紅色篚一祝案一一正
祭是日免朝錦衣衛備隨朝駕上常服乘輿由東長安
門出至壇北門入至具服殿具祭服出導引官導上由
左門入典儀唱樂舞生就位執事官各司其事内贊奏
就位上就拜位典儀唱迎神樂作樂止内贊奏四拜(傳贊)
(百官同)典儀唱奠玉帛樂作内贊奏陞壇導上至大明神
位前奏跪奏搢圭司香官捧香跪進於上左内贊奏上
香上三上香訖捧玉帛官以玉帛跪進於上右内贊奏
獻玉帛上受玉帛奠訖奏出圭奏復位樂止典儀唱行
初獻禮樂作内贊奏陞壇導上至神位前奏搢圭捧爵
官以爵跪進於上右上受爵内贊奏獻爵上獻訖奏出
圭奏詣讀祝位上詣讀祝位奏跪(傳贊衆官皆跪)樂暫止贊讀
祝讀祝官跪讀祝畢樂復作奏俯伏興平身(傳贊百官同)奏
復位樂止典儀唱行亞獻禮樂作(儀同初獻但不讀祝)樂止典儀
唱行終獻禮樂作(儀同亞獻)樂止太常卿進立於壇前之右
唱賜福胙内贊奏詣飲福位導上至飲福位奏跪奏搢
圭光祿官捧福酒跪進於上右内贊奏飲福酒上飲訖
光祿官捧福胙跪進於上右内贊奏受胙上受訖奏出
圭俯伏興平身奏復位上復位奏兩拜(傳贊百官同)樂止典
儀唱徹饌樂作執事官徹饌訖樂止典儀唱送神樂作
内贊奏四拜興平身(傳贊百官同)樂止典儀唱讀祝官捧祝
進帛官捧帛掌祭官捧饌各詣燎位樂作内贊奏禮畢
樂止導引官導上至具服殿易常服陞輦還參拜於廟
致辭曰孝玄孫嗣皇帝某躬祭大明之神禮成恭詣祖
宗列聖帝后神位前謹用參拜畢還宫(遣官則否)一祝文維
嘉靖某年歲次某月朔某日嗣天子某謹昭告於大明
之神惟神陽精之宗列神之首神光下照四極無遺功
垂今昔率土仰賴兹當仲春式遵古典以玉帛牲醴之
儀恭祝於神伏惟鑒歆錫福黎庶尚享一樂章迎神
熙和之曲仰瞻兮大明位尊兮王宫時當仲春兮氣融
爰遵祀禮兮報功微誠兮祈神照鑒願來享兮迓神聰
奠玉帛凝和之曲神靈壇兮肅其恭有帛在篚兮赤
琮奉神兮祈享以納予躬奠兮忻以顒初獻夀和之
曲玉帛方奠兮神歆酒行初獻兮舞呈齋芳馨兮犧色騂
神容悅兮鑒予情亞獻時和之曲二齊升兮氣芳芬
神顔怡和兮喜將予令樂舞兮具張願垂普照兮民康
終獻保和之曲慇懃三獻兮告成羣職在列兮周盈
神錫休兮福民生萬世永賴兮神功明徹饌安和之
曲一誠盡兮予心懌五福降兮民獲禧仰九光兮誠已
申終三獻兮徹敢遲送神昭和之曲祀禮既周兮樂
舞揚神享以納兮還青鄉予當拜首兮奉送願恩光兮
普萬方永耀熹明兮攸賴烝民咸仰兮恩光望燎之
曲覩六龍兮御駕神變化兮鳳翥鸞翔束帛餚饈兮詣
燎方祐我皇明兮基緒隆長
夕月壇
嘉靖十一年定一前期二日太常寺奏祭祀如常儀諭
百官致齋二日一前期一日太常卿同光祿卿奏牲省
如常儀是日上親填祝版於文華殿(白楮版黑書如遇遣官之歲則中書)
(官代填)遂告於廟告辭曰孝玄孫嗣皇帝某明日往祭夜
明等神於夕月壇謹詣祖宗列聖帝后神位前恭預告
知(遣官則否)一陳設夜明之神東向犢一羊一豕一豋一
鉶二簠簋各二籩十豆十金爵三白瓷酒盞三十酒尊
三玉用白璧一帛一白色篚一祝案一從位一壇南
向籩十豆十帛十青紅黃各一白六玄一一正祭是日
免朝錦衣衛備隨朝駕申時上常服乘輿由西長安門
出至壇北門入至具服殿具皮弁服出導引官導上由
中門入典儀唱樂舞生就位執事官各司其事内贊奏
就位上就拜位典儀唱迎神樂作樂止内贊奏兩拜(傳贊)
(百官同)典儀唱奠玉帛樂作内贊奏陞壇導上至夜明神
位前奏跪奏搢圭司香官捧香跪進於上左内贊奏上
香上三上香訖捧玉帛官以玉帛跪進於上左内贊奏
獻玉帛上受玉帛奠訖奏出圭奏復位樂止典儀唱行
初獻禮樂作内贊奏陞壇導上至神位前奏搢圭捧爵
官以爵跪進於上右上受爵内贊奏獻爵上獻訖奏出
圭奏詣讀祝位奏跪(傳贊衆官皆跪)樂暫止贊讀祝讀祝官跪
讀祝畢樂復作奏俯伏興平身(傳贊百官同)奏復位上復位
樂止典儀唱行亞獻禮樂作(儀同初獻惟不讀祝)樂止典儀唱行
終獻禮樂作(儀同亞獻)樂止太常卿進立於壇前之右唱答
福胙内贊奏詣飲福位導上至飲福位奏跪奏搢圭光
祿卿捧福酒跪進於上左内贊奏飲福酒上飲訖光祿
官捧福胙跪進於上左内贊奏受胙上受訖奏出圭俯
伏興平身奏復位上復位奏兩拜(傳贊百官同)典儀唱徹饌
樂作執事官徹饌訖樂止典儀唱送神樂作内贊奏兩
拜(傳贊百官同)樂止典儀唱讀祝官捧祝進帛官捧帛掌祭
官捧饌各詣瘞位樂作内贊奏禮畢樂止導引官導上
入具服殿易常服陞輦還參拜於廟致辭曰孝玄孫嗣
皇帝某祭夜明等神回還恭詣祖宗列聖帝后神位前
謹用參拜畢還宫(遣官則否)一分獻官儀注初獻讀祝獻官
朝上跪至俯伏興平身贊引引獻官由北級上至神位
前贊搢笏上香獻帛獻爵訖贊出笏復位亞終獻上復
位贊引引獻官至神位前贊搢笏獻爵出笏復位一祝文
維嘉靖某年歲次某月朔某日嗣天子某謹昭告於夜
明之神惟神鍾隂之精配陽之德繼明於夕有生共賴
既惟五星列宿咸司下土各有攸分𦕈予之資仰承帝
命君此生民兹者時維秋分爰遵典禮以玉帛牲醴之
儀用備常祭於神惟神歆鑒福我邦民尚享一樂章
迎神凝和之曲隂曰配合兮承陽宗式循古典兮齋以
恭覩太隂來格兮星辰羅從予拜首兮迓神容初獻
夀和之曲神其來止有嚴其誠玉帛在篚清酤方盈奉
而奠之願鑒微情夫祀兮云何祈佑兮羣氓亞獻豫
和之曲二觴載斟樂舞雍雍神歆且樂百職惟供願順
歸兮五行祈民福兮惟神必從終獻康和之曲一誠
以申三舉金觥鍾鼓鍧鍧環珮琤琤鑒予之情願永保
我民生徹饌安和之曲禮樂肅具精意用申位坎居
歆納兹藻蘋徹之勿遲儀典肅陳神其鑒之佑我生民
送神保和之曲禮備告終兮神喜旋穹碧澄輝兮素
華鮮星辰從兮返神鄉露氣清兮霓裳蹁躚望瘞之
曲餚饈兮焚帛薦之於瘞兮罔敢愆予拜首兮奉送願
永貺兮民樂豐年
祈穀(今罷)
嘉靖十年定一前期五日上詣犧牲所視牲先一日告
廟及還參拜俱如大祀之儀告辭曰明日恭視祈穀牲
儀參辭曰恭視祈穀牲儀回還次日以復命大臣輪視
如常儀一前期四日太常寺奏祭祀諭百官致齋三日
上親填告請太祖祝版於文華殿一前期三日上詣太
廟請太祖配神以脯醢酒果行再拜一獻禮祝文曰維
嘉靖某年歲次某月朔某日孝玄孫嗣皇帝某敢昭告
於皇祖太祖高皇帝曰兹以今月日啟蟄之辰恭祀上
帝於圜丘為民祈穀謹請皇祖侑神伏惟鑒知謹告一
前期二日太常卿同光祿卿奏省牲如常儀一前期一
日上親填祝版於文華殿遂告於廟告辭曰孝玄孫嗣
皇帝某明日祇詣南郊行祈穀禮謹詣祖宗列聖帝后
神位前恭預告知夜二鼔禮部尚書上香侍郎導引太
常卿捧請神版奉安於壇位俱如大祀之儀一陳設上
帝位犢一玉用蒼璧一帛一青色豋一簠簋各二籩十
二豆十二蒼玉爵三酒尊三篚一祝案一配帝位同惟
不用玉一正祭是日上常服乘輿至昭亨門右上降輿
導引官導上至大次具祭服出由左門入至陛上行登
禮如大祀之儀(惟不燔柴)上還至廟參拜致辭曰孝玄孫嗣
皇帝某祇詣南郊祈穀禮成躬詣祖宗列聖帝后神位
前謹用參拜畢還宫一祝文維嘉靖某年某月某日嗣
天子臣某祇奏於皇天上帝曰候維啟蟄農事將舉爰
以兹辰敬祈洪造謹率臣僚以玉帛犧齋粢盛庶品備
斯明潔恭祀上帝於圜丘仰希垂鑒錫福烝民俾五穀
以皆登普萬方之咸賴奉太祖聖神文武欽明啟運俊
德成功統天大孝高皇帝侑神尚享一樂章迎帝神
中和之曲臣惟穹昊兮民物之初為民請命兮祀禮昭
諸備筵率職兮祈洪庥臣衷微𦕈兮悃懇誠攄遙瞻駕
降兮霽色輝歡迎鼓舞兮迓龍輿臣愧菲才兮后斯民
願福斯民兮聖恩渠奠玉帛肅和之曲烝民勤職兮
農事顓蠶工亦慎兮固桑阡玉帛祇奉兮暨豆籩仰祈
大化兮錫以豐年進俎咸和之曲鼎烹兮氣馨香饈
兮旨醽帝垂享兮以歆烝民蒙福兮以寧初獻夀和
之曲禮嚴兮初獻行百職趨蹌兮佩琤鳴臣謹進兮玉
觥帝心歆鑒兮歲豐亨亞獻景和之曲二觴舉兮致
虔清醴載斟兮奉前仰音容兮忻穆臣感聖恩兮實拳
拳終獻永和之曲三獻兮一誠微禋禮告成兮帝鑒
是依烝民沐德兮歲豐禨臣拜首兮竭誠祈徹饌凝
和之曲三獻週兮肅乃儀俎豆敬徹兮弗敢遲願留福
兮丕而曰雨曰𤾉兮若時送帝神清和之曲祀禮告
備兮帝鑒彰臣情上達兮感昊蒼雲程肅駕兮返帝鄉
臣荷恩眷兮何以忘祥風瑞靄兮彌壇壝烝民率土兮
悉獲豐康望燎太和之曲遥覩兮天衢長邈彼寥廓
兮去上方束薦火兮希昇聞悃愊已通兮沛澤長樂終
九奏兮神人已和臣同率土兮咸荷恩光
大享(今罷)
嘉靖十七年定一前期五日上詣犧牲所視牲其先一
日上告於廟及還參拜俱如大祀之儀告辭參辭改稱
大祀曰大享餘並同次日以後命大臣輪視如常儀一
前期四日太常寺奏祭祀如常儀諭百官致齋三日一
前期三日上詣太廟寢殿告請睿宗配帝以脯醢酒果
行再拜一獻禮祝文維嘉靖某年某月某日孝子皇帝
某敢昭告於皇考睿宗獻皇帝曰兹以今月日恭行大
享禮於大享殿謹請皇考配帝侑神伏惟鑒知謹告一
前期二日太常卿光祿卿奏省牲如常儀一前期一日
上親填祝版於文華殿夜二鼓禮部同太常堂上官請
安神御版位俱如祈穀之儀一陳設上帝位犢一玉用
蒼璧一帛十二青色豋一簠簋各二籩十二豆十二玉
爵三酒尊三篚一祝案一配帝位同惟不用玉一正祭
與祈穀同一祝文維嘉靖某年某月某日嗣天子臣某
恭奏享於皇天上帝曰時當季秋咸成農事羣生蒙利
黎兆允安邦家是賴帝德敷天臣統臣工宜為酬享謹
用玉幣犧牷祇謝生成大福備此禋燎奉皇考睿宗知
天守道洪德淵仁寬穆純聖恭儉敬文獻皇帝配帝侑
歆尚享一樂章迎帝神中和之曲於皇穆清兮弘覆
惟仁既成萬寶兮惠此烝民祇受厥明兮欲報無因爰
稽古昔兮式展明禋肅肅廣庭兮遥遥紫旻笙鏞始奏
兮祥風導雲臣拜稽首兮中心孔懃爰瞻寶輦兮森羅
萬神庶幾昭格兮眷命其申徘徊顧歆兮鑒我恭寅
奠玉帛肅和之曲捧珪幣兮瑶堂穆將愉兮聖皇秉予
心兮純一荷帝德兮溥將進俎凝和之曲歲功阜兮
庶類成黍稷飶兮濡鼎馨敬薦之兮慙菲輕大禮不煩
兮惟一誠初獻夀和之曲金風動兮玉宇澄初獻觴
兮交聖靈瞻玄造兮懷鴻禎曷以酬之心怦怦亞獻
豫和之曲帝眷我兮居歆紛繁會兮五音再奉觴兮莫
殫臣心惟帝欣懌兮生民是任終獻熙和之曲綏萬
邦兮屢豐年𦕈𦕈予躬兮實荷昊天酒三獻兮心益虔
帝命參輿兮勿遽旋徹饌雍和之曲禮既洽兮神
人肅雍享帝享親兮勉竭臣衷惟洪恩兮罔極儼連蜷
兮聖容送帝神清和之曲九韶既成兮金玉鏗鏘百
辟森立兮戚羽斯蔵皇天在上兮昭考在旁嚴父配天
兮祇修厥常殷薦既終兮神去無方玄雲上昇兮鸞鵠
參翔靈光回照兮郁乎芬芳載慕載瞻兮願錫亨昌子
孫黎民兮維帝是將於昭明德兮永懷不忘望燎時
和之曲龍輿杳杳兮歸上方金風應律兮燎斯揚達精
誠兮合靈光帝廷納兮玉幣將顧下土兮眷不忘願錫
吾民兮長阜康
禮部志稿卷二十五
