禮部志稿卷六十三
明俞汝楫編
冕服備考
乘輿以下冠服
考古定冠服制
洪武元年十一月甲子詔定乘輿以下冠服之制先是
上即位之初權宜創置服御之制未遑詳定至是命禮
官及諸儒臣稽考古制以聞禮部及翰林院等官議曰
乘輿冠服黃帝始作冕服有虞制十二章周制王有五
冕六服祭昊天上帝則服大裘冕祀五帝亦如之享先
王則服衮冕享先公饗射鷩冕四望山川毳冕社稷五
祀絺冕羣小祀玄冕凡兵事韋弁服視朝皮弁服甸冠
弁服凶事弁服弔事弁絰服燕居玄端漢高祖始制長
冠以入宗廟後漢明帝初服旒冕備文十二章晉祀天
明堂以大冕祀太廟朝會以法冕小會及臨軒以絺冕
征獵以繡冕耕藉饗國子以紘冕聽政以通天冠齊郊
廟以平天冠服臨朝以通天冠絳紗袍隋祭天地明堂
服衮冕朝日夕月宗廟社稷朝會皆服之朔日受朝及
大會諸祭祀還則服通天冠服唐制天子之服十有四
等祀天地服大裘冕踐祚享廟征還遣將飲至加元服
納后元日受朝賀臨軒冊拜王公服衮冕冬至受朝賀
祭還宴羣臣養老服通天冠其鷩冕毳冕玄冕緇布冠
武弁服黑介幘白紗幘平巾幘白裕各因事而祭之宋
祀天服大衮冕祭宗廟元日受朝賀及冊拜服衮冕宴
會及冬至受朝賀服通天冠常服朝衫袍視事窄袍元
祀天服大裘加衮祀宗廟服衮冕大朝以本俗衣冠今
擬祀天地宗廟及正旦冬至聖節朝會冊拜皆服衮服
玄衣纁裳其製冕版廣一尺二寸長二尺四寸冠上有
覆玄表朱裏前後各十二旒每旒五采玉珠十二黈纊
充耳玉簪導朱纓圭長一尺二寸衣六章畫日月星辰
山龍華蟲裳六章繡宗彝藻火粉米黼黻中單以素紗
為之紅羅蔽膝上廣一尺下廣二尺長三尺繡龍火山
三章革帶佩玉長三尺三寸大帶素表朱裏兩邊用緣
上以朱錦下以綠錦大綬六綵用黃白赤玄縹綠純玄
質五百首小綬三色同大綬間施三玉環朱韈赤舄其
郊廟省牲皇太子諸王冠婚禮醮戒之類則服通天冠
絳紗袍冠加金博山附蟬十二首施珠翠黑介幘組纓
玉簪導絳紗袍深衣製白紗内單皂領褾襈裾絳紗蔽
膝白假帶方心曲領白韈赤舄其革帶佩綬與衮服同
朔望視朝降詔降香進表四夷朝貢朝覲則服皮弁其
製用烏紗冒之前後各十二縫縫中綴五采玉十二為
飾玉簪導紅組纓其服絳紗衣蔽膝隨衣色白玉佩革
帶玉鈎䚢緋白大帶白韈黑舄其常服則烏紗折角向
上巾盤領窄袖袍束帶間用金玉琥珀透犀
皇后冠服周制追師掌王后之首服為副編次追衡笄
鄭玄云副者覆也覆首為飾若今步搖也編者編髮為
之若今假紒也次者次第髮長短而為之所謂髲髢也
追治也衡笄皆以玉為之衡垂於副之兩旁當耳其下
以紞懸瑱笄卷髮者内司服掌王后之六服褘衣揄翟
闕翟鞠衣展衣緣衣三禮圖云褘衣色玄刻繒為翟形
以五采畫之綴於衣以為文章褕翟青衣刻繒為搖雉
畫以五色闕翟色赤刻翟形而不畫三者皆王后助祭
之服也鞠衣色黃如鞠塵王后親蠶之服也展衣色白
展與亶誠也王后以禮王及賓客之服也緣衣色黑王
后接御於王之服也漢皇后首飾用假結步搖簪珥步
搖以黃金為山題貫白珠為桂枝相繆一爵九華熊虎
赤羆天禄辟邪南山豐大特六獸諸爵獸皆用翡翠
為毛羽金題白珠璫繞以翡翠為花入廟所用服紺上
皂下朝會用蠶服青上縹下隋皇后首飾用大小十二
樹褘衣鞠衣青衣朱衣四等褘衣深青色織成領袖文
以翠翟五采重行十二等素紗中單黼領羅縠褾襈色
皆以紅蔽膝隨裳色以緅為緣用翟三章大帶隨衣色
飾以朱綠之錦青緣革帶白玉佩玄組綬青襪舄舄加
金飾助祭及朝會受冊大事則服之鞠衣黃羅為質織
成領袖蔽膝革帶及舄隨衣色餘同褘衣親蠶則服之
青衣去大帶及佩綬金飾履見天子則服之朱衣如青
衣唐皇后首飾用大小花各十二樹服褘衣鞠衣鈿釵
禮衣三等褘衣深青色畫翟赤質五色十二等素紗中
單黼領朱羅縠褾襈蔽膝隨裳色以緅為領緣為翟章
三等青衣革帶大帶隨衣色朱裏紕其外上以朱錦及
懸以白玉雙佩黑組大綬青舄舄加金飾朝會受冊及
助祭則服之鞠衣黃羅為之蔽膝大帶革帶舄隨衣色
親蠶則服之鈿釵禮衣十二鈿兼用雜色宴見賓客則
服之龍鳳珠翠冠泥金衣霞佩常服之宋皇后首飾用
大小花各十二樹兩博鬢冠飾以九龍四鳳其服褘衣
深青織成翟文素質五色十二等青紗中單餘同唐制
朝會受冊助祭則服之鞠衣色黃蔽膝革帶舄則隨衣
色親蠶則服之其常服真紅大袖紅羅生色為領紅羅
長裙紅霞帔藥玉為墜紅羅背子黃紗衫子白紗襦褲
明黃裙粉紅紗短衫今擬皇后首飾冠為圓匡冒以翡
翠上飾九龍四鳳大花十二樹小花如之兩博鬢十二
鈿服褘衣深青為質畫翟赤質五色十二等素紗中單
黼領朱羅縠褾襈裙蔽膝隨衣色以緅為領緣用翟為
章三等大帶隨衣色朱裏紕其外上以朱錦下以綠錦
紐約用青組玉革帶青襪舄舄以金飾凡朝會受冊謁
廟皆服之燕居則服雙鳳翼龍冠首飾釧鐲以金珠寳
翡翠隨用諸色團衫金繡龍鳳文帶用金玉
皇太子冠服周禮有王世子服而不載其制漢制皇太
子服玄冠絳衣魏服五時朝服晉服遠遊冠介幘翠綴以
白珠佩瑜玉垂組朱衣絳紗襮皂緣白紗中單白曲領
帶領火珠素首革帶玉鉤䚢獸頭鞶嚢至明帝泰始六
年始服衮冕九章朝賀梁助祭則服衮冕九章朝會則
朱衣絳紗袍隋皇太子從皇帝祭祀謁廟加元服納妃
則服衮服謁廟還宫元日朔日入朝釋奠則服遠遊冠
絳紗袍五日常朝則服常服唐制皇太子之服有六衮
冕者從祀謁廟加元服納妃之服也遠遊冠者謁廟還
宫元日朔日入朝釋奠五日常朝元日冬至受朝之服
也烏紗帽者視事及燕見賓客之服也弁冕者朔望視
事之服也平巾幘者乘馬之服也進德冠者亦乘馬之
服也宋皇太子從皇帝祭天地宗廟服衮冕九章其朝
會服遠遊冠服其常服皂紗折上巾其執圭之制至道
二年冊皇太子禮官上言周禮云天子執鎮圭公執桓
圭無太子執圭之文晉書太子出會在三恪之下三公
之上請皇太子執桓圭以受冊從之今擬皇太子從皇
帝祭天地宗廟社稷受冊正旦冬至聖節朝會賀加元
服納妃被衮冕九章其制冕九旒每旒九玉紅組纓金
簪導兩玉鎮圭長九寸五分衮服玄衣五章畫山龍華
蟲火宗彝纁裳四章繡藻粉米黼黻白紗中單黼領蔽
膝隨裳色繡火山二章革帶金鉤䚢綬五采赤白玄縹
綠純赤質三百二十首小綬三色大綬間施二玉環大
帶白表朱裏上緣以紅下緣以綠白韈赤舄其從皇帝
郊廟省牲及冊封公主則服遠遊冠絳紗袍其制金博
山附蟬施青翠黑介幘犀簪導絳紗袍白紗中單黑領
褾襈裙衣裳白裙襦白假帶方心曲領紅紗蔽膝白韈
黑舄其朔望朝四夷朝貢朝覲則服皮弁其常服則烏
紗折上巾
諸王冠服周制王子封建為諸侯其服隨封爵漢封諸
子為王用遠遊冠上衣下裳玉佩鉤履唐親王服遠遊
冠黑介幘三梁青緌金鉤䚢大帶金寳飾玉褾首纁朱
綬朱質赤黃縹紺為純二百四十首黃金璫附蟬絳紗
單衣白紗内單皂領緣皂褾襈革帶鉤䚢假帶曲領方
心絳紗蔽膝白襪烏皮舄宋親王服七梁冠用金塗銀
稜貂蟬籠巾犀簪導銀立華朱裳白羅中單並皂褾襈
蔽膝隨裳色方心曲領緋白羅大帶玉佩翬銀綬青絲
網間施三玉環白韈黑履革帶以金銀鍍玉佩今擬諸
王受冊助受謁廟元旦冬至聖節朝賀加元服納妃服
衮冕九章冕用五采玉珠九旒紅組纓青纊充耳金簪
導圭長九寸二分五釐衮服青衣五章畫龍山華蟲火
宗彝纁裳四章繡藻粉米黼黻白紗中單黼領青緣蔽
膝纁色繡火山二章革帶金鉤䚢玉佩受五采赤白玄
縹綠純青質三百二十首小綬三色同大綬間施三玉
環大帶表裡白羅朱緣白韈朱履其朔望朝進表四夷
朝貢朝覲則服皮弁
皇妃冠服古者王后之下為夫人次嬪次世婦次御女
則夫人即皇妃之位也周制内司服掌六服褘衣揄翟
闕翟之下嬪服鞠衣世婦服展衣女御服褖衣鄭玄以
為九嬪服鞠衣則夫人服闕翟乎闕翟者王后第三等
服也玄以九嬪服鞠衣故以類推而以夫人服闕翟周
制無明文可見漢貴人首飾皆大首髻黑玳瑁加簪珥
妃以上又得服錦綺羅繒采十二色重緣袍唐首飾兩
博鬢飾以寳鈿花釵九樹翟衣九等青質繡翟編次於
衣及裳重為九等青紗中單黼領朱縠褾襈裾蔽膝隨
裳色青衣革帶青韈舄佩綬宋首飾大小花各九珠兩
博鬢冠飾以九翬四鳳褕翟青羅繡為搖雉之形編次
於衣青質五色九等素紗中單黼領羅縠褾襈裾蔽膝
隨裳色褕翟為章二等以緅為領緣大帶隨衣色朱裏
紕其外上以朱錦下以綠錦紐約用青組青衣革帶白
玉雙佩黑組雙大綬小綬三間施三玉環青韈舄舄加
金飾今擬皇妃九翬四鳳冠大花釵九樹小花如大花
之數兩博鬢九鈿翟衣青質繡翟編次於衣及裳重為
九等青紗中單黼領朱綬褾襈裾蔽膝如裳色加文繡
重雉為章二等以緅為領緣大帶隨衣色玉革帶青韈
舄佩綬凡受冊助祭朝會諸大事則服之其燕居則服
鸞鳳冠首飾釧鐲用金玉珠寳翠諸色團衫金繡鸞鳳
不用黃束帶用金玉犀
皇太子妃王妃冠服凡受冊助祭朝會諸大事與皇妃
同惟王妃以素紗中單為别其燕居則服犀冠刻以花
鳳餘與皇妃同皆參酌唐宋之制而定之
衮冕
洪武元年十月翰林院學士陶安等奏古者天子五冕
祭天地宗廟社稷諸神各有所用請製之上曰五冕禮
太繁今祭天地宗廟則服衮冕社稷等祀則服通天冠
絳紗袍不用十一月詔定乘輿以下冠服之制凡祭天
地宗廟及正旦冬至聖節則服冕祭社稷先農冊拜亦
如之
嘉靖八年五月上疑衮冕未合典制諭大學士張璁以
制有革帶之文今何不見於用璁對曰按陳祥道禮書
古革帶大帶皆謂鞶革帶以繋佩韍然後加以大帶而
笏搢於二帶之間夫革帶前繋韍後繋綬左右繋佩自
古冕弁未嘗不用之今不用革帶前後佩服皆無所繋
遂附屬裳要之間失古禮制矣上曰禮服不備非齊明
盛服之意會典載蔽膝用羅上織火山龍三章并大帶
緣用錦皆與今不合且衣裳分上下而今衣掩裳裳制
如帷幔而今兩幅朕意衣但當與裳要下齊而露裳之
六章何如巳又諭璁以更祖制為疑璁對曰臣考禮制
衣不掩裳與聖意合夫衣六章裳六章上下適均自不
容掩考之集禮會典與古不異今衣八章裳四章衣常
掩裳國朝典籍皆無所見内閣圖註蓋因官司織造循
習訛謬今訂正之乃為復祖上意決因復諭璁曰兹求
至當一一與卿訂定衣六章古曰繪者畫也今當織之
查國初冕服日月各徑五寸今當從之日月在兩肩星
山在後華蟲在兩袖仍玄色裳六章古曰繡今從之古
色用玄黃盖取象天地今裳用纁義無取其從古其六
章作四行以火宗彝虎藻為二行米黼黻為二行革帶
即束帶後當用玉以佩綬繋之蔽膝隨裳色其繡上龍
一下火三不用山卿其詳議璁以聖裁至當為對上乃
諭内閣諸臣同考訂於是大學士楊一清桂萼翟鑾同
禮部翰林院詹事府禮科詳議太祖皇祖十二章之制
司造之官徇習近訛勿諳古義遂至失真皇上博稽古
典遠會聖祖之心不失乾坤之義乞一一更正萬代遵
守得旨擇吉更正各王府並文武内外官一體更正
冕
洪武十六年定前圓後方玄表纁裏前後十二旒每旒
五采玉十二珠五采繅十有二就就相去一寸紅絲組
為纓黈纊充耳玉簪導
二十六年定冕版廣一尺二寸長二尺四寸冠上有覆
玄表朱裏
永樂三年定冠以皂紗為之上覆曰綖桐板為質衣以
錦綺以玉衡維冠玉簪貫紐紐與冠武并繋纓處皆飾
以金係以玄紞承以白玉瑱朱紘
嘉靖八年定冠制以圓匡烏紗冒之覆板廣二尺二寸
前後玉珠七綵十二旒以黃赤青白黑紅綠為之玉珩
玉珠導青纊充耳朱纓綴玉珠二尺以周尺為度
衮
洪武十六年定玄衣黃裳十二章日月星辰山龍華蟲
六章織在衣宗彝藻火粉米黼黻六章繡在裳
二十六年定玄衣纁裳
永樂三年定玄衣八章日月龍在肩星辰山在背火華
蟲宗彝在袖織成本色領縹襈裾纁裳四章織藻粉米
黼黻各二前三幅後四幅前後不相屬其腰有襞積本
色裨裼
嘉靖八年定衣玄色六章日月在肩各徑五寸星山在
後龍華蟲在袖長不揜裳之六章裳黃色為幅七前三
後四連屬如帷凡繡六章分四行火宗彝藻二行米黼
黻二行
白羅大帶紅裏
洪武二十六年定兩邊用緣上朱錦下綠錦
永樂三年定在腰及垂皆有綼上朱下綠紐約用素紐
嘉靖八年不用錦
蔽膝隨裳色繡龍虎山文
洪武二十六年定上廣一尺下廣二尺長三尺
永樂三年定隨裳色四章織藻粉米黼黻各二本色有
紃施於縫中其上玉鉤二
嘉靖八年定隨裳色羅為之上繡龍一下繡火三繋於
革帶
王革帶玉佩
洪武二十六年定長三尺三寸
永樂三年定玉佩二各用玉珩一瑀一琚二衝牙一璜
二瑀下玉花垂二玉滴瑑飾雲龍文自珩而下繋組五
貫以玉珠行則衝牙二滴與璜相觸有聲其上有二小
綬六采以副之黃白赤玄縹綠纁質
嘉靖八年定革帶前用玉後無玉以佩綬繋而掩之
大綬六采赤黃黑白縹綠小綬三色同大綬綬間施三
玉環
洪武二十六年定六采黃白赤玄縹綠織成純女質五
百首織三玉環
永樂三年定六采纁質施三玉環龍文織成
白羅中單黼領青黃襈
洪武二十六年以素紗為之
永樂三年定素紗青領褾襈裾領織黻文十三
黃韈黃舄金飾
洪武二十六年定朱韈朱舄
永樂三年定赤色舄用黑鈎純黃飾舄首
嘉靖八年定朱韈赤舄黃絛綠玄纓結
玉圭長一尺二寸
永樂三年刻山四
通天冠服
洪武元年定郊廟省牲皇太子諸王冠婚禮醮戒之類
則服通天冠絳紗袍冠加金博山附蟬十二首施珠翠
黑介幘組纓玉簪導絳紗袍深衣製白紗内單皂領褾
襈裾絳紗蔽膝白假帶方心曲領白襪赤舃
皮弁服
洪武二十四年上以百官侍朝皆公服而已獨便服非
以示表儀命倣古制為皮弁服絳袍玄圭以臨羣臣凡
朔望視朝降詔降香進表四夷朝貢朝覲則服皮弁服
武弁服
嘉靖八年九月上諭大學士張璁會典有親征之條七
類造宜禡之祭皆曰具武弁服卿為朕言之璁對周禮
司服凡兵事韋弁服釋之者曰韋弁以韎韋為弁又以
為衣裳孔穎達謂韎蒨染赤色韋為弁杜佑謂頂少銳
為車駕親征中外戒嚴之服是韋弁者武弁也國朝視
古損益為皮弁之制有定式矣武弁如皮弁之制皮弁
冒以黑紗武弁冒以絳紗隨具圖說進覽上報曰覽圖
制足見博考所繪有&KR1302;形無繋處冠制古銳今圓朕惟
上銳者取其輕利如古可也又衣裳&KR1302;舄皆赤色何謂
且佩綬俱無而於祭用之可乎璁對曰自古服冕弁未
有不用革帶考革帶前繋韍後繋綬韋弁之&KR1302;正繋於
革帶耳武事尚威烈故色多用赤詩韎韐有奭乃天子
講武之章奭赤貌韎舄從裳色故皆赤佩綬於禮制不
可缺據采芑詩曰服其命服朱芾斯皇有瑲璁珩此詩
為卿士南征而作其戎服尚備佩玉如此則天子武弁
可推惟聖明裁定上復諭璁武弁冠服衣裳韎舄俱如
古制增革帶佩綬及圭諭禮部擇吉行乃定弁制上銳
色用赤十二縫中綴五采玉落落如星韎裳韎衣韎韐
俱如赤色如常制佩綬革帶如常制俱上繋於革帶舄
如其裳之色玉圭視鎮圭差小剡上方下篆文曰討罪
安民
燕弁服
嘉靖七年二月丁巳上製燕弁服倣古玄端制襯用深
衣色黃初上以燕居冠服未雅諭輔臣張璁考古帝王
燕居法服之制璁采輯禮書玄端深衣之文圖註以進
上為參定其制示璁且諭璁成朕志璁對曰古服玄端
深衣二者其用最廣玄端自天子達於士盖國家之命
服深衣自天子達於庶人蓋聖賢之法服今皇上於玄
端俱加文飾於深衣但易黃色誠得損益之道上勅禮
部曰常情多修治於明顯怠忽於幽居古聖王治玄端
為燕居服玄取其玄邃端取其方正朕酌古玄端之制
更名曰燕弁庶幾深宫獨處以燕安為戒也因勅尚衣
監著為式其制如皮弁
衮冕祭服
嘉靖六年四月内大學士楊題為祭服事題稱奉勅内
閣朕惟齊明盛服以供祭祀國之重典而祭服乃章之
重焉今衮冕之服祭服也被之以祀天享祖其所關豈
小小哉且聞衮冕之制玄衣黃裳所以象天地之色衣
六章曰日月星辰山龍華蟲裳六章曰宗彛鍾虎火藻
粉米黼黻各有取義乃古今弗易之制亦我聖祖之制
也奈何司造之官罔諳典制遂失其真近因與少傅大
學士張璁論及已具圖註兹特勅卿等可將圖註會同
禮部翰林院參以禮科詳議可否具奏更正夫兹舉也
實出朕意非璁之獻諂君有問其臣不敢不以正對如
有真識高見當坐咎於予一人勿得乘是而毁我忠良
卿等悉心具對若有不同者各具以聞欽此臣等會同
各官伏讀聖諭詳閱圖說有以仰窺皇上考古之精議
禮之當真大聖人之制作出於尋常萬萬也竊惟衮冕
之制天子所以祀天享祖承上下神祗與他服不同誠
至重焉者也自黃帝堯舜以来玄衣黃裳製為十二章
之式日月星辰山龍華蟲其序自上而下為衣之六章
宗彝鍾虎粉米黼黻其序自下而上為裳之六章自周
以後寖變其制或八章或九章已戾於古漢唐宋歴代
以来則愈失其義無足言者矣至我太祖高皇帝復定
為十二章之制司造之官乃徇襲近訛勿諳古義遂至
失真誠非太祖制作之初意恭惟皇上博稽古典洞見
精微遠會吾聖祖之心據今之訛一舉而正之使皆循
於古象不失乎乾坤之義而凡聖意之所以遠合乎唐
虞者臣璁圖註之文𤼵揚殆盡皇上廣大謙虚猶欲令
臣等會同詳議臣等知而不言真有負皇上舍已從人
樂取為善之心但思兹制至精至當燦然明備稽諸古
帝而勿悖質諸聖祖而有光俟之百世而不惑夫豈自
用其聰明而故為變更者乎易訛就正道理當然無以
易此臣等分當效忠而今委不容有一毫異議也伏乞
皇上聖斷不疑將内閣所蔵圖畫一一更正仍勅令禮
部通行天下各王府及内外百官朝祭之服其上衣下
裳一體改正及勅工部轉行内外織造衙門今後照依
欽定制式俱行改造毋得因循舊謬則聖制昭明而萬
代永有遵守矣等因題奉聖旨卿等既會看詳議停當
便著欽天監擇日更正制造各王府并文武百官及在
外官員著一體更正禮部知道欽此
嘉靖八年十二月上親定百官朝祭服圖式禮部摹板
繪采頒行中外初章服定制載在會典及内閣秘圖沿
久而訛每遇朝賀祭祀服人人殊及上更制衮冕先出
圖說示閣臣下禮部議定頒行中外而百官承訛如故
會聖旦給事中戴儒請明降定式以便習儀禮部按秘
圖會典酌以今上所定冕服說草上圖註不稱旨上乃
諭内閣親定公服所用革帶照舊朝祭服大帶表裏俱
素兩耳及下垂緣以綠色就以蔽膝佩綬繋之佩玉更
服古制裳并三齊如禮官所言且令議方心曲領名義
於是禮官言方心曲領始於隋時非古也上曰方心曲
領古制不𫝊况始自隋豈可襲用宜革之餘如圖註通
行中外職官遵行毋得違越仍會議各王府官一體更
正
寳璽備考
皇明製璽
洪武元年春正月初上欲製寳璽未得玉有賈胡浮海
獻美玉曰此于闐玉祖父相𫝊當為帝王寳璽上命製
為璽一圭一
獻古玉璽
弘治十三年巡撫陕西都御史熊翀等遣人獻玉璽云
鄠縣民毛志學等於趙倫村泥河水濱得之其文曰受
命於天既夀永昌玉色純白微青背有螭紐周廣一尺
四寸厚二寸翀等以為秦璽復出也事下禮部尚書傅
瀚等奏自有秦璽以来歴代得喪存毁真贋之跡具載
史籍今所進之璽其篆刻之文既與輟耕錄等書模載
魚鳥篆文不同其螭鈕又與史傳等書所載文盤五龍
螭缺一角及旁刻魏隸者不類且又與宋元所得之璽
色各不同蓋秦之舊璽更歴變故亡毁已久今陕西所
進與昔宋元所得疑皆後世模倣秦璽而刻之者竊惟
璽之為用以識文書防詐偽非以為寳玩也自秦始皇
得藍田玉刻為璽漢以後𫝊用之自是轉相因襲巧爭
力取意謂得此璽者乃足以受天之命否則歉然愧恥
以為天命去之不知受命以德不以璽為輕重也故求
之不得則私刻偽造務以欺人一或得之輒譁然以為
秦璽君臣色喜交慶徧視以誇示於天下貽笑取譏千
載一律洪惟我太祖高皇帝神謨睿鑒高出千古不師
前代之刻製為一代之璽文各有義隨事而施真足以
為聖子神孫一代受命之符而垂法萬世者矣列聖相
承率由祖訓百餘年别無古璽而受命夀昌之福愈隆
愈盛皇上大德懋昭天命匪懈聖躬萬福宗社奠安正
無俟於璽而得天之眷有足徵者今此璽出於陕地乃
遂以為天錫神符交獻諛說盖不自知其非耳宜姑蔵
之内府以備燕閒一玩以彰聖德以正人心臣不勝惶
恐之至上從之仍命薄賞志學等白金人五兩
儀衛備考
考設儀衛
洪武元年宣國公李善長等進儀衛上見仗内之旗有
天下太平皇帝萬歲字之旗上乃顧謂善長曰此誇大
之辭也古者九旗之制各有其屬若日月蛟龍熊虎鳥
隼龜蛇之類所以昭儀物辨等威若天下太平皇帝萬
歲之名此直誇耳莫若以天祐邦家海宇康寧易之庶
幾順理耳上既而復語之曰此亦近誇宜併去之
洪武五年三月禮部言周制天子出入條狼氏夹道以
辟止行人漢制鹵簿前驅持弓以射窺者唐宋清道&KR0955;
弩辟止行人惟迎駕之人仗外迎拜今定擬車入有司
肅清道路官民勿觀望官員父老迎駕者於仗外路右
俛伏若遇駐驆迎駕之人五拜
洪武六年八月詔禮官考五輅制度上曰五輅起於成
周玉輅太奢今止用木輅朱漆之樸素渾堅奢儉得中
為二乘一不用革祭祀用之一以皮鞔行幸用之
鹵簿大駕
洪武二十六年定凡正旦冬至聖節錦衣衛陳鹵簿大
駕於殿之東西凡鹵簿大駕惟郊祀幸太學耕籍田用
之如祭社稷祭太廟祭山川則於鹵簿大駕内去白澤
以下至玄武豹尾大涼步輦至大路不設其郊祀前期
視牲則用丹陛駕
丹陛駕
凡常朝日奉天門設丹陛駕於午門外及金水橋南
凡正旦冬至聖節冊拜親王及番使来朝金吾衛於奉
天門外分設旗幟宿衛於午門外分設兵仗衛尉於奉
天殿門及丹陛丹墀設黃麾仗内使監擎執於殿上其
宣詔赦降香則惟設奉天殿門及丹殿儀仗殿上擎執
永樂元年八月禮部言鹵簿中宜有九龍車一乘又舊
有金鉦紅鼓魫燈紅燈請增製上曰禮貴得中過為奢
不及為儉先朝定禮審之精矣後世子孫遵用舊章當
自朕始豈可輒有增益以啟後世之奢哉九龍車既先
朝所無即不可增舊有而今闕者令工部補造
武陳駕
嘉靖二年上將幸天夀山諭禮部巡狩鹵簿當與出郊
不同義須尚武尋御製天子武陳駕及大武冠服制式
示尚書夏言且諭之曰朕此二制卿其註圖行今次不
及後用之於是言繪二制以進
宫府備考
宫闕
更奉天殿名
嘉靖六年八月甲申大學士嚴嵩疏言昨奉聖諭殿名
奉天是已即天也皇祖何取臣仰窺聖德不以天自居
𫝊記有曰人君其尊如天孔子作春秋繋王於天又書
曰天命天討言人君賞罰不自己出一歸於天祖制已
久宜勅禮官集議以俟聖裁上曰卿釋奉天二字義甚
正第非題扁用也遂勅部曰人君奉天已身坐之終未
安况災燬初罹兩蒙昭示名稱之舊不可復於是禮部
會議言皇祖肇造之初名曰奉天者昭揭以示虔爾既
以命名則是昊天監臨儼然在上臨御之際坐以視朝
似未安修復之始乞睿斷更以答天庥上曰俟至期奏
於南郊太祖更之三十七年重建奉天門更名曰大朝
門四十一年九月甲申更名奉天殿曰皇極初殿工成
工部請額上諭内閣曰朝殿太祖名之成祖因之不更
上天垂示已兩矣嵩謂太祖定名莫非奉天改之必前
代所無之名今只仍舊惟天字當出奉字上於是部臣
以扁式請為横扁天字居中上出奉殿二字兩傍稍下
相對上謂不雅乃取尚書洪範字義更名
府第
親王府第
洪武九年春正月詔禮部親王宫殿門廡及城門樓皆
覆以青色琉璃瓦如東宫之制又命中書省臣惟親王
宫得飾朱紅大青綠餘居室止飾丹碧中書省臣言親
王居室飾大青綠亦無過度上曰惟儉養德惟侈蕩心
諸子方及冠年去朕左右豈可使靡麗蕩其心
洪武十二年王府營造訖工繪圖以進其制中曰承運
殿十一間後為圜殿次曰存心殿各九間承運殿兩廡
為左右二殿自存心承運周迴兩廡至承運門為屋一
百三十八間殿後為前中後三宫各九間宫門兩廂等
堂九十九間王城之外周垣四門其南曰靈星餘同王
城名周垣之内堂庫等室一百三十八間凡為宫殿室
屋八百十一間
弘治八年定王府制前門五間門房十間廊房一十八
端禮門五間門房六間承運門五間前殿七間周圍廊
房八十二穿堂五間後殿五間家廟一正房五間廂房
六門三間書堂一正房五間廂房六門三間左右盝頂
房六宫門三間廂房十前寢宫五間穿堂七間盝頂房
一東西各三所每所正房三後屋三廂房六多人房六
連漿糨房六淨房六庫十儀仗庫三間廂房六間三門
正房五後房五廂房十二茶房二淨房一世子宫正房
三間後房五間廂房十六
郡王府第
天順四年定郡王每位盖府屋共四十六間前門樓三
間中門樓一間前廳房五間廂房十後廳房五廂房十
厨房三庫房三米倉三馬房三
公主府第
洪武五年定公主府第之制禮部言唐宋公主視正一
品其府第並用正一品制度今擬公主府第廳堂九間
十一架施花樣獸頭梁棟斗栱簷桷彩色繪飾惟不用
金正門五間七架大門用綠油銅環石礎牆磚鐫鑿玲
瓏花樣從之
郡王府承運門制
洪武九年靖江王相府奏請靖江王府承運六門金釘
朱戸之制命員外郎張籌等考古制以聞籌等奏按韓
詩外𫝊諸侯有德者錫朱戸而金釘無所考今親王府
承運門既用金釘靖江王府宜降殺如公主府掩錢之
制
符信備考
符牌
造符牌
洪武四年上召工部造用寳金牌及軍國調發走馬符
牌用寳為小金牌二中書省大都督府各蔵其一遇制
書發兵省府以牌入而後内府出寳用之其走馬符牌
凡有軍國急務遣使者佩之以行禮部因以唐宋走馬
銀牌之制以進上令寸尺從唐其式如宋務令製作精
緻凡造金字牌二十銀字牌二十文曰符令所至即時
奉行違者必刑俱以鐵為之闊二尺五分長五寸上鈒
二飛龍下鈒二麒麟牌首為圓竅貫以紅絲絛蔵之於
内府之中一遇有調發則出之
牙牌
牙牌制
洪武十一年三月丁酉始制牙牌給文武朝臣其制以
象牙為之刻官稱於上凡朝參佩以出入有不佩者門
者却之私相借者論如律有故則納之内府其在外来
朝百司官無牌者則於各門附名以入勲臣以勲字親
臣以親字文臣以文字武臣以武字文武官之與陪祀郊
廟及執事人亦給牙牌有圓花長花花素之别凡諸得
給牌者有故則檢籍而納之
正德十六年九月禮部覆禮科都給事中邢寰奏牙牌
惟常朝職官得以懸帶正德以来權奸竊柄傳旨陞官乞
清查以重名器得旨文職不朝參者不得濫給牙牌武
官進御侍班佩刀執金爐者給與
命婦牙牌
嘉靖九年二月定命婦牙牌式視陪祀官殺三之一
嘉靖二十四年十一月丙申禮科都給事中陳邦脩言
百官出入禁門帶牙牌以防奸偽今虚衝帶俸及襍流
供事者如文思院大使趙成等十餘人皆得關領朝參
牙牌宜查奪上以名器當慎令禮部尚寳司禮科查奪
有違例者以名聞
武臣金銀牌
洪武四年六月詔定武臣金銀牌制參考舊典武臣懸
帶金牌闊二寸長一尺上級雙龍下級二伏虎牌首尾
為圓竅貫以紅絲絛指揮佩金牌雙龍雙虎千戸佩鍍
金銀牌獨雲龍獨虎符百戸佩素雲銀牌符凡造雙龍
雙虎符金牌五百面獨雲龍獨虎符鍍金銀牌二千面
素銀牌一萬一千面共一萬三千五百面上親為文鈒
之曰上天祐民朕乃率撫威加華夏實憑虎臣賜爾金
符永𫝊後嗣天子饗祀郊廟若視學籍田勲衛扈從及
公侯駙馬都督日直衛錦衣當直則給金牌有龍者有
虎者麒麟者獅者雲者以官為差皇城金吾禁夜五城
夜巡則給令牌虎賁巡城則給銅符九門守衛則給銅
牌錦衣校尉入直則給雙魚銅牌
扈駕銅牌
洪武六年五月命造扈駕先鋒金字銀牌一千五百面
尋改為守衛金牌以銅為之塗以金高一尺闊三寸分
仁義禮智信五字仁字鈒獨龍蟠雲花公侯伯都督佩之
義字鈒伏虎蟠雲花指揮佩之禮字鈒獬豸蟠雲花千
戸衛鎮撫佩之智字鈒獅子蟠雲花百戸所鎮撫佩之
信字鈒蟠雲花將軍佩之二面俱篆文牌首竅貫青絲
鎮撫及將軍隨駕應直宿衛者關給備帶下直則納之
國朝將軍選鋒幹勇力者為之號曰天武將軍立將軍
千百戸總旗統其衆凡早晩朝及宿衛扈駕執金瓜披
鐵甲佩弓矢冠紅纓鐵盔帽列侍左右如大朝會則披
金甲金盔帽列侍殿廷俱有定數初隷拱衛指揮使司
後隷錦衣衛止稱曰將軍
關領通規
正德五年十月内該本部題准各官懸帶牙牌仍照舊
例司禮監科造完備送尚寳司給發
凡各官關領牙牌本部准尚寳司手本開稱某等衙門
某等官原領牙牌驚&KR2724;透徹字號糢糊不堪懸帶及某
衙門某官應該關領牙牌查無收貯俱各相應料造等
項本部即查正德年間題准事例開坐請旨
懸帶員數
文職應帶牙牌官員九卿等衙門及内閣辨事等官
文職不應帶牙牌官員太醫院帶俸及御藥房并各
營供事官員工部文思院等衙門帶俸及内官監辦
事匠作官員銓注在京各衙門帶俸專在各營書辦
官員工部所屬軍器鞍轡等局官員
武職應帶牙牌官員五府并錦衣衛堂上帶俸王親
之家及公主親男錦衣衛左千戸七所并鎮撫司千
百戸若係執捧金爐侍駕者許帶凡多餘見任必須
駁查或分管存恤守衛管屯管操管倉管馬管厰管苜
蓿管巡菁等項職任明白方許給領殿前御前侍班
帶刀答應官員
武職不應帶牙牌官員神木厰官員太常寺犧牲
所官員錦衣衛五所七所并鎮撫司及在京各衛所
帶俸指揮千百戸等官專在内府各監局御藥整容等
房供事官員各府轄各衛及旗手等親軍衛雖稱多
餘見任及一應雜差但駁查回報不明一概不與
嘉靖二十八年五月内該本科都給事中陳邦脩等題
為清理牙牌以慎名器事奉聖旨這朝參官牙牌名器
所當慎重禮部便會同尚寳司并該科查理應該追奪
改給的明白具奏今後再有違例冒領的著指名參奏
究治欽此該本部查得正德十六年九月内該禮科都
給事中邢寰等題為遵詔制刷舊例以新政治事本部
覆議得工部文思院等衙門帶俸專在内府内官監辦
事匠作等官不係朝參之列冒領牙牌相應裁革等因
奉聖旨是各該官員不係朝參之類舊額原無牙牌的
一體裁革武職官專在殿在御前侍班帶刀答應并執
捧金爐的還給與他欽此又查得本部見行事例内一
款在京各衛所帶俸專在内府各監局御藥等房供事
指揮千百戶等官俱不該帶牙牌又一款尚膳監千百
戸該本監於正德十六年十二月題奉聖旨既有永樂
年間事例准給與他欽此又查得嘉靖四年七月内該
内官監太監郭紳等題稱本監官匠順天府知事工部
營繕所所正等官孫志等忠義等衛副千戸等官路英
等在工效勞乞給牙牌等因奉聖旨都准他欽此今該
前因本部議得牙牌之設明開朝參官懸帶此牌則凡
不係朝參者其不應懸帶明矣今除各衙門大小官員
在任朝參例該給領牙牌者無容别議外其通政司等
工部營繕所等衙門帶俸見在内府内官等監辦事匠
作等官錦衣衛等衙門帶俸見在内府各監局御藥等
房寄名供事等官俱不在朝參人員先年已經遇例裁
革隨該各官具奏復蒙准給兹欲仍舊給與朝參牙牌
似非其義欲徑革奪則出内府禁密之地譏察不便相
應議處臣等查得内府尚寳司見貯有先年舊牌數百
餘面原開有入内府字樣合將前項牙牌關出換給各
官懸帶如數不足另行照式造補原領朝參牌面通行
送繳其各衛所等衙門除掌印僉書管屯管存恤坐營
坐司侍衛等官應給朝參牙牌外其餘多餘見任并一
應雜差等官不係朝參官員之數又無内府供役之因
合行革奪及有在外納粟填註職事朦朧關給妄肆誇
耀并考選斥退因事閒住等官舊領牙牌不行送繳俱
屬故違合送法司提問均乞聖裁奉聖旨依擬行欽此
懸帶别例
通政使司等工部營繕所等衙門帶俸見在内府内官
監辦事匠作等官錦衣衛等衙門帶俸見在内府各監
局御藥等房寄名供事等官改給與内府字樣牙牌懸
帶嘉靖二十八年五月内該本部議題奉聖旨依議行
欽此
尚膳監千百尸該本監於正德十六年十二月題奉聖
旨既有永樂年間事例准給與他欽此
錦衣衛左千戸等所并鎮撫司千百戸等官於嘉靖六
年十月内奉該本部覆題奉聖旨既係朝參官員牙牌
准給與懸帶欽此
太常寺犧牲所千百戸嘉靖八年正月内奉乞牙牌該
本部覆題奉聖旨准給與牙牌懸帶欽此
宛大二縣典史嘉靖八年十二月内奏乞牙牌本部覆
題奉聖旨准給與牙牌懸帶欽此
重領事例
嘉靖十一年五月尸部主事尹尚賓奏稱因馬驚墜地
跌損牙牌乞恩認罪事該本部覆題看得本官缺損牙
牌似當參究但因馬驚奔逸事出不測情有可原合無
將本官原損牙牌查繳仍行尚寳司另行關給奉聖旨
准另關給欽此
嘉靖二十六年正月行人章熙奏同前事奉聖旨禮部
查了来說欽此該本部行查明白及查與主事尹尚賓
事例相同題覆乞從寬宥奉聖旨既查無他故原牌著
送繳另給章熙免究欽此
嘉靖三十年正月靖遠伯王瑾奏為燒損牙牌乞恩認
罪事該本部覆題看得本爵傷損牙牌應參究問但據
覆查委係燒損失火事出不測似應俯賜寬宥奉聖旨
王瑾姑免究牌面准另給欽此
犧牲所官請牙牌
弘治八年太常寺卿齊章等奏犧牲所百戸錢堅等請
給常懸牙牌以便禁門出入禮部謂本所居城外而堅
等又非朝參官若遇進牲供祀臨期自有供事牙牌所
請宜勿許從之
定清查牙牌法
弘治十六年時有玉河橋道邊拾工部文思院副使牙
牌者禮部奉旨查審乃成化十年六月文思院帶俸副
使馮宇所領宇以弘治元年革罷莫知所之而其牌遂
私假於未革職者懸帶以故遺失後畏罪不敢言因奉
牙牌本為朝參官員而設文思院匠官出入禁門自有
牌面照驗乃假以不便為辭援朝參官例一概冒領且
自以冠帶不便工作往往繋牙牌於絛上所以易於遺
失今後宜一切禁絶年終諸司將各官原領牙牌字號
并年月日期備開冊了送尚寳司清查違者治罪從之
禮科奏稽牙牌
嘉靖元年禮部覆禮科給事中邢寰奏牙牌惟常朝職
官得以懸帶正德以来權奸竊柄官以𫝊乞而陞牌以
夤緣而得乞賜清查以重名器得旨文職不朝參者不
得濫給牙牌武官進御侍班佩刀執金爐者照舊給與
供事執事别給牌面
嘉靖二十八年初内府供事匠作武職等官皆帶朝參
牙牌曾奉旨革奪旋復之至是禮科都給事中陳邦脩
以為言禮部覆奏大明會典所載在京文武官員出入
禁門各有所帶牌面而牙牌内有執事供事朝參之别
執事供事等牙牌皆臨時關領如期繳進惟朝參牙牌
例得朝夕懸帶盖非徒為關防之具亦以等威之示辨
也若虚銜帶俸供事執事人員委不宜一概冒領第出
入禁密若一切革奪則又不便譏察及查尚寳司見貯
舊牌數百上有入内府字樣請以此給之庶關防既便
而名實亦稱至於衛所武官自掌印僉書侍衛之外見
任雜差等官不朝參供役者盡革奪之其納粟填註冒
關牙牌及罷退閒住官舊所關領不繳者俱行逮問報
可
使節
使節之制
洪武二十三年八月詔考定使節之制禮部奏漢光武
時節以竹為之柄長八尺其毛三重而黃紹韻會註漢
節柄長三尺毛三重以旄牛尾為之紹從三尺之制
禮部志稿卷六十三
