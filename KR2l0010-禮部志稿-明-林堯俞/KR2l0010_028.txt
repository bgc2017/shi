禮部志稿卷二十八
明俞汝楫編
祠祭司職掌
薦諡號
永樂元年上太祖高皇帝高皇后諡號儀前期三日齋
戒遣官祭告天地宗廟社稷鴻臚寺設册寳輿及香案
于奉天殿是日早内侍先以冊寳置于殿太常寺先設
冊寳案于太廟門外丹陛上皇考皇妣神御前各設冊
寳案鴻臚寺設冊寳輿于奉天門外御道上錦衣衛設
鹵簿教坊司設中和韶樂大樂如常儀文武百官具祭
服詣太廟門外立俟執事官并宣冊寳官先從太廟右
門以序立于殿右上具□冕御華盖殿捧冊寳官四員
各具祭服于奉天殿東西序立鴻臚寺奏請行禮導駕
官導上出奉天殿冊寳案前捧冊寳官各捧寳冊前行
導駕官導上行至奉天殿丹陛上捧冊寳官各以冊寳
置綵輿内鹵簿大樂前導上乘輿隨綵輿後行至午門
外降輿陞輅至太廟門文武百官皆跪俟綵輿過興上
降輅隨綵輿至太廟中門外置綵輿于中道捧冊寳官
各于綵輿内取冊寳前行上隨行至丹陛上捧冊寳置
于案典儀唱樂舞生就位執事官各司其事内贊奏就
位導引官導上就拜位典儀奏迎神奏樂樂止内贊奏
上四拜(百官同)典儀奏進冊寳捧冊寳官以次捧冊寳前
行導引官導上行由左門入至廟中捧冊寳官序立于
執事官及宣冊寳官之前導引官導上詣皇考妣神御
前奏跪奏搢圭奏進冊捧冊官以冊跪進於上左上受
冊以冊授執事官置於案左奏出圭贊宣冊宣冊官跪
宣于上左訖奏搢圭奏進寳捧寳官以寳跪進於上左
上受寳以寳授執事官置於案右奏出圭贊宣寳宣寳
官跪宣于上右訖上復位奏四拜(文武百官皆四拜)興行祭禮
如常儀次日頒詔
嘉靖十七年上成祖文皇帝睿宗獻皇帝廟號儀
是歲上肇舉明堂大享禮奉皇考配帝乃告于郊廟社
稷以九月十一日尊太宗廟號為成祖諡曰啓天弘道
高明肇運聖武神功純仁至孝文皇帝尊皇考廟號為
睿宗諡曰知天守道洪德淵仁寬穆純聖恭儉敬文獻
皇帝同日異時行禮先期四日太常寺奏致齋太常
卿同光禄卿奏省牲如常儀次日司設監設大次于南
郊外壝神路之東又次日上常服御奉天門錦衣衛備
隨朝駕上至南郊即大次易服詣圜丘奏告文武官例
該陪祀者具祭服于南天門外陪拜其原遣北郊太廟
成祖廟昭羣廟穆羣廟睿宗廟社稷壇祭告官以是日
具祭服行禮先期一日内侍官設冊寳案四于奉天
殿冊東寳西設冊寳綵輿四于丹墀内設香亭于冊寳
輿前教坊司設中和韶樂及大樂錦衣衞設鹵簿大駕
并舉輿亭官校司設監及太常寺官設冊寳案于成祖
廟睿宗廟各神座前設上拜位于二廟殿内正中設具
服御幄于二廟戟門左是日早免朝鳴鐘文武百官具
朝服于金水橋南東西向序立文官五品以上武官四
品以上六科都給事中皇親指揮以下千百戸等官各
具祭服于廟街門内北向序立上冕服御華蓋殿鴻臚
寺官奏請行禮導駕官導上隨行至丹陛下鴻臚寺堂
上官捧冊寳各置於輿内上出奉天門降轎陞輅侍衛
鼓吹如儀導駕官退冊寳輿至金水橋南文武百官皆
跪候過興隨至廟街門退冊寳輿入廟街門陪祀官皆
跪候過興上至太廟門降輅冊寳輿至二廟門外太常
寺堂上官四員捧冊寳由中門入至神御前東西向立
冊東寳西陪祀官先赴成祖廟丹墀内東西序立太常
寺導引官導上至成祖廟左門由殿左門入寢殿左門
請主出正殿奉安安訖典儀唱樂舞生就位執事官各
司其事内贊奏就位上就位迎主上香奏四拜俟上至
冊寳案前内贊奏進冊寳捧冊官以冊跪進于上右上
受冊獻訖仍授捧冊官置于案捧寳官以寳跪進于上
左上受寳獻訖仍授捧寳官置于案内贊奏宣冊太常
寺官取冊跪于上右宣訖置於案内贊奏宣寳太常寺
官取寳跪于上左宣訖置于案俯伏興復位奠帛行初
獻禮以後俱如常儀禮畢上捧主太常寺官捧冊寳先
行詣寢殿奉安訖導引官導上出太廟門東乘板橋詣
睿宗廟上至廟門外降轎至戟門外太常寺導引官導
上由左門入上冊寳如成廟儀畢太常卿跪奏請睿宗
獻皇帝謁祖祔享遣官捧神主降座陞輿祔享于太廟
(儀具升祔下)祝文維嘉靖某年歲次某月某朔某日孝玄孫
嗣皇帝某敢昭告于成祖啟天弘道高明肇運聖武神
功純仁至孝文皇帝仁孝慈懿誠明莊獻配天齊聖文
皇后曰適玄孫躬率羣臣加上聖號既畢宣奏之禮用
申燕賀之情惟我皇祖永歆孝念尚享樂章迎神泰
和之曲天眷不遲誕降我皇祖夙秉文德聿昭聖武壤
除姦兇戢寧寰宇維典章未備繄孝孫是補大號鴻名
卓絶千古寳冊攸躋精禋斯舉將降休兮聖靈騰爐烟
兮燎炬尚来格来歆以篤天之祜舉冊寳熙和之曲於
穆文祖貽我丕基昊天罔極永言孝思爰薦徽稱以恊
民彛勒賁琬琰昭哉厥辭以詔于萬世神其聽之初獻
夀和之曲制帛孔純滌牲腯肥黍稷醴饈蠲潔芬馡穆
穆孝孫敬德淵微獻享初存仰威顔其靡違亞獻豫和
之曲于戚武成於昭神功文致太平沕穆皇風樂舞既
遷禮儀肅雍奠獻再將致其孚顒願申佑我孝孫萬福
攸同終獻康和之曲三爵既登禮秩斯成駿奔就列虎
拜盈庭匪臣工之虔孝孫之德孔明鍚皇釐于普天奠
邦家兮永寧徹饌永和之曲古禮之經有儀有節將享
既終登歌以徹祀事初成神人胥悦維孝孫之衷情猶
纏緜其糾結送神安和之曲高皇謨烈我祖是成誕垂
裕于後昆孝孫是徵稽古酌今恭薦兹尊稱奕奕閟宫
歲事有恒子子孫孫百世其承之睿廟樂章迎神泰
和之曲於皇烈考濬發虔源欽明宣哲敦德允元克昌
厥祚以釐我子孫筮薦徽稱惟大德是尊惟烈考鍳兹
臨享如存舉冊寳熙和之曲月吉兮辰良薦鴻號兮受
命漙將日星赫奕兮玉冊輝煌啟中興兮七葉頌貞符
兮萬方初獻夀和之曲載清酤兮犧尊瑟笙喤喤兮鐘
鼓於論樂一奏兮爵一獻靈來享兮鑒兹熏熏亞獻豫
和之曲瑶觴濯兮玄酒登懷明德兮薦椒馨繄昭考兮
陟降在庭顧孝享兮靈心載寧終獻康和之曲三獻畢
陳八音舉百辟相予祀事毖爱敬極兮揚名始冀皇考
兮綏孝子徹饌永和之曲笙鏞止豆籩徹禮莫愆孝靡
竭神具醉兮以莫不懌賚我思成兮純嘏是鍚降座安
和之曲神之來思天路脩神之去思路寢幽幽既安既
妥兮靡淹留奠宗祊兮永鍚洪庥
改題
成祖睿宗神主儀先期司設監設香案于成祖睿宗二
廟寢殿神龕前設題主案于東置净水刷子粉盞筆墨
于上又設盥盆帨巾于東是日早免朝鳴鐘文武三品
以上武官公侯駙馬伯皇親指揮各具吉服于廟街門
北向序立候駕至陪拜上具翼善冠黃袍乘板輿至太
廟門右降輿導引官導入成祖廟左門由殿左門入寢
殿上就位上香一拜叩頭畢至神牀前跪太常卿跪奏
請成祖文皇帝神主恭用奉題上神主前捧主安于東
案上上復就拜位北向立内侍官冼去舊字别塗以粉
中書官書寫題主官盥手西向奉題訖上奉安于座跪
太常寺卿跪奏請成祖文皇帝神靈上神主降殿奉享
上捧神主導引官導出正殿奉安于神座上就拜位典
儀唱迎神導引官導上至香案前三上香訖奏復位内
贊奏四拜(傳贊同)典儀唱奠帛行初獻禮上至神御前奠
獻訖詣讀祝位讀祝官讀訖奏俯伏興平身(傳贊同)奏復
位典儀唱行亞獻禮(儀同初獻惟不讀祝)唱行終獻禮(儀同亞獻)太常
寺卿詣神御前跪奏禮畢請還宫内贊奏四拜興平身
(傳贊同)典儀唱捧祝捧帛各詣燎位内贊奏禮畢上捧主
詣寢殿奉安訖導引官導出太廟門東乘板轎至睿宗
廟門降轎導引官導上由廟左門入行禮如成廟儀禮
畢上還宫祝文維嘉靖某年歲次某月朔某日孝玄
孫嗣皇帝某敢昭告于成祖啟天弘道高明肇運聖武
神功純仁至孝文皇帝仁孝慈懿誠明莊獻配天齊聖
文皇后曰爰用是辰恭題神主更書御號奉慰安神仰
惟我祖萬&KR1124;永依玄孫無任瞻仰之至謹告睿宗祝
文同改孝玄孫為孝子我祖為我考
嘉靖十七年加上太祖高皇帝高皇后諡號儀是歲
上既尊皇天上帝泰號遂以其日加上皇祖諡號曰太
祖開天行道肇紀立極大聖至神仁文義武俊德成功
高皇帝高皇后諡號曰孝慈貞化哲順仁徽成天育聖
至德高皇后恭上冊寳于太廟先期上親奏告于皇天
上帝分命大臣告于北郊太社稷帝社稷翰林院撰祭
告文太常寺辦牲醴如時祫儀命捧冊捧列聖主大臣
八員司設監設冊寳案四于奉天殿冊東寳西設冊寳
綵輿四于丹陛上設香亭于冊寳輿前教坊司設中和
樂大樂錦衣衛設鹵簿大駕并舉輿亭官校司設監及
太常寺官設冊寳案于太廟神座前設上拜位于殿内
正中至日上捧皇祖主中宫捧高皇后主助行亞獻文
官四品以上武官三品以上命婦隨班列東西近兩廡
稍北障以帷幕俱先期由東安門入太廟候親王功臣
設位兩廡用酒果脯醢不奠獻是日文武百官先具朝
服于金水橋南東西向立其陪祀文武等官各具祭服
于廟街門北向立上冕服御華蓋殿鴻臚卿奏請行禮
導駕官導上出至奉天殿内侍官捧各冊寳置于案鴻
臚寺官舉案由殿中門出導駕官導上隨行至丹陛鴻
臚寺官捧冊寳各置于輿内錦衣衛官督舉輿上乘板
轎出奉天門降轎陞輅侍衛鼓吹如儀導駕官退冊寳
輿至金水橋南文武百官皆跪候過興隨至廟街門退
冊寳輿入廟街門内陪祀官皆跪候過興上至太廟門
降輅冊寳輿至丹陛下太常寺堂上官二員捧皇祖冊
寳内侍官二員捧高皇后冊寳由中門入至神御前東
西向立太常寺導引官導上由殿左門至寢殿上捧皇
祖主中宫捧高皇后主出正殿陞座捧主官捧列聖主
去櫃東西向立典儀唱樂舞生就位執事官各司其事
内贊奏就位典儀唱迎神樂作内贊對引官導上至香
案前三上香訖復位四拜(傳贊百官同)典儀唱舉冊寳樂作
奏跪(傳贊同)樂暫止捧冊官以皇祖冊跪進于上右上受
冊獻訖仍授捧冊官捧冊官以高皇后冊跪進于上左
上受冊獻訖仍授捧冊官捧寳官以皇祖寳跪進于上
右上受寳獻訖仍授捧寳官捧寳官以高皇后寳跪進
于上左上受寳獻訖仍授捧寳官典儀唱宣冊宣冊官
二員以次跪宣訖置于案唱宣寳宣寳官以次跪宣訖
樂復作内贊奏俯伏興平身(傳贊同)捧主官各恭捧列聖
主陞座典儀唱奠帛行初獻禮樂作内贊對引官導上
至神御前奏獻帛獻爵訖奏復位捧主官詣各廟上香
獻帛獻爵訖奏跪(傳贊同)贊讀祝讀祝官讀祝樂作奏俯
伏興平身(傳同)贊樂止典儀唱行亞獻禮樂作女官奏禮
中宫獻太廟爵皇妃八氏獻八廟爵(儀同初獻惟不讀祝)樂止典
儀唱行終獻禮樂作(儀同亞獻)樂止太常卿唱賜福胙上飲
福受胙訖俯伏興復位奏四拜(傳贊同)典儀唱徹饌太常
卿詣神位前奏禮畢請還宫内贊奏四拜(傳贊同)捧祝捧
帛各詣燎位樂作樂止俱如常禮畢上捧皇祖主中宫
捧高皇后主太常并内侍官捧冊寳詣寢殿奉安捧主
官捧列聖主各詣寢殿奉安訖上還宫大樂鼓吹振作
祝文維嘉靖某年歲次某月朔某日孝玄孫嗣皇帝
某敢昭告于皇祖太祖開天行道肇紀立極大聖至神
仁文義武俊德成功高皇帝孝慈貞化哲順仁徽成天
育聖至德高皇后曰適尊聖諡宣獻既成奉列聖帝后
来賀玄孫躬率婦皇后方氏暨文武羣臣偕其命婦敬
申祭慶之情惟冀聖神之鑒永享尊稱大膺洪號玄孫
某無任激切率籲之至尚享樂章迎神泰和之曲繄
中夏之遘艱兮寇為羣皇天厭亂兮眷求大君降錫元
命兮挺生聖神惟我太祖兮首出人倫一戎衣奄四海
兮為帝王真舉冊寳鴻和之曲皇祖受命兮闢乾坤
翦滅羣雄兮定中原陳常時夏兮佑我元元克配彼天
兮功高業尊寅薦冊寳兮鑒我曾孫初獻崇和之曲
苾彼玉瓉兮酌黃流敬而將之兮冕凝旒有赫在上兮
右享羊牛保我子孫兮永荷鴻庥亞獻豫和之曲於
皇祖兮帝中華廊清氛祲兮一統為家除兇雪耻兮功
蔑以加視湯武兮德音不瑕終獻永和之曲爵三獻
兮旨酒熏樂和鳴兮萬舞肅陳率百辟兮偕駿奔衎我
祖兮神忻忻徹饌彰和之曲孝享畢兮禮弗愆羃牲
俎兮徹豆籩於昭對越兮神在天益篤皇祐兮萬斯年
還宫綏和之曲薦鴻號兮大禮成仰瞻威赫兮陟降
在庭列聖左右兮懽忻合并鐘鼓響答兮祀事孔明粤
有大德兮必得其名天地罔極兮欲報奚能庶幾鑒享
兮寸草微誠永頼祉福兮用保我後人改題高廟神
主儀先期命題主大臣二員翰林院撰文太常寺備脯
醢酒果如常儀司設監設題主案于太廟寢殿東西置
净水刷子粉盞筆硯設盥盆帨巾中設香案是日早免
朝鳴鐘文官三品以上武官公侯駙馬伯皇親指揮各
具吉服于廟街門北向序立候駕至陪拜上具翼善冠
黃袍乘板輿至太廟門西降輿太常寺導引官導上由
殿左門入寢殿上就位上香一拜叩頭畢至神牀前跪
太常卿跪奏謹請皇祖太祖高皇帝孝慈高皇后神主
恭用奉題上詣皇祖神主前捧主安于東案上内侍官
詣高皇后神主前捧主安于西案上上復就拜位北向
立内侍官各洗去舊字别塗以粉中書官重寫題主官
東西向立奉題訖上捧皇祖主安于座内侍官捧高皇
后主安于座上跪太常卿跪奏謹請皇祖太祖開天行
道肇紀立極大聖至神仁文義武俊德成功高皇帝神
靈上神主降殿奉享又跪奏謹請孝慈貞化哲順仁徽
成天育聖至德高皇后神靈上神主降殿奉享上捧皇
祖主内侍官捧高皇后主導引官導出正殿陞神座上
就拜位唱迎神内贊對引官導上至香案前三上香訖
奏復位奏四拜(傳贊同)典儀唱奠帛行初獻禮導引官導
上至皇祖神御前高皇后神御前各奏獻帛獻爵訖奏
復位奏跪(傳贊同)贊讀祝讀訖奏俯伏興平身(傳贊同)典儀
唱行亞獻終獻禮如儀太常卿詣神御前跪奏禮畢請
還宫内贊奏四拜興平身(傳贊同)典儀唱捧祝捧帛各詣
燎位内贊奏禮畢上捧皇祖主内侍官捧高皇后主詣
寢殿奉安訖導引官導上出太廟門西陞輿還宫祝
文維嘉靖某年歲次月朔日孝玄孫嗣皇帝某敢昭告
于太祖開天行道肇紀立極大聖至神仁文義武俊德
成功高皇帝孝慈貞化哲順仁徽成天育聖至德高皇
后曰玄孫恭于此月之初尊皇祖聖諡禮成即擬拜書
神主玄孫幼而弗慎致疾浃旬兹卜吉期敢敬奉主更
題既虔爰申祭告仰惟聖德攸歆尊事之誠永依萬世
尚享
隆慶元年加諡孝懿皇后儀一先期題請遣官持節捧
冊寳詣陵園行禮并改題神主一先一日鴻臚寺設
節案内侍官設冊寳輿香亭俱于皇極門東一是日
早遣官以加諡孝懿皇后告奉先殿上具素翼善冠麻
布袍腰絰親告世宗皇帝几筵各用祝文祭品如常儀
至期上仍具前冠服御皇極門百官俱照常烏紗帽素
服黑角帶入班行叩頭禮畢左右侍班序班引遣官入
就拜位序班舉節案于皇極門正中遣官行五拜三叩
頭禮畢序班舉節案内侍官舉冊寳輿香亭俱由左階
降鴻臚寺奏禮畢上還宫錦衣衛官校接擡節冊寳輿
香亭由午門左門出鼓樂前導設而不作遣官遣行至
陵園行禮一是日太常寺先于陵圜陳設祭品如常
儀鴻臚寺設節冊寳案于享殿内節中冊左寳右設香
案于節案前内侍官設主案于殿東置净水刷子粉盞
筆硯盥盆帨巾等物候節冊寳輿至陵圜由中門入至
享殿前捧節冊寳官捧從殿中門入各陳設于案内贊
贊遣官就位贊上香贊宣冊宣冊官取冊立宣訖復置
于案執事官隨舉主案于香案前稍東西向題主官進
至主案前東立西向内侍官至神床跪奏謹請孝懿皇
后神主恭用奉題内侍官盥手捧主案于案上洗磨舊
字别塗以粉中書官重寫題主官盥手奉題訖内侍官
奉主安于神座跪奏謹請孝懿皇后神靈上神主内贊
贊遣官奠獻讀祝行禮如常儀禮畢内侍官啟匱覆主
奉安于神座訖冊寳收貯享殿次日遣官持節復命
奉先殿(崇先殿附)
洪武三年冬以太廟時享未足以展孝思始于乾清宫
别建奉先殿朝夕焚香朔朢瞻拜時節獻新生忌致祭
用常服行家人禮永樂定都建宫殿如南京嘉靖中每
遇聖節及中元冬至皆有祭告先期太常寺題知光禄
寺辦祭品至期内殿行禮觀德殿奉安獻皇帝神主五
年世廟成乃遷觀德殿于奉先殿東改題曰崇先殿薦
享告祭俱如奉先殿之儀十五年罷中元祭十七年奉
祔獻皇帝于奉先殿遂罷崇先殿祭
弘治二年奉安憲宗純皇帝神位于奉先殿儀是日
上奉神主奉安于太廟訖上仍祭服陞輅詣武英殿前
降輅陞几筵殿奉迎神位内侍舉神位亭前行由中門
出上陞輅後隨由思善門入奉先殿門外上降輅司禮
監官導上詣神位亭前奏跪上跪司禮監官跪于上左
奏請神位奉安奉先殿奏訖奏俯伏興上俯伏興導引
官前導内侍于亭内神位前行上後從由中門入至奉
先殿奉安訖上叩頭興就位行祭告禮用酒果用樂用
祝文
忌辰
仁祖淳皇帝四月十六日淳皇后四月二十二日太祖
高皇帝五月初十日孝慈高皇后八月初十日成祖文
皇帝七月十八日仁孝文皇后七月初四日仁宗昭皇
帝五月十二日誠孝昭皇后十月十八日宣宗章皇帝
正月初三日孝恭章皇后九月初四日英宗睿皇帝正
月十七日孝莊睿皇后六月二十六日憲宗純皇帝八
月二十六日孝貞純皇后二月初十日孝宗敬皇帝五
月初七日孝康敬皇后八月初八日睿宗獻皇帝六月
十七日慈孝獻皇后十二月初四日武宗毅皇帝三月
十四日孝靜毅皇后正月二十五日世宗肅皇帝十二
月十四日孝潔肅皇后十月初二日穆宗莊皇帝五月
二十六日孝懿莊皇后四月十三日神宗顯皇帝某月
某某日顯皇后某月某某日光宗貞皇帝某月某某日
貞皇后某月某某日
薦新品物
正月韭菜四斤生菜四斤薺菜四斤鷄子二百六十箇
鴨子二百四十箇二月芹菜三斤薹菜五斤冰蔞蒿五
斤子鵝二十二隻三月茶筍一十五斤鯉魚二十五斤
四月櫻桃十斤杏子二十斤青梅二十斤黃瓜五十箇
雉鷄十五隻豬二口五月桃子十五斤李子十五斤夏
至李子二十斤紅豆一斗沙糖一斤八兩來禽十五斤
茄子一百五十箇大麥仁三斗小麥麵三十斤嫩鷄三
十五隻六月蓮蓬二百五十箇甜瓜三十箇西瓜三十
箇冬瓜三十箇七月棗子二十斤葡萄二十斤梨二十
斤鮮菱十五斤芡實十斤雪梨二十斤八月藕四十枝
芋苖二十斤茭白二十斤嫩薑二十五斤粳米三斗粟
米三斗稷米三斗鱖魚十五斤九月橙子二十斤栗子
二十斤小紅豆三斗沙糖一斤八兩鯿魚十五斤十月
柑子二十五斤橘子二十五斤山藥二十斤兔十五隻
蜜一斤八兩十一月甘蔗一百三十根鹿一隻鴈十五
隻蕎麥麵三十斤紅豆一斗沙糖一斤八兩十二月菠
菜十斤芹菜五斤鯽魚十五斤白魚十五斤凡奉先
殿供薦品物與南京奉先殿同其子鵝鮮筍梅子雪梨
茭白橙子柑子橘子甘蔗俱南京太常寺預進太常寺
收受奏送光禄寺供薦歲以為常
奉慈殿(弘孝殿神霄殿附今罷)
成化二十三年孝宗即位追母妃紀氏尊諡曰孝穆慈
慧恭恪莊僖崇天承聖皇太后祔葬茂陵别建奉慈殿
于大内奉安神主一歲五享四序薦新忌祭俱如奉先
殿之儀
弘治十七年上聖慈仁夀太皇太后周氏尊諡曰孝肅
貞順康懿光烈輔天成聖太皇太后十八年奉安于奉
慈殿居中孝穆皇太后神主遷居于左
嘉靖二年追上夀安皇太后邵氏尊諡曰孝惠康肅温
仁懿順恊天祐聖皇太后本年奉安于奉慈殿居右七
年復追稱孝惠皇太后曰太皇太后八年祔悼靈皇后
陳氏神主于孝惠太皇太后之側歲時薦享忌祭並同
十五年上諭禮官廟中一帝一后祔葬乃有二三后今
奉慈三后主既不得祔廟其遷祔陵殿享祭又以皇太
后太皇太后本子孫尊稱稱睿皇帝純皇后又嫌于嫡
改主題皇后勿書帝諡乃改諡孝肅太皇太后為孝肅
貞順康懿光烈輔天成聖皇后奉遷神主于裕陵孝穆
皇太后為孝穆慈慧恭恪莊僖崇天承聖皇后孝惠太
皇太后為孝惠康肅温仁懿順恊天祐聖皇后俱奉遷
茂陵又改諡悼靈皇后為孝潔皇后奉遷神主于奉先
殿之西室罷奉慈殿祭二十九年升祔孝烈皇后于太
廟右第四室
隆慶元年孝潔皇后祔乃遷孝烈神主于奉先殿之西
夾室改題曰孝烈端順敏惠恭誠祗天衛聖皇后奏安
景雲殿更名曰弘孝又于神霄殿奉孝恪皇太后神主
而祔孝懿皇后主于其側每歲五享四序薦新忌祭日
供俱如奉先殿儀六年孝懿莊皇后升祔
萬歷三年乃奉孝烈皇后及孝恪皇太后祔享奉先殿
其神主遷于永陵改題孝恪神主曰孝恪淵純慈懿恭
順贊天開聖皇后二后神位即以遷詣陵殿之日安于
奉先殿而弘孝神霄之祭俱罷
隆慶元年奉安孝恪皇太后神主及祔孝懿皇后神主
于神霄殿儀先是遣官一員以祔享告孝懿皇后陵園
祭畢遣官就迎護神主回京至德勝門幄次候奉迎孝
恪皇太后神主至别入幄次百官先于孝恪皇太后幄
前行禮畢隨于孝懿皇后幄前行四拜禮神主以次進
行入大明門至午門外上奉迎孝恪皇太后神主于午
門内步行前導孝懿皇后神主輿以次後隨至奉先殿
門外上捧孝恪皇太后神主出輿内侍官即跪奏請孝
懿皇后神主詣奉先殿捧神主隨上入至丹陛上孝恪
皇太后神主至于褥位内侍官隨置孝懿皇后神主于
褥位在孝恪皇太后之西南内侍官退候上行禮畢内
侍官仍捧孝懿皇后神主隨出詣世宗肅皇帝几筵殿
奉告行禮並同隨孝恪皇太后神主同至神霄殿門外
上捧孝恪皇太后神主由殿中門入奉安于神座内侍
官捧孝懿皇后神主亦奉安于座併行安神禮
景神殿(玉芝宫附)
嘉靖五年建世廟于太廟之東北以祀皇考至十五年
改建廟于太廟都宫之東南題曰獻皇帝廟遂改世廟
正殿曰景神殿寢殿曰永孝殿奉藏祖宗帝名御容于
其中十七年改題獻皇帝廟曰睿宗廟等以睿宗升祔
罷特廟之祭十八年令遇高廟帝后忌辰祭于景神殿
列聖帝后忌辰祭于永孝殿二十四年令遇忌辰照舊
于奉先殿致祭四十四年神宫監奏睿宗廟柱産芝乃
更名玉芝宫命每日供膳及四時歲暮大小節辰祭告
牲帛諸品皆如太廟惟不用祝文樂歌及遣官陪祀止
令駙馬都尉及皇親一人上香行叩頭禮隆慶元年議
罷惟日供膳仍舊
嘉靖十八年顯陵襄事行慰神禮于永孝殿儀前期太
常寺恭辦牲醴香燭制帛奏請簡命大臣陪拜各具吉
服先期一日司禮監同太常寺官恭設皇考皇妣神座
于永孝殿是日上具翼善冠黃袍率后妃至景神殿門
外降輿導引官導上由左門入至永孝殿典儀唱執事
官各司其事唱迎神上至香案前上香復位四拜(傳贊陪祀)
(官同)典儀唱奠帛行初獻禮上詣皇考皇妣位前各獻帛
獻爵訖復位讀祝俯伏興平身(傳贊同)行亞獻禮中宫獻
爵内執事官奏禮行終獻禮上獻爵内贊奏四拜(傳贊同)
典儀唱捧祝捧帛詣燎位禮畢太常寺官恭遷皇考皇
妣御座于景神殿奉安駕還宫
廟祀總例
凡太廟祭器
洪武元年令銀造者以金塗之酒壺盂盞每事皆八盤
椀二百四十及楎椸枕簟箧笥帷幔浴室皆具已又令
塗金者俱易以金
凡時物
洪武二年令太常先薦宗廟然後進御二年定每月朔
望薦新品物皆太常卿供事其在月薦之外者太常卿
奉旨與内使監官各服常服捧獻不行禮
凡祭幣
洪武三年議準太廟每室用幣二
凡太廟和羹
嘉靖三年奏準依福胙脯醢豚胉例另用一牛不許牲
上取辦其牲醴分為六塊一首一背四肢不許零碎
凡配享
洪武二年孟春享太廟以功臣七人配設青布幃六間
于太廟庭中内列功臣位遣官分獻讀祝三年定親王
從享皆設位于東廡西向功臣配享皆設位于西廡東
向四年罷廟庭幃設之次改設黃布幃殿於廟内併具
兩廡中居祖考神位廡列親王及功臣每奠獻祖考則
遣大臣各分獻不讀祝是秋又命功臣仍于廡間配享
不設布殿九年新太廟成奉安四代神主以親王并王
妃二十一位侑于殿内東壁功臣十二位配于西壁不
分獻自是四時之祭皆行合享之禮其夀春等王舊有
皇高伯祖等稱至萬歷七年罷止稱本爵
凡時享值國喪
洪武二十五年議定樂備而不作
凡祝文
洪武二年定止稱孝子皇帝不稱臣遣太子行禮稱命
長子某不稱皇太子嘉靖十七年令大祫祝文九廟帝
后諡號俱全書時祫止書某祖某宗某皇帝備行宣讀
凡忌辰
永樂元年遇高皇帝忌上率諸王祭奉先殿仍率百官
祭孝陵萬歷四年題準凡郊廟奏祭祀日遇有忌辰則
移前一日如致齋日内遇忌辰上具常服百官具青綠
錦繡其正祭日遇忌者如祭在日間除臨時照常具祭
服行禮本日祭前祭後與致齋遇忌同如夜分祭畢是
日上仍淺淡服色百官青衣角帶辦事
陵寢(后妃太子諸王公主墳附)
皇祖陵熙祖陵在今鳳陽府泗州蠙城之北洪武初
號曰祖陵(今號其山曰基運)即祖陵望祭德祖懿祖二陵設
泗州祠祭署置奉祀一員陵戸二百九十三戸供灑
掃每歲冬至正旦以三太牢清明中元孟冬及每月
朔朢以三少牢本署官行禮仁祖陵在中都鳳陽府
太平鄉洪武初號曰茂陵尋改皇陵(今號其山曰翔聖)設皇
陵衛并祠祭署奉祀一員祀丞三員置陵戸三千三
百四十二戸供直宿灑掃内選禮生二十四名供祭
祀執事每歲冬至正旦以太牢清明中元孟冬以少
牢俱署官行禮朔朢以少牢中都留守司官行禮弘
治元年勅内官一員監護凡官員以公事經過者俱
謁陵聖祖陵太祖高皇帝陵曰孝陵在南京鐘山之
陽(今號神烈山)高皇后馬氏合葬設神宮監孝陵衛及祠
祭署每歲聖旦正旦孟冬忌辰酒果行香清明中元
冬至太牢致祭特遣勲舊大臣一員行禮南京各衙
門文武官俱陪祭國有大事遣大臣祭告親王之國
過南京者官員以公事入城者俱謁陵出城者詣辭
列聖陵成祖文皇帝陵曰長陵在京畿之昌平縣(今升)
(為州)初永樂七年營山陵于昌平之黃土山封其山曰
天夀山遂葬焉是為長陵文皇后徐氏合葬其後諸
陵皆在天夀山仁宗昭皇帝陵曰獻陵昭皇后張氏
合葬宣宗章皇帝陵曰景陵章皇后孫氏合葬英宗
睿皇帝陵曰裕陵睿皇后錢氏合葬孝肅皇后周氏
祔葬憲宗純皇帝陵曰茂陵純皇后王氏合葬孝穆
皇后紀氏孝惠皇后邵氏俱祔葬孝宗敬皇帝陵曰
泰陵敬皇后張氏合葬武宗毅皇帝陵曰康陵毅皇
后夏氏合葬世宗肅皇帝陵曰永陵肅皇后陳氏合
葬孝烈皇后方氏孝恪皇后杜氏俱祔葬初世宗作
夀宫于長陵東南之陽翠嶺嘉靖二十七年葬孝烈
皇后是為永陵隆慶元年奉安世宗皇帝梓宫乃是
天夀山西南襖兒峪遷肅皇后梓宫合葬孝恪皇后
亦自金山遷祔焉穆宗莊皇帝陵曰昭陵莊皇后李
氏合葬神宗顯皇帝陵曰定陵顯皇后王氏合葬光
宗貞皇帝陵曰慶陵貞皇后王氏合葬諸陵各設神
宫監并衛及祠祭署凡清明中元冬至太牢致祭遣
官行禮文武衙門堂上官各一員屬官各一員分詣
陪祭忌辰及聖旦正旦孟冬亦遣官行禮止用香燭
酒果無帛各衙門官不陪祭諸王之國詣諸陵謁辭
嘉靖十五年三月上躬行春祭禮七月改命春以清
明秋以霜降遣官行禮各衙門官陪祭其中元冬至
等節遣官行禮俱不陪祭九月上躬行秋祭禮自奉
慈殿遷孝肅皇后神主于裕陵孝穆皇后孝惠皇后
神主于茂陵躬行奉慰禮十七年二月上躬行春祭
禮改陵殿曰祾恩殿門曰祾恩門四月建成祖文皇
帝聖蹟亭于平臺山率從官行祭禮
别陵
睿宗獻皇帝陵曰顯陵在湖廣承天府之松林山(今號)
(純德山)獻皇后蒋氏合葬建享殿設神宫監顯陵衛祠
祭署置奉祀一員以戚屬為之給署印設禮生二十
四名供祭祀執事陵戸六十戸供灑掃校尉二十名
供巡視嘉靖十八年陞戚屬為都督僉事給欽差純
德山掌祀關防職專守護始于太常寺選補奉祀及
增祀丞一員如七陵之制二十七年照長陵制設左
司樂一員右司樂三員俳長四名色長十四名教師
十六名供祀鑄給顯陵供祀教坊司印信每歲清明
降降二聖忌辰遣鎮守湖廣勲臣行禮勲臣有故以
守護奉祀官代行奉祀官有故則分守官代聖旦正
旦中元孟冬冬至遣守護奉祀官行禮恭讓章皇
后陵寝在金山祭遣内官行禮嘉靖二十五年令于
未央宫莊田六百五頃九十七畝内量撥一半供奉
香火景皇帝陵寢在金山景皇后合葬祭遣儀賓
行禮(今遣駙馬及皇親)憲廟廢后吴氏葬金山祭以素饈遣
内官行禮世廟繼后張氏葬金山祭以牲醴遣内官
行禮妃嬪葬孝陵四十妃嬪惟二妃葬陵之東西
餘俱從葬長陵十六妃俱從葬獻陵七妃三葬金山
餘俱從葬景陵八妃一葬金山餘俱從葬裕陵以後
妃無從葬者裕陵十八妃一葬綿山餘俱金山茂陵
十四妃一葬陵之西南餘俱金山康陵二妃葬金山
顯陵一妃葬金山永陵三十妃二十六嬪惟五妃葬
天夀山之襖兒峪餘俱金山昭陵諸妃葬金山先
是妃皆自為墳憲廟十三妃始同為一墓嘉靖三十
年以古世婦御妻皆九宜九妃為一墓同一享殿内
作七室兩廂等各備于是金山預造五墓墓各九數
以次葬焉先是從葬諸妃歲時俱享于殿内其别
葬者俱遣内官祭以牲醴嘉靖十七年始命併入各
陵從祭祾恩殿之兩傍以紅紙牌書曰大明某宗皇
帝第幾妃之位祭畢焚之隆慶六年改造木位刻列
名號置各陵永遠從祀其世廟諸妃並遷祔永陵各
置木位配享阿保諸夫人俱葬金山惟清明霜降
遣内官以牲醴祭之其餘一用素饈太子諸王王
妃公主葬懿文太子陵在孝陵之左祭如孝陵四
孟歲暮忌辰加牲焉孝陵祠祭署兼主之懷獻世
子悼恭太子俱葬金山哀冲太子莊敬太子初俱葬
金山後遷襖兒峪祔其母妃墓傍憲懷太子葬金山
俱祭以牲醴遣内官行禮惟悼恭用素饈哀冲莊敬
遣皇親行禮蘄獻王越靖王貞惠妃吴氏滕懷王
懷恭王貞烈妃楊氏許悼王秀懷王妃王氏忻穆王
岐惠王妃王氏雍靖王妃吴氏夀定王妃徐氏繼妃
吴氏汝安王妃季氏次妃晉氏涇簡王妃曹氏申懿
王妃項氏蔚悼王景恭王穎傷王戚懷王薊哀王均
思王靖悼王惟蘄滕二王葬綿山雍申二王葬蘭山
餘俱金山祭以牲醴遣内官行禮皇第八子永清
公主長泰公主仙遊公主太康公主長安公主思柔
公主蓬萊公主太和公主棲霞公主俱葬金山祭以
素饈遣内官行禮惟永清用牲醴郢靖王梁莊王
岳懷王常寧長公主善化長公主俱葬承天府遇祭
王則奉祀官行禮祭公王則内官行禮
山陵躬祭儀一發京先期太常寺備告廟及祀陵祭品
如常儀翰林院撰祭告文錦衣衛設丹陛儀衛扈行兵
部奏請簡命文武大臣居守京師請勅行事及奏請直
守皇城四門京城九門分調提督武臣把守各山口關
隘選點扈駕軍馬奏差科道官點閘尸部關給扈從官
軍行糧工部差官修理橋梁道路光禄預備御膳酒飯
供具教坊司備大樂五府及九卿衙門正官司屬官各
一員太常寺鴻臚寺堂屬官光禄寺太僕寺卿翰林院
學士并日講官國子監祭酒順天府府尹六科官六員
十三道官十三員俱從凡在途供事以便衣朝恭以吉
服前期一日上率后妃告于廟至早免朝駕發由長安
左門后妃輦轎由東安門出扈從官前行居守官同文
武百官俱吉服趨德勝門外候送駕過退駕至行宫(今在)
(鞏華城)進膳畢陞座從官朝見行叩頭禮如常儀次日早
從宫朝參奏事畢鴻臚寺官引昌平州官吏師生及公
差有事官員見行五拜三叩頭禮朝罷從官先行至天
夀山行宫候駕駕發后妃後從至天夀山紅門上降輦
由左門入駕至行宫(今名感思殿)進膳畢上出陞座從官行
叩頭禮畢退次日早從官朝參奏事如常儀一致祭
是日免朝質明上具青袍恭詣長陵致祭如常儀(隆慶二年)
(仍詣永陵行禮萬歷八年仍詣永陵昭陵各行禮)遣官六員青服各詣陵行禮
從官俱青布服恭詣長陵陪祀祭畢先趨赴行宫候駕
每日早朝參奏事如常儀一回鑾是日早免朝從官
先行至沙河行宫候駕駕至從官行叩頭禮如常儀次
日早從官朝參奏事畢鴻臚寺官引昌平州官吏師生
辭行禮如常儀朝罷從官先還駕由德勝門入文武百
官及軍民耆老人等俱于門外候迎居守文武大臣伏
謁駕前致詞行叩頭禮教坊司大樂鼓吹振作駕入告
廟謁皇太后禮畢(隆慶二年發京前一日及還京日並謁告奉先殿世宗几筵弘孝神霄二)
(殿)還宫越二日上御奉天門文武官各具吉服致詞行
禮
山陵遣祭儀陳設用牲醴贊引引遣官由殿右門入典
儀唱執事官各司其事贊引引遣官就拜位執事捧香
合至香案贊引贊詣前導遣官至香案前贊跪贊上香
遣官三上香訖贊復位贊四拜(通贊衆官同)典儀唱奠帛行
初獻禮執事捧帛爵各跪獻于御案前訖贊跪(通贊衆官皆跪)
贊讀祝讀訖贊俯伏興平身(通贊衆官同)典儀唱行亞獻禮
(儀同初獻惟不奠帛讀祝)唱行終獻禮(儀同亞獻)贊四拜(通贊衆官同)典儀唱
讀祝官捧祝進帛官捧帛詣瘞位贊禮畢各陵祝文清
明霜降曰時維(仲春雨露既濡季秋霜露既降)追念深恩不勝(怵惕悽愴)謹
用祭告伏惟尚享中元冬至曰氣序流邁時維(中元冬至)追
念深恩伏增哀感謹用祭告伏惟尚享凡祝文皆備書
諡號其文皆同但隨陵異稱顯陵祝文清明霜降曰維
某年某月某日孝子皇帝某謹遣某官敢昭告于皇考
睿宗知天守道洪德淵仁寬穆純聖恭儉敬文獻皇帝
皇妣慈孝貞順仁敬誠一安天誕聖獻皇后尊靈曰時
維(仲春雨露既濡季秋霜露既降)瞻望圜陵不勝(怵惕悽愴)謹用祭告伏惟
尚享中元冬至曰氣序流邁時維(中元冬至)追念深恩益增
哀感謹以牲醴庶品用申祭告尚享忌辰曰惟我皇考
皇妣諱日之辰瞻望德恩(不勝伏增)哀感謹用祭奠伏惟尚
享今稱孝曾孫皇曾祖考妣恭讓章皇后祝文孝玄孫
嗣皇帝某謹遣某昭告于恭讓誠順康穆静慈章皇后
尊靈曰日月不居仙遊益遠兹遇某節不勝追慕謹用
祭告伏惟尚亨景皇帝后祝文姪玄孫嗣皇帝某謹遣
某官某昭告于恭仁康定景皇帝貞惠安和景皇后曰
節序流邁時維某節追念親親良增傷感兹以牲醴用
修時祭伏惟尚享
嘉靖十五年奉皇太后謁陵儀先期太常寺具酒果脯
醢翰林院撰告辭上至長陵行謁告禮畢奉皇太后率
皇妃入女官奏就位行四拜禮奏上香女官捧香皇太
后三上香訖奏復位跪皇太后跪皇妃皆跪上跪于皇
太后之左讀辭官跪于上後讀訖奏興四拜禮畢次詣
獻陵上先謁告仍奉皇太后謁如前儀次謁景陵明日
徧謁裕陵等四陵亦如之上還往西山拜恭讓章皇后
及景皇帝后各陵寢行三獻禮又遣官前詣孝陵顯陵
行祭告禮
嘉靖十八年駕幸承天府謁陵儀前期太常寺陳設牲
犢酒醴香燭制帛上具常服詣陵由陵左門入殿左門
内贊奏就位奏上香奏四拜奏奠帛行初獻禮贊讀祝
奏跪讀祝官讀畢奏俯伏興平身奏行亞獻禮終獻禮
如儀奏四拜焚祝帛禮畢從駕官及撫按等官俱吉服
陪拜祝文維某年某月某日孝子皇帝某敢昭告于
皇孝睿宗知天守道洪德淵仁寬穆純聖恭儉敬文獻
皇帝尊靈曰仰惟皇孝玄德帝忻流慶小子丕緒天位
十有八年南瞻嚴寢罔盡展祀之孝適以改圜之事重
子躬事來此敬申祭告伏惟聖靈歆鑒俯納孝思謹告
萬歷三年孝烈皇后孝恪皇后神主遷祔永陵儀先期
命大臣一員先詣永陵行祭告禮一員護送神主至殿
内侍官先于永陵殿内會同神宫監官陳設各合用神
座几案冊寳衣冠等案是日弘孝神霄二殿行奉遷禮
畢神主輿由中門出至午門外錦衣衛儀衛前導由端
門承天門長安左門俱中門出由德勝門詣陵百官青
衣角帶先詣德勝關外候神主輿至入班行五拜三叩
頭禮輿過方退神主輿至紅門外内侍官各詣二后神
主輿前跪奏捧神主出輿由左門入復陞輿至永陵由
中門入至享殿門外内侍官各捧入孝烈皇后神主奉
安世宗肅皇帝神寢之左室孝恪皇后神主安于右室
冊寳衣冠俱各奉安于室訖遣官行安神禮禮畢回京
復命
凡陵寢禁例
洪武二十六年令車馬過陵者及守陵官民入陵者百
步外下馬違者以大不敬論正統二年諭天夀山祖
宗陵寢所在敢有剪伐樹木者治以重罪家屬發邊遠
充軍仍令錦衣衛官校巡視工部同欽天監官環山立
界界外聽民樵採成化十五年令鳳陽皇陵皇城并
泗州祖陵所在應禁山場地土巡山官軍務要用心廵
視不許諸色人等伐木取土石開窰燒造燒山及于皇
城内外耕種牧放作踐有犯者正犯處死家口俱發邊
遠充軍廵山官軍有科斂銀兩饋送不行用心巡視及
守備留守等官貪圖賄賂不嚴加約束以致下人恣肆
作弊不能禁治者一體治罪弘治十三年議準西山
一帶密邇京師地方内外官豪勢要之家私自開窰賣
煤鑿山賣石立厰燒灰者問罪枷號一箇月發邊衛充
軍干礙内外官員參奏提問嘉靖十二年令錦衣衛
選差百戸一員督令原差校尉于純德山嚴加巡視有
偷砍樹木作踐等項應提問應參奏者照例舉行其差
委官校與軍衛有司俱無統屬不許濫理詞訟囑托公
事及賣放犯人生事擾害故違者聽撫按官究實照例
施行二十七年令于天夀山前後龍脉相關處所大書
禁地界石有違禁偷砍樹木者照例問擬斬絞等罪若
止是潛行拾柴拔草比照家屬事例問發遼東地方充
軍廵山官軍妄拿平人擾告居民者事發一體治罪
凡遇陵祭
正統元年諭是日與百官俱淺淡服色成化九年奏
准孝陵祭祀凡南京文武大小官員有不赴者令御史
糾察
凡分官陪祭
嘉靖中題准除掌印正官及宿衛守衛差占外俱要以
次長官許佐貳官如無佐貳官者方許首領官前去
國初追封諸王墳
夀春王妃劉氏霍丘王妃翟氏下蔡王安豐安妃趙氏
蒙城王妃田氏寳應王六安王來安王都梁王英山王
以上墳在鳳陽府西北二十五里地名白塔設祠祭署
陵戸南昌王妃王氏盱眙王妃唐氏臨淮王妃劉氏
山陽王招信王以上墳附葬鳳陽皇陵有同歲時祭祀
皆與享其分封諸王葬于本封之國者其子孫自主祭
祀此不具列
外戚王者墳
揚王墳在鳳陽府盱眙縣津里鎮洪武初設盱眙祠祭
署置陵戸二百一十戸徐王墳在鳳陽府宿州新豐
里洪武初設宿州祠祭署置陵戸九十三戸滁陽王
墳在直隸滁州洪武初立廟墳所(廟首宥氏)置陵戸十九戸
以上皆歲時祭祀
禮部志稿卷二十八
