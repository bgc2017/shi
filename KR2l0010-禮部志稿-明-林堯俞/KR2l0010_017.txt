禮部志稿卷十七
明俞汝楫編
儀制司職掌
蕃國禮
國初諸蕃來朝必見皇太子及親王皇帝親御殿待
宴後止朝見上賜宴會同館命禮部待之其蕃使進
表亦不宣讀
蕃王來朝儀(蕃國遣使進表朝貢儀附)
洪武二年定凡蕃王來朝至龍江驛驛官具報應天
府報中書省及禮部以聞遣侍儀通贊舍人二員接伴
遣應天府知府至驛禮待前期館人于正廳陳設蕃王
座於廳之西北東向知府座於&KR0550;之東南西向知府進
館以賓主接見具酒食宴待畢知府還蕃王送出門外
次日清晨從官復伴送蕃王入會同館禮部尚書奉旨
即館中宴勞尚書至蕃王服其國服出迎相見宴享如
龍江驛酒行作樂宴畢尚書及從官皆出蕃王與其從
官送至館門外明日中書省奏知命官一員詣館如前
宴勞禮部告示侍儀司以蕃王及其從官具服于天界
寺習儀三日擇日朝見前一日内使監陳設御座香案
於奉天殿尚司設寳案于御座前侍儀司設蕃王與其
從官次于午門外蕃王拜位于丹墀中道稍西及御座
之南其從官拜位于蕃王丹墀拜位之後俱北向設方
物案于丹墀之北中道東西方物狀案于御前及丹墀
中受方物官位于方物案之東西知班二人位于蕃王
拜位之北引蕃王舍人二人位于蕃王之北引蕃王從
官舍人二人位于蕃王從官之北俱東西相向餘如朝
會儀是日鼓初嚴禮部陳方物于午門外舉案者就案
次嚴執事官俱入就位接伴舍人引班舍人引蕃王及其
從官立候于午門外三嚴文武官具朝服入就侍立位
執事者舉方物案蕃王等從其後繇西門入奉天西門
至殿前丹墀西候立侍從奉迎皇帝具禮服御輿以出
大樂鼓吹振作陞座樂止捲簾鳴鞭報時訖蕃王及其
從官各就拜位執事者以方物案置蕃王拜位前贊拜
樂作蕃王及其從官皆四拜樂止引班導蕃王陞殿宣
方物官取方物狀從行俱繇西陞樂作從殿西門入内
贊接引蕃王至御前樂止贊拜蕃王再拜跪稱兹遇某
節欽詣皇帝陛下稱賀致詞訖宣方物官跪于御前西
宣狀承制官跪承制詣蕃王前立宣制訖贊拜蕃王俯
伏興再拜蕃王及宣方物狀官俱繇西門出樂作復位
樂止贊拜樂作蕃王及其從官皆四拜樂止禮畢鳴鞭
皇帝興樂作至謹身殿樂止引班導蕃王及其從官俱
出見皇太子前一日禮部官以蕃王所獻東宫方物啓
知内使監設皇太子位于東宫正殿蕃王及其從官次
於東宫門外又設蕃王拜位于殿門外及殿中其從官
拜位于殿下中道之東西俱北向引班二人于蕃王拜
位之北引從官二人于從官拜位之北皆東西相向餘
陳設如朝會儀質明蕃王朝見皇帝訖常服至東宫門
外文武官公服入從侍皇太子皮弁服出樂作陞座樂
止引班引蕃王入樂作至位樂止其從官俟立於殿下
東西相向贊拜樂作蕃王再拜皇太子立受樂止引班
引蕃王至殿西門内贊接引至殿中跪稱兹遇某節詣
皇太子殿下稱賀致詞訖俯伏興蕃王復位贊拜樂作
再拜皇太子荅拜樂止蕃王出皇太子坐引班引蕃王
從官就拜位贊拜樂作從官皆四拜樂止禮畢皇太子
興樂作出殿門樂止及蕃王其從官以次出接伴舍人
引見親王前期王府官設王座於正殿東稍北西向蕃
王座於殿西稍南東向蕃王拜位于座之南王荅拜位
于座之北蕃王從官拜位于殿門外北向内贊二人位
于殿上之東西承傳二人位于殿門外之東西接伴舍
人位于内贊之南東西相向引從官二人位于拜位之
北王府官侍立位于殿上左右俱東西相向是日所司
陳儀仗于殿之東西蕃王至王府門外執事者先入就
位王皮弁服出陞座蕃王至殿下繇西階升王降座出
迎于殿門外既見王府官引王繇中門入舍人引蕃王
繇西門入各就拜位贊拜蕃王再拜王答拜就座蕃
王亦就座引班引蕃王從官就拜位皆四拜禮畢蕃王
詣王座前王降座蕃王舉手揖畢王還府蕃王出王府
官送至門外擇日賜宴于謹身殿拱衛司設黃麾仗于
殿廷左右内使擎執如奉天殿受朝賀儀内使監陳設
御座于殿中皇太子座于御座東偏稍南諸王座皆以
次而南俱西向又設諸王座于西偏與東偏諸王座相
對俱東向蕃王座于殿中之西第一行東向次設文武
一品陪宴座第二行二品三品三行俱東西相向蕃王
從官文武三品陪宴官俱以序座于西廡東向北上和
聲郎陳大樂細樂舞隊于殿之南楹光禄寺設御尊于
殿中之南皇太子諸王蕃王至二品官酒尊于殿門左
右之東西御位司壺二人尚酒尚食二人東偏皇太子
諸王司壺二人奉酒食二人西偏諸王如之蕃王司壺
一人奉酒食一人文武官第一行及左右第二行各司
壺四人兼供酒食光禄寺直長于兩廡各置酒尊及司
壺供酒食之人光禄寺卿陳御食案及皇太子諸王食
案寺丞設蕃王食案于殿中直長設殿上左右文武官
及兩廡食案各于其座前諸執事者各供事舍人引文
武官常服侍立于殿門之左右又引蕃王服其國服侍
立於百官之北引進皇太子諸王常服侍立殿内之左
右侍儀導引皇帝常服陞御座大樂鼓吹振作鳴鞭樂
止皇太子諸王各就座禮部官取旨導蕃王入就座光禄
寺卿舉御食案進于御前禮部侍郎光禄寺少卿舉食
案置于御前皇太子諸王之前禮部郎中光禄寺丞舉
食案置于蕃王前文武官及蕃王從官各以次就座内
使監令于御前斟酒司壺皇太子諸王以下各斟酒細
樂作奏太清之曲和聲郎北面立舉手唱上酒皇帝舉
爵飲皇太子以下皆飲畢樂止酒再行細樂作奏感皇
恩之曲飲畢樂止内使監令于御前進食供事者自皇
太子以下各供食大樂作和聲郎唱上食皇帝進食皇
太子以下皆食畢樂止酒三行細樂作奏賀聖朝之曲
飲畢樂止進食奏大樂食畢樂止凡五進食皆如之酒
四行細樂作奏普天樂之曲飲畢樂止進食酒五行細
樂作舞諸國來朝之舞飲畢樂舞止進食酒六行細樂
作奏朝天子之曲飲畢樂止進食酒七行細樂作奏醉
太平之曲舞長生隊之舞飲畢樂舞止進食其西廡進
酒進食之次亦如殿中惟不用樂宴畢皇帝興樂作皇太
子諸王侍從還宫樂止文武官蕃王俱以次出東宫日
宴蕃王是日宿衛陳設如朝會儀中書省大都督府御
史臺俱取旨宴樂蕃王陛辭其陳設行禮如朝見儀惟
不設宿衛及傳制方物案宣狀等官辭東宫亦如見儀
惟不跪致詞禮畢中書省率禮部官送至龍江驛禮部
設宴如初至禮部官還應天府官送起行
二十七年更定凡蕃國王來朝先遣禮部勞於會同
館明日各服其國服如嘗賜朝服者則服朝服於奉天
殿朝見行八拜禮畢即詣文華殿朝皇太子行四拜禮
見親王亦如之親王立受二拜答二拜其從官隨蕃王
班後行禮凡遇宴會蕃王班次居侯伯之下其蕃國使
臣及土官朝貢皆如常朝儀
蕃國遣使進表
洪武二年定前期所司于王宫内外及國内街巷結
綵設闕庭於殿上正中表箋案于闕庭前香案于表箋
案前司香二人于香案左右王拜位于殿中衆官位於
王後俱北向司禮二人于王位北引禮二人于王左右
引班四人於衆官左右俱東西相向使者立位於香案
東捧表箋二人於香案西設樂于衆官拜位之後龍亭
于殿南正中儀仗鼓樂于龍亭前是日清晨司印者陳
印案于殿中滌印記以表箋及印俱置於案王具冕服
衆官具朝服詣案前用印畢用黃袱裹表紅服裹箋各
置于匣中仍各以袱裹之捧表箋官捧置于案使者與
捧表箋官各就位引禮引王及衆官俱入就拜位贊拜樂
作再拜樂止王詣香案前跪衆官皆跪王三上香訖捧
表箋官取表東向跪進王王受表以進于使者使者西
向跪受興置于案贊興王復位贊拜樂作王與衆官皆
四拜樂止禮畢捧表箋官捧表前行置于龍亭中金鼓
儀仗鼓樂前導王送至宫門外還衆官朝服送至國門
外使者乃行
蕃使朝貢
洪武十八年定蕃國初附遣使奉表進貢方物先於
會同館安歇禮部以表副本奏知儀禮司引蕃使習儀
擇日朝見其日錦衣衛陳設儀仗和聲郎陳大樂于丹
陛如常儀儀禮司設表案于奉天殿東門外丹陛上方
物案于丹陛中道之左右設文武百官侍立位于文武
樓南東西相向蕃使服其服捧表及方物狀至丹墀跪
授禮部官受之詣丹墀置於案執事者各陳方物于案
畢典儀内贊外贊宣表展表官宣方物狀官各具朝服
其餘文武官常服就位儀禮司官奏請陞殿皇帝常服
出樂作陞座樂止鳴鞭訖文武官入班叩頭禮畢分付
東西侍立引禮引蕃使就丹墀位贊四拜典儀唱進表
序班舉表案繇東門入至於殿中内贊贊宣表外贊令
蕃使跪宣表宣方物狀訖蕃使俯伏興四拜禮畢駕興
樂作還宫樂止百官及蕃使以次出其蕃使常朝及為
國事謝恩遣使進表貢方物皆如前儀唯不宣表
蕃國慶祝儀
蕃王奉正朔稱朝貢者其國中有慶祝禮頒自朝廷
使遵行之儀具于後
聖節正旦冬至望闕慶祝儀
洪武二年定前期執事者于王宫正殿南向陳香燭
案于闕庭前王拜位于殿中褥位于香案前衆官拜位
于王之後俱北向司禮贊禮于王拜位之北司香二人
于香案前俱東西相向是日陳軍仗于王宫門之外樂
工陳樂于拜位之後衆官先具朝服引班于王宫門外
東西執事俱就位王于後殿具冕服未賜者服其服衆
官入候立于殿庭陳西王出樂作由西陛陞至拜位樂
止衆官就拜位贊拜樂作王與衆官皆四拜樂止王由
東門入樂作至褥位樂止贊跪王與衆官皆跪王三上
香畢俯伏與衆官皆興王繇東門出樂作還位樂止贊
拜樂作王興衆官皆四拜樂止贊搢笏三舞蹈跪三拱
手加額呼萬歲出笏俯伏興四贊拜禮畢王與衆官以
次出
蕃國迎詔儀(受印物儀附)
皇帝登極及冊立皇儲則遣使頒詔蕃王受封則賜
或有賚予故有蕃王迎接之儀
洪武十八年定凡使者入蕃國境先遣人馳報于王
王遣官遠接詔前期令有司于國門外公館設幄結綵
設龍亭于正中設香案于龍亭之南備金鼓儀仗鼓樂
伺迎候引又于國城内街巷結綵王宫内設闕庭于殿
上正中設香案于闕庭之前設司香二人于香案之左
右設詔使立位于香案之東設開讀案于殿陛之東北
設蕃王拜位于中道北向設蕃國衆官拜位于蕃王拜
位之南異位重行北向設捧詔官位于開讀案之北宣
詔官位于捧詔官之南展詔官二人位于宣讀官之南
俱西向司禮二人位于蕃王拜位之北引禮二人位于
司禮之南引班四人位于衆官拜位之北俱東西相向
陳儀仗于殿庭之東西設樂位于衆官拜位之南北司
向遠官接見詔書迎至館中安詔于龍亭中遣人馳報
王王即率國中衆官及耆儒僧道出迎于國門外至館
中具冕服衆官具朝服行五拜禮訖迎詔出館至國門
金鼓在前次僧道耆儒次衆官次王次儀仗鼓樂次詔
書龍亭使者常服行于龍亭後迎至殿中金鼓分列門
外之左右置龍亭于殿上正中使者立于東引禮引王
入就拜位引班引衆官人等各就拜位使者詣前南向
立稱有制司贊唱拜樂作蕃王及衆官以下皆四拜樂
止引禮引蕃王繇西階陛詣香案前北向立引禮唱跪
司贊唱衆官皆跪引禮唱上香司香捧香跪進于王之
左王三上香訖引禮唱俯伏興平身蕃王及衆官以下
皆俯伏興平身引禮引蕃王復位司贊唱開讀宣詔官
展詔官陞案使者詣龍亭捧詔書授捧詔官捧詔官前
受詔捧至開讀案授宣詔官宣詔官受詔展詔官對展
司贊唱跪蕃王及衆官以下皆跪宣詔官宣詔書捧詔
官于宣詔官前捧詔書仍置于龍亭司贊唱俯伏興平
身蕃王及衆官以下皆俯伏興平身司贊唱拜樂作蕃
王及衆官以下皆四拜樂止司贊唱搢笏鞠躬三舞蹈
三拱手加額山呼萬歲山呼萬歲再山呼萬萬歲出笏
俯伏興樂作四拜興平身樂止禮畢引禮引蕃王退引
班引衆官以次退蕃王及衆官釋服使者以詔書付所
司頒行蕃王與使者分賓主行兩拜禮使者居東蕃王
居西如蕃國陪臣行禮使者立受
正德元年題准凡使者齎捧詔節前往安南等國王
請留詔書為傳國之寳者聽之
嘉靖十六年題准凡禮制詔告天下者遇有蕃國朝
貢使臣依式謄黃一道付齎回國徑自開國讀行禮其
恭遇國家大典禮應該遣使詔諭者仍遵照舊例施行
蕃國受印物
洪武三年定使者至蕃國境先遣關人入報蕃王遣
官遠接前期有司于國門外公館設幄結綵設龍亭于
館之正中備金鼓儀仗鼓吹于館所以伺迎引又於國
城内街巷結綵又於王宫設闕庭于殿上正中設香案
于闕庭之前設蕃王受賜予位于香案之前設蕃王拜
位于殿庭正中北向衆官拜位于王拜位之南異位重行
北向設樂位于衆官拜位之南北向司贊二人于蕃王
拜位之北引禮二人于司贊之南引班四人于衆官拜
位之北俱東西相向陳儀仗于殿庭之東西遠接官接
見使者迎至館所以上賜安奉於龍亭中遣使馳報王
是日蕃王率百官出迎于國門外遠接官迎上賜出館
至國門金鼓在前次衆官常服乘馬行次儀仗鼓樂次
上賜龍亭使者常服乘馬行于龍亭之後迎至殿中金
鼓分列于門外之左右衆官分立殿庭之東西置龍亭
於殿上正中使者立于龍亭之東引禮引蕃王引班引
衆官各就拜位立定司贊唱拜樂作蕃王及衆官皆四
拜樂止引禮引蕃王詣龍亭前使者稱有制引禮贊跪
司贊唱跪蕃王與衆官皆跪使者宣制曰皇帝勅使某
持印賜爾國王某并賜某物宣畢使者捧所賜印并某
物西向授蕃王蕃王跪受以授左右訖引禮唱俯伏興
平身司贊唱同蕃王及衆官皆俯伏興平身引禮引蕃
王出復位司贊唱拜樂作蕃王及衆官皆四拜樂止司
贊唱禮畢引禮引番王入殿西立東向使者東立西向
引禮唱使者與蕃王行兩拜禮使者降自東階蕃王降
自西階遣官送使者還館
官員禮
朝廷尚爵故官員禮類依品級等次凡拜揖序立行
走迴避尊卑上下森然各有儀節故備述之而儀從
到任禮附焉
凡官員拜揖
洪武二十年定凡公侯駙馬相見各行兩拜禮一品
官見公侯駙馬一品官居右行兩拜禮公侯駙馬居左
答禮二品見一品二品居右行兩拜禮一品居左答禮
三品見二品三品居右行兩拜禮二品居左答禮四品
見三品四品居右行兩拜禮三品居左答禮五品見四
品五品居右行兩拜禮四品居左答禮六品以下倣此
如三品見一品四品見二品行兩拜禮一品二品官答
受從宜餘品倣此如有親戚尊卑之分從行私禮
二十九年定凡王府將軍與駙馬儀賓公侯相見將
軍居左駙馬等居右皆再拜與文武一品至三品官相
見將軍居中各官拜將軍答禮與四品以下官相見各
官拜將軍坐受
三十年令百官以品秩高下分尊卑其品級近者相見
行禮則東西對立稍卑者居西高者居東其品級相越
二三等者卑者居下尊者居上其相越四等者則卑者
拜下尊者坐而受禮有事則跪白如一品與二品相見
二品居西行禮一品居東答禮與三品四品相見三品四
品居下行禮一品居中答禮與五品以下相見一品受
禀事則跪餘倣此凡司屬官品級亞于上司官者禀
事則跪凡近侍官員難拘品級行跪拜禮亦不許與
外官交接凡同僚官品級有高下者不拘凡大小
官員于内府相見不許跪拜
弘治十一年議准王府長史不許行走三司中門若
相見之際須以禮待
十五年奏准陜西行太僕寺少卿與御史相見比遼
東山西等處例出入行中門正道
凡官員聚坐
洪武二十年定凡文武官公聚各依品級聚坐若資
品相同者各照衙門次第若王府官屬與朝官坐立各
照品級俱在朝官之次
二十四年令凡學官位於雜職之上
宣德三年令御史給事中照品級坐
景泰三年令六科都左右給事中内外序坐書銜俱居
御史之左
成化二年奏准凡鎮守總兵巡撫等官列坐總兵係
伯爵以上者居左巡撫係僉都御史以上者居右若總
督提督軍務等官自僉都御史以上俱坐于總兵官侯
伯之左列名于前
五年奏准在京法司會審囚俱于承天門外東西重
行列位公侯駙馬伯列于東班都督等官列于東班後
行尚書都御史侍郎等官列於西班通政司大理寺佐
貳官并六科掌科給事中列于西班後行禮部會議民
情俱於闕左門東直房序坐尚書左都御史等官上坐
侍郎副都御史等官對坐通政司參議大理寺寺丞等
官列於東傍六科掌科都給事中列於西傍南京文武
衙門公事會集聚坐亦如之
八年奏准御史郎中員外郎主事奉勅同差者俱照
所差職名先後序坐若郎中等官奉勅會同御史或御
史奉勅會郎中等官行事當以奉勅之人坐左次者居
右其各衙門一應公差有關會御史者俱讓御史居左
若不係同差别處政務相關止依品級序坐
十四年定在外總兵巡撫官位次左右都督與左右都
御史並都督同知與副都御史並都督僉事與僉都御
史俱文武東西伯以上則坐於左
十五年奏准都御史係總督及提督軍務者不分左
右副僉俱坐於右總兵雖伯以上亦坐於右
凡官員相遇迴避
洪武二十年定凡駙馬遇公侯分路而行一品二品
遇公侯駙馬引馬側立須其過二品見一品二品趨右
讓道而行三品遇公侯駙馬引馬迴避遇一品引馬側
立遇二品趨右讓道而行四品遇一品以上官引馬迴
避遇二品引馬側立遇三品趨右讓道而行五品遇二
品以上官引馬迴避遇三品引馬側立遇四品趨右讓
道而行六品遇三品以上官引馬迴避遇四品引馬側
立遇五品趨右讓道而行七品遇四品以上官引馬迴
避遇五品引馬側立遇六品趨右讓道而行八品遇五
品以上官引馬迴避遇六品引馬側立遇七品趨右讓
道而行九品遇六品以上官引馬迴避遇七品引馬側
立遇八品趨右讓道而行品級相等者分路而行如有
親戚尊卑之分聽從迴避
凡遇王府將軍于道駙馬儀賓公侯讓左右文武一品
至三品引馬側立四品以下官下馬
凡内官出入遇駙馬於道必須下馬遇公侯一品二品
官引馬側立遇三品四品官分路而行
凡公侯駙馬一品二品官隨從侍者人等非跟隨本官
而私自出入者凡遇文武百官必須下馬違者治罪
凡所屬官遇上司官引馬迴避所屬官品級高者遇上
司官卑者分路而行
凡官員應合迴避而路窄不可迴避者則下馬拱立應
分路者不得占中道
凡文武官員出入應合開道而自不開路致令應避官
員不曾迴避者不問根因而生事者止問上官
凡街市軍民人等買賣及乘馬出入者遥見公侯駙馬
一品以下至四品官過往即便下馬讓道
凡官員當避路者若承宣召及祠祭官詣祠所并有捕
逐者在道雖遇應避之官不避
凡屬官見上司
洪武二十年令凡屬官見上司官必序立於堂階之上
總行一揖上司拱手首領官答揖其公幹節序見上司
官皆行兩拜禮長官拱手首領官答禮四年令凡揖禮
下見上躬身舉手齊眼為敬上官隨坐隨立無答其次
下官舉手齊口上官舉手齊心答之五年令凡内外掾
吏令史書史宣使奏差人等晨謁長官必序立階下一
揖乃退長官不答禮幕官拱手十六年令教官生員見
上司一遵憲綱行禮如有出郭迎送及妄行跪禮過為
稱呼者聽巡按御史按察司官依律究問若上司過違
憲綱者亦行糾奏
嘉靖八年凡巡按御史于守令官不許作威挫辱知府
相見不許行跪禮
凡官員公座
洪武二十年定凡大小衙門官員每日公座行肅
揖禮佐貳官揖長官答禮首領官揖長官佐貳官拱
手
凡官員儀從
洪武二十年定凡文武百官自四品以上儀從并依
從舊制宜五品官止許引導一人六品以下不許引導
其出郊在外儀從仍依舊制不拘此例二十四年更
定官員儀從公十人侯八人伯六人一品至三品六人四
品至六品四人七品至九品二人其役皂奴婢公侯之
家不過二十人一品不過十二人二品不過十人三品
不過八人
成化元年令凡京官出外四品以上引導三對用錫槊
鋼乂藤棍七品以上引導二對用錫槊藤棍在外方面
堂上官引導三對用錫槊鋼乂藤棍各府及鹽運司等
衙門四品以上官引導二對用錫槊藤棍七品以上引
導一對用藤棍八品九品用竹篦一對引導雜職不許
引導若府州縣官催徵用竹篦荆杖巡捕用乂刀之類
導引者不在禁限其京官還鄉回里本府州縣並不許
引導及責罰吏民違者從巡按御史按察司官究治若
風憲官僭用亦許諸司指實具奏
凡官員到任
洪武十八年定
一有司新官受職赴任者未到城一舍二三十里而止
先令人報知禮房吏告示官屬及父老人等相率出城
來會令灑掃合祀神祇祠宇備牲醴祭儀以候謁告比
至城外齋宿三日第四日清晨父老人等導引入城遍
詣諸神祠如儀致祭其祝文曰維某年月日某官奉命
來官務專人事主典神祭今者謁神特與神誓神率幽
冥隂陽表裡予有政事未備希神默助使我政興務舉
以安黎民予倘怠政姦貪陷害僚屬凌虐下民神其降
殃謹以牲醴致祭神其鑒之尚饗
一祭神之禮新官到任之日詣神廟祭祀禮房先備牲
酒等物陳設禮生父老人等導引新官同僚屬官吏詣
廟贊禮唱排班班齊鞠躬拜興拜興平身贊唱行初獻
禮引贊引新官詣神位前贊唱跪新官跪贊唱衆官皆
跪贊唱獻爵執事捧爵于左跪新官獻畢仍授執爵者
以爵奠於神位前贊唱讀祝執事者取祝跪讀畢贊唱
俯伏興平身贊唱行亞獻禮執事以爵酧酒奠於神位
前終獻如亞獻儀畢贊唱鞠躬拜興拜興平身禮畢
一新官到任之日本衙門合備儀仗皂隸前期一日出
城伺候至日清晨首領官率領各房吏典并合屬生員
人等迎接入城先詣神廟祭祀畢引至本衙門儀門前
下馬具公服從中道入先於月臺上望闕設香案禮生
引新官至香案前行五拜三叩頭禮畢上&KR0550;公座皂隸
排衙報時晨擡書案至前吏房將公座呈押
一參見禮先從皂隸次吏典各從兩拜禮新官坐受次
合屬官參見亦行兩拜禮新官拱手答禮次首領官亦
行兩拜禮新官起身拱手答禮次佐貳官行兩拜禮新
官出公座答禮如是佐貳官到任先受所屬并首領官
行禮後至長官前兩拜禮長官出公座答禮畢諭僚屬
曰朝廷設官置吏欲其敬神恤民親賢遠奸興利除害
某不敏忝兹重任尚賴一二僚屬及邑中長者匡其不
逮庶免後艱其四境之内利有當興弊有當革者某等
當共竭力為之以安黎庶諭畢署押公文各房吏典將
該管應有已未完結事件施行等項逐一開寫須知呈
報新官署押文書如係長官則交割印信倉庫匙鑰等
件畢照依各房呈報須知事日逐一發落署判公事畢
將所祭牲酒與官屬父老享飲而退其九年考滿仍具
牲酒率官屬父老人等辭廟致祭就以祭物出郊餞别
而去其祝文及所諭之言禮生代說亦可
宣德十年奏准各布政司按察司府州縣新官到任于
本處城隍廟會請應祀諸神用猪羊二牲總祀
庶人禮
凡民庶以齒為先後致仕官序爵爵同序齒至處親
族則不論爵
洪武五年令凡鄉黨序齒民間士農工商人等平居相
見及歲時宴會謁拜之禮幼者先施坐次之列長者居
上如佃戶見佃主不論序齒并行以少事長之禮若親
屬不拘主佃止行親屬禮
十二年令内外官致仕居鄉惟于宗族序尊卑如家人
禮於其外祖及妻家亦序尊卑若筵宴則設别席不許
坐於無官者之下如與同致仕官會則序爵爵同序齒
其與異姓無官者相見不須答禮庶民則以官禮謁見
敢有凌侮者論如律
二十六年定凡民間子孫弟姪甥婿見尊長生徒見
師範奴婢見家長久别行四拜禮尋常近别行揖禮其
餘親戚長幼照依等第久别行兩拜禮尋常近别行揖
禮平交同
禮部志稿卷十七
