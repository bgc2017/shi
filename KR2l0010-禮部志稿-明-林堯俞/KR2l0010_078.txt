禮部志稿卷七十八
明俞汝楫編
宗藩備考
藩䘏
為晉王妃喪服
洪武九年晉王妃謝氏薨命禮部翰林院議喪服之制
翰林侍講學士宋濓等議曰按唐制皇帝為皇妃等舉
哀臨喪素服舉哀畢則常服宋制皇帝為皇親舉哀素
紗幞頭白羅衫黑銀帶今恭酌唐宋之制皇帝及中宫
服大功諸妃皆服小功南昌王妃服大功東宫親王宫
主皆服小功晉王服齊衰期靖江王服小功王妃服緦
麻輟朝三日既成服皇帝素服入喪次十五舉哀百官
奉慰皇帝出次釋服服常服制曰可命著為令
除行人諭祭例
景泰二年行人司行人陳浩奏舊規親王妃并郡王妃
薨逝禮部奏中官致祭行人主行喪葬禮儀各王府儀
賓殁亦遣行人諭祭今公務叢冗差遣不敷矧邊務警
急驛𫝊供億艱難乞勅今後親王郡王妃薨逝及儀賓
卒者止遣中官并所在官司遣官致祭俱不必遣行人
王府墳塋合葬
天順元年掌欽天監事禮部右侍郎湯序奏言自親王
以下及文武大臣之家例當有司營葬者往往夫婦異
葬各造墳瑩享堂不惟勞民傷財抑且有乖禮度今後
宜令夫婦同墳瑩享堂庶便于民且合乎禮事下禮部
議從之
妃墳立石
成化五年秦王公錫以妃王氏薨奏欲于墳前立石鎸
錄諭祭文并妃封冊以昭恩命禮部覆議宜令王自備
工料鐫刻且戒不得生事擾人從之
宗室卹典齎送
成化五年禮部奏天下宗室本支蕃衍每有喪禮所用
謚寳冊銘石器俱下工部委所司製造累月不成比成
遣官賫送或已不及葬期虛縻工料有孤恩典今右僉
都御史李流言各王府喪具絡繹遣官道路供億甚為
煩費欲并與掌行喪禮等官順賫事體為便宜從定擬
凡親王郡王謚寳冊仍下工部所司促辦付掌行喪禮
等官賫去其明器宜令工部具列器式下所在有司就
彼製造給用庶事易就緒人不煩擾詔可
王府不得用殉
成化十年遼王豪墭奏嫡長子恩滿病故其繼配馮氏
妾曹氏俱無所出宜令殉葬上曰先帝上賓顧命毋令
後宫殉葬可以為萬世法况王府前此未嘗有用殉者
今遼王葬子乃欲以其婦殉之何其戾耶禮部即移文
所司啟王勿用殉葬遷其婦于别室使無失所
未冊封世子祭葬
成化十年遼王豪墭奏嫡長子恩滿先封世孫已授一
品冠服臣襲王爵之後奏允進封世子命未及下而故
乞如世子例葬祭事下禮部覆奏上曰既未受冊封其
祭葬禮儀從一品例仍令工部遣官塋葬
喪葬三事議
成化十二年四川按察司彭韶言三事一親王郡王薨
逝皆遣官致祭緣各府事殷使臣絡繹人夫勞擾自後
惟親王如舊其郡王初喪遣官一祭餘祭並遣本處官
為便一凡王國母妃之喪俱遣内官致祭今宗婦衆多
各布政司有鎮守太監處宜遣就彼行禮一凡王國瑩
葬例該夫婦同穴遇有喪葬不分先後一體兼造其初
造之時工費浩大或兆位未安所以遣官監修選擇今
後遇有開壙葬者乞免差官惟令本處官司提調及隂
陽學擇日事下禮部議擬覆奏上曰王妃祭禮如舊遣
官餘悉如議行之
禁王府喪葬多索
成化十四年廵撫湖廣左副都御史劉敷奏王府喪禮
禮部所定祭品已有常數而王府聽羣小言輙于常數
外巧取費用不貲且不示葬期以致所遣人員久侯費
民供給而因之違限得罪乞勅該部移文所司自後祭
品毋多科增設而有司亦不許阿順奉承從之
唐府非例請祭
弘治元年先是唐世子彌鍗言近以皇上登極覃恩臣
曾祖定王祖憲王俱蒙遣官賜祭惟曾伯祖靖王不與
敢以為請命禮部看詳以聞尚書周洪謨等處議謂靖
王永樂二十一年襲封至宣德元年九月薨逝其妃高
氏未及合婚後三年卒雖得追封合葬然自正統至成
化初五十餘年俱未嘗遣祭况唐憲王在位日久亦未
嘗有所請奏近日之祭本部盖援據舊例今不敢輙復
更易從之
庶人復爵不與祭
弘治二年先是上登極後遣官分祭各府先王晉王知
鮮因援例為其父定王乞祭禮部覆奏謂定王初緣事
降庶人薨後復爵故先朝恩典皆闕且晉王襲封已久
前此未嘗有請况舊例具在似難輙更從之
王謚覈實
弘治十五年唐王彌鍗奏朝廷于親籓生封以爵殁加
以謚親親之恩既深且厚但其間有為惡未敗者擬列
上陳多獲美謚是使善者怠惡者肆也今後王府請謚
宜劾寔跡庶彰旌善殫惡之心禮部議謂王所言宜從
今後親王請行撫按二司等官覈勘郡王則行本府親
王及承奉長史等官覈勘善惡賢否據實奏陳然後賜
謚使名與寔副唐王生長富貴所見及此誠可嘉尚請
降勅諭奬仍行天下各王府俾咸知勉勵從之
追封世子為王
正德元年追封淮安懿世子見濓為淮安王先是世子
薨無嗣其姪祐棨繼封淮王請以世子入家廟奉祀禮
部議世子無王爵宜建别室祀享上言復議因言孝宗
時嘗追封周王之父周世子為王今安懿應封而絶姪
襲其爵宜以周王故事追封入廟故有是命
議請謚徑省
嘉靖十一年九月内禮部題臣等看得各王府親郡王
薨故必有謚號以表其行舊制俱于乞恩祭葬之時即
賜以謚弘治年間唐王奏准凡親王薨逝行撫按分廵
等官郡王病故行本府親王及承奉長史等官各覈勘
善惡事蹟至日度其賢否方賜以謚至今通行遵守但
各王乞恩祭葬到部方與行文各該衙門覈奏事蹟回
報至日題請謚號填寫銘旌前去始得安葬且如四川
蜀府廣西靖江王府俱路途窵遠文移往返動經逾年
差去掌行喪葬禮儀行人在彼守候葬畢方得回還以
致往往乞恩寬限且有司供應之繁本差躭延之久未
免耗費財力多生嗟怨矧各王府親郡王朱棺暴露動
經歲年亦足以上干和氣深為不便題奉欽依今後但
遇各王府親郡王薨故本府一面乞討祭葬一面行移
各該衙門覈勘平生行實不必候本部行文徑自具結
呈部以憑具題請謚
藩學
王府教官制
洪武三年詔定諸王府教官職名禮部奏宋太宗朝凡
教皇姪皇孫並以教授為名今擬諸王府各置一教授
一員秩正八品以十二月為滿從之
洪武十七年六月置親王博士禮部取唐宋王太子與
師傅相見禮以進博士西序東向四拜王東序西向再
拜其常見博士肅揖王答揖若講授時王中坐博士侍
坐于右從之
教養儀賓
弘治十五年徽王見沛奏各王府儀賓選既不精教又
無法至有邪滛放僻靡所不為者今後乞將年三十以
下者送本處儒學讀書習禮以成厥德禮部覆奏宜從
王所請凡儀賓二十五以下者不分新舊悉送本府州
儒學讀書本學教官同長史司逐月考騐提調學校官
按季考較勤惰量加賞罰候年三十以上考其學業有
進行止無虧方令停免從之
宗學延師儒
隆慶四年賜廣濟王定㸁書院名遵訓從王請也山西
撫按官靳學顔等請如禮部議命晉府藩府及慶成永
和安寧隰川陽曲西河交城靈丘山隂襄垣懷仁等王
府各建立宗學延請師儒教督宗室子弟從之
藩便宜
覆宣大宗室二議
嘉靖三十八年癸亥禮部覆總督宣大都御史張松疏
議宗室二事其一時婚姻以免怨曠言大同去山西會
城五百餘里兼之烽警王府選婚舊例必經由布政司
保勘然後保勘為之題請往返遷延官吏抑勒貧宗有
白首而不得嫁娶者今當為之配處除親郡王名封外
自鎮國將軍以下子女婚封勘結起文止令廵撫衙門
掛號儀賓保勘亦止由司府文結徑啟代王轉奏不必
復由各郡王府及布政司若子女有過十五未得婚封
者許撫按官時加研訪行長史司啟王速為具奏其一
議遷移以便居處言本鎮密邇塞垣城郭狹隘各宗在
野處不就有司約東易與為非宜如先年襄垣等分封
故事移數府于代遼尉渾等州以絶禍本但事體重大
必當行代王詳議上請使官民兩利恩義並立然後可
以服宗室之心疏入報可
飭題覆壅滯
嘉靖四十四年禮科給事中辛自修言各王府名封婚
禮等項禮部久不題覆以致貧苦怨曠德意壅閼乞限
一月以内悉為查題其行查未到者下廵按御史刻期
勘報所不應得者亦明開其故類行揭示毋得再行奏
擾各廵按御史凡遇名封婚禮郡王以上特疏具題將
軍中尉以下按季類題部臣于題疏至日即照單題類
奏事例具覆言若廵按御史題本踰期不至及查勘與
王府不同者許禮部類恭若本部留難不覆及封典踰
期者亦許臣等奏報可
請覃恩䘏宗藩
隆慶元年禮部覆給事中曹當勉奏宗子藩姪莫非王
室懿親皇上即位覃恩當施由近始凡慰問勸奬及賑
恤貧乏諸事請下有司覈寔本部議行至于名封婚禮
各府所奏動以千數而本部必待覈寔乃為題覆是以
日壅月積廢閣甚多臣等議得為選擇婚配在于民間
誠宜慎重其名封本府既以保勘及宗人府本部冊籍
詳看無異宜即題請其内外衙門需求許本宗奏陳及
令五城緝事衙門訪治從之
便宗藩八事
隆慶四年廵撫廣西兵部右侍郎殷正茂以靖江王府
多事上議宗藩急務請寬名封之請酌逓減之制復朝
恭之儀篤親睦之情明房長之義飭宗學之規伸拘禁
之法開舉首之條凡八事禮部覆奏多采用之
請令宗室教養入制科
弘治十六年禮部覆南京光禄寺卿楊峻所陳恤宗室
以廣聖恩事謂峻欲如宋朝宗室仕宦科目故事凡將
軍中尉之子許充生員報名于各伴讀教授處授以五
經教以文字長史司提督考較量給廪膳校餘供養成
材于本處科貢一體鄉試會試中進士者除授宗支無
礙府分長史等官副榜者除授審理等官食粮應貢中
者除工作雜職等官所言亦自有見但教授審理以下
官視奉國中尉品職既卑俸禄亦薄且非聖祖立法初
意請如舊從之
藩雜例
管理府事
弘治十八年十二月晉王奏寧化王鍾鈵緣事革爵將
伊嫡長男竒□奏准掌管府事今竒□病故伊男年方
三歲乞將竒□同母弟竒津給賜冠帶暫管府事侯竒
□男長成之日照舊歸還該本部題奉孝宗皇帝聖旨
是竒津准給與冠帶暫管府事欽此正德四年奏准郡
王患病及薨逝其子幼子有以親支暫管府事者本部
請勅着令用心撫養毋致失所候其長成仍回本府不
許干預一應事務
嘉靖七年十二月魯王奏稱襲爵年幼一應禮儀不能
自行乞留叔東甌王贊輔該本部議得魯王襲爵年幼
東甌王宜暫時往来贊輔凡有奏請事件只許恭詳可
否不必署名一應禮儀悉令指引代行其錢粮等項不
得干預待王稍知事體即便逥避不得久謀占戀等因
奉聖旨是魯王年幼所奏情詞懇切准暫令東甌王不
妨府事往来贊輔國政一應錢糧不許干預待王稍長
即便具奏廻避寫勅與東甌王欽此
嘉靖二十二年本部題准郡王惟管理府事者請勅其
餘不許凟奏奉聖旨是欽此
嘉靖二十二年二月樂安王王妃陳氏奏長子拱攞服
制未滿乞先請勅管理府事本部覆題奉聖旨郡王同
城居住應否請勅管理還查例明白来說欽此查得事
例親郡王病故其子應襲本爵者請勅管理服滿請封
但未開有同城另城之分今樂安王府與弋陽王府同
居一城應否賜給伏乞聖裁奉聖旨前例謂郡王管理
府事者請勅其各郡王數多不許凟請著為令欽此
嘉靖二十四年十一月該刑部咨楚王顯榕暴薨英燿
弑逆合命禮部查舉宗室一位暫攝國事行該宗人府
查報武岡王顯槐係楚端王庶第三子及楚王顯榕見
有庶第三子英㷿見年五歲該本部議照英㷿年方五
歲未可承襲所據府事例該親支管理撫養雖先經題
稱不拘倫序行令通城王暫攝乃一時應變之權今據
武岡王稱係端王次三子又該宗人府回報無異是在
該府既親且尊而居内御衆為勢甚便合行請勅一道
給付武岡王授以攝國之權責以保孤之義管理府事
鈐束宗室仍行心撫養幼子待其年長成立仍自回府
不許干預一應事務所據通城王亦合回府聽其約束
奉聖旨是顯槐着暫管府事寫勅與他欽此
嘉靖三十年該都察院右副都御史王忬題稱博野王
府管理府事奉國將軍廷墧掯勒婚期已經恭題罰住
禄米其宗儀婚喪應否查照昌化襄垣二府事例徑啟
代王咨部查議該本部議照昌化王絶嗣宗支未經請
勅襄垣王分封蒲州宗支留住大同所以各徑啟代王
今博野王絶嗣廷墧以倫序已經請勅管理府事比與
二府事例不同但今廷墧不能敦睦宗親索財阻滯既
經都察院恭題罰治外所據各宗儀一應婚喪事宜合
行該府啟王暫令博野王府各宗儀徑自具啟轉奏及
戒飭廷墧以後果能悔咎自新和睦宗儀啟王與其轉
奏本部題請照舊管理轉啟等因奉聖旨是欽此
嘉靖三十一年六月山西撫按官許倫等題稱隰川王
俊栢始因殘害宗支繼復抗違旨限恭奉欽依革去府
事另舉賢能今推舉得輔國將軍俊樚賢能素著倫序
相當應該代理府事合行請勅給付俊樚管理該本部
覆題奉聖旨是欽此
嘉靖三十一年十二月河南撫按官謝存儒等會題議
得鄭王厚烷送發高墻缺人管理府事所據世子載堉
倫序相應賢能可取及簡王十支之孫廬江王祐㭿倫
序稍疎賢能亦可欲乞奏請一人管理該本部尚書歐
陽德議得朝廷睦親之恩以明倫為重而世及之義以
與子為先故親王有罪自非謀反大逆必不遂因其父
而并廢其子世子既封自非不才無道必不遽棄其人
而復議其他今據撫按官所議鄭世子載堉于其父本
無干連而世務又頗諳習在聖心或未忍遽廢廬江王
祐㭿賢能雖亦可取而倫序則亦稍疎于輿情或未必
盡歸先該本部備查氓庶人罪廢則府事以世子譽榮
管理慶庶人罪廢則府事以鞏昌王寘銂代理然管理
者終自有其國而代理者國終歸于人事體既異則已
之所以自持與人之所以代之亦自不同故慶府後以
互相攻訐竟歸其世子鼒櫍管理而後已人情事勢亦
自可見今撫按官保奏雖以載堉祐㭿並舉而恭詳語
意皆歸重于載堉似亦有監于此所據鄭王府事伏乞
欽定一人代理恭候命下請勅一道令其修舉事務鈐
束宗儀奉聖旨載堉雖與厚烷無干乃係父子不許管
理府事着祐㭿管寫勅與他敢有爭辨奏凟者罪之欽
此
嘉靖三十一年管理府事弋陽王拱樻薨逝該將軍多
焋訐奏長子多焜過惡乞要擇賢管理宸□等奏保多
焜賢能乞要仍與接管本部備行江西撫按官勘回該
本部議得弋陽建安樂安石城爵位則皆比肩倫序則
非嫡長况宸濠以謀反伏誅其國已除其實已毁其爵
永不應襲其府已不復存則管理府事名目相應革去
合無比照交城等事例將建安樂安弋陽三府有郡王者
聽其管束宗儀奏請事件其冠帶石城王未經復爵遽
難比照郡王行事并瑞昌等府合照支屬遠近分附三
府其建安分管鍾陵一府樂安分管石城瑞昌二府弋
陽分管宜春臨川二府一應名封附府轉奏拜表慶賀
随府行禮其三府迎接詔勅則輪逓從尊大宗廟祀則
每一易世奏請欽定一王奉祀各該宗儀悉照分管郡
王鈐束其先鑄管理府事弋陽王印行令繳進各府仍
照原降印信行事等因奉聖旨是這事情你們既議擬
停當着各府分管不許再来奏擾欽此
嘉靖三十六年正月内該廵撫河南都察院右副都御
史潘聲會同廵按御史孫昭題稱推舉徽府郡王管理
府事首稱始封莊王之後第五子封建德王其孫厚&KR2044;
誠篤安静最賢其次則簡王之後次子封新昌王厚燇
亦賢及恭王第三子封太康王載垙係庶人載埨親弟
賢否未著俱應推舉合無于内慎選一位請勅管理府
事等因奉聖旨該部知道欽此欽遵該本部尚書吳議
照先年寧府削封府事則以弋陽王栱樻管理鄭府罪
廢府事則以廬江王祐㭿管理是皆擇其賢能尤著倫
序相應者以為總攝盖管理重慎貴在得人故必先論
其素行而後及其倫序今太康王載垙庶人載埨之親
弟倫序雖應而賢否則稱未著新昌王厚燇係簡王之
子雖稱頗賢而輿論猶未盡歸所據建德王厚&KR2044;委係
始封親王之孫而稽其素行則撫按交稱其安静誠篤
賢能既足以服人而其序又不至于相紊况查與寧府
事例相同恭候命下行令翰林院請勅前去令其管理
府事鈐束宗儀凡該府自始封以下各郡王府請名請
封選婚奏報等項俱與依時類奏以仰副朝廷敦睦盛
典凡遇聖旦正旦冬至等節統率各府郡王并宗儀人
等在于本府行禮及迎接詔勅赦書俱有司衙門謄黃
差官齎送本府率同各郡王將軍官員人等查照儀注
開請奉聖旨是着厚&KR2044;管理府事欽此
鈐束宗支
弘治十七年議准各王府儀賓戚屬如自恃尊屬以王
幼冲不服鈐束肆惰縱欲任意非為敗倫傷化聽王指
實具奏廵撫等官照例會本奏聞區處其教授等官不
行勸止及軍民旂校無籍之徒并樂工人等哄誘撥置
生事者事發重治
弘治十七年五月鎮守河南太監劉瑯題稱先因周惠
王久疾不能處國治事以致家法廢弛即今周王年幼
各府郡王又皆尊軰乞要請勅周王徑自鈐束該本部
覆題奉孝宗皇帝聖旨是寫勅與周王着好生省諭鈐
束欽此
正德三年八月靖江王奏稱本宗支繁衍荷蒙先帝各
立房長懲勸守法奈何近年臣疾子幼累被宗親規䑴
等兇惡欺侮乞要比照秦府等府事例請勅一道與臣
并長子嚴加鈐束該本部查得先該靖江王奏為宗支
無籍恣肆為非欺滅宗藩擁衆出城等事已經行勘未
報今奏前因合行催促勘報審其應否請勅另行具請
覆題奉武宗皇帝聖旨是靖江王所奏規䑴等違法事
情著鎮廵等官上緊從公會勘明白奏来處治還寫勅
與王令長子嚴鈐束欽此
正德四年該本部議得王國之政論禮則當統于所守
據爵則當統于所尊豈可越禮犯分縱欲非為今後親
郡王患病或年雖尚幼其合府郡王將軍以下悉該聽
其鈐束有事必啟而行違者許該府指實恭奏奉武宗
皇帝聖旨是欽此
嘉靖二十四年四月該本部議得今後各府儀賓務要
照將軍等例五日一赴府畫押如或不到許即時差人
查究下落其有無故而推托者即拘伊親鄰里體訪勘
明聽親王量加罰治若累次抗違不到備由恭奏前来
以憑題請處治若因搆訟方在緣事者本部轉行該衙
門將俸糧按月扣留在官作正支銷其各府但有守孀
宗女本府𣲖撥内使一名看守門戶不容恣行出入如
有不聽約束者即拘伊親并看守人役量加責治等因
奉聖旨依擬行欽此
嘉靖三十年九月内韓王奏宗室衆多俱不守法乞要
請勅鈐束該本部具題奉聖旨欽此
嘉靖三十一年二月靈丘王聰滆奏稱年老乞令曾長
孫廷址代理府事鈐束宗室該本部看得靈丘王年七
十七歲委應代理但宗儀繁衍廷址年少行卑若非仰
仗天語之重委難鈐束相應請勅題奉聖旨是欽此
嘉靖三十四年二月樂安王奏恭輔國將軍拱楀儀賓
毛潮故違勅命不赴慶賀畫押不到又拱楀抗違欽依
赴戒飭乞要罰治懲究該本部看得樂安王既奉有勅
命各宗儀自合遵守乃敢故違拱楀先因奉疏差寫職
銜已奉欽依戒飭乃敢抗違儀賓毛潮朝賀不赴畫押
不到禮法俱廢相應究治乞將將軍栱楀罰去禄米三
分之二儀賓毛潮轉行廵按提問發落俸糧照例截日
扣留在官作正支銷題奉聖旨栱楀罰住俸米三分之
二毛潮着廵按御史提問𤼵落欽此
遷改府第(移居入藩府例)
天順四年四月欽奉勅諭山西布政司按察司代府郡
王數多城中窄隘况今禄米等項百姓運送艱難欲于
腹裏蒲州澤州各造府第二處以遷王居以便民力欽
此
天順五年二月内節該欽奉英宗皇帝致書代王將大
同城内山隂王襄垣王遷居蒲州隰川王遷居澤州欽
此
成化元年二月岷世子奏稱故祖岷莊王于洪熙元年
蒙仁宗皇帝命往武岡州暫住思得城池淺隘又兼各
郡王府逼近一處乞賜長沙腹裏地方一所等因本部
查得先年節該岷王奏稱武岡地方連年苖賊生發乞
遷雲南舊居人稱湖廣一道豐稔人民安業要往衡州
居住等因俱奉英宗皇帝聖旨是欽此
弘治四年十月興王奏稱臣聞衛輝府地形瘠窪逓年
黃河水溢乞照崇古等王更改所封地方事例將湖廣
安陸州撥賜與臣况本州舊有梁王等王府基易為改
造本部查得安陸州亦係先經會官計議相應地方與
安王府相去不遠等因覆題奉孝宗皇帝聖旨安陸既
你們會議相應地方准王奏起蓋王府欽此
弘治十五年六月戶科給事中王益題竊見大同一城
郡王府將軍儀賓等府殆佔其半而軍民房舍遂無所
容且聞其糧儲亦幾于盡給王府俸禄而無以養贍軍
士宜擇近地各州以處郡王而其將軍儀賓之為親屬
者俱從而遷焉苟縣可以建府亦陞為州使其品秩稍
高不至于動遭陵轢等因該本部奏行廵撫大同都御
史劉宇等勘得大同一府所屬四州七縣城郭窄小無
可陞州縣分惟本城南關地勢寬大等因本部議得合
將各該府第暫免遷移待後年豐歲稔邊情寧息再行
議處題奉孝宗皇帝聖旨是欽此
嘉靖十七年六月内代府樂昌王奏乞遷移蔚州等因
該本部覆議行令撫按查勘随該撫按題稱蔚代二州
准令一處安置無礙緣由續據勘覆上請奉聖旨代州
係代王始封爵邑准遷朔州今後不許相援為例以致
分擾地方欽此欽遵備行翰林院請勅准令遷改續該
禮科都給事中丁湛題稱乞收回成命勿准改遷本部
覆題行令撫按等官將樂昌王停止改遷奉聖旨是准
令議行欽此
嘉靖二十一年九月衡王奏弟高唐王齊東王年長乞
要將先涇王沂州府第分給居住本部查無事例相應
查照原行蓋造等因題奉聖旨初封郡王無出居别境
事例只照先年原行蓋造欽此
嘉靖三十二年十二月廵撫大同都御史侯等會議得
大同鎮城地方逼窄宗室繁衍禄米不繼婚配難求今
奉欽依查議量移一二府于本省地方誠為便益但聽
其自備脚力不許擾民若非情願改遷亦難擅動今樂
昌王府願改蔚州棗強王府願改朔州且量封位多寡
正與地方廣狹相當今侯鉞奏請等因該本部尚書歐
陽德議得朝廷議分徙宗室于寬鄉計慮甚遠而宗室
之願徙者或未免規圖便利人各有心若非區畫詳悉
安敢遽議遷移今樂昌王一遷九十七位雖稱搬移營
建自備諸費不勞民力但府第及各將軍等官堂宅基
址蔚州城内曾否相應有空地九十區若官為取給勢
必不能若自行價買中間或礙民居官舍應否聽其擇
取另行撥住改建又營建之際各管事人員收買諸種
物件應否差何項官員監臨鈐束禁革奸弊搬移之日
脚力雖各自備自大同至蔚州三百餘里宫眷人等晝
夜行止作何頓宿防護各宗儀九十七位即今應否一
時同遷或且先遷郡王及將軍等三五位其餘待此諸
位安居之後随年豐稔陸續遷移本部前奏行令撫按
官恭酌人情事勢區處停當止要一一明白奉旨之後
不得别生事端致有室礙今據廵撫都御史侯鉞所奏
一切事宜未詳盡等因奉聖旨是欽此
嘉靖三十三年九月内廵撫大同都御史侯鉞廵按直
隸監察御史毛鵬各題議代府昌樂王遷封該本部議
照代府宗支衆多大同鎮城窄隘量遷一二郡府以寬
民力先該本部會同成國公朱希忠等議擬又該給事
中徐綱廵撫都御史侯鉞廵按御史毛鵬各題行撫按
逐一恭酌議處務要事勢人情不相妨礙勘處停當奏
請定奪去後今該撫按題稱遷移朔州沿途防範與營
建府第不勞官民該府力能自辦初則樂昌王先移閤
府將軍中尉次第舉行或數位同一府視諸大同移寬
一分等因俱各擬議明白具題前来相應議處合候命
下移咨都察院轉行大同撫按衙門知會行移該府長
史司具啟代王知會果係年榖豐稔宜于遷移許令樂
昌王并將軍中尉各自備工價差人前去朔州地方兩
平置買相應基址營建府第務要安静節約不得過為
勞擾侈靡完日具奏樂昌王先移將軍中尉儀賓以次
啟行各宗室不得聽信棍徒撥置強買人屋侵佔地址
擾害軍民如違許該州官將置撥之人申呈撫按衙門
挐究𤼵遣教授罷斥干礙宗室者奏請處治等因奉聖
旨准議行欽此
移居入藩府
正德二年七月鄭府管理府事東垣王奏稱蒙勅管理
府事乞要移居鄭府等因本部覆題奉武宗皇帝聖旨
東垣王既聽繼親藩准移入鄭府居住欽此
進繳冊印
正德四年閏九月内該本部題先該石城王宸浮等俱
緣事降革其印冊已經送繳近該應山王絶嗣其嫡孫
寵波乞襲祖爵臨潼王進封秦王將伯鎮國將軍誠潤
補襲郡王題奉欽依俱以本職奉祀欽遵去後合無本
部行移天下有王府去處鎮廵等官通查如有絶嗣進
封等項無人該繼本爵如應山臨潼王者即將原給印
信進繳緣事降革如石城王宸浮等者通將印冊冠服
等件進繳奉武宗皇帝聖旨是欽此
正德四年題准以後凡郡王故絶遺有冊印該親王差
官奏繳到部本部具手本轉送印綬監交收
郡王迎養
成化二年十月涇陽王奏父王薨逝臣親母張氏見年
六十三歲久患風病乞要請母過府供侍湯藥等因本
部查得先該趙府臨漳王奏生母王氏年邁風疾乞令
出府侍養奉武宗皇帝聖旨准令出府就養欽此事例
相同等因覆題奉聖旨准照例欽此
弘治五年三月寧府管攝府事上高王奏據弟建安王
啟父靖王薨逝安葬已畢欲照宜春等王事例迎母吳
氏随住孝養本部查得正統十四年五月内該寧靖王
為世孫時奏稱祖考宫人有子在外居住者合從迎養
題奉英宗皇帝聖旨准他奏欽此欽遵等因覆題奉孝
宗皇帝聖旨既有例准他奏欽此
弘治七年七月内岐王奏請生母邵氏之國侍養等因
奉孝宗皇帝聖旨王欲請母妃之國就養孝心固可嘉
但祖宗舊制不敢有違欽此
弘治十二年十一月鄭王奏叔丹陽王乞要請毋于氏
過府奉養等因覆題奉孝宗皇帝聖旨准王請母就養
欽此
正德四年該本部議得親王之國無迎養生母之禮故
岐王之請情雖懇切而祖宗之制不可違其餘各王府
宗支病故侍妾除無子者例該移居别室有子在外居
住者各從其子迎養中間若有生子數多者亦止許一
子迎養節奉武宗皇帝聖旨是都准議行欽此
儀賓迎養
天順八年十月唐府儀賓張鳳奏稱原籍陜西西安府
同州澄城縣人先于正統年間選為上蔡郡主儀嬪不
幸郡主早逝乞將父張進搬取前来随住等因本部查
得天順二年五月内該府新城郡主儀賓李巘奏因郡
主病故乞回侍養等因題奉英宗皇帝聖旨李巘既做
儀賓難准回家許令伊母就養欽此合無照例准令張
鳳搬取父来侍養覆題奉憲宗皇帝聖旨是欽此
初定殁者建坊例
嘉靖四十三年詔有司為襄垣王府陵川縣君建坊賜
名貞節初儀賓裴禹卿地震壓死縣君自經事聞下禮
部議旌表例不許請坊而許請勅盖為生者設也若死
者雖有勅孰受之且庶民家節烈俱得表揚况出天潢
不加旌異何以風示羣宗自今宜存者給勅殁者建坊
從之
諭止立碑
正統二年靖江王佐敬奏欲為悼僖王立碑以彰懿行
命禮部稽查洪武永樂間例皆無親王及郡王立碑以
書諭止之
永豐府買女子
天順元年庚午禮部奏永豐王祁鉞言缺女子使用欲
于本處饒州守禦千戶所軍旗之家收買數家然本所
不係王府相干衙門難以准買宜令自備財禮于淮府
儀衛司并羣牧千戶所軍校之家情願者買用從之
宗室預造生墳
天順三年四月襄陵王冲秌奏臣母故蒙賜營葬今將
工完訖臣年已衰老乞勅有司即以原修造工料為臣
及妃預為生墳則事易成功臣没世之時免重勞民力
上曰郡王預造生墳舊制所無不允
旌表宗室
成化十年二月安昌王膺鋪父岷王得風疾侍湯藥晨
夕不懈岷王嘉之奏乞旌表禮部以無例聞上特賜書
奬諭曰國家以孝為治凡臣庶孝行卓異者必旌表之
以風教天下以圖成大順况于宗室有能敦行可無奬
諭用勸將来耶
六月韓王偕灊奏曾叔祖襄陵王範址性至孝嘗刲股
剪鬚以療母疾今年已七十有五每祭掃猶躬自負土
培毋墳哀慟誠切古所謂終身慕父母者盖王有之乞
加奬諭以為宗室子孫之勸上特移書奬諭之
屯軍子粒
永樂八年十一月内伊王奏前事本部欽奉太宗皇帝
聖旨古者寓兵于農則兵食有餘最是良法如今各護
衛旗軍屯種子粒以備歲用因伊王之國未久以此還
免他護軍士屯種子粒一年豈是常例今伊王不想軍
人屯種是他本等好勾當又不得罪怎麽来謝恩不知
那長史在那裏管甚麽事錦衣衛差人去把那長史都
拿將来欽此
賜書奬孝
成化十年安昌王膺鋪父岷王音垽得風疾膺鋪侍養
湯藥晨夕不離岷王嘉之乞如例旌表事下部覆奏親
藩旌表舊未有例上特賜書奬諭之
世子郡王出遊
成化十二年正月壬子襄王瞻墡奏英廟時曾蒙賜勅
許與世子諸郡王秋冬出郭遊覽歲或四五度後世子
郡王偶以喪事出郭遂為廵撫都御史王恕所奏復奉
旨令世子郡王必奏而後出但出遊事小數奏非便請
仍如舊勅事下禮部議以王至親尊為屬則可餘請從
後旨詔世子郡王歲以春秋出遊各一度即日回
出城詣墳行禮
成化十二年乙夘代王成鍊奏臣曾祖簡王墳正統年
毁于兵近修造將完欲于七月望日率諸王將軍等詣
墳行落成禮事下禮部言無舊例上重王尊祖之意許
同郡王出城其餘不許
不允出城祭墓
成化十四年禮部言往歲代王成鍊奏欲率郡王將軍
出城祭墓有旨許親王郡王一行而王與妃等偕行已
賜勅切責今秦王又奏欲于清明中元每歲二祭辰出
未入以盡尊祖敬宗之義未敢定擬得旨親王出城祭
墓祖訓初無是典王何以再三凟奏不允
責問不為轉奏
成化十九年十一月遼府寧福鄉君詣京奏兄豪㙷既
封為長陽王已該進封為縣主遼王因懷宿憾不為轉
奏有旨寧福鄉君擅離本府遼王不為阻其下勅切責
之鄉君遣人送回其所奏事所司看詳以聞禮部覆奏
鄉君例當追封遼王挾私不為轉奏而長史等官亦不
為啟勸鄉君出城府衛官及守門官軍皆不諫止又不
具聞俱宜令所司執問從之
飭妄奏請封
成化二十年八月己卯朔革山隂王仕堸禄米及輔國
將軍成鑿等封職降勅切責之先是代王成鍊與仕堸
成鑿以庶人仕㙺仕埭子女妄奏請封已封成鍊成鎕
為鎮國將軍成鍜成鈁為輔國將軍第八女為延安縣
主第二妹為遂溪郡君至是禮部以初失于覺察檢舉
待罪上命革山隂王禄米一半停止代王禄米一年成
鑿等及儀賓俱革去封職禮部堂上官停俸一月該司
官吏下錦衣衛鞫之
襄垣府將軍有事自奏
成化二十二年命襄垣王府鎮國將軍有事得自具奏
先自襄垣恭簡王自代府分封山西蒲州有事自奏不
經代府比因襄垣王仕㙺等為事發鳳陽守祖墳鎮國
將軍仕壞等居蒲遇有事啟王代轉奏往復留難仕壞
以聞事下禮部覆奏故有是命
世子悔過復爵
成化二十二年江川王音墊奏岷府自順王薨逝世子
膺鉟緣事藩邦無復綱紀蒙命安昌王膺鋪暫主祭祀
未幾病故臣見膺鉟自革冠帶至今四年悔悟自新略
無過犯乞賜恩宥復其冠帶統率臣僚俾得奉守藩國
下禮部覆奏江川王及岷府長史教授等官自成化二
十一年至二十二年已十疏乞復岷王世子今江川王
所奏情詞迫切請聖裁上以膺鉟既悔自新命復世子
管理國事體降勅諭之
秦王奏行二事
弘治四年秦王誠泳陳言二事一保愛宗支謂各王府
婚娶喪葬宜遵令祖訓禁止奢侈如用度不敷止于本
府宗室借貸不許責悉以傷恩義一教養儀賓謂各王
府儀賓既選中宜送本處儒學讀書習禮成婚後不許
因循廢業禮部覆奏從之
庶生驗同玉牒
正德三年周王為其悼王庶生子請名封且言出官人
李氏乞如汝陽王孫安汎等例禮部議李為樂女于例
有妨詔以宗支事重周王不宜冐請令革所生子為庶
人并革安汎等封仍勅禮部通查各王府樂女所生子
女及禁與僧道剌麻往来于是禮部因言各府王玉牒
不載所生毋自考究無由乞自今許鎮廵與輔導官查
係樂女及非良家女所生不分己未請名授封選婚俱
造冊送部係庶生者俱候鎮廵移文再行宗人府驗同
玉牒方為覆請名封著為令從之
魯府奏除積弊三事
正德三年魯國鎮國將軍當湞秦除王府積弊三事
一親王世子郡王長子授封以後薨故及為事降革其
嫡次長庶子比例請繼封爵其無嫡次庶子者或以弟
繼兄以姪繼伯叔既有成命停原給禄米候冊封之日
方與所應得之禄正妃夫人生有子女病故無人撫養
例得自娶一人以為内助不受繼妃之封其有僣用正
妃冠服及所生子女稱謂繼出請封者聽鎮廵等官參
奏嚴禁則糧儲省而名分定矣
一同姓及姑舅之親為婚律有明禁今後王府結婚若
倫理失序有乖律例或以本府軍校妄作别府州縣衛
籍貫外處流移軍人匠等妄作該里寄收帶管或父祖
重刑之人妄作家道清白即便革退另選仍將該經管
吏并保勘人等依律問治營求撥置之人發遣戍邊則
人心警懼而宗室不致有玷矣
一郡王奏討厨役歲夫虛月宜行所在官司查勘如有
護衛儀衛司者通行僉役軍厨將民厨退回原籍當差
無軍可撥者以民籍補之如有軍可撥而占留民厨及
科擾累民者宜禁治之仍先罪其輔導官則事不煩而
民力亦少蘇矣禮部議覆俱從之仍令鎮廵等官查勘
各王府有無前項情弊奏聞區處
樂舞生禮生巾服
正德三年禮部議覆濟寧州致仕訓導張紹奏各王府
樂舞生禮生濫將民丁僉補且僣用儒巾宜通行天下
王府務遵原額樂舞生先于有牒無犯道士禮生于附
近相應人戶選補不足則各以黜退生員補之不許踰
額祭祀時許用禮服餘日仍初服不許輙用儒巾如富
民額外營充依律問擬長史等官縱容不舉聽各廵按
御史參究從之
裁官藩官
嘉靖四十四年禮部言隰州安定南渭陽曲四王皆薨無
後其以將軍攝祀者㩀例不得置復典膳教授等官第
與親王别城而居諸奏請保勘事必輔用導官主之宜
留教授及印勿革其與親王同城而無後者止令長史
典薄兼攝勿得援此為例報可
宗室旌孝特典
嘉靖六年十二月靈丘王聰滆疏上鎮國將軍成䥩孝
行禮部以聞上諭輔臣曰今日朕聞各衙門奏牘見禮部
一䟽為乞恩旌表孝行事朕閱之再三甚為嘆贊成䥩
天性如此不但下民難之而朕亦不能生盡其養亡又
盡其哀深可旌表但該部意謂宗支與庶民不同今後
不請立牌坊只照例賜勅奬諭朕復思之宗支既與庶
民不同若止賜勅為奬似反不及士民也在牌坊委不
可立朕欲定為制今後有孝行實跡等項應旌表者許
親王奏来若係親王則令撫按官奏来仍令勘明寫勅
遣官賫持往諭并賜以銀叚羊酒庶得揚其善行以風
動諸親卿等議看可否如可朕欲親撰勅文仍賴卿調
潤行如今年終日多事務便回具帖子来于是大學士
楊一清等請節降旨𫝊行報可
改定恩詔宗室二條
嘉靖七年七月以章聖皇太后加上尊號頒詔天下輔
臣擬上推恩條例上覽之曰聖母尊上號稱已有累朝
舊制頒降推恩之條但我宗親不得異於臣民亦非睦
族親親之意今欲除詔内載有關於宗室者其親王各
寫書并加以金帛示朕敦睦之意王府結親者其子弟
仕宦不許選京職此豈親親睦族之意且今詩禮故家
衣冠世族俱不敢與王府結親恐為子孫之累故各處
王府夫人儀賓市井白丁田野愚夫一例濫選家教不
端守身不律非惟不能導引宗室為善反縱其為非干
犯憲典比例祖訓大明集禮大明律令俱無開載不知
是何年臣下建白准行然成化年間已前多不拘至弘
治十三年各衙門纂修問刑條例載入其間遂為定例
不敢復犯甚非帝王正大公平之體其議更之輔臣楊
一清等因復擬加恩宗室二條請增入末一條之前上
親為改定一宗室節年因事减革住支禄米者除敗倫
傷化打死人命重情其餘詔書到日全革者准支一半
减去一分二分者俱仍舊全支以資養贍一近年事例
官員軍民之家有女為王妃夫人子為儀賓者其子弟
仕官俱不選任京職似非帝王親親睦族之道吏禮二
部便會查前例果係祖宗典章該載照舊遵行若係先
年臣下因事建白准行者具奏革去以存公平正大之
體
擬宗室减禄降封
嘉靖九年六月禮部覆豐林王台瀚所奏據宗室四事
一崇輔導二興學校三定子女四均人役上以定子女
一事所擬未一令再議餘三事悉依擬已禮部復條為
三目以上上疑未决乃自為書賜諸王欲將朝廷皇子
自第二子皆封郡王親王第二子皆封鎮國將軍餘各
减一等書成未發以示大學士張璁璁言諸王封爵原
有定制恐一旦减降有失親睦之道以臣愚計莫若量
减禄而不降封郡王以下凡全支俸米者照依京官事
例米鈔或四六或中半折支其見有米鈔兼支者亦量
為逓减以示撙節上以其事重俟從容自處不果行
變通宗室奏訴例
嘉靖二十六年六月内禮部題該鄭王厚烷奏為議處
宗室奏訴事宜以盡下情以廣聖恩事據長史司啟稱
近該禮科都給事中李綸等題切惟國家之制宗室不
許出城凡有應奏事情皆啟親王代奏其有不遵典制
越關赴京者又經節有明例或送發高墻或降為庶人
或罰住禄米仍將所奏事情立案不行夫何數月以来
赴京陳乞者踵而至即其違例赴愬事體固多難從然
未經審勘可否未分一概立案恐終無以厭服其心也
仍乞勅令該部參詳所奏事情如有可行及曾具啟親
王赴告廵按御史屢遭阻抑不與代奏者不惟不罪而
且准其所奏并將輔導官員廵按御史一併參究若其
奏不可行及曾具啟親王赴告廵按御史已經據理斷
遣乃猶不自修省復行陳凟者不惟不准而且併議其
罪靡自姑息等因具啟到府臣等看得給事中李綸之
題深為有見但其中隱弊實難盡觀且以各宗室赴京
路費以錢身勞以力其事有得已豈肯自取苦責皆由
親王及管理府事郡王千方規利沮泥不行故有十歲
未名終身未嫁娶者告不勝其力奏不敢與之角于我
聖祖及皇上惇睦九族使萬物各得其所之意大相矛
盾矣使各宗室有苦無告深為可憫誠所謂不平之鳴
也及其赴京復蒙譴責雖朝廷必欲例嚴而告者均不
獲申也且如臣府自臣始祖靖王及臣父懿王相𫝊皆
以惇睦宗親為首事臣雖至愚固不能繼述先志亦不
敢棄抑舊法但各府始祖必有一定親睦之規嗣世子
孫或有驕泰所養利欲所熏其不變舊法盖鮮矣一變
舊法則利害日生而于舊法不可望其復矣宗子之家
益隆支子之家愈窮其欲得所難矣雖請冠婚喪葬請
封請名之事無一事非利不可行也且又宗室犯罪祖
宗建制雖有大過亦不加刑但明賞罰而已皇上嗣統
非不率由至于各府有付箠者有加慘酷者其不怨者
未能無以臣愚見伏望聖上先勅各府開陳祖宗以来
及皇上惇睦宗親之道令其各要體守毋得仍前妄為
及其違犯不必參究輔導禁約下人就將所統親王或
郡王量罰禄米示以懲創等因抄呈到部查得嘉靖十
一二十二五等年節該科道等官建白該本部覆議題
奉欽依俱節次通行欽遵去後今該前因為照我國家
懋建親郡王或有是心則親誼既洽冤抑不生尊卑大
小或正其所法懸于上而人自不犯豈非聖世之瑞哉
伏乞天語特加褒奬仍令本部將鄭王奏詞通行天下
各王府令長史司具啟親郡王知會以示風勵但所據
論罰係干親郡王臣等未敢擅擬合無今後各府將軍
以下但有越關来京奏事者除不係廹切事情照例
立案參究外其或事干婚封等項曾經啟王果被抑
勒不勝窮蹙之甚者亦除坐本府越關之罪及輔導等
官照例查參外仍將被抑緣由具寔上聞請自宸斷其
將軍中尉管理府事者聽本部徑自參奏使責有所歸
庶足以昭陵轢之戒而潜消將来驀越之風矣奉聖旨
這宗室越關越愬者禁例已詳比以遷發太重又慮有
情非得已每從寬處却往往玩法不悛今後這等的著
廵按御史勒限具奏干碍親郡王朝廷一體究治爾
部裏還將各行勘未報的查催限三箇月裏回報處
分仍通行各王府知悉欽此
革爵府事管理
嘉靖三十年初命江西建安樂安弋陽三王府分管各
宗室建安以鍾陵一府附之樂安以石城瑞昌二府附
之弋陽以臨川宜春二府附之凡事轉奏行慶賀等禮
輪次從尊仍更賜弋陽王印革去管理舊名先是宸濠
國除以府事暫令郡王管理而不冠某府二字于上至
是各宗遂起爭心訐奏弋陽王長子多焜不宜世襲管
理禮部因援山西交城襄垣慶成等府例請從之
便關領冠服
嘉靖十一年九月内禮部題照各王府將軍以下應得
冠服等件已該本部議處題准嘉靖六年正月以後授
封者令各該布政司給錢造辦外嘉靖五年十二月以
前授封未曾關領者其器物非一監局所造關領非一
時可齊是以各府往返差人勞費日甚差来人役守候
日久有將關文領出金銀彩段等項恣意花費無從查
考遂使朝廷有成造之費而該府無受惠之寔相應議
處題奉欽依通行各該布政司轉行長史教授啟王將
領過錢粮數目給散過名位造冊奏繳以憑查考但節
年工部行造物件係是内府各監局造辦本部查催仍
乞勅各監局查照該部原行一一造辦給領如有延緩
查出一體參究
旌表不開建坊例
嘉靖十一年九月内禮部題照得王府孝行等事舊
止應得請勅奬勵弘治十八年十二月内該魯府奏鎮
國將軍陽銖陽□孝行可嘉欲自備工料各建坊門乞
賜刻名荷蒙特恩賜允自此始開旌表之端親王將軍
妃與夫人遂往往援引前例請乞不已竊惟朝廷與民
庶之家凡有節孝等行賜之旌表所以表其宅里以致
特異于齊民之意至于天下王府則皆朱垣戟門有不
俟于旌表而後異者朝廷降勅奬勵盖以親親之懿特
形天語之表非宗室孰克當此故累朝以来宗藩善行
止是寫勅奬勵不立坊碑所以崇重宗室辨别貴賤立
法最有意義且天潢之裔孰非懿德若使有所表異分
别既殊則淑慝互見亦非敦睦之意况今藩日蕃衍樂
善無窮若不斷之于今竊恐將来無有紀極合行議處
題奉欽依今後各王府如有節孝等事及卓異情形
親郡王或撫按官查奏前事本部俱照舊例請勅奬諭
仍通行天下王府今後不許奏立坊碑
自首冒爵
隆慶二年秦府永興王惟□自言王父奉國將軍秉□
以榮惠王誠瀾堂侄得襲王爵僣冐至今乞改正行上
曰惟□能據法自首以本爵禄終身著為例今後有冐
封匿爵不以聞者聽撫按參治
御史代宗室奏
隆慶四年十二月禮科右給事中戢汝止言宗室之請
名封選婚宜改屬廵按御史代為具奏則可免王府需
索之弊而婚禮不至愆期上謂祖制不可更報罷
恤錄言事宗室
隆慶元年正月復鄭王厚烷爵管理國事如舊仍歲加
禄米一百石釋䣕陵王府鎮國中尉勤熨及其子朝㙕
歸本府有司存恤先嘉靖間厚烷以建言時政忤旨盟
津王長子祐橏因搆之王遂奪爵勤熨朝㙕亦以赴闕
言事俱發高墻禁錮至是禮部奉詔書請寬釋優處故
有是命
宗室旌孝特典
嘉靖六年十二月靈丘王聰滆䟽上鎮國將軍成䥩孝
行禮部以聞上諭輔臣曰今日朕閱各衙門奏牘見禮
部一疏為乞恩旌表孝行事朕閱之再三甚為嘆異成
䥩天性如此不但下民難之而朕亦不能生盡其養亡
又盡其哀深可旌表但該禮部謂宗支與庶民不同今
後不許請立牌坊只照例賜勅奬諭朕復思之宗支與
庶民不同若止賜勅為奬反不及士民也在牌坊委不
可立朕欲定為制今後有孝行實跡等項應旌表者許
親王奏来若係親王則令撫按官奏来仍行勘明寫勅
遣官賫持往諭并賜以銀叚羊酒庶得揚其善行以風
動諸親卿等議看可否如可朕欲親撰勅文仍賴卿調
潤行如今年終日多事務便回具帖子来於是大學士
楊一清等請降旨𫝊行報可
改定恩詔宗室二條
嘉靖七年七月以章聖皇太后加上尊號頒詔天下輔
臣擬上推恩條例上覽之曰聖母尊上稱號已有累朝
舊制頒降推恩之條但我宗親不得異于臣民非睦族
親親之意今後除詔内載有關于宗支者其親王各寫
書并加以金帛示朕敦睦之意王府結親者其子弟仕
宦不許選任京職此豈親親睦族之道且今詩書故家
衣冠世族俱不敢于王府結親恐為子孫之累故各處
王府夫人儀賓市井白丁田野愚夫一例濫選家教不
端守身不律非惟不能導引宗室為善反縱其為非干
犯憲典此例祖訓大明集禮大明律令俱無開載不知
是何年臣下建白准行然成化年間已前多不拘至弘
治十三年各衙門纂修問行條例開載入其間遂為定
例不敢復犯甚非帝王正大公平之體其議更之輔臣
楊一清等因復擬加恩宗室二條請增入末一條之前
上親為改定一宗室節年因事减革住支禄米者除敗
倫傷化打死人命重情其餘詔書到日全革者准支一
半减去一分二分者俱照舊全支以資養贍一近年事
例官員軍民之家有女為王妃夫人子為儀賓者其子
弟仕官不許選任京職似非帝王親親睦族之道吏禮
二部便會查前例果係祖宗典章該載照舊遵行若係
先年臣下因事建白准行者俱奏革去以存公平正大
之體
檢詳宗室條例
正德四年十二月禮部奉旨檢詳累朝政令凡涉王府
者條例上請
一舊制各王府生女子三日即具奏其奏報冊歲一上
玉牒冊三歲一上近多違期及不開庶生子女所出
者于其請名請封選婚日治長史等官罪
一親王嫡長以下郡王嫡長子孫俱年十歲即請封其
餘子孫十五方請内府監局成造冊印諸物當以奏
之先後為序各府關領人役有歸或後期及詭稱使
費者謫戍邊方各王府儀賓例賜鞍馬守候之難飼
養之費得不償失自今惟親郡王儀賓照例關領餘
皆革之
一祖訓止著嫡長襲封之文其後有以庶弟襲封如保
安王者以嫡侄襲封如交城王者以庶堂侄襲封者
如永興王者俱出特恩近應山王絶嗣嫡侄請繼伯
王爵臨潼王進封秦王庶伯請補侄王爵者惟命以
鎮國輔國本職奉祀以著為令自今郡王殁無嗣及
進封親王有如應山臨潼者其宗支止許奏請奉祀
一各府以罪革爵重者不復輕者革未幾復之自今有
罪重者不許引輕例冐請
一親王郡王病及薨其子幼則以親支暫理府事請勅
諭暫理者善撫幼子無令失所候其長即回本府不
得復預諸事
一王與正妃年五十無嫡子始立庶長子為王世子郡
王年老正妃已殁無出乞封庶子為長子者請自上
裁
一各王府將軍而下薨故無逝者止許以昭穆相應者
承祀不得違例奏乞繼嗣名
一親王朝覲雖祖訓英廟之時亦嘗一舉然久已不行
以故比者崇王請朝貽書免之今後凡親王郡王請
身自入朝者並免著為令
一凡是親王之國無迎養生母之禮近岐王有請雖懇
切而祖宗之制不可違其餘各府宗支殁侍妾無子
者例移居别宫有子處外者各從其子迎養若生
子多者亦止就一人
一近例親郡王妃并將軍夫人没而無出者許選繼室
有出者止選内助自今妃夫人沒不欲娶繼室内助
者許于宫中人擇其可者奏請管理事務不許溺愛
濫請
一各府宫眷有嫉妬亂倫爭競越禮詔革封號者不許
妄請復本府官有為之請者本部劾治
一先是瀋府鎮國將軍銓鋐侍女既娠為嫡所妬出寓
他出生有子匿不以聞嫡没又選繼室請封事覺乃
削今後有此類許親郡王及輔導官奏聞區處毋致
生育不明閨門有玷
一凡王府婚禮奏選有制若未娶正室而侍女先有生
育者輔導官舉奏區處所生子女不得請名請封著
為令輔導官匿不以聞坐之
一各王府襲封之初其先王宫人有出者留府贍養無
出者放之將軍以下并庶人没者其宫人無出亦令
歸其親屬嫁遣違者鎮廵官具實奏參有撥置阻撓
者重治之
一各府奉承等官悉聽祖訓載有額設名數郡王内使
二名亦奏准之例員缺則保陞數少則撥置不許額
外濫保及擅立内典膳名色以圖保陞已著為令今
後有違者坐罪營求之人及輔導官
一先是革爵庶人鍾□嘗進琴詔不納降勅切責自今
有庶人越分進貢者本部奏參區處
一各王府進獻王物本出尊親之誠今後若進筍進扇
之類宜令本府自備脚力免驛逓應付以蘇民困
一永樂中有上旨凡使人至王府止欵以飲食不得賞
物合宜申明凡使人至王府有需索財物許廵按御
史按察司參究
一先是各王府有守節及貞烈者具奏旌表今王室繁
衍宜通行昭示以為世勸
一天下王府有無籍之徒假以燒丹煉藥為名往来誑
感者鎮廵預為禁約
一各府所遣人除關領者勿限餘嚴限遣歸如在途延
緩及潛住于京有所營求者照例參究
一王府凡遇疾病喪葬修齋設醮一切禁革至于僧尼
道士女冠巫祝之流尤宜痛絶勿容出入違者許撫
按官擒治并追究引誘之人罪之
一寺觀廟宇徒耗民財無益于事自今各府不許修建
并請額
禮部志稿卷七十八
