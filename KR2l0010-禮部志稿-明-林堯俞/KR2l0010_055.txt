禮部志稿卷五十五
明俞汝楫編
列傳
侍郎世家寶
世家寶蒙古人姿貌豐整善言論性剛果有謀略讀書
知兵元末以集賢院學士守膠東登萊等郡洪武元年
大將軍徐達下山東參政傅友德兵至萊陽世家寶以
所守城降授大理寺少卿尋改禮部侍郎二年陞刑部
尚書未幾以事貶知廬陵縣召還授兵馬指揮司副指
揮改兩浙運鹽使司同知十五年知臨安府秩滿賜致
仕還家後復至京遣賑濟廣東興寧長樂二縣二十七
年卒於家
侍郎傅瓛
傅瓛初名玳元末入仕留侍左右吳元年陞中書省參
知政事本年詔定律令命為議律官諭瓛曰汚染之民
以善道之則可以復生求生於重典是索魚於釜也及
律令成付按察司巡歴州縣使内外知所遵守洪武元
年正月命兼詹事府丞二月同右丞相李善長學士陶
安進郊社宗廟議八月京師火帝謂京師省臣曰近京
師四方水旱相仍朕夙夜不遑寧處豈刑罰失中武事
未息徭役屢興賦斂不時以致陰陽乖戾而然耶卿等
同國休戚宜輔朕修省以消天譴瓛等對曰古人有言
天心仁愛人君則必出灾異以譴告之使知變自省人
君遇災而能警懼則天變可弭今陛下修德省愆憂形
於色居高聽卑天實監之顧臣等待罪宰府有乖調燮
貽聖衷憂咎在臣等帝曰君臣一體苟知誡懼天心方
回卿等其盡心力以匡朕之不逮二年改禮部侍郎三
年以年老致仕
侍郎曾魯
曾魯字得之臨江新淦人幼聰敏記誦過人元末舉進
士不第即棄去博覽羣書無所不記國朝初與修元史
史成又與修禮書遂擢禮部祠部主事開平忠武王常
遇春薨高麗遣人來祭魯索其文觀之外則襲以金龍
黃帕内則不書洪武之號魯責之曰龍帕或是悞用若
納貢稱藩而不奉正朔君臣之義安在使者愧懼謝過
即令易去之四年冬安南國王遣使來貢主客曹受
其表將入見魯取其副視之曰前王乃陳日熞今表曰
叔明必有以也亟白尚書詰之使者不敢諱蓋日熞為
叔明逼死而代其位中心懷懼故托貢以覘朝廷意上
怒曰島夷乃狡獪如此却其貢不受五月二日上問丞
相曾魯今何官職對以禮部主事即日超遷中順大夫
禮部侍郎魯以順字犯父諱辭就朝請下階吏部以法
有定制不之許倭夷入寇戍將捕獲之詔命儒臣草詔
歸其俘魯所撰有一視同仁之語上喜其言為得體八
月奉旨考京畿鄉試既入院忽吐血自是遂奄奄九月
膏露降鍾山羣臣皆獻頌魯為賦以進獨見稱許以為
鋪叙有法既而疾甚上章乞骸骨詔許之十二月舟歸
至南昌之石岐潭而卒魯為人和厚其貌癯然若不能
勝衣家故儲書甚多魯皆一一校讐其訛舛有六一居
士集考異今行於世卒年五十四
侍郎劉崧
劉崧字子高吉安泰和人元季嘗領鄉薦遇亂不及會
試教授鄉里國朝洪武三年以材學舉至京授兵部職
方郎中陞北平按察司副使居官以清苦自持坐事輸
作京師尋放歸鄉十三年春丞相胡惟庸等誅上特賜
手勅起為禮部侍郎未幾命署吏部尚書事以疾乞致
仕許之已而上思其老成宿學遣使以國子司業起之
一見歡甚賜以鞍馬居位未十日遽得疾猶強坐訓諸
生疾革祭酒李敬問所欲言崧曰天子遣崧教國子將
責以成功而遽死乎無一語及家事卒年六十一上重
惜之親為文以祭之曰惟爾有學有行發譽儒林朕嘉
爾能屢常擢用邇者遣使召爾司業成均簡在朕心期
於成效夫何不數日間遽然而逝朕甚悼焉已令有司
備禮殯殮靈車歸葬特以牲醴致祭崧博學有志行家
素貧及貴未嘗增置産業居官十歲不以妻子相隨清
苦如布衣時其為北平按察副使攜一童往至則遣還
每夜孤燈一榻讀書不輟至五更則衣冠起坐待旦值
北平兵革之後招徠逋逃慰安反側惟務寬厚以存大
體尤慎刑威之用遇小人憸狡輒先事防制温顔巽詞
而見者凜然及致仕而歸益自謙下問學之功老而彌
篤與人言未嘗及官政歲歉其姻族之人不能自養者
輙周給之崧&KR2348;歴中外尤以文學受知於上其為文雅
粹為詩有唐人風韻所著有北平八府志東遊錄嶺南
錄及詩文十八卷蔵於家又有職方集行於世
侍郎陳思道
陳思道字執中浙江山陰人父谷深居鑑湖濱且耕且
讀教授鄉之子弟生四子思道最幼負竒氣穎悟出倫
日記數千言見者每以公輔竒之及對人言曰吾必為
吾父償書債洪武三年開科取士遂領鄉薦登乙丑進
士授刑部主事執法不回二十年朝廷知其賢驟銓兵
部右侍郎益勵風節雖至戚信友不敢干以私繇是名
譽日彰寵遇日盛二十一年轉禮部左侍郎二十二年
三疏乞歸養家居不植生業儼然居官之日郡邑長令
非有劇政造廬請議不得一見與鄉人則恂恂且善屬
詩文時推正直有行義必以為稱首云
侍郎張衡
張衡字子平江西萬安人洪武乙丑進士授禮科給事
中疏奏剴切二十年擢禮部右侍郎有才幹二十二年
轉左侍郎奏定洪武禮制定式會歲行郊祀選百官行
最者十三人登壇分獻衡與焉太祖屢嘉其清慎以其
事載大誥每宣召輙呼為瘦張而不名二十二年九月
諭衡同左都御史詹徽等曰有司供宴擾民今後支與
官鈔布政司一千貫以下令詳議以聞十月衡等奏行
遵守凡遇正旦聖節冬至分宴錢於本處官錢内支給
無府州縣都司衛所移附近有司關用每節布政司一
千貫在城都司衛所附郭大小衙門官吏師生耆民俱
赴本司筵宴府有都司七百貫以下各有差州有衛五
百貫縣有衛四百貫以下有差無有司衛四百貫所一
百五十貫後又議有司官朝覲每員給盤費鈔一百貫
在任歲支柴炭鈔五十貫又定引錢為堂食費未幾以
言事忤旨卒於官
侍郎凌漢
凌漢字斗南河南開封人洪武十七年以舉秀才擢司
經局正字未幾出知會稽以事逮繫浙江按察司獄上
知漢無罪獄為按察使陶晟所淹命械晟還釋漢與俱
來既至拜監察御史巡按陜西奏陜西民病數事二十
一年又以不受私遺陞右副都御史尋陞右都御史時
詹徽為左都御史論議數不合每面折徽徽銜之奏遣
按事蘇松還朝以失職為監察御史桂滿所劾左遷刑
部侍郎二十四年命署吏部數月改禮部右侍郎又數
月上以漢年老令歸鄉里漢叩頭曰臣願生居京都死
葬京土上許之命居於私第
侍郎黃觀
黃觀字伯瀾池州貴池人父贅於邑城許氏生觀遂從
母家姓明尚書補邑諸生受業於元翰林待制黃哻哻
死王事觀益砥礪以忠義自許洪武甲子貢入太學是
歲領鄉薦罹外艱起復仍入監造詣日益深同舍推服
嘗繪父母墓為圖攜以自隨閱之淚輙下辛未會試廷
試皆第一拜翰林院修撰日侍御前敷奏明爽上甚愛
重每賜顧問命編寫省貪等錄上以其有政事才凡法
司諸榜文令觀撰成即書之又令清理軍職貼黃兼管
註銷諸司案牘侍東宫講論累遷尚寶司卿禮部右侍
郎乃奏復其姓會更官制進本部侍中壬午五月往上
游諸郡徵兵至安慶聞内難已平慟哭謂人曰吾妻素
有志節必不肯受辱明日家僮自京逃來言將執家屬
夫人翁氏出通濟門先擠二女於河即自沈焉觀遂招
魂葬之江上舟次李陽河乃朝服東向再拜於羅刹磯
湍急處紿舟人奮棹佯為溲解投水死時年三十九都
察院右都御史陳瑛言觀及周是修等不順天命請加
追僇文皇帝曰彼食其祿自盡其心爾竟不問永樂末
詔觀親黨有編伍者皆釋之
侍郎陳性善
陳性善名復初以字行浙江山陰人洪武中以春秋魁
鄉試丁丑會試列名上第臚唱時上見其凝重屬目久
之謂侍臣曰向唱名陳性善者君子人也授行人司副
已而改翰林院檢討初誠意伯劉基卒上遣御史李鐸
往取其遺書基子璉即出觀象玩占於石室中鐸詣闕
上之上簡精楷書者數人入便殿繙錄性善預焉上天
威嚴重進見者皆惶汗甚或掣肘不成一字惟性善動
止安雅既竣書法端妍上嘉悦命賜以酒是時威譴叵
測性善淹畱竟日家人以為必死既出莫不大驚久之
超拜禮部左侍郎薦達流人薛正言輩前雲南右布政
使韓宜可方隸謫籍亦以性善言起為副都御史自建
文君在東宫時己熟性善名及即位一日退朝獨畱性
善賜之坐問以治天下之要且使書於紙以是性善感
知遇盡所欲言朝廷悉從之然施行未竟輙為權奸所
攻性善朝見曰陛下不以臣愚猥承顧問臣既僭塵上
聽許臣必行今而詔書云然所謂為法自戾陛下無以
信天下矣未幾成廟入靖内難上命性善監李景隆軍
大戰白溝河敗績性善與大理寺丞彭與明欽天監副
劉伯元指揮王賚等皆被執以去文廟悉縱遣之性善
朝服躍馬入於河以死内難平詔加追戮徙其家屬於
邊後悉赦還
侍郎董倫
董倫字安常故山東恩縣人世居燕之宛平自處山林
間布褐藜藿己懷憂世之志學者多從之遊以所居貝
州因稱貝州先生元末徵辟不出世高其行國初擢用
單縣儒士張以寧以倫薦徵為春坊贊善大夫賜冠帶
事懿文皇太子陳說多長厚語太祖高皇帝聞善之繇
右春坊右贊善陞左春坊大學士賜文綺六疋鈔五十
錠會東宫宴駕二十五年出為河南左參議盡心民事
名其退食思政之堂曰後樂方孝孺為之記嘗草封事
數千言無一不當上心者又上書薦肇州吏目諸葛伯
衡太祖遽擢為陜西右參議三十年以詿誤免官典教
滇南東宫憐其老賜以白金若干鎰倫行至成都蜀獻
王深寵之賦詩八章以道行至滇凡作養成就用夏變
夷漸摩膏煦皆出於仁義道德故雖蠻童夷竪皆知向
方建文帝即位眷念東宫舊臣屢詢及之左右亦多言
倫可用召至京師慰勞備至拜嘉議大夫禮部右侍郎
兼翰林院學士與方孝孺同入内閣侍經筵御書怡老
堂及髹几玉鳩杖各一賜之初監察御史解縉以權臣
讐嫉譖之謫河州衛吏縉與倫書祈援歲餘倫為之言
乃召縉還以為翰林待詔其汲引人才類如此倫為人
質直敦厚富文學為時所重建文間屢懇言當務親睦
不聽文皇即位時倫年八十餘有旨令致仕出京悒悒
成疾數日卒
侍郎宋禮
宋禮字大本河南永寧縣人幼穎悟知讀書稍長益有
志於學期將以自見繇是鄉校以明經充貢禮部補太
學生以才能選者皆待以不次歲庚午遂擢山西僉事
持法嚴峻鋤奸剔蠧無少貸郡縣百司素貪戾為掊尅
者皆側足屏息相戒莫敢犯禮於善惡之數苗薅髮櫛
無所私三晉之間率皆想望其風采以有所庇依癸酉
以考滿上天官改除戶部山西司主事遂日治簿書會
計之務惟允愈益有聲己卯復除為陜西按察司僉事
其施於政者皆如在山西時而關右所仰望倚頼之者
亦若三晉之民焉未幾復入為刑部員外郎值成祖即
位之初命署禮部事是時詔勅號令封拜朝覲會同宴
饗賞賚之事皆出禮官禮酬對捷給咸克稱旨遂擢禮
部右侍郎踰月轉左永樂三年陞工部尚書
侍郎楊砥
楊砥字大用山西澤州人洪武甲戌進士授行人司右
司副上疏言漢揚䧺仕莽為大夫劇秦美新之論取譏
萬世董仲舒三策及正誼明道之言足以扶翼世教今
孔子廟從祀有䧺而無仲舒臣愚以為退䧺進仲舒庶
合萬世公論太祖高皇帝從之陞湖廣左參議建文時
遣李景隆等攻圍北平城砥上言帝堯之德始於親九
族今當務惇睦不宜加兵自翦其附枝附枝盡而根本
蹷矣為齊黃輩所忌斥罷之成祖即位起為鴻臚寺卿
喪父廬墓側者三年服闋陞禮部左侍郎坐巡河渠失
職降工部主事改禮部永樂十年命簡閱北京郡縣馬
陞太僕寺卿明年兼苑馬寺卿砥率勵僚屬凡孳牧之
法與民之利病悉條奏行之馬大蕃息母喪賜鈔千錠
命護喪歸葬哀毁致疾未至家而卒上悼惜之遣官賜
祭砥剛介勤敏居官有操其孝行尤為人所稱
侍郎王彰
王彰字文明河南鄭州人初為太學生奉命往山東催
糧益兵儲同行者受賄慢事彰數讓之不從竟坐賄敗
彰遂以廉勤知名擢為吏部源士踰年革源士改給事
中陞都給事中再陞刑部員外郎遂陞山西布政司參
政永樂五年召拜禮部右侍郎時四方萬國奉玉帛重
譯以朝覲賓貢者肩背相望於京師賞賚燕享無虚日
與尚書鄭公賜同德恊恭奉職惟謹明年以父喪去服
闋改戸部右侍郎奉命祀西嶽還言陜州及新安民有
鬻男女償負租者遂下詔蠲所負租官為贖還所鬻改
都察院右副都御史從車駕巡狩北京時其母年八十
特命歸省且諭之曰君子守官不忘親居家不忘君凡
所過民之安否吏之賢不肖汝宜用意歸悉以聞既還
奏上嘉悦陞右都御史明年復命省母是歲河南水災
民多流亡而長吏不恤遂奏黜其貪尅百餘人罷不急
之徵十餘事招復流民發廪賑貸多所濟活遇惡必去
強寇敚道路及妖尼煽惑為亂悉捕誅之彰為人恂恂
而謙恭莊重人莫敢千以私但用法過刻其母屢以為
言彰不能改時劉觀為左都御史人云彰公而不恕觀
私而不刻衆以為確論
侍郎儀智
儀智高密人温重端慤繇教官歴高郵知州寶慶知府
所至寬厚得民陞通政司右通政兼左春坊中允數月
陞湖廣布政使簡易凝重得藩臣體後坐累被謫湖廣
都指揮使龔忠入見上問湖湘間老儒宜有存者對曰
臣愚不能盡識以臣所識儀智固老儒也然坐小累斥
矣即日召之既至以為禮部左侍郎遇事是是非非不
肯附會嘗正旦日食上命禮部尚書吕震議免賀禮震
心以為宜賀智力為震言不可毋貽後悔上聞智言曰
是朕心也竟免賀上命吏部翰林院簡求老儒授皇太
孫經同以智薦上喜曰得之智侍皇太孫數年啓迪匡
益克盡其誠年八十乞致仕賜勅奬諭遣歸以永樂十
九年四月卒洪熙元年上思先朝舊勞贈太子少師諡
文簡
侍郎吾紳
吾紳字叔縉浙江衢州人擢永樂甲申進士選為庶吉
士入翰林讀書因同列言理刑事成祖聞之遂俱擢刑
部主事治獄寬平有名尋陞郎中超拜禮部右侍郎上
謂尚書吕震曰吾紳出自翰林可佐卿典禮矣既而為
震所擠出為廣東右參政尋復職改南京刑部奉命考
察兩廣福建方面官有參政素貪墨結權要且以紳為
故僚友紳竟黜之時稱其公還朝復禮部卒於官紳性
率直於人短長無所較視榮辱若不以介意初拜侍郎
時衣冠畢賀而一室蕭然了無供具有誚之曰拜官不
祀先會客乎紳笑唯而已
侍郎郭敦
郭敦字仲厚山東堂邑人洪武中以太學生擢戸部主
事歲餘陞衢州府知府咨訪民隠革弊興利郡俗貧死
不能葬皆焚屍棄江敦相郊外得隙地百餘畝榜曰義
阡令葬貧者又為條約教民患難相助民利賴之禁止
淫祠同官有私取民財敦雖不面斥而義形於色其人
悔謝改過亦改容待之屬邑吏皆争自濯磨敦舍内蠶
箔嘗有叢絲類織成鞶帶修廣合度郡人謂其仁政之
應在衢七年操守甚嚴一志愛民永樂初坐累徵入京
師耆老數十人伏闕乞留不可皆涕泣去後廷臣有薦
敦廉正不阿以為監察御史尋陞河南布政司左參政
無幾調陜西以公務留京師成祖皇帝聞敦有大臣體
召見陞禮部右侍郎兼太僕寺卿洪熙中進戶部左侍
郎兼詹事府少詹事宣德二年陞戸部尚書陜西旱民
困命隆平侯張信及敦往撫之敦至悉革宿弊奏請蠲
逋負賑貧乏實邊儲考黜貪吏罷不急之務凡十數事
上悉從之歲餘召還敦忘身愛國知無不言及得疾上
聞之命御醫往視竟卒年六十有二上悼惜之賜祭命
有司治葬敦性純厚事親孝閨門肅然於人不苟合公
暇手不釋卷冰蘖之操無遜古人雖位列六卿而泊然
布素身沒之後家無餘貲
侍郎鄒師顔
鄒師顔湖廣宜都縣人洪武間以國子生擢兵部主事
陞工部員外郎又陞江西布政司左參政永樂初坐事
陞監察御史後陞大理寺丞仁宗皇帝嗣位陞禮部右
侍郎未幾告歸省墓既還至通州病疽卒訃聞遣官賜
祭令有司治葬行在禮部尚書吕震言師顔家貧不能
歸喪上曰朕聞其人清慎其卒可惜遂命給官舟載歸
因謂左右臣曰為官而貧可嘉今豈獨鄒師顔但朕未
悉知耳自今京官終於位者皆倣此例師顔小心謹畏
廉介自持蒞事周密人不敢干以私而議者頗譏其近
刻云
侍郎張瑛
張瑛字子玉順德府邢臺縣人洪武丙子鄉舉授陜西
寧州訓導調武德衛再調宿遷縣永樂戊子秩滿九載
特擢吏科給事中宣宗皇帝時為皇太孫始親學遴選
儒臣俾司伴讀瑛與焉仁宗皇帝踐祚陞春坊中允未
幾陞諭德尋改洗馬宣宗皇帝繼統之初錄瑛舊勞陞
行在禮部右侍郎宣德改元遷左侍郎兼華蓋殿大學
士入與内閣機務丁未陞尚書仍兼職預修成祖仁宗
皇帝實錄為總裁官既而調南京禮部甲寅丁外艱詔
復起之賜御製詩十餘軸楮萬緡年六十有二卒訃聞
遣官葬祭瑛儀觀魁梧持己莊重剔歴兩京無所建白
文章政事皆非所長云
侍郎李嘉
李嘉字允堅宛平縣人初事成祖文皇帝於藩邸為奉
祀所禮生丁父憂哀毁動人終喪不飲酒食肉而盡誠
養母文皇帝靖内難預效守城勞初授鴻臚寺序班陞
通政司參議後坐累左遷鴻臚寺丞仁宗皇帝臨御陞
左通政又坐累左遷未行宣宗皇帝嗣大統復通政使
改北京工部侍郎又改禮部侍郎嘉雖老日勉強職事未
嘗少閒再歲以疾聞賜勅命致仕數月卒年七十遣官
賜祭命有司治喪葬嘉持身端謹一介不苟取予治家
整肅教子孫必務學然胸中狹隘蒞事瑣碎無大臣體
侍郎李琦
李琦真定府元氏縣人洪武末年以文學授滄州訓導
坐事謫戍雲南革除中以經明行修再薦擢監察御史
尋遷大理寺副復坐事謫雲南永樂元年上書陳情召
試御史會交南侵廣西地命琦往琦以書喻援引趙佗
吕嘉逆順禍福之理并道路遼遠炎涼俱不足恃凛然
可懼安南感悟遂歸侵地還奏稱旨實授廣西道監察
御史宣德元年陞行在禮部右侍郎後占城與安南交
惡復命琦往喻之兩國遂和自是西洋諸番有事悉令
往焉所至無不款服四年改湖廣布政使琦簡易有識量
而善談論故數奉使遠夷及在湖廣政譽靡聞以朝覲
至京吏部言其老不任事遂令致仕
侍郎蔣驥
蔣驥字良夫浙江錢塘人第洪武庚辰進士擢行人永
樂初詔文學之臣纂修高廟實錄驥預焉書成陞翰林
檢討修永樂大典為副總裁前翰林學士解公縉出為
交趾參議以事逮獄坐連累拘幽者十餘載中扃坦然
以書史自娛未始有幾微怨懟仁宗即位宥復前官踰
月陞左春坊左司直郎宣宗嗣統之初以宫僚恩遷翰
林院侍講宣德紀元奉命祀東鎮洎大禹南宋諸帝陵
歸朝與修兩朝實錄書成賜白金文綺陞侍講學士尋
陞禮部右侍郎視事幾二旬得疾遽卒遣官賜祭命有
司治葬驥天性孝友嘗迎父就養京師朝夕起居侍養
備至兄弟三人友愛無間言素善筆札奉命書烈女傳
特被褒賞禮部會試兩為同考試官時推其公為人美
丰儀善談論尤喜客所居軒楹清曠几席整潔佳花異
卉雜植前後客來詠歌觴酌歡如也其雅懷灑落蓋如
此年五十有三所為詩文總六卷前後所錄多手筆云
侍郎章敞
章敞字尚文浙江會稽人永樂癸未領鄉書首薦明年
登進士選入翰林為庶吉士與修永樂大典授刑部主
事時西山有劫盜詔捕之急捕者掩執行路數百人以
聞命刑部覆訊之敞辨其枉惟一人實盜以故陞本部
員外郎尋遷郎中起復改吏部宣德庚戌擢行在禮部
右侍郎奉詔往安南命黎利權署國事暨宣詔利遣人
白相見禮敞語之曰吾奉詔命至爾蓋小國一酋長能
盡禮於使者即所以尊敬朝廷何以白為利聞即趨拜
坐於下令所親給侍左右數為巧媚辭欲眩以聲色敞
正色待之終不為動及還餽贐珍異一無所受利死復
奉命令利子麟權署國事却所贐如初英宗嗣位之初
平陽王復封畱王以故護衛官軍田廬為請敞受命往
理之至則較其軍數量以田廬與之餘給於民還奏上
嘉之未幾遷左侍郎敞蒞政思慮精審防範周密以國
家統理天下既久典禮品式有因革輕重之殊事或隨
時損益有先後矛盾之異而吏胥亦稍緣此為奸於是
白尚書胡公濙取國初至今凡所行條格集記之付四
司使得參酌而行事獲適宜奸弊頓革嘗有黠吏嗜酒
怠事且增損公牘即寘於法羣吏自是悚息不敢為非
太醫院每舉醫者人往往假以復怨及徵至多不諳醫
敞察知之遂偕尚書奏革其弊比歲僧道歲給度牒輒
以千計乃與尚書請依洪武例三歲一給凡僧道出家
及舉為僧道官者止於所居封内不容越籍冒濫四夷
貢使日給廪餼庖人每侵尅之敞聞之曰小人為口腹
計而使朝廷薄柔遠人之禮可不禁乎即令有司具日
給之數付通事者或給不如數乃從而督治自是遠人
以為朝廷待之加厚焉正統丁巳卒年六十二上嗟悼
之遣官諭祭命有司營葬事敞在禮部時尚書胡濙政
尚寬大敞以嚴肅佐之於吏欺雖小不恕遇事不肯媕
阿依隨士林多服其剛毅云
侍郎王士嘉
王士嘉字道亨山東武城縣人永樂初繇監生擢山陰
知縣在任有廉明之稱尋陞陜西按察司僉事未幾改
工部員外郎久之陞北京工部郎中宣德七年陞陜西
右參政所至清譽著聞正統元年召為禮部右侍郎七
年以老致仕卒年八十七訃聞遣官諭祭士嘉儀觀魁
偉性度開爽為人狷介不苟歴仕五十餘年家無餘貲
士林高其行子平登進士為翰林檢討陞河南按察司
副使怒撻教官反為所屈疽發背面卒士嘉知玉性剛
躁乃居近侍恒以為憂及聞外補喜曰吾家無累矣工
部尚書吳中同學友也士嘉薄其不慎名檢中每見之
不覺自失焉
禮部志稿卷五十五
