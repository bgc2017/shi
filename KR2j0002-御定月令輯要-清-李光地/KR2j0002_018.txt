欽定四庫全書
御定月令輯要卷十八
十月令
天道
月卦坤(增易坤上六龍戰于野集解侯果曰坤十月卦也乾位西北又當十月隂窮扵亥窮陰薄陽所)
(以戰也干寳曰隂在上六十月之時也爻終於西而卦成扵乾乾體純剛不堪隂盛故曰龍戰)
陽月(原詩曰歸曰歸歲亦陽止箋十月為陽時坤用事嫌扵無陽故以名此月為陽爾雅十月為陽疏十)
(月得癸則曰極陽)
定中(原詩定之方中作扵楚宫集𫝊定北方之宿營室星也此星昏而正中夏正十月也扵是時可以營)
(制宫室故謂之營室國語營定之中土功其始註定謂之營室謂建亥小雪之中定星昏正扵午土功可以始)
(也)
日在尾(原禮孟冬之月日在尾集說尾宿在寅析木之次)
中星(原禮昏危中旦七星中淮南子註危北方玄武之宿七星南方朱鳥之宿)
律中應鍾(原禮律中應鍾集說應鍾亥律長四寸二十七分寸之二十史記律書十月也律中應鍾)
(應鍾者陽氣之應不用事也淮南子應鍾之數四十二主十月上生蕤賓白虎通十月謂之應鍾何鍾動也言)
(萬物應陽而動下蔵也)
虹蔵不見(原禮虹蔵不見四時氣候蔵伏也隂陽氣交而成虹此時隂陽極乎辨故虹伏虹非有質)
(而曰蔵者亦言其氣之下伏爾)
盛德在水(原禮先立冬三日太史謁之天子曰某日立冬盛德在水天子乃齊)
閉塞成冬(原禮天氣上騰地氣下降天地不通閉塞而成冬)
時有飬夜(原夏小正時有飬夜𫝊飬長也)
織女北向(原夏小正織女正北鄉則旦)
南門見(原夏小正初昏南門見𫝊南門者星名也及此再見矣)
天道在西北(增左𫝊襄公十八年十二月楚師伐鄭晉人聞有楚師董叔曰天道多在西北南師)
(不時必無功註歲在豕韋月又建亥故曰多在西北不時謂觸歲月疏豕韋一名娵訾當亥之次也周十二月)
(夏之十月其月又建亥故曰多在西北)
盈數(增左𫝊鄭伯自櫟入公父定叔出奔衛三年而復之使以十月八曰良月也就盈數焉疏易云天一)
(地二天三地四天五地六天七地八天九地十是數滿扵十也)
大章(增史記天官書大淵獻歲歲隂在亥星居辰以十月與角亢辰出曰大章蒼蒼然星若躍而隂出旦)
(是謂正平起師旅其率必武其國有德將有四海其失次有應見婁)
外黑内赤(增史記封禪書張蒼以為漢乃水德之始故河決金堤其符也年始冬十月色外黑内赤)
(註十月隂氣在外黑陽氣尚伏在地故内赤)
招搖指亥(原淮南子孟冬之月招搖指亥增晉書樂志十月之辰謂為亥亥者劾也言時隂氣劾殺)
(萬物也)
孟冬(原古詩玉衡指孟冬衆星何歴歴白露沾野草時節忽復易增張衡西京賦孟冬作隂寒風肅殺雨)
(雪飄颻冰霜慘烈魏武帝步出夏門行孟冬十月北風裴回天氣肅清繁霜霏霏鵾鷄晨鳴鴻鴈南飛蟄鳥潛)
(蔵熊羆窟棲錢鏄停置農收積場逆旅整設以通商賈幸甚至哉歌以詠志)
羣隂畢升(增庾倏冰井賦孟冬之月羣隂畢升霜雪紛其交淪流波結而成凌啟南墉之重隩將却)
(熱以蔵冰)
上冬(原梁元帝纂要十月孟冬曰上冬亦曰暢月)
乾坤合居(增周易集解乾以君之荀爽曰謂建亥之月乾坤合居君臣位得也)
顓帝歷首(增漢上易解連山首艮者八風始於不周實居西北之方七宿之次是為東壁營室扵辰)
(為亥扵律為應鍾扵時為立冬此顓帝之歷所以首十月也)
小春(增歲時事要十月天時和暖似春花木重花故曰小春歐陽修詞十月小春梅蘂綻)
液雨(增歲時事要十月内雨謂之液雨百蟲飲此而蔵蟄俗呼為藥水)
熱如六七月(增岳陽風土記岳州地極熱十月猶單衣或搖扇蛙鳴似夏鳥鳴似春濃雲疎星震)
(雷暴雨如中州六七月間)
節序
立冬(增淮南子霜降加十五日斗指□通之維則立冬音比南吕孝經緯霜降後斗指西北維為立冬三)
(禮義宗十月立冬為節者冬終也立冬之時萬物終成因為節名)
小雪(增准南子立冬加十五日斗指亥則小雪音比無射三禮義宗十月小雪為中者氣敘轉寒雨變成)
(雪故以小雪為中)
迎冬北郊(增後漢書祭祀志立冬之日迎冬扵北郊祭黑帝元冥車旗服飾皆黑歌元冥八佾舞育)
(命之舞)
迎冬樂(增皇覧自秋分數四十六日則天子迎冬扵北堂距邦六里堂高六尺堂階六等黑稅六乘旗)
(旄尚黑田車載甲鐵鍪號曰助天誅唱之以羽舞之以干戈此迎冬之樂也)
乾王(增京房易占立冬乾王不周風用事人君當興邊兵治城郭行刑斷獄訟繕宫殿周易集解戰乎乾)
(崔憬曰立冬則乾王而隂陽相薄)
析木之次(增月令章句自尾四度至斗六度謂之析木之次立冬小雪居之燕之分野)
樂用柷敔(增樂緯乾主立冬樂用柷敔)
讀時令(增南史齊武帝紀永明六年冬十月庚申立冬初臨太極殿讀時令)
亥日祀(增唐書禮樂志立冬後亥日祀司中司命司人司祿)
寒冰(增周易集解乾為寒為冰崔憬曰乾主立冬已後冬至已前故為寒為冰也)
賜披襖(原中華古今註漢文帝以立冬日賜宫侍承恩者及百官披襖子多以五色繡羅為之或以錦)
(為之始有其名)
溫帽(原中華古今註大帽子本巖叟野服也至魏文帝詔百官常以立冬日貴賤通戴謂之温帽)
千重襪(增清異錄唐制立冬日進千重襪其法以羅帛十餘層錦夾絡之)
三素雲(增雲笈七籖立冬清旦西南望有綠紫青雲者是上清真人帝君皇祖三素雲也)
定僊籙(增雲笈七籖立冬之日日中時陽臺真人會諸僊官玉女定新得道始入僊籙之人)
風信(增田家雜占立冬前後起西北風謂之立冬信)
雷陽臘祭(增通考雷陽人以立冬後己酉日為臘先祭其先後宴親故)
夏侯湛苦寒謠(增惟立冬之初夜天慘懔以降寒霜皚皚以被庭冰溏頽扵井榦草摵摵以疎)
(葉木蕭蕭以零殘松隕葉扵翠條竹摧柯扵綠竿)
徐鉉和蕭郎中小雪日詩(增征西府裏日西斜獨試新爐自煮茶籬菊盡來低覆水)
(塞鴻飛去遠連霞寂寥小雪閑中過斑駁輕霜髩上加筭得流年無奈處莫將詩句祝蒼華)
張登小雪日戲題絕句(增甲子徒推小雪天刺梧猶綠槿花然融和長飬無時歇却是)
(炎洲雨露偏)
日次
初一日
始朝賀(增史記始皇紀始皇推終始五德之𫝊以為周得火德秦代周德從所不勝方今水德之始改)
(年始朝賀皆自十月朔衣服旄旌節旗皆上黑更名河曰德水以為水德之始)
行飬老禮(增後漢書明帝紀永平二年十月壬子幸辟雍初行飬老禮詔曰閒暮春吉辰初行大射)
(令月元日復踐辟雍尊事三老兄事五更註東觀記曰十月元日)
登金路(增後漢書馬融廣成頌乘輿乃以十月之陽朔登扵疏鏤之金路註陽朔十月朔也疏鏤謂雕)
(鏤也)
饗會如元正(增晉書禮儀志漢以高帝十月定秦且為歲首至武帝雖改用夏正然每月朔朝至)
(扵十月朔猶常饗會如元正儀高適同羣公十月朝宴李太守宅詩良牧徵高賞褰帷問考槃歲時當正月甲)
(子入初寒)
黍臛(原荆楚歲時記十月朔日黍臛俗謂之秦歲首注今北人此日設麻羹豆飯當為其始熟嘗新耳禰)
(衡别𫝊云十月朝黃祖在艨艟上會設黍臛是也)
賜几杖(增通鑑魏文帝黃初二年十月己亥公卿朝朔旦并引楊彪待以客禮賜延年椐杖馮几)
制舉試詩賦(增唐六典天寳十三載十月一日御勤政樓四科舉人問策外更試詩賦各一道制)
(舉試詩自此始)
收租(增宋史食貨志江南两浙荆湖廣南福建土多秔稻須霜降成實自十月一日始收租)
給錢收飬(增宋史食貨志熙寕二年京師雪寒詔老幼貧疾無依丐者聽扵四福田院額外給錢收)
(飬至春稍暖則止九年韓絳言河東地寒乞自十月一日起支至次年二月終止從之)
賜時服(增燕翼貽謀錄前代賜時服惟將相翰林學士至諸軍大校而止建隆三年太祖皇帝謂宰相)
(曰時服不賜百官甚無謂也宜并賜之乃以冬十月朔賜文武常參官時服自後遂為定制)
作重九(增蘇軾十月初吉菊始開乃與客作重九詩今日我重九誰謂秋冬交黃花與我期草中實後)
(彫注海南氣候不常有月即中秋有菊即重陽)
朝饗陵墓(增東京夢華錄十月一日士庶皆出城饗墳禁中車馬朝陵亦如寒食節家禮集要韓魏)
(公以十月一日墓祭)
賜紅錦袍(增玉海康定元年十月朔翰林學士賜對衣紅錦袍)
牛接角(原神隠田家以糯糍糕安牛角上謂之牛接角仍以桑葉包糕餵牛以報一年之力其日撤放)
(不收又送糕扵親隣名曰慶牛)
歲臘(增道經道家以十月一日為民歲臘三萬六千神煞其日可謝罪祈求延年益夀)
杜甫十月一日詩(原有㢓非全歇為冬亦不難夜郎溪日暖白帝峽風寒蒸裏如千室焦糖)
(幸一柈兹辰南國重舊俗自相歡)
王建温泉宫行(增十月一日天子來青繩御路無塵埃宫前内裏湯各别每箇白玉芙蓉開朝)
(元閣向山上起城繞青山龍暖水夜開金殿看星河宫女知更月眀裏)
初二日
幸太清觀(增玉海建隆三年十月二日丙戌幸太清觀)
塗渤表貢(增玉海慶歷八年十月二日南蕃塗渤國遣使奉表貢佛金骨真珠犀牛角象齒)
後苑觀稻(增玉海元豐二年十月二日後苑觀稻)
蘇軾十月二日初到惠州詩(增彷彿曾遊豈夢中欣然雞犬識新豐吏民驚怪坐)
(何事父老相攜迎此翁蘇武豈知還漠北管寕自欲老遼東嶺南萬戸皆春色會有幽人客寓公)
初三日
銅儀成(增唐會要開元十三年十月三日癸丑新造銅儀成置扵武成殿前以示百官)
奉天書(增山堂考索宋真宗大中祥符五年十月三日奉天書扵朝元殿恭謝上皇大帝聖祖配位在)
(東太祖太宗在西)
觀山居圖(增玉海咸平六年十月三日己未對輔臣龍圖閣觀种放山居圖注放别業在終南林泉)
(幽勝帝命畫工圖之)
龍聚日(原道經十月三日四海三元龍王奏水府曰龍聚日)
初四日
順時耀武(增玉海唐武德元年十月四日詔殺氣方嚴宜順天時耀威武可大集諸軍朕將臨校閱)
進御筆(增玉海元祐六年十月四日三省進神宗御筆七十五策)
初五日
奉蔵禮神玉(增宋仁宗實錄皇祐二年十月五日詔禮神玉令少府擇寬潔之室奉蔵)
祀土德(增玉海太平興國八年十月五日祀土德扵黃帝壇圭幣牢具如大祠)
初祖西歸(增𫝊燈錄師以化緣已畢𫝊法得人端坐而逝即後魏孝明帝太和十九年丙辰歲十月)
(五日也葬熊耳山起塔扵定林寺後三歲魏宋雲奉使西域遇師扵蔥嶺見手攜隻履翩翩獨逝雲問師何往)
(曰西天去)
建生大會齋(增雲笈七籖十月五日名建生大會齋三官考覈功過依日齋戒可祈景福)
初六日
注生籍(增道經十月六日天曹諸司五嶽五帝注生籍日)
初七日
乾明節(原宋史禮志太宗以十月七日為乾明節復改為夀寕節增玉海雍熙四年十月丙申乾明節)
(羣臣上夀)
初八日
木連理(增唐會要貞觀十八年十月八日山南獻木連理交錯玲瓏有同羅目一丈之餘并枝者二十)
(餘所司徒長孫無忌曰自頃嘉祥雜遝陛下推而不居遂令史臣閣筆無以示後因相率拜賀帝曰瑞應之來)
(朕當苦心勞力以答天地何煩致賀)
白雪歌(增玉海顯慶三年十月八日吕才以御製雪詩為白雪歌)
賞稻(增玉海景祐二年十月八日召近臣後苑觀稼殿賞稻賜酒三行)
神僧預座(增法苑珠林宋路昭太后大明四年造普賢菩薩乘寳轝白象安扵中興禪房因設講扵)
(寺其年十月八日齋畢解座會僧二百人扵時寺宇始搆帝輦蹕臨幸旬必數四僧徒勤整禁衛嚴肅忽有一)
(僧預扵座次風貎秀舉闔堂驚矚忽不復見列筵同覩識其神人矣)
初九日
進列象拱極圖(增玉海至和元年十月九日庚子處州祥符宫言道士洞淵大師李思聰撰集)
(到璇霄列象拱極圖几三而進納詔思聰特與進妙元先生名號)
靈芝生(增玉海紹興二十五年十月九日周麟之言太廟生靈芝九莖連葉宜製華旗繪靈芝之形以)
(章偉績奏可)
韓維湖上十月九日詩(增斷橋孤嶼寒光外短檝輕舟斜照中未必江湖能勝此野棠)
(梨葉赤如楓)
初十日
慶成節(增舊唐書文宗紀太和七年十月壬辰上降誕日僧徒道士講論扵麟德殿翼日宰相路隨等)
(奏誕日齋會誠資景福臣伏見開元十七年張說源乾曜請以誕日為千秋節内外宴樂以慶昌期頗為得禮)
(上深然之宰臣因請十月十日為慶成節上誕日也從之開成二年又勅慶成節宜令京兆尹准上已重陽例)
(扵曲江會文武大僚)
天寕節(增宋史禮志徽宗以十月十日為天寕節春渚紀間謝石成都人宣和間至京師以相字言人)
(禍福無不竒中者名聞九重上皇因書一朝字令中貴人持往試之石見字以手加額曰朝字離之為十月十)
(日字非此月此日所生之天人當誰書也一座盡驚中貴馳奏翼日召至後苑錫賚甚厚并與補承信郎)
採決明子(增遵生八牋決明子主青肓又療脣口青色十月十日採隂乾百日可服)
十一日
觀刈稻(增玉海天禧二年十月十一日召近臣扵玉宸殿觀刈小香占城稻賜宴安福殿)
書賜否泰卦(增玉海紹興五年十月十一日庚戌右相張浚入見上親書周易否泰卦賜之)
太平盛事(增玉海紹興二十五年十月十一日禮部侍郎王珉等言贑州太平瑞木黎州甘露道州)
(連理木遂寕嘉禾鎮江瑞瓜南安雙蓮嚴信州芝草皆太平盛事請命有司圖状製為華旗從之)
十二日
遊佛迹院(增志林紹聖元年十月十二日與幼子過遊白水巖佛迹院浴扵湯池熱甚其源殆可熟)
(物循山而東少北有懸水百仞山八九折折處輙為潭深者磓石五丈不得其所止雪濺雷怒可喜可畏水涯)
(有巨人迹數十所謂佛迹也暮歸倒行觀山燒火甚俛仰度數谷至江山月出擊汰中流掬弄珠璧到家二鼔)
(復與過飲酒食餘甘煑菜顧影頽然不復甚寐書以付過)
黃雲捧月(增玉海嘉祐四年十月十七日司天言十二日廟中行禮月色皎然有黃雲捧月)
奏捷稱賀(增玉海熙寕六年十月十二日熙河奏捷紫宸殿稱賀上解所服白玉帶賜宰臣)
上夀(增東京夢華錄十月十二日宰執親王宗室百官入内上夀大起居)
任伯雨述懷詩(增元符庚辰歲孟冬十二日任子丞大宗碌碌奉朝籍聖主訪落初聽言勞日)
(昃諫路員有闕求人恐不及誰謂方遴選邂逅首疎逖詔旨忽中授聞命但夕惕)
十三日
諡六祖(增柳宗元曹溪六祖大鑒禪師碑扶風公廉問嶺南三年以佛氏第六祖未有稱號疏閫扵上)
(詔諡大鑒禪師塔曰靈照之塔元和十年十月十三日下尚書祠部符到都府公命部吏告扵其祠幢蓋鐘鼔)
(增山盈谷萬人咸會若聞鬼神)
唐代宗生(增柳氏舊開肅宗吳皇后侍寢不寤吟呼若有痛苦氣不屬者肅宗呼之不解秉燭視之)
(良久乃寤問之后以手按其左脇曰妾夢神人長丈餘介金甲操劍顧謂妾曰帝命吾與汝為子自左脇以劍)
(決而入痛不可忍今未已也肅宗騐之扵燭下刖若有綖而赤者存焉遂以十月十三日生代宗揮麈前錄唐)
(代宗十月十三日天興節見令狐綯集玉海代宗誕日于邵降誕頌曰甲觀畫堂繞樞神光十月良月降生我)
(皇舜膳以甘堯樽以酣誕彌之期旬而有三又唐代宗誕辰有慶雲見常袞賀表曰十月良月遠膺盈數之期)
(後天奉天近和下元之歷從風蕭索抱日縈廻色涵流渚之虹影雜繞樞之電)
河復(增蘇軾河復詩敘熙寕十年秋河決澶淵注鉅野入淮泗自澶魏以北皆絶流而濟楚大被其害彭)
(門城下水二丈八尺七十餘日不退吏民疲于守禦十月十三日澶州大風終日既止而河流一支已復故道)
(聞之喜甚庶幾可塞乎乃作河復詩)
慶成飲福(增玉海皇祐二年十月以大饗慶成十三日賜飲福宴扵集英殿上舉觴屬羣臣畢釂曰)
(與卿等均受其福酒九行罷)
御製昭君墓詩幷序
匈奴梗化邊陲自周秦漢唐無代不有頃朕於春夏親
綂六師破厄魯特噶爾丹於克魯倫河西北復於秋九
月西巡由張家口出塞撫察我邊鄙厄魯特敗殘之衆
降者踵至其頭目來歸者咸與近職開誠示信絕無猜
疑冬十月十三日至歸化城為我兵屯戍之所城南十
餘里土阜突然𫝊為昭君墓即志所云青冢也昔有不
得志於功名或身遭遷謫往往託昭君怨而為詩以寫
其抑鬱則在當日之怨極而悲又不知何如此冢之留
兹土適足為漢譏焉我國家輿圖遠大遐邇諸部落世
世臣屬奔走不暇凡有驅策如臂之使指甘為僕婢而
不辭恒自緬懷前烈敢不愼修思永夫昭君墓何足詠
也因之有感於治理遂成八韻
南北分天地存亾見廟謨含悲辭漢主揮淚赴匈奴目
覩當年冢心懷四海圖葆旌巡遠徼蕃落效馳驅欲笑
和親失還嫌餌術迂(漢賈誼策言用五術以餌匈奴)開誠示異族布化
越荒途漠漠龍沙際寥寥雁塞隅偶吟因有觸意獨與
人殊
十四日
刊正羣書(增唐會要乾封元年十月十四日上以四部羣書𫝊寫訛謬乃詔東臺侍郎趙仁本兼蘭)
(臺侍郎李懷嚴兼東臺舍人張文瓘等集儒學之士刊正然後繕寫)
十五日
下元節(增搜采異聞錄太平興國五年十月下元京城始張燈如上元之日玉海雍熙三年十月庚戌)
(下元節宴輔臣扵樞密使王顯第夜分就賜御製雜言一篇)
上天源錄(增玉海祥符八年十月十五壬辰日知制誥盛度上聖祖皇帝天源錄五卷)
望祭木葉山(增遼史禮志歲十月五京進紙造小衣甲槍刀器械萬副十五日天子與羣臣望祭)
(木葉山用國字書狀并焚之謂之達勒噶喀國語燒也)
校定罪福(原正一修真旨要下元九江水帝十二河源溪谷大神暘谷神王水府靈官同下人間校)
(定罪福)
蘇軾後赤壁賦(原是歲十月之望步自雪堂將歸扵臨臯二客從予過黃泥之坂霜露既降木)
(葉盡脫人影在地仰見明月顧而樂之行歌相答)
蘇軾十月十五日觀月黃樓詩(增中秋天氣未應殊不用紅紗照坐隅山下白)
(雲横匹素水中明月卧浮圖未成短棹還三峽已約輕舟泛五湖為問登臨好風景明年還憶使君無)
十六日
盤古氏生日(增路史荆湖南北以十月十六日為盤古氏生日)
麟見(增玉海唐高宗龍朔三年十月十六日絳州介山麟見)
茅灘大閱(增玉海乾道四年戊子十月十六日甲辰幸茅灘大閱前一日扵教場東列幕宿營皇帝)
(登臺舉黃旗諸軍呼拜者三舉白旗變方陣為避敵之形舉黃旗變圓陣為自環内固之形舉赤旗變銳陣諸)
(軍魚貫斜列為衝敵之形舉青旗變直陣上親御甲胄指授方略歡呼犒賞有加焉上謂王逵曰軍律整肅卿)
(之力也)
寒婆生日(增農政全書十月十六日為寒婆生日晴主冬暖)
天倉開(增遵生八牋十六日天倉開宜入山修道)
十七日
觀五經圖(增玉海咸平五年十月十七日幸龍圖閣觀五經圖賜宴)
建辟雍(增玉海崇寕元年十月十七日戊辰初建辟雍外圓内方為屋一千八百七十二楹宰臣言奉)
(詔天下立學官貢士仍建外學扵王國之南待其歲攷行藝升之太學增上舍二百人内舍六百人處上舍内)
(舍扵太學處外舍扵外學)
十八日
遊棲霞寺(增江總入攝山棲霞寺詩序壬寅年十月十八日入攝山棲霞寺登崖極峭頗暢懷抱)
改造斛斗尺稱(增唐會要大歷十一年十月十八日太府少卿韋光輔奏請改造銅斗斛尺稱)
(等行用)
閱試武藝(增玉海熙寕六年十月十八日親閱軍校兵士試武藝賜銀有差上厲精武事訓肄有法)
(每旬一御後殿程能否而勸沮之不數月兵氣一新)
十九日
天祐節(增宋史禮志寧宗以十月十九日為天祐節)
修洛陽宫室(增玉海開寳八年十月十九日將議巡幸遣王仁珪李仁祚焦繼勲同修洛陽宫室)
嘉禾曲(增玉海乾德四年京兆果州進嘉禾十月十九日和峴請作嘉禾等曲)
會經日(增蔵經十月十九五百羅漢會經日)
二十日
月如望夕(增近異錄宋慶元二年十月二十夜三更後月初出時臨安嘉興两郡人未寢者皆見其)
(團圓如望夕太史奏是為上瑞其地當十年大稔)
配食武成王(增玉海政和三年十月二十日禮部請以南仲召虎方叔吉甫尉繚配食武成王廟)
二十一日
名慈寧宫(增楓&KR1624;小牘紹興九年十月二十一日詔皇太后宫殿名慈寕)
觀指南車(增玉海皇祐五年十月二十一日御延和殿召輔臣觀指南車)
二十二日
八關齋(增支遁八關齋詩序間與何驃騎期當為合八關齋以十月二十二日集同意者在吳縣土山)
(下三日清晨為齋始道士白衣凡二十四人清和肅穆莫不静暢)
會慶節(增宋史禮志孝宗以十月二十二日為會慶節玉海孝宗時陳良祐因會慶節摭唐太宗事百)
(二十條議其當否日曰會慶萬年金鑑錄上之)
宴京畿父老(增玉海皇祐二年十月以大饗慶成二十二日乙亥宴京畿父老百五十人扵錫慶)
(院)
二十三日
授慧印三昧經(增弘明集梁有廣州南海郡人何規以天監十四年十月二十三日採藥扵豫)
(章胡翼山遇一僧手提書一卷授規規開視卷内題名為慧印三昧經)
觀御書碑(增玉海熙寕元年十月二十三日召輔臣觀御書英德殿碑扵迎陽門)
二十四日
封祀玉牒(增宋封祀玉牒文維大中祥符元年歲次戊申十月戊子朔二十四日辛亥有宋嗣天子)
(臣敢昭告扵昊天上帝啟運大同惟宋受命太祖開階功成治定太宗膺圖重熙累盛粤以冲人丕承列聖寅)
(恭奉天憂勞聽政一紀扵兹四隩來暨玄貺殊尤禎符章示儲慶發祥清淨可致時和年豐羣生咸遂爰荷顧)
(懷敢忘繼志僉議大封聿伸昭事躬陟喬嶽對越上元率禮祗肅備物吉蠲以仁守位以孝奉先祈福逮下侑)
(神昭德惠綏黎元懋建皇極天祿無疆靈休允廸萬乘其昌永保純錫)
二十五日
送金像(增江總入攝山棲霞寺詩序甲辰年十月二十五日奉送金像還山限以時務不得恣情淹畱)
天符節(增宋史禮志政和三年以十月二十五日為天符節)
二十六日
冬至麥秀(增西域志天竺國以十月二十六日為冬至冬至則麥秀)
施菩薩戒(增江總入攝山棲霞寺詩序至德元年癸卯十月二十六日又再遊此寺慧布法師施菩)
(薩戒)
禱雨張龍公(增東坡詩話元祐六年十月二十六日禱雨張龍公會景貺履常二歐陽子作詩云)
(夢回聞剝啄誰乎趙陳予景貺拊掌曰句法甚新前人未有此法季默曰有之長官請客吏請客目曰主簿少)
(府我即此語也)
東封禮成(增玉海皇朝祥符元年十月二十六日東封禮成御朝覲壇肆赦少府監所設金雞送山)
(下其竿盤木馬夾耳等物下經度制置使製造)
二十七日
廣獻書路(增玉海咸平四年十月二十七甲子日詔曰國家設廣内石渠之宇訪羽陵汲冢之書廣)
(獻書之路每卷給千錢三百卷以上量才錄用)
進易解(增玉海紹興十五年十月二十七日劉翔進易解)
二十八日
周師東行(原國語昔武王伐殷歲在鶉火月在天駟日在析木之津注歲歲星也鶉火次名謂武王)
(始發師東行時殷之十一月二十八日戊子扵夏為十月是時歲星在張十三度張鶉火也天駟房星也謂戊)
(子日月宿房五度津天漢也析木次名謂戊子日日宿箕七度)
應靈郡(增雲笈七籖至德二年十月二十八日詔曰江油舊壤境帶靈山自狩巴梁屢昭感應眷兹郡)
(邑合有增崇可昇龍州為都督府賜號應靈郡)
二十九日
祠華嶽(增唐會要武德二年十月二十九日甲子親祠華嶽)
翠芳亭觀稻(增宋史禮志咸平四年十月二十九日詔宗室近臣諸帥赴玉宸殿翠芳亭觀稻賜)
(宴仍以稻分賜之)
三十日
顔生卜娠(增北史顔惡頭𫝊惡頭妙扵易筮遊州市觀卜有婦人負囊粟來卜歴七人皆不中而強)
(索其粟惡頭尤之卜者曰君若能中何不為卜惡頭因筮之曰登高臨下水泂泂惟聞人聲不見形婦人曰娠)
(身已七月矣向井上汲水忽聞胎聲故卜惡頭曰吉十月三十日有一男子詣卜者乃驚服曰是顔生耶相與)
(具羊酒謝焉)
佛照光偈(增貴耳錄陳習菴名塤省元父母求子扵佛照光禪師就上寫一偈末後二句云諸佛菩)
(提齊着力只今生箇大男兒此十月三十日書至十二月三十日習菴生父母乞名扵佛照光曰覺老余親見)
(其狀習菴無髭有則去之凡有除目即先夢見住院前身即一尊宿也)
政典
入澤梁(增禮獺祭魚然後虞人入澤梁疏案月令正月獺祭魚獺一歲再祭此獺祭魚謂十月時)
入山林(增禮草木零落然後入山林疏謂十月時案月令季秋草木黃落其零落芟折則在十月也)
玄堂左个(原禮孟冬之月天子居元堂左个注元堂左个北堂西偏也)
命太史(原禮是月也命太史釁龜筴占兆審卦吉凶注周禮龜人上春釁龜謂建寅之月也秦以其歲)
(首使太史釁龜筴與周異矣)
始裘(原禮是月也天子始裘集說周禮季秋獻功裘至此月乃衣之也增唐書李程𫝊德宗季秋出畋有)
(寒色顧左右曰九月猶衫二月而袍不為順時朕欲改月謂何左右稱善程獨曰明皇著月令十月始裘不可)
(改)
謹蓋蔵(原禮命百官謹蓋蔵注謂府庫囷倉有財物)
斂積聚(原禮命司徒循行積聚無有不斂注謂芻禾薪蒸之屬)
命工師(原禮是月也命工師效功陳祭器按度程注霜降而百工休至此物皆成也效功錄見百工所)
(作器物也主扵祭器祭器尊也度謂制大小也程謂器所容也)
大飲烝(原禮是月也大飲烝注十月農功畢天子與其諸侯羣臣飲酒扵大學以正齒位謂之大飲别)
(之扵他其禮亡今天子以燕禮郡國以鄉飲酒禮代之)
祈來年(原禮天子乃祈來年扵天宗注此周禮所謂蜡祭也天宗謂日月星辰也增山堂考索月令孟)
(冬祈扵天宗盧植注云天宗六宗之神李郃謂六宗上不及天下不及地旁不及四方在六合之中)
講武(原禮天子乃命將帥講武習射御角力注為仲冬將大閱簡習之亦因營室主武士也增唐書王綝)
(𫝊武后欲季冬講武有司不時辦遂用明年孟春綝曰按月令孟冬天子命將帥講武習射御角力此乃三時)
(務農一時講武安不忘危之道今孟春講武以隂政犯陽氣害𤼵生之德願陛下不違時令前及孟冬以順天)
(道)
收賦(原禮是月也乃命水虞漁師收水泉池澤之賦註因盛德在水收其稅)
大蜡(增禮天子大蜡八伊耆氏始為蜡蜡也者索也歲十二月合聚萬物而索饗之也註歲十二月周之)
(正數謂建亥之月也)
正齒位(原周禮地官黨正國索鬼神而祭祀則以禮屬民而飲酒扵序以正齒位註國索鬼神而祭祀)
(謂歲十二月大蜡之時建亥之月也正齒位者鄉飲酒義所謂六十者坐五十者立侍六十者三豆七十者四)
(豆八十者五豆九十者六豆是也必正之者為民三時務農將闕扵禮至此農隙而教之尊長飬老見孝悌之)
(道也)
獻民數(原周禮秋官小司寇孟冬祀司民獻民數扵王王拜受之以國用而進退之註司民星名謂軒)
(轅角也小司寇扵祀司民而獻民數扵王重民也進退猶損益也國用民衆則益民寡則損增通典古之為理)
(在周知人數乃均其事役周官有比閭族黨鄉遂之制維持其政綱紀其人孟冬獻民數扵王王拜受之其敬)
(之守之如此其重也)
行飲酒禮(增儀禮鄉飲酒之禮註今郡國十月行此飲酒之禮疏周謂之十二月即夏之十月)
行燕禮(增儀禮燕禮注燕扵路寢相親昵也今辟雍十月行此燕禮)
城諸及防(增春秋莊公二十有九年冬十有二月城諸及防疏諸君邑防臣邑言及别君臣之義)
均利器用(增國語六間應鍾均利器用俾應復也注十月曰應鍾坤六三也言隂應陽用事萬物鍾)
(聚百嘉具備時務均利百官器用程度庶品使皆應其禮復其常也)
火朝覿(增國語單襄公假道扵陳以聘扵楚臾朝覿矣道茀不可行也注火心星也覿見也朝見謂夏)
(正十月晨見扵辰)
成梁(原國語十月成梁增孟子十二月輿梁成注周十二月夏十月可以成輿梁也)
繋牛牧馬(增王居明堂禮孟冬之月命農畢積聚繋牛牧馬)
麟遊靈畤(增司馬相如封禪文濯濯之麟遊彼靈畤孟冬十月君徂郊祀馳我君輿帝以享祉)
官司馬(原淮南子官司馬注冬間講武故官司馬)
秦歲首(原史記高祖紀至霸上注以高祖十月至霸上故因秦以十月為歲首漢書任敖𫝊漢興二十)
(餘年天下初定公卿皆軍吏蒼為訃相時緒正律歴以高祖十月始至霸上故因秦時本十月為歲首不革推)
(五德之運以為漢當水德之時上黑如故吹律調樂入之音聲及以比定律令)
朝獻(增漢書高帝紀十一年詔曰欲省賦甚今獻未有程吏或多賦以為獻而諸侯王尤多民疾之令諸)
(侯王通侯常以十月朝獻及郡各以其口數率人歲六十三錢以給獻費)
孝文廟樂(增漢書景帝紀元年冬十月詔曰蓋聞古者祖有功而宗有德制禮樂各有由歌者所以)
(𤼵德也舞者所以明功也高廟酎奏武德文始五行之舞孝惠廟酎奏文始五行之舞孝文皇帝臨天下德厚)
(侔天地利澤施四海靡不獲福明象乎日月而廟樂不稱朕甚懼焉其為孝文皇帝廟為昭德之舞以明休德)
(然後祖宗之功德施扵萬世永永無窮朕甚嘉之其與丞相列侯中二千石禮官具禮儀奏)
除賦加帛(增漢書武帝紀元封元年詔曰朕登封泰山至扵梁父然後升䄠肅然自新嘉與士大夫)
(更始其以十月為元封元年行所巡至博奉高蛇丘歴城梁父民田租逋賦貸已除加年七十以上孤寡帛人)
(二匹四縣無出今年算賜天下民爵一級女子百戶牛酒)
朝儀(原漢書叔孫通傳漢七年長樂宫成諸侯羣臣朝十月儀先平明謁者治禮引以次入殿門廷中陳)
(車騎戍卒衛官設兵張旗志𫝊曰趨殿下郎中俠陛陛數百人功臣列侯諸將軍軍吏以次陳西方東鄉文官)
(丞相以下陳東方西鄉大行設九賓臚句傳扵是皇帝輦出房百官執戟𫝊警引諸侯王以下至吏六百石以)
(次奉賀自諸侯王以下莫不震恐肅敬至禮畢盡伏置法酒諸侍坐殿上皆伏抑首以尊卑次起上壽觴九行)
(謁者言罷酒御史執法舉不如儀者輙引去竟朝置酒無敢讙譁失禮者扵是高帝曰吾乃今日知為皇帝之)
(貴也注漢時尚以十月為正月故行朝歲之禮史家追書十月)
優復元氏(增後漢書明帝紀永平五年冬十月行幸鄴常山三老言扵帝曰上生扵元氏願蒙優復)
(詔曰豐沛濟陽受命所由加恩報德適其宜也今永平之政百姓怨結而吏人求復令人愧笑重逆此縣之拳)
(拳其復元氏縣田租更賦六歲勞賜縣掾吏及門闌走卒)
行迎氣樂(增後漢書章帝紀建初五年始行月令迎氣樂注東觀記曰馬防上言聖人作樂所以宣)
(氣致和順隂陽也臣愚以為可因歲首𤼵太蔟之律奏雅頌之音以迎和氣時以作樂器費多遂獨行十月迎)
(氣樂也)
改斷獄期(增後漢書陳寵𫝊帝敬納寵言每事務扵寬厚是後人俗和平屢有嘉瑞漢舊事斷獄報)
(重常盡三冬之月是時帝始改用冬初十月而已)
祫祭(增後漢書張純𫝊祫祭以冬十月冬者五穀成熟物備禮成故合聚飲食也)
用椑柿(增范汪祠制孟冬祭用椑柿)
班俸制(增魏書高祖紀太和八年詔曰俸制已立宜時班行其以十月為首每季一請扵是内外百官)
(受禄有差)
導人德義(增北史魏孝文帝紀太和十一年冬十月甲戌詔曰孟冬十月人閑歲隙宜扵此時導以)
(德義可下諸州黨里之内推賢而長者教其里人父慈子孝兄友弟順夫和妻柔不率長教者具以名聞)
祭司寒(增唐書禮樂志孟冬祭司寒)
選人會省(增唐書選舉志每歲五月頒格扵州縣選人應格則本屬或故任取選解列其罷免善惡)
(之狀以十月會扵省過其時者不叙其以時至者乃考其功過同流者五五為聫京官五人保之一人識之刑)
(家之子工賈異𩔖及假名承偽隠冒升降者有罰文書粟錯隠倖者駁放之非隠倖則不)
三旬會集(增唐六典軍衛武官選授之制每歲孟冬以三旬會其人去王城五百里集扵上旬千里)
(之内集扵中旬千里之外集扵下旬)
徧祀山川(增通典後魏景穆帝立五嶽四瀆廟扵桑乾水之隂春秋遣有司祭其山川諸神三百二)
(十四所每歲十月遣祠官詣州鎮徧祀)
熟羌互市(增白帖金部格云敇松當悉維翼等州熟羌每年十月已後即來彭州互市易法時差上)
(佐一人扵蠶崖關外依市法至市場交易勿令百姓與往還)
賜從官(增宋史真宗紀大中祥符元年十月甲寅次太平驛賜從官辟寒丸花茸袍)
給公劵(增燕翼詒謀錄開寳二年十月丁亥詔西川山南荆湖等道所薦舉人並給來往公劵令樞密)
(院定例施行蓋自初起程以至還鄉費皆給扵公家)
合祭羣神(增山堂考索後周以十月祭神農伊耆以下至毛介等神扵五郊五方天地星宿四靈五)
(帝五官嶽鎮下至原隰各分其方合祭之)
立聽訟觀(增通鑑綱目太和三年十月立聽訟觀置律博士)
賜刑綂(增玉海端拱二年十月詔賜宰臣執政刑綂各一部詔中外臣僚常讀律書)
乾元歷成(增玉海太平興國七年十月己卯司天冬官正吳昭素及畱内直苗守信造成新歷凡律)
(經二卷記晨昏分一卷日躔隂陽經一卷日出入刻一卷晝夜刻分一卷五更中星一卷共七卷以獻上命衛)
(尉少卿元象宗集本監明律歷者同校定賜號乾元歷上自製序)
選人入館校書(增玉海祥符八年十月丙午命吏部取選人先試判擇可者選學士院試詩賦)
(論命入館校勘書籍三年改官)
禱天雪霽(增遼史太祖紀神冊四年冬十月丙午次烏古部天大風雪兵不能進上禱扵天俄頃而)
(霽)
劉禹錫洛中初冬拜表有懷上京故人詩(增鳳樓南面控三條拜表)
(郎官早渡橋清洛曉光鋪碧簟上陽霜葉剪紅綃省門簮組初成列雲路鴛鸞想退朝寄謝慇勤九天侣搶榆)
(水擊各逍遥)
民用
備寒(原詩穹窒熏鼠塞向墐戶𫝊穹窮窒塞也向北出牖也墐塗也庶人蓽戶箋為此四者以備寒)
穫稻為酒(原詩十月穫稻為此春酒以介眉壽𫝊春酒凍醪也疏穫稻為酒唯助養老)
納禾稼(原詩十月納禾稼黍稷重穋禾麻菽麥箋納内也治扵場而内之囷倉也疏十月之終納禾稼)
(之所收穫者黍稷重穋禾麻菽麥之等納之扵囷倉之中)
滌場饗酒(原詩十月滌場朋酒斯饗曰殺羔羊躋彼公堂稱彼兕觥萬壽無疆箋十月民事男女俱)
(畢無飢寒之憂國君閒扵政事而饗羣臣增韓維送寧極還山詩場功十月畢田家足幽事)
日月會龍&KR1280;(原國語日月會扵龍&KR1280;土氣含收天明昌作百嘉備舍羣神頻行國扵是乎烝嘗家)
(扵是乎嘗祀百姓夫婦擇其令辰奉其犧牲敬其齍盛潔其糞除慎其采服禋其酒醴帥其子姓從其時享虔)
(其宗祝道其順辭以昭祀其先祖注&KR1280;龍尾也謂周十二月夏十月也日月合辰扵尾音義&KR1280;鬭侯反)
草諯大月(原吕氏春秋草諯大月陳士元農書音釋諯專眩二音相責也草諯義未詳或作端始萌)
(也大月高注孟冬月也秦以亥月為歲首故稱大月猶正月一月也又易卦陽大隂小爾雅十月為陽大月即)
(陽月之義)
孟冬之位(原詩含神霧唐地處孟冬之位得常山大岳之風音中羽其地磽确而收其民儉而好蓄)
(此唐堯之所處)
作脯(增四民月令十月作脯以供臘祀風俗通俗說膊大脯也案太山博縣每歲十月祠太山脯闊一尺)
(長五寸)
亥日食餅(增雜五行書十月亥日食餅令人無病)
入學(增齊民要術十月農事畢令成童入大學如正月焉陸游詩三冬暫就儒生學千耦還從父老耕識)
(字粗堪供賦役不須辛苦慕公卿)
布菜種(增齊民要術十月中扵牆南日陽中掐作坑深四五尺取雜菜種别布之一行菜一行土去坎)
(一尺便止)
釀冬酒(原齊民要術十月上辛命典饋漬麴釀冬酒)
栽石榴(增齊民要術栽石榴法十月中以藁裹而纏之不裹則凍死)
蜜薑(增齊民要術用生薑淨洗削治十月酒糟中蔵之泥頭十日熟出水洗内蜜中)
收蜀芥蕓薹(增齊民要術十月收蕪菁訖時收蜀芥蕓薹足霜乃收不足霜即澀)
區種茄子(增齊民要術種茄子法十月種者如區種瓜法推雪著區中則不須栽)
區種瓜(增齊民要術冬瓜越瓜瓠子十月區種如區種瓜法冬則推雪著區上為堆潤澤肥好乃勝春)
(種)
蘘荷(增齊民要術蘘荷宜在樹隂下種之十月終以糓麥種覆之)
散葵子(增齊民要術種葵十月末地將凍散子勞之人足踐踏之乃佳)
收胡荽(增齊民要術胡荽十月足霜乃收之取子者仍留根間拔令稀以草覆)
上時春酒(增齊民要術造酒法用黍米麴一斗殺米一石&KR1045;米令酒薄不任事治麴必使表裏四畔)
(孔内悉皆淨削然後細剉令如棗栗曝使極乾一斗麴用水一斗五升十月桑落初凍則收水釀者為上時春)
(酒)
槐子(增名醫别錄槐子以十月己日采相連多者新盆盛合泥百日皮爛為水核如大豆服之令人腦滿)
(髮不白而長生圖經本草十月上巳日取槐子去皮納新瓶中封口二七日初服一枚再服二枚日加一枚至)
(十日又從一枚起終而復始令人可夜讀書)
遂陽熟(增名醫别錄遂陽木味甘無毒主益氣生山中如白楊葉三月實十月熟赤可食)
雲實(增名醫别錄雲實一名雲英主治消渴生河間川谷十月采暴乾)
神仙葉(增圖經本草桑葉可常服神仙服食方以四月桑茂盛時採葉又十月霜後三分二分已落時)
(一分在者名神仙葉即采取與前葉同隂乾搗末丸散任服或煎水代茶飲之)
里社(原事物紀原禮雜記曰子貢觀扵蜡子曰百日之蜡一日之澤鄭康成謂歲十二月索鬼神而祭祀)
(則黨正以禮屬民而飲酒勞農而休息之使之燕樂是君之澤也今賽社則其事爾今人以歲十月農功畢里)
(社致酒食以報田神因相與飲樂世謂里社始扵周人之蜡云增路史每歲陽月盍百種萃萬民蜡戲扵國中)
野蠶成繭(增玉海唐文宗開成二年十月陳許奏野蠶自生桑上三遍成繭連綿九十里百姓以為)
(絲綿紬絹又嘉祐五年十月深州言野蠶成繭被扵原野)
女貞實(增簡便方女貞實久服髮白再黑返老還童用十月上巳日收隂乾用)
牛蒡脯(增山家清供牛蒡脯孟冬采根去皮淨洗煮槌匾壓以鹽醬&KR1708;蘿薑椒熟油諸料研細火焙乾)
(食之如肉脯之味)
粔籹(增山家清供杜甫十月一日有粔籹作人情之句考楚辭粔籹蜜餌粔敉乃蜜麪之乾也十月開爐)
(餅也)
無患子(增本草綱目無患子名菩提子十月採實煮熟去核搗和麥麪作澡藥去垢同扵肥皂用洗真)
(珠甚妙)
夜作(增田家雜占十月天寒日短必須夜作諺云十月無工只有梳頭吃飯工)
鵝毛被(增山堂肆考邕管溪峒風俗以十月取鵝之軟毛為被以禦寒故柳宗元峒氓詩有鵝毛禦臘)
(縫山罽之句)
木奴著裘(增岩棲幽事山中人十月以薪草縛柑橘樹上曰為木奴著裘)
溫養神氣(增遵生八牋孟冬之月天地閉藏水凍地坼早卧晚起必候天曉使至温暢無泄大汗勿)
(犯冰凍雪積温養神氣無令邪氣外入生氣在酉坐卧宜向西方)
杜甫孟冬詩(原殊俗還多事方冬變所為破柑霜落爪嘗稻雪翻匙巫峽寒都薄烏蠻瘴遠隨終)
(然減灘瀨暫喜息蛟螭)
趙孟頫十月耕詩(增孟冬農事畢糓粟既已藏彌望四野空藁秸亦在場朝廷政方理庶事)
(和陰陽所以頻歲登不憂旱與蝗置酒宴鄉里尊老列上行肴羞不厭多炰羔復烹羊縱飲窮日夕為樂殊未)
(央禱天祝聖人萬年長壽康)
趙孟頫十月織詩(增豐年禾黍登農心稍逸樂小兒漸長大終歲荷鉏钁目不識一字每念)
(心作惡東鄰方迎師收拾令上學後月日南至相賀因舊俗為女裁新衣修短巧量度龜手事塞向庶禦北風)
(虐人生眞可歎至老常力作)
物候
隕蘀(原詩十月隕蘀𫝊隕墜蘀落也疏十月木葉皆隕落也)
蟋蟀(原詩十月蟋蟀入我牀下疏蟲既近人大寒將至)
冰凍(原禮水始冰地始凍)
雉為蜃(原禮雉入大水為蜃註大水淮也大蛤曰蜃)
黑鳥浴(原夏小正黑鳥浴𫝊黑鳥烏也浴者飛乍高乍下也)
豺祭獸(原夏小正豺祭獸𫝊善其祭而後食之也禮豺祭獸疏按月令九月豺乃祭獸夏小正十月豺)
(祭獸則是九月末十月之初豺祭獸之後百姓可以田獵)
人氣在心(原素問十月隂氣始冰地氣始閉人氣在心)
香草生(增史記司馬相如𫝊揭車衡蘭槀本射干註郭璞曰揭車一名乞輿槀本射干十月生皆香草)
樹檀(增淮南子十月其樹檀註檀隂木)
東牆熟(增後漢書烏桓𫝊其土地宜穄及東牆東牆似蓬草實如穄子至十月而熟)
枳柜(增齊民要術廣志曰枳柜葉似蒲柳子似珊瑚其味如蜜十月熟樹乾者美出南方邳郯大如指)
龍蛇蟄(增周易集解龍蛇之蟄以存身也虞翻曰龍潛而蛇蔵隂&KR1178;初㢲為蛇陽息初震為龍十月坤)
(成十一月復生垢㢲在下龍蛇俱蟄初坤為身故龍蛇之蟄以存身)
放鷹(增白居易放鷹詩十月鷹出籠草枯雉免肥下韝隨指顧百擲無一遺鷹翅疾如風鷹爪利如錐本)
(為鳥所設今為人所資)
取蠏(增唐彦謙蠏詩湖田十月清霜堕晩稻初香蠏如虎扳&KR0699;拖網取賽多篾簍挑將水邊貨)
梅花(增盧僎十月梅花詩巴鄉氣候與華别年年十月梅花𤼵上苑今應雪作花寧知此地花為雪樊晃)
(南中感懷詩南路蹉跎客未回常嗟物候暗相催四時不變江頭草十月先開嶺上梅僧善住詩清霜欲重小)
(春天楊柳蕭疎帶晚煙無奈東皇苦多事又𫝊春信到梅邊)
蒴藋子(增本草衍義蒴藋花白子初青如綠豆顆十月方熟紅)
貝母(增本草綱目貝母生晉地十月采根暴乾詩云言采其&KR1342;即此一作䖟謂根狀如䖟也)
鼠穴榛實(增昌平山水記黃花鎮有鼠色如鼦而毛淺初冬掇榛實貯穴中為岐洞貯之多至二三)
(斗美好倍扵人所收者土人每掘取之)
十月牡丹(增楓&KR1141;小牘淳化三年冬十月太平興國寺牡丹紅紫盛開帝京景物略右安門外南十)
(里草橋北土近泉宜花居人以種花為業冬則温火暄之十月中旬牡丹已進御矣)
白居易早冬詩(增十月江南天氣好可憐冬景似春華霜輕未殺萋萋草日暖初乾漠漠沙老)
(柘葉黃如嫩樹寒櫻枝白是狂花此時却羡閑人醉五馬無由入酒家)
占驗
愆候(原禮孟冬在春令則凍閉不密地氣上泄民多流亡注寅之氣乘之也又行夏令則國多暴風方冬)
(不寒蟄蟲復出注已之氣乘之也又行秋令則雪霜不時小兵時起土地侵削注申之氣乘之也)
霜不殺草(增春秋僖公三十有三年十有二月霣霜不殺草李梅實公羊𫝊何以書不時也注周之)
(十二月夏之十月也)
尾伏火中(原左𫝊僖公五年八月甲午晉侯圍上陽問扵卜偃曰吾其濟乎對曰克之公曰何時對)
(曰童謠云丙之晨龍尾伏辰均服振振取虢之旂鶉之賁賁天策焞焞火中成軍虢公其奔其九月十月之交)
(乎丙子旦日在尾月在策鶉火中必是時也冬十二月丙子朔晉滅虢虢公醜奔京師注龍尾尾星也日月之)
(會曰辰日在尾故尾星伏不見鶉鶉火星天策𫝊說星交晦朔交會是夜日月合朔扵尾月行疾故至旦而過)
(在策周十二月夏之十月)
&KR0977;不當見(增公羊𫝊&KR0977;注&KR0977;者與隂殺俱蔵周十二月夏之十月不當見故為異)
木火土金聚(增北齊書神武紀普泰元年十月歲星熒惑鎮星太白聚扵觜參色甚明太史占云)
(當有王者興是時神武起扵信都)
春糶占(增齊民要術師曠占五穀貴賤法常以十月朔日占春糶貴賤風從東來春賤逆此者貴)
霧占(增望氣經十月癸巳霧赤為兵青為殃)
鳥卜(增唐書西域𫝊東女國巫者以十月詣山中布糟麥咒呼羣鳥俄有鳥來如雞狀剖視之有穀者歲)
(豐否則有災名曰鳥卜)
風雨占(原肘後神樞十月十五十八十九二十七日太山府君上天界卯時後有惡風如無風即雨又)
(初八十五二十二日東岳府君朝玉帝主有大風)
冬朝晴雨(增農政全書十月立冬晴則一冬多晴雨則一冬多雨亦多隂寒諺云賣絮婆子看冬朝)
(無風無雨哭號咷)
霜占(增農政全書冬前霜多主來年旱冬後多晩禾好)
朔値占(增家塾事親朔日值立冬主災異値小雪有東風春米賤西風春米貴其日用斗量米若綴在)
(斗來春陡貴甚驗)
三卯(增家塾事親十月有三卯糴平無則糓貴)
沫露(原田家五行月内有霧為沫露主來年水大仍相去二百單五日水至須看霧著水面則輕離水面)
(則重)
雜紀
祀蚩尤(增史記五帝紀蚩尤注蚩尤冢在東平郡夀張縣闞鄉城中高七丈民常十月祀之有赤氣出)
(如匹絳帛名為蚩尤旗)
未央宫上夀(增漢書高帝紀九年冬十月淮南王梁王趙王楚王朝未央宫置酒前殿上奉玉巵)
(為太上皇夀)
大風歌(增漢書高帝紀十二年冬十月上還過沛留置酒沛宫悉召故人父老子弟佐酒發沛中兒得)
(百二十人教之歌酒酣上擊筑自歌曰大風起兮雲飛揚威加海内兮歸故鄉安得猛士兮守四方)
獲白麟(增漢書武帝紀元狩元年冬十月行幸雍祠五畤獲白麟作白麟之歌注獲白麟因改元曰元)
(狩也)
太守享會(增後漢書郅惲𫝊汝南舊俗太守十月享會百里内縣皆齎牛酒到府讌飲)
夏門(增李尤雒陽城十二門銘夏門値孟位月在亥隂陽不通蝃蝀匿彩迎冬北壇從隂所在)
員淵燋石(增拾遺記岱輿山有員淵千里常沸騰以金石投之則爛如土矣孟冬水涸中有黃烟從)
(地出起數丈烟色萬變山人掘之入數尺得燋石如炭滅有碎火以蒸燭投之則然而青色深掘則火轉盛)
鳳凰集(增宋書符瑞志漢宣帝神雀四年十月鳳凰十一集杜陵光武建武十七年十月鳳凰五高八)
(九尺毛羽五采集潁川郡羣鳥竝從行列蓋地數頃畱十七日乃去安帝延光三年十月壬午鳳凰集京兆新)
(豐西界槐樹)
東明(增梁書東夷𫝊高句驪以十月祭天大會名曰東明)
得玉璽(增前凉錄建興三年冬十月蘭池長趙嬰上言軍士張冰扵青澗水中得一玉璽鈕光照水外)
(文曰皇帝行璽張寔曰是非人臣所得畱遣使送扵京師)
冬初衣葛(原隋書袁充𫝊年十餘歲其父黨至門時冬初充尚衣葛衫客戲充曰袁郎子絺兮綌兮)
(淒其以風充應聲荅曰為絺為綌服之無斁)
校獵射鹿(增舊唐書太宗紀貞觀四年冬十月十日校獵扵貴泉谷十三日校獵扵魚龍川自射鹿)
(獻扵大安宫)
祭神隧(增唐書高䴡𫝊國左有大穴曰神隧每十月王皆自祭)
得金座像(增法苑珠林宋尼釋慧玉長安人也行業勤脩經戒通備嘗南渡樊郢住江陵靈收寺元)
(嘉十四年十月夜見寺東樹有紫光爛起暉映一林以告同學妙光等而悉弗之見也二十餘日玉常見焉後)
(寺主釋法弘將扵樹下營築禪基仰首條間得金座像高尺許)
龍食(增法苑珠林唐貞觀十八年十月汾州幷州文水縣兩界天大雷震空中雲内落一石下大如碓&KR2820;)
(脊高腹平時西域摩伽陀菩提寺長年師來到西京内外博知勅問答云是龍食二龍相爭故落下)
宫嬪呵筆(增開天遺事李白扵便殿對明皇撰詔誥時十月大寒凍筆莫能書字帝勅宫嬪十人侍)
(李白左右令各執牙筆呵之遂取而書詔其受眷如此)
曹弗興畫龍(增名畫錄曹弗興之筆代不復𫝊秘閣之内一龍而已吳赤烏元年十月大帝遊青)
(溪見一赤龍自天而下凌波而行遂命弗興圖之至宋文帝時累月亢旱祈禱無應乃取弗興畫龍置扵水上)
(應時畜水成霧經旬霶霈)
禾生九穗圖(增宋史五行志乾德二年十月眉州獻禾生九穗圖)
竹筒生枝葉(增宋史五行志太平興國五年十月龍水縣華嚴寺舊截竹為筒引水忽生枝葉長)
(二丈許知州姜宣以聞)
瑞雪洗疫(增眞德秀䟦敇封慧應大師後記建寧府浦城縣景祐南豐院故淨空禪師嘉定十五年)
(汀邵劍三州疫者各以萬計將及縣境時既十月矣而炎鬱不少衰知縣亟詣師禱焉風雨旋至瑞雪繼之浹)
(旬之問癘氣如洗)
獻麟(增燕翼貽謀錄太平興國九年十月嵐州獻獸一角似鹿無斑角端有肉性馴善詔羣臣參驗徐鉉)
(滕中正王佑等上奏曰麟也宰相宋琪等賀)
佳得(原眞臘風土記真臘每用中國十月為正月是月也名為佳得當國宫之前縛一大棚下可容千餘)
(人盡掛燈毬花朵之屬其對岸遠離二十丈地則以木接續縛成高棚如造塔撲竿之狀可高二十餘丈每夜)
(設三四座或五六座裝烟火爆杖扵其上夜則請國王出觀點放烟火爆杖如是者半月而後止)
楊公泉(增續夷堅志道士楊谷字洞微代州人隱居華山晩愛中方卜居之中方舊無泉苦扵遠汲㓊)
(微言山秀如此不應無泉乃齋沐致禱筮之得吉徵是時十月菴旁近葵花榮茂洞微云扵文草癸為葵此殆)
(水徵也與衆道士行尋之見巽隅草樹隠隠有微潤掘之果得泉可供數百指然東隔絶澗南限羣峯石壁峻)
(峭幾百步不可越乃就壁取石鑿竅嵌之疊為石梁甃泉為池自是中方得水甚易至今人目為楊公泉)
賞紅梔(增錦繡萬花谷蜀孟㫤十月宴芳林園賞紅梔子花其花六出而紅清香如梅)
嘉禾(增桯史元祐丁卯十月定襄守臣得禾異畆同穎部使者臣商英作嘉禾篇)
羲之石硯(增玉海太平興國八年十月己丑越州獻羲之石硯)
棗湯(增遵生八牋十月宜進棗湯其方取大棗去皮核扵文武火上翻覆焙香然後泡作湯服)
逹摩渡江(增𫝊燈錄梁武帝遣使迎請十月一日師至金陵帝問如何是聖諦第一義師曰廓然無)
(聖帝曰對朕者誰師曰不識帝不領悟師知機不契是月十九日潛㢠廻江北十一月二十三日屆扵洛陽當後)
(魏孝文太和十年也)
增明亭牡丹(增元好問滿庭芳詞幷序正大四年戊子十月汴京遇仙樓酒家楊廣道趙君瑞皆)
(山後人其鄉僧李菩薩者狂人也常就之借宿每酒客散從外來卧具有閑剰則就之不然赤地亦寢一日天)
(寒甚楊憐其羇窮飲之酒僧若愧焉晨起僧持酒盌出同宿者聞噀聲少焉僧云增明亭前牡丹開矣速往看)
(之人狂而不信也已乃果有兩花僧亦去京師觀者填咽酒壚為之一空楊因獲利不貲蓋僧以是報楊也天)
(上殷韓解羈官府爛遊舞榭歌樓開花釀酒來看帝王州常見牡丹開候獨占斷糓雨風流仙家好霜天槁葉)
(穠豔破春柔狂僧誰借手一杯喚起綠怨紅愁看天香國豔梅菊替人羞盡揭紗籠護日容光動玉斝瓊舟都)
(人士女年年十月常記遇仙樓)
鮑照從拜陵登京峴詩(增孟冬十月交殺盛陰欲終風烈無勁草寒甚有凋松軍井冰)
(晝結士馬氊夜重晨登峴山首霜雪凝未通息鞍循隴上支劍望雲峯表裏觀地險昇降究天容東嶽覆如礪)
(瀛海安足窮)
沈佺期辛丑十月上幸長安時扈從出西嶽詩(增西鎮何穹崇)
(壯哉信靈造諸嶺皆峻秀中峯特美好傍見巨掌存勢如石東倒頗聞首陽去開坼此河道磅礴壓洪源巍峩)
(載清昊雲泉紛亂瀑天磴屹横抱皇明應天游十月戒豐鎬微末沗閑從兼得事蘋藻宿心愛兹山意欲拾靈)
(草陰壑已永閟雲竇絶探討芳月期再來廻策思方浩)
李嶠十月奉教作(增白藏初送節元律始迎冬林枯黃葉盡水耗綠池空霜待臨庭月寒隨)
(入牖風别有歡娛地歌舞應絲桐)
白居易初冬酒熟詩(增霜繁脆庭柳風利剪池荷月色曉彌苦鳥聲寒更多秋懷久寥落)
(冬計又如何一甕新醅酒萍浮春水波)
白居易湓浦早冬詩(增潯陽孟冬月草木未全衰祗抵長安陌涼風八月時日西湓水曲)
(獨行吟舊詩蓼花始零落蒲葉稍離披但作城中想何異曲江池)
李賀十月樂詞(增玉壺銀箭稍難傾釭花夜笑凝幽明碎霜斜舞上羅幕燭龍兩行照飛閣珠)
(帷怨卧不成眠金鳳刺衣著體寒長眉對月鬭彎環)
御定月令輯要卷十八
