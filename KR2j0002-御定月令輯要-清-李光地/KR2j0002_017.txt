欽定四庫全書
御定月令輯要卷十七
冬令
天道
坎為勞卦(增易勞乎坎疏坎是象水之卦水行不舍晝夜所以為勞卦又是正北方之卦斗柄指北)
(於時為冬冬時萬物閉蔵納受為勞是坎為勞卦也)
冬日(原詩冬日烈烈箋烈烈猶栗烈也增張正元冬日可愛詩寒日臨清晝遼天一望時未消埋徑雪先)
(煖讀書帷屬思光難駐舒情影若遺晉臣曾比德謝客昔言詩散彩寧偏照流隂信不追餘輝如可就廻燭幸)
(無私韓維詩端居無所聊稍復治文字南堂冬日明窗戶煖可喜圖書羅滿前意覽不由次)
壬癸(增禮其日壬癸注壬之言任也癸之言揆也日之行東北從黑道閉蔵萬物月為之佐時萬物懷任)
(於下揆然萌芽又因以為日名焉漢書律歴志懷任於壬陳揆於癸說文壬北方位也隂極陽生象人褢妊之)
(形癸承壬象人足原釋名壬妊也隂陽交物懷妊也至子而萌也癸揆也揆度而生乃出之也)
顓頊元冥(增禮其帝顓頊其神元冥注顓頊高陽氏也元冥少皥氏之子曰修曰熙為水官疏按左)
(𫝊云少皥氏有子曰修曰熙為元冥是相代為水官也帝王世紀顓頊黃帝之孫昌意之子以水承金位在北)
(方主冬以水事紀官陸雲歲暮賦顓頊御時玄冥統官天廟既底日月貞觀淪重陽於潛戶兮嚴積隂於司寒)
冬為中(增禮北方者冬冬之為言中也中者蔵也)
玄英(原爾雅冬為玄英注氣黑而清英)
安寧(原爾雅冬為安寧新論冬之德寒寒不信則水土不堅水土不堅則安静之德廢)
月德(原管子北方曰月其時曰冬其氣曰寒寒生水與血其德淳越温怒周密其事號令修禁徙民令静)
(止地乃不泄斷刑致罰無赦有罪以符隂氣大寒乃至甲兵乃強五榖乃熟國家乃昌四方乃備此謂月德月)
(掌罰罰為寒注月以閉蔵罰罪為德也)
冬為信(原尸子冬為信北方為冬萬物冬皆伏貴賤若一美悪不减信之至也)
斗柄指北(原鶡冠子斗柄北指天下皆冬)
閉凍(原韓非子周公曰冬日之閉凍也不固則春夏之長草木也不茂天地不能常侈常費而况於人乎)
陽氣下蔵(增越絶書冬三月之時草木既死萬物各異蔵故陽氣避之下蔵伏壮於内使隂陽得成)
(功於外原後漢書魯恭𫝊易曰潛龍勿用言十一月十二月陽氣潛蔵未得用事雖喣嘘萬物養其根荄而猶)
(盛隂在上地凍水冰陽氣否隔閉而成冬)
天關動(增史記天官書黑帝行德天關為之動注黑帝北方協光紀之帝也冬萬物閉蔵為之動為之)
(開閉也)
辰星(增漢書天文志辰星曰北方冬水知也聽也知虧聽失逆冬令傷水氣罰見辰星)
伏方(原漢書律歴志太隂者北方北伏也陽氣伏於下於時為冬冬終也物終臧乃可稱尚書大𫝊北方)
(者何也伏方也伏方何以謂之冬冬者中也中也者物方蔵於中也故曰北方冬也)
乘坎執權(原漢書魏相𫝊北方之神顓頊乘坎執權司冬注水為智智者謀謀者重故為權)
助冬蔵(增春秋繁露太隂因水而起助冬之蔵也)
日行北陸(原後漢書律歴志日行北陸謂之冬易統通圖日東行北方黑道曰北陸)
羽聲調(增晉書律歴志水音羽三分商去一以生其數四十八屬水者以為最清物之象也冬氣和則)
(羽聲調)
雪花六出(原宋書符瑞志草木花多五出雪花獨六出增張正見詩九冬飄遠雪六出表豐年)
六氣十八候(增埤雅立冬之節初五日水始冰次五日地始凍後五日雉入大水為蜃次小雪氣)
(初五日虹蔵不見次五日天氣騰地氣降後五日閉塞而成冬次仲冬大雪之節初五日鶡鴠不鳴次五日虎)
(始交後五日荔挺出次冬至氣初五日蚯蚓結次五日麋角觧後五日水泉動次季冬小寒之節初五日㕍北)
(鄉次五日鵲始巢後五日雉始雊次大寒氣初五日雞始乳款冬華次五日鷙鳥厲疾後五日水澤腹堅凡此)
(六氣一十八候皆冬氣正養蔵之令)
三建之氣(增蠡海集三建雖曰天開於子地闢於丑人生於寅然却但以冬至為一建小寒為二建)
(大寒為三建也何以知其然也盖造歴始於冬至察天氣也候花信之風始於小寒察地氣也辨人身之氣始)
(於大寒以厥隂為首察人氣也豈非三建之氣只在於立春之前也歟)
政典
冬烝(原禮冬曰烝疏烝者衆也冬之時物成者衆孫炎云烝進也進品物也增公羊傳冬曰烝注薦尚稲)
(鴈烝衆也氣盛貌冬萬物畢成所薦衆多芬芳備具故曰烝)
車旂服物(原禮乘玄路駕鐡驪載玄旂衣黑衣服玄玉食黍與彘其噐閎以奄注黍秀舒散屬火寒)
(時食之亦以安性也彘水畜也器閎而奄象物閉蔵也)
獻狼(原周禮天官獸人冬獻狼疏狼山獸山是聚故狼膏聚聚則温故冬獻之)
堂贈(增周禮春官男巫冬堂贈無方無筭注堂贈謂逐疫也無方四方為可也無筭道里無數遠益善也)
祭馬步(原周禮夏官校人冬祭馬步獻馬講馭夫注馬步神為災害馬者獻馬見成馬於王也馭夫馭)
(貳車從車使車者講猶簡習)
沃漏(增周禮夏官挈壺氏及冬則以火㸑鼎水而沸之而沃之注冬水凍漏不下故以火炊水沸以沃之)
(謂沃漏也)
祭功臣(原周禮夏官司勳凡有功者祭於大烝疏冬時物成者衆故祭功臣)
攻蟄獸(增周禮秋官穴氏掌攻蟄獸各以其物火之注蟄獸熊羆之屬冬蔵者也將攻之必先燒其所)
(食之物於穴外以誘出之乃可得之)
冬官(增周禮冬官考工記疏象冬所立官也是官名司空者冬閉蔵萬物天子立司空使掌邦事亦所以)
(富立家使民無空者也唐書百官志光宅元年改工部曰冬官)
冬狩(原爾雅冬獵為狩疏狩圍守也冬物畢成獲則取之無所擇也)
事時(增左𫝊㐮公十三年冬城防書事時也於是將早城臧武仲請俟畢農事禮也注土功雖有常節通)
(以事間為時)
烝獻功(增國語王后親織元紞公侯之夫人加之以紘綖卿之内子為大帶命婦成祭服列士之妻加)
(之以朝服自庶士以下皆衣其夫社而賦事烝而獻功男女效績愆則有辟注冬祭曰烝烝而獻五穀布帛之)
(功也)
六行時節(增管子六行時節君服黑色味鹹味聽徵聲治隂氣用六數飲於黑后之井以鱗獸之火)
(㸑蔵慈厚行薄純垣氣修通注水成數六水氣行君則順時節而布政)
冬五政(原管子冬三月以壬癸之日𤼵五政一政曰論孤獨恤長老二政曰善順隂修神祀賦爵禄授)
(備位三政曰效會計毋𤼵山川之蔵四政曰捕姦遁得盗賊者有賞五政曰禁遷徙止流民圉分異五政苟時)
(冬事不過)
水行御(增管子睹壬子水行御天子出令命左右使人内御御其氣足則𤼵而止其氣不足則𤼵&KR0972;瀆)
(盗賊數劋竹箭伐檀柘令民出獵禽獸不擇巨少而殺之所以貴天地之所閉蔵也然則羽卵者不叚毛胎者)
(不&KR2213;&KR2335;婦不銷棄草木根本美七十二日而畢)
后土為李(增管子后土辯乎北方故使為李是故冬者李也注李獄官也取使象水平之也)
收五蔵(增管子冬收五蔵最萬物所以内作民也注於四時事皆偹故人有百倍之功)
出衣發粟(原晏子春秋景公之時雨雪三日而不霽公被狐白之裘坐堂側陛晏子入見公曰怪哉)
(雨雪三日而不寒晏子對曰嬰聞古之賢君飽而知人之飢温而知人之寒今君不知也公曰善乃令出衣𤼵)
(粟與飢寒)
徙函谷關(增漢書武帝紀元鼎三年冬徙函谷關於新安以故關為弘農縣)
作盛唐樅陽歌(增漢書武帝紀元封五年冬行南廵狩至於盛唐望祀虞舜於九嶷登灊天柱)
(山自尋陽浮江親射蛟江中獲之舳艫千里薄樅陽而出作盛唐樅陽之歌遂北至瑯邪並海所過禮祠其名)
(山大川)
立北畤(增漢書郊祀志高祖二年冬東擊項籍而還入關問故秦時上帝祠何帝也對曰四帝有白青)
(黃赤帝之祠高祖曰吾聞天有五帝而四何也吾知之矣廼待我而具五也廼立黑帝祠名曰北畤)
水神司令(原淮南子北方之極自九澤窮夏晦之極北至令正之谷有凍寒積冰雪雹霜霰漂潤羣)
(水之野顓頊玄冥之所司者萬二千里其令曰申羣禁固閉蔵修障塞繕關梁禁外徙斷罰刑殺當罪閉關閭)
(大搜客止交遊禁夜樂蚤閉晏開以塞姦人已得執之必固天節已幾刑殺無赦雖有盛尊之親斷以法度毋)
(行水毋發蔵毋釋罪注元冥水神)
司空司冬(原大戴禮司空司冬以制度制地事凖揆山林規表衍沃畜水行衰濯浸以節四時之事)
(治地遠近以任民力以節民食)
成冬事(增大戴禮方冬三月草木落庶虞蔵五榖必入於倉於時有事烝於皇祖皇考息國老六人以)
(成冬事)
固地蔵(原尚書大傳天子以冬命三公謹蓋蔵閉閭固封境以佐冬固地蔵也)
遣子入侍(增後漢書光武紀建武二十一年冬鄯善王車師王等十六國皆遣子入侍奉獻願請都)
(護帝以中國初定未遑外事廼還其侍子厚加賞賜)
上状流涕(原後漢書虞詡𫝊祖父經為郡獄吏案法平允務存寬恕每冬月上其状恒流涕随之嘗)
(稱曰東海于公高為里門而其子定國卒至丞相吾決獄六十年雖不及于公其庶幾乎子孫何必不為九卿)
(邪故字詡曰升卿)
教民織績(原後漢書崔寔𫝊出為五原太守五原土宜麻枲而俗不知織績民冬月無衣積細草而)
(卧其中見吏則衣草而出寔至官斥賣儲峙為作紡績織絍練緼之具以教之民得以免寒)
講五行章句(增後漢書桓郁𫝊注上謂郁曰卿經及先師致復文雅其冬上親於辟雍自講所制)
(五行章句已復令郁說一篇上謂郁曰我為孔子卿為子夏起子者商也)
修戎講武(增魏志杜畿𫝊畿為河東太守課民畜㹀牛草馬下逮雞豚犬豕皆有章程百姓勸農家)
(家豐實畿乃曰民富矣不可不教也於是冬月修戎講武又開學宫親自執經教授郡中化之)
鄭陂(增魏志鄭渾𫝊遷陽平沛郡二太守郡界下濕患水澇百姓飢乏渾於蕭相二縣界興陂遏開稲田)
(郡人皆以為不便渾曰地勢洿下宜溉灌終有魚稲經久之利此豐民之本也遂躬率吏民興立功夫一冬間)
(皆成比年大收頃畆歲增租入倍常民頼其利刻石頌之號曰鄭陂)
宣武觀大閱(增晉書禮志武帝咸寧元年太康四年六年冬皆自臨宣武觀大閱衆軍)
綈几(原西京雜記漢制天子玉几冬則加綈錦其上謂之綈几以象牙為火籠籠上皆散華文後宫則五)
(色綾文以酒為書滴取其不冰以玉為硯亦取其不冰公侯皆以竹木為几冬則以細罽為槖以憑之不得加)
(綈錦)
把燭看事(增梁書武帝紀勤於政務孜孜無怠每至冬月四更竟即勅把燭看事執筆觸寒手為皴)
(裂)
方山埭(增梁書沈瑀𫝊湖熟縣方山埭高峻冬月公私行侣以為艱難明帝使瑀行治之瑀乃開四洪)
(斷行客就作三日立辦)
受田簿歷(增唐六典京畿及天下諸縣令若應受之田皆起十月里正勘造簿歷十一月縣令親自)
(給授十二月内畢)
朝集使考績(增唐六典凡天下朝集使皆令都督刺史及上佐更為之皆以十月二十五日至於)
(京都十一月一日戶部引見訖於尚書省與羣官禮見然後集於考堂應考績之事)
舊判注擬(增唐六典凡注官皆對面唱示若官資未相當及以為非便者聽至三注三注不伏注至)
(冬檢舊判注擬)
冬教義勇(增長編宋仁宗朝河北河東初置義勇至英宗朝推行其法漸及陜西皆以地接胡羌有)
(守禦之備每歲冬教一月民雖以為勞而邊防之計有不得已)
祠事隸太常(增玉海熙寧四年冬詔以諸寺監祠事隷太常以肅奉神之禮)
民用
旨蓄(原詩我有旨蓄亦以御冬箋蓄聚美菜者以御冬月乏無時也)
魚性定(增詩序潜季冬薦魚疏冬月既寒魚不行乃性定而肥充故冬薦之也天官庖人注云魚鴈水)
(涸而性定則十月已定矣但十月初定季冬始肥取其尤美之時薦之也)
冬脉如營(增内經帝曰冬脉如營何如而營歧伯曰冬脉者腎也北方水也萬物之所以合蔵也故)
(其氣来沈以摶故曰營)
養蔵(原内經冬三月此謂閉蔵水冰地坼無擾乎陽早臥晩起必待日光使志若伏若匿若有私意若已)
(有得去寒就温無泄皮膚使氣亟奪此冬氣之應養蔵之道也逆之則傷腎)
稲含水(增春秋說題辭稲之為言藉也稲冬含水盛其德也故稲太隂精含水漸洳乃能化也江旁多)
(稲固其宜也)
女工(原漢書食貨志冬民既入婦人同巷相從夜績女工一月得四十五日必相從者所以省費燎火同)
(巧拙而合習俗也)
文史足用(原漢書東方朔𫝊朔上書曰臣年十三學書三冬文史足用注貧子冬日乃得學書言文)
(史之事足可用也)
祭井(增白虎通冬祭井井者水之深蔵在地中冬亦水王萬物伏蔵)
臥束藁中(原三輔決錄孫辰字允公家貧不仕居杜城中織箕為業明詩書為郡功曹冬月無被有)
(藁一束暮臥其中旦收之)
祀行(增獨斷行冬為太隂盛寒為水祀之於行在廟門外之西軷壤厚二尺廣五尺輪四尺北面設主於)
(軷上)
韭蓱韲(原晉書石崇𫝊每冬得韭蓱韲王愷密貨崇帳下問其所以荅云韭蓱韲是𢷬韭根雜以麥苖)
(耳)
冬祀(增盧諶祭法冬祀用雉腊兔腊又冬祀用甘用荆餳)
不寒方(增抱朴子或問不寒之道抱朴子曰或以立冬之日服六丙六丁之符或閉口行五火之炁千)
(二百遍則十二月中不寒也或服太陽酒或服紫石英米漆散或先服雄丸一雌丸二亦可堪一日一夜不寒)
(也雌丸用雌黃會青礜石磁石也雄九用雄黃丹砂石膽也)
肥馬草(原南方草木状南方冬無積藁瀕海郡邑多馬有草葉𩔖梧桐而厚取以秣馬謂之肥馬草馬)
(頗嗜而食果肥壮矣)
冬葉(原南方草木状冬葉薑葉也苞苴物交廣皆用之南方地熱物易腐敗惟冬葉蔵之乃可持久)
莽煌為席(增拾遺記岱輿山有草名莽煌葉圓如荷去之十步炙人衣則燋刈之為席方冬彌温以)
(枝相摩則火出)
醇和麥(增拾遺記背明國在扶桑東見日出於西方其國昏昏常暗有醇和麥為麴以釀酒一醉累月)
(食之凌冬可袒)
蒻菹(增益州記蒻之莖蜀人於冬月取以舂碎炙之水淋一宿為菹)
採䧺黃(增水經注黃水出零陽縣西北連巫山溪出䧺黃頗有神異採常以冬月祭祀鑿石深數丈方)
(得佳黃故溪水取名焉)
採朮(增名醫别錄朮以蔣山白山茅山者為勝十一月十二月採者好多脂膏而甘其苗可作飲甚香美)
種瓜子(增齊民要術區種瓜法以瓜子布坑中以糞覆之又以土薄散糞上以足微躡之冬月大雪時)
(連併力推雪於坑上為大堆至春革生瓜亦生莖葉肥茂異於常者又法冬天以瓜子數枚内熱牛糞中凍即)
(拾聚置之隂地正月地釋即耕布之糞土覆之肥茂早熟)
蔵雪汁(增齊民要術溲種可用雪汁雪汁者五榖之精也使稼耐旱常以冬蔵雪汁器盛埋於地中治)
(種如此則收常倍)
預知子(增圖經本草預知子蔓生依大木上葉綠有三角實作房生青熟深紅色每房有子五七枚斑)
(褐色光潤如飛蛾蜀人每貴重之其根冬月采之隂乾治蠱其功勝於子也相𫝊取子二枚綴衣領上遇有蠱)
(毒則聞其有聲當預知之故名)
蒺藜(增圖經本草蒺藜冬月采之黃白色郭璞云布地蔓生細葉子有三角刺人)
菩薩草(增圖經本草菩薩草生江浙州郡凌冬不凋秋中有花直出赤子如蒻頭冬月采根用味苦主)
(中諸毒研服之又諸蟲傷搗汁飲并傅之)
桃諸(增釋名桃諸蔵桃也諸儲也蔵以為儲待給冬月用之也)
瓠蓄(增釋名瓠蓄皮瓠以為脯蓄積以待冬月時用之也)
醍醐(增唐本草醍醐酥之精液好酥一石有三四升醍醐在酥中盛冬不凝)
服藥酒(增千金方冬三月宜服藥酒一二杯立春則止終身常爾百病不生)
石燕(增食療本草石燕在乳穴石洞中者冬月采之堪食)
暖寒會(原開天遺事巨豪王元寳每至冬月大雪之際令僕夫自本家坊巷口掃雪為徑路躬親立於)
(坊巷前迎揖賓客就本家具酒炙宴樂之為暖寒之會)
玉枝(增福地記抱犢山有草名玉枝冬生花高五六尺味頗甘取其葉末服之可以不飢)
山薑(增嶺表錄異山薑莖葉皆薑也但根不堪食亦與豆蔲花相似而微小爾花生葉間作穗如麥粒醃)
(藏入甜糟中經冬如琥珀色辛香可爱用為鱠無以加矣)
花腊(增清異錄酴醿盛開時置書册中冬間取以插髩盖花腊耳)
魚兒酒(增清異錄裴晉公盛冬嘗以魚兒酒飲客其法用龍腦凝結刻成小魚形状每用沸酒一盞投)
(一魚其中)
黑金社(增清異錄廬山白鹿洞遊士輻輳每冬寒醵金市烏薪為禦冬備號黑金社)
曉羹寒鮓(增清異錄吳淑冬日招客詩云曉羹沈玉杵寒鮓疊金綿杵謂小截山蕷綿乃黃雀脂膏)
服天門冬(增證𩔖本草列仙𫝊云赤松子服天門冬齒落更生細髮復出太原甘始服天門冬在人)
(間三百餘年聖化經云以天門冬茯苓等分為末日服方寸七則不畏寒大寒時單衣汗出也)
無烟柴(增物類相感志伏中收松柴斫碎以黃泥水浸皮脫晒乾冬月燒之無烟)
朝天門市(增乾淳歲時記都下自十月以來朝天門内外競售錦装新歷諸般大小門神桃符鍾馗)
(狻猊虎頭及金綵縷花春帖旛勝之𩔖為市甚盛)
醉魚(增曲洧舊聞溱洧之源出馬嶺今在河南府永安界號玉仙山歴城東南為溱洧其水清有魚數種)
(土人不善施網罟冬積柴水中為罧以取之以擣澤蓼雜煮大麥撒深潭中魚食之輙死浮水可俯掇久之復)
(活謂之醉魚云)
水絃坑石(增歙硯說水絃坑在眉子坑外臨溪至冬水涸方能取之入地大餘石多金花)
采威靈仙(增開寳本草威靈仙出商州上洛山及華山并平澤以不聞水聲者為良生先於衆草方)
(莖數葉相對冬月丙丁戊巳日采根用)
食蘆菔(增五色線王旻好勸人食蘆菔根葉云冬食功多力甚飬生之物也)
冬瓜(增湧幢小品白冬瓜一二斗許大冬月收為菜又密餞代果可以禦冬故曰冬瓜今皆誤書曰東盖)
(因西瓜之對也)
韭黃(增本草綱目北人至冬移根於土窖中培以馬屎暖則即長高可尺許不見風日其葉黃嫩謂之韭)
(黃豪貴皆珍之)
冬蔥(增本草綱目冬蔥即慈蔥或名大官蔥謂其莖柔細而香可以經冬大官上供宜之故有數名)
鯽魚(增本草綱目埤雅云鯽魚旅行以相即也故謂之鯽不食雜物故能補胃冬月肉厚子多其味尤美)
玉面貍(增本草綱目南方有玉面貍專上樹木食百果冬月極肥人多糟為珍品大能醒酒)
鼠鬚筆(增本草綱目鼬似貂而大色黃而赤其毫與尾可作筆嚴冬用之不折世所謂鼠鬚栗尾者是)
(也)
德慶果(增本草綱目德慶果廣之德慶州出之其樹冬榮子大如杯炙而食之味如豬肉)
冰鼠席(增本草綱目冰鼠東方朔云生北荒積冰下皮毛甚柔可為席臥之却寒)
敲冰紙(增楊慎集張伯玉蓬萊閣詩敲冰呈好手織素競交鸞註越俗競誇敲冰紙剡水清潔山又多)
(藤楮以敲冰時製之佳蓋冬水也)
芋白(增農政全書霜後芋子上芋白擘下以液漿水煠過㬠乾冬月炒食味勝蒲笋)
木瓜飲(增農政全書木瓜爛蒸擂作泥入蜜與薑作煎飲用冬月尤美)
寄魚(增農政全書冬月乾塘取魚寄别池内或入大桶速乾水取生泥壅池生泥只取爛泥弗取乾者取)
(過泥速栽荇草放水入魚凡小池定在大池之旁以便冬月寄魚)
迎風不冷(增農政全書用馬牙硝為細末唾調塗手及面則寒月迎風不冷)
□魚(增邵武縣志樵嵐山一名金蓮峯樵溪之水出焉溪産魚曰□紅翼而白鰓冬月始出漁人競取之)
益腎氣(原雲笈七籖治腎當用吹吹為瀉吸為補夫腎者隂之精坎之氣其色黑其象如圓石其神如)
(白鹿兩頭化為玉童長一尺出入於腎藏腎者冬之用事常以十月十一月十二月面北平坐鳴金梁七飲玉)
(泉三吸元宫之黑氣入口九吞之以補吹之損以符呦鹿之詞以致玉童之饌益腎氣神和體安可致長生之)
(道)
物候
螽子冬生(原春秋宣公十五年冬蝝生註螽子以冬生遇寒而死故不成螽)
猾褢(增山海經堯光之山有獸焉其状如人而彘鬛穴居而冬蟄其名曰猾褢其音如斵木見則縣有大)
(繇)
石水(增内經三陽獨至期在石水註石水者謂冬月水冰如石之時故云石水也)
櫾木(增列子吳楚之國有大木焉其名為櫾碧樹而冬生實丹而味酸食其皮汁已僨厥之疾齊州珍之)
(渡淮而北而化為枳焉)
桂樹冬榮(原椘辭嘉南州之炎德兮麗桂樹之冬榮)
魚柏冬日(增史記河渠書天子既臨河决作歌曰吾山平兮鉅野溢魚沸鬱兮柏冬日註柏猶廹也)
(漢書音義曰鉅野滿溢則衆魚沸鬱而滋長也廹冬日乃止)
薺冬美(增春秋繁露薺以冬美冬水氣也薺甘味也乘於水氣而美者甘勝寒也夏侯湛薺賦寒冬之)
(日余登乎城跬步乎北園見芳薺之時生被畦疇而獨繁鑽重冰而挺茂蒙嚴霜以𤼵鮮)
靈草(增後漢書班固𫝊靈草冬榮神木叢生)
冬生草(原說文竹冬生草也象形下垂者箁箬也)
女貞(增典術女貞木者少隂之精冬葉不落鄭氏婚禮謁文贊女貞之樹柯葉冬生寒凉守節險不能傾)
冬得生葵(增列仙𫝊丁次都不知何許人為遼東丁氏作奴丁氏常使買葵冬得生葵問何得此葵)
(云從日南買來)
篃筍(增竹譜篃箭竹𩔖一尺數節亦中作矢其筍冬生)
長樂華(增傅休奕紫花賦序紫華一名長樂華舊生於蜀其東界特饒中國竒而種之余嘉其華純耐)
(久可歴冬而服故與友生各為之賦)
崑崙柰(原拾遺記崑崙山有柰冬生子碧色以玉井水洗食之骨輕柔能騰虚也)
辟寒金(原述異記三國時昆明國貢魏𠻳金鳥鳥形如雀吐金屑如粟至冬此鳥即畏霜雪帝乃起温)
(室以處之名曰辟寒臺故謂吐此金為辟寒金)
冬杏(增述異記杏園洲在南海中洲中多杏海上人云仙人種杏處洲中别有冬杏)
丹水(增水經注丹水東南歴西巖下巖下有大泉湧𤼵洪源巨輪淵深不測蘋藻冬芹竟川含綠雖嚴辰)
(肅月燕麥暄萋)
忍冬(原名醫别錄忍冬藤生凌冬不凋故曰忍冬)
檉木冬榮(增江淹檉頌木貴冬榮檉實寒色停黛峰頂插翠石側)
山橘子(增北戶錄山橘子冬熟有大如土瓜者次如弹丸者皮薄下氣普寕多有之)
木醴(增建康實錄陳後主禎明二年初覆舟山及松柏林冬月出木醴後主以為甘露之瑞俗呼為雀餳)
水耐冬(增酉陽雜俎水耐冬此草經冬在水不死成式於城南村墅池中有之)
蟻窠甘實(增酉陽雜俎嶺南有蟻大於秦中馬蟻結窠於甘樹甘實時常循其上故甘皮薄而滑往)
(往甘實在其窠中冬深取之味數倍於常者)
水底蘋(增酉陽雜俎太原晉祠冬有水底蘋不死食之甚美)
水扎鳥(增太平御覧南夷志水扎鳥出昆明池冬月遍於水際)
冬桃(增曲洧舊聞密縣有一種冬桃秋花夏實八九月間桃自開其核堕地而復合肉生滿其中至冬而)
(熟味如淇上銀桃而加美亦異也)
川芎羹(增益部方物記芎葉為蘼蕪楚辭謂江蘺者根為芎葉落時可用作羹蜀少寒莖葉不萎今醫)
(家最貴川芎云贊柔葉美根冬不殞零采而掇之可糁於羹)
長生草(增益部方物記長生草山隂蕨地多有之修莖茸葉色似檜柏而澤經冬不凋損故號長生贊)
(色與柏𩔖苒苒其莖冬不甚黃故謂長生)
羞寒花(增益部方物記羞寒花蜀地處處有之根莖綴花蔽葉自隠俗曰羞天花予易為羞寒花贊冐)
(寒而茂莖修葉廣附莖作花葉蔽其上以其自蔽若有羞状)
燖麻(增益部方物記燖麻葉能螫人有花無實冒冬弗悴可以祛疾)
冬青(增政和本草冬青冬月青翠故名冬青江東人呼為凍青)
伏翼服氣(增本草綱目伏翼善服氣故能壽冬月不食)
兔得金氣(增本草綱目免至冬月齕木皮得金氣而氣内實故味美至春食草麥而金氣衰故不美)
(也)
禽蟄(增古詩翩翩堂前燕冬蔵夏來見本草綱目倉庚冬月則蔵蟄入田塘中以泥自裹如卵至春始出)
(又杜鵑不能為巢居他巢生子冬月則蔵蟄)
拒冬(增本草綱目續随子一名拒冬蘇頌曰葉中出葉數數相續而生故名續随子冬月始長故又名拒)
(冬)
遊冬(增本草綱目苦菜一名遊冬經歴冬春故名)
柳寄生(增羣芳譜柳寄生状𩔖冬青亦似紫藤經冬不凋冬月望之雜百樹中榮枯各異出蜀中)
海梅(增峩眉山志海梅高僅三尺冬月開小花結實如櫻桃)
占驗
愆候(增管子冬行秋政霧行夏政雷行春政烝泄淮南子冬行春令泄行夏令旱行秋令霧)
夏秋霖雨(增管子冬作土功𤼵地蔵則夏多暴雨秋霖不止)
冬之德寒(增吕氏春秋冬之德寒寒不信其地不剛地不剛則凍閉不開)
月行角天門(增史記天官書月行角天門十月為四月十一月為五月十二月為六月水𤼵近三)
(尺遠五尺註謂月行入角與天門若十月犯之當為來年四月成灾十一月則主五月也)
霿淞(增會鞏齊州冬夜詩香清一榻氍毹暖月淡千門霿淞寒自註齊寒甚夜氣如霧凝於木上旦視如)
(雪日出飄滿階庭尤為可愛齊人謂之霿淞諺曰霿淞重霿淞窮漢置飯甕以為豐年之兆)
麥宜雪(增種樹書麥最宜雪諺云冬無雪麥不結)
護霜天(增農政全書冬天近晚忽有老鯉斑雲起漸合成濃隂者必無雨名曰護霜天)
南風作雪(增農政全書冬天南風三兩日必有雪)
日行下道(增雜寳蔵經須彌山有上下道日於冬時行下道路近行速照大海水故短而極寒)
雜紀
築郎囿(增左𫝊昭公九年冬築郎囿書時也季平子欲其速成也叔孫昭子曰詩曰經始勿亟庶民子)
(來焉用速成其以勦民也)
如挾纊(原左𫝊宣公十二年冬楚子伐蕭遂圍蕭申公巫臣曰師人多寒王廵三軍拊而勉之三軍之)
(士皆如挾纊)
景公履(原晏子景公為履黃金之綦飾以銀連以珠良玉之絇其長尺冰月服之以聽朝晏子朝公迎)
(之履重僅能舉足問曰天寒乎晏子曰君奚問天之寒也古聖人製衣服也冬輕而暖夏輕而清今君之履冰)
(月服之是重寒也履重不節是過任也)
不龜手藥(增莊子宋人有善為不龜手之藥者世世以洴澼絖為事客聞之請買其方百金得之以)
(說吳王越有難吳王使之將冬與越人水戰大敗越人裂地而封之)
叩絃冰散(增列子鄭師文學琴於師襄當冬而叩徵絃以激蕤賓陽光熾烈堅冰立散)
罷鑿池役(原吕氏春秋衛靈公天寒鑿池宛春諫曰天寒起役恐傷民公曰天寒乎宛春曰公衣狐)
(裘坐熊席陬隅有竈是以不寒今民衣敝不補履決不組君則不寒矣民則寒矣公曰善令罷役)
飲酒益精眀(原漢書于定國𫝊定國食酒至數石不亂冬月治請讞飲酒益精明)
奏罷不時物(增漢書召信臣𫝊大官園種冬生葱韭菜茹覆以屋廡晝夜㸐藴火待温氣乃生信)
(臣以為此皆不時之物有傷於人不宜以奉供養悉奏罷)
去酒省食(增漢書杜延年𫝊延年子緩為太常治諸陵縣每冬月封具獄日常去酒省食官屬稱其)
(有恩)
煬竈(原淮南子貧人冬則羊裘解札短褐不掩形而煬竈口)
豕膏塗身(增後漢書東夷𫝊挹婁古肅慎之國也土氣極寒常為穴居好養豕食其肉衣其皮冬以)
(豕膏塗身厚數分以禦風寒)
解徒桎梏(原後漢書鍾離意𫝊意辟大司徒侯覇府詔部送徒詣河内時冬寒徒病不能行意遂於)
(道解徒桎梏恣所欲過與尅期俱至無或違者)
温室(增三輔黃圖温室殿武帝建冬處之温煖也)
寒荷(增洞冥記釣影山去昭河三萬里有雲氣望之如山影有紫河萬里深十丈中有寒荷霜下方香盛)
誦孝經論語(增邴原别𫝊原家貧早孤隣有書舍原過其旁而泣師曰童子苟有志我徒相教不)
(求資也於是遂就書一冬之間誦孝經論語自在童齔之中嶷然有異及長金玉其行)
方冬筍出(原椘國先賢𫝊孟宗母好食筍宗入林中哀號方冬為之出因以供養人皆以為孝感所)
(致)
冰解鯉躍(原晉書王祥𫝊祥繼母常欲生魚時天寒冰凍祥解衣將剖冰求之冰忽自解雙鯉躍出)
(持之而歸鄉里驚嘆以為孝感所致焉)
澤中堇生(原晉書劉殷𫝊曾祖母王氏盛冬思堇而不言食不飽者一旬矣殷怪而問之王言其故)
(殷時年九歲乃於澤中痛哭聲不絶者半日忽若有人云止止聲殷收淚視地便有堇生焉因得斛餘而歸食)
(而不减至時堇生乃盡)
梅橘冬實(原南史王虚之𫝊虚之庭中楊梅樹隆冬三實墓上橘樹一冬再實時人咸以為孝感所)
(致)
斷囚垂泣(原會稽典錄盛吉為廷尉每至冬月罪囚當斷其妻執燭吉持丹筆相向垂泣)
賜冬柰(增曹植謝賜柰表即夕殿中虎賁宣詔賜臣等冬柰一奩詔賜使温啖夜非食時而賜見及柰)
(以夏熟今則冬至物以非時為珍恩以絶口為厚非臣等所宜荷之)
冬月扇面(原晉書周顗𫝊王敦素惮顗每見顗輙面熱雖復冬月扇面手不得休)
玄武黑殿(增晉書張駿𫝊謙光殿北曰玄武黑殿冬三月居之)
澣衣披絮(原晉書吳隠之𫝊隠之遷左衛將軍雖居清顯禄賜皆班親族冬月無被嘗澣衣乃披絮)
(勤苦同於貧庶)
衣單布(增晉書公孫鳳𫝊鳳字子鸞上谷人也隠於昌黎之九城山谷冬衣單布寝土牀弹琴吟詠陶)
(然自得)
謝庭詠雪(增晉書列女𫝊王凝之妻謝氏字道韞安西將軍奕之女也聰識有才辯嘗内集俄而雪)
(驟下叔父安曰何所似也安兄子朗曰散塩空中差可擬道韞曰未若柳絮因風起安大悅)
冬袒不寒(原抱朴子菖蒲石上生一寸九節以上紫花者尤善韓終服之十三年身生毛日視書萬)
(言皆誦之冬袒不寒)
釀酒速成(原語林羊稚舒冬日釀酒令人抱甕湏臾復易人速成而味好)
素蓮(增拾遺記周穆王冬廵大騎之谷西王母來共玉帳高會進崑流素蓮素蓮者一房百子凌冬而茂)
獻筍(增竹譜廣志云魏時漢中大守王圖每冬獻筍俗謂之䈛笴)
泉氣浮蒸(原荆州記新陽縣惠澤中有温泉冬月未至數里遥望白氣浮蒸如烟上下采映状若綺)
(疏)
雨棗(增述異記魏世河内冬雨棗)
無複衣(增宋書沈道虔𫝊道虔冬月無複衣戴顒開而迎之爲作衣服并與錢一萬既還分身上衣及)
(錢供諸兄弟子無衣者)
涌泉愈疾(增魏書靈徵志高祖興和元年冬西兗州濟隂郡宛句縣濮水南岸有泉涌出色清味甘)
(飲者愈疾)
馬得龍種(原隋書吐谷渾𫝊青海周迴千餘里中有小山其俗至冬輙放牝馬於其上言得龍種)
襦袴賜凍者(增南史梁安成康王秀𫝊天監十三年為郢州刺史每冬月常作𥜗袴以賜凍者)
冬李(增南史王僧孺𫝊僧孺幼聪慧有饋其父冬李先以一與之僧孺不受曰大人未見不容先嘗)
葛帔練裙(原南史任昉𫝊昉有子東里西華南容北叟兄弟流離不能自振生平舊交莫有收䘏西)
(華冬月著葛帔練裙道逢平原劉孝標泫然矜之乃著廣絶交論以譏其舊交)
冬服單薄(原南史頋協𫝊協少清介有志操初為廷尉正冬服單薄寺卿蔡法度欲觧襦與之憚其)
(清嚴不敢𤼵口謂人曰我願觧身上襦與顧郎顧郎難衣食者竟不敢以遺之)
冬生樹神光(原南史滕曇恭𫝊門外有冬生樹二株時忽有神光自樹而起俄見佛像及夾侍之)
(儀容光顯著自門而入曇恭家人咸共禮拜久之乃滅)
地氣冬温(增舊唐書南蠻𫝊林邑國漢日南象林之地在交州南千餘里地氣冬温不識冰雪常多)
(霧雨)
敲冰煮茗(原開天遺事逸人王休居太白山下日與僧道異人往還每至冬時取溪冰敲其精瑩者)
(煮建茗共賓客飲之)
煖玉鞍(增開天遺事岐王有玉鞍一面每至冬月則用之雖天氣嚴寒則此鞍在上坐如温火之氣)
七寳硯鑪(原開天遺事内庫中有七寳硯鑪一所曲盡其功每至冬寒硯凍置於鑪上硯冰自消不)
(勞置火冬月帝常用之)
鳳炭(原開天遺事楊國忠家以炭屑用蜜捏塑成雙鳳至冬月然於爐中先以白檀木鋪於爐底餘灰不)
(可參雜也)
冬月致雷(增酉陽雜俎明皇嘗冬月召山人包超令致雷聲超對曰來日及午有雷遂令高力士監)
(之一夕醮式作法及明至已矣曾無纖翳力士懼之超曰將軍視南山當有黑氣如盤矣力士望之如其言有)
(頃風起黑氣瀰漫疾雷數聲)
却寒簾(原杜陽雜編同昌公主堂中設却寒簾𩔖玳瑁斑有紫色云却寒之鳥骨所為也)
旗亭畫壁(增集異記開元中詩人王昌齡高適王之渙齊名一日天寒微雪三詩人共詣旗亭貰酒)
(小飲忽有梨園伶官十數人登樓會宴俄有妙妓四輩尋續而至旋則奏樂皆當時之名部也昌齡等私相約)
(曰我輩各擅詩名每不自定其甲乙今可密觀諸伶所謳若詩入歌詞之多者則為優矣俄而一伶拊節而唱)
(乃曰寒雨連江夜入吴平明送客椘山孤洛陽親友如相問一片冰心在玉壺昌齡則引手畫壁曰一絶句尋)
(又一伶謳曰開箧淚霑臆見君前日書夜臺何寂寞猶是子雲居適則引手畫壁曰一絶句尋又一伶謳曰奉)
(帚平明金殿開強將團扇共徘徊玉顔不及寒鴉色猶帶昭陽日影來昌齡則又引手畫壁曰二絶句之渙自)
(以得名已久因謂諸人曰此輩皆潦倒樂官所唱皆巴人下里之詞耳因指諸妓之中最佳者曰待此子所唱)
(如非我詩即終身不敢與子争衡矣須臾次至雙鬟𤼵聲則曰黃河遠上白雲間一片孤城萬仞山羌笛何須)
(怨楊柳春風不度玉門關之渙即揶揄二子曰田舍奴我豈妄哉因大諧笑諸伶皆起詣曰不知諸郎君何此)
(歡噱昌齡等因話其事諸伶競拜曰俗眼不識神仙乞降清重俯就筵席三子從之歡醉竟日)
獞人衣(增南越志獞人冬編鵝毛雜木葉為衣)
以水沃面(增宋史范仲淹𫝊仲淹少有志操既長依戚同文學盡夜不息冬月憊甚以水沃面食不)
(給至以糜粥繼之人不能堪仲淹不苦也)
解衣裘(增宋史戚同文𫝊同文尚信義宗族閭里貧乏者周給之冬月多解衣裘與寒者不積財不營)
(居室深為鄊里推服)
雙角蛇(增清異錄丹陽鍾忠以元嘉冬月晨行見有蛇長二尺許文色似青琉璃頭有雙角白如玉感)
(而畜之自是貲業日登)
冬蠶成繭(增太平御覧唐大歷中太原府清源縣人韓景輝養冬蠶成繭詔給復終身)
海神移徙(增春明退朝錄歐陽少師言為河北都轉運使冬月按部至滄景間於野亭夜半聞車旂)
(兵馬之聲幾達旦不絶問宿彼處人云是海神移徙五七年間一有之)
龍門賞雪(增邵氏聞見前錄謝希深歐陽永叔官洛陽時同遊嵩山自潁陽歸暮抵龍門香山雪作)
(登石樓望都城各有所懷忽於烟靄中有策馬渡伊水來者既至乃錢相遣厨𫝊歌妓至吏傳公言曰山行良)
(勞當少留龍門賞雪府事簡無遽歸也錢相遇諸公之厚𩔖此)
撤獸炭(原國老談苑太宗嘗冬月命撤獸炭左右或啟曰今日苦寒上曰天下民困是寒者衆矣朕何)
(獨温愉哉)
蘇合香酒(增夢溪筆談王文正太尉氣羸多病真宗面賜藥酒一注瓶令空腹飲之可以和氣血辟)
(外邪文正飲之大覺安健因對稱謝上曰此蘇合香酒也每一斗酒以蘇合香丸一兩同煮極能調五臓却腹)
(中諸疾每冒寒夙興則飲一杯因各出數榼賜近臣自此臣庶之家皆倣為之此方本出廣濟方謂之白朮丸)
冰花(增夢溪筆談宋次道春明退朝錄言天聖中青州盛冬濃霜屋瓦皆成百花之状又慶歷中集禧觀)
(渠中冰紋皆成花果林木元豐末秀州人家屋瓦上冰亦成花每瓦一枝正如畫家所為折枝有大花似牡丹)
(芍藥者細花如海棠萱草者皆有枝葉無毫髮不具氣象生動雖巧筆不能為之以紙榻之無異石刻)
春風膏硯(增物類相感志冬月令水不冰以楊花鋪硯槽名文房春風膏硯)
車魚(增東亰夢華錄賣生魚則用淺抱桶以柳葉間串清水中浸或循街出賣冬月即黃河諸遠處客魚)
(來謂之車魚每斤不上一百文)
玻瓈江(增吳船錄眉州城外即玻瓈江也冬時水色如此)
温洛(增法帖刊誤今洛水冬月不冰古人謂之温洛下有礜石取此石置甕水中水亦不冰)
摸瘞鶴銘(增秀水閒居錄瘞鶴銘潤州揚子江焦山足石巖下惟冬序水退始可摸打世𫝊以為王)
(逸少書)
幸温泉宫(增雍錄温湯在驪山西北咸亨三年名温泉宫天寳六載改為華清宫於驪山上益治湯)
(井為池臺殿環列山谷開元間明皇每歲十月幸歲盡乃歸)
五磚入直(增雍錄學士院北廳前有花磚道冬中日及五磚為入直之候李程性懶好晩入常過八)
(磚乃至衆呼為八磚學士)
魚倉(原五色線青田溪冬天水熱如湯衆魚歸之名曰魚倉)
陽河(增方輿記要陽河在薊州西五里亦名五里河源出城西鵝毛臺水性暖遇寒不冰故曰陽河)
三冬境(增𫝊燈錄僧問如何是三冬境能和尚曰千峯添翠色萬樹鎻銀花)
御製冬日重登清凉山詩紫府名山憶舊蹤招提駐蹕認
雲松隂崖尚有春時雪落日仍聽下界鐘塞遠渾河寒
更白林疎恒嶽翠逾重祝釐交叶人天慶銀牓新題徧
五峯
晉子夜冬歌(增白雪停隂岡丹華耀陽林何必絲與竹山水有清音又果欲結金蘭但看松柏林)
(經霜不堕地歲寒無異心)
曹毗詠冬詩(增綿邈冬夕永凛厲寒氣升離葉向晨落長風振條興夜静輕響起天清月輝澄寒)
(冰盈渠結素霜竟櫩凝今載忽已暮來紀奄復仍)
唐太宗冬日臨昆明池詩(增石鯨分玉溜劫燼隠平沙柳影冰無葉梅心凍有花寒)
(野凝朝霧霜天散夕霞歡情猶未極落景遽西斜)
白居易負冬日詩(增杲杲冬日出照我屋南隅負暄閉目坐和氣生肌膚初似飲醇醪又如)
(蟄者蘇外融百骸暢中適一念無曠然忘所在心與虚空俱)
朱子冬日詩(增蕭索時序晩已復度高秋回澗白波起通川絳樹稠晨風散清霜嘉稲卷平疇獨)
(懷志士感歲事幸將休又清霜染澗樹蕭索向嚴冬密雨有時集寒雲無定容波明横瀨出風急遠林空一極)
(忩間眺高旻矗亂峯)
御定月令輯要卷十七
