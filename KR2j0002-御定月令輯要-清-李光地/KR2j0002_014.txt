欽定四庫全書
御定月令輯要卷十四
七月令
天道
月卦否(增易否之匪人不利君子貞大往小來本義否閉塞也七月之卦也)
流火(原詩七月流火箋大火者寒暑之候也火星中而寒暑退故將言寒先著火所在增潘尼詩商風初)
(授辰火微流朱明送夏少昊迎秋張恊雜詩大火流坤維白日馳西陸敬括七月流火詩前逄一葉下言念忽)
(悲秋變節金初至分寒火正流氣含涼夜早光拂夏雲收助月微明散㳂河麗景浮禮標時令爽詩興國風幽)
(自此觀邪正深知王業休)
日在翼(原禮孟秋之月日在翼集說翼宿在已鶉尾之次)
中星(原禮昏建星中旦畢中集說建星說見仲春淮南子註畢西方白虎之宿)
律中夷則(原禮律中夷則集說夷則申律長五寸七百二十九分寸之四百五十一增史記律書七)
(月也律中夷則夷則言隂氣之賊萬物也淮南子夷則之數五十一主七月上生夾鍾原白虎通七月謂之夷)
(則何夷傷則法地言萬物始傷被刑法也)
涼風至(原禮涼風至增爾雅北風謂之涼風淮南子景風至四十五日涼風至註坤卦之風也為損又)
(涼風至則報地德祀四郊白虎通涼風至禾黍乾)
白露降(原禮白露降楚辭白露紛以塗塗兮秋風瀏以蕭蕭古詩白露沾野草時節忽復易)
盛德在金(原禮先立秋三日太史謁之天子曰某日立秋盛德在金天子乃齊)
天地肅(原禮天地始肅不可以贏註肅嚴急之言也贏猶解也集說陽道常饒陰道常乏故贊化者不)
(可使陰氣之贏也)
相月(原爾雅七月為相)
大音(增史記天官書涒灘歲歲陰在申星居未以七月與東井輿鬼晨出曰大音昭昭白其失次有應見)
(牽牛)
漢案戶(原夏小正漢案戶𫝊案戶也者直戶也言正南北也)
織女東鄉(原夏小正初昏織女正東鄕增星經織女三星在天市東常以七月一日六七日見東方)
(色赤精明女功善)
霖雨灌荼(原夏小正時有霖雨灌荼𫝊灌聚也荼雚葦之莠為將楮之也雚未秀為菼葦未秀為蘆)
斗柄在下(原夏小正斗柄縣在下則旦)
招搖指申(原淮南子孟秋之月招搖指申增晉書樂志七月之辰謂為申申者身也言時萬物身體)
(皆成就也)
溓水(增内經陰陽交期在溓水註溓水者七月建申水生扵申也溓水静也)
作銅儀(增後漢書順帝紀陽嘉元年秋七月史官始作候風地動銅儀註時張衡為太史令作之)
首秋(原梁元帝纂要七月孟秋首秋上秋肇秋蘭秋增王僧孺詩首秋雲物善晝暑旦猶清蕭慤詩仙遊)
(本多趣復此上秋初謝惠連詩悽悽乘蘭秋言餞千里舟)
蘭月(原提要七月為蘭月)
天功大成(增周易集觧乾飛龍在天乃位乎天德何妥曰此當七月萬物盛長天功大成故云天德)
(也)
隂升(增周易集觧坤六三含章可貞干寳曰隂氣在三七月之時自否來也陽降在四三公位也隂升在)
(三三公事也)
包藏萬物(增周易集觧坤以藏之九家易曰建申之月坤在乾下包藏萬物也)
太乙(增夢溪筆談七月百穀成實自能任持故曰太乙)
御製早秋新霽詩卷幔過新雨披襟納好風餘霞眀遠岫
倒景射晴虹稼穡豐年足乾坤爽氣同高天雲斷處歴
歴見初鴻
御製塞外新秋詩松塞雲峰轉邊陲秋氣長楓林消溽暑
柏葉送清香禾黍宜關外情懷喜夜凉年豐還重穀處
處有餘糧
御製塞北早秋詩萬馬邊聲合雙旌障口開霜威随出塞
秋色壮登臺雁度連營去鷹呼絶巘迴蒼茫雲海月永
夜照龍堆
御製初秋詩大火初收暑氣殘金風吹動芰荷寒鳴蟬送
夏聲聲急雨霽遥天萬里看
庾信和初秋詩(增落星初伏火秋霜正動鐘北閣連横漢南宫應鑿龍祥鸞棲竹實靈蔡上芙)
(蓉自有南風曲還來吹九重)
蕭慤和初秋西園應教詩(增池亭三伏後林館九秋前清泠閒泉石散漫雜風烟蕖)
(開千葉影榴豔百枝然約嶺停飛旆凌波動畫船)
唐太宗皇帝儀鸞殿早秋詩(增寒驚薊門葉秋𤼵小山枝松隂背日轉竹影避風)
(移提壺菊花岸高興芙蓉池欲知涼氣早巢空燕不窺)
楊師道初秋夜坐應詔詩(增玉琯涼初應金壺夜漸闌滄池流稍潔仙掌露方溥鴈)
(聲風處斷樹影月中寒爽氣長空淨高吟覺思寬)
劉禕之九成宫秋初應制詩(增帝圃疏金闕仙臺駐玉鑾野分鳴鸑岫路接寳雞)
(壇林樹千霜積山宫四序寒蟬急知秋早鶯疎覺夏闌怡神紫氣外凝睇白雲端舜海詞波𤼵空驚游聖難)
李白太原早秋詩(增歲落衆芳歇時當大火流霜威出塞早雲色渡河秋夢繞邊城月心飛)
(故國樓思歸若汾水無日不悠悠)
白居易酬牛相公宫城早秋兼呈夢得詩(增七月中氣後金與火交)
(争一聞白雪唱暑退清風生碧樹未搖落寒蟬始悲鳴夜涼枕簟滑秋燥衣巾輕疏受老慵出劉楨疾未平何)
(人伴公醉新月上宫城)
晏殊初秋宿直詩(增上帝冊書羣玉府仙人宫闕巨鰲山涼蟬度影秋陰薄促漏聲來夜唱)
(閑)
楊萬里初秋暮雨詩(增禾穟輕黃尚淺青村舂已報隔林聲忽驚暮色翻成曉仰見雙虹)
(雨外明)
節序
秋始(增管子以夏日至始數四十六日夏盡而秋始而黍熟)
立秋(原淮南子大暑加十五日斗指背陽之維則夏分盡故曰有四十六日而立秋凉風至音比夾鍾孝)
(經緯大暑後十五日斗指坤為立秋秋者揫也物扵此而揫歛也)
處暑(原淮南子立秋加十五日斗指申則處暑音比姑洗孝經緯立秋後十五日斗指申為處暑言凟暑)
(將退伏而潛處也)
鷹隼擊(增漢書五行志立秋而鷹隼擊又孫寳𫝊寳為京兆尹故吏侯文以剛直不苟合常稱疾不肯)
(仕寳以恩禮請文欲為布衣友日設酒食妻子相對文求受署為掾進見如賓禮數月以立秋日署文東部督)
(郵入見敕曰今日鷹隼始擊當順天氣取奸惡以成嚴霜之誅掾部渠有其人乎文卬曰無其人不敢空受職)
(寳曰誰也文曰霸陵杜穉李寳曰其次文曰豺狼横道不宜復問狐狸春秋元命苞瑶光星散為鷹立秋之日)
(鷹鸇擊)
嘗粢(增漢書韋元成𫝊廟歲二十五祠註立秋嘗粢)
坤王(增京房易占立秋坤土王凉風用事周易集解致役乎坤崔憬曰立秋則坤王而萬物致養也)
隂雲出(增易通卦驗立秋濁隂雲出如赤繒)
赤雲出(增易通卦驗處暑赤雲出)
虎嘯(增易通卦驗立秋虎始嘯)
蜻蛚上堂(增易通卦驗立秋白露下蜻蛚上堂)
促織鳴(原詩紀歷樞立秋促織鳴女工急促之候也增謝朓詩秋夜促織鳴南鄰擣衣裳)
樂用磬(增樂緯坤主立秋樂用磬五經要義磬立秋之樂也白虎通磬者夷則之氣象萬物之成)
閶闔風至(增符瑞圖立秋西方閶闔風至)
歲半(增内經歲半之前天氣主之歲半之後地氣主之註歲半謂立秋之日也)
迎秋西郊(增後漢書祭祀志立秋之日迎秋扵西郊祭白帝蓐收車旗服飾皆白歌西皓八佾舞育)
(命之舞隋書禮儀志秋迎白招拒者招集拒大也言秋時集成萬物其功大也)
貙劉(原後漢書禮儀志立秋之日自郊禮畢始揚威武斬牲扵郊東門以薦陵廟其儀乘輿御戎路白馬)
(朱鬛躬執弩射牲牲以鹿麛太宰令謁者各一人載獲車馳駟送陵廟斬牲之禮名曰貙劉增又百官志每立)
(秋貙劉之日暫置水衡都尉事訖乃罷之漢儀注立秋貙膢膢音劉劉殺也祭名也貙虎屬常以立秋日祭獸)
(王者亦以此日出獵還以祭宗廟故有貙膢之祭也鹽鐵論月令凉風至殺氣動蜻蛚鳴衣喪成夭子行微刑)
(始貙膢以順天令)
乘之(增後漢書禮儀志立秋之日武官肄兵習戰陣之儀兵官皆肄孫吳兵法六十四陣名曰乘之)
都試(增後漢書李通𫝊材官都試騎士日註漢法以立秋日都試騎士謂課殿最也漢官儀高祖選能引)
(關蹶張才力武猛者為輕車騎士材官樓船常以立秋後講肄課試各有員數平地用車騎山阻用材官水泉)
(用樓船)
順時決獄(增後漢書魯恭𫝊永初元年上疏月令孟夏斷薄刑仲夏挺重囚今孟夏之制可從此令)
(其決獄案考皆以立秋為斷以順時節)
迎秋樂(增皇覧自夏至數至四十六日則天子迎秋扵西堂距邦九里堂高九尺堂階九等白稅九乘)
(旗旄尚白田車載兵號曰助天收唱之以商舞之以干戚此迎秋之樂也)
戴楸葉(增四民月令京師立秋滿街賣楸葉婦女兒童皆剪成花樣戴之形製不一乾淳歲時記立秋)
(日都人戴楸葉)
鶉尾之次(增月令章句自張十二度至軫六度謂鶉尾之次立秋處暑居之楚之分野)
真人會仙官(增登真隠訣立秋日日中五岳諸真人詣黃老君扵黃房□庭山會仙官扵日中定)
(天下神圖□圖□樂)
治兵(增魏書建安二十一年有司奏以立秋擇吉日大朝車騎號曰治兵)
離合風(增要覽列子御風常以立秋遊乎風穴是風至草木皆生去則搖落謂之離合風)
治大小麥(增齊民要術大小麥立秋前治訖蒿艾簟盛之良註立秋後則蟲生)
備始凉(增齊氏要術處暑中向秋節浣故製新作檢薄以備始凉糶大小麥豆收縑練)
祀靈星(增隋書禮儀志開皇初扵國城東南七里延興門外為靈星壇立秋後辰祠以一少牢通典立)
(秋後辰日祀靈星祝曰九穀方成三時不害馮兹多祜介其農穡開元祀扵國城東南天寳四載升中祠)
秋水赤豆(增乾淳歲時記立秋日都人飲秋水赤小豆本草綱目七月立秋日面西以井華水吞赤)
(小豆七枚一秋不犯痢疾)
玉女𢷬帛石(增紀異嵩山之上有玉女擣帛石瑩徹光潔人莫能測岳下人云立秋前一日中夜)
(常聞杵聲響)
祭嶽鎮海瀆(增金史禮志立秋祭西嶽華山扵華州西鎮吳山扵隴州望祭西海西瀆扵河中府)
樗根餛飩(增山家清供劉禹錫著樗根餛飩法立秋前後謂世多痢及腰痛取樗根一两握搗篩和)
(麪捻餛飩清水煮空腹十枚並無禁忌)
楸葉膏(原居家宜忌立秋日太陽未升採楸葉熬膏搽治瘍立愈名楸葉膏熬法以葉多方稠)
飲井水(原常氏日錄立秋日人未起汲井水長幼飲之却病增海寕縣志七月立秋日人立飲少水謂)
(可免生疿且止痢)
擱稻(增陶朱公書稻田立秋後不添水曬十餘日謂之擱稻)
桐葉脱(增陶朱公書梧桐立秋之刻必脱一葉羣芳譜梧桐如某時立秋至期一葉先墜)
御製立秋前一日晚同左右閒坐進鮮果偶作初到金風
天氣晚微涼雨後畫簾垂九重迥出白雲遠三殿高臨
北斗移珍果滿盤新獻節碧梧一葉報秋時漏深不寐
題詩句月色煇煌照鳳墀
司空曙立秋日詩(增律變新秋至蕭條自此初花酣蓮報謝葉在柳呈䟽淡月多雲映清風)
(似雨餘捲簾凉暗度却扇暑先除草静多翻燕波澄乍露魚今朝散騎省作賦興何如)
白居易立秋日登樂遊園詩(增獨行獨語曲江頭回馬遲遲上樂遊蕭颯凉風與)
(衰鬢誰教計會一時秋)
劉言史立秋詩(增兹辰戒流火商颷早已驚雲天收夏色木葉動秋聲)
朱子立秋日遊三峽詩(增抗塵幾何時猿鶴共悲怨豈知朱墨暇乃適山水願兹晨秋)
(令初休沐謹邦憲佳賓忽四來英僚亦三勸駕言北郭門謝此旟隼建散目山崔嵬縱轡路修曼凭欄快倒峽)
(躋壑困脱輓追攀林樾深歡喜脚力健登高眺遠浦衆景争自獻何必仍丹丘徑欲凌九萬)
楊萬里立秋後一日雨天欲暮小立問月亭詩(增雨後林中别)
(樣涼意行幽徑不知長風蝉幸自無星事強為閑人報夕陽)
周伯琦立秋日書事三首(增大駕留西内兹辰祀典揚龍衣遵質樸馬酒薦馨香望)
(祭園林邈追崇廟袥光艱難思創業萬業祚無疆自註國朝歲以七月七日或九日天子與后素服望祭北方)
(陵園奠馬酒執事者皆世臣子弟是日擇日南行又鐵刹標山影金鋪耀日華龍㢠廻秋歇雨燕落晝翻沙苑御)
(調驍騎宫官葺&KR0955;車長楊誰共賦滿耳沸寒笳自註上京西山上樹鐵旛竿高數十丈以其下海中有龍用梵)
(家說作此鎮之又凉亭千里内相望列東西秋獮聲容備時廵典禮稽鴇鳬隨矢落豭鹿應弦迷乾豆歸時薦)
(康莊頌耄倪自註上京之東五十里有東凉亭西百五十里有西凉亭其地皆饒水草有禽魚山獸置離宫廵)
(守至此歲必獵較焉)
日次
初一日
書屏風(增舊唐書憲宗紀元和四年七月乙巳朔御製前代君臣事迹十四萹書扵六扇屏風是月出)
(書屏以示宰臣李藩等表謝之)
弛珠池禁(增唐書懿宗紀咸通四年七月辛夘朔弛廉州珠池禁)
奏四庫書(增唐會要開成元年七月戊辰朔分察使奏秘書省四庫見在新舊書籍共五萬六千四)
(百七十六卷)
先天節(原宋史禮志大中祥符元年以七月一日聖祖降日為先天節)
觀文監吉圖(增玉海慶歷元年七月戊申朔上命圖畫前代帝王美惡之事可為監戒者號觀文)
(監古圖上自為記召輔臣至迎陽門觀之)
金太祖生(增金史太祖紀遼道宗時有五色雲氣屢出東方司天孔致和曰其下當生異人建非常)
(之事天以象告也咸雍四年戊申七月一日太祖生)
授智慧法文(增雲笈七籖元始天尊以開皇元年七月一日扵西那玉國鬱察山浮羅之嶽長桑)
(林中授太上大道君智慧上品大誡法文)
白居易七月一日作(增七月一日天秋生履道里閑居見清景高興從此始林間暑雨歇)
(池上凉風起橋竹碧鮮鮮岸莎青靡靡蒼然古盤石清淺平流水何言中門前便是深山裏雙僮侍坐卧一杖)
(扶行止飢聞麻粥香渴覺雲湯美平生所好物今日多在此此外更何思市朝心已矣)
李賀七月一日曉入太行山詩(增一夕遶山秋香露溘蒙菉新橋倚雲阪候蟲)
(嘶露樸洛南今已遠越衾誰為熟石氣何淒淒老莎如短鏃)
陸游七月一日詩(增兀傲胡牀酒半醒釣筒收盡數舟横風生細葛無三伏月上疎林正四)
(更北斗離離低欲盡明河脈&KR0899;去無聲升仙豈復塵中戀便擬騎鯨返玉京)
初二日
議立明堂(增唐會要永徽二年七月二日詔禮官學士議立明堂柳宣依鄭康成議五室孔志約據)
(大戴禮及盧植蔡邕議九室趙慈皓薛文思等各造明堂圖樣上以九室之議理有可依令所司詳定明堂形)
(制大小階基高下及辟雍門闕等制度)
初三日
有霧歲熟(原望氣經七月三日有霧歲熟)
岑參七月三日宿關西客舍寄東山嚴許二山人詩(增雲)
(送關西雨風𫝊渭北秋孤燈燃客夢寒杵擣卿愁灘上思嚴子山中憶許由蒼生今有望飛詔下林丘)
杜甫七月三日亭午已後較熱退晚加小凉穏睡有詩
(增今兹商用事餘熱亦已末衰年旅炎方生意從此活亭午减汗流北鄰耐人聒晚風爽烏匼筋力蘇摧折)
初四日
觀山川形勢(增玉海至道三年七月四日真宗語宰臣曰朕欲觀邊防郡縣山川形勢可擇使以)
(往乃選左蔵副使楊允恭崇儀副使竇神寳閤門祗侯李允則乘𫝊視山川形勢)
置鑄錢監(增玉海熙寕三年七月四日詔京西淮淛江西荆湖六路各置鑄錢監一江荆以十五萬)
(餘以萬緡為額)
進都水名山記(增玉海熙寕八年七月四日右諫議大夫沈立進都水記二百卷名山記一百)
(卷)
初五日
旗旛改色(增唐會要天寳九載七月五日諸衛隊仗緋色旗旛改為赤黃以符土運)
造大路大旗(增玉海政和六年七月五日造大路如玉路之制唯不飾以玉樊纓一就以尚質又)
(製大旗十有二旒龍章而設日月建於大路之上以象天)
蘇軾七月五日詩(增何處覓新秋蕭然北臺上秋来未云幾風日已清亮雲間聳孤翠林表)
(浮遠漲新棗漸堪剥晚瓜猶可餉西風送落日萬竅含悽愴念當急行樂白髮不汝放)
初六日
烹雙鯉(增前定錄陸賓虞舉進士在京師有僧曰惟瑛知術數寳歷二年春賓虞欲罷舉歸吳惟瑛留)
(止一宿謂曰來歲成名不必歸但取京兆薦送至七月六日若食水族則殊等與及第必矣賓虞後適從孫聞)
(禮之舍既入聞禮喜迎曰向有人惠雙鯉魚方欲候翁而烹之賓虞素嗜魚便令作羹則七月六日也遽命駕)
(詣惟瑛且紿之曰將遊蒲關瑛笑曰水族已食矣遊蒲關何為賓虞深信之因取薦京兆府果得殊等明年登)
(第)
誕辰參賀(增容齋随筆唐穆宗即位之初年詔曰七月六日是朕載誕之辰其日百僚命婦宜於光)
(順門進名參賀朕於門内與百僚相見)
七夕用六日(增容齋三筆太平興國三年詔七夕嘉辰著於令甲今之習俗多用六日非舊制也)
(宜復用七日且名為七夕而用六不知始自何時然唐世無此說必出於五代耳)
天清節(增遼史景宗紀有司請以帝生日七月六日為天清節從之)
夢神女(增奚嚢橘柚袁伯文七月六日過高唐遇雨宿於山家夜夢女子甚都自稱神女伯文欲留之)
(神女曰明日當為織女造橋違命之辱伯文驚覺天已辨色啟䆫視之有羣鵲東飛有一稍小者從䆫中飛去)
(是以名鵲為神女也)
杜甫早秋苦熱堆案相仍詩(增七月六日苦炎蒸對食暫餐還不能每愁夜中自)
(足蝎况乃秋後轉多蠅束帶𤼵狂欲大呌簿書何急來相仍南望青松架短壑安得赤脚踏層冰)
楊維楨秋日招飲湖上詩(增七月六日流火驕故人重有濠梁招洗車快借雙星雨)
(打鼓如迊八月潮下馬題詩岳王寺解貂沽酒叚家橋西湖顔面晚更好水晶宫中吹玉簫)
初七日
漢武帝生(原漢武故事景帝嘗夢高祖謂己曰王美人生子可名為彘以乙酉年七月七日旦生武)
(帝扵猗蘭殿)
西王母至(原漢武故事七月七日上扵承華殿齋忽見一青鳥從西方來上問方朔何鳥對曰西王)
(母將降宜灑掃以待之夜漏七刻果降增博物志漢武帝好仙道時西王母遣使乘白鹿告帝當來乃供帳九)
(華殿以待之七月七日夜漏七刻王母乘紫雲車而至扵殿西南面東向頭上戴七種青氣欎欝如雲有三青)
(鳥如烏大使侍母旁時設九微燈帝東面西向王母索七桃大如弹丸以五枚與帝母食二枚帝食桃輙以核)
(著膝前母曰取此核何為帝曰欲種之母笑曰此桃三千年一生實時東方朔竊從殿南廂朱鳥牖中窺母母)
(顧之謂帝曰此窺牖小兒常三來盗吾此桃由此世人謂方朔神仙也曹唐漢武帝扵宫中宴西王母詩鼇岫)
(雲低太乙壇武皇齋潔不勝懽長生碧字期親署延夀丹泉許細看劍佩有聲宫樹静星河無影禁花寒秋風)
(褭褭月朗朗玉女清歌一夜闌)
上元夫人(增漢武内𫝊七月七日王母至遣侍女郭密香與上元夫人相問云王九光之母敬謝天)
(事勞我致以愆面劉徹好道適來視之若能屈駕當停相須須臾夫人至從官文武千餘人夫人上殿向王母)
(拜王母坐而止之呼同坐北向帝拜問寒温還坐王母巾笈中有一卷書盛以紫錦之嚢出以示曰此五嶽真)
(形圖也今以相與上元夫人語帝曰今雖得真形而無五帝六甲左右靈飛之符十二事何以召山靈朝地神)
(攝總萬精駈策百鬼束虎豹役蛟龍乎即命侍女紀離容到扶廣山敕青真小童出六甲左右靈飛致神之方)
(以授須臾侍女還捧五色玉笈鳳文之藴以出其丈夫人手指所施用節度示帝焉凡十二事帝拜受)
採守宫(增淮南萬畢術七月七日採守宫隂乾之合以井華水和塗女身有文章即以丹塗之不去者)
(不滛去者有奸)
緱山乘鶴(原列仙𫝊王子喬好吹笙作鳳凰鳴遊伊洛之間道士浮丘公接以上嵩山三十餘年後)
(求之扵山見桓良曰告我家七月七日待我扵緱氏山頭果乘白鶴駐山嶺望之不到舉手謝時人數日而去)
(宋之問王子喬詩王子喬愛神仙七月七日上賓天白虎搖瑟鳳吹笙乘騎雲氣吸日精吸日精長不歸遺廟)
(今在而人非空望山頭草草露濕人衣)
安公騎龍(原列仙𫝊陶安公者六安鑄冶師也一朝火散冶上紫色衝天安公伏冶下求哀須臾朱)
(雀止冶上曰安公安公冶與天通七月七日迎汝以赤龍至日龍來安公騎之東南而去)
鵲橋(增風俗通織女七夕當渡河使鵲為橋爾雅翼涉秋七日鵲首無故皆髠相𫝊是日河鼓與織女會)
(扵漢東役烏鵲為梁以渡故毛皆脫去江山縣志七月剪午日繋臂綵䋲投之屋謂助駕鵲橋)
作麴(原四民月令七月七日作麴)
卷耳麴(增四民月令卷耳伏後二十日為麴至七月七日乾之覆以胡葈爾雅翼卷耳雒下謂之胡枲)
(可煑為茹又以其葉覆麴作黃衣)
合丸(原四民月令七月七日合藍丸及蜀漆丸)
暴書(原四民月令七月七日暴經書及衣裳不蠧世說郝隆七月七日出日中仰卧人問其故答曰我曬)
(書太平御覧晉高祖不欲屈節曹氏辭以風痺魏武遣親信令史微服扵高祖門外樹蔭下息時七月七日高)
(祖方曝書令史竊知還告乃重遣辟之)
良日(原風土記魏時人或問董勛云七月七日為良日飲食不同扵古何也勛云七月黍熟七日為陽數)
(故以糜為珍今北人唯設湯餅無復有糜矣)
曹公器物(增陸機與弟書在平原嘗按行曹公器物書刀五枚琉璃筆一枝景初二年七月七日)
相連愛(原西京雜記戚夫人侍兒賈佩蘭後出為扶風人叚儒妻說在宫内時七月七日臨百子池作)
(于闐樂樂畢以五色縷相羈謂為相連愛)
穿鍼(原西京雜記漢綵女常以七月七日穿七孔鍼扵開襟樓荆楚歲時記七月七日是夕人家婦女結)
(綵縷穿七孔鍼或以金銀鍮石為鍼輿地志齊武帝起層城觀七月七日宫人多登之穿鍼世謂之穿鍼樓開)
(天遺事七夕宫中以錦結成樓殿高百尺上可以勝數十人陳以瓜果酒炙設坐具以祀牛女二星妃嬪各以)
(九孔鍼五色線向月穿之過者為得巧之候增梁簡文帝七夕穿鍼詩憐從帳裏出想見夜䆫開鍼欹疑月暗)
(縷散怪風來劉孝威七夕穿鍼詩縷亂恐風來衫輕羞指見故穿雙眼鍼持縫合歡扇劉遵七夕穿鍼詩步月)
(如有意情來不自禁向花抽一縷舉䄂舞雙鍼)
乞巧(增荆楚歲時記七月七日是夕人家婦女陳瓜果於庭中以乞巧有喜子網於瓜上則以為符應開)
(天遺事華清宫每七夕陳花果酒食祠牛女以乞巧又聚極小蜘蛛置盒中至曉開視以蛛絲䟽密為得巧多)
(少東京夢華錄七月初六日七日晚貴家多結綵樓於庭謂之乞巧樓鋪陳磨喝樂花瓜酒炙筆硯鍼線或兒)
(童裁詩女郎呈巧焚香列拜謂之乞巧帝京景物略七月七日之午丢巧鍼婦女曝盎水日中頃之水膜生面)
(繡鍼投之則浮看水底鍼影有成雲物花頭鳥獸影者有成鞋及剪刀水茄影者謂乞得巧其影粗如槌細如)
(絲直如軸蠟此拙徵矣柳宗元乞巧文柳子夜歸自外庭有設祠者&KR0673;餌馨香蔬果交羅插竹垂綏剖瓜犬牙)
(且拜且祈怪而問焉女隸進曰今兹秋孟七夕天女之孫將嬪於河鼓邀而祠者幸而與之巧驅去蹇拙手目)
(開利組絍縫製將無滯於心焉為是禱也柳子曰苟然歟吾亦有所大拙倘可因是以求去之乃纓弁束袵促)
(武縮氣旁趨曲折傴僂將事再拜稽首稱臣而進權德輿七夕見與諸孫題乞巧文詩外孫争乞巧内子共題)
(文隐映花匳對參差綺席分鵲橋臨片月河鼓掩輕雲羡此嬰兒軰歡呼徹曙聞)
牽牛織女(原荆楚歲時記七月七日為牽牛織女聚會之夜註按戴德夏小正云是月織女東向蓋)
(言星也春秋斗運樞云牛女神名略石氏星經云牽牛名天關佐助期云織女神名收隂史記天官書云是天)
(帝外孫傅休奕擬天問云七月七日牽牛織女會天河此則其事也河鼓黃姑牽牛也皆語之轉周處風土記)
(七月七日其夜灑掃於庭露施几筵設酒脯時果散香粉於筵上以祀河鼓織女言此二星神當會守夜者咸)
(懷私願或云見天漢中有奕奕正白氣光耀五色以此為徵應見者便拜而願乞富乞夀無子乞子唯得乞一)
(不得兼求三年乃得言之頗有受其祚者續齊諧記桂陽城武丁有仙道常在人間忽謂其弟曰七月七日織)
(女當渡河諸仙悉還宫吾向已被召不得停與爾别矣弟問曰織女何亊渡河去當何還答曰織女暫詣牽牛)
(吾復三年當還明日失武丁至今云織女嫁牽牛增古詩迢迢牽牛星皎皎河漢女纖纖擢素手札札弄機杼)
(終日不成章泣涕零如雨河漢清且淺相去復幾許盈盈一水間脉脉不得語謝惠連七夕咏牛女詩落日隠)
(簷楹升月照簾櫳團團滿葉露淅淅振條風蹀足循廣除瞬目矖曾穹雲漢有靈匹彌年闕相從遐川阻昵愛)
(修渚曠清容投杼不成藻聳轡騖前蹤昔離秋已兩今聚夕無雙傾河易㢠廻斡欵情難久悰沃若靈駕旋寂寥)
(雲幄空留情顧華寢遥心逐奔龍沈約織女贈牽牛詩紅粧與明鏡二物本相親用持施點畫不照離居人往)
(秋雖一照一照復還塵塵生不復拂蓬首對河津冬夜寒如是寕遽道陽春初商忽云至暫得奉衣巾施衿已)
(成故每聚輙如新王筠牽牛答織女詩新知與生别由來儻相値豈知寸心中一宵懷兩事歡娛未繾綣倏忽)
(成離異終日遥相望祗益生愁思猶想今春悲尚有故年淚忽遇長河轉獨喜凉飈至奔精翊鳳軫纖阿警龍)
(轡杜甫牽牛織女詩牽牛出河西織女處其東萬古永相望七夕誰見同神光意難候此事終蒙朧颯然精靈)
(合何必秋遂通亭亭新妝立龍駕具曾空世人亦為爾祈請走兒童稱家随豐儉白屋逹公宮膳夫翊堂殿鳴)
(玉淒房櫳曝衣徧天下曳月揚微風蛛絲小人態曲綴瓜果中初筵浥重露日出甘所終嗟汝未嫁女秉心鬱)
(忡忡防身動如律竭力機杼中雖無姑舅事敢昧織作功明明君臣契咫尺或未容義無棄禮法恩始夫婦恭)
(小大有佳期戒之在至公方圓苟齟齬丈夫多英雄)
王遠至蔡經家(原神仙傳王遠字方平欲東入括蒼山過吳住胥門蔡經家經小民而骨相當)
(仙遠於是告以要言乃委經而去經後入室以被自覆忽然失之去十餘年忽還家語家人曰七月七日王君)
(當來可多作飲食以供從官至其日王君果來經舉家皆見之前後麾節幡旗導從威儀奕奕如大將軍也遠)
(坐因遣人召麻姑麻姑至蔡經亦舉家見之是好女子年可十八九許坐定各進行廚擘脯而食之云麟脯麻)
(姑手爪似鳥經心中念曰背大癢時得此爪以爬背當佳也遠已知經心中所言即使人牽經鞭之謂曰麻姑)
(神人也汝何忽謂其爪可爬背耶但見鞭著經背亦莫見有人持鞭者遠去後經家所作飲食數百斛皆盡亦)
(不見有人飲食也曹唐王遠宴麻姑蔡經宅詩好風吹樹杏花香花下真人道姓王大篆龍蛇随筆札小天星)
(斗滿衣裳閑抛南極歸期晚笑指東溟飲興長要唤麻姑同一醉使人沽酒向餘杭)
曬衣(原世說阮仲容步兵居道南諸阮居道北北阮皆冨南阮貧七月七日北阮盛曬衣皆紗羅錦綺仲)
(容以竿挂大布犢鼻禈於中庭人或怪之答曰未能免俗聊復爾耳園苑䟽太液池西有武帝曝衣閣常至七)
(月七日宫女出后衣曝之增韋氏月錄七月七日曬曝革裘無蟲沈佺期曝衣篇君不見昔日宜春太液邊披)
(香畫閣與天連燈華灼爍九微映香氣氛氲百和燃此夜星繁河正白人傳織女牽牛客宫中擾擾曝衣樓天)
(上娥娥紅粉席曝衣何許曛半黃宫中綵女提玉箱珠履奔騰上蘭砌金梯宛轉出梅梁絳河裏碧烟上雙花)
(伏兔夾屛風七子盤龍擎斗帳舒羅散穀雲霧開綴玉垂珠星漢㢠廻朝霞散綵羞衣架曉月分光劣鏡臺上有)
(仙人長命綹中有玉女迎歡繡玳瑁簾中别作春珊瑚䆫裏翻成畫椒房金屋寵新流意氣驕奢不自由漢文)
(宜惜露臺産晉武須焚前殿裘)
寫隂符經(增神仙感遇傳李筌號逹觀子好神仙之道至嵩山虎口巖得黃帝隂符經本絹素書朱)
(漆軸緘以玉匣題曰大魏真君二年七月七日上清道士寇謙之藏諸名山用傳同好其本糜爛筌抄讀數千)
(遍竟不曉其義理因入秦至驪山下逢一老母與筌說隂符之義曰此符凡三百言一百言演道一百言演術)
(一百言演法上有神仙抱一之道中有冨國安民之法下有強兵戰勝之術本命日誦七遍益心機加年夀每)
(年七月七日寫一本藏名山石巖中得加算久之母出一瓠令筌谷中取水及還已失老母筌有將略作太白)
(隂符十卷有相業著中台志十卷竟入名山訪道不知所終)
織女䧏臨(原神仙感遇傳郭子儀初從軍至銀川日暮將宿忽見左右皆有赤光仰視空中見軿輜)
(車繡幄中有一美女坐牀垂足自天而下子儀拜祝云今七月七日必是織女降臨願賜長夀冨貴女笑曰大)
(冨貴亦夀考言訖冉冉昇天猶正視子儀良久而隐子儀後立功貴盛拜太尉尚書令尚父年九十)
武陵池(原神境記武陵一孤山嶺有池魚鱉無不備有七月七日乃出游嶺巔族𩔖各别)
魏太祖生(原魏書大祖紀母獻明賀皇后寝息夢日出室内寤而見光自牖屬天歘然有感以建國)
(三十四年七月七日生太祖於參合陂北其夜復有光明)
作酒法(增食經七月七日作酒法方一石麴作糗餅編竹甕下羅餅竹上密泥甕頭二七日出餅曝令)
(燥還内甕中一石米合得三石酒也)
作大酢法(增齊民要術七月七日取水作之大率麥䴷二斗勿揚簸水三斗粟米熟飯三斗攤令冷)
(任甕大小依法加之以滿為限)
百蟲將軍廟(增水經注百蟲將軍姓伊氏諱益字隤敳帝高陽之第二子伯益者也晉元康五年)
(七月七日順人吳義等建立堂廟)
祭杼(原唐書百官志織染署七月七日祭杼)
神光照室(原初學記世傳竇后少小頭秃不為家人所齒遇七夕皆看織女獨不許后出乃有神光)
(照室為后之瑞)
五色雲墜(原寳記唐開元中李氏者為尼號曰真如天寳元年七月七日忽於寺庭見五色雲墜眎)
(之一嚢中有五物乃寳玉也真如獻於朝)
夷則之鏡(增博異志天寳中有陳仲躬於洛陽清化里假居一宅其井好溺人忽一日水頓竭清旦)
(有人叩門云敬元穎請謁仲躬命入元穎曰此井有毒龍昨夜已朝太乙今井已無水命匠淘之則脱難矣仲)
(躬命匠入井獲古銅鏡一枚面闊七寸八分一更後見元穎自門入曰某本師曠所鑄十二鏡之第七其鑄時)
(皆以日月為大小之差元穎則七月七日午時所鑄者也言訖再拜去自此不復見形矣其鏡背有二十八字)
(皆科斗書以今文推而寫之曰維晉新公二年七月七日午時於首陽山前白虎潭鑄成此鏡千年後出於背)
(上環書一字管天文一宿依方列之則左有日而右有月龜龍虎雀各依方安焉於鼻中題曰夷則之鏡)
長生殿(增白居易長恨歌七月七日長生殿夜半無人私語時在天願為比翼鳥在地願為連理枝天)
(長地久有時盡此恨緜緜無絶期陳鴻長恨歌傳上皇遷於西内有道士自蜀來知上皇心念楊妃自言有李)
(少君之術乃竭其術以索之不至又旁求四虚上下東極大海跨蓬壺見最高仙山上多樓闕西廂下有洞戶)
(署曰玉妃太真院方士抽簪叩扉有碧衣侍女延入見一人冠金蓮披紫綃佩紅玉曳鳳舄問皇帝安否次問)
(天寳十四載已還事言訖憫默方士前跪致詞乞當時一事不明扵他人者騐扵上皇玉妃茫然退立徐而言)
(曰昔天寳十年侍輦避暑驪山宮秋七月牽牛織女相見之夕秦人風俗是夜張錦綉陳飲食樹花幡焚香扵)
(庭號為乞巧宫掖間尤尚之時夜始半休侍衛扵東西廂獨侍上上憑肩而立因仰天感牛女事密相誓心願)
(世世為夫婦此獨君王知之耳)
兩儀殿賦詩(增唐詩紀事景龍二年七夕御兩儀殿賦詩李嶠奉和七夕會兩儀殿應制靈匹三)
(秋會仙期七夕過槎來人汎海橋渡鵲填河帝縷昇銀閣天機罷玉梭誰言七襄詠重入五絃歌趙彦昭應制)
(青女三秋節黃姑七月期星橋渡玉佩雲閣掩羅帷河氣通仙掖天文入睿詞今宵望雲漢應得見蛾眉劉憲)
(應制秋吹過雙闕星仙動二靈更深移月鏡河淺度雲軿殿上呼方朔人間失武丁天文兹夜裏光映紫微庭)
(蘇頲應制靈媛乘秋𤼵仙裝警夜催月光窺欲渡河色辨應來磯石天文寫鍼樓御賞開竊觀棲鳥至疑向鵲)
(橋㢠廻)
神童賦詩(增唐詩紀亊林傑幼而秀異言則成丈五歲所為盈軸明年遂獻唐中丞唐命子弟延入)
(學院時會七夕賦乞巧詩傑援筆曰七夕今宵看碧霄牛郎織女渡河橋家家乞巧望秋月穿盡紅絲幾百條)
(唐嘆曰真神童耳)
步虛歌(增全唐詩話李行言中宗時為給事中能唱步虛歌帝七月七夕御兩儀殿會宴命為之行言)
(於御前長跪作三洞道士清詞歌曲貌偉聲暢上頻嘆美)
登舜山詩(原酉陽雜爼魏僕射收臨代七月七日登舜山徘徊顧眺謂主簿崔曰吾所經多矣至扵)
(山川沃壌襟帶形勝天下名州不能過此唯未審東陽何如崔對曰青有古名齊得舊號二處山川形勢相似)
(曾聽所論不能踰越公遂命筆為詩扵時新故之際司存缺然求筆不得乃以五伯杖畫堂北壁為詩曰述職)
(無風政復路阻山河還思麾蓋日留謝此山阿)
菖蒲酒(原千金方七月七日取菖蒲為末酒服方寸匕飲酒不醉好事者服而驗之久服聰明忌鐵器)
初置七夕(增物原楚懷王初置七夕)
摩㬋羅(增乾淳歲時記七夕節物多尚果食茜雞及泥孩兒號摩㬋羅有極精巧飾以金珠者其直不)
(貲又七夕前修内司例用摩㬋羅十卓每卓三十枚大者至高三尺或用象牙雕鏤或用龍涎拂手香製造悉)
(用鏤金珠翠衣帽金錢釵鋜佩環真珠頭鬚及手中所執戲具皆七寳為之各護以五色鏤金紗厨制閫貴臣)
(及京府等處至有鑄金為貢者宫姬市娃冠花衣領皆以乞巧時物為飾焉原東京夢華錄七夕皆賣磨喝藥)
(乃小塑土偶耳悉以雕木彩装欄座又用紅紗碧籠或飾以金珠牙翠有一對直數千者註磨喝樂本佛經摩)
(㬋羅今通俗而書之)
水上浮(原東京夢華錄七夕以黃蠟鑄為鳧雁鴛鴦鸂鶒龜魚之𩔖彩畫金縷謂之水上浮)
穀板(原東京夢華錄七夕以小板上傅土旋種粟令生苗置小茅屋花木作田舍家小人物皆村落之態)
(謂之穀板)
花瓜(原東京夢華錄七夕以瓜雕刻成花樣謂之花瓜)
果食將軍(原東京夢華錄七夕以油麫糖蜜造為笑靨兒謂之果食花樣竒巧百端如捺香牙勝之)
(𩔖若買一觔數内有一對被介胄者如門神之象謂之果食將軍)
種生(原東京夢華錄七夕以菉豆小豆小麥於磁器内以水浸之生芽數寸以紅藍采縷束之謂之種生)
雙頭蓮(增東京夢華錄七夕前三五日車馬盈市羅綺滿街旋折未開荷花都人善假做雙頭蓮取玩)
(一時提携而歸路人往往嗟愛)
文章伯降(增齊東野語宋慶之寓永嘉時適逄七夕學徒醵飲有僧法辨善五星每以八煞為說酒)
(邊一士致仙叩試事忽箕動大書文章伯降宋怪之漫云姑置此且求一七夕新詞即以八煞為韻意欲困之)
(忽運箕如飛大書鵲橋仙一闋云鸞輿初駕牛車齊發隐隐鵲橋咿軋尤雲殢雨正歡濃但只怕來朝初八霞)
(垂彩幔月明銀蠟馥郁香噴金鴨年年此際一相逢未審是甚時結煞)
鶴背仙人(增癸辛雜識楊纉繼翁大卿倅湖日七夕夜其侍姬田氏及使令數人露坐至夜半忽見)
(一鶴西來繼而有鶴千百從之皆有仙人坐其背如畫圖所繪者綵霞絢粲數刻乃没時楊卿已寝姬急報起)
(而視之尚見雲氣紛郁之状)
治疣(增外臺秘要七月七日以大豆拭疣上三過使本人種豆於南向屋東頭第二溜中豆生葉以熱湯)
(沃殺即愈)
蒺藜子(原外臺秘要蚘蟲心痛吐清水七月七日採蒺藜子隂乾方寸匕日三服又三十年失明補肝)
(散用蒺藜子七月七日收隂乾搗散食後水服方寸匕日二服)
錦江夜市(增歲華紀䴡譜七月七日晚宴大慈寺設廳暮登寺門樓觀錦江夜市乞巧之物皆備焉)
乾眀節(增玉海七月七日宋太宗乾明節)
棨東劍(增潛居錄漢武帝七夕幸開襟樓忽見殿北方綵雲縹緲有美女騎一物翩躚而下即以所騎)
(物上帝曰此棨東之劍羣仙寳之能辟諸邪妾乘之而來頃刻百里矣)
渡河吉慶花(增瑯嬛記薛瑶英於七月七日令諸婢共剪輕綵作連理花千餘朵以陽起石染之)
(當午散於庭中随風而上徧空中如五色雲霞久之方没謂之渡河吉慶花藉以乞巧)
青苗會(增中吳紀聞崑山縣東地名黃姑父老相傳嘗有織女牽牛星降於此地織女以金篦劃河水)
(河水湧溢牽牛因不得渡今廟西有水名百沸河鄉人異之為之立祠祈禱甚靈每至七夕人皆合錢為青苗)
(會以祈穀焉)
化生(原歲時紀事七夕俗以蠟作嬰兒形浮水中以為戲為婦人宜子之祥謂之化生增元稹詩翠鳳輿)
(眞女紅蕖捧化生薛能吳娃詞芙蓉殿上中元日水拍銀盤弄化生)
吞赤豆(增韋氏月錄七月七日取小赤豆男吞一七女吞二七令人畢歲無病)
烏雞藥(原韋氏月錄合烏雞藥是七月七日取烏雞血和三月三日桃花末塗面及遍身三二日肌白)
(如玉)
拜銀河(增北京歲華記七夕宫中最重市上賣巧果人家設宴兒女對銀河拜)
角蒿辟蠧(原居家宜忌七月七日取角蒿置氊褥書籍中可以辟蠧)
五生盆(增宋褧詩曉涼門巷柳隂蟬九陌晴泥着錦韀到處簾櫳盡相似巧棚人静五生蔫註七夕前)
(數日種麥於小瓦器為牽牛星之神謂五生盆)
骨鯁方(增筆峯雜興咽喉骨鯁七月七日取絲瓜根隂乾燒存性每服二錢以原鯁物煮湯服之)
治健忘(原本草綱目麻蕡一名麻勃麻花上勃勃者七月七日采之按范汪方有治健㤀方七月七日)
(收麻勃一升人參二兩為末蒸令氣遍每臨卧服一刀圭能盡知四方之事家塾事親七日取蜘蛛一枚着領)
(中令人不㤀)
療目暗(原本草綱目眼目昏暗七月七日取苦瓠白瓤絞汁一合以酢二升古錢七文同以微火煎減)
(半每日取沫納眥中神效)
太姥山(增名勝志太姥山去福寕州東百里而遥高十餘里週遭四十里舊名才山力牧錄云黃帝時)
(容成先生嘗棲其下石枰石鼎石臼尚存堯時有老母居之業種藍家於路傍往來者周給不吝嘗有道士求)
(漿母飲以醪道士因授九轉丹砂之法服之七月七日乘九色龍馬上昇里人神之名其山為太母漢武帝命)
(東方朔授天下名山文改母為姥)
仙女泉(增名勝志鐵船山在融縣西三十里有仙女泉以七月七夕嘗有仙女浴於泉側)
灘哥石硯(增名勝志番禺縣光孝寺有古硯刻云大唐神龍改元七月七日天竺僧般刺蜜帝至寺)
(僧出此硯視之乃灘哥石也)
造酒膾(原遵生八牋七夕乞巧造明星酒同心膾)
慎火花(原遵生八牋七月七日採慎火花苗葉五兩鹽三兩同搗絞汁治熱毒并小兒痘疹不出在皮)
(膚内者以此汁手蘸摩之日再即出丹瘡亦如此法)
御製七夕詩爽氣三秋早仙期此夕經鍼樓連萬戶機石
動雙星玉露交珠綴金風度綺軿天文在雲漢流影照
彤庭
御製七夕觀千葉蓮詩玉露初分水殿涼滿池紅白雜芬
芳香飄随座皆秋色細月朧朧掛未央
謝朓七夕賦(增金祗司矩火曜方流素鍾登御夷律鳴秋朱光既夕涼雲始浮盈多露之藹藹升)
(明月之悠悠步廣庭而延睞屬天媛之淹留嗟斯靈之淑景招好仇於服箱厭白玉以為飾霏丹霞而為裳廻)
(龍駕之容裔亂鳳管之凄鏘軾帝車而捐玦凌天津而上翔悵漢渚之夕漲欣河廣之既梁臨瑶席而宴語綿)
(含睇而蛾揚嗟蘭夜之難永泣會促而怨長忌纖阿之方駕吝長庚之末光撫鳴琴而修怳浩安歌而自傷歌)
(曰清絃愴兮桂觴酬雲幄静兮香風浮龍鑣蹀兮玉鑾整睠星河兮不可留)
庾肩吾七夕詩(增玉匣卷懸衣鍼樓開夜扉嫦娥随月落織女逐星移離前怨促夜别後對空)
(機倩語雕陵鵲填河未可飛)
何遜七夕詩(增仙車駐七襄鳳駕出天潢月映九微火風吹百和香來歡暫巧笑還淚已啼粧别)
(離未得語河漢漸湯湯)
庾信七夕賦(增兔月先上羊燈次安覩斗星之曜景視織女之闌干於是秦娥麗妾趙豔佳人窈)
(窕名燕逶迤姓秦嫌朝妝之半故憐晚節之全新此時倂捨房櫳其往庭中縷條緊而貫矩針鼻細而穿空)
張文恭七夕詩(增鳳律驚秋氣龍梭静夜機星橋百枝動雲路七香飛映月回雕扇凌霞曳綺)
(衣含情向華幄流態入重闈歡餘夕漏盡怨結曉驂歸誰念分河漢還憶兩心違)
杜審言七夕詩(增白露含明月青雲斷絳河天街七㐮轉閣道二神過祇服鏘環珮香筵拂綺)
(羅年年今夜盡機杼别情多)
崔顥七夕詩(增長安城中月如練家家此夜持鍼線仙裙玉佩空自知天上人間不相見長信深)
(隂夜轉幽瑶階金閣數螢流班姬此夕愁無限河漢三更看斗牛)
白居易七夕詩(增烟霄微月澹長空銀漢秋期萬古同幾許歡情與離恨年年并在此宵中)
李賀七夕詩(增别浦今朝暗羅帷午夜愁鵲辭穿線月花入曝衣樓天上分金鏡人間望玉鈎錢)
(唐蘇小小更值一年秋)
李商隐辛未七夕詩(增恐是仙家好别離故教迢遞作佳期由來碧落銀河畔可要金風)
(玉露時清漏漸移相望久微雲未接過來遲豈能無意酬烏鵲惟與蜘蛛乞巧絲)
溫庭筠七夕詩(增鳴機札札停金梭芙蓉淡蕩秋水波夜軒紅粉陳香羅風低蟬薄愁雙蛾微)
(光奕奕凌曙河鸞咽鶴唳飄颻歌彎橋銷盡柰愁何天風駘蕩雲陂陁平明花木有愁意露濕綵盤蛛網多)
張耒七夕歌(增人間一葉梧桐飄蓐收行秋回斗杓神官召集役靈鵲直渡銀河雲作橋河東美)
(人天帝子機杼年年勞玉指織成雲霧紫真衣辛苦無歡容不理帝憐獨居無與娛河西嫁與牽牛夫自從嫁)
(後廢織絍綠鬢雲鬟朝夕梳貪歡不歸天帝怒謫歸却踏來時路但令一歲一相逢七月七日河邊渡别長會)
(少知柰何却悔從前歡不多怱怱萬事說不盡燭龍已駕随羲和河邊靈官曉催發令嚴不管輕離别空將淚)
(眼濕帝車淚痕有盡愁無歇我言織女君勿歎天地無窮會相見猶勝嫦娥不嫁人夜夜孤眠廣寒殿)
初八日
洗車雨(增歲時雜記七月八日雨曰洗車杜牧七夕詩雲階月地一相過未抵經年别恨多最恨明朝)
(洗車雨不教回脚渡天河)
賦八夕詩(增宋史王居安傳劉孝韙七月八日過其家塾見居安異凡兒使賦八夕詩援筆成之有)
(思致孝韙驚拊其背曰子異日名位必過我)
金梭(增誠齋雜記蔡州丁氏女精於女紅每七夕禱以酒果忽見流星墜筵中明日瓜上有金梭自是巧)
(思益進)
初九日
徙鎮彭門(增宋史侯益傳天福四年晉祖追念虎牢之功遷武寧軍節度同平章事遣中使謂益曰)
(朕思卿前年七月九日大立戰功故復以此月此日徙卿鎮彭門領相印仍賜門戟改鄉里為將軍鄉勲賢里)
樂名大安(增玉海皇祐三年七月九日丁巳翰林承旨王堯臣言按太常天地宗廟四時祠祀樂曲)
(凡八十九曲自景安而下七十五章率以安名曲豈特本道德政教嘉靖之美亦緣神祗祖考安樂之故上議)
(國朝樂宜名曰大安)
觧語杯(增輟耕錄至正庚子秋七月九日飲松江泗濱夏氏清樾堂上酒半折正開荷花置小金巵於)
(其中命歌姬捧以行酒客就姬取花左手執枝右手分開花瓣以口就飲其風致又過碧筩遠甚因名為觧語)
(杯)
祀龍潭(增鶴慶府志勝西龍潭在府西七里源出覆釜山有龍潛焉東溉諸村屯歲以七月九日太守)
(率吏民祀潭神)
初十日
鑄開元通寳(增舊唐書食貨志武德四年七月十日丁夘鑄開元通寳徑八分重二銖四參十錢)
(重一兩得輕重大小之中其文以八分隷篆三體)
十一日
周伏興夢(增魏書靈徵志孝昌二年揚州刺史李憲表云門下督周伏興以去年七月患假還家至)
(十一日夜夢渡肥水行至草堂寺南遥見七人一人乘馬著朱衣籠冠六人從後興路左而立至便再拜問興)
(何人興對曰李公門下督暫使硤石其人語興君可回我是孝文皇帝中書舍人遣語李憲勿憂賊堰此月破)
(矣興寤遂還城具言夢状七月二十七日堰破)
圖寫凌烟閣功臣(增唐會要大中二年七月十一日史館奏續選堪上凌烟閣功臣除所有)
(舊真形并有子孫在中外任官令寫進外三十七人勅旨令御史臺牒諸州尋訪子孫圖寫真形以進)
觀内苑穀(增宋史禮志咸平四年七月十一日詔近臣寇凖馮拯觀内苑穀遂宴於玉宸殿)
服符丸(增太平廣記謝自然入金泉道場七月十一日上仙杜使降石壇上以符一道丸如藥丸使自)
(然服之十五日可焚香五罏於壇上五罏於室中至時真人來)
御製暢春園觀稻時七月十一日也七月紫芒五里香近
園遺種祝禎祥炎方塞北皆稱瑞稼穡天工樂歲穰
十二日
溪流聖柰(增洽聞記河州鳳林關有靈巖寺每七月十二日溪穴流出聖柰大如盞以為常)
李商隐和韋潘七月十二日夜泊池州城下先寄上李
使君詩(增桂含爽氣三秋首蓂吐中旬二葉新正是澄江如練處元暉應喜見詩人)
十三日
墜石流泉(增錄異記壬子歲七月十三日青城鬼城山因滯雨崖崩暴水大至在丈人觀後高百餘)
(丈殿當其下將憂摧壊俄有墜石如岸堰水向東竟免漂陷觀中常汲溪水以供日食甚以為勞自此暴水出)
(處常有流泉直注廚内其味甘香冬夏不絶)
雷鳴水湧(增歸化縣志隆慶六年七月十三日有牧兒忽聞地下如雷鳴驚視之則田中水湧高丈)
(許急歸呼其主往視之已成深潭惟有金鯉游泳其中遂為一方灌溉之利)
十四日
御畫御馬(增圖畫見聞志仁宗皇帝御畫御馬一疋其毛赭白玉銜勒上有宸翰題云慶歷四年七)
(月十四日御畫兼有押字印寳)
寇萊公生(原臨漢詩話寇萊公七月十四日生魏野詩云何時生上相明日是中元)
洗手花(增東京夢華錄中元前一日賣雞冠花謂之洗手花)
迎節(增遼史禮志七月十三日夜天子扵宫西三十里卓帳宿焉前期備酒饌翼日諸軍部落從者皆動)
(蕃樂飲宴至暮乃歸行宫謂之迎節)
紫虛元君(增雲笈七籖薛氏者河中少尹馮徽之妻也適馮徽二十年乃言素志托疾獨處焚香念)
(道持黃庭經咸通十五年甲午七月十四日紫虛元君與侍女羣真二十七人降扵其室)
陸游七月十四日詩(增不復微雲滓太清浩然風露欲三更開簾一寄平生快萬頃空江)
(看月明)
十五日
佛寄生(增謝承後漢書佛以癸丑七月十五日寄生扵淨住國摩耶夫人腹中至周莊王十年甲寅四)
(月八日生)
盂蘭盆(原荆楚歲時記七月十五日僧尼道俗悉營盆供諸佛註按盂蘭盆經云目連見其亡母在餓)
(鬼中即鉢盛飯往餉其母食未入口化成火炭遂不得食目連大呌馳還白佛佛言汝母罪重非汝一人奈何)
(當須十方衆僧威神之力至七月十五日當為七代父母厄難中者具百味五果以著盆中供飬十方大德佛)
(勅衆僧皆為施主祝碩七代父母行禪定意然後受食是日目連母得脱一切餓鬼之苦目連白佛未來世佛)
(弟子行孝順者亦應奉盂蘭盆供飬佛言大善故後人因此廣為華飾乃至刻木割竹飴蠟剪綵模花葉之形)
(極工妙之巧唐書王縉𫝊代宗時七月望日宫中造盂蘭盆綴飾鏐琲設高祖以下七聖位幡節衣冠皆具各)
(以帝號識其幟自禁内分詣道佛祠鐃吹鼓舞奔走相屬是日立仗百官班光順門奉迎導從歲以為常增老)
(學菴筆記故都殘暑不遇七月中旬俗以望日具素饌享先織竹作盆盎状貯紙錢承以一竹焚之視盆倒所)
(向以占氣候謂向北則冬寒向南則冬温向東西則寒温得中謂之盂蘭盆盖俚俗老媪軰之言也又每云盂)
(蘭盆倒則寒来矣晏元獻詩云紅白薇英落朱黃槿豔殘家人愁溽暑計日望盂蘭盖亦戲述俗語耳乾淳歲)
(時記七月十五日道家謂之中元節各有齋醮等會僧寺則於此日作盂蘭盆齋而人家亦以此日祀先例用)
(新米新醬冥衣時果綵叚麫棋而茹素者幾十八九屠門為之罷市焉東京夢華錄中元節以竹竿斫成三脚)
(高三五尺上織燈窩之状謂之盂蘭盆挂撘衣服冥錢在上焚之北京歲華記中元節前上冢如清明各寺設盂)
(蘭會以長椿寺為盛楊烱盂蘭盆賦渾元告秋羲和奏曉太隂望兮圓魄皎閶闔開兮凉風嫋四海澄兮百川)
(皛隂陽肅兮天地窅掃離宫清重閣設皇邸張翠幕鸞飛鳳翔燄暘倏爍雲舒霞布翕赫䀜霍陳法供飾盂蘭)
(壮神功之妙物何造化之多端青蓮吐而非夏赬果搖而不寒銅鐵鉛錫璆琳琅玕映以甘泉之玉樹冠以承)
(露之金盤憲章三極儀形萬類上寥廓兮法天下安貞兮象地殫怪力窮神異少君王子掣曳兮若來玉女瑶)
(姬翩僊兮必至鳴鷫鸘與鸑鷟舞鶤雞與翡翠毒龍怒兮赫然狂象奔兮沉醉怖魍魉潜魑魅離婁明目不足)
(見其精微匠石洗心不足徵其奥秘繽繽紛紛氤氤氲氲五色成文若榮光休氣𤼵彩於重雲蒨蒨粲粲煥煥)
(爛爛三光啟旦若合璧連珠耿曜扵長漢夫其遠也天台嵥起繞之以赤霞夫其近也削成孤峙覆之以蓮花)
(晃兮瑶臺之帝室赩兮金闕之仙家其高也出諸天扵大梵其廣也遍法界扵恒沙上可以薦元符扵七廟下)
(可以納羣動扵三車)
種蜀芥蕓薹(增齊民要術蜀芥蕓薹取葉者皆七月半種地欲糞熟蜀芥一畝用子一升蕓薹一)
(畝用子四升種法與蕪菁同)
章敬寺賦詩(增唐會要貞元七年七月癸酉中元日幸章敬寺賦詩皇太子進和兼題於壁)
(百寮畢和後京尹薛玨請以上詩序皇太子書刻扵石而填以金從之唐德宗七月十五日題章敬寺詩招提)
(邇皇邑複道連重城法筵會早秋駕言訪禪扄嘗聞大仙教清淨宗無生七物匪吾寳萬行先求成名相既雙)
(寂繁華奚所榮金風扇微凉遠烟凝翠晶松院静苔色竹房深磬聲境幽真慮恬道勝外物輕意適本非說含)
(毫空復情)
步輦召學士(原開天遺事明皇在便殿甚思姚元崇論時務七月十五日苦雨不止泥濘盈尺上)
(令侍御者擡步輦召學士來時元崇為翰林學士中外榮之)
解夏(原歲華紀麗註七月十五日僧尼坐草為一歲云四月八日結夏至七月十五日解衆僧長飬之節)
(在外恐傷草木蟲類故九十日安居又經云四月八日坐樹下至七月十五日為一歲故曰衆僧解夏)
觀燈賜宴(增宋史禮志太平興國二年七月中元節御東角樓觀燈賜從官宴飲)
紫極宫道場(增太平廣記謝自然金泉林中七月十五日五更有青衣七人内一人稱中華云食)
(時上真至良久盧使至須臾金母降於庭自然拜禮母曰别汝兩劫矣自然坐初盧使侍立久亦令坐盧云暫)
(詣紫極宫看中元道場逡廵來云此一時全勝以前問其故曰此度不燒乳頭香乳頭香天真惡之唯可燒和)
(香耳)
鮑姑艾(增太平廣記貞元中有崔煒者尚豪俠時中元日番禺人多陳設珍異集百戲於開元寺煒見)
(乞食老嫗蹶而覆人酒甕當壚者毆之煒脱衣為償其直嫗曰吾善灸贅疣今有越井岡艾少許奉子每遇贅)
(疣只一炷耳煒受之嫗倏不見有任翁者有斯疾煒因出艾一爇而愈任曰謝君子痊我所苦有錢十萬奉子)
(幸從容勿去煒因留彼煒善絲竹聞堂前弹琴聲詰家童對曰主人之愛女也因請其琴弹之女潛聽而有意)
(焉夜將半女於䆫隙間告煒曰吾家事鬼今夜當殺汝而祭之汝可遁去煒驚悸斷䆫櫺而走迷道失足墜枯)
(井中及曉視之乃一巨穴深百餘丈中有一白蛇煒叩祝之蛇遂蜿蜒將有所適煒跨蛇而去於洞中行數十)
(里觸一石門莫測是何洞府須臾有四女命酌醴傳觴煒叩首求歸女曰羊城使者當來可以随往遂有一白)
(羊冉冉自空而下背有一丈夫女酌醴飲使者曰崔子欲歸番禺願為挈往使者唱喏女謂煒曰中元日須具)
(美酒豐饌於廣州蒲澗寺静室我軰當送夫人往煒再拜告去女曰知有鮑姑艾可留少許煒但留艾不知鮑)
(姑何人也瞬息出穴履於平地俄聞蒲澗寺鐘聲抵寺遂歸廣州及中元日遂設豐潔香饌留蒲澗寺僧室夜)
(將半果四女子伴夫人至將曉告去崔子遂與夫人歸問曰昔四女云鮑姑何人也曰鮑靚女葛洪妻也多行)
(灸於南海煒方歎駭昔日之嫗耳後乃挈室往羅浮訪鮑姑竟不知所適)
目連經(增東京夢華錄中元節印賣尊勝目連經构肆樂人自過七夕便般目連經救母雜劇直至十)
(五日止觀者增倍)
告秋成(原東京夢華錄中元前一日即賣練葉享祀時鋪襯卓面又賣麻穀窠鬼亦是繋在卓子脚上)
(乃告祖先秋成之意十五日供養祖先素食纔明即賣穄米飯廵門呌賣亦告成意也)
廣聖節(增錄異記蜀乾德元年七月十五日庚辰䧏誕廣聖節堋口鎮將王彦徽於羅真人宫内得白)
(龜以進)
盂蘭餅餡(增食譜張手美家中元盂蘭餅餡)
大宴(增遼史禮志十五日中元動漢樂大宴)
放河燈(增帝京景物略十五日諸寺建盂蘭盆會夜於水次放燈曰放河燈水關最勝其次泡子河西)
(湖志餘七月十五日俗傳地官赦罪之辰人家多持齋誦經薦奠祖考僧家建盂蘭盆會放燈河中謂之照冥)
水嬉(增帝京景物略中元夜酒人水嬉縳烟火作鳬鴈龜魚水火激射至萎花焦葉)
玉篆牌(增金華志金華山有仙洞俗呼為劉先生隐身處其内有三十六室廣三十六里石刻上以松)
(炬照之云劉嚴字仲卿漢室射聲校尉當恭顕之際極諫被貶於東陬隐迹於此莫知所終即道士蕭志元所)
(記也山口人時得玉篆牌俗傳仲卿每至中元日來降洞中州人祈福尋溪口邊若得此者當巨富)
元都大獻(原道經七月十五日中元日地官校勾搜選人間分别善惡諸天聖衆普詣宫中簡定劫)
(數人鬼傳錄餓鬼囚徒一時皆集以其日作元都大獻於玉京山採諸花果珍竒異物幢幡寳盖清膳飲食獻)
(諸聖衆道士於其日夜講誦是經十方大聖齊詠靈篇囚徒餓鬼俱飽滿免於衆苦得還人中)
集福世界(原道藏經七月十五日乃太上老君同元始天尊會集福世界)
青城山封醮(增雲笈七籖僖宗皇帝中和元年辛丑七月十五日詔内臣元易簡刺史王兹縣令)
(崔正規與朕詣青城山修醮封為五岳丈人希夷真君是時縣界亢旱苗穀將燋封醮之後龍吟於觀側溪中)
(風雨大至枯苗再茂縣境乃豐)
御製中元日蕉園作中元來太液新爽下林端水檻臨流
日風䆫捲幔看魚遊迷藻荇鷗戲悦沙灘宇宙無塵翳
涼生月一團
盧拱中元日觀法事詩(增四孟逢秋序三元得氣中雲迎碧落步章奏玉皇宫壇滴黃)
(花露香飄栢子風羽衣凌縹緲瑶轂輾虚空久慕餐霞客常悲習蓼蟲青嚢如可授從此訪鴻蒙)
李商隐中元作(增絳節飄颻空國来中元朝拜上清廻羊權雖得金條脱温嶠終虚玉鏡臺曾)
(省驚眠聞雨過不知迷路為花開有娀未抵瀛洲遠青雀如何鴆鳥媒)
范仲淹中元夜百花洲作(增南陽太守清狂𤼵未到中秋先賞月百花洲裏夜忘歸)
(綠梧無聲露光滑天學碧海吐明珠寒輝射室星斗疎西樓下看人間世瑩然都在青玉壺從來酷暑不可避)
(今夕涼生豈天意一笛吹銷萬里雲主人高歌客大醉客醉起舞逐我歌弗歌弗舞如老何)
朱子中元雨中呈子晉詩(增徂暑尚繁欝大火空西流兹辰喜佳節涼雨忽驚秋晼)
(晚蘭徑滋蕭萷庭樹幽炎氣一以去恢台逝不留刀筆隨事屏塵囂與心休端居諷道言焚香味真諏子亦玩)
(文史及此同優游)
十六日
洗鉢雨(增紀歴撮要七月十六雨名洗鉢雨)
進瑞粟(增唐會要大中二年七月十六日福建觀察使殷嚴進瑞粟十一莖莖有五六穗)
小名雨師(增南唐書李景逹生扵吳順義四年是歲大旱烈祖方輔政極扵焦勞七月既望雩而得)
(雨景逹以是日生烈祖喜故小名雨師)
遊赤壁(增蘇軾前赤壁賦壬戌之秋七月既望蘇子與客泛舟遊扵赤壁之下清風徐來水波不興舉)
(酒屬客誦明月之詩歌窈窕之章少焉月出扵東山之上徘徊扵牛斗之間白露横江水光接天縦一葦之所)
(如凌萬頃之茫然浩浩乎如馮虛御風而不知其所止飄飄乎如遺世獨立羽化而登仙)
送節(增遼史禮志十六日昧爽復往西方隨行諸軍部落大譟三謂之送節)
佛足碑(增清凉山志中臺靈跡曰佛足碑在大塔左側萬歷壬午秋少林嗣祖沙門威縣明成德州如)
(意一夕一夢蓮花一夢月輪現扵塔際既覺各言所夢異之及曉少室僧正道持佛足圖貽之及展見是雙輪)
(印相喜曰此夢禎也遂傾嚢兼募衆立石時孟秋既望也是夕衆聞空中珠佩雜樂之聲出戶視之神燈點點)
謝靈運七月十六日之郡初𤼵都詩(增述職期闌暑理棹變金素秋岸澄)
(夕隂火旻團朝露)
范成大七月十六日石湖路中書事詩(增白葛烏紗稱老農溪南溪北)
(水車風稻頭的皪黏朝露步入明珠翠網中)
廼賢七月十六夜看月詩(增征人七月度榆關貂鼠裁衣尚怯寒不信江南今夜月)
(有人揮扇着冰紈)
十七日
百官公卿表(增玉海紹興二十九年七月十七日戊戌史院言知成都雙流縣李燾有續皇朝百)
(官公卿表一百十二卷乞給札抄錄從之)
十八日
散盂蘭盆(增歲華紀麗譜七月十八日大慈寺散盂蘭盆宴於寺之設廳宴已就華嚴閣下散)
獻天馬(增周伯琦天馬行序至正二年七月十有八日西域拂郎國遣使獻馬一疋高八尺三寸修如)
(其數而加半色漆黑後二蹄白曲項昂首神俊超逸上御慈仁殿臨觀敇翰林學士承旨巙巙命工畫者圖之)
(直學士揭徯斯贊之盖自有國以來未嘗見也殆古所稱天馬者耶)
龍騰馬廏(增西湖志餘嘉靖三十一年七月十八日大風雨清湖橋胡氏家有異物起馬廏中開片)
(瓦騰空而上火光燭天覓馬廏中有坎廣尺許深二丈餘泉水清瑩蓋龍潭也)
十九日
瑞聖園觀稼(增玉海祥符八年七月十九日幸瑞聖園觀稼作觀稼五言詩)
賢劫千佛生(原佛書七月十九力吉祥國聖母化生賢劫千佛之日)
二十日
宣澤亭(增華山志宜澤亭宋真宗拜嶽壇在太華驛之側大中祥符四年七月二十日真宗拜嶽之所)
(也賜名為宣澤亭有御製碑龍首龍座在焉)
東華龍見(增名勝志明隆慶五年有雙龍見扵莆田縣東華山僉事余一鵬記云隆慶辛未七月二)
(十日當午雙龍出自連江里海中初黑霧彌漫疎雨甚大色黃氣腥有頃雨止龍擁水高丈餘闊數丈長乃亘)
(野聲若烈爆勢若折潮)
蔡襄七月二十日食荔枝詩(增絳衣仙子過中元别葉空枝去不還)
二十一日
皇祐方域圖志(增玉海皇祐三年七月二十一日己巳知制誥王洙直集賢院掌禹錫上新修)
(地理圖五十卷圖繪要覽一卷詔賜名皇祐方域圖志)
御書大成殿榜(增玉海政和六年七月二十一日御書大成殿榜刻石首善閣下)
二十二日
魚扵温洛(增韓愈洛北東林寺題名韓愈李景興侯喜尉遲汾貞元十七年七月二十二日魚扵温)
(洛宿此而歸)
客星見(增宋會要至和元年七月二十二日楊維德言客星見微有光采黃色按黃帝掌握占云客星)
(來犯畢明盛者主國有大賢詔送史館)
觀瑞蓮(增玉海皇祐五年七月二十二日己未召近臣觀後苑瑞蓮)
二十三日
北郊觀稼(增玉海乾德二年七月二十三日乙未幸北郊觀稼)
製手輦(增玉海隆興元年七月二十三日製手輦及絛衣褥郊祀禮畢用之)
二十四日
中元紅(增荔枝譜中元紅荔枝將絶纔熟以晩重扵時予常七月二十四日得之)
禱磻溪(增蘇軾集七月二十四日以久不雨出禱磻溪是日宿虢縣二十五日晚自虢縣渡渭宿扵僧)
(舍見壁有前縣令趙荐留名有懷其人詩龕燈明滅欲三更欹枕無人夢自驚深谷留風終夜響亂山銜月半)
(牀明故人漸遠無消息古寺空來有姓名欲向磻溪問姜叟僕夫屡報斗杓傾)
上御集(增玉海開禧元年七月二十四日實錄院上高宗御集一百卷)
孩童會(增蘭谿縣志舊𫝊七月二十四日為嘉應侯小張元帥生日先期廟祝散紙號令人鳴鑼三日)
(至期童男女往廟銷號或父兄率之名曰孩童會)
二十五日
槃瓠祠廟(增武陵志武溪山有槃瓠石窟蠻俗相𫝊曰槃瓠每歲七月二十五日種𩔖四集扵廟扶)
(老携幼環宿其旁凡五日祠以牛彘酒酢椎歌歡飲即還)
蒲澗遊(增名勝志番禺縣蒲澗去玉虹洞五里澗中産菖蒲一寸九節南越志云宋咸平中姚成甫扵)
(澗側遇一丈夫曰此菖蒲安期生所餌可以忘老倏然而逝今俗以七月二十五日安期生上昇相率為蒲澗)
(之遊履綦駢錯)
二十六日
索靖帖(增東觀餘論索靖七月二十六日帖本七紙晉王廙每寶玩之值永嘉亂乃四疊綴衣中以渡)
(江唐蒲州桑泉令豆盧器得之疊迹猶存今所錄惟一紙耳)
紫微夫人七月二十六日作示許長史(增高興希林虚遐遊無員方蕭)
(條象數外有無自冥同□□德韻和飄飄步太空盤桓任波浪振鈴散風中内映七道觀可以得兼忘何必反)
(覆酬待此世文通元心自冥悟嘿耳必高蹤)
右英夫人七月二十六日作(增絳闕排廣霄披丹登景房紫旗振雲霞羽晨儛八)
(風停蓋濯碧谿採秀月支峰咀嚼三靈華吐吸九神芒椿數無絶紀恊日積童蒙㩗袂明真館仰期無上皇北)
(鈞唱羽人玉元粲賢衆云何波浪宇得失為我鍾引領囂庭内開心擬穢衝習適榮辱域罕躡希林宮一静安)
(足苦試去視滄浪)
二十七日
試武舉(增玉海熙寕八年七月二十七日詔先試孫吳六韜大義十道為兩場時務邊防策一道馬軍)
(司試弓馬)
二十八日
永夀節(增玉海七月二十八日周太祖永夀節)
淳熙御書(增王海淳熙六年七月二十八日御書明堂明堂之門六字并嗣天子臣御名恭書六字)
(今修内司製碑禮成上曰積雨驟霽星月粲然殊可喜)
李商隠七月二十八日夜與王鄭二秀才聽雨夢後作
(增初夢龍宫寳燄然瑞霞明麗滿晴天旋成醉倚蓬萊樹有箇仙人拍我肩少頃遠聞吹細管聞聲不見隔飛)
(烟逡廵又過瀟湘雨雨打湘靈五十絃瞥見馮夷殊悵望鮫綃休買海為田亦逢毛女無憀極龍伯擎將華嶽)
(蓮恍惚無倪明又暗低迷不已斷還連覺來正是平階雨獨背寒燈枕手眠)
右英夫人七月二十八日詩示許長史(增世珍芬馥交道宗元霄會振)
(衣尋真疇㢠廻軒風塵際良德映靈暉穎拔粲華蔚密言多償福冲静尚真貴恒當二象順携手同襟帶何為人)
(事閒日焉生患害)
二十九日
後苑觀粟(增宋史禮志景德六年七月二十九日詔輔臣觀粟扵後苑御山子觀御製文閱御書及)
(嘉禾圖賜飲)
興慶宫(增玉海興慶宫本明皇舊第也開元二年七月宋王成器請獻興慶坊宅為離宫二十九日甲)
(寅制許之故作興慶宫)
登雲谷(增朱子大全集淳熙戊戌七月二十九日與子晦淳叟伯休同𤼵屏山西登雲谷越夕乃至而)
(季通德功亦自山北來會賦詩紀事詩端筴得幽貞考槃寄兹嶺未成長往計抱恨終耿耿秋風吹庭樹遥夜)
(枕席冷感彼歲序移慨此心事永明晨𤼵孤興趣駕向絶境躋攀力雖倦想象意逾騁雲山一以眺俯仰疑倒)
(景檢校石田收眷戀茅屋静淹留復未遂外物愧張邴珍重同來人妙語各清整擊節三歎餘超然得深省)
三十日
鸜鳥集(增晉書藝術傳韓友喜占卜宣城太守殷祐有病友筮之曰七月晦日將有大鸜鳥來集廳事)
(上宜勤伺取若獲者為善不獲將成祸祐乃謹為其備至日果有大鸜垂尾九尺來集廳事上掩捕得之祐乃)
(遷石頭都督)
地藏佛誕(增北京歲華記晦日地藏佛誕供香燭於地積水湖泡子湖各有水燈原藏經七月三十)
(日地藏菩薩生辰)
政典
總章左个(原禮天子居總章左个註大寝西堂南偏)
命將帥(原禮天子乃命將帥選士厲兵簡練桀俊專任有功以征不義詰誅暴慢以明好惡順彼遠方)
(註順猶服也)
務摶執(原禮是月也命有司修法制繕囹圄具桎梏禁止姦慎罪邪務摶執註順秋氣政尚嚴)
命理平獄(原禮命理瞻傷察創視折審斷決獄訟必端平戮有罪嚴斷刑註理治獄官也增尚書大)
(傳天子以秋決獄訟斷刑罰趣收斂以順天道以佐秋殺)
登穀(原禮是月也農乃登穀天子嘗新先薦寢廟)
備水潦(原禮命百官始收歛完隄防謹壅塞以備水潦修宫室坏墻垣補城郭)
禁令(原禮是月也毋以封諸侯立大官毋以割地行大使出大幣集解以其違收歛之令也)
艾草(增禮草艾則墨未𤼵秋政則民弗敢草也疏草艾則墨者謂初秋草堪艾給炊爨之時則行小刑之)
(墨夏節雖盡人君未𤼵行秋政則民不敢艾草也)
祭神州(增周禮典瑞两圭有邸以祀地註謂所祀扵北郊神州之神疏案河圖括地象崑崙東南萬五)
(千里神州是也但三王之郊一用夏正未知神州用何月祭之或解郊用三陽之月神州既與郊相對宜用三)
(隂之月當七月祭之)
陳王業(原詩序七月陳王業也周公陳后稷先公風化之所由致王業之艱難也)
官庫(原淮南子七月官庫註庫兵府也秋節整兵故官庫也)
徵魯申公(增漢書武帝紀建元元年七月遣使者安車蒲輪束帛加璧徵魯申公)
省衛士(增漢書武帝紀建元元年秋七月詔曰衛士轉置送迎二萬人其省萬人)
罷苑馬(增漢書武帝紀建元元年秋七月罷苑馬以賜貧民註飬馬之苑舊禁百姓不得芻牧采樵今)
(罷之)
罷𣙜酤(增漢書昭帝紀始元六年詔有司問郡國所舉賢良文學民所疾苦議罷塩鐡𣙜酤秋七月罷)
(𣙜酤官)
嘗黍稷(增春秋繁露嘗者以七月嘗黍稷也)
幸魯(增後漢書光武紀建武三十年秋七月丁酉幸魯國復濟陽縣是年徭役)
舉冤獄(增後漢書和帝紀和帝永元六年秋七月京師旱丁巳幸洛陽寺錄囚徒舉冤獄未及還宫而)
(澍雨)
盡地力(增後漢書安帝紀永初三年秋七月庚子詔長吏案行在所皆令種宿麥蔬食務盡地力其貧)
(者給種餉)
營太廟(增晉書武帝紀泰始二年秋七月辛巳營太廟致荆山之木采華山之石鑄銅柱十二塗以黃)
(金鏤以百物綴以明珠)
詢讜言(增晉書武帝紀泰始五年秋七月延羣公詢讜言)
除飬獸費(增晉書成帝紀咸和七年秋七月景辰詔諸飬獸之屬損費者多一切除之)
祀臯陶(原晉書禮志故事祀臯陶扵廷尉寺新禮移祀扵律署以同祭先聖扵太學也故事祀以社日)
(新禮改以孟秋之月以應秋政)
祭菱芡(增范汪祠制孟秋之祭菱芡)
賜薪粟(增宋書孝武紀大明五年七月丙辰詔曰雨水猥降街衢泛溢可遣使廵行窮弊之家賜以薪)
(粟)
六銖錢(增陳書宣帝紀太建十一年七月辛卯初用大貨六銖錢)
給版職杖帽(增北齊書文宣紀天保九年秋七月辛丑給京畿老人劉奴等九百四十三人版職)
(及杖帽各有差)
迎太白(增隋書禮儀志孟秋迎太白候太白夕見於西方先見三日大司馬建旗於陽武門外六軍士)
(馬俱介胄集旗下侍臣文武俱介胄奉迎皇帝警蹕以出如常儀而無鼓角皇帝就位行三獻之禮獻事訖燔)
(燎賜胙而還)
置壽星壇(增舊唐書明皇紀開元二十四年七月己巳初置夀星壇祭老人星及角亢等七宿)
焚錦繡珠玉(增唐書明皇紀開元二年七月乙未焚錦繡珠玉於前殿戊戌禁采珠玉及為刻鏤)
(器玩珠䋲帖縚服者廢織錦坊)
獻細針(增唐書百官志中尚署令七月獻細針)
賜錦綵(增唐實錄太和四年七月文宗於太液亭召翰林學士鄭覃已下對賜錦綵)
起紫微殿(增建康實錄貞觀二十一年七月帝遊幸勅奉御王孝積於顯道門内起紫微殿十三間)
(文甓重基高敞宏壮帝見之甚悦)
疏水治梁(增宋史河渠志大觀元年七月詔自京至八角鎮積水妨行旅轉運司選官疏導修治橋)
(梁毋使病涉)
選弩手(增宋史兵志紹聖三年七月詔選弩手兼習神臂弓)
頒條法事𩔖(增宋史刑法志淳熙勅令格式帝以其書散漫用法之際官不暇徧閱吏因得以容)
(姦令勅令所分門編𩔖為一書名曰淳熙條法事𩔖四年七月頒之)
選人升擢(增玉海乾德二年七月詔吏部南曹以人才可副升擢者送中書門下引騐以聞上慮銓)
(衡止憑資歴英俊或沉於下僚故也四年七月癸酉令吏部南曹引驗選人可升擢者具名聞奏對見)
置俸戶(增玉海乾德四年七月丁亥詔州縣復置俸戶)
上長定格(增玉海開寳六年七月己未命參政盧多遜知制誥扈蒙張澹參詳長定循資格取悠久)
(可用之文為長定格三卷總二百八十七事書成上之頒為永式自是銓選益有倫矣)
幸含芳園(增玉海太平興國八年七月癸未幸含芳園習射)
進功過冊(增玉海咸平三年七月命宰臣錄内外庶官歴任功過編冊以進其該恩復用者别編以)
(備觀覧)
建天貺殿(增玉海祥符元年七月乙酉詔泰山靈液亭北天書再降之地建殿以天貺為名)
講讀經史(增玉海祥符三年七月壬寅詔南宫北宅大將軍已下各赴書院講讀經史諸院十歲已)
(上竝入學受經學書委侍教勤心誘勸)
立虎翼軍(增玉海祥符六年七月詔在京諸軍内選江淮習水卒於金明池試戰棹立為虎翼軍置)
(營於池側其江浙淮南諸軍竝令准此選卒置營)
錄勲臣後(增玉海紹興三年七月丁夘詔錄用六朝勲臣自曹彬至藍元振三百二十人子孫先是)
(徽猷閣侍制宋伯友入對言功臣子孫凋喪殆盡乞訪其後量才錄用故有是詔其後得趙普趙安仁范質錢)
(若水諸孫皆官之)
置司寇參軍(增燕翼貽謀錄開寳六年七月壬子詔州府竝置司寇參軍以新及第九經五經及)
(選人資序相當者充其後改為司理參軍)
夏稅初限(增金史食貨志中都西京北京上京遼東臨潢陜西地寒稼穡遲熟夏稅限以七月為初)
薦時果(增遼史太宗紀秋七月戊子薦時果扵太祖廟)
調春料(增續文獻通考舊制歲虞河決有司常以孟秋豫調築塞之物稍芟薪柴楗橛竹石茭索十餘)
(萬謂之春料)
置諫院(增名勝志諫院起明道元年七月辛夘陳執中為諫官以諫官無治所屢請置院乃以門下省)
(為諫院而别創門下省扵右掖門之西宋置諫院自此始)
民用
烹葵菽(原詩七月烹葵及菽疏葵菽當烹煮乃食)
食瓜(原詩七月食瓜)
采枸杞花(增淮南枕中記西河女子服枸杞法七月上申采花八月上酉治服之)
收柏實(增四民月令七月收柏實)
采瓜犀(增荆楚歲時記七月采瓜犀以為面脂本草圖經曰犀瓣也)
起溲(增束晳餅賦商風既厲大火西移鳥獸毨毛樹木疏枝肴饌尚温則起溲可施)
木蘇(增名醫别錄木蘇生九真池澤七月采本草經云久服通神明輕身耐老)
薇䘖(增名醫别錄薇䘖生漢中川澤及冤句邯鄲七月采莖葉隂乾久服輕身明目)
取桃仁(增名醫别錄桃核仁七月采取隂乾)
新雉木(增名醫别錄新雉木味苦香温無毒可作沐藥七月采隂乾實如桃)
摩田待種(增齊民要術凡愛田常以五月耕六月再耕七月勿耕謹摩平以待種)
種蔓菁(增齊民要術蔓菁七月初種之一畆用子三升註從處暑至八月白露節皆得早者作葅晚者)
(作乾又種蕪菁法近市良田一頃七月初種之註六月種者根雖粗大葉復蟲食七月末種者葉雖膏潤根復)
(細小七月初種根葉俱得)
種䪥(增齊民要術崔寔曰七月别種䪥)
種葱(增齊民要術收葱子必薄布隂乾勿令浥鬱其擬種之地至七月耕數徧一畆用子四五升炒穀拌)
(和之雨耬重耩竅瓠下之以批契繼腰曳之七月納種又崔寔曰七月可種大小葱註夏葱曰小冬葱曰大)
藏韭菁(增齊民要術崔寔曰七月藏韭菁)
種苜蓿(增齊民要術種苜蓿地宜良熟七月種之畦種水澆一如韭法)
作黃蒸(增齊民要術作黃蒸法七月中取生小麥細磨之以水溲而蒸之氣脯好熟便下之攤令冷布)
(置覆盖成就一如麥䴷法)
坑藍(增齊民要術七月中作坑令受百許束作麥稈泥泥之令深五寸以苫蔽四壁刈藍倒竪扵坑中下)
(水以木石鎮壓令没熱時一宿冷時再宿漉去荄内汁於甕中率十石甕著石灰一斗五升急抨之一食頃止)
(澄清瀉去水别作小坑貯藍澱著坑中候如強粥還出甕中盛之藍澱成矣)
造神麴(增齊民要術凡作三斛麥麴法蒸炒生各一斛磨乾合和之七月取甲寅日使童子著青衣日)
(未出時面向殺地汲水二十斛勿令人潑人長水亦可瀉却莫令人用其和麴之時面向殺地和之令使絶強)
(團麴之人皆是童子小兒亦面向殺地當日使訖不得隔宿又神麴法以七月上寅日造不得令雞狗見麥分)
(三分細磨和之溲時熟揉使童男小兒餅之須西廂東向開戶屋中淨掃地地上布麴十字立巷令通人行四)
(角各造麴奴一枚訖泥戶勿令泄氣又方以七月中旬以前作麴為上時亦不必須寅日祝麴文某年月日敬)
(啟五方五土之神謹以七月上辰造作麥麴數千百餅阡陌縱横以辨疆界須建立五王各布封境酒脯之薦)
(以相祈請願垂神力勤鍳所願使出𩔖絶蹤穴蟲潜影衣色錦布或蔚或炳殺熱火燌以烈以猛芳越椒熏味)
(超和鼎飲利君子既醉既逞惠彼小人亦恭亦静敬告再三格言斯整神之聽之福應自冥人願無為希從畢)
(永急急如律令)
取松實(增聖惠方七月取松實過時即落難收也去皮搗如膏收之每服雞子大酒調下日三服百日)
(身輕三百日行五百里絶穀久服神仙渴即飲水亦可以鍊過松脂同服之)
鵝黃豆生(增山家清供温陵人前中元數日以水浸黑豆暴之及芽以糠皮置盆内鋪沙植豆用板)
(壓及長則覆以桶曉則曬之中元則陳於祖宗之前越三日出之洗焯漬以油盬苦酒香料可為茹卷以麻餅)
(尤佳色淺黃名鵝黃豆生)
韭花(增楊凝式帖當一葉報秋之初實韮花逞味之始助其肥羜實謂珍羞)
蒲隂實(增吳氏本草蒲隂實生平谷或圃中延蔓如瓜葉實如桃七月采止瘟延年)
白豆蔲(增本草綱目白豆蔲出伽古羅國呼為多骨其草形如芭蕉葉似杜若長八九尺而光滑冬夏)
(不凋花淺黃色子作朵如葡萄初出微青熟則變白七月采之)
海金沙(增本草綱目海金沙出黔中郡湖南亦有生作小株高一二尺七月收其全科於日中暴之小)
(乾以紙襯承以杖擊之有細沙落紙上且暴且擊以盡為度)
採使君子(增本草綱目俗傳潘州郭使君療小兒多獨用此物後因號為使君子也今嶺南州郡皆)
(有之生山野中及水岸其莖作藤如手指大其葉如兩指頭長二寸三月生花淡紅色久乃深紅有五瓣七八)
(月結子如拇指大長一寸許大𩔖梔子而有五稜其殼青黑色内有仁白色七月採之)
胡麻花(增本草綱目胡麻花七月採最上標頭者隂乾用之)
鹽麩子(增本草綱目鹽麩子生吳蜀山谷樹狀如椿七月子成穗粒如小豆上有鹽似雪可為羹用嶺)
(南人取子為末食之酸醎止渴將以防瘴後魏書云勿吉國水氣鹹凝盬生樹上即此物也)
槐房(增本草綱目槐實作莢連珠中有黑子子上房七月收之堪染皂)
摭稻(原物産志稻有一歲兩收者既春種而夏穫矣復以七月初再插至十月熟而摭稻)
製蜜藕法(原多能鄙事初秋新藕沸湯焯過五分熟去皮切作條或片每一斤用白梅四兩湯浸取)
(汁一大碗候冷浸一時許漉出控乾用蜜六兩浸去鹵水别以蜜十兩慢火煎令琥珀色放冷收之)
菱科(增野菜譜菱科初秋時采之熟食)
備新涼(增田家歷七月浣故衣制新衣作夾衣以備新涼)
趙孟頫七月耕詩(增大火既西流涼風日淒厲古人重稼穡力田在匪懈郊行省農事禾黍)
(何旆旆碾以他山石玉粒使人爱大祀須粢盛一一稽古制是為五穀長異彼稊與稗炊之香且美可用享上)
(帝豈惟足食人一飽有所待)
趙孟頫七月織詩(增七月暑尚熾長日弄機杼頭蓬不暇梳揮手汗如雨嚶嚶時鳥鳴灼灼)
(紅榴吐何心娱耳目往來忘傴僂織為機中素老幼要紉補青燈照夜梭蟋蟀䆫外語辛勤亦何有身體衣幾)
(縷嫁為田家婦終歲服勞苦)
物候
鳴鵙(原詩七月鳴鵙疏五月隂氣動而伯勞鳴是將寒之候也月令仲夏鵙始鳴是中國正氣五月則鳴)
(今豳地晩寒鳥初鳴之候從其鄉土之氣焉故至七月鵙始鳴也)
蟋蟀在野(增詩七月在野箋云自七月在野至十月入我牀下皆謂蟋蟀也疏蟋蟀之蟲六月居壁)
(中至七月則在田野之中京房易妖占七月建申為夷則蟋蟀鳴阮籍詩開秋兆涼氣蟋蟀鳴牀帷)
寒蟬鳴(原禮寒蟬鳴註寒蟬寒蜩謂蜺也疏寒螀也增風土記七月而螻蛄鳴於朝寒螀鳴於夕)
鷹祭鳥(增禮鷹乃祭鳥用始刑戮註鷹祭鳥者將食之示有先也既祭之後不必盡食若人君行刑戮)
(之而已集觧鷹欲食鳥之時先殺鳥而不食似人之食而祭先代為食之人也)
莠雚葦(原夏小正七月莠雚葦傳未莠則不為雚葦莠然後為雚葦故先言莠)
狸子肇肆(原夏小正狸子肇肆傳肇始也肆遂也言其始遂也或曰肆殺也)
湟潦生苹(原夏小正湟潦生苹傳湟下處也有湟然後有潦有潦而後有苹草也)
苹秀(原夏小正苹秀傅苹也者有馬帚也)
其樹楝(原淮南子七月其樹棟註棟實鳳凰所食也今雒城旁有樹楝實秋熟)
葉落知秋(原淮南子一葉落而天下知秋增陶潛詩空庭多落葉慨然知已秋)
紺幡(增古今注紺蝶一名蜻蛉似蜻蛉而色玄紺遼東人謂為紺幡亦曰童幡好以七月羣飛天海邊)
葡萄(增魏文帝與吳監書中國珍果甚多且復為說葡萄當其朱夏涉秋尚有餘暑醉酒宿酲掩露而食)
(甘而不䬼脆而不酸冷而不寒味長汁多除煩觧倦)
自然穀(原博物志海上有草名蒒其實食之如大麥七月熟俗名曰自然穀或曰禹餘糧)
龍眼熟(增廣志龍眼樹葉似荔枝蔓延緣木生子如酸棗色黑純甜無酸七月熟名醫别錄龍眼一名)
(益智嵇含南方草木狀云木高一二丈似荔枝而枝葉微小凌冬不凋春末夏初開細白花七月實熟殼青黃)
(色文作鱗甲形圓大如彈丸核若木梡子而不堅内薄於荔枝白而有漿實極繁每枝二三十顆作穗如葡萄)
(陶朱公書龍眼七月實熟荔枝纔過後龍眼即熟故謂之荔枝奴)
磨盤(增荔枝譜磨盤皮粗厚味甘大如雞子近蒂處甚平七月熟)
勝畫(增荔枝譜勝畫皮厚刺尖味甘肉豐大似桂林七月熟出長樂縣六郡者最佳他種不及)
鵲卵(增荔枝譜鵲卵皮薄實圓斑如鵲卵味微酸山枝中之佳者七月熟)
雞引子(增荔枝譜雞引子一朵數十枚大小錯出其大者核小小者無核七月熟)
䇘筍生(原筍譜䇘筍七月生至十月間縉雲以南多出然味苦而節疎筍可大於箭筍少許山人採剝)
(以灰汁熟煮之都為金色然後可食苦味減而甘食甚佳也)
芽蕉(增桂海果志芽蕉子小如雞蕉尤香嫩甘美秋初實)
蜀秫(增農政全書蜀秫在北方地不宜麥禾者乃種此尤宜下地立秋後五日雖水潦至一丈深不能壊)
(之立秋前水至即壊故北土築堤二三尺以禦暴水)
威靈仙(增政和本草威靈仙出商州上洛及華山平澤初生比衆草最先莖便如釵股四稜葉似柳葉)
(作層每層六七葉如車輪有六層至七層者七月内生花淺紫或碧白色)
莣草抽莖(增本草綱目莣草葉如芽而大長四五尺甚快利傷人如鋒刃七月抽長莖開白花成穗)
(如蘆葦花花將放時剝其籜皮可為䋲箔草履諸物其莖穗可為掃帚也)
澤蘭花(增本草綱目澤蘭根紫黑色如粟根苗高二三尺莖幹青紫色作四稜葉生相對如薄荷微香)
(七月開花帶紫白色萼通紫色)
都桷子(增本草綱目都桷子生廣南山谷樹高丈餘開花連著實大如雞卵七月熟)
天仙果(增本草綱目天仙果樹高八九尺葉似荔枝而小無花而實子如櫻桃纍纍綴枝間七月熟其)
(味至甘宋祁方物贊云有子孫枝不花而實薄言采之味埒蜂蜜)
厚朴子(增本草綱目厚朴子名逐折殺鼠益氣明目一名厚實生木間莖黃七月實黑如大豆)
占驗
愆候(原禮孟秋行冬令則隂氣大勝介蟲敗穀戎兵乃來註亥之氣乘之也又行春令則其國乃旱陽氣)
(復還五穀無實註寅之氣乘之也又行夏令則國多火災寒熱不節民多瘧疾註已之氣乘之也)
離氣見(增易通卦驗離氣見立秋分則歲大熟)
黃雲占(原月令占候圖立秋坤卦用事晡時申西南涼風至黃雲如羣羊宜粟穀望西南坤上有黃雲)
(氣是正氣立秋應節萬物皆榮豆穀熟)
豎竿影(增月令占候圖立秋日午時豎竿影得四尺五寸二分半五穀熟)
天河占(增紀歷撮要七夕天河去探米價回快米賤回遲米貴)
立秋占(原紀歷撮要朝立秋暮颼颼夜立秋熱到頭)
立秋晴雨(增紀歷撮要立秋日天氣晴明萬物多不成熟農政全書立秋日小雨吉大雨主傷禾)
風占(增紀歷撮要立秋日要西南風主稲禾倍收三日三石四日四石)
雷占(原紀歷撮要立秋日雷名躃踣損晚禾亦云秋霹靂主晚稲秕增家塾事親七月雷大吼有急令)
處暑占(增紀歷撮要處暑雨不通白露枉相逢嘉定縣志處暑有雨則物成熟諺云處暑若還天不雨)
(縱然結實也難收)
神纛車蜂蜜(增遼史太宗紀會同四年秋七月己巳有司奏神纛車有蜂巢成蜜史占之吉)
虹占(增家塾事親虹以立秋四十六日内出正西貫兑中秋有水有旱田家五行七月朔日虹見主年内)
(米貴)
赤雲占(增萬寳全書立秋日申時西南方有赤雲宜粟)
雜紀
差夏(增内經物成於差夏註差夏謂立秋之後一十日也)
木連理(增後漢書安帝紀延光三年七月穎川上言木連理)
黃鵠集(增古今注漢惠帝五年七月黃鵠二集蕭池)
廣陽門(增李尤廣陽門銘廣陽位孟厥月在申涼風從時白露已紛)
臨平湖開(增晉書武帝紀咸寕二年秋七月有星孛於大角吳臨平湖自漢末壅塞至是自開父老)
(相傳云此湖開天下平)
律權石(增晉書律歴志趙石勒十八年七月造建德殿得圓石状如水碓銘曰律權石重四鈞同律度)
(量衡有辛氏造續咸議是王莽時物)
彩虹蔽月(增王紹之晉安紀義熙二年七月夜彩虹出西方蔽月)
獻白鹿(增宋書符瑞志晉成帝咸和四年七月長沙郡邏吏黃光於南郡道遇白鹿驅之不去直来就)
(光追尋光二百餘步光遂抱取遣吏李堅奉獻)
白燕集(增元嘉起居注元嘉元年七月有白燕集於齊郡遊翔庭宇經九日乃去衆燕翼随有數千)
見金神(增物理論古有阮師之刀天下之所寳貴也初阮之作刀受法於金精之靈七月庚辛見金神)
(於冶監之門向而再拜金神教以水火之齊五精之鍊用隂陽之候取剛軟之和三年作刀千七百七十口其)
(刀平背夾刃方口洪首截輕微不絶絲髮之系斫堅剛無變動之異)
雨絳羅(增異苑張仲舒為司空在廣陵城北以元嘉十七年七月中晨夕間輒見門側有赤氣赫然空)
(中忽雨絳羅於其庭廣七八分長五六寸皆以箋紙繋之紙廣長亦與羅等紛紛甚駛)
奏别鵠曲(增南史褚彦回傳嘗聚袁粲舍初秋凉夕風月甚美彦回援琴奏别鵠之曲宫商既調風)
(神諧暢王彧謝莊竝在粲坐撫節而嘆曰以無累之神合有道之噐宫商暫離不可得已)
流澌亘河(增梁書諸夷傳芮芮國其地苦寒七月流澌亘河)
榮光(增魏書靈徵志世祖太平真君二年七月天有黃光洞照議者僉謂榮光也)
獻烏芝(增魏書靈徵志世宗景明三年七月魯陽獻烏芝王者慈仁則生食之令人度世)
葉河冰合(增唐書王方翼傳方翼征西域七月次葉河無舟而冰一昔合時以為祥)
賜屏几(增唐會要貞觀十六年七月以素屏賜魏徵)
乳鹽(增唐會要大歷八年七月觧縣安邑兩池生乳盬戶部侍郎韓滉請薦清廟編之史冊從之)
玉靈芝(增唐會要上元二年七月甲辰延英殿御坐梁上生玉芝一莖三花親製玉靈芝詩三章八句)
(曰玉殿肅肅靈芝煌煌重英𤼵秀連葉分房宗廟之福垂其景光元氣産之明神合德紫微間采白蕣呈色載)
(啟瑞圖庶得皇極天心有眷王道惟直幸生芳本當我扆旒放此靈質賁其王猷神惟不愛道亦無求端拱思)
(惟永荷天休)
送張仁亶(增全唐詩話景龍三年七月幸望春宫送朔方節度張仁亶赴軍蘇頲奉和幸望春宫送)
(朔方軍大總管張仁亶詩北風吹早鴈日夕渡河飛氣冷膠應折霜明草正腓老臣帷幄算元宰廟堂機餞飲)
(廻仙蹕臨戎觧御衣軍装乘曉發師律候春歸方佇勲庸盛天辭䧏紫微)
霹靂引(增沈佺期霹靂引歲七月火伏而金生客有鼓琴於門者奏霹靂之商聲始戛羽以騞砉終扣)
(宫而砰駖電耀耀兮龍躍雷闐闐兮雨冥氣鳴唅以會雅態歘翕以横生有如驅千旗制五兵截荒虺斮長鯨)
(孰與廣陵比意别鶴儔精而已)
舉子忙(增秦中歲時記進士下第當年七月復獻新文求拔觧故曰槐花黃舉子忙)
七月雪(增沙洲記自龍涸至大浸川一千九百里夜肅肅常有風寒七月雨便是雪遥望四山皓然皆)
(白)
飛霜殿(增建康實錄貞觀二十七年七月宴五品已上於飛霜殿絲竹遞奏羣臣上夀賜綾錦殿在元)
(武門北因地形高敞層閣三成引水為潔淥池以滌炎暑)
伐篴竹(增甘澤謠許雲封樂工之篴者貞元初韋應物為和州牧夜泊靈壁驛忽聞雲封篴聲韋公謂)
(其聲似天寳中梨園法曲李謩所吹者召問之乃是李謩外孫韋公曰吾有乳母之子嘗受篴李供奉舊吹之)
(篴即李君所賜遂囊出舊篴雲封曰信是佳篴但非外祖所吹者竹生雲夢之南鑒在柯亭之下以今年七月)
(望前生明年七月望前伐過期不伐則其音實未期而伐則其音汎浮者外澤中乾乾者受氣不全氣不全則)
(其竹夭凡𤼵揚一聲出入九息古之至音者一疊十二節一節十二敲其已夭之竹遇至音必破韋公曰欲信)
(女鍳篴破無傷雲封乃奉篴吹六州遍一疊未盡劃然中裂韋公驚嘆久之)
三足烏(增周書明帝紀二年七月景申順陽獻三足烏羣臣上表稱慶詔曰夫天不愛寳地稱表瑞鳳)
(巢阿閣圖龍躍沼豈直日月珠連風雨玉燭是以鉤命訣曰王者至孝則出元命苞曰人君至治所有虞舜蒸)
(蒸來兹異趾周文翼翼翔此靈禽惟此天休景福在民可大赦天下文武官普進一級)
隔隴合穗(增宋史五行志太平興國五年七月蓬萊縣民王明田穀隔隴合穗相去一尺許又咸平)
(六年七月涉縣民連罕田隔四隴同穎)
進時政論(增宋史胡安國傳紹興二年七月入對高宗曰聞卿大名渴於相見何為累詔不至安國)
(辭謝乞以所進時政論二十一篇者施行)
鄭康成生(增太平廣記鄭康成以永建二年七月戊寅生)
九成宫宴(增玉海儀鳳三年七月丁巳宴近臣諸親於九成宫之咸亨殿上謂霍王元軌等曰甘雨)
(頻降夏麥豊熟秋稼滋榮思與叔䓁同為此歡因賦七言效栢梁體霍王相王侍臣竝和)
閱四庫書(增玉海咸平五年七月庚戌幸三館秘閣閱四庫書賜直官校理器幣)
賜御製詩(增玉海雍熙四年七月乙丑御製早秋詩二首立秋日暮雨詩一首賜近臣)
進書賞格(增玉海紹興十六年七月乙酉陳泰初進神哲御集百有十人冊上諭大臣令立定賞格)
(重則進官輕則賜帛)
五箴(增玉海景祐三年七月乙酉翰林侍讀學士馮元上金華五箴示詔褒答三史判官謝絳言事進聖)
(治五箴曰紹聞君臣内戒謹命敬變云)
燒稻(增眞臘風土記眞臘國七月燒稻其時新稻已熟迎於南門外燒之以供佛婦女車象往觀者無數)
孟婆風(增野記七月江南有大風相傳以為孟婆𤼵怒按山海經謂帝之女遊於江中出入風雨自隨)
(以帝女故曰孟婆)
野蠶成繭(增金史太宗紀天會三年七月己夘錦州野蠶成繭奉其絲帛來獻)
鬭促織(增帝京景物略七月始鬭促織壮夫士人亦為之鬭有場場有主者其飬之又有師鬭盆筩礶)
(無家不貯)
沃野倍穫(增名勝志大同府沃野鎮沃野者其地沃良沙土盡黑功省穫倍每至七月皆熟)
鸜鵒食蝗(增輝縣志元至元五年秋七月鸜鵒食蝗時蝗生牧野鸜鵒自西北飛來方六七里林木)
(皆滿遂將蝗食且盡作陣飛去)
右英夫人降(增眞仙通鑑右英夫人西王母第十三女名媚蘭字申林治滄浪山受書為雲林夫)
(人晉哀帝興寕三年七月䧏句曲山)
西王母下教(增三洞珠嚢西王母以上皇元年七月於南浮洞室下教以授清虚真人)
御製初秋幸西苑觀荷命小船採蓮詩命駕臨西苑初秋
向晩天芰荷池沼滿鷗鷺夕陽邊頻使移輕舫時來獻
採蓮離宫闌檻外風動碧翩翩
御製初秋景山詩新涼樹色向金天御輦遥停蔓草邊盛
暑已過銷夏日清風纔到有秋年高臨三殿九重闊下
看千家萬戶連薄暮山亭觀射畢回宫複道起蒼烟
御製初秋詠竹詩森翠青青繞碧塘霜姿靄靄動幽香寒
風不變終身節綠葉紛然暎晩涼
晉七月折楊柳歌(增織女遊河邊牽牛顧自歎一會復周年折楊柳攬結長命草同心不相)
(負)
白居易秋遊原上詩(增七月行已半早凉天氣清清晨起中&KR0808;徐步出柴荆露杖笻竹冷)
(風襟越蕉輕閑擕弟姪軰同上秋原行新棗未全赤晚瓜有餘馨依依田家叟設此相逄迎自我到此村往來)
(白髮生村中相識久老幼皆有情留連向暮歸樹樹風蟬聲是時新雨足禾黍夾道青見此令人飽何必待西)
(成)
李賀七月樂詞(增星依雲渚冷露滴盤中圓好花生木末衰穗愁空園夜天如玉砌池葉極青)
(錢僅厭舞衫薄稍知花簟寒曉風何拂拂北斗光闌干)
御定月令輯要卷十四
