欽定四庫全書
御定月令輯要卷九
四月令
天道
月卦乾(原易乾元亨利貞周易集解乾為大赤崔憬曰乾四月純陽之卦故取盛陽色為大赤)
維夏(原詩四月維夏增傳休奕述夏賦四月維夏運臻正陽)
方除(增詩日月方除箋四月為除)
方奥(增詩日月方奥箋四月方奥)
正月(增詩正月繁霜𫝊正月夏之四月朱𫝊謂之正月者以純陽用事為正陽之月也原董仲舒雨雹對)
(陽德用事則和氣皆陽建已之月是也故謂之正陽之月)
日在畢(原禮孟夏之月日在畢集說畢宿在申實沈之次)
中星(原禮昏翼中旦婺女中淮南子注翼南方朱鳥之宿婺女一日須女北方元武之宿)
律中中呂(原禮律中中呂集說仲呂已律長六寸萬九千六百八十三分寸之萬二千九百七十四)
(增史記律書仲呂者言萬物盡旅而西行也淮南子仲呂者中充大也仲呂之數六十主四月)
盛德在火(原禮先立夏三日太史謁之天子曰某日立夏盛德在火天子乃齋)
余月(原爾雅四月為余)
宣中氣(增國語三閒中呂宣中氣也註四月曰中呂坤上六也陽氣起於中至四月宣散於外純乾用)
(事隂閉蔵於内所以助陽成功也晉書律歴志四月律中中呂亥下生之孟夏氣至則其律應所以宣中氣也)
夏始(增管子以春日至始數四十六日春盡而夏始謝朓夏始和劉孱陵詩威仰弛蒼郊龍曜表皇隰春)
(色卷遙甸炎光麗近邑)
昴見(原夏小正四月昴則見初昏南門正𫝊南門者星也歲再見一正蓋大正所取法也增唐書歷志立)
(夏日在井四度昏角中南門右星入角距西五度其左星入角距東六度故曰四月初昏南門正昴則見)
短夜(增九章望孟夏之短夜兮何晦明之若歲註四月之末隂盡極也)
恢台(原九辨收恢台之孟夏兮註恢台長養也補註恢大也台即胎也言夏氣大而育物)
招搖指已(原淮南子孟夏之月招搖指已增晉書樂志四月之辰謂為己巳者起也物至此時畢盡)
(而起也)
清明風(原淮南子明庶風至四十五日清明風至又清明風至則出幣帛使諸侯增易通卦騐立夏清)
(明風至暑鵲鳴博榖飛電見龍升天)
純陽(增董仲舒雨雹對自十月以後陽氣始生於地下漸冉流散隂氣轉收遂至四月純陽用事)
隂月(原董仲舒雨雹對四月陽雖用事而隂不獨存此月純陽疑於無隂故亦謂之隂月)
陽氣出(原說文己巳也四月陽氣已出隂氣已藏萬物見成文章)
陽在上九(增周易集解乾上九亢龍有悔干寳曰陽在上九四月之時也亢過也)
三素雲(增雲笈七籖立夏清旦北望有紫青黃雲者是太極上真君三元内宫真人三素雲也存禮密)
(祝三見雲轝白日昇仙)
御製初夏玉泉山詩二首别舘依丹麓疎簾映碧莎泉聲
當檻出花氣入垣多路轉溪橋接舟沿石竇過薰風能
阜物藻景已清和山翠引鳴鑣湖光漾畫橈野雲低隔
寺沙柳暗藏橋百囀黃鸝近雙飛白鷺遥今年農事早
時雨足新苖
御製初夏登樓臨水詩澄潭徹底開心鏡柳絮輕飛近玉
樓處處晴花風拂起鶯啼四月繞芳流
御製途中新夏詩邊草纔青節序更征裘未换入朱明遥
思南陌東阡候正是居人急耦耕
清和(原謝靈運詩首夏猶清和芳草亦未歇增謝朓詩麥候始清和凉雨銷炎燠白居易首夏詩清和四)
(月初樹木正華滋風清新葉影鳥戀殘花枝)
梅夏(增薛道衡梅夏應教詩長廊連紫殿細雨應黃梅浮雲半空上清吹隔池來集鳳桐花散勝龜蓮葉)
(開幸逢為善樂頻降濟時才)
梅雨(增李嶠四月奉教詩潤浮梅雨夕涼散麥風餘杜甫梅雨詩南京犀浦道四月熟黃梅湛湛長江去)
(冥冥細雨來白居易詩九江地卑濕四月天炎燠苦雨初入梅瘴雲稍含毒)
早夏(增張說詩庭柳餘春駐宫鶯早夏催)
新夏(增韋莊詩纔見早春鶯出谷已驚新夏燕巢梁陸游初夏詩竹樹森疎夏令新)
麥夏(增薛季宣詩麥夏西山日脚斜)
梁武帝首夏汎天池詩(增薄遊朱明節汎漾天淵池舟楫互容與藻蘋相推移碧沚紅)
(菡蓞白沙青漣漪新波拂舊石殘花落故枝葉軟風易出草密路難披)
梁簡文帝首夏詩(增冷風雜細雨垂雲助麥涼竹木俱蔥翠花蝶兩飛翔燕泥含復落鶗吟)
(斂更揚卧石藤為䌫山橋樹作梁欲待華池上明月吐清光)
唐太宗初夏詩(增一朝春夏改隔夜鳥花遷隂陽深淺葉曉夕重輕煙哢鶯猶響殿横絲正網)
(天珮高蘭影接綬細草文連碧鱗驚棹側元燕舞簷前何必汾陽處始復有山泉)
唐太宗賦得夏首啓節(增北闕三春晚南榮九夏初黃鶯弄漸變翠林花落餘瀑流還)
(響谷猿啼自應虚早荷向心卷長楊就影舒此時歡不極調軫坐相於)
劉禹錫初夏曲(增銅壺方促夜斗柄暫南回稍嫌單衣重初憐北戶開西園花已盡新月為誰)
(來)
白居易首夏詩(增林薄蚊未生池静蛙未鳴景長天氣好竟日和且清春禽餘哢在夏木新隂)
(成兀爾水邊坐翛然橋上行)
陸游夏初詩(增新綠隂中燕子飛數家煙火自相依童誇犢徤浮溪過婦憫蠶饑負葉歸地暖小)
(畦花汞長泥融幽逕藥苗肥郊居樂事何勝數一醉旗亭又典衣)
袁易首夏詩(增穿逕幽篁破嫩苔遶池漲綠潑新醅黧黃捎蝶驚還起翠碧窺魚去復來)
節序
禁罝䍡設穽鄂(原國語鳥獸成水蟲孕水虞於是乎禁罝䍡設穽鄂以實廟庖畜功用也註立)
(夏鳥獸已成水蟲懷孕之時禁魚鼈之網設取獸之物也)
立夏(原淮南子榖雨加十五日斗指常羊之維則春分盡故曰有四十六日而立夏大風濟音比夾鐘孝)
(經緯斗指辰東南維為立夏物至此時皆假大也)
小滿(原淮南子立夏加十五日斗指已則小滿音比太蔟孝經緯斗指已為小滿小滿者言物於此小得)
(盈滿也增嬾真子錄小滿四月中謂麥之氣至此方小滿而未熟也)
當陽雲(增易通卦騐立夏當陽雲出觜赤如硃)
上陽雲(增易通卦騐小滿上陽雲出七星)
雀子飛(增易通卦騐立夏雀子飛)
樂用笙(增樂緯巽主立夏樂用笙)
迎夏南郊(增後漢書祭祀志立夏之日迎夏於南郊祭赤帝祝融車旗服餙皆赤歌朱明八佾舞雲)
(翹之舞隋書禮儀志夏迎赤熛怒者火色熛怒其靈炎至明盛也)
迎夏樂(增皇覽逸禮自春分數四十六日則天子迎夏於南堂距邦七里堂高七尺堂階二等赤税七)
(乘旗旄尚赤田車載戟號曰助天養唱之以徵舞之以鼓鞉此迎夏之樂也)
實沈之次(增月令章句自畢六度至井十度謂之實沈之次立夏小滿居之晉之分野)
不熱方(原抱朴子或問不熱之道荅曰以立夏日服六壬六癸之符或服元冰之丸或服飛霜之散暑)
(不能侵也幼伯子王仲都衣以重裘暴於夏日周以十鑪身不流汗盖用此方)
蜚蠊生(增雷公藥對立夏之日蜚蠊先生為人参伏苓使主腹中七節保守中和)
鮦魚醬(增齊民要術崔寔曰四月立夏後可作鮦魚醬)
種生薑(增齊民要術崔寔曰三月清明節後十日封生薑至四月立夏後蠶大食芽生可種之)
祀雨師(增隋書禮儀志國城西南八里金光門外為雨師壇祀以立夏後申唐書禮樂志立夏後申日)
(祀雨師元史祭祀志至元七年大司農請於立夏後申日祭雷雨師於西南郊)
祀赤帝(增舊唐書禮儀志立夏祀赤帝於南郊帝神農氏配祝融熒惑三辰七宿從祀)
祭岳鎮海瀆(增唐六典立夏之日祭南岳衡山於衡州南鎮會稽山於越州南海於廣州南瀆江)
(於益州會稽志隋開皇十四年詔南鎮會稽山就山立祠天寳十載封會稽山為永興公歲一祭以南郊迎氣)
(日韓愈南海神廟碑天寳中册尊南海神為廣利王因其故廟易而新之在今廣州治之東南海道八十里扶)
(胥之口黃木之灣常以立夏氣至命廣州刺史行事祠下事訖驛聞)
巽王(增周易集解齊乎巽崔憬曰立夏則巽王而萬物絜齊)
離孕于巽(增正易心法地二生火離之氣孕於巽木立夏節也)
蠶無絲(增物𩔖相感志蠶過小滿則無絲)
駐色酒(增元池說林立夏日俗尚啖李時人語曰立夏得食李能令顔色美故是日婦女作李會取李)
(汁和酒飲之謂之駐色酒)
不疰夏(增說林立夏日啖李令不疰夏嘉定縣志立夏之日男女各試葛衣乞隣家麥為飯云觧疰夏)
(之疾)
隔轍雨(增退齋雅聞錄河朔人謂立夏雨為隔轍雨)
享太一宫(增玉海雍熙元年立夏致享太一宫祠官咸集甘露降祠庭)
分龍(增五雜組俗有立夏分龍之說盖龍於是時始分界而行雨各有區域不能相踰故有咫尺之間而)
(晴雨頓殊者龍為之也)
聖泉(增名勝志六石峯在永豐縣東永平鄉上有六石對峙高峻插天中有聖泉每歲以立夏七日應期)
(而至有聲如雷則為年豐之兆過期則旱)
立夏茶(增杭州府志立夏有新茶新筍朱櫻青梅等物雜以枝圓棗核諸果鏤刻花草人物極其工巧)
(各家𫝊送謂之立夏茶)
動三車(增桐鄉縣志四月小滿動油車水車絲車曰小滿動三車)
日止洞陽宫(增三道順行經洞陽宫日之上舘也立夏之日止於洞陽宫吐金冶之精以灌東井)
(之中沐浴於晨暉收八素之風歸廣寒之宫)
韋應物立夏日憶京師諸弟詩(增改序念芳辰煩襟倦日永夏木已成隂公門)
(晝恒静長風始飄閣叠雲纔吐嶺坐想離居人還當惜徂景)
日次
初一日
御暑服(增舊唐書德宗紀興平元年四月辛丑朔時將士未給春衣上猶夾服漢中早熱左右請御暑)
(服上曰將士未易冬衣獨御春衫可乎俄而貢物繼至先給諸軍而始御之)
賜櫻桃(原秦中歲時記四月一日内園進櫻桃薦寝廟訖頒賜各有差增王維敕賜百官櫻桃詩芙蓉)
(闕下會干官紫禁朱櫻出上闌纔是寝園春薦後非關御苑鳥銜殘歸鞍競帶青絲籠中使頻傾赤玉盤飽食)
(不須愁内熱大官還有蔗漿寒)
幸長寧公主莊(增唐詩紀事景龍四年四月一日幸長寧公主莊李乂陪幸詩紫禁乘宵動青)
(門訪水嬉貴遊鱣序集仙女鳳樓期合宴簮紳滿承恩雨露滋北辰還捧日東館幸逢時)
放鼔契(增唐會要金吾衛貞元三年敕四月一日已後五更二點放鼔契)
鏡應太陽(增古鏡記汾隂侯生天下竒士也王度常以師禮事之臨終贈以古鏡大業八年四月一)
(日太陽虧度時在臺引鏡出鏡亦無色俄而光彩出日亦漸明比及日復鏡亦精朗如故)
天祺節(增宋史禮志天禧初詔以大中祥符元年四月一日天書再降内中功德閣為天禎節尋以仁)
(宗嫌名改為天祺節)
當蝕不見(增夢溪筆談熙寧六年有司上言日當蝕四月朔上為徹膳避正殿一夕微雨明日不見)
(日蝕百官入賀是日有皇子之慶蔡子正為樞密副使獻詩一首前四句曰昨夜薰風入舜韶君王未御正衙)
(朝陽輝已得前星助隂沴潜随夜雨消其叙四月一日避殿皇子慶誕雲隂不見日蝕四句盡之當時無能過)
(之者)
方廣寺壁照(增虚谷閒抄湘潭界中有寺名方廣每至四月朔日在東壁則照見維揚宫府樓堞)
(居民舍宇物物可數)
甘澤同慶(增玉海淳化五年四月朔時雨霑足近臣稱賀上謂宰相膏澤霶霈上天之貺也命以葡)
(萄酒建茶珍果賜近臣詔曰喜此甘澤與卿同慶)
黃雲輪囷(增玉海皇祐二年四月朔幸金明池司天言雲色黃其形輪囷此聖孝感天之應)
水蟲上弩(增廣州記水弩蟲四月一日上弩射人八月後卸弩)
狄祠賽會(增昌平山水記州西八里為昌平舊縣今居民不滿百家而唐狄梁公祠香火特盛歲四)
(月朔賽會二三百里内人至者肩摩踵接)
張說四月一日過江赴荆州詩(增春色沅湘盡三年客始回夏雲随北帆同日)
(過江来水漫荆門出山平郢路開比肩羊叔子千載豈無才)
白居易和微之四月一日詩(增四月一日天花稀葉隂薄泥新燕影忙蜜熟蜂聲)
(樂麥風低冉冉稲水平漠漠芳節或蹉跎遊心稍牢落春華信為美夏景亦未惡颭浪嫩青荷重欄晚紅藥吳)
(宫好風月越郡多樓閣兩地誠可憐其奈久離索)
初二日
雄雉飛集(增唐會要貞觀十六年四月二日有雄雉飛集明德殿前上問禇遂良是何祥也遂良對)
(曰昔秦文公時有童子化為雉雌者鳴於陳倉雄者鳴於南陽童子言得雌者伯文公遂以為寳雞祠漢光武)
(得雄遂起南陽而有四海陛下舊封秦王故雄雉見於秦地所以彰表明德也上大悦曰立身之道不可無學)
雍熙曲宴(增宋史禮志雍熙二年四月二日詔輔臣三司使翰林樞密直學士尚書省四品兩省五)
(品以上三舘學士宴於後苑賞花釣魚張樂賜飲命羣臣賦詩習射賞花曲宴自此始)
周伯星見(增玉海景德三年司天監言四月二日戊寅夜初更見天星色黃出庫樓車騎官西在氐)
(三度鄭之分野夀星之次後益潤澤按星經瑞星有四其一曰周伯色黃煌煌然所見之國大昌又按太乙占)
(云王者制禮作樂内外得宜君上夀考國祚大昌則周伯星出乞付史舘從之)
泛震澤(增楊維楨集乙酉四月二日與蔣桂軒伯仲同泛震澤大小雷望洞庭之峯吹笛飲酒乘月而)
(歸)
初三日
置義倉(增唐會要貞觀二年四月三日尚書左丞戴胄上言曰隋開皇之制天下輸粟謂之社倉及大)
(業中取充官費今請自王公以下計墾田秋熟所在為義倉歲凶以給民太宗善之乃詔畝税二升粟麥秔稲)
(隨地所宜寬鄉斂以所種狹鄉㩀青苖簿而督之耗十四者免其半耗十七者皆免之商賈無田者以其戶為)
(九等出粟自五石至五斗為差下戶不取焉歲不登以賑民或貸為種子至秋而償)
鑄九鼎成(增通典天后萬歲通天元年四月三日鑄九鼎成置於明堂之庭)
日旁五色雲(增玉海天聖八年四月三日乙酉幸瓊林苑賜從官射射於苑亭遂燕從臣是日日)
(旁有五色雲)
觀水嬉(增玉海熙寕三年四月三日幸金明池觀水嬉)
舍利放光(增續高僧𫝊釋寳巖幽州人仁夀下敕召送舍利於本州弘業寺四月三日夜放大光明)
(照天地有目皆見)
茅君歸句曲(增雲笈七籖茅盈字叔申咸陽南關人也漢宣帝時二弟俱貴鄉里相送者數百人)
(時盈亦在座謂賓曰我來年四月三日當之官能如今日之集會不衆許之至期日衆賓竝集盈與家人及親)
(族辭訣歸句曲人因改句曲為茅君山)
孫逖奉和四月三日上陽水䆫賜宴詩(增今日逢初夏歡遊續舊旬氣)
(和先作雨恩厚别成春鳳吹臨清洛龍輿下紫宸此中歌在藻還見躍潜鱗)
初四日
迎釋迦像(增洛陽伽藍記長秋寺中有三層浮圖一所金盤靈刹耀諸城内作六牙白象負釋迦在)
(虚空中莊嚴佛事悉用金玉四月四日此像常出辟邪師子導引其前吞刀吐火騰驤一面綵幢上索詭譎不)
(常竒伎異服冠於都市像停之處觀者如堵)
勿伐樹木(增酉陽雜爼四月四日勿伐樹木)
瓊林宴射(增玉海至和二年四月四日壬辰幸瓊林苑宴射上中的者十四已而閱騎士射柳枝)
肦一石斛(增玉海紹興二十五年四月四日製一石斛朌之以革倉庾之弊)
五臺慶雲(增聞見後錄唐穆宗元和十五年四月四日河東節度使裴度奏五臺山佛光寺側慶雲)
(現若金仙乘狻猊領其徒千萬自已至申乃滅)
不落夾(增蕪史四月四日進不落夾用葦葉方包糯米長可四寸闊一寸味與粽同)
祀三仁(增續文獻通考三仁廟在衛輝府比干廟在衛輝府城北俱每歲四月四日有司祭祀)
稻熟日(增嘉定縣志四月初四為稻熟日喜晴)
文殊生(原佛書四月四日文殊菩薩誕)
初五日
唐虞祠宇(增玉海淳熙四年四月五日静江守張栻言州有唐帝祠去城二十里而近山曰堯山虞)
(帝祠去城五里而近山曰虞山臣已新祠宇請著祀典從之)
初六日
服豸冠(增唐會要乾元二年四月六日敕御史彈事仍服豸冠舊制大事則豸冠衣朱衣纁裳白紗中)
(單以彈之小事則常服而已)
競渡戲(增唐詩紀事景龍四年四月六日幸興慶池觀競渡之戱其日過竇希玠宅學士賦詩李適帝)
(幸興慶池戲競渡應制拂露金輿丹旆轉淩晨黼帳碧池開南山倒影從雲落北澗搖光寫溜廻急槳争標排)
(荇度輕帆截浦觸荷來横汾宴鎬歡無極歌舞年年聖夀杯)
天下太平年(增玉海紹興十四年四月六日虔州言木柱内有天下太平年五字詔送史舘十五)
(年作瑞木成文曲)
初七日
昭儀寺像(增洛陽伽藍記昭儀尼寺有一佛二菩薩塑工精絶四月七日常出詣景明景明三像恒)
(出迎之)
頒新誡本業記(增唐會要垂拱二年四月七日撰百寮新誡及兆人本業記以頒賜朝集使)
餞种放(增玉海祥符二年四月七日种放以集賢院學士歸終南宴餞龍圖閣賜七言詩命學士即席)
(賦詩作序命杜鎬援引名臣歸山故事杜鎬誦北山移文以規放)
天棗熟(增名勝志蕭縣東南二十五里有廟橋橋北一里有天棗樹枝幹蟠屈數百年物正二月之交)
(開小花結實如酸棗可食四月初七日全樹皆熟初八日遂空)
世尊降魔(增法苑珠林四月七日世尊降魔爾時天魔將十八萬天魔衆皆來惱佛佛以眉間微光)
(照皆墮落)
乘豹昇天(增真仙通鑑衡嶽洞門觀在石廩峯西石榴峯南下昔施真人施存自號胡浮先生或云)
(婉盆子師黃盧子得三皇内文役御虎豹之術遁變化景之法或隐或顯數百年慕石廩洞門是其冲真之地)
(乃居之又於峯西石室造閣亘空十餘丈出乘白豹或步還山豹即迎之以晉惠帝永康元年四月七日乘豹)
(昇天)
初八日
浴佛會(原荆楚歲時記荆楚以四月八日諸寺各設會香湯浴佛共作龍華會以為彌勒下生之徵也)
(東京夢華錄四月八日佛生日十大禪院各有浴佛齋會煎香藥糖水相遺名曰浴佛水乾淳歲時記四月八)
(為佛誕日諸寺院各有浴佛會僧尼軰競以小盆貯銅像浸以糖水覆以花棚鐃鈸交迎遍往邸第富室以小)
(杓澆灌以求施利增名勝志長寕縣南金龜山上有波瀹殿邑人於四月八日取嘉魚泉浴佛故名波瀹也佛)
(運統記大慧禪師浴佛上堂語云今朝正是四月八净飯王宫生悉逹吐水九龍天外來捧足七蓮從地發)
乞子(增荆楚歲時記四月八日長沙寺閣下有九子母神是日市肆之人無子者供養薄餅以乞子往往)
(有驗)
金鏡灌佛(原宋書劉敬宣𫝊劉敬宣父牢之敬宣八歲喪母畫夜號泣桓序鎮蕪湖牢之参序軍事)
(四月八日敬宣見衆人灌佛乃下頭上金鏡以為母灌因悲泣不自勝序歎息謂牢之曰卿此兒既為家之孝)
(子必為國之忠臣)
請佛(增世說范甯作豫章八日請佛有板衆僧疑或欲作荅有小沙彌在坐末曰世尊默然則為許可衆)
(從其義)
夢覲聖主(增梁書海南傳干陁利國在南海洲上天監元年其王瞿曇脩跋陁羅以四月八日夢見)
(一僧謂之曰中國今有聖主十年之後佛法大興汝若遣使貢奉敬禮則土地豐樂商旅百倍我當與汝往觀)
(之乃於夢中至中國拜覲天子既覺心異之陁羅本工畫乃寫夢中所見高祖容質飾以丹青仍遣使并畫工)
(奉表獻玉盤等物使人既至模寫高祖形以還其國比本畫則符同焉因盛以寳函日加禮敬)
佛生日(增南史顧歡傳老子入關之天竺維衞國國王夫人名曰淨妙老子因其晝寝乘日精入淨妙)
(口中後年四月八日夜半時剖右腋而生墜地即行七步於是佛道興焉魏書釋老志初釋迦於四月八日夜)
(從母右脅而生既生姿相超異者三十二種天降嘉瑞以應之亦三十二法苑珠林菩薩處胎垂滿十月於四)
(月八日日初出時夫人見後園中有一大樹召曰無憂華色香鮮枝葉分布即舉右手欲牽摘之菩薩漸漸從)
(右脇而出)
散花(增魏書釋老志世祖即位每引高德沙門與共談論於四月八日輿諸佛像行於廣衢帝親御門樓)
(臨觀散花以致禮敬洛陽伽藍記景明寺宣武皇帝景明年中立至正光中太后始造七級浮圖一所去地百)
(仞時世好崇福四月七日京師諸像皆來此寺尚書祠曹錄像凡有一千餘軀至八日以次入宣陽門向閶闔)
(宫前受皇帝散花於時金花映日寳盖浮雲幡幢若林香煙似霧梵樂法音聒動天地百戲騰驤所在駢比名)
(僧德衆負錫為羣信徒法侣持花成藪車騎填咽繁衍相傾)
遊河間寺(增洛陽伽藍記四月八日京師士女多至河間寺觀其殿廡綺麗無不歎息以為蓬萊仙)
(室亦不是過入其後園見朱荷出池綠萍浮水飛梁跨樹層閣出雲咸皆唧唧)
不殺草木(增齊人月令四月八日不宜殺草木雲笈七籤金書仙誌戒勿以四月八日殺草伐樹)
服生衣(增齊人月令四月八日始服生衣白居易詩揭甕偷嘗新熟酒開箱試着舊生衣)
愈瘧酒(增齊民要術愈瘧酒法四月八日用水一石麴一斤擣作末俱酘水中酒酢煎一石取七斗以)
(麴四斤湏漿冷酘麴一宿上生白沫起炊秫一石冷酘中三日酒成)
剪冬葵(增齊民要術種冬葵法自四月八日以後日日翦賣其翦處尋以手拌斫斸地令其起水澆糞)
(覆之比及翦徧初者還復周而復始日日無窮)
五色香水(原高僧傳靡歌利頭四月八日浴佛以都梁香為青色水欝金香為赤色水丘隆香為白)
(色水附子香為黃色水安息香為黑色水以灌佛頂)
靈育生(增高僧傳釋元高小名靈育母寇氏夢見胡僧持傘香花滿坐便即懷胎至四月八日生異香)
(及光明照壁迄旦乃散因名曰靈育)
八關凉宮(增唐會要顯慶五年四月八日於東都苑内造八關涼宫)
禮萬佛山(原杜陽雜編上崇奉釋氏新羅國獻萬佛山可高一丈雕沉檀珠玉以成之其佛之形大)
(者或逾寸小者七八分其佛之首有如黍米者有如半菽者其眉目口耳螺髻毫相無不悉具而更鏤金玉水)
(精為幡盖流蘇菴羅薝蔔䓁樹搆百珤為樓閣臺殿其狀雖微而勢若飛動又前有行道僧徒不啻千數下有)
(紫金鐘徑闊三寸上以龜口銜之每擊其鐘則行道之僧禮首至地其中隐隐謂之梵音盖關捩在乎鐘也其)
(山雖以萬佛為名其數則不可勝紀上因置九光扇於巖巘間四月八日召兩衆僧徒入内道場禮萬佛山是)
(時觀者歎非人工及覩九色光於殿中咸謂之佛光即九光扇也)
指天餕餡(增食譜張手美家四月八日指天餕餡)
西湖放生(增蘇軾乞開西湖状天禧中王欽若奏以西湖為放生池禁捕魚鳥為人主祈福自是以)
(來每歲四月八日郡人數萬會於湖上所活羽毛鱗介以百萬數皆西北向稽首仰祝千萬歲夀乾淳歲時記)
(四月八日西湖作放生會舟楫盛多略如春時競買龜魚螺蚌放生)
閉池(增東京夢華錄自三月一日開金明池瓊林苑至四月八日閉池雖大風雨亦有遊人路無虚日)
羊桐葉飯(增岳陽風土記岳州四月八日取羊桐葉淅米為飯以祠神及先祖)
周孝侯生(增汎舟錄三月乙丑逹宜興四月戊辰朔乙亥邑中迎社頗盛云周孝侯生日也)
富貴坊(原溪蠻叢笑富貴坊競渡預以四月八日下船聚飲江岸舟子各招他客盛列飲饌以相誇大)
(或獨酌食前方丈群蠻環觀如雲一年盛事名富貴坊)
阿秃師(增神僧傳釋阿禿師不居寺舍出入民間語譎必有徵驗齊神武患其漏洩軍務執置并州城)
(内遣人防守當日城三門各有一禿師盪出遮執不能禁未幾有人從北州來云秃師四月八日於雁門郡市)
(捨命郭下衆以香花送之埋於城外并州人咲之云四月八日秃師從汾橋東出一脚有鞋一脚徒跣但不知)
(入何坊巷人皆見之何云雁門死也此人復往北州報語衆共開塚看之唯見一隻履鞋耳)
更定薦物(增玉海景祐二年四月八日己未宗正丞趙良規言月令一歲之間八薦新物周頌潜冬)
(薦魚春薦鮪是其樂章存者通禮著宗廟薦新凡五十餘品詔禮官議曰本朝惟薦冰著常祀吕紀簡而近薄)
(唐令雜而不經於是更定四時所薦凡二十八物卜日薦獻一以開寳禮)
烏飯(增本草綱目烏飯乃仙家服食之法今之釋家多於四月八日造之以供佛陸龜蒙道室書事詩烏)
(飯新炊芼臛香道家齋日以為常)
放鴿(增西湖志餘宋時杭人四月八日放鴿為太守祈夀蘇軾懷錢塘詩云去年柳絮飛時節記得金籠)
(放雪衣)
優鉢羅花(增帝京景物略禮部儀制司有優鉢羅花焉金蓮花也開必自四月八日至冬而實如鬼)
(蓮蓬脱去其衣中金色佛一尊者核也)
捨豆結緣(增帝京景物略四月八日捨豆兒曰結緣十八日亦捨先是拈豆念佛一豆佛號一聲有)
(念豆至石者至日熟豆人徧捨之其人亦一念佛啖一豆也)
戒壇聽戒(增長安客話盧溝橋西北為灰厰出灰厰入山兩壁夾徑徑盡見山門有高閣在山中央)
(可望渾河閣後有軒庋巖上折而右即戒壇壇在殿内甃石為之中有高座為每年說戒之地周圍皆列戒神)
(四月八日游僧畢集聽戒)
選僧祈福(增續文獻通考宋孝宗乾道三年詔上竺若納講師於四月八日選五十僧入内觀堂行)
(金光明三昧祈福邦家時上於選德殿製觀音讃賜上竺刊於石)
祭洞庭廟(增續文獻通考洞庭廟在長沙府磊石山洪武初命有司每歲四月八日致祭)
麥餅宴(增燕都游覽志先是四月八日梵寺食烏飯朝廷賜羣臣食不落夾盖緣元人語也嘉靖十四)
(年帝以其名不雅馴乃賜百官於午門食麥餅宴)
六花成像(增名勝志觀音山在彭澤縣北一里元至正元年四月八日雪岩前六花集石壁間現觀)
(音大士迹因立佛堂山中)
無尾魚(增楚通志湘隂縣東六十里相𫝊晉時里人劉倩贅陶淡家四月八日膾魚於橋上方斫魚尾)
(或報曰汝家舉宅上昇倩棄之今每歲八日見無尾魚逆水上至橋而退)
祭衞源(增輝縣志衞源廟在蘇門山麓百門泉上泉乃衞河之源廟創於隋以祀泉神稱靈源公每歲)
(四月八日郡守致祭)
鑄金像(增法苑珠林東晉孝武寕康三年四月八日襄陽檀溪寺沙門釋道安於郭西精舍鑄造丈八)
(金銅無量夀佛明年嚴飾成就鎮軍將軍郗恢之創蒞襄部贊擊福門其像夜出西遊萬山遺示一跡印文入)
(石衆咸駭異恢乃改名金像寺至梁普通三年四月八日下敕於建興苑鑄金銅華趺泝流送之以承像足立)
(碑頌德劉孝義文蕭子雲書天下稱最)
啓夏齋(增雲笈七籤三洞奉道科云四月八日為啟夏齋)
木文天尊(增雲笈七籤木文天尊者開元七年蜀州新津縣新興尼寺四月八日設大齋聚食之次)
(有一道流後至就衆中坐衆人輕侮之不與設齋齋畢道流起入佛殿中良久不出人皆異之争入殿尋求無)
(復蹤跡忽見道流隐形在殿柱中隐隐分明以刀斧削之益加精好其像於殿柱中自然而見)
駱賓王四月八日題七級詩(增化城分鳥堞香閣俯龍川複棟侵黃道重簷架紫)
(煙銘書非晉代壁畫是梁年霸略今何在王宫尚巋然二帝曾遊聖三卿是偶賢因兹遊勝侣超彼託良緣我)
(出有為界君登非想天悠悠青曠裏蕩蕩白雲前今日經行處曲承穹盖煙)
楊萬里四月八日嘗新荔枝詩(增一點胭脂染蒂旁忽然紅遍綠衣裳紫瓊骨)
(骼丁香瘦白雪肌膚午暑涼)
初九日
翠微宫(增唐會要貞觀二十一年四月九日公卿上言請修太和宫厥地清涼可以清暑詔從之包山)
(為苑自栽木至設幄九日畢工因改為翠微宫)
乾會節(增宋史度宗紀嘉熙四年四月九日生於紹興府榮邸景定五年詔以生日為乾會節原三朝)
(野史四月八日謝太后夀崇節九日度宗乾會節賈似道令黃蜕致語中一聯云神母聖子萬夀無疆亦萬夀)
(無疆昨日今朝一佛出世又一佛出世)
賜御書扇(增玉海紹興元年四月九日賜侍讀王綯胡直儒侍講胡交修御書扇王綯曰霖雨思賢)
(佐丹青憶老臣直儒曰文物多師古朝廷半老儒交修曰相門韋氏在經術漢臣湏)
賜新茶(增玉海紹興十一年四月九日賜侍讀吳表臣蘇符新茶)
初十日
聖姑祠(增述異記河間郡有聖姑祠姑姓郝字女君魏青龍二年四月十日與隣女樵采於&KR0740;深二水)
(處忽有數婦人從水而出至女君前曰東海使聘為婦故遣相迎因敷茵於水上請女君於上坐順流而下其)
(家奔到岸側女君曰今幸得為水仙願勿憂憶語訖風起而沒於水鄉人因為立祠)
同天節(增宋史神宗紀慶歷八年四月戊寅生於濮王宫祥光照室羣鼠吐五色氣成雲治平四年以)
(四月十日為同天節)
十一日
蘇軾四月十一日初食荔枝詩(增海山仙人絳羅𥜗紅紗中單白玉膚不須更)
(待妃子笑風骨自是傾城姝)
十二日
新宫銘(增集異記蔡少霞者幼奉道一日沿溪行忽得美蔭因就憩焉不覺成寐因為人夢中召去至)
(城郭處所經歴門堂深邃莫測引至東廊止於石碑之側謂曰召君書此少霞凝神搦管頃刻而畢因記於心)
(題云蒼龍溪新宫銘紫陽真人山元卿撰清寕二百三十一年四月十二日建)
十三日
刊秘閣墨跡(增石林燕語續法帖跋云元祐五年四月十三日秘書省以秘閣所藏墨跡未經太)
(宗朝纂刻者刊於石有旨從之)
肦升斗式(增玉海紹興元年四月十三日詔工部以省倉升斗令文思院校定朌其式於諸州)
上藥王廟(增北京歲華記四月十三日上藥王廟諸花盛𤼵白石莊三里河高梁橋外皆貴戚花場)
(好事者&KR0829;賓客游之)
張說四月十三日詔宴寧王亭子詩(增何許承恩宴山亭風日好綠嫩鳴)
(鶴洲隂穠鬭雞道果思夏來茂花嫌春去早行樂無限時皇情及芳草)
十四日
行像(增佛國記法顯到于闐國其國中十四大僧伽藍不數小者從四月一日城裏便掃洒道路莊嚴巷)
(陌其城門上張大幃幕事事嚴飾王及夫人采女皆住其中瞿摩帝僧是大乘學王所敬禮最先行像像入城)
(時門樓上夫人采女遥散衆花紛紛而下至十四日行像訖王及夫人乃還宫)
通義宫高會(增唐會要武德六年四月十四日幸龍潜舊宅改為通義宫置酒高會詔曰爰擇良)
(辰言遵邑里禮同過沛事等歸譙故老咸臻族姻斯會肅恭薦享感慶兼集)
乾元節(增宋史仁宗紀仁宗大中祥符三年四月十四日生乾興元年以生日為乾元節元符宫石刻)
(宋仁宗母李氏夢一羽衣之士跣足從空而下云來為汝子時上未有嗣是夕召幸有娠明年四月十四日生)
(仁宗幼年每穿履襪即亟令脱去常徒步禁中皆呼為赤脚仙人)
呂嵓生(增續文獻通考吕嵓字洞賓蒲州永樂縣人貞元十四年四月十四日已時生異香滿室天樂)
(浮空有白鶴飛入帳中忽不見)
菖蒲生日(增陶朱公書四月十四菖蒲生日修剪根葉無逾此時宜積梅水漸滋養之則青翠易生)
(尤堪清目)
吕翁鶴草(增名勝志仙翁鶴草在單縣城東北隅相傳仙翁以四月十四日誕來遊邑人包九成者)
(於前一日積虔致禱次早果有白鶴四隻從西南來晡時方去自是每仙翁誕期祠側草荆上陡成鶴形日高)
(遂冺至今尚然人𫝊為吕翁鶴草云)
御製經明成祖勒銘處指示扈從諸臣詩(并序)
朕率師行四十五日至我哨界界内外高阜坡陁大抵
皆黃白沙五色石北行十一里有石瑩然獨出明成祖
北伐刻銘其上時則永樂八年庚寅四月十六日朕今
過此適在四月十四日山原猶昔時日同符朕謂明成
祖之率師而行也與今日異其時出邊皆敵人也今蒙
古悉我效力之人其時皆漢人步卒今我兵悉騎士且
熟習邊外之行由此觀之明成祖深入敵中數千里縱
横若行無人之境亦誠難矣我軍若不及彼良可愧也
凡聞斯語者當人人自奮焉爰紀其事而繫之以詩
伊昔永樂年征馬嘶朔風磧間銘片石苔蘚磨青銅我
行初拂拭夏節欣相同當時月在已今值清和中後先
間兩日彼亦一代雄我武討不庭春發明光宫塞草綠
微茁雨雪隂濛濛或言時尚早稍待邊花紅寕知英傑
人所見良疏通迅行掩不備兵法貴折衝軍謀在帷殿
士氣如虎熊豈不資羣策惟斷斯有功作詩紀其事聊
以示臣工
紫微夫人四月十四日作(增朝啓東晨暉飛軿越滄淵山波振青涯八風扇元煙廽)
(眄昜遷房有懷真感人三金可遊盤東岑宜永甄紛紛當塗中孰能步生津)
十五日
結夏(原荆楚歲時記四月十五日天下僧尼就禪刹掛搭謂之結夏增曹松詩師言結夏入巴峰雲水廽)
(頭幾萬重徐寅詩長閑便是㤀機者不出真如結夏僧)
結制(原釋苑宗規四月十五僧家結夏天下僧尼此日就禪刹掛搭謂之結制結制即結夏夏乃長養之)
(節在外行恐傷草木蟲𩔖故九十日安居至七月十五日散去為觧夏又謂觧制)
櫻笋厨(原唐輦下歲時記四月十五日自堂厨至百司厨通謂之櫻筍厨)
皮日休和魯望四月十五日道室書事詩(增望朝齋戒是尋常静啓)
(金根第幾章竹葉飲為甘露色蓮花鮓作肉芝香松膏背日凝雲磴丹粉經年染石床剰欲與君終此志頑仙)
(惟恐鬢成霜)
十六日
頒隂陽書(增唐會要太宗以隂陽書近代訛偽穿鑿拘忌亦多命太常博士呂才及隂陽學者十餘)
(人共加刊正削其淺俗存其可用者貞觀十五年四月十六日己酉撰隂陽書凡五十三卷及舊書四十七卷)
(詔頒行之才為叙質以經史其穿鑿拘忌者才有駁議曰叙宅經叙禄命叙葬書識者以為確論)
醴泉(增魏徵醴泉銘序貞觀六年孟夏皇帝避暑九成宫四月甲申朔旬有六日上及中宫歴覽臺觀閑)
(步西城俯察厥土微覺有潤因而以杖導之有泉隨而涌出乃承以石檻引為一渠其清若鏡味甘如醴)
天倉開(原遵生八箋四月十六日天倉開宜入山修道)
十七日
凱旋饗宴(增陳書宣帝紀太建八年四月甲寅詔曰元戎凱旋羣師振旅旌功策賞宜有饗宴今月)
(十七日可幸樂遊苑設絲竹之樂大會文武)
芝草生(增玉海元豐七年四月十七日丙戌景靈宫言芝草六生於天元殿景靈門中壬辰朝獻至天)
(元殿觀芝草)
十八日
忠烈王誕(增括異志金山忠烈王漢博陸侯姓霍氏吳孫權時一日致疾黃門小䜿附語曰國主封)
(界華亭谷極西南有金山鹹塘湖為民害民將魚鼈食之非人力能防臣漢之功臣霍某也部黨有力能鎮之)
(可立廟於山吳王乃立廟建炎間建行宫於當湖賜名顯應尤著鄉民祈禱輙應王以四月十八誕辰浙之東)
(西商賈舟楫朝獻踵至自入四月至中旬末一市為之鼎沸)
碧霞元君誕(增帝京景物略出左安門東行四十里石橋五尺曰弘仁橋橋東碧霞元君廟歲四)
(月十八日傳是元君誕辰士女進香鳴金號衆四十里道相屬也)
游玉泉(增帝京景物略四月十八日耍戒壇游香山玉泉茶酒棚妓棚周山灣澗曲)
祀趙奢(增名勝志趙奢塜在邯鄲縣西山上有王喬洞下有玉寶觀歲以四月十八日為祀期)
十九日
却生日貢獻(增資治通鑑唐德宗建中元年夏四月癸丑上生日四方貢獻皆不受注上生於天)
(寳元年四月十九日不置節名)
浣花日(增老學庵筆記四月十九日成都謂之浣花遨頭宴於杜子美草堂滄浪亭傾城皆出錦繡夾)
(道自開歲宴遊至是而止故最盛於他時予客蜀數年屡赴此集未嘗不晴蜀人云雖戴白之老未嘗見浣花)
(日雨也)
佑聖夫人誕(增歲華紀麗譜四月十九日浣花佑聖夫人誕日也太守出窄橋門至梵安寺謁夫)
(人祠就宴於寺之設廳既宴登舟觀諸軍騎射倡樂導前泝流至百花潭觀水嬉競渡官舫民船乘流上下或)
(幕帟水濱以事遊賞最為出郊之勝)
二十日
上論語解(增玉海紹興七年尹焞給茟札觧論語以進八年四月二十日上之)
小分龍(原嘉定縣志四月二十日為小分龍)
二十一日
交泰殿成(增唐會要天寳十載四月二十一日興慶宫造交泰殿成)
葺太學講殿(增玉海慶歷四年四月壬子二十一日判監王拱辰田况王洙余靖等言首善當自)
(京師漢太學二百四十房千八百餘室生徒三萬人唐學舍亦千二百間今取才養士之法盛矣而國子監才)
(二百楹制度陿小不足以容學者請以錫慶院為太學葺講殿及更衣殿備乘輿臨幸從之)
築蠶室(增玉海政和元年四月二十一日於壇側度地築公桑蠶室其親蠶殿名曰無斁)
求遺書(增玉海紹興三年四月二十一日劉岑請詔求四方遺書從之)
普賢生(原佛書四月二十一日普賢菩薩誕)
二十二日
真草書屏(增唐會要貞觀十四年四月二十二日太宗自為真草書屏風以示羣臣筆力遒勁為一)
(時之絶)
二十三日
齊后山精舍(增南史齊高帝紀益州有山古老相傳曰齊后山昇明三年四月二十三日有沙門)
(元暢者於此山立精舍其日上登尊位)
甘露降(增唐會要武德九年四月二十三日甘露降於中華殿之桐木泫如冰雪以示羣臣)
紫微夫人四月二十三日夜作(增神玉曜靈津七元焕神扉靈遷方寸裏一躍)
(登太徵妙音乘和唱高會亦有機齊此天人眄協彼晨景飛總轡六合外寧有傾與危)
二十四日
雨玉璽(原南史齊高帝紀昇明三年四月二十四日滎陽郡人尹千於嵩山東南隅見天雨石墜地石)
(開有玉璽在其中璽方三寸文曰戊丁之人與道俱肅然入草應天符掃平河洛清魏都又曰皇帝運興千奉)
(璽詣雍州刺史蕭赤斧赤斧以獻)
祭鱷魚(增韓愈鱷魚文維元和十四年四月二十四日潮州刺史韓愈使軍事衙推秦濟以羊一猪一)
(投惡溪之潭水以與鱷魚食而告之)
玉津閱射(增玉海建隆四年四月二十四日丁亥幸玉津園閱諸軍騎射)
後圃種麥(增玉海紹興二年四月二十四日上曰朕聞祖宗時禁中有打麥殿今於後圃令人引水)
(灌畦種之亦欲知稼穡之艱)
二十五日
講武(增唐高宗實錄麟德二年四月二十五日講武邙山之陽御北城樓觀之)
赤龍在案(增唐會要明皇初臨潞州景龍二年四月二十五日廳事㩀案假寐白鶴觀道士見赤龍)
(在案)
二十六日
霍山祠廟(增唐會要開元十一年四月二十六日庚申崇飾霍山祠廟秩視諸侯)
觀刈麥(增玉海太平興國三年四月二十六日庚辰駕幸景風門駐輦觀刈麥移幸玉津園張樂飲羣)
(臣酒)
進易解(增玉海淳熙十二年四月二十六日知潭州林栗進周易經𫝊集觧三十二卷繋辭上下二卷)
(文言說卦序雜本文共為一卷河圖洛書八卦九疇大衍總會圖六十四卦立成圖大衍揲蓍觧共為一卷總)
(三十六冊詔付秘省敕書奬諭)
二十七日
日抱戴(增唐會要明皇初臨潞州景龍元年四月二十七日日有抱戴潘炎日抱戴賦景龍元年四月)
(二十七日皇帝初臨上黨日抱戴表至聖之無二呈繼照於明兩陽光杲耀抱黃道而再中喜氣氤氲戴赤霄)
(而直上)
清香館(增彥周詩話先伯父熙寧九年四月二十七日夜夢至一處牓曰清香舘東邊有别院東壁有)
(詩牌題云冀州功德院山東李白其詩曰秋風吹桂子只在此山中待得春風起還應生桂叢桂叢日以滿清)
(香何時斷只為爱清香故號清香舘)
農桑圖(增松雪齋集延祐五年四月二十七日上御嘉禧殿集賢大學士臣邦寧大司徒臣源進呈農)
(桑圖上披覧再三問作詩者何人對曰翰林承旨臣趙孟頫作圖者何人對曰諸色人匠提舉臣楊叔謙上嘉)
(賞久之人賜文綺一段絹一匹)
魏夫人降(增真誥興寧四年丙寅四月二十七日夜晉司徒文康公舒之女魏夫人降楊羲家)
梅堯臣四月二十七日與王正仲飲詩(增我來自楚君自吳相遇汎波)
(銜舳艫時時舉酒共笑樂莫問罌盎有與無)
二十八日
先蠶黑幣(增玉海大觀四年四月二十八日議禮局言開元禮享先蠶幣以黑請從黑以合至隂之)
(義)
藥王誕(原佛書四月二十八日藥王誕)
二十九日
置黃帝壇(增唐會要天寳九載四月二十九日制曰頃者每祀黃帝乃就南郊禮亦非便宜於皇城)
(内西南坤地改置黃帝壇朕當親祀以昭誠敬)
赤烏白兔(增玉海至道元年四月二十九日乙巳知通利軍錢昭序表獻部内所産赤烏白兔各一)
(表云烏禀陽精兔昭隂瑞報火德繁昌之兆示金方柔服之符念兹希世之珍罕有同時而見望宣付史館從)
(之上謂侍臣曰烏色正如渥丹信火德之應也)
閱大樂(增玉海天聖九年四月二十九日乙巳上御承明殿閱大樂賜樂工錢帛有差先是太常寺以)
(景德中嘗躬案大樂其後頗多增製故請臨觀焉)
掌秘閣書(增玉海政和八年四月二十九日工部員外郎滕康請秘閣四部書以秘書郎掌之列史)
(館於左以法東觀從之)
三十日
限日(原燕翼貽謀錄民間訴水旱舊無限制欺罔官吏無從覈實太宗淳化二年詔訴水旱夏以四月三)
(十日為限日)
御製見龍行(并序)
四月三十日駐蹕金山是日申刻無風雷惟細雨一陣
既過而西南見龍横亘數十丈宛轉移時遂入雲端問
及土人非起蛟也名為龍見以為祥瑞等語朕亦不以
為異故援筆漫成見龍行以示隨侍
在田在天連二五純陽變化参吞吐非如起蛟壞田廬
又非密霧傷園圃雲端前後𤼵祥光逶迤上下行有矩
而乘六龍以御天不違施德普時雨有亢有悔有虧盈
首出庶物用精明大哉龍德從其𩔖𤼵揮純粹須經營
長江一派何泱&KR1071;素波萬里盡澄泓象震&KR1272;雲敦元氣
日新顧諟玩無聲
政典
明堂左个(原禮孟夏之月天子居明堂左个註明堂左个大寢南堂東偏也)
行爵出禄(原禮命太尉贊傑俊遂賢良舉長大行爵出禄必當其位集說傑俊以才言賢良以德言)
(長大以力言)
繼長增高(原禮繼長增高毋有壞墮疏是月草木蕃廡王者施化當繼續長養之道謂勸民長養增)
(益高大之物謂勸民種殖集說欲其長則勿壞焉欲其高則勿墮焉可也)
始絺(原禮是月也天子始絺註初服暑服)
勞農(原禮命野虞出行田原為天子勞農勸民毋或失時增呂氏春秋仲呂之月無聚大衆廵勸農事)
命農勉作(原禮命司徒循行縣鄙命農勉作毋休於都註急趨於農也縣鄙鄉遂之屬主民者也)
驅獸(原禮是月也驅獸毋害五榖母大田獵集說夏獵曰苖正為驅獸之害禾苖者耳與三時之大獵自)
(不同)
嘗麥(原禮農乃登麥天子乃以彘嘗麥先薦寢廟註麥之新氣尤盛以彘食之散其熱也彘水畜增逸周)
(書維四年孟夏王初祈禱於宗廟乃嘗麥於太祖)
聚百藥(原禮是月也聚畜百藥註蕃廡之時毒氣盛集說供醫事也)
獻繭收稅(原禮蠶事畢后妃獻繭乃收繭税以桑為圴貴賤長幼如一以給郊廟之服註后妃獻繭)
(者内命婦獻繭於后妃收繭税者收於外命婦外命婦雖就公桑蠶室而蠶其夫亦當有祭服以助祭收其近)
(郊之税耳疏十而税一)
飲酎(原禮是月也天子飲酎用禮樂註酎之言醇也謂重釀之酒也春酒至此始成與羣臣以禮樂飲之)
(于朝正尊卑也增左𫝊晉人徵朝於鄭鄭人使少正公孫僑對曰溴梁之明年公孫夏從寡君以朝于君見于)
(嘗酎與執燔焉疏月令言飲酎當是夏祭之後此言嘗酎謂見于夏祭故云與執燔焉)
禁令(原禮毋起土功毋𤼵大衆毋伐大樹)
龍見而雩(原左傳龍見而雩註建已之月蒼龍宿之體昏見東方萬物始盛待雨而大故祭天遠為)
(百榖祈膏雨春秋考異郵三時唯有禱禮唯四月龍星見始有常雩)
御製夏旱步禱
南郊喜雨詩歴春憫農勞首夏望嘉榖離畢月故遲密雲
去何速顥穹閟膏澤及此祈年夙齋居承穆清中夜起
自肅繁星麗赤霄雲漢光自煜雞鳴開重闉輿馬輟華
轂步禱升
郊壇祠官啓太祝是時甘澍零霑潤及拜伏空濛廹閶闔
噴薄驅海瀆屏翳灑道廻滲漉足裳服麥隴應秀色重
穎欲在目願惟歌屢豐餘粟棲比屋
攻駒(原夏小正執陟攻駒增傳執也者始執駒也執駒也者離之去母也執而升之君也攻駒也者教之)
(服車數舍之也)
官田(原淮南子四月官田註四月勉農事故官田也)
郊祀(增漢書郊祀志文帝即位十三年明年黃龍見成紀其夏下詔曰有異物之神見於成紀毋害於民)
(歲以有年朕幾郊祀上帝諸神禮官議毋諱以朕勞有司皆曰古老天子夏親郊祀上帝于郊故曰郊於是夏)
(四月文帝始幸雍郊見五畤祠衣皆上赤又明年夏四月文帝親拜霸渭之會以郊見渭陽五帝五帝廟臨渭)
(其北穿蒲池溝水權火舉而祠若光煇然屬天焉玉海開寳九年幸西京四月庚子有事南郊先是霖雨彌旬)
(及己亥赴齋宫雲物澄霽垂白之民相謂曰不圖今日覩太平天子儀衞)
務農蠶(增漢書景帝紀後二年夏四月詔曰雕文刻鏤傷農事者也錦繡纂組害女紅者也農事傷則)
(饑之本也女紅害則寒之原也夫饑寒並至而能亡為非者寡矣朕親耕后親桑以奉宗廟粢盛祭服為天下)
(先不受獻減太官省繇賦欲天下務農蠶素有畜積以備災害彊毋擾弱衆毋暴寡老耆以夀終幼孤得遂長)
遂民供養(增漢書武帝紀建元元年夏四月己巳詔曰古之立教鄉里以齒朝廷以爵扶世導民莫)
(善于德然則于鄉里先耆艾奉高年古之道也今天下孝子順孫願自竭盡以承其親外廹公事内乏資財是)
(以孝心闕焉朕甚哀之民年九十以上已有受鬻法為復子若孫令得身帥妻妾遂其供養之事)
封泰山(增漢書武帝紀元封元年夏四月癸夘上還豋封泰山降坐明堂)
塞瓠子(增漢書武帝紀元封二年夏四月還祠泰山至瓠子臨決河命從臣將軍以下皆負薪塞河隄)
(作瓠子之歌)
初置刺史(增漢書武帝紀元封五年夏四月初置刺史部十三州)
祠神人(增漢書武帝紀太始四年夏四月幸不其祠神人于交門宫若有鄉坐拜者作交門之歌注神)
(人蓬萊仙人之屬也琅邪縣有交門宫武帝所造)
未央宫置酒(增漢書昭帝紀元鳳二年夏四月上自建章宫徙未央宫大置酒賜郎從官帛及宗)
(室子錢人二十萬吏民獻牛酒者賜帛人一疋)
舉文學高第(增漢書宣帝紀本始元年夏四月詔内郡國舉文學高第各一人)
舉冤獄(增漢書宣帝紀五鳳四年夏四月遣丞相御史掾二十四人循行天下舉冤獄察擅為苛禁深)
(刻不改者)
存問蒸庶(增漢書元帝紀初元元年夏四月詔曰方田作時朕憂蒸庶之失業臨遣光禄大夫褒等)
(十二人循行天下存問耆老鰥寡孤獨困乏失職之民)
通籍司馬門(增漢書元帝紀初元五年四月詔令從官給事宫司馬中者得為大父母父母兄弟)
(通籍注司馬門者宫之外門也)
舉茂材(增漢書元帝紀建昭四年夏四月詔舉茂材特立之士)
金匱玉牒(增後漢書祭祀志建武中元元年四月以吉日刻玉牒書函藏金匱璽印封之使太尉奉)
(匱以告高廟藏于廟室西壁石室高主室之下)
舉賢良方正(增後漢書光武紀建武七年夏四月壬午詔公卿司隸州牧舉賢良方正各一人遣)
(詣公車)
班勞策勲(增後漢書光武紀建武十三年四月大饗將士班勞策勲功臣增邑更封凡三百六十五)
(人)
封孔子後(增後漢書光武紀建武十四年夏四月辛巳封孔子後志為褎成侯注平帝封孔均為褎)
(成侯志均子也古今志曰志時為密令)
礿祭陳鼎(增後漢書明帝紀永平六年王雒山出寳鼎廬江太守獻之夏四月甲子詔曰祥瑞之降)
(以應有德方今政化多僻何以致兹易曰鼎象三公豈公卿奉職得其理耶太常其以礿祭之日陳鼎于廟以)
(備噐用賜三公帛五十匹九卿二千石半之)
賜公田(增後漢書明帝紀永平九年四月甲辰詔郡國以公田賜平民各有差)
報農功(增後漢書明帝紀永平十年夏四月戊子詔曰昔歲五榖登衍今兹蠶麥善收其大赦天下方)
(盛夏長養之時蕩滌宿惡以報農功百姓勉務桑稼以備灾害吏敬厥職毋令愆墮)
廵行河渠(增後漢書明帝紀永平十二年夏四月遣將作謁者王吳修汴渠十三年夏四月汴渠成)
(辛巳行幸滎陽廵行河渠乙酉詔曰自汴渠決敗六十餘歲今既築隄理渠絶水立門河汴分流復其舊迹陶)
(邱之北漸就壤墳故薦嘉玉潔牲以禮河神東過洛汭歎禹之績今五土之宜反其正色濱渠下田賦與貧人)
(無令豪右得固其利)
省冰紈縠絮(增後漢書章帝紀建初二年夏四月癸巳詔齊相省冰紈方空縠吹綸絮)
禘祭(增後漢書張純𫝊禘祭以夏四月夏者陽氣在上隂氣在下故正尊卑之義也)
五經課試(增魏志文帝紀黃初五年夏四月立太學制五經課試之法置春秋榖梁博士)
夕牲臨拜(增晉書禮志武帝泰始七年四月帝將親祠車駕夕牲而儀注還不拜詔問其故博士奏)
(歴代相承如此帝曰非致敬宗廟之禮也於是實拜而還遂以為制夕牲必躬臨拜)
石畫成文(增晉書武帝紀泰始三年四月戊午張掖太守焦勝上言氐池縣大柳谷口有元石一所)
(白畫成文實大晉之休祥圖之以獻詔以制幣告于太廟藏之天府)
增太學生(增晉書孝武帝紀太元九年夏四月己夘增置太學生百人)
祀畢親戎(增魏書禮志神䴥二年帝將征蠕蠕省郊祀儀四月以小駕祭天神畢帝遂親戎大捷而)
(還歸格于祖禰徧告羣神)
幸皇宗學(增魏書孝文帝紀太和十六年四月甲寅幸皇宗學親問博士經義)
親祀孔廟(增魏書孝文帝紀太和十九年四月庚申行幸魯城親祠孔子廟辛酉詔拜孔氏四人顔)
(氏二人為官又詔選諸孔宗子一人封崇聖侯邑一百戶以奉孔子之祀又詔兖州為孔子起園柏修飾墳壠)
(更建碑銘褒揚聖德)
賜延年杖(增周書于謹傳保定三年四月詔以謹為三老賜延年杖)
頒符(增隋書文帝紀開皇七年四月癸亥頒青龍符於東方總管刺史西方以騶虞南方以朱雀北方以)
(元武)
勘錢樣(增隋書食貨志大象三年四月詔四面諸開各付百錢為樣從關外来勘樣相似然後得過樣)
(不同者即壞以為銅入官)
祠華山(增唐書高祖紀武德三年四月丙申祠華山壬寅至自華隂)
顔曾贈官(增唐書高宗紀總章元年四月乙夘贈顔回太子少師曾參太子少保)
御九成宫(增唐會要乾封三年四月將作大匠閻立德造九成宫新殿成移仗御之謂侍臣曰朕性)
(不宜熱所司頻奏請造此殿既作之後深懼人勞今暑熱朕在屋下尚有流汗匠人暴露事亦可憫所以不令)
(精妙意者祗避炎暑耳長孫無忌曰聖心每以恤民為念天德如此臣等不勝幸甚)
始置節度(增唐會要景雲二年四月賀拔延嗣除凉州都督充河西節度自此始有節度之號)
含元殿試(增唐會要開元九年四月甲戌上親策試應制舉人於含元殿)
上封事(增唐會要乾元元年四月詔京官九品以上上封事通典唐乾元二年四月兩省諫官十日一)
(上封事直論得失無假文言冀成殿最用存沮勸)
貢新瓜(增唐會要太和四年四月有司貢新瓜獻興慶宫)
建終南祠宇(增唐會要開成二年四月辛酉建終南山祠宇)
進科目記(增唐會要大中十年四月侍郎知舉鄭顥進諸家科目記十三卷敕付翰林自今放牓後)
(寫及第姓名及所試詩賦題進入每歲編次)
十祭(增唐會要四月十祭自祀赤帝至雩祀園邱)
日夲朝獻(增唐宣宗實錄大中七年四月日本國遣王子來朝獻寳器音樂帝曰近者黃河清今又)
(日本來朝朕德薄何以堪之因賜百寮宴陳百戲以禮之)
訴冤陳牒(增通典開元二年四月敕在京有訴冤者竝於尚書省陳牒所司為理若稽延致有屈滯)
(者委左右丞及御史臺訪察聞奏)
乏月(增四時纂要四月也是謂乏月冬榖既盡夏麥未登宜振乏絶救饑窮九族不能自活者救之)
置律學(增宋史神宗紀熙寧六年四月乙亥置律學玉海以朝集院為律學賜錢萬五千緡以養生徒)
(教授四員使學而後從政)
舉經眀行修(增宋史哲宗紀元祐元年四月詔遇科舉令升朝官各舉經明行修之士一人俟登)
(第日與升甲)
訪求歷書星學(增宋史高宗紀紹興十年四月丙午訪求亡逸歷書及精於星歷者)
舉廉吏(增宋史高宗紀紹興十年四月癸亥命部使者歲舉廉吏一人)
孝義旌門(增宋史理宗紀淳祐十一年夏四月戊戌潭州民林符三世孝行一門義居詔旌表其門)
渾天儀象銘(增宋史律歷志元祐七年四月詔尚書左丞蘇頌撰渾天儀象銘)
幸金明池(增宋史禮志太平興國九年四月幸金明池習水戰帝御水殿召近臣觀之謂宰相曰水)
(戰南方之事也今其地已定不復施用時習之示不㤀戰耳因幸講武臺閱諸軍都試軍中之絶技者逓加賜)
(賚遂登瓊林苑樓陳百戲擲金錢令樂人争之極歡而罷)
天津橋圖(增宋史河渠志洛水貫西京多暴漲漂壊橋梁建隆二年留守向拱重修天津橋成甃臣)
(石為脚高數丈銳其前以疏水勢石縱縫以鐵鼔絡之其制甚固四月具圖來上降詔褒美)
置謗木肺石函(增資治通鑑梁天監元年夏四月癸酉詔公車府謗木肺石旁各置一函若肉)
(食莫言欲有横議投謗木函若有功勞才器冤沉莫逹者投肺木函)
設參政(增燕翼貽謀錄太祖皇帝以趙普專權欲置副貳以防察之問陶榖以下丞相一等有何官榖)
(以參知政事參知機務對乾德二年四月乙丑乃以薛居正吕餘慶為参知政事不押班不知印不升政事堂)
(其後至道元年四月更制令升政事堂知印押班一同宰相)
右文修撰(增燕翼貽謀錄政和六年四月奉御筆集賢殿舊無此名秘書省殿以右文殿為名可改)
(為右文殿修撰)
上會要(增麟臺故事天聖末國史成始于修史院績纂會要明道二年命参知政事宋綬看詳修纂至)
(慶曆四年四月監修國史章得象上新修國朝會要一百五十卷)
孟氏講義(增真德秀跋紹興己丑之孟夏旴江包敏道過予粤山之麓縣尹宋侯聞其名延致庠校)
(𤼵揮孟氏要旨是日邑官泊學子會於堂上者凡百數十人聞君講說莫不聳動歎未嘗有學長吳千兕等將)
(以君講義刻于學俾書其後)
薦冰(增玉海建隆二年始置藏冰務而修其祭常以四月命官率太祝用幣以黑牡祭元冥之神乃開冰)
(以薦寝廟金史禮志天德二年命有司議薦新禮依典禮合用時物令太常卿行禮四月薦冰)
賜飛白(增玉海淳化元年四月辛亥上親草書飛白書紅綾扇賜宰相樞密使翰林學士尚書丞郎兩)
(省給舍以上各一)
賜御書中庸(增玉海天聖五年四月辛夘賜進士王堯臣等聞喜宴于瓊林苑中使賜御詩又人)
(賜御書中庸篇各一軸自後遂以為常)
罷貢物(增玉海治平四年四月壬申神宗出諸州貢物名件自漳州山薑花至同州榅桲凡四十三州)
(七十種手詔曰四方入貢雖云古禮考之禹制未有若茲之繁今一郡歲有三四而至者自今其悉罷之)
圖上職方(增玉海元祐三年四月己夘詔諸路及州各具圖開析建立沿革城壁吏員戶口貢賦山)
(川地里上職方)
給官牛(增金史太宗紀天會九年四月詔新徙戍邊戶乏耕牛者給以官牛别委官勸督田作)
區種法(增金史孟鑄傳泰和四年自春至夏諸郡少雨鑄奏今歲愆陽已近五月比至得雨恐失播種)
(之期可依種麻菜法擇地形稍下處撥畦種榖穿土作井隨宜灌溉上從其言區種法自此始)
祭遁甲神(增北平古今記元英宗延祐七年四月祭遁甲神于香山)
蠶禁(增西吳枝乘吳興以四月為蠶月家家閉戶官府勾攝徵收及里閈往來慶弔皆罷不行謂之蠶禁)
民用
卷耳(增詩采采卷耳疏卷耳葉青白色似胡荽白華細莖蔓生可煮為茹滑而少味四月中生子如婦人)
(耳中璫今或謂之耳璫幽州人謂之爵耳是也)
竹筍(增詩維筍及蒲疏筍竹萌也皆四月生筍譜渭川筍史記曰渭川千畝竹其人與千戸侯等筍晚四)
(月方盛又慈竹筍四月生江南人多以灰煮食之)
穫大麥(原呂氏春秋孟夏之昔殺三葉而穫大麥注昔終也三葉薺亭歴菥蓂也是月之季枯死大麥)
(熟而可穫大麥旋麥也)
種大小豆(增四民月令四月時雨降可種大小豆美田欲稀薄田欲稠)
棗糒(增四民月令四月可以作棗糒以待賓客)
指星麥(原拾遺記張華為九醖酒以三薇漬麴糵糵出西羌麴出北胡胡中有指星麥四月火星出麥)
(熟而穫之糵用水漬麥三夕而生萌芽以平旦雞鳴時而用之俗人呼為雞鳴麥以之釀酒醇美)
種黍(增氾勝之書黍者暑也種必待暑先夏至三十日此時有雨疆土可種黍一畝三升黍心未生雨灌)
(其心心傷無實黍心初生畏天露令兩人對持長索槩去其露日出乃止)
攝生(增攝生月令四月為乾生氣夘死氣酉是月也萬物已成天地化生勿冐極熱勿大汗後當風勿暴)
(露星宿勿食大蒜勿含生薤勿食鷄肉勿食蛇鱓是月肝藏少氣不行火氣漸臨水氣漸衰稍補腎助肺調和)
(胃氣無失其時是月八日不遠行宜安心静念沐浴齋戒必得福履)
羊腎粥(原千金月令四月節内宜食羊腎粥其法先以兔絲子一兩研煮取汁濾淨和麪煮將羊腎一)
(具切條葱炒作臛食之補腎療眼暗赤腫)
山㯽榔(增竺法真登羅浮山疏山㯽榔一名蒳子幹似蔗葉𩔖柞一叢千餘幹幹生十房房底數百子)
(四月採)
作酢(增齊民要術崔寔曰四月可作酢)
具機杼(增齊民要術四月繭既入簇趨繰剖線具機杼敬經絡)
收菜子(增齊民要術崔寔曰四月收蕪菁及芥葶&KR0995;冬葵子原農政全書四月收諸色菜子斫倒就地)
(晒打收之用瓶罐盛貯標記名號)
㰂酒(增齊民要術作㰂酒法四月取㰂葉合花採之還即急抑著甕中六七日悉使烏熟曝之煮三四沸)
(去滓内甕中下麴炊五斗米日中可燥手一兩抑之一宿復炊五斗米酘之便熟皮日休寄魯望詩明朝有物)
(充鄉信㰂酒三瓶寄夜航)
雉尾蓴(增齊民要術食膾魚蓴羹芼羹之菜蓴為第一四月蓴生莖而未葉名作雉尾蓴第一作肥羹)
越瓜胡瓜(增齊民要術種越瓜胡瓜法四月中種之)
種椒(增齊民要術熟時收取黑子四月初畦種之治畦下水如種葵法)
鋤葱(增齊民要術種葱四月始鋤鋤遍乃剪剪與地平剪欲旦起避熱時)
光明絲(原埤雅廣要横州之地楓始生葉有蟲食之其形似蠶四月間熟亦如蠶之將絲州人擘取其)
(絲光明如琴絃)
桑椹酒(原四時月令四月宜飲桑椹酒能理百種風熱其法用椹汁三斗重湯煮至一斗半入白蜜二)
(合酥油一兩生姜一合煑令得所瓶收每服一合和酒飲之)
落雁木(增圖經本草落雁木雅州出者苖作蔓纏繞大木苖葉形色大都似茶無花實彼人四月采苖)
(入藥用)
芥心草(增圖經本草芥心草生淄州引蔓白色根黃色四月采苗葉搗末治瘡疥甚效)
白鮮(增圖經本草白鮮苖高尺餘莖青葉稍白如槐亦似茱萸四月開花淡紫色似小蜀葵花根似小蔓)
(菁皮黃白而心實山人採嫩苗為菜茹)
石耆(增名醫别錄石耆味甘無毒主欬逆氣生石間色赤如鐡脂四月采)
白頭翁(增名醫别錄白頭翁生高山山谷及野田四月采蜀本草白頭翁所在有之有細毛不滑澤花)
(蘂黃四月采實日乾)
伏翼(增吳氏本草伏翼或生人家屋間立夏後隂乾治目冥令人夜夜有光)
枸把湯沐浴(原遵生八牋四月初四日七日八日九日取枸把煎湯沐浴令人不老肌膚光澤)
天道西行(原遵生八牋四月盛德在火天道西行作事出行宜向西吉)
石首魚(增田九成遊覽志石首魚每歲四月來自海洋綿亘數里其聲如雷海人以竹筒探水底聞其)
(聲乃下網截流取之澄以淡水皆圉圉無力初水來者甚佳二水三水來者魚漸小而味漸減矣)
□米(增爾雅翼□米可為飯生水田中苖子似小麥而小四月熟久食不饑)
楊桐草(增茶譜湘人四月采楊桐草搗汁浸米蒸作飯食必采石楠芽為茶飲乃去風也)
風落胡桃(增衞生易簡方眼目昏暗四月内取風落小胡桃每日午時食飽以無根水吞下偃卧覺)
(鼻孔中有泥腥氣為度)
傍林鮮(原山家淸供夏初竹笋盛時就竹邊煨熟其味甚鮮名曰傍林鮮文與可守洋州正與家人煨)
(笋午飯忽得東坡書詩云想見清貧饞太守渭濱千畝在胸中不覺噴飯滿案想作此供也)
夏枯草(增本草綱目夏枯草葉似旋覆三月四月開花作穗紫白色似丹參花結子亦作穗五月便枯)
(四月采之)
石麫(增本草綱目石麫不常生亦瑞物也宋真宗祥符五年四月慈州民饑鄉寕縣山生石脂如麫可作)
(餅餌)
蠟樹(增本草綱目今人不知女貞但呼為蠟樹立夏前後取蠟蟲之種子裹置枝上半月其蟲化出延緣)
(枝上造成白蠟民間大獲其利)
勒魚(增本草綱目勒魚出東南海中以四月至漁人設網候之聽水中有聲則魚至矣有一次二次三次)
(乃止状如鰣魚小首細鱗腹下有硬刺如鰣腹之刺頭上有骨合之如鶴喙形乾者謂之勒鮝)
鰣魚(增食源本草鰣魚初夏時有餘月則無故名本草綱目按孫愐云鰣出江東今江中皆有而江東獨)
(盛故應天府以充御貢每四月鰣魚出後即出云從海中泝上人甚珍之陶朱公書鰣魚盛扵四月鮮白如銀)
(其味甘美廣州謂之三鯬魚)
榆錢糕(增帝京景物略四月榆初錢麫和糖蒸食之曰榆錢糕)
防霧傷麥(原農政全書四月防有霧傷麥但有沙霧用檾麻散拴長䋲上侵晨令兩人對持其䋲于)
(麥上牽拽抹去沙霧則不生蟲)
梅豆(增農政全書種大豆鋤成行壠舂穴下種早者二月種四月可食名曰梅豆)
正屋漏(增田家歷四月正屋漏以偹暴雨)
種蓮(增種樹書種蓮先以羊糞壤地於立夏前兩三日種當年便著花)
栽蒲(增農桑通訣四月揀綿蒲肥旺者廣帶根泥移出于水池内栽之次年即堪用)
種黑豆(增陶朱公書黑豆北方高原之所皆産喂馬極肥故名馬料豆人食之補腎明目何首烏頼其)
(蒸晒更有功效四月間撒種)
趙孟頫四月耕詩(增孟夏土加潤苖生無近遠漫漫冐淺陂芃芃被長坂嘉榖雖已殖惡草)
(亦滋蔓君子與小人竝處必為患朝朝荷耡往&KR1573;&KR1573;忘疲倦旦隨鳥雀起歸與牛羊晚有婦念將饑過午可無)
(飯一飽不易得念此獨長嘆)
趙孟頫四月織詩(增四月夏氣清蠶大已屬眠高者何昂昂蛾眉復娟娟不憂桑葉少遍野)
(如綠烟相呼携筐去迢逓立遠阡梯空伐條枚葉上露未乾蠶饑當早歸秉心静以專飭躬修婦事□俛當盛)
(年救忙多女伴笑語方喧然)
物候
秀葽(原詩四月秀葽增𫝊不榮而實曰秀葽葽草也夏小正四月王萯秀葽其是乎物成自秀葽始)
螻蟈鳴(原禮螻蟈鳴注螻蟈蛙也增釋文螻螻蛄蟈蛙也即蝦蟆也淮南子注四月隂氣始動於下故)
(𩔖應鳴也)
蚯蚓出(原禮蚯蚓出增淮南子丘螾出注丘螾蠢蝡也)
王瓜生(原禮王瓜生注王瓜莗挈也今月令云王萯生夏小正云王萯秀呂氏春秋王善生淮南子注)
(王瓜色赤感火之色而生)
苦菜秀(原禮苦菜秀淮南子注苦菜味苦感火之味而成易通卦驗苦菜葉似苦苣而細斷之有白汁)
(花黃似菊堪食但苦耳)
麥秋(原禮麥秋至集說秋者百糓成熟之期此於時雖夏於麥則秋故云麥秋也增月令章句百榖各以)
(其初生為春熟為秋故麥以孟夏為秋)
御製見途中夏麥將熟志喜詩江滸淮壖道已周歸看東
省麥盈疇雨滋膏潤苖多秀早慶今年大有秋(增許敬宗麥秋)
(賦考宿麥於生𩔖起嚴秋於溽暑扇漸秀於梅風潤岐苖於榖雨於時揚翹總暢隂吕潜生當隆曦之首節韞)
(秋令之初萌雜芸黃於綠野参肅殺於朱明始自天而下降終因地而斯成疇中氣爽壠際風清王安石隴麥)
(詩荷葉初開笋漸抽東坡南蕩正堪遊無端隴上翛翛麥横起風寒占作秋)
草木長(原楚辭九章滔滔孟夏兮草木莽莽注滔滔盛陽貌言孟夏四月純陽用事煦成萬物草木之)
(類莫不莽莽盛茂陶潛讀山海經詩孟夏草木長繞屋樹扶疎)
鳴札(原夏小正鳴札𫝊札者寧縣也鳴而後知之故先鳴而後札增爾雅疏蚻一名蜻蜻如蟬而小方言)
(云蟬小者謂之麥蚻)
囿有見杏(原夏小正囿有見杏傳囿者山之燕者也)
鳴蜮(原夏小正鳴蜮傳屈造之屬)
其樹桃(原淮南子四月其樹桃注桃後李熟)
布榖(增淮南子孟夏之月以熟榖禾雄鳩長鳴為帝候歲注雄鳩盖布榖也荆楚歲時記四月有鳥名穫)
(榖其名自呼農人候此鳥則犁杷上岸溫庭筠詩柳暗桑濃聞布榖)
薺麥枯(增董仲舒雨雹對建已之月為純陽不容都無復隂也但是陽家用事隂氣之極耳薺麥枯由)
(隂殺也)
蠶咡絲(增春秋考異郵四月蠶咡絲)
百穀權輿(增後漢書魯恭𫝊始夏百穀權輿陽氣胎飬之時)
南居李(原風土記南居細李四月先熟)
枇杷(增風土記枇杷葉似栗子似葯四月熟廣志枇杷冬花實黃大如雞子小者如杏味甜酢四月熟出)
(南安犍為宜都唐太宗帖使至得所進枇杷子良深慰悦嘉果珍味獨冠時新蘇軾枇杷詩綠暗初迎夏紅殘)
(不及春魏花非老伴盧橘是鄉人)
安石榴(增潘岳河陽庭前安石榴賦實有嘉木曰安石榴修條外暢榮幹内樛扶疎偃蹇冉弱紛柔於)
(是暮春告謝朱夏戒初新莖擢潤槀葉垂腴曾華曄以先越含榮□其方敷)
稷熟(增廣志破減稷逼麥稷此二者以四月熟)
木蓮花(增舊唐書白居易𫝊木蓮大者高四五丈巴民呼為黃心樹經冬不凋身如青楊有白文葉如)
(桂厚大無脊花如蓮香色艷膩皆同獨房蘂有異四月初始開自開迨謝僅二十日)
萬物布散(增周易集解風以散之荀爽曰謂建已之月萬物上逹布散田野)
茄瓠(增東京夢華錄四月茄瓠初出上市東華門争先供進一對可值三五十千者)
時果(增東京夢華錄四月時果則御桃李子金杏林檎之𩔖)
麥門冬(增爾雅翼麥門冬生山谷肥地葉如韭四季不凋根有鬚作連珠形似穬麥顆故名麥門冬四)
(月開花淡紅如紅蓼花實圓碧如珠原陶朱公書葉𩔖莎草長秀根如麥顆連珠種法四月初採子芟却根去)
(頭半寸許相去約一尺栽一顆入土一寸半實築四邊常以水澆有草即芸宜夏至前一日採取)
荔枝(增異物志荔枝多汁味甘絶口又小酸可飽食不可使厭生時大如雞子其膚光澤乾則焦小四月)
(始熟荔枝譜火山本出廣南四月熟味甘酸而肉薄穗生梗如枇杷閩中近亦有之山在梧州嶺表錄異梧州)
(西有火山産荔枝四月子丹以其地熱故曰火山)
鰽魚(增異物志鰽魚初夏從海中泝流而上長尺餘腹下如刀肉中細骨如毛云是鰽鳥所化故腹内尚)
(有鳥腎二枚其鳥白色如鷖羣飛至夏鳥藏魚出變化無疑)
留鷺祭神(增圖經黎州通望縣每歲孟夏有白鷺鶿一䨇墜地古老𫝊云衆鳥避瘴臨去留一鷺祭)
(山神)
仙人杖(增圖經本草陳子昂觀玉萹序余從喬公北征夏四月次於張掖河洲草木無他異惟有仙人)
(杖往往叢生予昔嘗餌之戊人有薦佳蔬者此物存焉因為喬公昌言其功)
黃精(增圖經本草黃精葉如竹葉而短兩兩相對莖梗柔脆頗似桃枝本黃末赤四月聞細青白花如小)
(豆花状子白如黍根如嫩生薑黃色)
栗花(增圖經本草栗四月開花青黃色長條似胡桃花)
瑞桐(增輿地紀勝泉州城初築時環郡皆植刺桐號桐城初夏開花極鮮紅如葉先萌芽花後𤼵則其年)
(五榖豊登故謂之瑞桐宋丁謂詩云聞得鄉人說刺桐葉先花𤼵卜年豐我今到此憂民切只愛青青不愛紅)
楝花(增陸游幽居初夏詩楸花楝花照眼明幽人浴罷葛衣輕又綠樹隂中紅楝起一團零亂濕臙脂)
梧桐花(增本草衍義梧桐四月開嫩黃小花一如棗花枝頭出綠墜地成油沾漬衣履)
木半夏(增本草綱目木半夏樹葉花實及星斑氣味竝與盧都同立夏後始熟故吳楚人呼為四月子)
(亦曰野櫻桃)
紫藤(增本草拾遺紫藤四月生紫花可愛長安人亦種之庭也)
木香(增草花譜花開四月木香之種有三其最紫心白花香馥清潤高朵萬條望若香雪其清心白木香)
(黃木香皆不及也)
蠶鳥(增西吳枝乘四月有鳥飛其聲曰著山看火湖民謂之蠶鳥)
蠶蝦(增西吳枝乘四月有小蝦亦以蠶時出市民謂之蠶蝦蠶熟則絶無矣)
吳葵華(原神隱小滿初候吳葵華司馬光初夏詩四月清和雨乍晴南山當戸轉分明更無柳絮因風)
(起惟有葵花向日傾)
麥秀寒(增田家雜占四月必作寒數日謂之麥秀寒即月令麥秋至之候)
莎蘿花(增一統志杭州府千頃山西有莎蘿花一株四月花開香聞數里)
箬蘭(增羣芳譜箬蘭葉似箬花紫形似蘭而無香四月開與石榴紅同時)
木蘭(增羣芳譜木蘭葉似菌桂厚大無脊有三道縱紋皮似板桂有縱横紋花似辛夷内白外紫四月初)
(開二十日即謝不結實)
真珠蘭(增羣芳譜真珠蘭一名魚子蘭色紫蓓虆如珠花開成穗其香甚濃四月内節邊斷二寸插之)
(即活以魚腥水澆之則茂)
山丹(增羣芳譜山丹根似百合體小而瓣少莖亦短小葉狹長而尖頗似柳葉與百合迥别四月開紅花)
(六瓣亦結小子)
占驗
愆候(原禮孟夏行秋令則苦雨數來五穀不滋四鄙入保注申之氣乘之也又行冬令則草木蚤枯後乃)
(大水敗其城郭注亥之氣乘之也又行春令則蝗蟲為災暴風來格秀草不實注寅之氣乘之也)
占秋糶(增齊民要術師曠占五穀貴賤法常以四月朔占秋糶風從南來西來者秋皆賤逆此者貴)
立夏五行(增行軍月令立夏日得金五榖不成夏旱多風得木夏寒草生得火多妖言兵戈起得土)
(遠臣朝國無政令得水上下相和順天下安寧)
立夏日暈(增紀歷撮要立夏日無暈無水有暈主做湖塘)
魚散子(增紀歷撮要四月看魚散子占水黃梅時水邊草上看散子高低以卜水增止)
雨損麥(原紀歷撮要四月夜雨損小麥諺云小麥不怕神共鬼只怕四月八夜雨農政全書立夏後夜)
(雨多主損麥蓋麥花夜吐雨多花損故麥粒浮秕也)
十二日占(增紀歷撮要有利無利只看四月十二此日宜晴忌西南風吹足百錢動若東南風吹動)
(足百錢十分好)
卜歲(增談苑江南民於四月一日至四日卜一歲之豐凶云一日雨百泉枯言旱也二日雨傍山居言避)
(水也三日雨騎木驢言踏車取水亦旱也四日雨餘有餘言大熟也)
初八日晴隂(原周益公日記四月初八晴料峭高田好張釣四月初八烏漉秃不論上下一齊熟)
(增通攷初八日看隂晴卜水旱最宜密雲不雨)
日暖夜寒(增田家五行月内日裏要暖夜裏要凉主少水諺云日暖夜寒東海也乾)
二十日占(原田家五行小分龍日即二十日晴分懶龍主旱雨分健龍主水東南上下大熟西北風)
(分白龍主大水東北風分青龍主小水)
野薔薇(增田家五行野薔薇開在立夏前主水)
魚骨曲(原田家雜占夏初食鯽魚脊骨有曲主水)
水底苔(增田家雜占夏初水底生苔主有暴水諺云水底起青苔卒逢暴水來)
虹見(原農政全書月内虹見主米貴)
朔晦占(原文林廣記四月朔風雨麥惡米貴晦朔大雨大蝗蟲灾通攷朔日値立夏主地動値小滿主)
(凶災大風雨主大水小則小水時主旱又曰此日雨主有重種兩禾之患)
立夏日風(原通攷立夏日風東來雷電多南來年豐歲安西來人衆不安北來泉涌地動)
十四日占(原通攷十四日晴主歲稔黃昏時日月對照主夏秋旱)
十六日占(原通攷十六日看月卜水旱上早無雲紅色主大旱遲而白色主水夜深主大水有雲主)
(草多雲黑主有蟹諺云有穀無穀但看四月十六又云月上早低田收好稻月上遲高田剩者稀增嘉定縣志)
(四月十六日望晴雨以候歲是日晴則水大雨則旱惟隂雲為佳夜忌隂黑諺云此夜烏漉禿西鄉村子繞田)
(哭言有水也)
量(月)影(原通攷十六夜月當午立一丈竿量月影若過竿主雨水多没田夏旱人饑長九尺主三時雨)
(水八尺主六月雨水七尺主低田大熟高田丰收五尺夏旱四尺主蝗三尺主人饑)
雜紀
龍見(增漢書宣帝紀甘露元年夏四月黃龍見新豐書武帝紀泰始六年四月白龍二見於東莞)
鳳凰集(增漢書宣帝紀地節二年夏四月鳳凰集魯郡羣鳥從之)
續弦膠(增十洲記鳳麟洲煮鳳喙及麟角合煎作膏名之為續弦膠或名連金泥能續弓弩已斷之弦)
(刀劍斷折之金更以膠連續之使力士掣之他處乃斷所續之際終無斷也武帝天漢三年四月西國王使至)
(獻此膠四兩武帝幸華林園射虎而弩弦斷使者時從駕又上膠一分使口濡以續弩弦帝曰異物也乃使武)
(士數人共對掣引之終日不脫如未續時也膠色青如碧玉)
吉光裘(增十洲記武帝天漢三年四月西國王使至獻吉光毛裘裘黃色蓋神馬之𩔖也入水數日不)
(沉入火不燋)
就草(增漢書趙充國𫝊四月草生發郡騎及屬國胡騎伉健各千倅馬什二就草)
關陽門(增李尤關陽門銘關陽在孟位月惟已清明冠節太陽進起)
紫蘭宫玉女(增漢武内𫝊元封元年四月戊辰帝閒居承華殿東方朔董仲舒在側忽見一女子)
(著青衣美麗非常帝愕然問之女對曰吾墉宮玉女王子登也向為王母所使從崑崙山來帝問東方朔曰是)
(西王母紫蘭宫玉女昔出配北燭仙人近又召還使領命祿眞靈官也)
得玉璽(增晉書禮志魏太和元年四月洛邑初營宗廟掘地得玉璽方一寸九分其文曰天子羡思慈)
(親明帝為之改容以太牢告廟)
白麟見(增晉書武帝紀太康元年夏四月白麟見於頓丘)
丹鵲扇(增拾遺記周昭王二十四年塗脩國獻青鳳丹鵲各一雌一雄孟夏之時鳳鵲皆脫易毛羽聚)
(鵲翅以為扇緝鳳羽以飾車蓋扇一名遊飄二名條翮三名虧光四名仄影時東甌獻二女一名延娟二名延)
(娛使二人更搖此扇侍於王側輕風四散泠然自凉)
射雉(增潘岳射雉賦於時青陽告謝朱明肇授靡木不滋無草不茂初莖蔚其曜新陳柯槭以改舊天決)
(決以垂雲泉涓涓而吐溜麥漸漸以擢芒雉鷕鷕而朝雊注夏為朱明時四月也)
河濟清(增南史宋文帝紀元嘉二十四年四月河濟俱清)
祠天(增宋書索頭𫝊其俗以四月祠天)
鴟尾紫烟(增陳書高祖紀永定二年四月戊辰重雲殿東鴟尾有紫烟屬天)
獻瑞鐘(增南史陳宣帝紀太建七年四月壬子郢州獻瑞鐘六)
獲玉印(增魏書靈徵志高宗和平三年四月河内人張超於壊樓所城北故佛圖處獲玉印以獻印方)
(二寸其文曰富樂日昌永保無疆福祿日臻長享萬年玉色光潤模制精巧百寮咸曰神明所授非人為也詔)
(天下大酺三日)
異雀(增後燕錄長樂元年夏四月甲午有異雀素身綠首集於端門棲翔東園二旬而去)
隆慶池泛舟(增舊唐書中宗紀景龍四年四月乙未幸隆慶池結綵為樓宴侍臣泛舟戲樂)
宴親屬(增唐會要高祖武德七年四月丙午宴王公親屬於文明殿見安平王太妃以尊屬從家人禮)
(降階再拜酒小闌徙坐翠華殿帝賦詩王公遞上壽賜帛各有差)
玉華宫銘(增唐會要貞觀二十二年四月太宗御製玉華宫銘令皇太子已下竝和)
慈烏巢栱(增實錄開元二十八年四月庚辰有慈烏巢紫宸之栱)
龍堂禱雨(增唐會要貞元十三年四月幸興慶宫龍堂禱雨有一白鸕鷀浮沉水際羣𩔖翼從左右)
(以為龍之變化既而大雨)
宴花萼樓(增唐明皇帝首夏花萼樓觀羣臣宴寧王山亭回樓下又申之以賞樂賦詩并序今年帶)
(閏節候全晚暑氣猶清芳草未歇披樂善之邸坐忘憂之觀東郊跬步南山在目足以締夏首之新賞補春餘)
(之墜歡朕登覽上宫俯臨長陌暢衆心之怡虞懽歸騎之逶迤鼔之以琴瑟侑之以筐篚衢尊意洽場藿思苖)
(賦我有嘉賓之詩奏君臣相悅之樂踟蹰西日吟玩乘風不知衷情之發於翰墨也詩今年通閏月入夏展春)
(輝樓下風光晚城隅宴賞歸九歌揚政要六舞散朝衣天喜時相合人和事不違禮中推意厚樂處感心微别)
(賞陽臺樂前旬暮雨飛)
進銅鼓(增玉海乾德四年四月辛亥南蠻進銅鼔以請内附又景德元年四月癸酉象州貢銅鼔高一)
(尺八寸闊二尺五寸旁有四耳銜環鏤人騎花蛤椎之有聲)
淳化法帖(增玉海淳化四年四月詔以先賢墨迹為法帖十卷勒於石丙戌賜近臣各一部)
獻總仙記(增玉海至道二年四月知黃州樂史獻總仙記百三十七卷目錄四卷帝宣示宰臣付史)
(館)
宸章集(增玉海祥符三年四月丁巳龍圖待制陳彭年奉詔纂歴代帝王集凡正統十五卷閏位十卷)
(上作序賜名宸章集詔褒彭年)
槐杏連理(增玉海祥符五年四月甲辰瑞聖園槐杏連理繪圖以示輔臣)
百寳酒船(增玉海元豐二年四月癸卯太皇太后幸金明池上扶太皇太后登輦又豫為百寶酒船)
(於是持以上夀)
撤金蓮燭(增玉海元祐三年四月蘇軾草三制對小殿撤金蓮燭送歸院)
校四庫書(增玉海紹興二年詔平江守臣訪求圖籍四月詔分經史子集四庫分官日校)
送刀魚(增莫州圖經郝姑祠在莫州莫縣俗𫝊郝姑得為水仙每至四月送刀魚為信至今四月内多)
(有刀魚上來鄉人每到四月祈禱)
玉盤盂(增蘇軾玉盤盂詩序東武舊俗每歲四月大會於南禪資福兩寺以芍藥供佛而令歲最盛凡)
(七千餘朵皆重跗累萼繁麗豐碩中有白花正圓如覆盂其下十餘葉稍大承之如盤姿格絶異獨出於七千)
(朵之上而其名俚甚乃為易之詩雜花狼籍占春餘芍藥開時掃地無兩寺粧成寶瓔珞一枝爭看玉盤盂佳)
(名會作新翻曲絶品難尋舊畫圖從此定知年穀熟姑山親見雪肌膚)
酒庫開煑(原乾淳歲時紀戶部點檢所十三酒庫例於四月初開煮九月初開清先是提領所呈樣)
(品嘗然後迎引至諸所隸官府而散每庫各用疋布書庫名高品以長竿懸之謂之布牌以木牀鐵檠為仙佛)
(鬼神之𩔖駕空飛動謂之臺閣雜劇百戲諸藝各庫爭為新好庫妓之琤琤者皆珠翠盛飾銷金紅背乘繡韉)
(寳勒駿騎少年狎客往往簇飣持杯爭勸馬首所經之地高樓䆳閣繡幕如雲累足駢肩真所謂萬人海也)
清風樓(增東京夢華錄四月在京七十二戶諸正店初賣煮酒市井一新惟州南清風樓最宜夏飲初)
(嘗青杏乍薦櫻桃時得嘉賓觥酧交作)
江船下水(增岳陽風土記岳州瀕江諸廟皆有船四月中擇日下水擊畫鼔集人歌以櫂之至端午)
(罷)
五花圖(增輿地紀勝高郵豐瑞堂以芍藥得名淳熙三年夏四月郡圃芍藥一枝五色時郡守王□名)
(其燕寢之堂為豐瑞仍作五花圖於上)
科柏(增研比雜志宋鞏洛陵寢歲以四月科栢前期遣官奏告)
瓜熟(增續文獻通考隋朱昌寧永城人有孝行母病思瓜時方四月瓜未熟昌寧號哭於瓜田中一夕瓜)
(盡熟母食之即差)
田雀肥(增小丹丘客談京師田雀以四月肥背有黃羽與江鄉純色者别而以江南食法製之亦甚肥)
(美)
楓樹異花(增名勝志文山在龍溪縣城東二十里北臨大溪三面通湖弘治十七年四月山有大楓)
(樹上產異花一簇其状如蘭其葉如桂有殊香凡四十日方謝)
玉堂賞花(增䨇槐歲抄文淵閣芍藥舊嘗有花自景泰增植後未嘗一開天順改元徐有貞許彬薛)
(瑄李賢同時入為學士居中一本遂開四花其一久而不落既而三人皆去惟賢獨留明年各萌芽左二右三)
(中則甚多而彭時吕原林文劉定之李紹倪謙黃諫錢溥相繼同升學士凡八人賢約開時共賞夏四月盛開)
(八花遂設宴以賞之賢賦詩十章閣院官僚咸和彙成曰玉堂賞花詩集)
晉四月折楊柳歌(增芙蓉始懷蓮何處覺同心俱生世尊前折楊柳捻香散名花志得長相)
(取)
李賀四月樂詞(增曉凉暮凉樹如盖千山濃綠生雲外依微香雨青氛氲膩葉蟠花照曲門金)
(塘閑水搖碧漪老景沈重無驚飛墮紅殘萼暗參差)
御定月令輯要卷九
