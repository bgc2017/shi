欽定四庫全書
御定月令輯要卷十一
六月令
天道
月卦遯(原易遯亨小利貞本義遯退避也為卦二隂浸長陽當退避故為遯六月之卦也)
徂暑(原詩六月徂暑增𫝊六月火星中暑盛而往矣孫逖詩徂暑迎秋薄涼風是日飄白居易草堂記洞)
(北戸來隂風防徂暑也)
谷風(增詩習習谷風箋盛夏養萬物之時)
日在柳(原禮日在柳集說柳宿在午鶉火之次)
中星(原禮昏火中旦奎中淮南子註心東方蒼龍之宿奎西方白虎之宿)
律中林鍾(原禮律中林鍾集說林鍾未律長六寸增史記律書林鍾者言萬物氣林林然其於十二)
(子為未未者言萬物皆成有滋味也淮南子林鍾者引而止也林鍾之數五十四主六月)
溫風至(原禮温風始至增謝惠連詩朱明振炎氣溽暑扇温飈六經天文編子位一陽雖生而未出乎)
(地至寅位泰卦則三陽之生方出地上而温厚之氣從此始焉已位乾卦六陽雖極而温厚之氣未終午位一)
(隂雖生而未害於陽必至未位遯卦而後温厚之氣始盡也至極也言温厚之氣至季夏而始極也)
土潤溽暑(原禮是月也土潤溽暑註潤溽謂塗濕也陳琳大暑賦土潤溽以歊蒸時淟涊以溷濁傅)
(休奕詩朱明運將極溽暑晝夜興)
大雨時行(原禮大雨時行燒薙行水利以殺草如以熱湯增註薙謂廹也芟草也此謂欲稼莱地先)
(薙其草草乾燒之至此月大雨流水潦蓄於其中則草死不復生而地美可稼也)
隂將始刑(增呂氏春秋林鍾之月草木盛滿隂將始刑無發大事以將陽氣)
暑以養物(增漢書五行志盛夏日長暑以養物政弛緩故其罰常奥也)
地統(增漢書律歴志六月坤之初六隂氣受任於太陽繼養化柔萬物生長楙之於未令種剛彊大故林)
(鍾為地統)
招搖指未(原淮南子季夏之月招搖指未增晉書樂志六月之辰謂之未未者味也言時萬物向成)
(有滋味也)
隂陽北還(增春秋繁露夏月盡而隂陽俱北還陽北還而入於申隂北還而入於辰此隂陽之所始)
(出地入地之見處也)
長夏(增内經備化之紀氣恊天休其應長夏註所謂長夏者六月也土生於火長在夏中既長而王故云)
(長夏也)
炎火行(增内經火鬱之發炎火行大暑至山澤燔燎材木流津廣厦騰烟土浮霜鹵止水廼減蔓草焦)
(黃)
廣化象(增内經敦阜之紀是謂廣化厚德清静順長以盈至隂内寔物化充成烟埃蒙鬱見於厚土其)
(榖稷麻其畜牛犬其果棗李其色黅元蒼其味甘鹹酸其象長夏)
徵聲清急(增詩含神霧曹地處季夏之位土地勁急音中徵其聲清以急)
雲如車蓋(增易飛候有雲大如車蓋十餘此陽火之氣必暑有暍者)
太陽用事(增論衡雷者太陽之激氣也盛夏之時太陽用事隂氣乘之隂陽分事則相校軫校軫則)
(激射激射為毒中木木折中屋屋壊)
天取龍(增論衡盛夏之時雷電擊折破樹木發壊室屋俗謂天改龍謂龍藏於樹木之中匿於屋室之)
(間也雷電擊折樹木發壊屋室則龍見於外龍見雷取以升天)
護養萬物(增三禮義宗南岳謂之霍霍者護也言陽氣用事盛夏之日護養萬物故以為稱)
濯枝雨(增風土記六月有大雨名濯枝雨張正見梅林輕雨詩飄花更濯枝潤石還侵桂)
煩暑(增南史梁元帝與武陵王書季月煩暑流金爍石元融詩風雨蕩煩暑雷息佳霽初)
佐陽成物(增周易集觧坤六二直方大不習無不利干寳曰隂氣在二六月之時自遯來也隂出地)
(上佐陽成物臣道也妻道也)
節序
初伏(原史記秦紀德公二年初伏以狗禦蠱注六月伏日初也周時無至此乃有之增漢書郊祀志注伏)
(者謂隂氣將起廹於殘陽而未得升故為藏伏因名伏日也立秋之後以金代火金畏於火故至庚日必伏庚)
(金也)
賜肉(原漢書東方朔𫝊朔為常侍郎伏日詔賜從官肉大官丞日晏不來朔獨拔劍割肉謂其同官曰伏)
(日當蚤歸請受賜即懷肉去大官奏之朔入上曰昨賜肉不待詔以劍割肉而去之何也朔免冠謝上曰先生)
(起自責也朔再拜曰朔來朔來受賜不待詔何無禮也拔劍割肉一何壯也割之不多又何廉也歸遺細君又)
(何仁也上笑曰使先生自責廼反自譽復賜酒一石肉百斤歸遺細君)
小暑(原淮南子夏至加十五日斗指丁則小暑音比大呂)
大暑(原淮南子小暑加十五日斗指未則大暑音比太蔟)
雲五色(增易通卦驗小暑雲五色出)
隂雲出(增易通卦驗大暑隂雲出南赤北蒼)
伏閉盡日(原後漢書和帝紀永元六年六月己酉初令伏閉盡日註漢官舊儀曰伏日萬鬼行故盡)
(日閉不干他事)
種黍(原說文黍禾屬而黏者也以大暑而種故謂之黍)
藏瓜(增四民月令大暑後六月可藏瓜)
薦麥瓜(原四民月令初伏薦麥瓜於祖禰)
清暑(增張衡西京賦其遠則有九嵕甘泉涸隂冱寒日北至而含凍此焉清暑潘岳西征賦開襟乎清暑)
(之館遊目乎五柞之宫水經注東赤湖東北有大置臺高六丈縱横八尺一名清暑臺唐書地里志臨汝有清)
(暑宮在鳴臯山南劉禹錫詩團扇復團扇奉君清暑殿)
鶉火之次(增月令章句自柳三度至張十二度謂之鶉火之次小暑大暑居之周之分野)
河朔飲(增典略大駕都許使光禄大夫劉松北鎮袁紹軍與紹子弟日共宴飲常以三伏之際晝夜酣)
(飲極醉至於無知云以避一時之暑故河朔有避暑飲)
進湯餅(原荆楚歲時記六月伏日竝作湯餅名為辟惡按魏氏春秋何晏以伏日食湯餅取巾拭汗面)
(色皎然乃知非傅粉則伏日湯餅自魏已來有之)
消暑熱(增抱朴子三伏中用黃茋茯苓煎膏入甘草末二分以井凉水調服治譫狂大消暑熱毒炁)
冰井臺(原鄴中記冰井臺在臨漳縣西南曹操建石虎於上藏冰三伏之日以賜大臣)
歡樂井(增壽陽山記義井三伏之日炎暑赫曦男女行來其氣短急望見義井則喜不可言未至而憂)
(既至而樂號為歡樂井)
靈芝釣臺(增洛陽伽藍記千秋門内道北有西遊園園中有凌雲臺即魏文帝所築者高祖於臺北)
(造涼風觀觀東有靈芝釣臺累木為之去地二十丈風生戸牖雲起棟梁三伏之月皇帝於此避暑)
風穴(增水經注武周縣有東西谷廣十許步南岸下有風穴厥大容人其深不測而穴中肅肅常有微風)
(雖三伏盛暑猶須襲裘寒吹凌人不可暫停)
三伏(原隂陽書從夏至後第三庚為初伏第四庚為中伏立秋後初庚為後伏謂之三伏曹植謂之三旬)
(增歲華紀麗譜六月初伏日會監司中伏日會職官以上未伏日會府縣官皆就江瀆廟設廳初文潞公建設)
(廳以伏日為會避暑歲以為常早宴罷泛舟池中復出就廳晚宴臨池張飲盡日為樂)
結棚避暑(增開天遺事長安富家子劉逸李閑衛曠家世巨豪而好接待四方之士每至暑伏中各)
(於林亭内植畫柱以錦綺結為凉棚設坐具召長安名妓閒坐遞相延請為避暑之會)
冰山(原開天遺事楊國忠子弟每至伏中取大冰使匠琢成山周圍於宴席閒座客雖酒酣而各有寒色)
(亦有思挾纊者)
碧筩杯(原酉陽雜俎歴城北有使君林魏正始中鄭公慤三伏之際每率賓僚避暑於此取大蓮葉置)
(硯格上盛酒三升以簮刺葉今與柄通屈莖上輪囷如象鼻𫝊噏之名為碧筩杯酒味雜蓮氣香冷勝於水)
賜冰果(增玉堂雜記學士院官若侍從以上兼領自從本官或庶僚權直院三伏賜冰一擔時果五品)
避暑宮(增玉堂閑話隴城縣東柯僧院甚有幽致高檻可以眺遠虛䆫可以來風遊人如市其山北有)
(隗囂避暑宫對面瀑布瀉出於蒼崖之閒三伏生涼人跡罕至)
賜紅綾扇(增玉海淳化五年六月庚寅初伏上親書紅綾扇賜近臣各一)
秘閣賜宴(增圖畫見聞志端拱元年以崇文院之中堂置秘閣命吏部侍郎李至兼秘書監點檢供)
(御圖書選三館正本書萬卷實之秘監以進御退餘藏於閣内又從中降圖畫前賢墨蹟數千卷以藏之淳化)
(中閣成上飛白書額親幸召近臣縱觀圖籍賜宴每歲因暑伏曝熭近侍暨館閣諸公張筵縱觀圖典之盛無)
(替天禄石渠妙楷寳蹟矣)
賜暑藥(增乾淳歲時記宰執親王三衙從官内侍省官伏日賜暑藥)
翠寒堂(增乾淳歲時記禁中避暑多御復古選德等殿及翠寒堂納涼長松修竹濃翠蔽日層巒竒岫)
(静窈縈深寒瀑飛空下注大池可十畆洪景盧學士嘗賜對於翠寒堂當三伏中體粟戰慄不可久立上問故)
(笑遣中貴人以北綾半臂賜之)
綠荷包子(增膳夫錄汴中節食伏日綠荷包子)
蔭毛竹(增居山雜志美竹高者至數丈其名曰毛竹三伏蔭其下無暑氣然獨宜山岡則生移之平陸)
(則勿活)
千年艾(增夲草綱目千年艾三伏日采葉曝乾葉不似艾而作艾香搓之即碎不似艾葉成茸也)
爐凍(增夲草綱目三伏鑄錢其汁不清俗名爐凍蓋火尅金也)
吞硫黃(增夲草綱目硫黃神仙藥也三伏日餌百粒去臟腑積滯有驗)
藏麥(增陶朱公書三伏烈日之中曬極乾先將稻草灰鋪缸㡳帶熱而收復以灰蓋之用蒼耳辣蓼及麻)
(葉碎雜其中可免化蛾)
五色瓜(增種植書甜瓜有綠有黃小暑後方熟即邵平所種五色子母瓜也)
收椒(增山居四要收椒中伏後遇天色晴明帶露收隂一日之後曬三日則紅而裂遇雨薄攤當風處頻)
(翻若盫則黑又不香仍收椒子用乾土和拌攪勻埋於避雨水地内約深一尺勿令水浸生芽)
種葫蘿蔔(增七脩𩔖稿種葫蘿蔔宜於伏内畦種或肥地漫種頻澆灌則肥大)
造醬(增便民纂要造醬三伏中不拘黃黑豆揀淨水浸一宿漉出煮爛用白麫拌勻攤蘆蓆上用楮葉或)
(蒼耳葉蓋一日發熱二日作黃衣三日後翻轉曬乾黃子一觔用鹽四兩為率井水下水高黃子一拳曬須不)
(犯生水)
浴馬(增燕都遊覽志積水潭在都城西北隅或名淨業湖每年三伏日錦衣衛率御馬監官校浴馬湖干)
(如濯雲錦)
洗象(原帝京景物略三伏日洗象錦衣衛官以旗鼓迎象出順城門浴響閘象次第入於河也)
種小豆(增食物夲草種小豆以初伏為上中伏次之後則難為種子)
御製夏日有懷詩木槿花開夏日長時搖清扇倚方牀三
庚不輟臨朝政盛暑常思守戰場
程曉嘲熱客詩(增平生三伏時道路無行車閉門避暑卧出入不相過今世褦襶子觸熱到人)
(家主人聞客來顰&KR1370;奈此何謂當起行去安坐正咨嗟所說無一急&KR0689;唅一何多疲倦向之久甫問君住那搖)
(扇髆中痛流汗正滂沱莫謂為小事亦是人一瑕𫝊戒諸高明熱行宜見呵)
樓穎東郊納涼憶李錄事崔參軍詩并序(增僕三伏於通化門東北)
(數里避暑之地地即故倅天官顧公之舊林今貳冡宰君李公之别業右扺禁禦斜界沁園空水相輝步虹橋)
(而下視竹木交映弄仙棹而傍窺足滌煩襟陶蒸暑獨往成興恨不與數公共之率然有作因以見意納涼每)
(選地近得青門東林與繚垣接池將沁水通枝交帝女樹橋映美人虹想是忘機者悠悠興在中)
包佶伏日呈元庶子詩(增火炎逄六月金伏過三庚幾度衣裳澣誰家枕簟清頒冰無)
(下位裁扇有高名吏部還開甕勤勤二客卿)
僧皎然苦熱行(增六月金數伏兹辰日在庚炎曦曝肌膚毒霧昏檐楹安得奮翅翮超遙出雲)
(征不知天地心如何匠生成火德燒百卉瑶草不及榮省客當此時忽貽懷中瓊捧翫煩𬒮滌嘯歌美風生遲)
(君佐元氣調使四序平中令霜不妖火餘氣常貞江南詩騷客休吟苦熱行)
梅堯臣中伏日妙覺寺避暑詩(增紺宇迎涼日方牀御綌衣清談停玉麈雅曲)
(弄金徽高樹秋聲早長廊暑氣微不湏河朔飲煑茗自忘歸)
韓𤦺苦熱詩(增皇祐辛卯夏六月朔伏暑始伏之七日大熱極炎苦赫日燒扶桑焰焰指亭午陽)
(烏自焦鑠垂翅不西舉)
戴復古大熱詩(增天地一大窰陽炭烹六月萬物此陶鎔人何怨炎熱君看百榖秋亦是暑中)
(結田水沸如湯背汗濕如潑農夫方夏耘安坐吾敢食)
日次
初一日
置國子(增魏書宣武帝紀正始四年夏六月己丑朔詔曰朕纂承鴻緒君臨寳歷思模聖規述遵先志)
(今天平地寧方隅無事可敕有司凖訪前式置國子立太學樹小學於四門)
種白莖葵(增齊民要術六月一日種白莖秋葵白莖者宜乾紫莖者乾即黑而澁)
置待漏院(增舊唐書憲宗紀元和二年六月丁巳朔始置百官待漏院於建福門外故事建福望仙)
(等門昏而閉五更而啓與諸坊同時至德中有吐蕃囚自金吾仗亡命因敕晩開門宰相待漏於太僕寺至是)
(始令有司據班品置院)
波斯歲首(增舊唐書西戎傳波斯國在京師西一萬五千三百里以六月一日為歲首氣候暑熱)
睿宗生(增唐會要龍朔二年六月一日睿宗生於蓬萊宫含涼殿)
荔枝香(增太真外傳貴妃六月一日生上幸華清宫命梨園小部於長生殿奏新曲未有名會南海進)
(荔枝因名荔枝香)
孝梅(增輟耕錄龍廣寒江西人事毋至孝六月一日母生辰方舉觴為夀忽見北窗外梅花一枝盛開人)
(皆以為孝行所感士大夫遂稱之曰孝梅)
八角磨盤(增丹鉛錄朱子語錄云人謂楊億通禪學者以其有八角磨盤之句耳按北澗禪師偈云)
(六月一日前萬象森羅替說禪六月一日後八角磨盤空裏走今朝正當六月一無位真人赤骨律金毛獅子)
(解翻身無角鐡牛眠石室十聖三賢總不知笑倒寒山幷拾得楊億因演之曰八角磨盤空裏走金毛獅子變)
(作狗擬欲藏身北斗中應須合掌南辰後)
初二日
注孝經(增唐會要開元十年六月二日上注孝經頒天下及國子學)
禱雨太乙宮(增聞見錄慶歷間京師旱上禱雨太乙宮六月二日召王公以下從日色甚熾埃塵)
(漲天上不怡至瓊林苑回望太乙宮上有雲氣如香烟少時雷雨至帝却逍遥輦御平輦徹蓋還宮)
初三日
辰時還宅(增唐會要天寳五載六月三日敕三伏内令宰相辰時還宅)
賜御書(增玉海紹興十八年六月三日御書儒行篇賜進士王佐等)
初四日
龍池樂章(增唐會要開元二年六月四日右拾遺蔡孚獻龍池篇公卿以下百三十篇付太常寺考)
(其詞合音律者為龍池樂章)
轉法輪(原藏經六月初四日南贍部洲轉大法輪)
太素朝真(原道經六月四日太素三元君朝真)
初五日
金龜(增錄異記武成三年庚午六月五日癸亥廣漢太守孟彦暉奏西湖有金龜徑寸遊於荷葉之上畫)
(圖以聞)
上易解(增玉海紹興八年六月五日李授之上易觧除直秘閣)
孔平仲六月五日詩(增灑汗通宵已廢眠起來猶覺眼生烟黃埃滚滚人行地赤氣騰騰)
(日出天)
初六日
野蠶成繭(增唐會要貞觀十二年六月六日滁州言野蠶成繭徧於山阜)
天貺節(原宋史真宗紀大中祥符四年詔以六月六日天書再降日為天貺節增又禮志六月六日為)
(天貺節京師斷屠宰百官行香上清宮)
神禹誕辰(增路史鯀納有莘氏曰志是為修已以六月六日屠疈而生禹於棘道之石紐鄉所謂刳)
(兒坪蜀都雜抄成都學宮前綽楔題曰神禹鄉相傳禹生於汶川之石紐村禹穴在焉檢舊志稱唐元和志廣)
(柔縣有石紐村禹所生也以六月六日為降誕云)
陸終六子(增路史陸終取鬼方孕三年生子六人曰樊曰惠連曰籛曰求言曰晏安曰季連以六月)
(六日坼左而三人生剖右而三人出注陸終彭祖之父)
溉茉莉(增桂海花志茉莉花六月六日以治魚腥水一溉益佳捫蝨新話南中花木性皆畏寒故茉莉)
(惟六月六日種者尤盛)
崔府君誕辰(增乾淳歲時記六月六日顯應觀崔府君誕辰都人士女駢集炷香已而登舟泛湖)
(為避暑之遊多占蒲深柳密寬涼之地披襟釣水月上始還)
收水(增關西舊俗志六月六日取水收起淨瓮盛之用以作醋醬醃物一年不壊)
曝書(增野獲編六月六日内府皇史宬曬曝列聖實錄列聖御製文集諸大函每歲故事也東陽縣志六)
(月六日士女勤者取書籍衣服暴之庭六月六間書籙六月六檢箱服皆諺語之可聽者也)
沐髮(增野獲編時俗婦女多以六月六日沐髮謂沐之則不膩不垢)
銀苗菜(增蕪史六月六日食銀苗菜即藕苗也)
霧靈山(原名勝志密雲縣東北八十里為霧靈山每擁祥光如霧以六月六日現土人如期候之)
祀湘妃(增長沙府志黃陵廟在湘隂縣北漢荆州牧劉表建以祀舜二妃之神每歲六月六日致祭)
六六福(增東陽縣志六月六日農家於是日祀榖神謂之六六福蓋亦農人祈榖報賽之意)
清暑齋(原雲笈七籖三洞奉道科云六月六日為清暑齋)
韓琦六月六日雨後過嶽廟觀稼詩(增暑雨頻經信宿休近郊方出釋潛)
(憂雖妨麥始三停穫且見苗知一半收神嶽怖民藏電雹老松憑寺偃蛟虬佳遊况遇從豐䜟好飾千倉待有)
(秋)
倪瓚六月六日對雨詩(增無家隨地客小閣看雲眠涉夏雨寒甚似秋風颯然)
初七日
唐敬宗生(增舊唐書敬宗紀敬宗皇帝穆宗長子母曰恭僖太后王氏元和四年六月七日生於東)
(内之别殿)
文山謝恩(增七修𩔖稿文文山五月二十四日賜狀元及第六月七日謝恩)
白居易早蟬詩(增六月初七日江頭蟬始鳴石楠深葉裏薄暮兩三聲)
初八日
采芝(增五芝經青芝生泰山赤芝生霍山黃芝生嵩山白芝生華山黑芝生常山𬗋芝生高夏山谷皆六)
(月八日采)
初九日
穿新漕(增唐會要大足元年六月九日於東都立德坊南穿新漕置諸州租船)
頒聖廟祭器圖(增玉海祥符三年六月九日詔曰䴡師重道勸學之令猷釋奠陳牲薦誠之彝)
(典儒臣上言慮郡國未詳俎豆之事乃命龍圖待制戚倫與太常禮院討論酌簡冊之文著庠序之式圖繪頒)
(行其釋奠元聖文宣王廟儀注及祭器圖令崇文院摹印下禮院頒諸路)
雨錢(增稗史彙編成化丁酉六月九日京師大雨雨中往往得錢王鏊詩紀事云蒼天似憫斯人困故向)
(雲中撤與錢錢若了時民又困何如只賜與豐年)
初十日
求圖籍(增玉海至道元年六月十日命裴愈求圖箱又得羲之懷素等書八本藏秘閣)
文同六月十日中伏玉峯園避暑值雨詩(增南園避中伏意適晩忘)
(歸墻外谷雲起簷前山雨飛興餘思秉燭坐久欲添衣為愛東嵓下泉聲遶翠微)
五色雲見(增玉海紹興三十二年孝宗即位閬州奏六月十日有五色雲見錦屏山之西浮空映日)
(自未及申在即位一日允合受命之符)
十一日
寶書(增玉海天寳五載六月十一日改璽書為寳書)
解池鹽寶(增玉海崇寧四年六月十一日以興復解池鹽寳百官表賀)
太平旂(增玉海唐六典有黃龍負圖太平旂今黃龍負圖旂青色錯采為黃龍負一九二四六八三七)
(五之數政和四年六月十一日所改)
蘇軾和止酒詩序(增丁丑歲余謫海南子由亦貶雷州相遇於藤同行至雷六月十一日相)
(别渡海時余病痔子由因誦淵明詩勸余止酒乃和元韻因以贈别)
十二日
慶陽節(增舊唐書武宗紀中書奏六月十二日皇帝載誕之辰請以其日為慶陽節注會昌二年五月)
(敕慶陽節百官率醵外别賜錢三百貫以備素食會宴仍令京兆府供帳用追集坊市樂人)
御廐洗馬(增北京歲華記六月十二日御廐洗馬于積水湖導以紅仗中有數頭錦帕覆之最後獨)
(角青牛至諸馬莫能先也)
十三日
隋文帝生(增隋書文帝紀仁壽三年詔曰哀哀父母生我劬勞欲報之德昊天㒺極但風樹不静嚴)
(敬莫追霜露既降感思空切六月十三日是朕生日宜令海内為武元皇帝元明皇后斷屠王邵舍利記後魏)
(大統七年六月十三日文皇帝生於同州般若寺中赤光照室紫氣滿庭狀如數閣色染人衣妳母以時炎熱)
(就而扇之寒甚幾絶困不能啼有神尼者名曰智仙語太祖曰兒天佛所佑勿憂尼遂名帝為卯羅延自為養)
(之)
魏徵諫錄(增玉海淳熙十三年六月十三日程大昌奏唐人以諫名者更有魏徵陸贄事德宗仁義)
(為空言徵亊太宗仁義為實效請以魏徵諫錄接續觀覽詔繕寫以進)
唐彦謙六月十三日上陳微博士詩(增驕雲飛散雨隨風為有無老農終)
(歲心望施在須叟)
十四日
親札詔書(增玉海右僕射湯思退等言恭覩六月十四日丁酉戒諭崇清白止賂遺詔書親札雲章)
(奎畫超古冠今請以御書刊石政事堂以墨夲頒中外臣僚使出入觀省詔可)
製刻漏(增玉海紹興二年六月十四日詔西安進士陳元助製刻漏一座送尚書省補其子為局生)
書乾卦(增玉海紹興十四年六月十四日上書乾卦賜龍圖學士秦梓)
泛江玩月(增楚通志憲宗元和五年六月十四日元稹泛江玩月張季友李景儉二侍御王文仲司)
(錄王仲衆判官兩昆季為稹載酒炙選音聲自府城之南橋乘月泛舟有江樹懸金鏡深潭倒玉幢之句)
十五日
黃龍再見(增唐會要景龍二年六月十五日黃龍再見於伏牛山潘炎黃龍再見賦秦王之夢立乎)
(鄜畤漢后之時見於成紀彼皆一至此則重光采色炫燿文明焜煌錯甲鏤鱗既以來乎字分官紀號可以表)
(其祥)
慈恩塔題名(增雍錄慈恩寺西院塔崇三百尺神龍後六月十五日進士關宴悉於塔下選同年)
(中能書者題名其上張莒寔始為之遂成故事)
朱子六月十五日詣水公菴雨作詩(增雲起欲為雨中川分晦明纔驚横)
(嶺斷已覺疎林鳴空際旱塵滅虚堂涼思生頽簷滴瀝餘忽作流泉傾况此高人居地偏園景清芳馨雜峭蒨)
(俯仰同鮮榮我來偶兹適中懷澹無營歸路綠泱漭因之想巖耕)
十六日
慶雲見(增韓愈賀慶雲表臣所領州今月十六日申時有慶雲見於西北至暮方散五采五色光華不)
(可徧觀非烟非霧容狀詎能詳述斯為上瑞實應太平謹按季夏六月土王用事其日景戍亦主於土西北方)
(者京師所在土為國家之德祥見京師之位乞宣付史官以彰聖德)
十七日
置敖倉(增唐會要高宗咸亨二年六月十七日詔於洛州柏崖置敖倉容二十萬石)
進西域圖記(增唐會要龍朔元年六月十七日吐火羅道置州縣使王名遠進西域圖記并請于)
(闐以西波斯以東十六國分置都督府及州縣軍府仍於吐火羅國立碑以紀聖德從之)
泂酌亭(增蘇軾泂酌亭詩叙瓊山郡東衆泉觱發然皆冽而不食丁丑歲六月軾南遷過瓊始得䨇泉)
(之甘於城之東北隅以告其人自是汲者常滿泉相去咫尺而異味庚辰歲六月十七日遷於合浦復過之太)
(守承議郎陸公求泉上之亭名與詩名之曰泂酌)
韓偓六月十七日召對詩(增清暑簾開散異香恩深咫尺對龍章花應洞裏常時發)
(日向壺中特地長坐久忽疑槎犯斗歸來兼恐海生桑如今冷笑東方朔唯用詼諧侍漢皇)
十八日
諸門符契(增玉海熙寧五年六月十八日丙寅令西作坊鑄造銅符三十四副給左契付諸門右契)
(付大内鑰庫上以京城門禁不嚴素無符契命樞密院約舊制更造銅契中刻魚形以門名識之分左右給納)
(以戒不虞而啓閉之法密矣)
進詩傳補注(增玉海元祐四年六月十八日吏部侍郎范百禄進詩傳補注二十卷詔付秘省)
扎拉巴(增遼史禮志六月十有八日國俗耶律氏設宴以筵國舅族蕭氏亦謂之扎拉巴)
十九日
東封雅樂(增唐會要開元二十九年六月十九日太常奏東封泰山日所定雅樂曰元和六變以降)
(天神順和八變以降地祗皇帝行用太和其封泰山也登歌奠玉幣用肅和迎俎用雍和酌飲福用福和送文)
(迎武用舒和亞終獻用凱和送神用元和禪社首用順和享廟迎神用永和)
觀稻賞竹(增玉海景祐二年六月十九日辛未幸後苑觀稻賞瑞竹宴太清樓)
二十日
曹武穆生(增聞見後錄秦州伏羌城三都谷有曹瑋武穆與羌酋李遵戰勝之地羌人到今畏懾不)
(敢耕草木彌望武穆以六月二十日生邦人遇其日大作樂祭於其廟云)
律呂神(增一統志弘州人張珪晩憩神溪孤石上有神人自空而下言曰律呂律呂上天敕汝六月二)
(十日行硬雨語畢而去珪至家遍語隣村人使速收麥未及收者至期為雨所傷事聞朝廷遣使祭焉遂立律)
(呂神于孤石上)
蘇軾六月二十日渡海詩(增参横斗轉欲三更苦雨終風也解晴雲散月明誰點綴)
(天容海色本澄清空餘魯叟乘桴意粗識軒轅奏樂聲九死南荒吾不恨兹遊竒絶冠平生)
二十一日
壽昌節(增玉海六月二十一日唐宣宗壽昌節)
進表影(增玉海熙寧七年六月二十一日進表影御迎陽門觀)
二十二日
會慶節(增玉海孝宗以六月二十二日為會慶節元年紫宸殿上壽又陳良祐因會慶節摭唐太宗事)
(百二十條議其當否目曰會慶萬年金鑑錄上之)
獲玉璽(增續文獻通考弘治十三年夏六月二十二日獲玉璽於陜西西安府鄠縣道安里廵撫以聞)
二十三日
九乳灘鐘(增玉海端拱二年六月二十三日潭州上言湘隂縣長樂九乳灘下得鐘制作精妙上有)
(古篆八十三字人不之識畫圖以進)
䨇蓮(增玉海政和三年六月二十三日嘉瑞殿前池内生䨇蓮)
王夫人降(增雲笈七籖晉興寧三年六月二十三日夜王母第四女南極王夫人降真人楊羲家因)
(吟授羲曰林振須𩔖感雲鬱待龍吟元數自相求觸節皆有音飛軿出西華總轡忽來尋八遐非無娛同詠理)
(自欽悼此四維内百憂常在心俱遊北寒臺神風開爾襟)
二十四日
伊闕石銘(增水經注伊闕左壁有石銘云黃初四年六月二十四日辛巳大出水舉高四丈五尺齊)
(此以下蓋記水之漲減也)
二郎神生(增東京夢華錄六月二十四日州西灌口二郎生日最為繁盛廟在萬勝門外一里許敕)
(賜神保觀二十三日御前獻送後苑作與書藝局等處製造戲玩如毬杖彈弓弋射之具鞍轡銜勒樊龍之𩔖)
(悉皆精巧作樂迎引至廟)
九天生(增蠡海集九天生於六月二十四日六為隂數四六二十四老隂之策也老隂變少陽故應於)
(雷神焉續文獻通考道家以六月二十四日為雷神示現之日朝廷遂以是日遣官詣大德顯靈宮致祭)
荷花蕩(增吳郡記荷花蕩在葑門之外每年六月二十四日遊人最盛畫舫雲集露幃則千花競笑舉)
(袂則亂雲出峡揮扇則星流月映聞歌則雷輥濤趨蘇人遊冶之盛至是日而極矣内觀日疏六月念四日為)
(觀蓮節)
爇蜘蛛(增名勝志自洱海衛城西行通蒙化岐左有青葉洞中極寬衍天光漏日每歲季夏二十四日)
(土人士女雜至以炬火爇之云不爾其地必有蜘蛛之孽)
二十五日
太平通濟策(增玉海嘉祐四年六月二十五日中書言草澤陳師中上太平通濟策言江淮閩浙)
(廣南山水之鄉多堙塞詔蠲其税)
五星皆伏(增湘山野錄景德四年司天判監史序奏今歲丁未六月二十五日五星當聚周分既而)
(重奏臣尋推得五星自閏五月二十五日近太陽行度按甘氏星經曰五星近太陽而輙見者如君臣齊明下)
(侵上之道也若伏而不見即臣讓明于君此百千載未有也但恐今夜五星皆伏眞宗親御禁臺以候之果逹)
(旦不見大赦天下加序一官羣臣表賀)
五色瑞兔(增續文獻通考嘉靖四十五年夏六月二十五日太醫院以瑞兔獻體備五色㢠異恒品)
二十六日
龍涸(原沙州記六月二十六日發龍涸晝夜肅肅常寒不復得脱𥜗袴)
遊青元洞(增鶴慶府志青元洞門有石柱頂上有孔兩壁生苺苔如繡錯上垂石乳懸綴竒巧居人)
(歲以六月二十六日爇火入洞以遊)
二十七日
加老子號(增唐會要天寳十三年六月二十七日加老子號大聖祖高上大道金闕玄元天皇大帝)
黃雲覆殿(增玉海祥符九年向敏中言六月二十七日黃雲如飛鳳覆昭慶殿)
枸杞湯沐浴(原雲笈七籖凡人常以六月二十七日取枸杞菜煮作湯沐浴令人光澤不病不老)
祥雲聖燈(增清涼山志張無盡戊辰六月二十七日至清涼山抵金閣日將夕南臺之側有白雲綿)
(密如敷白㲲僧省竒曰此祥雲也集衆僧禮誦見金橋及金色相輪輪内深絳青色既暝有霞光三道直起次)
(日至真容院止清輝閣文殊所化宅也知客辯曰此處有聖燈無盡遂稽首敬禱戍初北山有大火炬瞻拜之)
(次東臺龍山羅㬋殿左右各見一燈浴室之後見大光如掣電金界南溪止見二燈亥後燈光忽大忽小照曜)
(林木即默省曰此三昧火也俗謂之燈耳)
蘇軾六月二十七日望湖樓詩(增烏菱白芡不論錢亂繫青菰裏綠盤思憶嘗)
(新會靈觀滯畱江海得加餐)
二十八日
神馬出河(增宋書符瑞志晉孝武帝太元十四年寧州刺史費統上言所統晉寧之滇池縣舊有河)
(水周回二百餘里六月二十八日辛亥神馬二匹一白一黑忽出於河中去岸百步縣民董聰見之)
飛白碑(增歐陽集古錄飛白碑康定二年六月二十八日翰林侍講許文淑出守許州仁宗為飛白文)
(詞以賜之有寳章摹刻州廨見存)
火節(增譚叢滇中風俗每歲六月二十八日各家俱束葦為藁高七八尺凡兩樹置門首遇夜炳燎其光)
(燭天合家俱用生肉切為膾調以醯蒜不加烹飪名曰喫生總稱曰火節)
二十九日
觀陣圖(增宋會要真宗咸平四年六月二十九日對輔臣於崇政殿觀陣圖)
廣汴都賦(增玉海宣和四年六月二十九日李長民上廣汴都賦)
九華眞妃降(原道經六月二十九日九華真妃降)
三十日
廣惠廟(增名勝志工山在南陵縣西山有廣惠廟以六月晦日祀其山神或云晉何琦也)
岑參六月三十日水亭送王少府詩(增亭晩人將别池涼酒未酣關門勞)
(夕夢仙掌引歸驂荷葉藏魚艇籐花罥客簮殘雲收夏暑新雨帶秋嵐頼兹庭戶裏别有小江潭)
政典
居明堂右个(原禮天子居明堂右个註明堂右个南堂西偏也)
命漁師(原禮命漁師伐蛟取鼉登龜取黿增淮南子命漁人註鼉皮可以作鼓黿可以作羹皆不害人)
(易得故言取蛟有鱗甲能害人難得故言伐龜神可决吉凶入宗廟尊之故言登)
命澤人(原禮命澤人納林葦註蒲葦之屬此時柔刃可取作器物也增淮南子命滂人入材葦註滂人)
(掌池澤之官入材葦供國用也)
命四監(原禮是月也命四監大合百縣之秩芻以養犧牲令民無不咸出其力以共皇天上帝名山大)
(川四方之神以祠宗廟社稷之靈以為民祈福註四監主山林川澤之官百縣鄉遂之屬地有山林川澤者也)
(秩常也百縣給國養犧牲之芻多少有常民皆當出力為艾之牲以供祠神靈為民求福明使民艾芻是不虚)
(取也)
婦官染采(原禮是月也命婦官染采黼黻文章必以法故無或差貸黑黃蒼赤莫不質良毋敢詐偽)
(以給郊廟祭祀之服以為旗章以别貴賤等級之度疏於此月之時命掌婦功之官染此五色之采白與黑謂)
(之黼黑與青謂之黻青與赤謂之文赤與白謂之章染此等之物必以舊法故亊無得有參差貸變必以此月)
(染之者以其盛暑濕染帛為宜也)
命虞人(原禮是月也樹木方盛乃命虞人入山行木毌有斬伐註為其未堅刃也)
禘祀周公(增禮季夏六月以禘禮祀周公於太廟鬱尊用黃目灌用玉瓚薦用玉豆雕篹爵用玉琖)
賞為暑(增管子日掌賞賞為暑注得賞則熱熱故為暑)
三暑同事(增管子三暑同事七舉時節注火成數七火氣舉君則順時節而布政)
除租賜帛(增漢書文帝紀十三年六月詔曰農天下之本務莫大焉今厪身從事而有租税之賦是)
(謂本末者無以異也其於勸農之道未備其除田之租税賜天下孤寡布帛絮各有數)
置弟子員(增漢書武帝紀元朔五年夏六月詔太常議予博士弟子崇鄉黨之化以厲賢材丞相弘)
(請為博士置弟子員學者益廣)
舉獨行(增漢書武帝紀元狩六年六月詔舉獨行之君子徵詣行在所朕嘉賢者樂知其人廣宣厥道)
(士有特招使者之任也註設士有殊才異行當特招者任在使者分别之)
循行存問(增漢書武帝紀元狩六年六月詔遣博士大等六人分循行天下存問鰥寡廢疾無以自)
(振業者貸與之)
舉賢良文學(增漢書昭帝紀始元五年六月詔令三輔太常舉賢良各二人郡國文學高第各一)
(人)
置府部丞(增漢書平帝紀元始元年六月置少府海丞果丞各一人大司農部丞十三人人部一州)
(勸農桑)
封周孔後(增漢書平帝紀元始元年六月封周公後公孫相如為褒魯侯孔子後孔均為褒成侯奉)
(其祀)
其兵劍(原淮南子其兵劍註季夏中央也劍有兩刃喻無所主皆主之也)
官少内(原淮南子六月官少内註六月植稼成熟故官少内也)
檢覈田戸(增後漢書光武紀建武十五年六月詔下州郡檢覈墾田頃畝及戸口年紀)
舉通經(增後漢書靈帝紀光和三年六月詔公卿舉能通尚書毛詩左氏榖梁春秋各一人悉除議郎)
刑刻致寒(增後漢書韋彪𫝊彪因盛夏多寒上疏諫曰臣聞政化之本必順隂陽伏見立夏以來當)
(暑而寒殆以刑罰刻急郡國不奉時令之所致也)
尊儒貴學(增魏志明帝太和二年六月詔曰尊儒貴學王教之本也其高選博士才任侍中常侍者)
(申敕郡國貢士以經學為先)
增禮秩(增晉書武帝紀太康四年六月增九卿禮秩)
禮嶽瀆(增晉書禮志魏文帝黃初二年六月庚子初禮五嶽四瀆咸秩羣祀瘞沉珪璧)
給醫藥(增宋書文帝紀元嘉二十四年六月京邑疫癘丙戌使郡縣及營署部司普加履行給以醫藥)
開渠通漕(增隋書文帝紀開皇四年六月壬子開渠自渭逹河以通運漕又食貨志渭水多沙流有)
(深淺漕者苦之四年命宇文愷率水工鑿渠引渭水自自大興城東至潼關三百餘里名曰廣通渠轉運通利關)
(内頼之)
復田租(增北史魏明元帝紀神瑞二年六月丁卯幸赤城親見長老問人疾苦復租一年南次石亭幸)
(上谷問百年訪賢儁復田租之半)
幸涿鹿(增北史魏明元帝紀神瑞二年六月壬申幸涿鹿登嶠山使以太牢祠黃帝唐堯廟己卯登廣)
(寗之歴山以太牢祠舜廟帝親加禮焉)
求遺書(增北史魏宣武帝紀永平三年六月壬寅詔重求遺書於天下)
禁纂組雕鏤(增唐書高宗紀龍朔二年六月癸亥禁宗戚獻纂組雕鏤)
賜高年粟物(增唐書憲宗紀元和元年六月癸巳賜百姓有父母祖父母八十以上者粟二斛物)
(二段九十以上粟三斛物三段)
節芻粟數(增唐書百官志僕寺丞一人從七品上掌判寺事凡馬畜芻粟歲以季夏上於詹事以時)
(出入而節其數)
免課(增唐書食貨志凡新附之戸夏以六月免課)
茂才自舉(增唐會要開元二年六月甲子制茂才異等咸令自舉)
減上供(增宋史仁宗紀慶歷五年六月丁卯減益梓州上供絹歲三之一紅錦鹿胎半之)
置書畫算學(增宋史徽宗紀崇寧三年六月壬子置書畫算學)
製渾儀浮漏(增宋史律歷志熙寧七年六月司天監呈新製渾儀浮漏於迎陽門帝詔輔臣觀之)
(詔置於翰林天文院)
尚宫致和(增宋史樂志季夏之月御明堂右个樂以林鍾為宫南呂為商應鍾為角大吕為閏徵太)
(蔟為徵姑洗為羽蕤賓為閏宫調宜尚宫以致其和)
開河奏功(增宋史河渠志政和五年六月癸丑降德音於河北京東京西路曰鑿山釃渠循九河既)
(道之迹為梁跨趾成萬世永頼之功役不踰時慮無愆素人絶往来之阻地無南北之殊靈祇懷柔黎庶呼舞)
(眷言朔野爰暨近畿畚鍤繁興薪芻轉徙民亦勞止朕甚憫之宜推在宥之思仍廣蠲除之惠開河官吏令提)
(舉所具功力等第聞奏)
置倉場(增宋會要淳化三年六月詔京畿大穰物價至賤分遣使於京畿四門置場增價以糴令有司)
(虚近倉以貯之命曰常平)
撰明堂樂(增宋會要皇祐二年六月己未御撰明堂樂八曲以君臣民事物配屬五音凡二十聲為)
(一曲用宫變徵變者天地人四時為七音凡音三十聲為一曲以子母相生凡二十八聲為一曲皆黃鍾為均)
(又以明堂月律五十七聲為二曲皆無射為均又以二十聲二十八聲三十聲為三曲亦無射為均皆自黃鍾)
(宫轉入無射或當用四十八或五十七聲則如前譜次第成曲其徹聲自同夲律)
封夷齊(增燕翼詒謀錄崇寧元年六月封伯夷清惠侯叔齊仁惠侯重節義之風也)
敕書樓(增燕翼詒謀錄今縣邑門樓皆曰敇書樓淳化二年六月癸未詔曰近降制敇決遣頗多或有)
(釐革刑名申明制度多所散失無以講求論報踰期有傷和氣自今州府監縣應所受詔敕竝藏敕書樓咸著)
(于籍受代批書印紙歷子違者論罪)
去酷吏(增聞見前錄范魯公質隠於民間一日坐封丘巷茶肆中有人貌怪陋前揖曰相公無慮時暑)
(中公所執扇偶書大暑去酷吏清風來故人詩二句其人曰世之酷吏冤獄何止如大暑公他日當深究此弊)
(因携其扇去後至祅廟後門見一土偶短鬼其貌肖茶肆中見者扇亦在其手公心異焉周祖物色得公公首)
(建議律條繁廣輕重無據吏得以因緣為姦周祖特詔詳定是為刑統)
定九域志(增麟臺故事熙寧八年六月尚書都官員外郎劉師旦言九域圖涉六十餘年州縣有廢)
(置名號有改易等第有升降而所載古跡有出於俚俗不經者詔三館秘閣刪定以舊書不繪地形難以稱圖)
(更賜名曰九域志)
賜新茶(增玉海太平興國八年六月辛亥賜宰相學士節度觀察使建州所貢新茶)
書經史故事(增玉海至道元年六月戊戌上草書經史故事三十紙詔翰林侍讀吕文仲一一讀)
(之因刻石以數百夲并秘閣官吏姓名付内侍裴愈令於江東名山福地道宫佛廟各藏三五本或高逸不仕)
(純樸有行好古博雅為州里所稱者分以賜之)
刻戒石銘(增玉海紹興二年六月癸巳詔有司摹黃庭堅所書太宗戒石銘勒諸堅珉徧賜守令命)
(刻之庭石置諸坐右)
民用
食鬱及薁(原詩六月食鬱及薁注薁夫移也疏鬱唐棣之𩔖其樹高五六尺其實大如李正赤食之)
(甜薁亦鬱𩔖)
稼澤(增周禮地官稻人凡稼澤夏以水殄草而芟夷之註將以澤地為稼者必于夏六月之時大雨時行)
(以水病絶草之後生者)
煑桃(增夏小正煑桃𫝊桃也者杝桃也杝桃也者山桃也煮以為豆實也)
種冬藍(增四民月令六月可種冬藍)
蓄瓠(增四民月令六月可蓄瓠)
瞿麥(增齊民要術種瞿麥法以伏為時畝收十石渾蒸曝乾舂去皮米全不碎炊作飱甚滑細磨下絹簁)
(作餅亦滑美)
漚枲(增齊民要術夏至後二十日漚枲枲和如絲)
織縑練(增齊民要術六月命女工織縑練可燒灰染青紺雜色)
乾葡萄(增齊民要術作乾葡萄法極熟者一一零壓摘取刀子切去蔕勿令汁出蜜兩分和内葡萄中)
(煑四五沸漉出隂乾便成矣非直滋味倍勝又得夏暑不敗壞也)
種胡荽(增齊民要術胡荽子熟拔去急耕令好調熟如麻地即於六月中旱時耬耩作壟蹉子令破手)
(散還勞令平但旱種不須耬潤此菜早種非連雨不生麥底地亦得種止湏急耕調六月中無不霖望連雨生)
(則根彊科大)
種蘭(增齊民要術種蘭香治畦下水及水散子訖水盡蓰熟糞僅得蓋子便止晝日箔蓋夜即去之生即)
(去箔常令足水六月連雨拔栽之)
濕鋤地(增齊民要術鋤地六月以後雖濕亦無嫌注濕鋤則地堅夏苗隂厚地不見日故雖濕亦無害)
(矣)
作黃衣(增齊民要術作黃衣法六月中取小麥淨淘訖于甕中以水浸之令醋漉出熟蒸之搥箔上敷)
(席置麥于上攤令厚二寸許預前一日刈薍葉薄無薍葉者刈胡枲擇去雜草無令有水露氣候麥冷以胡枲)
(覆之)
曝漆器(增齊民要術凡漆器盛夏連雨土氣蒸熱什器之屬雖不經夏用六七月中各須一曝使乾世)
(人見漆器暫在日中恐其炙壊合著隂潤之地雖欲愛慎朽敗更速)
胡椒(原酉陽雜俎胡椒出摩伽陁國呼為昧履支其苗蔓生極柔弱葉長寸半有細條與葉齊條上結子)
(兩兩相對其葉晨開暮合合則裹其子於葉中形似漢椒至辛辣六月採今人作胡盤肉食皆用之)
樹雞柵(增杜甫催宗文樹雞柵詩課奴殺青竹終日憎赤幘蹋藉盤案翻塞蹊使之隔牆東有隙地可)
(以樹高柵避熱時來歸問兒所為跡織籠曹其内令入不得擲稀間可突過觜爪還汚席)
霹靂酎(原醉鄉日月記暑月大雷時收雨水淘米炊飲釀酒名霹靂酎)
地錦草(增政和本草地錦草生近道田野莖葉細弱蔓延於地莖赤葉青紫色夏中茂盛六月開紅花)
(結細實取苗子用之)
桂漿(增避暑錄話劉禹錫𫝊信方有桂漿法善造者暑月極快美)
縐紗(增會稽志剡出縐紗尤精其絶品以為暑中燕服如絓冰雪然)
造淡豉(增外臺秘要造淡豉法用黑豆二三斗六月内淘淨水浸一宿瀝乾蒸熟取出攤席上候微温)
(蒿覆每三日一看候黃衣上遍不可太過取晒簸淨以水拌乾濕得所以汁出指間為凖安甕中築實桑葉盖)
(厚三寸密封泥於日中晒七日取出曝一時又以水拌入甕如此七次再蒸過攤去火氣甕收築封即成矣)
胡麻酒(增山家清供胡麻酒盛夏飲一巨觥清風颯然絶無暑氣其法漬麻子二升煎熟略炒加生薑)
(二兩生龍腦葉一撮同炒細研投以煮醖五升瀘去查水浸之大有所益)
天蝦鮓(原倦遊錄嶺南暑月白蟻入水為蝦土人夜以火燭取製為鮓名天蝦鮓)
新羅漆(增雞林記高䴡黃漆生島上六月刺取瀋色色若金日暴則乾本出百濟今號為新羅漆)
造麴(原夲草綱目造大小麥麴法用大麥米或小麥連皮井水淘淨曬乾六月六日磨碎以淘麥水和作)
(塊楮葉包紥懸風處七十日可用矣造麪麴法三伏時用白麪五斤綠豆五升以蓼汁煮爛辣蓼末五兩杏仁)
(泥十兩和踏成餅楮葉裹懸風處候生黃收之)
沐浴日(原四時纂要六月初一日初七日初八日二十一日沐浴去疾禳災)
石窩稻(增燕山叢錄房山縣有石窩稻色白粒觕味極香美以為飯雖盛暑經數宿不餲)
五木耳(增廣菌譜五木耳六月多雨時採之暴乾可烹食桑槐楮榆柳此為五木耳)
造神麴(增家塾事親造神麴方頭伏六月六日取麥一斗新汲井花水一桶淘淨曬極乾當日磨為細)
(末將淘米水澄清和麴每麩一升分作三塊用麻葉包懸風道凉處七十日可用每米一斗用麴三塊或一斤)
(半)
碧芳酒(增叩頭錄房壽六月擣蓮花製碧芳酒涼物也)
造七醋(增便民圖纂造七醋用六月六日以黃陳倉米五斗為率不淘淨浸七宿每日換水一次至七)
(日做為熟飯乘熱入甕按平封閉勿令氣出第三日翻動至第七日開再翻轉傾入井花水三擔又封七日再)
(攪再封至三七二十一日成好醋此法簡妙)
蓮花醋(增濟世仁術做蓮花醋法白麪一斤蓮花三朵擣細米和成團用紙包裹掛於風處一月後取)
(出以糙米一斗水浸一宿蒸熟用水一斗釀之用紙七層密封定每層寫七日字遇七日揭去一層至四十九)
(日然後開封篘出煎數沸收之)
種蘿蔔(增七脩𩔖藁種蘿蔔法宜肥地撒種沙地尤效頻瘦地用糞作壠種帶露耙地則不生蟲鋤不厭)
(苗稠小拔令稀則肥大霜降後或醃或藏窖皆可七月種遲)
收紫草(增山居四要收紫草用火燒其根隂乾用草包收掛之則葉不落)
種菉豆(增山居四要種菉豆法立秋前宜刈了麻地上種太早不生角若預占豆收否當年李多不蛀)
(則宜豆忌卯日下種)
祛渴(原遵生八牋六月宜飲烏梅醬木瓜醬梅醬荳蔻湯以祛渴)
蘇軾蜜酒歌(增真珠為漿玉為醴六月田夫汗流泚不如春甕自生香蠟為耕耘花作水一日小)
(沸魚吐沫二日眩轉清光活三日開甕香滿城快瀉銀缾不湏潑百錢一斗釀無聲甘露微濁醍醐清)
斫竹(增農政全書六月斫竹不蛀)
曬麥(原四民𩔖要六月掃庭除候地毒熱出麥薄攤至未時及熱收可以二年不蛀)
趙孟頫六月耕詩(增當晝耘水田農夫亦良苦赤日背欲裂白汗&KR0904;如雨匍匐行水中泥淖)
(及腰膂新苗抽利劍割膚何痛楚夫耘婦當饁奔走及亭午無時暫休息不得避炎暑誰憐萬民食粒粒非易)
(取願陳知稼穡無逸傳自古)
趙孟頫六月織詩(增釜下燒桑柴取繭投釜中纖纖女兒手抽絲疾如風田家五六月綠樹)
(隂相蒙但聞繅車響遠接村西東旬日可經絹弗憂杼軸空婦人能蠶桑家道當不窮更望時雨足二麥亦稍)
(豐酤酒田家飲醉倒嫗與翁)
物候
莎雞振羽(原詩六月莎雞振羽疏如蝗而斑色毛翅數重其翅正赤或謂之天雞六月中飛而振羽)
(索索作聲古今注莎雞一名絡緯謂其鳴如紡緯也俗云絡緯雄鳴於上風雌鳴於下風而風化令人謂之絡)
(絲娘蓋其鳴時又正當絡絲之候)
黍稷華(增詩黍稷方華疏時黍稷方欲生華六月之中也)
蟋蟀居壁(原禮蟋蟀居壁疏蟋蟀居壁者此物生在於上中至季夏羽翼稍成未能遠飛但居其壁)
(至七月則能遠飛在野按爾雅釋蟲云蟋蟀蛬也)
鷹學習(原禮鷹乃學習註鷹學習謂攫搏也疏二隂既起鷹感隂氣乃有殺心學習摶擊之事)
腐草為螢(原禮腐草為螢註螢飛蟲螢火也疏腐草此時得暑濕之氣故為螢按釋蟲云螢火即照)
(李廵云螢火夜飛腹下如火光故曰即照徐夤詠螢詩月墜西樓夜影空透簾穿幕逹房櫳流光堪在珠璣列)
(為火不生榆柳中一一照通黃卷字輕輕化出綠蕪叢欲知應候何時節六月初迎大暑風)
青芋稻(增廣志青芋稻六月熟)
黃雀風(原風土記南中六月則有東南長風俗號黃雀風時海魚化為黃雀因為名也梁簡文帝謝賚)
(扇啓羣飛黃雀送六月之南風)
冰井(增西征記陵臺冰井有六月冰)
薰陸香(原南方草木狀薰陸香出大秦在海邊有大樹枝葉正如古松生於沙中盛夏樹膠流出沙上)
(方採)
含&KR2221;笋(增齊民要術永嘉記曰含&KR2221;竹笋六月生味與箭竹笋相似)
娑羅綿樹(增黎州圖經黎州通望縣銷樟院有娑羅綿樹三四人連手合抱方匝先生花而後生葉)
(其花盛夏方開謝時不背而墮宛轉至地其花蘂有綿謂之娑羅綿)
荔枝熟(增茘枝譜福州人家種植荔枝最多暑雨初霽晩日照曜絳囊翠葉鮮明蔽暎數里之間焜如)
(星火張九齡荔枝賦序南海郡出荔枝每至季夏其實乃熟)
十二辰蟲(增酉陽雜俎十二辰蟲狀似蛇醫脚長色青赤肉鬛暑月時見於籬壁間俗云見者多稱)
(意事其首倏忽更變為十二辰狀)
秦艽(增圖經夲草秦艽根土黃色而相交糾枝幹高五六寸葉婆娑連莖梗俱青色如萵苣葉六月中開)
(花紫色似葛花當月結子)
黃連(增圖經夲草黃連葉似甘菊花黃色六月結寔似芹子色亦黃)
獨搖草(增圖經夲草獨活羌活春生苗葉如青麻六月開花作叢或黃或紫結寔時葉黃者是夾石上)
(生葉青者是土脉中生此草得風不搖無風自動故一名獨搖草)
金銀汗(增物𩔖相感志凡山石盛夏必汗出赤黃者金汗白而辛者銀汗)
七寳花(增益部方物略記七寳花大扺玉蟬花𩔖也擢穎挺挺盛夏則榮丹紫含英以寳見名)
開畬(增北苑茶錄山木至夏益盛故欲尊生長之氣以糝雨露之澤每歲六月興工虛其夲培其末滋蔓)
(之草遏鬱之木悉用除之此之謂開畬)
千葉梔(增會稽志諸花少六出者唯梔子花六出會稽有二種一曰山梔生山谷中花瘦長香尤竒絶)
(水梔生水涯花肥大倍於山梔而香差減近歲有千葉梔六月初始盛)
射干(增爾雅翼射干苗高二三尺葉似蠻薑而狹長排列如翅羽故名烏翣烏蒲烏扇花以六月開如萱)
(草而小上有紅點人家庭砌多植以為玩)
鱖魚(增爾雅翼鱖魚巨口而細鱗鬐鬛皆圓黃質黑章皮厚而肉緊特異常魚夏月盛熱時好藏石罅中)
(人即而取之)
猛火油(增昨夢錄猛火油出高䴡東數千里日初出之時因盛夏日力烘石極熱則出液他物遇之即)
(為火惟真琉璃可貯之入水藻荇俱盡)
夏金鈴(原菊譜夏金鈴菊出西京開以六月深黃千葉甚與金萬鈴相𩔖而花頭瘦小不甚鮮茂以生)
(非時故也)
玉田砂(增燕山叢錄玉田縣南有温泉盛夏之間暖氣如霧有砂隨水而出色白而細磨治金玉能令)
(光瑩)
銀桃(增農政全書銀桃形圓色青白肉不黏核六月中熟)
占驗
愆候(原禮季夏行春令則榖實鮮落國多風欬民乃遷徙註辰之氣乘之也又行秋令則邱隰水潦禾稼)
(不熟乃多女災註戌之氣乘之也又行冬令則風寒不時鷹隼蚤鷙四鄙入保註丑之氣乘之也)
長列(增史紀天官書叶洽歲歲隂在未星居申以六月與觜觹參晨出日長列昭昭有光利行兵其失次)
(有應見箕)
歲星晝見(增隋書天文志梁武帝天監四年六月壬戌歲星晝見占曰歲色黃潤立竿影見大熟是)
(歲大穰米斛三十)
霧占(增望氣經六月三日有霧則歲大熟)
熱占(原紀歴撮要六月不熱五榖不結又三伏中大熱冬必多雨雪)
晴占(原紀歴撮要六月初三晴山篠盡枯零)
伏日占(原陶朱公書伏裏西北風主冬冰堅諺云伏裏西北風臘裏船弗通虹見主麥貴日蝕主旱有)
(霧亦主旱諺云六月裏迷霧要雨到白露西南風主蟲損稻)
朔日占(增陶朱公書朔日值大暑人多疾遇甲歲多飢風雨主米貴西北風主七八月内水横流)
西北風占(增陶朱公書六月初八西北風驚動海中龍)
西南風占(增田家五行月内有西南風主生蟲損稻秋前損根可再抽苗秋後損者不復抽矣諺云)
(秋前生蟲損一莖發一莖秋後生蟲損了一莖無了一莖)
雷占(增四時占候六月雷不鳴蝗蟲生冬民不安)
六日晴雨占(增通攷初六日晴主收乾稻雨謂之湛轆耳主有秋水)
蠅占(增通攷諺云六月無蠅新舊相登米價平)
雜紀
毋褰裳(增禮暑毋褰裳疏暑毋褰裳者暑雖炎熱而不得褰祛取涼也南史梁高祖紀帝性方正雖居)
(小殿暗室恒理衣冠小坐暑月未嘗褰袒)
得寳鼎(增史記武帝紀夏六月中汾隂巫錦為民祠魏脽后土營旁見地如鉤狀掊視得鼎鼎大異於)
(衆鼎文鏤無款識怪之言吏吏告河東太守勝勝以聞天子使使驗問乃以禮祠迎鼎至甘泉從行上薦之至)
(中山晏温有黃雲蓋焉有麃過上自射之因以祭云)
寒門(增史記武帝紀所謂寒門者谷口也注谷中山之谷口漢時為縣今呼為冶谷去甘泉八十里盛夏)
(凜然故曰寒門)
芝房(增漢書武帝紀元封二年六月詔曰甘泉宮内中産芝九莖連葉上帝博臨不異下房賜朕弘休其)
(赦天下賜雲陽都百戸牛酒作芝房之歌)
火生石中(增漢書成帝紀河平四年夏六月山陽火生石中改元為陽朔師古注朔始也以火生石)
(中言陽氣之始)
嬰蜺(增神異經南方蚊翼下有小蜚蟲焉既細且小曰細蠛此蟲常春生以季夏藏於鹿耳中名嬰蜺)
鰩魚宜暑(增神異經東南海中有烜洲洲有溫湖鰩魚生焉其長八尺食之宜暑而避風寒)
暍人(原淮南子武王蔭暍人於樾下而天下懷之帝王世紀武王見暍人自左擁而右扇之字林暍傷暑)
(也)
獻師子封牛(增後漢書順帝紀陽嘉二年六月疏勒國獻師子封牛注師子似虎正黃有&KR1220;□尾)
(端茸毛大如斗封牛其領上肉隆起若封然因以名之即今之峯牛)
堂狼山(原後漢書郡國志注南中志米提縣西南二里有堂狼山多毒草盛夏之月飛鳥過之不能得)
(去)
萐莆(增說文萐莆瑞草也堯時生於庖廚扇暑而涼)
津城門(增李尤津城門銘津名自定位月在未温風鬱暑鷹鳥習鷙)
承風嘯(原晉書成公綏𫝊綏雅好音律嘗當暑承風而嘯泠然成曲因為嘯賦)
酒泉嘉柰(增晉起居注太始二年六月嘉柰一蒂十五實或七實生於酒泉郡)
銷暑招涼珠(原拾遺記燕昭王時有國獻黑蚌於王王取瑶漳之水洗其沙泥此蚌千歲一生珠)
(昭王常懷此珠當隆暑之月體自輕涼號曰銷暑招涼之珠也)
廣延雨雪(增拾遺記廣延之國去燕七萬在扶桑束其地寒盛夏之日冰厚至丈常雨青雪冰霜之)
(色皆如紺碧)
熏冶泉(增水經注臨朐縣熏冶泉水出西溪飛泉側瀨於窮坎之下水色澄明而清冷特異淵無潛石)
(淺鏤沙文中有古壇參差相對後人微加功飾以為嬉遊之處南北邃岸凌空竦木交合至若炎夏火流閑居)
(倦想提琴命友嬉娛永日桂櫂尋波輕林委浪琴歌既洽歡情亦暢是焉棲寄實可憑衿)
寒溪(原武昌記楚山東有小溪盛夏時凛然常有寒氣謂之寒溪)
夏駕湖(增吳地記夏駕湖壽夢盛夏乘駕納涼之處)
虎齒山(增武陵記虎齒山形如虎齒民嘗六月祭之不然輒有虎祟)
腹熨碁局(增世說劉真長始見王丞相時盛暑之月丞相以腹熨彈碁局曰何乃渹劉既出人問見)
(王公如何劉曰未見他異唯作吳語耳注吳人以冷為渹也)
嘉禾(增宋書符瑞志漢安帝延光二年六月嘉禾生九真百十六本七百六十八穗又元嘉二十五年六)
(月壬寅嘉禾旅生華林園十株七百穗)
二蓮同幹(增宋書符瑞志元嘉二十一年六月丙午華林園天淵池二蓮同幹)
嘉瓜(增宋書符瑞志晉武帝太康三年六月嘉瓜異體同蔕生洛陽王濬園)
夢龍據屋(增南史齊武帝紀帝以宋元嘉二十七年六月己未生於建昌縣之青溪宮將産之夕孝)
(皇后昭皇后竝夢龍據屋故小字龍兒)
魚餒門側(增南史傅昭𫝊昭歴位左戸尚書安城内史郡溪無魚或有暑月薦昭魚者昭既不納又)
(不欲拒遂餒於門側)
買井寒水(增南史何遠𫝊武昌俗皆汲江水盛夏遠患水温每以錢買人井寒水不取錢者則摙水)
(還之)
墨書請雨(增梁陶弘景請雨詞序乙未夏六月旱不雨積句與周子良共作詞朱書青紙於静中奏)
(之周夜夢一人相聞請兩應墨書請晴應朱書周乃作墨辭於庭壇自奏旦天晴赤熱了無雨意至禺中風雲)
(卒起便雨得好溜惟在一山周廻左右耳)
掘藥得玉(增魏書靈徵志肅宗正光三年六月并州静林寺僧在陽邑城西橡谷掘藥得玉璧五珪)
(十印一玉柱一玉蓋一竝以獻)
旱疫平(增魏書靈徵志世祖太延元年自三月不雨至六月使有司遍請羣神數日大雨是日有婦人)
(持玉印至潞縣侯孫家賣之孫家得印竒之求訪婦人莫知所在其文曰旱疫平宼天師曰龍文紐書云此神)
(中三字卬也)
進冰不嘗(增北史齊趙郡王叡𫝊詔叡監築長城於時六月叡途中屏蓋扇親與軍人同勞苦定州)
(先嘗藏冰長史宋欽道以叡冐熱遣倍道送冰正遇炎盛咸謂一時之要叡對之歎曰三軍皆飲温水吾何義)
(獨進寒冰遂至消液竟不一嘗兵人感悦)
鶴觴(原洛陽伽藍記河東劉白墮善釀酒季夏六月時夏赫晞以甕貯酒曝日中經一旬其酒不動飲之)
(香美醉經月不醒朝貴遠相餉饋踰於千里以其遠至號曰鶴觴)
祭祖廟(增隋書西域傳康國立祖廟以六月祭之諸國皆来助祭)
激氣成風(原舊唐書西戎傳拂菻國王至盛暑之節人厭囂熱乃引水潛流上徧於屋宇機制巧密)
(人莫知之觀者惟聞屋上泉鳴俄見四簷飛溜懸波如瀑激氣成涼風其巧妙如此)
對延英(原唐書李絳𫝊嘗盛夏對延英帝汗浹衣絳欲趨出帝曰朕宮中所對惟宦官女子欲與卿講)
(天下事乃其樂也)
造牓天(增唐書陸扆𫝊始得舉進士時方遷幸而六月牓出至是每甚暑他學士輒戲曰造牓天也以)
(譏扆進非其時)
盛夏如春(增唐書吐蕃𫝊吐蕃地直京師西八千里國多霆電風雹積雪盛夏如中國春時山谷常)
(冰)
宮冰(增杜甫熱詩思霑道暍黃梅雨敢望宫恩玉井冰五海景德四年六月賜編修宮冰十匣以暑盛特)
(賜之)
龍皮扇(原開天遺事王元寳家有一皮扇子製作甚質每暑月燕客即以此扇置於座前使新水灑之)
(則颯然風生廵酒之間客有寒色遂命撤去明皇亦嘗差中使取看愛而不受曰此龍皮扇子也)
九成宮(原元和志九成宫在麟遊縣西一里即隋文帝所置仁壽宮至貞觀五年復修舊宮以為避暑)
(之所改名九成宮王維敕借岐王九成宮避暑應教詩帝子遠辭丹鳳闕天書遥借翠微宮隔窗雲霧生衣上)
(卷幔山泉入鏡中林下水聲喧語笑巖閒樹色隠房櫳仙家未必能勝此何事吹笙向碧空)
白龍皮(原劇譚錄李相國德裕暇日休澣邀同列宰相及朝士宴語時畏景赫曦咸有鬱蒸之病軒蓋)
(候門已及亭午搢紳名士交扇不暇將期憩息於清涼之所既而延於小齋不甚高敞俱有炎爍之慮及列坐)
(開樽煩暑都盡良久覺清飈爽氣凛若高秋出戸則火雲烈日熇然焦灼有好事者求親信問之云此日惟以)
(金盆貯水漬白龍皮置於座末)
松風石(增杜陽雜編武宗會昌元年夫餘國貢松風石方一丈瑩徹如玉其中有樹形若古松偃蓋颯)
(颯焉而涼飈生於其間至盛夏上令置於殿内稍秋風颼颼即令撤去)
迎涼草(原杜陽雜編李輔國夏則於堂中設迎涼之草其色𩔖碧而幹似苦竹葉細若杉雖若乾枯未)
(嘗凋落盛暑束之窗戸閒而涼風自至)
常堅冰(增杜陽雜編順宗即位歲拘弭國貢常堅冰云其國有大凝山中有冰千年不釋及齎至京師)
(潔冷如故雖盛暑赫日終不消嚼之即與中國者無異)
冰蠶絲錦(增樂府雜錄康老子以半千獲一舊錦褥有波斯見大驚謂康曰此是冰蠶絲所織若暑)
(月陳於座可致一室清涼即酬千萬)
冷蛇(原酉陽雜俎申王有肉疾腹垂至骭每出則以白練束之至暑月常鼾息不可過明皇詔南方取冷)
(蛇二條賜之蛇長數尺色白不螫人執之冷如握冰申王腹有數約夏月寘於約中不復覺煩暑)
上清童子(增博異志岑文夲避暑山亭忽有報上清童子參衣淺色青衣曰此上清五銖服出門不)
(見文夲掘得古錢一枚自是錢帛日盛)
耘田鼓(增唐詩紀事歐陽迥與僧可朋為友是歲酷暑中歐陽命同僚納涼於淨衆寺依林亭列樽俎)
(寺外皆耕者曝背烈日中耘田擊腰鼓以適倦可朋遂作耘田鼓詩以贄歐陽遽命撒飲詩曰農舍田頭鼓王)
(孫筵上鼓擊鼓兮皆為鼓一何樂兮一何苦上有烈日下有焦土願我天翁降之以雨)
雨桂子(增宋史五行志元豐三年六月己未饒州長山雨木子數畝狀𩔖山芋子味香而辛土人以為)
(桂子)
清風飯(增清異錄寳歷元年内出清風飯制度賜御庖令造進法用水晶飯龍精粉龍腦末牛酪漿調)
(畢入金提缸垂下水池待其冷透供進惟大暑方作)
瓜戰(增清異錄吳越稱霅上瓜錢氏逃暑取一瓜各言子之數言定剖觀負者張筵謂之瓜戰)
五臺冰雪(增燕閒錄山西地寒六月間五臺嶺頭澗底層冰積雪皚皚尚衣薄綿)
紫芝山(增燕翼詒謀錄皇祐三年六月丁亥江南無為州守臣茹孝標奏城内小山生芝三百五十本)
(悉以上進改名其山曰紫芝)
汗淋學士(原束軒雜錄學士王平甫盛夏流汗浹衣劉貢父曰真汗淋學士也)
木隂東西(原避暑錄話韓持國許昌私第涼堂深七丈盛夏猶謂不可居因問常穎士郊居涼乎常)
(曰野人無修簷大厦旦起不畏車馬塵埃之役胸中無他念露形挾扇投足木牀視木隂東搖則從東西摇則)
(從西耳韓亟止曰汝勿言吾心涼矣)
静坐避暑(增玉澗雜書歐陽文忠嘗問杜祁公何以禦暑公曰惟静坐可以避暑)
上農器圖(增五海大中祥符二年六月庚子河東轉運杜夢證上子詹所撰農器圖詔褒之)
竝蔕瓜桃(增玉海祥符元年六月乙卯出竝蔕瓜桃示輔臣)
賜商霖字(增五海大觀四年六月乙亥張商英為右僕射久旱是夕大雨上親書商霖一尺字賜之)
憫農歌(增山堂考索憫農歌祥符七年六月作賜近臣)
生涼席(增賈氏說林謝仙女盛夏上明皇以生涼之席)
龍精石(增南墅閒居錄丁謂有小山才數寸蒼翠嵌空盛夏常設盆水置小山其中一日張宴有客掬)
(水灑之湏臾雲霧自竅中出有光如電細視之蜿蜒小龍如線掛雲霧中已而莫知所之衆客驚異謂曰此龍)
(精石也龍交海上流精於石)
榕隂(增海槎餘錄榕樹最大其隂最密幹及三人圍抱者則枝上生根綿綿垂地得土力又生枝如此數)
(四其幹有闊至三四丈者隂覆重重六月不知暑)
穆陀樹葉(增瑯嬛記昔有客遇茅君時當大暑茅君於手巾内解茶葉人與一葉客食之五内清涼)
(異而詰其所從來茅君曰此蓬萊山穆陀樹葉衆仙食之以當飲)
帶露食荔(增荔枝譜食茘有益於人當盛夏時乘曉入林中帶露摘下浸以冷泉則殼脆肉寒色香)
(味俱不變嚼之消如絳雪甘若醍醐沁心入脾蠲渴補髓啖可至數百顆)
風洞(增昌平山水記黍谷亦謂之寒谷山有風洞洞口風氣凛冽盛夏人不敢入)
白龍潭(增輝縣志白龍潭在鴨子口西南飛練洒雪恍似玉龍倒卧崖壁間噌吰鏜□響震岩谷乍觀)
(者多却步不敢俯視遇盛夏雷雨交作往往有白龍見雲際)
水亭避暑(增溧陽縣志宋丞相趙葵宅一在縣南一在縣北相距里許葵嘗避暑水亭作詩云水亭)
(四面朱闌繞簇簇遊魚戲萍藻六龍畏熱不能行海水煎徹蓬萊島身眠七尺白蝦鬚頭枕一枝紅瑪瑙六句)
(已成葵遂眠去有侍婢續云公子猶嫌扇力微行人正在紅塵道)
清風峽(增廣信府志清風峽在鉛山縣西北五里有土山洗而出石得巨礲兩崖嶃嵒寒氣逼人峽長)
(五丈闊五尺在裂石閒行清風透體六月如秋)
雪谷潭(增袁州府志仰山在城南八十里周廻數百里高聳萬仞上有雪谷潭水極冷雖盛夏不可濯)
(龍所處也絶頂為集雲峯夏時雲氣覆頂則雨立至)
素馨毬(增廣東新語素馨毬以挂複斗帳中雖盛夏能除炎熱枕簟為之生涼)
舍利放光(增法苑珠林晉咸康中建安太守孟景欲建刹立寺夕聞牀頭鏘然視得舍利三枚因立)
(寺刹元嘉十六年六月舍利放光通照上下七夕乃止)
編草蓋佛(原菩薩夲行經佛在鬱覃羅延國領千二百衆村落間時天盛熱路無蔭涼一放羊人念)
(言三界之師冒涉盛暑編草作蓋用覆佛上捉隨佛行去羊太遠放蓋擲地還趨羊邊佛告阿難此人敬心十)
(三劫中天上世間生尊貴處竟十三劫成辟支佛名阿耨婆逹)
御製廵歴塞北雜咏塞北風多露氣涼幔城坐聽漏聲長
只今六月渾無暑已見飄來木葉黃
御製季夏遊西山憶舊詩尋芳踏綠野萬紫迷深谿地遠
峯頭闊山高水勢低飛花疑舊夢烟柳促新題沙暖鴛
鴦睡萋萋草滿堤
御製盛夏晩偶成詩蟬聲急處秋將近綿雨過時暑漸微
樹色渺茫憑遠閣雲峯掩暎罩斜暉西成平野年當稔
烟息關山事不違披覽牙籖心自得揮毫乙夜勉羣機
繁欽暑賦(增景暑方往時惟六月林鍾紀度祝融司節大火颺光炎風酷烈沈陽騰射滯暑散越)
晉六月折揚柳歌(增三伏熱如火籠窗開北牖與郎對榻坐折楊柳銅塸貯蜜漿不用水洗)
(溴)
梁徐摛晩夏詩(增夏景厭房櫳促席玩花叢荷隂斜合翠蓮影對分紅此時避炎熱清樽獨未)
(空)
柳宗元夏晝詩(增南州溽暑醉如酒隱凡熟眠開北牖日午獨覺無餘聲山童隔竹敲茶臼)
李賀六月樂詞(增裁生羅伐湘竹帔拂疎霜簟秋玉炎炎紅鏡東方開暈如車輪上亵回啾啾)
(赤帝騎龍來)
白居易香山避暑詩(增六月灘聲如猛雨香山樓北暢師房夜深起凭闌干立滿耳潺湲)
(滿面涼)
李益書院無歷日以詩代書問六月大小詩(增野性迷堯歷松窗)
(有道經故人為柱史為我數階蓂)
鄭槩憶長安詩(增憶長安六月時風臺水榭逶迤朱果雕籠香透分明紫禁寒隨塵驚九衢客)
(散赭珂滴瀝青驪)
范燈狀江南詩(增江南季夏天身熱汗如泉蚊蚋成雷澤袈裟作水田)
蘇軾湖上詩(增畢竟西湖六月中風光不與四時同接天蓮葉無窮碧映日荷花别樣紅)
朱子夏日詩(增季夏園木暗窗戸貯清隂長風一掩苒衆綠何蕭槮玩此消永晝泠然滌幽襟俯)
(仰無所為聊復得此心)
御定月令輯要卷十一
