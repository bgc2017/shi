欽定四庫全書
御定月令輯要卷五
正月令
天道
天地交泰(增易天地交泰集義粹言泰通也天地交而二氣通正月之卦也子為天正丑為地正寅)
(為人正自子至寅三陽生而三才之道備故曰天地交泰)
日在營室(原禮孟春之月日在營室集說營室在亥娵訾之次增淮南子天一元始正月建寅日月)
(俱入營室五度天一以始建七十六歲日月復以正月入營室五度無餘分名曰一紀)
中星(原禮昏參中旦尾中集說昏時參星在南方之中旦則尾星在南方之中增淮南子注參西方白虎)
(之宿尾東方蒼龍之宿蘇軾元日次韻詩得句牛女夕轉頭參尾中)
律中太蔟(原禮律中太蔟集說太蔟寅律長八寸白虎通正月律謂之太蔟何太亦大也蔟者凑也)
(言萬物始大凑地而出也增吕氏春秋注太蔟陽律也竹管音與太蔟聲和太隂氣衰少陽氣𤼵萬和動生凑)
(地而出故曰律中太蔟宋書律志太蔟之數七十二主正月下生南吕)
東風觧凍(原禮東風觧凍增淮南子注東方木火母也氣温故東風觧冰凍也王季則詩北陸收寒)
(盡東風觧凍初元稹詩何處生春早春生冰岸中尚憐扶臘雪漸覺受東風)
盛德在木(原禮先立春三日太史謁之天子曰某日立春盛德在木天子乃齋注春為生天之生育)
(盛德在扵木位增張彙春風扇微和詩木德生和氣微微入曙風)
司天(原禮乃命太史守典奉法司天日月星辰之行宿離不貸毌失經紀以初為常注謂其属馮相氏保)
(章氏掌天文者)
陬月(原爾雅正月為陬疏正月得甲則曰畢陬按得丙則曰修陬得戊則曰厲陬得庚則曰窒陬得壬則)
(曰終陬此可𩔖推)
農祥晨正(原國語農祥晨正日月底扵天廟土乃脉𤼵注農祥房星也晨正謂立春之日晨中扵午)
(也農事之候故曰農祥增石貫藉田賦紺轅塞路青輅廵場叶農經而授事指晨正而告祥)
土膏(原國語陽氣俱烝土膏其動注烝升也膏土潤也增獨孤授寅賓出日賦木位值扵扶桑初杲杲以)
(出土膏潤扵南畆且澤澤其耕石貫藉田賦執紅紖親黛耜四頋而溝塍砥平三推而土膏脉起)
贊陽出滯(增國語二曰太蔟所以金奏贊陽出滯也注正月曰太蔟乾九二也言陽氣大凑達扵上)
(也太蔟正聲為商故為金奏所以佐陽發出滯伏也)
協風至(原國語先時五日瞽告有協風至注協和也風氣和時候至也立春曰融風增王起瞽者告協)
(風賦先王所寳惟榖所天惟食必俟協風以候力穡)
月暈圍(增史記天官書白帝行德以正月二十日二十一日月暈圍常大赦戴謂有大陽也)
建正(增史記歷書昔自在古歷建正作扵孟春索隠案古歷者謂黃帝調歷以前有上元太初歷等皆以)
(建寅為正謂之孟春也及顓頊夏禹亦以建寅為正)
人統(增漢書律歷志正月乾之九三萬物棣通族出扵寅人奉而成之仁以養之義以行之令事物各得)
(其理寅木也為仁其聲商也為義故太蔟為人統春秋感精符人統月建寅物生之端謂之人統夏以為正)
月從左行(增淮南子斗杓為小歲正月建寅月從左行注苐五至苐七為杓)
歲星舍室璧(增淮南子太隂在辰歲名曰執徐歲星舍營室東壁以正月與之晨出東方翼軫為)
(對)
招搖指寅(原淮南子孟春之月招搖指寅注招搖斗建晉書樂志正月之辰謂之寅寅者津也謂生)
(物之津塗也增劉長卿歲日作建寅廽北斗看歷占春風冷朝陽詩臘盡星廽次寒餘月建寅)
陽氣出地(增春秋繁露陽氣以正月始出扵地生育長養扵上)
氣濁而青(增春秋繁露日冬至七十二日木用事其氣燥濁而青)
俊風滌凍(原夏小正時有俊風寒日滌凍塗𫝊俊者大也大風南風也合冰必扵南風觧冰必扵南)
(風滌也者變而暖也凍塗者凍下而澤上多也增王起東郊迎春賦八鑾振響随觧凍之和風五輅騰輝映麗)
(天之遲日李咸用春雨詩大帝閒吹破凍風青雲融液流長空)
斗東指(增孝經緯距日冬至四十五日斗指東北維為立春鶡冠子斗柄東指天下皆春杜安世元旦)
(詞玉燭光明正旦好斗柄東廽春太早嶺寒猶鎻去年梅江㬉新催今歲草)
三著體成(原易乾鑿度三微而成著三著而體成當此之時天地交萬物通也)
猛風至(增易通卦騐正月中猛風至注猛風動搖樹木有聲者)
雷始動(增論衡正月陽氣𤼵泄雷聲始動徐璣新春喜雨詩農家不厭一冬晴歲事春来漸又形昨夜)
(新雷催好雨蔬畦麥隴最先青)
十三月(增獨斷夏以十三月為正律中太蔟言萬物始蘇而生故以為正也)
萬物随陽(增晉書樂志正月之管謂之太蔟蔟者蔟也謂萬物随扵陽氣太蔟而生也)
孟陽(原梁元帝纂要正月孟春亦曰孟陽上春初春開春𤼵春獻春首春首歲初歲開歲𤼵歲獻歲肇歲)
(芳歲華歲增王勃春思賦會當一舉絶風塵翠盖朱軒臨上春李邕春賦我聖君大撫萬國肆覲羣后受天之)
(禧嘉歲之首檀約陽春歌青春獻初歲白日映雕梁)
瑞雪(增唐會要元和二年正月辛夘郊饗獻之次景物澄霽及鑾輿就次則微雪大駕將動則又止翌日)
(御樓宣赦畢瑞雪盈尺)
銅渾更始(增歲華紀麗星始運扵銅渾注銅渾以應天之星數目正月則銅渾更始以測一年之星)
(度)
人正(增宋史樂志太蔟之律生氣凑達萬物於三統為人正扵四時為孟春故元會用之)
登眀(原夢溪筆談六壬天十二辰亥曰登明為正月將謂之合神又謂之太陽過宫合神者正月建寅合)
(在亥太陽過宫者正月日躔陬訾登明者正月三陽始兆扵地上見龍在田天下文明故曰登明)
一月(增容齋三筆秦始皇名曰政自避其嫌以正月為一月)
治水龍(增雞肋編按天官歷歷日中治水龍數乃自元日之後逢辰為支節是得寅夘在六日為豐年)
(之兆)
萬物廣演(增蠡海錄寅居東北隂陽之交離隂而詣陽敷布而條暢寅者演也萬物至此而廣演矣)
甘露頌(增玉海淳化三年正月丙辰舒州言甘露䧏靈仙觀三清閣前栢木畫圖来獻上以示近臣宰)
(相李昉等表賀詔楊億試舒州進甘露頌)
元宵風(增農政全書元宵前後必有料峭之風謂之元宵風劉雲寰元夜詞景龍天氣正餘寒料峭輕)
(風簾幕)
日躔(原通書立春日日在虚二度後十二日入酉初一刻後十三日出夘正二刻雨水日在危九度後十)
(二日入酉初三刻十三日出夘正一刻)
日鍊魄(增雲笈七籖立春之節日更鍊魄扵金門之内耀其光扵金門之外四十五日乃止)
𤼵陽(增雲笈七籖孟春是月也天地俱生謂之𤼵陽天地資始萬物化生夜卧早起以緩其形)
三素雲(原雲笈七籖立春之日三素元君上詣天皇大帝遊宴之時當以其日沐浴齋戒清朝入室燒)
(香行禮東北向叩齒十二通仰思紫綠白三色之雲東北而廽心念微言祝畢仰嚥入炁行之八年三素之雲)
(八輿飛輪迎之上昇帝宸增李季何立春日曉望三素雲詩靄靄青春曙飛仙駕五雲浮輪初縹緲承盖乍氤)
(氲薄影随風度殊容向日分羽毛紛共遠環珮杳猶聞静合烟霞色遥將鸞鶴羣年年瞻此御應許從元君李)
(商隠詩九枝燈下朝金殿三素雲中侍玉皇蘇軾春帖子萬年枝上看春色三素雲中望玉宸)
吉日方(原居家必用天德丁月德丙天德合壬月德合辛月建寅月恩丙天馬午驛馬申吉期夘隂德)
(酉陽德戌六儀辰)
節序
青鳥鳴(原左𫝊青烏氏司啓者也注青鳥鶬鶊也疏立春立夏謂之啓此鳥以立春鳴立夏止故以名)
(官使之主立春立夏)
四時卒始(原史記天官書立春日四時之卒始也注是去年四時之終今年之始也增左思蜀都賦)
(若其舊俗終冬始春吉日良辰置酒高堂以御嘉賓)
遣使循行(原漢書谷永𫝊立春遣使者循行風俗宣布聖德矜恤孤寡問民所苦勞二千石敇勸農)
(桑毋奪農時)
立春(原淮南子大寒加十五日斗指報德之維則越隂在地故曰距日冬至四十六日而立春陽氣凍觧)
(音比南吕)
雨水(原淮南子立春加十五日斗指寅則雨水音比夷則)
四海出雲(原淮南子主術訓註立春後四海出雲)
陽雲出亢(增易通卦驗雨水日黃陽雲出亢)
艮王(增樂緯艮主立春樂用塤原周易集觧成言乎艮崔憬曰立春則艮王萬物之所成終成始也增續)
(文獻通考匏艮音也其風融其聲崇聚立春之氣也)
門無扄鑰(增孝經鈎命訣立春敇門闌無扄鑰以迎春之精下弓戴楯鼓示時聲動昆蟲也)
赦小罪(增五經通義立春條風至赦小罪出稽留)
賜束帛(增後漢書禮儀志立春遣使者齎束帛以賜文官古今注建武八年立春賜公十五匹卿十匹)
寬大書(原後漢書禮儀志立春之日下寬大書曰制詔三公方春東作敬始慎微動作從之罪非殊死)
(且勿案驗皆湏麥秋退貪殘進柔良下當用者如故事增蘇軾謝賜歷日表歲頒正朔盖春秋統始之經郡賜)
(璽書亦漢家寬大之詔)
土牛耕人(增後漢書禮儀志立春之日夜漏未盡五刻京師百官皆衣青衣郡國縣道官下至斗食)
(令史皆服青幘立青幡施土牛耕人扵門外以示兆民原論衡立春為土象人男女各二秉耒鋤或立土象牛)
(順時應氣示率下也增事物紀原周公始制立春土牛常惟堅立春出土牛賦冬官蕆事牛人乃出將協地紀)
(克符天秩約歲時之儉泰示農耕之遲疾首巍巍以山聳角戢戢而林錯制以紅縻飾以丹艧出北陸以送寒)
(佇西成而取穫冷朝陽立春詩土牛呈歲稔綵燕表年春范成大立春郊行竹擁溪橋麥盖坡土牛行處亦笙)
(歌)
迎春東郊(增後漢書祭祀志立春之日皆青幡幘迎春扵東郭外令一童男冐青巾衣青衣先在東)
(郭外野中迎春至者自野中出則迎者拜之而還唐中宗立春日遊苑迎春詩迎春正啓流霞席暫嘱曦輪勿)
(遽斜韋縝讀春令賦載青旗之容與服蒼玉之璘玢辨色而金貂列位迎春而玉輅廽輪)
火卦用事(增後漢書郎顗𫝊立春之後火卦用事)
論囚避立春(增後漢書陳寵𫝊蕭何草律李秋論囚俱避立春之月)
豕韋之次(增月令章句自危十度至壁八度謂之豕韋之次立春驚蟄居之衛之分野)
迎春樂(原皇覽逸禮距日冬至四十有五日迎春扵東堂堂高八尺堂階三等青梲八乘旗旄尚青田)
(車載矛號曰助天生鳴之以角舞之以羽翟此迎春之樂也)
進漿粥(原四民月令立春日進漿粥以導和氣)
管灰候氣(原物理論立春日取弘農宜陽金門山竹為管河内葭草為灰以候陽氣)
宜春(原荆楚歲時記立春日寫宜春二字貼扵門庭楣柱增遼史禮志立春婦人進春書刻青繒為幟像)
(龍銜之或為蟾蜍書幟曰宜春王珪春帖子年年金殿裏寳字帖宜春)
綵燕(原荆椘歲時記立春日剪綵為燕戴之增李遠立春詩釵斜穿綵燕羅薄剪春蟲鄭獬詩漢殿闘簮)
(䨇綵燕併知春色在釵頭)
觀雲色(增隋書律歷志後齊參軍信都芳深有巧思能以管候氣仰觀雲色嘗與人對語即指天曰孟)
(春之氣至矣人往驗管而飛灰已應每月所候言皆無爽)
讀時令(增隋書禮儀志後齊立春日皇帝服通天冠青介幘青紗袍佩蒼玉青帶青袴青襪舄受朝太)
(極殿尚書令等坐定三公郎中詣席跪讀時令訖典御酌酒巵置郎中前郎中拜還席伏飲禮成出)
迎靈威仰(增隋書禮儀志春迎靈威仰者三春之始萬物禀之而生莫不仰其靈德服而畏之)
祀青帝(原舊唐書禮志武德貞觀之制每歲立春日祀青帝扵東郊帝宓羲配勾&KR0621;歲星三辰七宿從)
(祀)
幡勝(原千金月令唐制立春日賜三省官綵勝增酉陽雜爼立春日士夫之家剪綵為小幡或懸扵佳人)
(之首或綴扵花下又剪為春蝶春錢春勝以戲東京夢華錄宋立春日自郎官御史寺監長貳以下皆賜春幡)
(勝以羅為之宰執親王近臣皆賜金銀幡勝韋莊立春詩雪圃乍翻紅菜甲綵幡新剪綠楊絲周美成春帖子)
(曉開魚鑰朝衣集綵勝飄揚百辟冠蘇軾减字木蘭花詞春幡春勝一陣春風吹酒醒胡浩然立春詞最好是)
(戴綵幡春勝釵頭䨇結)
食雞辟疫(增肘後方冬至日取赤雄雞作腊至立春日煮食至盡勿分他人辟禳瘟疫)
迎春髻(增炙轂子錄漢之迎春髻立春日戴元好問詩金釵翠嚲迎春髻銀燭光搖午夜花)
氣首(增五代史司天考晉司天監馬重績起唐天寳十四載乙未為上元用正月雨水為歲首)
春帖子(增温公日錄翰林書待詔請春詞以立春日剪帖扵禁中門帳皇帝閤乾淳歲時記學士院撰)
(進春帖子帝后貴妃夫人諸閣各有定式綘羅金縷華粲可觀)
春盤(原四時寶鑑東晉李鄂立春日以蘆菔芹芽為菜盤相饋貺又立春日薦春餅生菜號春盤增乾淳)
(歲時記後苑辦造春盤供進及兮賜貴邸宰臣巨璫翠縷紅絲金雞玉燕備極精巧每盤直萬錢)
御製春盤詩小摘園中露新香糝作羹歲和欣有兆甘菜
已春生(增歐陽詹春盤賦假盤盂而作地疏綺繡以為珍叢林具秀百卉争新杜甫立春詩春日春盤)
(細生菜忽憶兩京梅𤼵時盤出高門行白玉菜𫝊纖手送青絲蘇軾詩青蒿黃韭簇春盤陸游立春詞春盤春)
(酒年年好試戴銀旛判醉倒)
鞭春牛(原乾淳歲時記立春前一日臨安府進大春牛設扵福寧殿庭及駕臨幸内官皆用五色絲綵)
(杖鞭牛御藥院例取牛睛以充眼藥餘属直閣婆掌管預造小春牛數十飾綵旛雪柳分送殿閣巨璫各随以)
(金銀錢彩縀為酬臨安府亦鞭春開宴東京夢華錄立春前一日開封府進春牛入禁中鞭春開封祥符兩縣)
(置春牛扵府前至日絶早府僚打春府前百姓賣小春牛花装欄坐上列百戲元稹春生詩鞭牛縣門外争土)
(盖蠶叢陳傅良立春詩千官勒馬謝幡勝萬國鞭牛占雨晴)
洞庭春色(原摭言安定郡王立春日以黃柑釀酒謂之洞庭春色)
立春瑞雪(增玉海淳化四年正月乙未大雨雪上作立春日瑞雪詩三首賜近臣張九齡立春晨起)
(對積雪詩忽對林庭雪瑶花處處開今年迎氣始昨夜伴春廽)
鶉鵪鳴(增本草綱目春秋運斗樞云立春雨水鶉鵪鳴鵪與鶉兩物也形状相似俱黑色)
神水(增本草綱目立春日貯水謂之神水釀酒不壊)
日次子位(增祛疑說日次子位當虚宿之躔度而立春虚乃子位之正天中之一陽也天道左旋日)
(次子而為春之正月)
水氣流行(增吴莱二十四氣論立春正月節雨水正月中漢律歷志驚蟄在正月中注今作雨水盖)
(自秋分水始涸立冬水始冰冬至水泉動大寒水澤腹堅今日雨水者先是為露為霜雪皆水氣凝結以至扵)
(寒之極春則水氣流行而又為暑之始也)
推立春歌(增輟耕錄推立春歌括云今歲先知来歲春但隔五日三時辰謂如今年是甲子日子時)
(立春則眀年合是己巳日夘時立春)
求立春訣(增輟耕錄歌曰若要求立春相衝對食神閏月無中氣說與惺惺人注假如前九年甲子)
(日立春甲食丙子衝午即今年丙午日立春也二十四氣准此)
打春(增武林舊事立春日作土牛迎市以芒神置前至暮以細花杖打牛謂之打春)
暖生萬物(增羣書要語笙生也竽暖也立春之氣暖生萬物者也)
占奏(增續文獻通考凡每歲立春日欽天監官往順天府候氣回監具呈依書占奏)
演春(增西湖志餘立春前十日縣官選集優人小妓教習數日謂之演春)
街道士(增西湖志餘立春日郡守率僚属往迎前列社夥殿以春牛士女縦觀填塞市街其優人之長)
(者假以冠帶騎驢呌躍以隸卒圍從謂之街道士)
陳百戲(增閩部疏閩俗迎春日多陳百戲盛亭臺之飾坐嬰兒高槊上兒皆慣習飲噉自若了無怖懼)
(千夫百騎繞堂皇而出唱呼跳舞勞以歷書)
牛角土(增法天生意立春日取牛角上土置戶上宜田)
咬春(增蕪史立春日無貴賤食蘿蔔曰咬春)
賜春餅(原燕都遊覽志凡立春日扵午門賜百官春餅增申時行謝賜春餅詩紫宸朝罷聽𫝊餐玉餌)
(瓊肴出大官齋日未成三爵禮早春先試五辛盤)
火生(原月山歌立春一候火方生)
木榮(原月山歌雨水之時木始榮)
豬膽(增邵真人經騐方臘月初一日取猪膽不拘大小五六枚用黃連青黛薄荷僵蠶白礬朴硝各五錢)
(装入膽内青紙包了將地掘一孔方深各一尺以竹横懸此膽在内以物盖定候至立春日取出待風吹去膽)
(皮青紙研末蜜收喉風閉塞每吹少許神驗)
刻玉簡(增登真隠訣太極真人常以立春日日中會真人扵太極宫刻玉簡記仙名)
春朝沐浴(原雲笈七籖上學之士服日月皇華金精飛根黃氣之道當以立春之清朝煮白芷桃皮)
(青木香三種東向沐浴)
鍊形隠空(增雲笈七籖藏形匿影之術當以立春之日平旦入室向東北角上坐思紫雲鬱鬱從東)
(北角上艮宫中下覆滿一室晻冥内外良久紫雲化為九色之獸如麟之状在我眼前因叩齒三十六通而微)
(祝畢便九嚥止閉目雲氣豁除便服靈飛玉符修之一年形常隠空)
建善齋(增雲笈七籖三洞奉道科立春為建善齋)
沈佺期迎春應制(增東郊暫轉迎春仗上苑初飛行慶杯風射蛟冰千片斷氣衝魚鑰九關)
(開林中覓草纔生蕙殿裏争花併是梅歌吹銜恩歸路晚棲烏半下鳳城来)
宋祁立春詩(增春畤靈旗畫尾斜漢宫青幘望晨霞宫中綵樹紛無算不待東風已作花)
朱子鉛山立春詩(增行盡風林雪徑依然水館山村却是春風有脚今朝先到柴門)
日次
初一日
元日(原書月正元日𫝊月正正月也元日朔日也增事物紀原伏羲初置元日張衡東京賦孟春元日羣)
(后旁戾百僚師師于斯胥洎蕃國奉聘要荒来質具惟帝臣獻琛執贄晏殊元日詩三百六旬初一日四時嘉)
(序太平年霓裳綘節脩真錄步武祥雲奉九天)
上日(原書正月上日增北史李業興𫝊梁武問尚書正月上日此時何正業興對曰此夏正梁武言何以)
(得知業興曰案尚書中候運衡萹云日月營始故知夏正馮衍銘元正上日百福孔靈)
朔旦(原書正月朔旦增路史有虞氏命禹正月朔旦受命扵神宗扵時八風循道卿雲叢叢俊又百工胥)
(和而歌)
履端(原左𫝊履端扵始序則不愆疏履步也謂推步歷之初始以為術歷之端首增臧榮緒晉書履端元)
(日正始之初庾闡揚都賦歲惟元辰隂陽代紀履端歸餘三朝告始)
甲子朔(原左𫝊晉悼夫人食輿人之城杞者綘縣人或年長矣無子而往與扵食有與疑年使之年曰)
(臣小人也不知紀年臣生之歲正月甲子朔四百有四十五甲子矣注其年正月一日甲子盖夏正建寅之月)
(周之三月也)
放鳩(原列子邯鄲之民以正月之旦獻鳩扵簡子簡子大悦厚賞之客問其故簡子曰正旦放生示有恩)
(也三濟紀略滎陽有眢井沛公避項羽逃扵井中時䨇鳩集井上人謂在井羽曰井有人鳩不集沛公遂免難)
(故漢世正旦放鳩)
獻歲(增楚辭獻歲𤼵春兮汨吾南征菉蘋齊葉兮白芷生李華含元殿賦獻歲元辰東風𤼵春懸法象魏)
(與人維新白居易早春雪後詩獻歲晴和風景新銅駝街郭暖無塵)
開春(增楚辭開春發歲兮白日出之悠悠)
鵲巢灰(原墨子秘要元日取鵲巢燒灰著於厠以避兵撒門裏以避盗賊)
鏡聽(原鬼谷子元旦之夕汛掃置香燈扵竈門注水滿鐺置杓扵水虔禮拜祝撥杓使旋随柄所指之方)
(抱鏡出門密聽人言苐一句即是卜者之兆增王建鏡聽詞重重摩挲嫁時鏡夫壻遠行憑鏡聽回身不遣别)
(人知人意丁寧鏡神聖懷中收拾䨇鏡帶恐畏街頭見驚怪嗟嗟㗫㗫下堂階獨自竈前来跪拜出門願不聞)
(悲哀郎在任郎回未回月明地上人過盡好語多同皆道来卷帷上牀喜不定與郎裁衣失翻正可中三日得)
(相見重繡錦囊磨鏡面韓滉浣溪沙詞荆椘誰言鏡聽詞燭花影動畫簷低燒燈天氣醉為期)
四始(原史記天官書四始者候之日正義謂正月旦歲之始時之始月之始日之始故云四始)
七始(原漢書禮樂志七始華始肅倡和聲注七始天地人四時之始華始萬物英華之始也)
三朝(原漢書孔光𫝊歲之朝曰三朝注歲之朝月之朝日之朝增又鮑宣𫝊三始注正月一日為歲之朝)
(月之朝日之朝始猶朝也班固東都賦春王三朝會同漢京是日也天子受四海之圖籍膺萬國之貢珍内撫)
(諸夏外綏百蠻晉正會大饗歌慶随百禮合夀與三朝并成公綏元旦大會行禮歌羽旄曜宸極鐘鼓振太清)
(百辟朝三朝彧彧明儀型)
五色土(原易通卦驗正旦五更鏤五色土扵戶上厭不祥)
朔旦立春(增後漢書順帝紀永建四年正月丙寅詔曰三朝之會朔旦立春嘉與海内洗心自新務)
(崇寬和敬順時令原晉書律歷志顓頊以孟春正月為元其時正月朔旦立春五星會扵天歷營室也冰凍始)
(泮蟄蟲始振雞始三號天曰作時地曰作昌人曰作樂鳥獸萬物莫不應和故顓頊聖人為歷宗也增蘇軾元)
(日立春詩省事天公厭兩回新年春日併相催殷勤更下山隂雪要與梅花作伴来楊萬里元日立春題道山)
(堂前梅花詩今年元日不孤来帶領新春一併回夜雨初添石渠水東風先入道山梅范成大詩元日兼春日)
(霜寒又雪寒併煩𫝊菜手同捧頌椒盤辛棄疾元日立春詞誰向椒盤簮綵勝整整韶華争上春風髩)
奪席(原後漢書戴憑𫝊憑為侍中正旦朝賀帝令羣臣能說經者更相難詰義有不通輙奪其席以益通)
(者憑遂重坐五十餘席京師語曰觧經不窮戴侍中)
噀酒救火(原後漢書欒巴𫝊注巴為尚書正朝大會巴獨後到又飲酒西南噀之有司奏巴不敬有)
(詔問巴巴頓首謝曰臣本縣成都市失火臣故因酒為雨以滅火臣不敢不敬詔即以驛書問成都成都荅言)
(正旦大失火食時有雨從東北来火乃息雨皆酒臭增桂陽列仙𫝊成武丁後漢時為臨武小吏邑吏遣至州)
(太守元日宴郡官使之司酒忽取酒含而噀之衆怪問答曰適見臨武失火所以噀酒救之李孝貞正日臨朝)
(詩保章望瑞氣尚書免火災)
賜鰒魚(原東觀漢記吴良初為郡吏歲旦賀太守門下掾王望謟稱太守功德曰今日歲首請上雅夀)
(良勃然進曰望佞邪之人願勿受其觴太守曰此生言是賜鰒魚百枚)
進璧(原漢官儀正旦朝賀三公奉璧上殿嚮御座北面太常贊曰皇帝為三公興三公伏皇帝坐乃前進)
(璧增通典晉元正皇帝升御座大鴻臚跪贊蕃王臣某等奏白璧各一再拜賀)
九賓樂(原漢儀天子幸德陽殿公卿百官各陪朝賀作九賓樂增顔師古正日臨朝詩負扆延百辟垂)
(旒御九賓)
正日(原四民月令正月一日七十二候之初三百六旬之始是謂正日增玉燭寳典正月之朔是謂正日)
(躬率妻孥潔祀祖禰)
椒酒(原四民月令正月之旦潔祀祖禰進酒䧏神畢子孫各上椒酒扵家長稱觴舉夀荆楚歲時記元日)
(進椒栢酒飲桃湯注椒是玉衡星精服之令人身輕能老栢是仙藥成公綏椒花銘嘉哉芳椒載繁其實厥味)
(惟珍蠲除百疾肇惟歲始月正元日永介眉夀以祈初吉劉臻妻椒花頌旋穹周廽三朝肇建青陽散暉澄景)
(載煥美哉靈葩爰採爰獻聖容映之永夀于萬庾信謝正旦賜酒詩正旦辟惡酒新年長命杯栢葉随銘至椒)
(花逐頌来增蘇軾詩葦桃猶在戶椒栢已稱觴毛滂元旦玉樓春詞佳人重勸千長夀栢葉椒花芬翠䄂)
梅花酒(原四民月令梅花酒元日服之却老)
魚龍百戲(原典略眀帝使博士馬均作司南車水轉百戲正月朝造巨獸魚龍曼延弄馬倒騎備如)
(漢西京故事增晉書樂志後漢正旦天子臨德陽殿受朝賀舍利從西方来戲扵殿前激水成比目魚跳躍潄)
(水作霧翳日畢又化成龍長八九丈出水遊戲炫燿日光以兩大絲繩繫兩柱頭相去數丈兩倡女對舞行扵)
(繩上相逢切肩而不傾魏晉訖江左猶有夏育扛鼎巨象行乳神龜抃舞背負靈嶽桂樹白雪畫地成川之樂)
(隋書音樂志明帝武成二年正月朔旦會羣臣扵紫極殿始用百戲宣帝即位廣召雜伎增修百戲魚龍曼延)
(之伎常陳殿前)
正會禮(原晉書禮志漢儀有正會禮正旦夜漏未盡七刻鐘鳴受賀公侯以下執贄來庭二千石以上)
(升殿稱萬歲然後作樂宴饗)
白獸樽(原晉書禮志正旦元會設白獸樽於殿庭樽蓋上施白獸若有能獻直言者則𤼵此樽飲酒增)
(李君房白獸樽賦王春會朝初正元吉白獸在司樽彛舉酒攫地空象犬髬髵揚睛欲聞乎哮吼劉克莊元日)
(詩耄齒阻陪鳩杖列瞽言曾獻獸樽前)
房中樂(增晉書禮志正旦晝會别置女樂三十人扵黃帳外奏房中之樂)
百華燈(原晉書禮志魏武帝都鄴正會文昌殿用漢儀又設百華燈增宋書禮志正月朔賀殿下設兩)
(百華燈對扵二階之間端門設庭燎火炬端門外設五尺三尺鐙月照星眀雖夜猶晝北齊元會大饗歌百華)
(照曉千門洞晨)
晨賀晝會(原晉書禮志正會禮正旦夜漏未盡七刻謂之晨賀晝漏上三刻更出百官奉夀酒謂之)
(晝會)
禳惡氣(原晉書禮志歲旦設葦茭桃梗磔雞扵宫及百寺之門以禳惡氣增丁謂詩天和無癘惡何用)
(磔雞禳)
大會樂歌(增晉書禮志杜䕫𫝊舊雅樂四曲每正旦大會東廂雅樂常作者是也至泰始五年尚書)
(奏使傅休奕荀勖張華各造正旦行禮歌詩勖乃除鹿鳴舊歌更作正旦大會王公上夀并食舉樂歌詩合十)
(三萹)
象車(增晉書輿服志象車漢鹵簿最在前武帝太康中平吳後南越獻馴象詔作大車駕之以載黃門鼓)
(吹數十人使越人騎之元正大會駕車入庭)
問計吏(原晉書王渾𫝊帝嘗訪元會問郡國計吏方俗之宜渾奏曰可令中書授以紙筆盡意陳聞以)
(明聖指垂心四遠)
坐覓孟嘉(原晉書孟嘉𫝊褚裒正旦朝庾亮亮大會州府人士裒問亮聞江州有孟嘉其人何在亮)
(曰在坐卿但自覓裒歷觀指嘉謂亮曰此君小異將無是乎亮欣然而笑)
&KR0812;醁酒(原晉起居注穆帝升平二年正月朔朝會賜衆官&KR0812;醁酒)
首祚(原王羲之月儀書日往月来元正首祚太蔟告辰微陽始布罄無不宜和神養素)
桃人(增元中記今人正朝作兩桃人立門旁以䧺雞毛置槖中盖遺像也)
畫雞(原拾遺記帝堯在位有祗支之國獻重明鳥一名䨇睛狀如雞鳴似鳳能搏逐猛獸虎狼使妖災羣)
(惡不能為害飼以瓊膏國人掃灑門戶以望重眀之集或刻木鑄金為此鳥之狀置扵門戶之間則魑魅醜𩔖)
(自然退伏今人每歲元日或刻木鑄金或圖畫為雞扵牖上此之遺像也)
折松枝(原董勛答問歲首折松枝男七女二以為藥飲)
五辛盤(原風土記月正元日五薰鍊形注噉五辛盤所以助𤼵五蔵之氣也本草五辛菜乃元旦立春)
(以葱蒜韭蓼蒿苽辛辣之菜雜和食之取迎新之義增庾肩吾詩聊傾栢葉酒試奠五辛盤丁謂元日立春詩)
(帶歸䨇綵勝就賜五辛盤)
吞雞子(原風土記正旦當生吞雞子一枚謂之鍊形)
服赤豆(原風土記元日服赤小豆二七粒面東以虀汁下即一年無疾病雜五行書常以正月旦亦用)
(月半以麻子二七粒赤小豆七枚置井中辟疫病甚神騐)
雞日(增荆椘歲時記正月一日為雞今一日不殺雞萬歲歷漢成帝詔除正旦殺雞與雀紀歷撮要一日)
(雞天氣晴人安國泰吕本中詩避地逢雞日)
三元(增荆楚歲時記正月一日是三元之日也春秋謂之端月隋書音樂志百福四象初萬夀三元始舊)
(唐書岑文本𫝊太宗貞觀元年元日臨軒宴百寮文本上三元頌其詞甚美原初學記三元歲之元時之元月)
(之元增徐陵表三元肇慶六吕司春顔師古正日臨朝詩七政璿璣始三元寳歷新)
拜賀(原荆楚歲時記元旦長幼悉正衣冠以次拜賀增司馬光居家雜儀卑幼扵尊長正旦六拜尊長减)
(止則從命拜畢男女長幼各為一列以次共受卑幼拜帝京景物略元旦家長少畢拜婣友投箋互拜曰拜年)
(戴復古歲旦族黨會拜詩衣冠拜元日樽爼對芳辰上下二百位尊卑五世人排門喬木古照水早梅春寒事)
(將銷歇風光又一新)
爆竹(原荆楚歲時記正月一日雞鳴而起先扵庭前爆竹以辟山臊惡鬼注按神異經云西方山中有人)
(焉其長尺餘一足性不畏人犯之則令人寒熱名曰山臊以竹著火中烞熚有聲而山臊驚憚增元稹詩何處)
(生春早春生稚戲中亂騎殘爆竹争唾小旋風楊萬里開禧元日詩夜半梅花添一歲夢中爆竹報殘更方岳)
(立春日詞喜纔先椒盤竹爆問誰天上瑶帖初供玉堂歸儤)
仙木(原荆楚歲時記造桃板著戶謂之仙木注桃者五行之精厭伏邪氣制百鬼也增晏殊元日詩獻夀)
(椒花泛綠醪迎祥朱戶貼仙桃彤庭玉殿爐烟起靄靄卿雲瑞日高)
桃符(原荆楚歲時記貼畫雞戸上懸葦索扵其上插桃符其旁百鬼畏之注董勛云今正臘旦門前作烟)
(火桃神絞索松栢殺雞著門戶逐疫禮也括地圖曰桃都山有大桃樹盤屈三千里上有金雞日照則鳴下有)
(二神一名荼一名壘并執葦索以伺不祥之鬼得則殺之風俗通曰黃帝書稱上古之時兄弟二人曰荼與壘)
(住度朔山上桃樹下簡百鬼鬼妄搰人縛以葦索執以食虎扵是縣官以臘除夕飾桃人垂葦索畫虎扵門效)
(前事也通典周人木德以桃為梗今之桃符是其遺制增晏殊元日詩屠蘇醴酒盈金斝欝壘神符衛紫關三)
(界上真垂介福緜緜洪算等南山陸游元日詩夜雨觧殘雪朝陽開積隂桃符呵筆寫椒酒過花斟)
如願(原荆楚歲時記元日以錢貫繫杖脚廽以投糞掃上云令如願注按錄異記云有商人區眀者過彭)
(澤湖有車馬出自稱青洪君要明過厚禮之問何所須有人教眀但乞如願及問以此言答青洪君甚惜如願)
(不得已許之乃其婢也既而送出自爾商人或有所求如願並為即得後至正旦如願起晚乃打如願如願走)
(入糞中商人以杖打糞掃喚如願竟不還也此如願故事增范成大詩除夜將闌曉星爛糞掃堆頭打如願)
逐疫(原荆楚歲時記正旦門前作烟火逐疫)
膠牙餳(原荆楚歲時記元日食膠牙餳注取膠固之義增白居易歲日家宴詩歲盞後推藍尾酒春盤)
(先薦膠牙餳)
敷于散(原荆楚歲時記元日進敷于散注敷于散出葛洪煉化萹方用栢子仁麻仁細辛乾薑附子等)
(分為散井華水服之)
屠蘇酒(增荆椘歲時記元日進屠蘇酒廣韻屠蘇酒元日飲之可除瘟氣屠者屠絶鬼氣蘇者蘇醒人)
(魂原本草綱目屠蘇酒華陀方也元旦飲之辟疫癘一切不正之氣造法用赤木桂心七錢五分防風一兩菝)
(葜五錢蜀椒桔梗大黃五錢七分烏頭二錢五分赤小豆十四枚以三角綘囊盛之除夜懸井底元旦取出置)
(酒中煎數沸舉家東向從少至長次第飲之藥滓還投井中歲飲此水一世無病增容齋續筆今人元日飲屠)
(蘇自小者起相𫝊已久唐劉夢得白樂天元日舉酒賦詩劉云與君同甲子夀酒讓先杯白云與君同甲子歲)
(酒合誰先陳陶朝元引萬㝢靈祥擁帝居東華元老薦屠蘇梅堯臣歲旦詩屠蘇先尚幼綵勝又宜春毛滂元)
(日玉樓春詞一年滴盡蓮花漏碧井屠蘇沉凍酒)
却鬼丸(增荆楚歲時記元日服却鬼丸注江夏劉次卿正旦至市見一書生入市衆鬼悉避劉問書生)
(曰子有何術以至扵此書生言我本無術出之日家師以一丸藥綘囊裹之令以繫臂防惡氣耳其方用武都)
(䧺黃丹散二兩蠟和令調如彈丸正月旦令男左女右帶之原海錄碎事梁武帝元旦賜羣臣却鬼丸增庾肩)
(吾詩金薄圖神燕朱泥却鬼丸)
化白鵠(原南康記昔有盧耽仕州為治中少學仙術每夕輙凌空歸家曉則還州嘗赴元會至曉不及)
(預朝列化為白鵠至閣前徊翔欲下威儀以帚擲之得一隻履耽驚還就列内外左右莫不駭異)
金枝華秀(原鄴中記元日石虎扵殿前設金枝銅燈百二十枝名金枝華秀)
首正(增宋書樂歌開元首正禮交樂具六典聯事九官列序)
花雪集衣(原宋書符瑞志大明五年正月元日花雪䧏殿庭時右衛將軍謝莊下殿雪集衣還白上)
(以為瑞扵是公卿作花雪詩增庾肩吾花雪詩瑞雪墜堯年因風入綺錢張九齡瑞雪篇萬年春三朝日上御)
(眀臺旅庭實初瑞雪兮霏微俄同雲兮蒙密宋祁元日雪詩寒雲萬里送殘宵回旋祥霙集歲朝繁影未能蔵)
(夜燎薄花仍欲伴春椒)
銀酒鎗(原齊書蕭穎胄𫝊上慕儉欲鑄壊太官元日上夀銀酒鎗穎胄曰朝廷盛禮莫過三元此一器)
(既是舊物不足為侈)
定樂章(增魏書高祖紀太和十一年春正月丁亥朔詔定樂章非雅者除之)
饗勞將士(增魏書太宗紀神瑞五年春正月丙戌朔自薛林東還至扵屋竇城饗勞將士大酺二日)
(頒禽獸以賜之)
楊柳枝(增齊民要術正月旦取楊柳枝著戶上百鬼不入家)
大饗百官(增隋書禮儀志元正大饗百官一品已下流外九品已上預會)
奏納夏(增隋書音樂志五等諸侯正日獻玉帛奏納夏)
拜日月神(原隋書新羅國𫝊每正月旦相賀王設宴會班賚羣官其日拜日月神)
退朝賦詩(增舊唐書德宗紀貞元九年春正月庚辰朔朝賀畢上賦退朝觀仗歸營詩唐詩紀事德)
(宗元日觀軍仗詩獻歲視元朔萬方咸在庭端旒揖羣后廽輦閱師貞綵仗宿華殿退朝歸禁營分行左右出)
(轉旆風雲生歷歷起複道容容映層城勇餘矜捷技令肅無喧聲眷此戎旅節載嘉良工誠順時傾宴賞亦以)
(助文經)
丹鳳宣赦(增舊唐書憲宗紀元和元年正月丁夘朔御含元殿受朝賀丹鳳樓大赦改元韓愈元和)
(聖德詩帝車回来日正當午幸丹鳳門大赦天下楊巨源元日含元殿下立仗丹鳳楼下宣赦詩天垂台曜掃)
(欃槍夀獻山青祝聖眀丹鳳闕前歌九奏金雞竿下鼔千聲衣裳南面薰風動斗柄東方喜氣生從此登封資)
(廟略兩河連海一時清)
奏祥瑞(增舊唐書憲宗紀元和二年八月甲戌中書奏先停諸道奏祥瑞伏以所奏祥瑞皆緣臘饗告)
(廟元會奏用今後諸大瑞随表同奏中瑞下瑞申有司其元日奏祥瑞請依令式從之)
景雲河清歌(增舊唐書音樂志貞觀十四年景雲見河水清張文收制景雲河清歌名曰讌樂為)
(諸樂之首元會苐一奏者是也玉海天聖二年正月壬寅朔率百官上皇太后夀扵會慶殿是日景雲見)
履新同慶(原唐書禮樂志皇帝受羣臣朝賀曰元日首祚景福維新惟陛下與天同體臣等謹上千)
(秋萬歲制答曰履新之慶與卿等同之)
却女歸寧(原唐書李晟𫝊晟治家以嚴正歲崔氏女歸寧讓曰爾有家而姑在堂婦當治酒食且待)
(賓客却之不得進)
三朔(原初學記正月一日為三朔尚書大𫝊云夏以平明為朔殷以雞鳴為朔周以夜半為朔)
夏正(原通典漢至武帝用夏正百官賀正月二千石以上上殿稱萬歲舉觴御座前司空奉羹大司農奉)
(飯奏食舉之樂百官受賜宴饗大作樂增張衡東京賦夏正三朝庭燎晳晳撞洪鐘伐靈鼓旁震八鄙軒&KR1024;隠)
(訇李百藥正日臨朝應詔詩化歷昭唐典承天順夏正百樂警軒禁三辰揚旆旌)
祠后土(增通典漢宣帝修武帝故事間歲正月一日至河東祠后土王勃春思賦前年齋祭謁日泉今)
(歲笙簫祠后土桃花萬騎喧長薄蒲葉千旗照平浦)
受贄(增通典梁天監六年詔元日受五等贄珪璧并量所付周捨請以主客郎受玉付少府掌從之)
中書讀表(增通典永徽二年詔元日令中書令讀諸方表)
備充庭(原通典唐長夀三年制始令舉人獻歲元會列扵方物前以備充庭)
賀正使(增通典天寳六載敕諸道差使賀正表並取元日随京官例序立便見通事舍人奏知其表直)
(送四方館元日仗下後一時同進)
雪汁和種(增唐會要長夀二年正月元日大雪質明而晴謂侍臣曰俗云元日有雪則百榖豐文昌)
(左丞姚璹對曰汜勝之書云雪為五榖之精以其汁和種則年榖大穰)
助生氣(原裴氏新語正旦縣官殺羊懸其頭扵門又磔雞以覆之俗說以壓厲氣以問河南伏君伏君)
(曰是月也土氣上升草木萌動羊嚙百草雞啄五榖故磔之以助生氣)
御樓殿(增輦下歲時記元日御樓御殿𤼵號施令慶賜遂行)
八十稱賀(原東觀奏記大中十一年正月朔上御含元殿受朝太子太師盧鈞年八十自樂懸之南)
(步而及殿墀稱賀上前聲容緩朗舉朝服之至十二年元日含元殿受朝賀太子少師柳公權年亦八十復為)
(百官首)
火城(原國史補宰相禮絶班行元日百官已集而宰相方至珂傘列燭多至數百炬謂之火城宰相火城)
(至則衆皆滅燭以避之增陳師道詩笳鼔喧燈市車輿避火城)
書聻字(原酉陽雜爼元日俗好扵門上畫虎頭書聻字謂鬼名可息瘧癘宣室志裴漸善洞鬼神物寓)
(書博陵崔公曰當今制鬼無如漸耳)
鬭牛馬駞(原酉陽雜爼龜兹國元日鬭牛馬駞為戲七日觀勝負以占一年牛羊馬減耗繁息)
元陽臠(增食譜閶闔門外通衢有食肆人呼為張手美家水産陸販随需而供每節則專賣一物元日)
(元陽臠)
燎樹(增種樹書元日天未眀將火把園中百樹上從頭用火燎過可免百蟲食葉之患)
賜栢樹(增唐詩紀事景龍四年正月朔賜羣臣栢樹李乂元旦賦栢樹詩勁節凌冬勁芳心待歲芳能)
(令人益夀非止麝含香武平一詩綠葉迎春綠寒枝歷歲寒願將栢葉夀長奉萬年歡)
崇元殿(增宋史禮志太祖建隆二年正月朔始受朝賀扵崇元殿服衮冕設宫懸退羣臣詣皇太后宫)
(門舉賀)
象逐邪(原宋史占城國𫝊正月一日牽象周行所居之地然後驅逐出郭謂之逐邪)
迎年珮(原清異錄咸通俗元日佩紅絹囊内装人參豆大一瓣嵌以木香一二釐起時服日出方止號)
(迎年佩)
鍾馗(原遯齋閑覽今人歲首畫鍾馗辟邪俗𫝊起扵唐眀皇按唐逸史開元中眀皇晝夢一小鬼繞殿奔)
(戲上前上叱問之曰臣乃虚耗也上怒欲呼武士俄見一大鬼頂破帽衣藍袍繫角帶靸朝靴徑捉小鬼先刳)
(其目然後擘而啖之上問曰爾何人也云臣終南山進士鍾馗也武德中應舉不捷羞歸故里觸殿階死奉旨)
(賜綠袍葬之感恩𤼵誓與我王除天下虚耗妖孽之事言訖夢覺乃詔畫工吳道子圖之增周繇夢舞鍾馗賦)
(彼號伊祁亦名鬱壘儺□扵凝沍之末驅厲扵𤼵生之始豈如呈妙舞兮薦夢明君康寧兮福履)
諸國入賀(增東京夢華錄元旦大朝會車駕坐大慶殿有介冑長大人四人立扵殿角謂之鎮殿將)
(軍諸國使人入賀殿庭列法駕儀仗百官皆冠冕朝服諸舉人觧首亦士服立班諸州進奏吏各執方物入獻)
放關撲(原東京夢華錄正月一日年節開封府放關撲三日士庶自早互相慶賀坊巷以食物動使果)
(實柴炭之𩔖歌呌關撲車馬交馳)
安福塔(增歲華紀麗譜正月元日郡人持小綵旛遊安福寺塔黏之盈柱若鱗次然以為厭禳范成大)
(丙申元日安福寺禮塔詩注成都一歲故事始扵此士女大集拜塔下然香挂旛以禳災)
聖功頌(增玉海太宗克澤潞下維揚復湖湘得荆渚收劍南取嶺表平江左武功震耀開寳九年正月)
(戊寅朔受朝乾元殿降王在列聲眀大備知制誥扈蒙上聖功頌述其事詔褒之)
日抱戴(增玉海景德四年正月己亥朔御朝元殿受朝賀羣臣上夀諸道進奉下詔肆眚司天言日抱)
(戴佳氣覆宫闕上作元日朝會七言詩賜近臣属和)
慶夀禮(增玉海淳熙十三年正月一日行慶夀禮聖夀八十賀表曰位在九五而事父母扵一堂年登)
(八十而閱子孫扵四世楊萬里淳熙丙午元日聖上詣東朝慶夀口號春色何須羯鼓催君王元日領春回牡)
(丹芍藥薔薇朵都向千官帽上開)
一歲初祭(增通考正月朔旦三陽交泰萬物𤼵生乃人道報本反始之時為一歲初祭是日出神主)
(扵祭所拜獻朱子家禮集說通禮祠堂大祭祀則請出神主或堂或廳祭之注大祭如四時及正旦之類)
大朝會儀(增乾淳歲時記朝廷元日行大朝會儀則百官冠冕朝服備法駕設廣麾仗三千三百五)
(十人用太常雅樂宫架登歌太子上公親王宰執並赴紫宸殿立班進酒上千萬歲夀上公致辭樞密宣答及)
(諸國使人及諸州入獻朝賀然後奏樂進酒賜宴)
芝草嘉禾(增金史世宗紀正月朔徐州進芝草十有八莖真定進嘉禾二本六莖異畝同穎)
賜酒(增元史禮樂志元正受朝典引引丞相以下皆公服入日精月華門就起居位四品以上賜酒殿上)
(典引引五品以下賜酒扵日精月華二門之下)
劈正斧(增元史禮樂記元正受朝皇帝出閤侍儀使引導劈正斧中行至大明殿外劈正斧直正門北)
(向立俟兩宫升御榻劈正斧退立扵露階東輟耕錄劈正斧以蒼水玉碾造高二尺有竒廣半之徧地文藻粲)
(然正旦天夀節御大明殿會朝時則一人執之立扵陛下酒海之前盖所以正人不正之意)
推正月朔歌(增輟耕錄推正月朔歌曰九年二月半便是正月一只九年中取大小無差失注前)
(九年二月十五日辰即今年正月初一日辰該九十七箇半月三千八百六十日六甲轉四十八周)
絲鵝蠟燕(原金門歲節記洛陽人家正旦造絲鵝蠟燕)
粉荔枝(原金門歲節記洛陽人家正旦造粉荔枝焦氏類林宋人賀正啟瑞霙餞臘粉荔迎年)
五香湯(原珠囊隠訣正月一日取五木煎湯以浴令人至老髮黑道宋謂青木香為五香湯亦云五木)
(以其一株五根一莖五花一枝五葉一莖五節故云五香方蘭香荆芬頭苓苓香白檀香木香等分煎沐辟邪)
(去頭風)
受玉寳(增續文獻通考宋寧宗嘉定十五年元日御大慶殿受山東所獻玉寳陳宮架大樂奏詩三章)
(一曰恭膺天命二曰舊疆来歸三曰永清四海)
樂音王隊(增續文獻通考元燕樂分為三隊樂音王隊元旦用之夀星隊聖節用之禮樂隊朝賀用)
(之)
千盤會(增帝京景物略隆安寺萬歷己酉僧翠林自蜀來募金修佛殿殿後堂三楹曰净土社堂列龕)
(五十三結僧徒念佛歲元旦設果餌享佛盤千數名曰千盤會)
狙猿朝廟(原稗史道州有舜祠凡遇正月初吉山狙羣聚扵祠旁以千百數五日而後去次猿亦如)
(之三日乃去土人謂之土狙朝廟)
鴉髻(增?居錄巴陵俗元旦梳頭先以櫛理鴉之羽毛祝曰願我婦女黰髮髟髟惟百斯年似其羽毛故)
(椘人謂女髻為鴉髻)
浴兒(增體仁彙編五六月取絲瓜蔓上卷鬚隂乾至正月初一日子時用二兩半煎湯父母只令一人知)
(温浴小兒身面上下以去胎毒永不出痘原月令通考元日四更時取葫蘆藤煎湯浴兒則終身不出痘瘡其)
(藤須八九月收之)
赤靈符(原月令圖經元日日未出時朱書赤靈符懸戶)
嫁樹(原農政全書元日五更以刀斧斑駁敲打樹身則結實謂之嫁樹)
朝三清(原談薈正月一日天地神祇朝三清)
天倉開(原遵生八牋元日天倉開日宜學道坐圜)
初歲(增曹植元會詩初歲元祚吉日惟良乃為嘉會宴此高堂歡笑盡娱樂哉未央皇室榮貴夀考無疆)
(韋述春日山莊詩初歲開韶月田家喜載陽)
元正(增何充賀正表璇衡運周元正肇祚傅休奕詩元正始朝享萬國執珪璋枝燈若火樹庭燎繼天光)
童稚戲法(增元稹元日詩富貴祝来何所遂聪明鞭得轉無機自注祝富貴鞭聪明皆正旦童稚戲)
(法)
殊方節物(增范成大新正詩殊方節物記吾曾海北天西一瘦藤烏欖雞㯽嘗老酒酥花芋葉試新)
(燈自注記桂林成都元日舊事㯽欖皆椒盤中物老酒十數年不壊者滴酥為花熬芋為柳葉三夕張燈如上)
(元)
試年庚(增陸游歲首書事詩呼盧院落譁新歲自注鄉俗歲夕聚博謂之試年庚)
持齋(增法苑珠林佛言正月少陽用事萬神代位隂陽交精萬物萌生故正月一日持齋以助和氣)
天臘(原道經正月一日為天臘五帝校定生人神氣時限長短益添年命其日宜求禱子孕)
天中節(原道書正月一日天中節會之辰獻夀之日)
青鳥銜書(增雲笈七籖上靈元年正月一日六元合慶甲子直辰元始天王與太帝君共乘碧霞流)
(颷輦上登九元之崖徘徊洞天逍遥極元有青鳥来翔口銜紫書集扵玉軒奉受記文)
續命齋(增雲笈七籖靈寳曰正月一日修續命齊勿殺生)
獻夀齋(增雲笈七籖三洞奉道科云正旦為獻夀齋)
御製元旦
慈寧宫行禮詩太蔟初分來萬國融融淑景動青陽曈曨翠
蓋祥雲覆縹緲蘭宫瑞氣揚節遇三元開寳歷時逢四
始奉霞觴山呼拜舞臣民樂願頌千年正未央
御製元旦詩廣廷揚九奏玉帛麗朝光恭已臨四表垂衣
馭八荒
唐太宗正日臨朝詩(增條風開獻節灰律動初陽百蠻奉遐賮萬國朝未央雖無舜禹迹)
(幸欣天地康車軌同八表書文混四方赫奕儼冠蓋紛綸盛服章羽旄飛馳道鐘鼓振巖廊組練輝霞色霜戟)
(耀朝光晨宵懷至理終媿撫遐荒)
初二日
狗日(原荆楚歲時記正月二日為狗今二日不殺狗增紀歷撒要二日狗無風雨即不熟)
讀春令(增唐會要正月二日讀春令韋縝讀春令賦太史先謁以眀在木之文上公奉儀乃讀行春之)
(令)
閒行曲江(增元稹詩序永貞二年正月二日上御丹鳳樓赦天下予與李公垂庾順之閑行曲江不)
(及盛觀詩春来饒夢慵朝起不看千官擁御樓却着閑行是忙事數人同傍曲江頭)
𫝊坐(原秦中歲時記唐長安風俗從正月二日起飲酒相邀謂之𫝊坐)
獻嘉禾(增宋會要宋高宗紹興十五年正月二日瀘南獻嘉禾九穗潘炎嘉禾合瑞賦風之起兮雲之)
(揚嘉禾之瑞未可量天子億載臨萬方)
放燈(增歲華紀麗譜咸通十年正月二日街坊點燈張樂晝夜喧闐盖大中承平之餘風由此言之唐時)
(放燈不獨上元也)
送茶(增歲華紀麗譜正月二日太守出東郊早宴移忠寺晚宴大慈寺宴罷妓以新詞送茶自宋公祁始)
喜雪詞(增乾淳起居注淳熙八年正月初二日未初雪大下正是臘前官家甚喜令有司比去年倍數)
(支散貧民節使吳琚進喜雪水龍吟詞楊萬里正月二日雪詩雪與新春作伴回𢷬霜為片雹為埃只愁雪虐)
(梅無奈不道梅花領雪來)
植竹(增筍譜凡植竹正月二日引根鞭必西南而行原山居四要正月二日宜栽竹)
寳勝佛生(原藏經正月二日寳勝佛生)
服商陸根(增雲笈七籖正月二日取商陸根三十斤淨洗粗切長二寸許勿令中風絹囊盛盡懸屋)
(北六十日隂燥為末以方寸匕水服旦先食服八十日見千里百日登風履雲久服成仙)
范成大正月二日詩(增椒盤宿酒未全醒擾擾金鞍逐畫軿麥雨一犁随處綠柳烟千縷)
(幾時青)
葉夢得正月二日八聲甘州詞(增又新正過了問東風消息幾時来笑春工多)
(思留連底事猶未輕回應為瑶刀裁剪容易惜花開試向湖邊望幾處寒梅)
初三日
豬日(原荆楚歲時記正月三日為豬今三日不殺豬增紀歷撮要三日豬晴眀君安)
夀聖節(原宋史英宗紀英宗明道元年正月三日生於宣平坊赤光滿室見黃龍游光中嘉祐八年即)
(位以生辰為夀聖節增天中記治平元年正月三日親王樞密以下詣垂拱殿宰臣百官以下及契丹使詣紫)
(宸殿上夀)
天慶節(增宋史禮志大中祥符元年詔以正月三日天書䧏日為天慶節休假五日兩京諸路州府軍)
(監前七日建道場設醮斷屠宰節日士庶特令宴樂京師然燈)
懸箕(原雜五行書正月三日買箕四枚懸堂上西壁令人治生大得田蠶萬倍錢財自入)
小年朝(增杭州府志正月初三日謂之小年朝仍燒松棚扵圍爐中)
翼聖降(原道書正月三日北斗翼聖真君降)
萬神都會(原三元延夀書正月初三日萬神都會)
杜甫正月三日歸浣花溪詩(增野外堂依竹籬邊水向城螘浮仍臘味鷗泛已春)
(聲)
白居易正月三日閒行詩(增鴛鴦蕩漾䨇䨇翅楊柳交加萬萬條借問春風来早晚)
(只從前日到今朝)
元稹苐三歲日咏春風寄長安柳詩(增三日春風已有情拂人頭面稍憐)
(輕殷勤為報長安柳莫惜枝條動軟聲)
初四日
羊日(原荆楚歲時記正月四日為羊今四日不殺羊增紀歷撮要四日羊春氣暖臣順君命)
御眀堂(增舊唐書禮儀志永昌元年正月四日御明堂布政頒九條以訓扵百官翌日又御明堂饗羣)
(臣賜縑纁有差)
開基節(原宋史禮志正月四日有太祖神御之州府宫殿行香為開基節)
宴錫慶院(增宋史禮志英宗以正月三日為夀聖節又一日賜宴於錫慶院)
真龍得位(增雲谷雜記太祖?耀日與一道士遊扵闕河每劇飲爛醉道士善歌能引其喉扵杳冥)
(之間作清徵之聲時或聞一二句曰金猴虎頭四真龍得其位詰之則曰醉夢豈足憑耶至膺圖受禪之日乃)
(是庚申正月初四日也)
宿齋賦詩(增玉海淳化四年正月四日上賦南郊宿齋五七言詩六首以賜近臣)
朝玉晨(原道書正月初四日太上大道玉晨君登玉霄琳房四盼天下有志節遠遊之心者增雲笈七)
(籖正月四日朝玉晨君)
范成大正月初四日觀麥苗詩(增去歲秋霖麥下遲臘殘一雪潤無泥相將飽)
(喫滹沱飯来聽林間快活啼)
初五日
牛日(原荆楚歲時記正月五日為牛今五日不殺牛增紀歷撮要五日牛晴眀四望無怨氣)
遊斜川(增陶潜遊斜川詩序辛丑正月五日天氣澄和風物閑美與二三隣曲同遊斜川)
輸籍定樣(增隋書食貨志高熲以人間課輸雖有定分年常徵納除注恒多長吏肆情文帳出没復)
(無定簿難以推校乃為輸籍定樣請遍下諸州每年正月五日縣令廵人各随便近五黨三黨共為一團依樣)
(定戶上下帝從之)
餞賀監(增唐眀皇送賀知章歸四眀詩序天寳三年太子賓客賀知章正月五日將歸會稽遂餞東路)
(乃命六卿庶尹大夫供帳青門寵行邁也詩遺榮期入道辭老竟抽簮豈不惜賢達其如高尚心寰中得秘要)
(方外散幽襟獨有青門餞羣僚悵别深)
蓬萊宫宴(增唐詩紀事景龍四年正月五日蓬菜宫宴吐蕃使因為栢梁體時上疑竇從一宗晉卿)
(素不属文未即令續二人固請許之吐蕃舍人眀悉獵請令授筆與之悉獵云玉醴由来獻夀觴上大悦賜與)
(衣服)
天基節(增宋史理宗紀開禧元年正月癸亥生扵虹橋里第寳慶元年詔以生日為天基節)
蠶市(增歲華紀麗譜正月五日五門蠶市盖蠶叢氏始為之俗往往呼為蠶叢太守即門外張宴)
佛誕(原藏經正月五日大慈佛生)
留仙蹟(增楚通志何許陳三女相約入山修真大中元年正月初五日雷雨作仙樂隠隠雲霧中遙見)
(三女忽不知所在馬蹄鞵蹟俱留山上)
楊萬里正月五日侍宴集英口號(增太極香開萬物新紹熙天子燕羣臣梨)
(園好語君須聽玉歷初頒第一春)
初六日
馬日(原荆椘歲時記正月六日為馬今六日不殺馬增紀歷撮要六日馬日月光明即大熟)
修望春宫(增唐會要開元二十六年正月六日修望春宫)
南郊(增通典宋孝武大眀二年正月有司奏今月六日南郊輿駕親奉至時或雨遂遷日有司行事)
幸水磑(增宋史禮志太平興國九年正月六日幸景龍門外水磑帝臨水而坐召從臣觀之因曰此水)
(出扵山源清澄甘潔近河之地水味皆甘豈河潤所及乎宋琪等曰亦猶人性善惡染習致然帝曰卿言是也)
知舉賜詩(增玉海祥符五年正月五日癸酉命學士晁迥等知貢舉六日甲戌上作詩賜晁迥等曰)
(盛時選士貢闈聞罄宇閒風獻藝来心以權衡求實效勿令蓬蓽有遺才)
定光佛生(原佛書正月初六日江州武平南安白花岩定光佛生)
曾鞏正月六日雪霽詩(增雪消山水見精神滿眼東風送早春明日杏園應爛漫便須)
(期約看花人)
朱淑真正月初六日憶秦娥詞(增閙蛾雪柳添粧束燭龍火樹争馳逐争馳逐)
(元宵三五不如初六)
初七日
人日(原荆楚歲時記正月七日為人今七日不刑增事物紀原東方朔初置人日紀歷撮要七日人晴眀)
(民安君臣和會李又人日詩千年執象寰瀛泰七日為人慶賞隆高適人日寄杜甫詩人日題詩寄草堂遙憐)
(故人思故鄕蘇軾新年詩曉雨暗人日春愁連上元水生挑菜渚烟濕落梅村)
登高(增荆楚歲時記正月七日登高賦詩陽休之正月七日登高侍宴詩廣殿麗年輝上林起春色風生)
(拂雕輦雲廽浮綺翼喬侃人日登高詩登高一遊目始覺柳條新)
綵勝(原荆楚歲時記人日剪綵為人或鏤金箔為人以帖屏風亦戴之頭髩人入新年形容改從新也又)
(造華勝以相遺起扵晉代賈充李夫人典戒云像瑞圖金勝之形又取像西王母戴勝也增唐詩紀事景龍三)
(年人日賜金綵人勝李嶠等賦七言詩是日甚懽上令學士逓起屢舞至沈佺期賦廻波有齒錄牙緋之語原)
(劉臻妻陳氏進見儀正月七日上人腃扵人增沈佺期人日宴大明宫詩千官黼帳杯前夀百福香奩勝裏人)
(崔日用人日詩金屋瑤筐開寳勝花牋綵茟頌春椒李商隠人日詩鏤金作勝𫝊荆俗剪綵為人起晉風)
七種羹(原荆楚歲時記正月七日以七種菜為羹戴叔倫詩獨獻菜羹憐應節遍𫝊金腃喜逢人)
招牛馬(原荆楚歲時記荆人扵此日向晨門前呼牛馬雞畜令来乃置粟豆扵灰散之宅内云以招牛)
(馬)
煎餅(原荆楚歲時記北人此日食煎餅扵庭中作之云薰天增唐六典膳部節日食料有正月七日煎餅)
安仁銘(原述征記魏東平王翕七日登夀張縣安仁山鑿山頂為會望處刻銘扵壁文字猶在銘云正)
(月七日厥日為人策我良駟陟彼安仁)
雲龍宴(增北齊書崔瞻𫝊顯宗命瞻使鄴魏孝静帝以人日登雲龍門其父㥄侍宴又勅瞻近御坐有)
(應詔詩詔問邢昭等曰此詩何如其父咸云㥄博雅弘麗瞻氣調清新並詩人之冠宴罷共嗟賞之云今日之)
(宴併為崔瞻父子)
雞子卜(原玉燭寳典蜀中鄉市士女以人日擊小鼔唱竹枝歌作雞子卜)
名下無虚士(原隋唐嘉話薛道衡聘陳為人日詩云入春纔七日離家已二年南人嗤之曰誰謂)
(此解作詩及云人歸落鴈後思彂在花前乃喜曰名下固無虚士)
破陣樂舞(增唐會要貞觀三年正月七日製破陣樂舞圖吕才教舞百二十人數日而就)
作凉宫(增唐會要儀鳳三年正月七日扵藍田作凉宮名萬全宫)
鄭公人日(增劉賓客嘉話錄魏鄭公嘗出行以正月七日謁見太宗太宗勞之曰卿今日至可謂人)
(日矣)
人日雪(增唐詩紀事景龍三年人日御清暉閣宴羣臣遇雪賦詩宗楚客人日遇雪詩窈窕神仙閣參)
(差雲漢間九重中葉啟七日早春還太液天為水蓬萊雪作山今朝上林樹無處不堪攀李嶠人日遇雪詩千)
(鍾聖酒御筵披六出祥英亂繞枝即此神仙對瓊圃何須輙迹向瑤池)
打毬(增唐詩紀事景龍四年正月七日宴大明殿觀打毬沈佺期人日雲臺觀打毬詩今春芳苑遊接武)
(上瓊樓宛轉縈香騎飄颻拂畫毬俯身迎未落廽轡逐傍流祗為看花鳥時時誤失籌)
梅花粧(原雜五行書宋武帝夀陽公主人日卧含章殿簷下梅花落公主額上成五色花拂之不去經)
(三日洗之乃落官女效之今梅花粧是也)
吞赤豆(增雜五行書正月七日男吞赤小豆七顆女吞十四竟年無病)
六一菜(增食譜張手美家人日六一菜)
人日鳥(增清異錄南唐王建封不識文藝族子有動植疏俾吏錄之其載鴿事以𫝊寫訛謬分一字為)
(三變而為人日鳥矣建封信之每人日開筵首進此味)
貼人于帳(原藝苑雌黃古人七日貼人于帳重人也增李適人日宴大明宫詩寳帳金屛人已貼圖)
(花學勝鳥初裁)
賜及第(增事物紀原太平興國二年正月初七日太宗親試吕蒙正以下並賜及第)
獵城南(增蘇軾詩題人日獵城南會者十人以身輕一鳥過槍急萬人呼為韻)
遊蟇頤山(原蘇轍踏青詩序眉之東門十數里有山曰蟇頤山上有亭榭松竹下臨大江每正月人)
(日士女相與遊嬉飲酒扵其上謂之踏青增名勝志人日出東郊渡玻瓈江遊蟇頤山眉之故事也陸游詩玻)
(瓈江上柳如絲行樂家家要及時只怪今朝空巷出使君人日宴蟇頤)
燈山上綵(增東京夢華錄元宵大内前自歲前冬至後開封府絞縳山棚立木正對宣德樓遊人已)
(集御街兩廊下至正月七日燈山上綵金碧相射錦繡交輝面北悉結綵山皆畫神仙故事横列山門各有綵)
(結金書大牌曰宣和與民同樂綵山左右以綵結佛像跨獅子開轆轤絞水上燈山尖高處用木櫃貯之逐時)
(放下如瀑布状又於左右門上各以草把縳成戲龍之状用青幕遮籠草上密置燈燭數萬盞望之蜿蜒如䨇)
(龍飛走)
綵蝶春燕(增東京夢華錄立春剪綵蝶春燕為瑞人日亦然徐延夀人日剪綵詩貼燕留粧戶黏雞)
(欲餉人吳兆人日立春詩土牛官鼔迓綵燕内人𫝊)
宴春雨堂(增范成大吳郡志淳祐九年正月人日郡守鄭霖會三學同舍顔岩等四十二人序拜於)
(天慶觀禮成宴於郡之春雨堂)
油卜(原通考蜀嘉定金燈山趾有淵每歲人日郡守扵此修油卜故事以油灑水面觀其紋騐一歲之豐)
(歉)
踏磧(原通考䕫州俗重諸葛武侯以人日傾城出遊八陣磧上謂之踏磧婦人拾小石有竅者貫以綵索)
(繫扵釵頭以為一歲之祥是日府帥宴扵磧上)
祈蠶(原順慶府志蜀有樂山在渠縣北每歲人日邑人將鼓笛酒食登此娛樂以祈蠶事)
玉局說經(原桂陽列仙𫝊桓帝永夀元年人日老君駕龍輿命張道陵乘白鶴同往成都玉局治說)
(南北斗經玉牀自地而出)
胎光降(增雲笈七籖正一真人告趙昇曰人身有三魂一名胎光太清陽和之氣也生扵始青元君聖)
(母之宫䧏扵正月七日以本䧏之日上詣夲宫受事送人善惡)
三官檢校(增雲笈七籖三元品戒經云正月七日天地水三官檢校之日可修齋)
治氣要訣(增雲笈七籖正月七日無為大道元真立下八品治氣要訣在掌中)
延神齋(增雲笈七籖正月七日是三會日宜修延神齋吉)
真武䧏(原談薈正月七日北極元天真武上帝午時下降)
杜甫人日詩(增此日此時人共得一談一笑俗相看罇前栢葉休随酒勝裏金花巧耐寒佩劍衝)
(星聊暫拔匣琴流水自湏彈早春重引江湖興直道無憂行路難)
韓愈人日城南登高詩(增初正候纔兆涉七氣已弄靄靄野浮陽暉暉水披凍聖朝身)
(不廢佳節古所用親交既許来子妷亦可從盤蔬冬春雜尊酒清濁共令徵前事為觴咏新詩送扶杖凌圯阯)
(刺舡犯枯葑戀池羣鴨回釋嶠孤雲縦人生本坦蕩誰使妄倥傯直指桃李闌幽尋寧止重)
張繼人日代客子詩(增人日兼春日長懷復短懷遥思䨇綵勝併在一金釵)
羅隠正月七日立春詩(增一二三四五六七萬木生芽是今日遠天歸㕍拂雲飛近水)
(游魚迸冰出)
初八日
迎氣東郊(增唐會要開元二十六年正月八日親迎氣於東郊之青帝壇)
長寧節(增宋史禮志仁宗以正月八日為皇太后長寧節詔定長寧節上夀儀太后垂簾崇政殿宰臣)
(以下進奉上夀)
榖日(原紀歷撮要八日榖夜見星辰五榖豐熟通考榖日為上八日是日雨應元宵亦雨)
燈市(原燕都游覽記燈市在東華門王府街東崇文街西亘二里許自正月初八日起至十八日而罷)
觀音示現(原白衣經正月八日南無華嚴衆意甘露苦王觀世音菩薩示現)
梁簡文帝正月八日燃燈詩(增藕樹交無極花雲衣數重織竹能為象縳荻巧成)
(龍落灰然蘂盛垂油濕畫峯天宫倘若見燈王願可逢)
初九日
苦酒(增食譜外國作苦酒法用水一升三合正月九日熱一銅匕調之一杯可飲三十人)
瑞雲樂章(增玉海祥符七年正月九日學士院上應天府瑞雲樂章)
玉帝生(原蠡海集玉帝生扵正月初九日者陽數始于一而極于九原始要終也)
朝三元(原雲笈七籖正月九日朝太素三元君)
范成大正月九日雪霰後大雨詩(增夜霰三更碎瓦晝冥一陣翻盆賴是梅)
(花已過不然皴玉誰温)
初十日
衛士名簿(增舊唐書百官志凡衛士各立名簿其三年以来征防差遣仍定優劣為三第每年正月)
(十日送本府印記仍錄一道送本衛府若有差行上番折衝府據簿而析之)
宴麟德殿(增玉海永隆二年正月十日唐太宗會羣臣命婦合宴宣政殿太常博士袁利正上疏曰)
(前殿正寝非命婦宴會之所帝從之改向麟德殿)
賜袍笏(增通考太平興國二年正月十日宋太宗賜新及第進士胡旦以下綠袍靴笏)
沐浴(原雲笈七籖正月十日人定時沐浴令人齒堅)
范成大正月十日夜大雷震詩(增人言有物司鼓春到揚桴𤼵聲但要蟄蟲啓)
(戶何須一許震驚)
十一日
孟昶降(增宋史西蜀世家孟昶命學士為詞題桃符以其非工自命筆題云新年納餘慶嘉節號長春)
(以其年正月十一日䧏太祖命吕餘慶知成都府而長春乃聖節名也)
全眞啟鎻(增史纂左編馬鈺號丹陽子全真祖師命鈺鎖其菴時隆冬風雪四入而菴之所有惟茟)
(硯枕席布衾草履而已然形神冲暢如在春風和氣中正月十一日鎖啓師謂鈺曰從我歸去居崑崙烟霞洞)
曾鞏正月十一日迎駕詩(增錦袍周衛一番新警蹕朝嚴下紫宸俗眼望来猶眩日)
(天顔回處自生春行齊鵷鷺常随仗步隠驊騮不起塵歸路青雲喧鼓吹樂遊從此屬都人)
十二日
海結冰凌(增王隠晉書慕容皝上言曰正月十二日臣躬征平郭遠假陛下之威將士竭命精誠感)
(靈海為結冰凌行海中三百餘里臣問諸故老言自立國以来初無海水冰凍之歲)
藉田賦(增唐會要儀鳳二年正月十二日親耕藉田於東郊禮畢作藉田賦以示羣臣)
封四瀆(增唐會要天寳六載正月十二日封四瀆號河為靈源公濟為清源公江為廣源公淮為長源)
(公)
御前釋褐(增宋會要太平興國二年正月十二日新進士吕蒙正以下御前釋褐)
雲開節(原岳陽風土記岳州自元正獻歲隣里以宴飲相慶至十二日罷謂其日為雲開節)
蘇軾庚辰歲正月十二日天門冬酒熟詩(增自撥牀頭一甕雲幽人)
(先已醉竒芬天門冬熟新年喜麴米春香竝舍聞菜圃漸疎雲漠漠竹扉斜掩雨紛紛擁裘睡覺知何處吹面)
(東風散纈紋)
十三日
祀九宫貴神(增舊唐書禮儀志會昌二年正月十三日祀九宫貴神勅宰相崔珙攝太尉行事)
移仗(增唐六典開元十六年正月十三日移仗扵興慶宫聽政)
掛塔燈(原翰墨大全張乖崖帥蜀增十三夜燈謂之掛塔燈)
六夜燈(增帝京景物略上元六夜燈之始南宋也淳祐三年請預放元宵自十三日起巷陌橋道皆編)
(竹張燈)
散燈(增帝京景物略十三日家以小琖一百八枚夜燈之徧散井竈門戶砧石曰散燈也其聚如螢散如)
(星)
神聖䧏辰(原道經三元集聖之辰乂劉猛將生)
劉邦彦十三夜觀燈詩(增珠簾半捲將團月玉指初調未合笙新放華燈連九陌舊𫝊)
(金鑰啟重城)
十四日
宫寺焚香(增宋史禮志大中祥符八年正月中書門下上言伏覩今月十四日皇帝詣諸宫寺焚香)
(總三十餘處過百拜以上伏望自今正殿冄拜諸殿令羣臣以下分拜庶垂億載允叶通規)
賜錢宴飲(增宋史禮志真宗景德元年正月十四日賜大食三佛齊蒲端諸國進奉使緡錢令觀燈)
(宴飲)
御樓同樂(增東齋錄宋仁宗正月十四日御樓遣中使𫝊宣從官曰朕非遊觀與民同樂耳蔡襄詩)
(高列千峯寳炬森端門方喜翠華臨宸遊不為三元夜樂事還同萬衆心天上清光留此夕人間和氣閣春隂)
(要知盡慶華封祝四十餘年惠愛深)
觀燈山(增東京夢華錄正月十四日車駕幸五岳觀迎祥池賜羣臣宴至晚還内每常駕出有紅紗帖)
(金燭籠二百對元宵加以琉璃玉柱掌扇燈快行家各執紅紗珠絡燈籠駕入燈山御輦院人員輦前喝随竿)
(媚来御輦團轉一遭倒行觀燈山謂之鵓鴿旋又謂之踏五花兒)
呼嫦娥(增三餘帖嫦娥奔月之後羿晝夜思維正月十四夜有童子詣宫曰夫人知君懷思無從得䧏)
(明日乃月圓之候君宜用米粉作丸團團如月置室西北方呼夫人名三夕可䧏耳如期果䧏)
孛羅占(增武林舊事吳俗每歲正月十四日以糯米穀爆扵釜中名曰孛羅花占又名卜榖以番白多)
(者為勝范成大上元吳中節物詩撚粉團欒意熬粰腷膊聲注撚粉糰子炒糯榖以卜俗名孛婁北人號糯米)
(花)
水燈(增續文獻通考洪武五年正月十四日勅近臣扵秦淮河燃水燈萬枝十五日夜半竣事随有佛光)
(五道從東北貫月燭天良久乃已)
村歌社舞(增𫝊燈錄徑山大慧宗杲禪師上堂曰正月十四十五䨇徑搥鑼打鼓要識祖意西来看)
(取村歌社舞)
御製昇平嘉宴同羣臣賦詩用栢梁體(并序)
朕扵宣政聽覽之餘講貫經義歷觀史册扵書見元首
股肱賡揚喜起之盛扵詩見鹿鳴天保諸篇未嘗不慕
古之君臣一德一心相悦若斯之隆也今際海内宴安
兵革偃息首春令序九陌燈輝豐穰有徵吾民咸樂思
與諸臣欣時式燕爰扵乾清宫廣集簮裾肆筵授几斯
時也蟾光鰲炬焜燿堂廉綵樹瓊葩雜羅樽爼許笑言
之勿禁寬儀法之不紏復令次登文陛渥以金罍咸俾
有三爵油油之色焉易曰上下交而志同𫝊曰享以訓
恭儉宴以示慈惠則今日之兕觥旨酒豈徒以飲食宴
樂云爾哉顧瞻諸臣或位居諧弼或職任卿尹或典文
翰或司獻納宜共成篇什以紹雅頌之音朕𤼵端首倡
傚栢梁體班聯遞賡用昭昇平盛事冀垂不朽云康熙
二十一年正月十四日
麗日和風被萬方(御製)卿雲爛漫彌紫閶(内閣大學士臣勒德洪)一堂
喜起歌眀良(内閣大學士臣明珠)止戈化洽民物昌(内閣大學士臣李霨)蓼
蕭燕譽
聖恩長(内閣大學士臣馮溥)天心昭格時雨暘(吏部尚書臣黃機)豐亨有
兆祝千箱(戶部尚書臣梁清標)禮樂文章仰
聖皇(禮部尚書臣吳正治)廟謨指授靖八荒(兵部尚書臣宋德宜)春回丹詔
罷桁楊(刑部尚書臣魏象樞)河清海晏禹績彰(工部尚書臣朱之弼)百度胥
飭綱紀張(都察院左都御史臣徐元文)千官濟濟盈巖廊(吏部左侍郎臣張士)
(甄)天工無曠勤贊勷(吏部右侍郎臣楊永寧)有年歌協臣所望(戸部)
(左侍郎臣李天馥)共期紅朽荅殊常(戶部右侍郎臣李仙根)轉漕億萬充
天倉(戶部倉場侍郎臣馬汝驥)邦禮叨贊慚趨蹌(禮部左侍郎臣楊正中)職司
寅清佐垂裳(禮部右侍郎臣富鴻基)天河洗甲通蠻鄉(兵部左侍郎臣焦毓)
(瑞)
皇威四暢咸来王(兵部右侍郎臣陳一炳)祗承欽恤和氣翔(刑部左侍)
(郎臣杜臻)刑措不用民夀康(刑部右侍郎臣葉方藹)八材庀化師殳斨
(工部左侍郎臣趙璟)右平左墄開眀堂(工部右侍郎臣金鼐)仰窺神策驅天
狼(内閣學士臣李光地)膏以大澤人胥慶(内閣學士臣張玉書)
帝庸作歌追虞唐(翰林院掌院學士臣陳廷敬)身依雲漢賡天章(翰林)
(院學士臣張英)恪秉訓厲敦羔羊(都察院左副都御史臣宋文運)奉宣仁風之
吳疆(廵撫江寧右副都御史臣余國柱)九閽詄蕩瞻龍光(通政使司通政使臣王盛)
(唐)斗杓高掩貫索芒(大理寺卿臣張雲翼)圖列養正親羹墻(詹事府詹)
(事臣沈荃)黃鐘大鏞諧禎祥(大常寺卿臣崔澄)郊衢擊壤歡豐穰(順天)
(府府尹臣熊一瀟)大官珍膳羅酒漿(光禄寺卿臣馬世濟)調閑六御騰康
莊(太僕寺卿臣張可前)忝預風紀凛清霜(都察院僉都御史臣張吉午)出入玉
珮聲鏘鏘(通政使司左通政臣崔官)納言惟允尚職詳(通政使司右通政臣吳琠)
褒忠勵節感賜觴(通政使司右通政臣陳汝器)圜扉閴寂春草芳(大理)
(寺少卿臣榮國祚)拜手好生頌禹湯(大理寺少卿臣徐旭齡)前星令望欽
顒卬(詹事府少詹臣王澤弘)終始念典用斯臧(詹事府少詹臣崔蔚林)言模
行範煇縹緗(翰林院侍讀學士臣蒋弘道)猗歟至德日就將(翰林院侍讀學)
(士臣胡簡敬)叨塵侍從恩莫量(翰林院侍讀學士臣朱之佐)靖共夙夜無
怠遑(翰林院侍講學士臣嚴我斯)梧桐生矣扵高岡(翰林院侍講學士臣孫在豐)
紬書東觀翰墨香(翰林院侍講學士臣盧琦)三德六行為士坊(國子監祭)
(酒臣王士禎)宫府備位滋悚惶(右春坊右庶子臣祖文謨)六經義叶如笙
簧(翰林院侍讀臣朱典)奎文煥若森琳瑯(翰林院侍讀臣王封濚)朝朝橐筆
侍御牀(翰林院侍講臣董訥)紀載
聖治金匱藏(翰林院侍講臣王鴻緒)頻年宣室虚對揚(翰林院侍講臣高士)
(竒)
宸篇掞藻燭昊蒼(翰林院侍講臣郭棻)承華毓德成圭璋(左春坊左諭德)
(臣陳論)青宫琪樹棲鸞凰(右春坊右諭德臣朱世熙)金輿導從驂雲驤
(司經局洗馬臣田喜□)罘罳流影耀璧璫(通政使司左參議臣趙世麟)仁波溟
渤同濊汪(通政使司左參議臣趙之鼎)鸞旂乘春零露瀼(通政使司右參議臣)
(張鵬)爰賡天保矢勿忘(通政使司右參議臣鄭重)八表同軌来梯航(大理)
(寺寺丞臣徐誥武)雲門磬管聲喤喤(右春坊右中允臣吳珂鳴)泰交天闕開
春陽(左春坊左中允臣李錄予)惟睿作聖金玉相(右春坊右中允臣鄭開極)珥筆
何幸日月傍(左春坊左贊善臣徐乾學)瑞逾寳鼎兼芝房(左春坊左贊善臣鄭)
(之諶)堯樽夜醉星低昂(右春坊右贊善臣沈上墉)在廷悦豫和宫商(右春)
(坊右贊善臣王尹方)濫典樂正董上庠(國子監司業臣劉芳喆)治登三五休
聲颺(翰林院修撰臣歸允肅)睿謨典誥同洋洋(翰林院編修臣王頊齡)記神
聖功臣職當(翰林院編修臣曹禾)琅函瑶版書焜煌(翰林院檢討臣潘耒)石
渠高議芟秕糠(翰林院檢討臣嚴繩孫)日侍清禁研鉛黃(翰林院編修臣)
(杜訥)願言直節謹自防(吏科掌印給事中臣王承祖)
帝心勤民重農桑(戸科掌印給事中臣王曰溫)具舉細目恢弘綱(禮科)
(掌印給事中臣李迥)誕敷文德四國匡(兵科掌印給事中臣劉沛先)嘉禾既殖
鋤莠稂(刑科掌印給事中臣傅感丁)奉琛執玉輸篚筐(工科掌印給事中臣姚締)
(虞)屈軼朱草紛兩廂(掌河南道御史臣唐朝彛)封章問夜檢皂囊(掌河)
(南道御史臣任玥)擬將勁操堅蒼筤(掌浙江道御史臣李見龍)朝無闕事聯
班行(掌山西道御史臣郭維藩)千門燎火宵未央(掌山東道御史臣孫必振)昇平
高宴邁栢梁(掌陕西道御史臣衛執蒲)
歐陽修正月十四日漁家傲詞(增正月斗杓初轉勢金刀剪綵工夫異稱慶高)
(堂懽幼稚看柳意偏從東面春風至十四新蟾圓尚未樓前乍看紅燈試冰散綠池泉細細魚欲戲園林已是)
(花天氣)
梅堯臣正月十四日夜有感詩(增燈光煖熱夜催春天半樓開飲近臣馳道横)
(頭起山岳露臺周匝簇車輪)
楊萬里姑蘇館上元前一夕陪使客觀燈詩(增節物催人又一番)
(銀花蓮炬照金尊麝䭔官樣陪公讌粉繭鄊風憶故園)
劉邦彦十四夜觀燈詩(增鈿車過去抛珠果寳騎重来聽玉簫共約更深歸及早大家)
(眀日看通宵)
十五日
祠門戶(增荆楚歲時記正月十五日作豆糜加油膏其上以祠門戶先以楊柳枝插門随楊柳枝所指)
(仍以酒脯飲食及豆粥插箸而祭之)
南郊(增宋書禮志孝建二年正月有司奏今月十五日南郊尋舊儀廟祠至尊親奉以太尉亞獻南郊親)
(奉以太常亞獻)
迎紫姑(原異苑世有紫姑神相𫝊云是人家妾為大婦所疾每以穢事相次役正月十五日感激而死)
(故世人以其日作其形夜扵厠間或猪欄邊迎之祝曰子胥不在是其婿名也曹姑亦歸曹即其大婦也小姑)
(可出戲投者覺重便是神来奠設酒果亦覺貎輝輝有色即跳躞不住能占衆事卜行年蠶桑增春渚紀聞政)
(和二年襄邑民因上元請紫姑神為戲既書紙間其字徑丈或問之曰汝更能書否即書曰請連黏襄表二百)
(幅當為作一福字或曰紙易耳安得許大筆也曰請用麻皮十觔縳作令徑二尺許墨漿以大器貯備濡染也)
(諸好事因集紙筆就一富人麥場鋪展聚觀神至書云請一人繫筆扵項其人不覺身之騰踔往来場間須叟)
(字成端麗如顔書復取小茟書扵紙角云持往宣德門賣錢五百貫文既而縣以妖捕大府取就鞫治訖無他)
(状即具奏知有旨令就後苑再書騐之上皇為幸苑中臨視乃書一慶字與前書福字大小相稱字體亦同上)
(皇大竒之因令扵襄邑擇地建祠歲祀之李商隠正月十五夜詩月色燈光滿帝都香車寳輦隘通衢身閒不)
(覩中興盛羞逐鄉人賽紫姑蘇軾紫姑神詞序黃之僑人郭氏每歲正月迎紫姑神以箕為腹箸為口畫灰盤)
(中為詩敏捷立成余往觀之神請余作少年遊乃以此戲之詞云玉肌鉛粉傲秋霜凖擬鳳呼凰伶俜不見清)
(香未吐糠粃且吹揚到處成䨇君獨隻空無數爛文章一點香檀誰能借箸無復似張良)
漁陽摻撾(原世說禰衡被魏武謪為鼓吏正月半試鼓衡揚桴為漁陽摻撾淵淵有金石聲四座為)
(之改容)
作膏粥(原續齊諧記吳縣張成夜見一婦人立宅東南角謂成曰此地是君家蠶室我即此地之神明)
(日正月半宜作白粥泛膏扵上以祭我當令君蠶桑百倍言絶失所在成如言作膏粥年年大得蠶也世人正)
(月半作粥禱之加肉覆其上登屋食之咒曰登膏糜挟鼠腦欲来不来待我三蠶老則是為蠶逐鼠矣)
玉梁糕(原玉燭寳典洛陽人家上元食玉粱糕)
打竹簇(增北齊尒朱文暢𫝊魏氏舊俗以正月十五日夜為打竹簇之戲有能中者即時賞帛)
登高(原隋書元胄𫝊高祖正月十五日與近臣登高時胄下直上令馳召之謂胄曰公與外人登高未若)
(就朕勝也賜宴極歡)
大戲(增隋書長孫平𫝊相州正月十五百姓大戲畫衣裳為鍪甲之象)
禁角觝(原北史柳或𫝊彧見都邑百姓每至正月十五日作角觝戲上奏請禁絶之曰竊見京邑爰及)
(外州每以正月望夜充街塞陌鳴鼓聒天燎炬照地人戴獸面男為女服竭貲破産競此一時請頒天下竝即)
(禁斷詔可其奏)
踏歌(原舊唐書睿宗紀先天二年正月上元日夜上御安福門觀燈出内人連𬒮踏歌增張說十五夜御)
(前口號踏歌詞二首花萼樓前雨露新長安城裏太平人龍銜火樹千重熖雞踏蓮花萬歲春帝宫三五戲春)
(臺行雨流風莫妒来西域燈輪千影合東華金闕萬重開)
御勤政樓(增舊唐書音樂志明皇每初年望夜御勤政樓觀燈作樂太常樂府懸散樂畢即遣宫女)
(扵樓前縳架出眺歌舞以娛之若繩戲竿木詭異巧妙固無其比王邕勤政樓花竿賦皇上朝萬國宴千官當)
(獻歲之令節御高樓而賜歡應和風奏以天樂耀長伎出乎花竿)
咸泰殿上夀(增舊唐書穆宗蕭皇后𫝊開成中正月望夜帝扵咸泰殿陳燈燭奏仙韶樂二宫太)
(后俱集奉觴上夀如家人禮)
樂昌合鏡(原青𤨏集陳徐德言之妻後主叔寳之妹樂昌公主也才色冠絶時陳政方亂德言知不)
(相保乃破一照鏡人執其半約曰鬻此必以正月望日及陳亡其妻入楊越公家德言流落至京遂以正月望)
(日訪扵都市果有蒼頭鬻半照者德言引至其居出半照合之具言其故越公知之還其妻)
燈輪(原朝野僉載睿宗先天二年正月十五十六十七夜扵安福門外作燈輪高二十丈衣以錦繡飾以)
(金銀然五萬盞燈望之如花樹扵燈輪下踏歌三日夜增陳子昂詩三五月華新遨遊逐上春芳宵殊未極随)
(意守燈輪韓仲宣上元夜詩他鄉月夜人相伴看燈輪光随九華出影共百枝新)
金吾放夜(原西京記西都京城街衢有金吾晚暝𫝊呼以禁夜行惟正月十五日夜勅金吾弛禁前)
(後各一日謂之放夜增蘇味道正月十五日詩火樹銀花合星橋鐡鎻開暗塵随馬去眀月逐人来遊妓皆穠)
(李行歌盡落梅金吾不禁夜玉漏莫相催王諲元夕觀燈詩暫得金吾夜通看火樹春周邦彦上元觧語花詞)
(因念都城放夜望千門如晝嬉笑遊冶鈿車羅帕相逢處自有暗塵随馬)
火樹(增叚成式上元唱和詩火樹枝柯密燭龍鱗角張錢惟演詩九枝火樹連金狄萬里霜輪上璧璫李)
(宗諤燈夕詩歷歷星榆光奪晝煌煌火樹豔争春)
𫝊柑(原千金月令上元夜登樓貴戚例有黃栢相遺謂之𫝊柑增蘇軾上元侍飲詩歸来一點殘燈在猶)
(有𫝊柑遺細君張輿元宵詩大地金蓮分夜色上方玉燭慰民心歸来更有𫝊柑宴坐列宫釵十二金吳億元)
(夕燭影搖紅詞誰識遨頭去年曾侍𫝊柑宴至今衣袖帶天香行處氤氳滿)
百枝燈樹(原開天遺事韓國夫人置百枝燈樹高八十尺竪之高山上元夜點之百里皆見光眀奪)
(月色增王庭筠元宵詞夜夜華燈萬樹年年碧海三山)
探官(原開天遺事都中每至正月十五日造麵繭以官位帖子置其中探之卜官位高下或賭筵宴以為)
(戲笑)
凉州燈(原集異記明皇觀燈扵上陽宫召葉法善觀扵樓下法善曰燈固盛矣西凉今夕之燈亦不亞)
(此上曰可得一往乎法善令上閉目上依其言閉目距躍身在霄漢已而足及地法善曰可以觀矣既視燈燭)
(連亘十數里車馬駢闐士女紛雜上稱其盛久之法善曰觀覽畢可回矣復閉目與法善騰虚而上俄頃還故)
(處而樓下歌吹猶未終)
廣陵元夕(原幽怪錄開元十八年正月望日帝謂葉法善四方元夕何處最麗法善曰無踰廣陵帝)
(曰何術以觀之俄而虹橋起扵殿前帝步而上太真高力士及樂官數人從俄頃至廣陵寺觀陳設之盛燈火)
(之光照灼基殿士女鮮麗皆仰面曰仙人見五色雲中帝勅伶官奏霓裳羽衣曲數日廣陵奏至)
影燈(原影燈記洛陽人家以影燈多者為上其相勝之辭曰千影萬影增宋史樂志三元觀燈自唐以後)
(常扵正月望夜開坊市門然燈宋因之上元前後各一日城中張燈大内正門結綵為山樓影燈起露臺教坊)
(陳百戲范成大吳郡志上元影燈巧麗他郡莫及有萬眼羅及琉璃毬者尤妙天下又詩萬窗花眼密千隙玉)
(虹眀注萬眼燈以碎羅紅白間砌多至萬眼琉璃毬燈每一隙映成一花)
臨光宴(原影燈記正月十五夜眀皇扵長春殿張臨光宴白鷺轉花黃龍吐水金鳬銀燕浮光洞攅星)
(閣皆張燈火奏月光分曲撒閩江錦荔枝千萬顆命宫人争拾多者賞以紅圈帔綠暈衫)
燈樓(增影燈記上在東都遇正月望夜移仗上陽宫時有方都匠毛順巧思結創繒綵為燈樓二十間高)
(一百五十尺懸珠玉金銀微風一至鏘然成韻)
芋郎君(增影燈記元夕各家造芋郎君食之云宜男女乂送雞肉酒用五木瓶貯之扵親知門前留地)
(而去李公昂元夕瑞鶴仙詞歌朋舞社玉梅轉閙蛾耍且繭占先探芋郎戲巧乂十紫姑燈下)
燃燈大酺(增王維正月十五夜燃燈繼以酺宴應制詩序開元元年正月十五夜開門燃燈大酺合)
(樂帝御門樓臨觀以夜繼晝凡月餘而罷詩上路笙歌滿春城刻漏長遊人多晝日眀月讓燈光魚鑰通翔鳳)
(龍輿出建章九衢陳廣樂百福透名香仙伎来金殿都人遶玉堂定應偷妙舞從此學仙妝奉引迎三事司儀)
(列萬方願將天地夀同以獻君王崔液元夕詩鳷鵲樓前新月滿鳳凰臺上寳燈燃史達祖燈夕詞酒館歌雲)
(燈街舞繡笑聲喧似簫鼔太平京國多歡大酺綺羅幾處)
拔河(增封氏聞見記拔河古謂之牽鈎襄漢風俗常以正月望日為之以大麻絙長四五十丈兩頭分繫)
(小索數百條挂扵前分二朋兩鈎齊挽當大絙之中立大旗為界震鼓呌噪使相牽引以却者為輸名曰拔河)
李謩擪笛(增元稹連昌宫詞李謩擪笛傍宫墻偷得新翻數般曲自注眀皇嘗扵上陽宫夜後按新)
(翻一曲屬眀夕正月十五日潜遊燈下忽聞酒樓上有笛奏前夕新曲大駭之眀日密遣捕捉笛者詰騐之自)
(云其夕竊扵天津橋玩月聞宫中度曲遂扵橋柱上插譜記之臣即長安少年善笛者李謩也上異而遣之)
油䭔(增膳夫錄汴中節食上元油䭔)
油畫眀珠(增食譜張手美家上元油畫眀珠)
辟蟲(增四時纂要正月十五日殘餻糜熬令焦和榖種之能辟蟲)
門樓觀燈(增宋史禮志太祖建隆二年上元節御明德門樓觀燈召宰相樞密兩省五品以上官飲)
(宴江南吳越朝貢使與焉)
喫虀煮飯(原錢氏私誌宋郊居政府上元夜在書院讀易弟祁時為學士是夜張燈擁妓痛飲達旦)
(明日郊令所親云相公寄語學士曾記某年上元同在某州學喫虀煮飯否學士笑云寄語相公不知某年喫)
(虀煮飯是為甚的)
御乾元門(增春明退朝錄上元然燈唐以前歲不常設本朝大宗時三元不禁夜上元御乾元門中)
(元下元御東華門後罷中元下元二節而初元游觀之盛冠扵前代)
慶太平(增三朝聖政錄真宗皇帝因元夕觀燈見都人熙熙舉酒顧宰執曰祖宗創業艱難今獲覩太)
(平與卿等同慶宰執稱賀皆飲釂向子諲上元詞登複道聽鳴鞘再頒酥酒賜臣僚太平無事多歡樂夜半傳)
(宣放早朝)
乳糖獅子(增高齋漫錄熙寧中上元宣仁太后御樓張燈召集外族神宗數請推恩宣仁云自有處)
(分大者絹一疋小者各與乳糖獅子兩個中外咸仰后德)
預賞(增東京夢華錄宣和年間自十二月扵酸棗門如元夜點照門下置露臺南至寳籙宫兩邊關撲買)
(賣仕女觀者中貴邀住勸酒一金杯令退直至上元謂之預賞)
京尹彈壓(增鐡圍山叢談宣和六年春正月甲子實上元節故事天子御樓觀燈則開封尹設次以)
(彈壓扵西觀下錢惟善元宵詩彈壓城池夜屬櫜放燈那復事奢豪)
賜宫花(增聞見近錄紹聖二年上元幸集禧觀出宫花賜從駕臣僚各數十枝時人榮之晁冲之上元)
(詞帽落宫花衣惹御香鳳輦晚来初過)
賜詩酒(增事文𩔖聚至道元年燈夕太宗御樓時李文正昉以司空致仕扵家上亟以安車召至賜坐)
(敷對明爽精力康勁上親酌御樽飲之因賜詩焉)
長燈詩(原晁氏客話蔡君謨守福州上元日命民間一家點燈七盞陳烈作大燈長丈餘大書云富家)
(一盞燈太倉一粒粟貧家一盞燈父子相對哭風流太守知不知猶恨笙歌無妙曲君謨見之還輿罷燈)
奪崑崙(原茟談狄青宣撫廣西時儂智高守崑崙關青至賓州值上元大張燈燭首夜享將佐次夜宴)
(從軍官二鼔青稱疾輙起令孫元規暫主席數使人勞坐客至曉各未敢退忽有馳報是夜三鼓青已奪崑崙)
(矣)
還遺金(增厚德錄竇禹鈞嘗因元夕往延慶寺於後殿階側得遺銀二百兩金三十兩持歸眀日侵晨)
(詣寺候失物者須臾一人果涕泣而至禹鈞問之對曰父罪犯至大辟徧懇親知貸得金銀將贖父罪昨暮以)
(一親置酒酒昏忽失去今父罪不復贖矣公騐其實遂同歸以舊物還之)
祀太乙(原容齊随筆上元張燈太平御覽所載史記樂書曰漢家祀太乙祠以昏時祀到明今人正月)
(望日夜遊觀燈是其遺事增王安石和劉貢父上元詩不知太乙遊何處定把青藜獨照公)
宜男蟬(原歲時雜記都人上元作宜男蟬如蛾而大)
賜金犀錢果(增桯史神宗朝王襄敏韶在京師會元夕張燈家人皆步出將帷觀焉幼子寀方能)
(言珠帽襐服馮肩以從至宣德門上方御樓薌雲綵鰲簫吹雷動士女仰視喧擁闐咽轉盼已失所在乃姦人)
(利其服装竊負而趨寀覺負已者之異也亟納珠帽扵懷適内家車數乘將入東華寀攀幰呼焉中大人悦其)
(韶秀抱置之膝翌早擁至上閣以為宜男之祥上問以誰氏竦然對曰兒乃韶之幼子也具道所以上顧以占)
(對不凡歎其早惠密詔開封捕賊戮之乃命載以歸賜壓驚金犀錢果直鉅萬)
浮圓子(增周必大元宵煮浮圓子詩今夕知何夕團圓事事同湯官尋舊味竈婢詫新功星燦烏雲裏)
(珠浮濁水中歲時編雜咏附此說家風)
畫鴨子(增范成大上元吳中節物詩鳬子描丹筆注紅畫鴨子相餽遺)
百草靈(增范成大上元吳中節物詩筳篿巫志怪香火婢輸誠注俗謂正月百草靈故帚葦針箕之屬)
(皆卜焉多婢子之輩為之又詩帚卜拖裙騐箕詩落茟驚微如針属尾賤及草分莖注弊帚繫裙以卜名埽帚)
(姑又古紫姑今謂之大仙俗名筲箕姑又以針卜伺其尾相屬為兆名針姑葦莖分合為卜名葦姑陸游箕卜)
(詩孟春百草靈古俗迎紫姑厨中取竹箕冒以婦裙𥜗竪子夾扶持插筆祝其書俄若有物憑對答不須臾豈)
(必考中否一笑聊相娱詩章亦閒作酒食随所須興闌忽辭去誰能執其袪)
社火(增范成大上元吳中節物詩輕薄行歌過顛狂社火呈注民間鼔樂謂之社火大抵以滑稽取笑)
賦瑞雪(增玉海雍熙二年正月己未上元御乾元門樓觀燈夜漏初上密雪忽䧏上謂宰相曰可各賦)
(觀燈夜瑞雪滿皇州詩以為娛樂上賦詩示羣臣宰相宋琪等咸奉和)
繭卜(增楊萬里詩兒女炊王作繭絲中蔵吉語默有祈小兒祝身取官早小女只求蠶事好注上元夜里)
(俗粉米為繭絲書吉語置其中以占一歲之禍福謂之繭卜)
鰲山(增乾淳歲時記元夕二鼓上乘小輦幸宣德門觀鰲山擎輦者皆倒行以便觀賞山燈凡數千百種)
(極其新巧中以五色玉栅簇成皇帝萬歲四大字其上伶官奏樂其下為大露臺百藝羣工競呈竒技内人及)
(小黃門百餘皆巾裹翠蛾傚街房清樂傀儡繚繞扵燈月之下宫漏既深始宣放烟火百餘架扵是樂聲四起)
(燭影縱横而駕始還矣西湖志餘鰲山燈品以蘇燈為最其後福州所進純用白玉新安所進圈骨悉皆琉璃)
(號無骨燈禁中作琉璃燈山高五丈人物皆為機關轉動如活結大綵樓貯之原皇明通紀永樂十年正月元)
(宵賜百官宴聽臣民赴午門外觀鰲山三日時尚書夏原吉侍其母往觀鰲山上聞之曰賢母也命官齎鈔二)
(百錠即其家賜之增王珪元夕應制詩䨇鳳雲中扶輦下六鰲海上駕山来晁冲之上元詞御樓烟煖對鰲山)
(綵結簫鼓向晚鳳輦初回宫闕千門燈火九衢風月向子諲上元鷓鴣天詞紫禁烟光一萬重午門金碧對晴)
(空梨園羯鼔三千面陸海鰲山十二峯)
燈市(增乾淳歲時記都城自舊歲孟冬天街茶肆漸已羅列燈毬等求售謂之燈市至節漸有大隊如四)
(國朝傀儡杵歌之𩔖多至數十百隊天街鼓吹不絕范成大上元節物詩酒壚先疊鼔燈市早投瓊)
火楊梅(增乾淳歲時記元夕以棗肉炭屑為丸繫以鐡絲然之名火楊梅)
買市(增乾淳歲時記元夕京尹乘小提轎諸舞隊次第簇擁前後連亘數十里錦繡填委簫鼓振作吏魁)
(以大囊貯楮劵凡遇小經紀人必犒數十謂之買市)
裝燈(增乾淳歲時記京尹幕次例占市西坊繁閙之地蕡燭籸盆照耀如晝其前列荷校囚數人大書犯)
(由云某人不合搶撲釵環挨搪婦女繼而行遣一二謂之装燈其實皆三獄罪囚姑借此以警姦民)
琉璃泡燈(增乾淳歲時記幽坊静巷好事之家多設五色琉璃泡燈更自雅㓗)
閙蛾(增乾淳歲時記元夕婦人皆帶珠翠閙蛾康與之上元瑞鶴仙詞閙蛾兒滿路成團打塊簇著冠兒)
(鬭轉王庭筠元宵清平樂詞瓊枝搖月簾捲黃金闕宫鬢蛾兒䨇翠葉點綴離離閙雪)
夜蛾(增乾淳歲時記元夕以白紙為大蟬謂之夜蛾范成大上元吳中節物詩花蝶夜蛾迎注大白蛾花)
(無貴賤悉戴之亦以迎春物也)
節食(增乾淳歲時記元夕節食所尚則乳糖丸子䭔□科斗粉䜴湯水晶膾韭餅及南北珍果并皂兒糕)
(澄沙糰子滴酥鮑螺酪麯玉消膏琥珀餳輕餳生熟灌藕諸色瓏纏蜜煎蜜裏糖瓜蔞煎七寳薑豉十般糖之)
(𩔖皆用鏤鍮装花盤架車兒簇插飛蛾紅燈綵盝歌呌喧闐幕次往往使之吟呌倍酧其直范成大上元節物)
(詩寳糖珍粔籹烏膩美飴餳注䭔拍吳中謂之寳糖䭔特為脆美烏膩糖即白餳俗言能去烏膩)
市食合兒(增乾淳歲時記元夕競以金盤鈿合簇飣饋遺謂之市食合兒翠簾銷幕綘燭紗籠戲具)
(粉嬰鬻歌售藝者紛然而来)
掃街(增乾淳歲時記元夕夜闌有持小燈照路拾遺者謂之掃街遺鈿墮珥往往得之張蕭遠詩寳釵驟)
(馬多遺落依舊明朝在路旁)
鵲巢燈山(增齊東野語夀和謝太后方選進時是歲天台郡元夕有鵲巢燈山間衆頗驚異識者以)
(為鵲巢乃后妃之祥果正中宫之位)
錢燈會(增歲華紀麗譜上元節放燈十四十五十六三日皆早宴大慈寺晚宴五門樓又為錢燈會盖)
(燈夕二都監戎服分廵以察姦盗既罷故作宴以勞焉通判主之)
猜燈(增西湖志餘元宵前後好事者或為蔵頭詩句任人商猜謂之猜燈)
講洪範(增吹劍錄陸象山知荆門上元當設醮乃講洪範錫福章以代之)
祭天妃(增續文獻通考永樂五年建天妃廟扵應天府治正月十五日遣南京太常寺官祭)
祭天師(原續文獻通考張道陵唐册封天師國朝仍令傳襲正一嗣教真人歲以正月十五日為祖師)
(示現之辰遣官詣大德靈顯宫告祭)
中岳真人(增續文獻通考王元甫學道扵赤城霍山服青精石飯吞日精月影之法内見五藏晉永)
(和元年正月十五日乘龍昇天為中岳真人)
三夜燈(增帝京景物略上元三夜燈之始盛唐也明皇正月十五前後二夜金吾弛禁開市燃燈永為)
(式)
五夜燈(增帝京景物略上元五夜燈之始北宋也乾德五年太祖詔曰朝廷無事年榖屢登上元可增)
(十七十八兩夜杭州府志元宵前後五夜張燈相傳宋初只三夜錢王納土後置添兩夜以五夜晴明為五榖)
(豐登之兆)
太平鼓(增帝京景物略元夕童子撾鼔傍晚向曉曰太平鼓)
燈假(增北京歲華記元夕官裏放燈假五日夜行不禁)
舍利放光(增西域記摩喝陁國正月十五日僧徒俗衆雲集觀佛舍利放光雨花)
天雨寳華(增法范珠林漢永平十四年正月五岳諸山道士願與西僧比校辨真偽勅以十五日集)
(白馬寺道士齎道經置扵三壇縱火焚經經從火化佛舍利經像置扵道西光眀五色直上空中旋環如蓋扵)
(時天雨寳華大衆咸悦)
三官下䧏(原修真指要上元日天地水府三官朝天之辰上元十天靈官神仙兵馬與上聖高真妙)
(行真人同下降人間考定罪福七修藁唐開元間謂天官好樂地官好人水官好燈正月十五日乃三官下降)
(之日故從十四至十六夜放假)
二真飛昇(原修真指要上元日張靈源真人張元精真人飛昇之辰)
佑聖誕(原談薈正月十五日佑聖司命真君誕)
御製上元詩月華連晝色燈火雜星辰彩仗移䨇闕瓊筵
會大臣
御製上元幸萬善殿戲作雪霽輕寒景物鮮上元臨幸遇
參禪方丈無人般若静天花虚落古松前
御製燈節戲作隠隠光風度柳條千尋銀箭列丹霄龍銜
火樹開花看欲見山青待雪消
御製元夜與諸王宴飲乾清宫詩今夕丹帷宴聫翩集懿
親𫝊柑宣令節行葦樂芳春香泛紅螺重光搖綘蠟新
不湏歌湛露眀月足留人
崔液上元詩(增神燈佛火百輪張刻像圖形七寳装影裏如開金口說空中似散玉毫光)
白居易十五夜月詩(增&KR0882;熟人心樂朝遊復夜遊春風来海上明月在江頭燈火家家市)
(笙歌處處樓無妨思帝里不合厭杭州)
張祐十五夜燈詩(增千門開鏁萬燈眀正月中旬動帝京三百内人連䄂舞一時天上著詞)
(聲)
夏竦和聖製上元觀燈詩(增魚龍曼衍六街呈金鎖通宵啟玉京冉冉遊塵生輦道)
(遲遲春箭入歌聲寳坊月皦龍燈淡紫館風微鶴燄平宴罷南端天欲曉廽瞻河漢尚盈盈)
王安石上元詩(增車馬紛紛白晝同萬家燈火暖春風别開閻闔壺天外特起蓬莱陸海中)
梅堯臣元夕詩(增春風来觧吹殘雪燈燭迎陽萬戶燃競看繁星在平地不妨眀月滿中天赭)
(袍已向端門御仙曲初聞法部𫝊車馬不閑通曙色康莊時見拾珠鈿)
張耒上元燈夕詩(增九衢風静燭無烟寳馬香車往復還三十二天應降瑞盡移星斗照人)
(間)
范成大元夕詩(增粉痕紅點萬花攅玉氣珠光寳月團簾箔通眀香似霧東君無處著春寒)
劉邦彦十五夜觀燈詩(增一派春聲送管絃九衢燈燭上熏天歸遲不屬金吾禁争覓)
(遺簮與墮鈿)
十六日
打旋羅(增東京夢華錄正月十六日車駕登門縱萬姓遊賞諸營班院扵法不得夜遊各以竹竿出燈)
(毬扵半空遠近高低若飛星然又以竹架子出青傘上装綴梅紅縷金小燈籠子架子前後亦設燈籠敲鼓應)
(拍團團轉走謂之打旋羅)
玉津習射(增玉海乾德二年正月十六日乙巳幸玉津園命從臣習射帝中的者五)
閱金玉輅(增玉海慶歷七年將郊祀正月十六日辛夘御大慶殿門閱新作金玉輅)
耗磨曰(原槁簡贅茟正月十六日古謂之耗磨日官私不開倉庫飲酒如今之社日增張說耗日飲酒)
(詩耗磨𫝊兹日縱横道未宜但令不忌醉翻是樂無為又上月今朝减流𫝊耗磨辰還將不事事同醉俗中人)
走橋(原帝京景物略正月十六日婦女著白綾衫隊而宵行謂無腰腿諸疾曰走橋楚通志婦女相率宵)
(行以消疾厄謂之走百病增張宿詩白綾衫照月光殊走過橋來百病無)
摸釘(原帝京景物略正月十六日婦女至城各門手暗觸釘謂男子祥曰摸釘)
結羊腸(原霏雪錄北方士女正月十六日用舊歷日紙九道為繩亂結以首尾聯属者為兆謂之結羊)
(腸增趙孟頫結羊腸詩十六初過上元節家家女兒結羊腸含情暗卜心自語何時得似䨇鴛鴦)
御製南廵再過濟南詩六御重經歷下城頻將疾苦問蒼
生肩摩轂擊風猶在土沃農恬世久平戶戶春燈佳節
過(時上元次日)村村社鼔樂郊盈韶年漸布陽和澤淑氣晴
光仗外横
劉邦彦十六夜觀燈詩(增次第看燈俗舊𫝊寳筝重按十三絃人心未必今宵異兔魄)
(還如昨夜圓)
十七日
靈寳符(增舊唐書禮志天寳元年正月癸丑陳王府參軍田同秀稱扵京永昌街空中見玄元皇帝𫝊)
(言天下太平聖夀無疆仍云桃林縣故關令尹喜宅有靈寳符𤼵使求之十七日獻扵含元殿)
祝長春(增宋史禮志建隆元年請以二月十六日為長春節正月十七日扵大相國寺建道場以祝夀)
(至日上夀退百僚詣寺行香)
置武舉(增玉海長安二年正月十七日始置武舉每年凖眀經進士例送其制有長垜馬射步射平射)
(筒射又有馬槍翹關負重身材之選)
觀耕(增玉海雍熙五年正月十七日御觀耕臺觀王公耕)
萬夀節(增金史熙宗紀天會十四年正月十七日萬夀節齊高麗夏遣使来賀)
十夜燈(原帝京景物略太祖初建南都盛為綵樓招徕天下富商放燈十日今北都燈市起初八至十)
(三而盛迄十七乃罷)
劉邦彦十七夜觀燈詩(增繡簾窣地護輕寒明月来遲鳳蠟殘試看燒燈如白日鰲山)
(無影海漫漫)
十八日
祠眀堂(增宋書禮志泰始七年十月庚子有司奏來年正月十八日祠眀堂尋舊儀南郊與眀堂同日)
(竝告太廟)
宴輔臣(增宋史禮志宣和七年正月十八日宴輔臣觀燈)
九推(增玉海開元二十三年正月十八日親祀先農降至耕位侍中執耒太僕秉轡上謂左右曰帝藉之)
(禮古則三推朕今九推庶九榖之報也)
微行聽卜(增揮麈後錄楚俗遇元夕苐三夜多以更闌時微行聽人言語以卜一歲之通塞)
鶴翔殿庭(增金史五行志元光二年正月十八日辛酉日午有鶴千餘翔殿庭移刻乃去)
達陽氣(原翰墨大全天寳六載正月十八日詔重門夜開以達陽氣)
草船(增楚通志正月十八日夜燒燈以草為船實以紙馬送至江滸焚之謂之禳災)
蘇軾正月十八日蔡州道上遇雪詩(增蘭菊有生意微陽回寸根方憂集)
(暮雪復喜迎朝暾憶我故居室浮光動南軒松竹半傾瀉未數葵與萱三徑瑶草合一缾井花温至今行吟處)
(尚餘履舄痕)
十九日
收燈(原東京夢華錄十九日收燈畢都人争先出城探春增劉鎮餞元宵浣溪沙詞簾幕收燈斷續紅歌)
(臺人散彩雲空夜寒歸路噤魚龍)
燕九節(原帝京景物略丘真人名處機字通密號長春子金皇統戊辰正月十九日生都人以正月十)
(九日致漿祠下遊冶紛沓走馬蒱博謂之燕九節增吳寬燕九日歌京師勝日稱燕九少年盡向城西走白雲)
(觀前作大會射箭擊毬人馬吼)
越國英烈王誕(原新安志歙人汪華少以侠烈聞隋末保據宣杭睦婺饒五州建號吳王唐武)
(德間籍土地戶口納欵扵朝授歙刺史封越國公)
二十日
作帝範(增唐會要貞觀二十三年正月二十日作帝範十二萹曰君體建親求賢審官納諫去䜛戒盈)
(崇儉賞罰務農閱武崇文)
喜春雨(增玉海天禧元年正月二十日己未作喜春雨詩賜學士以下屬和)
會試(增金史選舉志漢人進士正月二十日會試)
補天穿(原李覯詩序正月二十日俗號天穿日以煎餅置屋上謂之補天感而為詩媧皇沒後幾多年)
(夏伏冬愆任自然只有人間閒婦女一枚煎餅補天穿增葛勝仲天穿節驀山溪詞望雲門外油壁如流水空)
(巷逐朱旛步春風香河七里冶容袨服摸石道宜男穿翠靄度飛橋影在清漪裏)
蘇軾正月二十日往岐亭郡人潘古郭三人送扵女王
城東禪莊院詩(增十日春寒不出門不知江柳已搖村稍聞泱泱流冰谷盡放青青沒燒㡾)
陸游正月二十日晨起弄筆詩(增零落殘梅臨小彴縱横野水赴清池物華撩)
(我緣何事似恐新年漸廢詩)
二十一日
六合還淳舞(增舊唐書音樂志調露二年正月二十一日則天御洛城南樓賜宴太常奏六合還)
(淳舞)
酬人日詩(增杜甫追酬高蜀州人日見寄詩序大歷五年正月二十一日却追酬高公此作詩自蒙)
(蜀州人日作不意清詩久零落今晨散帙眼忽開迸淚幽吟事如昨)
奉天書(增宋史禮志真宗祥符六年正月二十一日帝服通天冠綘紗袍奉上太上老君加號冊寳夜)
(漏上五刻侍史奉天書赴太清宫升殿改服衮冕行朝謁禮畢奉冊寳扵玉匱纏以金繩封以金泥)
獻籍田賦(增玉海唐太宗貞觀二年正月二十一日親祭先農籍扵千畝之甸秘書郎岑文本獻籍)
(田賦)
御樓覆試(增玉海苖晉卿知選事天寳二載判入等者凡六十四人分甲乙丙三科張奭苐一中丞)
(子也正月二十一日帝御花萼樓覆實中裁十一二)
蘇軾正月二十一日城外尋春詩(增卧聽使君鳴鼔角試呼穉子整冠巾曲)
(欄幽榭終寒窘一看郊原浩蕩春)
二十二日
賜繡袍(增唐會要天授二年正月二十二日内出繡袍賜新除都督刺史其繡袍山形繞山勒回文銘)
(曰德政推眀職令思平清慎忠勤榮進躬親)
團風夢(增楚通志正月二十二日東坡將往岐亭宿扵團風夢一僧破面流血若有所訴至岐亭過一)
(廟中有阿羅漢像左龍石虎儀制甚古而面為人所壊顧之惘然宛如夢中所見遂載以歸完新而龕之設扵)
(安國寺)
二十三日
長年樂(增舊唐書音樂志延載元年正月二十三日製越古長年樂一曲)
改時令(增唐會要天寳五載正月二十三日詔曰堯命四子所受唯時周分六官曾不繫月其禮記月)
(令宜改為時令)
封海鎮(原唐會要天寳十載正月二十三日明皇封東鎮沂山為東安公南鎮會稽山為永興公西鎮)
(吳山為成德公中鎮霍山為應聖公北鎮醫巫閭山為廣寧公封東海為廣德公南海為廣利公西海為廣潤)
(公北海為廣澤公)
觀酺(增玉海祥符七年正月二十三日御奉元均慶楼觀酺從官與坐宴父老扵樓下設山車百戲聽民)
(縱觀)
鬻農器(增歲華紀麗譜二十三日聖夀寺前蠶市張公詠始即寺為會使民鬻農器太守先詣寺之都)
(安王祠奠獻然後就宴)
潞王小字(增天中記後唐潞王小字二十三蓋正月二十三日生也人臣奏對但云兩旬三日或數)
(物則云二十二更過二十四不敢斥尊也)
張子平飛昇(原集仙錄嗣天師張衡字子平與妻盧氏漢靈帝光和二年正月二十三日扵陽平)
(山白日飛昇)
二十四日
請五經(增玉海開元十九年正月二十四日吐番請五經眀皇賜以毛詩禮記左𫝊文選于休烈上言)
(不可裴光庭曰西域請詩書庶使潛陶聲教上曰善乃與之)
楊萬里正月二十四日夜朱師古招飲看燈詩(增光射琉璃貫)
(水精玉虹垂地照天眀風流誰似朱公子觧放元宵過後燈)
二十五日
行幸建碑(增唐會要開元十一年正月二十五日至幷州張說曰太原國家大業所起宜因行幸建)
(碑紀德)
製御耒耜(增玉海明道二年正月二十五日大禮使以製成御耒耜青箱等奏御)
薦頭鵝(增金史世宗紀大定四年正月廿五日辛亥獲頭鵝遣使薦山陵自是歲以為常)
填倉(增北京歲華記二十五日人家市牛羊豕肉恣餐竞日客至苦留必盡飽而去名曰填倉)
楊萬里辛丑正月二十五日遊蒲㵎晚歸詩(增桃李深酣日池塘)
(淺試春霽暉搖遠水新煖軟遊人)
二十六日
兩制定第(增玉海天聖七年置書判拔萃科試判十道八年正月二十六日余靖等二十四人分三)
(甲詔兩制重定其第)
鎮圭奉聖(增玉海紹興十四年正月二十六日内出鎮圭以奉文宣王初有司欲用珉上曰崇奉先)
(聖豈可用假玉詔以真玉圭降出)
叩門觀花(增蘇軾詩序正月二十六日偶與數客野步嘉祐僧舍東南野人家雜花盛開叩門求觀)
(主人林氏媪出應白髮青裙少寡獨居三十年矣感歎之餘作詩記之)
陸游開歲屢作雨不成正月二十六日夜得雨詩(增東風吹)
(雨破天慳行圃歸来□觧顔百草吹香蝴蝶閙一溪漲綠鷺鷥閑)
二十七日
雲鶴翔集(增仙𫝊拾遺吐蕃以寳函進唐明皇曰請陛下自開勿令他人知此機密上問葉法善法)
(善請令蕃使自開上從之蕃使果中函弩死因授法善銀青光禄大夫法善請松陽宅為觀賜號淳和御製碑)
(額以榮鄉里正月二十七日有雲鶴百行翔集瑞雲五色覆其居)
異僧寄宿(增高僧𫝊釋道安常山人形甚陋寓襄陽宣法寺注經乃誓曰若所注不遠願見瑞相夜)
(夢賓頭盧曰君所注殊合理至秦建元正月二十七日有異僧形亦甚陋来寺寄宿講堂直殿者夜見異僧從)
(窗出入安起禮之問可度脱否云至某月日方可度耳卒如其言)
二十八日
河朔誓師(增書惟戊午王次于河朔羣后以師畢會王乃徇師而誓蔡𫝊以武成考之是一月二十)
(八日)
𤼵洛陽宫(增漢官儀建武三十二年東廵狩正月二十八日𤼵洛陽宫)
築金城(增唐會要天寳二年正月二十八日築神都羅城號曰金城)
迎春苑習射(增玉海太平興國三年正月二十八日癸丑幸迎春苑習射帝中的者九)
觀書開宴(增玉海祥符三年正月二十八日召近臣觀龍圖閣太宗御書及四部書籍又至閣西觀)
(畫賜酒閣下上作觀書開宴五言詩令即席皆賦)
天尊像記(增玉海祥符三年正月二十八日至資政殿觀天尊像記先是泰山有石像在巖崖間頗)
(多刓缺帝登封見之因别命修琢易舊像置内廷聖製泰山重修聖像記)
無逸寫屛(增玉海景祐二年正月二十八日置邇英延義二閣寫尚書無逸萹扵屏是日仁宗御延)
(義閣召輔臣觀之)
立考試格(增宋會要紹聖二年正月二十八日冄立考試格章表露布檄書以上用四六頌箴誡諭)
(序記以上依古今體亦許用四六竝限三百字以上箴銘限一百字以上)
保夀侯誕(增歲華紀麗譜二十八日俗𫝊為保夀侯誕日出笮橋門即侯祠奠拜次詣净衆寺邠國)
(杜丞相祠奠拜畢事會食晚宴大智院宋祁詩雅俗𫝊祠日年華重宴辰)
二十九日
享先農(增唐會要永徽三年正月二十九日丁亥親享先農躬耕耒耜率公卿耕扵千畝之田)
廣仁池(增唐會要天寳六載正月二十九日詔今陽和布氣蠢物懷生在扵含養必期遂性其滎陽僕)
(射陂陳留蓬池宜斷採捕仍改名廣仁池)
幸滻水(原唐詩紀事景龍四年正月二十九日晦幸滻水增宗楚客中宗幸滻水應制詩御輦出明光)
(乘流泛羽觴珠胎随月减玉漏與年長寒盡梅猶白風遲柳未黃日斜旌騎轉休氣滿林塘)
窮九(原天中記池陽風俗以正月二十九日為窮九掃除屋室塵穢投之水中謂之送窮)
三十日
作春酒(增齊民要術作春酒法治麴欲净剉麴欲細曝麴欲乾其法以正月晦日多收河水大率一斗)
(麴殺米七斗用水四斗)
種冬瓜(原齊民要術傍牆隂地作區員二尺深五寸以熟糞及土相和正月晦日種既生以柴木倚牆)
(令其緣上旱則澆之)
度厄(原玉燭寳典元日至月晦人竝為酺食士女悉湔裳酹酒扵水渚以為度厄增張說晦日詩晦日嫌)
(春淺江浦看湔衣嚴維晦日宴遊詩晦日湔裙俗春樓置酒時)
汎舟(增隋書禮儀志正晦汎舟則皇帝乘輿鼔吹至行殿升御座乘版輿以與王公登舟置酒非預泛者)
(坐扵便幕後魏盧元明晦日汎舟應詔詩輕灰吹上管落蓂飄下蒂遲遲春色華晼晼年光麗北齊魏收晦日)
(汎舟應詔詩裊裊春枝弱關關新鳥呼棹唱忽逶迤菱歌時顧慕睿賞芳月色宴言忘日暮遊豫慰人心照臨)
(康國步)
膏糜(增六典膳部節日食料有晦日膏糜)
社用酒脯(增唐會要開元十九年正月三十日詔州縣社惟用酒脯)
除貧(原四時寳鏡高陽氏子好衣敝食糜正月晦巷死世作糜棄破衣是日祀扵巷曰除貧)
綵樓選詩(原唐詩紀亊中宗正月晦日幸昆眀池賦詩羣臣應制百餘萹帳殿前結綵樓命上官昭)
(容選一首為新翻御製曲從臣悉集其下須臾紙落如飛各認其名而懷之惟沈宋二詩不下又移時一紙飛)
(墜乃沈詩也及聞其評云沈詩落句云微臣彫朽質羞覩豫章材詞氣已竭宋詩云不愁眀月盡自有夜珠来)
(猶涉健舉沈乃伏不敢争增宋之問詩春豫靈池近滄波帳殿開舟凌石鯨渡查拂斗牛廽節晦蓂全落春遲)
(柳暗催象溟看浴景燒劫辨沉灰在鎬周文樂横汾漢武才不愁眀月盡自有夜珠来)
宴林亭(增唐詩紀事高正臣廣平人官至衛尉卿習右軍書法睿宗最愛其筆晦日宴高氏林亭凡二)
(十一人皆以華字為韻高正臣晦日置酒林亭詩正月符嘉節三春玩物華忘懷寄樽酒陶性狎山家柳翠含)
(烟葉梅芳帶雪花光隂不相借遲遲落景斜)
送窮(原韓愈送窮文正月乙丑晦主人使奴星結柳作車縳草為船載糗與糧三揖窮鬼而告之增姚合)
(晦日送窮詩年年到此日瀝酒拜街中萬戶千門看無人不送窮)
服井華水(原時令萃覽正月晦日汲井華水服令人髭鬚不白)
遊桓山(增蘇軾遊桓山記元豐二年正月己亥晦春服既成從二三子遊扵泗之上登桓山入石室使)
(道士戴日祥鼔雷氏之琴操履霜之遺音曰噫嘻悲夫此宋司馬桓魋之墓也)
唐太宗月晦詩(增晦魄移中律凝暄起麗城罩雲朝蓋上穿露曉珠呈笑樹花分色啼枝鳥合)
(聲披襟還眺望極目暢春情)
孫逖晦日湖塘詩(增吉日初成晦方塘遍是春落花迎二月芳樹歷三旬公子能留客巫陽)
(好觧神夜還何慮暗秉燭向城闉)
岑參晦日陪侍御泛北池詩(增春池滿復寬晦節耐邀歡月帶蝦蟇冷霜随獬豸)
(寒水雲低錦席岸柳拂金盤日暮舟中散都人夹道看)
劉長卿晦日陪辛大夫宴南亭詩(增月晦逢休澣年光逐宴移早鶯留客醉)
(春日為人遲蓂草全無葉梅花遍壓枝政閒風景好莫比峴山時)
王建宫詞(增殿前来日中和節連夜瓊林散舞衣𫝊報所司分蠟燭監開金鎻放人歸)
政典
輯瑞(增書輯五瑞既月乃日覲四岳羣牧班瑞扵羣后𫝊舜斂公侯伯子男之瑞圭璧盡以正月中乃日)
(日見四岳及九州牧監還五瑞扵諸侯與之正始)
木鐸(原書每歲孟春遒人以木鐸徇扵路𫝊遒人宣令之官木鐸金鈴木舌所以振文教增周禮小宰正)
(歲帥治官之属而觀治象之法徇以木鐸曰不用法者國有常刑注正歲謂夏之正月得四時之正以出教令)
(者審也漢書食貨志孟春之月羣居者將散行人振木鐸徇扵路以采詩獻之太師比其音律以聞扵天子王)
(起振木鐸賦國家敷文教布時令爰振鐸扵九衢將采詩扵萬姓事且彰扵歲首禮無虧扵春孟)
青陽左个(原禮天子居青陽左个注青陽左个太寢東堂北偏)
耕藉(原禮乃擇元辰天子親載耒耜措之扵參保介之御間帥三公九卿諸侯大夫躬耕帝藉天子三推)
(三公五推諸侯九推注元辰郊後吉辰也增詩小序載芟春藉田而祈社稷也原史記文帝紀二年正月上日)
(農天下之本其開藉田朕親率耕以給宗廟粢盛增潘岳藉田賦伊晉之四年正月皇帝親率羣后藉扵千畝)
(之甸禮也宋親耕藉田樂章勤勞稼穡必躬必親為藉千畝以教導民帝出扵震時惟上春天顔有喜望之如)
(雲)
祈榖(原禮是月也天子乃以元日祈榖扵上帝集說元日辛日也郊祭天而配以后稷為祈榖也增詩說)
(噫嘻康王孟春祈榖扵東郊以成王配享之詩也唐六典正月上辛祈榖扵圜丘以高祖配宋史禮志景德三)
(年十二月陳彭年言来年正月三日上辛祈榖至十日始立春按月令春秋𫝊當在建寅之月迎春之後後齊)
(永明元年立春前郊議者欲遷日王儉啓云宋景平元年元嘉六年竝立春前郊遂不遷日然則左氏所記啓)
(蟄而郊乃三代彝章王儉所啟郊在春前乃後世變禮望常以正月立春之後行上辛祈榖之禮從之梁簡文)
(帝詩禮經聞往說觀寳著遐萹豈如春輅動祈榖重民天)
布德和令(原禮命相布德和令行慶施惠下及兆民慶賜遂行毋有不當)
布農事(原禮王命布農事命田舍東郊皆修封疆審端徑術善相丘陵阪險原隰土地所宜五榖所殖)
(以教道民必躬親之田事既飭先定凖直農乃不惑)
勞酒(原禮反執爵扵太寝三公九卿諸侯大夫皆御命曰勞酒注既耕而宴飲以勞羣臣也增梁武帝耕)
(藉田詔預耕之司尅日勞酒唐書禮樂志孟春享先農明日班勞酒扵太極殿如元會)
入學習舞(原禮是月也命樂正入學習舞注為仲春將釋菜周禮春官大司樂以樂舞教國子舞雲)
(門大卷大咸大㲈大夏大濩大武樂師掌國學之政以教國子小舞凡舞有帗舞有羽舞有皇舞有旄舞有干)
(舞有人舞大胥以六樂之會正舞位以序出入舞者小胥廵舞列而撻其怠慢者旄人掌教舞散樂舞夷樂籥)
(師掌教國子舞羽龡舞司干掌舞器)
修祭典(原禮乃修祭典命祀山林川澤犧牲毋用牝注為傷妊生之𩔖)
禁令(原禮禁止伐木注盛德所在又毋覆巢毋殺孩蟲胎夭飛鳥毋麛毋卵注為傷萌幼之𩔖又毋聚大)
(衆毋置城郭注為妨農之始又掩骼埋胔注骨枯曰骼肉腐曰胔)
正歲縣象(原周禮天官冡宰正月之吉始和布治扵邦國都鄙乃縣治象之法扵象魏使萬民觀治)
(象挟日而歛之注正月周之正月吉謂朔日太宰以正月朔日布王治之事扵天下至正歲又書而縣扵象魏)
(使萬民觀焉象魏闕也從甲至甲謂之挟日凡十日增又地官司徒縣教象之法扵象魏又夏官司馬縣政象)
(之法扵象魏又秋官司寇縣刑象之法扵象魏)
憲禁令(增周禮天官内宰正歲憲禁令扵王之北宫而糾其守疏正歲是建寅之月憲禁令扵王之北)
(宫者以歲始表縣禁令扵王之北宫北宫則后宫而紏其守者謂宿衛之子弟紏其惰慢者也)
獻種稑(增周禮天官内宰上春詔王后帥六宫之人而生穜稑之種而獻之扵王疏上春者亦謂正歲)
(以其春事將興故云上春也隋書禮儀志北齊每歲正月上辛後吉亥祠先農祭訖司農進穜稑之種六宫主)
(之又藉田令以青箱奉穜稑種跪呈司農詣耕所灑之)
釁龜(原周禮春官龜人上春釁龜祭祀先卜增王起寅月釁龜賦國家謹時以授人敬卜以事神每殺牲)
(以獻歲用釁龜扵孟春)
釁寳器(原周禮春官天府上春釁寳鎮及寳器)
令教官(增周禮地官大司徒正歲令於教官曰各共爾職修乃事以聽王命其有不正則國有常刑疏)
(正歲令扵教官者以其歲始當除舊布新也)
稽鄉器(增周禮地官鄉師正歲稽其鄉器疏鄉師各自考校當鄉之器)
考法(增周禮地官鄉大夫正歲令羣吏考法扵司徒以退各憲之扵其所治之國疏各憲之於其所治憲)
(者表縣之也)
安宅(增周禮春官視祲掌安宅叙䧏正歲則行事疏民心欲得除惡樹善占夢之官以季冬贈去惡夢至)
(此歲之正月行是安宅之事順民心也)
觀新物(增周禮夏官訓方氏掌道四方之政事與其上下之志誦四方之𫝊道正歲則布而訓四方而)
(觀新物)
焚牧(原周禮夏官牧師孟春焚牧疏孟春謂夏之孟春建寅之月草物將出之時燒焚牧地除陳草生新)
(草也)
布憲(增周禮秋官布憲掌憲邦之刑禁正月之吉執旌節以宣布扵四方而憲邦之刑禁以詰四方邦國)
(及其都鄙達扵四海注司寇正月布刑扵天下正歲又縣其書扵象魏布憲扵司寇布刑則以旌節出宣令之)
(於司寇縣書則亦縣之扵門閭及都鄙邦國刑者王政所重故屢丁寧焉)
啟蟄而郊(增左𫝊夫郊祀后稷以祈農事也是故啟蟄而郊郊而後耕注啟蟄建寅之月今雨水節)
(也宋祀青帝樂章條風斯應候歷維新陽和啟蟄品物皆春)
終千畝(增國語農正陳藉禮大史贊王王敬從之王耕一墢班三之庶人終扵千畝舊唐書肅宗紀乾)
(元二年正月戊寅有事扵藉田上行九推禮官奏太過曰朕勸農率下恨不終千畝耳禮畢雪盈尺)
鄉長復事(原管子正月之朝鄉長復事公親問焉注復白也增張嗣初鄉老獻賢能書賦時乃正月)
(初吉鄉老旁戾奉簡牘之詞詣闕傾葵藿之心獻歲)
五屬大夫復事(增管子正月之朝五屬大夫復事扵公注五鄙五屬大夫每歲報政扵君)
校官(增管子孟春之朝君自聽朝論爵賞校官終五日)
服公田(增管子正月令農始作服扵公田農耕及雪釋耕始焉芸卒焉夏小正初服扵公田𫝊古言先)
(服公田而後服其田也玉海至道元年春正月丙辰度支判官陳堯叟梁鼎上言陳許鄧潁蔡宿亳夀自漢魏)
(晉唐以来用水利墾田陳迹具在可開公田𤼵江淮州軍散卒給官錢市牛及耕具上覽奏嘉之)
農𤼵土(增吕氏春秋太蔟之月陽氣始生草木繁動令農𤼵土無或失時)
太初歷歲首(原史記武帝紀漢改歷以正月為歲首而色尚黃官名更印章以五字因為太初元)
(年通鑑造太初歷注大中大夫公孫卿壺遂太史令司馬遷等言歷紀懷廢宜改正朔兒寬議以為宜用夏正)
(乃詔卿等造漢太初歷以正月為歲首色尚黃數用五)
祠甘泉(增史記樂書漢家常以正月上辛祠太一甘泉以昏時夜祠到明而終常有流星經扵祠壇上)
舉孝弟力田(增漢書惠帝紀四年春正月舉民孝弟力田者復其身)
郊泰畤(增漢書武帝紀天漢元年春正月行幸甘泉郊泰畤又成帝紀永始四年正月行幸丼泉郊泰)
(畤神光䧏集紫殿又郊祀志宣帝十三年正月行幸甘泉郊見泰畤數見美祥修武帝故事盛車服敬齋祀之)
(禮頗作詩歌)
嵩呼萬歲(增漢書武帝紀元封元年春正月行幸緱氏詔曰親登嵩高御史乘屬在廟旁吏卒咸聞)
(呼萬歲者三登禮罔不荅其加增太室祠)
常平倉(增漢書宣帝紀五鳳四年春正月大司農中丞耿夀昌奏設常平倉以給北邊省轉&KR1193;賜爵關)
(内侯)
勸農桑(增漢書成帝紀陽朔四年春正月詔曰洪範八政以食為首方東作時其令二千石勉勸農桑)
(出入阡陌致勞来之後漢書章帝紀建初元年春正月丙寅詔曰方春東作宜及時務二千石勉勸農桑弘致)
(勞来羣公庶尹各推精誠專急人事)
祫祭眀堂(增漢書平帝紀元始五年春正月祫祭眀堂諸侯王二十八人列侯百二十人宗室子九)
(百餘人徵助祭禮畢皆益戶賜爵及金帛增秩補吏各有差後漢書眀帝紀永平二年正月辛未宗祀光武皇)
(帝於眀堂及公卿列侯始服冠冕衣裳玉佩鉤屨以行事班固明堂詩於昭明堂眀堂孔陽聖皇宗祀穆穆皇)
(皇上帝宴饗五位時序誰其配之世祖光武普天率土各以其職猗歟緝熙允懷多福)
得玉寳(增漢書郊祀志上自幸河東之明年正月鳳凰集祋祤扵所集處得玉寳起步夀宫玉海嘉定)
(十五年正月庚戌御大慶殿設黃麾半仗受玉寳奉安天章閣己未大赦)
祀南郊(增漢書郊祀志孟春正月上辛若丁天子親合祀天地扵南郊以高帝高后配宋史禮志淳化)
(四年正月以南郊禮成大宴含光殿玉海天禧元年正月十一日辛亥祭天地扵南郊壬子帝作恭謝南郊七)
(言詩近臣咸和又至道二年正月庚戌上出次南郊齋宫詔有司畫南郊圖三幅外幅列儀衛中幅車輅及導)
(駕官人物皆長寸餘又圖畫圜壇祭器樂駕警場青城别為圖以紀一時之盛顔延之南郊歌維聖饗帝維孝)
(饗親皇乎備矣有事上春禮行宗祀敬達郊禋告成大報受釐元神)
饗萬方(增漢書匡衡𫝊成帝即位衡上疏曰諸侯正月朝覲天子觀以禮樂饗醴乃歸今正月初幸路)
(寢臨朝賀置酒以饗萬方願陛下留神動静之節使羣下得望盛德休光以立基楨天下幸甚)
官司空(原淮南子正月官司空注司空主土春土受稼穡故官司空也)
朝日(增尚書大𫝊以正月朝迎日扵東郊所以為萬物先而尊事天也晉書禮志黃初二年正月乙亥祀)
(朝日扵東郊之外隋書禮儀志魏文以正月朝日前史以為非時金史禮志天會四年正月始朝日扵乾元殿)
(天眷二年定朔望朝日儀帝南向拜大定十五年有司上言宜遵古制東向拜十八年帝拜日扵仁政殿始行)
(東向之禮)
祭感生帝(增詩小序長𤼵大禘也箋經稱帝立子生商謂感生之帝疏謂殷王高宗之時以正歲之)
(正月祭其所感之帝扵南郊歌此詩焉唐書禮樂志王仲丘議曰天之五帝迭王王者之興必感其一因別祭)
(尊之故夏正之月祭其所生之帝扵南郊以其祖配之周祭靈威仰以后稷配因以祈榖)
論吏(增大戴禮古者天子孟春論吏德行能功能理德法者為有德能行德法者為有行能理德法者為)
(有能能成德法者為有功故論吏而法行事治而功成)
祭耒(原夏小正農緯厥耒初歲祭耒始用暢𫝊緯束也暢也者終歲之用祭也)
立北郊(增後漢書光武帝紀中元二年春正月初立北郊祀后土又祭祀志北郊在雒陽城北四里為)
(方壇四陛正月辛未别祀地祗高皇后配地理羣神從食皆在壇下𫝊昭恭職北郊詩端職恭瘞祀飭躬奉嚴)
(蠲淑氣符首節光風臨上年)
朝原陵(增後漢書明帝紀永平元年正月帝率公卿以下朝於原陵如元會儀又禮儀志上陵之儀百)
(官四姓親家婦女公主諸王大夫外國朝者侍子郡國計吏會陵禮樂闋君臣受賜食畢郡國上計吏以次前)
(當神軒占其郡榖價民所疾苦欲神知其動静孝子事親盡禮敬愛之心也)
登靈臺(增後漢書明帝紀永平二年正月宗祀眀堂禮畢登靈臺望元氣吹時律觀物變羣僚藩輔宗)
(室子孫衆郡奉計百蠻貢職亦皆陪位又章帝紀建初三年春正月己酉宗祀眀堂禮畢登靈臺望雲物大赦)
(天下班固靈臺詩乃經靈臺靈臺既崇帝勤時登爰考休徵三光宣精五行布序習習祥風祁祁甘雨百榖蓁)
(蓁庶卉蕃廡屢惟豐年於皇樂胥)
順時氣(增後漢書明帝紀永平三年正月癸巳詔曰夫春者歲之始也始得其正則三時有成有司其)
(勉順時氣勸督農桑祥刑謹罰眀察單辭夙夜匪懈以稱朕意)
覈受廩(增後漢書章帝紀建初元年春正月詔三州郡國方春東作恐人稍受廩往来煩劇或妨耕農)
(其各實覈尤貧者計所貸竝與之)
胎養榖(增後漢書章帝紀元和二年春正月乙酉詔曰令云人有産子者復勿算三歲今諸懷妊者賜)
(胎養榖人三斛復其夫勿算一歲著以為令)
加元服(增後漢書和帝紀永元三年春正月甲子皇帝加元服賜諸侯王公將軍特進中二千石列侯)
(宗室子孫在京師奉朝請者黃金將大夫郎吏從官帛賜民爵及粟帛各有差大酺五日又禮儀志正月甲子)
(若丙子為吉日可加元服宋書禮志後漢以来帝加元服咸以正月)
覽書林(增後漢書和帝紀永元十三年正月丁丑帝幸東觀覽書林閱篇籍博選術藝之士以充其官)
夕牲(增後漢書禮儀志正月天郊夕牲晝漏未盡十八刻初納夜漏未盡八刻初納進孰獻太祝送旋皆)
(就燎位宰祝舉火燔柴火然天子再拜興有司告事畢也)
五供(原後漢書禮儀志正月上丁祀南郊禮畢次北郊明堂高廟世祖廟謂之五供)
祠先農(增後漢書禮儀志正月始耕執事告祠先農已享就耕位天子三公九卿諸侯百官以次耕力)
(田種各耰訖有司告事畢漢舊儀春始東耕扵藉田祠先農以一牢隋書禮志北齊藉扵帝城東南千畝每歲)
(正月上辛後吉亥使公卿以太牢祀先農神農氏扵壇上祭訖親耕又隋制扵國南十四里啟夏門外置田千)
(畝為壇孟春吉亥祭先農扵其上以后稷配牲用一太牢唐貞觀享先農樂章粒食伊始農之所先古今攸賴)
(是曰人天耕斯帝藉播厥公田式崇眀祀神其福焉宋享先農樂章先農播種九榖務滋靈壇致享良耜陳儀)
(吉日維亥運屬純熙樂之作矣神其格思)
立郊兆(增後漢書祭祀志建武二年正月初制郊兆扵雒陽城南七里依鄗采元始中故事為圓壇八)
(陛中又為重壇天地位其上皆南鄉西上其外壇上為五帝位其外為壝重營皆紫以象紫宫)
立親廟(增後漢書祭祀志建武三年正月立親廟雒陽祀父南頓君以上至舂陵節侯)
祀五帝(增後漢書祭祀志永平二年正月辛未初祀五帝扵眀堂光武帝配通典禘祖所自出注王者)
(先祖皆感太微五帝之精以生其神名鄭康成據春秋緯說蒼則靈威仰赤則赤熛怒黃則含樞紐白則白招)
(拒黑則叶光紀皆用王歲正月郊祭之盖特尊焉)
助元氣(增後漢書郎顗傳正月者歲之始也王者則天之象因時之序宜開𤼵德號爵賢命士流寬大)
(之澤垂仁厚之德順助元氣含養庶𩔖)
郊祀用夏正(增白虎通五帝三王祭天一用夏正何天地交萬物通始終之正故易乾鑿度云三)
(王郊祀用夏正也晉書禮志康帝建元元年正月將北郊太常顧和表漢咸和中議别立北郊同用正月魏承)
(後漢正月祭天以地配時高堂隆等以為禮祭天不以地配而稱周禮三王之郊一用夏正扵是從和議是月)
(辛未南郊辛巳北郊帝皆親奉)
木正(增三禮義宗五行之官木正曰勾&KR0621;者物始生皆勾屈而&KR0621;角因用為官名也)
省風俗(增晉書武帝紀泰始二年春正月遣兼侍中侯史光等持節四方循省風俗除禳祝之不在祀)
(典者)
盡地利(增晉書武帝紀泰始五年春正月癸巳申戒郡國計吏守相令長務盡地利禁游食商販)
中宫蠶(增晉書禮志魏文帝黃初七年正月命中宫蠶扵北郊依周典也)
給田種(增宋書文帝紀元嘉二十九年正月甲午詔曰今農事行興務盡地利若須田種随宜給之)
大閱(增宋書武帝紀大眀七年正月癸未詔曰春蒐之禮著自周令講事之語書扵魯史今歲稔氣榮中)
(外寧宴當因農隙葺是舊章可剋日扵元武湖大閱水師竝廵江右講武校獵舊唐書肅宗紀乾元元年正月)
(庚寅大閱諸軍扵含光殿庭上御棲鸞閣觀之)
白繒&KR1002;玉(增宋書禮志高陽氏以十一月為正&KR1002;玉以赤繒高辛氏以十三月為正&KR1002;玉以白繒)
香風神光(增梁書武帝紀中大通五年春正月辛夘輿駕祠南郊先是一日東南郊令觧滌之等至)
(郊所履行忽聞空中有異香三随風至及將行事奏樂迎神畢有神光滿壇上)
贍給老稚(增梁書武帝紀普通二年正月親祀南郊詔曰春司御氣虔恭報祀陶匏克誠蒼璧禮備)
(思随乾覆布兹亭育凡民有單老孤稚不能自存主者郡縣咸加收養贍給衣食)
立祖神(增魏書禮志立祖神常以正月上未設藉扵端門内祭牲用羊豕犬各一)
大射(增隋書文帝紀開皇十九年正月戊寅大射武德殿宴賜百官)
五條詔書(增隋書禮儀志後齊正日班五條詔書扵諸州郡國一曰政在正身在愛人去殘賊擇良)
(吏正决獄平徭賦二曰勸率田桑無或煩擾三曰六極之人務加寬養四曰長吏華浮奉客以求小譽宜謹察)
(之五曰人事意氣干亂奉公外内溷淆綱紀不設所宜紏劾)
陳土宜(增隋書禮儀志正會日侍中黃門郎宣詔勞諸郡上計勞訖付紙遣陳土宜字有脱誤者呼起)
(席後立書跡濫劣者令飲墨水一升文理孟浪無可取者奪容刀及席)
祀風師(原隋書禮儀志隋制於國城東北七里通化門外為風師壇祀以立春後午增金史禮志明昌)
(五年為壇扵景風門外東南歲以立春後丑日祀風師元史祭祀志立春後丑日祭風師扵東北郎儲光羲祭)
(風伯壇詩聖主御青春綸言命使臣將修風伯祀更福太平人)
造新茶(增舊唐書文宗紀故事吳蜀貢新茶皆扵冬中作法為之上務恭儉不欲逆其物性詔所供新)
(茶宜扵立春後造)
讀春令(增舊唐書禮儀志貞觀十四年春正月庚子命有司讀春令詔百官之長升太極殿列坐而聽)
(之)
鄉貢就監(增舊唐書禮儀志開元二十六年正月勅諸州鄉貢見訖令引就國子監謁先師學官為)
(之開講質問疑義有司設食)
獵昆眀池(增唐書太宗紀貞觀五年正月癸酉獵扵昆明池丙子至自昆明池獻獲扵大安宫)
侍老授爵(原唐書眀皇紀開元二十三年正月乙亥耕藉田大赦侍老百歲以上版授上州刺史九)
(十以上版授中州刺史八十以上版授上州司馬)
耕東郊(增唐書禮樂志太宗將親耕給事中孔穎達議曰禮天子藉田南郊諸侯東郊今帝社乃東壇)
(未合扵古太宗曰書稱平秩東作而青輅黛耜順春氣也五方位少陽田宜扵東郊乃耕扵東郊玉海端拱元)
(年正月丙子賦東郊藉田五七言詩各一首賜侍臣羣臣獻詩賦贊頌者五十三人)
封祀壇(增唐書禮樂志高宗乾封元年封泰山是歲正月天子祀昊天上帝扵山下之封祀壇親封玉)
(冊置石䃭聚五色土封之)
設夀尊(增唐書禮樂志元正朝賀設夀尊扵殿上東序之端西向設坫扵尊南加爵一上公詣酒尊所)
(北面尚食酌酒一爵授上公上公受爵授殿中監殿中監受爵置御座前上公北面再拜上千萬歲夀侍中承)
(制稱敬舉公等之觴)
祠太社(增唐會要武德九年正月親祠太社丙子詔曰吉日惟戊親祠太社率從百僚以祈五榖原蔡)
(邕祝社文元正令午時惟嘉良乾坤交泰太蔟運陽乃祀社靈以祈福祥增稽含社賦序社之在扵世尚矣自)
(天子至扵庶人莫不咸用有漢卜日丙午魏氏釋用丁未至扵大晉則社孟月之酉日各因其行運三代固有)
(不同潘尼社詩太蔟叶青陽履端𤼵歲首孟月涉初旬吉日惟上酉我后邇天休設社祈黃耉)
朝集使第(增唐會要貞觀十五年正月上謂侍臣曰古者諸侯入朝有湯沐邑芻禾百車待以客禮)
(詔令就京城為諸州朝集使造邸第三百餘所上親觀幸焉)
宰臣備問(增唐會要長慶元年正月饗太廟禮畢復齋扵郊壇行宫出朱雀門命宰臣行馳道中以)
(備顧問)
香案奏事(增唐會要開成元年正月勅每入閤日次對官待宰相奏事退令至香案前各奏事)
杏園宴(增唐會要大中元年正月勅進士放榜後杏園依舊宴集樂史撰杏園集十卷)
上和香(增通典梁武帝正月上辛祀后土扵壇上禮以黃琮用上和香按隋書禮儀志天監四年何佟)
(之等議地扵人親宜加雜馥)
皇天座(增通典梁武帝即位南郊為壇在國之南常與北郊間歲正月皇帝致齋扵萬夀殿上辛行事)
(用特牛一祀天皇大帝扵壇上攅題曰皇天座)
閱貢物(增輦下歲時記正月戶部奏大閱天下貢物扵都堂其日放朝宰相與百官皆赴戶部宴會一)
(時特盛玉海唐元和十二年淮西申光蔡等州貢物戶部奏以元日陳扵樂垂之南用示中外)
勸耕作(增宋史太祖紀乾德二年正月辛巳諭郡國長吏勸農耕作玉海乾德二年正月詔土膏將起)
(宜課東作之勤使地無遺利歲有餘糧)
頒踏犁式(增宋史真宗紀景德二年正月戊寅取淮椘間踏犁式頒之河朔玉海淮椘間民用踏犁)
(凡四五人力可比牛一具)
諸儒從祀(增宋史理宗紀端平二年正月甲寅詔議胡瑗孫明復邵雍歐陽修周敦頤司馬光蘇軾)
(張載程顥程頤等十人從祀孔子廟庭)
朱子從祀(增宋史理宗紀淳祐元年正月甲辰詔朱熹精思眀辨表裏渾融使大學論孟中庸之書)
(本末洞徹令學官列諸從祀)
酺宴(增宋史禮志大中祥符元年正月詔應致仕官竝令赴都亭驛酺宴御樓日合預坐者亦聽通鑑開)
(元二十三年正月乙亥耕藉田都城酺三日上御五鳳樓酺宴)
七德舞(增通鑑貞觀七年正月更名破陳樂曰七德舞癸巳宴三品以上及州牧等扵元武門奏七德)
(九功舞觀其抑揚蹈厲莫不踴躍震悚)
分掌三庫(增太宗實錄太平興國二年正月丙寅命賈黃中程能馮瓚分掌三庫先是貨泉與金帛)
(通掌至是以帑蔵充溢始命分之)
時政記(增玉海永徽後左右史惟對仗承旨仗下謀議不得聞長夀二年正月戊申文昌左丞姚璹以)
(為帝王謨訓不可缺紀建議仗下後宰相一人錄軍國政要為時政記月送史館)
覆試賜第(增玉海太平興國二年正月庚午上御講武殿覆試禮部合格八科舉人得九經一人開)
(寳通禮四人三禮八十人三𫝊五十三人三史三人學究四十一人眀法十四人凡百九十六人竝賜夲科及)
(第其九經五經七經不合格上憐其老亦賜同三𫝊出身)
置方田(增玉海端拱二年正月詔興置方田命八作使竇神興等往北面興功東壁則知定州張永德)
(西壁則知邢州米信各兼方田都總管)
上清宫成(增玉海至道元年正月丙辰新作上清宫成御書額以金填其字賜之車駕臨幸謂近臣)
(曰造此祠宇為民祈福)
戒擾農(增金史太祖紀元輔七年正月甲申詔今農事將興典兵官毋縦軍士動擾人民以廢農業)
節酒(增金史世宗紀大定二十年正月命歲以錢五千貫造随朝百官節酒及冰燭藥炭視品秩給之)
祀嶽鎮海瀆(增元史祭祀志正月祀東嶽鎮海瀆土王日祀泰山扵泰安州沂山扵益都府界立)
(春日祀東海扵莱州界大淮扵唐州界祀官以所在守土官為之)
城京師(增輟耕錄至元四年正月城京師以為天下夲右擁太行左注滄海撫中原正南面枕居庸奠)
(朔方峙萬歲山浚太液池𣲖玉泉通金水縈畿帶甸負山引河壮哉帝居擇此天府)
民用
于耜(增詩三之日于耜𫝊三之日夏正月也豳土晚寒于耜始修耒耜也)
納冰(增詩二之日鑿冰沖沖三之日納于凌隂𫝊凌隂冰室也)
禁煮鹽(增管子孟春農事起無得煮鹽)
均田(原夏小正農率均田𫝊率者循也均田者始除田也言農夫急除田也廣義注古田必均所以修疆)
(畔分遂畝不相侵越同頼利澤也)
陳根可拔(增四民月令正月地氣上騰土長冐橛陳根可拔急菑強土黑壚之田齊民要術春候地)
(氣始通椓橛木長尺二寸埋尺見其二寸立春後土塊散上沒橛陳根可拔此時二十日以後和氣去即土剛)
(以此時耕一而當四和氣去耕四不當一王廙春可樂賦春可樂兮樂孟月之初陽冰泮渙以微流土冐橛以)
(觧剛野暄卉以揮綠山葱舊以發蒼)
糞疇(增四民月令正月糞疇疇麻田也)
作種(增四民月令正月可作種瓜瓠葵芬䪥大小葱蒜苜蓿及雜蒜亦種)
入學(增四民月令正月農事未起命成童以上入太學五經硯冰釋命幼童入小學萹章注萹章謂六甲)
(九九急就三倉之属)
趨織布(增四民月令正月命女工趨織布)
釀春酒(增四民月令正月命典饋釀春酒)
作諸醬(增四民月令正月可作諸醬肉醬清醬)
合藥日(增四民月令正月上除若十五日合諸膏小草續命丸散法藥)
醇酎(增西京雜記漢以正月旦造酒八月成名曰九酲一名醇酎齊民要術黍米酎以正月作)
照井厠(原荆楚歲時記正月未日夜蘆苣火照井厠中則百鬼走)
曼頭(增束晳賦三陽之初隂陽交際寒氣既除温不至熱扵時宴享曼頭宜設)
種桑柘(增齊民要術桑柘熟時收黑魯椹即日以水淘取子曬燥仍畦種常薅令淨明年正月移而栽)
(之率五尺一根其下常劚掘種菉豆小豆栽後二年慎勿採沐大如臂許正月中移之率十步一樹行欲小犄)
(角不用正相當湏取栽者正月二月中以鈎弋壓下枝令着地條葉生高數寸仍以燥土壅之明年正月中截)
(取而種之)
歲所宜(增齊民要術欲知歲所宜以布囊盛粟等諸物種平量之埋隂地冬至後五十日發取量之息)
(最多者歲所宜也)
嫁李(原齊民要術嫁李法正月一日或十五日以磚著李樹岐中令實繁乂臘月中以杖微打岐間正月)
(時日復打之亦足子也)
種瓜法(增齊民要術種瓜法冬天以瓜子數枚内熱牛糞中凍即拾聚置之隂地正月地釋即耕逐場)
(布之率方一步下一斗糞耕土覆之肥茂早熟原便民圖纂種茄匏冬瓜葫蘆黃瓜菜瓜正月預先以糞和灰)
(土或盆或桶盛貯候𤼵熱過以子插扵灰中常以水洒之日間朝日影夜間收扵竈側煖處候生甲時分種扵)
(肥地)
粟米酒(增齊民要術粟米酒唯正月得作餘月悉不成用笨麴不用神麴粟米皆得作酒然青榖米最)
(佳治麴淘米必湏細淨以正月一日日未出前取水日出即牺麴至正月十五日𢷬麴作末即浸之大率麴末)
(一斗堆量之水八斗殺米一石米平量之随甕大小率以此加以向滿為度随米多少皆平分為四分從初至)
(熟四炊而已預前經宿浸米令液以正月晦日向暮炊釀正作饙耳不為再餾飯欲熟時預前作泥置甕邊饙)
(熟即舉甑就甕下之速以酒杷就甕中攪作兩三遍即以盆合甕口泥密封勿令漏氣看有裂處更泥封七日)
(一酘皆如初法四酘畢四七二十八日酒熟此酒要湏用夜不得白日四度酘者及初押酒時皆廻身暎火勿)
(使燭明及度酒熟便堪飲)
燒厠草(增四時纂要正月上寅日取厠前草燒扵庭中不著天行)
攝生(原孫真人攝生論正月腎炁受病肺藏炁微宜減醎酸增辛辣味助腎補肺安養胃氣勿冐冰凍勿)
(太溫煖早起夜卧以緩形神)
桑枝湯(增千金月令正月宜服桑枝湯取桑枝如箭幹大者細挫三升熬令微黃以水六升煎三升去)
(滓重湯煎二升下白蜜三合黃明膠一兩炙作末煎成以不津器貯之)
食粥三方(原千金月令是月宜食粥有三方地黃粥以地黃搗汁候粥半熟下汁更用綿包花椒五)
(十粒生薑一片同煮粥熟去綿包再下熟羊腎一具碎切成條如韭葉大少加鹽食之補虚防風粥以防風煎)
(湯煮粥食治四肢風紫蘇粥以紫蘇製淨炒微黃香煎汁漉淨作粥甚良)
辟瘟疫(原肘後方正月上寅日取雀飄草末三合用綘囊盛掛帳中能辟疫雀飄即女青也)
蔞蒿(增陸璣詩疏蔞蒿好生水邊及澤中正月根芽生旁莖正白生食之香而脆美其葉可蒸為茹)
炙新芽(增王氏談錄茶品高而多年者必稍陳遇有茶處春初取新芽輕炙雜而烹之氣味復在)
就傅(增鄭氏家範子孫年十二扵正月朔出就外傅見燈火不許入中門入者箠之)
種葡萄(增癸辛雜識種葡萄法扵正月之末取葡萄嫩枝長四五尺者捲為小圍令緊先治地土鬆而)
(沃之以肥種之止留二節在外異時春氣𤼵動衆萌競吐而土中之節不能條達則盡萃花扵出土之二節不)
(二年成大棚其實大如棗而且多液此亦竒法也)
芋□(增山居要錄正月種芋□先鋤地一遍以新黃土覆在鋤過地上將芋芽向上密排種之用草覆盖)
(候𤼵三四葉約四五寸高扵三月間移栽之)
種大葫蘆(增山居要錄正月中掘地作坑方四五尺深如之實填油麻菉豆䕸及爛草等一重糞土)
(一重草如此四五重向上一尺餘著糞土種十餘顆子待生後揀取四莖肥好者每兩莖相著一處以竹刀子)
(刮去半皮以物纏之以牛糞黃泥封之一如接樹法裹之待相著活後各除一頭又取此兩莖相著如前法治)
(待得活後惟留一莖四莖合為一夲待著子揀取兩個周正好大者餘旋除之如此舊是一斗可容一石也若)
(湏為器以模盛之随人所好)
梅粥(增山家清供梅落英净洗用雪水煮候白粥熟同煮楊誠齋詩云纔看臘後得春饒愁見風前作雪)
(飄脱蘂收將熬粥吃落英仍好當香燒)
胡椒(增夲草胡椒蔓生附樹及作棚引之葉如扁豆山藥正月開黃白花結椒纍纍纏藤而生)
種穬麥(增夲草穬麥山東河北人正月種之名穬麥形状與大麥相似)
菠薐(增本草菠薐正月種者可備春蔬)
繁縷(增本草繁縷即鵝腸下濕地極多正月生苖葉大如指頭細莖引蔓斷之中空有一縷如絲作蔬甘)
(脆)
蒔韭(原夲草綱目韭正月分蒔宜肥壤數枝一本則茂而根大)
采神桃(增夲草綱目神桃是桃實著樹經冬不落者正月采之中實者良)
修桑(增便民圖纂正月修桑削去枯枝及低小亂枝條根旁開掘用糞土培壅此月不修理則葉生遲而)
(薄)
履端會(增通考正月邀客飲春酒為履端之會)
祀竈(原通考正月己丑日白雞祀竈宜蠶)
種靛(增通考種靛正月中以布袋盛子浸之芽出撒地上用灰糞覆盖待放葉澆水糞長二寸許分栽俟)
(葉厚方割將葉浸水缸内一晝夜濾淨每缸内用礦灰八兩以木扒打轉澄清去水是謂頭靛二靛三靛法亦)
(如之)
黃麻(增通考古云十耕蘿蔔九耕麻地宜肥熟湏殘年墾俟凍過則七酥至春鋤成行隴正月半前下種)
(種子取斑黑者為上)
鹽湯洗濯(原通考正月夜欲卧盪熱鹽湯一盆從膝下洗至足方卧以通泄風毒脚氣勿令壅滯)
金櫻子(增農政全書金櫻子取其刺可却姦取其花香味可玩取其子可作藥正月插)
五加皮(增農政全書五加皮取其幹可作骨取其刺可却姦取其芽可食取其根皮作藥作酒正月插)
糟酒豆醬(增農政全書正月宜收藏無灰臘糟蒸臘酒合小豆醬)
種薯(增農政全書山東種薯法沙地深耕起土坑深二尺用糞和土各半填入坑中足踐實正月中畦種)
(薯苗長乂加土壓之)
粉糝寒具(增北京歲華記初八九日至十八日人家用粉糝寒具相饋遺徧市鬻之以五花帚為號)
棄宿飯(增時鏡新書歲暮留宿飯至新年十二則棄扵街衢以為去故取新除貧取富)
香茶(增居家必用上春嫩茶芽每五百錢重以菉豆一升去殼蒸焙山藥十兩一處細磨别以腦麝各半)
(錢重入盤同研約二千杵罐内密封窨三日後可以烹點愈久香味愈佳)
造麪醬酒醋(增居家必用正月丁夘甲辰丙辰丁未己未乙酉丁酉造麪醬酒醋吉)
服蔓菁(原遵生八牋立春後庚子日宜温蔓菁汁合家竝服不拘多少可除瘟疫)
天道南行(原雲笈七籖靈寳曰是月天道南行作事出行俱向南吉)
趙孟頫正月耕詩(增田家重元日置酒會隣里小大易新衣相戒未眀起老翁年已邁含笑)
(弄孫子老嫗惠且慈白髮被兩耳杯盤且羅列飲食致甘旨相呼團圞坐聊慰衰暮齒田磽藉人力糞壤要鋤)
(理新歲不敢閑農事自兹始)
趙孟頫正月織詩(增正月新獻歲最先理農器女工並時興蠶室臨期治初陽力未勝早春)
(尚寒氣窗戸當奥密勿使風雨至田疇耕耨動敢不修耒耜經冬牛力弱相戒勤飯飼萬事非預備倉卒恐不)
(易田家亦良苦舍此復何計)
物候
蟄蟲始振(原禮蟄蟲始振疏正月中氣之時蟄蟲得陽氣初始振動至二月乃大驚而出對二月故)
(云始振夏小正正月啟蟄𫝊言始彂蟄也增說文蟄蔵也有足謂之蟲謝觀初雷啓蟄賦蟄處扵冬雷生自震)
(啟一聲扵春候知萬𩔖之奮迅虺虺初動祁祁始振白居易早春詩東風来幾日蟄動萌草坼盧仝詩聞道新)
(年入山裏蟄蟲驚動春風起)
魚上冰(原禮魚上冰疏魚當盛寒之時伏扵水下逐其温暖至正月陽氣既上魚遊扵水上近扵冰夏)
(小正魚陟負冰𫝊陟升也負冰云者言觧蟄也廣義注魚冬則氣在腴故䧏春則氣在背故升增王季則魚上)
(冰詩冰消通淺溜氣變躍潛魚吴冕魚上冰詩春水?鱗發寒潭舊藻疎揚鬐順氣縱振鬛上冰初王公亮魚)
(上冰詩春生寒氣减稍動久潜魚乍喜東風至来看曲岸初出冰朱鬛見望日錦鱗舒漸覺流澌近還欣掉尾)
(餘)
獺祭魚(原禮獺祭魚注此時魚肥美獺將食之先以祭也淮南子注獺祭鯉魚扵水邊四面陳之謂之)
(祭魚也增埤雅獺西方白虎之屬似狐而小青黑色膚如伏翼水居食魚)
鴻雁來(原禮鴻雁来注雁自南方来將北反其居淮南子注鴈從彭蠡來北過周雒至漢中孕卵&KR1145;也)
(夏小正雁北鄉)
草木萌動(原禮是月也天氣下䧏地氣上騰天地和同草木萌動)
榖始(增管子正月之朝穀始也)
菖始生(原吕氏春秋冬至後五旬七日菖始生菖者百草之先生者也扵是始耕)
樹楊(原淮南子正月其樹楊注爾雅曰楊蒲柳也楊木春光故其樹楊也)
百草權輿(增大戴禮虞夏之歷正建扵孟春扵時冰泮𤼵蟄百草權輿)
田鼠出(原夏小正田鼠出𫝊田鼠者嗛鼠也增爾雅疏嗛是頬裏藏食之名)
雉震呴(原夏小正雉震呴𫝊震也者鳴也呴也者鼔其翼也正月必雷雷不必聞惟雉為必聞之增魏)
(文帝樂府野雉羣呴)
囿有見韭(原夏小正囿有見韭𫝊囿也者園之燕也增圖經夲草韭一種而久生故謂之韭一歲三)
(四割其根不傷至冬壅培之先春復生)
鷹則為鳩(原夏小正鷹則為鳩𫝊鷹也者其殺之時也鳩也者非其殺之時也善變而之仁也故具)
(言之也則盡其辭也鳩為鷹變而之不仁也故不盡其辭也)
采芸(原夏小正采芸𫝊為廟采也廣義注芸蒿葉似邪蒿香美可食增梁簡文帝梅花賦年氣歸新搖芸)
(動塵)
鞠則見(原夏小正鞠則見𫝊鞠也者星名也鞠則見者歲再見爾廣義注鞠菊通用菊始苗也)
柳稊(原夏小正柳稊𫝊稊也者發孚也)
梅杏柂桃則華(原夏小正梅杏柂桃則華𫝊柂桃山桃也)
緹縞(原夏小正緹縞𫝊緹縞也者莎随也緹也者其實也先言緹而後言縞何也緹先見者也增廣雅地)
(毛莎䔺也)
雞桴粥(原夏小正雞桴粥𫝊粥也者相粥之時也或曰桴嫗伏也粥養也)
育時物(增後漢書章帝紀元和二年春正月乙酉詔三公曰方春生養萬物孚甲宜助萌陽以育時物)
移樹(原四民月令正月自朔暨晦可移諸樹竹漆桐梓松栢雜木唯有果實者及望而止過十五日則果)
(少實)
去枯葉(增四民月令正月上辛日掃去韭畦中枯葉齊民要術接苜蓿法正月燒去枯葉)
栽種(原四民月令止月可種瓠蓼豍豆葅芋農政全書正月二日宜種松桑榆柳棗葱葵韭麻胡桃榛子)
(松子杏子椒牛蒡子菠菜竹十日宜種木棉花苦蕒山藥冬瓜凡雨後宜種黃瓜萵苣生菜四月芥蕈芋)
散榆莢(增齊民要術耕地作壠散榆荚榆生共草俱長未湏料理明年正月附地芟殺放火燒之亦任)
(生長勿使長近又至明年正月劚去惡者其一株止有七八根生者悉皆砍去唯留一根麤直好者)
接牡丹(增種樹書立春若是子日即扵茄根上接牡丹花不出一月即爛漫)
接花(增洛陽花木記立春前後接諸般針刺花雨水後木茟上接木蘭辛夷玉拂子上接玉蝴蝶瓊仙八)
(仙花楂子上接榅桲野薔薇上接千葉黃薔薇竝諸般刺花榲桲上接榠楂)
白鶴花(增桂海花志白鶴花如白鶴立春開)
上元紅(增桂海花志上元紅深紅色絶似紅木瓜花不結實以燈夕前後開故名)
迎春(增草花譜迎春春首開花故名扵放花時移栽土肥則茂燖牲水灌之則花蕃)
養牡丹法(增牡丹八書正月下旬根下有抽白芽者即令削去花必巨麗謂之打剥根下宿草亦時)
(芸之勿令蕪茂分奪地力)
苦菜(原本草綱目苦菜即苦蕒也春初生苖有赤莖白莖二種)
盧都子(增本草綱目盧都子樹高六七尺其葉微似棠梨春前生花朵如丁香蒂極細倒垂正月乃敷)
(白花)
蜜母(增本草綱目靈雀者小鳥也一名蜜母黑色正月至巖石間尋求安處羣蜂随之也南方有之)
白英(增本草綱目白英俗名排風子正月生苖白色可食)
騸樹(原便民圖纂正月諸色果木樹芽未生之時扵根旁掘土寬深將根截去留四邊亂根勿動用土覆)
(蓋築令堅實則結果肥大勝插接者謂之騸樹)
種柳(原便民圖纂正月取弱柳枝大如臂長一尺半燒下頭二三寸埋之用杵打實常以水澆之必數條)
(俱生留三四條茂者削去枝梢其枝必茂或栽插者長五六尺亦得)
樹砧(增農桑輯要正月取樹本大如斧柯及臂者皆堪接謂之樹砧)
種葵(增家政法正月可種葵山居要錄正月種葵臨時必燥爆葵子葵子雖終歲不浥然濕種者瘦而不)
(肥)
接果木(增農政全書正月凡雨後宜接梨林檎棗柿栗桃梅李)
栽樹(增農政全書正月栽樹為上時上半月栽者多結子南風不可栽)
澆培(增農政全書正月下旬宜澆培石榴梨子海棠栗棗柿梅桃杏林檎胡桃)
信水(增續文獻通考黃河自立春後東風觧凍河邊人候水凡一寸則夏秋當至一尺頗為信驗謂之信)
(水)
吹沙魚(增雨航雜錄鯊鮀也以皮有沙故名其小者大如指圓而長有墨點文能吹沙春正月輙至魚)
(之最先至者)
治蠧(原通考治果木蠧蟲正月間削杉木作釘塞其穴則蟲立死)
占驗
愆候(原禮孟春行夏令則雨水不時草木蚤落國時有恐注已之氣乘之也乂行秋令則其民大疫猋風)
(暴雨總至藜莠蓬蒿並興注申之氣乘之也又行冬令則水潦為敗雪霜大摯首種不入注亥之氣乘之也集)
(說摯傷折也百榖惟稷先種故云首種)
太歲占(增史記天官書月所離列宿日風雲占其國然必察太歲所在在金穰水毁木饑火旱)
監德(增史記天官書攝提格歲歲隂左行在寅歲星右轉居丑正月與斗牽牛晨出東方名曰監德色蒼)
(蒼有光其失次有應見柳歲早水晚旱)
雨占(原史記天官書從正月旦比數雨率日食一升至七升而極過之不占數至十二日日直其月占水)
(旱為其環城千里内占則其為天下候竟正月注月一日雨民有一升之食二日雨民有二升之食如此至七)
(日又月一日雨正月水月三十日周天歷二十八宿然後可占天下)
决八風(原史記天官書正月旦决八風風從南方来大旱西南小旱西方有兵西北戎菽為小雨趣兵)
(北方為中歲東北為上歲東方大水東南民有疾疫歲惡)
人聲占(原史記天官書是日光明聽都邑人民之聲聲宫則歲善吉商則有兵徵旱羽水角歲惡)
五榖占(原史記天官書旦至食為麥食至日昳為稷昳至餔為黍餔至下餔為菽下餔至日入為麻欲)
(終日有雨有雲有風有日日當其時者深而多實無雲有風日當其時淺而多實有雲風無日當其時深而少)
(實有日無雲不風當其時者稼有敗如食頃小敗熟五斗米頃大敗則風復起有雲其稼復起各以其時用雲)
(色占種其所宜其雨雪若寒歲惡)
蠶占(原史記天官書正月上甲風從東方宜𧖟風從西方若旦黃雲惡)
歲司(增淮南子以日冬至數來歲正月朔日五十日者民食足不滿五十日日减一斗有餘日日益一升)
(有其歲司也)
徵日風(增後漢書郎顗𫝊今月十七日戊午徵日也日加申風從寅来丑時而止丑寅申皆徵也不有)
(火災必當為旱注陽嘉二年正月又南方為徵故為火及旱也)
偃月(原易飛候正月有偃月必有嘉王)
四方風(增論衡天官之書以正月朝占四方之風風從南方来者旱從北方来者湛東方来者為疫西)
(方来者為兵)
霜占(增博雅正月有微霜八月浮雲不歸通考正月霜下著物見日不消小人在位君子在野五榖萬物)
(不實牛馬多疫死著木凍損木枝䜛行賢傷)
氣占(原物理論正月朔旦四面有黃氣其歲大豐此黃帝用事土氣黃均四方竝熟有青氣雜黃有螟蟲)
(赤氣大旱黑氣大水正朔占歲星上有青氣宜桑赤氣宜豆黃氣宜稻增易說立春氣當至不至則多疾瘧)
隂陽占(增物理論正月望夜占隂陽陽長即旱隂長即水立表以測其長短審其水旱表長二尺月影)
(長二尺以内大旱二尺五寸至三尺小旱三尺五寸至四尺調適高下皆熟四尺五寸至五尺小水五尺五寸)
(至六尺大水月影所極則正面也立表中正乃得其定)
日食(增隋書天文志普通元年春正月丙子日有食之占曰日食隂侵陽陽不克隂也為大水其年七月)
(江淮海溢)
占赦(增唐書五行志寳歷元年正月乙夘流星出北斗樞星光燭地入濁占曰有赦)
三白(原朝野僉載正月三白田公笑赫赫西北人諺曰要宜麥見三白增蘇軾喜雪詩行當見三白拜舞)
(讙萬歲歸来飲君家酣詠追既醉楊萬里上元前大雪即晴詩臘前三白已竒絶年後六花仍作團今歲上元)
(君記取紅燈白月雪中看)
麻熟(增談苑禪師惠南嘗言上元一夕晴麻小熟兩夕晴麻中熟三夕晴麻大熟絶有驗)
太史占(增古史考元日太史占氣候以知水旱吉凶随分野書之)
三亥(原周益公日記正月逢三亥桑田變成海是歲壬辰正月初六丁亥十八己亥三十辛亥歲有年癸)
(巳正月亦三亥則立春在逢亥之後是歲大水)
雲&KR1640;(增陸游詩米賤知無益雲&KR1640;又主豐自注開歲微隂不雨法當有年)
星出東井(增玉海雍熙二年正月壬戌有星出東井其大倍扵金星至輿鬼沒占云四表来貢是歲)
(占城卭部川蠻西南蕃来貢)
農丈人星(增玉海祥符四年正月己丑司天言農丈人星見主歲豐)
五星同色(增玉海祥符六年正月癸巳朔五星同色占曰天下兵偃)
江水占(增研北雜志揚子江中沙田田戶每歲旦取一瓿以稱水水重則是年江水大水輕則水小歲)
(歲不差)
田本命(增研北雜志世謂正月三日為田本命浙西人謂之夏正三言夏正之三日俗以是日稱水以)
(重為上有年極驗)
鴉卜(增?居錄巴陵鴉不畏人除夕婦女各取一隻以米果食之元旦各以五色縷繫扵鴉頸放之視其)
(方向卜一歲吉凶占云鴉子東興女紅鴉子西喜事臨鴉子南利桑蠶鴉子北織作息)
秋收占(原黃帝占正月二十日為秋收日晴主秋成百果蕃茂)
夏糶占(增師曠占五榖貴賤法常以正月朔占夏糶風從南来東来者皆賤逆此者貴)
立春雨(增師曠占立春日雨傷五禾)
占五榖(增師曠占正月甲戌日大風東来折樹者榖熟甲寅日大風西北来者貴庚寅日風從西来者)
(皆貴)
一日得子(原東方朔占書甲子蟲災桑榖貴丙子旱戊子收庚子虎狼多壬子綿貴)
一日得寅(原東方朔占書甲寅榖畜貴丙寅油鹽貴戊寅壬寅榖先貴後賤庚寅榖畜貴如上旬内)
(先得丙寅雨少夏至雨多戊寅秋雨多壬寅冬雨多)
一日得卯(原東方朔占書乙夘荆楚米貴丁夘周秦米貴己夘燕趙米貴辛夘韓魏米貴癸夘宋魯)
(米貴)
一日得申(原東方朔占書歲首得甲申五榖收丙申榖損蟲食菜戊申六畜災壬申澇)
人日占(原東方朔占書人日歲後七日是其日晴所生之物育隂則災)
上旬得甲(原東方朔占書三日得甲為上歲四日中歲五日下歲月内有甲寅米賤)
上旬得辛(原東方朔占書一日得辛旱二日小收三四日主水麥半收五六日小旱七分收八日歲)
(稔一云春旱不收又一日辛麥收十分二日禾𧖟收三日四日田𧖟全收五日六日麻粟麥蠶半收七日八日)
(早禾麻麥粟少收絲貴)
上旬得卯(原東方朔占書一日得夘主禾十分收二日低田半收三四日大水五日六日半收七日)
(八日春澇全收)
上旬得辰(原東方朔占書一日得辰雨多二日風多先旱半熟低田全收七日雨多麻豆全收三日)
(雨晴勻四日收七分五日歲稔六日大稔七日水損田蕎麥收八日先旱後澇九日大麥收仲夏水災十日旱)
(禾半收十一日五榖不收冬大雪卜二日冬大雪五榖收)
上旬得酉(原東方朔占書一日二日得酉大豐三日四日民安五日至十日中歲民不安十一十二)
(日歲大熟)
三子(原東方朔占書月内有三子葉少𧖟多無三子則葉多𧖟少)
三卯(原東方朔占書月内有三夘宜豆無則早種禾)
雨水節占(原陶朱公書雨水後隂多主少水高下大熟雷多主人民不安月蝕粟賤虹見主七月榖)
(貴)
落燈夜(原陶朱公書十六日謂之落燈夜晴主高低皆熟東南風水鄉好西北風主旱)
秤水占(原陶朱公書正月上旬稱水卜十二月之水旱初一日起用一瓦瓶每朝取水稱之重則雨多)
(輕則雨少初一占正月初二占二月餘倣此)
桑葉占(增陶朱公書占桑葉貴賤只看正月上旬木在一日則為𧖟食一葉為甚貴木在九日則為蠶)
(食九葉為甚賤)
土牛占(增田家五行春牛占歲事頭黃土熟又專主菜麥大熟青主春多瘟赤主春旱黑主春水白主)
(春多風身色主上鄉蹄色主下鄉)
入門風(原田家五行正月十六日喜西南風為入門風主低田大熟)
照庭火(原農桑撮要北方莊家正月元旦夜束高長草把燒之名照庭火伺燒將過看向何方倒所向)
(之方其年必熟)
上八日(增農政全書上八日宜晴此夜若雨元宵亦雨諺云上八夜弗見參星月半夜弗見紅燈)
月暈占(增荆州占月以正月三日暈所宿國小熟一二日暈土功八日九日十六日夜有暈者其年三)
(月有德合十日夜暈大旱十二日夜暈蜚蟲多死二十三日二十四日暈五榖不成二十五日夜暈枲貴通考)
(正月丙丁日暈旱戊己日暈大水土功起庚辛日暈大兵壬癸日暈江河决溢)
月食(增武密占正月月食有災旱一曰賤人災齊國大旱米貴通考正月月蝕秦國大旱)
雪報(增嘉定縣志立春後遇火日落雪則後一百二十日必有疾風驟雨謂之雪報)
立春日占(原臞仙神隠立春天隂無風民安蠶麥十倍東風吉人民安果榖盛)
量日影(原占驗書正月初八日午時立丈竿量日影過竿大水九尺平和八尺瘟六尺七尺雨水頻五)
(尺四尺風損禾三尺蝗二尺一尺旱饑)
量月影(增通書上元夜竪一丈竿候月影月午影至七尺大稔六尺小稔九尺一丈有水五尺歲歉三)
(尺大旱原丹鉛續錄吳下田家以正月八日夜立一竿扵平地月初出有影即量之據其長短移扵水面就橋)
(柱畫痕記之梅雨水漲必到所記之處)
上旬子日(原通書上旬子日占歲事舊云甲子豐年丙子旱戊子蝗蟲庚子叛惟有壬子水滔滔俱)
(在正月上旬看)
元日雲(原便民書東方有青雲人病春多雨白雲八月旱赤雲春旱黑雲春多雨南方有赤雲夏旱米)
(貴通考四方有雲黃為熟青為蝗赤為旱白為兵東井上有雲歲澇宜高田)
春朝風(原便民書立春日東北風主晴雨時若東南風主旱西北風主水)
元日占(原便民書元日晴和無日色主有年日有暈主小熟有雷主一方不寧有電人殃霞氣主蟲蝗)
(蠶少婦人災果蔬盛有霜主七月旱禾苖吉有霧主桑貴而民疾有雪主夏旱秋水如未過立春而元日雪主)
(大有年通考歲旦天色晴朗氣候温和主民安國泰五榖豐登人少病犧牲旺寇盗息𩔖占正朔之日天氣和)
(潤風不鳴條兼有雲迎送出入者歲美無疾朔日晚至連三日内無風雨而隂和不見日色者主一歲大美增)
(陶朱公書元日有雷禾麥皆吉有雪夏秋大旱日出時有紅霞主絲貴天晴為上西北風主米貴每月如之諺)
(云歲朝東北五禾大熟壬癸亥子之方謂之水門其方風米主水諺云歲朝西北風大雨定妨農西南風主米)
(貴東南及南風皆主旱)
歲朝春(原通考凡元日立春主民大安諺云百年難遇歲朝春)
看參星(原通考正月初八夜看參星在月西約丈許以下謂之參得過以上謂之大過主大旱在月東)
(謂之參不過主水)
上元日占(原通考上元日晴主一春少雨乂宜百果諺云上元無雨三春旱乂云雨打上元燈雲罩)
(中秋月又上元初日占百果中日晚稻末日早稻諺云雨打上元燈早稻一束草)
上元霧(增通考正月上元霧主水)
上元風(增通考上元東風夏米平南風米貴主旱西風春夏米貴桑葉貴北風水澇東北風水旱調大)
(熟東南風禾麥小熟西北風有水桑葉賤西南風春夏米貴蠶不利)
甲子春(增探春歷記甲子日立春高鄉豐稔水過岸一尺春雨如錢夏雨調勻秋雨連綿冬雨高懸)
元日干占(原羣芳譜元日值甲榖賤乙榖貴丙四月旱丁絲綿貴戊米麥魚鹽貴已米貴蠶傷多風)
(雨庚田熟辛米平麥麻貴壬絹布豆貴米麥平癸主禾傷多雨一說元日值戊主春旱四十五日)
元日忌(增遵生八牋正月朔忌北風主人民多病忌大霧主多瘟災忌雨雹主多瘡疥之疾忌月内𤼵)
(電主人民多殃七日忌風雨主民災忌行秋令主多疫)
雜紀
始皇生(原史記始皇紀始皇以秦昭王四十八年正月生扵邯鄲及生名為政注徐廣曰一作正宋忠)
(云以正月旦生故名正)
越裳獻雉(增漢書平帝紀元始元年正月越裳氏重譯獻白雉一黑雉二詔使三公以薦宗廟)
剛卯(原漢書正月剛夘注剛夘以正月夘日作佩之長三寸廣一寸四方或用玉或用金或用桃著革帶)
(佩之銘其一面曰正月剛夘增嬾真子錄關中王君求家有古物似玉長短廣狭正如中指上有四字非篆非)
(隸上二字乃正月也下二字不可認問之云前漢剛夘字也漢人以正月夘日作佩之銘其一面曰正月剛夘)
(盖剛者強也夘者劉也正月佩之尊國姓也)
木連理(增後漢書安帝紀元初三年正月東平陸上言木連理宋書符瑞志太元十九年正月丁亥華)
(林園延賢堂西北李樹連理又宋武帝大眀七年正月己酉珊瑚連理出欝林)
三公卦(增後漢書郎顗𫝊正月三日至乎九日三公卦注凡卦法一為元士二為大夫三為三公四為)
(諸侯五為王位六為宗廟音義云分卦直日之法爻主一日即三日九日竝為三公之日也)
隔雲母屛(增後漢書鄭弘𫝊元和元年代鄧彪為太尉時舉將第五倫為司空班次在下每正朔朝)
(見弘曲躬而自卑帝問其故遂聽置雲母屛風分隔其間由此以為故事)
上東門(增李尤上東門銘上東少陽厥位在寅條風動物月值孟春)
笙音(增說文笙正月之音物生故謂之笙十三簧象鳳之身)
青龍見(增魏志明帝紀青龍元年春正月甲申青龍見郟之摩陂井中二月丁酉幸摩陂觀龍扵是改)
(年改摩陂為龍陂晉書武帝紀泰始五年春正月青龍二見扵滎陽)
祓妖邪(增西京雜記賈佩蘭說在宫内時正月上辰出池邊盥濯食蓬餌以祓妖邪)
禳鬼鳥(原荆楚歲時記正月夜多鬼鳥度家家搥牀打戶捩狗耳滅燈燭以穰之注此鳥名姑獲一名)
(天地女一名隠飛鳥一名夜行遊女好取人女子養之有小兒之家即以血點其衣以為誌故世人名為鬼鳥)
卦首艮(增帝王世紀連山易其卦以純艮為首艮為山山上山下是名連山雲氣出内扵山夏以十三)
(月為正人統艮漸正月故以艮為首)
銅龍樽(增西征記太極殿中有銅龍長三丈銅樽容三十斛正旦大會龍從腹内受酒口吐之扵樽中)
神雀集(增宋書符瑞志漢宣帝五鳳三年正月神雀集京師)
神魚躍(增宋書符瑞志漢章帝元和三年正月車駕北廵以太牢具祠北岳有神魚躍出十數玉海景)
(龍三年春正月明皇至扵襄垣漳水有赤鯉騰躍聖皇之瑞也潘炎漳河赤鯉賦魚在在藻兮躍扵中流吾君)
(戾止兮樂我王遊)
木屑覆地(增世說陶公作荆州時勅船官使鋸木屑不限多少悉藏之時咸不觧此意後正會值積)
(雪會日始晴廳事前除雪地甚濕扵是悉用木屑覆都無所妨)
辭登御牀(增世說元帝正會引王丞相登御牀王公固辭中宗引之彌苦王公曰使太陽與萬物同)
(輝臣下何以瞻仰)
共蔕橘(增梁書元帝紀大寳元年正月朔左衛將軍王僧辨獲橘三十子共蔕以獻)
御二龍(增南史謝舉傳為太常博士與兄覽俱預元會江淹一見竝相欽挹曰所謂御二龍扵長途者)
(也)
山稱萬歲(增魏書禮志文成皇帝即位三年正月遣有司詣華岳修廟立碑數十人在山上聞虚中)
(若音聲聲中稱萬歲云)
醴泉涌(增魏書靈徵志太和八年正月上谷郡惠化寺醴泉涌醴泉水之精也味甘美王者修治則出)
天橋成(增南燕錄慕容德正月渡黎津流澌冰合鄴令韓軌言扵德曰昔光武渡滹沱冰澌自合今大)
(王濟河天橋自成德乃大悦)
鳩入武帳(增三十國春秋晉永康九年正月大會有鳩入御座武帳中拂司空張華之冠)
端月(原玉燭寳典秦始皇名政故避正字以正月為端月以正字作平聲音征增楊文公談苑仁宗朝王)
(珪上言請以正月為端月謂與上名音相近也)
寳鏡氣(增古鏡記正月朔旦有胡僧行乞而至王勣覺僧神彩邀入具食僧謂勣曰檀越家似有絶世)
(寳鏡也勣曰何以知之僧曰檀越宅上每日有碧光連日絳氣屬月此寳鏡氣也勣出之僧曰此鏡有數種靈)
(相應照見腑臟但以金煙薰之玉水洗之復以金膏珠粉拭之藏之泥中亦不晦矣行之獲驗)
探春宴(增開天遺事都人士女每至正月半後各乘車跨馬供帳扵園圃或郊野中為探春之宴孟郊)
(長安早春詩探春不為桑探春不為麥日日出西園秖望花柳色晏殊探春詞昨日探春消息湖上綠波平無)
(奈繞堤芳草還向舊痕生蘇軾探春詞昨日出東城試探春情墻頭紅杏暗如傾檻内羣芳芽未吐早已回春)
(鄭獬探春詞江上探春回正值早春時節兩行小槽䨇鳳按凉州初徹)
氊殿(增通典魏文帝權都許昌宫殿狭小元日扵城南立氊殿青幃以為門設樂饗食)
一止月(原嘉話錄梁朝誌公大師有語曰兩角女子綠衣裳却背太行邀君王一止之月必消亾兩角)
(女子安字綠者禄字也太行山也一止正月也果以至德二載之正月驗)
聽樂知慶(原白帖裴知古善樂律神龍元年正月享太廟樂作知古密謂萬年令元行冲曰金石諧)
(婉將有大慶在唐室子孫乎是月中宗復位)
長生花(原酉陽雑俎北朝婦人以正月進箕帚長生花)
帝女桑(原廣異記南方赤帝女學道得僊居高陽崿山桑樹上正月一日銜柴作巢至十五日成或作)
(白鵲或作女人赤帝焚之女即升天因名帝女桑今人至十五日焚鵲巢作灰汁浴𧖟子招絲象此也增元萬)
(頃春日詩花輕蝶亂僊人杏葉密鶯啼帝女桑)
天下太平(增宋史五行志太平興國六年正月瑞安縣民張度觧木五片皆有天下太平字玉海天)
(禧元年正月丙寅韶州獻瑞木文曰天下太平)
傾筐會(增清異錄閩甘露堂前兩株茶欎茂婆娑宫人呼為清人樹每春初嬪嬙戲摘新芽堂中設傾)
(筐會)
黃綿襖子(原道山清話何斯舉作黃綿襖子歌其序言正月大雨雪十日不已既晴鄰里相呼負日)
(曰黃綿襖子出矣)
藍尾酒(原客齋四茟白樂天元日對酒詩云三杯藍尾酒一楪膠牙餳藍尾之義殊不可曉河東記載)
(申屠澄與路旁茅舍中老父嫗及處女環火而坐嫗自外挈酒壺至曰以君冐寒且進一杯澄因揖遜曰始自)
(主人翁即廵澄當藍尾盖以藍為婪當婪尾者謂最在後飲也)
冰眼鈎魚(增演繁露達魯河東與海接歲正月方凍其鈎魚也王與具母皆設次冰上先使人扵河)
(上下十里間以毛網截魚令不得散逸又從而驅之其牀前預開冰竅四各為冰眼中眼透水旁三眼環之不)
(透苐斵減令薄而已薄者所以候魚而透者將以施鈎也魚之將至伺者以告遂扵斵透眼中用繩鈎擲之無)
(不中者謂之得頭魚頭魚既得遂相與出冰帳扵别帳作樂上夀)
歲懴(增范成大吳郡志俗競節物好遨遊歲首即會扵佛寺為歲懴)
賣春困(增陸游歲首書事詩賣困兒童起五更自註立春未明相呼賣春困亦舊俗也)
買春困(增陸游乙丑元日詩惟思買春困熟睡過花時自註俗有賣春困者予老&KR0629;思睡故欲買之耳)
響卜(增曲洧舊聞王建集有聽鏡詞近世人懷杓以聽亦猶是也又有無所懷而直以耳聽之者謂之響)
(卜往往而驗曾叔夏尚書應舉時方待省榜元夕與友生皆出聽響卜至御街有士人緩步大言誦東坡謝表)
(曰彈冠結綬共欣千載之逄曾聞之喜遂疾行其友生至則聞曰掩面向隅不忍一夫之泣是歲曾登科而友)
(生果被黜)
春月勝秋(增事文𩔖聚元祐二年正月東坡在汝隂堂前梅花大開月色鮮霽王夫人曰春月色勝)
(如秋月色秋月色令人慘悽春月色令人和悦先生大喜曰吾不知子能詩耶此真詩家語矣元稹春月詩春)
(月雖至眀終有靄靄光不似秋冬色逼人帶寒霜)
看牛(增遊宦紀聞三山之俗立春前一日出土牛扵鼓門之前若晴明自晡後達旦傾城出觀巨室或乘)
(轎旋繞相𫝊云看牛則一歲利市)
飛紽(增溪蠻叢笑土俗歲節數日野外男女分兩朋各以五色綵囊豆粟往来抛接名飛紽)
辟兵法(增西溪藂語靈竒秘要辟兵法正月上寅日禹步取寄生木三呪曰喏臯敢告日月震雷令人)
(無敢見我我為大帝使者乃斷取五寸隂乾百日為簪二七循頭上居衆人中人不見)
温湯碑(增玉海唐貞觀二十二年正月戊戌幸温湯癸夘御製温湯碑示羣臣)
獻歌舞(增玉海建隆二年正月乙酉上御眀德門觀燈宴從臣江南吳粤使皆與樓前設燈山火木露)
(臺張樂陳百戲外國客各獻夲國歌舞遂賜以酒食)
合歡竹(增玉海祥符九年正月癸亥蜀州獻合歡竹圖)
芝草圖(增玉海天禧二年正月庚子内出真遊崇徽二殿芝草圖上作歌一首五七言詩二首)
寳奎殿(增玉海慶歷二年正月辛未詔以大相國寺新修太宗御書為寳奎殿摹太宗御書寺額扵石)
(上飛白題之命宰臣吕夷簡撰記章得象篆額樞密使晏殊撰御飛白書記)
驚鬼(原遼史禮志正旦國俗以糯飯和白羊髄為餅丸之如拳每帳賜四十九枚戊夜各扵帳内窗中擲)
(丸扵外數偶動樂飲宴數竒令巫十有二人鳴鈴執箭繞帳歌呼帳内爆鹽爐中燒地拍鼠謂之驚鬼居七日)
(乃出)
進慶雲圖(增金史天文志興定五年正月山東行省蒙古綱奏慶雲見命圖以進)
牡丹新瓜(增五雜爼大内進御每以非時之物為珍元旦有牡丹花有新瓜古人所謂二月中旬已)
(進瓜不足道也)
斷蜒蚰(增𤨏碎錄打春時取春牛泥撒在簷下蜒蚰不生)
攀牆(增𤨏碎錄元日日未出時小兒不長者以手攀東牆勿令人知)
諱正為初(原通考晉王羲之之先諱正故法帖中謂正月為初月其他正字以初代之)
塞鼠穴(原通考正月上辰塞鼠六則無鼠)
繞塔(增帝京景物略旦至三日男女皆扵白塔寺繞塔江盈科詩走馬燕臺遊客聚戴花繞塔女郎趋)
天燈(增帝京景物略元旦至晦日家家竿標楼閣松栢枝蔭之夜燈之曰天燈)
抓子兒丸(增帝京景物略是月也女婦閒手五丸且擲且拾且承曰抓子兒丸用象牙銀礫為之以)
(競輕捷)
黃河九曲燈(增帝京景物略十一日至十六日鄉村人縳秫稭作棚周懸雜燈地廣二畝門逕詰)
(曲藏三四里入者誤不得逕即久迷不出曰黃河九曲燈)
把忌(增續文獻通考苖人以元日為把忌閉門不出二七而觧)
踏青(增燕都遊覽志大佛寺在西直門北三里寺後有高阜積土甃石為之廣袤幾二里山上有真武祠)
(踏青上女正月必先至其地)
燃燈供佛(增法苑珠林律師問天人曰蜀地漢州三學山寺空燈常照因何而有荅曰山有菩薩寺)
(迦葉佛正法時初立有歡喜王菩薩造之寺名法燈自彼至今常明空表故至正月處處燃燈以供佛寺)
仙官授書(增仙鑑黃庭真人王探字養伯太原人也年九十一歲以漢武帝元朔六年戊午正月西)
(靈金母遣仙官下迎授書為太極真人)
駕河車(原内丹秘訣泰三陽之卦斗杓建寅之月陽出地喻身三陽上升當急駕河車搬歸鼎内)
存帝君法(增雲笈七籖存帝君法常以本命日或正月一日或以六戊日日正中時冠帶入室北向)
(再拜呪)
禮歲星(增遵生八牋道藏經曰欲滅尸蟲春正上甲乙日視歲星所在焚香朝朝禮拜誠心祝曰臣願)
(東方明星君扶我魂接我魄使我夀命綿長如松柏願臣身中三尸九蟲盡消滅頻頻行之吉)
晉正月折楊柳歌(增春風尚蕭條去故来入新苦心非一朝折楊柳愁思滿腹中歷亂不可)
(數)
李賀正月樂詞(增上樓迎春新春歸暗黃著柳宫漏遲薄薄淡靄弄野姿寒綠幽風生短絲錦)
(牀曉卧玉肌冷露臉未開對朝暝官街柳帶不堪折早晚菖蒲勝綰結)
御定月令輯要卷五
