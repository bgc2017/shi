舊聞證誤卷一宋李心傳撰
建隆至天禧每朝廷大禮二府必進官天聖二年南郊
李許公懇言之乃止自是止加恩而已(出宋敏求春明退朝錄)按
國史太祖四郊二府加恩而已未嘗進官太宗六行大
禮惟雍熙南郊端拱耤田二府進秩其四郊但加恩真
宗初郊惟二相進秩其後三郊兩府始遷官爾宋所記
差誤
太祖少親戎事性好藝文即位未幾召山人郭無為於
崇政殿說書至今講官所領階銜猶曰崇政殿說書焉
(出張芸叟畫墁錄)按國史仁宗用孫宣公之請以賈文元等四
人為崇政殿說書崇政殿說書自此始抱腹山人郭無
為乃太原宰相也崇政在太祖時為講武殿太宗太平
興國八年五月始改
唐至五代國初京師皆不禁打繖自祥符後始禁惟親
王宗室得打繖其後通及宰相樞密(出葉夢得石林燕語)按會要
國初惟親王得張盖太宗時始許宰相樞密使用之此
云國初不禁又云祥符後始及樞輔皆誤也
乾德元年六月命大理正奚嶼知館陶縣常參官知縣
自嶼等始也注實錄建隆二年十一月以祠部郎中王
景遜為河南令不知諸書何故乃言知縣始此豈令與
知縣不同乎(出李燾長編)按京朝官出為赤縣令者不復帶
本官自唐以來皆然如建隆四年以水部員外郎李&KR0008;
為浚儀令柴自牧為兵部員外郎之類至是奚嶼始帶
大理正出知館陶縣故史臣云常參官知縣自嶼始也
然建隆二年六月甲寅曹州冤句令曹陟以清幹聞擢
左拾遺知縣事又在奚嶼之前則常參官知縣不自嶼
始矣豈非陟以就任改秩之故不得為事始而史臣特
取常參官自京都出知外縣者而記之耶大抵國初之
制朝官出為縣令則解内職朝官出為知縣則帶本官
由此言之令與知縣不同甚明
乾德三年春平蜀蜀宮人有入掖庭者太祖覽其鏡背
云乾德四年鑄上大驚以問陶竇二内相二人曰蜀少
主嘗有此號鑑必蜀中所鑄上曰作宰相須是讀書人
自是大重儒臣(出劉貢父詩話)
王晉公祜事宋太祖為知制誥太祖遣使魏州以便宜
付之告之曰使還與卿王溥官職時溥為相也盖魏州
節度使符彦卿太宗夫人之父有飛語聞于上祜還以
百口保彦卿帝怒貶護國軍行軍司馬華州安置七年
不召太宗即位以兵部侍郎召不及見而薨初赴貶時
親賓送於都門外謂曰意公作王溥官職矣祜笑曰祜
不做兒子二郎必做二郎者文正公旦也(出邵伯温聞見前錄)按
國史開寳二年二月以知制誥王祜知潞州七月魏帥
符中令彦卿移鎮鳳翔八年王公自潞州移守魏此時
王祁公罷相已六年晉公實自上黨徙魏不應云奉使
還與卿王溥官職也符令傳云行至河南以在告滿百
日免明年李莊武繼勲鎮大名即魏州晉公移襄州潭
州代還知吏部選事六年坐忤參知政事盧多遜貶華
州司馬不應云自魏州使還即貶也晉公本傳太平興
國三年自華州起知河中府六年召為左司員外郎八
年遷中書舍人雍熙三年知開封府四年以病罷為兵
部侍郎據此則晉公自華隂再起恰十年邵謂太宗即
位以兵部侍郎召不及見而薨者謬誤尤甚
本朝父子状元及第張去華子師德梁灝子固而已(出王)
(明清揮麈前錄)按開寳二年安德裕状元及第五年子守亮繼
之凡三家仲言遺其一耳
石林燕語云國初取士猶用唐故事禮部放牓開寳六
年李文正知舉下第進士徐士廉擊鼔自訟詔盧多遜
即講武殿覆試於是再取宋凖而下二十六人自是遂
為故事辨云時以李瑩侯陟郝益考試通得一百二十
七人並放及第此云盧多遜覆試又云再取宋凖而下
二十六人皆非(出汪端明辨石林燕語)按是舉覆試凡得進士二
十六人明經三十人明禮十人三史三人學究十八人明
法五人總諸科為百有二十七葉公所云專指進士汪
公併諸科言之是以不同也
上命曹彬潘美曹翰收江南以沈倫為判官臨行朝辭
赴小殿燕餞酒半出一黃帕文字顧彬曰汝實儒將潘
美曹翰桀悍恐不能制不用命者望朕所在焚香啟之
自有處置諸人惶恐汗下沿路或欲攻劫及江南城破
李主出降二人皆欲面縳之曹王以所授敕欲宣讀事
遂解如此者數四功成還朝曹王面奏沿路及至軍前
將佐皆用命一心乞納所降特敕後有旨宣赴後苑酒
半諸人起納敕上令潘美啟封曹翰執讀執政環立展
示乃一張白紙衆皆失色上笑再命飲極歡而退(出建隆遺)
(事)按此一事諸雜記多言之互有不同然以史考之有
可疑者太祖實錄開寳七年九月癸亥命潁州團練使
曹翰率兵先赴荆南丙寅以宣徽南院使曹彬馬軍都
虞候李漢瓊判四方館事田欽祚同率軍赴荆南領戰
棹兵沿江而下丁卯以山南東道節度使潘美步軍都
虞候劉遇東上閤門使梁迥並領軍赴荆南十月壬辰
彬等離荆南甲辰以彬為昇州西南面行營馬步軍戰
棹都部署美為都監翰為先鋒都指揮使當出軍時曹
潘二公盖先後受命然武惠嘗平嶺南為大將恐太祖
不應有是言沈倫者本名義倫時已為集賢相太宗即
位去義字此云沈倫為判官妄也沈相乃伐西川時為
轉運使耳江南既平曹翰攻江州尚未下九年五月屠
之六月賞功為桂州觀察使判潁州盖翰未嘗還朝此
云美啟封翰執讀亦誤矣意者太祖此旨為曹翰田欽
祚輩設而傳者失之不可不辨
太祖遣曹彬取江南潘美為副太祖知美有謀難制召
二人升殿謂曰但大使斬得副使取得江南美震怖而
出由是迄無敗事(出祖宗獨斷)按國史曹彬以宣徽使行潘美
以山南東道節度使美不過闕也太祖所言盖諭彬之
副田欽祚等爾
曹彬潘美伐太原將下曹麾兵稍却潘力爭進兵曹終
不許既歸至京潘詢曹何故退兵不進曹徐語曰上嘗
親征不能下下之則我輩速死既入對太祖詰之曹曰
陛下神武聖智尚不能下臣等安能必取帝頷之而已
太祖親征太原不能下開寳二年春也時曹武惠實掌
兵扈駕明年命潘武惠伐嶺南四年嶺南平留知廣州
五年兼嶺南轉運使六年還朝七年與曹武惠同伐江
南諸國八年克之九年還朝是歲太祖崩二公未嘗共
伐太原也按史開寳元年嘗伐北漢李繼勲為大將曹
王為都監然上親征乃在次年此云神武聖智尚不能
下盖誤也太平興國四年曹王為樞密使潘武惠為北
面都招討制置使二公同行然是歲太宗乃親平太原
亦與此錄不合又按平晉之歲太宗親征幽州不能下
雍熙三年曹潘二王同出亦無功疑所云神武聖智不
能下者指此然是役也曹出山前潘出山後潘克雲中
五郡以曹失律遂班師實不同行此云曹麾兵稍却潘
力爭亦非也曹既失律召還下吏責為衛將軍潘屯雁
門如故久之乃入朝此云既還京曹語潘云云亦繆
開寳後命中書樞密皆書時政記以授史官(出葉夢得石林燕語)
按實錄景德三年五月丙午樞密院始置時政記月終
送中書用王文穆陳文忠之請也大中祥符中又命直
送史館非始於開寳後葉誤矣
太祖即位後有旨諸房子並稱皇子皇女有言恐無差
別上曰猶子即子也新得天下便生分別朕不欲為也
至太宗即位分皇子皇姪矣按史太平興國七年以前
燕秦二王及魏悼王之子皆稱皇子故魏悼王長子德
恭初除貴州防禦使稱皇第四子與德昭德芳同而其
長女亦封雲陽公主女婿韓崇業除右衛將軍駙馬都
尉循故事也七年夏魏王得罪下詔削其子女封爵且
云德恭德隆宜稱皇姪於時燕秦二王已薨此云太宗
即位分皇子皇姪蓋誤也
國初取進士循唐故事每歲多不過三十人太宗初即
位天下已定有意於修文特取一百九人自唐以來未
有也辨云國初取進士每歲有不特三十人者(出汪端明辨石)
(林燕語)按太祖一朝放進士十五榜李肅榜六人劉察榜
七人蘇德祥李景陽張拱榜皆八人劉蒙叟柴務成安
德裕安守亮榜皆十人張去華劉寅榜皆十一人高適
榜十五人楊礪榜十九人宋凖榜二十六人惟開寳八
年王嗣宗一榜放三十一人葉不誤也
太宗初即位張齊賢方赴廷試太宗欲其居上甲而有
司偶失掄選置於丙科帝不悦有旨一榜盡與京官通
判文定得將作監丞通判衡州不十年位宰相矣(出邵伯温)
(聞見前錄)按會要太宗所取進士太平興國二年吕文穆蒙
正榜凡五人第一等除將作監丞今之宣義郎第二等
除大理評事今之承事郎並通判諸州三年胡秘監旦
榜七十三人五年蘇參政易簡榜百一十八人皆倣此
例邵氏謂以文定故一榜盡與京官通判者謬也文定
實吕文穆榜第一等及第是時止分兩等安得有第三
甲也後十五年文定乃拜相
宋時見任官應進士舉雖中選止令遷官而不賜科第
不中者則停見任其愛惜科名如此自淳化後遂皆賜
第辨云太平興國五年單餗周繕賜及第餘皆節度掌
書記非皆不賜第也(出汪端明辨石林燕語)此所辨未盡按史不
中者停見任乃雍熙二年宋惠安李文正兩相之請非
舊皆如此也真宗天禧二年既申嚴其制劉&KR1433;知制誥
又請已受蔭者不許鎻試不行明年禮部貢院奏鎻廳
不及格人姓名詔罰金十觔今後不得應舉天聖四年
宋宣獻為翰林學士又請不及格人許再取應從之蓋
自雍熙至天聖四十餘年未嘗有停任者
太平興國六年九月以石熙載充樞密使注熙載以文
資正官充使不知帶檢校官否據實錄會要不帶檢校
官乃自錢惟演始(出李燾長編)按石公初自朝散大夫刑部
侍郎除中散大夫戸部尚書充使又自金紫光禄大夫
戸部尚書罷為僕射皆不帶檢校官蓋前此文臣惟趙
韓王嘗充而不帶正官至是以尚書代檢校官也及祥
符中陳文忠王文穆並使真皇眷之厚乃不去正官而
加檢校太尉自是寇萊公丁晉公馮魏公輩皆國之大
臣謂不帶檢校官自錢文僖始蓋引祥符以來近例失
于參考耳
太宗時宋白賈黃中吕蒙正李至蘇易簡五人同時拜
翰林學士承旨扈蒙贈之以詩曰五鳳齊飛入翰林其
後蒙正為宰相黃中至易簡參知政事宋白官至尚書
老於承旨皆為名臣(出歐陽修歸田錄)按國史此太平興國八
年五月事也實李文恭穆與宋賈吕李五公同入翰林
後二年蘇易簡始為學士
縣吏受郡事而下之縣者今皆曰祗候典訛也宋朝會
要唐藩鎮皆置邸京師謂之上都留後院大歴十二年
改為上都知進奏院摭言夏侯孜僕曰擬作西川留後
官以此言之乃借唐藩鎮留後吏目以為稱當曰知後
典也按皇朝會要宋初緣舊制藩鎮皆置人為進奏官
軍監場務轉運司則差知後官或副知掌之太平興國
八年汰進奏知後官存百五十人並充進奏官罷知後
官之名咸平五年復令進奏官各置守闕副知一名泰
之所云祗候典當為知後者是矣而以為法唐藩鎮吏
目以為稱則誤蓋知後官之名乃國初所創下於進奏
官一等非唐之舊名也
朱希真云太平興國中諸降王死其舊臣或宣怨言太
宗盡收用之寘之館閣使修羣書如冊府元龜文苑英
華太平廣記之類廣其卷帙厚其廩禄贍給以役其心
多卒老於文字之間(出王仲言揮麈後錄)按會要太平興國二年
命學士李明遠扈日用偕諸儒修太平御覽一千卷廣
記五百卷明年廣記成八年御覽成九年又命三公及
諸儒修文苑英華一千卷雍熙三年成與修者乃李文
恭穆楊文安徽之楊樞副礪賈參政黃中李參政至吕文
穆蒙正宋文安白趙舍人鄰幾皆名臣也楊文安雖貫浦
城然恥事偽廷舉後周進士第江南舊臣之與選者特湯
光禄張師黯徐鼎臣杜文周吳正儀等數人其後湯徐並
直學士院張參知政事杜官至龍圖閣直學士吳知制
誥皆一時文人此謂多老於文字之間者誤也當修御
覽廣記時李重光尚亡恙今謂因降王死而出怨言又
誤矣冊府元龜乃景德二年王文穆楊文公奉詔修朱
說甚誤
張融自密直守蜀歸為樞密副使建第差壯麗太宗一
日語融曰聞卿建第甚雄朕方要一庫未成可輟之融
即日遷居佛寺今新衣庫是也(出王鞏聞見近錄)按陳和叔拜
罷錄太宗朝副樞密者凡十七人但有張遜張宏無張
融也成都知府題名記太宗時亦無張融但有張忠定
耳定國恐誤
寇忠愍為執政尚少太宗嘗語人曰寇凖好宰相但年
尚少耳忠愍乃服何首烏而食三白鬚髮遂變於是拜
相(出王鞏聞見錄)按寇公以淳化二年入宥府時年纔三十一
四年以與張遜不協罷五年復為參知政事至道二年
又罷真宗咸平六年除三司使景德元年八月自三司
拜相時年四十四矣此所記皆誤
錢公若水為樞密副使時吕相端罷太宗明日謂輔臣
曰聞吕端命下哭泣不已錢公厲聲曰安有此退謂諸
公曰我輩眷戀爵禄上見薄如此遂力請罷此亦繆誤
按錢公以至道元年正月除同知樞密院事四月吕公
相三年三月太宗崩六月錢公罷咸平元年十月吕公
免相皆與此不合
唐有翰林侍書學士柳公權嘗為之太宗以王著為衞
尉寺丞史館祗候使詳定急就章等後遂以為翰林侍
書而不加學士之名蓋惜之也(出葉夢得石林燕語)按柳誠懸書
何進滔等碑並云翰林學士承旨兼侍書無學士字唐
史本傳誠懸初為侍書學士恥以技進求換散秩改弘
文館學士文宗立復召侍書充書詔學士據此則侍書
帶學士或不帶未足為重輕况國初翰林侍讀侍講亦
不帶學士字與侍書同非謂靳之也
咸平元年上自即位以來夜則召儒臣詢問得失或至
夜分其後率以為常法聖政錄云召侍講侍讀學士二
年七月始置講讀學士此時未有今改為儒臣庶不相
妨(出李燾長編)按翰林侍讀學士唐開元中置王涯權德輿
等嘗為之後廢太平興國中太宗復置翰林侍讀以吕
文仲為之尋又改為侍講迄真宗不易其任石守道所
謂講讀學士即指此爾
張忠定為御史中丞彈奏張丞相齊賢齊賢深以為恨
言於上曰張詠本無文凡有申奏皆婚家王禹偁代之
禹偁前在翰林作齊賢罷相制其詞醜詆故并欲中傷
之公聞自辨因以所為文進上大悅
祖宗時雖有磨勘法然自朝官以上悉中書行之蓋以
別流品耳至道二年太宗祀南郊百官皆進秩時寇萊
公參知政事素所喜者多得臺省清要官所惡及不知
者即序進之廣州左通判右正言馮拯轉虞部員外郎
右通判太常博士彭惟節乃轉屯田員外郎惟節自以
素居馮下章奏列銜皆仍舊不易萊公怒特詔馮毋得
亂經制馮憤因上疏極論寇公擅權太宗由是怒尋命
出守此國史所書也仲言謂磨勘吏部成法非宰相所
專乃元豐官制後事豈可謂蔡書牴牾耶按今郎官二
十四階易以三朝郎右正言太常國子博士階易以一
承議郎故磨勘止在吏部而已蔡書誠有牴牾者不在
此條
王沂公青州發解及南省廷試皆為第一中山劉子儀
時為學士戱語之曰狀元試三場一生喫著不盡公正
色曰曾平生之志不在温飽(出魏泰東軒筆錄)按國史沂公以
咸平五年第進士後十八年劉子儀始為學士按劉子
儀咸平元年及第在沂公前四年耳天禧四年子儀為
學士此時沂公執政久矣
寇忠愍公判天雄軍王文康公為轉運使奏公僭侈太
宗怒問翰林承旨王明明曰此騃耳太宗從之公後以
女適文康及謫雷州頼文康當國故得不死(出蔣魏公逸史)按
寇公在長安走馬承受奏其僭侈真宗以問王魏公旦
旦奏云云及謫雷州王文康為密直亦坐累免蔣誤記
也又國史寇公判天雄乃祥符初事是時晁文元李昌
武楊大年在翰苑亦無王明明初自右職換禮部侍郎
未嘗入北扉不知蔣何以鹵莽如此
王文正李文定俱秉政文定曰外寧必有内憂三十年
後東封西祀方在公等之手吾不見也文正為相果有
東封西祀之事按契丹講和在景德元年後十二年李
公始自陜西都轉運使入翰林為學士此事當指李文
靖
真宗既與契丹和親王文正公問于李文靖公曰和親
何如文靖曰善則善矣但恐人主侈心生耳文正亦
未以為然及真宗晩年多事廵遊大修宫觀文正乃潛
歎曰李公可謂有先見之明矣按國史景德元年十二
月契丹平此時李文靖之薨久矣
王沂公久在外意求復用宋宣獻為參知政事甚善吕
許公許公時為昭文相為沂公言曰孝先求復相公能
容否吕公許諾宣獻曰孝先於公交契不淺果許則善
待之不宜如復古也(謂李文定)吕公笑然之遂奏言王曾有
意復入上許之吕公願以首相處之上不可許以亞相
乃使宣獻問其可否沂公無所擇既至吕公專决事不
少讓二公又不協(出蘇轍龍川別志)按國史景祐元年八月癸
亥樞密使王文康公薨是月庚午召王沂公於河南為
樞密使明年三月李文定公自集賢相罷沂公以次輔
代其位恐非求復入也癸亥庚午相去七日爾豈容往
來問可否耶既因人而求相又居右而不擇沂公决不
然文定所記疑得之張宣徽大不可據
宋真宗大漸之夕李文定與宰執以祈禳宿内殿時仁
宗幼冲八大王元儼有威名以問疾留禁中累日不肯
出執政患之偶翰林司以金盂貯熟水曰王所需也文
定取案上墨筆攪水中盡黑令持去王見之大驚意其
有毒也即上馬去(出邵伯温聞見前錄)按真宗以乾興元年二月
崩此時李文定得罪黜知鄆州久矣
樞密使罷政降麻熙寧間吕穆公弼因爭新法求去王
安石隂沮之只送舍人院命詞此恩例遂廢按國朝故
事樞密使以使相若節度使罷又樞密使帶平章事而
罷為散官則學士院降麻若樞密使不帶平章事而以
散官罷則止舍人院命詞考之實錄太平興國六年楚
景襄罷為上將軍皇祐五年高文莊嘉祐四年田宣簡
罷為觀文殿學士皆不降麻惟太平興國八年石元懿
以僕射罷太宗眷之厚乃降麻耳外此降麻者十八人
吳侍中李元靖曹武惠王忠肅寇忠愍曹襄悼錢文僖
張榮僖楊恭毅王康靖夏文莊狄武襄王武恭賈文元
宋元憲張康節富文忠文忠烈蓋皆以使相若節度使
罷故誕告焉大中祥符七年王文穆陳文忠罷為尚書
八年陳文忠再罷為僕射皆降麻者以二公悉帶平章
事故也若楚景襄等則皆不降麻舊典明甚豈特吕宣
徽哉况吕以觀文殿學士罷正與田高二公所除官同
似非介甫沮之也淳化二年王顯罷蘇易簡草麻蓋以
建節之故
諫議大夫張師德謁向文簡公曰師德兩詣王相公門
皆不得見恐為人輕毁望公從容明之一日方議知制
誥公曰可惜張師德向公曰何謂公曰累於上前說師
德名家子有士行不意兩及吾門狀元及第榮進素定
但當靜以待之耳若復奔競使無階而進者當何如也
向公方以師德之意啓之公曰某處安得有人敢輕毁
向公自稱師德適有闕望公弗遺公曰苐緩之使師德
知聊以戒貪進激薄俗也(出王文正遺事)按實錄張尚賢以大
中祥符四年十一月及第掖垣叢志尚賢以天禧二年
十一月知制誥此時及第才七年耳前一年王公已免
相是時閣下乃盛文肅度劉子儀陳知微王章惠隨夏
文莊竦凡五人若有闕則尚賢資甚淺恐亦未在議中
曾子固隆平集云尚賢守道不回執政不悅在西掖者
九年如此則似非奔競者
宋真宗大中祥符六年十二月張齊賢卒齊賢以右僕
射奉朝請與宰相向敏中爭娶薛惟吉妻敏中坐此罷
按此咸平五年十月事也張公實判永興軍今云僕射
奉朝請蓋誤
楊文公在禁林真宗欲立章獻為后朝議欲得公作冊
文使丁晉公諭旨召至中書扣所坐之床曰幸得聯此
坐矣公曰相公失言竟不撰冊公亦罷去王文正在中
書時已立章獻為宸妃矣公亦短之按本朝故事中宫
冊文多命二府大臣為之學士但草制耳然章獻為后
時實不受冊文公蓋不草制也况是時王文正公為首
相丁崖州但參知政事何以獨召文公至中書諭旨耶
章獻但為德妃明道初始創宸妃之名以封章懿此亦
誤也
劉子儀在南陽以翰林學士召中途改知成都彌年又
召為學士至西京復加兩學士知鄭州謝表云蓬山已
到屢為風引而回長安甚遥但覺日邊之近按國史劉
子儀天禧四年自正字除翰林明年出守合肥乾興元
年復入翰林頃之以中丞罷乂知汝隂天聖五年三入
為學士承旨六年知廬州以老罷八年薨据此子儀實
三入翰林未嘗守南陽成都及鄭州亦未嘗加兩學士
曾記誤也据此謝表乃宋子京然宋實自真定移守成
都自成都召為三司使以言者論列改三學士知鄭州
亦與曾所記不合
國朝宰執未有兼東宫職事者天禧末仁宗初立為皇
太子命宰相丁謂馮拯兼少師少傅樞密使曹利用兼
少保而任中正王曾為參政錢惟演為樞副皆兼賓客
前此所無也(出葉夢得石林燕語)按仁宗初立為太子李文定以
參政兼賓客後二年李遷集賢相兼少傅其十一月皇
太子聽政遂命宰執悉兼東宫官葉所云誤
王沂公當軸尤抑奔競張師德久次館閣博學有時望
而不事造請最為魯簡肅公深知一日中書議除知制
誥一人魯盛稱張才德沂公以未識為解魯屢諷張往
見沂公公辭不見佗日謂魯曰張君器識德行足以為
此但尚有請謁耳逾年方命掌誥沂公之取人如此故
當時士大夫務以冲晦自養(出澠水燕談)此尤謬誤張尚賢
入西掖戊午冬也王孝先拜相魯貫文參大政壬戍秋
也相去五年矣
宋綬草丁謂貶詞曰無將之戒深著於魯經不道之誅
難逃於漢法天下快之(出丁謂傳)按實錄載謫詞首云無將
之戒舊典甚明不道之辜常刑罔赦此承龍川志之誤
而不之考
丁晉公自平江軍節度使除兵部尚書參知政事節度
使當降麻而朝議惜之遂止以制除近者陳相執中罷
使相除僕射乃降麻龐相籍罷節度使除觀文殿大學
士又不降麻蓋無定制也(出歐陽修歸田錄)按唐制節度使除
僕射尚書侍郎謂之納節皆不降麻止舍人院出制國
朝故事罷使相則降麻趙韓王陳恭公富文忠賈文元
王文公是也罷節度使則不降麻李從善李元靖丁晉
公龐莊敏是也安得謂無定制哉韓忠獻自武康軍節
度使除三司降麻非舊制也蓋中書之誤而學士無正
之者又丁自保信軍節度使除吏部尚書參政此云自
平江節度除兵部亦誤
祖宗朝宰相罷免惟趙中令得使相餘多以本官歸班
參樞亦然天禧中張文節始以侍讀學士知南京天聖
中王文康以資政殿學士知陜州自慶歷後解罷免率
皆得職焉(出宋敏求春明退朝錄)按參知政事罷政得職名自景
德二年王文穆始慶歷以前執政若薛簡肅宋宣獻李
康靖晁文莊之流皆得資政殿學士蓋祖宗故事參樞
善罷例皆進秩太宗執政三十九人惟王永圖陳晉公
李文靖賈媧民寇忠愍温恭肅六人以本官罷外此無
不進秩者
章郇公以侍郎為參知政事吕申公鄙其為人時宋宣
獻以尚書為樞密副使申公即以為參知政事欲以逼
公公之親友皆勸公引去公不為動久之宣獻卒乃求
避位申公深愧之言於仁宗留之不遣及申公薨公遂
秉政按此一段謬誤尤甚據國史章文獻景祐三年自
學士承旨除同知樞密院寳元元年拜相未嘗為參政
也又章拜相乃繼王章惠陳文惠之後此時吕文靖為
北京留守實未薨章吕未嘗相繼秉政宋宣獻明道二
年以侍郎參知政事是時章郇公才入翰苑康定元年
宋宣獻以尚書再為參政是時章郇公已位丞相宋公
嘗知樞密院事亦未嘗為副樞也
