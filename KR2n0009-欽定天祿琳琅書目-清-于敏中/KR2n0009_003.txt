欽定天禄琳琅書目卷三
宋版集部
楚辭(一函四冊)
周屈平撰附宋玉景差賈誼莊忌劉安擬騷諸篇
共八卷宋朱子集注目錄後載朱子序前有宋羅
荷向文龍二序汨羅山水圖屈平朱子二像
宋陳振孫書錄解題謂朱子以王逸洪興祖注或
迂滯而遠於事情或迫切而害於義理遂别為之
注其訓詁文義之外有當考者則見於辯證所以
袪前注之蔽陋而發明屈子之微意於千載之下
其於九歌九章尤為明白痛快公為此注在慶元
退居之時蓋有感而託其篇第視舊本益賈誼二
賦而去諫歎懷思屈子所著二十五篇為離騷而
宋玉以下則曰續離騷考宋史寧宗慶元二年朱
子草封事數萬言陳姦邪蔽主明丞相趙汝愚之
冤力辭職名詔仍充秘閣修撰時臺諫皆韓侂胄
所引有胡紘者未逹時謁朱子於建安待以脫粟
飯紘不悅語人曰此非人情隻雞尊酒山中未為
乏也及是乃銳然以搏擊為任以疏草授御史沈
繼祖奏之誣論十罪詔落職罷祠振孫所謂有感
而託者蓋以此也是書刻於咸淳丁夘係宋度宗
三年所繪汨羅山水圖中有清烈公廟及墓考宋
史秘書監何志同言諸州祠廟多有封爵未正之
處如屈原廟在歸州者封清烈公在潭州者封忠
潔侯之類宜加稽考取一高爵為定悉改正之云
云蓋宋祀典封爵初封侯再封公當時既經改正
潭州之廟宜亦稱清烈公又按汨羅在湘隂縣北
宋為潭州所屬施南向文龍序稱學製湘隂汨羅
隸焉欲索楚辭集注善本與邑之賢士大夫共讀
之則未之有乃輟俸刻梓於縣齋廬陵羅荷者時
為文學掾故亦為序之其刻是書蓋欲求為善本
宜其雕槧精良也
御題信是身清志猶烈允宜朱註向為刊害公有疾託
蕭艾正道無妨擬蕙蘭論古恒明論今闇責人則易責
躬難睪然惕若披芸處敢作尋芳潄潤觀乾隆乙未仲
春御筆鈐乾隆雙璽
衡山文璧蔵(卷八末)
右明文徵明自識蔵本其子文彭亦有印記後入
檇李項氏泰興季氏二家收蔵
謝宣城詩集(一函二冊)
齊謝朓著五卷宋樓炤序序後有宋洪伋識
宋史樓炤字仲暉婺州永康人登政和五年進士
第歴官至僉書樞密院事兼權參知政事為李文
會詹大方所劾與祠久之除知宣州此書序中稱
至郡視事之暇鋟版𫝊之云云蓋即知宣州時所
定考其年月係宋高宗紹興二十八年陳振孫書
錄解題云集本十卷樓炤知宣州止以上五卷賦
與詩刊之下五卷皆當時應用之文襄世之事可
采者已見本傳及文選餘視詩劣焉無傳可也所
言皆本於炤序序後有嘉定庚辰鄱陽洪伋識庚
辰為宋寧宗嘉定十三年故伋稱樞密樓公鋟木
距今六十四年字畫漫毁幾不可讀用再刻於郡
齋又考宋周必大洪文惠公神道碑銘載适孫十
人伋奉議郎荆湖南路提舉茶鹽司幹辦公事未
載其知宣州蓋必大為其祖适作碑銘時尚在伋
守郡前耳
御題李杜稱詩久樓洪鋟版行芸香資望古藻繢足怡
情詎祗摛辭麗頗多契理精欲嗤劉刺史何據五言城
乾隆乙未春御筆鈐乾隆雙璽
泰興季振宜滄葦氏珍蔵(卷五末)
九家集注杜詩(四函四冊二十)
唐杜甫著宋郭知逹集九家注三十六卷前知逹
序宋曾噩序
宋鼂公武郡齋讀書志謂自王洙源叔以後學者
喜觀甫詩有趙次公者以古律詩雜次第之且為
之注按趙次公字彦材蜀人所註杜詩名曰正誤
此書為成都郭知逹所輯知逹宋史未載其人而
家於成都係與彦材同鄉里故所輯之注首王文
公而終之以彦材蓋以彦材之注為盡善也按序
中所載九人其一為趙彦材餘八人王文公名安
石臨川人宋景文名祁蜀人豫章先生即黃庭堅
寧州人王源叔名洙太原人薛夢符河東人杜時
可名田南城人鮑文虎縉雲人師民瞻名尹蜀人
知逹序稱屬二三士友各隨是非而去取之如假
託名氏撰造事實皆刪削不載據此則亦博採而
取其至精者矣其書刻於宋孝宗淳熙八年至理
宗寳慶元年曾噩為廣南東路轉運判官重為校
刊序稱蜀士趙次公為少陵忠臣蜀本引趙注最
詳所恨紙惡字缺不滿人意兹摹蜀本刊於南海
漕臺會士友以正其脫誤云云書後有承議郎通
判韶州軍州事劉鎔潮州州學賓辛安中進士陳
大信同校勘銜名列於噩銜之右考明凌迪知萬
姓統譜載噩字噩甫閩縣人學問淹貫文章簡古
慶元間尉上高有聲後遷廣東漕使鎔安中大信
俱無考噩之刻是書也集諸僚友精其校讐固非
苟焉付剞劂者故字畫端整一秉唐人而刻手印
工皆為上選
御題平生結習最於詩老杜真堪作我師書出曾鋟
實郭集本仍寳慶及淳熙九家正注宜存耳餘氏支
辭概去之適以遺編搜四庫乃斯古刻見漕司希珍
際遇殊驚晚尤物闇章固有時重以琳琅續天禄幾
閒萬遍讀何辭乾隆甲午仲夏月中澣御筆鈐乾隆
雙璽又
御題兌氏之戈和氏弓續增天禄吉光中浣花眉列
新全帙金粟身存舊卷筒尤物寧論顯與晦逢時亦
有塞兮通武英棄置今方出絜矩人材默惕衷乙未
仲春月御筆鈐
寳二曰乾隆宸翰曰幾暇臨池中繪
御容鈐乾隆雙璽
明秀水項篤夀平湖陸啓浤收蔵俱有印記考
檇李詩繫載啓浤字叔度平湖人後更名遯弱
冠博極經史倜儻負竒類河朔壯士詩法全宗
少陵有賁趾山房集史氏及篤夀見前餘無考
闕補卷二(二十八十六十六五)卷二十(末葉)
黃氏補千家註杜工部詩史(一函冊十三)
唐杜甫著宋黃希黃鶴補註三十六卷前載宋
吳元集錄傳序碑銘詩記鶴自訂甫年譜辨疑
並集註杜詩姓氏有董居誼吳文序
考黃希字夢得臨川人宋孝宗乾道二年進士
官終永新令楊萬里曰夢得之學奄有古今晚
年作詩慕少陵句法有補註杜詩搜剔微𨼆皆
前人所未發未成而卒子鶴續成之重定年譜
名曰黃氏補註杜詩是當日此書之成已為名
流所推重其於詩之有關時事者皆於題下註
明故謂之詩史所引前人註皆各標名而出於
希鶴父子之手者亦書名别之董居誼字仁夫
臨川人孝宗淳熙間進士充賀金國生辰使悉
得其國中事宜以歸遷四川制置使吳文吳元
無考
松陽氏蔵本未詳其人内有紅筆校正處頗為
精核
新刊詁訓唐昌黎先生文集(六函二册三十)
唐韓愈著宋韓醇詁訓正集四十卷外集十卷
遺文一卷共五十一卷前載唐李漢序
是書惟卷一下標臨卭韓醇四字前後俱無序
跋考之宋史不載醇𫝊按宋刊五百家詁訓昌
黎文集列諸儒名氏載醇字仲韶又詁訓柳宗
元集亦出醇手書後有醇記作於宋孝宗淳熙
丁酉稱世所傳昌黎文公文雖屢經名儒手余
昔校以家集其舛誤尚多有之用為之訓詁云
云則醇為愈之裔可知其家在臨卭當即為蜀
中所刊宋葉夢得以蜀本在建本之上觀此書
字精紙潔刻印俱佳夢得所言洵不誣也
御題宋刊昌黎集五十一卷卷首有乾學徐健菴諸
印想未收入御府之先為舊臣徐氏蔵書字畫精好
紙墨細潤非坊賈貌為舊刻者可比天禄琳琅所貯韓
集當以是本為第一乾隆御題鈐
寳三曰乾隆宸翰曰幾暇臨池曰幾暇鑒賞之璽又
御題載道惟文語不磨齊昌黎者更伊何唐家制度𫝊
垂露宋氏槧鉛存擘窠真是起衰空八代弗慙濟溺息
千波言宜長短因氣盛玩味多年受益多乙未新正再
題鈐乾隆雙璽
明李廷相蔵本凌迪知萬姓統譜載廷相字夢弼
濮州人巡撫順天提督紫荆關李瓚之子弘治壬
戌進士第三歴官禮部尚書諡文敏
本朝尚書徐乾學亦曾收蔵俱有印記餘印無考
書中卷二十二之卷二十七凡三冊每葉有模
字紅印乃出俗刻斜印紙上雜出不倫故不採
錄
闕補卷三(十八)卷八(二)卷十二(一)卷二十六(六)卷
三十四(一)
新刊詁訓唐柳先生文集(六函六冊六十)
唐柳宗元著宋韓醇詁訓正集四十五卷外集上
下二卷新編外集一卷共四十八卷前載唐劉禹
錫序宋王咨序後醇自記并附錄宋穆修後序
是書與前韓愈文集體例版式相同後有醇記王
咨為之序稱本朝古文始自河南穆修伯長實宗
韓柳韓之文定於諸鉅公之手而柳集亦經伯長
是正胥山沈晦復相讐正比伯長加詳然其機杼
源委要未呈露仲韶先注釋韓集學者争𫝊其書
而斯文加密非仲韶發之孰窺其秘云云是醇注
愈集既就已先版行後又注宗元集付刊悉仿愈
集之式以二書合而並𫝊故宗元集後有記而愈
集後無記也穆修鄆州人真宗東封詔舉齊魯經
行之士賜進士出身歴潁州文學參軍沈晦字光
用錢塘人宣和間進士第一累官徽猷閣直學士
王咨字夢得蜀人著有雪齋文集
雲間莫氏城南精舍蔵書(後序末)
右識語一係莫是龍書此本歴經明文徵明王世
懋顧從禮莫是龍至
本朝季振宜徐乾學收蔵俱有印記考顧從禮明
嘉靖間中書舍人徵明諸人竝已見前餘印無
闕補卷三十(二之五)卷四十四(全)
新刊五百家註音辨昌黎先生文集(四函二冊三十)
唐韓愈著正集四十卷外集十卷宋魏仲舉集註
前載引用書目一卷評論詁訓音釋諸儒名氏一
卷韓文類譜七卷
宋史藝文志及宋馬端臨文獻通考皆不載是書
書中亦無纂集人名氏惟正集目錄後有木記曰
慶元六禩孟春建安魏仲舉刻梓於家塾應即為
仲舉集註當時係韓柳竝刊柳集引用書目中載
仲舉名懷忠按宋人刻梓家塾之書多有欵識如
宋版春秋經傳集解二部一曰相臺岳氏刻梓家
塾一曰世綵廖氏刻梓家塾皆有木記亦此例也
韓柳二集其所引書係合為一目標曰韓柳先生
文集引用書目有後一部可證此本挖去韓柳二
字改為昌黎乃書賈未得柳集因而偽為至後一
部韓集書前有昌黎先生序記碑銘一卷看韓文
綱目一卷後有昌黎别集一卷論語筆解十卷文
集後序五篇皆此本所無此本書前載吕大防著
韓吏部文公年譜一卷程俱著韓文公歴官記一
卷洪興祖著韓子年譜五卷統名之曰韓文類譜
而後一部逸之蓋流傳既久互有散佚耳其所收
諸儒評論詁訓音釋有名氏者一百四十八家新
添逸姓氏者二百三十家合計為三百七十八家
而曰五百家者未免夸大其詞然採錄亦可謂之
博贍矣
御題子厚退之昔竝傳論文可擬以詩詮韓如杜也柳
如李此則聖而彼則仙注五百家孰窺奥垂千萬代獨
鈎元學焉有志知難到難到猶然勵勉旃乾隆甲午仲
秋御筆鈐乾隆雙璽
琴川毛氏蔵本有印記餘無考
闕補卷九之卷十四(全)
按卷九之卷十一後一部亦係抄補而此本所抄
之注較少且此本卷十二之卷十四所抄與後部
刊本亦異則此係從他本採錄非得於原書也
新刊五百家注音辨昌黎先生文集(四函冊二十)
正集四十卷外集十卷前載昌黎先生序傳碑記
一卷看韓文綱目一卷引用書目一卷評論詁訓
音釋諸儒名氏一卷後有别集一卷論語筆解十
卷許渤序昌黎文集後序五篇
此本與前部版同紙色墨光亦復相似皆一時摹
印之書
唐五竇聯珠集載竇牟為東都判官陪韓(以下闕)劉
師不遇分韻賦詩都官員外郎韓愈得(以下闕)客何
(以下闕)此地深還隨躡鳬騎來訪馭(以下闕)霞入松高
老鸐尋猶疑𨼆形坐敢起竊桃心今(以下闕)載近者
莆田方崧卿考證訪賾甚至猶取聯珠(以下闕)登岳
陽樓一大篇顧獨遺此何也右洪容齋邁隨筆所
紀余因錄於此考(以下闕)聊以備遺失耳歲辛酉至
治元年(以下闕)書於雙瑞堂時七十五歲(卷四末)
右識語一書法宗宋蘇軾深得其妙當為元英宗
時好古有得之人惜歲久紙損不知誰氏所書考
宋洪邁容齋四筆中韓文公逸詩一則云唐五竇
聫珠集載竇牟為東都判官陪韓院長韋河南同
尋劉師不遇分韻賦詩都官員外郎韓愈得尋字
其詩云秦客何年駐仙源此地深還隨躡鳬騎來
訪馭雲襟院閉青霞入松高老鶴尋猶疑𨼆形坐
敢起竊桃心今諸本韓集皆不載近者莆田方菘
卿考證訪賾甚至猶取聯珠中竇庠酬退之登岳
陽樓一大篇顧獨遺此何也墨字所書即邁此語
因附錄以補其闕
明文伯仁蔵本按馮仙湜圖繪寳鑑續纂文伯仁
字德承號五峰善畫山水為文徵明從子徵明有
玉蘭堂此書有雙玉蘭堂印蓋伯仁仿徵明為之
者朱彛尊曝書亭集有五百家昌黎集注跋稱是
書向蔵長洲文伯仁家歸吾鄉李太僕君實蓋宋
槧之最精者惜中間闕三卷後人補抄云云今書
中有伯仁印而補抄之卷數亦適相符彛尊所指
即是書也餘印無考
闕補卷九之卷十一(全)卷十二(二十一)卷三十二
(二)卷四十(十六)
新刊五百家註音辯唐柳先生文集(二函冊十二)
唐柳宗元著宋魏仲舉集註正集二十一卷附錄
二卷外集二卷新編外集一卷龍城錄二卷前載
看柳文綱目一卷宋文安禮柳先生年譜一卷評
論詁訓諸儒名氏一卷後附柳先生序傳碑記紀
一卷文集後序五篇
宗元正集四十五卷此書自廿二卷以下皆闕書
賈將目錄終三字移補廿一卷後故無魏仲舉木
記然版式字體與韓集同實為宋本且正集尚存
其半而外集諸種卷帙完好亦足珍也
御題五百家註昌黎集實宋槧之佳者柳子厚集雖亦
五百家註版式行款標題竝同而紙色墨香遜韓集遠
甚且正集廿二卷以下至末皆闕又改目錄終以彌縫
之更非完善苐柳集註刊本今鮮存者亦覺片羽可珍
惟當居韓之次耳附識題韓集詩之後並書冠此集卷
端乾隆甲午秋御筆鈐乾隆雙璽
闕補卷十二(四)
居士集(八函四冊六十)
宋歐陽修著九十九卷後附祭修文及行狀諡議
墓誌銘一卷共一百卷前宋祝庇民序
祝庇民列銜為迪功郎士曹掾兼戶曹及管左推
勘公事序後又列朝散大夫知軍州兼管内勸農
事借紫金魚袋方時可朝請郎通判軍州兼管内
勸農事賜緋魚袋周詵從事郎司儀曹事監方薦
可諸銜名卷五十後載吉州公使庫開到六一居
士集計五十卷宣和四年九月記又列迪功郎司
士曹事郭嗣明迪功郎司兵曹事監秦尹迪功郎
刑曹掾監洪知柔諸銜名庇民序稱太守陳公嘗
以公帑之餘刻居士集五十卷觀者猶恨未為全
本今太守方公惜之俾嗣其事云云其書中所列
之人宋史俱無傳考吉安府志載宋徽宗宣和三
年至五年知州事者為陳城六年繼其任者為方
時可則序中所稱太守陳公即為陳城序後所列
銜名蓋時可同官卷五十後所列銜名蓋城同官
也城與時可世系里居志亦未載而核其官稽其
時實兩相脗合則是書之為北宋刊本信而有徵
矣
收蔵諸印無考
東坡先生和陶淵明詩(一函四冊)
宋蘇軾著四卷前蘇轍詩引
文獻通考載蘇東坡前集四十卷後集二十卷奏
議十五卷内制十卷外制三卷和陶集四卷應詔
集十卷又載陳振孫語曰杭蜀本同但杭夲無應
詔集是軾和陶集宋時杭蜀刊本皆有之其在全
集中係别為四卷原可单行此本無校刊人名氏
似即從全集中抽出且紙緻墨潤實為宋印之佳
者
本朝崑山徐乾學蔵本有印記餘無考
欒城集(三函冊十六)
宋蘇轍著前集五十卷後集二十四卷三集十卷
共八十四卷前載淳熙三年禮部定諡議後有宋
鄧光轍曾孫詡四世孫森三跋
轍曾孫詡跋云欒城公集刊行於時者如建安本
頗多缺謬其在麻沙者尤甚蜀本舛亦不免今以
家蔵舊本竝第三集合為八十四卷皆曾祖自編
類者謹與同官及小兒輩校讐數過鋟版於筠之
公帑紀年為淳熙己亥按己亥為宋孝宗淳熙六
年後列校勘官銜名為文林郎筠州軍事判官倪
思從政郎充筠州州學教授鄧光奉議郎知筠州
高安縣閭丘泳光泳俱無考宋史載倪思字正甫
湖州歸安人孝宗乾道三年進士中博學宏詞科
累官寳文閣學士中間出知紹興府太平府泉州
建寧府鎮江府福州而未及筠州軍事判官以其
時考之當即是人乃史傳中偶失載耳轍四世孫
森跋云先文定公欒城集先君吏部淳熙己亥守
筠陽日以遺藁校定命工刊之森無所肖似濫承
人乏到官之初重念先人所刊家集其版以歲久
漫滅今撙節浮費乃一新之紀年為開禧丁夘按
丁夘為宋寧宗開禧三年距詡鋟版之時歴二十
九載父校於前子新於後宜其毫髮無遺為宋刊
欒城集之冠且祖孫五世三治筠陽俾版刻常新
此中亦有天幸觀詡森書跋之字家法猶存亦可
稱象賢矣
明文徵明蔵本有玉蘭堂梅溪精舍辛夷館諸印
本朝泰興季振宜亦經收蔵有印記
六臣註文選(二函冊二十)
梁昭明太子蕭統撰六十卷唐李善吕延濟劉良
張銑吕向李周翰註前蕭統序吕延祚進五臣集
註文選表李善上文選註表
是書不載刊刻年月而大小字皆有顔平原法按
明董其昌跋顔真卿書送劉太冲序後有宋四家
書派皆宗魯公之語則知北宋人學書競習顔體
故摹刻者亦以此相尚其鐫手於整齊之中寓流
動之致洵能不負佳書至於紙質如玉墨光如漆
無不各臻其妙在北宋刊印中亦為上品
御題此書董其昌所稱與漢書杜詩鼎足海内者也在
元趙孟頫在明王世貞董其昌王穉登周天球張鳳翼
汪應婁王醇曹子念竝東南之秀俱有題識又有國初
李楷跋紙潤如玉南唐澄心堂法也字跡精妙北宋人
筆意漢書現在大内與為連璧不知杜詩落何處矣天
禄琳琅中若此者亦不多得乾隆御識鈐
寳二曰乾隆宸翰曰稽古右文之璽
元趙孟頫跋霜月如雪夜讀阮嗣宗詠懷詩九咽
皆作清泠氣而是書玉楮銀鈎若與燈月相映助
我清吟之興不淺至正二年仲冬三日夜子昂識
(卷二十三後)孟頫此跋作小行楷書曲盡二王之妙其
愛是書也至足以助吟興則宋本之佳者在元時
已不可多得矣
明王世貞跋余所見宋本文選亡慮數種此本繕
刻極精紙用澄心堂墨用奚氏舊為趙承旨所寳
往見於同年生朱太史家云得之徐太宰所幾欲
奪之義不可而止太史物故有客持以見售余自
聞道日束身團焦五體外俱長物前所得漢書已
授兒輩不復置几頭寧更購此因題而歸之吾師
得無謂余猶有嗜心耶壬午春日世貞書於曇陽
觀大參同齋中(卷五後)朱太史名無考所云徐少宰
者按朱彛尊明詩綜載徐縉字子容吳縣人弘治
乙丑進士歴官吏部左侍郎諡文敏
王穉登跋宋本文選往往見於蔵書及好事之家
欲其精善完好若此本者絶少此本紙墨鋟摹竝
出良工之手政與瑯琊長公所蔵漢書絶相類漢
書有趙魏公小像此書有公手書二書皆公鄴架
中本也流傳至今僅三百年而卷帙宛然既免螙
魚之腹又不落雌黃之手豈靈籖秘笈神物呵護
之耶今歸朱司成象玄家出示諦賞因漫題此此
本視漢書亦猶蜀得其龍吳得其虎耳矣萬歷甲
戌人日王穉登書(卷二十五後)考穉登字百榖一字伯
固長洲人太學生有晉陵金昌燕市荆溪松檀諸
集
周天球跋余少時嘗見是書于崦西公家後有文
敏跋語數十字當是松雪齋中物今五十餘年復
見於仲嘉處紙墨如新良可寳也癸巳秋八十老
人周天球記(卷五十後)考天球字公瑕號幼海長洲諸
生善畫蘭仲嘉姓汪名道會歙人著小山樓藁卷
中有印記崦西公未知誰氏
張鳳翼跋予嘗見此書於徐文敏嗣君架上云是
文敏所鍾愛以貽其後之人者其紙墨精好神采
煥發令人不忍去手且其間有趙文敏手識數語
則知此書嘗入松雪齋中夫先後相去二百年而
遥而去一文敏復歸一文敏豈文選之為文也固
自有夙緣耶予穉歲購得一部為黃勉之先生家
物與此同出一梓而刷印在後後有景石子題字
其紙墨不及此遠甚今已為好事者易去不復得
與相較然大都不相及也夫一梓印出且相懸如
此矧後之翻版耶近留意選學將纂輯諸註則聞
此書已歸雲間因倩人借留案頭校對匝月遂識
歲月歸之亦俾好事儒者知所珍重云萬歷丁丑
仲秋望長洲張鳳翼(卷三十二後)考鳳翼字伯起嘉靖
甲子舉人有處實堂集黃勉之名省曾吳縣人嘉
靖辛夘舉人有五岳山人集
汪應婁跋嘉賓拉予過清遠閣出所蔵種種珍玩
古色照人真令目眩神馳應接不暇復翻其架上
宋版文選又所罕覯者紙精墨妙居然完璧末有
趙文敏公手書數行是為松雪齋寳蔵者後傳之
吾宗仲嘉有王元美周公瑕張伯起王百榖諸君
跋古雅如仲嘉經其收蔵當為增價後傳之海陽
好事家嘉賓親往而厚值廼今貯之閣中吾知嘉
賓願讀盡天下好書者而文選尤詞林嚆矢宜其
焚香披閱更助清吟之興不淺矣珍而蔵之可為
家寳則清遠主人之架勝玄晏先生之架云社弟
汪應婁書(卷十七後)應婁無考其稱吾宗仲嘉當亦為
新安人按徽州府志載明汪應蛟婺源人官尚書
又汪應元歙人官御史未知應婁為誰之雁行也嘉
賓湯賓尹字宣城人萬歷乙未進士第二授翰林
編修累官至南國子監祭酒以時考之跋中所稱
嘉賓當即為賓尹然後李楷跋乃作於諸跋之後
而曰吳君珍重似嘉賓又係吳姓抑或從賓尹家
再歸於吳亦未可知附著於此以俟參考
王醇跋余知仲嘉有宋版文選心搖搖十餘年矣
及造其廬未遑索看後逢嘉賓於托山小有園出
陶隱居及唐宋墨蹟示之皆人間所未見者業已
奪人精魄且許以此書出觀以暝色不能歸去役
我魂夢越數日始得一覯紙墨之光射目字楷而
有致竟日披覽得未曾有時松風弄絃遠山横黛
是生平第一樂事己未小雪日太原王醇識(卷二十八後)
考王醇揚州人太原其望也
曹子念跋日子於萬卷樓見弇州公所得兩漢書
以為宋版第一後復有持文選至者楮色瑩膩似
覺更佳從臾公購之以為合璧而公以奉道屏去
一切翫好猶為題數語令客持去念之常以為恨
今秋復覯於仲嘉寓舍披閱甫畢已負之入黃山
矣念再見無期因識其末簡萬歷癸巳中秋日曹
子念書(卷四十七後)考子念字昌先太倉州人
李楷跋蔵書讀書皆有非常之福其精神又足以
相久故非易事而得觀古人之賞鑒手蹟益不敢
不什伯讚歎趙文敏往矣弇州玄宰諸君子今安
在滄田之嗟亦復如是吳君珍重此歴劫不壊之
金剛寳也文字點畫刻手能存其書法即有圭瑑
不可易矣己丑清秋八月八日河濱岸翁李楷跋
(卷二十六後)李楷無考按董其昌卒於崇禎九年歲在
丙子今跋中有弇州玄宰諸君子今安在之語則
此跋之作於己丑蓋
國朝順治六年也
歙汪氏春草閣蔵(吕延祚表後)(卷六十)
右識語下有洪度橢圓印一于鼎小長方印一考
歙縣志載
本朝文苑汪洪度字于鼎松山里人工文詞著有息
廬集弟洋度字文治詩有逸致書法仿晉人竝有
才名卷中亦有印記又有汪道昆印道昆字伯玉
亦歙人明嘉靖進士與王世貞同年世貞稱其文
簡而有法名大起晚年官兵部侍郎世貞亦嘗貳
兵部天下稱兩司馬云餘印無考
六臣註文選(二函冊十六)
篇目同前
此書與前部係出一版而紙墨之色摹印之工
亦無軒輊洵堪同寳惟書首僅有吕延祚表其
蕭統序及李善進表皆闕蓋歴年既久流傳散
佚固往往有之而篇目尚全亦無損其為完書
也
新安汪洪度蔵本有印記又清暉館印考歙縣
志載吳孔嘉字元會明天啟乙丑進士官編修
有清暉館集餘印無考
六臣註文選(二函册十六)
篇目同前
此書亦前版而摹印竝出一時古色古香竟成
鼎峙觀前部張鳳翼跋云穉歲購得一部與此
同出一梓而刷印在後紙墨不及遠甚則是前
明鑒蔵家求初印本已不可多得乃經三百載
後而登冊府者兼有其三縹緗之富古未之有
也
朱氏明仲家塾(卷六十末)
右識語一明仲未詳其人此書為宋趙孟堅蔵
本有子固印考金賚畫史會要載孟堅字子固
號彛齋居海鹽廣陳鎮寳慶二年進士修雅博
識人比米南宫官至朝散大夫知嚴州府又明
文徵明文伯仁項篤夀王寵及
本朝季振宜俱經收蔵按王世貞吳中往哲像贊
王寵字履仁後字履吉别號雅宜山人吳縣人
為邑諸生貢入太學詩好建安三謝書摹永興
大令為時所趨徵明諸人見前餘印無考
六臣註文選(六函册三十)
篇目同前
此書亦前版而摹印在後墨光少遜書中有寳
慶寳應州印及官書不許借出木記按文獻通
考輿地考載宋理宗寳慶間以逆全之亂降淮
隂郡為淮安軍又以寳應縣為寳應州是寳應
州之名自理宗時始建故官印於州名之上冠
以紀年此本係北宋時刻版印於南宋而稱為
官書則知為北宋官刻宜其雕槧精良甲於他
版也
明文徵明蔵本有玉蘭堂印又王寵項篤夀及
本朝季振宜俱經收蔵餘印無考
闕補卷六(四十二)卷十九(十八)
六家文選(六函一冊六十)
篇目同前
此書與前四部别為一版亦未載刊刻年月惟
昭明序後有此集精加校正絶無舛誤見在廣
都縣北門裴宅印賣木記考一統志四川統部
表載益州蜀郡東晉分成都置懷寧始康二郡
又分廣都縣置寧蜀郡是廣都縣之稱得名最
古宋時鏤版蜀最稱善此本字體結搆精嚴鐫
刻工整洵蜀刊之佳者木記應是當時裴姓書
肆所標亦廖氏世綵堂之例也
袁氏昌安堂珍蔵(卷六十後)
右識一語袁氏未詳其人琴川毛氏蔵本有印
記餘無考
玉臺新詠(一函二册)
陳徐陵撰十卷前陵序後宋陳玉父序
永嘉陳玉父後序稱玉臺新詠集十卷幼時至
外家李氏於廢書中得之舊京本也版有刓者
欲求他本是正多不獲嘉定乙亥始從人借得
豫章刻本纔五卷又聞有石氏所蔵錄本復求
觀之以補亡校脫於是其書復全云云考乙亥
為宋寧宗嘉定八年所云舊京本當為北宋時
所遺而此乃重刊於南宋者陳玉父無考按宋
永嘉陳埴陳宜中諸人或以道學稱或以風節
著則知永嘉陳氏係宋望族玉父之刻是書讐
校周詳摹刻精好亦可謂深於好古不隕家聲
者矣
錢謙益蔵本海翁印未詳其人
玉臺新詠(一函四冊)
篇目同前
此書與前部係出一版密行細字仿巾箱本式
而尺寸加盈製極精雅其摹印亦屬良工故清
朗照人可為合璧
明王鏊蔵本有濟之印考明史鏊字濟之吳縣
人成化乙未進士第三授編修累官至大學士卒
贈太𫝊諡文恪鏊在相位時劉司馬大夏楊相一
清皆劉瑾所忌將甘心焉鏊為委曲諭解人以此
多之王禹聲印未詳或即鏊羣從也
唐文粹(四函冊四十)
宋姚鉉撰一百卷後宋施昌言序
鼂公武郡齋讀書志曰鉉廬州人太平興國中進
士文辭敏麗善書札蔵書至多頗有異本累遷兩
浙漕課吏寫書采唐世文章分門編類初為五十
卷後復增廣之坐事斥連州卒其子以其書上獻
詔蔵内府命以一官又馬端臨文獻通考載麈史
云鉉謫居連州嘗寫所著文粹一百卷好事者於
縣建樓貯之官屬多遣吏寫錄吏以為苦以鹽水
噀之冀其速壊後以火焚其樓據此則鉉成是書
時在朝在野皆欲得之而未有為刊布者此乃臨
安孟琪所刊為文粹一書初刻本宋仁宗寳元二
年吳興施昌言後序稱卷帙浩繁人欲𫝊錄未易
為力臨安進士孟琪代襲儒素家富文史爰事摹
印以廣流布觀其校之是寫之工鏤之善勤亦至
矣若夫述作之旨悉於前序云云前序蓋鉉自述
今已闕亦無目錄而相其紙墨實為北宋初印昌
言宋史無傳按凌迪知萬姓統譜載昌言静海人
舉進士知太平州上政論三十篇入為殿中侍御
史
御題唐文粹一百卷五代姚右史鉉所纂昔人稱其用
意精博世甚重之乃翻刻既繁流傳互異是本字畫工
楷墨色如漆猶見臨安孟琪原雕面目予選唐宋文醇
依儲欣例於唐韓柳外增李翺孫樵兩家讀書稽古者
以文醇為專家定本而參之文粹以博其趣庶幾可乎
乾隆御識鈐
寳二曰乾隆宸翰曰幾暇臨池
蘭陵蕭氏敷教堂所蔵無考
闕補卷十三(一)卷三十下之卷三十一下(全)卷三
十三卷三十四(全)卷五十二(六之十)卷五十三(全)卷
六十六(三)卷一百(九十)
聖宋文選(二函冊十二)
三十二卷無撰人姓氏
是書選集宋人文章自歐陽修以下凡十四家而三
蘇之文槩置不錄按宋徽宗崇寧二年詔毁三
蘇文集而孝宗御極降敕褒揚至為蘇軾文集
作序撰是書者或因三蘇本集宇内争傳故
不復編纂亦猶王安石選唐詩不錄李白杜
甫之意也書中未載刊刻年月觀其小楷書
筆法森嚴密行中自見清朗蓋亦巾箱本之
最佳者
收蔵諸印無考内如一元印元當係緇流如一
菴乃其棲禪之所按元詩中有僧名元字宗海
或即其人也
文章正宗(四函二冊三十)
宋真德秀撰二十四卷前德秀自序
陳振孫書錄解題曰真德秀撰文章正宗其目
凡四曰辭命曰議論曰叙事曰詩賦去取甚嚴
按德秀自序作於紹定執徐之歲乃宋理宗紹
定五年序稱梁昭明文選姚鉉文粹果皆得源
流之正乎今所輯以體本乎古指近乎經者然
後取焉云云此振孫所以謂其去取甚嚴也是
書寬行大字用筆整肅刻手印工亦皆精好前
後無他人序似即德秀纂輯成書時自為校刊
之本
書史之記一印無考
續文章正宗(二函冊十八)
真德秀撰二十卷前宋倪澄鄭圭序
咸淳丙寅倪澄序云西山文忠公晚歲所續澄倚
席括山窮日夜力繙校鄭君亦分其勞凡三月而
藁具又四月而工畢釐為二十卷僅有其目者則
虚寘於末一代之文燦然略備又鄭圭序云圭分
教括山偕聯事倪君鋟諸梓以夀其傳先生心周
程張朱之學觀正宗筆削可以槩見惜未脫藁天
弗慭遺然大綱則備矣按丙寅為宋度宗咸淳二
年澄圭二人宋史俱無傳考浙江通志澄金華人
宋理宗寳祐四年丙辰進士知處州軍圭黃巖人
理宗景定三年壬戌進士括山在處州時二人同
官因有是刻觀兩序所云乃德秀未完之書而澄
與圭按前集四門之例因其所錄而分隸之其有
目無文者則置於二十卷以存其闕所錄之文自
歐陽修以下凡十四家版之尺寸與前集同而大
字徑圍較小註字筆畫稍肥係仿前集而為之非
合刻之本也
書中亦有書史之記一印蓋蔵是書者取之以成
合璧亦可為有心人矣
選青賦箋(一函四册)
十卷無撰人姓氏
宋史藝文志及文獻通考經籍考皆不載是書卷
中所錄盡當時省試之作目錄後有建安王懋甫
刻梓於桂堂木記乃書賈所輯以頒行者如陳振
孫書目解題謂指南賦箋五十五卷指南賦經八
卷皆書坊編集即係此類小版細書作巾箱本其
製甚精亦宋時佳槧足供秘玩者也
御題此宋人省試諸賦選本即唐人試帖及今館課之
類蓋一時坊刻也特筆法精鑱為宋本中絶佳者卷首
末俱有文氏停雲印良可珍秘乾隆甲子秋分日御識
鈐
寳二曰乾隆宸翰曰稽古右文之璽
明文徵明停雲館蔵本
闕補卷十(五)
蘭亭考(一函四冊)
宋桑世昌輯高似孫刪定十二卷附羣公帖跋一
卷前宋高文虎並似孫序後齊碩序
陳振孫書錄解題載蘭亭博議十五卷淮海桑世
昌澤卿撰世昌居天台放翁陸氏諸甥博雅能詩
又載蘭亭考十二卷云即前書浙東庾司所刻視
初本頗有刪改初十五篇今存十三篇去其集字
附見二篇其書始成本名博議高内翰文虎炳如
為之序及其刊也其子似孫重為刪改去此二篇
固當而其他務從省文多失事實或戾本意其最
甚者序文本亦條逹可觀亦竄改無完篇首末闕
漏文理斷續於其父猶然深可怪也考宋史文虎
四明人登高宗三十年庚辰進士第聞見博洽多
識典故歴官至華文閣學士知建寧府丐祠提舉
太平興國宫其為世昌作蘭亭博議序正在其時
考浙江通志載世昌高郵人號莫葊有文集三十
卷此書乃浙江漕使齊碩屬似孫訂正之本按赤
城志碩青社人宋寧宗嘉定十四年以宣教郎知
台州似孫序作於嘉定十七年則為碩知台州時
付梓與振孫所云脗合似孫字續古淳熙十一年
登進士第嘗著經略史略子略集略緯略諸書其
詩有疎寮集三卷振孫稱其少有俊聲不自愛重
為館職上韓侂胄生日詩九首皆暗用錫字為清
議所不齒其讀書以隠僻為博作文以怪澁為竒
就中詩猶可觀云云然馬端臨文獻通考經籍考
中多引似孫子史諸略之言其博贍自可概見碩刻是
書字法皆本歐體鋟印兼出良工蓋亦鄭重而為之者
南嶽貞居記(卷三末)
右識語一未詳何人按元顧瑛玉山草堂雅集載
張雨一名天雨號貞居子明朱存理鐡網珊瑚載
倪瓚云貞居真人詩文字畫皆為本朝道品第一
高啟云貞居字畫清遒有唐人風格觀前五字用
筆瘦勁似即張雨所書
明文徵明停雲館蔵本
本朝秀水朱彛尊亦經收蔵俱有印記餘無考
金版史部
貞觀政要(一函六冊)
唐吳兢撰十卷前金唐公弼序兢上貞觀政要表
鼂公武郡齋讀書志曰兢以唐之極治貞觀為最
故采時政之可備勸戒者上之於朝凡四十篇考
唐書兢汴州浚儀人少厲志貫知經史當路薦其
才堪論譔詔直史館修國史此書當即其時所進
書前有大定己丑八月進士唐公弼序稱南京路
都轉運使梁公出公府之貲命工鏤版按大定為
金世宗年號己丑為世宗九年在南宋為孝宗乾
道五年公弼無考所稱梁公未詳何人考金史梁
肅奉聖州人天眷二年擢進士第大定初為中都
轉運副使繼除河北東路遷中都都轉運使是肅
生平屢任是官又適在大定之時似即其人但史
未載其為南京都轉運使或肅曾敡歴未久於任
而史略之耳此本字宗顔體刻印精良與宋版之
佳者無異蔵書家知崇宋本而金版多未之及蓋
緣流傳實尠耳目罕經似此吉光片羽真為希世
之寳也
御題好名曾昔議文皇三代下名好亦臧言不以人廢
如是書原同帝範之蘉吳兢采輯質文備梁肅鋟行勸
誡詳幾度披芸欽古鑒寧徒玩紙墨精良乾隆乙未初
夏御筆鈐乾隆雙璽
本朝徐乾學蔵本
欽定天禄琳琅書目卷三
