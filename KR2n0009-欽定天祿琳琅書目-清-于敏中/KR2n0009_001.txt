欽定天禄琳琅書目卷一
宋版經部
周易(一函五冊)
上下經六卷魏王弼注繫辭以下三卷晉韓康伯
注周易略例一卷王弼著唐邢璹注俱唐陸德明
音義共十卷
是書不載刊刻年月而字法圓活刻手精整且於
宋光宗以前諱皆缺筆又每卷末詳記經注音義
字數宋版多此式其為南宋刊本無疑
琴川毛晉蔵書類以甲乙為次是書於宋本印
記之下復加甲字印乃宋槧之最佳者晉元名
鳳苞字子晉蘇州常熟人好古博覽搆汲古閣
蔵書數萬卷刻十三經十七史古今百家之書
手自校讐僮僕皆能抄書著述甚富見蘇州府
志
闕補卷三(一二)卷九(全)卷十(全)
監本纂圖重言重意互註點校毛詩(二函十冊)
首毛詩圖譜正文全錄漢毛萇傳鄭康成箋附
唐陸德眀音義復加重言重意互註三例共二
十卷
朱彝尊經義考載纂圖互註毛詩二十卷引陸元
輔語曰此書不知何人編輯鋟刻甚精首之以毛
詩舉要圖二十五次之以毛詩篇目其卷一至終
則全錄大小序毛傳鄭箋陸氏釋文而采左傳三
禮有及於詩者為互註又標詩句之同者為重言
詩意之同者為重意蓋唐宋人帖括之書也此本
證以所言雖無圖目而體例適符惟書中於篇目
相同者為重篇詩句相似者為似句乃元輔所未
及蓋因書名未經標出遂不加詳考耳至其字畫
流美紙墨亦佳信為鋟本之精者
本朝御史季振宜蔵書仿毛晉汲古閣例有宋本橢
圓印以誌善本尚書徐乾學𫝊是樓收蔵書籍甚
富此書兩家印記俱備蓋歷經鑒蔵家珍秘也振
宜字詵兮號滄葦揚州泰興人順治丁亥進士授
蘭溪令歴刑戶兩曹擢御史乾學字原一號健菴
蘇州崑山人康熙庚戌進士第三授編脩官至刑
部尚書所著有憺園文集
東萊家塾讀詩記(二函冊十六)
宋吕祖謙著三十二卷第一卷為綱領卷二以
下釋大小𫝊經文博引諸家注成之朱子序
巾箱本不載鋟刻年月按陳振孫書錄解題云
自公劉以後編纂已備條例未竟學者惜之是本
公劉首章下識云先兄脩是書至此終自公劉次
章訖終篇則往歲所纂輯未及刊定今不敢損益
姑從其舊則此書乃其弟所校刊也
御題此吕氏家塾本也說詩家自毛鄭後同異紛紜鮮
所折衷東萊兼綜衆說挈要提綱斷以已意於三百篇
之義殆庶幾乎向為檇李項氏家蔵卷約字工猶屬閩
中舊刻其珍惜之乾隆御識鈐
寳二曰幾暇怡情曰乾隆宸翰
檇李項元汴蔵本有印記元汴字子京好收金石
遺文圖繪名蹟凡斷幀隻行悉輸其門書法出入
智永趙吳興之間兼工山水號墨林居士見董其
昌容臺集
闕補卷四(十九之二十二)卷二十五(五)卷二十七(十一)卷
三十二(末行)
周禮(二函冊十二)
漢鄭康成注唐陸德明音義十二卷
宋岳珂相臺書塾刊正九經三𫝊沿革例云世𫝊
九經自建蜀京杭而下有建余氏本分句讀稱為
善本云云此書每卷後或載余仁仲比校或余氏
刊於萬卷堂或余仁仲刊於家塾所謂建余氏也
句讀處亦與所言相合又卷末各詳記經注音義
字數點畫完好紙色極佳
張氏古照堂所蔵名無考
纂圖互註周禮(二函冊十二)
前周禮經圖三十有九各系以說次篇目正文全
錄鄭注及唐陸德明音義復加重言重意互註三
例共十二卷
按宋陳祥道有周禮纂圖其書已佚此書纂圖不
載撰人姓氏而圖說多引祥道禮書之言或本之
祥道書故仍其名音義後標重言重意互註與前
監本毛詩同當亦唐宋人帖括之書但標名無重
言重意四字經文不施句讀版尺寸亦較縮耳又
經義考載周禮附音重言重意互注十二卷引繆
泳謂元人所輯並無指實且與纂圖互注毛詩出
唐宋人之說自相矛盾此本的係宋槧非明尹洪
兩廣重刻本也
諸卷前後原有印記不知何時割去迹尚可辨
闕補經圖(一之八)卷十二(十八)
春秋經傳集解(四函二冊三十)
晉杜預集解三十卷前自序末附五代馮繼先春
秋名號歸一圖二卷無名氏春秋年表
諸卷末有木記曰相臺岳氏刻梓家塾或曰相臺
岳氏刻梓荆谿家塾為長方橢圓亞字諸式具大
小篆隸文蓋南宋岳珂乃飛孫本相州湯隂人故
以相臺表望南渡後徙常州今宜興有珂父霖墓
故家塾以荆溪名珂校刊九經三𫝊著沿革例讐
勘最為精覈其辨析此書之言曰春秋名號歸一
圖二卷馮繼先撰刊本多訛錯嘗合京杭建蜀本
參校有氏名略同實非一人而合為一者有名字
若殊本非二人而析為二者有自某國適他國而
前後互見者有稱某公與某年而經傳不合者或
以傳為經或以注為傳或偏旁疑似而有亥豕之
差或行數牽連而無甲乙之别若此類非一今皆
訂之經傳勘其譌謬且為分行以見别書若雜出
於經傳與注而止稱經或傳注散見於前後數年
間而止稱某公某年蓋據始見而書之廖本無年
表歸一圖今既刊公穀併補二書以附經傳之後
又曰春秋年表三朝藝文志不載作者名今諸本
或闕號名或紊年月參之經傳多有舛錯不無刊
寫之誤皆以經傳正之史記年表書事今表止
書繼立循舊不敢增又曰按館閣書目元豐中
楊彦齡撰二卷紹興中環中撰一卷今本一卷
與紹興中本及藝文志所載者同珂之考證
如此今詳閱卷中凡所臚謬誤之處俱經改
正無訛然則此本之善具徵學密匪獨工良
也
曾入明項篤夀萬卷堂後歸季振宜家其紫玉
玄居寳刻不知誰氏之章諸印於各卷中間互
錯出蓋諸家&KR1019;潢分冊參差不齊又或祗得其
半今裒然全帙洵足寳也篤夀字子長秀水人
嘉靖壬戌進士入詞林性好蔵書見秘冊輒令
小胥𫝊抄儲之舍北萬卷樓見浙江志
春秋經傳集解(二函冊十五)
晉杜預集解三十卷自序
相臺書塾刊正九經三傳沿革例云世所傳九經
有建余氏興國于氏二本皆稱其善而廖氏以余
氏不免誤舛于氏未為的當合諸本參訂為最精
板行之初天下寳之又云廖本春秋無年表歸一
圖此書每卷末有木記曰世綵廖氏刻梓家塾為
長方橢圓亞字諸式具篆文八分而不載年表歸
一圖蓋岳珂所稱者即為此本考中興藝文志載
世綵堂集三卷稱政和中廖剛曾祖母與祖母享
年最高皆及見五世孫剛作堂名世綵以奉之士
大夫為作詩又趙均石蹟記廖瑩中刻世綵堂帖
瑩中名玉號羣玉為賈似道客周密癸辛雜識
載賈廖刊書一條云廖羣玉諸書九經本最佳
凡以數十種比校百餘人校正而後成以撫州
萆抄紙油烟墨印造其&KR1019;褫至以泥金為籖則
其貴重可知矣
婁東王世懋蔵本世懋字敬美世貞之弟明太
常卿又卷中多有徑山居頂菴紅記按徑山為
天目東北峰山門事狀云徑山之頂乃天目龍
之别居國一大師法欽𨼆此山頂山志雖不載
居頂菴而釋德清凌霄峰記云圓照禪師居峰
頂十年古鼎禪師亦居十年梵懷慧公結菴於
頂居十三年盖徑山以峰頂為祖庭主僧講席
在焉或旁通儒書曾蔵此本此諸僧者未知其
何屬也
闕補卷十三卷十四卷十七之卷二十二計四
冊鋟刻亦精但字畫較瘦卷末無世綵廖氏印
書中亦無徑山紅記乃用别本補入
監本纂圖春秋經傳集解(四函八冊二十)
宋蘇軾春秋列國圖經傳全錄晉杜預集解附唐
陸德明音義復加重言重意似句互註諸例共三
十卷前後預自序
是書與監本纂圖重言重意互註點校毛詩體
例相同字形槧式亦俱脗合意唐宋人帖括之
書羣經皆備合之纂圖互註周禮知為當時所
並行
吳江縣志載張基字德載於書無所不窺尤邃
於經術著述甚富崇禎時贈翰林院待詔此即
其蔵本其謹止齋潯陽山人青芝山房三印無考
春秋左氏音義(二函八冊)
唐陸德明著五卷後附宋聞人模經傳識
異
按此即德明經典釋文之一左氏釋文原六卷今
合卷五六為一宋嘉定時興國學刊本興國軍隸
江南西路亦江西諸郡書版也卷末結銜五人為
知軍通判教授判官又有教授聞人模跋載本學
補刊春秋更新五經之由蓋當時刻春秋而附以
陸氏音義今獨存音義耳按德明釋文本分五經
三傳并及孝經論語爾雅莊老各自成編無嫌單
行也
琴川毛氏崑山徐氏兩家蔵本有印記
監本附音春秋公羊註疏(二函冊十六)
漢何休解詁唐徐彦疏附唐陸德明音義共二
十八卷休自序
宋景德二年六月中書門下牒文奉勅校讐刊
印頒行具載編首牒後結銜工部侍郎參知政
事馮兵部侍郎參知政事王兵部侍郎平章事
宼吏部侍郎平章事畢考宋史宰輔表景德元
年八月畢士安自吏部侍郎參知政事加同中
書門下平章事宼準自兵部侍郎加同中書門
下平章事二年四月馮拯自工部侍郎除參知
政事皆與牒合而二年參知政事有王欽若王
旦二人通鑑綱目載欽若以四月罷牒在六月
知非欽若也歐陽修文正王公神道碑銘咸平
四年以工部侍郎參知政事再遷刑部侍郎景
德二年始遷尚書左丞牒文為兵部侍郎微有
不合但下牒時旦方參政其遷尚書左丞或在
牒後况時閱五年其中遷轉靡常碑文失載未
可知也
書首有尚友方記不知誰氏而卷中丹筆竄注
之處校勘頗為詳密
春秋公羊經傳解詁(二函十冊)
漢何休學十二卷休自序
鐫刻年月不載而字體甚古於宋孝宗以上諱
皆闕筆知為南渡後刊
書中每間數紙輒有真書木印曰鄂州州學官
書曰鄂泮官書帶去準盜考王應麟玉海咸平
四年六月詔郡縣有學校聚徒講誦之所賜九
經書一部大觀二年六月州學蔵書閣賜名稽
古則州郡諸學置官書自宋初已行之李心𫝊朝
野雜記載王瞻叔為學官常請摹印諸經疏及經
典釋文許郡縣以贍學或省係錢各市一本置之
於學是南渡後猶重此舉且有準盜之條官守亦
綦嚴矣
闕補卷十二(末)
監本附音春秋榖梁注疏(二函十冊)
晉范寗集解唐楊士勛疏附唐陸德明音義共二
十卷士勛序
朝野雜記云監本書籍紹興末年所刊是書於欽
宗以上諱皆闕筆而皇瑗瑗字乃孝宗諱全書不
闕蓋紹興監本也又云胄監刊六經無禮記今猶
存毛詩春秋左氏公羊榖梁傳而無禮記亦可證
矣
朱謀㙔藩獻記晉莊王鍾鉉憲王之子高皇帝曾
孫也正統七年以榆社王進封王好博古喜法書
嘗以絳帖歲久斷脫令世子竒源采舊所蔵古今
名人墨跡摹刻以𫝊號寳賢堂集古法帖今世傳
名書畫多晉府章即其人也餘諸印無可考或仿
漢銅章皆隨手鈐用無關鑒蔵也
監本附音春秋榖梁注疏(二函冊十二)
篇目同前
勘對此書與前景德二年中書牒刻公羊注疏板
匡字體俱合板心上注每紙大小字數中標名公
疏榖疏字亦從俗省筆出於匠手兩本正符蓋景
德原刻諸經此其二也
明沈周有竹居所蔵周字啟南長洲人於書
無所不覽文摹左氏詩擬白居易蘇軾陸游
字仿黃庭堅為世所愛重尤工於畫評者謂
為明世第一巡撫王恕彭禮咸禮敬之欲留
幕下並以母老辭終身不仕明史有傳其羣
雅齋吳惟明印康虞父三印大小略等似係
一人之章但世里未詳至方外司馬一印亦
無考
春秋分記(四函冊四十)
宋程公說著首例要三則次年表九卷世譜七
卷名譜二卷書二十六卷周天王紀二卷内魯
及列國世本三十二卷次國小國及四夷十二
卷共九十卷前游佀序公說自序又其弟公許
序並附公說墓誌銘
宋淳祐三年程公許守宜春刻是書於郡齋陳
振孫書錄解題盛稱之此本卷中多有元時鈐
用官印且於首尾紙背用紅字條記係大德十
年江浙等處行中書省奉中書省取備國子監
書籍令儒學副提舉陳公舉校勘申解考元史
世祖至元十三年括江西諸郡書板宜春隸江
西蓋至元詔取而大德始上此即宋刊元印之
本
御題分記原通記尊王義寓中年經國為緯外抑内
斯崇統萬乃惟一會殊則以同稀珍𫝊宋槧遣暇可
研窮乾隆甲午秋御題鈐
寳一曰乾隆御筆
五經(一函六冊)
易書詩禮記經文春秋左氏經傳不分卷
巾箱本行密字展朗若列眉中構字闕筆慎字
瑗字不闕乃高宗時刊上方列字音近錫山秦
氏仿宋刻巾箱九經亦同此例
闕補禮記(六十九七十)春秋(五十)
六經圖(一函六冊)
宋楊甲撰毛邦翰補大易象數鈎深圖一冊尚書
軌範撮要圖一冊毛詩正變指南圖一册周禮文
物大全圖一冊禮記制度示掌圖一冊春秋筆削
發微圖一冊不分卷苗昌言序
序載陳大夫為撫之期年取六經圖編類為書刊
之於學事在乾道元年序後列銜知撫州陳森見
西江志職官門次通判學正各一人學錄二人經
諭六人而邦翰為州學教授實補諸圖此書宋本
在明時已為囏致新都吳氏曾購得授梓見顧起
元序今重刻本或間有之若此本之古香寳刻誠
希珍也
御題宋版六經圖八韻太古圖先書後出考書或不考
圖非陳刊苗序誠探要物列文彰允造微典備六千年燭
照冊貽五百載芸馡玩時愒日凛儆戒惕夕乾朝守範
圍傳授都因著姓氏次銓還以正依韋六經敢曰能窺
道一已惟應勵勅幾敬奉
禋宗陳爼豆恪遵
家法置冠衣帝王學與儒生異罪我由他知我稀乾隆
乙未仲春月御筆鈐乾隆雙璽
按玉海紹定六年六月甲午緝熙殿成御書二字
牓之宋史理宗本紀六年秋九月以緝熙殿牓
記宣付史館書中有緝熙殿及内殿文璽御府
圖書三則宋時已為善本登之中秘矣又有明
文淵閣印更徵累代寳蔵于慎行筆麈載明中
葉文淵閣書散佚殆盡蓋已流布人間或吳氏
所購得即此本爾其鬻及借人為不孝一印乃
是收蔵家取唐杜暹語以示其後人考宋周煇
清波雜志稱暹每於所蔵書末自題云清俸買
來手自校子孫讀之知聖道鬻及借人為不
孝
四書(五函七冊二十)
朱子章句集註大學一卷中庸一卷論語十卷
孟子十四卷朱子序說讀法
咸淳癸酉衢守長沙趙淇刊於郡庠每版中有
衢州官書四字中興館閣續錄秘書郎莫叔光
上言今承平滋久四方之人益以典籍為重凡
搢紳家世所蔵善本外之監司郡守搜訪得之
往往鋟板以為官書其所在各自版行宋時郡
守刊書於此可證此本淇為衢守所刻時度宗
九年按虞集道園學古錄淇乃趙葵次子幼以
郊恩補承奉郎舉童子科刻書後六年而入元
拜湖南道宣慰使又趙希鵠洞天清錄鏤版之
地有三吳越閩衢郡屬越由來舊矣
琴川毛氏蔵本印記最夥其鼎元雙印
秘殿珠林内錢選洪崖圖幀首有之上有錢氏印
下曰仲雅又見宋版漢書下曰伯雅而此曰季
雅似晜弟行好古鑒蔵家也餘無考
南軒先生張侍講孟子詳說(一函六冊)
宋張栻著七卷前癸巳孟子說序講義發題一
則
按序栻為是書始自戊子成於癸巳故以癸巳
名書而講義發題下注戊子紀年寓意序所云
蓋將繼此而有考於異日也宋史藝文志載栻
孟子詳說十七卷癸巳孟子說七卷文獻通考
止載孟子說十七卷此本正癸巳孟子說而刻
者誤冠詳說之名耳然其標題自屬宋款密行
疎字精槧也
景定五年甲子詔歲二月二十日重&KR0724;於元吉
山房(卷四末)
正統十三年戊辰歲夏四月上旬重&KR0724;於吳庠
書舍樂安蒋裕識(卷七末)
右識語二其一記宋理宗景定年號而不書名其一乃
明蒋裕蓋司教於吳者也後為崑山徐氏蔵本餘無考
大廣益會玉篇(一函六冊)
梁顧野王撰唐孫強增三十卷前有大中祥符
六年都大提舉玉篇所牒及字數野王序啟各
一首
近吳江張士俊澤存堂重刊宋本玉篇朱彝尊
為之序謂顧氏玉篇唐上元末孫強稍增多其
字至宋陳彭年吳銳邱雍輩又重修之於是廣
益者衆而玉篇又非顧氏之舊孫氏玉篇去古
未遠猶愈於今之所行大廣益本玉篇復上元本
而古之小學存焉矣其書較是本獨無牒文二十
四卷後新加兩條在三十卷後而闕十八卷後兩
條但多附分毫字樣及神珙反紐圖耳彝尊咎彭
年等之重脩而牒文内明稱彭年等校勘允當其
實所謂上元本即此大中祥符本也以復孫氏之
舊為辭故去其牒耳且彝尊之意以廣益為非今
核兩本字數俱符而澤存堂重刻本須部反多一
䇓字又何說也考宋史藝文志但有彭年重修廣
韻而無重修玉篇惟文獻通考載重修玉篇三卷
非此書書錄解題云丁度等既修集韻奏言添字
既多與野王玉篇不相參協乞委修韻官别為類
篇與集韻並行則與玉篇不相蒙矣是本款式皆
宋槧但分卷而不隔流水又一例也
闕補(九十七)
欽定天禄琳琅書目卷一
