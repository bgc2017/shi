欽定天禄琳琅書目卷四
影宋鈔經部
周易輯聞(一函六冊)
宋趙汝楳撰六卷前汝楳自序
考鏤版書籍始於周顯德間或據柳玭之言以為
唐已有之而刊行大備要自宋始其時監中官刻
與士大夫家塾付梓者校讎鐫鏤講究日精宇内
流傳罔不珍秘及時代既更漸至散佚明之琴川
毛晉藏書富有所貯宋本最多其有世所罕見而
藏諸他氏不能購得者則選善手以佳紙墨影鈔
之與刊本無異名曰影宋鈔於是一時好事家皆
爭仿效以資鑒賞而宋槧之無存者賴以傳之不
朽是書汝楳自叙稱先君子於易凡六稿汝楳得
於口授者居多因輯所聞於篇云云考宋史汝楳
父名善湘濮安懿王五世孫慶元二年舉進士累
官至觀文殿學士所著有周易約說或問指要補
過諸書汝楳其季子也
御題廣大無不備夫惟易道然輯聞傳汴水述學衍先
天觀彼多合聖切予斯體乾影鈔猶識宋遠矣緬韋編
乾隆甲午仲冬御筆鈐
寶二曰得象外意曰乾隆宸翰
復齋易說(一函二冊)
宋趙彦肅撰六卷前載彦肅行實後宋喻仲可許
興裔二跋
彦肅字子欽宋孝宗乾道間進士仕至寧海郡節
度推官朱彝尊經義考載朱子語曰子欽易說為
說太精取義太密或傷簡易之趣書後彦肅門人
喻仲可跋云公卒後二十有六年郡太守許公取
是書刊焉又許興裔跋云余假守嚴陵屬喻君校
勘刊置公之祠堂與志學者共之跋後紀年為嘉
定辛巳按辛巳係宋寧宗嘉定十四年仲可興裔
俱無考當時校刊既成其版入祠堂中或流傳不
廣世罕其書幸有影鈔而善本亦可長存矣
童溪易傳(二函冊十二)
宋王宗𫝊撰三十卷前宗𫝊自序宋林焞序
此書與前兩部字體相似行欵亦同當屬一家影
鈔之書故紙墨皆極精良足供寶玩宗𫝊焞宋史
俱無傳按朱彝尊經義考載董真卿曰宗𫝊字景
孟臨安人太學上舍又載閩書宗𫝊寧德人教授
韶州彝尊按云林焞亦寧德人淳熙八年與宗𫝊
同舉進士焞序稱與童溪生同方學同學同及辛
丑第則宗𫝊為寧德人無疑鄱陽董氏以為臨安
人誤矣爰附錄之以資考證
三禮圖(二函八冊)
宋聶崇義集註二十卷前宋竇儼序後宋陳伯廣跋
崇文總目三禮圖二十卷聶崇義於周顯德中參
定郊廟器玉因博采先儒三禮舊圖凡得六本考
正是否繢素而申釋之每篇自叙其凡參以近世
沿革之說建隆二年五月丙寅表上之竇儼為序
詔太子詹事尹拙集儒學三五人更同參議拙多
所駁正崇義復引經以釋之其駁義及答義各四
卷率列於注釋詔頒行之又畫於國子監講堂之
壁考宋史崇義河南洛陽人少舉三禮善禮學通
經旨漢乾祐中累官至國子禮記博士周顯德中
國子司業兼太常博士世宗詔崇義參定郊廟祭
玉又詔翰林學士竇儼統領之崇義因取三禮圖
再加考正建隆三年四月表上之儼為序太祖覽
而嘉之五月賜崇義紫袍犀帶銀器繒帛以奬之
云云與崇文總目所載略符惟崇文總目稱建隆
二年五月上書鼂公武郡齋讀書志亦稱皇朝建
隆二年而史載三年正與儼序合别本有崇義自
序略云舊圖十卷形制闕漏文字省略不知所自
臣崇義先於顯德三年冬奉命差定郊廟器玉因
敢刪改至大宋建隆二年四月辛丑第叙既訖則
知崇義書成於建隆二年至三年始行奏進耳宋
史又載詔太子詹事尹拙等參議多所駁正崇義
復引經以釋之悉以下工部尚書竇儀俾之裁定
儀奏崇義研求師說耽味禮經較於舊圖良有新
意尹拙爰承制旨能整所聞尹拙駁議及聶崇義
答義各四卷臣再加詳閱隨而裁置率用增損列
於注釋共分為十五卷以聞詔頒行之亦與崇文
總目所載相合惟列於注釋之語乃竇儀編次兩
家之說别為一書與三禮圖無涉耳書後有永嘉
陳伯廣跋稱三禮圖始熊君子復得蜀本欲以刻
于學而予至因屬予刻之後題淳熙乙未閏月三
日乙未為宋孝宗淳熙二年浙江通志載伯廣登
紹興三十年庚辰進士通判明州其所稱熊子復
按文獻通考熊克字子復建安人官起居郎以王
丞相季海薦驟用王時在樞府趙温叔當國莫知
其所從來頗疑其由徑沮之上意向之不能回也
此書圖畫人物器具用筆工細乃精於繪事者所
作知影鈔時殊費經營矣
論語集說(一函五冊)
宋蔡節撰十卷前載節進書表並集說例宋姜文
龍序
考浙江通志載蔡節永嘉人於宋理宗時歷知湖
州明州衢州諸軍姜文龍麗水人登理宗淳祐元
年辛丑進士是書於淳祐五年經進節表後結銜
為朝散郎試太府卿兼樞密副都承旨姜文龍序
作於淳祐六年云刊是書於湖頖自署為文學掾
皆省志所未載影鈔字畫通體勻整其摹姜序行
書學黃庭堅筆法尤得神理
張狀元孟子傳(一函八冊)
宋張九成撰二十九卷
考宋史藝文志載九成孟子拾遺一卷語錄十四
卷而不及此書馬端臨文獻通考亦未載按本傳
九成字子韶錢塘人高宗紹興二年上將策進士
詔考官直言者置高等九成對策稱旨擢寘首選
授鎮東軍簽判累官至宗正少卿權禮部侍郎兼
侍講兼權刑部侍郎坐傾附趙鼎落職秦檜復令
司諫詹大方論其謗訕朝政謫居南安軍在南安
十四年每執書就明倚立庭磚歲久雙趺隠然檜
死起知温州旋丏祠歸數月卒理宗寶慶初特贈
太師封崇國公諡文忠此書標為張狀元孟子𫝊
次行所列之銜係追贈爵秩則是寳慶後校刊之
本卷帙終于告子而闕盡心全篇按宋史藝文志
載張氏孟子𫝊三十六卷趙希弁郡齋讀書附志
作孟子解三十六卷亦即是書此本蓋佚其七卷
耳明焦竑國史經籍志載九成孟子解僅十四卷
是前明内府所藏并佚其大半此雖未為全書而
已為竑所未見且影鈔字法紙墨皆極精良其所
得有二十九卷亦可謂是書之幸矣
琴川毛氏鈔本
闕補卷四(二)卷八(六)卷十(七之九)卷十六(七)
新集古文四聲韻(一函五冊)
宋夏竦撰五卷前竦進書序並古文所出書傳
鼂公武郡齋讀書志曰古文四聲五卷夏竦撰博
採古文竒字分四聲編次以便撿尋考宋史夏竦
字子喬江州德安人以父承皓死難錄竦為潤州
丹陽縣主簿繼舉賢良方正擢光禄寺丞仁宗寶
元間以戶部尚書拜奉寧軍節度使知永興軍繼
兼陜西經略安撫招討進宣徽南院使與陳執中
論兵事不合徙屯鄜州請解兵柄改判河中府徙
蔡州慶歷三年召為樞密使諫官御史交章論奏
詔徙知亳州改授吏部尚書歲中加資政殿學士
明年拜同中書門下平章事又明年召入為宰相
諫官御史復言不可遂改樞密使封英國公翰林
學士張方平論竦奸邪宜出之罷知河南府未幾
加兼侍中徙武寧軍節度使進鄭國公以病歸卒
諡文莊書中竦進書序稱慶歷四年二月結銜為
吏部尚書知亳州軍州事證之史傳適相符合史
又謂竦以文學起家有名一時朝廷大典策累以
屬之多識古文學竒字至夜以指畫膚是竦於大
小篆功力獨深此本影鈔楷法皆本歐陽篆文從
者如懸衡者如編頗得蔡邕書勢之妙洵可寶也
宋張時舉弟子職等五書(一函一冊)
宋張時舉輯首周管子弟子職次漢班昭女誡次宋
吕大鈞吕氏鄉約鄉儀宋司馬光居家雜儀凡五篇
宋陳振孫書錄解題曰弟子職等五書一卷漳州
教授張時舉撰時舉宋史無傳其里居不可考按
此五篇中吕氏鄉約書末稱汲郡吕大忠白後附
載吕大鈞手札三通有朱子識語云此篇舊傳吕
公進伯所作今乃載於其弟和叔文集又有問答
諸書如此知其為和叔所定不疑篇末著進伯名
意以其族黨之長而推之使主斯約耳又鄉儀後
亦有朱子識語云此篇舊題蘇氏鄉儀意其為蘇
昞季明博士兄弟所作今按吕叔和文集乃季明
所序而此篇在焉然則乃吕氏書也因去篇題二
字而記其實如此考宋史大忠字進伯京兆藍田
人登第歷官寳文閣直學士知渭州忤章惇曾布
徙知同州降待制致仕其弟大鈞字和叔中乙科
歷官宣義郎鄜延轉運司從事蘇昞字季明武功
人元祐中太常博士此書字法歐體工整清勁影
鈔能得其神洵為佳本
琴川毛氏鈔本
影宋鈔史部
集補後漢書年表(一函四冊)
宋熊方撰十卷前方進書序表狀三篇
明盧廷選南昌府志熊方字廣居豐城人靖康鄉
舉貢上庠參澧州軍事雅善書高宗内禪大書堯
舜二字表進有旨付祕閣除本路帥幕此書序表
卷首結銜右迪功郎前權澧州司戶參軍與志所
載脗合書中雖未紀進御年月當亦在高宗之時
後漢書無年表得方輯之以補范曄劉昭之闕亦
藝林盛事第宋史藝文志及馬端臨文獻通考皆
不載是書觀方進狀中有昨嘗投進未蒙指揮之
語豈當時經進再三而終無明詔許可耶宜其此
書刊行流傳絶尠是不能不有賴於影鈔矣
續資治通鑑長編(十函冊五十)
宋李燾撰一百八卷前燾進書表
馬端臨文獻通考載燾撰續通鑑長編其奏進凡
四次宋孝宗隆興元年燾知榮州時所進者起建
隆迄開寶為十有七卷乾道四年官禮部侍郎時
所進者起建隆迄治平為一百八卷淳熙元年知
瀘州時所進者輯治平之後至中興以前六十年
事年為一卷合前所進一百八卷為一百六十八
卷又於卷中字數之繁略再均分之總為二百八
十卷淳熙九年燾知遂寧府時又上言臣累次進
所為續資治通鑑長編今重别寫進共九百八十
卷計六百四冊其修撰事總為目一十卷又緣一
百六十八年之事分散為九百八十卷其間文字
繁多本末頗難立見略存梗槩庶易檢尋今創為
建隆至靖康舉要六十八卷并卷總目共五卷以
上四種通計一千六十三卷六百八十七冊投進
者云云是續資治通鑑長編以九百八十卷者為
全本其舉要之六十八卷則自别為一書此本為
一百八卷蓋燾第二次所進之書也考宋史李燾
字仁甫眉州丹棱人紹興八年擢進士第累官至
敷文閣學士提舉佑神觀兼侍講年七十卒諡文
簡累贈太師温國公生平恥讀王氏書獨博極載
籍搜羅百氏慨然以史自任本朝典故尤悉力研
覈上嘗謂長編一書無愧司馬遷其殁也復謂宇
文价曰朕曾許燾大書續資治通鑑長編七字且
用神宗賜司馬光故事為序冠篇不謂其止此是
孝宗之心許長編亦已至矣獨惜其卷帙浩繁購
藏匪易不惟九百八十卷者世所罕存即此一百
八卷之本亦復希有影鈔以傳誠深於好古者矣
泰興季振宜鈔本
闕補卷十三(六)
九域志(一函十冊)
宋王存曾肇李德芻同撰十卷前王存等進書狀
鼂公武郡齋讀書志曰皇朝王存被旨刪定總二
十三路京府四次府十州二百四十二軍三十七
監四縣一千一百三十五陳振孫書錄解題曰存
與曾肇李德芻等共刪定名元豐九域志書首王
存等進書狀稱本朝九域圖自天禧以後歴年兹
多事有因革乃詔臣肇臣德芻撰次於祕閣而臣
存實董其事綴輯大體略仿前書舊名圖而無繪
事乃請改曰志云云按天禧為宋真宗年號狀後
雖無紀年而振孫謂名為元豐九域志元豐為神
宗年號距天禧時已六十餘載故狀中有歷年兹
多之語也考宋史德芻無傳存字正仲潤州丹陽
人登慶歷六年進士第累官至資政殿學士歷知
揚州大名府杭州提舉崇禧觀遷右正議大夫致
仕肇字子開建昌南豐人舉進士累官龍圖閣學
士提舉中太乙宫出知揚定等州終濮州團練副
使是書影鈔紙墨精潔字畫整嚴固非率爾操觚
者
琴川毛氏鈔本
清波雜志(一函二冊)
宋周煇撰十二卷前宋張貴謨序後宋章斯中張
訢陳晦楊寅張巖龔頤正徐似道七跋
考兩浙名賢錄周煇字昭禮淮海人紹熙間居錢
塘清波門之南嗜學工文藏書萬卷隠居不仕當
世名公卿多折節下之而簡亢自高未嘗報謝撰
清波雜志十二卷是書張貴謨序作於紹熙癸丑
按癸丑為宋光宗紹熙四年書後章斯中張訢陳
晦三跋皆是年作其楊寅張巖二跋作於寧宗慶
元二年龔頤正徐似道二跋作於慶元三年考宋
史張巖字肖翁揚州人登乾道五年進士第累官
至知樞密院事督視江淮軍馬繼以銀青光禄大
夫致仕餘俱無傳浙江通志載張貴謨遂昌人乾
道二年丙戌進士官至朝議大夫長興縣志載陳
晦字自明中童子科又中博學宏詞科仕至刑部
侍郎兼中書舍人有文集三十卷凌迪知萬姓統
譜載龔頤正楚人寧宗嘉泰元年以學問該博賜
同進士出身官至祕書丞徐似道字淵子天台人
少負才名為吳江尉受知范成大官至祕書監少
監斯中訢寅無考似道跋最後作有余來中都聞
周處士清波志急祈借傳錄云云是當時此書已
徵紙貴今得影鈔真堪什襲矣
御題逸史犁然志紹熙久無傳本此稱竒唐鈎晉蹟隔一
間明影宋刊非兩岐世道人心斯繋矣南遷北伐早卑之
清波門外西湖水洗盡當年諛墓辭乾隆甲午冬御筆鈐
寶二曰所寶惟賢曰乾隆御筆
影宋鈔子部
孔子家語(一函三冊)
魏王肅注十卷前肅序
漢書藝文志載家語二十七卷顔師古曰非今所
有家語也唐書藝文志載王肅注家語則為十卷
宋陳振孫書錄解題亦云家語十卷孔子二十二
世孫猛所傳魏散騎常侍王肅為之注肅闢鄭學
猛嘗受學於肅肅從猛得此書與肅所論多合從
而證之遂行於世明何孟春補注家語前載漢博
士孔衍上言臣祖故臨淮太守安國撰次孔子家
語既畢會值巫蠱事起遂廢不行近世小儒以曲
禮不足而乃取孔子家語雜亂者及子思孟軻荀
卿之書以禆益之總名曰禮記今見其在禮記者
則便除家語之本篇是謂滅其原而存其末也不
亦難乎云云孟春序曰如孔衍言則壁藏之餘實
孔安國為之而王肅序未始及焉不知何謂班史
所志大都劉向校錄已定之書肅之所注非安國
之所撰次及向之所校者明矣肅之注愚不獲見
而見其序今世相傳家語殆非肅本非師古所謂
今之所有者司馬貞與師古乃同代人貞作史記
索隠引及家語今本或有或無有亦不同愚有以
知其非肅之全書矣謹即他書有明著家語而今
本缺略者以補綴之分四十四篇為八卷存之私
塾以俟博雅君子或得肅舊本而是正焉是豈獨
春之幸哉按春序作於明武宗正德二年其時欲
求宋刊舊本已不可得今以是書考之係為十卷
與唐書所載陳振孫所言俱相脗合且較之孟春
刊本篇中或有多十之三四并十之六七者則為
肅舊本無疑影鈔之為功詎淺鮮哉
御題天禄青藜信也非何於家語却相違祖傳孫辨名
因正明影宋刊世已稀多漏鮮全斯乃萃鈎元提要志
焉希愀然敬對君為政一語興邦凛𠡠幾乾隆甲午仲
秋月御筆鈐乾隆雙璽
彭城錢孫保鈔本孫保無考
新儀象法要(一函一冊)
宋蘇頌撰三卷前頌進書狀
陳振孫書錄解題載蘇頌於哲宗元祐三年新造
渾天成記其法要而圖其形象進之考宋史蘇頌
字子容丹陽人第進士歷官吏部侍郎元祐初遷
吏部尚書七年拜右僕射兼中書門下侍郎紹聖
四年以太子少師致仕稱其總吏部時請别製渾
儀以吏部令史韓公廉曉算術奏用之授以古法
為臺三層上設渾儀中設渾象下設司晨貫以一
機激水轉輪不假人力時至刻臨測司晨出告星
辰躔度所次占候則驗不差晷刻書夜晦明皆可
推見云云今以頌進狀年月并狀後結銜與史傳
較之皆合書中為圖六十有一畫極工細字亦精
整可寶也
御題梁代渾儀已制之失傳蘇頌乃重為有經有緯述
前驗具說具圖期後垂亦曰用心究鉤股即看影槧悉
毫釐大成
圓象精錙黍
皇祖鴻貽萬世規乾隆乙未孟春上澣御筆鈐乾隆雙
璽
虞山錢遵王述古堂藏書(每葉邊闌外左方)
按遵王名曾常熟人
考古圖(一函六冊)
宋吕大臨撰十卷後大臨自記又附續考古圖五
卷考古圖釋文一卷
鼂公武郡齋讀書志曰皇朝吕大臨與叔裒諸家
所藏三代秦漢尊彝鼎敦之屬繪之於幅而辨論
形制文字馬端臨文獻通考引陳振孫曰考古圖
十卷吕大臨作於元祐七年所紀自御府之外凡
三十六家所藏古器物皆圖而錄之考宋史大臨
字與叔學於程頤與謝良佐游酢楊時在程門號
四先生通六經尤邃於禮元祐中為太學博士遷
祕書省正字范祖禹薦之未及用而卒大臨記稱
余於士大夫之家所閱多矣每得傳摹圖寫寖盈
卷軸尚病欵識未能深考暇日論次成書云云是
大臨所撰之書止於十卷鼂公武陳振孫所見皆
此本也今書後有續考古圖五卷釋文一卷不載
纂人姓氏宋史藝文志及玉海文獻通考諸書亦
未之及書中往往引考古圖以為證稱之曰吕與
叔則非大臨自為續纂之書明矣其體例皆仿前
書所收古器頗多亦好古之士卷一首列玉尺云
周尺漢尺晉尺皆同宋尺則為宋人所撰無疑影
鈔繪圖雖取工細而用筆圓健迥殊俗手其摹古
器文字亦不失篆籀遺意
錢遵王述古堂藏書(每葉邊闌外左方)按曾撰讀書敏求
志載此書稱北宋鏤版予得之梁溪顧修遠洵縹
囊中異物後為季滄葦借去屢索不還耿耿掛胷
臆者數年滄葦殁此書歸之徐健菴予復從健菴
借來躬自摹寫其圖象命良工繪畫不失毫髮楮
墨更精於槧本閱之沾沾自喜云云據此則是書
正為曾所手抄宜其精妙絶倫矣
金壺記(一函二冊)
宋僧適之撰上中下三卷
馬端臨文獻通考載金壺記僧適之集書家故事
以二字為題而注所出於其下凡三百餘條適之
始末無考書後稱浮提之國獻神通善書二人乍
老乍少隠形則出影聞聲則藏形出肘間金壺四
寸上有五龍之檢封以青泥壺中有墨汁如淳漆
灑地及石皆成篆隸科斗之字記造化人倫之始
佐老子撰道德經垂十萬言寫以玉牒編以金繩
貯以玉函晝夜精勤形勞神倦及金壺墨盡二人
刳心瀝血以代墨焉遞鑚腦骨取髓代為膏燭及
髓血皆竭探懷中玉管中有丹藥之屑以塗其身
骨乃如故老子曰更除其繁紊存五千言及至經
成工畢二人亦不知所往係錄晉隴西王嘉拾遺
記中語以紀金壺二字所從出也影鈔紙白如雪
墨色不尚濃厚取其勻淨幾與刊本摹印無異
琴川毛氏鈔本
影宋鈔集部
離騷草木疏(一函二冊)
宋吳仁傑撰四卷後仁傑自記宋方燦跋
宋史藝文志及鼂公武陳振孫馬端臨諸人所纂
書目皆不載是書惟明焦竑經籍志有吳仁傑離
騷草木蟲魚疏二卷今觀是書標題為草木疏而
書中亦不及蟲魚且仁傑後記稱離騷以薌草為
忠正蕕菖為小人蓀芙蓉以下凡四十有四種猶
青史氏忠義獨行之有全傳也薋菉葹之類十一
種傳著卷末猶佞幸姦臣傳也云云是仁傑之疏
草木正以沅湘香草騷之寄托故作此以逆靈均
之意耳焦竑所載祇二卷此為四卷亦不相符錢
曾讀書敏求記載此書亦為草木疏其稱草木蟲
魚疏者乃甬東屠本畯所撰則知焦竑所載並未
加考也仁傑宋史無傳按朱彝尊曝書亭集有吳
氏兩漢刊誤補遺跋稱仁傑字斗南别號蠧隠居
士本崐山人其稱河南者舉郡望而然登淳熙進
士歷官國子學錄今書中於結銜下亦署河南其
銜為國子錄俱與彝尊所言相符惟書末結銜稱
免解進士蘄州學正充羅田縣縣學講書吳仁傑
校正意仁傑是書既成刊行之日乃在羅田也方
燦亦稱河南人其始末無考影鈔字畫結體在歐
柳之間非工書者不能得此
御題疏傳草木異劉王特重離騷廿五章豈為春園問
桃李獨存古道弔沅湘辨精魚魯篇篇核義寓興觀字
字芳雖是羅田版亡矣步兵從可識中郎乙未春月御
筆鈐乾隆雙璽
虞山席鑑鈔本鑑無考
王摩詰文集(一函四冊)
唐王維著十卷前維弟縉進書表代宗荅詔
唐書王維字摩詰太原祁人九歲知屬辭與弟縉
齊名開元初擢進士歷官給事中安禄山反維為
賊得以藥下利陽瘖禄山素知其才迫為給事中
維賦詩悼痛賊平下獄或以詩聞行在時縉位已
顯請削官贖兄罪肅宗亦自憐之下遷太子中允
久之遷中庶子三遷尚書右丞上元初卒至寶應
中代宗語縉曰朕嘗於諸王座間聞維樂章今傳
幾何遣中人王承華往取縉裒集數十百篇上之
今書中縉上文集表稱中使王承華奉宣進上令
臣進亡兄故尚書右丞維文章云云與史傳脗合
代宗答詔有抗行周雅長揖楚詞之語蓋亦深重
其才矣縉字夏卿舉草澤文辭清麗科上第累官
至黃門侍郎同中書門下平章事以招納財賄獲
罪論死上憫其耄貶括州刺史久之遷太子賓客
分司東都建中二年卒年八十二此書前後無序未
審為宋代何時刊本自元明以來刻維集者甚多今
得此影鈔以留宋槧面目亦超出於諸本之上矣
琴川毛氏鈔本
劉賓客外集(一函二冊)
唐劉禹錫著十卷
唐書劉禹錫字夢得自言系出中山世為儒擢進
士第登博學宏詞科歷官太子右庶子憲宗時貶
連州刺史未至斥朗州司馬久之召還宰相欲任
南省郎以作詩譏忿出為播州刺史裴度居相位
薦為禮部郎中集賢直學士度罷出為蘇州刺史
徙汝同二州遷太子賓客分司東都會昌時加檢
校禮部尚書陳振孫書錄解題曰禹錫集本四十
卷逸其十卷常山宋次道裒集其遺文得詩四百
七篇雜文二十二篇為外集然未必皆十卷所逸
也是書雖無次道序跋而卷數篇目相同乃即振
孫所指之本影鈔分行布白結搆清朗與王維集
同出一手
琴川毛氏鈔本
盤洲文集(四函四冊二十)
宋洪适著八十卷後附行狀碑銘并拾遺共一冊
馬端臨文獻通考引陳振孫曰盤洲集八十卷丞
相文惠公鄱陽洪适景伯撰皓之長子方奉使時
文惠甫十三歲後與其弟遵同中高宗紹興十二
年壬戌宏博科本名造後改焉又三年乙丑弟邁
繼之世號三洪其自淮東總領入為太常正卿一
年而入右府又半年而拜相然在位僅三閱月為
林安宅所攻而去嘗一帥越閒居十六年而終是
本影鈔集八十卷皆係全本惟目錄載有序跋俱
闕其拾遺文四篇今僅存其二想當時刊本流傳
甚少所影者本有遺佚耳行狀後署名稱壻奉議
郎幹辦行在諸軍審計司許及之狀考宋史及之
字深甫温州永嘉人第進士知袁州分宜縣以部
使者薦除諸軍審計累官至吏部尚書諂事韓侂
胄二年不遷見侂胄流涕不覺膝屈未幾同知樞
密院事當時有由竇尚書屈膝執政之語傳以為
笑嘉定二年拜參知政事進知樞密院事兼參政
侂胄誅降兩官泉州居住尋卒此狀為及之初仕
時所作以後所為殊愧适東牀之選矣碑銘係周
必大撰考必大字子充廬陵人第進士中博學宏
詞科召試館職由國史院編修官屢遷至右丞相
拜少保益國公為諫長何澹所劾又坐所舉官以
賄敗改判隆興府寧宗二年復少傅卒贈太師諡
文忠
琴川毛氏鈔本書中有白堤錢聽默經眼一印無
考
闕補卷八(一)卷二十一(五六)卷三十二(十)
欽定天禄琳琅書目卷四
