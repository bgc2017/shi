欽定天禄琳琅書目卷八
明版史部
廿一史(八十函十冊五百五)
明萬歷間奉勅刊史記漢司馬遷撰宋裴駰集解
唐司馬貞索隠張守節正義一百三十卷前貞索
隠前後二序補史記序駰集解序守節正義序論
例諡法解漢書漢班固撰唐顔師古注一百卷前
師古漢書序例宋余靖刊誤進表宋祁參校諸本
目錄劉之問識語後漢書宋范蔚宗撰唐章懷太
子賢注一百三十卷内志三十卷梁劉昭注補前
宋余靖序三國志晉陳夀撰宋裴松之注六十五
卷晉書唐太宗御撰一百三十卷後附唐楊齊宣
序並音義三卷宋書梁沈約撰一百卷南齊書梁
蕭子顯撰五十九卷前宋曾鞏序梁書唐姚思廉
撰五十六卷陳書唐姚思廉撰三十六卷前宋曾
鞏序魏書齊魏收撰一百十四卷前宋劉攽等序
北齊書隋李百藥撰五十卷周書唐令狐德棻等
撰五十卷前宋梁燾等序南史唐李延夀撰八十
卷北史唐李延夀撰一百卷隋書唐魏徵長孫無
忌等撰八十五卷唐書宋歐陽修宋祁撰二百二
十五卷前宋曾公亮等進書表後宋董衝唐書釋
音二十五卷五代史宋歐陽修撰七十四卷前宋
陳師錫序宋史元脱脱(今改正曰托克托)等撰四百九十
六卷遼史元脱脱等撰一百十六卷前脱脱等進
書表金史元脱脱等撰一百三十五卷前元阿魯
圖(今改正曰阿嚕圖)進書表元史明宋濓王褘等撰二百
十卷前明李善長等進書表
明萬歷二十一年刻十三經既成隨於二十四年
開雕此書閱十有一載至三十四年竣事版式與
十三經同所列較刊重修之祭酒司業銜名亦倣
前式
史記(四函四冊二十)
漢司馬遷撰宋裴駰集解唐司馬貞補三皇本紀
并索隠張守節正義一百三十卷前守節正義序
貞索隠序補史記序裴駰集解序後貞索隠後序
明仿宋刊略得形似而已
明趙宦光藏本按姑蘇志宦光字凡夫太倉人卜
居於寒山所著書多至數十種而尤專精字學創
作草篆說文長箋是其所獨解也餘印無考
史記(六函冊六十)
篇目同前
此與前書同出一版前書目錄後之第三行四行
有割去重補之痕當是明人所記刻書年月書賈
以其形似宋版故為割去此書目錄後無史記目
錄終五字而有校對宣德郎秘書省正字張來隸
書木記較前書所補之痕增寬一倍若果為原版
所有前書何以割去即或割之而補痕寬窄何以
不合按秘書省正字雖是宋代官名而張來者亦
無可考其為書賈欲偽充宋槧别刊目錄未葉增
入木記彰彰然矣
明興宗第四子衡王允熞藏本有衡王圖書餘印無考
闕補傳七(六)傳五十(二十四)傳六十(六)傳六十三
(十九)傳六十七(八)
漢書(六函冊六十)
漢班固撰唐顔師古注一百卷前叙例一卷
此書未知誰氏所刊字畫頗具顔體似係明初之本
闕補傳二十八之傳三十六(全)傳七十二(一二)
漢書(五函冊四十)
篇目同前
仿宋本橅印紙質頗佳而字拙墨淡惜不能稱之
武林高氏藏本印記見前餘印無考
闕補𫝊三十三(四)𫝊五十九(六)
後漢書(六函册六十)
宋范蔚宗撰梁劉昭補志唐章懷太子賢注一百
三十卷前宋余靖進刊誤表
與漢書前一部同版紙墨亦復相等
闕補紀四(十三)𫝊九(三四)𫝊二十(一二)
後漢書(八函四册五十)
篇目同前不載宋余靖表
版式長短不齊其中亦有似宋刊者係書賈得不
全舊版從而補成耳
書中冇清虚玄妙之寶考明史世宗好修齋醮嘗
命夏言充監禮使湛若水顧鼎臣充導引官鼎臣
進步虚詞七章上嘉之自是詞臣多以青詞干進
繼又以道士邵元節為禮部尚書加方士陶仲文
少師則所謂清虚玄妙當為世宗之寶也陸氏春
雨堂印無考
闕補志十(三四)𫝊七十(十二之十五)
晉書(六函册六十)
唐太宗御撰一百三十卷載記前有太宗序各卷
後附唐楊齊宣音義
字畫不能圓勁係翻刻使然宋諱仍從缺筆亦沿
原版之舊
闕補志三志四(全)志十五(二十六)
晉書(十二函一百册)
篇目同前
此亦從宋版翻出以刊行在先橅印較為清朗其
目錄後仍存淳熙丁未季春宏文館校刻一行蓋
刻是書者竟欲作宋槧為賈利之資耳
明蔣文藻藏本李目華六研齋筆記文藻與姚丹
邱同𨼆大雲執師資之禮書畫皆步趨之頗臻其
妙餘印無考
三十四(二十一)傳五十四(十七)載記十四(三十九)
晉書(十函冊一百)
篇目同前
與第一部同版橅印稍後
晉書(十二函一百冊)
篇目同前前有明人序序闕末葉失其名又太宗
原序
明人序稱舊版存南國子學宫久多脱誤邑人周
文學若年氏見宋祕閣本欣然授之剞劂未成而
卒丁進士孟嘉委産續成云云今以版式字畫較
之與前第一部大略相似可知是書之版大半皆
出翻刻但惜此序闕去末葉不知其名而他本欲
求此失名之序復不可得總由書賈作偽割去者
多也周若年丁孟嘉爵里俱未詳
闕補志十五(三十九)志十九(五)傳六十六(十)傳九
十(九十七二)載記十(二十二)載記十二(五)
梁書(一函十冊)
唐姚思廉撰五十六卷
此明南監本版心中有稱嘉靖八年補刊者亦有
稱九年及十年者亦有不記刊刻之年者是其中
本有舊版不盡為南監所梓行者矣
收藏印記無考
闕補傳四十(九)
梁書(二函册二十)
篇目同前
與晉書版式相等其中間有字畫模糊者當是宋
槧所遺殘版
闕補紀一(四十)紀二(十六四二十)紀三(十九八三十)紀四(二三)
(九)紀五(八)傳一(五一七十)傳五(十)傳六(七十)傳七(三七)傳
八(五三十)傳九(一二)傳十(七八)傳十一(一二)傳十二(四五七十)
傳十三(六七)傳十五(七)傳十六(十二十五)傳十七(七八)傳十
八(九)傳二十(八十)(九)傳二十七(十五四十六二十)傳二
十八(十九)傳二十九(八三十)傳三十(四六)傳三十三(十三)
(十四)傳三十五(一之四十一)傳三十七(一二)傳三十八(二四)
傳三十九(一十十一二)傳四十(三之六)傳四十一(九)傳
四十二(十十十一二三)傳四十三(十三十九)(十四)傳四十
四(二十三二五)(二十二二十六)傳四十八(三十二之三十三三十八四十)
(四十二)傳四十九(八)傳五十(二十五二)(六)
陳書(二函册十六)
唐姚思廉撰三十六卷目錄後有宋曾鞏序
版心上方有割補處其字畫版式與梁書前一部
同蓋去嘉靖某年刊補字樣圖作宋槧也
書中有裴字并閒主人二印鈐版心補紙之上明
係書賈作偽以掩補痕者其裴字乃取裴菴印左
方之字觀裴菴印與李葆貞慶東兩印每牽連並
用篆法俱不工印色復相似皆出偽造無疑均不
足錄惟有沈率祖印篆刻頗精惜其人不可考又
秀峯方文印考廬山志有開先寺
本朝更名曰秀峯此書或經收藏也
闕補紀一(二)紀四(四)傳十一(四)傳十三(十三)傳十
四(七)傳十五(五)傳十八(十三)傳二十一(十五)傳二
十七(四)
陳書(一函册十二)
篇目同前
字畫糢糊係新舊參半之板與梁書後一部同
闕補目錄(六)紀一(八)紀二(十四十)紀三(九十)傳一(五九)(七)
傳二(七)傳三(五六)傳五(十一十)傳六(三)傳十三(十七)傳
十五(四五五十)傳十六(三)傳二十二(四五)傳二十五(十七)
傳二十八(十四十五)傳二十九(十三十四)
北齊書(四函册二十)
隋李百藥撰五十卷
版式亦與梁書後一部同兼屬一時橅印之本
周書(一函十册)
唐令狐德棻等撰五十卷目錄後有宋梁燾等序
版心上方亦間載嘉靖補刊之年其年分並與前
梁書脗合
周書(一函十册)
篇目同前
版心上方亦經割補其無補刊字樣之葉字畫反
較清朗者橅印在先也
宛陵太守藏本其子翰臣亦無考
闕補紀八(一)傳二十四(一)傳二十八(十八之二十)
舊唐書(五函冊二十)
石晉劉昫撰二百卷前明聞人銓文徵明楊循吉
三序
聞人銓序稱劉氏唐書欝絶不傳酷志刊復苦無
善本逮弭節姑蘇窮搜力索吳令朱子得列傳於
光禄張氏長洲賀子得紀志於守溪公遺籍俱出
宋時模板旬月之間二美璧合乃督同蘇庠嚴為
校刻司訓沈子獨肩斯任效勤四載書幸成編匱
直千金刻未竟業石江歐陽公聞而助以厚鎰午
山馮子西郭陳子以迨郡邑諸長貳成力輔以終
事肇工於嘉靖乙未卒刻於嘉靖戊戌云云詮循
吉明史俱無傳按朱彝尊明詩綜小序詮字邦正
餘姚人嘉靖丙戌進士除寶應知縣擢山西道御
史巡視兩關歴湖廣按察副使有芷蘭集今觀書
中列銜稱督學畿南彝尊作小序時未經考及循
吉字君謙吳縣人成化甲辰進士除禮部主事以
病乞歸有松籌堂集徵明見前所云司訓沈子名
桐嘉興人詮之門人也
闕補紀十二(二十三)志二十(十九)志二十四(十三)
傳一百十五(三)傳一百三十五上(二)傳一百五十
下(十)
五代史記(一函五册)
宋歐陽修撰徐無黨注七十四卷前宋陳師錫序
版之徑圍較諸史縮十之三蓋取便行篋所攜者
南唐書(一函八册)
宋馬令撰三十卷前令自序二篇
馬令陽羡人具序作於崇寧乙酉按乙酉為宋徽
宗崇寧四年陳振孫書錄解題稱其書略備紀傳
體而亦言徐鉉湯悦之疎略焉此書雖係坊間刻
梓而字畫清朗紙墨精潔亦足為插架之珍也
檇李項篤夀藏本有萬卷樓印篤夀見前餘印無
考
文公先生資治通鑑綱目(六函冊六十)
宋朱子編五十九卷前批抹綱目凡例次朱子綱
目凡例次朱子序例王幼學集覽序例尹起莘發
明序次朱子與趙師淵論綱目書附宋王柏識語
此書仿宋槧式不能精善所採王幼學集覽尹起
莘發明汪克寬考異皆分標於綱目每條之下其
中亦間有載陳濟正誤者數人之名皆於每卷標
題後按行分列并稱京兆劉寬裕刊行寬裕為何
如人不可考按汪克寬陳濟皆明人而書首所載
綱目凡例視各卷之版縮半寸餘似是從他本割
取補入蓋凡例從宋王柏識語有鋟梓於涵古堂
與同志共之之語書賈得是書不知克寬濟為明
人欲借柏識語以充宋槧耳克寬字仲裕祁門人
元舉於鄉不第遂𨼆居教授明初預修元史程敏
政目為史局第一人見凌迪知萬姓統譜陳濟字
伯載武進人成祖詔修永樂大典用大臣薦以布
衣召為都總裁書成授右贊善明史有傳
收藏印記無考
資治通鑑綱目(八函六册五十)
宋朱子編五十九卷前明憲宗序次綱目凡例目
錄次綱目凡例後附宋王幼學習覽五十九卷并
序尹起莘發明五十九卷并序續綱目二十七卷
幷憲宗序續綱目凡例商輅萬安等進書表
憲宗綱目序稱傳刻既久間有缺訛甚至書法與
所著凡例提要或有不同是以後人疑焉有考異
考証之作嘗求其故蓋凡例提要乃朱子親筆以
授門人使據之以成書及書既成再加筆削則隨
事立文時有小異而大體終不出乎勸懲之外所
有書法與凡例小異無大關涉者悉仍其舊盡去
考異考證不使並傳此重刊綱目之意也續綱目
序稱宋元二代之史迄無定本雖有長編續編之
作然概以朱子書法未能盡合乃申勅儒臣遵朱
子成例編纂二史上接綱目共為一書此重編續
綱目之意也其書刻印精良紙潔墨潤洵推明刻
善本當時董其事者為商輅萬安考明史輅字宏
載淳安人登正統十年進士及第除修撰歴官至
吏部尚書進謹身殿大學士加少保卒贈太傅諡
文毅安字循吉眉州人正統十三年進士改庶吉
士授編修累官至吏部尚書進華蓋殿大學士加
少傅卒贈太師諡文康恩遇常優於輅而品節則
遠不逮焉
明内府藏本有廣運之寶表章經史之寶
資治通鑑綱目(八函四册五十)
篇目同前
此坊間翻刻之本橅印之工次於前部
資治通鑑綱目(六函二册四十)
篇目同前闕王幼學集覽尹起莘發明
考明王圻續文獻通考所載朱子資治通鑑綱目
王幼學集覽尹起莘發明皆各為單行之書此本
以正續綱目合裝則本文已成全帙雖無集覽發
明正不得以闕佚棄之
書中有項氏家藏汪氏象家二印篆文杜撰昧於
古法又二印字畫糢糊不可辨識均出書賈僞造
之手不足存也
資治通鑑綱目(六函二册四十)
篇目同前闕續通鑑綱目
憲宗續綱目序有朱子通鑑綱目既命儒臣重加
校定鋟梓頒行之語是續綱目未成帙時此書已
𫝊宇内非始全而終闕也明矣
明内府所鈐之寶與前第一部同又有道卿頓首
印考明太學進士題名碑有吴道卿者山東平山
衞人隆慶五年進士或即其人餘印無考
資治通鑑綱目集說(八函二冊六十)
明扶安輯綱目五十九卷前編二卷首列朱子序
例次朱子與趙師淵論綱目書次元汪克寬考異
序徐昭文考證序宋王幼學集覽序明陳濟正誤
序馮智舒質實序尹起莘發明序元揭徯斯書法
序次歴代先儒姓氏次明晏宏識語次朱子綱目
凡例綱目目錄次明劉璣序
劉璣序稱鎮守陜西束齋晏先生集胡三省音注
吕東萊大事記少微通鑑大明一統志邱濟世史
正綱諸家之說合而為一稿雖其師馬平扶先生
自立然實託諸先生以成之也又稱馬平諱安字
世寧卒年七十有二朝廷賜祠額昭義蔭其姪孫數
人束齋名宏字約之云云考明史職官志有以文臣
而稱鎮守者永樂時命尚書侍郎都御史少卿等官
巡行天下初名巡撫亦名鎮守後定為巡撫或加提
督或加贊理參贊並總督諸名不復稱鎮守惟内監
為鎮守者始于洪熙徧于正統凡各省鎮無不有之
至嘉靖八年後始革今按璣序作於嘉靖己丑正嘉
靖八年其猶稱晏宏為鎮守則為宦官無疑矣而扶
安之賜祠賜蔭亦明代内寺恩倖之常數也
王道浚收藏諸印無考
通鑑紀事本末(四函四冊二十)
宋袁樞編四十二卷前宋楊萬里趙與&KR0696;元陳良
弼三序
前宋版中是書有三部宋印者二元印者一寬行
大字精妙出羣此本橅刻雖亦清朗然不免相形
見絀矣
歷代通鑑纂要(四函冊四十)
明弘治間奉勅輯九十二卷前明武宗序次李東
陽等進書表及編纂儒臣銜名次凡例次引用書
目次先儒姓氏
武宗序作於正德二年稱孝宗好觀通鑑綱目苦
其繁多特勅儒臣撮其要略賜名纂要昔在東宫
預聞是舉乃弘治乙丑冬翰林以首帙備講讀又
明年丁夘夏始克成編云云考明史武宗印位於
弘治十八年五月明年丙寅改元正德又明年丁
夘即正德二年所云弘治乙丑乃弘治十八年也
是書之作蓋創始於弘治之末而藏事於正德二
年者觀其紙墨精良當是橅印最初之本
明内府藏本有廣運之寳表章經史之寳
闕補卷五十二(四十二)
歴代通鑑纂要(六函册六十)
篇目同前
此係通行之本橅印遠遜前部
闕補卷八(五六)
通鑑總𩔖(二函册十六)
宋沈樞撰二十卷前宋樓鑰序
前元版中有是書以此較之橅刻則猶出其上也
少微通鑑節要(六函册三十)
宋江贄撰外紀節要四卷通鑑節要五十卷前明
武宗序次歴代帝王𫝊授總圖後附資治通鑑節
要續編三十卷
考凌迪知萬姓統譜江贄字叔圭崇安人初遊上
庠與龔深之以學易並著名𨼆居里中近臣薦其
賢明不赴政和中太史奏少微星見賜號少微先
生所著通鑑節要行於世其說與王圻續文獻通
考所載略同武宗序稱偶檢少微通鑑悦之詳不
至泛略不至疎一開卷間首尾具見前日纂要之
修亦備採擇第歲久字畫糢糊因命司禮監重刻
之又附宋元節要續編於其後云云書中不著撰
續編人姓氏前扶安通鑑綱目集說載歴代先儒
姓氏内稱建陽劉剡字用章號仁齋著少微宋元
二鑑是通鑑節要續編正為劉剡所作也
明内府藏本有廣運之寶
卷二十卷二十一
少微通鑑節要(五函册四十)
篇目同前
此亦正德間初印本紙墨俱極光潔有廣運之寶
闕補續編卷二十三(四十六)
吳越春秋(一函四册)
漢趙曄著元徐天祐音註十卷前天祐序
趙曄字長君山隂人嘗從杜撫受韓詩所著有詩
細歴神淵并此書見後漢書徐天祐字受之越州
人見凌迪知萬姓統譜天祐序稱此書越嘗鋟梓
歲久不存汴梁劉侯治越重刻於學侯名世昌世
大其字云云卷十後刊大德十年丙午三月音注
越六月書成刻版十二月畢工又刊文林郎國子
監書庫官徐天祐音注并列紹興路學官及提調
學校官銜名考宋史職官志淳化後改國子監印
書錢物所為國子監書庫官而元史百官志無國
子書庫之名又考萬姓統譜稱天祐登進士第德
祐二年以文林郎國庫書監召不赴云云按德祐
為宋瀛國公年號則知天祐本宋末人入元不仕
其結銜蓋於刻音注時追叙宋官耳此本目錄後
有萬歴丙戌之秋武林馮念祖重梓於卧龍山房
木記考卧龍為越郡山名則又因元版而翻刻於
越中者其橅印極精固翻版最佳之本也
十六國春秋(二函册十二)
後魏崔鴻撰一百卷前明朱國祚序并載北齊魏
收撰崔鴻本傳
朱國祚序稱此書不傳已久屠侍御之孫喬孫與
諸友校讐其闕於是此書復完云云目錄後列喬
孫及同校姓氏十人末行稱萬歴三十七年蘭暉
堂鏤版是此書為明代新刊非仿舊翻刻之本故
字畫俱極清朗國祚字兆隆秀水人萬歷十一年
進士第一歴官至武英殿大學士累加少傅兼太
子太傅卒贈太傅諡文恪立朝能持大體詳見明
史本傳喬孫爵里未詳
闕補卷八(三四)卷十三(十二)卷三十九(一二)卷四十四
(十五)卷五十九(一十二二三)卷六十六(九十)卷七十二(十五)
卷七十六(十三之十六)卷七十八(十九二十)卷八十一(七八)
路史(二函册十六)
宋羅泌撰泌子苹註前紀九卷後紀十三卷餘論
一卷國名記六卷歸愚子大衍數一卷國姓衍慶
紀原一卷國名紀信一卷路史發揮六卷共三十
八卷前泌自序餘論前有宋費煇序發揮後有宋
曾大鼎序
此書不載刊刻年月惟首卷標題下稱錢塘洪楩
校刊洪楩未詳其人而橅印頗佳蓋亦深於嗜古
者按乾隆元年有泌裔孫玉藻重刻是書書前載
明金堡序文稱吳子伯持妙年好古有路史之役
較訛訂譌斯已精矣云云考金堡仁和人登崇禎
庚辰進士玉藻刻是書獨載其序者似所刊即從
吳本摹出然版式字畫不及此本遠甚則知洪本
遠在吳本之前惜玉藻未得而見之也泌字長源
江西廬陵人
貞觀政要(一函五册)
唐吳兢撰元戈直集論十卷前明憲宗序次元吳
澄序次郭思貞戈直二序次吳兢原序次集論諸
儒姓氏
憲宗序稱貞觀政要有元儒士臨川戈直復加考
訂註釋附載諸儒論說以暢其義顧傳刻歲久字
多訛謬因命儒臣重訂刻梓云云是此書之凡有
集論者皆為元後所刊此本係奉勅重梓紙墨亦
精然較前金版之書則遠遜其古香古色矣
明内府藏本有廣運之寳
貞觀政要(一函五冊)
篇目同前
此書橅印在後乃坊間鬻市之本
闕補憲宗序(三)吳澄題辭郭思貞戈直二序(全)卷
四(十七四十八十二十三二十二五)卷五(三十九)卷七(三)卷
九(二十五二十六)
帝學(一函二冊)
宋范祖禹編八卷前齊礪序
前宋版已有是書卷帙並同
本朝何焯藏本有印記焯字屺瞻長洲縣人翰林院
編修贈侍讀學士
歷代君鑒(一函五冊)
明代宗御撰五十卷前代宗序
是書編輯漢唐以來諸君嘉言善行揭曰善可為
法其惡可為戒者則附之末考明史藝文志惟載
宣宗御製歴代臣鑒三十七卷而不及代宗此書
蓋自英宗復辟之後代宗御製之書中外已鮮流
傳且有明一代獨無代宗實錄僅以事蹟附見英
宗實錄中故史家遂無從紀載耳此本墨香紙質
完好如新正不得不以少見珍矣
明内府藏本有廣運之寶
文獻通考(二十函一百册)
宋馬端臨撰三百四十八卷前明世宗序次元至
治二年訪文獻通考文移次元王夀延進書表次
端臨自序
明世宗序作於嘉靖三年以是書為有益于世特
命司禮監重刻此本橅印極精所載王夀延進書
表題延祐六年自稱宏文輔道粹德真人考延祐
為元仁宗年號陶宗儀輟耕錄載夀延字眉叟杭
州人出家為道士受知晉邸後以宏文輔道粹德
真人管領開元宫所云晉邸者考元史仁宗嘗出
封懷州懷州即今懷慶本晉地也但進書宜在訪
書之後而書中所載訪書文移反稱至治二年至
治為英宗年號按英宗以延祐七年即位明年方
改元至治則書中所刊必有差悞或至治係至大
之訛訪書在武宗時未可知也
明内府藏本有廣運之寶表章經史之寶
文獻通考(二十函一百册)
篇目同前
此書橅印稍後墨色亦遜前本
文獻通考(二十函一百冊)
篇目同前
此書與第二部紙墨相埒
闕補卷一百二十三(三十三)
文獻通考(二十函一百冊)
篇目同前
以上三部橅印並出一時皆坊間售本故無内府
收藏之寶
闕補卷一百五十二(二)卷三百三(五六)卷三百四(二三)
文獻通考(十四函冊九十八)
篇目同前
此亦前版而書賈將嘉靖靖字割去補書定字亦
充宋槧且所鈐廣運之寶篆筆薾弱亦非明時内
府原璽不足採錄
闕補卷二十三(七之十)卷七十(二十七二十八)卷一百五(二十)
(一)卷一百八(二十五二十六)卷一百五十五(十七十八)卷一百
五十六(三十三三十七)卷一百六十一(三十一三十二)卷一百六
十六(四十一四十二)卷二百七(十五)卷二百十一(二十一之二十)
(八)卷二百十八(十五)卷二百二十二(十五十六)卷二百
二十四(十九)卷二百二十九(十三十四)卷二百三十三
(十一十二)卷二百三十四(三十一三十二)卷二百五十一(十一十二)
卷二百五十六(二十一二十二)卷二百六十一(二十二之二十四)
卷二百六十五(三十三之三十六)卷二百六十八(十九二十)卷
二百七十六(三十三三十四)卷二百八十一(二十一二十二)卷二
百八十三(十七之二十五)卷三百三(十三十四)卷三百四(二十一)
(二十二)卷三百六(二十三二十四)卷三百九(十四)卷三百
十(二十九三十三)(三十四三十)卷三百十二(十三十四)卷三百十
五(十一十二)卷三百二十三(九)卷三百二十四(二十九三十)
(三十一)卷三百三十四(十九二十)卷三百三十六(二十七二十八)
大明會典(二十函册七十四)
明萬歷間重修二百二十八卷前孝宗弘治十五
年御製序次武宗正德四年御製序次神宗萬歷
十五年御製序次弘治正德嘉靖萬歷四朝勅諭
次纂輯諸書次開報文册衙門次弘治間凡例次
嘉靖間續纂凡例次萬歷四年張居正吕調陽張
四維等請勅禮部編輯事例送館剳子次萬歷間
重修凡例次萬歷十五年申時行許國王錫爵等
進書表次重修諸臣銜名
考大明會典一書始修于弘治重訂於正德嘉靖
時復加參補增入弘治十六年以後事例至萬歷
間又增入嘉靖二十八年以後條例校刊成書故
明史藝文志稱為萬歷中重修大明會典第此書
自孝宗迄神宗四朝俱經纂輯而世宗獨無御製
序文按書中所載萬歷四年諭旨謂世宗申命儒
臣重加校輯比及進覽訖未頒行似於聖心猶有
未當據此則世宗時僅以稿本進覽並未刊行故
不為製序非有闕佚也張居正字叔大江陵人嘉
靖丁未進士隆慶初以禮部侍郎入内閣萬歷中
累加太師吏部尚書中極殿大學士諡文忠張四
維字子維蒲州人嘉靖癸丑進士隆慶時歴官吏
部侍郎萬歴間以禮部尚書兼東閣大學士累加
至少師吏部尚書中極殿大學士贈太師諡文毅
申時行字汝默吳縣人嘉靖壬戌進士第一累官
少師兼太子太師吏部尚書中極殿大學士諡文
定許國字維楨歙縣人嘉靖乙丑進士累官少傅
吏部尚書建極殿大學士贈太保諡文穆王錫爵
字元馭太倉人嘉靖壬戌進士累官少保兼太子
太保吏部尚書建極殿大學士贈太傅諡文肅俱
見明史本傳吕調陽臨桂人嘉靖庚戌進士第二
見太學題名碑
大明集禮(三函册三十)
明太祖御撰五十三卷前明世宗序
考明史藝文志載大明集禮一書稱洪武中梁寅
等纂修初係寫本嘉靖中詔禮部校刊今觀世宗
御製序亦稱禮部請刻布中外俾人有所知見乃
命内閣發秘藏令其刊布兹以訖工遂使廣行宣
傳云云與史所言脗合是本版非初印紙亦不精
蓋為書肆通行之本
水經山海經(三函四册二十)
水經漢桑欽撰魏酈道元注四十卷山海經晉郭
璞撰十八卷山海經前載璞原序并劉歆目錄序
水經前有明黃省曾總序
黃省曾序稱二經一主叙山而水歸詳綴一專紀
水而山亦寓列山者水之根柢水者山之委枝云
云蓋言二經所以合刊之故也省曾字勉之吳縣
人嘉靖辛夘舉人嘗著五嶽山人集見朱彝尊明
詩綜小傳此序作於嘉靖甲午即省曾發解後之
三年書賈以其規仿宋槧因將嘉靖靖字割去填
改定字於補紙之上謬稱宋刻此作偽之顯然者
二書版式字畫並同惟山海經版心上方有前山
書屋四字而水經無之或水經刊梓在先其時尚
未有此書屋額名也
朱卧菴收藏印記見前餘印無考
闕補水經卷二十六
古今遊名山記(四函六冊二十)
明何鏜撰十七卷前明黃佐吳炳王世貞王穉登
四序次凡例次總錄紀勝一卷總錄名言一卷總
錄類考一卷後鏜自序蔡文範跋
鏜自序作於嘉靖四十四年其書以前人所作名
山遊記及自記所經游者合為一編故以古今為
稱鏜嘉靖丁未進士浙江處州衞軍籍順天府宛
平縣人見太學題名碑明史王佐字才伯香山人
正德中舉鄉試第一成進士改庶吉士嘉靖初授
編修歴國子祭酒少詹事兼翰林學士贈禮部侍
郎諡文恪吳炳宜興人萬歷末進士崇禎中官江
西提學副使後從永明王至桂林以兵部侍郎兼
東閣大學士死事衡州朱彝尊明詩綜小傳蔡文
範字伯華瑞州新昌人隆慶戊辰進士歴官廣東
布政司參議王世貞王穉登並見前
泊如齋重修考古圖(一函二冊)
宋吕大臨輯十卷前大臨自序
此書刊刻極精楷體仿二王書篆法亦古乃明版
中傑出之本第考古圖别本均有元大德二年茶
陵陳才子翼子兄弟二序才子序且云屬羅兄更
翁臨本刻以傳世是自元以後所刊者方謂之重
修書前應載其序而此本無之則書賈之所私汰
也
收藏諸印記無考
寶古堂重修宣和博古圖(三函冊三十)
宋徽宗御撰三十卷明吳公宏重刊前明焦竑洪
世俊蔣𤾉三序
按蔣𤾉序作於嘉靖七年言屬掌鹽司黃君景星
翻刻焦竑洪世俊二序作於萬歷三十一年俱言
新安吳氏公宏重刻則此書當是公宏所刊緣其
仿照蔣本故載暘原序也第竑序標題稱為考古
博古二圖序且序中有以古王圖附焉之語今書
則僅存博古其考古圖古玉圖二種蓋已佚矣考
明史藝文志惟載程士莊博古圖錄三十卷而蔣
吳二家所刊均不著錄則此書之流傳希少概可
知也是本橅刻極精竑序作篆書係出歐陽序之
手用筆深有古致考江寧府志歐陽序字惟禮江
寧人能詩詞工篆籕仕福州府幕官蔣𤾉山東樂
安人正德辛巳進士洪世俊歙縣人萬歷乙未進
士並見太學題名碑焦竑見前吳公宏無考
餘菴珍藏印記未詳何人
闕補卷五(三十)卷六(三十二)卷七(五)卷十五(二一十)
卷十六(十五)卷十七(四)卷十八(十八)卷二十二(四)
卷二十九(二十九)卷三十(十五)
大事記(二函册十八)
宋吕祖謙著大事記十二卷解題十二卷共二十
四卷前祖謙自序後宋吳學識語
考祖謙既作大事記十二卷又作解題十二卷通
釋一卷見陳振孫書錄解題馬端臨諸家著錄皆
合通釋為一書而是本佚而不刊知非宋槧之舊
且宋時傳本亦非一板如宋史藝文志所載又作
二十七卷非二十四亦非二十五也
按祖謙自序作於淳熙七年吳學識語稱嘉定壬
申鋟木相去已三十餘年則疑宋時初刻原合三
書而吳學重刊不及通釋其源流固可考而知但
此本又為明人翻刻故字畫益不能精整矣至書
中所標校正諸人姓氏一無可考見觀其結銜有
免解進士及府學直學學錄武義縣主簿等名則
皆祖謙同郡後學與吳學同為嘉定時人耳又吳
學識語稱學掾東陽李大有書考大有字謙仲慶
元二年進士官至太常博士見浙江志則吳學疑
亦東陽人未可知也
闕補大事記卷八(四五)卷九(六七)解題卷五(十八)卷九
(七十七)卷十一(二十九三十)卷十二(四十四七十六)(五十六)
秦漢印統(二函八册)
明羅王常編吳元維顧晉亨同校八卷前明王穉
登黃姬水二序
按王穉登序作於萬歷乙亥黃姬水序作於隆慶
辛未穉登之序後於姬水故所序始末轉從其略
但言顧吳二君同撰斯編嘉名印統姬水序則稱
東川御醫顧公博雅嗜古厥嗣汝由光禄汝脩鴻
臚汝和廷評暨光禄仲子天錫太學三世五君極
搜窮購得古印章俾登諸冊名曰秦漢印統以貽
好事云云而羅王常之名二序俱不及之本書但
刊鄣郡人餘無可考吳元維亦未詳其人考松江
志稱顧定芳字世安上海人博綜典籍尤深於醫
以夏文愍薦授太醫院御醫直至濟殿今黃序稱
御醫顧公當即其人晉亨其别字也志又稱顧從
禮字汝由上海人以夏文愍薦修承天大志特授
翰林院典籍累官光禄寺少卿顧從義字汝和嘉
靖二十八年以善書應御試第一授中書舍人加
大理評事顧九錫字天錫國子生萬歷中以薦授
詹事府主簿所言官爵世系悉與黃序符合但遺
汝修鴻臚一人以前宋版漢書中王世貞跋語并
收藏印記證之則汝修當名從德也又考六館日
鈔言嘉靖三十八年丁士美榜進士題名碑為中
書舍人顧從禮書則汝由又歴官中書而後為光
禄且素工於書者松江志又稱汝由楷書逼鍾尚
書行草宗右軍父子徑尺大字仿顔平原云云據
此則顧氏世工書學故於是書搜採宏富摹刻獨
臻妙品羅氏所編特其藍本耳其書並以朱印古
色瑩然迥殊俗本閱第一卷末行刊萬歷丙午春
王正月望日新都吳氏樹滋堂繡梓距萬歴乙亥
穉登作序之年又三十二載所稱樹滋堂是否即
吳元維所居惜無可考然此書告竣實在天錫為
詹事主簿之後歲久功深概可見也
闕補卷六(二十四三十九)
讀史漫錄(一函四冊)
明于慎行撰十四卷前明葉向高題辭謝肇淛黃
體仁二序目錄後有郭應寵識語二篇
按郭應寵識語二篇其一識於萬歷己酉稱慎行
為師又稱慎行子緯將圖剞劂屬之釐次訂訛彙
為十四卷其一識於萬歷癸丑則言是編業已梓
於閩建書林未經讐校兹公子中翰君圖并筆麈
鋟之余深嘉其是舉徧搜遺稿復得讀史五十通
補入始為完書云云是此書係重刊之本然橅刻
不工紙墨俱劣又何說也慎行字無垢東阿人隆
慶戊辰進士累官吏部尚書東閣大學士贈太子
太保諡文定葉向高字進卿福清人萬歷癸未進
士累官少師兼太子太師吏部尚書中極殿大學
士贈太師諡文忠並見明史謝肇淛字在杭長樂
人萬歷壬辰進士官至廣西左布政使見福建通
志黃體仁松江人萬歷甲辰進士見太學題名碑
收藏諸印記無考
班馬字類(一函五冊)
宋婁機撰上下二卷前宋洪邁樓鑰二序後機自
序二篇
考陳振孫書錄解題及馬端臨文獻通考宋史藝
文志俱載是書篇目並同惟藝文志稱為字韻則
史臣之誤也婁機字彦發嘉興人乾道間進士累
官參知政事贈金紫光禄大夫加贈特進見宋史
本傳洪邁樓鑰俱見前此本明仿宋刊頗得其似
選紙選墨皆不苟焉
欽定天禄琳琅書目卷八
