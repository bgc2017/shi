徐霞客遊記卷四上
明徐宏祖撰
西南遊日記五(廣西)
九月二十二日予自南寧崇善寺别静聞下太平舟泊
建武驛
二十三日下午始解維行八里泊窰頭
二十四日放舟西五十三里為右江口右江自北左江
自西至此會聞右江之流溯田州而上舟至白隘止由
右江口北望其内俱高涯平隴无崇山為間而左江南
岸則衆峯内突兀起一圓阜頗與衆山異西入左江二
里泊大果灣乃兩江中交脊盡處北有小峯三石圓亘
如覆鐘山至是始露石形
二十五日西南二十里為楊美石嘴錯崿臨流又二十
里泊金竹洲上流野岸
二十六日西南十里過蕭村入新寧州境石山復出若
列屏若角挺瀕江兩岸竒石碁置競露崢嶸又五里東
折江南岸穹石成洞外裂多門如猛獸羣立空其跨下
北岸則斷崖為峽飛梁駕其上兩端又五里仍西南轉
與石山倏忽向背兩崖突石愈竒上下覆嵲如劈雲如
肺葉降垂紛幻沓換但崖洞未甚深擴竟成閣殿耳又
十八里石山始在江南岸又三里西透兩山腋兩岸始
石山對列舟挾江北石峯北轉而循其西麓于是東岸
之南峯列三洞門北向北駢立兩崖崖壁兩叠叠各有
洞是名獅崖南向争雄北三里直抵獅崖下南轉二里
又西一里逼一尖峯下仍南向西岸復有駢崖平剖巍
臨江潭者筆架山也而東岸石根愈透聳共三里過象
石下泊新寧之西門自南寧來過右江口岸山始露石
至楊美江石始竒過蕭村入新寧境江左始有純石山
抵新寧北郭江右始有對峙之岫舟行峯石中如梳度
緯應接不暇且江抵新寧不特石山最勝而石岸尤竒
蓋江流擊山山削成壁流迴沙轉雲根迸出或錯立波
心或飛嵌水面皆洞壑層開膚痕縠縐江既善折岸石
與山輔之恐後益使江山兩擅其竒予謂陽朔山峭瀕
江无此岸之石建溪水激多石无此石之竒雖連峯夾
嶂遠不類巫峽凑泊一處促不及武夷而疎密宛轉在
伯仲間至其一派玲瓏通漏别出一番鮮巧足奪二山
之席矣
二十七日西南行八里江東岸石根空中上覆已為詭
幻忽一轉雙崖前突䂬石高連下闢如閶闔更巧幻中
雄觀又一里沖江自東南來會南三里東岸一峯甚峭
其北垂環腋轉截處有洞西向累累特懸空无路又西
曲南轉共六里過那勒予泊舟於此為穿山犀牛二岩
游西南三里透兩峯下南至穆窰村市肆西臨江滸穿
岩在其南一里羣峯排列巖在峯半門西向扳崖石上
抵門始西見江流横其前洞直透山腹又見隔山迴環
後門外翠壁掩映乃由門上躋踞其中扄則東西兩門
對闢上皆垂石駢柱凝結兩旁但其内西下東上故東
透門高出西門頂自外望之都无所見必入門始知為
穿巖也兩門外俱削崖千丈矗立雲表而東門地勢既
崇壁尤削趾尤峻所環對諸巖自門北迤邐東轉又南
圍深谷若另闢一翠微境其下旋轉西去谷口崖石交
錯不得窺下山過穆窑聞犀牛洞在騏驎村村依那勒
東與穆窰三村鼎立乃東北三里至其村村人指洞在
北山東峯上相去祗里許至其下不得路聞巖下伐木
聲呼覓之不荅時已過午雖與舟人期抵午返舟今即
舟去不能顧也乃盤山東北隅循大道行道西北皆石
峯二里一岐北轉有燒痕在焉先是騏驎村人謂抵山
下燒痕處即登巖道余謂在是矣益前趨北入山夾兩
旁峯崖攢叠中平遂有車道循之里餘道傍停車四五
輛數牛布牧於麓樵者遍崖歴叩之俱不知有巖者蓋
皆遠村樵牧以車載至此過此車路亦塞入一里夾且
東轉四眺重崖懸絶西崖尤峻抵其北轉抵其東共二
里環夾為塢四面迴崖截嶂深叢翳之道遂窮出沒莽
棘中索終不得路仍西南五里返至騏驎村大道旁前
望隔隴有燒痕一圍亟趨之前至伐木聲處痕間有微
徑石環叢隔故前不遽見今當在是矣益厲勇而前乃
愈上愈遠西望南垂横脊東突迴峯予皆已出其上獨
一徑北躋二里路反逾頂北下翳不可行仍逾高頂返
下至燒痕間見石隙復有一道望東峽上其間徑正造
南突孤崖下始與騏驎村人所指合凡三悞三返後得
之日色漸下亟望崖上躋半里抵孤崖北是崖迴聳高
峯南從東轉西向若獨角中突犀牛擬稱以此崖北一
脊北屬高峯與東崖轉處對脊上巨石危峙與獨角並
而支其腋巨石又中裂豎穴嵌一石圭高丈許兩旁俱
石夾上復覆之若剜空特置其間者圭石赭赤迴别一
山石色為尤異脊東下墜成窪深若迴淵上削崖四合
環轉无隙踰脊俯瞰淵底南崖下有洞北向門高張内
深不知所極四崖樹蔓蒙密淵底益盛崖旁有徑可循
之至淵底翳不可前使芟除稍盡可達洞腹則竒邃盡
發矣日巳墜乃逾脊西下由騏驎村北西二里抵那勒
下舟
二十八日放舟南行旋轉西北三里直逼雙峯石壁下
再折東南五里小水自東南來入即穆窰也又西南一
里過穿山西又一里西入兩山隙又五里江北岸山崖
陡絶小峯如浮屠插其前山半綴一南向洞又六里界
牌山蜿蜒江北西即太平境蓋江之北岸新寧太平以
此山分界南岸俱屬新寧也又二里舟轉北向西岸列
岫嵯峨一峯前突俗名為五虎出洞舟遂東轉已復西
北抵北山下循之西向行共六里過安定堡北山盡南
山復出亦西循之三里隨山北轉過花梨村又西北轉
隨江北山二里轉而西隨江南山三里又暮行三里泊
南岸晩夢村
二十九日循南岸山二里北轉又三里轉而西又五里
山開水繞百家之市倚江北岸曰䭾盧屬太平縣是日
止行十里泊舟
十月初一日循䭾盧西北五里北岸為左州界稍南南
岸石峰復突又二里西北轉乃見北岸石峯三里西南
入峯夾間十里西岸迴崖雄削駢障江流南最高有三
洞東啓極南一峯稍低上闢洞尤巨洞南崖石外跨自
峰頂下插江潭崖南洞復透門出中崆峒交透舟行望
之甚竒又南二里東岸石壁與之争竒而峰壁合映江
瀠其間更為勝絶又西南行六里已而東折則北岸雙
崖高穹崖半各有洞南向南岸磯嘴盤叠飛石凌空无
不穿嵌透漏二里西南轉上銀甕灘灘始有巨石中横
如壩西五里西北盤東岸迴崖二里抵北山下仍西南
六里山開江曠一望廓然又五里而暮又二里泊捺利
在江西岸屬新寧
初二日西北三里抵江北危崖下南七里響源水自南
來注聲如雷源發自江州水之西岸即江州屬新寧江
州以此水分界水入江處有天然石壩絶江口高十尺
東西長十餘丈水逾壩墜江雖不甚高而雪濺雷擊勢
尤闊悍亦一竒觀也北岸為上果灣有巖西向臨石上
北一里抵北山下又西北轉兩岸山復出二里為宋村
村有八仙巖絶勝又八里西岸石崖叠出屢變竒詭盈
望又五里北轉西岸一崖嶂天崖半洞裂雙穴東向如
連環北大南小垂石外間通其内既而大者愈穹忽劃
然中剜光自後透洞前上下皆翠崖危叠倒影江潭南
有䭾槎村轉登山後聞可扳躋上又北一里東岸臨江
皚然為銀山劈崕截山之半斑爛綴色與天光水影相
為飛動覺陽朔畫山更遜一籌崖下有上下二洞門俱
西向上洞尤空邃中懸石作大士形上嵌層壁下瀕迴
潭无從中躋其北紛竅甚多裂紋錯綴樹間吐納雲物
獨含英潤一里轉而西遂止馱朴為明日陸行計自入
新寧至此石山皆出巴豆樹蘇木二種樹殊小巴豆葉
色丹映每隊聚重巒孤懸絶壁如楓葉著霜點絳翠屏
之上蘇木則山㘭平坡隨處俱生筴如扁豆子長倍之
繞幹結癭點點盤結同隨乳土人以子種成林收賈不
至輒刈為薪又擇其高年幹細者光削之乳紋旋結朵
朵作胡桃痕色尤蒼潤予昔自天台覓萬年藤一遠僧
攜此云出粤西蠻洞余疑為古樹竒根不知即蘇木叢
條也䭾朴西至太平府陸四十里水倍之水源直通高
平為安南地由龍州換小舟溯流四日可至太平人呼
之為高夷聞龍州山崖更竒其地分水至思明府東換
小舟可溯流四日至天龍洞過山半日即抵上思州州
屬南寧府有十萬山山水西流為明江出龍州東流即
出前八尺江
初四日由䭾朴取道至太平南溯江八里為新舖江從
正南來陸路遂西南轉又十二里轉一山嘴乃循山南
麓西向行迴崖聯翩上壁極峻拔多玲瓏石二里路南
復突一危峰遂西入山夾又一里南登媚娘嶺東南五
里路側石窞一圓曰龍井下墜五六丈四圍大徑三丈
俱純石環壁墜空綴磴下底甚平東北裂一門透門入
内水聲潺潺路遂昏黑踐崖捫隙下忽深不可測久之
光漸啓迴見所入處一石柱細若碧笋中懸其間上下
連屬旁有石板平度洞雖不宏竒奥窈窕得之路旁亦
異也自䭾朴至此輒見岡陀盤旋四環中墜深者為井
淺者為田上下異穴彼此共窞蓋他處水皆轉峽出必
有一洩水門惟此地明洩澗甚少水皆從地中透去竅
之直墜者下陷无㡳旁通者則底平可植五稼路旁大
抵皆是惟龍井下陷猶有底故得墜玩焉西南出山四
里抵壺關關在太平郡城北里許麗江西自龍州來抵
關之西南折繞城南東轉復北抵關之東乃東北去關
東西正當水束處若壺項然相距不及一里垣之設關
於中為北門鎖鑰其南江流迴曲壺腹間則郡城倚焉
城中縱横相距亦各一里東西南三面俱瀕江余以下
午抵關留憩關左映霞菴青蓮山在郡城北二十里重
巒北嶂天半其支南向東下者即媚娘嶺西下者為碧
雲洞洞在壺關正西二里石峯突兀洞穿峯半門東向
先從北麓上三折板東向透石隙曰天門得平臺焉洞
門峙其上門峽而高内南轉空隙深暗上透山頂引光
一線空濛下光下有大士龕北向中坐像後有窞深陷
燃炬燭之沈黑又一穴南去不知其底此下層也其上
層隔窞之南復闢為門前列雙柱上平度兩盆曰寶盆
先由坐像右壁穿小穴南下窞側由雙柱中抵寶盆下
透門入始頗隘連進門兩重漸轉東上則穹然高張天
光下迸一門南向出為通天竅歴級上出洞門外亦有
臺甚平下瞰平壑與東向門无異由大士像左壁西穿
小穴曲折入兩壁狹轉下伏為隘門透門進忽上盤如
覆鐘凡進四門連盤而上者亦四五處乃出於大士像
左壁稍北又西穿小穴漸北轉則岈然中通山影平透
裂一門北向號曰盤窟此洞中勝也北門外崖石横帶
山腰東達天門西抵一飛崖下上覆下嵌崖不甚高上
下俱絶壁中虚而横帶者若平廊複榭無媿羣峯獻翠
名北瞰深塢重巒前拱較東南二臺又作一觀由崖東
扳石萼西望峯頂蓮瓣錯落中有一石東剜空明為蔓
深石削不得扳仍從盤窟入出東臺仰眺洞南峯裂岐
崖環一峽乃扳枝援隙上直歴峽峯攢合中復有東向
洞内皆聳石攢空隙裂淵墜削不受趾瞰莫窺其底石
塊投之聲歴歴不休下即大士龕中承受墜光處也至
此洞外勝始盡
初五日聞壺關東四里有白雲巖乃由郡城東渡江經
歸龍村峒東抵石崖下穹崖高展下削如屏色瑩潔逾
玉崖南峭壁半列洞四五大小不一皆西向南面一洞
較大下復叠一洞不甚深昧而上洞中空外削望之窈
窕竟不得扳憩再南半里有洞甚大亦西向前俱大石
交支從石隙透門入窪敞可容三百人内无旁通竇洞
北有小徑東上山夾兩旁聳石並立扳級而登逾山㘭
南亦有窪下陷木翳不能窺涘其北更起層峯西瞰江
流城堞俱在足底再北直出白雲巖頂其坳中窪陷雖
多然深莽密冒終不能下通巖半洞也此處巖洞特苦
道路蕪阻若能巖外懸梯或叠磴中竇其委折竒勝當
更出碧雲上遂西出歸龍南溯江岸三里抵金櫃將軍
兩山間金櫃瞰江峙崕洞中空大容數百人茅棘湮塞
亦莫覓入洞道祗三週其東南北三面又再越其頂對
瞰江城若晰鬚眉於鏡中東即將軍山片崖立峯頭迎
江有干城赳赳勢環郡四眺峯之特聳者此為最下渡
江趨壺關山雨忽來暮色亦合矣
初六日余欲走歸順由富州入雲南聞歸順為高平所
阻道未決且從歸順行必假參戎馬牌方得前會庠友
滕賓王肯畀書參戎道意遂留滯壺關菴中
初八日有僧自南寧崇善寺來謂静聞以前月二十八
日子時故去予别時裁五日為之哀悼終夜不寐
初十日滕始以參戎馬牌相畀又為予作書諸土官竟
連日雨阻不得前
十八日始同頋僕出壺關北行關外有三岐東北向䭾
朴走左州西北走龍州今直北取中道太平州道也西
北十四里登樓沓峺兩旁山崖陡絶峽隘頗逼踰隘少
西下有塘一方滙水西行峽中二里踰二峺高倍於樓
沓西下崖石嶄削夾深塢北一里上大峺陡絶更倍之
踰坳北下夾壁截雲蔽日者一里塢窮西轉其北四山
中墜下窪不測淵又西一里踰隘西下懸磴旋重崖間
直下山脚幾千級按郡半有蕩平隘乃青蓮山中裂成
峽者東南自樓沓峺西北出此中為峺者凡四重兩崖
重亘水俱穴壑底无通流隙真阨塞絶隘也既下循麓
北行一深窞懸平疇中墜陷如穽上開線峽南北裂中
跨石橋界為兩其南可循磴下泉流㶁㶁仰望如處甕
内引首窺天也北十里山始離立西北十四里小水東
自嶺峽中西南去絶流西渡聞水聲動山谷予疑即所
渡江上流忽見大溪洶湧路右闊比龍江之半自西北
注東南下流與小溪合而去上流水懸壩石下勢比湧
雪蓋此江發源歸順州至安平州北又合養利思城二
州水至此下抵崇善水口綿埠村入龍江水口在太平
郡西七十里云西四里水南層峯秀起瀕水一小峰孤
突上分岐怒流横嚙其脚北則巨峰巍踞特當關扼之
路抵巍峯東即北轉共十里為叩山村屬太平州境又
西北七里暮抵太平站
十九日西十里渡江止太平州州西南峯俱峭立西北
一峯特倚州後下有洞南向門突巨石
二十日西北六里過石梁水北流入江下俱石峽嵯峨
西岡一銅鐘覆路左質甚巨傳聞重三千斤自交南飛
至土人已不憶其年色侔新出於鉶略无風日剥蝕痕
紐已為四川人鑿去土人謂尚有一鐘在梁下石澗中
亂石磊落窺之卒不辨又十三里為安平州江在州東
北東南赴太平州去西南一山壁立觀音巖穹其下門
北向高敞明潔四旁多玲竇壁洞後懸壁上坐大士一
尊下開兩門内復横拓為洞從其右入夾隙東轉甚深
窄以暗逼出大士座下右裂一門直透東麓座左拾級
上從東轉跨梁飛棧遂出懸石巔西入則深竇墜峽已
而南轉昏黑中久之忽南見光隠隠動望之前一門東
南透壁出門稍隘門以外穹壁高懸南眺平壑與前洞
頓異仍出前洞返州宿
二十一日取思城道思城在安平東北由安平西北抵
下雷日半可達而東北向思城走龍英須四日抵下雷
今安平西通下雷界曰十九峺與交夷接壤慮被竊掠
用巨木横塞道故必東迂二日于是由安平北一里與
江遇江源出歸順州即志所稱邏水勢比太平州減半
蓋養利思城二州水尚合於下流故也渡江有山横障
江北岸循山麓東五里路北一峯支起如駢指其東北
崖障間高裂中透峻不可登穿山東峽東北轉峽之東
復起層峯夾而東北去五里折而東東峯少斷處尖岫
中懸如人東向坐忽一江自東而西石梁開五䂬跨江
上江水透梁即東南搗尖岫峽中下邏水踰梁即思城
州
二十二日仍從州前西越五䂬橋循江東向五里山峽
愈束江漸小山峽東盡處峯中峙南北俱有大溪合於
中峯西水始大而成江又五里直抵中峯北北峽山始
盡循北峽東崖渡一小溪溯中峯北畔大溪北向行夾
崖中二里峽東西轉西峽有小水東入大溪乃越小水
向東峽溯大溪北崖行一里舍溪登鼎促嶺二里至頂
為養利思城界北下又二里入谷底四山重護惟東面
少豁向之行予以為水從此出一里北渡溪水乃自東
出西者竟不知西峯迫合透何峽去東北行山叢中巒
岫歴亂共五里出峽始開大塢東西遥望皆峰頭矗合
而南北夾壁有同帷幄極崔巍勢出峽北向三里横度
此塢直抵北崖下若无路可達者至則東北門一隙穿
入之峽峰峭合愈覺宛轉竟二里東山大開出達養利
止數里從小徑北一里西北入北峽中南北兩夾山皆
引錐怒籜俯仰神境者四里于是復開大塢東西亘南
北兩界山如南塢但南塢東西俱有叢岫遥叠此則前
後豁然不知西去直達何地也東北斜徑塢中共五里
至北山東盡處東山益大開為龍英屬其東隔江即養
利養利西北至江止不及五里云循北山東麓北一里
有小石峯駢立大峯東穿之即西轉至是北條始見土
山與南條石山夾成塢又三里止聳峒站自發足來已
五日雖行路迂曲去養利止數里而所閱山川特竒且
兼辰晴麗即春秋不及也
二十三日北度塢抵土山共六里土山自西南石峯攢
合處旋亘東去北塢復石峯特立東北繞石峯東麓二
里一土岡復前横西抵遥峯隙東則南屬於土山北逾
岡水淋漓道間叢沈覆无慘地下益深始知横岡之南
猶在山半也北下二里至平壑度溪橋一里直北抵石
壁下壁西裂一隙扳隙西登曰大峺南北石崖駢夾極
峻西穿其間乃墜至塢底共一里半其處山壁叢合草
木蓊蔽州人採木者皆取給大峺云西北三里半北望
石峯間有洞並峙俱南向路出其西北透峽多巨石夾
道二里踰翠村嶺北下東北二里溪自西而東兩岸石
崖深夾度橋東北透山隙出田塢間共七里復踰土山
西北十里入山度石橋橋東北特聳峯懸削起曰牛角
山極似縉雲鼎湖峯西北又特立一峯為龍英東面水
口山又西一里抵龍英州
二十四日候夫不至
二十五日因往游飄巖州北數里外土山環繞中一小
石峰如筆架南開一塢大溪横於前即東入養利州為
通利江源下太平州合邏水者也水之東有山當塢立
為飄巖山聳拔州東即前牛角山西北特立峯也山東
崩崖之上有巖東南向高倚層雲下臨絶壑聞龍英被
寇時州人悉避懸崖中交夷環守其下終不得上予挾
道至巖脚扳登崖間轉一横木度石夾而過輒有竹梯
層層宛轉懸綴長短不一凡十四層抵巖口巖兩旁俱
危壁下瞰惟巖口直下崩崖綴痕梯故得宛轉依之巖
口上覆甚出由中洞入門甚隘已而漸高中懸石拱把
翠潤若玉柱旁又有兩柱上下垂接斷斷僅寸相對若
天平針由柱左北入穴漸黑既得東透光一縷返由柱
右東穿底竅出門與中洞並列為兩西入暗隘中復穹
然不甚深仍由中洞出外巖北杙一木透石隙間復開
一洞東向内稍寬盡處乳柱懸楞細同柯節右有穴潛
通中洞後即東透光處也左稍下有穴空懸不知入自
何所度所杙木歴梯以下下三梯復見一梯在梯左懸
崖間亟援之上循崖端横度而北徑狹尺長三丈餘外
横木為欄崖窮又開一洞亦東向前一石自門左下垂
數丈端懸小石一長三尺圓徑尺洞中高敞不似中洞
低口暗腹也後壁環一隙尤宛轉即上層懸穴下窺處
徧探各洞久乃復歴十一梯下是洞高張路旁遠近見
之惟州治相背不得見予西遊所登巖險峻當以此巖
冠貴溪仙巖雖懸空瞰溪然其上窄甚不及此巖崆峒
而得水則仙巖為勝
二十六日由州治前西南溯大溪二里石山復攢繞成
峽八里踰一岡溪南始見土山與溪北石山夾而西涉
溪南踰土嶺凡八里西南轉入石山中里許西過石峽
連陟二石脊共五里仍穿石山塢中山脈自石脊南去
攢峰沓崿叢結甚固直東南盡於安平由安平東北經
龍英抵下雷凡迂數百里皆以此山支叢沓故也西登
石磴又平行峽中始直墜峽下磴道與澗水爭石共八
里復與土山遇踰土山脊望東南隔塢石峰雲合翠浪
萬叠升陟土山中七里西南抵石峯下宿安村食冬瓜
土人以為時物江南種當從此去
二十七日西北盤涉土山共十六里及西塢復穿石山
間又二里大溪自北而南溪之西即下雷州州治開於
萬歷間屬南寧府宜統志不之載州南北三十里西與
高平接界治西大山外向亦本州地近為高平莫夷所
踞西為州界者止一山州衙即倚之其外皆莫夷境矣
州南城外崇峯攢立一西南轉山峽者即高平接界東
南轉山峽即隨州東大溪為十九峺故道云
二十八日西北溯大溪二十里抵胡潤寨寨西南有大
峽與交趾通界抵高平府可三日程西北長峽十五里
兩峯凑合處曰鵝槽隘隘正西大山之隂即歸順地日
半至其州直北鵝槽嶺之北為鎮安府地至其府亦兩
日半程是日下午抵胡潤聞歸順道有交夷警乃決意
返轅東北取向武州道鎮安與歸順近族也而世仇前
糾高平莫夷破歸順擄州帥以去為當道燭其奸僅贖
州帥弟以塞責未幾鎮安身死无後應歸順繼嗣而田
州以疎族争之歸順度力不敵田反乞援於莫莫向據
歸順地未吐今且以為功遂驅大兵象陣代營鎮安莫
夷過胡潤即在是月十八日今其事未定不知當道作
何處分也聞當道遣官往詰莫酋酋厚賂之報云彼以
仇閧耳當道懼開邊釁亦曰土司交惡與中國事无與
不知土司絶世國有定憲今龍英鎮安正宜如昔日太
平立郡故事疆理其地若莫夷助歸順得鎮安而自取
歸順地是中國自撤其藩籬而日近狼虎也此邊陲一
大利害朝廷烏乎知之
二十九日候夫未至散步寨署前後始見大溪之水一
西北自鵝槽隘來者發源歸順南境一北自土山峽中
來者發於鎮安南境合於寨前流始大即志所謂邏水
為江左西北源南下安平出䭾綿埠云
三十日下午夫始至溯北來大溪僅東北七里止南隴
村
十一月初一日南隴東北一里渡大溪北岸溯溪二里
溪來自東南山峽轟墜下兩山峽口巨石横亘如堰高
數十丈闊十餘丈崩雷傾雪勢極偉壯西南來未之有
也水由此西南去路由峽北山塢東北上踰嶺四里復
與溪遇橋跨大溪上溪北自石山腋中來橋北溯溪入
即鎮安道度橋東半里抵羅峒村村倚塢北石山下從
村東南山隙去又上英峒都康州道也余走向武道則
直東去由村前南渡溪循石山嘴東向上里半登隴上
復見石山四合五里上嶺西北有土山排列北則來龍
大脊與東南石峯分界東北去循東南石峯北平行其
隂升高者七里下壑底東北入土山四里宿上峺胡潤
境至是始盡
初二日北三十二里過上控蕪村東南折入石山夾三
里宿那峺
初三日東半里當前有石山巍聳大溪自南峽透出經
巍峯西麓抵其北折而搗巍峯北峽中東向去路亦循
之倚崖阻水止容一人扳隘入置柵為欄曰北岸寨更
過寨南向循崖再出隘門南下東行山塢間南北石山
排闥立大溪貫其中共東北六里循路右山崖東南轉
始與溪别又東二里税駕向武州舖司土州守黃君一
見如故遂歡飲十日
十三日始往百感巖先經瑯山東回望見東面懸梯乃
新縛以升巖者晩出百感巖度横棧未下梯有岐東循
崖一巖在百感東晩不及登
十四日出州城北半里覓大溪溪即枯榕江隨其支流
而東游瑯巖竟再往百感游東上巖復從百感大巖内
暗中穿洞北下百感村溯水觀水巖巖外水深不得入
約明日縛筏以進遂東北度橋由百感外村東南踰嶺
南出東來大路西入隘門過紅石崖下其北石山有洞
南向甚空廣月下共行五里還舖舍
十五日東渡南曲小溪循東流有巖在路北遇百感村
僧言村氓未得州命不敢縛筏乃返至瑯巖東北觀枯
榕江三分水北為龍巷村北渡溪東隨所分北溪入山
隘水東潛入穴憩涯上西向洞者久之
十六日黃君命人送遊水洞
十七日復以銀燭贈予凡留向武者十六日巖洞竒勝
詳列於左
向武石峯其洞甚多予所遊者七為百感洞東洞下洞
後巖水洞為瑯山洞下洞為龍巷村東北江流所入之
上洞其過而未登者三為瑯山東北二里中江墜穴之
上高崖南向洞為瑯山東南二里南江所繞獨峰西南
向洞為州東北巨峯南向洞洞在紅崖峯北其聞而未
至最以竒著者二為向武西南三十里上英峒界吉祥
洞洞前後通明溪流其間又東南二十里風輦洞共十
二洞云
枯榕江即州北大溪自西南境東經北岸寨抵向武北
龍巷村前江東石峯一枝東西列江當其西垂分為三
北支東循石峰北入峽為正派東循石峯南者為中江
南支直東南流田塍間為南江入峽者東北五里山勢
四逼東搗入石穴中北透其下為水洞循山南者忽下
墜土穴亦北通百感洞南行塍間者東遶平疇間兩獨
峰南又東抵隘門嶺西麓北折直趨百感東洞下稍東
入峽亦下墜土穴北入百感三流分列石峯西隔山岐
壑皆復合百感一巖内北出為大溪始東北流經土上
林縣之刀村入右江
百感巖在州東北七里巖西南即分水横列山中江水
所由入者東南即隘門嶺北邐而屏於東南江水所由
折而北入者西北即巖背環為龍巷村東入塢北江水
所由下搗者東北乃此山後門繞為百感村衆江合於
巖中北出者此巖外四面也巖則中闢於山半南通二
門一前門一别穴皆隘北通後門甚拓而北面層巒阻
閟不通人間自州來必從南門入初抵山下東北扳級
上仰削崖高數百仞杙木横棧同雲氣出沒西上危梯
三十級達崖半得坪一掌東緣崖端石級左為東洞道
入正門則西踐棧棧闊二尺長六七丈石崖上下削立
无少痕竇虬枝古幹倒懸上輒就之横木為杙外藉樹
杪而内者則鑿石壁架長木梁其上削短枝鋪之又外
就垂藤為鏁索資人移踐棧上懸枝外時時下窺絶壑
竒險甚劇棧西盡又北上懸梯十餘級入洞前門門南
向高三尺五寸闊半之僅容傴僂入下丈許中平石柱
四環為一室旁多細穴延光外爍宿火種於中爇炬由
西北隙下下懸梯三十級底開北夾上益峻梯脚一小
穴伏壁根南透出亦明室一圍在前門下層當懸棧下
由北夾入路西穴平墜深不測乃循東壁行西壁下窪
穴益多斜傾西墜深入可下通水穴然流沙圯瀉不受
踵由夾東又北過一隘下懸三十級底復平曠石紋粼
粼俱作荔枝盆其西懸乳委蛇扳隙入如穿雲葉稍北
轉西上望微明躡沙坂從之透隘西出則南北高穹赫
然大觀此處内抵西南為偏門外抵東北通後門長四
十餘丈闊十餘丈高二十餘丈皆倒垂乳柱紛紜无慮
千萬紀兩旁懸臺凑室楞榭縱横覆殆无曠隙由東崖
躋入西南洞底上層龕龕西則偏門光自頂射照耀幽
壁扳峻峽西上達偏門門西南向頗隘下臨无地惟樹
杪叢雜沈叠石間岨嶂懸截不辨其處為前山為後山
也西龕既窮仍東北下趨後門門東北向高二十丈門
外兩旁石崖直墜山脚為水洞門門内洞底中陷亦直
墜通水洞陷處徑一丈五尺周圍如井井北巨石東西
横高洞内者五尺當門為之閾由井東踐閾北上踞門
之中内觀洞頂目厭雲物外又下俯絶壁立重淵破壑
中采色豔絶此閾内井外峽下透水門正作一架空石
梁第勢極崇峻无從對曯耳閾東透石隘東北下磴倚
絶壁壁石皆崆峒樹根穿隙怒發磴斷處間横木度下
半里下半感村餘勝猶攝目不得合西來第一无以易
之也
百感東巖在百感前門東由棧東危崖端緣石痕一縷
東數十步得洞門亦南向内不甚深然高爽窈窕石備
五采詭裂成形峽中東入三四丈輒北轉石特中峙踰
隘進漸昏黑中又南北成峽深十丈底平上峻北盡處
多巨柱迴環其外通明躋級北上一竅欹側東透僅納
天光由竅内北轉又連闢二室一室中通外障乃由此
北達者一室則北盡東向先入中通室西隙俱旁環東
亦多鎖穴外徹紛光綴引北透一隘達北室前虚敞高
門門東臨絶壁矗笋中立北復有懸崖倒垂外下聞水
聲潺潺則南江北轉至此由其下入穴室内西壁羣乳
環為小龕皆編竹架欄疑昔人棲隠所
百感下水巖在百感洞後門下百感村之南百感有内
外兩村山從百感洞分兩界北向迴環下成深塢水出
巖為江曲折北去村界於其間源闊水沃中豐腴産洞
在内村南二百步門東北向上即後門也水自洞出前
滙為廣潭溢兩崖石壁倒插水底道從潭中浮筏入洞
頂飄渺似出雲表不意乃向所凌跨處洞内兩壁排空
南向入瀦水甚深西壁一木梯懸嵌石間東壁石隙中
拓有廬架絶頂而石壁削懸二十丈无可扳躋聞縛梯
可綴壁上入洞十餘丈壑窮上峽懸透遥眺西南峽竇
深入處日影燁燁動下峻不可及又不知所通為山前
為山右也下壑石根插出水面无内入隙水由下泛溢
出其中衆水交合處尚崆峒内扄歴古竟无問津者返
筏出洞從門外潭西躡崖登門左壁透峽上亦闢巖一
圍東向下臨前潭右瞰洞水前眺對崖旁竇紛綸可横
木跨洞門度也
百感前下巖在百感洞前門下路西坑腋間門亦南向
高拓如堂皇中多巨石磊落後漸下值水漲時山前水
亦自洞外驅而入今乃无滴瀝洞東北隅進峽上透隙
光下皆重石嵌纍數石下窺其底水淵然涵深竇石輒
浮綴兩崖間遂不得循隙下架空入亦窮惟倚石内望
西北峽盡處亦有返照光隙長且狹倒影浮動壁間亦
不知所通為山前為山右也
龍巷東北塢上洞在州東北七里即百感西崖道由龍
巷村東入山北折成塢枯榕北支大江分搗塢中崖迴
塢絶乃東墜穴洞正臨其上門西向左右皆危崖下臨
激湍都无入徑由其北扳線紋踐懸壁入上下雲芝叠
發東進五六丈後忽烘然中暄殆无霜旦又三丈北轉
漸上稍隘又三丈止中亦豐懸柱不及百感林立下有
丸石圓潔勝珠散布坡坂間坡坂上紋皆粼粼縐鱗次
簇邊隆起中窪圓珠堆嵌紋中无恒河沙數
瑯山巖在州北半里形正如獨秀始見西向門三叠不
知登道反在東峯半余至州黃君始命縛梯通棧扳東
麓危梯數百級入東洞門豁然高敞門以内分三徑北
徑平開一曲即透北向門直瞰龍巷後北山大溪西來
界其中抵横列峯西三分之北面巒嵐溪翠遠近悉攬
南徑反從洞門内東折出外復豁然即東洞門側竅也
一石屏横斷故假内峽中曲達其内下有深窪循深窪
上層南入峽躋漸隘石梁上横跨透梁下再上峽南盡
東壁開穴&KR0869;空延納倒影西竅高穹南透出為南洞門
前正與州東北巨峰對屏立當前不知其下乃通行峽
也由西直入者高穹旁拓十丈後即側堰曲房為隘門
然其上盤益穹當隘處亦上裂成峽高聳尤劇透隘門
西出堂西闢光明四溢以西洞門高敞獨甚也堂左右
分嵌樓龕至洞門石閾高阻透竅出始俯瞰門下崖穴
層接如累棋已出西望第三門最上下即為中門坐其
上倒樹外垂環流下湧較南北門為最暢
下洞即在瑯山西麓門西向東之三丈餘輒止仰其上
層穴競開懸崖頂凡叠門兩重予初至此望之深苦不
上通明日又至亦不知上層可由東達并不知有東洞
可級也既而由南峽往百感出山之東回望見梯已蜿
蜒垂空始知上洞由東入但无通中洞道耳
向武多何首烏生石山穴中有大至五斤者予於州以
十二錢得三枚重約十五斤土人皆以為馬梹榔云
十八日始别向武向州東過紅石崖下直東即出東隘
可五十里至舊州又三十里為刀村又三十里為土上
林縣予從鎮遠道乃南入山五里南踰石山脊亦置隘
門曰峺腋下嶺入土山峽東南二十五里宿銅槽村
十九日曉起半里過寧墟從南峽去抵天燈墟聞有營
懷洞乃龍英分界為左右二江脊東十四里飯龍瀨村
地已鎮遠屬初至村遥見屋角黃花燦爛以為菊疑無
此盛逼視之乃細花叢叢不知其名又見白梅一樹折
之固李也黃英白李錯紅霜葉中亦仲冬一竒景東十
七里又與石山遇循南崖入崖上石竇歴亂下累石屬
南山傍崖設隘門南北兩石山復峥峥立共一里抵鎮
遠州州屬太平府在郡東北二百里
二十日鎮遠東一里出石山隘東北六里山峽開東西
界俱深木密藤蒙障不辨土石北七里東踰土山嶺共
二里為鎮遠佶倫界東四里宿佶倫州
二十一日東南二里有岐西南溯大溪乃結安養利大
道為佶倫入郡者正南一里東折入土山峽其處西為
鎮遠州來所踰石峯峭聚如林東為土山自佶倫北南
繞而西遥裹西面石峰中開大塢亦自西南轉北去東
三里登南嶺巔東望盤谷東復有石山遥列自東北環
自西南踰嶺東南四里一村倚東山麓為都結舊州其
站夫絶黠詭與佶倫互委往返者凡五日乃散步村前
東隨溪入山峽里餘水西南轉墜深峽中東峯崖下有
兩洞南向東洞頗寬邃一圓石界門為兩右門為大右
入深十丈高三丈闊如之後壁北轉漸隘黑而中若穹
然无炬不能入出從左南擴復分兩岐一東北一東南
皆不深然明爽透徹有上下旁穿者上則青石穹覆盤
旋竟尺圓宕密布无餘地又黃石倒垂其間紋色俱異
此中一異境也
二十七日夫始至從舊州東北七里上一嶺嶺畔多叢
木木中行嶺上者三里林木少斷處下瞰左右旋谷中
木合葉阻飛鳥不能墮下一里木山盡黃茅彌望東十
里踰二嶺得一平脊東從嶺北行漸入叢木出山南又
度一脊南望皆石峯排列東南一峯尤峻出衆峯上過
脊稍下輒東上直造前所望東南峻石峯北始東南下
一里半及塢底兩崖壁立叢木沈翳循水穿峽一里峽
流南滙成陂直潄峯足又一里始東南出峽東十三里
都結州治倚南山麓土守農氏求余作兩院申文留飲
三日
十二月初二日乃行東五里一石峯東峙峽中先是南
北兩界山自州西八里即排闥而至至此則東石峯中
峙塢始盡由石峯北東走北塢十二里復穿山峽峽甚
逼石骨稜稜刺人趾不堪著足出峽路忽降而下已復
南轉石壑中高下亂石共三里山漸開路左石穴曲折
墜成兩潭清流中瀦心目怡霽東折五里北渡西來溪
溪水穿石壑中路隨之水石交亂從溪北轉入北壑共
二里水復自南來又渡之東東一里水復自南而北又
渡之乃東向出峽忽墜峽直下者一里下山是為龍安
界亦為太平南寧兩郡分壤處乃知都結地直在西山
頂也北溯溪一里得巖村居民始有瓦房高櫈如見漢
儀矣南行六里抵西界石山下峰皆尖若卓錐岩有中
空者行石山下嵌石中南四里乃循東界土山東南五
里宿巴潭村黃姓家
初三日東南踰土山共三里溪自西北石山下東來㶁
㶁有聲南隨溪一里西南平壑大開西界石山至此南
盡而石猶未盡于是平疇曲塍中怪石森森佹離佹合
高下不一流泉時潄之環以畦塍使置一椽其中石林
精舍勝无敵此者行石間一里得村曰把定東北六里
至隆安縣縣城在右江西南岸予前至南寧入郡堂觀
屏間所繪合郡圖此縣繪右江北故余自都結來以為
必渡江邑抵邑至此乃先邑後江非身遊其域則縣郡
圖殊不足憑也地多巨竹徑尺餘土人以為牢柵婦人
每担四竹筒汲於溪筒節長至四尺縣北關外為鞏閣
右江自西北來經閣下東去江涯深峭遥望竟不之見
涯下得南寧舟期明日發
初四日舟忽改期初八日遂以初五日定担夫為步行
計
初六日夫至始行出城南六里土山南盡一石山如錐
中央立南六里又抵一石山下山自北遥望若屏列近
循其西麓愈見平展已繞其南復東向三里山忽前東
西兩壁前環中央則北壁後遜皆削崖布空三面圍合
南獨缺前復有土岡横接兩峯盡處為當門閾焉先按
百粤志記隆安有金榜山合沓成城至是心異其山問
之皆不知所謂金榜者問此山何名曰石巖山也北半
里踰土岡下直抵北崖脚東崖上兩裂透壁光若日月
高懸又望西崖頂裂罅層懸叠綴嵌空天半乃先從北
崖麓入一門門南向嵌壁可層累上内不甚寬而外皆
叠透連躋二重猶飛軒下臨爽朗可憩左轉一罅西裂
最深直自崖巔及麓底扳夾縫僅可脅肩上乃下趨西
崖懸扉門東向仰眺皆崇崖莫躋惟北崖有可扳線痕
乃逆上兩盤短峽下復上始凌洞門門以内隙西北穹
起門外隙直從崖麓墜下峽深數十尺前巨石立掩之
故自下望祗知崖石懸立不復知内有峽也然峽壁峻
削俯不能下欲扳入門内隙亦傾側難措手内窺漸暗
于是從舊法扳緣下南出大道過路左魚奥村村人勞
予曰遊金榜大洞樂乎余始知金榜即此山亟問大洞
云何曰是山三面環列惟西面如屏大洞在前崖後高
峰半中闢四門宏朗靈透予乃悟所遊者為前崖小洞
尚非大洞也東南七里右江自北來隨之南下抵江畔
一水西自石峽中來注水亦深廣可勝舟但峽中多石
不能入耳下有渡舟曰龍場渡渡溪東南二十六里至
那同村宿
初七日東南三十七里抵平陸村已為宣化屬暮黑行
四里至那吉土人呼為屯吉云
初八日二十三里至宋村即來時左右二江夾合處南
面臨左江為大果灣宋村正在兩江夾中寔即古之合
江鎮土人莫存其名矣東一里即右江口路從東北一
里半渡右江南望兩江合處在半里外正猶前日舟過
右江口内望此地也渡右江東北四里雨阻王宫村
初九日淋漓雨中僅行二十三里煨濕木爇衣羅氓村
初十日東南十五里至南寧崇善寺聞静聞永訣事歿
在九月二十四日酉時止隔余行一日也寺僧引至窆
骨所拜哭之南顧橋上顧奴行李適至遂寓城外梁店
一别南寧已七十五日矣
徐霞客遊記卷四上
徐霞客遊記卷四下
明徐宏祖撰
西南遊日記六(廣西)
十一日余在南寧行道莫決聞静聞訃音必窆骨雞足
山遂至崇善寺拜揀骨起置大竹撞間北取慶遠府由
黔入滇道
十九日乃行以積日雨阻今始得夫也出南寧朝宗門
東北六十里至施湴驛
二十日由施湴驛東北十七里為韋村朝著山負扆列
村後按郡志東八十里有横山高險截横江即此山南
走截江特立者也宋置横山寨為市馬所又十七里溯
流入山峽峽東處截塘堰水兩崖山甚逼曰關山土人
又名為山心按志崑崙關在郡東九十餘里必此地无
疑然土人皆謂崑崙關在賓州南謝在杭百粤志亦謂
在州南十里按在賓州南者乃古漏關非(崑)崙關也世
因狄武襄駐賓州以上元饗士夜二鼓破崑崙遂以賓
州古漏當之而今在南寧者皆以崑崙為關山在賓州
者又以古漏為崑崙若崑崙果去賓州十里則兩軍已
對壘武襄十日駐飲二鼓起破之及曙反不足為神竒
矣又十五里抵長山驛又十里宿裏段墟
二十一日北十里東入一隘門門以内屬賓州為柳州
南寧分界處土人名隘為界牌嶺又指為崑崙關按志
崑崙為南寧地去郡東九十五里此與賓州分界去南
寧已一百二十里今經行者見其處有隘遂以崑崙當
之故西事洱云崑崙關不甚雄險其上多支徑欲守崑
崙須慎間道亦誤謂此也又十六里小水自南來東渡
之為上林縣境自界牌嶺至此皆屬賓州獨此水東又
為上林屬以上林思籠一驛孤懸其中也過橋東北升
陟岡陀四里抵思籠其地東西南皆賓州境惟西北五
十里達上林驛南面曰高尖山北面崇山並障東曰北
斗山西曰晒麯嶺遥山層叠正西者曰陸蒙山溪自界
牌嶺東北至此扼於北山遂西南去惟陸蒙隔於溪西
也由思籠東下塢南北皆崇山逼夾乃高尖北斗二山
東垂也東二里半至二山度脈脊水遂分二派脊東北
者入都泥江西南者入右江為黔鬱兩江脊踰脊隨水
行峽中峽甚束半里稍下復為賓州界蓋賓州之地東
西夾思籠一驛於中屬上林南界者横過僅七里耳既
下山愈逼路益東轉已越高尖山東麓按志賓州南四
十五里有古漏山古漏水出焉其關曰古漏關當即此
地然土人无復知者隨水東北出峽三十里至山口溪
北山東盡溪南山亦漸東南轉其東平疇齊望天嵐空
豁萬山扼塞中乃有浩蕩區東可十五里至賓州州在
平楚中謝肇浙謂崑崙在州南十里此何據也余取三
里道從山口北渡溪二十里至公村
二十二日北越山七里西望雙峯峻極雲表者大明山
也山在北斗山西北為上林武緣分界北渡大明山大
溪共八里登思落墟西北二十五里至開籠山一名雞
籠由此西二十里可抵上林縣余自隆西嶺入土山崇
卑不一皆壤阜无片石至此復睹崢嶸面目矣北入石
山峽中山千百為羣離合競變有分三岐者東岐大而
高中次之西岐特銳細若竹枝詭態尤甚有聳立衆峯
間卓如簪筆者如此者五里北至洋渡大溪由上林西
北崇山中東流至此直逼溪北石山下又一溪北自三
里山峽中南向入大溪二流合其溪愈大循石山東抵
遷江入都泥江焉舟渡北山下稍東溯南來溪西岸入
峽十里峽復大開四山為大塢一峯當塢起平疇中道
經其西北三里度桂水橋水自西北潄崖南崖瞰溪臨
橋上又二里抵三里城城建於萬歷八年設參府移南
丹衛於此以鎮壓八寨云
三里東西皆石山排列自後營分支南下中有土山一
支至此盡參府即倚之建牙城久頽且无樓櫓鎮江陸
參戎鎮此六年增緝雉堞創三門樓南門外又建南樓
壯一方形勢又前則東西二溪交於滙水橋俱發源後
營東西谷西大東稍遜合而下洋渡而獨山岩又中峙
為下流鑰前又有獨山村之山為鑰第二重
三里四境南踰洋渡抵雞籠山共二十里北過後營抵
分脊嶺共五十里東抵周泊隘共二十五里西抵蘇坑
共四十五里縱横皆七十里名三里者以昔為賊踞王
文成平八寨始清出之編戶三里一曰上无虞二曰下
无虞三曰順業里曾置鳳化縣隨廢設衛與參府鎮之
田糧初輸衛後收歸上林縣民以不便復紛紛議歸衛
矣
三里以洋渡為聖門李依江西自上林大明山發源東
至此横為洋渡渡南石峯雜立若建標列戟渡之北則
石峰迴合中開一峽小江自北來南注洋渡下流即滙
水橋下合流水也溯小江入峽宛轉石山中北數里兩
界山漸拓平疇中開獨山村界其中一石山中立西溪
為外案又有獨山巖為内案北面石山愈開土山自北
來結為城治其東西兩界石山迴合如抱愈遠愈密殆
天成石郭蓋西來巨脊高峙為大明山分支東走遶蘇
坑南北者為西界障又北轉東抵後營乃中抽土山一
支直南四十里結三里城其分支東度者又南轉環遶
為東界障故周泊蘇坑兩地為三里東西腋正中與城
治相值其處東西最拓由周泊而南漸轉漸合至洋渡
西向臨溪則青獅廟後崖也蘇坑南下亦漸轉漸合至
洋渡東向臨溪則白崖堡東崖也二崖凑於洋渡為三
里城之前門
東西兩溪俱在兩界石山内土山北自後營盤伏來兩
源遂夾與俱西界者南至羅墟北又合一西來水曲折
遶城西抵石村併汎塘水東南出滙水橋下合東溪東
界水南至琴岩東又南出琴水橋合一東來水曲折抵
東南石峯下又穿流山峽中乃西出合西溪二水合而
南瀠兩獨山又南注洋渡東併大江東去西北峽即洋
渡東北峽為青獅廟後崕
仙廟山在城西四里西面石峯之最近城者石峯中懸
三面陡絶惟從西南坳扳崖上則三里四際盡在目中
昔有村氓登山採樵遂仙去土人廟祀之
汛塘浮石在城西五里汛塘中汛塘者即仙廟山南塢
也自仙廟山前西接佛子坳塢中塘長數里水漲時洪
流漫衍巨魚逆流上土人利之故障為塘而不畝其地
當塘之中有石壑一區上浮如敗荷覆葉支撑旁偃中
空漏水一潭遶之石踞其上去水不及三尺極蜿蜒分
合勢西北里許即汛塘村村倚北山下
汛塘后塢石洞在城西七里西山東來過佛子嶺分為
兩支一支直東為汛塘村後峯一支北轉為韋龜山二
山東北又環成一塢東以仙廟山為前障中有支峯對
其麓一洞東向前隔水内望甚深中可容千人所向東
峯上亦有西向洞高懸嵌側皆翳沈莽中俱未及登
韋龜洞在城西十里韋龜村西由汛塘踰佛子嶺北其
道近北由羅墟轉石山嘴而南道較遠五里其中羣峯
環繞内拓平疇小水自北趨南分流石穴去惟北面石
山少開亦獨峯中峙為之標韋龜山中懸東南直北向
對之函蓋獨闢山水皆逆捍洵世外丹丘也數十家倚
山北麓以造楮為業棲舍纍纍高下層嵌石隙望之欲
仙西即洞門亦北向初入甚隘暗西南下數步透出石
隙忽穹然高蟠内朗四際博通頂有懸空穴天光倒映
正中墮北向躋石上乳柱前排環一平臺可布几席拾
級南下滙泉碧黛中用周村汲平臺前西多森列柱幢
蓋縱横文采瑩潤東則怪石磊落如獅象交踞不少相
下内復可左右深入秉炬由右西向入北躋半里轉一
竇返三里雖多巖谷固當以是巖冠況巖外村居又擅
桃源谷口之勝乎
佛子嶺北巖在城西七里汛塘村西佛子嶺者石山分
支東出為汛塘仙廟諸峯嶺界其間石骨嶙嶙踰嶺北
下韋龜村西塢水南流抵其麓傾入洞洞門北向甚豁
中迴環成潭潭水際四壁時久齊溪壑涸入无涓流潭
中瀦水特澄深不可測潭四週石壁无隙聞其南隙伏
水下大潦從北下擊洞滿不能容則躍出於山南崖門
右穿旁竇南抵潭東涯上一石高䂬潭旁上懸洞頂不
及尺若鵲橋坐瞰深潭橋石下更悠然也
佛子嶺南巖門南向前有石澗天成若槽橋横其上時
澗中无水即由澗入洞洞外高巖層穹側裂不能宏拓
北入洞僅受一人中漸黑而光潔類琢磨者入頗深即
北洞洩水道水盛北洞中滿水從下反溢出激湧勢壯
故洞與澗皆若磨礪以成云
佛子嶺西北巖去佛子嶺西北一里門東向韋龜村西
塢水自北來又分流一澗西抵此洞前穴地墜洞乘水
上臨外門危朗入可三四丈輒止洞南又一隙傾側下
下漸黑轉西南向无炬出聞下與水遇循水西南炬行
即透出後山乃知此村水墜穴山透腹與向武百感一
轍也
琴水巖在城東六里琴水橋北中支土山東南盡處也
東溪自北來環山東土山既盡獨露石山一拳石參差
層沓山南亦有村數家洞在村西山半門南向初入窪
下北進數丈秉炬踰一隘西轉始穹然中高西透明穴
上垂柱繽紛當明處平石闊三丈卧洞底可攀憩躋西
穴出則山之西面也下山仍轉出山前騎周玩之洞前
稍下又東開一洞門亦南向村人以為積薪寮北又開
二巖上下立上者託重巖苦无徑下巖多瀦水然亦不
能與前通也
周泊隘在城東二十五里東界石山脊也隘當脊中南
北崇崖高壓東踰隘即遷江境其東北石山内為八寨
之羅洪洞東南石山内為馬腸洞地无居民皆巨木
獨山巖今名砥柱巖在城南四里此地有三獨山皆以
旁絶附麗得名一在溪東岸與東界石山近一在此山
南五里障溪而東環之獨此山高正當中立與向武瑯
巖絶類省中獨秀无此峭拔透達也巖當山腹南北透
南門尤高迸前有巨石自巖頂分跨而下界洞門為兩
正門在東偏門稍西南皆有古虬藤倒掛其上每輕風
搖曳香翠欲流巖中合掌起高數丈闊一丈五尺平通
山後者五六丈南北徹眺衆山无不羅列出北竅上飛
崖倒覆又分竅西透亦北轉通一門内架閣兩重上穿
圓竅人下竅行若透橋出又闢西向洞一洞四門相通
小峯乃出此殊幻惟東面不通而崖外一門東向西入
深數丈是又分門立戶者
小獨山巖在城東南五里與砥柱東西夾溪立自砥柱
東望似此山偏傍東界自此山西望又似砥柱偏與西
界近平中望之兩山去東西界各懸絶等也山小於砥
柱尖銳殊甚極似一浮屠中立下亦通一門石外跨西
透小隙上懸崖側峙平石為臺上陡絶處有洞南向極
深若能階梯上亦異境也游砥柱日獨隨一騎浮江并
盡此勝
砥柱巖西峯水巖在城南四里有峯兀突砥柱西高不
可砥柱迴列倍之上冒下削其淋漓痕儼若黃熟香片
側立南多空裂成門北麓洞北向兩崖合掌上並内深
杳有光南透若甚空洞第洞口瀦水溢兩崖不能入策
馬渡水水多亂石不能前
堡北巖在城南十二里巨堡北堡南去洋渡僅三里洞
門東向深六丈窪下不能深入
獨山村西北水巖在城南八里大道西門東南洞口危
石磊落欹嵌正倚西山下中窅然沈黑竟不得入
白崖堡南巖在城南十六里由洋渡北岸西溯江轉入
山塢得白崖堡山南北迴合又成一洞天洞在南山上
重門北向高綴萬仞壁自堡中仰之即在目眦末无從
著足崖底石脚下插亦開裂成紋初扳數隙如升重樓
復出望始知去洞猶極遠土人秉炬前導仍出山口循
南山東抵南麓拾級上得一門東南向為後洞正對卓
筆青獅崖諸峯洞内東北上躋甚暗更北上益峻遥見
天光中引愈扳躍以升得掌大隙瞰隙外即闢巨門則
上洞下層也隙隘不受側身過祗供俯眺而已内更上
躋透隘出一洞門岈然北臨无地向仰眺莫可及者今
忽躬立其上此洞最高前夾崖下陷假以木横架補其
闕即堪托憩凭挈諸峯也仍下内隘再外窺第二層洞
已置為必不可到姑以杖從隙中投之由故道下抵前
途見天光處明炬遍燭洞北崖下得一穴引炬蛇行入
中漸高成峽數丈後宛轉東折又北透數丈其門北向
高裂巨樹盤根洞中偃出洞外為第二層洞洞前平石
如掌上下皆危崖峭懸絶級上眺層門重叠出數十仞
巔即上洞與第二層洞也稍緣平石而東峽壁間藤樹
蟠絡乃猿接以登久之竟歴第二層外洞前所投杖儼
然在洞深三丈高五丈嵌上下兩洞間獨不中通必藉
外躋始達倍覺幽峭
白崖堡南山下洞在後洞西三百步門亦東南向洞外
崖嵐氤氲内横分二道一西南一東北皆下從窪中入
必以炬西南者數丈後輒分兩層下層一井大穴由井
下墜即得平峽西行三丈又懸峽下墜得平窪中峽竅
盤錯乳柱花萼垂垂圍簇者千萬計又白乳蓮花一簇
徑大三尺細瓣攢合逆懸洞底根平貼上石懸一線盤
折久之忽明光一縷透竅出井口如前在前井之南矣
又從上層西南入中石脊高下屢見下陷坑窅无底疑
即前所探下層也深入亦盤互多乳柱細若駢枝團聚
每千百枝惟後營東洞乳柱多而大悉作垂龍舞虬狀
比列皆數丈云于是從東北進不五丈有北嵌竅兩重
俱淺東向扳崖上進漸曲盤錯亦如西洞深奥少殺耳
青獅南洞在城南二十里西南與上林分界處路由洋
渡過江東南四里乃止其山石峯卓立洞在山下開東
西二門東門坦下門高數丈闊亦數丈直透山西者三
十丈平拓修整下闢如砥幔覆其上間有石柱倒掛幔
下洞西垂又石柱一隊外自洞口排列抵洞後西界别
成長榭從榭内矚外洞如疏楞綺牖牽幕自蔽西門特
崇峻下巨石盤叠為臺上忽中盤高穹從臺内眺已不
見前洞頂祗覺四面層繞皆雲氣嘘鬱時有竅穴鉤連
空懸无上處外眺則西面三岐卓筆諸詭岫正近當洞
門設之供内臺北下奥窟中復開平洞一圍外峙巨石
為障下透中虚若橋之度空從此秉炬北入東轉穴大
而易窮東脇隘直入計其止處當不下十五丈已踰外
洞半此下洞最奥處也出坐臺上仰視上層冀一登不
可得忽見北光墮影知其外通陸公令健捷者從山外
扳崖索之久之其人已穿入其上呼曰速攜炬來尚可
深入余從之乃從西門下循山麓轉出山北南向扳崖
躋山半有門北向穿石竇入俯見諸君酌臺上其上石
底平庋石端懸空處復有石柱外列分窗界戶故自下
望之綴竇不一内寔旁通也于是秉炬東入愈深窅中
闢幾二十丈東窮西北轉得一竇扳而北上忽倒影遥
徹有峽縱横駢沓東北峽一穴高懸僅納雲日光道絶
升降更披西北峽上透得一北向門愈高吐納烟嵐其
北脇尚有餘奥然所入已不甚遥乃由其門出欲緣石
覓磴下下皆削立壁復從洞中故道降至懸臺下瞰處
諸君自下呼噪皆以為仙也
青獅北洞在青獅潭北岸青獅潭者即洋渡下流也江
潭深滙為羣魚藪窟乃參府設禁罟網所不敢入者北
崖亦多穹門與南洞隔江對雨中過此不及旁搜又西
為青獅廟危峯西南來抵水盡江至此合流而東峯截
其灣愈見屼嵲廟倚山下遂極幽閟焉
後營東山洞在城北四十里即後營東界石山西麓也
去後營四里中又界小山一重山坳中斷處有尖峯在
前亦曰獨山則其西護也直抵東山下小石峯一支西
附起遥見當峯半一門西向高懸則西洞後穿别竅正
門尚在南脇間有兩門東西列皆南向先從西一門入
中平朗若堂皇石柱後列從其東轉出柱後下墜小穴
上則飛乳窈窕圍成龕紋極玲瓏纖幻龕中圓且峻貯
水一池沈映崕壁光映上照紺碧奪目穿西隙而入又
闢後室高整與前堂无異門西向下臨絶壁即前從塢
中遥見高懸者乃列炬從東洞門入門外隘中窪入數
丈輒巨乳夭矯垂空下繽紛不一底甚平岐而西峽東
隙皆不數丈盡惟直北踰乳隙進内復寬稍東折遇方
石中横諺號棺石從石東北轉石坡高下乳笋參差立
披竅北入復闢一最巨室乳柱迴環闔闢莫測道因從
西北竅入悞穿東南腋仍下方石邊聞此洞内透甚遐
行至半日一大溪中貫上有空明倒影飛梁渡溪直出
遷江云予欲挽炬復入從者恐東炬不給強余出計所
入未及十之一也瑰麗已壓諸岩矣
三層閣在參府廳事東陸公所新搆長松迴蔭羣峯四
合松風亭在署後土山巔松隂山色遥接城陴月下尤
佳絶予下榻三層閣幾至忘行陸公餞余於松風亭沈
醉月中故并記焉
三里週圍石峰中當土山盡處風氣含和獨盛於此土
膏腴美生物茁茂非他處可及參府四圍喬松百餘株
高刺霄大可三人抱余疑數百年物考之碑記植於隆
慶初建帥府時纔踰六十年其巨如此為良區異壤可
知所藝禾穡特大恒種一郭長倍之性柔嘉亦異庶土
所植鴨大者重七十兩方體粤西鯽魚甚艱長僅寸此
地有至尺者木棉樹最高巨粤西隨處有之此中尤多
春時花大如木筆紅色燦然時有素禽羣啄四面繞之
竹皆中寔外多刺叢生最大如吾地虚中者間有之然
无巨者
予以二十二日下午抵三里二十四日乃入謁陸公為
下榻東閣自後多雨二十八稍霽陸公特同予遊韋龜
巖後復雨至十一年(歲戊寅)正月十三始遊兩獨山巖十
五日雨中往遊周泊隘晩酌南樓觀龍燈甚盛二十七
日同陸公乃孫(伯恒)遊白崖保巖洞二十八日陸公昆仲
至同遊青獅巖既乃觀打魚江潭抵暮歸卧疴閣東者
數日二月初三日雨中復往青獅潭觀漁先是張揮使
謂青獅巖南雞籠山亦有大巖陸公以騎送余命張同
往張謂雨中不可入固阻余仍冒雨歸自後予辭陸公
行陸公擇十三日為期至是日始治裝凡留三里者五
十日
十三日午後出東門度琴水橋共六里北向入山皆東
石西土凡三十三里抵後營營在西畔土山嶺
十四日東遊東巖出飯於後營下山北行兩界山仍東
石西土小水南流兩山中經後營南西南墜壑去即琴
水橋上流也北八里土脊自西而東横屬兩界中為南
北分水脊南入洋渡北入羅木渡焉自此而北昔皆三
里民居今為八寨賊踞北二十二里為橋藍村又十二
里為周安鎮鎮并西南古鵬北蘇吉總為三鎮界入寨
中者也今古鵬已廢周安僅數家倚溪西溪東膏腴俱
為賊踞不得成鎮矣
十五日隨大溪西岸北行石峯西突路左峰四面多開
穴竅中空第高莫能上北又有荔枝巖深黑須炬入聞
中有荔枝盆自是東西界皆石峯无復土山中間先北
涉一小水又北涉一澗水皆東向入大溪共四里小峯
當塢立嵌空多穴乃下流鎮山亦如三里之獨山但南
北易位耳又六里抵蘇吉鎮復與土山遇又十八里一
江西自萬峯石峽中破隘出東復破萬峯入峽則都泥
江也刳木小舟二以渡江闊與太平左江隆安右江略
相似兩岸甚峻江嵌深崖間所謂北盤江也土人云自
利州那地至此北渡江飯羅木堡堡屬慶遠府賓州慶
遠分南北以此江界堡北有小江南入都泥溯小江三
十里抵高陽站站西石峯後即猺窟其西有夷江即羅
木渡上流也
十六日北二十里東西兩界俱石山兩界石山突東出
曰横山乃忻城縣永定司分界處緣山嘴盤崖北轉密
樹蒙蔽磊石上上下莫可窺眺偶瞰路下石潭淵沈仰
見雲嶂排空高低隠現令人惝恍二十里至永定司又
西北十六里踰石山如門西望擴然則永順司接境南
即石峯叢合皆猺窟北循石山西麓升降土阜上多迴
環中窪如塘如井俯不見底水由地行此其中墜處一
如太平府所見北七里歇東峯麓草堂
十七日北三十里抵慶遠府之南門
廣遠郡城在龍江南龍江西自懷遠鎮北憑空山
透石穴出循北界石山而東流少殺羅木渡兩岸
森石嶙峋過之江北石峯聳立曰北山中為會仙
東為青塢西為宜山又西為天門拜相山即馮京
祖墓皆憑臨江北中復開塢北趨天河者也江南
即城城南五里石山一支自西而東曰南山中為
龍隠洞山東為屛山西為火號山又西為九龍山
皆蜿蜒郡南為來脈
西竺寺在郡城西門外殿宏壯為粤西所僅見南為香
山寺寺前平地湧石環立為門為峽為屛為嶂甚微而
幻小峯頂每有巨樹箕踞其根籠絡與石為一幹盤曲
下覆極似蘇閶盆玩寺西一池中亦有石池西北為黃
文節祠後有卧龍石前有龍溪西流焉
龍隠巖在郡城南五里石峯東隅迴環北轉處也前三
門俱西向後通山背亦有三門俱東南向其中上下縱
横无不貫穿今中道交通處以巨石窒穴洞遂分而為
兩北偏門最高敞前有佛宇南偏二門在山腋間其中
門已无路余先從南門入北透暗穴反從上層下瞰得
之无從下仍出南門扳搜到其處再攜炬入遂盡其奥
曲
北門西向高穹前列佛宇三楹入數丈洞稍隘偏南遂
昏昧秉炬直東入又數丈有岐在南崖上扳木梯以登
南向入一窪下陷如穽横木板以度又南西壁下紋一
縷緣崖根卧鱗脊蜿蜒似龍形隠起又南數丈踰隘俯
石級下墜下層穴亦開南北塢南透則與中門内穴通
已為巨石隔斷遂北透度二隘仰其上即横板上度處
再北塢隘且窮遂從横板竅扳空上仍北下木梯直東
入又踰一隘有岐亦南去從之漸見前竅流光燁燁已
透山得後門矣行數丈抵後門門東南向下瞰平疇山
麓溪一支環而北透其腋前復有石山繞為塢别成一
洞天仍北返分岐處直東入數丈遇巨石中踞由北隙
側身入一眢井憑空下陷大三四丈深如之懸梯投炬
令一人垂索下兩人從上懸索以縶梯其人既下余隨
之東南入一竅中復有下墜穴極深隘一飛鼠驚竄其
上從其西南扳崖上崖内亦眢井空陷燭之不見底循
其上西南入穴窮乃依故徑直西出前門
南門在北洞南二百步山百步俗謂之雙門洞東向入
輒横裂分南北南向忽明透山腹數丈出後門亦後洞
最南者北向内分兩岐一北一東北余先從直北者透
腋平入下伏深窞循其上若履棧道數丈北抵透明處
中門西闢在五丈下此則中門上層也前列柱垂楞飛
崖下懸與下洞相隔隙間俯窺下洞洞前明敞不啻堂
皇也上層踰隘北轉昏黑不能入乃出南門索炬於北
巖復入至分岐東北處踰石垣下内寬宏窈窕數轉約
二十丈透出東門則後洞中門也門内五丈有岐東南
去轉西南不十丈輒窮
中門在南門北數十步與南門祗隔一崖上下懸絶叢
箐翳之須下而復上搜剔久之乃得門秉炬東入其後
壁頂即南來上層也從其下入峽峽窮扳而上南即上
層北轉處向所瞰昏黑不能下者今援側坂可通焉東
直進又五六丈穿穴下為大石窒塞即北洞中交通中
斷處也大抵北洞後通之門一南洞後通之門二中洞
則南通南洞上層北通北洞奥窟是山東西南三面无
不貫達惟北山不通而頂有蚺蛇洞另闢一境云
蚺蛇洞在龍隠山北絶頂遵山東北麓一里溪水從兩
峽中破壁西北來潄空倒影自成一壑渡水共一里扳
崖南上兩崖如削瓜突石纍纍緣之躋佳木叢藤蒙密
搖颺上一里洞門穹然北向正與郡城對前有土山障
溪西北去環麓成塢門之中石柱玲瓏叠綴前浮一臺
東闢洞空朗多外透竇東崖窮南轉始昏黑須炬入數
丈无復旁竅乃出仰眺東崖上復有重龕扳崖上躋則
外龕甚巨内龕則重綴其上坐内龕猶對外龕外竇一
圓恰當其中照若明鏡
盧僧洞在龍隠北洞旁北數十步門亦西向最隘中闢
一室東北扳隙上又得一小室其東北奥垂蓋上懸下
聳圓笋若人之首即指以為盧僧者也
九龍潭在郡城西南五里平岡上有潭一泓深窅无底
水常溢流成溪九龍洞石山在其南山北有巖北向前
列石屏由西隙入内闢巨室不甚高後復有石柱一圍
當洞之中秉炬南入又得一室南漸隘乃出巖西下又
有一南入峽甚深隘秉炬深十餘丈而止底多石丸色
黃不及向武營白東下又一覆壁横拓平廣去巖東北
四里石陣排列自西而東如插屏直止於香山寺前俗
稱為鐵索繋孤舟云又一里返香山寺寺僧謂九龍洞
甚深須易數炬此洞為丹霞墓非九龍巖也
會仙山在龍江北南面正臨郡城渡江半里即抵麓山
盤崖峻叠東西南俱无可上惟北山腋裁受級道從西
麓北向行抵山西北隅乃東躋第一層南岐為百子巖
第二層南岐為雪花洞岐而北為百丈深井巖直東上
嶺脊南轉為絶頂此會仙西北面勝也東麓北向上者
直抵絶壁下最東北隅為丹流閣西循崖為東觀以次
漸西為白龍洞為中觀為西觀此會仙東南面勝也
百子巖在會仙山西崖門西向入下門三丈餘梯空上
上復叠為洞前門復出下門上洞雖不邃峻而是山石
質皆青黝洞石獨赭南又一洞與上洞並復青石為異
雪花洞在會仙山西崖乃百子上絶頂側洞西北向前
結菴大士菴後秉炬入門少不宏漸進愈拓皆石柱石
門宛轉數曲内復狹下石始嶔﨑不復平底越一小潭
南轉境遂窮夜宿洞側臺巔三面陡臨絶壑灝氣上接
沖穆萬象
絶頂中懸霄漢江流如帶横於下東界青烏山西界天
門拜相山俱自北而南左右翼對宜山則近伏西腋以
其卑小宜民則此山巖巖壓衆可知矣峯頂有玄帝殿
頗巨无棲者
深井在絶頂北平雪花洞列道由二天門東北行忽山
頂中陷下週圍大數十丈深且百丈四面皆嶄削下嵌
密樹古藤垂結相虧蔽俯不見底獨南面石崖自山頂
直剖下下有洞北向高穹上及崖半中特平遠反可欹
曯以洞崖削无片隙樹皆莫能緣也崖西北峯頭横突
石窞中踞之正對洞門傍又有一棋枰石可憩晩停杖
雪花洞至横突石上心目俱動僧謂洞直通山南穿江
底出南山恐未必然也
中觀在會仙山南崖下緣石坡上至此則危崖削立洞
南向洞東三百步得白龍巖
白龍巖在中觀東危崖下洞南向入門即西行秉炬漸
轉西北入愈崇放二十丈内石柱中懸撑洞頂殊極偉
麗後有巨石中亘四旁愈擴穿隙入石柱益繁立北數
丈度隘又數丈石壁忽湧起如蓮下垂不絶无旁竇上
復深眛去平地三四丈不得級乃出至懸柱處又東上
一岐入數丈石柱夾而成門踰門東下漸北轉恐火炬
不給未竟而返
東觀在白龍洞東北二百步穹壁覆空門南向西復有
東向洞崇峻空洞西入數丈忽深坑下墜上嵌危石北
轉益宏深蓋下陷窟透石北轉於下洞上穹亦凌石北
轉中皆欹嵌石横跨側偃彼此間阻故无深入道第一
望窅黑而已是洞乃白龍後洞前洞東岐未竟處可通
此出云
丹流閣在東觀東北二百步危崖至此又一折矣閣西
有洞門東向甚高洞西入亦數十丈即隘无深入處閣
北崖嶺巔墜北路遂盡此
西觀在中觀西三百步危崖上上下皆石壁懸亘後有
洞亦南向余至中觀仰眺不見洞遂東折既下山麓迴
睇見之不及復往矣聞會仙山西南層崖上又有仙姑
巖由西南山麓扳躋上當在西觀上層雪花百子巖南
崖无正道也
多靈山最高聳其上四時皆春瑶花仙菓不絶於樹登
其巔四望无與障者山在慶遠西南九十里永順司鄧
宗勝之境乃龍江西南都泥江東北二江中分脊處也
予以十一年二月十七抵慶遠郡税駕香山寺日方午
乃抵南山遊龍隠雙門洞諸勝即宿龍隠菴
十八日由山北登蚺蛇洞既下循南山北西行二里半
穿山腋南出循山南又西一里半過龍潭又西一里渡
龍潭所北出小溪南入丹霞墓洞遂渡龍江北循會仙
巖西麓東上山共三里遊雪花洞又一里登絶頂下宿
雪花洞
十九日探深井巖從雪花東坳下遊百子巖下山二里
至卧雲閣攜火遊中觀東觀丹流閣白龍洞下午還香
山寺
二十日至二十五日日日坐雨寺中
二十六日早晴同僧慧菴往九龍西南五里越北流溪
繞丹霞墓洞東麓南三百步迴眺丹霞墓山峯頂有東
向巖玲瓏幻極无可登道又東南三百步抵東峯北麓
路旁皆水坑流貫路行其上若橋西有巨楓樹一株下
為九龍祠九龍潭在祠南石崖下水從中北向經路旁
水坑出丹霞墓洞前平岡潭乃其下流也九龍洞山在
郡城西南五里丹霞墓東南山從丹霞墓山後繞而東
其北崖有洞下即深潭嵌石壁中一石中横東西界潭
為二西潭南石壁高數丈下插潭底潭多巨魚然水際
无穴穴深入通流處當沈伏水脚洞高懸潭上三丈餘
門北向頗隘入乃高穹峽南進秉炬直入十餘丈東轉
下雖平石級屈曲湧起中環停澇成仙田東二丈忽深
坑下陷由坑上南崖傴僂出坑之東下平仙田每每如
西但其上覆石壓乳人不能舉首僅披隙透稍南北分
岐逼難入仍西出坑崖上投炬諦視坑中下深三丈餘
復開洞東西透西洞直入與上峽等東洞則横拓空闊
坑南崖平覆如棧惟北則自上直插坑底坑裂竅南北
闊二丈東西長三丈洞頂懸柱倒蓮恰下貫坑中色瑩
潔逾衆乳俯窺久之恨无梯索得竟奥底也東三百步
又有巖北向深十餘丈在東峯崖過脊處其九龍西峯
高懸洞在丹霞墓山之東頂无路上重崖綴石逆扳雖
險然石鋩競裂似可援手以發足乃凌空上躍者數層
從其北得一巖門東向前隘峻極中通一線可尺許曲
折入三丈内忽穹開西南轉遂黑暗中又轉入一小室
似无餘隙乃出然非高懸洞也高懸洞尚在南畔絶崖
上虧蔽不能仰見稍下轉崖脚扳隙以升巖亦東向然
无門環迴前列高十丈覆空若垂天之雲内壁後層削
起上嵌赭石一區尤玲幻連開二門累累高接雲氣惜
无十丈梯凌空上也下山五里返香山寺
二十七日渡北門大江登北岸觀音閣前為澄碧菴皆
江崖危石飛突洪流就之結廬者北一里過雪花洞下
又三里循西山轉入西塢北界皆石峯崔巍南則土山
間之中有土岡南北屬踰岡西下三門巖在北崖之中
乃北抵山下拾級上先抵巖東則石隙縱横駢沓皆可
深入前有徑循崖端而西其巖中闢高二丈五尺深如
之横拓四丈餘外列三石界門為四俱南向惟中門最
巨東腋一門頗卑伏稱三門者舉其大也西門崖壁莫
能前其上石態更竒東門穿隙出即與東偏縱横隙並
出巖東披縱横隙亦宛轉三四丈始闢而大踰閾或上
前穴通明另成一境乃巖外奥室也透前穴出石高擎
穴前平齊臺東又有宛轉小隙瓣萼蓮簇紛披无不畢
達由臺前小隙下即前循崖端而西復崖端東轉石山
嘴稍入有洞内闢亦南向深數丈致幽美乃出舊道東
近三百步北望山坳間巖高懸絶峽上北向扳崖以登
東入巖巖前皆棕竹翳峽中洞當轉峽側上下懸峭門
西南向入五六丈遥望西南銳峯一線直上列洞前洞
兩旁石壁廉利沓合洞後透石門入凡三闢三闔中連
下透俱若浮橋架空思躋其上竟无一受踵處及已穿
出三橋中轉寬黑從左壁摸索上扳東崖南出三四丈
凌内梁之東梁背刀削起趾不得著梁西亦峻石柱頂
隔别不容西度又南緣東崖凌中梁不可度如前益南
凌前崖之東梁背平整架兩崖間又圓石尺許聳立上
遂平行西渡梁北轉入峽門即内二梁西端石所界成
者峽内東豁即下通梁後西剜又透入一穴中皆為龕
為門為峽細沙鋪底平潔如玉但暗束不能窮深即返
至前梁西崖半扳石笋南下穿石窟出抵洞中央矣出
洞取棕竹數枝東可百步一洞裂削崖間如丁字上横
下豎門南向乃北抵崖脚石峽間纍數巨石上最上一
石高削數丈无級下有斗大穴蛇穿以入中遂穹然上
高數十丈外透起則丁字豎裂也洞内夾壁入底傾下
北進七八丈東折始昏昧不可詰出洞下累石循崖東
數十步又入巨峽門亦南向北進五六丈東折入暗中
忽有光如星在履底近索之復不見益東二三丈石板
盡處復燁燁微光動就視之一外界石如屏中細孔僅
寸屈曲透漏不一下亦有斗大穴可墜乃懸手下抵下
層外亦開門南向門内距石門僅二丈屏下又横竅内
通即前所望履底有光處門外循崖東數丈又得一南
向巖内不深折後壁特石竅玲透巖前崖磴懸絶不能
東仍西歴前所入洞口下至山麓東百步又一洞南向
當北麓穿入之則東轉透峽五六丈出門又東豁者也
聞古城洞在青烏山前東門渡江三里可至石壁對夾
中多種蔬者日已暮恐渡舟晩不及濟返由故道渡龍
江抵香山寺街鼓發矣
二十八日為多靈山遊西南十五里踰土嶺復與石山
遇又三里南穿其峽西循石峯南麓行二里為黃窑村
村西石峯前突曰黃窑山西二十里南渡下遷江共七
里出土山隘于是塢遂南北豁東西兩界皆石山中有
溪北流去南溯流三里宿黃村道人菴中
二十九日黃村南三里峯迴塢夾藤蘿虧蔽山窮水盡
處蒙密中不知水從何出但聞潺潺有聲來自足底耳
從此躡級西上踰坳共一里抵都田隘溪自西南來抵
坳窟下穿穴東出即黃村上流也南八里登大歇嶺始
見多靈三峯如筆架高懸西南二十里外下嶺又三里
西由塢中入石山峽漸轉西北行為永順境地窅絶无
人居石峯離立色青白成紋態鬱紆若鏤刻五里路右
一巖駢啟門皆南向東洞在麓可穿竅東出西洞須扳
石始達門後透腋北入凌竇隙以上轉南出已在洞門
上層矣下石板砥平薄逾葉踐之聲逢逢南有穴下俯
洞門猶層樓通牖但自外望不覺上洞中虚也結構絶
似會仙百子巖勝當十倍之南下山西北二里北山麓
石崖下覆横亘如恒廊南一里路漸降北望石峰頂巖
穹然東南向内微透明穴乃石梁飛架峯頭者下至壑
足南轉始與溪遇凡兩渡此溪南五里直抵多靈北麓
路左一土山自多靈夭矯下墜從其南前轉西南行一
里下土山渡溪其溪自南來乃多靈以西石山村以東
夾成者抵石村東北山環壑盡搗入石穴過溪北抵山
麓為石山村乃飯一老人家望多靈正當其南問其上
有廬无居者遂借鍋於老人老人攜火曳杖前導仍渡
溪東南上土山共二里越岡得塢與多靈接阪老人指
余登山道别去始踐土麓東南上轉東北行二里過土
峽最峻扳之上扳石崖下崖峭立叢木中得石磴忽聞
犬聲以為絶巘疑有人久之不見但竹捆駢置道旁蓋
他村竊竹者聞人至避去耳扳磴上磴為墮葉覆積幾
不得級磴旁壽枋大至三人抱者甚衆上一里得坪菴
倚之北向竹床木几洒埽具悉給二桶向存斗米而苔
葑古竈人去已久菴側斷積薪竹炊具甚贍但水不可
得菴兩旁俱无汲水道惟東北路倚草伏樹循崖甚遠
予從之半里果得泉蓋山頂皆緣懸崖綴石獨此腋衆
木合翳水自崖石墜溜不絶昔人鑿痕接竹引之以通
流供酌乃攜水返菴令從人淅米炊余西南入叢籜中
覓登頂道初小有路痕乃竊笋者所踐竹盡上皆巨茅
沒髻頂披之不開隙里許踰一西走脊脊西又旁起一
峯下不能見至是始陟之循脊東上又一里踰一南走
脊脊南亦旁起一峯此兩峯即大歇嶺所望合中峯為
筆架者又循脊北上石崖峻垂扳石隙得移步直北上
一里凌絶頂頂孤懸衆石山上南北逾一丈東西五丈
惟南面可躋餘三面皆嵌空不受趾頂之北自頂平剖
直墜至菴前石磴下巨木叢列翳不可窺惟遥四圍重
峯矗矗南壑下層坑隔坂時見有水汪洋蓋都泥一曲
也土人謂此山四時皆春花菓佳珍林无素木然但可
採食懷之輒復迷道若余所見者引泉覆石之上有葉
如秋海棠大倍之花如秋海棠者色獨白不知何種山
頂巨木皆薔薇緣枝綴花殷紅鮮耀有酸草莖大逾指
正赤作珊瑚色眺望久之仍由故道返菴飱所炊粥積
薪佛座前為長明燈乃架匡牀展簟而卧
三月初一日晨至石山村覓勝後山仰見石崖最高處
洞門穹懸依小徑抵西峽以為將扳崖上躋顧乃穿腋
下北踰隘東峯峭立西崖多懸竅蘿蔓叢沓无可躋北
隨峽出又通别塢不能窮仍轉出村前東索溪水所由
入則洞穴伏山㘭下門南向溪流瀉入之洞高闊各二
丈深四丈水至後壁旁分二門入昏黑莫可進洞前石
柱當其右穿柱入下有石坡尺許傍流渡水不煩涉水
柱内西登隙上復闢一龕底平上穹亦石柱前列與水
並向出洞還飯老人家東北抵黃村菴前道人瀹茶煮
笋以待乃取所摘多靈山頂茶芽潔釜焙之當吾鄉陽
羨最佳茗香色都无下意
初二日别道人北渡下遷江東上高山南坂踰兩土岡
下塢有塘一方瀦水甚清西北石峯下破澗去叢木翳
之甚遥又東踰岡巨塘滙陂間北墜下分為兩流一北
入山穴一東循山嘴環流黃窑村前抵村詢觀巖道須
東經草峽又東北一里踰石脊西轉即黃窑諸峰石山
之隂也山排列西北去北盡於獨山而觀巖在其中循
山東麓西北行凡三里西南折至其下則危崖上覆下
有深潭水瀦其中不見所出惟從巖北隅瀉入巨門中
窅黑水聲甚沸蓋水自山南來溢底出瀦為此潭即黃
窑西巨塘分流入山穴者也乃一出輒復北入穴尤異
覆巖之上垂柱懸旌紛紜歴亂後壁石脚直插逆潭中
上迴旋龕竇嵌不一俱隔潭不能至潭東北崖間神祠
倚之祠後即潭水北入石門處門南向甚高中望空洞
疑浮筏可進從祠東北出平疇有北趨道欲從之入郡
既乃愈北始知獨山懷遠道也忽見西山下潭淵然直
逼石崖崖南開穴則前北向入門水又透此出也計所
穿山腹中亦不甚遥若溯流入當可抵水聲沸處乃東
轉半里前潭水散為平溪瀠村南東去又東北八里得
入郡大道又五里路兩旁多眢井墜穴與太平一轍聞
水聲淙淙石壑或連水走其底俯瞰底水所墜不一道
皆不甚巨東二里踰岡下水走石壑底復如前又三里
抵香山寺宿焉自後予欲西由南丹州入黔日候騎郡
中至初九卒不得騎余決為步行
初十日晨飯香山寺别慧菴西取南丹道去二十里有
山中峙兩界石山間曰獨山尖峭孤聳亦獨秀亞又西
北十里泉一泓止石窞中色澄碧西一巖北向前大石
屏峙門洞深五丈後壁皆蓮花葉蕊層綴二里為大峒
堡大峒在南山背堡後南入峽尚三四里始至洞一曰
天門洞云自堡北望之南峯環迴如玦入至堡後又類
蓮瓣自裂可披隙進也過堡十里江流自南而北江闊
半慶遠乃懷遠鎮南江也江自荔波縣來至河池州東
境為金城江又南合思恩縣東江南抵永順司北境入
山穴山暗伏屈曲數里東出於泰順里又東北過此遂
北與北江合為龍江焉渡江西岸即懷遠鎮鎮北有北
江自思恩縣總州來舟溯南江至懷遠止北江通小舟
可四日達總州
十一日西北四十五里抵德勝鎮
十二日由鎮北抵北山下半里過觀音菴菴左一洞南
向倚山椒高五丈後有巨柱中屏穿東西隙俱可入乃
束炬從東隙北進數丈洞遂高拓多擎天柱諸詭勝東
折數丈北面光熠熠自上倒影以為從此出洞也及東
去尚有道更張炬覓之又五丈止仍北出望明光趨之
則懸石巉岨光上透如衆月並升將扳石登企忽平峽
繞其左而轉遂透出一北向門又在前所望通明下也
出洞扳叢崖南躋石萼攢沓正過通明上穴南向凌山
頂登玉皇閣稍憩下山折磴石崖間凡數曲下出過前
洞南去德勝又半里抵韋家山從山西麓扳級登懸崖
峽轉樹倒垂其上類若乘空上有别柯從巖門横架巨
樹杪合為一横架處枝體穿漏刓空穴竅工最雕鏤巖
門在上下削崖間門西向前對樹杪就隘為門門旁即
觀音閣閣左右皆可入洞不十丈輒止大約以凭虚勝
无中通竒竇也北返德勝鎮西二里岐而南渡一小溪
平原中亂石叢簇分裂不一中瀦水一泓澄无片草石
頂各跨樹盤絡如香山寺石片更稠密間以潭瀦尤竒
潭西一石峽下與潭通南一石獨高巨僧結茅於上曰
蓮花菴門就石隙東西北俱小流環之地較香山幽麗
特絶仍北出大道又一里入河池所
十四日為北山遊出所城北門行平壑不半里亂石秀
立路隅為門為標為屏為梁為芝為笋竒美博出倍巧
於蓮花菴香山寺者又北向陟山危磴倚雲崖曲折上
一里抵菴菴西凌削崖去上下皆絶壁菴无他竒惟臨
深凭遠昇眺清廣耳下山至所城東北入壽山寺亂石
一區水縱横滙其中石巔搆廬三四處高下散布四渡
橋遇側石一隊亦南北列上下有穴如門穿而西一菴
北向前滙為塘石所擁成者菴後聳石獨高憩久之返
所城
十五日西南二十三里宿馬草塘北村
十六日西南五里一江自北而南深嵌危崖間所謂東
江也西渡江江闊數丈深不測再南下數里即與金城
江合入石穴中云西十五里又一江自北而南闊十丈
深與東江並乃是荔波來者是為金城渡渡北西岸有
水懸崖平瀉三丈聲轟如雷東注大江則官村南來水
也渡江西十四里宿鬼巖村
十七日西北三十三里抵河池州
十八日西十六里為南丹境又十三里宿巖田村
十九日西十里水自東北注西南深不及膝闊五丈是
為大江源發西北山壑中南流東轉至永順界合東江
下流者也渡江又十里至金村其地西往錫坑十五里
西北去南丹州五十里
二十日西北三里塢底小水自南而北大道南隨之錫
坑道也從之北二里遂轉為東西塢大溪自西來即南
出為大江者于是西溯大溪二十五里為大徐村又溯
流四里抵西山下北轉一里涉水上西山望北塢山環
壑盡瀑流從山腋乘空下高及千尺粤西皆石山林故
懸水最艱今於夷壤得睹此亦汗漫中一竒覯也西上
一里瞻顧不能釋又十三里税駕南丹州逆旅南丹西
三日程把巴鵝西即泗城州界銀錫二厰在南丹東南
四十里其厰有三曰新州屬南丹曰高峯屬河池州曰
中坑屬那地州三地相間僅一二里由厰南兩日程至
涯洞有大江自西而東為那地東蘭二州界其渡處名
河水渡即都泥江也上流南來自泗界下流東歴永順
土司北五里下石堰為羅木渡
二十四日候夫南丹者數日始行西北四里石峯復出
溯峽西入三里一石中立山峽高銳殊絶兩旁危嶂隘
夾益覺峥嶸又三里西出夾山關數家倚北峯下後削
崖如屏前接新篁密箐路行峯竹中忽北山麓石崖飛
架小水西來直潄石崖脚邊北入石洞中洞南向在架
石東危崖下又西北二十里止蠟北村
二十五日北竟村峒四里有洞在西小山坑中門東南
向外甚敞中壁屏立又闢内門沈沈不可測路由東山
上隔塢行對望之藤蘿掩蔽中有水潺潺出洞門成澗
南流去又西北二十七里抵飄渺村
二十六日西六里北轉山開東西兩界東界山自東突
西凡五六峯西面悉平剖下墜排列而北若五老西向
澗由中北向去北六里東界突山既盡塢大開東望一
尖峯迴立中空如合掌懸架衆峯間空明下透合處僅
凑徒杠千尺白雲正東映危峯脇可借名香爐瀑雪不
復辨為山為雲也自桂林來所見穿山甚衆雖高下各
奮若此剜空出雲者得未曾有又北十二里抵銀村
二十七日北五里為&KR3330;歹村乃丹州極北哨由此西去
兩日程曰羅猴為泗城東北境都泥上流所經也&KR3330;歹
北五里至山界與貴州下司分界處粤西西北境止此
余粤西遊亦止此
徐霞客遊記卷四下
