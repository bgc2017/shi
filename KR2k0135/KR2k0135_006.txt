徐霞客遊記卷六上
明徐宏祖撰
西南遊日記九(雲南)
戊寅八月初七日作書投署府何别駕求廣西府志是
日其誕辰書未達入閱其堂四境圖見盤江自其南界
西半入境東北從東界之北而去不標地名旡從知其
何界也
初八日何收書欲相見是日雨予不往
初九日予令顧僕辭何促其志大雨不止
初十日何言覓志旡印就者已命殺青矣午霽始見黃
菊大開(菊惟黃色不大又有西番菊)
廣西府西界大山高列如屛直亘南去曰草子山西界
即大麻子嶺從大龜來者東界峻逼而西界層叠北有
一石山森羅扵中連絡兩界曰發果山東支南下者結
為郡治西支横属西界者有小水從穴湧出甚巨是為瀘
源經西門大橋而為矣邦池之源者也(通海從穴湧出此海亦從穴湧)
(出然此南山復横截仍入太守塘山穴中為尤異也廣福僧言此水入穴即從竹園村北龍潭出未知果否恐)
(龍自是錫岡北塢水此未必合出也矣邦池俗名海子又曰龍甸此濾江非廣中瀘江也瀘江在南而此水)
(亦竊其名不知何故)矣邦池之南復有遠山東西横属則此中亦
一南北中窪之坑而水則去來皆透於穴矣此郡山之
最遠者也
發果山員若貫珠橫列郡後東下一支曰奇鶴峯則學
宫所托西下一支曰鉄龍峯則萬壽寺所倚而郡城當
其中環處城之東北亦有一小石峯在其中曰秀山上
多突石前可瞰湖後可攬翠城南瀕湖復突三峯東即
廣福曰靈龜山中峯最小曰文筆峯建塔於上而西峯
横若翠屛焉(即名翠屛)此郡山之近者也秀山前有伏波將
軍廟後殿為伏波像前殿為郡守張繼孟祠(張扶風人以甲科守)
(此壬申為普酋困城岌岌矣張奮不顧身固保城隍普莫能破城賴以完先是張夢伏波示以方略既退賊親)
(涖息宰河招撫焉賊稱為舍命王云)
新寺(即萬壽寺)當發果西垂之南其後山石嶙峋為滇中所
无其寺南向後倚峭峰前臨遥海亦此中勝處前有玉
皇閣東為城隍廟俱在城外
瀘源洞在城西北四里新寺後山西盡環塢西北其中
亂峯雜沓綴以小石岫皆削瓣駢枝標青點翠北環西
轉而瀘源之水湧扵下穴瀘源之洞闢扵層崖有三洞
焉上洞東南向前有亭下洞南向在上洞西五十步皆
在前山之南崖後洞在後山之北㟠其上如眢井從井
北墜穴而下二十步底界而成脊一穴東北下而小一
穴東南下而廓此三洞之分向也其中所入皆甚深秉
炬穿隘屢起屢伏乳柱紛錯不可窮詰焉
十一日大霽上午出西門過城隍廟玉皇閣前西一里
轉新寺西峯之嘴而北又北一里抵山下歴級游上洞望
洞西有寺殿兩重入憩而㵸水為餐因由寺西觀水洞
還寺中索炬始知為洞有三皆須火深入下午強索得
炬而火為顧僕所滅遍覓不可得遥望一村在隔水之
南漲莫能達遂不得為深入計聊一趨後洞得披其外
扄還入下洞探其中門而已仍從舊路歸北入新寺抵
暮而返
十二日坐寓待志擬一至即行晩謂顧僕曰志訂就當
即來候也
余初意廣西郡人必悉盤江所出遍徵之終无諳者其
不知者反謂西轉彌勒固属顛倒其知者第謂東北注
羅平經黃草壩下即莫解所從矣問所謂東南下廣南
出田州亦似揣摩之言靡有確據也此地至黃草壩又
東北四五日程余欲從之以此淹留日久迤西之行
不可遲姑留為歸途之便
廣西府鸚鵡最多皆三鄉縣所出然止翠毛丹喙无五
色之異
三鄉縣乃甲寅蕭守所城維摩州州有流官祗居郡城
不往州治二處皆藉何天衢守之以與普拒
廣福寺在郡城東二里吉雙鄉在矣邦池之東南與之
對而彌勒州在郡西九十里一統志乃註寺在彌勒東
九十里鄉為彌勒属何耶豈當時郡无附郭三州各抵
其前為界故以属之彌勒耶然今大麻子哨西何以又
有分界之址也
十三日中夜聞雷聲達旦而雨余欲行屢矣而日復一
日待之若河清焉
自省至臨安皆南行自臨安抵石屛州皆西北自臨安
抵阿迷皆東北自阿迷抵彌勒皆北行自彌勒抵廣西
府皆東北
十四日再令顧僕促志余束裝以待乍雨乍霽上午得
回音仍欲留至明晨云乃攜行李出西門入玉皇閣閣
頗宏麗中乃銅像兩廡所塑羣仙像極有生氣正殿四
壁畫亦精工遂過萬壽寺飯後登寺左鐵龍峯之脊石
骨稜稜皆龍鱗象角也(志又稱為天馬峯以其形似也)下還寺中見右
廡北有停柩焉詢之乃吾鄉徽郡游公柩也游諱大勲
任廣西三府征普時游率兵屯郡南海梢以防寇之衝
突四年四月普兵忽乘之竟没於陣今其子現居其地
不得歸故停柩寺中余為慨然是晩李如玉楊善居諸
君作醮寺中屢承齋餉僧千松亦少解人意是晩月頗
朗
十五日余入城探游君之子令顧僕往促何君上午出
西門游城隍廟旣返寺寺中男婦進香者接踵有吴爾
錫者亦以進香至同楊善居索余文各攜之去約抵暮
馳還下午何命堂書送志及程儀至余作書謝之是晩
為中秋而暗雲密布大風忽吼僧設茶於正殿啜之而
卧
十六日雨意霏霏不能阻余行色而吴楊文未至令顧
僕往索之旣飯楊君攜酒一樽侑以油餅熏鳬乃酌酒
而攜鳬餅以行從玉皇閣後循鐵龍東麓而北一里登
北山而上一里踰其坳即發果山之脊也志又謂之九
華山蓋東峯之南下者為奇鶴為學宫所倚西峯之南
下者為鐵龍為萬壽寺之脉中環而南突於城中者為
鍾秀山其寔一山也從嶺上平行又北三里始見瀘源
洞在西而山脊則東自東界大山横度而西属於西界
為郡城後倚然瀘源之水穿其西穴而出亦不得為過
脉也從嶺北行又五里而稍下有哨在塢之南崗曰平
沙哨郡城北之鎖鑰也其東即紫薇之後脉猶屛列未
盡其西則連峯蜿蜒北自師宗南下為阿盧山界塢中
之水而中透瀘源者也由哨前北行塢中六里有溪自
北而南小石梁跨之是為矣各橋溪水發源於東西兩
界分支處由梁下西注南轉塢窮而南入穴出瀘源之
上流也又北六里有村在西山之半溪峽自東北來路
由西北上山一里躡嶺而上二里遂踰西界之脊瞰西
塢行塢中水浸成壑有村在其下其西復有連山自北
而南與此界又相持成峽焉從嶺上又北四里乃西北
下西峽中一里抵麓復循東麓北行十五里復有連㟠
属兩界之間有數家倚其上是為中火舖有公舘焉(按志)
(師宗南四十里有額勒哨當即此矣)飯仍北行峽中其内石峯四五離立
崢崢峽西自有溪北下路從峽東行兩界山復相持而
北塢中皆荒茅沮洳直抵師宗寂無片椽矣聞昔亦有
村落自普與夷出沒莫禁民皆避去遂成荒徑廣西李
翁為余言師宗南四十里無一人皆因普亂民不安居
龜山督府今亦有普兵出没路南之道一梗不通一城
之外皆危境云(龜山為秦土官寨其山最高為彌勒東西山分脉處其西北即属陸涼西属路)
(南為兩州間道向設督捕城今漸廢弛秦土官為昂土往官所殺昂復為普所擄今普兵時出没其地人不敢行)
(路南澂江者反南迂彌勒從北而向革泥關蓋自廣西郡城外皆普氏所懾服即城北諸村小民稍温飽輒坐)
(沠其貲以供違即全家擄掠而去小民寧流離四方不敢一鳴之有司以有司不能保其命而普之生殺立見)
(也)北行二十里經塢而西從塢中度一橋有小水自南
而北涉之轉而西北行暝色已合顧僕後余從一老人
一童子前行躑躅昏黑中余高聲呼顧僕老人輙搖手
禁止恐匪人聞聲而出也循坡涉坳十里有一尖峯當
坳中穿其腋復西北行路甚濘溪水交流路幾不辨後
不知顧僕趨何所前不知師宗在何處莽然隨老人行
而老人究不識師宗之遠近也(老人初言不能抵師宗隨路有村可止至是還)
(叩之老人曰余昔經此已十四年前此村居不意一變)久之漸聞犬吠聲隱隱知
去人境不遠矣過尖山共五里下涉一小溪登坡遂得
師宗城焉抵東門門已閉而外无人居循城東北隅有
草茅數家俱己熟寢老人仍同童子去余止而謀宿莫
啓戸者心惶惶念顧僕負嚢山荒路寂泥濘天黑不知
何以行且不知從何行久之見暗中一影亟呼而得之
而後喜可知也旣而見前一家有火趨扣其門始固辭
余候之久乃啓戸入客㵸湯煮楊君所貽粉糕啖之甘
如飴也濯足藉草而卧中夜復聞雨聲(主人言今早有人自府來言平)
(沙有賊人截路君何以行余曰无之曰可徵君之福也即此地外五里尖山之下時有賊出没土人未晩即不)
(敢行何幸而昏夜過之)
師宗在南山峽間東北與西南俱有山環夾其塢縱横
而開洋不整亦不大水從東南環其北而西去亦不大
也城雖磚甃而甚卑城外居民寥寥皆艸廬而不見一
瓦其地哨守之兵亦俱何天衢所轄
城西有通元洞去城二里又有透石靈泉俱不及游
十七日晨雨飯而行泥深及膝出門即仆北行一里有
水自東南塢來西向注峽而去有石橋跨之為綠生橋
過橋行塢中一里北上坡遵坡行八里東山始北斷成
峽水自峽中西出有寨當峽而峙不知其名余從西坡
北下則峽水西流所經也坡下亦有茅數家為往來居
停之所是曰大河口河不甚巨而兩旁沮洳特甚有石
梁跨之與綠生同水勢亦相似過橋北行度塢北復有
山自東北橫亘西南一里陟其坡循之東向行三里越
坡東下塢中沮洳有小水自北而南入大河溪上流有
四五人索哨錢於此因架木為小橋以渡水見余不索
哨而乞造橋之犒余畀以二文各交口稱謝旣渡半里
余隨車路東行諸人哄然大呼余還顧則以羅平大道
宜向東北余東為悮故也亟還從東北半里復上坡東
行皆荒坡遥隴夙霧遠迷重茅四塞十五里東踰岡始
望見東北岡上有寨一屯其前即環山成窪中有盤壑
水繞其底而成田塍四顧皆高不知水所從出從岡東
下一里越塢中細流其塢與流皆自南而北即東通盤
壑者又東上一里循盤壑之南脊行與所望北岡之寨
正隔塢相對矣又踰東岡稍下一里則盤壑之東有峽
穿隴而至其峽自東南大山破壁而至者峽兩崖皆亘
壁其上或中剖而成峽或上覆而成梁一塢之中倏斷
倏續水亦自東南流穿盤壑但壑中不知何洩時余從
中梁而度水流其下不知其為梁也望南北峽中水一
從梁洞出一從梁洞入乃從梁東選石踞勝瞰峽而坐
睇其下如連環夾壁明暗不一曲折透空但峽峭壁削
无從下穿其穴又東愈塢相錯再上再下八里盤嶺再
上至是宿霧盡開北有削崖近峙南有崇嶺遥穹取道
其間橫陟嶺脊始逼北崖旋向南嶺二里復踰高脊北
轉東下二里有茅當兩峯峽間前植哨竿空而无人是
曰張飛哨山中最幽險處也又東下三里懸壑深閴草
木蒙密泥濘及膝名偏頭哨哨不居廬路口止有一人
懸刀植鎗而索錢余不之與而過此哨之南即南穹崇
嶺羅平賊首阿吉所窟處為中道最險故何兵哨守焉
又名新哨而師宗界止此矣過哨又東上嶺嶺更峻石
骨稜厲二里躋其巔為羅平師宗之分界亦東西二山
之分界也(嶺重山複上下六十里險峻為迤東之冠焉)其山盖南自額勒度
脉分支北下結成崇嶺北度此脊而為白蠟東龍而東
盡於河底盤江交會處者也從嶺上東向平行其間多
墜壑成穽小者為眢井大者為盤窪皆叢木其中密不
可窺而峯頭亦多樹多石不若師宗皆土山茅脊也平
行脊上五里路左有場宿火樹間為中火舖乃羅平師
宗適中之地當午土人亦有擔具攜炊賣飯於此而旣
過時輒去余不及矣乃冷飡所攜飯又東一里漸下又
一里南向下叢中路在箐石間泥濘彌甚一里遂架木
為棧嵌石隙中非懸崖沿壁而或斷或續每每平舖當
道想其下皆石孔眢井故用木補填之也又東下一里
始出峽口廻顧西壑崇嶺高懸皆叢箐密翳中有人聲
想其夷人之居而外不能見東眺則南界山岡平亘北
界則崇峯屛立相持而東循北坡東行三里復北上坡
直抵北界峯腰緣之三里峯盡東下有塢縱橫一塢從
北峽來一塢從東峽來一塢從西峽來一塢向東南去
時雨色復來路復泥濘計至羅平尚四十里行不能及
聞此中有营房一所可宿欲投之四顧茫無所見祗從
大道北轉入峽遂緣峽東小嶺而上一里忽遇五六人
持矛挾刃而至顧余曰行不及州矣余問营房何在曰
已過可宿乎曰可遂挾余還盖此輩即营兵乃送地方
廵官過嶺而返者仍一里下山抵塢中乃向東塢入半
里抵小峯之下南向扳峯而上浚滑不可著足半里登
其巔則营房在焉营中茅舍如蝸上漏下濕人畜雜處
其人猶沾沾謂余公貴人使不遇余輩而前无可托宿
奈何雖营卑隘猶勝夷居十倍也余頷之索水炊粥峯
頭水甚艱以一掬濯足而已
十八日平明雨色霏霏余謂自初一漾田晴後半月无
雨恰中秋之夕在萬壽寺狂風釀雨當復有半月之陰
营兵曰不然余羅平自月初即雨並無一日之晴盖與
師宗隔一山而山之西今始雨山之東雨已久甚乃此
地之常非偶然也余不信飯後下山(飯以笋為案笋出山箐深處八月正)
(其時也)濘滑更甚於昨而濃霧充塞較昨亦更甚一里抵
昨所入塢中東北上一里過昨所返轅處又一里踰山
之崗或東或北盤旋嶺八里稍下有泉一縷出路左石
穴中其石高四尺形如虎頭下層若舌之吐而上有一
孔如喉水從喉中溢出垂石端而下墜喉孔員而平僅
容一拳盡臂探之大小如一亦石穴之最奇者余時右
足為泥汚以足向舌下就下墜水濯之行未幾右足忽
痛不止余思其故而不得曰此靈泉而以濯足山靈罪
我矣請以佛氏懴法解之如果神之所為祈十步内痛
止及十步而痛忽止余行山中不喜語怪此事余所親
驗而識之者不敢自諱以没山靈也從此漸東下五里
抵一盤壑中有小水自北而南四圍山如環堵此中窪
之底也豈南流亦透穴而去者耶又上東岡二里踰岡
又東下一里行塢中者三里有小水自西北向東南至
是始遇明流之澗有小橋跨之旣度澗從東南去路復
東上岡三里踰岡之東始見東塢大開自南而北東界
則遥峯森峭(志稱羅庄山)駢立東南西界則崇巘巍峩(志稱白蠟山)
屛峙西北東北又有一山(土人稱為東龍山)橫排於西界缺處
而猶遠不睹羅平城近莫見興哆囉也(興哆囉即在山下以嶺峻不能)
(下瞰耳)又東稍下者二里峻下者一里遂抵塢中則興哆
囉茅舍數間倚西山東麓焉轉而北行塢中其塢西傍
白蠟東瞻羅莊南去甚遥則羅庄自西界老脊分支而
東環處也塢中時有土岡自西界東走又有石峯自東
界西突路依西界北行遥望東界遥峰下峭峰離立分
行競穎復見粤西面目盖此叢立之峯西南始於此東
北盡於道州磅礴數千里為西南奇勝而此又其西南
之極云過興哆囉北一重土岡東走即有一重小水隨
之想土岡之東有溪北注以受此諸水數涉水踰岡北
五里望西山高處有寨聚居頗衆又北二里有池在東
岡之下又北二里有池在西岡之下皆岡塢環轉中窪
而成者又北三里有水成溪自西而東向注甚急一石
梁跨之為魯夷橋橋下水東南數里入穴中越橋北始
有夾路之居又北半里又有水自西而東注其水不及
魯夷之半即從上流分來亦東里餘而滅亦一石橋跨
之二水同出於西門外白蠟山麓龍潭中分流城東南
而各墜地穴亦一竒也橋之南始有盈禾之塍又北半
里入羅平南門半里轉東一里出東門停憩於楊店是
日為東門之市旣至而日影中露市猶未散因飯於肆
觀於市市新榛子薰雞葼還楊店而雨濛濛復至楊婿
江渭濱者荆州人贅此三載矣頗讀書知青烏術詢以
盤江曲折能隨口而對似有可據者先是余過南門橋
有一老者巾服而踞橋坐見余過拉之俱坐余知其土
人因訊以盤江彼茫然也彼又執一人代訊其人謂由
澂江返天上可笑也渭濱言盤江南自廣西府流東北
師宗界入羅平之東南隅羅莊山外抵八達夷寨會江
底河經巴澤河格巴吉興隆那貢至霸樓為霸樓江遂
東南下田州不北至黃土壩亦不至普安州第壩樓諸處與普
安界亦相交錯是南盤亦經普安之東南界特未嘗與
東北之北盤合耳
羅平在曲靖府東南二百餘里舊名羅雄亦土州也萬
歷十三年土酋者繼荣作亂都御史劉世會奉命征討
臨元道文作率萬人由師宗進夾攻平之改為羅平明
年繼荣目把董仲文等復叛羈知州何倓文作以計出
之復率兵由師宗進討平之今遂為迤東要地
羅平州城西倚白蠟山下東南六十里為羅莊山東北
西十里為束龍山有水自白蠟山麓龍潭出名魯夷河
東環城南出魯夷橋而東入地穴其北有分流小水亦
如之此内界之水也其西有蛇床河自州西南環州東
北抵河底河俱在白蠟束龍二山外其東南有盤江自
師宗東北入境東南抵八達俱在羅莊山外此外界之
水也
州城磚甃頗整州治在東門内俱民惟東門外頗成闤
闠西南二門為賊首官霸阿吉二寇不時劫掠民不能
居
白蠟山在城西南十餘里頂高十餘里其麓即在西門
外二里上有尖峯南自偏頭寨北抵州西北為磨盤山
過脉而東又起為束龍山者也此山雖晴霽之極亦有
白雲一縷横亘其腰如帶圍為州中一景
束龍山在城東北四十里者繼荣叛時結營其上為巢
窟官兵攻圍久之内潰而破今其上尚有二隘門
羅莊山在城東南六十里其山參差森列下多卓錐拔
笋之岫粤西石山之發軔也
羅平州東至廣南八達界二百里西南至師宗州偏頭
哨六十里南至師宗州烏魯河界八十五里西南至陸
凉蛇床河界一百里西北至舊越州界發郎九十里北
至亦佐縣桃源界一百二十里東北至亦佐縣黃草壩
二百里
羅平州正西與滇省對正東與廣西思恩府對正北與
平夷衛對正南與廣西府永安哨對
十九日坐雨逆旅閱廣西府志下午有伍左李三生來
拜
二十日二十一日並雨阻逆旅
二十二日早仍雨將午乃霽浣衣且補紉之下午入東
門仍出南門登門外二橋觀魯夷河詢之土人始知其
西出白蠟山麓龍潭仍東入地穴者也還入南門上城
行抵西門望白蠟山麓相去僅三里外有土岡一層廻
之魯夷發源即從其麓透穴而出者也稍北即東轉經
北門其西北則磨盤山峙焉為州城來脉城東北隅滙
水一塘其下始有禾畦即東門接壤矣其城乃東西長
而南北狹者也
二十三日晨起雲陰四布飯而后行其街從北去居民
頗盛一里出北隘門有岐直北過嶺者為發郎道其嶺
即自西界磨盤山轉而東行者板橋大道從嶺南東轉
東北向行十里有村在北山之下曰發近德其處南開
大塢西南即白蠟東南即大堡营山大堡营之南一支
西轉卓起一峯特立於是村之南為正案其南則石峯
參差遥列即昨與哆囉所望東南界山也又東屢有小
水南去渡之東五里有石峯突兀當關北界即磨盤東
轉之山南界即大堡山諸石峯相凑成峽而石峯當其
中若蹲虎然由其東南腋行南界石山森森成隊南去
而路漸東北上五里出當關峯之東其東垂有石立上
有斜騫之勢曰金雞獨立也又東一里有一洞門在南
小峯下時雨陣復來避入其中飯又東三里東上峽脊
其脊即磨盤山東走脉至此又度而南為大堡营東山
者也一里踰脊之東其上有岐南去不知往何夷寨脊
東環窪東塢有小水北下注東南塢中稻禾盈塍有數
家倚北峯下曰没奈德東峯下有古殿二重時雨勢大
至趨避久之乃隨水下東南峽峽逼路下兩旁山勢仍
覺當人面而起東行峽中二里有水自峽南洞穴出與
峽水同東注又一里有小石梁跨溪踰之從溪南東行
一里溪北注峽路東踰岡一里餘有塢自西北來環而
南其中田禾芃彧村落高下東二里有數十家夾路曰
山馬夷亦重山中一聚落也于是又東北一里有石峯
高亘踰其南坡抵峯下又東南一里有塘在山塢五六
家傍塢而栖曰挨澤村又東北二里為三板橋數家當
山之岡其橋尚在岡下時雷雨大至遂止於岡頭上寨
二十四日主人炊飯甚早平日即行雨色霏霏路滑殊
甚下坡即有小石梁其下水亦不大自西而東注乃出
於西北石穴而復入東北穴中者其橋非板而石而猶
仍其舊名橋南復過一寨乃東北行坡間二里有岐當
峽從東北者乃入寨道從直東者為大道從之直東一
里登岡上其北有塢在北大山下即寨聚所托中有芃
芃焉岡南小石峯排立岡頭自東而西遂與北山環峙
為峽入峽東行四里踰脊北上半里入其坳其北四峯
環合中有平塢經之而北西峯尤突兀焉北半里又穿
坳半里復由峽中上一里直抵北巨峯下其峯聳亘危
削如屛北障其西有塢下墜北去其中箐深霧黑望之
杳然路從峯南東轉遂與南峯凑峽甚逼披隙而東半
里其東四山攅合峯高峽逼叢木蒙密亦幽險之境也
遂循南峯之東南向入塢半里乃東南上半里踰岡脊
而東其東有塢東下路從岡頭南向行一里復出南坳
其坳東西兩峯從岡脊起路出其側復東向行三里始
稍降而復上升降曲折多循北嶺行與南山相持成塢
六里路從塢而東又五里稍上踰坳南北峽始開再南
盤北嶺之南三里始見路旁餘薪㸑灰知為中火之地
從其東一里下峽始得石路迤邐南向平下二里俯見
南塢甚杳循北嶺東向行一里忽聞溪聲沸然又南下
抵塢中一溪自東而西有石梁跨之溪中水頗大而甚
急四顧山廻谷密毫无片隙不知東北之從何來不知
西南之从何洩當亦自出入於竅穴中者欲候行人問
之因坐飯橋上久之不得過者乃南越橋行仰見橋南
有岐躡峰直上又有大道則溯溪而東時溪漲路渰扳
南峯之麓行念自金雞山東上一路所上者少而下者
无幾此溪雖流塢中猶是山巔之水也東一里循南峯
東麓轉而南隔塢東望溪自東北峽中破崖而出其内
甚逼路舍之南半里復循南峯南麓轉而西向入塢一
里塢窮遂西上嶺一里踰嶺頭始見有路自北來合并
由嶺上南去此即橋南直躋之岐踰高嶺而下者較此
為徑直云由嶺南行西瞰塢甚深而箐密泉沸亦不辨
其從何流也又南二里轉而東循北嶺南崖東向行亦
與南山下夾成塢下瞰深密與西塢同東五里其塢漸
與西塢並始知山從東環塢乃西下者又東向踰岡東
北一里度一脊其脊東西度從其東復上嶺一里則嶺
東有塢南北闢乃北轉循西山行塢上一里塢窮從塢
北平轉踰東嶺之東共二里有數家在路北坡間曰界
頭寨以羅平村落東止於此也又東行岡上二里再上
嶺一里踰之而東則東有深峽下嵌惟聞水聲洶湧而
不見水從嶺上轉而南行東瞰東界山麓石崖懸峭時
突於松梢箐影中而不知西界所行之下其崖更聳也
南行一里始沿崖南下又一里仰見路西之峯亦變而
為穹崖峭壁極危峻之勢焉從此瞰東崖之下江流轉
曲西南破壁去隔江有茅兩三點倚崖而居乃東向拾
級直下一里瞰江甚近而猶未至也轉而北始見西崖
矗立插天與東崖隔江對峙其崖乃上下二層向行其
上止見上崖而不得下見亦不得下達故必迂而南乃
得拾級云北徑矗崖下半里下瀕江流破崖忽湧勢若
萬馬之馳盖當暴漲時也其水發源於師宗西南龍擴
北合陸凉諸水為蛇床河由龍甸及羅平舊州乃東北
至伊澤過束龍山後轉東南抵此即西南入峽又二百
里而會八達盤江者也羅平普安以此江為界亦遂為
滇東黔西分界焉有舟在江東頻呼之莫為出渡者薄
暮雨止始有一人出曰江漲難渡須多人摻舟乃可不
過乘急為索錢計耳又久之以五人剗舟來復不近厓
以一涉水而上索錢盈壑乃以舟受已昏黑矣雨復淋
漓截流東渡登厓入旅店店主他出其妻黠而惡不止乘
急過索且恐是馮文所記地羊寨中一流人幸不為
所中耳
二十五日其婦平明始覓炊遲遲得餐雨時作時止出
門即東上嶺盖其江自北而南兩崖夾壁惟此西崖有
一線可下東崖有片隙可廬其南有山横列江折而西
向入峽有小水自東峽來注故西崖之南江勒而无餘
地東崖之南曲轉而存小塍過此江乃知步雄之地西
南隨此江其界更遠南抵廣南其界即盤江此統志所
云東入普安州境也(步雄属貴州普安州)盤旋東北共三里踰嶺
頭遂與南山成南北兩界峽中深逼自東而西路循北
山嶺南行自西而東又五里則北山忽斷如中剖者下
䧟如深坑底有細流沿石底自北而瀉於南峽路乃轉
北而下歴懸石披仄崿下抵石底踐流稍南復扳石隙
上躋東崖由石底北望斷崖中剖對夾如一線並起各
千仞業翠披雲飛流濺沫真幽險之極觀逼仄之異境
也旣上復循北嶺東行五里稍降行塢中二里于是路
南復有峯突起不沿南塢忽穿北坳矣時零雨間作路
无人行旣而風馳雨驟兩人者勃率於深山僻徑中覺
樹影溪聲俱有靈幻之氣又三里度東脊稍轉而南復
踰岡而上二里一岐東南一岐直北顧奴前馳從東南
者又穿山腋間二里忽見數十家倚北塢間余覺有異
趨問之則大路尚在北大山後此乃山中别聚見人倀
倀間有解語者問其名曰坡頭甸問去黃草壩曰尚五
十里問北出大路若干里曰不一里盖其後有大山北
列最高抱此甸而南若隔絶人境者隨其指踰嶺之西
北腋果一里而得大道遂從之緣大山之北而上直躋
者二里望北塢甚深而闢霾開樹杪每佇視之惟見其
中叢茅盤谷閴无片塍半椽也盤大山之東又上半里
忽見有峽東墜稍東南降半里平行大山東南支又見
其西復有峽南墜已與大山東西隔隴矣降陟嶺塢十
里有兩三家居北岡之上曰柳樹欲止而炊湯以飯而
雨勢不止詢去黃草壩不及遂留止焉其人皆漢語居
停之老陳姓甚貧而能重客一見輙煨榾柮以燎濕衣
余浣汚而炙之雖食无鹽卧无草甚樂也
二十六日平明起炊飯風霾飄雨余仍就火久之乃行
降坡循塢其塢猶西下者東三里塢窮有小水自北塢
來橫渡之復東上坡宛轉嶺坳五里有場在北坡下由
其東又五里踰岡而下塢忽東西大開其西南岡脊甚
平而東北若深墜南北皆巨山而南山勢尤崇黑霧間時露巖
巖氣色塢中无巨流亦无田塍居人一望皆深茅充塞
路本正東去有岐南向崇山之腋顧奴前馳從之一里
南竟塢將陟山坡上余覺其悮復返轍而北從大路東
行披茅履濕三里東竟塢有峰中峙塢東塢從東北墜
而下路從東南陟而上二里南穿山腋又東半里踰其
東坳俯見東山南向列下界為峽其中泉聲轟轟想為
南流者從嶺上轉南半里踰其西坳又俯見西山南向
列下界為峽其中泉聲轟轟想亦南流者蓋其東西皆
有層巒夾谷而是山中懸其間遂從其西沿嶺南下二
里有小水自東崖横注西谷遂踞其上濯足而飯旣飯
從塢上南行隔塢見西峰高柯叢蔓蒙密无纖隙南二
里塢將盡聞伐木聲則掄材取薪者從其南漸北焉又
南一里下至塢中則塢乃度脊雖不甚中高而北面反
下脊南峽南下甚逼中滿田禾透峽而出遂盤一壑豐
禾成塍有小水自東北峽下注南有尖峰中突水從其
西南墜去路從其東北踰嶺一里半涉壑一里半登嶺
又東俯有峽南下其中水聲甚急歴級直下一里抵塢
底東峽水西南注遂横涉之稍南又東峽一水自東而
西注復横涉之二水遂合流南行路從澗東而南二里
出峽有巨石峯突立東南水從塢中直南去塢中田塍
鱗次黃雲被隴西瞻步雄止隔一嶺路從塢東上嶺轉
突峯之南一里有數家倚北崗上是曰沙澗村始知前
所出塢為沙澗也由其前東下而復上又東南踰一崗
而下共一里餘有溪自北而南較前諸流為大其上有
石梁跨之過梁復東上坡一里崗頭石齒縈泥滑濘廉
利偹諸艱楚一里東下又東南轉踰一崗一里透峽出
始見東小山南懸塢中其上室廬纍纍是為黃草壩乃
東行田塍間一里遂徑塢而東有水自北塢來石坡横
截之坡東隙則叠石齊坡水冐其上南瀉而下其水小
於西石梁之水然皆自北而南抵巴吉而入盤江者也
自沙澗至此諸水俱清徹可愛非復潢汙渾濁之比豈
滇黔分界而水即殊狀耶此處有石瀨而復甃堰以補
其缺東上即為黃草壩營聚壩之得名豈以此耶時樵
者俱浣濯壩上亦就濯之汚衣垢膝為之頓易乃東上
坡循堵垣而東有街横縈岡南然皆草房卑舍不甚整
闢其北峯頂即土司黃氏之居在焉乃入息於吴氏之
家吴漢人男婦俱重客蔬醴俱偹云
二十七日晨起雨猶不止旣而霽泥濘猶甚姑少憩一
日詢盤江曲折為明日行計乃匡坐作記薄暮復雨中
夜彌甚衣被俱沾透焉
二十八日晨雨不止衣濕難行俟炙衣而起終日雨涔
涔也是日此處馬場人集頗盛市中所出者无他異物
惟黃蠟與細笋為多乃煨笋煮肉竟日守雨
黃草壩土司黃姓(加御司銜)乃普安十二營長官之属十二
營以歸順為首而錢賦之數則推黃草壩土地之遠則
推步雄焉
黃草壩東十五里為馬鼻河又東五十里抵龍光乃廣
西右江分界西二十里為步雄又西五十里抵江底乃
雲南羅平州分界南三十里為安障又南四十里抵巴
吉乃雲南廣南府分界北三十里為豐塘又西二十里
抵碧峒乃雲南亦佐縣分界東西南三面與兩異省錯
壤去普安二百二十里其地田塍中闢道路四達人民
頗集可建一縣而土司恐奪其權州官恐分其利莫為
舉者
黃草壩東南由龍光笋口者恐板屯壩樓(已上俱安龍土司地其土)
(官自天啓初為部人所殺泗城以孫代署之)八蠟者鄉(俱泗城州地)下田州乃昔
年大道自安龍无土官泗城代署廣南以兵爭之據其
大半道路不通寔由於此
按盤江自八達(與羅平分界)巴澤河格巴吉興隆那貢(已上俱安)
(隆土司地今俱為廣南有)抵壩樓遂下八蠟者鄉又有一水自東北
來合土人以為即安南衛北盤江恐非是安南北盤合
膽寒羅運白水河之流已東南下都泥由泗城東北界
經那永順出羅木渡下遷江則此東北來之水自是泗
城西北界山箐所出其非北盤可知也于是遂為右江
再下又有廣南富州之水自者格(亦安隆土司属今為廣南據者)葛閬
歴裏(俱泗城地)來合而下田州此水即志所稱南旺諸溪也
二水一出泗城西北一出廣南之東皆右江之支而非
右江之源其源惟北盤足以當之各不相紊也
按雲南抵廣西間道有三一在臨安府之東由阿迷州
維摩州(本州昔置乾&KR1474;倒馬坡石天井阿九抹甲等哨東通廣南每哨撥陸凉衛百戶一員軍兵十五)
(名民兵十五名把守後州治湮没哨悉廢弛見有府志可考)抵廣南富州入廣西歸
順下雷而出䭾伏下南寧此余初從左江取道至歸順
而阻於交夷者也是為南路一在平越府之南由獨山
州豐寧上下司入廣西南丹河池州出慶遠此余後從
羅木渡取道而入黔滇者也是為北路一在普安之南
羅平之東由黃草壩即此安隆壩之下田州出南寧者
余初徘徊於田州界上人皆不可行而候无同侣竟不
得行者也是為中路中路為南盤入粤之會然此三路
今在阻塞南阻於阿迷之普富州之李沉(見廣西小記)歸順
之交夷中阻於廣之蚕食田州之狂信北阻於下司之
草竊八寨之伏莽旣宦轍之不敢入亦商旅之莫能從
惟東路由沅靖而越沙泥多黎人之恐州為今人所趨
然懷遠沙泥亦多黎人之恐且迂涉湖南又多歴一省
矣
黃草壩東百五十里為安籠所又東為新城所皆南與
粤西之安隆泗城接壤然在黔曰籠在粤曰隆一音而
各異字一處而各異其名何也豈兩名本同一字傳寫
之異耶按安庄之東大路所經亦有安籠箐山與安籠
所相距四百里乃遠者同而近者異又何耶大抵黔中
多籠字粤中多用隆字(如隆安縣之類)故各從其地而不知地
之相近其取名必非二也
黃草壩著名黔西而居聚闤闠俱不及羅平州羅平著
名迤東而居聚闤闠又不及廣西府此府州營堡之異
也聞澂江府湖山最勝而居聚闤闠亦譲廣西府臨安
府為滇中首郡而今為普氏所殘凋敝未復人民雖多
居聚雖遠而光景止與廣西府同也
迤東之縣通海為最盛迤東之州石屛為最盛迤東之
堡聚寶秀為最盛皆以免於普禍也縣以江川為最凋
州以師宗為最敝堡聚以南莊諸處為最慘皆為普所
蹂躙也若步雄之龍儂爭代黃草壩之被閧於龍沙(沙乃)
(步雄龍氏之岳)安隆土司之紛爭於岑儂(岑為廣西泗城儂為廣西府今廣南勢大)
(安隆之地為占去八九矣)土司縻爛人民乃其本性而紊極朝廷之
封疆不可長也
諸夷種之苦於土司縻爛真是痛心疾首第勢為所壓
生死惟命耳非真有戀主思舊之心牢不可破也其所
以樂於反側者不過遺孽煽動其人不習漢語而素昵
夷風故勾引為易而遺孽亦非果有殷之頑田横之客
也第跳梁伏莽之奸藉口愚衆以行其狡猾耳
所度諸山之險遠以羅平師宗界偏頭哨為最其次則
通海之津通關其險峻雖同而無此荒寂再次則阿迷
州之中道嶺(沈家墳處)其深杳雖同而無此崇隘又次則步
雄之江底東嶺其曲折雖同而无此逼削若溪渡之餘
莫如江底崖削九天塹嵌九地盤江朋圃之渡皆莫及
焉
粤西之山有純石者有間石者各自分行獨挺不相混
雜滇南之山皆土峯繚繞間有綴石亦十不一二故環
窪為多黔南之山則介於二者之間獨以逼聳見奇滇
山惟多土故多壅流成海而流多渾濁(惟撫仙湖最清)粤山惟
石故多穿穴之流而水悉澄清而黔流亦介於二者之
間
二十九日晨雨霏霏旣飯辭主人行從街東南去半里
遶東峰之南而北入其塢竚而廻睇始見其前大塢開
於南羣山叢突小石峯或朝或拱參立前塢中而
遥望塢外南山横亘最雄猶半與雲氣相氤氲此
即巴吉之東障盤江而南趨者也塢中復四面開
塢西則沙澗所從來之道東則馬鼻河所從出之峽南
則東西諸水所下巴吉之區北則今所入豐塘之路也
計其地北與慶遠境為對南與富州為對西與楊林為
對東與安籠所為對其遥對者直東則粤西之慶遠直
北則四川之重慶矣入北塢又半里其西峯盤崖削石
巖巖獨異其中有小水南來溯之北又二里循東峯北
上踰脊稍降陟塢復上始見東塢焉共二里再上北坳
轉而西坳中有水自西來出坳下墜東塢坳上豐禾被
隴透之而西沿北嶺上西向行二里稍降陟北塢一里
復西北上二里踰北坳從嶺脊西北行途中忽雨忽霽
大抵雨多於日也稍降復盤涉其西坡岡左右時有大
窪旋峽共五里踰西坳而下又三里抵塢中聞水聲淙
淙然四山廻合方疑水從何出又西北一里忽見塢中
坎中墜如井此水之所入者矣從塢右半里又西北陟
嶺半里透脊而出于是稍降從長峽中行西北三里復
稍上始知此峽亦中窪而无下泄之道者也飯於路旁
石上出嶺之西始見西塢中盤内皆嘉禾芃芃北有小
山綰塢口廬舍懸其上曰豐塘東西南皆廻峯環之水
從西南二塢交注其間北向墜峽由塢東南降嶺循塢
南盤南山北麓共二里北與綰口廬舍隔塢相對見路
旁有岐南向入山疑為分岐之處過而復還始登見其
内道頗大以為是再上路分為二西者旣漸小南者又
盤南山又疑為非往復數四莫可从問而塢北居廬相
距二里餘往返旣遥見南山有牧者急趨就之隔峰間
壑不能即至忽有負木三人從前嶺下問之乃知其非
隨之二里北出大路其人言分岐之處尚在嶺西此處
南岐乃南塢小路之入山者大路在西塢入也然此去
已不及黃泥河止可從碧峒托宿矣乃西向入塢有小
水自西來路踰坡西上下而復陟三里踰坳坳不高而
接兩山之間為南山過北之脊東水下豐塘西水合西
西北流俱入馬鼻者脊西遥開塢直去循北嶺又西二
里岐始西分沿北嶺西向出塢為普安州道横度塢南
陟嶺南上為亦佐道遂南度塢路漸微深茅覆水曲
磴欹坡无非行潦緣之南上坡一里西南盤嶺角始望
見北界遥山橫亘蜿蜒天末此即亦字孔西南東轉之
脊從丹霞山東南迤邐環狗場歸順二營以走安籠所
北界普安南北板橋諸水入北盤南界黃草壩馬鼻河
諸水入南盤者也又西南入峽一里餘復南躋嶺巔一
里得石磴由脊南轉其脊茅深路曲非此石道余復疑
其悮矣循磴西下復轉而南曲折一里抵山麓其麓復
開大塢西去塢雖大皆荒茅盤結絶无禾塍人煙于是
隨山麓西行三里塢直西去路西南截塢行塢東北界
巨嶺森削中環一&KR0676;員匝合沓令人有四面芙蓉之想
惟暝色欲合山雨復來而路絶茅深不知人煙何處不
勝惴惴又西南一里穿峽脊而過其脊中平而夾甚逼
出其西長峽西去南北兩界夾之甚遥其中一望荒茅
而路復若斷若續上則重茅偃雨下則停潦盈蹊時昏
黑逼人惟暗中躑躅三里忽聞犬聲繼聞人語在路南
計已出峽口然已不辨為峽為坡亦不辨南向從何入
又半里大道似從西北而人聲在南從莽中橫赴之遂
䧟棘刺中久之又半里乃得石徑入寨門則門閉久矣
聽其舂聲遥號呼之有應者久之有詢者又久之見有
火影出又久之聞啓内隘門聲始得啓外門入即隨火
入舂者家炊粥浣足雖擁青茅而卧猶幸得其所矣旣
定問其地名即碧峒也為亦佐東北界問紅板橋何在
即在此北峯之麓為黃草壩西界與此蓋南北隔一塢云
徐霞客遊記卷六上
徐霞客遊記卷六下
明徐宏祖撰
西南遊日記十(雲南)
九月初一日雨達旦不休起觀兩界山已出峽口(碧峒在西)
(南山下其北山崗上即紅板橋為貴州界)復去黔而入滇高枕一宵矣就火
炊飯欲行主人言此去黃泥河二十里水漲舟莫能渡
須少需之蓋是河東岸无居廬先有去者亦俱返候
扵此余見雨勢不止憚於往返乃掃剔片地拭木版為
几匡坐敝茅中冷則與夷婦同就濕熖一茅之中東半
畜馬西半主人之榻榻前就煨湿薪以㸑㸑北即所置
几地也與榻相隔止一火夜則鋪茅以卧日則傍火隠
几雨雖時止而簷低外濘不能舉首辨羣山也
初二日雨仍達旦主人言今日漲愈甚舟益難渡明日
為街子(貴州為場雲南為街子廣西為墟)候渡者多彼舟不得不至即
予亦同行也余不得已復從之匡坐如昨日就火煨粥
日三啜焉枯腸為潤當午雨少止忽聞西嶺喊聲寨中
長幼俱遥應而馳詢之則豺狼來負羊也幸救者傷而
未死夫日中而兇獸當道余夜行叢薄中而徼幸无恐
能忘高天厚地之靈佑哉
碧峒在亦佐縣東百里盖滇南勝境之界山南走東轉
包明月所之南横過為火燒舖南山(按滇南勝境乃分界山也而老脊尚)
(在其東火燒舖西嶺余前過明月所即平夷所詢土人言其水南下亦佐則明月所東火燒舖西乃為分水之)
(脊即轉為火燒亦字孔之南山東走而北轉經樂民所北繞歸順狗場之間而東南下安籠所入廣西泗城州)
(境又東過思恩府北東峙為大明山而盡於潯州為黔鬱二江之界其滇南勝境之南所度火燒舖南山者其)
(峽中尚有明月水出焉界從其口東度兩分而已)老脊從此分為兩支正支東
由亦字孔南東北繞樂民所北而轉安籠所下泗城州
旁一支南下東轉而黔滇之界因之南抵北峒又南至
於江底又南盡於南盤之北焉是黔界越老脊之西南
不以老脊為界而以南支為界也(若以老脊則樂民所狗場營黃草壩俱當)
(属滇以老脊東行而黔隘小故裒滇益黔以補不足)
碧峒北與新城遥對南與柳樹遥對此地又滇凸而東者
碧峒寨有民哨其西為民寨即余所栖者
自黃草壩至此米價最賤一升止三四文而已
初三日子夜寒甚昧爽起雨仍不止旣飯出寨門路當
從小岐南上山悮西從大石徑行初有塢西北去以為
狗場道隨石徑西南轉二里東界石山南去塢轉而西
隨之二里峽中禾遂盈壠望北山岸畔有四五家懸坡
上相去尚一里而塢南絶遂乃莽蒼横涉其塢而西北
一里抵北山村麓有兩人耕於其下亟趨而問之尚隔
一小溪其人輙牽牛避去余為停趾遂告以問道意其
人始指曰往黃泥河應從來處此誤矣再問以悮在何
處其人不告去乃返行泥塍間路倏斷倏續二里餘至
前轉塢處猶疑以為當從南峽入方惆悵无路忽見塢
邊一牧馬者呼之即碧峒居停主人也問何以至此蓋
黃泥河之道即從碧峒後東南踰嶺乃轉西峽正與此
峽東界石山南北相隔但茅塞无路故必由碧峒始得
通行遂復二里餘返至碧峒西南傍其寨門東南踰
嶺而下一里東南徑塢半里復上又半里又東南踰一
嶺有峽自南西墜而路則直西出坳半里始下又半里
抵西峽中遂由峽西行屢陟崗窪三里有石峰踞峽之
中為當關之標由其北踰脊而下時密雲釀雨見細箐
縈崖深杳叵測直豺虎之窟也惴惴西下一里度壑又
二里忽有水自北峽出下嵌壑中繞東南而注是為黃
泥河其河僅比瀘江水不闊而深不渾而急其源發於
樂民所明月所經狗場至此東南與蛇場河(即蛇床河)同下
江底而入盤江者也時有小舟艤西稍待之得渡遂西
上坡一里半逾嶺坳有岐自東南峽底來為入小寨而
抵板橋者乃知板橋亦四達之區也又西出峽見羣峰
中圍一壑而北峯獨稍開即黃泥河所環共一里餘抵
聚落中是日為市時已散將盡入肆覓飯主人婦以地
濘天雨勸留莫前問馬場尚四十里度不能前遂停杖
焉
黃泥河聚落頗盛然皆草房其地四面環山而北即河
繞其後復東南帶之西又一小溪自西南峽來北注黃
泥其中多盤塢環流土膏豊沃為一方之冠亦佐之米
俱自此馬駝肩負而去前擬移縣於此至今稱為新縣
而名亦佐為舊縣云
初四日晨起雨止而四山雲氣勃勃飯而行西半里度
一木橋其下溪流自南而北即西小溪也又西上坡轉
而南溯流半里入西峽又半里轉而北其處又有北峽
西峽二流之交焉于是随北峽溪又溯流半里乃西上
山時東峰雲氣稍開乃賈勇上躋仰見西嶺最高上皆
夾坡削箐雲氣罩其頂不能悉上躋二里漸入濃霧中
遂從峯頭穿峽上箐深霾黑咫尺不可見又一里陟其
頂平行嶺上又二里乃下下一里及西塢陟塢而西一
里度一小橋橋下水北流乃南向西轉一里有岐交其
南北南乃入牛場村道有小峯駢立村隱其下焉北乃
趨狗場營者又西半里乃西上山其坡峻且滑无石級
可循有泥坎䧟足升之極艱二里陟峯頭又平行峰頭
一里越其巔時濃霧成雨深茅交道四顧迷漫如海得
峯頭一樹如擎盖下有列石如錯屛乃就樹踞石而憩
止聞颼飀滴瀝之聲而目睫茫如也又西北平行一里
下眺嶺西深墜而下而杳不可見嶺峙而上而出没無
常已從北下始有石磴陡墜箐木叢水共一里半陟塢
而西亦中窪之宕也半里又踰西坳出其壑乃大開路
乃稍平尖峰旁立若為譲道者西向平行塢中一里半
有水横瀦於前以為溪也涉之不流乃壑底中窪之坑
蓄而成溪者又西二里復有一溪北流甚急波漲水深
涉之没股焉又西一里乃飯於峽坡之下旣飯遂西入
竹峽崇峰廻合紆夾高下深篁密箐蒙密不容旁入祗
中通一路石徑逶迤如披重雲而穿密幄也其竹大可
為管瀰漫山谷杳不可窮從來所入竹徑无此深密者
(其處名竹園箐自黃泥河西抵馬場人人捆負家家獻客皆此物也客但出鹽㵸之耳)其中坡陀
屢更三里踰峽南下其壑中開又為霧障止聞隔坡人
語聲然不辨其山形谷勢矣南行壑中一里轉而西半
里又越一坳又半里徑峽而西抵危坡下復西向躋磴
上于是密箐仍縈夾壁懸峽間其陡削雖殊而深杳一
如前也扳涉三里西踰嶺頭竹箐旣盡循山南轉皆從
嶺上行路東則屛峙而上路西則深墜而下然皆深霧
所翳不能窮晰也南向平陟嶺上者三里轉而西行嶺
脊者一里其脊南北俱深墜而下第霧漫莫悉端倪旣
而傍北嶺行北屛峙而南深墜又二里雨復大至適得
羊場四五家當嶺頭遂入宿焉其家竹牀竹戸煨𣔻餉
筍竟忘風雨之苦也
初五日夜雨仍達旦不休飯而行遂向南稍下已漸轉
西兩旁多中窪下䧟之穴或深墜无底或瀦水成塘或
枯底叢箐不一而足然路猶時時陟崗踰嶺下少上多
也十里見路北有深箐有岐從箐中升合併西去有聚
落當嶺頭是曰水槽其處聚落頗盛夾道成衢乃狗場
營安籠所桃花大道所出但崗頭无田其上皆耕崖鋤
隴祇堪種粟想稻畦在深坑中霧翳不見也升陟嶺頭
又四五里是曰水井其聚落與水槽同由其西一里半
始歴級磴而下遥望西塢甚深下箐中一里由峽底西
行二里復踰坡而上一里稍下坡西塢中塢不深而廻
峯四闢霧倏開合日色山光遠近迭換亦山中幻景也
旣復西向踰嶺三里見嶺西窪中有水成塘乃循峯西
北行積下一里而入亦佐縣東門城磚甃而城外草舍
三四家城中亦俱草舍求瓦房寥寥也一里炊於縣前
飯後半里出西門乃西北行計其地猶羣峯之頂但四
山霧塞上下莫辨耳從嶺頭西北行二里乃西向歴峻
級而下時霧影亦開遂見西塢中懸東界所下之山與
西界崇峰並夾南北中闢深壑而拐澤河自北而南徑
其中焉其形勢雖見而河流猶深嵌不可窺西山崇列
如屛而南額尤高雲氣尚平抹其頂不令盡露西山之
南復起一山斜障而東此則障拐澤而東南合蛇床者也
盤折西下三里抵坡而磴盡復西北行坡間一里踰崗
再下有數家茅舍在焉然猶未瀕河流也又西半里涉
一東來小水乃抵河岸溯之北又涉一東北來小水約
半里有渡舟當崩崖下渡之是河發源於平彜衛及白
水舖以東滇南勝境以西皆注焉其勢半於江底而兩
倍於黃泥河急流傾洞南奔東轉與蛇床合而東南會
黃泥河水而為江底河者也亦佐羅平南北東西二處
俱以此為界西登涯涯岸崩頽扳躋而上遂西向陟嶺
時暮色將至始以為旣渡即有托宿處而荒崖峻扳絶
无一人登登不已暮雨復來五里遇一人趨渡甚急問
之曰此無托宿處雞場雖遥亟趨猶可及也乃冐雨竭
蹶轉向西南上五里踰坳而西乃轉北行峽中稍降二
里而得數家之聚焉亟投煨𣔻暮色已合而雨復徹夜
初六日晨起雨止四山猶氤氲不出旣飯稍西下渡窪
復西北上漸露昨所望屛列崇峯在西南而路盤其東
北二里踰一崗坪間有墟地一方則雞場是也從坳北
稍下又得數家之聚焉問之亦雞場也盖昨所宿者為
雞場東村此則雞場西村矣從村北行其峽西墜處有
石峯屼立路從其北踰脊稍東轉而北陟塢共三里遂
西北踰嶺盤折石磴西北上二里而其巔則夙霧頓開
日景焕發東瞻羣峰吐穎衆壑盤空皆昨所從冥漠中
度之者越嶺西下一里抵盤壑中見秋花懸隙細流縈
磴遂成一幽異之境西一里有山横披壑西透其西北
腋似有耕雲樵石之栖在西峯後循其東南塢則大路
所從去也乃随塢南轉塢東西山分兩界余以為塢中
水將南流而不意亦俱中窪之穴也南行三里復踰脊
而上遂西轉盤横披之南脊焉一里循横披南崖而西
其處山脊凑合岡峽縱横而森石尤多娟麗又西一里
有岐自東南峽來合同之又西一里乃轉北下于是西
向山遥豁而路則循山西北向行矣四里復北向踰岡
轉而西下望西北塢中有石壁下嵌不辨其底已而降
行塢中一里餘又直造其下則亦中窪之峽也由其南
又西行兩陟岡塢共三里始涉一南流小水(自渡拐澤河至此俱行嶺)
(上未見勺水)又西踰一岡一里南望江南一峯西闢洞門高
懸其門有木橫列而下隔一峽遥睇无路遂不及迂入
又半里又涉一南流小水西踰一岡共二里而抵桃源
村其村百家之聚與水槽相似倚北山而居前有深塢
羅平之道自塢中東南來北東西三面俱會其水南墜
入崖洞而南洩於蛇場江故知拐澤西岸崇山猶非南
行大脊也村多木皮覆屋以代茅時日己午就村舍㵸
湯餐飯而濕木難燃久之乃西向行渡西北峽石山小
水一里陟西塢而上又一里踰岡而西見西塢自西而
東其南有小山蜿蜒亦自西而東界之其山時露石骨
崢崢然猶未見溪流也塢中雖漩窪成塘或滙成流或
瀦濁水皆似止而不行者又西一里踰岡西下有村當
塢倚南崖而居繞村西行始見塢中溪行曲折且聞溪
聲潺湲矣由其北溯之西行又一里見塢中又有一村
當塢而居始見溪水自西來從其村西環其村北又繞
其東其村中懸其北曲中一溪而三面環之南倚南山
之崖北置木橋以渡其水不甚大而清徹不汩為清水
&KR1474;云盖發源於西山之廻坎坡經此而東出於桃源始
南去者也又西一里復過一村其村始在塢北又西一
里經一村曰小板村有稅司在焉蓋羅平北境為桃花
駝鹽之間道也又西二里始踰坡涉澗屡有小水自北
峽來南注於清水&KR1474;路截而踰之也北峽中男婦二十
餘人各捆負竹筍而出蓋土人羣而入箐採歸淡薰為
乾以待鬻者又西二里直逼西山之麓有村倚之為廻
窞坡清水溝中居民夾塢至此而止以塢中有水可耕
也由此西南半里過一小橋其水自西北沿山而來即
清水溝上流之源矣度之即西上嶺嶺頭有索哨者不
之與而過躡嶺一里半西陟嶺脊是脊始為分水之處
乃北自白水舖西直南度此廻環西南而峙為大龜以
分十八寨永安哨江底河諸𣲖者也而羅平之界亦至
是而止焉踰脊西漸轉而西行塢中其塢東西直
亘而南北兩界遥夾之南山卑伏而北山高聳暮雲
復勃勃籠北峯上流泉亦屢屢自北注南第南山之麓
似有墜澗横其北然不辨其為東為西以意度之以為
必西流矣塢中皆荒茅斷隴寂无人煙西行六里其西
有山横列塢口塢始墜而西下有茅舍兩三家依塢而
栖路乃踰塢循北山而西半里有茅亭一龕當路旁南
與茅舍對想亦哨守之處也又西一里稍下有小水成
溪自北峽來小石梁跨之其水南注塢口而去既度梁
即隨西山南向隨流半里轉而西上嶺暮色合矣又上
一里而馬場之聚當嶺頭所投宿者乃新至之家百无
一具時日暮不暇他徙煨濕薪卧濕草枕中就枕而已
初七日晨起雲氣氤氲飯而行有索哨者還宿處解嚢
示批而去於是西北隨坡平下其路甚坦而種蔴滿坡
南蓋其下亦有塢西通者西馳四里始與溪近隨流稍
南半里復循坡西轉又一里下坡西望西南塢中有數
家之聚田禾四遶此溪徑塢環之其塢自北山隨坡南
下有水自北而南與此水同會於村北合而西南破峽
去乃西截北來塢半里抵北來之溪有新建石梁跨之
為獨木橋想昔乃獨木今雖石而猶仍舊名也橋下溪
流三倍於西來之水固知北塢之源遠於東矣踰橋西
即此上嶺西向直躋甚峻一里半踰其脊又西向平下
者一里有岐隨岡南去者陸凉道也岡西塢中復有數
家焉亦陸凉属也其塢亦自北而南雖有村而无流路
西下截塢半里徑村北又半里抵西界崇山下遂躡峻
而上而陸凉之界又西盡於此矣蓋因其水南下陸凉
故西自此塢東抵廻窞西山皆属之陸凉其處南抵陸
凉衛路經尖山天生橋相距尚八十里也由西嶺而上
又為海崖属乃亦佐縣右縣丞土司龍姓者所轄(亦佐縣有)
(左右二丞皆土司左丞姓沙在本縣即與步雄攻黃草壩者右丞姓龍或曰即姓海在此而居近越州)其
地東自此嶺而西抵箐口焉東與亦佐西界中隔羅平
陸凉二州之地間錯其間不接壤也从東麓西上屢峻
屢平峻者削崖盤磴平者曲折逶迤三峻而三踰嶺頭
共七里望見南坪有數十家之聚北峯則危聳獨懸蓋
自馬場而西即望見遥峯尖削特出衆峯之上而不意
直逼其下也又一里梯石懸磴西北抵危峯前其時麗
日轉耀碧天如洗衆峰盡出而是山最高不特獨木西
峯下伏如砥即遠而廻窞老脊亦不能上與之抗惟拐
澤雞場西嶺遥相頡頏其中翡翠層層皆南環西轉而
接於西南巨峯此東顧之極觀也其西則亂峯廻罨叢
箐盤錯遠雖莫抗而近多自障焉其南則支條直走近
界旣豁遠巘前環此獨木諸所遥帶而下洩者西南有
二峯遥凑如眉中分此盤江之所由南注者耶其西即
越州所倚而東峯之外復有一峯高懸其南浮青上聳
員若團蓋此即大龜山之特峙於陸凉路南師宗彌勒
四州之交者耶天南諸峯悉其支庶而此峯又其伯仲
行矣由峯西踰脊稍下即有石坡斜懸平&KR0869;砥峙古木
婆娑其上亦高崖所僅見者由此歴級西下一里有壑
廻環中窪四合復有中懸之臺平瞰其中夾坑之崗横
亘其外石㾗木蔭映彩流霞令人神骨俱醒由横岡西
南轉二里復踰一脊又西度一中懸之崗有索哨者不
顧而去度岡而西一里復上坡又一里西踰其隘復有
索哨者亦不顧而去想皆所云海崖土司者踰脊又不
能西見盤江又西半里西障始盡下界遥開瞥然見盤
江之流自西北注東南而去來猶不能盡瞩焉西向拾
級直下一里抵塢中又西半里循西山南轉半里復稍
上踰崗西復平行嶺上半里有岐一直西下坑一西南
盤嶺見西南路稍大從之一里得數家當嶺頭其茅舍
低隘牛畜雜處其中男子皆出婦人莽不解語索炊具
无有應者是即所謂箐口也海崖之界於此止焉由岡頭
西南去為越州道從此西北下即越州属為曲靖道遂
西北下嶺始甚峻一里轉西漸夷皆車道平拓无齟齬
之慮矣又西一里飯於樹下又西馳七里始有塢北來
遂盤東山北轉一里始横截北來之塢余始謂塢中當有
流南注而不知其塢亦中窪也塢中横亘一崗南北俱
成盤壑而壑南復有崗焉從中亘者馳而西一里復西
上坡又一里陟坡之脊從脊西下三里連越兩坡
始見塢自北來向南去其中皆員窪注水有岡中間不
流通焉從坡上西北望則龍潭之山自北分突屛列而
西此近山也西南望則州越南嶺隔山遙障所謂西峯
也而東峯之外浮青直對則大龜之峯正與此南北相
凖焉西下坡又有一塢自北而南南環為大塢與東界
連窪之塢合此塢始有細流中貫獨得夾塢成畦焉流
上横小橋西渡有一老持筐賣梨於其側一錢得三枚
其大如甌味鬆脆而核甚小乃種之絶勝者聞此中有
木瓜梨豈即此耶西上一同平行岡上四里直抵西峯
下則有塢隨其麓而深澗瀠之所謂龍塘河也然但見
澗形而不見水乃西下坡約半里隨塢出西南先與一小
水遇隨之旣乃截塢而西又半里始與龍塘河遇有大
石梁跨其上橋右村廬纍纍倚西山而居始皆瓦房非
復茅舍矣龍塘河之水發源於東北山峽中其處環潭
甚深為蛟龍之窟即所謂曲靖東山之東峽也其山北
自白水舖西分水嶺分支南下亘曲靖之東故曰東山
而由此視之則為西嶺焉南至此瀕河而止其西腋之
中為䦘木山東腋之中為龍潭即此水之所出矣自箐
口西下塢中即為越州属至此西止而田疇悉環聚焉
由村西上坡即東山之南盡處也二里踰岡頭方踞石
少憩忽一人自西嶺馳來謂余曰可亟還下山宿前嶺
方有盗劫人毋往也已而其婦後至所語亦然而仰視
日方下午前終日馳无人之境皆豺狼魑魅之窟而深
夜幸免豈此周行東西夾山而居者甚衆反有賊當道
耶因詰之曰旣有賊汝何得至其人曰彼方剥行者衣
余夫婦得迂道來耳余疑此人欲誑余還宿故托為此
言又思果有之今白日返宿明日又孰保其不至耶况
旣劫人彼必无復待之理不若即馳而去也遂叱顧僕
行即從岡上盤北山而西蓋北即東山南下之頂南即
其山下墜之峽而盤江自橋頭南下為越州後橫亘山
所勒轉而東流遂截此山南麓而斷之故下皆岨峿路
橫駕嶺上四里抵其中旁瞩北嶺石參差而岫兀突覺
雲影風枝无非惴人之具令人錯顧不定投指莫擇又
西四里始西南下片石中其處土傾峽墜崩嵌交錯而
石骨露其中如裂瓣綴行其墜處皆流土不可著足必
從石瓣中宛轉取道其石質幻而色異片片皆英山絶
品惟是風鶴驚心不能狎憩而徐賞之亡何已下見西
塢南流之江知去橋頭不遠可免於虎口矣乃倚石隙
少憩竟作青蓮瓣中人矣從石中下者一里旣及西麓
復行支隴遂多聚廬之居又一里路北江廻堰曲中涵
大塘一圍四面豐禾環之東倚精廬高倚東山之麓西
則江流所洩而石梁横跨之者也又行畦間半里始及
石梁其梁不高而長是為南盤之源北自炎方交水曲
靖之東直南至此是橋為曲靖鎖鑰江出此即東南流
繞越州之東而南入峽焉踰梁而西約半里上坡北而
宿於逆旅即昔之所過石堡村也適夜色已瞑明月在
地過畏途就安廬樂甚問主人嶺上有禦人者果有之
乎主人曰即余鄰人下午樵於山數賊自山後躍出剥
三人衣而碎一人首與君來時相後先也余于是始凛
然悚還欣然幸深感前止宿者之厚情而不當以私衷
臆度之也蓋是嶺東為越州西為石堡乃曲靖衛屯軍
之界互相推委盗遂得而乘之耳
初八日昩爽飯復索酒而酌為浴泉計遂由村後越坡
西下則温泉在望矣塢中蒸氣氤氲隨流東下田畦間
鬱然四起也半里入圍垣之戶則一泓中貯有亭覆其
上兩旁復磚甃兩池夾之北有榭三楹水從其下來中
間一孔方徑尺可掬而盥也遂解衣就中池浴初下其
熱爍膚較之前浴時覺甚烈旣而温調適體殊勝彌勒
之太凉而清冽亦過之浴罷由垣後東向半里出大道
是日碧天如濯明晶然騰翠微而出浩波映甚下對之
覺塵襟盪滌如在冰壺玉鑑中北行十里過南城又二
十里入曲靖南門時有戈恭游者奉按君命廵諸城堡
高幢大纛擁騎如雲南馳而去余避道旁眎之如赫電
亦如浮雲不知兩界青山見慣袒當誰左也飯於麪肆
中出東門半里入東山寺是名青龍山而寔无山郭東
培塿高僅丈餘大不及五丈上建大殿前列層樓配之
置宏鐘焉鐘之大余所未見也正殿之左有藏經閣殿
之右有三層樓皆翼於培塿之旁而齊其末者徙倚久
之出寺右循然而北五里出演武場大道又三里過白
石江又二里過一坡又十里抵新橋殷雷轟然大雨忽
至避茅簷下冰霰交加廻風湧之撲人衣面莫可掩蔽
久之乃霽仍北行濘滑不可著足十里抵交水入南門
由霑益州署前抵東門投舊邸龔起潜家見其門閉異
之叩而知方演劇於内也余以足泥衣垢不樂觀優
亟入其后樓而憩焉(霑益惟土司居州治而知州之署則在交水)
初九日予倦於行役憩其樓不出作數日游記是日為
重九高風鼓寒以登高之候而獨作袁安僵卧之態以
日日攀躋崇峻不少也下午主人攜菊具酌不覺陶然
而卧
初十日寒甚止寓中終日陰翳下午復有零雨旣而徹
夜不休
十一日余欲行主人以雨留復為強駐厭其酒脯焉予
初欲從霑益併窮北盤源委至交水起潜為予談之甚
晰皆鑿鑿可據遂圖反轅由尋甸趨省城焉
十二日主人情篤候飯而行已上午矣十里仍抵新橋
遂由岐溯流西南行二里抵西南小山下石撞之水乃
從西北峽中來路乃從西南峽中入一里登嶺一里陟
其巔西行嶺頭者又一里乃下初從嶺頭下瞰西塢有
廬有疇有水瀠之以為必自西而東注石幢者迤邐西
下者又一里抵塢中則其水反西南流當由南谷中轉
東而出於白石江者詢是村為戈家冲由是而西併翠
峯諸澗之流皆為白石江上流之源矣源短流微瀠帶
不過數里之内而沐西平曲靖之捷誇為冐霧涉江自
上流渡而夾攻之著之青史為不世勲而不知與坳堂
无異也徵事考寔書之不足盡信如此于是盤折坂谷
四里越劉家坡則翠峯山在望矣蓋此山即兩旁中界
之脊南自宜良分支北度木容箐又北而度火燒箐嶺
又北度响水西嶺又北而結為此山又西夾峙為廻龍
山繞交水之西北經炎方又北抵霑益州南轉東復折
而南下峙為黑山分為兩支正支由火燒舖明月所之
間南走東折下安籠所入泗城州而東峙為大明山遂
盡於潯州旁枝西南由白水西分水嶺又分兩支直南
者由廻窞坡西嶺西南峙為大龜山而盡於盤江南曲
西南分支者盡於曲靖東山其東南之水下為白石江
東北之水下為石幢河而西洩於馬龍之江而出尋甸
為北盤江焉然則一山而東出為南盤西出為北盤惟
此山及炎方足以當之若曲靖東山則旁枝錯出而志
所稱悉悮也由劉家坡西南從坡上行一里追及一嫗
乃翠峯山下横山屯人也隨之又西一里乃下坡徑塢
一里有小水自西北來小石梁跨之從此西南上坡為
三車道從此直西溯小水西南岸入為翠峯間道其路
若續若斷横截塢壠三里有大道自東南來則自曲靖
登山之徑也于是東南望見三車市矣遂從大道西行
二里將抵翠峯下復從小徑西南度隴風雨忽至頃刻
而過一里下坡涉深澗又西上坡半里抵橫山屯其屯
皆徐姓老嫗命其子從村後送余入山半里抵其麓即
有兩小澗合流涉其北來者溯其西來者遂躡峻西上
一里半盤嶺頭而北轉入西峽中則山之半矣其山自
絶頂垂兩支如環臂東下北支長則繚繞而前為新橋
西岡之脉南支短即所躡以上者兩臂之内又中懸一
支當塢若臺之峙則朝陽菴踞其上菴東北向其南腋
又與南臂環阿成峽自峰頂逼削而下則護國舊寺倚
其間自西峽入半里先達舊寺然後東轉上朝陽以舊
寺前墜峽下塹也舊寺兩崖壁夾而陰森其病在旁无
餘地朝陽孤臺中綴而軒朗所短在前少廻環余先入
舊寺見正殿亦整其後危崖廻峭藤木倒垂於其上而
殿前兩栢甚巨夾立參天寺中止一僧乃寄鍚殿中者
一見即為余爇火炊飯余乃更衣叩佛即乘間而前東
登朝陽一頭陀方曳杖出菴門余入其菴亦别無一僧
止有讀書者數人在東樓余叩佛畢閒步前庭庭中有
西番菊兩株其花大如盤簇瓣無心赤光燦爛黃菊為
之奪豔乃子種而非根分此其異於諸菊者前樓亦幽
迥庭前有桂花一樹幽香飄動遠襲山谷余前隔峽盤
嶺即噴而異之以為天香遥墜而不意乃敷萼所成也
桂芳菊豔念此幽境恨无一僧可托還飯舊寺即欲登
頂為行計見炊飯僧慇勤整餉雖瓶无餘粟豆无餘蔬
殊有割指啖客之意心異之及飯則已不蔬而止以蔬
奉客始知即為淡齋師也先是横山屯老嫗為余言山
中有一僧損口苦體以供大衆有予衣者輙復予人有
餉食者已不鹽不油惟恐衆口弗適余初至此即訊之
師不對余肉眼不知即師也師號大乘年甫四十幼為
川人長於姚安寄錫於此已期年矣發願淡齋供衆而
於此欲靜修三年百日始一下山其形短小而目有風
癢之疾苦行勤修世所未有余見之方不忍去而飯未
畢大雨如注其勢不已師留止宿余遂停憩焉是夜寒
甚余宿前楹師獨正殿無具無龕徹夜禪那不休
十三日達旦雨不止大乘師復留憩余見其瓶粟將盡
嘱炊粥為晨飡師復即另㸑為飯上午雨止恐余行復
強余餐忽有一頭陀入視即昨朝陽入菴時曳杖而入者
見余曰君尚在此何不過我我猶可為君一日供不必
噉此也遂挾余過朝陽共煨火具餐師號總持馬龍人
為曲靖東山寺住持避囂於此亦非此菴主僧也此菴
主僧曰瑞空昨與舊寺主僧俱入郡瑞空歸而舊寺僧
并不知返蓋皆蠢蠢世法佛法一无少解者大乘精進
而无餘貲總持靜修而能樽節亦空山兩勝侣也已而
自言其先世為姑蘇吴縣籍與余同姓昔年朝海過吴
門山塘徐氏欲留之放生池師不果而歸今年已六十
三矣是夜宿其西樓寒更甚而夜雨復潺潺
朝陽菴則劉九菴大師所開建者碑言師名明玄本河
南太康人曾中甲科為侍御嘉靖甲子駐錫翠峰萬歷
庚子有征播之役軍門陳用賓過此感師德行為建此
菴后師入湼槃陳軍門命以儒禮葬於菴之東原(土人言劉)
(為侍御出廵案置二桃為鼠所竊劉窺見之佯試門子曰汝何竊桃門子不承嚇之曰此處豈𣸪有他人而汝)
(不承吾將刑之門子懼刑遂妄承之問核何在門子復取他核以自誣劉曰天下事枉者多矣乃棄官薙髮扵)
(此山)
十四日雨竟日不霽峭寒砭骨惟閉門向火不能移一
步也
翠峯山在曲靖西北交水西南各三十里在馬龍西四
十里秀拔為此中之冠
曲靖者本唐之曲州靖州也合其地置府而名亦因之
霑益州土知州安邊者舊土官安遠之弟兄終而弟及
者也與四州烏撒府土官安孝良接壤而復同宗水西
安邦彦之叛孝良與之同逆未幾死其長子竒爵襲烏
撒之職次子竒禄則土舍也軍門謝命霑益安邊往諭
水西邦彦拘留之當事者即命竒禄代署州事并以上
聞後水西出邊奉旨仍掌霑益竒禄不得已還其位而
竒禄有烏撒之援安邊勢孤莫助擁虚名而已然邊寔
忠順而竒禄狡猾能結當道歡今年三月何天衢命把
總羅彩以兵助守霑益彩竟乘機殺邊并挈其貲二千
金去或曰彩受當道意指為竒禄地也竒禄遂復專州
事當道俱翕然從之獨摠府沐曰邊雖土司亦世臣也
况受特命豈可殺之而不問故至今九月間霑益復杌
&KR1150;不安為未定之局云
下午飯後余伺雨稍息遂從朝陽右登頂西上半里右
瞰夾中護國寺下嵌穽口左瞻崗上八角菴上踞朝陽
後脇西眺絶頂之下護國後箐之上又有一菴焉前臨
危箐後倚峭峯有護國之幽而无其逼有朝陽之嵦而
无其孤為此中正地是為金龍菴時霏雨復來俱當岐
而過先上絶頂又西半里踰北嶺望見後數里外復一
峯高峙上亦有菴曰盤龍菴與翠峯東西駢峙夾北塢
而下即河橋石幢河之源也南向扳嶺脊而登遇一虚
堂顔曰恍入九天又南上共半里而入翠和宫則此山
之絶頂也翠峰為曲靖名峰而不著於統志如閬木之
在東山與此隔海子而遙對然東山雖大而非正脉而
此峯則為兩江之鼻焉余初見西塢與廻龍夾北之水
猶東下新橋而朝陽護國是峯東麓之水又俱注白石
疑是峯猶非正脊及登頂而後知正南下墜之峽則南
由响水岰西獨西下馬龍出尋甸矣始信是頂為三面
水分之界(東北二面俱入南盤南面入北盤)其脉南自响水岰西平度
而峙為此峯即西度盤龍其水遂南北異流南者從西
轉北北者從東轉南兩盤之交錯其源寔分於此云
翠和頂高峯峭兩老僧閉門煨火四顧霧幕峰瀰略瞰
大略由南塢西下為尋甸間道余擬明日從之去者遂
東南下由靈官廟東轉半里入金龍菴菴頗整潔庭中
菊數十本披霜含雨幽景凄絶是菴為山東老僧天則
所建今天則入省為地藏寺而其徒允哲主之肅客具
齋暝雨漸合遂復半里東還朝陽欲下護國看大乘師
雨滑不能瞰之而過
十五日達旦雨止而雲氣靉靆余復止不行日當午獻
影余遂乘興往看大乘大乘復固留時天色忽霽余欲
行而度不及姑期之晩過為明日早行計乃復上頂環
眺四圍遠峯俱出始晰是山之脉俱東西橫列而脉從
中度屢伏屢起非直亘之脊也惟翠峯與盤龍二峯乃
東西並夾而翠峯之南响水岰之支橫列東下而結為
曲靖盤龍之西又南曲一支始東下而結為交水又橫
亘而北始東滙炎方之水又北始轉度霑益之南塢焉
從峯南下又還過八角菴仍返飡扵朝陽為搃持所留
不淂入護國
是日以嚴江嵩明二處求兆扵翠和靈籖(嚴江淂貴人接引喜更新)
(嵩明淂枯木逄春欲放花)皆吉兆也竊計明日可早行既暮而雨𣸪
合
十六日阻雨
十七日雨復達旦飯後欲行摠持謂雨且復至已而果
然已復中霽旣乃大注傾盆倒峽更甚於昨
十八日徹夜徹旦點不少輟前二日俱午刻朗然而此
即閃爍之影一併无之而冷且更甚惟就榾𣔻作生涯
不復問前程矣
十九日晦雨仍如昨復阻不行榾𣔻閒談摠持昔以周
郡尊事逮繫桁楊甚苦因筆記之(東山寺昔有藏經乃唐廵撫所請歸者郡)
(守周之相石阡人由鄉薦擢守曲靖以清直聞慕總持師道行請之檢藏延候甚密迤東廵守以下諸僚皆有)
(獨清之意而周復不免揚其波于是悉側目之中傷於撫臺王伉羅織无迹遂誣師往還為交通賄賂以經簏)
(為筐篚坐以重賍周復代為完之而去云)
二十日夜不聞簷溜晨起而霧復成及午大霽迨暮而
雨聲復瑟瑟達夜而更甚焉
二十一日晦冥終日迨夜復雨是日下午散步朝陽東
數十步東峽中一菴當峽是曰太平菴蓋與護國東西
夾朝陽者太平老僧煮芋煨栗以餉
二十二日晨起晦冥然决去之念已不可止矣待飯甚
久上午乃行摠持復贈之以米恐途中雨後一時无宿
者耳旣别仍上護國後夾箐中觀龍潭潭小而流不竭
蓋金龍菴下夾壁縫中之液雖不竭而非涵瀦之窟也
遂西上踰嶺循翠和宫之後一里餘又踰嶺而南下雨
猶霏霏不已半里及塢中又一里有岐北轉悮從之漸
入山夾則盤龍所登之道也仍出從大道西南行二里
有村當塢中溪流自塢直南去路由村西轉北行半里
又涉塢而西一里又有村在坡間是為高坡村由村後
下崗有岐從塢中西南去為小徑可南達雞頭村從崗
上西北轉為大徑乃駝馬所行者初交水主人謂予有
間道自尋甸出交水甚近但其徑多錯乃近日東川駝
銅騎之所出无同之旅不可獨去須從响水走雞頭村
大道及余不趨响水而登翠峯問問道於山僧俱云山
後雖即駝銅道然路錯難行須仍出雞頭為便至是余
質之途人亦多主其說然見所云徑路反大而所云往
雞頭大路者反小甚心惑之曰以村人為卜然已過村
見有村人自山中負薪來呼而問之則指從北不從南
余乃從駝銅路轉西北循崗三里西北過一脊其脊乃自
盤龍南度者余初以為分支南下而不意乃正脉之曲
出坳西見脊東所上者甚平而脊西則下墜深曲脊南
北又從嶺頭駢峯高聳各極嵯峨始意是山之脊又直
折而南蓋自翠峯度其北去者此又度其南一脊而半
日間兩度之矣從坳西隨南峰之上盤腰曲屈其坑皆
深墜北向一里餘復躋一坡一里餘又北度一脊其脊
平亘於南北之中者于是又一里再躋北嶺始西北下
其時天色已漸霽无復晦暝之色遠峰近峽環瞩在望
二里下西塢其塢自南而北其中黃雲盤隴村落連錯
一溪中貫之問其水之所從出則仍從新橋石幢河也
問其所從來則堰口也問其地何名則兔街子也始信
所過之脊果又曲而南過堰口當又曲而北余前登翠
峯苐見其西過盤龍不至此又安知其南由堰口耶前
之為指南者不曰雞頭即曰桃源余乃漫隨馬蹤再歴
龍脊逄原之異直左之右之矣下塢南行二里遂横涉
其溪中流湯湯猶倍於白石江源也又南上坡一里是
為堰口聚落數十家在溪北崗上乃入炊久之飯而行
陰雨復合其處有岐北入山為麥冲道余西向行其溪
亦分岐來一自北峽一自西峽余渡其北來者遂西入
峽天色亦漸霽四里從嶺上北轉則北峽之窮墜處又
一里復踰嶺而西是嶺自木容箐楊金山北走翠峯復
自盤龍南走高坡又南至此始轉而北其東西相距
數里之内凡三曲焉余一日三過之何遇之勤而委曲
之不遺耶從嶺西陟塢其水遂南流一里又北轉踰嶺
一里西北下山二里抵塢中隨小水北向出峽始有塢
成畦路當從畦隨流西去而塢北有村落當北岡上是
為洒家(想亦土酋之姓或曰亦属平夷)乃一里徑塢登岡由洒家西向
行一里越隴西下有峽自北來小水從之是亦麥冲南
來之道遂循其塢轉而西南行二里抵新屯廬舍夾道
豐禾被塢其處為平夷之屯據土人言自堰口之北兔
街子屯属平夷而糧則寄於南寧自洒家之西抵三車
屯属平夷而糧則寄於馬龍自一碗冲之西抵魯石屯
属平夷而界則属於尋甸蓋尋甸曲靖以堰口老龍南
分之脊為界馬龍南寧以堰口老龍為界而平夷則中
錯於兩府之交而為屯者也自屯西踰坡共一里餘過
一塢有二三家在西嶺其塢復自北而南由村南轉而
踰岡西南下二里復有一塢溪疇南環聚落北倚是為
官保兒庄夾路成衢為村聚之最盛者此亦平夷屯官
之莊也
二十三日中夜聞隔戶夜起者言明星烺烺雞鳴起飯
仍濃陰也然四山無霧昩爽即行始由西南涉塢一里
漸轉西行入峽平陟而上三里踰一坳脊遂西下兩上
兩下兩度南去之塢兩踰南行坡脊而西共五里有村
在西坡上是曰三車由其村後復踰南行一坡度南行
一塢一里半披西峽而入峽中水自西而東溯之行半
里漸盤崖而上崖南峽中箐木森鬱微霜乍染標黃叠
紫錯翠鋪丹令人恍然置身丹碧中一里餘漸盤而北
折下度盤壑更覺深窈一里又循西夾上一里又踰一
脊為南行分脊之最遠者東西皆其旁錯也由脊西下
涉塢再西共二里有峽甚逼隨峽西折而南行半里復
西踰嶺半里出嶺西始見嶺北有塢居廬崗上為一碗
冲而行嶺脊之上其嶺頗平南北皆塢而脊横其中共
一里陟脊西又南轉踰崗西下共一里度一峽想即一
碗冲西向洩流之峽也又西北上坡其坡頗長一里陟
其巔東望所度諸嶺如屛層遶而直東一峯浮青遠出
恐尚在翠峯之外豈東山閬木之最高處耶北望乃其
分脊處至是乃見廻支環壑而南望則東南最豁此正
老脊分支環於板橋諸處者不知此處何以反伏其脊
其外亦有浮青特出遠甚當是路南市邑之間惟西則
本支尚高不容外瞩也由巔南循坡西轉半里西度脊
從脊西向西北下塢約一里有溪始向西流横二松渡
之其溪從西峽去路循西北坡上一里復西踰脊環坡
南下遂循之行一里轉而西下有塢自北來頗巨横涉
其西塍泥汚濘半里有大聚落在西坡下是為魯石哨
其處已属尋甸而屯者猶平夷軍人也由村南西上踰
坡一里復踰岡頭轉而西南二里又西向踰脊從脊西
下峽中半里峽北忽下墜成坑路從南崖上行南聳危
巘北䧟崩坑坑中有石幢則崩隤之餘也循坑西下半
里有北來之塢横度之又半里涉溪西上復西南上坡
横行坡上一里又西向入峽其南有峯尖聳北有峯駢
立二里從南峯之北踰腋而西又一里始行北峯之南
岡與北峯隔塢相對有村居倚北峯而懸塢北為郭擴
始非平夷屯而為尋甸編戶由其西南下坡半里涉小
澗西登坡循西坡北行又與駢峯東西隔塢共二里北
上瞰駢峯之陰遂西半里踰岡從岡上平行有中窪之
坑當坑之南横墜而西其西有尖峯純石而中突兩腋
属於南北若當關之標路行坑上一里出尖石峯之北
腋遂西向而下一里抵西壑則尖石峯之西峯矣南界
擴然直望有尖峯最高遠插天表余疑以為堯林山而
无可徵也度壑西轉二里越小溪橋有村在北隴曰壁
假由其西即扳嶺北上旋踰坳而西一里復下涉壑又
南見天表高峰時已追及一老人問之果堯林也又西
一里復入西峽躡峽而上半里踰嶺西西界遥山始大
開望見南龍老脊自西南横列而東北則東川尋甸倚
之為界者也其脊屛峙天際而西南與東北兩頭各起
崇峯其勢最雄亦最遠從屛峙之中有分列一支自西
北走東南若八字然其交分之處山勢獨伏而尋甸郡
城正托其坳中由伏處入為東川道西踰分列之脊為
嵩明并入省道循分列東麓而南為易龍道楊林之水
繞堯林之東馬龍水由中和北轉同趨而北皆隨此分
列之山而合於其東者也但溪流猶不可見而郡南海
子則汪然可挹從此西下坡峻嶺豁一下二里抵其峽
中有小水亦南行隨之西南又半里北塢廻環中有村
廬當坡曰海桐由其南西度塢復上崗一里抵崗頭隨
崗南下轉而西共二里有塢自北來溪流隨之内有村
當塢曰果壁外有石堰截流路由堰上涉水而西從平
坡上行二里稍下有村倚坡之西曰柳塘坡盡畦連北
抵廻峯西踰江而及郡南接海子皆禾稻之區而村落
相望矣從畦塍西行又二里則馬龍之溪自東南峽出
楊林之溪自西南峽出夾流而北至此而合石梁七洞
横架其上曰七星橋其自南而北為北盤之上流正與
石堡橋之流自北而南為南盤之上流勢正相等但未
及曲江橋之大也過橋有廟三楹東向臨之中有舊碑
或言去郡城十五里或言三十里或名為江外河或名
為三坌河无定里亦无定名而一統志又名其溪為阿
交合溪又注舊名為些丘溢𣲖江名其橋為通靖橋然
注其橋曰城東二十里跨交合溪注其溪曰府東南十
五里合流又自異焉按舊城在今城東五里今城築於
嘉靖丁亥安銓亂後則今以十五里之說為是乃屢詢
土人皆謂其流出東川下馬湖无有知其自霑益下盤
江然一統志曰入霑益後考之府志其注與一統同參
之龔起潛之說確而有據不若土人之臆度也間有謂
自車翁江下馬湖其說益訛亦可見此水之必下車翁
車翁之必非馬湖矣蓋車翁之去交水不遠起潛之諳
霑益甚真若車翁之上不折而西趨馬湖則車翁之下
必折而北出三板橋則起潜之指示可知也由江西岸北
行半里隨江折而西循江南岸依山陟嶺又二里餘江
折而北踰嶺頭折而南下半里由塢中西行循鳳梧南
山之麓矣按鳳梧山者在郡城東北十里山脉由郡西
外界老脊排列東突為是山西北一峯員聳東南一峯
斜騫為郡中主山阿交合溪自東夾逼其麓轉而東北
入峽去若避此山者是老龍東北行之脊也一統志无
其名標月狐山在城東北八里環亘五十餘里以舊城
計之當即此山第府志則月狐鳳梧並列似分兩山然
以山形求之寔无兩山分受也豈舊名月狐後訛狐為
梧因訛月為鳳耶共西三里南望壑中海子水不甚大
而零滙連珠蓋郡城之流東南下楊林之川南來相距
於壑口而不相下遂瀦而成浸者坡南下處石骨漸稜
稜露竒又一里行石片中下忽有清泉一泓自石底溢
而南出其底中空泉混混平吐清冽鑑人眉宇又西數
步又有泉連瀦成潭乃石隙廻環中下溢而起汛汛不
竭亦溢而南去此潭員若鏡而无中空之隙不知水從
何出然其清冽不若東泉之碧瑩无&KR0655;翳也按郡志八
景中有龍泉雙月謂郡城東十里有雙泉相去十數步
月夜中立其間東西各見月影中逗以余觀之泉上石
環樹罩雖各涵明月恐不移步而左右望中未必能兼
得也又西半里有聚落倚山面&KR0676;是為鳳所土人謂之
馬石窩想未置所時其舊名然耳于是西北隨田塍行
坡隴間時有聚落而不甚盛按郡志舊郡址在今城東
五里不知何村足以當之共西三里有溪流自北塢來
中貫田間有石梁跨之越之西行又三里復有溪自北
塢來亦貫田間而石梁跨之此即所謂北溪也以在郡
城之北為最近乃城西坡與鳳梧夾腋中出者越梁又
西行一里入尋甸東門轉而南停屐於府治東之旅肆
尋甸昔為土府安氏世長之成化間始改流至嘉靖丁亥
安之裔孫安銓者作亂搆武定鳳廷文攻毁楊林馬龍
諸州所當道奏發大兵殱之并定改流乃移尋甸郡於
舊治之西五里直逼西山下始築城甃磚為雄鎮云(按鳳)
(廷文或又稱為鳳繼祖或又稱為阿鳳或又稱為鳳顯祖自改為鳳廷霄或又云本江西人贅武定土官婦遂)
(專恣乘搆作亂以兵直逼會城後獲而磔之)
尋甸四門俱不正蓋因山勢所就也東門偏於北南門
偏於東西門偏於南惟北門差正而又非經行之所城
中惟街二重前重乃府與所所蒞後重為文廟城隍察
院所倚其向俱東南
尋甸城直東與馬龍對直西與元謀對直南與河口對直
北與東川對其西北皆山其東南大豁
二十四日余初欲行偶入府治觀境圖出門左有肆中
二儒冠者問圖志以有板可刷對余辭以不能待已而
曰有一刷而未釘者在城外家中索錢四百余與之過
半旣而曰須俟明晨乃得余不得已姑需之聞八景中
有北溪寒洞在東門外北山之下北溪水所從出也因
獨步往探之遍詢土人莫有識者遂還步城内後街入
儒學城隍廟下午還寓作記是日晴而有風
城中市肆與廣西府相似賣栗者以火炙而賣之
二十五日晨起索志觀之非全本也考所謂阿交合溪
之下流所載正與一統志同惟新增鳳梧山雙龍潭之
類而已仍畀還之飯而行出西門即上西山峻甚五里
逶迤躡其頂則猶非大龍之脊也其脊尚隔一塢西南
自果馬山環界而北乃東度而為月狐從其北度之坳
又南走一支横障於東即此山也志稱為隱毒山謂山
下有泉為隱毒泉盖是山之西與老龍夾而中窪内成
海子頗長而深是山之東有泉二𣲖一出於北(今名為北溪)
一出於南(脱數字)而是山南北俱属於大脊焉由其西向
東南下二里抵塢中有小坑瀦汚流不甚大也西度塢
一里半有草房數間倚南坡上有黑土坡哨前有岐西
北由塢中行為潘金魏所道西南上坡為正道余乃涉
坡一里復南踰其岡岡頭多眢井中䧟草莽翳之或有
聞水聲潺潺者越岡南行二里餘乃下坡遂與西海子
遇其水沉碧深泓直潄東山之麓路旣南臨水湄遂東
折而循山麓行南向二里見其水汪汪北轉環所踰眢
井之岡南抵南岡東逼山麓而西瀕所聚焉盖惟西北
二面大脊環抱可因泉為田而三所屯托之所謂潘所
金所魏所也(乃土官三姓)三所在海子西與余所循之山麓
隔水相望是水一名清海子一謂之車湖水瀕山麓清
徹可愛然涸時中有淺處可徑而南也今諸山岡支瞰
其間湖水紆折廻抱不啻數十里一統志謂四圍皆山
者是謂周廣四里則不止焉想從其涸時言也又南一
里東踰一瞰水之岡又陟潄水之坡南向一里海子南
盡遂西南踰岡而行岡不甚峻而横界於東西兩界之
間皆廣坡漫衍由其上南行四里稍南下忽聞水聲已
有細流自岡西峽墜溝而南矣有數家在西山下為花
箐哨始知其岡自西界老脊度脉而東峙為東界北走
而聯属於鳳梧之西坳為隱毒山中環大窪而清海子
瀦焉南走綿聳於河口之北崖為堯林山前挾交溪而
果馬水入焉不陟此岡不知此脉乃由此也于是隨水
南行皆兩界中之坂隴也或涉西委之水或踰西垂之
坡升降俱不甚高深而土衍不能受水皆不成畦然東
山逶迤而不峻西山崇列而最雄路稍近東山而水悉
溯西山而南焉則花箐諸流之下洩於果馬溪者又楊
林之源矣南行二十五里始有聚落曰羊街子其西界
之山至是始開峽重巒兩叠凑列中有懸箐焉由此而
入為果渡木朗乃尋甸走武定之間道盖西界大山北
向一支自西南横列東北起障最高如重盖上擁南向
一支亦自西南横列東北排巒稍殺如外幔斜騫雖北
高南下而其脉寔自南而北叠而中一箐為叢薄為中
道之隙焉曰果馬山而南北之水由此分矣幸羊街子居
廬頗聚又有牛街子在果馬溪西大山下與羊街子俱
夾水之市皆木密所分屯於此者蓋花箐而南至此始
傍水為塍耳時方下午問前途所宿必狗街子去此尚
三十里恐行不能及途人皆為勸止遂停憩逆旅草紀
數則薄暮雨意忽動中夜聞潺潺聲
二十六日晨起飯後雨勢不止北風釀寒殊甚待久之
不得已而行但平坡漫隴界東西兩界中路從中而寒
雲氣充塞兩山漫不可見而寒氣從後擁雨而來傘不
能支寒砭風刺兩臂僵凍痛不可忍十里稍南下有流
自東注於西始得夾路田畦盖羊街雖有田畦以溪傍
兩山田與路猶東西各别耳渡溪南復上坡二里有聚
落頗盛在路右曰間易屯又北一里半南岡東自堯林
山直界而西西抵果馬南山下與果馬夾溪相對中止
留一隙縱果馬溪南去溪岸之東山阻溪不能前遂北
轉溯流作環臂狀又有村落倚所環臂中東與行路相
向詢之土人曰果馬村從此遂上南岡平行岡嶺二里
為尋甸雲南之界盖其嶺雖不甚崇自南界横亘直凑兩
峯約十餘里橫若門閾平若堵墻北属尋甸南属嵩明
由此脊而分焉稍南路左峯頂有菴兩重在松影中時
雨急風寒急趨就之前門南向閉不可入從東側門一
老僧從東廡下煨𣔻見客殊不為禮禮佛出將去之一
㸑下僧(號德聞)出留就火薪不能燃遍覓枯槎焙之就炙
濕衣體始復蘇煨粟㵸茶腸始回温余更以所㩦飯乘
沸茶食之己午過矣零雨漸收遂向南坡降三里抵坡
下即楊海子之西塢也其處遥山大開西界即嵩明後
諸老龍之脊東界即羅峯公舘後分支為翠峯祖脊相
對夾成大壑海子中滙焉其南楊林所城當鎖鑰其北
堯林山扼河口海東為大道所經海西為嵩明所履但
其處竹樹漸密反不遑遠眺大道東南去乃狗街子道
岐路直南去為入州道余時聞有南京僧在狗街子大
道之中地名大一半村者欲往參之然後入州乃從岐
道下竹坑間行一里有大溪自西北環而東注即果馬
溪之循西山出峽至是放而東轉者有横木梁跨石洑
上洑凡三砥木三跨而達涯之西其水蓋與新橋石幢河相
伯仲者也旣渡即平疇遥達村落環錯西南直行六里
而抵州由塍中東南向遵小徑行二里過小一半村又
一里有大路自東北走西南是為狗街子入州之道道
之北即為大一半村道之南即為玉皇閣入訪南京師
已暫栖州城某寺(其徒初與予言後遂忘之南京僧號金山)余遂出從大道
西南入州二里又有溪自西而東向注其水小於果馬
之半而頗急石卷橋跨之越而西南行乃濘䧟殊甚自
翠峯小路來雖久雨之後而免䧟淖之苦以山徑行人
少也一入大路遂舉步艱甚所稱蜀道不在重崖而在
康莊如此人三里直抵西山下轉而西南又一里而入
嵩明之北門稍轉東而南停於州前旅舍問南京僧忘
其寺名无從覓也
二十七日密雲重布雖不雨不霧而街濕猶不可行予
抱膝不下樓作書與署印州同張拒不納又以一刺投
州目管雖收而不即答先是州使君為吾郡鈕藩(武進鄉薦)
余初入滇已陞饒州别駕至是東其轅及月矣二倅皆
南都人余故以書為庚癸呼不謂張之扞戾乃爾始悔
彈鋏操竽之拙也是日買得一野鳬烹以為供
二十八日晨起濃雲猶鬱勃惟東方已開余令肆婦具
炊顧僕侯營倅回書余乃由州署西踐濕徑北抵城隍
廟其東為察院其中北向登山數級右為文廟左為明
倫堂尊經閣天色大霽四山盡出始全見海子之水當
其前是海子與楊林共之即一統志所云嘉利澤也以果
馬巨龍江及白馬廟溪之水為源而東北出河口為北
盤江之源者也由中路再上抵文廟之後夾衢西入與
文廟前後並峙者為宗境寺(寺建於唐天祐中)寺古而宏寂踞
蛇山之巔今謂之黃龍山山小而石骨稜稜乃彌雄山
東下之脉起而中峙如錐州城環之為州治之後山者
也(昔多小黃蛇故今以黃龍名之)登此則一州之形勢盡在目中矣
嵩明舊名嵩盟一統志言州治南有盟蠻臺故趾昔漢
人與烏白蠻會盟之處而今改為嵩明焉州城亦因山
斜遶門俱不正其向與尋甸相似
嵩明正北由大山峽口入竟日而通普岸嚴章為尋甸
西境正南隔嘉利澤與羅峰公舘對為楊林北境正東
為堯林山踞河之北為下流之砥正西踰嶺為舊邵
甸縣其北之梁王山為老龍分支之處領挈衆山為本
州西境與尋甸富民昆明分界者也
嵩明中環海子田澤沃美其西之邵甸南之楊林皆奥
壤也昔皆為縣而今省去楊林當大道今猶存所焉
出寺下山還飯於店而管倅回音不至余遂曳杖出南
門轉而西半里抵塔下大道東南由楊林去余時欲由
兔兒關乃西南行一里有追呼於後者則管倅以回柬
具程命役追至而程猶置逆旅寓中因令顧僕返取余
從閒道北向法界寺待之法界寺者在城西北五里亦
彌雄山東出之支突為崇峯者也路當從西門出余時
截岡踰隴下度一竹塢二里而北上山躡坡盤級而上
二里踰一東下之脊見北塢有山一支自頂下垂而殿
宇重叠直自峯頂與峰俱下路有中盤坳中者有直躡
峯頂者余乃竟躡其頂一里及之西望峯後下有重壑
壑西北有遥巘最高如負扆挈領擁列廻環瞻之甚近
余初以為嵩明之冠而不知其即梁王之東面也轉而
東峯頭有玄帝殿冠其頂其門東向余入叩畢問所謂
南京師者仍不得也先是從城中寺觀覓之不得有謂
在法界者故余復迂途至而豈意終莫可蹤跡乎由殿
前東向下歴級甚峻半里得玉虛殿亦東向仍道宫也
兩旁危箐廻合其境甚幽再上出天王殿又下半里有
一菴當懸岡之中深竹菴門重泉夾谷幽寂窈窕惜皆
閉戶无一僧在又下始為法界正殿先入殿後懸臺之
上其殿頗整有讀書其中者而主僧仍不在乃下禮佛
正殿甫畢而顧僕亦從塢中上東廡有僧出迎詢知
南京師未嘗至而仰觀日色尚可行三十餘里遂詢道
於僧更從北徑為邵甸行盖楊林為大道最南而迂兔
兒為中道最捷而坦邵甸為北道則近依梁王最僻而
險余時欲觀其挈領之勢遂取道焉由寺前西南轉竹
箐中隨坳而南一里踰東南之岡出向所來道遂南下
山一里抵山下有塢自西北來即前嶺頭下瞰重壑之
第一層也由其南横度而西南二里過一村村南始畦
塍相属隨塍南下西行畦中一里餘望見北岡垂盡處
石崖駢沓其東有村廬倚岡上為靈雲山西有神宇臨
壑為白馬廟神宇之西有塢自北山廻環而成峽有大
溪自峽中東注而出即前嶺頭遥瞰之第二層也其壑
西南始遥逼梁王最崇峯之下盖梁王東突聳懸中霄
北分一支東下為靈雲峯即白馬所倚再分北一支東
峙為法界寺法界北壑雖與梁王對夾而靈雲寔中界
焉故梁王東麓之溪瀠注俱從此出也其流與東山之
巨龍江相似東西距州城遠近亦相似也溪无橋涉之
即西上坡始余屢詢途人言渡溪而西必宿大村大村
之東皆層崗絕嶺漫无村居問去村若干里曰三十余
仰觀日色當已不及而土人言不妨速行而至再問皆
然遂急趨登坡一里有負戴而來者再問之曰无及矣
不如返宿為明晨計余隨之還仍渡溪入白馬廟廟敞
甚不堪托宿乃東過駢沓石崖從村廬之後問宿於平
雲山僧是菴名梵虛僧雖不知禪誦而接客有禮得安
寢焉
二十九日晨起碧天如洗亟飯仍半里渡溪躡西坡而
上迤邐五里逾岡脊東望嘉利澤猶在足下西瞻梁王
絕頂反為近支所隱不可見計其處正當絕巘之東此
即其支岡也岡頭多中䧟之坎枯者成眢井瀦者成天
池稍西北盤岡一里復西南下一里度中窪之底復西
北上遂行山南嶺坡間二里復西南下塢中其塢自西
北崇中來中有流泉頗急循塢西崖東墜此梁王山東
南之流也有岐路直自塢外東南來直西北向梁王山
東腋去此楊林往普岸嚴章徑余交截之而西半里渡
西崖急流復西北躡岡上其上頗峻一里躡峯頭已正
當梁王山之南矣西向平行嶺頭一里又西下半里塢
有小水猶東南流也一里徑塢又西上踰嶺半里復下其
嶺南北俱起崇峯夾之水已西南行余以為過脊矣隨之
下一里行峽中轉而南一里又有水自西北來同墜壑
東注而下嘉澤始知前所過夾峯之脊猶梁王南走之
餘支也越水復西北躡峻而上一里半抵峯頭則當梁
王山之西南矣是峯西南與南來老脊又夾坑東北下
嘉利澤是峯東北與梁王主峯亦盤谷東下嘉利澤從
脊上平行而西一里餘出西坳半里始見其脉自南山
來者從此脊之西北下伏而再起遂矗峙梁王焉梁王
山者按志无其名余向自楊林西登老脊已問而知之
云邵甸東北故余取道再出於此正欲晰其分支界水
之源也然志雖不名梁王其注盤龍江則曰源自故邵
甸縣之東山西山則指此為東山矣其注東葛勒山則
曰在邵甸縣西北高三十里為南中名山遠近諸峯高
无踰此則所謂三十里者又指此為東葛勒山矣但土
人莫諳舊名因梁王結寨其頂遂以梁王名之志无梁
王名未嘗无東葛勒名也其脉自澂江府羅藏山東北
至宜良分支東北走者為翠峯之支正支西北走者由
楊林西嶺而北度兔兒關又北度此而高聳梁王山横
亘於邵甸之北其東西兩角並聳東垂下臨白馬溪之
西西垂下臨牧養澗之東由西垂環而西南為分支則
文殊商山之脉所由衍也由東垂走而東北為正支則
果馬月狐之脊所自發也西垂曲抱而盤龍之源遂濬
滇海東垂橫夾而嘉利之𣲖遂滙北盤宜其與羅藏雄
對南北而共稱梁王云過脊即漸西降西瞰夾塢
盤窩皆豐禾芃芃不若脊東皆重岡荒磧也一坡西垂
夾塢中上皆側石斜臥從其上行二里始隨坡下墜一
里及塢有小溪自東南塢中出越之西行又半里有村
聚在南山下皆瓦房竹扉山居中之最幽而整者是曰
大大村始東西開塢梁王山西南之水由塢北西注余
所越南塢之水截塢而從之半里越村之西又開為南
北之塢有小水自南來經西岡下同破西北峽而下墜
當西出於邵甸之北者也路越南來小水遂西南上坡
盤塢而上約里許越其巔又西下半里西南度塢
其塢自南流者一里又西踰坡脊平行坡上又西一里
餘始見西塢大開其塢自北而南闢夾甚遥而環峯亦
甚密塢中豐禾雲䴡村落星羅而溪流猶僅如帶若續
若斷焉于是陟降西麓半里抵塢有村倚麓西而廬是
曰甸頭村即邵甸縣之故址也是村猶偏於塢東塢北
有峰中垂亦有聚廬其上其地去嵩明州四十里重巒
中間另闢函蓋正北則梁王正脊亘列於後東界則老
脊之北走者西界則分支之南環者其西北度處有坳
頗平是通牧養東北循梁王山東垂而北是通普岸嚴
章西踰嶺通富民縣即所從來者惟南塢最遠北自甸
頭十里至甸尾塢中之水南至甸尾折而南去路亦踰
山而西遂為嵩明昆明之界焉余旣至甸頭村即隨東
麓南行一里有二潭瀦東崖下南北相並中止有岸尺
許橫隔之岸中開一隙水由北潭注南潭間潭大不及
二丈而深不可測東倚石崖西瀕大道而潭南則祀龍
神廟焉(潭中大魚三四尺汛汛其中潭小而魚大且不敢捕以為神物也)甸頭之水自
北來流於大道之西潭中水自潭南溢流大道之東已
而俱注於西界之麓合而南去路則由東界之麓相望
而南塢中屢過村聚八里有小水自東峽出西入於西
麓大溪踰之南二里則甸尾村横路甸南之坡有岐直
南十里通兔兒關正路則由村西向行一里餘直抵西
界之麓有石梁跨大溪上踰之始隨西麓南行半里溪
水由西南盤谷而入路西北向踰嶺一里登岡頭一里
下嶺西塢中路復轉西南行大溪尚出東南峽中不相
見也蓋其東老脊南自宜良經楊林西嶺度而北一經
兔兒關其西出之峯突為五龍山則挾滙流塘之水而
出松花壩者也再北經甸尾東其峰突為祭鬼山則挾
邵甸之水而西出滙流塘者也西越塢脊四里隨西下
一里又有水自北峽來有梁跨之其勢少殺於甸尾橋
下水有村在梁之西是為小河口即牧養之流南經此
而與邵甸之水合而出滙流塘者也過村西南上嶺盤
折山坡者七里中有一窪之窞旣而陡下峽中有小水
自西北峽來渡之村聚頗盛村之南則邵甸之水已與
小河口之流合而西向出峽至此復折而南入峽中是
為滙流塘其瀠洄之勢可想也從此由西岸入峽其峽
甚逼夾翠駢崖中通一水路亦隨之落照西傾窈不見
影曲折四里有數家倚溪北岸為三家村投宿不納蓋
是時新聞迷不順省中戒嚴故昆明各村俱以小路不
便居停為辭余強主一家久之乃為構火炊粥啟戶就
榻焉
十月初一日晴爽殊甚凌晨從三家村啜所存粥即西
由峽中行已乃與溪别復西踰嶺共三里而入報恩寺
仍轉東二里而過松花壩橋又循五龍山而南三十里
經省城東北隅南行已乃轉西度大橋則大溪之水自
橋而南經演武場而出火燒橋下南壩矣從橋西入省
城東門飯於肆出南門抵向所居停處則吴方生出遊
歸化寺未返余乃坐待之抵暮握手喜可知也(兄有晉寧王可)
(程以就醫隨吳來始知方生在唐晉寧處過中秋甚洽也)
徐霞客遊記卷六下
