徐霞客遊記卷三上
明徐宏祖撰
西南遊日記三(廣西)
丁丑閏四月初八日分頋僕舟抵桂林予同靜聞從湘
江南岸登涯為山角驛即黃沙也西南行大松夾道五
里黃沙舖又二十里舍官道右入山西向大山行四里
止山下牛頭岡
初九日西五里至礲岩普順寺寺前門東向如橋出水
約三十丈后門北向入水約十五丈泉自山后破石窟
三級下故曰礲西二里小石山兀立路旁又三里張家
村村后大山曰迴龍岩南五里上大衝衝西半里飯福
夀菴西北上柳山三里宿獅子岩南清泉菴
初十日南下二里至湘山寺寺在全州西門外半里登
殿觀無量夀佛塔塔后有飛來石出寺由寺西泝羅江
一里上捲雲閣閣西為盤石半嵌江中絶壁有蓮花一
瓣凹入壁間白瓣黑崖又西一洞臨江泉由洞東裂石
出曰玉龍泉復有一石峰高䜿共十五里度石蜆岡差
南為龍洞小山獨立江上門西向出洞而西抵橋度橋
度水東自龍水出口山聳秀夾立
十一日度橋西北行十里北入峽為山川口又十三里
抵白竹江望西北鈎挂山甚峭特聞其上金寳頂甚竒
遂自白竹橋朔江西北五里進峽口兩山壁立夾溪
沿溪東北崖上行緣崖高下屈曲十里出峽為南峒聞
南洞北五里峒盡可由四川嶺達寳頂但路已没遂舍
北道西渡溪上嶺嶺左腋有瀑布又十里至打狗凹宿
興隆菴菴北高嶺即金寳頂也
十二日由菴西上沿崖北轉三下上又三度坳曲共三
里踰土地坳西望新寧江已在山麓下山五里大竹坪
坪北踰嶺共三里至大鼻山
十三日從大鼻村後夾澗上一里飛瀑懸崖宛轉下修
竹迴岩掩映即西扳嶺上約行一里至南來大道乃南
從大源上此者又四里至角菴基伏身蛇行菴后叢竹
中四里乃從右崖叢中上又二里行觀音竹叢中竹大
如管多竹實如蓮肉大採笋置路隅識來徑竹中上二
里至寳頂殿基日甫中四山俱出南峰近為鈎挂山石
崖峭立東北向若削再南即打狗嶺再南為大帽再南
為南寳頂頂最高與北相頡頏而基后絶頂更倍之復
從竹叢中東北上一里至頂觀音竹更大笋腴美然叢
密無由四望登樹踐枝終不暢眺忽竹浪中出大石如
臺梯躋其上羣山歴可縷數仍下山宿大鼻村
十四日随溪西下四里為大源則大鼻西峡水與村後
東峡水會橋於上曰潮橋橋西為大源村余往南頂則
從橋東随澗南行里許度木橋澗忽東折入山路南出
山隘澗復墜路東破峡出連搗三潭上方瀑長如布中
凹瀑轉傾下圓整瀑勻成簾下二潭俱有圓石中立承
水水堕潭作勢瀠迴尤異又三里度橋為桐初有水南
自打狗嶺來會亦橋其上二水合而西南則觀音橋跨
之大道從觀音橋西踰嶺出予從橋下随溪南一里水
從西峡出路踰一嶺下墜深壑中四里至陳墓源瀑自
東南山峡中騰躍出與東嶺溪合亦橋跨其會處大道
與水俱南予度橋東躋嶺即湧瀑南嶺也二里平行嶺
脊北望北寳頂巋然峡中水近自打狗南崖直逼其下南
望新寧江流遠從巾子嶺横界南寳頂之西其西南有
峰尖突正當陳墓水口已而路漸出其下二里南下嶺
行凹中二里又踰小嶺里許至蘇家大坪坪側大瀑破
山西向出勢甚雄下為大溪西北合陳墓源出口下午
東南上一嶺誤東往大帽嶺道乃西南轉六里出南寳
頂道桃子坪問上梁宿處四里而是踰嶺東至新開田
所有路南下覆草中復誤出其東歴險陂三里不辨所
向已忽得一龕地名挂幡去上梁五里矣其處五里至
快樂菴又十五里乃至南頂以暮雨遂歇龕
十五日雨不止滯龕中(闕)
十七日從定心橋下過脊處覓蓮瓣隙痕削崖密附旁
无餘徑乃從脊東隔峡望之痕雖岈然然上垂下削非
可托廬架道處也乃上定心石過聖水涯再由捨身崖
登飛錫絶頂返白雲菴
十八日由東路下山一里餘路旁峭石分列石級出其
間為天門門外聳石立路右上大書白雲洞天從此歴
磴下危峭較勝西路四里經顯龍菴菴北向又東下南
望隔山飛瀑自那拏山南腋下先從寳頂即窺見至此
始睹崇隆若九天也又東下五里北渡一小溪溪竹中
有寺寂然曰苦煉菴菴南向左右各一溪自後來繞而
右溪較大橋横其上水從西南山腋壁下菴前東南度
橋南上嶺其地竹甚大路始分東西岐從西下始見那
义瀑北挂層崖苦煉溪亦透空懸壑與那义大小高下
勢相頡頏而苦煉近在對山路沿之同下朗朗見其搗
壑勢其下山環成城瀑垂其中出西壁與那义東大溪
合而東南去又見西峡中一瀑透山下連瀉九層雖練
細然甚危長路乃東轉下共三里又一溪自西北來随
而渡之始僅涓微漸下漸大遂成轟雷湧雪觀路循溪
北東二里為大坪右渡溪入一村家村西上流為蓮花
菴竹色叢鬱遂西南渡那义大溪溪東北出白沙江又
西上嶺十三里抵望江踰嶺溯溪又十里為桐原山下
五里随小車江南下又四里桐原大溪自西來與江合
而南去度小車江口橋從水東上山随東江南路行峡
江山上極險峻一小石山北面平剖江遶其南路遶其
北東北又有小溪破峡成瀑凡東南四里始下至江涯
稍上有溪自東北來入其北峰曰不住嶺
十九日東南上嶺随江東四里下涉跳石江又上山三
里出兩山峡口壩堰水甚巨曰上官壩壩外一望平疇
直南抵裡山隈出峡水東南入湘路随峡右西南下一
里抵白塘村後石山特立曰金鐘山下俱青石峭削西
南度溪橋過棄雞嶺共八里出咸水則官道山棗驛也
度橋西南行長松合抱夹道蔽天極似永明道十里
石脂舖從小路東南折五里抵界首為全州興安界
二十日溯湘江西五里出塔兒舖古松時斷續不及全
州連雲接嶂也三十里至興安縣萬里橋橋下水遶北
城西去兩岸甃石中流平而不廣即靈渠已為漓江矣
湘漓分水處尚在東三里也由橋北溯靈渠北岸東行
已復北折渡大溪則湘江夲流也上流堰不通舟既渡
又東有小溪疏流若帶舟道從之蓋堰湘分水西注為
漓又東濬湘支以達舟楫稍下復與江身合矣支流上
跨以接龍橋橋南水灣為觀音閣去城東二里又東南
五里則湘水南來直逼石崖下崖突立南向曰獅子寨
循寨足溯溪東入東北七里踰羊牯嶺抵狀元峰下有
迴龍菴
二十一日菴東踰小山南一里至長冲東逼狀元峰麓
又里許至草菴則狀元峰南一峰片插曰小金峰峭削
似過之二峰各有路皆草翳直東上二里抵狀元翠微
間山削草合蛇路伏沉莽中漸東北轉三里直上踰嶺
凹麻川遶其下麻川東大山横亘属灌陽界乃老龍脊
也凹北峰下即入九龍殿之峽予從凹南直躋峰頂峰
甚峭窄凡七起伏其南一里上狀元峰則亭亭獨立矣
但北面九峰相連南走與小金尚隔二峰峭若中斷不
能飛渡故道必由麓更上小金頂也頂北第三峰西北
石臺如船首飛突凌空坐峰頂久之下返迴龍菴
二十二日東行二里過九宫橋踰小嶺共二里至錦霄
是為峽口麻川江自南來北出界首截江以渡江深沒
股麻川至此破山出名七里峽下又破山出名五里峽
錦霄在其中為陸行口過江溯東峽之溪入三里登山
脊至九龍廟南北東皆崇山逼夾南麓即所溯溪之北
麓溪聲甚厲下山過觀音閣支流分環閣四面惟南
面石堰僅通水東西北則舟上下俱繞之惜閣小不稱
閣東度石橋循分支西岸溯流一里至分水塘塘以巨
石横絶中流南北連亘以斷江身祗以小穴洩餘波由
塘南分湘入漓塘之北即濬湘為支以通湘舟於觀音
閣前者也遂刺舟南渡分漓口入分水廟西二里抵興
安南門出城西三里抵三里橋橋跨靈渠上渠至此細
流成涓石底嶙峋時巨舫鱗次以箔阻水俟水稍厚則
去箔放舟
二十三日橋西有金鼎山山為老龍脊由此至興安南
轉海陽雖為史禄鑿山分漓水而橋下有石底水不滿
尺終不能損其大脊也上一里至頂頂大止丈許惟南
面羣巒紛叢嵐霧中若聚米若流火俯瞰其出没甚近
下至三里橋西随靈渠西南去已而渠漸直南路益西
路右山石叢立雨中迴眺共十里而已透金鼎所望亂
山堆叠中穿根盤壑多迴曲無升降又三里為蘇一坪
東有岐可達乳洞予先西趨嚴關共二里而出隘口東
西兩石山駢峙路出其下若門中闢旁裂穴如圭梯厓
入其中不甚敞空合如蓮瓣雨坐憩焉返由蘇一坪東
南行一里溯靈渠東北上一溪東自乳洞夾注為清水
乃東渡靈渠四里過大岩堰度堰東石橋轉入山南小
石山分岐立路口洞岈然南向遂西向随溪入二里至
董田巨村洞即在其北一里日薄不及登乃趨東山入隱
山寺寺後有洞門南向高懸水由下出西合乳洞北流
水破西北山腹出大岩堰縳炬從寺右入洞扳石壁上
石巉削圯仄下墜淵壁若裂深覓暗中水石无可著足
乃出
二十四日西二里至乳岩下洞中洞上洞雨中返寺
二十五日東一里出山口支峰兀立處有菴草翳无人
從菴左先循其上崖崖危草沒扳隙入轉崖之東則兩
壁門裂内纔一線剖宛轉嵌漏上夾參天離合殆十層
起下夾直墜澗底俱凭臨千尺夾半兩崖復有痕受足
肩倚隔崖手扳石竅无墜隕懼直進五六丈夾始東轉
出由支峰坳脊北望觀音岩在對崖亦幽削可喜昨從
其前盤山轉惜未一至今不能更北也下山東南十七
里至開洲為湘西岸南十三里宿唐滙田東有大山巋
然出東界上者曰赤耳山
二十六日南溯湘六里為太平堡東西山至是開成巨
塢小石峰一帶駢立湘水東南十里飯廟角雙泉寺南
二里東南岐入山又二里渡橋湘水有橋自此始循左
山南四里一石峰特立水中曰海陽山有海龍菴在峰
南石崖半菴為臨桂屬抵菴日已西乃下山自東麓二
洞門繞北西入一洞龍母廟已圯即從流水中行轉南
水遂成滙深没股菴下石崖壁立下臨深塘由塘南水
中行東轉登山海陽山俱崆峒注水水門二南平西出
甚急東旱門二下一二尺即水滙其中深者五六尺山
南水塘有細流東源季陵亦下此則此山尚在過脊北
水俱北流惟為湘源也漓源尚在海陽西西嶺角
二十七日東望白面山南諸峭峰甚竒聞其上有讀書
臺遂東北四里渡雙溪橋又東一里尖峰在白面西望
之趨及登嶺北坳望山下水反自北南去北皆山岡亘
絶无容流處由棘中循崖南轉捫隙歴塊上峰腰一洞
南向内西裂龕窟吐納日月以為即讀書岩矣但平入
三四丈漸隘其下路復翳塞頗疑之出洞望洞東削崖
萬丈插霄臨淵上一石飛突无所承極似巨鼠下躍然
无可捫乃裂棘扳條登梯懸石直至巨鼠崖下仰望巨
鼠又有二小鼠下垂崖腰一線痕可著足下仍峭壁又
東有巨擘一雙作接引狀手背拇指分合都辨至其處
山腰痕絶不可前乃從舊路下至南麓詢耕者讀書岩
尚在嶺坳西當從嶺西下不當東上也乃由麓西溯澗
而北則前所望溪從洞中出讀書岩在澗上登之洞西
向高而不廣内垂柱檠蓋羅列異觀三丈後即北轉下
隘不可俯視出過下水洞水即從讀書岩下石穴湧出
水與口平苐見急湍湧流不見洞門也由海陽菴東過
季陵循過脊西行二里為海陽堡堡前又分一支南下
山與西山夾為兩界水始淙淙南出随水下一里則西
谷中裂水破峽出又羅姑山與西嶺夾而成流者皆為
漓水源矣越之西南七里循大澗嶺上行忽有水自東
南下搗成澗路随之直墜澗底南越橋水自橋下復搗
峽中路不能從乃踰嶺隤然直下共四里出山口又西
南二里抵澗上西有銀燭山尖削特聳東南則石崖正
阨水口也
二十八日西南十里望西北五峰高突頂平若臺可奪
五臺之名西五里直抵五峰南則亂峰尖叠什百為伍
横變側移殆難更僕數其陽即為榕村東南三十里有
靈襟洞南二里有陽流岩云西五里過上橋橋下水東
北自叢尖山南至此又西南穿石山腋共三里過廖村
西北有山危峙為金山東叢角亭亭更覺層叠者龍山
潭也又五里西穿石山峽則諸峰分峙叠出離立獻竒
石峰下俱水滙不流深者尺許淺半之諸峰倒插於中
似青蓮出水各欲獨上初兩大峰夾道后又夾以兩銳
峰道俱叠水中取徑峰隙令人賞无專接但石皆廉利
侔刃戟不免雙足趼耳峰有稱者曰雷劈曰萬歲其間
逸名者甚多共二里始出水磴平疇十五里直抵兩山
峽中山南北成門北山東垂石峰分岐起如削岐峰尤
亭亭作掻首態崖半裂透明隙惟南眺光截一線少轉
步即失之南山又有石突綴其首人行於下者左右流
盼又西為浮橋漓水北自皇澤灣至是極汪洋桂林省
城東臨其上城之臨水者東北為東鎮門極南為浮橋
門皆東面臨江自北隅南至浮橋共五門浮橋貫江而
渡覓頋僕不得宿城中逆旅
二十九日東出就日門從城下北行城上一山當面起
石脚下插江中路忽穿山透跨下南北岈然殆天闢關
津也西則因山為城城以内即叠綵東隅穿洞出正下
臨江潭盤山壁透腋入又為木龍洞洞亦自南穿北東
開忩隙屢引天光外瀕江有路行者或内自洞行或外
由江岸俱可北達出洞片石夾峙上屈曲架穹石色錯
青紅似非夲山石質不知何處移架此洞北闢成崖綴
以飛廊前臨大江後倚懸壁憩眺勝莫踰此循城溯江
北一里過東鎮門又北過城東北隅為東江驛驛東向
當皇澤灣南下衝出驛北望皇澤灣二紅船泊山下疑
頋僕或在此舟趨問之則泊舟之山在松隂中乃虞山
也其下大殿為舜祠祠後即韶音洞東臨江曰薰風亭
沿江登山上薰風亭由亭西下謁舜殿從殿後入韶音
洞洞西向高二丈東透出約十丈洞東高崖嶄絶小水
滙其前幽潭嵌壁水自北塢南來石梁當洞駕其上曰
接龍橋坐橋上還眺洞門崖壁更盡崢嶸之勢從此上
躋宛轉石級間將至山頂一淨室忩楞西向戸榻洒然
室斗大而潔乃與靜聞解衣凴几指點西山甚適因急
欲覓頋僕下山南循故道入就日門門内南半里由伏
波山下出桂水門南一里經行春至浮橋門始遇之
五月初一日北抵靖江王府循王城北行登叠綵山山
踞省城東北隅山門當兩峯間亂石層叠錯立浪紋花
萼騰簇眩目上為佛殿殿後一洞屈曲穿山背門南向
高二丈深倍之北透小門忽轉而東闢洞前下瞰城東
江水直潄其足洞内石門轉透處風從前洞扇入寒吹
凌人土人稱為風洞石門北向當東轉之上仰見石板
平庋上透圓竇若樓閣再駕予與靜聞分道趨而會層
樓之上其處東復開隙垂乳列於西乃從圓竇中墜空
下出後洞北躋磴上南越洞頂遂登絶巘則越王壇也
是為桂山上皆石崿矗發一石峰前支起謂之四望山
西一石峰高與此峰並峰半有洞高懸望之岈然中空
亟下仍從風洞出寺由寺西坳中復登西峰峰半有洞
東向透峰腹而西徑十餘丈高十之四由其中望東西
洞然惜絶頂地少側未能徹矚全勝耳是名干越山洞
西墜壑下極險峻仍東下至寺有大道北透兩峰間抵
麓西行里許又一洞倚山北向遂拾級以登其下先有
一洞高可丈五寬廣盤曲多垂柱界竅分岐土人以為
馬廐散卧馬匹令人氣阻由西南躋級更上從洞門入
透隙而西外裂重門内駕層洞既下西行見峰頂洞門
西墜處危峽孤懸下有長垣環之仰眺不得端委則藩
府别圃也北轉至北門門在兩山聳峽中門外兩旁山
俱峭拔即為華景寳積衆勝云折而東南出桂水門抵
慶真觀北渡江入玩珠岩即伏波山東麓石壁下嵌重
江裂隙兩層上縱下横縱者高盤入頂无級可階横者
下卧波上下石浮敞為臺覆以欹石石柱下垂覆簷外
直抵下石不接者僅寸名伏波試劍石後壁紅白紋若
縷圓宕三暈恰當其首故曰玩珠䨇紋後内復裂隙直
抵豎峽下垂柱之西石臺中坼横石以渡更北穿旁竇
下臨淵碧无底南入山腹有光西轉北透前門是其奥
境矣但石色波光俱不若外岩玲瓏映徹也登涯由浮
橋返寓按圖志以索桂林諸可遊者
初二日東出浮橋門渡浮橋又東渡花橋循山北轉山
峙花橋東北七星岩即倚焉岩西向下有佛夀寺寺左
登山一亭翼然迎客曰摘星石崖横騫其上僅可容足
然俯瞰城堞諸山甚暢亭左佛龕當岩之口入其内不
知其為岩也推龕後扉入歴級上約三丈忽轉而西北
豁然中開上穹下平多列笋懸柱爽朗通漏此上洞也
為七星岩從其岩歴級下又入下洞為栖霞洞洞雄拓
門亦西北向仰眺崇赫洞頂横裂一隙鯉自隙中懸躍
下向首尾鱗䰄酷肖傍盤結幡蓋五色燦爛西北層臺
高叠懸梯而上曰老君臺由臺北向洞若兩界西行高
臺之上東循深壑之中由臺上入一門直北至幽暗處
垂石上穹无際下䧟成潭澒洞峭裂忽變夷為險返下
臺仍至洞底𨗳者攜松明前驅循臺東壑中行始見臺
壁攅雲錯綺偹諸幻化觀直北入一天門石楹垂立僅
度单人既入穹然高遠左横列石欄下深黑杳不見底
云獺子潭即老君臺北下墜處至此高深易位又成一
境内又進兩天門路漸東北轉崖石詭變多所仿類𨗳
者行急予強留諦視頋此失彼然予所欲覩者正不在
種種規擬也又踰崖上東有潭淵黑如獺子宏廣更過
之名龍江下與獺子潭通又北行東轉過紅白氊鳳凰
戲水穿一門出忽見白光一圓内映沉碧遂東出後洞
水自洞北環流南入洞中想下為龍江者小石梁跨其
上宋相曾布帥桂時所為易名曾公岩蓋與栖霞一洞
潜通兩門各擅耳予佇立橋上見澗中有浣汲者予詢
水從西北來可溯入否其人謂水穴之上更西北可深
入數里名勝較倍栖霞水穴則深淺莫揆惟寒辰肅月
為可涉予即倩其人為𨗳其人歸取松明予随之出洞
右得慶林觀期觀中炊以待遂同𨗳者入仍過紅白氊
始由岐北向則佳偉殊麗繁錫嘉稱最深入遇潭淵杳
當橋澗上流𨗳者阻進謂前炬數日鮮竟游屐抵此從
无入者况當夏漲襄陵可嘗不測乎乃返計自栖霞達
曾公岩徑約二里復自岩口出入盤旋三里洞之觀止
矣飯慶林觀望來時所見搔首峰即立其東從間道出
其下則峰下西開一竅圃者廬之北復有岩洞叢羅遍
曾公岩上下左右殆難數記也循七星南麓北向草莽
中連入三洞計省春當在北可踰嶺達遂北循嶺坳微
徑里半至山頂石骨崚嶒不容著足石隙少開處棘刺
沉翳愈窮扳躋然片石布竒峰瓣分異遠望掩映愈披
愈出令人心目勞遷又里半踰頂下復得鑿石之級級
盡即省春岩岩三洞排列俱東北向最西者騫雲上飛
有倒石下垂如枯槎老龍西入南轉洞漸黑惜无居人
不能索炬入洞右旁通一竅以達中洞甚深難遠入洞
前垂石亦作槎勢又透一門以達東洞東洞垂石愈繁
洞亦旁裂中有清泉下注寒碧成潭由洞前循崖東行
洞上聳石如人立獸蹲東則危崖亘空仰望如劈其下
拖劍水瀠之即癸水也源發堯山抵山北麓西出葛老
橋入漓水時予轉至山東隅仰見崖半裂層竅者三乃
披莽隙梯懸累上既達一竅西通中竅中竅卑伏首不
得伸從外横度有同臺榭不由中奥竟達第三竅竅隙入
後有一龕忩闢其前中懸玉柱柱左又著一龕圓頂平
座前正與玉柱對予同靜聞分踞忩隙下臨危崖行道
者仰望无不徘徊忘返二村樵仰睇久之亦躋登謂中
竅之上尚有一洞甚宏欲為予扳險上求予乃下倚松
隂從二樵仰睇處反睇二樵在上懸枝索級終阻懸漢
莫能階升也仍西入省春出西洞西又得二洞門北向
再西者高五丈内稍下西轉雖漸昏黑勢崇宏愈甚以
无炬中阻左崖大書深刻五美章乃張南軒筆惜无知
者洞莫定其名或以為會仙岩弹丸岩岩壁宋莆田陳
黼題則渚岩洞也洞之西拖劍水自東北直逼崖下崖
愈穹削插霄凭淵勢竭雄峻石梁跨水西渡已為七星
山西北隅名弹丸山云由其西南渡葛老橋東望崖巔
有洞高穹上下都削峭南有一崖架廬亟東向登山山
下一刹與夀佛寺七星觀南北鼎列南為七星觀東上
即七星洞中為佛夀寺東上即棲霞洞北為此刹東上
即朝雲岩也仰扳磴數百級入岩岩亦西向在栖霞北
洞口高懸内北轉尤穹危徽僧太虚駕閣洞口絶壁下
瞰江城遠揖西山獨有勝概遂停宿因問上岩道太虚
曰此岩高聳雖予近在岩右曾无級可登約洞之南壁
與此洞北底隔止丈許洞内可鑿空以通洞以外更无
懸杙繅級處也凴欄北眺洞為石揜反不能近瞩惟洒
髮向西山歴數諸峰耳西山自北而南極北為虞山稍
南為東鎮門山再南為桂山之木龍風洞最南為伏波
山此城東一支也虞山之西極北為華景山稍南為馬
留山再南為隠山最南為侯山廣福王山此城西一支
也伏波隠山中為獨秀其南對踞水口者為漓山穿山
皆漓江以西故曰西山焉
初三日追錄遊記於岩閣薄暮返寓
初四日北二里至靖江王懴壇入藩城北門門内池水
一灣南遶獨秀北麓由池西南經獨秀西麓至靖藩精
舍主僧為予言君欲登獨秀須先啓王期以十二日可
登乃出藩城西穿榕樹門門北向大樹正跨其頂巨本
虬根盤鬱閶闔昔為唐宋南門元時拓城於外門久塞
嘉靖乙邜大將軍周於德發壅閉而門之門之前滙水
為大池後即門頂巨石叠級分東西上亦有兩大榕南
向東西夾之上建關帝殿南面臨池甚為雄暢殿西下
即大將軍幕府益西循城南一里西出武勝門北溯西
江又一里達隠山山北倚馬留西接侯山四面有六洞
環列東為朝陽洞寺在其下洞口東向下層通水上層
北闢一門就石刻老君像今稱老君洞山北麓下為北
牖洞洞東石池一方水溢麓下滙而不流外竇卑伏而
内甚宏深前有菴由菴後披隙入洞圓整危朗後復上盤
一龕左有一忩兩闢石柱旁列不通水竇其北崖之上
為白雀洞在朝陽後洞西門北向入甚隘前有線隙横
列上徹天光漸南漸下直通水又西為嘉蓮洞亦北向
與白雀並列洞分東西两隙俱南向下墜洞内時開小
穴彼此相望數丈輙合内墜淵黑亦抵水又西過一石
隙西北有石平庋錯崿中絶勝瓊臺乃南轉為夕陽洞
西向洞口飛石中門為兩門左一側壑滙水由水竇東
通於内右有曲穴北轉内甚萋暗下墜深潭蓋南北皆
與水會焉又南轉西南山麓為南華洞洞南向勢漸下
滙水當門可厲入深入則六洞同流五洞之底皆交連
中絡惟北牖側另闢一水竇初不由洞中通云聞昔唐
宋西江東瀠榕樹門隠山滙巨浸中是名西湖其時諸
紀勝者俱云乘舟載酒入今則西江南下繁厥桑田无
浩蕩觀予初至朝陽寺月印上人𨗳由殿後入東洞穿
老君側出山北西過白雀嘉蓮皆北隅洞也南過西隅
夕陽洞又南盡東轉過南華則南隅之洞也予欲從此
涉水入月印謂秋冬水涸䖝蟄窮幽无所憚今漲甚深
處莫測蛇龍窟宅其中老僧不敢𨗳請北游北牖乃東
過西湖神廟北轉過朝陽踰隠山東北隅其處石片分
列如張幕如裁雲如透月巧變紛綸潤以采澤不啻削
芙蓉綴蛺蝶也又西入北牖菴予與靜聞分踞北牖洞
西忩内外周覧久之出飯菴前松蔭下復抵南華遇一
田叟曰此水竇旁通雖深淺疑迷予獨熟過其内君欲
入明當炬𨗳佐前驅余強之即入曰松明未辦乃以旦
朝期予遂南過武勝門及寧遠門渡橋而南西江走其
下東分兩支入漓余東南循西江南分𣲖一里抵漓山
山之東即漓江也從山西麓轉其北則漓水自北江水
自西俱直搗山下山怒崖騰力扼其衝由磴上盤山腰
得雉岩寺寺後躋石峽躡青蘿閣昏黑下宿岩寺
初五日客序遷除遂成午節令頋僕入郭市蔬酒出坐
雉岩亭以蒲酒雄黃自酧節况復散酒青蘿閣時方禁
龍舟舟人各以小艇私櫂山下鼉鼓雷殷廻波䧟日既
暮下山西入一洞洞在山足門西向高穹中平上鐫樂
盛洞三字出洞東循雉岩崖麓沿江東憩其東隅一石
上自山巔下插江底中剜穴透虚深二丈高三丈若闢
門然江流自北滙其中涉其南透崖以上為千手大士
菴余濯足弄江抵暮上宿雉岩雉岩者統志以為即漓
山在城南三里陽水南支經其北漓水南下經其東東
有石門嵌江西有穹洞深入南有千手大士菴俱列其
足雉岩寺高懸山半北逆兩江頽浪飛檻綴崖倒影沉
碧寺西為雉山亭南為雉山洞洞外即飛崖斗發裂隙
迸峽直自巔下徹旁有懸龍矯變石色都異前大石平
湧為蓮臺臺右根與後峽相接處下透小穴西向臺隙
摩崖登臺則懸龍架峽正出其上昔有閣曰青蘿今移
置臺端登之不知其為臺也然勝概麕集不以閣掩是
山正對城南為城外第二重案山北一里曰象鼻山水
月洞南三里曰崖頭淨瓶山荷葉洞俱東逼漓江而是
山在中較高志遂以此為漓山范成大又以象鼻山為
漓山二山形頗相似但雉岩石門不若水月擴然巨觀
故遊者拾級趨此然以予權之瀕江午向三山不特此
二山相匹崖頭西北山脚石亦剜空嵌水跨成小門其
離立江水衝合中三山俱可名漓也
初六日南下山二里過南溪橋南溪之山高峙橋東南
溪來自西南直逼西麓繞山東北入漓去白龍洞在山
椒門高張西向臨溪下廣列崇殿仰望不知為洞由殿
左透級上得旋空如層樓内有龕自然為一洞絶勝處
從此北向東轉遂成昏黑先是買炬山僧僧謂洞内可
竟達劉仙岩不必更出及篝火入中頗寬敞多岐先極
其東隅上躋一隙余以為劉仙道也窮而无入又南下
一窪支竇旁午予又以為劉仙道𨗳僧謂此護珠岩道
嶮巇莫逾躑躅杳冥中不若出洞平行為便乃下山至
橋望白龍北復有洞盤空予渴赴劉仙岩遂自橋東循
山南東轉南面一崖層突彌聳將舍之忽山雨至奔憩
岩下躋隙坐飛石上雨簾外窺内映乳幕飄飄有餐霞
想久之雨止下岩轉其東至劉仙岩岩與白龍東西分
向有觀在岩下由觀右登級先穿一門西入即踰其上
復透門出得一岩東南向又左由透門之上再透而北
亦開一岩岩前懸石甚壯當洞門為屏若垂簾然至岩
周覧各竇詢與白龍潜通處竟不可得乃知白龍所通
即避雨岩下竇𨗳僧所云護珠岩是也
初七日由觀左登穿雲岩岩在上岩東南絶壁下亦東
南向後與左右分穿三竇而左竇旁透洞前洞東為文
昌祠由其前東過仙人足蹟蹟北更上即為仙蹟岩岩
在穿雲東北上岩正東隅洞口亦東南向外甚危亮内
乳柱倒垂界為兩重若堂皇之後屏列忩楞分内外室
者洞後穿竇兩岐俱不甚深竒在玲瓏殫致返至觀南
二里出十里舖舖在鬭雞西郡往平樂大道又東向岐
路入一里北望穿山高懸隔江空濛雨色中再前望崖
頭北隅梳妝臺下飛石嵌江剜成門闕遠望較水月似
小與雉山石門形勢倫匹然急流湧其中蕩漾尤異共
一里東至崖頭廟崖頭在雉山南漓江西合陽江於雉
山又東會拖劍水及漓江支水於穿山奔流南下此山
當其衝山不甚高而屹立扼流有當熊勢北崖有臺曰
梳妝下即飛石懸嵌中剜成門處崖突波傾不能下瞰
但見廻瀾層波觸石奮出蛩然送聲至座坐久之返廟
中由其後入一洞門西南向穿門歴級下其後岈然通
望一石肺乘空色正綠為荷葉洞穿葉底透山東北即
通望口也漓江復瀠其下由葉前南下東轉深昧中勢
穹然不及索炬入山東北隅石崖插江山稱淨瓶以此
須汎舟沿流觀之其上莫能窺也仍從大道十里舖經白
龍洞北随溪探前望白龍左洞則玄岩也岩東向洞門高
聳下峽由南腋東入上洞東登必由北奥俱崇深幽邃
无炬不能遐歴洞前乳柱繽紛不减白龍上鐫玄岩字
甚古出洞入寧遠門返寓
初八日出安定門東轉北入支徑登劉岩山有菴在山
麓後為劉岩洞洞西向東下淵黑由洞右躋危級上至
明月洞洞高綴危崖半門亦西向東入岈然然昏窈莫
辨出洞下崖半循崖少北復一洞西向門紛綸高懸僧
伐木縱横洞前无由上躋乃梯登以上一石當門樹屏
由左透隙則宛轉玲瓏踰石脊東下窿然直透山腹闢
門東出外臨層崖内皆乳柱充隙徑竇迸裂北一徑高
穹下墜東轉亦有門東出暗不復下東西透豁然有脊
有門中界之不若穿山叠綵中隠南峰諸洞廓然平通
下望明皎内无餘奥也下山西過北門門西峰當面起
削山為城循山北麓轉至城西北隅下下盤層石上削
危城當即志所稱始安嶠也而北門在兩山夾中東西
峰各峭豎起因依為門鎖鑰甚壯少憩盤崖上旋入北
門南一里至桂嶺碑側西向瀕城復得一山為華景洞
洞東向前對大池後所倚山則亦因為西城者洞前岩
平朗上覆外敞後穿穴為門分為三南入者窪暗而邃
西透之穴昔穿城外因為門今已甃石塞北轉者上出
岩前遂西登城陴循南而升已從石萼叢錯中扳躋山
頂頂即寳積山志稱寳積與華景相連上多詭石怪木
然今又名卧龍山想以武侯祠易名耳下山二里抵寓
初九日出文昌門乃東南門也正對南溪山南過石梁
梁下即陽江北分𣲖東轉一里抵石山南麓三教菴菴
後為古雲崖其山亦稱漓山粤人呼為象鼻山山東南
隅亦有洞南向循崖東北抵漓江盤山溯江從石崖
危嵌中得一洞北向曰南極洞出其前直至西北隅
為象鼻岩水月貫其下飛崖自頂騰跨北插中流東西
俱高剜成門陽江從城南西來流其中而合之漓上空
明如月下復内外瀠波而插江之崖下跨於水上属於
山中垂外掀正作捲鼻勢水洞之南崖半又闢陸洞其
崖亦自山頂東跨江畔中刓竅若長廊直透水洞上北
踞竅口下瞰水洞適有漁舟泊洞中崖石間令棹予遶
出洞外復穿入洞内水陸勝觀一時兼盡乃南行一里
渡漓江東岸又二里抵穿山下山西與鬭雞山對鬭雞
在劉仙岩南崖頭山北漓江西岸瀕江之山也東西夾
漓怒冠鼓距兩山當合名鬭雞特東山遶明如圓鏡故
更以穿山名之山之西又一峰危立初望竟為一山上
有豎石抵其下始見豎石下剖直抵山根亭亭夾立山
故以脆薄靈舉見竒土人名為荷葉山殊得之穿山北
麓嘉熙拖劍水直潄崖脚循山之西南與漓合予始至
其北隔不得渡望崖壁危懸洞門或明或暗紛紛錯列
即渡亦不得上乃随溪南行隔水東眺則穿岩已轉不
睹空明山側成峰尖若豎指矣又以小舟東渡出穿山
南麓北面而登撥草尋磴一南向岩高倚山半疑即穿
岩乃其中乳柱中懸有曲折致東入漸窪黑水滙於中
知非穿岩乃出由其西上躋始得崇岩廓然平達山腹
徑山十餘丈高闊俱五六丈徹望澄明一空障塞扳外
崖東轉又開北向一洞列並穿岩而後不中通其東尚
有三洞門下可望見至此則峭削絶徑而穿岩南口上
復叠一洞後亦不透然内多重幃殆為穿岩架閣也仍
東下滙水岩岩東復有南向洞内亦支竅西入隘黑无
竒遂出西渡荷葉山下北過訾家洲乃渡浮橋而返
初十日抵王城後門登懴壇訂主僧獨秀期更於十三
日
十一日出浮橋門過花橋門龍隠岩道為橋東之南崖
乃來時所過夾道兩山北即七星南即龍隠至是始得
其詳橋上南眺龍隠與月牙並列東崖苐月牙稍北度
橋循山其路易通龍隠稍南須從橋下涉江上其大道
則自山北端拱石南踰嶺坳循隠真而西又從怡雲北
轉始達予欲并眺端拱石人自橋東直走嶺下南上平瞻
石人又南下得一大塘塘北循山西轉崖石俱盤削飛
突里餘抵山西南隅峰益嵯峨叠異中空外聳上若鵲
橋度虚扳隙上登則怡雲亭廢址也由其上轉罅梯空
穿石鍔以躋石片片懸綴側為透峽平為架橋如上竿
轉塔无不曲拆匠意下至怡雲右即龍隠岩洞門西向
高穹廣衍頂石平覆洞右近口復垂柱環為層龕重洞
接影深流此為最勝出岩仍從怡雲返花橋南沿西麓
隨流歴磴半里入月牙岩岩西向南即龍隠此則級石
成磴彼則斷壁斗崖路殊通塞岩上環西缺其口内不
甚深政以圓缺分明有同鈎月下照清泠亦幽境也出
由街北過七星飡朝雲岩北度葛老橋覓屏風山或有
以黃金岩告者謂去城東北五里乃貿貿東北趨三里
遇負擔者指村北之山曰此即是至村問之仍不知也
及抵山東麓則峭崖列嶂平展危懸已轉北麓得洞門
如峽山頂高穹兩崖闊五丈高十餘丈初南向平入十
丈之内少東南轉忽明月上開自下望之殆蜃市重樓
矣從此高躋又十餘丈抵明穴之口采嫩松以拭崖壁
開蘚剔翳得程公岩三大字西有記文一則蓋鄱陽程
公崇寧帥桂時所開志載屏風岩一名程公至此乃爽
然自釋也遂西向歴級上登穴口其内岩頂之石層層
下垂極為雄俊將至出穴處地少平北奥有大石幢盤
叠至頂色碧形詭何設竒至此出穴而西山迴峽轉石
骨森豎下即盤峰成窩窩底一洞北向覓徑西南下抵
窩入洞洞不甚深即西踰窩出兩石峰駢枝並起一為
石工剥蝕殆盡一猶亭亭孤立從石峰東更西南三里
已出葛老橋西於是循朝雲七星西麓度花橋紛傳流
警薄永郡省城戒嚴門已鍵亟馳過浮橋門尚半啓得
返寓
十二日西出麗澤門門外巨塘滙水水自西北城角馬
留過脊處南抵振武門北入陽江石梁跨之曰凉水洞橋
橋南北塘中蓮花盛放坐蔭橋樹下殆不能去予欲覓
中隠山乃南至振武門西渡定西橋忽路右一山有洞
砑然即北趨其下前有古寺拭碑讀之西山也洞門南
向東又裂石自峰頂下跨成門乃捨洞趨之其門南北
豁然亦如雉山象鼻但彼急流中貫異於此之外遶
澄潭耳然外跨之石欹叠錯出尤露穎異遂先遶其東
抵山北北向亦有洞穿洞而南横透山腹竟與南洞貫
徹中有夾門垂柱不似他洞徹望竟目也出南洞洞左
叠磴嵯峨循之北躋峰頂石皆峰崿攅簇中旋為平凹
長若溝洫光滑特異下至南洞前始東入石門門乃片
石下攅中門高闢旁通衆竅故以小巧見竒望西峰石
亦聳立從寺後西歴其上歴級南下峰鍔中西循大道
三里聞木陵村有岩曰佛子遂從西北岐入二里石峰
在侯山東麓洞門高懸北抵岩下岩之東二洞南向最
東者敞而不深稍西則洞門側裂外垂列乳中横一屏
屏後深峽下墜屏東西俱有門可下由峽中北入其竅
旁裂漸隘乃復出西上入大洞洞南下北上穹然高透
頗如程公以松枝拭右崖所題則宋呂愿中題中隠呂
公洞詩也後署云假守洛陽呂叔恭游中隠山无名洞
客有言此洞因君顯當以呂公名之因書五十六字鐫
於壁始知佛子岩即中隠山呂公洞也由是北躋後穴
内雲翼倒騫與洞俱上絶非逼隘觀穴口高朗大過程
公後穴也北出口石磴二道一東北下山麓予先從其
下者北向之麓皆崆峒幔覆外有倒石界而為門為忩
内蜿蜒旁通若行廊複道此下洞以幽竒勝既復上從
西北磴復得一洞洞北入南穹擴然平朗頗似穿岩南
一石聳立如臺上有石佛不知其所自來佛子岩所由
名矣前有巨石柱如屏中峙東西界為兩門西竅廣正
自下遠眺此竅直透北山東則偏隠无睹竅外循崖東
轉又闢一門下臨中洞之上為關聖座仍由洞北東下
穿中洞南出西循山又開南向一洞與中洞並列由其
西扳磴上又有洞南向雨漬滑磴舍之下山東南半里
飯木陵民家民謂西南侯山下有銅錢岩可透出前山
北向趙家山亦有洞可深入又有陳搏岩頗竒予念諸
岩不能徧歴侯山為衆峰冠其岩不可交臂失遂由中
隠舊道西一里抵侯山廟廟後山麓漫衍蹈水披叢茫
不得洞但見有級上躋鼓興登絶頂山前行者高呼以
日暮不可登乃遥望大道南削峰南轉有洞東北穹立
望之趨南去里許抵其下洞高倚山半前有瀦水滙潭
潭上拾級扳荆遂入洞亂石堆洞門外外高内深歴石
級西南下直墜洞底水崖淵漠内望一石横突出下有
仄崖嵌水裂隙受趾抵突石下畏仄崖峭滑乃出下山
轉出其東南山背復有門滙水卒莫定其為何洞也其
處西峰駢聳无侯山之高峭拔過之暮歸急始留為後
游二里南出大道路旁夾道之山上有竅東西透空與
佛子穿岩正等亦不及入問途人前所入北向洞何名
則架梯岩一名石鼓洞也紛傳城門已閉竭蹶東五里
過木陵分岐處已夜又三里抵振武門將闔矣側身入
始從容行街市中
十三日入靖藩城過獨秀西菴主僧入内宮禮懴登峰
約復移之他日乃出就日門過木龍南洞由其下渡江
還望木龍下層復有洞濱江穿麓瀠流可愛上江東涯
循流北半里入千佛閣前有大榕一株問所謂辰山者
俱莫曉隨大路東北五里堯山在東屏風岩在南獨辰
山茫然莫辨忽北望一山去不一里䂬然有洞洞口一石
當門赭色斑爛彪炳有異問負芻者曰老虎山也余謂
靜聞何不了此後覓辰山乃北一里抵山下望高先登
由洞口穿入其内天光自頂四射由下北透其腹再入
重門支峽後裂層&KR0869;上層俱莫可度南向重門内扳崖
上躋逐踐層樓徘徊未下忽一人來候洞前下問之曰
洞名獅子一名黃鸝岩山前有三洞下曰平地中曰道
士共此岩為三出洞見山頂石叢參錯循路上躋石片
片冰稜鐵色下嶺石稜就夷棘道俱除前候者復趨上
引予左入道士岩岩亦南向在黃鸝東稍下洞前壁左
右各鐫詩拂讀詩序是山固即辰山也穿洞東側門出
東向下山東北一里飯所候者家主人王姓慶宇字且
訂予宿此乃束炬肩梯𨗳趨辰山北麓為青珠洞游洞
北向裂峽上並山頂内界兩層始南入十丈許扳崖上
稍西乃向北崖豎梯登北入峽中五丈餘透出横峽峽
東西横亘上高俱不見頂東行四五丈漸闢生光一大
石柱中懸繞出柱西峽又南北裂南入臨洞底北出正
臨洞門上洞門中列二柱界為一門兩忩延耀内射正
當圓柱予詫為異𨗳者曰未也轉進横峽口又西行四
五丈有竅南入甚隘悉去衣赤體伏地蛇行以進穴長
三丈大僅如筒又曲折中又懸柱時從游兩人以炬先
入次及予度稽一時過隘洞復穹然上崇下䧟俯躬南
降垂乳紛列迴環左右迥與外别𨗳者曰未也又西踰
一梁梁横南北若閾越梁西下石乳愈竒西窮復轉北
上藻繢滿眼彌轉彌勝此洞與山南黃鸝岩正南北相
當然一山皆空環峙分門者尚多也北向開洞門者三
此為中東西二門俱淺東向開洞門者五北為高穹中
為三曲狗頭南為道士東峽和合小岩而三曲最深南
向者三即平地道士黃鸝也志稱辰山有洞三級苐指其
南耳惟西面予未之窮出青珠洞過北洞一東麓洞五
循南入平地岩初入欹仄側身緣東隙而上内境既穹
外光漸閟火炬已棄北隅暮色亦上乃出東北返王慶
宇家
十四日别慶宇東北三里過矮山山在堯山西漓水東
北聳一枝如附拇指乃桂林石山最北首峰也山南崖
削立下有白岩洞洞南向三竇旁通内垂石如蓮葉捲
覆下多透漏其後少窪下輒復平曠轉西入數丈仍見
南穴天光出洞東有菴于是東向溯小溪二里抵堯山
西麓又二里為玉虚殿山迴成塢西向開洋由殿右轉
入山後兩山夾澗南向溯澗半里踰澗東上登嶺角益
東北上升降三四又二里始登堯山絶頂此中石峰森
立間得此土山反以為異故堯山名特著山之東石峰
叢合有溪盤遶其間當即大壩上流出廖家村西者也
下山仍返西麓南度橋五里出堯山東南塢其南石峰
森森東南一峰尤兀突益東南馳松篁間出林夾右轉
石山而南即鐵峰山頗似獨秀下有岩洞不可入西南
二里抵冷水塘小橋跨流急湧西南去一村依山逐澗
亦幽棲之勝村南石峰如屏東西横亘從西嘴望之薄
若竪指由其腋東轉南山之坳出山南大道直西馳共
三里過萬洞寺則石山四開寨山兀立其中望寨山東
崖穹然壁立而不睹其徑循山南抵西麓乃歴級北上
當寨山西北隅崖開一罅上架横梁踰梁而入東貫山
腹已在嵌室内遂托宿
十五日曉起徧觀洞中其洞西北東南前後兩闢中通
隘僅容一人由西麓上山腰透入飛石下旋躡其上卷
石為橋以達洞門門西北向門内洞界為兩南北並列
北洞後即通隘透腹處隘長三丈既入即寬闢為岩懸
乳垂蓮紛綸左右東岩上下俱極崇削下亦有深洞路
當山麓南轉始得東上既晨飡西北望黃金岩甚近亟
趨之不復東尋下洞也下西麓過竹橋由村右西北行
三里抵岩之陽山骨立路北下裂為洞南北交透前卑
後峻後門之半石横架空中門界為二由洞内上躋北
出駕梁之下俯視北麓拖劍水直嚙其下土人俱指此
為黃金岩南下出洞西復有洞南向高裂深入不透僅
如重峽已從西麓北轉山西北垂亦有洞西向中穹不
甚深透對面有東向一洞與此相向若門廡洞内分四
支如十字東北二門外透而明西南二峽内入而黑然
西北皆懸崖上奥東其所入南乃深潭也拖劍水在東峰
北抵洞前轉北循山當洞有橋跨之橋内滙為池亦山
叢水曲之奥出洞不知其名問汲水池中者曰此洞不
知名上更有一洞可尋躋也亟披箐透崖上南北兩石
屏並立起微徑界其中甚峻洞峙南屏後門亦東向不
甚宏洞有舊鐫黃金岩三字可辨是洞始為黃金前乃
其東峰之洞也出門左見北屏内峽有路上躋為夙莽
而翳雨深蔓濕不堪置足予強登之南轉則上洞也門
北向棘蔓交絡縷分之乃得入入則旁竇外通重樓三
叠庋閣之石版纔蟬翼薄然无級罅可扳惟中洞之内
旁竇玲瓏懸隙宛轉可穿而上苐甚隘層折難舒解衣
蛇行遂出上層平庋閣上踞洞口飛石高呼靜聞乃下
迴望黃金岩西北麓諸洞尤多乃隨拖劍水遶出北麓
又得北向洞二西向洞三遂西趨屏風山將渡拖劍水
望屏風黃金兩山中又南界一山下有洞北向迂道從
之洞亦旁分兩門一北向一東向西有級上躋再上級
崩路削又有洞北向乃下抵西北隅則旁透中空之洞
峽連闢與黃金西北同正西一洞穹巍層裂紛拏傑張
此又以雄武見竒非尋常窈窕窟也問之土人知為飛
石洞遂西渡石堰一里入程公岩北二里仍飯王慶宇
家西再探道士諸洞過屏山西麓至是已四周其山入
浮橋門浮橋共三十六舟云
十九日始定陽朔舟
二十一日日中乃行南過水月洞東又南雉山穿山鬭
雞劉仙崖頭諸山皆從陸遍游者惟鬭雞未到今舟出
其東麓崖頭有石門淨瓶勝舟隔洲以行不能近悉去
省已十里崖頭之南江流浩然自放又東南二十里過
龍門塘南岸有山嵯峨中峰最高處南北透東五里横
山岩突立江右又東南十里江右削崖屏立南五里至
碧崖岩岩南石峰隔江排列横障南天上分危岫幾埓
巫峰五老扼江使東江流嚙其北麓怒濤飜壁赤壁采
石失厥雄麗崖間一石紋黑縷白章成泛海大士曰沉
香堂其處南雖崇深極致北岸猶夷豁共五里下寸金
灘南轉入山峽江自是左右皆石峰㠝岏爭竒炫詭入
峽下斗米灘五里為南田站當桂陽朔界山遂轉峽為
塢四面層圍僅受此村過南田山色暮合舟人夜棹不
休江為山所泥佹東佹西盤峽透崖凡二十五里抵畫
山月未起山隠空濛中又南五里為興平月從羣峰東
隙出舟泊候曙漓江自桂林南來兩崖森壁迴峰中多
洲渚分合无翻流之石直瀉之湍故舟行屈曲石穴間
无妨夜棹苐月起稽時暗行明止未免悵悵
二十二日早起月光破曉竒峰合棹南三里為螺螄岩
一峰盤旋上轉峙江右興平水口山也又七里東南出水
綠村山乃歛峰掩篷就寐南三十里則龍頭山復錚錚
骨立而陽朔四圍直碧蓮玉笋攅成矣陽朔北自龍頭
南抵鑑山二峰巍峙當漓江上下流中有掌平地乃東
面瀕江以岸為城而南北属於兩山惟西面叠垣為雉城
西山最近者為來仙洞石人牛洞龍洞諸山通省大道
從之蓋陸從西水從東也其東南門鑑山下則南趨平
樂水陸並道正南門亦西北轉通省道直南為南斗山
延夀殿旁建文昌閣无徑他達正北即陽朔山層峰駢
峙東接龍頭東西城俱属於南隅北則以山為障无城
亦无門東北一門在北極宫下僅東通江水北抵儀安
祠讀書岩然俱草塞罕人行雖東臨漓江開三門以取
水上午抵城入正東門從文廟西入縣治蕪寂殊甚縣
南半里有市橋橋下水西自龍洞入城出橋東即懸流
注深壑壑大四五丈四面叢石盤突為龍潭但飛流下
搗不見下流所溢潭東即城大江流城外蓋地穴潜通
也橋南鑑山獨聳一名易山即南借以為城者東麓有
鑑山寺倚山臨江通道置門即東南門也西麓則正南
門余初抵北麓覓道上躋南東二面就崖為城惟北面
在城内有微級久為莽棘翳没乃扳條捫隙直造峭壁
下莽徑并絶復出其旁躡巉石盤旋半空終迷所向乃
下時頋僕守舟期東南門外於是南經鑑山寺出東南
門覓舟不得渡江東一里至白沙灣舟泊其南乃下舟
白沙灣去城東南可二里民居盛於城有河泊所其南
三峰列峙最東一峰曰白鶴山江南抵其脚曲而東北
抱此一灣沙土雪潔其東南一溪南自二龍橋來北入
江溪在南三峰之東逼白鶴西址出溪東又有數峰自
南趨北界溪入江口最北者書童山也江以此乃東北
逆轉
二十三日從白沙依江東北行一里南渡江已出東界
山之東江東北岸有高峰矗四尖起障江南趨既渡陂
塘高下林木翛然有澄心寺可憩東一里過穆山村復
渡江而東循四尖南麓趨出其東山開日曠竒致愈出
前望東北又起一峰上分二岐東岐若僧帽垂空西岐
尤高聳四尖東枝銳若脱穎與二岐西岫建標絶頂各
見雄振迴眺西南隔江下皆尖崖並削上懸雙岫此即
書童之南東界羣峰所幻出隨江東五里出二岐東南
踰嶺下為佛力司當江南轉處北去縣十里問之居人
始知二岐西峰最高者狀元峰乃仍踰前嶺北去西一
里抵紅旗峒竟峒西北一里抵山下北上斷磴間三里
踰山坳乃東西峰分岐處西北度亂石重蔓直抵高峰
崖畔有洞東向門高穹上懸竅兩重簷覆出无由得上
洞前東向之峰即似僧帽者其峰亦有一洞西與北山
對懸壑隔莽竟不得達予必欲一登峰頂南北俱壁立
絶磴從洞南緣峭梯險轉從峭壁南直抵崖半則穹然
无片隙不復手足力所及遂下飯佛力肆居人蘇姓者
謂此峰懸削曾无登路數年前峰側有古木一株其僕
禱而登絙級備窮峻阨然止逹木所亦未造巔後遂問津
者絶轍乃返白沙灣佛力司之南山益開拓内雖石峰
離立外俱排山亘嶺桂林秀出雲峰南盡於此聞平樂
以下四頋皆土山巉厲之石不挺於陸而藏於水山自
此而頑水自此而險也
二十四日由白沙截江渡南峰下循麓東南又轉一峰
有岩高張東向為田家洞即在白鶴山下軒朗平豁上
繁垂乳白鶴東對書童山排闥而南内成長塢塢中舟
行六十里可抵二龍橋出白鶴循北麓溯江三里入東
南門肩炬由正南門出西北循大道向龍洞岩二里東
越小橋有兩洞西向其南列者為龍躍岩地稍下門極
危朗北洞地稍高草塞門徑先入南洞東五丈層陟一
臺臺右有竅深入出由洞北登龍洞岩爇炬入洞闊丈
五高一丈南崖半壁平亘如行廊入數丈洞乃南闢頂
始高後壁下方圓池各一深五六寸泉澄明如鏡屢斟
輒滿池上蓮叠小龕俱無通道處由左壁窪䧟處伏地
入漸入漸小穴僅巨管大蛇行南透五六丈始可屈伸
已而遇旁裂龕得宛轉達躍龍後腋出洞東望龍洞南
列峰閶闔重啓異之遂渡溪東行棘莽沮洳中共一里
抵山下初入西向第一門高穹如峽東入數丈北轉愈
昏杳莫窮乃南轉得明穴西透西出洞門之上盖南上
西向第二門也由其外更南上西向第三門洞東入成
峽如初洞峽底迫仄峽上層叠有同閣殿入五丈下峽
既盡上懸重門圓整擬剜琢苐峽壁峭削難階與靜聞
索慮躋躡得上峽一層而最上層即懸亘莫能逹出洞
前仰望洞頂又連啓兩門此又南上西向第四門第五門
也冀其中下通峽内重門于是又過南上西向第六門
仰睇懸崖倍高削彌難扳即又過南上西向第七門見
石紋層異突出者可置足竅入者可鈎指遂反躬上躡
凌數十級抵洞門洞北又夾坳豎起高五六丈始入上層
其夾光膩无級計絶所扳予審視周夾雖无級罅而夾
壁宛轉可以手撑足支不慮懸墜遂聳身從之如穿
井皆横綳縱發不階級磴也既升夾脊其北復隤然成
峽穿映明透知與前所望洞必有一通因騎牆坐上睇洞頂
四達高呼促靜聞久之至教之如前法登同從脊北下
峽中峽底平曲折北進西上高懸一門則第六門也不及
上循峽更進轉西出第五門門有石龍下垂三四丈由
龍側北循崖端得第四門穿門東入稍下次層中廓然
四闢右向東轉深黑无窮左向西出即前第三門上層
也如重門若剜琢處當在其内循崖窮之復隔一柱轉
柱隙入門内另環一函不遠亦不透也自第三門上連
闢四門初俱扳躋无路一入第七門宛轉俱達升陟重
樓複閣間有莫公臣者徧題珠明洞云仍從第六門峽
内西向扳崖上門雖高張内外都无餘地不若四五二
門外懸臺榭内叠樓楹也乃逾脊南下第七門門外循
崖復南又得南下西向第八門洞亦成峽東上雖高峙
鮮所旁徹此山西向八洞惟南北二洞不交引中夾四
洞最高紛紜曲暢較他處一二洞勾連輒擅竒稱真霄
壤矣下山循麓南半里路東西各一峰屏峙遂由南門
抵市橋入龍潭菴莫姓者隨予至問游岩樂乎予艷稱
珠明曰牛洞也數洞相連然不若李相公岩尤勝即在
西門外不可失仰視日色尚高亟出西門擕火炬從岐
北行復西岐已繞此山東北兩面蓋即前屏峙路旁東
峰也繞至西麓洞正西向西峰門右鐫閩人李杜記題
為來仙洞入洞東行不甚高夾南轉遂昏黑秉炬東南
入乳竇初隘漸進愈宏放瓊葩雲葉繽紛上下東北轉
成穹峽高不見頂其垂突蹲裂種種開勝益深峽忽下
墜淵昧不可以丈計炬火星散投之沈沈杳不得其底
其左削崖不能受趾右乳柱紛綸忩戸歴歴隔崖探以
炬内若行廊玲瓏似可遠達松光將盡乃由舊道出東
入西門出東南門渡口桂林舟人已艤舟待遂入舟宿
二十五日舟過水綠村北七里西岸一岩門甚高敞東
向臨江前垂石成龍曰蛟頭岩由岩右峽深入漸高黑
由岩左登前亘為臺後結一竇竇後深䧟成峽以无炬
返時舟已先移待興平出洞循麓溯江半里達螺螄峰
下繞峰東麓又二里及舟北過興平二里泊
二十六日北五里抵畫山山横列江南岸江自北來至
是西折山受嚙半剖為削崖石質錯綺成章舟人泊山
脚晨飡予乃登其麓與靜聞選石踞勝崖半洞北向望
之甚深高下都无著足處返而登舟北上小散大散灘
至鑼鼓灘共十里其山南岩竅有水中出緣突石飛下
墜江勢同懸瀑粤中皆石峰拔起水隨四注无待破壑
騰空此瀑出崇竅尤竒絶又北八里過蘭州西北岸一
峰純透初望之疑即龍門穿穴以道里計之始知另穿
一峰前以夜棹失之耳又北三里為冠岩先是江東岸
嶄崖丹碧煥映采艷畫山冠岩即在其北山上突崖層
出麓穹一洞西向臨江水自中出外與江通棹舟入洞
門甚高内更宏朗悉懸乳柱惜流通之竇下伏无從遠
溯久之棹舟出洞望隔江羣峰攅合憶前蘭州所見穿
山當正對其面惜溪迴山轉并其峰亦莫能辨識頃之
忽北見皎然一穴另懸江東峰半即近在半岩北亟登
岸趨之期舟候南田站一里抵山腋踰嶺度明月在東
南面絶崖不可扳反循崖北稍下則洞果南透其上甚
薄上穹如合掌中罅北下俱巨石磊落南則削崖懸亘
故登洞道必由北洞東皆旁門複室東北彌深仍轉洞
西北隅又得一洞南北横貫北峰之麓透而不敞仍南
出西北行平疇中其西隔江屏立者皆穹崖削壁陸路
望之更覺崢嶸東則石峰離立後托崇巒共四里至南
田入舟
二十七日經横山碧崖諸勝无間昔游横山岩東向右
腋有竇旁穿而南南復闢一洞甚宏有門有奥奥西上
則深入昏冥奥之南墜皆嵌空透漏門在墜奥東廓然
凭流與前門比肩立又西北過龍門塘南望横山岩西
透頂峰雖似穿石无從上躋夜過新江口十里泊
二十八日昧爽亟推篷已過崖頭山十里抵水月洞北
城下入浮橋門
二十九日入靖藩城訂獨秀期主僧辭甚遼遠予初擬
再至省一登獨秀即往柳州至此失望悵怏
三十日炎威莫支倦卧寓所
六月初一日訛傳流寇薄衡永藩城愈戒嚴予遂无意
登獨秀獨秀山北面臨池西南二麓予俱已遶其下西
岩亦曾再探惟東麓與絶頂未登其異於他峰者祗亭
閣耳
初二日同靜聞再為七星棲霞游由七星觀左入即登
級為碧虚閣閣在摘星亭左昔游急於七星以為此軒
閣无煩屐齒後累經其下上見岩石倒出異之至是遂
先入仰望閣上為瓦所掩不見岩頂轉入玄武座後豁
然透空高跨頂上如梁類穿山月岩惜人坐閣内不見
出閣後石垣外始見亂峰飛石森列掩映詢閣僧後山
道何向曰須南自大岩庵乃出仍登摘星亭入七星前
洞由閣後東上數十級得小坪石盤其中遂北轉透重
門出門東壁外崖裂竅懸雲解衣上連躋重龕二層俱
列戶梳楞勢同垂握北下即棲霞洞盤空西向矣此山
岩洞駢峙棲霞在北下透山之東西七星在中曲透西
北出碧虚閣在南亦東西上透三穴並懸六門各異北
又有朝雲高峙兩岩皆西向此七星山西面之洞也洞
凡五下棲霞南入大岩菴望碧虚岩後山石叢薄可由
菴外東北登遂從菴右草坪中上共一里得坪一區小
石峰環拱之秀薄層雲西即碧虚岩透明穴北即七星
山頂與餘峰攅成斗列者覓小徑出東南坳中下山共
一里得一岩東南向西下即曾公岩也曾公西又有洞
在峰半扳莽上洞口亦東南向初由石峽入得平展處
稍北轉外復有龕東列後則穿門西入内益崇空深轉
杳不可睹下山出花橋東街此處岩洞駢峙者亦三曾
公岩北下同列者又有二岩予昔游省春經此俱東南
向此七星山東南之洞也洞凡五若北麓省春三岩會
仙一洞旁又淺洞一俱於前日屐經者則七星北面之
洞也洞凡五一山凡得十五洞云返寓於肆中得桂林
故勝西事洱百粤風土記諸書按部考勝者竟兩日
初五日讀清秀岩記即出西清門覓之門在西北隅城
外削崖之半有洞西向出渡城濠壩西有二岐一循山
北行即北門西來大道皆石峰突峙其北片片若削下
開大洞西南向曰横洞一從山南入峽疑即清秀道遂
南西行一里峽南北山俱中斷開徑四交徑西北有洞
南向覓道北入愈入愈深旁絶他竇峽危底平灣環以
進莫測幽際出問行者曰黑洞也問清秀何在曰正西
有山屏立峽中者下有牛角洞由北徑出峽有塘曰清
塘西南瀕塘為下庄洞无所謂清秀者予意清塘當去
清秀不遠遂北轉從大道出峽峽門東西崖俱有小洞
无徑可登北出臨塘瀦水一泓浸山西北麓循之西路
南嵌崖末北俯淵碧忽岐南上扳躋漸高没磴仰望都
无懸竅知非洞所在乃下出塘之西其南山迴塢轉别
成一壑門殊杳然仍返過黑洞西向屏立峽中山一里
抵屏東北即有洞斜騫門東北向南下漸窅昧為牛角
洞出洞遶屏北而西轉出南麓屏南崖峭削色黃赭下
有窪瀦水從山麓石崖出崖不甚高中若崆峒即牛角
洞南通穴至此墜成水窪也又東抵南峽門北入問清
秀於途人其人曰惟北峽有清塘上有洞南與黑洞通
此外无他洞乃悟清秀所托不必出北峽時已當午舍
之南炊隠山西過西湖橋一里抵小石峰下峰片峭裂
中介衆峰間南瀕陽江東北西三面俱短垣環之從西
北隙踰垣披其東北抵小峰南麓峰雖小如蓮之間瓣
列房半崖坪中有石高丈許如犀一角獨聳後又盤空
上片攅支削尤增竒幻搜剔久之出問其名曰秋兒庄
西即陽江西來有叠堰可渡南即趙家山穆陵村中隠
諸洞云循陽江北岸西一里為獅子岩西又聳一峰與
獅岩夾有岩東向凭峭石之上中垂一柱旁楞裂正東
瞰獅岩首北轉又一洞北向崇穹曰天慶岩由級南中
亘壁界洞為兩入數丈兩峽復合其北峽之上重門複
竅懸綴甚高望不可扳登此可直通山南北出洞西北
行石山叢薄間山俱林立圓聳從松隂石影中又北里
許經石山西麓兩洞比肩西向捫棘入南洞進五六丈
轉從北洞出仰望洞上飛崖片片欲舞為蝦笆山西有
林木迴叢平疇陽江西環之王太守園也仍從雙洞南
東北而登得石磴一里踰坳西扳石鍔上所扳石銛若
劍戟石斷崖絶棘刺叢聚遂出舞空石上瞰北麓斗懸
難下尋舊磴下西麓繞出其北東一里至宋家庄出牛
角洞南北過北峽間北眺西峽半有洞岈然當即清秀
暮色已迫趨入西清門
初十日始出振武門取柳州道西五里過茶菴菴南小
徑二里至琴潭岩岩東有村土人訛為陳搏予得桂勝
方信儒記云得清秀玉乳琴潭荔枝四岩故首覓清秀
幾及復失以下三洞无知者予疑陳搏即琴潭今抵其
村覓一人為𨗳聞東南有七寳岩先趨之乃東南渡南
溪上流共三里至李家村村南石峰西向巉突岩不深
而峭蓋在南溪白龍洞正西向游白龍時西望羣山迴
曲處也返陳搏村𨗳者負松明并梯至西趨小山南先
觀水洞門南向水滙其内浸洞口洞中衍四旁皆水所
際其左深入洞前左崖瀕水趾刻琴潭二大字即信儒
筆洞左復開一門後與洞通中多列柱垂葩嵌空虚&KR0869;
予既得琴潭知荔枝當不遠𨗳者篝火執炬請游幽洞
徵幽洞何名果荔枝岩也出琴潭沿山左瀦塘行遶塘
北轉而西至荔枝岩門東向不甚高西進數丈循洞底
右竅入其下穴有方池四旁甚峻再東南轉平入數十
丈兩&KR0869;低隘右崖半一竅高闊僅盈尺内洞平穹瀦水
齊竅引首竅中東望其水廣邃中石龍蜿蜒右崕南崕石
盆一方平庋水面不能深入也仍出至洞底少西進循
右一竅入上峽東有石幢圓立繞出其後忽&KR0869;為兩層
下穴少西轉輒止上穴以梯上躋内復列柱分楞穿楞
少西遂下南峽中平入數十丈又南旋為龕龕外洞頂
亦復龍形天嬌仍出洞底又循北竅入上峽則層壁紛
垂懸蓮徹柱雜然凝綴大抵此洞以幽閟見竒而深入
在右小竅側小石彈丸大多磊落痕稱荔以此出洞西
北三里抵大道平塘街其西石峰峭甚夾立如門南峰
山頂開穴達山腹予向尋錢岩過此神動今急問道知
道旁油坊後轉東南至古廟可登乃曳杖過坊南无徑
可入逡巡得蛇道伏草間隨山麓東行南轉將抵古廟
見有路西上從之始捫級既乃梯崖崖窮陟峽棘蔓擁
没髻頂鈎不能出久之抵叢石崖下其上分形設詭計
透明之穴已與比肩乃横陟而北逾轉逾出峰頭俯瞰
嵌崖削窟反在其下下有高呼路悮指予下踐之級者
隨其指下呼者為二牧翁云登崖道尚在古廟南遂從
廟南歴級上西南轉出山坳間眺其南一峰枝起頂豎
一石高數丈予所見石峰綴立雁宕翔鸞龜峰靈芝及
此地笋石駢發未有靈怪至此者度已出崖後遥瞻石
壁下猶未見洞門日暮返宿平塘期明日𨗳游
十一日從古廟南登山𨗳者斬棘以先共一里抵昨返
步處石隙中登數步望見洞門西南向又扳石崖數步
即入洞其門前向東北後向西南徹望通明後洞正對
豎石峰𨗳者謂洞曰榜岩山曰楓木云下山過古廟南
由田塍中渡西來小澗水自兩路口西塘迤邐東穿山
麓即南溪發源也東南入石岩洞門西北向後門東北
向中空洞旁裂後門右崖有臺架虚上又盤蓋隆起悉忩
楞隠透出後洞北一里仍扺平塘街街北石峰㠝岏若
屏東隅有崖東向曰社岩街西北尋銅錢岩即前所游
架鼓岩也西二里經兩山峽峽北山巍然負扆下為廣
福王廟峽南山東有岩門東向西出峽為西路口市肆
盛列西北為義寧道予往柳州則從西南永福道路東
有岩西向門甚紛紜多所像類西四里路右小峰如佛
掌高擎下合上岐於衆峰中尤異其南又駢峙兩山束
成峽峽南之山東層裂兩岩上岩明透山後急南趨之
祗下岩可入上岩懸叠莫登乃入下岩岩中列柱牽帷
為峽為忩轉透其後亦横貫山腹予意由後竅西出可
反躋上岩透處乃上下俱削旁絶階援仍東出洞前東
北隅石頗坎坷披隙登上層則前後二門俱與下岩並
列門内乳惟蓮柱左右環轉以達後門數丈之内紆折
无竟前門一臺正對東北合掌峰凭後門龕牖遥瞩西
南塢外之竒收攬都盡予所見粤中重樓之勝此為第
一既下西向行又見重樓北麓復有岩北向此峽南之
山也在峽北者西向亦有二洞層列洞門俱石色赭黃
獨為標異但一出峽滙水直浸兩峽西中叠石堤亘水
面旁皆巨浸无從渡水一登赭岩又聞有八字岩亦不
能至由石道西行滙水中望西峰之東崖壁高亘上懸三
洞相去各二十丈俱東向駢列其在滙水西南與東峽
南峰東西夾塘成滙遥睇崖端俱有微痕自南之北可
上躋惟北洞嶄然懸絶不可階升遂循堤西草徑傍水
而南已抵南洞下梯崖入洞門甚崇内崆峒宏峻規模
迥别稍下一岐由右入西南轉漸窅昧莫規底止一岐
由左入不五丈則一門西透山後一門北通中先西披
後岩洞門高與東埓上下俱懸崖斗巘遥望西對南山
亦有洞若覆梁門廣中邃曰牛洞東向黯黑而不知其
涯仍入内北上中洞洞亦北轉而東透探其北轉至洞
門有石内&KR0869;架為兩層上叠閣倒向洞内下裂門嵌壁
門即所望北洞也仍入中洞内東臨洞門門愈高穹下
則崖危路絶遂循南洞出由舊級下一里北出大道西
循南山北麓行三里越一平坡其南北岩洞甚多不暇詳
步南至通城墟又南一里為上岩後洞門北向前臨深
塘入其内擴然崇宏峽分左右進右峽下墜為淵石壁
東西夾峻不可下其底南眺沈沈壁西之崖迴覆淵上
予所駐足下眺者壁東則絶壁之下駢通二穴若環橋
連亘水通其中不知所往北則石壁自洞頂下插淵底壁
半裂柱成隙泉淙淙下注出右峽由左峽上入則蹲石
當門中聳為臺臺上一柱支洞頂路從柱南北入内有
石崖自洞北南突若塞門與洞南夾壁成罅路循崖南
西出繞崖後外穹為門門下横閾而上多垂簷踞閾坐
門外峽復峭峙兩旁多倒懸下攫之石若龍爪猿臂紛
拏其門俯仰兩絶出洞循其東麓復開東向門内窪下
滴水空聲轉南漸黑當即通後洞環橋水穴者洞南則
上岩村村後叠石開徑曲折上為上岩前洞門東向高
齊後洞肩深折不及洞側有臺趾由臺直躋洞後迸竇
成龕垂石如距有垂至地下離一線者有中懸四旁忽
卷者有柱立輪囷其中者有爪攫分出其岐者其東南
對山有泉源曰龍泉云下洞仍出後洞塘北西向入東
來大道度高橋共十五里至山蚤舖四旁雖土阜間出
石峰尤屼突焉又三十里抵蘇橋為洛青江上流水始
捨桂入柳去予遂與桂山别
徐霞客遊記卷三上
徐霞客遊記卷三下
明徐宏祖撰
西南遊日記四(廣西)
六月十二日自蘇橋登洛容舟順流西南五十里過永
福縣又八十五里泊新安舖
十三日一百二十里扺洛容縣陸去柳州府五十里水
須三日溯柳江乃至遂定騎為明日陸行計
十四日出城南西二十里為高嶺舖南寨山秀立其南
乃南折登嶺共五里直抵南寨山西柳江逼其西崖舟
人艤舟以渡有小溪自南寨破壑西注柳江曰山門冲
江東西為洛容馬平界去治各二十五里登西岸瀕江
南向行為馬鹿堡東望隔江南寨山分枝聳秀亭亭露
竒又五里西向踰坳入則石峰夾道森立南峰曰羅山
頂北向有洞斜騫開兩門仰眺無躋扳路西麓又有洞
駢峙其北峰南面峭削尤異西二里小峰中峽立曰
獨秀峰迴眺羅山西麓洞心異之遂從岐東南披宿草
一里扺羅山西南角東轉循其南麓北望山半亦有洞
南向高少遜北巔而面背正相值轉山之東踰坳北入
一坪中開其右峰北巨石數十丈斜叠起衣折古勁逼
肖左崖之北雙門墜峽下内洞北向深削成淵底伏流
澄澈兩旁俱削壁數十丈南進窅然莫窺其源北抵洞
口壁亦嶄絶上有横石高二尺如閾可坐瞰其底无能
踰險下也北出峽門上有道直上西峰得石坊坊後有
洞東向中甚高平寬朗探其左北轉漸黑隘右則西上
愈昏邃冀後有透明處久之不得出仍從石坊共二里
轉山西麓先入一洞門西向左轉而西進黑不可捫右
轉東下窮於水出洞又北即向大道所望洞洞門亦西
向連叠兩重洞外一大石横卧當門峻不可踰北有隘
側身以入為下洞中懸一石復界洞為兩南北列先從
南門入稍窪下南壁峻裂非扳躋可及北崖有微隙正
穿入北門内内亦下墜東入洞底水聲汩汩與南洞右
轉之底下穴潜通由北門出仰視上層石如荷葉下覆
虚懸徑絶上躋復從南門側左穿外竅得旁龕龕外有
峽對峙相距尺半其上南即龕頂盡處北即覆葉端從
峽中手扳足撐遂挺虚凌其上上層洞東入不深惟洞
北裂崖成竇環柱通門石質態各各創變扳隙西透崖
轉南向開二楹下跨重樓陽朔珠明外此為最出洞返
獨秀蜂下西向大道馳五六里北望兩尖峰亭亭夾立
南則羣峰森繞中有石綴出峰頭纖幻殊甚又西五六
里柳江自南而北即郡城東繞之江也西渡江二里入
柳郡郡三面距江故曰壺城江自北來復北折而去南
環甚寬北夾束形正與壺等寓郡治西因靜聞病卧予
亦數日不出
十八日始出大南門渡江江之南稍西為馬鞍山而兩
端並聳為郡案山稍東為屏風山形伏處方正東北為
登臺山乃扼江北轉者也馬鞍西尖峰聳削曰立魚山
山特起南復有山映之非近出其下不能辨立魚當賓
州大道在城西南隅由山東北麓躡級盤崖上岩門東
向踞山半門外右上復旁裂一龕若綴閣其左下拾級數
層又另穴一竅雙峽夾壁高穹直入皆門以外景也入
岩張巨吻中寬夷整朗後通兩竅一南一北皆穿腹西
入先由南竅進内忽窿然高盤西復透一門踰閾出西
臨絶壑遥睇西南羣峰開繞延甚廣由門右穿峽竅以
下復有洞西向石柱中懸柱後穴即前洞所通北竅也
門内左循岩壁上洞横南北勢愈高盤頂有五穴乘空
紛若列星其下東開一穴前逹僧棲置鍵不通行稍南
西轉下峽復西透一門前亦下臨西壑門左轉入内亦
下墜成峽直迸東底深峻不入下緣其上捫崖透腋又
南出一門前一小峰枝起與大峰駢立成坳從其間扳
崖梯石直躡立魚巔是洞透漏山腹東開門二西開門
三南開門一頂懸頂裂復十餘穴真異境矣仍出前洞
門右歴級南上少憩僧廬東瞰山下塘滙水一方内沁
不知所去東所對即馬鞍西北麓為仙奕岩居人祗知
馬鞍不復曉仙奕實无二岩也東南所對乃馬鞍西北
枝峰峰有夀星岩岩後重岩迴復為馬鞍奥境非一覽
可盡予欲候靜聞故并仙奕俱留為後游
十九日留僕伴靜聞寓中予獨挈囊為融縣游出西南
門得沙弓小舟同舟者欲明晨行竟宿沙際
二十日上午始發舟循城西北溯柳江江之西鵝山亭
亭獨立曠野中自柳郡西北兩岸山土石間出土山迤
邐間忽石峰數十挺立成隊所異陽朔桂林者彼四頋
石峰不受寸土此則如錐處囊中尤覺有脱穎異北二
十里泊古陵堡
二十一日過杉嶺江右尖峰突出共五十里抵柳城縣
城西江道分為二自西來者慶遠江也其源一出天河
縣為龍江一出貴州都勻司為烏泥江經忻城北入龍
江合流至此自北來者懷遠江也其源一出貴州平越
府一出黎平府流經懷遠融縣至此二江合為柳江所
謂黔江也下經柳郡歴象州與鬱江合於潯今分潯州
南寧太平三府為左江道以鬱江為左也分柳州慶遠
思恩為右江道以黔江為右也然鬱江上流復自為左
右二江則以雲南交水南盤江為右交趾廣源州麗江
為左也二江合於南寧西合江鎮古左右二江指此今
則以黔鬱分耳南盤自交水下田州至南寧合江鎮合
麗江是為右江北盤自普安經忻城為都泥江入黔江
經象州至潯郡合鬱亦為右江是南北二盤在廣右俱
為右江但合非一地耳雲南志以為二盤分流千里至
合江鎮合則誤以為南寧左右二江俱源自盤江不知
南盤无關於麗江北盤且不出合江鎮也下午自柳城
北溯懷遠江入又十里抵舊縣
二十二日暑雨時作僅行三十里
二十三日西北十里過草墟江右崖壁峭秀又十里江
左山崖迴亘内遥峰森列攅合天半於是舟反東北轉
十五里扺沙弓融縣内江也江之西南即為羅城縣東
界西望隔江羣峰滙聚處皆羅城道中所由也
二十四日仍附原舟向和睦墟先是沙弓人謂明日乃
和睦墟期墟散有融縣歸舟原舟亦往墟市米故仍附
之行舟自沙弓西即東轉北一里有江來自西北舞陽
江也内灘石甚險又北東九里扺和睦墟墟已散不得
舟得一荷鹽歸者附囊與之行北二十里大道直北向
縣而荷囊者家東梁西北遂同西北行二里上雞籠嶺
西大山曰古東山山北東隅為東梁抵縣大道所經也
越雞籠嶺三里抵其家去真仙岩尚十里餘去縣十五
里
二十五日北取真仙道過讀學岩岩有二門俱南向東
西並列相去數丈外障駢崖中通横穴若複道行空蜃
樓内朗垂蓮倒柱鈎連旁映軒爽可憩西有小石峰特
起田間旁絶延附亦有門東向并越水畦入之初入覺
峽逼无竒穿門西進罅迸十字西既通明南北俱裂竅
土人架木竅間若欲為懸閣以居者又西循溪塍里許
抵赤龍岩岩北向穹然山半洞前北突兩峰洞當其中
高曠宏邃底平而上窿門内石臺兩重界其間洞右列
柱分楞别成欹室中洞直入數丈脊稍隆起成仙田中
每貯水更入漸窪暗聞内門束如竇止容平身入入則
廓然通别竅恨不擕炬一竟其奥山前有溪自西來分
兩𣲖東抵東梁北滙安靈潭為靈夀溪之上流云下山
北越溪北山有洞駢列門南向雖高穹側裂中乃下旋
如墜螺門外右躋復飛嵌懸崖趣豐凭踞乃下此山正
與赤龍南北對讀學則東西肩列北趨間道正由此山
讀學兩峽中山東隅復開東向兩岩曰鐘洞曰鐘洞岩
北岩淺峻若豎鐘剖其半南岩門高層穴屢引上透无
級入下洞當門巨柱中懸環轉无餘地遂下直北趨二
里越一脊脊北為百步塘尖峰四列中間平壑一圍循
山右轉又一里山分突三峰北向列西一峰山半洞門
西向舍之中峰洞東向東峰洞西向先登東峰洞洞南
北迸横峽斜竇有石自山巔下嵌峽底四面可繞而出
次登中峰其洞北竅下裂上懸南牖石飛架其間上牖
前突石臺憩卧甚適下直北徑百步塘三里越塘北小
溪自古鼎來横涉之又大溪自南趨北即赤龍岩前水
東過東梁至此二水合而北行一石梁横渡東西俱駢
峰成峽溪流其中曰靈夀溪北一里滙為安靈潭神龍
之所窟也又北里餘山當面横列洞門開張山半予疑
真仙岩至矣至則路轉出其西麓遂東行環其北北復
有洞不識中貫南洞否時望真仙岩山尚在北北即安
靈溪水流入真仙後洞處予初未晤遂東循山麓出北
轉一里與東梁大道會峰轉溪怒始見真仙前洞東北
高懸溪流從中北出前有大石梁二道越梁而西南向
入洞洞門圓迥如半月高穹中剜一山之半其内水陸
平分北半高崖平敞南半迴流中貫由北畔陸崖入數
丈中壁横拓分二道壁之西有竅南入僧棲倚之壁之
東南溯溪岸深入巨柱中懸上下綴旒紛鬱稍後則老
君巍然鬚眉皓潔皆玉乳所幻結故又名老君洞其後
則千門萬戸乳像愈極繽紛以无炬未及入下則溪滙為
淵前趨峽壁激石轟雷其隔溪東崖南與老君對者溪上
平聳為臺後倚危壁為下層北與僧棲對者層閣高懸
外復疏明為上層但非鵲橋不能渡遂出憩僧棲同僧
參慧入市隨之北一里過下廓又北則大江在東即潭
江北自懷遠大融南來者蔡邕江西自丹江橋遶老人
岩至此東入江二水合流下廓旁道當其中北渡蔡邕
橋入融南關約二里城居甚寥落問老人岩道復從下
廓北循蔡邕江西南行西抵一峰石勢叠聳迴削千仞
老人岩當北溯溪岸予悮南入山峽峽乃老人岩南支
與南山夾成者南峰北麓石磴盤山而上有僧方汲趨
問之其上爲獨勝岩非老人岩也穿穴入内開一龕稍
窪亦隙裂成楞但无光透耳獨勝北有鯉魚岩即古彈
子岩聞乳柱甚豐不及往仍東北出下廓溯西北小溪
抵老人岩山下下有洞東向舍之西向拾級上兩崖合
束懸磴其間取道甚勝已透入一隘轉北上至岩之前
門其岩一洞兩門前門東南向後門東北向石崖高跨
而東突洞徹其下前後相去不遠亦穿岩類惜前後俱
障以佛廬遂令空明頓失從廬側轉入後岩仰見盤空
之頂後岩僧樵未返門閉不得入留為後游下山出獨
勝東峰披蔓草行二里暮抵真仙岩宿
二十八日參慧束炬𨗳游真仙後暗洞始由天柱老君
像後入溪之西崖陸洞也千柱層列衆竇競起前之崇
宏雄曠忽為窈窕靈奥窮搜殆盡石下巨蛇横卧火燭
之不見首尾踰之出入竟伏不動然此奥雖幽邃猶溪
西一隅時時由隙東瞰溪流冀得一當終未能下涉既
出迴頋溪竇内透天光對崖旁通明穴益神動不能已
托參慧入市覓筏為必入水洞計參慧復爇炬引予由岩
前左石下北入深穴穴雖幽深无乳柱幻空然下多龍
脊盤錯交伏鱗爪宛然亦一竒也出洞參慧往覓舟予
恐不能遽得不若躬往索之且以畢老人諸勝乃出洞
北大道西望山峽間峰巒聳異内有劉公岩草深无𨗳仍
從下廓先趨老人岩門東向西北竅深入漸暗聞秉炬
以入徑甚遠從門左仍躋石峽抵上岩轉透後岩内結
閣盡踞洞口閣前臨眺上下懸崖峭絶蔡邕江西來瀠
其北麓自爲分合抵岩下北轉去大江當其前恍然如
天表飛仙直北即香山遂下山截流渡江水淺不及膝
溯江北行望其西江所以來處峰巒瑰異内有雞場洞
幾隨之西遇荷薪僧指香山在東北乃轉循北山東麓
一里西登級抵香山廟廟虚无人東北至縣西門又南
過下廓遇樵者令覓舟入真仙二人慨然許之先是予
屢覓之居人俱云此地无筏而舟為陂阻无由入洞須
數人負之趨不意此乃漫相許予心不以爲然竊計岩
中有遺構可結桴浮水獨木不能自移還與參慧圖之
抵岩參慧已歸亦覓舟不得惟覓人結桴爲便意與予
適合
二十九日晨促參慧覓結桴者未行昨所期樵者呼羣
至問已入洞否予應以待舟樵者謂舟不能至若聯木
為桴予軰水中挾之入正與舟等參慧即以覓人錢畀
之遂羣負木入溪斬竹爲筏頃間桴就復以岩中大梯
架其上更置木盆予踞坐盆中諸人前者引縴旁者挾
篙後者肩聳遇深淵輒浮水引之遥不能引輒浮水挾
之始由洞口溯流仰瞩洞頂益覺穹峻兩崖石壁劈翠
夾瓊漸進漸異前望天光遥遥層門複穴交映左右既入
重門兩旁俱有層竇盤空上嵌前後光明皎然彼此照
耀挾桴者欲從中爇炬登崖以窮旁竅予令先溯流出
後洞乃復浮水引桴抵洞門門西南向吸川飲壑溪破
石而下桴爲石格不能入溪捨桴踐石出洞又&KR1154;然一
天也溪石坎坷不受踵望左崖有懸級在伏莽中援莽
蹠空上不數十步輒得溪徑四望平疇中圍衆峰環遶
即予昔來横道北岩之東北隅也返登桴順流入洞中
扃東向俱有穴可登而西崖穴高難扳且前游暗洞彷
彿近之東崖則穴競門紛曾未一歴遂爇炬東入其上
垂乳環柱與老君坐後暗洞諸勝工力悉敵從其内穿
隙透折多有旁穴星星上徹雲影知其東透山膚甚薄
從其側宛轉北出已在老君對崖之下層因崖爲臺下
臨溪流再出即爲對崖之上層上亦列柱縱横崖壁峻
阻與此層无徑相達仍引桴下浮欲從溪中再上浮崖
亦懸嵌无由上躋計取道當從洞前南轉抵東北山椒
可入洞中非架飛梁不能上也乃絶流引桴還登東崖
諸人釋桴歸去予亟呼其中一黠者攜餘炬𨗳游劉公
洞北半里西向轉入小岐向山峽二里抵山下一洞在
南山東向一洞北向北山中突峰又一洞東向方莫知
適從忽聞牧者謦欬聲遥詢之北向高騫者是披莽從
之其人見予所攜炬一束笑謂入此洞須炬數枚乃可
竟僅此將何從伏莽中石磴隠隠隨之躋洞門巨石前
横從石隙入崖上大鐫西峰之岩四字爲寳祐三年李
柱高書前又有碑記二方其一不可讀其一為紹定元
年太守劉繼祖重開此岩桂林司理參軍饒記并書始
知名洞以此入洞先爇炬從其後右畔入乳柱環轉不
數丈出又從其後左畔入數丈後愈轉愈廓玉笋左右
森羅升降曲折杳不可窮紀恐火炬易盡竭蹶嘗臠出
不知蔗境更何如也西望北山中突洞石態秀出門若
雙列中必相通趨其下崖懸无路𨗳者已去見予徘徊
留眺復至引入南麓小洞内淺不通上岩上岩危嵌峰
半遥望多姿近之了无警目且徑絶无援不得不却步
及東行回頋紛綸之致復標異撩人仍強𨗳者芟翳級
石猿引以登予接之遂歴其上削壁層懸雖兩崖並列
中不共貫外復淺竭興索而返東南抵真仙岩雨阻岩
中數日
七月初三日予出洞往覓對崖明竅徑東越洞前石梁
循山南轉而西徑伏草中時不能見抵後山過脊竟不
得西向登崖徑乃莽然躋山半覓之皆石崖嵯峨无竅
可入度其處似過而南懸崖復下忽二農過其前詢之
果尚在北也依所指西北上莽棘中果有一竅止容一
身而下墜甚深俯瞰之深餘三丈即北崖僧棲對望處
已聞搨碑僧笑語聲但崖峻下懸不能投虚墜眺視久
之見左壁有豎隙雖直上无容足扳指處隙兩旁相去
僅一尺五寸可臂綳足撐下乃左轉向隙轉處石皆下
垂无上岐圓滑不受扳踐摩腹過既至隙中兩臂兩足
若膠釘稍動即且溜脱下然即欲不動支撐久力竭勢
必自溜不若乘其勢蹲股就之迨溜將及地輒猛力一
撐遂免顛頓此法亦勢窮所生非學問可及也既下岩
寬四丈中平下臨深溪前列層柱若護欄岩内四周環
壁皆紛紜葳蕤非雕琢可殚前與西崖掩映後復得洞
頂雙明竅從中遥頋溪出入處俱一望皎然收一洞全
勝真仙爲天下第一此又真仙第一也岩右一石平突
溪上由其側扳崖而北又連闢兩龕内俱明潔石壁危
嵌色態交異如初墜處其前崖亦有一柱傍溪起中纖
圓類指上抵洞頂復結幢絡蛟龍繞纖指下垂環而夭
矯者數縷内近龕處復有石圓起三尺拍之聲若鐘其
旁倒懸之石皆能傳響此皆溪東上層之崖也南與下
層並峙崖相隔无幾中有石壁下插溪根无能外渡稍
内有隙南入皆倒垂龍形縱横交折冀其中通南崖尚
有片石隔若鑿空取道於此從下層臺畔結浮橋渡老
君坐後宛轉中通无假道於外免投空險真躋勝快事
也時雖溜下計上躋无援隔溪呼僧棲中搨碑者乞其
授索垂崖庶可挽之上搨者不識外轉道欲以長梯涉
溪溪既難越梯長不及崖之半即越溪亦不能下徬徨
久之擬候參慧歸覓道授索因午過猶未飯反覆環眺
其下豎隙雖无可扳其側覆崖反有凹孔但上瞰不得
見下可因躋聳身從之如鳥斯翼不覺透井出仍從莽
中下山返飯真仙岩而卧
初四日聞西南十里古鼎山有懸岩高懸鐡旗新闢且
可從真仙後溯靈後上流幾欲命屐為候搨所羈
初六日搨事竣始探鐡旗岩晨飡即行過來時横列之
北洞及南洞南過安靈潭西渡溪從岐西向山坳半里
踰坳路漸大透山峽出共一里南越小橋即來時横涉
小溪上源也橋南山半洞北向无竒循麓西至古鼎村
問鐡旗岩居人指西北峰半半里抵峰之東南又西始
見洞懸山半閣倚於前稍上得層級大木横偃級旁上
叢木耳芝結其下予時急入岩不及細檢抵岩岩南向
正與百步塘南山相對内亦无竒外勝頗饒鐡旗名以
峰著非以洞著也因問僧龍岩所在僧初住山誤以沸
水岩爲龍岩指予西南入龍岩實在東南古鼎村後山
予不知從僧半里至沸水岩下穴東北向滿瀦水内聲
硡峒東穴亦如之蓋其下皆中空故也予所聞龍岩在
山半乃望高上躋上岐兩峰中削千仞東西各有淺穴
側罅終无危厓注水乃下東至古鼎村村後山南向開
洞一高峽上穹一圓竅並峙即從岐東上皆无峽中之
水如所云龍岩者既下仍由村北舊路過小橋溪挾雨
暴漲橋沒水底二尺杖傘以渡念小溪如此若靈夀石
堰漲高勢湧必難東渡遇土人取笋歸古鼎問之曰大
溪誠難涉可踰嶺抵溪即隨溪北下止涉一小溪竟繞
出老君洞左矣予聞之喜甚踰坳抵安靈西堰果水勢
洶湧非揭厲所能及即隨溪左北行約里半近隔溪横
列之南洞溪遂西轉又環西面一獨峯從其西麓北轉東
向趨老君後洞靈夀大溪已東去惟西山夾中有小溪
西來注之上有堰可涉循溪而東從左越坳下坳皆懸
石層嵌藤刺冐之不覺䧟身沈頂手足失勢傾蕩洪濤
中汩汩終无出理久之竟出坳脊俯扳棘滚崖出洞左
蔬畦得達洞參慧已下捷支扉矣呼啓扉者再得入洞
若更生焉
初七日别參慧入城訊舟
初九日始得小舟過午舟發東南行巳轉西南共六十
里泊沙弓
初十日四十里爲羅岩村岩在江右層沓斑駁五色粲
列南崖稍低石芝偃峰頂崖半匏剜一洞當有勝可尋
惜來時以暑雨掩篷今去僅隔江遥睇耳又四十里柳
城縣縣南二里江之東爲巒攔山削崖截江爲縣城南
障西即峭峰叢立土人指爲筆架穿山者棹月順流瞬
息二十里一山兀聳江東岸排列而南江亦隨之南折
灘聲轟轟如殷雷爲倒催灘又南四十里抵柳州府泊
南門城鼓猶初下也
十一日早入寓靜聞未瘥頋僕亦病往返二十日冀其
霍然同行加以頋僕尫弱尤甚爲之悵悵
十三日出城南渡江循馬鞍山北麓西行折而南循其
西麓由西南塢中登山草没石級濕滑不能投足仙奕
岩在山半削崖下門西向正與立魚對祗隔山下平壑
中一潭岩内逼如合掌深止丈餘岩右有石端聳上迸
裂成紋參差不齊雖可登憩以爲黑肌赤脈分十八道
可奕似未確岩左東南上又裂一岩形與仙奕等西南
向其下東南抵坳中又迸一岩亦淺隘不足觀仙奕三
岩齊列山半俱相伯仲而已西下山麓還望復得一岩
亦西向正在中岩下岩前砥石如枰其北石窟成峽北
透通明中開朗可憩出岩西盤一山嘴轉出東南山半
有洞西南向登之洞門岈然中高穹上出下深墜縱横
成峽樓殿層叠雖不甚寬放固以危峻逼裂見竒入門
有石突門右青踞若牛背復高突一石圓若老人首先
是立魚僧指其處有夀星岩必即此由突石左懸級下
墜西出突石之下則下墮淵削上級虚懸皆峭裂不通
行東入峽道中灣環以進忽天光上映仰睇若重樓空
架兩崖上覆下嵌无由度虚上躋遥見光映處内門規
列高懸夾崖末外戸分透前山頂平若覆帷恨不牽綆
一登下山東仰北山半復有門南向計其處當即前洞
光映所通也下俱迴崖層亘稍東循崖西北上踰下崖
抵中崖上崖卒懸絶不得上復從前道下更東循崖角
西北登上崖沿崖西陟則洞前三面皆危壁倚空惟此
一線盤崖可達前有平石如露臺内旋室方丈四壁俱
環柱駢枝分布密嵌西北内通一門下臨深峽果即前
仰睇透空處也仍循崖端東南下南復有山鵲起從西
麓仰眺山半懸崖穹拓黃斑赭影欲登无路循山南行
得微徑從草中東上抵一門外雖穹然内僅如合掌无
可深入望黃赭削立處已在其北崖嘴間隔不可盤陟
復下至山麓再從莽中望崖登久之抵崖下崖危削數
千尺上覆下嵌若垂空之雲亘接天半每當平削處裂
孔一方中多紛綸竒詭第瑣隘不能深入循崖北行上
有飛突之崖升降石罅中如度凌虚檻榭披覽久之下
山東出前峽踰畍峽石垣又東兩崖石皆巉嵌叢翠倚
之共一里出馬鞍東麓得北來道截大道東一里爲郡
東門對江渡於是瀕江南岸倚屏風山北麓東行里許
抵登臺山江爲山扼轉北去路從山南繞東麓而北一
里有山横列三峰其隂即王氏山房所倚予昔來自洛
容從其北麓渡江者也山南有洞駢立南向岈然其山
倒石虚懸内裂三峽外通三門宛轉迴合惜不甚深擴
西峰之陽復有一岩南向皆赭赤之石中甚淺遂下西
坡小徑北循西麓踰一岡竹塢蓊叢共一里餘東倚山
麓西臨江坡坡上密箐蔽空連麓交映道出其下行空
翠中一里抵姚埠東門渡由村後南向登山入竹塢中
筤簹萬箇俱碧玉森翔烟籠日透光影鮮淨清風來披
洒滌煩慮已而上山石磴甚峻西南折穿榕樹根中又
東上過一庋石片下石去地五六尺崖旁平&KR0869;出薄齊
架板上爲王氏山房小樓三楹横洞前北臨絶壑勝贍
遐眺樓後即洞洞高不受樓揜曰東林洞洞後分東西
竅南入西竅稍東轉黑隘不堪進東竅亦從南入轉東
忽明踰東閾出巨石迸裂成兩罅北透者石叢而平臺
中懸其東下隙則茅閣虚嵌削崖四旁聳石成雲非若
他山透腹出一覽竭致也從洞東南躋嶺頂石磴危峻
收望愈擴直南盡登臺久之下山渡舟適至由東門二
里返寓
十七日同靜聞及僕下潯州船以中元節無旅客故留
滯數日
十八日晨飡後放舟十里有小山在江左江稍東北曲
小山東爲龍船山又西道爲夾道雙山乃北門陸路所
出也又五里爲油閘江始東轉十五里乃轉而南南十
里爲山門冲即向日洛容來渡江處江東爲南寨山西
麓石崖迴返下嵌江流又南十里爲羅峒前有山兀突
坪中罅裂其南上連下透如石門其巔一圓石突綴作
一僧倚崖南向肩與崖齊頭顱上出又五里諸峰森叢
江右由山門冲至此江稍西南轉又東五里轉而南一
迴渚成涯曰犂冲山脉北自牛角尖下江流環其東南
西三面中成盤涯宛似犂尖云忽北轉五里直抵牛角
山下復轉東去灘聲如轟雷久之乃止懸流迴瀉一瀉
數里曰横旋灘自犂沖北轉至此若破壁出東南下灘
五里山漸開又東北二十五里至山江口洛青江自東
北來注日已西遂泊
十九日乘月放舟五鼓抵賓江有岩特立江左下削上
突江因之西轉二十里至象州城在江東岸隔江即爲
象山西二十里過大容堡遂西南行兩岸始廓然無山
又東南十五里都泥江自西南來會江東北岸一小山
北面分聳西岐為突兀東峰峭削尤甚正對都泥江入
江口特建標以識都泥江者北盤之水發源楊林海子
抵普安州由泗城下遷江歴賓州來賓出於此溯流舟
至遷江止上流即土司蠻洞人不敢入水多懸流穿穴
故鮮核其源流也又按慶遠忻城有烏泥江由縣北合
龍江詢之土人咸謂忻城絶無北合龍江水口蓋即都
泥南下遷江者且遷江忻城南北接壤烏泥都江音聲
相亂實無二水也又東南二十五里東下大灘曰菱角
灘又二十里泊瀧村
二十日放舟五里下大鷺灘江右石峰復駢列出又南
五里至武宣縣隔江西岸山卓立岐分引墜南下岩皆
竒詭若垂首引項傴僂比肩各極怪異志謂縣西有仙
人山南有仙岩山當即所望謂諸異峰也東南十里兩
岸復曠然又二十五里爲勒馬堡過此即潯郡桂平界
南十里兩岸山漸合又五里爲横石磯石自江右山麓
横突江中返流倒湧遂極澒洞勢兩岸連山逼束至此
爲入峽始又東南二十五里爲鎮峽堡又十里兩岸山
勢益高聳獨冠諸峰間出石峰懸峙江至是轉而東其
南迴東轉處江左瞰流之石有大書鐫石傳為韓督憲
留題云東北二十里小溪自北破壁出其内峻崖屈曲
如夾堵牆又東即大藤度峽處南北兩岸俱有石突立
江心昔有巨藤横架江上故南北兩山猺賊此追彼竄
藉爲津衢韓公雍破賊斷之因名斷藤峽過斷藤五里
下弩灘遂南出峽口一水自東來注曰小江口合而西
南下勢甚峻急蓋北自横石磯入峽南出弩灘其中山
勢迴逼正如道州瀧江嚴州七里瀧但此峽相去六十
里始入爲東西峽中轉爲南北絶无居廬叢木虧蔽兩
旁悉猺童窟宅故得因勢展暴使刊木開道則亦丹崖
釣臺勝概相麗矣西南循山下十五里抵潯州府日已
暮泊北門
二十二日留靜聞頋僕寓潯之南門覓担夫爲白石勾
漏都嶠三山游從驛前南渡鬱江八里至車路江小水
自東南西北入鬱郡舟上水可抵此又南三里為石橋
村南望白石山與獨秀山各挺峙三十里外山道迂複
實尚六十里而遥村南二里得迴石一壑清流中瀦石
皆玲瓏迸裂爲蕪原生采更南滙潭益盛東有山自南
抵北從其西漸升而南益迸穴平地下䧟爲峽爲井中
悉叢石嵌淵水澄其下蓋地中二丈下皆伏流潛通石
骨阻亘偶骨裂土迸則石出䧟成穴云又南二十七里
抵姚村依山滙水真山中樂墅也渡小溪南踰嶺五里
爲木角村村在白石山北麓去山尚十里炊宿山村舂
舍間
二十三日東南越嶺岐徑望白石趨其山峰攅崖絶東
北突聳一峰爲獨秀孤懸峭削上齊白石頂若傍若離
直剖其根崖石獨多赭赤色五里路漸没草間嶺半得
一山家傍舍植芭蕉甚盛趨問白石道尚在西南由其
左登山東向上南轉山脊五里度坳稍東即南折直抵
山北麓獨秀已不可見惟危崖盤削下多平突之石盤
亘叠出又作一態直上抵崖石下南出共二里爲三清
岩岩西向横空大穴闊十餘丈高二丈深及闊之半石
特平慘即白石下洞也又南半里爲大寺後倚崖壁寺
左水自半崖下滴曰圓珠池池無異按志山北有潄玉
泉西事洱百粤風土記俱謂其泉暮聞寺中鐘鼓輒沸
溢起止則寂然詫爲異及抵白石寺并潄玉名不知何
况聞鐘泉沸非寺僧之蠢即著書附會之談也遂由池
前南循崖壁行已東上入石峽峽兩峰中剖上摩層霄
裂罅相距不及丈磴懸其中時有巨石當關輒置梯以
度連躋六梯始踰峽登坳坳南北猶重崖摩夾稍北轉
循坳左行則虬木叢篁迷雲暗鳥身度霄漢上不知午
日之中東嶂稍開始見獨秀東北立東南塢中又起一
峰正與對峙高殺三之一宛然蓮蕊中擎但四面爲諸
峰所掩惟此得睹全體耳又北扳懸崖上木根絡石間
爲梯為絙得受足緣躡已轉一壑磵自山頂西向墜峽
絫搗潭穴峽南復懸梯上登宛轉三梯東行平岡間外
則萬仞下削内即絶頂潄根之峽内外皆長松一道深
碧間日影下墮臨風颺曳閃映萬端林盡鑿石成磴躋
磴轉會仙岩岈然南向矣岩皆黃赤石上下開穿内漸湊
合平慘無紛紜滴瀝與三清同而地位高迥已窮極幽
暢乃從岩右躡削崖凌絶頂崖雖危削盤阻處中有子
石鵝卵大嵌突齒齒上露其半藉爲麗趾級不覺一里
已湧出峰頭東向與獨秀對揖此峰正從潯郡來所望
獨秀西白石絶頂獨秀四削如天柱非傅翰不能翔上
此峰三面亦危崖特立惟南面開罅梯罅得躋頗似太
華三峰上分仙掌下懸尺峽透險遮虚此真青柯嫡冡
他未見其比即桂朔柳融諸峰非不干雲直上然石質
青幻片片芙蓉攅合竅受躡痕受扳无難升陟此則一
壁萬仞雖曲循隙竅何啻蹈空自奮也獨秀蓮蕊二峰
爲此峰門戸其内環壑深塹蔽虧日月重岡間之人無
至者久之下會仙歴三梯三里至峽坳之上峽南一石
倚崖起下有線罅穿其中僅容側身進其上或連或缺
既而漸下南轉出罅飛石上下懸嵌危不可躋返出石
峽坳倚石側復有道上出石端危懸殊甚扳根引蔓僅
躋其端透入石闕中即倚石西盡處與前崖夾成闕穿
出闕南抵飛石南懸之上瞰前罅正在其下遂扳登倚
石頂則一臺中懸四崖環峙上又連者如橋缺者可瞰
如井下峽坳歴六梯一里西出峽又一里北返寺
二十四日西向下山三里過周塘村倚山環池樹木森映
南七里爲麻峒墟又二十五里宿中都峽
二十五日南二十里下核桃嶺大溪自南來西折去即
潯郡西繡江上流也發源自平山墟乃大容山西北水
大容東西有兩繡江一南自廣東高州北至北流縣合
大容東南水經容縣注於鬱此容縣繡江也一即此水
爲潯上流之繡江循溪三里涉流渡江水及腹爲横塘
渡潯郡南界至此江南即鬱林地属梧州西北境由江
南岸溯流踰嶺南五里過白堤亦深山奥境溯溪右南
行八里得大寨村自白堤至此山迴谷轉夾塢成塘溪
木連雲堤篁擁翠宛然避秦處也
二十六日西南十五里過箬帽山山稍開南見大容又
五里為平山村東望大容在三十里外猶有層峰間之
南十里轉峽西出為勒菜口於是山分兩界大容東北
峙寒山雄倚西南排闥東南去中成大塢溪流南注為
羅望江源十里過馮羅廟廟南峽愈開寒山南盡而大
容東轉於是平疇擴望南有岐東涉羅望江循大容南
麓過陸馬廟東四十里可出北流縣予取鬱林道南十
里止松城墟
二十七日十里抵鬱林州州西南一里南流江自東而
西其流較羅望為大涯下泊舟鱗次上有堤内環為塘
堤下卧石片片横列涯間紫泉在堤下石片中石南北
夾成門罅横三尺闊二尺東横環而西缺其南水從底
上隘瀦其中停泓者三尺上從南缺處流瀉去時見珠
泡浮出水面泉之西有石梁曰南橋跨南流江橋北文
昌閣當江流環轉中虚敞可眺為此中勝覽橋南為廉
州大道予由岐溯江岸東行水月岩道也東北共二十
三里踰山峽東下峽東石峰森森自北而南出峽循西
土山東麓而北一村倚山東向又北一里半東轉得龍
塘村村踞岡脊中其南水南流東去其北水北入水月
洞由其東又北一里半直東抵石山中峰渡石橋而北
則上岩西向穹覆山半上岩者水月洞南倚山憑虚之
竅也石出自東北來南引而下一支中出者西瞰平蕪
削崖懸竇層結皆不甚深而此層最下亦極擴環峰石
皆青潤獨裂岩處色變赭赤石質尤窮極神詭尋丈之
間穴穿蓋堰无不具足岩前架廬當門敞其上不使揜
岩勝由岩右腋穿竅上復出一層如偏閣其左腋可環
柱出柱側懸崖上躋轉出岩末復得岩西向自分左右兩
重左重在下垂柱裂竅仰睇上即右重也然歴磴无階
由外北躋始入右重閣綴絶壁與左層翼對增妍皆岩
之中層也其上削崖絶頂尚虚懸一重級絶扳躋惟供
矯首耳水月洞在上岩北地稍下龍塘水經石橋北過
上岩乃東向搗入水月洞洞門亦西向路由其南水行
路北相沿入水北透後洞出前後洞門一望通明水旁
蹲石夾流兀突俱作獅象形洞頂垂石夭嬌交龍舞螭
繽紛不一其水平流洞中无真仙岩之大兩崖亦失其
深峭可褰裳涉溪崖右有一小水南自支洞出爲隂洞
左則沿溪笋乳迴洞迴夾上亦裂門綴穴層閣之上又
滙水一池爲竒此明洞以内勝也後門崖口列大柱數
條自門頂合并倒懸洞内望之蜿蜒浮動此明洞以外
勝也隂洞乃明洞旁穴中又分水陸流不甚大東南自
牛隴又開一門穿山腹至此合明洞溯流南入半里洞
漸沈黑崖益斗水益深結筏積炬屈曲約二里出牛隴
此隂洞水中勝也從隂洞溯流始崖左嵌石下竇甚隘
匍匐下穿引炬而前忽巋然上穹上下垂聳盤柱詭狀
百出升降其中洞心駭目邃曲莫盡此隂洞陸中勝也
是日予抵上岩已過午道流方扃戸出予坐崖下荔隂
間久之道流罷釣歸即促其束炬爲水月游既入明洞
篝火入隂洞道人不隨支流入由其側伏窪穿隙遍收
隂洞陸崖勝中崇宏幽奥森羅衆詭凡五易炬出欲溯
流窮水崖道人以无筏辭請别由牛隴探其後崖不必
從中出也乃出明洞涉水窮左崖之深仰睇後洞諸垂
虬舞龍石出飯上岩宿
二十八日曳杖窮最上岩下憩右竅偏閣中既午循山
而南至昨所度石橋橋側東折入峽中是山石峰三丈
俱鋒稜巉削由東北走西南中支爲水月岩所托是峽
則中支南支相夾者南支多峭崖裂竅予來時循其西
麓詢之土人皆曰中不甚深今故從峽中轉其北得平
窪一圍羣牛散寄其中知爲牛隴窮隴西北水滙成潭
隂洞後門即東南臨潭上四旁皆陡石无路入必涉潭
乃登洞甚虚敞隨水西入漸北轉石崖成峽水亦漸深
昧與水月隂洞所見等雖未出其中兩端源流悉見可
無煩暗中摸索也洞門右崖馬蹄痕莫紀其數疑即志
所載天馬洞出洞益遵峽而北東西兩界峰石翔聳蔚
然霞綺二支北盡處北支又突兀起與中支北麓對峙
成峽下有三洞南向上蒸雲流電閃爍陸離東畔二門
駢列雖懸乳繽紛俱不邃進西畔一門孤懸峰半洞門
嵌空中忽淵墜深且數十丈宛轉内透極杳渺之勢但
兩崖直削無級下降踞崖末望之飛鼠千百成羣見人蓬
蓬内竄聲傳遥谷出洞望中支西北山嘴頗近以爲由
此穿水月後洞抵上岩甚便趨一里至其下扳陟山崗
則巨石飛聳中都蔓絡脚嵌沈淵底遥探洞外諸竒石
杳不可見即溪流破壑出者亦盡没其跡仍出峽返上
岩復至水月後洞睇望所陟路斷處尚隔一峰嘴也
二十九日由上岩過牛隴共三里出峽有兩岐直北循
北支石峰東麓者爲北流大道東向踰嶺者爲間道乃
從東岐二里抵塘岸墟墟爲陸川北境北轉即北流属
二十里爲横卧村村北石山一支自北而南叢簇尖翠
初望之以爲勾漏在是漸近路出其東南西望而行秀
色飛映蓋此山在北流西十里勾漏尚在北流東十五
里也自横林共東北十里抵北流縣縣當大容南面之
中山脈由大容南下曰綠藍山水分東西流東流者為
北溪循城東下登龍橋入繡江西流者即南流江源西
南合水月洞水經鬱林南門西合羅望定川諸水南下
廉州入海是縣實為南流源其曰北流者以繡江東自
粤東高州來至此始勝巨舟東過容縣界合洛桑渡水
經容邑南門下藤縣北入鬱江去非謂北流源此也縣
西十里為鬼門關東十里為勾漏山二石山分支聳秀
東西對列而鬼門顛崖邃谷兩峰合立路經其中勝與
勾漏實相伯仲予自横林北望即竒之不知為鬼門也
至縣始悟已從東南越之過以不及經其下為恨出縣
東門北出隘門抵北山下循南麓東行五里度溪橋入
石山峽中南為望夫石即黃婆岩西垂之山也北則石峰
透迤愈東石骨益瘦疑即獨秀岩所托今已失其迹峰
東崖大書勾漏岩三字此東北二石峰俱東拱寳圭洞予
東行峽中五里石山迴合中復突一峰勾漏菴正倚峰
南麓其西隅即寳圭洞蓋庵頗整潔内堂三楹西則葛
令也葛像綸巾朱履飄然欲生前庭佛桑盛放乃令人
多覓竹束炬爲明晨游具道人欣然願前驅
八月初一日先作寳圭行約道人肩炬篝火後至洞在
菴北半里菴後先有兩岩一南向一西向望之俱淺寳
圭更在其北漫流自西北東向直潄山足北陟之登山
抵洞門門西向左開岩軒敞平臨西峰右則深入窪嵌
下一石柱當門端石斜飛磴道由其側下至洞底交闢
爲四岐由東入由南入者二岐俱深黑岐而虚明則一
西向豁一北透焉西向豁者即正門所由入内與東岐
黑穴對北透者乃偏門另啓正對南岐黑穴岐交於中
成十字東岐之南頂側忽倒垂一葉平庋半空外與當
門柱適對上下憑虚各數十丈卷舒懸綴薄齊蝉翼葉
間復分開竅竇若眼之决眥由東岐南崖扳級上抵葉
根垂蒂處盤旋蒂側出葉間踞孔坐其上久之復盤蒂
下向北透岐岐中一乳倒垂長數丈水由其端涓涓下
更北入峽中右則窪而北出爲下門左復稍高北度叠
成上閣閣前平臨西北亦有乳柱界其中此明洞西北
二岐也道人負炬至爇火先入南室兩旁壁峽起高而
不廣入半里側皆裂竅垂柱少進忽下墜成淵由洞抵
水深二丈水之深不知其幾也兩崖俱無可著足南眺
其内窅黑莫竟促道人涉淵言水深曾無徒涉者促之
覓筏則又云隘逼曾無以筏進者然則若何可入曰冬
月水涸始可墜崖涉入何如曰内甚深能見明而不能
見升也予聞之甚悵捫石投水中淵淵不遽及底旁燭
之仰見左壁有旁通隙入則漸東無餘竅乃下返出四
達處更入東穴初兩旁亦成峽壁下漸高中闢如堂皇
稍北而東徑遂窮比之南竅雖有穴宛轉深不及其半
乃謀爲白沙洞游道人復肩炬束火從北透偏門下層
出循山西北麓行始見其山前後兩峰駢立而中連峰
西南突者即寳圭東北峙者乃白沙所伏白沙亦前後
開洞前洞北向高敞分爲三門兩旁峻懸中可俯級入
後洞南向高隘僅通一線前對寳圭背東即二峰中連
脊也先經白沙後洞草沒無徑道人不之入北去一里
東北轉遶山北麓南躋前洞入門即窪下數十級及底
仰視門左右各有隙高懸即所謂左右門也逆光流影
豐照四徹然虚嵌莫得扳其處從洞中東轉頗崇宏漸
窮漸黑予先遍探四面無深入路出促炬命導仍入其
中以火四面燭旁無路也𨗳者忽從南壁下投炬蛇伏
入竇高不踰尺廣如之既入忽廓然盤空衆象羅列方
瞻接不暇而崇宏四際復旁無餘隙透東轉南倏開倏
合凡經四竇皆隘若束管薄僅透屏故極隘忘窘屢經
不厭其煩也既而東崖之上大書丹砂二字南有岐入
之不深出向西轉再南則天光四射後洞門在望矣𨗳
者欲仍從前洞返予強之出後洞見寳圭後峰特爲當
門屏乃西南披草棘出坳仍過寳圭北偏門將及菴東
探清泉岩即前所經南向岩也還飯菴中下午探近山
諸勝西南入黃婆岩黃婆岩者寳圭西南諸峰所裂岩
也其山西自望夫石東來岩當其東北隅與寳圭東西對
稍南遜岩門外極危聳黃崖綴其中岩頂峰石分岐發
異惜内无深入竅西抵望夫山西麓環觀東西南三面
鼎立諸峰巒岫無出黃婆一面者按其攅簇之勢疑即
志所載巫山寨云已乃循黃婆東麓南抵東南隅石萼
懸削片片飛雲綴空自外崖扳峭石上歴豎隙屢出層
空達峰頂遂盡發其危嵌之態下山轉循南麓峭崕穹
立石色雄赭乃東由營房横過勾漏菴過峰東南角蓋
寳圭所托之峰南面駢立而中連西立一峰即菴後清
泉岩所倚東立者與之比肩南向循峰東麓北行路左
得一東向岩内頗深漸縮如牛角出洞又北清流一方
淙淙自亂石中出上皆草石蒙茸莫辨其自來忽一少
年至曰欲覓洞乎其上翳草中二洞相距數十丈可探
入也予急扳棘踐刺覓之深蔓中洞門果穹然東向外
爲蔓石擁蔽入洞即隤然下墜俯瞰之有溪自南而北
貫其底崖勢峻立非扳緣可下四瞩其上南崖有墜而
未盡者片石懸空若棧道架壁闊不盈咫而長竟墜處
直達西崖但中棧有二柱駢立若樹栅斷路外一柱已
截去下存尺許可跨而過但其處益狹必以兩手握内
柱外柱始得越臨深蹈險莫此爲甚過棧達西崖與洞
門正隔溪相向明炬燭之崖之下深墜與外崖等上則
垂列乳柱迴錯開闔疎楞窈窕深入猶徹外洞光乃出
崖臨溪從深墜處投空下抵溪中仰視洞頂高穹延照
内映側棧凌虚尤增縹緲溪水深不及膝南從崖脚湧
出北墜崖去即由此東出爲亂石泉源也從南崖溯流
入穴極底垂覆水面距止尺遂衝沫過顙南入數丈望
前有流光熠熠又南數丈洞復穹然高盤轉而東西横
貫上則東闢爲外門門高聳與前所入門等勢時從人
亦至乃令其以炬更前西向溯流洞宇宏放流益深闊
又數丈石砥中流登石内望洞闢如廣厦淵潭四際其
下以杖測水不竟其底不知更幾轉得抵寳圭南穴前
所望深墜處也返步隨流仍抵東闢外門下從人將垂
首及膝腰横炬匍匐北向低穴出予止之曰此門雖峻
與先所入者無異不若扳空躋危竟登此門爲便遂扳
崖出洞口門亦東向與所入門比肩特蔽於突石連蔓
遂相頋不見洞外循左崖平出返眺門頂又上闢一重
惜無躋級蓋北洞奥室内羅此洞外綴層樓所異者此
耳遂一以北洞上登法而下崖半石隙蔓影中彷彿并
北洞見之迨極下仰眺仍茫然失所睹矣乃自東南山角
共一里入勾漏菴
初二日錄詩寳圭者竟日
初三日飯勾漏即東北行由營房轉山之東南角過
亂石透泉處徑草坡五里越坡一塘滙水環浸山谷度
橋約二里堰塘愈大石峰至此東盡山北隙中露大容
蜿蜒爲列屏又東十里水自西北大容來東南入繡江
爲容鬱分界曰洛桑渡水頗急以藤横跨西崖上繫船
於藤渡者引藤就進謝絶篙楫又東二十五里爲景清
新橋則大容東峰巍然北臨若負扆又五里入容縣出
城南門門外繡江自西而東西南合渭龍江北出藤渭
龍源出天塘山北向石寨村始入繡江渡江南向十里
宿古樓村
初四日西南循大道盤都嶠而過蓋都嶠北俱削崖懸
亘無級可階必繞出其南始可北向以登共五里過石
寨村又一里抵石嘴舖舖東南八里有黃土岩不及登
東度一橋始從岐北向上山循池東上五里抵南山寺
古稱靈景寺大岩倚東崖門西向外欄高垣中設蓮座
雖云寺實岩也蓋都嶠北穹高頂南分兩腋如垂臂直
下下兜合成塢清塘一方當其中兩腋石崖皆重叠廻
亘一岩前斷復開一岩層穴之巔復環層穴外列多門
如絳帷紫幄紛披競綴靈景爲東腋首岩最高而大高
三丈五尺深五丈横闊十餘丈兩端稍低中穹如半月
北有三岩皆西向差小三清則當分股兜合處岩之高
深横闊同靈景東有南向二室與西向岩易隅齊列其
西有飛岩則南轉東向爲西腋戸迤邐南下與靈景分門
對峙若兩廡此下層也三清上又列重門爲中層無緣
陟道其上又啓一岩為上層是名寳蓋岩高十五尺深
二丈闊五六丈後倚峰頂地愈高上獨當中幹平臨兩
腋巔再上即中盤頂上午先抵靈景門外竹光旁映岩
中霞幄高張心樂其幽曠僧留午飡聞三清觀道者他
出竟止寺中
初五日由岩右北行歴西向三岩盤磴上入南向二岩
共里半然後抵三清岩岩孤境寂樹拂空明又西歴東
向虚岩仍返西向三岩間取道北上又里半沿躡崖末
抵寳蓋岩下視中岩嵌入足底而下岩三清樹杪若
浮空載之者岩左循崖躋石石迴亘如盤髻上突俱不
中空雖峭削無容趾級而子石嵌崖一同白石絶頂可
緣之上上一里遂凌頂乃知是山東西駢列惟三峰最
高皆北聳南俯此其最西者也迴睇最東層叠更多但
不及此峻絶耳北又横突一峰為此峰北護即縣南望
之趨者其北面峭削特甚西則旁插一峰頗尖銳為此
峰附西北兩附間下開一門内環為峽乃北護山與西
高峰夾而成者峽中又突嶂中盤爲當門屏由屏東進
峽南轉則東西兩高峰交夾隙也迴谷甚深曲乃從舊
道下至靈景岩飯石嘴舖北過石寨村東望峽門窈窕
聞其内山半有竹簡岩遂東向峽門入一里抵當門屏
下其南面裂垂罅削爲三崖西則下属北護峰與之並
起東面危崖獨展與西高峰麓相對成峽峽南堰水爲
塘環滙南罅三崖下西踰小峰即椎立於南塘上一家
結茅居之環戶以竹致甚幽由北渡峽東上西峰北麓
一里越嶺少下下又成峽細流南向直墜椎立小峰腋
溯流北入澗壁萋森藤竹映其上菖蒲覆石嵌水根葉
交加足之所扳知菖蒲不知爲石也緣澗上東南陟嶺
共一里飛石二丈當道懸梯入則竹簡岩在其北兩岩
並列門俱西北向軒然高爽南有飛泉外墜岩下崖直
達澗底計岩後即西高峰絶頂當與三清岩胸背值若
由此置磴可先登峰頂次第下諸岩也返至環塘西探
南面裂罅罅兩相距五尺兩罅並起界崖爲三俱危懸
絶峭仍東抵危崖獨展處循崖北行夾澗藤樹密冐深
綠空濛徑西飛崖千尺矗影撐空隔絶天地若不有此
行止謂都嶠南北峭秀可一覽罄幾失此幽邃凡二里
危崖北窮與塢西轉即當門屏北麓也較南麓三裂崖
稍遜其峻亦環亘成城路乃捨塢東向復登嶺嶺乃西
高東北支北走属北護峰者踰嶺復開南北塢塢東乃
中高盤亘上亦有岩懸綴下與西高夾爲此塢北更有
重崖間之南則灣環以出不知所極既而南見兩三家
倚西峰北麓居則石背村也時日已下逼抵縣尚二十
里亟返出石寨村北過古樓村昏黑中抵繡江南涯叩
昨來炊飯家宿焉
初六日出容縣北門即西行已復北轉循大容東麓十
里水自西北來東入繡江三渡溪循溪溯流行夾谷間
五里爲石頭舖復亂流涉水山勢愈夾西折入三峽行
透峽共五里山復開爲李村渡一橋更入幽阻盤折山
峽間藤箐沈翳壑底溪流汩汩舉目不見天日五里躋
嶺復盤折其上峽又五里山迴谷轉瀦水滿腹浸山下
皆平隘不流左右滉漾真山棲佳勝處南出峽水遂西
流爲水源蓋大容北下脈所盤夾而成者西北二里至
同山墟山乃大開西轉仍見大容西峰穎出又五里止
雞黍山北塢秦窑村地多大竹裂竹片大至尺許
初七日西北七里踰長嶺始北望白石山在重峰外又
八里爲平墟西羅江自南東北注源出大容西北至此
始勝舟東兩日程出頭家寨下繡江云又十五里抵羅
秀北三里將至盧塘道旁空樹一圓出地一尺五寸圍
大五尺中貯水一泓水面上不盈圍者五六寸下浮出
平地幾及尺澄碧流瑩杖抵之深不可測珠泡沸沸上
發屢斟出之輒齊舊痕不與地平尤爲可異又二十里
渡大水河抵陳村
初八日西北八里上一嶺正西瞻獨秀下山二里爲陳
冲已出獨秀東北正予昔登白石頂東望深塢中聚落
也又三十五里至陳方墟宿
初九日西十里渡鬱江返潯郡寓中兩病人比柳州時
少有起色横州船以明晨早發遂攜嚢下舟候
初十日未明發舟曉霞映紅從篷底窺之如行紫絲步
障中三十里望白石山稜稜峙東南甚迫西北三十里
泊鎮門
十一日二十里為白沙又五里登涯向羅叢岩東北里
許北望數峰叢平疇中南一小峰如立指中三四峰東
西駢立再北一石峰稍低而横亘即羅叢所倚也由小
徑四里透小石峰峽又三里北抵羅叢岩門南向索炬
同𨗳者入洞頂高處盤窩成蓋又倒石捲空上垂但無
登處北入五六丈遂分東西内外洞西外洞亦南向擴然
透明五六丈由西竇北入則西内洞矣其内時夾時開時
高盤時垂下覆頂平若幕裂隙成紋至石形之異有叠
蓮綴空挺笋特立者隨處布置不專以乳柱見竒也計
里許北過一隘西轉有峽北透天光時數炬更盡不復
能由内返北躋後洞出穴北向僅可匍匐出洞已下北
麓循麓東行過東北麓𨗳者指其上列竇曰此東洞後
穴也予即欲從之入𨗳者曰無炬須仍由前洞攜炬出
從之環其東麓麓東一峰高踰此山竅穴離披𨗳者謂
都無深入竇然其北有石一枝離立起不由此不得覩
也復入東前洞縛炬南游乳石竒變與西内洞等而深
止得半不若西屢轉愈擴也東崖上穴駢迸亟躋上則
有門三穴聯翩北向而下無階級𨗳者謂從其内西向
躋暗夾中有道可出然愈上愈隘不若仍出前洞也飯
後𨗳者復肩炬爲水洞龍洞游水洞在山西南隅門亦
南向中寬數畝潭水四際深不測其外淺處紫碧浮映
日光所爍也洞左右俱有重崖迴環潭上可循行以入
各抵崖北兩路旁絶上無岐穴不識水洞何所止出洞
循西麓北轉東得龍洞洞在山西北西後洞西門亦北
向中有水夾其上片石東西交成天生橋五丈以内又
度一梁篝火入西穿石柱夾漸大南入可半里路窮下
黑乃多燃炬照耀之亦有深潭一泓瀦水莫測其大更
逾水洞投石沈沈亦止而不流也已而熄炬消熖南望
隔潭深處杳杳光浮水面𨗳者神以爲光怪使然予謂
穴影旁達𨗳者曰昔村人結筏窮之至其處輒不得穴
安所得倒影予曰此地深伏雖去洞頂甚遥然由門南
出計去水洞不遠或水洞之光由水中深映浮筏者但
從上瞩不及晤光從水出耳若繫靈怪豈有自古不一
息者哉乃復明炬出洞别𨗳者西南十里抵安禄營爲
潯貴兩道蓋羅叢岩西北有崇山横亘其東北自潯之
西山直西南接貴縣北山二山兩角高張東西相距幾
百四十里中間峯巒横叠翠環雲繞頗似大容大容爲鬱
江南條山界繡鬱兩江間此山爲鬱江北條山亦界黔
鬱兩江間貴縣之倚北山猶鬱林之於大容兩嶺潯州
之倚西山猶容縣之於大容東峰皆西突聳兩角中則連
亘焉苐大容東西八十里較近中有北流縣界其間兹
山較遠而别無縣治惟安禄營爲中界耳
十二日自安禄西南二十六里直抵石山下爲平碣營
營東石峰峭立曰大岩山岩甚巨中容數千人南又突
一小山上有平架石若横橋其下透明出小山西爲馬
鞍山亦峭聳起皆平碣近峰也南望銳峰若筆架若卓
椎者在數里外望之趨三里度石橋又南十二里直抵
衆遥峰西麓曰劈竹舖眺路左諸峰分岐競爽即貴縣
東山也又西南十八里抵貴縣南門則大江在下靜聞
與頋僕所附舟先泊南門久下船迫暮放舟乘月西行
十五里而泊
十三日行十里西抵西山南東南轉十里爲宋村由貴
縣南至南山十里南山至宋村亦十里舟行屈曲水路
倍之予先擬一至貴縣即往宿南山詰明從南山間道
候舟詢之舟人既不得地名且云舟將連夜發遂不得
行及發不過十餘里即泊今上午過宋村悔不從初所
擬至此登舟也又四十五里夾江兩山起溯之入又乘
月十五里泊香江驛
十四日過烏司堡已十里爲横州界
十五日掛帆三十五里抵横州南門猶上午也是日爲
中秋節以行李及兩病人入南寧舟予獨入城傍江而
東三里抵下渡渡南岸爲寳華山道道甚大共十里過
蒙氏山庄又一里東向入山二里抵山下披叢入之寺
尚在山半渡澗拾級又半里得寳華寺門西向寺旁無他
勝問所謂山後瀑布僧謂墜自後嶺高百丈峽爲叢木
所翳行絶蹊徑望之無所睹惟從嶺而上可聞其聲耳
予乃曳杖上嶺自巔至峽皆紛植蔽虧予直山頂風瀑
怒聲不止瀑果不可見嶺南下五十里即靈山縣矣乃
返寺宿
十六日自寳華山下十里望東北鳳凰諸石峰在三十
里外路遠不及往遂西抵州由上渡渡江入南寧舟
十七日舟西南行四十里抵陳步江内通小舟欽州塩
俱從此出是日靜聞病轉劇
十八日舟至是多西北行旁皆土山繚繞盖自入鬱江
惟鳳凰山石崖駢立瞰江餘皆土阜耳又三十五里泊
江西岸
十九日平明行五里過火烟驛爲永淳縣界於是舟北
轉歴十二磯磯在江右涯盤石横突江畔又四十里抵
永淳南門
二十日北繞永淳東旋西繞其北江幾環城四隅矣於
是始西北行共四十里過伶俐水五里泊
二十一日西南五十里八尺江自西来入江發源自欽
州通舟可抵上思州遂西泊黃花驛驛去南寧府尚五
十里
以下八月二十二日至九月二十日凡游南寧者皆
脱去
徐霞客遊記卷三下
