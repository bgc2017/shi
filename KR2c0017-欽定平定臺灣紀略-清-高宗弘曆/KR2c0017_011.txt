欽定平定臺灣紀略卷十一
三月二十一日(己丑)李侍堯奏言接副將丁朝雄等
具報郝壯猷收復鳳山之信竊意南路自此廊清
可用全力向北路會剿巢穴及接黃仕簡抄錄摺
稿稱尚需駐兵搜捕未敢遽離府城是黃仕簡既
坐守郡治而郝壯猷亦不能撤兵往北路會剿可
知至北路之兵雖據黃仕簡奏任承恩普吉保柴
大紀及徐鼎士所帶共有七千餘名查柴大紀收
復諸羅後以四旁尚多賊匪仍駐諸羅近又請兵
協助而徐鼎士在淡水北又以艋舺等處民人懇
求留駐尚在禀商兩提(臣)&KR0702;示任承恩普吉保在
鹿仔港雖據報屡有堵殺而以賊尚鴟張不敢輕
進又咨商黃仕簡撥兵會攻是該提鎮等各有牽
掣不免坐費時日殊無可恃惟望常青到彼大加
振作方可制勝常青臨去時其氣甚壮到臺灣後
如遂能大勝一二次使賊黨潰散即可不必增兵
如實係賊多兵少則與其曠日持久收功緩而費
轉多不如量為增調以期迅速蕆事但閩兵除先
後𣲖調外各營存留較少且兵律久弛增調亦不
得用即如臺灣額設戍兵本有一萬餘名當林爽
文猝起時僅柴大紀帶一千數百名在塩埕橋堵
守而保護府城尚係兵民兼用(臣)于二月十九日
即咨詢黃仕簡柴大紀等令其查明缺額以便撥
補又屡次札催至今尚未覆到是舊有之戍兵已
属有名無實現在所用祗内地調往之一萬一千
餘名而兩月以來情形又如此將怯卒惰已可概
見是閩兵竟不必更調(臣)前在兩廣時知潮州碣
石二鎮兵尚属可用且地近泉厦調遣亦便(臣)于
接印後恐將來有需接濟之處曾密札孫士毅預
&KR0640;兵數千以待緩急昨接孫士毅札已密選四千
并稱南澳鎮陸廷柱情愿帶領前往可即𣲖為總
統大員其餘將弁亦已預行選𣲖等語(臣)現飛札
常青察看如果必須增兵一面具奏一面即飛咨
孫士毅調遣起程可不至稽緩再常青于二月三
十日申刻已經放洋嗣因風&KR0008;不順屢出屢回據
厦防同知劉嘉訓本月初五日具報尚在料羅暫
泊臣心不勝焦急惟有敬詣
天后宫行禮祈求順風俾得速渡再厦門同知劉嘉
會觧到桐山營逃兵汪中鯉王正榮二名緣上年
十二月初七日隨同守&KR0640;董得魁在中港抵禦被
賊衝散私自逃回赴水師恭將衙門捏報董得魁
差令往臺灣鎮求救因陸路被賊阻隔由大雞籠
搭船遭風飄至桐山隨經飭查實係逃回即將該
二犯正法至許阿協所供邀入會者係賴阿邊賴
阿立二人賴阿恩林阿俊所供邀入會者係梁阿
步一人而賴阿恩之子賴娘如林阿俊之子林阿
真俱在梁阿步戲班内唱戲孫士毅行知閩省緝
獲(臣)到泉州該府縣已將各該犯挐獲先後觧到
(臣)以此案人犯未經查拏自當緩辦既經獲觧又
不便遲留隨委司道府等嚴訊據各犯堅供不過
素相認識並無䋅約入會情事(臣)以事關重案該
犯等或因許阿協等俱在粤省無憑貭對是以串
供狡賴委員將賴阿邊賴阿立梁阿步賴娘如林
阿真五犯解赴粤省孫士毅現駐潮州自可就近
審理一經質訊即當水落石出以成信&KR0008;本日又
准孫士毅咨稱續拏林功裕一犯又供出賴阿德
洪李桃張阿和李九陶林三長朱洪德張攀桂六
名俱係閩省天地會内人犯是閩省為此教之淵
藪無疑惟是漳泉一帶民情輕慓去冬已多訛言
近日漸覺寧貼則正可以相安于無事若四處查
拏恐又增一番惶惑或别滋事端(臣)謹將孫士毅
所咨人犯面諭地方官密為存記統俟臺灣剿匪
事竣後辦理并知會孫士毅將粤省獲犯暫行監
禁緩辦奏入
上命軍機大臣傳諭常青李侍堯孫士毅曰李侍堯亦
看出黃仕簡任承恩二人貽誤情形但所奏未免略
遲現在惟望常青到彼大加振作方可制勝如該督
到彼即將賊匪一鼓殱擒自屬甚善如賊匪負嵎抗
守剿捕稍需時日自應量為增調兵丁以期迅速蕆
事但閩省之兵存營者已少且該省兵律久弛現在
𣲖往臺灣者零星打仗又復氣餒更恐不能得力不
如就近于粤省挑選預偹李侍堯籌慮及此已咨孫
士毅密為調&KR0640;尚為周到惟粤省所偹之兵既有四
千名恐陸廷柱一人不能照料高廉鎮梁朝桂曾在
軍營打仗於軍務自為熟悉著孫士毅即密劄該鎮
速赴閩粤交界處所駐劄聽候調遣至臺灣額設兵
共有一萬餘名林爽文滋事時作何調撥堵禦何以
柴大紀在塩埕橋拒守亦止帶兵一千數百名此外
兵丁又在何處柴大紀此次保護郡城雖為出力近
日以来漸覺觀望不前常青到臺灣後一併查明據
實具奏又據李侍堯奏漳泉一帶民情輕慓近日漸
覺寧貼所有粤省咨拏天地會各犯現密為存記俟
事竣後辦理等語所辦甚是著孫士毅即照李侍堯
所奏將現獲各犯暫行監禁俟事竣後再為辦理
上又諭内閣曰臺灣逆匪林爽文等䋅衆滋事水陸两
提督帶兵分路進𠞰並不親臨行陣定期會攻致賊
匪日久未就撲滅節經降旨嚴飭並諭令常青據實
嚴審查參兹據李侍堯奏到軍務情形摺内稱南北
兩路該提鎮等各有牽掣不免坐費時日等語果不
出朕所料黃仕簡承恩最久向来辦事尚属黾勉乃
於剿捕逆匪一事漫無籌畫因循玩悮本即應拏問
治罪姑念其年老且係病後着常青將黃仕簡即遵
前旨送回厦門内地候旨水師提督着郝壮猷暫署
至任承恩經朕屡加拔擢用至提督且係自請前赴
臺灣剿賊伊年力正強理應加倍奮勉乃亦逡廵畏
葸與黃仕簡互相諉卸實屬辜負朕恩即着傳旨革
職拏問交刑部治罪其陸路提督員缺前因柴大紀
保守郡城尚為出力本欲將伊擢用但柴大紀于林
爽文等滋事之先不能預為防範且臺灣原設兵額
一萬餘名該鎮督率守城之兵不過一千餘名此外
兵丁現作何用並未據柴大紀奏及實有應得之咎
所有福建陸路提督員缺即著藍元枚調補
二十二日(庚寅)
上命軍機大臣傳諭常青李侍堯曰昨經降旨將任承
恩革職拏問黃仕簡撤回厦門其水師提督員缺即
令藍元枚調補所有陸路提督員缺除柴大紀另看
其如何奮勉將功抵罪其餘總兵郝壮猷普吉保二
人現在臺灣帶兵打仗尚屬黾勉常泰雖未帶兵前
往𠞰賊然在漳州一帶弹壓地方亦為鎮靜有方該
鎮係朕簡調之人著傳諭常青李侍堯于郝壮猷普
吉保常泰三人内察看孰為出力並才具堪勝提督
者保舉一人一面將陸路提督印務令其署理一面
會同據實具奏候朕簡放
二十三日(辛夘)李侍堯奏言柴大紀在諸羅咨請兩
提(臣)撥兵恊助任承恩在鹿仔港又檄徐鼎士帶
兵會攻徐鼎士復以艋舺民人懇求留駐尚在未
行各情形是任承恩柴大紀等非惟不能合𠞰大
里杙并諸羅彰化間道路亦未疏通又羅禮璋廵
查至扈尾庄被賊數千圍住徐鼎士聞知遣兵併
力抵禦賊始退去是徐鼎士亦未能即往任承恩
處會合看來各提鎮等彼此相待坐廢時日固不
待言而處處被賊牽掣官兵不敷調用加以相持
日久賊黨益多兵氣漸餒亦屬實情而黃仕簡於
二月二十七日續調澎湖兵二百赴臺灣則南路
又似有需添兵之處常青至府城即欲向北路會
𠞰看來已無兵可帶亦必不能不請增兵該處遠
隔重洋風&KR0008;不常動需時日若俟常青咨會到(臣)
始行調集往返又輙月餘(臣)既確見實在情形不
敢稍有遲緩致悮事機昨據孫士毅札稱已選兵
四千并將弁等亦密行揀𣲖而總兵陸廷柱曾任
臺灣情願帶兵前往(臣)一面知會常青一面飛咨
孫士毅迅將預𣲖之將弁兵丁尅日起程一由厦
門赴鹿耳門一由蚶江赴鹿仔港由厦門者令陸
廷柱帶往查南路郝壮猷尚在鳳山常青無大員
同行陸廷柱到時正可資臂指之助由蚶江者令
將備帶往聽任承恩普吉保等驅策似於两路俱
有禆益而兵事可以迅速奏功再常青楊廷樺俱
于初六日戍刻在料羅放洋又南澳鎮係閩粤兩
省兼轄向例委署總兵閩粤两省督(臣)輪流𣲖委
此次陸廷柱帶兵前往臺灣所有總兵員缺輪届
閩省委署閩省將領出征者多無員可委(臣)一併
咨明孫士毅聽其酌量委員署理奏入
上命軍機大臣傳諭常青李侍堯孫士毅曰臺灣初起
事時朕即不願任承恩前往者恐二人不相統屬未
免有推諉觀望之事因將李侍堯調補閩浙總督並
令常青前往臺灣督辦以防緩不濟急幸而事事預
為布置否則該處止有常青一人既不能分身前往
而黃仕簡任承恩今竟如此因循貽悮賊匪日久蔓
延設乘間别生枝節致蹈從前朱一貴滋擾故轍或
竟如木果木之失事尚復成何事體耶今李侍堯果
看出該提鎮彼此觀望坐廢時日賊黨益多兵氣漸
餒不俟常青知會即飛咨粤省令預𣲖之將弁兵丁
尅日起程籌辦甚為周到動合機宜頗慰朕懷惟粤
省預偹之兵既有四千名恐陸廷柱一人不能照料
昨已有旨令梁朝桂赴閩粤交界處所聽候調遣著
孫士毅即飛劄梁朝桂速行前往帶兵赴鹿仔港勉
力會𠞰從前賊匪初起時孫士毅調發弁兵前往策
應朕以本省兵力已厚是以降旨諭令撤回今復須
徵調雖似多一番往返之勞然竟實受撤回之益設
使彼時粤兵早抵臺灣不過分屬任承恩黃仕簡二
人帶領仍𣲖令零星打仗該兵丁見閩兵不能得利
自必日漸氣餒徒使有用之兵亦歸無用此番新調
之兵初抵臺灣聽常青帶領其銳氣方盛正可資其
生力轉於軍務有禆至黃仕簡任承恩玩悮緊要軍
務之罪均應按律正法但念黃仕簡年老又係病後
且伊從前辦事尚屬黾勉姑貸其一死令其退廢家
居自思咎戾所有公爵仍加恩令伊長孫承襲至任
承恩之父任舉前在金川陣亡任承恩又現無子息
朕軫念前勞不忍令捐軀殉忠者絶嗣任承恩俟刑
部照例定擬具奏時尚可加恩貸其一死但老師糜
餉之罪伊二人百身難贖若使幸免餘生之人坐享
豊厚不足以示廢弛軍旅之戒將來事竣後所有多
延時日糜費之軍需銀兩均應於黃仕簡任承恩名
下追賠以示懲儆至常青于初六日放洋現在早抵
臺灣務照節次所降諭旨悉心籌畫妥速督辦
二十四日(壬辰)
上命軍機大臣傳諭常青李侍堯曰徐鼎士于上年十
二月即經常青徐嗣曾𣲖令帶兵一千五百名赴臺
灣進𠞰乃該副將所帶之兵屢稱因風阻滯直至二
月初旬始據禀報陸續前赴淡水已不免遲延及到
鹿仔港總未報其𠞰殺一賊現經任承恩檄令帶兵
會攻復以艋舺民人懇求留駐並未前往會𠞰看來
竟係有心逗留畏懦不前藉詞支餙不可不嚴行查
辦行軍之道全貴紀律嚴明信賞必罰若將弁臨陣
出征心懷怯懦惟恐遇賊接仗而畏葸退避者即可
幸免無事使人人效尤則將弁兵丁又孰肯奮勇直
前致命效死耶著常青即嚴查該副將前赴臺灣曾
否稽遲及現在任承恩檄調何以不行前往若徐鼎
士果有畏縮逗留託詞規避之處即應立行拿問據
實恭奏當按軍法從重辦理俾在事兵弁咸知儆畏
並著李侍堯一體嚴切訪查據實恭奏至柴大紀自
𣲖往諸羅以後于𠞰捕一切不能如從前之出力並
著常青一併查奏
二十六日(甲午)
上命軍機大臣傳諭常青李侍堯曰黃仕簡任承恩於
本月十二十四等日奏到之後迄今將届半月何以
並未將𠞰捕情形隨時奏報况朕因黃仕簡畏縮不
前是以特𣲖常青前往督辦伊二人一聞此信苟稍
有人心即當自知愧懼趁常青未到之前親帶弁兵
迅速進剿以冀將功抵罪乃竟閱多日並未將如何
剿捕情形具摺馳奏可見伊二人竟係自甘頽惰觀
望玩延其貽誤之罪更無可逭著該督即將黃仕簡
任承恩於前次拜發奏摺後此十餘日内在彼辦理
何事何以並無一字奏及之處據實查明參奏
二十七日(乙未)李侍堯奏言接到海防同知楊廷理
禀報較(臣)所訪更為詳悉所云現在兵數合之則
多分之則少尤覺切中窽要并稱臺郡與鳳山連
界之水底藔等處尚有莊大田等賊出没焚掠則
南路之兵似不能盡撤致府城有单薄之虞查臺
灣合各路現有之兵僅一萬三千有餘看來常青
欲往北路會𠞰祗能于府城及南路兵内抽調一
千餘名到諸羅後再增柴大紀之兵千餘名力量
尚覺未厚(臣)奏調粤兵内檄令以二千五百名由
鹿耳門進口常青得此庶覺軍勢壮盛至任承恩
處旬日以來久不得信茲㩀該同知另禀有鹿汓港
船戸來郡詢知二月十三賊匪來攻大營任承恩
普吉保等大加𠞰殺賊匪死傷無筭等語又有解
餉之經歴鄒貽詩禀亦相同但未見任承恩等奏
報過境想因風水不順阻擱在途臣謹抄錄原禀
及所繪圖一併進呈奏入
上命軍機大臣傳諭常青李侍堯曰本日李侍堯奏到
臺灣情形一摺並抄錄海防同知楊廷理原禀據稱
賊匪滋事以來大兵僅屬固守皆以兵单難於遠捕
為辭如彰化早經恢復而任承恩駐兵鹿仔港普吉
保駐兵埔心庄諸羅收復月餘而柴大紀駐兵城外
鳳山甫經收復郝壮猷分駐四門靜守黃仕簡駐守
郡城以致賊匪各路嘯聚現在臺灣之兵統計一萬
三千有餘合之則多分之則寡等語該同知所禀各
情形早在朕遥度之中可見兵力以分而見单伊等
貽悞實由於此昨經降旨將任承恩革職拿問尚以
黃仕簡年老有病僅令革職撤回内地今伊等如此
玩悮則二人厥罪維均黃仕簡亦難稍為寬宥著李
侍堯一俟黃仕簡回厦門即傳旨一併革職拿交刑
部治罪至該提督等株守玩延致令將弁等效尤觀
望不能早擒賊首俾賊匪得轉相嘯聚逼脅平民其
中不肖之徒勢必與賊烏合日積日衆滋擾蔓延昨
經李侍堯奏添調粤兵四千名一由厦門赴鹿耳門
一由蚶江赴鹿仔港等語看此情形常青處所有之
兵尚未免单薄著傳諭李侍堯如粤兵尚未分路配
渡即檄令全赴鹿耳門直抵臺灣府城俾常青處兵
力壮盛足資調遣如業經分路配渡前進著常青於
粤兵將抵鹿仔港者亦即調來合為一處常青親帶
勇往將弁徑赴大里杙賊巢鼓勵弁兵務將首惡林
爽文一鼓擒獲其餘賊衆不難撲滅净盡又閱該同
知原禀内現在府城諸羅彰化之間各處皆有賊人
屯集常青經過地方中途遇有賊匪抗拒正可痛加
殱戮俾賊匪聞風膽落路途無阻直指賊巢此事惟
仗常青遵照節次指示悉心籌辦紓朕南顧不致復
蹈黃仕簡任承恩故轍也其柴大紀郝壮猷普吉保
因二提臣觀望不無效尤今二提臣已拿問其柴大
紀三人效尤之罪且赦不問令其效力帶兵贖罪如
伊等亦有畏葸觀望情事或不可令其效力即著常
青據實恭奏毋得稍有徇隠
同日孫士毅奏言赴惠潮一帶海口督拏竄犯搜
捕會匪途次接准閩浙督(臣)李侍堯密札臺灣賊
匪尚多南北兩路未能會𠞰常青到彼或須酌量
增兵以期一舉蕆事向知潮州碣石二鎮兵尚可
用嘱(臣)慎密預偹查來咨雖稱此次兵丁果否徵
調尚在未定但既有酌量增兵之語自應迅速預
偹以便剋期就道(臣)一面密飭潮州碣石水陸二
標及附近各營共挑足四千之數迅即𣲖定分起
來潮兹(臣)於三月初七日抵潮提(臣)高瑹亦廵查
到此一切預偹事宜現在會商妥辦再閩省尚須
集兵搜捕似内地查拏會匪一事尚宜慎密(臣)與
閩省現已彼此關會存記俟一舉蕩平再行從嚴
辦理又南澳鎮總兵陸廷柱統領官兵赴臺遺缺
請以澄海協副將鄭元好護理其澄海協員缺請
以廣海寨遊擊張天宿護理又香山協謝廷選羅
定協貴林肇慶協官福現亦領兵請以左翼鎮遊
擊黃鍚侯護理香山協印務督標前營參將新泰
署理羅定協印務督標水師營參將劉天爵兼署
肇慶協印務至查察惠潮一帶沿海口岸汛地尚
屬整肅(臣)俱面諭該管文武密為偵伺果有蹤跡
可疑者方許立時盤詰解究不得一味驚擾以致
商民褁足據饒平縣續獲會匪陳阿塔余阿緒二
名余阿緒供係徐阿番勾引入會其所傳暗號歌
訣均與前獲之許阿協等大略相同其供出夥黨
俱密為存記至前此許阿協等供出閩省勾引入
會之梁阿步賴阿邊等經李侍堯因該犯等堅不
承認解粤質審(臣)俟該犯等解到彼此畫一密辦
奏入報
聞
二十八日(丙申)孫士毅奏言此次密𣲖官兵俱已酌
定起數預為妥偹今定于三月十六日即令頭起
官兵自潮起程每起二百五十名間一日行走自
粤省黃岡入閩省詔安境相去止數十里自詔安
至厦門蚶江等處亦止數日可到照依李侍堯𣲖
定數目以二千五百名赴厦門一千五百名赴蚶
江配船渡海(臣)與提(臣)高瑹往來弹壓稽查沿途
𣲖令惠潮道圖畢赫潮州府孫泳惠州府顧聲雷
督率經過之各州縣妥協照料催䟎前進並多偹
火藥及褁帶一月口糧俾資接濟其弁兵應得分
例量為借給俟將來閩省定有章程再行畫一辦
理奏入
上命軍機大臣傳諭常青李侍堯孫士毅曰據孫士毅
奏是該省官兵全數在潮起程已在四月中旬加以
配渡放洋計四千名陸續全抵臺灣極早亦須至四
月下澣常青于三月初六啟椗放洋不過初十内外
業抵臺灣若必俟粤兵到日始行進𠞰則蕆事之期
竟須至五月豈不曠日持久著傳諭常青體察情形
若臺灣現有之兵一經鼓勵覺屬可恃即擇其精壮
者親身帶至大里杙賊巢痛加殱戮將首逆林爽文
擒獲其餘附從自紛紛瓦解固屬甚善如該處之兵
實不可恃必須接濟或俟粤省數起官兵到後酌量
足敷𠞰捕即帶同前往俾新舊間用庶新到者勇氣
方張舊存者心有可恃亦自必旌旆改觀不可拘泥
必待粤兵到齊始行辦理致再遲延或臺灣現有之
兵其氣已餒必須全仗粤兵到齊方能前往𠞰捕之
處常青亦不可因有此旨稍存輕率之見務在相機
妥辦動出萬全以副委任至粤省未經起程官兵着
孫士毅即另行籌酌令其併起行走並先知會李侍
堯預偹渡船其已入閩境官兵著李侍堯飛飭沿途
催䟎前進李侍堯即當親至厦門料理隨到隨渡至
此事總由黃仕簡任承恩二人互相觀望以致久稽
蕆事其罪實無可逭孫士毅駐劄潮州相距不遠其
於黃仕簡任承恩玩悮之處自必有風聞著該督即
將所聞據實覆奏勿稍迴護
欽定平定臺灣紀略卷十一
