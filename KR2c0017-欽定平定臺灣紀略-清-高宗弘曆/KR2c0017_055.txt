欽定平定臺灣紀略卷五十五
二月十九日(壬子)
上命軍機大臣傳諭福康安鄂輝李世傑成德曰此次
福康安等帶領官兵勦捕逆匪由鹿仔港一帶進兵
解圍攻破賊巢擒獲賊首經過各緊要地方賊匪據
險抵拒經官兵奮勇攻撲所向克捷此等處山川形
勢自必極為險要著福康安即將北路一帶險要隘
處所如平林仔小半天集集埔斗六門水裡社水沙
連大里杙及逆首林爽文被擒之老衢﨑等處地形
山勢詳悉繪圖呈覽以誌戰功即日擒獲莊大田其
南路險要地方亦照此辦理再四川屯練䧏番屢經
調𣲖此次隨同官兵征勦更為出力現已有旨令軍
機大臣酌議將川省額設土外委四十名照從前金
川之例每名每年加給銀二兩其屯練兵丁即將此
次隨征之一千五百名作為定額今該督等按每名
每月給銀五錢其餘一千五百名俟有缺出以次拔
補並將此次隨征之降番五百名作為新屯練每名
每月給銀五錢其餘番丁亦以次挑補俱作為定例
俾出力兵丁得以永邀恩賞着傳諭鄂輝即將現在
加恩之處傳集該屯練降番明白宣示咸使聞知俾
益加感激踴躍思奮並著李世傑成德于川省土弁
降番一體曉諭知悉以示鼓勵
二十日(癸丑)
上命軍機大臣傳諭福康安鄂輝曰隨征屯練降番履
次打仗或有陣亡者尤堪憫恤着福康安鄂輝傳集
該番衆等俟回川後于軍機大臣議准二千額數之
外再將陣亡人等子弟各賞給一兩錢糧一分以示
格外體恤若伊等家屬在省先有聞知未免哀悼總
俟將來撤兵後再行傳諭李世傑等遵照辦理
二十一日(甲寅)李侍尭奏言台灣勦捕逆匪自前年
十二月至今先後撥運過米四十餘萬石銀四百
四十餘萬兩為數繁多前次當軍務喫緊之時内
地秪將銀米源源觧送府城及鹿仔港北淡水等
處以期無悞軍行但各該員于某項照何例支放
若干均未隨時具報即間有禀及者亦無細數清
冊亦難作為報銷之底案且查動用各項除鹽菜
口糧外尚有夫價車價駁船運價等項多係例内
所無并有過于浮濫之處雖屢奉駁查兼經司道
等節次移行催令造具清冊以便核算報銷作何
支用之處均未將細數明晰開呈現在蕆功伊邇
經(臣)節次飭局移催迄今仍未據開報(臣)思臺灣
造報之員即係經手支用之員若任其浮濫開銷
勢必輾轉駁查而地隔重洋文檄往還動須累月
未免更形遲滯撫(臣)徐嗣曾早抵鹿仔港應請將
動支欵項即交撫(臣)就近督同臬司李永祺逐欵
核實以憑報銷其内地供支一切粮餉及夫船運
脚等項(臣)現在嚴飭總局司道府等上緊核辦按
欵詳請題銷不致宕延又二月初六七等日有船
戶揚興利等稱自林爽文拏獲之後鹿仔港各廟
社演戲謝神殆無虚日附近田畝已種一半其被
難歸庄之民現亦及時補種將軍參贊帶領官兵
往南路勦賊連得勝仗現在鳳山尚未收復初九
日同知楊紹裘禀稱現在府城附近各鄉已無賊
匪惟南路水底藔金京潭等處尚有?匿將軍參
贊帶領鎮將等分投搜捕但賊首莊大田逃匿何
處尚未得確信所有附郡義民俱令歸庄耕種而
各庄多已被賊殘燬現在亦有修葺各等語查閱
福康安摺稿官兵往南已在大武壠大穆降等處
殺散大夥賊匪則水底藔等處雖尚未净盡料不
過逋逃潛伏苟延喘息莊大田想亦在此等賊夥
中决不能另有藏身之處大兵一到勢如破竹計
該同知具禀時距今又已十日此時賊夥自已潰
散賊首賊目亦當漸次就擒聞撫(臣)尚在北路部
署一切不日想亦前往府城一帶料理安插各庄
民人自亦可次第復業奏入報
聞
二十七日(庚申)福康安海蘭察鄂輝同奏言十九日
殺散南潭大穆降賊匪擒拏活賊甚多逐加訊問
俱稱莊大田向南奔竄鄂輝普爾普拏獲賊匪所
供亦属相同隨將匪犯正法即帶領官兵南下行
至岡山之大林庄鄂輝亦自大武壠山内新豐里
搜勦前來據普爾普報稱十九日夜間在大武壠
隘口駐劄有賊匪?來劫營普爾普已早有准備
帶兵冲出殺賊一百餘名生擒七十餘名二十一
日與鄂輝在東勢庄相遇仍帶兵往北面山内搜
查等語(臣)等至下埤頭一帶探知各處餘匪紛紛
奔逃南下俱在枋藔聚集並據派往水底藔安撫
之副將張芝元知府楊廷理等禀稱官兵未到水
底藔之前有逃來賊匪數千人復將該處佔據隨
商令海蘭察鄂輝恒瑞帶兵進勦(臣)福康安沿途
搜查賊庄隨後接應二十六日海蘭察遇賊二
千餘人沿山抄截官兵後路一面令穆克登阿梁
朝桂副將岱德參將張朝龍防備南來賊匪一面
令許世亨六十七烏什哈逹帶兵迎擊海蘭察等
率領巴圖魯侍衛等由蔗園内出其不意横冲賊
陣射死賊目陳建平曾大逹及不知姓名騎馬賊
目十餘人奪獲賊馬三十餘匹殺死賊匪三百餘
人乘勝追趕匪衆多人俱在海岸排列因無船不
能偷渡復來拚死迎拒官兵奮勇直前殺賊一千
餘名自行投海及儕入海中淹斃者不計其數所
棄鎗砲器械甚多俱經官兵奪獲所有臨陣生擒
賊目藍九榮等十九名賊匪二百餘名業經正法
至海口一帶節經𣲖兵防守並將大小船隻驅出
外港嚴行封禁常青復添𣲖弁兵自鹿耳門直至
東港梭織廵查辦理極為嚴密再此次官兵奮勇
殺賊帶傷陣亡者甚少惟義民首鄭其仁引導先
行遇賊陣亡殊堪憫惜(臣)已將該義民首家属給
與銀兩以資收斂查鄭其仁係
恩賞守備職銜並令以實缺補用之員應請即照守備
之例議䘏再查鳳山縣自賊匪復陷之後衙署義
民房屋及䓶竹圍城皆被焚燬大兵進勦南路時
該處並無賊人屯聚現已分𣲖官兵前往駐守再
(臣)等在枋藔打仗殺賊時探知敗逃賊匪尚有數
千人在極南之瑯嶠?匿莊大田亦由山内竄往
該處路徑﨑嶇樹木深密若不籌截去路官兵一
到必致驚竄遠颺緝捕又稽時日查琅嶠地方山
内十八社皆係生番直通傀儡大山其山外之柴
城隴巒等處逼近海岸亦有閩粤民人居住隨密
諭該處民人務將逃來賊匪偽為容留毋令聞風
驚散一面傳出瑯嶠各社生番面加曉諭在沿山
隘口處處嚴密堵截又有山猪毛義民首曾中立
招集傀儡山生番一千名聽候調遣各處佈置已
定𣲖令烏什哈逹帶領福建水師及廣東兵丁乘
舟由海道前往海蘭察鄂輝等帶領大兵由山路
進發(臣)福康安督催各兵前進于二月初四日行
抵風港據柴城民人報稱莊大田帶同匪衆俱在
柴城欲往蚊率社經番衆極力抵禦復行退回現
在居民等密相約會官兵到彼賊匪斷難逃逸等
語初五日黎民由風港發兵越箐穿林道路極為
逼窄凡遇險要地方俱酌量留兵扼守以備接應
約行二十餘里賊匪多人從樹林内突出前隊之
侍衛博斌副將岱德參將張朝龍都司張占魁等
帶兵迎擊海蘭察鄂輝率領巴圖魯侍衛奮勇齊
攻殺賊三百餘名生擒一百四十三名追至柴城
賊匪人數衆多惟恐我兵攻撲過急賊目莊大田
或臨陣被殺匪夥等或乘間竄逸轉不能悉數成
擒因𣲖令穆克登阿帶領屯練降番為一隊許世
亨岱德帶領貴州官兵為一隊梁朝桂張朝龍帶
領廣東官兵為一隊恒瑞王宣帶領廣西官兵為
一隊山猪毛義民副理事劉繩祖帶領粤庄義民
為一隊都司莊錫舍北路義民首黃奠邦鄭天球
張元懃藍應舉各帶所管義民共為一隊自山梁
挨次排下直抵海岸烏叶哈逹所帶水師兵丁適
值順風連檣齊至將船隻沿海密布四面合圍水
陸並進海蘭察鄂輝帶同六十七袁國璜及巴圖
魯侍衛奮勇往來勦殺(臣)福康安照料督催令各
隊層層圍逼自辰至午殺賊二千餘名賊匪情急
相率投海被水師兵丁放鎗擊斃及投水擒殺者
屍浮海面不計其數賊目等拚死衝突不能逸出
重圍俱在樹林山溝内伏匿隨督令官兵義民等
分投搜捕將莊大田及有名頭目莊大韮許光來
簡添德許尚等四十餘名全數擒獲並搜獲莊大
田之母莊黃氏一口此外又生擒賊匪八百二十
餘名柴城民人及各社生番縳獻賊匪三百餘名
俱即于軍前正法搜獲大小砲鳥鎗刀矛籐牌旗
幟無算查逆匪林爽文莊大田肆為不法滋擾一
載有餘兹首逆兇渠悉行俘獲即日解京審辦盡
法處治其餘零星逸匪並莊大田家属(臣)等仍分
𣲖官兵各處搜查務期净絶根株不留遺孽奏入
上諭内閣曰賊目莊大田等於逆首林爽文就擒之後
尚敢竄匿山林抵死抗拒經官兵四路攻圍勢窮力
蹙或竟情急自戕及投海斃命俱属事之所有今乃
負嵎死守被官兵義民層層圍逼將賊目莊大田及
有名頭目悉數擒獲此皆由
上蒼眷佑將士用命而福康安等調度有方佈置周密是
以南北兩路賊首賊目悉就俘擒臺灣全郡平定實
堪嘉奬特親解本日手帶漢玉扳指一個小荷苞一
個賜福康安又親佩小荷包一個賜海蘭察以示優
眷福康安海蘭察鄂輝著俱交部從優議叙所有許
世亨梁朝桂穆克登阿袁國璜及在事出力之大小
將弁等著福康安查明咨部從優議叙其隨征兵丁
並著福康安查明一併分别奬賞至此次勦捕逆匪
該處義民等隨同官兵打仗出力現在擒獲賊目莊
大田義民首等帶領各莊民人分隊堵截尤属可嘉
此内義民首曾中立前因屢次奮勇已賞給同知職
銜今又招集生番聽候調遣著福康安即將曾中立
酌量補以實缺其餘義民劉繩祖鄭天球張元懃藍
應舉等並著福康安查明如何加恩或補以實缺或
加賞職銜之處分别具奏以示奬勵至前在下埤頭
一帶勦賊之義民首鄭其仁遇賊陣亡鄭其仁前已
賞給守備職銜著交部加一等照都司職銜議䘏該
義民家属並著福康安從優賞給養贍
上又命軍機大臣傳諭福康安海蘭察鄂輝曰此次官
兵義民分投搜捕將賊目莊大田擒獲其首先擒拏
者究属何人著福康安查明據實具奏現在大兵告
竣臺灣地方一交三月氣候即已炎熱屯練兵丁素
不耐熱計此旨到時已属三月下旬即應早行撤回
著傳諭鄂輝即令原帶屯練之總兵將官率領屯練
等先行内渡取道回川鄂輝亦著由驛來京陛見其
巴圖魯侍衛章京等即令海蘭察普爾普等仍分起
帶領回京至此外應撤各兵著福康安遵照節降諭
旨次第令其渡回内地各歸營伍此時臺灣全郡平
定其餘零星逸匪陸續搜查計三月内自可全竣但
應辦善後事宜最為緊要常青現已革職毋庸交辦
著福康安與徐嗣曾悉心籌酌將改建城垣清釐地
畝添設官弁等事妥為經理務期一勞永逸綏靖海
疆且不必急于來京瞻覲務將善後一切事宜料理
妥協於八月萬夀節前到熱河瞻覲亦不為遲且福
康安此次凱旋内渡非如前此進勦時關係緊急不
得不冐險遄行者可比亦應候風色平穏方可渡洋
勿冐險輕涉並内渡之各省將弁兵丁均不可令其
冐險以副朕體恤眷念至意
二十八日(辛酉)
上命軍機大臣傳諭福康安李侍尭徐嗣曾曰現在臺
灣全郡平定大功告蕆一切善後事宜最關緊要李
侍尭現駐厦門照料撤回官兵内渡及核辦軍需各
欵項事務繁多自未能前渡臺灣會同籌辦昨已有
旨令福康安同徐嗣曾悉心籌酌將改建城垣清釐
地界添設官弁等事妥協經理徐嗣曾係福康安奏
請帮辦之人且係本地廵撫一切事宜有福康安在
彼會同商辦自能斟酌妥善一勞永逸至李侍尭係
該省總督如有應行會辦之處原可彼此札商熟籌
妥辦再臺灣逆匪滋事一案前因柴大紀在總兵任
内骫法營私廢弛激變福康安並未將其種種劣欵
指出參奏李侍尭常青亦並未據實直陳是以將福
康安嚴飭李侍尭交部嚴加議處常青即予罷斥並
將前任督(臣)富勒渾雅德革職拏問俟解到時並按
律治罪至徐嗣曾身任廵撫臺灣營伍雖非所轄但
伊在閩年久於柴大紀縱令兵丁私回内地貿易牟
利及廢弛營伍不加訓練種種釀變貽怡之處平日
豈無聞見乃竟視同膜外緘默不言將來自有應得
之咎並著徐嗣曾明白回奏又臺灣道永福在府城
率領兵民協同防守雖有微勞但該處地方官平日
貪黷斂怨釀成事端皆係永福所属已不得為無罪
且柴大紀近在同城種種貪劣不職如永福曾經揭
報督撫而督撫置之不辦應令據實指出自當專治
督撫以徇隠之罪若永福並未揭報則不能因其有
守城微勞稍為寬貸倘伊平日亦有營私之處則更
不必言矣著福康安即向永福切實訊問據實覆奏
務使功罪兩不相揜以昭平允至楊廷理原係同知
各州縣非其專管於此案尚無大過且以在府城帶
領義民等悉力守禦一得官兵打仗殺賊信息即隨
時禀報李侍尭尚為迅速著福康安查明楊廷理如才
具尚属可用即據實保奏候朕酌量加恩錄用
二十九日(壬戌)
上諭内閣曰柴大紀在任兩年之内已婪索金銀五六
萬之多且因臺灣逆匪滋事預行寄信家中囑伊子
先為防備現據琅玕在其屋後地平之下起出金錠
銀兩可見柴大紀居心狡詐任意貪黷若非私令兵
丁渡回内地貿易牟利並勒索所屬剥削兵民焉能
擁有鉅貲是柴大紀骫法營私貪婪激變種種欵蹟
已確鑿可據柴大紀業經革職拿問應俟觧到後交
部按律定擬明正其罪向來朕辦理庶務一秉大公
至正賞功罰罪尤務嚴明從無成見如柴大紀在嘉
義縣時被圍緊急曾諭令不妨保護義民全師而出
柴大紀覆奏不忍將數萬生靈委之賊手仍督率兵
民忍饑固守朕以其甚有良心覽奏為之墮淚是以
即加封伯爵賞給銀兩而其種種貪劣捏飾之處彼
時尚未有人摘發所謂君子可欺以其方者此也迨
柴大紀在任各劣蹟節次敗露前經福康安奏其
為人狡詐不可信福康安方抵該處自未知其實在
劣欵必因人言藉藉故為此奏後因德成復命朕詢
出前情節經諭飭查詢始據李侍尭遵旨逐欵查明
属實陸續恭奏因即降旨將柴大紀革職拏問可見
朕於臣下功罪惟視其人之自取有功即賞有過即
罰從不稍存適莫之見此天下後世所可共喻者是
以得邀
上天眷佑五十三年以來屢集大勲開疆拓土未必不由
此敬
天勤民之念有以啟之也
上又命軍機大臣傳諭李侍尭毓竒琅玕何裕城曰各
省撥運米石原以接濟軍糈今臺灣全郡平定大功
告蕆各省業經運到閩境之米既足敷應用其未經
運到者自可毋庸再行撥運所有浙江台州等九帮
及湖南第二三四起川省第二三四五起米石俱著
停止起運内川省應行截留米石現在面詢書麟
據稱該省倉儲充足無須買補是此項米石亦可無
須截留江蘇著同浙江湖南二省停運米石一體分
年隨帮洒帶運通如米數較多不能于下年全數帶
交即分作二三年陸續洒帶亦無不可該督撫必須
飭属加意收貯勿致霉變方為妥善
欽定平定臺灣紀略卷五十五
