欽定平定臺灣紀略卷五
二月初六日(甲辰)孫士毅奏言拏獲匪犯許阿協等
四名供上年七月十月在漳州地方被賴阿邊等
糾引入天地會其會起於乾隆三十二年以大指
為天小指為地凡入其教者用三指按住心坎為
號便可免於搶奪被搶銀兩亦可要回等語奏入
上命軍機大臣傳諭李侍堯孫士毅徐嗣曾曰天地會
名色起自三十二年為時已久且該犯等輙敢轉相
糾約暗用記號奪取財物毫無忌憚而許阿協等俱
在漳州地方被誘入夥並未渡臺可見此等邪教閩
省内地已有尚不止臺灣一處從來倡教立會最易
煽惑人心為地方之害上年大名糾衆戕官一案段
文經亦借立八卦會為名互相勾引遂成逆案而閩省
匪徒公然立天地會名色肆行搶奪較之大名邪教
其案更久此總由地方官平時不肯實力查察及
遇有犯事者又不能徹底根究以致姑息養奸即如
上年臺灣楊光勛一案所立會名即係現經查出之
天地會乃地方官改作添弟二字明屬化大為小希
圖規避處分此次林爽文等滋事不法即由從前養
癰貽患所致不可不嚴切究辦以淨根株著該督等
於事定後密訪嚴拏痛予懲創勿再稍留餘孽並將
三十二年以後失察邪教之督撫及文武大小員弁
撤底查明據實參奏其辦理楊光勲一案將天地二
字改作添弟字樣之臺灣地方官其咎更重並著確
查嚴參以示懲儆至許阿協供出勾引入教之賴阿
邊等犯俱籍隸漳州該督等俟臺匪辦完後即飭屬
嚴緝務獲訊明黨羽按名究辦毋任奸徒漏網
初七日(乙巳)常青奏言賊匪於十二月三十及正月
初一等日分路攻逼郡城經鎮道督率文武員弁
兵民義勇人等協力剿殺鎗砲打死賊人甚多賊
匪四散奔逃又臺灣府知府印務先經飭令福州
府同知楊紹裘署理奏入
上命軍機大臣傳諭李侍堯常青黃仕簡任承恩曰此
次與賊打仗文武官弁及兵民義勇人等協力𠞰殺
奮勇得勝保護郡城實屬可嘉俟常青抵臺灣於𠞰
捕完竣後查明實在出力人員分别奏請交部議叙
所有義民鄉勇激發公義協力𠞰賊尤堪嘉奬僅令
地方官分别奬賞尚不足以示鼓勵著常青於抵臺
灣後查明各義民鄉勇内如係務農經商生理者即
酌免交納賦税若係首先倡義紳衿本有頂帶者即
開列名单奏明酌予職銜以示優異至黃仕簡任承
恩於正月初四初六前後抵臺迄今已一月有餘何
以尚未據奏報𠞰賊消息該提督等係專閫大員抵
臺灣已久即待厚集兵力剋期進攻亦應將賊匪情
隨時奏報乃至今總無消息所辦何事黃仕簡任承
恩著傳旨嚴行申飭看來黃仕簡任承恩全不諳事
理輕重緩急且彼此俱係提督不相統攝竟有互相
觀望之意於𠞰捕事宜不能得力近來常青屢次奏
報甚有主見籌辦一切頗合機宜此時李侍堯自已
抵泉州常青交印後即速渡臺灣督同黃仕簡等𠞰捕
賊匪務將賊首林爽文王芬及此外有名頭目擒拏
解京盡法懲治不可任其逸入内山原任山東按察
使楊廷樺曾任臺灣道且在閩省年久於該處情形
自所熟悉其獲咎因監犯越獄究非私罪可比前已
有旨交與李侍堯帶往差遣委用現值用人之際即
著楊廷樺補授臺灣府知府仍帶革職留任並傳諭
常青俟李侍堯到閩即令楊廷樺渡臺接印任事
(臣)等謹按林爽文結黨肆虐一時義民鄉勇或首
先倡義或應募急公其義憤激發足見小民具有
天良我
皇上深為嘉予以僅由地方官奬賞不足以示鼔勵特
諭令督(臣)查明農商酌免税賦紳衿給予職銜
隆恩逾格彰優異而務普霑宜乎志切同仇倍加感奮
也
上又命軍機大臣傳諭李侍堯常青曰該匪等私行倡
立天地會已閱二十年之久在其黨者自必隨同搶
奪而被搶者豈有甘心隱忍不行呈控之理乃從未
見該督有查辦會匪搶奪之案若被搶之人呈控到
案該地方官又何所廽護竟置不辦其故殊不可解
且事歴多年其黨羽必多著李侍堯常青均俟𠞰捕
完竣後李侍堯在閩省内地各屬密訪嚴拏常青在
臺灣地方即速嚴行搜緝毋得稍留餘孽仍應不動
聲色妥協辦理並將此會究係起自何年該省有無
被搶控告地方官沉擱不辦之案確查參劾
同日常青奏言水陸兩提(臣)到臺日久迄今未得
殱賊確信必因南北兩路往復熟商以籌併力合
攻動出萬全不無少需時日但(臣)盼望逾切夙夜
靡寧至臺灣郡城及鹿仔港新莊一帶俱能攻殺
賊匪保護各境今當大兵四集定可剋期掃滅淨
盡又逆匪林爽文等糾衆蔓延佔踞彰化諸羅鳳
山等縣守土文武各官或臨敵捐軀或奮身殉節
除臺灣知府印務先經飭委福州府海防同知楊
紹裘前赴署理今經大兵進𠞰被䧟地方以次收
復所有知縣同知各缺均應遴員速往經理(臣)隨
飭令原任同安縣知縣黃嘉訓前往署理諸羅縣
知縣事務候補知縣宋學灝前往署理彰化縣知
縣事務其鳳山縣缺即以現准調補之張升吉速
赴任事又理番同知一缺委令原任俸滿理番同
知王雋署理淡水同知一缺飭令現准陞署之徐
夢麟前往任事至各廳縣印信除淡水同知關防
已據繳送到泉即發交徐夢麟擕帶備用其餘尚
應查追下落先飭將各經歴縣丞印信關防借給
備用俾得各昭信守所遺彰化等屬縣丞廵檢典
史各缺亦俱隨時派委前往至被害武職各官咨
令水師提(臣)黃仕簡即於現在領兵到臺之副將
𠫭將都守内就近酌量委用統於事竣之日循例
分别題咨辦理再查臺灣府知府孫景燧係在彰
化拏賊被害所有印信亦恐遺失已飭署府楊紹
裘借用臺灣府經歴印信其内地府經縣丞借用
印信關防俱令布政使暫給木戳以資應用奏入
報
聞
初八日(丙午)藍元枚奏言二十一日馳抵泉州查鹿
仔港及北路之艋舺等處皆有官兵率同義民各
相保護提(臣)黃仕簡等俱於初四初六等日進港
會合𠞰捕(臣)受兹重任所有地方情形一切事宜
凡思慮所及惟有勉竭心力統向督(臣)常青相商
籌辧奏入報
聞
初九日(丁未)徐嗣曾奏言連日接據臺灣鎮道具報
鳳山滋事不法之賊首王啟郎曾錦等亦被拏獲
該鎮柴大紀等又偵知賊匪於三十日分路來攻
預為準備官兵用鎗砲打死百餘名該道永福等
分路捕𠞰殺賊無數蔡攀龍見賊匪由南蜂擁而
至復率兵民奮勇截殺鎗砲打死賊匪甚多鄭嵩
奮力夾攻追趕十餘里賊俱散退等語是賊匪屢
經𠞰殺業已膽落今聞提(臣)黃仕簡兵到即已紛
紛散去加以陸路提(臣)隨後踵至并力夾攻(臣)竊
計現在官兵會𠞰窮搜賊匪必無稽誅之理特恐
其潰逃竄逸復又嚴飭沿海地方加意廵防堵緝
其賊匪船隻經(臣)與督(臣)先後&KR0702;飭嚴加搜燬並
飭臺地文武於商船出口時盤詰稽查毋致夾帶
偷渡既杜其逋逃之路復絶其偷越之根自可不
致一名漏網至於内地漳民叠次廣為曉諭漳屬
民人現有紳士耆民教率子弟族黨於各海口地
方密拏匪犯者當即分别奬勵以示風勸臺灣屢
有奸民械鬪之案此次林爽文等竟敢攻犯城池
皆由地方官辦理各案止期就案完結並未徹底
嚴辦以致刁民肆無忌憚(臣)查逆匪林爽文所住
之大里杙莊從前謝笑械鬪案内即有該莊林姓
多人而諸羅縣楊光勲案内逸犯張烈等現因逃
入林爽文莊内地方文武往拏遇害可見奸民結
會樹黨氣類相通仰惟
聖明洞鑒實於數千里海外情形瞭如指掌自當凛遵
痛加誅𠞰以淨根株又查辦要犯家屬惟有處以
鎮静出以縝密不使稍露端倪令該處民人坦然
無疑犯屬自不致兔脱漏網奏入
上命軍機大臣傳諭李侍堯常青徐嗣曾曰王啟郎曾
錦係鳳山滋事賊首與高文麟等四犯無異既經拏
獲著該督撫等押解來京聽候審辦其遊擊蔡攀龍
督率兵民奮勇殺賊尚屬可嘉並著事竣後給咨送
部引見此時各路官兵早已齊扺臺灣賊人望風膽
落勢必紛紛逃竄各口岸廵防堵緝尤為最要李侍
堯於二月初二日經過杭州計日内已可抵泉州常
青交印後迅即前往臺灣遵節次所降諭旨妥協督
辦總期迅速蕆事
十一日(己酉)常青奏言接准黃仕簡咨稱帶領官兵
於正月初四日到臺經將查辦情形於初五日具
奏等因查該提(臣)所稱初五日具奏一摺並未到
泉似係被風阻滯而任承恩由鹿仔港登岸之後
迄令尚無進兵確信探聞現駐劄彰化此時南北
兩路自必聲息相通軍威益壯至查閩省先後派
調官兵共計一萬内兩提(臣)管帶四千四百名總
兵郝壯猷管帶一千五百名普吉保續帶六百名
副將林天洛管帶一千名俱已陸續到臺又遊擊
延山帶領福寧等兵一千名亦經配渡前進惟副
將徐鼎士管帶督撫標兵一千五百名由閩安出
口屢被風阻據蚶江通判探報十五日到東湧放
洋又復因風飄散現止千總陳玉光兵船一隻於
十八日自滬尾港登岸其餘各船尚未抵淡但核
計到臺官兵已共八千數百名兵力不為不厚所
有廣東兵一千名即可令其轉回其浙省派備兵
三千名亦應撤令歸伍以省縻費惟漳州一帶地
方緊要應將粤省撥赴潮州兵二千名暫行留駐
俟臺地𠞰匪事竣再令歸營(臣)等與署陸路提(臣)
藍元枚商酌意見相同現已分咨廣東浙江督撫
各(臣)查照辦理又接據臺灣鎮於十二月十八二
十一二十七等日來禀内稱十二月十四日遊擊
楊起麟搜捕各莊獲賊康里等五名十五日遊擊
林光玉搜捕竹籠等莊獲賊楊元等八名十六日
守備楊彲把總李春魁等搜捕大洲等莊賊匪數
千圍攻該鎮督率弁兵飛往攻擊鎗砲打死賊匪
百餘人生擒康合等五人十八日守備楊彲等搜
捕溪塘各莊獲賊王齊等五名又獲奸細陳老二
林保保二名訊供係賊軍師陳天先差令探聽黃
仕簡己未到臺及鹽埕營盤有兵若干并以諸彰
二縣俱乘大雨攻破亦俟天雨再來刦營攻府等
語又接到同知楊廷理札會彰化義民張明義等
解到賊匪楊牛林活潑等供稱首犯林爽文在鹽
埕被砲打傷逃去醫治伊叔林清招匪復圖攻擊
隨將陳老二林保保正法十九日午後雷雨賊衆
果三面擁至官兵力戰一夜至二十日辰刻臺灣
縣義民亦來助戰兵丁余海首先趕入賊陣放鎗
打死一賊各弁兵繼進殺賊百餘名生獲匪陳廷
等八名一併解交臺道究辦二十六日賊人又攻
鹽埕橋自辰至申鎗砲打死賊匪數百并打死騎
馬賊一名賊衆始退隊内兵丁陳成金徐富二名
畏葸退後即行梟首示衆餘兵奮勇追趕殺死賊
人數十名生獲賊匪林大興等三名就軍前正法
等情又將拏獲之匪犯簡鳩陸文朱開劉實即黃
實林天球林躭鍾祥等七名提訊鍾祥與逆首林
爽文素相熟識張文朱開劉實林天球并林躭之
子林萬均係林爽文王芬糾邀入會簡鳩原係畫
匠並非會内之人因與已獲賊目楊振國素識令
其畫旗隨同入夥賊匪等當逆首林爽文糾衆刦
營攻城之時鍾祥一犯持刀入城遇理番同知長
庚撲捕遂加戕害張文殺死兵丁一人復在城縱
放監犯朱開傷害官兵一人劉實林天球二犯據
供並未傷人惟持木棍隨同附和林躭先充彰化
縣役年老黜退其子林萬原屬會匪該犯於攻城
時主使其子在内接應迫林爽文分攻諸羅淡水
派令各該犯在彰化踞守經署備陳邦光率同義
民往收彰城將該犯等先後擒獲其天地會名目
起自何時及入會人數多少反覆䆒詰不能指實
即將該犯分别凌遲斬决懸首梟示各犯家屬財
産分飭各縣照例查辦林躭之子林萬雖據供稱
已被義民殺死是否屬實仍飭確查又陳邦光拏
獲賊目楊振國等四犯應坐家屬俱在彰化已咨
會提(臣)嚴行搜捕嗣後如有續獲要犯其家屬住
居原籍者統候𠞰匪事竣會同提(臣)查拏究辦
同日黃仕簡奏言郡城為全臺根本週垣廣闊僅
係木栅環植本非峻險城隍(臣)抵臺後加緊守禦
保固府城初六初九初十十二等日計擒獲賊匪
王鍛等二十三名及賊目陳拱福賊夥陳捷等并
奪獲刀械等項審明正法梟示十二日金門南澳
銅山等標營官兵續到(臣)隨遣海壇鎮總兵郝壯
猷率同副將丁朝雄參將那穆素里遊擊蔡攀龍
都司羅光照等帶領兵丁二千三百五十餘名前
往南路𠞰匪恢復鳳山又遣臺灣鎮總兵柴大紀
率同參將潘韜遊擊李隆楊起麟林光玉守備邱
能成等帶領兵丁二千二百三十餘名前往北路
進𠞰恢復諸羅彰化等處(臣)帶本標官兵會同臺
灣道永福在南北路衝要處所堵禦擒捕往來策
應以壯聲援仍分遣弁兵往沿海口岸把守堵截
飭令在城文武官弁嚴守郡城務期迅殱逆賊恢
復各縣城池至府城民居稠密去冬被賊廹擾未
免驚惶(臣)到臺灣後復出示曉諭安民現在市肆
開張商賈貿易如常民情安堵又上年十二月内
逆賊林爽文等叠攻府城經臺灣道廳縣各僱募
鄉勇數千守城臺府居民舖戶亦募義民數千帮
助兵丁敵賊(臣)到臺之後各加奬賞申明大義人
人感戴
皇上恩威愈形踴躍均奏入
上命軍機大臣傳諭李侍堯常青曰黃仕簡雖係病後
但身為專閫大員既抵臺灣理應親身帶兵𠞰賊何
得僅以派員前往了事且彰化縣城久經守備陳邦
光收復而該提督摺内何以尚稱令柴大紀前往收
復彰化等處任承恩由鹿仔港登岸係在北路即當
知會黃仕簡分路夾攻辦理方中窽要乃迄今月餘
尚無進兵確信看來伊二人竟各不相下心存觀望
此即朕於事起時不欲令任承恩去之意今竟不出
所料常青不可不迅渡臺灣督率辧理並著常青於
到臺後即行秉公嚴查如該提督等實有觀望不前
之處即當據實嚴參不可因業已調任意存廻護兩
可完事再任承恩似此遲延不奏則該提督及副將
徐士鼎前後奏守風待渡之說亦恐不足信並著常
青一併據實查奏如該督稍有瞻徇將來經朕查出
即首領亦不能保不可不慎也至該督雖已調任湖
廣但此事究係伊在閩浙任内之事尤宜督同妥速
辦竣方可將功補過即李侍堯以現在閩浙總督駐
劄泉州凡臺灣𠞰捕等事亦應聽常青就近調度協
同帮辦和衷共濟其各弁兵内如有因常青係别省
總督呼應不靈致誤機宜者該督不妨竟按軍法從
事使士卒咸知儆惕現在帶兵大員有總兵柴大紀
郝壯猷普吉保三人足以分路𠞰捕著常青於抵臺
後留心察看若黃仕簡實係病體未愈即留於彼處
亦屬無益可令其回至厦門本任調養又常青審明
賊夥正法摺内稱劉實林天球二犯據供並未傷人
惟擕木棍隨同附合等語此等叛賊豈可復以尋常
附和而論况該二犯業於審明後正法摺内又何必
為聲說致蹈辦常案故套着該督嗣後於拏獲逆匪
時其首要各犯仍遵前旨派員解京其餘各犯審明
後即一面正法一面具奏以淨根株
上又命軍機大臣傳諭黃仕簡任承恩曰前據常青奏
鹿仔港署守備陳邦光帶領弁兵率同泉州粤省義
民攻復彰化縣城擒獲賊目高文麟等四犯又據徐
嗣曾奏鳳山滋事不法之賊首王啟郎曾錦等已被
拏獲賊人於十二月三十日來犯郡城鎮道親督義
民與遊擊等分路𠞰殺賊匪無數各等語是彰化縣
城久經陳邦光等收復其鳳山等處亦經柴大紀等
派兵分路𠞰捕郡城已無事矣何以黃仕簡摺内僅
稱派委總兵等分赴南北二路進𠞰恢復縣城竟似
該處軍情全未知悉者看來黃仕簡竟思安坐郡城
並不親赴各該處督率𠞰捕大屬非是提督為專閫
大員領兵是其專責黃仕簡深受朕恩現帶兵𠞰賊
雖係病後理宜奮勉出力乃於𠞰捕事宜奏報遲延
全不得行軍要領該提督所司何事試思臺灣郡城
經賊人屢次攻犯該鎮道等當大兵未𠞰之先尚能
保護無虞焉有此刻又添提督所帶大兵轉須協同
守禦之理豈黃仕簡竟欲以守護郡城為名遷延坐
視耶黃仕簡著傳旨嚴行申飭至任承恩由鹿仔港
登岸即應將該處賊匪情形及辦理𠞰捕事宜先行
具奏乃日久並未據有奏報現據常青摺内稱該提
督尚無進兵確信探聞現在駐劄彰化等語任承恩
係自請前赴臺灣𠞰賊既由鹿仔港一路進兵即應
督同陳邦光等上緊追捕殺賊並知會黃仕簡分路
會合夾攻何以駐守彰化漫無籌畫其心何居任承
恩亦著傳諭嚴行申飭
欽定平定臺灣紀略卷五
