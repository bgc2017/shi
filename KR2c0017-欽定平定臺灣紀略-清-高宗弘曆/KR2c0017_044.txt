欽定平定臺灣紀略卷四十四
十一月初八日(辛未)福康安奏言臺灣賊匪蔓延日
久官兵氣餒總未蕆功蒙將屯練貴州廣西兵丁
預為調遣各兵俱係生力銳氣方盛進剿必能得
力(臣)適因風信不順守候數旬粤西兵業俱到齊
屯練已有至泉州之信貴州官兵不久亦可入閩
雖守風稍覺稽延而軍聲更為壯盛俟到軍營後
督率奮勇官兵連得數次勝仗將賊匪盡力殱除
即舊存之兵皆可轉怯為勇用命争先又有閩粤
各省兵丁隨征子弟拔補額缺兵力亦藉可增添
似未便因此時塩水港一帶賊勢滋蔓即於閩粤
等省紛紛徵調致涉張皇且軍營添調一兵湏得
一兵之用京兵素稱勁勇而臺灣水土蒸溽似不
相宜將來即使添兵京兵竟可毋庸調遣其餘綠
營兵丁除貴州湖廣等省外惟廣西及江蘇狼山
等處並崇眀水師各營素稱訓練有方似為可用
若閩粤新募之兵人數衆多難保無充數應名之
弊昨據孫士毅札會稱廣西兵丁存營精壯可得
二千餘名其廣西召募之兵尚湏訓練又恒瑞所
奏之内亦有閩省新兵湏於暇時操演技藝之語
是新募者技藝較疎不能十分出力即此已可概
見(臣)此時前抵軍營察看情形萬一必湏添兵大
舉即將擬調得力官兵據實奏
聞如兵力業已足敷義民勇往出力亦即酌量情形
具奏毋庸添調以省擾累(臣)扵入閩途次聞有南
安縣教諭郭廷筠商人李光雲于該處情形最為
熟悉隨傳該教諭進見詢以臺灣事務應對眀晰
即飭其尋覓籍隸臺灣之人聽候差遣旋據禀報
現有避難來厦之諸羅縣舉人郭廷機彰化縣舉
人曾大源職員楊振文監生林文會等均為臺灣
民人素所信服家中庒佃甚多可以設法遣人離
間賊黨(臣)復傳郭廷機等優加奬賚密令分途前
往妥辦並將途中預偹告示數千張著傳人乘
坐小船持往南北兩路張貼剖晰利害剴切曉諭
令被脅民人及早自行投出凢歸庄安業者不許
官兵絲毫擾累以安其心其情愿充當義民者亦
即廣為招集以偹隨營剿賊之用至器械為行軍
要需必湏加倍堅利(臣)扵候風時將應用一切軍
器妥為製偹又聞賊匪居住草藔圍以䓶竹復多偹
火彈及厚背利刃斫刀預偹臨時應用現在各項
器械俱已製偹齊全已交載兵船内運送前往再
查泉州民人素與漳人有隙凢係臺灣之泉人多
有充當義民者殺賊保庄倍加勇往因思泉州地
方風俗剽悍若此時招集泉州鄉勇既可隨
同剿賊又可安戢地方(臣)扵到閩時先遣妥人密
辦及行過泉州即有鄉勇多人懇請隨征進剿當
經面加撫諭飭委同安縣知縣單瑞龍教諭郭廷
筠揀選身家殷實之人互相保結(臣)于此内擇其
精壯者二千四百餘名商同李侍堯酌賞安家口
食銀兩令其隨往又恐内地漳人聞知疑慮復遣
妥員招集漳州鄉勇百餘人以冺形跡但該鄉勇
義民等雖属健壯究不能諳曉紀律復檄調熟悉
情形通曉閩音之副將李威光並(臣)奏請帶赴臺
灣之恭將李芳園等數員委令管轄隨時教演以
收寔用又十四日得有順風與海蘭察同舟放洋
駛行半日風色又轉東北船戶即欲在料羅地方
暫泊(臣)仍令折戧開行無如側帆迎借旁風往來
轉折水道紆回不能迅速二十二日已至外海大洋
日暮大風陡起不及落帆水深又不能寄碇
隨風折回至二十三日夘刻望見崇武大山將近
泉州惠安縣洋面維時風信愈烈詢據船戶僉稱
現值暴期三四日方能平順當令收入崇武澳中
灣泊普爾普舒亮及巴圖魯侍衛等船隻先後隨
至(臣)遣人赴各船看視皆因不慣乘舟又遇風濤
傾簸頭暈嘔吐不能飲食間有患病者(臣)以現在
灣泊候風並湏添帶淡水該侍衛等既多疾病不
必在船坐守即令暫時登岸稍為歇息一遇順風
即刻開船逕渡查崇武地方與鹿仔港隔海斜對
若風色轉順一日可達軍營今因風暴頂阻守候
羈遲又不得臺灣賊匪情形確信下懷焦急適惠
安縣將驛逓常青恒瑞寄(臣)摺稿呈送查閱各摺
郡城一帶賊匪漸次退散義民投效甚多丁朝雄
等所帶之兵已到東港南路漸有轉機惟恒瑞稱
諸羅賊匪愈聚愈多日在塩水港滋擾該參贊盡
力堵禦未能進抵諸羅其普吉保一路自到笨港
元長庄後亦未能與恒瑞會合看來賊匪探知有
十餘萬大兵渡臺之信未免心生畏怯妄意諸羅
圍困日久兵力稍疲可以乘虚窺伺將南路賊匪
撤回諸羅在塩水港一帶四出滋擾是以南路賊
雖覺解散而諸羅情形更為急廹必湏(臣)親督大
兵迅抵軍營相度機宜將賊之羽黨痛加剿殺殱
擒賊首賊目無難尅期集事(臣)已與李侍尭面商
並咨會鄂輝令由蚶江竟赴鹿仔港無庸前往厦
門以期迅速再前在厦門守風據原任副將騎都
尉陳大恩原任湖南守偹李天貴江西南昌營守
偹廣惠因解送火藥到營俱呈懇隨往軍營聽候
差委查陳大恩李天貴廣惠俱曾在金川出征年
力尚壯自應准其所請帶往軍營差遣其廣惠守
偹員缺即咨眀江西撫(臣)遴員署理奏入
上命軍機大臣傳諭福康安常青海蘭察李侍堯
柴大紀普吉保曰福康安海蘭察等遠涉重洋
備嘗辛苦而普爾普舒亮及巴圖魯侍衛章
京等皆生長北方未歷風濤之險今因乘舟
不慣偶有患病覽奏甚為軫念即日風色順
利自當安稳渡洋伊等此時勤勞出力雖不
免風濤驚險指日奏績蕆功朕必酬庸格外受恩之
日正長當倍加奮勉鼓勇直前以期迅速集事共膺
懋賞昨因恒瑞奏到之摺稱賊多兵少過于張皇恐
福康安不免為其所惑是以降旨詳晰開示今閱福
康安奏到籌辦機宜諸凢皆妥井井有條是福康安
于接到恒瑞摺稿後竟能胸有定見不為其言所奪
覽奏深為慶慰至柴大紀設遇縣城萬難守禦之時
自必帶領兵民出城赴普吉保處合為一勢克復易
于反掌即使普吉保一路亦難駐守伊二人竟可同
赴福康安軍營會合一處以圖收復然此係過慮乃
必無之事且普吉保到笨港後昨據李侍尭奏已移
營月眉庄距縣城不過十餘里伊一聞縣城被困緊
急自必星速赴援即僅如魏大斌之帶兵入城而城
中添此兵力亦可以壯聲勢是柴大紀普吉保均不
致或有挫失即恒瑞在塩水港雖不能稍進尺寸伊
帶兵數千亦尚能自守斷不至將塩水港棄去計此
時福康安早得有順風徑渡鹿仔港自己親統大兵
相機進剿惟日夕盻望捷音為急耳
初九日(壬申)柴大紀奏言諸羅居臺灣南北之中
其縣城四面堆土種竹為圍並無磚石既薄且矮
本難為守正月克復之時即相度形勢分兵劄營
于縣城四門外要害之處迨六月杪賊復猖獗遂環
營開溝並堆短墻各處共安大砲二十八尊内三
千餘觔者六尊營盤甚属堅固是以賊衆數萬叠
次來犯俱被我兵殺退若一旦棄而他去其城池
營盤大砲均為賊踞將來克復甚難且現今恭贊
(臣)恒瑞之兵七千名已在塩水港離諸羅四十里
總兵普吉保之兵五千五百名駐元長庄離諸羅
三十里(臣)諸羅之兵雖受餓疲乏而三方鼎峙聲
勢尚壯惟有速催兩路進兵不獨解諸羅之圍而
會剿斗六搗穴擒渠在此一舉事機萬不可失若
帶兵殺出縣城賊勢益張恐塩水港元長庄兩路
之兵均難駐守而府城以外直至鹿仔港數百里
地方勢必仍為賊踞欲再圖進取甚属不易關係
匪輕况諸羅城廂内外住居百姓二萬有餘又加
各庄避難入城者不下二萬自春至今恊力守禦
並捐助軍糈均属急公向義寔不忍將此數萬生
靈盡付逆賊毒手但官兵乏粮已久餓病相兼現
在菜色而火藥惟以久年泥牆下叚二三尺之土
拆取煎銷每日所得有限更加本月初五六七八
九十等日賊匪晝夜環攻官兵義民忍餓堵殺賊
雖暫退仍聚于附近各庄(臣)審時度勢尚覺人心
固結惟有竭力保守以待援兵再諸羅自六月初
十日被賊圍困文報不通粮餉莫運七月間(臣)摺
差中途遇害八月十六日復募僱義民游永盛等
賫摺由山徑小路迂途赴郡禀領餉銀仍由原路
回縣往返三次俱無遺失共收到餉銀四千六百
圓九月二十八日復差游永盛等二十名仍由山
路赴縣請領餉銀將軍常青發番銀六千五百圓付
游永盛等帶至赤山六甲庄遇賊寡衆不敵阮阿
生等四人帶番銀八百圓逃脫回縣交繳其游永
盛等一十六名人銀文書俱被賊拿去又游擊邱
能成因傷重身死遊擊林光玉病故義民黃觀等
十名亦因傷重身故十月初四日探得賊匪將諸
羅縣南八奬溪之道爺埤用土石壅塞决溪水泛
濫扵老店大崙庄鹿仔草一帶田洋使來援諸羅
大兵一路難行隨扵初四日飭遊擊李隆帶領官
兵義民前往開通賊千餘來拒當經殺退賊匪將
埤挖開水由八奬溪順行併將入口之溝用土填
滿雖遇雨溪漲水亦不能冲入上流既斷下流易
涸大兵便扵前進初五六七等日逆賊林爽文復
紏衆萬餘不分晝夜接連來犯南北西三處營盤
(臣)同侍衛德成額恭將特克什布等往來督戰緣
火藥不足不能多用大砲惟飭各營鳥鎗籐牌併
各義民俱伏溝内短墻下静以待動俟賊將近鳥
鎗照定凖頭連環叠放打死賊匪甚多賊衆怯退
官兵義民一齊並出趕殺多匪初八九十等日賊衆
復各帶稻草一把妄想填溝冲進又用大板木車
中蔵鎗砲每車運以四牛分西南北三路晝夜來
攻(臣)等督率官兵用大砲將木車擊碎北門打死
騎馬賊一名南門外打死騎馬賊一名各營盤官
兵義民奮勇向前力戰三處打死賊共計數百名
所有連日打仗西北之賊俱逃入十四甲中庄紅
瓦磘西南之賊皆逃入三苞竹埤堵等庄總因藥
火不足兵力枵腹收軍回營獲竹牌旗械等項義
民林宗蔭于初五日殺死股首一名搜出木印一
顆刻偽鎮守中路征西驃騎大將軍張旋印字樣
令旗一面書偽先鋒股首吳昆字樣林宗蔭能扵
陣前殺死股首當即賞給頂帶以示鼓勵惟是諸
羅被困四月粮餉久乏兵民皆以花生地瓜野菜
芭蕉根薯藤薯葉雜煎充饑人多食繁即地瓜野
菜等物亦將罄盡勢属危急而總兵普吉保恭贊
恒瑞兩處大兵均無來援日期諸羅日夜被賊侵
犯官兵義民恐日餓日餒難以支持已再募差賫
咨力懇將軍常青嚴催恭贊(臣)恒瑞總兵普吉保
兩路大兵迅速來援(臣)惟有竭力固守以俟大兵
齊集以圖併力剿捕
同日常青奏言(臣)營盤内有兵四千雖兵力不敷
進剿斷不敢拘泥坐守是以前𣲖副將丁朝雄等
帶領弁兵前赴東港現駐港口並該處義民帮同
剿捕(臣)于附近府城賊庄亦漸次剿盡茲查近日
南路民人情愿充當義民隨營剿賊者甚多現在
酌籌若可得此等義民三四千人(臣)即酌留兵將
防守營盤保護府城帶兵一千五百名南路進剿
再恒瑞帶兵三千初到塩水港恐兵力不足先派
梁朝桂帶去兵一千名又派千總王國志等兵二
百名帶同府城義民二千前往恊助令内地調赴
塩水港本省兵三千現俱陸續前往是恒瑞處已
有兵七千所有義民二千及王國志帶去兵二百
名仍撤回郡以偹府城防守均奏入
上命軍機大臣傳諭福康安常青海蘭察柴大紀曰柴
大紀真不愧古來名將朕披覽之餘不覺為之堕淚
柴大紀自駐守縣城經賊匪屢次滋擾俱能激勵將
弁兵民悉力堵禦保護無虞柴大紀接前旨時正值
該處賊匪晝夜攻圍城中粮餉將盡勢在急廹若即
遵旨帶兵出城未為不可乃柴大紀以該處係臺灣
要隘恐一旦棄去難于收復並以城内居民數萬恊
力守禦不忍委之于賊現在督率兵民忍餓保守以待
援應所見甚正柴大紀激發忠良兵民感動
上天必加鑒佑縣城自可保無事即日福康安統領大兵
迅抵鹿仔港破賊立功當在旦夕柴大紀不過固守
數日福康安大兵一到即可一同勉圖奏績承受重
恩至恒瑞普吉保兩路聞柴大紀處被圍緊急粮餉
火藥將次用盡兵民忍饑固守自應星速赴援即如
常青在府城距諸羅較近一聞縣城被圍之信尚知
派撥官兵先後前往策應况恒瑞普吉保駐兵處所
距縣城甚近何以觀望遷延並不即行前進又未分
遣將弁帶兵救援即使伊二人領兵入城又如魏大
斌前次赴援時後路被賊截斷再設法剿除亦當先
其急而後其緩城中竟可多添兵力且兵丁等俱有
携帶火藥粮餉亦可勻出分用以資接濟乃伊二人
計不出此徒知株守自立于無過之地可乎著福康
安到彼將伊二人何以頓兵不進之處查眀嚴行恭
奏但恒瑞普吉保二人其咎稍有區别恒瑞在鹽水
港係属海口地方距縣城較近且該處關係緊要恒
瑞未敢輕動尚可藉口至普吉保駐劄元長庄後業
已移營月眉庄距縣城不過十里尤為聲息相聞况
笨港非塩水港可比即稍有疎虞亦扵大局無碍且
普吉保即使賊匪潜截後路亦可知會恒瑞令其互
為策應是普吉保尤宜奮勇直前速往援應乃亦按
兵不救其咎較之恒瑞為重福康安應分晰詳查據
實恭奏此時福康安自己早抵鹿仔港現在柴大紀
處被圍緊急惟當督率將弁乘官兵新到銳氣鼓勇
直前由普吉保一路速抵縣城至常青在府城日久
未能前進今若酌量兵力足敷防守伊竟帶兵前往
南路固属一策但究不如先救柴大紀為是且福康
即日前抵鹿仔港常青若督率將弁兵民與福康
安等會合進攻自扵剿捕更為得力至柴大紀處在
縣城守禦出力文武員弁著福康安詢明柴大紀一
併咨部從優議叙其殺死賊人股頭之義民林宗蔭
已經柴大紀賞與頂帶如該義民才具可用即給與
實缺亦可所有打仗傷亡之官兵義民俱著福康安查
眀咨部分别給予恩䘏義民等運送番銀被賊截住
其賫銀到縣之阮阿等四名著各即賞給頂帶至游
永盛等十六人如係被賊戕害亦著查明即照陣亡
例優加賞䘏以示奬勵
上又諭内閣曰柴大紀以縣城一切守禦事宜久經佈
置周密且因縣城内居民甚多不忍將數萬生靈委
之于賊立意堅守以待援應是其保護合縣民人與
朕軫念義民多方愛護之意適相脗合所為我君臣
各盡其義也柴大紀力捍圍城且能乘間殺賊已属
奮勇可嘉今被圍日久心志益堅勉勵兵民忍饑固
守惟知以國事民生為重古之名將何以加之本欲
俟大功告竣後優加封賞今伊能如此係念生民忠
良激發為國家出力尤堪嘉奬柴大紀著即封為一
等義勇伯世襲㒺替並著淅江廵撫琅玕賞給伊家
属銀一萬兩用示朕軫念勲勞鍚爵酬庸之至意
上又諭内閣曰嘉義縣城被賊攻圍已閱半載而民人
共知大義帮同官兵奮力把持久而益堅寔堪嘉尚
除節經降旨將臺灣府属本年及五十三年應徵錢
粮豁免着再加恩將嘉義縣五十四年應徵錢粮再
行豁免以示朕優加忠義有加無已至意
初十日(癸未)
上諭内閣曰嘉義縣隨營守禦兵丁同心恊力奮勇打
仗固守城池亦應一體加恩賞賫除已降旨將打仗
傷亡之官兵義民等分别給予恩䘏外所有現在守
城打仗出力兵丁著各賞給兩月錢粮以示奬勵
同日李侍尭奏言接據常青柴大紀各摺稿知諸
羅尚在固守(臣)查恒瑞初到塩水港具奏時正當
蔡攀龍等被截鹿仔草被䧟恒瑞所帶之兵亦未
到齊是以甚覺緊急後梁朝桂等所領官兵義民
陸續前往已足守住港口是以恒瑞寄來九月下
旬摺稿稱俟鄭國卿之兵全到即約普吉保照柴
大紀所指之路訂期並進援應諸羅令觀柴大紀
本月望前摺稿則恒瑞等尚未能進想鄭國卿尚未
到塩水港是以恒瑞暫待查鄭國卿已扵本月十
三日入鹿耳門一二日必到塩水港則恒瑞自當
分兵駐守一面知會普吉保尅期並進現在貴州
頭起兵已入閩境湖南兵當亦可繼黔兵之後接
續前來其本省召募新兵雖尚未可繼黔兵之後而
既有新兵以供差操即可換出舊兵調往進剿除
泉州及金厦等營與漳州相近應留偹防範奸匪
之用其餘各營(臣)已預偹兵三千以俟調遣總之
臺灣兵事必湏趁今冬眀春辦定大局方可次第
招輯安頓未便再有稽延是以渡兵運餉等項更
湏事事應手至徐鼎士處亦據稟本月初六日過
大甲溪與賊打仗在牛罵頭劄營初七日與遊擊
吳秀都司敏禄等分路進攻豬篙庄初十日進攻
蔴園十二日進攻大肚溪殺賊甚多弁兵亦有損
失現因鹿仔港無兵夾攻未便獨進仍擬回駐大
甲等語看來該地情形湏福康安到就近察看方
有調度再將軍福康安之船隻被風吹至該縣之崇
武澚暫行收泊(臣)隨令藩司覺羅伍拉納前往照
料奏入
上命軍機大臣傳諭福康安李侍尭柴大紀曰現據李
侍尭奏到之摺係二十七日拜發福康安尚未得風
開洋計其前抵鹿仔港尚需數日柴大紀處望援甚
急殊深厪念此時普吉保若能帶兵奮勇前進直抵
縣城則柴大紀得此兵力接濟等待福康安大兵赴
援則普吉保尚可將功補過但不知究於何時帶兵
前進現在貴州兵已入閩境湖南兵亦可繼黔兵之
後接續前進兵力寔為厚集福康安究於何時在崇
武澳開洋俱著李侍堯迅速馳奏
十一日(甲戌)福康安奏言鄭國卿所帶閩兵業經李
侍尭撥往南路所有鹿仔港官兵除普吉保帶兵
五千五百名赴援諸羅外該處約存三千餘名現
在新到之粤西兵三千名屯練二千名俱已配船
候渡又加(臣)招集泉州漳州義勇二千餘名雖係
未經行陣而踴躍隨征意氣頗為振奮亦可抵得
力官兵一千之數是現在(臣)等帶往鹿仔港兵丁
共有六七千名軍聲已属壯盛其貴州兵丁已札
飭許世亨催令䟎行並咨明李侍尭偹船在蚶江
配渡約計月底可入閩境若配渡迅速不過十一
月初間可抵鹿仔港(臣)一得順風不必俟黔兵到
齊即行開駕至臺灣賊匪情形間隔重洋總無確
信前據地方官稟稱郡城一帶庄民從賊郡城亦在
圍中又稱諸羅粮餉火藥尚可設法運送斗六門
賊目李七有投書之信今接閱常青摺稿又稱郡
城賊匪漸次稀少而恒瑞柴大紀奏報之摺俱言
諸羅被圍緊急賊勢鴟張粮藥一切匱乏堪虞可
見各員探訪之詞先後不符好否俱未確寔况賊
匪技倆詭譎異常多使其黨羽布散流言或云某
處賊勢蔓延故示矜張餒我士氣或云某處賊黨
渙散故示嬴弱懈我軍心若觀聽稍為所惑每致
中其狡計即如(臣)在厦門時聞賊首林爽文莊大
田等各有形貌衣服相類者數人自係希圖窮戲
時為乘隙潜逃之計雖為傳聞之詞亦應預為防
範臺灣固不乏認識賊首之人究恐賊黨串通難
以憑信(臣)已密行寄信李侍尭令扵漳泉民人及
曾在彰化一帶換班駐守兵丁内酌派素識林爽
文莊大田者一二人送往軍營作為眼目以偹臨
時識認庶免岐誤現在新兵雲集銳氣方新適扵
(臣)候風之頃陸續到齊事機又屬凑合茲復添派
湖南官兵二千名聲勢更當百倍(臣)到軍營後惟
有步步留心相度情形併力進剿雖不敢過扵持
重坐失機宜亦不敢急扵見功冐險輕進若能連
得勝仗廓清後路剿撫兼施自必勢如破竹所向
披靡且賊中黨羽雖多半係脅從(臣)已多發告示
赦其從逆之罪廣示招徠並密遣熟悉賊情之人
用為間牒如能擒獲賊首賊目來献者優加奬賞
授官職使其黨羽内離渠魁更易就獲再查各省
添調生力之兵現已陸續到齊即軍營現有之兵
有所倚恃亦可轉怯為勇合力進攻若能迅掃賊
氛自可毋庸添調萬一諸羅稍有疎虞勢湏多兵
集事亦應多調得力官兵方足以振軍聲而收寔
用查閩粤營伍是否整飭(臣)亦未能深悉但詢據
臺灣逓摺差弁多稱閩省本地兵丁屢經挫失廣
東兵丁較閩省略優亦非勁旅且該二省調派已
多存營者半係新兵充伍山海汛防在在均關緊
要以(臣)愚昧之見將來即湏添兵亦毋庸在閩粤
各營添兵再賊目莊大田現有潛至諸羅會同林
爽文併力合攻之語雖得自臺灣各官禀報未可
深信但南路賊匪日漸退散而丁朝雄所帶之兵
已到東港若乘勝進剿鳳山等處未嘗不可望其
收復止以常青本非諳習軍旅之人坐守尚属有
餘進攻恐難得手且郡城迤北一帶通往諸羅之路
又多係賊人佔據萬一常青遠出賊匪又復窺伺
府城寔為可慮(臣)已札覆常青令其駐劄府城悉
力固守
同日徐嗣曾奏言二十八日福康安拜發奏摺後
風順隨於申刻登舟開駕不及繕摺嘱(臣)代為奏
報(臣)詢之土人船戶等俱稱風色甚好必可速到
鹿仔港並見各船連帆銜尾而進甚為安稳適接
臺灣同知吳元祺禀報聞得諸羅脅從之賊貪得
錢文私將米粮賣給百姓而近縣庒民懼賊不敢
眀助間有用袋裝米埋扵空曠處所遺字與營中
自行往取等語是諸羅百姓中多有曉義急公者
柴大紀等固守支持或亦稍資接濟(臣)以賊情及
民志揆之大兵一到鹿仔港後當必重圍立解所
有貴州官兵現已據報頭起五百名扵本月二十
四日抵漳州府屬之詔安縣境(臣)復飛飭蚶江一
帶務將預偹船隻妥為齊全以速配渡均奏入
上命軍機大臣傳諭福康安常青海蘭察柴大紀普吉
保李侍尭曰崇武澳至鹿仔港海道徑直不過半日
可逹今福康安已得順風連帆穏渡二十九日定可
前抵該處臺灣賊匪本係么麽烏合今見福康安統
領如許勁將強兵聲威壯盛自必聞風胆落正可乘
銳長驅奮力進剿而普告保一路自亦倍加振作此
時惟應先令普吉保星速帶兵直抵縣城而福康安即
以大兵接踵遄征與柴大紀等併力剿捕以收搗穴
擒渠之績更可不湏預籌添調官兵矣現在南路賊匪
雖已撤動但府城現存兵力既属無多而府城倉庫
衙署戶口自較嘉義縣數倍尤不可委之而去自應
令常青在彼駐劄委以守城之事至賊目莊大田既
聞其有潜赴林爽文處併力攻擾縣城之語林爽文莊
大田分路滋擾官兵剿捕未免稍需時日今若聚為
一處正可趁大兵全力一鼓殱擒轉属極好機會林
爽文等于紏衆滋擾之時預為改装逃竄之計可見
天奪其魄已自知其破滅不遠為此等鬼蜮伎倆即
日大兵雲集四路攻剿自當尅期就縳訪察真情斷
不致漏網也嘉義縣附近庄民私將米粮賣與百姓
埋蔵空曠處所令兵民自行往取是該處百姓曉義
急公甚属可嘉而縣城得此米粮接濟更可一心固守
果有此事否即查明奏聞至福康安與海蘭察得風
稳渡諸凡吉祥如意特賜福康安海蘭察玉如意各
一柄並各賞大小荷包以志慶慰鄂輝普爾普舒亮
俱遠涉重洋勤勞出力著各賞大小荷包並共賞奶餅
一匣另奶餅三匣著分賞隨同出力之渡洋官弁等
用示奬勵
欽定平定臺灣紀略卷四十四
