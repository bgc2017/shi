欽定平定臺灣紀略卷一
臺灣古未隸中國版圖隋開皇中虎賁陳棱略澎
湖三十六島元末置澎湖巡司明永樂時太監鄭
和舟下東西洋至東番其國人所居名雞籠山即
臺灣地嘉靖末遭倭寇焚掠稍稍避居山後神宗
末荷蘭國紅毛番遭颶風泊舟於此愛其地築城
居之復築赤嵌樓與相望設市城外而漳泉商賈
往往前往漁利屹然為海外一隩區矣天啟初東
洋甲螺顔思齊寇海上福建南安人鄭芝龍附之
據臺灣自是劇盜繼起皆倚為固崇禎時熊文燦
招芝龍降而海上諸寇猖獗如故終明之世迄未
就平
本朝順治三年大軍駐汀州芝龍赴軍門降其子
成功率衆入海冒姓朱自稱曰國姓時時侵擾沿
海諸郡縣
世祖章皇帝屢勅招撫並令芝龍作書諭之成功不應議
政王等奏請發兵討之因械繫芝龍於寧古塔旋
以成功反覆誅芝龍及其子孫數人成功敗竄入
海令其子錦守金門厦門成功死錦竊據海隅康
熙十三年耿精忠反錦因襲漳泉諸郡
王師平定福建
聖祖仁皇帝命將討錦先取海壇諸要地又拔金厦二門
賊衆大敗遁還臺灣二十年七月
特命施琅為福建提督集兵申討時鄭錦已死其子克塽
猶恃險負固大兵由銅山進發直取澎湖克塽等
窮蹙請降遂定臺灣始設立郡縣六十年四月奸
民朱一貴作亂總兵官歐陽凱率兵往捕被害臺
郡全䧟總督覺羅滿保聞報自福州赴厦門討之
提督施世驃以舟師先抵澎湖同南澳鎮總兵官
藍廷珍率將佐等攻克鹿耳門乘勝攻復安平進
攻臺灣府治賊衆敗散賦首朱一貴逃匿諸羅縣
為鄉民擒獻臺灣平自大兵攻鹿耳門迄事定凡
七日遂以次安戢南路北路擒其餘黨杜君英陳
福夀江國論等咸伏法迄雍正十年閏五月臺灣
大甲西諸番不靖奸民吳福生等因糾衆為亂戕
害官兵陸路提督王郡討平之併其黨羽數十人
檻致京師伏誅臺郡以寧至乾隆五十一年十一
月復有奸民林爽文糾衆滋亂之事
乾隆五十一年十二月二十七日(丙寅)閩浙總督常
青奏言據署淡防廳程峻竹塹營守備董得魁會
禀十一月初間聞有彰化縣匪徒林爽文結黨肆
虐騷擾地方即會帶兵役於交界處堵緝并具文
派撥番社飛遞道署旋據該番帶回原文並有彰
邑大肚社番寄淡属大甲社通事信内稱十一月
二十七夜彰化俞知縣在大墩地方拏匪遇害彰
城失陷路途梗塞不能前進等情(臣)隨飛咨水師
提(臣)黃仕簡率領本標兵一千名金門鎮兵五百
名南澳鎮銅山營兵五百名由鹿耳門飛渡前進
派令副將丁朝雄參將那穆素里帶領(臣)標兵八
百名海壇鎮兵四百名閩安烽火營兵三百名聽
海壇鎮總兵郝壮猷調遣由閩安出口至淡水前
進兩路圍攻又參將潘韜都司馬元勲帶領陸路
提標兵一千名前赴鹿仔港堵禦(臣)即於泉州駐
劄會同陸路提(臣)任承恩居中調度并委金門鎮
總兵羅英笈前赴厦門彈壓一面通飭沿海營縣
嚴密防範并咨廣東浙江等省督撫各(臣)於海口
要隘一體嚴查不使匪徒得以竄逸
同日福建巡撫徐嗣曾奏言本月十四日接據臺
灣鎮總兵柴大紀及該道永福移禀内稱訪聞北
路大里杙等庄有奸民林爽文王芬等結黨搶刦
撥遊擊耿世文帶兵會同北協副將赫昇額同知
長庚彰化縣知縣俞峻前往查拏帶兵駐劄離縣
城三十里之大墩汎地二十七日夜有數千人往
刦大墩營盤并於大肚溪邊聚匪截路以致信息
不通南北一帶亦有匪徒糾集且聞要攻縣城鎮
道等會率遊擊李中揚林光玉楊起麟等帶領弁
兵即於初二日早飛赴諸羅要處分路𠞰捕檄調
澎湖右營遊擊蔡攀龍帶兵八百名來營聽候調
用現在賊勢猖獗臺灣府城兵丁不敷調用應請
多派強兵分路救援等情(臣)查提(臣)黃仕簡已帶
兵由厦門出口飛渡鹿耳門督(臣)常青亦已駐劄
蚶江與陸路提(臣)任承恩會商調發官兵由蚶江
對渡鹿仔港進攻至省城由閩安出口直達淡水
此路最為便捷亦經督(臣)調派副將丁朝雄那穆
素里帶領官兵聽總兵郝壯猷統領進發三路官
兵夹攻分頭搜捕(臣)現亦飛飭營縣多備火藥鉛
彈雇備船隻聽候撥用但恐賊匪聞知官兵分路
前進勢必四散竄匿或偷越内渡(臣)現飭沿海地
方文武員弁嚴行截拿至臺灣向有漳泉民人在
彼耕種貿易此次不法奸民定多漳泉民人在内
(臣)密飭該道府明白曉諭各地保族隣人等或有
竄回原籍立即捕拿首報加以重賞仍飭不動聲
色不得稍有張皇轉致疑駭
同日福建水師提督黃仕簡奏言訪得臺灣彰化
縣属有匪徒聚衆攻破彰化縣城等事一面委令
提標右營遊擊邱維揚先帶兵二百名渡臺確查
一面飭令挑選提標五營員弁及備戰兵丁一千
名配足軍火器械封備商哨船隻齊足(臣)當即力
疾親赴該地𠞰捕所有厦門地方檄委金門鎮總
兵羅英笈就近彈壓查省城直對淡水際此北風
當令渡往甚易隨飛咨陸路提(臣)及水師各鎮協
營立就近省營分續調官兵北路援𠞰(臣)直由鹿
耳門郡城南路進兵會督夾攻均奏入
上命軍機大臣傳諭常青黃仕簡任承恩徐嗣曾曰臺
灣地隔重洋民刁俗悍屢次滋事今有彰化縣賊匪
林爽文等糾衆騷擾殺害官長攻陷城池尤為罪大
惡極不可不痛加殱戮以示懲創彰化知縣拏匪被
害該縣不能嚴密防範雖失之疎懈但帶兵緝犯事
属因公並着該督撫查明該縣如平日並無别項劣
蹟及激變情事即據實奏聞候朕降旨交部議䘏至
黃仕簡甫經病愈一聞匪犯滋事之信即帶兵渡臺
殊属奮勉可嘉著賞給荷包等件以示優眷並著於
辦理搜捕諸務外仍加意調攝勿過勞勩至賊匪么
䯢烏合黃仕簡到彼督率該鎮道盡力堵勦無難立
就撲滅但恐餘黨四散竄逸或偷越内渡常青任承
恩現駐蚶江一帶著嚴飭沿海口岸地方文武員弁
實力巡防最為緊要常青徐嗣曾等總須不動聲色
妥協辦理若因外洋遇有此等案件該督撫紛紛調
遣跡涉張皇轉致内地民人心生疑駭殊有關係該
督撫不可不處以鎮定也
二十九日(戊辰)常青奏言於惠安途次接據泉州府
知府王右弼晉江縣知縣徐夢麟禀稱十二日署
淡水同知程峻之子程必大懷取淡防同知關防
赴泉求救詢據程必大稱父程峻駐劄竹塹因彰
化賊匪滋事會同守備董得魁帶兵赴中港地方
堵禦賊匪衆多抵敵不住現在存亡未知賊匪於
十二月初七日已到竹塹肆行搶擄我恐印信被
搶又因彰化已被賊踞不能前往府城只得潜赴
八里坌内渡求救等情又(臣)差往探信之守備林
登雲禀報情節相符是現在北路一帶悉被賊匪
佔踞臺灣郡城係根本要地必先急為保護并派
撥重兵協同進勦方為得力隨與提(臣)任承恩悉
心籌畫即將提標挑出精兵一千二百名先由該
提(臣)統領仍於鹿耳門前進再派福協興協長福
等營勁兵一千名檄令參將福蘭泰統領都司馬
元勲等帶往聽候調遣合計調發官兵已共六千
名一面再行預為調備以資策應并檄調建寧鎮
總兵鄭國卿来泉彈壓其沿海各口岸均各加兵
駐守(臣)於泉州蚶江厦門等處往来督察相機調
度所需粮&KR0008;事宜派委道府大員經理俾不致遲
悞
同日任承恩奏言現催督廳縣僱備船隻已於十
二月十一十二兩日赶辦敷用並已挑派備戰兵
丁一千名於十三日分配登舟候風放洋現聞督
(臣)已自省星夜來泉一俟到日會籌妥協(臣)立即
登舟飛渡協同黃仕簡戮力𠞰洗又一應𠞰撫善
後事宜關係重大懇
皇上特簡重(臣)臨閩鎮安督辦蕆事方能迅速均奏入
上命軍機大臣傳諭常青黃仕簡任承恩徐嗣曾曰此
等奸民糾衆滋事不過么䯢烏合上年臺灣即有漳
泉兩處匪徒械鬭滋擾等案一經黃仕簡帶兵前往
督辦立即撲滅今林爽文等結黨横行情事相等該
提督到彼匪黨自必望風潰散即使該提督病後精
神照料未能周到亦止可添派能事總兵一員多帶
兵丁前往協𠞰乃任承恩竟欲親往豈有水陸兩提
督俱遠渡重洋辦一匪類置内地於不顧之理至所
稱簡派欽差督辦更不成話督撫提鎮俱有綏靖地
方之責設一遇匪徒滋事輒請欽派大臣督辦又安
用伊等為耶從前康熙年間臺匪朱一貴滋擾一案
全臺俱已被陷維時止係水師提督施世驃帶兵渡
臺進𠞰總督滿保駐劄厦門調度不及一月即已收
復蕆功伊等豈竟未之聞乎又據常青馳奏詢悉淡
水同知程峻之子程必大彰化失陷文報梗塞情形
已派兵二千二百名令任承恩及參將福蘭泰等由
鹿耳門前進會同夾攻等語與前奏大概相同任承
恩本不應前往今既已渡臺亦不須拘泥回任務須
實力勇往會同黃仕簡分路夾攻速擒逆匪以期剋
日蕆功常青仍祇須駐劄蚶江厦門一帶調度策應
此時總以鎮静内地為要
(臣)等謹按臺灣滋事之初止係一二奸民乘機倡
亂水師提臣既督兵渡臺𠞰捕若果調度得宜設
法擒其首惡散其脅從自可不勞而定原毋庸陸
路提臣同時並往但任承恩業已起程若飭令回
任未免又徒勞跋涉我
皇上既明飭任承恩渡臺之非因其既經進發仍准前
往會兵𠞰辦迨後兩提臣遷延觀望賊勢益張
特簡重臣督𠞰並調集黔粤屯土各兵為一舉撲滅之
計仰見
睿謨廣運初不預設成心而遲速後先機宜自然脗合
洵所謂無適無莫者歟
正月初二日(辛未)
上命軍機大臣傳諭兩江總督李世傑提督藍元枚曰
現在臺灣彰化地方有賊匪林爽文等糾衆滋擾刦
縣戕官一案水師提督黃仕簡陸路提督任承恩俱
已帶兵渡臺勦捕漳泉地方緊要不可無大員彈壓
藍元枚係福建世家衆所稔悉於該處情形自能熟
諳著傳諭藍元枚即行馳驛迅速前往泉州署理福
建陸路提督即駐劄蚶江一帶帮同常青調度接應
一切事宜以期迅速蕆事所有江南提督印務著李
世傑於該省總兵内揀員暫行署理
同日常青奏言十二月十六日復接到鎮道會禀
有賊匪數千圍攻彰化縣城於十一月二十八夜
將城攻陷都司王宗武被害即要來搶鹿仔港笨
港一路直犯府城請撥兵救護隨嚴飭本標遊擊
李中揚千總蘇明耀魏大鵬等飛馳諸羅勦捕分
飭將弁堵截各隘口職道等督同遊擊林光玉帶
兵駐劄鐵線橋以便應援查賊匪係漳州人諸漳
二邑漳人甚多到處附從勢甚猖獗府城為全臺
根本并飭右營遊擊鄭嵩移駐彈壓等情旋又據
福興泉永道萬鍾傑禀稱臺灣典史易鳳翔執持
臺灣道印照同該道家人曹泰諸榮來厦當即傳
詢據鳳翔稱十一月二十九日賊匪攻陷彰化十
二月初六日攻陷諸羅柴大紀帶兵堵住離府城
十里之三坎店臺灣道召募鄉勇緊守府城令該
典史同家人二名來厦請救初七日夜出城配船
放洋初十日至澎湖見署協點兵赴援約十四日
可到臺灣并聞得十一日柴大紀與賊打仗大施
火炮賊勢稍退等語伏思臺灣匪徒雖易聚集滋
事但地方文武平日豈無防範何至一任蔓延竟
至莫可抵禦今經兩提臣齊赴集勦小醜跳梁自
可速期殄滅苐查逆首林爽文係漳州人其附從
之徒率皆籍隸漳属其中更難保無内外勾連情
事臺灣既属緊要而漳泉兩郡尤為内地根本(臣)
惟有預設機宜倍加嚴重並於漳州連界之廣東
潮州等境移會兩廣督(臣)一體防範一面督催渡
臺官兵協力進勦務期剋日蕩平不使稍留餘孽
再水師提(臣)黃仕簡於十五日自厦門放洋陸路
提(臣)任承恩十四日登舟十七日乘風開駕并與
(臣)面為議定或竟由鹿仔港進攻或由鹿耳門入
口統聽該提(臣)察探賊情隨機應變又聞知府孫景
燧自十月初間前赴諸羅緝匪今諸羅失陷業已
被害查福州府海防同知楊紹裘現在隨赴泉州
即飭該丞前往署理臺灣府事務并派委正佐雜
職等員到彼以備隨時差委其餘在臺被害文武
容俟查明再行具奏
同日徐嗣曾奏言十二月十八日據興泉道萬鍾
傑禀知彰化諸羅俱已失陷賊勢方張不可不厚
集兵力以速蕆事現於(臣)標及督標水師撥兵一
千五百名並調上游之建寧延平鎮營兵一千名
來省以備調遣札商督(臣)就近酌調南澳鎮兵赴
泉聽用又飛咨廣東浙江撫提各(臣)於附近水師
營内酌撥備戰兵二三千名各於交界本境駐劄
如需策應便於徵發亦可藉為聲援至官兵褁帶
口粮已分飭妥協辦理昨准督(臣)咨商飭司撥銀
十五萬兩解赴泉州貯備緊要動用(臣)現飭司迅
速解往并另委護粮道李振文馳往蚶江隨同督
(臣)籌辦一切其沿海要隘口岸諄飭文武員弁嚴
密截拿以防竄逸又淡防新莊巡檢王增錞禀稱
彰城已陷賊人移踞後壠現在招集鄉勇前往勦
捕初八日已刻敗兵逃回俱稱塹城已失程同知
被賊圍住不知著落新莊止有直街一道並無險
要可據因思艋舺距新莊五里西北兩面有大河
二道兼有淡防倉厫一座淡水都司全營兵丁俱
駐艋舺隨商同都司易連派兵分守要隘保護地
方倉厫但查淡營額設兵丁止有五百四十名恐
賊匪一至兵力單薄當即傳軍工匠首黃世恭業
戶董再興召募泉民七千餘名其器械口粮係各
舖戶自行捐備現有竹塹守備千把總三員即令其
管領鄉勇分守堵禦惟望迅速發兵由淡水八里
坌進口大有濟益等情(臣)查淡水地方險阻為臺
灣北路要區現在既有艋舺地方經該巡檢王增
錞召募鄉勇竭力保護自應迅速發兵救援即將
現派備調之省兵一千五百名飭令閩安協副將
徐鼎士撫標右營遊擊吳秀統領多帶軍火器械
剋日由閩安出口直抵淡水協同守禦并多帶賞
犒奬勵泉州鄉勇相機勦捕亦可為南路遙結聲
援均奏入
上命軍機大臣傳諭常青恒瑞黃仕簡任承恩徐嗣曾
柴大紀曰常青此次所奏派兵勦捕各事宜較從前
稍有主見略知鎮定但常青摺内稱逆首林爽文係
漳州人其附從之徒率皆籍隸漳属其中難保無内
外勾連情事等語此等匪徒糾衆滋事無論何處民
人其從賊者即係夥黨自應按名駢戮若漳泉民人
鄉勇果能應募拒賊出力堵禦防守即係良民自應
加以奬賞不應預存岐視稍露形迹轉致漳民心生
惶懼别滋事端此時水陸兩提督先後帶兵渡臺已
有六千餘名徐嗣曾又經派撥兵丁一千五百名渡
臺協𠞰兵力不為不厚但閩人性本慓輕若零星打
仗致有挫失是輕為嘗試轉足以張賊勢而餒官軍
之氣於事尤属無益著黃仕簡任承恩務須俟各路
兵丁到齊約會日期同時併力夾攻自無難一舉蕆
事該督等總須鎮定持重再徐嗣曾奏飛咨廣東浙
江二省督撫提督於附近水師營内酌撥戰兵二三
千名各於交界本境駐劄如需策應便於徵發亦可
藉為聲援等語此時似可無需隣省接濟兵力然備
撥亦可總宜不動聲色密為佈置不可稍涉矜張驚
動衆聽至臺地會匪究係何會興有幾年聚衆數千
蔓延滋擾刦縣戕官該地方文武平日所司何事豈
竟漫無覺察並著常青於事定後查明嚴參示儆但
非目前急務此時惟當鎮輯内地速𠞰賊匪為要
正月初三日(壬申)
上命軍機大臣傳諭常青黃仕簡任承恩徐嗣曾曰臺
灣賊匪林爽文等聚衆滋事刦縣戕官一事前據黃
仕簡任承恩各奏俱帶兵前後渡臺進勦朕初以此
等匪徒不過一時烏合不值水陸兩提督前往同辦
嗣據常青奏黃仕簡於十二月十五日自厦門放洋
任承恩於十七日登舟開行會同進𠞰等語任承恩
既已同往務須與黃仕簡同心協力鎮定持重努力
𠞰捕若能剋期撲滅迅速蕆事是即有功而無過朕
必將該提督等加恩奬賞其出力員弁兵丁等亦必
從優議叙至昨據常青徐嗣曾等奏到各摺内稱總
兵柴大紀帶兵堵住離府城十里之三坎店召募鄉
勇緊守府城十一日與賊打仗大施火炮賊勢稍退
是現在府城業經嚴密防守可保無虞俟大兵到齊
同時并力夾攻自可即日蕩平所有首夥各犯拏獲
之日即在該處迅速正法一面奏聞毋庸再行分别
請旨辦理致滋躭延
(臣)等謹按兵貴一鼓作氣方水陸兩提(臣)會同進
𠞰若俟各路官兵到齊約會日期同時并力夾攻
則賊衆胆落自成破竹之勢
皇上於進兵之始早慮及閩人秉性慓輕勇於私鬭怯
於公戰豫以不可零星打仗輕為嘗試丁寧
訓誡至於再三厥後黃仕簡任承恩等惟事分路堵禦
兵力見單士氣不振以致重煩徵調益仰見
聖明坐照如神寔為洞燭幾先也
欽定平定臺灣紀略卷一
