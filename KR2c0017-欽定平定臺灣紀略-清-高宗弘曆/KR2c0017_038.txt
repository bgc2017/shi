欽定平定臺灣紀略卷三十八
九月二十四日(戊子)孫永清三德同奏言接准督(臣)
咨調粤西預備官兵三千名赴臺協𠞰(臣)三德先
馳抵梧州照料點送所有附近東省官兵即撥五
百名為一起派副將巴爾布帶領前進其餘各起
官兵均依限到梧即分派將弁點送上船銜尾開
行九月初九日已全數出境由廣東封川縣一帶
前進奏入報
聞
二十七日(辛卯)舒常姜晟同奏言川省派撥屯練降
番二千名赴閩協𠞰于本月十六十七十九二十
等日所有四起屯練降番挨次行抵漢口鎮其替
換船隻先經照數按起預備差探每起將到(臣)等
即親至該處督同司道等先為預備隨到隨點看
更換過船將例給供支及加賚餅肉錢文等項按
船散給其領屯兵各起之將備土弁等量給綢疋
荷包銀錁等物當即令其開行前進(臣)等目擊該
官兵等氣象不但整肅安静實俱踴躍奮興自漢
口至黃梅縣出湖北境計程五百六十里順流而
下不過三四日(臣)等添派參遊等催護前進逐站
水台按例應付令藩司陳淮駐黃梅縣照料出境
成都將軍鄂輝總兵穆克登阿俱于十九日先後
行抵漢陽即日換船督催川兵前進至川省運閩
米二十萬石頭二兩運業經自漢換船開行其三
四運亦現在陸續抵漢陽過載又續辦米三十萬
石同頭運米船據宜昌府稟報已入巴東椘境
同日李慶棻奏言黔省赴閩官兵省城各營于初
八日起程下遊鎮遠等各營官兵均於初九初十
十一等日自營起程上遊之大定等營官兵亦于
初九初十十一等日起程十六日全行經過省城
(臣)現在親赴沿途催䟎並會同提(臣)保成飛飭領
兵員弁迅速行走毋許片刻遲延約于二十四日
可以全抵古州水次開船前進一路順流直下約三
日即可抵廣西懷遠縣境均奏入
上命軍機大臣傳諭孫士毅李侍堯何裕城孫永清徐
嗣曾曰現在臺灣𠞰賊仍未能刻期蕆事尚須厚集
兵力以迅奏膚功計福康安此時早經前抵臺灣鹿
仔港督辦一切正須生力之兵調遣會𠞰逆匪所有
四川屯練降番及貴州廣西之兵務須遄程前進著
傳諭孫士毅何裕城孫永清于沿途地方飭令帶兵
官弁加緊兼程行走愈速愈妙並著李侍堯徐嗣曾
先行預備船隻俟各兵到時即可迅速配渡毋使稍
有遲緩
同日李侍堯奏言十四日接常青来札并將恒瑞
摺稿寄来(臣)查厦門驛站尚未有恒瑞奏摺過境
想因風水不順吹往别處口岸不能即到(臣)等謹
將原稿進
呈惟是閱恒瑞摺稿蔡攀龍等抵諸羅後仍未能殺
出隨同進兵之貴林楊起麟等並不知下落是此
次赴援之兵又未得手幸恒瑞先帶兵一千五百
已到塩水港水路尚可無虞緣經月以来海洋東
風甚大内地船隻不能放洋所派赴援塩水港之
本省兵三千已開駕一半其續出之一千五百名
到厦門僅遲兩日即為風阻屢出屢回至今尚未
出境俟風勢稍平即催令速發現准孫士毅咨稱
粤西兵三千本月二十以外頭起可以入閩境(臣)
自當料理令其隨到隨即登舟以資接濟至海蘭
察等日内已陸續到厦福康安兼程行走已過省
城不日亦即可到所有一切事宜(臣)與之悉心商
酌再行具奏奏入
上命軍機大臣傳諭福康安常青恒瑞李侍堯曰前據
李侍堯奏蔡攀龍等已抵諸羅復又帶兵出城殺賊
而常青柴大紀總未具奏連日盼望軍報甚為焦急
今據李侍堯奏到各情形是此次赴援之兵又未得
手貴林楊起麟係隨同蔡攀龍帶兵援應諸羅今蔡
攀龍雖經柴大紀接應入城仍未能殺出而貴林楊
起麟又無下落自係被賊匪攔截若有意外之虞豈
不可惜恒瑞摺稿又未提及貴林楊起麟下落殊不
可觧福康安于本月初五日已抵建溪計程早應前
抵厦門與李侍堯會晤商辦一切具奏今李侍堯所
發之摺係十五日拜發而福康安尚未到彼或係途
中有疾是以行走遲緩但海蘭察等現據李侍堯奏
已陸續前抵厦門則福康安亦當相距不遠何以此
次李侍堯之摺福康安又並未啓閱豈中途或適相
左未經遇見耶以此時情形而論蔡攀龍入城後雖
未能得力而恒瑞已帶兵到塩水港並據恒瑞摺稿
内稱已札會普吉保令其派員帶兵三千前赴諸羅
接應而普吉保前已具奏留李化龍駐守鹿仔港伊
親帶官兵由西螺斗六門前進攻𠞰此時自必在途
想普吉保接到恒瑞札會自必星赴諸羅策應較之
派員帶兵更為得力看来塩水港尚可無虞惟恒瑞
摺稿内稱八月二十五六等日新店鹿仔草塩水港
等處俱有賊匪滋擾民人被賊脅從者甚多賊匪奸
計欲哄誘官兵前進仍將後路截斷應俟恒瑞所帶
兵一千五百名續行到齊將後路分頭嚴防再相機
進𠞰接應諸羅等語看来塩水港附近沿海村庒雖
有被賊脅從民人而義民自行果守及請兵救援者
尚復不少可見百姓向義者頗多而從賊之人亦不
過迫于賊勢並非甘心效逆若大兵軍威壯盛得有
勝仗則人心自定較易招徠恒瑞此去如聞蔡攀龍
等殺出將道路廓清伊必膽壯前進今聞蔡攀龍等
又蹈魏大斌覆轍而貴林等尚無下落未免稍存疑
畏是以不敢前進權在塩水港駐劄轉令普吉保發
兵接應殊不思魏大斌蔡攀龍前抵諸羅時未將塩
水港一帶後路肅清是以墮賊奸計仍被截斷恒瑞
此時既到塩水港自應將附近海口及諸羅迤北屯
聚賊匪悉力殱除庶官兵前抵諸羅無虞後顧若不
先將沿途賊匪𠞰殺净盡即使恒瑞能抵諸羅又與
蔡攀龍魏大斌無異不過坐糜廪餉于𠞰賊機宜仍
無裨益至福康安此時自早已由蚶江配渡前抵鹿
仔港朕為福康安計算該處有新到漳州兵二千又
有李化龍帶往粤東兵二千俱係生力之兵又經李
侍堯兩次派調閩兵四千名現又有旨催令四川屯
練及廣西貴州兵共七千名星速前進是鹿仔港兵
力極為壯盛福康安此時竟當派撥巴圖魯侍衛章
京二十人令舒亮帶領前往徐鼎士處若徐鼎士已
由大甲溪進兵舒亮等即速往帮同𠞰賊即徐鼎士
尚未進兵亦應令舒亮速往會同攻擊而福康安一
面同海蘭察等統領巴圖魯侍衛章京督率大兵以
全力往大里杙進𠞰大里杙該處係賊匪巢穴一聞
大兵攻擊賊首等自必回顧諸羅之圍不觧而自觧
福康安應預先知會柴大紀等如賊匪回救巢穴即
令柴大紀恒瑞蔡攀龍等領兵出城由後跟蹤追𠞰
而福康安迎頭截殺使其首尾受困自可悉數成擒
倘賊匪仍在諸羅不顧巢穴則福康安於掃平大里
杙後即回兵移救諸羅賊匪見巢穴已傾自可不戰
而潰最為善策此即徔前諭旨内所引魏司馬懿欲
擒公孫淵先破襄平之計福康安不可不决機制勝
至普吉保如尚在諸羅一帶駐守福康安不妨將普
吉保撤回鹿仔港與李化龍協同防守福康安竟帶
其五千兵進搗大里杙則兵力既加更可鼓勇前進
惟在福康安相度機宜酙酌妥辦再柴大紀處于蔡
攀龍扺縣後總未據有奏報在恒瑞所駐塩水港距
諸羅甚近着即派委妥幹員弁設法前往諸羅令柴
大紀蔡攀龍將該處實在情形及如何籌辦之處詳
晰聲敘仍遴委能事員弁設法賫送即行迅速馳奏
又前據李侍堯奏官兵援應諸羅貴林楊起麟為首
隊蔡攀龍孫全謀為二隊一路進𠞰是貴林楊起麟
帶兵在前何以恒瑞摺稿内稱蔡攀龍已抵縣城而
貴林楊起麟轉無下落殊不可觧著福康安查明據
實具奏
同日湖北布政使陳淮奏言川省頭二起屯練降
番各五百名已于九月初七日入湖北巴東縣境
現由宜昌荆州一帶水路赴省其三四起官兵亦
接踵而至(臣)自武昌起程迎赴前途查勘水站督
率照料一抵漢口立即更換船隻護送至黃梅縣
出境該處與江西交界(臣)即駐劄黃梅按起料理
前進再湖北動撥倉榖碾運閩米一十萬石業分
四起全數配船開行選派妥員按起管運出境四
川先運閩省之米二十萬石已陸續運抵漢口料
理換船攅運前進其續運之三十萬石頭帮米二
萬石已於九月初七日入巴東縣境現亦督率沿
途州縣俟其過境妥為護送摧䟎務須迅速遄行
所需船隻漢口商販雲集易於雇覓經(臣)飭令地
方官凡遇貨船概不雇用查有卸載之船隨時雇
備以足副運送其餘船隻均聽其往来自便貨物
流通商民樂業奏入報
聞
二十八日(壬辰)柴大紀奏言七月初四日巳刻逆賊
糾集匪夥萬餘復来攻打諸羅東西北三門營盤
(臣)往来督戰官兵義民奮勇迎敵各營盤鎗砲齊
發俱能多中打死賊匪甚多至未刻東西門外賊
匪俱被官兵殺退惟北門賊匪尚冒死冲来隨飛
調遊擊李隆參將潘韜從番社後轉出夾攻鎗砲
打死賊匪約有百餘名赶過牛稠溪復殺死賊數
十人賊始四散逃竄緣田水漲滿鳴金收軍兵民
間有傷亡獲賊旂五桿鳥鎗長刀籐牌等項割取
耳辮賊首生擒賊匪羅藍張本賴衆等三名訊據
賴衆等供稱上月二十八日賊衆来攻諸羅賊目
偽後將軍葉省在北門外與官兵打仗被大砲打
傷肚腹至二十九日身死其妻王玉娘散銀糾衆
欲来報讐等語初六日又探得逆首林爽文復糾
集南路水底藔等處賊匪約三千餘名合共萬餘
欲来侵犯(臣)陸續招集義民共六千餘名除歸鹿
仔草塩水港等處守禦外尚有四千餘名莫不感
激踴躍願效死力初七日寅刻賊衆果来環攻四
門其勢比前更屬鴟張俱用車輪及大木牌擋我
大砲(臣)飭令官兵静以待動俟賊將近齊放大砲
詎賊匪恃有擋砲之具逼近各營盤大砲連發車
輪倒轉打死賊匪無數將大木牌擊碎(臣)往來督
率官兵義民奮勇力戰自寅至未東南二門賊匪
打死甚多又殺死五六十人賊始退去惟西北二
處賊匪抵死不懼旋退旋来隨令大砲叠轟鎗手
齊出連環進步義民分路夾攻至酉刻打死騎馬
賊一名賊匪約三百餘名賊衆逃散追至五六里
因大雨收軍生擒賊匪柯招林鎮等四名是夜大
雨料賊必以我鎗砲難施潛来劫營隨令各義民
留駐營盤協同官兵四面埋伏三更果有賊匪數
千擁至西門外營内放起大號左右伏兵齊出施
放鎗砲接連轟擊打死賊匪無數賊匪自相踐踏
死者數十名始行逃去初八日黎明賊復率衆来
攻東南西三門營盤(臣)往来督飭各營官兵施放
大砲總以鳥鎗連環進步打死賊匪甚多官兵義
民乘勢争先殺死賊匪多人至午後東南門外賊
已敗走惟西門外賊尚不退戰至未刻打死賊匪
百餘名賊始逃竄初九日辰刻東門外萬人塚山
突出賊數千與官兵對放鎗砲隨令遊擊林光玉
率領兵丁義民極力堵殺又據遊擊李隆報南門
外草地尾有賊數千從山仔頂来攻(臣)隨飛飭參
將潘韜同各義民飛往協𠞰而番仔溝北社尾等
處亦有賊二三千人来攻西門(臣)飛往督飭守備
楊彲連放大砲轟擊飭把總蔡祥等帶兵丁義民
從學舍邊抄出守備曾紹龍親帶官兵義民由番
社内殺出賊匪不及提防被殺二百餘人打死騎
馬賊一名賊始遠竄其東南二處賊匪俱經遊擊
李隆林光玉參將潘韜等殺退初十日夘刻賊匪
又来環攻其西門外之賊俱帶沾油草把直冲番
社欲圖放火(臣)督令官兵施放大砲番社内原有
埋伏鎗箭一齊並發打死賊匪數十名賊勢稍怯
即令鎗手向前義民長刀在後追殺斃賊數十名
賊盡棄草把遠逃而東南門外之賊尚與官兵鏖
戰(臣)往来兩處督令鎗砲連環轟擊打死賊匪甚
多賊始四散奔逃打裂大砲二門署北路左營守
備李進得外委黃春陽被傷十一日寅刻賊復率
衆環攻各營盤鎗砲齊發官兵義民奮勇力戰自
寅至午東南之賊打死百餘名各自逃竄北門外
之賊被大砲打死數十名亦退惟西門外之賊尚
拚命冲來復用大砲接連轟擊打死賊匪百餘人
官兵義民向前趕殺詎賊衆身藏尖刀二三把回
身擲来兵民間有受傷隨飭義民内牌手盡行抽
出與隊伍牌手一併在前擋其擲刀次以鎗手連
環叠進再以義民長柄刀緊隨一齊奮勇追去斃
賊無數其餘四散奔竄追過三苞竹外將賊藔燒
燬自初七日起至十一日止共陣亡兵丁林滔等
三十八名義民劉極等十二名又兵丁薛名進等
十二名義民清尾等一百四十八名番民他匏倫
等五名被傷獲賊旗竹牌半斬刀長刀等項再連
日打仗官兵不暇造飯仍係紳耆舗戶煮飯送食
併挑送涼水官兵義民得免饑渴所有生擒羅藍
等七犯隨審明正法再賊匪連日環攻諸羅雖被
官兵殺退但粮餉缺乏咨請將軍(臣)常青添兵應
援經三次添兵俱停駐鹿仔草未得前來(臣)將来
諸羅路徑難易賊匪多寡之處繪圖貼說密行劄
知總兵魏大斌等併令預將起程日期先行通知
以便帶兵前往接應魏大斌等並無回信兹本月
十三日夘刻賊匪六七千復来攻縣東西二門營
盤(臣)督率官兵義民奮勇堵殺至午後賊始退去
適遠聞砲聲料係總兵魏大斌等帶兵来縣中途
遇賊打仗隨飛飭參將潘韜遊擊李隆帶領隊伍
前往接應(臣)親帶官兵義民繼進至外三苞竹劉
厝庒地方果見官兵被賊圍困即督飭官兵奮勇
向前齊放鎗砲義民併力冲殺打死賊匪數百將
賊殺退接護魏大斌侍衛德成額官保參將特克
什布及帶兵之副將詹殿擢遊擊田藍玉各官兵
等又參將張萬魁在外三苞竹田洋墜馬正在危
急義民鄭乃生奮勇救出送到復有台斗坑水堀
頭兩路賊匪趕来(臣)一面分撥官兵義民引護總
兵魏大斌等官兵進城一面督率官兵分投抵禦
鎗砲齊放又飭官兵義民繞出賊人之後併力夾
攻打斃賊匪數百旋即退散兵民亦有傷亡獲賊
匪大旗鳥鎗長柄刀等件(臣)連日與賊打仗雖大
小鉛子就諸羅鎔鑄尚足敷用而火藥一項自六
月二十日起至今已用去一萬餘觔正苦匱乏今
總魏大斌等帶到之兵藥鉛又復全無兼之粮餉
兩缺愈覺難處現在會商諸羅縣設法備辦以應
急需併咨請將軍(臣)常青再撥精兵来諸羅應援
再義民鄭乃生能于賊圍中救出參將張萬魁實
屬勇往即賞給把總頂戴以示鼓勵其官兵義民
搶獲鎗刀器械等項分給兵丁配用
同日恒瑞奏言八月二十八日有賊萬餘將鹿仔
草庄村三面攻擾經遊擊董秉燦劉鉞守備林世
元等帶兵堵禦正在打仗時村内火起村民驚懼
跑逸賊匪趁勢進村官兵不能拒守于是日晩間
盡行退出其被傷及陣亡官兵共有一百數十人
又前此魏大斌蔡攀龍兩次接應官兵雖到諸羅
已傷亡大半賊匪仍行梗阻道路粮餉不能轉運
現在安撫村民盡力防守俟續調官兵到鹿仔港
再行酌量進𠞰並請將董秉燦降為守備劉鉞降為
都司林世元革去守備仍留軍營效力均奏入
上命軍機大臣傳諭福康安常青恒瑞李侍堯柴大紀
蔡攀龍曰諸羅被賊攻擾柴大紀在彼激勵軍民設
法堵禦并連次𠞰殺賊匪實屬出力朕既嘉其績復軫
其勞但所奏皆係八月十六以前之事現在蔡攀龍
已抵諸羅縣城柴大紀等作何籌辦及如何打仗殺
賊之處尚未據續有奏到柴大紀惟當倍加勉力迅
速成功承受恩賞至鹿仔草一帶仍有賊匪梗阻恒
瑞雖駐劄塩水港所帶之兵尚未到齊不能前進未
免心存疑懼漫無主見若塩水港復被賊擾稍有疎
失則沿海水路亦致阻隔所關匪細因思鹿仔港距
大里杙雖不過數十里但沿路村莊恐有賊匪屯聚
官兵即往大里杙攻擊恐賊匪又乘間潛出將後路
攔截則官兵難免返顧之虞不可不慮福康安此時
應探明普吉保如已由西螺進攻斗六門打通道路
直抵諸羅則大局已定固属甚善福康安即同海蘭
察及巴圖魯侍衛章京等帶領鹿仔港新到之漳州
粤東兵徑搗大里杙賊巢鹿仔港自藍元枚病故後
並無賊匪滋擾該處新到之兵尚未與賊人打仗俱
係生力新兵銳氣方盛正可及鋒而用若此時普吉
保尚未能得手仍在西螺一帶駐劄則徒守無益福
康安竟應將普吉保調回鹿仔港防守現在川省屯
練及廣西貴州兵俱有旨催令迅速遄行自可陸續
前抵該處福康安即帶漳州粤東兵前搗賊巢並知
會徐鼎士兩路夾攻若鹿仔港現存之兵尚不敷用或
稍待川廣黔省之兵到後再行統領前進而於鹿仔
港至大里杙一帶地方仍派巴圖魯侍衛章京等數
十人酌帶弁兵沿途分佈堵禦截殺净盡勿使賊人
梗阻道路現在福康安等統領大兵分路進𠞰原不
難尅期蕆功惟鹿仔草現有被賊滋擾之事誠恐軍
心未免稍餒福康安惟應仰體朕意整頓兵威策勵
將弁以期迅速集事雖係么䯢艸寇亦不宜冒昧涉
險也臺灣全圖前福康安起身時已繪出一分令其
帶往今再將鹿仔草至大里杙一帶經朕指示之處
另繪一圖發往並路徑地名粘簽註明易於展閱福
康安接奉後更可按圖遵照辦理
上又命軍機大臣傳諭福康安常青柴大紀曰鹿仔草
至大里杙沿途地方所有村莊民人其中帮助官軍
及安分良善者固多而心懷叵測或于官軍過後潜
出滋擾轉為賊用者恐亦不少福康安進𠞰大里杙
時該處距鹿仔港甚近僅止四十里或尚可酌留兵
丁防範若將来前往諸羅或相距較遠處所設皆處
處留兵守禦則兵力又分于𠞰捕不能得力著福康
安于經過各莊時務須留心察看密行體訪如係義
勇良善誠實可信者自當妥為撫慰令其自行守護
並可助官兵聲勢倘有心懷反側附從賊黨者一經
查出竟應於大兵經過時即將此奸徒強悍者悉行
殱戮止留老弱聽其在莊居住庶無後顧之虞福康
安當隨處留心慎重妥辦但不可冒昧先露風聲轉
堅其從賊死守之心至柴大紀非至萬不得已自斷
不肯委城而出若果力有難支不得不率兵突出則
該處義民甚多其中如黃奠邦等現經柴大紀搜獲
賊匪偽示有必欲甘心之語若柴大紀帶兵遠出此
等義民必致受賊荼毒朕心更為不忍既使助義出
力之人無辜受累且恐他處義民聞而生畏阻其踴
躍投效之心大有關係著傳諭柴大紀如諸羅已無
他慮自應悉力固守以待援應萬一實難守禦必須
出城另圖進取之時務將城内義民及其家屬妥為
捍衛先行送出然後振旅出城俾該處義民不致失
所被賊戕害方為妥善
(臣)等謹案諸羅被賊圍擾幾及半載義民等竭力
捍禦誓死不易我
皇上當援兵未集之先
勅令柴大紀勿泥城存與存之說並恐大兵遠去義民
等為賊所甘心復
諭令將其家屬護衛先行俾免荼毒仰見
聖主如天之仁所以為百姓策萬全者無微不至宜乎
恩意所孚淪浹肌髓益得收衆志成城之效也
二十九日(癸巳)
上命軍機大臣傳諭福康安常青恒瑞李侍堯孫士毅
柴大紀徐嗣曾曰福康安自九月初五日在建溪發
摺後已逾半月計程已應早抵厦門與李侍堯會晤
面商一切乃未據續有奏報自必係福康安途次偶
有疾病行走遲緩而福康安惟恐朕心厪念不肯自
行陳奏又不令李侍堯徐嗣曾具奏皆未可定著李
侍堯徐嗣曾將福康安在途是否曾有疾病及因何
躭延之處速行馳奏又現在臺灣𠞰捕賊匪調撥廣
東兵已有一萬數千粤東與福建毗連亦係海疆重
地沿海口岸甚多在在需兵巡邏防守而臺灣𠞰賊
事務尚未蕆功或將来尚不無添調官兵之處閩粤
係属隣省遇有調撥較為近便自應預為籌備此時
粤東調赴臺灣之兵甚多該省存兵較少孫士毅此
時應于附近潮州一帶地方廣為招募勤加訓練不
妨多多益善既可資該省巡防之用設遇有調撥亦
可就近派往但須密籌妥辦不可稍涉張皇至粤省
前後調赴臺灣官兵必有子弟人等隨往該兵丁内
有在臺灣病故損失者自尚懸額未補應即于該兵
丁隨行子弟内㨂選補額一體充伍食粮隨營效力
亦可增添兵力着交福康安常青即行遵照辦理
同日保寧奏言九月初一日起至初七日四起官
兵番練全數自重慶換船進發十二日已全出川
境查𠞰捕臺灣賊匪現須厚集兵力軍行必須迅
捷再飛咨成都將軍鄂輝及各起領兵鎮將督率
催儹兼程前往並咨沿途各省一體督催奏入報
聞
三十日(甲午)
上命軍機大臣傳諭福康安常青恒瑞李侍堯普吉保
曰前據柴大紀奏到搜獲賊匪偽札内有防守海口
要隘及被官兵恥笑等語因思賊人夥黨内既稱被
官兵恥笑自係賊匪抗拒時屢被官兵𠞰敗心存畏
懼之言其所稱防守海口亦必係慮及將来窮蹙之
時希圖竄逸入海况前據孫士毅奏訪聞賊有暗造
船隻之事可見賊人氣餒已預思逃竄將来官兵四
路追𠞰賊匪自必由海口遁逸不可不加意嚴防著
福康安常青等務須嚴飭弁兵于沿海各口岸要隘
處所梭織往来巡邏稽察毋使賊人搶佔船隻得以
逃往洋面致搜捕有稽時日又前據李侍堯奏鹿耳
門鹿仔港等處已派撥繒艍船隻並撥鎗兵二百名
前往協守此項繒船派往駐守之後該二處有無賊
匪在洋面滋擾兵丁等曾否拏獲賊船總未據李侍
堯奏及着該督即將該處情形據實覆奏並飭該官
兵等務須實力巡防毋致稍有疎懈
欽定平定臺灣紀略卷三十八
