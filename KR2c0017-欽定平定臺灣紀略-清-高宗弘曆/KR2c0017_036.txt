欽定平定臺灣紀略卷三十六
九月初七日(辛未)阿桂奏言(臣)與福康安前在金川
軍營相處日久四十九年又同在石峯堡剿賊深
知其辦理軍務及臨陣克敵並非畏葸怯懦之人
此次前赴臺灣督辦其主見如何(臣)雖無由得知
但悉心揣度其奏請添兵自為速於完事起見緣
逆匪林爽文等滋擾以來為時既久前後調往官
兵雖已不少然其中如福建本省兵丁竟難深信
即如該提鎮等遇賊打仗屢報多兵不知下落此
項兵丁豈盡死傷逃亡未必不因與賊同鄉遂爾
附從此外浙兵素又愞弱所可信者惟駐防滿兵
及粤兵二項統計不過一萬四千餘名現在賊匪
猖獗鴟張設福康安到彼後現有兵力尚不敷剿
捕維時再請添兵臺灣遠隔重洋往返動需數月
倘不能冬春蕆事則臺地炎熱雨濕辦理彌形棘
手福康安身肩巨任思欲剋朝蕆事故有預行調
備之請方今
帑藏充盈
皇上於辦理軍務從無靳惜且福康安請調之黔楚兵
六千名俱可由水路赴閩沿途應付似亦不至於
勞費再查鹿仔港距大里杙較近且聞臺灣彰化
以北産米較廣若北路打通粮運亦易辦理是官
兵由蚶江配渡往北進剿實為得力即(臣)前摺亦
曾請于虎仔坑等處分路進攻大里杙賊巢惟現
在臺灣藍元枚駐劄鹿仔港所帶之兵本屬無多
而撥給常青處續調之粤浙各兵此時皆已到彼
至内地兵丁其新募者既未經訓練即舊有者均
係挑選所餘福康安現在前往臺灣無兵可帶若
由蚶江配渡而大兵俱在南路轉恐未能得濟(臣)
愚以為目下急務總在打通諸羅為要諸羅一通
則南北聲勢聫絡維時可南可北視賊聚集處所
或以全力專注或用分路夹攻搗穴擒渠蕆功自
易而就現在情形再四審酌福康安似宜仍由厦
門配渡以便統率大兵前往諸羅于捕剿方能得
力
同日福建按察使李永琪奏言八月初五日由鹿
耳門到臺灣府城查軍需一切先經督(臣)李侍堯
委員源源運送盡屬充裕所有粮餉藥鉊等項除
臺灣府道支放外現在存貯餉銀二十一萬兩有
零兵米六萬一千餘石火藥八萬九千餘斤鎗子
六萬一千餘斤砲子一千八百餘顆火䋲一十二
萬三千四百餘盤均足敷應用(臣)到後連次赴城
外營盤見將軍常青精神照舊強健參贊恒瑞同
在一處城外營盤甚為整齊嚴肅城内民居安貼
舖戶貿易如常(臣)現與臺灣道永福同文武各官
督率義勇兵民日則慎密稽查夜則嚴謹巡邏與
城外官兵相為聲應凡存貯軍火處所撥兵防守
仍不時親往查看以免疎虞至鹿仔港軍營應需
一切粮餉藥鉛(臣)前經過厦門時查閱局内檔案
所有歴次委員撥運過銀米鉛藥并火䋲砲子等
項甚屬寬裕兹又添兵五千亦足敷用(臣)一面飛
查支存各數以備考核仍一面飛移内地總局再
行撥運務使充足有餘不敢稍有缺誤均奏入報
聞
初八日(壬申)
上命軍機大臣傳諭福康安常青李侍堯曰附近府城
南潭一帶屯佔賊匪前據常青等奏經官兵將賊人
蓬藔草屋悉行燒燬竹箐隨路砍伐賊目莊大田已
有潛逃之信常青等即應乘勢搜剿痛加殱戮方得
機要乃即行撤兵轉與賊人以暇以致現在該處尚
有賊匪糾聚窺伺不能徑趋北路今常青既因府城
存貯糧餉火藥及難民甚多恐官兵往北賊又乘間
窺伺難免後顧之虞意欲先清南路賊匪就目前情
形而論亦祇可如此辦理常青此時竟當胸有定見
留恒瑞駐守府城親自速領官兵先將南潭一帶賊
匪奮力殱除所有賊寮竹箐悉行焚毁擒挐賊目莊
大田即趁勢恢復鳳山縣城俾府城以南道路肅清
計彼時福康安已由鹿仔港前扺諸羅破賊觧圍與
柴大紀會合矣且川黔兩省之兵自已早到該處軍
威更為壯盛常青將南路廓清即徑赴諸羅會同直
搗賊巢以成破竹之勢務須倍加奮勉為要至福康
安已屢經有旨令其速赴鹿仔港决策制勝况藍元
枚平日在彼督率調度雖有條理究不敵福康安海
蘭察二人之智勇兼濟且藍元枚所轄將弁等亦遠
不如舒亮普爾普等之久經行陣奮勇可恃加以巴
圖魯侍衛章京等百餘人驍勇趫捷俱可一以當千
福康安統領如許勇將勁兵又當賊匪猜疑渙散之
勢何堅不摧何險不破又何所疑畏稍有瞻前顧後
之見耶且朕前𣲖福康安等前往督辦時初不料藍
元枚猝有疾病不能辦理軍務之事而藍元枚今忽
因染病遂至不起設非早𣲖福康安等前往則鹿仔
港一路統率竟至無人其勢必至掣肘今甫有藍元
枚身故之信而福康安已即日可扺鹿仔港督率籌
辦又值新調官兵雲集士氣振作壁壘更為一新此
即
上天嘉佑默牖朕衷於端倪未兆之時而有先事預籌之
計朕實感謝
天恩默深慶慰即以此事會而論實屬機宜凑合已有成
功先兆諒此么䯢草竊又有何伎倆能久延殘喘負
嵎抗拒乎福康安尤當堅持定識乘機鼔勇以期迅
奏膚功副朕委任
(臣)等謹按常青藍元枚分駐府城鹿仔港等處一
切調度尚有條理我
皇上先幾决策
特命福康安前往督辦並
令統率大兵徑扺鹿仔港而其時藍元枚適以病卒於
軍賴福康安剋期到彼預定鹿仔港進兵之計是
以徵師迅集壁壘一新遂克速奏膚功悉如
睿算此皆
欽承奉若之意有以上格
天心而凡所為察地之宜用人之道亦莫不與
天心相契合也夫
初九日(癸酉)常青恒瑞同奏言現已𣲖令總兵梁朝
桂副將丁朝雄參將宋鼎曹貴遊擊左淵等再留
兵二千名同道府共守郡城營盤適八月初七日
添調粤省綠營兵一千名已到軍營(臣)等即將𣲖
守府城内外各弁兵交梁朝桂等妥協防護一面
將因雨冲壊城柵修固一面將關帝廳各營盤收
小即於八月十六日統領侍衛章京鎮將等帶兵
五千名起程由旱路三坎店木柵灣裡溪一帶赴
北一至鐡線橋將附近塩水港等處匪衆殱除即
知會柴大紀内外夾擊直達諸羅此時藍元枚亦
必前來會合以大兵全力往攻賊巢再臬司李永
祺已於八月初五日到臺灣府城(臣)等現赴諸羅
一切軍需要務更可倚恃又查附近民莊前已漸
有歸莊耕種者而沿海小港汊亦有可通糧食之
處是以郡城糧價不致昂貴至附從賊匪民人(臣)
等已出示曉諭現復刊刻謄黃於各路通行曉諭
使賊中附賊之衆咸知悔罪現又招募民人入伍
已得六百餘名分𣲖能事將弁帶領打仗仍留心
察看至山猪毛義民實與他處義民不同㩀該義
民副理劉繩祖周敦紀曾秀等二十餘人連名呈
稱粤民等祖父自康熙六十年雍正十年逆匪朱
一貴吳福生等先後倡亂屢從征剿皆邀議敘職
䘖因號為懷忠里又建立義亭嘉奬匾額今賊首
林爽文莊大田等南北肆擾上年十二月間鳳山
初䧟粤民未及防&KR0640;被賊燒燬沿邊各莊粤民等
因遵康熙雍正年間各義民祖父設堆堵禦之例
推舉人曾中立為總理分設六堆統計義民八千
餘人屢經打仗殺賊今聞大兵齊集懷忠各里公
議排出一千三百餘人俱各安頓家室情愿隨營
征剿立功今將軍參贊傳
旨護送粤民等仍回本處自為守禦粤民等無不深感
流涕但現在義民在家公議時誓願殺賊若非倚
仗官軍聲勢恐難以伸其公憤至其家室里中公
同照料即本處各莊防禦事宜人衆心齊賊匪已
不敢輕犯仍懇准令隨征等語(臣)等察其實係真
情合無懇仍准伊等隨營報效立功至(臣)等現赴
北路到處皆有義民投到惟當令其各在本庄防
守於官兵剿賊之時共助聲勢再查現𣲖赴應援
諸羅之副將蔡攀龍貴林等因風雨阻滯尚未得
有到彼信息數日内諸羅亦無文報(臣)等先經諭
令駐劄塩水港之遊擊楊起麟務須設法將火藥
送往諸羅兹據該遊擊稟稱已密差兵丁押同番
民間道零星運送是諸羅鉛藥尚可接濟至添調
浙粤滿洲官兵已到厦門配渡約計數日内俱先
後可到臺灣兹查郡城外營盤雖已收小仍宜嚴
密滿洲兵到時擬留永慶帶廣東滿兵五百名浙
江滿兵五百名駐剳關帝廳營盤(臣)等剳知梁朝
桂令其面交永慶俾敷守禦再臺灣府知府楊廷
樺自扺臺灣任事一切堵禦巡防經理粮餉屢次
得力兹於八月初六日病故會商督臣李侍堯即
以臺灣府海防同知楊廷理暫行署理
同日普吉保奏言藍元枚沾患痢疾一面移咨督
(臣)李侍堯併飛禀將軍臣常青指示機宜速撥大
員迅來鹿仔港會同辦理(臣)仍回馬鳴山軍營嗣
據行營中軍參將福蘭泰稟稱藍元枚病故伏查
添𣲖漳州粤東之兵漳州兵已到一千三百餘名
粤東兵僅到四百六十名鹿仔港一帶軍營統理
乏員誠恐逆匪乘虚來擾關係匪輕(臣)不得不先
事預防故仍駐馬鳴山軍營以為鹿仔港捍衛其
沿海一帶口岸嚴飭各員弁留心堵禦稽查以候
常青𣲖撥大員并添調之兵到日會合攻剿均奏
入
上命軍機大臣傳諭福康安常青海蘭察李侍堯曰山
猪毛粤東義民聞知賊匪滋擾公議挑出一千三百
餘人俱各安頓家室隨同官軍打仗殺賊隨營報效
實屬義勇可嘉自應優加撫奬令其殺賊立功所有
總理此事之舉人曾中立著常青等查明如係文舉
人即酌量賞給文官若係武舉人即賞給武弁如果
人才可用即予以實缺亦無不可此外義民中尚有
充當頭目隊長者亦著查明量給頂戴以示奬勵俾
伊等倍知感奮踴躍從事以廣招徕又諸羅被賊圍
擾前據柴大紀咨報常青城中火藥漸形短缺今該
遊擊已將火藥密差兵民從間道運送諸羅正可以
資接濟想柴大紀自能保護無虞略為慰藉福康安
海蘭察等此時自己前扺蚶江即應遵照屢降諭旨
配渡速赴鹿仔港與柴大紀會合進剿而常青廓清
南路亦即可由南往北剿殺沿途賊匪前扺諸羅福
康安等務須倍加勉力鼔勇直前以期捷音速奏又
普吉保駐守鹿仔港並未寸進及藍元枚患病已將
官兵交伊管束伊並未將該處情形如何料理處專
摺具奏至藍元枚病故普吉保正應激勵將弁督率
兵民悉心籌辦奮力自效即自欲見長亦所當然乃
轉移咨常青等𣲖撥大員前赴鹿仔港試思普吉保
身係總兵豈非大員於剿捕賊匪寧非伊分内之事
即使提督印信不敢擅用亦豈得旁觀坐視一籌莫
展伊在彼所司何事著福康安將此情節一併向普
吉保面加詰詢令其明白登答據實覆奏看来普吉
保竟沒志氣將來在彼恐屬無益即總兵亦不能勝
任徒令坐享俸廉不足示儆俟事竣後福康安即飭
伊回京候旨令其前往新疆換班以贖前愆
(臣)等謹案逆匪滋事之初臺灣義民率多隨同官
兵剿賊而山猪毛粤民自其祖父以來急公嚮義
屢從征剿今林爽文莊大田南北兩路肆擾蹂躪
村莊粤民等公議設堆堵禦咸願隨營自效我
皇上體恤備至
諭令各歸本處防守而粤民等先已安戢室家誓願殺
賊立功合詞籲請益以見
國家恩德涵濡至深且厚故小民忠愛激發出於至
誠有不待官為驅策而自踴躍從行争先恐後者
逮乎剿捕事竣義民等叨荷
渥恩或賚以職級或表厥宅里褒功之典奬義之方盖
自古未有也
上又諭内閣曰藍元枚業經加恩以示軫恤所有應襲
輕車都尉雲騎尉世職著伊長子藍誠即行承襲仍
俟百日服滿該督咨送到部帶領引見用昭優䘏勤
勞有加無已至意
上又諭内閣曰楊廷樺自扺臺灣任事後於一切堵禦
巡防及經理糧餉等事均屬奮勉出力楊廷樺著給
還布政使原銜以示優䘏楊廷理隨營剿捕甚屬奮
勉前已降旨賞戴花翎所有臺灣府知府員缺即著
楊廷理補授
初十日(甲戌)
上命軍機大臣傳諭留京王大臣刑部堂官曰藍元枚
病勢沈重之時猶知以軍務為重黃仕簡身為公爵
受朕厚恩較之藍元枚更為優渥且伊在提督任亦
較藍元枚更久伊從前株守郡城一籌莫展即㩀稱
實係患病亦應即奏明將軍務另𣲖人料理如藍元
枚據實陳奏自請罷斥效力方為稍有人心乃何以
計不出此一味因循恇怯藉病支飾辜負朕恩其罪
實無可觧免著將藍元枚前後奏到之摺抄寄留京
辦事王大臣會同刑部堂官即監提黃仕簡將此旨
並二摺給與閱看並嚴加詰訊令其明白登答㩀實
具奏
十一日(乙亥)常青恒瑞同奏言八月十八日探有賊
人聚集府城北門外十里之三坎店一帶焚劫(臣)
等於十九日夘刻親率侍衛章京鎮將協領等各
帶弁兵前扺離營十里之大灣塘劄住隊伍當𣲖
烏什哈達岱森寶果爾敏色希明陸廷柱謝廷選
楊廷理等帶兵二千五百名城内義民一千廣東
義民一千於辰刻到三坎店有賊三四千人對放
鎗砲移時不退因該處溪水漲後週圍泥濘是以
賊人恃險但泥水只深一二尺烏什哈達岱森寶
希明等帶領官兵過河鎗砲並施賊人敗逃計鎗
砲弓箭共斃賊二百餘人奪獲虎尾砲一尊賊械
二十餘人燒燬賊寮二百餘間地瓜乾六十餘担
米二十餘担分賞義民傷亡兵民照例賞䘏(臣)等
帶兵五百名正在大灣塘接應令鎮將等分路追
剿旋㩀梁朝桂官福差報南潭中洲一帶有賊三
四千攻犯營盤并分攻桶盤棧(臣)等隨帶兵五百
名飛赴營盤迎擊當經梁朝桂等施放鎗砲將賊
打退其小南門之桶盤棧有副將丁朝雄參將宋
鼎并司道李永祺永福共率兵民排齊鎗砲賊即
不敢前進退入竹箐時已未刻地盡汙泥收兵回
營至𣲖赴應援諸羅之參將孫全謀係初五日已
到新店現擬與駐劄鹿仔草之遊擊邱能成商同
將先到兵八百名前往塩水港與遊擊楊起麟會
救諸羅而副將貴林蔡攀龍都司杭富俱未見到
兹於十九日接㩀參贊柴大紀十三十五等日小
字文報内稱賊匪四處搭寮逼近縣城外庄現在
激勵兵民竭力固守又稱暫撤鹿仔草塩水港之
兵以救縣城俟縣城圍觧再行打通道路分兵駐
守等語是諸羅賊勢仍未少減查副將貴林蔡攀
龍等雖阻風雨今閱兩旬計此時亦必齊到又有
楊起麟邱能成合兵向前定可直透諸羅痛殱賊
衆至遠近民人多有呈請歸庄者當即散給腰牌
令其各安本業並有連庄具呈俟大兵一到情愿
齊心捕賊者其沿海安平等處投充入營者頗多
已㩀守備林登雲募得年壮新兵一千餘名又郡
城義民首亦時有呈送入伍并有欲求投誠之人
雖少費稽查防範然從此離間觧散自有得力之
處再現在江寧將軍永慶廣東副都統博清額於
二十一日已到軍營帶到滿兵四百餘名其在後
滿兵二千餘名亦計日即到(臣)等悉心籌酌(臣)恒
瑞即親帶侍衛章京岱森寶富克精額副將謝廷
選遊擊林起鳳劉越等共統領滿漢官兵三千名
於八月二十二日起程赴援諸羅仍由海道前赴
塩水港鹿仔草相機前進若副將貴林蔡攀龍參
將孫全謀等所帶兵丁一千六百名已同駐塩水
港遊擊楊起麟駐鹿仔草遊擊邱能成等將圍困
諸羅之賊殺散(臣)恒瑞即將沿途賊踞之庒悉力
剿除使道路通順前扺諸羅與柴大紀面商或𣲖
官兵守塩水港鹿仔草或調新到之兵夹攻斗六
門均俟臨時酌定(臣)常青仍帶現有之兵五千餘
名搜剿南潭中洲大穆降一帶賊巢奏入
上命軍機大臣傳諭福康安常青恒瑞李侍堯孫士毅
曰本日常青等奏到各摺係八月二十二日拜發因
船隻被風打至廣東潮州經孫士毅另由江西一路
加緊馳逓奏到頗為迅速所辦甚好朕盻望軍報日
深厪切此次常青奏摺若因風打至潮州後仍令由
閩省發逓則往返稽延轉多時日今孫士毅即由江
西一路迅速奏到實屬曉事可嘉著賞給大小荷包
鹿肉以示奬勵仍著該督得有臺灣剿賊信息隨時
速奏至常青等久駐府城營盤未得寸進其因循觀
望實應自知慚愧今恒瑞旣親帶官兵前往自應由
陸路遇有賊匪即痛加剿殺速扺諸羅今轉由海道
行走竟是避賊且道里紆迴未免又致遲緩著常青
等即將何以不由陸路往援之處據實具奏又所稱
接據柴大紀咨稱欲暫撤鹿仔草塩水港之兵以救
諸羅俟諸羅圍解再行分兵駐守等語鹿仔草塩水
港二處係府城前往諸羅要路現尚有賊匪滋擾自
應留兵駐守未可輕撤若此時該二處尚未撤兵即
不必輕易撤動倘柴大紀因縣城圍急已經調往則
恒瑞於帶兵往援時即應分𣲖將弁酌留兵丁在彼
加意駐守為是邱能成楊起麟屢經帶兵殺賊甚屬
奮勉邱能成已由守備超擢其遊擊楊起麟著交福
康安查明如遇有參將缺出即奏明陞補以示鼓勵
至藍元枚所遺水師提督員缺朕意欲即令柴大紀
調補今因鹿仔港一路乏人經理是以先令蔡攀龍
署理又恐蔡攀龍未能即扺鹿仔港續經降旨令李
化龍暫行署理至陸路提督一缺朕意蔡攀龍屢次
帶兵剿賊且為賊匪所畏最為出力將來自可擢用
但伊甫由遊擊超擢副將又陞總兵為時不過幾月
若遽任提督未免稍驟並著福康安留心察看如果
蔡攀龍實能打通諸羅道路接應柴大紀打仗奮勉
著有勞績即奏明將伊陞擢否則於軍前總兵内擇
其實在奮勇出力者保奏一員補授以示奬勵常青
等所奏在三坎店與賊打仗廣東義民隨同官兵殺
賊頗為出力其陣亡者皆當查明賜䘏而隨軍之義
民亦應給予口粮又㩀常青奏該處溪水漲發道路
泥濘雖係臺灣地方非北方可比但此時已届深秋
天氣日漸高爽雨水亦已稀少正應迅速進兵擒渠
掃穴不可藉詞稍有遷延致失事機此為最要又本
日據鑲藍旗都統奏接准李侍堯等咨文將該旗被
賊戕害之原任同知長庚家産查封一摺此事李侍
堯等所辦殊屬漫無區别著傳旨申飭前因孫景燧
在臺灣府任内將庫貯銀兩侵虧至十餘萬之多該
員貪黷歛怨釀成事端又復任意虧缺其罪甚重不
得以其身故即置不問是以降旨將伊家産查抄以
備扺項至此外被賊戕害各員究屬因公被害如在
任内並無别項劣蹟尚應仍與恩䘏用昭激勸至長
庚止係同知自不應有經管庫項今已被賊害若又
將伊家産查封則該員等既不能仰邀䘏典轉致家
産抄沒豈為事理之平除已另降諭旨令該旗將長
庚家産即行給還外其任所貲財著李侍堯毋庸查
辦此外被害各員並著李侍堯一體查明如伊等任
内實有侵貪欵蹟者自應奏明將伊家産查扺若並
無别項劣蹟者俱著無庸咨查辦理
(臣)等謹按臺灣奸民糾衆滋事皆由地方文武貪
黷歛怨釀成事端其虧缺庫項自應籍其家貲以
扺官帑至被賊戕害各員在任時或貪聲素著或
劣蹟無聞所當核其平昔彰善癉惡以示大公我
皇上權衡至當於貪劣之員即
飭令查抄而平日居官尚無過失臨事猝遭慘害者既
免其抄産復
特加恩䘏煌煌
聖訓所以儆貪吏而䘏死事者仁之至義之盡矣
十二日(丙子)
上命軍機大臣傳諭福康安曰昨據常青等奏柴大紀
咨稱賊匪四處搭寮逼近縣城欲暫撤鹿仔草塩水
港之兵以救縣城俟縣城圍觧再行打通道路分兵
駐守等語朕披覧之下即覺其辦理紕繆已降旨訓
諭今復輾轉思維此事大有關係柴大紀乃有籌算
之人伊豈不知從前魏大斌前往諸羅時將軍装火
藥留於鹿仔草交邱能成等看守若官兵一移賊匪
必致搶劫乃為此撤調之言明係因諸羅圍困常青
等總不肯發大兵往救故為此言以激動常青等之
意而常青無所可否僅以一奏塞責實為負朕委任
若常青等稍有見識自當將鹿仔草現存軍装火藥
甚為緊要若將官兵撤動轉被賊人搶去更屬不成
事體之語飛檄柴大紀令其不可輕撤一面即自統
兵由府城至諸羅陸路速往救援仍遵前旨留恒瑞
駐守府城方合機要乃竟計不出此常青不往北而
往南恒瑞不由陸而由海繞道避賊竟置鹿仔草塩
水港於不問且前此蔡攀龍等數次接應皆由海道
繞往已為非是恒瑞親統三千大兵何向不克正可
將沿路賊匪痛加殱戮縱使少遲一二日再到諸羅
方無後顧之虞而乃又踵恇怯故轍繞海而行斷不
能將鹿仔草軍装火藥帶往是諸羅又添三千吃飯
之人豈不又成笑話且摺内又不將是否撤調軍装
火藥有無妨碍及因何由海道繞往不由陸路剿除
之處詳晰奏聞看来伊二人於軍旅之事全然不能
措置即留於臺灣亦屬無用著福康安將此旨向常
青恒瑞面加訊詰㩀實具奏現在海蘭察等及各鎮
將多人不乏領兵之員福康安當察看情形若南路
實帶兵乏人不妨仍留伊二人在彼令其立功贖罪
若實在不能得力留彼亦屬無益即一面據實具奏
一面令其回京候旨但常青等昨日奏到之摺係上
月二十二日所發計接到此旨又須二十餘日是來
往已在四旬之外誠恐緩不濟急朕既思及此處知
常青等辦理失策不得不明切指示著福康安於扺
諸羅後將塩水港鹿仔草之兵曾否撤動前遊擊楊
起麟邱能成具報將火藥由間道陸續運送是否完
竣之處嚴行查詢據實具奏
同日福康安奏言(臣)因南路賊匪既未剿除諸羅
被困危急常青等株守郡城尺寸不能前進調度
失宜兵氣餒弱似應徵調得力新兵前往進剿(臣)
原擬先行速渡臺灣激勵將弁相機辦理若於此
項兵丁未到之先已經摧破賊巢即可飛咨停止
設或尚稽時日彼時再行徵調更恐緩不濟急且
賊黨多籍隸漳泉内地消息頗通見官兵添調甚
多先聲所至必聞風膽落是以專摺直陳今蒙
訓示始知前奏冒昧連日啟看南來軍報常青恒瑞奏
於十六日前往諸羅留兵二千交梁朝桂看守府
城揚言十三日起程而賊匪即於是日各要路四
出攔截仍復收軍不能前進等語竊思南路賊匪
尚在屯聚該將軍等自當一人留駐郡城廓清南
路一人帶兵直扺諸羅方為妥協乃常青恒瑞一
同前往毫無措置且起身日期定於十六日倡言
於外正應移後數日使賊人猝不及防乃聲稱十
三日起程轉令賊匪預先准備以致梗阻道路而
柴大紀被困諸羅雖能盡力捍禦但環營刨挖溝
濠係札營後即應辦理之事何至受困日久始令
武舉黃奠邦等畫辦及此看來常青恒瑞柴大紀
於行軍之事措置均屬乖方茫無頭緒即此數端
已可概見藍元枚駐守鹿仔港又已患病身故此
時南北兩路官兵僅能株守支持斷難望其振作
(臣)惟有趕赴厦門相度情形速往臺灣另行申明
軍紀立使該處弁兵氣象改觀一洗從前委靡之
習並與海蘭察等通盤布置整頓兵力先操必勝
之勢務期初次接仗即將賊匪痛加剿殺一面追
捕一面出示剴切曉諭妥為安撫觧散賤黨想賊
首賊黨自不難即就殱擒再查屯練兵丁赴閩路
程據巡撫琅玕按察使歸景照僉稱自江西至浙
江常山縣徑達閩省較之由江南行走程途計近
一千三百餘里等語(臣)已咨明經過各省先行預
備并行知帶領總兵穆克登阿一體遵照奏入
上命軍機大臣傳諭福康安李侍堯曰福康安正當堅
持定見鼓勇直前奮力進剿乃摺内尚稱現在兼程
馳赴厦門察看情形如鹿仔港有機可乘即由蚶江
配渡等語是不免尚有猶豫之見此時必應遵照節
次所降諭旨决計迅赴鹿仔港統領官兵安定人心
振作士氣直搗大里杙賊巢方合機宜此乃一定不
易之理豈可尚有游移林爽文以愚賤編氓乃敢紏
衆倡亂劫縣戕官荼毒百姓豈有
上蒼不默鍳朕衷仁愛斯民而轉令此等逆匪肆逆滋擾
久延殘喘之理且黨羽不過漳州一處之人較之粤
東泉州義勇百姓僅止三分之一即以臺灣之人攻
臺灣之賊已屬事半功倍况加以如許官兵更復何
往不克又况陸續添調之兵源源接應耶且林爽文
所有粮食火藥等項止係在臺灣各處搶掠隨用隨
盡豈能久支而官兵粮餉軍械鉛彈火藥絡繹運送
用之不竭是賊人之力量有盡而官軍之接濟無窮
賊匪又何能負固一嵎相持日久乎此福康安尤可
恃以無恐者福康安既以朕心宵旰靡寧為念倍當
决機鼓勇迅速籌辦以慰朕懷福康安之志定則朕
之心亦安不可不善體朕意勉圖奏績看來目下情
形臺灣郡城及柴大紀處轉可無慮而朕之所最懸
念者實在鹿仔港一路藍元枚係漳州人今甫經病
故該處領兵乏人賊匪自必聞知心生窺伺設使鹿
仔港稍有疎虞則諸羅之勢更孤倍難守禦所關甚
重福康安竟當直由蚶江速赴鹿仔港激勵官兵鼓
勇直前為是
同日何裕城奏言四川屯練降番兵二千名赴閩
進剿必須行程倍加迅速今㩀浙江巡撫琅玕以
川兵原定於江南浙江行走若改由江西之九江
府等處從常玉山入浙省之衢州府達閩計程較
近一千餘里咨(臣)預備催䟎前進等因(臣)查琅玕
擬改之路程固可減省行程但川兵自江西之九
江府入境經過南康南昌饒州等府扺廣信府之
河口鎮係江西入浙入閩分路之處若如琅玕所
擬從河口鎮起身度常玉山經由浙江之衢州再
度仙霞嶺扺閩省之建寕府計程九百九十五里
如不經由浙江即從河口鎮起旱由鉛山縣過嶺
徑入閩省之崇安縣逹建寕府前進計程四百三
十里較琅玕所擬路程尚可少行五百六十餘里
兼可少過一嶺更為便捷(臣)不敢拘泥浙省所擬
路程繞道稽緩除行司在於河口鎮至崇安縣一
路及水陸經過各屬預偹船隻夫馬口粮等項以
資應付届期飭令藩司李承鄴赴河口鎮督率經
理臬司額勒春在省城上船處督率照料并知會
南昌鎮(臣)永安帶同官兵沿途彈壓(臣)一俟入境
有信馳赴九江府首站於官兵起旱處所躬親督
率料理奏入
上命軍機大臣傳諭何裕城曰此次屯練各兵行期緊
急若早到臺灣一日即可得一日之用今由鉛山旱
道入閩路程既較琅玕所擬之路為近自應即改從
此路行走以免稽遲何裕城能不拘泥浙省來咨通
融籌辦俾軍行倍得迅速甚屬可嘉著賞給大小荷
包以示奬勵仍著飭令所屬於川兵入境後妥為照
料迅速前進
欽定平定臺灣紀略卷三十六
