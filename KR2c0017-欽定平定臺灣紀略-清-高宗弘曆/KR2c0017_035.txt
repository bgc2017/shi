欽定平定臺灣紀略卷三十五
九月初五日(己巳)藍元枚奏言召募兵丁現在踴躍
應募者已經陸續挑選勇壯一千餘名照兵丁之
例給予錢糧聞其内即有二百餘名係曾經從賊
者但本人自愧知非不肯認此惡名伏思
皇上既予以自新之路貸其一死(臣)亦姑聽其隠秘惟
是此等匪徒亦難遽信其無假冐投誠萬一有變
所關匪細仍嚴密稽查防範以保無虞至大甲溪
岸裡社義民熟番先經(臣)差弁前去曉諭鼓勵隨
經差弁帶同熟番潘明慈郡乃等八名義民首邱
子標等十二名前來各愿勉力殺賊(臣)即賞以銀
牌布匹令其同心奮勇禦賊嗣又據該處民番來
報有賊攻擾(臣)經撥兵六百名又飭副將徐鼎士
帶兵一千二百餘名又招募義民三千餘名同在
大甲溪北駐劄而岸裡社熟番在大甲溪之南聲
勢甚是聯絡賊人屢次攻擾俱被官兵等殺退且
該處路途頗平可與攻迫賊巢若與鹿仔港兩路
夾攻實好機會但近聞賊目互相猜疑俱將各賊
眷属押入大里杙居住若官兵攻勦太急勢必抵
死守禦一時恐難遽破轉費時日又防賊人佔踞
斗六門必乘大兵進攻大里杙從西螺來抄鹿仔
港難免有後顧之慮况鹿仔港現在西南沿海豐
港至鹿場尖山北舖五十餘里約大小二百餘莊
經(臣)遣人分頭前去曉諭所有被賊焚燬村社亦
搭蓋草藔暫行歸莊七月二十七八九連日大雨
園地俱栽插番薯而鹿仔港之東南溪底孩沙等
莊離斗六門僅七八里該地民人亦有來求見佇
望兵到各愿糾集鄉勇跟隨殺賊(臣)細籌情形明
知斗六門係賊要隘勢在必爭必來抵死相拒然
際此民心初安向義從官似當先乘此機會多帶
官兵先劄西螺若斗六門一破正可痛加勦殺使
賊人心驚胆裂而我軍便得長驅直進似較大甲
溪更為要著(臣)已飛咨將軍(臣)常青提(臣)柴大紀
訂期於八月半間會同夾攻至漳州兵船經收入
鹿仔港有一千三百餘名其未到兵若早晚風順
亦必陸續進港(臣)正在整頓兵力前往攻𠞰斗六
門一得勝仗立刻由驛馳奏再查生番性如猿猴
登山涉水便捷如飛但各分種數每種或數十莊
社或百餘社不等皆有熟悉番性之人衆番皆聽
其呼喚(臣)細訪彰化以北生番有張鳳華能使生
番信服當即諭令張鳳華前去曉諭各社生番擒
殺賊匪自有重賞於七月二十八日張鳳華親姪
張高飛前來面禀伊叔業經傳諭生番據衆番告
稱先前係林爽文呌人來說大里杙山邊盡是大
官員鹿仔港海邊俱是賊是以呌我去殺賊今知
鹿仔港是官員大里杙是賊自然要殺賊該生番
業於七月十二日殺阿罩霧賊三十餘人至彰化
以南生番聞有岸裡社熟番通事潘明慈為人誠
實兼通生番當令傳諭該通事令其前往諄切曉
諭嗣據潘明慈禀稱前往生番告以利害許賞花
紅衆番社無不喜悦都說從前被賊哄了如今纔
曉得虎仔港大里杙都是些賊將來必定拏來獻
功省得賊來戕害又可以邀重賞等語此等無知
蠢類一經曉諭皆知踴躍樂從將見么䯢無蔵匿
之所不難即日就擒奏入
上命軍機大臣傳諭福康安常青李侍堯藍元枚曰諸
羅被賊圍困望救甚切經柴大紀兩次請兵往援該
參贊自應帶領官兵星速前往策應鹿仔港距諸羅
甚近該處被賊圍急藍元枚豈有不知之理况屢有
旨催令自北而南接應諸羅計此時藍元枚早應接
到何以摺内未曾提及又不速往援應乃轉稱現在
知會柴大紀該處此時正在被圍望救焉有餘力與
藍元枚會合夾攻斗六門之理且藍元枚摺内既稱
大甲溪岸裡社義民熟番聲勢聯絡該處路途頗平
可以攻迫賊巢又稱斗六門係賊要隘勢在必爭當
多帶官兵先劄西螺進攻斗六門以便長驅直進即
應酌定機宜普吉保駐守鹿仔港該參贊親自帶兵
前往痛加勦殺以圖進取乃既不由大肚溪進兵與
徐鼎士會攻又不進赴斗六門奮力攻擊殱除屯佔
賊匪救援柴大紀而於大里杙賊巢又稱官兵若攻
𠞰太急賊人勢必抵死守禦一時恐難遽破是藍元
枚竟係中無定見株守鹿仔港徒擁兵自衛並無寸
進若鹿仔港果有賊匪攻擾藍元枚不能前進猶得
有所藉口該處現在並無賊人滋擾而藍元枚處添
調官兵又已厚集乃一味株守瞻前顧後並不挪移
尺寸耶看來藍元枚明知諸羅被圍緊急擁兵不救
徒以大甲溪斗六門等處轉輾推托以掩飾其株守
坐視之罪豈能惑朕藍元枚之祖父藍廷珍以一總
兵帶兵前渡臺灣𠞰除賊匪七日之内尅期奏績朕
軫念前勞是以將藍元枚屢加拔擢用至提督又以
伊係本省人必能深悉賊情畀以𠞰賊之任授為參
贊並常戴雙眼花翎藍元枚自應倍加奮勉效法伊
祖克繼家聲方為無負委任今自到鹿仔港後遲回
觀望一籌莫展即所稱曉諭生番令其擒賊獻功等
事皆不過藉詞文飾以為佔脚地步藍元枚受朕深
恩何得恇怯委靡若此若再仍前觀望按兵不動則
藍元枚即為任承恩之續况尤非若任承恩尚可推
兵少也著先嚴行申飭至常青亦屢有旨令其親統
官兵速赴諸羅接應柴大紀乃自數月以來惟知零
星添撥奏請添兵並未親往北路决機制勝所辦何
事現在諸羅尚未解圍常青藍元枚既經貽悞於前
當此兵力厚集之時正該將軍贖罪圖功之日亟應
奮勇前進收效桑榆庶不致自罹重咎總之此時諸
羅若無挫失即係常青藍元枚之福萬一柴大紀竟
有不虞則常青藍元枚更何顔面立於人世不可不
慎也再藍元枚奏現在召募食糧民人一千餘名内
有二百名曾經從賊者但本人自愧知罪不肯承認
雖予以自新貸其一死但難以遽信等語此事最宜
留心若稍有可疑者即應立行誅戮勿使别生事端
以保無虞為要至福康安既經啟閱藍元枚所奏情
形即應將其支吾掩飾及福康安到彼如何措施之
處據實奏明何以並未附摺具奏福康安於此等處
豈不能見及若徒然啟閱仍默無一語則亦不必先
行閱視矣豈朕委任之意耶福康安到彼著將此次
諭旨内指出各節面向藍元枚嚴加詰詢令其逐一
登答仍嚴行查訪有無捏詞支飾據實具奏
初六日(庚午)藍元枚奏言(臣)於七月二十二日染患
痢疾病症至二十五日聞賊人來擾番仔溝親帶
官兵前去堵殺行至中途因賊匪已退亦即回營
是日大風猝受感冒漸覺疲倦八月初八日聞賊
匪一由竹仔脚一由大肚溪一由柴坑仔三路來
犯仍力疾親帶官兵前去堵殺至收兵回營精神
愈覺不支現在不能起立飲食頓減伏思鹿仔港
為海口要地况現在漳州兵已到一千三百餘名
廣東已到四百餘名兵力已足正當迅速𠞰滅首
夥之際(臣)何人何心焉能安卧床褥調攝微軀兹
暫將一切官兵移交普吉保管束進剿一面飛咨
將軍(臣)常青速撥大員前來經理(臣)奉職無狀既
不能尅日擒渠又何敢抱疴戀棧伏乞將(臣)革職
軍前效力俟臺匪剿滅交部嚴加治罪奏入
上命軍機大臣傳諭福康安李侍堯曰藍元枚昨日奏
到之摺係八月初六日拜發馳逓幾及一月因查常
青上次所到奏摺係八月初五日拜發已于八月二
十三日逓到何以藍元枚此次之摺至一月之久隨
飭查沿途掛號發單係在未到蚶江以前海門躭擱
十六日之久向來洋面雖以風信為憑即或間被風
阻稍稽時日尚属事之所有何遲至十六日之多海
面亦閩省所轄遇緊要文報該督等自必慎選員弁
船隻以便駛渡斷無聽其任意遲延之理着交李侍
堯嚴切稽查究係何處躭延遲悞是否實係阻風即
行據實覆奏此後務須隨時留心稽查嚴飭該管員
弁慎選夫船設法星速馳逓毋致稍遲再藍元枚處
現據奏稱漳州兵已到一千三百餘名廣東兵已到
四百餘名是兵力已盛且賊匪互相猜疑漸有渙散
之勢官軍正可乘機進剿乃藍元枚又因患病不能
辦理軍務實深焦切鹿仔港一路現駐重兵最為緊
要藍元枚既經患病此時常青處亦無人可以派撥
前往統轄福康安此刻已抵閩省接奉此旨即應星
夜加倍兼程竟由蚶江配渡迅赴鹿仔港即帶領藍
元枚所統官兵奮勇打仗接應諸羅或與徐鼎士會
合夾攻大里杙惟當相機而行不必俟屯練及貴州
兵到齊再行進發彼時若藍元枚病症不能痊愈所
有水師提督即令蔡攀龍署理蔡攀龍素為奮勇屢
經打仗出力是以特加擢任着福康安先行傳諭蔡
攀龍務須倍加奮勉殺賊立功伊現在自己前抵諸
羅即當由諸羅帶兵剿殺沿途賊匪打通道路徑赴
鹿仔港如彼時福康安尚未到蔡攀龍即督率官兵
奮力進𠞰不必等候福康安到彼始行進𠞰至藍元
枚自到鹿仔港後辦理一切尚為奮勉後因其擁兵
觀望並無寸進又不親往援應諸羅節經降旨飭諭
今藍元枚既稱患病難以支持然猶在番仔港竹仔
脚等處力疾打仗堵殺賊匪如果病症属實其情殊
可憐憫現已頒賞大小荷包以示軫念福康安到彼
即傳旨賞給再藍元枚雖因病不能辦理普吉保自
當帶兵進𠞰何得株守坐待並着福康安將普吉保
有無畏怯觀望之處一併查明具奏
初七日(辛未)
上命軍機大臣傳諭保寧李世傑舒常李慶棻琅玕孫
士毅孫永清曰此時川黔兩省之兵自必陸續按起
前進但現在臺灣雖有浙閩調撥之兵接濟剿捕而
會合攻擊急需厚集兵力以期迅奏膚功計福康安
此時已可到臺灣督辦一切正須多兵調遣所有調
撥四川屯練降番及貴州之兵著保寧李慶棻務須
飭令後起帶兵員弁加緊行走愈速愈妙其川省之
兵行過湖北江南浙江等省貴州之兵經過廣西廣
東等省俱著各該督撫飭所屬於兵過之時俱妥為
照料速令加緊遄行毋使稍有遲緩
上又命軍機大臣傳諭福康安李侍堯李化龍蔡攀龍
曰前據常青奏派令蔡攀龍帶兵一千六百名由海
道前往諸羅援應柴大紀此時蔡攀龍自己早抵該
處但計伊接奉前旨由諸羅前赴鹿仔港尚需時日
而藍元枚一路現在漳州兵已到一千三百餘名廣
東兵已到四百餘名又賊黨互相猜疑漸有潰散之
勢正是甚好機會而統兵大員忽值患病反覆思之
殊增煩懣因思李侍堯於八月初九日曾奏帶領續
調粤兵之總兵李化龍業已先到現催令該鎮帶領
已到之兵即日開駕速赴鹿仔港一路協𠞰等語是
李化龍此時早已帶兵前抵鹿仔港李化龍人尚明
白且曾經行陣如蔡攀龍即時不能前抵鹿仔港即
著李化龍署理水師提督事務並著鼓勵將弁等奮
勇出力相機攻𠞰不得因循株守致有貽悞其藍元
枚現在患病情形勿令賊人聞知致長奸計窺伺此
為最要至普吉保與藍元枚同駐鹿仔港藍元枚既
經患病又將官兵交伊管束普吉保即應將藍元枚
患病光景及現在如何督率官兵𠞰捕事宜詳悉具
奏何以並未據專摺奏聞伊雖至愚何至於此等處
亦不能見及耶普吉保著傳旨嚴行申飭現在不患
兵少所最要者乃統兵之人福康安到彼不必俟四
川屯練及貴州官兵到齊即先奬勵將弁奮勇進𠞰
不得因途次知藍元枚現已患病又稍存畏怯疑難
之見至鹿仔港現在各副參遊擊等官俱係行伍大
員久隨藍元枚調度籌辦已有章程此時提督雖經
患病該員等正當各為國家出力勉圖報效之時何
未見有一人同普吉保𠞰賊者福康安到彼即應鼓
勵在彼將弁統率新到官兵或會合徐鼎士直攻大
里杙賊巢或竟率領官兵徑赴諸羅救援將沿途賊
匪痛加𠞰殺以期道路肅清軍威丕振
同日柴大紀奏言逆匪糾合南北賊衆滋擾鹽水
港鹿仔草等處圖截通府要路使文報不通糧餉
莫運以困諸羅縣城(臣)經撥遊擊楊廷麟守備黃
象新等帶兵一千餘名駐劄鹽水港又撥千總陳
邦材帶兵二百名駐防鹿仔草與鹽水港互為犄
角又派遊擊邱能成帶兵二百五十名一路巡哨
接應兹六月初九日探聞龍船窩莊等處有賊匪
焚搶情事楊起麟同黃象新等於初五日黎明帶
兵飛赴該處賊匪二千餘人迎敵隨督率弁兵施
放鎗砲打死賊匪多人餘賊旋退旋來被大砲打
死百餘人賊衆敗走追赶十餘里殺死賊匪亦多
奪獲賊旗賊械等項惟番民怡皆一名受傷六月
初七日辰刻賊衆約有二三千人分路圍攻鹽水
港楊起麟督率弁民義民施放鎗砲打死賊匪二
百餘名賊敗追至後鎮地方殺死賊匪甚多奪獲
子母砲一門馬蹄砲一門鹿鎗竹牌及賊旗等項
黃象新由南赶至急水溪邊生獲賊匪鄭對一名
餘賊奔竄兵民間有傷亡隨將鄭對審明正法初
九日千總陳邦材武舉陳宗器報賊匪萬餘聚集
附近各莊欲來攻鹿仔草乞撥兵救援隨撥遊擊
李隆守備楊彲於初十日黎明帶領弁兵併黃奠
邦吳正蘭等各義民飛往應援至竹仔脚大崙莊
田洋遇賊匪六七千蜂擁而出亦有鎗砲抗拒官
兵李隆督令施放鎗砲賊匪四面攻圍官兵義兵
奮勇前禦打死賊匪四百餘名殺死賊匪二百餘
名自辰至午打裂大砲二門賊衆抵死冲來官兵
義民奮勇鏖戰適遊擊邱能成帶領弁民亦至該
處併千總陳邦材武舉陳宗器各帶兵丁義民併
來夾攻又打死賊匪數百賊始逃散收軍遊擊邱
能成等仍回鹿仔草把總郭得勝李松二員外委
蕭富許飛鳳二員陣亡外委陳威一員未知去向
陣亡併遺失兵丁陳興高等共一百三十三名陣
亡義民鄭乾等七十名受傷兵丁劉國寳義民吕
雲等五十名炸碎大砲一門打裂子母砲一門遺
失子母砲四門百子砲四門鳥鎗三十桿腰刀四
十八口單刀二口又六月十二日辰刻賊匪五六
千人由東勢角來攻鹿仔草遊擊邱能成帶領千
總陳邦材併兵丁義民向前抵敵用鎗砲連環轟
擊自辰至未打死賊匪多人奪獲子母砲竹營砲
共三門鳥鎗令旗竹牌斧頭等件生獲賊匪莊敏
等八名即於軍前正法兵民間有傷亡再(臣)原帶
官兵一千九百三十名往諸羅克復城池續於四
月二十一日將軍(臣)常青派撥參將潘韜帶兵一
千餘名前來接濟共兵九千二百餘名除分派鹽
水港鹿仔草防守以及陣亡外(臣)營盤止有兵一
千餘名兵力單薄賊匪每來侵犯已咨請將軍(臣)
常青再添兵應援又二十日巳刻賊匪萬餘蜂擁
來攻諸羅四門營盤隨令官兵義民協力抵敵鎗
砲齊轟(臣)往來各門營盤督戰自己至申打死賊
匪計有數百名打裂大砲一門其東南北三處賊
匪俱已敗走惟西門外賊衆尚抵死冲來督令官
兵竭力鏖戰賊匪退而復來者三次義民似覺稍
怯(臣)隨飛調遊擊林光玉帶兵由東殺來兩處鎗
砲齊發用力夾攻各義民亦皆奮勇爭先鎗砲打
死賊匪三百餘名内執大旗賊一名騎紅馬賊一
名始四散遠竄因天晚收軍兵民傷亡者八十餘
名獲大旗一面上寫五個雷字四角寫天地日月
字樣又大旗一面奪獲竹牌皮牌等械二十一日
撥防鹿仔草遊擊邱能成禀稱温州鎮魏大斌帶
兵一千六百名前往諸羅因大崙埔心等庄有賊
匪屯聚截路十八日即帶兵四百名諭令遊擊亦
帶水陸官兵併武舉陳宗器等義民隨往該庄剿
捕與賊打仗施放鎗砲打死賊匪甚多詎賊衆萬
餘四面圍來官兵義民拚命抵敵至申刻殺出重
圍遊擊左手中指被賊刀傷見骨坐馬前胸亦被
刀傷收兵回鹿仔草魏大斌所帶官兵陣亡千總
一員把總二員兵丁遺失一百五十餘名遊擊所
帶官兵陣亡把總武成烈劉連陞二員外委包定
邦一員水陸兵丁陣亡遺失共二百二十九名義
民遺失三十餘名逆匪因官兵派守鹽水港鹿仔
草諸羅營盤兵力單薄總兵魏大斌接濟之兵又
不能到益肆鴟張圖侵縣城愈急臣竊思諸羅係
四面受敵之地現今賊多兵少隨會商署諸羅縣
陳良翼併武舉黃奠邦拔貢鄭天球等環營開溝
設險晝夜併工多方鼓勵官兵義民協力堵禦二
十四日巳刻賊匪萬餘分攻西北兩門營盤東南
亦各有賊匪六七百人察看情形此係賊人詐謀
牽掣東南意實專攻西北(臣)令各營大砲齊發賊
砲亦與對放(臣)往來西北兩處親督鎗砲各兵按
定准頭施放打死賊匪約共三百餘人賊衆猶冐
死前來(臣)督率官兵義民奮勇鏖戰北門打死騎
馬賊一名又打傷騎馬賊一名打裂大砲一門殺
死賊匪七八十名賊敗遠竄西門外賊匪雖被大
砲打死二百餘名尚不肯退復親帶鎗隊飛往協
力堵殺賊衆恃有鎗砲不特當面對打且分攻右
邊番社其番社界在西北之間早已撥外委賴連
陞帶鎗砲手五十名番弓箭手三十名在竹圍内
埋伏賊匪將近鎗砲弓箭齊發傷斃賊匪十餘人
賊隨俱攏西門任我鎗砲轟擊竟然抵死不懼查
東南賊匪俱經參將潘韜遊擊李隆林光玉等殺
退隨飛調遊擊李隆林光玉等帶兵由東殺來併
力夾攻殺死賊匪百餘名至黃昏賊始退去定更
時賊復逼近營盤與官兵對放鎗砲相持一夜至
二十五日黎明賊衆復攻西門(臣)往來各營盤督
戰俱用大砲轟擊南門外打死賊匪數十人其餘
俱退東北兩門賊匪被大砲打死各二百餘人打
死騎白馬賊一名騎黑馬賊一名隨率官兵義民
奮勇追殺賊匪始退惟西門外賊匪愈殺愈多雖
經大砲接連打死無數仍然拚命來攻復分作二
起一由當面冲來與官兵對殺一由番仔港擁入
學舍傍墻圍内多鑿穴空放鎗打入營盤兵丁義
民多受其傷若用大砲轟擊儘可透墻斃賊因文
廟伊邇神所憑依未敢施放大砲查南門賊匪已
退隨飛調遊擊李隆帶兵前來夾攻鎗砲打死賊
匪百餘名打死騎馬賊二名殺死賊數十名申刻
賊衆四散奔逃值大雨收軍此兩日一夜與賊打
㐲官兵不暇造飯俱係城内紳耆舖民挑飯送各
隊伍併挑送涼水兵丁得不饑渴兵民傷亡者約
八十餘名奪獲馬匹旗牌長刀等項又二十八日
辰刻賊匪萬餘復來侵犯四門營盤(臣)來往各門
督戰飭令官兵義民抵禦至午刻打死賊匪三四
百人官兵義民奮勇爭先殺死賊匪百餘名東南
之賊先已敗去惟西北門外賊匪不退時(臣)在北
門外有見騎赤馬賊率衆冲來甚是鴟張即令放
砲立見人馬俱倒併打死賊匪數十人正欲追赶
適參將潘韜守備楊彲等報稱西門外賊勢猖獗
數次逼近營盤官兵義民俱有損傷(臣)隨往援併
調遊擊李隆林光玉等均到西門併力夾攻至申
刻賊匪被鎗砲打死百餘人打裂大砲一門殺死
賊匪數十名賊始四散遠竄生擒賊匪林再何水
二名因傷重旋死戮屍獲旗牌長刀等項
同日常青奏言八月十六日親帶兵起程因恐賊
匪乘間侵擾府城是以密為預備定于十六日起
程先令官兵揚言于十三日前往北路此言傳出
果有賊匪五六千人潛伏竹箐窺探府城當經帶
兵殺散若官兵往北路止留梁朝桂一人帶兵千
餘駐守實属可虞應俟廣東浙江駐防滿兵三千
名一到即留一半守城常青恒瑞即帶領一半先
剿殺南路賊匪再行往北接應諸羅
同日李侍堯奏言諸羅被圍日久芻粮鉛藥日少
一日甚為可慮此間滿漢兵登舟者不下八九千
總以風信不常連日停泊不能開駕直至十六日
始行放洋計目下當可到齊常青得此新兵或當
分兵駐守府城率兵前往打通諸羅道路(臣)前詢
問船戶陳榮昌據云聞得有牌腹村義民運粮接
濟諸羅城中等語若果如此則諸羅尚可堅守待
援至鹿仔港一路普吉保劄營在馬鳴山本月初
八日有賊來擾即率兵剿禦自辰至未賊猶不退
藍元枚遣遊擊琢靈阿帶兵接應賊始敗散官兵
乘勝追殺斬獲甚多查漳兵二千久已起程其未
到之六百餘名不日亦即可到而左翼鎮總兵李
化龍帶領粤兵二千五百亦于十六日放洋兵力
驟增正可協力進剿旋接同知黃嘉訓禀稱藍元
枚于十八日身故等語藍元枚到鹿仔港後連絡
民番布置似有頭緒一旦身故羣情未免失所倚
恃適增調之粤兵漳兵計目下亦必全到則事機
尚可相接惟普吉保李化龍兩總兵恐難相統轄
府城既有滿漢兵新到想常青自必親自帶領赴
援諸羅恒瑞或須留守府城不能分往鹿仔港督
率(臣)一面飛檄普吉保李化龍務當和衷商度酌
量一人駐守一人即統兵進剿斗六門等處與柴
大紀會合勿得各存意見以致悞事想普吉保等
亦决不因統率無人遂稍存觀望福康安海蘭察
等約計九月初間即可到厦門(臣)現已預備船隻
等項俟一到即可登舟所有粮餉火藥惟有寬裕
籌辦上緊運送以期應手不敢稍有遲悞均奏入
上命軍機大臣傳諭福康安常青李侍堯柴大紀曰柴
大紀所奏情形俱係七月以前之事業經常青李侍
堯等先後俱奏而諸羅被賊攻圍以後常青又派蔡
攀龍等帶兵往援如何殺賊解圍之處尚未得有確
信現在諸羅被困緊急望援甚切常青等自應遵旨
帶兵親赴北路援應柴大紀而伊等又因府城存貯
粮餉火藥兼之難民甚多惟恐大兵起程後賊匪乘
間侵擾府城請俟浙粤駐防滿洲兵到後酌留一半
駐守府城帶領一半洗淨南路所辦亦覺未中肯綮
此項駐防兵三千前抵臺灣後軍勢壯盛正當乘其
銳氣以全力直趨北路今又以分派一半駐守府城
一半帶往南路剿賊是兵力又以分而見單但此時
常青等如已帶兵前赴南路果能將賊匪大加剿殺
擒獲莊大田恢復鳳山肅清後路俾無返顧之虞亦
属甚善但必當奮力搜剿將屯佔賊匪殱戮無遺庶
不虛此一舉不可徒分兵力以致兩處躭延方為妥
善又據奏官兵若往北路後府城止留梁朝桂駐守
未免可慮一節常青既已見及于此自應令恒瑞同
梁朝桂固守府城營盤常青自帶兵徑趨北路自不
當祗令一總兵在郡城駐守也此旨到時竟應遵照
前旨令恒瑞駐守府城常青仍帶兵往援柴大紀為
是又據李侍堯奏藍元枚于八月十八日患病身故
覽之深為軫惜藍元枚自駐劄鹿仔港以來調度督
率均属奮勉出力後因其久駐鹿仔港未能統兵進
剿又未往救諸羅曾經降旨飭諭此亦策勵之道不
得不然今因偶患痢疾仍奮勉打仗竟至身故殊為
可憫鹿仔港現駐重兵方圖進剿又賊黨互相猜疑
漸有潰散之勢正是極好機會而參贊大員忽因病
故軍心不無惶怯將弁等不無懈弛觀望並恐賊人
聞知藍元枚病故信息生心窺伺最為緊要李侍堯
所奏之摺福康安在途次已經啟閱自悉該處情形
惟當堅持定見及早馳抵該處整頓兵力奮勇進剿
倘福康安尚未能尅日前抵鹿仔港即應先發劄諭
以該參贊雖經身故但官兵厚集聲勢壯盛福康安
現赴鹿仔港即日可到李化龍普吉保及將弁官兵
等務須倍加奮勇努力自效殺賊立功俾軍心鎮定
將弁等咸加奮勇其所調屯練及黔省兵現又有旨
催令該督撫等即速派調起程尅期進發以期早抵
軍營但此時鹿仔港續調之兵業已陸續到齊兵力
已足福康安及海蘭察所帶巴圖魯侍衛等百餘人
最為勇健尤足以一當千更可恃以無恐惟當就現
有之兵速即統領進剿將來屯練及黔省兵到彼時
俱係生力豈不更資剿殺賊匪耶至水師提督業經
降旨令蔡攀龍署理又因蔡攀龍未能即抵鹿仔港
是以令李化龍署理以期事權歸一今據李侍堯奏
已經檄普吉保李化龍二人應留一人駐守鹿仔港
一人帶領兵攻斗六門與柴大紀會合想普吉保等
不敢因統率之無人稍存觀望等語自應如此辦理
厦門距鹿仔港不遠李侍堯之信早到李化龍普吉
保二人中何人駐守何人進剿自已早經商定即行
各據實馳奏又前因鹿仔港招集充伍民人内有二
百餘名係曾經從賊者難遽信其無假冐投誠之事
已有旨諭令留心防範倘有可疑者即先誅之今藍
元枚已經病故此事關係緊要並著福康安督同李
化龍普吉保等加意嚴防隨事稽查倘有心懷叵測
者當即正法毋致别生事端
上又諭内閣曰官兵在諸羅城外剿殺賊匪紳耆舖戶
挑送飯米涼水兵民得不饑渴又牌腹村民人復運
粮接濟諸羅該處民人能各知大義踴躍奉公深堪
嘉尚自當特沛恩膏以示奬勵着福康安常青李侍
堯即行查明首先倡率之義民頭目一面奏聞一面
酌給官職第念該處義民衆多若僅將頭目給官嘉
奬恩施猶未普遍前曾降旨蠲免臺灣本年應徵錢
粮着再加恩將五十三年分臺灣府属應徵錢粮亦
概行豁免並着該將軍等即行普貼謄黃俾全郡民
人咸知感激倍加奮免急公以副朕優奬義民有加
無已至意
上又諭内閣曰福建水師營提督藍元枚于臺灣逆匪
林爽文糾衆滋事以來屢統領將弁奮勇直前剿殺
賊匪并籌畫一切皆有條理特降旨授為參贊以示
奬勵昨據藍元枚奏染患痢症屢次力疾統兵勇往
堵禦復降旨賞給大小荷包用昭體恤兹聞病故深
為憫惻藍元枚着贈太子太保並賞銀一千兩以示
朕軫念勤勞優恤戎臣之至意所有應得䘏典着該
部察例具奏
欽定平定臺灣紀略卷三十五
