欽定平定臺灣紀略卷五十九
四月十五日(丁未)福康安鄂輝同奏言廣東官兵從未
調派隨征此次在臺灣剿賊幾及一載及(臣)等進
兵後南北兩路屢次打仗殺賊在綠營中實為奮
勇可嘉與黔楚兵丁不相上下軍務告竣後隨將
各路帶兵將偹等官通行傳齊(臣)等公同逐加察
看擇其打仗勇往材堪造就著有勞績者酌量陞
補除常青陸續奏補各缺外兹查香山協副將一
缺福建督標營參將張萬魁打仗勇往曾在金川
出兵駐守阿里山要隘堵截極為嚴密堪以陞補
又羅定協副將孫全謀已另摺奏調安平協所遺
副將員缺查有江西吉安營參將張兆熊自請赴
軍營效用奮勇出力堪以陞補又提標中軍營參
將員缺提標後營遊擊查文昇堪以陞補所遺遊
擊員缺惠州協右營都司楊拜颺堪以陞補又海
門營參將員缺左翼鎮左營遊擊林起鳳堪以陞
補所遺遊擊員缺左翼鎮右營都司陳大高堪以
陞補又大鵬營參將員缺碣石鎮中營遊擊許廷
進堪以陞補所遺遊擊員缺碣石鎮右營都司曾
偉堪以陞補又牛鎮營遊擊員缺興寧都司蕭應
得堪以陞補其餘都司八缺守偹十六缺均揀選
軍營出力人員擬補另行繕单呈
覽再查臺灣道永福係監司大員在任數年毫無整頓
辦理楊光勲一案惟據属員詳報之詞顢頇結案
將天地會名目改為添弟會之處詢據該道稟稱
當日署諸羅縣知縣董啟埏原禀及北頭協副將
赫生額移文俱係添弟會字樣實非擅自更改等
語隨檢查董啟埏等文稟俱附卷中但該員等業
已身故永福係審辦之員豈得置身事外諉為不
知(臣)等細加察訪道署幕友沈謙與諸羅縣幕友
沈七係属弟兄在上下衙門作幕已属不合又同
辦一案自難保無通同商改情弊質之永福亦属
無辭可辯沈謙前往諸羅看視伊弟適直逆匪滋
事業被賊殺害未便以質証無人任其支飾是永
福辦理含混意欲化大為小不問可知又柴大紀
貪縱營私聲名狼籍已非一日永福身為旗員近
在同城並不據實揭報督撫亦属有心徇隠查該
道於賊匪滋事之初捐貲招募鄉勇固守府城復
遣俸滿教官羅前蔭等前往山猪毛招集粤民一
載以來辦理均属妥協是該道堵禦賊匪固為出
力但核其貽悮地方之罪究属功不掩過應請將
永福革職送交刑部治罪如此外尚有别項劣蹟
再行嚴參仍一面先行摘印開缺飭委臺灣府知
府楊廷理護理查臺灣府事務本繁現又有城工
撫䘏等事一人難以兼攝已委淡水同知徐夢麟
署理府篆其淡水地方亦關緊要(臣)等於調來臺
灣辦事各員内逐加揀選查有奉
旨發往閩省差遣之江南泰州知州袁秉義堪以委署
所有臺灣道員缺恭候
簡放臬司李永祺查審此案係在已經辦結之後但既
經覆審不即嚴切跟究殊属徇縱貽悮應一併革
職留於臺灣交與徐嗣曾委辦城工報銷等事效
力贖罪巡撫徐嗣曾於此案毫無覺察亦難辭咎
應交部嚴加議處再凱旋官兵分起渡洋内福州
駐防一起官兵在鹿仔港更換大船候風放洋有
領催蘇楞額等乘坐哨船已至港口未上大船陡
起風暴飄至大洋正在危急忽有異鳥飛集船頭
船戶等謂得神佑必可無虞飄流兩日夜幸不覆
溺適於黑水洋遇見他船兵丁等獲救過船軍装
搬運甫竟見原坐哨船下有數丈大魚浮出水面
原船登時沉沒奏入
上諭内閣曰永福以監司大員辦理要案顢頇完結又
柴大紀貪縱營私永福近在同城有奏事之責並不
參奏又未據實揭報該道於堵禦賊匪固為出力究
屬功不掩過永福著革職拏交刑部治罪該員如有
子嗣亦著同交刑部一併治罪李永祺著革職留於
臺灣交與該撫徐嗣曾委令辦理城工報銷等事效
力贖罪徐嗣曾係該省巡撫咎實難辭並着交部議
處所有福建按察使員缺着伊轍布補授臺灣道員
缺著王右弼補授
十六日(戊申)
上諭内閣曰此次派往臺灣𠞰捕官兵及運送錢糧鉊
藥等項渡洋多獲平穏前此福康安自崇武澳放洋
前抵鹿仔港千里洋面一晝夜即已遄達皆仰頼
天后助順靈應垂庥實深欽感節經降旨交李侍堯等修
葺廟宇并親書聯額二分於厦門興化兩處懸掛以
昭
靈貺兹福康安等奏福州駐防官兵内渡船隻在港口
被風遇危獲安叠徵靈異覽奏為之額手現在兵船
陸續内渡者尚多據福康安等奏海洋三四月間風
力平和四月前儘可全數徹竣仰荷
靈祗默佑官兵安稳遄歸允宜增益鴻稱褒崇封號著
於舊有封號上加增顯神贊順四字用答
神庥而隆妥侑并再書匾額一面交福康安等於沿海
口岸廟宇應懸處所敬謹懸掛至此項被飄船隻雖
遇救援無虞但因公冒險殊堪憐念着照前次凱旋
兵丁漂泊粤境之例每名賞給銀二兩以示格外體
䘏再救渡兵丁過船之許長發究為何人並著福康
安等查明酌加奬賞
(臣)等謹按書曰肅恭神人
御製天津海神廟碑文曰康人我人咸依神庥盖神人
雖幽明殊致而㒺不肅恭則敬神而佑及于人即
為愛人之騐愛人而誠格于神即為敬神之實此
至理之相貫徹而人之依神庥者所以即于康乂
也我
國家懷柔歆祀肸蠁昭融神著厥靈靡有不若即如
臺灣一役自徂征以迄凱旋往來航海悉皆袵波
飈颿澶湉助順甚至祥徵異鳥履險而亨誠所云
咸依神庥者乎我
皇上特崇美報鴻號褒稱而哨船之偶遭飄泊猶且
憫其曾涉艱虞
優加賞賚斯則愛人之至也夫斯則愛人以敬神之實
也夫
同日德成奏言二月二十九日抵鹿仔港口此處
水淺海船不能直達必湏小船接渡又因連日風
暴小船不能出港距岸二十餘里停駐候至三月
初二日風覺稍定换船登岸於初七日行抵臺灣
所有酌建城垣事宜據福康安告知臺灣嘉義兩
處自應就舊時基址建城其餘仍可用竹木圍插
所有工程(臣)即會同徐嗣曾悉心估計俟詳細核
明錢糧確數另行具奏奏入報
聞
十七日(己酉)福康安鄂輝同奏言連日提訊革職千
總鄭名邦等據供除業經供出之劉欽林長春賄
拔外委外尚有步箭兵甘興隆柴景山拔補外委
柴大紀亦有得受謝禮情事並據供我跟隨柴大
紀到南北兩路巡查時每營都司守偹千把總託
言夫價俱有餽送總視營分之大小定銀數之多
寡自番銀六百圓至四百圓不等柴大紀曾經收
受等語柴大紀以總兵大員貪縱營私毫無顧忌
巡查各營並不認真操演兵丁稽查汛地轉收受
夫價銀兩每營至數百兩之多而各營員弁相率
歛派逄迎饋送均有應得之罪必湏徹底跟究現
在飛提各營將備及行賄補缺之甘興隆柴景山
來郡一俟人証到齊質訊明確即一併從重定擬
至官兵搜拏首逆時惟恐路徑不能諳習侍衛兵
丁中亦無認識林爽文之人因選派淡水義民首
及社丁通事等數十人帶道作為眼目正月初五
日巴圖魯侍衛翁果爾海等四員貴州外委盧應
朝廣西把總譚金魁等屯練都司阿忠等搜至老
衢﨑地方經義民首高振見首逆林爽文與賊目
何有志一同逃走恐其驚逸即告知侍衛翁果爾
海察靈阿棍德森伯鼐外委盧應朝把總譚金魁
貴州廣西兵丁顔得奉等十八名屯練都司阿忠
等八員屯兵額竒塔爾等五名一同圍住將林爽
文挐獲觧送高振賞戴藍翎並給千總職銜圍挐
之侍衛弁兵義民首等均已分别陞等賞翎拔補
實缺又官兵至瑯嶠挐獲莊大田係侍衛博斌都
司張占魁廣東把總路世遜貴州額外外委周廷
亮廣西千總馬振強各帶兵丁同降番穆塔爾丹
比錫拉布等及山猪毛義民鄭福等十一名一同
圍挐臣等俱已分别奬勵其林躍興一犯即係義
民首高振拏獲至杜敷係水沙連社丁擒獻林爽
文家属並派生番在内山堵截逆首甚為出力前
已奏明給予千總職銜並酌加奬賞奏入
上命軍機大臣傳諭福康安李侍堯曰柴大紀身為總
兵大員平日貪縱營私毫無顧忌於拔補弁兵得受
謝銀並於巡查營伍時收受夫價每營至數百兩之
多以致營員相率效尤武備日益廢弛釀成巨案自
應提集案内人証徹底究辦以儆官邪所有鄭名邦
供出各欵應即向柴大紀逐加嚴訊令其據實供吐
訊取確情定擬具奏後一面即將伊派委妥員觧送
來京沿途小心看押毋致有畏罪自戕等事至高振
探明逆首蹤跡首先下手挐獲又挐獲賊目林躍興
一名實為出力可嘉著福康安將該義民首同前此
曾中立黃奠邦等一併給咨送部引見又昨海蘭察
到京據奏福康安李侍堯二人俱曾抱恙數日仍力
疾辦事旋即痊愈等語沿海地方水土氣候與内地
不同福康安在彼不能服習李侍堯又已年老伊二
人俱偶經抱恙雖已痊愈朕心深為厪念現在大功
告成不過善後事宜著傳諭福康安李侍堯務須加
意調攝不可過於勞瘁其尋常細事毋庸力疾辦理
或致精力就乏於要務轉不能周到惟當隨時善自
調護以副朕體恤委任之意
上又諭内閣曰地方官吏如果素無劣蹟猝被賊害尚
當予之䘏典是以長庚俞峻各員據福康安等奏其
居官尚好皆即交部優卹若唐鎰等賍私纍纍骫法
釀變此而因其被賊戕害遂爾不懲其貪則伊等家
属仍得坐擁豐饒無以示儆將來接任各員必相率
效尤復萌貪縱故智非所以儆官邪而靖海疆也今
當此徹底查辦後該地方官務當各矢清慎砥礪廉
隅時時循思天理凛遵國法倘不知儆畏惟事貪黷
則唐鎰等即其前車之鑑
二十日(壬子)徐嗣曾奏言彰化一縣難民戶口陸續
查明現在按戶散給賑銀并分設各厰减價平糶
該難民等口食有資凢從前遷避鹿仔港流離失
所者以次各歸本庄務農安業(臣)仍遴委妥員密
赴訪查不使胥役等舞弊尅扣俾沾實惠其臺灣
鳳山嘉義等縣歸庄者亦漸衆多俟戶口冊籍造
竣即行一體賑給惟北路一帶地土較寒據淡水
同知徐夢麟彰化縣知縣宋學灝稟報二月初旬
天氣陰冷并有微雪之處恐早禾收成不無稍减
當飭據實查明歸於撫䘏案内分别酌辦昨准督
(臣)李侍堯咨會各省運閩米石其未經入境者已
酌定停止(臣)現查臺灣存米除給發兵糧外足敷
平糶之用所有内地剰米十萬餘石應留為漳泉
等處接濟已咨明督(臣)毋庸撥運過臺至軍需各
欵報銷必須核實查辦府城及鹿仔港淡水等處
各有内地撥到銀米前因逆匪滋事之時臺灣南
北中三路文報不通各屬支用清冊尚未造齊報
局查其詳報各案多有與定例懸殊者恐該員等
動用浮濫任意開銷(臣)現在嚴&KR0702;飛催分飭趕緊
造冊具報率同臬司李永祺悉心查核一面密為
訪察倘有捏冒情弊立即嚴參究辦又查臺灣訟
牘紛繁自軍興以來各屬更多積案向來徒流以
上案件例觧内地由司審轉兹福康安與(臣)商酌
(臣)及臬司李永祺俱在臺灣當飭各該廳縣趕緊
清釐詳報(臣)即督同李永祺就近提審分别奏咨
完結以清塵案而免拖累至府治城工連日會同
福康安德成詳加履勘現在籌定估計另摺奏
聞其餘一切善後事宜更當隨地隨時與福康安熟商
妥辦斷不敢稍有怠忽奏入報
聞
二十三日(乙夘)福康安鄂輝魁綸徐嗣曾同奏言臺
灣地土膏腴種植米麥番薯一年三熟賊匪滋事
以來民間耕種失時田畆荒廢糧價不能十分平
減二月間𠞰除賊匪難民漸次歸庄東作方興之
際(臣)等分派委員於撫䘏村庄之便將繳銷器械
飭縣改鑄農器給與無力貧民並商之徐嗣曾酌
借籽種令其各歸農業查淡水田園俱已種齊彰
化田畆向藉内山淡水灌注上年賊匪阻截水道
沿海一帶不能播種今水道漸已修復田水充足
禾苖暢茂三月下旬米麥市價較之三月中旬有
減無增嘉義臺灣兩縣近日雨澤較少天氣炎熱
而地土尚属滋潤鳳山地在迤南氣候極早禾稻
現已含漿民情甚属安静惟粤庄閩庄民人素不
相和泉民與漳民亦多嫌隙今民人逐漸歸庄恐
其藉端争競現在剴切曉諭嚴行禁止嗣後地方官
若能隨時化導有犯必懲斷不致稍滋事端至北
路各處難民今已全行回庄其南路回庄者亦有
十分之九焚燬村庄多已修葺房屋搭盖草藔漸
次復舊凡係通衢市集負販流通往來如織府城
内外因賊匪蕩平演劇酬愿者甚多各縣生童皆
來府城應試(臣)等體察情形地方日就寧貼人心
實已大定仍嚴飭文武各官上緊緝捕逆匪現又
搜獲賊目林舵林柱陳理林旭初沈刊蔡丑李勝
林士芳蕭田九名殺害同知王雋之逆犯張烈一
名逆匪陳竟等二十八名俱已審明正法現在村
庄認真查緝逃入村庄者即被拏送且有該匪犯
父母親属自行獻出者可見民人畏懼干連雖係
至親亦不敢隐匿此等零星逸犯逐細搜查無難
净盡至收繳義民器械除業經繳銷外兹據臺灣
道禀報收過刀矛竹鎗五千九百七十五件臺灣
縣又收過各項器械二千五百二十三件俱交臺
灣府銷燬改鑄農器並嚴行出示曉諭鐵匠舖戶
等禁止打造刀矛等項軍器如有私藏私造者即
照違禁打造軍器之例加等治罪庶可遏絶争鬭刁
風以期永臻寧謐又福建延平協副將員缺有泉
州城守營參將特克什布應行陞補所遺泉州城
守營參將員缺有遊擊張無咎打仗奮勇營伍留
心堪以陞補所遺提標後營遊擊員缺有都司馬
元勲打仗奮勇堪以陞補所遺長福營右軍都司
員缺有守偹哈景泰堪以陞補所遺提標後營守
偹員缺請以漳州城守營千總沈勇雲陞補又長
福營參將員缺有遊擊海亮打仗奮勇才具明幹
應請即以陞補所遺汀州鎮標中營遊擊員缺有
都司譚綸邦打仗奮勇堪以陞補所遺興化營左
營都司員缺有守偹張奉廷堪以陞補所遺督標
左營守偹員缺請以汀州鎮標左營千總董國瑞
陞補又福寧鎮標中營遊擊員缺有都司吳壯圖
打仗奮勇應請即以陞補所遺延平協左營都司
員缺查有奉
旨以都司補用之莊錫舍屢著勞績堪以請補又水師
提標後營遊擊員缺有守偹謝恩詔堪以陞補所
遺金門鎮標左營守偹員缺請以水師提標左營
千總許廷柱陞補又金門鎮標左營遊擊員缺有
水師守偹曾紹龍堪以陞補所遺水師提標右營
守偹員缺請以金門鎮標右營千總蘇大鵬陞補
又南澳鎮標右營遊擊員缺有水師守偹李得勝
堪以陞補所遺水師提標後營守偹員缺請以閩
安協左營千總陳景清陞補又連江營守偹員缺
有守偹陳明德堪以調補所遺臺灣鎮標右營守
偹員缺請以臺灣鎮標右營千總吳攀龍陞補又
建寧鎮標中營守偹員缺請以揀發閩省候補守
偹徐萬寧補授又貴州古州鎮標右營都司員缺
有守偹劉廷竒堪以陛補所遺貴陽營守偹員缺
請以威寧鎮標右營千總袁斌陞補又貴州提標
左營守偹員缺請以遵義協左營千總李芝陞補
再廣東提標前營遊擊劉越前於鹿仔草失陷案
内奏參降為都司仍留軍營效力尚未補缺該員
被參之後頗為奮勇帶兵打仗倍加出力歷經著
有勞績現已令其帶兵迴粤懇將劉越仍留遊擊
之任再拏獲賊目内有林舵一名搜出逆首林爽
文偽石印一顆鎸刻順天大盟主印字樣訊係林
爽文封為管印官審明後即行正法
同日李侍堯奏言密飭漳州府知府徐鎮親詣平
和廣坑地方將莊樹拏獲并伊妻林氏及房屋物
件均經拘拏查封逆犯莊大田曾祖莊鼎祖莊量
各坟墓均亦刨掘骸骨焚燬等情即親提該犯訊
據供係逆犯莊大田同祖兄弟叔祖于雍正年間
遷往臺灣彼時莊大田尚在未生乾隆三十六年
七月間曾到臺灣彼時叔祖已死莊大田相待冷
淡我即旋回内地嗣後並未再往從無信息相通
等供又飭署平和縣知縣吕憬蒙拏獲賴應之父
頼箋妻林氏子頼際會三名口據頼箋供稱頼應
自幼不務正業終日賭蕩後不知去向久無音信
他如何在臺從逆不法實不知道等情頼箋係賊
目頼應之父莊樹係莊大田大功弟兄均應緣坐
請即行正法又趙明德陳彪陳丕三人雖係廣東
惠州府人但既來閩省詔安雲霄地方傳會且與
居住雲霄之破臉狗往來留宿是不難得其蹤跡
(臣)即密委汀漳龍道伊轍布星往該處督同該府
縣按照单開姓名住址嚴密查緝斷不可稍有疎
漏亦不可張皇務在不動聲色辦理盖此等會匪
傳習已非一日即如(臣)上年查辦漳浦縣匪徒張
媽求一案獲犯一百四十餘名究出曾經入會者七
十六犯逐細研究結會根由並無起會之人核與
現在福康安在臺灣所訊情形大略相同然(臣)不
敢以訊無起會根由遂可稍存懈弛前于獲犯究
詢時又輾轉供出會匪姓名經(臣)審明如係會匪
而又隨同搶奪者俱問擬斬决其止係會匪並非
此案搶犯從重問擬外遣並尚有供出會匪六十
名(臣)俟拏獲時即照此辦理現在已據陸續訪獲
會匪陳檀等十二名訊究入會確情並更可於該
犯等追究趙明德等傳會根源奏入
上命軍機大臣傳諭福康安李侍堯孫士毅曰查出賊
匪各項器械自應銷燬改鑄農器並飭地方官實力
稽查嗣後不得私造私藏以遏争鬭而臻寧謐又嚴
烟經福康安在臺灣拏獲亦訊有洪朱二犯之供所
有孫士毅查出洪朱二姓僧人即非正犯亦不可留
於内地將來擬以發遣伊犁為奴以絶根株而杜煽
惑仍著李侍堯孫士毅各於閩粤二省時刻留心將
起會之洪朱二姓正犯跟緝務獲辦理以净萌蘖
二十四日(丙辰)
上命軍機大臣傳諭福康安李侍堯徐嗣曾曰福康安
審辦柴大紀貪縱營私各欵許久尚未據將全案定
擬具奏必係為臺灣原額兵數短少一欵非徹底詳
查難以得其實在是以未能即時定案即如從前鳳
山嘉義等處潰散敗逃兵丁固有臨陣死事者而其
間或本係空名或為賊人冲失懼罪潛逃甚至去而
從賊者均難保其必無今大功雖已告成正當切實
詳查不可顢頇了事福康安在彼務悉心察訪將此
頂兵丁下落跟究明確雖未能一一得其實數而大
叚不至混淆或竟係柴大紀虚額冒餉其罪更不可
恕必使水落石出方足以勵戎行而成信&KR0008;又賊目
林泮等口供内有官兵從前查拏會匪時將伊等房
屋燒燬因而糾約林爽文戕官謀逆之語官兵查拏
匪犯自當堂堂正正果有拒捕傷差等事不妨督率
官兵嚴密查拏即有殺傷亦無不可若如臺灣員弁
查拏會匪時動輙燒人房屋是官兵先行同盗竊不
但有乖體制轉令賊匪得以藉口着福康安嚴切曉
諭該處文武官弁俾曉然知官兵自有紀律深以前
事為戒方為妥善至福康安前奏令義民等盡將兵
器繳銷改鑄農器嗣後不得私造私藏如此不動聲
色自遏亂萌深合機宜但恐福康安内渡之後該處
地方官日久廢弛又蹈從前因循積習並著福康安
嚴諭地方文武遵照妥辦并令此後往臺灣巡查之
大臣一年申奏一次實力奉行久而弗懈
二十八日(庚申)
上諭内閣曰前此林爽文之父林勸一犯拏獲奏到時
朕以罪人不拏不欲因其子之惡而戮及其父嗣該
犯觧到後經大學士九卿等審訊以林勸曾與林爽
文商量計策並派人守卡抗拒官兵實為助逆不法
且係兇逆首犯之父奏請按律緣坐即行正法是以
照擬辦理今頼箋係頼應之父伊子頼應祗受林爽
文偽封不過從犯莊樹係莊大田大功堂兄亦非例
應緣坐嫡属若俱照緣坐之律問擬立斬究覺有所
不忍頼箋莊樹俱著改為應斬監候
(臣)等謹按林爽文元惡大憝於律固應孥戮而
聖主體好生之德尚不欲因其子而戮及其父及再經
鞫訊林勸曾與逆謀則勸實無可生之理至於頼
箋莊樹因有一線可原皆得邀恩格外概予從寬
我
皇上用刑之當皆由於察理之精洵足為恤刑之凖則
歟
五月初二日(癸亥)福康安德成徐嗣曾同奏言臺灣
地方一廳四縣向無磚石城垣惟嘉義係屬土城
餘俱用䓶竹圍插賊匪起事之初雖因無險可守
得以猝為佔據然失陷後賊匪見竹城難以負固
官兵一到即行棄城逃遁收復之易未必不由於
此且地方有意外之事惟在籌備得宜足資守禦
即如府城本係䓶竹圍插與他縣無異經官兵義
民竭力保守並無疎失即此可為明証自毋庸處
處建立城垣更張舊制祗須於臺灣郡城及嘉義
縣兩處改建城垣查臺灣府城西面迫近海濱潮
汐往來衝刷僅以木栅排列難於經久今既改建
城垣斷無空缺一面之理應請將南北東三面城
圍仍照舊趾修建惟近海西面一帶收進一百五十
餘文一律興修保障更資嚴密其收進基址之處
有碍工程者舖戶居民約有千餘間矮小者居多
稍大者不過十之一二城之東北隅儘有隙地如
蒙
恩允照例給予房屋酌定遷移小民不致失所至嘉義
縣原係土城距山約有二里並非逼近山麓形勢
尚属扼要應即將舊城改築增高加厚以資捍禦
此外如彰化鳳山淡水等處城圍仍用䓶竹栽插
繞城加浚深壕足資保護查彰化城内被賊人焚
劫一空近日流移漸復淡水地方陷賊未久並未
遭其蹂躪該二處地勢適中毋庸另行移改其彰
化縣西八卦山為北路扼要之地請於山上添設
石卡一座捍衛縣城惟鳳山縣逼近龜山之麓地勢
低窪氣象亦甚局促城圍及衙署民房悉被賊匪
焚燬現在居民搬回者甚少訪之輿論俱愿移遷
應請於城東十五里埤頭地方相度高阜移建新
城仍用䓶竹圍插其舊城基址地處海濱亦關緊
要應在附近之龜山設立石卡一座酌派弁兵駐
守以資控制所須建卡石料即就近於該處山上
開採辦理所有土城工程做法(臣)等會同照例確
切勘估另行會奏其石卡兩座工費無多(臣)徐嗣
曾即就近確估辦理又踏看郡城舊趾周圍共長
二千六百七十餘丈大小八門城臺八座舊式矮
小城身通用木柵内外排插高一丈一二尺至七
八尺不等誠不足以資捍禦其東南北三面均可
照依舊趾興修惟西面舊排木柵已多朽廢當潮
汐往來日受冲刷之區若就此施工誠為費力即
收進二三十丈修建其間又有港汊數道為商民
船隻避藏颶風之處必湏開留水津門方為通便
苐小則不能容舟大則每座動輙數萬兩似尤不
必靡費(臣)等公同商酌再四思維勘得小西門至
小北門有南北横街一道遠距海岸計一百五十
八丈餘尺因其形勢曲折興修較舊趾可收减一
百五十二丈餘尺足稱完繕但查該處土性浮鬆
若用磚石成砌必須下釘樁木再立根脚未免過
費况石料産自内山距城窵遠拉運維艱舟行又
溪河淺狹均不能運載至磚塊一項原無難設窑
燒造但以河土燒磚究屬易於酥&KR0008;且柴價昂貴
殊費經營是一切物料自應照臺灣則例悉在内
地購辦今按例核算用磚成砌約需銀二十八萬
六千五百餘兩已屬
帑費繁多若用石成砌更為浩大今竟築土城城身
通高一丈八尺為率頂寬一丈五尺底寬二丈舊
有城臺七座上截一律加高八九尺不等新添西
門劵臺一座添築排墻鋪墁海墁並添建城樓八座
卡房十六座看守兵房八座以壯觀瞻而嚴防守
共計照例辦買土方工匠等價約需銀十二萬四
千六十餘兩殊覺事易而功倍即土築之城日久
不無殘缺該地方官例有粘修之責自當隨時整
理久之地氣與土脉脗合草木根株互相盤結亦
足以資聯絡必不致大有損壊嘉義縣城於郡垣
較小計通長七百四十四丈餘尺自可悉照舊規
加高培厚添建城樓劵臺等項約需銀四萬三千
八百餘兩奏入報
聞
初四日(乙丑)李侍堯奏言上年臺灣軍營需用錢文
經(臣)徐嗣曾奏請於江浙兩省各撥錢十萬串附
搭米船解閩以資接濟嗣據陸續搭解兹准江蘇
撫(臣)閔鶚元咨稱浙省尚有制錢五萬串係附二
批川米運往今米石業已截留其錢文是否應需
之處咨詢到(臣)查此項錢文從前徐嗣曾因軍營
需用是以奏請酌撥今軍務已經告竣閩省錢價
已平自可毋需解閩(臣)已咨覆江省仍應解還浙
省歸欵奏入報
聞
欽定平定臺灣紀略卷五十九
