欽定平定臺灣紀略卷十六
五月初三日(己巳)藍元枚奏言浙兵前到蚶江尚需
時日浮山民社搶奪甚至拆毁房屋砍伐樹木若
不嚴加究辦各處皆將效尤其林吴二姓械鬪係
三月中事現在稍覺止息且此夥内牽連長泰平
和等縣天地會奸匪若遽行辦理恐即激成事端
現當進𠞰臺匪之時應暫且緩辦至許姓搶奪不
過無頼棍徒應先行辦理庶可懲一儆百是以(臣)
暫留漳浦辦理一面密咨督(臣)如浙兵到蚶江先
令陸續配渡計浙兵全到時(臣)亦可辦完星即赶
赴蚶江帶領前往鹿仔港尚不致遲悮
同日琅玕奏言浙省原派兵四千名欽奉
諭旨止須調兵三千名當查添派之衢州鎮兵一千名
已於初九日全數出境温州黃巖鎮兵各一千名
亦已在途令即跟接前進以足三千名之數其提
標及鎮海營兵一千名因距閩較遠是以行程在
後即經行令撤回旋准提(臣)陳大用札會該兵等
行抵温州奉到行知即飭令歸伍其温州黃巖鎮
兵二千名跟接前進俱于十八日全數出境又先
准督(臣)李侍堯札會奏撥浙省米十餘萬石經(臣)
于附近各海口之杭州嘉興湖州寧波紹興温州
台州七府属酌撥倉榖二十萬石碾米十萬石派
員由海運赴閩嗣據嘉興府鄭交泰乍浦同知方
受疇等禀報該處封僱海船百餘隻每船僅装米
五百石内有挑出陳舊不堪應用者二十餘隻現
在不敷装運等情(臣)當查乍浦海口與江南上海
口相距百餘里往来船隻甚為近便随一面札會
江蘇撫(臣)閔鶚元一面逕行飛飭江蘇松太道立
即於上海口岸代僱船隻旋據該道僱覓海船三
十隻委員星夜押赴乍浦當即赶緊装載足數應
用所有杭嘉湖三府属米五萬石已于五月初二
日由乍浦海口全數開行其紹興寧波府属米石
據報現在装載開行温州台州府属米石亦據禀
由該縣陸續起運其至海口開行日期因離省稍
遠尚未據該府報到臣先已委員往催限于夏至
節前務令全數出口似可不致遲悮再此時相距
秋收尚遠本年浙省春收尚為豐稔米價亦漸次
平減倘閩省再須採買籌偹一俟督(臣)李侍堯撫
(臣)徐嗣曾酌議知會到時即飭令各該地方妥協
照料並嚴察訪查奸商囤戶如有乘機囤積抬價
居竒情事即行嚴拏從重辦理不敢稍存姑息均
奏入
上命軍機大臣傳諭常青李侍堯藍元枚琅玕曰漳浦
縣許姓搶奪一案李侍堯自能辦理現在臺灣北路
鹿仔港最關緊要着藍元枚即遵前旨迅赴鹿仔港
辦事無庸在漳浦留滯李侍堯原調浙兵本係四千
今雖減去一千但朕已為添調福州駐防兵一千名
不特所調兵丁仍符原調之數且該處駐防兵雖不
及京城健銳火器各營之精壮然較之浙兵柔懦其
勇往堅定不啻數倍更為得力該處𠞰賊情形常青
于四月二十七日奏到後迄今又經數日未經續奏
朕盼望軍報綦切着該將軍務將此數日内𠞰賊情
形續行具奏以慰厪念再賊匪攻擾鳳山時尚帶兵
二千餘名前據常青奏潰回者計七百餘名其餘一
千三百餘名作何下落兵丁臨陣逃脱皆應按律正
法但念人數衆多㮣予駢誅在朕心究有不忍此項
兵丁若&KR0008;逃亡潰散將来只須查明為首者數人正
法其餘尚可免死分别發遣若去而從賊甚至随同
抗拒官兵則竟不可一名寬貸矣賊黨與官兵抗拒
其罪尚在不赦况身隸行伍既經臨陣潰逃復敢從
賊肆逆此而不嚴行辦理何以昭憲典而肅戎行着
常青俟事竣後嚴查遵辦不可稍存姑息又據琅玕
奏于浙東浙西撥倉榖碾米十萬石解閩本年浙省
春收豐稔米價平減倘閩省再須採買籌偹一俟李
侍堯等知會到時即妥恊辦理恰與昨降諭旨相合
如此留心殊属可嘉現在閩省内地及臺灣支給口
粮撫恤難民均須米石應用多多益善自應如此寬
為籌偹俾兵粮民食均資充裕並當先行出示則奸
商不致囤積居竒亦權變一法也若李侍堯酌量閩
省尚須接濟即一面奏聞一面咨撥以期無悮民食
方為妥善
同日孫士毅奏言現需酌撥銀三四十萬兩解赴
閩省應用伏思閩省集兵𠞰匪需用較多自應迅
速解往但自潮至省往返二千餘里行文兑解必
須半月以外頭批方得到潮是以臣即就近在潮
州運同衙門應解鹽課及廣濟橋關税並存貯府
庫急需各項内凑撥銀十萬兩選派妥員即于四
月十七日自潮起程先行解赴閩省偹用臣仍一
面飛咨省城酌撥起解接續前進查粤海關上年
徵收正襍銀九十餘萬兩正值四月起解之期一
切装銀器具及委員人等俱經早為齊備應請於
此項内撥出銀四十萬兩解閩即可迅速起程(臣)
現將在潮撥借之十萬兩查明内有六萬兩係應行
解省之項即令藩運兩司扣存扺兑其餘三十四
萬兩即交原派解京之員一并解潮赴閩并知會
撫(臣)圖薩布監督(臣)佛寧如關餉已交委員承領
尚未開行即一面分撥一面起解如前批業已起
程即將後批截留改撥設起解已經過半截留不
足四十萬兩即於藩庫留存鹽課項下撥足解閩
另行分别造冊咨部似此通融籌撥庶起運不致
遲延而閩省得以早資接濟奏入報
聞
初五日(辛未)徐嗣曾奏言本月初十日馳抵入境首
站之福鼎縣值浙江頭起官兵三百名亦於是日
到站(臣)督同延建邵道元克中及該府縣照料前
進至十五日統計福鼎縣過站已有一千五百名
嗣奉
諭旨令福州將軍恒瑞即于駐防滿兵内挑選一千名
統領前赴臺灣會𠞰所有口粮等事宜飭(臣)妥為
料理即飛檄在省司道暨厦防同知先將應需口
粮船隻等項妥協辦理(臣)兼程馳回於十九日到
省其駐防官兵並軍械一切先經恒瑞預期派撥
業於十六十八等日點發二起每起二百五十名
(臣)即會同恒瑞於二十日將三起兵丁逐一點發
察看該兵等踴躍奮勉較之綠營實覺不同二十
二日全行起程出省統計月内俱到厦門船隻已
據具報僱偹齊全可以随到随渡(臣)查常青到臺
灣適在鳳山失律之際人心藉以安定激勵官兵
義民屢次奮勇殺賊三月二十七八等日尤大挫
賊鋒柴大紀亦於二十九日賊匪率衆攻犯諸羅
大加剿殺現在粤兵得有順風據臺防同知楊廷
理等稟報到郡已有一千五百名至浙省官兵准
督臣李侍尭咨會以閩省各營上年挑剩之兵再
於短中抽長轉恐不如浙省預偹戰兵較為得用
奏請仍調温衢等處官兵配渡進𠞰等因咨(臣)查
照辦理查浙兵三千名不日皆可陸續到省酌以
五百名為一起俟滿兵起身後即於二十三日按
起䟎赴泉州一路不致擁擠行走自較妥速(臣)在
省一面照料各路官兵挨次進發一面將秋審及
一切緊要事件赶緊查辦即馳赴泉州料理配渡
現准督(臣)李侍尭咨會平和等處有匪徒械鬪之
事漳浦縣浮山社亦有許姓多人搶奪之案查藍
元枚現在奉
命帶兵前赴臺灣會𠞰李侍尭駐劄泉州籌辦要務(臣)
俟到泉州與李侍尭商酌如此案尚未完竣(臣)即
親赴查辦又前經飭(臣)親往嚴緝粤省咨拏會匪
朱洪德洪李桃等犯飛行汀漳龍道朱芫會先往
查緝旋據禀覆龍溪縣並無朱洪德及洪李桃和
尚亦無福蓮寺(臣)思該犯等狡黠異常所供夥黨
姓名住址多不以實未便於臺匪未靖之先紛紛
搜捕致涉張皇一切仍俟會晤督(臣)李侍堯面商
妥辦期無貽悮至福寧一帶沿海口岸巡防尚為
嚴密雨水調勻田禾暢發官兵過境並無絲毫擾
及閭閻體訪民情俱極安堵(臣)往来漳泉仍随時
馳回省城赶辦一切於地方事件兩不致悮奏入
上命軍機大臣傳諭常青李侍堯藍元枚徐嗣曾曰官
兵分起配渡均經定有章程且粤兵業經過竣浙兵
挨次進發儘可交地方官辦理毋庸李侍堯親身在
彼照料如此時漳浦地方所獲許姓各犯尚未辦竣
李侍堯即星赴該處就近辦理兼資弹壓如許姓各
犯業經辦竣漳州現有總兵常泰在彼毋庸李侍堯
親往督辦該督亦不必再往即在厦門一帶辦理渡
兵之事其餘邪教人犯自應事平後再辦為是至臺
灣剿捕事宜若常青不往事不可知此實
上天牖啓朕衷倍深感激目下粤兵早已全到其駐防滿
兵亦可續到浙兵諒亦陸續配渡常青自當酌量先
到弁兵足敷簡調剿捕即躬親統率廓清後路直搗
賊巢但該將軍於四月二十七日將三月二十七八
九等日剿賊情形具奏後迄今又隔數日着即將二
十九以後曾否與賊打仗及現在如何籌辦剿捕賊
匪各情形迅速馳奏
初八日(甲戌)常青奏言首逆林爽文潜回大里杙賊
巢而南路賊黨仍敢猖獗(臣)即欲乘賊衆敗逃之
時迅速窮追截殺惟因差探南北賊窝路徑尚未
得其詳悉且現存府城兵丁不過二千餘名又因
鳳山再失其氣少餒急切用之未必得力是以督
率將偹各帶兵丁先在附近村庄逐處搜捕初三
初十十四等日在大洲等處攻剿賊巢鎗砲打死
賊匪百餘人割獻首級十餘顆奪獲鎗砲旗牌等
械並將賊巢焚燬(臣)正在需兵接濟間接督(臣)李
侍堯札知已預調粤省兵四千名極為迅速得力
内二千五百名係南澳鎮搃兵陸廷柱帶領進鹿
耳門一千五百名由鹿仔港進口高廉鎮總兵梁
朝桂帶隊會剿而浙省之兵亦經飛調軍威倍壮
賊衆自可一鼓殱擒惟是察看臺灣南北路賊勢
雖首逆林爽文現在大里杙巢穴固應直攻北路
但南路賊黨莊大田等烏合之衆不下萬餘近又
據南淡水都司邵振綱禀稱賊匪往来攔阻上下
信息現與參將瑚圖里極力堵禦等語若(臣)遽往
北路不惟鳳山等處益被擾害亦恐乘虚復来犯
郡轉為肘腋之患至鹿仔港原有兵三千八百名
今又添粤省兵一千五百名諸羅原有兵二千名
近查柴大紀堵禦北路賊匪且與賊巢相近兵力
稍单(臣)現派參將潘韜等帶原調到之提標金門
銅山各營兵一千一百餘名前往協助並飭普吉
保與柴大紀訂期夾攻斗六門該二鎮若即將道
路打通約共有兵八千復與副將徐鼎士帶赴北
淡水之兵互為應援則現在鹿仔港諸羅二處俱
可防禦無虞(臣)再四熟籌必須先將南路剿除净
盡然後乘勝疾趨北路大里杙一帶以全力專注
自不難掃穴擒渠兹南澳鎮總兵陸廷柱已於十
三日到臺灣所帶兵船尚有五六百名在彼一俟
粤兵盡數前来以及浙省兵齊到(臣)即親自總統
官兵先往南路自大湖大小岡山小店仔棑子頭
茄藤各險要以至相近内山之淡水溪山猪毛水
底寮羣賊佔踞之處搜尋撲滅則鳳山縣城可以
不煩兵力自然收復至前日雖有投順之莊錫舍
(臣)謹凛遵
訓示受降如受敵仍復時加稽察不敢稍有疎忽並於
(臣)進剿南路之時飛檄柴大紀普吉保等奮力攻
擊首逆林爽文大里杙巢穴使北路之賊有所牽
制不敢赴南路援救則南路之賊自可盡力殱除
并不使賊匪逸入内山致有與生番勾結情事再
查參將瑚圖里前於進剿南路時經郝壯猷派往
南淡水接應都司邵振綱官兵因鳳山復陷是以
該員尚在山猪毛汎協同堵禦(臣)到臺灣後業將
已行正法人犯開具名单附奏兹復續獲賊夥以
及沿海搶劫臨陣脱逃各犯逐一訊明俱非賊目
即行正法繕具名单恭呈
御覧再初九日接據柴大紀禀報三月二十九及四月
初四等日賊匪侵擾諸羅縣城該鎮督率官兵并
民番人等協力剿捕將賊衆殺敗鎗砲打死賊數
百人生擒匪犯蔡瑞等十一名斬賊首級三十餘
顆奪獲鎗砲旗牌等項詳察柴大紀尚不敢因循
懈弛但斗六門道路未通一切文報俱由海道往
来竟非一日此皆由黃仕簡任承恩坐守不前柴
大紀亦不免少有觀望臣惟有仰懇
聖恩令其帶罪軍營奮勇殺賊以贖前愆再臺灣將弁
員缺令(臣)於出力弁兵内酌予擢用(臣)惟核其實
在勞績以奬有功并嚴查增數謊報等弊以期信
賞必罰至堪勝陸路提督員缺容(臣)與督(臣)李侍
堯札商會奏奏入
上命軍機大臣傳諭常青李侍堯曰常青奏酌籌剿賊
先後事宜所見俱合機要至賊黨雖有萬餘不過么
䯢烏合一俟擒獲賊首林爽文餘黨自必紛紛潰散
勢如摧枯拉朽無難撲滅净盡蓋聚易者散亦易原
不虞其多也此時粤兵計已全抵臺灣駐防滿兵及
浙兵亦即陸續到彼軍威壯盛常青即可親自總統
廓清南路賊匪乘勝直搗賊巢生擒逆首林爽文迅
奏膚功承受恩眷朕盼望捷音宵旰懸切該將軍務
遵前旨隨時奏報再常青奏到審明正法續獲賊夥
以及沿海搶劫脱逃各犯单内有梁必進係撥防鳳
山臨陣脱逃之犯前據常青奏潰回者計七百餘名
其餘一千三百餘名尚無下落是臨陣脱逃者不止
梁必進一犯此等逃兵前經傳諭常青李侍堯俟事定
後嚴查實在逃逸者即照金川逃兵之例辦理但此時一經
隨時拏獲訊係脱逃之犯自當即行正法示衆若此時概
將逃兵全行查辦該犯等自知法所難宥轉致去而從賊
於事大有關係著常青此時先密為存記俟軍務告竣
再行確切查明遵照嚴辦賊匪未靖之先不可稍露
端倪也至柴大紀於賊衆攻搶諸羅時復能督率官
兵民番協力殺死賊匪數百生擒匪犯蔡瑞等十一
名正法尚知感激奮勉勇往出力前經降旨令其暫
署水師提督以資策勵續經降旨將任承恩所遺陸
路提督一缺諭令常青會同李侍堯於帶兵打仗總
兵内擇其最為出力者保奏一人候朕簡放矣着該
將軍仍遵前旨於柴大紀普吉保二人孰為奮勉出
力據實會同秉公保奏一人候朕另行降旨補授以
示鼓勵再莊錫舍殺賊立功以圖自效固属誠心而
所属二千餘人其中豈皆可信此等新降之人究不
免心生疑貳見官兵勢盛連得勝仗自必懾伏威稜
始終出力設我兵稍不順遂即恐心懷疑貳常青於
領兵攻剿時不可心存大意務須慎之又慎揀選勇
往得力素為賊所畏憚將偹伴押莊錫舍同行以防
萬一不虞即可先發以制有偹無患仍勿稍露端倪
致滋疑畏至莊大田現為賊目糾約萬餘人肆出滋
擾最為不法該犯與林爽文同謀互為聲援且籍隸
漳州自不肯遽行投順但莊大田將来或見林爽文
勢日窮蹙官兵聲勢愈盛而莊錫舍投誠後復邀官
職之榮欲效莊錫舍所為率衆投誠亦事理所有此
等奸狡兇徒心懷叵測總不可信如果伊等棄械投
出若拒而不納堅其負固死守之心既非權宜應變
之道若輕信受降聽其随營自效則伊等黨羽衆多
勢難防範倘或該犯等自知罪重野性難馴乘隙生
心别有竊發内應情事即不致有意外之虞而兵心
已先為其所亂甚属不成事體此處最難措置得宜
惟在常青時刻留心相度情形随機應變或權時受
納設法解散俾官兵之力足以鉗制管束伊等無從
生變或將伊等陸續送回内地設法辦理以杜後患
而儆兇頑若降者不拒設或林爽文將来勢窮投出
豈亦貸其死命置之不辦乎常青於此等處務須加
倍慎重再四留心斟酌以期妥善此時切不可稍露
端倪不但不可使賊匪聞知即投降之莊錫舍等亦
不可稍有洩漏致滋疑貳又前經派出之侍衞章京
八員皆係曾經行陣奮勇之人駐防滿兵昨據徐嗣
曾奏起程時人人勇氣百倍粤兵亦向稱勇健常青
率領此項奮勇官兵廓清後路直搗賊巢擒獲首逆
剿除夥黨自無難一舉集事但一切善後事宜尤須
擘畫周詳如查辦逃兵安置降人搜捕餘黨清釐地
界酌建城垣等事均關緊要或酌看該處情形有須
添設文武員弁以資控制撫馭之處均須逐一籌酌
悉心辦理以期一勞永逸綏靖海疆常青受朕委任
全在伊一人籌辦妥善即稍遲數月來京瞻覲亦不為
遲斷不可急於啓程致有疎漏
初十日(丙子)琅玕奏言閩省押解臺灣逆匪林小文
四犯據衢州府知府舒慶雲禀報至江山縣地方
廖攀龍一犯兩脚發腫飲食少進(臣)随飭撥醫委
員帶往迎赴前途随路醫治務痊仍令嚴行督押
晝夜兼程前進兹林小文等四犯于四月二十九
日過省驗明廖攀龍病漸痊愈于五月初一日押
送出浙江境仍移明前途江蘇省一體撥醫随路
調治其林家齊一犯先據閩省解到已于四月十
九日押送出境至章京侍衛烏什哈達等已于四
月二十六二十七等日先後過杭州省城(臣)即照
料迅速前進沿途並無需索均為安静司道等官
亦無餽送情事
同日李侍堯奏言漳浦搶奪一案據汀漳道朱芫
會禀稱該縣親赴浮山社將搶奪人犯拏獲二十
餘名現在嚴緝逸犯等語兹于二十六日接提(臣)
来札亦以許姓聞官府查拏多已逃散其械鬥一
案因傷斃人命報縣該縣正在嚴拏兇手不致有
不服拘拏等事提臣現擬于數日内即趨赴蚶江
是匪徒尚知畏法不致遂成巨案(臣)已飭該道嚴
諭該縣上緊緝捕務使案犯全獲兇徒知警一面
札致提(臣)查辦數日即速到蚶江帶兵赴鹿仔港
再粤兵自三月二十六日及四月初六初九十二
等日陸續放洋總兵陸廷柱已于本月十三日到
臺灣計此時粤兵四千早已全到本省滿營兵亦
將次全抵厦門浙兵亦即随滿兵之後連日䟎行
前進計五月初十以内俱可到蚶江厦門兩處配
渡提(臣)来時正可帶領前往昨據普吉保咨稱但
能於打仗處出力至於調度籌畫實非所長是普
吉保亦自知限於才力不能獨當一面今蒙
諭旨授藍元枚為參贊令其前赴鹿仔港統領提(臣)過
泉州(臣)當諄切告知一到鹿仔港即相機攻剿勿
蹈前人觀望該處現有兵三千八百加以浙兵二
千兵力亦已厚集必可直攻賊巢至内地沿海各
處(臣)自當加意訪察於鎮静之中密為防備不致
稍有疎虞再本月十八日黃仕簡到厦門經興泉
永道萬鍾傑委員押送于二十日到泉州(臣)隨傳
旨拏問委員即日起解赴京任承恩于二十六日到泉
州(臣)亦委員即日起解伊二人兩路先後過海並
未會面又(臣)接據常青来咨迅于内地沿海各營
酌撥大砲重二三千斤者解赴軍前偹用(臣)查泉
州厦門等營俱有數千斤護城大砲恐年久銹損
不堪應用随飭各營將領試演挑出十位随帶鐵
子火藥等項委員運解臺灣交常青應用再查鹿
仔港正近大里杙大兵既集便當直搗賊巢大砲
轟摧最為得力復飭挑撥十位随帶鐵子火藥等
項運解鹿仔港軍營偹用所有解往兩路砲位俱
造就砲車随同帶去以便牛隻挽運可省人夫擡
送至閩省藩庫動撥已多今粤省撥解前来接濟
尤覺寬裕現准孫士毅咨稱先于潮州鹽課等銀
内凑撥十萬兩就近起解随後再從省城撥解三
十萬兩等因查粤省委員所解十萬兩已于本月
十八日入閩境(臣)亦先已派員前往接解不日可
到泉州又本月二十一日臺灣道永福知府楊廷
樺等遣役解到匪犯廖東阮贊胡番連清水曾錦
王世昌王大年等七名前来除王大年在途患病
至打盈地方身故照例戮屍外查廖東一犯據總
兵柴大紀咨稱在三部竹地方打仗生擒之偽護
駕大將軍阮贊一犯係克復諸羅後拏獲之偽千
總胡番一犯係諸羅令陳良翼拏獲之偽督粮官
連清水一犯係總兵郝壯猷拏獲之偽軍師惟曾
錦王世昌二名查曾錦係僧人上年柴大紀遣兵
在崁下地方拏獲供出南路賊首王啓郎遣来打
探軍情隨即拏到王啓郎收禁經撫(臣)徐嗣曾據
咨具奏奉
旨將王啓郎曾錦解京(臣)到任後據派往臺灣之守備
林登雲禀稱道府等將王啓郎放出并伊弟王世
昌同帶義民指引官兵赴南路進攻鳳山(臣)以王
啓郎係曾錦供出南路賊首何以遽行放出隨行
文催解據該道府詳稱王啓郎即監生王世英同
伊弟武生王世昌俱住鳳山縣城平日甚属安分
上年賊破鳳山時兄弟二人擕帶家口逃至府城
為曾錦誣供差拘到案質之曾錦亦稱僧人本係
王啓郎邀在泗洲佛堂作住持後仍被逐出自鳳
山破後沿途乞食被兵拏獲認為奸細將兩耳割
去只得自認為軍師並扳王啓郎為賊首等語旋
據府城紳士游廷元等以王啓郎從前辦理黃教
時從軍出力實係良民因將王啓郎保出作為嚮
導帶同戰兵在大湖軍前效力拏獲王坑郎等十
餘名解送郝壮猷營盤又隨同收復鳳山三月初
一日奉文解京到打狗地方痰壅氣閉當即殞命
是該道府所禀王啓郎兄弟並無為匪情事兼又
在軍前出力不惟不應治罪並宜奬賞王啓郎已
死伊弟王世昌自無庸解京但事關匪案未便草
率或係該道等一時權宜放出既令其在軍效力
不免意存迴護亦未可知臣謹將廖東阮贊胡番
連清水四犯先行解京其曾錦王世昌二名暫緩
起解一面行文常青確查該道等所禀情節是否
属實咨覆到日再行分别辦理均奏入
上命軍機大臣傳諭常青李侍堯藍元枚曰福建駐防
滿兵心力堅定自較綠營為得力應全令由厦門配
渡與粤兵四千前往常青處俾統領進剿方為有濟
其續到之浙兵應令由蚶江配渡前往鹿仔港交藍
元枚帶領摺内未經分晰叙明諒李侍堯在彼派撥
照料自必遵照分别配渡不致舛錯也至藍元枚受
朕深恩授為參贊且目擊黃仕簡任承恩觀望遷延
身獲重譴料伊亦不敢復蹈故轍但該處現有兵三
千八百名駐劄日久未免師老氣衰而浙省兵丁素
性脆弱朕所素知不過藉此看守汛地以壯聲威則
可若臨陣打仗不能得力且鹿仔港逼近大里杙賊
巢最關緊要若此時藍元枚到彼即領兵進剿直攻
賊巢無論浙兵柔懦萬一稍有挫損軍心為其動搖
固属不成事體即幸得勝仗賊匪敗退勢必潰逃四
散竄入深山藍元枚所帶之兵斷不能搜剿擒截常
青帶領大兵到彼時辦理轉覺費手所謂欲急轉緩
於事無濟朕意藍元枚到鹿仔港時祗須會同柴大
紀普吉保整頓兵力或往前移駐彰化縣城作為進
攻大里杙之勢以牽綴賊勢不能往南而懾伏其胆
或能會合柴大紀普吉保先將南北通衢斗六門大
武隴等處之佔據賊匪合力剿除以便常青率領各
項奮勇官兵廓清後路乘勝疾趨北路全無阻擋專
力直搗賊巢自無難一舉蕆功行軍之道緩急先後
貴于審度機宜權衡悉當有欲速而反遲似緩而轉
急者所謂行軍貴機變也再漳浦奸民械門一案該
縣已將正犯拏獲二十餘名是此案該地方官即可
查拏逸犯究辦完結况有總兵常泰在彼足資弹壓
不但藍元枚應遵照諭旨速赴鹿仔港即李侍堯亦
須察看情形如不必親往督辦即在厦門蚶江一帶
往來照料渡兵接濟軍需為是至本日李侍堯奏到
各摺所辦俱合機宜朕心深為嘉慰著賞給大小荷
包以示奬勵至軍需用項除粤省撥解四十萬兩外
如尚不敷用該督即據實速奏候朕降旨續撥以資
接濟
(臣)等謹案用兵固貴神速尤在知彼知己方能制
勝提(臣)藍元枚渡臺懲黃仕簡任承恩之獲譴必
思迅速攻剿奮勉見功我
皇上計及鹿仔港現存之兵守禦日久未有寸進已師
老氣衰而所帶之浙兵二千又素性脆弱打仗不
能得力賊首林爽文負嵎之勢已成非偏師足以
蕆功
特諭令牽綴賊勢先剿除斗六門大武隴佔據賊匪以
待大兵合力進剿數千里外之情形洞若觀火悉
先時密授機宜所以動出萬全事無不集也
欽定平定臺灣紀略卷十六
