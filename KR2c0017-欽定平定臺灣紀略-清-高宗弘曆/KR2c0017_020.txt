欽定平定臺灣紀略卷二十
六月初三日(己亥)常青奏言賊匪來去無常自四月
二十五二十九等日經官兵殺散之後又於五月
初三日糾衆來攻城外各營盤經(臣)派撥將弁帶
兵截殺鎗砲打死賊三百餘人奪獲鎗刀器械二
十餘件弁兵傷亡者查明賞䘏初十日差探距府
二十里内外之鯽魚潭南潭中洲虎尾寮等處俱
各有賊二三千分踞要路並據前已投誠之莊錫
舍差人密禀臺灣道府賊首莊大田帶領番婦女
軍師人等亦同在衆賊屯聚南潭之内可以協力
擒拏(臣)即於十一日黎明親自統率將弁帶領粤
省兵二千名飛速前往剿捕賊衆未及凖備俱各
驚竄官兵向前沖擊鎗砲打死賊匪并殺死共五
六百人奪獲賊械三十餘件其時莊錫舍亦帶同
義民與官軍内外應合當即生擒番婦金娘賊犯
林紅二名其番婦現有顯神助戰旗號且以符咒
蠱惑匪類以及隨同打仗之林紅因姦勾結俱應
與已獲訊實之賊目王坑郎楊章二犯一併解京
(臣)約計參贊恒瑞藍元枚及駐防滿兵早已登舟
自因守候風信尚俱未到(臣)惟有先將近府賊巢
逐一殱除俟恒瑞等一到即親統大兵自南而北
沿途一有擒獲即随時奏報再理番同知黃嘉訓
將砍殺王芬之義民陳秀成及在場証見人等同
王芬首級解送前來(臣)等詳訊陳秀成供認明確
且有擒獲王芬之鄭岱及在場之蔡運世等願具
並無假冒甘結反覆究詰似無疑義至前許投誠
之莊錫舍自三月二十七日随同官兵隊伍殺賊
後即前往鳳山之鹽水埔莊意欲截賊歸路即將
莊大田擒獻因人少不能見功又設計令人在賊
中偵探信息至五月初三日莊大田來攻府敗退
仍將賊衆分踞南潭中洲等處莊錫舍探知一面
差人密禀道府一面密約義民等伏於賊隊之後
十一日官軍進攻南潭賊匪大敗深以未獲莊大
田為恨(臣)看其雖係投誠之人將來或尚有可用
之處是以姑令暫留軍前聽候差遣再王坑郎楊
章番婦金娘并林紅等犯(臣)提齊研訊緣番婦金
娘平日以符咒治病騙人錢財適值南路逆匪莊
大田等攻擾鳳山即欲假其邪說蠱惑匪衆因以
番婦為軍師稱做仙姑而番婦亦遂每次打仗執
劍念咒作此鬼蜮伎倆欺弄鄉愚并受林爽文一
品夫人偽札林紅前認番婦為姊後與通姦并學
其畫符治病是以打仗時跟随番婦轎邊帮護至
王坑即係王坑郎向充鳳山縣粮差後改皂役又
名王璉莊大田要他向各殷戶派銀許做副元帥
又領有賊旂管辦運粮楊章一犯係賊黨許尚招
入天地會給與小旂令其管隊許事成封為元帥
該犯因此屢與官兵打仗逐加究詰各供認不
現將該犯等押赴泉州交督(臣)李侍堯另委妥
員解京各犯家屬財産分飭各該地方官照例
查辦並將搜出番婦經本偽札另封呈
覽奏入
上命軍機大臣傳諭常青李侍堯藍元枚曰莊錫舍自
投誠後屢次随同官兵打仗殺賊兹聞莊大田帶領
番婦等屯聚南潭即密行稟報並自帶義民與官軍
内外應合當將番婦及賊犯林紅擒獻甚屬出力可
嘉莊錫舍著即賞給守備並著常青面加曉諭奬勵俾
莊錫舍益知感奮力圖自效閱賊首林爽文所給番
婦札内有到府城相會之語是其意實欲窺伺府城
特因大里杙庄係其巢穴與諸羅相近林爽文惟恐
遠離該處為柴大紀所乘是以尚在諸羅一帶滋擾
而莊大田屯聚南潭等處糾集夥黨分踞要路其意
則專在窺伺府城此時若能先將莊大田擒獲則南
路賊匪自可以次廓清現在常青於粤兵到齊後帶
領出城剿捕即連得勝仗已覺壁壘一新聲威壯盛
恒瑞所帶駐防滿兵及藍元枚所帶浙兵一得順風
自即可遄渡常青於恒瑞等到後即可會同統領大
兵前赴南路逐一殱除乘勝疾趨一舉蕆事至大里
杙為賊首巢穴前據林小文供稱該處庄内以大毛
竹為牆垣牆外有溪水環遶等語已降旨令常青於
進搗賊巢時用火攻為上策所需砲位如不敷用即
在該處鑄造亦無不可所需火葯並著常青咨會李
侍堯如數迅速運往寬裕接濟再朕批閱藍鼎元
所著平臺紀略藍廷珍進攻鹿耳門收復郡城不過
七日而其餘黨竄逃各處乘間竊發輾轉搜捕幾及
二年始能辦理完結將來常青藍元枚南北兩路進
兵攻剿擒獲首逆林爽文莊大田等自應解京盡法
處治其被賊協從随同附和之村莊百姓應先行曉
諭令其速行改悔棄械歸農即貸其一死各為安分
良民以解散其黨羽至賊目及天地會匪自知罪在
不赦一見首逆被擒勢必紛紛竄入内山希圖苟延
殘喘及大兵撤後又復勾結滋事將來辦理轉為棘
手常青等於攻剿時務須嚴密圍堵如可設法招撫
者不妨權宜招致並曉諭生番如有竄入該境者即
時縳獻賞以花紅布疋如此辦理俾賊匪餘孽無所
逃竄庶可淨絶根株若任其潛匿稽誅又如從前辦
理朱一貴稽延日久更屬不成事體著常青務須相
機妥辦以期一勞永逸
上又諭内閣曰臺灣林爽文等滋事不法將民庄燒刦
随即逼令附從以致農不歸耕商難復業屢經降旨
諭令常青等惟將渠魁首逆及實在黨惡不法者皆
應殱戮無遺其被賊迫脅出於無奈聽從者准其悔
罪自新以解散賊黨常青不妨整齊兵力前往攻剿
之先即將此意遍行出示曉諭使被脅民人及從賊
夥黨一經悔罪棄械投誠即可歸農各安耕種不但
可免從逆死罪而且及時耕穫仍得口食自給贍養
身家實屬一舉兩得且伊等亦知賊匪勢日窮蹙旦暮
必就殱擒趁此時遍行曉諭將脅從賊衆安撫歸農既
可解散賊黨而現在節届大暑臺灣本係産米之區
每年三熟尚可趕種兩熟於軍糈民食均有禆益至
臺灣地方經此次賊匪滋擾所有百姓田廬産業被
其蹂躪刦掠及遷徙失業者諒必不少現在恢復各
處村庄及未被賊侵擾業經插蒔佈種者尚有若
干處所並著常青查明迅速覆奏以慰厪念民依
至意
(臣)等謹案林爽文謀逆到處焚刦村莊小民貲産
已絶不能自存無奈偷生從賊而一經從賊自知
罪在不赦遂堅於附和蟻聚日多我
皇上周知民隠深原其被脅之由
巽命屢申凡從賊夥黨一經棄械投誠即可免罪並得及
時歸農安業養贍身家猶慮陷賊者無由盡
知復
命遍行出示曉諭以開其悔罪自新之路厥後各庄投
出者紛紛不絶足徵好生之德協于民心而格外
矜全真無所不至矣
初五日(辛丑)李侍堯奏言將軍恒瑞提(臣)藍元枚等
所帶滿兵浙兵於十四日得有順風俱即揚帆飛
渡其巴圖魯侍衛章京八員亦於十八日開洋計
日内俱可到臺地(臣)因漳浦縣械鬥一案藍元枚
未及辦結随於本月十六日起程前往查辦今已
將起意糾衆械鬥及傷斃人命各正犯吳春等先
行拏獲另有平和縣匪徒周思等糾衆搶奪先經
(臣)訪知飭拏兹平和營遊擊岳新泰探知各匪聚
於霞寨堡内即帶兵前往圍拏各犯竟敢用鎗銃
刀棍等項抗拒該遊擊督率兵丁奮勇向前拏獲
周思周寬等十名並鎗斃周汚一名查械鬥一案
尚未敢恃強拒捕其平和搶奪各犯既聚衆多人
及官兵擒捕復敢持械抗拒致兵丁等帶傷者七
人尤為目無法紀(臣)擬在漳州將拒捕一案凶犯
訊明即正法數人以示懲警然後回至泉州其械
鬥一案尚有未獲名犯現飭速拏俟到日一併審
辦奏入報
聞
初六日(壬寅)
上命軍機大臣傳諭常青李侍堯曰臺灣地方三面瀕
海且斗六門鹿仔港及府城外南潭一帶處處俱有
賊匪竄聚將來大兵搜剿賊勢窮蹙内山要隘既有
官兵堵截必思乘間逸出海口四散竄逃希圖苟延
殘喘亦未可定此係最要不可不預為之備現在兵
丁配渡船隻已抵臺灣凡鹿仔港府城登岸之處酌
派弁兵分撥各船令其離岸稍遠散布停泊留心查
察不使匪犯得以偷渡兔脱方為周妥再昨據李侍
堯奏前往漳州查辦械鬥搶奪兩案擬在彼審明正
法數人再回至泉州等語此案兇犯已拏獲多名易
於審辦設此内亦有天地會匪名目祗可俟將來擒
獲林爽文後再行查辦此時尚非急務李侍堯毋庸
在彼久駐漳州鎮常泰現署提督此等緝拏餘犯自
尚能辦理李侍堯即當仍回厦門駐劄且大兵四路
搜剿保無餘匪竄回内地李侍堯即應督率地方文
武員弁随時查察實力擒獲
初八日(甲辰)
上命軍機大臣傳諭常青李侍堯藍元枚曰閱臺灣圖内斗
六門有溪河數道俱係通海之路大埔林牛稠山一
帶現在俱有賊匪竄聚斗六門前據奏久被賊匪佔
據南北聲息不通經常青派令參將潘韜帶兵一千
名前往諸羅協剿該參將因陸路賊多不能前進仍
回至府城由海道至諸羅是沿海一帶尚無賊匪即
日大兵進剿四路夾攻將斗六門大武隴等處竄踞
賊匪廓清掃除設賊匪計窮勢蹙或偷覓小舟由斗
六門之溪河逸出海口而洋面島溆叢襍易於竄匿
希圖苟延殘喘亦未可定不可不預行設法防備着
常青等務揀派得力將備帶領弁兵於通海各溪河處
嚴密防守所有通内山各要隘亦務遵節次諭旨派兵
堵截並將船隻收藏毋令近岸如此四面防堵水陸兩
路俱無虞其乘間竄逸庶可搜剿無遺至恒瑞藍元枚
侍衛章京等計此時早已到齊常青自己乘官兵銳氣
方盛之時統領剿賊乘勝長驅其如何調度進剿及打
仗殺賊情形務随時加緊馳奏至藍元枚前抵鹿仔港後
與普吉保作何調度籌畫曾否先將斗六門一帶賊
匪剿除殱戮著藍元枚亦即將籌辦剿捕情形迅速
奏聞
初十日(丙午)李侍堯奏言粤兵四千前已俱令由厦
門往常青處四月中旬全數到齊滿兵一千恒瑞
帶領亦由厦門往常青處浙兵三千前令藍元枚
帶二千往鹿仔港尚餘魏大斌所帶一千(臣)以常
青稱南路賊匪甚多是以令魏大斌亦由厦門往
常青處查十四日得有順風飛渡目下已俱到府
城及鹿仔港兩處至臺地近日情形(臣)參閱各官
稟報並訪問往來船戶等僉稱賊匪所掠米穀漸
次吃完現將搶掘番薯作食所得鳳山城内火葯
鉛彈亦已用盡林爽文有蓄髮親丁千餘名經諸
羅屢敗之後亦十去五六鹿仔港之馬鳴山埔心
庄等營盤經内地運往大砲安設之後賊匪不敢
來窺伺等語是賊勢漸已衰敗今新兵俱到合之
舊有之兵勢力益加壯盛常青等剋日進剿自必
即有捷音再查黃仕簡任承恩起程時亦自知情
罪重大實無可逭蒙
皇上念黃仕簡已經老病任承恩又係殉難任舉之子
且尚未有子息
特加恩待以不死是於法無可貸之中更予以
矜恤生全之路不惟伊二人銜感無地現在漳泉官弁
兵丁無不仰頌
聖主格外施仁非尋常意計所可推測共相傳說感激
俱深合併據實覆奏奏入
上命軍機大臣傳諭常青李侍堯曰賊匪所掠米粮火
葯等物漸次用盡其勢日益窮蹙亦不過如釡底游
魂苟延殘喘至林爽文竟敢令黨羽蓄髮作為親丁
實屬悖逆不法必應盡數殱戮此等匪徒既經蓄髮
轉易識認實屬自留証騐常青等領兵攻剿時但見
有蓄髮者概行殱擒轉可不致漏網也至李侍堯應
遵照前降諭旨即速回至厦門駐劄照料一切為是
十四日(庚戌)何裕成奏言各縣碾就之米已陸續從
新城縣五福一路趕緊運送又檢查舊案自新城
至五福溪河逆流仍須由旱路起運是以改由海
運較為便捷而省脚價現在札詢兩江督撫俟查
明海船咨覆到日立即分撥起運奏入
上命軍機大臣傳諭何裕城曰軍糈米石關係緊要自
應星速撥運以濟急需前因何裕城奏或由陸路運
送或由海道運閩札商李侍堯辦理殊屬推諉已降
旨飭諭令將碾出米石斟酌何路近便即定於何路
迅速運閩今何裕城既查明舊案新城至五福一路
溪河逆流仍須陸路起撥不便從前曾有改由海運
較為便捷之案自應一面飛咨李世傑閔鶚元令其
預備海船一面即將陸運未竣之米先行運至海口
彼時船隻自已到齊庶可迅速起運如果米石先到
江省船隻不能早行預備朕自將李世傑閔鶚元治
以遲悞之罪乃何裕城計不及此竟俟該督等查明
海船咨覆到日始行分撥起運則咨商往返徒稽時
日豈不貽悞要需何裕城不但意存推諉而於事之
輕重緩急全無主見竟係不善於推諉且不解事矣
著嚴行申飭仍著將此項米石於何日運至海口裝
載起運之處據實覆奏勿再延緩推諉干咎
十五日(辛亥)常青恒瑞同奏言(臣)常青於十一日率
兵往南潭等處搜剿後賊首莊大田等仍恃衆鴟
張於離城二三十里外之大穆降中洲埤頭崙仔
頂等處聚集兹於五月十四日高廉鎮總兵梁朝
桂先到參贊恒瑞温州鎮總兵魏大斌俱於十九
日到臺灣府城其滿兵一千名惟協領額爾登布
所帶五十六名未到浙江兵一千名惟把總吳森
所帶七十四名未到餘皆於二十二日陸續到齊
(臣)常青(臣)恒瑞查看現在帶兵鎮將足敷遣用而
福州駐防併粤省浙江官兵皆勇往精壯官軍聲
勢既盛宜即乘銳前驅殄殱醜類(臣)等一面檄委
副將丁朝雄參將宋鼎并派臺灣原存兵二千八
百餘名防守府城八門週圍堆卡又於粤省兵四
千名内酌留兵五百名浙省兵一千名内酌留兵
四百名并原調兵二千餘名分撥城外三處營盤
駐劄仍會同臺灣道府奬率義勇人等協力嚴密
防禦一面飭令随征將弁作速整齊隊伍軍火器
械料理停當(臣)常青(臣)恒瑞即親統滿兵九百三
十九名粤省兵三千五百名浙省兵六百名水師
各營兵八百餘名督率鎮將員弁等於五月二十
四日祭纛起程先往鳳山南路一帶賊人分踞之
處跟蹤搜剿堵截圍拏随飛飭柴大紀普吉保徐
鼎士等現在參贊藍元枚計日已可到鹿仔港即
妥商奮勇會剿並嚴防賊人逃入内山要路則南
北匪衆自不能首尾相顧(臣)等迅掃南路之後即
乘勝并攻北路大里杙賊人巢穴總期生擒首逆
一舉蕆事又前次南路鳳山失事潰散兵二千名
現退回七百餘名復有受傷帶病從沿海陸續回
歸者百餘名其年力強壯技藝頗嫻者尚似可用
(臣)初到臺灣挑選留存仍随營打仗復奉
恩旨姑暫貸其一死該兵丁等無不感激輸誠圖報但
其餘未回者尚多且潰散之時亦必有為首之人
容(臣)於事定後從重查辦以肅軍紀至遊擊鄭嵩
係黃仕簡檄令前赴鳳山即往東港追剿賊匪後
因郝壯猷調回縣城把守南門三月初八日該遊
擊聞知賊人已入東門即帶兵迎擊被賊鎗傷左
臂落馬其親随兵丁陳日中目覩該遊擊遇害乃
(臣)於前摺内未經聲叙明晰實屬疎忽再北路蔴
豆庄距府城三十餘里本係粮米相通要路近於
四月間被賊侵擾(臣)當派革職效力之難廕守備
黃喬千總盧思聰等帶兵三百名前往剿捕嗣據
黃喬稟稱四月二十六二十八等日在溪&KR0008;地方
遇賊千餘打仗殺賊二十餘人割獻賊人首級二
顆賊遂敗退至五月初八日賊復糾夥數千前來
圍庄官兵義民力戰施放鎗砲打死賊匪六七十
人奪獲賊械各項惟千總盧思聰中箭陣亡又陣
亡兵丁郭順生等四名受傷者三名義民陣亡者
三名受傷者八名並請添兵應援等語(臣)随飛
檄總兵柴大紀酌撥官兵星赴協剿經柴大紀派
令遊擊李隆楊起麟等帶兵一千五十名於五月
十二日馳抵蔴豆莊見賊約有二三千人該將等
即率弁兵奮勇圍裹賊被鎗砲打死并殺死者百
餘人又追至灣裏溪邊落水淹死者又有四五十
人生擒匪犯王標等八名奪獲鳥鎗刀牌等械因
溪水漲發收軍回藍水港駐劄適又聞哆囉嘓一
帶賊匪欲攻鹽水港該鎮即飭遊擊李隆等暫且
留兵該處截拏查守備黃喬於初八日殺敗賊人
之後以所帶兵少恐賊人恃衆又來圍莊即於十
一日移兵暫駐離莊數里之外以備堵截是以十
二日未得與遊擊李隆會兵一處旋因賊已敗退
即帶兵於十三日回郡奏入
上命軍機大臣傳諭常青恒瑞曰此時大兵雲集將軍
參贊乘此銳氣壯盛統領進剿自必勢如破竹但此
次常青等摺係五月二十四日拜發距前次發摺之
期已隔十日所奏太遲且海洋風信靡常計奏到時
已閱十二日實不勝懸盼煩悶著該將軍等嗣後務
於發摺後七八日即將剿賊情形具奏一次得有勝
仗及擒獲賊首並有名頭目更宜随時加緊馳奏至
常青所奏鳳山失陷兵丁逃亡未回者尚多交常青
於事竣後嚴查辦理以肅軍紀再賊匪侵擾北路蔴
豆莊有千總盧思聰及兵丁義民陣亡受傷者均應
查明咨部照例賞䘏
上又命軍機大臣傳諭常青恒瑞藍元枚曰據常青等
奏統領官兵起程進剿一摺據稱先往鳳山南路一
帶賊人分踞之處堵截圍拏但摺内又稱賊首莊大
田等恃衆鴟張仍敢於離城二三十里之外大穆降
等處聚集等語賊匪敢於附近府城各處聚集竄踞
倘窺伺大兵已出乘虚滋擾雖常青等派有副將丁
朝雄等帶領官兵足資堵禦究不免有後顧之虞常
青先應將城外賊匪搜剿圍拏將賊首莊大田設法
擒獲肅清肘腋方可乘銳前驅至藍元枚帶領浙省
官兵由蚶江配船開洋自已早到鹿仔港此時作何
調度籌畫亦即迅速奏聞
十六日(壬子)
上諭内閣曰前經降旨將藍元枚調補福建水師提督
其福建陸路提督員缺令常青李侍堯於柴大紀普
吉保常泰三人内察看孰為出力並才具堪勝提督
者保舉一人候朕簡放今觀柴大紀自駐守諸羅以
來屢次將賊敗退實屬奮勉可嘉柴大紀著即補授
福建陸路提督但柴大紀任臺灣總兵已經數年於
該處情形較為熟悉將來剿賊完竣所有善後事宜
正須該提督随同常青悉心籌辦柴大紀著以陸路
提督兼管臺灣鎮總兵事務在彼彈壓照料俟軍務
告竣候朕酌量可以調回内地再行降旨柴大紀未
回任以前所有福建陸路提督事務著常泰暫行署
理
上又命軍機大臣傳諭李侍堯常青曰向來閩省百姓
捕魚為業者甚多或載赴江浙一帶海口販賣本年
臺灣逆匪滋事該處耕種已稀若漁船不能照常出
洋小民更致失業該督即行查明如有因賊氛未靖
不敢出口捕魚販賣應飭沿海口岸文武員弁明白
曉諭仍令照常謀生毋令失業但宜細查臺灣逆匪
逃亡混入内地者耳不可因噎廢食
(臣)等謹案閩省沿海居民多以捕魚為業兹因臺
匪肆逆巡察緊嚴諒必有不敢出口照常販賣者
我
皇上慮小民無以謀生
特諭令海口文武員弁明白曉示仍令出口捕魚毋致
失業海隅細民生計無一不在
宵旰籌畫之中故百姓咸感
生成不復有一夫失所也
上又命軍機大臣傳諭蘇松水師總兵魏轍曰現在臺
灣正在剿捕逆匪之時恐有賊黨餘匪逃逸偷渡混
入内地該處雖漁汛已過海洋寧謐該鎮仍應在各
海口督飭兵弁嚴密巡查如有逸匪竄入即行堵截
擒拏毋得稍生懈忽致賊匪得以混入潛匿
十七日(癸丑)
上命軍機大臣傳諭常青李侍堯藍元枚普吉保曰據
常青等委員將黃仕簡任承恩解到行在令軍機大
臣訊問據黃仕簡供到臺灣後實因年老患病精神
昏瞀以致手足無措種種遷延貽悞任承恩供因賊
多兵少曾經咨報總督請添派官兵又鹿仔港民居
稠密米粮積聚甚多未敢輕離且伊曾經親往虎仔
坑八卦山同普吉保及將弁等督兵打仗彼時林爽
文正攻府城聞信繞回護其巢穴并欲來攻鹿仔港
是以在彼防守不能遽離因摺内未將自行帶兵親
往之處聲叙明晰現有普吉保及將弁等皆可質訊
等語所供情節如果屬實將來定案時尚可依朕前
降恩旨貸其一死但黃仕簡於上年查辦會匪楊光
勛械鬥一案伊雖曾患病朕令伊子黃秉淳馳往看
視並諭黃仕簡如果病勢難痊應令總兵何俊帮伊
查辦而黃仕簡奏稱病已全愈仍令黃秉淳回任並
稱無庸何俊帮辦是黃仕簡病已漸愈今又以染患
風疾忽止忽發為辭恐係藉病推諉冀圖自卸重罪
至任承恩正當年富力強尤非若黃仕簡之年老患
病者可比伊又自請前赴臺灣剿賊乃既不能奮勇
自效坐失事機且伊既咨請督(臣)添兵何以不行自
奏况提鎮奏摺俱係字識繕寫伊平日豈無繕辦奏
摺之人乃現經詰問尚復巧辭支飾則罪上加罪朕
亦不能因其父兄著有微勞伊現無子嗣曲為寬貸
仍即按律寘以重辟皆所應得著將所錄供詞發交
常青閱看查明黃仕簡何故並不帶兵親往有無飾
詞卸罪並著藍元枚普吉保向將備格綳額林天洛
陳邦光等詳細詢問並密加體訪任承恩所供各節
是否當日實在情形抑係虚捏狡展之處據實具奏
到日再行按律定擬
十八日(甲寅)
上命軍機大臣傳諭李世傑閔鶚元曰前因何裕城辦
理撥運閩省米石意存推諉且既查明改由海運較
為便捷乃欲俟咨覆到日始行起運已傳旨嚴行申
飭但何裕城既經咨商李世傑等自己早經接到其
如何撥派海船於何日駛至海口預備裝載之處自
應一面咨覆江西一面將准咨辦理緣由迅速具奏
何以何裕城奏到後已閱數日尚未據該督等奏報
軍需米石關係緊要今何裕城既推諉於前若李世
傑又復遲延於後豈不貽悞要需著李世傑閔鶚元
將此項海船於何日預備齊集派員押至海口及江
西米石於何日運到裝載開行之處及因何並不先
行具奏緣由一并據實覆奏
欽定平定臺灣紀略卷二十
