欽定平定臺灣紀略卷四十三
十二月初三日(丙寅)
上諭内閣曰朕于軍旅之事有功必賞有罪必誅從不
肯稍存姑息即如此次臺灣帶兵之郝壮猷因賊匪
復擾鳳山棄城不守不待大學士九卿核擬即將伊
于軍營正法其貴林楊起麟邱能成諸人皆因奮勇
勦賊臨陣捐軀即勅部從優議䘏一律得給世襲刑
賞昭然惟人自取今臺灣領兵各員俱能争先效用
未必不因郝壮猷覆轍在前共知儆勵盖兵可百年
不用不可一日不備而信賞必罰絲毫難以假借此後身
膺閫寄者當咸知凛惕遇行軍之際務須身先士卒
克敵致果共曉然于功罪所分視乎勇怯如能共矢
藎誠著有勞績必躬膺荗賞承受渥恩若畏怯倖生
必致自蹈重愆身罹憲典庶幾人知敵愾士皆用命
母負朕整飭戎行諄諄告誡之至意
上又諭内閣曰臺灣逆匪林爽文糾衆倡亂以來提督
柴大紀統兵剿捕收復諸羅後賊匪屢經攻擾城内
義民帮同官兵奮力守禦保護無虞該處民人急公
嚮義衆志成城應錫嘉名以旌斯邑着將諸羅縣改
為嘉義縣俾閤縣良民倍加奮勵以昭奬勸
(臣)等謹按逆匪林爽文糾衆倡亂以嘉義為南北兩
路要衝百計滋擾當福康安援兵未集之時嘉義
被圍已及五月頼城内義民多方保護危而獲安
雖以柴大紀怯懦無能為義民等遮留因得堅守
待援保全閤邑數萬生靈之命迨夫大兵雲集重
圍立觧賊人喪膽遂成破竹之勢是義民守禦之
功實臺郡全局所繫
國家教澤涵濡
恩意周渥小民急公奉上出於至誠用能同心恊力繕
完守備屹若金湯我
皇上旌其嚮義鍚以嘉名有勇知方洵史冊所罕覯也
同日書麟奏言川省運米二十萬石沿江押護員
弁稽查催儧各船俱揚帆順流而下遇晚停泊即
督率兵役徹夜巡邏防範並無盗賣及攙和情弊
亦不敢片刻稽延一面咨明督(臣)李世傑江蘇撫
(臣)閔鶚元飭屬預偹海船接收轉運奏入報
聞
初四日(丁夘)常青奏言搃兵梁朝桂帶兵一千名于
二十九日由海道前往鹽水港恊助想此時早已
到彼計鹽水港本有之兵併𣲖去各兵共有五千
餘名尚有義民等恊同禦剿軍聲尚為壮盛嗣聞
鹿仔草庄於八月二十八日被賊焚刦兵民退回
鹽水港緣鹿仔草鹽水港二處本有遊擊楊起麟
邱能成分駐防守與縣城相為犄角且柴大紀自
夏秋以來賊匪不時侵擾縣城又調遊擊楊起麟邱
能成往諸羅護守固以縣城為重而鹿仔草之失
實因兵力单弱之所致也今鹿仔草雖失尚有小
路數處可通諸羅縣城(臣)恐鹽水港人情惶惑飛
催梁朝桂星速赶赴加意防範並飭令縣丞徐英
前往安撫民人多招義勇與官兵恊力堵禦再(臣)
自南路齊𣲖官兵赴援必須鹿仔港亦𣲖官兵自
北路齊赴則賊勢必將分散前已三次飛札普吉
保于新到兵内酌量抽撥由笨港一帶應援諸羅
又飭總兵李化龍如到鹿仔港即帶兵三千星速
赴援兹據普吉保咨稱留李化龍在鹿仔港固守
即親帶兵前往西螺斗六一帶打通道路(臣)
仍飛札該鎮務與恒瑞柴大紀等預先關合
訂期並舉則賊人首尾不能相顧不但可解
諸羅之圍即可乘勢進𠞰立破賊巢至南路
賊匪各處(臣)督率官兵迎擊約計鎗砲斃賊
五六十人兵民受傷者十餘人現據督(臣)李
侍堯已調水陸提標兵三千名到厦門配渡
並聞督(臣)孫士毅已調廣西兵三千名到
潮州(臣)已札知二督(臣)速發此項兵到臺灣軍營
遣用此項兵到(臣)一面留兵守城一面帶兵攻擊
北路會集諸羅與恭贊鎮將等合兵攻擊大里杙
殱擒首逆至(臣)軍營官兵節次撥往諸羅一萬有
餘所存營盤之兵雖止四千餘尚足防禦惟諸羅
柴大紀等自副將蔡攀龍等到縣以後旬日有餘
尚無文報恒瑞現駐鹽水港應俟有普吉保帶兵
攻打西螺斗六門一帶之信即與柴大紀關會夾
擊但恒瑞帶兵三千去後又𣲖總兵梁朝桂帶兵
一千赶赴此時諒必一同駐劄該處尚有義民恊
助今府城各義民又情願往鹽水港帮同打通諸
羅立功自效(臣)復𣲖千搃王國志董國瑞帶水師
兵二百名並管帶府城義民二千前往柴大紀聞
知前後兵民齊到鹽水港自必與恒瑞普吉保會
合進剿以通往來諸羅道路
同日柴大紀奏言十五日辰刻賊匪率衆來攻東
西北三門營盤鎗砲較前更多(臣)同特克什布及
德成額官保等往來督戰調恭將潘韜遊擊李隆
飛往西門三苞竹一帶夾攻敗匪退逃北門外賊
匪從台斗坑北社尾二路繞至與官兵對放鎗砲
被大砲轟斃多匪内打死執大旂賊二名又連環
鳥鎗打死數十人官兵義民奮勇而前殺賊甚多
賊衆四散惟東門賊匪尚不肯退(臣)親帶隊伍義
民由臺斗坑田洋横冲魏大斌等官兵由雲霄厝
殺出遊擊林光玉由王田崗小徑斜擊殺賊數十
人獲鳥鎗賊旂襍械等項二十日辰刻賊匪率夥
千人在東門外之姜母藔王田崗兩處搶割稲榖
(臣)飛飭遊擊李隆林光玉等帶領兵丁義民馳赴
該處分頭剿捕(臣)帶兵在八掌溪墘接應遊擊李
隆至姜母藔鎗砲打死十數人賊匪棄榖奔逃獲
鳥鎗令旂等件榖三十餘石林光玉至王田崗賊
匪數百在田割稲一半與官兵抵敵被鎗砲擊死
賊匪十餘名賊盡捨所割之稲由山逕逃竄獲濕
榖四十餘石均交縣收存以作軍糧兵丁義民俱
無損傷二十一日巳刻賊匪數千來攻東北營盤
(臣)同侍衛德成額等督率官兵齊放大砲打死賊
匪數十名賊恃有鎗砲竟不畏惧旋退旋來魏大
斌詹殿擢林光玉等督率弁兵義民在雲霄厝抵
敵又報西門外店仔尾賊衆來攻營盤(臣)隨飛往
督戰連放大砲打死賊匪數十名復調遊擊李隆
參將潘韜帶隊伍義民前來夾攻打死賊匪數十
名賊盡逃往各庄竹圍荗密難以前進其東北二
門之賊亦經殺退追過臺斗坑因禾稲荗盛田塍
狹小不便遠追俱令收軍二十三日午刻賊匪萬
餘來攻東西北三處營盤(臣)同侍衛等往來督令
鎗砲連環齊轟北門外賊匪被大砲打死十數名
賊随攏向東邊遊擊林光玉施放大砲又打死十
數名(臣)督率官兵義民由臺斗坑前田洋攻其右
遊擊林光玉帶兵從山仔頂攻其左魏大斌帶官
兵自雲霄厝一直冲殺鎗砲打死數十人賊隨退
逃時西門外店仔尾賊匪鎗砲甚多勢更鴟張(臣)
飛調遊擊李隆恭將潘韜官兵義民從右殺來施放
大砲打死賊匪七八十名官兵義民一同追殺賊
逃過八奬溪獲賊旂賊械等項因大雨收軍二十
六日巳刻賊匪萬餘復來侵犯東西北三門營盤
(臣)同恭將特克什布等督戰遊擊林光玉施放大
砲打死數十名賊隨轉向雲霄厝蜂擁前來又同
魏大斌詹殿擢等督令官兵施放大砲連環叠進
併飭遊擊林光玉帶兵民由山仔頂圍殺斃賊多
名賊隨沿山奔逃其北門外賊匪由埤仔頭竹圍
内擁出鎗砲與官兵對打把搃楊起鵬連放大砲
兵丁義民一齊奮勇向前恊力鏖戰鎗砲打死及
殺死賊匪計百餘名追過臺斗坑惟西門外賊匪
鎗砲較多冒死逼近營盤(臣)帶把搃蔡開祥併鎗
砲手飛往攻擊轟死賊匪百餘名(臣)見賊勢稍退
率恭將潘韜守偹邵振綱各官兵一齊赶出署諸
羅縣陳良翼教諭江浩飭令義民奮勇向前恊殺
至申刻又打死賊匪百餘名二十七日辰刻賊衆
復來侵犯四門營盤(臣)同恭將特克什布侍衛德
成額官保等督率官兵義民恊力堵殺先令大砲
連轟各打死賊匪甚多即率鎗手併打進步連環
義民緊隨恊助賊被鎗打死者百餘名時東南北
賊匪俱經殺敗追赶過溪四散逃匿惟西門外新
店尾番社口二處賊匪鎗砲對打雖被官兵打死
多人而旋退旋來抵死不懼(臣)等奮勇向前力戰
至未刻打死賊匪數十名内打死執大旂賊二名
賊退追過田洋因田中禾盛水滿未便遠追俸滿
巡檢吳元都司羅光炤等被傷獲大旂二面鉛子
一包火藥一桶鳥鎗及長柄刀襍械等項八月初
二日辰刻逆賊糾衆復犯諸羅東北角雲霄厝營
盤(臣)同侍衛德成額官保恭將特克什布等督率
官兵義民向前抵敵遊擊林光玉施放大砲賊衆
被砲打死數十隨飭帶兵從山仔頂轉來夾攻鎗砲
打死賊匪百餘人忽臺斗坑擁出賊匪數千直犯
北門營盤(臣)隨赶回督率守偹陳明德把搃楊起
鵬施放大砲轟擊鎗手連環進步自辰至未大砲
打死賊匪甚多官兵義民奮勇争先殺死賊匪三
四十人賊衆四散逃走追過臺斗坑收軍獲賊旂
賊械等項初五日巳刻賊匪七八千來攻西北營
盤(臣)等在西門新店尾施放大砲打死賊匪多人
内執大旂賊匪一名官兵義民追殺過田洋賊退
入三苞竹庄内其北門外賊匪經把搃楊起鵬施
放大砲連環轟擊打死賊匪數十人賊逃過溪忽
東邊山仔頂復擁出賊匪千餘來攻雲霄厝随督
率官兵義民前往堵禦(臣)復調遊擊林光玉帶隊
伍從東夾攻鎗砲打死賊匪甚多賊遂奔逃恐有
埋伏收軍又聞賊匪在諸羅東邊雲厝地方搬搶
民間糧食隨於初九日黎明先令遊擊林光玉帶
領隊伍併義民同往搜捕又調詹殿擢田藍玉等
率領官兵義民往北巡哨以防賊匪前往攔截行
至埤仔頭北社尾即有賊匪二三千從庄内擁出
被官兵連環叠進打死賊匪百餘名賊始退去復
報西門外番保溝亦有賊匪三四千來攻新店尾
及番社口各營盤(臣)隨馳往該處督率官兵奮勇
力戰大砲連環斃賊甚多至未刻西北二處賊衆
分逃過牛攔溪三苞竹等處隨收軍回營其遊擊
林光玉所帶隊伍至盧厝庄殺退賊匪搶去糧食
亦經收回查義民等奪獲賊榖地瓜乾約有四百
餘石賞給各義民作口糧獲賊旂賊械等項十二
日巳刻賊匪萬餘復來攻西南北三門營盤(臣)等
往來督戰各營盤大砲叠轟共斃賊匪數十名鳥
鎗連環打死賊匪甚多至未刻南門外賊匪隨退
惟西北二門賊匪愈殺愈多(臣)飛調魏大斌帶領
官兵自東殺至北李隆率帶隊伍自南殺至西兩
路夹攻共打死賊匪百餘名獲大旂三面併賊械
等項守偹楊彲因傷重身故其所帶兵弁委員接
管再諸羅被困兩月有餘八月二十九日收得義
民運來番銀一千六百三十五圓並無糧餉運到
差探賊情因兩次援兵損失甚多遂思乘勢連攻
以重困諸羅于本月二十一二三二十六等日率衆
萬餘叠次環攻俱經(臣)同特克什布德成額等奮
勇堵殺鎗砲打死賊匪六七百人獲賊旂五面書
偽鎮南大將軍偽西路左先鋒等字樣獲行砲一
門鳥鎗腰刀竹牌雜械等項賊逃入十四甲牛稠
山埤堵等處竹園荗密内藏大砲外有溝渠我兵
不能逼近收軍回營侍衛官保遊擊邱能成被傷
生獲賊匪二名審明正法惟被賊圍困糧餉兩缺
藥鉛不足兵民均以花生牛隻充腸危急情形較
前愈甚而官兵義民百姓番衆俱能忍餓禦賊並
無懈志惟有益加鼓勵設法固守以待大兵齊集
同日普吉保奏言克復笨港後親督官兵分𣲖恭
將張朝龍海亮搜剿焚燒各賊巢計尖山宜梧等
處二十六村庄其有挈眷迯出者嚴禁官兵鄉勇
不得阻撓十九日探聞笨港潰散賊匪復糾約斗
六西螺各路夥黨率衆萬餘分路前後繞截隨分
布官兵各路抵禦自辰至酉鎗砲攻擊竟日不退
賊匪蔓延田坎佔住沙崗(臣)于東庄口率領遊擊
海亮千搃李漢升帶同官兵直撲上山賊匪始行
潰散當被鎗砲打死百十餘人惟時各路官兵人
人奮進即漳州隊内各兵亦皆踴躍直前賊匪抵
敵不住適護副將琢靈阿帶同守偹宋國興由到
雲厝堵截前來參將張朝龍帶同守偹王德俊由
山仔脚衝殺夹攻共計打死賊匪叁百餘名奪獲
長鎗器械五十餘件二十日賊匪復出滋擾(臣)仍
督率將偹員弁帶領官兵分路堵殺自辰至未鎗
炮打死賊匪一百餘名奪獲器械二十餘件元長
各村居民見官兵連日剿殺賊匪歡聲動地現在
紛紛來歸者不計其數均經妥為安撫惟是賊匪東
散西聚出沒靡常雖屢經挫敗然蓄謀詭譎糧道
後路最關緊要業經十八二十一等日密遣妥人
飛禀恒瑞柴大紀訂期會攻尚未接准移覆一俟
訂期既定後路廓清(臣)即親帶官兵前進再九月
二十九日探得賊匪屯距附近土庫地方(臣)親率
官兵剿捕賊匪散布田坎竟日抗拒連用鎗砲打
死約有三四十人賊始退散三十日逆首林爽文
復糾約賊夥三面攻擊營盤(臣)督率將領分𣲖官
兵鄉勇奮力堵殺自辰至申鎗砲打死賊匪甚多
割獲首級耳記併奪獲火藥鉛子皮牌長鎗刀械
各項兵丁鄉勇亦有傷亡者十月初四日聞賊匪
屯聚崙尾庄等處(臣)傳集熟悉道路鄉勇𣲖撥
官兵定于初五日黎明進剿聞諸羅砲聲甚急
隨潜行前赴崙尾埤田心仔庄一帶勦捕見該處
地多竹林蔗園路徑狹窄恐有埋伏督令官兵鄉
勇小心防範賊匪星散田坎赤身洗足前來迎敵
横施鎗砲官兵奮力向前正在鎗砲攻擊之際竹
園内復突出賊旂數十蜂擁應援官兵鄉勇奮力
抵殺用連環鳥鎗傷斃賊匪甚多餘賊漸退賊庄
多係搭盖草藔當令放火焚燒詎意賊匪散而復
聚仍然抗拒又被鎗砲打死數十人併生擒賊犯
六名餘賊始潰計焚燒賊藔共三百餘處割獲首
級耳記奪獲器械多件併將出力各官兵鄉勇奬
賞鼓勵其獲犯洪達等六名訊明正法伏思元長
庄相距鹿仔港八十里後路賊匪時出滋擾糧餉
藥鉛若由旱路運送恐中途被截所關匪細現有
五條港水路可以舟運曾將糧餉運到一次自港
登岸離營盤僅只二十里(臣)𣲖撥官兵沿途護衛
可保無虞惟土庫之賊勾通斗六門夥黨屢要抄
襲後路(臣)惟有身先士卒痛加剿洗以除後患均
奏入
上命軍機大臣傳諭福康安常青海蘭察柴大紀李侍
堯普吉保曰常青自駐守府城數月以來雖未能奮
力進取不免稍事因循今據節次奏到𣲖兵援應諸
羅鹽水港及在府城堵禦剿賊各情形于調度機宜
尚為妥恊看來常青雖係年老究係經事較多尚可
以資任使恒瑞到鹽水港後雖未能將附近賊匪悉
力剿散打通道路而閱昨日奏到各摺伊在彼安撫
庄民堵禦賊匪諸事亦尚有料理前曾諭令福康安
將常青留于府城委以南路剿賊之事恒瑞著令觧
任回京候旨今常青恒瑞所辦諸務俱尚能奮勉著
福康安酌量情形如伊二人在彼均尚能得力不妨
俱着留于該處以資恊助帶兵柴大紀前次檄調楊
起麟邱能成之兵赴縣亦因該處被圍緊急存城兵
力無多而各路援兵不能即至亦迫于事勢之不
得不然今普吉保已收復笨港與柴大紀恒瑞訂期
夹攻自己早經會合其鹿仔草一帶屯聚賊匪無難
乘勢掃除是柴大紀調用楊起鵬邱能成之兵未為
大錯福康安亦不必因鹿仔草一事將柴大紀加之
責偹也至粤西兵三千早經全抵厦門福康安帶領
同赴鹿仔港不可又𣲖往府城其李侍堯所𣲖閩兵
三千昨據李侍堯奏其先到之一千五百名已經撥
赴恒瑞處現令鄭國卿帶兵一千五百名前赴常青
處應用常青處既有此項兵力接濟自己足敷勦捕
諸羅城外屯集賊匪于七八兩月屢次糾合夥黨肆
行侵擾俱經柴大紀督率將弁等竭力堵禦殺賊甚
多城内官兵義民及番衆等同心固結並無懈志實
為勤苦出力其打仗出力之將弁等俱應優加陞賞
内如特克什布德成額官保等于賊匪滋擾營盤時
往來督戰殺死多賊最為奮勇特克什布昨已有旨
令福康安于軍中遇有應陞之副將缺出即行陞用
德成額現已因其出力陞補健銳營前鋒恭領仍着
福康安留心察看此後如該員再能奮勇立功即據
實奏聞即以副都統補用官保在西門勦賊被傷較
重亦着福康安查明如果打仗奮勉即奏明以應陞
之缺陞用此外在事出力員弁俱着福康安一體查
核于軍營現出各缺内酌量奏請陞補至魏大斌已
有旨降為都司以觀後效在雲霄厝等處連次打扙
殺退賊匪尚知勉力奮勇着福康安遇有軍營副將
缺出即將魏大斌奏請補用俾益加感奮立功自效
賊人狡詐伎倆往往于官兵後路攔截餉道今普吉
保設法將糧餉火藥由水路運送極合機宜而土庫
一帶賊匪勾通斗六門夥黨思欲抄截官兵後路普
吉保現在帶兵將該處賊匪痛加勦洗所辦亦好現
在福康安同海蘭察等帶領巴圖魯侍衛章京等
前抵鹿仔港粤西川黔之兵俱陸續齊集軍威壮盛
而柴大紀恒瑞普吉保各路亦俱連次得勝士氣振
奮聲勢聯絡即日福康安統領重兵會合攻勦諒此
么䯢小醜豈能苟延殘喘朕日夕盼望捷音之至
上又諭内閣曰普吉保前由大突候往笨港勦賊克復
笨港已降旨交部議叙兹復督率將弁兵丁奮力勦
殺前後打死賊匪五六百人奪獲器械甚多奮勇可
嘉除普吉保業經議叙優賞外其随同出力之官弁
並着將軍福康安一併查明咨部分别議叙以示奬
勵
初五日(戊辰)恒瑞奏言現在賊勢甚大賊目甚夥處
處俱被賊人佔據民人領受腰牌者不過為後日
立足地步並非其心不敢從賊(臣)所領之兵僅有
五千只能防守鹽水港新店海口實不能向前進
取普吉保亦帶兵五千駐劄笨港不能前進坐視
諸羅被賊圍困不能救援倘諸羅一失鹽水港亦
難防守目今全臺地方僅餘沿海一帶及府城鹽
水港笨港鹿仔港等處餘俱被賊佔據其勢漸大
數日以來風勢又猛海中舟不能行福康安又無
到來信息(臣)實在不勝憂懼看來此事不動大兵
難以完結倘賊衆入山更費周章臺灣地方遼闊
風土與内地不同(臣)愚以為暫守已經恢復地方
與接續後路即需兵二三萬直搗大里杙水沙連
大武隴等處賊巢剿捕賊目亦需兵二三萬人又接
到普吉保來札稱伊若帶兵前進恐後路無兵接
續並聞諸羅城内糧餉火藥不能接濟臣即使帶
兵能抵諸羅亦仍不能殺出于事無益且新店海
門距鹿耳門甚近倘鹽水港再有疎失其事更大
臣現與梁朝桂等酌𣲖兵一千五百名駐守新店
海口再𣲖兵五百名駐守鹽水港其李侍堯𣲖撥
之兵已到九百名皆係召募新兵現同梁朝桂上
緊訓練奏入
上命軍機大臣傳諭福康安常青海蘭察李侍堯孫
士毅柴大紀普吉保曰連日據柴大紀普吉保等奏
報該二處屢得勝仗現在訂期會合夹攻而常青處
亦節次奏到屢經打仗殺賊雖未進取而自守實属
有餘是剿捕事務各路俱大有轉機何以恒瑞獨為
此驚惶無措之語自係恒瑞少不更事怯懦無能是
以遇事張皇茫無主見即如所稱諸羅城内糧餉火
藥不能接濟若有疎失則鹽水港亦難保守等語試
思柴大紀被賊圍擾已經數月城中糧餉火藥早屬
不敷柴大紀激勵兵民悉力守禦並能剿殺賊匪况
節據李侍堯柴大紀奏蔡攀龍等接應諸羅多雇夫
役將糧餉火藥随同運進柴大紀兩次赴府城鹽水
港調運番銀復經奪獲賊匪所割之稲四十餘石及
濕榖地瓜乾四百餘石散給兵民作為口食該處糧
餉火藥時有接濟雖至匱乏尚可儘力支持現在方
與普吉保約會夾攻而福康安統領大兵即日前進
聲勢壮盛正可乘銳進剿豈有數月以來該處縣城
俱能保守無虞而福康安未到十餘日之前柴大紀
轉不能設法捍衛竟至委城而去之理且常青在府
城駐守亦時有賊擾常青督兵堵禦屢有斬獲並未
稍涉惶急形諸奏牘可見常青雖係年老究經事較
多心有定見于剿捕事宜尚有把握此時大兵雲集
正在振作士氣尅期進剿之時乃恒瑞過于張皇率
為此奏若將士等為此言所惑以致心懷疑懼阻其
銳氣所關甚重福康安與恒瑞係屬親戚且福康安
于此事本不免稍存畏難之見恒瑞所言自尤易于
聽信而海蘭察及巴圖魯侍衛章京等大半與恒瑞
熟識若聞恒瑞之言俱不免心存猶豫稍懷恇怯何
以集事朕甚憂之著傳諭福康安務湏堅持定見切
勿為恒瑞之言所惑昨因恒瑞連次奏到各摺尚有
料理是以諭令福康安到彼酌量如尚能得力不妨
將伊暫留該處效用今觀恒瑞所奏恇怯若此徒亂
人意伊雖年力尚壮而福康安現在所帶巴圖魯侍
衛章京及該處鎮將等勝于恒瑞者正不乏人恒瑞
竟不必留于該處矣彼雖懇求軍營效力亦不可聽
著福康安即令其來京候旨不可因係親戚稍存廻
護搃之賊匪雖多不過一時烏合祗湏于初次打仗
時將賊匪痛加殱戮一二次則賊首賊目望風胆落
其餘附賊黨夥自必紛紛瓦觧豈有必湏一兵扺一
賊之理即如現在各村庄民人具呈請領腰牌可見
伊等皆知賊匪易于撲滅惟恐大兵一到難以别白
預為將来自全地步本係心持兩端若見官兵克捷
自無不堅心歸順協力助𠞰是賊黨雖多易聚易散
無難一舉蕩平何必以賊多兵少為慮若如恒瑞所
奏防守攻擊動湏兵五六萬毋論無此辦法且隣近
省分俱已𣲖撥多兵勢難再調其較遠省分即速行
續調行走動需時日亦已緩不濟急柴大紀處豈能
曠日持久待此援兵乎福康安此時竟當親統大
兵鼓勇直前接應普吉保一路不必以鹿仔港為慮鹿
仔港現有李化龍在彼駐守尚能保護無虞此時官
軍四路雲集聲威百倍鹿仔港自更可無慮並著福
康安預行知會普吉保一得進兵信息即先行帶兵
直前奮剿速抵嘉義縣福康安亦即帶兵隨後策應
如福康安因大兵行走不能迅速即將所帶巴圖魯
侍衛章京等酌𣲖數十人令其先往帮同普吉保奮
力攻剿况普吉保後路即係福康安帶兵前進之路
福康安統領如許勁將強兵接踵繼進于所過地方
遇有屯聚賊匪乘勢剿殺肅清道路正可聯絡一氣
併力進攻且大兵所過村庄將賊匪殺散後其所積
米糧即可以資兵食恒瑞所奏賊匪屢有增添之語
想必係諸羅賊匪見普吉保恒瑞統領官兵密邇縣
城賊匪聞風畏懼添集夥黨欲為抵禦我兵之計而
恒瑞株守一隅見該處賊匪較多遂爾過甚其辭殊
不知南北兩路兵氣已為振作賊匪漸有渙散之勢
而福康安又統領生力新兵萬餘自當所向克捷貴
州湖南勁兵又當陸續將到斷可無湏再添兵力若
福康安到彼或以現在官兵尚覺不敷實有必湏添
調之處則廣東及福建本省已諭令李侍堯孫士毅
廣行召募新兵預偹調用福康安即一面先行檄調
一面據實奏聞亦無不可從來行軍之道不在兵多
而在將兵得人豈有福康安同海蘭察及如許巴圖
魯侍衛章京將弁而不能掃穴擒渠之理乎福康安
惟當悉心籌畫勿為人言所惑
初六日(己巳)李侍堯奏言楊廷理等禀稱諸羅賊匪
因鹽水港笨港兩路援兵未進自初五日至初十
日晝夜攻城兵民竭力抵禦十一日賊始退踞各
庄仍前梗截道路現在城中糧藥俱盡勢甚危急
若遲數日援兵不至實難力守等語是本月望前
兩路兵尚未進發看來普吉保欲待恒瑞同進恒
瑞又欲待鄭國卿到分兵駐鹽水港始行進兵是
以彼此相待又稽時日鹽水港為水路要口現在
府城至諸羅之陸路久已不通惟恃此一港為進
兵一門戶萬一稍有疎虞更難辦理是恒瑞劄駐
鹽水港或實有未可輕動之勢至普吉保離諸羅
僅二十餘里所帶兵有五千餘名既聞諸羅甚急
應即奮勉殺入以觧重圍乃必待恒瑞同進似不
免意存觀望(臣)前𣲖往之三千兵内遊擊張旡咎
先到之一千五百名兵已于初九日赴鹽水港而
鄭國卿帶領之一千五百名兵亦已放洋計此時
必當全到則恒瑞自可分兵駐鹽水港一面知會
普吉保兩路並進但未知諸羅兵力是否尚能堅
待又李永祺禀稱普吉保已移營月眉庄離諸羅
不過十餘里等語亦未知是否確實(臣)前據各官
九月中所禀似兵事大有轉機今據楊廷理所禀
情形則仍未得手數日之間奏報前後不符(臣)實
深惶悚焦急看來此事總須福康安到彼調度鼓
勵方能奏效奏入
上命軍機大臣傳諭福康安海蘭察李侍堯柴大紀曰
昨恒瑞奏到臺灣情形所慮賊多兵少之處殊不可
信恒瑞在鹽水港有兵五千據奏業經𣲖一千四百
名駐守新店海口又𣲖兵五百名駐守鹽水港是恒
瑞尚有兵一千餘名伊既知官兵後路亟湏防範即
應酌量該處情形預行設計倘有賊匪潛出滋擾即
奮力堵其來路勦殺使賊匪無從逞其狡計如慮賊
匪分路統截即應預先知會柴大紀令帶兵出城跟
蹤追殺内外夹擊並令梁朝桂前後策應随時堵禦
自可無虞後顧何至一籌莫展徒事張皇即如從前
平定兩金川前後𣲖調之兵共有十萬而此次剿捕
臺灣賊匪福建本省前後所調滿漢官兵已二萬有
餘粤省節次𣲖調官兵又有一萬三四千名加以浙
江川黔粤西湖南等省陸續添調之兵又不下萬四
五千合之臺灣原有額設兵萬餘統計已幾及六萬
兵力實為厚集况金川係土司地方番衆久經生聚
且其地勢險隘碉卡林立而官兵深入攻剿直搗巢
穴展拓彊宇隸我版圖彼時不過需兵十萬即克奏
膚功今臺灣本屬内地逆匪林爽文等不過編戶細
民糾衆倡亂一時蟻聚况泉州廣東義民皆屬急公
效義較之平定金川難易奚啻倍蓰而恒瑞輒以賊
多兵少張大其詞徒亂人意剿賊制勝之道全在主將
之一心如能立志堅定胸有成筭則運籌决勝自
當所尚無前將士等亦俱勇氣百倍若將兵之人先
不免心存猶豫中無把握即使增益多兵亦難望其
勇往得力福康安當堅持定見至柴大紀一路賊匪勢
尚猖獗該處屢經賊匪圍擾數月以來柴大紀激勵兵
民多方捍禦縣城保護無虞此時該處賊匪因見官
軍應接未至晝夜攻城雖勢在急迫但據李侍堯奏
探聞普吉保現已移營月眉庄離縣城不過十餘里
或普吉保已帶兵前進殺賊觧圍亦未可定且柴大
紀固守縣城已經數月設遇縣城力不能守之時自
必遵照前旨帶兵出城非前赴恒瑞處即赴普吉保
處仍可合併一路整軍再圖克復且縣城存貯糧餉
火藥等項俱已用盡城内民人又俱随出是該處止
係空城即被賊匪一時搶佔無所資藉亦必旋即收
復至普吉保一路現有兵五千餘名雖據李侍堯奏
十月望前尚未向縣城進發自係普吉保因後路官
兵不能接應未敢輕進今福康安已尅期進發普吉
保處有大兵随後接應倍當奮力進剿直抵縣城與
柴大紀裏外應合併力攻剿以期克捷不必以後路
為慮
欽定平定臺灣紀略卷四十三
