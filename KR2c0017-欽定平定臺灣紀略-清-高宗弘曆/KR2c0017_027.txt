欽定平定臺灣紀略卷二十七
七月二十三日(戊子)存泰圖薩布同奏言初四初五
兩日會同副都統(臣)博清額柏廷翰傳集滿漢八
旗及水師旗營各駐防官兵逐加挑選共足一千
五百名察看各官兵年力俱屬強壯勇往必能出力
剿賊隨照例散給俸賞行裝鹽菜銀兩備足軍火噐
械派定協領佐領防禦等官共三十三員分作四起
行走以三百七十五名為一起七月初七頭起自省
啓行按日接連前進副都統(臣)博清額統領第四
起官兵起程由水路晝夜兼行至龍川縣起岸過
山仍由水路至潮從黃岡入閩境現在河水通達
船隻便利迅速至官兵自省起程(臣)等督同藩司
許祖京及府縣等親赴河干照科登舟至龍川起
岸至清溪派委肇羅道阿章阿支給人夫隨路弹
壓由清溪下船至潮州派委惠潮嘉道圖畢赫撥
給船隻接替護送仍飛咨督(臣)孫士毅照料出境
其官兵日逐應需口粮俱飭各府州縣預備隨到
隨發免致停留至此次駐防各官兵應支分例先於
司庫動項支給容俟彙案造報
同日圖薩布又奏言粤東所屬州縣地方民多濱
臨洋海而附近省城沿海各隘口尤關緊要(臣)節
次與督(臣)孫士毅&KR0702;飭文武慎密嚴查現在添調
官兵赴臺恊勦誠恐地方稍有疎懈奸匪乘機竄
逸(臣)現飭各州縣會同營汎於沿海隘口加緊巡
查凡船隻收泊港澚遇有蹤跡可疑其船戶梢水
若非本處歇家行店素相認識難保無臺灣逸匪
及洋面奸徒一經盤查得實即行拘拿觧究務湏
不動聲色嚴密辦理使匪蹤無所潛伏以靖海疆
再與藩司許祖京酌商將庫貯上年潮屬觧存榖
價内洋錢十四萬九千餘兩撥出凑觧將餉銀扣
存司庫扺補榖價並於省城佛山二處市舖公平
兊换凑足全數現在已將洋錢七萬八千圓於本
月初六日委員先行批觧起程此後趕緊易换定
於本月内全行委觧不致遲悞均奏入
上諭軍機大臣傳諭李侍堯孫士毅圖薩布曰臺灣與
粤省毗連非江浙遼遠者可比保無有匪犯竄逸自
應嚴密查拿但販貨商人俱係家道殷實豈肯藏匿
匪徒自取重戾該督撫等遇有形跡可疑者必湏留
心盤詰若遇到口商船概行查訊則商販等聞風裹
足將來商販不通百貨騰貴於閭閻民食大有關係
着李侍堯孫士毅圖薩布飭屬不動聲色設法妥辦
毋得紛紛悞拿徒滋擾累
二十四日(己丑)
上命軍機大臣傳諭李侍堯曰前據常青等奏恭將瑚
圖里自山猪毛帶領官兵義民來營所辦錯謬之極
已將常青恒瑞嚴行申飭令反覆思之常青等於此
一事愈覺其辦理失當雖已諭令常青等將辦理錯
悞緣由傳旨曉諭義民令其速回本處自為守禦並
令瑚圖里親自帶兵護送以安其心而勸来者但前
降諭旨到彼尚需時日已恐無及若賊匪等乘義民
遠離本庄已將其家屬房産焚刧殘燬以致義民等
受累灰心并致他處義民聞風裹足不肯踴躍投效
是皆由常青等措置乖張貽悞事機朕必當將常青
等從重治罪著傳諭李侍堯將此事情形是否如此
其意以為何如就其所見據實密陳此事勿得稍有
宣露令常青等聞知心懷疑懼更於事無益也
(臣)等謹按將軍常青等留廣東庄義民在營助勦
並不先將願留之故奏明我
皇上以義民既留大營其本庄無人守禦必致遭賊擾
害既嚴加申飭
指示其措置之乖方而猶慮及護送歸庄事或無及
聖天子念切民依痌瘝在抱厥後粤庄義民始終出力
不倦固因能知大義亦由感發而愈激其天良也
同日李侍堯奏言臺灣額征地丁庄租鹽課等項
每年計銀五萬九千三百餘兩應行觧司兵馬建
曠扣缺養廉并文武各員借支各雜項每年又不
下三四萬兩歴係扣存府庫劃兊戍兵餉銀如上
兩年奏銷之銀於下兩年請領兵餉内扣收以省
彼此運觧之煩着為成例上年臺灣請領五十二
年分官兵俸餉養廉銀共一十七萬五千一百餘
兩經署藩司李永祺照例劃扣司庫銀一十萬二
千五百餘兩飭令將收存府庫銀兩撥出支放在
案兹據布政使覺羅伍拉納等詳稱前項存貯府
庫銀兩故守孫景燧任内墊用無存兵餉不敷支
放請先行給發(臣)查賊匪滋事係在上年十一月
以後而本年臺灣兵餉應動支五十年完觧之銀
該年徵收銀兩業經奏銷全完實貯府庫並應行
觧司各雜項亦俱扣收在庫與本年官庄地畆賊
匪擾害無可徵收者全不相涉乃據稱孫景燧任
内墊用無存其墊作何項係何員任内墊用並未有
報案顯係虧空本應查明恭奏分别追賠但現當
勦捕逆匪之時不使遽行查辦一面飛飭藩司將
劃扣銀一十萬二千五百餘兩照數撥出委員迅
觧臺灣以備支放并令查明陣傷亡故未回兵丁
按照出缺日期將餉銀扣貯府庫歸入下年支放
之用仍飭將支放日期官兵花名清冊并扣除亡
故兵丁名數造報查核以杜影射挪移情弊又泉
州府馬巷通判陸士錕於該廳地方米船被竊並
不上緊嚴拿盗犯任聽家丁差役私賣賍米及事
主認領又不全行給領請將陸士錕革職奏入
上命軍機大臣傳諭李侍堯曰臺灣庫貯銀兩原存為
兵餉支放之用且係五十年徵收錢糧實貯在庫
之項與去歲冬底被賊滋擾官庄無涉何得稱墊用
無存孫景燧在任釀成事端又復任意虧缺即應參
奏查辦乃該督請於事竣後再行辦理試思孫景燧
業已身故將來又復向何人查究乎現已降旨諭令
琅玕將孫景燧原籍貲財嚴密查抄以抵官項至陸
士錕當軍務倥偬之際並不嚴訪盗賊乃於商船被
刧轉從中侵漁吞匿是不但因該商被盗乘人之隙
肆行侵隠而且乘國家有事任意貪婪似此居心真
與盗賊無異僅與革職不足蔽辜着李侍堯將陸士
錕即行革職拿問仍計賍科罪至李侍堯現值閩省
地方廢弛之時正當寔力整飭乃於此二案辦理失
之寬縱若此殊屬非是著傳旨嚴行申飭用兵之際
諸事宜嚴李侍堯不宜如此做好人也
上又命軍機大臣傳諭琅玕曰臺灣府庫貯兵餉等欵
銀兩係五十一年奏銷以前徵收錢糧實貯在庫與
本年被賊擾累官庄無涉何得藉稱墊用無存明係
孫景燧挪移虧空無疑孫景燧係臺灣知府平日於
地方事務既漫無整頓以致釀成林爽文等糾衆不
法肆行滋擾之事而於庫貯銀兩又復任意虧缺是
其侵漁歛怨激成事端不可因已被賊害而寬其罪
使其家屬仍坐享豐厚著琅玕即將孫景燧家産查
封以抵官項
同日李侍堯徐嗣曾同奏言本年應辦乾隆五十
一年奏銷因臺匪林爽文滋事先准臺灣鎮道等
以淡水諸羅鳳山彰化等廳縣被䧟恢復倉庫欵
項必湏逐一清查方可核實造報請俟勦匪事竣
另行詳報而内地各案奏銷因逆匪尚未勦滅現
在進兵一切軍火銀米分派各屬辦運自上年至
今各員或支應差務或碾運軍粮或稽查口岸均
須親身經理而於盤查倉庫核造冊籍等事一時
難以兼顧且司道等又隨同在泉州辦理接應軍
需事務所有奏銷案内應造冊籍俱未能隨時核
辦請將閩省應辦乾隆五十一年分奏銷各欵展
限兩個月其臺灣府屬各欵仍俟勦匪事竣另行
飭查造報俾得寬其時日庶辦理不致錯悞奏入
報
聞
二十五日(庚寅)李侍堯奏言現在粤浙等兵正當東
渡(臣)更擬多撥銀米火藥等項稱此兵船配渡之
時委員隨同觧往尤為妥恊將来如更有續觧銀
米該二處既各有派往護防之兵船當亦不致疎
失至就漳泉兩處募補兵丁二千名現在情應入
伍者甚多不過旬日即可足數所有擬調之浙兵
二千已咨明浙省撫提二臣停止調遣再臺灣殉
難各官或素係貪殘則殞命亦難贖釀禍之罪或
尚稱廉謹則捐軀自當邀死事之褒事關勸懲未
可草率現在留心細訪務得確實再行陳奏再查
前調之閩兵二千粤兵二千目下已早到臺郡又
續調之粤兵四千本日頭起五百名已到厦門其
餘各起有路遠未能即到者准孫士毅扎稱現在
嚴催進發又浙省之駐防滿兵已據報於六月二十
六日起程粤省駐防滿兵雖未報起程日期大約
本月下旬俱可到厦(臣)現在厦門料理自當令其
隨到隨即登舟俾迅速前往至北淡水一帶近據
同知徐夢麟禀稱逆首林爽文遣賊至彰淡交界
之大甲溪等處滋擾副將徐鼎士已帶兵来援藍
元枚亦遣守偹潘國材帶兵由海路前来率同該
處義勇於六月十八及二十一二等日連次接仗
等語查所調漳州兵往藍元枚處者現已在途俟
粤兵到時再分撥二千前往則藍元枚處新舊官
兵亦不為少現令常青藍元枚等多募義民鄉勇
并從賊而自拔來歸者亦准食兵粮常青藍元枚
等自必共相恊力定可逐段推廓(臣)惟有料理粮
餉寬裕觧往俾足供支給不敢稍有缺悞奏入報
聞
二十六日(辛夘)
上命軍機大臣傳諭常青恒瑞曰本日詢問常青賫摺
差弁饒成龍據稱將軍劄營在小南門外十里之桶
&KR0777;棧地方自五月二十四日以後與賊人打仗數次
因賊人四路抵禦未能前進賊目莊大田所踞南潭
距桶&KR0777;棧營&KR0777;只有五里等語常青等自駐劄臺灣
已經數月其桶盤棧營盤相距南潭不過五里該將
軍等早應統領大兵將賊目莊大田先行勦除乃惟
知結營自守似此肘腋之間任其逼處竟不思乘勢
攻勦實不可觧前以為南潭離大營尚遠故屢次諭
令該將軍等酌留官兵固守營盤親統大軍舍南趨
北與柴大紀藍元枚會同進剿此時如尚未啟行該
將軍等即行帶領官兵速將五里外南潭屯聚之莊
大田痛加勦洗以清肘腋豈有近在數里之内而束
手坐待之理且此次續調兵丁其粤兵二千昨據李
侍堯奏業經配渡前往其餘淅粤官兵自己陸續到彼
常青等正當乘其新到銳氣相機進取詎可曠日持
久坐失事機
上又命軍機大臣傳諭李侍堯徐嗣曾曰前因臺灣勦
捕逆匪需用軍糈且漳泉一帶地方缺雨恐米粮市
價昂貴民情不無拮据已有旨諭令該撫查明妥辦
並節經降旨於浙江江西江南四川湖廣等省派辦
米共一百餘萬石令該督撫等迅速運閩接濟是閩
省米石日逐充盈除應付軍糈之外儘有多餘漳泉
二府如有缺雨成灾處所該督撫務須詳悉查明一
面奏聞一面即行督飭所屬妥為撫䘏俾閭閻均沾
實惠無使一夫失所以副朕軫念民依至意
二十七日(壬辰)常青恒瑞同奏言南路之賊仍在南
潭一帶負嵎不散顯係北路賊勢鴟張故敢有心
窺伺(臣)等於二十八日令侍衛烏什哈達等率同
遊擊孫全謀並恭將瑚圖里管帶弁兵臺灣道永
福亦派同知楊廷理守偹銜莊錫舍督率義民協
同官兵前往搜捕由鯽魚潭至埔姜頭庄見賊數
百向前追殺直至蜈蜞潭溝焚燬賊藔十數間當
有南潭賊匪三四千擁來官兵齊放鎗砲打死賊
數十人殺賊十餘人賊遂敗退因該處溝徑﨑嶇
不便追趕隨即收軍奪獲賊械十餘件受傷委署
驍騎校哈即阿一員兵丁一名義民二名陣亡兵
丁四名義民四名均各分别記功賞䘏惟被賊冲
散不知存亡兵丁十五名候查明另辦又接據駐
守鹽水港遊擊楊起麟禀稱二十五日賊衆千餘
由蘆竹坑來攻鹽水港商令守偹黃象新帶領弁
兵義民由東北勢港墘堵截施放鎗砲打死賊百
餘人餘賊敗走於各賊屍身搜出偽將軍封條又
據柴大紀禀二十日賊匪攻縣兵民奮力抵禦打
死賊數百人内騎馬賊目一人二十四日賊忽分
攻四門督率將偹分方堵禦鎗砲並施打死多人
賊始懼退二十五日黎明賊匪擁衆攻環西北營
盤大砲叠發打死騎馬賊目二人殱賊千餘人其
餘賊匪冐死進攻官兵義民力戰至未刻稍退仍
遥屯未散四野積水泥濘未敢進勦申刻雷雨盆
傾至戌刻賊始散歸各庄現在多方僱覓熟識路
徑之人連夜札調鹿仔草官兵前來協助至今尚
未見回信各等情又諸羅縣知縣陳良翼禀稱逆
匪聚衆八九千人於二十八日辰刻扛擡枋車上
蒙濕綿被蜂擁圍攻西北兩門營盤東南兩門山
頂各有匪衆六七百人遥為聲援即分撥僚屬守
城親率各義民同將偹弁兵往來禦敵施放鎗砲
賊匪鎗砲甚多抵死擁攻官兵義民奮力攻殺賊
人退而復進者三次我軍用大砲轟擊碎其枋車
數座打死賊二三百人北門打死騎馬賊目一人
西門殺死賊目一人梟回首級至申刻賊始潰散
官兵義民損傷數十人賊雖暫退差探尚欲糾賊
攻城等語查諸羅一帶賊匪浹旬不退柴大紀等
既能固守又經屢次勦殺賊衆自不敢久逼圍攻
但該縣係二十九日具禀是日遊擊田藍玉纔到
新店是以尚未得有該遊擊帶兵恊助魏大斌之
信(臣)等已三次嚴催魏大斌田藍玉等務即通知
柴大紀迅速由鹿仔草起兵前進内外奮擊開通
道路并已飭該道府添觧餉銀火藥鉛子等項委
妥員運往接濟又柴大紀及署縣陳良翼禀稱現
在縣城四面道路田洋積水皆有逆匪阻絶遍插
竹簽官兵難以行動積存文報不得逓送城中粮
餉鉛藥存剰無多大砲鉛子隨時鑄造已用過一
萬三千餘斤現今鐵炭漸缺設法加意防禦二十
五日賊目蔡福被砲打穿頷頰傷重擡回打猫街
二十八日賊目葉省被砲打中右腋扛回牛稠山
斃命各庄民奔報屬實遊擊田藍玉禀稱鹿仔草
由東邊往諸羅係埔心大崙等庄路被賊削小田
水堵滿由南邊往諸羅係後藔一帶各路口亦是
賊匪屯劄之所俱有蔗園深溝阻碍去路現與魏
大斌妥酌分兵前往又據魏大斌禀初三日寅刻
同副將詹殿擢遊擊田藍玉等帶領官兵義民前
赴諸羅行至半天厝見埔心大崙各庄賊匪突出
約有數萬分路殺來遂令排列隊伍施放鎗砲打
死賊匪不計其數内有騎馬賊一名但賊匪愍不
畏死尚敢圍攏官兵義民奮勇力戰至未刻賊匪
退聚各庄路口攔截官兵勢甚猖獗難以前進查陣
亡兵丁一名義民一名受傷兵丁十二名義民十
九名隨將隊伍收入鹿仔草營盤再商計策前赴
各等語(臣)等細閱各禀魏大斌已接柴大紀書凾
則彼此自可關會其賊目蔡福葉省若果被砲傷
斃則賊勢亦應稍减惟是已抵鹿仔草之各官兵
屢前復却皆因賊匪削小官路乘夏令多雨灌為
水田又遍插竹簽以防官兵進勦為此困守諸羅
之計殊屬狡惡但查鹿仔草距諸羅僅二十餘里
若我軍并力奮勇能透過十餘里城内兵民亦奮
力接應尚似可以打通且埔心大崙等賊庄在諸
羅西南一面十餘里之外並非四面圍住縣城若
募熟識路徑之人無論水陸亦可間道疾趨期於
必克(臣)等以柴大紀望援甚殷而該鎮將等設法
應援自以兵多為善是以再行添派恭將特克什
布張萬魁署都司邵振綱帶兵一千四百名并派
令健銳營章京官保德成額恊同前往即於初八
日早仍配船由水道前抵鹿仔草並飭該鎮將等
務即悉心籌畫彼此熟商或拚力直前或覓途馳
赴總期速達諸羅痛殱醜孽至續添之閩省兵二
千名於六月十九二十一等日先到粤省兵二千名
惟配渡兵八十五名船一隻尚未到來餘已於七
月初七日齊到軍營再恭贊藍元枚統領北路官
兵亦以僅能守禦不敷攻勦是以奏請添兵(臣)等
俟請添各兵陸續到齊即相機前進一經擒獲賊
首賊目即隨時馳奏不敢稍遲奏入
上命軍機大臣傳諭常青李侍堯藍元枚柴大紀曰賊
匪雖挖溝壕不過十餘里止係為自守之計並非險
阻即官兵結營拒敵亦豈無溝壕自衛此乃行軍之
常事常青等統領大兵何難督率兵民填平溝塹奮
力攻擊况官兵勦賊即遇深溝高壘勁敵當前亦將
奮勇争先直前摧破豈有見此么䯢草竊挖有溝壕
即畏葸不進株守坐視之理南潭近在肘腋常青等
自應先將莊大田等痛加勦洗不使負嵎窺伺再行
統領大兵直趨北路况續調兵丁業已陸續全抵大
營聲勢倍為壯盛今常青等接據柴大紀處請援之
信始則僅派魏大斌帶兵千餘前往及魏大斌在鹿
仔草被賊攔截又派田藍玉帶兵一千接應仍不能
直抵諸羅似此零星派撥於事何益且常青等如見南
路賊匪屯聚窺伺實有難以遠離郡城不能前往北
路之處亦應將該處情形據實奏聞乃自駐劄臺灣
以來業經數月既未挪移尺寸而於如何運籌决勝
擒殺賊匪及定於何路進兵之處總未據奏報似比
株守因循何日可以集事耶柴大紀駐劄諸羅屢被
賊人圍擾其勢甚為着重常青等早應親統大兵前
往援應殱殺賊匪會合進剿况常青恒瑞俱在府城
營盤即該處亦屬緊要不能一同前往若以一人留
守以一人統兵前往諸羅援應有何不可豈伊二人
必湏同在一處不能分身耶賊目蔡福葉省既被官
兵放砲打傷又擡回打猫牛稠等庄該處村庄若非
賊黨則賊目受傷不應擡至彼處若該庄民人業經
從賊又不應赴官奔報乃賊目受傷既擡回各庄而
庄民又以賊目傷重斃命奔報豈有賊與義民同居
一庄之理若該庄民人並未從賊俱屬義民是該處
即不應有賊匪屯佔何以魏大斌等帶兵到彼又復
被賊攔截殊不可觧究竟該庄民人是否賊黨抑係
義民着常青等查明具奏
上又命軍機大臣傳諭長麟李世傑琅玕李侍堯曰現
已令福康安前來行在陛見面授機宜前赴臺灣督
辦勦捕事務並已派海蘭察等先行帶領侍衛章京
拜唐阿等分起由驛前往每起約二十餘人所有需
用車輛馬匹著長麟李世傑琅玕李侍堯等即預為
籌備並令前派出管理驛站大員帮同照料但此次
四起侍衛章京等不過百人需用車馬等項為數無
多該督撫等務湏妥恊辦理毋得稍涉張皇致滋擾
累
同日何裕城奏言恊濟閩米籌辦之始原定於五
福陸路轉運抵以該處溪河山路節節起駁肩挑
惟恐不速擬照從前辦過成例陸海分運嗣准督
(臣)李世傑咨覆始知江蘇亦有運閩之米海船不
敷咨商浙省恊濟(臣)恐運米到彼等候欲速轉遲
隨將碾就之米十五萬石全由五福陸路運往該
處先經爬沙挖淺多備竹筏小船兼幸上游得雨
足資浮送又於旱路平治陡隘轉運尚覺迅速現
在抵閩省光澤縣水口者已有六萬四千餘石其
餘接續運赴(臣)仍嚴切督催務令尅期竣事不致
稍有遲緩再江西運閩米石計至九月初旬可以
運竣所有湖北省運閩之米行抵五福水次之日
適當江西運竣之時堪以接續轉運兩不相妨一
面預飭各屬候湖北委員押米入境帮同悉心料
理恊力挽運一如江西運米成規不許稍存岐視
再查閩省民人廣種番薯以代米穀江西向不廣
種(臣)今春勸民廣為種植兹届成熟之時收穫頗
豐已有成效(臣)思江西今歲麦禾二收俱屬豐稔
尚不藉番薯為食臺灣現在用兵食口衆多番薯
堪佐米穀之用隨陸續收買積有十萬斤於運米
完竣之日帶運前去交閩省督(臣)李侍堯查收酌
用奏入報
聞
欽定平定臺灣紀略卷二十七
