欽定平定臺灣紀略卷二十二
六月二十日(丙辰)
上命軍機大臣傳諭常青藍元枚曰閱藍元枚所進圖
内該參贊等駐劄之鹿仔港迤南東螺社麥仔竂二
處在紅線外近海邊處所有賊巢二處現在鹿仔港
一帶一切軍粮文報皆由海面通達幸而賊匪無能
未于此處佔踞倘賊匪於東螺溪等通海口岸私設
船隻攔截隘口使軍粮文報及官兵來往俱被阻隔
所關非細或賊匪勢窮力竭由此入海而逃更難追
捕朕意現在藍元枚等剿捕柴坑仔大里杙一帶賊
匪若未能即時廓清尚需兵力厚集則莫若趁此添
調各兵未到之前統領將弁先將東螺社麥仔寮二
處賊巢盡力剿毁或于往来海口安設官兵𣲖員把
守毋使賊匪得以竊踞亦先事預防之一法著藍元
枚等相機籌畫遵照辦理至臺灣府城一帶有常青
等率領重兵在彼足資抵禦但附近城外在在皆有
賊匪屯聚鹿耳門為一郡咽喉文報兵粮往来要隘
恐賊匪狡黠未必不心生窺伺常青等不可專注意
南路稍存大意仍當酌派妥當將備加意防守為要
再此時賊匪鴟張勢雖衆多但究係一時迫脅烏合
之徒易于潰散著傳諭藍元枚等遵照昨降諭旨務
需諄切出示即稱遵旨曉諭各庄社被脅從之衆皆
知悔罪自新則賊黨自當解體仍著藍元枚等將近
日剿賊情形並海口要隘有無賊匪屯聚阻隔之處
據實迅速覆奏
上又命軍機大臣傳諭福康安勒保曰常青本由都統
將軍甫經簡授總督更事未多今自到臺灣後一切
調度尚能妥協已出意料之外但伊究竟年逾七旬
精神未能周到而恒瑞又係年輕未曾更事之人殊
不可恃且常青等昨奏請派一大員到臺灣督辦軍
需其意未必非自揣難以勝任欲朕另簡大臣前往
督辦軍務不可不預為籌及朕思此事自應阿桂前
往督辦但念伊亦年逾七十之人不忍令其遠涉重
洋和珅又現在不時手足舊疾復發且朝夕扈從承
旨書諭難以分身將来派出之領兵大臣如海蘭察
等亦非常青李侍堯所能統轄駕馭者因思福康安
年力富強於軍旅素為諳練又能駕馭海蘭察等若
以之前往督辦足資倚任現在甘省亦無緊要應辦
之事著福康安接奉此旨即帶印由驛起程前来行
在陛見預備差遣所有陜甘總督著勒保赴甘省署
理福康安於途次遇見勒保時即可將印信交接尤
為便捷若常青等續有奏報剿捕賊匪業已得手不
難剋期集事即馳諭福康安仍可於途次回甘肅本
任勒保亦回晉撫之任
(臣)等謹按將軍臣常青等因賊勢猖獗奏請添兵
而于遠隔數省鞭長莫及竟未暇深籌自係猝見
賊多兵少不免心存惶惑我
皇上已于隣近省分如數撥付而猶慮常青年逾七旬
未能周到恒瑞又少未更事恐不能迅掃賊氛因
特諭陜甘總督(臣)福康安馳驛前往
行在預偹差遣迨後賊匪日久稽誅遂星馳前往一舉
蕆功良由
睿算先操神機豫定也
二十一日(丁巳)李侍堯奏言閩省軍糈現在隣省協
濟之米已覺充裕但近接常青知會以賊匪甚多
又請添兵𠞰捕則米糧自以多偹為要兼以臺灣
支給鄉勇撫䘏難民等項需米甚多又近日漳泉
一帶雨澤較少晚禾尚未栽插將來不免平糶等
事則閩省籌偹米石自以多多益善(臣)再四籌酌
江蘇省既偹碾米十萬石似應即令陸續委員運
閩以裕儲偹又常青既請增調官兵是以(臣)將豫
偹在泉厦之閩兵二千名即令配渡前往並兩廣
督(臣)孫士毅亦有預偹在潮之兵二千名想接常
青咨調即先令此兵前來惟所調黔楚之兵似覺
太遠
聖明自有指示而征兵既增則一切糧餉火葯及過兵
各事宜俱須預為籌偹現在米糧銀餉火葯三項
俱已寬裕其由粤入閩過兵各站既有前次章程
可以照辦至由浙入閩之路亦扎致撫(臣)徐嗣曾
酌定章程檄飭各州縣預偹惟船隻一項厦門蚶
江本港船不過七八十隻近因差使較多已飭沿
海州縣協僱今既增添大兵則船隻亦須增備查
浙省現有運米到閩之船(臣)現飭蚶厦兩廳擇其
可赴臺灣者暫行僱留先賞給口糧臨時再從優
給以僱價其未熟臺灣海路者則代僱舵工水手
駕駛各船戶等俱甚樂從其餘一切事宜(臣)惟有
悉心籌度以期無悞奏入
上命軍機大臣傳諭李侍堯李世傑保寧閔鶚元曰前
因閩省需用米石有浙江江西二省採買三十餘萬
石足敷儲偹是以李世傑奏請碾米十萬石運閩諭
令且毋庸配船起運並諭李侍堯察看情形如閩省
糧米尚有未敷再咨會李世傑等委員押運今臺灣
𠞰捕賊匪現又添調兵共一萬一千名則軍糈自應
預為寬偹兼以臺灣支給鄉勇撫䘏難民並預偹漳
泉平糶等事所需米石不妨多多益善著李世傑閔
鶚元即將前次碾出倉糓偹運米十萬石迅速派員
配船起運以濟急需再川省素為産米之區連歲收
成豐稔積儲較裕並著保寧速將川米偹辦二十萬
石即由川江迅速運至江南交李世傑閔鶚元一併
委員運赴閩省於軍糈民食更為寬裕李世傑閔鶚
元務須將船隻預行偹辦齊集一俟川米運到即可
星速配船陸續起運毋又若何裕城之推諉遲緩致
悞要需李侍堯接奉此旨不妨將現在又於江南川
省運米數十萬石前來接濟之處先令閩人知之俾
軍民口食有資市價不致踊貴方為妥善
上又命軍機大臣傳諭李侍堯曰朕以湖廣貴州等省
兵丁與福建相隔數省未免緩不濟急已降旨派調
附近閩省之粤浙二省駐防滿兵三千名及粤兵六
千名合之李侍堯現在配渡之二千名已足該將軍
等所請之數足敷攻剿今李侍堯奏黔楚之兵似覺
太遠是李侍堯業已見到及此適與朕意脗合而常
青並未能計慮及此看來常青見賊匪衆多未免着
忙胸中略無主見為此甚憂之至所請京兵朕未嘗
不早為籌及此時若即令前往不但伏暑炎歊長途
䟦涉未免延緩并慮迹涉張皇且京兵調動則派出
之領兵大臣亦必須重臣統率常青昨奏請𣲖大員
到臺灣辦理軍需其措詞雖為督辦軍需起見而其
意未必非自揣難以勝任欲朕另派大臣前往督辦
軍務是此事恐非常青等所能辦理完結是以昨已
密諭福康安令其馳驛前来行在陛見彼時若常青
等剿捕賊匪不能得手其勢必須調撥京兵即可令
福康安統領前往督辦如日内該將軍等續有奏報
剿賊得勝之信即令福康安于途次仍回本任原可
偹而不用此朕慮事于先之苦心也著將此先諭李
侍堯知悉再李侍堯奏蚶江港船本少現將浙省運
米到閩之船擇其可赴臺灣者暫行僱留等語所辦
甚是預行籌偹臨期方可遄渡不至稽遲至此添調
兵丁内有廣東浙江二省駐防滿兵各一千五百名
此項兵丁雖不能如京兵之驍勇然較黔楚綠營自
為得力且與閩省接壤道路較近可以早抵該處以
資攻剿之用李侍堯于各該省續調兵到遵照昨降
諭旨以九千名撥往常青處以二千名撥往藍元枚
處帶領進剿總以愈速愈妙再前據孫士毅奏林爽
文之母聞己自縊其父亦已潛逃等語前解到賊犯
林家齊亦有伊父勸誡不從畏累自盡之供自非無
因總未據常青奏及李侍堯駐劄厦門耳目較近自
必亦有所聞著即將此事詳加訪問無論虚實即據
該督所聞具奏
二十三日(己未)李侍堯奏言前在漳州時據臺灣各
官稟稱賊中米粮火藥將盡逆首林爽文蓄髮親
丁亦十去五六意謂大兵一出即可勢如破竹昨
忽接將軍常青等咨會五月二十四五等日出城
遇賊互有勝負並奏請增兵一萬一千以資協剿
殊勝駭異是從前各官所稟賊勢稍衰之處即係
賊匪布散流言以懈我師而非實在情形也今南
路賊首莊大田于官兵未出之先預約賊首林爽
文來援林爽文先遣伊弟帶二三千賊至三坎店
又自帶衆賊欲先攻塩水港即會攻府城則常青
等出城所遇之賊想係南北兩路賊匪已經會合
併力抗拒又府城北面三十里外之蔴豆社為薪
米入城之路有十餘庄向未殘毁近亦被賊焚掠
一空而普吉保於五月初間甫至土庫欲與柴大
紀會剿又聞賊乘間来擾鹿仔港之埔心庄等處
遂急回兵救援而沿途所過之棋盤厝等庄又被
賊焚搶是賊直欲將各處不從賊之庄盡行搶擄
使芻薪等項俱無所出前據柴大紀奏報諸羅城
外已有賊匪截路禁薪炭入城之語近又據副將
格綳額稟稱鹿仔港近地無可樵採柴薪甚是難
得是賊即不與官兵接仗而官兵已為所困况現
在賊勢昨見藍元枚奏稱漳化北門外遇賊七八
千普吉保在快官庄遇賊二三千守備張奉廷在
大肚溪亦遇賊千餘恒瑞札稱府城外來抗之賊
實有萬餘而埋伏各庄者更不計其數又存留府
城之兵因水土不服病者千餘是目下南北兩路
俱有賊多兵少之勢今不從賊之庄已被殘燬所
存祗府城諸羅鹿仔港數處所關非細惟有仰懇
添派大兵用全力痛加殱除庶可及早蕆事查閩
兵存營無幾未便再調惟漳州鎮有兵四千上年
因林爽文賊夥多係漳人是以獨未調用然派往
藍元枚處俾漳人統漳兵或未必不得力而以之
派往常青處(臣)亦不敢無慮况賊既鴟張漳州聲
息相通(臣)現在風聞有逆首林爽文密遣人來内
地勾結會匪之說雖語出無稽而現據仙遊縣盤
獲自臺灣渡回十三人内有陳班一名騐係半截
髮辮頭有傷痕形跡可疑現飭提犯來泉審究是
漳屬一帶亦不可不預為防偹(臣)擬再調浙江兵
二千名到泉州厦門駐劄以示形勢而備緩急奏
入
上命軍機大臣傳諭常青李侍堯藍元枚曰賊勢甚為
猖獗且播散流言懈我軍心尤為可恨看来常青處
兵力不敷急須添兵助剿前于常青等奏到時即降
旨添派已足一萬一千名之數並令各該督等迅速
挑撥發往又據李侍堯奏接恒瑞札稱府城外来抗
之賊實有萬餘埋伏各庄者更不計其數等語前常
青同恒瑞統領將弁出城分隊剿賊是恒瑞與常青
同在一處如有札會該督事件自應聫名咨逹何以
此次李侍堯所接之札祇係恒瑞出名豈恒瑞與常
青又分為兩路抑或係常青年老偶患疾病未能會
辦亦未可定朕心甚為懸注若李侍堯另有所聞即
行據實覆奏再前日普吉保已將回至鹿仔港會同
藍元枚剿賊情形奏聞而柴大紀剿賊之處尚未據
該鎮奏到今據李侍堯奏諸羅城外有賊匪截路不
令薪炭入城又據格綳額稟稱鹿仔港近地無可樵
採柴薪難得是賊匪甚屬鴟張而藍元枚於二十三
四等日進兵打仗剿殺賊匪後亦未據續有奏到著
李侍堯即將藍元枚柴大紀等連日如何堵禦攻剿
打仗得勝情形一得地方官稟報即隨時迅速加緊
馳奏又據李侍堯奏閩兵存營無多未便再調惟漳
州鎮兵四千前因林爽文賊夥多係漳人未經調用
然以派往藍元枚處以本籍之人帶領本籍之兵未
必不得力所慮甚是自當如此辦理至漳泉一帶會
匪甚多賊首林爽文遣人勾結之說雖得自風聞不
可不留心防範總以静鎮為要至該督擬調浙兵二
千名到泉州厦門駐劄一節浙兵向來怯懦無用即
調駐漳泉亦不得力徒勞䟦涉更致虚縻且需時日
朕意閩人素稱獷悍且遊手無藉者更多不若即在
閩省就近召募俾食錢糧以充營伍伊等自必樂從
可以一呼而集較之浙兵既屬勇健可恃且遊手無
藉之徒亦可收以為用不致為匪實屬兩有禆益李
侍堯接奉此旨即在該省先儘漳泉一帶速行召募
并不必拘定額數即多募數千以備巡防調撥之需
亦無不可如恐經費不敷即速行奏明再由鄰近省
分撥運解往應用並著常青藍元枚亦各就郡城鹿
仔港一帶廣行招募即曾經被賊迫脅附從者一經
應募投到不妨即令充伍不必以曾經從賊過為區
别疑而不用以安反側如此辦理不但兵力可以日
增且官軍中多得一人即賊匪少一黨惡既可以充
實營伍又可以解散賊黨常青藍元枚等務須迅速
妥辦以期兵數倍增可免遠省調動之費又收化莠
為良之益
同日孫士毅奏言接准將軍(臣)常青參贊(臣)恒瑞
知會如潮州有挑偹兵丁即先遣發一千名由厦
飛渡来臺隨後再偹二千名候
旨到日續行遣發查前次粤兵四千名赴臺會剿俱在
附近潮州等營挑撥(臣)恐弁兵抽撥已多不足以
資堵緝是以先經與提(臣)高瑹商酌選派督標兵一
千名提標左翼鎮標水師兵各五百名共兵二千
名並派定帶兵將弁及一切軍装噐械火藥鉛彈
俱令携帶足數分駐海陽潮陽等縣各海口嚴密
巡防查拏竄匪稍補前次抽撥之數今既接到閩
省來咨必須添調即將此項預偹堵緝之水陸兵
二千名即日飛飭迅速啓程(臣)親赴黃岡點騐出
境以五百名為一起接連前進不復間日行走計
六月十三日粤兵二千名全數俱入閩境其後調
之二千名現在一面𣲖撥一面行調目下盛夏大
雨時行如溪河通達即由水路來潮可節沿途糜
費至臺地既請添兵火藥必湏寬裕(臣)即于此次
各兵隨身携帶火藥外復就附近各營抽撥三萬斤
随後解赴閩省撥用仍札飭藩司許祖京催辦硝
磺赶緊補額並預偹裹帶一月口糧運送厦門支
發至(臣)前將臺灣連得勝仗並風聞逆匪窮蹙情
形冒昧入告兹常青恒瑞咨調粤兵赴臺會剿是
前次探聽未確實深惶悚(臣)現聞五月二十六日
與賊打仗官兵踴躍争先是日陣亡守備千把共
有四人均係粤省員弁是粤東官兵頗肯勇往向
前奮不顧身尚為得力所有常青等令(臣)聽候
諭旨再行飭令起程之二千名仰懇
准予調臺協剿庶于軍營有禆奏入
上命軍機大臣傳諭孫士毅曰前據常青奏到派調粤
兵一摺已降旨諭令該督先將挑備兵二千名速行
赴閩再續調兵四千名共足六千名之數又派駐防
滿兵一千五百名一體派撥尅期配渡計此時該督
已接奉前旨即行辦理矣該將軍等奏請派調官兵
朕豈有不撥之理原可不必候旨除從前挑備之兵
二千名該督已據咨令其分起行走此刻自早入閩
境其餘粤兵四千駐防滿兵一千五百名該督亦須
先期預偹船隻派員照料起身莫致遲悞愈速愈妙
至該督奏於此次各兵隨身携帶火藥外復就近各
營抽撥三萬斤隨後解赴閩省偹用之處火藥為行
軍利器自應多為籌偹所辦好實屬可嘉至粤東距
臺灣遠隔重洋傳聞不實亦屬事理之常該督即據
所聞入告頗見急公又何妨碍耶嗣後如得有信息
總當隨時迅速具奏以收兼聽並觀之益即偶有不
甚確實之處朕亦不加之責備也
上又命軍機大臣傳諭常青李侍堯舒常曰常青現在
臺灣督辦軍務其湖廣總督之任雖經舒常署理而
常青係正任自有應得廉俸等項但現在閩省既不
支給而湖廣又不便耑差賫送該將軍在臺灣一切
用度何所仰給著李侍堯將常青應得湖廣總督分
例養廉即在閩省庫内按數給支以備盤費之用將
來或由楚省遇便撘解撥還原欵或即在閩省藩庫
内開銷俱無不可
二十四日(庚申)
上命軍機大臣傳諭常青李侍堯曰逆匪林爽文等糾
衆不法刦縣戕官實由該地方官平時貪黷廢弛殃
民斂怨以致奸民有所藉口釀成事端除現在文武
各員俟該將軍等于事竣後查參嚴辦外其此次被
害各員内前據閩省獲犯供稱同知董硌埏劉亨基
官聲狼藉最為地方之害而長庚湯大奎則據該將
軍等查明遇賊不屈被害因思該員等平日居官操
守若何有無擾累地方情節及遇賊時孰為抗節捐
軀孰為貪縱激變該省官民自有公論著常青李侍
堯確切訪查若有居官素稱廉謹尚不擾累地方及
到任不久賊衆倡立匪會並非其任内之事而遇賊
時實能激發忠義仗節自殉者具奏到日自當降旨
仍予議䘏其貪黷不職斂怨激變而遇賊時猝然被
戕並非出於義憤以身殉難者即當停止議䘏以儆
貪劣而示彰癉業將已經具題議䘏者暫行停給其
未經咨部者概從緩辦統俟該將軍等查奏到日另
降諭旨至林爽文糾合匪徒煽誘百姓皆以地方擾
累為辭該處民人被其用威迫脅以致日聚日衆但
被脅民人具有天良常青等此時當遵旨愷切曉諭
以林爽文罪大惡極勢雖猖獗祗屬烏合之衆指日
即就殱除至附從百姓本屬安分良民不過被賊威
脅無奈聽從並非出於本願且伊等即因地方官平
時不無擾累激成事端但俱已身被戕害已足伸伊
等怨忿之心况朕惠愛黎元休養生息臺灣雖遠隔
重洋撫綏軫惜從無岐視伊等身被深仁渥澤天良
難昧又何所顧忌必欲始終從賊而不速行悔罪自
新乎若執迷不悟大兵雲集必至玉石俱焚悔將何
及伊等務須熟思利害及早自新若能即行投出毋
論從賊與否皆屬子民不但可免治罪且仍得安業
歸耕入伍食糧如伊等能將有名逆首頭目擒縛獻
出不但無罪而且有功從前莊錫舍投出立功即賞
給守備得邀頂帶之榮此乃衆所共知者如此詳悉
開導曉諭俾從賊百姓紛紛投出不但賊黨可以解
散且使賊中頭目自相猜疑于剿捕實屬有益再現
在常青等統領官兵攻剿賊匪糧餉火藥俱由内地
陸續撥解將来添調各兵到後應需運往者更多此
等糧餉軍火最關緊要著李侍堯於派員押解時務
須加意慎重遴選妥幹之員小心押送並給兵丁防
護倘於途次或有被賊邀截之事豈非資寇兵而齎
盗糧此事所關非小著傳諭該督必當慎之又慎加
意辦理以期無悞要需
(臣)等謹案臺灣吏治廢弛不肖之員任意貪婪殃
民斂怨於結黨倡會鉅案並不嚴究痛懲以致奸宄
無所儆惕釀成叛逆奸謀及賊匪起事被戕若仍
得一體邀榮褒䘏竟無殊於仗節抱忠實不足為
貪墨者戒我
皇上錄善必歸核實
特命督(臣)常青等嚴查其平日居官之政蹟兼恭以輿
論之品評以定予奪斯恩榮不得濫叨而彰善癉
惡舉錯咸宜愈足以肅官方而勵人心矣
欽定平定臺灣紀略卷二十二
