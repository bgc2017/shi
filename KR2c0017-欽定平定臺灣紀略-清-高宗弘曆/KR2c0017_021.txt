欽定平定臺灣紀略卷二十一
六月十九日(乙夘)孫士毅奏言探聞往來船戶稱五
月十五日以前常青帶領閩粤官兵親身督陣痛
加𠞰殺該匪等畏懼官兵勇猛計窮力竭林爽文
之母聞已自縊其父亦已潜逃等語現雖未接軍
營捷報傳聞當必有因逆犯既已窮蹙勢必四散
潰逃粤東各海口與臺地洋面處處可通此時防
範搜挐尤難稍容刻懈且於數日前風聞林爽文
密遣夥逆齎帶銀錢偷越外海行刦商船並不搶
奪貲財止將賊船與客船調換點明貨物照本付
價索取船照藉圖影射入口之事此言是否確寔
無從徹底追求惟既傳有此語無論虚寔總應迅
速偵查以絶奸宄已飛檄管轄各海口員弁更須
加倍嚴密訪查且在洋刦船奪照等事非圖窺探
軍情即係預謀兔脫若得船照貨物恃為護符儘
可收口投稅掩其叛逆形跡倘一時查察不嚴便
可遠颺漏網(臣)思匪犯行蹤自與客商迥别小民
挾貲牟利計及錙銖其投行發賣必須探訪行情
坐待長落凡與行戶素常交易者又必牽前撘後
收賑躭延若匪徒混跡其中志不在利止圖迅速
出脱以冀蹤跡遠竄一切卸貨收銀倉皇急遽自
與客民迥别(臣)於附近惠潮各屬現已加派妥員
改裝易服分赴各處海口以及稅館處所不露圭
角悉心探訪如有此等商船投行納税稍露破綻
立即知會地方文武員弁帶領兵役赴船搜查即
使並無違禁器具而言語支吾情形慌亂即可決
其必非善類無論是否臺灣逆黨亦即迅速挐解
又查辧天地會匪續據林功裕供出勾引人林三
長係平和縣人並據大埔海陽普寧等縣訪獲尤
揚等八犯現在提齊質審此外海陽潮陽嘉應州
訪出之僧人洪耀珠洪秀節洪朗洪科朱立嵩等
五名雖已嚴訊並無為匪情事恐其中尚有不寔
不盡復飭發各該州縣嚴加管束另候訪察其餘
惠来縣盤獲偷越人犯陳孟琴等七名潮陽縣盤
獲偷越人犯林海瑞等二十九名應俟臺匪蕩平
後咨查原籍果非逆案干連再行定擬尚有碣石
南澳二鎮標惠來營遊擊盤獲閩粤二省形跡可
疑之人先後共十一起計犯一百餘名内五起訊
明寔係商民均已分别釋寧逓籍安插其餘六起
現在研訊有無逆黨及會匪在内再行分别究釋
至閩省拏獲逆匪潮民從逆正法者先後共有八
名咨查原籍家屬内張隆生劉寔林天球三犯因
赴臺已久止有遠房族屬並無應行緣坐之人其
餘俱止有縣分並無坐落村庄住址者居多尚須
逐縣挨查方免舛錯遺漏再據赴臺領兵將弁稟
報陣亡病故兵丁數名已先儘軍營逓行拔補(臣)
查出征兵丁偶遇事故所支月餉原有免其扣追
之例若此時遽爾行文開缺查辦該兵家屬播傳
鄉鄰同營出兵之家不免俱生惶惑况現在集兵
進剿若使守汛弁兵聞風氣餒不足以奮戎行而
壯聲勢是以止咨行提鎮密記檔案所有此數名
故兵應得坐糧聽其家照常支領不即行文查辦
統俟凱旋後再行照例辦理
同日常青恒瑞同奏言自二十四日辰刻起兵進
剿南路逆匪出城未及十里即聞有賊三路糾夥
萬餘前来即飭各將備帶兵迎擊自午至酉約打
死賊百餘人生擒賊匪何葉等三名賊始稍退收
軍察看地勢即於該處之關帝廳安營二十五日
滿兵五十名浙兵七十餘名皆已到齊侍衛章京
烏什哈達一員先到二十六日早(臣)等帶領衆將
弁等各帶兵丁義民分隊出戰詎料賊人又連夜
糾集中路大武壠等處賊黨亦約有四五千人各
冒鎗砲鋒刃抵死攻犯(臣)等統領官兵督率調度
各鎮將俱屬奮勇出力因賊人直撲左翼(臣)等即
飛撥中隊兵三百名交那穆素里帶往協助烏什
哈達又將義民數百名作為疑兵誘賊鎗砲齊發
打死賊人二三百名自辰至未因暑熱收兵查陣
亡守備林世春千總謝元把總林茂貴外委盧鳳
等四員陣亡兵丁林進等十八名義民五名受
傷兵民共三十六名現今民人被脅從賊者甚
多其小庄盡被焚刦大庄之房屋俱被佔踞此外
樹木密翳之所到處潜蔵官兵一往搜捕即蜂擁
而來是日(臣)等全軍盡力剿殺官兵義民儘數出
陣至酌留府城防守之兵五千九百名因臺灣地
氣潮濕時值炎熱雨水頻漲該兵丁不服水土受
病者多且有挑剰軟弱者在内是以不能將此項
存兵調赴軍前應用(臣)常青(臣)恒瑞據現在情形
再四籌酌若非添調勁兵無以痛剿賊匪(臣)常青
初到臺灣識見短淺僅奏請添兵七千寔屬不敷
俟事竣後請將(臣)交部治罪今(臣)常青與(臣)恒瑞
親歴行陣目擊賊勢蔓延前調兵力尚覺不敷進
剿仰懇再調廣東兵四千(臣)等即先咨會督(臣)孫
士毅如潮州有挑備兵丁先發二千來臺灣再行
續發二千再調京兵一千湖廣兵四千貴州兵二
千共兵一萬一千除長途倘有患病疲弱外亦得
勁兵一萬餘名則臺灣賊匪即可剿捕淨盡(臣)等
仍統現在官兵相機進剿一有勝仗即行奏報再
查臺灣道府永福楊廷樺辦理軍需糧餉人夫派
撥義民均無貽誤該員等兼有守城之責今調兵
萬餘錢糧不無浩繁仰懇派一大員前来臺灣督
辦軍需則事有責成似於軍務有益
同日藍元枚奏言二十日到鹿仔港浙江官兵船
隻陸續進口於二十二日亦俱到齊有義民首林
凑黃奠邦蕭士旭等率領義民迎接(臣)以鄉音宣
講
聖諭曉以大義衆民感戴涕零莫不踴躍懇乞随同官
兵剿捕賊匪(臣)安頓各官兵劄營後於次日即親
到街市撫慰安集難民訪察地方賊勢情形知賊
匪俱集在柴坑仔大武郡一帶窺伺鹿仔港勢甚
猖獗随於二十三日夜密會總兵普吉保於四更
進兵帶遊擊海亮都司陳邦光守備丁士偉兵一
千名在鹿仔港西南八卦山堵禦賊匪防賊從山
下来截路又派守備張奉廷帶兵三百五十名并
義民在鹿仔港之東北大肚溪旁堵禦防賊過溪
截路(臣)親帶遊擊琢靈阿穆騰額守備唐昌宗潘
國材兵二千三百名并義民前往柴坑仔大武郡
直攻賊巢於二十四日辰刻官兵行至彰化北門
望見賊匪約七八千人前来迎敵(臣)見四處溝圳
甚多随棄馬步行在陣前率領官兵前進施放鎗
砲賊分南北二隊迎敵(臣)即帶兵千餘在北邊對
敵撥穆騰額唐昌宗帶兵千餘同義民在南邊對
打鎗砲自辰至未打死賊匪約五六百人追至大
肚溪旁南邊賊匪交手接戰(臣)見賊勢尚盛随親
率北邊官兵沖殺賊不敢過溪由山邊竄走随將
柴坑仔大武郡渡船頭三庄賊巢燒燬生獲賊匪
王皆郭丕二名兵丁義民繳騐耳記二十六個大
砲三尊竹篙鎗挑刀鳥鎗等件賊旗十桿又在庄
内收獲賊書信五張總兵普吉保率同遊擊海亮
帶領兩提標兵五百名守備丁士偉帶領浙兵五
百名共一千名由八卦山進攻快官庄堵截賊匪
辰刻到彼有賊千餘前来迎敵官兵即放鎗砲賊
人敗退随將該處賊庄燒燬正在燒庄間南山梁
復有二三千賊前來接應當即親率官兵齊放鎗
砲奮勇前攻鎗砲打死賊人甚多賊即四散奔逃
官兵奮勇追殺天晚撤兵又守備張奉廷帶領兵
丁義民前赴大肚溪地方堵禦有賊衆千餘人屯
聚隔溪即督令兵丁在溪邊用砲連環施放打斃
手執紅旗賊目一名執籐牌賊一人騎馬賊一人
又賊夥數人賊衆奔散查守備唐昌宗千總魏際
隆把總羅洪燦外委潘健吉兆陣亡至傷亡兵丁
義民現飭將領查寔另行咨報將軍(臣)常青核辦
所有搜獲賊書五張送交軍機處以備存查
同日普吉保奏言鹿仔港逼近大里杙賊巢賊匪
不時滋擾自四月十二十三十六十八二十一等
日屢來侵犯經(臣)帶領官兵鄉勇堵禦殺退因殺
賊無多不敢陳奏業經咨報將軍常青在案四月
二十五日接將軍常青札逆匪林爽文往攻諸羅
現駐大埔林牛稠山一帶令(臣)在於鹿仔港等處
駐兵内抽撥親自帶領前赴夾攻(臣)除留兵堵禦
各營盤外酌抽兵一千於四月二十六日親率遊
擊海亮守備唐昌宗帶領前赴與總兵柴大紀訂
期合剿五月初五日柴大紀來至大埔林知林爽
文被官兵挫敗已回大里杙伏思餘黨諒多仍在
斗六門正在商議進剿旋據諸羅縣知縣陳良翼
差稟南路賊匪陳靈光等率衆勾結大武壠賊匪
欲攻縣城速請帶兵回縣堵禦又據副將林天洛
格綳額等具禀四月二十八日五月初一日賊匪
數萬分路圍攻鹿仔港馬鳴山埔心庄各營盤雖
經林天洛等殺退而賊匪恃衆仍復猖獗(臣)即於
初四日撤兵兼程回顧鹿仔港初六日到鹿仔港
查訊各路賊情屬寔併將打仗殺賊情形咨報常
青現在參贊提(臣)藍元枚帶領浙兵二千名於五
月二十日抵鹿仔港随於二十四日調撥官兵進
剿令(臣)帶兵一千名由八卦山進攻快官庄參贊
藍元枚督兵分路𠞰捕田中央等處所有打仗各
情形經參贊提(臣)藍元枚奏明在案至(臣)自到鹿
仔港將及四月尚不能搗穴擒渠剋期蕆事寔屬
罪無可逭乃蒙
聖主天恩仍留軍營帶罪自贖(臣)惟有身先士卒奮勇
殺賊斷不敢稍有貽悮致滋重咎
同日李侍堯奏言接臺灣道府稟稱臺地風俗慣
用外洋銀錢向来内地解到餉銀俱就行戶易換
應用時日從容尚易辦理現因大兵出征所需夫
價車價等項需用繁多郡城一隅之地兼以商販
罕通洋錢日少易換維艱懇將軍需銀兩在内地
俱換洋錢解用等情查該處既慣用洋錢自應換
解前往以便行使随發銀十五萬兩派省城及泉
州漳州厦門等處分頭易換現已換得六萬圓先
行起解餘俟随得随解外第閩省行使洋錢之地
祗此數處恐將来再需易換民間益少或致赶接
不及粤省向亦慣用洋錢廣潮二府行使最多今
應奏明令兩廣督(臣)孫士毅撥出庫銀四十萬兩
分作數起按照市價陸續易換洋錢解閩以資接
濟並知會浙省撫(臣)亦於庫項内酌撥六十萬兩
前來備用再本日又接江西撫(臣)何裕城来札知
撥運之米已於五月二十六日起在新城縣五福
地方起運查(臣)前奉
諭旨後即撥銀一萬兩委延建邵道元克中邵武府馬
騰蛟前往光澤縣之上水口接收並料理僱船撥
運等事又行令汀州福州二府僱備船隻前往光
澤縣聽候撥用均可源源趕運不至遲誤再本日
接到常青等抄錄摺稿知賊匪甚多現須添兵剿
捕(臣)前於奏調浙兵之後惟恐臺灣尚有需接濟
之處随查督提兩標及上遊延津等營可以酌量
抽撥因即密令挑取二千名前来泉厦駐劄以備
緩急已於五月下旬到齊今常青處既需添兵即
於日内將此項兵由厦門配渡星速前往至粤省
兵較多前亦已密札兩廣督(臣)孫士毅再行酌量
預備據稱已密備二千在潮州守候現在常青已
飛調粤兵想孫士毅即調發前来(臣)已飭漳州一
路預備並飭厦門同知速備船隻候渡
同日徐嗣曾奏言泉州回省途次接將軍(臣)常青
參贊(臣)恒瑞咨會現在奏請添兵(臣)即星馳旋省
督率各屬於建寧延平一帶過兵處所妥立章程
預為備辦以期師行迅速至常青等奏請
簡派大員前往臺灣督辦軍需一事竊思内地糧餉等
項現經督(臣)李侍堯駐扎泉州盡心籌酌儲備俱
已充裕惟臺灣調兵踵接錢糧動用浩繁該道府
等恐難兼顧(臣)自問年力尚壯於該處事宜粗悉
大概仰懇即令(臣)迅速前往督同道府辦理軍需
所有巡撫印務並懇另行
簡放均奏入
上命軍機大臣傳諭常青恒瑞李侍堯藍元枚柴大紀
普吉保曰孫士毅摺内稱林爽文之母聞己自縊其
父亦已潜逃解到賊犯林家齊等亦有林爽文之父
因其子為逆畏罪自縊之供常青在臺灣駐劄日久
亦必得有此信何以未據該將軍奏及至常青等統
兵出城進剿遇賊蜂湧前來抗拒乍見兵少賊多未
免稍覺驚惶但調及京兵湖廣貴州兵丁動經數省
又隔重洋未免緩不濟急臺灣更覺炎溽尤恐水土
不服若簡派京兵又需大員帶往未免駭人觀聽跡
涉張皇已另降諭旨派廣東杭州駐防滿兵三千名
及李侍堯摺内先行調本省兵二千名合之常青等
現在咨調粤省兵四千名及孫士毅挑備兵二千名
已足該將軍所奏一萬一千之數以九千名前赴常
青處聽候調撥其餘二千名著往鹿仔港以助藍元
枚之力自足敷南北兩路攻剿之用至藍元枚奏帶
領浙兵在柴坑仔大武郡等處剿殺賊匪燒燬賊庄
各情形一摺看來藍元枚一路剿賊尚覺得力至此
次續調之兵一萬一千名雖皆係附近省分之兵派
撥分起配渡不得即刻便能抵彼至速亦須月餘著
傳諭該將軍等如有可進之機即行乘勢攻剿果南
路賊勢衆多不能取勝亦不可冒昧輕進再藍元枚
處附近賊巢虎仔坑大里杙一帶閱其所進圖說賊
匪亦不為少雖屢得勝仗亦應持重審慎此時斗六
門大武壠一帶尚有賊匪佔踞道路梗阻朕思該將
軍等此次統兵出城不及十里即遇賊打仗被其攩
阻尚未進剿或事勢稍定兵氣振作仍統兵前進將
南路賊首莊大田拿獲恢復鳳山縣城固屬甚善倘
因官兵單弱俟添調兵丁到後再行攻剿則各省調
撥前往正需時日豈有在彼駐守多時按兵不動之
理朕意常青現在派守郡城兵丁有五千餘名不為
不多或再行抽撥數百名將備内如蔡攀龍之可靠
者一二員帶領在郡城帮同嚴密防守常青等竟統
領官兵直趨北路會同藍元枚柴大紀普吉保打通
斗六門一帶進逼大里杙覆其巢穴使賊匪聞信驚
惶進無可據退無所歸脅從之衆各顧家屬自必紛
紛潰亂此亦出竒制勝之一法著常青藍元枚等審
度該處情形相機妥辦據寔覆奏亦不必稍存遷就
之見再藍元枚進到圖說内有岸裡社熟番三千餘
人不肯從賊等語此等熟番被賊誘脅不肯附從即
與義民無異藍元枚即應速為慰撫給與馬兵糧餉
令随同官兵打仗於聲勢益覺壯盛若不給與養贍
該番等庄社既為賊匪焚燬無以資生豈不去而從
賊並著常青等南路如有似此不肯從賊之番社民
壯皆應招集奬撫或令入伍以壯聲威而分賊勢但
須詳慎查察恐其中有賊匪混入希圖内應之事不
可不加意嚴防也再現在大里杙水沙連等處賊巢
内有民人十餘萬因衣食缺乏多有從賊入夥者若
因其從賊打仗即不准其悔罪投誠此等脅從民人
永無自新之路轉堅其從賊負固之心所關匪細著
常青藍元枚等一面出示曉諭無論從賊打仗及被
賊驅使者一經棄械投誠即為良民或諭令歸耕各
安本業或有随營自效剿賊立功如莊錫舍者即酌
量奬拔至林爽文不但上干國法而且累及父母寔
屬罪大惡極覆載不容斷無不速就殱滅即使藉詞
地方官平日擾累以致伊等激成事端但地方文武
俱為所戕害更復何所藉口且朕惠愛黎元休養生
息雖臺灣遠隔重洋撫綏軫恤從無歧視現在被脅
民人具有天良斷無始終附逆甘心從賊之理况賊
匪雖猖獗皆為烏合究易潰散此時脅從者將來徒
受其累同歸殱戮亦何所貪戀而不速行悔罪自新
耶著常青藍元枚將此傳旨詳悉出示曉諭俾脅從
百姓及早投出歸耕賊黨自日見離散漸就窮蹙再
普吉保與柴大紀訂期合剿今普吉保已將回至鹿
仔港會同藍元枚剿賊情形奏聞而柴大紀剿賊之
處未據奏到甚為厪念著傳諭柴大紀即將回至諸
羅如何剿殺賊匪情形迅速具奏又據李侍堯奏現
已栘咨粤省撥餉四十萬易換洋錢及撥解浙省餉
銀六十萬兩並接運江西米石之處均應如此辦理
並著孫士毅不拘何項即行如數易換洋錢迅速解
往備用至常青等此時攻剿賊匪如得勝仗擒獲賊
首所帶官兵足敷剿辦餘匪毋須多兵接濟即酌量
情形一面飛咨各該省停其前往一面奏聞以省跋
涉之煩
上又命軍機大臣傳諭常青李侍堯存泰孫士毅寳琳
琅玕徐嗣曾曰常青等於各路官兵到齊即統領將
弁等分隊進剿連次殺賊因賊匪四處糾合夥黨蜂
擁前来抵死抗拒現在所帶兵丁不敷攻剿奏請再
行添調自屬寔在情形或因初次與賊接仗乍見賊
匪勢甚鴟張現在兵力不能即時撲滅是以奏請添
調亦未可定但該將軍等既以官兵尚覺單弱不敷
痛剿自應再行添派以期迅速集事粤省已據常青
等咨會孫士毅調兵四千該省原有預行挑備兵二
千前後共兵六千著孫士毅即行揀派速往此外著
存泰圖薩布於粤省駐防滿兵内挑選一千五百名
並著寳琳琅玕等於浙省杭州駐防滿兵内挑選一
千名乍浦駐防滿兵内挑選五百名派令前往著傳
諭孫士毅等星即遵照挑選迅速分撥起程較前次
派往者愈速愈妙所有粤省駐防滿兵著派副都統
博清額帶領浙省駐防滿兵著派已陞授江寧將軍
乍浦副都統永慶帶領前往其粤省綠營兵六千著
孫士毅於曾經行陣之總兵内簡派一員總領前往
並於各將弁内揀派諳練軍旅及曾經出兵者分起
帶領孫士毅此次辦理官兵起程及一切事宜俱能
經理妥辦諸凡留心甚為可嘉今所續調粤兵六千
名該督更宜加意照料令其迅速起程以資征剿之
用浙省駐防滿兵亦著寳琳琅玕一體妥為料理分
起加緊遄行並著李侍堯徐嗣曾預為籌備船隻等
項於各兵到時即行陸續配渡至常青等奏請派一
大員前赴臺灣督辦軍需一節若由别省派往未免
需時且恐呼應不靈因思李永祺曾任川省道府辦
理軍需尚為熟手著即派該臬司速赴臺灣督辦軍
需等務現在閩省秋審已過臬司尚無承辦要務著
李侍堯於道員内揀派一人署理再閩省現辦軍務
差委需人已於此次保舉道府内簡派伊轍布德明
額李滉李華國袁秉義成明於到閩後著交李侍堯
酌量分派二三員前往臺灣聽候常青差遣如内地
料理兵丁船隻等事需員派委即酌留二三員於内
地委用以資差遣
同日李侍堯徐嗣曾同奏言接准部咨臺灣道永
福因前在湖北荆州府任内失察歴任知縣諱盜
匿詳一案經部議革職但臺灣自上年十一月賊
匪滋事該府孫景燧已在彰化被害府城中惟該
道督同知縣等糾集義民與該鎮柴大紀所領弁
兵悉力堵禦賊匪連次攻擾俱免疎虞本年正月
初間各營征兵到臺灣之後一切糧餉皆係該道
經手現在大兵進剿各路府城内外既需大員彈
壓鎮撫而接應軍營糧餉正資熟手料理可否將
該道暫行留任免易生手較為有益奏入
上諭内閣曰永福著照該督等所請准其暫留福建臺
灣道之任俟大功告竣該督等核其功過具奏到日
再降諭旨
欽定平定臺灣紀略卷二十一
