欽定平定臺灣紀略卷六十五
十月十二日(庚子)徐嗣曾奏言因查辦叛産犯屬檢
齊將軍參贊提鎮及各地方官先後挐獲匪犯凡
奏明詳報有案者計一千五百餘名開列名单發
交該地方官等核對辦理據署嘉義縣張森禀稱
柴大紀所奏正法及戮屍各犯内有許懷等三十
五名尚在訪係柴大紀誤拏經前任知縣陳良翼
審屬良民據保釋放復扶同捏報等語查許懷等
既經審非賊夥取保釋放何以柴大紀竟奏稱正
法戮屍陳良翼復又聽從捏報其舛錯荒謬實出
情理之外隨親赴嘉義查辦許懷等三十五名内
已經該縣張森傳喚到案者九名(臣)抵境後自行
投到者十五名逐一嚴訊許懷等供稱上年正二
月内嘉邑甫經收復或因官兵初到出城迎看或
因遷避他處回至縣城探視途中誤被捉拏並有
肩挑販賣及在店生理遇不肖之兵丁義民強買
搶取與之較論轉被誣拏者實無從賊情跡訊之
原保人等堅稱當日縣城初復緝匪務嚴如城内
遇有賊匪我等正要擒獻究治豈肯轉為容隠惟
因稔知許懷等實係良民方敢出結等語伏思縣
城當甫復之時正嚴緝餘匪之際兵丁義民等見
有形迹可疑者從而掩捕甚至貪功妄報挾嫌誣
挐皆所不免兹(臣)甫抵嘉義所有案内應訊之人
不待查拏俱各自行投到察其詞色確非附賊情
虛者可以詭托且内有張海已年逾八旬翁送來
年甫十五素患瘋病之陳應避難流離之番婦留
娘其衰弱疲癃勢難從賊更可一望而知而原保
人等或身列衣衿或曾充義民以及舖戶耆老俱
以數人而保一人且于(臣)審訊時原保之外更有
出具保狀情愿質証者數十餘人俱皆衆口同聲
以許懷等前被誤挐若非陳知縣審釋必皆死于
非命環訢瀝陳情詞迫切是許懷等三十五名委
係平民並非賊黨實屬可信隨訊據陳良翼供上
年柴大紀克復嘉義之後凡遇官兵義民有報獲
之犯不論在何處挐獲即以臨陣生擒賊夥若干
名遽行入奏一面發縣取供錄報先後共有二百
餘名除訊明實係匪黨俱經正法外其許懷等三
十五名實係被人誤挐向柴大紀回明省釋柴大
紀以事已具奏並經咨報各處必欲按名正法我
又率教諭江浩巡檢邵宗堯前往力争並告以民
心初定若再駢戮無辜恐致激變等言痛切指陳
柴大紀云已奏明係挐獲匪犯萬難更改爾若要
開釋必須照依原奏通報立案我就不管否則必
要將伊等正法等語誠恐再與違拗必至將許懷
等提到軍營處決所以就照他錄供通報始將許
懷等釋放等語是柴大紀于此案貪功混報迴護
朦朧實屬辜負
聖恩玩視民命除柴大紀現已請
旨即行正法外查陳良翼率衆守城于柴大紀已經奏
報之匪犯訊明實係良民力爭釋放不致枉戮多
命現據案内各士民等翕然同辭尚以陳良翼能
保全無辜感激流涕出于至誠設使陳良翼並無
捏報一節于此案不但無罪而且有功乃以已經
保釋之民人仍作為正法戮屍之匪犯扶同柴大
紀混行通報又不及早據實稟明至此時查辦緣
坐始行情急呈稟實屬昏憒背謬事關軍務未便
以柴大紀奏報在前稍寬其罪陳良翼應擬斬監
候再查叛産犯屬必以正犯之名姓為憑其正犯
之名姓當以奏案為根據乃現經查出柴大紀奏
案内許懷等委係良民並非正犯即應于匪犯名
单内扣除凡從前单内所開均須詳慎稽核且賊
匪狡獪百出恐尚有詭托假名及一人而有數名
一名而有數人者至如臨陣殱戮之賊全無名姓
可考但此等敢于出陣抗拒之犯最為凶惡未便
以姓名未著轉滋縱漏(臣)飭諭各屬于履勘所到
遇有田園荒蕪無人收管者向莊耆地保人等細
加訪察如遇賊人之産概行標記入官即可根究
姓名緝挐犯屬如此四面搜訪務使名单之内不
致有舛誤株連名单之外不致有倖逃疎漏以期
兩無枉縱現奉
諭旨各犯在内地所置田産不必概行入官著于各該
犯族衆均勻分賞該犯等族衆益當激發天良安
分為善(臣)實不勝忭頌欽服查内地叛産必先就
臺灣查明各該犯籍貫住址及有無親屬財産彙
齊開列名单密咨本籍查辦以免紛擾而防隠匿
(臣)現飭該地方官及委員等按名詳細訪查核實
辦理不得以遽咨内地了事致啓草率諉卸之弊
各屬稟報已獲犯屬共有三百餘名已查出叛産
共有一萬餘畝其解到犯屬(臣)俱面加詳審以防
訛混現已起解男婦計六十餘名年未及歲之男
犯計三十餘名其餘再陸續審明起解仍嚴飭將
未經查獲之叛産犯屬赶緊妥辦彙冊具報再護
臺灣道楊廷理在嘉義平埔山邊將黃天養挐獲
委軍需局員錢受椿審訊據供莊大畏與該犯曾
在梅子坑内山洞藔躱避隨即親帶丁役馳赴内
山將莊大畏挐獲(臣)等逐加研訊據黃天養供稱
為莊大田管種田畝從賊攻城一次于上年十一
月内聞大兵到畏懼逃避内山結藔居住本年四
月内莊天畏尋到山藔一同藏匿八月間出外探
聽消息遂即被拏莊天畏供稱係莊大田幼子本
年正月内與莊大田失散後逃入内山偷挖地瓜
度日欲到台斗坑尋訪黃天養及族叔莊潭不知
路徑途遇蕭然引帶前往在蔣潭家潛往三日後
聞四處查挐甚嚴將我送至黃天養山寮蔵匿旋
即被獲各等語現將該二犯派員解京莊潭蕭然
將首逆之子窩留容隠照例擬斬立決奏入
上諭内閣曰柴大紀自到諸羅後恇怯畏葸每次奏報
禦賊情形妄稱俘馘多名以掩其株守不前之罪即
義民兵丁緝獲匪犯亦俱稱臨陣生擒飾詞入告種
種詐妄不實已出情理之外兹復查出許懷等三十
五名被兵民誤拏尚在羈禁候訊柴大紀先已開单
具奏混開正法七名戮屍七名及該縣陳良翼訊明
實係良民柴大紀必欲迴護原奏按名正法争執再
三復令該縣扶同捏報始准釋放是柴大紀妄奏
冒功朦混迴護幾令無辜良民數十人䧟于重辟
情節尤為可惡柴大紀已于前案正法核其所犯貪
詐之罪必須將伊子一併懲治方蔽厥辜從前甘省
冒賑案内因王亶望等贜私狼藉拖累多人釀成巨
案罪浮于法是以查明伊等之子發往伊犁今柴大
紀貽悮軍機失陷地方又復挾詐欺罔拖陷無辜尤
非王亶望等之止于貪婪玩法者可比著將柴大紀
之子查明發往伊犁給與兵丁為奴以示懲儆餘著
該部核擬具奏
上又諭内閣曰莊天畏係莊大田之子被大兵剿散遁
入内山據福康安具奏訊問挐獲匪犯等雖供稱業
被生番殺死所供究不足信仍應交該地方文武通
行嚴緝以淨根株其黃天養一犯係為莊大田管種
田畝之犯亦應一併飭挐務獲今徐嗣曾督飭各屬
嚴密查挐楊廷理錢受椿俱能認真緝捕跟究蹤跡
將要犯按名挐獲實屬可嘉徐嗣曾楊廷理錢受椿
均著交部從優議叙至莊天畏黃天養二犯即著該
撫遴派妥員小心解京審辦莊潭蕭然胆敢容留逆
屬即與黨惡無異應如該撫所擬即行處斬以示懲
創
十一月十二日(庚子)徐嗣曾奏言淡水磺山封禁之
後恐該處仍有私行偷採及官吏等庇縱透漏情
事(臣)嚴飭文武員弁選撥兵役隨時巡緝查挐兹
據署淡水都司林登雲巡查海口在八里岔見有
船隻寄泊形跡可疑即帶領兵役飛往擒挐獲犯
紀品歐冬林評陳里四名驗明該船並無牌照搜
出硫磺五百餘觔私鹽三十餘擔訊據供稱船内
磺觔係將私鹽與在地民人換得等語(臣)以磺山
現當封禁乃該處民人膽敢勾通偷載私鹽船隻
換給硫磺至五百餘觔之多顯有私採透漏情弊
且恐不止此一船一次必須將換賣磺觔之犯挐
獲徹底根究隨批飭嚴挐復據訪獲王義一名歸
案審訊俟解犯到日審明從重定擬至大兵剿匪
時奪獲賊械及義民所用軍器經福康安及(臣)節
次追繳現據臺灣府冊報已收過大小砲四百六
十二位鳥鎗八百六十四桿刀矛鈎串等項三萬
五千一百五十五件(臣)移知總兵普吉保查明遺
失軍械件數于收繳各項内揀選撥補有損壞者
量為修整以省製造糜費其器械不合營製者概
行改鑄農器按照該民等所繳件數之多寡分别
給賞(臣)再行嚴飭實力查追務期繳銷淨盡使民
間無敢私藏軍器得歸實用以肅營務而安海疆
至現屆農隙之時各處應建工程正可赶緊辦理
查前奏府治城垣近海西面一帶有碍工程之處
應遷移舖戶民居約千餘間兹(臣)細加相度尚可
省折民房數百間于城工丈尺亦並無增減已傳
齊該商民等諭令遷移每間給予工費銀三兩該
商民不致失所甚為踴躍趨事月内即可興工建
築再據署臺灣府徐夢麟稟稱該員于淡水同知
任内會同將弁等帶領兵民分路剿禦賊匪與營
員熟商須添造火器以資戰守該員自行捐貲收
買民間農具廢鐵鑄成九節砲二百四十位到處
用以轟擊甚為得力除損失外現在尚存砲二百
二十三位俱屬整固已移交後任收庫留為捍衛
地方等情查砲位為營中利器臺灣各沿海口岸
及城郭汛地俱應相度形勢添設砲位以資守禦
現有官兵義民繳存砲四百六十二位合之該府
捐造之砲共六百八十五位擇其堅固厚重試放
堪用者安設各處計已有盈無絀餘剩砲位分撥
各廳縣妥為收貯每年會同營員演洗一次以免
銹廢逐任造冊交代毋許遺失于防範海疆要區
更為周密奏入報
聞
十三日(辛丑)徐嗣曾奏言續獲匪犯黃俊黃代胡嘪
莊開陳轎蔡松饒小川陳露余軍等九犯嚴鞫均
係賊中股頭並無受封偽職或從賊攻城打仗或
殺害官兵義民據各供認不諱法無可寬(臣)于審
明後即行正法照謀叛例查拏各犯家屬分别緣
坐奏入
上命軍機大臣傳諭福康安徐嗣曾曰徐嗣曾節次奏
到各摺俱係单銜該處道員乃係巡撫所轄萬鍾傑
雖已到任自不便與巡撫聯銜奏事至普吉保係總
兵大員一切事務皆應帮同巡撫辦理乃總未見其
與徐嗣曾聯銜奏事可見其不能振作有為若竟令
其在彼專辦一切殊難勝任現在萬鍾傑已抵臺灣
該員以臬司辦理臺灣道事有奏事之責將來徐嗣
曾内渡後所有應奏事件俱當令鎮道會銜具奏以
重責成至魏大斌前因帶兵救援嘉義縣不能殺賊
解圍降旨革職後以其隨同打仗尚為出力復加恩
以遊擊補用今于緝捕洋盜能率領兵役上船挐獲
尚屬奮勉著傳諭福康安遇有該處參將缺出即以
魏大斌題補以示奬勵
二十一日(己夘)
上命軍機大臣傳諭福康安曰上年福康安前赴臺灣
特賞給右旋白螺帶往是以渡洋迅速風静波恬咸
臻稳順今思閩省總督將軍巡撫提督等每年應輪
往臺灣巡查一次來往重洋均資靈祐特將班禅額
爾德尼所進右旋白螺發交福康安于督署㓗净處
敬謹供奉每年督撫將軍提督等不拘何員赴臺灣
時即令帶往渡海俾資護祐俟差竣内渡仍繳回督
署供奉至前往巡查大臣亦不必因有白螺冒險輕
涉總視風色順利時再行放洋以期平稳
十一月二十五日(癸未)徐嗣曾奏言戍兵曾忠良一
名于上年八月内赴援鹿仔草被賊衝散潰迯在
各處打柴割草度口經守備吴大瑞挐獲又戴得
生一名于五十年十二月内避賊逃匿各處替人
肩挑度活經營兵葉廷輝挐解又陳明璉林長永
鄭廷瑞三名各在嘉義彰化等處防守當逆匪猖
獗之時被賊挐去脅令守營煮飯等事至上年十
二月賊匪逃散後赴鹿仔港軍營投到又顔略一
名于彰化失守逃匿各處偷揠地瓜度日至上年
八月内赴營投首又征兵林桭萬一名于上年九
月間因該管官給發餉銀令其換錢買物途中遺
失銀兩不敢回營在野地草藔内躱匿至十月内
遇見素識之義民引帶投回以上各犯由臺灣道
府等陸續審擬招解查曾忠良戴得生二名遇賊
恇怯潰逃雖嚴加刑訊並無從賊情事但當蕩平日
久尚不悔罪投出情殊可惡陳明璉林長永鄭廷
瑞三名久䧟賊中甘為役使至逆匪將次撲滅之
時始行投出法難寬貸均未便稍稽顯戮審明
後即已按名正法顔略林振萬二名逃後並未從
賊在軍務未竣以前自行投首均應發伊犁等處
給種地兵丁為奴其餘未獲潰兵仍嚴飭各地方
文武及海口員弁認真跴緝稽察並出示曉諭村
莊百姓毋得縱隠容留致干重罪俟有續獲及投
出之犯再行分别嚴辦再查逆案内賊目股頭除
臨陣痛加殱戮及蕩平後節次生獲正法外復經
福康安及(臣)于南北各路四處訪查餘匪姓名開
列名单通飭各屬嚴挐隨獲隨辦惟是臺灣刁悍
成風民多健訟或不肖兵役藉端訛詐或閩粤漳
泉之人挾嫌誣捏動輒以緝匪為名訐争不已甚
至羅織多人株控無辜(臣)于審訊時俱經細察虛
實遇犯嚴懲斷不因防有弊端轉致懈于緝匪但
思蕩平已久未便以漫無區别紛紛海捕遷延時
日致閭閻或有擾累查從前所訪匪犯名单非得
受偽職之賊目即糾約多人之股頭自係著名黨
惡與被賊脅從者不同核計已獲者十之七八其
餘未獲之犯八十餘名雖據獲到各犯供稱或被
官兵生番殱戮或業經病故但賊夥供詞狡獪斷
難憑信未經生獲仍當按名查挐審明嚴辦務絶
根株使惡黨不留餘孽(臣)現在飭行各屬並出示
曉諭兵役義民人等此後查辦餘匪總以单内所
開為憑勒限上緊嚴緝酌予勸懲毋使一名漏網
此外更不得搜拿以杜訐告而息紛擾則逆案可
期速結要犯亦不致倖逃再上年冬間遭風擊破
船十七號除林合順等齎遞公文外其餘十三號
俱係裝載軍米内蔡球琳等六船有搶出撈起米
石並淹斃水手自屬可信其曾長鑑等七船船米
俱失亦委係遭風失水並非捏飾是該船等委因
猝遇颶風人力難施致遭沉失實屬可信所有共
沈失軍米三千六百七十餘石可否准予豁免奏
入
上諭内閣曰海洋風信不常船隻破溺在所不免且運
送軍米事屬因公今既據該撫查明實因猝遇颶風
人力難施致遭沈失淹斃多人殊堪憫惻所有各船
内淹斃水手兵丁著該督等查明照例賞䘏其沈失
軍米三千六百七十餘石俱著全行豁免以示軫恤
上又命軍機大臣傳諭徐嗣曾奎林萬鍾傑曰向來臺
灣一切案件有應歸總兵辦理者有應歸道員辦理
者事權分隸文武衙門或致日久互相推諉將來徐
嗣曾内渡後所有臺灣應辦事件俱著責成奎林萬
鍾傑二人會同辦理如有應行具奏者即著聯銜具
奏不得岐分文武彼此諉卸奎林萬鍾傑惟當加意
整頓會商妥辦遇有案件從嚴辦理庶奸宄咸知歛
跡地方益臻寧謐
十二月初二日(己丑)圖薩布奏言拏獲天地會匪犯
陳丕訊供䆒出傳會之僧人提喜籍隸福建漳浦
縣住在高溪鄉觀音亭又同會之陳彪住在平和
縣雲寮鄉趙明德住在漳浦縣雲霄城北門内倉
邊巷已飛咨閩省嚴拏務獲現將陳丕確審定擬
奏入
上命軍機大臣傳諭福康安曰天地會匪前經福康安
拏獲嚴烟時即供有傳會之僧人及陳丕陳彪趙明
德等犯兹據粤省拏獲陳丕一犯䆒出僧人提喜陳
彪趙明德各犯住址下落均在閩省漳浦平和縣地
方務當按名拏獲正法以絶根株計此旨到時福康
安自早已抵任著傳諭福康安即督飭所屬按照該犯
住址嚴密查拏務獲毋令聞風逃竄
十二月初八日(乙未)徐嗣曾奎林同奏言查明叛産
入官酌定一切章程一匪犯名下查出田園應核
實征租以杜隠射也查臺地抄封田産舊案每甲
報徵租數止于六石或八石不等惟此案賊産與
尋常犯産迥不相同緣臺灣業戶開懇田園召佃
承種即將所費工本收回名犁頭錢每甲得銀一
二百兩每歲止抽分租六石至八石不等又有佃
戶自行開懇者因村黎未諳科則倩城市殷實之
家充當業戶代為經理納糧亦祇抽給租數石名
為田面租其佃戶承耕之後又覓僱工人代耕牛
犁籽種悉係工人自備佃戶與分租息每年每甲
可得數十石名為田底租此業戶得租數少佃戶
得租數多其田雖係業戸出名而實歸佃戶承管
也從前抄封案内如翁雲寬楊光勲等俱係業戶
犯事與佃戶本無干涉是以每年止徵業租並未
查及佃産今查此案逆匪糾聚佃戸從賊者多業
戶從賊者少業戶從賊如陳泮蔡綱之類其佃戶
無有不從賊者固應一例查抄至于佃戶從賊其
業戶雖未從賊而不能約束舉報已難辭咎且業
戶前已得交犁頭錢即與賣業無異今佃産既有
入官更未便于官租之内轉行抽給業戶此案除
雇工人作賊其産本非所管應免查抄外如業戶
佃戶從賊則其産概當入官若僅照舊案辦理但
有業租而無佃租但論其田面而不及田底適為
蠧胥等中飽舞弊(臣)已徹底查明是以此案議租加
逾數倍庶公項不致隠漏而匪案亦足昭懲儆
一查核田園歲收租額應分别各路情形以定等
次也查彰化淡水田皆近溪一年兩熟約計每田
一甲可産榖四五十石至七八十石不等豐稔之
年上田有收至百餘石者旱園較水田次之嘉義
鳳山田園距溪較遠聞有单收者較彰淡次之臺
邑沙地居多多係单季收成較嘉鳳又次之此各
路田園歲收不同也所有入官叛産招募殷戶佃
種完納官租應確勘田園之肥瘠分别上中下三
等以年歲收租額除酌給佃戶租榖撥貼牛具籽
種及每年修理田圳工本外淡水彰化二處每甲
上等田可收官租榖三十二石中等田可收榖二
十六石下等田可收榖二十石上等園如中等田
中等園如下等田下等園可收榖十八石其零星
荒埔最為瘠薄者較下等園再折半征收嘉
義鳳山兩縣較彰淡約可收官租榖十分之
九臺灣一縣較彰淡約可收官租榖十分之
七(臣)等細加體察别肥磽之等酌豐歉之中
以為定額總使細民工本之外歲有嬴餘現
在採訪輿情已多踴躍應募期於承種官田
可垂永久一田園既有等次不得援照賦則
率以下等園地納租也臺地報墾陞科于
乾隆九年欽奉
上諭照同安則例分上中下則檢查數十年來民間報
率係下則並無以上中陞科者竊思臺灣生齒日
繁土田日闢叠奉
恩旨蠲租薄賦此時固不值因叛産一事將全郡民田
賦則紛紛查勘改增但現在田園既經查明内有
上中等則未便任其以舊定賦額本係下則為詞致
使入官叛産與民間賦額同科且使膏腴之産與
瘠薄竟無區别則實在瘠薄者轉見偏枯不足以
昭平允現飭該道府等詳加確核務使等則分明
據實區别倘地方官不行查實或致吏胥高下其
手立即嚴揭請參從重究辦一歲入官租除扣出
應完正賦仍徵本色外其餘租應令徵收折色以
杜弊而便民也地方官徵納租糧辦理不善弊竇
叢生最為閭閻之害臺灣吏治廢弛雖大加懲創
之後現在各廳縣尚知儆惕但恐日久玩生難保
無掯勒浮收情弊此案完納官租榖較多至此時
立法之初必須通盤籌畫永絶弊端(臣)等詳查此
等叛産多在近山距縣城數十百里不等每戶完
納租榖數十石至數百石不等若令各完本色肩
挑車運費用倍增且民租就田分收俱係鄉斗毛
榖較之官斗交倉必須乾圓潔淨者不同又園地
之中率皆種植地瓜甘蔗雜糧等項民租向係折
交業戶今若槩令買榖完納佃力似恐難支查此
項租息加貼戍兵本須支給銀兩若令糶榖易銀
輾轉出入徒滋浸扣虧那之弊此官租徵粟不如
折色征銀之為便也臺灣舊例充公田園及莊息
護租變價報銷案内每榖一石變銀六錢及六錢
二分五分不等照依時價未免歲有參差所有此
案折色應照閩省部定榖價每石折銀七錢以歸
畫一一官租折色銀兩應酌充貼補戍兵之用也
臺灣換防兵丁前奉
恩旨令將入官叛産酌量撥給帮貼兹又經軍機大臣
奏准照新疆換防之例議給行糧坐糧仰見
聖主軫念戎行有加無已至意竊思戍兵眷屬在内地
支領銀米貼補養贍已沐格外
恩施惟臺地食物昂貴恐該兵等本身用度尚有不敷
易滋貿易營私等弊兹所議增加銀兩應請就臺
地支給本身以資貼補查上年滿漢征兵鹽菜口
糧俱于常例外加給四錢現在臺灣各項戍兵于
每月應得錢糧外均請即照四錢之數按名加給
該兵等得項更屬寬餘感激
天恩自必倍加奮勉通計臺屬兵丁每歲共需加給銀
六萬三千三百餘兩現據查出各路叛産已有三
萬三千八百餘畝除扣徵正供外餘租折色約可
收銀三萬二三千兩此外有續行查出者應再加
入併筭又從前械鬭案内之翁雲寬會匪案内之
楊光勲等抄産前本議給熟番作為屯田現查該
番等有埔地五千餘甲田面田底俱歸承種每一
名受田一甲可得榖三四十石已屬寬餘足敷分
撥(臣)等查出此項歲收租息每年約可得榖三萬
石可變價銀三萬三四千兩應請一體歸入兵糧
項内如尚有不敷再于臺灣府鹽埕項下查出溢
額盈餘充補計戍兵加貼所需有嬴無絀可無庸
另籌經費于便民充公兩有禆益奏入
上從之
同日徐嗣曾奎林同奏言據按察使兼臺灣道萬
鍾傑詳稱乾隆五十一二等年應行造補綏字八
號等三船又届期應修平字六號等十八船又收
厰未修平字五號等十船共船三十一隻因值辦
理軍務不能赶造迨蕩平後經永福移交護道楊
廷理亦因乏料尚未興工現在例限久逾即當赶
緊造竣以應營需惟查修造戰船應需臺地樟木
紅柴椗舵等料俱産南北兩路山場召匠蓋藔均
需時日秋冬間在山採製各料須俟明年夏間溪
水漲發始能順流運至海口配船一時難于齊集
至應需内地桅木龍骨油丁棕鐵等項均由各處
採買運厦附撘商艘來臺近因臺灣初定商船到
臺稀少内地料件不能迅運兼之現辦城垣營防
各項工程需用匠夫既多各路歸莊民人又須蓋
屋以安棲止再四籌維應修應造船三十一隻勢
難同時赶辦請自明歲開工分作兩年修造報竣
等情(臣)等查臺澎各營額設戰船共八十一隻除
應行修造三十一隻外現有存營船五十隻足敷
操防于營務可無貽誤據該司所詳集料鳩工需
候時日一時難以備辦均屬實在情形應請准其
分作兩年赶緊修造完竣交營收管再查臺灣向
例凡徒流以上案件俱解送内地由司審轉核辦
(臣)到臺以來清釐積案即就近提審辦理叠經奏
蒙
聖鑒兹(臣)内渡後竊思臺地緊要案犯仍當立示懲創
未便拘泥事例輾轉稽遲除一切尋常案件照例
招解内地外如逆黨餘匪命盜重案以及悍兵蠧
役擾害地方情罪重大者應即由臬司萬鍾傑會
同鎮(臣)奎林一面審辦一面奏
聞又(臣)在臺時所辦題案業經(臣)審明定擬其各案内
人犯亦毋庸再解内地應候部覆到日歸臬司分
别辦理(臣)現為臺灣懲治地方起見酌籌變通如
一二年後民俗大有轉移凡一應案件仍當照舊
例解送内地審勘以歸畫一至臺郡改建土城已
于十月二十七日興工東南北三面均照舊址興
修所有舊栽䓶竹仍應留存環繞城垣並疏浚深
壕以資捍衛其近海西面一帶收進一百五十餘
丈應拆動民房數百間已遷移東北隙地妥為安
頓小民不致失所適奏調來臺之耒陽縣知縣成
明亦已抵郡一切程式做法令其悉心經理與各
委員等分段督辦查郡城所用工料前經工部侍
郎(臣)德成勘估約需銀十二萬四千六十餘兩尚
有細數估冊例應造具題報後興修但臺灣遠隔
重洋未便輾轉守候致稽時日是以(臣)即令赶緊
興工總以德成所估之數為限不得稍資浮濫仍
飭該道府等核實確估造就細冊再行送部查核
其召募民夫工價嚴飭該地方官留心稽察毋許
胥役等稍有浸漁科派致累閭閻並于每日例價
三分之外酌量寬為賞給務使小民踴躍趨事工
程鞏固至嘉義舊有土城湏增高加厚委員夫役等
不能同時兼顧應俟郡城報竣後再行興築此外
如彰化鳳山淡水等處城圍仍用䓶竹栽插繞
城加浚深壕添設石卡及各屬衙署學宫倉厫監
獄等項工程並令成明會同地方官逐一勘估興
修另行造冊題報再查臺灣自軍興至蕩平以後
凡守城撫䘏辦理軍需報銷以及查勘工程叛産
等事在在需人委用臺屬地方各官不敷差遣是
以從前將軍等隨帶過臺及押送銀米各員並廢
員中情愿報效尚堪驅策之人多有留臺差委者
又經福康安
奏調丞倅等十六員來臺專辦撫䘏事竣後另有委
用亦大半未經内渡(臣)現將報銷各案帶至内地
核辦除向在局中承辦之員酌帶數人回省外其
餘留臺差遣者尚有二十餘員統俟城工報銷等
項俱行報竣後核其在臺之久暫勤惰分别等第
另行具奏奏入報
聞
欽定平定臺灣紀略卷六十五
