欽定平定臺灣紀略卷十
三月十一日(己夘)李侍堯奏言旬日以來尚未續得
臺灣信息惟於進口商船密為探訪據稱賊匪出
沒無常尚時來滋擾等語今常青於二十二日已
至厦門一得順風即當開駕至所取兵糧軍械係
臣之責必須使軍前事事應手方可尅期&KR2041;事查
臺灣府城固屬根本而任承恩在鹿仔港普吉保
徐鼎士又帶兵前往會剿所有軍糧器械若觧至
府城再行轉觧此數百里内既費運脚又慮疎虞
是以(臣)委員分路進送在厦門澎湖者徑觧府城
在泉州者即由蚶江觧往鹿仔港務期陸續接濟
不致缺悮再接任承恩來咨知十三日將賊匪大
加剿殺並搜出賊屍所帶結盟底稿及糾約攻劫
等字共五紙移送前來謹封呈
覽但任承恩摺移稱有五紙今查原包内只有四紙合
併申明至楊廷樺補授臺灣府知府現已随同常
青前往臺灣又許阿協等在漳州被誘入夥可見
天地會邪教閩省内地亦早有之此等匪徒私立
會黨為時已久勾引必多目下若即跟查民間又增
一番驚擾(臣)當預為訪察存記俟臺灣逆匪辦完
後與緣坐家屬之在内地者一同辦理並訊明此
會實係何年創始即將歷來失察官員逐一查恭
並通查各屬有無控告搶奪而地方官沉擱不辦
之案另行參奏至上年辦理楊光勛等案内所稱
添弟會明係換以同音之字意欲化大為小(臣)細
查此案原卷有臺灣鎮摠兵柴大紀臺灣道永福
奏稿一件臺灣府知府孫景燧禀一扣俱係添弟
字樣但該守在上年閏七月十七日禀出而該鎮道
已先一日具摺入奏則該鎮道斷不得諉為不知
又卷内有照抄該犯記名號簿雖已寫明添弟二
字然簿内不過數十人明係就現獲人犯捏造成
簿是改換字樣惟應于該鎮道是問今該鎮道俱
在臺灣辦理剿匪之事應亦請俟事竣確查何人
主見據實恭奏再上年十二月十二日有臺灣竹
塹營外委虞文光兵丁王元浩搭舡到泉州向提
(臣)任承恩求救因無牌票移咨前督(臣)常青查辦
兹據該提鎮移咨及守偹董得魁禀内有外委虞
文光查無下落之語是該弁等實係臨陣逃回捏
同掩餙(臣)提訊據供上年十二月初七日該弁随同
守偹董得魁到中港堵禦被賊衝散因與同鄉兵
丁王元浩商同逃回内地又恐日後事發有千重
罪遂到提督衙門捏稱奉差求救等語並訊據兵
丁王元浩亦供認不諱随將該二犯正法又閩省
調撥官兵進剿臺灣逆匪所有副將恭遊多奉𣲖
出師今内地各營僅存恭將七員遊擊七員或一
人兼署數缺甚至汀州金門二鎮現以守備而代
辦摠兵之事既于體制非宜且弹壓地方亦無以
示嚴重閩浙兩省俱係(臣)所統轄今擬于浙省副
將恭遊内酌𣲖四五員飭速來閩備供委署要缺
一面移咨提(臣)陳大用就近酌量調撥造冊送部
俟臺灣剿匪事竣後仍飭各回本任緣係隔省調
用武職人員理合奏明奏入
上命軍機大臣傳諭常青李侍堯孫士毅曰黃仕簡自
三月初一日奏報之後又閱十餘日未據續有奏報
該提督所辦何事至任承恩竟安坐鹿港意欲因人
成事殊出情理之外郎如搜出賊屍所帶結盟底稿
及糾約書信自應随摺進呈乃轉行咨送搃督其信
稿五紙又只有四紙足見其悮事不小再柴大紀于
賊匪起事時保守郡城尚能奮勇近亦不能如前次
之奮勇出力又一向並無奏摺自係因該提督等互
相觀望該鎮等亦心生懈怠是黃仕簡任承恩之咎
更無可諉着常青一抵臺灣即遵照節次諭旨嚴切
查恭毋得稍存瞻徇至閱搜出賊匪所帶書信内有
由休生等門會齊之語賊匪么䯢烏合尚知八門遁
甲之法然此亦不過鬼蜮伎倆藉以煽惑人心官兵
以順討逆以正祛邪母難樸滅净盡此事惟在常青
相機調度以期迅奏膚功又閱搜出賊匪書稿内有
廣東鳳花亭高溪菴馬溪廟洪二房和尚及朱姓人
犯曾諭令孫士毅密速查拏前據該督覆奏加緊嚴
緝至今曾否拏獲未據續行奏報此係要犯著孫士
毅務須嚴飭所屬設法跴緝毋任遠颺漏網
十二日(庚辰)任承恩普吉保奏言八卦山一帶賊匪
不時出沒窺伺(臣)等密商必須出其不意即行痛
剿以挫其勢随即分𣲖官兵于二十一日即到賊
境賊衆遍山漫野抗拒官兵(臣)等即令施放鎗砲傷
斃賊匪數百名賊衆奔潰(臣)普吉保親督署遊擊
唐昌宗乘勢搶上八卦山扼賊來路(臣)任承恩親
督副將林天洛遊擊穆騰額清查彰城内外窩藏
賊匪正在查拏間附近山凹之賊約有七八千人
蟻聚四出(臣)普吉保即在山梁督率官兵開放鎗
砲斃賊甚多乘勝壓下(臣)任承恩督兵分處夹攻
殺賊無數擒獲賊犯二十七名奪獲賊馬五匹鳥
鎗七桿賊旗三十二桿籐牌挑刀長鎗竹串多件
時已傍晚不便劄營仍行撤回各營所獲人犯内
林家齊一犯審係林爽文族長且訪聞該犯前曾
誆哄彰化文武官願將林爽文帶來投到以致猝
不設偹釀成巨案實為此案要犯應即觧送督(臣)
審辦餘犯即行正法至陣亡帶傷各兵丁鄊勇分
别記功奬賞事竣之日彙冊造報(臣)等正待諸羅
淡水兩路兵到籌辦會剿二十三日據臺灣鎮(臣)
柴大紀咨以諸羅賊匪張看葉省屯聚斗六門應
須攻剿所帶各官兵即在諸羅嚴加防守搜捕又
副將徐鼎士等禀稱淡水賊匪負險猖獗現帶官
兵分路進攻各等因查賊匪尚在蔓延南北官兵
未能會合一面咨報督(臣)常青核示仍飛商水師
提(臣)黃仕簡籌辦會剿奏入
上命軍機大臣傳諭常青李侍堯曰任承恩一味遷延
觀望直至此時始同普吉保親往帶兵進剿但此次
攻剿賊匪亦因普吉保親督遊擊等進攻南關口八
卦山各賊庄柵而任承恩不過于西門一路從後策
應彰化城内外搜查窩藏賊匪並未親至賊巢其所
稱出其不意𣲖兵痛剿蓋亦係普吉保之意任承恩
但因人成事如許多日所辦何事且該提督前此既
存心恇怯則此次所稱親督官兵分路夹攻之處恐
亦未可盡信况賊匪既屡經官兵剿殺而此次任承
恩所奏摺内又稱官兵奮力殺賊無數是賊匪幾于
殱戮靡遺何以摺内又稱賊勢尚在蔓延南北官兵
未能會合看來皆由綠營將弁餙詞謊報既可掩其
恇怯又可藉以冐功所言殊不可信着常青即將任
承恩曾否親自帶兵赴八卦山打仗及所報殺賊數
目是否確實秉公嚴查如有捏飾虚報情節即行據
實恭奏
同日孫士毅圖薩布同奏言查究天地會邪教自
拏獲許阿協等訊供後即密咨閩省訪查勾引入
會之漳州人頼阿邊梁阿步等續據饒平縣程煥
又查獲該縣林功裕一犯訊係閩省平和縣林邊
鄊人林三長于五十年六月間勾引入會又惠來
縣地方盤獲陳琴等七名潮陽縣地方盤獲林海
瑞等二十九名均係福建漳州府屬人氏雖訊據
堅供欲赴西洋噶喇吧地方謀生因遭風駛船至
粤並不知有為匪結會情事但正值臺灣逆匪滋
事之時該犯等胆敢糾約多人偷越出口形迹可
疑(臣)亦密咨閩省存記統俟事定後分别辦理至
前准閩省咨拏臺逆案内供出夥匪有張隆生一
犯籍隸廣東大埔縣當飭該縣查稱張隆生在臺
生長原籍並無的屬并另行訪有張慶捷張興生
亦在臺灣又與逆犯張隆生同籍同姓有無□逆
均未可定具其族人張永玉張丹成張崇秀亦俱
在臺難分良歹(臣)等現在不露圭角密行存記再
閩省續獲從逆匪犯鍾祥等七名内劉實及林天
球二名俱係廣東饒平縣人恐原籍尚有應行緣
坐之犯現在慎密飭查未據查明稟覆至後溪鳳
花亭洪朱二犯尚未查有實在下落(臣)等督率惠
潮各州縣嚴密訪拏不敢稍涉張皇致無實際再
查天地會根源如果起于粤東惠潮二屬案犯必
多應需大員專司辦理其時新補惠潮道圖畢赫
尚未到任是以奏明行調臬司姚棻赴潮督緝兹
圖畢赫業已到任察其才具頗覺静細安祥現值
秋審將届臬司係主政之員必須在省公同商酌
(臣)等已將緝匪之事詳諭圖畢赫不動聲色就近
督率密查札調臬司姚棻回省辦理秋審奏入報
聞
十三日(辛巳)李侍堯奏言北路鹿仔港等處兩月以
來雖據報連次打仗俱有斬獲但於賊匪來擾時
盡力堵殺尚未能直入賊巢痛加剿洗今南路已
克復鳳山軍聲益壮北路賊匪自必聞風震懾如
鳳山無須重兵弹壓又可用全力專注北路以期
迅速掃除常青已於二月三十日起椗放洋即日
到彼鼓勵振作自必易于奏捷又查出正月内守
偹董得魁稟送逆匪林爽文偽示三紙閱之不勝
髮指該犯于光天化日之下胆敢私立此等悖逆
名號真乃罪大惡極謹封固呈
覽奏入
上命軍機大臣傳諭常青李侍堯曰官兵已將鳳山縣
城收復是南路賊匪業經潰散竄逃無難收剿净盡
黃仕簡即應督率將弁迅赴北路會合任承恩分路
夹攻以期一舉蕆事乃竟仍安坐郡城按兵不舉而
任承恩亦惟於賊匪來擾時𣲖撥弁兵零星堵禦並
未親身帶兵直抵賊巢李侍堯心思周到自早已看
出伊二人之悮事但以黃仕簡承襲公爵久任提督
素昔恩遇較優而任承恩係任舉之子朕軫念伊父
前勞特加錄用擢至提督不免為之稍留地步是以
不肯直奏但該提督之因循貽悮朕于數千里外尚
早經洞燭况李侍堯駐劄泉州耳目較近而所屬文
武員弁内亦必有議論及此併探聽情形禀報者現
已節次降旨令常青嚴行查辦李侍堯如果有所見
聞即據實具奏不必稍為瞻徇諱餙也至逆匪林爽
文竟敢自稱年號其悖逆之處罪大惡極覆載不容
俟將來逆首生擒必當嚴行盡法以申國憲而快人
心此時常青惟當申明紀律鼓舞士氣俾壁壘一新
人人用命以期擒拏首夥迅速蕆功
(臣)等謹案兵貴神速二月二十一日任承恩有八
卦山之捷郝壮猷亦以此日收復鳳山兩提臣正
可乘此銳氣親率將士打通南北道路會剿賊巢
乃任承恩因柴大紀徐鼎士兩路之兵不能會合
即遷延不前而黃仕簡又以收復鳳山為已功不
思乘機剿賊以致逆匪復肆䲭張我
皇上不以得有勝仗恢復城池為有功而益明着其觀
望之罪賞罰嚴明皆出于
先幾獨斷益仰
睿慮之無所不周也
同日徐嗣曾奏言二十八日任承恩咨稱本月十
二日與普吉保分督官兵殺賊甚衆是該處兵力
已足□此開通道路即可與搃兵柴大紀合兵會
剿内地堵拏逆匪尤為緊要(臣)于二十八日前赴
福州府屬之福清長樂及興化一帶沿海口岸細
查兩月以來各該處並無臺灣海船進口(臣)恐漁
戶小船或有貪圖微利在於海邊接渡逸匪並恐
荒嶼淺灘賊匪附搭海船經過偷越登岸細加訪
察現在實無竄逸内渡之人兹于三月初二日興
化途次聞官兵收復鳳山賊匪四散奔竄鳳山距
澎湖甚近厦門一帶尤為緊要(臣)即星馳前赴厦
門等處親督查拏凡有逆匪偷渡立即擒拏務獲
不使一名漏網奏入報
聞
十四日(壬午)黃仕簡奏言總兵郝壯猷於二月初九
十二等日帶兵剿捕各庒鎗砲打死賊匪數百人
奪獲刀械等項查岡山崙仔頂小新園大湖各處
俱係賊藪勢甚猖獗(臣)於十三日添遣官兵分擊
夹攻而臺灣道永福亦𣲖撥義民随赴大湖一帶
協同剿捕自十三日未刻起殺賊連宵達旦鎗砲
打死賊匪數百人十五日官兵分路直搗賊巢奮勇
追殺生擒賊夥併將賊巢草藔燒燬(臣)又遣福寧鎮
標遊擊延山帶兵五百名併義民随郝壮猷進攻
鳳山之北遣臺灣水師遊擊鄭嵩帶兵五百名由
海道至打狗山繞攻鳳山之南二十三日據總兵
郝壯猷等報稱二十日行至橋仔頭鎗砲打死賊
匪甚多二十一日&KR1328;鳳山極力攻城遊擊鄭嵩亦
到會合夹攻賊匪由北門奔逃併拾獲盔砲硝磺
鉛子等項(臣)随飛檄該總兵等飭令將弁加緊防
守縣城綏集民人各歸安業又聞下淡水之新園
水底藔三角湖姑婆藔九脚桶等處賊匪猖獗連日
出沒攻戰不息(臣)随飛咨郝壯猷速即𣲖撥官兵
併令遊擊鄭嵩赴新園剿匪該處道路一通則署
都司邵振綱即可帶兵馳出合攻水底藔三角湖
等處(臣)察看各處賊勢雖被官軍叠次剿戮而餘
匪東徙西奔四處皆有賊蹤竄匿更訪聞中路之
大武隴一帶山路綿亘現有賊夥遁聚日内亦即
遣官兵馳往剿捕務必除盡根株不遺餘孽再總
兵柴大紀咨報訪聞林爽文等在大里杙南投沙
連斗六一帶糾匪衆多併有賊夥在諸羅附近之
打猫大埔林等庄滋擾須添兵前赴各庄勦匪(臣)
随飛檄副將徐鼎士將帶到兵丁一千五百名除酌
留五百名在上淡水防守外其餘一千名該副將帶
領晝夜兼程赴諸羅與柴大紀會兵北剿二月二十一
日柴大紀咨報十二月日訪查大坪頂有賊匪復聚夥黨
随帶領官兵前赴圍拏施放鎗砲打死賊匪三百餘人殺
死者亦多擒獲賊匪蔡慶等七名併奪獲刀械牌旗等
項又陸路提(臣)任承恩扎稱總兵普吉保帶領官兵已齊
到鹿港一面分駐各要隘一面會籌進剿各賊巢等
因(臣)緣南路鳳山甫經克復官兵尚未撤回現在存郡
兵少府城緊要未可遽離致有意外疎虞俟南路
檄兵回郡之日即馳赴北路一帶與任承恩會辦
業先密札任承恩速應擒渠搗穴但該處附近生
番勢必竄入内山應令理番同知令通事土目傳
諭内山生番及沿界熟番一體堵截擒獻示以重
賞仍於四路出沒要口分佈官兵嚴緊偵擒如日
内柴大紀剿捕附近諸羅餘匪淨盡更可與普吉
保會同該提(臣)圍擒逆首併殱除匪夥匪致兔脱
奏入
上命軍機大臣𫝊諭常青李侍堯曰黃仕簡奏報剿洗
南路賊匪尅復鳳山縣城一摺其所陳功案俱係罪
案且一味飾詞推托即如該提督摺内既稱南路之
崗山崙仔頂等各處俱係賊薮勢甚猖獗亟應一舉
撲滅何不親率弁兵前往剿捕乃惟添遣官兵飛檄
該鎮將等進攻似此東堵西禦疲于來往適足為賊
所輕么䯢草竊自然毫無顧忌日聚日多至遊擊鄭
嵩等分路進攻鳳山收復城池時伊仍安然坐守又
不親往是誠何心又摺内稱官兵叠次剿賊餘匪東
徙西奔四處皆有賊蹤等語黃仕簡並不能親赴賊
巢將首逆擒獲致賊夥蔓延團結乃尚稱除盡根株
不留餘孽伊試自思數月之久所辦何事賊勢尚如
此鴟張惟與任承恩互相推委非伊二人貽悮而何
尚靦顔為此語乎且大兵雲集各縣俱已次苐收復
豈臺灣郡城轉慮其有意外疎虞之理乃黃仕簡仍
稱守城明係藉詞掩餙以文其遷延觀望之罪著將
黃仕簡原摺發交常青閱看向黃仕簡逐一嚴審詰
訊至黃仕簡任承恩始終貽悮緊要軍機其咎甚重
必須拏問常青到臺灣後遵照前旨先將伊二人摘
去花翎任承恩令其由北路回至内地厦門勿令伊
二人同在一處致有彼此關照通同捏餙之事並著
李侍堯于任承恩到後即行委員觧京黃仕簡留厦
門候旨常青李侍堯此時且當慎密不可稍露端倪
另候諭旨辦理想亦不久待常青奏到即有旨諭矣
至常青現在自已抵臺灣應照節次所降諭旨悉心
籌畫統率各路官兵親赴賊巢一鼓剿滅以期迅奏
&KR0034;功
(臣)等謹按黃仕簡以收復鳳山空城鋪張調度攘
為己功而於各處賊薮惟遣兵進攻又自藉口保
固郡城以掩其畏葸不前之咎
皇上以陳功之案俱係罪案
嚴旨詰責令其詳悉登荅竟無可置喙而猶以老病貸
其一死
聖天子法外施仁何所不至歟
十五日(癸未)孫仕毅奏言續獲天地會匪犯林功裕
供出之朱洪德洪李桃等與閩省從前究出之洪
二和尚及朱姓形迹相同或即係洪朱二犯亦未
可定奏入
上命軍機大臣傳諭李侍堯孫仕毅徐嗣曾曰此等倡
會結盟煽惑人心首犯不可不嚴緝務獲跟究黨羽
以盡根株現據所供姓名住址俱在閩省且有記號
歌訣轉相糾約搶奪財物是該犯等在閩省結會滋
事竟係明目張胆毫無忌惮其黨羽必多無難跟蹤
緝獲徹底究辦李侍堯現駐劄蚶江籌辦軍糧一切
及善後事宜自不能分身前往徐嗣曾在漳泉一帶
海口督查尚無緊要事件著該撫即親赴各該處將
朱洪德洪李桃二犯嚴緝務獲訊明夥黨一面按名
查挐一面即𣲖委幹員將二犯迅速觧京歸案審辦
該撫務須不動聲色嚴密妥速辦理毋任奸徒漏綱
十六日(甲申)郝壯猷奏言初九十二等日帶兵前往
各庄剿捕俱遇賊匪數千人随督率官兵向前追
殺鎗砲打死賊匪數百人十三日賊匪復來攻營
(臣)自未刻對敵連宵達旦至十四日午刻賊始敗
走官兵奮勇追殺鎗砲打死賊匪數百餘人十五
日𣲖撥官兵分路直搗崙仔頂賊窠將草藔數百
間盡行燒燬十七日由阿公店一路剿捕二十日
行至橋仔頭又遇賊匪千餘人前來堵截随督率
弁兵施放鎗砲打死賊匪甚多二十一日由橋仔
頭進攻至午刻直底鳳山鎗砲齊發適水師提(臣)
黃仕簡另𣲖遊擊鄭嵩帶兵由海道前來夹攻賊
匪不能抵敵由北門奔逃追獲盔砲硝磺鉛子等
項随𣲖遊擊蔡攀龍入城安民加緊防守併令臺
灣府經歷羅倫進城總理一切(臣)即就城外劄營督
率官兵嚴加搜獲賊夥跟緝賊首併令弁兵不許
擾害良民所有官兵奮勇衝鋒殺賊内有陣亡受
傷者查明員名造冊呈送督提二臣辦理奏入報
聞
欽定平定臺灣紀略卷十
