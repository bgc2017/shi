欽定平定臺灣紀略卷三十一
八月十五日(庚戌)李侍堯奏言所募新兵入伍未及
一月雖上緊操演而技藝尚未嫻習所製鎗械亦
未齊全現挑各營舊鎗使之演放必湏一兩月後
方可調用是以(臣)飛檄督撫兩標及水師一營城
守一營現存額兵内挑凑一千派將偹管帶即由
五虎門出口赴北淡水隨同徐鼎士協力堵勦已
移咨撫(臣)即在省城料理點派起程計十日内即
可至北淡水至内地募兵一事(臣)前接臺灣道永
福所禀官兵已直抵諸羅魏大斌柴大紀等裏外
會合即可乘勢進𠞰指日不難滅賊是以(臣)奏明
三次共募兵一萬有餘之外可毋庸再募今准常
青寄來摺稿則魏大斌等進抵諸羅後又無信息
恐係賊人故意撤圍俾官兵抵縣却又于後梗阻
道路使所運粮餉火藥不能前往接濟是不惟柴
大紀被圍而魏大斌等又在賊圍之中雖據常青
已派兵前往接應但看來事勢或尚須量為預備
則内地募兵必須多多益善擬于水陸各營再募
兵一萬及早訓練所有鳥鎗等軍械亦飭司速撥
銀兩令各營分頭製造(臣)惟有日夜催䟎以期應
用不致遲悞再(臣)接據副將徐鼎士同知徐夢麟
等禀稱現在林爽文在諸羅攻圍未暇歸巢寔為
有機可乘查鹿仔港在大里杙之南須步步仰攻
而自大甲過溪為岸社等處係賊之背乘高而下
易于俯制若鹿仔港攻其南大甲攻其北可使賊
腹背受敵又本月十一二等日聞賊營中時有砲
聲探係賊夥自相攻殺該同知又訪有何清鳳與
賊目何安邦交好因令何清鳳轉為開導據稱何
安邦情愿立功贖罪是此時尤可乘虚進𠞰等語
查徐鼎士及守偹潘國材等兵一千八百餘名已
移駐大甲又有食粮義勇三千名并岸社義民熟
番共四千名今又增派官兵一千即由五虎門前
往正可壮軍聲而作士氣是又增𠞰賊之一路(臣)
一面知會藍元枚相度情形或應進攻斗六門一
帶或即與徐鼎士彼此訂期徑攻大里杙務當奮
勇前進勿致坐失事機再漳泉一帶現在尚有早
禾可食計九十月間必須平糶直至明年青黃不
接之時約二三十萬石可以敷用臺地除接應兵
粮及鄉勇難民外現在賊匪勢又鴟張其寔俱係
脅從房屋已燒貲粮已罄不得不從賊搶擄以延
旦夕近接將軍常青摺稿稱各庄民又有改悔出
結歸庄者大兵進𠞰必多自拔來歸然不稍資其
生計俾得暫可度日則無食之民仍無所賴未免
觀望不前若來投者即加以撫䘏安插使得重延
殘喘復為良民則脅從之徒誰不相携而至是米
之在漳泉固所以綏靖地方而米之到臺灣尤足
以散賊黨而省兵力是宜多為觧運源源接濟今
浙省所撥之十萬石將次到齊八月中浙江江南
江西之米又可到一二十萬石擬先行觧往臺灣
南北兩路以供支應官兵義勇口粮及招撫脅從
之用其内地平糶等事九十月間各省米又必有
觧到者以之分運各處平糶自可陸續應手至臺
灣撫䘏安插之事(臣)現咨令常青藍元枚並飭辦
理粮餉之臬司李永祺及臺灣道府等官兵隨路
廓清有被脅來投者隨時察看情形或就各村庄
煑賑或量給錢米俾得存活一面勸諭伊等及時
補種番薯之類以資口食則賊夥日益觧散逆首
自易就擒至軍前既有隨路撫卹等事需用佐襍
人員必多(臣)并多行挑選派令觧運銀粮前往即
酌量留於該處委用内地現有揀發一等舉人陸
續到閩可以差遣亦不致乏員再查澎湖係鹿耳
門之門戶該處距鹿耳門洋面三百餘里塩水港
笨港兩口則又在鹿耳門之北相去更遠鹿仔草
係入塩水港後在内港起&KR1804;至諸羅之馬頭並非
沿海港口今塩水港有遊擊楊起麟劄營鹿仔草
亦有遊擊邱能成駐守而笨港被賊搶擄之後(臣)
恐賊匪出海滋事已撥繒船二隻水師兵二百名
前往鹿仔港防護近據臺灣道府禀稱府城近日
有北淡水米船到來是以粮價漸平等語北淡水
由海道至府城必從笨港口經過今北淡水之米
可以至府則笨港尚無賊匪滋擾可知至澎湖雖
添兵五百究属单薄沿海一帶並須預為防範前
所續派前往鹿仔港之兵二百及鹿耳門之兵二
百尚恐不敷應用一面於新募水師兵内擇其稍
習鳥鎗者酌派六百名前往澎湖及各港口協同
舊派之四百名往來梭織防護斷不至稍有疎失
再浙省駐防滿兵已到二百五十名粤省駐防滿
兵已到六百名俱隨到隨即登舟候風計初十以
内所有滿漢官兵皆可到齊配渡至洋面刧案繁
多實由該營員怠巡已慣視緝盗為具文近又因
水師屢調之後存營兵少不能輪流更換以致曠
悮是以(臣)前奏請於沿海各營照派往臺灣班兵
之數先募補十之二三及時操練以偹巡防昨募
足五千後又增募五千現又增募萬餘名俱係水
陸兼募自此水師各營既有新募之兵及時操練
一面即可將舊兵多為抽派廣布巡船輪流在洋
嚴緝盗賊兼同地方文員所撥差役護送官米船
隻以免疎虞查金門海壇閩安峰火門各鎮協營
所轄海道相連每營不過二三百里如果各于所
轄之二三百里内實力巡查則匪船自無從寄泊
(臣)今嚴飭各營每營派兵四百名配載繒艍各船
分作兩班每班二百名專派偹弁帶領各兵于所
轄之洋面輪流出巡一月一換如有失事按照所
轄之洋面嚴𠫭治罪
同日徐嗣曾奏言浙省六起滿兵已經全數過省
接准督(臣)咨再撥兵一千名由五虎門配渡竟赴
淡水接濟徐鼎士嘱(臣)留省料理當即督同將偹
將各兵迅速挑派一面上緊僱偹船隻一應粮餉
軍火器械等項部署停妥適于初二日接據副將
徐鼎士同知徐夢麟禀稱自抵大甲後官兵先後
到齊並募集義民番勇分隘剳營連戰克勝探聞
諸羅柴大紀于六月二十八九兩日與賊鏖戰賊
目葉省蔡福俱斃于砲餘賊死者無數林爽文僅
以身免竄聚斗六門不敢回彰聞大里杙等處巢
穴存賊尚有萬餘查大甲溪自南而西過大肚溪
十餘里即近鹿仔港由北而東自犁頭店至烏日
庄即逼近大里杙賊巢七月十一二等日聞賊營
時有砲聲密差偵探係犁頭店賊夥自相攻殺現
在官兵一千七百餘名所募義民番勇共七千餘
名誠得鹿仔港大兵密訂進期先在大肚溪等處
聲援即分兵兩路一攻大肚以斷賊營之右一攻
烏日莊以絶賊營之左烏日一破縱使大里杙勢
甚完固架以大砲四面環轟如拉枯朽更得兵一
枝扎營南投隔斷虎仔坑陳泮賊巢使其不能應
援而林圯埔水沙連等處賊匪亦不敢蠢動並已
預遣妥人前往結好生番在内擒獻以絶林爽文
逃入内山去路腹心之患既除餘賊以次搜捕勢
如瓦觧商之各偹弁義勇人等無不衆口同聲及
鋒欲試惟需添兵一二千名迅速由大安進口帮
守大甲徐鼎士等即統帶官兵義勇再添募義民
數千隨同進𠞰益壮聲勢並請發餉銀五萬兩以
備軍需各項費用等語(臣)竊思大里杙一帶久為
逆首盤踞深溝高壘營巢愈密以為將來抵死負
嵎之所而南路中路鹿仔港官兵俱為賊牽掣未
能分兵進逼惟淡水一路自竹塹城以北此時搜
捕漸净官兵俱駐大甲溪該處迫近賊巢地勢又
較便捷果能乘隙進搗將逆黨私蓄一炬而盡使
逆首勢孤力竭不難指日就擒即或攻圍稍需時
日賊仍退而返頋則南路之勢已觧官兵可移而
向北并力齊攻亦可迅速蕆事細核該將丞等所
禀似属實有所見其禀内所請餉銀先經督(臣)撥
銀五萬兩觧往日内定已應手惟兵力稍单正在
亟需策應而奉
旨添兵適值該處禀到請兵之日現在船隻俱已僱齊
飭令該兵等多帶火藥已於初四日登舟候風開
駕復經督(臣)飭司添撥銀三萬兩米六千石委試
用知縣王履吉押附兵船帶往粮餉已極充裕又
查上年調兵渡淡水時因竹塹新庄等處皆有賊
擾今兵由八里岔上岸前抵大甲溪尚有二百餘
里山徑亦多迂折(臣)細訪路徑照依徐鼎士所禀
由五虎門出口直抵大安港登岸相去大甲止有
十餘里較為便捷是以即雇募熟悉此路之舵水
人等徑由該處進發以期早資接應均奏入
上命軍機大臣傳諭福康安常青李侍堯藍元枚柴大
紀徐嗣曾曰魏大斌援應諸羅而邱能成所押粮餉火
藥仍被賊匪梗阻不能前進看來竟係賊人狡計將
魏大斌放出重圍聽其入城仍將粮餉截斷道路梗
阻則柴大紀雖與魏大斌會合仍不能𠞰散賊匪而
諸羅添此應援之兵粮餉又被截斷更恐軍粮不給
是賊匪奸計顯而易見數日待柴大紀奏摺未至正
為此焦心但前據常青奏接據巡檢邵宗堯禀報鹿
仔草官兵已抵縣城所有觧押餉銀隨同前進等語
則又似所運粮餉等項亦已前抵諸羅如果所報属
實則官兵自可無乏食之慮否則有兵無粮其勢豈
不更為急迫著常青李侍堯將所運諸羅粮餉火藥
究竟仍在鹿仔草或係全行運到及鹿仔草道路曾
否打通不致梗阻之處迅速馳奏至柴大紀處雖援
兵已到勢尚单弱且據李侍堯奏徐鼎士禀報賊首
林爽文現在諸羅攻圍是該處賊勢尚熾常青急應
遵照前旨親統大兵迅赴諸羅合力攻𠞰至徐鼎士
禀稱令鹿仔港大兵密訂進期在大肚溪等處聲援
而徐鼎士分兵兩路一攻大肚一攻烏日庄斷賊左
右烏日一破即以大砲轟擊大里杙使賊人腹背受
敵又可乘高而下為島穴擒渠之要策藍元枚前已
有旨令其統兵徑赴諸羅會合常青柴大紀今大甲
一路既有可乘之機該𠫭贊又當與徐鼎士速行訂
期夹攻以期會合直搗賊巢用兵之道原貴相機而
動不必拘泥前旨並著李侍堯藍元枚傳諭徐鼎士
若能督率兵民乘機進𠞰傾其巢穴則逆匪夥黨聞
風觧體更無難迅速掃除撲滅是平臺之功徐鼎士
實為第一將來受朕恩眷豈復可量耶徐鼎士務須
倍加努力速成大功至徐鼎士所稱賊營中時有砲
聲探係犁頭店賊夥自相攻殺又訪有何清鳳與賊
目何安邦交好因令何清鳳開導何安邦立功贖罪
一節此係極好機會藍元枚近在該處何以並未奏
及賊人夥黨既自相殘殺已有内潰之勢常青藍元
枚等急應乘機招集或𠞰或撫以觧散賊黨至李侍
堯所奏一切經理妥協甚愜朕懷徐嗣曾照料過兵
及撥運粮餉前赴淡水所辦亦好至從前洋面被劫
各案實由該營員廢弛懈怠視巡緝為具文以致匪
徒公行無忌事定後急當嚴行查參俾弁員知所警
戒並著該督於審辦此案隨時具摺陳奏一次并將
有無獲犯一併據實具奏
同日琅玕奏言浙省自嘉興入境首站以至錢塘
向用馬遞自富陽以至江山向用夫遞上年添設
腰站每腰站一處用夫遞者撥夫八名用馬遞者
撥馬四匹夫四名人夫接遞之正腰站十九處每
處酌添夫八名並因西安縣至閩省浦城縣交界
計程二百四十餘里皆崇山峻嶺遞送維艱若腰
站四十里始行更換人力易致疲乏飭令於正站
腰站之外每十里再設夫八名接替遞送並𣲖委
佐雜各員分叚專管輪流稽查刊發填報单式飭
令臬司隨時查核其餘運送軍装並火藥鉛弹餉
鞘䓁項需用人夫為數甚多額設扛運人夫斷不
敷用均飭隨時添雇統俟事竣後核明添雇確數
按照軍需則例據實造冊報部請銷再現在福康
安等馳赴臺灣自嘉興府起至衢州府属之西安
縣俱係水路所有一切船隻及由省城至江口應
用馬匹已飭管理驛站之臬司歸景照妥為辦理
其由西安江山赴閩係属陸路所需馬匹已飛咨
提(臣)就近酌調衢州鎮等處營馬應用至江浙運
閩米石用船甚多俱係兩省合力雇辦兹欽奉
諭旨念及商販令(臣)等量其緩急酌籌妥辦是米石既
稍可酌分緩急船隻亦從容易辦惟是海船全資
風力此時將屆深秋西北風當令運閩赴南可以
遄行而自南赴北自不能如夏令之便捷現在川
省米石既起運迅速其續運之米自跟接而來若
兩湖之米不相照應一時發運恐船隻不敷配載
致擁擠海口徒滋守候抑且各商船聞海口屯米
過多致啟隠避之弊查浙省兩次運閩之米接據
委員禀報在泉厦兑收者已有九萬一千一百餘
石浙省採買之米及江南江西續經起運者亦可
接踵而至此時閩省已有米石接濟可以無虞缺
乏此等運閩米石止須源源接運以偹應用原不
必同時運到懇
勅下兩湖督撫(臣)將應運米石如已起運者聽其運赴
海口(臣)等酌量隨時起運如尚未起運者暫停發
運俟川省末起米船全行過楚後將楚省之米運
赴海口換船起運如此稍為通融庶船隻可以陸
續購雇不致掣肘奏入
上命軍機大臣傳諭琅玕曰湖北湖南米石已一併由
江西五福一帶接運赴閩現在江浙兩省雇偹海船
已覺竭&KR0008;該撫此時祗須遵照昨降諭旨將川省運
閩之米陸續雇偹海運船隻其楚省米石即由江西
陸路運往俾海陸兩路源源分運接濟以備應用自
可無虞缺乏著琅玕將現在接濟川省米石出口船
隻計算足敷運送者預為雇偹其楚省運米船隻毋
庸封雇致滋擁擠稽遲
十七日(壬子)藍元枚奏言賊黨近日因被官兵各路
𠞰殺脅從之衆未免觧體經(臣)出示曉諭乘間來
歸者頗不乏人惟是賊匪詭計多端恐有奸細冒
充仍須嚴密查防至臺灣南北道路被賊阻隔往
來文報俱由海洋遞送經嚴飭各海口員弁寔力
稽查現督(臣)李侍堯又派撥哨船二隻前來巡查
更為有益此時鹿仔港一帶洋面頗覺安静二林
海口現有守備張奉廷帶兵五百名同義民駐劄
查自二林以南村庄係賊匪出没之所第東螺西
螺一帶數十庄先經(臣)差該地武生陳大用鍾竒
英等愷切曉諭令其保守村庄各安生業本月十
七日乘其不備官兵分路攻𠞰西螺賊匪該地百
姓俱無助賊今(臣)又差武生陳大用陳飄香等分
頭前往海豐港麥仔藔沿海各村庄遍貼告示面
為曉諭使沿海百姓咸知大義糾集鄉勇共禦賊
匪則賊勢益孤便易設法𠞰捕奏入
上命軍機大臣傳諭福康安常青李侍堯藍元枚柴大
紀曰前以藍元枚奏殺退西螺賊匪擬即統領官兵
相機勦捕又伊族人藍啟能等在彰化投出懇求安
插所辦尚属妥協方以藍元枚係本省人統本省官
兵可資倚任是以加恩奬勵藍元枚自應倍加奮勉
速圖奏績且前因兵力单弱奏請增添業據李侍堯
奏到粤兵漳兵皆經陸續配渡開洋自己早抵鹿仔
港該參贊正應乘其銳氣鼓勇前進以期迅速集事
今閱所奏情形止係遵旨曉諭被脅賊衆防範海口
各事宜且據稱臺灣南北道路被賊阻隔往來文報
不無遲滯是則更應速領官兵前往𠞰殺打通道路
乃既未前往進𠞰而於作何調度會合之處亦並未
陳奏看其光景竟係株守鹿仔港一籌莫展矣即云
持重亦不應恇怯遷延若此前此任承恩在鹿仔港
時心存觀望束手無策以致曠日持久貽悞機宜是
以降旨革職拏問治罪藍元枚尤非若任承恩可比
若復踵前轍觀望不進則藍元枚獲罪尤重不可不
慎着先傳旨嚴行申飭前因徐鼎士擬由大甲分兵
攻擊大里杙之北並約會藍元枚從鹿仔港進兵大
肚溪以期裏外應合俾賊人腹背受敵搗其巢穴因
諭令藍元枚即由大肚溪進兵夾擊不知徐鼎士此
策知會藍元枚否如藍元枚接奉前赴諸羅之旨已
領兵自北而南固属甚善否則亟應帶兵速赴大肚
溪會同徐鼎士夹攻大里杙賊巢機不可失藍元枚
務須加倍奮勉力圖自效勿再因循遲緩再柴大紀
於魏大斌前抵諸羅後如何攻𠞰殺賊遊擊邱能成
所押軍装火藥于何時在鹿仔草殺退賊匪前赴諸
羅尚未據續有奏報並着常青藍元枚柴大紀各行
迅速馳奏至福康安已有旨令其星速遄行今看常
青藍元枚于剿捕事宜竟無定見當必須福康安前
往督辦方能蕆事福康安在途行走務須益加緊急
及早到彼督率調度以期迅奏膚功再賊首林爽文
糾衆謀逆罪大惡極覆載不容其祖墳自必近在漳
州一帶着李侍堯密委妥員將林爽文祖墳先行刨
挖剉骨揚灰以申國憲而快人心亦申賊勢之一法
也
十九日(甲寅)李侍堯奏言山猪毛各粤庄義民最為
勇猛賊人屢攻俱為所敗其隨同瑚圖里等到府
及留在軍前助𠞰之處或出自情愿即如瑚圖里
等於六月二十二日到府旋據同知吳元琪禀稱
七月初三四等日逆匪莊大田遣許光來等往攻
山猪毛粤庄被粤民殺退而七月十四日常青等
往𠞰南潭時所留軍前之粤民最為出力看來竟
係該義民自度無内顧之虞願在軍前殺賊常青
前奏未曾聲叙明白是以上厪
聖懷至恒瑞前往臺灣時(臣)見其虚心商酌深知以國
事為重到臺灣後聞其諸事與常青和衷辦理並
無意見不和此(臣)所深知者惟魏大斌等往援諸
羅為賊所阻常青僅遣田藍玉帶兵前往及田藍
玉仍不能進又遣特克什布張萬魁帶兵前往共
撥兵三千九百名而常青並未親自赴援雖或因
府城外賊勢有未可移動營盤之處然究不免為
賊所綴未能扼要制勝兹蒙以常青是否可了此
事之處
垂詢(臣)察看此事情形總以能打通諸羅為第一關鍵
如常青果能親自率兵前往打通諸羅道路與柴
大紀魏大斌等會合則軍聲已振賊勢自衰柴大
紀最為奮勇且臨機應變調度得宜既得與常青
會合一處必能協心併力共圖進𠞰兼以内地續
調之兵現在陸續配渡不日可到似即可乘勢搗
穴擒渠完結此事但目下五六日内尚未得諸羅
信息萬一諸羅一時不能得手則常青恐不免著
忙可否於武臣中如海蘭察者授為參贊大臣令
其前來會同常青督率料理賊匪雖多究係烏合
之衆自不難摧敗在海蘭察久歷戎行來當重任
自必期于妥辦且俱係專閫大臣同舟共濟亦無
待常青駕馭然後出力而常青處事亦極明白决
不肯各立意見自當坦懷商度相與有成則𠞰匪
之事似即可及早告竣再廣東駐防滿兵一千五
百名副都統博清額帶領已於七月三十八月初
一初二初三等日全數抵厦俱已配渡現在候風
開駕浙江駐防滿兵亦陸續到有四起隨即登舟
江寧將軍永慶已於初五日抵厦尚有二起日内
亦可到齊至粤省最後之綠營兵一千五百名隨
滿兵後行走亦于初五日到厦七百名即由厦門
配渡前赴鹿仔港得有順風即當放洋奏入
上命軍機大臣傳諭福康安常青李侍堯藍元枚柴大
紀曰前因常青等辦理𠞰捕事務未得把握是以諭
令福康安同海蘭察等帶領巴圖魯侍衛章京等馳
赴臺灣督同進𠞰以期迅速蕆事朕非不知軍中主
帥不可屢易特念此事前已悞於黃仕簡任承恩二
人觀望因循以致日久未能辦結猶意此等賊匪不
過么䯢草竊無難速就殱除是以就近令常青前往
臺灣更換常青到彼後籌畫調度尚俱妥協已出朕
望外但究係年老未能諳練軍旅藍元枚恒瑞又更
事未多駐守數月總未能相機進取因思此事一悮
豈容再悮若于賊匪起事之初即𣲖福康安同海蘭
察帶領巴圖魯等侍衛百餘人及早馳往則賊匪定
已早就殱擒何致曠日持久尚未蕆事今已失之于
前此時不得不𣲖福康安前往接辦此朕不得已之
苦心現在福康安海蘭察帶同侍衛章京等兼程前
往不日即可到彼所謂成事不說至福康安於途次
遇有常青李侍堯等六百里加緊軍報仍可啟看若
大里杙已經摧破林爽文莊大田等並就殱擒則福
康安一聞此信或抵泉州後即可旋回其善後事宜
固常青所優為無須福康安前往帮辦倘大里杙雖
已摧破而賊首賊目尚未就擒或林爽文莊大田止
擒獲一人未能蕆事則福康安仍當速渡臺灣督同
𠞰捕以期迅奏膚功至常青等所請添兵彼時尚未
全到雖進𠞰稍需時日朕亦不加責偹常青等若能
於福康安未到以前將首夥各犯弋獲則平定全臺
仍是伊等之功常青等不必心懷疑懼惟當悉心籌
畫奮勉自效速圖奏績
二十日(乙夘)
上命軍機大臣傳諭福康安常青李侍堯藍元枚柴大
紀曰柴大紀處半月以來總未據續有奏報甚為煩
悶因思魏大斌應援之兵既已會合柴大紀即不能
進攻大里杙賊巢自應令魏大斌分兵出城將從前
經過道路如鹿仔草一帶屯聚賊匪先行勦散廓清
道路縱使魏大斌不能分身亦應于將弁中擇其勇
幹可恃者令其帶兵出城剿捕何以魏大斌到彼柴
大紀仍復漫無舉動豈添此魏大斌兵力徒令帮守
縣城甘心受賊圍困而不思乘其新到銳氣相機進
𠞰耶著傳諭柴大紀急應設法籌畫倍加奮勉
欽定平定臺灣紀略卷三十一
