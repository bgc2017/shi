欽定平定臺灣紀略卷四十
十月初八日(壬寅)孫士毅奏言委守偹沈德清千總
莊大進帶同兵丁三十二名將赴臺兵丁綿衣鞋
袴帳房等項分載兩船運送厦門九月初五日在
粤東澄海縣開行九月十八日接護南澳鎮副將
鄭元好禀稱前赴閩省銅山沿海一帶廵查至虎
仔㠘收泊沈德清等船隻亦收至虎仔㠘告知於
十五日灣泊銅山營仔汛港三更有賊船四隻每
隻數十人前來行刦千總莊大進船内装載鞋褲
帳房等項被刦去一百餘簍並失去随帶兵器數
件千總戳記一個因賊多兵少兵丁三名被打落
水千總及各兵均各受傷其守偹沈德清船内装
載綿衣未曾被刦等因臣查該護鎮鄭元好既在
閩省銅山沿海一帶廵哨何至一任盜賊充斥毫
無顧忌其銅山營汛是否該護鎮所轄抑另有專
管之員應聽閩省查明參辦外(臣)現於粤東境内
各海口一體委員上緊跴緝嚴密查拏奏入
上命軍機大臣傳諭李侍堯孫士毅徐嗣曾曰鞋褲帳
房等項俱係運送臺灣軍装物件被刦至一百餘簍
之多看來竟係林爽文夥匪在洋面潜出邀刦不可
不嚴拏究辦此案被刦係在閩省洋面李侍堯自應
飭属一體嚴拿但該督駐剳厦門辦理軍務照料官
兵配渡事務繁多無暇兼顧徐嗣曾現在省城並無
經辦要件竟着責成該撫督率所属實力查拏務期
按名弋獲毋使漏網徐嗣曾于臺灣剿捕事務初時尚知
留心随時陳奏後見賊匪肆擾日久一時未能辦結
未免心存畏難轉似置身局外緘默不語若與己無
干者徐嗣曾係本省廵撫何得漠不相關若此着傳
旨嚴行申飭
同日保成奏言黔省頭起官兵距古州水次較近
是以咨會古州鎮總兵馬詔蛟即將頭起官兵會
同貴東道尼堪富什渾先行點騐開行總兵馬詔
蛟親至丙妹照料嗣(臣)趕赴古州即將二起官兵
查點開行随親督前抵丙妹撫(臣)李慶棻於遵義
大定平遠黔西官兵過省亦即親赴沿途督催鉛
彈等項俱加倍帶往以資偹用奏入報
聞
初九日(癸邜)孫士毅奏言黔兵赴閩計程雖遠而自
貴州一帶至廣西梧州府均係溪河急水順流而
下無需多日其自梧州至廣東省城水勢亦順不
致稽遲唯自廣州至惠州老龍地方逆水居多自
老龍過山之後如遇溪河水勢不致過淺亦止數
日可到潮州查廣西柳州以上提(臣)三德在彼督
催撫臣孫永清現駐梧州照料其入粤東境後撫
臣圖薩布提臣高瑹於廣惠兩處上緊催䟎其自
老龍過山青溪下船至潮(臣)妥為料理中間復派
委文武大員分叚催查務期加緊遄行斷不令稍
有遲滯至粤西兵三千分作六起其頭起五百名
即日可到黃岡點送入閩其餘五起因營分較遠
於九月初十日以前由梧州全數起程約計月盡
月初亦由黃岡全數出境奏入報
聞
十四日(戊申)恒瑞奏言塩水港附近民人多有從賊
九月初四日有賊匪二三千猝至經恒瑞督令岱
森保屢次堵禦初五日早又有賊萬餘前來滋擾
恒瑞督率富克精額奮力勦殺賊匪人數衆多官
兵不能抵禦富克精額被砲打傷陣亡恒瑞欲進
不能即欲棄塩水港退回常青處亦不能達現在
續到兵五百名唯有悉力固守塩水港奏入
上命軍機大臣傳諭福康安常青海蘭察恒瑞李侍堯
孫士毅柴大紀曰該處賊勢尚在猖獗恒瑞兵力有
限未免進退掣肘幸所帶之兵又續到五百名可資
接應恒瑞此時亦不必過于焦急唯當在塩水港悉
力固守以待福康安到若賊匪衆多勢難守禦不妨
竟棄塩水港回至常青處再圖進取亦是一策但用
兵之道以攻擊為先著堵禦為後著今官兵所到轉
被賊人攻擾我兵日以抵禦為事是官兵祗辦接應
著著落後而賊人轉得占先客主之勢豈不倒置恒
瑞此時既不能帶兵前抵諸羅又不能回至府城亦
斷無在彼株守之理况恒瑞在彼賊匪不時滋擾仍
湏堵禦勦殺不得休息與其賊來始應何若偵探附
近賊匪何處单弱有隙可乘即帶兵直前攻勦使賊
人救應不暇以成反客為主之勢豈不甚善恒瑞當
察看光景酌量妥辦亦不必過於拘泥遵旨也至福
康安自九月二十四日在大擔門發摺後迄今未據
續有奏報前於陛辭時曾令到厦門後察看情形如
臺灣府城及諸羅設有疎虞福康安應俟添調官兵
到齊再行放洋前進計此時福康安自早得有順風
徑渡鹿仔港但現在塩水港有賊滋擾恒瑞勢不能
支倘此旨到日福康安尚在守風待渡竟當俟川黔
等省官兵到齊再行開駕若已得風配渡前抵鹿仔
港不妨稍為等候俟川黔粤西官兵陸續到彼再行
統領進勦或先赴塩水港一帶勦殺賊匪援應恒瑞
或徑由鹿仔港直攻大里杙賊庄使賊人迴顧巢穴
前後牽綴則塩水港等處賊匪自必紛紛觧散其圍
不攻自觧福康安唯當審度機宜不可畏難亦不可
冐險輕進總以持重為要至福建廣東二省召募新
兵未經訓練若即用以剿賊難期得力著傳諭李侍
堯孫士毅如遇福康安續有添調之處先將各營練
習之兵派令前往其新募之兵留於該省廵查防守
仍一面督飭將弁上緊訓練務期精熟可用庶於戰
守均為有益又徐鼎士處未㩀續有奏報就目下情
形而論如賊匪盡往南路大里杙賊庄祗係家属老
弱則徐鼎士自應由大甲溪乘虚進搗賊巢以分賊
勢若北路賊匪屯聚尚多徐鼎士且勿輕進福康安
到鹿仔港後距彼更近自悉該處確信其應如何籌
辦之處即當&KR0702;知徐鼎士遵照辦理
上又命軍機大臣傳諭李侍堯舒常俞金鰲何裕城浦
霖曰前經降旨令浦霖於湖南挑選兵二千名以偹
徵調自己預為挑偹今臺灣勦捕逆匪尚未蕆事現
須添兵協勦該省兵丁從前調赴金川軍營於馳陟
山險較為便捷今調往臺灣助勦自更得力著舒常
浦霖即將挑偹兵二千名派鎮筸鎮總兵尹德禧為
總統並著於副將内曾經身歴行陣者酌派一二員
随同帶兵前往亦照運米路徑由江西一路迅速赴
閩聽候福康安調用所有軍装火藥等項俱著妥協
偹帶勿致稍有缺乏至湖南鳳凰廳地方前因苗匪
滋事甫經該鎮尹德禧搜捕净盡該處係苗疆緊要
必須大員在彼駐剳以資彈壓著俞金鰲即行前往
該處駐劄兼理總兵印務並著何裕城於兵丁抵境
時妥為料理儧程前進
十五日(己酉)
上命軍機大臣傳諭福康安常青海蘭察恒瑞李侍堯
曰福康安統兵進𠞰所帶官兵多係𣲖調勁旅其閩
省本地兵丁屢經挫失自不能如川黔兵丁之得力
但現在臺灣統兵大員内如蔡攀龍等即籍隸閩省
其餘偏禆千把籍隸本省者諒復不少福康安仍當
加以策勉鼔勵俾伊等各思振奮勉圖出力不可因
現帶巴圖魯侍衛章京等皆驍勇絶倫所調各兵俱
係生力可恃遂置閩省官兵於不齒致阻伊等效用
之心况現在各省調往兵力雖多於該處路徑民情
未能熟悉亦須本省兵丁為之向導福康安務須随
時留意於閩省將弁兵丁中視其出力者鼓勵數人
以作其氣而收其用不可稍存岐視也再前據常青
等奏官兵與賊打仗屢因遇雨路窄不能擺列隊伍
但我兵因路窄難行不能整隊豈賊人獨能悉衆全
來坦行無阻且我兵因雨水泥濘難以前進何以賊
衆獨不避雨水泥濘時出滋擾殊不可觧福康安到
彼詳悉查明該處實在情形悉心籌畫務出萬全
(臣)等謹按閩省兵丁當屢經挫失之後其氣已餒
我
皇上特簡巴圖魯侍衛章京等及調集川黔勁旅皆驍
勇絶倫可期迅速集事尚
垂念閩省弁兵執殳随行不肯稍存岐視以阻其效用
之心特
命於將弁兵丁内視有出力者錄用數人以作其氣俾
得人人自效踴躍争先斯真天地之量而為鼔勵
人才之極則歟
十六日(庚戌)福康安奏言(臣)此次由鹿仔港進勦必
須南北兩路併力攻圍使賊匪處處防偹疲於奔
命賊勢既分軍威壯盛不難一鼔殱擒現已繕就
咨文俟放洋時差人乘坐哨船知會常青恒瑞柴
大紀蔡攀龍等約計(臣)到鹿仔港之時各路大舉
進攻鹿仔港大兵即可乘機迅發直抵諸羅將沿
途賊匪痛加剿殺一面撫諭附近被脅民人令其
各保村庄殺賊自效不必零星派撥逐處留兵道
路自無虞梗阻中路既通聲勢益加聯絡然後整
兵進逼大里杙約會淡水官兵由烏日庄夹攻另
派巴圖魯侍衛數員帶兵在牛罵快官䓁庄杜其
奔竄之路巢穴既傾南路賊勢益孤殱擒更易為
力(臣)遥揣情形似應如此辦理到彼後如有應行
佈置之處再當相機妥辦
同日李侍堯奏言閩省駐防滿兵除恒瑞帶領一
千赴臺郡外尚有一千五百餘名省城地方亦属
緊要若分撥八百名來駐厦門亦足資彈壓随飛
移副都統鄂岳令其如數調派並明諭各兵以將
軍現赴臺灣恐將來或需派撥是以先調至厦門
預偹至厦後仍飭随時操演既不稍露端倪亦已
足壮聲勢至將軍福康安既赴鹿仔港將来觧送
要犯或由蚶江入口該處附近泉州有陸路提標
兵自足彈壓可毋庸分撥滿兵駐剳其漳州一帶
地方尤當静鎮是以(臣)諸事只照常辦理不露形
迹再密飭平和縣查訪林爽文祖坟據禀林姓各
支多者千餘丁少亦數百丁現在進士林屏南稱
康熙年間有林恪者隻身渡臺營生後即家於大
里杙乾隆四十年屏南之堂姪林任觀往臺販易
寓大墩林訪家曾有大里杙人林爽年約二十以
内常來閒遊詢係林恪之孫現在造逆之林爽文
或即是此人但事隔多年彼此不通信息是否的
係此人不能知其確寔等語查漳泉土風往往人
名有兩字者只呼一字以便稱謂今林任觀所遇
之林爽既居大里杙當即係現在之逆匪林爽文
則伊祖林恪以上墳墓即應刨掘但據林任觀所
供林恪之孫與現在逆匪是一是二尚未有的㩀
該姓支族甚多方且各懷畏懼未便因疑似之間
遽行辦理恐遂致驚疑不安容再行密訪務得確
切根據辦理均奏入
上命軍機大臣傳諭福康安常青海蘭察恒瑞柴大紀
蔡攀龍李侍堯曰福康安所奏籌辦勦捕事宜與朕
節次所降諭旨雖有大同小異然已俱得領要現在
添調川省屯練兵不過七八日即可前抵厦門若福
康安在大擔門守風尚須數日放洋則此項兵丁當
已陸續到彼福康安即可帶領一同渡洋即福康安
已得順風先行開駕而屯練兵随後配渡計其前抵
鹿仔港亦不過於福康安到後一二日即可到齊其
貴州廣西兵亦當接續全到且福康安前此原請添
調四川湖南貴州兵各二千今湖北之兵雖因路遠
未經調發但朕已預為籌及派調廣西兵三千現又
添派湖南兵二千而川黔之兵於福康安未經奏調
之先亦俱預為調派此時俱可絡繹前抵該處正資
進勦何慮不所向克捷耶唯恒瑞在塩水港有被賊
滋擾之信該參贊前日奏到之摺係由廣東轉逓福
康安未經啟閱自尚未得信已降旨詳諭一切就此
時情形而論自先以援救諸羅為要福康安到鹿仔
港後等候川黔廣西兵齊到即直抵諸羅柴大紀蔡
攀龍在彼日久于該處情形自為熟悉福康安當與
之悉心籌畫至臺灣府城現有常青在彼看來雖未
能進取而自守尚属有餘即使府城守禦難支或竟
有疎虞之事亦不難再為收復福康安不必因身當
重寄不能為郡城保全即為有負任使心懷疑慮以
致顧此瞻彼轉不能併力一處决機制勝朕亦不怪
福康安之不救也所帶巴圖魯侍衛章京等皆係久
經行陣于行軍機要皆能熟悉統兵進剿時其旁路
後路或有賊匪潜出滋擾伊等自能随時察看預行
防範不致墮賊狡計至林爽文祖墳未得確㩀自未
便因疑似之間概行刨挖轉致林姓支族聞信驚疑
應俟查有確切根據再行辦理即使一時未能查出
亦無甚關係不妨稍從緩辦
同日何裕城奏言四川屯練降番兵二千三十一
名先於九月二十六日全抵江西九江府境嗣接
奉
諭旨飭令加緊兼程行走又飛飭各地方官并添派文
武大員分布各站節節儧催而該官兵等亦各踴
躍争先由南康南昌饒州廣信等府行抵河口鎮
經藩司李承鄴率同府縣等在彼經理分起過鉛
山縣之分水嶺至初八日全抵閩省之崇安縣迅
速前進奏入報
聞
十七日(辛亥)孫士毅奏言前因諸羅急需應援即一
面知會粤西兵起程來潮一面於粤東再凑調一
千名實属失當至粤西兵三千于十月初四日全
數照料入閩黔兵二千名計日應抵粤東境内奏
入
上命軍機大臣傳諭福康安常青李侍堯孫士毅徐嗣
曾曰今臺灣勦捕賊匪尚未能剋期竣事正需兵力
則孫士毅預行𣲖撥以聽調遣殊為得用甚資其力
何必引以為罪耶此時屯練兵二千已抵該處粤西
兵三千亦已早抵厦門合之鄭國卿候風待渡之兵
又有八千生力雄兵加以鹿仔港原有之漳州兵二
千廣東兵三千以及義民番社而以巴圖魯侍衛章
京等分領進勦何向不克但恐將來大功垂成賊匪
勢窮力絀之時此軰狡猾性成斷不肯束手待斃或
思由海道搶船避竄笨港鹽水港鹿仔草一帶俱曾
被賊匪焚搶此等處均係通海口岸將來賊匪避竄
時其大里杙巢穴留存家属甚多賊人顧戀家室自
必思搶船隻同載逃逸若逃往洋面則大海廣闊蹤
跡匪易豈有福康安亦駕船追捕之理福康安等務
須預行留心今兵力既多如沿海口岸一經將賊殺
散即揀𣲖水陸弁兵嚴行看守並留一二大員往來
稽察勿被賊人搶佔若有商販船隻亦當全行調開
勿令近岸其運載軍需兵米等項船隻於到後即令
原船仍回内地使賊人無船可奪絶其逃竄入海之
路方為妥善再漳泉各属向藉臺灣運米接濟今臺
灣被賊滋擾雖米石不能源源運送但該撫現稱内
運無多則是臺灣地方小民尚能耕種有米運至内
地且昨據福康安奏常青在府城與賊打仗情形其
信息即係得之船戸可見該處商販雖少尚有船隻
往來其臺灣産米是否常有運送内地者為數約計
若干現在臺灣南北兩路何處尚照常耕種並著福
康安李侍堯於便中訪查據實具奏
十九日(癸丑)
上命軍機大臣傳諭福康安李侍堯曰臺灣地方奸民
糾衆械鬭之事非止一次皆由該處多係漳泉二郡
及廣東民人在彼居住而漳泉兩郡民人素有嫌隙
及與廣東民人彼此不睦其里居田土互相錯處往
往紛争搆釁械鬭滋事而地方官並不實力查辦惟
思將就完案以致奸民無所儆畏因而釀成事體此
次林爽文等倡亂不法劫縣戕官亦即因糾衆昌會
而起今福康安等統領大兵鼓勇進勦自可剋期蕆
事惟該處刁民惡習相沿已久若將來撤兵之後未
免故習復萌辦理匪易現經此番大加懲創不可不
悉心籌辦妥為經理以期一勞永逸因思廣東漳泉
三處民人互相搆釁若能令其彼此分處各不相涉
自属甚善但伊等在彼居處多年各有田産安土重
遷一時概令離折勢有所難將來賊匪蕩平後福康
安應酌量情形設法妥辦如義民内住居山猪毛廣
東莊者久經官給懷忠里效忠里匾額該處義民最
為奮勇急公自應令其照舊安居各守本業此外各
處義民實在随同官兵打仗殺賊者既經奮勉出力
豈可轉令遷徙失其世業若賊匪莊業例應入官當
召募别處良善之民居處至各近處村莊民人雖無
從逆實跡而與賊匪同住一莊心持兩端者究不可
信或趁此兵威將該處村莊民人酌為遷徙其籍貫
分隸廣東漳泉者令其各為一莊俾相離較遠以杜
争端至臺灣府城為五方雜處之區自難逐一清釐
轉滋煩擾况鎮道大員俱駐府城原可隨時彈壓無
虞滋事則不必辦及至臺灣南北各處村莊多被賊
焚燬民人俱遭戕害並賊人頭目及被賊脅從之衆
所遺田土房産既未便仍撥給漳泉之民令其徒享
利益且恐遊手無藉之徒從而聚處又致滋事自應
將其田産查明入官另行分撥因念該處熟番向化
日久此次逆匪滋事熟番並無從賊者且淡水等處
現在招集番勇甚多莫若將此項入官田産如四川
屯練之例即給與熟番耕種按則陞科令其安居管
業自為守護既可以示綏戢又可招撫生番豈不一
舉兩得再諸羅彰化等處地方遼闊亦須酌量添設
兵丁以資防禦該處止設知縣一員恐職分較小不
能彈壓或應酌添丞倅將弁在該處駐劄更為有益
著福康安等歸入善後事宜酌辦不必過於拘泥將
來應行籌辦之事甚多若令李侍堯渡洋前往辦理
恐内地乏人而常青於此等要務未經諳練恐亦不
能籌辦裕如福康安既遠涉重洋於該處整頓地方
戢暴安良一切善後事宜正應乘此大兵得勝之後
妥為區畫不必急於回京至海蘭察及巴圖魯侍衛
章京等事竣後自應令其先回不妨酌留數人以資
臂指其閩浙駐防滿兵亦應令其各回本處惟屯練
黔兵既經遠調到彼將來辦理善後事宜或有應須
兵力鎮撫之處亦不妨暫留該處於諸事辦完後應撤回
時再行撤回也
二十日(甲寅)徐嗣曾奏言四川屯練䧏番二千名調
赴來閩二起兵五百名於初四日入境其頭起兵
已於今日到省先准督臣咨會調撥駐防滿兵駐
劄厦門偹調經酌派八百名分起前往(臣)與副都
統(臣)鄂岳商同料理趁川兵未到之時先令滿兵
兩起於初八初十日起身此時川兵已到應先儘
該屯練等逐起過竣後再遣後起滿州前進(臣)親
赴沿途照料彈壓火藥鉛彈均已備貯泉厦兩處
經(臣)酌定川兵由蚶江配渡赴鹿仔港已飭總辦
局司道於泉州存貯軍火内就近按數撥給以資
帶往至廣西兵三千名據報三四起已抵厦門貴
州兵二千名計已可抵粤境俟各兵到時即可迅
速配渡奏入報
聞
二十一日(乙夘)孫永清三德同奏言黔省官兵二千
名分四起行走頭起官兵於九月二十一日入粤
西之梅寨界第二三四起俱間日前來自梅寨至
蒼梧出境共水程一千八百餘里每多灘淺難行
之處先期飭令各地方官多備人夫在灘伺候兵
船一到立即拉送毋許片刻停留並飭沿途督護
各員弁加緊嚴催俾各起接續行走兹於十月初
三日至初六日四起兵船已全數出境入廣東封
川縣界交明廣東道府員弁押護前進其統領各
兵之總兵許世亨并各將弁均能約束兵丁安静
守法並無生事滋擾之處奏入
上命軍機大臣傳諭福康安李侍堯曰現在川黔廣西
等省兵丁即日陸續前抵鹿仔港伊等遠涉數省行
走奮勉安静自應酌加奬賞以示鼓勵此内屯練兵
丁屢經調派素為得力但此次甫經新到尚未與賊
打仗獨著勞績既未便先加恩賞轉使他省調撥之
兵不無觖望且臺灣節次所調粤東浙江及閩省滿
漢官兵甚多久經在彼防守堵勦其中傷亡病故及
疲弱不能得力者一時亦難分晰查明普行給賞自
應核其功過分别賞罰用示勸懲著福康安到彼後
於打仗時務須隨時留心查察至新舊派調各兵有
打仗出力者亦有怯懦不前者福康安於進𠞰時應
將各該省中奮勉驍健之兵臨時查明酌加賞賚庶
出力者倍加感奮而怯懦者亦知所激勵争先效用
於𠞰捕機宜方可收臂指之效
二十三日(丁巳)李侍堯奏言九月以來海風連作臺
灣久無文報本月初九日始接同知吳元琪九月
初六日來禀内稱初一日柴大紀有信至府城稱
蔡攀龍等援兵惟蔡攀龍孫全謀帶兵七八百名
及運送糧餉之義民三千名到諸羅其貴林楊起
麟杭富俱在正音莊陣亡賊在諸羅城十數里外
周圍邀截使道路不通米糧不入現在米價甚貴
且無買處又聞近縣各莊田禾正熟賊與莊民分
收運歸斗六門官兵常出城截用似尚可支持恒
瑞在鹽水港連日打仗常青又添派梁朝桂謝廷
選帶兵一千前往應援等語是諸羅仍未觧圍而
塩水港又多賊匪滋擾梁朝桂等到彼雖可增助
兵力萬一賊益䲭張將塩水港水口截斷則恒瑞
等進退兩難或有疎失益不成事體是以(臣)飛札
常青速派水師鳥鎗兵數百名駕船數十號往塩
水港倘賊由水路來擾即行截殺務當保住水口
兼可作萬一退步之用(臣)因風帆不順特令厦防
廳選募舵工水手將此信冐險折戧前往但未知
是否必能迅速送到至粤西兵三千現已到齊登
舟緣東風甚大不能放洋福康安等亦尚在大擔
候風川省屯練本月初二日頭起兵亦已入閩境
此項兵係從江西取道省城而來應即從蚶江配
渡其船隻亦已預偹妥當俟將到時(臣)即前往蚶
江料理貴州兵聞已在途想亦迅速可到福康安
等一得順風自當即行開駕
同日普吉保奏言(臣)帶領官兵於九月初六日由
大突溪前往笨港分路𠞰捕留遊擊葉有光帶兵
八百名防守糧道後路十三日行抵麥子藔有賊
衆數千苛派良民銀米民苦不能應賊剋期次日
燒莊百姓驚惶無措適官兵踵至賊衆奔逸百姓
懽聲動地是日劄營該處仍一面分兵偵探追逐
十五日劄營元長莊離笨港八里密探賊匪均屯
集笨港及前途一帶村莊至夜賊匪暗放火號繼
以砲聲并聞諸羅一帶砲聲徹夜不絶(臣)當飭將
弁嚴為戒備四鼓將兵分作三隊(臣)帶領都司馬
元勲由中路直衝賊巢遊擊海亮由西路夾攻護
副將卓靈阿為之接應參將張朝龍帶領守偹宋
國興署守備沈勇雲從東路横衝賊衆蜂擁迎敵
(臣)督率官兵奮勇攻殺鎗砲并施打死賊匪數百
人生擒賊夥楊意蘇媽張固三名審明正法獲器
械三十餘件鞭砲二門米穀薯乾約計百餘石當
分散出力各官兵鄉勇焚燒坂頭厝等賊莊七處
火烟起後諸羅砲聲亦遂不聞查遊擊海亮奮力
督兵復用鎗砲打斃逃散賊匪數人正在收軍據
報有賊匪數百人乘大路前進由崙仔頂一路來
犯大營經署同知黃嘉訓督率鄉勇會同遊擊夏
承熙帶領官兵奮勇堵禦殺賊十餘人當將崙仔
頂賊莊燒燬賊衆退散查笨港地方分南北二港
離諸羅二十餘里離鹽水港三十里離海口三十
里自五月失䧟後北港竟成片土南港一帶搭蓋
草藔約計二百餘間悉係賊巢賊匪得以肆行無
忌今頓遭焚殺賊衆未必不為喪膽若徑乘勢直
追至諸羅似覺便捷苐恐賊匪詭計多端一俟我
兵前進在後繞襲阻隔糧路貽害非輕故仍劄住
元長莊并可以覘賊匪動静(臣)一面親督官兵焚
燒一路賊庄痛加𠞰殺廓清後路一面密遣妥人
移咨恭贊臣恒瑞柴大紀訂期三路會合併力夾
攻均奏入
上命軍機大臣傳諭福康安常青李侍堯恒瑞柴大紀
普吉保曰笨港離諸羅止二十餘里離塩水港亦止
三十里該處經普吉保帶兵收復與諸羅密邇聲息
相聞是諸羅縣城儘可無慮而鹽水港亦距笨港甚
近恒瑞處有續到之閩兵一千五百名又經常青派
令梁朝柱等帶兵一千名前往援應則鹽水港一路
軍勢亦已大振至常青處既能分兵援應鹽水港看
來府城自必防守裕如計福康安此時諒已順風前
抵鹿仔港其四川廣西兵自己與福康安先後放洋
福康安統領多兵及巴圖魯侍衛章京等前往督𠞰
又經笨港收復之後軍聲倍振帷當督率將弁相機
進𠞰再該處民人被賊匪勒索銀米焚燒住莊不堪
其苦一聞官兵到彼喜獲更生可見賊匪經過地方
其附從民人本非甘心從賊特因賊匪逼迫無奈聽
從即如麥仔藔地方幸官兵前往該處民人得所倚
仗否則必至被賊脅從是前此業經從賊民人其中
為賊所廹勉強附從者自復不少福康安此時尤應
將安分良民妥為撫慰安戢即已經從賊者亦應設
法招徠分别辦理不可因已從賊概予殱除轉致阻
其自新之路堅其助逆之心此為最要其貴林所遺
温州鎮總兵員缺著福康安於帶兵勇往之副將中
如徐鼎士謝廷選並此外奮勇出力者保舉一員奏
明陞補又遊擊海亮署同知黃嘉訓督率兵民鼔勇
殺賊均属奮勉亦著福康安查明酌量陞用以示奬
勵再朕恭閱雍正年間
實錄舊例閩粤民人往臺灣耕種者所有妻眷一概不許
擕帶止許隻身居住臺灣而全家仍住本籍嗣經高
其倬疏請將在臺灣墾田耕種及有房屋民人准其
搬眷居住經九卿議駁自因臺灣係海洋重地是以
不令内地民人挈眷前往今臺灣民人俱有家属與
前定之例不符其准令攜帶眷属起於何時著福康
安李侍堯查明具奏即如現在林爽文等糾衆滋事
設其家属俱在内地賊首等自必有所牽顧何致敢
於肆逆若此是臺灣民人禁止搬眷居住未必非杜
漸防微之一法將來事定後應如何趁此兵威酌定
章程妥協辦理抑或從來已久有所不能之處並著
李侍堯歸入善後事宜一併妥議
上又諭内閣曰貴林楊起麟同都司杭富因𠞰捕賊匪
臨陣捐軀殊属可憫貴林著照總兵例議䘏楊起麟
前在鹽水港一帶堵禦防守尤為出力著加等照副
將之例議䘏其都司杭富亦著照例議䘏以示憫恤
上又諭内閣曰臺灣逆匪林爽文等糾衆不法肆行滋
擾搶佔村莊實為罪大惡極今普吉保督率將弁兵
丁由大突溪一路偵探賊蹤奮勇𠞰殺焚燬賊藔生
擒賊夥奪獲器械銀米甚多收復笨港實為出力可
嘉普吉保著交部議叙出力兵弁著福康安查明咨
部一體議賞
欽定平定臺灣紀略卷四十
