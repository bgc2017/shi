欽定平定臺灣紀略卷七
二月十七日(乙邜)任承恩奏言拏獲奸細僧人西葉心向
新法三名訊供林爽文因攻府城不開聞得鹿港
又有兵到恐大里杙一帶失去隨領夥衆由諸羅
十六門繞回内山於十三日到大里杙就差我等
前來探聽信息并約會陳泮等招集黨夥分抗官
兵不料就彼盤獲當將該犯等正法一面差人探
知林爽文潜回屬實因𣲖遊擊海亮穆騰額署都
司張奉廷領兵八百名至馬鳴山一路防禦大里
杙賊匪又𣲖都司馬元勲守備常萬雄帶兵七百
名留住埔心庄防範虎仔坑一路餘兵七百名留
為防守鹿港海口及四路設卡應用隨據哨報賊
匪擾及頭卡鎗傷防卡外委兵丁數人當飭該遊
擊等速往堵禦據禀二十二日率兵至柴坑仔遇
賊施放鎗砲將賊打退追至田中央賊衆齊出抗
敵官兵用鎗砲打倒手執紅黑大旗二賊割獲首
級一顆殺賊數十名燒燬賊庄餘賊退走大肚溪
東岸因路徑窄狹天色將晚隨將官兵撤回行至
䓶仔尾有賊匪從竹圍裏突出衝散把路鄉勇乘
勢擁前千總葉榮吳聯貴奮勇抵禦被賊鎗傷陣
亡遊擊等見賊勢逼近鎗砲難施即督籐牌兵丁
奮力格殺賊衆潰散奪獲賊人大小銃鳥鎗等項
至陣亡帶傷兵丁及損失軍械另容查實具報等
情查賊匪雖連被官兵殺退但首惡未擒潜歸巢
穴暗通匪黨恐致蔓延必湏合兵撲滅鹿港為内
渡要口各處難民紛紛屯聚尤湏多兵防守已咨
報督(臣)移咨水師提(臣)會籌辦理
同日黃仕簡奏言附郡沿山各處有賊匪蜂擁甚
多隨命官兵先赴四路搜追堵禦保固府城緣匪
黨聚散靡常聞風各竄(臣)隨復遣兩路官兵進剿
北路遊擊楊起麟等十八日由鐵線橋行至下加
冬地方見有賊匪百餘人隨即奮力追殺生擒賊
匪鄭發等六名并奪獲刀械等項審明正法又拏
獲賊夥王鑑等六名南路總兵郝壮猷於十九日
過大湖一帶地方有賊匪數千人前來禦敵隨督
率弁兵施放鎗砲自巳刻至申刻打死賊匪三百
餘人官兵奮勇追趕生擒賊夥二十五人訊明正
法昏暮劄營賊匪復來撲營被官兵鎗砲打死百
餘人賊夥退遁又據北路總兵柴大紀咨報正月
二十一日在外山部竹地方鎗砲打死賊匪甚多
生擒偽護駕大將軍廖東一名賊徒陳模黃啟吳
章等二十一名二十二日巳時抵田洋生獲賊匪
林老併番婦留娘等共八十二名拏獲偽軍師侯
辰一名併奪獲鎗砲火藥鉛子馬匹刀械等項守
備邱能成攻開城門賊匪由北門而逸隨將城内
賊匪搜拏净盡該總兵親往街市安民俟搜捕近
庄事畢即統兵前往彰屬勦洗大里杙又郝壮猷
咨報正月二十一日探得賊匪約有三四千人窩
聚在西園庄地方隨派令遊擊蔡攀龍𠫭將瑚圖
里副將丁朝雄等分三路夾攻用連環鎗打死賊
匪三百餘人賊即奔逃搶獲鎗砲器械旗单等項
隨將賊巢草寮數百間焚燬查南路鳳山一帶山
徑錯雜該總兵帶領官兵由中路之大湖進剿而
東路之大岡山小岡山尤為賊匪屯聚之藪必湏
添兵前進方為得力二十三日督(臣)調委汀州鎮
總兵普吉保同興化協副將格綳額復帶水師提
標兵丁六百名到臺(臣)即於二十四日遣發將弁
帶領前赴大小岡山聽總兵郝壮猷調度務將南
路賊匪迅行剿除併將首匪各要犯嚴速擒觧不
使一名漏網(臣)現在南北之要衝隨時應援
同日常青奏言准陸路提臣任承恩咨報拏獲奸
細僧人西葉等三名訊知林爽文已潜回大里杙
庄隨派令遊擊海亮等設卡防守及二十二日該
遊擊等堵禦殺賊并首惡未擒恐致蔓延必湏添
兵進剿伏思賊人退守巢穴匪類自必衆多若非
合兵剿洗計出萬全則賊衆兵单不能得力(臣)正
在揆度機宜飛咨妥辦旋准水師提(臣)黃仕簡來
咨總兵柴大紀進剿北路擒獲賊夥收復諸羅縣
城總兵郝壮猷進兵南路屢得勝仗現至大湖進
剿尚湏添兵前進查該提(臣)黃仕簡派撥官兵分
路收剿未及旬日之間既已收復諸羅即可直達
彰化與陸路提(臣)聲勢相援而南路之鳳山又經
總兵郝壮猷將賊匪攻散恢復已在指日至内地
派出官兵惟徐鼎士所帶之千五百名屢因風阻
現在據報陸續前赴淡水其續調之延津福寧等
營官兵二千名此時俱可先後抵臺兵力已厚定
可迅速蕆功再粤省撥赴潮州兵二千名(臣)因漳
州一帶地方緊要暫請留駐今臺地已報有捷音
内境均極寧謐潮州之兵似可毋庸再行留駐已
咨會兩廣督(臣)一併飭令歸伍均奏入
上命軍機大臣傳諭常青黃仕簡任承恩曰任承恩既
探知賊首林爽文潜回巢穴自應多帶弁兵親往擒
捕乃分派遊擊都司等零星堵禦殺賊甚少而千總
葉榮等轉被賊鎗傷陣亡更屬不成事體從來行軍
制勝合則勢強分則勢弱况閩人性本剽輕若令零
星打仗輕於嘗試轉恐挫失氣餒朕屢降諭旨甚明
任承恩豈不之知而乃輕分兵力以致損失威重乎
前此署都司易連署守偹陳邦光以微末員弁尚能
督率兵民鄉勇等多殺賊衆收復鹿港彰化竹塹等
處任承恩到彼後惟就已得之處駐劄觀望僅以派
員堵禦了事是誠何心任承恩著嚴行申飭至黃仕
簡前以所奏南北二路殺獲賊匪情形亦係接據總
兵柴大紀郝壮猷咨報並未躬率士卒迅速追剿黃
仕簡所辦何事大非向日嘉予期望之意亦著嚴行
申飭伊二人俱不免遲延觀望而任承恩為尤甚恐
於剿捕不能得力常青速渡臺灣遵照節次所降諭
旨實力督拿以期一舉蕆事朕於軍務從來賞罰嚴
明其奮勇出力者必優加甄錄而畏葸退縮者亦必
重治示懲黃仕簡任承恩等寧未聞知豈可自蹈重
愆以致百身莫贖乎並著常青詳悉諭知該提督等俾
各知儆惕以期帶罪圖功奮勉集事
上又命軍機大臣傳諭李侍堯常青曰賊匪廖東侯辰
俱受林爽文偽封名號看來賊首林爽文肆逆不法
或竟有自稱為王及僣立年號之事林爽文胆敢糾
衆戕官佔奪縣城已屬罪大惡極若果有此等偽僣
名號該督即應據實奏聞正可明正其罪無所用其
諱飾也所有現獲之廖東侯辰二犯著即派委妥員
觧京審辦守備邱能成奮勇當先攻開諸羅城門並
將城内餘匪殱盡甚屬可嘉著該督於事竣後送部
引見此次柴大紀於官兵未到之先能督率兵民極
力守禦郡城現在帶兵赴北路搜剿又能多殱賊衆
收復縣城并生獲要犯甚屬出力著常青抵臺灣後
先行嘉奬惟是臺灣係該鎮專管地方今有此賊匪
聚衆不法之事該鎮本有應得之咎若能及此時勇
往剿捕豈止可以將功抵過朕必將伊從優議敘至
任承恩正值年富力強且自請前往剿賊乃亦逡巡
觀望並著常青到彼察訪實在情形如任承恩尚知
出力或有需該提督在彼協剿之處即令任承恩暫
留臺灣隨同搜捕俟事竣後再核其功過據實具奏
倘於剿捕不能得力即遵照前旨一面令其來京陛
見一面據實參奏常青固不必因有此旨過事吹求
亦不可稍存瞻徇迴護致令倖免其功過大概朕已
知悉常青亦不能欺朕為好人也
同日徐嗣曾奏言(臣)前因官兵阻風未渡輙親赴
閩安查催實屬知識短淺不權事理輕重現在兩
提(臣)分投搜剿賊匪自必立就殱滅此時沿海各
口岸尤宜喫緊防範實(臣)分内應辦最要之事節
經諄飭嚴緝本日據署漳浦縣羅澤坤盤獲匪犯
陳傍即陳榜供認在臺從逆因病潜回現觧赴督
(臣)究辦查該縣前曾獲犯陳樵經督(臣)審明正法
今又拏獲陳榜一名可見賊匪竄回自必不少現
復嚴飭文武員弁加意堵截查拏不致稍有疎忽
自干重咎至(臣)前准督臣札會審辦逆匪高文麟
等犯究出起會根由係平和人嚴烟即莊烟過臺
興起囑(臣)一體留心密查嚴烟籍隸漳州恐其已
回原籍當即密飭查拏尚未報獲現又嚴飭密速
訪緝仍令不動聲色妥協辦理再現據漳浦縣訪
獲天地匪會黃斷等十二犯雖據訊稱係糾約資
助葬費並無為匪不法情事但有無不實不盡現
已提省嚴行究辦兹又接准兩廣督(臣)咨會拏獲
匪犯許阿協等究出該犯等先後到漳經平和縣人
頼阿邊龍溪縣人梁阿步等糾其入會(臣)已密札
汀漳道朱芫會留心訪緝鎮静妥辦毋使兔脱奏
入
上命軍機大臣傳諭徐嗣曾曰前因臺灣賊匪滋事之
初督臣既經前往泉州駐劄該撫自當在省静鎮弹
壓乃徐嗣曾有前往閩安之奏是以降旨申飭今臺
灣賊匪業經兩提臣會兵搜剿縣城早經收復賊匪
紛紛潰散大局已定偷越内地餘匪正復不少則此
時情形又與前日不同嚴拏逸匪最為緊要該撫又應
往來沿海各口岸親自督率擒拏不使一名漏網方
合機要况省城距厦門一帶不遠就近往來仍可回
省辦理一切兩不致悮乃徐嗣曾拘泥前旨將搜捕
餘匪等事僅委之文武員弁該撫轉安坐省城何總
不知事體輕重緩急若此徐嗣曾著再傳旨申飭該
撫接奉此旨即速赴海口一帶親自往來查察務將
偷越餘匪嚴密截拏勿稍留餘孽
(臣)等謹按事有輕重緩急貴於變通隨時林爽文
起事之初内地民人自必聞風疑懼我
皇上於撫(臣)徐嗣曾前往閩安之奏深責其非盖以過
涉張皇恐致民情惶惑也及兩提督渡臺賊匪紛
紛逃散此信播聞即愚民皆知賊夥之易除不復
更有他慮得撫(臣)親往海口督拏逸匪自必更為
得力
聖天子揆幾度務隨時變通
特授機宜不設成心惟期其是益見
聖謨廣運悉協時中也
十八日(丙辰)藍元枚奏言二月初五日督(臣)常青等
咨稱逆匪林爽文等南北蔓延派撥官兵分路剿
捕經柴大紀獲賊黃余等四名審明正法楊起麟在
下加冬地方生擒賊匪鄭發等六名獲賊夥王鑑
等六名又郝壮猷在大湖一帶地方殺賊匪四百
餘人生擒二十五人訊明正法理合奏明
同日徐嗣曾奏言黃仕簡拏獲偽將軍廖東等收
復諸羅林爽文現已潜回大里杙莊柴大紀收復
諸羅之後即可前赴彰化一帶與提(臣)任承恩并
力夾攻而南路鳳山一帶現又經提(臣)黃仕簡添
派總兵普吉保帶兵馳赴大小崗山聽總兵郝壮
猷調度不日亦可得有收復信息(臣)嚴飭沿海地
方實力堵拿不使一名竄逸漏網均奏入
上命軍機大臣傳諭李侍堯常青徐嗣曾曰本日藍元
枚徐嗣曾奏到各摺皆係常青黃仕簡等業經奏到
之事乃各用六百里馳奏徒勞驛站甚屬無謂嗣後
該提督等拏獲逸犯等事應行奏聞者仍令專摺具
奏外若不過接准臺灣提鎮咨報搜勦情形業經督
臣提臣馳奏者均毋庸重複聲叙由驛奏報以省煩
擾至常青此時自己親渡臺灣督率鎮將等實力搜
剿但常青已經調任湖廣總督今以欽差前往督辦
一切題陞調補若專俟本省總督李侍堯辦理則所
統將弁等見常青不能專主或心中以為即奮勉出
力亦不能即邀拔擢未免稍生懈怠著傳諭常青現
在臺灣將弁被賊戕害多有懸缺未補者常青到彼
即應於剿賊弁兵内核其實在出力者官則酌予陞
擢兵則拔補千把一面具奏一面知會李侍堯俾常
青得有事權以便策勵將卒呼應較靈可期迅速集
事
(臣)等謹按將帥之整肅戎行因事權之專一也督
臣常青以湖廣總督督師臺灣使一切題陞調補
必咨明本省督(臣)辦理將弁等見其不能專主必
致心生懈怠
皇上曲體人情明無不矚
特降諭旨令常青於軍營懸缺皆得酌量陞補不使少
有掣肘真鼓勵人才之要道也
十九日(丁巳)
上諭内閣曰福建臺灣逆匪林爽文等聚衆滋事一案
節經該提鎮等奏報剿捕情形摺内據稱賊匪蜂擁
團聚各有萬餘及數千不等竟似現在賊衆已不下
數萬而所奏每次打仗殺賊之數或稱數百或稱無
數又似被殺之賊已不下數千賊人倉猝起事其糾
約黨羽及沿途被脅入夥者何能即至數萬之多此
必綠營將弁畏懼無能捏詞多報既可掩其恇怯又
可藉以冒功不知被殺之賊俱有首級耳記屍身可
騐而黨羽之多寡將來生擒林爽文等亦無難跟究
確數著常青于剿捕事竣後務將所報賊數與所殺
所拏賊數詳細核查據寔具奏毋任朦混至林爽文
等攻犯城池戕害官民罪大惡極不特首要各犯罪
應寸磔即入其黨夥者均屬法無可貸但現在賊衆
雖未必如該提鎮等所報之多而林爽文等到處煽
惑糾結為日稍久看此情形人數亦當有萬餘其中
被賊逼脅附從者想亦不少若概予駢誅朕心有所
不忍著常青于官兵勦捕時臨陣痛加殱戮不計外
其續行搜獲暨賊黨畏懼縳獻乞降之犯著該督逐
加審明此内如受賊偽職及曾戕害抗拒官兵者仍
當即行正法其止于被脅隨行並未與官兵打仗者
尚可免其一死量予遠徙該督其恪遵妥辦以副朕
仰體
上天好生之德法外施仁至意
(臣)等謹按臺匪滋事焚掠村庄到處脅從遂至蜂
屯蟻聚論以叛逆之條皆屬法所難宥者我
皇上不忍概予騈誅
特命于搜獲乞降之犯分别其未受偽職及未與官兵
打仗者免死發遣
皇仁浩蕩於萬無可貸之中尚求其一綫可生之路容
保無疆非所謂與
天合德者歟
上又命軍機大臣傳諭常青李侍堯曰現在臺灣勦捕
官兵節據常青奏報先後調派共計一萬二千餘名
軍威已極壯盛任承恩等並不親臨行陣僅派委將
弁零星打仗致首惡潜匿稽誅轉以賊勢蔓延必湏
添兵進剿為辭可見任承恩懦怯無能不過藉此以
掩飾其遷延觀望之咎昨已降旨嚴行申飭著再傳
諭常青于到臺灣時遵照前旨留心查察據實嚴𠫭
無得稍有瞻徇計此時兵力已足更無庸再議添兵
至現在大兵四路會勦賊人勢在危急其有擒獲賊
目割取首級呈獻及臨陣乞降者已諭令常青分别
查辦果係被賊脅從尚可寬以一綫分别發遣新疆
等處給厄魯特兵丁為奴但此時賊黨尚多此等匪
徒目前冀緩誅戮恐有挾詐偽降情事尤應嚴密防
範並著常青察看確情慎重辦理毋得稍有疎忽所
謂受降如受敵不可不知也
上又諭内閣曰臺灣賊匪林爽文滋事一案署都司事
守備易連守備邱能成署守備事千總陳邦光于克
復諸羅生擒要犯及保護鹿港新庄等處俱能率領
兵民奮勇出力甚屬可嘉所有現出臺灣鎮標中營
遊擊耿世文員缺即著易連補授左營遊擊李中揚
員缺即著邱能成補授北路協都司王宗武員缺即
著陳邦光補授伊等率衆争先收復擒拏是以逾格
超擢用示優奬其臺灣北路協副將赫生額及諸羅
守備郝輝龍員缺仍著常青于帶兵各員内擇其功
績最著者酌量奏請陞補以昭奬勸
欽定平定臺灣紀略卷七
