欽定平定臺灣紀略卷五十二
正月二十三日(丙戌)李侍堯奏言上年赴閩途次即
風聞内地派往臺灣戍兵多有賣放私回以致缺
額其在臺者惟上游延建等兵留在營中當差而
漳泉兵則聽其在外營生開賭窝娼販賣私鹽恣
為奸利鎮將等令其按月繳錢如該兵獲利甚厚
又湏再有餽送而經年並不操演迨各兵换班回
來鳥鎗俱已銹澁難用等語(臣)隨查臺灣戍兵本
有萬餘何以賊兵猝起旬日之内連䧟三城是賣
放缺額之說必非無因遂於到任第三日即咨查
黃仕簡柴大紀令其開造存失各兵庶可核算在
臺實數常青過臺後(臣)又屡次札知直至四月初
四日准常青將柴大紀所開清單送到(臣)查單内
府城存兵一項有戍兵三千七八百名而據臺灣
道府請兵稟内稱府城内僅有參將潘韜帶領戍
兵五百餘名之語其數迥異隨又飛咨就近轉飭
查核至九月二十四日始據柴大紀飭水師中軍
遊擊孫全謀造報内開現在戍兵在府城及諸羅
䓁處實共有七千五六百名此外傷亡散失者委
無可查等語(臣)以該遊擊所報無着者竟有二千
三四百名雖賊擾時不免亡失亦何至如此之多
且從前亦未據報顯有情弊應再行駁查而是時
正值賊勢鴟張柴大紀在嘉義縣守禦緊急之時
(臣)若以此等未經查實之事遽行陳奏殊覺冐昧
是以(臣)未敢具奏其柴大紀私令兵丁渡回内地
貿易之處(臣)實未有所聞是以並未留心查察而
(臣)所聞兵丁在外營生按月繳錢之事雖留心查
察又未得有實據至前歲賊匪滋擾一事(臣)亦聞
賊匪將至府城柴大紀恇怯不敢出戰永福楊廷
理催令出兵楊廷理并面加誚譲激以將總兵印
見付我當代為殺賊柴大紀始帶兵出城其時實
有此傳說及(臣)再加察訪則又聞柴大紀在鹽埕
橋堵扼尚為出力黃仕簡到臺令其收復諸羅即
能殺退賊匪克復縣城其守城數月與賊打仗往
来船戶亦俱稱其最為賊所畏懼所聞柴大紀恇
怯無能之說又似難盡信(臣)與柴大紀素未謀面
伊平日或有骫法侵漁之處亦係前任督臣失察
(臣)可毋庸代為隠諱且(臣)於上年二月十七日到
任因有戍兵缺額之風聞即於十九日咨查臺地
存失兵數并於三月初八日敬陳軍營情形摺内
曾經奏明是(臣)不敢稍存瞻徇之處並非飾說實
以地隔重洋凡有風聞未得確據臺地各官與柴
大紀同事者又俱在臺灣現因軍務繁多但有自
内地派往之員並無自臺灣回來之員其因解餉
往来者又非久在臺地得知詳悉是以無從訪確
若行查該道府等又恐稍有漏泄柴大紀正在帶
兵堵禦或聞之而心生疑懼轉於軍事無益是以
並未敢札查及秋冬間見柴大紀力守孤城當兩
路援兵俱不能進伊猶固守待援不肯捨士民而
出(臣)實心服其為人亦不暇更事吹求留心查訪
以致始終不知其有無劣蹟此實(臣)粗疎輕信之
咎懇交部嚴加議處至德成所指柴大紀不法營
私釀祸之處及此外有何别項劣蹟究湏徹㡳查
辦容(臣)再行嚴查密訪務得實蹟列欵恭劾庶足
以服柴大紀之心斷不敢稍有徇隠自取罪戾奏
入
上諭内閣曰柴大紀往嘉義縣剿捕賊匪縣城被賊圍
困數月始終保守無虞是以特沛殊恩用昭懋賞嗣
據福康安奏其為人狡詐不可深信朕尚以柴大紀
有守城之功未便以無據空言加之罪譴昨德成查
勘海塘回京據奏風聞柴大紀自復任臺灣總兵貪
縱營私廢弛營務並令兵丁私回内地貿易激變貽
悮玩視賊匪種種釀成巨案朕以德成自浙回京距
閩不遠所聞必非無因隨降旨令福康安李侍堯琅
玕各行查實具奏旋據琅玕奏風聞柴大紀私令守
兵渡回内地貿易每月勒繳銀錢又駐守嘉義縣時
係畏賊不出並非實心守城本日又據李侍堯奏臺
灣戍兵多有賣放私回以致缺額其留營當差之兵
亦聽其在外營生開賭窝娼販賣私鹽鎮將等令其
每月繳錢經年並不操演經李侍堯咨查始據柴大
紀開報現在戍兵實止共有七千五百名此外則以
傷亡散失無可查核為辭觀之不勝駭異又稱前歲
賊匪滋擾府城時柴大紀恇怯不敢出戰經永福等
面加誚讓始帶兵出城等語用兵之道當賞罰嚴明
此次賊匪紏衆滋事竟由柴大紀平日廢弛貪黷積
漸釀成豈可以守城微勞置之不問况柴大紀先在
府城既畏賊不敢出戰又移駐嘉義縣時保護無虞
全係兵民之力即所奏粮餉斷絶各情節亦多不實
而其貪劣各欵現經查有確據此而不嚴加察辦何
以肅軍威而儆官邪柴大紀着革職拏問交福康安
逐一嚴審明確定擬具奏其福建水師提督員鈌著
蔡攀龍補授所遺員鈌著梁朝桂補授至常青在閩
年久擢用總督亦有年餘柴大紀平日骩法侵漁廢
弛營務常青豈無所聞且據李侍堯奏於常青前往
臺灣時曾以該處戍兵缺少札知常青是常青渡洋
時李侍堯亦必將柴大紀各欵蹟一并向常青述及
常青既抵臺灣見聞更確况與永福楊廷理朝夕相
見斷無不將柴大紀各欵向永福等詢問永福等亦
斷無不詳悉告知常青之理乃常青竟無一字奏及
殊属昧良辜恩有心徇隠常青亦著革職即交與福
康安一并嚴審據實具奏其福州將軍員缺著魁綸
補授魁綸資格本淺念其係尚書查弼納曾孫且人
尚明白是以加恩擢用現在臺灣剿捕事宜雖即日
完竣而善後各事正需人經理魁綸即由驛星速前
往臺灣隨同福康安學習辦理一切事務所有四川
建昌鎮總兵員缺著芝元補授
(臣)等謹按柴大紀貪縱營私居心狡詐當嘉義被
困時實因義民不肯放伊出城乃藉口於不忍數
萬生靈委之賊手飾詞入
告我
皇上為之墮淚崇封伯爵而
天實難欺其廢弛營伍婪索多贜種種劣蹟不旋踵全行
敗露可見天爵不可倖邀而貪縱狡詐者斷無始
終不敗之理大小臣工宜何如儆惕哉
上又命軍機大臣傳諭福康安常青李侍堯曰柴大紀
貪縱營私各欵節經諭令福康安李侍堯詳悉查明
據實參奏朕即向軍機大臣言及以李侍堯在閩浙
總督任内已將一載於柴大紀貪劣各欵自必早有
見聞此次奉旨飭查李侍堯祗可諉為未經查訪確
實及軍務緊急之時未便遽將柴大紀參奏以文其
從前不即恭奏之過今據李侍堯奏到之摺果不出
朕所料李侍堯受朕厚恩不意其扶同徇隠竟至於
此福康安於具奏之初雖未將柴大紀實在欵跡據
實指參而朕因福康安既有此奏始向德成查詢是
柴大紀貪劣各蹟得以逐細究出尚由福康安發其
端至李侍堯調任閩浙已及一載且駐劄厦門常接
臺灣地方官稟報較之隣省傳聞更為確切既據稱
到閩時即風聞臺灣戍兵多有賣放私回之事何以
不即據實查恭此何等事而可從緩辦乎至其縱令
兵丁在外營生甚至開賭窝娼販賣私鹽更出情理
之外而柴大紀所報現存戍兵止有七千餘名此外
藉稱傷亡散失委無可查更不成話此等情節李侍
堯即因彼時軍務緊急柴大紀正在守城未能遽行
恭辦亦應將其在任欵跡密摺奏聞俾朕得早知其
誠偽則當其防守嘉義時朕即憐其出力亦不至破
格加恩屡膺懋賞今柴大紀既經叠荷殊恩其貪劣
欵蹟始節次敗露是臺灣逆匪滋事竟由柴大紀平
日貪縱廢弛營伍牟利釀成如此重案朕因此宵旰
焦勞籌辦軍務經年尚未蕆事而各省派調官兵接
濟粮餉所費不貲且地方百姓受賊戕害擾累者更
不可勝計設非朕留心詢訪節次降旨令將柴大紀
欵跡查恭李侍堯必致始終緘默不言是此等貪汚
釀變之人不但倖免重戾且冒受渥恩李侍堯瞻徇
容隠之罪尚復何辭又柴大紀經楊廷理誚譲始帶
兵出城李侍堯既知柴大紀有此恇怯畏賊情事何
難即向永福楊廷理確切札詢並將其在任各欵一
一訪查得實而摺内尚稱其在鹽埕橋打仗及克復
諸羅縣城最為出力前此所聞又似難以盡信為之
含混支吾以掩飾其從前不及早參奏之非豈能逃
朕洞鑒乎又據稱柴大紀固守待援不肯捨士民而
出實心服其為人等語前據福康安札知軍機大臣
以柴大紀守禦縣城並非伊之力量城中粮食並未
斷絶其不肯出城一節亦係義民等不肯將伊放出
伊亦畏賊不敢出城等語是此次李侍堯所奏又有
訛淆更不得藉稱柴大紀有守城微勞竟置之不辦
也著福康安即傳永福楊廷理二人面加詢問逐一
跟究並著將柴大紀貪劣各欵據實嚴參候朕另降
諭旨
上又命軍機大臣傳諭福康安海蘭察鄂輝李侍堯曰
前此臺灣賊匪攻擾嘉義時經常青派令魏大斌田
藍玉蔡攀龍先後帶兵前往援應途中遇賊攔截隨
征兵丁多有損失又貴林楊起麟由鹽水港鹿仔草
前赴嘉義遇賊被害所帶兵丁俱為賊匪衝散又郝
壯猷在鳳山失事駐守兵丁亦俱潰散後又有陸續
投出者已節次諭令福康安常青李侍堯查明具奏
此等兵丁奉派隨征及防守縣城一遇賊匪攻擾即
紛紛散失綠營恇怯積習最為可惡此内除自行投
出外其餘散失兵丁未必盡係被賊戕害或臨陣脱
逃潜匿不出甚至投入賊黨助賊抗拒官兵皆所必
有自應嚴切查明分别核辦計此旨到日剿捕事務
自當早已完竣著福康安等即將前此屡次散失兵
丁除陸續投出外實在陣亡者若干名查明確數交
地方官上緊緝拿其從賊之兵情罪更重於從賊之
民拿獲時尤應從嚴辦理至福康安攻克小半天一
摺係十二月十九日拜發距今已逾一月如尚未有
擒獲賊首信息則是生番等狡獷性成始終不肯將
林爽文獻出福康安徒事招賞殊属無益昨已有旨
令福康安等將各隘口之兵撤回前赴南路將賊匪
搜剿淨盡再移兵向北擒拿逆首計節次調派各省
駐防綠營官兵并屯練降番及臺灣額兵約有六萬
即其中有傷亡損失者存兵尚不下四五萬足敷捕
剿之用即直進内山亦何所慮福康安擇其精銳帶
往南路隨營剿賊其鹿仔巷鹽水港鹿仔草各要隘
處所亦酌派二三千兵分投駐守其餘傷病殘廢之
兵若概留該處既不能得力且湏給以口食並轉需
人看守殊属無益著福康安等細加酌量將此䓁無
用之兵先行送回内地既可以挑去冗兵又可節减
繁費此旨到日已属二月中旬該處氣候已漸炎熱
官兵在彼難以久駐福康安等務湏悉心籌畫設法
赶辦毋又致師老力疲蹈常青等之轍
二十五日(戊子)李侍堯奏言據厦防同知劉嘉會稟
稱有船戶林允瑞初九日自後壠開駕十一日晚
抵厦門據稱於正月初五日在後壠媽祖廟親見
官兵將林爽文押解裝在木籠有許多官兵圍擁
防護聞說是内山拿獲䓁語(臣)查此信既係該船
戶目睹自必確實奏入
上命軍機大臣傳諭福康安海蘭察鄂輝常青曰林允
瑞於初九日自後壠開駕其所供拿獲林爽文之處
又係得諸目覩自必確實前因福康安䓁攻破賊巢
後林爽文逃入内地屡經降旨嚴飭福康安等接奉
諭旨心懷愧懼必將朕前次所賞寳石帽頂四團龍
褂敬謹收貯不敢穿戴今首逆業經擒獲雖為時未
免稍遲而辦理尚屬妥善所有朕恩賞之頂戴自當
接受福康安等於拿獲林爽文後諒已遵照前旨帶
兵前赴南路擒捕莊大田收復鳳山莊大田與林爽
文同惡相濟之犯林爽文雖已就獲莊大田亦須生
擒解京審辦方足以伸國憲而快人心况林爽文已
經就獲莊大田之勢更孤自易於擒捕即使該犯逃
入内山亦無難帶兵直入搜拿并勒令生番等擒獻
想福康安斷不肯因拿獲林爽文遽以為完事捨之
而回若再能生擒莊大田收復鳳山朕必另有恩奬
且此事亦必擒獲莊大田南北兩路賊匪全行廓清
方為蕆事福康安等務宜奮勉辦理至海口一帶已
有旨交常青專司堵截前據常青奏訪聞莊大田在
南仔坑地方潜匿派令副將丁朝雄帶兵駐劄東港
會同廣東泉州庒義民就近搜捕並相機前進恢復
鳳山等語現在福康安親統大兵往南若莊大田逃
竄入山福康安即可帶兵直入搜捕無虞兔脱惟防
其由海道竄逸最為緊要關鍵常青昨於徇隠柴大
紀骫法營私種種不法實屬辜恩昧良已降旨革職
候訊但此時常青帶兵駐守府城伊本無能該處兵
力又屬無多朕意不如將丁朝雄所帶之兵撤回於
各海口要隘分投廵防勿任潜逸較為嚴密若莊大
田乃緊要賊犯竄入内山尚可不再加常青之罪倘
竟由海道遠颺稽誅則常青自問當得何罪亦不必
復思来京見朕常青接奉此旨惟當倍加奮勉以期
立功自贖至林爽文於初五日已押解在途何以迄
今尚未據福康安奏到想又為風所阻不日即當逓
至除俟福康安奏到再明降諭旨外其林爽文是否
係官兵直入内山擒獲抑係生番等遵諭縛獻諒福
康安摺内自必明晰聲叙但現在尚未奏到無由知
悉並著福康安查明據實具奏
(臣)等謹按逆匪莊大田之於林爽文正如狽之倚
狼卭之負巨林爽文既經就縛則莊大田已如釡
底遊魂但臺灣率皆際海枕山山易於搜而海難
為捕使莊大田勢窮力蹙不敢為負隅之虎妄冀
為漏網之魚竟至向若潜逃漂流溟渤則茫茫偵
緝未免稽誅乃蒙
睿算周詳靡弗早為籌及不特以防海之事責之常青
而且撤丁朝雄東港之兵分廵要隘於是環營列
旆四布瀛壖莊大田遂不得為遠颺之計惟有竄
走内山不啻鼠之入角無何束身俘檻卒與林爽
文竿首藁街豈非
聖謨素定實有計出萬全而遠矚於數千里外者乎
上又命軍機大臣傳諭福康安李侍堯曰前因福康安
於攻克大里杙賊巢後不即帶兵搜捕逆首致林爽
文日久未獲又於覆奏恒瑞一事瞻徇親戚曲為袒
護節經降旨嚴飭並諭令福康安於剿捕事竣後務
將臺灣一切善後事宜全行辦竣即在臺灣多住一
二年亦所應得原因福康安於搜捕逆首既失之遲
緩又復有心袒護恒瑞是以令其久在臺灣示罰今
據李侍堯奏林爽文已被拿獲於本月初五日在後
壠地方押解進京此信得之該處船戶目覩自當確
實計福康安奏報之摺日内亦即可到京是福康安
辦理此事雖少稽時日但逆首林爽文業已就獲大
功即日完竣福康安籌辦一切尚為妥恊著於南路
賊匪掃除淨盡拿獲莊大田後即將臺灣逆匪滋事
根由及釀成此案之文武官員並官兵散失數目一
一詳悉嚴行查辦並將善後各事宜悉心籌畫辦理
如内外山地界從前設立土牛未為周密應重加勘
定務令界限分明勿使日久得以偷越致滋生事端
又如改建城垣添設官兵等事從前該處舊有城垣
俱係用䓶竹䓁項編插原以䓶竹䓁物雖不若磚石
工程堅固足資防守但失之易復之亦易即如康熙
年間有奸民朱一貴滋事臺灣全郡被䧟七日之内
即經收復亦因該處舊無磚石城垣賊人難以据守
故能尅日奏功雍正年間吳福生滋亂時曾奉有無
須改建磚石城垣
諭旨亦即易失易復之意此次逆匪林爽文等起事之初
雖因各縣舊無城垣得以猝為佔据但現在福康安
等統兵剿捕賊人望風奔潰攻克賊巢勢如破竹未
始不因該處無城垣之固故賊人難以守禦目今𠞰
捕事務不日完竣但臺灣遠隔重洋又係五方雜處
游民聚集之地難保其百年無事自應深思遠慮計
出萬全著福康安將改建城垣一事詳悉籌酌朕意
臺灣郡城為根本之地自應改建磚石城垣與該處
安平鎮向有城垣互相聫絡以資扞禦至嘉義一縣
朕因該處人民隨同官兵竭力守城錫以新名用示
嘉奬該處城垣亦應一律或磚或石改建務宜堅固
此外如彰化鳳山等縣及現在應行添設官弁駐劄
處所不妨仍用䓶桐竹木等類栽插惟聞各該處舊
有城圍多係依傍山麓未能據扼城勢現在雖令德
成前往勘辦但德成僅諳工程做法相度形勢非其
所能著福康安務須詳細履勘或移建高阜或因舊
基跨山圍築即舊城難以移動亦須擇附近山頂形
勝之處設立磚石卡座添設弁丁以資控制總期佔
据要地勿令有失形勢使四外得以俯瞰城中方為
妥善福康安將應辦諸要務立定章程即可交徐嗣
曾等在彼接辦福康安約於朕萬夀前趕至熱河瞻
覲亦不為遲至海蘭察帶領巴圖魯侍衛章京等及
應撤各兵一俟剿賊完竣即可令其陸續先回勿湏
守候也
二十六日(己丑)
上命軍機大臣傳諭福康安李侍堯曰現在逆首林爽
文已經生獲其餘夥黨餘孽自易殱除臺灣𠞰捕事
宜尅日可以完竣但該處一交三月氣候即已炎熱
所有各省派調兵丁難於在彼久駐將來福康安辦
理善後事宜固湏酌留官兵數千以資彈壓此外兵
丁為數甚多留於該處亦屬無用自應陸續撤回令
其各歸本處著福康安於南北兩路一律肅清大功
告蕆後除臺灣應留額兵外應將素耐炎熱之貴州
湖南二省兵丁内擇其強壯得力者挑擇數千留彼
彈壓其餘如屯練兵最不耐熱及傷殘病廢者俱應
先撤回次則各省駐防滿兵及浙江兩廣福建綠營
兵丁俱應次第令其渡回内地各歸原伍庶隨征出
力兵丁既不至久留受熱以致不習水土染患疾病
而福康安辦理善後有兵數千亦儘足敷應用
二十七日(庚寅)孫士毅奏言風聞將軍福康安派兵
搜剿已於正月初五日在竹塹山内拿獲賊匪林
爽文初六日已經起解䓁因(臣)恐又係訛傳但思
獻出逆犯家口一事現在已屬確鑿則此次拿獲
林爽文所聞或竟不誣(臣)既有所聞若慮獲陳奏
不實之咎匿不
上聞問心更難自安謹先具奏奏入報
聞
三十日(癸巳)李侍堯奏言臺灣府經歷羅倫在臺灣
三年且前歲冬間賊匪攻犯郡城時該員正在彼
隨同道府等守城堵禦俱所身親目擊據稱前年
十一月内柴大紀廵察北路彰化一帶地方聞有
賊匪滋擾經彰化縣俞竣請留柴大紀在彼調兵
彈壓柴大紀托稱回郡派兵初十回至郡城委遊
擊耿世文於十三日同臺灣府孫景燧帶兵三百
名前赴彰化縣大墪地方劄營是月二十七日夜
賊匪林爽文等攻破大墪營盤遊擊耿世文被害
兵丁三百名不知下落二十八日彰化縣又被逆
匪攻破十二月初一日府城得信臺灣道永福同
臺防同知楊廷理催促柴大紀派兵剿捕柴大紀
又派遊擊李中暘帶兵四百名前往應援柴大紀
至初五日帶鎮標兵四百名午時尚未動身楊廷
理向柴大紀云若將總兵印付我即當代為出戰
柴大紀纔起身出城三里到接官廳就住下了隨
將水師遊擊林光玉等帶安平水師兵並城守營
兵共一千二百三十名同往諸羅那時諸羅縣城
於初五日夜間已經失䧟柴大紀即駐劄鹽埕橋
堵禦一月有餘到正月十三日黃仕簡撥兵二千
餘名柴大紀纔從塩埕橋起身往諸羅去的臺灣
城内鎮標原有額兵二千五百名原是預備聽調
並無防汎當賊匪攻府城時城中兵力甚少每城
門不過四五十名是實柴大紀平日聲名平常那
包差賣兵之事臺灣地方都是知道的等語(臣)查
該員所稟俱有月日地方及兵丁數目恭以(臣)平
日風聞兩相印証其為貪縱貽悞已屬顯然柴大
紀在彰化則避賊而歸及至賊攻犯郡城又復畏
賊不即出城致賊匪得肆䲭張實属罪無可逭至
戍兵數目(臣)前因該道府所稟與原額迥異節經
嚴查無著者竟有二千三四百名即亡失亦斷不
至如此之多今就羅倫所稟府城存兵除柴大紀
兩次𣲖撥及伊親自帶往共止一千一百名又每
城門四五十名查臺郡係七門亦止三百餘名是
存城額兵本屬虧短一千餘名彼時尚未有傷亡
散失其為賣放網利無疑(臣)前此所聞在營當差
者祇有延建等兵而彰泉兵則聽其在外恣為奸
利餽送錢文之事即此可証至柴大紀私令班兵
渡回内地貿易牟利一節(臣)詢之羅倫據稱實未
聞此語(臣)思柴大紀如私令兵丁渡回貿易從鹿
耳門放洋即可直抵江南之上海浙江之乍浦鎮
海等處原不必收入厦門等口岸或因此故浙省
俱有議論而閩省轉無傳聞方鎮大員行同市儈
一經審訊自可得其㡳裏奏入
上諭内閣曰賊匪起事之初柴大紀於廵察彰化時若
一聞信息即親自帶兵剿捕何難即時撲滅乃轉托
稱派兵回至郡城及聞彰化失䧟柴大紀仍觀望遲
徊並不速往援救直至數日始帶兵起程復於離城
三里地方即行駐劄致逆匪得以輾轉蔓延日肆䲭
張是柴大紀不但平日貪縱營私廢弛營伍而且怯
懦遷延釀成巨案現經朕面詢押解臺灣逆匪到京
之侍衛額爾登保據稱逆匪攻擾嘉義時俱係義民
等出力守禦並非柴大紀之功其不肯帶兵出城一
節亦係義民等不肯將伊放出柴大紀亦畏賊不敢
出城等語額爾登保係在臺灣帶兵之員所言更屬
確實則柴大紀前奏不忍將數萬生靈盡委賊手仍
忍饑固守待援之語竟屬捏詞巧詐全不足信守城
亦非其功柴大紀既貪縱釀變於前又復巧詐欺罔
於後種種劣蹟難以枚舉此而不加以懲治又何以
肅軍紀而整官方朕辦理庶務從不預將適莫之見
而信賞必罰乃用人行政大柄况現值用兵之際賞
功罰罪尤貴嚴明如柴大紀前奏不肯帶兵出城一
節朕以其勤苦出力甚有良心覽其摺奏之言自屬
實情初不為逆詐憶不信之見而其種種捏飾之處
彼時亦尚未有人摘發朕焉肯冺其勞績不加之恩
賞乎所謂君子可欺以其方者此也迨柴大紀貪劣
各欵蹟節次敗露經李侍堯等逐欵查明俱已確鑿
有據是以即將柴大紀革職拿問至常青在閩浙總
督任已及年餘且渡臺灣後身為將軍近在府城豈
無聞見乃於柴大紀劣蹟並無一字奏及實屬辜恩
特將常青交福康安審訊又李俟堯原欲俟蕆功之
日給還伊原襲伯爵乃此事經朕節次降旨詢問李
侍堯知難隠飾始行具摺陳奏似此有心徇隠更為
辜負重恩李侍堯不應出此也前已晉加宫銜賞戴
雙眼花翎已為僥倖豈可復膺懋賞并著交部嚴加
議處琅玕並不自行陳奏及降旨詢問始將風聞柴
大紀各欵具奏亦難辭咎琅玕亦著一并交部分别
嚴加議處朕於臣下功罪輕重惟視其人之自取初
不稍存成見雖不逆詐不億不信實亦先覺其李侍
堯續行參奏柴大紀各欵並著交福康安一併嚴審
定擬
(臣)等謹按論語稱不逆詐不億不信伏讀
經筵御論謂此語宜與誠明參看盖人情變幻不齊使
事事皆逆其詐億其不信是先以不誠待人此亦
一不誠彼亦一不誠蓼擾虚偽莫可究詰欲其先
覺抑亦難矣然則誠之為道實我
聖主之所以御物而亦即以妙鑑空衡平之用者乎夫
以柴大紀之貪縱營私固擢髮不足數罪而當夫
厥罪未彰厥功可飾跡其入告之詞立言懇欵此
而不加之懋賞錫以崇封將何以為登陴禦賊者
勸且又烏知其所云忍饑固守者之竟属虛辭而
預逆其詐預億其不信耶厥後
天不可欺
垂詢所及不啻衡鑒在懸而柴大紀之巧為掩覆者仍
無纖毫之或遁斯蓋中庸之所謂自誠明與論語
不逆不億之旨洵足相證也夫
欽定平定臺灣紀略卷五十二
