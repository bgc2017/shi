欽定平定臺灣紀略卷二十六
七月十七日(壬午)孫士毅奏言粤省先調兵丁二千
名已於六月中旬陸續抵厦此時應已全數到臺
至續調二千名内督標及增城惠來營一千名七
月初五六等日即可出境右翼鎮標一千名距潮
較遠七月二十日外亦可點送赴閩所有現在添
調二千名因計期稍後(臣)尤加緊飛調並於營分
略近者量為抽撥足數計程月抄月初亦可由黃
岡出境一切軍裝器械及鉛彈火藥並褁帶一切
口糧(臣)前此恐閩省軍營續有徵調俱預為密飭
部署一俟檄調文到各該營均可即日起程左翼
鎮李化龍曾經出師金川派委統領其餘帶兵將
弁俱挑選諳練勇往並有曾經打仗者至駐防兵
一千五百名想日内存泰博清額會同圖薩布挑
選停妥不日即可啟行(臣)仍一面星飛咨會一面
派員馳往前途彈壓到潮毋許稍有滋事再近年
外洋商船均係以貨易貨其新到洋錢比前較少
愚民無知竟與紋銀一樣行使是以市價稍昂現
在軍營需用孔亟自未便較論成色多寡致有遲
悞經撫(臣)在省迅速趕辦得有數萬兩先行起解
因思上年清查倉糓案内有潮屬州縣徵出糓價
銀二十餘萬兩提貯藩庫内洋錢居多現與撫(臣)札
商將此項洋錢凑足四十萬兩委員分起解送赴
閩即可應用無悞奏入
上命軍機大臣傳諭孫士毅曰孫士毅添派征兵催䟎
赴臺所辦甚為迅速實屬可嘉昨又降旨令於粤東
挑撥兵一千名速行派赴閩省應用該督務須妥恊
派往愈速愈妙及據稱撥銀易換洋錢通融如數撥
解所辦亦屬妥協至孫士毅現在駐劄潮州且因照
料官兵出境馳赴黃岡該處與閩省較近聲息相通
現在臺灣𠞰賊情形該督自必有所聞知並著得有
何信即行随時速奏
十八日(癸未)李侍堯奏言閩兵二千名於前月十九
二十等日俱到臺郡粤兵先來之二千於前月二
十四五等日放洋計目下應亦到齊至分兵二千
前往藍元枚軍前之處若論道里則浙省滿兵到
泉州即可由蚶江配渡但該提督係漢人參贊而
永慶係滿洲將軍同在一處恐不得臂指相使之
用(臣)擬令永慶帶滿兵赴常青處俟粤兵來時分
撥二千往鹿仔港似覺兩處俱呼應得靈較為有
益惟是該提督昨寄來摺稿亦有請添閩粤兵五
千之奏今增兵二千似尚不敷所請之數(臣)前奏
明漳州鎮兵獨未調用因札詢該提督去後兹於
本月初四日接據札稱漳鎮兵内平和漳浦二營難
保無會匪在内其詔安雲霄二營兵最為勇健得
用鎮標中右二營及城守同安二營亦俱可得力
保無他虞倘得此等兵五千不獨可以禦賊即相
機進𠞰似亦不難等語該提督係本地人自必確
有所見是以(臣)即照伊所指營分咨會常泰并密
令挑取有家眷之兵二千名尅日前往以資應用
查南路賊匪既多若俟常青由南而北正需時日
今該提督增此閩粤兵四千不必俟常青南來會
合即可進勦賊巢庶𠞰滅逆匪較得迅速再逆匪
林爽文之母自縊及其父搬入内山之信五月初
間據同知楊紹裘禀曾有此語并謂係三月中事
(臣)随訪之内地文武各官則稱二月初間已有此
傳聞是此信恐未必確是以(臣)未敢率行入告但
今賊勢日益蔓延則無論此事未真即果屬實而
該匪行同梟獍其父母已不足繫其心惟有解散
其黨羽痛殲渠魁始可蕆事至於江浙數省撥運
米石之外又令川省撥米二十萬石前來接濟尤
屬(臣)等意計所不到現在漳泉一帶天氣久晴晚
禾尚未栽插將來必需平糶川米到時正資應用
(臣)現在先行傳播非惟人心俱有所恃而山&KR1101;海
澨得聞此信無不感戴
聖主顧復之恩再臺地向無馬匹歷來駐班官員各自
帶馬一二匹載往以資乘騎緣海船艙底甚深馬
匹不能上下僅可於篷板底每船附載三四匹一
遇風浪尚多驚跳不寧是以載往甚難所有節次
調往征兵非特綠營馬兵俱屬步行即恒瑞帶往
滿兵亦照軍需例折給此次增調浙粤二省駐防
滿兵應亦照此辦理惟滿漢官員似不可無馬昨
據粤省領兵之總兵梁朝桂等咨請兩廣督(臣)酌
撥馬數十匹以資將備乘騎現准孫士毅分解前
來今又增調多兵則將備需用又多應請滿漢各
員三品以上准帶馬二匹五品以上准帶馬一匹
其驍騎校千總以下概不准帶馬以省裝運之艱
奏入
上命軍機大臣傳諭常青李侍堯藍元枚柴大紀曰常
青處已節次指示機宜諭令舍南趨北今又有續到
閩粤兵四千名兵力更為厚集正當及鋒而用若分
投堵禦零星打仗何日始能進𠞰且綠營怯懦習氣
動稱賊有萬餘及數十萬試思賊匪雖到處逼脅亦
不過臺灣地方一處民人況又未必盡皆從賊又何
至各處賊匪動有數萬果如此之多又何所得食
豈賊人亦有錢糧散給之耶此乃事理之顯而易見
者該將軍等豈可坐待株守以一兵禦一賊之理藍
元枚處現在已據李侍堯派撥漳州兵二千其續調
粤省兵二千亦當陸續前赴鹿仔港該參贊亦當令
普吉保留守鹿仔港親自領兵由北而南與常青柴
大紀會合一處使我兵聲勢聯絡軍威壯盛不可徒
為賊所牽綴以致師老力疲坐失事機再據李侍堯
奏賊勢日益蔓延必須南北並舉以期軍務早竣此
等賊匪不過烏合之衆總因官兵與賊相持曠日持
久轉與賊人以暇以致處處牽掣我兵若辦理得其
要領賊匪焉能日聚日多肆行屯聚且該督稱賊匪
蔓延之語亦係綠營恇怯訛傳從何而得所指何處
並著李侍堯據實覆奏
同日何裕城奏言准福建撫(臣)徐嗣曾札稱臺灣
軍營需用火藥雖已於浙江廣東二省調撥協濟
但有續調官兵必須寬為籌備江西省是否現有
存貯火藥堪以撥濟等因查軍營火藥甚關緊要
(臣)已在各營額備火藥内酌提六萬觔裝貯完固
(臣)詣局點騐派委員弁領解即於七月初十日自
省城接續起程由陸路入閩省之崇安縣解送前
進一面札覆徐嗣曾并飛咨閩浙總督(臣)李侍堯
派員接收交局應用奏入報
聞
二十日配常青恒瑞同奏言據現駐鹽水港之遊
擊楊起麟禀稱十七日魏大斌等帶兵至鹽水港
因鹽水港兵單留都司羅光炤帶兵五百名在港
防禦魏大斌即帶兵前往諸羅一帶𠞰捕又據魏
大斌來禀領兵于十七日到鹽水港賊匪暫退即
到鹿仔草劄營于十八日同副將詹殿擢遊擊邱
能成武舉陳宗器等帶領官兵義民至埔心大崙
等庄與賊打仗自己至未鎗砲打死賊匪不計其
數詎料四面賊庄羣起蜂擁竟有萬餘將前後隊
官兵圍住官兵施放連環鎗砲奮勇抵敵至申刻
殺出重圍收回鹿仔草營盤乞迅撥員弁領兵赴
援會𠞰是日陣亡把總麥逢春武成烈劉聯陞額
外外委包定邦四員兵丁六十六名受傷遊擊邱
能成守備蔡國忠二員兵丁十一名未知存亡千
總黃殿臣把總陳世棟陳彪三員兵丁二百二十
一名陣亡義民四名各等情查鹿仔草距諸羅二
十五里該鎮等自應預先通知柴大紀内外應合
則攻打較易何至多損弁兵而軍火器械又未聲
明料所失亦復不少但柴大紀等自初十日會禀
請援之後至今尚無文報則現在賊勢充斥阻隔
音信自屬實情急需添兵前往(臣)等當派撥遊擊
田藍玉帶兵一千名即于二十六日仍由水道飛
赴鹿仔草随魏大斌併力攻𠞰速達諸羅統聽柴
大紀調遣再六月二十一日據參將瑚圖里都司
邵振綱禀二十日自山猪毛帶兵六百餘名廣東
義民一千四百餘名由小路翻山至南潭攻𠞰賊
匪臨時懇求接應等語(臣)等於二十二日黎明派
令革職參將那穆素里前往哨探復派令翼長烏
什哈達都司杭富參將特克什布帶兵五百名前
至二層瀘山脚下接應約至巳刻那穆素里回報
參將瑚圖里都司邵振綱甫經下山賊匪四出烏
什哈達等將隊伍排開賊匪見有官兵接應登即
退去參將瑚圖里都司邵振綱見賊懼退趁勢帶
同官兵義民向前追趕廣東義民奮勇争先現擒
獲賊匪陳順等五名(臣)等查山猪毛汛與廣東庄
相連賊人數次侵犯俱被官兵義民殺退又官兵
前經被困數月並無糧餉俱係廣東義民助糧接
濟實屬義勇可嘉随面加奬勵酌賞六品頂帶貢
監生員周敦紀等九人八品頂帶民人曾秀等十
三人又每名賞銀二兩者九十名賞銀一兩者一
千二百八十二名仍照土兵例給與口糧鹽菜其
瑚圖里邵振綱所帶兵亦准分别補給糧餉鹽菜
以示鼓勵至山猪毛汛現有把總葉琪英帶兵五
百餘名同義民防守奏入
上命軍機大臣傳諭常青李侍堯藍元枚柴大紀曰據
常青恒瑞奏加派官兵應援諸羅一摺所辦著著皆
錯瑚圖里等前因鳳山失事被賊攔截在山猪毛駐
守數月幸而賊匪無能不致將山猪毛搶佔該將軍
等因中間道路阻隔無從知彼處信息以致日久並
未遣兵救援今瑚圖里既于六月二十日從山猪毛
小路翻山進攻南潭聲勢可得聯絡自屬極好機會
該將軍等一得禀報即應親統大兵直往南潭一帶
合力夾攻則賊目莊大田可期就獲南路即可乘勢
肅清即使常青恒瑞不能一同前往亦應酌留一人
駐守營盤或常青或恒瑞帶領侍衛章京將備等親
身統領以大力多兵直趨南潭奮力攻擊方合機宜
伊二人又有何不能分往處縱使伊二人俱難以分
身亦應于鎮將中如蔡攀龍之奮勇可恃者多派官
兵令其帶往𠞰捕乃常青等計不出此僅派那穆素
里烏什哈達等帶兵五百名接應於事何益且官兵
前在山猪毛被困數月既全藉廣東庄義民助糧接
濟此次瑚圖里等回至大營其廣東義民自應令其
留守本庄自為捍衛乃竟帶同來至大營伊等之意
不過為添此千餘義民可以稍添兵力但山猪毛仍
須留兵防守又豈若令義民在彼自為守禦之得力
也今將伊等帶回大營令其随營征𠞰該義民等既
繋戀室家心懸兩地不能得力且使賊匪聞知該義
民等随營助𠞰必心懷忿恨將其村庄焚燬家屬殺
戮義民轉致受累灰心似此措置乖張豈用兵之道
且常青等統兵往北路進勦到處俱有義民協助若
見廣東營之義民投營出力轉致家屬房産被賊摧
殘是随同官兵打仗止有吃虧于彼無益不但不能
招徠鼓舞轉使義民等望而生畏豈非驅之從賊所
關匪細觀之實生憤懣著常青等即傳旨將現在山
猪毛義民俱令速回本庄自行守護家屬田産並曉
諭義民等現奉諭旨以此事係該將軍等辦理錯悞
特令義民仍回本處自為守禦或仍令瑚圖里親自
帶領義民等回至山猪毛並酌添兵護送以安其心
而資守禦常青等前赴北路時遇有義民投到者皆
應令其各在本庄自行防禦如有賊匪侵擾即悉力
堵𠞰以助官兵聲勢庶義民等無所瞻顧踴躍從事
招徠更易此為最要至柴大紀現在諸羅被賊匪糾
合夥黨攻踞鹽水港四處斷絶糧道又請添兵救援
常青等即應領將備親身速統大兵前往接應乘我
兵全力打通道路前赴諸羅會合柴大紀方為得力
乃僅派魏大斌等帶兵一千五百名已不足以資𠞰
殺而魏大斌又不曉事復留兵五百名防守鹽水港
止帶兵千名前往諸羅以致兵力益單遇賊擁至不
能抵敵𠞰殺收回鹿仔草營盤仍不能前抵諸羅且
官兵義民多有受傷陣亡者既徒損兵力及魏大斌
請援常青等又止派遊擊田藍玉帶兵一千名赴鹿
仔草援應似此零星派撥何濟於事而伊等在府城
又何曾殺戳多賊能進尺寸之地哉且常青等見魏
大斌請援即撥兵一千前往接應若他處復有求救
者又撥兵援應似此各處派撥分投堵禦則大營即
有多兵亦必所存無幾豈又將屢請添兵而不已耶
常青恒瑞何漫無布置辦理錯謬若此俱著嚴行申
飭看來該將軍等此時竟茫無主見一錯百錯於𠞰
捕機宜竟不能得有把握增朕南顧之憂為今之計
該將軍等惟有遵照節次所降諭旨直赴諸羅藍元
枚亦應自北而南與常青柴大紀會合一處全力搜
捕庶期搗穴擒渠其餘黨夥無難殱盡該將軍等勿
再株守坐待以致老師糜餉坐失事機自取重戾
上又諭内閣曰劉峩奏前准常青咨拏臺灣賊匪高文
麟等供出從賊之各犯姓名開單移知令於沿海各
港口嚴密堵緝當即飛飭各屬一體查拏兹查有福
建來津之糖船内有水手趙榮林光二名與高文麟
等所供夥匪姓名相同随訊該水手等據趙榮供我
係同安縣人原名歐陽煥林光供我係彰化縣人原
名魏寵其趙林二姓係造船時報官姓名歷年換照
均係頂認並不添改原籍俱有住址親屬可問並有
天津行舖人等見該水手到過天津十數次情願具
結等因現飛咨閩督查照所供是否屬實再行核辦
等語所謂愈細愈遠殊屬不成事體常青等一正賊
未獲而用心於無用之地可笑可鄙今之大臣等行
事率多如此實增愧懣也且臺灣逆匪滋事其夥黨
即或竄逸不過在厦門附近一帶海口潜匿斷無遠
逾數省直至天津之理無論趙榮等係屬悞拏即或
實係逸匪伊二人逃至天津又何能滋生事端況船
戶等俱係身家殷實天津行舖皆為出結更屬可信
乃劉峩率行拘訊殊為失當此等船隻皆係裝載貨
物投行售賣若如此混行查拏將來商販未免畏累
褁足不前必至百貨騰貴於閭閻日用大有關係況
該督及天津道府等於所屬地方現有劉權之眷船
被刧一事並未能將盗犯拏獲轉因數千里外閩省咨
緝之案紛紛查究劉峩何不曉事至此著交部嚴加
議處並將水手趙榮林光二名即行釋放不得再行
拖累並曉諭該船戶等以此二人實係悞拏業經奉
旨即行釋放該督亦治罪矣嗣後各安商業不必心
存疑懼至常青現在𠞰捕賊匪於應行會合夾攻之
處不能妥速前進乃於餘匪竄逸咨緝至數省之遠
徒滋煩擾實屬不知事體輕重著傳旨申飭常青既
遠咨直省於海口查拏逸匪則浙江等省自己早有
咨會並著李世傑琅玕於沿海各口岸止須飭屬密
行訪拏逸匪遇有商船不得如劉峩之遇事搜求累
及無辜以致商販聞風裹足
(臣)等謹按查拏逸匪固宜嚴密然累及無辜使商
販畏懼不前更增地方之累天津所到糖船内有
水手與逸匪姓名相同督(臣)劉峩即據咨查辦及
審明並非賊夥尚待行咨閩省核覆所辦實屬失
當我
皇上降旨交部議處並令各省沿海口岸不得藉口拏
匪過事搜求俾商賈不致望風裹足
聖天子明無不照緝暴安良務求其實故天下無倖逃
之罪亦無不白之冤也
同日孫士毅奏言續調粤兵六千名内除預備貼
防之二千名已于六月十三日全數俱入閩境其
常青續調之二千名内一千名現於七月初五初
六兩日已抵閩境尚有三千名未經到潮内一千
名已在途次約於七月十七八等日可以赴閩其
最後添調之二千名係於七月初一日飛檄行調
營分遠近不一自七月二十一二日起定可陸續
到潮即最遠之羅定協兵三百名七月盡亦可赴
閩至駐防滿兵一千五百名係副都統博清額帶
領計程七月二十日後亦可抵閩至需用船隻等
項經撫(臣)圖薩布與(臣)節次札商寬為預備滿漢
官兵儘敷乘坐省城經撫(臣)派督糧道吳延瑞護
送至惠州所屬地方妥為照料(臣)復派惠潮嘉道
圖畢赫迎至惠州所屬彼此交代加緊催䟎斷可
不致遲悞
同日閔鶚元奏言江西省運閩米石先經何裕城
咨會已全由五福陸路運送經(臣)同督(臣)李世傑
酌商川省之米由大江順流南下其來迅速且閩
廣等船向來秋冬間因北風較多來江南者甚少
必需將現在陸續到來之船儘數截留以便侯川
米一到即可次第配運並經關會浙省一體趕辦
現准浙撫(臣)琅玕知會亦儘力截送來江以資濟
運再江蘇省撥運米石分作二次趕運兹據松太
道張銘等禀報頭運米五萬石業經於七月初七
日自上海啟行(臣)一面飛移閩省督撫派員在泉
州厦門查收並豫行移知浙撫(臣)通飭沿海汛地
一體撥護前進再第二運米石已據各州縣運赴
上海所需船隻亦以次辦齊現在趕緊修艌盤交
過載俟報到開行日期另行恭報奏入報
聞
二十一日(丙戌)
上命軍機大臣傳諭李侍堯曰常青前值林爽文等滋
事不法調遣將弁派撥兵丁及解送糧餉火藥等事
亦尚有條理旋因黃仕簡任承恩貽悞軍機就近派
赴臺灣督辦彼時朕本不甚意滿及常青到彼鼓勵
義勇撫䘏難民及一切調撥頗覺井井有條朕心出
於望外乃為之稍慰方以該將軍等為可倚恃足資
委任數月以來節次奏到各摺屢次打仗雖未見出
竒制勝大加勦洗尚無措置乖方錯悞顯然之處至
昨日所奏魏大斌前赴諸羅應援至埔心庄遇賊未
能前進常青聞信並不親領大兵會合進𠞰又僅派
田藍玉帶兵一千前往接應似此零星派撥於事何
濟又將廣東庄義民留營助勦辦理錯謬無甚於此
看來常青等此時毫無主見於𠞰捕機宜竟不能得
有把握朕因此實增南顧之憂常青恒瑞二人俱未
曾經歷軍務而恒瑞又復少不更事此時随同常青
辦理軍務恐其因職分相等又以身係宗室稍存矜
貴習氣且未免有袒護滿洲兵丁之意於商辦一切
事務未能和協亦未可定用兵全在主將和衷方能
集事若各不相下心存意見以致諸事多有掣肘所
關匪細李侍堯現在駐劄厦門見聞較切且該督久
任封彊受恩最為深重伊平日於該將軍等𠞰捕機
宜原不應有所軒輊至現在常青等辦理諸務動多
錯悞朕日夕焦急特行降旨詢問該督自應將常青
與恒瑞有無意見不和彼此牽掣及該將軍等能否
辦理此事可期完竣之處據實覆奏毋得稍存瞻顧
再現已有旨令福康安速赴行在面授機宜令其前
往臺灣更换常青督辦軍務但軍中屢易主帥亦非
所宜特恐常青等不能了結此事以致因循日久不
克蕆功轉不若及早更换尚可保全之為愈此實朕
無奈之計也並著李侍堯酌量情形就其所見是否
必須如此辦理一并據實速奏
上又命軍機大臣傳諭常青恒瑞曰常青等自駐劄府
城止於桶盤棧一帶結營株守並未能𠞰殺多賊挪
移尺寸之地而於諸羅請兵援救則派魏大斌前往
及魏大斌請救又派田藍玉接應似此各處派撥分
投堵禦即再添兵一萬亦不敷爾等零星派往之用
而爾等仍坐守郡城成何事體此係該將軍曾經具
奏之事已如此錯謬不一而足其未經具奏者辦理
失當之處恐更不知凡幾何以紓朕南顧之憂該將
軍等此時於𠞰捕事宜處處失算不可不急思變計
以收桑榆之效為今之計惟有遵照節次諭旨舍南
趨北與柴大紀藍元枚會合一處以大兵全力擒拏
賊首林爽文搗其巢穴勿再因循貽悞坐失事機以
致自干重咎此朕與爾等以救過之路不可不慎朕
于用兵賞罰嚴明爾雖未經軍旅豈無聞見不可不
知也
上又命軍機大臣傳諭劉峩曰現令福康安前來行在
陛見俟其到熱河後即令帶領侍衛章京拜唐阿等
由驛前赴臺灣督辦𠞰捕事宜所有需用車輛馬匹
著劉峩先行預備並派出藩司梁肯堂妥為照料計
福康安所帶侍衞章京拜唐阿等不過百人需用車
馬等項為數不多該督等務須妥協辦理毋得稍涉
張皇致有擾累
二十二日(丁亥)
上諭内閣曰兵部奏福建省應行添設站夫未將道里
遠近事務繁簡分别聲明難以懸議請勑交該督查
明具奏一摺現在臺灣正在𠞰捕賊匪之時所有文
報往來最為緊要自應酌量添設驛站以便迅速接
逓朕早經想及未及降旨而李侍堯亦並未先行具
奏僅咨部辦理未免遲緩此時該省軍務繁多若俟
來往行查更需時日所有福建省應行添設站夫即
著照該督所咨辦理其各省驛站須有大員專司督
辦直隸省著派梁肯堂山東省著派繆其吉江蘇省
著派通恩浙江省著派歸景照福建省著派伍拉納
照料查察毋致遲延貽悞
欽定平定臺灣紀略卷二十六
