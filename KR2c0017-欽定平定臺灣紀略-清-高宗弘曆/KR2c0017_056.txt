欽定平定臺灣紀略卷五十六
三月初一日(癸亥)
上命軍機大臣傳諭福康安李侍堯徐嗣曾曰臺灣戍
守兵丁將来自仍應分班輪换此等兵丁籍隸漳泉
者居多若分撥營汛時漳泉兩處庄民即以同籍之
兵𣲖往防守則伊等鄉貫熟習自必連為一氣即間
有作奸犯科者兵丁等未必肯舉發自應令籍隸泉
州之兵在漳州民人村庄附近一帶防守其籍隸漳
州之兵即以防守泉州各庄庶彼此互相紏察可以
防微杜漸而他府之兵與之互相錯處不動聲色於
撫綏防範俱有禆益着將此密行傳諭福康安與徐
嗣曾妥定章程熟籌辦理
上又命軍機大臣傳諭福康安李侍堯曰柴大紀前在
嘉義縣防守未經帶兵出城一節經福康安等查明
防守嘉義縣俱係義民之力其未經出城亦係義民
不肯將伊放出伊亦畏賊不肯帶兵出城柴大紀前
次所奏全不足信是柴大紀恇怯無用又復狡展欺
&KR0918;並守城亦無寸功足錄矣且此案匪逆滋事由伊
釀成激變是其罪較之黃仕簡任承恩之僅止因循
貽悞者為尤重著福康安將此一節向柴大紀嚴加
審訊即行定擬迅速㩀寔具奏
上又諭内閣曰此次臺灣剿捕逆匪該處義民隨同官
軍打仗殺賊甚為出力業經降旨將廣東泉州等庄
賞給褒忠旌義里名用示奬勵至漳州民人雖與賊
匪籍貫相同但其中隨同官兵打仗殺賊者亦復不
少若不一體加恩轉似於伊等有所岐視不足以示
勸勵所有漳州民人各庄著賞給思義村俾該民人
等咸知顧名思義勉為國家良善守法奉公以副朕
一視同仁之意
(臣)等謹按漳泉民人各分氣類動以雀角鼠牙細
故輙尋私憤林爽文籍隸漳州竟至於誘集匪徒
肆行滋亂究之涵濡
德澤同仇敵愾之義民所在皆是我
皇上復不分畛域凡義民之為粤人為泉人者固已
特示褒嘉而漳人之不黨於賊踴躍從軍者亦
錫以思義嘉名特為表異初不因其與逆匪同籍靳以
旌揚斯真海涵天覆之量無所不包而該民人等
顧名思義勉為善良則一視同仁之中即寓默化
潛移之道者歟
初三日(乙丑)
上諭内閣曰前因臺灣剿捕逆匪需用軍粮應行寬為
籌偹又福建漳泉二郡上年偶因缺雨粮價較昂節
次諭令浙江江蘇四川江西湖廣各省撥運米石以
資接濟經各督撫𣲖員督辦沿途接護運送到閩甚
為妥速業降旨將各該督撫交部議叙現在首逆林
爽文莊大田生獲臺灣全郡平定大功告蕆各省陸
續運到米石足敷應用其未經運到之米無湏再行
運往亦已諭令各該督撫即行截留分年随帶運通
至各該省承辦運米之員一經𣲖委俱知以公事為
重恪守功令上緊赶運源源相繼軍糈民食並資充
裕今仰荷
上倉眷佑南北兩路賊氛盡掃魁渠首惡悉就生擒深惬
朕意所有各省承運米石之文武員弁俱着該督撫
查明咨部議叙其護送之兵丁䓁俱着酌量加賞再
此次軍報往来馳逓無悮其各省驛站文武員弁亦
已有旨交部議叙至現在逆首林爽文解赴行在沿
途管押護送甚為迅速所有各省𣲖出押解逆犯及
沿途接護之文武員弁並著交部議叙其護送兵丁
人等均著查明分别酌賞朕賞罰一秉至公雖微末
弁兵稍知出力亦不肯沒其微勞内外大小臣工惟
當倍加感奮益矢慎勤
初四日(丙寅)李侍堯奏言臺灣被賊戕害各員(臣)詳
加區别惟彰化縣俞竣到任未及兩月居官尚無
劣蹟而被難實属因公似應照例議卹又理番同
知長庚當賊攻入彰化時該員出拒手刃數賊為
賊所害鳳山縣知縣湯大奎僱募鄉勇守城因衆
寡不敵即行自刎其子湯荀業同時亦為賊所戕
署理番同知王隽在任十月降調内渡上年解餉
過臺𣲖往鳳山随營支放當賊匪再攻縣城該員
在石佛頭地方被害此三員平日居官尚無狼籍
之聲而起事情形亦似堪憫惻可否一併仰邀議
䘏其他如臺灣府知府孫景燧在任三年臺防同
知劉亨基先後在任八年原任臺灣縣知縣程峻
先後在任五年署諸羅縣事原任臺防同知董啟
埏在任三年有餘署諸羅縣唐鎰在任十月以上
聲名俱属狼籍而劉亨基董啟埏唐鎰三員為尤
甚此五員平日既貪黷歛怨其被害亦由於自取
若復濫邀䘏典無以昭懲勸而儆官邪應請毋庸
置議奏入
上諭内閣曰前因臺灣逆匪滋事時被賊戕害各員内
或有平日居官廉謹實能抗節捐生亦有在任貪黷
廢弛殃民歛怨遇賊猝被戕害者若概行給予恤典
不足以示彰癉而儆官邪因諭令李侍堯查明被害
各員平日居官及死事情節據實具奏再行分别核
辦今據李侍堯所奏甚属公當地方官有守土牧民
之責如果居官勤慎廉隅自矢及事起倉猝能以身
殉是其在任並無劣蹟而死事實属因公自應加恩
議䘏以示旌奬若其平日貪汚肆行剥削以致衆怨
沸騰激而生變此䓁劣員設其身尚在必當明正刑
誅豈可因其被賊戕害俾得濫邀䘏典所有此次臺
灣被賊戕害各員除居官貪黷之孫景燧劉亨基程
峻董啟埏唐鎰五員不准議䘏其俞峻長庚湯大奎
王隽均著交部照例議䘏
上又諭内閣曰臺灣孤懸海外遠隔重洋民情刁悍奸
徒易於滋事向来祇𣲖御史前往廵視職分較小且
不能備悉該處情形殊属有名無實着將請𣲖廵臺
御史之例停止令該督撫及水師陸路兩提督每年
輪值一人前渡臺灣嚴行稽察如地方文武有骩法
營私擾累兵民之事即可就近查眀據實參奏福州
將軍亦係該省大員自應一體輪𣲖至海洋風信靡
常前已降旨令該督撫等祇湏視風信平稳時配船
前往不必拘定時日但遠渡重洋究係涉險如該將
軍督撫提督内有年逾七十者着免其前往以示體
恤
(臣)等謹按臺灣民習剽悍不肖之吏又往往以孤
懸海外滋為奸利是以有廵臺御史之設所以馴
民風肅吏治者固為周至苐御史品秩威稜於臺
灣道府既不足以相懾且不能久駐於閩輶軒所
至不過一經涉歷又安在其能整飭哉我
皇上罷御史之遣
特命該省將軍督撫暨水陸提臣歲以一人往視相嬗
而周著為令甲夫督撫諸大臣既為道府以下之
所畏憚而皆久駐於閩輪往廵視則以平日之所
聞核諸廵視時之所見稽察尤易為功較之御史
之設不更法良意美乎而為督撫諸大臣者當必
有以仰體
聖衷俾海外之民風吏治烝烝日上也夫
上命軍機大臣傳諭福康安李侍堯曰前諭令阿桂訊
問富勒渾在摠督任時於柴大紀貪黷營私種種劣
蹟何以置之不辦㩀富勒渾供稱在摠督任時曾節
次密札臺灣道府令其時時查訪倘有廢弛營伍等
事即密行飛禀查辦若通同徇隐别經發覺必將不
行禀報之道府一併嚴恭俱有案可查該道府等俱
可詢問等語柴大紀任意侵貪該道府等近在同城
豈無聞見自當據實禀報何以並未有人舉發着福
康安即將富勒渾前此札據吊查閱看並詢問該道
府等如果富勒渾所供屬實則柴大紀種種劣蹟竟
係道府等通同徇隐即使該處地方官接到密札後
富勒渾旋經調任亦應將柴大紀欵蹟禀明接任之
雅德常青等乃始終並無揭報除孫景燧已被賊戕
害永福在臺灣最久身係滿洲又任道員於此事實
難辭咎着福康安即查明該道有無揭報及如何通
同徇隐之處據實嚴行參奏再臺灣應辦善後事宜
已節次諭令福康安會同徐嗣曾熟籌妥辦今思此
次搜捕逆匪該處熟番尚為得力將来臺灣换班兵
丁前已有旨諭令酌留一半即在臺灣募補毋庸更
换今此等熟番向化日久馴熟可用或即照四川屯
練楚省苗民之例酌量挑選即於應在臺灣募補兵
數内將此項熟番恭半充補既可防範地方又足以
示綏戢而出力社番得有錢粮於生計益資饒裕似
為兩有禆益著福康安等是否可以如此辦理之處
即行詳悉妥商據實具奏如不可行亦不可拘泥遵
旨又昨訊據林爽文有夥犯董喜帶病跟伊逃至集
集埔地方因官兵追殺不能相頋各自逃竄董喜實
在身死與否並未親見等供前經福康安訊據林爽
文供稱董喜業經病故當即以所供不足深信諭令
福康安查明覆奏今嚴訊林爽文並未親見董喜身
死是林爽文前在軍營所供自係護庇黨惡並未確
實着再傳諭福康安將董喜一犯嚴切查究下落務
得確據毋任倖逃漏網
初五日(丁夘)閔鶚元奏言先准閩省咨會委員都司
張爾魁押解臺匪内林躍興一名在閩省南平縣
地方因病重先行正法其林侯林棍林琴劉德即
林德龍張回賴子玉林水林玉賴敖黃富等十名
於二月二十六日解到吳江之横江溪地方林棍
一犯患病沉重即飭令臬司康基田馳往騐明凌
遲處死其林侯等九犯飛速小心護解前進奏入
報
聞
初六日(戊辰)
上諭内閣曰閩省地方文武員弁辦理軍需解運粮餉
火藥照料兵丁配渡等事尚俱妥速並無貽誤現在
大功告蕆除該督撫已邀甄叙外其在事出力之文
武員弁著李侍堯詳晰查明分别等第咨部議叙
初七日(己巳)福康安海蘭察鄂輝同奏言(臣)等將莊
大田嚴訊緣莊大田籍隸福建漳州平和縣於乾
隆七年随伊父莊二来臺灣原住嘉義遷居鳳山
縣䔍家港地方種田度日乾隆五十一年十二月
内林爽文滋事差陳天送到南路紏人謀逆莊大
田同族弟莊大韮聽紏入夥到阿里港搶刦逼勒
舖戶攅凑番銀三千圓並向布舖搶布數十疋製
造旗幟要到北路投奔林爽文衆人因道遠不肯
前往莊大韮欲自為頭目衆人不服遂推莊大田
為首自稱洪號輔國大元帥以簡添德為軍師許
光来為副元帥與林爽文遥相應和而攻擾村庄
偽封官職亦不聽林爽文調遣十二日攻䧟鳳山
知縣湯大奎被害二十日往攻郡城至二十五日
聞廣東義民燒庄即行撤回二十七八等日林爽
文来攻府城遣賊夥前往帮助摠未攻開五十二
年正月鳳山被官兵收復於三月初八日又往攻
䧟殺害官兵一千餘人以後摠在中洲南潭大穆
降大武壠居住時来府城外攻圍滋擾摠未得手
大兵到後將大武壠噍吧哖阿里山等處凡可通
南路各隘口俱被官兵嚴密防守信息不能相通
至本年正月半後在本縣庒始知北路賊匪蕩平
退守大武壠意欲調集人衆抗拒官兵又想自行
投出正在游移官兵已到自牛庄大武壠大穆降
南潭中洲崗山新園枋藔水底藔等處連次扺禦
俱經殺敗即由番界繞山逃至瑯嶠被官兵直扺
番界四面圍截於柴城外被擒此南路賊匪附和
林爽文肆逆之大槩情形也至該犯等本係天地
會内之人此會起於何日何地有何識别記認意
欲何為反覆研訊惟稱天地會名目相沿已久不
知起自何人入會者拜盟結義遇有搶奪打降互
相帮助見面時只說五點二十一以為暗號别無
記認莊大田所稱洪號二字即係會頭名色等語
所供起會根由較北路賊匪稍詳亦不能十分確
鑿因俱係解京要犯而莊大田又素有吼喘病症
被官兵追赶於樹林内黑夜墮馬跌傷頸項及拏
獲時又復驚嚇不便遽加刑訊此次拏獲賊目甚
多審明並非首逆要犯即於軍前正法毋庸解送
其賊目莊大田及著名頭目莊大韮莊大麥許光
来簡添德許尚陳牙林漢等𣲖委搃兵袁國璜翼
長六十七解交常青暫行收禁普爾普迅速直至
郡城即帶同巴圖魯侍衞克昇額等十員及守偹
李自昌率領弁兵迅速押解赴京一面令普吉保
前往大武壠山内嚴密緝拏餘匪至嘉義縣地方
賊匪雖已搜查净盡但安撫歸庄民人彈壓地方
不可無大員駐劄今柴大紀業經拿問即飛行蔡
攀龍移駐該處並將臺灣鎮總兵印篆送交新任
搃兵普吉保接收任事其水師提督員缺請
旨即行簡放奏入
上命軍機大臣傳諭福康安海蘭察鄂輝李侍堯徐嗣
曾曰前因福康安攻克大里杙賊巢後不即帶兵直
入番境搜捕僅懸立重賞令生番將逆首擒献辦理
未免失之遲緩恐逆首得以乘間遠颺不得不加以
策勵今賊首林爽文已生擒解京並將南路肅清賊
目莊大田一併生獲該處生番等帮助官軍分路搜
緝不料其竟能如此出力現在臺灣全郡賊氛掃蕩
無遺籌辦一切均属周密詳妥深慰朕懷實堪嘉許
辦理亦未為遲至從前請將恒瑞仍留軍營效力一
節彼時福康安因未奉到節次諭旨故爾冒昧陳奏
今既飭令立即回京亦可毋庸置議福康安現係有
功之人一切過失皆可不問且其功大而過小豈有
轉加有功之人以罪之理此時軍務業經告蕆計德成
早已渡洋前扺臺灣所有應行改建城垣福康安自
己會同相度形勢詳悉妥辦此外如清釐地界添設
官弁各事宜福康安惟應與徐嗣曾等悉心籌畫酌
定章程以期一勞永逸即有一二無關緊要零星逸
犯亦可交徐嗣曾普吉保二人在彼督拏自不難全
行緝獲刻下新任福州將軍魁綸已可渡海前抵臺
灣現在大功已竣福康安酌留楚黔官兵一二千在
彼彈壓將善後諸務大局料理妥恊即可帶兵起程
回京惟向来四月間海洋風信靡常不無涉險之慮
福康安此時凱旋回京尤宜慎重不得冒險前進竟
不妨於五六月間俟風信順利再行内渡方為稳妥
即途次亦不必過於儧程於八月萬夀前赴熱河瞻
覲亦不為遲也再莊大田等供内有黃天養莊樹二
犯現未拏獲著福康安李侍堯即於内外各處嚴緝
務獲毋任漏網又據莊大田供林爽文曾差陳天送
到南路紏合夥黨有莊大田族弟莊大韮聽從入夥
等語現訊之林爽文據供並不知有陳天送其人所
供恐不足信著福康安即查眀陳天送下落務將該
犯拏獲毋任兔脫
十一日(癸酉)
上命軍機大臣傳諭福康安李侍堯曰此次剿捕臺灣
逆匪軍書籌筆宵旰焦勞一切緊要機宜朕思慮所
及隨時指示福康安等禀承方略擘畫周妥仰賴
上蒼眷佑于三月之間生擒二逆首全郡賊氛掃蕩無遺
現届大功告蕆所有辦理此事顛末曾親製紀事語
二篇及平定臺灣功臣像贊序一篇偹述用兵機要
及賞功罰罪諸大端而一本于敬
天勤民孜孜不怠之一心宜勒之貞珉以昭彰癉著將御
製文三篇用清漢字書寫發交福康安李侍堯于臺
灣府城及厦門二處建碑碣三座照依尺丈慎選石
工妥為鎸刻俾巖疆海徼咸喻朕勤政愛民眀慎用
兵之意
十二日(甲戌)
上命軍機大臣傳諭福康安曰該處熟番協同官軍搜
剿賊匪俱属急公奮勉而生番等自逆首窮戲逃竄
之後經福康安明白曉諭各社生番咸知順逆帮同
官兵義民分路堵截賊匪林爽文莊大田無處逃匿
現在二逆首俱已先後就擒所有打仗出力之熟番
等著賞給效順匾額交福康安仿照各村庄義民之
例於所居番社一體頒賞以示旌奬至生番等雖與
内地語言不通亦不能辨識文字但伊等素性好利
如内地布疋塩茶等物皆所嗜好著福康安查眀帮
同搜拏逸賊之生番等就其所好内地物件酌量從
優賞給俾伊等益加感激蒸蒸向化
十三日(乙亥)
上命軍機大臣傳諭福康安李侍堯徐嗣曾曰前因臺
灣剿捕賊匪官軍節次打仗據該提鎮等奏報不知
存亡者甚多屢經降旨交福康安等嚴查此項兵丁
作何下落尚未據查眀具奏兵丁等奉𣲖出征如果
臨陣捐軀或為賊所害事後查明不特應行賞䘏並
當將其子弟等挑補兵缺俾資飬贍如遇敵潰散除
投回軍營仍復隨同官兵打仗者免其查究外若事
定後始行逃回查無從賊情節尚可貸其一死倘竟
甘心從賊甚至助賊打仗今見賊匪平定私行逃回
或被拿獲即當立行正法雖其子孫等將来亦不准
挑補兵缺以示懲儆從来用兵之道貴在賞罰嚴明
現在大功雖已告竣但兵可百年不用不可一日無
備此事如福康安業已查眀即遵照前旨分别嚴辦
若因人數衆多福康安回京以前不及查奏即著交
與李侍堯徐嗣曾各在内外逐一嚴查辦理毋得稍
事姑息
十四日(丙子)常青徐嗣曾同奏言總兵袁國璜徤銳
營翼長六十七將莊大田解到(臣)常青徐嗣曾察
看該犯病勢已就奄息又飭醫診治亦說難以再
生不便任其因病而斃倖逃顯戮隨將莊大田綁
赴市曹凌遲梟示郡城内外民人觀者不下一二
萬人同聲歡忭
同日李侍堯奏言領隊大臣普爾普帶同侍衞弁
兵押解匪犯林勇林漢莊大麦莊大韮許光来許
尚簡添德陳牙等八名由厦門入口(臣)查林勇係
首逆林爽文之胞弟其餘許光来等亦皆有名賊
目屢與官兵打仗之犯均應慎速解京除已專𣲖
文武護觧外並嚴飭沿途地方官小心護送一面
知會前途一體防護以期妥速行走冄侍郎德成
前往臺灣勘估城工於本月十八日抵蚶江登舟
二十六日得有順風即帶同司員等開駕放洋均
奏入報
聞
十六日(戊寅)
上命軍機大臣傳諭福康安李侍堯曰據福康安委員
解到從賊匪犯内蕭晤天供上年五月内被賊目水
沙連監軍林舊拏去入夥等語林舊為林爽文招集
匪徒黨逆助惡亦係緊要賊目未據拏獲具奏著福
康安即將該犯迅速查拏務獲毋任漏網稽誅至各
犯家属均例應緣坐現據賴應供稱伊父賴箋母張
氏妻林氏子賴際會俱在平和縣内地居住著李侍
堯嚴飭該地方官查拏辦理其林順石南林良胡真
各犯家属雖據供稱在臺灣地方被兵冲散究難憑
信並令福康安李侍堯於内外地方飭查務得各該
犯等家属實在下落按名查拏照例辦理
十七日(己夘)李侍堯奏言運送軍米船隻前後遭風
失水者共十七號内蔡球琳等六船有搶出撈起
米石並淹斃水手自属可信其餘曾長鎰等七船
船米俱失而船戶水手並未據報淹斃恐有盗賣
捏飾情事現移咨撫臣就近提訊又外委蔡永勝
從九品官正邦二員於轉遽軍報畏怯風濤逗遛
灣泊以致躭延現咨部斥革枷號示懲奏入
上命軍機大臣傳諭李侍堯徐嗣曾曰運送軍米如並
未遭風捏報沉失自應查眀治罪但海洋風&KR3078;不常
船隻破溺在所不免且船戶等運送軍米事属因公
今遭風沉破並有一船淹斃水手十七名殊堪憫惻
著傳諭李侍堯等即將淹斃人口照漕船失風淹斃
之例賞䘏其餘送逓文報等船如有因風淹斃者亦
照此賞給以示軫恤至蔡永勝等因畏怯灣泊躭延
軍報怠玩已極非發遣不足以蔽辜俟枷號滿日即
發往伊犁烏魯木齊等處充當苦差
欽定平定臺灣紀略卷五十六
