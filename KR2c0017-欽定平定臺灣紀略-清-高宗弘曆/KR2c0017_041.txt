欽定平定臺灣紀略卷四十一
十月二十四日福康安奏言十一日清晨(臣)見風
勢略平強令放船行未十數里仍被逆風打回至
臺灣情形日來總未據常青柴大紀恒瑞等具奏
殊不可解適有自鹿仔港放回船隻即傳船戶蔡
順利詢問據供聞得總兵普吉保於九月半前親
自帶兵前往諸羅曾否打仗得勝我不能知道等
語據該船戸所言普吉保久已帶兵前往諸羅恒
瑞若由鹽水港併力進攻收復鹿仔草彼此聲勢
聯絡諸羅尚可無虞查諸羅久被圍困屢次救援
皆未得手(臣)再四酌籌自應令柴大紀仍前固守
與恒瑞普吉保内外應合殺賊解圍似未便輕委
縣城奏入
上命軍機大臣傳諭福康安李侍堯曰海洋風信頂阻
未能尅期開駕正是
蒼默佑
天妃助靈俾福康安得以等候新兵揚帆同渡未始非
極好機會朕方轉愁為慰福康安惟當益加敬感切
勿因放渡稽遲稍存尤怨也笨港距諸羅聲息相聞
與鹽水港相距三十里兵勢已為聯絡是諸羅鹽水
港兩處俱可無虞且撿查恒瑞前奏鹽水港有賊匪
滋擾係九月初四五兩日情形而普吉保昨日奏到
先復笨港係九月十六日之事是鹽水港一路已壯
聲援常青處自守有餘亦可無慮賊擾至普吉保一
路既已得手柴大紀等自可内外應合併力會攻所
有前後寄信諭旨俱毋庸給與閱看再普吉保昨日
奏到之摺是否由蚶江登岸抑係由厦門轉發何以
福康安未經相值李侍堯亦未得有信息著李侍堯
將普吉保此次奏摺係由何路馳遞之處便中查明
具奏此後軍營奏報均應於遞到何處即由何處迅
速轉遞勿得因有此旨拘泥令其轉至厦門以致躭
擱方為妥善至此次福康安發摺時尚在守風待渡
是由厦門至鹿仔港係屬頂風而由臺灣至内地當
係順風何以常青處亦未據有遞到奏報並著李侍
堯一俟常青文報逓到即飭驛站加緊迅速馳遞為要
二十五日(乙未)普吉保奏言李化龍於八月二十五
日進港(臣)隨將北路一帶賊勢及一切設偹防禦
各情形詳細告知而李化龍以曾經出師金川即
欲帶兵前往(臣)以李化龍甫經到港一切地勢賊
情未能深悉自應在鹿仔港固守堵禦仍將各路
留駐官兵統交經理(臣)得以長驅可免返顧之虞
其原設各營盤均關緊要仍妥為安設留兵五千
六百餘名責令副將格綳額穆騰額參將福蘭泰
遊擊裴起鰲張會元陳士份等加意防範所有添
調粤省兵三千名自八月初六二十二至九月初
十日始行陸續抵鹿仔港内尚有兵船一隻配帶
兵丁七十九名係把總鄭廷斌管帶未經進口(臣)
一面酌帶漳州兵二千名廣東兵二千名又在陳
兵内挑撥曾經打仗者一千五百名併帶領護理
副將遊擊琢靈阿參將張朝龍遊擊海亮夏承熙
葉有光都司馬元勲等分飭管領查署理番同知
黃嘉訓於事頗為熟悉總理糧務隨營辦理一切
(臣)分派妥協定期於本月初四日親率各官兵本
擬於東螺西螺一帶進攻緣聞諸羅縣城被賊圍困
事至危急(臣)即遣妥人密為偵探道路若經由東
螺西螺進攻斗六門賊匪不無設備剿洗恐稽時
日今查笨港離縣城二十餘里離鹽水港三十里
雖係賊匪屯踞若大兵由沿海一帶猝然驟至賊
必喪膽潰亂我兵乘勢進攻既可速解諸羅之危
而於克復笨港後分撥官兵守禦糧餉藥鉛等項
於海道運送更為便益(臣)一面帶兵相機前進一
面密行知會柴大紀由縣城統兵接應互相堵殺
務期打通道路即可與將軍(臣)常青等大兵會合
進攻大里杙一帶賊巢
同日李化龍奏言統領粤兵二千名於二十五日
到鹿仔港隨會商普吉保乘此新兵銳氣(臣)即欲
親帶官兵進剿而普吉保留(臣)在鹿仔港駐鎮以
固地方(臣)因署提(臣)普吉保既係統領閩浙粤官
兵則一切機宜自應聽其調度業經禀請將軍(臣)
常青參贊(臣)恒瑞一俟派有大員前來經理指示
機宜(臣)即統兵接應分路進剿痛殱渠逆均奏入
上命軍機大臣傳諭福康安普吉保李化龍曰普吉保
李化龍二人同係領兵大員當此逆匪滋擾亟須剿
捕之時伊二人俱欲帶領官兵親往剿賊均屬奮勉
可嘉但普吉保在彼日久於該處地勢賊情較為熟
悉伊以李化龍甫到鹿仔港恐未能深悉該處情形
令其帶兵駐守普吉保親統官兵督率前進所辦甚
是此次普吉保李化龍奏到之摺係九月初四初六
等日拜發而普吉保於九月十七日具奏克復笨港
之摺已先行奏到業經降旨將普吉保交部議敘並
賞給搬指荷包以示奬勵至李化龍一抵鹿仔港即
向普吉保面詢機宜欲親自帶兵進剿其急公勇往
之心亦甚可嘉奬李化龍著賞給大荷包一對小荷
包二對該鎮倍當奮勉督率留駐官兵悉力堵禦俾
普吉保長驅直入可無後顧之憂即日福康安前抵
鹿仔港兼有添派之廣西川黔等省兵陸續齊集軍
威壯盛尅期進𠞰正在需人統領李化龍當隨福康
安奮勇殺賊尅期立功自效至普吉保稱若由沿海一帶
猝然前往賊必聞風潰散之處所見尤合機宜不料普
吉保竟能如此現在普吉保已將笨港收復殱戮賊匪
焚燬附近賊莊而該處村莊民人一聞官軍踵至歡聲
動地正可乘勝攻𠞰昨據該鎮一面咨會柴大紀恒瑞
定期三路夹攻柴大紀恒瑞自必督率將弁兵民内外
應合併力夹攻可期集事著即迅速馳奏
二十六日(庚申)普吉保奏言逆首林爽文率領夥黨
又於二十二二十四等日在元長庄一帶蜂擁前
來經(臣)親督官兵奮力殺退賊衆仍屯踞附近村
莊密遣妥人偵探得實即於二十四夜分派官兵
鄉勇預為埋伏二十五日黎明賊衆由溪墘厝到
雲厝土庫東莊等處前來逼近營盤(臣)親率官兵
奮勇直殺鎗砲打死賊匪甚多遊擊海亮都司馬
元勲從白沙墩横衝賊陣用連環鎗砲打死賊匪
一百餘人署副將琢靈阿參將張朝龍遊擊夏承
熙從無底潭環攻其背署同知黃嘉訓鼓勵鄉勇
從水磨莊堵禦截殺自邜至未賊衆大潰共計鎗砲
轟斃賊匪數百名奪獲器械賊旗多件文武員弁
甚為奮勇出力兵丁鄉勇亦有陣亡受傷者現在
查明分別賞䘏惟是賊匪經大敗之後仍於附近
村莊嘯聚實為可恨必得設法剿洗(臣)若竟帶兵
丁前進糧道後路最關緊要是以叠禀參贊將軍
(臣)恒瑞參贊提督(臣)柴大紀三路夹攻方易剿洗
淨盡兹於二十五日接准恒瑞來札知鹽水港一
帶海口要道賊匪不時出沒現在所帶之兵僅敷
堵禦必俟續帶府城之兵到日方可前來並接據
柴大紀札稱林爽文等賊於本月十五十六兩日
復攻諸羅敗陣聞官兵至笨港該賊目帶匪徒數
千團聚於大客莊等語是兩處均有難以輕動之勢
現在籌度機宜多方密探一俟機有可乘即奮勇
前進痛加剿洗又二林地方為鹿仔港沿海一帶
門戶前經藍元枚派撥官兵八百名以資防守旋因
續到漳州之兵二千名亦經藍元枚分派二林以
偹進攻斗六門調遣緣原帶漳州官兵只有遊擊
夏承熙守偹宋國興二員實不敷管帶適遊擊葉
有光奉督(臣)李侍堯委令管押哨船來巡查洋面
藍元枚見伊係同安人語音與漳州相通且為人
遇事奮勉是以飭令同帶漳州官兵駐劄二林即
將原駐兵丁八百名撤回鹿仔港九月初九日(臣)
督率官兵駐劄二林察看形勢實為海口要道且
為我兵糧道後路特令遊擊葉有光帶兵八百名
暫駐二林一面飛咨鎮(臣)李化龍將原設之兵來
駐二林更換葉有光之兵俾得前進攻剿兹於九
月二十一日突遇賊匪焚燒大城厝菜菴藔等庄
來犯二林遊擊率領官兵往前堵禦鎗砲攻擊賊
衆敗退正在燒燬賊佔之揚賢莊舗心仔等處不
意賊匪突從竹圍内衝出繞截後路攪殺一處遊
擊督率官兵奮力衝殺賊匪始行退散陣亡千總
湯國寳把總曾超羣外委沈揚芳兵丁三十三名
照例䘏賞
同日李化龍奏言自鎮(臣)普吉保帶領官兵起程
進剿之後即親往各營盤察看地勢情形諄諭將
偹加意防範並傳集義民首林凑等訓示奬諭令
其保守村莊協力堵禦苐查現在賊匪注意專攻
諸羅正可乘機進擊以分賊勢隨於九月十八日
密令遊擊穆騰額帶領官兵由番仔溝進至大肚
溪一帶以作疑兵(臣)親率遊擊裴起鰲署遊擊陳
士份守偹徐大鵬帶領弁兵義民首許伯逹等引
道由八卦山直抵柴坑仔賊匪蟻聚拒敵即令施
放鎗砲賊始漸退隨焚燬草藔二十餘間賊人恃
衆竟復擁至(臣)率領官兵向前戮殺鎗砲打死賊
匪百餘人賊即奔逃正欲追殺因見該處竹林叢
雜溝圳甚多未便輕進暫且收軍生擒賊匪何華
歐倚二名奪獲鳥鎗刀械賊旗等件二十日親率官
兵義民前赴中藔地方審察地勢偵探賊蹤猝遇
賊匪數百前來迎敵隨令施放鎗砲打死賊匪十
餘人賊始退走二十二日聞大肚溪賊匪出擾莊
民(臣)隨即帶領官兵義勇前往堵禦施放鎗砲自
辰至午打死賊匪約有二百餘名賊匪紛紛潰散
奪獲賊旗皮牌長鎗竹鋛挑刀等件義民内陣亡
二名加厚䘏賞受傷八名給銀兩醫治至賊匪何
華歐倚二名審係賊黨即在軍前正法均奏入
上命軍機大臣傳諭福康安李侍堯普吉保李化龍曰
笨港業經普吉保克復屢敗賊衆連日賊人不敢窺
伺而鹿仔港一路又經李化龍在柴坑仔中藔等處
乘間攻擊奮勇殺賊賊人望風奔潰是官軍聲勢皆
可聯絡已為大振足令賊人膽寒此時福康安自早
得有順風揚帆徑渡前抵鹿仔港正值賊人屢經潰
敗之後福康安惟當乘此好機會督率將弁會合各
路鼓勇直前於初次打仗時即將賊匪痛加殱戮俾
賊人聞風喪膽無難一舉掃擒至普吉保在笨港一
帶雖屢敗賊衆但據奏賊匪仍在附近村莊嘯聚該
鎮帶兵前進其糧餉運道後路最關緊要仍應加意
防範又李化龍於柴坑仔中藔等處乘機進擊以分
賊勢固屬奮勇但鹿仔港係沿海重地逼近賊巢李
化龍尤須隨處留心實力防守不可但知銳意直前
轉致附近賊匪潛出後路滋擾此為最要陣亡千總
湯國寶把總曾超羣外委沈揚芳及兵丁三十三名
俱着咨部優䘏
上又諭内閣曰普吉保由鹿仔港進攻督率弁兵奮勇
殺賊既已攻復笨港今復能偵探賊蹤預為埋伏令
將弁等從旁衝截賊隊從後環攻賊背前後殺死賊
匪數百餘人奪獲器械等件甚多實為奮勇可嘉普
吉保已經交部議敘着再賞給蟒袍一件以示奬勵
李化龍因普吉保帶兵進攻留駐鹿仔港防守今能
探察賊情乘虚進擊奮勇攻剿殺賊多人奪獲器械
賊匪望風奔潰李化龍亦屬奮勇可嘉着交部議敘
所有此次普吉保李化龍派出隨同打仗殺賊之文
武員弁等均為出力並着查報將軍咨部議敘以示嘉
奬
同日孫士毅奏言招募新兵四千名飭令入伍訓
練並知會撫(臣)圖薩布關支糧餉務使各兵技藝
嫻熟以收實用萬一軍營現兵不敷搜剿再須添
調(臣)愚似應新舊參用於其中挑選材技出衆者
赴臺剿捕較為得力再查粤東赴臺官兵其子弟
作為餘丁隨往者共一千二百餘人軍營遇有兵
丁缺出足資拔補至此外續有應募(臣)擬仍令各
該營陸續登冊暫緩入伍毋庸一概給以糧餉以
節糜費
同日圖薩布奏言黔兵二千名現分四起行走於
十月初七八九十等日陸續到省立即更換船隻將
應給口糧各項照例給足隨到隨行諭令文武員弁小
心護送晝夜趲行沿途俱極安静並未片刻停留
(臣)仍移咨惠州提(臣)高瑹駐潮督(臣)孫士毅一體
飭令沿途地方文武加緊催趲務期迅速赴閩
同日舒常奏言湖南應偹之兵二千早經照數挑
定一面移知提(臣)俞金鰲速赴鎮筸接署鎮篆並
令鎮(臣)尹德禧先赴總路查點帶領以專責成查
原派副將伊當阿曾經出師西路金川其餘將偹
多係曾經出師之員均經飛飭作速起程(臣)赴長
沙會同撫(臣)浦霖督辦一切軍行事宜并分地查
點督催俾各起官兵安静迅速出境不致稍有延
緩所有鎗礮火藥鉛彈等項寬為預偹飭派專員
解送
同日何裕城奏言川省委員先後押米二十萬石
接續到境經該地方官迎護尾催於十月十二日
全數出江西境隨飛咨安徽撫(臣)一體飭屬儧催
星速前進均奏入報
聞
二十七日(辛酉)常青奏言八月二十七日探得賊目
莊大田復約首逆林爽文之弟林三共紏匪衆欲
來犯郡(臣)一面知會郡城弁員留心防範一面派
撥江寧將軍永慶侍衛烏什哈逹總兵梁朝柱等
於二十八日黎明帶領弁兵二千名前往迎擊方
出營盤里許據報賊衆已從中州來犯大營東南
二面並分夥黨約二千人先攻府城大南門小南
門外之桶盤棧當經在城之司道等率領民兵施
放鎗砲打死賊三十餘人賊即由竹箐深處竄逸
其大營東南兩面約有賊五千餘人蜂擁而來(臣)
即親自督率永慶烏什哈逹梁朝桂等奮勇進剿賊人對
放鎗砲滿漢官兵排開隊伍子母聯環鎗砲叠發併施自
辰至午賊人敗逃官軍乘勢追赶剿殺至七八里前
抵大溪河邊收兵回營計共斃賊約二百餘人奪獲
大砲二門官兵義民割獻新留髮之首級十一顆
當即奬賞註冊官兵義民並無傷損至前次摺内
聞賊目來投之語彼時因有山猪毛義民首舉人
曾中立差人赴道禀稱賊目許光來囑令民人黃
嵩到堆探問如擒送莊大田得以免罪否隨諭以
不但免罪而且有功等語以後並未有投出之信但
(臣)具摺時未將賊目姓名各緣由聲敘明悉實屬
疎忽
同日恒瑞奏言李侍堯所派兵三千名尚未到齊
現在鹽水港附近村莊俱有賊人屯聚賊中火藥
糧食甚多難以前進且於附近左右蔵匿明係欲
俟官軍前進將後路截斷又賊匪於民人所種糧
食十分中抽取二三分其附賊民人驟難解散即
安分之民亦多心懷兩端均奏入
上命軍機大臣傳諭福康安常青柴大紀曰前曾有旨
以常青自駐守府城以來未能前進尺寸伊究係年
老留在軍營無益而恒瑞年力正壯尚可以資驅策
是以令福康安到彼察看將恒瑞留彼聽候調遣令
常青即行回京今日閱伊二人奏到各摺因思常青
在府城駐守雖未能前進但一切調度尚俱妥協又
聞知諸羅鹽水港兩處被賊滋擾先後派兵接應且
伊在府城亦經屢次與賊打仗是常青雖屬年老尚
能料理軍務且福康安到鹿仔港由北路統兵進剿
其南路及府城一帶亦須有大員駐劄督辦常青在
彼日久於該處情形較為熟悉應仍令其留駐府城
督率剿捕至恒瑞在鹽水港被賊攔阻一籌莫展轉
於摺内將賊匪情形張大其詞茫無主見似此怯懦
無能即留於軍營亦屬無益着福康安於鄂輝到後
即傳旨將恒瑞解任令其自偹資斧來京候旨其福
州將軍員缺即着鄂輝調補令其統領恒瑞原帶弁
兵妥力剿捕鹽水港一帶賊匪接應諸羅至常青此
次覆奏之摺既得有福康安到彼接辦之信該處兵
民聞之如何踴躍振奮其賊匪聞有大軍將到情形
若何俱應於摺内詳晰聲敘乃並無一字奏及且常
青自經委任不能稍著功績今聞簡派福康安前往
接辦亦應將伊在彼半年毫無出力愧悚難安而於
彼處情形自為熟諳情愿留於該處隨同剿賊以贖
前愆之處於摺内叙及乃亦竟無一語著常青自行
明白回奏恒瑞既知賊人於附近處所潛匿欲圖乘
間邀截正應督率官兵將鹽水港附近左右藏匿賊匪奮
力搜捕以清肘腋豈有坐待之理即如福康安現在
統兵到彼沿途遇有賊匪自即隨處剿殺亦斷無因
慮賊匪潛截後路遂按兵不動乃恒瑞惟知坐守漫
無籌畫伊究竟在彼所辦何事豈竟與賊相持待其
自斃又將欲效魏大斌之到諸羅徒糜廪給耶着福
康安嚴加詰訊據實具奏至常青所奏賊目許光來
囑令民人探問擒送莊大田是否得以免罪一節常青
諭以不但無罪且可有功其措詞尚為得當臺灣賊
匪本屬一時烏合其附從夥黨見逆首尚在負嵎抗
拒自未必肯將賊首賊目即行擒獻即日大兵雲集
四路攻剿賊首等勢窮力蹙退無所歸此等嘯聚匪
徒豈真有恩信相結其附賊夥匪一見官兵勢盛首
逆指日就擒或希圖自謀生路竟將賊首賊目擒縳
獻出乃事理之必有著福康安於進剿時即行廣為
曉諭使脅從之徒自相解體彼此猜疑則賊匪烏合
之衆可期不攻自散又現在賊匪四出滋擾廹脅村
莊民人抽分糧食村民等畏其戕害自不得不勉強
聽從將來福康安統兵進剿於所過地方尤應妥為
安撫再前此諭令柴大紀如諸羅守禦力實難支不
妨帶兵殺出縣城另圖進取乃係因彼時諸羅被賊
滋擾情形較為緊急各路援兵未能即至而柴大紀
係提督大員稍有疎虞殊為不值是以曲加軫念今
普吉保已帶兵克復笨港與諸羅相距止二十里聲
勢聯絡兵氣已振而柴大紀在彼堵禦屢經殺賊是
諸羅保守無虞已逾半載此時豈可轉委之而去且
諸羅義民委之於賊亦甚可憫所有前降諭旨即可
毋庸給與閱看乃常青已差人賫送前往殊屬失之
拘泥但柴大紀素有謀略固守諸羅已經數月當賊
匪猖獗之時尚能悉力堵禦奮勇殺賊况今賊勢日
衰伊接奉前旨自斷不肯委垂成之功而去惟當倍
加奮勉會剿奏績
二十八日(壬戌)徐嗣曾奏言臺灣自用兵以來車運
軍裝夫脚並給發義勇口糧在在需用錢文以致
錢價增昂即内地亦有日增之勢恐將來逐漸增
昂於民用官需均有滯礙不可不急籌調劑閩省
寳福局鼓鑄錢文歲額祇四萬三千餘串僅敷搭
放且雲南買銅轉運稽遲赴緊加鑄亦屬緩不濟急
與督(臣)商酌擬從鄰省撥濟以平市價但思陸路脚
價浩繁轉滋糜費惟查川米五十萬現由江蘇上海轉
運莫如即於米船内附搭來閩較為妥便仰懇
勅下浙江江蘇撫(臣)每省各偹錢十餘萬串附搭米船
解閩江蘇錢文即於滸墅太平等關稅銀内扣撥
歸欵浙省錢文即於現撥餉銀内扣抵一併發至
上海轉運所需運費均由江浙二省核銷閩省得
此接濟則制錢各處流通於軍需民用大有禆益
但江浙現在市價情形難以懸擬所請每省十餘
萬之數或仍聽江浙撫(臣)酌量增減毋致此盈彼
絀奏入
上命軍機大臣傳諭李世傑閔鶚元琅玕徐嗣曾曰閩
省辦理剿捕事宜一切運送軍裝夫價以及給發口
糧需用錢文較多以致錢價昂貴自應鄰省撥濟以
平市價但江浙兩省現在錢價是否平減局銅是否
敷用若因協撥閩省以致該二省錢價增昂局銅不
敷亦多未便著李世傑閔鶚元琅玕即行妥為籌酌
如該二省能照數協撥固屬甚善即各備錢十餘萬
串解閩否則減半撥濟亦無不可所有協撥錢文即
著附搭米船一併撥至上海轉運閩省備用
二十九日(癸亥)李侍堯奏言普吉保往笨港時軍裝
糧餉俱在元長莊大營有賊乘虚來犯經同知黃
嘉訓及遊擊夏承熙殺退又九月十二日有虎仔
坑賊首陳泮帶領四五千賊夥下山來擾經副將
格綳額督率官兵義民奮勇殺退是賊覘知普吉
保進兵又思乘虚從後路來襲一則擾普吉保之
糧餉一則擾埔心庄營盤以圖牽制則鹿仔港正
需兵接濟而本月十四日風勢已平將軍參贊及
粤兵俱由大擔放洋如風&KR3078;平順不過兩三日即
可抵鹿仔港適川省屯練第一起已於十六日到
蚶是以(臣)亦即自厦星赴蚶江料理配渡現皆隨
到即登舟配渡又查恒瑞普吉保既已訂期夹攻
普吉保所駐之元長莊離諸羅僅二十餘里恒瑞所
駐之鹽水港離諸羅亦僅四十里兩路齊進計此
時必與柴大紀會合而將軍參贊巴圖魯侍衛等
及粤兵三千又齊抵鹿仔港川兵隨後繼進黔兵
到來(臣)亦當料理速發奏入
上命軍機大臣傳諭福康安常青李侍堯曰福康安同
海蘭察及巴圖魯侍衛章京等於十四日俱由大擔
放洋不過兩三日可抵鹿仔港計到彼後今已及旬
餘自已督率將弁乘銳進剿至虎仔坑賊首陳泮覘
知普吉保進兵又思乘虚潛出繞截甚屬可恨料此
等賊匪罪惡貫盈久為天理所不容此時大兵雲集
四路攻圍斷不能苟延殘喘賊匪等肆逆不法罪不
容誅其逆首林爽文及莊大田陳泮吳領等必須生
擒解京盡法處治方足以洩神人之恨着福康安於
統兵進剿時如逆首等膽敢親出抗拒被官兵臨陣
殱戮固亦足以伸國法然究不若按名生致處以極
刑方可彰憲典而快衆忿福康安務須預為布置設
法籌辦俾渠魁首惡悉數生擒更為妥善朕心方惬
也副將格綳額於賊首陳泮帶領賊夥下山滋擾時
督率兵民將賊匪殺退甚屬奮勇前因出有温州鎮
總兵一缺諭令福康安於帶兵出力之副將内如徐
鼎士謝廷選等保舉一員奏明陞補著將格綳額亦
歸入出力副將内一併察看比較何人最為奮勇即
行奏明補用以示鼓勵
欽定平定臺灣紀略卷四十一
