欽定平定臺灣紀略卷四十五
十一月十二日(乙亥)李侍堯奏言接奉
上諭即使府城難支或竟有疎虞之事亦不難再為收
復等因現在府城一兩月以来並無賊擾常青遣
丁朝雄前往收復東港雖南路賊匪復思煽動其
黨夥决不能如逆爽之多諸羅雖被圍困昨接柴
大紀摺稿知其尚在堅守今鄭國卿已到塩水港
恒瑞兵約有七八千自當分兵駐守一面約普吉
保並進普吉保即以後路為慮而福康安兵到可
接續前進其勢必能攻透諸羅則三路會合軍聲
大振即可就近移兵直攻賊巢勝勢已在我而不
在賊此正搗穴擒渠之關鍵全郡事勢不過數日
内即大有轉機至府城尤為全臺人心所繫况數
十萬糧餉火藥以及砲位等項無一不在城中若
使賊得之反增其勢又鹿耳門為進兵要口府城
或有疎虞則鹿耳門亦難守住將来官兵進剿并
無上岸之路此事寔大有關係現在事勢固决不
至如此(臣)恐
諭旨一到軍營必不能秘密萬一稍有宣洩則人心不
免驚疑搖動或轉有意外之虞計此次所降常青
之
諭旨厦門尚未即刻配渡(臣)已飛飭厦門同知追回擬
將
上諭内節去一段另錄寄知常青並恐已經發渡追赶
不及一面札知常青並將此次摺稿抄寄囑其萬
勿洩露福康安處亦將此意札知矣惟府城之兵
自節次派往諸羅塩水港後兵力不免單薄(臣)現
又在各營挑派舊兵一千名由厦配渡前往協守
並前派在澎湖鹿耳門一帶往来防護之水師兵
六百名亦知會常青倘海洋無事而府城或有緩
急即就近調度以資堵剿再内地所解糧餉軍裝
秋令暴風致有沉失除王履吉一船飄至廣東業
經圖薩布具奏外尚有第六號米船一隻載米九
百石飄至長道坑海口遇礁擊碎淹斃押運兵丁
一名水手五名米石盡行沉失又鄭聖華一船載
米八百五十石七月二十五日將進鹿耳門遭風
擊破經楊廷理聞知急僱小船往救撈出濕米五
百八十八包其餘二百餘包無從撈獲又船戶李
生財載閩縣軍米赴厦門九月二十八日二更在
鼓㠘洋面遭風覆船黑夜無人救獲米盡沉失淹
斃兵丁水手七名惟李生財及水手林順扶蓬飄
流至嶼得生又曾長瑛船在蚶江載軍米一千石
赴鹿仔港二十日遭風舵折二十一日飄至鷄膳
觸礁船碎曾長瑛扶蓬浮来其餘兵役水手等同
時浮水未知生死此三船沉失米石均請照王履
吉之例一體豁免以示矜恤
同日孫士毅奏言粤東召募新兵已有四千名入
伍訓練(臣)查督撫提及潮州鎮四標營分較大兵
家子弟夲多儘有技藝過人苦于無缺可補今已一
體充伍食糧此項新兵其材具優嫻視存營之兵
尤為出色日内如遇將軍福康安&KR0702;調即將各該
營素知紀律之兵簡派前往以期得力夲營現有
新兵補數無虞缺乏現在復行上緊召募再(臣)風
聞逆犯林爽文攻犯諸羅身受鎗傷其西螺笨港
等處均被我軍打通賊夥聞有將軍福康安帶兵
十萬尅期進剿之信俱各震恐已將逆犯家口移
入大武壠地方該處逼近内山大約為竄入生番
地步至南路東港一帶聞常青亦已派員打通民
間米石紛紛運至郡城逆犯莊大田遯入諸羅之
石仔瀨地方未知是否確鑿再查粤東總兵帶兵
赴臺者已有梁朝桂李化龍陸廷柱三員嗣後如
遇軍營徵調粤兵可否派令諳練將偹帶兵赴臺
交與該三鎮統領毋庸再派總兵帶往又黔兵二
千分作四起陸續俱到黃岡令地方官多僱人夫
運送軍裝随到随即啟行已于十月二十六日全
數俱抵閩省詔安縣境其將偹各員(臣)酌給衣料
弁兵賞給銀牌俱各歡忭趕緊遄行再貴州帶兵
官因沿途俱係水陸未經帶有馬匹(臣)即在黃岡
營内挑選膘肥馬匹分給各起總兵將偹乘騎迅
速前進咨會黔省遇便將例馬價值解還由粤東
自行買補均奏入
上命軍機大臣傳諭福康安常青李侍堯孫士毅曰前
因恒瑞抵塩水港後被賊梗阻府城亦在圍中而柴
大紀處望援甚切是以降旨督令福康安速往援救
進𠞰賊巢原就彼時情事而言今柴大紀處兵民一
心堅守可無他慮而恒瑞處已有續到官兵可以約
會普吉保合兵前進是該處情形與前不同李侍堯
接閱各官禀報見軍營各路已有轉機惟恐常青接
到前旨稍有宣露轉致府城人心搖動擬將諭旨節
錄發寄並札會常青福康安兩處深合機要殊得大
臣之體李侍堯著賞戴雙眼花領以示優眷現在福
康安已于十月二十八日由崇武澚得風放洋粤西
屯練兵一同開駕而黔省之兵現據孫士毅奏於十
月二十六日全抵閩境又有湖南官兵接踵進發福
康安又召募漳泉義勇二千餘名軍勢已極壯盛粤
東預偹之兵想來毋庸再調也大武壠地方與内山
逼近今賊匪等將家口先行搬移自係聞大兵即日
前進匪黨勢漸窮蹙預為竄入内山之計不可不設
法堵剿絶其逃竄之路福康安到鹿仔港後自即親
統大兵由普吉保一路直抵縣城接應柴大紀其大
武壠一帶最關緊要福康安或派令鄂輝帶兵前往
搜捕或抵縣城後帶兵有人即令柴大紀前赴大武
壠搜剿方可將賊匪家屬悉數拏獲不使逆黨竄入
内山搜捕致稽時日
上又諭内閣曰解送軍餉米船於外洋陡遇颶風人力
難施以致船隻沉溺淹斃數人情殊可憫所有沉失
米石均著免其賠補外其前後溺斃之兵丁水手人
等均著該督查明照陣亡例議䘏以示體恤
十六日(己邜)普吉保奏言夲月初八日黎明(臣)親率
官兵進攻土庫地方賊匪蜂擁拒敵官兵奮力向
前追殺賊匪敗退随有男婦老幼投出情詞懇切
(臣)不許官兵鄉勇滋擾傳諭出力之義民首張源
懃等帶交署同知黃嘉訓妥為辦理一面將該處
賊庄燒燬聞賊夥復嘯聚大崙查大崙為進諸羅
之要路十一日復親率官兵鄉勇前往𠞰捕賊匪
竟日拒抗官兵放鎗砲中斃甚多鄉勇乘勢放火
焚燒賊藔緣該處一帶多係竹林蔗園地勢狭仄
仍收軍回營十二日逆首林爽文率夥來攻(臣)督
領遊擊海亮參將張朝龍副將琢靈阿遊擊葉有
光等率帶官兵鄉勇分路堵殺賊匪被我兵鎗砲
攻擊敗退割獲首級耳記奪獲長鎗竹鋛多桿十
六日探知賊匪散而復聚即於十七日親帶官兵
復攻崙仔尾等處(臣)預料賊匪必埋伏竹林蔗園
内特派遊擊海亮管帶後隊防偹官兵鄉勇正在
前進賊匪果從竹林内衝出迎敵遊擊海亮帶領
後隊奮力繞截其後首尾夾攻賊匪死傷無數賊
衆潰敗兵丁鄉勇内亦有陣亡受傷者其附近賊
庄有挈眷來歸者均交署同知黃嘉訓查明安置
該員辦理勤慎安撫之中更寓防範之意現在造
冊編查甚為妥協惟是賊勢分路散布我兵鎗砲
急攻彼即潰敗收兵後彼仍復聚集深堪痛恨雖
諸羅近日密差妥人信息可通然彼此均有牽掣
殊深憂灼現在設法極力痛𠞰以圖會合夾攻
同日常青奏言十月十九二十四兩日俱有賊二
三千在郡城南門外一帶屯聚窺伺均被官兵鎗
炮打敗散去約計斃賊七八十人未為痛𠞰是以
前摺未經奏及兹於二十七日夘刻賊又分為三
隊向營盤前來每隊俱有賊二千餘人(臣)常青永
慶博清額帶兵一千五百名並山猪毛義民由南
潭中路前進又派侍衛塔思哈希明帶兵六百名
由竹篙厝左路冲出侍衛郭爾果色副將五逹色
帶兵六百名由湖仔仙右路冲出另飭總兵陸廷
柱帶兵五百名在路北山坎埋伏策應(臣)等一齊
迅疾馳赴其左右兩邊之賊望見官兵似覺畏縮
不進惟中間賊隊膽敢向前與官兵對放鎗炮抵
死不退自辰至午滿漢官兵施放進步連環直前
冲殺其時左右兩路官兵亦皆環繞夾擊賊被鎗
炮打死者約有二百餘人匪衆四散奔逃官兵分
投追趕山猪毛義民乘勝争先尤為趫捷奪獲賊
人大炮一門割献首級生擒賊夥張招一名當查
殺賊義民按名各賞番銀二圓銀牌一面奪得大
炮義民賞給番銀十圓其現已賞有頂戴者俟後
來有功另加奬擢共受傷兵丁十一名義民四名
再據塩水港遊擊黃象新義民胡登高等禀稱二
十三日恒瑞統領官兵起程移剳營盤在鹿仔草
又月眉莊土庫牛稠山三處係林爽文往來屯剳
之所二十五日被普吉保攻開已剳營該處不過
離諸羅五里等語是普吉保等之兵業已同時進
攻柴大紀自必由縣攻出計日定可破賊解圍
同日恒瑞奏言十月二十二等日督同烏什哈逹
梁朝桂等於新店等處𠞰殺賊匪收復鹿仔草現
在該處剳營將沿海一帶道路打通前赴諸羅均
奏入
上命軍機大臣傳諭福康安常青李侍堯柴大紀普吉
保曰據普吉保所奏情形事機已有轉動且附近賊
庒民人挈眷來歸者紛紛不已足見從賊者日少黨
羽渙散普吉保遵旨傳諭不許官兵鄉勇滋擾所辦
甚是其所稱廓清賊黨會合夾攻之處當勉力為之
勿為空言南路賊匪經常青連次𠞰殺得有勝仗而
普吉保剳營處所距縣城不過五里恒瑞又已將鹿
仔草收復是各路聲勢漸已聯絡縣城自更當固守
無虞且福康安於十月二十八日已由崇武澳開洋
計柴大紀在縣城再堅守五六日福康安即可統領
大兵随後直抵該處或普吉保於福康安未到之先
已帶兵抵縣殺散賊匪與柴大紀會兵一處則軍勢
已為大振福康安一到更可併力進𠞰不難指日成
功至前據福康安奏稱聞逆匪林爽文莊大田等各
有形貎衣服相類者數人希圖將來乘隙潛逃等語
可見賊匪自揣勢窮力蹙破滅不遠於紏衆滋擾之
時預為改裝逃竄之計所謂天奪其魄即此為賊匪
等成擒之兆即日大兵雲集四路攻𠞰惟在福康安
督率將領帶同熟悉之人留心辨認不可令正犯首
惡得以漏網方為萬全恒瑞在塩水港駐剳數旬未
能前進今雖已克復鹿仔草稍為振作但前據恒瑞
奏該處防守𠞰捕尚湏添兵數萬而此次奏摺將沿
海一帶道路打通前赴諸羅是其前後所奏已覺自
相矛盾恒瑞究属胸無定見即其所稱打通道路之
語亦祗属空言恐未能望其奮勇前進又伊此次奏
摺係十月二十五日拜發彼時普吉保已帶兵前進
僅離縣城五里恒瑞與普吉保一路相距不遠何以
常青業經具奏而恒瑞摺内尚未提及並著福康安
到彼詳查是否確寔據寔具奏
十八日(辛巳)常青奏言參贊恒瑞八月間帶兵往援
諸羅(臣)等本欲由陸路𠞰賊前往但湏過溪河數
道未能便捷適值風色順利是以改由海道較為
迅速實無避賊情事現聞恒瑞在此數日内起兵
進攻諒必早與柴大紀普吉保彼此知會乃(臣)現
接普吉保禀稱連日探知大崙青埔等處屯聚賊
匪該處為往諸羅要路随親督官兵節次𠞰捕冀
通道路無如烏合之衆於覆巢處所散而復聚不
得不為防偹若輕移前進恐有意外疎虞不但於
應援無益且更張賊勢况帶兵前來原為救援諸
羅今離諸羅二十餘里斷無中途而止之理總以
極力設法一有可乘之機斷不敢稍有貽悮等情
(臣)細思柴大紀保固城池一心望援而普吉保離
諸羅二十餘里則帶兵五千五百名之多似更易
於𠞰通况聞恒瑞之兵已動(臣)又專札嚴飭飛催
普吉保務湏與柴大紀恒瑞同心并力不日福康
安亦可到鹿仔港兵勢更為壯盛必能掃穴擒渠
(臣)於海口各要隘分飭兵弁嚴密巡緝毋使賊匪
搶佔船隻以致遠颺並飭臺灣縣王露多偹札諭
交熟練番情之諸羅生員劉宗榮轉交伊弟劉光
志密往大武壠内後山給四社番通事土目收執
預防賊匪竄匿現在南路東港一帶雖尚未全行
收復而官兵駐剳港口商販米糧賊匪不能攔阻
多有装載船隻來郡糶賣者(臣)惟有酌量兵力並
招徠義民足敷進𠞰即起兵肅清南路
同日李侍堯徐嗣曾同奏言有船戶金錦遠自鹿
仔港回至蚶江據稱該船於十一月初一日在鹿
仔港出口見有兵船百餘號已收到港口并遇將
軍坐船之船戶告稱所有兵船俱於前月二十九
日齊到等語查福康安於前月二十八日申刻放
洋(臣)等日夕占候夲月初一日又轉東風惟恐船
尚未到正深懸慮今據該船戶所稱則福康安等
已於二十九日全到以數百里之洋面一晝夜間
安穏飛渡寔為用兵以來所未有現在恒瑞兵已
抵鹿仔草普吉保進兵離諸羅不過數里福康安
等帶領新兵乘銳殺入定當三路會合迅即移攻
賊巢目下貴州總兵許世亨已帶頭二起兵一千
名於初三四等日抵蚶江俱即配渡其三四起兵
亦不日可到接續前往兵力既厚軍聲益振搗穴
擒渠可計日以待
同日李永祺奏言臺灣辦理軍務一切情形有迥
不相同之處如内地解運糧餉軍火大砲等項船
至鹿耳門内有海灘三十里重載不能前進必湏
另僱小船乘潮發運然後登岸是大船之外又用
小船從前歴次調援諸羅官兵皆由塩水港一路
進發該處地方僻小無夫可僱一切軍裝器械係
由府城僱偹長夫前往抬運因臺地夫役夲少且
遠歴長途較之内地夫價亦昂又數月以來凡有
限行北路各軍營往來公文因旱路不通均僱覓
快船逓送如此之類不一而足皆係例所不載因
地趕辦者(臣)已逐一詳明督撫二臣俟批到造冊
咨部事竣之日核寔報銷再臺灣四面環海一交
秋令以後風力甚勁早晚更覺寒冷督(臣)李侍堯
孫士毅并浙江撫(臣)琅玕各在内地預辦征兵衣
履運送給散祗因海洋風信靡常至十月衣船未
到各兵被體止單夾之衣(臣)目睹情形不敢拘泥
與臺灣道(臣)永福彼此酌量禀明將軍常青凡閩
浙粤省征兵每名各借給銀三兩分交領兵將官
趕造衣褲等物現已按名給領以禦風寒俟各省
衣履運到仍令散給俾得益資溫煖所借銀數彙
造清冊詳送督(臣)李侍堯查核分咨浙粤在於各
兵月餉内勻扣解閩歸欵均奏入
上命軍機大臣傳諭福康安常青柴大紀李侍堯曰據
常青所奏情形是常青之意亦以普吉保不急往救
援嘉義為非普吉保由鹿仔港親帶官兵打仗殺賊
收復笨港固属有功而自駐元長庄後距縣城不遠
且據柴大紀咨會望援甚切乃並不奮勇直前迅速
進𠞰其咎亦無可辭是普吉保功過各不相掩昨據
常青奏十月二十五日普吉保已攻開月眉莊等處
在彼駐剳離縣城不過五里此摺係二十八日所發
在夲日奏摺以前或普吉保接常青札飭之信已帶
兵前抵縣城與柴大紀會合亦未可定若果能如此
則柴大紀此時早與彼會合一處而普吉保之咎尚
可從輕至南路賊匪已經撤動勢漸渙散而府城兵
力已經李侍堯續行派往此時福康安又無湏常青
協𠞰常青惟當專力南路至常青於海口各要隘分
飭弁兵廵緝並多偹札諭令熟識番情之生員等密
往大武隴後山發給番社通事土目預防賊匪竄匿
所辦均属妥協該處賊匪見官兵聲勢日盛賊黨漸
次窮蹙自必思乘間由海道潛逃常青將海口各要
隘預為防守不使賊人搶佔船隻並札諭番社等在
大武隴一帶協力擒拿賊匪絶其逃竄内山之路於
𠞰捕機宜似更得力福康安於二十八日在崇武澚
放洋今於二十九日即抵鹿仔港以數百里洋面一
晝夜間揚帆稳渡所帶兵船百餘號同時到港實仰
荷
天神默佑為成功佳兆福康安統領如許勁將強兵四路
會合聲威百倍自當乘銳深入惟日夕盻望捷音更
為殷切
(臣)等謹按崇武澳距鹿仔港盖數百里而遥雖海
道不可以里計而明史稱舟人以更計程每行一
晝夜謂之十更今大兵乘風揚帆不過十更耳而
艨艟百餘同時抵港一若祥颷有待必遲之十月
之杪而始發者正俟徵師之集俾得崇朝稳渡共
慶安瀾而遲之不啻其速之也乃知
天神默佑早兆成功皆我
皇上之欽承時若有以仰協
天心也猗歟休哉
上又命軍機大臣傳諭李永祺曰李永祺前在金川軍
營曾經辦理糧餉是以專派該司前赴臺灣經管軍
需各事宜且係皋司大員非府縣可比遇有運送軍
裝器械火藥等項自應随時妥速給價擔當趕運又
官兵酌借銀兩趕製衣褲俱係該司分内應辦之事
何必錙銖較量為報銷時預留站脚地步朕於行軍
要務從不靳惜費用將來大功告竣軍需報銷時設
有實在當用而格於成例不准開銷之項經部核駁
時朕自當酌量寬免即如從前平定兩金川所用軍
需内由部核駁刪减各欵經朕加恩寬免者至數十
百萬之多李永祺豈未知之為此煩𤨏之奏耶着傳
旨申飭
二十二日(乙酉)福康安奏言二十八日風色漸轉即
於申時與海蘭察同舟放洋二十九日申刻已至
鹿仔港因潮退不能進口夲月初一日清晨即行
登岸舒亮普吉保等及巴圖魯侍衛章京船隻帶
領廣西兵丁皆已随至又鄂輝穆克登阿所帶屯
練兵丁由蚶江配渡者亦於是日陸續來到船戸
人等皆稱向來海船開駕行走參差總不能同時
入港此次風順波恬揚帆齊至實為渡洋罕有之
事鹿仔港居民遥見連檣並進聲勢壯盛互相傳
說船隻約有一千餘號官兵當不下十萬有餘夾
道擁觀無不同聲歡慶窃思(臣)等從前守風稽遲
久未開行及廣西屯練兵丁到後風色轉順千里
洋面一帆即逹如此事機凑合皆仰頼
聖主洪福
天神默佑海若著靈滅賊先機於此可卜(臣)到鹿仔港後
查詢存營兵數據李化龍禀稱各營官兵除患病
外寔有四千餘名分剳鹿仔港番仔溝大崙二林
埔心等五處随查閱鹿仔港所駐各兵尚属可用
而將弁等非諳習軍旅之人不能悉心教練兵氣
遂形餒怯即如鹿仔港營盤近在村庄東首相度
形勢寔係不應剳營之地而營外刨挖溝濠前據
地方官禀報深至二丈寬至一丈有餘營壘極為堅
固(臣)猶以鹿仔港並無賊至何必如此寬深及親
至該處看視溝壕不過數尺圍墻亦不甚堅實與
所報情形迥異即此細事可見綠營捏餙惡習及
地方官禀報虛詞全不足信詢之該鎮將等皆稱
營盤地面係從前官兵舊駐之地未經移改(臣)以
事属既往姑免深求將鎮將等嚴加飭諭另行擇
地移營嗣後如不痛改積習即行據實參處其番
仔溝等處營盤相距數里至二三十里不等是否
係衝途要隘應行設營防守之處尚湏逐加查看
再行酌定至義民一項舊存一萬餘名及(臣)差楊
振文等招集者五千餘名(臣)於查閱各營後傳集
義民頭目面加曉諭並將出力者慰諭賞賚將新
舊義民揀選壯者五千餘名以偹随營征𠞰之用
其餘仍分派要路各村守卡禦賊以省兵力至查
詢賊匪情形賊目分據各庄互相響應聞(臣)等統
領大兵前來彰化以西一帶近日未敢焚掠而強
悍者多集諸羅以該縣勢在孤危攻圍更急恒瑞
普吉保兩路經(臣)屢次嚴催打仗殺賊較前稍屬
奮勉無如道路阻隔不能會合一處尚未直抵諸
羅頃接柴大紀咨稱諸羅斷糧已久惟以油籸㫪
末掘挖蕉根充食賊匪四面圍困不時攻擊請速
派勁兵救援等語(臣)與海蘭察鄂輝悉心商酌諸
羅久被重圍饋運不到且地在臺灣適中之處控
扼南北要路倘有疎失關係非輕昨奉
諭旨指示令(臣)等以先救諸羅為要就現在情形而論
自應如此辦理惟鹿仔港距大理杙較近賊人家
口盡在巢中亦湏酌派官兵乘虚進搗與淡水官
兵前後夾攻使其首尾不得相顧若能覆其巢穴
固屬甚善即或不能一舉集事亦可牽綴賊勢將
來諸羅圍解後賊人紛紛竄回全藉此路官兵杜
其逃逸之路(臣)等擬派舒亮帶領官兵義民往大
里杙進發賊匪見大兵齊集鹿仔港必知為直搗
賊巢之計今以偏師前進聲言大軍繼至而實則
援救諸羅出其不意使賊匪不知我兵虛實處處
防偹進𠞰更易得手若能連得數次勝仗將其精
銳盡殱自成瓦解之勢總之賊匪夲屬無能惟恃
其黨羽衆多將衝途僻徑處處佔據四路抄截現
在進𠞰官兵既不便零星派撥分路進攻以致兵
分力薄若再添調官兵又属緩不濟急惟有随時
随地將賊匪屯聚之地設法截斷即以賊之巧計
攻賊之人雖詭譎多端亦無所施其伎倆矣(臣)於
夲日甫抵鹿仔港於鹿仔港五里外爽塏之地安
營謹將酌籌進兵詢問賊匪大概情形先行馳奏
日内即整頓兵力迅往諸羅其貴州官兵不過數
日即至亦可令其續行前進所有進兵前往諸羅
道路應否由元長庄一路抑由斗六門進攻之處
容(臣)臨時酌量地勢情形再行定議再(臣)在崇武
澳守風時江西解送火藥之吉安營參將張兆熊
禀請随往軍營效用情詞懇切尚屬奮勉業已帶
至軍營聽侯調遣
同日普吉保奏言夲月二十一日賊匪分路擁衆
四出經(臣)親帶官兵鄉勇奮力赶殺鎗炮併施打
死賊匪數十人自辰至申賊衆敗退割獲首級耳
記髮辮并打死騎馬賊目一人官兵鄉勇社番有
受傷者當與出力兵丁分别賞䘏正在設法前進
適柴大紀訂期二十六日(臣)帶兵至牛稠溪伊當
接應随即咨覆勉圖前進又准參贊將軍(臣)恒瑞
咨以現在恢復鹿仔港飭令(臣)帶領官兵前至新
埤地方會合應援諸羅查元長至新埤必由大崙
大容庄經過緣彼處均係賊巢必湏焚𠞰净盡方
可前進且業與柴大紀訂期會攻併探知賊匪仍
復屯集崙仔尾一帶即於二十六日黎明親帶官
兵分作三路進攻(臣)帶領遊擊海亮徑由中路參
將張朝龍守偹王德竣由西勢潭一路護副將琢
靈阿遊擊葉有光都司馬元勲由柴苓脚一路行
至崙仔尾賊衆蔓延田野前來抗拒鎗砲横施自
卯至申經官兵鄉勇鎗砲打死賊匪甚多割獲首
級三顆耳記髮辮五件賊衆雖則敗退然猶散而
復集潛伏於竹圍蔗林内我兵實有難以輕進之
勢除將受傷出力之兵丁鄉勇分别奬賞鼔勵外
伏思元長離諸羅僅二十餘里乃一月有餘叠經
焚𠞰尚未能長驅直入寔深愧忿崙尾大崙俱係
往諸羅要路而從大崙亦即可抵新埤大崙之賊
黨𠞰除則諸羅新埤均可直逹現在差探設法奮
力圖進務期將大崙道路廓清或由新埤前進與
恒瑞會合併力夾攻更覺有益均奏入
上命軍機大臣傳諭福康安常青海蘭察鄂輝柴大紀
蔡攀龍李侍堯普吉保曰賊匪因嘉義縣城勢在孤
危百計攻擾普吉保駐兵元長庄為日已久柴大紀
被圍數月兼乏糧食兵丁饑餒自然不能出城接應
伊亦並未前進實係無能其摺内所稱殺賊情形不
過割獲首級三顆耳記等五件焉得謂多不過應差
打仗敷衍塞責徒知愧忿亦屬無益且普吉保在元
長庒距縣城不遠正應奮力前進𠞰殺賊匪乃轉欲
由新埤會合恒瑞豈非繞遠待人而於柴大紀急望
救援竟存膜視耶看來普吉保恒瑞雖現在帶兵赴
援俱難望其奮勇得力此時福康安已統領大兵由
鹿仔港進發自應速赴縣城援應不可再緩大里杙
係賊匪巢穴福康安派令舒亮帶兵前往與淡水官
兵前後夾攻使賊人首尾不能相顧為牽綴賊勢之
計與朕前旨脗合並擬將賊匪屯聚之地設法截斷
即以賊之計攻賊使賊人無所施其狡詐伎倆所辦
深合機要至該處帶兵將弁不能悉心教練以致兵
氣餒怯為賊匪所輕而所禀報情形多不確實尤為
綠營惡習今福康安到彼面加訓飭寔力整頓并於
鹿仔港另行擇地移營設法防守揀選精壯義民随
營𠞰賊一切籌辦均属妥恊自當壁壘一新士氣百
倍想大兵所到賊匪望風胆落指日成擒尅期集事
再前經降旨以臺灣辦理一切善後事宜最為緊要
諭令福康安於𠞰捕事竣後不必急於來京瞻覲俟
善後諸務辦理完竣再行回京並以柴大紀在臺灣
日久熟悉該處情形欲令伊以水師提督兼理臺灣
總兵事務留於該處整飭彈壓俟一二年後再行更
換但念福康安等遠涉重洋偹歴風濤之險現在統
兵進𠞰懋著勤勞而柴大紀固守縣城不辭勞瘁此
時大兵雲集會合進𠞰逆匪自可指日蕩平計至明
歲二月中旬朕巡幸天津時福康安等應行籌辦事
務自己漸次料理應將大端面交常青接辦常青經事較久
於善後諸務自所優為柴大紀亦可將該處情形告
之蔡攀龍令其在彼照料彈壓與福康安一同起程
約計朕駐蹕天津時前來瞻覲雖此次𠞰捕内地逆
匪與平定回部金川不同可無湏舉行郊勞典禮但
伊等蕆功奏績遠涉宣勤亦應加以宴賚用示奬眷
至臺灣地方屢有械閗滋事之案如從前辦理黃教
後上年又有楊光勲楊媽世等紏約黨夥倡立會名
之事皆由該地方文武等於查辦時並不實力嚴拿
痛加懲創祗不過拿獲數人希圖化大為小將就完
案以致奸徒無所儆畏且見地方武偹廢弛心存玩
視逆首林爽文等遂敢紏衆倡亂乘間竊發戕官刦
縣釀成巨案經此番官兵大辦之後所有此事起釁
根由及助惡夥匪著福康安等於𠞰捕事竣時務湏
嚴切跟䆒從重懲治勿令稍留餘孽故智復萌庶人
知畏法革面洗心該處民刁吏黷積習蒸然一變而
於地方營伍尤湏寔力整飭俾紀律嚴明有偹無患
以期一勞永逸綏靖海疆方為妥善
欽定平定臺灣紀略卷四十五
