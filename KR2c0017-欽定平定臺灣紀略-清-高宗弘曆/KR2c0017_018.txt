欽定平定臺灣紀略卷十八
五月十七日(癸未)琅玕奏言前准李侍堯札會奏撥
浙省米石業於杭州等府屬酌撥倉榖碾米十萬
石運赴閩省兹又採買米六萬石俟小暑節後風
順派員分起押送由乍浦赴厦門泉州二處交收
奏入
上命軍機大臣傳諭李侍堯琅玕曰前因閩省内地及
臺灣支給口糧撫䘏難民均須米石應用是以諭令
琅玕於撥運米十萬石外再行察看情形寬為籌偹
今該撫又於杭嘉二府地方採買米六萬石派員陸
續運閩是浙省所辦米石不為不多現在臺灣𠞰捕
逆匪已可將次蕆事且尚有江西採辦之米運往接
濟儘足敷用况閩省本年麥收豐稔内地民人自不
虞乏食著李侍堯務須撙節辦理不可恃隣省協助
無虞匱乏致有糜費
上又命軍機大臣傳諭常青李侍堯曰昨據福建委員
將林家齊一犯解到當令軍機大臣審訊據供林爽
文作事仗族弟林泮主謀並有軍師陳奉先及董姓
等若不能得勝即逃往内山投奔生番處藏匿又大
里杙後二十餘里就是生番地方該犯與林爽文等
家口仍在阿必羅庄居住林爽文怕官兵查拏派人
把守等語現在常青自己統領大兵廓清後路直搗
賊巢與藍元枚等會合夾攻但林家齊供有林爽文
預商逃往生番之語大里杙距生番地方止二十餘
里易於竄入不可不嚴行防堵常青統兵到彼務須
將大里杙莊四面圍繞嚴密搜捕毋使逆犯得以乘
間竄匿又須向生番處查拏不致要犯漏網常青務
即遵奉昨降諭旨令明白通事曉諭生番如林爽文
等逃入内山即生擒獻出必當奬賞花紅布疋使生
番貪利樂從不致收留藏匿此為最要其林爽文林
家齊等家屬將來皆應緣坐必須按名搜捕今據林
家齊供出皆在阿必羅庄居住常青亦務須逐一搜
捕查拏盡净不可稍留遺孽至林爽文之謀主林泮
陳奉先及董姓俱係緊要逆犯擒獲後必須派員解
京盡法懲治以彰國法
上又諭内閣曰武職大員如或心存私見於所屬弁兵
有需索不遂及挾嫌專戮情事不但當革職治罪即
予以抵償亦所應得若行軍之際紀律專在嚴明綠
營惡習最為可惡平時則強取民物臨陣則恇怯退
回此而不誅其何以昭軍令而肅戎行柴大紀將臨
陣退縮之弁兵立正典刑並將私取民物之兵丁亦
按軍法從事是以將弁兵丁共知儆懼而郝壯猷駐
守鳳山不惟不能策勵士卒抵禦賊匪且畏怯倖生
從而逃回是以身伏刑誅朕於軍務從來信賞必罰
其奮勇出力者必從優甄錄而畏葸退縮者亦必重
治示懲國家累洽重熙兵可百年不用不可一日無
偹前於甘省𠞰捕逆回蕆事後曾命軍機大臣會同
該部將行軍紀律擇其緊要數條頒發各營操演講
習乃尚有郝壯猷等之畏葸偷生者著將柴大紀用
法嚴明得邀奬叙郝壯猷怯懦逃回按律正法之處
補行載入通行訓諭各營伍俾專閫大員曉然於敵
愾大義共矢藎忱而將偹兵丁人人有勇知方恪遵
軍紀盡成勁旅以副朕整飭戎行諄切告誡之至意
(臣)等謹案行軍之道全在紀律嚴明斯弁兵等整
肅用命我
皇上特命將嚴整之員邀叙怯懦之員重懲補載入行
軍紀律昭示營伍信賞必罰所以策勵之方無微
不至故弁兵等感惕奮興戰無不捷也
二十日(丙戌)李侍堯奏言恒瑞所帶滿兵一千於四
月二十九日全抵厦門登舟浙兵即隨滿兵之後
由蚶江配渡之二千名於本月初七日已經全到
提(臣)藍元枚已於初六日赴蚶江帶兵配渡尚餘
浙兵一千昨准將軍常青札稱南路賊匪甚多是
以(臣)亦令由厦門前往臺灣府城計初八日可至
厦門登舟總兵梁朝桂已先在厦門待渡一得順
風兩路官兵俱可速到至臺灣近日情形(臣)參核
各官所禀自四月初十日賊匪莊大田等攻撲府
城被官兵殺退之後十五日草店尾三坎店兩處
又有與賊打仗之事莊大田又率衆至府城外
十五里之南潭庄窺伺欲待天雨官兵難施鎗砲
即來攻城適粤兵四千已到常青正欲先𠞰南潭
而二十五日賊又來攻小東門及草店尾桶盤棧
等處被官兵殺退此府城四月二十五日以前情
形也諸羅一帶三月二十九日賊首林爽文率衆
來攻總兵柴大紀親率弁兵衝出直追殺至火燒
庄地方因日暮兵單始回四月初十十二十八等
日林爽文又來攻擾俱被殺退常青又於十六日
令參將潘韜前往助𠞰潘韜因陸路賊多不能前
進回至府城由海路前往於二十日到諸羅其鹿
仔港一路自三月二十以後林爽文留賊目陳泮
林慶守大里杙虎仔坑等巢自率羣賊南攻諸羅
是以鹿仔港稍得寧息近日常青因柴大紀報稱
林爽文尚團聚於大埔林斗六門等處飭令普吉
保與柴大紀夾攻普吉保即於四月二十六日帶
兵前往今藍元枚又帶浙兵赴鹿仔港接濟正覺
事機相及再查該道府所禀府城一處但請支給
鄉勇僱價未有撫䘏難民之條鹿仔港一路則請
難民照災賑之例支給口糧并聲明本折兼支令
其兼買番薯凑食其鄉勇則請照出征兵丁每日
給米八合三勺塩菜錢十文另加給錢三十文挑
選壯丁以偹征戰是府城只應解銀鹿仔港應銀
米兼解但米石一項(臣)到任後當即派閩省各州
縣碾運米十五萬餘石合之原派四萬五千石共
成二十萬石之數繼又因臺米到少恐將來有需
平糶等事復奏請撥運浙省米十餘萬石在案因
閩省各州縣運米有山溪之阻是以所派二十萬
石雖屢次嚴催到泉厦者僅十二萬餘石餘俱未
到而所撥浙米由海道解運亦非一時所能猝到
現在泉厦兩倉僅存米五萬石自宜留偹兵糧今
府城與鹿仔港各解銀十萬兩前往查該道府等
所請銀十萬兩原非專為府城鄉勇另有夫價等
項亦在其内得此銀兩一切俱覺寬裕而鹿仔港
難民(臣)前已米薯兼辦兹復有銀十萬兩以作賑
䘏之資及鄉勇僱價俱聽其或米或薯自行買食
則鄉勇難民均可贍濟其泉厦兩倉現貯及將來
續到各州縣所解並浙省運來之米俱留偹兵糧
及地方平糶如此則臺地鄉勇難民可不至乏食
而接濟軍糈民食亦俱不至缺少
同日藍元枚奏言(臣)於五月初五日到泉州浙兵
亦於是日抵泉初六日到蚶江配船(臣)亦即配船
候風放洋均奏入
上命軍機大臣傳諭常青李侍堯藍元枚曰臺灣近日
情形業據該總兵將打仗殺賊之處奏報已明降諭
旨將柴大紀交部議叙至四月二十五等日賊匪復
攻府城經常青率領官兵堵禦𠞰殺情形尚未據該
將軍奏到彼時臺灣新調官兵尚未到齊常青等督
率將弁尚能將窺伺賊匪奮勇殺退此時各路官兵
全數到彼聲勢更為壯盛常青等統領進𠞰必當勢
如破竹其鹿仔港一路據李侍堯奏賊首林爽文率
羣賊南攻諸羅該處稍得寧息現在藍元枚於本月
初五日帶浙兵二千名在蚶江配渡該提督揚帆直
逹該處聲勢益覺聯絡自可會同柴大紀普吉保將
大埔林斗六門等處賊匪先行殱戮俾南北道路廓
清至常青派令潘韜帶兵一千名前往諸羅助𠞰該
參將因陸路賊多兵少由海道繞至諸羅尚無不是
與其輕率前進致有挫失自不若繞道行走雖到彼
稍遲而添兵協𠞰更為得力也至李侍堯奏撥解銀
米前赴臺灣一摺自應如此辦理此項銀米若該道
府等果有冐濫將來事竣後李侍堯自能嚴行查核
據實參處此時惟當照彼所請如數給與若過於靳
惜則承辦之地方官有所藉口而難民口食無資勢
必去而從賊豈非藉寇兵而資賊勢耶又現在臺灣
戍守兵丁經常青等帶領追𠞰正當得用之時若應
輪届换班遽行撤回轉將未歷行陣之兵派往更替
於事實屬無益自應俟事竣後再行照例辦理
二十三日(己丑)李侍堯徐嗣曾同奏言閩省内地米
榖近因臺灣商販稀少漳泉府屬市價稍增經(臣)
李侍堯於浙省籌撥米十萬石並酌籌平糶兹復
仰蒙
聖諭必須多為籌畫有偹無患現准浙江撫(臣)琅玕咨
稱該省可以及時採買(臣)等一面咨會浙省妥為
籌偹約以十萬石為率一面委員前往會同該處
地方官妥協辦理由海道陸續運回所需米價應
請即向浙省動支發值既免解運之煩復省冰脚
之費更覺便益至閩省籌辦米石固多多益善而
浙省春收雖稔秋成尚遠誠恐販運過多致該處
市價增昂亦不可不為慮及現在臺灣軍威壯盛
可期尅日蕆功(臣)等飭令該委員到浙省後不拘
買運多寡一得此地捷音即停止採買庶於浙省
糧價不致有妨而閩省民食亦足資接濟奏入報
聞
二十四日(庚寅)常青奏言粤省官兵惟總兵梁朝桂
路遠未到此外鎮將弁兵俱已先後到齊兵數較
前已增乃賊匪醜類衆多自府城十里之外如虎
尾寮嵌頂埔布袋尾崙仔頂大穆降等庄先已被
賊盤踞到處焚劫雖經派撥將弁帶兵搜捕猶敢
恃衆抗拒於四月二十五日辰刻南路之賊約有
萬餘圍攻城外東南北三處營盤其小南門外之
桶盤棧營盤有賊四五千人來攻(臣)在小南門城
樓指示調遣分撥副將官福遊擊蔡攀龍率領弁
兵鎗砲齊發戰至午刻賊人敗退其大南小東大
北各門俱有賊千餘人俱被鎗砲打回共計是日
鎗砲打死賊匪四百餘人奪獲賊械三十餘件又
於二十九日卯刻賊復糾衆來攻城外三營盤(臣)
仍照前在小南門城樓指示分撥堵殺將弁兵民
奮勇夾擊至巳刻賊衆敗退是日鎗砲打死賊約
計四五百人奪獲鎗砲刀牌等項官兵義民傷亡
者俱一併記功賞䘏註冊(臣)查賊人初起為數有
限故大兵未到之前賊來犯郡義民鄉勇尚能保
護乃數月以來賊人黨羽日積日多蔓延肆擾(臣)
察看現今府城八門週圍堆卡並城外三處營盤
勢必留兵防禦原調現存及挑出鳳山潰回各兵
内除撥給柴大紀一千一百餘名外酌留分派駐
守只有粤兵四千名於進剿事宜尚覺不敷應用
計算恒瑞所帶之兵旬日之内即可到臺灣(臣)一
俟滿兵一千名到時即同恒瑞起兵前赴南路跟
蹤搜𠞰督(臣)李侍堯奏撥浙江兵一千名隨到即
趕赴軍營則兵力益厚軍威愈壯南路之賊定可
迅速殱除至滿兵未到之先仍派奮勇將弁酌帶
兵二千餘名在府城附近搜捕賊夥再諸羅屢有
賊擾亦被柴大紀督率官兵殺退但諸羅彰化淡
水等處因道路未通兵分力薄故柴大紀普吉保
等尚未能進搗賊巢直擒首惡(臣)將南路掃除净
盡即乘勢星赴諸羅一帶併力合攻自可一舉蕆事
同日柴大紀奏言四月十六日寅刻賊匪萬餘分
作兩路來攻諸羅城東北二門營盤(臣)飭令官兵
義民堵禦自寅至已賊尚不退隨將大砲聯絡轟
擊打死執紅旗騎馬賊一人及賊匪數十名賊始
披靡(臣)復親率遊擊楊起麟守偹邱能成陳明德
楊彲把總蔡開祥署諸羅縣陳良翼并武舉陳宗
器黃奠邦等各官兵義民奮勇追殺守偹偹邱能成
望見騎紅馬賊認為林爽文急欲生擒帶兵衝入
賊隊兵丁邱文俊胡得長放鎗打倒賊馬賊即墜
地把總蔡開祥羅勇趕上認非林爽文隨將賊砍
死餘匪被鎗砲打死者約有七八十名賊衆潰逃
官兵隨至牛稠溪邊賊衆先將上流溪水築住官
兵追至時賊衆已將上流溪水盡發官兵不能過
隨收兵回營其衝入賊隊内之右營兵丁沈朝佐
周振綱等十名義民蔡羣一名俱被賊殺死生獲
賊陳候林允二名殺獲賊首四十二顆奪獲馬匹
旗號弓箭藥鉛竹牌等項將獲匪二名審明正法
十八日黎明北邊賊匪數千蜂擁前來(臣)督弁兵
奮勇迎敵與賊對放鎗砲自卯至未賊匪被大砲
打死者百餘人賊稍退去正在率軍往追見東邊
有賊匪千餘突出西邊亦有賊匪數百隨飛飭遊
擊林光玉李隆併各義民一齊出戰賊匪被鎗砲
打死併殺死者甚多至申刻三處賊匪俱皆奔竄
追過牛稠溪日暮收軍殺獲賊首三十一顆奪獲
子砲二門火藥一桶綿被二條大小旗杆竹牌半
斬刀等項惟是首惡林爽文糾衆復來侵犯(臣)臨
陣未能即獲不勝忿恨現經查探該犯實在潛居
何處一得確信自當竭力擒拏並飛移總兵普吉
保速即撥兵會拏奏入
上命軍機大臣傳諭常青李侍堯藍元枚柴大紀曰看
來南路賊匪蜂屯蟻聚勢尚蔓延常青發摺時只
有粤兵四千名於進剿事宜似不敷用計此時恒瑞
所帶滿兵一千名及李侍堯奏撥浙江兵一千名早抵
臺灣兵力益厚軍威愈壯常青恒瑞親督率前赴南
路跟蹤收𠞰廓清後路並揀派得力將偹於賊匪出
没各要隘駐兵守禦防其繞出來犯鳳山郡城之路
最為緊要至賊匪日積日多蔓延滋擾皆無藉貧民
迫脅從賊一將林爽文擒獲自必紛紛潰散所謂聚
易散亦易也至鄉勇義民隨同官兵晝夜防範奮勇
殺賊實屬可嘉其陣亡受傷者前經降旨照兵丁之
例加倍䘏賞本日柴大紀摺内有武舉陳宗器黃奠
邦等率領義民奮勇殺賊此等武舉義民非弁兵可
比能打仗出力更應格外優奬著即查明將陳宗器
等拔補千總等官以示鼔勵其有奮勇出衆者即超
擢守偹亦無不可並著常青一體查明義民向有實
在出力者必須迅速嘉奬破格拔擢庶伊等共知奬
勸用命争先於剿捕更為得力其署諸羅縣知縣陳
良翼堵禦賊匪甚屬奮勉即著實授柴大紀普吉保
果能將賊首林爽文生擒解京其功甚大必邀不次
之賞但該總兵等若自審兵力尚單不能率兵冞入
搗穴擒渠亦應持重不可冐昧輕進究應俟常青統
領大兵到時會合夾攻為是其逆犯王芬首級既據
常青查究明確所有砍殺王芬之義民鄭岱等俱應
酌量奬賞
同日李世傑奏言請於蘇州松江等屬常平倉貯
項下動撥榖二十萬石碾米十萬石由松太一帶
海道運閩省泉州聽候撥用以濟軍需奏入
上命軍機大臣傳諭李侍堯李世傑閔鶚元曰昨據李
侍堯等奏委員前往浙省購辦米石不拘多寡一得
捷音即令停止採買是浙省續辦之米尚可偹而不
用又何須江省動撥倉榖碾米運閩惟是閩省糧米
向藉臺灣接濟今臺灣賊匪滋擾小民耕種失時不
但該處所産之米不能運至内地且漳泉等屬因商
販稀少市價稍有加增兼以臺灣支給口糧撫䘏難民
等事需用浩繁轉須由内地運往此時或不妨寬為
籌偹俾民食兵糈益資充裕現在江省倉榖業經李
世傑等動撥出碾且毋庸配渡起運著李侍堯察看
情形如兵糧民食足敷應用不須隣省協濟即咨會
李世傑等停止起運倘閩省糧米尚有未敷必須廣
為儲偹亦即一面咨會李世傑等令其委員押運一
面奏聞
二十六日(壬辰)
上命軍機大臣傳諭常青李侍堯藍元枚柴大紀普吉
保曰現令軍機大臣審訊林小文供林爽文所居之
大里&KR3301;莊縱横皆約有五里可容萬餘人此内林姓
聚族而居共有三千餘丁莊内以大毛竹為墻垣墻
外有溪水環繞等語將來擒獲首犯剿滅賊巢後所
有林姓各犯三千餘人俱係黨惡附逆必須搜捕净
盡不可使一名漏網但據供大里杙莊以毛竹為墻
垣週圍又有溪水環繞且賊匪盤踞已久其防守自
必周密常青到彼時務須四面圍繞設法攻砍此等
毛竹圍墻當以火攻為上策所有應用火藥不可不
多為預偹設有不敷即當由内地調取至籌偹軍械
火藥等項源源接濟著交李侍堯專辦倘有短絀惟
該督是問至林爽文屢次攻擾諸羅似因柴大紀任
臺灣總兵日久稍有威望是以專力侵犯使柴大紀
不能抵禦為其所圖則此外諸人更可不以為意得
以肆行無忌柴大紀能悉力堵禦奮勇殺退甚屬可
嘉常青令參將潘韜帶兵一千餘名前往協剿助其
聲勢甚合窽要但普吉保駐劄鹿仔港距諸羅甚近
自亦必有賊匪來擾斷無坐守之理何以未據該鎮
奏及著普吉保即將近日鹿仔港有無賊匪滋擾及
堵禦截殺情形據實速奏藍元枚帶領浙兵前抵鹿
仔港固不可冐昧向大里杙賊巢進攻但諸羅彰化
斗六門大武隴等處南北通衢皆為賊人佔踞藍元
枚至彼當會合普吉保整頓兵力先至諸羅帮仝柴
大紀設法殱擒以便常青將南路賊匪除净直由中
路北路進抵大里杙不致中途少有阻撓方為上策
至本日解到四犯皆係義民擒獲又解到賊匪蔡綱
供稱跟隨頼樹打仗夥黨共五六百人後遇義民四
五千前來攻剿即被殺散拏獲等語是鄉勇義民不
僅奮勉可嘉而且較之官兵數多著常青即行查明
加意奬勵破格賞擢俾伊等益知激勸於剿捕更為
有益
欽定平定臺灣紀略卷十八
