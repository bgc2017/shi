欽定平定臺灣紀略卷十四
四月十三日(庚戌)
上命軍機大臣傳諭富勒渾雅德曰沿海盜賊最為商
民之害今閩省蚶江一帶刧案甚多並未將首夥即
時拏獲而嶼仔尾地方僅距厦門十餘里盜賊竟敢
行劫兵船可見該省政務廢弛已非一日地方官怠
玩諱飾遇有劫案僅以尋常械鬭將就完結以致釀
成巨案且臺灣遠隔重洋最關緊要道府廳縣必須
才守兼優之員方能勝任朕久聞該省督撫遇有臺
灣缺出不問屬員才具是否相宜多以私人調補而
得缺之員從不以冒險渡海為慮反視為利藪又安
望其整頓地方實心辦事此等劣員若到臺灣無所
津益何視為美缺而其津益非取之商民何從而得
則致民怨滋事劫縣戕官實有由來矣從前歷任督
撫已多身故難以追究至雅德由該省巡撫擢用總
督在閩最久非若富勒渾之尚藉口在浙江辦理海
塘者可比今貽悞地方至于此極着令其自思罪狀
激發天良自揣如何贖此重戾一並明白回奏若稍
有不實不盡無難將伊拏回照黃士簡任承恩一律
治罪雅德不能似彼二人之尚可寬一線也至富綱
在閩撫任内雖未及雅德之久在任亦有二年而于
地方事務緝盜安民全未整頓實難辭咎其如何贖
罪之處一並據實明白回奏
上又命軍機大臣傳諭常青李侍堯曰兵丁奉派出征
不能奮勇效命乃遇敵即行潰散綠營恇怯惡習最
為可恨此而不嚴加懲治其何以昭軍紀而肅戎行
從前金川潰逃兵丁一經拏獲即行正法此次逃亡
之兵亦應按照此例從嚴辦理但此時軍務未竣未
便遽行查辦致滋疑畏著常青李侍堯俟事定後嚴
查實在逃逸者即照金川逃兵之例辦理以儆將來
其逃回軍營仍復打仗對敵者不在此例又常青昨
奏摺内稱遊擊鄭嵩被鎗傷陣亡該遊擊如果臨陣
捐軀自應議卹但據何人所報於何處禦賊陣亡摺
内亦未聲叙明晰著常青再行詳查明確據實覆奏
常青前次奏摺係三月十三日拜發而此次奏摺則
係二十一日拜發相隔已有八日此數日内賊匪曾
否攻犯郡城官兵作何堵禦截殺斷無坐視之理著
即將如何籌畫調度情形由驛迅速奏聞
十四日(辛亥)
上命軍機大臣傳諭李侍堯閔鶚元李世傑琅玕曰此
次臺灣𠞰捕賊匪未經簡派御前乾清門侍衛前往
者因常青素非内廷行走大臣恐呼應不靈轉不能
得力是以於侍衛章京内檢選派往常青現已授為
將軍即如領侍衛内大臣加意管轄方妥若該員等
打仗出力著有勞績即據實保奏倘有不遵約束率
意妄行者即嚴行參辦不可稍存瞻顧該員等起程
時已令軍機大臣面行訓諭俟伊等到彼並著常青
將此旨曉諭傳知俾各敬凜至此等侍衛章京皆係
武職恐見小貪利沿途或有需索亦未可定不可任
其所求過於優待常青李侍堯琅玕均係滿洲大臣
又皆閩浙督撫常青李侍堯或每人資助百金琅玕
或每人資助五十金尚無不可然不可来往皆與之
其徐嗣曾及藩臬以下並沿途督撫則均可毋庸餽
送伊等果能𠞰賊立功朕自優加恩賚設該員等不
知自愛沿途經過稍有額外需索該督等一經查出
即行據實恭奏朕必將該員等加倍治罪以示懲創
十七日(甲寅)
上命軍機大臣傳諭李侍堯徐嗣曾琅玕曰向來閩省
内地民食全賴臺灣稻田豐熟得以源源接濟現在
賊匪林爽文等糾衆滋事農民未能及時栽種朕心
深為軫念通省民食關係緊要必須預為籌畫俾糧
食充裕市價不致翔踴方為妥善淅省温處一帶與
閩省毗連從前該省商販往往由海道運至閩省接
濟現距秋收之期尚遠或彼時閩省竟無須隣省接
濟固屬甚善倘民食稍有未敷尤應設法早為調劑
俾得有備無患李侍堯統轄閩浙兩省著會同徐嗣
曾悉心酌議預行知照浙省届期如有必須接濟之
處即委員採買務令裒多益寡民食無虞缺乏至閩
省因有臺灣之事内地糧價自不免稍昂倘有奸商
乘機囤積居奇射利最為可惡著該督等飭屬密訪
嚴查一經拏獲即應從重懲辦一二以儆其餘不可
稍存姑息
(臣)等謹接閩省糧食向賴臺灣接濟自林爽文滋
擾各莊本處不能耕種運赴内地者必少閩省市
價自漸致昂貴我
皇上於撫(臣)奏報春收之時早慮及秋收期遠不待奏
請先
諭令於浙省通融採買酌盈劑虚俾得有備無患益仰
見
念切民依周詳肫勢且無時或釋也
十八日(乙夘)孫士毅奏言高廉鎮總兵梁朝桂現已
星飛檄調俟到潮即飭令趕赴閩省帶兵會𠞰至
總兵陸廷柱於三月二十八日帶兵到閩計此時
將配船渡臺查粤省水陸兵丁四千名現在入閩
境者已經過半計四月初十日前全數俱入閩省
又火藥為行軍利器此時臺逆既未蕩平火藥亦
應添備(臣)於粤兵隨身攜帶三萬斤外復另備五
萬斤運送閩省以資接濟奏入報
聞
二十日(丁巳)李侍堯奏言臺灣遠隔重洋運送兵丁
糧餉等項俱係雇覓民船應用查部頒軍需則例
但有内河運脚而海運並無明文上年黃仕簡任
承恩等帶兵前往臺灣倉猝僱用但以所載兵數
約略給值各船大小不同自渡送官兵之後凡差
員前往及解銀運糧等項僱價已不能畫一今𠞰
匪尚未竣事需船正多若不酌定章程則目下辦
理既不免參差將來並難於造報查部頒水運條
例内開運糧水脚順水每石每站三分六厘逆水
每石每站七分等語海運本無順水逆水之分但
以風之順逆為進止凡遇開駕必趁順風應即以
順風抵内河順水之價自厦門至鹿耳門十二站
蚶江至鹿仔港九站閩安口至北淡水八站概以
每石每站三分六釐給價其未聞洋以前之守候
及運到之後回空俱不另支口粮如此酌定僱價
較之内河逆水僱價可節省一半有餘而各船戸
亦不致有苦累其内地各州縣碾米運至泉厦兩
倉者除内河照部例支銷外自内河出口後亦有
應由海運之處並照此計程核給至送兵解銀及
官員奉差往來難以石數記者則就船之大小可
載若干石之數照此記算以歸畫一又數日内連
接常青來劄稱鳳山再失之後賊匪益肆滋擾臺
灣府城亟須添兵因奏調之兵尚需時日先調澎
湖兵四百及水師提標兵六百前來助守又據臺
灣道永福知府楊廷樺稟稱府城内外僅存兵三
千餘名現在添僱鄉勇萬餘人以資守禦三月二
十二三等日賊漸逼府城督(臣)常青親帶官兵鄉
勇躬自臨陣多有斬獲又據臺防同知楊廷理禀
稱北路賊連日焚刦各莊涵西港為米糧通郡之
路被賊梗塞府城米價益昂南路賊又沿村迫脅
日積日多督(臣)雖堵𠞰二次而賊匪遍地滋擾彌
覺增多是臺灣府城目下需兵甚急而粤兵自前
月二十二日起陸續至厦門(臣)令隨到隨即登舟
總兵陸廷柱亦於本月初二日到厦緣連日東南
風大難以放洋兹於初六日得有順風陸廷柱即
帶已到之粤兵一千七百餘名楊帆飛渡計兩三
日可直抵臺灣查常青札稱目下但得千餘兵到
即可鎮定人心今一千七八百兵連蹤而至且知
隨後尚有粤兵浙兵續到合郡士庶不惟頓解驚
惶並當勇氣百倍至鹿港一路據都司陳邦光稟
稱林爽文現踞大里杙烏日莊等處又有陳泮吳
領踞虎仔坑南北投等處欲進攻林爽文則陳泮
等無人可禦欲進攻陳泮等又慮林爽文乘間而
來是鹿仔港亦需兵甚急現在常青已奏將任承
恩解任普吉保護理正當新舊更替之際人心尤
易驚疑(臣)前所調粤兵原奏明以一千五百名赴
鹿港今亦將次入閩是以(臣)由厦回至泉州向蚶
江料理配渡昨奉
旨以粤兵四千陸廷柱一人難于統率令梁朝桂前來
分領陸廷柱已在厦門先渡則梁朝桂應至蚶江
領兵前往但該鎮自高州起程恐路遠不能即至
如粤兵全數已至蚶江而該鎮尚未趕到未便令
各兵守候應即令帶兵之副參等先行東渡俟該
鎮到時再行續往又先據署臺灣府知府楊紹裘
等詳稱運送兵糧等項夫役繁多府庫無項動撥
懇于藩庫撥銀十萬兩支應事竣造銷又據臺灣
道永福知府楊廷樺稱鳳山諸羅彰化淡水四廳
縣倉庫悉空府城倉穀無多懇解米十萬石分路
接濟彰化縣屬僅存鹿仔港一處尚在固守各村
莊男女老幼咸來避匿不下十萬餘人無處得食
似應倣照灾賑之例量為賑卹至鄉勇口糧向係
義民公捐今為日已久義民告匱難令再捐鄉勇
無食必然解散擬照出征兵丁每名日給米八合
三勺鹽菜錢十文另加給三十文挑選壯丁以備
攻𠞰事竣報銷其加給錢文就臺灣文武官員勻
捐補欵各等因(臣)查軍糈緊要固不可稍有遲誤
而一應動支尤須核實自上年十二月起陸續解
往銀已二十萬餘兩米一萬九千餘石又委員賫
銀三萬兩前往買米計可得一萬數千石近又准
常青咨取銀十萬兩並淡水同知徐夢麟帶往銀
一萬兩以上銀米二項以現兵及續調之粤浙兵
計算約可供十個月餉銀五個月口糧乃該道府
等于官兵糧餉之外又添出鄉勇難民二項查鄉
勇本義民所僱固屬急公向義實亦自衛身家義
民力雖稍乏亦應勸諭鼓勵使黾勉終事俟大兵
一到即可息肩若照該道府所稟每名每日支給
錢米且較官兵所支更多現在府城鄉勇已不下
萬人他處亦動須鄉勇若非數萬石米數十萬兩
銀不敷支應至避難男婦亦祇應於𠞰匪事竣後
量為安插撫卹此時軍務為急固無項可支兼亦
無官員為之料理是以(臣)諭令司道等將常青咨
取銀十萬兩如數解往而該道府等之另請銀十
萬兩米十萬石概行議駁如有例外必需之處仍
飭該道府稟請督(臣)常青就近核示庶帑項不致
濫支而軍務亦不致貽誤又(臣)前以澎湖戍兵一
千八百餘名經黃士簡兩次調派一千名赴臺灣
應用澎湖甚覺兵少曾奏明將駐劄永定縣候調
之汀州兵五百名調往澎湖駐守各兵已經起程
尚在途次今常青又調澎湖兵四百前往臺灣則
澎湖僅存四百餘名益覺單薄適汀州兵亦於初
六日晚間到厦隨飭厦防廳照例發給糧餉催令
開駕
同日琅玕奏言接李侍堯咨調撥浙省原備兵三
千名再於距閩附近各營添派兵一千名由陸路
赴閩聽候調遣當經(臣)飛行提(臣)及各鎮(臣)將原
備兵三千名迅速調齊由陸路分起儧程前進並
于附近衢州鎮標添派兵一千名派員統領尅期
先行起程兹欽奉
諭旨浙省止須調兵三千名令(臣)等于温衢二鎮所屬
各營檢派速為料理查浙省原調兵三千名係温
州黃嚴鎮各一千名提標及鎮海營一千名其添
派之衢州鎮兵一千名離閩省最近現已據報于
初九日全數出境而温州黃嚴鎮兵俱跟接行走
亦可尅日前抵閩境若再為撤回另派恐有稽時
日是以即咨會提(臣)飛行統兵之温洲鎮(臣)魏大
斌迅速䟎行所有提標及鎮海營兵一千名係由
寧波起程離閩省較遠計算尚未出境已知會提
(臣)行令撤回歸伍至護送各兵(臣)委藩司顧學潮
杭嘉湖道清泰分往各路沿途督辦均可不致遲
誤
同日陳大用奏言温衢二鎮原派兵二千名均陸
續出境黃嚴鎮兵一千名亦距閩較近現在飛咨
領兵鎮將立即䟎行前進其提標並鎮海營兵一
千名係在飭派三千之外俟奉到
硃批應行應止飛飭遵辦再總兵魏大斌副將詹殿擢
(臣)因伊等曾任臺灣是以分派統領應否留閩差
遣之處咨會督臣李侍堯聽其酌量辦理均奏入
上命軍機大臣傳諭常青李侍堯琅玕陳大用曰現在
賊匪勢尚猖獗竟敢攻犯府城常青親率官兵鄉勇
臨陣多有斬獲此時粤東兵丁陸續到彼常青得此
自可鼔其精銳迅速進攻李侍堯在厦門一帶籌辦
照料當以催兵速渡接運軍儲糧餉濟用為要餘可
徐論乃李侍堯摺内鰓鰓慮及多用錢糧恐事竣後
難于報銷止將常青咨取銀十萬兩解往而該道府
等之另請銀十萬兩米十萬石概行議駁仍飭將用
過欵項一一報查所見甚屬錯謬所有該道府請發
銀十萬兩米十萬石即著李侍堯速行照數運往以
備接濟并著常青就近先行酌量如有多餘兵糈或
米或穀散給貧民務使不致逃散方為妥協不然非
去而從賊即窮極攘奪皆足僨事况鄉勇義民既為
國家禦賊兼可衛其資産是以為我出力今致日久
賠墊既有陣傷亡故又不能保其所有亦必逃散從
賊兵丁弁備尚難望其枵腹從事而况此衆民乎封
疆大吏遇此要務惟應以速行𠞰賊不誤軍行為念
何必慮及賠累此輩無知百姓轉令其竭資自效始
終忠義自守斷不能也李侍堯平日心思尚為周到
不應不識大體若此前據常青奏稱賊匪將所掠錢
米廣為散給要結人心以致日積日衆豈閱時未久
該督遽致忘懷耶蓋慮將來難以開銷恐致賠累私
見固結于中是以為此拘迂之奏該督受恩深重不
應存此私心見小幾乎貽誤大事著傳旨嚴行申飭
前已降旨酌撥粤東鹽課關税銀三四十萬兩解赴
閩省備用李侍堯若恐不敷不妨于廣東浙江二處
不拘何項一面飛咨撥解一面隨報具奏不可稍存
惜費之見致有貽誤總宜寬裕籌備接濟軍需最為
緊要即有冒濫亦不必預行駁飭轉使承辦之員有
所藉口總俟事竣後另行核實查辦即使報銷時格
于部例有不應准銷者朕亦不肯令李侍堯事後接
任之員稍有遺累當于貽誤軍機之黃仕簡任承恩
及道府各員名下分别酌賠朕臨時自有斟酌或酌
量加恩均未可定此總係事竣後辦理之事非此時
之急務該督何所用其瞻顧而為驅民資賊之舉耶
然此事更宜慎密不可稍有洩漏致滋隠寄至賊匪
于三月二十二三等日攻犯郡城何以未據該將軍
奏報朕盻望捷音甚為懸切再前經降旨因浙省兵
力脆弱停調兵一千名又添調閩省駐防兵一千名
以足原調四千名之數今兵丁如已撤回即令各歸
營伍倘已行入閩境即令其前赴厦門交與李侍堯
酌量調撥多多益善即留于内地巡防亦無不可惟
在該督等相度事機辦理總期不誤公事為要
(臣)等謹按臺灣自林爽文滋事難民不得耕作糧
米自必短少乃督臣于道府請給糧米之稟預為
奏銷賠累之慮概行議駁竟不慮及難民無以為
生必將去而從賊所關甚大
皇上嚴行申飭立命照數發往復委曲曉諭以明其非
而該督(臣)旋亦訪聞切實速籌調劑所以該處難
民不致流離失所而鄉勇義民亦始終感奮不倦
也
二十三日(庚申)孫士毅奏言挑備粤兵四千名分起
赴閩嗣復經李侍堯札催其隨後續到之兵(臣)即令
并起前進所有粤兵四千名現於四月初十日全
數俱入閩境昨據總兵陸廷柱自厦門申報三月
二十二日起至四月初二日止粤兵到厦已有一
千八百名其配渡船隻先經李侍堯親赴厦門備辦
齊全先後配船出港若遇順風四月初十日前即
可到臺此外尚有七百名亦可接續到厦配船東
渡其派赴蚶江一路由鹿仔港進𠞰共兵一千五
百名并作三起亦于本月初十全數抵閩(臣)在黃
岡點送各弁兵俱剴切曉諭察視將弁兵丁頗皆
踴躍奮興再(臣)聞賊匪每逢大雨前來劫掠我兵
平日習慣驕惰不耐雨淋往往喫虧又聞有蔡遊
擊帶兵打仗頗為賊匪所畏(臣)得之風聞謹據實
陳明再接據潮州鎮標都司王雄稟稱三月二十
二日有粤東赴閩第二起征兵由海澄下船赴厦
夜間有兵丁曾得高等八名共坐一船忽遇賊船
二隻約有二十餘人乘夜搶奪該兵丁内六人受
傷失去鳥鎗等物查該兵等派令赴閩𠞰除臺逆
無論白日昏夜均應整肅軍容使人望而難犯今
遇内地賊匪一二十人雖事起倉猝隨身俱有器
械儘可奮力格殺若擒拏一二匪犯交閩省追出
夥黨即可從此徹底究辦乃並不傷獲一犯反將
鎗刀失去數件且被打落水竟成狼狽情形(臣)飛
檄統領鎮將查明該兵八名係何弁員帶領嚴飭
此次到臺果能奮勇殺賊尚可將功折罪仍恇怯
無能立即斥革從重懲治俾軍營弁兵共知儆惕
奏入報
聞
二十四日(辛酉)李侍堯奏言前接常青調普吉保帶
兵往攻斗六門之信恐任承恩兵力不支鹿仔港
或有疎失是以擬分粤兵一千五百名前往協助
今任承恩已經常青參革普吉保自必仍在鹿仔
港不復分兵則鹿仔港可以放心今將此兵全赴
府城以裕攻𠞰之用甫入閩境(臣)即檄粤省領兵
各官一直赴厦門配渡仍檄不必俟全數到齊但
遇順風即行開駕梁朝桂如不能趕到則令其隨
後續往至鹿仔港一路現在究亦緊要普吉保見
任承恩以遷延獲咎自必思刻期進𠞰但恐兵力
尚不敷用所調浙兵四千本月二十内外陸續可
到泉州擬將先到之二千亟赴鹿仔港後到之二
千仍赴府城惟目下鹿仔港與府城南北相隔常
青雖係總統而呼應尚不甚便捷恐浙兵到彼無
所稟承(臣)一面嚴飭普吉保俟浙兵到時務當視
同一體均勞共苦勿得稍存岐視速即親自督率
閩浙兩省弁兵直攻大里杙等處使北路之賊不
能赴援南路之賊則常青在南益易𠞰除可迅速
向北夾攻矣再現在增調官兵糧餉尤當多備閩
省各營兵糧向係臺灣各縣解運穀石供支今臺
地無穀可解又須内地倉穀動支且漳泉民食向
恃臺米販來接濟今臺米稀少内地糧價漸增將
來恐不免平糶則倉儲不敷應用查前歲浙省歉
收奏撥閩省米石運往平糶今閩省需用亦可彼
此通融前已札商撫(臣)琅玕據稱可撥十餘萬石
由乍浦海運較省脚價(臣)思與其臨時辦撥或致
遲悞不如預籌儲備以資接濟即米已到閩而軍
事已竣仍可留作營兵口糧及地方平糶之用將
米價歸還浙省均屬有益謹一面具奏一面知會
浙撫(臣)委員陸續由乍浦海運前來奏入
上命軍機大臣傳諭李侍堯琅玕曰向來閩省内地民
食全頼臺灣稻田豐熟商販流通得以源源接濟
今賊匪林爽文等糾衆滋事臺灣米石内渡者必
少内地糧價自較增昂朕正為此縈念早經降旨令
該督預為籌畫並諭琅玕一體籌備想該督等此時
尚未接奉前旨兹據奏札商琅玕覆稱可撥十餘萬
石由乍浦海運至閩較省脚價所辦與朕前旨恰合
著琅玕即速派員如數陸續運往俾兵糧民食充裕
儲備方為妥善
欽定平定臺灣紀略卷十四
