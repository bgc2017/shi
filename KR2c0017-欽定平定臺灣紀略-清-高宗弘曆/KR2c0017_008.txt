欽定平定臺灣紀略卷八
二月二十一日(己未)黃仕簡奏言逆首林爽文住居
彰屬大里杙地方其紏匪不法多係烏合之衆但
此等海外跳梁必足兵力長驅迅掃乃可以破賊
膽而壮軍威若輕兵躁進不特未合機宜而小醜
且轉滋抗拒臣初到臺郡因内地官兵尚未到齊
隨將現到兵丁派撥四郊要路添防加緊堵截保
固府城晝夜嚴督擒捕賊匪嗣官兵續到隨同日
分遣前赴南北二路并力進𠞰二十四日據赴北
路總兵柴大紀報到克復諸羅縣城池(臣)業經恭
報在案現在惟有相機調度務期速殱醜類并嚴
擒首逆各要犯解究重治以靖海疆
同日任承恩奏言林爽文本係彰屬窩匪肆行不
法現在回踞大里杙一帶窠巢暗通虎仔坑賊目
陳泮吴領等時出滋擾焚掠泉粤村庄(臣)連日分
派官兵督同鄉勇四路巡防截殺一面謹守内地
各海口密諭番社總通事潘明聽等通知内山生
番頭目懸立重賞令其一體截拿預防遁匿兹聞
水師提(臣)黃仕簡督令臺灣鎮(臣)柴大紀克復諸
羅縣城惟斗六門一帶尚為賊踞俟道路通逹南
北官兵會合(臣)協力進攻無難撲滅至(臣)至愚極
昧㒺識事體輕重惟有恪遵
聖訓鎮定持重斷不敢稍涉張皇再本月二十七日接
據都司馬元勲禀報帶領官兵七百名率同鄉勇
前駐埔心庄堵禦賊匪二十六日辰刻賊衆千餘
人由三路下山滋擾都司隨督同官兵分路迎敵
鎗跑并施打倒執旗賊目傷斃賊黨甚多餘賊逃
散等情(臣)當委親隨妥弁前往確查屬實均奏入
上命軍機大臣傳諭黃仕簡任承恩曰前因黃仕簡任
承恩奏報各摺僅派委將弁等零星打仗並未親臨
行陣業屢經䧏旨嚴行申飭然尚以黃仕簡或因年
老多病猶存憐憫之念今據伊所奏摺内於現在軍
務情形置若㒺聞是黃仕簡竟與任承恩互相觀望
遷延時日黃仕簡不宜如此朕亦不能因其老病曲
為憐宥矣至任承恩摺内有鎮定持重之語伊現在
如此退縮不前竟屬怯懦無能豈可藉詞持重乎伊
二人於𠞰捕賊匪種種遲延難辭貽悮之咎又任承
恩知斗六門一帶有賊踞守即應督同將弁等親往
追捕將賊衆痛加殱戮俾與黃仕簡一路聲息相通
庶賊人聞風落胆首犯得以尅日就擒今伊等如此
遷延觀望幸賊人亦如伊等畏葸無能不致更肆鴟
張倘賊衆偵知官兵鬆懈復轉相紏聚逞其狡猾致
大軍稍失威重尚復成何事體耶又任承恩奏稱接
據都司馬元勲稟報埔心庄打仗殺斃賊目餘黨逃
散當委親隨妥弁前往確查之處尤屬不成事體任
承恩如果親往該處督𠞰於該都司禀報虛實何用
更委員弁前往確查豈任承恩竟思安坐彰化觀望
不前乎黃仕簡任承恩著再傳旨嚴行申飭并著該
提督等親帶弁兵會同𠞰捕勿再仍前延緩致千重
戾
上又命軍機大臣傳諭常青李侍堯曰本日黃仕簡任
承恩六百里報到竟係覆奏諭旨並未帶兵進𠞰且
摺内有鎮重持定之語已䧏旨將伊二人嚴行申飭
矣黃仕簡之摺係正月二十七日拜發距伊二十四
日拜發之摺又有三日此三日應與賊打仗何摺内
竟無一字提及若云府城緊要從前柴大紀與永福
二人尚能保護無虞豈此時須添黃仕簡在彼防守
之理前因黃仕簡年老患病朕尚為之原諒今玩悮
至此不惟不覺可原轉覺可惡矣至斗六門為南北
咽喉之地任承恩即應帶兵前往奮勇𠞰殺以通要
道乃任承恩尚駐劄彰化而黃仕簡又駐劄郡城一
南一北互相觀望以致道路不通此明係彼此退縮
畏怯安得藉詞持重乎從来用兵之道貴乎神速官
兵一到即訂期夾攻使賊無暇扺拒渠魁既得其黨
夥自易殱擒幸而賊匪不過么䯢草寇亦如黃仕簡
等之怯懦無能若使稍知謀略乘隙䲭張一路之兵
稍有失利其餘兵弁雖多自必因而氣餒撲滅為難
尚復成何事體看來此事斷非黃仕簡任承恩二人
所能辦理常青務即速赴臺灣遵照節次諭旨相機
妥辦必須堅持定見親督官兵調度指揮務使壁壘
一新以期一舉集事至黃仕簡任承恩彼此推諉一
味因循其貽悮之咎已無可辭豈可復行寬貸常青
於抵臺灣後嚴切查明如該提督實有逗遛觀望情
事即一面據實嚴參一面傳旨將伊二人解任令回
内地交李侍堯請旨辦理所有水師提督印務交與
柴大紀暫署陸路提督印務交與郝牡猷暫署候朕
另䧏諭旨朕於軍務紀律嚴明信賞必罰其有能著
績成功者必格外加恩如阿桂在金川奏凱賞給寳
石帽頂四團龍補服以昭寵異其老師糜餉臨陣失
機者亦無不寘之重典歷歷可數豈黃仕簡任承恩
尚未之知即常青雖擢用總督辦事未久然歷任中
外多年自當知朕用人之道既經朕特交查辦亦不
能為之瞻徇也
同日孫士毅奏言閩省拏獲臺匪楊咏等供出天
地會根源起於廣東和尚洪二房及朱姓人前經
閩浙總督(臣)常青咨會(臣)即一面飭拏一面行調
臬司姚棻督緝查辦在案嗣將許阿協等四犯訊
供上年七月十月内有漳州人賴阿恩梁阿步勾
引入會且據供歌訣内有木立斗世字樣匪會係
起於乾隆三十二年及詢以洪朱二犯不能據實
指出(臣)現查後溪地名粤東饒平潮陽揭陽等處
皆有凡屬後溪地方(臣)已密飭各該州縣並選派
得力員弁逐處跟查洪朱二犯下落均稱洪姓土
著之人粤東亦到處皆有而身為和尚及稱為洪
二房者各處後溪地方並無其人(臣)以閩省来咨
後溪之名雖係籠統而鳳花亭三字自屬確鑿現
復嚴飭各屬將鳳花亭住址密速跴訪期於必得
以便徹底究辦再許阿協賴阿恩林阿俊凃阿番
四犯節次訊供凃阿番一犯堅供並未入會尚須
詳加研鞫此外許阿協等三犯俱係供認入會並
能口誦歌詞毫無疑義本應即日委員解京歸案
審辦現因嚴查天地會夥犯恐該犯等黨羽尚多
所供不實不盡且現在惠来海口又盤獲閩省漳
州人陳孟琴等七名或與該犯等同屬一氣將来
尚有應行質對之處是以暫緩解京奏入報
聞
二十二日(庚申)
上命軍機大臣傳諭常青曰總兵柴大紀督率官兵義
勇保護郡城最為出力可嘉郝壮猷在南路一帶督
兵攻剿殺賊多人亦屬認真奮勉自應酌量加恩以
示奬勵著常青查明該鎮等如未經賞過花翎即傳
旨加恩賞戴令其益加奮勵各帶官兵分投剿捕以
期迅速蕆事至黃仕簡任承恩並不親臨行陣貽悮
事機已䧏旨令常青查明即行參奏解任將水師陸
路提督印務交與柴大紀郝壮猷暫署常青務須飛
渡臺灣遵照節次所䧏諭旨督率柴大紀等分帶官
兵相機妥辦黃仕簡任承恩並著先即摘去花翎
二十五日(癸亥)黃仕簡奏言節次所奉
上諭又奉到
恩賞隨即叩頭祇受(臣)自病後風症時愈時發現雖心
神不足氣力不能如常惟當勉竭駑駘督率官兵
奮勇剿滅賊匪以期尅日綏靖海疆奏入
上命軍機大臣傳諭常青李侍堯曰連日盻望臺灣捷
報甚為懸切本日黃仕簡有六百里報到朕以為必
係奏報剿賊情形及加披閱係接到恩賞及覆奏諭
旨於剿捕賊匪之處竟無一字提及而任承恩連日
亦無奏報是黃仕簡任承恩互相觀望皆屬一籌莫
展朕前因黃仕簡年老患病一聞賊匪滋事即帶兵
親赴臺灣屢䧏温旨奬諭並令加意調挕勿過勞&KR0008;
並賞給荷包等物以朕高年如此體恤周至黃仕簡
宜何如感激圖報以慰朕懸切亦應將受恩深重雖
年老病後仍當身先士卒剿滅賊匪以圖報效之處
懇切聲叙即非出於中誠亦當敷衍謝恩乃竟於此
等處所全無一言叙及豈朕眷念老臣而黃仕簡竟
不知仰體高年之主宵盰焦勞之意乎著常青到彼
即將此旨詰問黃仕簡嚴行申飭况總兵普吉保一
到臺灣即率領弁兵親往諸羅一帶會同柴大紀相
機進剿普吉保身係滿洲遇事頗能奮勉黃仕簡在
御前行走非外省提督不曉事者可比乃安然坐視
並普吉保之不若乎且臺灣原設兵丁不為不多乃
黃仕簡等屢次派兵進剿止令郝壮猷徐鼎士等帶
往之兵分投剿捕而於臺灣本地官兵並未將作何
派撥之處奏及現在普吉保已帶延建及水師兵一
千六百名前赴諸羅黃仕簡即應督同親往何以僅委
之該鎮黃仕簡竟若置身事外者豈竟因病氣餒觀
望不前乎至任承恩年富力強尤非黃仕簡尚可以
老病藉口乃駐劄彰化並不帶兵親往賊巢奮勇剿
賊竟如温福在木果木將弁兵各處分散以致賊衆
乘間窃發遂至僨事光景此事初起時朕尚不甚介
意以為么䯢竊發黃仕簡一到即可捕滅無餘乃不
意伊二人竟敢如此遷延觀望殊出意料之外現據
黃仕簡奏到拏獲賊匪蔡紹等訊據供稱賊首林爽
文等團聚斗六門勢尚猖獗猶思復攻諸羅而任承
恩柴大紀俱有官兵單薄需撥兵接應之語雖業經
普吉保率領原帶兵一千六百前往協剿但恐賊夥
為數較多黃仕簡任承恩屢派弁兵分投堵禦零星
打仗或一路之兵稍有失利其餘兵弁雖多自必因
而氣餒倘賊匪見黃仕簡等漫無籌畫乘隙䲭張或
有挫失更為可慮常青到臺灣後務須察看情形如
果必須增添兵力即一面具奏一面咨照李侍堯於
附近各營再撥二三千名速渡臺灣俾資策應李侍
堯接准来咨即行飛調配渡無致遲悮至常青經朕
特派前往臺灣督辦剿捕諸務固應親督官兵調渡
指揮但伊係總督大臣理宜持重於臨陣打仗時亦
應相度事機籌酌輕重此事已專委常青一人辦理
當堅持定見勇往前進酌量事宜運籌制勝
(臣)等謹按賊匪林爽文等團聚斗六門阻絶南北
道路黃仕簡任承恩果能會齊官兵併力夾攻痛
加剿洗烏合之衆自不難尅日殱除乃彼此遷延
觀望以致賊匪全無忌憚愈肆䲭張我
皇上既屢加申飭明正其罪復飭令添撥弁兵渡臺榮
應數千里外之情形燎如指掌斷自
宸衷預為籌&KR0640;故能迅奏膚功也
二十七日(乙丑)孫士毅奏言接奉
諭旨將&KR0640;調兵丁撤回歸伍所有業已赴閩之水師兵
一千名因准閩省来札内有交界處所官兵應暫
留駐之語是以仍令暫駐黃岡及樟林兩處俟有
剿除逆犯的信即行撤回奏入
上命軍機大臣傳諭常青孫士毅曰前因林爽文等不
過烏合匪犯聚衆滋事各省遽紛紛徵調辦理過涉
張皇恐内地人民聞而生駭是以諭令停止令黃仕
簡任承恩二人自到臺灣後並不親帶兵弁迅速追
捕一味因循恇怯互相觀望以致賊匪尚未撲滅業
令常青速往臺灣實力督率會剿自無難一鼓殱擒
但恐賊人自知罪在不赦負嵎抗守或又有須添兵
力之處是前此粤省已經派調之官兵現今自未便全令撤回
歸伍仍應於交界處所酌量暫為留駐如常青到臺灣後
察看賊匪情形尚須兵力接濟即一面據實具奏一面知照孫
士毅調取應用更為便速此時圖薩布諒已回任孫士毅正
當在潮州一帶往來稽察使臺灣匪犯知有總督在彼督拿不敢
潜行竄入且潮州距閩較近該督親督弁兵就近駐劄更
足以壯聲援而資策應即於搜捕餘匪亦為有益
同日柴大紀奏言正月初四日水師提(臣)黃仕簡
派調(臣)統領本標兵丁四百名城守營守&KR0640;邱能
成兵丁一百三十名臺灣遊擊楊起麟林光玉等
兵丁九百名南澳遊擊李隆兵丁三百名參將潘
韜兵丁三百名又彰化敗回兵丁二百名共二千
二百三十名前往北剿正在起程之間提(臣)黃仕
簡飭(臣)於十六日赴大穆䧏八甲等處與郝壮猷
會捕賊匪留參將潘韜併兵丁三百名守郡城(臣)
統領官兵一千九百三十名於十七日前往北剿
至灣裡溪拏獲賊夥黃余等三名押解提(臣)黃仕
簡審辦二十一日至外三部竹地方賊匪數千蜂
擁而至(臣)督率官兵齊放鎗砲武舉陳宗器諸羅
縣知縣陳良翼笨港縣丞徐英各帶義民助戰鎗
砲打死賊匪甚多生擒偽護駕大將軍廖東一名
紅馬一匹賊徒陳模黃啟等二十一名二十二日
抵田洋賊匪總聚於此約有萬餘人冒死相拒(臣)
督率官兵極力攻剿自午至酉鎗砲打死賊匪無
數殺死者亦多生擒賊匪林老并番婦留娘等共
八十二名拏獲偽軍師侯辰一名騾馬三匹奪回
砲十一門鳥鎗三桿火藥一石鉛子一桶旂刀等
械甚多餘匪四散逃走守&KR0640;邱能成將城門攻開
我兵即時追趕入城賊匪由北門而逸飭將城内
賊匪迅速搜拏派撥官兵謹守四門惟安平中營
把總郭拔萃兵丁林勇言陣亡(臣)跟丁林道鄉被
傷餘俱無損隨飭楊起麟等往查各文武衙署軍
裝庫局俱被殘毀倉庫搶劫一空各官印信尚無
下落臣親往街市安民仍舊開店貿易百姓莫不
歡欣鼔舞但擾亂之後亟宜安撫已飛移臺灣道
永福速即委員暫署知縣佐雜等缺以資經理查
附近各庄尚有餘孽俟搜捕净盡即統兵前往彰
屬巢洗大里杙等處賊巢奏入
上命軍機大臣傳諭常青曰本日柴大紀克復諸羅縣
城一摺尚係黃仕簡前日奏報情形所奏已遲至臺
灣本設有重兵黃仕簡現帶有本標兵丁未經親臨
行陣復將剿賊之參將潘韜兵丁三百名留駐郡城
祗圖自為護衛不意黃仕簡恇怯無能竟至於此現
在常青自已前抵臺灣著將柴大紀摺發交常青閱
看並諭令常青到彼嚴查黃仕簡所帶本標官兵及
臺灣原有官兵現作何用因何復將參將潘韜兵丁
三百名留守郡城之處一併查明據實參奏並將何
日已抵臺灣作何籌辦剿捕情形迅速具奏
同日郝壯猷奏言准水師提(臣)黃仕簡移撥各營
兵丁二千餘名前赴南路進剿一路搜捕十九日
過大湖一帶地方東南有賊匪數千人前来禦敵
(臣)督率將&KR0640;弁兵施放鎗砲自巳至申打死賊匪
三百餘人官兵奮勇追趕生擒賊夥二十五人訊
明正法時已黃昏就地劄營夜間賊匪復来撲營
被官兵施放鎗砲打死百餘人賊夥退遁隨即發兵
搜捕併差探賊匪現窩聚新園庄地方二十三日
派令各營將&KR0640;帶領弁兵義民三路夾攻鎗砲打
死賊匪三百餘人奪獲鎗砲器械賊匪逃散隨將
賊窠草藔數百間盡行燒燬仍收回大湖營盤二
十四日午刻聞東南有砲聲賊匪猝至隨即派撥
官兵殺賊施放鎗砲打死賊匪數十人生擒一名
訊明正法(臣)連日發兵在各庄搜捕二十九日賊
人分路前来攻營當即分兵對敵鎗砲齊發賊即
敗走官兵追趕殺賊匪數十人奪獲砲位刀鎗等
械二月初二日賊匪復紏集數千人大砲六七位
從東北東南正南三處来攻營盤(臣)分遣官兵對
敵自夘至午施放大砲連環鎗打死賊匪二百餘
人賊始稍退生擒一人訊明正法未刻復来撲營
隨放鎗砲趕殺直至戌刻方遁連日打仗我兵被
賊鎗砲受傷亦有十餘人現在賊匪尚屬猖獗查
南路一帶庄社俱有賊匪倚山傍海聚散靡定(臣)
急欲前進因連日對敵俟剿洗净盡星即前赴鳳
山恢復城池奏入
上命軍機大臣傳諭常青曰臺灣不過海外一隅其戶
口不及内地之繁庶林爽文等倉猝起事該處民人
必不肯盡被脅從且節據該提鎮等奏各路攻剿賊
匪俱有義民鄉勇帮同出力是百姓中被賊脅誘入
夥者究屬無多乃該提鎮節次奏報摺内動稱賊匪
萬餘及數千不等若如所云豈非臺灣之人全係賊
黨而每次打仗又動殺賊數百或稱殺賊無算如果
屬實賊匪己幾於殱戮靡遺何以尚稱其勢猖獗看
来皆由綠營將弁飾詞謊報既可掩其恇怯又可藉
以冒功前己有旨令常青秉公嚴查該督到臺灣後
務遵前旨確實查明勿任朦混至此事總由黃仕簡
任承恩因循畏葸以致遷延時日賊人因得乘隙復
相紏結蟻聚成羣未得速就撲滅常青到臺灣後務
宜悉心調度加之鼓舞若能就現有官兵一鼓殱滅
賊衆固屬甚善倘必須添兵接濟即遵昨䧏諭旨一
面具奏一面飛調内地暨粤省附近兵丁應用以期
妥速蕆事若賊匪本不甚多竟係綠營官弁增數謊
報必當據實嚴參示儆勿稍迴護
欽定平定臺灣紀略卷八
