欽定平定臺灣紀略卷五十三
二月初一日(甲午)福康安海蘭察鄂輝同奏言賊首
逃入内山經(臣)等分派官兵堵截要隘令各番社
生番在内山一體截拏兹據社丁杜敷報稱林爽
文帶領匪衆六七千人在埔里社至埔尾沿溪山
溝内逃走因東南一帶鑾鑾等社生番堵截嚴密
不敢竄往南路現已向北逃去等語(臣)親往各處
隘口沿山搜查並催調糧餉僱夫背運入山以為
追賊官兵之用一面飛飭通事王松帶領獅子頭
社番於要路迎頭堵截一面商令海蘭察鄂輝帶
同舒亮普爾普恒瑞普吉保袁國璜穆克登阿許
世亨及巴圖魯侍衛等由歸仔頭内木栅各隘口
分路進山連夜追赶(臣)往來各路督催官兵何處
緊要即於何處帶兵策應於二十五日至麻著社
一帶聞林爽文於二十四日夜間在東勢角地方
被生番截殺四百餘人餘衆沿山北去查看賊人
蹤跡係兩路逃走隨將官兵分為兩路海蘭察舒
亮恒瑞穆克登阿許世亨袁國璜由東勢角前進
鄂輝普爾普普吉保由樸仔離東山前進山徑險
窄穿林越箐不能乘馬均屬徒步登陟官兵等沿
山搜捕殺死賊匪二千餘名拏獲活賊四十餘名
奪獲大小砲位及鎗桿刀矛七百餘件二十七日
行至獅子頭社見山溝内賊屍縱横遍地數里不
絶而河内淹斃之賊亦多據王松及生番等禀稱
林爽文於二十五日到獅子頭地方賊匪等因日
夜行走腿脚俱已發腫過河淹斃者一千餘名社
内生番堵截去路又殺死賊匪二千餘名止剰賊
一二百人過山逃去大約從猫裡社逃往三貂地
方生番等不認得林爽文不知可曾殺死等語隨
將各生番所獻首級並拏獲活賊逐一認識俱非
林爽文仍即分路帶兵馳往追捕(臣)查臺灣以東
皆係大山越過大山數十重東面仍屬瀕海三貂
社在淡水極北轉東逼近海岸與蛤仔欄社相近
本係番界間有貧民前往租地耕墾今林爽文在
内山逃往三貂必由蛤仔欄經過前經(臣)檄調副
將徐鼎士同知徐夢麟帶領生熟番衆至蛤仔欄
邀截徐夢麟已於本月二十五日同都司徐機至
八堵地方屯劄查八堵距蛤仔欄不過二百餘里
層巒叠嶂山徑陡峭步行前進約有三四日程途
且該處俱係生番居住必須熟悉情形之人方能
前往前已訪明居住三貂之吳沙許天送及生番
通事張光彩等最為熟悉復示以重賞令其遍諭
該處生番擒獻逆匪並即帶領官兵入山堵截查
逆首竄逸内山隨行賊匪尚有數千官兵追赶及
生番邀截業已誅戮殆盡沿途餓斃者又有千餘
名現在四路圍逼逆首已無存身竄迹之地一經
追及即可成擒惟獅子頭社所殺賊匪首級俱被
生番割去其中不無有名頭目自應逐加識認而
生番性嗜殺人所得首級皆携回巢内以誇武勇
不肯全行獻出驗過者不過數百顆兹已將出力
生番按名給賞諭令將首級呈驗認非賊目再行
給還庶知賊目何人被殺何人逃逸按名緝獲以
期盡絶根株不留遺孽又正月初一日至各仔社
一帶内山殺死奔逃賊匪二百餘名拏獲假扮林
爽文之頼達一名活賊四十餘名訊據頼達供稱
林爽文自獅子頭社痛𠞰之後隨行賊夥又被沿
途官兵生番殺散所剰無多林爽文原欲向北逃
竄見山内官兵圍截嚴密又聞三貂等處亦有兵
番截拏不敢前往在打鐵藔一帶山溝樹林内藏
匿尚無一定去向等語官兵等遂至打鐵藔追捕
由蝦骨社合歡社直至炭窑地方又搜獲零星賊
匪百餘名查炭窑與南港仔山口相通出山不遠
即係海岸惟恐林爽文被山内官兵追急潛行出
山向海口逃逸復派各營官兵由復壠至中港又
自竹塹至桃仔園沿山密佈(臣)福康安海蘭察鄂
輝舒亮普爾普恒瑞許世亨普吉保袁國璜穆克
登阿特勒登徹六十七春寧及巴圖魯侍衛將弁
人等各分隘口四路圍截該處草深樹密溝磡甚
多大隊官兵恐難於隠僻地方逐處查到致有遺
漏兼恐逆首見官兵追至驚懼自戕不能生獲因
揀巴圖魯侍衛二十員貴州廣東屯練兵丁數百
名改裝易服扮作民人同淡水義民差役及社丁
通事等分投搜緝於初四日在老衢﨑地方將逆
首林爽文賊目何有志一同擒獲現在搜查逃竄
餘匪又拏獲林琴陳傳吳萬宗頼其瓏等四名均
係有名頭目一俟搜查净盡並令入山各兵休息
數日即行統率大兵肅清南路至南路賊匪情形
現猶屯聚大武隴赤山保大穆降水底藔等處聞
官兵蕩平北路心懷畏懼黨羽漸離特恐義民截
殺不敢相率投誠而被脅村民亦以賊未解散不
敢遽行倡義經(臣)分遣熟悉南路賊情之舉人郭
廷機廪生王維清等賫示撫諭村民離間賊黨並
以大武隴等處與諸羅接壤行知柴大紀及參將
李隆張萬魁知縣陳良翼將投出之人妥為安輯
兹據柴大紀等報有賊目何北海一名賊匪魏振
元等十六名自行投出内有蕭盛頼育二名拏獲
賊匪林靴林旺贖罪陳良翼報有賊匪吳雲林壓
等四十八名均已自行投出又舉人郭廷機帶出
南路投誠賊目許參陳送期陳吾春顔院林快士
黃充來營並據賊目郭照高為遣郭敬同來禀稱
林爽文三弟林勇帶同賊夥在大武壠潛匿情愿
設法擒獻再行投出(臣)俱已免究前罪令其拏賊
自效看來南路賊匪黨羽已解散大兵一到無難
刻日殱除其賊目李七早有歸誠之信前經拏獲
該犯家屬伊兄李水情愿入山找尋至今並未投
到兹已在内山拏獲該犯係賊中著名頭目不思
早行投出仍隨林爽文逃入内山未便因其原有
投誠之心稍為輕縱兹已嚴行看守同拏獲賊目
等另行派員解京審訊又官兵攻克大里杙後有
被賊拘禁之原署南投縣丞洪智投赴軍營據供
賊匪到南投搶劫因該處並無城池汛兵九十餘
名又分在各處汛地不能抵禦即時被賊攻陷隨
帶兩子到民人王生家欲尋自盡王生救住送到
豹尾庄廖全家居住林爽文聞知拏到大里杙呌
何從龍勸降不從就帶到觀音亭交林繞看守又
呌劉懷清威逼帮辦事件自刎兩次都被劉懷清
將刀奪去手上現有奪刀傷痕可據等語訊之何
從龍劉懷清供亦相符昨拏獲賊目林繞一名即
係在大里杙看守洪智之人亦稱洪智屢被林爽
文廹脅實未從賊復傳到王生等隔别硏訊均非
虚捏但洪智身係職官被賊人拘禁日久兩次自
刎未死仍復&KR0804;顔視息究屬偷生無恥未便因該
犯員未經從賊稍為寬貸應請即行正法奏入
上命軍機大臣傳諭福康安海蘭察鄂輝曰福康安等
統率大兵分駐各隘口嚴密堵截搜拏使首逆無從
遠竄復恐林爽文見官兵勢盛驚懼自戕隨派巴圖
魯侍衛及貴州廣東屯練兵丁改裝易服同差役社
丁通事等分投搜緝將逆首生獲福康安等辦理妥
協可謂用心周到甚屬可嘉至林爽文逃匿後固須
多派兵民分頭搜捕而當其搜獲之時必有最為出
力首先下手之人其人應優加奬賞着福康安將林
爽文究係何人首先擒獲查明名數據實具奏候朕
另降恩旨至洪智身為職官被賊拘禁不能捐軀盡
節固屬罪有應得但念該犯曾兩次自刎為賊匪劉
懷清將刀奪去手有奪刀傷痕可據與&KR0804;顔從賊偷
生者有間着加恩恕其一死發往伊犁充當苦差又
前奏賊目陳泮投出後將其家屬扣留仍令伊入山
勒限擒獻林爽文係被官兵搜獲而陳泮作何下落
未據奏及該犯既不能將林爽文擒獻自未便因其
曾行投出稍縱末減此外尚有吳領等亦係有名頭
目均難寬縱並着福康安迅速按名查拏解京審辦
毋令遠颺漏網
上又命軍機大臣傳諭福康安李侍堯孫士毅曰據臺
灣解到匪犯劉懷清林茂等供劉懷清在大里杙隨
同林爽文之偽軍師董喜辦事一切聽其調度衆人
稱為董仙林茂係董喜糾同入夥又據供賊人頭目
林水素為林爽文信用諸事皆其主謀現封提督將
來欲封作宗人府伊二人俱隨林爽文逃入内山等
語董喜為賊匪軍師林水亦係林爽文信用偽封提
督雖非莊大田之著名者可比但係助惡為首之犯
未便任其潛逃漏網現在首逆林爽文已經拏獲董
喜林水二人係随同逃竄之人如業經就獲自己随
同解京倘尚未拏獲着福康安務將該二犯嚴密搜
查務獲若臺灣查無蹤跡計該犯等非逃入福建内
地潛匿即由海道竄入粤省並着李侍堯孫士毅一
體飭屬嚴拏以期必獲解京審辦毋任其兔脱稽誅
再此等黨惡要犯如本日解到之蔣挺劉懷清林茂
何從龍四犯及供出之董喜林水俱係為賊主謀並
得受偽職罪惡甚重其家屬俱應緣坐着福康安李
侍堯等即行遵照查明辦理將來拿獲各犯有似此
情節重大者俱着照此查辦再柴大紀蔡攀龍二人
前據福康安奏於抵嘉義縣殺賊解圍後即留柴大
紀蔡攀龍在縣城防守伊二人俱受厚恩如果思出
力自效自應懇求福康安隨同帶兵打仗乃本日訊
問押解匪犯到京之侍衛額爾登保據稱柴大紀蔡
攀龍二人並未懇求一同帶兵前往𠞰賊似此&KR0804;顔
安處全不思奮勉出力並懇求虚詞而無之伊等畏
懼懦怯全無人心已可概見又蔡攀龍經福康安派
令招致李七乃蔡攀龍並未能設法招致可見坐辦
之事尚不認真安望其能隨營打仗奮勇殺賊着福
康安即傳旨詢問蔡攀龍令其自行據實明白迴奏
至柴大紀於福康安自嘉義進兵時並未懇請前往
一節亦着福康安一併嚴切訊問據實覆奏
上又諭内閣曰福康安自鹿仔港進兵後督率將弁
奮勇攻𠞰連次克捷前於嘉義縣破賊解圍業經降
旨將福康安海蘭察晉封公爵賞給紅寳石頂四團
龍褂以示優奬今逆首林爽文經福康安等設法生
擒辦理周妥實屬可嘉特親解御用佩囊二個分賜
福康安海蘭察用昭恩眷所有在事出力之將弁並
着福康安查明咨部議叙其隨征兵丁並着福康安
分别奬賞至辦理此事朕先事運籌决機發策自逆
匪滋事以來大學士阿桂留京辦事續又差往河工
及江南勘河本未承辦書諭大學士和珅始終承旨
書諭於一切清漢事件鉅細無遺懋著勤勞自應特
加優賞和珅本係一等男爵着照從前大學士張廷
玉之例晉封為三等伯大學士阿桂王杰尚書福長
安董誥夙興夜寐一體宣勤俱着交部議叙其滿漢
軍機章京並着軍機大臣查明實在出力者交部分
别議叙至此次辦理軍務孫士毅以鄰省總督一聞
逆匪滋事之信即親赴潮州駐劄節次派調兵丁撥
運軍餉火藥鉛丸等項源源接濟迅速周妥甚為出
力孫士毅業經錫予宫銜並賞戴雙眼花翎仍着照
從前大學士蔣廷錫之例賞給輕車都尉世職以示
嘉奬李侍堯自調任閩浙總督後於照料過兵及運
送糧餉等事亦尚妥速本欲俟蕆功之日將伊原襲
伯爵給還但李侍堯前抵閩省已及一年於柴大紀
在總兵任内骫法營私廢弛營伍種種貪劣欵跡自
已早有見聞乃竟緘默不言並不及早據實參奏經
朕節次降旨詢問李侍堯始行具摺陳奏明係有心
徇隠豈可再膺懋賞且伊業經賞戴雙眼花翎晉加
宫銜毋庸復行給還伯爵仍着交部照例議叙至柴
大紀前因其固守嘉義不肯出城一節念其勤苦出
力是以特封為義勇伯今據福康安李侍堯等先後
遵旨查奏柴大紀在總兵任内貪劣各欵俱已確實
並守城亦非其功其前奏忍飢固守之處竟係義民
等不肯放出伊轉捏詞欺飾已明降諭旨革職拿問
交福康安逐欵審明治罪矣至兵部承辦軍報之員
外郎盛保在良鄉縣駐守俟候馳逓尚為奮勉本日
擒渠捷報即係該員親自賫逓着加恩賞戴花翎並
在京捷報處各員俱着交部議叙又此次軍報往來
直隸山東江蘇浙江福建沿途各驛站馳逓並無貽
悞所有沿途督撫辦理一切軍需均屬出力及驛站
逓送文報之文武員弁並着查明交部分别議叙其
驛站兵丁亦着酌量給賞
初二日(乙未)
上諭内閣曰黃仕簡任承恩上年朝審勾到並經格外
加恩免其一死現在大功已届蕆事所有黃仕簡任
承恩二犯俱着加恩釋放但伊二人身獲重愆經朕
曲加矜宥全其軀命若仍&KR0804;顔安居輦轂之地有何
面目對人俱着勒回原籍閉戸静居思過
(臣)等謹按黃仕簡任承恩專閫受寄恇怯逡巡實
干軍律我
皇上曲貸餘生俾得圜扉偷息已屬施
恩格外及臺灣大功告竣復蒙
矜宥釋還此非
聖恩之獨優於黃仕簡任承恩兩人也祇以黃仕簡乃
黃芳度之孫任承恩乃任舉之子方康熙十三年
逆匪鄭錦之亂芳度闔門殉節而任舉實效命於
金川之役兩人者之祖父皆以忠節著聞是故一
綫可原特從曠典為臣工者益欽服
聖主之權衡刑賞不假秋毫惟當激發藎誠咸知法鑒
萬一重愆自蹈苟非如黃仕簡任承恩之猶有可
原必不能倖邀肆赦而效忠如黃芳度任舉者雖
延賞已逾百年或數十年尚足以庇其獲咎之子
孫一罪一功昭然不爽載諸簡册洵足以永垂激
勸云爾
上又諭内閣曰此次臺灣逆匪滋事劫縣戕官肆行不
法至一年之久福康安等帶兵渡洋旬月之間即將
賊匪痛加殱戮搗穴擒渠各村庄得以安堵如舊該
處地隔重洋五方襍處風俗素稱刁悍經此一番懲
創若不明示武威恐民人等事過即忘不足令其怵
目儆心常思安分畏法將來事竣後如福康安海蘭
察及鄂輝普爾普舒亮等之勇略最著者應於臺灣
郡城及嘉義縣兩處共建生祠塑立像貌俾該處民
人望而生惕日久不忘
上又命軍機大臣傳諭福康安李侍堯徐嗣曾曰前因
黃仕簡帶兵渡洋並不奮勇𠞰賊惟安坐郡城因循
株守以致逆匪蔓延日久曾經諭令李侍堯等將來
事竣時所有多延時日糜費軍需銀兩應於黃仕簡
名下責令分賠以示懲儆李侍堯何以尚未覆奏現
在逆首林爽文業已生擒剿捕事務即日蕆功黃仕
簡釋放回籍既邀格外寬宥而臺灣逆匪滋事年餘
一切軍餉費用不貲皆黃仕簡因循貽悞所致若復
令坐擁豐饒無以示懲着李侍堯於黃仕簡名下罰
令繳出銀二十萬兩以備賠補軍需之用至昨據福
康安奏訊據林爽文之父林勸供稱伊祖父墳墓在
於義塜地内埋葬並無木牌難以辨認等語該犯祖
墓雖埋葬義塜自可查訪而知着李侍堯於林爽文
本籍漳州一帶嚴密查訪不可稍涉紛擾致伊支族
驚疑更不可因匪犯捏飾竟致之不辦徒事顢頇也
初四日(丁酉)
上諭内閣曰柴大紀既貪縱釀變於前復狡詐欺罔於
後其前此接奉諭旨不肯出城一節自係因郝壯猷
前在鳳山棄城逃回即於軍營正法柴大紀心懷畏
懼恐罹重辟是以不敢輕離該處設非朕嚴申軍紀
於鳳山失事時即將郝壯猷按律辦理則柴大紀深
染綠營習氣怯懦畏葸未必不為郝壯猷之續今既
查明種種劣蹟自應徹底嚴辦昨已明降諭旨將伊
革職拏問交福康安嚴行定擬具奏矣朕於臣下功
罪惟視其人之自取一秉大公至正而於用兵之際
有功即賞有罪即罸尤務嚴明從不絲毫假借至辦
理軍務宵旰焦勞從前平定凖部回部大小金川無
不炳燭幾先預&KR0757;成算此次林爽文等紏衆滋事雖
係么䯢草竊亦並不心存忽視一本敬
天凝命之念孜孜勿懈是以仰邀
昊眷刻期奏績逆首生擒即如恒瑞妄請添兵數萬一摺
設不斷以乾綱如宋明庸主遇事輙令廷臣聚議衆
論紛紛迄無定見征調紛煩緩不濟急寧不如金世
宗所云南朝集議既成北兵已可渡河之語其何以
握勝算而奏鴻捷耶着將前後辦理緣由通諭中外
知之
(臣)等伏讀
御製遲速論曰兵事宜速而要於敬
天明理不敬不明未有不致僨事者至哉
皇言誠足以揭萬幾之要立千古之極矣夫以林爽文
之糾衆滋事不過么䯢草竊耳而我
皇上宵旰焦勞悉本凝命之思孜孜勿懈即遲速論所
云敬
天也以恒瑞恇怯之見妄請添兵數萬而斷以乾綱斥其
謬議即遲速論所云明理也是惟敬
天明理乃無不炳燭幾先預操成算以迅奏膚功蓋於兵
事有明徵焉而豈獨於兵事然哉
欽定平定臺灣紀略卷五十三
