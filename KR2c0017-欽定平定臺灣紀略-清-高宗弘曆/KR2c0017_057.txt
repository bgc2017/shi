欽定平定臺灣紀略卷五十七
三月十八日(庚辰)劉峩奏言第四起逆匪林候等於
三月十五日解至阜城縣富莊驛地方内有林琴
一犯患病危篤不堪醫治當即押赴市曹凌遲處
死即於該處傳首示衆其餘人犯仍即管押前進
奏入報
聞
十九日(辛巳)
上命軍機大臣傳諭福康安李侍堯徐嗣曾曰柴大紀
賍私狼籍若非尅扣營運何由坐擁多貲屢經諭令
福康安嚴審定擬具奏前據福康安奏派員先赴嘉
義縣將柴大紀拏解至臺灣府看守福康安由南路
回郡即親行審問目下南路賊匪自已搜查净盡計
此時福康安早回至郡城所有柴大紀如何骩法營
私之處何以尚未據查奏又永福係滿洲道員近在
同城於柴大紀貪劣各欵若未經揭報即係通同徇
隠况知府孫景燧同知劉亨基等種種貪黷歛怨釀
成事端該府廳縣等皆係永福屬員平日漫無覺察
已不得為無罪如永福竟有通同分肥之處其罪更
不可逭曾屢諭福康安查明嚴參迄今未據奏到前
有旨令福康安辦完善後事宜於五六月間風信平
穏之時起程内渡回京福康安自應趁此時將特交
各案會同徐嗣曾逐一秉公嚴查據實速奏完結回
京豈有無故拖延在彼守候之理著再傳諭福康安
務宜迅速查審具奏以完此案
二十一日(癸未)福康安海蘭察鄂輝同奏言官兵進
抵瑯嶠將莊大田及伊母擒獲尚有家屬在逃隨
分派水陸官兵及通事生番等分途搜捕旋據通
事陳元品生番頭目噠噠探報莊大田家屬及賊
目蔡福等逃過瑯嶠該處有運柴船二隻惟恐賊
匪奪船竄逸預飭舵工許誥謝助如有賊匪上船
假意容留灣泊近澚官兵一到即可全數就擒兹
探得賊眷賊目等在板六地方搶佔船隻該處從
無渡洋大船不能遠竄隨飭烏什哈逹帶領水師
前往圍拿因颶風大作頂阻不能前進賊匪見官
兵查拏緊急欲逃往山後舵工不肯駛行心生疑
惑將舵工許誥斫傷即棄船登岸而潭底灰窑窟
一帶地方預有官兵義民等在彼堵截將莊大田
之子莊天義莊天勇孫莊阿莫壻楊由莊大田之
妻童氏媳莊陳氏女楊莊氏及有名賊目蔡福謝
檜葉省之妻黃玉娘幼子葉淂意蔡福之妻蔡賴
氏全行拏獲並據搜山兵丁及委員義民社丁等
擒獲著名賊目陳秀英等三十四名股頭及匪夥
等四百六十餘名又普爾普在大武壠山内拏獲
林爽文三弟林勇賊目陳寧光等五名查逆匪滋
擾日久夥黨衆多進剿以來凛遵
睿訓官兵屢得勝仗將賊匪痛加殱戮生擒者即於軍
前正法其竄逸入山逸匪亦被生番截殺今全郡
業已平定但恐臺灣地方寬廣要犯或有藏逸嚴
飭員弁兵丁義民及番社通事社丁一體嚴密搜
拏並查東港大洋内有小島一處地名小琉球為
向來廵哨不到之地亦分派水師前往查緝務使
山陬海澨處處窮搜以期盡絶根株不留餘孽不
敢以首惡就擒稍存暇怠連日以來拏獲觧送前
來者紛紛不絶林爽丈莊大田家屬悉數生擒惟
莊大田第二子莊天畏一名未獲據莊天義等僉
供已被生番殺死可見該逆首等罪惡貫盈不但
身被俘刑及其父母妻孥亦不能一名漏網至於黨
逆賊目等屢經官兵殱戮間有逃竄現在各路查
拏嚴密村民等震懾兵威不敢容留藏匿其有受
賊荼毒者尤思搜緝献功洩其私忿平賊之後復
將逃逸有名頭目擒獲多人其中如蔡福劉升陳
秀英三犯與林爽文莊大田首先謀逆謝檜陳天
送鄭記三犯亦係助逆緊要賊匪均應與莊大田
家屬莊天義等六名口派員解京審辦查現有巴
圖魯侍衛等分起回京已派春寧帶領一起行走
所有此次解送逆犯即交春寧帶觧赴京其餘賊目
林舊等三十六名股頭匪夥張邦光等四百六十
九名審明後俱已即行正法其莊大田之女楊莊
氏蔡福之妻蔡賴氐葉黃氏之幼子葉淂意歸入
緣坐家屬内辦理至莊天畏雖據僉供被生番殺
死所言恐不足信仍飭嚴拏再水底藔地方在臺
灣極南與瑯嶠番界相接該處莊民原被脅從因
道路阻隔不能投出大兵一到南路據義民首鄭
其仁招致同族鄭武烈等倡率庄民同鄭鄉等殺
賊自效收復枋藔北勢藔兩庄正月二十五日有
敗逃賊匪數千人竄至該處民人等悉力抵禦寡
不敵衆復被賊匪佔據村庄(臣)等即於二十六日
帶兵進剿痛殱賊衆招回逃散難民歸庄安業尚
恐該庄從前被脅之人未可深信逐一留心確查
如鄭鄉等帶領庄民在瑯嶠搜孥賊匪甚為出力
感懼之意實出於至誠惟陳昆等四十餘名於賊
匪竄至時復行從賊葉娥一名曾經受過偽職均
難輕貸業已查明按名正法至鳳山縣所屬地方
為南路賊匪起事之處莊大田居住小篤家庄首
先在阿里港滋擾嗣因賊勢鴟張鳳山失䧟各處
村庄多被搶奪新園金京潭下埤頭楠仔坑及打
狗港竹子港皆係賊目佔據大兵南下痛加殱戮
並分别嚴飭各官兵在賊匪起事屯聚各處實力
搜捕現已緝獲多犯仍需臣等親身周歷並將鳳
山縣城詳悉查勘又山猪毛一帶粤庄捐資倡義
實為奮勇出力亦應前往撫慰宣諭
聖恩俾知感戴前自風港撤兵行至東港將應撤各兵
先令赴鹿耳門鹿仔港聽候配渡查東港地方自
去年九月官兵收復後附近民人逃避該處日聚
日多鳳山縣知縣張升吉即駐該處弹壓賑撫難
民今地方平定恐民人等貪圖給賑不即歸庄轉
致荒蕪田業商同徐嗣曾飭令暫行停賑催令歸
庄查明實在極貧丁口及廬舍被焚者給子撫恤
其府城避難民人亦飭行臺灣縣一體辦理臣等
於十三日自東港起程次日至山猪毛粤庄該處
係東港上游粤民一百餘庄分為港東港西兩里
因康熙年間平定朱一貴之亂號為懷忠里于適
中之地建蓋忠義亭一所前年林爽文莊大田滋
事不法經永福楊廷理派俸滿教授羅前蔭赴粤
庄招集義民旋有賊匪凃逹元張載栢執旗到庄
招誘兩里民人誓不從賊將凃逹元張載栢即時
擒斬於十月十九日齊集忠義亭供奉
萬歲牌同心堵禦挑選壯丁八千餘名分為中左右前
後及前敵六堆按照田畆公捐粮餉舉人曾中立
總理其事每堆每庄各設總理事副理事分管義
民剿殺賊匪攻破小篤家庄阿里港等處賊營牽
綴賊勢五十二年六月内挑派義民副理事劉䋲
祖等帶領義民一千三百餘名由羅漢内門山路
赴援郡城即在郡城外劄營禦賊經常青奏明給
予口粮九月内復派義民恊守東港該義民等一
載以來打仗殺賊始終不懈實屬義勇可嘉臣等
親到該處義民總理事副理事及各義民等紛紛
迎接當即明白慰諭義民等歡呼感悦出于至誠
查曾中立前經奉
旨賞給同知職銜仍請
賞戴花翎以示優奬其教授羅前蔭一員恊同管理義
民頗著勞績請照曾中立之例
賞給同知職銜一併送部帶領引
見又義民副理事劉䋲祖黃衮凃超秀周敦紀四名最
為出力隨同大兵在瑯嶠殺賊尤屬奮勉俱請
賞戴花翎以示鼓勵其餘義民首及義民等俱經分别
奬賞復親至莊大田所住之篤家庄查明莊姓人
等業經剿洗净盡莊大田叔姪房屋亦已焚燬隨
將墻垣竹圍復飭鏟平焚燬村外有莊大田屋基
二塊蔗園一處荒田二處另行歸入叛産辦理十
五日即由潮州庄新園渡下淡水溪前赴鳳山查
勘縣城南面在打狗山麓北門即係龜山地勢低
窪四面可以俯瞰城内從前鳳山復䧟時賊匪即
由北門龜山撲進所有圍城䓶竹及衙署居民房
屋悉被焚燬一時不能整理查有距城十五里之
埤頭地方民居稠密為往來要路已飭鳳山縣知
縣即暫在該處租賃民房辦事並酌派兵丁前往
駐劄將來鳳山縣城或即移於埤頭地方仍用䓶
竹圍插或因舊時基址在附近山頂設立磚石卡
座以資控制之處容(臣)歸入善後章程内一併妥
議具奏(臣)沿途查閱南路一帶地方遼闊惟東港
以南禾苖暢茂粤庄亦皆栽插其餘因賊匪滋擾
日久農民失業田畆多已荒蕪(臣)於經過各庄逐
加曉諭民人逃避者俱已綏輯寧居廬舍被焚者
暫搭草藔居住現在分委妥員查明撫恤貧民等
均可藉資接濟且臺灣地土膏膄一年兩熟現在
雨暘時若可冀豊收一俟刈穫登場閭閻元氣可
復(臣)於十七日至臺灣府城闔城衿士民人等扶
老携幼夾道歡迎城内市㕓如舊景象安恬民情
甚為悦豫再軍務業經告蕆海蘭察應即回京現
在東風甚大鹿仔港洋面較為平穏海蘭察於二
十日起程前赴鹿仔港登舟徑渡蚶江所有回京
巴圖魯侍衛章京等亦應分起行走除普爾普已
帶十員進京外兹海蘭察帶同岱森保帶領四十
員分為兩起春寧帶領十員為一起烏什哈逹帶
領十員為一起其餘暫留差遣俟(臣)回京時一同
起程至黃州湖南官兵道路較遠屯練降番素性
不耐濕熱去年調至臺灣正值冬令氣候平和該
屯練等打仗出力並未稍形勞乏交春後天氣驟
寒為此地罕有之事均無疾病但恐一至三月水
土不能相宜(臣)已酌量賞賚並將出力兵丁面加
奬諭令與閩浙駐防兵丁及較遠之黔楚兵丁先
行撤回查明現有船隻儘敷應用即於二月十九
日登舟候風開駕以後各起及前往各處搜山者
陸續撤回次第配渡查各兵人數衆多若由一處
配渡船隻不敷守候有需時日到内地後又恐擁
擠滋事今酌定由鹿耳門鹿仔港兩處分渡並早
經飛咨李侍堯添撥船隻分赴兩處港口渡載自
可不致貽悮所有各兵起數由鹿耳門配渡者酌
將廣州駐防兵作為第一起令副都統慱清額帶
領行走杭州乍浦駐防兵作為第二起令將軍永
慶帶領行走貴州官兵作為第三起令總兵許世
亨帶領行走廣西官兵作為第四起令副將巴爾
布帶領行走廣東官兵為數較多另派四起令總
兵陸廷柱李化龍分起帶領行走其由鹿仔港配
渡者屯練降番作為第一起令總兵穆克登阿帶
領行走湖南官兵作為第二起令總兵尹德禧帶
領行走福州駐防兵作為第三起派恊領海興阿
等帶領行走其福建本省水陸官兵另分四起交
原帶鎮將等官亦由鹿耳門撤回本營查臺灣額
設戍兵年滿者例應由内地各營派兵換防現
在查明年滿兵丁令隨撤回征兵内渡即於征兵
内挑選壯徤者更換以省往來換戍之煩惟是戍
兵額數共有一萬餘名陣亡病故及遺失之數甚
多現在嚴切詳查或竟係營制廢弛兵丁本有缺
額情弊不得以傷亡遺失為辭任其掩餙且遺失
之兵是否臨陣潰逃抑係去而從賊均應嚴行究
辦所遺各缺亦即在征兵内挑留頂補所有此次
留挑額缺征兵俱於續調各兵内挑選自調至臺
灣日期扣滿年限再行更換其嘉義被困兵丁及
初調臺灣者仍令先行撤回以示體恤至臺灣營
制尚須酌量增添改設是否仍前全數換防抑應
一半換防一半酌募本地義名充補之處容俟查
明確切情形妥議具奏至辦理善後事宜時自須
遵
旨酌留兵力以資鎮撫查湖南貴州官兵素稱得力但
程途遙遠經歷數省若不全數撤回途中預偹供
支久稽時日未免致滋煩費惟廣東距臺灣較近
洋面若遇順風一帆可逹今即將廣東兵丁内酌
留一千名該兵等訓練有方此次在軍營打仗奮
勇甚屬可用以資搜緝逸匪彈壓地方必能得力
一俟餘匪搜拏净盡酌量應行撤回時即令撤回
亦毋庸在臺灣久駐所有撤兵各項事宜已咨明
李侍堯妥為偹辦官兵登岸後即間日分起行走
各由原路撤回但恐海洋風信靡常同時開駕之
船先後參差動隔旬日難以預定並咨商李侍堯
酌量情形令兵丁隨到隨行即由李侍堯知會前
途一體預偹再屯練降番此次調赴臺灣自川江
順流而下由湖北江西入閩境現在春水漲發湖
北宜昌府以上灘高流急逆水難行時日每多稽
滯應令其到四川交界改由陸路行走該處係山道
林木茂盛尚不致十分炎熱屯練等素習山行毋
庸多偹夫馬途中行走諒來亦不生疾病又前往
内地招集之泉州漳州鄉勇業經收繳軍器派員
帶領各回原籍其臺灣南北兩路義民亦已令其
陸續繳出軍器散遣歸農再查現在軍務告竣内
地亦關緊要提督大員應即令一員先回本任現
今將臺灣戍兵缺額及内地各營征兵挑留頂補
等事趕緊查辦即令梁朝桂速赴新任不致躭延
時日至常青現已革職候訊其應辦事宜魁綸未
到之前交鄂輝暫行帶印接辦鄂輝人甚幹練辦
事細心現與商辦善後各事宜其柴大紀一案亦
即會同審辦惟該將軍四川本任緊要未便久留
一俟稍有就緒即行起程回任至總兵張芝元已
派赴各處詳查投誠賊目連眷送回内地分别辦
理該鎮於此等事件查辦最能妥恊將弁中實無
可更換之人應請俟辦竣後再令赴京
陛見又義民首守偹黃奠邦招集義民固守嘉義縣城
深為賊匪所恨將伊祖父坟墓全行發掘(臣)到軍
營後黃奠邦屢次隨同打仗頗屬勇往又有義民
首張元&KR2950;王得禄搜拏賊目訪探賊情均能不辭
勞瘁前經(臣)等奏明分别
賞戴花翎藍翎在案該義民首等捐資倡義始終奮勉
今賊已蕩平自應酌加鼓勵懇
恩賞黃奠邦巴圖魯名號令張元懃王得禄換帶花翎
以示奬勸再行抵府城即提柴大紀並傳集署中
軍遊擊事中營守偹王天植及節年充當廵捕之
千總李春魁羅勇鄭名邦把總蔡開祥柴大紀胞
弟柴大經家人林道清暨應質人等逐一親加研
訊内如巡閱至彰化聞賊匪滋事轉回府城一
節緣五十一年柴大紀廵查各營於十一月初七
日至彰化縣經副將赫昇額知縣俞峻禀知大里
杙藏匿匪犯請多派官兵前往查拏柴大紀藉調
兵為名於初八日起身十二日回至府城直至十
六日始令遊擊耿世文知府孫景燧帶兵三百名
先後赴彰化會同副將赫昇額等緝拏賊匪並不
親身前往至十二月初二日嘉義縣守偹禀報彰
化縣城被賊攻破柴大紀派令遊擊李中揚帶兵
六百名前赴嘉義至初四日下晚始自帶兵出城
又在演武廳駐劄不即前進永福楊廷理往詢柴
大紀藉稱人夫短少砲位火藥無人擡送當經永
福楊廷理催促始於初五日帶兵起程行至灣裡
溪賊已擁至退回鹽埕橋劄營是柴大紀聞知賊
匪滋事尚復退回府城安坐二十餘日並不親自
帶兵剿捕又經永福等催促始行起程種種退縮
畏葸釀成逆案已屬確實其令兵丁内渡貿易以
致存營兵少一節查柴大紀撡演各營兵丁每年
不過一二次各營將弁相率效尤亦不認真訓練
甚至兵丁防汎該班亦俱帮貼錢文私相替代自
三百五十文至六百文不等多不親當差使又兵
丁等名雖充伍其有貲本者仍各貿易營生餘俱
遊手飲慱相習成風營制遂不可問惟派令兵丁
至内地貿易一事嚴訊柴大紀堅不承認質之王
天植及弁兵等亦僉供兵丁在臺灣自做生理屬
實並非柴大紀出貲派令貿易况船隻出洋各口
俱須掛號查騐而舖戶人等亦可逐一挨查不敢
代為隠諱其僱倩當差錢文亦稱係該班兵丁得
受柴大紀並無從中染指但兵丁等任意遊蕩若
非柴大紀及營員得賄縱容何至廢弛若此又據
伊弟柴大經供稱前年十月曾借給臺灣府城廣
隆糖行黃姓番銀一千五百圓每月二分行息至
今尚未收清實係黃姓缺本暫借並非夥開糖行
所言殊難憑信必湏撤底跟查方成信讞至柴大
紀聲名狼籍其貪劣欵蹟定不止如德成所奏隨
訊問王天植鄭名邦等據鄭名邦供稱充當巡捕
四十九年跟隨柴大紀巡閱各營十月到嘉義縣
有守備吴剛為步箭兵林長春劉欽求補額外外
委各許送番銀為謝十二月内回到府城遇有缺
出考騐就將伊二人拔補劉欽送番銀一百二十
圓林長春送番銀一百三十圓俱是見柴大紀當
面交收等語隨令柴大紀質對亦供認不諱恐其
婪索得賄情弊尚不止於此且戍兵短少數目查
報未清月餉必有尅扣其鎮標中營所管官庄租
息聞亦有虧短侵挪之弊現在逐細嚴審吊查卷
案賑目徹底跟究除守偹吴剛外委劉欽業已陣
亡無從提訊外請將署鎮標遊擊事中營守偹王
天植革職並將千總鄭名邦李春魁羅勇把總蔡
開祥外委林長春均屬要証分别咨部斥革一面
嚴加鞫訊從重定擬奏入
上命軍機大臣傳諭福康安李侍堯徐嗣曾曰前據琅
玕奏查抄柴大紀家産詢據該犯家屬供出柴大紀
在臺灣任内前後所得出息共有五六萬金若僅止
如鄭名邦所供得受兩外委賍賄不過番銀二百餘
圓為數無幾焉能如此之多此外賣官鬻爵婪得多
賍必更有大於此者不可不徹底跟究現在應行提
訊人証内微末偹弁即行照例咨革外如續有查出
骩法營私之文武各員即一面觧任嚴訊一面具摺
參奏毋任稍有隠餙此案並著徐嗣曾會同審辦徐
嗣曾係本省廵撫又與柴大紀係屬同鄉柴大紀種
種貪劣欵蹟更無難查訪得實也至臺灣額兵節據
該提鎮等嚴切詳查昨又有旨諭李侍堯徐嗣曾各
在内外逐一嚴查辦理為時已久何以尚未查有頭
緒如查明該兵丁等遺失後有從賊情節今見賊匪
平定始行逃回者一經拏獲應遵照前旨立行正法
其子弟亦不准挑兵食粮以示懲儆或竟係該處營
制廢弛柴大紀營私舞弊作為虚粮冒餉輙以傷亡
遺失為辭希圖掩餙尤不可不切實跟究入案辦理
以彰其罪至臺灣營制尚須酌量添增改設前已有
旨令將一半換防一半酌募本地義民社番充補既
可以鼓勵義勇而内地兵丁仍有一半在彼防戍分
班輪換其家屬皆在内地又可以互相牽制於事似
屬兩有禆益自應仍遵前旨辦理惟是内地兵丁渡
洋防守若無恒産恐所得錢粮不敷資給仍不免借
端擾累營私貿易等事或將入官叛産酌量撥給作
為帮貼遇換班時仍著前後交代收取餘息以資貼
補當差似為妥恊並着福康安等一併詳悉妥議再
逆匪夥黨陳泮吴領二犯俱係有名頭目前已有旨
令福康安等嚴密查拏是否業經拏獲又現據林勸
等供出林爽文之族長林石亦尚無下落並著福康
安嚴拿務獲至福康安奏莊大田之次子莊天畏雖
訊據獲犯供稱已被生番殺死但所言恐不足憑信
仍應一體嚴拿毋任漏網又據福康安奏查勘鳳山
縣城地勢低窪既不足以資控制自應察看形勢酌
量移建此外如嘉義彰化淡水等處舊設竹城是否
亦應酌量遷移或另應添建磚石城垣之處俱應乘
此番振頓之時逐加履勘籌畫萬全著福康安會同
徐嗣曾悉心妥辦其餘一切善後事宜頭緒紛繁均
須福康安在臺灣一手經理福康安總須逐一辦理
完竣再行起程即在彼多駐數月亦屬無妨總期於
事有益一勞永逸方為不負任使也
上又諭内閣曰現在福康安前抵鹿仔港未及三月即
已屢破賊巢擒獲逆首南北二路全境蕩平所有官
兵止係屯練及黔楚官兵數千何嘗需用多兵設
如恒瑞所言必須添兵六七萬合之臺灣原有之兵則
至十餘萬矣不獨各省徵發遠近驛騷且行走配渡
需時目下尚不能全數到彼幸而朕洞燭幾先即令
福康安海蘭察帶同巴圖魯侍衛等前往于恒瑞奏
到時又以其言不可信諭令福康安堅持定見速由
鹿仔港前進今得尅期蕆功設非朕令福康安海蘭
察前往即准其添調十餘萬大兵交常青恒瑞二人
統率則伊等在彼守候日事因循仍前零星調撥不
特嘉義縣城早為賊所䧟即郡城亦不可守尚復成
何事體昨詢據委觧送犯來京之都司張爾魁稱賊
匪攻圍嘉義縣城勢已危急若福康安遲到三日縣
城必不能守是該處城池得以無恙者皆賴朕燭炳
幾先命福康安等速往之效前因柴大紀駐守嘉義
將及半載並據奏忍飢待援不忍出城朕嘉其忠義
逾格加恩封以伯爵並賞銀一萬兩倘非福康安早
到則嘉義縣城已失柴大紀為賊所害既可以藉口
沒於王事罪狀或不致於敗露豈不使貪縱營私激
成事端之人非惟倖逃重戾轉得叨冒厚恩兹幸福
康安星往救應嘉義縣城得以無虞而柴大紀之捏
詞守城並貪黷各劣蹟不旋踵而破露可見朕恩不
能濫受骩法昧良之人亦必不為天理所容終致敗
露而恒瑞從前之妄請多兵幾至惑衆悮事者不可
不治其罪矣福康安於袒護恒瑞一節固有應得之
咎若非成此大功亦豈能將伊寬恕兹因其功大過
小是以錄其功而宥其過福康安嗣後惟當倍加儆
省益矢公慎勉副朕教誨成全至意至福康安此次
前往督辦剿捕事宜遵照節次指示調度有方用心
周密真能不負任使朕心深為嘉許海蘭察屢次督
兵進剿甚為奮勇可嘉又將莊大田家屬及逆犯莊
大韮林勇全數擒獲而籌辦一切事宜均能井井有
條福康安海蘭察前已晉封公爵賞給寶石帽頂四
團龍褂四開氣袍着再各賞用紫韁但福康安係將
軍發縱指使皆其調度福康安着加賞金黃腰帶並
賞給福康安海蘭察金黃辮珊瑚朝珠各一盤用示
優異和珅承旨書諭於一切清漢事件始終鉅細無
遺勤勞懋著前已晉封伯爵着一體賞用紫韁以昭
嘉勵
上又諭内閣曰山猪毛義民急公慕義一載以來隨同
官兵剿殺賊匪始終不懈實屬義勇可嘉業經頒給
諭書匾額特加旌異並諭令將各義民等分别奬賞
矣所有管理義民之教授羅前蔭著加恩賞給同知
職䘖曾中立業已賞給同知職銜仍著賞戴花翎並
加恩給予義勇巴圖魯名號俱著送部引見劉䋲祖
黃衮凃超秀周敦紀著賞戴藍翎用示優奬黃奠邦
著賞給順勇巴圖魯名號仍着一併送部引見張元
懃王得祿並著加恩賞戴花翎其曾中立黃奠邦仍
照加賞巴圖魯名號之例各賞銀一百兩以示奬勸
上又諭内閣曰此次臺灣剿捕逆匪調各省兵丁前往
恊剿均屬奮勉出力現在逆首就擒臺灣全郡平定
因念該兵丁等遠渡重洋究為涉險除福建本省及
廣東浙江二省兵丁隣近海疆渡洋素所經習毋庸
另行加恩外其湖南貴州廣西及四川屯練兵丁俱
應酌加恩賞如該四省兵丁現已撤回著李侍堯於
該兵丁内渡時每名各賞給銀二兩如此旨到時回
兵已離閩境各歸原省即著李侍堯咨各該省督撫
按名賞給又廣東兵一千名既暫行留駐臺灣且前
此隨征剿捕均極奮勉出力並着福康安徐嗣曾一
體按名各賞給銀二兩
上又諭内閣曰此次押送逆首林爽文及賊眷賊目之
各員弁沿途俱能小心管押行走迅速且在臺灣打
仗殺賊均屬奮勉所有觧員馬龍李芳園張爾魁加
恩以應陞之缺陞用仍俱著各賞縀二疋參領扎拉
芬亦著賞縀二疋護軍校神竒保守偹丁世偉鄧應
相德恩及千總領催俱著各賞縀一疋其護解兵丁
並著各該省督撫查明各賞給一月錢粮以示奬勵
同日徐嗣曾奏言在水沙連軍營將一切賑貸及
平糶章程與福康安面加酌定後福康安進剿南
路(臣)親赴彰化遍加查勘縣城内衙署及民房被
賊焚燬無剰村庄被焚者亦甚多惟有鹿仔港至
埔心數庄保守無失該邑難民遷避鹿仔港者不
下十數萬衆業經該地方官按月散給米粮番薯
得以存活(臣)以此時賊匪已平諭令急早歸庄俟
查明戶口將鹿仔港撫䘏口粮歸入本庄散給一
面發銀苫蓋草藔以資棲止該民番等風聞陸續
歸庄已有十之六七自大甲溪至淡水一帶村屋
無燬惟上年播種無幾收成歉薄且該處義民出
力者多亦應查明酌量撫䘏於本月初旬至嘉義
地方察看城内民房尚俱完固遠近村庄亦多焚
燬惟鹽水港一處房屋齊全由嘉義縣至南路臺
灣縣難民遷入府城者居多府城以外村庄竟屬
蕩然鳳山城内與彰化相同其村落亦多遭蹂躪
惟廣東庄義民田園廬舍最稱完善東港一處先
為逆匪佔據後為官兵克復難民搭盖草藔多集
於此查臺灣嘉義城内及鳳山之東港三處本有
賑䘏口粮(臣)飾照鹿仔港之例招諭難民各自歸
莊以待查賑日内亦漸次安集統計全郡之難民
而論彰化為最重臺灣嘉義鳳山次之淡水為輕
必須分别核實辦理以期無濫無遺(臣)遴委妥員
分赴各處詳晰確查凡賊匪經過之所房屋未經
被燬者如係義民竭力保護之庄即應量子奬恤
如係被賊脅從得以免燬之莊此時子以自新已
屬格外不得再邀賑恤其房屋雖已被焚燬而歸
庄後尚能蓋造修補力可自給者亦毋庸給賑惟
實係遭賊焚搶流離困苦之難民造具清册給予
一月口粮後察看情形如尚須接濟之處再當量
為展賑並因各路米價昂貴設厰平糶其無力耕
種者酌借籽粮以平市價而急農務節次各省撥
濟軍需米石本甚寬裕但海洋轉運須時現在臺
灣存米所剰無多僅敷平糶借貸之用其辦賑口
粮祗可折給銀兩查閩省從前辦理折賑每石至
二兩而極此時臺灣粮價均在三兩以外若照二
兩折給仍不免拮据仰懇
皇上格外施恩每石准予三兩則民食更為普濟(臣)隨
時留心嚴密稽查務使均沾實惠至全郡甫經蕩
平尤當以搜拏餘匪綏靖地方為要逆黨内間有
竄逃賊目俱經福康安派撥兵弁迅速按名查拏
(臣)嚴飭各屬四面恊同訪緝毋使一名漏網連日
多有弋獲者輿情倍加安貼自二月初旬以後甘
雨優沾凡已經播種之田禾苗暢發早收可卜豊
稔柴大紀前任臺灣總兵時(臣)在藩司任内聞其
操守平常營伍不能整頓但無確實欵蹟五十一
年四月内柴大紀調任汀州鎮内渡旋奉
旨仍回臺灣本任到省面晤(臣)曾以海外重地營務要
緊務須正已率屬等言規勸柴大紀極口應諾並
云臺灣連有鉅案我責任匪輕此去當倍加整飭
内地儘可訪察等語回任後未及半載即值逆匪
滋事(臣)在省時聞其帶兵赴剿原係永福楊廷理
催令出城後來在三坎店打仗及在嘉義縣守城
凡有臺灣内渡之人頗有稱其出力者(臣)方信以
為真及(臣)抵鹿仔港後訪知臺地班兵全無約束
不事操演日逐賭慱遊蕩用以剿禦賊匪率多畏
葸不前府城内及各處兵房並不隨時修葺坍廢
無存是柴大紀之廢弛營伍莫此為甚並聞營弁
缺出柴大紀並未秉公考騐竟有恣意受賄始行
拔補情事其貪鄙營私已屬昭著且於林爽文起
事之初適在彰化廵閱並不前往查拿轉回至府
城逗遛亦係實有其事是柴大紀種種欵蹟殊出
意計之外(臣)現在府城見聞更為切近惟有再加
嚴密確查務期水落石出告知福康安嚴審辦理
奏入
上命軍機大臣傳諭福康安李侍堯徐嗣曾曰臺灣值
逆匪滋擾之後村庄被燬小民失業自應妥為賑恤
但被難民人全藉口粮接濟如果該處存留米石不
敷辦賑此時無論折給三兩即使再加一倍折給六
兩小民雖有銀兩無米可買亦將何以得食且前據
李侍堯奏臺灣軍務告竣合計本省及各員撥運之
米除應行籌偹應用外尚多米四十二萬石其各省
未經運到閩省米石均已咨明截留等語據所奏情
形而論是各省恊撥米石儘足敷閩省軍粮民食之
用即臺灣應需辦賑口粮亦可由内地運往何以徐
嗣曾又稱臺灣存米所剰無多辦理賑務又湏折給
銀兩殊不可解且現據福康安奏沿途查閱南路一
帶被賊滋擾地方田畆多有荒蕪其東港以南禾苖
暢茂粤庄亦已栽插現在雨晹時若可冀豊收是臺
灣地方其已經播種之處正復不少且該處地土膏
膄一歲兩熟現在賊匪早經平定被難民人已陸續
歸庄即未經墾種者亦已照常耕種可望有收此時
辦理賑務即照向例二兩折給足敷糶買又何必遽
議加增向來臺灣官吏侵漁成習遇事即思浮冒以
圖胞槖今經大加懲創之後無可藉端又欲借折賑
為辭多增價值預為冒銷地步福康安等不可不嚴
行查察毋任官吏捏詞浮冐墮其術中如有此等情
弊即行指名嚴參辦理
欽定平定臺灣紀略卷五十七
