欽定平定臺灣紀略卷六十四
六月初八日(己亥)
上諭内閣曰知府楊廷理總兵丁朝雄俱得受海口出
入船戶陋規銀兩經軍機大臣等議覆發往新疆及
軍臺效力固屬罪所應得苐念楊廷理所得陋規係
同知任内之事為數無多且逆匪滋事之初首先招
集義民守城打仗保護無虞大兵進剿時復帶領義
民至軍營隨同打仗始終出力丁朝雄在省聞逆匪
滋事即趕回臺灣督兵剿捕復進攻南路收復東港
以通運米來郡之路節次打仗禦賊甚為勇往出力
楊廷理丁朝雄俱著加恩改為革職從寬留任八年
無過方准開復其所得陋規仍著楊廷理照數二十
倍罰出丁朝雄照數十倍罰出以示懲儆至擬發新
疆之遊擊李隆守偹曾紹龍把總吳亮擬發軍臺之
守偹王天植或得受海口船戶陋規或得受兵丁包差
開賭錢文或餽送柴大紀夫價及生日節禮俱有應
得之罪但李隆曾紹龍吳亮守禦府城外營盤復往
南路追剿賊匪均屬奮勉王天植於逆匪攻擾府城
時悉力堵禦並令伊子王陽春招集義民剿捕遇賊
陣亡情尤可憫李隆曾紹龍吳亮王天植亦俱著加
恩改為革職從寬留任十年無過方准開復李隆曾
紹龍所得陋規銀兩仍著查明按數追賠至總兵陸
廷柱恭將宋鼎俱屬大員陸廷柱雖在任未久南澳
又相距不遠而於柴大紀種種劣蹟並不據實揭參
宋鼎於所屬千把總得受兵丁包差開賭錢文毫無
覺察罪有應得且未據福康安聲明奏請可見該二
員在軍營不過随衆同行並無奮勉出力之處陸廷
柱宋鼎俱著降級調用朕於諸臣功罪辦理務酌其平
固不能因其功而宥其罪亦不忍因其罪而沒其功
總期斟酌歸於至當從無畸輕畸重之見也
十三日(甲辰)
上諭内閣曰博斌等随福康安剿捕逆匪俱能奮勇出
力或於北口堵截擒殺匪衆或於南路搜拏首逆各
著勞績甚屬可嘉博斌阿木勒塔哲克翁果爾海德
楞泰薩克丹布塞凌額西津泰特爾敦徹俱著加恩交
該部查核伊等所得功牌酌與世職又官兵直抵瑯
嶠時烏什哈達帶領水師兵丁順風連檣而至四面
合圍水陸並進俾莊大田得以即時擒獲亦屬勇往
可嘉且前在雲南打仗時甚為奮勉烏什哈達亦著
一併交部查照功牌議給世職
上又命軍機大臣傳諭福康安李侍堯徐嗣曾曰前因
臺灣兵丁籍隸漳泉者居多令於分班輪換時將漳
泉兵丁分駐防守以便彼此互相紏察而他府之兵
與之錯處於撫綏防範俱有禆益嗣據福康安奏已
於挑補班兵時通盤佈置令漳泉及他府兵丁易地
駐守並妥定章程交普吉保照此密辦又據福康安
等奏新添戍兵一千二百名於内地督提二標及福
寧汀洲各鎮標酌量抽撥將來臺灣之兵籍隸漳泉
者較前漸少自更易於查察但恐日久廢弛不能遵
照妥辦著責成每年前往巡查之將軍督撫提督等
實力稽查勿任漳泉之兵仍在原籍各村庄一帶防
守聚處弊混滋事至福康安等所奏軍營餘剰鉛藥
派營分貯之處所辦均為妥協即照所奏辦理其磺
觔一項既查明上杭縣地方所産已敷各營軍火之
用則臺灣淡水磺山自不必復行開採現經福康安
等嚴行封禁但恐該處仍有私行偷採及官吏等庇
縱透漏情事並責成巡查之將軍督撫等一體嚴查
如有似此情弊即行參奏治罪又元克中馬騰蛟俱
著准其送部引見著李侍堯即將閩省是否尚需該
員等差遣之處據實具奏候朕臨期酌降諭旨
十六日(丁未)
上命軍機大臣傳諭李世傑曰從前川省□嚕匪犯經
大加懲治始行安靜畏法彼時查辦&KR0008;嚕時並未聞
該處有天地會名目然既有此供且指出係朱姓李
姓所傳未可因年分久遠且無實在下落遂置之不
問自宜一體嚴密查辦以絶根株但川省自&KR0008;嚕畏
法後地方久經寧謐著李世傑查辦此案止宜不動
聲色飭屬密加查訪如有蹤跡即行嚴挐務獲究辨
但不可遍貼告示及派胥役人等到處搜訪俾胥役
得藉端需索良民驚擾不安以致别生事端則是欲
净根株而又滋萌蘖也李世傑係曉事之人自能善
體朕意嚴密留心
上又命軍機大臣傳諭李侍堯孫士毅曰前據福康安
挐獲嚴烟後訊據供出張姓綽號破臉狗並自粤至
閩傳會之趙明德等一面具奏一面飛咨閩粤二省
查拏嗣據李侍堯將張破臉狗拏獲供有廣東大埔
縣人趙明德陳丕陳棟三人亦飛咨孫士毅嚴密查
緝計此時孫士毅自早已接准福康安李侍堯咨會
且屢經降旨飭拏何以總未據奏及且趙明德等三
犯既經張破臉狗供出年貌住址更無難按名緝捕
著孫士毅即將趙明德等三犯現在曾否就獲之處
迅速具奏又嚴烟傳習天地會據該犯供稱實得自
陳彪並供陳彪四十八年尚在漳州行醫又萬和尚
俗名凃喜在廣東傳教雖嚴烟堅供不知該二犯住
址下落但所供必非無因自必尚在閩粤一帶藏匿
並著李侍堯孫士毅再行飭屬妥密緝拏務獲奸民
藉端煽惑聚衆結盟原應徹底跟究但地方各官如
果平日實力查辦何至邪教蔓延外省惡習往往無
事之時即因循玩悞姑息養奸及一經查究即又奉
行不善輙遍貼告示多派胥役到處搜查借端滋擾
臺灣賊匪甫經平定内地及隣省一帶民情寧謐若
復因查拿會匪或致滋擾生事更屬不成事體李侍
堯孫士毅俱係曉事之人湏不動聲色嚴密查拏先
將首先傳會之人如趙明德陳丕陳棟陳彪凃喜者
挐獲審明從重辦理其餘有犯必懲以期淨絶根株
方為妥善斷不可過事苛求跡涉張皇令胥役藉詞
擾累别滋事端
十七日(戊申)孫士毅奏言接李侍堯咨拏獲天地會
内嚴烟供出之張破臉狗供有廣東人趙明德陳
丕陳棟三人曾到該犯家内勸令入會趙明德係
潮州府大埔縣人在東門外下寮鄉住年約五十
餘歲陳丕陳棟亦係大埔人俱約三四十歲當即
派員前往查拏並無下寮鄉村名亦無趙姓烟戶
惟保安甲有趙姓兄弟三人出外十餘年未歸名
字既不相同且與破臉狗四十六八兩年仍回廣
東之供亦不相合至陳丕陳棟二犯徧查通縣城
鄉各處亦實無其人奏入
上命軍機大臣傳諭李侍堯圖薩布曰趙明德等三犯
前據張破臉狗在閩供出曾到伊家勸令入會俱係
大埔縣人且將趙明德住址供出自係實有其人必
非信口妄供者何以孫士毅派員查拏又屬毫無蹤
跡非張破臉狗之所供住址未確即係該地方官搜查
未到所致著李侍堯即派委從前承審之員將張破
臉狗小心解赴廣東現在孫士毅已另有旨令其前
赴粤西查辦安南内訌之事著即將此案交與圖薩
布令其將張破臉狗詳悉跟究務將趙明德陳丕陳
棟等犯實在下落究出嚴拏務獲毋致要犯得以漏
網如實無該犯等下落亦即將張破臉狗從前因何
供出趙明德等犯及該犯等現在何地藏匿之處詳
悉訊明具奏
上又命軍機大臣傳諭福康安曰前因臺灣總兵缺出
一時不得其人普吉保在彼帶兵剿賊尚為奮勉是
以福康安奏請就近調用當令准行今臺灣剿捕事
宜雖已完竣而善後各事在在需人料理且該處當
柴大紀等貪黷營私之後諸務廢弛尤資幹員整頓
普吉保係白衣保之子洊擢總兵使之帶兵打仗尚
能得力其於外省地方情形本未諳習恐於海疆要
缺人地不甚相宜計福康安於五月二十五日由泉
州起身此時諒已過浙著再行酌量如普吉保竟能
勝臺灣總兵之任自無容更調若普吉保不能勝任
即於此次帶兵各總兵或素所深知之總兵内擇其
才具堪以勝任者酌選一員據實奏聞候朕降旨簡
調又思兖州總兵柯藩此人或可用福康安於過兖
州留心看此人可用否再福建水陸兩提督員缺亦
屬緊要陸路所轄多係腹裡地方梁朝桂或尚能辦
理其水師員缺所轄皆係外洋地方責任尤重而現
任提督蔡攀龍詢之由軍回京大臣侍衛等僉稱其
人平庸福康安前亦奏其未能勝任若令其久任海
疆恐有貽悮朕意陜甘二提督哈當阿蘇靈俱尚能
事近來甘省地方寧謐蔡攀龍至彼尚可將就勝任
並著福康安於哈當阿蘇靈二人内量其才具孰與
福建水師員缺相宜者即奏聞調補或此外福康安
尚有知其才具堪以調用之人亦即據實具奏候朕
簡調庶於海疆重任足資整理
十八日(己酉)
上諭内閣曰臺灣甫經平定一切撫綏善後事宜正資
整飭普吉保帶兵打仗雖尚為奮勉恐於海疆要缺
究屬人地未宜因思奎林前在伊犁所處人犯本係
有罪之人其獲咎尚非貪贜玩法難於原宥者可比
且伊曾經委任久歷戎行人亦體面臺灣正當需人
鎮撫整飭之際不妨棄瑕錄用所有臺灣鎮總兵員
缺著加恩將奎林補授並著即馳馹前往奎林當倍
加感激朕恩力圖報效普吉保即著留於福建遇有
相當缺出再行補授
上又命軍機大臣傳諭福康安曰昨因臺灣總兵員缺
緊要因思奎林人尚體面且曾任都統將軍久歷戎
行威名已著臺灣民風刁悍又值柴大紀貪縱廢弛
之後正藉其體面風厲方能整頓是現在簡用臺灣
總兵朕思無有過於奎林者奎林係福康安之兄想
福康安亦必不敢將伊保奏是以業經明降諭旨即
將奎林補放並令馳馹速赴新任福康安現已起身
前來熱河復命途次遇見奎林時可將臺灣地方情
形及善後各事宜詳細向奎林告知令其到彼實力
妥辦至水師提督員缺仍著福康安于哈當阿蘇靈
及素所稔知之提督内酌量一員奏請對調再據德
成奏梁朝桂才具亦屬中平打仗懦怯其於閩省提
督能否勝任應否亦需簡調何人之處並著福康安
一併據實覆奏
二十日(辛亥)永慶奏言派往臺灣協剿之杭州乍浦
駐防滿兵回至福建地方内有瑚圖靈阿等五名
欲僱轎乘坐恐中途擡夫脫逃不能行走遂私自
坐船至青龍灘地方遭風打壊船隻淹斃人口奏
入
上諭内閣曰滿漢兵丁遇有征調剿捕之事于車輛可
通處所尚可准其更替合坐以省足力若遇山路﨑
嶇車輛不能前進祗應將軍装行李一切僱人擡送
本人即當步行正可藉此習勞其或一水之便船隻
可通亦必須所調之兵普律下船方可准其乘坐若
中途私約數人各自下船已屬非是何得復思僱轎
乘坐如兵丁可以乘轎坐兜則所調之兵一千即須
預備擡夫二千名况駐防兵丁出征向俱帶有跟役
設跟役等亦用轎兜所需擡夫又當再加一倍且滿
兵既可用轎兜則綠營及屯練各兵又安能禁其不
一體乘用兵貴習勞以不能登涉之兵尚望其衝險
長驅破賊有是理乎此次臺灣剿捕賊匪檄調各省
之兵不下五萬豈不竟需僱夫十萬以為應付過兵
之用有是理手從前西北兩路以及大小金川用兵
時從未聞有此事此必該省地方官違例應付以為
將來開銷地步亦未必如數預備不過以備有轎夫
一項事後即可借此多為冒銷之計耳永慶交部嚴
加議處並著李侍堯琅玕即將該兵丁等過境時作
何應付及因何備有兵丁等乘坐之轎是否地方官
藉端開銷之處查明據實具奏至内地用兵口粮
鹽菜以及運送粮餉火藥等項業定有軍需則例而
兵丁等沿途行走於水陸地方如何給與舟車及舟
車不通之處除兵丁本身令其行走外其擡運軍装
行李等項每兵幾名准給人夫幾名未經列入此次
閩省違例應付未必不因例無明文遂思從中浮冒
現在大功雖已告蕆但兵可百年不用不可一日無
備著戶兵二部即詳悉妥議具奏添入行兵事例
二十一日(壬子)
上命軍機大臣傳諭李侍堯曰昨據德成奏閩省械鬭
之風尤熾雖内地到處皆有不特臺灣為然而械鬭
之案往往紏集匪衆先議出抵償之人許於事後代
為養贍家口並設牌供獻以致貧民貪利雖死不顧
而奸徒恃有人代抵遂赴各村庄肆兇攢毆傷斃多
命甚至放大搶刦無所不為及經到官即有私相議
抵之人出頭承認既非主謀又非正兇不過按數抵償而
地方官因見人衆於鬭毆之始固不敢過問迨至斃命又
以有人認償即將就完結不加深究致奸民罔知忌憚日
甚一日應嚴加懲創禁止等語械鬭之風雖由閩省民情
慓悍但究係地方官辦理不善所致若果地方官聽訟公
明遇有鼠牙細故即立予剖斷何致小民逞忿私相爭闘
即或有桀驁不馴之軰鬭毆斃命亦無難立究正兇按律
定擬何得任其私相議抵乃該省地方官向來因循玩愒
於百姓訟案並不代為秉公速審致小民無從訴其曲直
積忿私闘而案情略大該地方官又思廻護處分化大為
小遂致奸徒無所懲創罔知法紀亟應趁此兵威之後遇
案嚴辦庶械闘之風可期漸息若復稍事姑息則刁風日
長雖法令亦無從禁止勢必又生事端尚復成何事體閩
省係海疆内地與臺灣均屬緊要著傳諭李侍堯務宜不
時查察實力整頓如再有械闘之案務飭究出主謀正兇並
頂兇之犯一併盡法處治其地方宫員有仍前掩匿諱飾者
立即從嚴參究並於奎林行抵泉州時詳細告知令其到
彼加意妥辦俾械闘之風永行斷絶方為妥善
二十三日(甲寅)
上諭内閣曰前因臺灣地方經柴大紀等貪縱廢弛之後百
弊叢生特諭令福康安於剿捕完竣後將善後各事宜詳
悉妥議具奏嗣據福康安等議定共十六條立法固已周
密若該處文武員弁果能實力奉行原可永遠無弊但有
治人無治法恐日久復視為具文或竟陽奉隂違則雖多
立科條仍屬空言無益在臺灣之文武各員務當敬謹遵
循力除積習以飭營伍而靖海疆至閩省民風刁悍盗刦
頻聞是以降旨凡遇該省海洋盗案應俟兩年後盗風
稍戢再照舊例分别聲請昨據德成奏福建内地以及
臺灣械鬭之風尤熾已有旨令李侍堯當遇案嚴辦是
此等愍不畏死之徒恐非一二年即能悛革所有閩省
海洋盗案並械闘之案俱著照新例嚴辦俟三年之後
如果人知畏法該督撫等再行奏聞照舊辦理以期辟
以止辟昨因臺灣搃兵員缺緊要已將奎林補放朕
之所以簡用奎林者原令其前往實力整頓俾該處
營務吏治均有起色奎林行抵泉州李侍堯可即將
應辦諸務詳悉轉傳令其到彼後恪遵妥辦毋負委
任至前降諭旨令於督撫將軍内每年輪派一員前
往臺灣巡查亦恐該鎮道等扶同徇隐故智復萌有
將軍督撫前往層層稽察庶共知儆惕若該處總
兵皆如奎林之足資委用原不必又令督撫等前往
多此一番䟦涉但奎林亦不能久在彼處設有陞調等
事而接任者一時不能得人難保其不至貽悮自應
仍責成巡查之將軍督撫方為周密乃昨據德成奏
不如但令將軍提督前往督撫似可不必等語其意
必以將軍提督與地方無統轄之責前往臺灣尚不
至有需索供應情事若督撫前往則各州縣備辦供
應及家人胥役需索門包所費又復不貲即如
從前富勒渾縱容家人殷士俊李世榮沿途任意勒
索是其明証無怪德成之有此奏朕令該督撫等前
往巡查原為稽察奸弊起見若該督撫等復縱令家
人長隨胥吏等藉端需索是未受其益而先受其害
更不成事體著傳諭該督撫等嗣後於前往臺灣巡查
時務宜嚴禁從役等毋得有得受門包沿途需索等
事如有明知故縱及漫無覺察者或經科道恭奏或
經朕别有訪聞即將該督撫加倍治罪决不寬貸且
不特臺灣為然即各省督撫於巡閱營伍查辦災賑
時均當自行僱備夫馬毋得絲亳擾累地方朕聞向
來各省督撫内惟李世傑書麟于出巡時輕騎減從
尚能不累地方各該督撫俱受朕重恩養廉優厚何
不以李世傑書麟為則效而必踵不肖督撫之覆轍
乎况督撫之責在于察吏安民凡通省之利弊屬員
之賢否皆所應知而其出巡時所帶家人長隨尚不
能查察又安望其剔除弊竇管轄如許之官吏耶且
不特督撫為然即大臣官員等奉差出外除應得廩
給馹夫之外亦不應格外需索擾累地方嗣後凡屬
奉差出外及督撫出巡者俱應輕騎減從並嚴加約
束毋任有違例騷擾之事若有縱令勒索毫無覺察
者一經訪聞即一併從重治罪斷不為之寬貸
七月二十一日(辛巳)
上諭内閣曰柴大紀在臺灣總兵任内任意廢弛營伍
縱容兵丁等在外貿易并婪索夫價及海口船隻陋
規生日節禮得銀拔補外委等欵贜私累萬盈千迨
賊匪竊發並不即時帶兵親往撲滅復托詞回城調
兵遷延時日以致釀成賊勢及收復嘉義縣城時又
不併力追剿與賊以暇致賊人復得佔據斗六門大
里杙等處修築抵禦種種貽悞軍機經福康安等定
擬斬决解京辦理朕以柴大紀情罪重大本應立正
典刑其在嘉義奏稱不忍以十數萬生靈委之賊手
情愿固守之處雖查係義民不肯放出皆屬謊詞朕
究念其尚有守城微勞欲俟解到覆訊後加恩從寬
末減改為監候茲據福建委員將柴大紀解到令軍
機大臣會同大學士九卿覆訊柴大紀復思狡展翻
供抵頼並供稱德成前在臺灣連日審訊義民誘令
如將柴大紀贜罪指出必有重賞如不實說即行治
罪等語朕命將節次申諭福康安諭旨令其閱看並
經朕親行廷訊始俯首無辭而于認罪之下仍思狡
飾柴大紀一案朕專交福康安徐嗣曾審辦德成不
過係派往勘估該處城工並無審事之責與伊何涉
妄行攀指柴大紀之意不過因此事係德成前在浙
省所有風聞到京因朕詢問據實奏明始行查辦遂
心懷忿恨欲乘機將德成扳䧟伊或可希冀脱罪奸
巧之極可惡之極柴大紀竟係天奪其魄自行取死
豈可復從寬典柴大紀著照所擬即行處斬以為辜
恩昧良狡詐退縮者戒
上又諭内閣曰福建按察使員缺著萬鍾傑補授萬鍾
傑現在臺灣該處甫經平定一切善後事宜正須人
料理著仍留臺灣道員之任將地方諸務與奎林實
力整頓其按察使印務著李侍堯等揀選妥協道員
奏明署理俟二三年後萬鍾傑在彼料理諸務大有
起色該督等再行酌量請旨候朕簡放臺灣道有人
再令萬鍾傑赴臬司之任
八月初十日(己亥)徐嗣曾奏言逆犯大半係羅漢脚
匪類流寓在臺現按照籍貫密咨内地查其財産
親屬務期毌稍疎縱又臺灣吏治廢弛不能早行
覺察咎實難辭請革職開缺奏入
上命軍機大臣傳諭李侍堯徐嗣曾曰此等逆犯財産
其在臺灣地方者自應詳晰查明盡數入官以備撥
給戍兵之需至各犯在内地所置田産不必概行入
官所有此項内地叛産著于各該犯族衆均勻分賞
以示格外恩施而杜爭競並諭伊等此係特旨加恩
嗣後倍當安分守法勉為良善並著李侍堯接奉此
旨先于漳泉一帶遍行曉諭使知感激前因臺灣吏
治廢弛徐嗣曾於屬員收受陋規不能及早覺察又
不自請處分是以降旨飭詢但徐嗣曾於辦理善後
各事宜及清查叛産查緝犯屬等事尚能周到伊所
請革職開缺之處著加恩寬免徐嗣曾益當倍加感
激諸事悉心經理實力整頓以期毌負朕矜全委任
至意
九月二十六日(甲申)徐嗣曾奏言臺灣内山各社生
番番目等于八月上旬陸續到郡正值
萬夀慶節即令衆生番隨班鞠跪該番目等無不以准
令進京為非常榮幸(臣)就其所好賞給布疋鹽茶
等令其散播各社將家屬妥為安頓趕緊製綿衣
行李等件以資安渡遠行查臺灣南北中三路均
有番社此次到京者北路則屋鰲等七社中路則
阿里山等九社大武壠等六社南路則傀儡山等
八社共計生番頭目四名番目二十六名通事四
名社丁八名耑委在臺辦事之福州同知楊紹裘
帶同熟悉番情之義民首張維光葉培英王松沿
途護送進京義民首曾中立黃奠邦等同日起程
一體照料均於八月二十八日自鹿耳門登舟候
風開駕並將該生番等居宿飲食所宜一切行走
章程咨會督臣飭知經過各地方妥為預偹以利
遄行計算十二月十五日以前總可趕赴抵京奏
入報
聞
欽定平定臺灣紀略卷六十四
