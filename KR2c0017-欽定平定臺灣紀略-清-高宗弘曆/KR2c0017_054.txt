欽定平定臺灣紀略卷五十四
二月初五日(戊戌)福康安海蘭察鄂輝同奏言將拏
獲首逆林爽文賊目何有志及節次拏獲各要犯
隔别研訊緣林爽文自幼来臺灣趕車度日交結
無賴行竊為匪乾隆五十一年八月十五日林爽
文與林泮林領林水返張回何有志等在大里杙
山内車輪埔飲酒結盟互相約誓有難相救結黨
搶奪適有楊光勲楊媽世倡會械鬪案内逸犯逃
在彰化經地方官差役查拏有差役黃姓傅姓訪
查曾入天地會之人藉端索詐人心不服林泮王
芬林領林里生等起意拒捕招林爽文入夥經伊
族長林繞林石等勸阻將林爽文藏匿山内糞箕
湖地方林泮復来糾約遂决意聚衆謀逆十一月二
十七日副將赫生額遊擊耿世文知縣俞峻帶兵
至大里杙查拏在大墩住宿賊匪乘夜刦營全行
被害二十九日攻陷彰化縣十二月初六日攻陷
諸羅縣其淡水之賊於初七日攻陷竹塹城南路
之賊于十二日攻陷鳳山縣四處紛紛響應雖彰
化諸羅旋經收復起事之林泮王芬林里生各犯
亦被官兵義民殺死無如帶兵各員株守一方不能
及時進𠞰賊匪得以從容修備將大里杙地方築
城挖壕斗六門菴古坑集集埔水沙連等處要隘
亦皆竪立木柵壘砌石墻屯聚粮米勒派農民等
分季納租山田按一九抽收水田按二八抽收公
然以北路一帶村莊属其管轄迫脅各莊民人於
於辮頂之外留髮一圈以為記認林爽文見黨羽
附和日衆自稱盟主偽號順天賊夥内稱林爽文
為大哥彼此相稱為兄弟受過偽職之有名賊目
等不下數十人令林領林水返據守附近賊巢一
帶之烏日莊田中央等處陳傳拈據南北投蔡福
佔據菴古坑李七佔據斗六門劉懷青董喜陳梅
為之主謀林爽文自五十一年十二月三十日往
犯府城未陷並未再往總在嘉義縣及笨港鹽水
港地方滋擾以嘉義為全郡適中之地滋擾更甚
圍困數月之久必欲攻陷至上年十一月内嘉義
圍解後林爽文連夜奔回賊巢二十二日舒亮一
路官兵進至大肚溪劄營林爽文親率賊夥前往
攻擾左臂中鎗從前所聞在嘉義牛稠山受傷之
處係属訛傳並無其事及大兵攻克大里杙時逆
首由火燄山逃至集集埔以為退守地步並希圖
抄截官兵後路旋經大兵併力攻克賊之精壯能
打仗者多被殱戮始竄入内山番界此北路逆匪
等起意謀逆及滋擾煽誘先後各情節也其南路
逆匪亦係天地會内之人莊大田實為渠魁該犯
雖與林爽文附和一氣䆒係各分黨類不相上下
其起釁情節容俟𠞰平南路拏獲莊大田再行訊
明具奏惟查林爽文狡黠性成供詞閃爍其所供
聚衆滋事商同謀逆各情多有不實不盡而於天
地會起自何人之處反覆究詰該犯匿不供吐因
係解京要犯未便遽行刑訊其供出助逆賊目等
姓名除業經拏獲正法外未獲各犯出示懸賞按
名嚴查務期盡絶根株不使稍留餘孽再林爽文
等係逆案首犯渡海觧京道路遥遠必須大員督
觧舒亮人甚明幹堪以觧送現在𠞰賊大局已定
軍營分路帶兵者尚不乏人即將林爽文等一起
逆犯交舒亮帶領章京弁兵等押觧赴京舒亮於
軍營一切情形皆所深悉亦可仰備
垂詢其先後拏獲有名賊目二十名首逆眷属五名口
業已分作三起㨂派妥幹員弁觧送所有各起逆
犯現於鹿仔港登舟徑渡蚶江但恐風信靡常或
吹至厦門崇武兩處亦未可定(臣)已飛咨李侍堯
於各處海口地方預行派撥官兵等候不問何處
登岸皆有官兵護送不致稍有疎虞又自進兵以
来義民首等隨營進𠞰人思自效實為奮勉可嘉
其中最為出力者查有嘉義縣義民首黃奠邦鄭
天球王得禄元長莊義民首張源懃隨同打仗搜
拏賊匪並購線招出賊目等離間賊黨又各差義
民假扮賊装四出偵探賊中情事纖悉皆知得以
預為籌畫甚屬勤幹能事再淡水義民王松高振
葉培英東勢角義民首曾應開熟諳内山路徑深
悉番情前經(臣)委令徐夢麟招致屋鰲獅子等社
生番即係王松等前往曉諭迨賊匪遁入内山之
後該義民首等導引官兵進𠞰並於要隘地方嚴
密堵截不使首逆遠颺所辦均属周妥(臣)已將黃
奠邦等八名核其勞績分别賞給翎頂以示奬勵
至淡水同知徐夢麟明幹能事熟悉番情辦理𠞰
賊一切事宜甚為出力將迤北一帶生番全行招
出親至三貂險僻之處堵拏賊匪並於所属淡水
地方沿山通海各要口分佈義民設卡防守極為
周密又南安縣教諭郭廷筠試用塩大使張均軍
需局委員革職通判鄭一桂在厦門招集漳泉義
勇隨至臺灣軍營(臣)以郭廷筠籍隸閩省於臺灣
情形最為熟悉凡購線擒拏賊眷賊目及撫諭義
民訪探賊情等事多交該員辦理實能不辭勞瘁
認真妥辦其張均鄭一桂往来督催粮餉鉛藥運
送迅速自進兵以来從無貽誤官兵在斗六門𠞰
賊時張均因送鉛藥前進適遇賊匪猝至當即殺
賊一名拏獲活賊黃褒一名實為奮勉可嘉懇
賞給徐夢麟知府職銜郭廷筠同知職銜鄭一桂知縣
職銜俟大功告竣再行送部帶領引
見至張均以文職官員保護鉛藥親殺賊匪應請令戴
用藍翎以示優奬又閩安協副將徐鼎士調赴淡
水堵禦賊匪尚為出力自(臣)到臺灣以来遵檄由
大甲溪進兵人雖不能如徐夢麟幹練勤能亦属
奮勉可嘉但業已因公降調懇仍留閩省以副將
補用並
賞戴花翎以示奬勵又聞南路賊匪多聚鳳山縣水底
寮大穆降等處地方近聞官兵𠞰平北路賊匪多
在近山一帶潜匿間或至郡城及山外村庒遥放
鎗砲亦不敢逼近營盤莊大田等及有名頭目佔
據大武隴地方為負嵎死守之計該處大山圍繞
溪深嶺峻山僻路徑處處皆通中有四十餘莊如
礁吧哖街大湖庄樂陶庒后堀臘皆係賊人巢穴
而虞莊加拔莊赤山保等處皆有賊人出没此時
進𠞰南路賊匪必先搗大武隴賊巢覆其根本並
將該處通往鳳山之路飭令山猪毛義民在旗尾
莊番薯藔要隘堵截一面令永慶帶領總兵陸廷
柱巴圖魯侍衛果爾敏色副將官福等就近由府
城往攻水底藔牽綴賊勢大武隴西面(臣)前已派
蔡攀龍帶兵駐劄灣裡溪烏什哈達駐劄哆囉嘓
梁朝桂駐劄茅港尾鄭國卿駐劄白水溪一帶進
逼其東西一帶内山生番已諭令熟識番情之貢
生張維光生員王宗榮通事黃彦黃三才王和等
前往曉諭各社生番協同堵𠞰並令臺灣縣知縣
王露差貢生張維光密諭大武隴内之粤庄番社
招集義勇以為内應一俟各處佈置妥協即令烏
什哈達帶兵一千名内地同安義民一千名由哆
囉嘓前進梁朝桂帶兵二千名繞至阿里港一帶
迎頭堵截(臣)等即統率大兵分路進攻大武隴一
破南路賊匪自成瓦解之勢至北路各處村庒民
心甫定仍須酌量留兵鎮撫地方搜緝逸匪自應
於緊要隘口分劄營盤以聫聲勢酌令普吉保留
駐東埔納遊擊夏承熙留駐斗六門都司田智留
駐南頭副將徐鼎士留駐大里杙都司陳士紛留
駐彰化都司朱龍章留駐淡水北路一帶統共留
兵四千八百名足資彈壓其餘各處營盤概行撤
去聽候調遣惟鹿仔港塩水港係近海口岸地方
難民寄住者甚多仍令總兵李化龍都司楊拜颺
在彼稽查彈壓至淡水極北之三貂蛤仔欄地方
道路險遠向為藏匿奸匪之藪(臣)前因逆首未獲
恐其潜行逃往訪知該處有租墾番地之吳沙許
天送二人素與生番熟悉因諭令密購生番導引
官兵入山搜捕並飭徐鼎士徐夢麟帶領兵丁直
入該處堵截兹據報稱已於正月初二日前抵三
貂吳沙等帶領生番出山遠迎詞色甚為真誠並
遵諭分派蛤仔欄東西勢等社生番扮作抽籐打
鹿之人分佈要路截拏首逆等語現在林爽文雖
已就擒但恐逆案内有名逸犯潜逃該處亦未可
定復飭知該副將等轉飭吳沙許天送嚴密緝拏
並令徐夢麟仍回淡水徐鼎士仍回大里杙搜查
餘匪以靖地方再林爽文之二弟林躍興與林爽
文同逃入山在打鐵藔失散據淡水兵役於竹塹小
坑内搜獲觧送訊供後即將該犯歸入第四起應
觧逆犯内一併觧京查林爽文家屬惟伊三弟林
勇一名尚在南路潜匿大兵進𠞰時即當設法嚴
拏務期必獲以盡根株又古州鎮標都司朱化英
等帶領兵丁九十四名配坐陳合興船隻渡洋被
風吹回金門鎮地方船隻擊碎淹斃都司朱化英
千總陳汝志兵丁六十名其餘弁兵扶板漂流登
岸另配船隻現在已到軍營原船内鉛藥器械俱
已沈失請將淹斃人等照陣亡例議䘏其扶板得
生之外委顧大成胡天祥及兵丁等俱已酌量給
賞以示體䘏再提訊林爽文之父林勸供稱原住
平和縣小溪火燒樓地方父母葬在義塚現已將
原籍村庒及葬墳處所飛咨李侍堯俟查有確切
根據即行刨挖不必將義塚内坟墓概行發掘轉
致該處民人聞風驚懼李侍堯自能妥協辦理莊
大田係鳳山縣篤家港人訪聞莊大田之父莊二
本住嘉義縣属台斗坑莊置有田畆給與莊民黃
番耕種莊二即葬於該庒附近地方莊大田於莊
二故後始遷往鳳山隨令柴大紀帶同知縣陳良
翼至圳仔頭山仔頂地方將莊二墳墓掘開骸骨
挫焚其所存台斗坑田産照例入官歸于叛産内
一併辦理奏入
上命軍機大臣傳諭福康安海蘭察鄂輝李侍堯曰前
據福康安奏分派巴圖魯及義民屯練等改装易服
於老衢﨑地方搜獲林爽文但究係何人首先擒獲
未據奏及想係軍務匆遽無暇詳及又林爽文之二
弟林躍興已於竹塹山坑内搜獲林躍興是何人所
獲自應加以奬賞即詳查具奏嘉義縣及淡水等處
義民隨同官兵打仗殺賊並購線偵探擒捕匪犯實
属奮勉著福康安即向各義民等詳加詢問如伊等
情愿頂帶榮身不欲出仕者各聽其便其情愿出仕
者著福康安量其才具分文武咨送吏兵二部帶領
引見候朕酌量補用實缺以示鼓勵又前經温州鎮
總兵缺出曾諭令福康安於帶兵出力之副將徐鼎
士格綳額二員内比較何人最為出力即奏請陞補
兹據奏徐鼎士另案得有降調處分未便遽陞總兵
請仍留閩省以副將補用並請賞戴花翎自應如所
請行其温州鎮總兵一缺格綳額是否堪以勝任即
據實覆奏以便降旨又劉懷青一犯現經觧到審訊
其為林爽文主謀一節皆諉之董喜林水二犯供詞
狡展現仍令軍機大臣嚴行刑詢後即行正法外其
供出之林水及現在究出之陳梅等已據奏拏獲均
俟觧到逐一嚴審至董喜一犯據林爽文供帶病跟
到集集埔已經身死所供恐不足信又劉陞一犯亦
係起意糾衆之人在内山衝散不知下落該犯既起
意糾衆亦未便任其漏網著福康安查明董喜是否
實因病故劉陞曾否續獲毋任&KR0693;脱又大武隴係南
路賊匪巢穴自應先行摧破使賊無所依據現在大
兵四路密佈莊大田等自不難立就生擒惟該犯見
林爽文係在内山生番地方被官兵拏獲自不敢復
逃至内山潜匿惟防其由各路海口竄逸則洋面廣
闊官兵乘船追捕恐擒獲有需時日前經屢諭常青
令於各海口要隘嚴密巡防著福康安再嚴飭各海
口弁兵梭織防守並傳諭徐嗣曾普吉保等不時督
率巡察如莊大田等由海道竄逸則惟伊等是問恐
不能當此重咎也福康安于擒獲莊大田後即令海
蘭察巴圖魯侍衛等先行内渡其應撤各兵即行陸
續撤回福康安俟料理一切善後事宜大局已定亦
即先行起程其零星未獲無關緊要逸犯即交徐嗣
曾普吉保等在彼督率查拏再此次福康安分派鎮
將在大武隴附近一帶堵截已將蔡攀龍派入而柴
大紀則從未派領帶兵可見蔡攀龍在彼較為出力
而柴大紀竟係懦怯狡詐無用為福康安所深憎是
以不加派委柴大紀究竟如何貪縦營私廢弛不職
並著據實覆奏前因林爽文糾衆肆擾勢正猖獗是
以欲將伊祖墳刨挖以洩衆忿今首犯林爽文業就
生擒其父母兄弟妻子合家俱被拏獲即其三弟林
勇現在逃往南路將来大兵搜捕莊大田自無難一
併拏獲是林爽文業罹族誅其祖坟亦不值再行查
辦且據供係葬在義塚内難以辨認若因此概行刨
挖未免波及無辜或致衆心惶惑著傳諭李侍堯如
林爽文祖坟查明確實自應行刨挖若查無確據亦
可無須辦理至臺灣奸民倡立天地會起自何人林
爽文匿不供吐該犯係属首逆應觧京盡法處治此
時福康安自不便加以刑訊閱其供詞内稱常聽得
說漳泉兩府設有天地會邀集多人立誓結盟等語
漳泉兩處民人素不相睦林爽文原籍漳州其黨羽
亦多係漳州人而義民鄉勇等籍隸泉州者居多林
爽文自係欲借此扳陷以洩其忿看来天地會名色
竟係漳州匪犯所倡與泉州無涉俟林爽文觧到時
嚴行刑鞫自無從狡展臺灣𠞰捕事務剋日完竣該
處一交三月氣候即已炎熱各省派調官兵難以在
彼久駐節經諭令福康安於辦理善後事宜時祇須
留兵數千以資彈壓其餘官兵應行陸續撤回令其
各歸本處現在福康安統兵前往南路自可即日蕆
功著遵照前旨俟大功告蕆後除臺灣應留額兵外
應將素耐炎熱之貴州湖南二省兵丁酌挑數千留
彼彈壓其餘次第渡回内地各歸營伍將来大兵凱
旋渡洋不但福康安海蘭察及領兵大員等不可冒
險輕渡即微末弁兵亦不可輕易涉險總須俟風色
順利再行開駕即稍遲時日亦属無碍總期全臻穏
順
上又諭内閣曰此次福康安等統率官兵前往臺灣𠞰
捕逆匪未及兩月即將首逆林爽文生擒觧京大功
指日告竣固由福康安等調度有方所向克捷而將
弁兵丁等隨同𠞰捕亦俱争先效命用能掃逆擒渠
妥速集事殊属可嘉前已有旨令福康安查明咨部
議敘本日據福康安奏請將出力之侍衛章京將弁
等分别賞給巴圖魯名號加陞職銜翎頂均照所請
行其餘將領等仍著福康安查明咨部一併議敘兵
丁等優加賞賚以示朕奬勵戎行至意
上又諭内閣曰向来官兵巡洋遇風淹斃俱照陣亡例
議䘏今都司朱化英千總陳汝志及隨行兵丁等調
赴臺灣征𠞰逆匪渡洋遇風以致淹斃多人尤堪憫
惻著交部俱照陣亡例從優議敘其扶板得生之外
委顧大成胡天祥以及兵丁等並著福康安照落水
得生之例從優給賞以示軫䘏
初六日(己亥)
上命軍機大臣傳諭福康安曰朕閱藍鼎元所撰平臺
紀略朱一貴糾衆肆擾經官兵各路追捕朱一貴逃
入民家鄉民等設法擒拏觧赴施世驃軍前朱一貴
昂然而立妄自稱孤藍廷珍命捶其足始與其黨皆
跪伏罪請死今福康安將逆首林爽文生擒當縳至
軍前之時其語言動作如何情狀曾否跪伏乞死及
其黨夥一同請罪抑尚不知畏罪懼刑肆無忌憚如
朱一貴情形著福康安詳細覆奏
初八日(辛丑)
上諭内閣曰前據福康安奏調赴臺灣協𠞰之貴州吉
州鎮標都司朱化英等帶領兵丁配船渡洋被風吹
回擊碎船隻淹斃都司朱化英千總陳汝志並兵丁
六十名已降旨將員弁兵丁俱照陣亡例從優議䘏
苐念黔省官兵向来打仗甚為得力今調赴臺灣協
𠞰遭風淹斃官兵共六十餘名之多實堪憫惻除官
員交部優䘏外此内兵丁原額名粮以養家口兹雖
得邀優賞而粮缺業經空出其家口養贍無資生計
不免拮据着再加恩交該督撫即查明被淹兵丁係
馬戰步守何項額缺即照其原缺將伊子孫挑補如
無子嗣者即于弟姪内㨂選挑補若係餘丁亦即挑
補守兵俾資養贍
(臣)等謹按軍志以致果為毅而奮不顧身殉于戰
陣者厥有議䘏之例至于徵兵協𠞰汎涉鯨波猝
遇颶風之變以視臨陣捐軀者似稍有間而
聖慈矜惻特比于陣亡之例而優䘏之猶且念其家無
仰給之資復
命于其子孫内挑補名粮額缺俾得養贍盖
皇仁如此其厚
睿慮如此其周也凡我戎行者有不聞而倍生感勵者
哉
同日李侍堯奏言現在臺灣北路逆首就擒餘匪
亦經𠞰除福康安等移兵南路乘勝搜捕莊大田
等不日定行擒獲計凱旋之期甚近内地應行籌
備事宜(臣)已督同總局司道次第辦理查本省及
各省官兵不下四萬有餘自應分起撤回以免擁
擠除咨商福康安于酌留彈壓之外何路官兵由
何處開洋内渡酌定咨覆俾得預期備辦其最要
者莫如船隻一項(臣)查福康安過臺時隨帶官兵
義民及粮餉藥鉛等項共用船一百三十餘號又
渡載貴州湖南官兵并續運粮米鉛藥等項共約
計二百餘號是鹿仔港現有船隻已敷配載之用
至鹿耳門前此渡載官兵等項船隻前經該處留
船三十餘號備用又運送粮米藥鉛等項船約有
四十餘號今再撥船六十號前往候渡兩路官兵
俱可源源配載又前此賊匪未盡之時内地營兵
自不得不寬為儲備今逆首林爽文業已擒獲觧
京軍務可剋期告蕆即届征兵歸伍之期所有上
年新募兵丁原係暫備差&KR0757;非為久遠之用其歲
需粮餉逓年計算所費不貲自應通盤籌核俾存
營無冗設之兵而内地營制繁簡適均本不至有
兵單之慮即漳泉厦門一帶係濱海要區俱有提
鎮大標其兵數俱足資控衛無須更議增添(臣)再
四籌酌如將新募兵丁一時全行裁汰辦理似覺
過驟然俟其出一缺方補一兵未免需時過久仍
屬多糜粮餉(臣)現在已通飭各營遇有額兵缺出
毋庸另行招募即以新兵撥補舊額至新兵自陸
續募補以来已閱半年有餘如技藝不見長進未
臻嫻熟即陸續裁汰至各營所募新兵多寡不同
今于新兵較少之營分遇有額兵缺出即於新兵
較多之相近營分移撥抵補似亦挹彼注兹之一
法其中有不願赴别營就伍者並准其辭退另為
撥補(臣)查上年派往臺灣出征兵丁内傷亡散失
約有數千名所帶餘丁甚少本不敷頂補今(臣)於
先後所募新兵二萬名内酌留五千名為抵補征
兵額缺之用其餘一千五百名即督率各標營分
别兵數多寡酌量辦理如補額無需五千名亦即
逓行減退似此辦理自不見有裁撤之迹而兵數
仍可符原額即粮餉亦無慮日久多糜奏入報
聞
初十日(癸夘)李侍堯奏言被賊脅從之犯陳駐等十
三名訊無助賊抗拒官兵情事應給駐防滿兵為
奴但福州距該犯等本籍太近擬發江寕駐防兵
丁為奴奏入
上命軍機大臣傳諭李侍堯曰江寧與閩省亦係一水
可通之地各海岸俱有船隻来往易于逃回原籍此
等人犯竟應發往吉林黑龍江兩處給兵丁為奴以
防其竄逸滋事
十一日(甲辰)福康安海蘭察鄂輝奏言正月十四日
分路發兵派普爾普帶領格綳額伊常阿謝廷選
等由内山僻徑直趨大武隴北面並令通事曉諭
生番協同堵截鄂輝帶領許世亨烏什哈達六十
七等由西南哆囉嘓洗布埤一帶進𠞰復派參將
特克什布遊擊葉有光沿山搜查遊擊吳秀在後
接應以杜賊匪奔竄之路復探知莊大田及林爽
文之弟林勇因大兵將至留賊目等看守大武隴
賊巢復在郡城一帶出没並令牛庄賊匪攻擾灣
裡溪村莊希圖截斷郡城要路(臣)福康安海蘭察
恒瑞即帶領袁國璜穆克登阿特勒登徹岱森寳
春寧及巴圖魯侍衛等于十五日劄營灣裡溪令
蔡攀龍亦就近帶兵前往十六日進至牛庒賊匪
二千餘名排列迎拒(臣)等即分路進攻齊放鎗砲
横衝賊陣賊匪支持良久始行敗走過溪猶恃該
處水深溜急阻溪抗拒不肯遽退有騎馬賊目二
人往来指揮官兵一擁過溪射死賊目一人項下
掛偽印一顆鐫刻定南將軍蘇魁字樣官兵盡力
追趕殺賊五百餘名復射死賊目一名擒獲賊目
陳獻瑞等四名活賊七十餘名奪獲大小砲位鳥
鎗旗幟刀矛器械無算乘勝前進於十九日直抵
南潭大穆降一帶有賊匪三千餘名在沿山九社
口分劄兩營(臣)等督率巴圖魯官兵奮勇直前賊
即棄營潰散正在追赶忽有賊匪從道傍斜徑抄
截官兵分投迎擊復殺賊六百餘名擒拏活賊二
百七十餘名常青亦帶兵自沙岡前来會合(臣)等
即在南潭劄營商令常青仍回關帝廳營盤駐守
是日有賊目許大花等七名棄械投降據稱莊大
田窮蹙竄逸並無定所(臣)等即令許大花等前往
跴探一得確信即行蹤跟搜𠞰設法生擒斷不使
遠颺漏網至大武隴山内為賊匪久佔巢穴該處
粤庒番社頗知向義前經派令貢生張維光前往
曉諭粤民等即同四社番勇自南仔山小路至噍
吧哖街焚燒賊藔數百間殺賊二百餘名賊匪等
見民番效順不敢復在該處屯聚俱退至大武隴
山口把截以抗官兵適鄂輝許世亨烏什哈達六
十七于十九日帶兵前進賊匪競放鎗砲抵禦我
兵撲上山梁先佔高處復從山上壓下攻克本縣
庄頭社赶過大武隴河賊匪大敗殺賊三百餘名
拏獲活賊一百餘名奪獲大小砲位火藥砲子及
鳥鎗刀矛五十餘件是日普爾普一路亦由内山
大埔等處搜𠞰至大武隴隘口賊匪抵死抗拒自山
溝内分作兩路来攻普爾普帶領格綳額伊常阿
謝廷選及劉懷仁李自昌劉越等分路迎出力戰
半日殺死賊匪四百餘名拏獲活賊一百二十餘
名餘黨即行潰竄查大武隴地方路徑叢襍係賊
人佔據之地必須多兵𠞰捕方可盡絶根株不致
散而復聚因復令鄂輝由南面搜入普爾普由北
面搜入(臣)等即前往岡山一帶迎頭搜捕務將大
武隴賊匪盡數殱除則鳳山賊匪益孤無難尅期
蕆事其嘉義以北原設各路官兵除柴大紀仍駐
嘉義張萬魁仍駐阿里山彈壓地方外其餘相度地
勢酌加改派令蔡攀龍駐劄灣裡溪巡防石仔瀨
鄭國卿及守備郭朝龍駐劄哆囉嘓巡防十八重
溪遊擊黃象新駐劄灣裡渡頭巡防三坎店聫絡
聲勢直達郡城維永慶陸廷柱等原擬派往水底
藔牽綴賊勢但郡城重地兵力究不可過單而水
底藔在臺灣極南負山面海地勢極為險遠以郡
城久疲之兵帶往攻𠞰恐難深恃且聞該處賊匪
有自行投出之信若派出官兵辦理稍不妥協或
致驚颺于事轉属無益是以暫停派兵前往另行
籌辦已分派永慶博清額梁朝桂尹德禧陸廷柱
帶兵堵截打狗港竹仔港海口與沿山之山猪毛
義民一體截拏逸匪辦理似更為嚴密又接據烏
什哈達鄭國卿稟稱初八日有大武隴賊匪阻截
十八重溪要路不許居民投出經烏什哈達鄭國
卿及都司吳壯圖分路帶領官兵義民熟番等進
勦追過山後殺賊百餘名擒拏活賊二十餘名十
三日賊匪又来圍搶番社被番勇射死賊匪甚多
次日仍來肆擾烏什哈達帶兵前往接應賊匪敗
走各等語查鄂輝普爾普等進勦大武隴已將賊
匪全行殺散其北面之十八重溪要隘業經(臣)派
兵巡防餘匪不致竄逸又據義民首鄭其仁稟稱
水底藔庒民鄭武烈等及附近庒民黃已良楊連
等同賊目陳超鄭珠陳天運陳棕陳香自行投出
復倡率庒民擒殺賊目賊匪數十名奪獲鎗砲器
械收復枋藔北勢各莊情愿設法擒獻莊大田立
功贖罪等語水底藔等村莊極為險遠今既震懾
軍威不敢負嵎抗拒自應准其投誠殺賊自效(臣)
已派副將張芝元伍達色知府楊廷理前往曉諭
因該處附近均係粤庒即派廣東兵五百名交張
芝元等帶往駐守與粤庒義民互相援應堵截賊
匪更可得力至(臣)帶兵南下沿途察看情形難民
等俱搭盖草藔暫行棲止農田亦有翻犁耕種者
各處留駐營盤搜緝逸匪稽查彈壓俱属嚴密自
水沙連至斗六門灣裡溪各處民人俱已歸庒搬
移家具貿易往来者相属于道大兵所過庄民相
率跪迎塩水港鹿仔草等庒亦有耆老遠来迎接
地方均為寧謐惟水田山地尚未全行播種其灣
裡溪以南一帶村庒悉被賊人焚燬居民逃散現
已出示諭令歸庒即行查明撫䘏其郡城内外之
義民甚属歡欣踴躍(臣)已逐加慰諭查明出力者
分别賞賚並據山猪毛義民副理事劉繩祖黃衮
邱宏章帶領防守郡城之義民前来懇請隨營打
仗(臣)當即傳見親為奬勞先行給賞並留心察看
該義民等果係勇敢強壯立心報效實與他處義
民不同以之𠞰賊必能得力(臣)已准其隨營仍劄
諭粤庒總理事舉人曾中立等在沿山一帶堵拏
賊匪容俟大兵進𠞰鳳山時再當優加奬擢以示
勸勵又前因北路已平逆首就獲不須復增兵力
隨於初九日移咨李侍堯倘湖南兵船尚在候風
即可停其開駕撤回本省兹據總兵尹德禧禀報
所帶官兵業于十二日由鹿仔港登岸若令即日
撤回亦須至港口候風不能尅期逕渡此時雖大
局已定不日可以竣事但南路地方内山與海岸
相近水陸要衝均須多兵堵截且當逆匪初平之
時官兵日益增多聲勢壯盛更足以鎮定民心是
以仍令該鎮帶兵前赴軍營聽候調遣奏入
上命軍機大臣傳諭福康安海蘭察鄂輝李侍堯曰官
兵在牛庒地方與賊匪打仗射死賊目項上掛有定
南將軍蘇魁偽印一顆射賊者係属何人著查明具
奏官兵一抵南路即屢得勝仗賊匪紛紛逃竄其庒
民賊目等又情愿為官兵偵探賊蹤縛獻莊大田以
贖其罪實屬極好機會而沿山沿海一帶又屢經福
康安派兵分路堵截諒莊大田罪惡貫盈斷不能復
行兔脱或此時已將該賊目生擒捷報業經在途不
日自可逓到至南路地方内山與海岸相近既須多
兵堵截且官兵日增聲勢更為壯盛所有此次湖南
官兵自應仍赴軍營俟擒獲莊大田再行撤回亦不
為遲况湖南兵丁性能耐熱將來撤兵時即可暫留
該處以資彈壓
欽定平定臺灣紀略卷五十四
