欽定八旗通志卷八十九
典禮志十二
滿洲祭神祭天典禮一(祭神祭天議滿薦鮮背鐙祭議彙記洲祭祀故)
(事禮坤寧宫元旦行禮儀注祀堂子亭式殿元旦行儀注堂子亭式殿祭儀注堂子亭式)
(殿祭祀祝辭恭尚錫神亭祭祀儀注注尚錫神亭祭祀祝辭請神位祭于堂子儀恭請神)
(位入宮儀注)
祭神祭天議
每日
坤寧宫朝祭夕祭每月祭天每歲春秋二季大祭四
季獻神每月於
堂子亭式殿
尚錫神亭内掛獻淨紙春秋二季
堂子立杆大祭一切禮儀俱行之已久燦然美備無可置
議惟昔日司祝之人國語嫻熟遇有喜慶之事均
能應時編纂禱祝厥後司祝之清語不及前人復
無典冊記載惟口相授受於字句音韻之間不無
差異即如祭天之贊辭掛獻淨紙之禱辭掌儀司
俱載有冊檔是以無稍差遺所有司祝之祝禱辭
章若不及時擬定載在冊檔誠如
聖諭音韻字句漸至訛舛今謹將
内廷司祝之一切祭神背鐙禱祝贊祈等辭錄出詳
閱不惟字句多有差謬即左右兩翼承充
内廷司祝之贊辭亦彼此互異是以臣等令五旗王
公等將各家祭神辭章錄送並令從前司祝家内
將伊等舊有祝禱辭章悉行錄呈彙寫一帙臣等
公同敬謹覆核訂悞補闕刪複去冗又各就所見
粘籖恭呈
御覽伏候
欽定再恭查
坤寧宫每日祭神至祭馬神之時復於祭馬神室内
另祭所有禱祝之辭亦應更正臣等逐條繕寫恭
呈
御覽如蒙
皇上訓示謹遵繕成全部永遠奉行請自王以下宗室
覺羅以及奉祭覺羅
神之滿洲人等有情願抄錄者俱准其抄錄庶為臣僕者
仰沐
皇仁滿洲舊俗不致湮沒而永遠奉行矣謹此議
奏
獻鮮背鐙祭議
我滿洲之禮凡祭神祭天犧牲俱用整齊全備者
稍有殘缺即斥而不用是以祭祀之犧牲供獻
神位不稍留剩即膽與蹄甲亦取置碟内陳於旁案初我
滿洲在本處圍場既近所獲之獸可乘其鮮好背
鐙以祭迨入京師圍場既遠或所獲之獸已越晝
夜或係多傷或已取去腑臓因其不全不敢祭獻
今(臣)等欽遵
上諭公同詳議如
盛京等處畋獵
皇上親射之獸既難送京祭獻請仍照從前不獻外現
在
大内凡新得鮮果鮮蔬既恭獻
神位而舊例曾以雛雞鮮魚等物背鐙以祭王等以及各
滿洲等亦仍有以雛雞鮮魚之類背鐙以祭者請
嗣後南苑等處附近畋獵
皇上親射麅鹿等獸内傷止一處尾蹄臟腑齊全者如
有
旨令背鐙以祭則所司恭賫交司爼人等敬謹修整祭
獻若傷多殘缺不全者仍請勿用至時新鮮物(臣)
等按其時令請每歲春季以雛雞各二夏季以子
鵝各一秋季以魚各一冬季以雉各二背鐙以祭
其應獻之雛雞子鵝交會計司令莊頭擇肥美者
交納魚雉交都虞司令網戶獵戶擇鮮整者交納
均以生者由掌儀司官員詳視交司爼官敬謹修
整於
神位前背鐙以祭等因議准施行
彙記滿洲祭祀故事
我
滿洲國自昔敬
天與
佛與神出於至誠故創基
盛京即恭建
堂子以祀
天又於
寢宫正殿恭建
神位以祀
佛
菩薩
神及諸
祀位嗣雖建立
壇
廟分祀
天
佛暨神而舊俗未敢或改與祭祀之禮並行至我
列聖定鼎中原遷都京師祭祀仍遵昔日之制由来久矣
而滿洲各姓亦均以祭神為至重雖各姓祭祀皆
隨土俗微有差異大端亦不甚相遠若
大内及王貝勒貝子公等均於
堂子内向南祭祀至若滿洲人等均於各家院内向南以
祭又有建立
神杆以祭者此皆祭
天也凡朝祭之
神皆係恭祀
佛
菩薩
關帝惟夕祭之
神則各姓微有不同原其祭祀所由蓋以各盡誠敬以溯
本源或受土地山川
神靈顯祐默相之思而報祭之也
大内每歲春秋二季於
堂子内立杆祭祀復於
宫内報祭除齋戒並禁止屠宰日期外每日祭神每
月初二日祭天一次四季則有獻神之祭分府之
皇子與
宫内居住之皇子如奉
旨在
坤寧宫祭神每月於
皇上祭神祭天後各按次序祭神一日祭天一日其未分
府在
紫禁城内居住之皇子每月各於所居之處祭神祭
天王貝勒貝子公等每歲春秋二季挨次在
堂子内立杆祭祀並各於本家報祭每月祭神祭天公侯
伯大臣官員以下至閑散滿洲或每月或每歲或
四季二季一季於本家内祭神先是每歲春秋二
季
大内立杆祭神過二三日後親王以下入八分公以
上各按班次由
坤寧宫内恭請朝祭夕祭
神位至於各家屆立杆祭祀之日恭請朝祭
神位在
堂子内祭畢仍請至家内夕間大祭於是挨次恭請
神位祭祀俱照此至於月終
大内司爼官司爼等恭請
神位進宫是時
坤寧宫每日祭祀朝則於供
佛金亭幔帳之前夕則於架幔神位前祭祀康熙五十七
年奉
聖祖仁皇帝
諭旨停止王等恭請
神位雍正元年
世宗憲皇帝
特命莊親王怡親王恭請
神位於其府内各祭一次凡滿洲各姓祭神或用女司祝
亦有用男司祝者自
大内以下閑散宗室覺羅以至伊爾根覺羅錫林覺
羅姓之滿洲人等俱用女司祝以祭從前
内廷主位及王等福晉皆有為司祝者今
大内祭祀仍揀擇覺羅大臣官員之命婦為司祝以
承祭事凡
宫内居住之皇子有
旨令在
坤寧宫祭神仍用覺羅司祝祭祀外若
紫禁城内居住之皇子祭神則於上三旗包衣佐領
管領下之覺羅或異姓大臣官員閑散滿洲人等
妻室内選擇為司祝令其承祭其已分府之皇子
及王貝勒貝子公等俱於各該旗屬包衣佐領管
領下之覺羅或異姓大臣官員閑散滿洲人等妻
室内選擇為司祝令其承祭如屬下並無為司祝
之人或於各屬下包衣佐領管領下之滿洲婦人
内選擇令其為司祝以祭或另請司祝以祭自公
侯伯大臣官員以下以至閑散滿洲用女司祝祭
祀者俱於本族中選擇以承祭事如實不能得人
即於家内仿照司祝祭神之例整理祭物焚香獻
酒本家家長叩頭省牲供肉叩頭以祭其用男司
祝祭祀之家各由本家請男司祝以祭自
大内以下閑散宗室覺羅以至伊爾根覺羅錫林覺
羅姓之滿洲人等祭祀均用猪
大内每日朝夕各用猪二祭天用猪一王以下入八
分公以上立杆大祭日朝夕各用猪二至閑散宗
室覺羅等常祭並報祭之日朝夕各用猪一祭天
用猪一
大内春秋立杆祭神後祭馬神二日各用猪二王公
等祭馬神一日各用猪一求福祭祀用鯉魚二其
餘各姓滿洲内有惟求福者亦有惟祭天者祭神
祭天止用猪一或用羊一或用猪羊各一或用猪
數口羊數牽或用小猪鵝魚不等至於灌油熟胙
供獻則大略相同
大内則
主位或以初次所獲禽獸或以新得鵝魚之類背鐙以祭
其王等以及滿洲家亦有以鵝雞與魚並新穫米
榖等物背鐙以祭者除祭神祭天樹柳枝祭求福
以及祭馬神外滿洲人等又有因子女出痘因避
以猪餻祭天者謂之痘祭以餻祭天者謂之餻祭
昏夜於室西山牆外以小猪祭天者謂之去祟田
苖正長因生蟊或遇旱前往田間懸掛紙條如斿
以細木夾之蒸餻與飯捧至田間以祭謂之祭田
苖神至於秋收後蒸餻捧至場院以祭者謂之祭
場院復有夜祭七星者謂之禳祭再滿洲人等久
居屯莊有欲祭神者於卧室内以繩貫於新衣飾
如神幔照平日祭神之禮以酒餻與猪祭之是以
聖祖仁皇帝幸
暢春園
熱河駐蹕日久即在
暢春園
熱河張掛神幔設
佛亭神位以祭今
聖主法
祖懿行於乾隆八年駐蹕
盛京時亦曾懸掛神幔設
佛亭神位以祭焉至於祭天之禮滿洲人等於所至之地
皆可舉行但尋潔淨之木以為神杆或置祭斗或
縛草把購猪灑米以祭自王貝勒貝子公等以至
宗室覺羅滿洲各姓大臣官員閑散滿洲凡遇喜
慶之事各以財物獻神如有應禱祝之事亦以財
物獻神求福再大臣官員滿洲人等聘女先期取
壻家財物獻於
神位以之獻神祭天而滿洲内亦有
神位前不設抽屉桌僅在神板上供獻香碟者凡祭祀行
禮時主祭之人皆免冠以至誠敬至於供餻之禮
大内每歲春秋二季立杆大祭則以打餻搓條餑餑
供獻正月以饊子供獻五月以椵葉餑餑供獻六
月以蘇葉餑餑供獻七月以新黍蒸淋漿餻供獻
八月以新稷蒸飯用木榔頭打熟作為餃子煠油
供獻餘月俱以灑餻供獻除淋漿餻搓條餑餑外
俱用稷米王府亦如之至各姓滿洲人家有同此
供獻者或有供獻豆麫餑餑者或以稷米蒸飯供
獻者或以新麥煮飯供獻者復有以新穫荍磨麫
作餅甚薄謂之煎餅以供獻於
神位者至若江南各省駐防滿洲人等因其地不産稷米
即以江米代之在京之滿洲人等或無莊頭者其
釀酒灑餻打餻即以所領俸米内江米代稷米用
之其釀酒之法
大内春秋二季立杆大祭則於四十日前設缸蒸稷
米飯和麴釀之謂之清酒每月常祭則三日前亦
蒸稷米飯和麫釀之謂之醴酒王府亦如之若滿
洲人等釀酒或以稷米或以江米又有滿洲人家
或以粟米或以稷米或以蒼耳燒酒以祭者凡滿
洲人等祭祀所用之酒與餻皆自釀告並不沽之
於市是以
大内特立神厨每月祭祀釀醴酒製麴磨麴蒸米煮
豆炒菽作搓條餑餑饊子蘇油俱於神厨造作其
碓磨蒸籠&KR0008;缸木槽柳斗簸籮桶擔篩籮簸箕之
類皆專設一分以上器皿他處不准使用王府及
勲舊滿洲人家均各專設一分若单姓寒門並無
另室之家於祭期之前整理祭品後洗滌鍋缸封
閉以備祭祀之用是以舊俗當此時或比鄰或戚
眷以整理祭品之家已封閉鍋竈各備飯殽送往
至祭神祭天之期凡送飯之人俱邀請共食祭肉
再從前在本處祭祀時不得上好淨紙是以各家
或以夏布或以麻苧擣至熟爛入水浸泡拌以糠
粃掛於簾幔以造紙焉至於滿洲人等自昔遵行
祭祀諱忌規條凡
神位必供於正室背鐙祭祀之肉例得出門其朝祭之肉
除皮骨外一概不准出戸凡食祭肉雖奴僕經家
長使役亦不得口舍嚼咀以踰戶閾必下咽方准
出祭室之門亦有人家祭肉俱准出門者又有人
家即背鐙祭肉亦不准出門者其祭祀用猪之滿
洲人家如遇墓祭喪祭皆不用猪是以
世祖章皇帝
特命於
陵寝祭獻所用之生牛羊猪内將猪易以牛一羊二凡滿
洲豢養牲畜人家不令猪入祭室院内倘有走入
者即省其猪以祭之省者避宰割之辭猪死則謂
之氣息凡祭祀背鐙所用之猪皆謂之犧牲祭祀
時焚掛獻之紙錢曰化之燒燎猪之頭蹄削去其
毛則不曰刮之而曰燖之若已整理祭品又已釀
酒則不入有服之家倘遇不得已之事必須往者
已汚其目則不即入祭室必俟新更月建後始入
焉或易其衣冠沐浴過三日後亦可入滿洲人等
如本家遇有孝服者必請出
神位暫安於潔淨之室若族中孝服則在大門外釋去孝
衣始入院内如無另室之家則淨面洗目焚草越
火而過之始入供
神位之板或以紅紬方幅或以紅氊或以紅紙掩蔽之祭
神之室及院不准持鞭以入祭室之内不准露置
財帛不准妄行垂淚不綴纓緯者不准其入不責
處人不語傷心事不言忌諱惡語務擇嘉祥吉慶
事言之
聖祖仁皇帝屢降
諭旨於故老所謂諱忌之事
訓戒嚴切仰惟
聖祖仁皇帝家訓所載故舊滿洲人等諱忌一事皆與古
昔載籍相符今夫同一諱忌之事家有尊長者子
孫則為尊長諱忌之若子孫衆多之家尊長亦為
子孫諱忌之此皆恤下敬上之意爾等當知之而
奉行之也
坤寧宫元旦行禮儀注
正月初一日三更司香於
坤寧宫朝祭夕祭
神位前俱點香
皇帝
皇后行禮司香鋪氊如遇
皇帝率王貝勒貝子等於
坤寧宫朝祭夕祭
神位前行禮則司香照常點香鋪
皇帝行禮之氊
堂子亭式殿元旦行禮儀注
每歲正月初一日
皇帝恭謁
堂子行禮武備院卿於甬路中間鋪拜褥
皇帝至
亭式殿前向上立鴻臚寺鳴贊贊行禮
皇帝三跪九叩行禮畢還宫預派内務府總管一員於
堂子亭式殿内高案下所立杉木柱上掛净紙錢二十七
張自是諸王護衛等挨次各掛淨紙錢二十七張
司爼官點香
堂子亭式殿祭祀儀注
正月初三日每月初一日於
堂子亭式殿祭祀是日司爼官一員司爼一人於
亭式殿内高案下所立杉木柱上掛紙錢二十七張案上
供時食一盤醴酒一琖又於所設小桌上供椀二
一盛酒一空設司香點香奏三絃琵琶之内監二
人於
亭式殿外甬路上西首向東鳴拍板拊掌之看守
堂子人東面向西俱坐司祝進跪司香舉臺琖授司祝司
祝接授臺琖獻酒六次司爼官一員於
亭式殿外階下東首立贊鳴拍板即奏三絃琵琶鳴拍板
拊掌司爼每一獻將所獻之酒注於空椀内復自
盛醴酒椀内挹新酒注於二琖中獻之每一獻司
爼官贊歌鄂囉羅看守
堂子人歌鄂囉羅六次獻畢以臺琖授於司香司祝一叩
頭興合掌致敬司爼官贊停拍板其三絃琵琶拍
板暫止司香舉神刀授司祝司祝接受神刀進司
爼官贊鳴拍板即奏三絃琵琶鳴拍板拊掌司祝
一叩頭興司爼官贊歌鄂囉羅衆歌鄂囉羅司祝
擎神刀禱祝時則歌鄂囉羅誦神歌祝禱三次如
前儀如是九次畢司祝一叩頭興復禱祝三次以
神刀授於司香司爼官贊停拍板其三絃琵琶拍
板皆止司祝跪祝一叩頭興合掌致敬退所供酒
食分給看守
堂子之人
正月初三日每月初一日
堂子亭式殿祭祀祝辭
上天之子紐歡台吉武篤本貝子某年生小子某
年生小子(為某人祭則呼某人本生年)今敬祭者豐於首而仔
於肩衛於後而護於前畀以嘉祥兮齒其兒而髮
其黃兮年其增而歲其長兮根其固而身其康兮
神兮貺我神兮佑我永我年而夀我兮
尚錫神亭祭祀儀注
每月初一日於
堂子内東南隅
尚錫神亭祭祀獻時食一盤醴酒一琖於高案上司爼點
香司爼滿洲掛净紙於高案下所立杉木柱上自
是諸王護衛等挨次掛净紙滿洲管領一名掛齋
戒數珠免冠脱褂解帶入跪祝叩頭叩頭畢出司
爼入將供獻之酒注於桌前地上所設大椀内撤
所供時食分給管領
每月初一日祭
尚錫神亭管領祝辭
上天之子尚錫之神月已更矣建始惟新某年生
小子(為某人祭則呼某人本生年)敬備粢盛兮潔楮並陳惠我
某年生小子(為某人祭則呼某人本生年)貺以嘉祥兮畀以康
寧
恭請
神位供於堂子儀注
每歲十二月二十六日恭請
神位供於
堂子是日屆時衣金黃緞衣内監十六人舁二黃緞
神輿進
内左門
近光左門
景和門預備於
坤寧宫門外衣黃緞衣司爼滿洲二人恭請朝祭
神位夕祭
神位各安奉輿内衣金黃緞衣内監十六人舁二輿由
宫殿正門出前引杖四對羊角燈二對亦用衣金黃
緞衣太監執之司爼官二員司爼二人司爼滿洲
二人由
宫内前引至
乾清門外侍衛十員前導掌儀司官一員扈行出
東長安門至
堂子於
饗殿内並輿奉安朝祭
神位於東夕祭
神位於西輿前各設大低桌一桌上各供香碟一看守
堂子人員每日朝夕點香二次
恭請
神位入宫儀注
每歲正月初二日自
堂子恭請
神位入
宫是日屆時衣金黃緞衣内監十六人入
饗殿内恭舁二黃緞
神輿前引杖四對羊角燈二對俱用衣金黃緞衣内監執
之侍衛十員前導掌儀司官一員在後扈行仍入
東長安門由
宫殿正門至
乾清門止司爼官二員司爼二人司爼滿洲二人前
導進
乾清門至
坤寧宫門外衣黃緞衣司爼滿洲二人由輿内恭請
神位至
坤寧宫各安奉於原
位
欽定八旗通志卷八十九
