欽定四庫全書
欽定八旗通志卷一百五十八
人物志三十八
大臣傳二十四(滿洲正曰旗三薩賚塔白庫禮圖伊理布蘇克哈爾赫)
(禮羅碩都莽奕禄逹)(蘇納海)(鄂泰)(覺羅吉哈)
賚塔
賚塔滿洲正白旗人姓那木都魯和碩額駙康果
禮第四子也年十四授三等侍衛
太宗文皇帝天聰九年因其叔父喀克都哩欲逃瓦爾喀
事覺坐黜罷崇德六年隨大軍圍明錦州擊松山
杏山敵兵屢有斬獲明年冬隨貝勒阿巴泰征明
越燕京趨山東攻新城高陽覇州夀光博興等城
皆先登身中五創
賜人戸牲畜銀幣授前鋒侍衛
世祖章皇帝順治元年五月隨大軍討流賊李自成敗賊
將唐通於一片石追擊自成至安肅望都十一月
授護軍恭領隨豫親王多鐸由河南征陜西連敗
自成賊衆于潼關明年隨豫親王征江南攻克掦
州取江寧追敗明福王朱由崧於蕪湖叙功予雲
騎尉世職三年隨端重親王博洛征福建明唐王
朱聿鍵遁汀州賚塔率兵破其城晉世職騎都尉
五年明桂王朱由榔據湖南賚塔隨鄭親王濟爾
哈朗往征六年四月師至衡州敗其總兵陶飬用
於青草橋又敗胡一青萬五千衆於府南山進克
祁陽由榔將周進唐於大忠橋拒敵擊敗之復斬
其副將等於王公嶺一青旋與王進才各率馬步
數千人拒於河岸亦敗潰賚塔進擊其總督譚宏
於道州又擊一青及焦璉等於全州皆聞風竄遁
七年八年兩遇
恩詔洊晉二等輕車都尉初喀克都哩獲罪康果禮之世
管佐領亦坐革
太宗諭以後有報效仍准給還至是賚塔請於部得
旨復之即予賚塔承管十一年由榔將李定國犯廣東賚
塔隨都統珠瑪喇等往征屢敗其兵觧新會圍定
國遁走追敗之興業及横州叙功晉爵三等男十
三年擢護軍統領十六年海賊鄭成功犯江寧
命安南將軍達素同賚塔率師往征至則賊已敗遁遂移
師福建明年賚塔同都統索歡𠞰賊厦門官軍不
習水戰失利
聖祖仁皇帝康熙元年論罪罷任革世職及佐領二年署
前鋒統領隨靖西將軍穆哩瑪征流賊李來亨等
於茅麓山屢戰皆捷賊平凱旋復授護軍統領兼
佐領八年擢正白旗蒙古都統十三年逆藩耿精
忠叛
命賚塔為平南將軍統兵赴浙江𠞰禦精忠賊黨犯金華
賚塔遣副都統瑪哈達雅塔哩拉哈等擊走之復
義烏及諸暨二縣賚塔進駐衢州偽都督周列率
賊二萬由常山來犯賚塔遣副都統瑚圖等邀擊
於焦國擒斬過半偽總兵桑明旋以五萬衆犯衢
州賚塔同總督李之芳遣兵迎擊復斬級萬餘十
四年督兵擊敗偽將軍馬九玉等於黃潭口大鐡
村王屋山坑埠南塘諸處偽副將李廷魁屯衢州
城北元口山賚塔督兵乘夜攻圍破走之焚其木
城九玉同賊將林福等退據大溪灘時康親王傑
書為大將軍駐金華賚塔奉
詔恭贊軍務以分駐衢州仍佩平南將軍印屢擊卻來犯
賊衆十五年八月康親王進駐衢州賚塔循例歸
將軍印以都統任參贊先率兵馳擊大溪灘斷賊
糧道復江山馬九玉潛遁九月賚塔同瑪哈達等
率兵破仙霞關偽恭將金應虎降進拔浦城又同
副都統吉勒塔布等敗賊於建陽克其城進復建
寧府十月隨康親王抵延平精忠窮蹙迎降時漳
泉興化俱為海賊鄭錦所據十六年正月賚塔同
寧海將軍拉哈達𠞰賊興化連破二十六營陣斬
偽總督趙得勝等復興化偽總兵郭維藩以仙遊
降三月同拉哈達討叛鎮劉進忠於潮州進忠迎
降康親王奏復授賚塔平南將軍印守潮州十七
年四月鄭錦之偽總兵劉國軒䧟平和犯海澄
上命賚塔移師赴援賊斷江東橋及長泰同安諸小徑我
師弗克進六月賊陷海澄漳平同安惠安犯泉州
九月賚塔與總督姚啟聖合兵進討大敗賊於蜈
蚣山破其七營斬四千餘級復長泰十月復敗賊
於漳州萬松關十八年偽將軍吳淑何祐等犯長
泰賚塔同提督楊捷等分道進擊斬二千餘級生
擒偽總兵副將三人劉國軒復犯江東橋賚塔迎
擊敗之賊走太平寨追斬千餘級十九年二月同
姚啟聖楊捷等𠞰賊海澄招降偽總兵蘇堪復其
城聞水師提督萬正色已取海壇賚塔由松㠘進
征偽將軍陳昌率衆迎降鄭錦遁臺灣厦門金門
相繼定四月調本旗滿洲都統仍為平南將軍守
潮州尋奉
命移駐廣州會尚之信獲罪逮繫其藩下長史李天植等
怨都統王國棟發難誘殺之藩兵咸畏罪思亂賚
塔密承
詔旨以罪不株連慰撫藩兵自率兵圍之信第收捕天植
及同謀者繫獄候
旨餘釋勿問時逆孽吴世璠尚據雲南定遠大將軍貝子
彰泰自湖南進征貴州
上以賚塔在福建廣東勞績素著授為平南大將軍赴廣
西調遣滿漢兵由南寧直進雲南賚塔遂率兵由
田州泗城進西隆州偽總兵周應龍迎降偽將軍
何繼祖等擁賊數萬於石門坎築壘拒敵石門坎
者距安籠所三十里地峻隘稱天險賚塔令都統
勒貝希佛瑪竒護軍統領額赫訥等率師直前自
與副都統宏世禄赫哷布總督金光祖分兵為二
由間道躡其後二十年正旦度賊無備飭前軍進
攻賊倉卒出禦後軍履險上前後夾擊大敗賊衆
奪其隘口進復安籠所城降偽總兵陳義魁繼祖
復糾偽將軍詹養王有功等率二萬人據黃草壩
列象拒戰二月二日賚塔督兵奮擊自夘至未奪
賊營二十二生擒詹養王有功及賊衆千餘獲其
象馬
上以賚塔自廣西深入雲南獨先諸路大敗逆賊
温旨嘉奬師抵曲靖降偽總兵尹士元偽道員劉世忠等
隨遣兵取霑益州斷賊中路偽將軍線緎等皆遁
歸分遣希佛瑪竒等復馬龍州易龍所及楊林城
營總碩塔等克嵩明州其他賊營聞風解散遂會
合彰泰軍駐營歸化寺偽將軍胡國柄劉玘龍等
離城拒戰賚塔與彰泰分兵進擊自夘至酉賊大
潰斬國柄玘龍及偽總兵九生擒賊六百餘逆孽
吴世璠嬰城守陰調賊將馬寳胡國柱夏國相等
還救大軍并力環攻賊内亂欲擒世璠出獻世璠
自殺線緎等開城降遂磔偽大學士方光琛等於
軍前戮世璠屍傳首京師夏國相竄廣南賚塔與
彰泰檄土官儂朋總兵李國樑率師追𠞰擒之西
板橋又遣希佛等追𠞰胡國柱於雲龍州國柱縊
其黨王叙李匡自焚餘衆悉降雲南平二十一年
十月大軍凱旋
上親率諸王大臣郊勞於蘆溝橋西二十里外
御黃幄
召彰泰賚塔行抱見禮還京仍任都統二十二年以隠匿
尚之信藩下應入官婦女事覺應勘問
上曰賚塔自福建廣東至雲南宣力勤勞樹立大功勿因
微細事遂以非禮加之致失朕眷顧功臣之意下所司
集質得實請革職治罪
詔從寬削級罰俸明年十二月卒
予祭葬如典禮加祭二次謚襄毅二十四年六月
上諭王大臣等曰平定雲南賚塔之功最大縱有他過為
人訐告朕究不加罪諸臣曰
皇上俯念賚塔有功曲賜保全不特效力行間者皆歡忻
鼓舞即臣等亦莫不感戴二十五年追叙其功予
一等男爵子費葉楞襲雍正五年八月
世宗憲皇帝諭曰原任都統賚塔當三逆變亂時統兵征
𠞰克復雲南功績𢡟著朕恭閱
聖祖仁皇帝實錄備悉其詳因伊身有過犯功過相抵是
以未封公爵止授一等男在當日之不優封賚塔者欲
使立功之人咸知儆惕收歛不可恃功驕肆妄為今事
歷多年後人已知鑒戒奉法着追封賚塔一等公令伊
孫博爾屯承襲以示朕眷念舊臣之意八年始建賢良
祠
詔以賚塔與大學士圖海等並入祀九年加公號曰褒績
庫禮
庫禮滿洲正白旗人姓喜塔臘
國初有昂果都理巴顔者來歸其四世祖也庫禮逮
事
太宗文皇帝崇德初朝鮮臣服歲以兵從我師征討庫禮
嘗奉
命統其軍五年睿親王多爾衮等征明圍錦州
上遣戶部恭政碩詹徵朝鮮水師五千及米萬觔赴大凌
河濟師庫禮與副都統洪尼喀率三十人導其舟
以行明年復隨鄭親王濟爾哈朗圍錦州克其郛
斬八百餘級復同前鋒統領薩穆什喀攻松山北
崖庫禮率朝鮮兵二百餘人奮勇先登克焉有科
爾沁降明蒙古兵來犯礟傷庫禮手不為動卒與
朝鮮兵併力破敵從攻松山敵襲我正紅鑲藍二
旗汛地庫禮同左翼將領勒卜忒擊退其衆斬獲
甚多
上嘉其功
賞所獲牲畜授騎都尉世職七年擢戶部恭政
世祖章皇帝順治元年改定官制庫禮仍任戶部侍郎以
聽從豫親王多鐸擅集視八旗女子論罪輸罰鍰
二年叙克燕京功加一雲騎尉尋奉
命往淮安總理漕儲四年九月鹽城土賊潜訌庫禮會漕
運總督楊聲遠親往撫慰民心始定無何賊渠周
文山等率其黨八百餘人夜襲淮安從夾城東門
缺口突入逼庫禮衙署庫禮率中軍張大治旗鼓
王國印暨帳下數十人挺身迎擊發矢揮刃大呼
殺賊其妻悉出署中所存箭使僕婢齎送助戰衆
皆一以當百自丑至辰斬殪甚衆賊大驚奔潰復
追斬百八十餘級盡收其偽印劄兵械等淮城獲
全賊渠偽益王朱隆武者時襲據廟灣城紏醜徒
數千船百餘乘間將窺淮庫禮與楊聲遠等議曰
賊勢横非出竒設伏不足致其死命乃遣兵分布
要害賊謂無備也方掦帆直上至車家橋伏發步
騎四起水陸蹂躪賊被刃及溺死者過半獲偽印
劄及舟楫器械無算餘遁歸廟灣庫禮復集衆議
以都統張大猷巡撫陳之龍分統水陸官軍直趨
廟灣羣逆望風竄匿于是次第𠞰撫劉莊埸等十
巢旬日之内根株肅清鹽城廟灣民各復業事聞
得
旨嘉奬以考滿晉三等輕車都尉未幾回戶部侍郎任七
年乞休
予致仕累遇
恩詔晉世職一等輕車都尉又一雲騎尉尋卒
賜祭葬如典禮諡僖恪子堯泰襲
伊理布
伊理布滿洲正白旗人姓他塔喇三等伯阿濟格
尼堪長子也崇德三年任兵部副理事官順治八
年襲父爵兼管佐領兩遇
恩詔晉一等伯十七年任刑部侍郎明年調吏部是時海
賊鄭成功據臺灣四出劫掠有言瀕海居民宜移
之内地者伊理布奉
命同尚書蘇納海赴江南浙江福建會勘疆界定議還京
擢正白旗蒙古都統康熙二年
命赴廣東會同總督盧崇峻察勘海疆新移人戶俾安輯
得所七年調本旗滿洲都統旋列議政大臣十二
年冬逆藩吳三桂反十三年
上命順承郡王勒爾錦統師進討以伊理布參贊軍務既
至荆州三桂據常德䧟松滋襄陽總兵楊來嘉副
將洪福叛附三桂於榖城鄖陽間據山結寨窺伺
郡邑
詔伊理布守宜昌十四年來嘉等犯南漳順承郡王承
制授伊理布討逆將軍印偕副都統根特往援賊遁旋犯
均州營于武當山下伊理布麾兵連戰陣斬偽副
將參將及賊兵千餘賊潰走已而三桂于松滋北
山屯聚賊數千沿江日增戰艦將合水陸來犯
上命伊理布同都統范達禮防守襄陽均州南漳諸處賊
將張以誠王會聫結來嘉等復寇南漳伊理布同
總督蔡毓榮分率勁旅夾擊大破之斬三千餘級
獲偽劄器械無算十六年奉
詔率荆州防兵同征南將軍穆占由岳州進長沙恢復茶
陵賊遁入攸縣伊理布率兵追𠞰賊據河岸拒戰
我兵奮進斬四千餘級生擒百餘人克復攸縣城
十七年四月穆占統兵復郴州永興桂陽興寧遂
自駐郴州以伊理布守永興六月三桂遣賊將馬
寳胡國柱等逼永興犯我河外營伊理布率兵禦
擊歿于陣十八年喪還
上遣内大臣奠茶酒復
遣侍衛傳
諭其母曰伊理布時侍朕前深悉其人及出師著有勞績
方謂成功之後即可凱旋相見忽聞陣殁不覺悽愴
痛悼兹聞爾家費用不給特賜白金六百兩為治喪
資
賜祭葬如典禮諡武壮立碑墓道子阿什坦襲爵
世宗憲皇帝時以伊理布入祀昭忠祠
蘇克薩哈
蘇克薩哈滿洲正白旗人姓納喇額駙蘇納長子
也初委署佐領崇德六年隨鄭親王濟爾哈朗等
圍錦州明人出步騎接戰敗之
太宗文皇帝聞明總督洪承疇以師十三萬赴援
親帥大軍環松山列營敵兵遁走蘇克薩哈同護軍統領
漢岱追敗其衆於塔山翼日復追擊明兵於海岸
隨豫親王多鐸等設伏襲擊與漢岱追斬杏山兵
之潛遁者順治二年叙功授騎都尉世職尋晉三
等輕車都尉七年
世祖章皇帝念蘇克薩哈父蘇納在
太祖
太宗時屢著功績繼因隠匿丁壯削世職三等輕車都尉
至是
特旨復蘇納世職以蘇克薩哈併襲為三等男八年任議
政大臣九年兩遇
覃恩晉爵一等男加一雲騎尉初蘇克薩哈隸睿親王多
爾衮属下既而睿親王薨於獵所蘇克薩哈與王
府護衛詹岱等舉首其殯殮服色違例及謀遷永
平諸逆状
命諸王大臣質訊皆實遂論睿親王如謀逆律是歲擢鑲
白旗護軍統領十年孫可望聚衆犯湖廣蘇克薩
哈奉
勅同都統辰泰等率禁旅出鎮湖南與經略洪承疇會商
進𠞰十二年明桂王將劉文秀盧明臣馮䨇禮等
分兵犯岳州武昌蘇克薩哈伏兵邀擊大敗之明
臣等復縱艦拒戰又擊敗之文秀引兵趨常德戰
艦千餘蔽江而下蘇克薩哈指揮軍士奮勇截擊
明臣等悉衆抗禦我軍協力撲𠞰六戰皆捷縱火
焚其船斬獲無算明臣赴水死䨇禮被創遁降其
副將等四十餘人文秀走貴州明年叙功晉爵二
等子任領侍衛内大臣加太子太保十八年正月
與索尼及遏必隆鰲拜等受
顧命為輔政大臣奉
聖祖仁皇帝嗣統是時索尼為
四朝舊臣遏必隆鰲拜皆以公爵先蘇克薩哈為内大臣
鰲拜尤功多意氣凌轢人多惮之蘇克薩哈以額
駙子入侍
禁廷承
恩眷奉
遺詔輔政名亞索尼與鰲拜稱婣婭而論事多與鰲拜&KR1541;
積以成讐索尼亦惡蘇克薩哈會鰲拜欲令鑲黃
旗與正白旗互易屯莊索尼贊成之遏必隆弗能
止遂行圈換之令旗民皆弗便康熙五年大學士
兼管戸部尚書蘇納海坐撥地遲悞總督朱昌祚
等坐紛更阻撓罪皆論死
上覽部議
召詢輔臣咸曰宜如議獨蘇克薩哈不對
上因不允所請鰲拜卒矯
詔並予棄市未幾索尼死鰲拜益驕恣蘇克薩哈慮其逼
已也居常怏怏六年
上親政
諭部議加
恩輔臣以示酬庸之典越日蘇克薩哈奏言臣才庸識淺
蒙
先皇帝眷遇拔授内大臣早夜悚懼恐負
大恩當
先皇帝上賓之時惟願身殉以盡愚悃不意恭承
遺詔臣名列於輔臣之中分不獲死以蒙昩餘生勉竭心
力冀圖報稱不幸一二年來身嬰重疾不能始終
效力於
皇上之前此臣不可逭之罪也兹遇
皇上躬親大政伏祈
睿鑒令臣往守
先帝陵寢如綫餘息得以生全則臣仰報
皇上豢育之微忱亦可以稍盡矣疏上有
旨諭議政王貝勒大臣曰蘇克薩哈奏請守
陵如綫餘息得以生全不識有何逼廹之處在此何以不
得生守
陵何以得生其會議具奏王貝勒等以大臣怨望奏請逮
治鰲拜與其黨大學士班布爾善等謂蘇克薩哈
不欲歸政文致之搆罪二十四欵坐奸詐欺飾存
蓄異心論如大逆應與其長子内大臣查克旦皆
磔死餘子侍衛穗黑塞黑里郎中那賽塞克精額
達器德器孫侉克札兄弟之子圖爾泰海蘭皆斬
决藉没族人前鋒統領白爾赫圖侍衛額邇德烏
爾巴亦皆斬决獄具入奏
上知鰲拜素與蘇克薩哈有隙是以搆成罪欵必欲置之
重典
諭以核擬未當不許所請鰲拜攘臂
上前強奏累日卒坐蘇克薩哈處絞餘悉如議八年五月
鰲拜既敗
特諭吏兵二部曰蘇克薩哈雖有罪不至誅滅子孫此皆
鰲拜挾讐滅其後嗣深為可憫白爾赫圖等無罪誅戮
殊為冤枉其蘇克薩哈及白爾赫圖等官俱應給還七
月復蘇克薩哈原官及世爵二等子
命其幼子蘇常夀承襲
白爾赫圖
白爾赫圖滿洲正白旗人姓納喇初由前鋒校
授兵部副理事官崇德五年隨睿親王多爾衮圍
明錦州敵出城犯我左翼白爾赫圖同前鋒參領
鄂碩戰卻之復擊敗杏山敵騎六年同前鋒統領
武拜恭領瑚密色等屢擊敗明總督洪承疇兵於
松山杏山間七年春自錦州分兵略寧遠獲牲畜
八年任前鋒參領順治元年大兵入山海關討流
賊李自成白爾赫圖擊敗偽總兵唐通於一片石
既定燕京追賊安肅及望都並多斬獲復隨豫親
王多鐸西𠞰自成連破賊營攻克潼關二年移師
江南徇蘇州擊走明廵撫楊文驄獲其船二十餘
進征杭州擊敗明大學士馬士英之衆分兵徇湖
州同前鋒侍衛安泰圖色等以雲梯克其城三年
隨端重親王博洛征金華敗賊衆於八步嶺進定
福建五年隨鄭親王濟爾哈朗征湖南時明桂王
朱由榔將王進才馬進忠袁宗第等分踞寳慶武
岡六年白爾赫圖率本旗前鋒破之湘潭進征寳
慶同副都統拜音岱等克其東門城外有九營合
兵來犯白爾赫圖擊之潰溺水死者無算尋自武
岡征沅州屢敗進才進忠宗第等進定全州七年
凱旋得
優賚八年隨都統阿喇善征山東土賊至沂州攻圍蒼山
賊寨斬賊首劉遜張齊又搜𠞰附近山寨斬賊首
趙三元楊大成應科等九年改護軍恭領先是
叙山海關暨浙江福建軍功予世職騎都尉兼一
雲騎尉及三遇
恩詔洊晉一等輕車都尉十三年擢前鋒統領十五年隨
信郡王多尼征貴州時由榔據雲南以其將李定
國白文選劉正國竇名望等扼據貴州要隘大兵至
安莊衛劉正國以衆迎戰白爾赫圖同護軍統領
布葉錫禮擊敗其衆斬正國於響水橋導大兵渡
盤江進克雲南城十六年白爾赫圖領所部進攻
玉龍關白文選引遁追擊敗之獲其鞏昌王金印
象三馬百有四十擒總兵吕三貴大兵取永昌府
渡潞江李定國設伏磨盤山我前鋒既深入伏起
白爾赫圖下馬據石立連發三矢斃賊三人賊駭
潰我軍繼進合擊殱之竇名望據木柵拒守白
爾赫圖率衆破柵斬名望遂取騰越州由榔定國
文選皆遁追逐踰南甸而還信郡王班師白爾赫
圖同都統卓羅留駐雲南定國既竄出邊屯孟艮
復圖入犯約降將高應鳳為内應以由榔印劄誘
元江土司那嵩倡叛白爾赫圖同卓羅率兵往𠞰
敗賊於磨隴口進圍元江城掘壕困之越月城乃
拔那嵩自焚死擒應鳳斬於軍十七年以在滇久
著勞績
頒賜衣服白金鞍馬十八年九月隨定西將軍愛星阿𠞰
由榔於緬甸十一月會師木邦聞白文選屯錫箔
江邊白爾赫圖同都統果爾欽遜塔等簡精銳先
發至則文選已毁橋遁乃結筏以濟大軍次舊挽
坡愛星阿令白爾赫圖率前鋒百人往蘭鳩江濱
取緬人所獻由榔及其親屬至軍中大軍凱旋康
熙元年四月白爾赫圖奉
詔同都統卓羅率前鋒軍先還京叙功晉爵一等男六年
輔政大臣蘇克薩哈為鰲拜搆陷株連族人白爾
赫圖蘇克薩哈族弟也削官爵坐斬八年
上親政以白爾赫圖無罪枉坐追復原官及一等男爵以
其子白爾肯襲爵十年其子一等侍衛羅鐸恭領
塞赫等訴陳白爾赫圖征雲南功多為鰲拜屈抑
未予優叙得
旨下部議晉爵三等子並
賜葬祭如典禮諡曰忠勇
羅碩
羅碩滿洲正白旗人先世居棟鄂以地為姓祖魯
克素
國初來歸管佐領羅碩初任刑部理事官順治元年
從睿親王多爾衮入山海關破流賊李自成追至
望都縣二年叙功予雲騎尉世職六年四月以參
領同副都統卦喇領兵駐防太原時姜瓖叛黨攻
陷汾洲
諭固守太原勿輕進𠞰汾州廼於城南八十里立營徐溝
清源二縣境扼賊使毋薄城賊攻破清源城羅碩
與卦喇分路擊之賊棄城遁陣斬五千餘人五月
賊擁衆犯太原據晉祠堡立柵羅碩隨端重親王
博洛衝破賊營斬首萬餘級八月賊首雷和尚張
五等糾衆萬餘圍絳州復大破之斬級二千餘又
破賊首胡邦秀石滋龍湯平等於浮山縣南之老
君廟斬首千級得
旨奬叙八年三月擢任工部侍郎八月轉吏部九月復調
工部以三遇
恩詔加至二等輕車都尉九年隨敬謹親王尼堪征湖南
失利十二年議罪革一騎都尉觧侍郎任罰鍰尋
授大理寺卿十七年追尊
端敬皇后禮成以
皇后伯父晉世職一等輕車都尉康熙四年卒第三子舒
敏第三孫伍泰分襲羅碩長孫鄂爾多康熙十
二年由侍衛擢刑部右侍郎十四年轉左十八年
吏部考察以不謹革職
命從寬䧏二級隨旗上朝尋以恭領隨征湖廣四川二十
三年復任刑部侍郎是年調戶部二十五年授内
務府總管二十六年擢兵部尚書明年調戶部二
十八年五月轉吏部尚書三十年七月
暢春苑奏事出得痰疾
遣御醫調治
賜御用衣服人葠並派侍衛護送至家踰時卒
賜祭葬如例謚敏恪
莽奕禄
莽奕禄滿洲正白旗人初隸鑲白旗姓富察世居
葉赫曾祖阿布岱
國初來歸授騎都尉莽奕禄於順治元年六月襲職
七年九月屢遇
恩詔洊晉二等輕車都尉十一年以署恭領隨靖南將軍
珠瑪喇征廣東明桂王朱由榔將李定國糾步騎
四萬據新會縣之山峪列礟象拒戰我軍奮擊之
潰奔别將以四千衆自山頂馳突我兵又敗之奪
山隘定國遁師還叙功晉世職一等康熙元年授
護軍參領十三年逆藩吳三桂叛莽奕禄署護軍
統領隨征湖廣十五年三月由石首縣進軍太平
街賊八千餘拒戰莽奕禄同護軍統領伊勒都齊
夾擊敗之斬百餘級賊遁回營復隨貝勒察尼分
兵夾擊陣斬三百餘十七年五月擢鑲白旗蒙古
副都統十九年十一月隨征南將軍穆占進貴州
恢復靖遠清平及平越府時逆孽吳世璠據貴陽
偽將軍韓天福據新添衛莽奕禄與前鋒統領薩
克察巴圖魯等領驍騎擊敗之殪賊千餘追奔三
十餘里乘勝復龍里縣進薄貴陽吳世璠遁遂克
之并復威清敷勇平壩鎮西等衛及定番州城二
十年正月進軍平遠州賊偽將軍高起隆夏國相
王永清楊應選張足法儂朋王會等擁衆二萬據
城西南山拒戰莽奕禄與副都統花色等統前鋒
護軍奮擊敗之殺賊四百餘遂攻城自午至酉再
敗賊斬級千餘于是王會降高起隆等遁招撫偽
官三百四十四兵三千七十復平遠三月同遊擊
王成功領兵四千追𠞰逸賊張足法等賊倚山拒
戰我軍連奪三山賊敗走邀奪高家橋陣斬千餘
人墜厓死者無算旋收復黔西大定諸城擒偽廵
撫張維堅等斬之均得
旨議叙遂入雲南會大將軍賚塔軍於曲靖擊敗賊圍省
城八月調滿洲副都統並
命恭贊軍務十一月吳世璠自殺雲南平還京共得功牌
五叙不及職二十二年四月遷護軍統領管佐領
二十三年九月遷蒙古鑲白旗都統二十四年十
月調滿洲都統三十年十月授荆州將軍三十九
年十一月調荆州滿洲兵二千𠞰打箭爐蠻
上以莽奕禄年老
命留鎮荆州以副都統珠滿阿際禮領兵往四十二年二
月以老乞休
允之六月
上幸塞外莽奕禄赴
行在請
安
賜御書引年老將額
御衣一襲東珠頂帽孔雀翎入内大臣班八月卒年七十
諭曰莽奕禄才品優長簡任將軍實心效力勤勞最久兹
聞溘逝深為軫惻下部議䘏
賜祭葬如例諡敏肅子色爾敏例襲騎都尉兼一雲騎尉
六十一年十一月
世宗憲皇帝御極
恩詔下部察奏舊日出征八旗官兵因少一功牌未叙職
者
特追授莽奕禄雲騎尉世職並擢入正白旗
蘇納海
蘇納海滿洲正白旗人姓他塔喇岱圖庫哈里之
曾孫也初為睿親王多爾衮護衛
世祖章皇帝順治三年正月授宏文院學士
命隨肅親王豪格討流賊張獻忠十一月獻忠滅王令蘇
納海先還奏捷六年隨英親王阿濟格討大同叛
鎮姜瓖偽總兵楊振威等斬瓖首以獻王亦令蘇
納海馳奏
上即命往軍中宣
恩諭仍隨英親王還京七年以繙譯三國志告成
賚鞍馬銀幣兩遇
恩詔授世職騎都尉兼一雲騎尉尋以
甄别各官濫邀世職削雲騎尉九年正月
詔重修
太宗文皇帝實錄充副總裁官十一月
盛京總管葉克舒奏獲朝鮮國越界採葠之人
命蘇納海同副都統瑚沙携其人往朝鮮
勅國王李淏會鞫明年三月還京以淏陪臣至齎表謝罪
附貢方物是年擢吏部侍郎十一年同尚書巴哈
納侍郎額爾德等分賑畿輔十二年兼任鑲紅旗
滿洲副都統十三年戶部援
恩詔赦免員外郎朱世德虧缺河西務額税世德官如故
吏部亦弗置議得
旨詰問乃以世德應禠職逮訊覆奏部臣坐瞻徇降革有
差蘇納海罷任革世職逾月
上以蘇納海舊在内院練習院務起授國史院學士尋充
經筵講官遷禮部侍郎十六年加太子少保十七年
擢工部尚書旋調兵部是時海賊鄭成功據臺灣
四出劫掠有言瀕海居民宜移之内地者蘇納海
同侍郎伊里布奉
命赴江南浙江福建會勘定議
聖祖仁皇帝即位擢國史院大學士康熙二年兼管戸部
尚書事五年輔政大臣鰲拜與蘇克薩哈有隙鰲
拜因已隸鑲黃旗蘇克薩哈隸正白旗欲以正白
旗屯莊改撥鑲黃旗而别圈民地給正白旗使旗
人訴情以牒戶部蘇納海持不可謂旗人安業已
久民地曾奉
諭不許再圈宜罷議鰲拜銜之矯
旨遣貝子温齊等履勘旋以鑲黃旗地不堪耕種疏
聞遂遣蘇納海會同直隸總督朱昌祚廵撫王登聮經理
其事昌祚登聮交章言兩旗人較量肥瘠相持不
决而旗地待換民地待圈所在荒廢不耕農人環
訴失業請停止圈換之令蘇納海亦以屯地難於
丈量候
明詔進止鰲拜遂擅坐蘇納海藐視
上命遲悞撥地械付刑部議罪部議律無王條應鞭百籍
没家産
上覽疏知鰲拜以蘇納海始終不阿欲置之死
召四輔臣詢問鰲拜極言情罪重大索尼遏必隆附和之
獨蘇克薩哈不對
上仍以部議不按律文弗允鰲拜出矯
旨即予處絞八年
上親政以鰲拜罪惡衆著
命逮治於是議政王大臣等列状入奏因及誣陷蘇納海
事鰲拜既伏罪
上諭部臣曰朕閱處分蘇納海原案由鰲拜等以撥地遲
延遽行逮問多端文致誣陷不按律文任意處死冤枉
可憫宜予恩卹於是
賜祭葬如例諡曰襄愍尋以其子瓦爾達為三等侍衛
鄂泰
鄂泰滿洲正白旗人姓瓜勒佳世居蘇完地方
國初來歸順治四年以兵丁從征百戶所首登城克
之叙功授雲騎尉尋晉騎都尉七年復以從克江
西九江府登城有功晉二等輕車都尉
賜巴圖魯號九年授
盛京禮部理事官緣事革職嗣授恭領康熙十年授
盛京副都統十三年十二月陜西提督王輔臣叛定
西大將軍貝勒洞鄂奉
命討之
詔鄂泰率盛京兵一千來京備調十四年二月
諭曰陜西沿邊有路通山西汾州恐逆賊乘隙來犯其授
鄂泰為建威將軍統領自盛京調來兵一千往駐太原
防守汾州諸處四月
命由太原赴西安參贊軍務其建威將軍印以副都統烏
丹代時輔臣陰通川賊八月鄂泰偕署副都統阿
爾瑚駐寳雞縣扼棧道十月川賊李冉二姓出棧
道犯九龍山鄂泰與阿爾瑚督擊盡殪之會偽總
兵任德望等率賊衆及猓猓七千餘來援至益門
鎮屯營七鄂泰等分兵九路衝擊自已至未盡破
賊營陣斬賊將徐姓德望以百騎遁驍騎校韓楚
漢射中其股降之斬獲甚衆十五年三月復搜捕
餘賊於紅崖堡
詔奬其功下部議叙十八年鄂泰卒二十五年追叙軍功
授騎都尉兼一雲騎尉世職以其子鄂山襲
覺羅吉哈禮
覺羅吉哈禮滿洲正白旗人武功郡王禮敦第二
世孫也
世祖章皇帝順治四年七月錄武功郡王後嗣授吉哈禮
佐領尋襲其父阿賚騎都尉世職遇
恩詔晉至二等輕車都尉兼任護軍恭領
聖祖仁皇帝康熙八年六月擢鑲黃旗滿洲副都統十二
年十二月逆藩吳三桂反奸民楊起隆乘機作亂
詐稱朱三太子廣德元年中興官兵以白布裹頭
紅布披身為號約於京城内外放火舉事潛聚鼓
樓西街已故降將周全斌家全斌之子公直首於
正黃旗漢軍都統祖永烈永烈與正黃旗滿洲都
統圖海偕吉哈禮及佐領鄂克遜等率兵圍之生
擒其偽齊肩親王焦三偽護駕指揮朱尚賢偽閣
老張大偽軍師李柱偽總督陳繼志偽提督史國
賓偽黃門官王鎮邦等送法司鞫實磔於市互詳
圖海鄂克遜傳十九年九月
命同副都統席布率每旗前鋒三十每佐領下護軍一漢
軍二驍騎三内府佐領下兵六百赴四川會同鎮
安將軍噶爾漢𠞰賊十一月即軍前擢鑲黃旗蒙
古都統時逆孽吳世璠據滇黔其賊將胡國柱夏
國相馬寳等分犯瀘州叙州及建昌二十年三月
上以宣威將軍鄂克濟哈久駐成都致建昌陷賊令觧任
以吉哈禮代為宣威將軍統其所部兵馳會勇略
將軍雲貴總督趙良棟𠞰賊建昌五月吉哈禮疏
言將軍趙良棟統綠旗官兵自雅州前進臣盡率
所部兵繼其後因現在糧少騎兵止齎二十日糧
步兵止齎十五日糧請
諭趣運送接濟從之六月吉哈禮同趙良棟率兵擊賊大
渡河奪賊船濟師胡國柱等聞貴州廣西大軍已
並進雲南合圍省城引賊衆歸援吉哈禮收復建
昌奉
詔進征雲南互詳趙良棟傳九月吉哈禮行至武定府疾
卒於軍年五十有六
賜祭葬如例子吉斯哈襲二等輕車都尉
達都
達都滿洲正白旗人先世居那木都魯以地為姓
世祖章皇帝順治四年由筆帖式授吏部副理事官八年
恩詔予騎都尉職十二年四月疏言
皇上大開言路在京七品以上官員咸得進奏則兵民何
以綏輯糧賦何以充足邊疆盗賊何以捕滅各抒
所見可也乃御史張嘉以添設滿洲關差致多擾
累為言又不指明何地關口何人害民何民被勒
多取徒以向無而添設既撤而復行謂不足取信
天下其意不過以關有滿官則官民貨船不徇情
面一體徵税故獨忌滿洲偏私顯著今天下雖定
邊患未寧總督廵撫布政使責任甚重必當仍用
舊人俟太平日久不分新舊一體任用謹陳管見
以
聞下部議關税滿漢兼差督撫九卿科道會推布政使新
舊一體論俸陞轉應俱如定例行妄奏之張嘉降
一級調用六月擢吏部郎中十三年四月因河西
務鈔關員外郎朱世德虧課一萬三千餘兩照戶
部議援
恩赦免罪吏部諸臣並坐瞻徇達都革騎都尉降本部員
外郎十八年遷刑部郎中
聖祖仁皇帝康熙二年隨都統穆里瑪出征湖廣署恭領
𠞰滅流賊餘黨李來亨等于茅麓山明年師還議
初領隊時失利退還不殿後禦賊致損隊伍及登
山堕厓自傷右脇詭稱為滚石所中應革職籍没
鞭責得
旨寬免籍沒披甲軍前效力六年復用為刑部郎中八年
二月遷光禄寺卿十一月授秘書院學士十二月
充
世祖章皇帝實錄副總裁九年十月改保和殿學士兼禮
部侍郎十年二月充
經筵講官十一年七月
實錄告成加一級食一品俸十一月擢戶部右侍郎十三
年六月大軍𠞰逆藩耿精忠達都奉
命往浙江督餉文官布政使武官副將以下俱聽節制鑄
給總理大兵糧餉兼管地方兵馬一切事務印八
月疏言浙省舊設杭嚴廵道嘉湖守道金衢守道
各轄二府康熙六年裁併杭嘉湖為一道金衢嚴
為一道在平時可節冗費今大兵雲集軍務繁劇
一道管理三府未能兼顧請如舊各管二府仍分
設杭嚴道以便料理錢糧軍需疏下部議如所請
行十月疏言原任建寧府通判何源濬前以朝
覲回閩于今年三月過浦城縣一百二十餘里聞耿精忠
叛亂賊兵已陷建寧從役勸其姑往投順收集家
口誓死不從妻子親丁盡抛棄賊寨徒步七日行
一千二百餘里至杭州請兵其忠貞可嘉曾經廵
撫田逢吉疏
聞部議暫留浙省俟福建恢復仍赴原任現已羈棲半載
無任可赴無俸可支似堪憐憫請與叙用得
旨何源濬聞耿逆變亂抛妻子徒步請兵深為可憫下部
優叙以浙省知府擢用十一月田逢吉因疾觧任
詔授達都浙江廵撫達都疏言廵撫事繁責重浙省當用
兵之際民心摇動臣才識未裕精神已衰自揣難
勝厥任現署廵撫之布政使陳秉直年壯才優素
為民心悦服乞
敕部補授下部議不准
特旨允陳秉直陞補廵撫達都仍以原銜理餉十四年二
月疏言大軍分𠞰叛賊處州温州指日恢復催辦
糧料綏輯流民惟道府是頼請于在浙軍前勤勞
素著之官酌量選補以留浙效用僉事姚啟聖補
温處道通判王國泰補温州知府運判線一信補
處州知府又疏請以辦運軍糈勤勞最著之經歷
許嗣華縣丞鄭廷俊等分補廳縣正佐官二十餘
員俱下部議從之九月疏言衢州等處大兵雲集
浙省本年鹽課先經奏准按季徵觧難供急需温
州陷賊金衢台嚴處五府地丁銀兩催科莫應杭
嘉湖寧紹五府即照額全完僅供駐防滿漢官兵
俸餉今大兵每月約用銀二十萬餘兩請就近撥
給以濟軍需下部議撥長蘆鹽課十萬兩山東地
丁十萬兩赴浙應用十五年八月康親王傑書統
師自金華移駐衢州達都前往經理糧餉十一月
疏言大兵俱已進閩需餉甚多陸續觧銀二十萬
兩又將現存司庫銀五萬兩委官隨臣觧赴閩省
計滿漢綠旗官兵每月需餉數十萬兩閩地殘破
無從措辦請于就近省分地丁鹽課等銀添撥五
六十萬兩竟觧閩省接濟大兵供應疏下部議撥
江南庫銀四十萬赴閩十六年七月大軍由閩入
粤達都與副都統沃申等駐潮州十七年五月海
賊鄭錦犯海澄將軍賚塔由潮州帥師赴援海賊
楊金目等聫䑸由鰲頭突犯團山達都與總兵馬
三竒遣兵撲𠞰斬賊五百餘生擒長髮賊五名礟
沉賊船追至寮口賊由急水東岸遁十八年八月
召補戶部右侍郎十二月至京
召詢海賊情形奏言臣來時厦門金門賊勢大挫賊船較
前甚少聞海中糧米無從凑集賊不能久不日可
定
上曰今海禁甚嚴賊糧從何而來達都奏賊所恃屯糧之
處俱為大兵所有惟向廣東高州海島稍稍竊運
而已
上曰當賊匱糧之際大兵速取海澄要害之處則賊失所
憑依全閩可定夫師行既繁民力重困若能一舉滅賊
地方速平大兵無野處之苦民困自此甦矣十九年七
月轉左侍郎十一月
命往盛京會議鹽務還奏
盛京新舊官兵及百姓呈訴未設鹽商之前食鹽每
觔不過三四文自設商納課以來每觔至十餘文
又鹽舖俱設于府州縣城貧民自屯庄往買有誤
農業且路遠多費因傳問鹽商等又據稱鹽課已
勉強認納價值斷難减少臣等伏思八旗新舊官
兵皆賴田禾為生地方百姓係安插招徠流徙之
人盡属窮苦且吉林寧古塔居住之人並新滿洲
及邊外蒙古等俱遠來買食自康熙十八年招募
商人准行鹽引一萬三千七百七十四道徵課銀
六千五百二十三兩十九年加增鹽引三千一百
道徵課銀一千四百六十八兩在官徵課無幾食
鹽之昂貴倍增應停止鹽商辦課仍照舊聽有鍋
之人煎鹽依從前賤價售賣不許豪強覇佔責令
奉天將軍戶部侍郎察禁下九卿等議從之三月
調吏部左侍郎二十一年二月遷左都御史七月
卒
賜祭葬如例
欽定八旗通志卷一百五十八
