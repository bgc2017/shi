欽定四庫全書
欽定八旗通志卷六十二
土田志
昔者成周以穡事開基自公劉徹田為糧著三單
之美古公疆理宣畝自西徂東以周於執事武王
周公本之為體國經野之略從古帝王之興未有
不敦崇本計者欽惟我
太祖高皇帝定八旗軍制先令國人屯田曠土設職官十
有六專司其事
太祖文皇帝嗣位之初即申嚴屯莊禁令
屢飭八旗備禦官劭農播榖禁濫役妨農者猗歟偉哉
創造之勤與周家比烈而
規模宏遠又遠過之
世祖章皇帝既大一統籍近京州縣閒田
賜東来將士遂畫定旗地有民田錯互者以官田易之視
所易近遠免其税有差經界正矣榖禄均矣
聖祖仁皇帝命展邊開墾得膏腴地數百萬頃由是八旗
人士内有閒田可以資生外有草地可以墾種不
假閭閻尺寸而舊壤新畬咸得我所
世宗憲皇帝慮畿輔莊屯襍處有司督察為艱
特置八路官分司董率𨗳迎其善念振作其怠心
睿慮益為周摯迨我
皇上之御極也念旗人生齒日繁宜籌經遠既給還入
官之産又查贖民典之田且以公産租銀遞年普
賞其沙水荒鹻地畝則必
命大臣履勘豁除賦租凡所以為旗人裕恒産謀久長
者尤無微不至矣臣竊惟周家世有哲王而制作
至元公而止詎若我
大清
聖
聖相繼
訏謨善政次第舉行即土田為萬幾之一端迺經
列祖之經營
宸衷之規畫宏綱細目美備周詳如此然則旗人食舊
德服先疇含哺擊壤其深思樂利所由来乎謹博
稽冊籍採其有關地畝者為土田志分八子目曰
土田規制曰給地數目曰守
陵人員地畝曰直省駐防地畝曰塋地曰牧場曰土田教
令曰土田蠲䘏而各子目之下又有部分以便尋
檢焉
土田志一
土田規制(肇基規制)(畿輔規制)
肇基規制
太祖高皇帝乙夘年夏六月令國人屯田曠土
諭曰我國儲積未充惟及是時撫輯吾國固疆圉修邊備
重農積榖為先務耳因
命各牛彔下出十人牛四頭於曠土屯田積貯倉廪復設
官十六員筆帖式八員會計出入(謹案乙夘之次年為天命元年)
(丙辰)
天命四年夏四月
諭沿邊之地宜設兵以衛農人
我
太宗文皇帝初即位之年(謹案是年為天命十一年明年改元天聰)秋九月定
屯莊禁令先是編歸降戸口每十三壮丁為一莊
分隸滿洲大臣家至是
命按滿洲官品級每一備禦(即今佐領)止給壮丁八名以供使
令其餘分屯别居編為民戶擇漢官清正者轄之
禁貝勒大臣屬下需索器物及恣意行遊者復
諭曰工築之興有妨農務前因城郭邊墻事關守禦有勞
民力良非得已朕深用憫念今修葺已竣嗣後有頽壊
者止令修補不復興築用恤民力專勤南畝以重本務
其屯莊田土八旗移居已定今後無事再移可使各安
其業無荒耕種滿洲漢人毋得異視凡訟獄差徭須畫
一均平諸貝勒大臣并在外駐防之人及貝勒下牧馬
管屯人有事往屯莊各宜自備行糧若擅取民間牛羊
雞豚者罪之
天聰三年二月申科歛民財之禁時有正黃旗千
總因本管官至屯歛取民物以為供應者
上察知之
諭貝勒大臣曰出使之人各自備餱糧毋許科取於民近
聞有違法妄行者不可不嚴為懲治諸臣皆受朕恩身
居民上衣食亦已豐裕乃攫取貧民辛勤孳養之牲牢
以供口腹貧民被此擾累何所恃以為生乎嗣後除凡
人照常處分外若係管糧官筆帖式及廵臺人虐民妄
行定行處死
天聰七年春正月庚子集八旗備禦官
諭曰田疇廬舍民生攸賴勸農講武國之大經方今疆土
日闢舊所給田地若有不堪耕種者察明換給沃壤即
於附近建造房屋俾遷居之如貧民之牛具耔種赴有
力之家代耕一切徭役專派有力者不得濫及代耕貧
戶
九年春三月禁濫役妨農
諭曰朕昨出見民間耕種愆期蓋因章京等有事城工欲
先時告竣故額外派夫致誤耕作築城固為正務然田
地荒蕪民食何賴嗣後有濫役民夫致妨農務者該管
章京以下俱治罪
崇德元年冬十月禁屯積米穀並令及時耕種
二年春二月令各屯堡及時劭農
夏四月辛夘
諭羣臣貸粟貧民及時播種
五年春三月
命鄭親王濟爾哈朗帥右翼貝勒多鐸帥左翼官兵往修
義州城駐軍屯田尋奏義州東西四十里田地皆
已開墾
夏五月
諭理藩院曰爾等可令索倫来歸之衆同郭爾羅斯部衆
於烏庫瑪勒格稜額勒蘇昂阿察喀地方駐劄耕種
六年十一月都察院參政祖可法等奏言今歲禾
榖未收秋霜早隕恐收穫之時米糧未能豐足價
漸騰涌市糶日稀所宜預為籌畫者凡四事一請
嚴沽酒之禁本京及大小城堡計造酒米數每日
不下數百石停止一年可省米數十萬石一請杜
囤積之弊有糧之家或賣或借賣則從市平糶借
則從時起息俾得有無相通不許居竒長價一請
疏河渠之路東土以遼瀋為肥饒夹河六屯尤為
沃壤年久不濬故河壅而水不流雨澤偶多遂致
泛溢沿河一帶良田悉委棄矣及時挑修用力不
多為益最大即民間夫役亦所樂從一請開納粟
之例或論罪之大小限以糧數納贖或無罪平人
有急公輸粟者量加奬錄俟秋成豐稔即行停止
疏入得
旨所奏俱是我國人民當此饑饉之年著停止沽酒待年
豐仍許沽賣獲罪之人無銀納贖願輸糧者准以時價
折收有餘糧之家願助者許助願賣者許賣又新開河
修濬一事該部俟可以興工之時奏聞
七年六月癸夘
上諭大學士范文程等曰昔我
太祖時凡遇行兵廵幸軍士有踐踏田禾者重則射之輕
則鞭之法律嚴明所以重農事也近来諸王貝勒行兵
出獵見有踐踏田禾者亦曾察出定罪否朕前往牧馬
之所見内大臣塔瞻等踐踏田禾已奪取其矢交與兵
部究治矣出兵官員應在京候定功罪其餘閒散官員
即當令其各往本牛录屯莊查看田土耡墾與否如有
棄而未耡者可撥工助之五榖係萬民之命何得兀然
閒坐略不介意也范文程等遵
諭集諸王貝勒大臣於
篤恭殿宣示畢王貝勒奏曰臣等遇有踐踏田禾之人
應鞭責者鞭責應罰懲者罰懲不敢疎縱也
以上肇基規制
畿輔規制一(順治元年至康熙五十三年)
順治元年十二月
諭戶部曰今我朝定都燕京期於久遠凡近京各州縣民
人無主荒田及明朝皇親駙馬公侯伯太監等凡歿於
寇亂者無主田地甚多爾部槩行清查若本主尚存或
本主已過而子弟存者量口給與其餘田地盡行分給
東来諸王勲臣兵丁人等蓋非利其地土良以東来諸
王勲臣兵丁人等無處安置故不得已而取之然所取
之地若滿漢錯處必争奪不止可令各府州縣鄉村滿
漢分居各理疆界以杜異日争端今年從東先来諸王
各官兵丁及現在京各部院衙門官員俱著先撥給田
園其後到者再酌量照前與之
是月順天廵按柳寅東疏言清查無主之地安置
滿洲莊頭誠開創宏規苐無主地與有主地犬牙
相錯勢必與漢民雜處不惟今日履畝之難恐日
後争端易生臣以為莫若先將州縣大小定用地
多寡使滿洲自住一方而後以察出無主地與有
主地互相兑換務使滿洲界限分明疆理各别而
後可蓋旗人共聚一處阡陌在於斯廬舍在於斯
耕作牧放各相友助其便一也滿漢疆理無相侵
奪争端不生其便二也里役田賦各自承辦滿漢
各官無相干涉且亦無可委卸其便三也處分當
經界明人無竄避驚疑得以保業安生耕耘如故
賦役不缺其便四也可仍者仍可換者換漢人樂
從且其中有主者既歸併其餘自不容無主者隐
匿其便五也疏入奉
旨戸部詳議速覆
是年定民間無主田地撥給八旗壮丁每人三十
畝
二年正月戶部以圈撥地土事奏
聞報曰凡圈丈地方須令滿漢分處至於故明賞賚勲戚
莊地及民間無主荒田悉令輸官酌行分撥(謹案會典順治十一)
(年覆准凡丈量州縣地用步弓各旗莊屯用䋲用步弓曰大用䋲曰圈)
二月
諭戶部傳諭各州縣有司凡民間房産有為滿洲圈占兑
換他處者俱視其田産美惡速行補給務令均平倘瞻
顧徇庇不從公速撥躭延時日爾部察出從重處分
十二月戶部尚書英俄爾岱等言臣等奉
命圈給旗下地畝查得易州安肅等州縣軍衛共三十六
處無主田地盡數撥給旗下猶若不足其未察地
方如滿城望都等二十四州縣尚有無主荒地若
撥給旗下則去京漸遠兵民雜處多有未便議將
易州等處有主田地酌量給旗而以滿城等處無
主田地就近給民庶幾兩利至於清查事緒繁多
應差廉幹官員前往從公撥給務令滿漢兵民各
有寧宇䟽入
命遣給事中四員御史四員同戸部司官八員前往撥給
是年題准給諸王貝勒貝子公等大莊每所地一
百三十晌或一百二十晌至七十晌不等半莊每
所地六十五晌或六十晌至四十晌不等園每所
地三十晌或二十五晌至十晌不等
(謹案舊例六畝為一晌自乾隆四十六年十一月始奉)
(實旨嗣後按畝核算不寫若干晌而此志原文有係欽依錄與)
(聖祖御製文集者所書晌數今敬遵其舊惟自乾隆元年以後則遵)
(旨概用畝數核改謹聲明於此)
又題准分給園地内府總管八晌親王府管領六
晌郡王以下府管領五晌各府給事人員俱給地
有差
又題准王以下各官所屬壮丁計口給地六晌停
支口糧
又題准民間墳墓有在旗人地内者許其子孫隨
時祭掃
三年題准京師内外無主園地酌量撥給諸王府
又題准副都統以上官員各撥給園地三十晌併
二名壮丁地(謹案每名壯丁地三十畝)
是年三月戶部言民間田地撥給滿洲已經於隣
近地方補還但廬舍田園頓非其故遷徙流離深
為可念應照被撥地數一應錢糧全免一年其地
土房舍雖未經撥給滿洲而與近村被撥之民同
居分種亦應照分出地數將一應錢糧量免一半
凡故明公侯外戚屯地既經撥出其錢糧自應照
數永免如有被撥之民將他處未撥之産混開冐
免者察出重究
詔從所請
四年正月戸部言去年八旗圈地止圈一面内薄
地甚多以致秋成無望况今年東来滿洲又無地
耕種若以遠處府州縣屯衛故明勲戚等地撥給
又恐孤貧者無力運送應於近京府州縣内撥換
去年薄地並給今年東来滿洲其被圈之民於滿
洲未圈州縣内查屯衛撥補仍照遷移遠近豁免
錢糧四百里者准免二年三百里者准免一年以
後無復再動民地庶滿漢兩便疏入
詔從其議於是圈順義懷柔密雲平谷四縣地六萬七百
五晌以延慶州永寧縣新保安永寧衛延慶左衛
右衛懷来衛無主屯地撥補圈雄縣大城新城三
縣地四萬九千一百一十五晌以東鹿阜城二縣
無主屯地撥補圈容城任邱二縣地三萬五千五
十一晌以武邑縣無主屯地撥補圈河間府地二
十萬一千五百三十九晌以博野安平肅寧饒陽
四縣先圈薄地撥補圈昌平良鄉房山易州四州
縣地五萬九千八百六十晌以定州晉州無極縣
舊保安深井堡桃花堡遞鶚堡雞鳴驛龍門所無
主屯地撥補圈安肅滿城二縣地三萬五千九百
晌以武強藁城二縣無主屯地撥補圈完縣清苑
二縣地四萬五千一百晌以真定縣無主田地撥
補圈通州三河薊州遵化四州縣地十一萬二百
二十八晌以玉田豐潤二縣圈剰無主屯地及遷
安縣無主屯地撥補圈霸州新城漷縣武清東安
高陽望都固安安州永清滄州十一州縣地十九
萬二千五百一十九晌以南皮静海樂陵慶雲交
河蠡縣靈夀行唐深州深澤曲陽新樂祁州故城
德州各州縣無主屯地撥補圈涿州淶水定興保
定文安五州縣地十萬一千四百九十晌以獻縣
先圈薄地撥補圈寳坻香河灤州樂亭四州縣地
十萬二千二百晌以武城昌黎撫寧各縣無主屯
地撥補
是年題准恭領以下官員各給二名壮丁地
又題准撥給甲兵地畝有告稱不能耕種者不准
又題准圈撥地内如有集場仍留給民以資貿易
又題准嗣後民間田産永停圈撥
又題准撥給地畝以現在為凖嗣後雖增丁不添
給減丁不退出各官雖陞遷不添給亡故降革不
退出
五年題准親王給圈十所郡王給圈七所每所地
三十晌
又題准南苑海戶每戶給地三晌
又題准各官帶来壮丁給地不敷每佐領下再給
十名壮丁地
六年題准襲封王貝勒貝子公等伊祖父所遺圈
地除撥給應得之數外其餘地畝不必撤出仍留
本家
又題准凡加封王貝勒貝子公等各照本爵撥給
園地
又題准撥給官員園地公侯伯子各三十晌男二
十晌輕車都尉十五晌騎都尉十晌雖陞至超品
公亦不踰三十晌
又題准凡官員致仕者督撫布按總兵各給園地
六晌道員副將參將各四晌府州縣遊守等官各
三晌
又題准改撥官員園地公侯伯各五十晌子四十
晌男三十晌都統尚書輕車都尉各二十晌副都
統侍郎騎都尉各十晌一等侍衛護衛參領各七
晌二等侍衛護衛各五晌三等侍衛護衛雲騎尉
各四晌
又題准新來壮丁每名給地五晌
七年題准撥給親王園八所郡王五所貝勒四所
貝子三所公二所每所地三十晌嗣後凡初封王
貝勒貝子公等俱照此例撥給鎮國將軍園地四
十晌輔國將軍三十晌奉國將軍二十晌奉恩將
軍十晌凡給過園地者停給家口糧米
又題准給公主園地六十晌郡主三十晌縣主郡
君各二十五晌
又題准八旗舊壮丁每名撤出地一晌撥給新壮
丁
九年題准八旗壮丁退出地並首告清出地及各
省駐防遺下地照墾荒例招墾三年起科
十年題准嗣後圈占民間房地永行停止
十一年正月都察院言滿洲兵丁雖分土田每年
並未收成窮兵出征必需隨帶之人致失耕種之
業往往地土空閒一遇旱澇又需部給口糧且以
地瘠難耕復多陳告而民地又不便再圈請查壮
丁四名以下地土盡數退出量加錢糧月米其馬
匹則於冬春二季酌與喂養價銀其退出之地擇
其腴者許令原得瘠地之人更換餘則盡還民間
在滿洲有錢粮可望樂於披甲而又無瘠地之苦
至民間素知地利復不至於荒蕪是兵民共仰
皇仁於無盡矣下該部確議
十五年題准舊例勲戚莊屯糧石在部報收嗣後
交各本主報納多寡聽其自便
十七年覆准八旗撤出壮丁地畝向交各佐領收
存以致荒蕪令地方官招民墾種照例三年後起
科
十八年九月戶部言民間地土房屋禁止滿洲置
買已於順治七年三月内定例遵行後順治十三
年奉有順治七年未禁以前所買地土房屋入官
戸部給發原價其錢糧行文地方官除免之
旨臣等看得未禁之前所置地土房屋發覺者請不給原
價免其入官七年禁止以後所買地土房屋仍照
定議盡行入官買者賣者一併治罪
詔從所請
康熙元年工部議遣官發帑修築近京八旗護莊
堤岸其取土刨挖地畝戶部另撥補給地主
詔從所議
二年題准新來佐領給地五晌領催給地三晌
三年正月先是正黃旗副都統穆占奏稱伊佐領
下四百四十名壮丁地畝不堪祈給地更換奉有
各旗村莊有地畝不好者壮丁一百名以下仍令
留住一百名以上應遷移之
旨至是戶部查明鑲黃正白正紅鑲藍各旗壮丁一百名
以上地畝不堪者共二萬六千四百五十名應將
順天保定河間永平等府屬州縣圈出地畝十三
萬二千二百五十晌分給各旗每壮丁一名給地
五晌准令遷移並請差部員旗員會同地方官酌
量換給議上得
旨右翼著尚書去左翼著侍郎一員去其更換不堪地畝
各旗著副都統去餘依議
五年正月和碩康親王傑書等遵
旨議沙壓水淹地十五萬四千晌有竒該佐領未經踏勘
難以懸議應差部臣前往踏勘明白造冊再議疏
入輔臣䓁稱
旨踏勘地畝事情重大著八旗滿洲蒙古漢軍等都統戶
部滿漢尚書及滿侍郎一員都察院左都御史及滿左
副都御史一員六科給事中或滿或漢每科各一員往
看具奏
三月都統貝子温齊等奉差查勘八旗沙壓水淹
不堪耕種之地内鑲黃旗地尤不堪其餘各旗有
一半可耕者亦間有過半不堪與全不堪者各别
具疏覆奏輔臣等稱
旨
太祖
太宗時原將八旗分左右翼莊田房屋俱從頭挨次分給
後因睿親王到京欲住永平府留剰週圍地土未圈且
欲令伊本旗切近故將鑲黃旗應住地方與正白旗而
給鑲黃旗於右翼之末今各旗以地土不堪具控據都
統等踏勘回奏鑲黃旗不堪尤甚如換給地畝别旗分
已立界截圈不便更易惟永平府週圍地畝未經圈出
應令鑲黃旗移住且
世祖章皇帝旨亦云凡事宜遵
太祖
太宗例行今思莊田房屋應照翼給與將鑲黃旗移於左
翼仍從頭挨次撥給至各旗不堪地畝作何分别圈撥
之地作何補還鑲黃旗移出舊地作何料理著戶部一
併酌議
四月戶部議覆八旗圈換地畝事鑲黃旗近圈順
義密雲懷柔平谷四縣之地毋庸撥換外其左右
翼之涿州雄縣大城新安河間任邱肅寧容城等
處地應照舊例從頭挨次撥換將正白旗通州三
河迤東大路北邊至豐潤縣永平府週圍留剰地
撥給鑲黃旗如不敷將遵化至永平路北夾空民
地撥給其正白旗所撤通州迤東之地亦應於永
平週圍地内撥補不敷將路北夾空民地灤州樂
亭縣民地撥給至二旗包衣佐領下壮丁應否遷
移伏候
聖裁再六旗地畝内除一半可耕一半不堪者不准撥換
外其過半不堪與全不堪者應將各旗圈内空地
或滿洲退回地酌量撥換俱俟秋成後差員丈量
分撥又一議鑲黃旗既有順義等四縣地應將所
移涿洲壮丁即於順義等處民地撥給其河間等
處七縣所移壮丁應將正白旗薊州遵化地撥給
不敷將夾空民地撥給其通州三河玉田豐潤等
處地仍留正白旗餘照前議奏入奉
旨鑲黃旗涿州壮丁移於順義等縣依後議其前議將正
白旗通州迤東大路北邊給與鑲黃旗南邊留與正白
旗之處俟秋後差員將正白旗滿洲地投充人地皇莊
地丈量明白取具實數酌議分撥餘俱俟鑲黃旗遷移
事竣具題請旨
十二月戶部覆准侍郎巴格等疏鑲黃旗遷移壮
丁共四萬六百名該地二十萬三千晌將薊州遵化遷
安三處正白旗壮丁分内地民地開墾地多出地
投充漢人地派給不敷將延慶州民地撥補其正
白旗遷移壮丁二萬二千三百六十一名該地十
一萬一千八百五晌將玉田豐潤二處民地多出
地開墾地投充漢人地并永平等處投充漢人地
派給不敷將永平灤州樂亭開平民地酌量取撥
詔從所議
六年題准八旗地有坍塌成河者准與換給其出
鹻或被澇地不准換給
是年二月戶部言各旗撥換地畝將完餘剰房地
應交地方官辦糧此後各旗有具呈請撥換者概
行禁止
詔從所請
八年六月
諭戶部曰朕纘承
祖宗丕基撫育羣生滿漢軍民原無異視務俾各得其所
乃惬朕心比年以來復將民間房地圈給旗下所以致
民生失業衣食無資流離困苦深為可憫嗣後永行停
止其今年所圈房地悉力給還民間爾部速行曉諭昭
朕嘉惠生民至意至於旗人無地亦難資生應否以古
北等口邊外空地撥給耕種其令貝勒大臣確議以聞
是年題准圈撥民間田房屢經停止邇來有因旗
下退出荒地復行圈撥者有遊牧等處投来人丁
復行圈撥者有因圈補時復圈接壤民地者百姓
失業堪憫今張家口喜峯口殺虎口古北口獨石
口山海關外各有曠土如宗室官員及甲兵有願
將壮丁地畝退出取口外閒地耕種者該都統副
都統給印文咨送按丁撥給
九年二月戶部議古北等口外閒空之地分撥八
旗查喜峯口獨石口外既無閒地正紅旗又無赴
邊外領地之人不必撥給今以古北口外地撥與
鑲黃旗正黃旗羅文峪外地撥與正白旗冷口外
地撥與鑲白旗正藍旗張家口外地撥與鑲紅旗
鑲藍旗
詔從所議
是年題准官員甲兵地畝不許越旗交易其甲兵
本身種地不許全賣
又題准官員撥補地畝不遵部文擅撥給别項地
畝者罰俸一年
十年覆准八旗莊屯每屯原設屯領催一名不必
更設里長
十五年覆准官員不對閱部冊支給口糧地畝者
罰俸兩個月筆帖式等罰俸一個月其察對冊籍
係司官職掌堂官不必議處
二十年題准滿洲新歸旗者停給園地
二十二年八月議政王大臣等會議八旗貧丁賙
給房地
諭曰朕軫念八旗貧丁特令會議使之得所今覧所議無
房産貧丁令於城外空地造房居住犬以單身貧丁離
本旗佐領地方遠居城外既難應差又或有不肖之徒
肆意為非亦難稽察八旗官員房屋田地雖皆係從前
分佔亦有額外置買者可令有房四五十間之人量撥
一間與無房者居住其正丁所分田地外有旗下莊頭
將窪下之地已經開墾耕種者着該部明白丈量有多
餘者註冊仍暫留與原主俟現在收存地畝撥給不敷
之時將此地補撥如此庶於貧丁少有禆益令議政王
貝勒大臣八旗佐領以上議奏
是月議政大臣等議旗下兵丁貧無妻室者官給
資婚娶無房屋者令八旗王以下官員人等以上
有房屋四十間者分撥一間給與居住無田土者
以戶部所存未分撥田土撥給并丈量王以下官
員人等以上戶内田土有較原數浮溢者令存留
撥給奉
旨所議尚未盡善每四十間撥給一間如在住室墻垣之
内恐有未便或别所房屋或空地築室撥給庶不涉於
強派其皇莊地土未經議及亦非公私一體之誼應令
一併丈量若親王以下富戶以上有空閒園地房屋情
願捐納入官者著部奏聞分别議叙
二十三年五月戶部題丈量過旗下大臣官員及
投充民人溢額地畝暫留原主名下需用時再行
撥給奉
旨田地為民恒産已經給與者不便復取其旗下大臣官
員既有溢額之地理宜註冊俟需用時再行撥給民地
不可輕動
是月
諭戶部曰民間田地久已有旨永停圈撥其部存地畝分
撥時或不肖人員借端擾害百姓圈佔民人良田以不
堪地畝抵換或地方豪強隐佔存部良田妄指民人地
畝撥給殊為可惡直隸廵撫可嚴察此等情弊指名糾
參從重治罪
二十四年四月順天府府尹張吉午疏請自康熙
二十四年始凡民間開墾田畝永免圈取奉
旨民間自開墾田畝若圈與旗下恐致病民嗣後永不許
圈如旗下有當撥給者其以戶部現存旗下餘田給之
是月戶部詳議直隸州縣百姓墾荒田地停止圈
撥如有各處壮丁及新滿洲將
皇莊并上三旗内務府及八旗禮部光禄寺丈量所
餘地畝撥給俟此項地畝撥完時另行請
旨
又議准撥給地畝不論多少停其遣筆帖式俱差
司官撥給如不照旗員退出之地取撥另將别項
地撥給者降三級隨旗行走
四十年八月直隸廵撫李光地疏奏青縣等處西
翼四旗馬厰餘地原十八萬八千四百六十二晌
零今民認墾者止三萬二千十六晌零其外有民
偷墾鄰畝暫充已業者有偷墾之田現為水淹不
可耕者會勘之時民人懼罪莫敢出名承認乞免
已往之罪招民承種於康熙四十年為始照則起
科
詔從之
四十五年議准撥給地畝自康熙十三年後均係
將八旗退出地方官收存地畝撥給至今遵行但
春間二三月内已經耕種應停撥給俟九月間秋
成後始行撥地
五十三年七月直隸廵撫趙宏燮疏言直屬旗人
退還田地原有二項一係退還民人當差納糧永
行停圈者一係退還民人承種輸租應圈之時例
令圈撥者滄州旗人退還田地係奉
旨永行停圈之地今莊頭李必逹等具呈内務府指圈滄
州旗人退還地六百餘頃查此田地滄州民人耕
種當差納糧已久若聽圈撥必致失所請各屬旗
人於退還輸租地内均勻撥給
詔從其請
欽定八旗通志卷六十二
