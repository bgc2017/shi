欽定四庫全書
欽定八旗通志卷三十六
兵制志五
恩䘏(改定武職養廉受八旗養育兵退武職封廕亡議叙軍功臨陣傷優賞休官兵陣武)
(職䘏典)(賞䘏陣亡官兵)(賞䘏兵丁)
(朝謹按御兵之道必在紀律嚴明恩威並濟我)
(列聖相承豐功偉業)
(厚津深仁並著方策域蕩平金川底定皇上御極以来西)
(天戈所指衆志成城盖由軍政素嫻是以臨事無不踴躍赴功克敵致果用集)
(鴻勲猶復湛恩廣被)
(睿慮周詳如改定内外武職養廉給與綠營陣亡䘏廕諸大政皆所以策勵戎士軫念成勞又如勻𣲖養)
(育兵額銀米及撥給鰥寡孤獨錢糧所以謀八旗生計者至優且渥兹專輯)
(恩䘏一門仰見我皇上經武整軍)
(體䘏優養無微不至所由人人感奮迅奏膚功昭赫濯於千古也謹臚列於左)
改定武職養廉
一改定武職養廉舊制八旗武職親隨名糧領侍
衛内大臣滿洲都統各給八名蒙古漢軍都統前
鋒護軍統領六名民公滿洲副都統四名侯伯蒙
古漢軍副都統三名内大臣子内務府三旗參領
前鋒護軍驍騎各參領二名前鋒護軍驍騎各副
𠫭領前鋒侍衛一名有半散秩大臣王府長史男
内府三旗佐領八旗佐領一名每親随一名月餉
銀三兩米二斛折銀一兩於領米時給發步軍統
領九名步軍翼尉四名協尉三名副尉捕盗官二
名步軍尉一名均於額設步軍内撥給綠營武職
親丁名糧提督八十名總兵官六十名副將三十
名𠫭將二十名遊擊十五名都司十名守偹八名
千總五名把總四名各按營伍以馬步守均勻配
搭支食外委千把總加給步糧一分
乾隆八年
諭國家體䘏臣工文武皆属一體文職則給養廉武職
則給親丁名糧以資養贍自康熙四十二年部議由
提鎮以及千總覈定數目之後復於雍正六年特奉
皇考上諭令武職去任之後將名糧停扣不必募補即留
與接任之人所以體䘏之者更為周至是以武職親
丁雖年年造冊究係虚名開載實無其人名實不符
衆所共知朕思既為武職養廉即應改為養廉名糧
將親丁姓名裁去毋庸虚造冊籍其各省武職親丁
名糧向来如何分别多寡今如何定例之處該部議
奏即經遵
旨議准改為養廉名糧核實造報其外委千把總例給
隨糧一分亦歸入養廉名糧項下一律造報
十年
特旨賞給八旗大臣官員養廉歲支銀八萬六千兩計
領侍衛内大臣九百兩八旗滿洲都統七百兩前
鋒護軍統領蒙古漢軍都統各六百兩步軍統領
滿洲副都統内務府總管各五百兩内大臣散秩
大臣蒙古漢軍副都統兩翼翼尉内府三旗統領
内務府
奉宸
上駟武偹院卿各四百兩健銳火噐營翼長圍場總
管各二百兩圍場翼長一百兩其自八旗滿洲蒙
古漢軍各𠫭領印務章京八旗護軍各𠫭領
圓明園三旗各參領兩翼前鋒參領侍衛健銳火噐
營管總𠫭領八旗察哈爾總管等官每年俱按大
臣養廉支剰銀兩儘數分給
四十六年奉
上諭向来各省提鎮以下至將弁等俱有分扣兵丁名
糧作為得項者此固舊例如此且武職衙門非如文
員之定有養廉是以即將此項為公用養贍之資但
此例定自何年或係雍正年間議定文職養廉時一
體酌給其每員應得若干係何名目各省是否一例
按照地方情形品級大小酌定數目多寡又或各省
参差不同着交各該部將定例年月及現在欵項數
目分晰查明開单具奏至此事因仍已久恐又有於
定數之外私自剋扣增添者若每員任内私扣一名
後任積漸加增侵扣無所底止督撫姑息不加查察
久之即為虚額空糧之弊尤不可不徹底清查著即
通諭各督撫將各省提鎮以下武職現在分扣名糧
實數及有無私添之處查明據實具奏此事既久朕
概從寬不究若稍有隠匿或致别經查出惟該督撫
是問將此通諭知之又奉
上諭國家設兵衛民簡核軍實期於行伍整齊兵額充
足如兵丁等紅白事件從前設有生息惠濟銀兩以
資賞䘏後因生息名色有關國體特勅停止昨據阿
桂等奏陜甘添兵案内籌及賞䘏聲請酌復惠濟銀
兩朕以國家賞兵之費藉商生息支給究属非宜已
傳諭阿桂等令其動用正項開銷矣兹袁守侗海禄
前赴行在令軍機大臣傳旨詢問直隸雲南賞兵銀
兩支銷欵項據稱直隸裁扣公糧銀二萬兩雲南裁
扣公糧銀一萬六千餘兩以偹賞用等語看来各省
大都如此兵丁紅白銀兩原係加惠行伍格外施恩
若因此裁扣公糧致兵額不足殊非核實行伍之道
况今戶部帑項豐盈各省藩庫積存充裕即現在京
營添兵四千九百餘名陜甘二省各營添兵一萬三
千九百餘名其馬步糧餉合之各省兵丁賞䘏紅白
銀兩約筭歲支不及百萬國家何靳此費不令開銷
正帑各省乃紛紛裁扣名糧又且請復生息甚無謂
也朕臨御四十六年以来惟事事以敬
天勤民為念凡三次普免天下地丁錢糧兩次普蠲各省
漕糧以及遇災即賑總計何啻萬萬又並未加增賦
稅仰荷
上蒼嘉祐開拓邊陲府藏殷實國用充饒朕又豈肯稍存
靳惜致令有司開聚歛剋扣之端乎所有各省行伍
賞䘏兵丁紅白銀兩自乾隆四十七年為始俱著於
正項攴給造冊報部核銷至各省提鎮以下武職員
弁俱有應得坐糧馬乾等項前於六月内業經降旨
通諭各省督撫將各該省武職所得公項逐一查明
覆奏俟奏報到日令軍機大臣會同該部核辦照文
員之例議給養廉其所扣兵餉即可挑補實額核計
添給養廉歲支亦不及二百萬兩官員既無拮据而
各省又添增兵力於行伍大有禆益朕御極之初戶
部庫項不過三千萬兩今已增至七千餘萬復有何
不足而不加惠天下散財以得民乎所有辦理添補
兵額紅白賞䘏銀兩及名糧裁添養廉緣由明晰曉
諭中外知之嗣據直省各將武職應得養廉名糧數
目陸續具奏經戶部酌核章程統歸畫一以垂永
久按各武職品級大小通同比較定額提督每員
給養廉銀二千兩總兵一千五百兩副將八百兩
𠫭將五百兩遊擊四百兩都司二百六十兩守偹
二百兩千總一百二十兩把總九十兩經制外委
千把總每員十八兩每年照文職養廉例於耗羡
項下動支又以在京廵捕五營員弁管轄地方處
分較重並非外省各營專事操防者可比所有步
軍統領向係部旗大臣兼理應得養廉名糧銀八
百八十兩照舊支給外其副將核給養廉銀九百
兩𠫭將六百兩遊擊五百兩都司三百兩守偹二
百四十兩千總一百四十兩把總一百兩外委二
十兩又以甘肅之烏嚕木齊等處雲南之騰越鎮
龍陵協四川之崇化綏寧靖遠𢡟功撫邊五營或
係新疆或作邊境亦與腹地情形迥異酌給甘肅
省烏嚕木齊提督飬廉銀二千八百兩伊犂巴里
坤總兵官各二千一百兩瑪納斯哈密副將各一
千二百兩其𠫭將各八百兩遊擊六百兩都司三
百八十兩守偹三百二十兩千總一百八十兩把
總一百二十兩外委二十八兩雲南騰越鎮總兵
一千六百兩龍陵協副將九百兩其遊擊四百五
十兩都司三百兩守偹二百六十兩千總一百四
十兩把總一百兩外委二十二兩四川崇化等五
營遊擊五百五十兩都司三百四十兩守偹二百
六十兩千總一百六十兩把總一百二十兩外委
二十八兩通計直省大小員弁原扣名糧銀一百
三十六萬八千四百七十六兩改給養廉銀一百
三十二萬五千七百十六兩仍節省銀四萬有零
其雲南省之提督總兵福建省之臺灣鎮總兵舊
有額外動支耗羡公件銀兩廣東水師各營舊有
額外加增草乾銀兩一併刪除毋庸重給再各省
綠營兵丁紅白賞䘏銀兩既遵奉
恩旨動支正項所有各省原動用之裁扣節省各欵應
查明分别正閒欵項另行提解及存為武職養廉
支銷之用等因具題奉
旨依議雲南提督總兵及福建臺灣總兵或地當烟瘴
或遠隔重洋均與腹地不同著加恩於議給養廉外
雲南提督加賞銀五百兩雲南總兵及福建臺灣總
兵各加賞銀二百兩以示朕軫念巖疆加惠戎行之
至意
八旗養育兵
雍正二年
諭八旗滿洲蒙古漢軍均係累世效力舊人承平既久滿
洲戶口滋盛餘丁繁多或有人丁多之佐領因護軍馬
甲皆有定額其不得披甲之閒散滿洲以無錢糧至有
窘廹不能養其妻子者朕每思及此惻然動念將如何
施恩俾得生計之處再四籌度並無長策欲增編佐領
恐正項米石不敷若不給以錢糧俾無養贍何以聊生
既不能養其家口何由造就以成其才今將旗下滿洲
蒙古漢軍内共選四千八百人為教養兵訓練藝業所
挑人等只給三兩錢糧計四千八百人一年共需錢糧
十七萬二千八百兩每一旗滿洲蒙古漢軍共六百名
内蒙古旗下六十名漢軍旗下八十名其漢軍之八十
名令為步兵食二兩錢糧就此錢糧數内通融料理可
多得四十名兵丁每一旗著挑取一百二十名再看軍
噐内長鎗尤為有用著滿洲蒙古每佐領下挑取護軍
四名馬甲四名令其學習長鎗漢軍每佐領下挑取馬
甲四名令其學習籐牌挑刀此四千八百名教養兵若
計佐領挑取恐其人有多寡不同應於旗下甲喇内計
其人數挑取如此則護軍馬甲益得有用之人而閒散
餘丁亦得學習成就矣至於如何編錄教訓管轄之處
八旗都統護軍統領副都統等公同定議具奏尋議教
養兵每旗滿洲挑取四百六十名蒙古六十名漢
軍八十名並通融錢糧所挑之四十名漢軍兵丁
漢軍每旗為一百二十名滿洲旗下佐領人數多
寡不甚相懸所挑四百六十名教養兵應令各旗
不論佐領在甲喇内挑取蒙古漢軍旗下佐領數
目多寡不同論旗挑取恐有不均俱應不論旗分
各計八旗總數按其佐領多寡均勻挑取其挑取
時必擇其實係貧乏射箭好可以學習之另戶餘
丁挑取至於甲喇佐領内所有閒散滿洲多寡不
等亦務令均勻從公挑取不可稍有瞻徇其管轄
教訓等事應令八旗大臣各派參領三員副𠫭領
三員閒散章京二員驍騎校十員令其管轄教訓
擇教養兵内人去得射箭好能清語者每十人内
委署一人為領催令其管轄此係教養之兵凡圍
場及看守等處暫且不必令其行走每五日一次
習步射十五日一次習馬射該管𠫭領至驍騎校
等監看其都統副都統等亦輪班親往視其馬步
射之優劣分别記名遇長鎗營之護軍馬甲缺出
如教養兵内有馬步箭好記名者令按甲喇挑取
護軍按佐領挑取馬甲其護軍馬甲缺出將教養
兵亦准挑取或教飬兵内有飲酒行止不端者該
旗大臣即將伊革退另行挑取如該管官員不盡
心教訓瞻徇情面容留騎射俱劣之兵丁經各該
旗大臣等查出將該管官員一併治罪再武偹所
關甚要
皇上特降諭旨令滿洲蒙古每佐領各𣲖護軍四名馬甲
四名學習長槍漢軍每佐領各派馬甲四名學習
藤牌挑刀實於武偹大有禆益應令該旗大臣等
務將年少可以學習者挑取每翼委都統一員護
軍統領一員副都統一員護軍營每旗派護軍參
領二員護軍校十四員驍騎營每旗按滿洲蒙古
漢軍各派𠫭領一員每甲喇𣲖閒散章京二員驍
騎校二員領催四名令其管轄其教習槍法由八
旗廵捕三營官兵内挑取四十人每旗各𣲖五人
令其教習每月給工食銀三兩其教習藤牌挑刀
由廵捕三營及古北口之綠旗官兵内挑取四十
人每旗各𣲖五人令其教習每月給工食銀三兩
凡此學習人等應給限三年令其學習俟三年限
滿考試擢其優者以為兵丁之長每二十人各置
一長令其教習陸續挑取之人其教習八十人令
回各本處遇有應舉之處得以列名再此長槍兵
丁實係精兵應令每旗設立二纛每甲喇設立二
旗令佐領内將現在喂養官馬每人各給一匹拴
養所用長槍旗纛交與該部製造其藤牌挑刀將
庫内現存貯者取用如有不敷交該部行文廣東
福建督撫等動用正項錢糧製造齎送其動用何
項帑銀令其報部核銷奉
旨依議
乾隆元年覆准嗣後選取教飬兵該都統於閒散
餘丁内年壮可當差者照常選取外如旗内幼丁
並無産業及無執事兵丁錢糧可以養贍者年過
十歲該參領佐領據實具保該都統覆核無異即
行拔補
三年定滿洲蒙古各旗原設養育兵每二名出缺
作為三名照漢軍例各給銀二兩滿洲蒙古八旗
每佐領下增足養育兵十名漢軍八旗每佐領下
增足六名共增養育兵一萬七百七十餘名
是年又覆准八旗增設教養兵將鰥寡人等之子
不論年歲拔補至獨身人等既無子嗣又年老不
能當差實属可憫嗣後煢獨之人除犯重罪革退
官職執事等差外如犯輕罪黜革之人未經當差
無錢糧可支者亦給與教養兵錢糧以資養贍仍
通行八旗都統於人多旗分照例選取十歲以上
之餘丁如並無倚靠實係艱苦雖未及歲亦准拔
補人少旗分先儘十歲以上之餘丁選取不敷再
於十歲以下之幼丁内選取
四年覆准嗣後教養兵缺自有别載册籍及在軍
前陣亡列一二等奉
旨作為正戶别載冊籍人等並内務府奏准分給漢軍
當差人之子弟内無錢糧者均照正戶例准其選
取
六年議准教養兵缺或於夲𠫭領内選補或論旗
分人數多寡計餘丁之年歲選補辦理殊不畫一
嗣後統於本𠫭領下選補其蒙古漢軍不論旗分
各計八旗總數選取之例停止
十八年議定八旗選往
静宜園健銳營一千兵内滿洲每旗應選九十四名
蒙古每旗三十一名即令該都統於現設教養兵
内遴選撥往所餘教養兵缺選取食一兩五錢之
教養兵外嗣後養育兵每三名缺出作為四名再
恩賞一名各改給銀一兩五錢於原設養育兵一萬五
千一百二十四名外勻出缺五千四百四十名再
恩賞缺五千四十四名共二萬五千二百十二名食錢
糧四十五萬三千八百一十六兩
二十九年
諭由京𣲖往移駐熱河之兵一千名其缺不另挑補但
旗人所賴者惟官米若一年裁去米糧二萬二千餘
石不惟旗人無以謀生京城米價必貴今將此項移
駐兵丁應領米糧二萬二千餘石分賞八旗無米之
養育兵其如何均分給賞之處著八旗大臣定議具
奏嗣議准滿洲蒙古八旗養育兵共二萬三百十五
名每名應給分米一石八斗八升按春秋二季支
放
三十二年定養育兵每年應領三色米兩季支放
改為一色稄米春季領給
三十六年因
賞給八旗鰥寡孤獨錢糧將八旗滿洲蒙古漢軍各養
育兵數按三兵一缺均勻經軍機大臣會同戶部
八旗都統核議定額八旗滿洲應得養育兵三千
二百七十九缺八旗漢軍仍照原額養育兵四千
八百十三缺
圓明園各旗營酌給養育兵一千缺健銳營酌給五
百缺火噐營酌給一千缺又以三營節省之一千
八百六十六缺
賞給八旗滿洲俾
特恩廣被實惠普霑交與各旗營一體遵照辦理又八
旗滿洲蒙古應裁養育兵六千二百三十八缺除
撥
圓明園等三營及增廣八旗滿洲共三千五百九十
三缺外仍應裁二千六百四十五缺歲計省銀四
萬七千六百十兩抵給各旗鰥寡孤獨賞銀仍增
賞銀六萬四千六百九十餘兩以符每月賞鰥寡
孤獨銀一兩五錢之數至八旗滿洲蒙古養育兵
米因從前酌改鳥鎗護軍及移駐熱河馬甲案内
共存米三萬八千三百八石八斗以分賞無米之
養育兵除漢軍舊例毋庸分給外八旗滿洲蒙古
及
圓明園等三營共養育兵一萬八千四百四十三名
每年按名改給米一石六斗
武職封廕
一武職封廕滿漢文武官階正一品建威將軍從
一品振威將軍正二品威武將軍從二品武功將
軍正三品武義都尉從三品武翼都尉正四品昭
武都尉從四品宣武都尉正五品武德騎尉從五
品武德佐騎尉正六品武略騎尉從六品武略佐
騎尉正七品武信騎尉從七品武信佐騎尉正八
品奮武校尉從八品奮武佐校尉正九品修武校
尉從九品修武佐校尉其現任夲職及終養丁憂
回籍人員恭遇
覃恩得請封贈一品上及三代二品三品上及二代四
品五品上及一代給以
誥命六品七品給以
勅命亦上及一代(妻室封典均視文職)如有請貤封贈者均論服
制不准旁推八品以下祗給夲身
勅命一軸有願貤封贈其父母者亦聽凡
恩廕内外現任武職二品以上恭遇
恩詔錫廕各送一子入監讀書三年期滿咨吏部授官
其廕監生未仕而殁或病廢者准其補廕一補之
後不准再補所送承襲之人必以適長子如無適
長子或有而病廢及有别項職事則廕適長孫其
次子次孫及期親兄弟子孫並承繼之子孫均按
其倫序以次承襲該管官取具承廕之人年貌姓
名文冊及親供印結送部查其所生在
詔前者准為題請得
旨後給以執照若本官曾遇
恩詔已送子入監後經陞任又遇
恩詔欲改廕者未仕監生准其改廕至所廕監生於承
襲之後别授他職及中科目者不准補廕其八旗
廕生願改武職者照所應得品級随旗行走准予
食俸
盛京駐防及游牧察哈爾各官所得廕生情願来京
者令其随旗行走願由夲處效力及綠旗廕生願
改武職者並聽
議叙軍功
一議叙軍功有
特旨優叙者由部覆議奏請随時酌定其由統兵將帥
列序官兵功績等次造冊送部者部核其實分為
五等八旗官兵給以印軸曰功牌應授爵者移咨
吏部甄别授之自雲騎始按功遞加未至授爵者
由部註册仍令圖功准其積筭功牌之式以紫綾
為面用潔白厚紙裱襯一層四邊墨印螭文内註
明功次凡填功績及年月處鈐用部印編次號數
覈對給發一等功牌長二尺八寸二等功牌長二
尺四寸三等功牌長二尺二寸四等功牌長二尺
五等功牌長一尺八寸内各廣尺有五寸五分從
征有功者文職視武職王公所属護衛親軍視官
兵委署官視見任各以所得軍功等第予叙綠旗
官兵軍功議叙者曰功加其出衆人員准功加一
等紀錄五次立一等功者准功加一等紀錄二次
二等加一級紀錄一次三等紀錄三次四等紀錄
二次五等紀錄一次立功多者積筭授以世爵文
職軍功應功加一等者准加一級叙功不實者各
論如法叙八旗官兵戰功用雲梯攻城視城之大
小攻之難易分五等一等叙六人二等叙四人三
等叙三人四等叙二人五等叙一人均移吏部授
爵賞賚以府州縣衛所為差等克府城者賞五人
第一人賞銀五百兩第二人三百五十兩第三人
二百五十兩第四人百五十兩第五人百兩領戰
官視第二人指示官視第三人射箭官視第五人
克州城者減府城一等克縣城者減州城一等衛
城與州城同所城與縣城同鑿毁城垣者視雲梯
攻城議叙以礮攻城及奪門入城者減雲梯攻城
一等議叙敵兵堅壁未克能越衆前驅破敵獲賊
者叙三人第一人移吏部授爵賞銀百兩第二人
給二等功牌銀八十兩第三人給三等功牌銀六
十兩均註冊積兩次三等者准作一次二等積兩
次二等者移吏部授爵交鋒時於本旗内出衆衝
鋒克敵者叙三人第一人給一等功牌第二人給
二等功牌第三人給三等功牌均註冊賞賚減前
驅之半積至三次一等移吏部授爵執纛人以首
進續進為差首進者(兵未進而纛先之)叙三人第一人移
吏部授爵賞銀百兩第二人八十兩第三人六十
兩續進者(兵將進而纛随之)叙一人賞銀五十兩交鋒時
一𠫭領下執纛人首進者叙三人第一人給一等
功牌賞銀五十兩積至三次一等移吏部授爵第
二人賞銀四十兩第三人三十兩續進者叙一人
賞銀二十兩水戰奪舟分舟之大小為三等一等
舟叙五人第一先登者賞銀二百五十兩第二人
二百兩均移吏部授爵第三人給三等功牌賞銀
百五十兩第四人給四等功牌賞銀百兩第五人
給五等功牌賞銀五十兩(功牌内註明舟之等次)均註冊二
等舟叙四人第一先登者賞賚視一等舟之第二
人其餘以次遞減三等舟叙三人第一先登者賞
賚視一等舟之第三人其餘以次遞減其不列等
次之舟叙三人賞賚減三等舟十分之四先後所
得功牌准其積筭得兩次一等舟三等功牌者移
吏部授爵餘均准此招撫敵兵千人敵舟三十艘
者為第五等軍功兵增五百人舟增至十艘各加
一等兵至三千五百人舟至七十艘者為一等軍
功招撫城池以府州縣衛所為等差立功官兵未
及議叙病故者均按其立功等次以為叙官得一
二等軍功者給一子監生食七品官俸三四等軍
功者給一子監生食八品官俸均令随旗效力五
等軍功給一子監生准其應試兵丁給葬銀二十
兩得一等軍功者賞功牌銀五十兩二等以下每
等減銀十兩叙綠旗官兵戰功用雲梯克府城者
視城之大小分五等一等叙五人第一人授職𠫭
將其次遊擊次都司次守偹次千總二等叙四人
授職自遊擊以下三等叙三人授職自都司以下
四等叙二人授職自守偹以下五等叙一人授千
總克州城者分四等一等議叙視克府城二等二
等以下遞降授職克縣城者分三等克衛所城者
分二等遞降授職亦如之議叙四人以上者領戰
官加二等指示官加一等議叙二人以上者加等
半之議叙一人者領戰官加一等指示官不叙若
攻䧟城垣乘勢先登者授千總領戰官加二等賞
賚以府州縣衛所為差等克府城者賞五人第一
人賞銀二百五十兩次二百兩次百五十兩次百
兩次五十兩克州城者減府城一等克縣衛所城
者減州城一等強敵在前陣堅壘固倡衆戰勝者
叙三人第一人授職守偹賞銀五十兩次千總賞
銀四十兩次把總賞銀三十兩勢均力敵率先摧
鋒者叙二人第一人授千總賞銀三十兩次把總
賞銀二十兩水戰奪舟者視舟之大小分三等大
舟叙四人第一人授職都司賞銀百兩次守偹賞
銀八十兩次千總賞銀六十兩次把總賞銀四十
兩中舟叙三人授職自守偹以下賞賚視大舟之
次以次遞降小舟叙二人授職自千總以下賞賚
視中舟之次以次遞降在舟之夲管官及同戰官
視舟之大小加級紀錄有差礮手奪舟者叙功與
兵丁同以礮沉舟者一舟賞銀二十兩二舟授把
總賞銀四十兩三舟授千總賞銀六十兩多者以
次遞加招撫敵人自五百人以上舟自五艘以上
難民五千人以上計其多寡大小紀錄加級及加
功等次各有差立功官未議叙病故者一二等軍
功給一子監生以把總用三四等軍功給一子監
生外委把總用五等軍功給一子監生随營食糧
願應試者聽
臨陣受傷
一臨陣受傷加賞八旗兵丁陣前被傷者分别等
差給賞一等傷給銀五十兩二等傷四十兩三等
傷三十兩若被遠礮中傷者一等至三等各遞減
十兩滿洲蒙古隨役陣前被傷者一等賞給銀三
十兩二等傷二十兩三等傷十兩若被遠礮中傷
者一等二等傷各減十兩三等傷減給七兩漢軍
随役人陣前被傷一等傷給銀二十一兩二等傷
十四兩三等傷七兩被遠礮中傷者亦如之綠旗
兵在陣受傷者一等傷給銀三十兩二等傷二十
五兩三等傷二十兩又八旗兵丁傷至殘廢者照
陣亡例減半給賞仍别其殘廢之輕重加賚有差
均令該旗都統副都統取具佐領驍騎校保結參
領印結騐明由部分别具題照例給予如傷雖殘
廢不能執弓猶可行走者以看守
南苑倉庫等處兵丁補用其曾為護軍校驍騎校者
以各館廐長牧副補用
優賞休退官兵
一優賞休退官兵旗員二品以上以老疾乞休者
由夲旗稽其服官歲月軍功等次請
旨給以恩俸三品以下年逾六十曾經出征者給半俸
臨陣得有功牌者給全俸年逾五十曾出征得功
者給半俸由部覈實䟽請旗員任直省武職者亦
如之綠營副將以下守偹以上曾出征得功以老
疾休致者督撫提鎮覈實請
旨加賞恩俸分别年歲與旗員同八旗兵丁曾在軍前
得過軍功後因患病退伍或傷殘退伍及六十歲
以上年老退伍者該都統等覈實每月給銀一兩
米一斛以養餘年
盛京等處駐防兵止准給銀不給米由該都統將軍
等覈實報部彙奏綠營兵丁曾經行間效力後因
年老辭退報部准給守糧一分
陣亡武職䘏典
一陣亡武職䘏典滿漢各官視其品秩之大小為
差給祭葬予贈廕以示
優恩八旗人員由夲旗開列官階移咨吏部贈爵子廕
統兵𠫭贊都統授騎都尉兼一雲騎尉前鋒護軍
統領副都統授騎都尉營總𠫭領以下前鋒校護
軍校及有頂帶官員以上均授雲騎尉其先授世
爵後陣亡者按其等次加以應贈之秩合為一爵
令其子孫承襲至一等公以上無爵可加令其嫡
子襲一等公以别子襲其餘爵應得祭葬銀兩移
咨禮工二部照例議給綠旗營員由兵部題請照
旗員例准予世職提督給騎都尉兼一雲騎尉總
兵給騎都尉副將以下把總經制外委以上俱給
雲騎尉報部委署人員按其委署品級議給候補
人員照實任官階議給如有先授世爵後陣亡者
准予合爵承襲至無爵可加亦准以别子分襲均
照旗員例一體辦理應得祭葬銀兩仍移文禮工
二部議給
乾隆四年二月
上諭我朝自隆興以来凡大臣官員俱奮勇争先同心
宣力翼贊皇猷平定天下以成大一統前此效命疆
場之大臣官員兵丁仰蒙我
皇考世宗憲皇帝特加
恩䘏設立昭忠祠列入其名每年致祭各為立傳以表揚
忠義於無窮其征逆賊凖噶爾之役西路軍營陣亡
人等亦經查明於安西地方設立忠勇祠唯北路河
屯呼爾哈諾爾五孫朱爾等處戰殁人等入祠旌表
之事尚未舉行朕思兩路軍營之大臣官員兵丁俱
經争先效力河屯呼爾哈諾爾五孫朱爾之戰雖属
失機其為國盡節未始有異理應一體加恩著該部
查明照從前陣亡人等之例列入昭忠祠以示朕一
例憫惜為國授命盡節者之至意其平定貴州等處
逆苖戰殁人等亦著查明入祠
三十一年十二月
上諭陣亡人員為國捐軀情殊可憫是以從前特降諭
旨於伊等子孫承襲世職應完之後賞給恩騎尉世
襲㒺替俾得永承祭祀今閱八旗年終進呈世職家
譜其平日定伊犁回部時陣亡人員所得世職内註
有此次承襲後世次已完字樣是部議諸臣以此等
世職事在奉旨以後不得與從前世職一體賞給恩
騎尉但念伊等同係陣亡人員所有應襲世職於世
次應完之後獨不得均受隆恩朕心深為不忍且按
照世數承襲既畢竟與尋常旗人子孫無異則此等
員缺日漸減少於旗下臣僕永遠生計亦未免漸形
竭蹷著加恩將平定伊犂回部時陣亡人員所得世
職俱照從前陣亡人員例一體賞給恩騎尉世襲㒺
替如此則國家億萬斯年伊等子孫並得永受朕恩
世守祭祀而八旗世職員數衆多亦得普沾廪禄永
叨利賴矣著為例
三十九年五月
上諭夲日軍機大臣會同戶部酌議旗人補放綠營官
員陣亡其予廕子孫年未及歲者請照旗員品職減
一等支給半俸一摺所辦非是旗人簡用綠營之後
即與漢員之任綠營無異遇有應行議䘏之事惟照
綠營給以廕生初無區别若因夲係旗人憫其子孫
酌與半俸而漢員子孫置之不論則是均一綠營官
員獨於優䘏岐二之豈朕一視同仁之道雖綠營之
恇怯無能臨事退縮實不足動朕之憐惜然其中豈
無一二奮勇出力臨陣捐軀者同係為國效命之人
其未經及歲之子孫獨不得同邀養贍殊未平允嗣
後無論旗人補用綠營及綠營中漢員遇有陣亡議
廕其子孫年未及歲者俱著一體加恩賞給馬糧一
分以示優䘏維均之至意該部即照此例行著為令
四十七年
諭旨陣亡人等照例給與世職襲次完後仍賞給恩騎
尉世襲㒺替而傷亡人等照陣亡人等給與世職已
属從優若再賞給恩騎尉似無區别嗣後傷亡人等
毋庸議給恩騎尉
四十九年
上諭向来旗員效力行間懋著勞績及臨陣捐軀者其
子孫俱應得世職即年未及歲業經承襲尚未當差
者亦給予半俸以資養贍而綠營員弁陣亡議䘏之
例止得難廕一次非奉特旨照旗員加恩予䘏不能
得有世職而其子孫年未及歲亦不予襲盖因綠營
人員随征打仗夲不如旗人之奮勇出力而綠營所
得俸薪飬廉等項較多於旗人其軍功議叙及賞賚
一切固不能一律亦所當然至效命疆場則同一抒
忠死事朕不忍稍存岐視嗣後綠營員弁除軍功議
敘䘏賞仍照舊例辦理外若陣亡人員毋論漢人及
旗人之用於綠營者總應與旗人一體給予世職即
襲次已完亦應照例酌給恩騎尉俾賞延於世以示
朕奬勵戎行一視同仁至意又文職難廕向例三品
以上者以知州用四品以下者以知縣用布按二
司首領以下等官分别以縣丞主簿州吏目用均
止難廕一次
是年又奉
恩旨陣亡文職與武職一體照旗員例議給世職一品
官給騎都尉兼一雲騎尉二品三品官給騎都尉四
品官以下未入流以上均給雲騎尉襲次完後仍賞
給恩騎尉
五十年六月
上諭前兵部將應襲恩騎尉世職之康莊一員𢃄領引
見摺内止聲明康莊曾祖康泰於康熙三十五年曾
随征厄魯特立功賞給世職但向例陣亡者方得恩
騎尉世職随令查明覆奏兹據查奏康泰後經出師
西藏陣亡於乾隆三十二年清查世職案内賞給恩
騎尉世襲㒺替是康莊應襲之世職於伊曾祖康泰
陣亡乃兵部帶領引見摺内祗稱康泰立功所得之
官未將陣亡之處叙入實属疎漏康莊著准其承襲
恩騎尉世職仍發往該督標下學習行走將此並諭
令兵部堂官知之
䘏賞陣亡官兵
一䘏賞陣亡官兵八旗民公侯伯領侍衛内大臣
内大臣都統將軍一等子賞銀一千一百兩次二
等子次三等子次一等男兼一雲騎尉次前鋒護
軍步軍各統領副都統一等男次二等男次三等
男散秩大臣一品不典兵官次營總翼長𠫭領總
管副總管城守尉協領一等侍衛一等輕車都尉
兼一雲騎尉次一等輕車都尉次二等輕車都尉
次三等輕車都尉王府長史一等護衛二品不典
兵官次騎都尉兼一雲騎尉次騎都尉三品不典
兵官次前鋒侍衛各營副參領佐領二等侍衛防
守尉次雲騎尉司儀長二等護衛四品不典兵官
次三等侍衛各散秩官次三等護衛五品不典兵
官次前鋒護軍親軍驍騎等校藍翎侍衛六品官
以上遞減銀五十兩恩騎尉七品八品官二百二
十兩前鋒護軍親軍領催及執纛人二百兩驍騎
百五十兩其委署官及世爵小或無世爵者各照
夲職應得䘏典礮手百三十兩各部未披甲通事
滿洲蒙古隨役百兩漢隨役七十兩綠營官兵提
督賞銀八百兩次總兵官次副將次參將次遊擊
各逓減百兩都司三百五十兩次守&KR0640;次守禦所
千總次衛千總次營千總次把總各逓減五十兩
外委官視把總馬兵七十兩步兵五十兩土兵減
步兵一半又出征病故文武各官一二品提鎮以
上遺本到部應否䘏賞候
旨遵行其副將以下及三四品官賞銀五十兩五六品
官四十兩七品以下三十兩八旗兵遠方出征除
陣亡外有不服水土病故者賞銀二十兩
乾隆三年
上諭雍正十年凖噶爾逆賊来侵時傅爾丹領兵於烏
遜珠爾地方失機故此次人員不准錄功陣亡士卒
止賞給身價未交議叙此次士卒未能敗賊以致失
機者罪在將軍大臣於所属官兵無涉且此次駐防
官兵三百餘人奮勇力戰陣亡者二百五十餘名其
存者僅五十名俱被重傷而回假使失機士卒俱似
此捐軀力戰彼時即得立功均未可定在烏遜珠爾
地方失機士卒固例不應錄功然力戰陣亡之人亦
不得仰邀議敘情殊可憫著交該部將此次陣亡之
人照和屯胡爾哈例議敘其未得䘏典著補行給與
五十八年
上諭向例出征陣亡兵丁綠營步兵賞䘏銀五十兩屯
練降番祗賞䘏銀二十五兩此次進剿廓爾喀屯練
降番登山陟險甚為勞苦所有陣亡之屯練降番俱
著加恩改照綠營步兵之例賞䘏銀五十兩以示體
䘏兵丁舍命陣亡豈可分别厚薄此後永以為例著
惠齡曉諭伊等
賞䘏兵丁
乾隆三年
上諭朕即位以来為旗人生計多方籌畫凡有禆益之
事無不舉行因屢有條奏以為支借庫銀有益者是
以將餉銀借支一年續又借支半年乃見兵丁等借
銀之初未嘗無補而物價一時騰貴所領之銀隨手
花費並不能置立産業而每月扣除額餉於生計轉
為無益非養贍旗人之善策今特加恩著將扣除未
完之餉銀悉行豁免停止再借至於伊等生計如何
有益之處朕另為籌計從容辦理
四年九月
上諭從前欲於八旗官兵生計有益曾借給俸餉乃旗
人得銀隨手用盡並未置有産業兵丁應得錢糧按
月坐扣與伊等生計無益是以前已降旨免其扣還
將官員應還俸銀寬展限期以減其坐扣之數官員
俸銀雖非兵丁錢糧可比然旗員此際又經指俸借
别項銀兩有種種應還之處於伊等生計無益官員
未經扣完銀兩亦著豁免戶部可奏請動别項存貯
銀兩補還原項又
上諭寧夏供支滿兵糧草向係每年採買散給共計白
米一千五百餘石粟米七千餘石草一十三萬餘束
其所定部價白米粟米每石價銀一兩草一束價銀
一分今聞該地方自上年被灾之後新寳二縣田地
被水淹浸不能耕種已少産米糧數十萬石目下糧
草之價日覺昂貴所定官價不敷採辦勢必貽累小
民著將乾隆五年應支滿兵糧草白米每石加銀一
兩粟米每石加銀五錢每草一束加銀一分如此則
價值增添官民易於辦理但係格外之恩後不為例
該部可即行文該督撫知之又
上諭從前定議西路派換哈密等處防兵官員借給一
年俸銀馬兵借給銀六兩步兵借給銀四兩其&KR0640;戰
兵遇有調遣官員借給二年俸銀馬兵借給銀十兩
步兵借給銀六兩俱於回營之日在俸餉内分年扣
還朕念官兵人等遠役勞苦回營之日復將俸餉坐
扣其差操防汛以及養贍家口等費未免艱難著將
所借銀兩俱行賞給免其回營坐扣嗣後如有派撥
即照所借銀兩之數賞給以昭朕優恤戎行之至意
五年
上諭内廷侍衛等守衛扈從差務甚繁因欲伊等當差
寬裕蒙
世宗憲皇帝特恩每旗賞給馬錢一百分朕即位以来部
員則加增俸禄旗員則賞給養廉銀兩隨甲錢糧至
於侍衛等差務繁多若生計維艱則難於當差特為
施恩侍衛等著一概給與馬錢又
上諭八旗官兵内有曾在軍前效力年老者朕心深為
軫念今特施恩分别賞賚俾伊等得以從容過年無
論現在當差與已經退差者官員内八十歲以上者
賞給銀一百兩七十歲以上者賞給銀八十兩六十
歲以上者賞給銀六十兩兵丁内八十歲以上者賞
給銀四十兩七十歲以上者賞給銀三十兩六十歲
以上者賞給銀二十兩該部該旗即遵旨辦理
六年
上諭荆州滿洲城内官兵住房被火焚燬甚多朕深憫
惻著照京師旗人房屋被火焚燬之例一體加恩即
就近動荆南道庫内銀兩賞給該部即遵奉朕旨速
行文將軍滚泰等餘著察議具奏又
上諭聞八旗兵丁在部具呈買置官地及到該地方領
地之時往往移甲換乙將瘠薄更易膏腴非復原指
之産業而歸旗之限又廹不得不回京師及向部中
具呈部中據呈行查該地方官又復支吾塞責不能
為之清理大失公平之義著該部定議作何稽查以
清弊竇
七年
上諭湖北各標鎮協營於雍正九年派調馬兵一千名
赴陕出口駐劄凉州随帶馬一千匹所有曾經支領
乾糧以部例折筭該扣還一千三百一十三兩此項
雖不在豁免之列朕念各兵效力邊陲勞苦可憫且
事閱多年其中事故更換者不少夲兵家属既不可
以著追而現在之兵丁所領糧餉又僅敷每日之食
用難以扣抵從前之前項朕心軫恤著將長支豆草
價銀一千三百一十三兩悉予蠲免俾戎行得沾恩
澤該部可即行文該督撫知之又
上諭八旗漢軍自從龍定鼎以来國家休養生息戶口
日繁其出仕當差者原有俸祿錢糧足資養贍苐閒
散人多生計未免窘廹又因限於成例外任人員既
不能置産另居而閒散之人外省即親友可依及手
藝工作可以别出營生者皆為定例所拘不得前往
以致袖手坐食困守一隅深堪軫念朕思漢軍其初
夲係漢人有從龍入關者有定鼎後投誠入旗者亦
有緣罪入旗與夫三藩戶下歸入者内務府王公包
衣撥出者以及招募之炮手過繼之異姓并隨母因
親等類先後歸旗情節不一其中惟從龍人員子孫
皆係舊有功勲歴世既久自無庸另議更張其餘各
項人員等或有廬墓産業在本籍者或有族黨姻属
在他省者朕意欲稍為變通以廣其謀生之路如有
願改歸原籍者准其與該處民人一例編入保甲有
不願改入原籍而外省可以居住者不拘道里遠近
准其前往入籍居住此内如有世職仍許其帶往一
體承襲其有原籍並無倚賴外省亦難寄居不願出
旗仍就當差者聽之所有願改歸民籍與願移居外
省者無論京外官兵閒散俱限一年内具呈夲管官
查奏如此屏當原為漢軍人等生齒日多籌畫久遠
安全計出自特恩後不為例此朕格外施仁原情體
恤之意並非逐伊等使之出旗為民亦非為國家糧
餉有所不給可令八旗都統等詳悉曉諭仍詢問伊
等有無情願之處具摺奏聞
九年
上諭今天津等處添𣲖駐防並𣲖往拉林阿爾楚哈地
方種地兵丁之缺應照原議將八旗養育兵銷除二
千三百四名但養育兵缺特為養贍並無産業孤寡
人等而設若僅所出之缺全行銷除則於旗人生計
無益著交與八旗俟駐防兵丁起程後將每月所出
養育兵缺暫行減半銷除其餘一半著照常養贍孤
寡人等展限三年陸續銷除又
上諭聞得奉天兵丁生計稍覺艱難著施恩准借兩月
錢糧即於彼處預&KR0640;銀兩内動支至明年寬展限期
緩為坐扣此動支原項後該部照數領取補還
十一年
上諭據將軍達爾當阿奏稱遵旨查免廣寧義州遼陽
等處旗人被水地畆應納糧草其牛莊盖州復州岫
巖鳳凰城等處亦有似廣寕等處被水地𤱔等語牛
莊等属被水處所著達爾當阿等亦查明遵照從前
所降諭旨辦理蠲免又
上諭保定府駐防兵内入操者各賞給一月錢糧其未
入操官兵内年七十八十以上者著總督那蘇圖查
明分别賞賚又
上諭據將軍傅森奏稱今年五月間黑龍江地方山水
漲發河水漫溢附近居住旗人屯丁俱被水災諸榖
未及成熟七月内復被霜傷損請自今年九月起至
明年七月止借給伊等口糧籽種豆榖三千八百餘
石以資接濟等語今年黑龍江被災稍重地方現今
辦給米石若仍令交還則伊等力不能支著將前項
米石加恩免其交還即行賞給該部知道
十二年
上諭今歲直隸偏災順天府属之霸州文安大城武清
天津府属之天津静海為較重被災人民業已降旨
加恩賑恤其兵丁例不領賑朕念伊等身列戎行有
差遣廵查之役地方既遇歉收食用未免拮据著加
恩將霸州等處駐劄各營兵丁於司庫建曠銀内借
給一季餉銀自戊辰年夏季起分作四季扣還以資
目前用度該部即遵諭行
十三年
上諭目今京師米價漸昂且多閏月兵丁支放甲米雖
據部議展早於七月下旬但為期尚早著照乾隆八
年之例將京倉官米給發各旗併五城米局減價出
糶以平市價至開倉之日為止該部遵諭速行
十六年
上諭朕清蹕南廵行慶施惠所有駐防旗人亦應一體
加恩著各督撫將軍等將江寕京口浙江等處駐防
滿洲漢軍官兵年七十八十以上者查明分别賞賚
又
上諭乍浦水師滿兵自雍正七年設立於杭州江寧二
處餘丁内挑選移駐原定加增每月支餉銀二兩米
一石伊等水陸操防差務繁多而移駐將及二十年
家口漸增所領銀米不敷食用朕命駕省方清問所
周無不廣敷渥澤自應一體加恩所有乍浦駐防水
師新兵每月米石著照杭州駐防之例給與二石五
斗其應支夲折色之處令該將軍督撫副都統酌量
照例辦理
十八年
上諭朕於旗人生計詳細籌筭節次施恩將護軍領催
馬甲養育兵缺陸續增添並支借庫銀以資困乏但
八旗生齒日繁用度不無拮据著加恩八旗增添馬
甲一千名此次增添馬甲如令在城内居住仍須租
房未免耗費將此項馬甲歸併健銳營即於夲營官
房後續建官房安置居住此次建盖官房著𣲖内大
臣蘇和訥沃和侍郎德爾敏監修再八旗養育兵原
非令其當差而設特為養贍伊等家口但旗人生齒
日衆竟有不得錢糧者養育兵並無差使而每月各
食銀二兩自應籌畫辦理譬如十人内現有六人得
食養育兵餉若從伊等每月所得二兩錢糧内各裁
去五錢是從六人錢糧内勻出二分即可養贍八人
若再加恩賞添二名則十人皆得邀恩今養贍伊等
尚不致艱窘即不得錢糧之家亦得一體均得食餉
矣其現食二兩錢糧之人並非一時即全行裁去五
錢八旗應如何酌勻缺分陸續挑補之處著軍機大
臣會同八旗都統議奏
二十一年
上諭據署黑龍江將軍綽勒多奏稱齊齊哈爾黑龍江
墨爾根呼蘭等處之八旗水師驛站官莊人等節年
未完米石并本年支借口粮共十五萬五千餘石請
分年完繳等語齊齊哈爾等處近年連遇偏災米穀
歉收兵丁既多拮据又從役軍營甚属效力朕心深
為憫惻所有齊齊哈爾黑龍江墨爾根呼蘭等處歷
年未完借欠米石并本年支借口糧十五萬五千餘
石俱著加恩免其完繳以示格外恩恤該部即遵諭
行又
上諭近年朕為滿洲生計委曲籌畫除八旗定額之前
鋒護軍馬甲外又特旨增添領催養育兵額缺近看
伊等生計雖較前稍裕但念京城滿洲生齒日繁且
錢糧各有定數惟賴一身錢粮養贍許多人口甚属
艱難拉林現有開墾田地盖造房屋着選八旗滿洲
遣往拉林種地居住此皆朕撥遣滿洲世僕住居舊
所令其生計饒裕之至意非因不肖發往拉林者可
比即如此次撥遣滿洲自京城起身前按戶賞給修
裝銀兩途又辦給車輛草束等項到彼處又賞給置
産業銀兩分給官房並開墾地畝牛具籽種等項每
戶計費銀百餘兩所有遣往三千滿洲至用銀數萬
餘兩此費朕不稍惜者特欲伊等安享生理曲為體
恤伊等到彼各宜仰戴朕恩節用勤農閒暇之際演
習馬步技藝果演習精純彼處馬甲拜唐阿之缺亦
可得補不為無出身之地將此着交該將軍副都統
等通行諭令𣲖往之滿洲人等知之但此項𣲖往之
人甚衆賢否不一倘有不肖匪徒妄生事端或不願
在彼居住私自逃回京城者該將軍等拿獲時奏聞
即行在彼正法懲衆斷不可姑容將此亦傳諭八旗
知之
二十二年
上諭因八旗滿洲旗分生齒繁多遣往拉林阿勒楚喀
地方耕種屯田又因𣲖往各處駐防令滿洲旗僕挑
取錢糧已覺容易其蒙古旗分因開檔另記檔案人
多皆令出旗而蒙古旗僕所得錢糧亦覺紓裕但人
數多寡不同殊未平允即如上三旗人丁衆多年長
成丁者皆不得錢糧其下五旗人丁較少至年少幼
童皆得挑取披甲八旗理應各按本旗辦理但皆係
朕之世僕若如此不均非所以副朕惠愛旗僕之意
其人少旗分之缺應如何通融於人多旗分内挑取
行走俟人少旗分生齒足額時再行歸復夲旗挑取
之處著軍機大臣八旗都統等查明核擬議奏其八
旗蒙古旗分若有似此多寡情節亦著照此辦理今
人數多寡既皆通融均勻辦理從前議以出旗謄缺
之人應如何作速謄缺之處亦著一併議奏
二十三年
上諭前經定議令將五旗另籍檔案人等分發直隸河
南山東陜西四省充補綠營兵丁今聞伊等因在京
當差日久不能在綠營當差情願為民者甚多伊等
俱係在旗食糧多年歸入綠營原欲使伊等得食錢
糧以資生計之意耳若伊等恐不能在綠營當差情
願為民亦属可行但念伊等俱係食糧日久一旦為
民並無錢糧恐伊等未免有失生計現在福州廣州
尚有應行𣲖往駐防滿洲兵丁此二處駐防著停𣲖
滿洲兵丁即𣲖此項人等前往駐防若伊等仍有重
遷不願前往者即聽其為民又
上諭凡遇朕廵幸隨往兵丁所得帮銀均於八旗滿洲
蒙古漢軍兵丁所借庫銀内坐扣帮給此項坐扣銀
兩為數雖不甚多以不随差之人而帮助隨差之人
雖係由来之例伊等應出之項但兵丁等生計全賴
錢糧將所帮之銀由所借庫銀内坐扣伊等得項究
竟較少著加恩嗣後兵丁等所得帮銀著免其於兵
丁銀内坐扣均動官項賞給現在還補未完銀十四
萬五千餘兩亦著加恩寬免朕加恩寬免兵丁坐扣
錢糧特為伊等生計有益令其勤習技藝之意該都
統等均有教養兵丁之責朕此施恩之處伊等知之
嗣後但當善為督率兵丁毋得浮費以整滿洲純樸
之習演習技藝以務生計將此通諭旗下兵丁等知
之又
上諭甘省因年来辦理軍需兵民輻輳米糧市價未免
稍昂所有各營兵丁應支折色若仍照舊支給兵丁
不免拮据著將該省滿營官兵除六個月照舊折支
外其六個月如有改支折色者每石加賞銀一兩其
甘凉寕西肅五提鎮所属并蘭州撫標城守固原提
標各官兵除八個月照舊折支外其四個月有改支
折色以及六個月夲色馬料改支折色者每石俱加
賞銀一兩安西口外每石加賞銀一兩五錢至陕省
延綏鎮属地方偶被災歉著將明歲應關折色亦照
甘省甘凉各鎮之例一體每石加賞銀一兩再甘省
應納草束業已降旨豁免其滿漢各營折支草價恐
不敷採買著將口外安西提属每束加銀一分五釐
口内寕夏凉莊滿營及甘凉寕西肅延綏六提鎮属
蘭州撫標城守固原提標每束各加銀一分以示體
恤兵弁之意該部即遵諭行
二十四年
上諭據定長等奏稱現在皮䩞存貯衣履等項通融分
給由哈察運送駝赴托克遜哈爾沙爾庫平之西安
凉莊等處滿洲綠營兵丁外其不敷者支取布疋製
&KR0640;給發所用銀兩在於各兵錢糧内照數扣還等語
此項兵丁俱係輓運軍需往返行走甚属勞苦著加
恩將所有分給衣履等項動用銀兩不必將伊等錢
糧扣還即行賞給以示優䘏
二十七年
上諭八旗兵丁甲米閏月例不支放但京師自夏至以
来雨水稍多道路泥濘糧食車輛或有阻滯買食未
免拮据著加恩賞給一個月甲米即行給放俾兵丁
饔飱優裕市價益平於閭閻生計亦有禆益該部遵
諭速行
三十四年
上諭據巴爾品等奏稱夲年雅爾地方種地綠營舊班
兵丁每人交納細糧二十五石有零新班兵丁每人
交納細糧十八石七斗有零共收麫米折色糧二萬
二百五十石八斗零與阿桂奏請議叙之例相符請
將𠫭將劉簡與屯田官員等一體交部議叙兵丁等
各賞給一月鹽菜銀兩等語著照巴爾品所請官員
等交部議叙兵丁各賞給一月鹽菜銀兩
三十五年
上諭據舒赫德等奏夲年烏什屯田五百兵丁所種地
畝每人各收穫米十九石有餘等語屯田兵丁一年
所種地畝每人收穫細糧至得十九石實属善為耕
作著加恩將管理屯田之官員等交部議叙兵丁等
著各賞給一月鹽菜銀兩
三十七年
上諭朕駐蹕熱河所有八旗在此引見人員内補放步
軍校之擬陪護軍校驍騎校等官皆係食餉微末之
員自京来此往還多費而擬陪者又不獲陞用其力
不無拮据著加恩將此次来此補放步軍校擬陪之
護軍校驍騎校等官亦照外省補放驍騎校之例將
擬陪人員記名遇有步軍校缺出即行補授毋庸再
送引見嗣後遇朕在此駐蹕由京送放步軍校之擬
陪人員即以此為例
三十九年
上諭據正白旗滿洲都統等奏由親軍護軍領催馬甲
捐納監生人等所有夲身錢糧請照舊支給令其當
差其由養育兵捐納監生人等請令出缺等語自應
如此辦理馬甲養育兵原為養贍貧苦旗人而設現
令捐納人等出缺另挑不過欲為多養旗人之地伊
等既有報捐豈有仍仗馬甲養育兵錢糧度日之理
所有八旗捐納監生之馬甲養育兵該都統等從前
因何挑補顯係贍徇八旗都統等内有兼御前乾清
門併尚書侍郎上行走者承辦事務較多或一時未
能詳察其專管旗務之都統副都統所司何事即此
見伊等不能實心任事著將伊等嚴行申飾又
上諭新疆一帶修建工程均係撥兵丁砍伐木植築打
土方支給該處兵丁耕種所收米麫青稞等項較之
採買物料僱覓匠夫者夲属減省今烏魯木齊新建
滿城兵房工程既較内地應用銀數有減無浮又何
必復照内地之例核筭所有用過銀兩即著照數准
銷毋庸再行交部查核嗣後新疆等處工程𣲖撥兵
丁及砍伐木植修建者俱不必照依内地定例核銷
四十五年
上諭今夏雨水較多京城房屋間有坍損八旗兵丁生
計不無拮据著加恩普賞給一月錢糧以示優賚該
部知道又
上諭朕從前有旨將直隸旗租銀仍賞給八旗兵丁經
部議挑選八旗兵丁中差使勤慎者賞給兩月錢糧
以示鼓勵今思一人得兩月錢糧亦不能立家産不
過隨手花費而不得賞者未免向隅且分别挑選該
管官員不無瞻徇出入之弊殊非朕普惠八旗兵丁
之意此後著將直督觧到銀兩足敷普行賞給八旗
兵丁一月錢糧時該部即奏聞普賞一次
四十八年
上諭前經降旨直隸觧到旗租銀兩足敷普賞八旗兵
丁一月錢糧即行普賞一次現在直隸觧到租銀已
足敷賞給之用著加恩普賞八旗兵丁一月錢糧以
示朕加惠旗人用溥春祺之意該部即遵諭行
五十二年
上諭前經降旨直隸觧到旗租銀兩足敷賞八旗兵丁
一月錢糧即行普賞一次現在直隸觧到租銀已足
敷賞賚之用著加恩普賞八旗兵丁一月錢糧俾八
旗兵丁生計益臻充裕以示春祺錫慶有加無已至
意該部即遵諭行
五十六年
上諭前經降旨直隸觧到旗租銀兩足敷普賞八旗兵
丁一月錢糧即行普賞一次現在直隸觧到租銀雖
不足敷賞賚之用但念該兵丁等寒冬歲暮生計維
艱著於節年積存旗租項下撥補足數加恩普賞八
旗兵丁一月錢糧俾生計益臻充裕以示敷錫春祺
有加無已至意該部即遵諭行
五十七年
上諭梁肯堂奏山海關駐防兵丁五十八年應需兵米
一萬七千七百餘石請勅下奉天府尹仍照舊在寕
遠州錦縣協撥一萬石交山海關通判領回供支其
餘米石於征收屯米動放外仍令永平府属州縣領
價採買支放等語夲年直隸地方被旱較廣此項兵
米若令全數就近採買未免辦理稍難著照該督等
所請即著奉天府尹於寧遠州錦縣協撥一萬石其
餘米石仍著梁肯堂照舊辦理據實報銷該部即遵
諭行摺并發
五十八年
上諭前經降旨直隸觧到旗租銀兩足敷普賞八旗兵
丁一月錢糧即行普賞一次現在直隸觧到租銀雖
不足敷賞賚之用但念該兵丁等寒冬歲暮生計維
艱著於節年積存旗租項下撥補足數加恩普賞八
旗兵丁一月錢糧俾生計益臻充裕以示敷錫春祺
有加無已至意該部即遵諭行
欽定八旗通志卷三十六
