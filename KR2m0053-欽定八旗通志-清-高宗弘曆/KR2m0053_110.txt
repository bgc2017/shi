欽定八旗通志卷九十六
學校志三
八旗官學下(謹案此卷專志助教教習選補之事)
順治二年定酌取京省生員為八旗子弟伴讀每
名月給米二斛以資贍養三年之内果教習子弟
有成國子監咨行吏部叙用
十二年覆准撤回八旗教習生員令禮部會同國
子監嚴加考試於監生中充補如在監仍能教習
有成優加錄用
十六年題准教習既改用監生今後考選教習令
該監自行取用
十七年覆准考選教習止用恩拔副榜歲貢其准
貢例監不准考取
康熙三年議准八旗教習將在監恩拔歲副貢生
齊集&KR0848;補
四年題准恩拔歲副俱停止補用教習應於官廕
准例監生内未經考職者考試補用
六年五月御史傅感丁疏言教習冒濫請嚴遴選
之法以後考取教習務將通曉經史原從文義考
取出身者方許充補如將文理不通之人冒濫考
取查出指名題參經禮部議覆應先儘恩拔歲副
廕監生考取如無此項貢監生仍許將准例監生
考取
是年九月都察院左都御史王熙奏言將收滿洲
之真才必先以教導之實事
朝廷興學作人既以鄉會試收羅之國子監教養之而
於八旗官學諸生復選滿漢分旗教習儲才育士
之道可謂詳且備矣近者欽奉
恩詔一時滿漢官廕監生入國學者倍多於前又部議各
旗滿洲漢軍與漢人一體鄉會試業奉
諭旨則八旗廕監生應照漢官廕監之例從國子監應試
其八旗官學生亦應照漢人考取應試矣查漢監
生入監必分堂撥班先以月課繼以季課教法甚
備其八旗廕監生習滿書者原有滿官教訓其習
漢書者似應一體分派漢博士助教等官設立課
程定期稽查必使各習一經兼及史鑑詳為講解
俾令貫通務期成才以收實用至於八旗官學生
定例每佐領各二人而考取錄用之時少有學問
優長者則漢教習監生誤之也查教習一項向於
恩拔歲副中考取近年恩拔歲副乏人而旁及於
納銀准例經御史傅感丁條議部議以恩拔歲副
無人仍用納銀准例此等當入監之時既不由於
考取及充教習之日自難責其優通巳身學業尚
當在質疑問難之時為人師範豈能有成德達材
之益不過虚糜歲月覬博一官無怪乎徒存官學
之名而生徒無勤學之實也竊念納銀准例既不
堪用恩拔歲副人數又少何若於舉人中願就教
習者與恩拔歲副相兼考充此皆屢經考試之人
較之納銀准例自不相同且舉人一項今既准其
考授教授等官矣未有為漢生員師則有餘為官
學生師則不足者也至於考取教習之法則應查
照順治十五年以前之例禮部會同該監嚴加考
選無止委之該監視為具文其八旗官學滿書既
有滿司業助教等分旗稽查教習則習漢書者亦
應派漢官不時親到官學稽查諸生之學業與教
習之勤惰庶教學各有責成在國學者既善其法
在官學者復得其人將見英才蔚起於
朝廷儲才育士之大典或少有禆也奉
旨國子監為作養人材之地教習宜選用文理優長之人
復嚴加稽查督課乃得真才以後教習應作何考試選
取及分派博士等官向官學稽查勤惰之處俱著一併
定議具奏
尋禮部議八旗教習缺出舉人内有情願就旗下
教習者取具同鄉京官印結(如無同鄉在京印官即取該省藩司印結)
投國子監與恩拔歲副官廕及例監一體考試遇
缺出之日限五日内𫝊集應考諸人彌封試卷封
門出論題二策題一即日取定不許預取多人與
文理荒疎者充數如該監徇情考取不公者查出
題參議處其祭酒司業不時遣漢博士助教等官
往官學稽查教習勤惰滿學生既有滿助教等管
教不必交漢博士助教等官官學生除照常考試
外一年一次嚴考將八旗分别等第送部其學生
怠惰肄業甚劣者即開列該助教教習職名題參
議處奉
旨依議
十二年覆准八旗教習先因停止恩拔歲副故將
官廕准例充補今選拔副榜歲貢既經議復應仍
照舊例令其考充教習其舉人官廕并准例監生
俱應停其考用
雍正元年覆准八旗教習應將考取之新進士用
一人考取之恩拔歲副貢生用一人如此分缺間
補三年期滿新進士即照例補用恩拔歲副貢生
仍咨部以知縣用挨年銓選至捐納歲貢不准考
充八旗教習
是年奏准於八旗蒙古護軍領催驍騎校内有通
曉經籍明白繙譯熟練國語蒙古語者選為蒙古
教習共十有六人與助教一同教習蒙古官學生
四年奉
旨滿助教一官有教訓士子之責若只考字則雖年少不
學但工繕寫者皆可入選可𫝊諭各部院衙門將滿洲
筆帖式内為人老成有行止者保舉引見其應考繙譯
者仍照例考試
五年奏准繙譯舉人准其與八旗文舉人副榜貢
生一例考試取補助教
是年十月康親王果郡王議覆國子監祭酒孫嘉
淦條奏官學生習漢字者每旗設教習貢生五人
輪流更換功課難以稽查應令每教習名下各𣲖
定學生若干人日處其中專心訓導則將來成否
責有攸歸查景山現有漢教習十二人每名一月
關銀二兩米隨錢糧每年夏秋衣服各一套二年
皮衣服一套每日隨用肉菜煤炭等項該衙門領
給今八旗教習既不許其分班更換則應足其衣
食除每日薪蔬難於支給不必比照景山外其每
年銀米等項俱應均照景山之例則衣食充裕而
課讀自勤矣至教習期滿議叙國子監舊例皆用
貢生三年期滿咨部以知縣候選伏思三年之内
若不問其勤惰槩行咨部銓選恐有草率塞責希
圖僥倖之弊嗣後八旗教習入舘國子監堂官不
時稽查如有懶惰者即斥退不准議叙其勤謹無
過者三年期滿照例咨部以知縣候選如有善於
訓誘精勤不倦者再留教習三年俟六年期滿咨
部以知縣即用如此則勤惰有分而善於誨誘者
亦得久於其職矣奉
旨所議是依議
六年吏部議准蒙古助教缺出於理藩院修書處
蒙古筆帖式並國子監閒散巴克什内揀選皆由
理藩院國子監兩衙門辦理擬定正陪咨送吏部
帶領引
見補用
又議准蒙古教習缺出咨明理藩院挑取過監充
補照例移咨原旗及護軍統領衙門停止差使其
應得錢糧仍於原處給領
十三年奉
上諭助教一官專司訓迪必得老成謹慎之人方為有益
嗣後年少者不准考試
是年吏部議定助教一官必年過三十者方准考
試
乾隆八年奏准官學漢教習每人給印冊二本該
教習將三年内所教學生若干名並學業功課詳
細填注俟期滿時一册交新教習收存照例填注
一册呈送本監堂官察覈慎重分别如有實心訓
課著有成效者列一等其訓課勤謹稍獲成效者
列二等出具考語繕單引
見一等者可否用為知縣並二等者或用知縣或用教
職恭候
欽定仍歸原班銓選其列一等者仍照原議令在學再
行教習三年果實心實力始終如一再將教習成
效叙入摺内再填考語引
見准以知縣即用
十年奏准嗣後蒙古教習酌以五年期滿由國子
監詳加考覈實不能教導者斥令歸旗當差如有
為人明白實心訓課者分别等第填注考語引
見其奉
旨記名者以應陞之護軍驍騎校補用仍留在學行走
由監行文該旗遇有員缺與在旗應陞人員分班
間補
十一年奏准滿洲助教員缺除舉人及恩拔副歲
貢生仍照舊考試外其現任筆帖式等止准舉人
及恩拔副歲貢生生員出身之筆帖式坐補至考
試時於請繙譯題一道之外再請漢文論題一道
欽點大臣嚴加考試如果清漢兼優方准錄取引
見充補教習
十五年奏准考試滿助教准多取數人咨呈吏部
一同引
見俟記名後遇有員缺挨次補用
十六年向來官學漢教習員缺由監臣將肄業之
恩拔副優歲各生考取充補嗣後先期請
命大臣一二人至監會同監臣公同考取將試卷彌封
詳閱
十七年奏准八旗世爵既經於兩翼設立官學將
現在官學肄業之世爵子弟咨回各旗外所有八
旗官學各增設之漢教習一人相應裁汰教射教
習亦咨回本旗(謹案增設世爵教習係雍正十三年侍郎鄂善所奏自乾隆十七年)
(裁汰後至三十一年即以此八缺改設滿教習每學一人)
又奏准教射教習既經咨回則每學教射未有專
員查蒙古教習每學現設二人蒙古學生止二十
人内又有他處行走例不開缺者實在不過十數
人無庸二人教習嗣後止以一人教習字話以一
人教習騎射行文該旗遴選語音嫻熟弓馬可觀
者充補
十八年奏准蒙古助教現在兼用蒙古進士其滿
洲進士出身之現任筆帖式一體准其考試
又奏准滿洲蒙古助教所司各異蒙古助教無滿
洲人員充補今考試滿洲助教其蒙古人員無庸
收考
三十一年奏准每旗裁去漢教習一缺添設滿教
習一缺專訓繙譯照考試覺羅滿洲教習之例由
國子監請
旨考試用繙譯題一道其應給公費衣服等項即以裁
去漢缺之項給與其有原食錢糧及現任食俸者
毋庸重給
三十二年奉
上諭嗣後現任
陵寢筆帖式不准考試助教俟年滿回京後准其考試
附國子監現行則例
一八旗官學每學額設滿洲助教二員滿洲教習
一人漢教習四人掌教滿洲漢軍學生蒙古助教
一員蒙古教習一人掌教蒙古學生弓箭教習一
人掌教合學學生騎射凡有關于學務者皆助教
所職掌
一國子監先期行文八旗將滿洲蒙古漢軍文進
士文舉人恩拔副歲貢生文生員繙譯進士舉人
繙譯生員及廢員造具旗分佐領年貌履歷清册
咨送到監行文各部院咨取筆帖式清册與此同
一滿漢教習缺出需人由八旗滿洲蒙古漢軍將
前項人員年逾三十歲者咨送國子監奏請考試
一滿洲教習有原食錢糧及現任食俸之筆帖式
充補者已食有糧俸毋庸給與教習銀米其原未
食俸及錢糧者照漢教習例給發
一滿洲教習三年期滿由國子監查明平日勤惰
及成就學生名數分别等第出具切實考語帶領
引
見後咨明吏部辦理及各旗查照
一滿洲教習報滿核計三年中成就學生在四名
以上者准其報滿不及四名者不准報滿
一教習考取後而鄉會試中式者仍准充補已補
而鄉會試中式者亦不開缺
一教習丁憂病故應給賙助銀兩與肄業諸生同
一八旗教習照
景山教習例每年夏季應領紗袍褂各一件緯纓凉
帽一頂秋季應領縀綿袍褂各一件二年應領皮
衣一套靴帽各一副由國子監咨明工部照例給
發
一八旗官學所有存貯書籍該助教查明新舊年
月卷頁造册用堂印敬謹收貯隨時督率皂役曬
晾以防蠧蝕如有缺爛呈堂領補至教習及學生
領讀之時該助教隨時檢發登記簿册限日繳還
遇有離任事故查明有無損失照册交代
以上八旗官學
欽定八旗通志卷九十六
