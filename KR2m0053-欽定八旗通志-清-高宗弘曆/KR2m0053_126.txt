欽定八旗通志卷一百十二
營建志一
謹案易大𫝊曰上古穴居而野處後世聖人易之
以宫室上棟下宇以待風雨盖取諸大壯是營建
亦帝王之大政利用之所必資也大雅篤公劉詩
記公劉之剏業其五章曰度其夕陽豳居允荒其
六章曰取厲取鍜止基迺理是卜居與徹田並重
也又緜詩述太王之肇基其五章曰乃召司空乃
召司徒俾立室家其䋲則直縮版以載作廟翼翼
其六章曰捄之陾陾度之薨薨築之登登削屡馮
馮百堵皆興鼛鼓弗勝其七章曰乃立臯門臯門
有伉迺立應門應門將將乃立冢土戎醜攸行九
章之中言土功者居其三亦叙述特詳厥後周公
立制遂以司空偹六官古經亡佚其規制不盡可
考而夏官量人之職所謂營國城郭營后宫量市
朝道巷門渠及營軍之壘舍者考工記匠人之職
所謂建國營國為溝洫者尚略存其梗概聖人之
於興作若是其鄭重不苟也歴代相沿皆以冬官
為重任厥有由歟班馬以來史家以營建之大者
散見紀𫝊不别為志郡邑志則率有是門於一樓
一閣叙述亦詳盖著書各有體例也今纂八旗通
志其書近乎郡邑志而其事則皆
朝章
國典又近乎史家謹酌乎二者之間凖諸輿記仍立
此門而刪除一切流連玩賞冗𤨏無益之名勝以
取合於史裁庶不遺不濫俾前事有徵凡八旗邸
第宅舍曹署倉庫學舍營壘之屬内而京師外而
諸處之駐防並核其廣狹多少之規模剏造修葺
之年月具著於篇作營建志
營建志一
京城營建規制一(諸王府第領八旗都統衙門步附前鋒統護軍統領)
(軍統領)
諸王府第
崇德年間定親王府臺基高一丈正房一座廂房
二座内門盖於臺基外綠瓦硃漆兩層樓一座並
其餘房屋及門俱在平地盖造樓房大門用平常
筒瓦其餘用板瓦
郡王府臺基高八尺正房一座廂房二座内門盖
於臺基上兩層樓一座正房及内門用綠瓦兩廂
房用平常筒瓦俱硃漆餘與親王同
貝勒府臺基高六尺正房一座廂房二座内門盖
於臺基上用平常筒瓦硃漆餘與郡王同
貝子府正房廂房俱在平地盖造大門用硃漆板
瓦
崇德元年五月
命内院大學士范文程希福剛林學士羅碩宫詹羅錦繡
至和碩親王多羅郡王多羅貝勒府門前立下馬
樁凡王府不遵定制臺基過高及多盖房屋者俱
治罪
順治元年定和碩親王以下屋基之制和碩親王
多羅郡王多羅貝勒照例臺基上造屋五座固山
貝子鎮國公輔國公屋臺高二尺十月又定諸王
貝勒貝子公等脊瓦俱用綠色
順治五年定王公府第制和碩親王繪金彩五爪
龍柱施純色紅青不許雕龍首殿樓門基址高與
室基等多羅郡王繪金彩四爪龍多羅貝勒繪金
彩各色花卉固山貝子鎮國公輔國公繪金彩細
花卉餘與諸王制同
九年題准親王府殿樓門基高與府臺基等座位
高八尺長一丈一尺闊九尺座基高一尺五寸施
以硃漆貼金彩畫五爪龍後屏繪五爪龍及五色
雲止用繪漆不准雕刻殿前門首用石欄杆餘如
舊制
世子府臺基高八尺殿樓房屋及門繪金彩四爪
龍餘與親王同
郡王府與世子同
貝勒府貝子府堂門臺基俱高與府臺基等
鎮國公輔國公府俱與貝子同
康熙六年建裕親王府大門一座五間正殿一座
七間東西配樓二座每座九間左右順山房二座
每座八間後殿一座五間左右正房二座每座三
間左右門二座每座三間牌房門一座寢殿一座
七間抱厦五間東西配殿二座每座五間南北廂
房各二座每座三間後樓一座七間隨樓轉角房
二座每座八間倉房二十三間圍房二十三間週
圍墻一道長一百一十五丈三尺高一丈六尺厚
五尺其正殿正門覆以綠色琉璃瓦又家廟正殿
三間東西配殿六間大門三間週圍牆五十九丈
花門一座燎爐一座
十三年建恭親王府規制與裕親王府同其餘府
第多係自造大略相同
禮親王府(正紅旗)
肅親王府(鑲白旗)
豫親王府(正藍旗)
鄭親王府(鑲藍旗)
莊親王府(鑲紅旗)
恒親王府(鑲白旗)
怡親王府(正藍旗)
果親王府(正紅旗)
理親王府(鑲藍旗)
睿親王府(正藍旗)
諴恪親王府(正藍旗)
定親王府(正藍旗)
質親王府(鑲藍旗)
成親王府(正紅旗)
克勤郡王府(鑲紅旗)
順承郡王府(正紅旗)
淳郡王府(鑲白旗)
惠郡王府(鑲紅旗)
愉郡王府(正紅旗)
履郡王府(鑲白旗)
寧郡王府(正藍旗)
儀郡王府(鑲白旗)
理郡王府(鑲黃旗)
和郡王府(正藍旗)
(謹案禮親王肅親王豫親王鄭親王克勤郡王皆崇德年間封莊親王順承郡王皆順治年間封裕)
(親王恭親王恒親王怡親王淳郡王惠郡王皆康熙年間封果親王理親王愉郡王履郡王寧郡王)
(皆雍正年間封其建府年月與封爵年月或先或後不等今不縷載謹載康熙年間裕親王府乾隆)
(年間定親王府以行其規制云)
乾隆四十七年建定親王府在西四牌樓大門一
座五間側門二座每座三間倒廳一座五間随圍
房四座計三十間大衙門一座五間翼樓二座每
座五間穿堂二座每座一間轉角房二座每座七
間三門一座五間配房二座每座三間神房一座
五間配房二座每座五間順山房二座每座三間
後樓一座七間轉角房二座每座七間丁字房二
座計二十二間水房淨房四座計六間東所阿哥
正房二座每座五間穿堂一座五間照房一座七
間配房四座每座三間淨房二座每座一間值房
五座計三十一間西所佛堂一座三間穿堂一座
三間抱厦房一座八間配房二座每座三間淨房
二座每座一間茶飯房庫房值房十座計四十四
間馬圈房五座計二十五間週圍墻一道長一百
五十三丈正門三間頭停&KR2648;綠色琉璃减邊布瓦
大衙門神房頭停滿&KR2648;綠色琉璃脊瓦其餘頭停
俱&KR2648;布筒版瓦
(謹案貝勒貝子公等府舊志未載今仍其舊)
八旗都統衙門
雍正元年九月十五日
上諭和碩莊親王内務府來寶現今八旗並無公所衙門
爾等將官房内㨂皇城附近選擇八處立為該管旗官
公所房舍亦不用甚寬大特諭
鑲黃旗滿洲蒙古漢軍都統衙門初設於拐棒衚
衕雍正六年奏准將安定門内大街官房一所共
五十七間作為三旗都統衙門雍正七年奏准將
滿洲都統衙門移設於東直門内大街官房一所
計七十五間乾隆二年奏准將安定門大街交道口
東官米局一所三十六間作為滿洲都統衙門七
年奏准增買衙後房三十一間三十五年添盖房
二十三間半十九年奏准將蒙古都統衙門移設
於新橋南計房四十一間漢軍都統衙門仍在安
定門大街(據本衙門來丹)
(謹案各處房屋自雍正以前者皆存舊志于前自乾隆以後者皆據来冊各續於後其或彼此互異)
(非舊志所書未核即年久失其增損之故今悉以現存者為斷庶無參差矛盾之處至舊志失載並)
(為補入餘皆倣此凡舊志及新據来冊字樣不悉註云)
正黃旗滿洲蒙古漢軍都統衙門初設於石虎衚
衕雍正六年奏准將德勝門内帥府樓衚衕官房
一所共六十四間作為三旗都統衙門七年又將
漢軍都統衙門移設於西直門内丁家井官房一
所計三十四間十三年奉
旨將滿洲蒙古衙房賞給愉恭郡王乾隆元年移設滿洲
蒙古都統衙門於德勝橋南大街滿洲計房七十
一間半蒙古計房三十間
正白旗滿洲蒙古漢軍都統衙門初設於煙桶衚
衕雍正四年奏准將滿洲都統衙門移設於大佛
寺西大街官房一所計二十四間七年奏准將蒙
古漢軍都統衙門移設於東四牌樓報房衚衕官
房一所共五十七間又二半間乾隆十八年因滿
洲都統衙門坍塌又移於朝陽門内老君堂衚衕
官房一所九十六間半蒙古漢軍衙門續增三十
四間
正紅旗滿洲蒙古都統衙門初設於錦什坊街官
房一所共三十一間雍正七年奏准將蒙古都統
衙門移設於巡捕廳衚衕官房一所計二十間漢
軍都統衙門原設於鷲峯寺街官房一所計二十
八間乾隆元年以後滿洲衙門續增二十九間半
漢軍衙門續增二十四間
鑲白旗滿洲蒙古漢軍都統衙門初設於東單牌
樓新開路衚衕雍正四年奏准將燈市口西口官
房一所共一百零一間作為三旗都統衙門六年
又將漢軍都統衙門移設於東四牌樓大街燈草
衚衕官房一所計三十七間乾隆十八年將蒙古
都統衙門移設於東安門外干雨衚衕官房一所
五十四間漢軍都統衙門五十一年添盖房二間
其滿洲都統衙門現存房七十一間
(謹案滿洲都統衙門舊志一百零一間今来冊七十一間又未聲眀減損之故難以臆斷後凡似此)
(者仍兩存之)
鑲紅旗滿洲蒙古漢軍都統衙門初設於石駙馬
街南雍正六年奏准將石駙馬街北官房一所共
一百零四間作為三旗都統衙門乾隆元年增房
二間
正藍旗滿洲蒙古漢軍都統衙門初設於崇文門
内大街西堂子衚衕雍正七年奏准將東四牌樓
燈市口大街本司衚衕西口官房一所共五十三
間作為三旗都統衙門乾隆二十二年漢軍都統
衙門增置房十一間五十七年重盖漢軍衙門五
十八年增房一間
鑲藍旗滿洲蒙古漢軍都統衙門初設於宣武門
内塘子衚衕東邊寬街地方官房一所共六十八
間雍正七年奏准將蒙古都統衙門移設於太僕
寺街路北官房一所計三十五間半乾隆三十五
年奏准將滿洲都統衙門移設於阜城門内華嘉
寺衚衕官房一所九十一間
(謹案八旗都統衙門各有馬圈房屋舊志既未别出又乾隆五十九年現奉)
(諭旨將馬匹分給文武官員及兵丁拴養其官房馬棚俟一二年後養馬果有禆益再行拆去另盖房屋)
(給兵丁居住故今亦不用分載謹聲眀於此)
左翼前鋒統領衙門原在石槽衚衕共房十五間
雍正十二年移設於東四牌樓本司衚衕共房十
九間
右翼前鋒統領衙門共二十間坐落巡捕廳衚衕
左翼護軍統領衙門共六十五間坐落崇文門内
驢市衚衕
右翼護軍統領衙門共五十三間坐落西四牌樓
臭皮衚衕
步軍統領衙門原在安定門大街西草厰衚衕共
六十七間雍正十二年奏准移設於京畿道衚衕
官房一所九十餘間乾隆二十一年奏准又將西
安門外會同舘官房一所作為步軍統領衙門
欽定八旗通志卷一百十二
