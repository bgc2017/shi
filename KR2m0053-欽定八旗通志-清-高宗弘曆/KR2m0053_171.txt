欽定四庫全書
欽定八旗通志卷一百五十七
人物志三十七
大臣傳二十三(滿洲正白旗二譚喀克都哩碩錫圖庫拜星訥)(鄂凖)
(塔喇阿濟格尼堪瑪蘇拜)(薩弼圖)(卓羅)(瓦爾喀珠)
喀克都哩
喀克都哩世居那木都魯以地為氏
太祖高皇帝時與其兄康果禮率衆來歸分轄其衆為佐
領隸滿洲正白旗授三等子爵
太宗文皇帝初即位以喀克都哩為正白旗都統天聰元
年隨征朝鮮有功三年
上親統大軍征眀
命八旗都統攻遵化城
授方略分八隅列陣喀克都哩督所部兵薩木哈圖樹雲
梯先登衆繼之城遂拔明廵撫王元雅自殺
上嘉喀克都哩造攻具如法督兵先諸軍克城功
親酌金巵奬勞
優賚之晉爵二等子
賜號噶思哈巴圖魯言其勇敢善戰疾如飛鳥也眀年正
月
上攻克永平眀兵潰走昌黎
上遣敖漢奈曼巴林扎魯特兵攻其城不克
命喀克都哩同都統達爾漢等率兵千人往助仍不克焚
其近城廬舍而還先是叙克遵化功薩木哈圖得
賜巴圖魯號授騎都尉世職並
諭喀克都哩曰薩木哈圖奮勇建功宜加愛惜自後攻城
但令隨衆並進如彼欲先登亦必阻之至是攻昌
黎薩木哈圖運木築栅復樹梯將登城聞
上命撤兵乃止
上以喀克都哩弗恤士卒申
諭切責五年五月同都統楞額禮分率左右翼步騎征眀
南海島徵舟艦於朝鮮弗至師次海濱不能渡遂
還軍屢擊敗明兵之邀戰者俘獲甚衆八月從
上征眀圍大凌河城喀克都哩率本旗兵軍其城之東北
城中食盡明總兵祖大夀率衆降乃班師六月從
上征察哈爾與諸將分路率兵攻取籍所俘人戶及金帛
馬牛羊以獻
奬賚有差七年
上以征眀及朝鮮察哈爾宜何先
詢諸貝勒大臣喀克都哩奏言宜先征眀以承
天佑恊人情且利在神速攻其不備
上嘉納之八年喀克都哩家人訐其欲逃歸瓦爾喀以財
物運藏那木都魯故屯
上曰喀克都哩豈有逃遁之理果欲負朕
天必鑒之遂不窮治其事仍以訐告者付喀克都哩殺之
逾數月喀克都哩卒會有
詔分别舊臣勲績
賜敕書予世襲喀克都哩之子塞古德圖爾泰赴吏部述
其父功請襲
上命諸貝勒集議貝勒多鐸言喀克都哩之嫂和碩郡主
謂喀克都哩前此被首事屬實恭領吉思哈自呼
爾哈凱旋亦言呼爾哈人謂喀克都哩曾欲逃歸
諸貝勒並以奏
聞遂不予襲
鄂碩
鄂碩滿洲正白旗人先世居棟鄂以地為氏祖棆
布
太祖高皇帝時率四百人來歸
賜名魯克素授其次子錫爾泰為佐領長子錫罕予騎都
尉世職即鄂碩父也天命十一年蒙古貝勒卓哩
克圖所屬叛逃錫罕追及之盡殱其衆天聰元年
隨大貝勒阿敏征朝鮮率八十人光驅遇敵戰殁
太宗文皇帝念錫罕死事晉世職為三等輕車都尉以鄂
碩襲八年七月鄂碩隨豫親王多鐸征明攻前屯
衛斬其哨卒十二月奉
命與前鋒統領勞薩率將士往迎察哈爾部之來歸者是
年授佐領九年大軍招察哈爾部衆進征眀朔州至
崞縣遇敵哨斬二人獲馬四由平魯衛出邊敵兵
邀戰鄂碩與都統圖爾格擊郤之叙功晉世職為
二等輕車都尉尋擢前鋒參領崇德元年鄂碩與
勞薩率兵百人偵眀邊事至冷口斬哨卒三獲馬
十五二年參領丹岱等往土默特貿易還鄂碩隨
前鋒統領武拜率將士赴歸化城護之擒斬眀邏
卒三年隨睿親王多爾衮征眀由青山口入擊敗
眀太監高起潛兵四年奉
命與前鋒恭領沙爾瑚達率土默特兵三百人略寧遠鄂
碩遵
上方略以前鋒挑戰敵人堅壁不出乃從錦州北界略其
樵採者而還五年隨大軍圍錦州以前鋒敗敵騎
時錦州被我軍圍急眀總督洪承疇率兵赴援
上聞之親統大軍營於松山杏山之間
命武拜等以偏師營高橋東鄂碩統遊卒偵躡敵有自杏
山潰出者尾擊之既而杏山兵果潛出鄂碩偵知
以告武拜武拜未即擊致潰卒復入城
上以鄂碩有統帥哨卒之責乃僅告知武拜不親行追擊
予鞭責示懲六年復隨大軍圍錦州别將兵略寧
遠遇明兵六百騎鄂碩與前鋒統領鄂摩克圖引
軍薄之大破敵搴纛二獲馬六十餘七年隨饒餘
貝勒阿巴泰征眀毁界嶺口邊墻進師敗明總督
范志完兵於豐潤敵自密雲出劫我錙重奮戰郤
之遂越燕京趨山東所至克捷師旋出邊明總兵
吳三桂遣步騎邀戰復擊之潰遁乘夜掩襲搴纛
三斬級數十擒哨卒二十九獲馬二百餘
世祖章皇帝順治元年四月從大兵入山海關擊敗流賊
李自成追至望都十一月追自成至陜州距潼關
立營賊據山為寨以拒我師鄂碩與前鋒統領努
三率兵拔其寨二年陜西既定大兵由河南下江
南鄂碩率八旗前鋒兵之半先行至睢寧縣敗敵
兵千餘人復隨端重親王博洛分兵征蘇州擊明
廵撫楊文驄舟師獲戰艦二十五趨杭州敗明魯
王朱以海兵擒其總兵一尋與護軍統領哈寧阿
等攻湖州克其城先是叙征明錦州山東及入關
破流賊功鄂碩晉世職至三等男及是叙陜西江
南浙江功晉爵二等男六年擢滿洲鑲白旗副都
統時明桂王朱由榔據湖南廣西鄂碩隨鄭親王
濟爾哈朗往征有功師還
賚白金三百兩八年授前鋒統領十三年擢内大臣兩遇
恩詔晉爵三等子復以其為
皇貴妃父晉三等伯十四年九月卒加贈為侯
賜祭葬如典禮謚剛毅以其子費揚古襲三等伯别有傳
錫圖庫
錫圖庫滿洲正白旗人姓烏扎拉先世居烏拉部
兄福蘭當
太祖高皇帝時率屬來歸予騎都尉世職尋卒錫圖庫襲
其職任佐領兼前鋒參領
太宗文皇帝天聰四年大軍既取明永平錫圖庫同參領
圖嚕什等率兵循徼敵境擒哨卒二人獲馬十有
七五年七月奉
命偵敵大凌河生擒二人還
上統師往征圍大凌河城擊敗錦州援兵錫圖庫皆在事
有功六年隨大軍征明於宣府大同邊外分兵略
地多所俘獲八年同諸將略蒙古錫爾哈錫伯圖
地斬七十餘級獲戶口百餘及駝牛馬而還得分
賜所獲是年叙功晉世職為一等輕車都尉九年同前鋒
統領勞薩等入明邊克長城略代州朔州斬獲甚
衆崇德元年八月睿親王多爾衮征眀寧遠錫圖
庫率二十人前行至中後所及山海關東偵敵屢
擒哨卒並獲其馬又於前屯衛設伏擊敗敵兵初
喀木尼堪部葉類等来歸居多博科地至是葉類
倡叛率所屬挈妻孥偕遁盜科爾沁諸部馬匹有
追捕者輙為所害十二月錫圖庫奉
命率前鋒護軍八人往會寧古塔副都統烏巴海督兵躡
追數旬圍之温鐸招降不從葉類潛遁我兵盡殺
其黨九十四人俘婦女八十餘獲馬五十有六追
及葉類於山中射殪之二年五月凱旋
上遣大臣出迎五里宴勞叙功晉爵一等男五年七月
命同護軍統領濟什哈率所部兵並徵外藩敖漢奈曼烏
喇特諸部兵征索倫部敗敵衆於甘河擒叛酋博
木博果爾之弟布固德復追擒博木博果爾籍戶
口千餘獲馬數百六年正月還
賜宴於北驛館晉爵三等子五月授本旗副都統七年隨
貝勒阿巴泰征明由薊州越燕京趨山東克兖州
旋師錫圖庫分率右翼兵不與左翼期會先出邊
部議革副都統任
命從寬罰銀百兩八年十一月擢前鋒統領
世祖章皇帝順治元年隨大軍討流賊李自成擊賊將唐
通於一片石入山海關屢戰皆捷擒賊遊騎於三
河縣追擊自成至安肅獲馬百餘進征山西同都
統葉臣等取太原擊敗偽磁侯田見秀於汾洲又
敗賊於綘州二年正月叙功晉三等子時自成據
陜西大軍由潼關綏德兩路分進錫圖庫率兵趨
會擊敗延安賊衆自成遁湖廣錫圖庫移兵安陸
追至荆州殱賊無算獲船百餘三年隨肅親王豪
格征四川滅流賊張獻忠五年六月叙功晉一等
子時湖南郡邑尚為明桂王朱由榔所據錫圖庫
隨鄭親王濟爾哈朗征之六年正月大軍至長沙
錫圖庫同左翼前鋒統領努三先率兵渡江攻湘
潭努三破北門錫圖庫破西門遂定湘潭進克永
興城擒斬其總兵尹舉智杜貞明等獲馬七十船
四百尋偕諸將定寳慶府進定全州由榔將焦璉
等分三路來犯錫圖庫擊郤之又移兵攻克永安
關定道州七年正月凱旋
賜銀三百兩八年正月内大臣武拜洛什博爾輝等訐告
英親王阿濟格謀干政事王大臣集鞫錫圖庫坐
豫謀應斬籍沒爵除後洛什博爾輝以造言搆釁
伏誅武拜亦坐附和削職籍沒
譚拜
譚拜滿洲正白旗人姓他塔喇父阿敦官都統嘗
從
太祖高皇帝征撫順招明遊擊李永芳來降譚拜初任佐
領
太宗文皇帝天聰五年大軍圍大凌河城明總兵祖大夀
遣百餘騎逸出譚拜與護軍參領布顔圖追斬三
十餘人獲馬二十有四八年以克副任使予騎都
尉世職兼任參領九年大軍征察哈爾收其降衆
遂征明代州忻州譚拜同前鋒參領蘇爾德安達
立率四十人伏忻口明哨卒三百至擊斬過半崇
德元年隨武英郡王阿濟格征明敗敵燕京城北
趨盧溝橋遇敵復敗之二年同參領丹岱薩蘇喀
等率護軍驍騎各四十略明邊境次清河敵兵七
百據守奮擊之潰搴纛二並獲其馬三年隨貝勒
岳託征明入墻子嶺薄豐潤縣城擊敵堕壕殱殪
無算復擊敗明太監馮永盛等拒戰兵四年隨鄭
親王濟爾哈朗略錦州率護軍破敵少兵於城南
是年七月叙功加一雲騎尉五年授兵部參政六
年兼任正白旗蒙古副都統七年冬隨貝勒阿巴
泰征山東攻利津縣克其城八年春出邊遇眀總
督趙光抃范志完總兵吳三桂白廣恩等邀戰率
本旗兵戰皆捷凱旋
賚白金是年十月叙功晉世職三等輕車都尉
世祖章皇帝順治元年隨大軍入關定燕京三年擢兵部
尚書尋隨肅親王豪格征流賊張獻忠過陜西同
都統瑪喇希等擊敗叛鎮賀珍於雞頭關進次四
川屢擊敗獻忠賊衆復同都統李國翰渡涪江擊
敗賊渠袁韜四年遷吏部尚書先是叙入關定燕
京功並以考滿兩晉世職為一等輕車都尉及獻
忠滅晉爵三等男嗣遇
恩詔晉二等男七年三月卒子瑪爾賽襲爵别有傳
星訥
星訥滿洲正白旗人姓覺爾察初為二等侍衛兼
佐領從
太祖高皇帝征明遇蒙古兵四百於塔山之北射其渠魁
殪之遂敗其衆天聰七年
太宗文皇帝命與恭領蘇爾東阿等率兵三百駐守遼河
先是我師征察哈爾星訥以二十人往張家口偵
敵猝遇敵兵禦守四日夜俟貝勒阿濟格至請兵
二百攻克之察哈爾部多爾濟塔蘇爾海倚山立
寨列火器拒守星訥率護軍先登敵衆奔潰八年
上統大軍征察哈爾星訥隨額駙布顔代率蒙古兵進哈
麻爾嶺遇其部俄爾塞圖等率所屬戶口來歸納
之以
聞時察哈爾林丹汗西奔土默特其下相率歸順
上乃移師征眀星訥同前鋒參領席特庫等略大同眀將
自龍門率兵三千逆戰星訥擊之敗北斬獲甚衆
論功予雲騎尉世職尋授刑部恭政崇德三年同
承政葉克舒征黑龍江奏捷叙功並以其兄辛泰
弟西爾圖陣亡應得世職令併襲之晉三等輕車
都尉參政吉思哈有女為雅什塔子婦新寡吉思
哈疾女歸省星訥之子阿思哈見而謀娶之雅什
塔訟於所司論罪星訥應革世職罰鍰降理事官
上命降罰如議免革世職四年授護軍恭領兼議政大臣
尋遷副都統六年二月授工部參政三月隨鄭親
王濟爾哈朗圍錦州明總督洪承疇親自以兵六
萬赴援屯松山北岡星訥先登破其壁壘明援兵
繼至星訥屢擊敗之七年敗明總兵吳三桂白廣
恩等兵於高橋八年擢工部承政
世祖章皇帝順治元年隨睿親王多爾衮入山海關擊流
賊李自成以步兵破賊陣是年改六部承政曰尚
書星訥仍任工部二年叙功授一等輕車都尉三
年隨肅親王豪格師抵西安分勦賊於邠州賊潰
遁進趨秦州賊將高汝礪率步騎迎拒大敗之與
肅親王會師川中屢敗賊渠張獻忠兵凱旋晉太
子少師加一雲騎尉六年逆鎮姜瓖據大同叛星
訥隨大兵討之圍其城賊填塹毁垣簡驍勇蒙盾
突犯星訥率將士持短兵力戰却賊賊背城為陣
復以火器來攻星訥親督精銳馳壓其營大兵乘
之賊兵不能支殱其勁兵略盡七年遇
恩詔晉爵二等男八年都統額克青等舉發英親王阿濟
格令其子勞親以兵衆迎睿親王喪謀干政法司
鞫議星訥隸王属下雖未與謀苐不即奏劾且為
王趣召勞親應罷尚書任又議其在工部擅撤
昭陵工役五百人及不補植
陵樹罪革世職籍家産半九年復任工部尚書列議政大
臣十年
上以星訥宣力有年衰老可念
命以原官加一級致仕十四年自陳戰功請復世職部議
星訥前任工部獲罪應削
恩詔所加之爵仍留戰功所得世職奉
旨復一等輕車都尉兼一雲騎尉予世職康熙十三年卒
賜祭葬孫巴爾達襲
凖塔
凖塔滿洲正白旗人姓佟佳扈爾漢第四子也天
聰八年授騎都尉世職任恭領同參領鰲拜等率
兵略明錦州復與前鋒統領勞薩等率將士百人
往迎察哈爾國來歸者崇德二年隨武英郡王阿
濟格征明皮島王以敵兵堅守不能克集諸將問
進取之策凖塔與鰲拜對曰我二人先登誓必克
之否則不復見王遂連舟越衆渡海舉火為號以
待後師敵兵據堡列陣凖塔與鰲拜冐矢石奮勇
衝擊遂取其島叙功超授三等男
賜巴圖魯號尋擢任都統隨貝勒岳託征明至密雲攻牆
子嶺八旗並進凖塔先據嶺以導諸軍遂毁邊城
入敗眀内監馮永盛及總兵侯世禄軍三屯營守
將以步騎三千截我輜重同都統武頼擊敗之連
敗敵兵二千於董家口遂往略地克取二城叙功
晉爵二等男六年三月隨睿親王多爾衮征眀錦
州以聽從遣兵回家離城遠駐論罪應革職籍没得
旨改輸罰鍰九月
命隨安平貝勒杜度等圍錦州有功七年復同都統葉臣
等率將士鎮錦州先是圍錦州時城内眀兵出犯
鑲黃旗壕塹三旗護軍避敵壕内王貝勒等袒護
不報凖塔坐徇情附和論罰
詔免之眀年隨征眀山東與都統葉克書等遣將領攻孟
家臺以調度失宜致傷士卒且誑稱率五人突入
敵圍衝出敵陣論罪革巴圖魯號降為一等輕車都
尉罰贖十二月復鎮錦州順治元年從睿親王入
山海關擊流賊李自成與都統譚泰等追至真定
大破之賊焚輜重倉皇遁去於是燕京迤北居庸
關内外各城及天津真定皆降叙功復授爵為三
等男二年正月率右翼兵隨饒餘郡王阿巴泰征
山東平定郡縣趨江南時眀福王朱由崧遣兵渡
河圍徐州沛縣李家樓凖塔督兵馳擊敗之擒斬
其將六人明兵赴河死者無算下徐州奉
旨屯兵鎮守五月自徐州進兵南下擊敗明副將高祐軍
於宿遷師次清河明總兵劉澤清率步兵四萬船
千餘據黃淮清三河口連營十里凖塔遣副都統
康喀頼等率兵渡清河列營相拒以礮擊敗敵艦
復遣都司楚進功率步兵六百人拒黃河北岸鳴
礮相應隨分兵兩路一自清河上遊進擊一攻對
岸馬步敵兵俱敗之合軍追至淮安界斬其副將
二恭將一有偽新昌王者潛遁海島雲臺山聚衆
攻䧟興化凖塔遣兵進勦破其巢穴擒斬之通州
如臯泰興等城皆下遂定淮安鳳陽廬州望風納
欵叙功晉爵三等子仍
賜巴圖魯號三年奉
命隨肅親王豪格勦流賊張獻忠於四川賊糾衆迎戰凖
塔指揮八旗前鋒及兩黃正白三旗騎兵奮勇進
擊俘斬甚衆復同貝勒尼堪等分兵攻克遵義䕫
州荗州榮昌富順内江資陽諸郡縣川寇悉平復
隨肅親王勦陜西賊黨武大定等四年凱旋卒五
年論凖塔前後功加世爵為一等子無子以弟阿
拉密襲十二年追諡曰襄毅
詔立碑墓道
阿濟格尼堪
阿濟格尼堪滿洲正白旗人姓他塔喇天聰八年
襲父達音布三等輕車都尉世職任參領從
太宗文皇帝征察哈爾由大同入眀邊與護軍統領雅賴
擊敗明兵於崞縣師還復同參領阿爾津至山海
關偵敵多斬獲崇德元年從
上征朝鮮遇明寧遠守邊兵擊敗之三年隨貝勒岳託征
眀過北京破總兵侯世禄軍追斬其護印者獲
其印與馬四年擢護軍統領隨肅親王豪格攻錦
州設伏連山擒五人獲馬七六年鄭親王濟爾哈
朗統兵圍錦州阿濟格尼堪以七十人設伏敗敵
衆進攻杏山領纛直入敵營敵大潰時錦州城中
蒙古諾木齊等願投誠為明總兵祖大夀所覺以
兵圍之未得出阿濟格尼堪偵知之乘夜薄城力
戰率兵先登克其郛援諾木齊等以歸旋擊松山
兵兩戰皆捷
上以阿濟格尼堪年少能奮勇殺敵
賚白金四百兩晉一等輕車都尉是年八月明總督洪承
疇集諸鎮兵援錦州
上親統大軍駐營松杏兩山之間截其糧道眀總兵吳三
桂唐通等潛遁
上召阿濟格尼堪
親授方略與護軍統領鰲拜等追擊大破之八年八月奉
命駐防錦州九月鄭親王攻取中後所前屯衛阿濟格尼
堪率所部及蒙古兵攻中前所明總兵黃色遁拔
其城復追捕城中逸出者皆就獲叙功加一雲騎
尉
世祖章皇帝順治元年四月睿親王多爾衮統兵入山海
關擊流賊李自成阿濟格尼堪率護軍破賊追至
望都叙功晉一等男十月随豫親王多鐸追勦自
成取道河南渡孟津薄潼關賊鑿重壕以阻我軍
賊將劉方亮糾衆千餘來犯阿濟格尼堪同護軍
統領圖頼阿爾津等奮戰賊挫衂乘夜侵正白旗
護軍驍騎營復擊却之連破賊二營領兵踰壕塹
躬冒矢石先登城賊衆驚潰或竄或降大兵俱入
關二年正月進征西安自成由商州竄湖廣豫親
王奉
詔征江南四月至淮安遣阿濟格尼堪率護軍趨揚州列
營城北合諸軍攻克其城獲戰艦二百餘渡江至
江寧追擊眀福王朱由崧於蕪湖敗其舟師捷
聞晉爵三等子三年隨端重親王博洛定浙閩攻克金華
衢州破仙霞關下建寧延平眀唐王朱聿鍵遁走
汀州阿濟格尼堪同護軍統領都爾德追擊至城
下率精銳先登擒斬聿鍵其總兵姜正希糾衆二
萬赴援阿濟格尼堪指揮將士擊之斬殺過半眀
年凱旋晉爵一等子
賜敕予世職勿替五年授正白旗滿洲都統六年隨鄭親
王征湖廣列恭贊大臣是時眀桂王朱由榔遣其
總督何騰蛟總兵王進才馬進忠等據湖南郡邑
阿濟格尼堪至長沙與兵部尚書阿哈尼堪領將
士先驅次湘潭遇迎戰者輒擊敗之破北門入騰
蛟就擒追勦潰衆於湘鄉盡殱之遂趨寳慶距城
七十里進才進忠糾衆抗拒我軍分步騎更番進
戰直簿城東門進才等潛遁追勦之沅州靖州進
定全州七年正月班師
賜白金五百兩晉爵三等伯列議政大臣四月卒
予祭葬如典禮諡勇敏子伊理布襲别有傳
薩弼圖
薩弼圖滿洲正白旗人姓他塔喇先世居扎庫穆
父沙津當
太祖高皇帝時率衆來歸授佐領薩弼圖其長子也沙津
卒代管佐領
太宗文皇帝天聰八年以克副任使予騎都尉世職尋兼
任參領崇德四年隨承政薩穆什喀索海征呼爾
哈部師至黑龍江薩弼圖俘獲丁壯百餘進攻鐸
陳阿薩津二城敵兵四百逆戰薩弼圖同佐領卓
卜特等率兵九十奮擊斬五十人餘衆潰走索倫
部長博木博果爾以兵助呼爾哈部抗拒我師薩
弼圖同副都統伊遜等設伏掩擊斬七十人五年
四月凱旋叙功加一雲騎尉七月隨大軍圍明錦
州刈其城西田禾敵由城西北隅出發鎗礮拒戰
薩弼圖偕衆衝擊敵郤走逐之抵城壕復移兵設
伏松山要路擊敗敵步兵旋駐守駱駝山城敵兵
二百來犯薩弼圖督兵截擊盡殱之六年率兵薄
錦州城駐營跨壕作橋敵出樵採薩弼圖馳擊斬
十人生擒九人復斬其持弓矢者五人翼日城中
出兵投火藥欲焚橋擊之遁既而步騎坌集欲奪
壕門薩弼圖迎斬二人敵潰却時眀總督洪承疇
據松山以馬兵來刦我紅衣礮薩弼圖先衆擊郤
復偕衆步戰破敵步兵三營敘功晉世職為三等
輕車都尉旋擢正白旗滿洲副都統七年十月隨
貝勒阿巴泰征明由界嶺口毁邊墻入擊敗明總
兵馬科轉戰至山東以雲梯攻克平度州城
世祖章皇帝順治元年隨睿親王多爾衮入山海關擊流
賊李自成督後隊兵有功既定燕京同都統葉臣
巴哈納招撫山西自成偽將陳永福據太原薩弼
圖率兵圍城屢擊敗出拒賊衆山西既平移師征
陜西自成兄子錦據延安以賊衆迎拒薩弼圖七
戰皆捷復同前鋒統領錫特庫攻破自成賊寨叙
功並三遇
恩詔晉爵至二等男尋以年老致仕十八年卒
賜祭葬如例子果里襲爵
卓羅
卓羅滿洲正白旗人姓佟佳三等男巴篤理第三
子也天聰八年襲父爵兼任佐領崇德三年隨貝
勒岳託征眀燕京明太監馮永盛率兵拒戰卓羅
以三百人擊敗之進征山東屢敗敵衆四年略錦
州入其郛擒守備一人六年大軍圍錦州眀總督
洪承疇率衆赴援駐松山卓羅隨武英郡王阿濟
格擊敗之七年復破松山兵於山北八年授刑部
恭政順治元年從入山海關擊敗流賊李自成二
年叙功晉一等男任正白旗副都統三年隨順承
郡王勒克德渾征湖廣敗自成餘黨一隻虎於荆
州凱旋
賚黃金十兩白金三百兩先是眀桂王朱由榔據武岡以
其總兵王進才等分據長沙衡州寳慶
上命恭順王孔有德統師征之至是
遣卓羅同副都統藍拜赴有德軍協謀進勦四年自岳州
趨長沙進才聞大兵至遁走卓羅同藍拜追擊敗
之遂與智順王尚可喜擊敗其總兵徐松節軍統
舟師還長沙遣恭領張國柱扎蘇藍等敗總兵楊
國棟於天心湖卓羅會合孔有德軍趨祁陽由熊
羆嶺入城斬其總兵副將各一進攻武岡州擊敗
其安國公劉承允於夕陽橋承允降由榔遁桂林
遂取武岡五年師還復
賚黃金十兩白金三百兩六年考滿加一雲騎尉旋擢禮
部尚書列議政大臣七年調都察院左都御史八
年二月兼鑲白旗滿洲都統閏二月
上甄别部院大臣以卓羅緘默曠官罷左都御史專任都
統九月擢吏部尚書三遇
恩詔晉爵至一等子兼一雲騎尉九年十一月授靖南將
軍率兵征廣東旋以廣東漸平
召還十一年復任吏部尚書十二年八月
命同都統阿爾津率兵駐防荆州初朱由榔稱號於粤孫
可望李定國白文選等皆以張獻忠餘黨附由榔
竊王號至是據辰州十三年八月卓羅同阿爾津
自澧州常德進征辰州可望焚舟夜遁卓羅與副
都統泰什哈護軍統領費雅思哈等率兵渡江攻
發其伏追擊至瀘溪累戰破之偽恭將叚文科及
守備四員來降復辰州十四年可望率所部赴長
沙歸順定國文選等隨由榔竄入雲南十五年寧
南大將軍宗室羅託自湖南定貴陽
上命平西王吳三桂由四川進征南將軍卓布泰由廣西
進而卓羅隨信郡王多尼以師會之規取雲南十
六年正月合攻雲南城下之屢敗文選定國兵遂
克永昌騰越追勦至南甸乃還
詔留卓羅及都統伊爾德分八旗兵駐守雲南
賚蟒服鞍馬時由榔奔緬甸定國竄據孟艮復謀入犯約
降將高應鳳為内應以由榔印劄誘元江土司那
嵩倡叛十月卓羅同前鋒統領白爾赫圖恭領穆
克爾等擊敗賊衆於磨隴口賊將馬秉忠孫應斗
馬忠君皆敗郤進師鑿壕困之以雲梯克其城斬
應鳳於軍那嵩自焚死殱其黨無算十八年定西
將軍愛星阿同吳三桂征由榔於緬甸
詔卓羅駐守雲南是年十二月緬人執由榔以獻雲南平
康熙元年四月奉
詔率駐守雲南八旗兵還京叙功晉爵二等伯世襲七年
卒
予祭葬如典禮諡忠襄以其孫赫特赫襲
瓦爾喀珠瑪喇(弟伊瑪喇)
瓦爾喀珠瑪喇姓那木都魯世居瓦爾喀渾春地
祖察禮當
太祖高皇帝時率衆人來歸隸滿洲正白旗珠瑪喇自少
扈從
太宗文皇帝征討任佐領時葉赫有同名者
命稱瓦爾喀珠瑪喇以别之天聰八年
賜敇授騎都尉世職尋率前鋒十人追獲叛逃蒙古四十
三人
特予優賞崇德二年同佐領喀凱等分路征瓦爾喀於額
勒約索額黑庫倫僧庫勒諸路俘獲甚衆三年論
功加一雲騎尉授吏部理事官四年三月隨貝勒
岳託征眀乘夜升雲梯攻克故城縣眀總兵侯世
禄以兵赴援珠瑪喇徒步突入敵軍力戰敗之被
創甚猝遇明内監高起潛軍負創奮擊敵敗北十
月隨肅親王豪格略錦州破眀邊城兵進至太平
寨敵嚴陣以待珠瑪喇復徒步大呼衝鋒入陣斫
毁鹿角中創不退敵兵大潰十一月隨承政索海
薩穆什喀統左右翼兵征索倫部珠瑪喇俘獲十
九人進攻呼爾哈之雅克塞城我軍火焚其郛佐
領和託先登珠瑪喇繼之克其城師還黑龍江濱
呼爾哈潰衆復合烏魯蘇屯之博木博果爾兵六
千來襲我正藍旗後隊珠瑪喇與索海設伏掩擊
殱敵略盡五年六月晉三等輕車都尉六年隨鄭
親王濟爾哈朗征眀圍錦州敗松山騎兵眀總督
洪承疇赴援立營松山西北我右翼兵與戰失利
敵兵環攻左翼軍珠瑪喇力戰敗敵礮傷頷氣絶
上震悼
賜殮具三日復甦奏
聞
上甚喜令加意調養勿即隨征尋以監造
盛京塔工告成
賞賚甚優
命率兵防守錦州諸山寨眀兵來犯戰竟夜敵潰走斬四
十餘級獲雲梯及軍械眀年晉二等輕車都尉八
年考績晉一等
世祖章皇帝順治元年珠瑪喇隨睿親王多爾衮入山海
關擊敗流賊李自成兵復勦滅馬山口土賊叙功
加一雲騎尉二年十月調戶部理事官十一月同
都統巴顔等率兵會定西大將軍何洛會征流賊
張獻忠自西安進師屢挫賊三年
上命肅親王豪格代何洛會統軍趨階州聞賊衆屯禮縣
南遣珠瑪喇分兵擊之賊驚竄復與護軍統領鰲
拜進征西充獻忠既滅乃班師六年隨英親王阿
濟格討大同叛鎮姜瓖至左衛賊列兵城外迎戰
珠瑪喇擊走之復左衛旋勦賊寧武關賊於山岡
列礮以拒珠瑪喇同恭領烏庫禮率師疾馳據岡
脊大破賊營偽總兵劉偉遂以關降七年叙錄勞
績舊臣晉爵三等男
予世襲㒺替八年擢正白旗副都統遇
恩詔累晉一等男十年三月卒於官年五十有三
予祭葬如例祀四川名宦弟伊瑪喇初任前鋒侍衛順治
三年隨肅親王軍於四川賊黨趙雲桂圍保寧伊
瑪喇登城射中雲桂目賊駭走我師乘之大捷至
是襲兄珠瑪喇一等男爵尋授恭領康熙十三年
陜西提督王輔臣叛應逆藩吳三桂伊瑪喇隨揚
威將軍阿密達討之十四年五月師至寧州賊兵
千餘抗拒擊之潰遂復寧州九月進攻平涼距城
八里輔臣糾賊萬餘迎戰伊瑪喇隨貝勒洞額擊
敗其衆十五年隨撫遠大將軍圖海復攻平涼至
城北虎山墩偵賊賊合步騎突至伊瑪喇督衆奮
戰賊敗北十八年搜𠞰棧道益門鎮諸路賊營敗賊
將陳君極二十一年賊平還京二十七年以老疾乞
休三十四年五月卒亦祀四川名宦次子滿色襲
爵
世宗憲皇帝御極
恩詔察奏效力行間未議叙者兵部列伊瑪喇名進
賜加雲騎尉世職與長子能泰襲
蘇拜(子和託)
蘇拜滿洲正白旗人姓瓜勒佳前鋒統領武理堪
之次子也蘇拜年十五從
太祖高皇帝征蒙古有功授侍衛兼管佐領事
太宗文皇帝天聰九年隨大軍征察哈爾收降林丹汗子額
哲遂入眀邊攻代州明兵三百自崞縣赴援蘇拜
先衆迎戰敵潰遁崇德元年從征朝鮮破敵桃山
村三年任護軍恭領隨貝勒岳託征明自墻子嶺
入邊越燕京擊敗明太監馮永盛軍五年大軍圍
明錦州蘇拜屢擊却松山杏山敵兵又同都統圖
爾格等設伏於烏忻河口多所俘獲敵兵千餘襲
追戰郤之護輜重以歸六年復圍錦州敗松山騎
兵又敗眀總督洪承疇三營步兵叙功予世職騎
都尉加一雲騎尉七年隨貝勒阿巴泰征明至山
東屢敗敵馬步兵攻克樂安昌邑二縣八年凱旋
晉世職三等輕車都尉
世祖章皇帝順治元年隨睿親王多爾衮入山海關擊敗
流賊李自成是年冬隨大軍西勦自成取道土默
特鄂爾多斯入邊鑿黃河冰濟師擒斬賊衆明年
春至榆林賊乘夜襲我蒙古營蘇拜與護軍統領
徹爾布往援擊敗羣賊旋軍遇伏復戰卻之進征
延安七戰皆捷自成走湖廣躡追之至安陸屢破
賊營斬獲無算三年署護軍統領隨肅親王豪格
征流賊張獻忠敗賊將高汝礪於三寨山進擊獻
忠於西充連敗賊衆我正藍旗軍為賊所困蘇拜
同護軍統領阿爾津率兵趨援大敗賊五年還京
授護軍統領先是叙入關及𠞰滅自成功洊晉一
等輕車都尉加一雲騎尉及獻忠滅叙功並三遇
恩詔晉爵至二等子八年正月同其兄武拜及内大臣洛
什博爾輝等舉發英親王阿濟格謀干政罪狀議
叙晉一等子加一雲騎尉二月洛什博爾輝以謟
媚諸王造言搆釁伏誅蘇拜與武拜並坐附和罷
任削職籍沒又以睿親王葬時私置御用服飾蘇
拜徇隠不舉又王欲移駐永平蘇拜曾與密謀論
死得
旨寬免九年起為正白旗副都統十三年擢内大臣十五
年
上念其戰陣有功復爵一等男世襲旋授領侍衛内大臣
康熙三年十二月卒
賜祭葬如典禮諡曰勤僖子昂安巴襲爵第三子和託初
任侍衛康熙十五年以參領從征陜西叛鎮王輔
臣至平凉城北擊敗賊衆十六年從征逆藩吳三
桂至湖廣於攸縣河岸擊敗賊將王國佐等又敗
賊將胡國柱等於永興十九年由廣西征逆孽吳
世璠敗賊將何繼祖等奪石門坎黃草壩進薄雲
南城敗賊將胡國柄劉起龍叙功予世職騎都尉
加一雲騎尉尋任護軍恭領五十二年卒子巴爾
泰襲職
欽定八旗通志卷一百五十七
