欽定八旗通志卷八十四
典禮志七
八旗冠服(宗室王公冠服官員兵丁冠服)(公主王妃等冠服冠服通例)
宗室王公冠服
親王吉服冠頂用紅寶石
賜紅絨結頂者亦得用之冬用海龍薰貂紫貂夏織玉
草或藤竹絲為之紅紗綢裏石青片金緣上綴朱
緯(下至貝勒皆同)帶用金鑲玉板四片共嵌東珠四顆端
罩青狐為之月白縀裏曾
賜金黃色者亦得用之左右垂帶各二(下至貝子固倫額駙皆同)補
服色用石青五爪四團龍補前後正龍兩肩行龍
朝服蟒袍藍及石青諸色隨所用曾
賜金黃者亦得用之坐褥冬用猞猁猻緣貂皮夏用五
爪龍紅縀襯紅白氊
親王世子朝冠頂金龍二層飾東珠九上啣紅寶
石夏朝冠前綴舍林飾東珠五後綴金花飾東珠
四帶金鑲用金黃色銜玉方版四每具飾東珠三
左右佩縧如帶色補服朝服蟒袍與親王同坐褥
冬用貂皮緣猞猁猻夏用四爪蟒紋藍縀
郡王朝冠頂金龍二層飾東珠八上銜紅寶石夏
朝冠前綴舍林飾東珠四後綴金花飾東珠三帶
用金黃色金銜玉方版四每具飾東珠二貓睛石
一補服色用石青繡五爪行龍兩肩前後各一餘
皆如親王世子
貝勒朝冠頂金龍二層飾東珠七上銜紅寶石夏
朝冠前綴舍林飾東珠三後綴金花飾東珠二帶
用金黃色金銜玉方版四每具飾東珠二補服色
用石青前後繡四爪正蟒各一團朝服蟒袍均不
得用金黃色朝服之制如郡王通繡蟒紋皆四爪
蟒袍如之坐褥冬用猞猁猻皮夏用藍粧花縀餘
如郡王
貝子朝冠頂金龍二層飾東珠六上銜紅寶石戴
三眼孔雀翎夏朝冠前綴舍林飾東珠二後綴金
花飾東珠一帶用金黃色金銜玉方版四每具飾
東珠一補服色用石青前後繡四爪行蟒各一團
坐褥冬用豹皮夏用藍縀緣以粧緞
鎮國公朝冠頂金龍二層飾東珠五上銜紅寶石
戴雙眼孔雀翎夏朝冠前綴舍林飾東珠一後綴
金花飾綠松石一端罩紫貂為之帶用金銜玉方
版四每具飾貓睛石一補服色用石青前後繡四
爪正蟒方補坐褥冬用紅豹皮夏用紅閃縀襯紅
氊朝服藍及石青諸色隨用披領及袖俱石青片
金緣冬加海龍緣兩肩前後正蟒各一要帷行蟒
四中有襞積裳行蟒八十一月朔至上元披領及
裳俱表以紫貂袖端薰貂兩肩前後正蟒各一襞
積行蟒四皆四爪袍通繡九蟒皆四爪曾
賜五爪蟒縀者亦得用之(侯伯子男同)
輔國公朝冠頂金龍二層飾東珠四上銜紅寶石
戴雙眼孔雀翎坐褥冬用紅豹皮去首尾夏用青
閃縀餘與鎮國公同
鎮國將軍朝冠頂鏤金花座上銜紅寶石中飾東
珠一吉服冠用珊瑚頂帶用金銜方玉版每具嵌
紅寶石一補服前後繡麒麟餘與鎮國公同
輔國將軍朝冠頂鏤金花座上銜鏤花珊瑚中飾
小紅寶石一帶用圓金版每具嵌紅寶石一補服
前後繡獅餘與鎮國公同
奉國將軍朝冠頂鏤花金座上銜藍寶石中飾紅
寶石一吉服冠用藍寶石頂帶用起花金圓版補
服前後繡豹朝服兩肩前後正蟒各一要帷行蟒
四中有襞積裳行蟒八餘與鎮國公同
奉恩將軍朝冠頂鏤花金座上銜青金石中飾藍
寶石一吉服冠用青金石頂帶用起花金鑲銀圓
版補服前後繡虎蟒袍通繡八蟒皆四爪餘與鎮
國公同
閑散宗室四品官頂准其穿用四品武職補服
王貝勒貝子入八分公之子應封者親王之子給
頭品官頂郡王貝勒之子給二品官頂貝子入八
分公之子給三品官頂王貝勒貝子入八分公承
繼之子例不應封者戴用三品官頂
盛京宗室與在京宗室一體給與官頂
親王以下宗室以上俱繫金黃帶覺羅繫紅帶
公主王妃等冠服
固倫公主冠頂金佛簪項圈用東珠十服色用翟
鳥五爪四團龍補
和碩公主冠頂金佛簪項圈用東珠九服色視和
碩大福晉例
郡主冠服崇德元年定冠頂大簪舍林項圈各嵌
東珠六顆
和碩格格帽頂大簪金佛項圈各嵌東珠八顆耳
墜項圈金佛大簪所用東珠重五分衣服不許繡
鳳及用黃縀(和碩格格即郡主)
和碩郡主冠頂金佛簪項圈用東珠八服色用翟
鳥蟒縀帽頂大簪金佛項圈各嵌東珠七顆
縣主冠頂金佛簪項圈用東珠七服色蟒縀粧縀
各色縀俱許酌用帽頂大簪金佛項圈各嵌東珠
六顆
郡君冠頂金佛簪項圈用東珠六服色與縣主同
縣君冠頂金佛簪項圈用東珠五服色與郡君同
鄉君冠頂金佛簪項圈用東珠四服色與縣君同
貝子公等側室女降等冠服王貝勒側室女封授
比嫡女既降二等冠服各項俱照所降品級服用
貝子鎮國公輔國公側室女雖降等食五品六品
俸其冠頂服色與縣君同
和碩親王大福晉冠頂金佛簪項圈用東珠十服
五爪龍滿粧縀四補衣用翟鳥蟒縀粧縀補子等
縀
世子大福晉冠頂金佛簪項圈用東珠九服色俱
視和碩大福晉例
郡王大福晉冠頂金佛簪項圈用東珠八服色用
翟鳥蟒縀粧縀補子等縀
貝勒大福晉冠頂金佛簪項圈用東珠七服色蟒
縀粧縀各色縀俱許酌用
貝子大福晉冠頂金佛簪項圈用東珠六服色與
貝勒福晉同
鎮國公夫人冠頂金佛簪項圈用東珠五服色蟒
縀粧縀各色縀俱許酌用
輔國公夫人冠頂金佛簪項圈用東珠四服色與
鎮國公夫人同
婦女冠服命婦照伊夫品級服用
皇后侍從婦女冠用金頂上銜紅寶石
貴妃侍從婦女冠用金頂上銜藍寶石
妃侍從婦女冠用金頂上銜水晶石
親王妃郡王妃侍從婦女與
妃侍從婦女同
貝勒夫人侍從婦女冠用金頂
貝子夫人侍從婦女冠不許用頂各樣首飾俱許
嵌珍珠寶石綠松石
品宦等冠服
民公朝冠頂鏤金花座上銜紅寶石中飾嵌東珠
四吉服冠用珊瑚頂端罩貂皮為之補服前後繡
四爪正蟒朝服兩肩前後正蟒各一要帷行蟒四
中有襞積裳行蟒八蟒袍通繡九蟒四爪帶用金
鑲圓玉版四每片嵌貓睛一顆坐褥冬用虎皮夏
用閃縀襯紅氊
侯伯朝冠頂鏤金花座上銜紅寶石侯飾東珠三
顆伯飾東珠二顆吉服冠用珊瑚頂帶用金鑲圓
玉版四侯每具飾綠松石一伯飾紅寶石一坐褥
冬用虎皮去首尾夏侯用青色綠花閃縀伯用藍
雲縀餘與民公同
子朝冠頂鏤金花座上銜紅寶石中飾東珠一吉
服冠用珊瑚頂補服前後繡麒麟帶用金銜方玉
版四每具飾紅寶石一餘皆視一品
男朝冠頂鏤金花座上銜鏤花珊瑚中飾紅寶石
一吉服冠用鏤花珊瑚頂補服前後繡獅帶用鏤
金圓版四每具飾紅寶石一餘皆視二品
固倫公主額駙冠服與貝子同若原係貝勒以上
各照封爵服用吉服冠用珊瑚頂
和碩公主額駙冠服與鎮國公同如封爵在公上
者各照封爵服用
郡主額駙冠服視武一品帶用金銜圓玉版四每
具飾綠松石一餘與侯伯同
縣主額駙冠服視武二品餘與輔國將軍同坐褥
冬用獾皮夏用青布緣紅布襯紅氊
郡君額駙冠服視武三品坐褥冬用貉皮夏用青
布襯紅氊餘與奉國將軍同
縣君額駙冠服視武四品帶用鍍金方鐵板四坐
褥冬用青山羊皮夏用藍布襯白氊餘與奉恩將
軍同
鄉君額駙冠服視武五品帶用鍍金圓鐵板四坐
褥冬用鹿皮夏用白氊
官員頂帶都統尚書冠頂上銜紅寶石帶用金圓
版四飾紅寶石四
内大臣大學士副都統護軍統領前鋒統領侍郎
冠頂上銜藍寶石帶用金圓版四
一等侍衛護衛參領前鋒參領學士滿啟心郎郎
中冠頂上銜水晶帶用鍍金鐵版四
二等三等侍衛護衛佐領員外郎冠用金頂帶用
鍍金圓鐵板四
護軍校主事冠用金頂帶用鍍金圓鐵板二
崇德二年
諭曰昔金熙宗及金主亮廢其祖宗時衣冠儀度循漢人
之俗遂服漢人衣冠盡忘本國言語迨至世宗始復舊
制衣冠凡言語及騎射之事時諭子孫勤加學習如元
王馬大郭遇漢人訟事則以漢語訊之有女直人訟事
則以女直語訊之世宗聞之以其未忘女直之言甚為
嘉許此本國衣冠言語不可輕變也我國家以騎射為
業今若不時親弓矢惟耽宴樂則田獵行陣之事必致
疎曠武備何由而得習乎蓋射獵者演武之法服制者
立國之任朕欲爾等時時不忘騎射勤練士卒凡出師
田獵許服便服其餘俱令遵照國初之制仍服朝衣且
諄諄訓諭者非為目前起見也及朕之身豈有習於漢
俗之理正欲爾等識之於心轉相告誡使後世子孫遵
守毋變棄
祖宗之制耳
雍正元年五月奉
上諭大小官員有一定之品級即有一定之服式所以重
名器也近多不按品級輒帶數珠馬項懸纓前用導馬
更有將綢為坐具者尤為僭越嗣後應各按品級遵奉
定例而行着八旗大臣步軍統領衙門都察院衙門嚴
行稽查如有此等之人即行指參若大臣官員等徇情
疎忽經朕查出將伊等一併議處再舊例諸王等以數
珠鞍轡賞伊屬下者許其服用此等人員難於稽查嗣
後着將賞用之處行文該旗存案年底彙奏如此則等
威有辨而僭越者少矣
乾隆十七年三月二十日奉
上諭朕恭閱
太宗文皇帝實錄内載崇德元年十一月癸丑日
上御翔鳳樓集諸親王郡王貝勒固山額真都察院官命
宏文院大臣讀大金世宗本紀
上諭衆曰爾等審聽之世宗者蒙古漢人諸國聲名顯著
之賢君也故當時後世咸稱為小堯舜朕批覽此書悉
其梗槩殊覺心往神馳耳目倍加明快不勝嘆賞朕思
金太祖太宗法度詳明可垂久遠至熙宗合喇及完顏
亮之世盡廢之躭於酒色盤樂無度效漢人之陋習世
宗即位奮圖法祖勤求治理惟恐子孫仍效漢俗預為
禁約屢以無忘祖宗為訓衣服語言悉遵舊制時時練
習騎射以備武功垂訓如此後世之君漸至懈廢忘其
騎射至於哀宗社稷傾危國遂滅亡乃知凡為君者耽
於酒色未有不亡者也先時儒臣巴充什達海庫爾纏
屢勸朕改滿洲衣冠效漢人服飾制度朕不從輒以為
朕不納諫朕試設為比喻如我等於此聚集寬衣大袖
左佩矢右挾弓忽遇碩翁科羅巴圖魯勞薩挺身突入
我等能禦之乎若廢騎射寬衣大袖待他人割肉而後
食與尚左手之人何以異耶朕發此言實為子孫萬世
之計也在朕身豈有更變之理恐日後子孫忘舊制廢
騎射以效漢俗故常切此慮耳我國士卒初有幾何因
嫻於騎射所以野戰則克攻城則取天下人稱我兵曰
立則不動摇進則不回顧威名震懾莫與爭鋒此番往
征燕兵出邊我之兵威竟為八大臣所累矣故諭爾等
其謹識朕言欽此朕每敬讀
聖謨不勝欽凜感慕深惟國家開創之時待我
祖宗躬親勞瘁勤求治理矩護相傳㒺敢渝越以立萬世
之丕基至於今咸受無疆之福者皆仰遵
明訓所致也我朝滿洲光正遺風自當永遠遵循守而勿
替是以朕常躬率八旗臣僕行圍較獵時時以學習
國語熟練騎射操演技勇諄切訓誨無非率由舊章
期以傳之奕䙫永緜福祚惟是我
皇祖太宗聖訓所垂載在
實錄若非刊刻宣示則累朝相傳之家法外庭臣僕何由
共悉且自古顯謨令典多勒之金石暁諭羣工我
皇祖太宗之睿聖特申誥誡昭示來茲益當敬勒貞珉永
垂法守著於紫禁箭亭御園引見樓及侍衛教場八
旗教場各立碑刊刻以昭朕紹述推廣至意俾我後
世子孫臣庶咸知滿洲舊制敬謹遵循學習騎射嫻
熟國語敦崇淳樸屏去浮華毋忽稍有怠惰式克欽
承
彝訓冀億萬世子孫共享無疆之庥焉
三十七年十月奉
上諭朕閱三通館進呈所纂嘉禮考内于遼金元各代
冠服之制敘次殊未明晰遼金元衣冠初未嘗不循
其國俗後乃改用漢唐儀式其因革次第原非出于
一時即如金代朝祭之服其先雖加文飾未至盡去
其舊至章宗乃槩為更制自應詳考詮次以徵蔑棄
舊典之由並酌入按語俾後人知所鑒戒于輯書關
鍵方為有當若遼及元可例推矣前因編訂皇朝禮
器圖曾親製序文以衣冠必不可輕言改易及批通
鑑輯覽又一一發明其義誠以衣冠為一代昭度夏
收殷&KR1168;本不相沿襲凡一朝所用原各自有法程所
謂不忘其本也自北魏始有易服之說至遼金元諸
君浮慕好名一再世輒改衣冠盡失其淳樸素風傳
之未久國勢寖弱洊及淪胥蓋變本忘先而隠患中
之覆轍具在甚可畏也况揆其所以議改者不過云
衮冕備章文物足觀耳殊不知潤色彰身即取其文
亦何必僅沿其式如本朝所定朝祀之服山龍藻火
燦然具列悉皆義本禮經更何通天絳紗之足云耶
且祀莫尊於
天
祖禮莫隆於
郊
廟溯其昭格之本要在乎誠敬感通不在乎衣冠規製夫
萬物本乎天人本乎祖推原其義實
天遠而
祖近設使輕言改服即已先忘
祖宗將何以上祀
天地經言仁人饗帝孝子饗親試問仁人孝子豈二人乎
不能饗親顧能饗帝乎朕確然有見於此是以不憚
諄復教戒俾後世子孫知所法守是創論實格論也
所願奕葉子孫深維根本之計毋為流言所惑永永
恪遵朕訓庶幾不為𫉬罪
祖宗之人方為能享
上帝之主于以永綿國家億萬年無疆之景祚實有厚望
焉其嘉禮考仍交館臣悉心確核遼金元改制時代
先後逐一臚載再加擬按語證明改繕進呈候朕鑒
定昭示來許並將此申諭中外仍錄一通懸勒上書
房
(國謹案我東土風尚樸淳衣冠服飾聿昭一代家肇興)
(制度之宜世守㒺替我列聖相承)
(家皇上恪遵漸洵足垂億萬年法守謹將法防微杜)
(祖諭訓具載於八旗冠服之次聖)
欽定八旗通志卷八十四
