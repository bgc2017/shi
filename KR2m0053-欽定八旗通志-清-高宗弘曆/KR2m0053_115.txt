欽定四庫全書
欽定八旗通志卷一百一
學校志八(繙譯考試)(蒙古繙譯)
繙譯考試(謹案此門只載生員其舉人進士入之選舉志故不複贅)
順治八年定滿洲蒙古考試能通漢文者繙漢文
一篇未能漢文者作清字文一篇童生名冊俱由
國子監造送順天府轉送内院禮部學政會同在
貢院考取秀才
十四年停止考試
雍正元年奉
上諭八旗滿洲除照常考試漢字秀才舉人進士外繙譯
亦屬緊要應將滿洲另以繙滿文考試秀才舉人進士
尋議定滿洲蒙古能繙譯者三年之内考取秀才
二次舉人一次進士一次其額數均俟臨期視人
數多寡請
旨酌定所有考試秀才舉人一應事宜所用物件由順
天府辦理
又議定考取繙繹秀才由吏部行文翰林院各部
院衙門將滿洲翰林侍讀部院郎中等官由清漢
文出身精通繙譯者咨送吏部開列具題
欽點學政一員其考試之童生都統備造旗分佐領三
代履歴年貌清冊咨送禮部考試馬步箭送學政
於貢院内考試將四書直解内限三百字為題繙
滿文一篇其繙譯精通者聽考官選取之後將卷
冊交送禮部
又覆准繙譯考試新奉
特恩惟恐學習之人尚少於本年十月考取秀才一次雍
正二年五月再行考取秀才一次
又議准八旗之滿洲蒙古於三年之内考取繙譯
秀才二次其額數臨期奏請
欽定
三年覆准八旗漢軍現在部院之筆帖式及貢監
生員官學生照滿洲蒙古例俱准考試繙繹其秀
才舉人進士額數亦臨期梘人數多寡請
旨定奪
乾隆二年十二月奉
上諭從前
世宗憲皇帝軫念八旗前鋒護軍另戸領催披甲閑散内
能繙譯及繕寫清書之人例不准考無有進身之階
特降恩旨考試一次著交吏部照從前將八旗前鋒護軍
另戸領催披甲閑散内有情願考試繙譯及繕寫清
書之人查明數目具奏考試一次内有最優者揀選
具奏請旨
三年三月奉
上諭我朝國書義藴精微向来工於繙譯者能得其神
理於漢文大有禆益昔
聖祖仁皇帝時常將滿洲官員考試分别優劣以示鼓舞
皇考世宗憲皇帝特開繙譯之科俾人人奮勉嚮學以圖
進取誠為盛典朕思現任官員不在鄉會之列者若
不特加考試則優者無以表見或至怠惰日漸荒疎
著禮部通行傳諭除一二品大臣外現任職官等有
通曉繙譯者在部報明該部奏聞候旨考試
是年四月奉
上諭朕前降旨滿洲現任職員通曉繙譯者准在禮部
報名考試今思八旗武職人員内平時講習繙譯亦
不乏人如有情願赴考者准其報名該部一體考試
十二年正月議准考試繙譯舉人之年照文鄉試
錄送之例將舊有繙譯生員禮部先期查明造冊
送
欽點之大臣於鄉試前定期入場分别考試列在一二
三等者准其鄉試其餘不准鄉試蒙古生員亦照
此例辦理
十三年五月奉
上諭向来直省學政歲科兩試取進文武生童及鄉會
試中式舉人進士俱有定額惟繙譯科未有成例若
不酌定額數或致多寡不均其如何定額之處著大
學士會同該部妥議具奏
是月大學士張廷玉等議查歴年歲科滿洲繙譯
童生約計八九百名及一千二三百名不等取進
生員四五十名八九十名不等通計有十一二名
取進一名亦有二十三四名取進一名其蒙古繙
譯童生約八九十名及一百一二十名不等取進
生員或八九名或十三四名不等通計有五六名
取進一名亦有十名取進一名查滿洲蒙古漢軍
文童每次約計八九百名額進九十名在考試雖
事同一例然繙譯較之時藝似屬稍易據入場人
數繙譯與文童不甚懸殊若與文童一例取進恐
應試之人俱趨易途滿洲繙譯生員應照文童取
進之額每三名減去一名共減三十名嗣後滿洲
繙譯生員額取六十名至蒙古繙譯童生較之文
童應試者十分之一其取進之額亦應照文童額
每十名取進一名嗣後蒙古繙譯生員額取九名
再查滿洲蒙古漢軍每科應文鄉試者約計五六
百名額中四十一名滿洲繙譯自雍正年間始行
開科應試者無多取中者亦屬無幾至乾隆二年
迄今五科應試舉子與應試文舉之數目不相上
下而取繙譯舉人每多於文舉未免過濫應照文
舉人額數每十名減去二名共減八名滿洲繙譯
舉人額中三十三名蒙古繙譯舉人額中六名以
上各額如無佳文應令考官遵照定例寧缺無濫
即將來人文日盛取中之數亦不得有逾定額
十四年奏准凡應繙譯鄉試者除生員已遵例錄
科外其貢監天文生中書筆帖式等均一體錄科
列在一二三等者方准鄉試
又奏准繙譯錄科題目照考試童生之例恭請
欽命
欽點大臣分别等第名次交禮部出榜曉諭應用供給
食物紙筆等費於大宛兩縣經費項下核銷
又奏准繙譯鄉試向例定期於十一月十二月内
舉行天寒晷短書寫頗難上科因天氣嚴寒改期
於次年二月致新進生員不及考箭不得觀光請
將繙譯科試定期於十月内舉行
十九年三月大學士公傅恒等遵
旨議准查八旗繙譯鄉會試之設原欲令滿洲人等學
習
國書並非專以科名為重乃近年以来八旗應試之
人多事鏤刻字句希圖中式於實在繙譯之義轉
覺相去愈遠且查康熙六十餘年之間並非以繙
譯取士而其時之精通繙譯者未嘗不人才輩出
是繙譯鄉會二試轉覺有名無實况八旗通曉漢
文者既可專就文闈以博科第而曉習繙譯之人
原皆可考取内閣中書及筆帖式庫使等項亦不
必藉鄉會試以為進身之階嗣後除繙譯生員應
仍照舊考試留為伊等考取中書筆帖式之地其
鄉會二試應請永行停止
三十二年十二月議准工部尚書託庸等奏考試
繙譯童生試卷繁多一二大員不能徧覽請照鄉
試例各部院衙門揀選精通繙繹司員於請點閱
卷大臣時隨同開列恭請
欽點四員協同校閱
三十八年十一月軍機處遵
旨將考試繙譯生童向来是否有一定月分交順天府
查奏據稱繙譯考試向来不拘月分迨乾隆十四
年六月經府尹胡寳瑔等奏定於十月内考試遵
行在案近年因凡有考試俱歸貢院且各旗咨送
文冊間有遲早是以考試繙譯有十一月十二月
不等此次正擬於十月内辨考因禮部適在貢院
考景山各學教習因暫停以待至十一月始行考
試
是年十二月山西道監察御史戈源奏繙譯童生
為旗人進身之階請照學臣錄取文童例先由本
旗都統嚴行考試然後奏派大臣錄取加派御史
二員點名再派王大臣逐名搜撿圍墻以外責成
步軍統領加意巡邏嚴拏𫝊逓其作文題目亦應
令考官早出俾諸生即日交卷不准給燭庶場規
肅而弊竇清奉
旨著照所請行
四十一年十一月議覆御史玉麟等條奏考試八
旗繙譯童生事宜一摺與順天府所奏詳加閱對
其所稱考試繙譯童生例在不應鄉試之年今定
於十月未免日短天寒請嗣後改期於八月考試
照例不准給燭之處業經順天府具奏奉
旨允行毋庸另議外至試期既改於八月日晷較長諸
生可以從容繕寫應將該御史所奏前一日點名
入場之處毋庸議又該御史等稱八旗造送考冊
並未開明諸生年貎點名時各旗雖派一佐領到
場人數衆多豈能遍認恐不無頂冒之弊請嗣後
遇考試日期各旗專派正參領一員率各佐領下
領催到場如童生中有不識認查係頂名冒替者
即時回明點名御史照例辨理等語亦為杜弊起
見事屬可行應如所請辦理
四十三年奏准繙譯童生向照文生之例三年兩
試惟乾隆四十一年順天府奏准繙譯童生定於
八月考試今鄉試定於八月舉行並今歲鄉試奉
旨定於七月初間舉行所有繙譯童生請改於五月考
試庶與鄉試兩不相礙
四十九年八月軍機處奏言查考試八旗繙譯生
員三年兩考係屬舊例並非由於臣工條奏此次
考試已定於八月二十六日舉行各事均已預偹
考試題目現經
發下臣等嚴密加封仍由本日報上發回届期交各該
衙門遵辦其從前因何定以三年兩考之處亦由
報交查俟禮部順天府覆到日臣等再將酌量減
省章程另行請
旨
尋禮部順天府查覆軍機處覆奏查考試滿洲繙
譯舉人係順治八年所定十四年停止雍正元年
奉
上諭著總理事務王大臣會同該部將滿洲另繙滿文考
試秀才舉人進士之處定議具奏欽此經王大臣等議
定滿洲蒙古能繙譯者三年之内考秀才二次舉
人一次進士一次乾隆十九年大學士傅恒等遵
旨議將繙譯鄉會二試停止嗣於四十一年奉
上諭繙譯鄉會試停止已久著加恩於戊戌己亥兩年
舉行鄉會試嗣後每届三年由部具奏其准考與否
候旨定奪欽此欽遵在案至繙譯生員因留為伊等
考取中書筆帖式之地是以乾隆十九年𫝊恒等
定議時未經裁減臣等悉心酌議中書筆帖式既
准生員考取自可留此一途使八旗人等知進身
有階庶各留心學習繙譯但三年兩考未免為期
太近應請嗣後改作三年考試滿洲蒙古生童一
次奉
旨知道了
附禮部則例
一繙譯生員三年一考滿洲額進六十名蒙古額
進九名寧缺毋濫逢應考之年各都統備造童生
履歷清冊送順天府備卷届期收考
一考試日作清字文論二篇由順天府丞先行禮
部開列滿洲蒙古各部院堂官題派閱卷大臣搜
撿王大臣又各衙門揀選精通繙譯之司員密送
禮部題派四員入場協同閱卷如有應廽避之子
弟宗族婣親開出扣除
一考試日於貢院編號給卷都察院奏派御史滿
漢各一員兵部奏派兩翼副都統各一員參領各
二員入場彈壓
一試卷由閱卷大臣酌擬名次進呈發榜前一日
提調官知會禮部堂官一員賫印入闈會同都統
御史提調等至聚奎堂眼同閱卷大臣拆號填榜
用印張掛其餘一切事宜由順天府承辦
以上繙譯考試
蒙古繙譯
雍正九年奉
上諭近見蒙古旗分人能蒙古語言繙譯者甚少相習日
久則蒙古語言文字必漸至廢棄應照清文例考試蒙
古文繙譯取中生員舉人進士以備理藩院之用如有
學習漢書願就試漢文者照常准其考試於别部院補
用如此則蒙古旗分之人益加鼓勵勤學蒙古文字不
至廢棄而理藩院亦收得人之效矣著内閣會同理藩
院議奏
是年八月内閣會同理藩院議覆設科取士乃
國家之盛典我
皇上加意作人命將八旗蒙古内能蒙古文繙譯者另定
額考取此誠造就人材禆益庶政之至意臣等請
將八旗蒙古旗分内能蒙古文繙譯者照清文之
例三年内考取生員二次舉人一次進士一次其
考試生員派蒙古提督學政一員考試舉人進士
派蒙古正主考一員蒙古同考官二員俱由該衙
門行取各部院蒙古大臣官員職名奏請
欽點其考試生員題目於清字日講四書内視漢文至三
百字為准出題一道令其以蒙古文繙譯其考試
舉人進士照此例以為首題再出清字奏疏一道
為次題共二道令以蒙古文繙譯其應取生員舉
人進士之數著考試官擇應取之卷併備卷奏請
欽定奉
旨依議
乾隆四十六年刑部侍郎喀寧阿奏准向来考試
蒙古生童之題即係滿洲生童應繙之文雖場分
東西各編號舍不令附近關通但考試領題俱在
一日恐考滿文者有照抄謄卷之弊嗣後考取蒙
古生童
勅交軍機處另擬滿文題目同漢字題目一併進呈
欽定頒發
四十九年奏准蒙古生童三年考試一次仍照舊
額取進九名寧缺無濫
以上蒙古繙譯
欽定八旗通志卷一百一
