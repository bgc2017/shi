欽定四庫全書
欽定八旗通志卷一百二十三
人物志三
宗室王公傳一之下(多羅克勤郡王岳託顯榮貝勒喀爾楚琿)(多羅鎮國)
(將軍品級巴思哈)
多羅克勤郡王岳託(子羅洛渾孫孫羅科鐸五世福彭)
岳託禮烈親王代善長子
太祖高皇帝孫初授台吉天命六年二月大兵略明奉集
保將還有小卒言明兵去此不遠岳託與台吉德
格類等追擊之抵其營明兵驚潰追至黃山暨武
靖營乃還三月
上親征明拔瀋陽城大軍方追明總兵李秉誠朱萬良姜
弼等於白塔鋪岳託後至同逐北四十里途斬級
三千餘初喀爾喀扎嚕特部貝勒昂安執我使者
送葉赫被殺八年四月
命岳託同台吉阿巴泰等討之斬昂安父子還事詳饒餘
敏郡王傳十一年八月
太祖龍馭上賓岳託與弟薩哈璘共至其父大貝勒代善
所告曰國不可一日無君邦家大事宜早定策
四貝勒才德冠世深得人心衆皆悦服當速繼大位代善
云此我夙心也汝等言正合我意遂與岳託及薩
哈璘作議書次日詣
朝出書言推戴
太宗文皇帝嗣統衆貝勒皆喜議遂定
上讓至再三衆議益堅乃從之十月蒙古五部落背盟岳
託随父代善弟薩哈璘率兵萬人征之斬扎嚕特
部之鄂爾齋圖貝勒又生擒其貝勒十四人盡俘
其衆以歸是年封貝勒天聰元年正月同二貝勒
阿敏貝勒濟爾哈朗等征朝鮮攻義州定州漢山
三城克之渡嘉山江克安州至平壤城其守者棄
城遁遂渡大同江次中和遣使諭朝鮮王李倧降
時阿敏議欲直趨其都岳託知不可止密與濟爾
哈朗定議駐師平山城遣副將劉興祚諭李倧倧
報願歲貢方物岳託謀曰吾等事已成矣蒙古與
眀皆敵國或有邊事當預防宜盟而班師盟成以
告阿敏阿敏以己未與其事仍縱掠岳託曰盟成
而縱掠非義也勸之不可復令李倧弟覺與阿敏
盟乃班師五月從
上親征明同三貝勒莽古爾泰等率偏師護塔山糧運敗
明兵復從
上移駐錦州圍寧遠並有功八月敗明兵于牛莊斬守備
一千總二百總二兵三百二年五月同貝勒阿巴
泰碩託征明錦州有功詳饒餘敏郡王傳三年八
月同貝勒濟爾哈朗等略錦州寧遠焚其積聚還
十月
上親征明岳託同濟爾哈朗由大安口入旦見明兵營山
上岳託率兵半駐以待濟爾哈朗以其半擊之復
見有明騎兵自遵化来援者顧謂濟爾哈朗曰我
當擊此遂進擊五戰皆捷十一月至遵化與
御營合明大同總兵滿桂宣府總兵侯世禄屯順義縣岳
託同阿巴泰分路邀擊走之順義知縣率衆降師
薄北京復從父代善擊敗明援兵十二月同貝勒
薩哈璘等圍永平克香河縣四年正月攜明投誠
副將孟喬芳楊文魁遊擊楊聲遠及兵四百還自
永平
上命同貝勒豪格等還守瀋陽五年七月初設六部
命掌兵部事八月
上征明大凌河城自白土場趨廣寧岳託同貝勒阿濟格
等率兵二萬别由義州進會大軍都統葉臣率鑲
紅旗兵圍城西南岳託軍為策應十月明總兵祖
大夀請降以其子可法為質可法見諸貝勒欲下
拜岳託曰我等戰則為仇敵和則為兄弟何以拜
為命以國禮見因問爾等死守空城何意曰畏誅
戮耳岳託曰遼東以久抗不降故誅之殺永平人
乃貝勒阿敏所為已論罪幽禁矣我
皇上即位以来敦行禮義政治一新撫養黎民愛惜士卒
仁心仁政爾等豈不聞之可法曰
皇上於貧者衣食之富者秋毫無擾寬仁愛民之德實皆
聞之遂辭歸越三日大夀以城降復同諸貝勒等
夜襲敗錦州兵事具饒餘敏郡王傳六年正月疏
言前克遼東廣寧漢人拒命者誅之後復克永平
灤州漢人縱極力撫諭人多疑懼今天與我以大
凌河漢人正使天下知我國善養人也臣愚以為
若能善撫此衆嗣後歸順者必多當先予以家室
出公帑給其需倘邀
天眷奄有其地仍各給還家産彼必忻然悦服其歸誠各
官宜令諸貝勒給莊一區每佐領各取漢男婦二
名牛一頭編為屯人給二屯其出二口耕牛之家
該佐領以官值償之至明兵棄鄉土離妻子窮年
累月戍守各城一苦也畏我誅戮又一苦也今慕
義歸降之漢兵須令滿漢賢能官善為撫恤毋致
一人失所則人心歸附大業可成
上嘉納之五月明兵棄錦州遁
命同貝勒阿巴泰碩託略明地併隳錦州城旋與貝勒濟
爾哈朗等率兵二萬略察哈爾於歸化城黃河一
帶俘獲以千計九月同貝勒德格類拓疆自耀州
至盖州以南七年六月
詔問征明及朝鮮察哈爾三者何先岳託奏言時不可失
宜於山海關通州北京三路乘時先圖其一則丕
基定矣是月同貝勒德格類率左翼楞額禮葉臣
右翼伊爾登昂阿喇每旗副將一參領一佐領驍
騎校一及漢軍都統石廷柱元帥孔有德總兵耿
仲明攻明旅順口俘獲無算八月奏言前蒙
聖諭令留一都統守旅順口今留葉臣伊爾登帥兩翼每
旗留官三員兵二千五百漢軍以遊擊佟圖賴主
之統備禦二員兵百名駐守臣等自木場驛起行
俟抵我邊界貯礮車於蓋州留俘振旅是月師還
上率諸貝勒大臣郊迎十里外以金巵酌酒
賜之八年二月奏定馬匹倒斃擇牛录殷實之家酌免丁
徭責令償補又奏減牛录下厮養卒得
旨惟哨長許留餘悉罷三月
上大閱岳託率滿洲蒙古等十一旗行營兵赴瀋陽城北
郊列陣二十里許
上駐蒲馬岡岳託指示紀律軍容嚴肅
上嘉奬之五月
上征察哈爾
諭留守諸貝勒及將領畢岳託復曉於衆曰自堤岸以東
巨流河以西原置十四哨爾等酌量布置晝則令
軍士習射夜勿觧衣張弓開甲嚢以防不虞岳託
遂隨行有疾六月
上臨視
命還
盛京九年二月同貝勒多爾衮薩哈璘豪格往收察
哈爾林丹汗子額哲六月師還諸貝勒略明山西
岳託以疾分兵千留駐歸化城會土默特部人来
告博碩克圖汗子俄木布遣人往阿嚕喀爾喀及
明使者至將謀我岳託伏兵邀之俄木布乳母之
夫毛罕知之密使人趣之還伏猝起誅毛罕擒明
使者隨命土默特捕斬阿嚕喀爾喀之謀匿馬駝
者部分土默特壮丁三千三百有竒為十隊每隊
以官二員主之授條約并頒示鄂爾多斯部尋諸
貝勒會師歸化城岳託偕還崇德元年四月晉封
和碩成親王八月以徇庇莽古爾泰碩託且有離
間鄭親王濟爾哈朗及肅親王豪格事論死
特旨寬宥之降多羅貝勒罷兵部任十一月復
命攝兵部事十二月從
上征朝鮮朝鮮王李倧奔南漢山城岳託同豫親王進圍
之敗其援兵於城下二年八月
命兩翼較射奏不能執弓
上曰爾徐引射之不射如他王貝勒何
諭再三始引弓弓墮地者五遂擲之諸王等論岳託驕慢
當死
上復寬之降固山貝子罷部任罰鍰三年正月復封多羅
貝勒管旗務二月從
上征喀爾喀至博碩堆偵扎薩克圖汗遁乃還八月奉
命為揚威大將軍貝勒杜度副之統右翼兵睿親王多爾
衮為奉命大將軍統左翼分道伐明九月從密雲
東北牆子嶺口毁邊牆入明兵於保外立三寨我
師攻克之獲敵哨卒知保堅且有重兵不易拔嶺
東西有間道可越於是分兵攻其前以牽敵師潜
從間道踰嶺入克臺十有一尋以疾薨於軍年四
十有一四年三月左翼睿親王奏捷
上覽奏無岳託名驚問知病卒
上慟哭久之且
命勿使禮親王知四月喪還
駕至沙嶺設幄遥奠還
御崇政殿
命親王以下及諸大臣往奠王貝勒還復
命乃還宫
輟朝三日
詔追封為多羅克勤郡王
賜馬五駝二銀萬兩葬
盛京城南五里萬柳塘康熙二十七年十一月
命立碑紀功乾隆八年
駕幸
盛京
親詣王園寝
賜酹
御製詩曰開國承家日于藩夾輔資一時扶王業四海
定丕基懿德書金匱佳城奠玉巵銀潢天共遠百世
篤宗支四十三年正月
上追念王忠勛
命配享
太廟其現襲之平郡王復封號曰克勤八月
命入祀
盛京賢王祠是年
駕幸
盛京復
賜酹王園寝
御製詩曰每陳開國策均合
聖人心不少赳桓衆
獨嘉幹略沉佳城留故里致奠重躬臨彰善俾觀感伊予
此意深四十八年
駕三詣
盛京
賜酹如初
御製疊戊戌詩韻曰讓帝之冢子首陳推戴心忘家惟
為國力勇更謀沉我
祖所嘉許予躬應奠臨
閟宫教配享彰善意猶深岳託次子羅洛渾于崇德四年
九月襲封多羅貝勒𬋩旗務五年五月
命同鄭親王濟爾哈朗等往迎蒙古多羅特部蘇班岱阿
巴爾岱等降衆敗明兵事詳鄭獻親王傳九月同
鄭親王圍錦州六年三月復圍之設伏敗明援兵
於南山西岡六月睿親王多爾衮肅郡王豪格等
来代合擊明山海關援兵追及松山城還八月從
上征克松山擒明總督洪承疇巡撫邱民仰等七年七月
叙功
賜蟒緞七十八年正月以怨懟非議又
敏惠恭和元妃薨時絲竹不輟論罪削爵五月復多羅
貝勒𬋩旗務
上命濟爾哈朗多爾衮
召羅洛渾諭曰爾父屢獲罪譴因
皇考太祖
皇妣太后撫養為子朕視之如弟没後猶追封克勤郡王
並加惠於爾命為多羅貝勒管旗務爾不思率由善道
以輔國政嗜酒作慝致干國法朕又追念爾父特行寬
宥復爾多羅貝勒令管旗務爾當敬慎修身勤思善行
若仍嗜酒妄亂不特爾禄位難保即置爾于法亦所不
赦至本旗所屬諸臣俱宜戒酒仍勸勉貝勒效力贖罪
羅洛渾同諸臣叩首謝罪順治元年十月以從定
京師破流寇有功晉封多羅衍禧郡王三年正月
同靖遠大將軍肅親王豪格征四川八月薨於軍
年二十有四五年正月喪還
命貝子屯齊鎮國公拜音圖輔國公鞏阿岱等迎之
輟朝二日康熙十年六月追諡曰介羅洛渾長子羅科鐸
于順治五年閏四月襲封多羅衍禧郡王八年二
月改封號曰平十五年正月同安遠靖寇大將軍
信郡王多尼征明桂王朱由榔于雲南破其晉王
李定國鞏昌王白文選兵十六年六月
賜蟒衣弓刀鞍馬旌其勞康熙二十一年七月薨年四十
有三諡曰比以其第四子訥爾圖襲訥爾圖于康
熙二十二年襲封多羅平郡王二十六年五月以
毆斃無罪人及折人手足議罪削爵以其弟訥爾
福襲四十年薨諡曰悼以其長子訥爾蘇襲五十
七年十一月隨撫遠大將軍允禵收西蔵尋駐博
羅和碩五十九年正月移駐古木六十年十月攝
大將軍事六十一年十一月復攝印如故雍正元
年正月還京攝
上駟院事四年七月以前在西寧軍前貪婪受賄削
爵乾隆五年九月卒
命仍以郡王禮葬訥爾蘇長子福彭于雍正四年七月
襲封多羅平郡王十年正月任鑲藍旗滿洲都統
四月奏言外省来京襲職旗員到日隨奏不令久
候多費以仰副
體恤至意從之閏五月授宗人府右宗正十一年二月充
玉牒館總裁四月
命軍機處行走七月
命為定邊大將軍討逆賊噶爾丹策凌十一月師駐烏里
雅蘇台十二月奏言軍中馳馬最要今喀爾喀扎
薩克貝勒班第等感
恩獻駞馬力請停償值伏念遠臣當軍興際不私所有况
宗室王貝勒貝子公等皆有馬場滋生馬匹豈不
内愧于心臣家有馬五百匹願送軍前備用並將
臣奏宣示諸王貝勒等臣料諸宗臣必以臣言為
當彌切踴躍急公之義得
旨允行十二年六月奏烏里雅蘇台扎克拜達里克推河
並應撤京城滿洲漢軍右衛寧夏察哈爾土默特
兵三千六百所有内扎薩克及烏蘭察布兵三百
七十調赴推河駐防現在烏里雅蘇台餘兵九千
不敷調遣請以洪郭爾鄂隆所調滿洲兵六百再
增撥四百速赴軍營從之是月王率將軍傅爾丹
赴科布多總統北路軍營令内大臣薩木哈掌威
遠將軍印辦理烏里雅蘇台軍務八月
詔量撤北路兵王率副都統王常等領兵還十三年閏四
月
命總統大軍駐鄂爾坤七月於額爾德尼昭迤北築城尋
以公慶復代還京乾隆元年二月
上以北路所存糧米如何令蒙古兵支領並屯穫&KR1265;麥
出陳易新之處交王酌議尋奏言蒙古兵向不給
糧臣前以坐卡兵遠臨賊境取羊未便曾折給一
月米糧兹蒙
皇上軫念蒙古一視同仁加
恩賞米臣議將存留之喀爾喀兵及坐卡臺站蒙古兵
攙米支給今王大臣等又議將派駐鄂爾坤之蒙
古兵給糧在此時存米充裕不難概給倘日久米
少議停轉生怨望且凖噶爾鬼蜮多端將来或仍
須蒙古兵移駐又豈能一例支給北地寒冷盖蔵
得宜米可經三四年不壞臣愚于駐防蒙古兵酌
量賞給餘請仍給羊價為便再鄂爾坤種地兵已
撤&KR1265;麥無從出陳易新青稞大小麥較難耐久應
請
恩賞蒙古米糧先給此項麥石又奏言喀爾喀所牧馬
除留軍營備用外各游牧處現有馬二萬九千餘
内扎薩克各游牧處馬四萬餘伏思鄂爾坤駐兵
以歸化城為聲援其間距三千餘里鞭長莫及中
途須有馬接換往来緩急始足恃請度適中地近
臺站水草佳處設馬厰于土默特察哈爾兵内擇
有眷屬者移駐牧放令歸化城都統攝理再請撥
騸馬萬兒馬二千令臺站總管撥入官馬厰牧放
備用有事無難輕騎疾馳馬力足而人心可恃雖
道遠無慮矣
詔並下王大臣議行三月任正白旗滿洲都統十月調
正黃旗滿洲都統三年七月預議政十三年十一
月薨年四十有一諡曰敏十四年三月以福彭長
子慶寧襲十五年薨諡曰僖以原襲平郡王訥爾
蘇之孫慶恒襲慶恒乃貝子福秀長子出為福彭
後是年十二月襲封多羅平郡王十九年任鑲紅
旗漢軍都統二十六年授宗人府右宗正尋總理
鑲紅旗覺羅學二十七年坐旗員冐借官銀降固
山貝子餘任悉罷四十年復封多羅平郡王四十
三年正月
命復克勤郡王始封之號仍為克勤郡王四十四年二
月薨諡曰良以原襲平郡王訥爾圖之孫雅朗阿
襲雅朗阿乃閑散宗室訥清額第十子初于乾隆
十六年授三等侍衛二十六年七月任鑲紅旗蒙
古副都統九月授烏里雅蘇台參贊大臣二十七
年調正紅旗滿洲副都統尋授科布多參贊大臣
三十一年任成都副都統三十四年授荆州將軍
三十五年十月以袒護所屬驍騎校楚德降三級
調用十一月以副都統品級往庫爾喀喇烏蘇辦
事三十七年五月復以徇隠臺站屬員不法削副
都統品級在伊犂印務筆帖式行走八月奉
旨在庫爾烏蘇章京處辦事十月以副都統品級赴塔
爾巴哈台十一月
諭奬其辦事得制仍留庫爾喀喇烏蘇辦事三十八年
任三姓副都統三十九年調
盛京副都統四十年調黑龍江副都統四十一年遷
綏遠城將軍四十四年襲封多羅克勤郡王四十
五年總理鑲藍旗覺羅學尋授宗人府右宗正四
十七年任正白旗漢軍都統四十八年四月調鑲
紅旗滿洲都統七月調正黃旗滿洲都統五十九
年薨諡曰莊子恒謹襲
多羅顯榮貝勒喀爾楚渾
喀爾楚渾克勤郡王岳託第三子順治元年四月
隨睿親王多爾衮入山海關破流賊李自成追擊
至望都二年二月叙功封鎮國公三年正月隨靖
遠大將軍肅親王豪格征四川流賊張獻忠時賊
黨據陜西同貝子滿達海進𠞰偽𠫭將石國璽等
五十餘人率賊衆降賊首高如礪遁三台山我軍
掘壕圍之如礪亦率衆降十一月肅親王進征四
川斬獻忠於西充喀爾楚渾在事有功五年正月
班師八月任鑲紅旗滿洲都統六年正月隨敬謹
親王尼堪討大同叛鎮姜瓖師至太原賊由寧武
關迎戰喀爾楚渾遣都統阿賴庫魯克達爾漢等
擊敗之進圍寧武賊夜犯我鑲黃鑲紅兩旗汛地
復遣護衛兵迎擊兩戰皆捷四月由左衛往圍大
同偽總兵楊振威斬瓖降十月晉封多羅貝勒八
年二月攝理藩院事八月薨年二十有四諡曰顯
榮立碑紀功康熙十三年三月復立碑旌之喀爾
楚渾長子克齊于順治九年襲封多羅貝勒康熙
六十一年六月薨年七十有二以其長子魯賓降
襲魯賓初于康熙二十三年封固山貝子三十年
授宗人府左宗正三十五年
上征噶爾丹同都統喀岱等統領鑲藍旗營三十八年以
惰罷宗正任雍正元年改降襲固山貝子四年二
月坐舉動狂悖削爵三月以魯賓無應襲貝子之
人復降封輔國公乾隆八年卒以魯賓嗣子宗智
之第四子訥穆金降襲奉恩將軍二十五年授三
等侍衛累遷至頭等侍衛四十八年卒四十九年
五月以訥穆金次子薩賓圖襲封奉恩將軍
鎮國將軍品級巴思哈
巴思哈克勤郡王岳託第五子崇德四年正月封
鎮國將軍順治六年十月晉封多羅貝勒九年七
月奉
命同定遠大將軍敬謹親王尼堪統官兵往湖南征流賊
張獻忠餘黨孫可望等
賜蟒衣鞍馬弓矢十一月敬謹親王戰歿於衡州
命貝勒屯齊代其軍與巴思哈合營三月由永州趨寳慶
敗賊兵十萬於周家坡十一年十月議隨敬謹親
王出征敗績罪削爵還京師十二月三月擢任鑲
紅旗滿洲都統八月復授鎮國公品級十五年正
月隨安遠靖寇大將軍信郡王多尼征明桂王朱
由榔於雲南合四川廣西兩路軍期進取十一月
抵貴陽趨安莊擊斬其衆十六年正月大軍薄雲
南省城同貝勒尚善等克鎮南州玉龍關永昌府
騰越州六月
賜蟒袍鞍馬勞之十七年五月師旋七月議前征雲南時
撤永昌門兵致軍士入城擾民降鎮國將軍品級
十八年卒以巴思哈次子固克度渾降襲三等輔
國將軍品級康熙四年卒以巴思哈第三子庫布
素渾降襲三等奉國將軍品級十二年晉封三等
輔國將軍品級三十四年以病誤較射削爵以其
長子蘭鼐降襲三等奉國將軍品級五十八年卒
以蘭鼐第三子宗智降襲奉恩將軍品級雍正八
年授三等侍衛尋遷二等侍衛乾隆元年授前鋒
參領四年擢副都統八年卒以蘭鼐第六子宗熹
降襲雲騎尉品級四十年十二月因軍政虚報年
歲削級爵除
欽定八旗通志卷一百二十三
