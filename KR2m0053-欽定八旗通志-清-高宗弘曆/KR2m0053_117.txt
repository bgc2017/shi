欽定八旗通志卷一百三
選舉志二
八旗科第二
八旗繙譯科武科緣起
順治八年定考試繙譯之考官於初九日入貢院
出題考試滿洲舉人止考一場
十四年停止繙譯考試
康熙四十八年兵部議嗣後八旗漢軍包衣無品
級筆帖式庫使由官學生補授之外郎閒散人等
有願考試武生者該旗開列姓名移送順天府照
例考取武生八十名鄉試時將所取武生并中書
及部院衙門筆帖式不論上朝未上朝廕生監生
以及監生之披甲護軍領催拜唐阿有願應武鄉
試者該旗開列姓名移送順天府與武生一體鄉
試取中武舉四十名如不中式者仍令當差會試
取中武進士八名俱照文場格式另編合字號考
取奉
旨依議
雍正元年總理事務王大臣奉
上諭八旗滿洲等除照常考試漢字秀才舉人進士外在
滿洲等繙譯武藝亦俱属緊要應將滿洲另繙滿文考
試秀才舉人進士武秀才舉人進士之處爾等會同該
部作何考試額數多少等處定議具奏尋議覆嗣後八
旗滿洲等亦照漢軍考取武秀才舉人進士之例
秀才取四十名舉人取二十名進士取四名外場
停其舞刀掇石俱令射馬步箭有能拉勁弓馬上
熟練樣式好者令其入内場另編滿字號照漢軍
例考試其
殿試亦照此例
是年禮部遵
旨議定滿洲蒙古能繙譯者三年之内考取秀才二次舉
人一次進士一次鄉試會試另立一場於子午夘
酉年二月鄉試辰戊丑未年八月會試
又覆准繙譯考試新奉
特旨惟恐學習之人尚少應於本年十月考取秀才一次
其鄉試於雍正二年十一月舉行會試於雍正三
年二月舉行
殿試於三月舉行
又定繙譯鄉試應考之人不拘滿漢字貢監生員
及現任筆帖式能繙譯者俱照例考試馬步箭咨
送入場其現在文舉人能繙譯者亦准與繙譯會
試
二年定繙譯應試士子有滿漢字貢監生員及現
任筆帖式其書寫卷面漢字生員應書寫順天府
儒學八旗貢監併繙譯生員卷面俱書寫禮部現
任筆帖式卷面俱書寫各該衙門
四年定繙譯鄉試增添漢軍
又定繙譯鄉試照順天鄉試例於初九日頭場十
二日二場十五日三場
是年又奉
旨考試繙譯舉人即作三場考試亦無非繙譯作一次考
好一日一夜量其所能奏章一道或四書或五經酌量
出一題目考試其優劣便可見這考試並不做漢文字
不必派漢大臣再考試舉子俱係八旗内人其繙譯好
者衆所共知即字跡亦最易認伊等試卷應行謄錄著
六部各衙門繕書之筆帖式内酌量足用選取令其謄
寫其堪中式之卷挑選呈覽時再行定其額數仍選備
卷呈覽分房及看守巡察官員俱照文鄉試例派用舅
舅隆科多會同禮部確議具奏
又奏准本年十一月鄉試取中繙譯舉人九名並
文舉人願就繙譯會試者據各該旗册送到部通
共二十八名人數甚少或照原題於雍正三年二
月會試或俟取中舉人及情願入繙譯會試之文
舉人至五十名再行會試奉
旨六十名會試
七年九月都察院左副都御史管理順天府尹事
陳良弼奏查本年十月初七等日武闈鄉試所有
一切應行事宜臣現在照例舉行苐查武場條例
内開直隸各省綠旗營兵有通曉文義願應武鄉
試者在充伍地方令該營將弁申送巡撫同武生
一體鄉試而八旗滿洲蒙古漢軍例内止開將所
取武生併中書及部院衙門筆帖式不論上朝未
上朝廕生監生以及監生之披甲護軍領催拜唐
阿有願應武鄉試者該旗亦開列姓名移送順天
府與武生一體鄉試等語並無副驍騎校前鋒馬
兵准入鄉試之條是以從前均未收試現今各旗
將副驍騎校前鋒馬兵人等願就鄉試者紛紛咨
送前來臣仰體
皇上愛惜人材至意請將八旗副驍騎校前鋒馬兵人等
可否亦照護軍營兵鄉試之例准其一體應試
隆恩出自
聖裁奉
旨護軍校前鋒准其入場驍騎校馬兵亦准其入場
九年奉
上諭看來蒙古旗下人能蒙古話及能以蒙古字繙譯者
甚少如是相沿日久蒙古文字并蒙古話必漸至廢棄
宜令蒙古旗下人亦照考試滿洲繙譯生員舉人進士
之例考取蒙古繙譯生員舉人進士在理藩院補用如
有讀習漢書情願考試文生員舉人進士者令照常考
試著在别部院補用如此則蒙古旗下人俱各奮發勤
學蒙古文字並蒙古話不至廢棄而理藩院亦收得人
之效著大學士會同理藩院議奏
又定八旗蒙古人等能繙譯滿洲蒙古文字者照
考試滿洲繙譯之例一體考試
又遵
旨議准八旗蒙古人等能繙譯滿洲蒙古文字者照考試
滿洲繙譯之例三年之内考取秀才二次舉人一
次進士一次鄉會試與滿洲繙譯合為一場考取
秀才於本年十月舉行鄉會試於考試滿洲繙譯
一同舉行
十年停止滿洲蒙古武科
十二年四月奉
上諭朕御極以來於滿漢人材廣開登進之路冀收得人
之效是以雍正元年定有滿洲亦准考試武場之例今
已行之十年未見有宜用綠旗之材况滿洲弓馬技勇
遠勝於漢人將來行之日久必至科場前列悉為滿洲
之所佔而滿洲文藝不及漢人又恐考試内場時不免
有傳遞代作等弊似於作養人材之道未有禆益著行
停止
乾隆二年奏准本年八月舉行
恩科繙譯鄉試明年二月再舉行正科繙譯鄉試
乾隆三年題准繙譯鄉試已歷六科現在繙譯舉
人約有百餘名又原議文舉人能繙譯者亦准入
場合之繙譯舉人人數實係衆多應於乾隆己未
年八月舉行繙譯會試其會試事宜俱照題定則
例辦理
四年二月奉
上諭朕從前降旨將代賠祖父虧空已奉恩免人等停
選者停補者俱准歸入伊等班次銓用其應賠祖父
革職之員亦准一體開復今朕念旗人有因代賠祖
父虧空者力不能完治以枷責之罪此等人員與本
身虧空及緣事枷責者究属有間概行擯棄情亦可
憫伊等如願考試著該旗查明除原案内載有不准
考試字樣外俱准一體考試俾各奮勉自新以昭朕
格外加恩之至意
是年八月禮部奏准恭譯
諭旨除本身虧空及緣事枷責並原案内載有不准考
試字樣者俱應遵照不准考試外查代賠祖父虧
空人等其中有已出仕及進士舉人貢監生員之
不同而力不能完治以枷責之罪者原因虧空獲
譴與奉
恩豁免未經治罪者有間若不將應行准考之人與何
項考試之處分晰奏明恐八旗辦理未能畫一而
舉貢生員等或因
諭旨有考試字樣妄冀開復以應鄉會試致啟僥倖之
端臣等伏思已經出仕之人與夫進士之歸班候
選舉人之挑選註册以及貢監之捐有職銜者從
前既奉
恩旨吏部分别辦理已多准予開復需次銓用之人惟
其中有力不能完治以枷責之罪者原不便與奉
恩豁免人等同邀開復
皇上格外加恩准其考試要令進身有階不致終身擯
棄似非謂已革之舉人仍得以舉人應會試已革
之貢監生員仍得以貢監生員應鄉試也臣等酌
議旗人有因祖父虧空力不能完治以枷責之罪
除查係閑散人等應准其照例考試外其已經出
仕及進士舉人貢監生員等如願考試者俱照閑
散人等准其一體考童子試並與旗下繙譯等項
考試以圖上進但不得借考試之端希圖開復如
查係曾經發遣並入辛者庫赦回其罪原不止於
枷責者其本身應仍不准考試以杜冐濫
五年奏准查向例遇有子午卯酉年二月舉行繙
譯鄉試其科考繙譯童生多在前期十一月十二
月間但今年因有閏月現在天氣寒冷難於書寫
將繙譯科考移於明年二月内其繙譯鄉試移於
明年三月内次第舉行
七年七月大學士伯鄂爾泰奏准繙譯會試即於
文闈會試時另編字號令其一同考試應請分為
兩場其頭場人衆不必點進於二場三場點進
九年三月具奏八旗新進繙譯生員因繙譯鄉試
場期甚廹不及與舊案生員一同考試馬步箭可
否令其一體應試之處請
旨奉
旨著下次再行考試
十一年大學士果毅公訥親等議覆侍郎德齡等
奏稱繙譯生員照文生員之例分别考試列為六
等以示勸懲督課繙譯生員等亦請照文生員之
例設立滿洲教官等語查本年閏三月内御史岱
圖條奏八旗繙譯童生亦照文生之例於進場之
前由該旗考試一次通順者准其入場考試經臣
等議准在案是考試繙譯之生員以前既由該旗
先將童生考試一次始准入場而進學之後鄉試
時今又定例科考三等以上者准其鄉試其又添
歲考另設滿教官督課之處均毋庸議
是年十一月禮部奏准查雍正元年科場條例内
開繙譯鄉試應考之人不拘滿漢字貢監生員并
現任筆帖式能繙譯者俱照例考試馬步箭咨送
入場等語雍正七年奉
上諭凡由舉人考試補用筆帖式者俱准其與舉人一體
會試其由貢監考試補用筆帖式者亦准其考試繙譯
舉人時一同考試皆所以廣育人才使之各有所成就
也至於由貢監生員考取小京官筆帖式之員其中未
必無通曉舉業文藝者若因其已經得官遂不得與於
鄉試則彼平日之所學莫由表見亦属可惜著通行八
旗凡由貢監生員之考取小京官筆帖式者若願就鄉
試俱准其與舉子等一同入場考試使片善寸長不致
遺棄以副國家教養人材之典欽此是筆帖式必由貢
監生員出身者始准繙譯鄉試雍正七年所奉
諭旨甚明緣元年條例内有現任筆帖式能繙譯者俱准
入場之語是以歷科以來即不由貢監出身之七
八品筆帖式小京官及九品筆帖式亦援照現任
之例據該旗造送一體應試相沿日久漫無分别
臣等伏思鄉試
大典若不詳細辦理甚非慎重科場之意查九品筆帖
式祗應考生員若竟准其鄉試殊属躐等應請嗣
後九品筆帖式俟考取生員後再准鄉試至七八
品筆帖式小京官不由貢監出身者其中不無留
心滿漢文藝繙譯明通之員既已應考多年今若
停其鄉試則伊等限於品級又不得降等考試生
員平日所學莫由表見誠為可惜臣等詳譯雍正
七年
諭旨原為振興文學廣育人才起見請嗣後不由貢監生
員出身之現任七八品筆帖式小京官有能繙譯
者仍照雍正元年定例准其繙譯鄉試
又是年十二月大學士果毅公訥親等議覆侍郎
德齡等奏稱
皇上軫念清話清文為我
朝根本照考文生員之例考試繙譯生員舉人進士
今滿洲等俱各奮勉學習陸續取中繙譯生員舉
人甚多但舉人係即補放官員之人用在部院辦
事供職無暇肄業至生員並無應辦之事正可學
習若不定以考課之例則所學日漸廢棄請嗣後
取中繙譯生員照文生員例交與
欽點考試繙譯生員之大臣於考試生員之前分别考
試列為六等以示勸懲繙譯鄉試之年亦照文鄉
試錄送之例將舊有繙譯生員交與
欽點考試繙譯生員之大臣於考試繙譯生員之前分
别考試列在三等以上者准其鄉試其餘不准鄉
試再繙譯生員平日約束教𨗳不可無官亦請照
文生員之例設立滿洲教官再八旗蒙古人等亦
蒙
皇上一視同仁准其考試蒙古繙譯生員舉人所有陸
續考取蒙古生員考課董率亦請一併議奏等語
查設立繙譯科原為鼓舞滿洲令諸生專意學習
國語考取時必取真才然後未得考取之人方知
奮勉勤學而繙譯書史亦能發揮清文精粹義理
若僅照現行之例並不分别查考由該旗一概送
考而主考大臣又計考試人數之多寡視其文理
略通者將就取中以致多寡不符是以二十餘年
考過九次殊少優等應定考試之例求取真才令
生員分别考試三等以上者准其鄉試其餘不准
鄉試應如所奏交與禮部嗣後繙譯科考時將舊
有繙譯生員預先查明造册咨送
欽點考試繙譯生員之大臣於考試生員之前定期入
場分别考試列在一二三等者准其鄉試其餘不
准鄉試蒙古生員亦照此例辦理
十三年大學士伯張廷玉等議准查繙譯考試從
前並未定有額數是以歷科童生及鄉試會試中
式舉人進士多寡未免不均今奉
諭旨飭令臣等酌定額數使考官得以遵循辦理不致
有多寡不均仰見
皇上慎重科名之至意臣等伏查歷年歲科應考滿洲
繙譯童生約計八九百名及一千二三百名不等
取進生員或四五十名或八九十名不等通計十
一二名取進一名亦有二十三四名取進一名應
考蒙古繙譯童生約八九十名及一百一二十名
不等取進生員或八九名或十三四名不等通計
有五六名取進一名亦有十名取進一名各在案
查滿洲蒙古漢軍每次應考文童者約計八九百
名額進九十名在考試雖事同一例然繙譯較之
時藝似属稍昜據入場人數繙譯與文童不甚懸
殊如與文童一例取進恐應試之人俱趨易途滿
洲繙譯生員應照文童取進之額每三名減去一
名共減三十名嗣後滿洲繙譯生員額取六十名
至應蒙古繙譯童試之人數較之文童應試者十
分之一其取進之額亦應照文童取進之額每十
名取進一名嗣後蒙古繙譯生員額取九名再查
歷科鄉試應考滿洲繙譯者約五百餘名或六百
餘名不等取中舉人或四十餘名或五十餘名不
等通計有十名取中一名亦有十一二名取中一
名應考蒙古繙譯者約四十餘名或六十餘名不
等取中舉人或五六名或八九名不等通計係六
七八名取中一名亦在案查滿洲蒙古漢軍每科
應文鄉試者約計五六百名額中四十一名滿洲
繙譯自雍正年間始行開科應試者無多取中者
亦属無幾至乾隆二年迄今五科應試舉子與應
試文舉之數目不相上下而取繙譯舉人每多於
文舉臣等伏思八旗進身之階甚廣不止於繙譯
一途如比文舉人額數較多未免過濫應照文舉
人額數每十名減去二名共減八名滿洲繙譯舉
人額中三十三名蒙古繙譯鄉試如照文鄉試之
額每十名取中一名似覺偏枯若循歷科中式之
數取中又未免太濫臣等酌請嗣後蒙古繙譯舉
人額中六名以上各額如無佳文應令考官遵照
定例寧缺無濫即將來人文日盛取中之數亦不
得有逾定額至取中繙譯進士查直省會試中額
係由禮部將會試舉人三場實在數目題請
欽定中額所有繙譯進士應照文進士之例禮部將繙
譯舉子兩場實在數目題請
欽定中額交與閱卷大臣遵
旨取中
十四年六月順天府尹奏准凡應繙譯鄉試者除
生員已遵例錄科外其文生員貢監天文生中書
筆帖式等均照文鄉試八旗貢監錄科之例一體
錄科列在一二三等者准其鄉試其餘概不准入
場則真才得以入彀薄劣難以濫等庶於考試繙
譯事宜更為周密至錄科題目應照考試繙譯童
生之例恭請
欽命
欽點大臣憑文選取分等第名次同科考生員名册併
交禮部出榜曉諭以昭畫一所有錄科應用供給
食物紙張筆墨等項應請於大宛兩縣經費項下
核銷其餘一切事宜悉照考試繙譯童生之例畫
一辦理
是月順天府尹奏准繙譯科考向例定於十一月
十二月内舉行時屆隆冬天寒晷短士子頗難書
寫上科因天氣嚴寒改期於次年二月内考試科
考甫竣接踵鄉試新進生員緣兵部不及辦理考
箭遂致不得觀光臣等請繙譯科試定期於十月
内舉行
十六年奏准繙譯鄉會試請遵照文鄉會試開科
恩旨一體考試除繙譯會試應照原議於壬申年八月
内同文會試合為一場考試外至繙譯鄉試因主
考監臨各所等官以及應試舉子人數衆多號舍
房間俱不敷用未便合為考試是以向例另立一
場於二月舉行今文鄉試
欽定三月其繙譯鄉試應請於二月舉行
十九年三月大學士公傅恒等遵
旨議准查八旗繙譯鄉會試之設原欲令滿洲人等學
習
國書並非專以科名為重乃近年以來八旗應試之
人多事鏤刻字句希圖中式於實在繙譯文義轉
覺相去愈遠且查康熙六十餘年之間並非以繙
譯取士而其時之精通繙譯者未嘗不人才輩出
是繙譯鄉會二試轉覺有名無實况八旗通曉漢
文者既可專就文闈以博科第而曉習繙譯之人
原皆可考取内閣中書及筆帖式庫使等項亦不
必藉鄉會試以為進身之階嗣後除繙譯生員應
仍照舊考試留為伊等考取中書筆帖式之地其
鄉會二試應請永行停止
二十二年議准八旗另記檔案文武舉人生員貢
生監生繙譯舉人生員仍照從前舊例(雍正十三年並乾隆)
(六年議定)原係另戶抱養民人為子者歸入民籍仍准
考試如本係家奴開戶另記檔案者其本身係文
武舉人生員貢生監生繙譯舉人生員止准頂帶
終身不准再行考試再此項人等既經出旗為民
所有子孫應各照該籍民人例一體辦理
四十年奉
上諭御史穆隆阿請復考試繙譯舉人進士一摺所奏
不可行已於摺内批示矣從前令旗人考試繙譯
舉人進士原以清書為滿洲根本考試繙譯使不
失滿洲本業也後因應試人員每以尋章摘句為
事轉失繙譯正道殊屬無益因諭令軍機大臣
等詳加定議除繙譯生員仍行考試以為考試
中書筆帖式之階其繙譯舉人進士俱停考試
亦欲使滿洲等屏絶浮華敦崇實學若必考試繙
譯舉人進士衆人始能學習清書精通繙譯則前
此未經考試繙譯舉人進士時精通繙譯者又豈
乏人可見凡事惟在務淳樸收實效豈在徒事虚
名滿洲等果能不失根本不尚虚文於滿漢諸書
勤加肄業精通繙譯則生員筆帖式中書皆可考
試若必考取舉人進士始得謂之出身徒虚名耳
有何實用穆隆阿此奏與朕教養旗人勤習滿洲
本業之至意不相符合不可行著將此通諭知
之
四十一年奉
上諭繙譯鄉會試停止以來已二十餘年近日滿洲學
習清文善繙譯者益少著加恩以乾隆戊戌年八月
考試繙譯舉人己亥年三月考試繙譯進士既與文
武科場日期兩不相礙且予伊等一年之功俾得從
容究心繙譯益臻精熟
四十二年覆准考試繙譯舉人生員名册並請由
各該旗徑送順天府核辦
是年二月奏准繙譯鄉試應考之繙譯生員文生
員貢監生天文生中書七八品筆帖式小京官等
應照舊例由
欽派考試繙譯生員之大臣先期考試列在一二三等
者准與新進生員一體入場至會試除繙譯舉人
文舉人准其考試外其筆帖式小京官係繙譯舉
人文舉人出身者均准會試又查乾隆二十二年
奉
旨八旗童生生員遇歲科考鄉試時停其考試騎射由
舉人考試進士時仍照舊兼試馬步箭伊等若馬步
箭不好即將名開除不准會試欽此嗣後繙譯會試
亦應請照文場之例遵行
是年二月奉
上諭今日據派出監視考試繙譯進士八旗舉人馬步
箭之弘暢等奏稱此次應考繙譯進士人員内除患
病有故之外其餘步箭平常並馬箭不能者共九人
請除名不准考試其馬步箭尚可者僅四十七人人
數不足應否准其考試之處請旨等語滿洲等讀書
學習繙譯固係當務之事而馬步箭究係滿洲根本
斷不可不至精純不能射馬步箭即使繙譯尚好亦
属無用是以先遇考試必特派王大臣先看馬步箭
擇其稍可者方准其應試此次步箭平常以及不能
騎射之佛保等九人除名不准考試甚是其餘四十
七人雖不足數並與入於貢院之例不符而馬步箭
尚可但停止考試繙譯進士舉人之例業已二十餘
年今朕特恩復行准考况上年初次考試繙譯舉人
是應考進士者亦不能多有其人若因人數不足照
例不准考試非朕教育滿洲至意此四十七人著加
恩交該部仍行辦理考試但八旗都統等平日辦事
無多此等事亦不能辦理乎著通行曉諭八旗此一
次朕不深究嗣後凡考試進士舉人生員之人各該
都統等務必嚴行察查善為教訓於未考之前揀選
馬步箭可觀以及稍可者准其送名倘仍有平常之
人被特派王大臣查出具奏不惟不准其人應試惟
該都統等是問斷不寬恕也
又多羅定郡王等奏准查八旗新滿洲烏拉齊等
俱因漢仗較好特蒙
聖主施恩留駐京城伊等子孫受
主上養育之恩一應生計學業皆與舊滿洲一樣從前
一應考試八旗並未分别新舊俱與舊滿洲一體
報名考試以至考中者不少由繙譯進士陞至侍
郎者俱有自乾隆二十年奉
旨停其新滿洲烏拉齊應試遂無論新舊移駐皆不准
其考試臣等伏思停止新滿洲烏拉齊等考試者
係初移駐之人俱係在本處所生素不識文字未
嘗學問而充數考試反染漢習反將伊等舊業廢
棄若在京城所生已過二三世者平時習學騎射
讀書繙譯之人甚多原與舊滿洲蒙古無異况三
十四年所降
諭旨内東三省人等移駐京城在此等所生子孫已過
二世於久駐京城之舊滿洲蒙古無異即照京城滿
洲蒙古一樣補用外任欽此此誠舊滿洲新滿洲俱
係
皇上世僕一體教養之意也今准令伊等補放外任而
不准其考試殊與
聖主養育之意不符適因繙譯乃滿洲等舊業蒙
特恩復行考試繙譯舉人進士之例凡考試之期預先
考試清語騎射可觀者方准送名請嗣後除初移
駐人外其在京所生已過二三世之新滿洲烏拉
齊内如有能習繙譯者仍照從前與舊滿洲一體
考試
四十三年奉
上諭今年繙譯鄉試例應於八月考試但今秋起鑾前
往盛京繙譯考試甚属緊要務於起鑾之前考試方
為妥協著交該部將繙譯鄉試改為七月初旬考試
欽此遵
旨議奏此次繙譯鄉試於七月初四日考官等入場初
六日士子入場考試繙譯鄉試應照舊例止考一
場會試分為兩場又繙譯童生向照文生之例三
年兩試惟是乾隆四十一年順天府奏准繙譯童
生定於八月考試今鄉試定於八月舉行並今歲
鄉試奉
旨定於七月初間舉行所有繙譯童生請改於五月考
試庶與鄉試兩不相礙
四十六年禮部具奏恭照乾隆四十一年十二月
初八日奉
上諭繙譯鄉會試停止以來已二十餘年近日滿洲學
習清文善繙譯者益少著加恩以乾隆戊戌年八月
考試繙譯舉人己亥年三月考試繙譯進士既與文
武科場日期兩不相礙且予伊等一年之功俾得從
容究心繙譯益臻精熟欽此
四十九年尚書和珅等奏准查考試滿洲繙譯舉
人係順治八年所定十四年停止雍正元年奉
上諭著總理事務王大臣會同該部將滿洲另繙滿文考
試秀才舉人進士之處定議具奏欽此經王大臣等議
定滿洲蒙古能繙譯者三年之内考試秀才二次
舉人一次進士一次乾隆十九年大學士傅恒等
遵
旨議將繙譯鄉會二試停止嗣於四十年奉
上諭繙譯鄉會試停止已久著加恩於戊戌己亥兩年
舉行鄉會試嗣後每屆三年由部具奏其准考與否
候旨定奪欽此欽遵在案至繙譯生員因留為伊等
考取中書筆帖式之地是以乾隆十九年傅恒等
議定時未經裁減臣等悉心酌議中書筆帖式既
准生員考取自可留此一途使八旗人等知進身
有階庶各留心學習繙譯但三年兩考未免為期
太近應請嗣後改作三年考試滿洲蒙古生童一
次奉
旨知道了
四十九年甲辰科繙譯鄉試之期應否照例舉行
奉
旨不必
五十一年禮部具奏查乾隆四十六年奉
旨繙譯鄉會試從前停止已久嗣於乾隆四十三四年
復舉行考試原係特旨加恩今該部因屆三年復又
奏請為期太近恐開倖進之門此次所請考試之處
不必舉行嗣後每屆三年該部仍照例具奏其准考
與否候朕降旨定奪欽此嗣於四十八年經臣部具
奏四十九年三年屆期應否舉行繙譯鄉會試恭
請
欽定奉
旨不必欽此欽遵各在案今查繙譯鄉會試自四十九
年奏請之後至五十二年又屆三年之期理合遵
旨預行奏
聞應否舉行考試之處等因奉
旨准其照例舉行
五十二年禮部議准順天府呈稱查繙譯條例内
開八旗滿洲蒙古漢軍繙譯生員文生員貢監生
天文生中書七八品筆帖式小京官科考列在一
二三等馬步箭合式者俱准鄉試與新進生員一
體入場等語又查乾隆九年三月内禮部具奏八
旗新進繙譯生員因繙譯鄉試場期甚迫不及與
舊案生員一同考試馬步箭可否令其一體應試
之處請
旨奉
旨著下次再行考試欽此欽遵各在案查核例意是新
進繙譯生員毋庸考箭復詳譯乾隆九年
旨意亦可酌量辦理今本年新進繙譯生員雖與五月
内與錄科人員一同考箭但究係考試童生之箭
現在鄉試自應仍行考試而例内亦無考試明條
如循文場鄉試之例則此時行文八旗查取旗册
再送兵部奏
派王大臣騐試騎射為期甚迫恐難趕辦可否援照乾
隆九年
旨意并遵循條例此次免其考箭與錄科人員一同入
場鄉試之處咨呈禮部查照劄覆以便遵照辦理
等因查乾隆九年三月初八日繙譯鄉試經本部
以新進繙譯生員於初一日始出試案不及與舊
案生員一同考試馬步箭可否一體應試之處具
奏請
旨奉
旨著於下次再行考試欽此又乾隆十四年因上科繙
譯科試甫竣接踵鄉試新進生員緣兵部不及辦
理考箭遂致不得觀光請將科試改期於十月舉
行等因經該府自行奏准各在案是從前新進繙
譯生員未經考箭者不准鄉試向例甚明至四十
四年繙譯會試時奉
旨滿洲讀書繙譯固係當務之事而馬步箭究係滿洲
根本斷不可不至精純熟不能射馬步箭即使繙譯
尚好亦属無用是以凡遇考試必特派王大臣先看
馬步箭擇其稍可者方准應試嗣後凡考試進士舉
人生員之人各該都統於未考之前揀選馬步箭可
觀以及稍可者准其送名倘仍有平常之人被特派
王大臣查出具奏不惟不准其人應試唯該都統是
問欽此欽遵所有此次繙譯鄉試既於四十四年欽
奉
諭旨先試騎射其新進生員自應遵
旨辦理且查現距鄉試之期一月有餘無難趕辦非如
乾隆九年新進生員出案數日即屆鄉試可比相
應劄覆該府尹即行咨取新進繙譯生員等年貌
履歷造具旗册速送兵部辦理考試
又禮部具奏查雍正三年二月繙譯會試據各旗
册送應考舉人共二十八名經臣部以人數甚少
或俟取中舉人及願入繙譯之文舉人至五十名
再行會試等因具奏奉
旨六十名會試欽此又乾隆五十二年五月内欽奉
上諭向來滿洲蒙古繙譯鄉會試每屆三年將應否舉
行之處請旨辦理但旗人進身之途甚廣並不專藉
繙譯且其間亦未見出真才也嗣後每屆五年舉行
一次亦不必請旨可行與否矣伏查乾隆五十三年
係先經臣部奏准應行繙譯會試之期惟是行據
各該旗將應考舉人造册咨送到部共祗有三十
八名不足六十名之額所有此次繙譯會試應請
暫行停止遵
旨俟五年屆期鄉試後取中舉人漸多足敷六十名之
數再行奏請會試奉
旨知道了
以上八旗繙譯科武科緣起
欽定八旗通志卷一百三
