欽定四庫全書
欽定八旗通志卷一百二十七
人物志七
宗室王公傳五(和碩肅武親王豪格)
和碩肅武親王豪格
豪格
太宗文皇帝長子初從征蒙古棟䕫察哈爾鄂爾多斯諸
部屢立軍功封貝勒天命十一年十月奉
命同大貝勒代善等率精兵萬人往征蒙古喀爾喀札嚕
特部落所向皆捷斬其貝勒鄂爾齋圖擒巴克父
子三人及拉什希布岱青多爾濟桑阿爾齋等十
四貝勒以俘獲還天聰元年五月
上親征明至廣寧舊邊分兵三隊豪格同貝勒德格類等
敗明兵於錦州復率偏師衛塔山糧運豪格以精
騎八十人先行遇明兵二萬擊却之二年同貝勒
濟爾哈朗征蒙古固特塔布囊誅之收其衆三年
九月復從
上征明
命同三貝勒莽古爾泰等赴通州視渡口捕哨卒大兵由
通州薄京師明寧遠廵撫袁崇煥錦州總兵祖大
夀等以兵二萬來援屯廣渠門外右偏伏重兵莽
古爾泰令諸貝勒擊其右避敵者罪之豪格直趨
右偏敗其伏衝殺至城壕敵大潰十二月同貝勒
岳託薩哈璘率兵四千圍永平府攻克香河縣四
年正月奉
命同岳託往瀋陽代留守兵五年七月
上率諸貝勒將帥及大軍攻明大凌河城豪格奉
命與貝勒杜度薩哈璘等居守都城六年五月從
上征察哈爾林丹汗遁移師略歸化城六月晉封和碩貝
勒七年六月
詔問征明與察哈爾朝鮮孰先豪格奏言錦州寧遠攻之
無益盖我國攻城之法彼盡知之况我兵先曾攻
之而未得若復令攻之必有畏難之意雖得錦州
此外七城尚煩攻取若徒得一城其餘亦未必歸
服當思不勞而得之法今盡率我兵及邊外新舊
蒙古兵從舊道入焚略各處為書頒各屯寨告以
我願和而彼不肯和之意則彼處人民必自怨其
主於我無尤我軍馬匹或斃即以所獲貲財買補
餘用製衣則嗣後進兵人人願往誰肯安坐如此
去而速返俟秣馬肥壯稍益以漢軍携紅衣礟分
兵兩路一從寧遠入一從舊路入夾攻山海關得
之則已不得則屯兵彼地遣人往招流賊不然進
攻通州久駐其地如流賊仍在則遣師乘夜襲之
至朝鮮宜暫撫慰俟我勝負既定再議察哈爾若
離興安嶺二三日程雖追無及若近可相機行也
八月
命與阿巴泰貝勒等率額駙楊古利統兵二千略明山海
關俘獲戶口性畜四千有竒八年七月
上將由尚方保入明邊攻宣府朔州一帶
命豪格率額駙楊古利等先往拆毁邊墻大兵遂入尚方
保分道進閏八月
命同貝勒多爾衮略朔州及五臺山還從
視大同攻其城明兵來援擊敗之追及城壕還獲馬百九
年二月
命與多爾衮岳託薩哈璘統兵萬往收察哈爾林丹汗之
子額哲四月大兵至錫喇珠爾格察哈爾汗妻及
台吉索諾木率所屬千五百戶降仍率兵前進造
船渡黃河抵托里圖天霧晦額哲無備豪格與諸
貝勒等恐其驚潰按兵不動遣葉赫貝勒錦台什
之弟南楚及其族叔祖阿什達爾漢併哈爾松阿
代衮先往宣
諭慰撫額哲遂奉其母率衆宰桑台吉出迎降時鄂爾多
斯部濟農誘額哲往附與之盟且行矣我前軍阿
什達爾漢等追濟農還
諭令盡返所携察哈爾人戶遺物不然即移兵往討濟農
懼盡送於軍遂携降民渡黃河至歸化城時岳託
以疾留駐豪格同諸貝勒率額哲等略明山西自
平魯衛入遇明右衛兵二百敗之進至朔州有寧
武關參將以兵來拒殺十餘人參將被創遁我兵
直抵長城下遣前鋒統領勞薩毁關入略代州忻
州至忻口明總督遣兵七百來偵我軍左翼兵擊
走之追至崞縣乃還出長城自應州赴平魯衛明
兵五百出城陣我右翼兵破之追至城壕斬級百
餘遂率大兵出邊計俘獲人畜七萬六千二百至
歸化城與岳託會班師事互詳睿忠親王傳崇德
元年四月晉封和碩肅親王兼理戶部事尋以黨
岳託且漏
上言有怨心降貝勒解部任罰鍰八月同睿親王多爾衮
攻明錦州降胡有陞等十一月仍
命攝戶部事務十二月
上親征朝鮮豪格與睿親王分統滿洲蒙古及外藩蒙古
各左翼兵别從寬甸路入二年正月入長山口昌
州軍民棄城奔山寨克之又敗安州黃州援兵寧
邊守將以兵千來戰豪格遣蒙古都統蘇納等敗
之擒其帥師至宣屯村村民言黃州總兵聞其王
被圍率兵萬五千往援行三日矣豪格選兵夜疾
馳旦至陶山襲擊敗之九月以都統鄂莫克圖欲
脅取蒙古台吉博洛女以媚豪格豪格不治其罪
議罷部任罰鍰三年十月復同睿親王等征明自
董家口毁邊墻入敗明兵於豐潤縣遂下山東降
高唐州略地至曹州明兵毁橋拒我師列陣誘敵
?渡遶其後敗之還下東光縣又遣騎二千敗郭
太監兵於滹沱河破獻縣四年四月凱旋獻所獲
於
篤恭殿
上酌納之
賜豪格馬二銀萬兩八月仍
命管戶部事九月復封肅親王十一月偕貝勒多鐸征錦
州明寧遠兵出北山岡來拒遣右翼兵擊敗之陣
斬總兵金國鳳及其二子五年六月同睿親王等
屯田義州刈其禾稼屢敗明兵克其臺郤其總督
洪承疇援兵十二月同睿親王多爾衮圍錦州以
我軍離城遠駐又遣弁兵私回罪與睿親王並降
郡王六年六月
命同睿郡王多爾衮往代鄭親王濟爾哈朗等圍錦州屢
擊松山及山海關援兵有斬獲明總督洪承疇以
兵十三萬來援我兵敗其三營獲馬五百餘以敵
兵多請濟師
上遂統大兵親征自盛京疾馳六日至戚家保
遣内國史院大學士剛林等
諭多爾衮豪格等駐營高橋俟大兵至合圍松山杏山豪
格與多爾衮等奏請
上駐營松山杏山間
上允之明兵屢犯我營汛皆敗見大兵環松山而營大懼
明總兵吳三桂等沿海夜奔寧遠九月
命與睿郡王多爾衮等還守
盛京十一月同輔國公滿達海等圍明松山敗敵兵
七年二月明松山副將夏承德密約内應以其子
夏舒為質遂於城南䜿梯夜登生擒承疇及廵撫
邱民仰總兵王廷臣曹變蛟祖大樂總兵白廣恩
之子白良弼等斬兵備道副將遊擊都司守備等
官百餘人兵三千有竒俘獲人口器械無算事詳
豫通親王傳三月駐松山斬明兵出樵採者三十
餘人又遣前鋒努山擊敗明兵之欲入寧遠者五
百餘人四月復同鄭親王濟爾哈朗睿郡王多爾
衮攻塔山以巨礟轟擊之城陷二十餘丈我兵由
陷處先登克其城殱其官兵七千七月叙功復封
肅親王
賜鞍馬一蟒縀百順治元年四月以語侵睿親王為都統
和洛輝所訐削爵十月復封肅親王是年冬
命勦山東土寇至則定濟寧破滿家洞等賊巢堙二百五
十一洞土寇平三年正月奉
命為靖遠大將軍率同衍禧郡王羅洛渾貝勒尼堪等征
四川流寇三月抵西安遣尚書星訥等勦賊於邠
州降宋大傑賀洪器齊勲張國棟等復遣都統都
類勦賊於慶陽五月賊渠劉文炳康千總郭天星
等迎拒擊之斬千總時賊渠賀珍二隻虎孫守法
據漢中興安武大定高如礪蔣登雷石國璽王可
成周克德據徽縣階州大軍自西安進分兵奮擊
降登雷國璽可成克德餘潰遁復所陷州縣陜西
平十一月入蜀至南部偵賊張獻忠列營西充縣
境令護軍統領鰲拜等分領八旗兵先發親統大
軍星夜繼進詰旦抵西充獻忠悉衆拒戰我兵奮
擊大破之斬獻忠於陣復分兵四出破賊營一百
三十餘斬數萬級獲馬臝一萬二千二百有竒捷
聞
諭曰王等指授方略克奏膚功獻忠伏誅四川平定深可
嘉悅有功官兵察明議叙四年分兵征勦遵義䕫州茂
州榮昌隆昌富順内江資陽等處斬偽王及廵撫
總兵副將以下官千餘人兵丁無算獲馬臝萬二
千四百餘川寇平五年正月凱還
遣内大臣達爾漢諾延往迎二月至京
上御太和殿宴勞之三月睿親王以豪格徇隠隨征護軍
參領希爾根冒功事又欲擢用罪人揚善之弟吉
賽議罪削爵繫獄尋卒八年
上親政念其枉復和碩肅親王爵立碑表之以其子富綬
襲十三年九月追諡曰武再立碑紀功乾隆四十
三年正月
上追念肅親王忠勛
命配享
太廟其現襲之顯親王復封號曰肅八月
命入祀
盛京賢王祠豪格第四子富綬於順治八年二月襲
封和碩親王改號曰顯尋預議政康熙八年十二
月薨諡曰懿九年六月以富綬第四子丹臻襲封
和碩顯親王三十五年二月從
上征噶爾丹同副都統禪穆布統領正藍旗營四十一年
五月薨諡曰密丹臻第六子衍璜襲乾隆元年二
月總理鑲白旗覺羅學三十六年十二月薨諡曰
謹三十七年以富綬孫輔國將軍拜察禮之子藴
著襲藴著初於康熙四十七年封三等奉國將軍
乾隆七年六月授内閣侍讀學士十年二月遷通
政使十一月遷
盛京戶部侍郎十二年五月調兵部侍郎尋任鑲黃
旗滿洲副都統九月授漕運總督十四年四月以
受商人程志仁等餽遺又稱奉
旨嚴查鹽政吉慶私産狡詐乖張擬絞監候嗣
恩釋二十年授鑲白旗漢軍副都統二十一年調右衛副
都統二十三年授凉州將軍二十七年調綏遠城
將軍二十八年攝歸化城都統事三十年授工部
部尚書三十一年正月預議政尋充
經筵講官二月管會同四譯館三十二年因工部派
辦溝渠工程不公降二級調用三十七年襲封和
碩顯親王五月授鑲藍旗滿洲都統三十八年總
理鑲藍旗覺羅學四十三年正月
命復肅武親王始封之號仍為肅親王是年四月薨諡
曰勤以丹臻孫奉國將軍成信之子永錫襲永錫
初於乾隆三十三年授三等侍衛四十三年襲封
和碩肅親王四十九年六月總理正黃旗覺羅學
欽定八旗通志卷一百二十七
