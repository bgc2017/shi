欽定四庫全書
欽定八旗通志卷一百七十一
人物志五十一
大臣傳三十七(滿洲鑲紅旗一庫西喇布洪綽和諾阿蘭珠爾禪尼雅)
(哈蘇庫拜布葉臣薩喀顔代)(哈哈納巴竒蘭)(博爾晉)(勞薩)
西喇布(子瑪拉希)
西喇布世居完顔以地為氏
太祖高皇帝時率所部來歸常翼衛
太祖列理事十大臣癸巳年富勒佳齊之役哈逹錫特庫
以兩矢射叔貝勒西喇布並奮身當之中創而歿
卹贈三等輕車都尉後定八旗佐領俾其子噶祿瑪拉希
隸滿洲鑲紅旗噶祿襲世職從征沙嶺有功加二
等輕車都尉卒無嗣天聰九年
太宗文皇帝命免功臣徭役瑪拉希以父功授佐領並襲
其兄二等輕車都尉崇德二年隨都統葉克舒等
征卦勒察有功明年七月任刑部理事官八月擢
蒙古副都統又明年授都統尋隨睿親王多爾衮
等圍錦州坐阿徇王貝勒等私遣官兵歸家及離
城遠駐論罪罰贖復隨貝勒阿巴泰等征明奪黃
崖口入長城所至克捷七年部臣奏大軍擊明總
督洪承疇時瑪拉希承勘護軍統領噶布拉敗走
罪状任其狡辯不行確察應請議罪
上命免之順治元年四月從破流賊李自成復追擊至望
都十二月與都統阿山征陜西自蒲州渡河擊斬
賊衆叙功加一等輕車都尉尋奉
命移師往會豫親王多鐸南征二年五月自歸德渡河率
衆奪泗北淮河橋明守泗總兵焚橋遁走大軍遂
夜渡瑪拉希與都統宗室拜音圖以紅衣礮攻克
武岡寨引兵而東擊敗明守將黃蜚等步兵數萬
於常州下宜興進攻崑山途遇明水軍戰艦擊破
之值都統恩格圖等列礮攻城瑪喇希率所部兵
趨頽堞先登遂拔崑山克常熟師旋晉三等男四
年八月隨肅親王豪格西征軍至漢中叛將賀珍遁走
西鄉瑪拉希與都統鰲拜分兵馳擊躡及於楚湖
斬獲甚衆叙功加二等男五年以失勘冐功妄争
之參領希爾根罪論罰贖得
旨寬免會睿親王出獵瑪拉希坐與都統噶逹渾等私行
射獵鎸秩一等八年
世祖章皇帝親政瑪拉希訟削秩冤
詔復職贈其父西喇布兼一騎都尉兩遇
恩詔晉三等子九年九月奉
勅偕護軍統領阿勒津平定廣東十月調鎮漢中十二月
復調征湖廣辰常諸賊十一年以病卒
賜祭葬越明年
上復追念西喇布之效命扵
太祖也
賜謚順壮視一品大臣例立碑墓道
賜瑪拉希謚忠僖子瑪爾漢襲爵
綽和諾
綽和諾姓那木都魯世居東海窩集部父明安圖
巴顔與其族人康古哩等並為部長部衆最繁歲
庚戌
太祖高皇帝命巴圖魯額亦都往招明安圖巴顔遂來朝
優賜金幣以還未幾綽和諾率百人來歸
上嘉其輸誠效順
賚予甚厚授綽和諾佐領隸滿洲鑲紅旗自是屢從
上征討每臨陣服綿甲奮勇直前所向披靡歲辛亥隨額
駙何和哩征呼爾哈部攻克扎庫塔城天命四年
擊明總兵馬林於尚間崖六年取瀋陽遼陽並有
功予三等輕車都尉世職嘗奉
命率兵駐防科木索地寧古塔有就善者殺守吏率衆携
輜重遁綽和諾追及海濱斬就善並殱其黨
命以所獲輜重悉賚之
太宗文皇帝嗣位綽和諾列十六大臣任鑲紅旗副都統
天聰五年大軍征明圍大凌河城明監軍道張春
總兵吳襄等率兵四萬餘自錦州來援綽和諾先
衆迎擊冐礮矢力戰歿於陣
詔優恤其家晉世職為一等輕車都尉無子以其兄翁格
尼襲職仍授佐領轄綽和諾所屬人戸復益以新
附呼爾哈百人八年因翁格尼不勝佐領任以其
子富哈禪代之並襲世職富哈禪别有𫝊
阿蘭珠(弟布爾堪)
阿蘭珠先世居棟鄂以地為姓父阿格巴顔初與兄
對齊巴顔並為屯長當
太祖高皇帝征杭佳城時阿格巴顏適在城中守城者為
阿格巴顔之妻父屬其助己拒守阿格巴顔不可
曰以德誅亂宜也吾安能助亂而拒有德乎尋同
對齊巴顔各率所屬來歸隸滿洲鑲紅旗授對齊
巴顔之子噶爾瑚濟及阿蘭珠皆為佐領分轄所
屬阿蘭珠旋擢理事大臣從征烏拉部直前衝擊
中鎗且傷馬下馬步戰弗稍郤遂歿於陣
太宗文皇帝天聰八年予三等輕車都尉世職以其弟布
爾堪襲布爾堪初任佐領尋兼參領天聰四年同
參領武賚哈寧阿等奉
命率精兵百人略明邊境生擒間諜三人馳獻復渡大凌
河斬級四十餘俘獲百六十人八年重定各佐領
所屬人戸以新附呼爾哈百人增隸布爾堪尋駐
防牛庄追獲蒙古逃人晉世職為二等輕車都尉
崇德元年卒以兄之子坦泰襲坦泰卒子圖哩襲
三遇
恩詔晉世職至三等男順治十二年
世祖章皇帝追叙
太祖朝攄忠效力著績行間諸臣視一品大臣例
賜謚立碑阿蘭珠與焉謚曰順毅
庫爾禪
庫爾禪滿洲鑲紅旗人姓鈕祜祿世居長白山祖
賚魯琿先為哈逹都督擕子索塔蘭及所屬來歸
太祖高皇帝嘉之
命索塔蘭尚主生子四庫爾禪其次子也天命初年
召直文館四年十一月蒙古喀爾喀五部來議和庫爾禪
齎書涖盟九年二月復往科爾沁修好咸稱
旨授佐領
太宗文皇帝即位
命諸貝勒率師征扎嚕特部庫爾禪從及凱旋
上勞諸貝勒將行飲至禮以館臣逹海宣
旨詢出征事庫爾禪代諸貝勒奏言蒙
上天福佑
聖主威靈是以所向克捷天聰元年隨諸貝勒征朝鮮朝
鮮王李倧遣使請罪庫爾禪與副將劉興祚往諭
倧誓降庫爾禪還請
上命朝鮮外臣不知倧已降也率步騎兵千人邀諸平壤
庫爾禪集從者擐甲突圍而出朝鮮兵躡擊之乃
令從者前行自率十騎殿殺三人疾馳六十里朝鮮騎
兵三百人接跡至庫爾禪率十騎伏諸隘擊敗之斬
其四將兵五十餘級獲馬百卒達瀋陽既奏捷復賫
諭還軍中申軍令定盟誓而還土謝圖額駙奥巴者以交
通明國
上先遺書責之三年正月奥巴至庫爾禪承
旨與館臣希福等復申前書意讓之奥巴叩首服罪獻駝
馬以謝四月奉
命兼司
國史記注事四年正月
上親征明北京庫爾禪偕遊擊高鴻中先抵灤州以計
啟其城門大兵遂入二月班師庫爾禪與諸將率師
駐守五月明監軍道張春等来攻城庫爾禪與佐
領覺善等勒兵出戰奮矟踰塹直趨敵師明兵退
走旋發礟焚城樓壊垜堞急援之敵不能登遂與
覺善馳斬發礟敵兵都統圖爾格等以孤軍無援
奔永平敵圍益急復率衆力戰殺敵數人歸永平
隨大貝勒阿敏等棄城出關入朝待罪
上以其在灤州時有摧鋒䧟陣功
命觧其縳而貰之五年十月同副都統石廷柱往諭明總
兵祖大夀降十一月復使朝鮮申約貢獻先是庫
爾禪語佐領薩木哈云鑲白旗貝勒曾毁汝於
上前汝宜慎之我已為汝觧紛矣及薩木哈獲罪被繫遂
以其言具奏其使朝鮮也私修漢字書遺朝鮮國
王復與其侍即私語受餽遺獨厚事覺論死
特旨免之六年六月使往明得勝堡議和庫爾襌違
命逾期始至和議既成得勝堡人各以物來獻
上命庫爾禪詰朝引之來見及期又不至七年二月坐逃
將劉興祚事并議前罪劉興祚者明之開原人初
干法開原道將撻之興祚懼遂棄父母妻子來降
太祖既克遼東以興祚為副將領蓋復金三州與庫爾禪
友善既而以貪婪被劾落職隂蓄叛志為
上所覺加約束庫爾樿力保其忠興祚乘間遁歸明及大
兵征明陣斬興祚庫爾禪又收殮焉至是論死家
産藉沒
上念其素著勤勞
命免籍家産
世祖章皇帝定鼎燕京復
念其前勞
詔依一等大臣例賞以房地奴僕官其子瑪拉為戶部郎
中尋任護軍參領
洪尼雅喀(弟薩穆瑭阿子武拉禪)
洪尼雅喀姓烏扎庫世居噶喀里
太祖高皇帝創業時呼倫諸部争為雄長而烏拉尤横肆
聞洪尼雅喀以材武豪於鄉曲欲其臣附劫其孥
以要之洪尼雅喀既偕往復念烏拉貝勒不足事
中途棄走與弟薩蘇喀薩穆瑭阿携族屬四十人
來歸
太祖嘉之授佐領撫戢其衆隸滿洲鑲紅旗天命三年從
征明有功擢參領天聰二年
太宗文皇帝征明錦州師薄城洪尼雅喀先登毁其堞墜
傷足敵乘&KR1224;將縳之時薩穆瑭阿以護軍校隨征
馳護其兄與敵格闘死洪尼雅喀乃免八年五月
勅叙開創功臣以洪尼雅喀率衆歸附授二等輕車都尉
世職尋卒子武拉禪襲順治元年七月授護軍參
領十月
世祖章皇帝命豫親王多鐸追𠞰流賊李自成武拉禪以右
翼從十二月至潼關甫立營賊衆掩至擊却之敗
其步兵於關外設伏又敗其騎兵乘勝破賊步兵
二營二年從貝勒博洛下浙江趨平湖敗敵獲戰
艦進平杭州明魯王朱以海據紹興遣其督師熊
汝霖總兵方國安擁衆來犯武拉禪破之於赭山
又破之於朱橋范村等地四年五月授鑲紅旗蒙
古副都統五年正月增設滄州大名駐防
命武拉禪以副都統駐防大名是年逆鎮金聲桓據江西
叛武拉禅隨征南大將軍譚泰攻南昌兵五合五
勝聲桓以步騎七萬拒戰武拉禪率夲旗兵合擊
大破之聲桓既死剿餘賊於袁州敗偽總兵朱翊
鏦步卒千五百人定一府二縣六年七月奉
詔率將士協同通州總兵由天津至趙北口𠞰淀賊趙鳳
岡遇於良店斬之殱其衆千人别遣參領哈其哈
等擊賊寳山村擒其魁田東樓楊牌子七年五月
授刑部侍即先是遇
恩詔晉世職為一等輕車都尉至是叙平定江西浙江功
加一雲騎尉八年三月部議武拉禅曾以英親王
阿濟格私藏軍器事告知㢲親王滿逹海等不行
奏
聞削雲騎尉世職尋遇
恩詔晉一等男九年正月
上以前此吏部奉
恩詔予襲太濫
命分别降等改武拉禪世職為二等男十二年隨寧海大
將軍宜爾德攻舟山偽總兵陳六御等以三萬人
拒戰武拉禪領纛前進擊敗之十四年凱旋叙功
晉一等男遇
恩詔加一雲騎尉十六年五月以領侍衛内大臣額爾克
岱青家奴毆侍衛阿喇納於市武拉禪承勘不行
詳訊枉論阿喇納罪坐削雲騎尉十七年四月自
陳有疾觧任康熙六年十月卒
賜祭葬如例以其子呼喇禪襲爵
庫拜
庫拜滿洲鑲紅旗人姓鈕祜禄巴克什庫爾禪之
弟也初為護軍校
太祖高皇帝天命三年大軍征明取撫順凱旋明廣寧總
兵張承蔭以兵躡我軍後我軍還戰庫拜領所部
先入敵隊擊卻敵衆尋以隨大軍取明瀋陽遼陽
有功
命管佐領事
太宗文皇帝天聰五年隨副都統蒙阿圖征瓦爾喀進師
額赫庫倫及額勒約索庫拜與敵戰手中創仍率
衆攻克一屯是年七月初設六部授吏部參政八
年叙前戰功予騎都尉世職旋以吏部考滿晉世
職為三等輕車都尉是年十二月同副都統巴竒
蘭參領薩穆什喀等征黑龍江諸部俘獲無算收
降呼爾哈部人衆九年五月凱旋晉二等輕車都
尉崇德元年冬從
上征朝鮮二年春朝鮮降師還屬下護軍喀拜訟庫拜略
平壤時奪取喀拜所獲婦女及馬牛征江華島時
私令部兵出獵捕麅六殺而食之又縱其兄子瑪
拉多携厮卒隨征法司勘議庫拜應罷任革世職
論死
詔從寬免罷管佐領罰鍰三年七月更定官制裁省參政
改庫拜為吏部理事官五年正月卒長子哈爾丹
襲職未幾卒次子尚堅襲
葉臣
葉臣姓完顔世居兆佳後隸滿洲鑲紅旗天命四
年從
太祖高皇帝征明有蒙古兵助明拒戰于鐵嶺奮擊敗之
六年從征遼陽積功授三等輕車都尉世職
太宗文皇帝即位設十六大臣葉臣與焉佐理鑲紅旗事
天聰元年隨大貝勒阿敏征朝鮮過明邊境以兵
八十人夜襲斥堠六所盡獲其軍士既至朝鮮攻
義州城與佐領艾博先登叙功晉二等輕車都尉
尋率兵戍蒙古追斬逋逃晉三等男四年
太宗征明將攻永平城
召入御幄授方略與副都統阿山乘夜率兵薄城下城上
礮矢交發葉臣伺敵礮裂驚擾領精銳二十四人
立雲梯先登城遂破
太宗嘉之稱為驍將並
諭衆曰後遇攻城如彼欲先登當阻止愛惜之遂晉三等
子列議政八大臣
諭以政有闕失隨時陳奏葉臣對曰臣荷
恩隆重願罄所知入告勉矢忠良但恐識有未逮耳五年
任鑲紅旗都統從征大淩河列營城西南明總兵
祖大夀守城突出襲我營葉臣與額駙和碩圖等
督兵夾擊之殱敵過半七年六月
詔諸貝勒大臣各陳時務時有議攻山海關者葉臣疏言
今兵力聚集宜先往大同宣府偵察哈爾聲息近
則往征若已遠遁即入明内地進逼北京伐木造
梯牌晝夜攻圍城即不克可以震懾敵人
太宗是其言是月隨貝勒岳託攻明旅順口斬獲無算八
年隨大貝勒代善自喀拉卾博入得勝堡略大同
西至黃河擊敗朔州騎兵二百崇德元年五月隨
武英郡王阿濟格征明既入邊分兵克安州又合
攻寳坻縣拔其城十二月
太宗親征朝鮮葉臣率兵入其國都二年四月率步兵助
武英郡王征明皮島乘艦進攻島西北隅斬其總
兵沈世魁師還晉一等子四年偕副都統八人簡
諸佐領下兵各三入明邊青山口由太平寨奪青
山關七年代貝勒阿巴泰駐防錦州順治元年
世祖章皇帝遣諸王討流賊李自成自成敗走西安葉臣
奉
命率兵赴山西任招撫由饒陽至懷慶附近郡邑悉下賊
黨猶據太原會師進攻克其城先後平二十七州
一百四十一縣置官屬安戢居民明總兵李際遇
守河南山寨定西伯唐通副將董學禮從賊擁衆
邊關葉臣並招降之又徵薦明翰林朱之俊主事
胡全才等十二人山西底定還至定州值土賊掃
地王聚衆劫掠遣兵剿滅之比至京坐擅拆
禁城墻停止叙功
賜白金六百兩二年七月隨順承郡王勒克德渾代豫親
王多鐸統兵江南時大學士洪承疇任招撫凡不
順命者咨葉臣討之輒奏績十一月以李自成餘
黨一隻虎等出沒武昌襄陽荆州諸郡
詔葉臣隨勒克德渾移師剿擊三年十月凱旋
賜黃金三十兩白金五百兩五年病卒年六十有三改一
等子為二等子兼一雲騎尉
命其子分襲長子車爾布襲二等子别有傳第五子車赫
圖襲雲騎尉
哈哈納(子斐洋古)
哈哈納姓那木都魯世居東海窩集部
太祖高皇帝時從其父明安圖巴顔來歸編所屬為二佐
領以哈哈納及弟綽和諾分統之隸滿洲鑲紅旗
妻以宗室女尋從征烏拉身中數創仍力戰敗敵
復奉
命率本旗兵戍守賽明吉未至其人衆叛逃守將瑪爾圖
追弗及哈哈納聞之兼程疾進斬三百餘級收男
婦五百餘人而還
上嘉其功賜以所得叛渠及鞍馬弓矢等物天命四年三
月明兵四路來犯
上率諸貝勒往征破明兵於界藩尚間崖及阿卜達哩岡
時朝鮮遣兵助明亦為我兵所敗
上遂統師取明開原鉄嶺二城哈哈納俱在事有功六年
從征遼陽同副都統博爾晉偵敵於城旁敗其援兵
復分攻沙嶺城敗廣寧兵之來援者
太宗文皇帝即位以哈哈納列十六大臣任鑲紅旗副都統
事天聰八年率兵略地錦州敗明兵於城下進征
寧遠遇敵掩襲哈哈納所乘馬傷仆徒步力戰不
少却仍擊敗敵往修海州城明人來争哈哈納
率所部首先迎戰敵潰走尋赴援耀州釋其圍追
敵渡河敗之獲馬三十崇德元年隨武英郡王阿
濟格征明入長城攻克昌平涿州二城尋以傷發
病廢致仕哈哈納第三子斐洋古初任佐領
聖祖仁皇帝康熙十三年隨順承郡王勒爾錦討逆藩吳
三桂師至荆州賊將劉之復陶繼志犯宜昌斐洋
古隨護軍統領額斯泰率舟師横江逆擊敗之獲其
戰艦十七年剿賊將胡國柱於永興鏖戰一日夜
國柱敗走進攻長寧耒陽等處俱率兵前驅十九
年授驍騎參領二十五年改護軍參領三十五年
二月擢鑲紅旗漢軍副都統從
上征噶爾丹領火器營兵出古北口五月師抵克嚕倫
河噶爾丹棄廬帳遁斐洋古隨大將軍馬斯喀率
兵窮追至巴顔烏闌而還三十六年二月卒
予祭葬如例
博爾晉(子特錦)
博爾晉世居完顔以地為氏
太祖高皇帝時率戶口來歸即使轄之任佐領隸滿洲鑲
紅旗尋授侍衛嘗從征富勒佳齊博爾晉族弟侍
衛西喇布為哈逹錫特庫所射中兩矢博爾晉拔
其矢還射遂殪錫特庫天命六年
命董築薩爾滸城工竣從大軍征明瀋陽敗其總兵賀世
賢陳策等瀋陽既下進征遼陽明總兵李懷信侯
世祿蔡國柱姜弼童仲揆等率衆五萬於城東南
五里拒戰我左翼兵大敗之明兵在城中聞敗自
西門出援時博爾晉奉
命留城旁偵敵遂合兩紅旗兵奮擊明兵挫衂争入城自相
蹂踐死者枕籍會左翼四旗兵已登城博爾晉麾
衆畢登遂取其城復分兵攻沙嶺擊敗明廣寧援
軍八年扎嚕特貝勒昂安屢害我使臣肆掠牲畜
博爾晉時為參領與前鋒統領逹音布參領雅希
禪進征薄昂安所居寨昂安率衆拒戰逹音布被
創歿博爾晉同雅希禪督兵奮擊斬昂安及其子
俘獲甚衆凱旋得
優賚十年任副都統率兵二千征東海呼爾哈部降其五
百戶以歸
上郊迎於渾河宴勞之尋設理事十大臣博爾晉與焉
太宗文皇帝初即位擢鑲紅旗滿洲都統天聰元年正月
隨征朝鮮五月
上親圍明錦州距城西二里駐營博爾晉自瀋陽率兵至擊
敗明兵追至寧遠城下盡殪之嗣以招撫蒙古瓦
爾喀各部並追叙前此戰功授一等男爵尋卒後
因遺失
勅書子孫不得襲康熙三年其子特錦為父奏請
賜碑事下禮部以無証騐寝其議旋奉
諭曰博爾晉於
太祖朝在理事十大臣之列後授為都統勤勞素著可議
加恩於是
予謚忠直立碑墓道特錦博爾晉第四子也初任佐領天
聰八年授騎都尉世職崇德五年隨鄭親王濟爾
哈朗率兵屯田義州先是多羅特部蒙古蘇班岱
等降於明居杏山西五里臺至是願來歸遣人通
欵
上命鄭親王移師征迎明總兵祖大夀吳三桂劉周智合
據杏山邀戰特錦分隊擊敗之六年隨大兵圍松
山明總督洪承疇兵犯我汛界特錦力戰卻敵尋
隨征明寧遠敗其騎兵順治元年隨睿親王多爾
衮入山海關以步軍擊敗流賊李自成追至望都
合副都統和託軍大敗賊衆明年叙功晉世職為
三等輕車都尉任兵部理事官考滿以辦事勤慎
晉二等輕車都尉三年隨肅親王豪格征四川流
賊擊敗賊將胡敬德於三水縣復敗高汝礪於禮縣
進剿賊渠張獻忠於西充賊衆或踞山巔或自山
旁繞截我兵後特錦俱擊走之又破賊將楊正於
馬湖六年征叛鎮姜瓖於大同時賊由絳州侵及
夀陽特錦率兵往剿斬級千餘賊又由阻馬路得
勝路犯我兩藍旗汛地特錦連擊敗之復破其援
兵移師至汾州府有賊兵七千夜犯兩紅旗營特
錦禦戰多斬級又剿賊於平遥遼州榆社次第就
平七年擢兵部侍即兼鑲紅旗蒙古副都統三遇
恩詔晉爵至三等男九年調本旗滿洲副都統十二年擢
本旗蒙古都統列議政大臣十五年隨信郡王多
尼征貴州雲南攻戰招撫並有功晉二等男十八
年轉本旗滿洲都統康熙十一年卒
予祭葬如典禮諡襄壮立碑墓道子特爾赫襲爵
勞薩(子程尼)
勞薩姓瓜勒佳其先世居安楚拉庫
太祖高皇帝征瓦爾喀取安楚拉庫路降其衆勞薩來歸
後隸滿洲鑲紅旗天命六年從征明克遼陽授三
等輕車都尉世職天聰二年從
太宗文皇帝征多羅特部有功晉二等輕車都尉三年從
征明北京敗敵於德勝門外斬級五十餘獲馬數
十晉世職一等授前鋒統領四年同參領圖魯什
等偵眀邊境有俘獲五年八月大軍圍大淩河城同
都統阿山率精兵二百赴錦州偵敵敗松山援兵
二千陣斬百餘級獲三纛明兵自錦州踵至我參
領覺善被圍急又有佐領與敵交戰敵揮刃將及
勞薩直前奮擊悉援出之還奏
行營
上親酌金巵以賜九月明監軍道張春總兵吳襄合兵四
萬由小淩河移營拒戰勞薩遵
上方略領纛前進破敵營十月與圖魯什往錦州松山偵
軍事斬明兵執纛奔寧遠者十餘人十一月
上親征察哈爾使勞薩率精兵百人偵敵所在會察哈爾
引遁追躡之逾興安嶺弗及獲甲仗馬駝之委於
道者六年四月大軍次博囉額爾吉勞薩率兵先
進獲蒙古之流散者二百餘人以獻五月與阿山
復率兵百人至喀喇莾鼐遇察哈爾哨卒四人追
至益圖斬其一敵兵百人圍我偵者留哈為敵所
困勞薩以七騎大呼直前援出之還奏言察哈爾
汗棄地遠遁追之無及
太宗遂自布龍圖旋師至庫托勞薩還與大軍會七年奉
命與圖魯什等率兵三百人往略寧遠迤西路分其兵為
兩翼突入沙河所斬獲無算初貝勒大臣等征明
山海關既克捷遽引兵還僅留圖魯什及勞薩哨
兵殿後敵軍數千追至勞薩等以寡敵衆敵兵却
走於是
太宗召責貝勒大臣而嘉奬勞薩等八年二月巡略錦州
松山邊地俘斬甚衆尋復往錦州齎書與明總兵
祖大夀懸於十三站山坡而還五月同承政圖爾
格率護軍出邊渡遼河沿張武臺河駐防以衛蒙
古扼敵兵叙功晉三等男
賜號碩翁科囉巴圖魯十二月率將士百人迎察哈爾降
衆九年隨貝勒多爾衮收降察哈爾林丹汗子額
哲師還略明朔州界抵長城勞薩乘夜前進敗明
羊房口及寧武關兵遂毁關入略代州忻州至黑
峯口遇明哨卒四十人悉斬之獲其馬崇德元年
偕參領武拜等齎書入邊
諭明松棚路潘家口諸守將尋率甲士偵明邊冷口並多
斬獲
上親征朝鮮
命同戶部承政瑪福塔等率兵三百先行為賈人装晝夜
疾馳將至朝鮮國都其守將合衆禦我軍力戰盡
殪之國王李倧遣使迎勞於郊外為緩兵計遂潛
遁南漢山城勞薩追敗城中出戰兵復殱其援兵
二百餘二年充議政大臣部議征朝鮮時勞薩不嚴
設偵哨以致李倧潛遁又約束不嚴士卒離伍應
削世職罰鍰得
旨免削職三年二月從征喀爾喀同副都統席特庫等齎
書
諭明宣府各官及還因曾獲喀爾喀四十餘人收其財物
牲畜縱之去法司鞫實論死
特命宥之十月隨貝勒岳託征明道燕京略山東率前鋒
兵駐邊外隘口多俘斬自墻子嶺入累敗敵兵獲
其馬及礮明以馬步卒八千迎戰正紅旗蒙古阿
蘭泰旁却勞薩同護軍統領圖賴等奮勇直入明
兵敗北夜復犯我營勞薩擊却之並破其營又率
前鋒軍追敵哨騎生擒十九人斬百七十餘級獲
馬百三十有奇晉二等男五年二月同武拜率兵
偵廣寧邊境由中後所入傍海而南斬二百級獲
牲畜十二月以圍錦州時伏兵高橋縱敵弗擊降
世職削巴圖魯號六年七月隨鄭親王濟爾哈朗
圍錦州設伏誘擊松山兵獲馬百甲九十明總督
洪承疇赴援我師未集勞薩當其二隊諸貝勒軍
繼至協力迎擊大敗敵衆於城壕旋往塔山東偵
敵擒騎兵一明兵之退走松山也勞薩追之見援
軍將至怯使騎馳問鄭親王曰敵至矣若之何至
是議罪應罰請
旨
上以勞薩此次雖無大功而效力行間勤勞素著且身被
重創不宜復懲其小過
賜勅復世職及碩翁科囉巴圖魯號尋任副都統隨睿親
王軍與洪承疇力戰歿於陣加贈三等子明年
命其子程尼襲爵
世祖章皇帝時三遇
恩詔晉程尼一等伯任議政大臣尋隨敬謹親王尼堪出
征湖廣陣亡
䘏贈加一雲騎尉十二年九月
賜祭葬追謚勞薩曰忠毅謚程尼曰誠介立碑墓道以勞
薩弟洛弼襲爵
薩蘇喀
薩蘇喀滿洲鑲紅旗人姓烏扎庫世居噶哈里
太祖高皇帝時與其兄洪尼雅喀擕族屬來歸任護軍恭
領天命七年從
上征明廣寧至沙嶺敵列陣拒戰我軍有都爾根者馬蹶敵
騎二人刃交下薩蘇喀馳入敵陣躍馬大呼斬一
人排一人仆地遂翼之出無敢逼者天聰三年
從
太宗文皇帝征明北京先驅偵敵有俘獲五年大軍圍明
大淩河城城内兵突出薩蘇喀截擊追及壕而還
再出再敗之八年二月略明前屯衛與前鋒統領
勞薩擊敗寧遠兵獲馬二十有二六月師至大同
薩蘇喀率三十人偵明左衛有兵三百營城外十
里掩擊皆潰走追至城下斬獲甚衆九年隨貝勒
多爾衮招撫察哈爾林丹汗子額哲進略明邊境
都統圖爾格設伏挫敵敵奔逸薩蘇喀躡其後斬戮
無算叙功授雲騎尉尋任禮部參政崇德二年同
恭領丹岱等率護軍驍騎各四十略明邊境次清
河敵兵七百據守與戰大捷奪纛二獲馬二十餘
五年圍錦州取來降蒙古蘇班岱之孥於杏山擊
潰拒戰明兵旋守穆魯河再却錦州兵破其外城
六年進圍松山隨肅親王豪格敗明總督洪承疇
兵於郭外時敵援兵夜犯鑲黃旗營薩蘇哈以兵
馳擊敵敗去八年從鄭親王濟爾哈朗征明寧遠
取中後所前屯衛有功
世祖章皇帝順治元年正月擢鑲紅旗滿洲副都統四月
大兵入山海關討流賊李自成薩蘇喀同副都統
和託突入敵陣中礮歿事
聞贈三等輕車都尉長子阿素喀次子秒齊納先後襲
布顔代
布顔代姓博爾濟吉特初為蒙古烏魯特貝子
太祖高皇帝天命七年率所屬人戶自西拉塔喇來歸尚
主為額駙予二等輕車都尉世職隸滿洲鑲紅旗
十一年大兵征明寧遠攻城未下分兵取覺華島
布顔代率蒙古兵隨都統武納格破敵營殱其衆
焚所積芻糧而還
太宗文皇帝天聰元年隨征朝鮮凱旋分
賜降戶及所獲馬三年從
上征明入龍井關克大安口取遵化薄燕京四遇敵衆皆
擊敗之復擊敵於盧溝橋率七人先衝破敵陣明
年春師還駐遵化敵犯我隨征蒙古喀喇沁營布
顔代趨援郤敵尋同武訥格略地取糧遇敵山岡
斬級四十餘五年授禮部承政兼右翼蒙古副都統
從征大淩河圍其城明兵突出城來犯布顔代被
創仍力戰卻敵斬一人六年隨大軍略明宣府大
同邊外地收察喀爾部衆師還以所俘獨少又弗
即遵
諭歸隸戶籍並𨼆匿牲畜論革世職罰鍰奪俘獲及
賜物
上念其前此先衆來歸免革世職八年
上親統師征明大同布顔代同侍衛星訥等率蒙古護軍
八十取道哈麻爾嶺收察哈爾潰散人戸進次西
拉木輪招降百餘戶又遇率衆來歸之察哈爾部
臣俄爾塞圖等携以會大軍是年叙功晉爵三等
男九年擢鑲紅旗蒙古都統崇德元年隨武英郡
王阿濟格征明既克昌平安州等城旋師出邊敵
襲我後隊布顔代還擊不嚴整陣伍為敵所敗又
嘗擅令驍騎校等出掠被殺七人論罪罰鍰奪俘
獲罷都統任降世職為一等輕車都尉
世祖章皇帝順治元年復為前鋒參領隨睿親王多爾衮
入山海關擊敗流賊李自成同副都統和託等追
剿至望都尋隨豫親王多鐸由河南征陜西敗流
賊於潼關明年正月叙功加一雲騎尉四月隨征
江南渡黃河與敵接戰所乘馬被傷身受數創猶
衝鋒射殪敵人尋以創發卒於軍年六十有一子
卾穆布襲職
巴竒蘭
巴竒蘭姓納喇世居伊巴丹後隸滿洲鑲紅旗
太祖高皇帝創業初巴竒蘭率衆來歸屢從征伐沙嶺之
役率五佐領兵先衆敗敵天命十一年從征明寧
遠奉
命同都統武訥格率兵攻覺華島破之叙功援三等輕車
都尉世職
太宗文皇帝即位進列十六大臣佐理正黃旗事天聰三
年從征明至京城北駐營遵
上所授方略擊敗明總兵滿桂等軍於城下七年隨貝勒
岳託等征明旅順口為步軍統領偕鑲白旗大臣
薩穆什喀聯舟前進敵據岸拒戰巴竒蘭身中數
創冒矢石裹創奮擊獨敗敵一隊號於衆曰孰能
用命先登者吾暴其功於
上前於是佐領永順珠瑪喇超距而登巴竒蘭率衆繼之
敵殊死戰我軍少卻巴竒蘭疾聲大呼曰敵兵敗
矣士卒皆踴躍騰藉入遂克旅順口是年九月叙
