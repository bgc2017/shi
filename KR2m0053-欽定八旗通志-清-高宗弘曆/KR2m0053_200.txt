欽定四庫全書
欽定八旗通志卷一百八十六
人物志六十六
大臣傳五十二(蒙古正白旗上岱武訥格爾明安達哩額琳齊青色格克)
(德穆圖憲德)(克什)(阿必達)(拉錫)(阿蘭泰)
武訥格
武訥格姓博爾濟吉特其先居葉赫後隸蒙古正
白旗
太祖高皇帝創業興京諸蒙古向化武訥格率七十二人
來歸有勇略兼通蒙古文及漢文
賜巴克什號歲癸丑從征烏拉有功授三等男天命十一
年大軍圍明寧遠城未下
命分兵攻海中覺華島明參將姚撫民擁衆四萬倚島列
營鑿冰十五里為壕衛以車輴我軍奪壕口進攻
盡殱其衆焚所積芻糧及船二千餘乃還天聰三
年春同額駙蘇納率左右翼蒙古及滿洲兵八十
征察哈爾降二千戶以歸降者窺我兵少欲叛歸
明遂盡殺其男子惟釋二台吉俘婦女八千有竒
還分隸左右翼養贍之
上怒武訥格蘇納殺降有
旨切責奪所給駝馬牛羊是年冬從征明入龍井關克遵
化進軍都城北土城關明督師袁崇煥自寧遠來
援我左翼蒙古兵迎擊弗勝武訥格率右翼繼進
敗之
賜所俘獲之半犒其軍尋又攻克固安縣四年春克永平
明騎卒三千自玉田出武訥格遣兵擊走獲馬百
餘自永平略豐潤還聞明兵四千圍大安口城急
赴援破其圍又設伏於樵採處斬獲無算五年從
征明圍其總兵祖大夀於大凌河杏山守將與大
夀書有擕軍士棄城或單騎潜來之語武訥格獲
以獻於是我軍盡知城中虚實乃築壘鑿壕為久
困計武訥格統蒙古軍列營城東南大夀遣兵出
圍我所取臺堡武訥格與貝勒阿濟格等夾攻殱
敵過半自是城中兵不敢復出六年同阿濟格招
撫大同宣化邊境察哈爾人衆七年同貝勒阿巴泰
等攻明山海關俘獲人衆牛馬以歸明兵追及武
訥格殿力戰却之
太宗諭諸貝勒大臣曰武訥格所在建功今又殿後敗敵
人臣為國義當如是八年五月叙功晉三等公世襲㒺
替
賜勅免死罪二次時
太宗率諸貝勒分道征明
命武訥格統左右翼蒙古兵供調遣且策應大軍始與貝
勒德格類收察哈爾降者千餘戶繼由獨石口越
長安嶺至保安州會大軍於應州所過或攻或撫
悉稱
旨閏八月自得勝堡班師遇逃入陽和之蒙古四百七十
餘人收以隨軍九月喀爾喀部長族屬有為察哈
爾衆邀殺於路者奉
命領兵百人往緝追斬二十餘人而還九年二月卒
恩䘏如典禮第三子廣泰襲三等公爵長德穆圖次齊墨
克圖自有傳
明安達哩
明安達哩蒙古正白旗人姓西嚕特世居科爾沁
父博博圖
太祖高皇帝時率七十餘戶來歸即授為佐領俾轄所屬
太宗文皇帝天聰元年隨征明錦州殁於陣予三等輕車
都尉世職明安達哩襲兼管佐領崇德三年任護
軍參領隨貝勒岳託征明由密雲東北毁邊牆進
同都統伊拜擊敗明太監馮永盛兵攻克南和縣
六年隨大軍圍錦州敵據山巔列陣明安達哩率
所部護軍衝擊敵潰遁松山敵騎來犯復擊敗之
我師鑿壕駐守敵兵出錦州城奪橋明安達哩擊
却入城
上親督師敗明總督洪承疇三營步兵明安達哩奮勇力
戰又擊敗敵騎叙功晉二等輕車都尉七年冬隨
貝勒阿巴泰征明薊州薄燕京破明總督趙光抃
軍又同前鋒統領阿山擊走三河縣步兵進略山
東八年春師還明總兵白廣恩張登科和應薦等
邀戰螺山明安達哩率所部擊之潰又同護軍統
領鰲拜破明總督范志完軍凱旋
賚白金是年擢禮部參政兼正白旗蒙古副都統順治元
年隨大軍入山海關擊敗流賊李自成二年隨英
親王阿濟格征自成於延安府七戰皆捷招撫鳳
翔等府降者三十餘城三年改兵部侍郎值蘇尼
特部騰機斯與弟騰機特叛明安達哩隨豫親王
多鐸率師往征扼據險要騰機斯等聞風遁走明
安達哩乘夜追逐至鄂特克山大破賊衆斬其台
吉茂海復同鎮國將軍瓦克達等追𠞰手斬十一
人獲其輜重並擊敗土謝圖汗及碩雷汗兵五年
擢正白旗蒙古都統七年兼任兵部尚書先是叙
入關征流賊及征騰機斯功晉爵至二等男世襲
罔替嗣以考滿並遇
恩詔晉一等男加一雲騎尉八年以議敘福建湖廣大同
軍功遲延削雲騎尉罰鍰九年列議政大臣復遇
恩詔晉二等子十年以徇隠興安總兵任珍擅殺事覺罷
尚書任降世職為一等輕車都尉兼一雲騎尉十
一年統兵征俄羅斯敗敵於黑龍江十三年
上以明安達哩在部日久練達庶務授理藩院尚書十五
年十二月
命為安南將軍率師駐防荆州十六年海賊鄭成功犯江
寧明安達哩率師赴援賊艘千餘泊三山峽明安
達哩督兵擊敗偽都督楊文英等擒斬偽副將一
獲船艦器械甚多賊退竄入海明安達哩旋奉
詔移師浙江駐防舟山十七年還京仍授兵部尚書康熙
三年考滿加太子太保六年調吏部尚書旋因疾
致仕八年二月卒
賜祭葬如典禮諡敏果子都克襲
額琳齊岱青(子扎木素)
額琳齊岱青姓博爾濟吉特世居翁牛特初為察
哈爾宰桑
太宗文皇帝天聰六年大軍征察哈爾其汗林丹驚懼率
衆奔土默特部旋自竄唐古特部部衆相繼散額
琳齊岱青欲歸我
朝會察哈爾部多爾濟塔蘇爾海率所屬遊牧與大
軍遇倚山拒戰敗遁額琳齊岱青追及與之謀歸
順八年八月
上征明大同凱旋出尚方堡額琳齊岱青遂同多爾濟塔
蘇爾海率七百戶來歸
上遣大臣率兵衛其家屬至
盛京
賜賚優厚分隸蒙古正白旗崇德元年封二等子三年隨
睿親王多爾衮征明毁青山口邊牆入越燕京趨
山東額琳齊岱青遇敵輙奮戰克捷六年隨鄭親
王濟爾哈朗圍錦州明兵自松山來援者再又欲
劫我紅衣礟額琳齊岱青皆先衆擊却之明總督
洪承疇集步騎十三萬列營松山額琳齊岱青偕
衆敗其三營步兵七年敘功晉一等子世襲罔替
八年卒子扎木素襲爵尋授散秩大臣順治十八
年十二月
聖祖仁皇帝即位加恩諸大臣之舊自察哈爾來歸者扎
木素與内大臣噶爾瑪散秩大臣沙哩岱等並
賜莊田奴僕康熙三年三月擢内大臣六年七月卒
賜祭葬如例以其子根敦扎布襲
色爾格克
色爾格克蒙古正白旗人姓博爾濟吉特先世居
喀喇徹哩克部父阿拜岱巴圖魯天聰時率衆來
歸予三等輕車都尉世職既卒色爾格克襲屢從
征伐授一等侍衛崇德元年隨豫親王多鐸圍朝
鮮國都國王李倧遁南漢山城移師攻之色爾格
克奮勇登山身中重創賞馬三匹五年隨鄭親王
濟爾哈朗等征明圍錦州色爾格克率侍衛二十
人直前摶戰有歸明蒙古僧格依者素稱驍將色
爾格克擊斬之鄭親王遣啟心郎額爾赫圖奏其
功明年大兵圍錦州令色爾格克選驍勇前鋒兵
四十人伏荒地生擒明將一員王貝勒等嘉其勇
敢以所獲鎧甲器械全給之既而明總督洪承疇
自松山來援
上命貝勒大臣設伏高橋色爾格克獨斬敵兵七人賞馬
二匹復先衆擊敗松山敵騎我兵鑿壕圍困松山
城明兵來犯漢軍所守壕塹色爾格克率護軍三
十人應援擊退敵衆七年冬隨饒餘貝勒阿巴泰
征明越燕京攻臨城縣進征山東攻青州府俱力
戰中創順治二年敘錦州松山戰功晉世職二等
輕車都尉六年追敘阿拜岱巴圖魯前此率衆來
歸舊勲分授其諸子各世職色爾格克晉爵二等
男七年九年三遇
恩詔晉一等男加一雲騎尉尋裁
恩詔所加爵職仍改二等男擢任内大臣
聖祖仁皇帝康熙十二年五月
諭奬久著勞績諸大臣加色爾格克太子少保二十年十
月卒
賜祭葬如典禮諡勤敏孫錫扎保襲
德穆圖(弟齊墨克圖)
德穆圖蒙古正白旗人姓博爾濟吉特父武訥格
積功授三等公既卒以第三子廣泰襲德穆圖初
任佐領
太宗文皇帝崇德三年正月擢戶部承政七月更定官制
改右參政四年二月
上親征明松山樹雲梯攻城明兵自錦州赴援德穆圖見
明兵至度不能克敵棄梯而還論死得
旨從寬罰贖尋兼任副都統六年隨鄭親王濟爾哈朗等
圍明錦州有守郛之蒙古貝勒諾木齊等約降鄭
親王令德穆圖迎之會諾木齊率衆蒙古與明兵
戰德穆圖擕諾木齊之子阿桑喜出大兵既克郛
諾木齊始來歸師還以德穆圖曾詭言諾木齊父
子俱為所擕出論鞭百罰贖籍家産半革參政及
副都統任專管佐領事七年十月隨貝勒阿巴泰
征明自薊州入邊薄燕京至山東明年六月凱旋
得
優賚順治元年隨大軍入山海關破流賊李自成追擊至
望都敘功授騎都尉世職二年隨豫親王多鐸擊
敗自成兵於潼關平定河南江南敗明將鄭鴻逵
於瓜洲又同都統瑪喇希徇常州與明將黃蜚等
戰再敗其衆隨分兵攻宜興崑山等縣並克之敘
功加一雲騎尉復任本旗蒙古副都統三遇
恩詔晉一等輕車都尉世職九年卒子霍達襲齊墨克圖
者德穆圖仲弟也早歲屢從行陣崇德三年同𠫭
領沙爾琥達等率蒙古四十人略寧遠界至紅山
口遇明兵百人逐之斬其禆將二人而還是年弟
廣泰隨豫親王多鐸征明坐違令不前削公爵明
年六月
命齊墨克圖降襲一等男七月同沙爾琥達等率哨卒至
錦州敵兵五百來追還擊敗之獲馬六十及其大
纛一大兵三圍錦州齊墨克圖皆在軍中累著功績
初圍錦州時敵出城搏戰齊墨克圖控騎截擊陣
斬十人後攻明總督洪承疇步兵三營同恭領武
拜奮勇掩殺遇敵騎來援復擊敗之八年三月同
護軍統領阿爾津哈寧阿等往征黑龍江圍都里
屯克之又招降大噶爾達蘇小噶爾達蘇及能吉
爾三屯俘獲無筭師旋
賜貂皮銀幣十一月擢本旗蒙古副都統順治二年以從
大兵入關破流賊功加一騎都尉并為三等子三
年隨定西大將軍和洛輝征陜西賊賀珍遣兵破
賊黨劉文炳於蒲城賀珍遁奔武功追擊之斬獲
甚衆五年四月卒
詔以其子薩哈納襲騎都尉世職仍以廣泰襲一等男爵
克什圖
克什圖蒙古正白旗人姓博爾濟吉特康熙十三
年從征福建十六年海賊分犯漳州克什圖隨大
軍至江東橋進擊大敗賊衆二十年從將軍賚塔
由廣西進𠞰逆孽吳世璠賊將何繼祖等糾衆萬
餘據石門坎隘口克什圖步擊之繼祖等退據黃
草壩克什圖當先奮戰賊大敗又敗賊將胡國秉
劉起龍黃明等於歸化寺二十三年補驍騎校二
十五年敘功授雲騎尉世職三十一年駐防江寧
三十四年還京授三等侍衛三十六年遷二等侍
衛三十八年補察哈爾遊牧總管四十年七月因
逃人私入圍場解總管任十一月授三等侍衛四
十二年奉
命使凖噶爾還以多騎喀爾喀馬革職五十四年補藍翎
侍衛時凖噶爾台吉策妄阿喇布坦侵哈密大兵
將進討
命克什圖偕原任員外郎保住分路齎
勅往諭五十五年三月還
上召詢情形
諭議政大臣曰策妄阿喇布坦乃巨猾奸詭之人甚屬無
恥以朕之使臣非使臣諭旨係部文奏請另遣賢能大
員克什圖等出使策妄阿喇布坦處已經數次著仍前
往頒示諭旨書諭旨時令克什圖面看繕寫此番使臣
到策妄阿喇布坦處得其確實情形大兵即可前進四
月克什圖復偕保住使凖噶爾授二等侍衛並
命復雲騎尉世職五十九年五月從靖逆將軍富寧安由
烏爾圖進兵至烏蘭烏蘇口偵賊伏伊勒布爾和
碩克什圖率輕騎夜襲之賊以我兵掩至登山藏
樹石間發火器抵拒克什圖麾兵亟擊殺賊三十
餘擒賊首垂木拍爾十月授副都統六十年六月
回人托克托瑪穆特等來降
詔偕侍衛阿玉錫領察哈爾兵千駐吐魯番納降八月策
妄阿喇布坦遣衆來犯克什圖自出擊而令散秩
大臣阿喇納尾已後夾擊追入林中擒斬甚衆六
十一年
命管理吐魯番等處屯田雍正二年奉
旨克什圖年老著都統穆森同轄屯田兵四年還京授散
秩大臣五年正月授護軍統領署鑲黃旗蒙古都
統四月擢領侍衛内大臣兼議政大臣尋奉
命與俄羅斯定界六年總管北路軍臺七年
諭曰克什圖征勦雲南時頗著勤勞今大臣中與伊相似
者甚少復於軍前衝鋒䧟陣得有傷痕且屢次出使凖
噶爾又於蒙古地方效力𢡟著勞績著加授騎都尉世
職九年
命往青海與郡王額爾德尼額爾克托克托鼐等選兵防
禦凖噶爾是年卒
賜祭葬如例諡勤恪子阿蘭泰襲職官至都統
阿必達
阿必達蒙古正白旗人姓阿拉克竒特康熙十五
年以護軍隨貝子傅喇塔𠞰逆藩耿精忠黨曾養
性於温州生擒偽守備張泗十六年海賊何祜據
泉州都統喇哈達選徤卒進攻阿必達先登拔之
得巴圖魯號尋授護軍校二十年署護軍參領隨
將軍賚塔往定雲南擊賊於石門坎黃草壩武功
山桂花寺均有功凱旋
賜雲騎尉世職三十二年授護軍恭領三十五年隨大將
軍費揚古由西路𠞰噶爾丹至昭莫多大敗賊衆
諭部優敘加一雲騎尉併世職為騎都尉四十七年以失
察護軍普受叩
閽革職發黑龍江五十二年
赦還京五十六年大軍𠞰策妄阿喇布坦阿必達請自備
鞍馬赴阿爾台軍營效力署參領雍正五年奉
旨八旗内曾經躍城之巴圖魯人等無論己未得官或告
退革退人員凡有本身現在者查明具奏部臣引
見
諭曰阿必達著授副都統食全俸入年老大臣班内行走
給還所得騎都尉並賜銀五百兩十二年復
賜銀千兩
優奬之乾隆元年卒
賜祭葬如例其騎都尉世職子阿蘭岱襲卒弟盛保襲
卒停襲
拉錫
拉錫蒙古正白旗人姓圖伯特康熙三十年由親
軍授藍翎侍衛三十七年遷三等侍衛四十二年
遷二等侍衛四十三年四月
命同内閣侍讀舒蘭往窮河源九月還京復
命繪圖以奏語具舒蘭𫝊四十九年正月
諭大學士修滿洲蒙古合璧清文鑑以拉錫與教習唐古
特書之蒙古官阿爾必特祜等會同繙譯五十三
年遷一等侍衛六十一年十一月
世宗憲皇帝御極
命署理藩院侍郎旋授鑲白旗漢軍副都統又擢正白旗
蒙古都統雍正元年八月授散秩大臣時喀喇沁
蒙古部落歲歉拉錫請行察乏食人數得
旨據奏俟查覆加賑則現今乏食人必致失所其令戶部
派員齎銀五萬兩前往一面清查一面給發毋得稽遲
十月調本旗滿洲都統仍管理藩院十一月
諭王大臣曰拉錫任正白旗滿洲都統未及一月即將本
旗事件徹底清查明晰具奏著賞給騎都尉世職以為
盡心辦事者勸二年二月奏言八旗閒散人蒙
恩旨挑取養育兵前臣等會議計甲喇人數挑取今正白
旗滿洲各甲喇應行挑取者多寡不等請無拘甲
喇通計一旗挑取如額庶皆允當行
旨所奏甚是可通行八旗均照此辦理六月奏言察哈爾
右翼四旗屢失去馬匹請
敕所司嚴捕竊匪下理藩院議行七月授議政大臣八月
劾奏二等侍衛武爾登額越分妄用引馬
上曰所奏甚屬可嘉凡為大臣者悉宜如此留心整飭豈
可謂妄訐細事耶先是
諭八旗都統曰朕前降旨請釐八旗拖欠庫銀遲之既久
爾等並未具奏惟拉錫甫任都統兩月所奏甚詳朕但
令一二人償還其餘盡行寬免拉錫誠能仰體朕心者
所賞世職尚未從優也至是
命以騎都尉兼一雲騎尉三年四月兼管太僕寺四年八
月以隠匿烏梁海事不奏吏部議革職治罪得
旨拉錫將烏梁海之事有心隠匿情殊可惡但伊辦理旗
務亦有效力處從寬免治罪其議政大臣散秩大臣都
統兼管理藩院及賞給世職俱革退以一等侍衛管太
僕寺卿事效力行走五年五月授鑲白旗滿洲都統十
月署江寧將軍六年十二月署天津滿洲水師營
都統七年四月疏言水師營官兵俸糧每歲從北
倉新厫逐月運送往返紛繁請於水師營堡城内
西北隅蓋造厫房二座將運往薊州遵化漕米截
留三萬石備貯二年之需俟支放一年外每年截
留一萬五千石易陳支放並設倉大使一員專司
出入部議從之九年八月授領侍衛内大臣署正
白旗滿洲都統十一年十二月卒
阿蘭泰
阿蘭泰蒙古正白旗人姓博爾濟吉特父克什圖
官領侍衛内大臣有𫝊康熙五十五年阿蘭泰襲
雲騎尉世職五十九年授藍翎侍衛累遷二等侍
衛雍正九年襲其父所晉騎都尉十二年五月授
頭等侍衛八月授滿洲正黃旗副都統乾隆四年
命赴塔密爾軍營辦事六年還京調滿洲鑲白旗副都
統十年遷蒙古鑲藍旗都統十二年擢寧古塔將
軍疏言永吉一州駐吉林烏拉係寧古塔地方向
隸奉天府一切旗民事務由彼轉咨不但稽延時
日且辦理掣肘諸多未便請改設理事同知隸寧
古塔將軍轄從之十三年四月調
盛京將軍七月疏言船厰旗民命盜案件現歸理事
同知辦理將軍衙門舊設理刑司主事及筆帖式
二員應裁但繙譯往來文移不可無人請留筆帖
式一部議如所請十四年遵
旨酌議護送朝鮮貢使章程奏言向例貢使至邊鳳凰
城城守尉點進關門交護行官兵看守沿途俱有
館舍後因館舍不敷聽租住村莊恐人多滋事請
嗣後貢使入關貨物行李同行按站派官一員兵
二十護送遞將次日宿處報知前途地方官代備
店舍投宿後護行官兵看守巡邏倘内地不肖之
徒與入貢人役生事拏交地方官究治如地方官
預備不周許護行迎送通官揭報府尹迎送通官
約束不嚴許護行官揭報禮部護行官看守不嚴
許迎送通官揭報將軍如迎送通官任貢使騷擾
及護行官縱容兵丁許地方官揭報該上司均照
例議處下部議行十六年奉天府尹圖爾泰奏義
州倉豆積年霉變請減價平糶
諭阿蘭泰等歲撥近海州縣餘豆一二萬石及現議裁
馬羣應支之豆一併運貯通州備京師平糶阿蘭
泰因奏言錦寧廣義四州縣附近海口除民地項
下之豆照舊存貯其退地項下每年支剰豆萬七
千餘石應儘數運交豐年再照時價購一二萬石
搭運運船由天津官僱來奉天臣等委員弁擕斛運
至天津兌收轉交通倉部議從之十八年疏言我
皇上軫念奉天兵丁生計特設滋生銀兩許隨時借給
現在兵丁倒斃馬例應買補而所得錢糧僅供食
用請將滋生銀内借給半年錢糧令買補分年扣還
官員有需用者亦請一體酌借議如所請十九年
還京軍機處行走尋
命赴北路軍營授參贊大臣
諭會同喀爾喀扎薩克等選馬備用毋傷生計二十年
二月大軍進𠞰達瓦齊阿蘭泰偕額駙色布騰巴
勒珠爾等統哨探兵前進六月達瓦齊就擒凱旋
敘功晉男爵
命留烏里雅蘇台辦事八月輝特降酋阿睦爾撒納叛
潜遣心腹人赴扎卜堪取其孥至則阿蘭泰已遵
密旨往收盡執之遷其戶畜於塔密爾會包沁總管阿
克珠勒等竄附阿睦爾撒納阿蘭泰遣總管鄂博什
以索倫兵五百馳追並分截各隘口阿克珠勒就
擒
上奬其辦理合宜九月再授參贊大臣隨定邊左副將
軍達勒黨阿追𠞰阿睦爾撒納尋
命仍留烏里雅蘇台辦事二十一年二月杜爾伯特降
酋訥默庫謀叛戕守汛侍衛護軍統領舒明偵得
狀馳以
聞
諭阿蘭泰速往擒阿蘭泰請調兵防護並遣人往詢訥
默庫同部台吉策凌得
旨訓飭三月奏訥默庫就擒
諭曰此事係舒明籌辦甚屬妥協阿蘭泰一味推諉若
照伊所奏辦理必至遲悞著將阿蘭泰男爵革去即
賞給舒明以示鼓勵尋
命偕舒明往駐布延圖七月移駐納米爾沙扎海八月
仍授參贊大臣隨定邊左副將軍成衮扎布追擒
和托輝特叛賊青滚雜卜十二月隨成衮扎布在
烏里雅蘇台辦事二十三年還京授漢軍鑲黃旗
副都統二十四年遷歸化城都統二十五年卒
賜銀五百兩治喪子法里哈降襲雲騎尉
憲德
憲德蒙古正白旗人姓西嚕特祖明安達哩官至
吏部尚書有𫝊父花善官頭等侍衛康熙五十七
年憲德由廕生授理藩院主事尋遷刑部員外郎
雍正二年遷郎中四年二月授湖北按察使四月
奏臣抵任有原任布政使張聖弼來謁查係虧空
革職擬斬監追之犯臣牌行武昌府立拿監禁
諭奬其秉公執法十月擢巡撫五年三月請於漢口鎮增
設巡檢一分巡居仁由義二坊以循禮大智二
坊隸舊巡檢轄部議從之先是四川夔州府知府
程如絲自販私鹽而捕楚民之販私者鎗斃甚衆
川陜總督年羹堯劾之適四川巡撫蔡珽威逼重
慶府知府蔣興仁自盡被劾至京
召見陳冤抑且力保如絲為四川第一好官事下甘肅巡
撫石文焯文焯亦言其冤如絲遂免逮擢四川按
察使至是年羹堯敗
上閱其黨汪景祺逆書備載如絲貪殘不法珽受如絲重
賄及文焯妄斷狀於是
命侍郎黃炳赴川覆案其事且
諭憲德將楚民被害者查帶往鞫已而鞫寔如絲珽擬斬
决文焯永停給俸憲德尋調四川巡撫疏言川省
驛鹽茶三項向皆臬司兼管稽核未周請增設驛
鹽道專司其事
詔如所請尋請設鹽茶大使從之九月疏言成都府灌縣
都江堰口廟祀秦蜀守李冰之子二郎相𫝊父子
鑿山穿江溉田至今民享其利請
賜封號疏下部議封李冰敷澤興濟通祐王二郎承績廣
惠顯英王十一月奏各屬增設裁改事宜一復設
成都府之華陽縣增知縣教諭訓導典史各一裁
府屬之税課大使一改資縣為資州轄仁夀資陽
井研内江四縣裁原設之典史改綿州為直隸州
轄德陽安縣綿竹梓潼四縣改茂州為直隸州轄
汶川保縣二縣及各土司裁威州併入保縣一馬
湖府應裁所屬屏山縣歸叙州府通判移駐馬湖
舊治轄雷波等各土司部議如所請是月奏程如
絲在監自縊
上嚴飭之六年正月疏言上年程如絲斬决部文到在十
二月十九日而京報小鈔前五日已到洩漏寔由
於此請將各省提塘通行裁革
上以提塘之設由來已久未便遽革
諭九卿確議尋議提塘多係微末職銜承充且無保送不
實處分請令各督撫於本省武進士及候補候選
人員内揀選咨部頂補地方官出結有犯分别議
處又奏安置入川人戶事宜一人戶衆多該管官
挨查取結編入保甲一戶口姓名人數移查各原
籍犯事故者逐回餘酌撥地畝令墾一願回籍者
不必給口糧將姓名人數咨明本籍川省仍造冊
存案再至者懲之一川省無著地畝現在清丈事
畢應分科則編字號計留川人戶之數按畝均分
認墾三月又請留川人戶以一夫一婦為一戶給
水田三十畝或旱地五十畝兄弟子姪成丁者丁
給水田十五畝或旱地二十五畝一戶内老幼丁
多不敷養贍者臨時酌增俱給照粟並牛種口糧
分年陞科均如所請行七月疏言夔州關税向委
知府監收請照滸墅淮關例差監督一員徵課按
年輪替十一月請改成都府同知為管糧水利同
知經理都江以下各堰工並從之尋請令清查地
畝之員搜查鹽茶積弊
諭曰川省鹽茶二項既經特設道員專司其事自應責成
該道令其公誠督察期於清楚倘不能勝任即屬溺職
當予恭黜另用賢員今乃言該道亦茫無端委則設立
專官何為耶至於差往科道京員係為清理地畝以息
豪強之争奪兼安插流民使之得所儘足辦理矣若又
將鹽茶等事交予經營便寬予限期豈如該道之久在
川省可比稽查過急必致騷擾民間滋生事故脱有
遺漏將来反得推卸且據汝奏内搜查挨查之說更
屬謬妄鹽茶積弊相沿已久自應商酌從容清理之
法安可如此嚴急從事觀汝一切料理處過急而欠
變通只圖已身免咎而已不肯擔承利害實心任事
於此一奏心行畢見非朕委信之意也嗣後當深以
為戒十二月奏於達州拿獲年羹堯案内要犯净一
道人得
旨議叙加一級七年正月奏天全土司改流等事一天全
改為州設知州吏目各一駐碉門州同分駐始陽一
天全州應隸府轄請陞雅州為府設知府經歷
各一增置附郭一縣設知縣典史各一即以新置
之一州一縣及名山榮經蘆山三縣歸府轄從之
尋定雅州附郭縣曰雅安十月疏言川省州縣先
因地廣事簡將雙流等縣裁併今生聚日繁請復
其舊成都府復設雙流崇寧彭縣三縣綿州復設
彰明羅江二縣重慶府復設大足壁山定縣三縣
夔州府復設大寧新寧二縣潼川州復設安岳縣
眉州復設彭山青神二縣嘉定州復設威寧縣設
知縣訓導典史各一裁羅江驛驛丞驛務歸知縣
管理裁打箭爐沿村二驛驛丞驛務歸雅州同知
及瀘定橋巡檢管理十二月疏言黎大所地方為
西南孔道漢夷雜處請裁原設之千總改置一縣
隸雅州府轄設知縣典史各一以典史分駐泥頭
又建昌之寧番衛已改為冕寧縣應裁去冕山所
千總部議從之尋定黎大所新設縣曰清溪八年
正月請於新設寧遠府漢境内擇大村堡照義學
例建學舍延塾師令熟番子弟來學俟學業有成
往教生番子弟如所請行四月署川陜總督查郎
阿奏言川省墊江忠州等屬奸民楊成勲等造妖
謠吹螺嘯聚事覺成勲自縊獲其黨陳文魁楊成禄
等訴狀怨白等稿内列丈量田地科派需索累民等
事有禍冤起於戊申年奉
旨清丈民田及上憲愛民如子察冤如神之語
諭曰四川清丈之舉始於馬會伯之奏朕惟恐不便於民
諭令憲德悉心酌議以定行止隨據憲德奏稱蜀省昔
年以來人民稀少田地在在荒蕪及至底定歸復祖業
者從來未經勘丈是以多所隠匿迨歴年既久人丁繁
衍姦猾之徒欺其界畔無據遂相争搆訟今應明白曉
諭令將所管田畝分立地界各執本名立戶載入版籍
每年納糧俱以串票為據如此則侵隠欺奪之患可以
悉除又川省詞訟為田土者十居七八大率為界址不
清亦非勘丈無以判其曲直憲德之奏如此朕又詢問
岳鍾琪據奏與憲德之言相同隨交九卿會議九卿亦
以應當舉行合詞覆奏朕於是慎選科臣高維新等前
往辦理伊等陛辭之日諄切訓誨務期剔除積弊安插
善良並非為加增賦稅起見又復頒發諭旨百姓果有
冤抑下情准其十數人同到督撫及欽差官員衙門控
告為之秉公審理此從前遣官清丈之始末也其勘丈
造册等費俱令動支帑金各官供應等項俱令從公支
給不使幾微煩擾閭閻上年冬月丈量之事將竣朕又
念各屬徵糧科則輕重懸殊其田土肥瘠不等則賦税
自難畫一又復降旨凡隠瞞科則等處止據實按則更
定至於額糧稍重之州縣即比照就近適中地方之科
則令其核減以紓民力今年正月憲德以清丈事竣具
本代達川民謝恩之詞稱通省士民咸稱清理疆界使
強無兼并弱無屈抑又荷鴻慈將田不敷糧之戶悉予
開除疆界既已分明額賦尤為公溥等語朕亦以為經
理得宜豈意奸民嘯聚竟引清丈苛虐為言怨白中公
然寫為奉旨清丈豈非該撫憲德等但以清丈之事稱
為奉旨於已身奏請之處並未曉諭於衆耶陳文魁訴
狀内稱上憲愛民如子察冤如神伊既稱頌川省上司
是必憲德等有沽譽於民之道何不將朕之德意廣為
宣播而乃朦混含糊使奸民得以藉口耶憲德既稱通
省士民懽呼感戴何以尚有陳文魁楊成禄此等匪類
暗結邪黨肆行誹謗可見平日地方大吏化導之未周
董戒之不力則深山竆谷安保無惑於妖言而妄為邪
議者乎清丈一事既曾奉旨朕豈肯推卸於臣工但其
舉行之由始於該撫陳奏而非朕本意朕不肯推卸於
臣工臣工又安可推卸於朕耶數年來朕以此事時為
厪念昨據合省謝恩之奏而論似於地方有益其功亦
憲德之功若果如奸民所言則該撫失於覺察咎有所
歸朕在九重之上萬里之外安能代為之謀耶著憲德
將朕此旨刊布曉諭務令遠鄉僻壤共知之十一月請
改成都府屬之松潘衛歸龍安府轄又請復設川
北道駐保寧府九年二月又請將平武縣之關家
村石子村檢石壩紅豆樹等處歸江油縣轄擂鼓
坪鄧家渡等處歸石泉縣轄青蓮壩五郎溝等處
歸彰明縣轄彰明與龍安府附近請即改隸龍安
並如所請先是建昌總兵趙儒奏請於會川寧
番等處開採鉛砂事下憲德議行十年三月紫古
哵厰商民為兒斯堡生番所殺憲德言礦厰八處
其獲砂多者請仍開採少者封閉以杜釁端
諭曰從前趙儒奏請開採彼時朕即不然此舉詳詢憲德
回奏極言有利無害是以交部議行乃兩年以來並無
成效徒滋煩擾當日奏請是何意見憲德著交部察議
所開礦厰概行封閉尋議降一級調用行
旨從寬留任十一年正月
諭曰川省為産米之鄉歴來聽商賈販運從長江至楚以
濟隣省之用雍正九年巡撫憲德以川省米價稍昂又
復碾辦軍需奏請暫禁商販此不過一時䙮宜之計至
雍正十年川省收成豐稔米價平减憲德即當奏請開
禁乃至今照前禁遏以致米價不能流通楚省不得川
省之益甚非大臣公平辦事之道況今江浙有需米之
州縣望濟於楚省而該撫不令川米赴楚則隣省何以
資賴著即傳諭憲德速弛米禁毋蹈遏糴之戒五月請
移保寧府同知駐南部縣鑄給茶鹽同知關防又
墊江縣新設縣丞移駐高灘場梁山縣縣丞移駐
沙河舖從之八月奏鹽道曺源邠混發引目累商
諭曰凡一省中鹽課引務莫非汝等督率之責果曹源邠
著有貪婪不法形跡即當列欵糾參若正改撥不當汝
等何難商酌合宜而更正之今但云不敢隠蔽祈朕勅
部察議竟將鹺政視如無涉然不知是何意見覽奏朕
甚鄙汝等有玷督撫統轄訓飭之任也十二月
台來京尋授工部尚書十二年六月兼議政大臣七月調
刑部尚書仍兼工部尚書事署滿洲正紅旗都統
乾隆元年
命赴
泰陵督辦工程二年疏劾承辦工程之工部郎中宏通在
易私赴鄚州又藉覓料估之人來京日久未歸曠
官廢職請交部嚴議尋議革宏通職憲德失察降
一級留任五年卒子夢麟官工部侍郎别有傳
欽定八旗通志卷一百八十六
