欽定四庫全書
欽定八旗通志卷三百十
表三(八旗大臣年表)
記有之曰天降時雨山川出雲易有之曰雲從龍
風從虎聖人作而萬物睹言興王首出必有名世
之佐應運而贊襄也軒皇七十戰而勝榆罔厥有
二臣寧王三千人而代大商實資十亂明良叶契
豈偶然歟然輔佐有人斯臂指相使尤必職司有
制斯綱目相從周公經國之要全見於周官盖不
誣矣我
國家肇業震維洊撫函夏
太祖高皇帝受
天眷命創制顯庸
太宗文皇帝緯地經天典章明備建官分職如雲鳥之啟
陶姚
世祖章皇帝定鼎中原修舉官政其漢滿兼用之缺中外
皆循仍舊制如周監夏殷至
本朝特命之官專為八旗而設者沿溯古義領侍衛
内大臣即周之宫正漢之衛將軍光禄勲也内大
臣即周之宫伯晉之中領軍也前鋒護軍綂領即
周之掌舍司隸漢之衛尉卿也步軍統領即周之
司門下大夫漢之執金吾也内務府總管即周之
内宰漢之少府卿也理藩院即漢之典属國也八
旗都統副都統即周之六鄉六遂唐之折衝果毅
府也駐防將軍即漢之將屯將軍唐之十二軍將
軍也至我
皇上開闢西域二萬餘里設將軍參贊大臣領隊大臣
辦事大臣即漢之大都護副都護戊巳校尉將兵
長史也然大綱大紀雖復相因而前代之規模務
揆以近今之形勢
化裁盡善措置合宜用能上下同心地天交泰鞏億萬
年磐石之基則迥非歷代之所及矣其間勲業爛
然
恩榮終始者已均見於人物志其事迹無多不能成傳
者其姓名履貫亦不可冺没謹仿漢書百官公卿
表例分為六類曰宗人府大臣曰内閣大臣曰部
院大臣曰内大臣曰八旗都統曰直省大臣每類
之中又各分子目具列於左
八旗大臣年表一
宗人府大臣年表
(謹案周禮始設都宗人家宗人以掌祀事漢立宗正所職漸廣歴代因之我)
(朝立制尤重宗親會典稱國初扵)
(篤恭殿前列署十為諸王議政之所順治九年設宗人府以和碩親王或多羅郡王總領府事多羅貝)
(勒為左宗正固山貝子為右宗正鎮國公或輔國公為左右宗人掌)
(玉皇族之属籍以時修輯名封生卒婚嫁諡葬等事蓋自牒紀載宗室子女嫡庶)
(古有國家者宗室王公凡有委任並由特簡所宜職者宗人府而已且夫建官設職任以王公以理)
(宗藩其事甚重任其事者不可以不志而王公為八旗表率則志八旗者宜先志也兹特按年為表)
(列諸内閣部院大臣年表之前凡王公之賢且才者靖共厥位可考見焉至府丞一員係属漢缺兹)
欽定八旗通志卷三百十
