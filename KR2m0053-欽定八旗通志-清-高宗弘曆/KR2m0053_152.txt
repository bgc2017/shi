欽定四庫全書
欽定八旗通志卷一百三十八
人物志十八
大臣傳四(滿洲鑲黃旗四武華善直拉哈逹穆篤)(額楚鄂善)(陳秉顧八)
(代)(佟國綱)(佟國維)
華善
華善滿洲鑲黃旗人姓伊爾根覺羅世居佛阿拉
祖塞楞鄂哈思瑚
國初來歸華善其五世孫也順治元年任筆帖式二
年授雲騎尉五年遷刑部主事九年
恩詔加騎都尉世職十年遷本部郎中十三年八月隨寧
海大將軍伊爾德剿舟山海寇陳六御阮思華善
率所部舟師直前䧟陣身被數創力戰馘斬二人
部卒繼進遂敗賊舟山平敘功加一雲騎尉康熙
元年同吏部郎中陳一炳赴廣東安輯降卒三年
疏報偽都督杜輝率偽官百餘員兵二千餘來獻
南澳地偽將軍張雄鄭夢蛟偽監軍莊夢侯等各
繳偽關防牌劄投誠給口糧願歸農者安置從戎
者入伍章下所司五年授兵部督捕理事官七年
遷太僕寺卿八年授内宏文院學士九年五月
命廵撫甘肅疏言寧州地處邊鄙土瘠賦重近因歲歉民
逃地荒請將本州錢糧照真寧縣一例徵收其逃
荒地丁豁免從之十二年三月疏言鞏昌所屬西
和禮縣去歲疫癘盛行牛驢倒斃亦衆若待請始
賑恐播種愆期災民殘喘難待已發帑銀買耕牛
給籽種計口量賑部議華善違例擅發應令賠補
詔優免十三年冬陜西提督王輔臣叛於寧羌十四年正
月叛黨趙士昇等犯鞏昌蘭州勢孤華善檄甘肅
提督張勇總兵孫思克王進寳來援未至蘭州遊
擊董正已應賊城且䧟官民固請華善以身免作
恢復計二月華善乃與按察使伊圖自蘭城出西
渡河至永昌與勇進寳會議進取策疏請
賜勅假勇事權得便宜行事
詔授勇靖逆將軍華善偕勇進寳出蘭州臨鞏路令寧夏鎮
陳福出靖遠路思克防大靖蘆塘索橋等處各分
兵進嗣進寳先渡河東華善慮其軍孤遣遊擊黃
鋐守備李守魁率騎進援至新城進寳與賊戰鋐
等從旁掩擊陣斬數百級擒賊將李廷玉郭虎三
月進圍蘭州時叛將潘瑀據洮州曾文耀據河州
厄魯特逹爾加岱成等乘隙入寇肆掠人口牛畜
四月華善乃留進寳伊圖圍蘭州親統兵赴臨洮
勦禦遣土司楊朝樑攻洮州副將楊三元攻河州
並逐厄魯特人衆出境瑀文耀遁走遂復河洮二
城河西乃寧閏五月華善領兵圍鞏昌賊困突出
我兵奮擊多斬獲賊敗入城輔臣遣將李國樑援
鞏華善發兵邀截掘濠塹於鞏城斷賊出路六月
賊降復鞏昌同日進寳復蘭州諸疏入
上嘉勞之先是厄魯特入犯河州漢回民被誘出關華善
患之遣官招撫七月三元招回馬嘉錦馬應才等
萬餘人復其業十五年三月華善與勇議伏羌為
秦鞏要路恐賊襲取遣遊擊安守正劉廷棟等防
守未幾賊來襲㐲羌官兵剿禦擒斬無數
諭旨加奬八月疏言臨鞏二府地瘠民貧自逆賊蹂躪土
荒民散請免十四年逋賦銀七萬八千八百三十
餘两糧六萬八百餘石其已輸者抵十五年正賦
下部議行九月以病乞休得
旨地方初定正資料理著殚心供職無以病免尋卒于官
長子瑪思泰襲職卒襲除
額楚
額楚滿洲鑲黃旗人先世居薩哈勒察姓烏扎拉
世祖章皇帝順治二年内大臣和洛輝統師駐防西安道
經河南明總兵劉洪起既降復叛據西平縣城和
洛輝督兵樹雲梯攻剿護軍昂海先登額楚繼之
遂克其城敘功予雲騎尉世職尋授佐領屢遇
恩詔晉世職至三等輕車都尉十五年從大軍取貴州明
年凱旋隨副都統噶楚哈瑪爾賽至荆州聞海賊
鄭成功犯江寧由大江趨援噶楚哈令額楚為鑲
黃旗營總合江寧駐防兵擊敗賊衆敘功晉世職
二等輕車都尉尋授駐防江寧恊領擢副都統
聖祖仁皇帝康熙七年授江寧將軍十三年逆藩耿精忠
叛應吳三桂遣賊將由福建䧟江西廣信建昌饒
州等府徽州及婺源績溪等縣俱從逆額楚奉
詔同署副都統宗室巴爾堪率兵往剿逆賊萬餘于績溪
縣西北迎戰額楚督兵奮擊陣斬偽副將一及賊
衆三千餘擒從逆把總劉成功斬之復績溪遂復
徽州府城賊將據休寧縣之新嶺倚險立寨額楚
分步兵左右擊騎兵由中路進攻破鹿角毁木柵
斬賊五百餘乘勝進剿至婺源賊皆潰遁婺源亦
復額楚奉
詔征饒州擊賊於樂平縣之叚家村斬二千餘級進薄樂
平東門前鋒參領巴特瑪樹雲梯登城賊兵五百
餘由西南二門出遁額楚遣兵追襲擒斬過半進
次鄱陽縣大磯莊賊由雲髻峰下來犯額楚遣巴
特瑪等列陣奮戰賊敗潰從逆饒州參將陳九傑
時為偽都督棄城遁入鄱陽湖額楚撫定城中人
民賊旋由湖中駕船三百來犯額楚督兵射殪三
百餘賊以礟擊毁賊十餘船餘賊俱竄遁十四年
四月額楚率兵剿賊萬年縣至石頭街渡口遠望
隔岸分布賊營十數處賊船二百餘横踞渡口額
楚令步兵直趨渡口集戰艦發鎗礮密令騎兵乘
夜由上流潜渡繞出賊營後水陸夾擊殪賊數千
盡獲賊船陳九傑就擒伏誅餘賊棄城遁賊之在
安仁者皆乘船遁我兵追及之賊以風逆泊船拒
戰旋自焚其船棄貲械奔竄萬年安仁二縣悉平
五月剿賊弋陽賊將蔣得&KR0008;等率賊五萬于城北
樹木柵十有五又以五千餘賊分踞西崗橋額楚
分兵為二攻毁木柵奪取西崗橋賊卻入城我兵
登城攻克擒斬偽遊擊張三竒偽都司張明德胡
中甲等先後擊斬及溺水死者二萬餘賊十五年
簡親王喇布自江寧移師南昌額楚奉
詔參贊軍務吳三桂賊將高大傑等突䧟吉安據之額楚
同將軍哈勒哈齊率兵攻克外城與賊相持賊將
馬寳韓大任引賊數萬來援額楚迎戰於螺子山
等處屢失利會安親王岳樂自袁州進征湖南圍
長沙馬寳聞急趨救吉安賊衆食盡乘夜出南門
奔逸
上遣侍即班第察奏螺子山戰敗罪以額楚不能舉發首
先敗走之人又賊遁不行追擊罪無可諉應罷任
革世職
命以世職仍領江寧兵立功贖罪率兵赴廣東十六年九
月賊將胡國柱馬寳率賊萬餘犯韶州額楚師次
蓮花山賊逼營額楚督兵禦擊會將軍莾吉圖自
城中出兵夾擊大敗賊賊由帽峰山遁追擊至樂
昌仁化
詔莾吉圖進駐梧州額楚守韶州十二月
諭曰韶州地屬緊要一切軍務額楚若啟簡親王轉奏恐
多遲誤其令額楚以江寧將軍印統轄兵馬事許專奏
十七年
詔同都統勒貝率兵進駐梧州參贊莾吉圖軍務時廣東
總兵祖澤清復叛自高州勾結山海諸賊犯電白
額楚奉
詔會剿擊却賊衆進駐藤縣遇大疫士馬多病斃額楚以
聞
命别擇要地移駐額楚旋疏言吳逆據鬱林容縣潯州聲
言三路來犯藤縣軍營未可動移但士馬缺乏應
請增遣以備剿禦
上命其仍駐藤縣
諭將軍舒恕於南雄韶州兵内擇有馬者發額楚軍未至
賊犯藤縣額楚同廵撫傅宏烈率兵禦擊失利退
保梧州賊䧟藤縣十八年二月賊將吳世琮犯梧
州額楚同莾吉圖傅宏烈擊卻之賊併力犯南寧
城中食盡時降鎮馬承蔭守南寧遣人告急額楚
與莾吉圖舒恕勒貝分兵四路趨援擊賊於新邨
西山之巔斬殪無算世琮負創奔逸南寧圍觧額
楚駐守永淳十九年六月額楚奉
詔還江寧二十年十月卒於任以兄子格克里之次子富
努保襲二等輕車都尉世職富努保尋卒以格克
里長子法保襲初格克里於康熙十四年以六品
官從大軍征廣東剿叛鎮馬雄偽將軍董重民等
於電白縣戰歿於陣二十五年議卹予雲騎尉世
職以法保併襲合已襲之職為一等輕車都尉
陳秉直
陳秉直滿洲鑲黃旗人姓陳佳順治六年由貢生
授山東平隂知縣七年土賊周魁軒犯境陳秉直
擊斬其衆獲馬驘三百餘賊不敢犯十年遷山東
膠萊運判十二年山東廵撫耿淳奉
詔保舉知府陳秉直以薦授福建泉州知府十六年遷山
東鹽運使明年遷山西河東道康熙三年擢河南
按察使定例按察使承問案件舛錯二十次以上
者革職二十次以下者降罰有差六年陳秉直承
問四十六案内舛錯九案例止罰俸刑部遺漏總
數咨吏部議處奉
旨按察使係承理一省刑名今這九件即舛錯九次殊屬
溺職陳秉直著革職嗣陳秉直訴於刑部部臣以遺漏
總數檢舉得
旨復職八年補陜西按察使九年調江南按察使十二年
遷浙江布政使十三年六月大軍剿逆藩耿精忠
戸部侍郎逹都赴浙督餉會巡撫田逢吉以疾觧
任授逹都為廵撫逹都疏薦陳秉直年壯才優民
心悦服堪任廵撫部議不准
特旨允陳秉直陞浙江廵撫逹都仍以原銜督餉時方停
杭州織造併入江蘇二局十二月疏言絲利産自
浙江奏銷絲價較江蘇减省若停止織造不特機
張朽廢可惜且工匠失業將來復設所費尤多請
仍留杭州織造衙門將裁减縀八千餘疋於江蘇
杭三處均减戶部議不准
諭會同工部内務府再議從之十四年二月疏言楚浙等
省軍興需餉浩繁而地經蹂&KR1011;額賦難徵當此籌
餉之際在外除武臣及佐雜微員照常支俸外其
督撫司道府廳州縣等官常俸全捐充餉俟事平
支給軍需不無少濟下部議行時精忠逆黨據餘
姚大嵐山閏五月遣都司王得福等剿之擒斬賊
渠魯朝全等十餘人降偽總督禇楚白等復遣投
誠偽總兵韓六合剿賊首何應龍邵天衢等斬獲
甚衆先後招撫偽官汪飛龍陳渭等一百五十餘
人兵五千餘得
旨嘉奬十七年以裁省各項錢糧十萬七千有餘議敘加
兵部右侍郎留廵撫任十八年三月自陳議以浮
躁應降三級調用奉
旨陳秉直著降三級仍留原任七月疏言杭屬田少山多
恃以養生辦課者惟桑麻竹木今駐防旗厮皆有
額設錢糧草料乃以打柴為名四出戕伐致小民
俯仰無資臣每加嚴禁但以罪止鞭責無所畏忌
請
勅部禁止犯者嚴加治罪議從之八月以吏科給事中李
宗孔劾陳秉直察吏無能賢否混淆觧任二十五
年十二月卒
拉哈逹
拉哈逹滿洲鑲黃旗人姓鈕祜禄尚書車爾格第
五子也初任侍衛兄法固逹襲父騎都尉兼雲騎
尉世職
世祖章皇帝順治七年因其祖額亦都以來世有勞績晉
三等輕車都尉尋卒拉哈逹襲職两遇
恩詔晉至一等輕車都尉十七年授兵部督捕侍即十八
年擢工部尚書列議政大臣
聖祖仁皇帝康熙三年授鑲黃旗蒙古都統八年調本旗
滿洲都統十三年四月授鎮東將軍駐防兖州時
逆藩耿精忠叛應吳三桂犯浙江拉哈逹甫至兖
州奉
諭曰杭州為浙江要地以爾素有才能遣往暫理杭州將
軍事務並
諭以浙江一應軍務與平南將軍賚塔總督李之芳等公
同商酌毋分彼此七月賊自温處犯金華拉哈逹遣副
都統沃伸偕副將陳世凱等迎擊大敗之擒斬偽
都督閻標等及其偽官百七十餘兵七千餘時賊
分犯黃巖台州寧波紹興俱騷動提督塞伯哩屢
疏告急
上既命康親王傑書為大將軍統師赴浙貝子傅喇塔為
寧海將軍分兵赴台州援剿復
詔康親王未至之先援剿事宜俱聽賚塔與拉哈逹商酌
以行及康親王至金華
上命副都統雅塔哩署杭州將軍拉哈逹仍以都統赴康
親王軍前參贊軍務十四年五月拉哈逹分兵擊
賊於處州復松陽宣平二縣十五年九月隨康親
王進征福建耿精忠乞降時海賊鄭錦踞漳泉興
化賊將許耀率賊三萬逼福州營於烏龍江之南
石門山枕峯山拉哈逹率兵渡江奮擊奪其營十
四追奔四十餘里擒偽總兵四偽副將以下三十
餘人十二月授寧海將軍十六年同賚塔進剿興
化連破賊營二十六斬偽總督趙德勝復興化偽總
兵郭維藩以仙遊降許耀竄泉州據城拒守拉哈
逹乘夜進圍之漏未盡梯城入斬許耀及偽總兵
偽副將等泉州平遂復漳州及海澄等十縣沿途
招降賊將四百二十二員兵四千一百七十名移
師征潮州叛鎮劉進忠迎降拉哈逹還福州十七
年四月鄭錦之偽總統劉國軒䧟平和犯海澄拉
哈逹遣副都統瑚圖等擊賊於碧落泉潛石山河
灣及紅蕉寨葛布山皆有斬獲賊斷江東橋及長
泰同安諸小徑我師不能進海澄遂䧟副都統穆
赫林提督叚應舉死之漳平同安惠安相繼失守
賊復犯泉州
詔責拉哈逹不急援海澄俟事平論罪嚴趣其禦賊泉州
拉哈逹欲由長泰大路進值江水泛漲泥濘難行
時侍讀學士李光地丁憂家居遣人來迎請為嚮
導拉哈逹遂率兵由南靖之峯蒼嶺朝天嶺至漳
平招降在城之偽總兵黃瑞標張勝等及偽官二
十餘兵四百有竒復踰石柱嶺趨安溪進薄泉州
賊乃竄遁十八年拉哈逹遣遊擊趙雲剿賊於泉
州之臭塗澳斬五百餘級焚其寨先是賊逼泉州
於沿海東石地築城掘壕扼金門厦門要害至是
拉哈逹遣副都統沃伸率兵攻之水陸並進冐鎗
礟登城斬偽參將遊擊數員擒偽總兵陳深及賊
衆百六十餘人餘賊溺死者無算獲其偽印及船
礟器械十九年拉哈逹同廵撫吳興祚由同安港
口進至潯尾招降賊寨分兵徑渡拉哈逹居中吳
興祚由左總兵王英由右直趨厦門而賚塔與總
督姚啟聖提督萬正色楊捷總兵黃大來等皆如
期至三面合擊賊不能支遂克之隨遣兵趨金門
偽總兵吳國俊等迎降鄭錦遁臺灣
詔康親王還京拉哈逹與副都統馬思文率兵千人守福
州二十一年八月
上以進取臺灣有綠旗兵及駐防漢軍足用滿洲兵可撤
命拉哈逹率之還京二十二年王大臣等議拉哈逹當賊
䧟海澄時不能救援應降世職為三等輕車都尉
罷都統
上念其隨康親王平閩有勞績且久任都統能稱其職寬
免革任二十四年以老病致仕四十二年七月卒
年七十有七
予祭葬如例子博雅柱襲
武穆篤
武穆篤滿洲鑲黃旗人姓富蔡祖穆哈連世居葉
赫天聰時來歸武穆篤初任護軍參領順治十五
年從信郡王多尼征明桂王朱由榔由貴州趨雲
南擊敗其將李成蛟於凉水井李定國於雙河口
進至盧噶定國列象陣拒戰敗之十六年追至磨
盤山又敗之以功授雲騎尉十八年從靖東將軍
濟什哈剿山東土寇于七至棲霞縣之鋸齒山圍
其寨敗賊黨俞三吕四竒等于七竄入海康熙八
年擢前鋒參領十三年三月逆藩耿精忠據福建
反
詔以貝子傅喇塔為寧海將軍武穆篤為前鋒統領從征
師由浙江進十一月至台州賊將曾實陳理列營
黃瑞山欲犯天台武穆篤偕副都統吉爾塔布提
督塞白理奮擊敗之至蒲塘敗偽總兵吳臣又敗
偽將軍楊德十四年八月大兵至凉蓬隘口殺賊
伏兵幾半賊夜遁武穆篤與提督叚應舉護軍統
領費雅思哈等追擊於黃土嶺賊潰退據黃巖縣
圍其城賊帥曾飬性遁偽官二十兵三千迎降遂
復黃巖九月次上塘嶺飬性紏偽都督馬士玉張
廣文等水陸兵三萬拒戰武穆篤統前鋒衝擊大
敗之身被數創擒斬偽官六十餘獲甲械無算復
太平樂清青田三縣及大荆磐石二衛十五年八
月大兵自處州啟行至雲和縣石塘嶺賊據險守
其地當温州入閩之衝傅喇塔檄副都統沃申總
兵陳世凱奪其山寨武穆篤與費雅思哈四等塔
布囊和濟格爾道員姚啟聖統應援兵乘大霧直
搗賊巢十七年七月創發卒於軍喪至京
遣領侍衛内大臣奠茶酒十九年八月
上以武穆篤效力行間勞績茂著
特命照實授前鋒統領議卹晉騎都尉世職
賜祭葬謚襄壯雍正七年入祀昭忠祠子綳色孫富昌遞
襲騎都尉乾隆十七年
勅查陣亡世職官襲次已完者子孫
特予恩騎尉准襲一次以武穆篤曾孫禄全襲
鄂善
鄂善滿洲鑲黃旗人姓納喇順治十五年任三等侍
衛
聖祖仁皇帝康熙三年遷二等侍衛七年九月授秘書院
學士八年九月遷副都御史九年閏二月疏言近
例官員罰俸事在陞任前者罰已陞之俸事在降
調前者計未降之俸追銀均此處分而先後輕重
互異請
勅議畫一俾永遠遵循疏下吏部議仍復
世祖章皇帝時舊制無論陞降並罰現任俸其裁缺給假
丁憂者俟補官扣抵免行追四月授陜西廵撫十
一年四月擢山西陕西總督尋以山西歸廵撫
統轄改卾善為陜西總督十二年九月改舊駐貴
陽之雲貴總督專轄貴州增設雲南總督調卾善
任之十二月至湖廣值逆藩吳三桂反雲貴已陷賊
詔鄂善暫留湖廣與總督蔡毓榮共籌勦禦十三年正月
上聞賊逼沅州卾善與蔡毓榮及提督桑額皆在荆州
諭趣桑額赴援改卾善雲貴總督隨大軍進征二月桑額
率兵渡江賊已自沅州進䧟常德澧州桑額仍退
守荆州尋部議蔡毓榮失守所屬城邑應革職鄂
善不能遵
旨籌畫機宜應降五級調用均得
旨從寬留任載罪圖功四月鄂善疏言標下需兵惟自陕
擕至健丁一百五十名堪以入伍現在召募罕應
請於附近湖廣各省抽調步兵一千四百名陜西
省抽調馬兵四百五十名成標兵二千長驅進剿
并請以陕西安遠營參將張夢椒為臣標中軍副
將陕西提標守偹李國梁為臣標左營遊擊陕西
督標千總馮德昌為臣標中營守偹俾收得人之
效疏下部議附近湖廣各省步兵俱當防守汛地
陕西馬兵本省需用皆未便抽調仍令卾善在湖
北酌募其標下中軍副將等官已由部選授張夢
椒等應留陜西原任六月鄂善復疏言欲募有隣
里保結之兵漫無一應由楚人止就本省之募不
就滇黔之募也其自願投充者慮係逃人或為奸
宄無益有害萬不敢招轉盻入秋大軍進剿湖南
招徠降兵即可撥補營伍請
勅領兵王將軍等於恢復之日陸續驗發充額疏下部議
從之十二月陜西提督王輔臣叛於寧羌州秦州
平涼俱䧟
詔鄂善同副都統穆舒渾等率現駐襄陽之滿洲蒙古兵
移守興安漢中十四年正月鄂善至西安總督哈
占以省會兵少奏留鄂善與穆舒渾率所擕之兵
恊守尋
詔移守榆林延安哈占兩奏止之六月遣營總鄂爾博什
邁圖等援郃陽擊敗叛將李師膺於鳳凰山獲偽
劄旗礟八月
上諭責哈占曰前以延安為諸路要衝曾命鄂善駐守哈
占奏留之西安致延安䧟沒迨將軍畢力克圖恢復延
安又命鄂善速往安撫殘黎保固疆土乃至今未行皆
由哈占但知有西安置他處於度外也是月鄂善移駐
延安尋奏招回復業人民六萬二千餘得
旨嘉奬十六年六月率兵分守棧道以東郿縣各山口七
月賊由洪河口至塘坊廟列衆二千來犯鄂善令
右翼兵擊賊山澗左翼兵擊賊河岸而自領中營
兵踴躍直前仰攻山梁斬馘百餘賊自相蹂踐越
山而遁是月授甘肅廵撫十七年七月以失察布
政使伊圖侵蝕採買價值部議革職
詔從寬留任先是正月清水縣民控告知縣佟國臣苛歛
各欵鄂善令按察使舒椒布勘鞫舒椒布檄秦州
知州王之鯨就近質訊延擱數月至是清水縣民
赴京叩
閽
上遣吏部郎中丹岱等往鞏昌察審得實十八年正月還
奏佟國臣革職計賍論絞舒椒布王之鯨懸案逾
限擬降調鄂善於所屬貪賍不先察究及告發仍
不審劾已經革職擬革任得
旨從寬與舒椒布並任事如故五月因計典察議才力不
及無級可降罷任還京尋卒
顧八代
顧八代滿洲鑲黃旗人姓伊爾根覺羅父顧納禪
太宗文皇帝天聰九年由閑散隨征明大同攻小石城先
登
賜號巴圖魯予騎都尉世職尋任參領
世祖章皇帝遣師入山海關及平定陕西河南江南浙江
顧納禪皆在事有功晉職三等輕車都尉世襲㒺
替卒子顧蘇襲遇
恩詔晉二等輕車都尉尋卒子佛岳襲顧八代為顧納禪
次子順治十六年以廕生充護軍隨征雲南得功
牌二凱旋授戶部筆帖式尋因佛岳卒無子襲二
等輕車都尉世職擢任吏部文選司郎中康熙十
四年
聖祖仁皇帝御試旗員列第一改翰林院侍講學士會逆
藩吳三桂踞湖南遣賊將掠廣東廣西鎮南將軍
莽依圖由江西進定廣東駐韶州十六年六月
上命顧八代𫝊
諭莽依圖規復廣西
方略即留營隨征顧八代既至莽依圖進駐梧州屢擊敗
賊將吳世琮等十八年京察掌院學士拉薩哩葉
方藹以顧八代隨征稱職政勤才長注考大學士
索額圖改注浮躁傳
旨下部察議吏部言浮躁例應降調顧八代有世職令隨
旗行走尋莽依圖疏言顧八代襄辦軍務竭誠奮
勉三載以來運籌决勝動合機宜請留軍前委署
副都統參贊軍務得
旨仍以原銜隨征十九年廣西既定莽依圖卒於軍顧八
代隨平南大將軍賚塔進征二十年師至雲南顧
八代同參贊大臣穆占等與勇略將軍趙良棟定
攻取策賚塔從之遂殄滅逆孽吳世璠平雲南凱
旋補侍講學士二十三年入直
上書房二十四年擢内閣學士充
平定三逆方略副總裁官二十五年充
經筵講官明年授禮部侍郎二十八年擢本部尚書
三十二年九月奉
旨顧八代因在内廷供奉有年屢加擢用洊至尚書今觀
其人不宜部院著革任以世職隨旗行走仍直内廷三
十七年因疾乞休四十七年十二月卒
世祖憲皇帝雍正四年
諭曰原任禮部尚書顧八代品行端方學術醇正昔蒙
皇考簡用服官有年當征剿吳逆時以學士協贊軍務從
將軍莽依圖賚塔等克復粤西滇南勞績茂著備承
恩眷且深知品學優長足為模範
特命為朕兄弟之師朕自幼與共朝夕講論忠孝大義研
究經書至理肫誠周至獲益良多嗣以公事詿誤罷職
仍在内廷課讀數載抱疾閒居戊子冬物故朕親臨其
喪並遣人為之經理殯葬本欲陳情於
皇考之前求加恩賜䘏值
聖體違和不敢凟奏迄今回憶當年誦讀情景宛然如昨
老成舊學時眷於懷應優加贈卹以展朕篤念師資酬
奬前勞之意尋
允部議復禮部尚書銜加贈太傅
予祭葬如典禮謚文端立碑墓道
上復念其子孫甚貧
恩賞銀一萬兩八年七月
命建賢良祠於京師
特諭應入祀者滿洲大臣五人大學士圖海都統賚塔次
即顧八代及尚書瑪爾漢總河齊蘇勒先是顧八
代乞休後子顧儼襲因銷
恩詔所加之職改三等輕車都尉雍正三年由參領擢任
鑲黃旗漢軍副都統見大臣表顧儼之子顧琮别
有𫝊
佟國綱
佟國綱滿洲鑲黃旗人姓佟佳輕車都尉佟飬正
之孫都統佟圖賴長子也初隸漢軍管佐領任一
等侍衛
聖祖仁皇帝康熙元年襲父三等子尋任内大臣十四年
察哈爾布爾尼作亂
上命撫遠大將軍信郡王鄂扎統師討之授國綱安北將
軍往鎮宣府賊平乃還十六年因佟圖賴為
孝康章皇后之父追贈一等公以國綱襲二十年授鑲黃
旗漢軍都統二十二年充教習鳥鎗兵丁總管二
十七年疏言臣先世因在撫順倡率明人來歸故
隸漢軍其初實係滿洲曾蒙
太祖高皇帝諭令與佟佳氏之巴都哩蒙阿圖諸大臣考
訂支派敘明族譜今請仍歸滿洲事下部議以佟
姓官職衆多應仍留漢軍現任國綱本支准改入
滿洲是年俄羅斯遣使費耀多囉等至尼布楚請
定邊界
命國綱同内大臣索額圖等往議既抵色稜額因噶爾
丹侵掠喀爾喀
召還令遣人曉諭費耀多囉等緩期得其復書奏
聞明年四月同索額圖等往尼布楚定議以額爾固訥河及
格爾必齊河為界立碑垂示久遠二十九年七月
命撫遠大將軍裕親王福全征噶爾丹以國綱參贊軍務
八月朔師次烏蘭布通噶爾丹於隔岸林中卧駝
於前而兵伏其後國綱率兵奮勇進擊賊突發鳥
鎗國綱中鎗遂歿於陣櫬至京
命皇子及内大臣侍衛迎奠茶酒及將葬
諭領侍衛内大臣曰佟國綱為國效力忽爾陣亡每一思
之痛不能已必須一視其喪朕心庶幾少慰國綱弟國
維及諸臣叩阻再三乃
命諸皇子及上三旗大臣侍衛部院大臣皆往送
賜祭葬如典禮謚忠勇以長子鄂倫岱襲一等公其陣亡
所得之騎都尉又一雲騎尉世職以第三子夸岱
襲
世宗憲皇帝時贈國綱太傅入祀昭忠祠並
勅立家廟
佟國維
佟國維滿洲鑲黃旗人都統佟圖賴次子順治十
七年任一等侍衛
聖祖仁皇帝康熙九年授内大臣十二年冬逆藩吳三桂
反其子吳應熊居京師明年春逆黨謀為不軌以
紅帽為號國維發其事奉
命率侍衛三十人至大佛寺擒縛十數人械送刑部鞫實
伏法二十一年授領侍衛内大臣尋列議政大臣
二十八年因國維爲
孝懿仁皇后之父封一等公二十九年七月大軍征噶爾
丹
命國維𠫭贊軍務八月次烏蘭布通國維與兄都統佟國
綱並率左翼兵進擊國綱循河岸戰歿國維由山
腰遶賊後擊之潰遁師還以噶爾丹既敗不率兵
追剿部議革職得
旨罷議政降四級留任三十五年
上親征噶爾丹國維從甫出獨石口以駝載遲滯疎於管
攝自請處分
上貰之三十六年復從
上征噶爾丹至寧夏聞噶爾丹竄死
上回鑾敘前隨征功復所降四級四十三年
詔賑山東流民之就食京師者以國維同内大臣明珠等
監賑尋以年老觧任四十八年正月
召國維與諸大臣並集𫝊
旨詰問曰前因有人為皇太子條奏朕降硃筆諭旨示諸
大臣爾曾奏稱皇上辦事精明天下人無不知䁱斷無
錯誤之處此事於聖躬關繫甚大若日後易於措處祈
速賜睿斷或日後難於措處亦祈速賜睿斷總之將原
定主意熟慮施行為善爾係觧任之人此事與爾無涉
乃身先衆人啟奏是何心哉國維奏曰臣雖以庸愚觧
任蒙
皇恩優厚因
聖體違和冀望速愈故奏請速定其事今奉
明旨詢問實無詞以對奏入奉
諭曰將來誠如爾言朕有難於措處自不必言衆人亦將
謂爾所奏果是矣若朕無難措處到彼時自知之耳人
其可懷私仇而妄言乎明日復
諭曰爾年老之人屢向朕所遣人云每日祝天求佛願皇
上萬夀朕思自五帝以至今日尚未及萬載朕何敢侈
望及此此皆以荒誕不實之言欺朕朕不信也爾既有
祈望朕躬易於措處之言嗣後惟篤念朕躬不於諸皇
子中結為黨羽謂皆係吾君之子一體看視不有所依
附而䧟害其餘即俾朕躬易於措處之要務也二月又
諭曰爾前此易於措處難於措處等語竟似捨命陳奏爾
乃國家大臣榮貴極矣年已老邁子孫甚多若欲捨命
則見朕之病勢漸增即當親身入内奏云醫生等既可
入内我又何不可入親身領醫生診看晝夜侍奉湯藥
使朕疾得痊方可稱為實心乃漠不相關並未嘗念及
朕躬朕仍賴皇太子及諸皇子晝夜侍奉率領醫人診
看進藥調理仰蒙
上天護佑今已痊愈由是觀之爾並非實心乃置身兩可
意謂皇上若獲痊愈我仍沾禄食苟且度日倘有不測
則皇太子將何所往必合我言矣此非爾之本意乎皇
太子允礽前染瘋疾朕為國家而拘禁之後詳察被人
鎮魘之處將鎮魘物俱令掘去其事乃明今調理痊愈
始行釋放朕將此情由俱曾硃筆書出詳悉諭諸大臣
今譬有人因染瘋狂持刀砍人安可不行拘執若已痊
愈又安可不行釋放而必欲殺之乎朕拘執皇太子時
並無他意殊不知爾之肆出大言激烈陳奏者係何心也
諸大臣之情状朕已知之不過碌碌素餐全無知識一
聞爾所奏之言衆皆恐懼欲立允禩為皇太子而列名
保奏矣朕臨御既久安享太平並無難處之事臣庶託
賴朕躬亦各安逸得所今因爾所奏之言及羣下小人
就中捏造言詞所以大臣侍衛官員等俱終日憂慮若
無生路者此事關係甚重亂臣賊子自古有之今觀衆
人情狀果中爾所奏日後難於措處之言矣爾聞外邊
匪類妄言理應禁止爾乃倡造大言驚駭衆心有是理
乎爾既捨命陳奏必有確見其何以令朕躬及皇太子
諸皇子志意安舒不至殷憂亦可明白陳奏朕特降此
旨非欲誅爾也因衆皆憂慮須事明後衆心乃可定爾
當體念朕心若懷藏私意别有作為
天必誅之國維奏曰臣前所奏之言俱載在檔案今並不
推諉衆人因臣大言妄奏皆畏懼列名致貽
聖體及皇太子諸皇子之憂臣罪莫大
皇上雖憐憫不誅臣何顔生斯世祈速
賜誅戮以示衆奏入復奉
諭曰朕今特為安撫羣下降旨申明非欲有所誅戮也爾
前啟奏時外間匪類不知其故因盛讚爾云如此方謂
之國家大臣不懼死亾敢行陳奏今爾之情形畢露人
將謂爾為何如人耶洵可耻之極矣朕若誅爾似類沽
名朕今斷不誅爾其坦懷勿懼但不可卸責於朕躬觀
爾迷妄之狀其亦被人鎮魘歟五十八年正月卒
賜祭葬如例
世宗憲皇帝雍正元年贈太傅諡端純子隆科多襲一等
公爵
欽定八旗通志卷一百三十八
