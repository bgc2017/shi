欽定四庫全書
欽定八旗通志卷一百八十
人物志六十
大臣傳四十六(滿洲鑲藍旗三阿格爾古德寧庫哷訥阿山蘭泰富安)
(穆和倫)(新柱)
格爾古德
格爾古德滿洲鑲藍旗人姓鈕祜禄初由筆帖式
為内院副理事官
聖祖仁皇帝康熙三年隨定西將軍圖海征湖廣茅麓山
流賊凱旋陞弘文院侍讀九年充
玉牒纂修官尋遷翰林院侍讀學士充
日講起居注官十三年隨安親王岳樂征逆藩吳三
桂自江西進湖南十七年偽將軍林興珠率衆降
安親王軍前格爾古德自長沙馳報並奏
聞興珠所言困賊策分岳州水師為二一泊君山以斷常
德之道一泊香爐峽扁山以斷長沙衡州之道則
賊不戰自潰
上以密諭駐軍岳州之貝勒大臣核議行十九年隨安親
王還京擢詹事府詹事尋
諭吏部議叙勤勞奉職諸講官加格爾古德一級二十年
遷内閣學士明年正月授直隸廵撫
諭曰旗下莊頭與民雜處倚恃其主聲勢每為民害爾其
嚴察懲創勿事姑息金世德于成龍為廵撫廉潔有聲
爾繼其後得名甚難若急於求名或致僨事爾其凛諸
二十二年四月䟽言自鬻投旗之人或有作奸犯
科冀逃法網者或有遊手好閒規避差徭者本主
聽其仍居本籍放債牟利則諱旗而稱民遇官長
訪聞窩逃搆訟等事又舍民而稱旗抗避不出甚
或招摇鄉里魚肉小民應責令本主止留務農人
戶於屯庄餘俱收回服役嚴定縱徇處分得
旨下部詳議飭禁並
特諭部凡鬻身之人或曾經犯罪冀投旗倖免者與知情
之本主俱從重治罪二十三年三月䟽言順天永平保
定河間等府民田圈作旗産者向以别州縣之地
撥換仍聽彼處民人佃種令業戶收租供賦遇佃
租不償則額賦無出其佃地所属州縣因錢糧考
成無涉不為催租致受撥之地多有積逋官民俱
累請自後令佃地所属州縣代為徵解仍按未完
分數與奏銷一例處分䟽下部議行先是保定連
歲歉收米粟騰貴格爾古德請截留山東漕糧撥
給駐防兵部議不准格爾古德復疏言駐防兵米
不下萬石若就近採買民間益苦直昂或遠購隣
境則運費不貲仍請截留為便得
旨允行時大學士明珠佐領下人戶指圈民間塜地墾種
有訴於戶部者牒巡撫察勘宛平知縣王飬濓以
無礙塜塋餙辯格爾古德劾養濓引圈塋地属實
得
旨下部議處並
諭曰民間田地久經有旨永停圈占止以部存地畝分撥
新戶口何得借端擾害百姓嗣後有似此者從重治罪
六月䟽薦井陘道李基和靈夀知縣陸隴其盧龍
知縣衛立鼎廉能素著得
旨下部陞用格爾古德尋以疾請解任
温旨慰留
遣太醫診治會
詔九卿等公舉清廉官首以格爾古德列奏
上曰格爾古德居官素優近聞患病羸弱深軫朕懷七月
卒於官年四十有四
遣内大臣侍衛於櫬至日奠茶酒部臣以格爾古德曾失
察知縣諱盗降一級其任巡撫未滿三年應减半
予祭葬銀
上曰格爾古德自簡任以來清廉自持勤勞素著復其所
降之級從優再議
賜祭葬如典禮諡文清
上嘗諭責漕運總督碩幹居官無善狀碩幹奏曰臣為衆
所忌故未能自致聲譽
上曰格爾古德為廵撫殁後人猶思慕稱頌居官苟善豈
有不致聲譽者乎二十六年祀直隸名宦
庫哷訥
庫哷訥滿洲鑲藍旗人姓瓜勒佳康熙五年由監
生任吏部筆帖式八年授本部主事尋遷員外郎
十年改授翰林院侍講轉侍讀十三年充
日講起居注官十五年遷侍講學士充
經筵講官十八年遷詹事府詹事十九年正月擢翰
林院掌院學士四月
上御懋勤殿講官進講畢
上曰堯舜禹湯以來心法治法具在尚書爾等每日悉心
進講朕孜孜典學雖不能嫓古帝王而此心朝夕懋勉
未嘗稍懈也庫哷訥奏曰書經應講者畢自今當以易
經進講
上曰經史俱關治理自明日始進講易經可每晚進講通
鑑五月
諭奬奉職勤勞諸講官庫哷訥得加一級二十一年五月
授刑部左侍郎未幾調兵部二十二年三月
命赴貴州酌議土司事宜
上諭之曰曩時逆賊吳三桂見土司富厚因收服之今既
歸順議者或云設立土官或云設立流官衆論互異朕
思土司地方只有大定黔西平遠威寧四府錢糧亦不
甚多爾往務善為經畫使可永遠遵行毋得游移兩可
十二月庫哷訥會同雲貴總督蔡毓榮䟽言平遠
大定黔西舊為水西宣慰司安坤所属威寧係安
坤子安勝祖所属自康熙四年設立流官相安已
久粮課差徭悉無違悞不便更設土官安勝祖應
去其土知府銜不得擅預軍民事所有宣慰司仍
予承襲至土州同龍天佑向因殺賊著有勞績奉
旨授以左都督總兵銜今宜仍以總兵銜管州同事若及
身遽行削去恐不足鼓勵土人之心又言土官子
弟俱世襲相承不由選舉㒺知誦讀嗣後應令有
志向上者於就近各府一體應試酌定若干名必
諳習經書通達文義者方如數錄取疏下部俱議
行二十三年轉督捕左侍郎二十五年四月吏部
請補掌院學士缺
上曰學士關係最重庫哷納任此職時較他人為優遂調
禮部侍郎仍管翰林院掌院學士尋充明史總裁及
三朝國史副總裁官三十年擢戶部尚書三十一年二月
調吏部尚書
命同禮部尚書熊賜履往江南勘訊運河同知陳良謨訐
告河道總督王新命勒取庫銀事鞫新命及良謨
並挪移庫銀論罪如律六月
命同内閣學士温保往貴州勘訊苗人拒捕事尋劾奏貴
州廵撫衛既齊未經審察苗人實情擅行用兵又
妄報陣殺多人得
旨逮問衛既齊論罪如律三十三年九卿會推兩江總督
以吏部侍郎布彦圖等十二人列奏先是布彦圖
由理藩院郎中洊遷内閣學士刑部侍郎調任吏
部至是
上察知其任吏部後聲名甚穢
命大學士詢問何人保舉布彦圖時熊賜履亦為吏部尚
書遂以賜履保舉覆奏
上召庫哷訥
諭詰之曰布彦圖與爾同旗同部其人果可保舉耶庫哷訥
奏曰布彦圖品行穢劣非可保舉之人
上曰如是爾何不阻之爾為尚書當矢志忠誠勉圖效力
如布彦圖之貪穢舉國共知何得聽人妄行保舉自古
漢人結為黨類各援引同黨之人以欺其上滿洲舊習
樸誠忠實今亦各自結黨惟兵部尚書索諾和並無黨
類亦不來往大臣之家愿慤安分此外孰無黨者焉能
欺朕朕因布彦圖在理藩院時塞外效力漸陞至侍郎
不思圖報朕恩所行貪穢朕甚惡之著革去侍郎仍為
理藩院員外主事爾等不奮勉以副任用之恩朕亦必
加處分斷不寬貸也三十五年三月
上親征噶爾丹次瑚什穆克
召庫哷訥往察沿途驛站留牧疲瘦馬匹及停運米糧七
月御史龔翔麟劾奏吏部擬補擬選先後互異得
旨吏部回奏復下都察院察議以回奏含糊矛盾庫哷訥
與尚書熊賜履侍郎趙士麟彭孫遹並應降三級
調用
上命從寬留任互詳熊賜履傳三十九年十月
上以庫哷訥與吏部侍郎阿爾拜俱不稱職
命解任在佐領處行走四十七年以疾卒
阿山
阿山滿洲鑲藍旗人姓伊拉哩初由吏部筆帖式
累陞刑部主事戶部員外郎康熙十八年授翰林
院侍講轉侍讀充
日講起居注官二十一年遷侍講學士二十三年轉
侍讀學士二十四年十月充
經筵講官尋轉光禄寺卿太常寺卿至通政使二十
六年遷都察院左副都御史二十八年遷戶部右
侍郎二十九年奉
命察視畿輔賑務三十年四月
駕幸多倫諾爾撫綏來歸喀爾喀部長
命阿山與内大臣明珠等會同
頒賞閏七月轉左侍郎十二月
詔發帑二十萬兩賑西安鳳翔二府
遣阿山同内閣學士德珠前往騐給明年二月回京
上曰聞被灾之民有流於㐮陽者今情状何如阿山奏曰
未曾至㐮陽聞有至河南者自賑濟後人民安輯
且正月兩次得雪不致流散失所
上曰正月雖雪二三月雨水不調麥田亦未可望人民流
於㐮陽者甚多爾未知之耳尋
諭大學士等曰阿山為人庸劣奉差之事不能盡心凡事
啟奏多涉兩可著觧任以郎中品級隨旗行走三十三
年六月復用為左副都御史九月
命往宣化府監督喂飬軍需馬匹三十五年二月
上親征噶爾丹阿山從五月師次克嚕倫河噶爾丹望見
御營驚竄克哷河碩計程一百三十餘里
上親統前鋒兵追擊期兩日至
命内大臣阿密達為將軍轄衆兵分四日程繼進以阿山
及副都統瑚什巴沙濟為參贊噶爾丹復自克哷
河碩遁往特哷勒濟口遇大將軍費揚古軍邀擊
大破之噶爾丹僅率數騎遠竄
上追勦至托諾山班師擢阿山
盛京禮部侍郎三十六年授翰林院掌院學士充
日講起居注官及
平定朔漠方略副總裁官又充
經筵講官教習庶吉士三十九年五月授江南江西
總督四十年三月
上與大學士等論各省督撫
諭及阿山雖任事未久居官亦甚善會安徽布政使張四
教丁憂離任巡撫高承爵劾其在任時加派火耗
挪移庫銀事下阿山察勘覆奏所加火耗及挪借
帑銀皆充公用請免審擬
上命詳晰再訊實情四十一年七月阿山奏言康熙三十
八年
皇上南巡不用民間一草一粒皆動正項錢粮豫備而大
小各官惟恐供辦遲誤督撫等公議將司庫銀暫
用張四教先後給發十一萬餘兩皆公議扣俸抵
補者今訊問各官俱自承認臣不敢隠匿寔情奏
入
上諭大學士等曰朕三次南巡所過地方蠲免錢粮稅課
發出倉榖賑濟凡食用俱自京城備辦並未動用地方
絲毫恐地方官借端妄行科派累民如有供給跟隨大
臣官員者照軍法處斬諭旨甚明前阿山曾將張四教
之案屢請停其審擬朕不允駁回今復奏稱虧空庫銀
因南巡時動用張四教以庫銀私給各官阿山開釋其
罪又不確䆒各官以何事支用殊為徇情沽譽交部嚴
加察議尋
命漕運總督桑額鞫訊張四教罪欵得寔擬罪如律部議
阿山應革職得
旨從寬留任四十三年二月疏劾江西巡撫張志棟計薦
不公舍清廉素著之九江知府朱儼品行素優
之彭澤知縣吳士宏而舉居官平常之袁州府同
知馬斌貪縱不法之南昌令王廷對擅自定稿且
致書嘱勿改易事下部議張志棟與布政使李興
祖按察使劉廷璣及道府等官俱革職阿山尋疏
言李興祖劉廷璣等呈辯大計舉劾皆係張志棟
隨其喜怒任意增刪並非司道附和請與開復於
是給事中許志進疏劾之曰阿山與張志棟意見
乖違具䟽題參部議以薦舉不公將兩司以下一
同革職阿山復為藩司李興祖臬司劉廷機道員
韓象起等題請開復竊以徼倖之端不可開欺詐
之風不可長張志棟傲慢自恣其計冊舉劾司道
等當時瞻徇不言事後違例置辯謂無賄賂請託
誰其信之若倖邀開復則勸懲之重典止属虛文
賞罰之大權不難假借督臣操縱自如恩威已出
將來人盡效尤顛倒是非變亂黑白弊端百出其
害難言乞
敕嚴究情弊以昭法紀疏下部察議議未上阿山疏辯許
志進所劾誣㒺且訐許志進係淮安漕標營卒之
子素行不端誓為張志棟報仇許志進又追論阿
山狗庇張四教及收属員賄賂盗賣倉榖弗問貪
滛惡蹟審虚縱妾父招摇生事諸欵並下部察議
部議許志進因訐奏逞忿臚欵應革職阿山妄請
開復司道等官被言官糾劾不静聽處分瑣屑訐
奏應革任
上命阿山仍從寬留任四十四年六月疏劾江寧知府陳
鵬年以妓樓改建講堂䙝凟
聖諭及貪酷二欵
命會同漕運總督桑額河道總督張鵬翮審擬鵬年論斬
詔鵬年來京在修書處效力十一月同桑額張鵬翮奏泗
州西溜淮套開河築隄洩淮水至黃家堰入張福
口會出清口事宜請
駕臨閱視四十五年十一月授刑部尚書四十六年
上臨視溜淮套
諭從臣曰前阿山桑額等奏稱溜淮套另開一河出張福
口可分洩淮水免洪澤湖之異漲保高家堰之危險繪
圖進呈今朕乘騎從清口至曺家廟見地勢甚高雖開
鑿成河亦不能直達清口與所進圖樣迥乎不同且所
立標竿多有在墳塚上者朕何忍發此無數枯骨耶即
飭張鵬翮罷其工及
回鑾九卿議阿山與張鵬翮等均溺職
諭大學士等曰聞騐視溜淮套之時張鵬翮桑額皆謂不
可開因阿山主議乃列名奏請
命革阿山尚書任五十一年革職江蘇布政使宜思恭因
虧帑訐告總督噶禮等頻向索銀下張鵬翮察審
奏阿山任總督時亦收取節禮應議處
上以阿山年老免之五十二年三月遇
萬夀慶典復原品逾年卒
阿蘭泰
阿蘭泰滿洲鑲藍旗人姓富察初任兵部筆帖式
累遷職方司郎中
聖祖仁皇帝康熙十九年議政王大臣等疏薦阿蘭泰練
習部務自吳三桂叛後專司軍機文檄日夕勤勞
詳慎無誤請予議叙以昭奬勵得
旨以三品卿用二十年三月擢光禄寺卿五月遷内閣學
士明年充
平定三逆方略副總裁官兼充明史總裁官教習庶吉士
二十二年擢兵部侍郎兼管佐領明年三月
上欲釐定戶部鼓鑄章程察除積弊
特命阿蘭泰同吏部侍郎陳廷敬刑部侍郎佛倫副都御
史馬世濟管理錢法二十五年六月擢左都御史
十二月
上閱平定三逆方略摘論贊舛錯
諭大學士曰平逆始末阿蘭泰知之甚詳爾等可與酌改
務令記事得寔二十六年二月遷工部尚書十月以商
人採輸楠木工部監收遲延部臣並應降調
上念阿蘭泰任事未久貸之二十七年二月調兵部尚書
五月調吏部二十八年閏三月
上以雨澤愆期
命阿蘭泰同尚書徐元文覆審刑部獄囚奏减罪可矜疑
者四十五人四月充
三朝國史總裁官五月擢武英殿大學士三十一年陕西
飢阿蘭泰遵
諭同河道總督靳輔議運江淮粮石自黃河泝西安以備
積貯明年噶爾丹侵擾哈密
上命飭兵預備阿蘭泰與領侍衛内大臣索額圖等議增
撥京兵一千及陕西督標兵三千付甘肅提督
孫思克相機勦禦三十三年復議噶爾丹逼近圖
拉請遣右衛駐守大臣費揚古郎坦等往勦尋以
逆首遠遁奏撤塞外新增驛站
詔費揚古還軍歸化城郎坦兵亦旋罷明年
上出古北口
巡歷塞外
命阿蘭泰留京總理章奏三十五年二月
上親征噶爾丹於克嚕倫河阿蘭泰仍留京與尚書馬齊
佛倫直宿
禁城九月隨
駕出歸化城
駐蹕黃河西界經理軍務十月以扈從勞
賜内廐馬一奉
命赴右衛䘏賞隨征官兵奏免大同及滿洲蒙古漢軍借
支銀兩俱稱
旨三十六年六月充
平定朔漠方略總裁官八月噶爾丹之台吉丹濟拉來降
上駐蹕翰特穆爾嶺
御氊幄屏左右
召丹濟拉入
見阿蘭泰引郎中阿爾法隨入侍
上命之出及丹濟拉退
召阿蘭泰
諭曰爾偕降人入以防不測此意甚善朕令爾出欲推誠
以示不疑耳三十七年阿蘭泰同大學士伊桑阿以年
老善忘奏請
簡員協理閣務
上曰大學士最為重任必平坦雍和任事謹慎者方為稱
職至於記事學士可分任之三十八年五月因伊桑阿
乞休
諭阿蘭泰曰爾與伊桑阿自任閣務以來凡事推誠布公
不惟朕知之天下無不知者雖以年老求罷朕不忍令
去也九月阿蘭泰病劇
上欲臨視
遣皇子先往而阿蘭泰已卒為輟朝一日
賜銀二千兩
命皇子及内大臣侍衛等奠茶酒
諭廷臣曰阿蘭泰宣力年久懋著勤勞存心端誠持守廉
潔應贈少保兼太子太保
予祭葬如典禮諡文清四十六年十月
上與大學士馬齊評論内閣舊臣猶
稱阿蘭泰能強記且善於辦事云
世宗憲皇帝雍正十年入祀賢良祠子富寧安亦仕至大
學士别有傳
富寧安
富寧安滿洲鑲藍旗人姓富察大學士阿蘭泰子
也其從祖尼喀納以隨征逆藩吳三桂有功得騎
都尉世職康熙二十五年卒無子以富寧安襲尋
授侍衛任佐領遷驍騎參領兼管火噐營事四十
一年授鑲紅旗滿洲副都統四十四年擢正黃旗
漢軍都統四十六年改授都察院左副都御史先
是富寧安以副都統署倉場侍郎至是仍兼任䟽言
大通橋舊設滿漢監督四十一年裁併坐粮廳兼
管今會清河粮務改歸坐粮廳經理勢難兼顧大
通橋請復設監督部議從之四十七年五月遷禮
部尚書仍兼管倉場事四十八年二月
聖祖仁皇帝諭廷臣曰朕觀部院官員辦事優而又極謹
慎如富寧安者未可多得能始終不易則善矣三月調
吏部尚書又
諭廷臣曰富寧安從武員擢用人皆稱其操守廉善是以
授為吏部尚書今部院中欲求清官甚難當於初為筆
帖式時即念日後擢用可為國家大臣自立品行也五
十四年四月
上以策妄阿喇布坦侵掠哈密
敕西安將軍席柱甘肅提督師懿德等領兵援勦
命富寧安率侍衛等前往總統調度
諭之曰朕以爾堪信任故命爾前往軍機大事不宜遲緩
爾至彼有急應調遣之事不必請旨即與將軍席柱商
酌而行時賊兵二千餘逼哈密駐防遊擊潘至善率綠
旗兵二百擊斬賊兵九十人生擒三人賊觧圍潰走
五月富寧安至甘州同席柱奏言吐魯番與哈密
接壌係凖噶爾咽喉要地當先取之大兵秣馬五
旬應齊赴巴里坤從哈密之北大山後烏蘭烏蘇
路進兵闢展越山取吐魯番相機進勦
上命富寧安至巴里坤擇水草佳處駐兵俟明年前進尋
詔還駐肅州經理粮馬五十五年奏言自嘉峪關運粮至
哈密應設十二臺用山西陜西小車三千輛每車
用三人每臺分車二百五十輛陸續轉運哈密至
巴里坤雖近中有科舍圖嶺間之自哈密至嶺之
南設三臺令駐哈密兵牽駝運送自嶺北至巴里
坤亦設三臺令駐巴里坤兵接運又言哈密所属
布魯爾圖古哩克接壌處並巴里坤都爾博勒津
喀喇烏蘇及西吉木達哩圖布隆吉爾附近之上
浦下浦皆可開墾以禆軍食又言布隆吉爾諸處
田禾豊收人民漸集請遣官建倉厫及收貯農器
房屋並於西吉木設赤金衛達哩圖設靖逆衛西
喇郭勒設柳溝所分置守備千總同知通判兼管
廷議並如所請行五十六年三月授靖逆將軍駐
巴里坤
命同振武將軍傅爾丹副將軍祁里德分界覘賊六月富
寧安率兵赴烏嚕木齊擒回人一百六十有九獲
駝馬牛羊無算七月至畢留圖厄魯特兵三百餘
尾我後我兵還擊擒斬數人餘賊越山遁乃還師
五十九年七月進兵烏蘭烏蘇令侍衛哲爾德克
什圖阿玉錫等分道襲擊擒阿克塔斯哨卒餘賊
望風竄遁復於伊勒布爾和碩奪賊谷中馬百餘
破其所據山險獲台吉垂木珀爾斬賊三十餘生
擒二十四人别遣散秩大臣阿喇納等率兵諭降
闢展城回人進擊吐魯番降其酋長獲馬駝甚多
十月䟽言我兵襲擊賊境大振軍威賊人窮促遣
使乞降不過為緩兵計耳奸詭之性不足深信
請乘勝直擣賊穴臣所統巴里坤固原甘肅兵萬
有七千請選八千人由額稜哈畢爾漢路進六千
人由吐魯番阿勒輝路進各持三月粮應令廵撫
綽竒設置臺站先期運米及馬駝至巴里坤草厰
豫備進勦疏下𫝊爾丹祁里德會議議入復下九
卿詹事科道詳議如富寧安請
命選傅爾丹軍前三千人益其軍明年四月以烏蘭烏蘇
地狹移兵駐伊勒布爾和碩尋奉
諭暫停進勦時策妄阿喇布坦遷其所属吐魯番回人西
行回人多不願往中道遁回駐魯克齊木衆萬餘
擊敗賊所遣宰桑和勒博斯額木齊兵推托克托
瑪木特為首赴我軍乞降富寧安以
聞且以屯兵守護粮運維艱入奏
上諭議政大臣曰策妄阿喇布坦既不能遷移吐魯番回
人又不能護衛凖噶爾之人其萬不能敵我兵明矣回
人歸降即係吾民其令富寧安派綠旗兵一千察哈爾
厄魯特蒙古兵一千赴吐魯番駐劄收撫安插如遇賊
衆侵擾速行救援無使失所富寧安乃遣阿喇納率兵
二千駐吐魯番收撫回人九月聞賊衆来犯又遣
副都統壮圖穆克登各率兵二千援勦而自率兵
四千進駐伊勒布爾和碩調遣策應會阿喇納自
吐魯番與賊迎戰屢敗賊衆賊遠遁乃還駐巴里
坤六十一年四月疏言嘉峪關外布隆吉爾之西
為古瓜沙燉煌地昔曾建城屯種遺址尚存且濱
河土肥若駐兵屯牧設總兵官一人統之可扼黨
色爾騰之路六月又請專遣大臣領屯田諸處儲
粮事又言駐守官兵月粮及進勦大軍裹帶隨運
粮若一時並輓費多而人亦不給今巴里坤牧駝
悉臕壮又於喀爾喀買駝至八月皆肥以駝運粮
甚便乘炎熱草盛時分起領運南路至哈密北路
至圖古哩克軍營收貯免使臨事張皇
上並可其奏是年冬
世宗憲皇帝御極授武英殿大學士仍駐巴里坤管理軍
務雍正三年二月
上以富寧安在軍營久謹慎小心
賜敇奬諭并
賜帑銀二萬兩四年十一月還京
賜御用冠服並䨇眼孔雀翎黃轡鞍馬及朝珠銀縀
諭王大臣曰富寧安自任將軍一心肫篤為國宣力再三
奏請進兵
皇考憐念凖噶爾生靈不忍剪除是以未允其請倘如所
奏富寧安定能滅賊矣軍中約束兵丁辦理諸務井井
有條且行止端方廉潔年來領兵將軍聲名未有出其
右者實心奮勉不負任使益彰
皇考用人之明朕實嘉愛其錫世襲侯爵以示旌異於是
由騎都尉晉一等侯五年四月
諭奬其公忠誠實加太子太傅七月管鑲白正紅二旗漢
軍都統事十月
命往西安署駐防將軍六年五月
諭兵部曰富寧安署理將軍為時已久所属武職並未題
補一次省城管兵之員關係甚重在富寧安之意以為
可俟新授將軍常色禮到日題補曾不計常色禮於今
冬自軍中至京明春方到西安如許員缺安可經年虚
懸富寧安曾為巴里坤將軍西安官員認識過半何難
量才授任况現任大學士尤不宜苟且推卸若此朕向
日聞其操守好辦事誠篤自授大學士以來恩賜頻仍
錫封侯爵寵眷優渥理應屏除一切奮不顧身乃惟自
圖保全膜視國事深負朕恩其交部嚴行察議部議革
大學士及一等侯得
旨削恩賞世爵免革大學士六月卒於西安
諭曰富寧安人品端方操守廉潔敭歷中外懋著勤勞謹
慎小心始終一致簡任綸扉正資倚毗忽聞溘逝朕心
深為軫悼其喪櫬起程及歸途之費令陜西督撫料理
所過地方官員於櫬前奠醊仍下部議䘏櫬至京
遣郡王及内大臣侍衛奠茶酒
賜祭葬如典禮諡文恭十年九月入祀賢良祠其原襲尼
喀納之騎都尉世職以嗣子烏魯理襲
穆和倫
穆和倫滿洲鑲藍旗人姓喜塔臘由兵部筆帖式
選内閣中書遷侍讀康熙三十二年授刑部郎中
三十三年遷御史三十九年轉禮科給事中四十
一年十一月遷内閣侍讀學士十二月擢内閣學
士四十二年五月兼攝光祿寺卿七月山東水災
詔截漕五十萬石貯沿河州縣備賑濟發庫銀三千兩派
八旗官員往賑以大臣廵察自泰安至郯城為中
路濟南至登州為東路德州至濟寧為西路
命穆和倫廵察中路四十三年三月遷工部右侍郎五月
穆和倫奏山東麥秋成熟請撤回賑濟官
諭奬其勤勞
命俟秋成後回京四十四年轉左四十七年四月調吏部
左侍郎五月遷左都御史四十八年授禮部尚書
明年調戶部尚書五十年
上諭八旗及部院大臣各將灼知確見篤行孝義者署名
保奏如大學士温達尚書穆和倫富寧安之孝朕深知
之孝者百行之原果有篤行孝義之人不可謂無由得
知也時穆和倫母年九十
御書北堂眉夀額
賜之五十一年四月因戶部吏包攬索銀穆和倫家人亦
受賄部議降三級調用得
旨從寬留任時江蘇廵撫張伯行劾總督噶禮攬賣舉人
多索賄賂噶禮亦劾伯行誣䧟船埠張元隆通盗
及不能清理案件等事
上命俱觧任
遣尚書張鵬翮會同總漕赫夀察審尋奏噶禮攬賣事全
虛伯行不能清案属實
上切責鵬翮赫夀掩餙
命穆和倫往鞫如前議噶禮無罪伯行誣劾督臣應革職
得
旨張伯行居官清正但才不如守噶禮雖才有餘未聞清
正之名此所議是非顛倒著革噶禮職廵撫張伯行復
任五十三年穆和倫以老病乞休
上慰留之五十四年再乞休
詔允所請五十五年仍授戶部尚書五十七年四月因收
平餘銀未奏降五級調用十月卒
新柱
新柱滿洲鑲藍旗人姓富察康熙四十六年襲其
祖羅多理所遺騎都尉世職六十一年補藍翎侍
衛洊授頭等侍衛乾隆四年授鄭家莊城守尉五
年授鑲白旗滿洲副都統六年遷都統八年擢福
州將軍十一年疏言臺灣南北港汊有小船不從
汛地出入輙由小港私運米穀至内地又厦門往
臺之横洋船雖無貨物但額配水手過多往往頂
冐私渡應整飭以清積弊又言閩俗剽悍民間私
藏鳥鎗現經漳浦縣設法勸繳已五百餘桿請通
行全省均下廷臣議行十二年七月䟽言前任撫
臣周學健據福州神寕二府紳士呈請開墾上下竿
塘各島一案現在督撫委員丈勘臣聞筸塘等十
島僅丈得水旱田三十三頃與原報萬一千六百
畝之數太懸殊良由認墾者駕詞聳聽意不在山
而在海海洋之利名色種種如白水者可採捕魚
鮮海島左右水深處也網地者水淺處張網以待
潮湧魚至潮落而取也魚&KR0008;則就山脚巉石開鑿
成圈潮來魚入潮去魚留所也紫菜磹乃山脚下
燒取紫菜地也此皆海利大者向無專主沿海貧
民輸納漁課於各島附近分收其利與其使紳衿
富戶壟斷不若仍公諸貧民俾資衣食
上是之嗣經總督喀爾吉善巡撫陳大受覆奏如新柱
言事遂停止九月疏言海關零税向准銀錢兩收
乾隆五年奏禁用錢近交易用錢者多小本經商
易銀納税啟包攬需索之弊海船因設措停留恐
誤潮信至濱海小口如白石司沙埕等處城市遙
遠無處易銀更属不便請嗣後零星納税銀錢聽
商便并酌中定價不使滋弊得
旨俞允十四年正月署湖廣總督三月疏言楚省素稱
澤國民間田廬全賴堤堘保障荆州属之江陵松
滋公安石首監利武昌属之嘉魚江夏等縣俱有
堤堤外有護灘自十數丈至百餘丈不等遇漲不
致屢潰襄陽府城外老龍石堤關係城池當不時
修築安陸府之鍾祥荆門京山潜江沔陽天門漢
陽府属之漢川等州縣俱濱漢水有堤而無外灘
且土性不堅遇漲輙潰荆門州属之河洋大堤地
當頂衝堤内田廬與潜江沔陽及荆州属之江陵
監利等縣交錯設有疎虞俱不可保查老龍堤係
石工上年動帑興修現在稳固河洋廖家窪外堤
坍損難修内挽月堤宜速修務令堤脚上窄下寬
堤身加高厚此皆官修之堤工也其各州縣堤工
向皆民修惟令地方官勸諭業民於歲修時擬費
存公備用或是歲無需動工仍留存下届倘一時
工大民力不勝官借榖帮補食用於收成時還項
奏入報
聞四月
命同尚書舒赫德往雲南查勘金沙江工程十二月調
吉林將軍十五年仍調福州將軍奏言福州旗員
駐閩年久清書清語日就生疎所立官學難資教
𨗳請發精通繙譯筆帖式一人來閩專司教習俟
有成效另請議叙從之十六年署兩廣總督十七
年回福州任十九年七月同總督喀爾吉善遵
旨議奏駐防漢軍出旗為民及轉補綠營以京城滿洲
兵往補甲缺各事宜一情愿為民之漢軍聽指定
所往省分呈明入籍一仍愿食粮者分派綠營補
缺一漢軍儘馬甲先補綠營一半以便滿洲兵坐
補一漢軍原住房屋應留給滿洲兵官房外有自
盖者給還屋價一漢軍水師甲兵暫留令滿洲兵
學習熟諳後再改補别處一京城滿洲兵分次分
路進閩以免壅滯又奏駐防既換請挑在京滿洲
官帶兵前來每兵百派防禦一驍騎校一兵三百
派參領一兵五百派協領一與漢軍人員交代至
現在漢軍各員逐加考騐其強壮可用者候送部
引
見改用綠旗營員經軍機大臣議行二十四年丁憂回
旗尋補鑲藍旗蒙古都統二十五年
命往葉爾羌辦事二十六年奏言和闐回人所交乾隆二
十四五等年粮石除官兵支領外照時價糶仍有
萬餘石存倉據阿竒木伯克阿什默特等呈稱
每年交正項普爾二萬四千騰格每月復以普爾
三千騰格換易新錢故官粮難售若准以紬布牲
隻及所屬克勒底雅每年入貢餘金作價愿認糶
粮石一千八百帕特瑪查回人紬布較粮石頗賤
牲隻價雖稍昂仍減於内地辦送金亦通行之物
且伊犂布價甚貴若由臺站轉運於兵丁衣服有
益得
旨如所請行又言葉爾羌鑄錢一年共得八萬餘騰格
阿克蘇又開局鼓鑄與舊普爾参雜行使回人貧
富遠近不同不能全收舊錢以足十萬騰格之數
查新舊錢參雜自可流通若新錢鑄至十萬騰格
時舊錢收盡自當停鑄若尚有舊錢則仍行增鑄
以盡收舊錢為度每月不限定數至錢局所鑄無
多工役量減一半以節糜費從之先是巴達克山
部與博洛爾部接壌屢起釁抄掠二十八年新柱
奏言臣等前遣伯克薩里等往巴達克山諭索所
掠齊特喇爾戶口什物素勒坦沙即凛遵約束將
其弟沙卜多爾噶達爾撤回該地方戶口什物派
所属伯克等逐一交還博洛爾得
旨新柱辦理妥協著交部議叙是年回京授理藩院尚
書兼鑲紅旗漢軍都統二十九年授西安將軍三
十年仍任理藩院尚書兼正紅旗蒙古都統三十
二年署理熱河副都統尋授
盛京將軍三十三年卒
賜祭葬諡勤肅
欽定八旗通志卷一百八十
