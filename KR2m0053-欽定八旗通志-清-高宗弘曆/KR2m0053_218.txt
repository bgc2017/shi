欽定八旗通志卷二百四
人物志八十四
大臣𫝊七十(漢軍鑲紅旗二聖侯襲爵龍楊茂勲馬雄鎮姚啟于成)
侯襲爵
侯襲爵漢軍鑲紅旗人順治六年七月管佐領八
年閏二月授刑部理事官十年十二月擢廣東肇
慶總兵官十二年正月總督李率泰以襲爵青年
勇敢約兵愛民疏請移駐德慶州要地兼轄羅定
東安西寧三州縣十三年六月襲爵疏言鎮標左
右兩營馬步兵原備征𠞰之用刀鎗弓箭皆各營
自備日久腐朽且所轄羅定東安西寧等州縣并
肇慶城守水師營兵馬俱缺盔甲器械粤中山寇
海氛不時竊發請一律製造以禆戰守又言向來
各城守將備與有司官往往因小嫌互訐激成事
端請
勅下撫按嚴加申飭並得
旨允行九月遣守備蔡忠光會𠞰懷集縣克松岡寨生擒
八人招撫其崇陽王朱藴鈐及渠帥李盛功等十
一月羅定州賊羅成基與其黨蕭鼎李仲倫等據
州屬之雲致峒襲爵率標兵三千抵其巢連破三
柵五寨成基創斃擒其偽中軍頼洪恩等鼎仲倫
相繼就撫餘黨悉平十二月因病觧任康熙四年
七月補京口左路水師總兵官十六年十二月調
廣東高雷總兵官十七年四月擢廣東提督七月
海逆鄭錦犯泉州
上命靖南王耿精忠督餉侍郎達都等自潮州率兵赴閩
觧泉州圍襲爵與副都統尚之璋總兵馬三竒固
守潮州十月疏言潮州密邇閩疆逼臨大海自經
變亂水師船隻燬失兼以達濠南澳井洲諸島逆
賊停泊為巢與潮陽等處相隔帶水窺伺已非一
日邇來寇犯福泉各島勾連耽耽思逞潮屬營汛
多環山枕海道路寥闊鎮標額設两營除派防要
汛外在城兵僅三百餘名汛險兵單請復設潮州
鎮標中營官兵五百大埔營官兵六百潮州水師
總兵一員左右二營官兵二千以資彈壓
上允其請十二月海賊百餘艘突犯潮州之鋪前礮臺襲
爵遣遊擊秦可京等水陸夾攻陣斬偽參將都司
等五人賊級二百生擒三十四燬賊船二十十八
年二月海賊楊金目等犯山頭仔海岸襲爵遣副
將蔡茂植迎擊斬級千餘燬賊船三十賊奔潰茂
植躍舟逼攻斬偽翼將頼武楊雄及賊黨三百餘
生擒偽副將郭鳳杜開等九月疏報井洲島逆恃
海為險臣與鎮臣馬三竒議水陸夾𠞰秦可京等
由東路登井洲海岸分兵直衝賊寨破賊城二斬
級五百餘焚賊巢七蔡茂植等率水師由西路抵
井洲海面賊截港拒戰官兵奮擊沉賊船十二陣
斬偽副將季棟林雄偽參將周武斬級五百餘乘
勝登岸連燬賊營九賊敗遁適南澳海山等賊擁
衆來援遂與秦可京等合師截殺焚賊船十四溺
死者甚衆餘賊悉遁十月疏言臣標官兵原設馬
二步八康熙十四年改為馬一步九粤省幅&KR0695;遼
闊枕臨西粤密邇閩漳標兵有援𠞰四應之責况
值海逆流寇互相出没分頭策應非藉馬力曷克
星馳撲𠞰請照督標例復為馬二步八俟事平日
議減下部議行時平南將軍賚塔奏調廣東潮州
碣石兩鎮舟師會𠞰海逆恢取厦門已得請十二
月襲爵疏言舟師會𠞰厦門其不便有四閩省大
船三百餘配兵三萬餘以當一路潮碣两鎮額船
共止舶艚赶&KR0699;十五可以出洋其餘皆係䑩艚每
船僅可配兵二十餘名均非駕駛大洋之船水軍
又係新募未經操演何能獨當一路船小兵单勢
難遠出閩海一也閩粤東西相距風信不同非比
陸路可計日會合倘風濤阻滯彼此懸隔難以訂
期夾𠞰二也且達濠南澳諸逆密邇潮疆時竊窺
伺門庭之寇未盡根株難以遠出會𠞰三也即如
達濠諸逆可期一鼓蕩平而沿海逆賊尚有謝昌
李積鳳等狂逞於廣肇高雷諸處連䑸飄忽與鄭
逆聲氣聯絡倘乘虛突犯何憑堵禦難保必無他
虞四也但今奉有
成命除已咨催两鎮整理船兵外臣目睹形勢若不據實
披陳恐致貽誤得
旨侯襲爵既言潮碣戰船難以出洋汛守尚患不足宜停
其調發可仍撥舟師作進攻狀以分賊勢十九年四月
疏報將軍賚塔統兵駐潮與臣會商進𠞰達濠海
寇分撥滿漢官兵前至馬窖夾擊臣與賚塔親臨
海口水陸齊進徑奔達濠海面賊首江欽邱輝等
率船百餘出磊石門拒敵我舟師奮勇直前礮石
如雨賊死命拒戰我陸路兵自後山衝下夾擊左
右翼滿漢官兵飛馳接應擊敗逆賊沉賊船八奪
賊船五生擒偽宣尉使洪磊及賊徒三十二名陣
斬偽副將二賊勢披靡我兵奪取磊石門賊復糾
船二百餘拒敵我兵轉戰愈力賊且戰且退將至
馬窖海面水師總兵劉顯芳督兵放礮夾攻又擊
沉賊船五淹死賊徒甚衆奪賊船三并器械等物
餘賊遁出外洋救獲難民一千三百餘名五月疏
報達濠既平南澳遊魂膽落臣與副都統張夢吉
總兵劉顯芳領各標官兵水陸並進直抵南澳島
口偽將軍李榮等賊艘六十餘自深澳出蜂擁迎
敵我兵鼓勇直前矢石交下遊擊周琬身先士卒
斬偽副將一奪賊船官兵前後夾擊又斬偽副將
二翼將一逆徒五百餘奪船四賊衆燒死及落水
者無數追擊至海山口餘賊四散我兵回搗山巢
拆毁礮臺三焚賊巢五計屋二千七百餘間積寇
巢穴掃除净盡並得
旨嘉奬二十一年十二月調貴州提督先是滇黔底定廷
議裁兵雲貴總督蔡毓榮以恢復未久請俟三年
後裁汰並大定鎮缺兵急需募補两疏皆經部駁
至是襲爵疏言裁兵之議已久但貴州東粤西蜀
南滇北楚為四省咽喉且在萬山中苗蠻繁多性
嗜刦殺又向被吳逆佔據今恢復未久人懷疑懼
非重兵不足弹壓計通省經制兵二萬六千有竒
防隘護糧各營每以汛廣兵单告今留兵二萬外
裁兵六千六百有餘併家口不下萬人一旦驟減
兵非土著無家可歸兼之旱災頻仍資生乏策勢
必相聚為匪乞將各鎮應裁之兵酌撥撫標及大
定鎮充補缺額無容另募其餘俟三年後照數裁
完下部議從之二十七年十二月卒於官年六十
有三子居廣由廕生官山東布政使
楊茂勲
楊茂勲漢軍鑲紅旗人父麒祥仕至鑲白旗都統
順治七年選通滿漢文藝者茂勲以廕生應選授
太僕寺副理事官十三年調兵部督捕右理事官
明年遷吏部右侍郎十六年五月給事中楊雍建
胡爾愷等疏糾吏部擬選擬陞先後互異下都察
院察議削銜降革有差茂勲降二級留任十二月
署河道總督十七年六月授湖廣巡撫十八年
聖祖仁皇帝御極擢貴州總督康熙元年十一月疏言金
筑土司王應兆以偽晉王李定國招兵為名煽誘
遠近苗寨抗欠官糧合謀叛逆當亟𠞰除以示懲
創十二月遣副將冶秉忠領兵由廣順州進𠞰應
兆聚衆三千餘出拒敗潰退據紅巖石寨秉忠與
遊擊白成功席登雲分兵攀陟山箐冐矢石攻破
賊寨斬應兆并賊黨數百人其餘衆及定番都勻
各苗寨悉自訴為賊廹脇悔罪乞宥願納糧應役
二年正月茂勲奏捷下部叙功加兵部尚書銜四
年六月疏言苗蠻㒺識禮義以睚眦相讐殺故黔
記有曰苗家讐九世休又曰土苗連和國家之害
土苗讐殺國家之利盖言以苗弱苗也治之之道
與中土異凡有嘯聚刦殺自當發兵𠞰除其餘匿
山箐中自相讐害者苐令頭目分辯曲直或願抵
命或願賠償處置得宜俾咸帖服創懲既立亦必
悔悟自新漸革舊習此坐安邊境之策也下部議
行尋以裁缺
召還五年授河道總督七年三月疏言昨歲河決烟墩大
溜南徙河身淤成平陸計二十里臣相度形勢先
挑引河分刷水勢然後下埽堵塞決口今已全河
歸道舟楫遄行疏入得
旨據奏黃河烟墩決口閉塞黃淮歸正重運無誤深慰朕
懷楊茂勲赴工督率速竣黽勉可嘉下部議叙加太子
少保五月疏言黃河南徙由東安入海元明以來
藉為運道沙水沸騰常苦淤決每年伏秋於危險
處集夫搶捄名曰歲修此外近河則築縷隄稍近
則築月隄稍遠又築遥隄附郭則築護城隄猶恐
水勢暴横又築格隄及減水石壩以洩水勢前人
良法具載紀志今沿河隄壩年久圮壊十不存一
請於農隙責成沿河州縣量雇民夫按隄修築庶
免臨事張皇又清口為淮黃交會之所近因黃水
盛漲越淮二十餘里清淮返退洪澤湖内河沙逆
上倒灌運河必於天妃閘外添築長壩逼黃東行
引全淮之水出清口淮黃相抵沙逐水流歸海自
順又董口既被黃河倒灌似難復舊稍右為駱馬
湖向因内無縴道置之今若築長隄於湖内則重
運無阻而黃漲稍遠亦弗患直灌停淤矣疏下工
部皆議行惟駱馬湖隄以工險費繁寢其事八月
河決桃源黃家嘴
諭令確勘估築八年二月工成以病乞休仍
命供職六月副都御史馬紹曾疏言自黃家嘴衝決漕運
稽遲
特命遣官相視雖經修築而勞民傷財為累滋大皆楊茂
勲不職所致豈可藉口天行况其自陳積病至云
手足痿痺總河奔走河干必需精明強幹豈可令
此病軀優游廢事是月巡䀋御史李棠亦言臣三
月間經歷河壖聞河臣楊茂勲怨聲載道
皇上歲發帑金數十萬而一夫一柳仍派民間縱有發價
之名究竟十不得一又德州以北河水淺涸輕舟
尚不能行糧運必致遲滯乞罷斥茂勲更易幹員
庶於河務有益並
命茂勲明白回奏尋奏言歲修工程佑計發價俱遵定例
從未私派累民下部免議九月
詔甄别督撫大臣吏部列茂勲名以有疾上
命茂勲原品致仕十四年四月察哈爾布爾尼叛
勅信郡王鄂扎等率師討之授茂勲都統銜率漢軍隨征
七月凱旋十五年五月王大臣請復設鄖陽撫治
防禦賊寇
上命茂勲任之時叛鎮譚洪等糾賊三千以巨艦據琵琶
灘背山負險進逼鄖陽阻絶餉道茂勲與鎮安將
軍噶爾漢副都統李林隆等議分兵兩道由江南
北岸並進而以小舟運紅衣礮潛伏江汊擊毁賊
船其屯據山麓賊衆陸路兵擊之敗潰追𠞰至均
州斬偽總兵三擒偽副將二獲賊艦及甲馬甚多
餉道復通十七年二月與提督佟國瑶會兵進𠞰
叛鎮楊來嘉於房縣來嘉及其黨謝泗等擁衆萬
餘列陣以拒我兵三路並進屢敗之復房縣追躡
至香耳山斬馘及墮崖死者無算復保康縣十八
年四月擢四川總督仍駐鄖陽疏言均房鎮額兵
四千其餉米向由安陸鄖陽德安襄陽四府協濟
而道路險阻運費浩繁莫若折價給兵較市價量
為昂貴則米販雲集不煩民力而兵食可足又八
旗勁旅衝鋒破敵所向無前惟山澗陡絶之處弓
馬難施請多用綠旗步兵俾之攀藤附葛為大兵
前驅不難直搗賊穴部議如所請行十一月
諭責茂勲懦怯退縮不即規復四川十九年正月偕提督
徐治都率師至巫山偽將軍王鳳岐等以萬餘衆
負險自固我師奮勇奪隘大敗賊衆生擒鳳岐斬
賊三千餘級復巫山復分兵復大昌大寧乘勝取
䕫州譚洪率衆降八月偽將軍胡國柱等䧟納溪
瀘州譚洪等復叛䕫州震動
上以茂勲及領兵將軍提鎮等防禦疏怠
飭令分途進𠞰十一月
允兵部尚書宋德宜奏以陜西轉餉入蜀宜歸一人統理
命哈占為川陜總督茂勲管四川提督事隨大軍進征雲
南平還京三十二年卒
馬雄鎮
馬雄鎮漢軍鑲紅旗人總督鳴珮子也順治十三
年由廕生授工部副理事官累遷宗人府啟心郎
都察院左僉都御史國史院學士康熙八年授山
西巡撫未之任改廣西巡撫時左江奸民楊其清
等妖言煽衆謀不軌右江妖僧假明宗室為亂羣
盗莫扶化等結獞蠻掠梧州平樂二府雄鎮悉討
平之疏請定邊俸陞遷之例除兵糧運費之徵皆
得
旨允行十二年逆藩吳三桂反明年二月廣西駐防將軍
孫延齡叛應之殺都統王永年等刧巡撫廨署時
巡撫無標兵雄鎮督家人拒戰移檄梧州趣提督
馬雄率兵赴援雄遷延不至而延齡脅降甚急雄
鎮自經為家人救免即以蠟丸馳疏請兵延齡詗
知縶雄鎮及家屬四十餘人於别室絶食數日不
死吳三桂遣使招之雄鎮麾其使誓不屈先是慶
陽知府傅宏烈以豫發吳三桂逆謀坐誣謫戍蒼
梧至是勸延齡反正延齡躊躇未决雄鎮遣其子
世濟世永孫國楨先後由間道歸京師復疏言廣
西人心不甘從逆若大軍速至可圖恢復廣西既
復則三桂腹背受敵矣十六年十月三桂遣從孫
世琮殺延齡擁雄鎮至賊壘誘降雄鎮大呼曰吾
奉
命巡撫廣西義守封疆恨不能斬汝首以報
國今討賊不遂死吾分也賊戕其幼子世洪世泰以
懼之雄鎮罵益厲遂遇害從者馬雲臯唐進寳等
九人咸引頸受刃時雄鎮年四十有四妻李氏妾
顧氏劉氏女二及世濟妻董氏妾苗氏同日自經
死幕客孫成陳文煥乘間脱走由平樂達蒼梧以
雄鎮所著擊笏樓遺稿及彙草辨疑歸之世濟明
年傅宏烈為廣西巡撫疏述其事
聖祖仁皇帝嘉雄鎮忠烈下所司議䘏方雄鎮之遣世濟
行也全州人易友亮實導之出及世永國楨之行
年俱幼賊伺之甚密友亮復與州人唐守道唐正
發謀穴垣出之雄鎮既遇害友亮收其骸骨藁葬
焉至是世濟
恩授大理寺少卿易友亮唐守道唐正發授遊擊守偹孫
成陳文煥授同知知縣有差十八年世濟請赴廣
西取父骸骨得
旨馬雄鎮當逆賊叛亂之時克篤忠貞捐軀殉難其骸骨
令馬世濟馳驛往取明年雄鎮喪至京師
贈太子太保兵部尚書
賜祭葬如典禮諡文毅廕一子入監李氏董氏各以夫品
級
予誥贈又
允廣西巡撫郝浴請建雙忠祠於桂林祀雄鎮及後為逆
孽吳世璠所害之巡撫傅宏烈二十一年正月宴
羣臣於
乾清宫以世濟為殉難撫臣子
特命至
御座前
賜酒時世濟官光禄寺卿旋擢副都御史累遷吏部侍郎
貴州巡撫漕運總督
世宗憲皇帝時以雄鎮入祀昭忠祠乾隆十六年
上念雄鎮為國效忠前此未有世職
特予恩騎尉世襲㒺替以其四世孫陞基襲
姚啟聖(子儀)
姚啟聖浙江會稽人順治十六年附族人籍隸鑲
紅旗漢軍由康熙二年舉人授廣東香山知縣八
年以擅開海禁罷任十三年逆藩耿精忠據福建
叛遣賊衆䧟浙江温州府城及台處二府屬縣
聖祖仁皇帝命康親王傑書統師進討啟聖捐資募兵赴
軍前效力委署諸暨縣同守偹何清𠞰平紫瑯山
土賊十四年正月康親王疏陳啟聖勞績得
旨授浙江温處道隨都統拉哈達𠞰平松陽宣平二縣十
五年八月同副都統沃申總兵陳世凱等𠞰賊石
塘焚其木城斬獲甚衆乘勝復雲和縣十月康親
王進征福建耿精忠降尋以啟聖為福建布政使
時海賊鄭錦據漳泉興化大軍進𠞰啟聖籌偹甲
胄弓矢及戰馬以供軍用十七年五月總督郎廷
佐奏啟聖自擕兵千餘令其子姚儀統領隨大軍
𠞰賊屢著捷功其贍兵購馬製械先後用銀五萬
餘兩皆出已貲得
旨嘉奬尋擢福建總督值賊䧟海澄長泰同安惠安平和
等縣啟聖條上十疏一請調福寧鎮兵會同八旗
兵及浙江提標兵𠞰賊泉州調衢州贛州潮州三
路兵𠞰賊漳州一酌給投誠官兵俸餉以安反側
一願自捐糧米增募督標兵五千一薦舉浙江賢
能文武官二十員請令赴閩調遣一增價糴榖一
萬石米五千石貯偹軍食一分兵防守要路設站
運餉一請復設漳浦同安兩鎮總兵官一閩省經
制兵舊有五萬一千七百餘名請增設一萬八百
名俟賊平裁撤一嚴禁管兵官以厮役冐佔兵額
一申明臨陣勝敗賞罰格以振軍心疏下議政王
大臣等詳議惟衢贛潮三路兵皆在要地未便調
閩又既增督標兵毋庸再廣通省經制額餘並如
所請行七月啟聖同海澄公黃芳泰遣兵由永福
進復平和及漳平二縣九月賊帥劉國軒等犯漳
州啟聖同將軍賚塔都統沃申等率兵進𠞰大破
賊於蜈蚣山復長泰縣叙功晉正一品九月遣其
子儀率兵抵同安賊棄城遁追斬偽副將林欽等
十月啟聖同副都統吉勒塔布提督楊捷等敗劉
國軒於江東橋又敗之於潮溝十八年正月劉國
軒糾黨吳淑何佑等據郭塘歐溪頭欲斷江東橋
以犯長泰啟聖同賚塔楊捷及巡撫吳興祚遣兵
邀擊大破之先後招降偽官四百餘員賊兵一萬
四千餘名五月劉國軒吳淑等率賊萬餘謀奪江
東橋榴山寨啟聖同賚塔石調聲擊敗之至太平
橋潮溝殺賊千餘十九年二月同賚塔楊捷石調
聲督兵攻復海澄縣時提督萬正色先克海壇啟
聖同賚塔及總兵趙得夀黃大來等分兵七路並
進破賊十九寨又别遣將弁乘潮渡海克取金門
厦門招降偽將軍朱天貴楊彪等是年叙恢復長
泰等縣功晉兵部尚書太子太保二十年四月左
都御史徐元文疏劾之曰啟聖自為香山知縣穢
蹟彰聞革職提問永不叙用祗以逆孽變亂孑身
戎行遂冐軍功驟致節鉞正當殫力竭忠以報
恩遇不謂素性乖張舉措輕妄以虛詞為實事以乾沒為
己貲其言欺㒺無據其心險側不平臣請略舉數
端有大可駭者大臣官員侵佔民利煌煌嚴禁而
啟聖前者妄請借司庫銀十二萬两經營取利可
駭者一啟聖自陳疏稱家無片瓦而以臣所聞啟
聖揮霍金錢不異泥沙題報軍前捐銀十五萬两
有竒此銀不從天降地出謂非尅軍餉脧民膏臣
不信也可駭者二閩省民困已極啟聖不能加意
存撫乃拆毁民居築園亭水閣日役千人舞女歌
兒充牣房闥又強娶長泰縣鄉紳戴璣孫女為妾
委其兄戴法署教官物議沸騰可駭者三海壇進
師啟聖力為阻撓一則曰不敢輕舉喪師辱國一
則曰不敢以封疆為兒戲及恢復海壇繼取金門
厦門又言當直取臺灣其始則欲養寇其繼又欲
窮兵可駭者四啟聖有卒數萬與海壇萬餘之賊
相持三載不能成功乃欲令水師提督統新降之
衆遠涉波濤以圖萬一之僥倖繼因詞窮理屈即
自請出師漫無布置始為是語以塞人言可駭者
五吳興祚萬正色平海奏功啟聖心懷慚妬跪向
侍郎温岱云正色密遣人與偽都督朱天貴約定
投誠隨讓海壇而去其言尤為不根海壇賊遁之
後朱天貴尚爾狂逞啟聖疏云厦門雖恢復而朱
天貴實為後患則所云讓去者顯係妄造臣不知
啟聖何心與驅除海逆者作難如此可駭者六總
督封疆大吏乃因欲行䜛譛長跪部臣之前失大
臣體可駭者七兵部據啟聖之言以為興祚等冐
濫軍功頼
皇上聖明洞見萬里令即行議叙自此勞臣吐氣人心莫
不鼔舞克海賊者既有功則妬功者自應有罪總
之啟聖恣睢放誕險詐欺誣委以巖疆甚非八閩
蒼生之福乞
勅部確察嚴議以為人臣譎詐行私者戒疏入
命啟聖回奏尋奏言臣於康熙十七年十月進兵至鳳皇
山因一時投誠者甚多犒賞不繼與撫臣吳興祚
議及外省貿易頗有微息前督臣李率泰經略臣
洪承疇曾借帑為之遂冐昧上疏未蒙
俞允臣等雖因公起見然不應以細事上凟
宸聰臣自入任京中未有産業而軍前捐銀十五萬有竒
者香山革職後貿易七年頗積微貲并臣浙江祖
業變價及親朋借貸經年累月而後有此數臣視
師漳南於康熙十七年七月巡邊至省見總督衙
門被耿精忠屯兵居住以致拆毁倒塌臣因捐貲
修整每日所用匠夫不過數十名各給口糧工價
柵外有員役搭蓋小房令其自行拆去至臣妾數
人俱有子女年已老大並無歌兒舞女強娶戴璣
孫女更無其事教官戴法乃前督臣郎廷佐批委
者臣到任時戴法已署事八月矣康熙十八年十
一月臣有密陳進𠞰機宜清字一疏請水陸各分
五路進兵内稱轉盼來春南風一起船隻難行又
須坐守一年徒費錢糧臣彼時尚爾踴躍豈至次
年輙肯遲滯且撫臣一經拜疏出師臣即會同將
軍楊捷親領官兵進攻烏嶼海倉併十九寨上下
夾攻以分賊勢至得厦門之後即攻臺灣臣先於
十八年九月有密陳一統規模清字一疏云前得
厦門棄而不守亦不再攻臺灣將船隻盡燬以致
海賊復起我兵無船可用今托
皇上洪福如得厦門之後即進𠞰臺灣不難破卯覆巢是
臣欲攻臺灣始終如一非既得厦門方請直取臺
灣也又十七年九月臣等大敗海賊於蜈蚣山實
因兵單不能分取海澄觀音山等處至十月中催
各路官兵到漳而賊已深溝高壘矣平南將軍臣
賚塔撫臣吳興祚提臣楊捷及臣等會商若止於
陸路進兵斷難必勝决須水陸夾攻臣百端籌畫
不敢輕舉遺誤封疆審有可取之機方敢上疏自
請督師非姑為是言也侍郎臣温岱入奏之言臣
得之朱天貴天貴六月到漳招撫投誠之說天貴
言之而後臣知之總之撫臣提臣拜疏出師則平
賊之首功已定臣何所容其慚妬乎温岱曾云總
督提督俱要和衷臣因望
闕跪誓不肯負
恩豈跪部臣乎總之臣任閩三載雖無妬功之心實有溺
職之罪伏祈
勅部嚴加議處另簡賢能庶臣心安而臣心白矣疏入
報聞下部知之二十一年二月叙恢復海澄克取金門厦
門功予騎都尉世職加一雲騎尉時鄭錦已死子
克塽仍其偽爵稱延平王凡事皆决之劉國軒等
遣人齎書願稱臣入貢不薙髮登岸如琉球高麗
例啟聖以奏
上不許
諭趣水師提督施琅進征二十二年六月施琅擊敗賊衆
取澎湖八月啟聖至澎湖經理糧餉是月施琅定
臺灣鄭克塽劉國軒等皆降啟聖還福州十一月
卒年六十明年九月部議啟聖修理船隻軍械浮
冐帑金四萬七千两有竒應追繳
上以啟聖素著勞績免之長子儀初以捐納知縣從征福
建康親王以遊擊委用同安之捷啟聖奏其督戰
有功下部議叙以員外郎用遷郎中應出為知府
命仍以京官用部議應授五品京堂
上以儀才幹素優且願以武職自效改都督僉事以總兵
官用二十二年正月授江南狼山鎮總兵官至是
襲職歴杭州沅州鶴麗諸鎮總兵三十四年十月
擢鑲紅旗漢軍副都統明年卒
賜祭葬如例子法祖襲職
于成龍
于成龍漢軍鑲紅旗人康熙七年由廕生授直隸
樂亭知縣八年署灤州知州以罪囚脱逃降調樂
亭民列其善政叩
閽籲留部議保留叠經飭禁械為首者繫獄九年二月縣
民再叩
閽下巡撫金世德察奏所列善政皆實復縣任十三年六
月以緝盗逾限未全獲應降調金世德疏言樂亭
舊號疲邑成龍撫綏調劑與民相宜可否留任部
議不准得
旨于成龍撫綏疲邑與民相宜准其留任十八年擢通州
知州二十一年直隸巡撫于成龍遷两江總督疏
薦其可大用尋又請
敕廷推清操久著與相類者為江寧知府
上即擢成龍任之二十三年十月
上南巡至江寧傳
諭曰朕在京師聞爾居官廉潔今臨幸此地確加咨訪與所
聞無異用賜親書手卷以嘉爾清操十一月擢安徽按察使
駕還京
賜其父原任參領于得水貂裘奬其教子有方又
諭八旗都統侍郎諸臣有子弟官外者各貽書訓勉效成
龍之潔己愛民二十五年三月擢直隸巡撫瀕行
賜銀千两表裏二十端
諭詢畿輔重地利弊應興革者宜何先成龍奏弭盜為先
奸惡之徒倚仗旗下名色窩藏匪類有司明知而
莫敢深究嗣後有如此者臣當執法治之既抵任
疏言弭盜之方在力行保甲今民間己申飭遵行
惟旗下莊屯向不屬州縣管轄本旗統領官遠在
京城僅有撥什庫在屯未能約束今應令旗人與
民戸同編保甲以撥什庫與鄉長互相稽察無論
盜所刦之家是旗是民俱協力救護能擒獲者給
賞如窩盗縱盗許州縣官詰訊申報又疏言燕山
六衛所轄遼闊與州縣不相統屬遇有賊盜止責
汛弁緝拏而衛員漠不關心此賊盜所以充斥也
請嗣後以衛地近州者歸州近縣者歸縣則保甲
易編匪類易察京東之通州西之蘆溝橋南之黃
村北之沙河宜設捕盜同知四員分駐其地自守
偹以下分汛各官徼巡燉臺諸務及旗下莊屯悉
歸稽察則武弁有所顧忌旗下亦受約束矣疏並
下部議行先後察究武清易州等處怙惡不悛之
旗人請
旨寘諸法又疏言順德廣平大名等府額觧狐皮花絨芝
蔴運送費多恐借端苛派請改觧折色又言河工
歲修派夫應令旗地與民地一體計畝均役下部
議格於例並得
旨如所請行二十六年四月
上以成龍廉能稱職誠心愛民
特旨嘉奬加太子少保十月
巡行畿甸
賜鞍馬並銀千两十二月奉
詔同山西巡撫馬齊往鞫湖廣巡撫張汧貪欵得實論罪
如律二十七年三月回任初成龍任安徽按察使
靳輔為河道總督大治淮黃隄壩
上以其未能兼顧下河
敕成龍督理之遇事得自陳奏成龍請濬海口故道靳輔
請於下河築長隄束水注海
上召詢籍隸淮楊諸臣奏宜從成龍請工部尚書薩穆哈
奉
命往問居民還奏百姓僉謂濬海口無益大學士九卿議
未决成龍遷巡撫以侍郎孫在豐督理下河靳輔
奏開中河以便漕運又請於高家堰外增築重隄
束水北出清口則下河不濬自治
上以疏示成龍成龍奏下河宜濬重隄不宜築開中河無
益反為民累
上允靳輔開中河遣尚書佛倫侍郎熊一瀟同總督董訥
總漕慕天顔會勘增築重隄事佛倫等還奏宜從
靳輔請慕天顔孫在豐御史郭琇相繼劾靳輔興
屯累民靳輔亦劾慕天顔孫在豐附和成龍朋謀
阻撓至是成龍自湖廣還
召同靳輔入對靳輔言開濬海口有海水倒灌之患成龍
奏若築高家堰重隄縱上流之水不來而秋霖暴
漲天長六合等處之水洩歸何處故海口仍應開濬
上罷靳輔任以福建總督王新命代之别遣部臣代孫在
豐五月學士開音布侍衛馬武閱中河還奏商賈
舟行不絶漕運可通又劾慕天顔前次禁止堵塞
支河勒令已進中河漕船退回有意阻撓
命逮慕天顔鞫問得成龍寄書令勿順從靳輔狀議削成
龍太子少保降二級調用得
旨留巡撫任二十八年正月從
上閱河同侍郎徐廷璽往視下河還奏串場河已興工挑
濬自丁溪場至白駒場有通海之處三滔子竈上
又有歸入丁溪之馮家壩小河宜加挑濬俾河垜
之水由丁溪入苦水洋從之是年畿輔旱
詔𤼵帑金三十萬兩賑濟成龍疏言兵丁仰藉月糧今歲
米豆騰貴請加給折色之半又言旗下莊屯貧戶
及未成灾州縣貧民請酌議賑䘏又言長蘆鹽引
前以軍興需餉加增有壅積未銷者請豁免徵課
並得
旨俞允二十九年正月以部推井陘道甘文煐久不赴任
奏薦湖廣知府武廷适戴夢熊王輔請
簡補
諭責以收羅别省官員之心破壊定例不准行七月疏請
增設通州昌平順義及榆林土木各驛馬匹大名
府通判舊二員移一員駐古北口管理驛務移密
雲縣丞駐石匣腰站並下部議從之是年内陞左
都御史兼鑲紅旗漢軍都統三十一年二月王新
命為山東巡撫佛倫所劾罷靳輔仍復任十二月
靳輔卒成龍任河道總督三十二年五月疏言靳
輔令河員領帑購買柳束工部駁減銀一萬八千
两令覆核並無虛冐又言靳輔興築高家堰重隄
豫給夫役銀四萬四千餘两王新命一再題銷工
部以非例飭追實因向來募夫遠方悉給安家路
費工完扣抵故無豫給之名此重隄工作中止未
經扣抵今訪察豫給是真無從追繳
詔並予豁免三十三年正月奉
召至京疏言運河自通州天津至山東嶧縣卑薄各隄宜
加築高厚武清八百戶等處宜增建月隄黃河自
滎澤縣至江南碭山縣卑薄各隄均宜加築高堰
六壩周橋大壩永安西隄均宜改建石工其毛城
鋪等處舊有引河宜疏濬深通檀度寺東隄及茆
家圍等處挑挖引河即以所挖之土增築两岸束
水子隄徐州城石岸急應大修清江浦迤下至黃
浦東西两隄寳應至江都東隄高郵西隄俱需加
築並修葺閘壩㴠洞又疏言河防各設專員庶無
顧此失彼之虞天津道有地方職掌應增設两道
一駐河西務一駐滄州分管北自通州南至德州
河務江南河工錢糧向分廳庫收支不屬淮徐淮
揚两道職掌應增設河庫道桃源同知現駐南岸
應增北岸同知一邳睢同知宿虹同知現皆駐北
岸應增南岸通判各一山陽清河舊設同知一應
增一員分管两縣毛城鋪閘壩緊要徐屬同知難
以兼顧應增通判一駐碭山縣又疏言河工所費
繁多非開捐例不可但銀數太多則無力者裹足
不前徒有開例之名仍無濟工之實今仿陜西賑
饑事例酌量增減另行條例庶幾援納者衆工程
得及時興舉尋
命同九卿科道入
諭詢捐納無累百姓否成龍奏可保無累
上曰前所行捐納事例或因軍需孔急或因拯救災民銀
米不能即至其地為一時權宜之計至修理河工錢糧
並非難於措處豈可遽行捐納捐納之人豈盡殷實大
約稱貸者多不脧削百姓則逋負何由而償且居要津
者不給銀而虛冐捐納亦復不少陜西所捐銀两現今
多有虧空朕從寬未究是皆有司不能擯絶情面囑託
所致若不取償於百姓何以補其缺額如此而云無累
百姓可乎成龍奏
皇上憂勞百姓屢𤼵帑金百餘萬賑濟陜西且次第蠲免
各省錢糧動至數百萬臣愚拙無知因河工費用
浩繁請開捐納兹蒙
聖諭切指情弊臣冐昧陳奏之罪奚辭
上曰爾向日議河工事曾面奏減水壩宜塞不宜開今果
可塞乎成龍奏曰臣彼時妄言今亦照靳輔而行
上命大學士以成龍所奏令九卿詳議尚書薩穆哈等議
河道大修歲修理應陸續題請今以數千里工程
欲一時盡行興舉因請添設道員同知通判等官
又條列捐例凡革職年老患病休致之人及布政
使大員概許捐復俱未協事宜懷私妄奏應革職
得
旨從寬留任仍興舉緊要各工七月疏言洪澤一湖密近
淮城為淮睢二凟所滙歸伏秋水𤼵波濤澎湃僅
恃高堰土隄雖加築堅固仍須歲修搶修急宜改
建石工所有六壩及自小黃莊起至古溝東涵洞
止共估工料銀五十萬两有竒疏下部議從之三
十四年八月以督理河務勤勞復原職旋丁父憂
回京奏山陽縣龍王閘修造尚遲五空橋及檀度
寺應建閘通運高堰石工應開武家墩及楊家廟
等壩運料事並下新任總河董安國即行三十五
年二月
上親征噶爾丹統師由中路進先期以侍郎王國昌督運
撫遠大將軍費揚古西路軍糧成龍以左都御史
銜同侍郎李鈵左通政喀拜督運中路軍糧兵丁
各裹糧八十日八十日外給以成龍所運四月成
龍詣格德一爾庫
御營奏運正項米一萬九千石多齎八千石遵
旨酌留各驛五月丙辰朔
駕次拖稜成龍奏直隸第一運至第六運已過第十五站
格德爾庫地山東省第一運已過第十二站蘇勒
圖地
詔以後運之六七千石留拖稜偹旋師之用癸亥
駕至克嚕倫河噶爾丹驚竄
上率前鋒軍追之五日至拖諾山計軍糧日期將滿而成
龍所運未至乃以内大臣馬思喀為平北大將軍
率輕騎褁二十日糧追𠞰止留扈從
御營兵糧七日戊辰西路軍大破噶爾丹於昭莫多
上旋師至拖稜成龍始至
命留駐散給諸路軍糧六月遵
旨移駐察罕諾爾收貯科圖等處餘糧八月事竣還京九
月
上巡行北塞察視軍情
命成龍偕李鈵喀拜先赴歸化城督理糧務十月
駕至歸化城
諭曰爾等前此遲悮罪在不赦今許爾等效力自贖成龍
因與李鈵喀拜王國昌等各自偹駞數十以供挽
運又自偹駞馬車輛運呼坦和朔倉米一千五百
石至喀喇穆倫復助馬塘站十一月
駕過鄂爾多斯之哲固斯臺將
旋蹕
命成龍與李鈵等分駐各站辦事十二月還京三十六年
正月
詔再親征噶爾丹成龍請從征效力
命同王國昌李鈵等先往寧夏督運軍糧奏請以旗員及
情願效力人分管押運派鄂爾多斯兵牽駞負載
並以理籓院司員隨行
上皆允所請
召問何日起行成龍奏俟效力人員同行
諭戒前者因待衆遲誤毋再瞻顧他人致已獲罪閏三月
自寧夏用船起運牽馬駞至第十站白塔接運從
陸
駕過白塔二十五里駐營七日大將軍費揚古偵報噶爾
丹竄死
上旋蹕成龍奉
詔督運三之一赴費揚古軍餘留貯所至各站尋又運回
諸路餘糧於船站貯用乃還
詔免議遲運前罪仍議叙如部議加四級復
特予騎都尉世職三十七年二月
命以總督銜管直隸巡撫事三月興修永清固安至張協
七十里舊隄挑濬渾河淤沙十旬竣工
詔錫名永定河建廟以祀奏設南北两岸分司各一以重
責成視黃運两河之例
敕部擇諳練河務之候補候選人員赴工效用七月疏言
贊皇縣地處重山界連三省久為賊藪近遵
恩諭勸導自新已相率歸誠而防緝不可無兵應設馬兵
四百以守偹千總各一把總二轄之又言固關舊
設馬步兵七百餘名叠經裁汰抽調止存三之一
應移王家坪裁存馬兵九十名隸固關參將增設
千總把總各一疏下部並從之十一月疏言駐防
滄州滿洲官兵三百二十六員名歲需粟米七千
二百八十餘石從前截漕支給近因部議不准截
漕以本州額徵粟米撥給僅得其半餘皆採買隣
封市價低昂無定運費贏縮無常每誤二八两月
支放之期請自明年仍循舊例截漕支給為便疏
下戶部不准
特旨如所請行是月董安國以不諳河務罷任仍授成龍
河道總督
諭大學士九卿曰于成龍屢委以事尚克勉效河工須相
機料理所與敕書可入各部不得掣肘語三十八年三
月
上巡閱高家堰歸仁隄等處以增築疏濬事宜
諭令籌辦五月疏言黃運两河舊派徐州屬邑民夫六千
九百餘名助河兵供役率以老弱充數且多逃曠
請按派夫舊額改令每名徵銀五两為添設河兵
月糧又疏言
皇上親視河工
指授方略大為修治臣以需帑浩繁請許急公人員捐修
蒙
諭如果修築堅固疏濬深通告成之日自有議叙仰見
聖心寸功必酬現在應修之處不一若不酌定成例恐效
力人員觀望不前謹條列計丈議叙各欵疏並下
九卿議行九月以疾乞假
命在任調理三十九年三月卒遺疏至得
旨于成龍才品優長服官勤慎屢經簡任實心辦事不辭
勞瘁宣力有年歴著成效前因患病遣醫前往診視方
期痊可兹聞溘逝深為軫悼下部優䘏
賜祭葬諡曰襄勤子永世襲騎都尉
世宗憲皇帝雍正八年以成龍入賢良祠
欽定八旗通志卷二百四
