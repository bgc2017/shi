欽定四庫全書
欽定八旗通志卷一百七十八
人物志五十八
大臣傳四十四(滿洲鑲藍旗一沙安費揚古穆固三泰喀三爾瑚達克)
(坦愛武巴海音塔穆)(舒賽德瑚什布都爾)(席特庫)(巴泰)
安費揚古(子達爾岱)
安費揚古姓覺爾察世居瑚濟寨後隸滿洲鑲藍
旗父完布禄事
太祖高皇帝章嘉及尼瑪蘭二族誘之叛不從又劫其孫
以要之終無貳志安費揚古自少從
太祖征伐癸未年八月
太祖以薩爾滸城長諾密納隂附尼堪外蘭執而誅之
命安費揚古帥兵取其城兆嘉城長理岱𨗳哈達兵劫瑚
濟寨既去安費揚古方獵聞之帥十三人疾追斬
四十人盡獲所掠以歸甲申年正月從征兆嘉城
獲李岱其黨理固哩扎親走附旺泰奉
命往招並旺泰降之六月從征瑪爾墩寨寨踞山巔進攻
三日矢石交下不能克安費揚古夜帥兵從間路
攀崖上拔之丁亥年六月
太祖征哲陳部八月征洞城明年九月征完顔城皆從尋
攻克章嘉尼瑪蘭赫徹穆等城又取香潭寨其長
理敦拜瑚遁追及於碩郭之陽擒以獻癸巳年六
月從征哈達克其富勒佳齊寨師還
太祖親殿敵潛躡焉有數騎突前勢甚急安費揚古遮擊
皆斬之九月隨大軍擊敗葉赫等九國兵閏十一
月同額亦都等討訥殷部克佛多和山寨斬其長
藪穏色克什己亥年九月從
太祖滅哈達辛亥年七月奉
命征東海窩集部與台吉阿巴泰等取烏爾固宸穆稜二
路癸丑年正月
太祖征烏拉安費揚古帥師薄城執大纛先登天命元年
同扈爾漢征薩哈連部至烏勒簡河取河南北諸
寨八月師次黑龍江江水常以九月始冰是時中
流忽結冰若浮梁約廣六十步安費揚古曰此天
佑我
國也策騎先涉衆從之遂取江北十一寨復招服使
犬諾囉錫喇忻諸部三年四月大軍下撫順明總
兵張承蔭等赴援分營為三安費揚古擊其左營
大破之復同額亦都攻克馬哈丹花豹衝三岔兒
諸堡四年破明經略楊鎬兵滅葉赫六年取瀋陽
遼陽安費揚古皆在事有功
太祖常嘉其鷙勇
賜號碩翁科囉巴圖魯
命為一等大臣佐理國事居五大臣之列七年七月卒年
六十有四順治時追諡敏壯子八人第六子曰達
爾岱天總五年任鑲藍旗參領從征大凌河守臧
家堡崇德時從征朝鮮攻明錦州寧遠皆有功順
治二年授雲騎尉世職七年以追叙安費揚古功
晉職一等輕車都尉世襲㒺替康熙五十二年
聖祖仁皇帝念安費揚古為開國勲臣復
賜三等輕車都尉世職令其裔孫明岱分襲焉
固三泰(子明阿圖孫賽弼翰)
固三泰姓納喇葉赫貝勒錦台什同族
太祖高皇帝時率屬來歸隸滿洲鑲藍旗任佐領尚公主
封固倫額駙從大軍征明廣寧單騎入敵陣身被
數創戰愈力大軍繼之遂敗敵兵優加男爵
太宗文皇帝御極設八大臣以固三泰為鑲藍旗都統天
聰元年三月隨大貝勒阿敏征朝鮮有功四月凱
旋
上郊勞之優以殊禮三年
上親統大軍征明攻遵化固三泰率本旗兵於城西南隅
攻克之明年大軍取永平明兵潰走昌黎
上遣敖漢奈曼巴林扎魯特兵攻其城不克
命固三泰同都統達爾漢等率兵往助尋遣人以城守堅
還奏奉
諭撤兵因焚其近城廬舍而還復受
上方略征灤州先令參領高鴻中庫爾禪率十人誘敵啟
門大軍遂入城籍其倉庫銀榖以
聞五年
上幸文館閱館臣達海所譯武經因
諭羣臣曰古來為將帥者必體恤士卒朕聞額駙固三泰
與敵交鋒士卒有戰死者嘗以繩繫其足曳歸輕蔑士
卒若此何以得其死力乎尋以固三泰不能鈐束士卒
不諳機務
命解都統任九年
詔免功臣徭役固三泰與焉並增
賜人戶俾專管佐領事
世祖章皇帝定鼎燕京
加恩優賚尋卒子明阿圖初任佐領大軍入關時明阿圖
署副都統督兵殿後有功順治二年授雲騎尉世
職任都察院理事官四年考滿晉騎都尉六年授
鑲藍旗蒙古副都統兩遇
恩詔晉三等輕車都尉八年二月卒長子關柱襲職次子
賽弼翰初為簡親王濟度護衞
聖祖仁皇帝康熙四年授護軍參領十三年隨護軍統領
瑚里布討逆藩吳三桂由陜西進四川攻克陽平
關及朝天關趨保寧叛鎮吳之茂王輔臣紏賊阻
饟道乃退駐西安十四年隨瑚里布攻復秦州十
五年王輔臣降師旋賽弼翰得
優賚十七年海賊鄭錦犯福建䧟海澄長泰
詔增遣八旗兵赴福建以賽弼翰為營長同諸參領率之
往十八年賊將劉國軒吳淑何祜等犯漳州結壘
郭塘歐溪頭來奪江東橋賽弼翰隨平南將軍賚
塔進戰連挫賊衆毁其壘殱殪無算二十年隨賚
塔由廣西征雲南討逆賊吳世璠敗賊將何繼祖
等于石門坎黃草壩遂會四川貴州兩路兵平定
雲南二十三年擢蒙古鑲藍旗副都統二十四年
調本旗滿洲副都統二十五年叙功授騎都尉世
職二十九年十一月卒
予祭葬如典禮子伊增額襲職
喀山(子納海)
喀山姓納喇世居葉赫部之蘇完當葉赫未滅時
挈家屬來歸隸滿洲鑲藍旗
太祖高皇帝以其才可用授佐領屢從征明取瀋陽遼陽
並有功予三等輕車都尉世職天命九年明總兵
毛文龍以守備二員率兵百人來奪額駙康果禮
屯莊喀山領所部禦擊斬二守備殱其衆
太宗文皇帝天聰六年從征察哈爾同前鋒統領勞薩參
領吳拜等率精銳先驅察哈爾林丹汗竄遁八年
追叙禦擊毛文龍部衆功晉爵三等男時以目失
明辭佐領任順治二年
世祖章皇帝念其舊勞晉爵一等男三遇
恩詔晉二等子十二年十月卒
賜祭葬立碑諡曰敏壯子納海初以喀山病目
命代管佐領事旋授前鋒參領天聰八年從征明大同與
前鋒參領席特庫等率四十人擊敗陽和敵騎斬
級二百獲馬六十餘復設伏宣府擒敵哨騎九年
大軍復征大同納海奉
命率兵駐上都城舊址偵軍事迎奏捷使以偕還尋同參
領卾莫克圖等齎書
諭明喜峰口潘家口董家口諸守將及還斬邊界哨卒百
餘俘一人崇德二年同席特庫齎書
諭明總兵祖太夀自廣寧入邊擒哨卒十二斬其九縱二
人使齎
諭至錦州以一人歸四年隨武英郡王阿濟格征明錦州
以攻克臺堡及俘獲之數還奏旋從
上征松山明兵出城迎戰擊郤之祖大夀遣援兵自寧遠
乘船趨杏山將入城納海同前鋒參領瑚密色索
渾率兵衝擊其後斬五十人獲甲四十及船一旋
與瑚密色等自松山略杏山獲牛三十九羊三百
餘復同前鋒統領席特庫略錦州郊外擒斫木燒
炭者二十二人獲馬驘牛無算五年大軍圍錦州
敵出城築臺納海同前鋒參領色赫布丹蘇爾德
馳擊斬四十人復追斬出城刈草者四十二人敵
以三百騎一再來犯並擊之遁尋與色赫等往小
凌河遇祖大夀所遣蒙古十七人自錦州至皆斬
之六年明總督洪承疇集援兵次松山納海同前
鋒統領吳拜擊敗其騎兵
上統師親征圍松山城敵犯我前鋒汛地納海偕諸參領
合擊郤敵既而敵兵自杏山走塔山納海率衆邀
擊追至筆架山斬首四百搴纛六生擒二十八人
獲馬二百餘七年錦州下叙功予雲騎尉世職是
年冬署前鋒統領隨貝勒阿巴泰征明自黃崖口
入長城趨薊州擊敗明總兵白騰蛟白廣恩迎戰
兵遂進征山東明年凱旋以不俟左翼軍先出邊
右翼諸將並停叙功後三遇
恩詔晉世職至三等輕車都尉及喀山卒以二等子爵予
納海併襲晉為二等伯順治十七年二月卒弟納
秦襲
沙爾瑚達
沙爾瑚達姓瓜勒佳其先蘇完人世居呼爾哈
太祖高皇帝時從其父桂勒赫來歸任佐領後隸滿洲鑲
藍旗天命初從征瓦爾喀部有功授騎都尉世職
天聰元年明人於錦州大凌河築城屯田
太宗文皇帝自將擊之既至大凌河明人棄城走大軍遂
圍錦州沙爾瑚達時任前鋒參領累戰皆捷三年
大軍征明入紅山口拔遵化州抵北京沙爾瑚達
敗其郭外兵論功授三等輕車都尉世職自是數
奉
命同前鋒參領勞薩等率遊騎入明邊往來錦州松山杏
山間俘繫明諜卒凡擒哨長一獲邊卒十八牲畜
器械甚夥大凌河之捷也明總兵祖大夀降請歸
錦州為内應既而背其言八年
上於行營遣大臣略地至錦州且遺書大夀恐不能達
召沙爾瑚達
親授方略令襲取守烽堠卒付以
勅書如無所獲即懸書十三站山坡沙爾瑚達輕騎往未
遇敵懸書而歸九年與步軍統領巴竒蘭等征黑
龍江以功加一雲騎尉時貝勒多鐸率師征明錦
州遇祖大夀部將劉應選等於大凌河曲
上以多鐸所將兵少令沙爾瑚達及各旗大臣扎福尼等
往濟其軍會多鐸已擊敗明兵遂班師是年冬赴
錦州偵軍事還獻俘獲
命即以分賚將士崇德元年從征朝鮮率兵敗敵於南漢
山城二年列議政大臣
上以參領丹岱阿爾津等往土默特貿易慮明兵於中途
截擊
遣沙爾瑚達率將校往歸化城護之三年與前鋒統領吳
拜率兵八十人至紅山口遇明兵斬其禆將二擊
走羅文峪騎兵五百奪其纛獲馬四十又殱密雲
步兵百餘四年
上統軍征明沙爾瑚達率前鋒兵趨義州復至錦州捕伐
薪為炭者取其牲畜猝遇敵卒敗之尋率土默特
部卒二百人入寧遠北界與參領蘇爾德鄂碩布
丹先設伏以數騎誘敵敵堅壁不出乃擒其樵採
者以歸五年叙功晉二等輕車都尉六年三月隨
睿親王多爾衮圍錦州以離城遠駐下部議罪應
革職籍家産半
上特宥之令罰鍰八月擢前鋒統領
上以累歲用師錦州未克遣將更番圍之明人分道赴援
屯師松山
上親征部分諸將擊敵
賜沙爾瑚達馬使率兵營於高橋東界
誡之曰爾素日行不逮言今日之役當思自勉復
諭曰如敵兵敗可於杏山西臺横截大路躡擊之毋使入
城及戰明兵遁沙爾瑚達違
命弗追擊縱潰卒二百餘入城
上縶而問之曰汝何辭稽首對曰殺臣祗一死耳宥臣當
效命疆場乃
赦之罷前鋒統領及議政俾任參領立功自贖七年呼爾
哈部煽亂沙爾瑚達受
詔與葉赫珠瑪喇討平之招降喀爾喀木等十屯人戶千
餘獲馬驘牲畜無算凱還
賜宴及布帛有差
世祖章皇帝順治元年沙爾瑚達征庫爾喀及黑龍江皆
有功復隨大軍追擊流賊李自成於潼關明年隨
貝勒博洛攻取江寧進師杭州所在力戰三年論
功晉一等輕車都尉四年授副都統駐守東昌時
兖東賊渠丁維岳張堯中攻䧟州郡撫臣張儒秀
告急沙爾瑚達馳軍進𠞰大破賊衆陣斬渠魁東
郡以平加一雲騎尉五年江西總兵金聲桓據南
昌叛沙爾瑚達隨大軍征討有功遷護軍統領復
為議政大臣六年河間賊竊發奉
命率兵𠞰撫賊黨解散明年改任鑲藍旗滿洲副都統晉
爵三等男累遇
恩詔晉一等男兼一雲騎尉九年正月
上以吏部於兩次
恩詔加秩過濫削去沙爾瑚達一雲騎尉七月奉
詔統率官兵駐防寧古塔十年擢都統仍留鎮守
賜冠服鞍馬十五年七月俄羅斯犯塞沙爾瑚達擊走之
斬獲甚衆十六年卒年六十有一喪還
命大臣祭奠贈太子太保諡襄壯立碑如例長子巴海襲
爵别有傳
穆克坦
穆克坦姓戴佳世居哈達之杭澗後隸滿洲鑲藍
旗方
太祖高皇帝未滅哈達穆克坦隨父率衆來歸授佐領屢
從征代所向䧟陣先登
賜巴圖魯號初扎海瑚色之叛歸哈達也穆克坦同父及
兄追之父兄俱戰歿從子額爾訥亦叛往哈達穆
克坦單騎追斬之天命元年同諸將征瓦爾喀方
戰蒙庫及噶哈二人先敗走舒賽阿爾琥達幾被
擒穆克坦與延布哩等八人衝入敵陣敵衆披靡
遂救之出師還
太祖治蒙庫噶哈罪盡奪其所獲以
賜穆克坦阿達海等叛歸明大貝勒阿敏乘夜追之穆克
坦從矢射阿達海阿達海接戰刃斫穆克坦墜馬
身獲重傷六年從征明耀州奮勇登城克之尋奉
命駐防耀州有蒙古人叛去我兵追及之與戰不利穆克
坦策馬直前衝突大呼刺殺首逃者海色餘皆潰
散叙功授二等男世襲
太宗文皇帝即位擢居十六大臣之列理鑲藍旗事天聰
元年四月隨征朝鮮有功五年八月大軍征明至
大凌河穆克坦以本旗兵隨宗室芬古圍城西南
敵兵出城挑戰穆克坦率先徑抵城壕舍騎步戰
欲迫敵入壕城上礮矢齊發敵兵復出奮擊力戰
殁於陣
太宗聞之曰我舊臣陣亡殊為可惜
贈一等男世襲順治十二年追諡忠勇立碑墓道子愛音
塔穆襲爵别有傳次子温察官郎中兼佐領第三
子那桑阿任五品官以軍功授雲騎尉世職
武巴海
武巴海姓瓜勒佳世居烏拉後隸滿洲鑲藍旗天
命三年從
太祖高皇帝征明以功授佐領天聰元年四月隨大貝勒
阿敏征朝鮮攻義州與副都統阿山穆克坦等相
繼登城破之五月從
太宗文皇帝征明錦州敵犯我汛地我軍少却武巴海殿
後督戰擊敗其衆五年三月同副都統蒙阿圖征
瓦爾喀進師額赫庫倫及額勒約索收降部衆數
千人而還
上郊勞設宴
賜號巴圖魯六年六月大軍征察哈爾其汗聞我師入境
携部衆牲畜渡河遁武巴海奉
命追捕逃人遇察哈爾兵五人斬之並獲其馬匹牲畜從
征旅順口破敵紀功旋率師征烏扎喇分遣軍士
每二旗為一道四道並進敵方漁于烏里河武巴
海麾騎直前斬級三百餘獲其輜重七年二月偕
佐領郎格赴朝鮮互市獲瓦爾喀族屬十五人以
歸復同參領吉思哈率兵三百往征東海呼爾哈
部明年五月奏捷俘獲無算十二月同佐領景固
勒岱率兵四百再征瓦爾喀降其屯長芬達哩復
收阿庫里尼滿部衆千餘人凱旋
命大臣迎勞即以所獲
賜之九年十月隨貝勒岳託統兵鎮守歸化城時土默特
人來言其部長博碩克圖之子使喀爾喀隂與明
通岳託遣武巴海同參領阿爾津等四人要于路
茂罕洩其謀喀爾喀人潛遁武巴海追執之並獲
明使者以獻茂罕者博碩克圖子乳母之夫也初
從土默特來歸既有叛志私稱博碩克圖子為汗
自稱為貝勒且殺我察哈爾降人至是擒斬之師
還復往追蒙古逃人額勒綽克斬獲有功明年授
副都統加世職一等輕車都尉崇德元年六月晉
三等男十二月喀木尼喀部葉雷等叛挈其妻孥
亡去武巴海率寧古塔及科爾沁兵追之行數十
日無所見遇宿雁三射其一鴈負矢而飛墮往取
之見賊營遺火躡其蹤及之于温多獲賊妻子葉
雷逃入山追及圍之諭使降不服發矢射之葉雷
將注矢有狐起於前觸葉雷弓弓墜遂殪葉雷併
誅其黨捷聞
太宗嘉其功
命都統等迎勞二年六月叙功晉三等子
賜衣服僕馬莊田三年七月以隠匿本旗罪人罷副都統
任先是從征朝鮮武巴海以所轄戰艦不列汛地
又往圍南漢山城移營時士卒離伍參領沙爾瑚
達擊敗敵人又詭言不知論死得
旨寬免至是與副都統武善征歸化城以本旗厮卒盜米
徇隠不究論罪折贖四年七月卒無子分世職為
三嗣子傅喀襲一等輕車都尉弟夏色姪錫漢分
襲兩騎都尉
舒賽(子西蘭孫席特庫)
舒賽世居薩克達以地為氏後隸滿洲鑲藍旗天
命四年從
太祖高皇帝征明敗其總兵馬林等於尚間崖授騎都尉
世職尋隨征瓦爾喀俘獲甚衆晉二等輕車都尉
太宗文皇帝即位擢列十六大臣佐理鑲藍旗事天聰元
年隨征朝鮮凱旋奉
命同都統阿山等駐防義州八年
太宗親統師征明以鄭親王濟爾哈朗留守
盛京舒賽同副都統蒙阿圖等副之初舒賽率兵攻
城輙被綿甲先登
太祖嘉其勇又慮其輕進
諭止之舒賽益奮勉前後攻克十六城至是
賜敕晉三等男崇德六年十月卒
世祖章皇帝順治十二年追謚壯敏立碑墓道子西蘭初
任佐領天聰元年授騎都尉世職順治元年任護
軍參領隨副都統鄂羅塞臣等征黑龍江生擒二
十餘人尋隨豫親王多鐸討流賊李自成師次潼
關賊衆抗拒西蘭三戰皆捷二年隨貝勒博洛征
江南招降松江府復隨征福建攻克平和縣有功
加一雲騎尉遇
恩詔晉三等輕車都尉七年卒次子阿蘭襲西蘭長子席
特庫崇德六年襲其祖舒賽三等男爵八年任參
領隨鄭親王征明前屯衞同參領覺善等擊敗敵
兵以礮克城斬其總兵李輔明順治元年隨大軍
入山海關敗李自成兵進征山西助都統葉臣等
攻克太原府二年隨英親王阿濟格𠞰賊陜西敗
之於延安自成遁湖廣追𠞰至安陸與護軍統領
鰲拜哈寧阿等連挫賊衆叙功晉二等男五年四
月卒子常舒襲
瑚什布(子穆徹納)
瑚什布姓納喇葉赫貝勒錦台什之族人
太祖高皇帝時來歸隸滿洲鑲藍旗任佐領時大貝勒代
善屬下阿山阿達海等自負才勇以未遇任用欲
他往率屬潜逃瑚什布隨貝勒阿敏追之射殪阿
山二子阿山阿達海既入明邊仍來歸瑚什布尋
任侍衞兼參領
太宗文皇帝天聰二年從征通古索爾和部身中七創戰
益力斬敵守將一叙功予騎都尉世職八年從
上征明大同與前鋒統領圖嚕什等擊敗明總兵祖大弼
軍進攻萬全左衞明總兵曹文詔遣騎兵出城迎
戰復設伏邀擊斬三十餘級生擒四人九年分設
蒙古八旗都統擢瑚什布鑲藍旗蒙古都統崇德
元年隨武英郡王阿濟格征明越燕京攻克定興
縣城凱旋部議出邊時不整隊伍又不殿後致士
卒十人為敵所殺罰銀六百兩革世職罷都統專
任佐領三年授理藩院副理事官
世祖章皇帝順治四年復騎都尉世職七年九月三遇
恩詔晉世職至二等輕車都尉尋卒子泰庫襲職次子穆
徹納初任護軍校順治三年七月隨豫親王多鐸
討蘇尼特部逃人騰機斯擊敗喀爾喀兵四年任
護軍參領六年隨英親王阿濟格征大同叛鎮姜
瓖敗偽總兵劉偉思等賊衆進攻寧武關賊帥宜
孟臣來援穆徹納與護軍統領藍拜擊敗其衆尋
運紅衣礮至左衞城遇賊於吳家峪步戰擊却之
十一年隨靖南將軍珠瑪喇征廣東敗明桂王將
李定國於新會先是三遇
恩詔予騎都尉兼一雲騎尉世職至是叙功晉三等輕車
都尉十三年閏三月卒子薩爾圖襲職
席特庫
席特庫滿洲鑲藍旗人世居佟佳以地為氏其父
努顔自佟佳率屬來歸
太祖高皇帝使管一佐領及卒席特庫襲父官
太宗文皇帝天聰五年擢前鋒參領率兵至明錦州邊界
襲擊明兵之諜者明兵尋犯耀州席特庫馳援郤
敵兵七月復奉
命至大凌河偵軍事有俘獲
上聞明總兵祖大夀修築大凌河城
親統大軍攻之
指授方略令諸將固守汛地明兵出誘戰並進擊敵席特
庫及正藍旗士卒徑抵城濠舍騎步戰禆將多貝
戰殁席特庫奮入敵陣取多貝屍還九月大軍擊
寧遠兵之赴援大凌河者既接戰我軍一卒墜馬
席特庫領纛衝敵援之出六年與護軍參領鰲拜
等略邊境擒三十人及降明蒙古五人以獻
詔以所俘獲賜之八年正月與前鋒參領圖魯什等至錦
州松山偵軍事有斬獲二月齎
諭至錦州懸於十三站山坡以示祖大夀時察哈爾部人
有散入蒙古席爾哈席伯圖地者四月席特庫奉
命同蒙古布哈塔布囊等往略席爾哈席伯圖地斬七十
餘級獲其戶口及牲畜尋同卦爾察尼堪率兵二
十人往濟農城躡明兵蹤跡至西拉木輪河遇降
明蒙古百人席特庫設伏追擊盡殱之二人逸而
奔席特庫射之殪其一一為我國諜者所獲是役
也席特庫以二十人殱敵百人
特賜甲胃以旌之八月隨大貝勒代善征明略大同敗明
陽和守將騎兵九百獲馬六十餘大軍自陽和趨
天城衞北席特庫設伏赤城踰月大軍趨左衞城
復偕前鋒參領吳拜設伏宣府並多斬獲十一月
叙功晉世職三等輕車都尉九年八月隨貝勒多
爾衮略地山西自平魯衞入明寧武關守將率兵
來偵席特庫迎戰斬首十餘級敵兵敗遁十一月
與參領布顔等偵明兵於錦州旋與前鋒統領勞
薩等躡明兵於冷口皆有功崇德二年齎
勅諭祖大夀遂自廣寧入邊擒斬十餘人縱二人使齎
諭還錦州三年九月隨貝勒岳託征明至墻子領密雲兵
突出席特庫同勞薩分兵擊敗其衆會日暮收兵
獲巨礮二十餘明總督吴阿衡率兵來戰復敗之
尋攻真定破明内監高起潛兵追至運糧河三敗
其軍敵兵夜犯鑲藍旗營席特庫偕佐領俄兑等
奮勇力戰却敵四年與前鋒參領沙爾瑚達率將
士略錦州界敗敵兵俘獲人口及牲畜六年三月
隨鄭親王濟爾哈朗等圍錦州明人自杏山赴援
鄭親王率師設伏席特庫以前鋒兵誘敵來戰佯
敗走敵來追伏發席特庫還擊敵兵大敗之明總
督洪承疇出兵松山城拒戰席特庫復與勞薩敗
敵二隊躡擊至濠而返八月大兵復圍錦州承疇
以軍十三萬赴援席特庫偕前鋒八參領與戰敗
大同總兵王樸等軍承疇率敗軍奔塔山連戰敗
北旋奔杏山席特庫横衝馳突敵大奔潰我師追
至筆架山斬四百餘級獲馬二百四十餘大纛六
松山杏山二城兵有潛遁者席特庫與前鋒參領
布爾遜等屢襲擊之先後追斬數百人獲馬駝七
年二月大軍克松山城率前鋒兵駐塔山明寧遠
兵千騎掩至席特庫合八旗兵追至連山有斬獲
功十月貝勒阿巴泰征明入長城豫郡王多鐸率
師往制寧遠錦州援兵席特庫從遇寧遠兵擊却
之晝夜巡偵俘明兵十五人斬四十餘級以功晉
二等輕車都尉旋合左右翼兵從界嶺口毁邊墻
入敗明大同兵之往守山海關者既克長城明薊
州總兵白騰蛟率步騎奔桃林關聞我師將攻薊
州騰蛟以師馳還與馬蘭峪總兵白廣恩合師拒
戰席特庫同前鋒參領瑚里布麾衆奮擊敗明兵
數千陣擒參將一斬遊擊三獲馬六百餘順治元
年四月隨睿親王多爾衮入關破流賊李自成偽
將唐通於一片石六月都統葉臣率兵定山西九
月
世祖章皇帝命席特庫往助其軍至絳州渡河沉賊船十
一月抵汾州平陽逼賊營賊出戰追斬四千餘級
降賊將康元勲於西山寨進兵黑龍關復降明守
備三員兵三千人二年自成遁入湖廣席特庫隨
大軍追至安陸府斬四百餘級收獲戰艦叙功晉
一等輕車都尉三年豫親王多鐸率師討蘇尼特
部叛逃蒙古騰機思我軍自土喇河西行喀爾喀
土謝圖及碩雷諸蒙古各以兵遮截席特庫率衆
奮擊追奔數十里斬獲無算四年叙功加一雲騎
尉七年
詔錄叙舊臣晉爵三等男予世襲九年
恩詔晉一等男康熙五年三月卒年七十
賜祭葬子塞爾古德襲
巴泰
巴泰漢軍鑲藍旗人姓金氏天聰五年任二等侍
衞從
太宗文皇帝征明圍大凌河城明兵自錦州趨援我師迎
戰侍衞尼牙漢中傷墜馬巴泰馳入敵陣援之以
出六年從征明大同敵馳射我參領席特庫巴泰
突前衝擊敵遁走崇德元年隨睿親王多爾衮征
明至沙河生擒哨騎一斬九人獲馬八我偵敵者
至楊村為敵所困巴泰馳擊斬其一人敵潰走旋
師出邊率十人偵敵三屯營敵有奪我馬馳去者
巴泰追斬之取馬以歸六年隨鄭親王濟爾哈朗
征明錦州敗其總督洪承疇兵比還巴泰殿後敵
追者猝及面中流矢仍躍馬揮刃斬一人敵乃郤
上嘉其善戰併錄前勞授雲騎尉世職尋擢一等侍衛
世祖章皇帝順治二年以勞績久著晉世職為騎都尉尋
遇
恩詔加一雲騎尉時睿親王攝政内大臣索尼侍衞巴哈
護軍統領鰲拜並以弗附睿親王坐罪罷任降罰
有差巴泰亦弗附睿親王王問以鰲拜索尼相善
否巴泰對弗知又問爾與索尼善否對曰我二人
同直相善於是罪以偽稱弗知削雲騎尉世職並
罰鍰
世祖既親政復世職屢遇
恩詔晉至二等輕車都尉十五年
命列散秩大臣旋擢内大臣
聖祖仁皇帝康熙三年擢國史院大學士
賜敕嘉其曩日不附睿親王克抒忠悃晉爵三等男六年
充纂修
世祖實錄總裁官時鰲拜輔政惡巴泰不附已會以輔政
大臣蘇克薩哈論事齟齬搆䧟其罪集衆定讞慮
巴泰有異議弗使與聞七年二月巴泰以疾解任
八年五月鰲拜獲罪逮繋
上召巴泰授秘書院大學士仍充
實錄總裁官九年十一月改内院為殿閣以巴泰為中和
殿大學士兼吏部尚書又
賜敕嘉其忠藎勤勞晉爵一等子十一年以
實錄告成
賜銀幣鞍馬加太子太傅十三年以疾乞休
詔解任調理十四年
命仍入閣辦事十六年七月引年乞休奉
旨卿以年邁請休情辭懇切准原品致仕念卿宣力有年
清端勤慎以朕所御冠服特賜與卿用旌老臣昭朕始
終眷念十九年復起為正黃旗漢軍都統二十三年乞
解任得
旨俞允仍
命以内大臣銜與朝請二十九年卒
予祭葬如典禮諡文恪子蘇赫襲爵
愛音塔穆
愛音塔穆滿洲鑲藍旗人姓戴佳一等男穆克譚
之長子也
太宗文皇帝天聰六年襲父爵九年以穆克譚舊轄人戶
益以壯丁五十授愛音塔穆為世管佐領
世祖章皇帝順治元年四月隨睿親王多爾衮入山海關
擊敗流賊李自成十月豫親王多鐸奉
命赴河南討賊愛音塔穆同副都統沙爾瑚達屢破賊兵
追至潼關賊來犯我師者三愛音塔穆殿後連擊
敗之明年大軍既定河南進克江寧愛音塔穆並
在事有功六年八月隨鄭親王濟爾哈朗征湖廣
時明桂王朱由榔據武岡湖南郡邑半附之愛音
塔穆率兵至寳慶擊走偽總兵馬進忠王進才復
其城流賊劉體純亦附由榔遣其黨袁宗第等列
十寨於沅州之洪江鎮隔岸拒守愛音塔穆與尚
書阿哈尼堪督兵渡江連破賊寨賊悉奔潰遂與
阿哈尼堪駐守沅州十二月賊將王強犯沅州復
與阿哈尼堪擊敗其衆十一年由榔將李定國䧟
新會時平南王尚可喜等先率兵往援定國擁兵
四萬餘列象礮據山峪為戰守計愛音塔穆隨靖
南將軍珠瑪喇至廣東率兵協𠞰奮勇衝擊大破
賊衆追擊二十餘里定國遁走先是愛音塔穆三
遇
恩詔晉爵至二等子至是叙功予騎都尉世職合為一等
子加一雲騎尉康熙十九年正月卒
賜祭葬如例子公圖襲三十五年隨撫遠大將軍伯費揚
古征噶爾丹敗賊於昭莫多加一雲騎尉合所襲
之爵為三等伯三十九年卒子噶敏圖襲
都爾德(父阿爾岱)
都爾德滿洲鑲藍旗人姓覺爾察安費揚古之孫
也父阿爾岱任佐領天命十年率兵戍耀州禦敵
有功授騎都尉世職天聰五年從征大凌河殁於
陣
卹贈三等輕車都尉都爾德於天聰八年襲職順治元年
正月任刑部理事官四月隨睿親王多爾衮進山
海關擊敗流賊李自成十月豫親王多鐸統師征
陜西都爾德署護軍統領以從十二月至陜州見
流賊據山巔即率衆先攻拔其營還軍殿後賊來
追戰却之明日設伏潼關賊至斬獲無算二年正
月賊將劉方亮合千餘衆逼我營都爾德同護軍
統領圖賴等率兵迎擊賊衆潰走尋隨大軍由河
南下江南破明兵於揚州城北獲戰艦百餘既克
江寧明福王朱由崧奔蕪湖復率兵邀截之江口
俘斬大捷三年十一月隨端重親王博洛平浙江
進師福建與前鋒參領拜音岱攻建寧延平二府
下之明唐王朱聿鍵遁走汀州同護軍統領阿濟
格尼堪率兵進攻擒斬聿鍵及其官屬遂定汀州
五年九月鄭親王濟爾哈朗統師討湖廣流賊李
錦等都爾德從征所至有功六年十二月流賊王
強犯沅州同尚書阿哈尼堪率兵破之斬偽副將
三人殱其衆獲馬數千七年凱旋授護軍統領八
年
命為議政大臣先是兩叙軍功晉世職為一等輕車都尉
至是遇
恩詔加一雲騎尉九年再遇
恩詔晉一等男康熙三年七月卒
予祭葬如典禮諡忠襄子席布襲爵
欽定八旗通志卷一百七十八
