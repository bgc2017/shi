欽定四庫全書
欽定八旗通志卷一百二十九
人物志九
宗室王公傳七(贈和碩親王饒餘敏郡王阿巴泰原封和碩端重定親王博洛)
(原封和碩安親王岳樂貝温良固山貝子博和託悼愍固山子蘇布圖)
贈和碩親王饒餘敏郡王阿巴泰
阿巴泰
太祖高皇帝第七子初授台吉歲辛亥七月
命與費英東安費揚古率兵一千征東海窩集部之烏爾
固宸穆稜二路皆取之俘千餘人還天命八年四
月喀爾喀札嚕特部長昂安執我使送葉赫被戕
命阿巴泰與台吉德格類齋桑古岳託往征之乘夜疾行
渡遼河由額爾格勒行百餘里攻昂安所居昂安
携妻子及二十餘人引牛車遁我總兵達音布先
驅追及陣歿阿巴泰督諸將繼進斬昂安及其子
俘其衆還
上行郊勞禮隨征將士分
賜所俘十年十一月同三貝勒莽古爾泰貝勒濟爾哈朗
等援科爾沁時察哈爾林丹汗圍科爾沁之克勒
珠爾根城已數日我軍至農安塔林丹汗夜遁軍
還十一年九月
太宗文皇帝即位封阿巴泰貝勒阿巴泰語額駙揚古利
達爾漢曰戰則我擐甲胄行獵則我佩弓矢出何
得不為和碩貝勒楊古利等以奏
上命勸其勿怨望天聰元年五月
上親征明錦州留阿巴泰與貝勒杜度居守十二月察哈
爾昂坤杜稜来歸設宴阿巴泰語納穆泰曰我與
小貝勒列坐蒙古貝勒明安巴克俱坐我上實恥
之納穆泰入奏
上宣示諸貝勒於是大貝勒代善等率諸貝勒訓責之曰
德格類濟爾哈朗杜度岳託碩託早隨五大臣議
政爾不預阿濟格多爾衮多鐸皆
先帝分給全旗之子諸貝勒又先爾入八分列今爾為貝
勒心猶不足欲與和碩貝勒抗將紊紀綱耶阿巴
泰引罪願罰於是罰甲胄雕鞍馬各四素鞍馬八
二年五月與貝勒岳託碩託等往征明錦州敵棄
城退守寧遠自十三山站以東毁堠二十一斬守
者三十人獲人畜毁錦州杏山高橋三城師還
上出城五里郊迎三年十月
上親征明由喀喇沁之波羅河屯行七日
命阿巴泰同貝勒阿濟格率左翼軍攻龍井關克之毁水
關入明漢兒莊副將易愛洪山口恭將王遵臣以
兵來援我兵迎擊敗之斬愛及遵臣進克漢兒庄
事詳英親王傳時右翼軍克大安口
上親統師克洪山口並趨遵化十一月敗明援兵自山海
關至者下遵化城由薊州三河縣趨通州明大同
總兵滿桂宣府總兵侯世禄屯順義縣阿巴泰與
岳託分兵擊走之獲馬千餘駝百餘順義知縣率
衆降大軍逼京城
上駐營城北土城關之東北明寧遠廵撫袁崇煥錦州總
兵祖大夀以兵二萬来援屯廣渠門外阿巴泰奉
命同貝勒莽古爾泰阿濟格多爾衮多鐸豪格等迎擊之
聞敵右伏兵甚衆因約軍入隘趨右由正路入者
與避敵同豪格趨右敗伏兵轉戰至城壕阿巴泰
與豪格離由正路衝潰敵兵亦抵壕既收軍諸貝
勒大臣議阿巴泰違約罪應削爵奪所属人戶給
豪格
上曰阿巴泰非怯懦者特以顧其二子致離豪格耳朕奈
何以子故加罪于兄因宥之十二月同阿濟格等略通
州焚其船攻克張家灣遂與代善等從
上閱形勢于薊州敗山海關援兵五千餘事具英親王傳
四年正月大兵至永平捕斬叛將劉興祚於山海
關攻克永平事具鄭獻親王傳二月
上班師
命阿巴泰同貝勒濟爾哈朗薩哈璘鎮永平四月明兵自
樂亭撫寧来攻我軍之駐守灤州者擊走之事具
穎毅親王傳五年七月初設六部
命阿巴泰管工部事八月從
上圍明大凌河城正黃旗兵圍北面之西鑲黃旗兵圍北
面之東阿巴泰軍其中策應十月明總兵祖大夀
降復縱回錦州為内應
上議取錦州策
命阿巴泰與貝勒德格類多爾衮岳託率兵四千易漢装
偕大夀及降兵三百五十人乘夜襲錦州漏二鼓
礮聲不絶錦州城中聞之以為大凌河圍者得脱
分路来援我軍擊敗之斬馘甚衆會天大霧覿面
不相識兵皆失隊伍乃收軍還七年三月監築磐
蘭城五月
召宴
賜御用蟒衣一紫貂皮八馬一六月
詔問征明及察哈爾朝鮮三者何先阿巴泰奏言明之情
形
皇上已悉知之其地利臣等亦熟識之宜選精兵襲其邊
墻則關門可得
上親統大軍駐關外擇貝勒大臣分路馳入駐軍内地獲
其人可用者用之消息易得錦州無足顧慮天時
已至可令祖大夀入山海關與我兵會合攻取八
月與阿濟格薩哈璘豪格等統兵二千略明山海
關而還俘獲人畜四千二百有竒八年五月随
上率大兵征明宣府八月同阿濟格攻克靈邱縣及王家
莊獻捷大同城南山岡
御營九年七月
諭之曰爾嘗自謂手疼似覺不耐勞苦不知人身血脉勞
則無滯惟圖家居佚樂身不涉郊原手不持弓矢忽爾
行動疾痛易生若日以騎射為事奚復患此凡有統率
士卒之責者非躬親教演士卒孰肯專心武事騎射之
藝精于勤而荒于嬉不可不時加練習爾當努力奮勉
毋偷安旦夕斯克敵制勝能報
先帝養育之恩為國盡忠矣崇德元年四月晉封多羅饒
餘貝勒六月同武英郡王阿濟格等往征明克雕
鶚保長安嶺保薄延慶州先後克定興安肅容城
安州雄縣東安文安寳坻順義昌平遇敵五十六
戰皆捷生擒總兵巢丕昌等又遣都統譚泰等設
伏斬遵化三屯營守將我師方出關明兵躡其後
還擊殱之獲馬百四十餘捷
聞
勅諭嘉奬
賜馬二匹九月凱旋
上親迎之十二月
上親征朝鮮
命阿巴泰駐噶海城收集邊民防敵二年二月遣兵入明
義州界捉生獲二人是月朝鮮降
上班師阿巴泰携駐噶海兵還瀋陽三年二月
上親征喀爾喀
命阿巴泰與禮親王代善等留守
盛京併監築遼陽都爾弼城五月
命治盛京至遼河大路九月同睿親王多爾衮征明自青
山關毁邊墻入四年四月凱旋
賜馬二銀五千事具睿忠親王傳九月同武英郡王阿濟
格等赴明錦州寧遠偵敵五年六月同睿親王多
爾衮等赴明義州督兵屯田有功七月同貝勒杜
度等率兵設伏寧遠路殱明運糧兵獲米千石九
月敗明杏山松山兵時大軍更番圍錦州受代而
還十二月
命同親王多爾衮豪格貝勒杜度往代鄭親王濟爾哈朗
等圍錦州六年三月以聽從睿親王離錦州城三
十里駐營及遣兵還家事論削爵奪所属戶口
詔從寬罰銀二千兩六月復攻圍錦州明總兵洪承疇以
兵十三萬来援我兵敗其三營獲馬五百七十
上親征殱敵數萬九月
駕旋留軍合圍松山杏山高橋
命阿巴泰仍與諸王更番圍錦州七年三月錦州降同鄭
親王濟爾哈朗等進克杏山回駐錦州七月從錦
州受代還叙功
賜蟒縀七十月
特授奉命大將軍同内大臣圖爾格等征明
上親送郊外十一月由黃崖口入敗明總兵白騰蛟白廣
恩于薊州破河間景州趨兖州擒明魯王朱以派
及樂陵陽信東原安邱滋陽諸王分兵徇萊州登
州青州莒州沂州南至海州凡攻撫歸順城九十
四俘獲人口牲畜九十二萬有竒還略滄州天津
三河密雲八年六月由墻子嶺班師還
上遣鄭親王睿親王等郊迎三十里
賜銀萬兩順治元年四月叙功晉封多羅饒餘郡王二年
正月
命統兵鎮守山東勦平滿家洞土賊時明福王朱由崧兵
屯徐州東北遣都統凖塔等往勦捷還三年三月
薨年五十有八八年二月以其子岳樂襲康熙元
年二月岳樂晉封和碩親王
命贈阿巴泰如其爵十年六月追諡曰敏乾隆十九年九
月
命入祀
盛京賢王祠
原封和碩端重定親王博洛
博洛饒餘敏郡王阿巴泰第三子天聰九年五月
大軍由明宣府大同邊境征朔州代州應州别
命貝勒多鐸從廣寧入寧遠錦州牽制明關外兵俾毋援
山西博洛從征有功崇德元年封固山貝子随父
阿巴泰征明延慶州凱旋預宴二年四月任議政
三年七月任理藩院承政十月
上征明寧遠
命随豫親王多鐸分兵趨中後所明總兵祖大夀猝襲我
師後衝潰我土默特蒙古兵護軍統領哈寧阿參
領阿爾津俄羅塞臣等與相持博洛奮勇前擊敵
乃却五年五月蒙古多羅特部民蘇班代阿巴爾
代等約乞降
命從鄭親王濟爾哈朗等迎之於杏山西五里臺敗明追
兵
賜御廐良馬一尋與諸王更番圍錦州六年八月
上親征明錦州明總督洪承疇來援敗之松山追至塔山
獲其筆架山積粟事具英親王傳又同貝勒羅洛
渾等設伏桑阿爾齋保擊敗總兵吳三桂王樸七
年春松山錦州相繼下博洛與兄輔國公博和託
及貝子尼堪等更番駐防錦州順治元年四月随
睿親王多爾衮入山海關破流賊李自成十月晉
封多羅貝勒随豫親王多鐸征河南破自成於潼
關下西安南定江寧豫親王分兵半以博洛領之
招撫常州蘇州同鎮國將軍拜音圖等趨杭州明
兵拒者皆敗夜渡錢塘江而逃我軍追至江岸駐
營敵見之以為潮且至營必沒而潮連日不至敵
驚為神明潞王朱常淓遂率杭州官屬開門降浙
西湖州嘉興浙東紹興寧波嚴州等府皆下淮王
朱常清亦自紹興渡江來歸十月凱旋
賜金二百銀萬五千兩鞍馬三三年二月
命為征南大將軍同都統公圖頼率師征福建五月至杭
州時明魯王朱以海稱監國于紹興其舊將方國
安等營于錢塘江東岸綿亘二百里遣護軍統領
圖頼等從上流渡江分兵擊之至江濱無舟不得
渡忽江沙暴漲水淺可涉大兵策馬徑渡敵大驚
博洛遣貝子屯齊等繼進國安棄戰艦奔以海遁
台州斬殪無算擒總兵武景科等撫定紹興六月
圍金華七月克之斬明蜀王朱盛濃等遂克衢州
浙江悉平明唐王朱聿鍵猶據福建我軍分常山
江山兩路並進遣圖頼等擊敗其閣部黃鳴峻兵
於仙霞關遂破浦城前鋒統領努山等擒斬其總
督楊廷清李暄分遣署護軍統領杜爾德前鋒統
領拜音岱等攻克建寧延平聿鍵先由延平走汀
州博洛遣護軍統領阿濟格尼堪杜爾德等克其
城擒斬聿鍵及曲陽王朱盛渡西河王朱盛洤松
滋王朱演漢西城王朱通簡及其官屬敵將姜正
希率師二萬來援夜襲汀州我師擊敗之斬首萬
餘又遣鎮國將軍漢岱等敗敵將師福於分水關
克崇安縣斬其總督楊文忠等遣副都統卓布泰
等襲克福州前後二十餘捷降偽國公鄭芝龍等
二百九十餘人兵十一萬有竒福建平十一月朔
捷
聞得
旨嘉奬是月博洛駐福州令總兵佟養甲進征廣東時唐
王朱聿鍵弟聿&KR2045;據廣州府偽稱紹武年號養甲
等既克潮州惠州遂薄廣州克其城斬聿&KR2045;及周
王肅眔益王思□遼王術雅鄧王器䵺鉅野王夀
□通山王藴鉞高密王宏椅仁化王慈魶鄔陵王
肅汭南安王企壠周王世子恭棎遼王世子儼鐐
宗室由梧慈䵞等十餘人廣東平四年二月博洛
承
制以佟養甲為兩廣總督自率貝子博和託都統圖頼等
凱旋
優賚所獲金幣人口叙功晉封多羅郡王
賜王號曰端重五年十一月同親王阿濟格往大同偵防
喀爾喀至則總兵姜瓖已據城叛
命阿濟格為平西大將軍討之六年正月叛黨劉遷陷代
州
命王同承澤郡王碩塞等赴援克其郛賊遁三月旋師大
同瓖潜約助馬得勝两路賊五千餘由大同北山
逼我營自驅騎千餘出犯王與護軍統領鰲拜徹
爾布等分禦之擊斬過半北山賊竄瓖亦閉城不
敢復出是月睿親王赴大同招撫承
制晉封博洛為親王四月賊陷山西汾州
命王為定西大將軍移師往討五月克清源交城文水徐
溝祁縣等處六月賊犯平陽王遣副都統譚布等
擊敗之賊渡河遁七月賊萬餘犯絳州王遣署副
都統洛碩等擊走之斬級二千餘進攻孝義委署
副將梁化鳳以火藥伏地中拔其城賊三千餘犯
夀陽王遣副都統卦喇特晉等援勦敗之斬級千
餘屢敗賊於平遥遼州榆社時有
旨令博洛酌撤閒駐兵率還京王疏言太原平陽汾州三
府屬州縣雖漸次收復而未復者尚多恐撤兵後
賊乘虚襲據應仍留守禦
上是其言令俟滿達海自朔州移師至汾州併力勦賊八
月大同降將楊振威斬瓖首獻英親王軍王與巽
親王滿達海合兵攻汾州九月克其城斬偽廵撫
姜建勲偽布政使劉炳業復嵐縣永寧州遣軍分
勦餘賊于岳陽縣絳州孟城驛老君廟殱之乃班
師七年二月
命理六部事八月以徇隠尚書阿哈尼堪不親往迎朝鮮
王弟事降郡王八年正月復晉封和碩端重親王
二月同諸王奏削故睿親王封爵三月以英親王
私藏軍器事隠不奏復降郡王尋
命諸王分管六部王管戶部五月復封親王八月
上察知尚書譚泰持六部權下諸王勘問王與貝子錫翰
等證其罪狀伏誅九年三月薨年四十諡曰定八
月以博洛第八子齊克新襲封和碩親王十二年
四月仍給王號曰端重十四年正月封博洛第四
子塔爾納為多羅郡王三月塔爾納卒諡曰敏思
十六年十月追論博洛曾諂事睿親王分取睿親
王所遺財物掌戶部時又不首劾譚泰罪削博洛
及塔爾納爵並降齊克新為貝勒十八年正月齊
克新薨諡曰懷思爵除
原封和碩安親王岳樂
岳樂饒餘敏郡王阿巴泰第四子初封鎮國公順
治三年正月随肅親王豪格征四川誅流寇張獻
忠五年八月
命随英親王阿濟格勦平天津土寇十一月復随英親王
阿濟格率兵駐防大同六年九月封多羅貝勒八
年二月襲封多羅郡王
賜王號曰安九年二月管工部事十月任議政十年八月
以喀爾喀部落土謝圖汗車臣汗等違
旨不還所掠巴林戶口又来索歸順同部蒙古
命王為宣威大將軍駐歸化城相機進勦尋因喀爾喀悔
罪入貢撤還十二年八月掌宗人府事十四年十
一月
諭奬王性行端良蒞事敬慎晉封和碩安親王康熙九年
三月
命監修玉牒十三年十月
命為定遠平寇大將軍由江西往勦逆藩吳三桂耿精忠
賊黨進鎮廣東十二月抵南昌
詔移師征湖南王奏江西形勢為廣東咽喉江南湖廣要
衝今三十餘城為賊盤據且吳逆造木城于醴陵
置偽總兵十餘人兵七萬猓猓三千堅守萍鄉諸
隘若撤撫州饒州都昌防兵往湖南則諸處復為
賊有否則兵勢單弱不能長驅且廣東諸路亦恐
多阻臣欲先平江西賊無却顧憂然後分防險要
移師湖南得
旨令速行整理江西要地旋奏遣副都統穆成額等擊走
吳逆偽總兵張泰殺賊五千餘復安福縣又遣副
都統雅賚等復都昌縣招撫康山餘賊十四年二
月遣護軍統領桑格等克復上高新昌二縣陣斬
偽總兵朱一典謝以泰等殺賊萬五千三月將軍
希爾根前鋒統領舒恕敗賊於撫州城南之唐埠
及七里岡四月副都統珠喇禪等敗賊于五桂寨
徐㲼等處并招撫奉新都昌冷口南湖西湖銅鼓
營強山諸偽官復東鄉餘干二縣王親攻建昌抵
長興遇耿逆偽將軍邵連登水陸迎敵與定南將
軍希爾根進擊走之復建昌府城分兵破賊于石
頭街鸞石嶺泉山口遂復萬年安仁二縣閏五月
饒州陷
諭留兵守建昌速回南昌居中調度尋奏副都統珠喇禪
敗賊於武寧縣都統霍特敗賊于新城縣將軍額
楚敗賊于弋陽縣復廣信府城六月奏將軍希爾
根敗賊餘干縣復饒州又敗賊碣碑舖及景德鎮
復浮梁樂平二縣又遣前鋒統領舒恕總兵官許
真等敗賊於宜黃躡之復宜黃崇仁樂安三縣七
月奏泰和龍泉永新廬陵永寧及湖廣茶陵並就
撫九月奏遊擊周志新等破吳逆偽總兵桂芳等
復靖安九月奉
諭留兵固守江西乘冬月速取長沙十一月䟽言吳逆聞
臣進取長沙必固守要害非綠旗兵無以搜險非
紅衣礟不能破壘乞令提督趙國祚屯墾都督陳
平各率所属随臣進討其廣東所送紅衣礟甚重
路險難致乞
敕發新造西洋礟二十具為攻勦之用得
旨勦滅逆賊平定湖南俱頼王練習宿將及精兵火噐俱
不可闕提督趙國祚都督陳平并所屬官兵悉依王所
請南懷仁所造火礟著官兵照數送至江西轉運王軍
前王不必待礮始行亟由吉安或袁州進發王旋奏希
爾根額楚等勦殺浮梁餘賊復貴溪招降偽將張
輔聖等二百七十餘員十一月奏耿逆偽總兵張
存遣使来告顧領所屬兵八千屯順昌俟大兵進
閩為内應
詔以簡親王喇布已自江寧移駐南昌閩事付之料理王
即進征長沙十五年二月王抵萍鄉分兵四路破賊寨
十二斬首萬級吳逆偽將軍夏國相遁復萍鄉遂
進薄長沙七月奏賊船集長沙城下我兵無船難
破賊長沙附近林木多請先
敕撥戰艦七十濟用並令督撫委員伐材造船
詔並如所請八月
諭曰朕聞王恢復萍鄉大創逆賊直抵長沙甚為嘉悅王
其善撫百姓俾困苦得舒至脅從叛變之人原皆朕之
臣子當加意招徠十六年正月遣副都統阿進泰等敗
偽總兵解先聲及馬棚賊於瀏陽縣十一月奉
命乘逆賊震動之時速分兵摧破楚逆取湘潭諸處十七
年正月官兵敗賊於平江縣復其城三月奏遣兵
進勦馬棚賊邱義尚於七家洞擒斬無算又招撫
偽總兵揭玉慶朱永昇等吳逆偽將軍林興珠率
偽官楊廷言等自湘潭来降九月
詔以三桂已伏冥誅賊勢漸潰宜廣示招徠速行攻勦王
請自赴岳州布置舟師調諸路大礮攻賊陸營
上命大將軍貝勒察尼急圖岳州王仍圍攻長沙十八年
正月岳州偽將軍陳珀偽總兵王度冲等降于察
尼軍餘賊潰竄長沙賊亦棄城遁王入城安撫遣
前鋒參領沙納哈等復湘潭縣賊退據衡山王遣
兵會簡親王敗賊衆衡州寳慶相繼復六月䟽言
臣所統護軍驍騎每佐領下十五人蒙古兵百餘
人喇布既進取新寧臣當率每佐領兵十一綠旗
兵萬與喇布相機進勦武岡東口賊留每佐領兵
各一綠旗兵千二百及荆州水師二千守衡州留
每佐領兵各一綠旗兵一千守寳慶撥每佐領兵
各二協同綠旗兵守岳州
詔如所議行是月遣都統釋迦保敗賊寳慶之巖溪斬級
七百獲船四十餘偽總兵王熙忠偽副將陳起鳳
知府金世正等降七月王統師抵紫陽河賊結營
對岸遣提督趙國祚副將尼滿偕降將林興珠渡
河進擊護軍統領瓦岱等繞賊後夾攻賊潰棄營
遁追殺二百餘偽知縣周冠陳殿颺等降進攻武
岡賊帥吳國貴胡國柱等以賊二萬據隘口我軍
奮擊大破之國貴中礮死賊駭竄貝子彰泰追至
木瓜橋殺賊無算遂復武岡城及楓木嶺八月捷
聞得
旨嘉奬十一月
命以勅印付貝子彰泰撤每佐領八人率還
京師十九年正月
上遣官迎宣
諭曰王連年以來遠蒞巖疆親經百戰櫛風沐雨歴暑逾
寒競揚貔虎之雄克清梟獍之孽湖湘諸處已見蕩平
滇黔餘氛俱成坐困更體朕軫念窮荒之心廣示招徠
深加撫恤王師所至遐邇來歸捷奏屢宣中外稱慶朕
既嘉碩畫益篤親親爰命班師副朕懷想頃者聞王已
抵武昌奏凱可期特遣使臣慰勞兼賜駱駝良馬以示
優眷王即按程以来朕將計日以待三月凱旋
上行郊勞禮于盧溝橋南二十里王俘偽太子朱慈燦以
來先是順治元年冬有赴明外戚周奎家自稱太
子者奎白諸
朝令舊宫人及東宫官属辨是非真法司鞫實得太
監楊玉取劉姓子詐冒狀並伏誅康熙十二年冬
京師聞三桂反有自稱三太子朱慈璊者偽署廣
德元年糾黨京城内外舉火作亂擒其黨于鼓樓
西街及燈市口詰以朱慈璊云即楊起隆已遁矣
十八年秋王駐營楓木嶺土人首擒偽軍師戴必
顯無為教姚文明因獲朱慈燦于新化縣僧寺追
訊前在京城逆謀慈燦訴已係崇禎帝長子十二
歲遭闖難出奔南京後未再至北京福王由崧曾
置諸獄釋為民即往河南隨朽木和尚為僧流落
江西湖廣二十餘年因病還俗往来永州寳慶欲
聲討吳三桂悖逆反覆不忠不孝不義諸罪商之
戴必顯姚文明招兵散劄一年因三桂死中止王
䟽陳請
旨因言前此屢有冒明太子事朱慈燦雖云欲討吳逆招
兵散劄但當大軍復寳慶時不即自首應與戴必
顯姚文明並論斬其曾受偽劄人已示許首繳偽
劄銷毁免罪慈燦既自稱真係明嗣當械至京辨
識得
旨朱慈燦著王帶来俟到日再議至是王移送法司令與
前繫獄之朱慈璊逆黨對質俱不識詰其造印散
劄與戴必顯姚文明謀亂属實皆擬凌遲如律
詔並改為處斬是年秋復有託朱慈璊之名在陜西煽誘
者擒之漢中三河口大將軍圖海械送
京師
敕法司勘訊面有刺痕實非明嗣並非楊起隆依大逆律
磔于市二十年十二月
命王仍掌宗人府事二十七年七月以噶爾丹擾喀爾喀
同簡親王雅布各率兵五百赴蘇尼特汛界駐防
十月撤還二十八年二月薨年六十有五諡曰和
以其子瑪爾渾襲二十九年禮烈親王代善之曾
孫原封貝勒諾尼訴岳樂康熙四年掌宗人府事
時偏聽諾尼姑母讒言枉坐諾尼不孝死罪繫獄
革爵蒙
皇上鑒原釋放岳樂誣䧟無辜理應反坐
詔宗人府會同領侍衛内大臣察議復諾尼貝勒追降岳
樂為郡王削其諡岳樂第十五子瑪爾渾初于康
熙十九年正月封世子二十九年二月襲封多羅
安郡王三十五年正月大將軍征噶爾丹
命率兵往歸化城偵防四十年十月掌宗人府事四十五
年二月充
玉牒館總裁四十八年十一月薨年四十有七諡曰慤四
十九年二月以瑪爾渾次子華玘襲多羅安郡王
五十八年九月薨年三十有五諡曰節雍正元年
十二月
諭曰向時安郡王岳樂謟附輔政大臣又自恃長軰每觸
忤
皇考蒙
聖德寬仁始終容宥而伊諸子全不知感不務竭誠效力
弟兄之間互相傾軋競事營求妄冀得爵讒害骨肉此
衆所共知者瑪爾渾係應襲王爵之人似屬安分其子
華玘尚無劣蹟而其嗣夭折封爵虛懸是以
皇考審擇其人躊躇有待而安郡王之子伍爾占孫色亨
圖等遂生怨望形于詞色夫國家恩施豈可倚恃而強
邀今廉親王允䙫借此逞其讒說以離間宗室舊人致
朕從容施恩之本念俱不可行將襲封安郡王本章發
回不准承襲舊所屬佐領撤出另撥乾隆四十三年三
月以阿巴泰岳樂累著功績
賜奉恩輔國公爵世襲㒺替以華玘之孫竒昆襲竒昆追
封奉恩輔國公錫貴次子也是年四月授散秩大
臣四十七年七月卒年四十四
温良固山貝子博和託(子彰泰)
博和託饒餘敏郡王阿巴泰次子初封輔國公崇
德元年十二月
上親征朝鮮博和託隨豫親王多鐸先驅圍其都進圍南
漢山城先後敗其援兵二萬餘
上駐營城西博和託以所獲獻三年八月隨睿親王多爾
衮征明由董家口入略京西南六府至山西界移
師山東克濟南四年四月凱還
賜銀二千兩六年三月隨鄭親王濟爾哈朗等征明圍錦
州七年三月錦州下圍杏山七月
命駐防錦州十月隨其父饒餘貝勒阿巴泰征明入黃崖
口攻薊州由河間景州進克兖州八年六月凱旋
賜銀三千兩十月同輔國公芬古駐防錦州順治元年四
月隨奉命大將軍睿親王多爾衮入山海關破流
賊李自成十月晉封固山貝子三年五月隨豫親
王多鐸𠞰蘇尼特部騰機思騰機特等有功十月
凱旋
優賜俘獲五年九月卒諡曰温良順治六年十月封其子
佛克齊庫為固山貝子十四年十二月薨諡曰介
潔博和託第四子彰泰初于順治八年閏二月封
鎮國公尋晉封固山貝子九年四月襲父爵仍為
固山貝子康熙十三年春逆藩吳三桂陷湖南
命順承郡王勒爾錦由荆州渡江𠞰賊六月復
命安遠靖寇大將軍貝勒尚善往征規復岳州以彰泰𠫭
贊軍務十五年二月
諭責尚善及彰泰進取遲延三月彰泰與尚善議分軍水
陸並進遣護軍統領額司泰等𠞰賊洞庭湖賊船
入南津港泊君山及由岳州出犯者皆敗之獲船
五十餘賊攅立枿樁于套湖峽口阻我舟大軍仍
駐陸十七年六月伐枿樁棹輕舟擊賊柳林嘴發
礮燬其船斃賊無數八月尚善卒于軍
詔以貝勒察尼代為大將軍授彰泰撫遠將軍九月師出
南津港賊船泊癩子山下令前鋒統領杭竒提督
桑額等進擊斃賊百餘獲船四十月復敗賊於陸
石口連營白米灘斷賊餉道十八年正月岳州賊
帥吳應麒以乏食棄城遁大兵克岳州彰泰同桑
額復華容石首二縣三月
詔彰泰會安親王岳樂軍於衡州七月由寳慶進取武岡
州賊渠吳國貴據隘拒我軍礮斃國貴餘賊潰遁
彰泰追及木瓜橋殺賊無算十一月
特命岳樂還京以彰泰代為定遠平寇大將軍十九年三
月遣都統穆占總督董衛國等敗偽將軍吳應麒
復沅州降靖州及綏寧縣附近各土司八月疏言
將軍蔡毓榮奉有調遣漢兵之
旨今進取貴州滿漢既合兵一路若調遣不相知恐礙事
機
上詔毓榮一切軍機關白大將軍酌行閏八月自沅州進
征十月距鎮遠十五里駐營賊據大路及兩山間
結壘彰泰遣衛國等攻鎮遠衛關口穆占等截賊
旁遁隘口而自與毓榮攻賊壘賊敗潰衛國奪十
向口敗賊將張足法等于大巖門穆占躡賊至偏
橋衛賊由山徑竄遂復鎮遠府進定平越府及新
添衛直趨貴陽逆孽吳世璠與應麒等皆遁彰泰
駐守貴陽遣兵進復安順石阡都勻思南諸府十
一月復遣軍復永寧州敗賊兵于安籠舖追𠞰至
雞公背山鐵索橋十二月疏言詗賊兵萬三千欲
據盤江遣前鋒統領薩克察等率兵至鐵索橋等
處守隘
上以大兵秣馬貴陽已月餘
諭趣彰泰親統兵撲賊進定雲南二十年正月渡盤江偵
賊帥線緎等據普安縣之江西坡二月前驅至砂
子哨賊拒戰敗之彰泰督兵繼進抵臘茄坡賊在
江西坡者夜竄都統拉賽等追之復新興所逐北
三十里賊千餘還拒陣斬二百餘復普安州時大
將軍賴塔由廣西入雲南曲靖府彰泰由普安進
霑益州會嵩明州議合兵圍雲南省城距城三十
里賊將胡國柄劉起龍自城内引賊萬餘列象陣
拒戰彰泰軍其左賴塔軍其右自卯至午賊殊死
戰彰泰密遣前鋒統領沙納哈等衝其兩旁賊兵
始却大兵續進逼賊歸化寺大敗之陣斬國柄起
龍及偽將軍總兵九人俘獲無算彰泰與賴塔毓
榮等近歸化寺駐營令諸軍分布近城南壩薩石
衛走馬街雙塔寺得勝橋重關等處以扼其吭仍
廣布檄諭宣
朝廷威德於是大理臨安永順姚安武定各偽官相繼
詣軍門降先是賊將馬寳胡國柱夏國相等掠四
川聞雲南圍急還救彰泰遣提督桑額都統希福
𠞰賊楚雄寳退據烏木山扼險以拒希福等擊敗
其衆寳越山遁至姚安知偽鎮將等先已歸順乃
乞降七月疏言馬寳等已投降夏國相黨羽解散
奔竄廣南惟胡國柱在鶴慶麗江尚未𠞰滅現有
都統希福提督桑額追捕臣等圍城兵力足用頃
聞將軍噶爾漢總督哈占自四川移師貴州將由
威寧來雲南恐餉不敷臣等議令哈占兵還四川
噶爾漢兵至日以厮役補缺額兵量行裁汰則糧
不多糜圍城兵亦足用得
旨令哈占噶爾漢並旋師還四川酌防要地餘並遣還京
彰泰又疏言馬寳屢經招撫不即悔罪投誠反奔
尋甸携妻子赴楚雄糾逆黨為大兵所敗窮蹙已
極始率衆不滿百人乞降莫贖其罪同時來降之
偽將軍巴養元鄭旺李繼業等應並羈禁候
旨九月希福至雲龍州國柱自縊死總兵李國樑與土司
儂朋𠞰賊廣南圍國相于西板橋國相降彰泰奏
其罪與寳同並械送京十月彰泰與賴塔及將軍
趙良棟等破賊營于南壩得勝橋太平橋走馬街
賊竄入城大軍環城攻世璠自縊死偽將軍何進
忠林天擎線緎黃明等出降彰泰誡軍士勿搶擄
令都統穆占瑪竒先入城撫民清理倉庫籍賊黨
屬戮世璠屍函首馳獻
闕下雲南平是年即軍前授宗人府左宗正二十一
年十月凱旋
上率王大臣至盧溝橋南二十里迎勞二十二年二月議
初征岳州遷延應以恢復貴州雲南功抵罪
命仍紀功封冊
賜黃金二十兩白金千兩二十四年九月以濫舉宗人府
屬官品行不端罷宗正任二十九年正月薨年五
十有五以彰泰第三子屯珠襲屯珠初于康熙十
一年正月封鎮國公二十七年二月以庸懦降鎮
國將軍二十九年六月襲封鎮國公五十二年授
宗人府左宗正五十六年十月授禮部尚書五十
七年閏八月卒年六十有一
特贈固山貝子品級諡曰恪敏初屯珠有子安詹早殤以
其兄百綬子文昭之第三子逢信嗣安詹為子十
二月
詔以逢信降襲輔國公乾隆十二年八月卒諡曰恭恪十
二月以逢信第二子盛昌襲封輔國公二十二年
七月以侍班失儀削爵二十三年二月封鎮國將
軍十二月復封輔國公
悼愍固山貝子蘇布圖
蘇布圖饒餘敏郡王阿巴泰之孫追封賢懿貝子
尚建之長子初封輔國公順治二年七月隨貝勒
勒克德渾駐防江寧十二月移師征湖廣三年正
月至武昌破流賊餘黨一隻虎等事詳順承恭惠
郡王傳凱旋
頒賚有功將士蘇布圖得
賜金五十兩銀千兩尋封固山貝子五年九月隨鄭親王
濟爾哈朗征湖廣十一月卒於軍年二十有四諡
曰悼愍爵除
欽定八旗通志卷一百二十九
