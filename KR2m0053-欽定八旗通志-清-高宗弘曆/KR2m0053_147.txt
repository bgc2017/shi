欽定四庫全書
欽定八旗通志卷一百三十三
人物志十三
宗室王公傳十一(原封和碩貝勒阿敏鎮温簡固山貝子固爾瑪渾國公恭)
(阿格原封和碩貝勒莽古爾泰德類)(原封多羅貝勒)
原封和碩貝勒阿敏
阿敏追封莊親王舒爾哈齊第二子初授台吉歲
戊申三月
太祖命同長子禇英征烏拉宜罕山城克之斬千人獲甲
三百俘其衆以歸癸丑正月從
上征烏拉布占泰以三萬衆來拒諸將欲戰
上止之阿敏與貝勒代善等議決進
上從之克其城遂滅烏拉丙辰歲
太祖建元天命封和碩以齒序阿敏為二貝勒四年三月
從
上破明兵於薩爾滸山及尚間崖復奉
命禦明總兵劉綎於棟鄂路代善等繼之陣斬綎阿敏偕
大臣扈爾漢擊敗明遊擊喬一琦兵一琦奔固拉
庫崖與朝鮮都元帥姜功烈合營阿敏同諸貝勒
攻之功烈降一琦自縊八月從
上征葉赫滅之六年三月從
上取明瀋陽遼陽七月鎮江城中軍陳良策叛投明將毛
文龍阿敏遷鎮江沿海居民於内地十一月文龍
屯朝鮮阿敏渡鎮江夜入朝鮮境斬其守將及兵
千五百文龍僅以身免十一年四月征喀爾喀巴
林部取所屬屯寨十月征喀爾喀扎嚕特部俘其
衆還天聰元年正月
命同貝勒濟爾哈朗阿濟格杜度等征朝鮮瀕行
諭之曰朝鮮屢世獲罪理宜聲討然此行非專伐朝鮮也
明毛文龍近彼海島倚恃披猖納我叛民故整旅徂征
如朝鮮可取則並取之因
親授方略是月大兵薄義州拔其城分兵擣文龍所居鐵
山文龍遁海島師克宣州連定三城次平壤朝鮮
王李倧遣使請和阿敏書數其罪七次黃州倧復
請和阿敏欲進攻諸貝勒議許盟事詳克勤郡王
傳凱還
上郊勞于武靖營
賜御衣一襲五月從
上征明錦州復圍寧遠擊斬千餘人四年正月大兵克永
平灤州遷安三月
命阿敏代貝勒濟爾哈朗等駐守師至合略迤西路並招
降榛子鎮四月諭歸降漢文武官曰我國法度從
來賄賂不行廉者舉之貪者弗錄况
皇上簡用者俱廉潔忠直之士爾等若有罪雖賂千金無
益若無罪即衆貝勒何懼焉五月明監軍道張春
等圍灤州阿敏怯不赴援灤州䧟阿敏遽棄永平
殺降者夜出冷口歸六月
上御殿諸貝勒大臣議阿敏十六罪
上命岳託宣示於衆諸貝勒大臣合詞請誅阿敏
詔特宥其死削爵幽禁崇德五年十一月卒於幽所爵除
温簡固山貝子固爾瑪渾(子瓦二)(曾孫鄂齊)
固爾瑪渾貝勒阿敏第三子崇德三年九月隨睿
親王多爾衮征明由北京至山西復東至濟南克
城四十餘四年四月凱旋
賜駞一馬一白金二千是年封輔國公先是内大臣多爾
爾濟所屬蒙古及漢人盗馬自伊嚕逃
命同鎮國公扎喀納等伺諸藩城間既望見以淖不追而
還八月議削爵
詔予寬免五年六月以父阿敏獲罪坐削爵黜宗室順治
五年四月復入宗室封輔國公六年正月隨鄭親
王濟爾哈朗征湖廣擒何騰蛟於湘潭進師永興
奪門入固爾瑪渾俱在事有功凱旋
賜白金六百十月晉封固山貝子康熙二十年十月卒謚
曰温簡長子瑪爾圖封鎮國公先卒乃以第四子
瓦三降襲輔國公瓦三初於康熙四年正月封三
等輔國將軍十三年十月隨安親王岳樂征江西
進定湖廣十八年十一月還京二十年十二月降
襲輔國公二十一年八月授宗人府右宗人二十
二年三月議瓦三前在長沙退縮罪應削爵
諭曰瓦三才具甚優况其公爵乃伊父貝子固爾瑪渾效
力年久恩賜之爵著革去右宗人從寬留其公爵二十
三年四月任鑲藍旗蒙古都統五月調鑲藍旗滿
洲都統先是俄羅斯竊據雅克薩尼布楚二城
上命黑龍江將軍薩布素收其田禾以困之薩布素以失
機請罪是年
命瓦三偕侍郎果丕會薩布素議雅克薩應否攻取嗣奏
我兵於來年四月抵雅克薩招撫不就撫則攻其
城萬一難取即遵前
旨毁田禾以歸
上命都統朋春等會𠞰十二月議政王大臣奏請黑龍江
將士應遣大臣統轄得
旨軍機關係緊要非熟練戎行者不可公瓦三素諳行師
遣往必能勝任護軍統領佟寳佛可託皆堪效力之人
可令公瓦三統轄之二十四年正月卒諡曰襄敏以瓦
三之次子齊克塔哈襲封輔國公三十二年十二
月任宗人府右宗人三十五年正月從
上征噶爾丹護軍統領鄂克濟哈統領正紅旗營三十九
年四月濬永定河
命齊克塔哈分董其事四十年正月任正黃旗蒙古都統
四十六月五月以鑽營削爵以固爾瑪渾之孫鄂
斐襲輔國公鄂斐瑪爾圖第四子初於康熙六年
三月封三等奉國將軍三十三年五月任鑲藍旗
蒙古副都統三十五年正月從
上征噶爾丹同康親王傑書統領鑲藍旗營三十八年調
正紅旗蒙古副都統三十九年調正黃旗滿洲副
都統四十二年擢正黃旗漢軍都統尋調正黃旗
滿洲都統四十一年授領侍衛内大臣四十六年
襲封輔國公四十七年任宗人府左宗人五十二
年八月卒至雍正二年以鄂斐第五子鄂齊襲鄂
齊初於康熙三十八年封奉恩將軍四十八年緣
事削爵尋授散秩大臣雍正三年五月任正黃旗
漢軍副都統十一月以陜甘總督岳鍾琪奏請將
羅隆宗諸部給達頼喇嘛管理遣大臣往諭
命鄂齊偕學士班第會提督周瑛詳籌妥辦嗣鄂齊奏臣
至西蔵審視情形首領辦事者互不睦請降
旨諭達頼喇嘛等和衷共事
詔允之十二月
諭曰鄂齊自委任以來竭力行走差往西蔵辦事明白著
將伊父鄂斐未襲之輔國公爵給與承襲四年十月擢
鑲黃旗漢軍都統五年七月晉鎮國公十一月調
天津水師營都統六年九月以兵丁滋事削爵授
三等侍衛效力七年二月任正紅旗滿洲副都統
十月奏請八旗訓練必弓箭相稱嫻熟中的為要
除官射用披子箭外常箭俱用骲頭則指發與梅
針箭同視製披子箭價亦省議從之九年八月署
鑲紅旗蒙古都統十一年正月革任爵除
鎮國公恭阿
恭阿貝勒阿敏第四子阿敏既獲罪恭阿廢為庶
人後復入宗室順治五年九月隨鄭親王濟爾哈
朗征湖廣六年正月大軍抵長沙擒明桂王朱由
榔之總督何騰蛟等進勦廣西合兵定道州及黎
平府先後克六十餘城恭阿俱在事有功十月封
鎮國公十一月卒於軍八年閏二月以恭阿之長
子法塞降襲輔國公康熙四十九年正月卒十月
以法塞長子原封三等奉國將軍阿裕爾仍降襲
三等奉國將軍五十八年卒十二月以閑散宗室
德色勒之長子蘇赫訥降襲奉恩將軍阿裕爾之
孫也雍正二年七月卒爵除
原封和碩貝勒莽古爾泰
莽古爾泰
太祖高皇帝第五子歲壬子九月從
上征烏拉克城六莽古爾泰等請渡水進擊
上止之曰我且削其外城無僕無以為主無民無以為君
遂燬所得六城移駐富勒哈河越日於烏拉河建
木城留兵千守之天命元年授和碩貝勒以齒為
序莽古爾泰為三貝勒四年三月明總兵杜松等
率師六萬出撫順關
上親統師迎擊莽古爾泰從至界藩設伏薩爾滸谷口明
兵過將半尾擊之我師據界藩之吉林崖明兵營
薩爾滸山以二萬衆來攻吉林莽古爾泰同大貝
勒代善等以兵千衛吉林復合力攻薩爾滸山破
之又破明兵於尚間崖時明總兵劉綎出寬甸略
棟鄂
上命同代善等禦之至瓦爾哈什窩集擊敗明兵二萬陣
斬綎事詳禮烈親王傳八月從
上征葉赫圍其城其貝勒布揚古及弟布爾杭古降葉赫
平五年八月
上征明由懿路蒲河進明兵出瀋陽城者各引退
諭莽古爾泰領本部追之莽古爾泰遂率健銳百人追敗
總兵李秉誠副將趙率教兵越瀋陽城東至渾河
始返六年七月鎮江城降將陳良策叛投明總兵
毛文龍莽古爾泰同代善遷金州民於復州十年
正月明葺城守旅順口攻克之殱其衆十一月率
師援科爾沁解其圍十一年四月
上征喀爾喀巴林部
命代善諸貝勒略西拉木倫諸貝勒以馬乏不能進莽古
爾泰獨領兵夜渡擊之俘獲無算天聰元年五月
攻明右屯衛又以偏師衛塔山糧運三年十月從
上征明貝勒阿巴泰阿濟格先從龍井關入斬明漢兒莊
副將易愛等莽古爾泰偕貝勒多爾衮多鐸至其
守將遂以城降並招撫潘家口守偹金有光中軍
范明良蔣進喬翌日
上統師克洪山口趨遵化莽古爾泰自漢兒莊合營敗明
山海關總兵趙率教兵擒其副將臧調元旋奉
命赴通州視渡口是月大軍進薄京城明諸道兵入援屯
廣渠門外莽古爾泰分遣護軍前行令阿巴泰阿
濟格等攻之追殺至城壕莽古爾泰與貝勒多鐸
留後值明潰卒來犯擊殱之十二月從
上視薊州破明山海關援兵四年二月克永平遵化適與
明兵遇敗之五年三月
命諸貝勒直言時政莽古爾泰奏曰讞獄據供詞以定是
非未敢明知枉斷惟恐日久怠生臣與諸貝勒大
臣倍加策勵八月從
上圍明大凌河城正藍旗兵圍其南莽古爾泰軍其中為
策應九月敗明監軍道張春總兵吴襄等援兵事
詳禮烈親王傳十月議莽古爾泰於
御前露刃大不敬罰銀萬兩撤五佐領歸公六年五月從
上征察哈爾林丹汗遁移師征明歸化城略大同宣府七
月師還十二月薨年四十六
上臨哭丙夜始還翌日設
幄議祭奠焉是夜乃
還宫九年十二月以所屬追首其罪削爵黜宗室詳德格
類傳
原封多羅貝勒德格類
德格類
太祖高皇帝第十子初授台吉天命六年二月大軍略明
奉集保將旋有小卒指明兵所在德格類同台吉
岳託碩託擊敗明兵二百追逼明總兵李秉誠營
其衆二千潰遁三月同台吉寨桑古閱三岔河橋
至海州城中官民張樂輿迎德格類令軍毋擾民
奪財物士皆登城宿勿入民室次日安撫居民而
還八年四月同台吉阿巴泰征喀爾喀扎嚕特部
十一年十月復隨大貝勒代善征扎嚕特部是年
封多羅貝勒天聰三年九月同貝勒濟爾哈朗等
略明錦州焚其積聚俘獲無算五年六月
命諸貝勒直言時政德格類奏曰國家要在慎選正直任
以國事屏䜛邪遠姦佞則賢不肖皆知取法臣等
與諸貝勒皆以公正自持效忠竭力至讞獄或刑
罰不中請即罷斥另選良臣任法司則政簡刑清
國家何憂不太平七月初設六部
命理戶部事八月從
上圍明大凌河城正藍旗兵圍其南德格類軍其中為策
應九月敗明監軍道張春總兵吴襄等援兵事詳
禮烈親王傳十月明總兵祖大夀降同貝勒阿巴
泰夜襲錦州擊斬甚衆事詳饒餘敏郡王傳六年
五月同貝勒濟爾哈朗等俘察哈爾部衆於歸化
城及黃河諸路九月同貝勒岳託等拓疆自耀州
展至蓋州迤南七年六月攻旅順口克之八年五
月從大軍征明六月招撫蒙古來歸戶衆七月克
獨石口進攻赤城未拔入保安州會大軍於應州
師還九年十月薨年四十
上臨哭丙夜乃還設
幄而居撤饌三日諸貝勒大臣勸慰再三始
還宫十二月同母兄莽古爾泰為屬下冷僧機所告以大
逆削爵除籍德格類其母弟曾與謀亦追削貝勒
黜宗室爵除順治九年冷僧機以奸惡伏誅
欽定八旗通志卷一百三十三
