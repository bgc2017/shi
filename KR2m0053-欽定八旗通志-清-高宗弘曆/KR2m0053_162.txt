欽定四庫全書
欽定八旗通志卷一百四十八
人物志二十八
大臣傳十四(滿洲正黃旗二伊圖賴布延譚布爾德)(馬福塔漢滿達爾)
(席舒里琿哈)(努山)(覺羅阿克善)(賚圖庫)(濟)
圖賴
圖賴姓瓜勒佳費英東第七子也先隸鑲黃旗後
與兄納盖弟蘇完顔改撥正黃旗天聰初隨征棟
夔追擊察哈爾及攻明寧遠所至有功三年從
太宗文皇帝伐明進兵燕京其大同總兵滿桂以師赴援
圖賴直前衝擊斬殺甚衆授騎都尉世職四年隨
大貝勒阿敏等鎮守永平明監軍道張春等圍灤
州圖賴與副都統阿山等率護軍自永平馳至乘
夜襲擊敗之師還貝勒阿敏棄永平出邊明將率
步卒百人邀擊圖賴率十六人還戰盡殱其衆尋
授三等輕車都尉五年八月從征大凌河圍其城
太宗指授方略令與護軍統領南褚立兩旗之間遇逐我
樵採者邀擊之及明兵誘戰圖賴先馳入陣諸軍
各進戰圖賴被創
上以其違命輕進切責之九月明發援兵四萬餘來戰圖
賴統右翼兵躍馬衝陣敵兵潰走遂擒張春旋征
大同攻拔靈邱縣及小石城叙功晉二等六年大
軍破走察哈爾遂移師征明次於布里渡圖賴奉
命同恭領蘇喇達賫
敕諭明沙河堡守將明人遣官賫牛酒幣帛以獻七年隨
貝勒岳託等攻取旅順口其統兵守旅順者為漢
軍遊擊佟圖賴明年從攻朔州以越界出略又不
至期會地盡奪所獲物入官九年任護軍統領隨
貝勒多鐸入廣寧同都統阿山等率兵四百先趨
錦州明總兵祖大壽遣其將合松山兵三千餘人
來禦未及戰明兵驚潰我兵分路𠞰翦俘獲無算
軍還叙功得優賞崇德二年授為議政大臣明年
復隨貝勒岳託征明率師先驅踰墻子嶺攻克十
一臺進兵山東明將合步騎八千來禦正紅旗隨
營蒙古阿藍泰旁却圖賴方營部馳擊敵以百騎
突至圖賴摶戰陷堅大敗之旋與都統譚泰敗明
閣部劉宇亮兵於通州河上攻拔二城又分兵略
地取二城累功晉爵三等男六年圍錦州明兵自
杏山赴援擊敗之先是蒙古有降明者曰諾木齊
在圍中遣人約獻東關以降至是明兵覺圍諾木
齊家圖賴登城力戰殺敵出諾木齊以歸復破松
山騎兵指揮漢軍拔塔山杏山二城晉一等男部
議錦州之役諸貝勒所屬三旗護軍有退怯不戰
者貝勒大臣未經察治圖賴坐附和徇隱論罰贖
得
旨寬免八年攻拔中後所及前屯衛晉三等子順治元年
大軍至山海關流賊李自成遣兵拒戰圖賴率前
鋒軍破賊將唐通於一片石既入關破自成兵復
會大軍追敗之於望都縣超授三等公是年十月
豫親王多鐸帥師下河南自成走陜州圖賴自孟
津率精兵先渡河明守將黃士欣等各遁去瀕河
十五寨堡兵民望風歸附睢州總兵許定國等率
衆來降進薄潼關賊遣偽侯劉宗閔沿山列陣以
拒圖賴以騎兵百四十人進戰一以當百設伏掩
擊盡殪之明年賊將劉方亮整兵千餘來窺我營
圖賴與護軍統領阿濟格尼堪等率正黃鑲白正
紅鑲紅鑲藍五旗將領迎擊賊懼而奔俘斬甚衆
自成聞敗集兵拒敵圖賴復合鑲黃正藍正白三
旗兵力戰殱其步卒餘騎奔竄賊糾衆又至連戰
敗之遂破潼關賊衆大潰遁走陜西既定移兵收
江南攻克揚州獲明閣部史可法斬之追福王朱
由崧於蕪湖據江口截其路擊靖南伯黃得功兵
敗之得功中流矢死遂獲由崧餘衆悉降師旋進
爵一等公圖賴嘗謂睿親王多爾衮曰圖賴自誓
於天效忠
主上不避諸王貝勒大臣嫌怨久矣圖賴有過王若不言
將恐不免於罪戾我欲改過自新王幸毋姑息不
我教誡也會睿親王於午門集議譚泰擅隠
諭旨罪三日議未定圖賴面詰之曰何為遲久不結耶聲
色俱厲王怒曰爾曩追流賊至望都分兵前進諸
將争先爾於肅豫諸王前誚讓且唾逞威自恣今
又以言詞逼我我固不能堪此怒色疾聲也遂去
諸王執圖賴將罪之王曰雖然此非退有後言比
且為國效勤矢忠無他咎也解其縳而釋之三年
任本旗滿洲都統隨端重親王博洛進師浙閩軍
次杭州時明魯王朱以海據紹興其總兵方國安
等營於錢塘江東岸艤舟以拒圖賴率諸將士從
上流浮渡江廣十餘里人馬無溺者分兵縱擊之
國安驚以為神盡棄戰艦擕魯王遁保台州圖賴
奮力追𠞰拔金華衢州各城會端重親王令與都
統漢岱分兵進師福建圖賴自衢州統所部兵擊
敗明閣部黃鳴駿於仙霞關攻克浦城漢岱亦自
廣信破分水關入崇安明唐王朱聿鍵遁走汀州
諸將乘勝追擊擒斬聿鍵等五人及其總兵等官
盡降其衆閩海悉平回次金華病卒年四十七子
輝塞襲爵圖賴既卒之後二年貝子吞齊等誣告
圖賴黨徇肅親王鄭親王又與譚泰等私相盟誓
睿親王追論之奪輝塞爵並沒其家
世祖章皇帝親政知圖賴無辜且
念舊功追諡昭勲配享
太廟
賜文勒石復輝塞一等公還其貲産雍正九年加號曰雄
勇
馬福塔
馬福塔滿洲正黃旗人姓納喇初任佐領與兄滿
達爾漢分轄所属人戶
太宗文皇帝天聰五年授戶部恭政八年三月
命同戶部承政英俄爾岱責朝鮮國王李倧罪李倧引咎
報謝五月
太宗親統師征明大同馬福塔隨貝勒濟爾哈朗等留守
盛京九月賫奏
行營道出明鐵山路遇明兵邀拒者斬五人俘一人又馘
一人誡諭縱還邊人憚之尋擢戶部承政九年偕
恭政博爾惠賫
諭朝鮮自是通使朝鮮馬福塔輙奉
命往崇德元年復同英俄爾岱等使朝鮮明皮島兵遮於
途盡擊走之還奏得
賜賚是年七月部議額駙佟養性嫁女與貝勒岳託子以六
十人為媵戶部諸臣弗阻止馬福塔應革任罰鍰
得
旨免革任九月以互市往朝鮮義州擒獲明哨卒知明兵
入鹻場因率百人躡其後明兵遁值武英郡王阿
濟格等征明凱旋偕諸恭領渡遼河備舟艦十二
月
太宗以朝鮮背盟逆命將統師
親征先遣馬福塔同前鋒統領勞薩等將兵三百為賈人
装晝夜疾馳將至國都其守將率兵拒戰我兵奮
擊盡殱之李倧為緩兵計遣其臣至郊外迎問馬
福塔答以有事欲議其臣曰為議事而來當啟知
吾王以禮相迎請少待遂閉門不納明日李倧遁
往南漢山城追至城下還奏
行營明年正月大軍破其國都進圍南漢山城馬福塔兩
奉
勅入城數李倧罪𨗳以輸誠納欵倧先使其臣請罪隨率
羣寮出城乞䧏具表稱臣二月大軍凱旋李倧跪
送於十里外馬福塔復奉
命與英俄爾岱送李倧還李倧餽以金却之奏
聞四月隨武英郡王阿濟格征明皮島自北隅督戰大捷
六月法司議前征朝鮮時馬福塔擅擕其子隨往
以俘獲諸物先衆賫歸又奪取降民鷹與貝子碩
託索易婦人私令朝鮮將臣與碩託交結應奪俘
獲論死得
旨免死罰贖十月復同英俄爾岱賫
勅封李倧為朝鮮國王三年正月戶部承政韓大勲盗取
貯庫金銀珍珠馬福塔以同官弗舉坐罰鍰七月
更定官制改授馬福塔為戶部左參政四年正月
部議馬福塔購買官商胡有徵黃金負價未償應
革佐領降副理事官得
旨宥之六月同刑部參政巴哈納賫
勅往朝鮮封李倧妻趙氏為王妃八月其兄恭領福爾丹
出征退縮伏法以所籍家産
賜馬福塔九月擢戶部承政十一月朝鮮頌
上恩德立碑三田渡具表以
聞
命與禮部恭政超哈爾等同往騐視五年二月卒子馬希
納襲管佐領
布延
布延姓郭爾羅特原籍蒙古居察哈爾部為塔布
嚢天聰元年同昂坤社稜來歸隸滿洲正黃旗初
從征棟䕫為貝勒岳託嚮導率先進擊又征克什
克騰部擊索諾木諾木齊兵首衝陣破之四年偕
恭領圖魯什略明邊敗其哨卒有俘獲八年正月
偕圖魯什略錦州松山斬百餘級獲樵車百餘牛
驘驢百四十
命以所獲賞將士十月略十三站斬十級擒明把總一獲
馬三十二月遣迎察哈爾降衆是年叙來歸功授
騎都尉世職九年同布哈塔布囊略寕遠俘獲歸
比出邊明兵千餘來追布哈䧟於陣哈談巴圖魯
前行還戰馬中矢仆布延亟進援與之馬復同奮
擊大敗敵兵論功
賜人一馬二牛三授三等輕車都尉崇德元年二月
命齎書
諭明松棚路潘家口董家口喜峰口守將責明偏助葉赫
搆起兵端及致書不答之罪五月隨武英郡王阿
濟格征明燕京遇敵盧溝橋敗之三年二月從征
喀爾喀前鋒將領勞薩違
上命得蒙古漢人收其財物牲畜縦之去論死布延議削
職鞭百贖身
上宥之七月擢議政大臣兼護軍統領九月隨岳託征明
由密雲東北墻子嶺毁邊墻入明馬步兵三隊俱
敗走布延追擊獲馬八十七四年率兵防守烏欣
河口偕侍衞阿爾薩蘭圍松山布延設伏擊斬二
十一級偵錦州斬哨卒八獲馬十二五年隨睿親
王多爾衮圍錦州同左翼軍衝敵步營斬殺盈壕
六年三月以多爾衮違
諭離城遠駐又私遣軍士還布延不諫阻議削職籍其家
之半
特旨降罰未幾鄭親王濟爾哈朗克錦州外城布延同内
大臣伊爾登奮擊有功
賜百金晉二等輕車都尉時錦州之役多爾衮濟爾哈朗
更番相代明總督洪承疇率兵十三萬來援八月
上親統大軍征之明兵遁移
蹕松山環城浚壕夜明總兵曹變蛟衝圍突犯
御營尋中創奔回布延以内大臣不嚴防守論罰鍰七年
二月我軍擊擒洪承疇布延以援兵後至論死
命贖免十一月大兵自黃崖口征明分三隊布延率護軍
居次進圍薊州順治二年
世祖章皇帝念
太宗眷頋舊臣加布延一等輕車都尉五年從子烏納海
先時出征陣亡贈騎都尉其叔父桑阿爾齋襲職
至是卒併授布延襲晉三等男八年布延卒長子
莽塞襲踰年卒無嗣以布延兄阿拉克泰襲又卒
仍以布延次子茂竒塔特襲康熙三十五年從征
噶爾丹至昭莫多奮勇破賊有功加一雲騎尉授
二等男卒子成保孫松凌逓襲乾隆二十八年松
凌卒雲騎尉銷除子永泰現襲三等男
譚布
譚布滿洲正黃旗人姓舒穆祿揚古利從弟也初
任佐領天聰五年
太宗文皇帝統師征明圍大凌河城明兵出城樵採譚布
時為護軍恭領率先邀擊斬三人生擒二人復同
佐領希福等擊敗明錦州援兵崇德二年列議政
大臣四年十一月奉
命隨承政薩穆什喀索海等征索倫部取道虎爾哈部同
諸將攻克雅克薩城獲丁壯三百餘索倫部長博
穆博果爾迎戰擊卻之護所獲以歸五年三月奏
凱分
賜貂皮人戶授騎都尉世職尋擢副都統時我兵屯田義
州譚布同副都統覺善等奉
命駐防其地值明兵突出山寨肆掠屯丁有被害者論駐
防諸將罪罰如例六年隨大軍圍明錦州掘長壕
駐守明總兵祖大夀遣步兵出城來犯護軍統領
噶布喇戰失利譚布衝入敵陣戰卻其衆復擊敗
敵騎斬其材官一明總督洪承疇集衆松山援錦
州譚布隨其兄都統譚泰迎擊破其步兵三營既
而敵騎屢犯我右翼營譚布皆奮戰挫敵明年叙
功加一雲騎尉
上幸牧馬所
命諸大臣與降將祖大夀等較射奬賞有差譚布得
賜駝一八年正月
命同覺善率兵駐守錦州九月隨鄭親王濟爾哈朗征明
寧遠敗其拒戰兵
世祖章皇帝順治元年隨大軍入山海關擊敗流賊李自
成追至望都晉世職為二等輕車都尉二年隨饒
餘郡王阿巴泰鎮守山東𠞰平滿家洞賊巢同都
統凖塔進征徐州連敗明兵獲船五百餘紅衣礮
五十有七時豫親王多鐸統師自河南進征由泗
州渡河趨揚州下江寕而明總兵劉澤清總漕田
仰等尚距淮安譚布同凖塔率兵至清江浦澤清
及仰俱遁遂定淮安招䧏附近城邑分兵𠞰平如
臯通州賊衆叙功晉一等輕車都尉加一雲騎尉
三年隨肅親王豪格征流賊張獻忠屢擊敗拒戰
賊衆五年凱旋以在軍中時不勘决恭領希爾根
爭功狀議罰
上命寬免六年隨端重親王博洛討叛鎮姜瓖圍大同城
瓖潜結賊黨外援倚北山逼我軍自糾衆出城來
犯譚布同護軍統領鰲拜車爾布等先破賊援還
擊卻瓖入城斬殪甚衆又分兵𠞰滅賊黨於太原
平陽汾州先是譚布以不禁其妻信魘魅術削雲
騎尉遇
恩詔復之及大同平叙功晉三等男世襲復兩遇
恩詔晉一等男八年三月擢工部尚書時譚泰任吏部尚
書專擅是年八月伏誅
詔免其兄弟連坐罷譚布尚書任尋
甄别譚泰任吏部時援
恩詔優加世職譚布仍降三等男康熙四年卒子喀岱襲
爵
伊爾德
伊爾德滿洲正黃旗人姓舒穆祿揚古利族侄也
天聰三年
太宗文皇帝命揚古利率師略明錦州寕遠諸邊境伊爾
德從軍有功復從大軍征明北京奮勇攻擊斬殺
甚衆又敗山海關援兵於薊州師還出邊先至木
城擒斬明兵之守隘者五年
上帥諸貝勒大臣攻圍大凌河城中兵突出伊爾德衝鋒
入陣殺敵二人都統和碩圖等合師夾擊追奔至
壕而還又擊明監軍道張春兵遇敵騎挾弓矢將
犯
御營伊爾德馳斬之是秋往略前屯衛率十五人偵緝明
哨卒值我軍將領噶思哈為敵兵所困伊爾德奮
擊援出之積功授騎都尉世職尋擢護軍統領崇
德二年隨貝勒阿巴泰往築都爾弼城率護軍四
百人防護築城工役五年五月大兵圍錦州敵兵
出戰伊爾德領纛追擊至壕敗之七月隨王貝勒
等至錦州松山屯田明人縱牧於野伊爾德設伏
於烏欣河驅其牲畜以歸敵兵潜襲我後伊爾德
率後隊還擊斬獲無算特晉爵三等男十一月以
擅離營汛私往貝子尼堪家又向王貝勒及護軍
校索馬擅遣其子額爾畢黑隨參領希爾根往錦
州部議應降職明年奉
命往睿親王軍營傳諭通察各旗將領事不即奏報部議
削爵籍家財之半均得
旨罰贖七年復從圍錦州敗松山兵之來奪我礮者叙功
晉一等男順治元年駐防錦州二年加一雲騎尉
世祖章皇帝命伊爾德隨豫親王多鐸南征同尚書宗室
漢岱等統蒙古兵由南陽趨歸德招撫甚衆至揚
州城北獲戰艦百餘渡江先八旗都統進破南京
福王遁走蕪湖復同都統阿哈尼堪等追擊之敗
明靖南伯黃得功軍三年叙功晉二等子六年與
都統譚泰征江西叛鎮金聲桓平之進𠞰廣東叛
鎮李成棟於信豐拔其城成棟夜遁馬蹶溺水死
隨分兵定撫州建昌破偽總兵楊竒盛兵二千餘
江西悉平師旋復奉
命統領將士往𠞰保定土寇叙功晉一等子八年八月護
軍統領鰲拜訐伊爾德罪状以
上幸南苑時伊爾德擅令内直員役更番及私减守門護
軍額數又嫉忌鰲拜等為
上效力鞫實論死籍其家
上貸之
命削世職一級留任罰贖十一月擢本旗都統明年三遇
恩詔晉一等伯兼一雲騎尉隨敬謹親王尼堪征湖南敗
績十一年師旋論罪革職籍沒是時明魯王朱以
海為鄭成功所殺其餘黨竊據浙江舟山為寇十
二年
上命伊爾德為寕海大將軍統兵往𠞰至則偽總兵王長
樹毛光祚沈爾序等糾賊登岸肆掠大嵐山伊爾
德遣副都統碩祿古總兵張承恩引兵趨夏關抵
斗門連擊敗之斬長樹等三人殱賊兵無算而自
率師攻寕波乘舟趨定海分三路進發賊將陳六
御阮思等於海島望江口山下列戰艦以待伊爾
德揮衆進擊敗之追至衡水洋斬六御等遂取舟
山十四年凱旋
命貝勒杜蘭等郊勞復世爵叙功晉一等侯兼一雲騎尉
十五年隨信郡王多尼征明桂王朱由榔自貴陽
至盤江斬其將領進克雲南省城十八年卒於軍
年五十六
予祭葬如典禮諡襄敏子陀和齊早卒孫巴渾岱襲
滿達爾漢(子阿哈丹)
滿達爾漢姓納喇先世居哈達父雅虎率十八戶
來歸
太祖高皇帝命為佐領隸滿洲正黃旗列理事十大臣嘗
同大臣哈穆達尼征東海卦爾察部俘二千人以
歸
命設宴郊勞之又以克舒桑哈達功
賜俘獲人百既乞休滿達爾漢襲管佐領事從
太宗文皇帝征虎爾哈部招降五百餘戶天聰五年五月
命賫
勅往朝鮮
諭以征明海島令供備舟艦時朝鮮初附懷反覆滿達爾
漢既至國王李倧遣兵守其舘弗與見越三日滿
達爾漢謂守者曰我奉
命賫
諭至此何慢我不相見我歸矣遂偕諸使臣控騎行李倧
使侍臣追及以願見請乃致書而還七月授禮部
恭政閏十一月復同文臣庫爾禪等責朝鮮縱匪
越境隐匿逃人諸罪李倧乃引咎願輸忱入貢八
年
太宗親征明至大同滿達爾漢分兵克四堡一臺又攻王
家莊拔其城叙功授騎都尉世職尋擢禮部承政
復奉使朝鮮崇德二年隨武英郡王阿濟格征明
攻克皮島
賜白金裘馬三年更定官制六部承政各留一員餘皆改
為恭政滿達爾漢任承政如故七年五月
命同大學士范文程等宴明國和議使臣順治元年
世祖章皇帝定鼎京師滿達爾漢以年老觧部務專任佐
領二年晉世職三等輕車都尉遇
恩詔晉二等尋卒
賜祭葬如典禮諡敬敏立碑墓道第十子阿哈丹襲職兩
遇
恩詔晉一等輕車都尉兼一雲騎尉以一等侍衛從征福
建擊海寇於厦門陣亡康熙二年
卹贈三等男以其子武格襲
舒里琿
舒里琿滿洲正黃旗人姓棟鄂先世居瓦爾喀祖
喀喇當
太祖高皇帝時率族來歸以從征有功授佐領
賜號巴圖魯天命四年與明總兵劉綎戰身被七創後以
創發卒父札福尼
太宗文皇帝天聰四年隨大兵征明灤州我兵三人被執
札福尼衝陣力援之出叙功予騎都尉世職八年
十二月隨步軍統領巴竒蘭等征黑龍江有功加
一雲騎尉崇德八年卒舒里琿襲職舒里琿初任
護軍校天聰五年從征大凌河城内蒙古兵出戰
舒里琿擊卻之
世祖章皇帝順治二年隨英親王阿濟格征流賊李自成
至延安府七戰皆捷自成遁湖廣追躡至安陸府
獲賊船十有四三年蘇尼特部騰機斯叛舒里琿
隨豫親王多鐸往征斬獲無算並擊敗喀爾喀土
謝圖汗及碩類汗兵師還授佐領六年隨端重親
王博洛征大同叛鎮姜瓖擊敗偽巡撫姜建勲等
十一年擢護軍恭領十五年任正黃旗滿洲副都
統隨信郡王多尼征雲南擊李成蛟於凉水井追
至雙河口敗李定國兵凱旋晉三等男十八年八
月卒子穆里琿襲爵舒里琿之弟洛多歡天聰七
年隨貝勒岳託征明旅順口克其城崇德六年圍
錦州敗明總督洪承疇兵七年隨貝勒阿巴泰征
明攻順德府城先登取之
賜號巴圖魯予三等輕車都尉世職後遇
恩詔晉至一等輕車都尉兼一雲騎尉順治十七年卒以
札福尼第四子崆古圖襲職崆古圖初隨靖南將
軍辰泰征福建先登克興化城由護軍校洊擢參
領
聖祖仁皇帝康熙十三年隨副都統雅賚阿喀尼等征逆
藩耿精忠由安慶進江西敗賊於小孤山復彭澤
宜黃崇仁樂安等縣十五年移師征逆藩吳三桂
擊敗賊將夏國相於萍鄉進征湖南十八年敗賊
將吳國貴於楓木嶺復武岡州尋還京二十四年
卒子多博海襲職舒里琿之孫特爾勤穆里琿之
次子也任佐領康熙二十年隨征南大將軍賚塔
征逆孽吳世璠敗賊將何繼祖等奪石門坎黃草
壩乘勝拔嵩明州城直抵雲南省復隨都統希佛
擊敗賊將馬寳於烏木山又追蹙賊將胡國柱於
雲龍州叙功予騎都尉世職四十一年卒子素爾
禪襲
帑山
努山滿洲正黃旗人姓札庫塔世居鄂里父塔克
都當
太祖高皇帝時率衆來歸後
命其長子瑚什屯轄其衆為佐領積功授三等輕車都尉
世職無子以努山之子渾岱為子瑚什屯既卒渾
岱襲職努山代理其事每從征伐輙先驅覘敵有
斬獲授前鋒參領天聰八年五月
太宗文皇帝嘉其能事
諭羣臣曰姪不如弟親以渾岱所襲職改
命努山襲之八月
太宗親征明大同努山同恭領席特庫納海擒明哨卒以
獻崇德元年六月率甲士偵明邊境至冷口遇哨
卒十四人斬三人生擒一人獲馬十餘三年隨貝
勒岳託征明將入邊斬首四十級俘三人發敵所
伏火藥五處至密雲東北墻子嶺明薊遼總督吳
阿衡率步騎六千拒戰既擊敗之復與前鋒統領
勞薩等乘勝追擊潰卒獲馬數十及軍械礮具進
薄燕京明以騎兵五百設伏謀襲我軍太監高起
潜又率兵躡我軍後努山與勞薩擊走伏兵旋自
設伏道側以少卒誘起潜戰夾擊之斬獲甚衆是
夜起潜復襲我前鋒營努山與參領鄂兊席特庫
合兵奮擊大破敵衆追扺會通河溺死者無算遂
次涿州分路略地並隨睿親王多爾衮至山東克
濟南府振旅出邊同勞薩擊谷口步軍敗之六年
七月與侍衛穆章等率兵偵敵董家口喜峰口斬
級百餘生擒四人是年從大兵圍錦州明援兵踵
至
太宗自將擊之陳師松山杏山間敵騎兵犯我前鋒努山
力擊斬首五十有二獲馬三十明總督洪承疇悉
衆來戰努山與勞薩等陣而前戰良久會王貝勒
等各率所屬兵至合擊之大破其衆追至城塹而
還十月擢前鋒統領尋奉
命馳赴杏山是時武英郡王阿濟格駐兵杏山河岸敵以
千騎自寕遠來窺猝遇努山驚潰努山追敗之於
連山斬級三十獲馬三十二七年三月略明寕遠
有中後所敵騎五十犯我牧地即率前鋒兵縱擊
並敗其援兵四百寕遠守將背城而陣努山與前
鋒統領吳拜破其陣生擒二十三人是年叙功晉
二等輕車都尉八年四月
太宗以貝勒阿巴泰等征明山東未還
命努山偕恭領四侍衛四率兵九十至界嶺口偵大軍距
邊遠近遇明兵邀戰斬其守備及步騎三百餘生
擒數十人獲馬驘牛二百餘還奏
命以所俘獲分賚從征將士八月同護軍統領阿濟格尼
堪率兵駐防錦州順治元年
世祖章皇帝定鼎燕京
命努山統左翼前鋒隨豫親王多鐸追𠞰流賊李自成至
陜州距潼關二十五里賊據山為陣謀拒我師帑
山率兵由間道趨賊營斬獲過半賊潰竄二年移
師定河南下揚州進克江寕明福王朱由崧遁走
努山與諸將追擊於蕪湖殱敵甚衆由崧為其總
兵田雄等執以獻三年隨貝勒博洛征浙江明總
兵方國安列營錢塘江東岸分布舟艦來犯努山
與都統圖賴徑渡上流悉精銳擊之國安望風驚
潰盡獲其舟艦遂進征福建斬其巡撫揚廷清李
暄芬時護軍統領都爾德等攻下建寕延平明唐
王朱聿鍵走汀州努山馳七晝夜追及則已閉門
堅守乃令銳卒用巨木撞之門關壞大軍並進遂
擒聿鍵五年隨鄭親王濟爾哈朗征湖廣時明桂
王朱由榔據廣西其總督何騰蛟總兵王進才馬
進忠袁宗第等猶踞湖南郡邑六年正月努山至
長沙同右翼前鋒統領席特庫簡精銳趨湘潭遇
迎戰者輒擊敗之與都統阿濟格尼堪等破北門
入騰蛟就擒四月同兵部尚書阿哈尼堪等㣘寳
慶距城七十里進才進忠糾衆抗拒努山令軍士
舍騎步行連戰皆捷直薄城東門進才等潜遁追
𠞰至武岡殱進忠所屬步卒三千連破進才宗第
等十餘寨分克沅州靖州進定全州擒斬其閣部
楊鰲及副將恭將等官四十餘人俘獲無算七年
九年三遇
恩詔晉爵二等男世襲十三年擢内大臣十五年九月卒
賜卹如典禮立碑墓道子托岱襲爵
覺羅阿克善
覺羅阿克善滿洲正黃旗人
景祖翼皇帝兄索長阿之三世孫也崇德六年以恭領隨
大軍征錦州敗明總兵吳三桂及松山杏山援軍
師還副都統索海為敵所襲阿克善同護軍統領
伊爾德往援奮擊卻之又隨大軍連敗明總督洪
承疇兵授雲騎尉世職八年鄭親王濟爾哈朗征
明寕遠分兵攻前屯衛阿克善先登克其城晉騎
都尉
世祖章皇帝順治元年隨睿親王多爾衮入山海關擊敗
流賊李自成叙功加一雲騎尉遇
恩詔晉三等輕車都尉七年三月擢正黃旗滿洲副都統
七月兼任工部侍郎八年調兵部再遇
恩詔晉世職至一等輕車都尉九年同都統噶達渾征𠞰
鄂爾多斯部叛逃蒙古多爾濟等殱其衆於賀蘭
山初興安總兵任珍以家属淫亂擅殺多人賄嘱
部臣寝議十年春事覺降阿克善世職為騎都尉
兼一雲騎尉觧兵部任管副都統事如故十一年
七月署都察院左都御史尋仍專任副都統隨征
湖廣敗賊兵於湘潭常德龍陽十三年鄭親王世
子濟度征海賊鄭成功阿克善率兵從大軍至烏
龍江以水險難渡乃潜取道山間徑趨福州未至
聞鄭成功在高齊即分兵令佐領褚庫等先往迎
戰擊走賊衆千餘又分遣署護軍統領伊巴克圖
率兵往侯官征𠞰水路賊衆敗之遂至福州偵知
賊船三百餘尚泊烏龍江阿克善自由水路約營
總星鼐等由陸路合擊追至江口擒偽都督總兵
等俘獲甚衆明年賊犯羅源縣我駐防兵被圍阿
克善率兵赴援遇賊力戰陣亡十六年三月晉三
等輕車都尉世職子塞克森襲
賚圖庫
賚圖庫姓顔扎世居葉赫父安達哩於
太祖高皇帝時來歸予騎都尉世職隸滿洲正黃旗屢從
太宗文皇帝征明積功至三等輕車都尉及
太宗升遐安達哩號呼累日以殉
世祖章皇帝特予三等男爵世襲罔替以其子賚圖庫襲
賚圖庫初任侍衛天聰五年從
太宗征明圍大凌河城同佐領尼塔哈略錦州城内突出
兵五千餘摶戰賚圖庫擊敗之復同尼塔哈破明
監軍道張春兵崇德元年從征朝鮮途遇朝鮮騎
兵千餘偕衆擊卻之三年隨貝勒岳託征明至通
州遇明兵臨河列營同佐領瑚彌色擊敗其衆進
兵山東至濟南府敵兵五百迎戰賚圖庫率護軍
奮擊斬二十餘級獲馬十六師旋復破敵營於臨
清城西六年從征松山明總督洪承疇引兵十餘
萬拒戰我兵既擊敗之其總兵曹變蛟使潰卒乘
夜突犯
御營賚圖庫奮力捍禦手斬一人餘衆悉遁竄尋隨鄭親
王濟爾哈朗敗明杏山兵斬馘甚衆又設伏於高
橋敵乘夜來犯擊却之斬騎兵二人射殪五人生
擒二人順治元年隨大軍入山海關擊敗流賊李
自成叙功並屢遇
恩詔晉爵至一等子九年正月
世祖追念賚圖庫之父安達哩忠悃久著
特命立碑墓道三月以賚圖庫列議政大臣尋擢内大臣
兼佐領
聖祖仁皇帝康熙十二年
諭奬久著勞績諸大臣加賚圖庫太子少保二十二年十
月卒
賜祭葬如例孫錫喇襲
濟席哈
濟席哈滿洲正黃旗人姓富察佐領本科里之次
子也初任佐領
太宗文皇帝崇德四年擢授護軍統領五年隨鄭親王濟
爾哈朗征明錦州遇松山兵邀戰同恭領布丹希
爾根囊古等擊却之尋駐義州衞我兵屯田
上誡諭諸將勿與敵迎戰惟固守營壘俟敵近乃禦擊會
敵猝犯鑲藍旗營濟席哈越鑲紅旗營助戰以擅
離汛地論罪籍家財三之一罷護軍統領旋奉
命同副都統席特庫率護軍並外藩蒙古兵征索倫部擒
部長博穆博果爾並獲其家属人衆及馬牛數百
六年正月凱旋
遣官迎於北驛館
賜宴勞之是年復隨鄭親王圍錦州屢擊敗松山敵兵七
年授正紅旗蒙古副都統八年兼任戶部恭政
世祖章皇帝順治元年大兵入山海關濟席哈同都統恩
格圖擊敗流賊李自成追至望都叙功授騎都尉
世職二年隨端重親王博洛征浙江既下杭州以
副都統駐守時明福王朱由崧已滅其大學士馬
士英總兵方國安據嚴州糾衆二萬餘屢犯杭州
濟席哈督兵禦擊五戰皆捷尋還京仍任工部侍
郎四年考滿加一雲騎尉五年三月
命率兵駐防東昌府尋以海賊鄭彩等寇掠福建移兵隨
靖南將軍辰泰征𠞰賊據長樂連江同安平和等
縣並合兵攻復之叙功晉二等輕車都尉七年四
月調刑部侍郎十二月遷本部尚書兩遇
恩詔晉爵三等男九年授正紅旗蒙古都統仍兼刑部尚
書列議政大臣十年三月觧尚書任九月膠州總
兵海時行叛濟席哈奉
命與副都統瑚沙率兵往𠞰師未至時行奔宿州漕運總
督沈文奎與山東總督馬光輝合兵𠞰擊時行窮
蹙降伏誅
詔濟席哈移兵鎮守湖南十一年
召還復署刑部尚書尋仍
命專管都統事十四年四月調滿洲都統十二月
命率副都統四員護軍𠫭領八員赴寕南大將軍宗室羅
託軍前征明桂王朱由榔十五年大兵三路並進
上以征南將軍卓布泰自廣西征貴州所部兵較少
命濟席哈率領將士助之遂進次都勻連敗其晉王李定
國之兵合湖南四川兩路師攻克雲南城逐由榔
入緬甸十六年
頒賚有功諸將濟席哈得
賜蟒服鞍馬十七年以勘鞫隨征將士功罪不實降世職
為一等輕車都尉停其叙功十八年山東土賊于
七糾黨據棲霞縣之岠嵎山出掠郡邑
聖祖仁皇帝命濟席哈為靖東將軍率兵圍其山寨斬賊
無算于七竄入海賊平康熙元年五月班師八月
卒
賜祭葬如例子阿禄襲職六十年阿祿任西安副都統上
疏為濟席哈請諡
允之追諡勇壮
欽定八旗通志卷一百四十八
