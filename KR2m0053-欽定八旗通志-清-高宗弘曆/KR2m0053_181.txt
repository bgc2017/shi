欽定四庫全書
欽定八旗通志卷一百六十七
人物志四十七
大臣傳三十三(滿洲鑲白旗一爾吉思哈揚愛松古尼堪齊格申善)
(伊遜卜臣)(察哈喇棟阿頼)(哈寧阿車克)(珠瑪喇)(鄂屯)(錫)
吉思哈(弟吉普喀達)
吉思哈姓烏蘇世居瓦爾喀馮佳屯初臣於烏拉
部見其貝勒不足事與弟吉普喀達來歸
太祖高皇帝並任佐領隸滿洲正白旗後改隸鑲白旗天
命四年吉思哈從征明有功授三等輕車都尉世
職六年以恭領率兵圍遼陽城立雲梯先登天聰
八年
太宗文皇帝念其功晉世職二等輕車都尉是年同恭領
武巴海征東海呼爾哈部俘獲男婦千五百有竒
牲畜輜重無算九年同副都統巴竒蘭等征黑龍
江收二千丁以歸晉一等輕車都尉崇德元年
太宗親征朝鮮聞明兵入鹻場遣吉思哈率兵躡其後擊
敗之明兵遁二年正月大軍攻克朝鮮國都吉思
哈奉
命同理藩院參政尼堪等率每旗甲士十人及科爾沁敖
漢奈曼扎魯特烏喇特諸外藩兵征瓦爾喀將出
朝鮮境有朝鮮兵二萬分列營壘吉思哈率兵合
諸軍進擊並設伏絶其去路斬其平壌廵撫殱數
千人獲馬三千敵遁走山巔設柵拒守我軍圍之
三日敵衆遂降進略瓦爾喀即以所獲牲畜等物
分給外藩隨征將士遣之各還所部奏捷稱
旨累遷至吏部參政三年四月卒以其子吉瞻襲職吉普
喀達亦以天命四年從征功授三等輕車都尉世
職六年任參領隨大軍攻奉集堡明總兵李秉誠
赴援為我左翼四旗兵逐奔吉普喀達奮往追擊
直抵城壕中礮卒天聰八年贈二等輕車都尉子
瓜爾察襲
愛松古
愛松古姓納喇世居葉赫
太祖高皇帝天命四年來歸隸滿洲鑲白旗屢從征伐
太宗文皇帝崇德元年
命偕察漢喇嘛等赴明邊殺虎口互市尋復
遣往科爾沁調敖漢奈曼扎魯特烏喇特諸部兵征明三
年七月初設理藩院以愛松古為副理事官十月
自歸化城導厄魯特部長墨爾根戴青來歸四年
詔率巴林烏喇特兵赴四子部追捕逃人愛松古至中途
潛歸論死
命從寬鞭百仍令供職六年隨大軍圍松山明總督洪承
疇遣其兵夜遁理藩院官属未偵報又不悉力邀
擊愛松古復坐鞭責罰鍰
世祖章皇帝順治元年擢任佐領隨都統葉臣等征山西
時流賊李自成西遁其偽伯陳永福據太原我軍
以紅衣礮攻之城圮永福挾衆突出愛松古以蒙
古兵迎戰多斬馘獲馬千餘又追敗賊將馬驥於
黃河獲舟十有五二年隨都統巴哈納進圍延安
賊馬步出城來犯愛松古郤之尋率八騎躡追自
成獲其孥三年五月蘇尼特部騰機思等率所部
叛奔喀爾喀七月豫親王多鐸奉
命集兵克嚕倫河進勦愛松古率前鋒兵扼據險隘大軍
繼進騰機思遁走復隨侍郎尼堪副都統明安達
禮乘夜追擊獲其輜重斬其台吉茂海遂渡圖喇
河喀爾喀土謝圖汗以兵二萬拒戰愛松古隨鎮
國將軍瓦克達等敗其馬兵追逐三十餘里四年
叙功予雲騎尉世職五年四月奉
命率蒙古兵六百駐防太原涇陽叛賊李陽以二千人來
犯愛松古敗其衆斬李陽以徇十一月又擊敗叛
賊王享明於交城是時叛鎮姜瓖據大同賊黨劉
遷糾衆萬餘謀犯代州與瓖犄角愛松古聞報率
駐防兵馳赴代州偕遊擊高國勝籌畫守具遷擁
衆猝薄城下立雲梯為乘城計愛松古力禦之獲
梯九斬賊三百賊益兵掘城我軍自城上發矢石
賊多死遷走繁峙六年正月賊復來犯潛結城郛
奸徒為内應門啟賊衆擁入郛愛松古督兵嬰城
固守越十餘日端重親王博洛統兵赴援擊敗賊
衆斬賊渠郭芳遷遁代州平乃還駐太原四月瓖
黨十餘萬由清源犯太原愛松古與廵撫祝世昌
議賊勢猖獗宜相度形勢據險防禦使不得逼城
下乃分遣將士赴清源徐溝禦賊會端重親王率
兵自晉祠入勦賊衆敗遁七年遇
恩詔授騎都尉叙功加一雲騎尉八年擢參領尋擢鑲白
旗蒙古副都統兩遇
恩詔晉世職為二等輕車都尉九年孫可望等掠湖南愛
松古隨敬謹親王尼堪率兵進勦師至衡州王殁
於陣師還以不及救王降世職為騎都尉兼一雲
騎尉十六年致仕康熙十四年六月卒
賜祭葬如典禮子訥青初以三等侍衛於順治十六年隨
征海賊鄭成功至厦門卒於軍至是以訥青之子
瑪爾繼襲職
尼堪
尼堪姓納喇世居松阿里烏喇
太祖高皇帝時率衆來歸
賜號巴克什後隸滿洲鑲白旗初以說降蒙古科爾沁部
授騎都尉天命十年偕侍衛博爾晉等率兵征呼
爾哈部收獲五百戶師還
上郊勞賜宴天聰初擢一等侍衛從
太宗文皇帝征明攻錦州有功七年隨貝勒等鞫獄藩部
同行佐領阿什達爾漢以所賫
勅諭二十道付尼堪尼堪委之從役遂失其九所司奏劾
論罸如律是年蒿齊忒部台吉額林等歸順
命尼堪往迎之明年正月收其所部戶口及牲畜以還七
月
上統大軍征明道遇察哈爾部衆來降尼堪奉
旨還盛京安置降人家属時鄭親王濟爾哈朗留守
盛京令尼堪同卦爾察席特庫率駐防兵十二人偵
明兵猝遇敵奮擊之追至遼河凡三戰斬馘百餘
衆悉驚潰九年隨貝勒岳託駐兵歸化城土默特
部長博碩克圖之子私與明通使人往喀爾喀約
明使偕來岳託遣尼堪同參領阿爾津等伺之擒
其使十人及明使四人以獻尋與承政英俄爾岱
馬福塔等齎
諭朝鮮崇德元年六月授理藩院承政二年正月大軍攻
克朝鮮國都
上命尼堪同參領吉思哈佐領葉克舒率八旗及科爾沁
扎魯特敖漢奈曼諸外藩兵征瓦爾喀將出朝鮮
境有朝鮮兵於吉木海列營抗拒尼堪率師進擊
大破之斬其平壌廵撫朝鮮合兵二萬襲我軍後
尼堪與吉思哈等設伏誘敵殱萬餘人敵遁據山
巔立柵拒守我師圍之三日遂下降其哈忙城廵
撫及各城總兵副使等官獲牲畜布帛等物無算
進略瓦爾喀即以所獲分給外藩將士遣之還班
師奏凱尋同承政阿什達爾漢往科爾沁巴林扎
魯特喀喇沁諸部頒
赦詔並會諸部王貝勒清理刑獄三年五月部議尼堪於
科爾沁察審諸事徇庇失實應觧部任籍家産半
得
旨觧任免籍家産七月授理藩院右參政四年大軍征明
檄調科爾沁諸部兵來者俱不及額
詔尼堪會科爾沁王貝勒等訊其罪遂歷喀喇沁土默特
諸部讞定罪狀五年四月
上以尼堪克副任使授三等輕車都尉先是承政薩穆什
喀等征索倫部俘其衆數千至是復有數百戶來
歸
命尼堪往頒
賞賫並與郭爾羅斯部新附之衆共編為八佐領而還七
月奉
諭檄外藩兵征索倫簡其軍實
世祖章皇帝定鼎燕京以功進二等輕車都尉順治二年
隨豫親王多鐸平定河南統外藩兵由南陽趋歸
德招服一州四縣晉一等輕車都尉三年復隨豫
親王討蘇尼特部騰機思大破其衆多斬獲明年
叙功晉三等男遷本院尚書六年喀爾喀使至餽
睿親王多爾衮馬而不及巽親王滿達海巽親王
使人告理藩院尼堪以啟睿親王王曰於例云何
曰外藩職貢例不越送諸王王惡其語侵已令内
大臣議尼堪罪奪其俸三遇
恩詔加至三等子世襲㒺替十年
上以尼堪宣力有年衰老可念
特命以原官加一級致仕晉二等子十七年卒
賜祭葬無嗣以其弟阿穆爾圖阿錫圖及從子瑪拉兆資
分襲其職瑪拉自有傳
齊爾格申
齊爾格申世居寧古塔以地為氏
太祖高皇帝時隨其兄納林率丁壯百餘來歸即以納林
管之授為佐領隸滿洲鑲白旗納林卒齊爾格申
仍其任率所部鎮達卜遜木城明人來攻耀州齊
爾格申往援敗之淤泥河還駐平山見海濱鹽徒
千人具舟將竄乘夜襲之殪其衆明錦州守將來
犯齊爾格申擊之面被創奮勇力戰卒敗敵
太宗文皇帝天聰六年修蓋州城移人戶以實之
命齊爾格申隨副都統石國柱參領雅什塔等率兵駐守
八年以克副任使授騎都尉世職是時明邊將數
誘我新附之衆往歸齊爾格申嘗率兵十沿海緝
捕逃亡有七人將渡海明人以舟迎之既離岸矣
齊爾格申涉水追射殪其執鳥鎗者一人及倡逃
者一人遂躍入其舟生擒明偹禦一及邏卒十三
人旋復率兵扼北新渡口偵知敵舟五十餘泊島
即設伏以待果有二十餘人入島伐木伏發盡獲
之海中敵舟有二人遥呼曰我逃人也誰敢逐我
者齊爾格申挐小舟應聲猝至擒其一斬其一敵
舟驚潰崇德元年四月分别駐防年滿各官功罪
以齊爾格申捕獲逃人甚衆駐守稱職
賜良馬五月隨武英郡王阿濟格征明宣府薄大同戰城
下兩敗敵衆出延慶州俘人戶牲畜以還
世祖章皇帝時嘗任
福陵總管順治七年遇
恩詔加一雲騎尉世職先是齊爾格申之從弟多尼喀於
崇德七年隨貝勒阿巴泰征明至山東攻萊陽縣
先登克其城
賜號巴圖魯授騎都尉又一雲騎尉世職至是卒
命齊爾格申併襲為一等輕車都尉復兩遇
恩詔晉爵三等男康熙十二年三月卒
賜祭葬如例孫石清襲爵
揚善(子羅碩)
揚善姓瓜勒佳費英東第四弟音達戶齊之子也
太祖高皇帝時以其祖索爾果歸附功授騎都尉世職初
隸滿洲鑲黃旗後改隸鑲白旗
太宗文皇帝即位設十六大臣以揚善佐理鑲黃旗事尋
任護軍統領三年從大軍征明北京遵
上方略衝鋒破堅所至有功五年攻大凌河城與明監軍
道張春戰冒矢石先衆入陣擊敗敵兵胸腕中創
各一晉三等輕車都尉擢内大臣六年
上統大軍親征察哈爾揚善從時林丹汗既率衆遁其部
衆近明界沙河堡者悉逃入堡内揚善奉
命率精兵六十人偕通事顧禄古齎
諭索取之明人驚懼盡歸我察哈爾逃人崇德二年征大
同蒙古部人有被掠者悉取以歸旋授議政大臣
六年隨鄭親王濟爾哈朗圍錦州以城内明兵出
犯鑲黃旗官兵退怯避敵揚善坐徇隐論罰贖得
旨寬免順治元年四月都統和洛輝希睿親王多爾衮意
誣告肅親王豪格言詞悖妄揚善不力為諫阻又
不舉首與其子羅碩俱棄市羅碩初以能通滿洲
蒙古漢語
太宗文皇帝擢居文館崇德元年授國史院學士尋任前
鋒參領兼刑部理事官凢在文館軍營𫝊宣
諭旨往來報捷以及問罪朝鮮審斷獄訟罔不當
上意至是以平素出入肅親王府第坐謟附為亂論死順
治八年
世祖章皇帝念揚善父子之無辜也治和洛輝罪
命復揚善輕車都尉世職以其孫霍羅襲
伊遜
伊遜姓瓜勒佳費英東弟音達戶齊之第三子也
初與兄揚善弟吉賽納都祜吉遜等並隸滿洲鑲
黃旗後改隸鑲白旗伊遜少從
太祖高皇帝征伐屢立戰功
太宗文皇帝即位設十六大臣以伊遜佐理鑲黃旗事從
征多羅特率步卒擊敗蒙古兵天聰三年大軍伐
明攻遵化城伊遜先登中礮傷臂
太宗臨視授三等輕車都尉世職尋擢兵部承政七年偕
戶部啟心郎英俄爾岱齎
諭朝鮮宣示
威德定互市議咸稱
旨八年管佐領崇德元年率八旗兵百四十人往助海州
防守明兵望風引遁師還會都統都類獲罪逮繫
兵部參政穆爾泰慮溽暑蒸鬱驅囚出繫所遣使
為都類設幕次且為拂蠅囚訴其狀伊遜坐同官
𨼆匿不奏罷任三年更定部院官制仍授為兵部
承政明年兼管副都統奉
命副工部承政薩穆什喀率左翼兵征索倫至呼爾哈部
是時達爾布尼阿哈爾都戶白庫都漢必爾岱等
聚衆抗拒於伍庫爾城伊遜乘夜舉火攻克之進
攻鐸陳未下聞博穆博果爾兵來援我師遂還已
而佐領薩必圖卓布退等率師繼至伊遜復整兵
往鐸陳設伏斬敵七十餘級當薩穆什喀之以師
還也博穆博果爾以兵襲我輜重甲士厮卒多陣
亡者伊遜坐不急入援罪應罷職
詔寬免以罰贖懲之八年卒子噶達渾襲職順治十二年
追諡伊遜曰襄壯
賜祭葬建碑紀績
察哈喇(子富喇克塔)
察哈喇姓郭絡羅初隸滿洲鑲黃旗後改隸鑲白
旗父常舒為沾河寨長
太祖高皇帝時與其弟揚舒率衆來歸
命分轄其衆為佐領既卒察哈喇仍其任
太宗文皇帝即位以察哈喇列十六大臣佐理正紅旗事
天聰三年大軍征明取遵化薄燕京明年正月旋
師取永平灤州
命貝勒阿敏等守永平都統納穆泰等守灤州以察哈喇
署都統率蒙古左右翼兵守遵化四月同都統武
訥格於樵採所設伏敗敵獲馬二百餘明將合步
騎四千奪大安口察哈喇與武訥格整軍奮擊殱
殪甚衆五月明兵䧟灤州納穆泰等走永平阿敏
度不能禦敵撤遵化將士棄城偕歸會敵兵已逼
城察哈喇同都統鄂本兑等突圍出全師以還五
年
上遣都統楞額禮等征明南海島察哈喇率兩紅旗兵隨
征次海濱獲敵船以未足濟師暫駐守猝遇明兵
渡海來犯我佐領穆世屯禦敵陣亡察哈喇督兵
奮擊敗敵别遣人沉其船敵還爭舟不得溺水死
者過半六年五月大軍略明宣府大同邊境分兵
略歸化城及黃河濱
命察哈喇同承政車爾格率兵五百為前隊且備船濟師
十一月同承政巴篤理往朝鮮議職貢歲額九年
隨貝勒多鐸征明錦州與都統阿山參領武拜等
率兵四百先驅遇明兵三千於大凌河西相對列
陣以衆寡不敵遣騎還告貝勒營貝勒統師馳赴
明兵望見驚潰察哈喇與阿山等分路追擊擒斬
無算凱旋分
賜所俘獲逾年卒子富喇克塔任佐領兼都察院理事官
崇德八年七月擢工部參政兼參領
世祖章皇帝順治元年四月授正藍旗滿洲副都統旋擢
本旗蒙古都統隨睿親王多爾衮入山海關擊敗
流賊李自成追至望都連敗賊兵叙功授騎都尉
世職是年冬隨豫親王多鐸征河南趨潼關自成
聚賊抗拒偽汝侯劉宗敏據山列陣富喇克塔同
都統拜音圖以礮擊潰之賊犯我蒙古營復督兵
殱賊無算明年陜西底定移師征江南同都統阿
山馬喇希率兵先驅明兵據泗州北淮河橋我兵
至則焚橋遁遂進克揚州三年隨貝勒博洛征浙
江以雲梯兵攻克處州城進征福建同都統漢岱
克分水關趨泉州連敗拒戰賊衆招撫州一縣三
凱旋加一雲騎尉五年二月以都統巴哈納等違
例奏授佐領吉賽為護軍統領富喇克塔坐扶同
列奏觧都統任尋隨征南大將軍譚泰討江西叛
鎮金聲桓次九江賊衆迎戰富喇克塔率師進擊
獲戰艦百餘同都統和洛輝截賊運道奪糧艘二
百進攻南昌聲桓與其黨王得仁糾賊七萬離城
扼據要隘富喇克塔督衆掘港以沙船二十先薄
城明年賊平凱旋富喇克塔卒於軍先是遇
恩詔晉世職為三等輕車都尉七年五月叙江西戰功晉
一等輕車都尉以其子福克都襲
哈寧阿
哈寧阿姓富察世居額宜湖父阿爾圖山率其族
攻薩齊庫城殺部長喀穆蘇尼堪招撫三百餘人
來歸
太祖高皇帝隸滿洲鑲白旗任佐領復分編人戶俾哈寧
阿亦任佐領天聰二年隨貝勒岳託等征明錦州
略松山杏山高橋諸臺堡奮勇擊敵授護軍統領
三年
太宗文皇帝統大軍征明燕京哈寧阿從與明廵撫袁崇
煥總兵祖大夀戰於廣渠門外以敗敵授騎都尉
世職四年奉
命率精兵百人往略明境五年從征大凌河八年大軍征
明大同哈寧阿先馳至小西城列雲梯攻具我師
遂畢登復以二十人出略擊敗敵兵三百九年同
承政圖爾格徇地入明山西界師旋過平魯衛明
兵躡我後還擊敗之追至城壕斬馘無算叙功晉
二等輕車都尉崇德元年從征皮島有功二年列
議政大臣三年隨豫親王多鐸往會鄭親王濟爾
哈朗軍征明道經中後所祖大夀輕師來襲參領
翁克及土默特部兵先奔哈寧阿且戰且退士卒
被䧟論罪應死奉
詔免死革世職籍家産半四年論征明失律之佐領阿蘭
太罪哈寧阿復以徇庇論死
上仍貸之坐鞭責六年從圍錦州再敗敵兵明總督洪承
疇以十三萬兵赴援
上親統大軍環松山而營度明兵必宵遁
命哈寧阿同護軍統領鰲拜率左翼軍列陣右翼地右翼
軍以次遞列属於海濱夜一鼓明兵果沿海走哈
寧阿率師掩擊敵自相蹂躪死者枕藉尋進攻松
山屢戰俱捷
敏惠恭和元妃之喪也哈寧阿隨武英郡王阿濟格方
守高橋輔國公扎喀納於軍中絃歌而舞事覺哈
寧阿以不舉劾逮繫既而釋之八年三月同護軍
統領阿爾津征呼爾哈部獲男婦二千五百有竒
牲畜貂皮無算七月凱旋得
優賚順治元年隨睿親王多爾衮入山海關擊流賊李自
成至望都大破其衆又同都統譚泰率前鋒兵追
敗之正定賊倉皇焚輜重遁二年復授三等輕車
都尉是年擊賊綏德州賊聞風遁走追敗之延安
府城内兵出犯左翼軍又擊郤之時李自成已奔
武昌進師馳擊至安陸府獲賊艘八十復與譚泰
移兵江南遇敵於楊子江奪其戰艦追至富池口
敵列陣岸上又擊敗之三年二月隨順承郡王勒
克德渾征湖南流寇敗偽伯吳汝義降其衆四月
晉二等輕車都尉五月隨肅親王豪格擊敗叛鎮
賀珍於漢中窮追至秦州賊黨武大定退據三寨
山山勢壁立未可攻我師圍之偽遊擊周克德者
遣其子來降𨗳我師由僻徑登其守將石國璽為
内應哈寧阿同副都統阿拉善署護軍統領噶達
渾率兵六百破壁壘入賊皆自山堕崖下斬殺略
盡進征川賊張獻忠略䕫州茂州資州遵義相繼
克捷五年正月師旋叙功晉一等輕車都尉世職
是年卒子率顔襲
珠瑪喇
珠瑪喇姓碧魯世居葉赫
太祖高皇帝時率所部呼爾哈人來歸隸滿洲鑲白旗任
佐領天聰三年隨大兵入明邊至遵化擊敗敵兵
閱三日
太宗文皇帝親臨遵化城明山海關兵赴援將入城珠瑪
喇率哨卒十人至擊斬甚衆至燕京遇明總兵滿
桂黑雲龍麻登雲孫祖夀等軍於大紅門同參領
音達戶齊額駙揚古利擊却之旋克永平復攻昌
黎奮勇先登身被六創叙功授騎都尉世職尋緣
事削去五年圍大凌河城明監軍道張春赴援珠
瑪喇同參領鄂諾連戰破其前後隊六年從征察
哈爾獲布顔圖台吉於穆魯哈岱殱其從者百餘
人俘其妻子以歸七年隨貝勒德格類岳託攻旅
順口率護軍十人乘船登岸擊甕城步軍統領巴
竒蘭曰誰能用命先登者珠瑪喇與佐領雍舜超
躍而上向敵大呼曰我珠瑪喇登城矣連被三創
不少却卒拔其城
上為嘉嘆親酌金巵以賜復授騎都尉世職九年隨貝勒
多鐸征明夜設雲梯攻錦州被創甚劇崇德元年
征朝鮮自山巔力攻奪其寨門大兵繼之不戰而
入遂取一寨又率兵征明敗其總兵海某軍取四
縣師還擊敗開平两營兵三年七月授兵部理事
官十月從圍錦州率甲士四十人攻襲廣寧北岧
峙山山寨收降駱駝山兵衆又與都統石廷柱招
降大凌河北山四寨六年同參領禧福奉
命往張家口董理互市事及還法司劾其以私財市貨物
向藩部人索馬諸罪状論死籍没得
旨寬宥革世職輸所市貨物入官尋隨鄭親王濟爾哈朗
圍錦州敗敵騎之來奪我紅衣礮者敵騎復犯我
軍珠瑪喇注矢射之應弦而仆敵衆退走七年與
前鋒統領沙爾瑚達征松阿里江呼爾哈部落招
降喀爾喀木等十屯俘丁壯千餘及牲畜輜重以
歸
命禮部官迎勞宴賚之
世祖章皇帝順治元年珠瑪喇任參領率兵從睿親王多
爾衮入山海關擊敗流賊李自成七月授正藍旗
滿洲副都統尋擢兵部侍郎明年正月叙克明燕
京破流賊及克錦州松山功復授騎都尉世職十
一月與副都統和托等駐防杭州任左翼副都統
時明福王朱由崧之大學士馬士英竄嚴州與其
總兵方國安糾衆犯餘杭珠瑪喇率兵擊走之還
距杭城三十里突遇土賊復大破其衆國安等仍
聚衆數萬於江東赭山及杭州之朱橋范村所在
肆掠珠瑪喇同總兵田雄副將張杰等分兵進勦
賊悉平三年從征福建與護軍統領敦拜擊敗其
總兵黃某軍四年考滿加一雲騎尉五年隨征南
大將軍譚泰勦江西叛鎮金聲桓敗賊兵七萬又
與都統和洛輝及沙爾瑚達連敗賊兵焚其戰艦
千三百餘招撫九江一府五縣七年三月遇
恩詔賜勅授三等輕車都尉世襲罔替又以平江西功晉
世職為二等八年擢正白旗蒙古都統遷吏部尚
書兩遇
恩詔晉三等男十年冬吏部擬銓廢員房之麒為山東驛
道之麒嘗任山東按察使罷職占籍青州為山東
廵按馮右京列薦起用至是改歸直隸東明籍有
旨詰問吏部以直隸縉紳保結可憑復奏會給事中許作
梅劾之麒於青州置田宅朦朧就銓復奉
旨嚴飭察核乃議之麒應革職
上以部臣於銓授時不行詳勘及詰問仍支餙
命王大臣察奏珠瑪喇坐罰鍰罷尚書任專管都統事十
一年孫可望李定國自雲貴寇廣西分兵犯廣東
連䧟郡邑珠瑪喇奉
命為靖南將軍同敦拜往征之
賜敕諭曰賊犯廣東故特遣爾等爾等至惟以安民為首
務嚴飭兵將恪遵紀律賊若竄入廣西可與平南靖南
兩王及總督李率泰相機酌議勦撫若入雲貴則擇善
地休兵奏聞候旨至遇賊對壘時爾二人居中調度毋
以輕謀致敗用全我師是時定國犯新會平南王尚可
喜靖南王耿繼茂等先率兵往援至三水縣分布
沿江隘口以待大軍比珠瑪喇至遂合兵進勦敗
之於珊洲斬其副將一擒兵將十餘人獲首級百
五十餘既抵新會定國紏步騎四萬分據山峪列
礮象拒戰珠瑪喇遵
上方略指揮將士奮勇衝擊賊兵潰奔定國復出兵四千
自山巔馳下迎截我師又擊敗之奪其山定國遁
走十二年正月奏捷得
旨嘉奬二月定國竄高州珠瑪喇與敦拜授策副都統畢
力克圖鄂拜等分兵追躡敗定國於興業再敗之
於横州定國渡江焚橋驚走我師躡之三戰皆捷
定國率殘兵走賓州入南寧竄安隆珠瑪喇與尚
可喜等遂復高雷廉三府三州十八縣及粤西二
州四縣獲象十六及馬二百餘噐械無算下部議
叙復
賜敕諭曰頃者李定國棲據南方頻侵兩粤二王及諸臣
宣厥忠勇謀操必勝於新會等處殺賊既多復追至横
州江岸降其軍將獲其噐械克定高雷廉等府州縣先
後屢捷功績懋著朕甚嘉之特賜敕諭以示奬勵爾等
其益勵忠勤垂名永久九月班師
上召見於南苑
諭大學士馮銓等曰珠瑪喇以元戎統領大兵出征廣東
捷歸今五旬矣如此年齒建立大功殆福人也
賜茶奬勞明年部臣叙功擬晉世爵一等男兼一雲騎尉
上以珠瑪喇功多不應循常格議叙
特諭吏兵二部曰都統珠瑪喇等率兵擊敗李定國雪衡
州桂林之忿快慰衆心朕甚嘉悦其軍功再加議叙尋
議晉爵三等子十五年十一月以年老致仕康熙
元年卒年五十有八
賜祭葬諡㐮敏次子博通鄂襲爵
鄂屯
鄂屯滿洲鑲白旗人姓富察世居訥殷其伯父夢
古慎郭和率所部三百人來歸
太祖高皇帝授為佐領使統所部既卒子喀爾喀嘛仍其
職尋獲罪罷以鄂屯代之天聰五年同佐領武巴
海隨副都統蒙阿圖征瓦爾喀進師額黑庫倫及
額勒約索降其部衆崇德元年授騎都尉世職三
年任戶部理事官六年大軍圍明錦州明總督洪
承疇率兵赴援我右翼兵擊之於松山失利兩紅
旗及鑲藍旗駐營地為敵所奪鄂屯率其屬三十
五人守山巔力戰敗敵得
優賚
世祖章皇帝順治元年隨睿親王多爾衮入山海關同參
領珠瑪喇擊敗流賊李自成騎兵追至望都復敗
之二年論功加一雲騎尉三年隨副都統巴山等
率兵駐防江寕任協領聞巢縣為賊襲據即率兵
馳擊復其城六年同提督張大猷勦六安州山賊
陣斬賊渠張福寰先是江寧設總督漕儲兼理錢
法戶部侍郎以鄂屯兼任之尋裁仍專任協領三
遇
恩詔晉世職至一等輕車都尉九年平南將軍金礪以海
賊鄭成功侵據海澄縣請增兵進勦部議調江寧
駐防兵二百往助鄂屯與理事官額赫理烏庫理
率之以行至則進攻海澄之東壘賊刦我紅衣礮
鄂屯同額赫理擊却之賊悉衆十餘萬來犯鄂屯
三戰皆捷賊乃毁橋拒守鄂屯同烏庫理擊潰其
衆先後招降賊兵數千平賊寨數十師還叙功加
一雲騎尉十六年因老乞休康熙十五年正月卒
子鄂塞襲職
錫卜臣
錫卜臣滿洲鑲白旗人姓瓜勒佳費英東弟郎格
之孫也
太宗文皇帝天聰五年授前鋒侍衛崇德元年從
上征朝鮮三年隨睿親王多爾衮征明由青山口毁邊墻
入至通州明太監高起?率兵來戰錫卜臣同前
鋒參領素爾德擊敗之五年七月大軍圍明錦州
敵騎自杏山來援錫卜臣同前鋒統領烏拜擊敗
其衆錦州馬步兵出城刈草又屢敗之六年復圍
錦州擊敗明總督洪承疇三營步兵敵千騎自寧
遠來窺錫卜臣與前鋒統領努三追擊至連山斬
獲無算
世祖章皇帝順治元年隨大軍擊流賊李自成敗賊將唐
通於一片石追敗自成於安肅望都復進征山西
敗賊於太原二年隨英親王阿濟格征陜西錫卜
臣同兵部理事官鄂摩克圖擊敗賊衆自成走湖
廣又同前鋒參領錫特庫追至安陸擊毁賊船是
年擢前鋒參領叙功予雲騎尉世職三年隨肅親
王豪格征流賊張獻忠師至陜西擊敗叛鎮賀珍
於漢中遂進四川屢戰皆捷獻忠既滅還京改護
軍參領五年冬大同總兵姜瓖叛錫卜臣同護軍
統領素拜往討屢敗賊復隨端重親王博洛擊敗
賊黨劉遷觧代州圍屢遇
恩詔並叙四川大同戰功晉世職至二等輕車都尉十一
年擢護軍統領十二年
命同都統卓洛等率兵駐防荆州時張獻忠遺黨孫可望
降於明桂王掠湖南據辰州十三年錫卜臣同卓
洛由澧州常德進征賊聞大兵至棄城遁追破之
於瀘溪賊竄入山谷遂復辰州十六年海賊鄭成
功犯江寧錫卜臣同安南將軍明安達哩自荆州
赴援破偽都督楊文英等於揚子江斬獲無算
聖祖仁皇帝康熙九年擢鑲白旗蒙古都統十二年
諭奬久著勞績諸大臣加錫卜臣太子少傅十三年四川
廵撫羅森提督鄭蛟鱗總兵譚宏吳之茂等叛應
逆藩吳三桂
上命錫卜臣為鎮西將軍率兵鎮守陜西是年冬錫卜臣
同都統赫葉等征四川賊據保寧我兵營於蟠龍
山爲賊所劫復阻截饟運錫卜臣還漢中值陜西
提督王輔臣叛於寕羌賊黨分據棧道錫卜臣駐
漢中饟運久阻食不繼十四年八月還西安䟽言
自本年二月兵糧匱竭取食賊麥以至七月食已
罄盡計欲保全大軍乃自漢中出沿途擊賊馬匹
噐械俱盡
上命陜西督撫給帑買馬人各一匹並整頓噐械鎮守西
安十九年還京仍任都統二十二年四月議政王
大臣追論蟠龍山戰敗罪應罷任革世職籍没得
旨錫卜臣尚有勞績免其籍没尋卒於家
棟阿賚
棟阿賚滿洲鑲白旗人姓蒙郭初任護軍參領
太宗文皇帝天聰八年隨都統阿山征明錦州敵列營城
南山岡棟阿賚先衆衝擊破其步兵營崇德三年
隨貝勒岳託征明由墻子嶺入邊擊敗明總督吳
阿衡軍五年隨豫親王多鐸圍錦州設伏擊敗塔
山援兵六年四月隨鄭親王濟爾哈朗圍錦州我
軍分伏於錦州南山西岡及松山北嶺而令前鋒
兵誘明援兵之自杏山至松山者敵至棟阿賚率
衆奮擊斬獲無算又破敵營於松山北岡九月大
軍圍明總督洪承疇廵撫邱民仰等於松山城城
内兵逸出棟阿賚率兵追擊殱之敵馬步兵乘夜
出城犯我鑲黃旗汛地復奮擊敗走追越城壕而
還八年三月同護軍統領阿爾津哈寧阿等征黑
龍江呼爾哈部攻克博和哩諾爾噶勒都里三屯
招降大噶勒達蘇小噶勒達蘇二屯又進圍綽庫
禪能吉勒二屯俘丁壯百人師還
賚貂皮及白金九月隨鄭親王征明寧遠城内兵出戰棟
阿賚率護軍四十人奮擊明兵遁走遂進克前屯
衛城復同護軍統領阿濟格尼堪布善等攻拔中
前所城
世祖章皇帝順治元年正月兼任刑部理事官二月叙錦
州寧遠功予雲騎尉世職四月隨睿親王多爾衮
入山海關敗流賊李自成二年正月叙功晉世職
為騎都尉三年擢正黃旗滿洲副都統是年隨順
承郡王勒克德渾征湖廣擊敗自成餘黨一隻虎
等於荆州凱旋
賚白金四年正月
命率兵駐防杭州既至遣兵勦滅孝豐縣東栢山土賊時
海賊鄭彩等寇掠福建十一月棟阿賚奉
命同侍郎辰泰統兵征勦五年師至建寧連敗賊將曹大
鎬傅國用張耀星等復建寧府城及同安平和二
縣鄭彩聚賊船千餘據長樂連江二縣棟阿賚辰
泰及副都統李率泰等分兵進擊盡驅出海又勦
其餘黨於興化擒偽總督顧世臣等十一人斬之
其被賊脅從城邑亦皆就撫六年
召還京授都察院參政兩遇
恩詔並叙平福建功晉世職至一等輕車都尉八年二月
卒子棟山襲職
車克
車克滿洲鑲白旗人姓瓜勒佳世居蘇完祖克爾
素
太祖高皇帝時來歸父席爾那任佐領既卒車克仍其任
兼前鋒侍衛天聰八年從
上征明由大同趨懷遠薄左衛城與前鋒統領圖魯什等
設伏敗明總兵曹文詔騎兵略地越代州百餘里
至五台山還遇明總兵祖大弼兵二百餘擊敗之
並多斬獲崇德三年授戶部副理事官會戶部承
政韓大勲私取庫金事覺以前此貯庫時車克失
記册檔論死
上命免死罰鍰仍留部用尋兼任參領五年鄭親王濟爾
哈朗率兵圍錦州令車克同前鋒統領勞薩等領
兵三百設伏高橋北以縱敵弗擊議罪籍家財半
六年復赴鄭親王軍助圍錦州破明總督洪承疇
步兵三營
世祖章皇帝順治元年從大兵入關擊敗流賊李自成二
年叙功授騎都尉四年考績以車克在戶部能任
事加一雲騎尉五年擢本部侍郎隨英親王阿濟
格征大同叛鎮姜瓖車克分兵往援太原與廵撫
祝世昌合謀遣兵勦除瓖黨劉遷萬鍊瓖尋伏誅
七年兼任正白旗副都統兩遇
恩詔晉世職至二等輕車都尉八年三月觧侍郎任改都
察院參政四月駐防河間佐領碩爾對訐戶部諸
臣給饟不均下法司鞫實由尚書巴哈納主議車
克前任侍郎坐附和降世職為雲騎尉九月擢戶
部尚書明年列議政大臣遇
恩詔晉騎都尉十年
上以車克前此降世職處分過重仍復二等輕車都尉十
一年八月
上嘉其素效忠勤任部務有勞績加太子太保十二年擢
秘書院大學士晉少保奉
命輯
太祖
太宗聖訓充總裁官十三年三月自陳學識疎淺未諳秘
書院事請罷大學士任
上弗允六月
諭吏部曰戶部尚書職司國計倚頼非輕必得精敏練達
之才方能勝任大學士車克向任司農廉勤夙著着晉
少傅兼太子太傅仍管戶部尚書事十四年考滿加少
師兼太子少師十六年奉
命赴江南督造戰艦十七年同安南將軍羅托統兵勦海
賊鄭成功十八年
聖祖仁皇帝即位車克奉
詔還京調吏部尚書先是旗人阿那庫與其兄金布争産
奉有
諭旨均分阿那庫旋以金布隐匿婢女三人訴戶部車克
以婢女舊為金布所有於分産無涉置弗理阿那
庫復與本旗佐領吉詹爭論吉詹以阿那庫違
旨妄爭牒戶部車克移牒刑部遂坐阿那庫違
旨罪論絞至是阿那庫妻擊登聞鼓訟冤
詔所司勘議阿那庫違
旨之罪得釋車克應革任罰鍰
詔削加銜免革任康熙元年復授秘書院大學士六年以
疾致仕十年六月卒
賜祭葬如典禮諡文端子渥爾敏襲職
欽定八旗通志卷一百六十七
