欽定四庫全書
欽定八旗通志卷一百八十一
人物志六十一
大臣傳四十七(滿洲鑲藍旗四格鄂爾泰滿福額僧)(邁柱)
鄂爾泰
鄂爾泰滿洲鑲藍旗人姓西林覺羅世居汪欽高
祖屯泰
國初率族來歸授佐領曾祖圖捫天聰五年從征明
大凌河力戰陣歿授騎都尉世職雍正三年入祀
昭忠祠祖圖彦圖襲世職官戶部郎中父鄂拜國
子監祭酒鄂爾泰由舉人於康熙四十二年襲佐
領授三等侍衞五十五年遷内務府員外郎雍正
元年充雲南鄉試副考官
特擢江蘇布政使三年八月授廣西巡撫十月
命署雲貴搃督四年五月貴州狆苖負險肆横議撫久無
成鄂爾泰分三路進𠞰一由谷隆一由焦山一由
馬落孔焚其寨七進克長寨羊城&KR0749;等奏於長寨
增駐遊擊又以鎮遠土府刀瀚霑益土州安于蕃
兇詐計擒之者樂甸土司刁聯斗乞免死歸流奏
給職銜示鼔勵尋奏狆苗及川販窩黨悉就擒
上嘉其成功速優叙加三級又奏經理狆苖事宜十條一
未獲犯中脅從者自首槩寬免一苖民失耕種期
免本年正賦一歸寨者月給米塩撫䘏並給籽種
逾一月未歸田土賞兵一苗多佔地仇殺令契開
明界址官給印信承業一同名各照祖姓造冊不
知本姓者為立姓一軍器悉繳隠匿及私造處决
一兵不得欺凌官不約束嚴參一移貴陽府同知
駐長寨化導一移長寨把總駐打壌寨控制一員
弁聞刦掠即拏一面申報獲犯會審毋袒徇部議
從之十月寔授總督先是四川烏蒙土司禄萬鍾
擾東川府與滇接鄂爾泰奏改東川隸滇從之
命會同川督岳鍾琪辦理烏蒙事嗣招其魁禄鼎坤為土
守備萬鍾不就撫至是檄總兵劉起元整兵直入
各寨投誠萬鍾遁鎮雄五年正月潜投四川被獲
解鍾琪軍前其黨鎮雄土司隴慶侯亦赴川繳印
獻土敘功加二級
特旨給騎都尉世職三月鎮沅猓賊戕官焚掠𠞰平之獲
賊首刁如珍等又廣西土府岑映宸淫虐鄂爾泰
曾奏
敕懲治
上命廣西巡撫韓良輔赴滇面議用兵鄂爾泰以滇粤相
距遠貴州安籠與泗城接即親往商六月映宸惶
懼乞改流存祀奏革世職免罪安置浙江原籍給
其弟映翰頂帶奉其祖岑繼禄祀七月同楚省會
𠞰謬冲花苖擒其渠餘衆歸順九月擒威遠猓賊
扎鐵匠降新平野賊李百叠等議叙加三級十一
月招撫長寨後路生苗百八十四寨編戶口定額
賦得
旨嘉奬加授一等輕車都尉十二月攻破雲南猓賊窩泥
種其六茶山地千餘里劃界建城設員弁議叙加
二級先是前任雲貴總督高其倬查奏安南國界
有内地舊境百二十里應清理於賭呪河立界國
王黎維祹奏辯復
命鄂爾泰清查給與八十里於鉛厰山下小河以内四十
里立界
頒敕暁諭至是六年正月國王具表謝鄂爾泰以
聞
上嘉其知禮仍
賞給地四十里又奏烏蒙設鎮駐總兵改貴州威寧鎮為
營置參將與鎮雄東川二營歸統轄並烏蒙設府
治改鎮雄為州隸之俱議行三月𠞰擒東川謀逆
之法戞伙目禄天佑則補營長禄世豪等又米貼
土目禄永孝緣罪斬候妻陸氏勾猓玀反調總兵
張耀祖等攻門坎山所向皆克擒陸氏米貼平時
廣西㺜顔光色等不法提督田畯不能勦鄂爾泰
調兵至賊殺光色等降
特命總督雲貴廣西三省事務七年正月雲南卿雲見由
一等輕車都尉加授三等男三月疏奏貴州丹江
雞講生苖向不服化前檄按察使張廣泗相機勦
撫今攻克各寨苗衆投誠其上下九股及清水江
古州等處以次寕帖叙功加二級九月奏乞銷去
苖疆議叙
賞給曾祖圖捫封典俾昭忠祠牌位改書贈官
允之其苖疆功仍議叙尋加少保十二月奏新闢苖疆立
營設官事宜一八寨距都勻府九十里地方遼闊
改都勻營為協設副將駐劄一丹江逼凱里素為
生苖盤據增丹江營設參將一九股尤強悍移黃
施營遊擊駐施秉舊縣一清水河有南北兩岸居
中增清江協設副將一鎮遠協原防清水江生苖
今改為營設參將歸清江協一天柱營近生苖向
設參將今旣分設營汛改為都司一古州為都勻
黎平要隘設古州鎮駐總兵改黎平協為營聽統
轄一營汛既定設文員分駐增都勻府同知一駐
八寨通判一駐丹江鎮遠府同知一駐清江黎平
府同知一駐古州俱加理苖字樣一所設同知通
判於各駐官兵内各撥把總兵丁為親標護衛一
施秉舊縣添設施秉縣縣丞分駐從之八年八月
烏蒙猓賊結凉山等蠻反總兵劉起元被害祿鼎
坤侄萬福與賊合鄂爾泰飭諸將進討參將韓勲
大敗賊於奎鄉總兵哈元生復烏蒙同攻克大關
與川兵會十二月擒萬福渠兇盡獲奏入
諭曰烏蒙改設府治之初諸事尚未就緒又值劉起元不
善撫馭激成事端逆黨勾連幾有猝難收拾之勢而將
弁軍士奮勇爭先旬月間削平寇亂此皆鄂爾泰平時
節制封疆以公忠表率官僚以義勇訓練將士而臨機
應敵又復調度有方用能迅奏膚功永安苖境論功行
賞當以鄂爾泰為先但念該督自聞賊變以來時時以
先事疎防引過自責今軍事告竣不肯自居蕩寇之功
屢次陳奏情詞懇切朕曲從其請以成其謙抑之素志
九年六月疏奏烏蒙善後事宜烏蒙鎮舊設中左
右三營請增設前營四營各遊擊一守備一千總
二把總四中營駐府城左營駐大關右營駐永善
前營駐凉山鎮雄東川二營俱增設守備一分左
右軍左軍守備各駐府州城鎮雄右軍守備駐奎
鄉東川右軍守備駐阿白溪又改威寧營為協設
副將仍歸烏蒙鎮轄尋甸州增竒兵營設參將歸
督標轄從之尋奏全滇水利事宜一濬嵩明州之
楊林海周圍草塘可開墾一宜良縣開河五其四
灌田惟江頭村舊河形高自胡家營北另開一道
資灌溉一尋甸州尋川河有石難疏另濬沙河十五里一
東川府城北漫海地肥水消令民承墾一浪穹縣羽河等
處加脩堤工一臨安等處修築工程暨通粤河道嵩明州
河口俱查勘以時興工下部議行十年正月
陛見二月授
保和殿大學士兼兵部尚書辦理軍機事務
諭曰大學士鄂爾泰節制雲貴廣西三省歷有歲年于所
屬苗疆悉心經理使蠻夷慕義向風咸登樂土至扵古
州等處生苖自昔未歸王化鄂爾泰運籌調度勦撫兼
施俾苖人懷德畏威抒誠内嚮疆圉開拓邊境輯寕數
年以來功績寔非尋常可比鄂爾泰著授一等伯爵世
襲㒺替四月
諭曰朕與鄂爾泰面加商酌新疆遼闊兼有内地舊汛非
古州一鎮所能統轄都江清水二江地界形勢两路劃
然牽合歸一終難控禦而古州鎮處都江適中清江協
處清江適中遥對雄峙各踞要區若于清江協裁去副
將改設一鎮將新疆之丹江營與内地之銅仁鎮遠黃
施天柱石阡平越等協營俱歸管轄其餘都勻協黎平
營並新設之上江下江諸協營俱隸古州鎮轄則數千
里苖疆可無鞭長不及之慮更屬妥協著將清江協改
鎮時大軍勦凖噶爾七月
命督巡陜甘經略軍務九月奏報我兵敗北路賊於額爾
得尼昭賊遁必由畢濟一路中有衮塔馬哈戈壁
係要隘咨行署寕遠大將軍張廣泗選將弁堵截
並令廣泗繼進以壮勢援得
旨嘉奬又奏屯田事宜一總理屯田大員頒給關防一客
民首報地畆分别給工價其夫役等工價口粮外
加賞衣帽銀一夫役在甘凉肅雇募地方官出結
免迯逸沿途給口食並築土堡容居一屯田諸務
令所在有司協理一各項支用銀令搃理屯田大
臣奏報在軍需銀内支者另行報銷十一年五月
奏言明歲大兵前進阿勒台應先將特斯台錫里
二處所駐兵今秋移至科布多水草佳處并扵扎
卜堪察罕鄂羅木築堡守視臺站運路又扵塔本
托羅海額克阿喇勒默爾根西納所在各駐兵四
千俟進勦時即前至科布多候調遣俱從之六月
還京
命仍兼兵部事十月充八旗通志館總裁兼署吏部十二年
二月參奏兵部堂司造冊濛混冒銷馹站錢粮
上以寔心任事議叙加一級七月署鑲黃旗滿洲都統十
三年正月充
皇清文穎館總裁五月台拱逆苖叛鄂爾泰自以從前籌
畫未周請罪並陳疾乞
賜罷斥削伯爵暫假調理得
旨卿才品優長忠誠任事歷經簡用未負朕恩今以抱病
虚羸懇請罷斥情詞皆寔著觧大學士之任削去伯爵
俾得悉心調攝至於古州苖疆從前石禮哈等皆曾奏
請用兵朕悉未允行及鄂爾泰為滇黔總督以此事必
應舉行剴切陳奏朕以鄂爾泰居心誠直識見明達况
親在地方悉心籌畫必有成筭始允所請命其慎重辦
理彼時苖民相率向化成功迅速朕心甚悦特錫伯爵
以奬勲庸乃平定未久苗即數次蠢動近則直入内地
煽惑熟苖焚刦黃平一帶郡邑居民受其擾害朕詢問
情由鄂爾泰亦以出於意外為詞是從前經理之時本
無定見布置未恊所致則朕一時之輕率誤信亦無以
自解國家錫命之恩有功則受無功則辭乃古今之通
義今鄂爾泰請削伯爵於情理相合朕鍳其悃誠而俞
允之並將前後情事宣諭中外以示吾君臣公而無私
過而不飾之意尋
命仍留三等男爵八月
今上御極
命同莊親王允禄果親王允禮及大學士張廷玉總理
事務十二月
詔授一等輕車都尉併前男爵為一等子乾隆元年二
月充會試正考官七月充三禮義疏搃裁二年五
月充農書館總裁八月
命查勘直隸河道九月奏言永定河上游無分洩下游
不得暢達以致為患請於半截河堤北開新河即
以北堤為南堤沿之東下入六道口經三角淀北
至青沽西入大河更作洩潮埝數段俾沙停埝外
水歸河中則下口無阻冄於上游河身自半截河
以上挑濬深通南北岸分建滚水石壩四各開引
河一合清隔濁補救無難又言千里長堤為數十
州縣保障隸霸州保定文安大城境者最險要今
年風浪摧壊擬於淀河出口處至陶家營築培堤
工照底闊頂突法修成坦坡形龍堂灣轉角處補
築月堤以資重障疏大堤對岸支河淤淺禁攔河
叠道俾得暢達又言静海縣北之獨流内受淀水
外當河道亦最險處請於東岸建滚水壩開引河
注之中塘窪疏通下口逹海建閘防潮下王大臣
等議行十一月
命為軍機大臣兼領侍衛内大臣十二月以總理事務
議叙由一等子加授騎都尉併為三等伯
賜號㐮勤三年兼議政大臣四年二月充
經筵講官先是南河河道搃督高斌請開新運口論
者以為不便至是
上命鄂爾泰閱視四月奏言漕河運口因時制宜屡經
改易今所建新口離黃稍遠可避倒灌不無小效
臣愚以為可用惟挑水壩稍短應冄築長壩寬圍
過水口如磨盤墩式俾外逼大溜抵黃内引廻
流入運其新運口内頭二三壩向東轉北即天妃閘
舊運河路自三壩向東南灣轉而北過越閘即河臣
擬改新運河路舊河直捷新河紆曲為漕運計應
行舊河今新建閘壩俱未開仍取道天妃閘既属
便利永宜遵行又言陶莊引河長而稍曲旋開旋
淤案引河法宜徑直乃能迅駛刷沙並湏頭迎溜
尾順溜放水及時臣擬定河頭於舊之東迎溜處
東北直下四百六十餘丈尾對惠濟閘仍係順溜
俟大溜盛時開放冄於對岸上流二壩三壩間接
築挑水大壩令黃水全勢趋北倒灌之虞可免得
旨如所請行又言湖河機要三事一天然二壩不宜開
免湖水全洩並興化塩城等縣水患一毛城舖壩
已經變遷宜酌復河臣靳輔舊規一治法莫善於
挑引河取直兼放淤培岸省埽壩費下大學士九
卿議從之時河東搃河白鍾山奏請復漳河故道
諭鄂爾泰於歸途勘奏尋奏言漳河故道有二由山東
邱縣城西者舊跡全湮難以開通由城東者疏浚
較易應自和爾寨村東承漳河北折之勢接開十
餘里至漳洞村入舊河即於新河頭下東流入衞
處建閘衞水弱啟以濟運足用則閉冄於青縣下
另建閘壩酌水勢分洩以保萬全從之五月加太
保七年三月充
玉牒館總裁十二月副都御史仲永檀以密奏留中事洩
于鄂容安
命王大臣鞫寔請將鄂爾泰革職拿問
諭曰仲永檀如此不端之人鄂爾泰扵朕前屡奏其端
正黨庇顯然久在朕洞鍳中若欲將伊革職拿問則
已於前日降旨何待爾䓁今日之奏請盖以鄂爾泰乃
皇考遺留之大臣於政務尚為諳練若以此事深究不但
罪名重大承受不起而國家少一能辦事之大員為
可惜耳但其不擇門生之賢否不訓伊子以謹飭朕
亦不能為屢寬也鄂爾泰著交部議處以示薄罰尋
議降二級調用奉
旨抵銷留任八年管翰林院掌院事十年正月以疾請解
任調理
上慰留三月加太傅四月卒遺疏入得
旨大學士鄂爾泰公忠體國直諒持公久任邊疆茂著
惠績簡預機務思日贊㐮才裕經綸學有根柢不愧
國家之柱石允為文武之儀型嚮用方殷倚毗正切
昨冬忽嬰痰疾朕心厪念選醫調治存問日頒今春
病勢有加朕往看視加銜太傅冀其獲痊不意竟至
不起朕心深為震悼親臨祭奠輟朝二日披覽遺疏
具見忠君愛國之悃忱尢為追念不置昔
皇考有配享
太廟遺詔著該部遵奉舉行並入賢良祠加祭二次尋
予祭葬諡文端二十年甘肅巡撫鄂昌與詩詞悖逆之
胡中藻倡和事覺革職治罪
諭曰胡中藻係鄂爾泰門生且與其侄鄂昌敘門誼則
鄂爾泰從前標榜之私適以釀成惡逆其詩中讒舌
青蠅供指張廷玉張照二人即張廷玉之用人亦未
必不以鄂爾泰胡中藻為匪類也鄂爾泰張廷玉亦
因遇
皇考及朕之君不能大有為耳不然何事不可為哉使鄂
爾泰尚在必將重治其罪為大臣植黨者戒著撤出
賢良祠四十四年
御製懷舊詩列諸五閣臣中
詩曰業師祗三人其三情向剖
皇考重英賢率
命書房走鄂蒋以閣臣蔡法列卿九胡顧劉梁任邵戴
來先後其時學亦成云師而實友不足當絳帷姓名兹
舉偶鄂其中巨擘内外勤宣久初政命總理顧問備
左右具瞻鎮百僚將美惠九有好惡略失尚性陽
隂則否遵
詔命配享旌善垂不朽鄂爾泰弟鄂爾竒康熙五十一年
進士改庶吉士散館授編修雍正元年三月充山
西鄉試副考官六月遷侍讀七月擢詹事府詹事
四年五月署國子監祭酒九月授工部侍郎五年
教習庶吉士六年調禮部七年充順天鄉試正考
官八年充會試副考官尋
命總理國子監事署兵部侍郎九年陞戶部尚書兼管步
軍統領十年充繙譯鄉試正考官十一年九月直
隸總督李衞劾鄂爾竒提拿越控細事濫用部牌
庇護私人並壊法營私紊制擾民各欵
命革職交王大臣等會鞫得寔請加倍治罪得
旨鄂爾竒受朕深恩有玷職守大負伊兄鄂爾泰教訓理
宜從重治罪朕念鄂爾泰禆益國家政務甚多以之相
抵鄂爾竒加倍治罪之處著從寬免十三年卒鄂爾泰
子六鄂容安鄂實鄂弼鄂寕鄂忻鄂謨鄂容安鄂
實鄂弼皆自有傳
邁柱
邁柱滿洲鑲藍旗人姓喜塔臘康熙四十八年三
月由筆帖式授國子監助教十二月遷工部主事
五十一年十一月遷戶部員外郎五十四年四月
授監察御史五十五年九月巡視福建塩課雍正
元年巡視寕古塔三年十二月
命往湖廣荆州同將軍武納哈籌議以原任將軍阿魯家
産抵還扣尅兵丁銀两事合疏覆奏令荆州就近
一百五十里内有窮民情愿賣地者官給時價置
買或給兵丁耕種或給民種起租遇窮乏兵丁有
婚事者給銀十兩喪事給銀二十兩其官員子弟
及饒裕兵丁不得濫給以期永遠有益下部議從
之三月擢工部右侍郎七月調吏部
命往江西審理德安知縣蕭彬武寕知縣廖科齡虧空並
清查通省錢粮民欠流抵諸弊尋
命署江西巡撫十二月疏請以江西省額徵丁銀照直隸
等省之例攤入地粮從之五年二月授湖廣總督
命料理江西錢糧事務完畢赴任三月奏江西倉穀虧缺
其弊有三一在無榖無銀捏報寔貯在倉及至交
代又捏報發價在民或借領在民俱以素日信用
書役人等公具認領新任官按名徵追顆粒俱無
一在出糶倉榖得價侵收及至交代槩以二錢一
石折筭交出接任者因不敷買補以致倉貯久懸
一在虧空報完以銀二百两抵榖一千石因價不
敷積久不能買補併價亦侵用又捏稱民欠多方
掩飾皆由前任廵撫裴&KR0973;度布政使陳安策張楷
徇庇所致請察究追完
詔革裴&KR0973;度等職質審究追又言江西公用銀兩原係提
解官役俸工及節規恐州縣無可養贍或致那墊
虧空亟宜裁革但通省需費甚繁惟有比照河南
湖廣等省之例提觧各州縣耗羡二分以充公用
另提觧一分五釐及六厘四厘不等斟酌均勻為
各員一歲養廉之資其餘概留州縣自行飬贍則
通省之用無虧各員俱有飬廉不至私行派累至
巡撫衙門向有平餘一項為薪水之資今既議裁
亦於提解一分五厘耗羡内與司道量行支用又
現在被災州縣設厰煮賑米價每石已至一两三
四錢將来勢必愈昂酌定未被災州縣有産米稍
多米價略賤者預發價銀委員兮買運發被災州
縣貯備俟青黃不接時照原買之賤價平糶則市價
自平又安南贑州為閩廣交界之區最易蔵奸鄱
陽湖岸址渺茫出沒難稽萬載寕州十數處又係
聚集棚民流匪素好多事雖時處太平武備不可
不講現已嚴整臺汛操演標兵添設藤牌挑刀等
械補寔空粮以充營伍得
旨嘉其條畫詳晰令新任巡撫照行六月疏言南昌前衛
饒撫二所屯粮屯丁属江南之建德東流二縣徵
比而督催仍在南昌饒撫三府隔越千里鞭長不
及請以此項編徵改隸江南池州府掌管下部議
行八月審奏虧空知縣蕭彬等俱論斬並請令徇
庇之上司分賠一分得
旨邁柱身為現任督撫若非秉公持正實能自信無一毫
贍頋者不能如此甚属可嘉交部議叙上司兮賠一分
之處從前未曾定例仍照舊完結自雍正六年以後俱
照所請永為例部議邁柱加三級十二月赴湖廣搃督
任六年正月奏堤工八事一每年修堤業戶按粮
均派有賣富差貧以少派多之弊應確估土方夫
數及每粮一石應出夫數造冊存案仍出示暁諭
使業戶悉知以杜浮開濫派之弊一長江大隄漫
溢時多應相舊隄之勢無人行走之處修加土一
尺人馬往來之地修加土一尺五寸增寬之數亦
如之不如式者所司以溺職論一向来修隄諸弊
非不嚴禁無如陽奉隂違應令照河工例治罪其
包折夫工者照包攬閘夫溜夫之律一名杖枷二
名以上附近充軍一護隄插柳以一弓一株為凖
連種蘆荻如所司奉行不力以誤工論一州縣雖
各有疆界田畝同一隄塍豈分彼此應定例同隄
有險無分隔属水利各官業戶協力搶護推諉抗
阻者治罪一支河曲港及隄内溝洫應責成水利
各官于冬晴水涸時督同業戶盡力深濬度其形
勢或設木閘或砌瓦筒以時閉洩庶旱涝無虞一
隄塍衝潰之處必積浮沙逓加土填根脚難固應
刨刷至底然後層土層硪引錐鑚試灌水不漏者
方為堅寔草率者責令賠修一隄外沙礫不堪取
用隄内取土又慮潰溢無常應于農隙時水利及
印官率民預為擇地取土酌量壘積險隄高廣之
處無事可作歲修有險可以搶救亦思患預防之
一策
諭奬辦理允當三月䟽報各屬隄塍業戶按糧派夫照上
年水痕加高修築支河亦自行挑濬
諭曰修築江隄百姓踴躍從事可嘉宜沛特恩賜帑銀六
萬两令邁柱酌量工程多寡分給使小民均沾寔惠工
程冰遠堅固以副爱養楚民至意四月奏鎮筸凶苗倚
恃險阻野性難馴時入内地竊劫害民雖特設重
鎮多布汛防必待轉報而後遣兵凶苖已遠颺竄
匿難扵弋獲臣廣為諮訪聞原任雲南提督張國
正先任鎮筸總兵以雕勦之法治苖甚善凡遇失
事探寔賊蹤為何寨何苗一面飛報一面携兵馳
往圍寨搜擒出其不意如雕之捕鳥取其疾速而
鳥可必得也諸苖畏憚大斂凶鋒臣今與總兵周一
德循行此法但期得獲罪犯而止不敢過為殺戮
以廣
皇仁得
旨據理而論制服凶苖自當如此但情形究難遥度全頼
大吏詳審熟籌方收因地制宜之效六月疏請移漢陽
府通判駐漢口鎮荆州通判駐沙市又請裁施州
大田二衞所併為縣尋定縣名曰恩施九月奏請
清查湖北積年舊欠銀二十萬七千餘两湖南舊
欠銀一十一萬餘两得
旨與巡撫馬會伯王國棟一同辦理十一月疏言各州縣
起觧錢粮例有两文一批一文投巡撫衙門掛發
一文同批投藩司衙門兑收並同錢粮交與觧役
觧役與庫書一氣多有壓匿文批將錢粮不歸藩
庫徑交庫書之家折分那用及放債圖利䓁弊巡
撫藩司均難知覺請嗣後起觧錢粮令先期三日將
現觧某項某數錢粮于某日起程緣由具文由舖
逓通報府道督撫各衙門併將某州縣離省路程
於文内聲明如逾限不到即嚴行查拿既杜侵盗
之弊亦可免中途遲滯疏失之虞下部議通行各
直省一體遵行七年三月疏請以湖廣省額徵丁
銀攤入田糧其續報勸墾及自首隠匿所報陞科
俟冄遇編審時攤入從之五月以永順保靖枽植
土司改土歸流請扵永順設知府府東南西北各
設一縣保靖枽植地各設一縣從之尋定新設府曰
永順其東南縣曰永順西北縣曰龍山保靖桑植所
設縣仍其名七月奏湖南積欠十一萬已完過六
萬六千两湖北積欠二十萬七千已完過八萬四
千两又條奏苖疆事宜一湖南民人往苗土貿易
者令將所買何物行戶何人運往何處預報明地
方官給與印照註明姓名人數知會塘汛騐照放
行不得夾帶違禁之物如有官吏兵役借端需索
者一併查一究一苗人至民地貿易請扵苖疆分
界之地設立市場一月以三日為期互相交易不
得越界出入仍令各州縣派佐貳官監視一苖疆
州縣請選擇諸苗悦服之人立為苖長以稽捕緝
之事三年無過量為奬賞其有生苖歸化者給以
寨長千百戶執照三年無過亦予奬賞造冊彙報
兵部一請照川省之例扵苖疆州縣選安分勇敢
之土苖每處用一二十名充當民壮以備差遣訪
緝仍行文武互相覺察之法以防勾通推諉等弊
俱下部議行八年七月疏言永州府属之道州寕
遠永明江華四州縣與廣西接壌應添設官兵以
資防守請改永州府同知為理猺同知移駐江華
城中控制上五堡等處管理四州縣苗疆捕務仍
扵道州江華各設遊擊一員千總一員寕遠永明
各設守備一員抽調各標營兵一千五百名每月
與廣西桂臨營訂期會哨三次扵地方寔有禆益
下部議從之八月奏沔陽錢粮自康熙五十五年
至雍正四年積欠銀八萬九千二百餘两里民一
聞清查争先完納其寔在民欠乞與一年之限分
作三次徵收以紓民力有官侵役蝕包攬未完者
請暫緩究治一年追完逾限治罪
上諭戸部曰朕之清查積欠者原以地方貪官汚吏及不
法衿棍借民欠之名恣意侵蝕不得不清釐懲治今果
查出沔陽州侵蝕包攬銀三萬餘两而里民之間有拖
欠者因田地近水常有澇溢力量未免不敷並非有意
頑抗俟冊到日酌量豁免今即停止催徵其侵蝕包攬
者照所請辦理九年二月疏言黔苗不靖請停止湖南
醴陵桂東等十二州縣礦山開採以絶蔵奸又疏
言湖南各營兵米例以六錢折給今改設永順三
營係新闢苗疆産米既少商販亦稀價值昂貴請
自雍正九年為始永順以一兩折給保靖枽植以
八錢折給
上是其言俱如所請三月邁柱遵
旨將沔陽州實在民欠糧銀三萬二千餘兩分晰造冊
具奏
諭曰朕愛養元元時下减賦蠲租之詔每思豁除舊欠則
頑戸獨得蒙恩蠲免新糧則善良公同被澤此天下人
所共知惟是沔陽民欠與他處不同該州近水常有澇
溢之患其未完民欠從寬豁免十年十二月奏給價收
繳六里鎮筸土司藏用鳥鎗其木柂机弓各色完
整者撥給兵丁充用餘不合式製者改造鋤犁農
具賞給力田土苖得耕作之實用至於土苖所用
環刀標鎗不宜比戸藏蓄亦令逐漸給價收繳
諭曰所奏深得賣刀買犢之意至環刀標鎗亦自應收繳
可順其願不宜強廹又疏言收捐貢監榖石原為充裕
積貯且備江浙等省緩急撥用現今川米禁販不
得到楚江浙等省搬運甚多各省米價日增若本
省仍收捐納榖石必甚昂貴請暫行停止從之十
二年九月疏言本年楚省大稔前兩年停收捐貢
監榖石應仍收捐但椘省向日議捐原以裕常平
積貯兼為鄰省緩急之需今隣省俱嫌倉榖貯久
色變自赴産米地方採買不必代為豫備至椘省
常平倉貯榖一百十四萬三千餘石又社倉貯榖
四十五萬四千餘石現今俱属充裕隣省又無赴
倉買運若將應行流通之榖多積扵不待用之地
似非随時制宜之道况戶部暨雲貴廣西甘肅江
浙等省皆因軍需海塘急務現有收捐事例更當
酌量緩急停止椘省收捐貢監俾願捐者赴戶部
雲貴等省捐收折色以濟急需
上是其言下部議行十三年三月奏准改容美土司地為
州其所属五峰司地設縣治改彝陵州為府尋定
新改府曰宜昌附郭縣曰東湖容美所設州曰鶴
峯五峯所設縣曰長樂并原立之直隸歸州長揚
興山巴東皆隸焉又扵恩施縣建府治曰施南設
宣恩来鳳咸豊利川四縣七月疏言前於湖南永
定九谿二衞適中之地建設安福縣治人民田賦
附近安福者歸安福遠在各属者撥歸各属惟二
衞撥歸慈利永順二縣所徵屯粮疆界不清民屯
参互官民多有未便永定衞四面環山一水四達
人民聚居商賈輻輳請於永定衞地添設一縣以
原撥永順慈利二縣所轄軍戶與慈利縣分出民
人并現在改土歸流之茅岡司地計周圍八百餘
里建縣治設知縣一員典史訓導各一員下部議
從之尋定所設縣曰永定是月
諭曰邁柱簡任封疆宣力有年授為大學士來京辦事八
月授武英殿大學士兼吏部尚書
今上御極
命暫管湖廣搃督事十一月来京乾隆元年二月兼管
工部二年十一月以病罷兼部務尋觧任三年
正月卒年六十有九
賜祭葬如例諡文恭
滿福
滿福滿洲鑲藍旗人姓瓜勒佳康熙五十二年襲
世管佐領雍正五年授三等侍衞署參領乾隆三
年授護軍參領七年擢蒙古廂藍旗副都統九年
轉護軍統領十三年二月授熱河副都統四月擢
古北口提督七月調拉林副都統二十年授都
統駐巴里坤
諭率吉林兵千馳赴軍營二十二年七月
命駐防吐魯番尋授領隊大臣八月定邊將軍成衮扎
布由珠勒都斯一路進𠞰請令滿福以兵三百巡
查阿勒輝衮西喇及鳥納哈特十三台站搜勦嗎
哈沁
允之九月沙拉斯嗎唬斯既降復叛掠台站
諭滿福由阿勒輝往𠞰十月偵賊竄呼魯木什烏蘭和
屯由巴顔阿璊追緝
詔巴里坤辦事大臣阿里衮馳往協勦兵未合滿福遇
賊於肯色嶺擊之賊敗走有沙拉斯得木齊敦多
克哈什哈嗎唬斯得木齊敦多克車凌者偽遣人
乞降且言賊酋已就擒請除道迎滿福信之時我
兵僅二百七十餘行次哈喇和落徑險林密下有
深溝滿福悟為賊所紿急麾前隊返賊千餘突出
林中我兵被圍滿福厲聲大呼力戰被鎗堕溝中
死之事
聞
諭曰滿福雖為賊所愚究属捐軀盡節著照陣亾例議
䘏尋
賜祭葬諡毅入祀昭忠祠
命圖形
紫光閣儒臣擬贊曰言率新附渠酋是擒而何汙祼
鼠首狼心遇伏不撓穿齦賊輩睠彼陣雲精英不
昧
額僧格
額僧格滿洲鑲藍旗人西安將軍尼雅哈之孫郎
中額爾竒之子康熙五十七年由護軍補護軍校
雍正三年襲佐領十年管本旗左司事乾隆元年
襲曾祖倭和訥軍功所得雲騎尉三年授副參領
九年授山西老營堡參將十四年補撫標中軍恭
將十五年遷四川督標中軍副將十八年二月擢
山西大同鎮總兵九月勦四川雜谷軍功議叙加
一等紀錄二次二十年十二月因買補營馬由臺
站馳奏得
旨朕令陕甘山西各督撫提鎮將買缺額營馬每月奏
聞祗欲伊等上緊購辦隨時奏聞非緊急軍務刻不
可緩者比原可照例齎奏不必擅動驛馬乃大同鎮
總兵額僧格奏買補營馬一摺由臺站馳遞殊属不
知緩急着該部行文各督撫提鎮嗣後此等奏報仍
令自行遣人齎奏不得擅由臺站馳逓二十三年四
月
召見
賞戴孔雀翎六月署甘肅提督二十四年十二月因辦
解馬匹議叙随帶軍功加一級二十五年七月署
固原提督二十六年二月奏稱陜甘两省兵有前
在軍營暨屯防處隔營挑補因所補粮缺距籍遥
遠改補夲營查例載綠營辭退兵内復挑補名粮
者即作為新兵所食錢糧年分俱不合算遇陞用挑
選不准列名臣伏思效力戎行官兵皆蒙
皇上軫念無不沛施
鴻恩今陜甘两省出師兵丁隔營挑補者甚多若扵改
補後作為新兵遇陞缺出不准列名挑選從前出
力之處俱湮沒甚非
皇上軫念戎行之至意仰懇
皇上天恩凡軍前效力兵丁如有隔營挑補不能遠離
願調夲營者即以夲營兵缺坐補仍將原食錢粮
年分效力行走之處造入冊内遇有自軍營隔營
挑補之兵亦照此辦理得
旨准行二十八年六月
命駐喀什噶爾辦事三十年二月烏什逆回滋事額僧
格率兵從伊犂將軍明瑞進勦八月賊平三十一
年五月授寕夏將軍三十二年調補杭州將軍三
十三年九月卒
欽定八旗通志卷一百八十一
