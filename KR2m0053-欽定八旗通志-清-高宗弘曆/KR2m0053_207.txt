欽定四庫全書
欽定八旗通志卷一百九十三
人物志七十三
大臣傳五十九(漢軍鑲黃旗五張允随英范時繹楊廷璋范時綬廉范)
(時紀)
張允隨
張允隨漢軍鑲黃旗人祖一魁福建邵武府知府
有政績祀名宦祠允隨由監生捐光禄寺典簿康
熙五十三年授江南寧國府同知五十七年擢雲
南楚雄府知府雍正元年六月調廣南府旋丁憂
二年十一月
特用曲靖府知府十二月擢雲南糧儲道五年六月遷雲
南按察使十一月擢布政使八年五月調貴州布
政使八月授雲南廵撫十年十月疏言鎮沅府恩
樂縣新改土為流請設鎮沅府教授一員恩樂縣
教諭一員二學取進童生各八名下部議行十二
月疏言滇省各府州或兵少米多或兵多米少米
少則挽運維艱米多則紅朽足慮請將廣南廣西
鶴慶永昌曲靖永北尋甸羅平南寕太和南安鎮
雄保山新平支山會澤等處額徵條銀每兩折收
米一石阿迷寕州雲龍雲州鎮南通海蒙自姚州
元謀等處額徵秋米每石折銀一兩其普洱攸樂
威縣鎮沅等處以一兩折給兵丁不敷買食請酌
增以癸丑年為始停止採買十二年九月疏請於
廣西府開罏鼓鑄均議行十三年八月疏報蒙化
府墾田二十六頃有竒乾隆元年疏請昭通府属
之永善縣增設縣丞一員駐劄副官村其副官村
廵檢移駐古寨歸魯甸通判轄二年署雲南總督
十月疏言滇省水利與别省不同非有長川巨浸
可分疏引注其水多由山出勢若建瓴水高田低
自上而下宜疏濬溝渠使盤旋曲折加以木梘石
槽引令飛渡間有田高水低處則宜車戽遇雨水
漲迅流直下不能停瀦則宜濬塘築壩蓄洩得宜
使兩岸均沾灌溉至低窪之處下流多係小港水
發未能暢流恐致淹漫則當疏水口以資宣洩如
遇山多沙磧又當築堤以護田畝滇省水利情形大
概如此歴年已興之水利内有官民協修者有借
公項修分年還欵者有動帑興工造册報銷者現
在勘修水利若不酌定章程難保無推諉之弊請
分晰定例如田間溝洫及一二村寨閘壩與應修
之舊有溝堤工小費輕者令地方官查明於農隙
按田出夫督率興修如工程稍大出夫外尚有應
須工料者令地方官率士民公議需費多寡於有
田用水各戶照田分派先借與司庫公項興修工
竣後分年還欵倘有工大費繁非民力能勝者則
勘定情形估詳結報即於雍正九年官庄變價項
下動給工竣另委確勘取具册結題銷則已興之
水利既得永遠保固未興乏水利亦可次第查修
報
聞三年三月疏請停鑄運京錢五年三月疏言滇鹽不
敷民食查安寕州有洪源鹽井試煎一年獲鹽二
十一萬六千觔運至省城行銷麗江府有老姆鹽
井試煎一年獲鹽一十八萬四千一百二十一觔
分撥鄧州劍川浪穹三州縣行銷俱定為年額得
旨此事若能妥辦實有益之事也六月署貴州總督六
年三月報獲鄰省妖言結夥之要犯黃順等
諭曰汝不以五日京兆而於此等事無不盡心辦理實
屬可嘉是月疏劾台拱營參將趙國儀縱兵搶火盗
帑誣良
上奬其不避嫌怨四月署雲南總督七年三月奏請木
欺古地方設汛兵一百駐劄文職一千總一外委
一並於川江兩岸設六塘每塘兵十名所設弁兵
於昭通鎮標四營抽撥一百東川本營抽撥六十
遴選千總外委各一文職將就近廵檢移駐下部
議行六月疏言准部咨各省標營增設兵量加裁
減查雲南惟昭通鎮普洱鎮有增設兵額均属極
邊衝要未可議裁惟有通核合省之標鎮營協按
兵額多寡均勻攤減庶於通省營制無畸輕畸重
之患請將督提二標各裁兵一百撫標裁四十臨
元等九鎮各裁五十廣羅等十五協營各裁三十
順雲營裁二十共應裁一千一百六十名先裁餘
丁四百四十八名遇缺出漸次開除停補於營制
並無更張從之先是允隨請開通金沙江水道
上命都統新柱四川總督尹繼善會勘十一月疏言臣
與新柱尹繼善和衷查勘金沙江發源西域入滇
經麗江鶴慶永北姚安武定東川昭通七府至叙
州府滙入川江源遠流長實為西南大川自東川
府以下南岸係滇省北岸係川省夾岸營汛分布
田廬相望至大井壩以上南岸尚有田廬北岸俱
高山峻嶺山後即沙馬阿都兩上司地從前棄在
蕃境舟楫不至自烏蒙改流設鎮滇省每年赴川
採買兵糧均由叙州新開灘至永善縣黃草坪五
百八十里泝運其黃草坪至金沙厰六十里亦商
賈販運之川路内有大漢漕凹崖三腔鑼鍋耳等
灘水勢險急冬春之際商船難行應興工修理俾
下游無險上游自金沙厰至濫田壩二百二十七
里共十二灘而濫田壩最險次則小溜筒臣親至
灘頭相度小溜筒係於山根石嘴鑿出石&KR2567;雖因
江水未退石&KR2567;尚未露而江流汛急斷無沙石淤
塞之患濫田壩灘長四里現在水長丈餘南岸所
開子河亦未露出詢之水手俟江水再退數尺即
可通舟至開鑿子河之處離山甚遠下係稲田無俟
防其冲塞自雙佛灘至蜈蚣嶺險灘鱗接石巨工
艱縱加疏鑿下水仍属堪虞臣業令改修陸路以
避十五灘之險滇南僻處極邊設遇水旱米價騰
貴今以次開通川道可以有偹無患
諭曰既可開通妥協為之以成此善舉十二月疏言普
洱府係新闢苗疆所属寕洱縣管轄苗寨遠者五
六百里每年納秋米供普洱鎮兵糧沿途高山密
箐牛馬不能䭾運肩負往返十餘日其地有刀耕
火種産米無多者又有祗堪種荍不能植稲者完
納本色甚為艱苦請照攸樂縣例每石折徵銀一
兩地方官採買給兵部議從之八年五月疏言大
理府洱海發源鶴慶府之瀰沮河至大理合蒼山
之十八溪滙而成海下合趙州蒙化之水由波羅
甸出天生橋入合江鋪而總會於瀾滄江實迤西
巨浸但海身長百二十里廣二十餘里而出水之
天生橋一帶海口闊不及一丈每當大雨水漲海
口子河輙致砂石衝塞河旁各溝冲沙成埂水溢
倒流致太和趙州鄧川及浪寧賓川之沿海田畆
不免淹浸而鄧川之東湖西湖低田時被水患臣
飭令太和等州縣調集民夫於正月興工築壩將
海口子河開寬二丈濬深五尺餘自波羅甸劉家
園打魚村清風橋黑龍橋子河橋三道子河直逹
天生橋逐節開濬或施人力或用牛犂壘石砌堤
外栽柳樹其最要之趙家園拱沙龍則用犂木為
樁傍溝亦俱修石壩外栽茨柳沙去流暢不特近
水州縣無漫溢之患且涸出海田約一萬餘畆即
令附近民認墾照民堤民修之例責成墾戶五年
大修一次按田出夫合力疏濬報
聞是月授雲南總督兼管廵撫事務九年四月疏報東
川府阿壩租地方開採銅礦試煎一月獲銅四萬
餘觔
上奬為甚善之舉十年三月加太子少保十二年三月
授雲貴總督七月奏言貴州在在苗疆簽設土弁
原為綏輯苗民豈容私收濫𣲖甚至串通蠧役藉
端嚇詐查苗猓雖種類各殊皆具人心如果撫馭
得宜自不至激成事變臣嚴飭苗疆文武毋許滋
優至苗人滋事率由漢奸勾結臣飭令地方稽查
倘有外來奸匪入寨煽惑者立即擒拏究治奏入
諭曰此所謂中肯綮之論也實力為之十月疏言黔省
思州等府與湖南接壤今辰沅一帶饑民百餘人
赴滇挖蕨度日彼地秋收既薄被灾諒不止此百
餘人恐交冬以後乏食貧民來者益衆採蕨不足
資生臣仰體
皇上愛養黎元至意即飛飭貴州布政使糧驛道於偹
公銀内動銀三百兩差員星往思州會同地方官
按大小口每名酌給三個月口糧銀兩以資接濟
並飭查明續到人口即一體散給安置
上嘉之十五年正月授東閣大學士兼禮部尚書三月
加太子太保十六年三月卒遺疏上
諭曰張允随簡任中外宣力有年忽聞溘逝朕心深為
軫惻應得卹典察例具奏旋
賜祭葬諡文和
范時繹
范時繹漢軍鑲黃旗人大學士文程孫兵部尚書
承勲子初授佐領遷參領雍正元年正月授馬蘭
口副將二月擢總兵四年四月
詔署兩江總督八月遷正藍旗漢軍都統五年六月調鑲
白旗漢軍都統皆仍署搃督疏言江南通州地勢
西高東下河水由江入海以通州為咽喉必水口
深通蓄洩得宜則泰州如臯均受其益通州運河
入海之口凡三處觀音壩逼近大江地属浮沙鹽
倉壩之水高於江水俱難建閘惟唐家壩舊存閘
基距江二十里中間稍淤請行脩復旁有兩小閘
一律開通改為石涵洞於農田水利有益十二月
奏將江蘇安徽各州縣應徵丁銀勻入地畆内徵
收以雍正六年為始均從之先是給事中許承宣
條奏揚州水利
勅下時繹等定議六年二月覆奏五塘久淤成陸民墾為
田難以改挑惟塘内溝汊築土壩截水塘外帶子
溝烏塔溝槐子河可以挑通接運河之水以灌兩
岸民田至串場河為高郵寳應江都泰州興化鹽
城如臯等州縣湖河入海尾閭年久未挑海口浮
沙仰面河身淺窄急宜挑浚而下河七邑興化地
最窪諸水匯歸分流東注又梓新車路白塗海溝
界河等俱應疏深俾直逹場河其場河自泰属富
安場至鹽属伍佑場王家港牛灣等處並宜深挑
又泰州城北鮑家壩之運鹽河應築土堤劉莊之
青龍橋鹽城之石䃮口天妃口廖家港草堰口如
臯之苴洋黃沙洋宜增建石閘董家溝徐家涵等
處應設涵洞以資宣洩三月疏言江属蘆洲坍漲
不常丈勘之年以漲補坍致彼此混淆請將兩江
蘆洲田地遴員清丈分劃疆界錢糧案件酌歸附
近州縣管理均下部議行是月擢戶部尚書仍署
搃督六月條奏兩淮鹽務七事一各竈燒鹽處令
商人舉幹練殷寔者按場酌用數人設竈長廵役
查核鹽觔多寡盡入商垣以杜竈丁私賣一各場
大使將入垣鹽觔按月冊報廵鹽御史衙門察核
一州縣場司設十家保甲遇私販據實首明治罪
私鹽變價分别賞給誣者反坐徇隐州縣場司官
照例議處一兩淮所轄隔省鹽務案件請飭湖廣
江西河南各馹鹽道督緝就近審結一兩淮地方
遼闊私梟易於盤據飭官弁兵役廵查緝拏一場
員襍職賢愚不等請令督撫將所屬場官甄别留任
餘請揀發家道殷寔之候選同知等員管理場務
一貧民許負鹽四十觔於不銷官引地方易米度
日如有假託運送窩囤嚴拏治罪又言漕標廟灣
鹽城二營沿海汛遠兵少稽察難周請於射陽湖
口窈子港增守偹把搃各一兵二百沙船八分撥
游廵部議從之七月
上以蘇松等處盗風不息廵撫陳時夏不以時嚴拏懲治
范時繹戢盗之才亦覺不足
詔將江蘇所属七府五州盗案俱令浙江總督李衛管理
七年
詔發帑銀交各督撫提督營運濟兵江南督標兵千一百
七十應領銀六千時繹慮標員有侵擾弊奏請將
應領銀承買入官變價房産交坐落州縣官招租
觧總督衙門發中軍以偹惠濟
上嘉其妥協時李衛訪得江寕有張雲如者以符咒惑人
謀不軌遣遊擊馬空北齎文提拏而時繹及按察
使馬世烆回護失察咎又曾與雲如往來輾轉關
查不觧八年二月衛疏劾之
命尚書李永陞會鞫得寔觧時繹任論世烆罪雲如等伏
誅五月
命時繹協理河東河務七月河東總督田文鏡參時繹於
伏汛時安坐誤工請革職嚴審
諭曰范時繹乃一旗員朕念其為勲臣之後加恩擢用諄
諄訓誨望其克紹家聲乃在江南總督任内玩愒廢弛
因循苟且無一察吏安民詰奸禁暴之善政且其居心
行事詐偽不誠巧令朱鴻緒在朕前奏其操守廉潔至
於日食不敷朕聞之惻然動念急令江南江西廵撫等
為伊籌畫飬廉之道及查明之後始知伊於應得之項
原係收受並不至於艱窘而朕猶欲俾其用度寬餘仍
令加增以與之無非成就其操守使之專心殚力於封
疆也乃浙江地方漸藏匪類生事不法蠱惑人心朕令
李衛悉心查拏又密諭范時繹務必慎密拏觧勿使漏
網豈料范時繹袒護私交縱容匪類竟有與馬世烆通
同作弊之事各犯供據鑿鑿不能掩飾朕又密諭李衛
於審訊定案之時留意保全勿使罹於重罪盖猶諒其
交結黨逆之心不過贍徇情面之所致且范氏一門現
今為大員者止范時繹范時捷兩人耳勲臣後裔漸至
零落朕心不忍所以委曲成全之者至矣范時繹到京
朕不肯令其罷斥廢棄特命料理大平峪吉地工程以
為效力自新之路適因北河總督不得其人於是命伊
前往膺兹重任伊出京之時朕面加訓勉伊自陳感恩
悔過願圖後效情詞懇切豈料范時繹下愚不移以本
身專司之務又當伏汛危急之時田文鏡所委各員俱
上緊搶護而范時繹安坐於旁竟同陌路視國事如弁
髦視民命如草芥此等負恩溺職之愆在他人尚且不
可况范時繹之身乎著革職將一切工程交伊加緊防
護俟伏汛過後拏送來京將伊從前所犯罪案悉行查
出從重定擬具奏部議歸於張雲如案内論斬十一月
奉
旨釋放授鑲藍旗漢軍副都統十年四月授工部尚書兼
鑲黃旗漢軍都統七月兼管刑部事尋
命兼管兵部事不必再兼刑部十一年兼内務府總管十
二年
上以時繹玩愒性成革尚書任十三年四月侍衛保柱又
以時繹行賄銷事恭奏
詔交部治罪尋遇
赦釋放乾隆六年卒
楊廷璋
楊廷璋漢軍鑲黃旗人世襲佐領雍正七年由筆
帖式授工部主事遷員外郎中十一年遷廣西桂
林府知府乾隆二年遷左江道十五年擢按察使
二十年遷湖南布政使二十一年擢浙江廵撫二
十二年
上南廵
賜以詩曰監司經久任自是悉民情要以能倡率寕惟
貴潔清艱難九年蓄生聚五方盈饑溺吾心切勤哉
撫卹誠
諭曰西湖之水海寕一帶田畆藉以灌溉今聞沿湖多
有佔墾將來湖身日漸壅塞海邑田畆有涸竭之虞
於水利民田均有未便除已經開墾成熟者免其清
出外嗣後不許再行侵佔廷璋尋奏此項田地多礙
水道若仍准存留恐日漸淤塞請概令開挖歸湖
照蘇堤式沿岸栽柳以防侵佔根株盤結亦可固
堤
上嘉之二十三年三月奏請仁和錢塘蕭山三縣江塘
照海塘例以二十丈為凖按叚編號立石仁錢二
縣江塘除民房堤岸外餘二十餘里照海塘例每
二里設堡夫一建堡分防從之九月
諭曰戶部據楊廷璋咨梁詩正現在丁憂應否仍在家
食俸因為具奏請旨甚属非體現任官員遇有事故
尚即停俸其在家食俸者自不待言此非為節用乃
教孝之大經也國家優眷臣工特昭異數梁詩正曾
以尚書協辦大學士豈每歲必需較此俸入者料梁
詩正身為大臣且現處苫塊中必不至鄙陋見小若
此楊廷璋或據地方官之請輒為咨部則不惟不知大
臣養廉之義且獨不為梁詩正稍留地步耶楊廷璋
不免有心徇情著交部察議尋議䧏二級留任二十
四年三月奏言台州府属太平縣黃巖場沿海未
墾沙塗徹底清查於適中地立界迤南者歸竈迤
北者歸民築塘試種戶以百畆為率分限起科可
得腴産十萬畆得
旨嘉奬四月授閩浙總督十一月奏言内地洋船赴番
貿易每冒混請照臣飭属查明换給的實姓名年
貌執照查對相符方准放洋回棹時人數缺少即
嚴究勒限追回以杜越販偷漏
諭勖其實力整頓十二月奏言臺灣榖賤妨農内地歉
收民人每偷渡就食查禁終難盡絶不若酌寬米
禁内地米增價必平減應請往來臺厦之横洋船
每船准販米二百石榖倍之糖船照例准帶食米
六十石米船自臺灣鹿耳門出口收入泉州厦門
編號給照開報米數令商及船戶呈騐繳銷如所
議行二十五年奏請水師副將參將照陸路例不
准以本省人補本省缺遊擊都司守偹等官照陸
路守備例以隔府别營缺題補部議允行先是督
臣楊應琚因臺灣地近番飭查勘按界挑溝築土
牛以杜私墾至是廷璋奏請酌定章程一彰化縣
沿山番界車路旱溝外各有溪溝水圳山根為界
其無溪圳處則挑溝築土牛為界淡水廳一帶前
僅於隘口立石今酌依山傍溪並挑溝堆土分界
一彰化縣沿邊定例番地聽番自墾如新截入彰
化界内廣福藔等十四處並舊界内廣福新莊等
五處及新舊界内兼有之萬斗六一處應照例還
番耕管但番黎少諳耕鑿佃民又遷移失業今酌
議除番民自耕田均照産管業陞科外至柳樹浦
一處該番得價賣出應入官其廣福藔等處以各
社通事土目為管事以各墾戶為佃人照臺例分
别納租餘粟勻給衆番一彰化沿邊設隘藔十處
淡水設十八處其守隘兵粮彰化於該番社租粟
内撥給淡水向無租粟各社曠埔未墾者尚多應
查出報墾以資隘丁口粮疏入報
聞二十六年三月奏言鳳山縣属阿里港諸羅縣属斗
六門地扼要請將鳳山縣萬丹縣丞移駐阿里港
臺灣縣新港司廵檢移駐斗六門從之五月廷璋
同福建廵撫吳士功參奏提督馬龍圖借用公項
銀聞臣等察知往盤將銀數歸補應照知人欲告
而自首例減等定擬
上責其辦理錯謬於馬龍圖舞文掩飾置之不問究係
先出何人之意著據實明白廻奏廷璋覆奏定案時
係臣主稿而審辦則吳士功為政
勅革士功職發巴里坤效力廷璋革職從寬留任又參
奏黃巖鎮總兵林洛受網戶贓𣲖兵代為守網致
淹沒兵丁並捏報匪船掠刦
命革林洛職定罪如例二十七年
上南廵
賜以詩曰西粤昔開府南閩今建牙兼知亦舊制勝任
得卿嘉政有羣黎感身無大耋嗟老成方倚頼調攝
意須加十二月奏言湖州府藉太湖為尾閭今烏程
長興所屬漊港淤淺請開濬寬深俾歸太湖港口
詔如所請行二十八年十月加太子太保十二月授
體仁閣大學士仍留總督任二十九年三月奏言晉
江縣属之西倉地處海濱乾隆五年移駐同知一
員距縣窵遠請將同知移駐石獅街較西倉更為
適中從之時廷璋來京
陛見福建水師提督黃仕簡奏厦門索出入船隻陋規
文武衙門朋分收受請
簡大員清查
上命尚書舒赫德侍即裘曰修前往尋查得廷璋令歴
任同知代購物未經發價状
諭曰舒赫德等查訊道府廳縣供有與總督楊廷璋墊
買物件銀兩此項並非黃仕簡前奏温泰所開總督
一萬廵撫八千之本文係屬案外支節但既經訊出
自不應置之不問舒赫德等應向温泰究詰一切收
受實據如果該督一萬之數實無指証而現在墊買
之項特係府廳以陋規為之墊辦在該督原有應得
之咎朕亦不能為之廻護即審擬之大臣亦安得謂
之吹求督撫等以上司而派委属員即已自干不合
况價值更有賠墊情事既確安得復貸其處分現令
該督回閩舒赫德等可就近詳悉覈對不難立見分
曉即楊廷璋亦不能稍存諱飾也六月舒赫德等奏
仕簡所開一萬八千之单属虚洋行所開督撫衙
門八千圓係行戶年例貼費其各員代廷璋買物
貼價亦係各員名下陋規不在八千圓數内
諭交部嚴加議處觧任來京候旨尋議革任奉
旨從寬授散秩大臣
諭曰楊廷璋令属員代買人葠珊瑚珍珠等物衆供僉
同固已毫無疑義若不加之懲創則他省或致效尤
滋甚豈可為訓朕特念楊廷璋年齒就衰平時尚能
實心任事不忍遽加擯棄此朕格外加恩薄懲示警
十月授正紅旗漢軍都統十二月授工部尚書三
十年六月署兩廣總督三十一年四月小鎮安土
司怕懷隘外有被交阯攻散之沙匪竄入官兵緝
獲廷璋奏俟審明押赴隘上照會該國王遣頭人
公同正法未幾交阯夷目報該國隘口聚匪搶掠
現督兵擒捕懇内地堵截廷璋復奏
聞派將弁嚴守卡隘不使外匪竄入
諭曰楊廷璋此論似是而實非交阯素屬恭順謹守藩
服原不宜無故加兵即其現在勦捕夷匪並未干涉
内地亦不過攔其竄逸而止設夷匪竄入隘口自當
協力擒捕付彼處分以示懷遠之道或交阯兵目藉
緝匪為名擅至邊境滋擾豈可輕縱不究僅以驅逐
出口了事又或内地人犯逃匿彼境即應向其索取
倘索而不予即當聲其罪而追攝之又豈可置之不
問乎此等邊地夷情惟應審度事理之當辦與否因
時制宜若務為持重鎮静之說則飬癰貽患其弊有
不可勝言者將此通諭各督撫知之五月崖州定安岐
黎紏衆滋擾客民廷璋檄鎮道擒捕治罪奏杜後
患事宜一客民久居黎地有田園廬墓者自為一
村編保甲立甲長稽查約束一錢債非違例取息
令欠戶清還重利盤剥者追餘息充公禁客民入
黎放債一民黎交易飭附近州縣汛地設墟場定
期交易一令黎峒總管曉諭熟黎普行薙髮一貢
木貢香𣲖總管黎頭運聽地方官選買給價一凡
出入黎峒之人盤詰明白放行遇催徵錢糧公事
票差黎頭飭令交出禁差役入黎滋擾得
旨允行七月奏言鎮安府屬小鎮安土司原設土廵檢
職微難以控制應與歸順州湖潤寨州同一併裁
汰改設鎮安府通判駐劄小鎮安整飭化導宣化
縣那南寨與金城寨相近併歸金城廵檢管理即以
那南廵檢改為湖潤寨廵檢小鎮安之南隴連山
地險僻請於界連安南及土富州之那波者頼者
欣等三村各建卡撥兵怕懷大隘近安南為小鎮
安門戶應撥兵廵緝添設把總一打面梁壤接滇
省應將南燕山一卡移建以資扼要部議允行十
二月
命赴永昌助理軍務三十二年二月奏言總督楊應琚
疾已愈臣遵
旨仍回粤東三月授刑部尚書三十三年正月
命紫禁城内騎馬廷璋時年八十
御書協中延慶額
賜之八月授直隸總督加太子少保十月奏言正定縣
城西南近河向築堤壩今秋滹沱驟長逼城應於
斜角堤頭增築新堤五百七十六丈至栢棠閘止
環抱禦水並拆修護堤埽壩斜角堤東接築挑水
壩五座河神祠前築魚鱗壩俾河流仍復舊軌又
奏言藁城縣東北滹水汕刷應自西北城角起順
岸築埽工三百六十丈用排樁葦埽鑲築堅厚埽
後加築土埝保護城垣又奏勘任邱沿淀情形楊
各莊等處極窪水漲難洩請改種稲田文安大窪
東面界連大城縣舊有堤埝滹滏盛漲注子牙河
水高堤頂宜加倍修築文安積水未涸應於龍潭
灣等處開堤洩放並從之三十四年正月請撥通
倉米十二萬石運各災属平糶
詔加恩撥二十萬石以為加賑糶借之用四月奏言滹
沱河故道由晉州之東張岔口東流經束鹿之木
邱傾井等村入深州歸衡水縣入滏陽河合流岔
河由束鹿之小王村至冀州亦會入滏河乾隆二
十四年南徙由束鹿西南之曹家莊至寕晉縣之
營上村歸滏河以至舊河淤墊束鹿向距河遠上
年滹水盛漲河行故道木邱傾井等村復成巨浸
河面寬深間有應裁灣取直處已開挑完竣惟束
鹿護城堤埝年久坍塌亟應修築奏入報
聞十二月奏言四旗廳現存米萬九千餘石久貯虞致
霉朽熱河廳應購米萬三千餘石定價每石一兩
九錢九分不敷採買查四旗原買米價每石八錢
四分請將四旗現存米撥給熱河既無需增價而
四旗又可照原價稍盈於兵糈帑項有益
詔如所請行三十五年春
上廵天津
賜以詩曰總督而兼廵撫事歴來保定此掄賢八閩威
望原騰舊三輔循聲俾繼前練士安民惟要矣疏河
導淀尚勤旃春廵本務兹慇示供帳寕當謂力宣閏
五月以北運河一帶淺阻請將運通船糧酌留天
津北倉
命截留二十萬石七月奏言武清東安寳坻寕河永清
香河六縣雨多被淹貧民待哺甚殷復請將被災
六分以上者八月内先普賑一月俟冬初加賑並
請照例兼用銀米其米即於天津截留漕糧内動
撥從之
詔再撥通倉米二十萬石部庫銀五十萬兩以資分給
尋奏言各屬常平榖尚未買足今歲天津舊欠復
經蠲免各州縣倉厫所存尚恐不敷得
旨加恩撥通倉米二十萬石俾得寬裕賑給貧民口食
益資接濟九月奏言唐三營官倉向貯米萬二千石
乾隆四年熱河總管巴圖奏定五年一次運至熱
河喀喇河屯貯倉搭放兵餉仍將熱河同知添買
兵米撥萬二千石運赴唐三營倉歸欵五年後仍
照前運至熱河喀喇河屯倉往返徒滋糜費請將
唐三營米於此次運喀喇河屯後毋庸再為撥抵
將唐三營空倉歸熱河四旗二廳分貯採買米穀
唐三營原設千總一兵三十移駐布逹拉廟又奏
言古北口為畿輔重鎮兵糈向藉口外販運應請
撥熱河廳穀六千石四旗廳榖四萬石喀喇河屯
榖一萬四千石運古北口建倉存貯并移駐滿缺
同知一員經理停密雲縣採買兵米即於古北口
倉内動支並允行十月奏直隸各属需賑銀約八
十餘萬兩前所撥不敷得
旨著加恩於部庫内撥銀三十萬兩又奏滹沱河向設
歲修之項因河流南徙停止今河又北徙請仍撥
項購料随時修防奏入報
聞十二月奏言熱河應買明歲兵米時價稍昂請撥八
溝米運熱河偹用俟來年價平買補還倉從之三
十六年八月奏言蒙古游牧地方向禁民墾而克
什克騰隙地無礙游牧蒙古兼可得租飬贍請照
土默特佃種收租例除礙游牧者不准私墾餘聽
自便廷議允行十月授刑部尚書十一月恭遇
孝聖憲皇后八旬萬夀廷璋與九老之列
賜遊香山十二月卒三十七年正月
諭曰楊廷璋久任封疆老成歴練前因年逾八旬畿輔
事繁恐未能鉅細周到是以用為刑部尚書見其精
力尚未頽邁於部務自可從容經理乃去冬偶感
風痰遽聞溘逝深堪軫惜著加恩晉贈太子太保
應得卹典察例具奏尋
賜祭葬如例諡勤慤
范時綬
范時綬漢軍鑲黃旗人大學士文程孫雍正十年
由筆帖式補戶部主事累遷即中乾隆十三年授
山東濟東泰武道十五年遷安徽按察使十六年
五月遷湖北布政使十月署湖南廵撫十七年九
月疏言湖南常平倉榖廷議照雍正年間除額存
七十萬二千餘石尚溢五十五萬餘石前撫臣開
泰奏准以三十萬石另案存貯偹鄰省及本省賑
恤以廿五萬石糶價存公上年撥榖十萬石協濟
安徽應俟觧還糶價日買補惟是湖南上年歉收
平糶之穀及本年减價糶濟之穀均應籌補若再
將撥運安省榖同時買補民貯必少查湖南應糶
溢榖尚存二十萬石請以十萬石撥補協濟安省
原額餘穀十萬石一併歸入另案存貯其安省觧
到糶價歸藩庫報部撥用
上嘉之十月疏言城步江華綏寕三縣苗疆要缺沅江
縣瀕洞庭湖臨湘地當孔道向給飬廉六百兩辦
公不敷請於地僻事簡之醴陵平江二縣各酌減
飬廉二百兩武岡州安仁新化石門慈利永定等
縣各酌減一百兩分增城步等五縣養廉疏入報
聞十八年九月疏言鳳凰廳舊貯榖萬石建倉石羊哨
地方兵民借糶以山路維艱又倉厫不敷現貯榖
七千石缺額三千石未經買補而鎮筸鎮土苗雜
處並無貯積請將應買額穀三千石於鎮筸鎮建
倉存貯支領較便得
旨俞允又疏言長沙等處未報陞科田畆已委員丈量
照例起徵湘隂益陽等縣續查出私墾千餘頃均
瀕洞庭旱歲間獲收成一遇水漲呼賑籲免無補
正供請照峯頂湖澤之隙聽民耕種例暫免陞科
俟成膄壤日起徵至洞庭為受水之區私垸日增
則水口日逼上流受害已飭將垸田碍水道者勸
諭拆毁存案嚴禁添築俾水得暢流報
聞是月調江西廵撫十九年以病疏請觧任
諭留任調理二十年二月
上以廵撫任重事繁恐時綬精力未充致滋貽誤
命來京
陛見旋以病免二十一年十一月起授戶部侍郎二十
二年授正黃旗漢軍副都統二十三年七月署正
白旗滿洲都統十月奏請赴西路屯田效力
賞戴花翎馳馹前往二十四年八月副都統定長劾奏
副都統滿泰貪婪敗檢及時綬役兵漁利状
命御前侍衛安泰往會審訊滿泰貪婪属實時綬家人
藉端營利時綬不知情所開店房用官匠一餘皆
自雇並未役兵
諭曰滿泰情罪確實已命於該處正法范時綬係特差
辦事之人理應潔已奉公乃營私求利即治以重罪
亦所應得但較之滿泰尚可少從末減著革職交與
定長令其效力贖罪二十五年由闢展運羊至阿克
蘇
賞參領銜二十六年六月由烏魯木齊運羊至伊犁並
懇辦送回空駝隻後仍赴伊犂效力
諭曰范時綬前因觧送阿克蘇羊隻妥協曾賞𠫭領
職銜此次更属奮勉著加恩授頭等侍衛烏魯木齊
亦有應辦事務仍在原處行走不必又往伊犂二十八
年
詔回京二十九年授鑲藍旗漢軍副都統三十年閏二
月授吏部侍郎六月往哈爾沙爾辦事三十一年
正月授左都御史仍留辦哈爾沙爾事三十二年
五月授湖北廵撫十一月
召見
上以時綬奏對時神氣短弱恐於封疆重寄難任煩勞
命留京另用三十三年三月授正白旗漢軍都統六月
授左都御史三十四年補公中佐領三十五年閏
五月授工部尚書三十六年二月調刑部尚書十
月
命專辦正白旗漢軍都統事務四十七年卒子宜恒現
官正藍旗漢軍副都統署工部侍郎
英廉
英廉内府漢軍鑲黃旗人姓馮雍正十年舉人由
筆帖式授内務府主事乾隆二年
命往江南河工學習補淮安府外河同知六年丁母憂
服闋補直隸天津河捕同知十年遷大名府知府
十四年總督陳大受委查民典蒙古地畆十五年
三月擢永定河道六月總督方觀承參奏五月三
十日南岸三工大堤淤溝埽鑲被冲水泛月堤英
廉匿不報聞六月初二日猶禀稱各工保護平稳
及淤口刷寬復禀稱淤溝於初三初四日形勢漸
變汕刷堤頭捏飾廻護貽悮要工請
旨革審英廉以南岸三工於五月三十日淤溝漲滿月
堤漫開本日即行禀報六月初二日水漲開放十
壩加築子堰復禀報各工保護平稳係指上下兩
岸各工而言並未指南岸三工而言至十六年五
月讞久未定觀承復以英廉輾轉遷延疏請
特遣大臣查審
命尚書舒赫德往鞫尋奏英廉供稱上年五月三十日
到工大堤淤溝汕刷月堤衝開因思大堤淤口堵
築尚易所以祇報月堤漫溢非有心捏飾至從前
供詞支吾實因畏罪非圖狡頼查英廉與廳汛各
員上年汛前並未將淤溝先事預防致水漲埽鑲
衝刷溝頭坍卸已属疎忽其原禀内不言正壩已
開轉稱鞏固無恙不言月堤衝刷由於正堤先開
轉稱月堤因風雨衝漫咎實難辭應將堵築漫口
銀着落英廉勒限分賠
諭曰據尚書舒赫德會同總督方觀承查審永定河道
英廉捏餙悮公一案英廉身任河道隄工乃其專責
遇有衝决寔無所辭咎但其初報月堤漫口而諱言
大堤衝刷或係希冀潜行堵修以圖完局該督據稟
即應一面查明一面具奏乃方觀承上年六月初二
日奏摺内祗稱一應工程平稳並不將月堤漫口之
處據禀入告亦未必不思以無事為福是以英廉得
輾轉翻變日久延挨朕彼時早鍳於此即以報災不
可存粉飾之意批示方觀承亦應服朕之洞燭隐情
自知引咎矣至摺内稱英廉未將淤溝先事豫防以
致大溜直注此語殊未足服英廉之心伊到任未及
兩月淤溝即有疎忽亦係僧保住任内之事未可以
此為英廉罪案朕辦事一秉虛公既確見情形如此
不可不明白宣示然以督臣劾一道員自恭自審何
難任意輕重竟行入罪定案仍懸案經年未敢廻護
已見遽為審結俟特遣大臣前往會同查辦是其心
尚知所警畏亦朕辦理庶政務求至當不容稍存含
混之明騐也英廉等已經革職所有糜費工程銀兩
自應照例分賠還項未幾
命在高梁橋迤西稲田厰效力尋授筆帖式十七年授
内務府主事歴遷戸部員外郎吏部郎中二十年
兼佐領二十一年調戸部銀庫郎中二十二年兼
辦提督衙門事尋調戶部郎中二十五年擢内務
府正黃旗護軍統領二十六年二月授江寕布政
使兼管織造事英廉以父年老懇留京
命賜二品銜十一月授内務府大臣二十七年三月署
戶部左侍郎兼管三庫事務九月寔授左侍郎二
十八年丁父憂八月
命會勘順天府属及宣化永平遵化旗地核定租額二
十九年
諭曰英廉奏確查佃戸一摺甚為得理即著英廉錢汝
誠會同該督詳悉妥辦務俾農民均霑寔惠三十年
兼署錢法堂事三十一年疏奏丈出
盛京旗民餘地請
旨飭辦
命將軍府尹定議三十三年管崇文門税務及
武英殿事務三十四年二月
諭同尚書記庸等總理津送出征𬗟甸兵事宜十二月
充
經筵講官三十七年以鞫寔雄縣知縣胡錫瑛劣欵
擬罪寬縱䧏一級留任三十八年三月充四庫全
書舘副總裁四月署步軍統領九月
諭奬其辦理送兵妥協議加一級是月遷刑部尚書兼
辦戶部侍郎正黃旗滿洲都統事務十月授議政
大臣
賜紫禁城内騎馬三十九年七月太監高雲從向左都
御史觀保侍郎申保倪承寬吳壇洩漏道府記載
侍郎高樸奏
聞
諭曰英廉係内務府大臣於内廷諸事最為熟悉此等
情事豈有不知乃高樸尚有見聞豈英廉竟得諉為
不知朕開誠布公以待諸臣而諸臣轉不能竭誠盡
力以圖報效清夜自思良心安在英廉着革職從寬
留任復以審觀保等四人交結高雲從罪刑部擬斬
候過當
諭責英廉另議九月留京辦事四十年
諭曰日前總管内務府衙門奏商人義和泰呈請展限
交銀一案是日召見金簡詢係何人收呈奏稱不知
何人數日後復召見邁拉遜詢及此事奏係六阿哥
收呈交衙門公辦又數日復詢之英廉則稱忘係何
人所收衙門中同辦一事豈有不知呈所從來及遺
忘何人收呈之理不過邁拉遜據實覆奏而英廉金
簡不免含糊隐諱耳盖英廉金簡在内廷年久心靈
曉事明知阿哥不應收呈恐言之於阿哥有礙故不
肯明言殊属非是英廉金簡著交部嚴議尋部議革
任
命寬免仍註冊四十一年正月署戸部尚書兼署協辦
大學士十一月時英廉年七十
賜斗南介景額四十二年三月署步軍統領充纂修日
下舊聞考搃裁五月充翰林院掌院學士四庫全
書舘總裁尋
命協辦大學士十月調戶部尚書仍兼管刑部事務疏
請將内務府筆帖式照吏部例三年考試一次分
優劣陞黜下内務府議行四十三年疏言直省督
撫提鎮等標額設馬步守兵遇有軍流遣犯銅銀
餉鞘過境均須護觧盤費及脩補軍装器械各費
向於兵餉攤扣營弁藉端扣派請將各省朋扣銀
暫停一二年入撥分標營生息永作差費下軍機
大臣議交直隸督撫約計該省每年差費若干於
閒欵奏給得
旨允行四十四年暫署直隸總督四十五年三月
諭曰英廉係内務府漢軍人協辦有年着補授漢大學
士缺仍管理戶部事務四月以失察書吏作弊革職
留任四十六年正月暫署戸部尚書及步軍統領
事十一月暫署直隸總督疏稱直隸大州大縣
多虧空俱非近年所積若及時籌辦限以四年尚
可彌補
命新任總督鄭大進會同軍機大臣核辦四十七年二
月以審擬甘肅鎮廸道巴彦岱受賄罪扶同率結
議革任
詔寬免三月署步軍統領四月以
恭祀
雩壇祝版筆畫糢糊下部議革任
命免其革任䧏級仍註册八月加太子太保十月復署
直隸總督疏言直隸各倉賑卹後儲穀未能足額
請將天津北倉截存漕米九萬餘石撥補如議行
四十八年正月奏直隸未完耗羡尚有實欠在民
銀三萬餘兩
詔加恩蠲免七月以病疏請開缺
諭在家專心調養不必開缺八月卒
諭曰太子太保大學士英廉老成練逹奉職恪勤翊贊
綸扉總司讞典寔心宣力倚毗方殷春間偶聞患病
即遣醫診視並屢經䧏旨諭令加意調攝以冀就痊
近因病勢轉增懇請開缺復降旨令以大學士在家
專心養病尚冀痊愈後仍照舊入閣辦事今聞溘逝
深為悼惜着派散秩大臣一員帶侍衛十人前往奠
醊並加恩入祀賢良祠仍賞銀五千兩俾治喪事其
任内降革罰俸處分均予開復應得卹典察例具奏
賜祭葬如例諡文肅
范時紀
范時紀漢軍鑲黃旗人大學士文程孫乾隆八年
由廕生分工部學習補員外郎十三年管理街道
廳尋陞兵部郎中十五年授廣東糧驛道十六年
署廣東鹽運使未幾實授十七年署按察使二十
五年引
見
諭曰范時紀以俸滿送部引見念該員為漢軍世族現
在伊家並無大員范時紀着留京以副都統用六月
署鑲紅旗漢軍副都統十月寔授二十六年三月
授工部侍郎十月疏言工部各項工程掌印同各
員一體派辦但掌印有稽查稿案之責兼派工程
既難留心稿案且遇工程緊廹差分兩地責無專
成請嗣後但於散走司員内揀派四司兩庫掌印
不必兼派如該員辦事實心稿案無誤凡遇保題
保送先儘揀選又尚書秦蕙田奏准派委工程宜
分别銀數多寡以郎中等官籖派到任未及一年
者扣除伏思一年中既未經歴練則一年外豈即
能熟諳請嗣後到任未及一年者除緊要大工不派
外其滿郎中員外在一百兩以内主事五十兩以
内筆帖式三十兩以内估騐承修各工均令簽派
俾隨時學習漸次諳練俟一年期滿後一體𣲖辦
詔如議行二十七年奏京南霸州文安固安寳坻天津
静海滄州青縣等處地低遇水多之年即廣種秧
稲水小仍可布種秋禾黍稷即不能皆成稲田或
行於數縣數村亦不無禆益應增隄埝處所一體
添築以護民田資宣洩務使溝洫深通如有急公
捐築者予以議叙并即以工代賑
諭曰此不過以近來一二年間雨水稍多竟似此等地
畆素成積潦之區殊不知現在情形乃北省所偶遇
設遇冬春之交晴霽日久便成陸壤盖物土易宜南
北燥濕不能不從其性倘將窪地盡令改作稲田當
雨水過多即可藉以瀦用而雨澤一歉又將何以救
旱從前近京議修水利營田未嘗不再三經畫乃始
終未收實濟可見地利不能強同亦其明騐但范時
紀既有此奏著將原摺抄寄方觀承閱看或有可以
随宜酌採者該督細心籌議具奏尋觀承議京南惟
霸州東北煎茶舖等數村及文安之畢家房朱家庄
等十數村保定府屬安州之壘頭村新安縣之馬家寨
近濱窪地俱宜稻遇水歉仍聽種黍粟固安寳坻等
處未便概施從之三十年調倉場侍郎三十二年
調戶部侍即三十四年兼佐領三十六年六月以
恩賞八旗兵丁鰥寡孤獨錢糧時紀未經詳核含糊入
奏議降三級調用
詔從寬留任十二月奉
命祭告太昊伏羲氏陵三十九年兼署禮部侍郎尋仍
調倉場侍郎四十一年三月疏奏臣前赴通惠河
查看沿河縴道修艌船隻閱各閘所换閘版儘可
改作橋梁之用不堪改作亦應變價歸公随檢舊
案向無回殘且未定更换限期除慶豐平上平下
過水關等四閘舊板向俱改作大通橋朝陽門東
直門三閘閘板照舊辦理外至通流普濟並下游
之南浦減水等四閘每年更换新板舊板並不改
用亦不變價殊属糜費請將通流等四閘舊板即
作為本年應换橋梁之用不准另開工價寔在不
堪改作者亦令坐糧廳騐明變價為添置新板之
需并將各閘閘板定限五年外令坐糧廳騐明結
報更换下部議行四十二年調禮部侍郎四十三
年正月
諭曰范時紀年力漸衰不勝侍郎之任着以副都統用
尋卒
欽定八旗通志卷一百九十三
