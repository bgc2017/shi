欽定四庫全書
欽定八旗通志卷七十七
土田志十六
土田蠲卹(蠲賑銀米)(優免徭役)
蠲賑銀米
天聰元年六月
諭八旗大臣曰各旗所屬之人勤惰不齊貧富亦異夫務
農積貯為足食之夲而有無相恤實弭盗之原爾諸大
臣務加詳察若力不能耕種而無糧贍養者有兄弟則
令與兄弟相依無兄弟則令殷實有糧者養之其為諸
貝勒素知才能之人有不能耕種而無糧贍養者須詳
察其情告知諸貝勒設法贍養毋俾失所時方大饑諸
物騰貴大臣等以嚴懲盗賊入奏
上惻然曰今歲國中因年饑乏食致民不得已而行竊耳
詔是歲讞獄姑從寬典仍大發帑金散賑饑民
順治二年題准八旗澇地每晌給米一石
又題准邊外八旗蒙古地畆被災按饑民名口折
給米銀許沿邊糴米毋令進邊
又題准遊牧地方被災人戶每名月給米一斗在
張家口者給米古北口者給銀
又題准王貝勒貝子公等府内人役澇地賑米照
例支給其投充人帶來地不准給
是年六月免近畿三百里内已圈地土二年分額
賦三分之二
六年定八旗每歲倚恃賑給不務農桑嗣後停其
踏勘如遇歲荒王以下有俸官員以上每歲照俸
米倍給
十年題准八旗貧人滿洲蒙古每佐領下給布六
十疋棉花六百觔米一百石漢軍每佐領下給布
三十疋棉花三百觔米五十石
十一年覆准八旗澇地令即賑給到通漕米滿洲
蒙古每佐領下給倉米二百石漢軍每佐領下給
倉米一百石不論有無俸糧該旗員酌量散給
又覆准看守南苑海戶災地每晌給米一斛
十二年
詔八旗災地官員以上停其勘騐甲兵以下勘騐得實仍
行賑賜
十三年題准滿洲蒙古每佐領給米三百石漢軍
每佐領給米一百石着該佐領領催親騐貧戶給
發其官員家人披甲者不准給
又題准八旗被災地畆每晌給米一斛
十四年
諭發内帑銀十萬兩分給八旗兵丁及賑濟畿輔饑民
十八年覆准八旗旱澇地畆遣各部侍郎以下該
旗副都統以上大臣率戶部司官筆帖式至被災
地方該佐領領催指明勘騐若造册舛錯責在部
員筆帖式冒指地畆責在領催其災傷輕重地勢
高下不詳加踏勘責在差往大臣事發照例查議
是年三月
諭戶部曰八旗水淹田地每田二晌給米一斛近聞食用
不敷殊堪憫念着每田一晌給米一斛應給之米候糧
船抵通即於船上支給不必等候入倉既省搬運脚價
之費又杜倉中插和糠粃且船隻早得回空其支兑時
該管官務嚴加稽察不得疎忽滋弊擾害船丁
康熙元年覆准八旗被水災地每晌給米二斛蝗
雹災地每晌一斛
二年十月給八旗被水淹沒地方米二百五十八
萬石
三年覆准賑給八旗災地米京通各倉挨給駐防
在外者行文該地方官支給
四年定八旗遇災地畆停遣都統等勘騐止令驍
騎校領催等詳勘保結送部具題
六年題准各旗報災不得過七月二十日
七年題准各旗災地遠近不一難以徧騐准寬至
八月初十日逾期不准
九年題准八旗災地各該佐領具結報都統差旗
員查勘赴部呈告部委官員騐實具題
十一年覆准八旗旱災地每晌給米二斛本折各
半其折色照時價支給
十八年定各旗壯丁差徭糧草布疋永停輸納
二十四年四月大學士會同戶部遵
旨議覆直隸順永保河等處圈撥地方應徵康熙二十一
年地丁錢糧已經奉
詔蠲免所有直隸八府康熙二十三年未完地丁錢糧應
盡豁除其順永保河未經圈撥地方及真順廣大
等處康熙二十四年地丁各項正賦俱免三分之
一
二十八年大學士等會議今歲亢旱奉
特旨軫念八旗護軍兵丁已增與一倍錢糧伊等莊屯人
口足以養贍應將護軍兵丁莊屯人口不議外或
窮寡婦及屯居倚田為生者又或家無披甲人止
食一鐡匠之糧此等窮人應察明酌量賜卹奉
旨兵丁雖已增添錢糧其窮困之人現在家口尚不能養
何能養及莊屯人口可將此等人察明再議
是年九月
諭戶部曰今歲畿内亢𤾉田畆鮮穫朕所深悉被災人民
已加恩蠲賑八旗田莊俱在畿輔重地同屬災傷滿洲
蒙古漢軍甲兵皆須養馬原資禾稼以供飼秣今榖既
不登芻豆必致湧貴雖給有月餉銀米可以贍育家口
貧乏兵丁經營草料恐滋困累朕殊用軫念着詳察實
係窮兵無力養馬者開列名數送部自本年十月起至
來年秋成時止其馬匹所需錢糧應加給賜以昭朕一
體愛恤兵民之意作何恩給爾部確議具奏
十月戶部議覆
盛京遼陽
興京屯莊所種田地因亢旱及霜隕米穀不收應免
其納租移咨
盛京戶部詳計所需米穀發銀採買賑濟奉
旨盛京地方今年亢旱米糧不收聞兵丁現在買米而食
朕心深切軫念其令戶部侍郎阿山乘驛速往與盛京
各部大臣公同察明量其度歲所需令内務府官往取
莊上所有米糧散給俾得均沾實惠
二十九年二月戶部遵
諭議奏八旗不能贍養之莊屯人口及窮官護軍撥什庫
兵等之莊屯人口共二萬二千四百二十八人每
人給米一石至於孑身寡婦退甲護軍撥什庫及
無馬甲止給一兩錢糧者其家口莊屯人口共六
萬三千七百一十九人每人亦給米一石得
旨此等人口俱應給米糧可令速給之
九月
諭戶部曰盛京兵丁全恃南畆耕穫及月給糧餉以為資
生之計昨歲盛京禾稼不登貧困兵丁艱於粒食曾以
所有屯糧頒發賑救頃值軍興遣一等侍衛齊蘭布往
調盛京兵丁隨發諭旨令無馬匹者給以官厰馬匹無
行糧者給以莊屯糧米而官兵因踴躍遄往倉卒之際
置辦一切軍裝遂支領明年二月分應給俸餉又預支
五個月錢糧刻期進發比厄魯特噶爾丹敗遁盛京官
兵雖未接戰而奮勇敵愾深可嘉悅今若將預支俸餉
復行抵扣則窮乏兵丁必致生計艱窘朕心殊切憫惻
所預給明年二月分應給俸餉及增給五個月錢糧着
免抵扣仍照常支給俸餉以示朕愛養將士軫恤疾苦
至意爾部即遵諭行
三十三年七月
諭戶部曰盛京等處去歲禾稼不登粒食艱窘聞今年收
穫亦未豐稔米穀仍貴倘價值日漸翔湧則兵民生計
恐致匱乏盛京等處地方關係緊要朕心時切軫念宜
預加籌畫作何恩給俾各資生着遣部院堂上官一員
前往自甲兵以及匠役當差人等有力不能餬口者將
人戶數目察明造册具奏爾部即遵諭行
三十四年五月
諭大學士伊桑阿侍郎朱都納學士宋柱戶部郎中鄂竒
曰副都統齊蘭布等自盛京還奏言今歲盛京亢旱麥
禾不成米價翔貴雖市有鬻粟而窮民力不能糴遂致
重困夫盛京者根本之地令朱都納宋柱鄂竒等馳驛
迅往會同盛京將軍副都統諸臣詳察果窮乏者於去
歲海運米二萬石中動支一萬石計會散給令可食至
秋成此一萬石散給而有餘者平價糶之若此則兵民
均有利益又諸地有告糧乏者遣城守尉部員之賢能
者併散給以賑之如一萬石不足散給發糶速具題請
旨
八月
諭戶部曰盛京地方比歲荒歉粒食艱難朕心深切軫念
原欲躬親巡省詢問疾苦情形徧敷恩澤今歲停止東
行而所在貧窶兵丁尚冀朕之臨幸是宜仍加賑卹用
俾資生應作如何加恩爾部議奏又盛京兵丁錢糧兩
季支領兵丁於未支領之際每致有稱貸逋負嗣後着
按月支給至今歲秋禾聞亦不甚豐茂恐生計漸艱困
乏滋甚自今冬以至來秋應作何賑給不致失所共計
需糧若干着盛京將軍副都統會同盛京戶部侍郎查
明詳加籌畫具奏爾部即遵諭行
雍正五年十二月奉
上諭聞得兵丁等於京通二倉支領米石時每因脚價之
費賣米充用致有不善謀生之人並不計其米之接續
輒以賤價糶賣及至缺乏又以貴價糴買此甚無益於
兵丁者也現今旗下俱有官房或按八旗設立八局或
按滿洲蒙古漢軍旗分設立二十四局將兵丁欲賣之
米以時價買貯及其欲買則以平價賣給如此似於兵
丁大有禆益至於應派何等人員管理需銀若干萬兩
及所得利息作何利濟兵丁之處着管理旗務王大臣
等公同詳議具奏
六年二月管理旗務王大臣會議請八旗設立二
十四處米局通州左右二翼設立二局京師每局
給銀五千兩通州每局給銀八千兩京師各局用
旗下官房如本旗無房以别旗相近者取用其通
州各局則以入内務府之官房擇兩處近倉者用
之京局揀選賢能官二員領催四名令其辦理通
局則每翼委官四員領催八名其各局應用寫算
之人臣等擇兵丁之能者派委其量米之人亦於
旗人内僱用通州所有二局每翼挨旗各承查一
年設立米局以後將他處私行糶賣者嚴行禁止
每旗派參領一員稽查如有違禁買賣者從重治
罪或被旁人拿獲將稽查之參領及都統等一併
議處管米局官員如有作弊侵漁之處令該管大
臣嚴參治罪如怠玩不以為事至於虧缺本銀將
所虧銀兩着落賠補不能敷數該管大臣賠補俟
及一年將用過銀兩及所得利銀奏請指示辦理
至此項銀兩從何處支領俟
命下之日臣等欽遵施行奉
旨依議銀兩由戶部領取
乾隆元年二月和碩莊親王允禄等奏言據八旗
文稱自設立米局以來有益旗人者半無益旗人
者亦半盖旗人不來買徒致局中積累過多故臣
等議裁米局蒙
皇上睿鑒以米局裁後恐米價復昂於旗人生計有礙
因降
旨八旗尚應留幾座或三旗共留一座之處令臣等覆
議臣查八旗現有之米局共廿四座其局太多請
將滿蒙漢三旗共留八座其餘俱行裁汰但米局
既裁即不能如前堆積或應暫行照舊辦理俟一
二年後再議裁留其現定三旗共立一座如何辦
理之處請交八旗都統查辦再包衣三旗每旗米
局各一座亦屬過多請裁去二座三旗共留一座
至五城米局原以接濟民人請仍其舊奉
旨依議
是月又奏言廿四座設立之時每座各領本銀五
千兩續因清辦利息其本銀有全行交納者亦有
未行全交者現在每旗既經裁汰二座各留一座
應請仍照前例每座給銀五千兩辦理俟一二年
後再將裁留之處核議此項銀兩即將現有之三
座米局内銀米核計五千两之數支給其餘銀兩
交納部庫外將米散給兵丁即將伊等應得項下
留倉抵補其三旗米局擇其寬敞者留之其管理
米局之大臣交當月旗開單請
旨各𣲖一員其現有之滿蒙漢三旗章京内各留一員
其領催馬甲人等即交派出之大臣酌量去留再
查現在米局尚賣細米但買者甚少而每月舂米
多用人工妄費錢糧實屬無益亦應裁汰其米局
事務仍照從前三年一次報銷奉
旨此米局内既有滿蒙漢章京兵丁即著前派之大臣
管理不必另派餘依議
二年閏九月戶部奏言八旗米局現無存貯米石
足供糶賣計與放甲米之期尚隔半月有餘請每
旗米局各撥稉稄米一二千石平價糶賣以濟兵
食
從之
是年十月步軍統領鄂善等奏言八旗米局出糶
米石或有一旗取具佐領圖記為憑然後出賣者
或有一旗並無佐領圖記直行出糶者是八旗所
辦不一且旗人買者少而奸商買者多與米價實
無禆益奉
旨此事交爾與管理八旗米局大臣等會議具奏
十一月鄂善等又奏言米局之設原為兵丁等於
關米後賤賣貴買恐失生計故特立此官局俾願
賣者賣在官局有不能接續者仍在官局買用期
於旗人大有禆益無如兵丁只圖省便所關米石
若由倉賣至米局車脚浩繁是以就近賣與商人
實得便益再官局之米俱係未舂碓房所售乃多
細米關倉後來買米接濟者皆便於碓房買用此
官局之米所以徒見堆積無濟於旗人欲令民人
買之則又屬奸商射利者陸續買去私行囤積難
於稽查此一向米局之情形也本年近京歉收米
價昂貴蒙
聖主厪念兵民生計特將倉中之米每局給與四千石
恩意至為優渥乃奸商射利者猶衆臣等伏思兵丁所
頼者錢糧每一馬甲所關米石僅可養七八口未
免不足如伊等能自為謀存留養贍之外以其餘
賣與小民餬口是兵民兩得其益如其不能自謀
濫行出賣則雖有官局終歸射利奸商之手究與
兵民無益臣等以為宜將八旗及包衣三旗現有
米局全行裁除任其兵民賣買惟於關米之時將
摟買之人嚴加查拿如此則奸商不得堆積米價
亦可平减矣奉
旨所議不准堆積嚴加禁止之處着依議其米局可否
裁除之處王大臣提督八旗大臣等會議覆奏
十二月和碩莊親王允禄等覆奏臣等思米局買
賣米石皆係兵丁每季應關額數非比交五城所
賣之米其關米兵丁憚運局脚價之費趁便賣與
商人實難禁止縱使賣與官局而又有奸商買去
堆積實與兵民無禆合照提督鄂善所奏將八旗
包衣三旗現在所有九局俱行裁除其局内餘米
交承辦大臣辦理交部奉
旨依議
三年三月奉
上諭現在八旗復設米局原議於應行買米之時動支
庫銀收買目今米價昂貴旗民糴買不免拮据必須
及早平糶方有禆益朕意欲於每厰給發銀米各半
令其即行開糶酌量辦理其應如何給發銀米之處
着大學士議奏
大學士鄂爾泰等奏言八旗米局今既照舊開設
但現在米價昂貴若每厰給銀五千兩一齊收買
恐轉致騰涌若給與米石平糶又恐一時糶盡仍
不能平減時價是以令於應買米石時由庫支領
銀兩收買今奉
諭旨令每局給與銀米各半以資平糶實屬允當查原
議給銀每局為數五千臣等酌議每局給銀二千
五百兩稄米二千石令其照市肆數目量為降減
糶賣以平市價其所領銀兩及賣米銀兩應如何
陸續收買接濟之處應交管米局之大臣酌量辦
理至所領米石遇有豐收之年作何還倉抵項亦
俱令管米局大臣臨期妥辦具奏奉
旨依議
四月奉
上諭八旗設立米局原以惠濟貧人從前請裁米局者
係八旗大臣現在議覆米局者亦是八旗大臣從來
朝廷立政有治人無治法必須辦理得宜方為有利
無弊若米局既設而奉行不善有失初設之美意則
雖屬良法終何益之有着傳諭八旗管理米局之大
臣務期悉心籌畫隨時調劑毋得稍有疎忽致生弊
端現今管米局之大臣有止派副都統者該都統亦
當留心查察不可謂身無責成膜視公事
七月戶部議覆正藍旗蒙古恭領七十八奏米局
剰米無多請照上年每局給稄米二千石平糶所
賣錢文即令米局換銀交部以平錢價等語查上
年内務府并八旗共計九局共發米一萬八千石
本年添設共二十七局若仍照上年每局給米二
千石須發米五萬四千石為數太多臣等酌量每
局應各撥稄米一千石及時糶賣以濟民食所賣
錢文即交米局換銀觧部仍將價值報部查核奉
旨依議速行
九月奉
上諭今年畿輔地方收成有歉薄之處而口外年榖順
成頗稱豐稔昨已降旨准商人出口往來販運以資
接濟今思京城米價現在不能平減來春青黃不接
之時恐益加騰貴着派出戶部司官赫赫那爾善内
務府官員王常保王慎德於張家口古北口二處每
處各二員擕帶内庫帑銀前往會同地方官將米豆
雜糧等項照時價採買運送來京交八旗米局平糶
使都門兵民得資外來之米以供饔飱而口外有餘
之糧亦不致耗費於燒鍋等項無用之地實屬两有
禆益其應齎銀若干并作何輓運之法着該部速行
詳悉妥議具奏
戶部議奏有商人范毓馪自言口外買米係伊熟
練之事張家口外現有伊之夥計人等斷無貽誤
請令范毓馪自行採買回京較之官買自然節省
其派出司官四員應前往古北口喜峯口熱河一
帶分頭採辦不拘何項米穀照市價購買陸續運
京分給八旗米局臣伏查口外今歲雖屬豐稔而
彼地需用之外其所餘之多寡與市價之長落亦
難預定且採買需用價值並運脚等費必須較之
五城米價有減無增方可廣行採買運京平糶臣
等酌議請先動内庫銀六萬兩交與派出之員齎
赴彼處相度情形如果較京城平減可以多行收
買即將應需銀數報明臣部臣部即奏請動撥派
員送往以資採辦至如何輓運之處查邊口地方
山路﨑嶇較内地輓運未免繁難或用附近莊頭
車輛或僱覓駝隻車脚應令派往之員酌量如何
便易即會同地方官辦理其脚價等費俟事竣日
報部核奏至所買米糧陸續運送到京若在京無
接辦之員恐交收遲滯車輛人夫不無羈候之虞
應奏派内務府司官一員戶部司官一員令其將
張家口古北口等處運來米糧在京接領轉交八
旗内務府米局並預令籌備堆積之處以便隨到
隨收統俟到齊之日再將作何定價何時𤼵糶之
處請
旨遵行奉
旨依議速行
十一月戶部奏言派往古北口等處人員陸續運
到米豆二千餘石據該員赫赫等呈稱先帶銀六
萬兩採買米糧四萬六千餘石尚可買米一萬餘
石加運脚尚不敷銀三萬两請撥庫項派員送至
以資及時採辦等語又據商人范毓馪呈稱買得
雜糧二萬六千石現今運交官局小米四千餘石
請領銀三萬兩再行陸續儧運等語以上二處請
領銀六萬兩仍於臣部庫貯銀兩照數給發統於
事竣核銷惟是八旗兵丁仰給
天庾均係計口授食按月關糧非如五城居民專頼
糴食市米可比且查旗人平日多食老米民人平
日多食雜糧今若將口外採買之糧全數交八旗
米局糶賣微論現今大檔關放兵丁尚有應領甲
米可資食用竊恐高粱等項旗人尚未食慣來買
者亦屬無幾若令外城居民赴内城糴糧未免旗
民雜沓不無擁擠守候之虞臣等酌議所有黑豆
一項應全數運交八旗官局糶賣以為飼喂馬駝
之用其已經交局高粱小米亦即存貯各米局在
内城發糶外至嗣後運到雜糧俱交五城於城外
關廂收貯以待來春平糶如此則厰座既多流通
自廣於乏食貧民似有禆益再查五城向無貯米
倉厫應飭各城御史尋覓閒房暫行收貯俟明年
青黃不接之時再行定價發糶奉
旨這所議甚好着照所請行
十二月鑲紅旗漢軍都統恒親王等議覆和親王
所奏收糴事據稱嗣後每季開倉時若遇米價少
貴請令八旗官局暫停收糴任從軍民私相買賣
彼舖戶雖衆必不能將兵丁所賣米石盡行收買
官局既不收糴則賣米者少而米價或不致昂貴
矣如果米價既平令官局亦照市價每日數十石
至百石陸續糴貯官局以為米價昂貴之備等語
查每季開倉八旗及内務府兵丁應關之米計數
十萬石除伊等存留食用外其糶賣者亦不過三
分之一若官局暫停收買先儘舖戶糴買則射利
奸商貪心無已勢必盡行收買堆積以待關倉之
後高擡時價維時欲平其價而官局並無積米何
所藉以為平之之具且開倉之際米價低昂前後
不一既先儘舖戶糴買俟米價平易再准官局糴
買彼時不惟八旗及内務府各局一時齊買而奸
商富戶又必乘賤争買米價必又復昂貴矣再查
八旗米局每季所買不過八九萬石而兵丁所賣
之米尚属有餘其中雖有舖戶兼買亦未必致昂
市價應請嗣後開倉時八旗内務府米局准其酌
量多寡陸續糴買而舖戶民人雖准糴買不得過
五十石之數倘有不法之徒堆積過數者嚴行查
拿治罪至所稱每日只准出糶一二十石不許肆
行糶賣等語查官局收買米石原以接濟兵民若
一時遽行出糶一遇貴價則接濟無由米價勢必
難平臣等現將上季所買之米陸續漸糶務期得
接下季開倉之時不使間斷以備均平其肆行出
糶之處實所當禁奉
旨依議
八年九月奉
上諭盛京戶部莊頭每年交納糧石預備
陵寢祭祀各項公應外其餘交收入倉以為撥給各處匠
役口糧之用今朕恭謁
祖陵親詣盛京軫念各莊頭終歲勤苦輸將無誤着將乾
隆八年分應交倉糧一萬餘石加恩寬免其各處匠
役口糧着於舊存倉糧内撥給再各莊尚有乾隆七
年分未完米豆草束俱着該部查明一併豁免以示
朕優卹旗莊至意
十五年十一月奉
上諭現在京師米價雖不甚貴然較之常價未免加增
八旗設立米局收買米石原視市價之低昂以備平
糶之用今米價既不無稍昂若再行收買恐目下未
受平糶之益轉滋食貴之虞着再行停止如明春應
需平糶之時令管理米局大臣酌量需用米數定議
奏聞由倉支領
是月奉
上諭近來京師米價較上年冬月稍昂已降旨八旗米
局停其收買但市價一時尚未平減時屆隆冬小民
艱於餬口着將八旗米局現在收買存貯米石照時
價酌減發糶如有不敷着於京倉支領五城由京倉
各領米一千石照八旗定價一體設厰平糶交該御
史等嚴行稽查毋令囤戶乘機射利察出從重治罪
該部即遵諭行
二十一年正月奉
上諭據署黑龍江將軍綽爾多奏齊齊哈爾黑龍江默
爾根呼蘭等處八旗水師營驛站官兵人等各年未
完糧石並本年借給口糧共十五萬五千餘石請分
年完交等語齊齊哈爾等處連年被災歉收兵力自
多拮据兼之調派隨征甚為出力朕心深為軫念着
將齊齊哈爾黑龍江默爾根呼蘭等處節年未完借
欠糧石並本年借給口糧十五萬五千餘石俱着加
恩免其完納以示優卹該部即遵諭行
二十七年四月奉
上諭朕巡省江浙畿輔所過地方應徵賦額前已特頒
恩旨分别蠲免但念各屬尚有節年民欠未完之項
分年緩帶錢糧尚應按數徵收兹迴鑾沿途體察民
懷宜敷恩澤着再加恩將乾隆十二年至二十五年
大興静海龍門宣化懷安萬全西寧懷來蔚州四旗
等十州縣廳未完地糧銀七千一百餘兩改折銀六
千六百餘兩屯糧一萬六千餘石概予豁免其自十
九年至二十五年各屬因災緩帶地糧銀八萬六千
七百餘兩改折銀九千一百餘兩屯糧一萬三千餘
石並着加恩於本年起限再分作三年帶徵俾民力
益紓得資耕耨用稱愛養黎元至意該部遵諭速行
三十四年二月戶部議
盛京戶部侍郎瓦爾達奏乾隆三十三年承德遼陽
海城廣寧等四州縣夏秋被水其戶部所屬被災
官莊七十五座准其照例賑卹應交本年糧石鹽
觔亦准其照數蠲免務使被災丁莊均沾實惠如
有冒銷剋扣等弊即行恭究奉
旨依議速行
三十八年正月奉
上諭各直省秋成普慶豐收即奉天各屬亦臻大有始
和之布毋庸更沛恩膏惟念盛京各城旗人節欠餘
地租銀自乾隆三十一年至三十七年計六萬餘兩
原係該旗人等節年拖欠至此年豐力裕自應踴躍
輸將苐積欠一時並徵恐不免稍形拮据着加恩分
作六年帶徵俾完公更得從容而生計益臻饒裕以
副朕體卹嘉惠至意該部即遵諭行
四十三年八月奉
上諭朕恭謁
祖陵禮成現降旨將奉天所屬府州縣乾隆四十四年地
丁正項錢糧通行蠲免所有各莊頭及旗地應納糧
石草束等項自應一體加恩以敷渥澤着將盛京戶
部各莊頭本年應交倉糧一萬餘石免其交納所有
各處匠役應需口糧着於舊存倉糧内撥給其盛京
興京遼陽牛莊蓋州熊岳復州金州岫巖鳳凰城開
原錦州寧遠廣寧義州等十五處旗地本年應納米
豆草束亦着免徵一半俾旗莊均沾嘉惠該部即遵
諭行
以上蠲賑銀米
優免徭役
天聰四年七月戊子
上與諸貝勒議
太祖庶福金所生之子阿拜塔拜巴布泰巴布海頼慕布
又弟之子吳達海塔津拜尹圖鞏阿岱舒爾赫哈
木加族叔吳覇席庫撒哈席庫機爾塔席庫又姑
母瑚雷與姨母之子栢爾肯卜頼吳把泰吳齊勘
分岱席爾談發庫又勒克舒子孫及顔布魯等俱
免徭役
八年正月癸己先是
興祖真皇帝子六人是為
六祖其子孫有官職者免其徭役無官職者不免至是
上命分别優免之
長祖德世庫之裔吳山卓爾會德倍羅托禮卓班凱穆布
薩岱察翰勞岱扎齊喀拉漢岱塔漢岱内立鄂爾
輝孫泰温泰譚布瓦爾喀布山席翰席圖伊圖伊
爾門喜福吳丹除本身外仍各免三丁
二祖劉闡之裔塔哈布塔哈納特思護塔爾布額布格席
頼薩璧翰科爾坤葉思護富喀公阿除本身外仍
各免三丁以朱滿無甲除本身外仍免二丁
三祖索長阿之裔勞察布達禮恭格特鐘特阿克善握赫
佛爾赫顧爾哈來穆布蘇拉圖他爾圖克德庫爾
蟾黃代拜尹達禮寧淡雍科穆成格郭科岳科格
特布泰布爾山阿爾山邁圖巴漢昂阿喇巴哈塔
額進祜邁龍什禄赫圖蘭圖禄外庫碩里藍泰喀
喇孟特穆布岱布爾哈哈世覃富喀碩塞錫爾門
格禮商鑑牛旺堅杜什薩穆哈圖喇塞郎邱索尼
和尼鄂岳要覽碩博會碩羅碩里喀哈思祜妥鈕
邱蘭姚塔羅得格阿哈尼堪碩塔顔諸鄂謨諾富
克他喇金塔喇穆臣圖陳達布篤禮鐸郎阿温泰
諸西伯圖克錫圖額伯圖克布圖朱孔格塔他布
赫塞巴蘭色翰普爾噴海蘭雅布蘭馬星阿鄂星
阿薩哈爾察布爾吉阿爾海巴布頼喀喇班布羅
碩握赫羅薩乖達布克達庫阿度魯得奥哈花善
貴和鐸瑙得索得吳班吳喇納克春莽吉圖除本
身外仍各免三丁
景祖翼皇帝之裔噶布喇伊頼脱穆多理額爾德額塞阿
拉密阿塞阿濟頼習頼脱特托業穆濟穆成格何
特莽嘉噶思哈席漢除本身外仍各免三丁以瑪
爾漢瑪福塔二人無甲除本身外仍各免二丁
五祖包朗阿之裔撒哈席庫機爾塔席庫吳霸席庫蘇達
喇吳習譚薩哈璉郭河齊蘇達喇之子穆成格機
爾塔席庫之子穆成格除本身外仍各免三丁
六祖寳實之裔瑪克達屯布禄代尹柱喀蒙愛阿爾布昂
古蚌愛羅托理除本身外仍各免三丁凡與父同
居者止免本身
是月癸夘衆漢官赴管戶部事貝勒德格類前訴
稱我等向蒙
聖恩每一備禦免丁八名止免其應輸官糧其餘雜差仍
與各牛录下堡民三百十五丁一例應付竊思我
等本身照官例贍養新人較民例更重所免八丁
復與民例一體當差本身又任部務所有差徭從
何措辦徭役似覺重科况生員外郎尚有免丁望
上垂憐將所免八丁准照官例當差餘丁與民同例德格
類奏聞
上遣巴克什龍什希福察訊差役重科之由奏稱所訴皆
虚惟前此買婦女配給新人衆皆一體出價未經
給還衆遂藉以為辭耳
上命將原價發還
諭管禮部事貝勒薩哈廉曰此輩皆忘却得遼東時所受
苦累而為此誑言耳若不申諭使之豁然曉暢則此些
少之費動為口實矣於是薩哈廉奉
上命傳集衆官於内廷傳諭曰爾衆漢官所訴差徭繁重
可謂直言無隠若非實不得已豈肯迫切陳訴然朕意
亦不可隠而不言當從公論之朕意以為爾等苦累較
前亦少休息矣初爾等俱分隸滿洲大臣所有馬匹爾
等不得乘而滿洲官乘之所有牲畜爾等不得用滿洲
官強與價而買之凡官員病故其妻子皆給貝勒家為
奴既為滿官所属雖有腴田不獲耕種終歲勤劬米穀
仍不足食每至鬻僕典衣以自給是以爾等潛通明國
書信往來幾蹈赤族之禍自楊文明被訐事覺以來朕
姑宥爾等之罪將爾等拔出滿洲大臣之家另編為固
山從此爾等得乘所有之馬得用所畜之牲妻子得免
為奴擇腴地而耕之米穀得以自給當不似從前之典
衣鬻僕矣爾等以小事來訴無不聽理所控雖虚亦不
重處是皆朕格外加恩甚於待滿洲者也至於困苦之
事間或有之然試取滿洲之功與爾等較之果孰難孰
易乎滿洲竭力為國有經百戰者有經四五十戰者爾
等曾經幾戰乎朕遇爾等稍有微勞即因而擢用加恩
過於滿洲若與滿洲一例較傷論功以為陞遷則爾今
之為總兵者未知尚居何職也爾漢官皆謂滿洲官員
雖嫻攻戰貪得苟安不知憂國急公我等戰攻雖不及
滿洲而憂國急公則過之及覽爾等章奏豈皆憂國急
公者耶爾等另編固山之時咸云拯我等於陷溺之中
不受滿洲大臣欺凌雖肝腦塗地不能仰荅上恩於萬
一今覽爾等所訴之詞何頓㤀前言乎爾等訴稱苦累
甚於滿洲盍向熟諳差役者問之若以滿洲相較輕則
有之甚則未也古語有云有家者能養賢則取國而國
可得有國者能養賢則取天下而天下可得此爾等所
素知也是以朕及貝勒之家各量所有均出之以養
上天畀我之民此即古聖人所謂養賢以及萬民之義也
今爾等所輸不過大凌河數人贍養之資遂出怨言何
其言行不相顧耶朕謂爾等博知典故雖非聖賢必有
通達事理者由今觀之殆不然矣使爾等果能達於事
理必謂朕及貝勒尚散財無吝我等隨衆輸納豈為苦
耶他國之主皆歛民間財賦以供一己之用有餘方以
養人我國賦税朕與諸貝勒曾有所私用乎我國民力
朕與諸貝勒曾有所私役乎取國賦而糜費於家役民
力以修治其室不以國事為念止圖一己便安爾等自
當諫朕今朕為國家朝夕憂勤荷
天眷佑殊方君長頭目接踵來歸猶恐不能招致故解衣
衣之推食食之然一切賞賚之需皆自八家均出何曾
多取一物於爾等乎禮部亦有漢官試往問之八家每
年出羊若干貂裘野獸酒米筵宴若干禮部官員豈不
明告於爾乎至國中年歲偶歉八家即均出米粟賑濟
貧民朕與諸貝勒又散給各固山滿洲蒙古漢人贍養
之其新附之蒙古漢人瓦爾喀呼爾哈卦爾察以及舊
滿洲漢人蒙古等凡貧窮者則又給與妻室奴僕莊田
牛馬衣食贍養何可勝數此皆爾等所明知者爾等果
憂國急公其間縱有愚昧無知自言其苦者爾等猶當
勸諭之且熟計經費所需有若干孰多孰寡何不細思
之朕思我國雖貧爾等如此亦足矣欲令爾等與滿洲
一例應差尚恐致累今爾等反言苦累過於滿洲滿漢
官民雖有新舊皆我臣庶豈有厚薄之分乎滿洲出兵
三丁抽一今令爾等亦與滿洲同例三丁抽一為兵爾
等以為何如乎且滿洲之偏苦於漢人者不但三丁抽
一也每牛录下守臺淘鐡及一切工匠牧馬人固山下
聽事人役等所出不下三十人而當差者凡十有四家
又每年耕種以給新附之人每牛录又出婦人三口又
耀州燒鹽獵取禽獸供應朝鮮使臣驛馬修築邊境四
城出征行獵後巡視邊墻守貝勒門及派兵防守巨流
河(即句驪河)在在需人皆惟每牛录是問又每牛录設哨馬
二匹遇有倒斃則均攤買補遇征瓦爾喀時又各喂馬
二三匹從征每牛录復派護軍十名兵丁二三名往來
馳使差回又令喂養所乘馬匹遇各國投誠人至撥給
滿洲現住屯堡房屋令滿洲展界移居又分給糧榖令
其舂米釀酒解納每年獵取獸肉分給新附之人又𤼵
帑金於朝鮮貿易布疋仍令滿洲負戴運送邊城滿洲
又有窖冰之役每年接新附之呼爾哈於教場看守皮
張運送薪水朝鮮蒙古使至駐瀋陽護軍章京各出一
人運給水草若夏月至更有採給青草之役又每年採
參併負往朝鮮貨賣每固山以一戶駐英格地方巡緝
蹤跡又以一戶駐瀋陽渡口看守船隻此皆滿洲偏苦
之處若不向爾等詳切言之爾等亦未必深信今滿漢
均属一國人民爾等竟不知差徭之少倍減於滿洲而
滿洲差徭之多實踰爾等三十餘項也爾等試將朕言
與爾等所言從公忖量果爾等偏苦乎抑滿洲偏苦乎
有所欲言直切言之可也諭畢總兵官石廷柱馬光遠
王世選及副將恭將遊擊各官奏曰控訴之事我
等不知皆衆備禦所為遂將為首八人執之薩哈
廉曰爾等既云不知當貝勒德格類遣布丹往問
時何云知之又何為將苦累之事備呈於部耶衆
官對曰各備禦向我等不曾言差役重科但言欲
訴帮丁八人之事故布丹來訊我等答曰知之至
具呈之事乃龍什希福令我等將所有差徭備細
開寫我等無知故爾開送奏聞薩哈廉具以奏
上
上曰諸臣既云不知所執備禦八員可並釋之倘治其罪
後有苦累亦更無敢言者矣各官及所執備禦皆勿令
謝恩若謝恩則是欲罪而復赦之也各官復奏曰臣等
雖未同訴然不能開諭於先復不能禁止於後此
心懵然如醉如夢臣等罪無可逭伏念
上及八家貝勒尚爾卹養外國珍賜無吝凡遇迎送宰牲
設宴曾無虚日臣等更有何言臣等以瀕死之身
蒙
上生全另立固山得叨寵遇凡此衣食奴僕馬匹孰非
上之恩賜果計功之大小頒行爵賞撥給人丁不特官爵
非所敢望更有何物是臣等所應有者今臣等上
等之家不下千丁下等之家不下二十餘丁似此
豢養之恩雖肝腦塗地實難報稱萬一也
是月遊擊祝邦成(天聰三年十二月攻明薊州歿於陣)之妻請免其
家數丁差徭管吏部貝勒多爾衮以奏
太宗諭曰此功臣之妻准免八丁以後凡功臣已故無兄
弟子嗣承襲而其妻尚存者准照官職免其丁之半著
為令
崇德三年八月優免舉人丁役先是天聰三年
諭曰朕今欲振興文教以昭作人之典諸貝勒及滿漢蒙
古之家所有儒生俱令考試取中者則以丁償之遂
命諸臣校錄得二百人各免二丁差徭八年四月又合滿
洲蒙古試之取中舉人十六名各免四丁至是復
取中十名各
授牛录章京品級免四丁其生員授護軍校品級已入部
者免二丁未入部者免一丁
九月定優免人丁例無世職固山額真承政准免
十丁梅勒章京内大臣恭政准免八丁甲喇章京
一等轄理事官准免五丁牛录章京二等轄副理
事官准免四丁三等轄准免三丁多羅貝勒三等
轄准免二丁
以上優免徭役
欽定八旗通志卷七十七
