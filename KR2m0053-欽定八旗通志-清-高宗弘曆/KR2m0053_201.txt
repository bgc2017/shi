欽定四庫全書
欽定八旗通志卷一百八十七
人物志六十七
大臣傳五十三(蒙古正白旗下蒙旺扎爾旗納穆扎爾夢麟古正紅恩)
(格圖瑚衮楚克固英蒙蒙古鑲白旗弼綽拜爾沙沙理布古鑲紅旗喇什)(阿阿)
(敏道)
旺扎爾(子博靈阿)
旺扎爾蒙古正白旗人姓圖伯特父拉錫官領侍
衛内大臣以盡心職守給騎都尉兼一雲騎尉世
職有傳旺扎爾於雍正六年由廕生授三等侍衛
擢
御前二等侍衛十二年襲其父拉錫世職十三年授鑲藍
旗滿洲副都統乾隆元年以扈從失儀議革職
命在三等侍衛上行走三年正月噶爾丹策凌遣使求
北路副將軍策凌轉奏喀爾喀與厄魯特以阿勒
台山為界
上以其詞恭順
命旺扎爾偕侍郎阿克敦台吉額默根齎
勅往諭議定地界十二月旺扎爾率來使哈柳自凖噶
爾回京奏噶爾丹策凌遵
旨定界状
上允其進藏煎茶並貿易
欽派大臣與哈柳議行詳阿克敦𫝊四年遷頭等侍衛
八月授正黃旗滿洲副都統十一月
命往蘇州同總督郝玉麟會審織造海保貪縱各欵得
實論罪如律五年閏五月
命查審喜峯口管理臺站員外郎班第永昌交代受賄
隠匿状鞫實議罪如律八月奏言殺虎口等處臺
站原為接逓喀爾喀衆蒙古事件而設甚關緊要
因無大員兼管致馬匹疲瘦缺額請將殺虎口臺
站令綏遠城將軍轄古北口獨石口令提督轄喜
峯口令熱河副都統轄䟽下軍機大臣議行十一
月廵察寳坻八城官兵六年五月署正黃旗護軍
統領六月左都御史劉吴龍疏𠫭浙江廵撫盧焯
受賄營私各欵
上命旺扎爾會同閩浙總督宗室德沛查審得實焯擬
絞餘論罪有差七年二月署鑲紅旗護軍統領六
月以獨石口張家口等處多盜
命旺扎爾前往督緝分查界址酌立章程八年二月授
鑲白旗滿洲都統六月授嚮𨗳統領旋授理藩院右
侍郎九年兼管火器營事十一年兼管武偹院事
十三年擢
御前大臣暫攝鑾儀衛事
詔赴金川軍營查閱沿途驛站
諭曰旺扎爾抵營應在經略大學士傅恒抵營後四五
日其時一切布置大局已定碉卡路徑著領旺扎爾
随便閱看此際滿兵有交鋒克捷之事亦令目覩一
二次經略大學士抵營宣布恩諭賞賚兵丁軍心如
何奮勉傅爾丹等情形何似旺扎爾還朝俱可面陳
朕得備悉軍營大槩尋回京奏劾山西境内惟腰站
有馬數匹尚未設定軍臺亦無馬匹呈騐聞道員
葛爾福在平定州及過彼處並未謀面大站馬匹
均疲瘦不堪平陽府衝途既無馬匹亦未見該守
令等奉
旨切責廵撫阿里衮並議處葛爾福等十四年金川番
酋乞降奉
旨議叙尋晉領侍衛内大臣十五年總管
圓眀園八旗官兵及上駟院健銳營事十七年御史
周燾密奏通倉米石虧缺
上命旺扎爾同協辦大學士吏部尚書梁詩正刑部尚
書劉統勲盤騐尋䟽劾中西二倉米虧請將監督
革審南倉米數無虧惟贏餘米石不歸本厫請將
監督察議再臣查過各厫因盤騐數目不符復詳
加丈量但丈量之法較之盤騐米數相懸約皆一
二百石若以此為凖米少丈多即信為多則有關
倉儲米多丈少即信為少亦難定監督情罪之輕
重現值關放俸米請交戶部將丈過厫座開支可
得虧缺實數並請派大臣監放以杜那移掩飾之
弊倉場侍郎漫無覺察請交部察議從之二十七
年轉理藩院左侍郎尋卒
諭曰旺扎爾内廷行走宣力多年今閒溘逝深為憫惻
加恩賞銀二千兩辦理喪事著綿德阿哥帶侍衛十
人往奠茶酒應得䘏典察例具奏尋
賜祭葬如例諡恪慎子博靈阿乾隆二十七年龍世職
授三等侍衛三十六年擢
御前頭等侍衛署鑲黃旗蒙古副都統尋授正藍旗蒙
古副都統三十七年二月随征金川八月大兵由
墨壟溝進攻甲爾木乘夜霧奪石卡甚多扼賊來
路博靈阿在事有功十二月授領隊大臣三十八
年正月大兵攻納圍山梁博靈阿同和隆武由東
溝進攻與賊相持會侍衛綏庫等由納圍納扎木
中間小路進兵賊出碉抵拒博靈阿與綏庫合兵
擊斃賊人甚衆三月隨大兵分攻當噶爾拉博靈
阿力撲賊碉頦受鎗傷尋卒事
聞
諭曰副都統博靈阿自派往軍營頗加奮勉今因傷亡
故情殊可憫念伊父子俱属出力著將伊兄子内選
擇一人繼博靈阿為子仍加恩贈都統銜尋
賞䘏如陣亡例議給騎都尉加一雲騎尉并原有之世
職為一等輕車都尉以嗣子濟魯穆圖襲金川平
命圖形
紫光閣贊曰由納圍前擊當噶拉禦賊鏖戰英風颯
沓摧碉越險因傷殞生不忝祖父晉職加旌
納穆扎爾
納穆扎爾蒙古正白旗人姓圖伯特父拉錫官領
侍衞内大臣有𫝊納穆扎爾初由閒散授藍翎
侍衛洊授頭等侍衛乾隆十年六月授正白旗滿
洲副都統十二月調鑲藍旗十三年九月署總管
内務府大臣尋遷戶部侍郎十五年調工部時西
藏郡王珠爾墨特納木扎勒謀叛伏誅
詔納穆扎爾偕都統班第往駐藏十六年三月奏言藏
中增噶卜倫辦事現充噶卜倫者一係公爵餘俱
扎薩克台吉今增設之員請並給扎薩克銜以符
體制從之尋
命增設卡倫兵十一月奏自喀喇烏蘇至那克桑喀勒
占庫車等處增臺八飭扎薩克台吉等廵察十七
年正月又奏凖噶爾通藏隘口係阿里那克桑騰
格里淖爾阿哈雅克四路現俱設卡倫嚴防從前
凖夷犯藏係繞勒底雅路而入此路現亦派兵防
守報
聞十九年
命赴北路軍營管理新降杜爾伯特及輝特和碩特等
游牧二十年三月奏言厄魯特人赴京領俸餉值
夏令恐不耐炎暑請加體恤
命副都統多爾濟運應支俸餉至張家口給之四月以
輝特和碩特生計維艱奏給糧畜接濟
上允所請五月同喀爾喀親王得親扎布由塔密爾安
置輝特和碩特十三旗人於固爾班舒魯克都爾
伯特十旗人於鄂爾海西喇烏蘇分界駐牧設卡
倫防範六月都爾伯特遭霜雪傷畜奏給口糧
賜米五百石賑之時將軍班第奏輝特降酋阿睦爾撒
納謀據凖噶爾状
命納穆扎爾偕𠫭贊大臣阿蘭泰等駐防烏里雅蘇台
十月調戶部侍郎二十一年六月奏言伊克眀安
台吉德濟特同逆賊阿睦爾撒納叛遁請以其属
分給輝特不從叛之扎薩克阿卜達什等及喀爾
喀又言和托輝特郡王青滚雜卜自軍營叛遁臣
恐衆喀爾喀被煽徧諭所部示以利害
上奬之尋授參贊大臣赴將軍成衮扎布營領索倫兵
追剿青滚雜卜十一月擒之于杭哈將噶斯
諭曰納穆扎爾帶兵追擒一聞逆賊所在疾馳前進立
為掩獲甚為勇往出力着加恩封一等伯
賜號勤襄十二月
命赴喀爾喀車臣汗部查緝齊木齊格特人之肆竊者
尋于呼倫貝爾之西墨爾根哈瑪爾俱就擒
上嘉其功下部議叙二十二年二月授工部尚書兼鑲
紅旗滿洲都統四月
命仍赴北路駐科布多辦事五月移駐布延圖十月署
定邊左副將軍二十三年二月奏言烏梁海部衆
歸誠其酋察達克等授内大臣散秩大臣諸職所
属鄂拓克内有得木齊收楞額辧理庶務請將得
木齊改佐領收楞額改驍騎校給頂帶歲貢貂皮
送烏里雅蘇台以
恩賞縀布給之三月納穆扎爾回京六月
命赴西路軍營授參贊大臣署將軍印務七月授靖逆
將軍由庫車會剿回酋霍集占等九月阿克蘇城
歸附
詔納穆扎爾同參贊大臣三泰往會定邊將軍兆惠軍
兆惠遣副都統愛隆阿侍衛奎瑪岱以兵來迎納穆
扎爾路遣愛隆阿先還而自與三泰奎瑪岱乘夜
進騎兵僅二百餘遇賊三千被圍力戰矢盡死之
三泰奎瑪岱俱歿于陣事
聞
諭曰靖逆將軍納穆扎爾參贊大臣三泰巴圖魯侍衛
奎瑪岱奉命前赴軍營輕装進發所領兵丁僅二百
餘人設令先到大營固可會同進勦即後至一二日
亦與愛隆阿一同駐守乃星夜趲行之時適遇賊衆
猖獗伊等並不肯于中途退避自全惟知直前衝擊
以致授命捐軀忠毅之氣深可嘉憫納穆扎爾著贈
公爵三泰贈子爵俱世襲㒺替奎瑪岱照竒徹布例
賞給世職應得䘏典仍著該部察例具奏尋
賜祭葬如例諡武毅入祀昭忠祠贈三等義烈公以子
保寧襲二十四年回部平
上追悼納穆扎爾及三泰為國盡節與前西藏殉節之
都統傅清左都御史拉布敦伊犁殉節之將軍班
第參贊大臣鄂容安比烈
御製雙義詩紀其事
詩曰雙忠昔集事雙烈能忘身兹作雙義詩其故得細
陳曰納穆扎爾曾贊北路軍奮勇翦逆賊封伯酬其
勲副都統三泰英氣頗超人均御前侍衛素悉厥忠
純兆惠富德輩從戎久效勤欲代俾將母二臣被選
掄去歲黑水役固守遣索倫致信愛隆阿權退催後
援可支百日間速進莫逡巡將軍及參贊輕進徒俱
焚當待師並來何慮狂狙狺爾時二臣者馳驛往軍
門過愛隆阿營却近黑水濱所遣人未遇礟聲前忽
聞知賊與我戰聞戰恥退奔徒携百餘騎赴義命同
捐凶信驛遞來痛淚傷心魂使早知拒守退俟熊羆
羣同進可樹功何致均沉淪即先至一日合兆惠軍
屯亦可旋今歲奚煩以身徇不前復不後此實若有
神富德自和闐重至黑水津葉爾竒木降諸事粗處
分痛念我將士沙場化為燐黃頭雖不偹掩骼權為
墳猿鶴昔属幻邱隴今可循因以此事奏西望揮淚
頻豐碑旌墓門千秋西海垠捐軀固臣節在爾非所
論在予則何忍此恨終當伸夷考六人跡事異心同
均與國休戚共寧止曰藎臣史筆多訛𫝊永言𫝊其
真尋
命圖形
紫光閣
御製贊曰我懷賢勞命將往代正值黑水猖獗鼠軰以
二百衆䧟萬賊中因緣徇節勇濟以忠長子保寧襲
公爵官伊犁將軍第三子保泰官察哈爾都統駐
藏辦事
夢麟
夢麟蒙古正白旗人姓西嚕特乾隆十年進士改
庶吉士散館授檢討十五年三月充
日講起居注官五月遷侍講充廣西鄉試副考官七
月遷祭酒九月授督河南學政十六年授内閣學
士十七年六月湖北奸民馬朝柱據羅田縣之天
堂寨謀不軌聞捕散匿夢麟以河南商城縣界連
羅田親往查拿
上嘉之七月丁憂十一月䟽言商城界江楚峻嶺深巖
奸匪易藏原設把總不足防守請酌撥守偹增兵
廵哨
勅下河南廵撫議准撥襄城營守偹一兵百移駐歸汝
寧營轄十八年二月署戶部侍郎六月充江南鄉
試正考官九月提督江蘇學政二十年五月授工
部侍郎回京十月署兵部十二月兼蒙古鑲白旗
副都統二十一年在軍機處學習行走二十二年
河督白鍾山奏請開浚荆山橋河
命夢麟馳勘即速興工三月
諭曰自去年孫家集奪溜荆山橋一帶淤沙為患不細
今夢麟與白鍾山等䟽瀹並施乃得剋期成功甚属
可嘉交部議叙尋議加一級時
上南廵閱視河工以六塘河以下積潦桃宿諸縣窪地
成巨浸分𣲖夢麟率道廳等勘辦尋奏六塘河上
承駱馬湖水至清河以下分為兩𣲖由武障義澤
等河入潮河歸海長三百餘里間淤數十處致水
停積已委募急挑南北兩堰及去年水壊宿遷堰
工並各處缺口俱加脩築宿遷桃源清河等縣積
水酌開溝十五設涵洞五建閘四以資宣洩疏入報
聞六月奏荆山橋善後事宜四條一銅沛廰北岸丁家樓
漫灘黃水滙入蘇家閘直衝荆山橋河身淤墊
最易令河員築壩填堵一荆山橋河道在洞沛邳
睢境者分四汛歸河務同知專管飭州縣協辧一
自微山湖口至荆山橋下游之王母山紆長灣曲
灘嘴更多每歲霜降後䟽掘一嚴禁居民于灣處
圈築堰壩捕魚渡口接築馬頭阻塞河路得
旨如所議行先是山東廵撫鶴年奏金鄉等縣水患
命侍郎裘曰脩偕夢麟往來相度辦理至是合䟽言金
鄉魚臺濟寧久為微山湖水淹浸當籌分洩之路
韓庄閘南有伊家河至江南梁旺城入運久經淤
塞今議開濬俾積水乘勢東注消涸自易從之七
月兩江總督尹繼善奏沂水散漫入運為沛邑害
又奏湖口閘應行事宜夢麟奉
旨與在工諸臣分任責成九月合奏淮徐水患頻仍必
原委並治支幹兼脩庶可甦積困而收實效山東
江南接壤諸湖已相機辦理惟沂河自盧口旁洩
没民田阻運河當築壩堵截使不得入運湖流可
全力下注此籌酌沂水不礙微山等湖入河歸海
之情形也六塘河在駱馬湖下游為洩沂水要道
北岸宿遷陵溝地方有水口桃源有港河俱注沭
陽縣之沭河入漣河歸海並加濬分路宣通六塘
河歸海口門間有淺阻亦為䟽治此籌酌六塘河
分𨗳沂水入海之情形也河南夏邑永城等縣水
由睢河下注江南洪澤湖出清口會黃入海近年
河道多淤董家溝等處尤宜急濬至各水既歸洪
澤出口務湏通暢查清口束水二壩業遵
旨拆卸其各閘收束時口門亦酌量加寬此籌酌睢河
入湖並湖水入海之情形也以上皆先興舉其餘
因地制宜逐一經理得
旨覧奏頗得要領宜和衷共濟不可草率塞責是月調
戶部侍郎十二月各工先後告竣議叙加二級二
十三年四月調工部七月署翰林院掌院學士八
月卒
賜葬祭如例
恩格圖
恩格圖科爾沁蒙古人世居哈達
太祖高皇帝時挈家来歸隸正紅旗授佐領與參領阿岱
駐伊蘭布里庫防游牧蒙古率十人廵&KR1522;海濱遇
敵百人追斬幾盡聞眀兵千餘犯海州率兵三百
馳擊敗之天聪三年從
太宗文皇帝征明北京明總兵滿桂等赴援恩格圖首先
奮擊斬獲有功尋攻遵化破山嶺敵營入大安口
皆先衆軍力戰叙功授三等輕車都尉世職擢兵
部承政考滿晉職二等尋授本旗蒙古都統崇德
元年随武英郡王阿濟格征眀同阿岱等分率甲
士設伏眀三屯營守備率兵來探伏發圍之盡殱
焉又與都統譚泰等征朝鮮竪雲梯登城朝鮮兵
潰走盡收其牲畜貨賄以歸先是随武英郡王征
明戰松山正藍正白鑲白三旗營汛錯亂恩格圖
隠匿不舉及還師又不俟後隊齊至先行出邊猝
遇敵兵戰敗遁走至是論罪罰鍰奪其俘獲明年
又議征朝鮮時恩格圖在軍營方食奉
召不即赴且約束不嚴致厮卒妄行為朝鮮兵所殺論鞭
百
詔免之罰贖以懲三年随貝勒岳託征明密雲距墻子嶺
五里恩格圖率兵先諸軍越高峯入邊破敵五年
隨鄭親王濟爾哈朗等圍錦州松山城松山兵夜
襲我營恩格圖率本旗兵敗之六年從
上征眀明總督洪承疇合軍十三萬赴援松山
上分遣諸將受
方略令恩格圖與前鋒統領武拜進繫之及諸軍並進恩
格圖詐言未奉
上命不至期會之地將戰猶披氊而坐遇敵不前既旋師
論罪應禠職仍輸罰鍰得
旨寬免罰如律部臣又論攻明錦州時明兵出犯鑲黃旗
汛貝子尼堪失察我兵之未戰者恩格圖坐徇情
附和議罰
上以諸王貝勒及大臣等久駐錦州素著勞績凡罪概
予寬宥恩格圖亦免議旋
命更番駐守松山順治元年隨睿親王多爾衮入山海關
敗流賊李自成二年叙功晉一等輕車都尉兼一
雲騎尉復隨豫親王多鐸破流賊于潼關賊夜犯
正黃旗營恩格圖率兵往援俘斬甚衆師旋賊分
兵躡我後恩格圖殿四戰皆捷進征江南敗明將
鄭鴻逵于瓜洲随端重親王博洛下浙江至錢塘
大破敵衆獲舟三十五旋攻克嘉興府與都統瑪
喇希圍崑山縣城内敵兵迎戰恩格圖連擊敗之
遂取其城三年晉爵三等男随征福建同都統漢
岱招降一府五縣又同副都統鄂羅色臣招降一
府八縣遣兵助大軍擊敗偽帥吴凱兵攻克賊衆
萬餘於分水關進勦海賊七千於南靖縣皆有功
四年晉二等男尋晉一等五年征叛鎮金聲桓卒
于軍子鄂爾濟圖尚幼以兄子克什圖襲爵遇
恩詔晉三等子十八年分授克什圖騎都尉職
命鄂爾濟圖襲一等男
衮楚克固英
衮楚克固英姓和勒依忒初為察哈爾宰桑
太宗文皇帝天聪六年察哈爾林丹汗聞我軍往征竄奔
土默特部其舊部人衆相繼潰散八年
上征明大同凱旋出尚方堡二十里駐營衮楚克固英率
二百餘人同察哈爾宰桑德伸濟旺等来歸分隸
八旗袞楚克固英隸正紅旗蒙古任參領崇德元
年五月予一等男爵二年七月緣事降一等輕車
都尉三年随貝勒岳託征眀由墻子嶺入邊駐營
眀兵自密雲來犯將薄我營袞楚克固英偕衆郤
避論罪應黜革籍沒
上念其率衆投誠功免罪止籍其牲畜分給察喀爾大臣
六年大軍圍明錦州明總督洪承疇率衆赴援自
松山迎戰衮椘克固英整兵破敵陣尋敵騎突犯
鑲紅旗汛地袞椘克固英同副都統察哈爾模海
擊郤之八年九月随鄭親王濟爾哈朗征明寧遠
連敗敵馬步兵順治元年大軍入山海關擊流賊
李自成袞椘克固英與都統恩格圖合兵奮戰敗
賊二年叙功晉三等男三年隨肅親王豪格征流
賊張獻忠屡戰克捷六年隨英親王阿濟格討大
同叛鎮姜瓖師薄城賊出犯土默特營衮楚克固
英趨援力戰中流矢没於陣
賜䘏如例晉爵二等男世襲罔替以其子垂本襲
綽拜
綽拜姓巴林世居葉赫
太祖高皇帝時來歸隸鑲白旗蒙古尋管佐領事
太宗文皇帝天聰八年以克副任使予騎都尉世職九年
隨護軍統領烏巴海征瓦爾喀部深入額赫庫倫
及額埒岳索地俘獲甚衆晉世職為三等輕車都
尉崇德三年兼任戶部理事官是年随睿親王多
爾袞征明由青山口入邊屡擊敗敵衆越燕京略
山東直抵濟南敵騎千餘拒戰綽拜與都統和洛
輝先衆奮擊遂克其城七年随肅親王豪格圍明
總督洪承疇於松山承疇遣兵乘夜越壕犯鑲黃
旗營綽拜擊卻之並墮壕殱殪無算八年考滿晉二
等輕車都尉順治元年隨大軍入山海關敗流賊
李自成二年叙功晉一等輕車都尉四年考滿加
一雲騎尉五年授參領随征南大將軍譚泰討江
西叛鎮金聲桓克復饒州南昌凱旋
賚白金千兩馬四十匹七年任倉場侍郎八年二月授鑲
白旗蒙古副都統三月兼工部侍郎五月遷本旗
都統三遇
恩詔晉爵至一等男九年八月以疾解任十二月卒
賜祭葬如例子奇默格圖襲職
阿爾沙瑚(兄子果勒沁)
阿爾沙瑚姓斡三初為察哈爾林丹汗護衛天聪
六年
太宗文皇帝征察哈爾林丹汗竄奔唐古特阿爾沙瑚率
所属四十餘戶渡哈屯河來歸隸蒙古鑲白旗予
三等輕車都尉世職崇德三年十月随貝勒岳託
征眀由墻予嶺入邊屡敗敵乘勝至山東攻克濟
南等城眀年三月師還出邊擊敗太平寨敵兵五
年同前鋒統領席特庫征索倫部斬獲甚衆生擒
部長博木博果爾及其妻子六年大兵圍明錦州
有松山馬兵刦我紅衣礟阿爾沙瑚力戰却之又
敗明總督洪承疇三營步兵論功晉世職一等輕
車都尉八年卒以兄子果勒沁襲果勒沁初任佐領
崇德元年從
上征朝鮮偕侍衛二十人敗敵兵於桃山村順治元年随
睿親王多爾袞入山海關擊敗流賊李自成叙功
加一雲騎尉尋授護軍參領五年擢鑲白旗蒙古
副都統屡遇
恩詔晉爵至二等男十七年擢本旗都統時明桂王朱由
榔竄𬗟甸李定國白文選分據孟艮木邦假擁戴
由榔為名復集潰衆出掠
上命内大臣公愛星阿為定西將軍率師會平西王吴三
桂往征而以果勒沁及都統卓羅遜塔副之且
敕諭愛星阿凡軍中機宜皆與果勒沁會議而行十八年
九月果勒沁随愛星阿至大理秣馬逾月出騰越
取道南甸隴川猛夘十一月師次木邦偵知定國
走景線而文選遁據錫箔江愛星阿令果勒沁及
遜塔護軍統領畢力克圖斐雅斯哈前鋒統領伯
勒赫圖等簡精銳疾馳三百餘里至江濱文選已
毁橋遁走茶山總兵官馬寧追至猛養文選窮蹙
歸降大軍次舊挽坡𬗟人以由榔獻乃旋軍康熙
三年叙功晉爵一等男兼一雲騎尉尋列議政大
臣八年調本旗滿洲都統九年二月卒
賜祭葬如典禮謚襄敏子鄂爾輝襲爵
沙理布
沙理布姓博爾濟吉特
太宗文皇帝崇德二年自察哈爾率丁壯百餘來歸使轄
之為佐領隸鑲白旗蒙古尋授一等侍衛任參領
順治五年擢鑲白旗蒙古副都統九年遷本旗都
統遇
恩詔予雲騎尉世職時明桂王朱由榔將李定國劉文秀
盧眀臣馮雙禮等侵掠湖廣十年十二月沙理布
奉
命同寧南大將軍辰泰統兵鎮守湖南十二年文秀明臣
雙禮等以衆數萬分犯岳州武昌沙理布同護軍
統領蘇克薩哈設伏邀擊大敗之文秀等復犯常
德戰船千餘蔽江而下沙理布指揮軍士截擊六
戰皆捷縱火焚其船斬獲無算眀臣赴水死雙禮
被創遁文秀走桃源沙理布與護軍統領都爾德
等協力追勦文秀竄貴州十五年隨信郡王多尼
征雲南由榔與定國敗竄永昌十六年四月我師
克永昌渡潞江定國據磨盤山拒戰我前鋒統領
白爾赫圖等領衆敗之破其木柵斬其將竇名望
沙理布乘勝先驅遇賊伏力戰殁於陣十七年二
月喪還
遣官致奠
賜祭葬如典禮諡襄壯晉騎都尉世職子伊勒篤襲後以
襲次滿停襲乾隆十五年
詔核八旗世職之以死事䘏叙而襲次已滿者
特予恩騎尉世襲罔替復以沙理布之曾孫德明襲
弼喇什
弼喇什蒙古喀喇沁人姓博爾濟吉特初為其部
台吉
太宗文皇帝天聪二年二月弼喇什從其父貝勒布延懇
請歸附八月
上統大軍往征察哈爾
召蒙古諸部各領所属人衆以從于是
駐營綽囉郭勒弼喇什随其汗拉斯喀布率部衆來朝貢
財幣駝馬
上悉却之
賜宴并甲胄遂從
上擊敗察哈爾部衆於錫爾哈錫伯圖俘獲甚衆尋随貝
勒岳託往征棟奎與參領薩木什喀佐領布顔護
軍校博爾輝等奮勇力戰追斬蒙古拜思噶勒扎
穆等百餘人尋率所部人戶之在喀喇沁者來歸
隸蒙古鑲紅旗尚多羅郡王旋
命貝勒代善贍養之九年弼喇什以貧乏入奏
上加恩賚予而以不能愛養遠人
諭責貝勒焉崇德元年叙功予三等子爵世襲罔替三年
奉
敕往明張家口宣
諭互市六年復奉
命如初時諸王大臣各遣其屬隨往互市有郡王阿達禮
属下和託者盜禮親王代善白金三百守者執之
以告弼喇什付從者監視和託遁去弼喇什以防
守䟽忽論罰如例順治三年弼喇什隨豫親王多
鐸往追叛逃蒙古騰機斯等於喀爾喀道卒子多
爾濟襲後遇
恩詔晉爵二等子
阿敏道
阿敏道蒙古鑲紅旗人姓圖爾格斯世居察哈爾
父阿吉斯官員外即康熙三十五年随西路大軍
剿噶爾丹以糧運不繼士苦飢阿吉斯言於衆曰
我等官兵世受
國恩甘斃道路誓圖竭力前進衆皆諾及擊敗噶爾
丹於昭莫多凱旋奉
旨嘉奬交部議叙給雲騎尉世職卒阿敏道襲雍正三年
授三等侍衛四年授二等侍衛九年四月率巴爾
呼兵百由固爾班賽堪赴巴里坤軍營十一月復
命偕侍讀學士查克丹調喀爾喀兵三千率之往尋偕護
軍統領費雅思哈赴烏爾輝音扎罕練兵乾隆元
年以凖噶爾乞和撤大軍阿敏道還京三年授鑲
藍旗察哈爾總管十九年二月率察哈爾兵随大
軍收烏梁海十二月加副都統銜二十年正月遷
所獲包沁人等于齊拉罕五月大軍定伊犁定北
將軍班第奏𣲖管理臺站八月逆賊阿睦爾撒納
叛阿巴噶斯哈丹附逆肆掠臺站衝斷阿敏道輒
續以兵會定西將軍永常自木壘退駐烏爾圖布
拉克撤阿敏道還事
聞革永常職以策楞代之
詔阿敏道率精騎馳赴伊犁偵班第信策楞等未即
遣
上詰責之十一月偕喀爾喀郡王品級車木椘克扎布
等以兵千往捕阿巴噶斯哈丹賊衆二十一年六
月授鑲藍旗蒙古副都統時回酋波羅泥都霍集
占有異志定邊右副將軍兆惠察知之遣阿敏道
率索倫兵百及厄魯特兵三千赴葉爾羌哈什哈
爾撫諭且密飭擒致之閏九月至庫車回衆閉城
不納阿敏道斬游騎四十餘圍之回衆詭告曰厄
魯特向係仇敵恐為所害若撤還即降阿敏道允
撤厄魯特兵入城止索倫百人從或慮危險阿敏
道荅曰我等招撫回衆惟期于
國家大事有濟何暇他慮遂為霍集占所羈二十二
年
諭霍集占送阿敏道還不從謀加害庫車伯克呼岱巴
爾氏以告阿敏道謀脫歸不克死之從者百人皆
遇害事
聞
諭照陣亡例議䘏加世職為騎都尉兼一雲騎尉
賜祭葬入祀昭忠祠子彭蘇克燕丕爾襲世職
欽定八旗通志卷一百八十七
