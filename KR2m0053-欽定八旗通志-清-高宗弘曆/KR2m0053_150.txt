欽定四庫全書
欽定八旗通志卷一百三十六
人物志十六
大臣傳二(滿洲鑲黃旗二齊納爾察覺伊勒慎古爾布什鄂爾桑羅色勒)
(阿哈尼堪山索海逹素巴)(哈什屯)(武頼)(阿喇善)
納爾察(子瑚沙)
納爾察姓鈕祜禄世居蘇克素護河之安圖
國初來歸授騎都尉世職隸滿洲鑲紅旗後改隸鑲
黃旗戊申歲從
太祖高皇帝征烏喇攻宜罕山城先登克之由參領擢副
都統列十六大臣後攻沙嶺不待大軍獨進歿於
陣以長子佛索里襲騎都尉順治十二年
世祖章皇帝追念納爾察宣力行間著有勞績衝冒鋒鏑
盡瘁捐軀
特賜諡端壯視一品大臣例立碑墓道次子瑚沙初任佐
領
太宗文皇帝天聰六年從征明入大同與前鋒參領圖魯
什等偵敵遇敵四百人瑚沙彎弓躍馬馳入陣敵
皆披靡略地至崞縣又擊敗敵衆崇德三年隨貝
勒岳託征明同參領鰲拜先驅遇明騎兵三百突
出搏戰以八騎擊郤之復率左翼前鋒兵過燕京
略山東明總兵黃某及太監高起潛率衆來拒瑚
沙同佐領羅什等連戰皆捷追北數十里先是佛
索里以不勝任革世職至是
命瑚沙襲父騎都尉職任前鋒參領六年從征錦州轉戰
松山杏山間屢有斬獲七年加一雲騎尉世職是
年十月貝勒阿巴泰征明
上命瑚沙隨右翼大軍行俟入邊還報軍事十一月大軍
入界嶺口屢敗敵瑚沙還奏明年春同前鋒統領
努山等率兵九十赴界嶺口偵迎大軍俘獲敵卒
無算順治元年四月隨睿親王多爾衮征流賊李
自成率夲旗前鋒敗賊將唐通於一片石追擊自
成至望都復與前鋒統領席特庫誘賊來戰夾擊
破之六月同都統葉臣征山西至汾州同參領道
喇圖爾賽等破賊將白輝兵二年隨英親王阿濟
格征陜西攻克綏德州及延安府有佐領哈爾漢
俄班駐守南山為賊所襲戰沒瑚沙率數騎突入
取屍以還會自成奔湖廣追𠞰至安陸府擊敗賊
將邵章獲其船東至九江口與席特庫率前鋒二
十人破賊營追敗之於九宫山復同參領蘇拜希
爾根捕𠞰賊黨斬首二千餘級是年叙功晉世職
三等輕車都尉三年隨肅親王豪格征流賊張獻
忠過漢中擊敗叛鎮賀珍兵獻忠自西充引衆迎
戰瑚沙奮擊敗之五年敘功晉二等輕車都尉六
年隨鄭親王濟爾哈朗征湖南時明桂王朱由榔
據廣西其總督何騰蛟守湘潭我兵既克長沙渡
江攻之前鋒兵薄城敵分三門出戰瑚沙與席特
庫破其城西兵生擒騰蛟敵潰散遂下湘潭於是
衡州寳慶永州辰州諸郡縣皆以次攻克遇
恩詔晉爵為二等男九年九月擢鑲黃旗蒙古副都統奉
命同學士蘇納海往朝鮮鞫獄十一年兼任工部侍郎明
年擢夲旗蒙古都統列議政大臣十五年隨信郡
王多尼征雲南十六年追𠞰明桂王朱由榔於永
昌十七年凱旋以永昌初下時弗留兵守門聽軍
士入城擾民降爵為三等男康熙三年卒
賜祭葬分世職為二以第五子瑚弼圖襲一等輕車都尉
次子碩伯海襲騎都尉
伊勒慎
伊勒慎姓費莫世居薩齊庫烏喇攻薩齊庫降其
衆伊勒慎遂率所屬六部來歸後隸滿洲鑲黃旗
兄曰古蘇
太祖高皇帝戊申年征烏喇
命古蘇招降斐悠城策穆特諸部烏喇惡之盡俘殺古蘇
妻子
太祖念其家以歸誠被害授伊勒慎騎都尉世職尋從征
明有功加三等輕車都尉又以沙嶺戰功加二等
輕車都尉天聰五年七月奉
命統兵鎮海州時明邊將窺伺瀋陽屢縱士卒入遼河採
捕伊勒慎既之鎮密為防禦嚴偵緝設遊哨率所
部駕輕舟追斬逋逃先後收獲人戶及舟艦器械
無算七年九月敘功並以從征旅順口多斬馘加
一等輕車都尉崇德元年四月晉三等男九月明
將造巨艦百餘横截遼河為戰禦計伊勒慎與合
守將烈列渾寨薩等沿河分立營寨别遣兵遷移
近邊居民仍率將士設伏河口執其諜者以獻明
兵望風引遁由此不敢犯四年十一月同刑部承
政索海等征瓦爾喀部陣獲噶凌阿及餘黨二百
餘人既而伊勒慎監守俘囚疎防脱逃烏喇博穆
博果爾復糾衆來攻伊勒慎先衆敗走索海等擊
破賊衆伊勒慎又不于汛地邀擊坐視博穆博果
爾及餘衆遁去論罪應死
詔革職鞭百籍其家六年十二月鑲紅旗大臣哈哈納劾
伊勒慎防守海口時託言祭天則多魚苛斂兵丁
財物及私造浮圖諸劣蹟勘實復論死仍奉
旨鞭百八年六月復鎮海州順治元年八月
命為牛莊城守官二年卒年七十有九子郎圖隨征薩哈
連烏喇陣亡
䘏贈騎都尉世職
古爾布什
古爾布什姓博爾濟吉特世居西喇木楞夲蒙古
喀爾喀台吉也
太祖高皇帝天命六年偕台吉莽果爾率所屬六百戶驅
牲畜來歸俱授爵三等子隸滿洲鑲黃旗予古爾
布什滿洲蒙古各三百人俾任佐領尚公主為額
駙
賜青卓理克圖號天聰五年
太宗文皇帝親統師征明圍大凌河城明監軍道張春以
兵赴援古爾布什與額駙恩格德爾等禦戰弗力
論罪應削爵
上念其自外藩歸順功免罪罰鞍馬一白金百兩尋擢兵
部承政崇德元年隨征朝鮮明年朝鮮國王李倧
降大軍征明皮島既凱旋以古爾布什於朝鮮王
謁
上時亂班釋甲又私㩦從役隨征論罰鍰繼以失察所管
佐領下俄齊爾桑罪狀論罰奪所轄丁壯三年更
定官制改兵部右參政有護軍洪科訐都統阿山
之子塞赫隨征明昌平臨陣退避古爾布什奉
命勘訊不令塞赫訴辨凴洪科所訐定讞法司以古爾布
什與洪科為姻親徇情偏袒議降秩
詔從寬罰鍰四年
上命理事官星鼐傳集蒙古官之舊隸喀爾喀察哈爾者
星鼐悞傳八旗都統及諸王貝勒下護衛法司議
星鼐罪並論古爾布什知蒙古官未集不即奏明
宣召論罰如例六年隨征明錦州敗敵於寧遠明
年再圍錦州敵兵犯我壕塹古爾布什擊走之後
因失察護軍功罪論罰得
旨寬免
敏惠恭和元妃之喪輔國公扎喀納以歌舞軍中獲罪部
議古爾布什以和碩額駙之親不行訶禁又不奏
聞應削爵籍家産半
上復免之
世祖章皇帝順治元年古爾布什隨睿親王多爾衮入山
海關擊敗流賊李自成明年敘功晉爵二等子七
年九年兩遇
恩詔晉一等子世襲十八年正月卒年六十有五
賜祭葬如典禮諡敏襄子色楞襲爵
鄂齊爾桑
鄂齊爾桑姓博爾濟吉特蒙古扎魯特部長巴克
之子也
太祖高皇帝天命六年巴克為我師所擒鄂齊爾桑來請
為質釋其父還
上許之八年巴克來朝
上遣鄂齊爾桑與俱還
太宗文皇帝即位以扎魯特諸部背約附明
命大貝勒代善統師征之斬倡叛者擒巴克及其族拉什
希布等並以鄂齊爾桑至皆隸滿洲鑲黃旗
賜衣服器用有差授鄂齊爾桑為佐領尋從征董夔有斬
獲天聰三年從
上征明遇薊州步兵同額駙揚古利率先破敵五年圍大
凌河城擊敗明錦州援兵八年敘功授三等輕車
都尉世職是年八月從
上征明大同
上命前鋒統領圖魯什參領吳拜分率左右軍而以額駙
多爾濟與鄂齊爾桑並領中軍擊明總兵曹文詔
大敗其衆追至城下獲馬百崇德二年同都統都
類參領和託皆以出獵誤射他人馬繫兵部鄂齊
爾桑先至與諸繫者共居一室參政穆爾泰以時
方溽暑令都類獨留室中徙衆於庭下以避之鄂
齊爾桑亦徙出自設布帳以處穆爾泰復令撤去
為和託更設鄂齊爾桑坐炎日中良久往告啟心
郎穆成格穆成格不言理事官鄂穆克圖曰爾徒
自怨乎抑欲陳奏乎如徒自怨則已果欲入奏我
等代陳之鄂齊爾桑曰縲紲之囚何敢復有陳奏
耶事遂寢及鄂齊爾桑釋繫自奏
聞穆爾泰穆成格皆坐罷任鄂齊爾桑尋擢内大臣六年
從征松山明兵夜犯
御營侍衛坤等擊郤之諸大臣未及禦敵者皆議罰
上念鄂齊爾桑自外藩來歸著有勞績
特予免議順治二年正月子喇瑪思尚公主封固倫額駙
二月
世祖章皇帝以鄂齊爾桑素荷
太宗眷顧晉爵三等男五年卒子楚禄襲
覺羅色勒(子額爾德)
覺羅色勒滿洲鑲黃旗人祖禮敦追封武功郡王
景祖翼皇帝之長子也色勒初任佐領
太宗文皇帝御極
簡列十六大臣進八大臣任正藍旗都統天聰五年
上統大軍征明圍大凌河城令八旗分布八隅掘壕以困
之色勒率夲旗兵駐城南明兵出犯色勒麾軍舍
騎步戰敵敗北追至城壕乃還會我軍以礮擊毁
城西南隅一臺據之列巨礮攻城城内兵突出圍
台將引梯登色勒同都統和碩圖等合兵夾擊敵
大潰竄入城我師掩擊扺城壕殱敵無算八年
上親統大軍征明宣府大同色勒奉
命隨貝勒德格類進獨石口敗敵長安嶺攻赤城克其郛
會大軍於應州九年正月
詔免功臣徭役色勒與焉六月以同都統宗室篇古等董
築城垣弗堅應罰鍰
上貰之十二月降鑲黃旗副都統崇德元年十二月
上親征朝鮮朝鮮國王李倧遣其妻子入江華島而已遁
入南漢山城豫親王多鐸等以兵圍城敵將率兵
五百來援色勒同參領阿爾津擊敗之明年正月
進攻江華島敵列戰艦截海道飛矢雨集色勒率
右翼兵渡海衝越敵艦同佐領阿哈尼堪先衆至
奮躍登岸破其守島兵大軍繼進獲倧妻子倧被
圍急又知妻子被俘遂降凱旋論功授騎都尉世
職三年兼任吏部右參政
世祖章皇帝順治元年擢内大臣仍任副都統四年錄武
功郡王諸孫各予騎都尉世職色勒晉一等男遇
恩詔晉二等子八年擢領侍衛内大臣十四年七月卒
賜祭葬如典禮諡勤慤立碑墓道子額爾德初任佐領崇
德七年從大兵圍錦州擊敗明總督洪承疇松山
援兵八年隨貝勒阿巴泰征明明兵駐渾河岸進
擊走之復敗明步騎數千於三河縣順治元年隨
睿親王多爾衮擊流賊李自成追至望都敘功授
騎都尉世職五年授參領八年兼任戶部理事官
九年遷本部侍郎遇
恩詔晉世職至二等輕車都尉十三年以員外郎朱世德
司𣙜河西務虧缺稅銀戶部誤援
恩詔免議並坐降黜額爾德降世職為騎都尉罷侍郎專
任參領十五年擢鑲黃旗蒙古副都統後襲其父
二等子爵康熙十年卒子喇祜塔襲
阿哈尼堪
阿哈尼堪姓富察世居葉赫天聰時曾祖椿布倫
偕兄楚隆阿弟昂古里來歸隸滿洲鑲黃旗阿哈
尼堪初任佐領同蒙古兩黃旗將領布哈塔布囊
阿濟拜略明寧遠明兵千人追至還擊敗之崇德
二年從征朝鮮先右翼衆兵突過朝鮮戰艦遂取
江華島五年正月承政薩穆什喀索海征呼爾哈
部阿哈尼堪同右翼兵助戰克雅克薩城時烏魯
蘇屯之博果爾及烏喇合兵六千來襲正藍旗後
隊右翼索海設伏擊之斬殺甚衆阿哈尼堪與焉
又攻掛喇爾屯先入有功四月任禮部參政敘功
授騎都尉世職六年四月隨鄭親王濟爾哈朗征
明圍錦州同左右翼兵合擊松山又與都統宗室
拜音圖敗明總督洪承疇兵松山守將乘夜來襲
我營其步兵復犯正黃旗蒙古汛阿哈尼堪並擊
却之八月管鑲黃旗副都統事順治元年五月隨
睿親王多爾衮入山海關擊敗流賊李自成八月
世祖章皇帝以將遷都燕京分
命大臣統兵鎮守
盛京各城阿哈尼堪統左翼駐防
盛京十二月同都統阿山等率將士由蒲州濟河協
征流寇二年正月晉三等輕車都尉二月奉
命率兵會豫親王多鐸南征平定河南江南皆著勞績攻
掦州府時擊敗城内拒戰兵尋福山餘孽二千衆
來犯阿哈尼堪率參領速班代等連戰皆捷遂與
都統馬喇希進攻常熟破之三年蘇尼特蒙古騰
機思等叛聞豫親王率師進討先遁走阿哈尼堪
同四旗將領勒兵追擊斬其黨百餘人俘獲無算
以功晉一等輕車都尉四年擢兵部尚書六年八
月鄭親王征湖廣阿哈尼堪同都統劉之源率兵
别趨寳慶聞賊渠王進才馬進忠據城乘夜馳往
平明賊衆迎戰急擊殱之遂克寳慶時偽總兵馬
有志等九營在南山坡阿哈尼堪乘勝進𠞰陣斬
有志等七人又擊破賊渠袁宗第等十營于洪江
大軍入沅州留阿哈尼堪駐守十二月賊渠王強
等復犯沅州阿哈尼堪遣署護軍統領都爾德等
破之于沅水斬偽副將三人及賊兵七百餘級七
年正月師旋
賜白金三百兩三月調禮部尚書遇
恩詔加一雲騎尉並予世襲先是睿親王遣往迎朝鮮王
弟阿哈尼堪啟巽親王滿達海等以參領恩格德
代之事覺下諸王大臣會勘論死得
旨革職罰贖留尚書任尋復原職遇
恩詔晉一等男八年十二月卒子噶爾哈圖襲别有傳
索海(子多頗羅)
索海滿洲鑲黃旗人姓瓜勒佳費英東第六子也
天聰五年七月初設六部官授刑部承政七年八
月同兵部承政車爾格至錦州偵明邊隘斬獲有
功
命管佐領事崇德三年二月明石城島總兵沈志祥挈所
屬來歸索海隨貝勒杜度等運米濟之七月更定
部院官制改授都察院左參政統兵往大凌河兩
岸十四屯堡略地還復任刑部承政明年十一月
同工部承政薩穆什喀往征索倫部索海統右翼
兵偵知掛喇爾屯有敵兵五百與理事官喀喀木
等輕騎襲之奪其柵斬二百級擒百三十人及左
翼薩穆什喀攻䧟雅克薩城旋攻鐸陳城不下而
還烏喇與兀魯蘇屯之博穆博果爾合兵六千襲
其後索海率衆設伏衝擊之獲其輜重生擒四百
人乘勝往攻博穆博果爾營馳馬直入敵衆大潰
是役也先獲二千二百五十四人後自額蘇里屯
以西額爾圖屯以東又獲男婦五千餘牛羊駝馬
無算凱旋
太宗親率諸王郊迎宴勞之叙功授二等輕車都尉世職
部議索海出征索倫不堅立營寨嚴束士卒以致
疎脱俘囚應罰贖追還賞賚
上以索海功罪相抵
特詔免之明年三月隨睿親王多爾衮等圍錦州坐阿附
王貝勒私遣官兵歸家及離城遠駐罪論褫職籍
沒復得
旨寬免仍輸罰贖六月王貝勒等統軍再圍錦州索海以
兵四百截敵山城路還遇錦州出畋小凌河兵三
百邀擊之斬九十餘級又從攻松山兵克之墮馬
乘厮卒騎而歸會
敏惠恭和元妃喪索海坐召優人歌舞論罪免死削職分
奴僕一半給其弟護軍統領圖賴且
諭曰爾既耽於逸樂任爾家居可也順治二年署副都統
從征四川卒于軍子多頗羅
太宗文皇帝時授佐領順治元年以入關從破流賊功授
騎都尉世職尋任都察院理事官九年八月加一
等輕車都尉任蒙古副都統十四年十二月隨信
郡王多尼進兵滇黔至雲南磨盤山争先擊敵遂
歿於陣
賜祭葬子多禪襲職
哈什屯
哈什屯滿洲鑲黃旗人姓富察先世居沙濟城祖
旺吉努當
太祖高皇帝時率族屬來歸授佐領既卒長子萬濟哈襲
管佐領哈什屯為萬濟哈長子初任前鋒校隸正
藍旗
太宗文皇帝天聰時改隸鑲黃旗授侍衛尋襲管佐領擢
禮部參政崇德二年同佐領喀愷等率兵分道征
瓦爾喀俘獲甚衆三年
太宗親統師征喀爾喀留守
盛京禮親王代善聞明總兵沈志祥欲率石城島兵
衆歸附遣哈什屯招之志祥遂來歸是年重定官
制改哈什屯為禮部副理事官六年大軍圍明錦
州明總督洪承疇率兵十三萬赴援據松山其總
兵曹變蛟乘夜率衆犯
御營哈什屯先衆扞禦手腕中創仍裹創力戰卻敵得
優賚白金及蒙古二戶
世祖章皇帝順治元年擢内大臣二年以勞績久著予騎
都尉世職嗣以考滿並遇
恩詔晉世職至一等輕車都尉加一雲騎尉七年五月列
議政大臣七月睿親王多爾衮有疾哈什屯同議
政貝子錫翰等往視睿親王曰予有疾
上宜臨視又曰爾等毋以予言奏請既而
駕幸視之睿親王罪大臣等違令擅請降世職為騎都尉
八年
世祖親政鑒哈什屯無罪降職
命復之兩遇
恩詔晉爵一等男初冷僧機與哈什屯同為内大臣冷僧
機諂附睿親王及睿親王卒冷僧機諛揚其功績
因誣奏昔日兩黃旗大臣謀立肅親王豪格事
詔下法司鞫詢集哈什屯及議政大臣巴哈等質之盡得
其阿䛕誣陷罪狀肅親王之為睿親王所害也尚
書鞏阿岱與都統和洛輝等議殺肅親王子富綬
哈什屯言王無滅嗣之罪同巴哈立持不可事乃
已至是
世祖封富綬為顯親王和洛輝以黨附睿親王為議政大
臣蘇克薩哈所劾磔死鞏阿岱與冷僧機朋比奸
惡事覺
詔逮勘哈什屯亦質之鞏阿岱與冷僧機並伏誅時鄭芝
龍隸正黃旗授子爵其子成功踞海島寇掠福建
哈什屯奉
命同内大臣遏必隆鼇拜大學士范文程宣
諭芝龍導其招降成功芝龍因請改隸鑲黃旗遣人往福
建取其妻妾及幼子至京十年
詔以哈什屯宣力年久加一雲騎尉十二年
詔奬奉職恪勤諸大臣加太子太保十三年奉
敕使朝鮮鞫獄還奏稱
旨尋以年老致仕康熙二年卒年六十有六
賜祭葬如典禮諡恪僖子米思翰襲爵别有傳乾隆元年
孫大學士馬齊疏陳哈什屯勞績得
旨入祀賢良祠十三年
冊諡
孝賢皇后
推恩先世追封哈什屯一等公十四年曾孫大學士忠
勇公傅恒經略金川功成凱旋
詔視勲臣額亦都佟國維之例
賜建宗祠春秋致祭以奬忠勲祀自哈什屯始
武賴
武頼滿洲鑲黃旗人姓瓜勒佳費英東苐五弟
吳爾漢子也天聰四年四月同參領布爾堪等率
精兵百人略明邊境渡大凌河馳斬俘獲甚衆八年
任佐領九年擢正藍旗都統崇德元年隨武英
郡王阿濟格等征明值遵化三屯營守備率衆來
窺盡殱之尋以不俟後隊先行出邊誑言王貝勒等
逼脅先歸論罰如律奪其俘獲朝鮮之役隨豫親
王多鐸擊敗其援兵復與都統譚泰率雲梯兵攻
城守陴者懾竄盡收其輜重牲畜以歸三年隨貝
勒岳託征明至山東破明内監馮永盛總兵侯世
禄等兵過董家口敵兵千餘沿山列陣同副都統
準塔連戰皆大捷搗其營時我軍輜重既行明將
率衆衝截復同準塔擊却其衆遂乘勝略地克取
二城先是武頼奉
命鞫蒙古訟事坐受賄徇私論罪褫職至是敘功授騎都
尉世職五年隨睿親王多爾衮往明義州屯田刈
錦州田禾明兵争拒武賴追擊至城濠而返遂進
師松山敗其步兵八年隨貝勒阿巴泰征明至渾
河明將率兵千餘迎戰同副都統訥爾特敗之師
旋過密雲明兵列火礮以截歸路與都統鼇拜奮
勇衝突明兵潰走大軍將出邊有敵兵來犯鑲藍
旗武賴擊却之整軍以出復往略地克取一城錄
功加一雲騎尉順治元年入山海關從破流賊李
自成兵進秩二等輕車都尉七年九年三遇
恩詔加至二等男子世襲尋以老乞休病卒年六十有四
賜諡康毅勒石紀功子固德襲爵
阿喇善
阿喇善姓博爾濟吉特先世居扎魯特
太宗文皇帝時隨其祖喀喇巴拜來歸隸滿洲鑲黃旗尋
授護軍參領崇德二年列議政大臣四年
上征明錦州班師以阿喇善與參領鼇拜等董修道路有
泥濘不治者罰所乘馬入官六年隨睿親王多爾
衮圍明錦州王遣將士離營歸家阿喇善未奏
聞論褫職籍家産半得
旨從寬罰鍰八年擢鑲黃旗滿洲副都統隨征明寧遠攻
克前屯衛中後所二城
世祖章皇帝順治元年正月兼任刑部侍郎四月随大軍
入山海關擊敗流賊李自成追至望都二年隨英
親王阿濟格西𠞰自成同參領路什敗賊于綏德
州進克延安府追賊至湖廣七戰皆捷是年敘入
關功授雲騎尉世職三年隨肅親王豪格征流賊
張獻忠過陜西擊敗叛鎮賀珍於漢中偽副將武
大定踞秦州之三寨山阿喇善同護軍統領哈寧
阿等以兵六百由僻徑登山奪賊壘斬級無算進
擊獻忠于西充大敗其衆獻忠既滅復分𠞰餘賊
攻克遵義五年凱旋以在軍中時不勘决參領希
爾根争功状議罰
上貰之仍敘功晉世職二等輕車都尉六年隨英親王討
大同叛鎮姜瓖攻渾源州及左衛並復其城七年
擢刑部尚書兼鑲黃旗蒙古都統尋追論克左衛
時違英親王令不以登城將士名啟王及王詰問
反巧飾罰鍰罷尚書任八年奉
命率兵征山東土賊至沂州攻圍蒼山賊寨斬賊首劉遜
張齊及其黨百餘又搜𠞰附近山寨斬賊首王家
臣王家盛張榮魏在斯等三百餘級俘獲甚衆是
年敘征姜瓖功晉爵三等男嗣兩遇
恩詔晉一等男兼一雲騎尉九年四月兼任都察院左都
御史尋隨敬謹親王尼堪征湖南為參贊大臣擊
賊衡州王殁於陣坐失援罪應褫革籍沒
命革世職仍留都統任十二年卒
賜祭葬如例
達素
達素滿洲鑲黃旗人姓章佳世居費雅郎阿由護
軍授護軍校天聰五年從
太宗文皇帝征明圍大凌河城明監軍道張春率兵四萬
由小凌河來援達素同護軍校鼇拜擊郤之旋往
略明地奪敵馬斬一人還尋擢護軍參領崇德五
年大軍圍錦州達素率護軍敗明杏山兵六年復
圍錦州明兵數十人據塔山列火器拒守達素出
不意率六騎馳上盡斬之復率兵邀擊松山遁走
敵衆追至海岸溺死者無算七年隨豫親王多鐸
征明寧遠擊敗敵騎八年同護軍統領阿爾津等
征虎爾哈部攻克博和理城又招降能吉爾屯及
大噶爾達蘇屯
世祖章皇帝順治元年從大軍入山海關擊敗流賊李自
成尋同都統巴哈納等征山西敗賊兵於太原攻
克絳州追賊至黃河賊得舟遁達素督兵射之賊
多墮水死二年隨英親王阿濟格𠞰自成于湖廣
攻克安陸武昌追至富池口賊列營對岸達素先
諸將衝擊俘獲無算三年隨肅親王豪格征流賊
張獻忠過漢中擊走叛鎮賀珍進師四川屢戰皆
捷先是敘入關功予世職騎都尉及獻忠滅加一
雲騎尉六年隨英親王討大同叛鎮姜瓖敗賊於
右衛已而賊大至達素奮前搏擊飛矢及其喉兩
手足並中傷遂墮馬軍校欲負以退達素叱曰死
則死耳何避賊為復裹創督衆力戰賊敗郤三遇
恩詔並敘平姜瓖功晉世職至一等輕車都尉九年獻忠
餘黨孫可望李定國等寇掠湖南廣西陷沅州武
岡寳慶及全州桂林達素隨敬謹親王尼堪征之
敗賊衡州貝勒屯齊令率邏卒往寳慶偵賊蹤跡
還遇賊衆邀戰擊敗之尋率兵𠞰賊全州破賊三
寨斬偽副將偽守道等九人及賊衆四千餘遣兵
復興安灌陽斬賊將倪兆龍是年十一月敬謹親
王擊賊衡州歿於陣將佐俱獲罪達素以調遣他
往嗣復擊賊有功得免議十一年擢護軍統領十
三年擢内大臣十六年海賊鄭成功䧟鎮江犯江
寧
上命達素為安南將軍同都統索渾護軍統領頼塔等率
師往𠞰至則賊已敗遁入海達素奏請進𠞰成功於
厦門得
旨俞允遂領所部兵由浙江赴福建十八年
聖祖仁皇帝即位
命達素率兵還京仍任内大臣康熙八年領侍衛内大臣
鼇拜獲罪達素舊為鼇拜引用坐黜罷尋仍復世
職及卒以其子達禧襲
巴山(子舒恕)
巴山滿洲鑲黃旗人姓瓜勒佳世居哈達祖巴岱
國初率衆來歸授佐領再𫝊至巴山仍其任天聰五
年從
太宗文皇帝征明圍大凌河城明兵出城誘戰副都統屯
布禄戰殁巴山衝入敵陣得其屍以出復擊退敵
兵取佐領郎格等二人屍歸明年大兵征察哈爾
其部衆有竄入明大同邊境者往索取之師旋明
兵追襲巴山與承政圖爾格殿後設伏邀擊斬馘
甚衆八年以克副任使授騎都尉世職尋任參領
崇德元年從
上征朝鮮同參領屯泰等先衆破敵陣三年七月兼任工
部理事官八月隨貝勒岳託征明自牆子嶺入邊
薄燕京擊敗明太監馮永盛兵進攻鉅鹿縣率所
部樹雲梯先登克其城敘功加一雲騎尉五年同
承政薩穆什喀索海等征呼爾哈部攻掛喇爾屯
有斬獲七年奉
命隨奉國將軍巴布泰率師駐防錦州
世祖章皇帝順治元年睿親王多爾衮統大兵入山海關
巴山率所部步戰擊敗流賊李自成尋擢工部侍
郎敘功晉三等輕車都尉二年十一月授鎮守江
寧副都統三年
命總管江寧駐防滿洲兵時江北山寨賊寇未靖江寧城
中奸徒謀為内應巴山詗得之捕斬逆黨三十人
未幾偽潞安王朱誼石糾衆二萬餘分三路來犯
巴山與副都統康喀頼等破走之賊復屯聚城北
之攝山我軍進𠞰斬其渠數人餘黨悉潰竄四年
明故官侯峒曾之子侯元瀞遣其黨謝堯文潜通
明魯王朱以海於海島取偽勅及偽鎮黃斌卿致
招撫大學士洪承疇書以歸為柘林遊擊陳可所
獲有内仗承疇殺巴張二將語盖指巴山與提督
張大猷也事
聞
上以逆書所云乃反間計
特宣諭慰承疇而
諭奬巴山張大猷曰爾等嚴察亂萌具見公忠盡職六年
江南總督馬國柱𠞰六安州山賊巴山以兵會之
陣斬賊渠張福寰諸賊寨俱翦平兩遇
恩詔晉爵三等男九年還京十一年以久鎮江寧平賊寇
功晉二等男康熙十二年卒
賜祭葬如例以其子舒恕襲爵十五年舒恕隨大學士圖
海征叛鎮王輔臣師次平凉城北虎山墩輔臣以
衆萬餘拒敵敗之是年復隨都統穆占征逆藩吳
三桂破賊衆三千於湖北松滋縣二十年進圍雲
南城擊敗賊將胡國柄劉圯龍黃明等又蹙賊將
馬寳巴飬元等於烏木山二十五年叙功晉一等男
後以年老乞休尋卒子長清改襲一等輕車都尉
欽定八旗通志卷一百三十六
