欽定四庫全書
欽定八旗通志卷一百九十七
人物志七十七
大臣傳六十三(漢軍正白旗二華善蔡毓榮)(董衛國)(石琳)(王國安)
董衛國
董衛國漢軍正白旗人初任佐領歷官
國史院學士順治十八年擢江西巡撫康熙四年加
工部尚書銜九年以病乞休
詔慰留之十三年正月改兵部尚書銜時逆藩吳三桂犯
湖南長沙失守衛國疏請發兵偹禦袁州吉安
命副都統根特巴圖魯自兖州移師赴援會逆藩耿精忠
復犯寧都廣昌南豐等處廣信副將柯昇叛應之
衞國密疏告急
命定南將軍希爾根會同衛國相機𠞰禦衛國復疏言袁
州逼賊氛應設總兵綂兵三千鎮守並請以副將
趙應奎陞授
詔從之南瑞總兵楊富謀不軌衛國廉得實擒置之法並
殱其黨
上嘉其功七月設江西總督即授衛國舊制南昌水師營
兵五百以守偹領之衛國奏省衛重地應改設遊
擊增兵五百又江西營制馬一步九用兵之際多
一馬兵可當步兵十奏改馬二步八均如所請行
十一月耿逆賊黨分犯新昌上高衛國調遊擊佟
國棟參將趙登舉守偹張射光往援大捷斬偽都
督左宗榜十四年七月與希爾根等招撫泰和龍
泉永新廬陵偽官二百七十餘賊衆六萬五千有
竒上高新昌金溪餘干諸寇遏廣信糧道十二月
衛國奏督兵親𠞰值簡親王喇布駐師南昌以省
城投誠人襍處堪虞督臣不宜他出奏止之十五
年正月遣中軍吳友名擊賊於瑞州復上高新昌
二縣二月賊圍靖安調吳友名擊之賊潰十二月
遣副將許盛遊擊楊以松等先後敗賊於泰和定
南復其城十六年三月疏言賊首楊玉泰竊據宜
黃樂安崇仁山谷中請綂官兵掃蕩
允之未幾招降崇仁偽總兵蔡仕伯宜黃偽總兵沈鳳祥
等五月大破賊衆於大嶺陣斬偽官百餘兵五千
餘復樂安玉泰窮蹙䧏時湖南平江及銅鼓營賊
起衛國留提督趙賴守樂安調本省兵援楚會簡
親王檄衛國標下兵盡赴樂安衛國以江西為楚
粤控要省城駐滿兵不過二百恐守禦失利上疏
乞
賜罷斥
嚴旨責王不合並申諭嗣後調遣與衛國會商行之八月
遣兵徇建昌招撫偽總兵張發降其官一千餘衆
六萬餘九月擊走賊首朱綂錩於瀘溪擒其黨金
洪尹文郁十二月遣兵徇新昌招撫偽總兵袁菊
茂等官一千三百餘衆五萬餘復銅鼓營衛國以
伏莽未靖疏請赴吉安隨簡親王協力撲勦留副
都綂多諾守南昌得
旨綠營官兵聽便宜調遣十七年三月賊首韓大任赴閩
降其黨郭應輔等分據萬安泰和諸縣衛國勦其
衆四萬餘招撫偽總兵以下官三百餘衆四萬六
千餘分别安置六月吳逆犯永興薄吉安
上命衛國酌撥綠旗兵守吉安速募精銳五千偹援先是
衛國奉
旨守銅鼓營三桂既死餘黨據岳州長沙大兵圍之不下
十二月衛國奏銅鼓營寧謐無事請赴楚援勦
上嘉許並
授方略未至岳州長沙繼定十八年正月
詔赴大將軍安親王岳洛軍協同進取於是衛國隨大軍
由衡州寳慶大敗賊於紫陽河雙井鋪復武岡城
嗣給事中李宗孔劾衛國居總督任不治事失民
心廷議革職
諭戴罪圖功十九年三月率兵破鴨婆黃茅等嶺進勦靖
州賊與都綂穆占會追敗偽將軍吳應麟等復沅
州十月至鎮遠奪石巷口抵大巖門偽將軍張足
法悉衆拒衛國親奮擊大破之足法夜遁追至油
閘關而還復鎮遠城大兵既定貴州大將軍貝子
彰泰進征雲南留衛國守貴陽二十年雲南平回
任二十一年調湖廣總督二十二年廷議前綏遠
將軍湖廣總督蔡毓榮劾衛國不聽調度貽誤軍
機而衛國有平鎮遠功請免議
諭曰董衛國遵朕指授勦定賊寇恢復鎮遠實為可嘉蔡
毓榮勞績遠出其下且二人敵體大臣無聽調度例以
妬功故䧟人重罰著將蔡毓榮降五級調用先是御史
蔣伊劾衛國縱兵俘掠至是江西總督于成龍疏
辯十一月衛國入
覲瀕行
諭曰爾在外二十餘年地方事宜知之已悉前此用兵之
際未免騷擾閭閻今天下承平當思休養民力至於興
革利弊尤在嚴飭所屬實力奉行爾前有勞績朕罔不
知毋畏人言勉圖後效十二月衛國遘疾卒於任
賜祭葬如例
石琳(兄子文晟)
石琳漢軍正白旗人都綂石廷柱第四子順治十
四年由佐領兼禮部郎中康熙元年授山東按察
使二年正月丁母憂十一月起補江南按察使三
年六月以前在山東承追入官房地變價遲延降
一級調用六年十二月授浙江鹽運使十二年五
月遷湖廣下荆南道十三年襄陽總兵楊來嘉副
將洪福叛應逆藩吳三桂踞房縣保康竹山煽誘
醜徒嘯聚南漳縣之天門蘭山雞公等寨時出刦
掠石琳同總兵劉成龍搜勦斬獲甚衆撫定各寨
洞總督蔡毓榮疏報捷功得
旨嘉奬十五年九月遷江南按察使二十年五月遷浙江
布政使二十三年九月擢湖廣巡撫二十四年工
部以建造
太和殿檄催各省採運楠木杉木琳以楠木産自萬
山之中挽運維艱疏請輾限部議不准
上曰各省所運楠木杉木山路﨑嶇挽運艱難若限期太
廹恐致擾民其令從容運送勿累民力二十五年十一
月調雲南巡撫二十六年十二月疏言省城外松
華壩并金汁等六河壩閘上引松華諸山之水源
下以資昆明諸縣之灌溉額設歲修銀八百兩貯
庫以待不時之需自康熙二十二年修築後迄今
四載屢被山水衝决致田禾淹没今急需修築勘
估銀三千一百六十兩請動支貯庫歲修銀俟工
竣報銷事下部議行二十八年五月疏言臣奉
旨詳察賦役全書應行更改增刪者謹採訪輿情臚列八
條一滇省自明初置鎮設衛以田養軍名曰屯田
又有給指揮等官為俸聽其招佃者名曰官田其
每畝租入較民賦十數倍猶之佃民納租於田主
我
朝開滇之始吳三桂留鎮就昔日之租數充正供之
糧額相沿至今積逋逾多官民交困當改照民賦
上則例起科者也一滇省鹽井有九竈戶從井汲
滷用柴薪煎煑工費甚繁以各井行鹽之多寡為
每歲徵課之重輕阿陋等六井井小課少辦納猶
易若瑯井每觔征課六釐白井每觔征課八釐至
黑井每觔征課一分六釐此明末亂時額外横加
較明初原額每觔二釐有竒不啻數倍今即難議
盡减如原額當减黑白二井照琅井每觔六釐者
也一開化府自康熙四年吳三桂勦平土酋後勘
丈額田七百五十九頃有竒每畝科米一斗六升
三合較之在昔未設府以前每畝不過二三升相
去懸殊且通省民糧最重者惟河陽縣上則田每
畝征米八升一合有竒今當酌量减半與河陽縣
一例者也一元江府由土改流吳三桂因官兵駐
防糧運不繼遂於額糧之外别立名色曰田錢地
講銀曰茶商税銀曰普洱無耗秋米曰浪媽等六
寨地租以元江之﨑嶇山谷加此數倍之糧實難
辦納所當各减其半者也一通海縣六寨地糧較
民賦重幾三倍當改照新定民賦科則&KR1095;嘉縣每
糧一石徵條編銀四兩有竒較通省亦為偏重今
既歸南安州附徵即應與州一例每糧一石徵條
編銀一兩四分者也一麗江界連土番古稱荒服
吳三桂叛後割金沙江以内喇普地與蒙番地去
而糧額猶存所當刪除者也一建水州自明時設
臨元𠫭將歲派村寨陋規銀三百二十六兩馬料
襍糧八十二石原由貪墨取求吳三桂搜括軍糧
遂編入正額所當裁革者也一新平縣之銀場易
門縣之銅厰開採年久礦斷山空商逃匠散各官
捐賠課税難免派累小民所當盡與豁免者也兹
當更造全書
聖諭諄諄惟恐民情壅閼(臣)會同經管錢糧諸臣再四𠫭
酌敬陳各條伏祈
睿裁垂之永久疏下所司議俟全書刊定
頒發遵行是月擢兩廣總督三十一年三月疏言瓊州總
兵吳啟爵奏瓊州所屬黎地應設一州四縣建築
五處城垣增兵防守等事部議令臣會同確核隨
委惠潮道史起賢等渡海履勘復集省城公同商
酌建城五處工費浩繁若依鎮臣所奏土石竹木
就地取用近黎出力遠黎出米則以不滿九千丁
之黎岐執數萬人之工役使農功盡棄田畝盡荒
安保其甘心餓莩而不為刦掠至設立州縣所以
治民今黎岐不通語言披髮祼身僅以片布遮其
下體野性難馴其地半皆峻嶺高山深林密箐東
西自薄沙營至寳停營只三百餘里南北自烏石
營至藥安營亦不過三百五十里中間田畝皆就
山溝零星耕種不足以供賦税安用強設無益之
贅員且設官必設役每州縣歲需工食千兩水土
毒惡瘴氣彌漫外來之人不能服習易至損傷前
明海瑞俞大猷諸臣議開通十字路者蓋由其時
武偹廢弛邊臣全無經緯平日虚兵冒餉有事罔
上邀功調兵十餘萬費餉數十萬動輙數年故為
此議終未舉行今鎮臣誤執前人之說與現在情
形迥不相符應毋庸議惟正北之水尾東北之太
平營正西之薄沙東南之寳停皆黎人出入要路
原撥鎮標兵三百名仍當留駐其增募之兵三百
名亦作為經制責成鎮臣相險設防毋致疎虞再
飭瓊州道府及近黎各州縣加意撫綏俾共沭
皇仁於久遠疏至
上曰閱瓊州輿圖周圍設州縣而黎人居中如果此處應
取古人何為將周圍取之而在内彈丸之地反棄而不
取乎不入版圖必有深意創立州縣建築城垣有累百
姓不准良是三十九年十二月令總兵唐光堯勦撫出
犯寳停營傷害兵丁之生黎王鎮邦等旋就撫投
順因疏劾遊擊詹伯豸雷瓊道成泰慎遣人入黎
峝採取花梨沉香滋擾啓釁各欵請觧任勘究給
事中湯右曾據揭紏劾言黎人拒鬭事起於上年
十二月遲至一載始行題報有扶同掩飾希圖欺
隠情弊
詔石琳及巡撫蕭永藻提督殷化行回奏又
命侍郎凱音布學士邵穆布往審詹伯豸成泰慎論罪有
差石琳察奏不先應降二級調用得
旨從寬留任四十一年閏六月疏報廣東連州排猺逞兇
刦掠抗拒官軍傷害副將林芳把總陳溥及兵丁
從役十餘人
勅遣都綂嵩祝侍郎傅繼祖等赴粤會勦分扼隘口令同
知劉有成守偹黃起鵬等入排宣播
恩諭止擒首惡不及無辜各徭目遂率衆剃髮投誠獻出
兇首九名正法嵩祝等以設立州縣善後事宜交
琳辦理並與撫臣彭鵬提督殷化行悉心區畫琳
奏言連州所轄油嶺等三大排以及香罏山等各
小排連山縣所轄軍寮等五大排以及雞公背等
各小排周圍約計四百餘里山嶺﨑嶇道途窄狹
難以增設縣治莫若仍歸連州連山縣管轄擬於
近猺適中之三江口建立寨城移駐理猺同知一
員俾領把總一員兵百名不時入排巡察宣講
上諭使知各務本業以杜非為仍兼管連州陽山連山二
縣捕務再移駐副將一員都司一員守偹二員千
總四員把總八員兵二千名分為左右二營令副
將管領仍兼管連陽營俱隸督提綂轄所有同知
及副將等官就近撥移其兵糧應於將軍督撫提
鎮各標協營均勻𣲖出依所𣲖之數汰除老弱移
歸新協連陽村莊舊有鄉勇素識排内情形今應
就中考騐人力強壯技藝嫻熟者入伍食糧則汛
守益嚴矣事下九卿議行十月卒於官年六十有
四
賜祭葬如例琳兄綽爾們官二等侍衛綽爾們子文晟於
康熙十八年授蘇州府同知卓異陞雲南開化府
知府以琳任巡撫迴避改廣西梧州府又因琳總
督兩廣改山西平陽府三十三年二月
諭嘉其居官有聲超擢貴州布政使九月遷雲南巡撫三
十四年五月疏言滇省屯賦較民田重逾數倍久
在
睿鑒中康熙二十七年以前逋欠屯賦銀七萬一千二百
餘兩米麥十萬七百餘石已蒙
皇仁盡行蠲免矣自二十八年以來逋欠仍復如舊非軍
戶敢於頑抗亦非各官不善催科也通省民賦最
重者莫如河陽縣上則田糧每畝八升一合有竒
地税每畝五升九合有竒若屯田則每畝四斗五
升至七斗二升不等屯地亦每畝一斗五升至三
斗八升不等前者臣叔石琳撫滇時曾因奉
旨詳核賦役全書瀝陳屯糧重困未經部覆仰懇
聖恩將此屯賦悉照河陽縣上則例起科不特現種人戶
易於輸納即荒蕪無徵者亦莫不踴躍樂墾矣得
旨雲南屯田錢糧較民田額重數倍民人苦累嗣後屯田
賦額照河陽縣民田上則徵收下所司知之三十六年
十一月入
覲會安南國王黎維正疏言臣國牛羊蝴蝶普園三處為
鄰界土司侵佔請
勅諭歸還
上詢及其事文晟奏言牛羊蝴蝶普園三處自明時内属
我
朝開闢雲南即在蒙自縣徵糧至康熙五年改歸開
化府並非安南之地彼輕聽妄言擅行具奏而又
遣兵到邊臣同督臣王繼文仰體
皇上柔遠至意令防守者勿輕動臣思此地久入版圖且
在内境斷不宜給還
上命大學士詳議以黎維正輕聽妄言生事妄行申飭之
三十七年七月疏言北勝州逼近蒙番係金沙江
下流第一要地請改為永北府下部議從之四十
三年三月調廣東巡撫四十四年八月擢湖廣總
督四十五年四月疏劾湖北荆州府所属之容美
土司田舜年僭造宫殿兇惡不法各欵據附近土
目向久忠等紛紛具控備錄原詞恭陳
睿覽請
勅察究尋又疏言田舜年居心殘毒行事乖張若不䋲之
以法恐夜郎自大與各土司仇殺洩忿滋擾邊隅
况側近紅苖勦撫未久宜彰
國法以懾苖情今值田舜年來省謁見令暫留候
旨不敢姑息養癰致貽後患五月疏言臣閱邸抄奉
旨石文晟所奏并所錄各土司呈詞三摺俱抄錄發與湖
南巡撫趙申喬湖廣提督俞益謨閱看以為何如勿得
相商各出所見具奏仰見
聖明詳慎至意臣自應静候
睿裁今復檢出田舜年從前叛從吳逆及投誠後逐年不
法原案偹錄二摺附陳
御覽田舜年已發交按察司看守請
勅下兩撫臣提臣秉公究審六月疏報田舜年在省病故
時
上已遣左都御史梅鋗内閣學士二格會審遂合疏請追
革田舜年原職以其所属戶口收入版圖
上復遣大學士席哈納侍郎張廷樞蕭永藻覆勘還奏田
舜年未曾僭造宫殿其兇惡不法等事亦無實據
業經病故其土職請以其子承襲誣控之向久忠
等應枷責移徙内地石文晟不能詳察草率具題
應降三級調用
詔從寬以所降之級留任先是文晟以疾乞觧任疏
留中未發四十六年五月
諭大學士等曰石文晟人極粗鄙若為土司而罷其職似
未得體此疏既自行引疾乞罷可允其請乃
批發革任五十二年三月逢
慶典復原品五十九年八月卒年七十有八
王國安
王國安漢軍正白旗人順治十八年由刑部筆帖
式考授宏文院中書康熙六年補
國史院典籍九年改内閣典籍十二年遷刑部員外
郎十三年授内閣侍讀學士十六年奉
命頒詔朝鮮二十一年六月擢内閣學士充纂修明史總
裁官七月授浙江巡撫疏言嘉湖二幫白糧每年
派運費銀三萬四千餘兩康熙三年撫臣朱昌祚
請以漕船帶運並暫徵運費銀一萬八千餘兩添
造新船六十四自是舡足敷撥無加派運費之累
十五年以後改徵折色運船年久朽爛今白糧復
徵本色請照康熙三年例將免徵運費銀三萬四
千餘兩暫徵一年購船入幫抽選運白可永免加
徵從之二十三年二月擢浙江總督四月調福建
總督二十五年六月條陳臺灣事宜一臺屬士子
請照内地例府學額進二十名臺灣鳳山諸羅三
縣學照中縣十二名提學道不能渡海考校交分
巡臺厦道就近管理一臺灣文武官三年後例得
陞轉内地官與兵似屬一體現在兵丁到汛年月
各不同請將此内有願在臺者聽留外餘按赴汛
年月三年調歸原營仍於内地照數撥換以示軫
恤一臺灣澎湖兵除糧米於本地支領外其餉銀
取給内地往來海船每患飄溺每年祗四月風信
極順十月波濤恬靜稍可無虞請於每年四月内
即發夏秋二季餉銀十月内即發冬季並來年春
季餉銀交該管官貯給得
旨臺灣駐防兵丁於三年内陸續盡數更換永著為例餘
如所議行二十六年三月授刑部右侍郎五月轉左二
十八年
命以刑部左侍郎䘖管奉天府府尹事
陛辭
諭曰奉天為根本重地今聞遊民甚多務農者少一遇旱
潦即難補救爾至任當勸民務農嚴察光棍游手之徒
奉天田土旗民疆界相錯丈量明白以旗人餘地付之
莊頭前府尹金世鑑奏請將旗人餘地俱與百姓耕種
徵收錢糧所見甚小今已另遣官前往丈量雖係彼處
戶部之事爾在地方亦須公同詳察永定則例二十九
年十月以前在福建總督任内明知巡撫張仲舉
侵蝕錢糧扶同具題部議照徇庇例降三級調用
得
旨革去侍郎仍留府尹任三十年疏言
盛京刑部理旗民交涉事件府尹向不關預似於職
掌非宜查田土房産諸事原有府尹會同
盛京戶部審理之例請凡旗民互控案件府尹亦會
同刑部審理部議從之三十三年奉天府洊饑
命發山東倉穀四萬石由海道運賑國安以運穀四萬石
不若米二萬石之易請將所指穀石與地方官酌
易再需米州縣多近海俟運至三岔口即可分發
各城應由渾河運送如水淺難行即以漁船分運
經費既省輸送倍速
諭部速行三十四年丁繼母憂三十七年補奉天府府尹
四十六年遷兵部右侍郎四十七年轉左侍郎四
十八年奉
命赴陜西祭歴代帝王陵寝六月卒於涇陽縣子以巽官
至内閣學士
華善
華善漢軍正白旗人都統石廷柱第三子豫親王
多鐸以女妻之授和碩額駙尋任内大臣康熙六
年以元宵節赴宴時譏誚莊親王博果鐸革内大
臣仍留和碩額駙十三年三月以逆藩吳三桂反
命華善為安南將軍率師防守鎮江四月杭州將軍圖喇
奏耿精忠叛
詔華善選所部漢軍二百名領以步將二員赴浙江聽調
遣五月鎮海將軍王之鼎奏耿逆結連海賊窺伺
内地應調右路官兵集天寧洲訓練
詔華善督所部兵習水戰九月
命簡親王喇布為揚威大將軍統兵駐江寧華善與王之
鼎等參贊軍務十五年四月改授華善平寇將軍
統轄江南滿洲蒙古兵十六年九月簡親王駐江
西疏請增兵
詔華善率江寧徽州所駐滿洲蒙古漢軍赴簡親王軍前
以平寇將軍印留付江寧副都統科爾擴岱十七
年三月授定南將軍
詔率兵進湖南駐守茶陵閏三月奏茶陵兵少恐吳逆乘
間自衡州出犯安仁攸縣請增調以資防禦時簡
親王率師進湖南
詔即以簡親王統師駐茶陵六月
詔華善進守永興八月奏言永興道阻難通且兵力單弱
致行期稽滯
詔責華善調赴永興為日已久乃藉口兵單道阻逗留不
前俟事平察議
諭趣以設策勦賊并力進征尋簡親王疏報吳三桂病死
永興賊兵解去議政王等言華善不赴永興應革
職在簡親王軍前披甲效力
上曰華善自六月調赴永興迄今未至殊負厥職我國家
將士凡有調遣俱即馳赴從未有如此遲延觀望者姑
免革職披甲付將軍穆占令隨營領隊效力十八年三
月穆占奏副都統布舒庫前鋒營總塔勒岱等擊
敗偽將軍吳國貴范齊韓於永州華善預有功二
十二年二月議政王等追論不急救永興罪擬革
職籍沒家産
上以華善尚未僨軍寬免籍沒二十七年三月華善疏言
臣高祖布哈原係蘇完人姓瓜爾佳明成化年間
授建州左衛都指揮僉事臣曾祖阿爾松阿嘉靖
年間襲職臣祖石翰移居遼東臨沒時囑臣伯父
石國柱石天柱臣父石廷柱曰我雖暫來漢地然
此心依戀故土爾兄弟當力成吾志務建功業以
歸
本主其後
太祖高皇帝兵臨廣寧臣伯父國柱天柱臣父廷柱相率
出迎隨獻廣寧城
太祖高皇帝見而大喜曰我國之人仍歸我國
恩遇特優自是臣父隨征無不奮勇當先
太宗文皇帝知臣父本出滿洲
命轄滿洲精兵後乃改轄漢軍伏念臣父雖統漢軍實係
滿洲近蒙
皇上察取
國初功臣家世名字臣伯父石國柱石天柱臣父石
廷柱亦預其列謹備叙臣家世系乞
恩改入滿洲旗籍事下部議以族人官職衆多應仍留漢
軍旗下嗣後編審册内改造滿洲三十四年六月
卒
蔡毓榮
蔡毓榮漢軍正白旗人漕運總督蔡士英次子初
任佐領兼刑部郎中尋授京畿道御史兼參領遷
秘書院學士康熙五年授刑部侍郎七年遷吏部
侍郎九年授四川湖廣總督駐荆州十年疏言蜀
省民少田荒宜廣招開墾凡候選及現任人員招
民三百戶者議叙即用即陞墾熟田畆寬限五年
起科又言蜀省衝要營員請照沿邊例題補十一
年疏言移駐弁兵其子弟有讀書者應准入籍考
試十二年請裁遵義總兵官改鎮松潘事並下部
議行是年十二月逆藩吳三桂反毓榮䟽言雲貴
總督甘文焜手書遺臣言吳三桂反臣隨調沅州
總兵官崔世禄疾赴貴州禦之令彛陵總兵徐治
都永州總兵李芝蘭各率兵繼進
上諭以宜令提督桑額疾馳沅州固守
敇遣王貝勒大臣領八旗兵至荆州復
命侍衛納爾泰傳
諭毓榮籌備軍需十三年二月分設四川總督改毓榮專
督湖廣以前此招民墾荒叙功加兵部尚書銜先
是賊兵䧟沅州崔世禄降賊至是常德澧州長沙
岳州相繼失守部議毓榮當賊未䧟常德時不即
令桑額往守調度無能應革職
命從寬留任戴罪圖功尋丁父憂
命在任守制仍率綠旗兵偕八旗兵進勦毓榮遣中軍副
將胡世英分防江口值叛鎮楊來嘉等據南漳縣
之天門寨馬良坪諸處出掠城邑毓榮遣襄陽總
兵劉成龍率兵禦勦屢奏捷時廣西提督馬雄叛
應吳三桂以逆書與兩廣總督金光祖詭言毓榮
欲携綠旗兵數千赴岳州降賊光祖為毓榮婣戚
密遣人告之毓榮䟽陳狡謀狂噬請解任回旗
上命以殫心供職勿因逆書引嫌十四年九月大將軍順
承郡王勒爾錦奏增設綠旗兵援𠞰二營領以兩
副將
詔毓榮統轄之毓榮尋䟽言吳逆久據湖南而湖南之長
沙與江西之吉安袁州接壤郴州桂陽又與吉安
之龍泉接壤若楚省大兵由荆岳諸路進而江省
大兵亦由袁州諸路會期進攻使賊三面受敵首
尾不能相顧則我兵之勢合而賊兵之勢分一舉
而膚功立奏也又言前此屢奉
恩諭䧟賊官民來歸悉赦已往之罪且不惜數百萬帑金
用兵𠞰賊無非為救民水火計惟是烽燧之區或
不暇辨是民是賊恐俘戮者衆乞
勅統兵王貝勒遴選滿洲賢員齎奉撫民
勑諭隨師前進每收復城邑即稽察戶口悉予安輯賊黨
以外戒毋妄殺則脅從之衆無不聞風投順矣䟽
並下所司議行十七年毓榮奉
詔率兵五千隨貝勒尚善𠞰賊岳州因同討逆將軍鄂納
等率舟師進𠞰柳林嘴及君山用礮擊沉賊舟殱
賊無算賊復犯我糧艘夾擊敗之斬級千餘是年
吳三桂死大兵以次恢復岳州長沙衡州等府十
八年三月毓榮疏言洞庭湖中之君山有龍神廟
久著靈顯唐封為利涉侯宋加封順濟王我
朝順治四年
王師過湖祈風有應委官葺新昨歲七月大軍攻取湘
隂風浪叠壊船艦臣同討逆將軍鄂訥登山虔禱
即風靜浪平克復岳城湖南諸郡底定固皆
皇上威福所致亦賴湖神護助請
勅賜封祀以旌神功䟽下部議視嶽鎮海瀆例封為洞庭
湖之神遣禮部祭告十月毓榮疏言湖南惟辰州
一府尚為賊據而楓木嶺辰龍關兩路皆極險隘
我軍士馬疲困宜暫休息俟糧草克繼會期進𠞰
上命給事中摩囉郎中伊爾格圖傳
諭曰逆賊敗遁負險未可專恃馬兵宜用綠旗步兵前進
聞蔡毓榮所属官兵甚為強壯以此兵力何難𠞰除將
滅之寇從古險隘地方若不攻取豈有自定之理其如
何恢復辰沅速定雲貴詳議以聞毓榮疏言辰沅水路
直達武陵賊既扼險於陸又復據泊上游若我師
由陸路進攻恐賊以輕舟順流反襲我後宜造八
槳小船二百水陸並進並請專責一人總統諸路
綠旗兵
上允其議即授毓榮為綏遠將軍
賜勑總統綠旗兵總督董衛國提督趙賴等並受節制十
九年三月分路破賊楓木嶺辰龍關並擊壊賊船
復辰州沅州及瀘溪溆浦麻陽等縣八月毓榮請
頒𠡠招撫吳世璠
上諭大學士等曰吳世璠為賊渠魁恃其險阻抗拒守兵
殘害生民罪惡重大蔡毓榮不圖早滅逆寇乃欲降勑
招撫率意妄奏着嚴飭之閏八月定邊大將軍貝子彰
泰與毓榮由沅州進征貴州奏言綠旗兵與滿洲
兵已會合一處若各自調遣恐未能并力奏功
上命毓榮一切軍機關白大將軍商酌以行十月毓榮同
董衛國督兵復鎮遠府隨彰泰定貴陽二十年正
月彰泰奏賊衆萬餘欲據盤江已遣兵固守鐵索
橋以禦之
上諭之曰大兵秣馬貴陽已經月餘今逆賊欲據盤江祗
遣兵前往殊昧機宜彰泰蔡毓榮當即親統大兵撲滅
賊衆平定滇中勿失機會三月毓榮隨彰泰抵雲南省
城營於歸化寺偽將軍胡國柄等糾賊萬餘列象
陣拒戰我師分隊進擊大敗賊衆陣斬國柄及賊
衆無算十月逆孽吳世璠自殺其黨以城降雲南
平毓榮還任湖廣總督復原職二十一年六月調
雲貴總督疏言雲貴兩省俱險要邊疆又當新復
之初督標兵舊設四千未足資彈壓請增兵一千
分為五營又因議裁吳逆所設十鎮請改為六鎮
在迤西者曰鶴麗曰永順曰楚姚蒙景在迤東者
曰開化曰臨元澂江曰曲尋武霑又言中甸在金
沙江外舊轄麗江土府為吳逆割畀蒙番通商互
市今互市已停而蒙番所設喇嘛營官未撤宜令
土知府木堯仍歸其地十月又奏籌滇善後事宜
分别十款一曰蠲荒賦逆賊據滇八載按畝加糧
驅之鋒鏑地廣丁稀今各府州縣衛所報無徵地
丁額賦應亟予蠲除招徠開墾二曰制土夷前此
土目世職不過宣慰吳逆濫加偽秩或至將軍總
兵投誠之時權照偽銜給劄今當悉行追繳換給
土職其應襲者年十三以上令赴儒學習禮起送承
襲族人子弟准就試州縣舊被吳逆奪職者察明
宗𣲖予襲以示綏柔三曰靖逋逃有逆属舊人鳥
駭鼠竄者有征兵奉裁乘間免脱者有八旗僕從
不隨師凱旋?匿滇境者宜定首報賞格重懲窩
隠所獲之人按律量從末減自必聞風投歸不致
以畏死之故竄入生苖矣四曰議理財滇省賦稅
無多兵食仰給他省惟産五金可令民自開礦硐
而官總其税省會及禄豐蒙自大理增設爐座以
廣鼓鑄故明沐氏莊田及入官叛産均令變價以
裕錢本其田仍一例納賦又兵弁皆有餘丁宜令
酌墾各營荒地起科後編入里甲則賦有餘而饟
可節寔為邊儲至計五曰酌安插逆属家人曾隨
賊伍者應遣發極邊若僅受偽銜並未從行助逆
宜免其遷徙以示矜全六曰收軍仗私造軍器者
應坐謀叛論罪其土司收藏刀鎗及民人以鉛硝
硫黃貿易者並當嚴禁七曰勸捐輸滇省民鮮盖
藏偶有祲災無從告糴請暫開捐監事例以備積
貯八曰弭野盜魯魁在萬山中初為新嶍阿蒙土
人所據聚嘯為盜内通新平開化元江易門外接
車里孟艮鎮元猛緬向者吳逆養寇自重授以偽
職今雖震讋
天威受土司銜仍宜厚集土練各兵坐鎮隘口以防後患
九曰敦寔政兵燹之後宜整理撫綏其要在墾荒
蕪廣樹畜裕積貯興教化嚴保甲通商賈崇節儉
蠲雜派恤無告止濫差所在州縣即以十事考殿
最立勸懲庶邊疆日有起色十曰舉廢墜學宫之
設以育人材吳逆煽亂悉皆頽毁今武功既成宜
敷文教有倡率捐修者錄叙以勵之其逆黨所據
官僚廨宇宜仍給為公署聽其自葺至通省稅糧
既有成額宜均本色折色之數酌存留起運之經
黔滇驛站一例酌增工食則民間永無派累矣疏
入
上以所奏各欵有合時務下九卿詹事科道議行尋
諭曰土司等賴刀鎗捕獵以為生計勿槩禁止先是毓榮
自貴州進征雲南時疏劾提督趙頼駐守貴州抗
留檄調進征官兵議政王大臣以趙賴已奏明防
守緊要難於遣發寢議毓榮復劾總督董衛國不
聽調度違誤軍機
上命事平時定議二十二年部議董衛國未曾違誤且有
復鎮遠功請免議
上以毓榮妬功誣奏下部議削五級二十五年閏四月改
總督倉場侍郎十月改兵部侍郎十二月領侍衛
内大臣佟國維等奏侍衛納爾泰自首前奉使雲
南回京毓榮令其子琳餽以銀九百兩又内務府
以新自雲南歸旗之革職知州文定國訐毓榮隠
匿應入官婦女及徇縱逆黨状入奏
詔法司勘鞫得寔擬斬立决籍沒
命免死與其子琳並遣發黑龍江後
赦還三十八年卒
欽定八旗通志卷一百九十七
