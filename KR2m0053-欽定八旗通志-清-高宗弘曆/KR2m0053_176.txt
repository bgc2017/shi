欽定八旗通志卷一百六十二
人物志四十二
大臣傳二十八(滿洲正白旗七永貴)(烏爾登)(舒赫德)
烏爾登
烏爾登滿洲正白旗人姓烏禮蘇父喀喇官至寕
夏副都統雍正六年烏爾登由前鋒授藍翎侍衛
洊授二等侍衛乾隆六年
命御前行走五年授一等侍衛六年補公中佐領八年
賞副都統銜赴北路軍營十一年還京授鑲黃旗蒙古
副都統十二年遷護軍統領十三年四月派赴金
川軍營七月由馬奈一路督戰奪賊卡四尋調赴
卡撒攻克水碉三層碉雙碉等處及二道山梁十
二月經略大學士傅恒抵軍營令烏爾登還馬奈
駐守十四年金川平還京十六年奉
旨督察平糶事宜十八年
命赴北路軍營授恭贊大臣駐防烏里雅蘇台十九年
正月以扎哈沁宰桑禡木特等闌入卡倫烏爾登
偕喀爾喀副都統策登扎卜率兵五百與恭贊大
臣努三等分路查緝總辦卡倫事務九月恭贊大
臣薩喇爾往收烏梁海烏爾登由索郭克接應俘
獲甚衆事
聞奉
旨優叙給一等功牌二十年二月隨大軍進𠞰凖噶爾
先是
上以烏爾登等查緝扎哈沁事竣並不往擒迯犯巴朗
又匿所獲烏梁海牲畜
諭班第訊問至是
諭曰班第奏訊問烏爾登供詞一切推諉俱䣃過於薩
喇爾一人夫薩喇爾歸順未久前收獲烏梁海人衆
即有搶擄以伊舊染凖夷習俗初降未知法度是以
姑為寬容若烏爾登等乃滿洲世僕亦效凖夷之所
為是尚可宥乎且烏爾登於收服烏梁海時未將逃
人巴爾報出殊屬舛謬又將現有牲畜等物開单呈
報伊在軍營已三四年何能將歷年所有一一登記
顯係得信隠匿少開數目希圖䣃罪著班第等徹底
嚴查毋得任其狡餙四月鞫實擬斬監候得
旨烏爾登前不往擒巴朗實屬貽悞軍機罪不可逭但
念收服扎哈沁烏梁海時伊曾隨同效力著加恩免
其治罪仍留軍營以閒散效力贖罪五月授三等侍
衛九月授二等侍衛
命選厄魯特宰桑厄爾錐音等兵赴伊犁沿途𠞰賊授
一等侍衛十二月
諭曰此次烏爾登帶領厄魯特宰桑等往西路軍營行
走奮勉着加恩賞給副都統銜在領隊大臣上行走
現在進兵𠞰滅阿巴噶斯哈丹等游牧即着領兵前
往二十一年三月叛賊阿睦爾撒納竄哈薩克定西
將軍策楞遣烏爾登以兵一千隨恭贊大臣玉保
追之會玉保誤信布庫努特逃人言賊勢窮蹙無
煩大軍深入遽引兵還烏爾登追至庫隴癸嶺獲
賊黨額琳沁亦還阿睦爾撒納脱走
上訓飭之七月逹爾黨阿代策楞為將軍偵哈薩克伏
山谷中烏爾登以百騎誘之出大軍逆擊大敗之
時議策楞玉保等疎縱阿睦爾撒納罪烏爾登以
領隊大臣同在軍營革職鎻拿來京
上面詰之烏爾登奏臣前聞逆賊逃信即請發兵五百
追擒玉保策楞俱謂臣僥倖不允後隨玉保前進
復請追拿玉保止發兵五十名至庫隴癸嶺僅餘
二十八駝又疲乏逆賊已於臣起行日過嶺竄哈
薩克
上以其言詢原參贊大臣扎拉豐阿屬實
詔授三等侍衛在
乾清門行走尋
命仍赴軍營二十二年六月叛賊扎那噶爾布尼瑪等
自額林哈畢爾噶遁哈什河烏爾登偕侍衛瑪瑺
襲擊敗之擒其黨美諾和什二十三年三月隨副
將軍富德擒扎哈沁得木齊哈勒拜等五月定邊
將軍兆惠招降布魯特部頭目圖魯啟拜烏爾登
奉檄由株木罕至圖固斯塔老宣讀
恩旨皆乞降禡木特呼里比因請遣弟舍爾伯克入
覲許之烏爾登即伴送來京二十四年三月擢一等侍
衛
諭曰現在大軍搜捕嗎哈沁并堵截逆回霍集占逃路
烏爾登著授恭贊大臣與喀爾喀郡王車木楚克扎
布為一隊互相策應六月授正藍旗蒙古副都統十
月以捕嗎哈沁不力革恭贊在領隊大臣上行走
二十五年凱旋
賚幣二十八年遷護軍統領三十年叙護送逹什逹瓦
屬衆至伊犁及由烏里雅蘇台觧送伊犁孳生牛
羊俱辦理妥協加一級三十一年擢鑲黃旗蒙古
都統三十三年授左翼前鋒統領兼管火器營三
十五年二月管健銳營尋授散秩大臣十二月卒
舒赫德
舒赫德滿洲正白旗人祖徐元夢禮部侍郎加尚
書銜謚文定有傳雍正六年舒赫德由筆帖式授
内閣中書十年遷侍讀十三年遷監察御史在軍
機處行走乾隆元年七月四川廵撫王士俊密疏
四事
上閱疏内有近日條陳惟在翻駁前案語發王大臣等
閱看舒赫德因劾士俊妄發狂論請明正其罪
詔逮問治罪二年八月奏八旗生齒日繁
盛京黑龍江寕古塔三省土沃可墾若將八旗閒散
分居三省則京城既多勁旅而根本重地更添丁
壮請
勅三省將軍勘所屬可墾若干畆可駐兵若干酌定人
數按戶攤給並請照舊例設公庫各省税務歸併
旗員旗地典於民者贖還現存公中收租地分賞
無地之家以十年為期次第舉行部議如所請
諭曰舒赫德條奏將各省税務歸併旗員管理甚無識
見彼意以為旗人生計艱難若管理税務則可沾餘
潤以資飬贍不知國家設立關隘原以稽察奸宄利
益商民並非為收税之員身家計也朕日以砥勵廉
隅訓勉臣工尚恐其不能遵奉而可以謀利之見為
之導乎况當日旗員管理關務者亦指不勝屈惟視
此以為利藪故貪黷之風侵蝕之弊不一而足因而
身罹重譴籍其家産累及子孫是今日旗員之貧乏
未必不由於當日收税之所致也豈可使之復蹈前
轍且各省委辦税務率多道府等官並無滿漢之别
如滿洲有任道府而廉潔自爱者何嘗不可派委而
必定以為例乎總之為上者施逮下之仁惟勵以忠
勤示以節儉固其根本之圖為下者當早作夜思宣
力供職以永受國家惠飬之恩方可謂之計長久盖
厚其生計之道不可不思而長貪風以為惠下則利
未見其為利且貽害於後日此理甚明非所以教旗
員之道亦並非所以愛旗員之心也初雍正年間京
師設官米局收買八旗兵米存貯平糶後議裁市
民買米囤積弋利價日昂舒赫德奏請復設從之
三年五月遷内閣侍讀學士四年七月擢副都御
史十月奏請秋審緩决五次以上者分别减等發
落從之十二月遷兵部侍郎六年三月兼辦步軍
統領事務十月條奏八旗三營事宜一内城九門
外城五門設銅鐵炮一千九百餘請令工部兵部
擇可用者分置各城殘缺者修整八旗演砲時載
往蘆溝橋騐放一步軍營向無帳房披甲等廵邏
修道遇嚴寒雨雪侵膚請每旗滿洲給帳房二十
蒙古漢軍各十一三營盔甲旗幟年久敝壊應酌
留朋扣銀修整每營設鳥鎗百帳房八十一内外
營馬草料俱有定價惟三營草豆每月由五城司
坊官開時價報戶部戶部始行支放兵丁先期稱
貸拮据應核實每馬月給銀二兩五錢戶部按月
支放七年六月奏言八旗捕盗步軍校滿洲三員
蒙古漢軍各一員輪流值月遇盗案與本旗副尉
一體議處一旗地方遼闊一人值月不能遍及雖
有議處之條實無弭盗之益請分滿洲旗為三捕
盗步軍校三員分管蒙古漢軍捕盗步軍校各一
員各管本旗地方以專責成均下部議行十二年
五月調戶部侍郎十三年四月兼理兵部授正黃
旗漢軍都統九月調鑲紅旗漢軍都統軍機處行
走七月充會典館總裁授兵部尚書尋調戶部管
理三庫十二月赴四川軍營疏言沿途驛逓絡繹
蒙
聖諭酌設筆帖式領催兼司站務而正腰各站經管知
縣仍委之書役恐多遲悞請再派筆帖式領催駐
站親行逓送從之時大學士傅恒經略金川軍務
十四年正月
命舒赫德為恭贊加太子太保師旋留辦軍需奏言督
撫咨商皆要務所設驛站應嚴考核請飭各督撫
將省會相接之衝驛未設專員及遠近不接向無
驛站之處如何接續抽設酌限日行里數定為章
程報部存案其接連外國要隘亦酌設驛站俾重
務不致稽阻下部議行軍需奏銷蕆事
命往雲貴湖廣河南查閱營伍軍装並勘雲南金沙江
運銅水道六月奏勘金沙江自新開灘上至黃沙
坪銅運無阻其上遊四十餘灘多險蜈蚣嶺等十
五灘危險異常仍湏陸運總督張允隨奏報一律
開通請交部嚴議所糜帑八萬餘兩着原辦人賠
補
詔免察議上游糜費銀准將下游節省銀抵補其不足
者令張允隨及承辦各員分賠時古州鎮總兵哈尚
德因放水請移建城垣
上以城工未便輕遷
勅舒赫德相度議奏九月覆奏古州上通都勻下接黎
平城西有山水三穿城逹江江水倒漾山水為所
阻不能由㴠洞宣洩屢致水患擬於城外掘溝引
水入溶江其傍南一水去江較遠仍由冰洞入城
將城内行水溝掘寬建石閘隨時啟閉可免水患
無庸移城得
旨如所議行十月調兵部尚書十五年六月奏言定例
額兵百名内扣名糧二分充營中公用奈繕治軍
械廵防路費多不敷該管官每借支存公銀給兵
於領餉時按名坐扣餘餉不敷飬贍似應酌給公
費查東南山多馳驟難施馬兵可稍减西北馬兵
十居八亦可酌裁籐牌兵全無實用請
勅督撫提鎮各就營伍情形酌議將公費名粮於馬兵
籐牌兵内扣出舊例每百名二分之外請加增數
分以偹公用廷議允行十二月赴浙江會勘海塘
十六年四月
命會勘永定河七工下口十月會審杭州將軍覺羅額
爾登婪賘案鞫實觧宗人府治罪十七年正月偕
侍郎玉保赴北路軍營防範凖噶爾十八年七月
以逹瓦齊戕喇嘛逹爾扎自立凖夷内亂徹防守
兵
詔舒赫德回京九月
命馳往銅山辦理黃河决口尋疏言正河斷溜淤墊俟
水落挑河引溜進埽期冬末竣工至洪湖漲溢工
多汕刷督官兵搶護將下游之舊南關白家墩等
壩王營减壩開放决范公堤數處以資暢洩奏入
報
聞又奏言洪湖磚工不能經久惟石工為有益查江南
之洞庭龍潭等山場及山東嶧縣之花山産石料
并近水次易運分咨兩省採辦於明歲二月到工
請
簡熟諳工程大臣帶工員來江辦理
上命侍郎嵇璜德爾敏往涖其事十二月奏張家馬路
及二閘漫口合龍大溜復歸故道得
旨下部優叙加二級時都爾伯特台吉策凌烏巴什等
率衆投誠凖噶爾宰桑瑪木特追之闌入北路卡
倫旋逸出
上命舒赫德赴鄂爾昆軍營先是有
旨令將軍大臣等與薩喇勒查拿瑚圖克等之便招諭
凖噶爾烏梁海十九年正月舒赫德奏報恭贊達
青阿誘擒瑪木特薩喇勒擒獲烏梁海得木齊扎
木恭瑚圖克等疏至
諭曰舒赫德等奏凖噶爾逹瓦齊復作台吉烏梁海不
願歸順已令薩喇勒暫住卓克索地方宣揚兵勢另
籌辦理等語竟未喻辦理此事之旨前令將烏梁海
收降招服者非因達瓦齊訥默庫濟爾噶爾彼此搆
釁乘亂而始辦也特因烏梁海追逐策凌直入我卡
倫若不懲治必致肆意妄行是以令於此時或許歸
降或行驅逐一經辦定於地方長久有益原與達瓦
齊之復作台吉與否全無關涉朕曾降旨軍營將軍
大臣毋得偏執己見致令薩喇勒辦理周章今觀此
奏豈非故掣其肘乎若謂薩喇勒馬力疲乏即令其
在駐劄處暫為休息未始不可達瓦齊復作台吉之
處何必齒及此尤朕所不觧也再瑪木特已經釋放
伊若感恩自必來歸如不歸誠必將此事告知伊台
吉其台吉豈肯晏然即已勢必遣使前來索取逃人
策凌等彼時非發兵征討更無善策在舒赫德等以
為既將瑪木特釋放若扎木恭等亦照此釋放便可
無事獨不思堂堂天朝有如是辦理之法乎今凖夷
正值力弱舒赫德尚如此畏怯若遇彼猖獗時伊等
不過收入喀爾喀一籌莫展而已俟烏梁海辦竣之
後瑪木特若不來歸亦必一律辦理今應如何防範
瑪木特之處亦宜預為留心此時惟遵朕屢次所降
諭旨飭諭薩喇勒悉心妥辦舒赫德倘再行從中阻
撓决不寬恕其罪三月奏凖噶爾烏梁海已遠徙俄
羅斯界投誠之策凌等暫在推河拜達里克庫爾
竒勒等處種地游牧
詔回京面領
諭旨仍赴軍營四月
諭曰舒赫德此次差往軍營辦理一切舛謬從前行文
凖噶爾達瓦齊一事自應奏聞請旨遵行乃一面具
奏一面即行擅發甚屬錯悞曾將應行察議之處暫
令存記今令舒赫德等查奏原任貝勒額林沁公格
勒克巴木丕勒未至調遣地方一案伊等公然為之
奏請寬免此等奉調遲悞之罪軍務攸關豈得因其
曾效微勞即從寬宥乎况此原係伊等應行查恭之
事乃並未恭奏已屬寬縱及朕諭令查奏復敢巧為
開脱舛謬已極着交部將伊前次存記之案一併嚴
察議奏部議革職得
旨舒赫德着將從前所有加級紀錄盡行銷去從寬免
其革職七月輝特台吉阿睦爾撒納來歸舒赫德與
定邊副將軍策楞疏將阿睦爾撒納等大台吉留
軍營候
旨眷屬移住蘇尼特
上斥其辦理錯謬
諭將阿睦爾撒納等妻子撤回令會集一處在烏里雅
蘇台附近游牧居住復
諭曰舒赫德自去年命往北路軍營所辦諸事動輙乖
張其查拿瑪木特擅入卡倫一案有凖噶爾扎那噶
爾布差人投書詢問舒赫德並不奏聞請旨竟擅自
致書達瓦齊其舉動冐昧實出意外朕彼時降旨嚴
行申飭及來京時面加訓諭伊亦自知錯謬因末行
治罪嗣因策凌烏巴什歸誠知凖噶爾簒奪相仍人
心離散實有可乘之機特命策楞為定邊左副將軍
並令舒赫德協同辦理舒赫德在熱河面領訓誨指
授極為詳明伊二人自到軍營畏葸猜疑毫無籌畫
凡所部署事事不合機宜即如阿睦爾撒納等窮蹙
來歸尚未接見即議令將兵壮屯駐軍營同來眷屬
悉移置於戈璧之南相距數千里使其父母妻子分
析離居此豈在天理人情之内在阿睦爾撒納等甫
經歸命焉知天朝將伊等分遣安插究屬何意斷不
能不生疑畏且並不候旨竟稱一面奏聞一面辦理
此何等重大事而率意妄行乃爾耶至阿睦爾撒納
稱有德濟特台吉率衆一千戶亦傾心向化因為水
所阻又阿睦爾撒納胞兄及其親子為瑪木特所拘
並求給與口糧馬匹前往救應接取成衮扎布薩喇
勒努三俱以為可行而策楞舒赫德悉堅執不允薩
喇勒係熟悉彼處情形之人既以為可行伊二人必
欲執拗不知其出何肺腑方今凖夷叠遭内亂所屬
部落叩關内附者接踵而至此正可以大示懷柔永
綏邊境之時策楞舒赫德身膺重寄何顛倒舛謬至
於此極盖舒赫德因朕有十月間令伊進京之旨遂
一切苟且辦理其不肯接濟阿睦爾撒納者恐致遷
延不得歸家之故又自以同列大臣才具大率與彼
相若而伊親信已久即辦事不當不過申飭議處未
有可代其任者國家簡用大臣寄以專閫重任而乖
張僨事如此實為深負朕恩舒赫德着革職以閑散
在參贊上效力贖罪家産俱着籍没其子舒常着革
職發往黑龍江披甲在京諸子着拿交刑部以為大
員負恩者戒旋赴鄂爾昆塔米爾等處經理阿睦爾
撒納等游牧二十年正月
命以章京銜協理烏里雅蘇台事務二十一年給副都
統銜九月廵臺站至努克木倫沿途查拿掠馬之
厄魯特護送運往軍營口粮牲隻至額爾齊斯有
掠臺站之烏梁海竄俄羅斯向之索取奏至
上嘉其辦理尚合機宜令來京補正紅旗漢軍副都統
子舒常並授三等侍衛二十二年二月授兵部尚
書兼鑲黃旗漢軍都統赴巴里坤恭贊軍務七月
因奏防範沙喇斯游牧内移
上以舒赫德藉作歸計
訓飭之十二月
諭曰從前舒赫德在軍營時屢獲重譴朕皆曲為寬宥
因今春西師兩路進𠞰不得其人將伊喚回加恩起
用凡一切機宜朕俱詳晰面諭切嘱不可復行退縮
令其到軍營時傳諭將軍成衮扎布善為協同辦理
詎意舒赫德到軍營進兵以來所辦諸事俱不奮勉
將軍成衮扎布本係蒙古伊雖經歷戰陣之事然未
面領訓諭則舒赫德理應盡心相助乃伊等此次所
辦之事違失機宜甚多即如伊等進兵時既將克勒
特烏魯特等游牧招服即當將馬匹收取以益我兵
力使賊無所施其叛逆伎倆方得制禦之道伊等方
且諭彼避入山中以為恐被我軍作躪致使賊有餘
力俟我兵既過即行叛去以此一端而論即可見其
諸事全無成算及朕降旨責諭方且東遮西露往來
道路以致疲馬力於無用之地此皆舒赫德並不將
朕諭旨詳晰曉諭將軍成衮扎布之所致也盖兵法
忌怯弱而舒赫德選懦性成兵法忌諱飾而舒赫德
最工文過合計伊前後罪譴即正以典刑亦不足蔽
辜但西路進兵以來事雖未能就緒尚無挫軍威而
損國體之處若即將伊正法伊反得諉過於將軍成
衮扎布矣朕念成衮扎布去歲擒叛賊青滚襍布之
功看伊顔面貰舒赫德以不死然其不足復用所為
下愚不移亦屢試而知之矣舒赫德著加恩免死革
職令為兵丁在軍營自偹貲斧效力贖罪再伊子舒
常亦因加恩舒赫德復授為侍衛遣往軍營今舒赫
德既經革職舒常著仍革退侍衛發黑龍江二十三
年
諭給舒赫德頭等侍衛銜駐防阿克蘇十月將軍兆惠
追𠞰逆回霍集占罙入被圍
命定邊右副將軍富德往援授舒赫德恭贊大臣舒赫
德以阿克蘇通葉爾羌喀什噶爾要隘設卡倫令
回人辦納糧米
上嘉之授副都統旋擢吏部侍郎遷工部尚書鑲紅旗
滿洲都統
賜戴孔雀翎十二月簡阿克蘇銳卒并諸路兵先至者
馳援兆惠軍二十四年正月與富德合軍至呼爾
璊賊騎五千餘迎戰擊敗之轉戰五日四夜戮賊
千餘會恭贊大臣公阿里衮督觧馬亦至乘夜呼
突斫陣賊大潰兆惠聞鎗砲聲知援至夾擊逆酋
布拉呢敦脅中鎗舁入城遁喀什噶爾時恭贊大
臣巴祿阿桂在巴爾楚克亦悉精銳往軍營策應
捷
聞得
旨嘉奬七月舒赫德移駐葉爾羌
命阿桂駐阿克蘇辦事嗣以阿桂護送屯田回人赴伊
犁廵查邊徼舒赫德仍駐阿克蘇先後奏定回城
賦税臺站酌設伯克阿克蘇鼓鑄騰格以四分存
公六分散給回人阿克蘇庫車哈喇沙爾烏什和
闐設筆帖式專理回務派陜甘同知通判管粮餉
牧羣差務分駐侍衛三年更代均得
旨議行二十六年
命圖形
紫光閣
御製贊曰屢授重寄亦屢左遷厲厥意懦策厥材賢白
衣白水聞黑水信安衆進援爵秩重晉二十七年十
二月
諭於戸部飯銀内每年賞銀五百兩二十八年五月充
經筵講官兼署工部尚書步軍統領加太子太保二
十九年
命與侍郎裘曰修往訊福建提督黃仕簡恭奏厦門洋
行陋規案因所辦未得領要奉
諭旨指示覆審督撫無收受陋規事惟屬員代購物件
屬實
詔觧總督楊廷璋任廵撫定長從寬留任道府同知落
職治罪有差詳見楊廷璋傳三十年正月暫兼管
戶部事務充
國史館副總裁三十一年二月署陜甘總督時議修
西寧鞏昌所屬縣及嘉峪關外燉煌玉門巴里坤
城舒赫德奏定章程四條一估計工叚立標簽以
便勘騐一舊坍卸料物分别應用一工員依限程
工督辦總辦各員不時嚴催一在工佐雜分叚經
理聽督工大員稽察分别勸懲
詔如所議又奏言甘肅賑務緊要部撥城工銀經過多
係灾區請令州縣就近截領給賑藩庫另撥項給
辦城工免稽遲而省運費復撥兵先往穆壘耕作
備次年送到民戶口糧籽種之需其各省發遣新
疆人犯奏准伊犁三人烏嚕木齊一人周流派撥
七月署戶部尚書三十二年二月充三通館副總
裁十月
命偕侍郎邁拉遜往審湖南桃源縣生員林鳳鳴控知
縣狄如煥及湖北棗陽縣監生張舒控知縣永福
藉差苛派二案均鞫虚抵罪如律因奏雲南大兵
不日凱旋各站額設夫馬外應添若干請動司庫
銀發給各屬專雇夫馬至站差竣核銷如有不敷
按糧均派毋許私行攅凑銀錢以息浮言而杜奸
弊三十三年正月暫署步軍統領二月授恭贊大
臣
命赴滇與阿里衮鄂寕籌辦軍務進𠞰緬匪旋以密奏
籌辦情形有設法招致投誠語
諭曰昨舒赫德鄂寕密陳籌辦情形一摺甚屬乖謬内
如計算進兵馬匹一事拘泥成數每兵千名應給馬
三千九百通計需馬十萬餘匹其說甚誕試問前者
平定凖夷回部豈此么䯢可比然用馬何嘗至如許
之多即康熙年間征𠞰吳逆滇黔一帶未始不調集
兵衆亦不聞辦馬竭蹶若此滇省籌辦糧馬原不無
少有拮据朕新正閱鄂寕奏摺即已洞鍳所以密諭
舒赫德往辦此事并屢諭該督撫從長計議乃舒赫
德一到滇省即張皇其詞匆忙入告有似滇省之事
朕總不知藉彼奏而朕始悉其端委者然有是理乎
至摺内稱設法招致緬匪投誠所見尤屬荒唐無耻
迥非情理所應有進𠞰緬匪一事朕初無必欲辦理
之意屢降諭旨甚明因楊應琚措置乖張其勢難以
中止遂令明瑞往蕆其事明瑞統兵罙入督率將士
擊斬披靡獨以額勒登額逗遛僨事屢促赴援喪心
不顧以致賊匪抄出前路窺伺大營明瑞自率扎拉
豐阿觀音保等殿後擁護秉志堅貞預存不肯中道
輕還之意是以親冐鋒鏑寕為臨陣捐軀陸續回營
弁士所損不及十之一二此軍行實在情事莫不共
見共聞至現在籌辦機宜原欲從長審慎並無急於
為掃穴殱渠之計第將軍參贊既勤事效節誼難置
之不問而國體所係應行應止亦當随時制宜如機
有可乘則整兵繕邊厚集繼進無妨稍需時日使將
來果不必辦理朕即明降諭旨暫行撤兵中外聞之
孰不以為光明正大若如舒赫德所奏乃漢唐宋明
庸懦無能之君臣所為我堂堂大清勢當全盛簡卒
偫糧殄此醜類於力有何不給而肯效掩耳盗鈴恬
不為耻耶且緬甸每以詐降為狡獪長技楊應琚等
已屢受其愚即此事賊衆自知得罪天朝懼干申討
或有遣人乞降之信尚當嚴加拒斥責令兇酋束身
歸命或遣大頭目賫表輸誠庶可允其代奏朕亦屢
經諭及舒赫德在京早熟聞之即起程前朕慮其偏
於將就完局曾面加訓誡伊亦自以更歷已久必不
敢再致荒唐為對何一離朕前竟爾自相剌謬至是
幸而當今綱紀肅清一切皆稟承朕旨伊等欲為此
鄙謬之舉尚不敢不先行入告朕得及時飭駁急令
停止朝廷一舉一動皆臣民耳目所屬何所庸其粉
飾况軍國重務豈可自欺欺人設無知之徒聞有此
奏疑朕授意舒赫德所為無論朕不肯受且朕何如
主若如此等事稍有游移則前此底定西陲何以克
奏膚功於二萬餘里之外哉舒赫德向在左右承朕
指示調度辦事尚能妥協一行奉差輙難專任此次
所奏竟爾復蹈故轍着交部嚴加議處部議革職並
革雲騎尉世職
命給都統銜授恭贊大臣赴烏什辦事三十六年土爾
扈特汗渥巴錫台吉策伯克多爾濟並各鄂拓克
台吉烏巴什舍楞等全部歸順
命往伊犁經理撫輯尋授伊犁將軍舒赫德遵
旨籌辦安汎設偵飬贍撫綏應行入
覲之台吉大頭目驛送入京查明部落戶口安置伊犁
其餘部衆俱量擇善地分編以居俾烏嚕木齊塔
爾巴哈台兩處大臣就近統理事
聞
上嘉之十一月授戶部尚書先是定議移西安滿洲兵
二千駐防巴里坤居西城原任綠旗兵移東城三
十七年五月舒赫德會同總督文綬奏言西北城
地窪積水滿漢官兵商民同居城狹人衆勘於東
門外半里許建滿城一座官署兵房四千八百間
地近屯田泉甘土渥使兩城形勢聯絡廷議允行
九月奏言沙拉博山鉛厰以廢員委辦而厰中所
撥遣犯恐聚集滋事請令屯田官一員總理撥屯
兵四十供驅策遣犯百名一半開礦一半輪流種
地官給牛種耕具官員三年議叙遣犯分别减年
即准為民從之是月授領侍衛内大臣三十八年
二月子舒常責斃家人二名
特諭改發伊犁交舒赫德嚴行管束三月
御賜詩曰伊犁萬里撫軍民不比堂廉取旨頻此豈僅
為保障寄因之特用老成人固思舊侣歡常聚其奈
嚴疆倚獨諄食少事煩正何礙如斯我亦倍精神四
月加太子太保七月晉
武英殿大學士兼管刑部事務充
國史館四庫全書館清字經館總裁正白旗滿洲都
統十月
賜黑狐端罩總理吏部及戶部三庫事務仍兼刑部如
初以原銜充
經筵講官三十九年三月兼翰林院掌院學士九月
命往江南籌辦黃河老壩口堤工因夀張奸民王倫假
邪教紏衆據臨清舊城
命先赴山東偕額駙拉旺多爾濟左都御史阿思哈及
廵撫徐績擒𠞰分兵三路舒赫德與拉旺多爾濟
自德州進阿思哈由高唐州赴梁家淺會合廵撫
徐績進直隸總督周元理由故城進會兵至臨清
賊退踞廢城土岡阿思哈徐績率兵掩擊斬戮數
十人賊竄入城副都統伍什布侍衛伊琳等入城
殱戮侍衛音濟圖春寕擊賊於塔灣舒赫德拉旺
多爾濟赴舊城東南隅與阿思哈徐績兵合令委
署翼長保倫等進舊城搜𠞰薄暮列兵上城周圍
廵警令侍衛納穆扎在北門衝要堵賊去路殱賊
數百生擒百餘村民俱縛賊來獻王倫自焚死有
名賊目孟燦梵偉等俱檻觧伏誅舒赫德疏陳善
後事宜一賊平示諭良民歸里酌給口糧資送一
舊城民房被燬酌給貧民修費一難民回籍寒冬
難傭工覓食照被灾極貧例給四月口糧一城外
村莊焚掠一空本年錢糧請緩至明秋起徵漕米
及民借倉榖麥本等項緩至明秋分兩年帶徵附
近州縣俱照此辦理一首逆及有名賊目房地入
官變價入於本案動用一民間牛馬被掠請動帑
買牛五百頭聽小民領用一年後將原價交官歸
欵十一月叙功加三級
賜御用貂尾冠黑狐褂
諭曰大學士舒赫德辦理山東逆匪王倫一案迅速𠞰
除安輯良善經理諸務俱能竭盡心力動合機宜深
可嘉尚着加恩授為御前大臣賞戴雙眼孔雀翎其
從前所得雲騎尉世職仍着賞給四十年五月教習
庶吉士四十一年二月金川平
命繪入前五十功臣
御製贊曰土爾扈特安集邊城命入綸閣速定臨清金
川之役未悉端委書旨承行時亦贊理三月奏山東
民李承納呈控丁元明鑚通伊子舒寕奪開煤窑
承納轉托贊善王燕緒關說現將舒寕拿交刑部
諭曰舒寕先因獲罪發往交伊父舒赫德管束嗣復加
恩准帶回京乃竟怙惡不悛敢與人交往圖利玷辱
伊父顔面實屬敗類適王燕緒隨駕在此因命軍機
大臣及侍郎和珅廵撫楊景素會同詢問舒寕與丁
元明夥開煤窑竟屬實有其事舒寕係大學士之子
本不應交涉外事即或丁元明原係山主應行開採
之人亦非舒寕所當干預若其理曲情虚恃有舒寕
之勢争佔他人窑座則舒寕之罪更重如審訊得實
其人豈可復留今兩造具在一經研訊無難水落石
出至舒赫德自請治罪之處尚可從寬舒寧之生事
不法非伊意料所及且於接呈之後愧憤惶悚即將
伊子拿送刑部據實具奏所辦尚是設舒赫德敢於
容隠别經發覺則其首領亦不能保但不能管教伊
子咎有應得着交都察院嚴加議處旋議革任
詔免舒寕發伊犁充當苦差交舒赫德自加責處再行
發往李承納圖佔煤窑營謀架控罪亦如之七月
充
文淵閣領閣事四十二年充蒙古源流臨清紀略正
總裁四月卒
諭曰大學士舒赫德老成端重練逹有為朕御極之初
即膺任使宣猷中外四十餘年前此平定回城懋著
勞績嗣於西陲撫輯歸順遠藩東省𠞰捕悖逆匪衆
悉心籌畫動合機宜實為國家得力大員自簡任綸
扉日直内庭兼綜部務勤勞匪懈倚毗良深兹以
聖母孝聖憲皇后山陵大禮扈從前來至期應恭點
神主襄事乃於十九日忽遘時疾即𣲖太醫院堂官診視
頻加存問以冀速痊兹遽聞溘逝深為震悼即賞給
陀羅被遣額駙福隆安帶領侍衛十員往奠茶酒俟
進京仍親臨賜奠加恩晉贈太保入祀賢良祠其任
内革職降級之案概予開復伊子舒常已諭令馳驛
來京治喪應得䘏典該部察例具奏
御製賜酹詩曰扈蹕將㐮事中途忽永辭失斯佐惜矣
屬我命逄其中外力宣久絲綸心謹司老成漸凋喪
觸緒總興悲五月
上臨奠祭
諭曰大學士舒赫德應得封典着加恩仍行給與謚文
襄
賜祭葬如例四十四年
上製懷舊詩列入五功臣詩曰遇順饒有智逄艱或失
算究以從政久經事實明練屢罷屢復用中心惜英
彦踐歷更老成遂掌絲綸渙西師頻建功然職在恭
贊土爾扈歸順經理實妥善六日靖臨清則信資偉
幹爕理原未久勲伐誠可按懷舊不能忘凄然一染
翰子舒常現官左都御史
永貴
永貴滿洲正白旗人姓拜都父布蘭泰官古北口
提督世襲雲騎尉自有傳永貴於雍正十三年由
筆帖式授戶部主事乾隆四年遷本部員外郎十
年遷郎中十一年三月授湖南辰沅永靖道十二
年三月擢雲南布政使十一月調浙江布政使十
四年七月署浙江廵撫十五年十二月疏言行銷
浙鹽之温州台州寕波等府及江南所屬松江府
向以地近場竈私梟滋事經督臣李衛奏明發帑
交地方文武官收買場竈餘塩名為帑塩嗣因武
員領辦較多有浙江提標松江提標黃巖鎮樂清
協平陽協寕海營等武職衙門經辦塩務責以廵
緝稽查由是商引疏消但從前立法未周致有奉
行不善今條例八事一向來各武職請領帑本徑
赴道庫支領差弁給竈收塩文武不相綂屬不能
隨時稽察恐啟侵挪扣尅之弊嗣後除地方並無
文職及不領帑本各營無庸置議外其温州台州
所屬之黃巖鎮樂清協寕海營均會同該縣具批
由道詳准給領寄貯縣庫給竈時營員會同塩大
使移縣支領據實給發仍令各縣場將收發銀數
報塩政各衙門其帑商課程塩本外輸等項亦令
會同徵收起觧支發一各營赴竈收塩均令會同
塩大使遵照官秤收發仍按冊報塩政各衙門以
杜私售浮收之弊一收發塩銀各營俱係副恭承
辦仍歸廵撫節制惟黃巖鎮係鎮臣經理應改委
該鎮中軍辦理責成鎮臣督察其各處司厫廵緝
收塩之弁俱令詳廵撫給發委牌一辦帑銀塩應
於歲底令各員會同盤查其黃巖縣帑塩係黃巖
鎮中營協辦寕海縣長亭場帑塩係寕海營協辦
均令台州府會同黃巖鎮盤查樂清縣長林場帑
塩係樂清協協辦令温州府會同温州鎮盤查其
江浙提標中營所辦責成兩處提督率同寕波松
江二府盤查其温州台州二府令温處道寕紹道
盤查崇明場令太倉州盤查仁和場令杭州府盤
查青村下砂袁浦三場令松江府盤查但有挪移
虧缺將會辦盤查文武各官分别恭處着賠一各
商請領塩引每商以四百引為率務令全納課程
方准領運完足全帑再領後塩其給發竈價非實
在無力窮戶不得預行借給一黃巖鎮收發塩觔
照江浙提標例令該鎮委定弁目專司經理廣為
銷售所賣引塩餘利量給飯食公費外餘歸帑塩
盈餘項下報撥充餉有欺隠侵蝕者照侵盗錢糧
例罪之一武職辦塩地方有失察私塩案副恭等
照兼轄官議處委辦偹弁照專汛官議處其實力
緝獲私塩者按所獲分别議叙一各府協營所收
經費現令據實開報其廵塩兵役虚糜廪禄者逐
一裁汰分别應留應革奏定章程有浮收侵扣者
嚴參究處下部議行十六年閠五月實授浙江廵
撫先是上年浙省温台等屬偏灾
命照例蠲賑永貴奏以知府金洪銓專辦賑務嗣因洪
銓辦理不善永貴奏請勒令休致總督喀爾吉善
復奏洪銓玩視民瘼應革職留浙效力贖罪御史
范廷楷亦以永貴徇庇洪銓劾奏
諭曰金洪銓玩賑誤公非尋常闒茸之員可比該撫僅
請休致實屬瞻徇是以朕見喀爾吉善之奏即將該
知府革職留省效力而傳諭切責永貴者不啻至再
至三矣且永貴辦理未妥之處不獨金洪銓一事其
籌畫灾賑諸務種種張皇竭蹷苐封疆重任一時難
得其人且浙省現多被灾之處驟易新任反於辦理
賑恤之事無益若循例議以降罰使該撫與該督各
存意見轉無補於救灾濟民是以姑從寬貸惟於其
果能實力妥協辦賑與否以定永貴之去留耳是年
浙東各郡旱永貴先後奏入叠奉
恩諭暫弛海禁以通商販截留本省及江蘇漕糧八十
萬石又借撥江蘇湖廣福建江西米五十五萬石
以資賑糶並令江浙二省就近報捐俊秀收納本
色折色以補倉儲十二月
諭曰浙省今年春旱成灾本重廵撫永貴竟至張皇失
措茫無定見於附近之江南江西福建湖廣山東等
省既四處告糴不已甚至欲委員遠赴奉天採買米
糧且稱賑糶所需必得三百萬石之數方足以資接
濟從來辦理賑務斷無因一省被灾遂𣣔竭數省之
力以供其用者故朕降旨訓飭乃近聞永貴在浙竟
至有心諱飾將來於賑糶諸務必𣣔多所撙節則是
該撫從前并非為民總屬為己其意不過欲多得米
石遂可有恃無恐縱事不竟行且得藉以謝灾黎且
以杜朕責防人彈封疆大臣豈宜如此存心耶然朕
猶以為為百姓起見不妨姑留之以觀後效今乃一
變而有諱灾之意是其辦賑不妥矣朕子惠元元痌
瘝在抱一切政務寬嚴時酌其中至於賑恤灾黎每
不惜加恩格外則十六年如一日此天下臣民所共
知者若以永貴一人辦理不善竟至灾民失所非朕
勤求民瘼本懷且使各省督撫聞風效尤漸啟諱災
之習所關於民主休息者甚鉅實難再為寬容永貴
著革職來京候旨十七年正月發往北路軍營效力
贖罪四月
命辦理糧餉二十年十一月
上以其辦理奮勉賞按察使銜署臨洮道仍
命速往巴里坤辦糧餉事務二十一年五月
賞副都統銜兼恭贊大臣九月
命籌辦西路臺站是年冬厄魯特宰桑逹什策凌等煽
亂定邊右副將軍兆惠駐伊犁由濟爾哈朗赴特
訥格爾沿途𠞰賊二十二年二月永貴抵巴里坤
具以軍中状
聞
諭嘉官兵同心奮勉
賞永貴三等輕車都尉世職尋
賜玉韘荷嚢鼻烟壺三月偕兆惠等由額林哈畢爾罕
路進𠞰五月領兵追賊扎那噶爾布尼瑪至孟克
圖嶺未獲
上訓飭之十月協辦軍務
命署西安廵撫未任
詔往魯克察克辦理屯田事務二十三年三月以侍郎
銜留軍營辦事是月奏派兵三千六百在烏嚕木
齊闢展托克三哈喇沙爾等處墾種可收三萬六
百石
諭勖其親往察勘董勸並較量收成分數酌籌來歲次
第增兵墾種事宜旋奏托克三增兵四百哈喇沙
爾增兵二千又奏昌吉羅克倫各增兵千五百墾
種從之八月授刑部侍郎十月奏闢展等處收穫
較上年多六千餘石除備續墾各處籽種外餘穀
三萬五千八百餘石足敷官兵口糧七月有竒仍
俟次年早收小麥青稞接濟
諭令悉心經畫時兆惠兵抵葉爾羌需用馬匹
詔永貴廵查臺站前至阿克蘇即留駐辦理運送馬糧
事務二十四年六月
命回京九月行至庫車適布政使德舒觧送回人為厄
魯特嗎哈沁所戕永貴奏調率阿克蘇兵搜捕
諭令與護軍統領努三協殱逆黨十月回部全平
命來京二十五年六月調倉場侍郎十月疏言每歲漕
艘抵通必於石壩另換剥船由五閘轉運進京自
大通橋下至通州通永關計四十餘里從未大加
挑浚河身愈高隄岸愈庳雨大則冲隄潰岸雨少
則淺阻膠舟漕運因之遲滯雖每年歲修終無實
濟不如為一勞永逸計大挑一次嗣後歲修可省
過半
詔如議速行十二月授左都御史二十六年正月
命往哈什哈爾辦事六月奏回部三十一城阿竒木伯
克請分别鑄給印信又奏擇伯克子弟及回人可
造就者賞戴金頂學習辦事俱從之十一月授禮
部尚書二十七年授鑲紅旗漢軍都統二十八年
三月疏言回部地畆取溉溝渠有赫色勒托庸庫
森提斯衮等河惟赫色勒布伊提斯衮汗阿里克
三處分别圖巴里克河之水尚不足用請自赫色
勒河東南浚渠四十餘里引水入赫色勒布伊村
以資灌溉又托庸河水湍急衝刷地畆派伯克等
添建上石隄壩並鑿山石以弱水勢報
聞五月奏遣托木齊圖等向霍罕額爾德尼索所佔阿
濟北鄂斯等處地額爾德尼遵約歸還
上嘉其辦理妥協下部議叙加一級八月還京二十九
年六月充
經筵講官三十年三月烏什回人滋事
命往哈什哈爾辦事八月烏什平
命駐劄烏什辦事三十三年十月署伊犁將軍十二月
調吏部尚書三十四年十月調禮部尚書先是厄
魯特有放馬兵盗哈薩克馬轉誣哈薩克一案辦
事大臣巴爾品為人朦蔽任意審斷至是奏請治
罪
上以永貴既查出此案情節不即參奏根䆒飾詞卸罪
殊屬取巧交部嚴議降三級調用三十五年四月
理藩院尚書增海奏凉州莊浪滿洲兵丁應賠損
傷馬匹銀兩永貴誤將熱河官兵俸餉坐扣
詔切責仍交部嚴加查議五月
諭曰永貴自署理伊犁將軍以來未能實心任事所辦
哈薩克馬匹一案伊明知巴爾品被人朦蔽乃隠忍
不奏經朕降旨訊問始行奏聞又凉州莊浪兵丁應
賠倒馬銀兩將並無干涉之熱河官兵俸餉一併扣
存亦未據聲明具奏是以令伊來京自應即予革職
但永貴平日尚屬勤慎不至竟當廢棄著加恩補授
左都御史革職留任效力行走不准戴用翎頂閠五
月授鑲黃旗漢軍都統八月授禮部尚書革職留
任准用頂帶不戴花翎十月署鑲黃旗蒙古都統
十一月充
經筵講官三十六年五月充
國史館副總裁三十八年正月署戶部尚書四月署
兵部尚書七月仍署戶部十月
命紫禁城騎馬四十一年正月兼署吏部事二月回禮
部辦事仍署吏部四月
上廵山東旋蹕在京王大臣迎
駕未候
召見而退
敕交宗人府都察院議處議上
上以宗人府議處王公等俱罰俸二年而都察院於程
景伊永貴僅議降二級留任實屬徇情改程景伊永
貴革職留任仍議處都察院堂官十二月充
玉牒館副總裁四十二年四月恭逢
孝聖憲皇后
山陵禮成
命永貴暫署大學士敬襄點
主大典兼署吏部尚書五月補吏部尚書七月
命在阿哥總諳逹處行走賞戴花翎九月管禮部事務
四十三年二月禮部奏儀制司員外員缺主事内
别無合例擬陪之員請以李潄芳題補引
見
諭曰李潄芳在給事中任内當山東逆賊王倫倡亂之
初即奏稱係飢民聚處滋事朕以所言如果有據則
地方官之諱灾釀亂罪難輕逭因諭大學士舒赫德
於𠞰捕賊匪時留心體訪嗣後舒赫德覆奏細查夀
張等縣收成俱八九分且逆賊初時搶掠各鄉米豆
糧食所在多有是飢民釀衅之說實係荒唐及賊黨
要犯就獲觧京命軍機大臣會同九卿科道在刑部
公鞫各犯並無供有因灾起事者朕集衆親鞫復令
李潄芳自向各犯詢問亦無以對者是李潄芳前奏
之妄衆皆曉然伊又曾奏直隸亦有飢民地方官在
蘆溝橋堵截不令他往而給事中范宜賓尋襲其說
入告因派侍郎高樸袁守侗帶同李潄芳范宜賓前
往良鄉及黃村東壩各處並未見成羣乞食流民皆
李潄芳等所目擊實無人為之隠餙也是李潄芳肆
行妄言悉屬毫無風影而造作無稽轉𣣔為賊捏詞
䣃過更不知其是何肺腸即治以袒惡惑衆之罪亦
所應得但朕從不肯因言民隠事加罪科道然李潄
芳心術如此豈宜復居言路為世道人心之害范宜
賓已革職發往新疆效力而李潄芳從寬以主事改
用已屬格外加恩且其時曾經明降諭旨中外共曉
永貴豈轉未聞知李潄芳現為主事已邀寬典止宜
令黾勉自效以贖前愆豈宜曲為寬徇復為陞用昨
永貴等奏將李潄芳充會試副提調朕以不過禮部
應辦之事遂行點派孰意永貴等竟以此試朕見朕
前日允其所請今即請將李潄芳陞補員外郎並云
無合例擬陪之員冀李潄芳之必得是永貴全不思
李潄芳前此之罪由自取一味心存回護必欲令其
遷官員外之不已勢必復以郎中保題郎中之不已
勢必復行保送御史此乃明季惡習乃永貴竟敢以
此等伎倆巧為嘗試其視朕為何如主乎朕披閱禮
部奏摺以其事必係永貴主意及召見侍郎阿肅不
待詢而伊即稱為永貴所誤朕因永貴歷任年久是
以用為尚書乃伊見朕屢沛渥恩漸無忌惮惟以沽
名取悅為事其居心尚可問乎永貴深負朕恩着將
所有職任悉行革退並拔去花翎加恩賞給三品頂
戴自備資斧前往烏什辦事永貴至烏什後若不痛
改前非實心任事必將伊在彼正法以示烱戒三月
詔永貴所有輕車都尉仍留其本身九月奏請烏什地
方照阿克蘇例設立義倉從之先是葉爾羌辦事
侍郎高樸勒買回衆金珠寳石不發價值並私將
玉石為阿竒木伯克色提巴勒底所控詳見高樸
傳永貴赴葉爾羌質訊屬實疏入
諭曰高樸貪婪無忌罔顧法紀實出情理之外已另降
諭旨將高樸革職嚴審即於該處正法矣吏部尚書
員缺仍着永貴補授朕於臣工功罪一秉大公至正
如高樸貪黷負恩若此較伊父高恒尤甚不能念係
慧賢皇貴妃之侄高斌之孫稍為矜宥也永貴原因
市恩李潄芳身獲重譴之人今辦理此事公正可嘉
復加恩擢用此諸臣所共知共見禍福惟視其人
之自取朕不稍存成見於其間十月
賞戴花翎十二月授恭贊大臣四十四年正月回京二
月授鑲藍旗滿洲都統九月
命紫禁城騎馬十月充
經筵講官四十五年三月協辦大學士五月調鑲藍
旗漢軍都統四十八年五月卒
諭曰協辦大學士吏部尚書永貴老成端謹練逹精誠
敭歷中外勤勞懋著雖近覺精神稍衰尚能照常辦
事遽聞溘逝深為軫惜着派散秩大臣帶同侍衛十
員前往奠醊其任内降革罰俸處分准予開復尋
賜祭葬如例謚文勤子伊江阿襲職現官副都統銜葉
爾羌領隊大臣
欽定八旗通志卷一百六十二
