欽定四庫全書
欽定八旗通志卷九十五
學校志二
八旗官學上(謹案上卷係官學生選補及在學肄業之事)
順治元年十一月國子監祭酒李若琳疏言近奉
旨滿洲官員子弟咸就成均肄業而國學在城東北隅諸
子弟往返晷短途遥臣等謹議滿洲八旗地方各
覓空房一所立為書院將國學二廳六堂教官分
教八旗子弟各旗下仍設學長四人俱就各旗書
院居住朝夕誨廸臣等不時親詣稽察勤惰仍定
於每月逄六日各師長率子弟同進國子監臣當
堂考課以示懲勸下禮部議行
二年五月從國子監祭酒薛所藴請
命滿洲子弟就學分為四處每處用伴讀十人勤加教習
十日一次赴監考課遇春秋演射五日一次就本
處習練俾文武兼資以儲實用
是年九月增官學生額先是每佐領各取官學生
一名以十名習漢書餘習滿書至是禮部奏請增
額
命每佐領增取一名於原額習漢書十名外加用十名餘
俱滿書
十一年題准八旗每佐領下留官學生各一名禮
部會同國子監詳加察騐如學業無成者各歸佐
領仍於本佐領下選擇頂補以後三年一次察騐
永為定例
十三年
諭禮部文武乃治天下之極要不可偏向今見八旗人等
專尚讀書有子弟幾人俱令讀書不肯習武殊違我朝
以武功定天下之意爾部酌量每佐領下應讀滿漢書
幾名更定具奏凡部院考用者俱照額定讀書子弟内
選用考試額外私自讀書者部院不准選用考試
是年禮部議定滿洲蒙古漢軍前經題明每佐領
止留一人讀書滿洲蒙古官學生不往外省作官
止許在部院衙門選用且奉
恩詔滿洲蒙古三品官以上廕一子入監遇部院衙門考
用之時此等亦可選用今滿洲蒙古仍照前定之
例每佐領下止留一人其漢軍官學生既内外並
用應於每佐領一人外再添一人其考試生員舉
人進士及部院衙門選用俱應於額定數内方准
考選額外私自讀書者不准考選
十四年正月禮部奏言蒙古官學生補用之缺少
應合兩佐領出一人讀書漢軍官學生或仍舊例
每佐領出二人讀書或因進士舉人生員停其考
試視滿洲例每佐領止出一人讀書奉
旨漢軍官學生如滿洲例每佐領止出一人讀書
十八年
諭滿洲漢軍每佐領各增官學生一名共送子弟二人一
習滿書一習漢書止許武官及甲兵子弟開送文官子
弟不准開送
康熙元年定八旗官學生每月赴監講書一次繙
譯一次五日射箭一次
又定八旗滿洲蒙古漢軍隨印外郎缺由本旗咨
報吏部行文到監於本旗年久官學生内遴選一
人咨送吏部考試繙譯補用
六年題准凡官學生除該監照常考試外每年禮
部嚴加考試一次分别等第送部錄用如某旗官
學生肄業怠廢即開列助教教習職名參處
九年十一月禮部據國子監呈奏言
世祖章皇帝時八旗官學生不論文武官員子弟每佐領
下選擇二名移送國子監教習後順治十八年奉
有文官子弟不許送官學生之
旨但官學生俱係部院衙門錄用關係緊要且今奉
諭旨文武廕監仍以部院衙門錄用以後應仍遵
世祖章皇帝時例不論文武官員子弟令本佐領將可學
之人移送本監教習
詔從所議
十一年題准每佐領下裁官學生各一名於所留
官學生内均分習學滿漢書
是年四月禮部議覆蒙古官學生補用之路合計
不過數缺或數年方出一缺又有廕生監生間補
官學生補用甚難今滿洲漢軍官學生奉
旨裁減每佐領止存一人蒙古官學生亦應裁減每二佐
領合留一人奉
旨依議
十六年題准官學生以生員俊秀選補如本佐領
下無生員俊秀方選補閒散人
四十八年十月
諭八旗漢軍人等亦著應武鄉會試隨經兵部題准八旗
漢軍由官學生補授之外郎有願考武生者該旗
開具姓名移送順天府照例考取武生鄉試時將
所取武生該旗亦開列姓名移送順天府一體考
試取中
五十年改八旗官學生隨國子監六堂諸生在監
肄業
尋議改設四學每兩旗共為一學
雍正元年九月吏部覆准國子監司業博禮條奏
官學生等不可濫取應於該佐領下無論官兵子
弟不許瞻徇情面擇其資性穎秀可以讀書上進
者一人著參領佐領保送都統騐看移送國子監
肄業務令實在學習不得徒飾虚名查設立官學
原為作養人材肄業子弟豈容濫取應如博禮所
請嗣後官學生缺出於佐領下選擇移送國子監
衙門令其從實肄業
二年覆准設立官學原欲清漢兼優精通繙譯以
備部院衙門補用可任職事飭令國子監滿漢祭
酒司業轉飭助教教習等官每日親臨官學將官
學生内習滿文者教以書寫本摺字畫習文章者
講論聖賢經傳習繙譯者熟繙古文淵鑒大學衍
義等書祭酒司業不時廵行親查以勸勤儆惰每
月傳至國子監考試一次分别優劣優者奬賞劣
者戒懲俾有實效毋存虚名
五年十月康親王果郡王議覆國子監祭酒孫嘉
淦條奏八旗設立官學原欲比戶皆沾教澤不必
拘定門第但學滿文者可用幼穉之人其學漢文
繙譯者必得十四五以上資性聰敏之人方易啟
廸嗣後選官學生務令該佐領擇聰明俊秀子弟
申送騐看交與國子監當堂考錄其年幼者令學
滿文其稍長者令學漢文庶將來皆有可成再查
舊例八旗滿洲蒙古漢軍每佐領下必選一人入
學若拘於定額則恐草率塞責若聽其缺額又恐
人數太少酌定每旗額設學生一百名内滿洲六
十名蒙古二十名漢軍二十名其滿洲六十名内
照例分三十名在滿書房習清文三十名在漢書
房習漢文凡有學生缺出通在一旗選擇不必拘
定佐領之數庶學生皆得秀良不致混行申送再
查學舍乃諸生講誦之所今每學止三四間一旗
三學共十三四間不等實屬狹隘應將現今官房
交還各該旗查收每旗另給官房一所二十餘間
量可容百人誦習者著本旗修理俾諸生聚處其
中則學舍寬適便於誦讀矣再八旗官學生向來
皆無錢糧以故無力之家不能行走查得八旗蒙
聖主洪恩設教養兵滿洲三千六百八十名蒙古四百八
十名漢軍九百六十名滿洲蒙古每名一月給銀
三兩漢軍每名給銀二兩令其學習弓馬所以
惠愛八旗之人典至渥也但查八旗教養兵有幼穉之人
以充額數不能操弓上馬而官學生年壯者往往
挑選披甲伏思今官學生内有年壯而讀書遲鈍
者令回旗披甲其所出之缺選年幼者補之以習
滿文俟其稍長益學弓馬則彼此皆有禆益伏望
聖恩飭令八旗將教養兵額數滿洲分出三十名蒙古漢
軍各分出十名以此五十名錢糧給官學生計滿
洲蒙古每名月領銀一兩五錢漢軍每名一兩則
壯者既有錢糧以學弓馬幼者亦有錢糧以學文
藝長幼並蒙
聖恩文武皆得造就矣應將八旗教養兵清查實數如目
前現缺五十名者即照數目撥給官學如缺額之
數不及五十名者俟其將來缺出陸續撥給官學
以漸足五十名之數如此一轉移間則錢糧不必
加增而官學生皆沾
聖恩鼓舞振興矣奉
旨所議是依議
十年奏准八旗漢軍舊家大臣子孫内無力延師
者左翼二十一人右翼十一人每人月給銀二兩
令其就本旗官學該助教與教習等課讀清漢書
再於兩翼滿洲内選教騎射之教習各一間日赴
學教國語並馬步射每人月給銀三兩
乾隆三年奏准八旗子弟選取入學三年之内令
其專誦經書朝夕講課三年後監臣考騐擇其材
質聰穎有志力學者歸漢文班分隸教習令其專
心講誦其年齒已長願學繙譯者歸滿文班分隸
助教令專心繙譯
是年尚書孫嘉淦奏稱官學舊例其學繙譯者考
筆帖式而已間有粗通文義者考文武生員而已
原以明經治事之實學非旦夕可致之功是以未
敢專定章程查國子監拔貢人等現蒙
皇上天恩月給廩餼講求明經治事之學頗有端緒臣
等請將八旗官學生之歸漢文班者不必專講四
書亦使之講求經史為有用之學每三年一次錄
其可以應考者奏請
欽點大臣來監考騐取其明通者授為監生由官學而
陞之太學使與拔貢人等明經治事期滿出色者
一體保舉考選錄用奉
旨著照所請行
四年奏准各部寺八旗庫使員缺由國子監將本
旗官學生嚴加考試繙譯取中四人併卷咨送吏
部再行考擇充補
六年奏准官學生歸漢文班者邇年以來頗知奮
勉但諸生年幼度其資力止能於四書外專治一
經史冊浩繁乍難責其研究見在加意教導至明
年八九月間擇其可以應考者繕摺奏聞請
欽點大臣試以經文一篇論一道其中文理明順者酌
量拔作監生令該旗造冊咨送本監與漢貢監生
一同肄業講求明經治事之學期滿果有尤異者
准予保舉
十一年侍郎兼管國子監宗室德沛奏言八旗官
學子弟雖分清漢兩途但助教一官有督率一學
之責不但教習繙譯即漢文功課亦應稽查奉
旨依議
十二年將蒙古官學生額設二十名内挑入咸安
宫學三名
十六年議准嗣後各部寺八旗庫使員缺吏部行
文到監將本旗宫學生考試繙譯每缺一人咨送
三人與覺羅官學生一并由吏部考擇充補
三十一年議准嗣後挑取官學生十八歲以下者
肄業統以十年為率如學漢文者不能進學習繙
譯及清話者不能考取中書筆帖式庫使概令咨
回本旗另挑差使
三十二年奏准下五旗包衣每旗各添設官學生
十名滿洲六缺蒙古二缺漢軍二缺照從前義學
之例不給錢糧
三十四年奏准官學生既經取中中書筆帖式庫
使等官將來俱有出身之路未便令其在學候補
應即開缺另行挑取
五十四年閏五月國子監奏請於官學生中騐其
年幼而多熟經書及文理明順者隨時挑取給與
雙分錢糧遇有缺出歸併每學限以十名之内寧
缺毋濫若一二年内學業不進仍行甄退並於該
學教習中擇其學問較優者將雙分錢糧官學生
專令督課果能功課勤密著有成效擬於報滿引
見分别錄用之後再行奏請咨部予以補官日紀錄一
次註册奉
旨此項官學生額缺每旗於百名内裁去十名添作出
色學生膏火以示勸懲固不為多但於其中挑取十
人給與雙分錢糧未免過優嗣後如遇甄汰時百名
内陸續裁扣十名挑取多熟經書文理明白者二十
名將此十名錢糧分為二十分給予既足以昭鼓勵
又可以多育人材較為兩有裨益
附國子監議定八旗官學生條例
一八旗官學生由該旗都統選擇聰明俊秀子弟
十八歲以下者用印文咨送國子監該助教帶領
上堂公同察騐視其資質可造然後記名注冊充
補
一官學生各有旗分如所居離本旗官學甚遠或
天寒隂雨不能就學晷短途長未免曠時願於附
近之别旗官學讀書者該助教帶領具呈准於附
近官學讀書
一官學生定例以辰時上學申時散學設立到學
簿每日令該生親自畫到稽查勤惰如有連日到
遲及三日不到者該助教即行申飭倘不悛改呈
堂斥革如學生偷安曠業而助教徇隠姑容者察
出記過議處
一每館各立功課簿該教習飭令學生將每日所
讀之書某書某處起止古文某篇時文某篇每期
所作之文是何題目照實填寫不得浮開月終彙
交助教收存年終交國子監博士&KR0550;呈堂察核
一漢館每日常課有授書背書講書回講習字默
書諸事備書於功課冊滿館學生則每日教清書
蒙古學生則每日教蒙古語
一每月三八日漢館出題試文一篇五言六韻詩
一首(未能成篇者令作半篇)滿館試繙譯或清書一道蒙古
試蒙古繙譯一道
一蒙古弓箭教習每日輪館教演步騎二射
一官學生於常課之外該助教教習每月會課一
次漢館學生作文一篇蒙童背書一次滿洲蒙古
二館學生各試繙譯一道又弓箭教習會同助教
率領諸生出城校試馬步射一次
一官學生於春秋二季赴監會考各一次該助教
預先呈冊定期𫝊知學生分兩班考試試東四學
漢文繙譯之日兼試西四學步騎二射試西四學
漢文繙譯之日兼試東四學步騎二射學坐毋許
不到其實在患病者先期呈堂俟病痊補試
一季考漢文卷送滿漢堂官公同閱看滿文卷專
送滿堂官閱看蒙古卷專送蒙古堂官閱看評定
等第張榜𫝊集優者予奬賞劣者面加訓飭
一官學生季考列一等者奬賞紙筆墨刻由國子
監檔子房交發到學該助教當堂分給以昭鼓勵
一祭酒司業輪查各學該助教教習率領學生迎
於堂下恭揖聽候訓諭蒙童挑背經書已作文者
挑講文理或現試文藝習繙譯者試以清文數行
并查每日課程簿冊蒙古亦然
一每年歲終該助教查明學生平日勤惰回堂甄
别量予去留
一官學生内有願讀清書者助教看其年歲稍長
文義粗通始准改學繙譯如新補到學未經讀過
漢書者不得遽行撥入繙譯館
一官學生文理荒疎經書不熟責成漢教習繙譯
平常清書生疎責成滿教習其蒙古語亦然馬步
射生疎責成弓箭教習如官學生懶惰浮游功課
不進者聽該教習責懲不服者革退
一官學生考取文生員繙譯生員如在學已滿十
年者該助教帶領呈堂量予去留
一官學生有告假穿孝百日及兩月一月者出具
本佐領圖記投遞本學該助教具稿呈堂存案例
不停止錢糧功服以下送殯後上學
一官學生有告假隨任省親修理墳塋收取地租
省視親伯叔兄弟者量其路程遠近如離京四十
里告假在十日以内者取具本佐領圖記呈堂給
假其告假一月兩月者行文該旗暫停錢糧俟銷
假再行補復如過三個月即行旗開缺
一官學生有告假隨任回京及病痊呈請復班者
該助教帶領呈堂騐看資性年歲如尚可造就准
其遇缺坐補
一春秋丁祭官學生應在哲廡及
崇聖祠四配兩廡執事該助教自行挑𣲖開送國子
監先期隨班演禮有不到者查明革退
一凡遇祭酒司業到任及封印開印助教各率官
學生到監行禮
一八旗新補入學助教同滿漢教習齊集學堂學
生行三叩頭禮起俟助教分撥定館其見本館教
習亦如之然後受業助教到任教習到館學生參
見禮同
一咸安宫學生缺出由該學咨取到監將本旗滿
洲官學生内揀選俊秀者數名咨送
一八旗滿洲蒙古漢軍都統舊設外郎缺出由該
旗轉咨到監將本旗漢軍年久官學生内揀選一
名咨送吏部
一八旗蒙古都統新設外郎缺出該旗咨取到監
將本旗漢軍官學生内揀選滿漢兼優者一名咨
送
一唐古忒學生缺出由該學咨取到監將本旗蒙
古官學生内考選能繙譯者數名咨送
一經咒館咨取蒙古官學生將能寫蒙古字者挑
送
一凡下五旗包衣官學生不准挑選外郎唐古忒
學生
一八旗官學生例不准挑補護軍馬甲拜唐阿及
别項差使
一八旗滿洲官學生准考庫使下五旗包衣官學
生不准考庫使
附八旗學舍
一鑲黃旗官學在安定門内大興縣西圓恩寺衚
衕共房三十七間
一正黃旗官學在西直門内祖家街共房三十七
間
一正白旗官學在朝陽門内南小街新鮮衚衕共
房二十八間
一正紅旗官學在阜成門内巡捕廳衚衕共房四
十七間
一鑲白旗官學在東單牌樓之東象鼻子坑共房
三十五間
一鑲紅旗官學在宣武門内頭髮衚衕共房四十
八間
一正藍旗官學在東單牌樓之北新開路共房三
十五間
一鑲藍旗官學在西單牌樓之北甘石橋馬尾衚
衕共房四十間
(謹案國子監例載凡八旗官學房屋墻垣有應修理處及每年糊飾頂棚窗格等工由該學助教具)
(稿呈堂咨行各該旗都統自行估計修理)
欽定八旗通志卷九十五
