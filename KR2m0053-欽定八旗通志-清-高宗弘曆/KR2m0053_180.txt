欽定四庫全書
欽定八旗通志卷一百六十六
人物志四十六
大臣傳三十二(滿洲正紅旗三逹舒蘭三覺羅石麟明德吳善寶武)
(靈阿)(農起)
舒蘭
舒蘭滿洲正紅旗人姓納喇父敦多哩官至刑部侍
郎兼佐領康熙二十六年二月以審理盗案失實
革侍郎任復以審理革職總督蔡毓榮罪案附
和尚書希福從輕擬罪由佐領降二級發黑龍江
效力舒蘭初任理藩院筆帖式三十四年遷主事
三十八年三月隨侍郎滿丕及都統烏逹禪等招
降巴爾瑚三千餘人安駐察哈爾游牧地編隸佐
領九月巴爾瑚佐領額克圖叛害察哈爾副總管
阿必達驍騎校班第掠馬駝以遁
聖祖仁皇帝命喀爾喀公錫卜推哈坦等領蒙古兵追𠞰
舒蘭率諳察哈爾路徑者四人持檄傳示蒙古諸
貝勒台吉并派撥察哈爾厄魯特兵隨烏逹禪會
諸蒙古兵剿獲賊渠三十九年遷内閣侍讀四十
三年四月
命同侍衛拉錫往窮黃河源
諭曰河源雖名古爾班索理瑪勒其實發源之處人跡罕
到爾等務直窮其源察視河流從何處入雪山邊内凢
經流諸處宜詳閱之九月還奏臣等於四月初四日就
道五月十三日抵青海十四日至庫庫布拉克有
貝勒色卜騰扎勒同行六月七日至鄂稜諾爾周二
百餘里明日西行至扎稜諾爾周三百餘里二諾
爾相去可三十里許明日至星宿海蒙古名鄂敦
塔拉星宿海之源小泉萬億歷歷如星衆山環之
南有山曰古爾班圖勒哈西南有山曰布瑚珠
勒赫西有山曰巴爾布哈北有山曰阿克塔齊勤
東北有山曰烏蘭都什蒙古總名曰庫爾坤即崑
崙也山泉出自古爾班圖勒哈者西番名為噶爾
瑪瑭出自巴爾布哈者名噶爾瑪楚木朗出自阿
克塔齊勤者名噶爾瑪沁尼三山之泉溢為三支
河即古爾班索里瑪勒也三河東流入札稜諾爾
扎稜一支入鄂凌諾爾黃河自鄂稜出其他山泉
與平地水泉淵淪瀠繞不可勝數悉歸黃河東下
臣等於六月十一日自星宿海回程舍故道尋河
流東南行二日登哈爾吉山見黃河折而東至庫
庫陀羅海山又南繞薩楚克山復北流經巴爾陀
羅海山之南明日逹阿木尼瑪勒占穆遜山其山
最高雲霧蔽之不可端倪蒙古人言長三百餘里
有九高峯積冰終古不消常雨雪一月得晴僅三
四日臣等自此回行又二日至錫喇庫特勒又南
過僧庫爾高嶺更百餘里至黃河岸見黃河自巴
爾陀羅海山東北流經歸德堡之北逹喀山之南
兩山峽中流入蘭州自京至星宿海計七千六百
餘里寧夏之西由松山至星宿海天氣漸低地勢
漸高人氣閉塞故多喘息謹繪圖復
命疏入報
聞是年擢内閣侍讀學士尋
諭大學士九卿等曰朕於古今山川名號雖在邊徼遐荒
必詳考圖籍廣詢方言務得其正故遣使至崑崙諸處
目擊詳求載入輿圖即如黃河之源出西塞外庫爾坤
山之東衆泉渙散不可勝數望之燦如列星蒙古謂之
鄂敦塔拉西番謂之索里瑪勒中華謂之星宿海是為
河源滙為扎稜鄂稜二澤東南行折北復東行由歸德
堡積石關入蘭州其原委可得而縷析也四十四年擢
舒蘭内閣學士眀年
命往西藏封拉藏為翊法恭順汗回京得風疾
賜醫診視并
賜藥飲兩閱月始痊四十七年閏三月疾復發乞休
命觧任調理五十二年正月病痊補原官三月遇
萬夀慶典復其父敦多哩侍郎原品十一月
命舒蘭兼管光禄寺卿十二月遷工部侍郎明年
諭責舒蘭人甚糊塗事多差錯降三級調用五十九年
卒年六十有八
覺羅石麟
覺羅石麟滿洲正紅旗人康熙五十年授工部筆
帖式雍正二年在奏事處行走三年擢員外郎四年
二月授江寧布政使五月奏上江各州縣向有虧
空銀二十三萬九千四百兩有竒經前撫臣李成
龍准前布政使董永芠據各府州公議將上司節
禮及官役俸工等銀從雍正二年起按季觧藩庫
抵補至四年三月已觧銀六萬一千三百餘兩乃
陞任通政使前布政使博爾多於此項内動用三
萬三千七百餘兩自欠京餉一萬七千有竒疏入
得
旨博爾多虚懸之項一一秉公查揭甚是似此辜負朕
恩之人豈容絲毫姑寬且爾亦豈便代他人任過耶八
月奏言泗州被水
命臣動庫銀二萬兩親往散給臣即馳往料理無絲毫假手
胥吏内有被災三四分者雖不蠲免錢糧向有賑粥
之例酌減散給又有無田代耕窮民止有草房被水
冲倒棲息無所其苦更甚亦照成災例行散賑日
自辰至午恐饑民守候捐買餅餌使食得
旨料理甚属妥協可嘉之至非實心任事何能有此賑過
情形已悉爾其勉之十二月疏言外省虧空等案入官
田屋例應估變乃遷延日久地乏人耕遂至荒蕪
屋無人居日漸坍塌甚至州縣屢易其人漫無稽
查或官役侵收肥已應查田地荒蕪者招佃耕種
房屋分别賃租收息造冊送部存案民間有願買
者照時價變估又言江安十府糧道每年收放漕
糧約四十餘萬與小省藩庫無異請照司庫例每
年春秋二季分别應存應觧登冊報部聽候撥觧
糧道例應押運過淮抵通在署日少凡各属解道
錢糧及支放糧船行月并修船等項未便概任佐
雜胥役請添設庫大使一員均下部議行五年六
月遷山西巡撫十一月奏言大同府大有倉朔平
府常豐倉所貯糧原備軍需四月准部咨將二倉
米六萬石發給范毓馪秋後買補還倉現飭催買
補第大朔二府地連直省今歲來晉販糴者多價
難平减且有關民食採買未便急廹查各属貯倉
穀不下百萬石請先動十五萬石運至二處碾米
貯倉以備軍需各属倉穀請動存公銀陸續補買
上是之乾隆元年四月疏言晉省汛舖墩臺向來建設未
為齊整今擬省南省北及隣界僻路等處添設墩臺
七十八座營房六百七十三閒汛兵三百三十一
名就近撥補其烟墩牌坊如數制造又有應裁塘
汛二十二處變價完公兵六十八名撤歸伍七月疏
言戶部覆准侍講學士楊椿條奏山西佐雜等官宜
給養廉查教職已按品給全俸藩庫鹽場各官已有
養廉者毋庸議給所有司府經歷照磨及州判縣丞
等官每員每年應給養廉銀八十兩吏目巡檢司獄
驛丞六十兩在耗羡下支其兼署之員因有本任養
廉向無兼支例但念本任養廉除贍家外僅可充本
任公用而兼署之任亦有幕賓束脩與應辦公務之
費請准支養廉一半餘仍扣歸缺官項下充公均得
議行十二月奏稱蒲州平坦潞澤澤州等營汛廣兵
單撫標原設二營兵數獨少請添蒲州協一百二名
平坦營八十六名潞澤營一百八十八名澤州營七
十五名撫標二百二十四名守兵一百名共七百七
十五名即在裁兵内撥給太原營與撫標左右二營
同城兵數足敷防守惟守糧過多拔補未免壅滯無
以鼓勵勤勞今擬改步戰兵百充給撫標左右二營
又言曩者設額外營官兵時在省城建營房四千間
衙署十四座今兵汰宜估賣但撫標并太原營本城
兵多租民房而額外營兵又議添撫標請將此營
房撥給其備弁房屋仍為公署均從之四年二月
奏綏遠城副都統甘國壁條奏撥銀買糧貯歸化
城綏遠城托克托城三處
命臣議奏查此三處自移駐官兵招民種地以来生聚
日繁需粮益多應如所請但行之貴乎可久比項
倉貯既無撥用原額而隨時平糶不盡出陳易新
若照原奏貯至二十萬石之多恐致紅朽請動支
藩庫耗羡存公銀在歸化綏遠二城各買貯榖五
萬石托克托城十萬石碾運協濟請自乾隆四年
始每於秋收前遇稔即買價貴即止其領收平糶
出納等事委本處理事同知及協理通判管理仍
令朔平府雁平道盤查歲底由布政使考成奏銷
得
旨着照所請行五月疏言左都御史陳世倌條奏山東
濟南等處及山西潞安以西各府屬久未得雨民
望甚殷宜及時籌備查晉省山多水少不通舟楫
米糧仰頼外来者無幾但民儉多有蓋藏且上年
豐收民情甚安倘至下月尚無透雨致成偏灾則
宜請動倉榖按被灾輕重定賑多寡又思以工代賑
實為良法晉省各属城已估計應修報部者共三
十四州縣此内有成災處即動項發州縣備料興
工俾貧民得傭工度日報可五年閏六月丁父憂
回旗十月授内閣學士六年七月以山西廵撫任
内失察布政使薩哈亮貪黷禠職九月
特授鑲藍旗漢軍副都統先是山西平陽府知府章廷
珪有婪賍事石麟曾經保薦至是事發議降五級
調用十二年卒
明德
明德滿洲正紅旗人姓輝和雍正十二年由筆帖
式補太常寺博士乾隆元年授寺丞二年遷步軍
統領衙門員外郎三年調戶部縀疋庫五年遷山
東糧道七年授湖南按察使八年疏言督撫等遇
刁民糾衆搶刦之案應查明是否地方官激變嚴
拏究辦以示懲創不得藉此輙劾有司徒長刁風
防汛弁兵亦宜協力查挐不得推諉觀望
諭曰國家愛養斯民惟恐一夫失所偶遇地方歉收未
嘗不籌畫接濟而刁頑之民遂乘機搶奪不可不重
懲以儆乃督撫欲自諱其化導不力禁約無方止將
州縣推尋别故參劾而於搶奪案朦混歸結又如汛
弁兵丁類皆觀望不前亦豈設兵衛民本意著各督
撫提鎮嚴飭所屬一同實力查拿如推諉即嚴參議
處九年四月廵撫蒋溥劾明德剛愎自用於巴陵縣
生員方宣點家被盗一案意存諱餙下部議革職
七月授
盛京禮部郎中九月授山東兖州府知府十二年調
濟南府十三年遷山東鹽運使十四年七月
上以川省用兵山西軍務絡繹必得幹練之員任使
命明德調補雁平道九月調甘肅安西道十六年遷湖
北按察使十九年擢四川布政使二十年調甘肅
布政使隨總督黃廷桂往肅州辦軍務二十一年
二月授山西廵撫六月奏言陽曲太原榆次太谷
祈縣徐溝清源文水交城興縣等十縣四季徵糧
貯太原府理事通判倉即供季支兵餉例不停緩
今該廳已徵之數及從前節次買存米豆足敷本
年支放現令暫緩俟秋後催徵猶恐下年徵支不
繼仍難緩至秋成查晉省溢額榖共五十餘萬石
各属現俱平糶於此項榖價内酌撥買米三千石
黑豆六千石以備墊支嗣後定於秋收後開徵下年
供支則兵糈既属有備輸將亦得從容矣十二月
奏言新疆派調察哈爾吉林等兵奉
旨將陕西糧運巴里坤山西歸化城粮運陕西接濟竊
計陕西若動撥榆林延綏等處糧由歸化城存貯
軍需内運往歸欵實属近便如動撥西安同州等
處糧應於連界之平蒲觧澤四府州属溢額榖内
撥補較為路近省費二十二年五月奏言太平縣
史村驛明季因汾水阻隔改設曲沃縣蒙城鎮其
人夫仍留史村汾河久西徙無碍而一驛夫馬分
設未便應仍併歸史村驛諸疏俱如所請六月調
補陕西廵撫十月前任山西布政使蒋洲虧空勒
派為廵撫塔永寧所劾
上以明德前與蒋洲共事毫無覺察並著革職拏問
命尚書劉統勲前往鞫實洲正法明德擬絞
特免明德罪發甘肅交黃廷桂差委二十三年補甘肅
凉莊道二十四年正月授甘肅廵撫二月疏言甘
省辦理軍需錢價甚昂四川銅盛錢多懇
敕該督撥運三十萬串来甘搭放兵餉其餘設厰平賣
市價自平從之四月丁母憂
諭賞銀千兩辦喪先是明德在山西廵撫任濫舉属員
楊文龍部議降二級調用又湖北按察使任盗案
遲延補官日降三級調用至是
上以其連年承辦軍需尚属出力
命署甘肅按察使二十五年八月授甘肅布政使十一
月復任甘肅廵撫二十六年二月奏言嘉峪關左
右邊墻舊係土築年久殘缺新疆遣犯逃越稽查
未密請用節省運糧銀萬餘兩修固嗣後遣犯由
關逃回將遊擊交部嚴加議處又奏獲巴里坤迯
犯即於該地正法
上俱從之四月疏言各省發遣巴里坤哈密安西三處
之犯甚多安西哈密無屯係賞兵為奴現在兵數
裁減巴里坤有屯田而糧少遣犯俱難再發應將
續到者發闢展烏魯木齊屯所二處上年豐收非
但有禆屯務即各犯亦可得所又疏言甘省地方
遼闊遣犯沿途投宿坊店難以防範應將各驛閒
房修二三間為監房並責分防文武官弁稽查疎
脱恭處俱如所奏行二十七年五月復調山西廵
撫九月奏歸化城五廳地方除托克托城已設倉
貯榖外其歸化城和林格爾薩拉齊清水河四通
判應請每處增設常平倉榖三萬石動用司庫耗
羡銀買貯又與河東䀋政薩哈岱合疏言夏縣白
沙河居民舊築堰以護田廬並為城垣保障但土
工不堅應改石工恐民力難勝請動充公銀七千
餘兩及修浚姚暹渠存項銀四千兩令運司督州
縣修固嗣後殘缺除北岸仍聽民修外南岸民少
應歸河東渠堰歲修案内辦理二十八年六月奏
大同鎮所属各臺從前因係邊境設兵過重今久
成内地宜量裁改水泉營地方褊小左有老營右
有偏關均設大員重兵相距甚近請裁該營遊擊
並兵百將老營守偹移駐管理即隸老營恭將轄
又裁靈邱路參將以所属渾源營都司改補靈邱
路都司歸北樓營恭將轄靈邱路守備改補渾源
營守偹歸新平路恭將轄俱下部議從之是月調
補江西廵撫十月奏豫章書院公費不敷九江贑
州兩關平餘銀及各屬城濠地租銀每年共三千
餘兩除作廵撫衙門書役工食一切辦公賞兵外
尚餘銀千餘兩請歸書院佐士子膏火得
旨允行十一月復調補陜西廵撫三十年正月調江蘇
廵撫未蒞任
命署江西廵撫五月奏兇殺多命之案請提至省城承
審官扣限兩個月速結下部議載入例冊十一月
赴江蘇任三十一年七月奏言江南糧不敷食常
仰給於楚蜀蘇州一帶商民每閉糴居竒臣屡加
勸諭不使復蹈前轍各属辦案疲玩成習督催不
使堆積佐雜不得擅受民詞私作威福該省襟帶
江海太湖界連兩省刦盗尤多臣飭属查拏立破
多案崇明漁船出洋後輙肆強刦今於口岸增兵
役嚴察
上嘉其留心時南滙山陽兩縣民有傷父兄致死者承
審官誤照過失殺問擬明德親提駁改奏革原審
各員職並劾按察使李永書不勝任請交部嚴議
諭曰向来督撫每於臬司審轉案件往往曲為徇隠若
明德之秉公持正何患讞獄之不平允吏治之不整
飭乎明德辦理此事甚属可嘉賞荷包六個以示優
奬又奏常熟縣福山塘一河為蘇州等處入海要津
支港甚多灌民田數萬頃乾隆二十六年濬後迄今
又淤借撥司庫銀九千七百餘兩乘時再濬於所
灌民田分兩年徵收歸欵從之三十三年二月調
補雲南廵撫時大兵討𬗟甸七月與署總督阿里
衮合疏言省城至永昌邊界路險運艱請撥藩庫
閒欵銀三萬兩分叚儧修兩月可竣庶軍糈不致
遲誤又合疏言各隘口俱設兵如奸民私販出口
兵丁得財賣放一并正法失察官弁恭革治罪能
拏獲者重賞八月又合疏言永昌普洱沿邊土司
以𬗟匪滋擾田土多荒有乏籽種牛具者請量借
給於明秋交米還項九月又合疏言滇省銅厰三
十餘向係糧道專管金銀鉛厰二十九係布政使
專管而本地道府無稽查責耳目未周請將各處
厰務係州縣管理者責成本府專管道員稽查係
廳員管理者責成本道專管統歸布政使總理糧
道既不管銅厰事務太簡將驛塩道所轄之雲南
武定二府改歸管理均如所請行三十四年三月
擢雲貴總督奏請牧養戰馬分派武職大員管理
其棚槽草料等仍令地方官偹支
上嚴飭其推諉卸責會副將軍阿里衮奏將領等所用
馬行至南底壩地方即已疲乏
詔責明德漠視軍務漫不經心下部議革職從寬留任
尋
諭曰明德自擢任總督以来辦理諸務皆不及從前實
力奮勉於養馬一事尤漫無經理因循誤公豈宜令
仍為總督即留滇省亦於公事無益念伊從前在江
蘇於地方情形尚属熟悉著即降補江蘇廵撫時永
昌府知府趙珮以病告歸明德為代請
上以趙珮規避革職自偹資斧效力明德遽為代奏交
部嚴加議處又以明德不能催辦糧餉再下部嚴
議應革任均得
旨寬免註册七月經略大學士傅恒等奏留明德協辦
軍務俟凱旋後再赴新任尋
命署雲南廵撫專管臺站事十月
諭曰明德辦理軍需糧馬是其專責屡經飭諭始終不
能實心出力今經略大學士傅恒奏十月初一日已
抵新街會兵尅期深入而後隊繼進之兵尚未到齊
前屢諭明德令其設法催儧官兵迅赴蠻暮何以至
今尚未全抵軍營即所運糧石亦不能源源按濟辦
馬一項亦自安於無能希圖置身事外可見其平日
專事空言塞責竟成疲玩痼習著革去翎頂加恩仍
署雲南廵撫以觀後效三十五年卒
吳逹善
吳逹善滿洲正紅旗人姓瓜勒佳乾隆元年進士
授戶部主事六年遷員外郎十三年遷國子監祭
酒十五年六月遷光禄寺卿十二月擢内閣學士
十七年授
盛京禮部侍郎尋調刑部十八年調兵部侍郎十九
年調工部侍郎兼廂藍旗滿洲副都綂二十年五
月授甘肅廵撫七月以查辦軍臺無悞軍功加
一級二十一年
諭奬其宣力軍營
賞戴孔雀翎二十二年議叙軍功加一級二十三年六
月疏言軍糧由肅州運至哈密轉運軍營每石需
費十二三兩向來凱旋官兵䀋菜口粮長支者按
口抵扣少領者按日補給兵丁藉以糶賣製辦衣
履請嗣後酌以二成本色八成折價支給既得隨
時支用亦可稍省運費下部議行七月加太子少
保二十四年正月授陕甘總督四月
命以總督銜管甘肅廵撫事十一月奏言寧夏府属横
城堡濱河漲塌西南角樓墻垣請於東岸築草壩
以禦河流城下堆碎石六十四丈護城垣接修草
防風三十餘丈切西岸游嘴俾大溜北行庶可化險
為平
詔如所議行十二月調河南廵撫二十六年四月奏改
營制四條一延津縣向設千總一隸開封營封邱
縣駐衛輝營外委把總一查延津現属衛輝府封
邱現属開封府請撤協防封邱之外委把總回衛
輝營移原駐延津之開封營千總駐封邱兼防陽
武縣為專汛歸開封營都司轄移衛輝營千總一
駐延津為專汛歸衛輝營參將轄一胙城係新鄉
縣專汛今延津既撥衛輝營千總移駐廵防請仍
將胙城外委為協防以延津千總為延胙專汛一
王禄營駐劄滎澤向設守備一馬步兵百三十應
改歸河北鎮標中軍兼轄改原武汛外委把總為
王禄營協防同滎澤獲嘉二縣均以王禄營守偹
為專汛歸河北鎮遊擊兼管一盧氏縣汛属嵩縣
營守備轄河南府恭將兼轄請移嵩縣城守偹駐
伏牛山之孫家店移陜州營協防靈寳縣之外委
千總一陜州營馬兵三步兵二十二駐盧氏歸陜
州都司兼轄其嵩縣營原設盧氏汛把總馬步兵
撥歸孫家店營守備轄下部議行四月調雲貴總
督二十七年二月奏言滇黔各標協營每兵千設
藤牌兵百督提撫標兵多藤牌兵尚成隊伍至各
鎮協營兵有分防汛守及護觧餉鞘等差藤牌兵
少又不適用請以七成改鳥鎗手三成改弓箭手
部議從之六月兼署雲南廵撫二十九年六月奏
言貴州都勻協銅仁協兵馬錢糧向無專司中軍
請裁都勻協分防獨山州之右營遊擊改設中軍
都司兼管左營事隨都勻協副將同駐都勻府城
移左營守偹駐獨山汛更八寨左營遊擊名右營
以符營制裁銅仁協駐府城之左營遊擊改設中
軍都司兼管右營事裁銅仁協副將駐松桃其原
駐松桃之左營守備應移駐銅仁府城部議從之
是月調湖廣總督七月兼署湖北廵撫三十一年
二月調陜甘總督十二月奏言木壘一帶地廣沃
請將招集戶民編里一里分十甲每里選里長一
每百戶選渠長鄉約保正各一以資鈐束戶民墾
地請均勻丈撥凡訟獄各案由守備審理命盗案
守備驗實訊供巴里坤同知審擬招觧從之三十
三年調湖廣總督三十四年十月
命赴貴州同
欽差内閣學士富察善侍即錢維城等會鞫威寧知州
劉標虧空銅本並廵撫良卿按察使高積營私骫
法案得實論罪如律三十五年兼署湖南廵撫三
十六年四月調陜甘總督時土爾扈特全部歸順
諭賞給羊隻皮衣吳逹善辦理妥速議叙加一級十月
卒
諭曰陜甘總督吳逹善久任封疆老成練逹近於陜甘
任内辦理諸務更見周詳妥協兹聞溘逝深為軫惜
著加恩晉贈太子太保入祀賢良祠應得卹典該部
察例具奏
賜祭葬如例諡勤毅
三寳
三寳滿洲正紅旗人姓伊爾根覺羅乾隆四年繙
譯進士授中書五年襲世管佐領九年遷内閣侍
讀十三年隨尚書舒赫德往金川辦理臺務軍功
加一級十六年授湖北驛鹽道二十一年来京授
戶部郎中二十三年派往北路軍營經理逹什逹
瓦游牧二十四年五月授直隸布政使疏言州縣
承修工程事竣報銷奉部核减
國帑攸關皆例應追繳之項知府直隸州為親臨上
司例有督催之責請嗣後州縣等官名下有應追
核減銀兩該管府州不即嚴催完觧者於揭恭州
縣遲延之日即將督催不力之府州職名一併開
送照督催交代不力例議處其順天府四路同知
所轄州縣與知府同亦應責成照例議處至各州
縣如陞遷䧏調事故離任令接任官查明其任内
並無未完核减各項出具印結入於交代案内倘
混行出結將接任官照不行詳查例議處部議准
行二十六年七月
上廵幸熱河因槗道船夫俱未修整齊備部議䧏調
命以道員職銜往哈密辦事二十八年十二月回京二
十九年六月授四川布政使七月調湖北三十一
年調湖南三十二年派查雲南一切緊要軍務三
十五年七月調貴州三十六年擢山西廵撫三十
七年九月疏言西安將軍富僧阿具奏西安兵移
駐巴里坤事宜移會各省查山西廵撫向有親丁
步糧四十分經前撫臣諾岷奏請在太原駐防滿
洲蒙古餘丁内挑取四十名給與支食以資生計
又經前撫臣阿里衮以太原駐防餘丁支食親丁
名粮係作為養育兵丁各報部在案惟是八旗駐
防挑作督撫親丁體制實為未協應照部咨將駐
防餘丁原支山西廵撫親丁隨糧四十分裁汰可
否仰懇
聖恩俯念太原駐防生齒繁盛增設養育兵錢粮俾旗
人餘丁得資養贍苐查晉省右衛養育兵每名月
支銀一兩五錢米一石二斗五升今裁隨粮增養
育若即援數議設未免太優查西安駐防養育錢
糧每名月支餉銀一兩粟米三斗請仍按原額四
十分之數增設養育兵四十名每名即照向辦月
支銀米例遇折色之月給銀三錢錢粮不致加增
而旗人叨沐
聖主豢養之恩於無既矣照所請行三十八年正月調
浙江廵撫七月疏言杭州府属之海寧縣所轄民
戶五十餘萬額徵地丁銀六萬五千有竒歲完漕
米六萬三千零兼有修防塘工事件實属疲繁難
兼三要缺湖州府属之安吉州所轄民戶止八萬
四千有餘額徵地丁僅銀一萬六千餘兩歲完漕
南等米亦止六千五百餘石實属簡僻中缺請將
海寧縣陞為州安吉州降為縣又查海寧州城西
北三十里之長安鎮商貨畢集兼為嚴緝私塩竊
匪要地離州稍遠必得專員弹壓請將該州州判
移駐部議從之四十二年五月擢湖廣總督十月
諭曰三寳陞任總督已在本年恩詔之後應照廵撫職
銜請封念其平日辦事尚属認真著加恩給總督封
典四十三年十二月疏言查閱營伍情形衡州協副
將福海年非強壮不能振作但出師金川著有勞
績若以旗員補用尚能勝任請給咨送部引見又
沅州恊副將洪昌運年力漸衰請勒令休致
諭曰福海洪昌運同係副將俱年力衰頽自應一併勒
令休致今三寳以福海身係滿洲請以旗員補用於
洪昌運則竟請休致顯係偏護旗員有心軒輊非所
以示公允况福海在金川出兵如果勞績懋着自必
得受世職該旗必照例辦理非查核軍政之督撫所
應議及者也且三寳以滿洲身任總督於闔属滿漢
員弁均宜一視方足以飭營伍而昭勸懲乃於滿漢
副將一例兩辦其何以使衆心帖服耶三寳着傳旨
嚴行申飭四十四年正月授東閣大學士兼禮部尚
書仍管湖廣總督事三月奏湖北安陸府城外舊
有富民河一道年久淤塞經署湖北布政使福川
奏請借項興挑臣覆查此河偹旱潦通舟楫商民
兩便現當微旱後貧民得傭工餬口自當遵
旨速為辦理報
聞是月調浙閩總督四十五年春
上南廵
賜詩曰海疆浙閩重幕府簡猶難必也知大體寧惟期
小安暴除艱廢猛衆得允於寬節相權資理徐歸黃
閣端五月疏言浙江海塘老塩倉一帶柴塘四千二
百餘丈蒙
聖主親臨閱視諭令改築石塘實為萬年經久之至意
臣親往覆勘此時正遇大汛現在柴塘實資抵禦
沿塘各工俱属稳固惟潮神廟前大盤頭西藏字
號起柴塘朽腐將盡潮水臨塘殊關緊要現在石
工採料興建尚需時日應將此處趕緊鑲修築塘
百丈至柴塘四千二百餘丈改建石工自應籌度
萬全現今柴塘既臨大汛未便更動而退後多係
田廬臣與司道等面加籌酌似應緊靠柴塘内下
樁築砌石工以柴塘為外護捍衛更為得力居民
亦属相安俟秋汛後擇吉興工又
諭旨指示應修繞海寕城之石塘内有工二十九丈地
勢較高兩旁魚鱗舊塘原十六層其城東八里文
字號至陳文港密字號百五十餘丈地勢稍低兩
旁魚鱗舊塘原十八層今應各照舊層數以期一
律築固
諭曰前因浙江海塘改建石工恐該處居民或視柴塘
為可廢任意拆毁竊用致損城郭田廬曾明降諭旨
令該督撫嚴飭地方文武各官將現有草塘照前加
意防護以為重關保障將来石工告竣之時亦可留
為外衛此旨尚未據三寳奏到兹據三寳摺内乃稱
與司道等面加籌酌緊靠柴塘之内下樁築砌石工
既可以柴塘為外衛則捍衛更為得力等語三寳此
摺與朕降諭旨相符其是否曾經接奉前旨著據實
覆奏三寳尋奏前因石塘工鉅曾飭該管廳備悉心
籌畫先據稟稱從柴塘退後數丈建築石工湏拆去
民房八百餘間殊非仰體
聖恩保護田廬至意臣逐一履勘似應於緊靠柴塘内
築砌石工嗣於五月間恭讀
諭旨杭州老塩倉一帶改築石塘仍留柴塘以資保障
臣當即欽遵飭地方文武將柴塘加意保固報
聞六月
命來京入閣辦事八月兼管正藍旗滿洲都統十月充
經筵講官四十六年正月因王亶望在浙江廵撫任
内聲名狼籍未行參奏議革職得
旨從寬留任四十七年四月繕寫清字
雩壇祝版糢糊部議革任
詔寬免十一月在
尚書房總師傅上行走四十八年調鑲藍旗漢軍都
統四十九年五月隨
駕熱河以疾歸六月卒
諭曰大學士三寳歷任督撫宣力有年簡擢綸扉勤慎
供職方資倚任此次扈從熱河因其遘疾即遣太醫
診視並令回京調養兹聞溘逝殊為軫恤其任内降
革處分均予開復所有應得䘏典著該部查例具奏
尋
賜祭葬如例諡文敬
武靈阿
武靈阿滿洲正紅旗人姓瓜勒佳由前鋒翎長於
乾隆十九年授前鋒校二十三年八月署前鋒章
京從征凖噶爾回部有功給雲騎尉世職三十年
授直隸居庸路都司三十五年授督標後營遊擊
三十九年九月山東逆匪王倫擾臨清直隸總督
周元理恐賊竄入境令武靈阿等赴王家淺察探
行至塔灣西南距臨清三里遇賊百餘縱火劫掠
武靈阿直前奮擊賊驚走翌日官兵屯西岸賊三
千餘兩路来犯發鎗礟擊之賊散而復合武靈阿
射中偽總兵楊壘左肩兵穆維殪之奏入
諭曰直隸官兵此次堵殺賊匪使其不能西逸將領弁
兵俱奮勇出力甚為可嘉武靈阿著交部遇有參將
缺出即行陞補又
諭曰周元理奏遊擊武靈阿射中賊目頗為奮勇著舒
赫德看其人材如果可用即補授德州城守尉倘不
能勝任亦即據實具奏是月即奏補德州城守尉十月
得
旨遊擊武靈阿已奏補德州城守尉但城守營所得官
項較遊擊轉少是明陞其官而暗减其禄非所以示
體恤著舒赫德再將武靈阿才具心地與臨清城守
之德州恭將烏大經秉公比較若烏大經勝於武靈
阿即著烏大經陞補臨清副將其所遺德州恭將員
缺令武靈阿陞補俱著舒赫德妥酌具奏旋奏補德
州營參將舒赫德尋以武靈阿明敏勇幹訓練有
方請調補撫標中軍參將
詔如所請四十一年二月
上廵幸山東親涖臨清州舊城詢及官兵剿捕情形
諭内閣曰參將武靈阿係在事出力之人雖已加恩擢
用仍著賞戴花翎示奬十月遷陕西慶陽協副將四
十四年擢甘肅寧夏鎮總兵四十六年六月從剿
蘭州逆回蘇四十三於華林山四十七年三月署
陜西固原提督七月回寧夏鎮任四十八年六月
卒
農起
農起滿洲正紅旗人姓索佳父彰萊官副都統乾
隆二十五年農起由筆帖式授工部主事累遷員
外即中三十四年授湖南驛塩長寳道三十八年
遷湖南按察使三十九年調任湖北四十年二月
以湖南任内率轉命案錯誤部議降二級調用
上念其才尚可用五月授山西按察使十月調任安徽
四十二年遷安徽布政使四十三年鳳陽泗州潁
州太平和州六安州各属旱豫省黃河潰隄下注
亳州蒙城漸及鳳陽泗州所属州縣
詔撥川米十萬石以賑農起徧至各属察勘督辦飭属
捐設粥厰並奏支社倉榖煑粥助賑疏入報
聞四十四年以失察天長縣貢生程樹留所刻詩文狂
悖復失察鳳陽縣吏侵蝕賑銀兩經部議革任
詔免四十五年五月調河南布政使八月擢安徽廵撫
四十六年三月
諭曰農起審擬廵檢潘振宗藉端婪索致斃人命一案
僅擬發往伊犂殊為好名輕縱部議革任本属咎所
應得念其辦理上年賑務於撫䘏事宜尚能認真著
加恩從寬免其革任註冊十年無過方准開復四十
七年正月調山西廵撫三月奏言向例大同朔平
府属州縣食口塩平陽蒲州澤州潞安絳州等属
四十四州縣食河東引塩太原汾州寧武代州忻
州等屬四十四州縣引課歸入地丁就近刮食土
塩聽民販運蒙古塩入内地接濟乾隆四十五年
皇上軫念河東商乏禁販運蒙古塩積存口外七百餘
萬斤致土塩價昂臣思以蒙古塩之有餘補内
地土塩之不足於民食生計有益請令地方官給以
印票聽向食土塩居民赴口外買運下部議行並
議該省招富戶充商五年輪換一次最易滋弊請
勅該撫妥籌議奏十月奏覆池塩陸運成本較重查塩
價原視年之豐嗇酌定自前塩政衆神保以價分
貴賤易起争端就彼時賤價奏為定額後塩畦被
水商力愈乏前撫臣巴延三是以有招富戸五年
輪換之請新商不善經營虧折愈多臣訪輿論均
以鹽課歸地丁為便查池塩商運民銷法行已久
長商既力不能支短商又形竭蹷揆其受病之由
實因澆晒工本運費較前倍增而鹽價依舊商運
拮据民多食淡是病商即以病民懇
恩俯念河東池塩為三省民食攸關於定額外每斤量
加價銀二釐停五年輪換之例選現商殷實者定
為長商將引地分三等勻配&KR0848;分以資調濟廷議
現增二釐之價試行三年後商力充裕再請酌减
又奏浚榆次縣涂河棘針渠貫入永康渠灌溉瀕
河地畆疏入報
聞是年晉省秋審冊九卿改擬情實者二十二起部議
革任
詔留任四十八年九卿核議晉省秋審招冊改入情實
者三十一起
諭令明白回奏尋回奏疏至
諭曰秋讞大典由各省督撫分别情實緩决核准具題
其中或稍有出入經九卿核改未有如今年之甚者
至農起經朕降旨詢問令其明白回奏乃竟於朕前
強為陳辯一似九卿核改各案盡属非是並稱核之
連年秋審擬入情實數目適為相凖等語此何言耶
定擬案罪祗論其情罪確當豈有較論上年人數多
寡之理使必執人數而論設遇案犯較少之年豈竟
將無罪之人有心羅織以足其數耶農起此奏不是
尤大著革去翎頂並停止三年廵撫養廉仍留山西
廵撫之任以觀後效四十九年七月因辦理赴甘肅
勦逆回兵差妥協
詔復翎頂仍准支廵撫養廉十二月入
覲與千叟宴五十年四月副都御史梁敦書山西香差
旋京
召見奏汾州一帶二麥多未種民情艱苦
諭農起據實陳奏農起覆奏現在不致成災
諭曰地方雨水短缺致成偏災於閭閻生計大有關係
農起接奉前旨自應迅速親赴汾州一帶實力查勘
乃竟安坐省城惟以臆度之見一奏塞責朕厪念民
依無時或釋農起為封疆大吏寧不之知所奏各属
得雨止據地方官禀報未必盡皆確實且其中有三
四寸者不得謂之霑足看來汾州一帶仍未得有透
雨而該撫遽稱不致成災含混具奏竟属有心諱餙
著交部嚴加議處即親往汾州一帶確勘據實奏聞
尋奏各属現已得雨二麥可望有收秋粮漸次播
種無庸先行撫䘏現飭藩司往勘前梁敦書奉使
所至係榮河一帶僻處山陬民婦聚集邀賞正值
青黃不接藉端申訴
諭曰地方旱災民瘼攸關朕宵旰勤求無時或釋凡遇
奉使回京復命之員召見時無不詢以沿途地方情
形如有奏及雨澤愆期及民生拮据者即諭該督撫
籌辦撫卹即所奏不實從不肯以為百姓之故加以
處分盖朕之意總以民依為重惟恐閭閻艱苦壅於
上聞農起寧不知之乃接奉前旨僅令藩司前往又
以地方官禀報虚詞支飾陳奏且謂梁敦書因吝惜
賞賚藉端入奏更不免吹毛求疵豈朕簡用委任之
本意耶農起由司道用至廵撫並非由人保薦因其
在藩司任内辦理安徽偏災尚能留心民事經朕特
加拔擢復由安徽調任山西今該省地方缺雨乃復
廻護諱餙巧言陳奏殊不類其平日所為業已交部
議處並令親往確勘即未至成災亦應妥為撫䘏或
借口粮或緩征以資接濟五月農起親往太汾沁遼
隰平等處確勘連得透雨麥秋並未成災惟秋收
尚早奏請酌糶常平榖借給口糧本年錢粮緩至
秋後徵收
諭曰平陽蒲州等處麥收既歉著即賞兩月口糧餘照
所請速行分别平糶酌借緩徵以資接濟而紓民力
至晉省迤南各属雨澤短缺農起從前奏報各摺並
未剴切陳明本属含混是以朕未能深悉該省被旱
實情梁敦書回京奏及節經傳旨將該撫交部嚴加
議處並加恩從寬留任矣今據將查勘實在情形詳
悉覆奏並稱如果成灾該道府州縣七十餘員何盡
𨼆匿不報且詢之村庄小民僉稱實未成災倘地方
官隠匿不報何難至上司衙門呈控等語農起既經
親往查勘所奏自属實在情形地方雨水收成朕亦
不能不以督撫之言為據農赽尚不至有心諱餙但
即該撫所奏平糶緩徵酌借口糧之處何以不早行
籌辦耶朕厪念民依如傷在抱似此拯救災黎之事
一經督撫奏聞立時降旨俾小民生計有資早霑一
日之惠即早得一日之益乃晉省缺雨已久直待朕
降旨詢問該撫始親往查勘奏聞辦理以致小民遲
霑渥澤此即農起從前含糊具奏之咎封疆大吏當
仰體朕懷留心民瘼豈應延緩含混若此耶農起已
經部議從寬留任此次姑寬之後倘仍有心廻護虚
詞支餙將來一經小民告發及籍隸山西之科道等
官恭奏查出實情朕必從重治罪不能再為寬貸也
八月卒
諭曰山西廵撫農起自簡任封疆以來辦理地方事宜
頗能實心整頓今聞溘逝殊属可惜所有任内降革
處分准其開復應得䘏典該部察例具奏尋
賜祭葬如例
欽定八旗通志卷一百六十六
