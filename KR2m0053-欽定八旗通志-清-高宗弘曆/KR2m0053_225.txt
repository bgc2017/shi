欽定四庫全書
欽定八旗通志卷二百十一
人物志九十一
忠義傳三(滿洲八旗三八年共七十四人順治元年至)
昂錦
昂錦滿洲鑲黃旗人姓傅察氏世居訥音天聰八
年隨大兵征大同攻王家莊先登有功授雲騎尉
崇德元年五月同俄屯往征瓦爾喀部落克之獲
男婦並牲畜無筭又同副都統阿拉善設伏擊敗
明寧遠兵順治元年十月隨揚威將軍豫親王多
鐸南征破流賊平定河南江南十二月至潼關流
賊率兵自山上来犯昂錦奮力迎擊中箭死之三
年議䘏
恩賜騎都尉兼一雲騎尉世職(承襲詳見世職表)
哈爾漢
哈爾漢滿洲鑲黃旗人姓佟佳氏世居佳喀地方
崇德六年隨大兵圍明錦州其騎兵方来犯我紅
衣礟營同參領旦代擊敗之順治元年隨大兵入
山海關同葉克舒擊敗流賊馬步兵旋從靖遠大
將軍和碩英親王阿濟格追至延安府率甲士四
十人駐南山賊率馬步兵来犯力戰以創重死
恩賜騎都尉世職(承襲詳見世職表)
多頗羅
多頗羅滿洲鑲黃旗人姓瓜勒佳氏二等輕車都
尉索海之子任佐領順治元年從入山海關同𠫭
領傲德步戰破流賊追至望都以功進騎都尉世
職七年九年三遇
恩詔加至二等輕車都尉又叙其祖費英東扎爾固齊之
功加為一等輕車都尉仕至副都統陣亡
覺羅登什科
覺羅登什科滿洲鑲黃旗人官散秩大臣順治二
年奉
命統兵征流寇至天沙山遇賊衝擊歷晝夜不挫遂拔其
營尋遇伏中鎗殁
恩賜一等男世職(承襲詳見封爵表)
瑚密嗇
瑚密嗇滿洲鑲黃旗人姓佟佳氏世居加哈地方
初任佐領駐防於天瑞山崇德三年從武英郡王
阿濟格征明率四旗前鋒屢擊敗於昌平又率八
旗前鋒略遵化偵蘆溝橋俱報捷焉九月從和碩
睿親王多爾衮攻松山擊敗祖大夀步兵七百四
年同納海等略杏山時有䧟於陣者援之出以累
功
恩授騎都尉七年十月從大將軍阿巴泰攻豐潤擊敗范
軍門兵八年進攻青州同鄂碩為前驅擊敗趙軍
門兵復擊明將司馬獻兵至渾河造橋以渡范軍
門復同吳總兵率兵躡我後又敗之順治元年從
和碩睿親王多爾衮率師至山海關擊流賊又從
和碩英親王阿濟格由安肅至望都斬賊步兵幾
殱焉瑚密嗇力戰輙為前哨功最著加授一雲騎
尉愈知感激争效前驅從和碩豫親王多鐸破流
賊於潼關時我兵據山頭賊設伏連敗之三年五
月從平南大將軍多羅貝勒勒克德渾征明唐王
朱雲釗六月至浙江擊偽大學士馬士英於杭州
生擒總兵一人復擊偽總兵方國安於錢塘中鳥
鎗殁於陣議䘏
恩賜二等輕車都尉世職(承襲詳見世職表)
拖紐
拖紐滿洲鑲黃旗人姓富察氏世居訥殷江地方
襲騎都尉世職崇德三年随揚威大將軍多羅貝
勒岳託征明同舒恕敗馬總兵軍至渾河為橋以
渡明兵来躡我後拖紐隨副都統訥爾特擊敗之
後出關殿後敵兵来追復帥夲旗兵敗之順治元
年從大兵入山海關擊流賊中礟陣亡
恩賜雲騎尉世職(承襲詳見世職表)
古郎阿
古郎阿滿洲鑲黃旗人姓李佳氏世居李佳和羅
地方順治二年以護軍校從和碩英親王阿濟格
征流賊至延安府賊兵来犯隨護軍統領希爾根
擊敗之進圍承天府連敗賊衆獲戰艘無筭三年
從靖遠大將軍和碩肅親王豪格征四川流賊十
一月至三賽山隨希爾根擊敗賊將高汝礪兵賊
渠張獻忠率全師迎戰我師同胡里布擊敗其衆
又遇賊兵馬三路来犯率本參領兵奮勇進擊中
流矢陣亡
恩賜雲騎尉世職(承襲詳見世職表)
達蘇
達蘇滿洲鑲黃旗人累功署前鋒統領順治三年
五月蘇尼特部落騰機思等叛奔喀爾喀達蘇隨
定國將軍和碩豫親王多鐸往征之偵知騰機思
方抵滚噶樓台地方歷三晝夜追及之大敗其衆
乘勝追勦戰殁於陣
賜䘏如例
覺羅顧納岱
覺羅顧納岱滿洲鑲黃旗人父拜三自有傳顧納
岱初襲父三等男職崇德三年從征明敗明兵於
山海關入關又擊敗之託特退塔納哈布爾沙海
及明兵戰豐潤不利顧納岱援之擊敗敵衆整衆
歸至山東攻克博平縣論功加世職為一等男順
治元年從和碩睿親王多爾衮入山海關同尚書
鞏阿岱擊流賊敗之二年叙功加一雲騎尉十月
從大兵破流賊平定河南又隨都統公圖賴進戰
有功流賊每乘夜来犯我營顧納岱並擊敗之二
年隨多羅貝勒博洛往征杭州同前鋒統領鄂碩
追擊賊舟師於平湖獲船二十五艘至嘉興府敵
兵三千餘水陸来戰同都統韓岱擊敗之獲船三
十三艘又同都統韓岱恩格圖敦對擊賊兵敗之
又敗賊於嘉興府又敗賊於蘇州府王岡村又同
都統恩格圖馬喇希攻崑山縣克之偽總兵駐軍
平湖縣顧納岱同宜爾都竒偏我覇朗破其營又
擊賊舟師於蕪湖獲船三十一艘大兵攻江隂顧
納岱率兵先登克之三年叙功加世職為三等子
是年隨和碩豫親王多鐸征蘇尼特追騰機思擊
敗土謝圖汗兵又擊敗碩羅汗兵五年從征江西
叛鎮金聲桓至九江府擊賊兵三千餘敗之隨征
南大將軍譚泰進攻南昌府中礟陣亡加
恩賜一等子世職(承襲詳見封爵表)
陽靄
陽靄滿洲鑲黃旗人姓李佳氏世居扎庫木地方
順治六年七月從征西大將軍多羅謙郡王瓦克
達征大同叛鎮姜瓖八月攻朔州越衆登城戰殁
於陣
恩賜騎都尉世職(承襲詳見世職表)
薩哈達
薩哈達滿洲鑲黃旗人姓佟佳氏世居巴爾達地
方順治六年正月以護軍參領從平西大將軍和
碩英親王阿濟格征大同叛鎮姜瓖三月聞賊渠
郭芳劉遷攻代州薩哈逹率兵往援力戰殁於陣
恩賜雲騎尉世職(承襲詳見世職表)
費揚柱
費揚柱滿洲正黃旗人世居寧古塔地方以地為
姓崇德三年從貝勒杜度征明至山東用雲梯攻
東昌府夏津縣城先登克之叙功授為半個前程
順治初駐防東昌府統兵勦土賊中鳥鎗卒
恩賜佐領世職(承襲詳見旗分志)
阿喇穆
阿喇穆滿洲正黃旗人姓瓜勒佳氏世居蘇完地
方初任驍騎校陞佐領往招阿蘇墨爾根降其二
十人而歸又從大兵轉戰商顔哈逹松山察哈爾
寧遠等處身被重傷屢瀕於死得功牌馬匹銀兩
等物順治元年隨和碩睿親王多爾衮追勦流寇
力戰陣亡
恩賜雲騎尉世職(承襲詳見世職表)
劄圖
劄圖滿洲正黃旗人姓他嗒喇氏世居察哈爾地
方初管佐領大兵圍錦州時奮擊明經略洪承疇
兵敗之後圍松山掘城壕城内兵夜遁劄圖追擊
克其城凡前後突圍出者四順治元年隨和碩睿
親王多爾衮入山海關破流賊兵二十萬乘勝追
至望都縣同宜爾格德與賊對陣奮擊又敗之以
功授騎都尉順治二年病卒以子班璣襲後因無
嗣於乾隆十三年奉
旨入祀昭忠祠
瓦顔住
瓦顔住滿洲正黃旗人姓寧古塔氏世居胡爾海
崇德三年從多羅貝勒杜度征明至山東攻夏津
城先登克之授佐領順治二年隨副都統圖占駐
防東昌府擊土賊陣亡
恩賜騎都尉世職(承襲詳見世職表)
蜚雅柱
蜚雅柱滿洲正黃旗人姓寧古塔氏世居虎爾哈
地方崇德三年從多羅貝勒杜度征明至山東用
雲梯攻東昌府夏津縣以第二人登城克之叙功
授雲騎尉順治二年駐防東昌府統兵討土賊中
鎗殁
恩賜騎都尉世職(承襲詳見世職表)
偏珠
偏珠滿洲正黃旗人崇德三年從多羅貝勒杜度
征明至山東用雲梯攻夏津城克之四年叙功授
佐領順治二年隨副都統圖占駐防東昌府擊土
賊陣亡
恩賜騎都尉兄渾珠襲遇
恩詔加輕車都尉世職(承襲詳見世職表)
布爾賽
布爾賽滿洲正黃旗人姓伊爾根覺羅氏世居長
白山地方任驍騎校順治元年隨大兵入山海關
在昌平州追流寇戰亡
恩賜雲騎尉世職(承襲詳見世職表)
瑚紐
瑚紐滿洲正黃旗人姓扎庫塔氏世居瓦爾喀地
方崇德三年隨多羅貝勒岳託攻定興縣城先登
賜號巴圖魯授騎都尉世職順治二年流賊一隻虎圍荆
州瑚紐率兵擊敗之三年隨副都統覺善平山東
土寇由清河至恩縣及成安縣連敗之賊又率衆
萬餘攻平隂縣力戰殁於陣
恩賜騎都尉兼一雲騎尉世職(承襲詳見世職表)
索寧
索寧滿洲正黃旗人姓他塔喇氏其先係察哈爾
蒙古從恩格德禮額駙来歸隨征黑龍江擊敗奔
波果兒兵崇德八年從多羅貝勒阿巴泰征明至
山東攻萊蕪縣先登克之
賜名巴圖魯授騎都尉加一雲騎尉世職順治六年正月
隨平西大將軍和碩英親王阿濟格征山西叛鎮
姜瓖八月攻大同渾源州力戰陣亡
恩賜三等輕車都尉世職(承襲詳見世職表)
能額
能額滿洲正黃旗人姓赫舍里氏世居葉赫地方
任前鋒校順治六年正月以前鋒侍衛委署參領
隨平西大將軍和碩英親王阿濟格征大同叛鎮
姜瓖八月攻渾源州先衆登城戰殁
恩賜雲騎尉世職(承襲詳見世職表)
巴岱
巴岱滿洲正黃旗人世居完顔以地為氏順治元
年以佐領從大兵入山海關勦流寇有功六年隨
定西將軍和碩敬謹親王尼堪征山西叛鎮姜瓖
戰於大同陣亡
恩賜騎都尉世職(承襲詳見世職表)
那爾泰
那爾泰滿洲正黃旗人本姓温徹亨氏後
賜姓為吴魯氏世居葉赫地方初從征有功任雲騎尉順
治六年正月從定西大將軍和碩敬謹親王尼堪
征山西叛鎮姜瓖八月攻大同戰殁二子噶達渾
那什庫亦在行間見父殁奮勇力戰並殁於陣
賞䘏如例
麥圖
麥圖滿洲正黃旗人姓瓜勒佳氏世居蘇完地方
任輕車都尉順治六年隨將軍譚泰出征至岔路
口遇賊力戰殁於陣孫揚代襲後緣事革職以其
子馬兵黑格食雲騎尉半俸
阿拉密
阿拉密滿洲正黃旗人姓舒穆禄氏世居庫爾喀
地方襲父那木泰一等輕車都尉世職順治七年
偽秦王孫可望據滇黔為寇九年大兵出湖南阿
拉密從征至衡州與可望遇於岔路口率所部奮
勇前進可望大敗遁走貴陽阿拉密以負傷卒于
軍
恩贈三等男世職(承襲詳見封爵表)
岱穆
岱穆滿洲正黃旗人姓納喇氏葉赫東城貝勒之
族也任二等侍衛順治八年隨征福建海賊鄭成
功在厦門力戰陣亡
恩賜雲騎尉世職(承襲詳見世職表)
巴杜
巴杜滿洲正白旗人姓董鄂氏世居董鄂地方順
治元年由護軍𠫭領從大兵征流賊至綏德州遇
賊馬步兵擊敗之抵延安府復擊敗賊衆後追殺
賊首一隻虎至湖廣乘舟夜戰奪船十五隻旋同
護軍統領蘇拜擊賊李自成三千餘衆又於岳州
所属地方同大兵擊賊萬餘至江西南昌府賊率
馬步兵二萬餘衆拒戰列紅衣礟屢擊敗之賊首
金聲桓王得仁等統賊兵七萬拒敵進攻破之福
州被圍巴杜往援有賊千餘據河岸截戰率左翼
兵敗之後又擊賊於江中殺偽總兵官及偽都司
等獲船二十餘隻羅源縣被圍率兵往救力戰陣
亡由
恩詔所加二等輕車都尉加贈一等輕車都尉又一雲騎
尉世職(承襲詳見世職表)
格布庫
格布庫滿洲正白旗人姓伊爾根覺羅氏世居扎
庫木地方順治元年以護軍𠫭領從和碩睿親王
多爾衮入山海關擊流賊連敗之於望都縣二年
叙功授佐領世職三年隨靖遠大將軍和碩肅親
王豪格征四川擊賊張獻忠十一月賊悉衆困我
兵格布庫隨護軍統領蘇拜阿爾津噶達渾整軍
往援中箭歿五年
恩賜騎都尉加一雲騎尉世職(承襲詳見世職表)
嘉龍阿
嘉龍阿滿洲正白旗人姓瓜勒佳氏世居蘇完地
方順治元年十月以騎都尉世職從定遠大將軍
和碩英親王阿濟格征流賊次年至陜西延安府
與賊力戰陣亡
恩賜三等輕車都尉世職(承襲詳見世職表)
岱納
岱納滿洲正白旗人姓巴雅拉氏世居長白山地
方屢從征伐有功順治二年從定國大將軍和碩
豫親王多鐸南征四月攻揚州府城奮勇先登中
傷陣亡
恩賜騎都尉世職(承襲詳見世職表)
色爾敏
色爾敏滿洲正白旗人順治元年以護軍校隨定
國大將軍和碩豫親王多鐸平定河南江南有功
三年隨平南大將軍順承郡王勒克德渾征湖廣
八月攻武岡寨戰殁於陣
恩賜雲騎尉世職(承襲詳見世職表)
蘿多禮
蘿多禮滿洲正白旗人姓佟佳氏世居馬察地方
初以閑散從征有功順治元年隨和碩豫親王多
鐸南征擊潼關流寇同𠫭領勞希當竒理大敗賊
衆至夜賊犯我營復擊敗之又同賴塔擊破流賊
步兵營叙功
恩授雲騎尉二年至河南同蘇爾泰取高淳縣大敗敵兵
三年二月隨多羅貝勒博洛征福建至延平府同
弼雅達擊賊破之六年正月從定西大將軍和碩
敬謹親王尼堪征山西叛鎮姜瓖八月圍大同中
鎗陣亡
恩賜騎都尉世職(承襲詳見世職表)
干泰
干泰滿洲正白旗人姓瓜勒佳氏世居虎爾哈順
治二年随大兵南征至揚子江遇賊船先登被重
傷克之三年隨平南將軍勒克德渾招降流寇於
荆州五年隨英親王阿濟格征山東至曹縣擊土
賊歿于陣
恩賜雲騎尉世職(承襲詳見世職表)
白
白滿洲正白旗人姓佟佳氏以軍功歷任副都統
兼吏部侍郎同索海征瓦爾喀路適我師失利白
與譚布力戰乃敗之師還索海奏曰微副都統譚
布及白軍士幾無孑遺即臣亦不免
太宗文皇帝乃治别將之罪而白與譚布各授雲騎尉順
治元年十一月從豫親王多鐸南征平定河南江
南並有功六年攻大同叛鎮姜瓖力戰陣亡加騎
都尉世職(承襲詳見世職表)
干他哈
干他哈滿洲正白旗人姓瓜勒佳氏世居虎爾哈
地方崇德八年以委署護軍𠫭領從多羅貝勒阿
巴泰征明擊敗吴總兵兵順治元年隨和碩英親
王阿濟格擊流賊至綏德州敗之二年追流賊至
湖廣武昌府偽田侯劉侯統兵四千来戰同蘇達
克之追至九公山悉破其營五年九月隨定遠大
將軍和碩鄭親王濟爾哈朗征湖廣流賊李錦十
月統兵至山東聞賊據曹縣遂移師往勦干他哈
奮勇擊賊中礟而殁八年
恩賜雲騎尉世職(承襲詳見世職表)
哈寕阿
哈寧阿滿洲正紅旗人姓他塔喇氏世居安禇拉
庫地方崇德五年以𠫭領從大兵征明圍錦州偕
副都統季什哈沙蘇哈夜攻關角大破之敵兵復
自松山来犯復率所部擊却之敵分兵三隊来援
復同敦拜分擊並敗之六年再圍錦州敵兵自松
山来襲紅衣礟哈寧阿擊却之又同護軍統領羅
璧副都統安達禮防守木魯河敵人自錦州城引
兵出犯哈寧阿奮勇直入大破之追殺無筭八年
從征黑龍江圍努勒噶兒邨三日下其城獲壮丁
九十人順治元年從和碩睿親王多爾衮入山海
關破流賊追殺至望都縣二年叙功
恩賜騎都尉世職往追流賊擊戰失路身亡以其子韓儲
翰襲陣亡自有傳
鄂哈
鄂哈滿洲正紅旗人順治元年以四等侍衛從和
碩睿親王多爾衮入山海關擊流賊李自成戰殁
康熙二十年追贈護軍𠫭領
五納哈賴
五納哈賴滿洲正紅旗人姓佟佳氏世居長白山
地方崇德五年以護軍𠫭領從征明克錦州圍松
山城敵人夜侵營偕副都統季什哈往援步戰却
敵順治元年四月從和碩睿親王多爾衮入山海
關擊敗流寇追至望都盡殱其衆十一月從征潼
關設伏擊流寇破其兩營二年征江南攻敵營於
江寧奉
旨叙功加騎都尉世職六月隨多羅貝勒博洛征杭州獲
敵舟敗之旋遇偽苖總兵自海寧来犯即同格巴
庫擊敗之乘勝攻江隂賊環攻之中礟而殁三年
議䘏
恩賜三等輕車都尉世職(承襲詳見世職表)
色勒布
色勒布滿洲正紅旗人姓兀扎喇氏世居虎爾哈
地方初襲父薩鈕騎都尉世職於順治元年從和
碩豫親王多鐸南征擊流寇於潼關屢敗其衆二
年隨多羅貝勒博洛至江南有土寇圍溧陽隨都
統公圖賴擊破之旋守瓜州賊来犯率本旗兵却
之尋攻江隂中礟殁三年加
恩賜三等輕車都尉世職(承襲詳見世職表)
西来
西来滿洲正紅旗人姓赫舍里氏世居和多穆哈
連地方由驍騎校於順治二年從大兵破流賊滅
福王平定河南江南等處屢著戰功攻嘉興府城
奮勇先登旋取崑山縣城殁於陣
恩賜雲騎尉世職(承襲詳見世職表)
達魯哈
達魯哈滿洲正紅旗人姓他塔喇氏世居安禇拉
庫地方順治元年以閑散從征流寇擊賊帥袁觧
及王律等屢著戰功二年隨多羅貝勒博洛至江
南攻江隂縣中礟陣亡五年議䘏
恩賜雲騎尉世職(承襲詳見世職表)
儲翰
儲翰滿洲正紅旗人姓他塔喇氏世居安禇拉庫
地方父哈寧阿陣亡自有傳順治三年五月以佐
領隨揚威大將軍和碩豫親王多鐸追蘇尼特部
落騰機思至扎濟布喇克地方進擊土謝圖汗兵
被創殁於軍議䘏
恩賜騎都尉合伊父職為三等輕車都尉世職(承襲詳見世職表)
巴揚阿
巴揚阿滿洲正紅旗人姓宜特墨氏世居葉赫地
方順治二年以護軍校從征流賊於陕西延安府
追擊至湖廣承天府又随和碩額駙都統杜雷於
江西九江口奪賊舟追偽劉侯兵連敗之三年從
靖遠大將軍和碩肅親王豪格征四川十一月至
西充縣擊賊渠張獻忠力戰陣亡
恩賜雲騎尉世職(承襲詳見世職表)
布達理
布達理滿洲正紅旗人姓赫舍里氏世居和多穆
哈連地方由護軍𠫭領於順治元年從大兵過北
京征山東破流賊滅福王平定河南江南等處俱
有戰功授雲騎尉遇
恩詔授騎都尉又追騰機思率前鋒敗之五年從征江西
叛鎮金聲桓攻南昌殁於陣
恩賜一雲騎尉世職(承襲詳見世職表)
覺羅鄂赫
覺羅鄂赫滿洲正紅旗人順治六年正月以護軍
𠫭領隨都統噶達洪往平西大將軍和碩英親王
阿濟格軍營協征叛鎮姜瓖八月攻大同渾源州
力戰陣亡
恩賜雲騎尉世職(承襲詳見世職表)
納岱
納岱滿洲鑲白旗人姓碧魯氏世居葉赫地方順
治八年以二等侍衛兼副𠫭領隨將軍多爾根出
征至福建與海賊鄭成功戰於厦門陣亡
恩賜雲騎尉世職(承襲詳見世職表)
葉喜
葉喜滿洲鑲白旗人姓郭絡羅氏世居沾河地方
富拉克塔之同祖兄也初襲父布哈圖佐領職任
護軍𠫭領崇德三年從擊吴三桂兵敗之圍錦州
連敗松山馬步兵順治元年隨英親王阿濟格追
流賊擊走延安城賊衆圍承天府獲船四隻同護
軍統領哈寧阿由大江追至富池口獲其船并擊
散其岸上馬步兵三年從揚威大將軍豫親王多
鐸追騰機思瞭見博爾哈圖山敵衆隨貝子博和
託進擊斬七人招降喀爾喀台吉二十五戶旋與
土謝圖汗兵博戰殁於陣贈護軍統領四年三月
恩賜騎都尉世職(承襲詳見世職表)
阿爾都
阿爾都滿洲鑲白旗人姓瓜勒佳氏世居瓦爾喀
地方崇德三年隨揚威大將軍貝勒岳託征明攻
獻縣以第二人登城有功順治五年從征江西叛
鎮金聲桓攻南昌先登戰殁
恩賜騎都尉世職(承襲詳見世職表)
薩蘇喀
薩蘇喀滿洲鑲紅旗人姓吴扎庫氏世居嘠哈里
地方初從征明廣寧至沙嶺䧟陣有功天聰三年
從征北京為前鋒五年從征大凌河八年往略明
前屯衞俱多所斬獲九年隨多羅貝勒多爾衮招
撫林丹汗子額哲我兵出邊追殺敗兵無筭叙功
授雲騎尉崇德五年從征明圍錦州六年進圍松
山八年從征寧遠皆擊敵有功順治元年隨和碩
睿親王多爾衮入山海關擊流賊同副都統和陀
直入賊陣中礟殁
恩賜三等輕車都尉世職(承襲詳見世職表)
朔馬
朔馬滿洲鑲紅旗人姓瓜勒佳氏世居哈達地方
順治元年以護軍校委署𠫭領隨靖遠大將軍和
碩英親王阿濟格征流賊至延安府擊賊殁於陣
賞銀二百兩
察馬海
察馬海滿洲鑲紅旗人世居完顔地方以地為氏
原任前鋒侍衛順治元年隨大兵入山海關擊流
賊偽總兵唐通兵追至望都縣敗之領步兵勦流
賊同布爾孫數敗之旋隨靖遠大將軍和碩英親
王阿濟格追流賊至延安府賊兵出犯正白旗汛
地察馬海援之殁于陣
恩賜雲騎尉世職(承襲詳見世職表)
馬納海
馬納海滿洲鑲紅旗人姓西林覺羅氏世居洪納
河崇德八年以護軍校從大兵征明至山東攻濟
陽城先登克之順治元年擊流賊於山海關陣亡
賞䘏如例
布顔岱
布顔岱滿洲鑲紅旗人姓博爾濟吉特氏先為吴
魯特貝子
太祖初率所属来歸授二等輕車都尉尚和碩公主為額
駙以征喀喇沁善巴他布囊功陞二等男後緣事
降一等輕車都尉
太宗初授禮部承政兼蒙古都統大兵初征明率五人深
入數遇敵皆奮戰却之入山海關時率兵擊敗流
賊二十萬叙功加一雲騎尉至蘆溝橋率七人先
馳擊敗賊兵甚衆順治二年從多羅豫郡王多鐸
平定江南以創重卒于軍
賞䘏如例
博託理
博託理滿洲鑲紅旗人姓佟佳氏世居加哈地方
順治二年十一月以護軍校隨平南將軍勒克德
渾征湖廣流賊一隻虎三年至荆州敗賊有功旋
於會同縣擊賊袁宗第殁於陣
恩賜雲騎尉世職(承襲詳見世職表)
讓喀
讓喀滿洲鑲紅旗人順治元年以佐領從睿親王
多爾衮進山海關擊流賊有功又隨葉臣平定山
西用紅衣礟攻太原城克之三年從揚威將軍豫
親王多鐸征騰機思叙功授雲騎尉世襲尋隨副
都統圖占征山東擊土寇於東昌府陣亡
恩賜騎都尉世職(承襲詳見世職表)
阿囊阿
阿囊阿滿洲鑲紅旗人姓伊拉理氏世居蜚悠城
地方任佐領順治元年隨和碩睿親王多爾衮進
山海關擊敗流賊五月從征山西攻太原府城先
登克之三年隨和碩豫親王多鐸追蒙古騰機思
有功授雲騎尉世職四年隨副都統圖占駐防山
東擊土賊殁於陣五年
恩賜騎都尉世職(承襲詳見世職表)
班第
班第滿洲鑲紅旗人世居王佳以地為氏順治五
年從征叛鎮姜瓖於山西至大同戰殁
恩賜騎都尉世職(承襲詳見世職表)
愛
愛滿洲鑲紅旗人署前鋒校順治六年從大兵征
叛鎮姜瓖於大同力戰陣亡
賞䘏如例
圖爾錫
圖爾錫滿洲正藍旗人姓何舍里氏世居葉赫初
任豫親王多鐸王府二等護衛順治元年從征山
東土賊戰殁
恩賜雲騎尉世職(承襲詳見世職表)
僧額德
僧額德滿洲正藍旗人姓嵩佳氏世居董鄂地方
順治元年隨都統覺羅巴哈納等往定山西至高
長坡遇偽蔡總兵率衆来拒力戰陣亡
恩賜雲騎尉世職(承襲詳見世職表)
色魯
色魯滿洲正藍旗人姓伊爾根覺羅氏世居覺爾
察地方任三等護衛順治二年從征南大將軍貝
勒博洛征福建九月攻福建省城色魯越衆先登
遂殁於陣
恩賜雲騎尉世職(承襲詳見世職表)
折爾特
折爾特滿洲正藍旗人崇德六年從大兵征朝鮮
中鎗傷手賞馬一匹委署參領順治二年隨靖遠
將軍英親王阿濟格征流寇至延安兩敗賊兵乘
勝追捕中創傷殁
賞䘏如例
西特庫
西特庫滿洲正藍旗人姓扎拉理氏世居瓦爾喀
地方
國初来歸由護軍參領從大兵三圍錦州擊敗明經
略洪承疇三營步兵叙功授雲騎尉順治三年隨
靖遠大將軍和碩肅親王豪格征四川十一月於
西充縣擊賊張獻忠力戰陣亡
恩賜騎都尉世職(承襲詳見世職表)
圖法
圖法滿洲正藍旗人姓嵩佳氏世居董鄂地方順
治五年九月以騎都尉兼參領從定遠大將軍和
碩鄭親王濟爾哈朗征湖廣流賊李錦十月至山
東聞賊據曹縣遂移師往勦圖法奮勇擊賊中礟
殁於陣
恩賜雲騎尉世職(承襲詳見世職表)
五八十
五八十滿洲正藍旗人姓烏蘇氏世居巴彦喇地
方順治五年以護軍校隨護軍統領阿爾津征四
川流賊張獻忠餘黨陣亡
恩賜雲騎尉世職(承襲詳見世職表)
明靄
明靄滿洲正藍旗人姓瓜勒佳氏世居葉赫地方
順治六年七月以護軍從征西大將軍和碩巽親
王滿達海征山西叛鎮姜瓖攻朔州奮勇先登戰
殁于陣
恩賜雲騎尉世職(承襲詳見世職表)
卓納
卓納滿洲正藍旗人任閒散章京順治六年從征
西將軍巽親王滿達海征叛鎮姜瓖於大同中礟
殁
恩賜雲騎尉子赫達子襲後亦陣亡自有傳
西竒納
西竒納滿洲鑲藍旗人姓倉佳氏世居松阿里河
地方初襲兄噶布碩騎都尉職順治二年從都統
馬喇希破流賊滅福王平定河南江南屡立戰功
三年十一月隨都統覺善勦山東土賊乘夜往擊
奮勇力戰中箭陣亡
恩賜雲騎尉世職(承襲詳見世職表)
莽郭
莽郭滿洲鑲藍旗人姓尼拉氏世居葉赫順治元
年四月隨和碩睿親王多爾衮入山海關擊流賊
李自成力戰陣亡二年
恩賜佐領世職(承襲詳見旗分志)
倭合納
倭合納滿洲鑲藍旗人姓他塔喇氏世居扎庫木
地方初以戰功管佐領之半順治二年七月隨征
南大將軍多羅貝勒勒克德渾征流寇至湖廣常
德府敗賊有功三年八月擊偽安國公劉長晉於
武岡時賊踞木城拒敵不下倭合納奮勇争先力
戰而殁六年
恩賜雲騎尉世職(承襲詳見世職表)
特爾禪
特爾禪滿洲鑲藍旗人姓索其爾氏世居長白山
順治四年三月從大兵征流賊於湖廣力戰陣亡
恩賜雲騎尉世職(承襲詳見世職表)
肯特
肯特滿洲鑲藍旗人原任七品官順治五年從征
江西三擊賊兵大敗之進攻饒州城力戰殁於陣
恩賜雲騎尉承襲二次
恩給世襲七品官
五爾哈薩
五爾哈薩滿洲鑲藍旗人任六品典儀官順治六
年從征山西叛鎮姜瓖攻大同戰殁於陣
賞䘏如例
碩倫
碩倫滿洲鑲藍旗人姓納喇氏世居哈達地方任
前鋒侍衛兼佐領順治六年正月從定西大將軍
和碩敬謹親王尼堪征山西叛鎮姜瓖四月攻左
衛力戰陣亡
恩賜雲騎尉世職(承襲詳見世職表)
欽定八旗通志卷二百十一
