欽定八旗通志卷一百五十二
人物志三十二
大臣傳十八(滿洲正黃旗六羅圖理琛瑪貝和諾查克丹覺滿保拉素)
(圖)(托特)(定夀)(拉布敦)
圖理琛
圖理琛滿洲正黃旗人姓阿顔覺羅康熙二十五
年由監生考授内閣中書三十六年轉中書科掌
印中書尋遷内閣侍讀四十一年監督蕪湖關稅
務四十二年充禮部牛羊羣總管四十四年以缺
牲被控革職五十一年四月
特命復職出使土爾扈特初土爾扈特汗阿玉竒從子阿
喇布珠爾嘗假道凖噶爾赴西藏謁達賴喇嘛已
而凖噶爾台吉策妄阿喇布坦與阿玉竒搆怨阿
喇布珠爾不得歸請内属
詔封貝子
賜牧嘉峪關外黨色爾騰嗣阿玉竒遣使薩穆坦入貢
上憫阿喇布珠爾欲遣歸至是
命圖理琛偕侍讀學士殷扎納即中納顔齎
敇往諭假道俄羅斯五月圖理琛等自京起行七月達俄
羅斯境駐楚庫栢興以假道故俟其國察罕汗信
五十二年正月信至始行由烏的柏興越柏海爾
湖而北抵厄爾庫其駐托波爾之噶噶林遺属博
爾科泥來迎噶噶林者彼國所稱總營也圖理琛
等欲行博爾科泥言噶噶林令迎天使由水路行
而昂噶拉河冰未泮請駐候之五月由昂噶拉河
乘舟抵伊聶謝柏興登陸閏五月抵麻科斯科復乘
舟由揭的河順流而行所經者曰那里穆柏興蘇
爾呼特柏興薩瑪爾斯科狄穆演斯科七月至
托波爾噶噶林名馬提飛費多里魚赤者迎至署
留八日仍遣博爾科泥護之行抵鴉班沁登陸由
費耶爾和土爾斯科越佛落克嶺抵索里喀穆斯
科以路濘守凍十月始行所經者曰改郭羅多
黑林諾付喀山西穆必爾斯科十一月至薩拉托
付是為俄羅斯與土爾扈特界水自東北來折而
南俄羅斯呼為佛爾格土爾扈特則呼為額濟勒
阿玉竒汗駐牧地曰瑪努托海距此十日程以雪
盛不能行五十三年四月阿玉竒遣台吉偉徵等來
迎五月圖理琛等渡額濟勒河喇喇布珠爾之父
納扎爾瑪穆特遣人獻馬却之六月朔至瑪努托
海阿玉竒擇吉聽宣
敇我使語之曰阿喇布珠爾已賜爵優飬欲遣歸爾牧以
策妄阿喇布坦惡爾恐戕之爾若欲令阿喇布珠
爾歸當自俄羅斯來迎阿玉竒曰我雖外夷然冠
服與中國同俄羅斯乃嗜欲不同言語不通之國
也天使歸經其國當察其情俄羅斯若以往來數
故不假道則我無由入貢矣阿喇布珠爾荷
厚恩與歸土爾扈特等復何疑慮於是阿玉竒及納扎爾
瑪穆特等各贈馬及方物圖理琛等以越境無私
交却不受阿玉竒待之有隆禮留十四日筵宴不
絶復附表奏謝圖理琛等遂行由舊路歸俄羅斯
遣護如初五十四年三月還京是役也往返三載
餘經行數萬里盖土爾扈特為俄羅斯所隔遠阻
聲教而俄羅斯又故導我使紆道行圖理琛等自
奉使及反
命無辱焉既歸圖理琛撰異域錄首冠輿圖次為行記一
卷呈
覽
上嘉悅授兵部員外郎阿喇布珠爾亦遂留牧黨色爾騰
不復遣再傳至其子丹忠於雍正九年遷牧額濟
内河四月圖理琛遷郎中雍正元年七月
命赴廣東盤查藩庫九月即擢廣東布政使三年正月調
陜西布政使四月署陜西廵撫七月實授九月疏
言西安延安两府地廣事繁請改商州同州華州
乾州邠州耀州鄜州葭州綏德州俱為直隸州分
西安府属之鎮安雒南山陽商南四縣隸商州朝
邑郃陽澄城韓城四縣隸同州華隂蒲城二縣隸
華州武功永夀二縣隸乾州三水淳化長武三縣
隸邠州同官白水二縣隸耀州延安府属之雒川
中部宜君三縣隸鄜州吳堡神木府谷三縣隸葭
州米脂清澗二縣隸綏德州部議從之四年四月
奏請支庫銀六萬兩採買芻豆為西安兵丁備用
諭曰圖理琛向任廣東布政使時密奏不准官兵預支俸
餉廣東及各省原有歲暮預支兩月錢粮之例伊亦固
執不行以致兵丁度歲艱窘怨謗繁興撫臣年希堯強
之而後給發隨經具摺奏聞比時朕恐圖理琛在廣東
未必相安故改調西安旋有西安廵撫員缺遂爾擢用
今圖理琛奏請預支銀兩採買豆草以備用是圖理琛
為布政使時則但知有錢粮而不知有兵丁今為廵撫
又但知邀兵弁之歡心而不復計錢粮之出納身為大
臣乃偏執已私遂至前後大相矛盾况雍正元年題定
兵馬豆草折銀之例悉照酌中之價若遇豊年價賤兵
丁可得餘銀若遇歉年價貴許該管上司題請增給是
兵丁原無歉年匱乏之慮今西安兵丁之豆草請預買
以備用則他處兵丁之豆草獨不當預備乎圖理琛身
在西安即欲加厚於西安旗標兵丁豈此外兵丁皆不
當蒙惠乎西安總統滿洲兵馬乃將軍延信專責圖理
琛即謂有益於兵丁亦當與延信同奏今妄憑臆見獨
自敷陳顯欲侵將軍之職掌著傳旨申飭五月保送遊
擊查爾扈
諭曰嘗見滿洲為上司則以滿洲為可信任漢人為上司
則以漢人為可信任漢軍為上司則以漢軍為可信任
不思身為大臣管轄之人滿漢俱有一有偏向則諸事
皆不得其平何以服人心而舉庶務前令陜西督撫提
臣各保遊擊一員守備一員送京引見朕意以陜西武弁可
用者甚多而征討桌子山等處又多效力有功之人地方大
臣當從公保薦以副朕留心人材之意乃圖理琛扵遊
擊内將查爾扈保送前來查爾扈曾在乾清門侍衞行
走用為陜西撫標遊擊滿洲在陜西為綠旗武官者只
有查爾扈一人而圖理琛即將伊保舉豈此外遂無可
保舉者乎且查爾扈係朕深知熟識之人又何必進京
引見着即令回任又潼關修造滿兵房屋延信圖理琛
特差旗員四人前往監造若云滿洲房屋漢官監造未
必合宜何妨指示規模令其照式為之而必欲差委滿
洲謂其不致侵蝕浮冒是明以漢人為不可信用而以
滿洲為可信用即有意偏向之明騐矣著交與延信圖
理琛不時稽查若所差旗員不善辦理或有侵蝕浮冒
或在地方生事滋擾朕少有所聞定將延信圖理琛一
併從重議處十月䟽言靖邊定邊二所距保安安塞膚
施三縣甚遠請將靖邊所地丁錢糧歸附近之鎮樂
寧塞二堡令靖邊經歷司徵收定邊所地丁錢糧歸
附近之磚井鹽埸二堡令定邊縣縣丞徵收下部
議行尋遷兵部右侍郎五年四月轉左侍郎六月
調吏部右侍郎八月偕喀爾喀郡王額駙策凌等
往定喀爾喀與俄羅斯界十二月仍調兵部右侍
即六年三月追議前定界時與俄羅斯使臣薩瓦
鳴礮謝天私立木牌扵定界所旋焚之擅納俄羅
斯貿易人入界又前任陕西廵撫時將天下兵數
繕摺私給延信
命逮治鞫實擬斬十一月
宥免十二月
命往築扎克拜達里克城十三年九月
今上御極授内閣學士十二月授工部侍郎乾隆元年
諭曰圖理琛年老昏庸不勝工部侍郎之任著仍為内
閣學士二年乞休
允之五年卒
貝和諾
貝和諾滿洲正黃旗人姓冨察尚書濟席哈之孫
聖祖仁皇帝康熙二十七年由工部筆帖式授戶部主事
洊遷兵部員外郎戸部郎中兼佐領三十四年十
一月遷兵部督捕右理事官尋遷大理寺卿三十
五年二月奉
命往山東經理閘河五月總漕桑額奏漕船盡過濟寧較
上年早月餘皆仰賴
睿慮周詳豫遣卿臣貝和諾封閘蓄水啟閉以時六月貝
和諾還奏漕船陸續抵通
上曰遣官有益漕運自後可倣行之七月遷都察院左副
都御史三十六年正月擢戸部侍郎十一月禮部
奏朝鮮國王李焞以旱澇頻仍廩庾空乏八路流
離請開市義州中江貿穀得
旨覽奏朝鮮乞糴朕心深為憫惻可賞給米一萬石令侍
郎陶岱督運前往再運二萬石令侍郎貝和諾往中江
監視貿易三十七年五月事竣李焞表謝八路生靈賴
得全活十二月授陕西巡撫二十八年六月疏言
陜省兵民被
恩撫恤無微不周准開捐事例原期積貯充實緩急足恃
臣抵任後計原報捐納米麥撥支兵糧等項應存
一百七十七萬八千九百一十九石今省倉及各
州縣實存十七萬一千二百石有竒虧缺一百六
十萬七千六百八十六石不敢不據實陳明
上命尚書富拉塔張鵬翮往同貝和諾察核三十九年正
月覆奏原捐米麥分貯長安永夀華隂等縣因防
霉爛出糶三十八萬二千八百九十餘石現已糴
補足數此外俱係報捐之官生掛欠今亦陸續完
納尚少一百九萬九千八百餘石應開造報捐官
生姓名及掛欠實數達部俟完納後方准陞𨕖考
試仍勒限嚴催倘逾限不完并議處經手各官事
下部議從之三月疏言漢興道所轄界連楚蜀幅
&KR0695;遼闊最為緊要請以議裁之神木道李杰就近
調補疏入
諭部臣曰神木地方朕前統領大兵經過見田畆瘠薄人
民稀少最為寒苦然逼近蒙古實属要地前貝和諾奏
裁神木道今又以現任道員李杰題補漢興道是為李
杰規避寒苦希調善地其嚴加議處部議降三級調用
得
旨從寬留任五月調四川廵撫十一月
命督理進𠞰爐蠻糧餉四十一年四月疏言打箭爐駐劄
官兵需用&KR0008;餉宜豫為接濟請撥隣省銀十萬两
來川應期給發扣捐本省知縣以上各官俸銀補
項下部議如所請
上曰四川極邊之地官員度日維艱免其扣捐俸銀補項
六月疏言打箭爐木鴉等處番民一萬九千餘戸
歸順應添設安撫使五員副使五員土百戶四十
五員以專管轄又疏言邊末藉茶資生向來邊民
造辦賞番茶包之外聽其以所餘運爐貿易恐有
營官撓阻請給天全土司官引四千道副土司官
引一千六百道定額徵課閏六月疏言各省重犯
招册久經達部其秋審時令造全招又摘造略節
事属繁複請嗣後秋審以原供及督撫看語敘入
册内停止繁複造送十一月疏言化林松潘均属
邊地素不産米向來化林設兵尚少故照建昌各
營例折給今兵衆餉多米價騰貴請照松潘之例
增價給發四十二年正月疏言各省教職每學二
員獨川省有五十七學各設一員請於威茂等州
敘州等府會川等衛添設訓導一温江等縣添設
教諭一九姓司學添設教授一三月疏言前撫臣
于養志題明松潘小河叠溪三處收捐米穀分貯
備用自三十八年迄今松潘捐一千七百餘石其
小河叠溪以道路險峻輸運維艱罕赴捐納請停
止收貯例四十三年正月疏言川省行鹽潼川中
江山路﨑嶇艱於陸運額引壅滯難銷惟冰江小
溪水運可通請增給水引商民交便諸疏並下部
議行二月内遷兵部侍郎四十四年五月擢雲貴
總督四十五年六月疏言新陞廣東布政使之雲
南按察使劉蔭樞老成練逹清廉愛民今現署雲
南布政使請即以留補得
旨如所請九月擒獲逆匪李天極王枝葉等於富民縣之
響哨山李天極者昆明人冐入廣通縣學與臨安
府生員朱六非造為符䜟以師宗州生員之子魏
枝葉流蕩不歸誘之詭託明桂王之孫陽以王姓
相呼遇開化府賣藥人楊春榮蒙自縣談相人張
平山富民縣演伎人楊起鳳同謀不軌偽稱文興
三年以鉛摹桂王之寳及諸偽印散播總制大將
軍副總兵都督僉事等偽劄願入黨者改装蓬頭
僧或長髮道士潛期先掠廣南次掠開化由蒙自
刦省城為督標弁兵首報先後擒獲李天極王枝
葉楊春榮楊起鳳張平山朱六非請
旨立斬餘黨流徙數人首報者奬賞如例四十六年十月
疏陳金銀銅錫等礦厰歲徵實數戸部以未較舊
額加增議駁
上曰雲南礦稅一年徵銀八萬兩零用撥兵餉數亦不少
若又令加增有不致累民乎著照原題議給四十九年
九月内遷禮部尚書五十年十月以山西太原流
匪陳四等六十餘人詭稱赴雲南開墾擕婦女乘
馬驘由陜西湖廣至貴陽貝和諾前任總督得布
政使張建績牒報不即察究僅令咨回原籍降一
級調用十一月授
盛京工部侍郎五十七年十月復禮部尚書五十九
年正月以老乞休得
旨慰留六十年二月卒於官年七十有五子瑪拉自有傳
查克丹
查克丹滿洲正黃旗人姓博爾濟吉特曾祖恩格
德爾和碩額駙追封三等奉義公有傳祖索爾哈
固倫額駙授三等輕車都尉父色楞頭等侍衛襲
世職兼佐領康熙三十年查克丹由官學生襲三
等輕車都尉三十八年𨕖侍衛四十三年襲佐領
尋授散秩大臣六十年授鑲藍旗蒙古副都統六
十一年遷正黃旗護軍統領雍正元年授火器營
大臣二年擢鑲藍旗蒙古都統三年
命赴甘州署將軍事先是凖噶爾貢使至甘州左衛守備
馬德仁右衛守備王三捷供應失時查克丹抵任
知其事疏
聞並陳由花馬池至甘州沿途驛馬疲瘦狀
詔總督年羹堯等嚴飭所属管驛官加意養馬罰德仁三
捷俸四年旋京仍任正黃旗護軍統領五年正月
擢正黃旗滿洲都統十月授議政大臣尋
命率班兵赴北路軍營九年振武將軍順承親王錫保由
北路討凖噶爾
命查克丹參贊軍務授内大臣十年凖噶爾小策凌敦多
卜謀掠喀爾喀查克丹偕喀爾喀親王丹津多爾
濟額駙策凌等赴奔博圖山偵禦未至賊衆越察
罕瘦爾軍營入掠杭愛山因反旆尾追至額爾德
尼昭賊衆逼鄂爾坤河而陣為負嵎計查克丹等
督兵奮擊大敗之餘賊負傷竄推河復追至察罕
托輝斬馘幾盡捷
聞敘功授雲騎尉併原襲世職為二等輕車都尉時順承
親王代傅爾丹為靖邊大將軍仍
命查克丹參贊軍務十二年調鑲藍旗滿洲都統十三年
自軍營還調正紅旗蒙古都統乾隆四年五月以病乞休
優詔弗允十月復籲請
諭曰卿才品優長簡任都統内大臣正資料理前因患
病告休朕降旨照舊供職今覽奏情詞懇切著以原
品休致十一年九月卒
賜祭葬如例諡敏恪子和爾敦官副都統襲二等輕車
都尉三十一年卒停襲
覺羅滿保
覺羅滿保滿洲正黃旗人康熙三十三年進士改
庶吉士授檢討三十八年充浙江鄉試副考官尋
充
日講起居注官四十年遷侍講四十一年充山東鄉
試副考官四十五年授國子監祭酒四十八年擢
内閣學士充
經筵講官五十年十一月授福建廵撫五十二年正
月疏言福州府属之閩縣福清長樂連江羅源興
化府属之莆田泉州府属之晉江惠安同安南安
漳州府属之龍溪漳浦海澄詔安福寧州與所属
之寧德共十六州縣皆瀕海要地必得諳練庶務
素著才能者治之而後人地相宜嗣後遇缺請於
直隸各省卓異官内
特簡調授三年俸滿陞用疏下吏部議御史璩廷祜疏言
五方風土不齊秦晉燕趙之治未必可治閩越驟
易其處官與民不相習安能遽展其才迨稍稍諳
練已屆三年又陞遷他往於地方無益且懸缺久
待事多貽誤滿保所奏未可為例不如就本省擇
員調補疏亦下吏部部議滿保所指十六州縣非
海外烟瘴地應循例歸部選
上諭大學士等曰督撫為地方得人起見懇切陳奏理所
應然御史言其未可為例似皆由卓異官不願往海濱
苦地嘱其於未經部覆之先條奏自然部議不准如此
則權歸科道是明季惡習漸不可長其閩省十六州縣
當㨂選發往問九卿詹事科道再奏尋覆奏璩廷祜愚
昧不逹事宜應如滿保奏即行㨂選卓異官引
見補授發往五十四年十一月擢福建浙江總督五十六
年十二月疏言鹿耳門為臺灣咽喉澎湖為厦門
藩衛安平鎮為水師三營重地及海洋各口岸分
别極衝次衝修築礅臺擇地建造營房廵防分守
又言海船出入宜取船戶澳甲保結限以人數並
禁漁船私載米糧軍噐其臺灣商船往來令毋徑
趨大洋悉赴厦門給照騐行除泊港貿易貨物照
例納稅外其往江南浙江貿易者仍在江浙海關
納稅免其重徵五十七年四月疏言福建駐防兵
孳生衆多有壯丁未得披甲者二千餘名請挑選
撥補綠旗各標營缺食糧又言淡水鷄籠山為臺
灣北界三面濱海西南夷舶往琉球日本者皆望
此山為凖的且澳港深闊可泊巨艦百餘内為肩
豆門沃野百里番社衆多請增置淡水營設官駐
防以扼臺灣之尾五十九年五月同浙江廵撫朱
軾疏陳修築海塘六事一海寧縣老鹽倉北岸石
塘自蒲爾兜至姚家堰凡築隄一千三百四十丈
一石塘高二丈每丈累石十層塘外聚漲沙擁護
隄根一開中小亹淤沙使復江海故道一築上虞
縣夏蓋山石塘一千七百九十丈防南岸潮患一
調委經理各官以專責成一江海潮神加贈封號
令有司春秋致祭諸疏俱下部議行六十年四月
奸民朱一貴自稱明裔偽號中興王下大元帥
聚衆倡亂於鳳山縣之姜薗地遂陷臺灣府治總兵
歐陽凱副將許雲參將羅萬倉遊擊游崇功等率
兵𠞰賊並遇害五月丁夘滿保聞報檄調水陸兵
俱赴澎湖撥運省倉及上游州縣各倉穀數萬石
濟軍食自率標兵至厦門六月丙午提督施世驃
與南澳總兵藍廷珍進征鹿耳門敗賊安平鎮壬
子克復臺灣府治乙夘滿保於厦門奉到
上頒招撫臺灣衆民
硃筆諭旨曰朕思爾等俱係内地之民非賊寇可比或為
飢寒所廹或因不肖官員刻剥遂致一二匪類倡誘衆
人殺害官兵情知罪不能免乃妄行強抗其實與衆何
涉今若遽行征𠞰朕心大有不忍故諭總督滿保令其
暫停進兵爾等若即就撫自原諒爾等之罪倘執迷不
悟則遣大兵圍𠞰俱成灰燼矣臺灣只一海島四面貨
物俱不能到本地所産不敷所用止賴閩省錢糧養生
前海賊佔據六十餘年猶且𠞰服不遺餘孽今匪類數
人亦何能為耶諭旨到時即將困廹情由訴明改惡歸
正仍皆朕之赤子朕知此事非爾等本願必有不得已
苦情意謂與其坐以待斃不如苟且偷生因而肆行擄
掠原其致此之罪俱在不肖官員爾等俱係朕歷年贍
養良民朕不忍𠞰除故暫停進兵若總督提督總兵官
統領大兵圍𠞰爾等安能支持此旨一到諒必就撫毋
得執迷不悟妄自取死於是滿保令興泉道陶範率都
司守備等官往臺灣傳宣
上旨閠六月丙寅諸羅縣溝尾莊民人楊旭等密約壮丁
六百餘人佯與賊附宰牲結盟誘朱一貴等夜飲
逹旦俟醉臥收藏其鬭械四面合圍生擒朱一貴
及其黨十二人獻施世驃軍前世驃與滿保先後
入奏檻送朱一貴等至京磔誅扵市滿保疏言賊
匪蠢動時惟淡水營守偹陳策鼓勵兵民堅守汛
地擒殺亂民苑景文等以待大兵進援協同𠞰撫
寔為奮力效忠
上遂擢陳策為臺灣總兵官又疏言前者三月間鳳山縣
民在㯽榔林地方演劇羣飲知府王珍縱役需索
妄拿多人朱一貴乘機倡亂扵四月十九日樹旗
聚衆臺厦道梁文煊及所属官員一無備禦退回
澎湖應革職提問其戴罪效力之遊擊張彦賢等
應解任審擬得
旨如所請行八月以臺灣颶風大作入奏
諭曰臺灣地方官平日但知肥己刻剥小民激變人心及
大兵進𠞰殺戮之氣上干天和颱颶陡發倒塌房屋淹
没船隻傷損人民此皆不肖有司貪殘所致也今宜速
行賑卹以慰兆民
世宗憲皇帝雍正元年八月兵部議臺灣陣亡總兵歐陽
凱副將許雲等予加贈廕卹征𠞰有功之提督施
世驃總兵藍廷珍等予世職敘錄有差滿保為封
疆大吏致匪類竊發失䧟城池其聞變即赴厦門
調度有方應以功抵罪得
旨滿保雖有失䧟地方之罪但一聞事發即親往厦門撫
慰衆心遵依
皇考指示調遣官兵七日之内克復臺灣著兼兵部尚書
職銜先是上杭縣奸民温上貴往臺灣從朱一貴得偽
元帥劄付及木刻偽印仍還上杭將煽誘其鄉人
從賊聞朱一貴伏誅遂竄江西潛結棚匪數百人
謀掠萬載縣城知縣施昭庭調集鄉勇同營汛官
兵𠞰捕擊斃三百餘人生擒温上貴與其黨十數
人並正法扵是大學士白潢尚書張廷玉各條奏
禁戢棚匪策
勅所在督撫詳議滿保疏言閩浙两省棚民以種蔴種靛
種煙造紙燒炭煽鐡等項為業奸民不一令地隣
出保結五棚長連環互結若有為匪不法事蹤跡
可疑人而弗首報者依律連坐則自不敢容隠州
縣官於農隙時徧履各棚稽查如始勤終怠約束
不嚴即劾罷之浙江之鄞縣奉化等二十七縣福
建之閩縣龍巖等四十州縣皆有棚民宜如沿海
州縣例扵通省内㨂選才守兼優之員題請調補
則治法與治人咸收寔效矣疏下部議以福建通
計六十州縣無棚民而又非沿海者僅十三縣難
供四十七州縣之選補其約束事宜及浙江二十
七縣㨂調應如所奏行議上得
旨嗣後凡有棚民之閩省州縣吏部將所出之缺扵進呈
月官履歴時具奏朕扵月官内㨂補發往二年十一月
上諭大學士等曰凡督撫大吏任封疆之寄其所陳奏皆
有關國計民生故扵本章之外准用奏摺以本章所不
能盡者則奏摺可以詳陳而朕諭旨所不能盡者亦皆
扵奏摺中詳悉批示以定行止此皆機密緊要之事不
可輕洩是以朕將内製皮匣發于諸臣令其封鎖奏逹
盖取堅固慎密他人不敢私開也去年初行時諸臣尚
皆敬慎近聞浙閩總督滿保山西廵撫諾岷等皆有信
託之人在京私看奏摺及朕所批密旨朕待諸臣推心
置腹事事至誠言無不盡諸臣正當仰體朕懷謹慎周
密凡有摺奏據理敷陳候朕裁奪何必委託其子弟親
戚探聽消息以致洩露密摺藉生種種弊端此皆由諸
臣不能自信又不能信朕其存心如此則密摺又何益
乎嗣後停其摺奏有事只照例具本其餘督撫大吏奏
摺若有子弟親朋在京私開者一經發覺朕必將私開
之人正法督撫等照溺職例革職决不寬貸滿保尋疏
言摺奏不能慎密臣罪實無可寬蒙
恩不即罷斥仍任海疆重寄遇有緊要之事必得具摺奏請
聖訓方可料理無悞得
旨滿保旣知過懇切奏請准照常摺奏三年九月卒於官
遺疏言新任巡撫毛文銓未至總督印信不便遠
送謹交福州將軍宜兆熊署理并留解任巡撫黃
國材暫緩起程如舊辦理得
旨滿保向来居官雖無廉介之稱然才幹優長盡心辦事
整飭營伍經理海疆實為稱職昔年臺灣一事雖不能
消弭於未然而能於七日之内即行克復功過足以相
抵朕即位以來時加教誨滿保亦知奮勵矢志廉潔及
至抱病沈篤之際尚能留心地方將黃國材留閩以待
新任廵撫並將總督印務交與將軍宜兆熊其辦理俱
属得體今聞溘逝朕心深為軫惻下部察例議卹時尚
書隆科多獲罪法司鞫訊其家人得滿保餽金三
百兩狀及禮部議卹疏入
上留中久之始發出
諭曰滿保居官賢否衆論不一是以賜卹之典朕未即定
今細加訪察知其居官甚属平常於吏治民生毫無禆
益但謟媚隆科多年羹堯而已不必賜卹與諡
瑪拉
瑪拉滿洲正黃旗人姓富察康熙三十六年襲佐
領四十三年遷護軍參領雍正元年三月授鑲藍
旗蒙古副都統十一月調本旗滿洲副都統二年
二月擢刑部侍郎十一月以本内誤絞為斬降三
等侍衛兼佐領四年授正紅旗滿洲副都統五年
正月奉使西藏先是副都統宗室鄂齊疏報西藏
情形言達賴喇嘛年幼總理藏務貝子康濟鼐恃
其勲績輕視諸噶卜倫衆恨之固山貝子阿爾布
巴乘隙與隆布鼐扎爾鼐為黨煽搆事端致達賴
喇嘛與康濟鼐不和請予隆布鼐扎爾鼐噶卜倫
原銜罷其職掌以翦阿爾布巴羽翼
上因命瑪拉偕侍讀學士僧格往
諭達賴喇嘛康濟鼐和衷共事
賞銀一千两總理西藏事務十月阿爾布巴戕康濟鼐以
兵圖後藏貝勒頗羅鼐至阿里頗羅鼐截殺其衆
遂領兵往剿阿爾布巴
上以瑪拉在藏恐為阿爾布巴所惑從中講和以致頗羅
鼐受害
遣學士班第密
諭機宜六年七月頗羅鼐自藩玉口至喀巴先擊喀木卡
倫與隆布鼐遇是夜斥候兵集遂抵西藏瑪拉等
趨布達拉護達賴喇嘛還藏各廟喇嘛擒阿爾布
巴隆布鼐扎爾鼐以獻頗羅鼐縶送瑪拉所瑪拉
等鞫謀殺康濟鼐状得實磔阿爾布巴斬隆布鼐
扎爾鼐逆孥緣坐十月瑪拉等以達頼喇嘛入隊
中率西安滿洲兵四百固原兵五百四川兵百駐
察木多應援七年二月調鑲藍旗滿洲副都統留
駐裏塘護逹賴喇嘛六月
賞銀二千兩八年擢正黃旗護軍統領九年
上念瑪拉在藏年久以副都統青保代之
賞銀一千两
命將防衛兵丁酌量帶回十月瑪拉偕額外内閣學士僧
格疏報班禪額爾德尼貝勒頗羅鼐遣使齎牛羊
酥麪餉大軍
諭曰瑪拉僧格將所送之物核價充裕給與銀两並傳諭
伊等朕遣兵在藏駐劄特為衆唐古忒防守使之寧謐
豈有絲毫貽累之理今所送諸物勢必在伊属下攤取
未免滋擾且我兵糧餉並不缺乏此番給還銀两並非
外視爾等也可傳諭唐古忒咸悉朕意十一月瑪拉請
給貝勒頗羅鼐印
詔廷議如所請十二月擢工部尚書兼正紅旗滿洲都統
十年三月由藏回京因言番子等仰賴
皇恩各安生理得爾格特部向皆恭順自隸内地差務勤
慎
上命給得爾格特宣慰司銜七月
上以瑪拉不曉部務該旗事件亦多昏憒率意著革職以
佐領在軍需處章京行走十一年正月
諭曰原任都統瑪拉在藏辦事熟諳彼處情形著以副都
統銜前往西藏辦事三月
上諭軍機大臣曰西藏駐劄弁兵本為防護唐古忒以防
凖噶爾賊夷侵犯邇來賊夷大敗徒步奔逃力蹙勢窮
不能遠涉且頗羅鼐輸誠效力唐古忒兵亦較前氣壮
今藏地無事兵丁多集米穀錢糧雖給自内地而唐古
忒人等不免觧送之勞朕意留兵數百餘盡撤回青保
瑪拉苗壽著總理藏務應撤兵丁詳議具奏瑪拉等合
疏言駐藏四川兵二千應留五百餘撤回三年後
仍撥四川兵代之雲南兵一千本為援藏設今亦
量撤五百三年更代如四川例
上從之乾隆元年瑪拉等疏言統轄喀喇烏蘇兵扎薩克
頭等台吉那顔和碩齊卒臣與貝勒頗羅鼐議請
以其次子頭等台吉珠密納木扎爾兼轄以其弟
塞臣哈什哈襲扎薩克頭等台吉廷議允行八月
卒
賜祭葬如例
素圖
素圖滿洲正黃旗人姓富察三等男斐雅思哈之
孫都統素丹之子也
聖祖仁皇帝康熙四十年素丹有疾所襲父爵减去
恩詔晉加者改為二等輕車都尉以素圖襲初名福列既
襲職改今名任護軍參領五十四年厄魯特策妄
阿喇布坦侵掠哈密北境素圖率烏拉兵隨都統
新泰屯傋阿爾台五十八年十二月
詔於駐守阿爾台二萬兵内選一萬五千分道進征明年
二月素圖隨征西將軍竒里德自布勒罕潛師深
入擒斬山谷伏兵四百餘人七月抵鏗額爾河其宰
桑色布騰等據山拒守我師奮擊賊大敗退駐山
麓諭降之色布騰率二千餘人來歸明年移駐巴
里坤尋赴土魯番督視築城種地
世宗憲皇帝雍正元年隨副將軍阿喇納駐布隆吉爾二
年三月厄魯特部阿喇布坦及素巴泰等襲我臺
站素圖偕總兵孫繼宗擊敗之賊遁去復追敗其
衆乃築城布隆吉爾為駐防邊界十月復隨副都
統達鼐追剿羅卜藏丹津至花海子擒丹津台吉
及其妻索諾木子衮布并撫定噶斯台吉等三十
三人
上以口外水凍草枯之候官兵奮勇遠征
特旨嘉奬十一月擢寧夏左翼副都統時其父素丹為寧
夏將軍
上念素丹年老
命素圖協理將軍事務五年奉
詔率西安滿洲兵二千赴靖邊大將軍𫝊爾丹軍營七年
授參贊大臣八年
召素圖隨傅爾丹入
覲
授方略時策妄阿喇布坦之子噶爾丹策凌與羅卜藏丹
津同謀濟惡
上命寧遠大將軍岳鍾琪由西路𠞰擊而素圖同傅爾丹
領兵攻其北路九年六月素圖偕副都統岱豪分
兵三千與賊戰於庫列圖嶺殺賊四百餘翼日賊
兵二萬從高阜來犯我大營素圖會傅爾丹軍夾
擊多斬馘時賊據險要我軍議移營至和通呼爾
哈諾爾素圖與前鋒統領定壽副都統常祿錫彌
賚引兵據山梁東面騎突衝逼我軍分擊殺賊千
餘尋為賊圍困素圖力戰殁於陣定夀常祿錫彌
賚皆遇害傅爾丹以聞
諭曰朕聞諸臣力戰陣亡痛惻難忍不覺淚下其勅議卹
於是
賜卹如例素圖得騎都尉又一雲騎尉世職合所襲之職
為三等男以子素瑚濟襲
托特
托特滿洲正黃旗人姓佟佳康熙五十三年由筆
帖式授理藩院主事累遷工部郎中雍正元年三
月遷内閣侍讀學士六月擢戸部右侍郎三年五
月調倉場侍郎六月
上念直隸被水灾民乏食
命托特等截留漕米二十萬石貯天津倉備賑托特奏地
勢卑濕恐浥爛
詔往勘建八月
命撥通倉陳米十萬石運天津十一月以所撥米不堪用
訓飭之四年十一月奏請於萬安倉開東門二增造船八
水運入倉每年疏濬河道部議從之十二月奏言
通州大西中南兩倉所儲稄粟米足敷數十年用
致厫座不敷新糧露積請嗣後間年全放稄米一
次待支用將完仍舊兼放又言向來押運旗丁每
帮留一人住通州名曰守候需索分肥弊由斯起
嗣後糧艘到通運官造本管旗丁花名册投坐糧
廳交畢立押回南違者治官弁以疎縱之罪再各
倉例有折價給丁三升八合之項往往勒索遲延
希圖舞弊倉場侍郎察出題參其應行南追給者
坐糧廳行各糧道照數追給取領状申報如糧道
有勒索情弊總漕查參又各漕帮非失風而掛欠
者不得照失風之例止收平米應照當年起運數
於次年撘運均下部議行是月
命兼理戶部侍郎事先是奉
旨修京通各倉工竣五年
上遣大臣等往查得損漏状
諭曰倉場米石乃國計民命所關顆粒皆當珍惜必厫座
堅完米粟方不至於霉爛朕宵旰勤勞不惜數十萬帑
金創造修整身任倉場之事者自當加意慎重仰副朕
懷乃托特陳守創身任倉場全不實心料理以致倉厫
損壞滲漏處至九百二十九座米粟竟有霉爛者並無
一語奏聞甚為溺職扎特陳守創俱著革職七年
賞侍郎銜出使俄羅斯八年襲其祖舜古邇岱所遺騎都
尉世職十年使回補刑部右侍郎旋轉左兼理工
部侍郎事務十一年調工部右侍郎又調戸部右
侍郎十三年因左侍郎海望署尚書托特轉左協
辦步軍統領事務乾隆三年正月奉天將軍傅第
等劾知府傅賚與城守尉朝哈岱通判圖善會飲
起衅角罵互毆
命托特往審得實朝哈岱圖善俱革職傳賚論杖徒如
律七月遷漕運總督九年奏言本年因濬運河開
兑較遲至渡黃又因清口淤阻途次躭延弁兵等
星夜儹行多費工力仰蒙
恩命令臣加賞奬勞查漕白糧船一百二帮其先渡淮
者並無阻滯兼閘水深通起剥甚少無需議給惟
自江西吉安帮至浙江嘉興帮守候二十餘日雇
船剥米用力獨多臣擬將依限抵通全完者正副
旗丁賞銀一兩領運千總四兩協運隨帮二兩仰
副
皇上軫念優卹之至意疏入
報可十一月奏浙江紹興前後二帮漕船因乾隆二年
截漕濟閩减存在次旗丁等已領錢糧部議自乾
隆四年始分三年扣還請將該帮本年應領减半
糧銀抵充乾隆四年應扣之數餘自乾隆五年起
分三年扣完庶運費從容各丁不至拮据從之又
疏言漕運起運例用同知通判以總其成領運隨
帮弁目以分其任立法詳盡迨回空之日丞倅則
借詞引
見任意推延千總則托故完呈有心留滯既不親押回
南又不料理空船銀米以致副丁資斧不給棄船
潛逃或遇淺閣沈溺即至脱帮遺棄弊端百出請
於起米後令領運千總督同正丁料理回空各項
齊備其應給糧蓆完呈限坐糧廳監督衙門於十
日内給發仍照例給限單飛星趕帮總押丞倅引
見後部臣亦給限单令速赴大帮統於到淮日詳核逾
者即行參處
允之十二月疏言不法旗丁錢糧到手任意銷糜偶不
敷動輒逃竄即拏獲懲創一二年後更易姓名復
僉管駕故智復萌其故由於已革逃丁無從辨
識以致屢革屢僉誤運蠧漕莫此為甚請嗣後有
犯除依律治罪外仍照旗逃竊盗例面刺逃丁二
字察識既易不能復充似亦懲奸救弊之一法疏
入報
聞四年七月疏言湖廣漕船由水次抵通計四五千里
較他省最遥而行月口糧拆銀四錢較他省獨少
且該省米價漸昂非從前定價時可比以故丁力
漸艱伏查行月口糧各省皆有本折二色應將湖
廣省亦照此例其半仍作折色每石折銀四錢半
改本色各照該省兵糧例湖北每石折銀七錢湖
南每石六錢丁力既舒體例亦昭畫一經大學士
等議行十月遷刑部右侍郎九年調補
盛京刑部侍郎十一年以老病乞休
許之二十五年卒子佟起襲世職
定夀
定壽滿洲正黃旗人姓赫舍哩父音達蘭襲其兄
竒朗阿三等輕車都尉世職尋卒定夀襲初任三
等侍衛授護軍參領康熙五十五年擢正黃旗蒙
古副都統五十六年
命振武將軍傅爾丹由阿爾台一路進剿策妄阿喇布坦
定壽同副都統圖喇率
盛京吉林兵一千赴阿爾台尋為軍營前鋒統領擊
賊於博囉布爾哈蘇及烏嚕木齊等處屢有斬獲
紀功俟事平議敘
世宗憲皇帝雍正二年授鑲藍旗蒙古都統時策妄阿喇
布坦遣使納欵部議阿爾台駐防兵應移巴里坤
於是定夀率之移駐尋奉
諭曰定壽在軍前年久朕欲調回另用其所率移駐之兵
令交與將軍富寧安就近派大臣管轄即馳驛來京會
部議阿爾台一路茂岱察罕蒐勒諸處應仍派兵
駐防遂授定夀為阿爾台駐防將軍
特旨敘前軍功予騎都尉世襲㒺替合所襲之職為一等
輕車都尉是年十二月
命巴里坤軍營前鋒統領穆克登為阿爾台駐防將軍定
夀以都統銜參贊軍務明年授軍營前鋒統領
詔率兵駐守阿爾台山嶺四年振武將軍巴賽奏令定夀
率兵往扎布罕駐防降雪後撤回六年
詔隨穆克登還京定夀奏請仍留察罕蒐勒軍營效力
允之七年策妄阿喇布坦之子噶爾丹策凌率衆犯邊
上授傅爾丹為靖邊大將軍由北路進剿
命定夀以都統銜為軍營前鋒統領八年傅爾丹奏令定
夀率兵二千往伊克斯諾爾附近駐防九年六月
噶爾丹策凌糾賊三萬來犯傅爾丹偕定夀領兵
至扎克賽河獲賊二十餘人訊之詭言賊兵不滿
千在察罕哈達遊牧尚隔三日程傅爾丹信其言
令定夀率兵一千五百先行而自統兵繼進定夀
至庫列圖嶺遇賊數千接戰斬賊四百餘駐營以
待傅爾丹既至令定夀移營和通呼爾哈諾爾賊
兵二萬潛伏山谷伺我軍甫移突出分路阻截定
夀擊之所向披靡乘勝深入忽大風驟起雨雹交
加賊并力衝散我軍傷損將弁甚衆遂環逼定壽
圍之數重時定壽已中鳥鎗傷與賊相持竟夜賊
欲生致之乃自刎殁於陣傅爾丹以
聞下部議䘏晉世爵三等男
賜祭葬如例入祀昭忠祠其子赫義襲因銷
恩詔所加之職改二等輕車都尉孫扎拉豐阿别有傳
拉布敦
拉布敦滿洲正黃旗人父尚書錫勒達自有傳康
熙五十五年拉布敦由閒散襲其叔祖勒爾圖三
等輕車都尉世職雍正七年赴北路軍營隨靖邊
大將軍傅爾丹𠞰凖噶爾於和通呼爾哈諾爾拉
布敦與賊連戰數晝夜斬獲甚衆十年八月隨額
駙策凌敗賊於額爾德尼昭十二月授世管佐領
十一年查敘軍營超勇人員
賞戴孔雀翎十二年奉
命率兵越阿爾台山偵探十三年保列一等引
見以參領用乾隆元年補參領六年二月授鑲紅旗滿
洲副都統三月調正紅旗八年授北路軍營參贊
大臣九年署定邊左副將軍疏言偵得布爾吉推
河有厄魯特宰桑額勒慎等十餘戶駐牧布延圖
河源有烏梁海得木齊扎木禪等十餘戶駐牧布
爾吉推河在阿爾台山梁外布延圖河源在阿爾
台山梁内均距卡倫不遠現密劄坐卡侍衛等嚴
防
詔軍機大臣等議尋議伊等或因避雪來但日久未免生
事凖噶爾夷使哈柳現在京應諭以守定界毋任
意遊牧令還告台吉噶爾丹策凌即撤回從之十
年疏言烏梁海得木齊烏爾巴齊等避雪駐牧黃
加書魯克距卡倫甚近託爾和烏蘭及布延圖
哈瑪爾沙扎海卡倫外皆有凖噶爾人嚴飭坐卡
侍衛等小心防範報
聞十一年還京補正白旗滿洲副都統十二年署古北
口提督十三年四月駐藏副都統傅清期滿
命拉布敦往代十月
諭曰據拉布敦奏西藏新襲郡王珠爾默特那木扎勒
寄知阿里克交易回人等告稱現在準夷内亂伊即
嚴飭各卡緊密防守如有準夷來到即送至藏等語
藏地關係緊要駐藏大臣凡事最宜查取確實權其
輕重相機辦理毋得稍有滋事藏内不可容留凖夷
一人可𫝊諭拉布敦知之十四年正月還京授工部
左侍郎仍兼正白旗副都統六月兼正藍旗副都
統並署鑲白旗漢軍都統十二月
命仍赴藏辦事傅清亦復往十五年九月擢都察院左
都御史時珠爾默特那木扎勒謀叛拉布敦與傅
清决計先翦除十月十三日召至通司岡公署數
其罪誅之逆黨羅卜藏扎什糾衆肆逆二人同時
遇害事詳傅青𫝊總督策楞以
聞
上軫悼
諭奬其奮不顧身忠誠卓越心甚苦而功甚大贈一等
伯入祀賢良昭忠二祠
恩授一等子爵世襲㒺替初拉布敦族隸鑲紅旗至是
命入正黃旗十六年
命立祠通司岡柩至京
上親臨奠醊
賞治喪銀萬兩仍
賜祭葬如例諡壮果并
特建雙忠祠祀之嗣子隆保襲世爵
欽定八旗通志卷一百五十二
