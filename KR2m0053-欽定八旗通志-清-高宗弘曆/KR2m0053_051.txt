欽定四庫全書
欽定八旗通志卷三十七
兵制志六
軍令
天命三年
太祖高皇帝興師伐明
諭諸貝勒大臣俘獲之人勿去其衣服勿淫其婦妾勿離
異其匹耦拒戰而死者聽之若歸順者慎勿輕加誅戮
天聰三年
太宗文皇帝諭朕仰承
天命興師伐明拒戰者不得不誅若歸降者雖雞豚毋得
侵擾俘獲之人毋離散其父子夫婦毋淫人婦女毋掠
人衣服毋拆廬舍祠宇毋毁器皿毋伐果木如違令殺
降淫婦女者斬毁廬舍祠宇伐果木掠衣服及離大纛
入村落私掠者鞭一百又毋食明人熟食沽酒聞山海
關内多有鴆毒更宜謹慎以乾糧飼馬或馬匹羸瘦可
量煮豆飼之肥者止秣以草俟休息時再飼以糧凡採
取柴草毋得妄行須聚集衆人以一人為首有離衆馳
往者拏究如有故違軍令者將不行嚴禁之都統參領
佐領一併治罪
崇德三年
諭凡和碩親王多羅郡王多羅貝勒固山貝子臨陣交鋒
若七旗王貝勒貝子却走一旗王貝勒貝子拒戰七旗
獲全即將七旗佐領下人丁給拒戰之一旗若七旗拒
戰一旗却走即將却走人丁分與七旗若一旗内拒戰
者半却走者半即以却走人丁分給本旗拒戰者有因
屯劄他所未拒戰而無罪者免革人丁其拒戰之王貝
勒貝子别行給賞若七旗未及整伍一旗王貝勒貝子
拒戰得功者按功次大小俘獲多寡賞之野戰時本旗
大臣率本旗軍下馬立王貝勒貝子等率護軍乘馬立
於後若與敵兵對仗王貝勒貝子大臣不按隊伍輕進
或見敵寡妄自衝突者奪所乘馬匹及俘獲人口凡兩
軍相對必整齊隊伍各按汛地從容前進如擅離本隊
隨别隊行擅離本汛由他汛入及衆軍已進獨却立觀
望者或處死或籍没或鞭責或革職或罰銀酌量治罪
凡整伍前進稍有先後毋得彼此争論但以按汛擊敵
不致退縮為上若有以此争論者即為立心不端之人
如敵人不戰而遁我軍追擊之宜選精兵驍騎合力馳
擊護軍統領不得前進止宜領纛整伍分隊以躡其後
倘遇伏兵或以追躡時遇敵旁出護軍統領乃親擊之
凡大軍起營時各按佐領旗纛整隊而行若有一二人
離隊往來尋索遺物及&KR1196;酒者皆貫耳自出城門務遵
軍律肅静行伍毋得喧譁都統副都統參領護軍統領
佐領以次各有統束統束嚴明則該管隊伍豈有喧譁
之理今後有喧譁者該管官坐以應得之罪喧譁者責
懲軍行時如有一二人離旗行走者許同行人即報送
本都統執送者賞銀三兩下營時凡取薪水務集衆同
行妄致失火者斬軍士甲胄均書號記胄兩旁皆用圓
鐵葉無甲者衣帽後亦書號記一切軍器自馬絆以上
均書姓名馬必繫牌印烙不印烙者罰銀二兩箭無姓
名者罰銀二十兩如得他人箭隱匿不出者亦罰銀二
十兩軍行時若見禽獸馳馬追射者兵丁射以骲箭貝
子大臣坐以應得之罪夜行時每佐領人等有别吹竹
為號者執治貫耳若不執治議𠫭領罪盜鞍䩞及轡絡
羈絆者按法治罪若馬上行李偏墜應整理者本旗人
均站立待整乃行兵入敵境時若有一二人離營私掠
被殺者妻子入官仍治本管官罪勿毁寺廟勿妄殺平
人抗者戮之順者養之俘獲之人勿褫其衣服勿離散
人夫婦雖不為俘獲者亦不許褫衣侵害其俘獲之人
勿令看守馬匹如有一二人妄取糧草被殺者罪與離
伍擒掠者同勿食熟食勿飲酒前此我兵飲食不慎以
不知敵人置毒於中耳今特曉諭宜加謹慎有不遵者
依律治罪
順治八年定發兵之時或在家或在外違限者該
管𠫭領佐領等官每兵一名罰銀五兩若至革職
等重罪候
旨定奪兵丁不遵約束抗違者酌量罪犯責懲該管官仍
行議處十三年定隨征前鋒護軍領催驍騎厮養
卒等私自逃回初次鞭一百遞發軍前二次正法
康熙十一年題准官員出征在家規避不起身者
革職在外違約者革職提問護軍及領催驍騎等
在家規避不起身者鞭一百仍發軍前在外違約
者鞭一百所獲人口入官若係差遣之處不遵號
令違誤者鞭一百出兵之處不遵號令妄行者為
首人正法餘各枷三月鞭一百該管官罰俸一年
十八年
聖祖仁皇帝諭領兵諸王將軍等藉捕賊為名燒民房舍
擄掠子女搶奪財物或分兵所往之處私自擄掠者令
督撫題𠫭治罪如督撫隱匿事發者督撫革職十九年
題准或攻城或野戰如將陣亡屍骸不能救出者
同戰之參領散秩官護軍校驍騎校降二級調用
領戰之該營總降一級調用領戰之大員罰俸一
年二十三年議准官兵被傷退回者若係一二等
傷㾗免議三等以下傷㾗仍與失利者同罪如未
經被傷冒作傷㾗退回者照規避例治罪若係官
員重傷止許親隨人等送出無親隨人令驍騎一
二名護送兵丁重傷亦止令驍騎一二名護送多
差者將差撥各官治罪多送之驍騎亦同議處
二十九年
諭本朝自
列聖用兵以來戰必勝攻必克所向無敵者皆以賞罰明
法律嚴兵卒精銳器械堅利人思報國殫心奮勇之所
致也今軍行其令各該都統以下察覈軍實凡甲胄弓
矢諸軍器務令犀利堅好盔甲均繫號帶並書旗分佐
領姓名繫於馬尾其行也視大纛整隊齊發有零星前
後亂行及&KR1196;酒者該管官立拏懲責其止也各按旗分
隊伍分别屯劄有前後錯亂者罪及該管大員馬無印
矢無名各罰以銀給拏獲者竊取鞍轡什物馬匹者視
其多寡之數治罪失火從重究懲官兵厮役所過地方
無騷擾毋搶掠毋踐踏有擅離營伍入村落山谷奪人
財物者軍法從事並罪本主及該管官軍士厮役逃亡
在汛界内立行察拏治罪如出汛界外該管大員即選
官兵窮追務獲立斬以徇如不能獲則將往追官兵從
重治罪其逃人之主及該管官一并嚴行究懲既出我
境哨探斥堠務期嚴密如曠野列陣交兵王貝勒貝子
公大臣有不按次序攙越前進及見賊兵寡弱不復請
令冐昩前進有功不叙仍治以罪其進也須齊列緩轡
按隊前行如自離其隊而附人後或自棄其伍而入别
行或他人已入而獨留不進者其應斬應籍没及懲責
革罰分别治罪如整旅而進擊敗賊兵厥功維均勿以
略分先後致生争競至敵兵不戰而潰則選精騎進逐
之後隊躡蹤而進如遇伏兵或賊兵有旁出者則後隊
接戰夫兵者所以討逆而安順也領軍大臣果能嚴束
其下不使良民受害膺上賞違者罰無赦凱旋之日有
以兵器私售蒙古者本人治罪並及該管官馬乃大軍
急需須視水草佳處小心牧養起行時則留將卒察遺
失之馬轡騣尾所繫字樣交還原主如係疲馬則開明
馬匹數目交所在官司人民蒙古善為牧養報知兵部
如有隱匿私乘及殺之棄之者治以罪其遺失馬匹之
人亦開明馬色報兵部存案恐官兵未能徧知爾部其
刊布曉諭之
雍正元年
世宗憲皇帝諭自古用兵之道首以申明號令為務周易
曰師出以律周書曰不愆於六步七步不愆於四伐五
伐乃止齊焉可知進退步驟之間尺寸不可違越方為
節制之師必須平日申明號令使三軍之士無不熟知
深曉倘其中或有不遵者則按軍律置之於法是其獲
罪乃本人之自取無所歸咎雖領兵將帥不能以已意
一毫輕重於其間此大公之道也我國家武備精強超
越往古從來軍行之際紀律嚴明信賞必罰是以天戈
所指迅奏膚功此中外臣民所共知者今承平日久新
進少壯之人未曾親履戎行則於從前規制未必一一
諳練若不詳細申明宣諭以致官弁兵丁等或因䧟於
不知而遽罹罪譴朕心實為不忍今特令大臣等酌議
軍令條約經朕親加覽定凡太端細務莫不備載其中
者蓋以軍機關繫至重必使事事合於紀律人人祇奉
章程勿犯重罰而妄冀從輕勿因事小而不遵成法將
來荷
天眷佑奏凱言旋凡我弁兵等數十萬人有大功而無小
過此則朕心所厚望者也著即刊刻交與兩路大將軍
通行頒布咸使凛遵旋議准凡戰陣之際聽掌號擊鼓
鳴金為進止聞鼓不進聞金不止者斬遇敵進戰
有回顧畏縮交頭接額私語者斬專司掌號擊鼔
鳴金之人聞令即掌號擊鼓鳴金令止即止違者
八旗兵鞭責四十綠旗兵棍責三十臨陣違令者
斬大將軍密傳軍令轉傳之人增減要言者斬大
將軍授緊密軍令私告他人以致宣揚誤事者斬
官兵殺傷良人冐功者斬掠取他人戰功及詭稱
功績以無為有以輕報重者斬沿途欺壓民番恃
強買賣掠財物毁房屋姦婦女者皆斬指稱夢見
鬼怪造言惑衆者斬兵丁中途染病該管委署護
軍校領催紅旗管隊即同護軍校驍騎校千總把
總一同驗確禀明該管官令醫調治如不驗看醫
治該管委署護軍校領催鞭五十紅旗管隊棍責
四十護軍校驍騎校千總把總插箭如兵丁詐病
偷安者斬大將軍與同官密議軍情有私行竊聽
者斬差往探聽賊人形勢畏縮不往詭稱已去妄
報虚實及探聽不實貽誤軍機者斬獲逸馬隱匿
私乘不給馬主者八旗兵鞭五十綠旗兵棍責四
十仍插箭遊營有獲馬私宰或售與别人者皆斬
臨陣竊馬潜逃者斬傳首示衆如在劄營地方犯
者八旗兵鞭一百綠旗兵棍責八十劄營地方輪
班守卡嚴肅訪察夜遇警急即密禀申報設備以
俟有驚怖喧譁擾動散走以致亂營者斬私語嗟
怨長嘘短嘆者八旗兵鞭七十綠營兵棍責六十
責後復犯並臨陣時故違者斬黑夜無故驚呼疾
走致亂營伍者斬白晝犯者八旗兵鞭五十綠旗
兵棍責四十面承該管官諭令辭色傲慢者八旗
兵鞭五十綠旗兵棍責四十有意抗違致誤軍機
者斬疎防失火燒燬草厰八旗兵鞭一百綠旗兵
棍責八十若臨敵境失火致燒草厰者斬失火致
燒衣服器械八旗兵鞭五十綠旗兵棍責四十如
在存貯火藥地方失火者八旗兵鞭一百綠旗兵
棍責八十該管護軍校驍騎校委署護軍校領催
千總把總紅旗管隊皆插箭遊營臨陣時軍營失
火致誤大事者兵丁及該管委署護軍校領催紅
旗管隊悉斬以徇兵丁夤夜夢魘旁人即行喚醒
如有隨聲應和擾及營伍者八旗兵鞭七十綠旗
兵棍責六十該管委署護軍校領催紅旗管隊插
箭遊營臨敵營犯者皆斬管守營門縱人擅入者
八旗兵鞭七十綠旗兵棍責六十對敵時犯者斬
差往偵探之人遇賊投誠不禀報者八旗兵鞭七
十綠旗兵棍責六十如有投誠之人不即解送以
致逃散者八旗兵鞭一百綠旗兵棍責八十因而
洩漏軍中虚實者照洩漏軍機例治罪大兵進𠞰
敗賊後不奉大將軍令擅奪車馬輜重者插箭遊
營因而擾亂營伍者斬倚強欺弱&KR1196;酒為非不遵
約束輕者鞭責重者插箭汚穢水泉飲不以次者
八旗兵鞭一百綠旗兵棍責八十支領口糧肆行
抛棄狼籍者八旗兵鞭一百綠旗兵棍責八十該
管委署護軍校領催紅旗管隊等不即呈報者插
箭兵行不按隊伍踐踏草地者八旗兵鞭一百綠
旗兵棍責八十劄營時牧放馬駝牛羊縱令蹂躪
者八旗兵鞭一百綠旗兵棍責八十仍插箭遊營
該管官插箭兵丁押運軍糧在途私竊升合或竊
同營兵丁口糧及損傷盛米囊槖致多虧折者八
旗兵鞭一百綠旗兵棍責八十弓箭撒袋腰刀皮
索一切軍器不加收管致有遺失並應攜器械擅
自離身八旗兵鞭一百綠旗兵棍責八十該管委
署護軍校領催鞭四十紅旗管隊棍責三十護軍
校驍騎校千總把總等插箭在途見遺失刀箭等
物拾取不禀報給還者八旗兵鞭四十綠旗兵棍
責三十均插箭遊營無緊急事私行馳馬者八旗
兵鞭五十綠旗兵棍責四十追奪馬匹令其步行
兵行各按隊伍以次而前無論道路險夷寬窄有
先後離隊攙越者八旗兵鞭五十綠旗兵棍責四
十均插箭遊營結營之後各帳房出一人見藍旗
則取柴見黑旗則取水有便溺者守門官兵驗明
照牌准其出入起更後不准出營違者八旗兵鞭
四十綠旗兵棍責三十該管委署護軍校領催紅
旗管隊等不嚴行約束者插箭夜傳軍令怠慢不
遵巡察坐堆偷安寢睡誤更曠班者八旗兵鞭一
百綠旗兵棍責八十該管紅旗管隊不察報者八
旗兵鞭五十綠旗兵棍責四十臨陣時犯者斬妄
行動作傲慢官長者插箭遊營各營馬步兵所攜
槍礮火藥不加謹收貯以致潮濕不能著火及玩
忽抛棄或用藥任意狼籍者八旗兵鞭五十綠旗
兵棍責四十該管紅旗管隊插箭遊營如有遺失
火藥者八旗兵鞭一百綠旗兵棍責八十該管委
署護軍校領催紅旗管隊插箭遊營鉛彈務按槍
口之大小如式製造如鉛彈不合槍口係平日演
放八旗兵鞭五十綠旗兵棍責四十皆插箭遊營
該管委署護軍校領催紅旗管隊插箭遊營護軍
校驍騎校千總把總插箭臨陣時兵丁用不合槍
口之鉛彈施放者斬該管委署護軍校領催鞭一
百紅旗管隊棍責一百護軍校驍騎校千總把總
插箭遊營營總參領𠫭將守備記大過一次馬駝
牲畜不遵照傳檄如法牧養者八旗兵鞭一百綠
旗兵棍責八十該管護軍校驍騎校委署護軍校
領催守備千總把總插箭沿途所遇井泉飲馬之
時以次而前不得争先擁擠有故意争奪蹤馬踐
踏汚穢泉水者八旗兵鞭一百綠旗兵棍責八十
乾隆十三年
上諭軍旅乃國家第一要務軍法從事定例綦嚴今刑
律内玩寇老師有心貽誤竟無正條非所以重軍務
儆戒失律也夫科場作弊尚即正典刑若以行軍相
較孰為輕重自應稽察舊案明著刑章俾衆知畏法
方能鼓勇用命此非朕欲用重典實以昭示武臣肅
紀律而勵勇往取辟以止辟之義也見在纂修會典
著軍機大臣會同該部詳酌定議具奏旋議定重臣
膺閫外之寄自當戮力疆場綏寧邊徼至於玩愒
偷安甘心養寇傾險妬功忍心誤國實屬情罪重
大今按中樞政考軍令一篇均為所屬弁兵約法
不及統兵之人誠於責成專閫申嚴軍紀之意有
所未備嗣後凡統兵將帥玩視軍務苟圖安逸故
意遷延不將實在情形具奏貽誤國事者又凡將
帥因私忿媢嫉推諉牽制以致縻餉老師貽誤軍
機者又凡身為主帥不能克敵轉布流言搖惑衆
心藉以傾陷他人致誤軍機者均屬有心貽誤應
擬斬立决庶軍律嚴明而身任元戎者亦知儆懼
奮勵矣
十四年
諭國家設立營伍領以將弁所以禁暴止奸折衝禦侮
責綦重也兵法失律有誅書稱不用命戮於社立法
之嚴如此近來法司衙門於官犯相蒙多入緩决因
而武弁亦邀寬典大非立法之本意夫軍旅之事國
家不能保其百年不用必當申明紀律信賞必罰方
足以振憲綱而作士氣誠使為將弁者在平時則勤
訓練嚴拔補謹巡防以固疆圉設有緩急統帥則詳
審機宜熟籌勝算其偏裨士卒則奮勇争先摧鋒陷
陣不避矢石效臂指之使自能克敵制勝若平時不
能拊循而流於廢弛或苛急而激為忿怨偶遇小醜
竊發則號令不明指揮不定畏葸退縮縱寇老師或
臨陣之時望風委靡甚至欺蔽容隱負恩僨事國家
所倚以為干城腹心者何在此而不誅何以示懲乃
使久繫囹圄累歲經年虚擬罪名獲全首領是骫法
也後之任事者何由知戒朕以仁治天下慎重民命
罔敢勿欽而天討所在朕勿敢赦如訥親張廣泗之
誤國負恩屢頒諭旨已立正典刑慶復之欺蒙縱寇
亦已賜令自盡而詳閱秋期審冊内除李質粹宋宗
璋尚須待質袁士弼情非退縮應該緩决此外如許
應虎之失誤軍機臨陣退縮沈瑞龍之私回任所托
病偷安胡璘劉種之恇怯退避離汛失守又如張通
楊文富之棄地不守阻回援師皆法之斷不容貸而
情之毫無可原者即其中有先經緩决之犯皆令改
擬予勾正法以為炯戒凡在披堅執銳之徒當思臨
陣争先赴陷危險死於鋒或所不免而國家加恩臨
贈卹廕及子孫如有退縮偷安挫衂失事縱一時苟
免終於身伏釡鑕等死耳死敵者榮死法者辱雖至
愚亦當審擇而知所處矣若專事姑息積玩成疲於
軍務大有關繫納親張廣泗慶復之敢於貽誤未必
非向來失律倖免人心無所震悚有以啟之也今於
勾到後特頒此諭詳悉開導令武臣咸知僨事者必
無軼罰罹罪者斷難倖生與其伏法於誤事之後不
如捐軀於臨事之時大義昭然將必致身效命以戰
則克以守則固不致苟且偷生陷於顯戮正辟以止
辟之義也此諭著刊刻頒發令内外武職衙門入於
交盤冊内永遠傳示各宜凛遵
四十九年
頒發行軍簡明紀律
諭前因甘省𠞰捕逆回時綠營官兵於馬家堡打仗因
軍裝火器被雨潮濕俟烘烤完妥再為前進並有懦
怯退縮者當經降旨通飭各督撫務宜隨時加意整
頓今逆回之事雖完但思整肅營伍固在督撫提鎮
之實心督飭而平時操演講習更在將弁之面為指
導兵丁之明曉軍律國家累洽重熙承平無事兵可
百年不用不可一日無備與其臨時告誡不若先事
講求著軍機大臣會同該部將行軍紀律擇其緊要
數條務須簡切明當使兵丁人人知曉盡成勁旅以
示朕整飭戎行之至意
一兵丁隨征𠞰賊俱應奮勇直前其見賊退走者
不過各惜身命心懷畏怯試思臨陣退走律應斬
首示衆若能殺賊立功必蒙陞賞即或陣亡
國家自有卹典子孫俱得邀恩兵丁等與其臨陣畏
葸難逃
國法何如争先殺賊奮不顧身況勇往向前未必即
死一經退後斷不得生此理甚明該管將備等平
時將此諄切告誡務令兵丁等咸知大義臨陣時
自必勇氣百倍可期殺賊立功
一鳥鎗弓箭最為行軍利器若兵丁等臨陣時尚
未見賊遠將鎗箭施放及至交戰火藥箭枝俱已
用完無以禦敵即同束手待斃關係甚重凡領兵
將備平日務須時加講習令兵丁於臨陣遇賊鎗
箭可及之處不先不後一齊施放庶槍箭隨聲應
手皆獲實用
一行軍攜帶軍裝火藥俱應在帳房收貯毋令潮
濕即或途中遇雨亦須嚴密遮護遇賊緩急庶可
用凡帶兵將備等須嚴加曉諭勿致潮濕或需烘
烤以致臨時貽誤至弓箭鎗刀等項平時又須修
整堅利不得廢弛
一臨陣對敵倘遇將領受傷隨從兵丁更當奮勇
直前竭力救護若兵不顧將各惜身命觀望退阻
最為惡習並應申明軍紀俾衆知悉凡有將領受
傷兵丁不即時救護竟至潰散脱逃者立即查明
按名處斬其能奮勇保護者立即議功優賞以示
鼓勵該管將備等平日尤當愛恤士卒臨時賞罰
公平庶兵將同心合力所向無敵
一兵丁對敵乘勝追趕刻不容遲若兵丁等有貪
搶賊人遺棄財物以致賊衆逃遁貽誤不小該將
備等於領兵臨陣時務須通行曉諭違者立即依
律治罪庶兵丁等各知儆畏
一營卡最關緊要凡領兵將備等務須嚴飭坐卡
兵丁輪班防守留心偵探毋得怠惰偷安即探察
有事只須選派明幹一二人密行飛禀餘仍嚴整
坐守毋須輕動無事時不許高聲呌喊致亂營規
違者俱照軍法處治
一兵丁遇有調撥自當恪守軍令即時遄行如敢
騷擾地方欺壓良民蹂躪田禾搶掠財物等事即
應按律從重治罪該管將備等平日加意教誡臨
時又當嚴行約束無許違犯
一兵丁奮勇殺賊應予奬賞但恐兵丁等希圖冒
功任意朦混不可不預為防範凡軍法將他人戰
功冒為己功及謊稱實在效力將無作有以輕報
重者斬該管將備等應隨時曉諭親自稽查俾立
功者得賞冒功者治罪以期核實
一行軍馬駝最宜愛惜凡兵丁等牧放須揀擇水
草弔臕須按照時候遇有疲乏加意調養夜間尤
宜小心看守偶有失遺須立時尋獲至所挖井泉
不許汚穢飲馬各挨次序毋許争先以致壅塞如
有違犯立即重懲不貸
一劄營後巡邏防守毋得疎懈夜間不許無故行
走帳房内更要小心火燭遇有警報静聽將令不
得輕舉妄動若逄有密令須各自遵守毋得私相
漏洩該領兵將備等尤宜申明號令隨時曉諭不
得疎懈
欽定八旗通志卷三十七
