欽定四庫全書
欽定八旗通志卷一百三十九
人物志十九
大臣傳五(滿洲鑲黃旗五鄂克遜瓦岱)(米思翰薩布素)(𫝊拉塔尹泰)
米思翰(子李榮保)
米思翰滿洲鑲黃旗人姓富察哈什屯長子也康
熙三年由侍衛襲父一等男兼一雲騎尉管佐領
事六年任内務府總管時輔政大臣有欲假用尚
方器具者米思翰嚴拒之不以予
聖祖仁皇帝既親政知其守正不阿授禮部侍郎八年擢
戶部尚書旋列議政大臣先是各省歲賦聽布政
使存留司庫每有那移虧缺之弊米思翰疏請通
飭各省自俸饟諸經費所餘悉解部由是勾稽出
納瞭如指掌是時天下一統邊境戢寧而尚可喜
鎮廣東耿精忠鎮福建藩属將弁咸惰遊驕縱吳
三桂鎮雲南尤自恣要請無已俸饟多浮糜輸輓
滋勞費十二年可喜請撤藩移遼東三桂精忠亦
以是請疏下戶兵二部議米思翰與兵部尚書明
珠等議令俱撤藩移山海關外時廷臣有言三桂
不可撤者以兩議入奏米思翰堅持宜撤得
旨允行既而三桂叛
聖祖命王貝勒大臣率八旗兵征討議者以軍需浩繁宜
就近調兵禦守米思翰言賊勢猖獗非綠旗兵所
能制宜以八旗勁旅會𠞰之至軍需内外協濟足
支十年可無他慮於是請以内府所儲分年發給
復綜核各省庫金倉粟以時撥運奏悉稱
旨十三年六月偕戶部諸臣疏言大兵𠞰賊屢奉
明詔以正賦給軍需恐有司尚多借端私𣲖請
敇各督撫嚴察所属凡供應糧饟薪芻一切動用官帑毋
許苛𣲖其購自民間者務視時價支給勿纖毫累
民奉
諭如議速行是年十二月卒年四十有三
聖祖軫恤備至
予祭葬如典禮諡敏果方吴三桂耿精忠相繼叛滇黔椘
蜀閩粤悉為賊據人謂撤藩實速之生變為持議
者危之
聖祖嘗諭廷臣曰朕自少時以三藩勢熖日熾不可不撤
豈因其叛諉過於人耶及逆賊殄平
聖祖追憶持議諸臣猶
諭稱米思翰弗置子四馬斯喀馬齊馬武别有傳第四子
李榮保襲一等男兼一雲騎尉初任侍衛兼佐領
遷護軍參領前鋒參領至察哈爾總管乾隆元年
馬齊䟽陳米思翰勞績得
旨入祀賢良祠二年以
冊立
皇后彛典追封李榮保一等公予其第四子富文一等
侯爵十三年
冊諡
孝賢皇后
推恩先世追封米思翰一等公以富文襲十四年李榮
保第十子大學士忠勇公傅恒經略金川功成凱
旋
賜建宗祠春秋致祭自哈什屯始米思翰李榮保並入
祀追諡李榮保曰莊慤
傅拉塔
傅拉塔滿洲鑲黃旗人姓伊爾根覺羅康熙九年
由筆帖式授内閣中書十七年遷内閣侍讀十九
年授山東道御史時海寇未平福建提督萬正色
以總兵吳定方等攻奪賊船擒賊十一人疏請議
叙部議以所獲有本汛奸人出境貿易者不准所
請傅拉塔疏言内地奸民與海賊勾通往来既就
擒獲不議叙官弁恐巡緝懈怠且有受賄隠縱諸
弊非所以安民弭盜請
敇部酌定章程得
旨奸民出海貿易情罪重大其本汛拏獲者亦應議叙著
為令二十五年授陜西布政使明年三月内擢左副都
御史七月遷工部右侍郎十月以商人採輸楠木
工部監收遲延議降調
上念傅拉塔在部未久且舊任布政使頗優寬免之十一
月轉左侍郎二十七年正月
命同禮部侍郎多竒往雲南察審提督萬正色與總兵王
珍互訐事既啟行調刑部右侍郎四月授兩江總
督傅拉塔至雲南鞫訊得實正色與珍論罪有差
七月傅拉塔陛辭往江南
諭曰爾此行當潔已奉公前任兩江總督無如于成龍者
爾效其所行可矣先是贛縣民控告知縣劉瀚芳私徵
銀米十餘萬並蠧役不法事總督董訥發司道集
勘傅拉塔甫抵任劾布政司多宏安按察司吴延
貴贛南道鍾有德於吏役婪賍事不即勘鞫遷延
歲餘復從輕定擬曲為庇護請
敇部嚴議多宏安及延貴有德並罷任二十八年
上南巡
諭江浙為人文之地入學額數應酌量加增下督撫詳議
傅拉塔會同浙江總督王隲議就大中小各學取
入原額每二名加增一名二十九年二月淮徐所
属饑傅拉塔先發常平倉積穀賑䘏入奏稱
旨五月疏劾大學士徐元文原任刑部尚書徐乾學縱子
弟招摇納賄争利害民巡撫洪之傑徇私袒庇事
得
旨免究劾欵令元文休致回籍會沭陽縣民周廷鑑叩
閽訟降職侍郎胡簡敬占産誣良巡撫洪之傑瞻徇
狀傅拉塔奉
命勘鞫得寔簡敬及其子弟治罪有差之傑革職先是給
事中何楷奏定科舉額數部議每中舉人一名准
生員六十名應試是年八月傅拉塔署巡撫監臨
鄉試明年疏言臣於去年署巡撫事入場之際儒
生千百成羣以未得預試環向泣訴臣以定額不
敢私增慰諭散去第江南士子每科應試者俱萬
有餘人今限以額數減去三分之二擔囊負笈而
来不得觀光場屋一展所長殊堪憫惜若得廣增
科舉之額必當益加砥礪以副作人之化疏下部
議增六十名為百名三十二年廣東巡撫江有良
巡鹽太常寺少卿沙拜互訐
命傅拉塔赴廣東察勘得受贓不法各狀江有良沙拜俱
革職三十三年四月疏言淮揚所属多半荒田撫
臣宋犖曾疏請緩徵部議未允臣履畆詳勘鹽城
高郵等州縣因遇水災業戶逋逃者衆今田有涸
出之名人無耕種之寔小民積困之餘熟田額糧
尚多懸欠何能代賠盈萬之荒賦倘拘責地保里
隣逃亡益多是使熟田盡變荒田於
國課毫無禆益請
恩賜蠲除則逃戶聞風懷歸安居樂業矣部議水浸之田
業已涸出不准蠲賦
上特諭曰糧從地出地為水浸若徵錢糧則於民甚苦此
水浸之田糧皆令免徵閏五月卒於官遺疏上得
旨傅拉塔宣力年久簡用總督以来廉㓗自持寔心奉職
茂著勤勞其從優議卹復
諭大學士等曰兩江總督居官善者自于成龍以来惟傅
拉塔一人能和而不流不畏權勢愛恤軍民深副朝廷
委任之意
特遣太僕寺卿楊舒赴江寧致祭𫝊
諭江南官弁士民曰爾等悲感傷痛朕亦聞知向来在外
官員溘逝從未有此遣祭之例也尋部議
賜祭葬
命加祭一次贈太子太保諡清端予騎都尉世職以其子
雙喜襲兩江士民為建祠於江寧四十四年
駕幸江寧經雨花臺
上指其祠曰傅拉塔居官甚優大有氣節人雖受劾無銜
怨者
特賜額曰兩江遺愛
世宗憲皇帝雍正十年以傅拉塔入祀賢良祠
鄂克遜
鄂克遜滿洲鑲黃旗人姓富察父鄂通武
世祖章皇帝時隨征俄羅斯奮勇進戰獲其船叙功予騎
都尉世職尋卒以鄂克遜襲康熙十二年逆藩吳
三桂反奸民楊起隆乘機作亂詐稱朱三太子糾
黨鄭得勝黃吉陳益等約於京城内外放火舉
事潛聚鼓樓西街已故降將周全斌家全斌子
公直甫出首告鄂克遜行過鼓樓值火起升屋
望之賊已披甲露刅鄂克遜知有變遂馳告兵
部尚書眀珠都統圖海等率兵圍之賊益縱火
流矢如雨鄂克遜奮勇先入斬十餘人生擒陳
益黃吉復率衆捕獲鄭得勝等於燈市口十三
年正月以參領銜隨征吳三桂至江西南昌賊
陷龍泉縣偽將軍陳昇偽總兵陳邦俊據石灰澳
隘口南有山都澳偽副將劉鳴贊據之北有河塘
澳偽副將黃世標據之各立營壘築土排椿内列
礮銃擁衆萬餘我師分隊進擊鄂克遜攻奪石灰
澳隘口遂乘勝破山都河塘二澳賊壘賊衆潰遁
躡擊二十里直抵曹林攻取十餘寨焚其糧糗獲
器械無算遂復龍泉縣有偽將軍朱姓者與偽總
兵黃乃忠合兵復来犯鄂克遜隨副都統幹都海
擊敗之十五年四月偽將軍高大傑糾賊三千據
吉安北關列陣施放鎗礮鄂克遜攻劘其壘賊衆
奔潰我師乘勝掩殺賊兵墜壕溺水死者甚衆未
幾偽將軍馬寶韓大任引賊數萬来援戰於螺子
山大軍失利鄂克遜突前衝擊身受數創所乘馬
中鎗倒鄂克遜墜地即躍起大呼步殺數人賊有
騎花馬者奪乘之復入陣收戰士屍擊賊益力殿
後以還十七年二月韓大任竄萬安走福建鄂克
遜隨將軍額椘分路進𠞰敗賊於汀州之老虎
洞焚其營寨殱賊六千餘七月隨征南將軍穆
占𠞰賊湖南時護軍統領拉賽署前鋒統領薩
克察自安仁赴永興為賊所困穆占令鄂克遜
送米四十四船火藥一船接濟遇賊拒阻鄂克
遜屢敗之船乃得達十八年二月𠞰賊將郭應
輔吳國貴等於永州斬獲甚衆十九年十月進
征貴州至新田衛擊走偽將軍韓天邦師次鎮
遠偽將軍張足法楊應選乘夜遁鄂克遜率兵
躡擊殺殆盡進克偏橋興隆二衛穆占令鄂克
遜襲取重安浮橋大軍得濟進取平越抵貴陽
二十年二月進征雲南偽將軍胡國柄率衆萬
餘列象陣以拒鄂克遜奮勇衝擊奪歸化寺
東西二營雲南平凱旋二十五年授江寧駐防
佐領二十七年六月湖廣裁兵夏逢龍作亂鄂
克遜隨振武將軍瓦岱討平之三十六年遷協
領四十一年六月擢江寧副都統四十六年三
月
上幸江寧鄂克遜奏陳節次出兵事尋擢江寧將軍
特旨嘉奬叙前戰功予騎都尉世職合所襲騎都尉為三
等輕車都尉五十七年以老病乞休
予原品致仕雍正七年正月卒年八十有六
賜祭葬如典禮諡武襄子傅學襲職
瓦岱
瓦岱滿洲鑲黃旗人姓鈕祜禄額亦都之孫也父
敖德
太宗文皇帝天聰八年分額亦都舊轄人戶益以新附瑚
爾哈部衆授敖德世管佐領尋兼任參領屢從征
有功
世祖章皇帝順治二年叙功予騎都尉世職遇
恩詔洊晉二等輕車都尉十四年卒長子謨爾琿襲瓦岱
敖德第三子也初任侍衛尋授護軍參領
聖祖仁皇帝康熙十三年逆藩耿精忠叛應吳三桂由福
建掠江西瓦岱署護軍統領隨安親王岳樂往討
十四年三月擊賊於撫州鍾家嶺面中創仍率兵
擊退賊衆之乘夜犯營者偽都督易明偽總兵李
茂桂分路来犯俱戰却之又敗賊衆於瑞州府北
山招降東鄉縣賊城既復移兵征建昌偽將軍邵
連登率賊數萬水陸迎戰瓦岱與定南將軍希爾
根分兵列陣山下賊據山以拒瓦岱從山左鳴角
仰攻擒斬無算連登中矢殪餘賊潰奔截其歸路
獲賊船六十餘復建昌城乘勝圍新城縣率兵樹
雲梯先登克之十五年二月隨安親王討吳三桂
逆黨夏國相以萬餘衆據萍鄉縣之來龍山瓦岱
偕諸將分道進擊賊敗遁遂復縣城進征湖南屢
敗賊衆十八年大軍復長沙衡州寶慶並規復武
岡渡紫陽河賊營分據渡口諸軍直前攻戰瓦岱
引兵繞出賊營後夹擊賊潰遁追斬二百餘級擒
偽都司一復連敗賊衆於雙井鋪及楓木嶺湖南
郡邑相繼底定瓦岱隨安親王還京授護軍統領
叙功予雲騎尉世職二十一年授江寧將軍二十
三年
駕幸江寧
賜御用袍並銀千兩二十四年十月授鑲黃旗滿洲都統
以博濟代為將軍
上諭之曰前此將軍副都統與地方官各不相能自遣瓦
岱為將軍衆志克諧彼此和協爾當效之瓦岱既至京
列議政大臣二十七年
命為振武將軍統兵赴湖北𠞰叛賊夏逢龍等師至黃州
偽總兵趙得等出城降黃岡生員宜畏生以逢龍
獻磔於軍前賊平班師三十年
命為定北將軍率兵出張家口赴圖拉追𠞰噶爾丹至克嚕
倫河偵賊衆遠去乃還三十一年二月
上允理藩院請於邊外逹勒鄂莫瑚爾鄂莫諸處墾種𣲖
内務府各莊屯及八旗諸王莊屯丁壯往耕
命瓦岱同都統班逹爾沙等管理
諭以善為經營及時廣播油麥大麥糜黍諸種深耕勤耨
俾多收穫十月以督耕不勤田禾無收部議降一級遂
罷任削去雲騎尉尋卒於家
薩布素
薩布素滿洲鑲黃旗人姓富察四世祖充順巴本
太祖高皇帝時由岳克通鄂城率丁壯屯吉林遂家焉薩
布素初由領催授驍騎校遷協領皆在吉林康熙
十六年四月
聖祖仁皇帝以長白山為本朝
肇迹發祥宜崇秩祀
欽遣内大臣覺羅武默訥侍衛費耀色塞護禮索鼐等前
往瞻視六月至吉林欲選曾往者導引弗可得寧
古塔將軍巴海令協領薩布素率兵二百携三月
糧以隨循温德亨河陸行七日至卓隆鄂河復乘
舟由斡努呼河逆流二日至佛多和河順流一日
抵訥殷陸路為林木所阻翼日薩布素率兵伐木
開路行三十餘里陟山巔升樹而望又行數里登
高峯望之遣人還告武默訥望見片片白光即長
白山計相距止百餘里矣武默訥等後一日至復
開路行一日詰朝又行雲霧塞徑恍惚聞鶴鳴六
七聲尋聲疾走因得鹿蹊密林叢翳進至山麓跪
誦
敕旨畢雲霧忽開有路可登半山石砌若平臺五峯環拱
南一峯稍下如門山水左流為松花江右流為大
小訥殷河中潭不流者周三十餘里由潭邊陟山
五十餘丈香樹紛郁黃花燦爛徧地積雪即向所
望見片片白光也薩布素曰此地人跡罕到不宜
久留遂叩拜而返至山麓有羣鹿自山奔墜時竚
立視者七人鹿適仆其七薩布素謂武默訥曰此
山靈所贈也令從者絜之以行不數十步回首瞻
望已雲霧彌山矣仍由訥殷行十五日乃還吉林
八月武默訥等入奏
𠡠禮臣詳議尊封長白山之神秩祀如嶽鎮自是春秋望
祭於吉林城西南九里温德亨山永著為典十七
年八月擢薩布素寧古塔副都統二十一年八月
上遣副都統朗坦朋春率兵赴黑龍江時俄羅斯人来邊
境者咸稱為羅刹即坦朋春奉
諭曰羅刹犯我黑龍江邊境昔曾發兵進討未獲剪除近
又侵入精竒哩江諸處恃雅克薩城為巢穴蔓延益甚
爾等往偕寧古塔副都統薩布素率兵至逹呼爾索倫
遣人赴尼布楚諭以捕鹿之故因詳視陸路遠近沿黑
龍江行圍徑薄雅克薩城下勘其居址形勢度羅刹斷
不敢出戰若以食物来餽可受而量答之其自黑龍江
至額蘇哩舟行水路及額蘇哩通寧古塔之路擇隨行
之參領侍衛同薩布素往視十二月郎坦朋春還奏雅
克薩城易取狀
上命建木城於黑龍江呼瑪爾二處調寧古塔兵一千五
百往駐造船艦運礮具以薩布素同將軍巴海統
之二十二年四月薩布素與巴海奏言黑龍江呼
瑪爾距雅克薩城尚遠若駐兵兩處則勢分道阻
且過雅克薩有尼布楚等城羅刹倘水路運糧增
兵救援更難為計宜乘其積貯未備速行征𠞰一
俟造船畢度七月初旬能抵雅克薩即統兵直薄
城下疏下議政王大臣議如所請
上以所議七月進攻未協機宜令再議因
諭曰寧古塔兵未諳行軍紀律將軍與副都統分管又不
能齊心巴海可留守吉林薩布素同寧古塔副都統瓦
禮祜領兵前往俟抵彼相度形勢奏請酌行尋
允王大臣議額蘇哩在黑龍江呼瑪爾之間可以藏船且
有田隴舊跡宜建立木城令薩布素瓦禮祜統兵
駐守七月索倫總管博克等招降羅刹三十一人
詔賞其頭目二人衣帽赴薩克素軍前效力九月
命前鋒統領郎坦會商駐兵事宜尋奏言額蘇哩今年七
月即經霜雪若於来秋移寧古塔兵往駐恐地寒
霜早諸穀不穫難以餬口應就近移逹呼爾兵五
百人先於来春赴額蘇哩耕種量其秋收再以寧
古塔三千餘兵分為三班更番駐防
上曰兵丁頻事更番必致困苦非長久計宜在黑龍江建
城永戍豫備礮具船艦設斥堠計程置驛有警則乘蒙
古馬疾馳常時按程以行由水路陸續運糧積貯黑龍
江仍設將軍副都統領之十月調薩布素為黑龍江將
軍十一月疏言前自羅刹来歸之宜番鄂噶番席
圖頒三人效力勤勞宜與新投誠之吉禮過哩鄂
佛那西等酌給官職以示鼓勵得
旨授宜番驍騎校餘授七品官其新投誠之鄂佛那西等
賜裘帽令馳驛赴薩布素軍前酌遣招撫二十三年二月
疏報營總鄂羅舜抵羅刹界遣宜番等招撫二十
一人以歸七月疏請今年暫停攻剿俟来年四月
進兵
上曰前遣侍衛關保𫝊諭薩布素率水陸兵丁刈羅刹所
種田禾則雅克薩城自困薩布素亦言羅刹田禾應行
踏毁今乃奏請暫停是坐失機宜矣薩布素尋以失誤
軍機上疏請罪
上以薩布素現在領兵請𠞰
諭部俟事竣察議
命都統瓦山侍郎果丕與薩布素會議師期二十四年正
月奏言我兵于四月杪水陸並進攻雅克薩城倘
萬難攻取則刈其田禾
上諭王大臣曰薩布素所奏四月進兵不過刈取田禾事
必無成此皆謫遣黑龍江狂悖之人從中沮議不欲成
事而薩布素出身微賤高視若輩不敢有違用兵所關
甚鉅宜周詳籌畫期于必克倘謀事草率羅刹將益肆
猖狂矣乃
命都統朋春鑾儀使林興珠臺灣投誠左都督何佑分率
八旗綠營兵及籐牌兵赴黑龍江會勘五月抵雅
克薩遣人以書諭之不從薩布素同朋春等軍在
城南集戰船於城東南列紅衣礮於城北將夾攻
之先積柴城下為焚城状城中大驚其頭目額里
克舍窮蹙乞降先是薩布素屢奉
諭行軍不可多行殺戮至是朋春宣
上恩德額克里舍垂涕稽顙謝引六百餘人徙去我軍毁
雅克薩城捷
聞
諭議政王大臣曰大兵迅速征行破四十年盤踞之羅刹
於數日之間獲雅克薩城克奏厥績薩布素向来逗遛
不進兵之罪概從寬免至雅克薩城雖已克取防禦决
不可疎應於何地駐兵彈壓其速議具奏尋
允所請以副都統温岱納秦駐守黑龍江薩布素移駐墨
爾根建城防禦二十五年正月薩布素奏遣人往
偵羅刹復至雅克薩築城盤踞請于冰消時督修
戰艦相機進𠞰
諭曰羅刹復築雅克薩城若不速行撲𠞰勢必積糧堅守
圖之不易其令薩布素暫停墨爾根處兵遷移家口速
修船艦統寧古塔等處兵赴黑龍江城酌留盛京兵守
之率所部二千人攻取雅克薩尋
命副都統郎坦班逹爾沙領兵會𠞰八月奏言臣等遵
旨圍雅克薩城已三面掘壕築壘壕外置木樁鹿角分汛
防禦城西對江另設一軍於未流澌時泊船東西
兩岸令堵尼布椘援兵至流澌時即藏船上流之
港内以資守禦軍中馬匹有疲羸者請半發黑龍
江半發墨爾根令駐防兵飼秣得
旨如所請行九月俄羅斯察罕汗遣使上疏納欵乞撤雅
克薩之圍
上諭以别遣使来議地界
命薩布素撤圍城兵列艦結營尋以俄羅斯使臣費耀多
囉等已抵喀爾喀土謝圖汗境
詔薩布素還駐墨爾根又以噶爾丹侵掠喀爾喀𫝊
諭費耀多囉等緩期定議二十八年四月費耀多囉等至
尼布楚
詔調黑龍江兵一千五百隨内大臣索額圖等赴尼布椘
定議令俄羅斯自毁雅克薩城徙其人去以格爾
必齊河北岸為彼界立碑垂示久遠二十九年薩
布素奏以前此索倫總管安珠瑚等所種官田二
千餘晌分給墨爾根兵丁屯種三十一年同寧古
塔將軍佟寶奏建齊齊哈爾城及白都訥木城以
科爾沁獻進之錫伯卦爾察逹呼爾壯丁萬四千
有竒分駐二城編佐領隸上三旗並設防守尉防
禦等官三十四年遵
旨陳奏進𠞰噶爾丹豫備事宜言興安嶺北形勝之地索
約爾濟山為最已遣熟識路徑官兵自
盛京吉林墨爾根三路度至山遠近分置程站其無
水處掘井以待若山之東北呼倫貝爾諸處有警
則與臣駐軍之地近即率墨爾根兵先進吉林
盛京兵繼之若山之西烏勒輝諸處有警則
盛京兵先進臣率部下兵及吉林兵繼之皆會于索
約爾濟山以待
上可其奏又
諭曰聞噶爾丹順克嚕倫河而至薩布素速即遠行偵探
倘賊犯車臣汗地聽酌量禦𠞰即踵其尾以進三十五
年二月
上親征噶爾丹由獨石口出中路大將軍費揚古由歸化
城出西路
命薩布素扼其東路
諭領侍衛内大臣等曰近聞噶爾丹將欲東行故令薩布
素整兵設偵防其竄逸所𣲖盛京寧古塔兵及科爾沁
兵以薩布素總轄凡口外所報軍務悉使知之薩布素
尋奏言各路調集之兵於四月初由索約爾濟山
刻期進克嚕倫河四月
上親臨克嚕倫河噶爾丹西竄為費揚古所敗薩布素奉
詔就喀爾喀河附近擇好水草處秼馬六月
命率兵一千移駐科圖餘皆遣還七月
詔分所部兵五百隸費揚古軍三十六年正月
召還京尋令仍回原任九月疏報沿河被水之十八莊請
以舊貯糧米按丁散給
上曰薩布素前曾奏稱收貯糧米三萬餘石年久漸朽與
其積之腐爛何若散之為有益且出陳可濟軍糧易新
易于收貯其如所請行初邊境有墨爾哲勒氏屯長累
世輸貢康熙十年其屯長扎努喀布克托請率衆
内移寧古塔將軍巴海安輯之墨爾根編四十佐
領號為新滿洲三十四年薩布素奏於墨爾根兩
翼各立一學設助教官選新滿洲及錫伯索倫逹
呼爾每佐領下幼童一名教習書義是為黑龍江
建學之始
上嘗問薩布素免死罪犯聚集黑龍江慮生事否薩布素
奏言兇徒俱分給新滿洲為奴勢孤力散惡不能
逞至是
上憶其言以
諭大學士等曰人命所關重大朕數年以来凡盜案止誅
首惡其從犯俱免死發遣黑龍江每慮聚集或致生事
曾問及薩布素據所云則不惟全活甚衆且新滿洲亦
資益良多矣三十七年四月奏錫伯逹呼爾佐領阿穆
瑚朗巴琳等曠誤防哨
諭曰薩布素任黑龍江將軍年久諳練地方事務亦得軍
民之心錫伯逹呼爾編入佐領已數年矣理合遵行禁
令今曠誤防哨不可不嚴加處分佐領阿穆瑚朗巴琳
俱革職交薩布素懲治嗣後若有此等不遵法紀者令
薩布素酌量治罪以聞九月
上巡幸吉林
諭大學士等曰薩布素授任以来為國效力訓練士卒平
定羅刹勤勞可嘉其予一等輕車都尉世職並以朕御
袍及纓帽於衆前宣諭賜之三十八年黑龍江副都統
關保為其所劾罷之協領都爾岱訐告濫用驛站
車馬諸欵薩布素以訐告在劾罷後陳奏
上以關保未任副都統時久為侍衞
諭大學士等曰薩布素辦事明敏然器局卑瑣朕巡幸吉
林每見其逢迎近侍朕聽政多年何事未歴僉壬端良
夫豈不辨彼近侍何能為關保各欵俱實料薩布素不
能袒護可即令其察審尋覆奏察審關保疲勞驛站擬
革職枷責
命從寬降五級調用三十九年五月薩布素奏黑龍江屯
堡因災荒積欠米石請俟豊年陸續交倉得
旨前因羅刹侵擾内地是以駐兵黑龍江設立官堡遣員
屯糧原欲多積米石厚備軍儲仍令革任總督蔡毓榮
經理二十堡薩布素曾奏其皆有成效後因其十二堡
荒棄無收復請停止屯種將壯丁改歸驛站其餘官堡
逋課日多并從前貯存倉米支散無餘致駐防兵餉匱
乏薩布素難辭其咎令明白回奏八月奏言官屯耕種
雖未失時而地氣早寒秋霜損稼又累經水旱不
能支納官糧兵丁餬口無資因以舊存倉米按丁
支放由臣庸劣不能遠謀所致至前奏蔡毓榮所
管十二屯堡停止耕種罪實難辭今請以齊齊哈
爾根駐防之兵丁每年輪𣲖五百人遣往錫伯等
處耕種官田督令未及霜降悉行收穫夏秋間以
船貯穀運至齊齊哈爾倉收存其所買耕牛田器
耔種先於備存俸餉内支用俟次年收穫日扣還
歸欵則糧儲裕而兵餉可充疏下戶部察議尋議
錫伯諸處屯種事宜應如所請行其以蔡毓榮荒
廢之屯地妄報成效實属瞻徇又以貯存穀石混
行給散不能嚴飭兵丁屯種納糧應令賠償逋穀
一千二百三十餘石歸倉并請
旨嚴加治罪
上命侍郎滿丕等前往察訊四十年正月滿丕等奏薩布
素徇私捏報屯種浮支倉穀應斬得
旨免死革任并革去一等輕車都尉世職在佐領上行走
尋授散秩大臣未幾卒
尹泰
尹泰滿洲鑲黃旗人姓章佳初由翰林院筆帖式
補
起居注主事康熙十九年遷内閣侍讀二十七年授
翰林院侍講充
日講起居注官明年轉侍讀三十四年遷國子監祭
酒三十七年授錦州佐領五十二年以病罷雍正
元年正月擢内閣學士三月遷工部右侍郎七月
轉左十月擢左都御史十一月疏言六科書吏賄
通提塘造為小抄晚帖開寫口𫝊
諭旨或誤繙清文甚至將
皇上賞賜及問對之處任意捏造應請禁止有捏造𫝊發
者治罪二年二月疏陳文武各官頂帶補服坐褥
俱照品級等差毋許僭越又官民服用黑狐及黃
色米色香色應嚴禁並從之尋充會典總裁三年
四月疏請御史試俸一年期滿如未能深信者再
試一年俾賢否可詳察得
旨俞允五月以原品署
盛京禮部侍郎兼管奉天府府尹事八月疏言奉天
府所属承德等九州縣存貯米豆甚多倉厫不敷
前府尹鄒汝魯請以地丁糧内折二徵銀為建倉
之費以雍正元年二年為則本年折二之例應停
臣思粟米多貯有益兵民之口食黑豆多貯無用
且易朽難久請自雍正四年為始按畆徵米按丁
徵銀停徵黑豆俾民免輓運之勞官省倉厫之費
又前府尹廖騰煃請每年米豆十分借三與民春
借秋還奈關外地廣民居距城遠一借一還搬運
甚難多不願者州縣拘例按丁𣲖借雖豐年亦必
拖欠請令民願借者赴領不願者聽即以其餘照
時價糶銀秋收買補則上有出陳易新之實政下
無按丁𣲖借之苦累又言錦縣寧遠州廣寧縣莊
穀應征積欠九十餘萬石若盡需建倉工費不貲
關東風高土燥康熙年間所收莊穀有窖收者每
窖貯穀千石經二十年無紅朽請擇近城高燥地
掘窖貯穀可免繁費倘年久或有變色酌糶以免
霉浥亦疏通一法也九月疏言凡部事俱有定限
處分奉天將軍及五部之事有經年不完者又有
應接之事而推諉不應接之事反接辦者易滋弊
竇請歲遣御史一員稽查如有前弊據實參處則
事内牽連人無久待之苦亦無越職之嫌諸疏並
下部議行四年十月山海關總管多索禮交莊頭
餘地尹泰因方運米不及𣲖官丈收多索禮以尹
泰藉端推諉請嚴審
命吏部侍郎查郎阿往鞫議降調得
旨解府尹任仍以左都御史協理奉天將軍事五年閏三
月將軍噶爾弼奏言
盛京海洋應增設水師營尹泰疏稱錦州復州盖州
海洋係逹登州海口非大海比且旅順口天津俱
有水師營儘可輪班巡察若增設則製船造房及
兵餉等項需費浩繁䆒于巡察無益下議政王大
臣議令噶爾弼尹泰畫一具奏兩人仍各執前說
諭曰盛京添設水師營如果于巡察有益即多費錢糧亦
應舉行若属無益何用添設議政王大臣再議尋議如
尹泰所奏停止六年八月以遺漏入官家産財物
革職先是康親王壯丁裴含章訐告尹泰抑勒入
官房價強賣奴僕等欵尹泰解任来京下刑部鞫
訊得含章欠交官帑因監追挟讐誣控狀尹泰事
得釋十一月
特旨開復七年正月
諭曰滿漢大學士俱各全備辦理妥協無容再增因
聖祖仁皇帝時所有年久老臣今在朝者甚少時深注念
尚書陳元龍左都御史尹泰歴事
聖祖多年屢經任使雖年近八旬而精力尚健著加恩授
額外大學士以示優眷至意尋授尹泰
東閣大學士兼兵部尚書十一年二月充
玉牒館副總裁十三年冬恭修
世宗憲皇帝實錄
命尹泰充總裁乾隆元年三月以老病乞罷
温旨慰留二年十月再疏乞罷
上未許三年七月復陳病衰日甚虚曠職守懇
予解退
命以原官致仕九月卒遺疏入
諭曰尹泰耆舊老成宣力年久
皇考簡拔于退休之後洊陟綸扉寧靜和平奉職維謹去
年伊子尹繼善来京陛見朕因尹泰年邁授尹繼善
刑部尚書俾朝夕侍養伊以老病乞休朕慰留再三
始允所請昨舊病作遣太醫診視冀其痊可今聞溘
逝深為軫悼已命散秩大臣賜奠茶酒加太子太傅
於應得䘏典外加祭一次以示優禮舊臣至意尋
賜祭葬諡文恪子尹繼善官至大學士自有𫝊
欽定八旗通志卷一百三十九
