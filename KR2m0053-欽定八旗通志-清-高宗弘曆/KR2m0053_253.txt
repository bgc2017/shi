欽定八旗通志卷二百三十九
人物志一百十九
循吏𫝊四(漢軍鑲紅旗藍旗)(漢軍正藍旗)(漢軍鑲)
漢軍鑲紅旗外任官
王清彦
王清彦字亮辰漢軍鑲紅旗人順治初授湖廣耒
陽縣知縣丁父憂起復九年補任直隸大名府魏
縣年少有肆應才猾吏蠧胥莫能施其奸事至立
判案無留牘時軍興役繁清彦稽牌甲均頭役雖
有力之家不得規免窮民無偏累之苦百姓感其
德後内陞行人司行人縣民立石畫像以志去思
復公請於督撫學政崇祀名宦祠
盧豫
盧豫漢軍鑲紅旗人康熙癸夘科舉人十六年任
山東濰縣知縣朔望同僚屬宣講
聖諭十六條風雨不輟小民敦倫睦族教化大行夜不扃
戶每春下鄉勸農捐助牛種民無游惰田無荒蕪
遇蝗蝻撲滅有方禾稼賴以無害捐俸修理黌宫
又於北門外買田十畝為義塚倡修大橋於東門
外白浪河設立義學俾訓童蒙旌孝子節婦以樹
風聲有節坊烈廟碑記𫝊世後陞湖廣荆州府同
知崇祀山東名宦祠
徐鳳鳴
徐鳳鳴字祥宇漢軍鑲紅旗人順治八年任進賢
縣知縣其明年冬土寇入縣鳳鳴與鬭面受一矢
仍奮勇追賊手戮數十人賊懼引去邑賴以安事
載江西通志十二年調河南郟縣知縣縣當流寇
殘敗之後四野荒蕪鳳鳴撫輯招徠安插八里營
等處給地耕種名其保曰鴻宅保塚頭鎮河水時
𤼵民多病涉鳳鳴捐修石橋以便行旅其禔躬極
廉潔聽訟極公明設立義學振興文教邑人歌頌
不衰十五年陞廣東儋州知州郟縣人思其德崇
祀名宦祠
韓昌先
韓昌先漢軍鑲紅旗人由貢生任浙江蕭山縣知
縣莅事明敏政簡刑寬立里甲均當法使徭役均
而詭計弊絶至今遵焉卒於官民為立社西郭以
祀之事載縣誌康熙六年九月崇祀名宦祠又同
旗有蘇宏謨者任貴州糧驛道時滇師凱旋供億
之繁日無寧晷宏謨游刃豁如毫無凝滯先是往
來差遣多以人代馬謂之夾馬夫民苦之又養馬
草料盡派民間宏謨悉為革除民力以甦歿後崇
祀貴州名宦祠
黃道宏
黃道宏漢軍鑲紅旗人康熙七年由廕生知福建
詔安縣縣治負山濱海地瘠民貧俗多頑梗道宏
至即減耗羨修建申明旌善二亭並設義學以勸
諭之詔安與粤之潮州接壤奸宄出沒道宏設法
撫輯皆歸本業會歲旱虔誠祈禱甘霖立沛十一
年遷臨江府同知閩人祀之名宦祠
張仲德
張仲德漢軍鑲紅旗人康熙十五年任廣東布政
使時粤東初平民多失路仲德廣為招徠休養生
息免雜徭杜包侵絶差擾禁挪墊革火耗胥吏不
敢作奸田有瘠薄給牛種勸民力耕當大兵雲集
往征粤西南韶等府每苦兵餉不繼仲德措置得
宜勸輸有法上不損賦下不擾民兵馬飽騰因得
恢復諸郡兵燹之後士子失業仲德勤加訓誨振
興文教貧士或衣食不周必多方周濟浮糧坍荒
繪圖詳告編審丁糧隨時消長計糧多寡定差之
輕重絶丁口混淆糧差偏累詭計之弊凡不便於
民者悉去之粤中有輕生惡習每因睚眦服毒自
縊民以病殁者亦架詞誣陷株連牽累其家立破
仲德徧諭嚴禁有假命圖賴者重治親人並罪鄰
人之不為勸解者仍責令本家自行殯葬不許地
棍借端詐騙自是粤民無輕生者時征勦叛鎮祖
澤清兵馬雜遝積屍甚多仲德捐俸買棺埋葬得
免暴露歿後士民僉舉入名宦祠
金鳴鳳
金鳴鳳字竹亭漢軍鑲紅旗人康熙十六年以恩
監生為光澤縣知縣時逆賊初平村落殘燬鳴鳳
極意招徠常單騎巡行郊邑有強卒凌虐百姓鳴
鳳痛懲之寇至則統領鄉勇盡力捕殺嘗捐貲施
賑贖難婦給牛種恤農民以生以聚邑民賴之崇
祀名宦祠
張至隆
張至隆漢軍鑲紅旗人康熙三十二年任肇慶府
知府廉潔率下僚屬敬畏肅學校勸農桑飭保甲
省刑獄士民頌之郡當牂牁下流歲三四月西流
暴漲廬舍漂溺至隆親駕小舟躬先負土日夜督
率堤以永固從肇慶新橋而上人烟寥落山路多
岐舟人以胡蔓毒藥為香燃之客迷遂竊其資名
曰悶香船至隆捕得悉投大江中其患始息民立
祠祀焉
姚啟盛
姚啟盛字際斯漢軍鑲紅旗人以刑科給事中分
巡贑南持大體不事煩苛而市井豪猾及吏胥貪
墨者必繩以法先是贑城數被火災啟盛教民造
綆缶畚挶之具以備救護城東小山曰火熖山相
𫝊以為火祥因於路逵浚大井建閣於其上命名
天一以壓之啟盛為增修完固火患衰息贑江十
八灘水險易溺為置船拯救民無水患革雩都大
庾之派積困以甦尋陞江西督糧道又擢布政使
每遇贑州事輙留意曰吾未嘗一日忘贑也卒於
官贑民匍匐往哭焉康熙十七年崇祀名宦祠
黃執中
黃執中漢軍鑲紅旗人康熙十七年授福建古田
縣知縣時耿逆初定餘黨逃匿山中每出擄掠居
民相率遷徙以避執中相率鄉勇攀藤附葛搗其
巢殱巨魁八人餘黨潰散乃招撫流離各歸安業
尋以丁憂去官服闋補浙江天台縣廉以持己惠
以養民一如在古田時陞河南南陽府同知卒天
台民懷遺愛崇祀本縣名宦祠古田縣亦崇祀名
宦祠
李遇時
李遇時字雨若漢軍鑲紅旗人康熙十八年任岳
州府知府時吳逆之亂大兵初定岳州招撫流亡
勸農息訟滇黔未靖親詣行間轉餉數百里所屬
平江縣亂後多積逋遇時曉以大義民咸樂輸郡
學傾圯捐貲倡率修葺課士勸學振起文教重修
岳陽樓廢墜咸舉士民公請崇祀名宦祠
胡雲龍
胡雲龍漢軍鑲紅旗人康熙二十一年由廕生知
四川隣水縣事招撫流移勸諭墾闢經畫井然民
懷其德崇祀名宦祠同旗有王瑚者以康熙二十
二年任四川温江縣知縣性剛果能斷禁科派吏
胥畏之無敢犯法者卒民人思之亦崇祀名宦祠
趙世安
趙世安字惟康漢軍鑲紅旗人康熙二十七年任
浙江仁和縣知縣尋擢福建興化府同知強毅多
幹略嚴禁賭博凡樗蒱之戲有偵得者雖紈袴子
弟必重懲之又請以罰鍰重修木蘭陂民懷其利
後攝詔安縣事卒於官閩人祀之名宦祠
王登魁
王登魁漢軍鑲紅旗人康熙二十八年由貢生任
河南汝州知州設立義學培養人才延請名儒捐
俸供給文風丕變每逢朔望實力宣講
聖諭重修州志三十年秦晉大荒饑民流入中州登魁設
法賑濟全活甚衆蝗起露處郊野撲捕不遺餘力
遂不為灾先是魯山賊王二等依山嘯聚摽掠隣
境登魁親率民兵討平之三十一年運楚省糧賑
饑關中所經過州縣無不騷動登魁措置有方民
不擾累聽斷果決胥吏毫不敢欺舊例編審冊籍
里書那甲換乙登魁每編一里即明張告示使人
人皆知那移之弊悉除三十三年薦舉卓異三十
四年六月陞江西瑞州府同知紳民列狀保留奉
旨留任三十五年十二月陞工部員外民至今思其德焉
崇祀河南名宦同旗有劉天爵者康熙二十八年
任四川屏山縣知縣首重文教士習一新崇祀名
宦祠
劉廷璣
劉廷璣漢軍鑲紅旗人任處州府知府處郡累石
為田十日不雨則旱十日不晴則潦廷璣蒞任閱
府城東有好溪堰西有通濟堰舊毁於水捐俸築
之蓄洩有資民賴其利康熙二十九年旱荒廷璣
上狀督撫並繪饑民圖以獻得請買米平糶饑而
不害尤留心訟獄所屬麗水縣民李某家被盜縣
捕盜首曹大鞫之扳連二十餘人獄具報府廷璣
察盜首甚黠疑其誣因閱所獲器械内有刀刻楊
禄字密訪之果有是人近不知所往遂於夜半取
曹大訊之曰本日獲盜楊禄供同黨惟爾餘俱不
知也曹大始吐扳連是實因蹤跡楊禄捕獲之餘
皆得白民稱為神君時當耿逆亂後學校荒廢廷
璣捐貲改建廣其規制又建蓮城書院為義學又
建南明書院為講學之地親率諸生講誦膏火廪
餼畢備圭山舊有文昌閣久圯因重建之翼以横
舍二十八楹擬列宿環拱文昌之象為闔郡士子
精舍撥社田九十畝資其費既去任士民即其書
院祀之累陞至江西按察使緣事降淮揚道生平
博學留心風雅所著有葛莊詩集在園雜記行於
世崇祀浙江名宦祠
張萬言
張萬言漢軍鑲紅旗人由恩監生累陞至瓊州府
知府在任七年潔己愛民多行善政康熙三十年
議設瓊商配引加餉瓊民呈稱瓊郡環海自古竈
戶皆自煎自賣設商則小民貴販難賣黎人食淡
恐生不測萬言據呈力為詳請
題免是年大旱發穀賑饑士民感德四十五年士民
公請崇祀名宦祠
馬國楨
馬國楨漢軍鑲紅旗人由監生康熙二十九年任
河南安陽縣知縣清介自持勇於除弊每逢朔望
宣講
聖諭務令家諭戶曉民知向義留心民瘼遇水旱灾荒或
虔誠步禱甘霖立應或捐俸煑粥按戶散賑而且
加意學宫重修庠舍廣搜經史置之齋房俾單寒
之士課誦有資邑素有水患國楨開濬河道境内
遇旱則有蓄水之處遇潦則有洩水之區民咸賴
之又邑中有孀婦張氏者夜被賊殺凶手未獲拘
比鄰之馮三李三二人訊之馮三以李三是夜離
家因而誣証其事久未白國楨忽假寐間若有神
明指示之者曰馮四訊之始知事由馮三因拆視
其衣見血跡猶存腥聞尚在馮三俯首伏罪邑人
歎服在任十二載四十年陞廣西潯州府同知四
十三年又陞湖廣荆南道尋轉江南鎮江道五十
三年丁憂回籍五十九年奉
旨派委運米進蔵以疾卒於軍前河南人思其德公請崇
祀名宦祠
祝鍾哲
祝鍾哲漢軍鑲紅旗人康熙三十一年由廕生任
江西撫州府知府入境日以生民為念刑罰悉用
輕典城牆傾圯者即行修葺嚴禁催科加耗漕項
羨餘減香稅革積弊三十二年夏大旱齋戒步禱
焦勞致疾歿於任合郡士民感念三十三年公請
崇祀名宦祠
吳玥
吳玥漢軍鑲紅旗人康熙甲戌進士四十年任河
南湯隂縣知縣内慈祥外嚴毅愛民如子而疾惡
如仇興利剔弊政簡刑清設義塾置學田延名師
訓課生童時親加考校多士振興四十二年
聖祖仁皇帝西巡面試經書稱
旨特調江南蘇州府長洲縣知縣士民至今猶歌思不置
云後崇祀名宦祠
熊惟傑
熊惟傑漢軍鑲紅旗人任浙江按察使性峭直然
善拊循百姓杭州兵民雜處強弱不相能常多訐
訟或訴於途有司驅車過不問望見按察使前節
輒歡然曰熊父來事當白矣惟傑為立剖之兵民
咸悅服焉卒祀名宦祠同旗有武國楹者任至浙
江按察使清慎慈和貧至不能具饔飱
聖祖仁皇帝南巡善其治賜予優渥後陞福建布政使尋
卒崇祀浙江名宦祠
張肇經
張肇經漢軍鑲紅旗人任杭州府通判才猷練達
剖決明敏案無留牘民無冤獄一時有神明之頌
靖共厥職以勞卒於官杭州民人思之康熙四十
一年崇祀名宦祠同旗有趙士珩字楚卿者任湖
廣巴陵縣知縣均徭役請蠲荒糧政簡刑清設登
瀛會以造士文風丕振士民德之亦崇祀名宦祠
(以上二十六人並舊志所載)
漢軍正藍旗外任官
張朝瑞
張朝瑞漢軍正藍旗人世居遼東廣寧順治五年
知河南登封縣少年老成洞悉民隠邑經兵燹土
地荒蕪多方招徠給牛種勸開墾凋殘頓蘇衙署
傾坍捐俸重修又修理學宫雅意作人纂修邑志
立義學課士嚴保甲靖盜賊士民德之秩滿陞河
南道御史巡按湖北父老追送百餘里後崇祀登
封縣名宦祠
張登選
張登選漢軍正藍旗人順治十二年進士仕至浙
江按察使執法公平獄無枉滯浙江經逆藩耿精
忠之亂寇盜充斥男女流離登選為設法贖之完
聚甚衆民感其恩康熙三十年十二月崇祀名宦
祠
梁繼祖
梁繼祖漢軍正藍旗人世居義州康熙元年由舉
人知五臺縣凛遵
聖諭每逢朔望躬詣城隍廟親為講解諄諄然以敦教化
厚風俗為務奸宄革面豪強屏肅勸止鬭争嚴禁
賭博嵁巗匿盜之藪悉皆解散初蒞任見學宫荒
廢捐俸補葺宫牆煥然一新署前有隙地一塊建
文昌祠延師教授生童四鄉亦廣立義學貧乏不
能讀書者皆教育其中由是科名蔚起又蓋造養
濟院一所窮獨鰥寡存活甚衆陞江南六安州知
州又陞平陽府知府尋卒三十五年五臺縣士民
思其德崇祀名宦祠
劉際昌
劉際昌漢軍正藍旗人康熙初年由舉人任河南
考城縣知縣剛方寡言笑處事明斷迎刃而解時
鄉有盜警親率健卒夜往擒之盡獲由此羣盜屏
息復捐俸修學宫殿廡振興文教尋陞雲南曲靖
軍民府知府馬龍州知州後崇祀考城縣名宦祠
劉靖寰
劉靖寰漢軍正藍旗人康熙九年由廕生任四川
犍為縣知縣時地方初靖前軍興時相沿派辦差
務甚繁胥吏假公濟私侵漁百姓常例之外多所
苛求靖寰訪知其弊悉革之出納有經事治而民
不病州人德之崇祀名宦祠同旗有劉際亨字賓
虞者康熙二十五年由廕生任四川夾江縣知縣
亦當逆藩吳三桂變亂之後都邑荒蕪際亨修理
城垣開築新堰有功地方尋陞工部主事士民思
之崇祀本縣名宦祠
甘國基
甘國基漢軍正藍旗人康熙二十七年任山西太
原府知府正躬率屬除舊政之病民者修學校課
生童士風鼓舞每月朔望勤講
聖諭實心化民折獄明允片言立決嚴訪胥蠧豪惡斂迹
又捐俸覓乳母養育嬰兒設立義塚收埋枯骨潔
己奉公民皆感頌累陞至河南布政使禁私派革
火耗懲貪酷舉廉能民間利弊加意興除又延名
師以主書院捐義田以資膏火凡有關名節之事
曲意成全被恩者至今頌之山西河南並崇祀名
宦祠(以上七人並舊志所載)
漢軍鑲藍旗外任官
魏明德
魏明德漢軍鑲藍旗人康熙十五年以護軍從征
福建逆藩耿精忠事平委知龍溪縣旋調赴軍前
十八年再任龍溪性寬簡遇事敢為時軍需夫役
旁午交至明德按籍均應無所瞻徇軍士佔民房
者請諸大帥立還之邑人感其德祀之名宦祠
何偉
何偉漢軍鑲藍旗人康熙二十二年由廕生任浙
江遂安縣知縣遇紳士有禮然正直自矢不可干
以私剖決庶務民無枉抑田地山場有虚糧者勘
實具結請均攤本里不使偏累課額亦不虧捐俸
重修學宫振興文教衡文察行懲勸並行士皆淬
勵三十九年陞江南和州知州以治遂安者治之
居五年卒於任先是鑲紅旗漢軍石參為和州十
年清廉慈惠多善政比卒和民立祠以祀之至是
奉偉合祀號曰二賢牧祠
劉顯謨
劉顯謨漢軍鑲藍旗人由官學生考取内閣中書
陞内閣侍讀從鎮南將軍莽依圖南征八年陞刑
部員外郎旋陞工部郎中康熙二十七年外轉分
巡荆南道按察司僉事在任敦崇節儉立義學省
刑罰禁私徭雜派兵民相安尋兼監視三府河工
修築堅固親身督率隄防百姓安堵陞山西河南
道卒於官荆州人思其德崇祀名宦祠
齊宗德
齊宗德漢軍鑲藍旗人康熙三十五年任陽山縣
知縣到任後首隆學校多士奮興陋規雜派次第
革除民無擾累四十一年邑被大水城垣濠塹及
人民廬舍多倒塌湮没宗德為捐俸修築俱得完
固在任九年興利除害勸課農桑省刑薄斂澹薄
自甘民霑實惠四十四年丁母憂歸通邑如失怙
恃勒像於石以誌去思焉
阿琳
阿琳字玉山漢軍鑲藍旗人由廕生任部曹康熙
四十年外補福建汀漳道副使漳俗苦奸民豪横
琳執其尤黠者置之法餘則榜其過惡於門使知
愧悔於是豪強斂戢修理學宫𨗳民嚮學歲饑出
俸金為粥賑之民甚賴焉尋陞貴州按察使累官
至太僕寺卿卒康熙六十一年閩人思之崇祀名
宦祠(以上五人並舊志所載)
欽定八旗通志卷二百三十九
