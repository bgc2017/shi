欽定八旗通志卷二百三十八
人物志一百十八
循吏𫝊三(漢軍鑲白旗)
漢軍廂白旗外任官
白登明
白登明字林九漢軍廂白旂人世居遼東蓋平順
治二年方弱冠以
廷試拔貢生授河南柘城令時鼎革之初疆圉甫定盗
賊尚多登明偵擒其魁悉按以法羣盗屏息設條
教勸耕讀考最陞江南太倉州知州才益練達剔
弊懲奸清糧除耗問疾苦察冤抑尊賢禮士敦孝
重節杜滛侈訓儉朴嚴逐優娼禁止師巫善政無
不舉海壖民居因亂蕩析登明召沙民開墾遂成
村落十年九月海寇犯劉河堡闌入内地居民驚
沸登明偹禦有方寇宵遁十六年夏海寇破鎮江
勢猖獗太倉為海隅要衝征剿之師四集雲擾登
明鎮静應之民恃以無虞迨寇由江寕敗回急攻
崇明火礮聲連三晝夜城垂破廵撫蒋國柱治丘
策應無可使渡海先達信者登明乃自駕一艘夜
半飛渡叩城攀絙以入衆始知援兵將至守益堅
寇力窮遂遁州水之下流曰劉河歲久湮塞上江
低窪者困於潦本州高亢者復困於旱蓄洩無所
資登明相視劉河北支有宋范仲淹新塘遺跡名
曰朱涇請於院司開鑿五十里於是蓄洩有濟廵
按李森先知其能檄開大劉河六十里復故跡於
是震澤東北諸水並得入海為一郡利所属崇明
縣民田舊額正課外有蘆課銀一萬三千餘兩一
田兩賦力請於院司題請免之州有大蠧吏設法
擒而斃之蠧習遂息明於聽斷鄰邑有疑獄院司
恒委令審讞遠邇頌神明焉性骨鯁不媚人有大
帥求婚請再三登明薄其人終弗許未幾大帥果
以事敗又有大吏按州恣索私賄弗從拂其意欲
甘心焉先是寇棘時廵撫&KR0702;索剿餉許别項抵補
因以雲南恊餉應之大吏即以擅那恊餉紏恭遂
至落職未幾大吏以事敗州人以登明在任正薦
五紀錄五卓異一保舉要郡太守一又有疏河定
亂諸功皆未題敘列治状籲請院司湔洗詿誤復
任終弗能得坐廢二十餘年會福建有事例許入
貲贖詿誤登明貧不能贖總督姚啟聖廵撫吴興
祚素知登明以良吏負屈代為捐贖依例開復補
任高郵州甫抵任值諸湖水漲决清水潭堤役繁
苦登明設法授食禁吏胥侵尅役夫踴躍堤成名
曰永安歲荒請蠲賑勸富民分食全活萬衆明年
再荒四野大潦再請蠲賑艤舟救溺饑者予粥病
者予藥憂勞盡瘁竟卒於官宦槖蕭然高郵人助
資以殮哀聲震野如喪怙恃太倉士民聞訃亦巷
哭設祭於生祠咸謂宜祀於名宦因列名公請於
學臣以康熙二十六年四月奉主入祠州人顧士
璉嘗佐登明開二河又為著開江書以良法貽後
云去太倉任三十餘年民思念不已茜涇鎮民肖
其像於三官廟又州城西郊及夀菴沙溪諸處民
並建祠祀之
白允明
白允明字正純登明仲弟少與兄及弟啟明並就
傅學舉子業比壮兄以拔貢得官弟亦補弟子員
乃慨然曰
國家肇基東土從入關者多以武功翼運今天下雖
大定然西南尚有逋寇依託明藩竊據雲貴侵擾
川湖兩廣兵革不息正志士效命之秋也乃習韜
鈐精武事允明固長身善射意氣慷慨識者以大
器期之順治十二年
朝廷以比歲南征失利連損大帥日久未能奏績
勅下八旗簡拔武略人材本旗首以允明應
詔即授雲騎尉品級章京十五年從安南將軍明安達禮
率兵駐防貴州明年移駐荆州十六年七月海賊
鄭成功入寇䧟鎮江瓜州直犯江寕樓櫓甚盛連
八十三營又於上江下江及江北等處分布賊艘
阻截要路允明隨明安達禮自荆州赴援八月至
江南時鄭成功已為滿漢大兵所破遠颺入海而
分布江南北兩岸賊衆猶焚掠蔓延允明随明安
達禮以初八日至荻港聞賊船千餘隻越江寕泊
三山峽随分兵前進至舊縣地方擊偽都督楊文
英等於揚子江口大敗之擒斬偽副將一員獲船
隻器械無算捷疏入
告下所司議敘時京口新設駐防將軍石廷柱等竒允
明材略留於京口以防守官補用康熙十年將軍
柯永蓁題補本旂參領十三年逆藩吴三桂耿精
忠叛亂海寇亦乘機窺伺江南京口為重鎮控制
江海時三等伯王之鼎來為鎮海將軍蒞官甫數
月念中軍副將為全標節制總會甚難其人訪於
部曲共推允明遂特疏
題補允明感知遇首列状白於將軍言逆藩叛亂人
心惶惑江海之防在於戢兵安民以定人心南方
初設駐防軍紀未肅兵丁縱營馬踐食田禾甚或
放牧學宫士民苦之墓木為民間最珍護者營兵
貪樵蘇微利髠伐不忌民尤傷心汛守廵江本以
譏察非常而兵弁籍以騷擾沿江村鎮塩課上關
國計營兵結私梟掗賣引壅不行又私放印子錢剥
算貧民追索酷暴至於攘奪並當嚴行禁止而伐
民墓木尤重請以軍法從事之鼎悉如所請於是
號令一新猶恐属員奉行不力時時親出訪緝又
遣親信兵弁四出採捉於是全標凛凜奉法士民
歡呼鼓舞以為自設駐防以來未之有也是時南
方九省雲擾所在亡命哨聚響應惟鎮江一帶無
枹鼓之警允明之力為多至於扣尅餉銀及虛冐
籍伍差操累衆諸弊革除必盡故馭衆甚嚴而兵
弁仍悦服焉十八年崇明協鎮闕員崇明為縣孤
縣海中三沙洄合為海賊入寇咽喉要地
特旨加允明為都督僉事往鎮其地二十五年
廷議三藩既定海宇乂安旂員任營鎮者並令還京
師允明以廣東駐防營員恭領需人特令改補尋
以久居炎方水土不習乞病北歸四十二年卒於
家子四人潢仕至大學士洵仕至廣西按察使雍
正元年二月子潢遇
恩詔贈允明光禄大夫文華殿大學士兼兵部尚書是歲
鎮江士民追念允明駐防時功德羣請於江南江
西總督查弼納等崇祀名宦祠
白啟明
白啟明登明季弟康熙十六年由舉人累遷至南
安府知府時當三藩變亂田地荒蕪百姓乏食啟
明設立義倉借貸救濟捐給牛種俾失業者開墾
力耕萬民得甦其男婦之被掠者捐俸取贖使室
家完聚兵燹之後家廢絃誦啟明創立義學捐俸
延師教習貧士皆得肄業飬教兼舉二十八年陞
分廵南贛道詰奸除暴訟簡獄清革除陋規属吏
畏威守法贛郡界連閩粤奸宄出没無常啟明嚴
飭捕緝民頼以安癸酉甲戌連歲荒歉米價騰貴
首倡捐賑請發倉榖平價糶賣民皆頼之贛南兩
郡城垣倒塌率属員捐貲修理兼表彰理學修葺
道源陽明兩書院諸生肄業其中給以膏火文教
聿興五十七年崇祀名宦祠
王秉忠
王秉忠漢軍廂白旂人順治十八年任南康知府
葺白鹿洞書院振起人文賑恤饑民修治橋道在
任八年惠政甚多康熙五十年崇祀南康府名宦
祠同旂有蕭永芃者康熙三年任四川温江縣知
縣甫下車即咨訪地方利弊勸墾荒田掩埋枯骨
招集流移期年民盡復業至今稱良吏焉亦崇祀
本縣名宦祠
李德耀
李德耀漢軍廂白旂人康熙四年任四川卬州大
邑縣知縣自奉儉薄以簡約為政嘗單騎遍閱原
野相視水利俾民開濬功不勞而事集無旱澇之
患凡先賢祠宇必重加修葺立碑以誌之民思其
惠久而不忘五十年崇祀本邑名宦祠
王國泰
王國泰漢軍廂白旂人世居奉天蓋平縣康熙十
二年任福建福州府同知時逆藩耿精忠潜蓄異
謀國泰每偵其隂事聞於總督范承謨尋改泉州
同知就遷驛𫝊道會耿逆甫平海氛尚熾軍需旁
午國泰籌畫有方民以無擾俄泉州告警國泰募
壮勇得數千人授以衣糧甲仗率先奮擊賊衆大
潰泉圍以觧敘功增秩擢安徽按察使閩人祀之
名宦祠
張翼鵬
張翼鵬漢軍廂白旂人初任筆帖式陞部曹康熙
十七年外補福建廵海僉事道時逆藩耿精忠變
亂之後兵民雜處翼鵬請於督撫運濟糧糈給房
以住兵民得安初永定縣䧟賊男婦離散翼鵬力
為安集復五千餘家而龍巖民苦轉輸奸民謀為
亂翼鵬單騎曉諭反側始安尋遷廣東分廵副使
道閩人思之崇祀名宦祠
徐崇禮
徐崇禮漢軍廂白旂人由兵部筆帖式知湖廣德
安府應城縣康熙十八年陞許州知州許州地多
荒蕪崇禮多方勸墾二三年間盡成熟地又設立
義學訓民間子弟月課嚴於論文人材成就者甚
多學宫傾坍已久捐俸修葺焕然一新地有積水
所淹者民不得耕種開溝渠使通大河歲大旱露
禱日中三日而甘雨降嚴保甲稽察盗賊許有四
保一保之民有散處數保者錢糧難於催辦崇禮
釐正其籍使保有定處民不散居州人至今感之
三十一年卒於官崇祀本州名宦祠同旂黃極者
任四川江油縣知縣康熙十九年委署綦江縣印
務有惠政未幾離任民咸惜之崇祀綦江縣名宦
祠
鄢翼明
鄢翼明漢軍廂白旂人順治乙未進士康熙二十
年以禮部郎中出知汀州府賦性仁慈聽斷詞訟
片言立决囹圄為之空虚時學宫傾圮翼明率僚
属及紳士修之後崇祀汀州名宦祠同旂有遲熇
者康熙二十一年知四川蘆山縣縣分三鄉明制
照里甲定役康熙二十三年編審熇按畝均丁民
甚便之遂為成例崇祀本縣名宦祠
董守義
董守義漢軍廂白旂人康熙二十三年由廕監生
任四川達州知州在任期年有兇人手賊叔母假
以盗殺訴於州守義察其有異片言摘發其人不
能隐竟伏罪州人稱神焉督撫以才能薦居官所
至皆有聲崇祀達州名宦祠同旂有胡頊者康熙
三十一年任四川瀘州知州清查田賦酌劑維均
民利頼之亦崇祀名宦祠
楊朝正
楊朝正漢軍廂白旂人由侍衛出為東昌府知府
到任後每月朔望親率僚属宣講
聖諭傳集士民環聽仰體
朝廷飬老至意歲暮擇年高者䘏賞之行文各學教官
課試生童觧卷親閱奬勵偹至每年春秋遍廵四
野勸課農桑見田苖茂盛者賞荒蕪者罰於是家
無惰民野無曠土訪知臨清有臨米臨銀二項奸
弊叢集即詳請廵撫題准歸併正賦項下民蒙其
利二十四年三春無雨民不得耕種乃齋戒沐浴
同妻親自㨂麥磨麺作供具焚香告於天曰若知
府有罪願干天譴乞無降灾百姓自亥時跪禱至
子時沛然下雨是年大有時盗賊未靖民不安居
因親查里甲按戸編牌令地方人等嚴驅奸宄盗
遂屏跡東昌府向有挑淺水夫名色甚累民即行
文聊城令其申請布政司均役至今士民稱便凡
理詞訟概不批委属員大事執法小事准息數十
年間訟獄衰少東阿縣教諭王璜事繼母盡孝值
歲荒救饑民數百人朝正詳請布政司旌其署監
生崔允璧於通濟閘設大橋一座橋之南北各施
義渡一艘亦旌其門王士傑捐資補東關石街親
置酒勞之由是郡人争先向善郡城西南低窪每
逢大雨泛溢五六十里民遭淹溺者甚多朝正捐
俸銀三百兩属武進士何泌等監工創建大石橋
三座砌路六十丈又慮水大衝堤復捐俸銀五百
兩修築堅固府城始無水患二十五年春夏不雨
二麥無成朝正自捐俸煑粥且勸紳衿恊助於是
教諭王璜監生崔允璧展一鵬等各捐米數百石
又開倉發粟减價出賣民頼以活者甚多臨清鈔
關廵攔不時擅到東昌擾害地方商人執從前碑
文合詞公籲朝正詳明督撫題請遵照舊例勒碑
以垂不朽行旅永頼焉今祀本府名宦祠子宗仁
仕至湖廣總督宗義仕至河南廵撫宗仁見世職
大臣𫝊
蒋毓英
蒋毓英漢軍廂白旂人初以官生任浙江温州府
同知時海氛未靖三軍駐衢征剿毓英悉心籌畫
輸運糧餉仍加意撫綏嚴行保甲闔郡帖然康熙
二十九年陞任江西按察使到任見學宫年久傾
頽即捐資修葺并檄行各属查學宫凡有傾頽者
悉估價報明公同捐俸修理一時學校無不聿新
南昌北城有飛沙擁積上接城雉盗賊乘垣出入
難於守禦毓英為捐資募夫剔除積沙并建竪木
柵居民得以安枕三藩甫定河道尚多剽劫者州
縣官隐匿不報毓英廉察得情檄令各縣查明船
戶編立字號各給用印腰牌飭令未晚停泊守汛
兵目以五船為一伍十船為一甲輪流支更守宿
天明放行由是河盗屏息常親理監獄寒冬製棉
衣分給囚犯尋陞浙江布政使赴任後衆囚聞之
號泣數日康熙四十六年崇祀名宦祠
高起龍
高起龍漢軍鑲白旗人康熙四十年任四川布政
使檄州縣徵收
國課令民自封投櫃嚴禁陋規每遇編審年分俾里
甲均平胥吏不敢為奸士民德之四十八年公請
崇祀名宦祠
高蔭爵
高蔭爵字澹菴漢軍廂白旗人雍正元年改入廂
黃旗初由廕生任直隸正定府蠡縣知縣遷湖廣
安陸府同知康熙四十五年陞四川松茂道僉事
疏濬都江堰水灌田民食其利督運黃勝關糧儲
累署布政使按察使事凡所措置動合機宜後轉
直隸口北道四川人至今思之崇祀名宦祠
董紹美
董紹美漢軍廂白旗人由監生授山東沂州州同
以卓異陞知州康熙五十九年任欽州正直廉明
申明倫理屏絶苞苴雍正三年卒欽州紳士感德
設神主位奉祀天涯亭崇祀名宦祠
孫芳
孫芳漢軍廂白旗人初以正四品職銜任河南陳
州知州首革編審陋規會撥置閩兵至中州開墾
安插營房各得其所民不擾害立社學置學田又
釐正商水所侵故地疆界民頌其功尋陞雲南鶴
慶府知府崇祀河南名宦同旂有朱廷梅者任江
南徽州府知府清白自矢潔己愛民善政甚多士
民德之亦崇祀名宦祠
萬蕭裕
萬蕭裕漢軍廂白旂人由監生任桃源縣知縣操
守潔清聽斷明决减火耗禁私派重農恤刑加意
學校士民頼之崇祀名宦祠(以上二十二人並舊志所載)
欽定八旗通志卷二百三十八
