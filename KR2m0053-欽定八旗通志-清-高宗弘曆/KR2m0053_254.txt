欽定四庫全書
欽定八旗通志卷二百四十
人物志一百二十
孝義傳
(謹案孝弟皆庸行又皆良知良能也而古稱孝弟之至通於神明又何其誠開金石精貫三靈歟盖)
(五常百行之根本具在於是人心世道之綱維亦具在於是充其量雖大聖大賢不敢自謂能無憾)
(而匹夫匹婦一念之勃發往往能動天地而感風雷諸史所錄代不數人明其難也所錄又多閭里)
(微末之人不必皆出士大夫明人人可以勉而企也八旗風氣淳樸人敦至性又涵濡)
(聖朝之化澤環居内行篤修視為恒事譬諸越無鏄秦輦轂觀感尤深故)
(無廬人人能作轉不以是為能舊志所載寥寥無多良以是也然幸存什一於千百豈可復使名佚)
(簡牘竟冺幽光今一一具錄以傳不朽近時潜德外彰得邀)
(旌表者亦一一續載盖惟不近名其名乃真凡有考者固不能不鄭重而表章之矣)
逹拜
逹拜滿洲鑲白旗人姓郭爾羅斯氏世居沾河地
方年十二
太宗文皇帝選取隨侍肅親王豪格王年亦幼逹拜昕夕
不離比王年長分封令逹拜掌王府錢榖事
太宗復取回任用屢試以事五年復遣詣王府又遣索尼
巴克式
諭王曰逹拜忠慎爾其信任之順治三年肅親王往征四
川逹拜從行有功四年破張獻忠等賊凱還時睿
王攝政惡肅親王不附已誣致其罪幽禁之王府
舊時護衛人員俱不敢近惟逹拜不避相害日往
伺候具飲食親送至禁所王性不喜榖食逹拜令
妻手治具烹炰縷切如王素所嗜而後進詢門者
王飲食如常歸即欣喜如云王憂懼飲食減少歸
即涕泣憤悶閉目終日不言語不飲食至五年王
薨逹拜哭泣盡哀助王府備衣棺治喪事既葬踰
月達拜上月墳訖叩辭王二子歸即自經以殉睿
王聞之大怒下令暴其屍執其家人踰數日莫能
殯歛義烈之氣路人皆為哀感順治七年
世祖章皇帝親政肅親王冤得白逹拜之父朱馬海携二
孫噶爾哈圖杭藹以逹拜殉義事叩
閽第四日傳至吏部奉
特旨云察例以身殉王無給官職之例但逹拜當伊王獲
罪之時不顧利害死生以身從之甚屬可憫可照殉
太宗皇帝大臣例給與三等輕車都尉著伊長子噶爾哈
圖承襲世世罔替又
勅附葬肅親王墳園以旌其義先是逹拜之兄敦達禮於
太宗文皇帝賓天時以死從殉特給世職故
世祖用其例推恩逹拜八旗人士亦傳誦其兄弟忠義並
堪不朽云
和爾渾
和爾渾者亦滿洲鑲白旗人性忠義不避利害自
少小時即與逹拜友善逹拜以肅親王冤死發憤
從殉忤睿王暴其屍又盡收其妻子下詔獄加嚴
刑逹拜屍暴露數日僅覆以席親黨環視哀悼而
已莫敢收歛和爾渾獨憤然直前竊負其屍手為
包裹蔵於荒廟達拜妻子得釋始就廟中得全屍
以葬和爾渾之義烈亦與達拜並稱於時云
夏穆善
夏穆善滿洲正紅旗人原任
盛京將軍葉克書次子初為噶布什賢轄有勇好義
崇德三年從征明至山東與碩翁科洛巴圖魯敗
吳總鎮兵五年從征明圍錦州與布丹敗明杏山
兵七年圍錦州又與沙爾呼達敗明經略洪承疇
三營兵比洪承疇兵與右翼戰又同布丹敗之武
英郡王阿濟格駐扎杏山遣夏穆善往寧遠探捉
間諜歸至烏喇峯前有寧遠兵六百人來追即與
鄂碩同擊敗之順治元年隨睿王多爾衮入山海
關追流賊於安肅慶都並有功十一月從豫親王
多鐸南征與布丹五敗流寇於潼關二年五月隨
豫親王克南京有敵兵來攻江寧府橋即與富喀
擊敗其衆時明福王已遁隨圖賴等往跡之遇賊
兵即同科爾坤敗之三年二月隨征南大將軍貝
勒博洛往定福建有偽副將守白楓嶺與敦多敗
其衆過嶺與和託敗偽帥吳愷兵遂與巴音岱進
兵司西舖至渡口敗其守兵捉生逐哨斬五十五
人生得三人論功授半個前程三遇
恩詔累加至三等輕車都尉九年三月多羅順承郡王勒
克德渾薨逝夏穆善以其本旗之王恩遇素厚遂
慷慨從死禮部以聞奉
旨這殉死可嘉着給與雲騎尉後不為例於是由三等輕
車都尉加為二等輕車都尉以第五子翔格色承
襲仍
賞䘏如典禮人服其好義咸稱為從前未有云
沙木哈
沙木哈滿洲鑲白旗人性孝友康熙三年春正月
沙木哈為弟三泰毆傷瀕死本旗執其弟送刑部
沙木哈自念同胞止有一弟倘身死弟又抵罪無
人守先墓撫諸孤令其妻哈里克言於官活三泰
之命比沙木哈死哈里克遵遺言叩
閽求貰三泰罪得
旨從所請免其弟死哈里克仍自盡以殉夫事聞部議
旌表奉
旨命禮部立碑墓上書其事於石夫婦孝義八旗並傳頌
焉
范承譜
范承譜漢軍鑲黃旗人幼讀書知忠孝大義康熙
十二年從族兄福建總督承謨赴任助理政務明
年鎮守福建靖南王耿精忠假公事誘執承謨據
福建反以承譜等數人在幕中任事併執之勒令
降不屈拘幽三載十五年康親王傑書統兵入閩
精忠害承謨併害承譜等四十七年承謨子廣東
巡撫時崇疏奏承譜等仗義死事言臣父殉難時
相隨殉難者共五十三人内有生員嵇永仁王龍
光儒士沈天成族叔范承譜伊等同臣父被逆幽
囚三載矢死不屈守節盡忠仰祈
特沛恩綸
予以一命之榮入於臣父祠堂得邀陪祀之典等語禮部
議覆言十七年浙江巡撫陳秉直因游擊魏萬侯
之子生員魏棟與伊父同時殉難題請
賜䘏吏部等衙門議覆生員殉難者無
恩䘏之例將生員魏棟酌量贈國子監助教加贈官員
例應撰給
勅命移送内閣擬撰給發在案今生員嵇永仁王龍光
照例追贈國子監助教其沈天成范承譜俱係白
身雖無追贈之例但伊等遭逆不屈與范承謨同
時殉難應將沈天成范承譜酌量追贈國子監學
正俱照例送内閣撰給
勅命其嵇永仁等四人應如巡撫范時崇之請准入范
承謨祠堂陪祀奉
諭旨令范承譜等四人並設主從祀承謨祠
甘國城
甘國城漢軍正藍旗人原任雲貴總督文焜第四
子也性至孝知大義初補國學生文焜由直隸巡
撫陞雲貴總督丁内艱歸葬請終制不許復赴任
間關南北馳驅萬里諸子分仕四方惟國城相依
隨行跬步不忍離文焜起復赴任僅兩月而吳三
桂據雲南反貴州兵將俱已受三桂賄餌全城從
逆文焜縊其眷屬七人率國城及二筆帖式馳赴
鎮遠府欲用鎮遠城守兵搤油搾關以拒三桂而
守將江義又已降賊文焜知事不可為遂至吉祥
寺自刎以殉國城哭泣具棺歛訖即自經於父柩
之旁二筆帖式亦從死焉二筆帖式一名雅圖滿
洲鑲黃旗人給雲騎尉世職一名何善亦滿洲人
旗分未詳後貴州巡撫閻興邦請於
朝建祠祀文焜
賜祠名勁節黔人議以國城及二筆帖式從祀於祠未及
上聞云
陳汝器
陳汝器漢軍鑲紅旗人生而至孝父啟泰任福建
巡海道康熙十三年耿精忠叛啟泰全家殉難汝
器赴漳州扶櫬被海賊劫掠下海幽囚兩載不屈
乘間冐險逃歸颶風毒霧出没波濤竟以其父櫬
還家
聖祖仁皇帝嘉其父子忠義優贈啟泰工部右侍郎諡忠
毅
賞祭葬如例汝器以通政司左右通政大理寺少卿用二
十年十一月補右通政尋陞左二十二年二月陞
右僉都御史遇事陳奏侃侃二十三年陞太僕寺
卿二十七年五月陞大理寺卿三十三年十一月
陞刑部侍郎三十五年巡撫安徽等處三十七年
罷歸四十年任佐領雍正四年以老乞休尋卒
鄂素
鄂素字紹德一字位公姓完顔氏滿洲鑲黃旗人
父名阿什坦鄂素生而孝友三歲時乳母持餹與
之不肯遽食曰待兄來當共食之侍父母側命之
坐不肯遽坐曰兄尚未坐與兄赫世亨和素同居
四十年未嘗有不豫之色母卒時甫七歲即擗踊
悲號幾於滅性及見父則抑哀承顔昏定晨省惓
惓不倦有事他出必依戀親側久之乃行兩事繼
母從未失口稱一繼字繼母亦撫愛特甚父母寢
疾親奉湯藥禱天祈夀衣帶不解面垢不盥父沒
哀毁瘠羸杖而後能起力疾治喪又與兄和素謀
曰父母之恩昊天罔極按禮士大夫皆有家廟今
必為父母立祠堂朝夕瞻拜庶幾事亡如存於是
鳩工搆堂於居室之東朔望奠祭歲時蒸嘗必誠
必敬兄偶外出寢食懷思遣人問起居計資斧度
僕馬約歸期絡繹不絶及歸相見則喜溢顔色居
常得一食必使人饋之二兄然後食或得帛將製
衣必先為二兄製然後衣居官二十載無私財無
私蓄焉次妹再繼母出也于歸有期因商之兄曰
母在資奩猶可斟酌今惟吾兄弟是依若少不備
何以自安於是罄已所有悉以資之家庭間藹然
以和又肅然有則僕婢數十口未嘗怒詈鞭笞皆
翕然不忍負儼然不能犯待族黨少長有序相聫
以親睦婚喪拮据必周其艱難行李往來必濟其
匱乏不遺餘力乃已待朋友亦然性嗜詩書善騎
射公退手不釋卷時出游則馳射破的以為娛留
心經史見一嘉言善行是則是傚嘗語兄和素曰
吾人讀書貴乎身體而力行不徒慕淹雅之譽至
於文辭要在意達理暢不可馳騖靡麗之工兄弟
時時促膝聚談公署所行互相咨訪是非利弊折
衷歸一論賢否析理欲輙至繼膏更僕康熙二十
年奉
命看管謄錄通鑑等書謂諸生曰爾等徒抄寫而不識之
於心豈不虚曠此日因令其每暮歸時俾各述所
錄之書不能者有罰因之各知刻勵學問多有進
者弱冠時為内務府筆帖式有呈狀者應筆帖式
取供辭逹情盡虚實昭然總管深異之遂委為筆
帖式長十六年授總管内務府主事政務清理十
八年陞慎刑司員外郎聽訟務得其情人稱為白
面包公二十年遷本司郎中
聖祖仁皇帝特旨云朕用人不拘資俸淺深因爾勤敏特
擢斯職二十二年又奉
特旨兼管佐領先是京師舊俗喪家棺衣輿具皆出租賃
無賴小人分占坊巷勒索百端貧者傾家莫辦因
捐資制造為本佐領喪家公用且立一義會糾約
所屬勿分貴賤但遇有喪之家每人出銀一錢相
助謂捐者微則人易為力所凑者多則其事易集
是後貧家之喪不苦於殯歛至今便之二十二年
奉
命管看謄錄
太皇太后御覽書籍告成賞銀五十兩又奉
特旨鄂素賢能著聞着同侍郎等修濬下河二十八年重
修大清律例部臣請簡才能官纂修
聖祖特旨慎刑司郎中鄂素文理既通又練逹事體着同
部員纂修二十九年授掌印郎中旋奉差督理通惠河
漕運街道抽分倉厫兼理永平密雲紅號等事到
任即咨工部免徵三十七州縣税課一日忽心動
曰吾兄病矣自灤州關一晝夜馳還沿途祈禱願
減算與兄誓茹素三年至家兄果病且困喜見其
至豁然甦病亦漸輕然親視湯藥寢食不離者兩
月餘兄疾痊始之任三十一年卧病猶茹素
聖祖聞之遣醫胗視且著來京攝養及病篤又增遣良醫
調理并令其入
宫長女出視既卒
聖祖惋惜者久之
特降諭旨郎中鄂素病卒於官深為可憫著護柩入城歸
第比喪旋時廨中胥吏河上役夫與通州商民咸悲慟
如喪所親年四十一歲子留保辛丑進士後任通
政使兼詹事署理翰林院掌院學士事
翁杜
翁杜滿洲鑲白旗人副都統圖克善之次子也性
篤孝康熙四十二年八月圖克善病服藥不能愈
翁杜年甫十八日夕傍徨聞古有割股愈親疾者
遂於密室割左臂肉和藥以進父病旋愈闔旗稱
為孝子五十二年翰林院奉
旨修滿洲氏族大全本旗都統以翁杜割股事造入冊内
移送書局焉
佟良
佟良蒙古鑲黃旗人事親以孝稱其母於康熙四
十九年五月得病醫治不愈佟良遂於庭中焚香
叩拜默為禱祈潜入己室將左臂肉割取一片託
言祭肉奉母食之其母於第三日病愈又伊二兄
烏綳額患吐血病甚篤佟良往東嶽廟祈禱於右
臂燃燈七盞焚香禱神願減已算移與伊兄自是
兄病亦愈佟良後任天津州防禦刲股燃臂雖未
合於正理其孝友之誠亦可嘉焉
鍾保
鍾保滿洲鑲黃旗人幼時即以孝稱父母訓誨語
必敬守無違出必告反必面每事先意承志父希
普以步軍校從征逆藩吳三桂有功比積俸將得
遷轉鍾保念父年老力勸請休家居就食昕夕不
少違前母所出兄析居蕩産先卒鍾保撫其孤俾
同居教育婚娶祖遺田宅悉推與之康熙三十九
年由官學生補刑部筆帖式累遷本部員外郎調
内務府旋任倉場監督任滿陞刑部郎中五十三
年父沒居喪哀慟水漿不入口者三日或戒以母
在不當致毁始節哀事母尤謹每公退歸必依依
母側夜歸亦必於窗外候母動息安而後歸寢母
有弟二人貧苦鍾保體母志竭力周之年四十餘
孺慕不少改雍正二年
恩詔命天下舉孝子順孫本旗公舉鍾保應
詔事下禮部議覆給銀三十兩建坊旌門奉
旨依議尋奉
特旨授甘肅按察使遷布政使緣事罷歸復起官湖北布
政陞湖南巡撫調任湖北後任工部侍郎
覺羅色爾岱
覺羅色爾岱鑲紅旗人
景祖翼皇帝長兄之七世孫也性篤孝年十七歲時父病
不脱衣帶侍養日久醫藥無效病漸危急色爾岱
夜深獨至庭中飲泣禱天願以身代取利刃刲左
臂肉為湯以進疾乃少間父没後事寡母益孝謹
母病飲食减少則已亦節飲食或病不能飲食則
已亦不飲食母疾愈飲食復初然後已亦飲食族
黨歎羨咸以為難雍正元年
恩詔令天下舉忠孝節義之人色爾岱時以官學生任縀
疋庫庫使於是從兄翰林院庶吉士覺羅恩夀戶
部員外郎覺羅栢修等率同宗族公舉色爾岱孝
行以應
詔旨下禮部議給銀三十兩建坊
旌表其家色爾岱辦事精明而誠篤六年授銀庫主事仍
兼管縀疋庫使時
國家承平日久府庫充實縀疋多朽螙前後司庫者
交代盤查約略檢點而已莫能稽其細數或架滿
無庋閣之所則委積於地色爾岱謂
國用所關理宜清核請於總理三庫王大臣分别新
舊朽螙為三等三月而畢數目井然自是前後官
可以按數交代不致侵蝕其委積在地者色爾岱
復捐已所應得公費飯銀約二千兩造架盛閣煥
然一新王大臣等竒其才守共保薦之屢加遷擢
後任銀庫掌印郎中
克什布
克什布滿洲鑲紅旗包衣人任三等侍衛事親至
孝母病危篤醫者言不可起克什布遂於夜静時
扃密室刲臂肉熟而進之母病頓愈宗族稱其孝
雍正二年
詔舉節孝本旗以克什布孝行咨部奏
聞准建坊旌表給坊銀三十兩如例
舒蘭
舒蘭滿洲正紅旗人居家孝友父名敦多禮任刑
部侍郎緣事革職奉
旨發往黑龍江在雲騎尉品級上效力行走時舒蘭任戶
部筆帖式即具呈辭職言父有罪遠去數千里之
外人子豈忍不隨之同去尚書等以非例不允舒
蘭哀懇不已始憫其孝思據情
上聞准隨父之黑龍江八年
聖祖仁皇帝特降恩旨敦多禮今已年老著回京於是隨
父歸復補理藩院筆帖式昏定晨省無間朝夕宗
族鄉黨無不稱為至孝
聖祖仁皇帝屢向大臣拉錫等稱其孝行有聞得舒蘭甚
孝之
旨平居在族黨敬長慈幼人人以為矜式尋陞理藩院主
事康熙三十五年七月大兵破噶爾丹
聖祖降勅書於策妄阿喇布坦
特命舒蘭馳驛賫至西寧付回回酋長喀錫色勒葉大魁
啟德等轉送事畢還朝是年九月
聖祖以噶爾丹尚存活將再行
親征舒蘭復隨
駕往寧夏三十七年四月隨大學士馬齊都統吳達禪滿
丕等往與喀爾喀立盟三十八年四月初三日隨
都統吳達禪護軍統領車克楚往收巴爾虎是年
閏七月復同都統吳達禪滿丕分派巴爾虎旗分
佐領九月十六日巴爾虎佐領額克圖率合佐領
下人將副使阿必達驍騎校班廸暨牧馬人共十
一人殺死又將
御馬羣八百餘匹牧馬人私馬四百餘匹駝三十餘
匹驅之而逃
特旨命舒蘭馳驛急往取一的信候往追之散秩大臣諾
爾布兵回再來覆旨舒蘭即於是月二十日起程二十
二日至鑲黃旗察哈爾所居蘇木哈達地方猶恐
候諾爾布等回遲延時日先遣察哈爾撥什庫翁
我代等六人分三路前往迎探二十六日翁我代
等至云至薩穆諾渾奴魯等處採探總無回兵之
信且未曾遇一人舒蘭念天寒草枯追兵深入馬
皆疲瘦若候其回定延時日乃一面遣撥什庫將
此情由
奏明自率諳察哈爾路徑者四人即於二十七日起
程循回兵之路迎候取信直至邊外至喀爾喀王
查兒貝勒之祖母博迪蘇克喀屯所居必爾呵呼
地方始遇散秩大臣諾爾布叩其的音是夜遂曉
諭鄂爾坤圖拉伯兒扯兒色稜額左近所居蘇克
金僧格貝勒等八旗鄂濃巴爾集地方所居扎薩
克台吉羅卜藏厄爾德尼等言巴爾虎喀克圖等
負
皇上之恩殺察哈爾官兵偷盜
御馬而逃若至汝等地方不拘那一旗即執而斬之
或匿居何處急速報部遂書此諭於押印空紙上
附於博廸蘇克喀屯之長史官杜立馬命其遣能
人從間道超過巴爾虎特至查薩克令其互相傳
遞務必於巴爾虎未到之先到彼傳諭分派已完
回京奏
聞即奉
旨吳達禪喀瓦爾達率兵往追著舒蘭馳驛先至左翼四
旗派察哈爾官兵二百人厄魯特善放鳥鎗者八十人
等候吳達禪等此處我另派新滿洲侍衛二十人前往
舒蘭奏言臣派往察哈爾兵訖候大人等到願隨
大人等一同出征
聖祖許之舒蘭隨大人等出征未至其處公西布退哈坦
巴圖魯等八旗已遵從前舒蘭曉諭劄付於巴爾
虎未至之先各處整兵預備巴爾虎至其地次日
衆扎薩克兵并至圍繞執為首者斬之遣撥什庫
色德來奏
聖祖大喜特陞撥什庫色德為理藩院主事又封公西布
退哈坦為貝子舒蘭亦陞内閣侍讀四十三年四
月奉
命同乾清門侍衛拉錫往窮黃河之源七月始還奏言臣
等奉使巡察黃河發源處於康熙四十三年四月
初三日奉
訓旨言黃河之源雖名古兒班索而嘛其實發源處從無
人到爾等務須窮源明白察視其河流於雪山自何處
流入雪山邊内凡經流等處宜詳閱之若至其地瘴氣
甚厲可進則進不可則止不必泥旨強進臣等欽此欽
遵於康熙四十三年四月初四日自京起程五月
十三日至呼呼諾兒地方有大澤其水色深碧中
央水高澤之西岸有石山一土山三東西較寬南
北少窄澤周圍六百餘里産魚二種身圓而無鱗
腹寬頭尾尖削其色黃其口齊身有黑點自二三
寸至四五尺長不等口小者蒙古名為那胡口大
者名為布哈十四日至貝勒色卜騰札兒所居地
名呼呼卜拉克十五日居其地十六日貝勒色卜
騰札兒同臣等起程六月初七日至星宿海之東
有澤名鄂陵周圍二百餘里初八日至鄂陵之西
又有澤名札陵亦周圍三百里鄂陵之西札陵之
東相隔三十里此二澤亦産那胡布哈等魚初九
日至星宿海蒙古名鄂敦塔拉擇山之至高者登
而視之觀星宿海之源小泉萬億不可勝數周圍
羣山蒙古名為庫兒棍即崑崙也南有高山名古
兒班吐而哈西南高山名布胡珠而黑西有高山
名巴而布哈北有高山名阿克塔隂齊竒東北高
山名烏闌杜石古兒班吐而哈諸泉西番國名為
噶爾馬塘巴而布哈山諸泉名為噶爾馬滁穆郎
阿克塔隂齊竒山諸泉名為噶爾馬沁尼三山之
泉流出三支河即古兒班索而嘛也三河往東順
流入於札陵自札陵一支流入鄂陵自鄂陵流出
之河乃黃河也除此而他山之泉與平地之泉流
出為小河者不可勝數盡歸黃河朝東而下自呼
呼諾兒雪山以至於星宿海一路産野牛野騾豹
猞猁猻牝牡盤羊鹿麅小黃羊火狐沙狐羦羊香
獐獺兒獾子等獸臣等自星宿海於六月十一日
回程欲看冰山之形并黃河向何方流去等處故
離原去之路向東南行二日登哈而給山見黃河
往東而流至呼呼托羅海山又向南流繞撒除克
山之南又北流至巴而托羅海之南流去第二日
至冰山之西但見其山最高雲霧蔽之蒙古言此
山長三百餘里九高峯自古至今未見冰消者終
日雲霧常雨雪一月之中得晴三四日而已自此
回行十六日至席拉庫特爾之地尋看黃河流入
雪山邊内之處又向南行過僧庫里高嶺行百餘
里又至黃河岸見黃河自巴而托羅海山向東北
流於歸德堡之北邊哈山之南從兩山峽中流入
蘭州臣等謹將黃河發源山川之圖恭呈
御覧自京至星宿海共七千六百餘里寧夏之西由松山
至星宿海天氣漸低地勢漸高人氣閉塞故多喘
息非瘴氣也是年陞侍讀學士十二月奉
命往封西海地方王貝勒等陞内閣學士四十四年七月
鄂羅斯初次從喀爾喀路逕來貢併請互市
特旨命舒蘭至鄂羅斯邊界經理止許二百人來京其餘
皆留於邊界鄂羅斯來者七百餘人舒蘭率其二百人
進京至今為例四十五年十二月奉使西域封喇
藏為汗并捉拿偽達賴喇嘛因受西藏瘴氣得病
乞休居家養病七年病漸愈五十二年
特旨復起用内閣學士兼禮部侍郎是年冬復兼光禄寺
卿十二月陞工部侍郎在内閣學士任内遇
聖祖萬夀覃恩得廕一子以族子名巴郎阿者人頗誠篤
而家貧親老即以
恩廕予之人以為難五十九年卒年六十八子三人次子
塞爾登中辛卯科舉人(以上舊志所載)
王瓉
王瓉漢軍正白旗人係拔貢生素行純孝其母病
殁三年廬於墓側哀毁盡禮於乾隆七年
旌表
多永握
多永握滿洲鑲白旗人係貢生幼年喪父孝於慈
母友於兄弟和睦鄉里為人樸實行止謹慎咨請
旌表乾隆三年三月奉
旨賞給六品頂帶榮身
雅哈理
雅哈理滿洲鑲白旗人孝於慈母友於兄弟和睦
鄉里為人樸實行止謹慎咨請
旌表乾隆三年三月奉
旨賞給六品頂帶榮身
扎史
扎史蒙古鑲藍旗人係貢生孝於慈母友於兄弟
和睦鄉里為人樸實行止謹慎咨請
旌表乾隆三年三月奉
旨賞給六品頂帶榮身
欽定八旗通志卷二百四十
