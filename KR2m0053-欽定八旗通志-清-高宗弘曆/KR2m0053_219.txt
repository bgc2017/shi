欽定八旗通志卷二百五
人物志八十五
大臣𫝊七十一(漢軍鑲紅旗三黃郭世隆王哲爾肯張仲舉秉中國棟)
(黃廷桂)
郭世隆
郭世隆漢軍鑲紅旗人父洪臣原籍汾州順治二
年英親王阿濟格統師至九江收降明故將左良
玉之子夢庚及部衆來京入旗洪臣與焉分轄降
衆為佐領康熙四年世隆襲管佐領八年授禮部
員外郎二十五年擢監察御史二十七年
命赴盛京察審
福陵守兵赴訴其兄冤死事得誣良刑逼自縊狀原審侍
郎阿禮瑚及司員俱坐失實褫革世隆還京䟽言
盛京刑部凡已經告發事件執法結斷者甚少夤緣
和息者居多以故曲直莫分刁誣愈熾近有旗人
宜爾根控訴命案先經私和後復涉訟仍不審結
乞
敇嚴察私和之兩造及聽許部員究實情而肅法紀又䟽
言
盛京鳳凰城及山海關各設有迎送朝鮮貢使之五
品官數員每逢貢使至以一員迎送此外别無職
守且既有通事官從鳳凰城隨行至京沿途撥兵
護送料理食物夫役車輛迎送官實属贅設應
裁汰又䟽言設官久任以其能熟悉民風土俗而
去弊興利也若不肖之徒往往以久任滋弊如盜
採人葠律有重典惟不肖官弁與奸民熟習互相
容隠故弊竇彌多每年報部採葠之數不及千觔
而京師及各省貨賣者不啻百倍皆由開原邊口
縦奸民盜採山海關又縦其私販宜分别故縦失
察嚴定處分其守口官員與山海關城守尉應每
年更換以清弊源䟽並下部議行又
詔山海關官兵停止盛京將軍管轄降調現任城守尉照
張家口例兵部選員更換十月擢内閣學士是月
上謁
孝陵過通州有陜西禮縣民訴知縣萬世緯知府紀元婪
取狀
命世隆往會督撫察審鞫實萬世緯貪婪科𣲖杖斃縣民
論斬紀元受賄舉為卓異論絞二十九年四月充
國史副總裁七月直隸巡撫于成龍内陞左都御史
以世隆代之先是戶部奏鑲紅旗罷任安溪知縣
孫鏞首福建巡撫張仲舉布政使張永茂催徵
恩免錢糧侵隠入己
上遣郎中吳爾泰等往會總督興永朝勘訊既而
上聞吳爾泰甫至即拘訊知府六人牽連州縣官數十人
乃
命世隆往世隆至則研訊司府州縣胥役數人得張仲舉
與布政使張汧索取州縣賦冊竄改撤銷齎解批
迴重造司冊侵隠已徵地丁額銀作民欠蠲免狀
又張汧陞湖廣巡撫虧帑三十餘萬因仲舉前任
湖廣布政使亦虧帑相約互抵仲舉勒道府捏具
借帑印領給按察使田慶曾令出結署藩司事及
張永茂抵任仲舉聞張汧在湖廣贓私敗露閩帑
尚未補完復截留府州縣額支官俸役食令慶曾
給永茂又令永茂加取各属齎觧銀火耗代為彌
補諸左証悉合遂先釋吳爾泰所拘之府州縣官
回任窮詰仲舉永茂慶曾各語塞并孫鏞控列雜
贓亦鞫實仲舉侵那二十六萬三千餘兩擬斬永
茂科斂一萬七千餘兩擬絞慶曾受賄二千二百
兩擬徒各追賍入官被勒之属員及改造冊檔書
吏概免罪䟽入
上切責吳爾泰謬妄革去郎中發黑龍江效力世隆䟽下
法司如擬行九月世隆將至巡撫任
諭曰凡接任好官者難于成龍居官甚好繼之不易爾係
有才之人當勤謹任事三十年二月䟽言直隸守巡二
道分管通省錢糧刑名與各省布按兩司無異應
改部選為請
旨簡授
上是其言下部從之是年順天保定真定永平諸属夏旱
秋水
詔世隆履勘撫綏世隆察奏七十四州縣本年及來年額
賦分别蠲緩其受灾較重之霸州文安大城永清
真定井陘獲鹿元氏贊皇高邑臨城行唐靈夀寧
晉十四州縣發賑四月又遵
諭詳籌積貯之務䟽言荒歉之歲以每州縣飢民萬口為
率大口四合小口二合按名賑給有五六千石之
糧可供半年之食今直隸捐納米穀一百三十萬
石有竒應均撥收貯州縣大者存五千石中者存
四千石小者存三千石庶可隨時變通賑濟荒歉
常平倉米今歲平糶六十三萬二千石有竒例應
歲内買補恐米價因之益昂應展限來歲五月其
原糶之州縣官雖有陞遷事故亦令本員買還以
撥應貯之州縣收倉庶杜推諉䟽下部從之三十
一年二月䟽言奉天所属州縣連年大有米穀贏
餘請
敕山海關但禁大車装載暫聽旗人民人肩挑駞負進關
轉糶則永平等處米價可以漸平䟽下部議自三
月至八月如所請行十一月䟽言宣化向設鎮道
及十衛六廳與各營分理錢糧驛務廳員限于佐
貳營衛皆属武弁政多扞格宜裁六廳十衛改設
一府八縣
上是其言令世隆分晰定擬尋奏改宣化衛為宣化府附
郭前衛為宣化縣萬全右衛為萬全縣懷安衛為
懷安縣蔚州衛為蔚縣龍門衛為龍門縣懷來衛
為懷來縣赤城堡為赤城縣順聖川西城為西寧
縣三十二年四月以真定路當孔道地方遼闊自
裁去總兵後分防弁兵甚少奏移紫荆關副將駐
真定酌調各營馬步兵二千添設守偹千總把總
等官分撥汛防以龍泉關參將移駐紫荆關以真
定營遊擊移駐龍泉關三十三年四月以霸州等
處因子牙河堤決田畝被淹已遵
旨賑濟平糶其大城縣趙扶村之南隄青縣之楊村隄至
東子牙隄雄縣蒲淀五官淀之東隄請即修築又
黑龍港河及王家口久經&KR0782;塞請開浚深通得
旨俞允三十四年二月擢閩浙總督三十五年五月䟽言
閩省兵餉歲需銀一百三十四萬兩有竒本省額
徵僅一百萬兩有竒向皆撥用雜税及浙江協餉
今雨澤愆期民間荒歉難以催徵請撥鄰省帑銀
三十萬兩以為協餉俟民力稍舒徵補存貯以備
不時之需三十六年浙海關監督李雯請移寧波
城外之關于鎮海縣增設紅毛館以便洋船貿易
世隆言鎮海距寧波僅六十餘里洋船既至鎮海
即可直抵府城移關設館于商民無所利益仍舊
為便次年又䟽言泉州府向徵落地塩税銀一千
五百九十兩有竒所属七縣派引行塩徵課五千
五百八十兩有竒若依巡塩御史鍾申保所奏改
落地塩税為派引徵課又加引七縣行塩恐將來
新引壅滯塩價日昂有累民戶請仍循定例䟽並
下部議從之四十一年十月調兩廣總督四十二
年七月䟽言粤東自南澳起經碣石鎮至虎門協
海面二千餘里守汛遼闊請增設兵船于遥對南
澳之澄海協以資巡防海門一所最為緊要應移
達濠營遊擊守偹千總把總駐劄改為海門營以
海門所守偹移為達濠營守偹甲子一所乃險要
海口從前止設千總一員應以鎮左營移駐與碣
石鎮聯絡防守吳川營隔海百餘里有硇洲一島
宜以龍門協所属之乾體營兵令白鴿寨守偹千
總把總統之駐劄硇洲改為硇洲營白鴿寨即以
千總管領至平海大鵬二所逼近巨海應專設二
營其順德一鎮外有香山虎門二協内有省會駐
防兵可裁去總兵官止留遊擊為順德營改鎮標
左營為平海營右營為大鵬營下部議如所請四
十三年四月䟽言前奏添造戰船俱經報竣設立
船兵自南澳至龍門令守偹千總把總逐日帶領
巡哨副將𠫭將遊擊每月會巡一次水師總兵於
春秋季駕船二十分巡外洋至瓊州上年十一月
至今年二月先後擊敗賊衆於沱濘外洋沈賊船
六斗頭角海面沈賊船一瓊南萬崖二處海面沈
賊船二四十五年五月䟽報海洋巨盜蔡玉也等
聚衆劫掠商船今已擒獲分别定擬斬流得
旨遣刑部侍郎常綬往勘覆奏蔡玉也等五人應立斬部
議世隆平時禁戢不嚴及事發又䑃朧掩飾應革
職於是罷任四十六年六月起授湖廣總督四十
七年十二月條奏防守紅苗三欵一沿邊安設塘
汛已經周密惟盛華哨起至鎮溪所一帶山高箐
密難於瞭望應酌撥鎮筸兵八百名另設四營分
駐每日派官一員帶兵五十名遊巡一舊日苗來
内地民往苗叢每滋事端今以塘汛為界址苗除
納糧買賣外不得擅入塘汛之内民亦不得擅出
塘汛之外違者治罪一内地奸民與苗人結親至
勾通為匪不可究詰嗣後如有前弊應斷離異下
部議從之四十九年六月䟽劾祭告南嶽之翰林
院侍讀學士陳壮履繞道嘉魚滋擾驛站得
旨降陳壮履為編修十月世隆内遷刑部尚書五十年十
月以山西太原流匪陳四等六十餘人携婦女數
十乘馬驘由湖北往湖南貴州詭稱赴雲南開墾
索取州縣口糧刦掠商賈財物世隆前任總督不
即察究縦容滋蔓革職罷任五十二年三月遇
萬夀慶典復原品五十五年九月卒年七十有二後祀直
隸福建浙江廣東廣西湖廣名宦
哲爾肯
哲爾肯漢軍鑲紅旗人由佐領授刑部員外郎康
熙十一年遷中城御史十三年六月因吴逆之亂
隨大軍出征江西十四年授都督僉事任南贛總
兵十五年八月以舉首偽將軍高得捷逆書敘功
加都督同知十一月敗賊扵九渡水擒斬偽總兵
副將又敗之南康縣復潭鋪斬首千餘十二月廣
東從逆提督嚴自明總兵張星耀逼南康縣哲爾
肯與將軍舒恕斬賊萬餘破其營十七賊遁南安
均得
旨奬叙十六年四月
上以大軍攻圍長沙吴逆窮蹙欲往衡州慮其侵犯贛州
吉安等處分我兵勢
命哲爾肯與總督董衛國分佈防禦偵情形不時奏
聞十七年正月與舒恕遣官扵江廣交界之九鄉招撫偽
總兵賴榮等十七員兵萬餘又遣遊擊楊以松敗
賊扵鸕鷀寨斬偽副將等十餘斬獲六千有竒叙
功加左都督十八年二月兩廣總督金光祖䟽請
復設廣西提督
上命哲爾肯任之八月䟽言臣駐潯州三合嘴弹壓兩江
接應大兵但慶遠太平思恩三府逼交阯接雲貴
為粤西籓籬今逆賊苗蠻嘯聚負固臣請統兵先
往南寧會同將軍莽依圖相機剿撫
上可其奏並
諭原駐之三合嘴倘属緊要可發兵汛守十月疏報泗城
土知府岑繼禄向化歸誠下部知之十一月䟽言
提標設兵舊制馬一步九今廣西餘孽未靖需戰
馬甚多請改為步八馬二從之十九年因與逆藩
尚之信結親部議革職得
旨從寬留任戴罪圖功二十一年䟽言懷集營兵業經奉
旨裁汰但僻處深山必得官兵弹壓今酌撥潯協守偹一
兵三百佈防歸潯州副將兼轄下部議行二十二
年卒扵官
賜祭葬如例題請入祀江西名宦祠
張仲舉
張仲舉漢軍鑲紅旗人由筆帖式任通政司知事
康熙十六年正月奉
旨揀發福建署泉州府知府三月海賊張七糾衆數千夜
犯新西北三門奸民啟之入仲舉率家丁同副將
馮昭京等大敗賊生擒張七八月山寇朱寅結海
逆鄭錦偽將軍李復貴等犯南安仲舉隨副都統
楊鳳翔提督段應舉剿殱賊衆生擒寅復貴及偽
軍師林日向等十月總督郎廷相請即以仲舉補
授泉州府知府
允之十七年正月康親王傑書令仲舉往諭鄭錦降錦不
從且遣偽總督劉國軒偽提督吴淑何佑等陷海
澄長泰圍泉州仲舉親冐矢石出家資鑄械犒軍
晝夜嬰城固守兩月餘會大軍克興化漳州寧海
將軍喇哈達率兵抵安溪賊始觧圍去十月巡撫
吴興祚表上守城功擢興泉道十八年錦遣偽右
武將軍林盛據東石康親王檄仲舉取賊船從水
路會𠞰大軍遂復東石十九年江西按察使缺員
九卿會推左通政張可前大理寺少卿張永祺合
詞保仲舉畫題時御史唐朝彝曰我閩人也知仲
舉為官平常不應保九卿因劾朝彝不早言
詔宥之二十年仲舉隨興祚復厦門金門尋遷山東按察
使二十二年遷湖南布政使二十五年三月入
覲奏言宋儒周敦頤程顥程頤張載邵雍朱熹各有專祠
乞
賜額得
旨前哲有功聖學允宜表彰
御書學達性天額
頒發各祠及白鹿洞嶽麓兩書院四月擢福建巡撫二十
六年䟽言臺灣設府縣學應考人數無多未便照
内地額請府學量設廪增各二十名縣學各十名
俟人才漸盛補照直省額廪生出貢自康熙二十
七年始照例舉行部議從之二十七年二月䟽言
漳州所属龍巖與漳平界連向因龍巖地廣將田
百二十餘頃撥隸漳平其糧轉付巖戶代納官民
交累請即歸漳平徵收九月又言臺灣十營兵米
每年約三萬六千石現存粟僅支五月旱蝗為災
乏食可慮請酌撥司帑三萬兩就産米處所買貯
備給候部文動帑實恐遲誤謹先發司帑一萬採
買其二萬俟文到日再撥俱下部議行二十八年
三月䟽言民間例禁私藏鳥鎗但航海商船防護
不可無資請視船大小酌帶六桿四桿再臺灣番
民資生納餉均藉捕鹿有用竹弓箭及鳥鎗者應
請免繳仍禁增制又言臺灣所用明桂王偽號錢
甚多若一時全禁貧民無以為資請開爐鼓鑄收
買偽錢銷燬部議均如所請六月䟽言番民以捕
鹿資生前因東洋興販禁兵民捕獵惟番民得捕
藉向社商等易布及米塩社商按季納餉今既停
興販前禁頓弛兵民持械四出鹿靡孑遺不但番
民乏日用資且彼此攘奪易滋擾請仍禁止事下
部議以興販既停鹿皮將售何處恐地方官借以
自利令總督興永朝確查永朝覆奏番民捕鹿資
生納課隨處皆可轉售有司實因社餉起見並非
圖利請如仲舉議
允之九月䟽言福清縣三面臨海民皆壩海為田自海寇
不靖民竄堤壊沃産化為海國前縣冊報時未經
聲明荒陷無徵確數今逐畝清丈計缺額糧銀九
千九百九十餘兩米三百四十石有竒復業之民
慮缺額未豁不敢來歸良田盡成荆棘請將無田
之糧豁免又沿海各州縣田多未墾保無隠匿查
康熙五年閩省清丈田畝止及界内應將界外補
行清丈下部議以福清墾三千六百六十餘頃己
於康熙二十六年起科並未題報缺額今請豁免
亦應令永朝確查其界外田應否清丈并詳議嗣
永朝奏此項荒田實因前令鄧獻英將荒陷田畝
統報墾數及額賦無徵始報明實無欺隠邀豁等
弊其沿海界外田自遷棄以來閱年既久界址混
淆亦應如仲舉議清丈得
旨允行二十九年正月䟽言宋儒朱熹祖籍徽州府之婺
源熹父松官閩遂家焉故有閩徽二派今熹十八
世嫡孫瀠籲請承襲查明代原有五經博士二員
分主祀事請即令瀠承襲主閩派祀下所司議行
先是安溪革職知縣孫鏞赴部首告仲舉及布政
使張永茂侵蝕庫帑六月
遣吏部郎中吴爾泰同興永朝勘訊既而
上聞吴爾泰甫至即逮訊知府二及州縣官數十
諭曰吴爾泰乃一司官將此事妄為張大亦未可定著内
閣學士郭世隆前往詳訊尋訊得仲舉與前布政使張
汧索州縣賦冊竄改撤銷齎解批迴重造司册侵
隠已徵地丁額銀捏作民欠汧遷湖廣巡撫虧帑
三十餘萬因仲舉前任湖南布政時亦虧帑相約
互抵仲舉勒道府具借帑印領給按察使田慶曾
令出結署事及永茂受代仲舉聞汧在湖廣以贓
敗閩帑尚未補完復截留府州縣額支官俸役食
令慶曾給永茂又令永茂加取各属齎解銀火耗
代為彌補仲舉共侵挪銀二十六萬三千餘兩依
律擬斬監候尋病殁
黃秉中
黃秉中漢軍鑲紅旗人初由廕監生任兵部筆帖
式康熙二十年授山東范縣知縣二十八年遷貴
州黔西州知州尋内陞刑部員外郎三十四年遷
吏部郎中四十年授監察御史四十一年五月䟽
言各部院具題事宜奉有
諭旨必由内閣發科抄然後施行惟綠頭牌摺子口𫝊
諭旨即行不由内閣不發科抄日後無從查考請嗣後於
奉
旨遵行後即錄原奏並所奉
諭旨移送内閣封呈
御覽如偶有錯誤
勅令更正俱發内閣登記以備稽核又欽奉清字
諭旨各衙門譯漢奉行恐字句亦有未符宜令原奏官員
送内閣繙譯遵照𫝊抄䟽入下部確議部臣以事
涉繁瑣議駁得
旨凡口𫝊諭旨及綠頭牌摺子啟奏事件著各衙門於每
月終彙開奏覽四十四年二月䟽言科道官由滿洲漢
軍陞補者大抵積俸二十餘年漢人一為知縣俸
滿三年行取到部即得考選科道殊覺太驟請嗣
後行取知縣先以六部主事用俟練習有年始許
考選
上閱奏
諭大學士曰御史黃秉中條奏行取知縣即補科道未免
太過此言誠當下九卿詹事科道會同確議議如所請
著為例六月遷内閣侍讀學士四十七年十月擢
内閣學士值浙江水災
命往同巡撫賑飢十二月授浙江巡撫四十八年七月疏
言寧波紹興等處連歲歉收米價騰貴計惟招商
可平而温台二府豐收米賤格於出洋之禁請許
商民由内洋販運以濟寧紹從之四十九年署總
督事同提督王世臣䟽報盜刦龍游縣村莊為官
兵追逐逃至遂昌縣山中處州右營都司張朝臣
率兵搜勦遇盜六七十人抵拒朝臣被槍刺腹死
隨有金衢兩協官兵齊至捕盜斬殺殆盡䟽下兵
部議部臣言盜夥六七十人非尋常盜案可比且
都司已槍刺殞命而兵丁無一損傷顯有隠報情
弊
上命遣部院賢能司官一員往會巡撫將軍副都統至都
司張朝臣陣亡處詳察情由議奏於是兵部郎中
察爾欽等會勘奏言隨張朝臣之兵丁張斌同時
陣亡潘文彩傷重致死並有鳥鎗兵五人因失火
藥𤼵焚死部議張朝臣張斌潘文彩予䘏如例疎
防及救援不力隠匿不報各官治罪有差秉中不
察劾應降一級留任
上以秉中前此奏報不實
命降五級戴罪圖功九月調福建巡撫五十年六月同總
督范時崇提督藍理以泉州盜陳顯五等結夥二
千餘人搶掠永春德化漳平大田等縣居民入奏
上曰督撫提鎮等平時不能撫䘏百姓訓練兵丁及事出
又不能相機即行勦撫縦容賊盜滋蔓騷擾地方肆行
搶奪又遲延日久始行奏聞反稱百姓不廢耕織照常
安業凡強盜竊盜合夥至三四十人百姓尚且畏懼逃
避今數逾二千豈得謂百姓不廢耕織安居舊業乎明
係掩飾誑奏下部嚴察部議治罪革職有差
命革藍理職免治罪秉中與范時崇免革職降五級戴罪
效力十月因前任浙江巡撫時不劾奏糧道陳鑾
改折漕糧事革任罰賠五十一年三月
命以子牙河分司效力三年期滿直隸巡撫趙宏燮奏秉
中自偹工料修防隄岸俱各穏固下部議敘給還
原品五十七年五月卒長子廷鑑次子廷鈺三子
廷桂廷桂官至大學士世襲三等伯别有𫝊
王國棟
王國棟漢軍鑲紅旗人康熙五十二年進士改庶
吉士五十四年授檢討五十七年充會試同考官
逾年遷國子監司業六十年授侍講尋轉侍讀雍
正元年三月充陜西鄉試正考官四月復設
日講起居注官以國棟充補六月遷侍讀學士十一
月充廣東鄉試正考官二年六月授右通政八月
充會試同考官十月
命為河南學政四年五月遷光禄寺卿十月
特旨授浙江觀風整俗使國棟抵任以浙江風俗澆漓諸
務廢弛仰遵
聖訓首以尊親大義宣諭紳士懲頑抗以清積欠究包訟
以警奸徒革虚冐以飭營伍嚴保甲以弭盜源巡
歴所至據實以
聞
温諭奬之是年遷宗人府府丞五年二月
上以浙江被水米價騰貴
命國棟同巡撫李衛動帑銀四萬兩于杭州嘉興湖州三
府修城濬河築堤俾民傭食力國棟奏杭州至海
寧河淤應濬太湖隄閘及嘉興石塘多坍應修理
但冬春雨雪多興工必過費俟九十月水落再行
䟽濬
上是其言五月擢湖南巡撫
諭曰本欲令爾在浙整飭數年以期成效但湖南廢弛日
久急需治理今命爾巡撫其地勉之八月䟽言督撫大
吏去任者固不可沽譽市恩新莅者尤當加意整
飭風聲所播庶可令行禁止若意示寬大則吏治
必弛民情必慢事難整理
諭嘉國棟得治理寬嚴之要惟期實力行之時
上命湖廣總督邁柱會修兩省隄工國棟䟽言長沙岳州
常德三郡逼近洞庭如湘隂巴陵華容安鄉澧州
武陵龍陽沅江益陽九州縣環繞大湖隄塍甚多
居民恒于秋冬水涸時築隄堵水而耕但地勢卑
下每江漲水不能洩反灌入湖以致隄岸衝决田
禾淹沒民難安堵現有潰口四百餘處已飭水利
各官刻期完築此外險工次第興修更嚴禁包折
等弊務期加高培厚工程堅固七年六月䟽言岳
州府属遼闊中隔洞庭石門慈利俱係苗疆九谿
永定軍屯雜處文移每至稽遲有鞭長不及之慮
請改所属澧州為直隸州轄石門慈利安鄉三縣
改九谿永定二衛為一縣設知縣教諭訓導巡檢
各一員初僉都御史申大成奏黔省軍田百姓賤
價頂種易啟紛争請彷民田一體買賣畝納税五
錢官給照為業並推行各省七月國棟䟽言湖南
軍田瘠薄不比黔省膏腴均與民田一例買賣無
賤價頂種之弊其科則輸賦較民田更重若照黔
例税五錢是合屯糧十餘年常賦之數斷非民力
能勝應按各属屯糧全書分别差等其微價頂種
未立賣劵糧仍軍戶者令頂種人納税五錢給照
為業如時價平買並非頂種糧未過割者照屯糧
一石税五錢給照過割其已過割者税二錢至龍
陽武陵長靖諸屯田土下賦重應令售主按劵價
每兩税三分諸䟽並下部議行先是湖南靖州逆
犯曾静遣其徒張熙投逆書于川陜總督岳鍾琪
鍾琪以
聞
上命刑部侍郎杭奕禄副都統海蘭至湖南偕國棟拘訊
國棟據曾静妄供並未究出黨羽又阿其那塞思
黑門下太監以罪徙廣西流言于路直隸河南督
撫並查奏國棟稱湖南接觧兵役未聞一語又茶
陵州黨犯陳蒂西𫝊播流言
敇國棟提問亦不得證實九月降
旨切責十月革職回京八年正月
命辦理刑部右侍郎事十月充武會試副考官十一月署
山東巡撫國棟前任河南學政時薦教職申程章
才品俱優
特旨申程章以知州銜授浙江海寧知縣後遷江蘇淮安
知府以詐典商楊紀塩商程星所贓為巡撫尹繼
善所糾部議國棟濫舉應革任得
旨寬留九年二月河南祥符封邱等縣水災
詔國棟往查賑七月署江蘇巡撫尋署浙江巡撫十年仍
回刑部侍郎任十一年偕尚書彭維新等稽察京
通各倉十二年以與尚書福敏等議福建民藍厚
正毆斃胞兄事失當
敇責其糊塗姑息下部嚴察部議降三級調用以國棟係
革職留任之員無級可降應革任得
旨派充苦差十三年十月
命署刑部右侍郎十二月卒
黃廷桂
黃廷桂漢軍鑲紅旗人父秉中官福建巡撫有𫝊
康熙四十九年廷桂由監生襲曾祖憲章所遺雲
騎尉世職五十二年遷三等侍衛五十九年補參
領雍正三年授直隸宣化鎮總兵五年二月擢四
川提督六月疏陳營伍地方五事一軍械宜速製
川省三面環夷自平西藏青海後多缺額不堪用
現飭確查修補一馬厰宜别建川馬本不高大又
日繫槽致多羸現訪得豐樂場後荒山六十里派
弁督牧其附郭舊厰追出募墾一士卒驕奢宜禁
川省自年羹堯濫賞放縦至今習氣未除現飭服
用絹布毋僣官制一番蠻防範宜密每歲十月間
生熟番蠻至内地傭工名為下壩次年夏初始歸
近禁携婦女隻身合夥成羣肆惡應飭携家属數
名口方許至内地形跡可疑者查禁一汛守地宜
均成都属德陽仁夀二縣北南距數百里歸一把
總駐防永寧協駐貴州永寧縣城中隔河河東隸
黔河西隸川兵民岐視非邊隘所宜奉
旨與總督岳鍾琪會商行十一月奏嚴緝竊賊及賭具
諭曰牧民之官果肯執法懲奸諒未有不畏懼者大都䙝
玩之生率由日久懈弛有意縱捨所致故禁令之弗行
其咎惟在不公不明而不在不嚴也夫法猶治病之藥
取攻疾而已過於峻利則元氣必大傷知乎此斯知過
猛之不足為貴矣又奏建昌番蠻新隸版籍竊掠時聞
臣飭擒嚴懲又省城設防火堆棚三十每營救火
兵二十得
旨嘉奬六年二月請設義學於提標五營及城守兩營
諭曰義學一事各省提鎮及駐防將軍等往往以此奏請
朕俱未准行從來文武並為國家器用不可偏有重輕
汝意專以崇文為善舉歟子弟讀書一道非魯鈍者所
能湏俊秀者方可夫以少年聰穎之資既習禮儀稍通
文墨猶思荷戈執殳甘為前驅乎勢必漸染日久流為
怯懦將來俊秀者咸不愿為兵而亦不能為兵矣營伍
中所餘無非魯鈍一流欲求干城之選豈可得哉是非
興文之良策實乃廢武之岐途譬猶驅鄉塾生童教習
櫓盾徒誤其文而已武亦莫能就也似此邀虚名而無
實益之舉將焉用之至云營伍錢糧冊籍乏人查對因
此之故而令闔營俊秀子弟皆至文武兩相廢棄詎不
更謬凡事但宜隨地隨時斟酌損益期於辦理無悮則
已何必思及分外創新立異始為美談耶三月奏報烏
蒙米貼苗婦陸氏不法傷雲南兵已檄永寧遵義
將弁援勦
諭奬其機宜妥協會四川雷波土司楊明義隂助陸氏誘
附近結覺阿魯阿照平底等苗刦糧陸氏就擒廷
桂及鍾琪請𠞰明義
詔廷桂偕總兵張耀祖會𠞰九月軍至拉密擒明義并獲
造謀人卑租及匪目業姑物租等
諭曰首惡渠魁陸續被擒朕嘉悦覽焉撫𠞰餘孽無涉輕
率詳慎為之尋奏結覺賊酋雙尺阿魯賊酋魯佩及阿
不羅賊酋覺過均就擒斬馘近萬
諭曰覽奏斬獲情形何啻獵人弋獲禽獸倘兵退仍復如
故將如之何亦豈有盡行殺戮不留噍類之理乎當詳
思善於措置之道為要十月奏𠞰附近黃螂之確里密
等處枝夷底定後併力翦除阿都及阿驢報
聞十二月確里密賊酋利耶為我軍礟斃阿都苗擒獻其
酋阿必阿驢苗亦就撫七年正月廷桂奏軍事竣
諭曰此番底定之功仰荷
上天垂庇
聖祖錫佑兼賴汝等提鎮大臣及將弁兵丁胥能效忠奮
勇之所致也朕深為嘉悦尋䟽陳苗疆地方情形得
旨番俗苗情歴歴如繪絲毫無隠朕甚嘉之惟善後一著
最為要務殚心竭力共相籌酌必得良策庶冀永寧四
月奏湖北容美土司田旻如遣土遊擊至四川建
始縣界徵花絲銀已咨湖北督撫提督查究
諭曰楚蜀各土司中惟容美最為富強緣自前明官吏玩
愒弛縱遂致越分僣禮相沿成習迄今尚未改也地方
大吏應曉以大義漸令革除若據濫給委牌科斂絲花
等欵即坐以狂悖之罪似属太過已密諭楚督邁柱令
其嚴飭田旻如矣汝等慮其疑畏不遽根究之意甚是
尋奏籌𠞰瞻對賊蠻得
旨瞻對雖微亦不可輕視凡事槩以敬慎處之七月奏太
平營都司郜見信䜛虐兵致合營交甲求退請革
職
諭曰借輕信䜛言苦虐衆兵一語遂欲倖免結黨挾制之
罪豈可得乎類兹刁風不宜滋長當嚴查為首者重懲
示儆郜見若仍留本營勢不相安另揀賢員調補十一
月請開採黃螂等處銅鉛資鼓鑄
諭曰此奏識見殊属庸愚之至所謂守突奥之熒燭未仰
天庭而覩白日者也雷波黃螂一帶地方與新撫涼山
諸夷壌疇交錯苐宜示以静鎮胡可興起利端若聽民
開採各處流亡無藉之徒勢必羣相趋赴萬一釀生事
故所關匪淺汝其會同憲德速將金竹坪白蠟山等處
凡出産銅鉛礦厰槩行封禁嚴加防範稍有奉行不力
脱至紛紜黃廷桂憲德之身家性命未足以償厥辜也
廷桂奏謝
聖訓得
旨向後一切事宜務湏詳慎為要率爾之見何可凟陳朕
覽所奏倘亦如汝遽即見諸施行竟至滋擾地方其害
曷勝枚舉豈引咎頌聖數語所堪了結者如云曾經審
思原非率爾則已之才識實属不逮可知愈當加勉詳
慎十二月奏緝獲妖言逆犯楊大銘等十九人并檄酉
陽土司獻首惡楊七
諭曰此事最宜詳慎勿俾無知弁員憑威迫脇激出事端
朕意或係奸匪捏詞妄供希圖推卸亦未可定料該土
司未必有此事也八年正月奏楊七果獲扵楊隘嘴並
非酉陽境内
諭曰朕非有過人技能但較汝等克誠克公耳凡人為一
己利害是非之心切則遇事接物動輙有過不及之失
勉公與誠斯為對症之藥嗣酉陽改土歸流十二月奏
報猓賊滋事調兵戰克金鎖關墨鐵關黃草坪等
處恢復永善得
旨官兵之奮勇争先汝之調度合宜深為可嘉據鄂爾泰
亦有川省將領此番勞效較勝滇省張耀祖遠甚之奏
勉旃九年三月大軍𠞰噶爾丹策凌
上以川陜地廣又理軍需總督一員難控制
特增設四川總督即以廷桂補授兼管提督印務六月請
將川省常平倉捐榖改銀欵數悉照雲貴現行例
諭曰川省乃産米之鄉籌畫積貯尚易為力該督撫遽請
開捐誤矣且欲改榖作銀又復將銀買榖輾轉滋弊更
属悖謬但通省倉厫止有四十餘萬石為數太少著另
議增貯十年八月奏遣總兵趙儒𠞰捕兒斯賊番
諭曰務期一舉戡定以收永遠綏靖之功毋得潦草結局
今賊番敢扵猖獗者皆由汝從前未經料理妥協所遺
之患設不能奮勉立效以贖前愆二罪併罰恐汝等難
以克當矣十二月捷奏至奉
諭嘉奬十一年奏獲大竹縣奸民文興貴文射斗等
上嘉之十三年五月疏報夏熟收成分數
諭曰際兹盈寧之慶當益加凛畏更勉公忠試思川省屢
蒙
天佑頻錫豐年豈文武不和各立門戶排擠乖争之風所
能感召者耶若因此而自以為是任情肆念殊非所以
仰答
天貺矣亟宜返躬内省倘有不慊扵中極力改悔毋稍逡
巡六月奏貴州古州逆苗包利枉利漢奸張九萬等糾
衆陷清溪餘慶等縣四川建昌永寧俱苗疆界連
貴州臣飭各員弁加意撫緝苗民勿為煽惑
諭以不動聲色静鎮慎密為要乾隆元年正月西陲軍務
竣裁四川總督廷桂仍為提督其總督缺後扵十
三年復設十二月
命來京候旨二年補鑾儀使尋署天津鎮總兵三年實
授五年遷古北口提督六年七月
諭曰古北口為畿輔籓籬該提標所属弁兵素稱勁旅
今因出口行圍親臨簡閱見隊伍整齊技藝嫺熟洵
由統領大員董率有方將弁兵丁勤扵練習所致朕
甚嘉之黃廷桂已賞馬二匹著再加恩賞上用緞二
疋九月授甘肅巡撫九年䟽奏恤孤貧瘞枯骨勸輸
社倉清查監獄開渠灌田及教民種樹紡織各事
均得
旨嘉奬十二年署陜甘總督十三年四月奏練兵三事
一技藝分三等示激勸一馬步兵逐名考騐一前
鋒戎纛毋許遠迎露積
詔如所請行十二月授兩江總督十四年五月䟽言江
西俗悍有司因循姑息致不安分之人動輒喧閙
滋事臣飭嚴拿究辦又各營僅按日輪操南方晴
少雨多轉多閒曠臣令扵隂雨時擇公所及寬敞
寺院内如式操練又挽強命中最為要技現飭造
七力及十力硬弓教演其弱者不得過六力
諭曰汝至江西頗知整飭振作但不可欲速而要之以
久可也九月議奏裁併衛所事宜擬將漕船少之儀
徵衛併入揚州衛金山衛併入鎮海衛揚州四帮
併入三帮鎮江中帮併入前後兩帮共裁守備二
千總四下部議行尋奏立限清查積案報
聞十五年二月加太子少保七月奏赴運河豆班集漫
口撫恤災戶
諭率属詳查妥辦八月奏奉賢縣奸民李如岡等聚衆
結猛將會擾害地方臣飭属拏獲首從各犯得
旨重處示警毋姑息十月䟽參江蘇巡撫雅爾哈善於
奏銷錢糧奉
旨訓飭忽將知縣許惟枚等十一員特參送臣會稿畫
題臣查惟枚等經徵未完均不及一分例止停陞
罰俸今盡請革職人必以為欽奉
嚴旨非巡撫本意其居心更属巧詐得
旨所參甚是雅爾哈善交部嚴議尋議革職留任十六
年
聖駕南巡
御製詩賜之曰迎鑾衛警蹕建節久旬宣體我勤民德
嘉卿率属賢何湏張錦帳惟喜閱鱗田細騐剛柔俗
周諮豐歉年咸中方有慶虚己自無偏此地人文盛
還淳尚勉旃是年調陜甘總督十八年正月調四川
總督八月奏川省歲豐榖賤
命轉輸二十萬石賑淮陽被水州縣
御製詩紀其事曰全蜀幸逢年教開移粟船不因讀漢
詔拯溺自應然十二月晉吏部尚書留川督任十九
年二月重慶奸民譚二陳琨等謀逆廷桂擒首從
十四人置扵法九月疏言川省惟成都府属地平
衍又有都江大堰灌溉餘各属山田臣令勘修塘
堰引灌新都蘆山等十州縣及青神縣蓮花壩樂
山縣平江鄉三台縣南明鎮悉變膏腴報
聞二十年五月請增鼓鑄為通省修城用
諭曰有益地方之事詳妥為之是月晉
武英殿大學士兼管總督事六月打箭爐外孔撒麻
書兩土司搆釁金川及綽斯甲布袒麻書革布什
咱及德爾格忒袒孔撒互攻殺廷桂偕提督岳鍾
璜飭諭觧散尋調陜甘總督十二月奏言軍營文
報緊要向派大員管理不若就近責成沿邊提鎮
詔如所請二十一年二月奏從前各處調觧軍營之馬
多不堪用一由口外嚴寒一由弁兵作弊自安西
至哈密經戈壁十餘站飼飲不時致多疲斃現派
都司守偹等官分站專管河州靖逆兩副將往來
稽查將積貯草豆經過馬匹住歇時刻行走臕分
各情形按日呈報臣令標員赴各站查察並安西
提督及哈密防鎮不時就近督催得
旨嘉奬四月
命駐肅州督辦軍需五月奏西北兩路軍營向通商販
後因撤兵禁止今巴里坤軍營一應牛羊等物專
由肅州一帶販往路遠價昂難資接濟請照舊通
商部議從之十月請設巴里坤理事同知一
上允之十一月奏吐魯番回人莽阿里克與厄魯特潜
謀叛逆其人在巴里坤哈密貿易者甚多恐暗通
信息臣調安西兵千赴兩處分駐但兵數尚少若
向内地調撥又慮張皇現有派赴巴里坤種地兵
五百塔勒納沁種地兵二百即令同往防守再晉
省解到之駝出關未久若趕赴軍營湏撥兵防護
已截留安西一帶牧放其續調馬亦扵哈密附近
留牧至馬匹尚湏豫籌陜甘兩省選得三萬令加
緊餉牧備調但陜省距甘肅路遠按站行需五六
十日請先調來甘分撥加意飼養陸續行走可收
實用
諭曰黃廷桂經理軍務籌畫精詳一切調度甚合機宜
大臣能如此明决擔承實心體國深可嘉悦著賞雙
眼孔雀翎并加賞騎都尉世職令其子承襲二十二
年正月
上以廷桂與巴里坤辦事大臣雅爾哈善札商戰馬一
事意存推諉
訓諭之三月奏言臣節次觧送出口馬二萬七千五百
餘統於三月十五日以前全抵巴里坤餘隨後補
觧又出口駝四千二百餘續到者亦隨時觧往應
用報
聞尋軍營大臣奏廷桂所觧馬依限到且臕壮堪用
諭奬其辦理妥速交部議敘十月
命續觧馬八千廷桂奏前自凖噶爾脱出之官兵等久
居邊地嫻牧務請即令觧往得
旨俞允十一月又續觧馬四千無悮
諭部議敘十二月奏言甘肅有墊辦軍需銀十萬餘兩
請飭各員自行彌補其半
上嘉廷桂賢勞在事各員奮勉
特命蠲免並
賞廷桂銀一萬兩二十三年二月奏軍需辦觧將竣即
屆春耕請暫停可緩之糧運又豫備正餘馬一萬
七千駝五千餘陸續觧巴里坤
諭奬其悉心調劑四月
諭酌議伊犁駐兵屯田事五月疏參甘肅布政使武忱
糧道成德怠玩悮公漠視軍務
詔革職時奉
旨扵直隸山東山西河南陜西購馬一萬由肅州轉送
巴里坤備來年進𠞰之用廷桂酌定飼牧事宜又
籌運糧十萬石扵巴里坤
諭曰甘省連年辦理軍需黃廷桂急公集事俱無貽悮
今歲春夏以來一切轉運糧餉復甚妥協深慰朕懷
著加恩再賞銀一萬兩七月奏言臣因西路大軍駐
庫車糧運甚要聞有自哈密直趨吐魯番之路委
員勘得夾山路徑騾駝皆可行較由巴里坤路近
現奉
旨籌庫車阿克蘇等城糧運可否行車臣已委員迅勘
若俟覆到日始由巴里坤辦運未免稍遲不若先
徑運至吐魯番再由彼轉運因擬將哈密現辦車
騾留半運巴里坤所貯糧分半竟由哈密運至吐
魯番收貯仍俟直督及山陜撫臣購駝騾到日均
由哈密運軍營回空時將吐魯番糧轉運軍營較
巴里坤省往返二十餘站
諭曰黃廷桂所奏籌辦庫車糧運一摺甚合機宜若拘
泥成規必俟查明道路觧到駝隻始由巴里坤起運
即極力儧赴已需時日朕正在降旨籌辦而黃廷桂
即能計慮及此請將糧石運貯吐魯番與朕旨適相
脗合閱奏不勝欣慰黃廷桂身體素弱如此悉心計
畫朕不惟嘉之且深憐之也是月加少保十二月廷
桂奏臣奉
旨購辦牛羊查内地牛羊不習口外水土成羣赶觧易
斃且耕作屆期未免難購惟羊尚可購四五萬此
時口外嚴寒請扵來年二月起程接濟軍食又酌
撥銀二十萬觧阿克蘇買回城米
詔如所議行尋
諭曰大學士管陜甘總督黃廷桂忠誠素著老成練達
西陲用兵以來雖未身歴行陣而籌辦一切軍需動
協機宜多有朕所降諭旨尚未到肅而適相脗合旋
即奏到與朕所規畫不約而同者數年以來若非黃
廷桂體國奉公不遺餘力安得精詳妥協若此而毫
不累民内地若無事者然此其功為尤大宜晉崇階
用彰勞績著由騎都尉晉封三等伯並賞紅寶石帽
頂四團龍補服以示優異尋
賜所封伯爵號忠勤二十四年正月廷桂以督辦軍需
抵凉州病劇猶勉視事布政使蒋炳以
聞
上命額駙福隆安帶御醫往診視甫行而廷桂卒遺䟽
至
諭曰黃廷桂忠誠敏達幹練老成歴任封疆勤勞懋著
西陲用兵以來籌辦軍需事事精詳妥協倚畀方深
是以迭加寵錫用彰勞績昨據蒋炳奏到在凉偶感
風寒力疾視事舊恙增劇即派福隆安帶同御醫馳
驛前往診視以冀速痊遽聞溘逝深為震悼覽其遺
摺當彌留之際尚拳拳以西師垂竣籌辦軍需為念
益見體國奉公赤忱罔斁不知聲與涕俱難以自禁
即著福隆安前往奠醊賞銀一萬兩交地方官料理
喪事並入祀賢良祠其伯爵即令伊子承襲應得䘏
典仍著該部察例具奏尋
諭廷桂靈柩所過地方文武員弁出城奠醊并派員沿
途護送
賜祭葬如例諡文襄
御製輓辭曰華鐙廣樂正陳時扼擥驚聞辰尾騎
慈慶朝儀難並輟強酬節物淚雙垂屈指軍興逮五年儲
胥事事合機先亶惟良弼蒼生福痛惜摧心敢問
天馬利軍行粟賑民彌留兩事尚諄諄鞠躬盡瘁今誠已
葛亮而來此一人運籌力疾尚勞心驛館誰為下鵲
鍼賜賻行將歸故里椒漿寫痛定親臨封疆歴三十
餘年公正廉明衆共𫝊
皇考時臣所餘幾鼻酸然復思愀然廷桂柩至京
上親臨奠醊
詩曰事繁食少赤星頽易簀諄諄餉務裁公謹卒官父
子感馬光還陜士民哀忍將巫祝先桃茢載共公卿
酹玉罍奪我良臣一何遽不教留聽凱歌迴二十五
年凱宴成功諸將士
上追念廷桂
御製詩有獨憶儲胥宣力者凱迴未見惜斯人之句尋
命圖形
紫光閣
御製贊曰外任封疆内司綸綍俾理儲胥經權弗詘殚
誠盡智事協予心未同凱宴痛惜曷任四十四年
御製懷舊詩列廷桂於五督臣首
詩曰西陲用兵時軍需信要務統勲既罷斥特用就熟
路擘畫實盡勞諸事皆弗誤而以民為重從不加征
賦遇災仍賑恤入告直陳故可比主吏蕭關中勤供
輸以此論功勲章服錫異數為政頗尚嚴赫赫名久
著然而公無私任勞任怨素
兩朝所造就似此誠罕遇廷桂孫嘉襲伯爵卒子文燝襲
現任鑲白旗漢軍副都統嘉弟模歴官湖廣鎮筸
總兵降藍翎侍衛檢歴官福建巡撫漢軍副都統
降藍翎侍衛廷桂原襲之雲騎尉世職從弟廷樞
襲
欽定八旗通志卷二百五
