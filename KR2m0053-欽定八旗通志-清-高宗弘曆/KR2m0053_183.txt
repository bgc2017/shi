欽定四庫全書
欽定八旗通志卷一百六十九
人物志四十九
大臣傳三十五(滿洲鑲白旗三塔格斯泰希賽喀納額司泰勤岱福)
(杭愛敏)(彰庫)(瑪竒)(博霽)(二格)(鄂海)(福)
格斯泰
格斯泰滿洲鑲白旗人姓瓜勒佳先世居瓦爾喀
父赫勒
太祖高皇帝時隨其叔祖斡珠率族来歸斡珠任佐領赫
勒任驍騎校
太宗文皇帝崇德三年睿親王多爾衮統師征明由青山
口入邊越燕京攻獻縣赫勒樹雲梯先登克其城
六年襲管佐領事七年隨饒餘貝勒阿巴泰征明
自薊州南略至山東屢敗敵兵
世祖章皇帝順治元年豫親王多鐸追𠞰流賊李自成破
潼關二年移師平河南江南赫勒並在事有功尋
從端重親王博洛征浙江敗敵於嘉興城外四年
彙敘軍功予雲騎尉職世襲罔替遇
恩詔晉騎都尉尋卒長子格森襲職格斯泰赫勒次子也
初為睿親王府一等護衛裁革未補尋充護軍校
隨寧海大將軍伊勒德𠞰海賊於浙江署前鋒侍
衛順治十三年大軍由寧波乘舟趨定海偽伯阮
思偽總制陳六御等率衆三萬列二百餘艦扵衡
水洋格斯泰率衆擊郤之諸軍並進斬阮思陳六
御等遂定舟山格斯泰得頭等功牌二
聖祖仁皇帝康熙二十年隨都統瑪竒討逆孽吴世璠由
廣西進征敗賊扵石門坎黃草壩攻克雲南城凱
旋擢前鋒參領兼管佐領二十九年七月
命裕親王福全為撫遠大將軍征噶爾丹内大臣佟國綱
前鋒統領邁圖等為參贊格斯泰隨征八月朔師
次烏蘭布通噶爾丹扵隔岸樹林中卧駝為營兵
伏其後佟國綱率兵進擊中鎗殁格斯泰直入賊
營左右衝擊賊莫敢當出而復入者再諸將士由
山腰遶賊後擊之潰遁格斯泰乘勝窮追為河岸
淖泥所阻賊衆掩至格斯泰力戰與邁圖及護軍
參領赫色巴錫巴雅爾璊岱營總韓大任前鋒校
珠旺勒等皆殁於陣議䘏有差
賜格斯泰祭葬如副都統例初大兵將出征時
上賜護軍參領等人各一馬前鋒參領未預格斯泰請給
命自往上駟院選擇馬有白鼻者格斯泰願得之或言此
馬固雄駿然白鼻自古所忌恐不宜用格斯泰曰
效命疆場吾夙願也何忌焉遂乘馬行至是裕親
王奏言與賊戰時親見一將乘白鼻馬三入敵陣
衆皆識為格斯泰也櫬至京
遣侍衛奠茶酒部議予雲騎尉世職
上曰格斯泰效力年久勞績顯著再與一雲騎尉合併為
騎都尉以其子幹珠罕襲後以襲次滿停襲
今上乾隆十五年
詔核八旗世職之以死事䘏敘而襲次已滿者
特予恩騎尉世襲罔替復以格斯泰之曾孫英福襲
賽喀納(子納齊喀)
賽喀納滿洲鑲白旗人姓布賽初任典儀
世祖章皇帝順治十四年授二等侍衛尋擢一等侍衛
聖祖仁皇帝康熙九年二月授護軍參領十四年三月察
哈爾布爾尼叛
上命信郡王鄂扎為撫遠大將軍大學士圖海為副將軍
討之賽喀納隨征師次達祿聞布爾尼以兵三千
屯踞山後大兵緣山谷而進賊兵二百伏山溝突
出衝犯賽喀納奮勇擊敗之遂進擊屯聚賊衆布
爾尼散郤旋收集潰卒千餘排列鳥鎗接戰賽喀
納擊敗其前隊賊遁據山巔大軍分路並進賽喀
納領隊扼其要隘斬獲甚多布爾尼逃奔扎嚕特
境之貴勒蘇台山後為科爾沁右翼總管沙津射
殪斬首馳獻大軍凱旋叙功予賽喀納雲騎尉世
職二十一年十一月授鑲白旗蒙古副都統二十
二年九月調鑲白旗滿洲副都統二十七年五月
卒次子薩木齊喀襲職長子納齊喀初官内閣中
書康熙四十五年十月隨大學士席哈納往湖廣
鞫訊容美土司田舜年私鑄擅殺罪狀還京轉典
籍四十九年遷刑部主事五十二年遷本部員外
郎時皇太子允礽護衛德麟獲罪其父阿哈占任
福陵總管
上命其自行拘禁德麟詐自縊死潛逃竄奉天將軍瑭保
住以奏
上命選才幹司員訪緝納齊喀同主事舒琳往膠州捕獲
之德麟伏誅納齊喀議敘即陞尋授兵部郎中五
十四年辦事密本房五十七年任揚州𣙜關監督
期滿派往阿爾台養贍歸附之烏梁海厄魯特事
竣回兵部任兼佐領六十一年十月授山西布政使
世宗憲皇帝雍正元年正月擢湖北巡撫二年十二月疏
言湖北州縣全食淮鹽近因生齒浩繁正慮食鹽
不敷巴東縣與四川䕫州府之巫山縣連界山峻
路險商販罕至今縣北紙倍溪山中忽湧鹽泉試
令煎熬日得鹽二千觔有竒計每歲可得七十萬
餘觔請
勅部酌照淮鹽川鹽設引起課于
國計民生均有禆益事下部議令會同兩淮巡鹽御
史詳酌以行三年二月疏言康熙五十九年截留
漕米六萬石分發近水州縣貯倉備賑已閱五載
紅朽堪虞請扵青黃不接時平糶以裕民食俟秋
成後計所糶米一石可易榖二石如歲豐榖賤尚
有贏餘一并還倉積貯庶可經久疏上得
旨納齊喀奏請湖北各州縣所貯米石易糓存倉以為經
久之計具見實心辦事殊為可嘉尋以疾奏請觧任
詔總督楊宗仁暫署巡撫納齊喀給假調養俟病痊任事
遣太醫診視齎
賜珍藥及葠四觔五月卒年六十遺疏上得
旨納齊喀簡任巡撫敬慎自持實心任事忽聞溘逝朕心
深為軫惻下所司議䘏部議納齊喀任巡撫未滿三年
以致祭一次可否給半葬請
上命給全葬並
予諡勤恪
額司泰
額司泰滿洲鑲白旗人姓富察大學士額色赫弟
也初事
世祖章皇帝任一等侍衛
聖祖仁皇帝康熙三年授鑲白旗蒙古副都統九年遷護
軍統領十二年逆藩吴三桂反
上命順承郡王勒爾錦統師征討以額司泰參贊軍務會
侍衛阿爾賽自荆州還奏賊由貴州䧟沅州總兵
崔世禄降賊澧辰道梗湖以南半入扵賊總督蔡
毓榮亦飛章入告因
詔額司泰同護軍統領伊爾都齊簡精銳先發十三年二
月抵荆州
上以常德長沙二郡為三楚要地
命額司泰與前鋒統領碩岱都統珠滿移駐守禦值二郡
已為賊䧟仍駐荆州未幾賊將劉之復陶繼智率
賊萬餘犯宜昌營扵江之兩岸總兵徐治都告急
額司泰乃自荆州移師赴援與徐治都等率舟師
横江逆擊戰甫接賊潜以三百人登岸擾我後我
師分擊敗之得賊舟三賊遁走越三月師次岳州
界時三桂據澧州其黨吴應麒廖進忠柯鐸高起
隆據岳州馬寳張國柱復率賊二萬自澧州水陸
坌集並扵陸地設鹿角阻我騎兵額司泰與貝勒
察尼將軍尼雅漢定議山岡為賊門戶令前鋒兵
先奪之以扼其吭繼令護軍驍騎分路堵截且檄
綠旗兵奪據城陵磯及七里橋使賊首尾不相顧
至期聞貝勒營吹角額司泰率前隊戰艦擊賊衆
軍以次並進攻燬賊船殱賊萬餘賊退踞七里橋
東木柵乃收兵還營是年冬奉
詔參贊貝勒尚善軍規復岳州值賊勢披猖我軍未能進
取久相持十五年三月
上諭尚善曰頃安親王岳樂已復萍鄉醴陵進取長沙逆
賊吴三桂遣其黨馬寳高起隆自岳州赴援賊勢既分
毋坐失機會扵是尚善部勒水陸諸軍令額司泰統率
進𠞰賊船列陣洞庭湖鐵鎻鈎連礮火矢鏃如雨
額司泰自率銳卒衝其北令副都統路什擊其南
軍士皆奪船奮進大敗賊追擊三十餘里賊之據
君山者皆遁獲船五十二偽印五纛仗盔甲無算
擒賊百七十餘人十六年二月卒於軍先是統師
王貝勒屢奏額司泰敗賊功皆得
旨嘉奬俟事平日議敘至十九年大軍凱旋部議王貝勒
大臣征岳州時退縮不前罪額司泰既病殁應籍
家産
上原宥之
塔勒岱
塔勒岱滿洲鑲白旗人姓博和哩先世居黑龍江
祖額徵古
太宗文皇帝天聰時來歸塔勒岱初任前鋒校
聖祖仁皇帝康熙元年隨定西將軍愛星阿由雲南入𬗟
甸追擒明桂王朱由榔在事有功十年授前鋒侍
衛十三年逆藩吴三桂之黨譚宏吴之茂王屛藩
等據四川塔勒岱隨前鋒統領穆占𠞰賊扵野狐
嶺賊以千餘衆伏林箐出步騎百餘誘戰塔勒岱
先衆迎擊敗賊盡發其伏分隊撲𠞰賊俱竄走復
擊敗偽總兵葉某於陽平關進征保寧偽總兵鄭
歪嘴吴印龍韓天福等先後率衆水陸来犯咸擊
郤之自蟠龍山還至郿嶺及龍潭驛兩遇賊衆邀
截並擊之潰遁敘功予雲騎尉世職值陜西提督
王輔臣叛據秦州平凉塔勒岱隨穆占往𠞰敗偽
總兵高鼎於隴州進圍秦州擊郤賊兵之自平涼
保寧来援者秦州既下遂趨平涼屢擊敗迎戰賊
衆十五年王輔臣降吴三桂尚據湖南穆占奉
詔為征南將軍移師湖南塔勒岱率兵隨十七年駐師攸
縣賊將王國佐屢率衆犯城塔勒岱戰郤之復敗
偽總兵黃士彪裘萬寳扵酃縣桂陽州諸處十八
年敗賊將吴國貴吴應麒等扵永州沅州凱旋授
護軍參領二十年調前鋒參領二十三年擢前鋒
統領二十四年擢鑲白旗蒙古都統彙敘陜西湖
南軍功晉世職為騎都尉兼一雲騎尉二十五年
七月卒
賜祭葬如典禮諡勇壯子竒蘭布襲職
希福
希福滿洲鑲白旗人姓納喇由六品筆帖式補授
刑部員外郎康熙六年京察二等輔政大臣鰲拜
因與希福叔父賽音布有隙矯
詔將希福並其兄戶部主事紀泰革任八年鰲拜得罪紀
泰始訴冤部議復紀泰及希福職九年五月補原
官尋遷吏部郎中十八年四月遷内閣侍讀學士
五月擢内閣學士二十年五月充
經筵講官六月授兵部右侍郎二十一年調吏部右
侍郎二十二年二月遷都察院左都御史四月疏
言海内大定提鎮諸臣宜次第入
覲以重閫寄得
旨在外提鎮等官鎮守封疆關係緊要若概令来朝遠離
汛地必致曠職如有應陛見者奏請候旨定奪八月授
川陜總督二十三年二月疏言漢中舊有駐防滿
洲兵及城守副將一員兵八百餘名所屬并要隘
駐防兵又二千餘名其地歲征糧米散給本處各
營已恐不敷今又移臣標官兵七千並家口三四
萬往駐兵糧不足勢必令西安州縣饋餉西安距
漢中千餘里棧道轉運甚艱請撤漢中駐防兵仍
駐西安臣撥標下將官馬兵五百火器營兵五百
同滿洲兵輪班往駐臣每年秋後親往巡察一次
兵民俱無累下部議行又疏言前奉
諭旨撥臣標官兵駐廣元廣元距秦省甚遠棧道﨑嶇所
撥兵千名馬千匹應支糧草難帶本色今廣元亢
旱物價騰貴恐致糜費請照秦省糧價給兵自行
採買從之二十四年四月疏言洮州界接諸番舊
設副將駐守前因逆賊王輔臣變亂移副將駐岷
州而以守備駐洮州原為易扵調遣今兩地已平
岷州雖要較洮州差緩請仍舊下部議行五月疏
請免追進川兵丁長支錢糧九卿兩議一請
勅巡撫提督等詳察一請
遣大臣嚴查得
旨向年軍興之時兵丁甚屬勞苦若嚴行扣追朕心甚為
不忍此項錢糧應與豁免以示朕優䘏士卒至意二十
五年閏四月疏言川省地廣人稀土司番蠻雜處
恐有私收軍器禁物及奸徒串賣等弊各官慮疎
防範請嚴行禁止定例處分如所請行又言四川
撫臣姚締虞才學優長&KR0681;任未久得民情
上以希福徇情保薦令明白回奏尋下部議降二級調用
得
旨從寬留任八月疏參延綏總兵李承恩年老戀職應勒
休從之九月遷刑部尚書二十六年二月因少詹
事覺羅僧參被盜希福審理失實經宗人府題參
革職又雲貴總督蔡毓榮扵任湖廣總督時坐視
湖南城池失䧟嗣任雲貴總督𨼆吴逆財物希福
承審瞻徇不逐欵嚴訊從輕擬罪部議希福已于
别案革職應枷號鞭責得
旨希福著照部議完結後發往黑龍江披甲效力贖罪尋
卒
杭愛
杭愛姓黃佳先世居貝琿山沁高祖桑武扵
太祖高皇帝時来歸後隸滿洲正黃旗尋改隸鑲白旗父
古爾嘉琿
世祖章皇帝順治初年任國子監祭酒杭愛初任禮部筆
帖式旋擢主事累遷吏部郎中康熙十一年授山
西布政使
聖祖仁皇帝諭之曰朕以爾才能向欲内用今因外省事
重特授此職督撫之下藩司職掌最要爾其克盡忠誠
以副簡用十二年擢陜西巡撫十三年逆藩吴三桂反
滇蜀煽動文武率叛降賊
上命都統錫卜臣為鎮西將軍與副都統巴喀等駐守西
安復遣都統赫葉為安西將軍率師入蜀
特諭杭愛督運糧餉遣發官兵水陸防護會提督王輔臣
叛降吴逆杭愛與總督哈占復奉撫綏招徠之
命十四年二月賊䧟皋蘭河西道梗饋餉不繼大兵進規
四川又悉取道於陜杭愛因疏言大兵日需糧餉
皆取給西安鳳翔諸府若僅由陸轉輸山路﨑
嶇緩不及事必兼水道並運庶足濟軍食應遣員
赴略陽亟營船艦以速糧運并請募商運糶兼開
納粟事例以足軍需事並下部議行十九年調任
四川巡撫大兵方分道進取滇黔杭愛督理軍餉
以地經新復部選人員多未&KR0681;任且水道舟艦無
多不能濟運上疏論之奉
諭陜甘督撫即以略陽運艘直運叙州會叛鎮譚宏據萬
縣煽亂巫山雲陽間
上命將軍噶爾漢等速𠞰譚宏仍
勅杭愛與將軍烏丹等慰撫䕫州諸路以安反側明年建
昌土司安泰寧招集賊衆隂蓄亂謀勇略將軍趙
良棟奏請殄除之
上以小醜不足煩兵力
勅杭愛與將軍王進寳先往招撫不服而後移兵誅𠞰杭
愛因申諭以禍福泰寧懼遂来降是時滇黔尚未
靖總督哈占以大兵由永寧進征需糧甚亟請扵
永寧瀘州諸路採買支給杭愛奉
詔籌計督趣輸運先是吴逆倡亂四川郡邑悉為賊據百
姓逃亡弁兵強佔民田抗賦不納至是杭愛疏言
方今逆孽漸平逃亡漸歸請急行清理佔種民田
者令即給還違者論罪若開墾年久無原業主憑
契領歸者仍聽佃種輸賦得
旨允行二十一年又以從逆巡撫羅森任内捏報墾荒四
百餘畝陞科無出未便累民疏請豁免部議不准
詔如所請二十二年七月杭愛卒扵官
賜祭葬如例諡勤襄祀四川名宦祠
彰庫
彰庫滿洲鑲白旗人姓瓜勒佳父多克索哩扵
太宗文皇帝崇德三年從征明攻南皮縣以雲梯先登克
之
賜號巴圖魯予騎都尉世襲罔替
世祖章皇帝順治七年九年三遇
恩詔晉二等輕車都尉既卒彰庫襲
聖祖仁皇帝康熙十三年以驍騎校署參領隨定南將軍
希爾根征逆藩耿精忠至江西賊已䧟建昌撫州
等府乃先𠞰賊撫州偽都督易明擁兵拒戰擊敗
其衆賊合建昌援兵夾犯我軍復大敗之又殪偽
都督楊益茂等扵七里岡賊將邵連登衆號八萬
今偽都督九人分領依長興山掘壕排列彰庫率
兵衝擊屢有斬獲又至宜黃縣擊敗賊衆旋赴建
昌敗賊將李茂珠李復勝等扵城南之鎮鼓山十
九年五月隨都統勒貝𠞰賊廣西柳州時逆孽吴
世璠之偽將軍范齊韓詹仰等糾賊二萬列栅於
柳州之陶登彰庫領隊進擊斬獲甚衆賊潰遁二
十年正月隨平南大將軍賚塔進征雲南連破賊
將何繼祖王宏勲等扵石門坎黃草壩等處乘勝
薄雲南城下擊敗迎戰賊兵七月隨都統希佛追
賊將馬寳巴養元戰扵烏木山大敗之馬寳等窮
蹙来降是年賊平凱旋任佐領二十二年授護軍
參領二十五年敘功予騎都尉世襲罔替合所襲
之職為一等輕車都尉又一雲騎尉三十六年擢
正藍旗漢軍副都統四十年調鑲黃旗蒙古副都
統四十四年調鑲黃旗滿洲副都統四十五年致
仕四十七年十二月卒禮部以應否給與祭葬請
諭曰彰庫自任副都統以來並無顯著功績副都統祭葬
著停給所有世職應得䘏典照例給與子海寳康熙三
十三年進士官翰林院檢討襲世職
瑪竒(子常賚)
瑪竒滿洲鑲白旗人姓納喇
國初有哈達萬汗之族素巴海率二百人来歸為世
管佐領瑪竒其曾孫也初由顯親王府護衛遷長
史旋擢護軍統領康熙十八年十二月遷鑲白旗
滿洲都統列議政大臣十九年三月
上念廣西進征大兵勞苦日久宜令番休
命瑪竒偕都統趙璉副都統宏世禄統兵赴廣西更代師
次柳州降偽將王宗孝等三千餘人十月征南大
將軍賚塔由南寧進取雲貴
命瑪竒率兵急進十二月隨賚塔至西隆州率前隊兵進
抵石門坎偽將軍何繼祖王宏勲等糾衆萬餘據
險固守二十年正月瑪竒同都統勒貝等率前鋒
急奪隘口後軍繼進合擊自午至酉前隊綠旗兵
礮矢盡引退賊四路伏發犯我軍前鋒護軍分隊
立俟賊近夾擊大敗之盡得其險隘分兵固守次
早率勝兵疾馳安籠所復其城復領右翼兵擊繼
祖及偽將詹養等扵黃草壩破之奪營二十二進
軍曲靖連復馬龍州易龍所及楊林城賊據渾水
塘立營與嵩明州遥應分遣兵趨嵩明州乘賊不
備攻破東門賊逸出西門追斬偽遊擊守備等渾
水塘賊盡遁于是會貝子彰泰大軍直趨雲南省
城營歸化寺吴世璠遣其黨胡國柄劉圮龍等出
犯瑪竒率頭隊同諸將奮擊陣斬國柄圮龍遂圍
城十月偕勒貝等奪城西北銀錠山賊列礮抵拒
瑪竒等挺立當礮衝督兵掘壕築壘壘成俯瞰城
中縱礮賊不能支内亂世璠自殺克雲南城瑪竒
同都統穆占先入城撫民籍賊黨屬尋授鎮安將
軍駐防雲南瑪竒偕彰泰等奏留每佐領兵十名
駐省時希佛追𠞰叛黨胡國柱扵建川州所率兵
有年久者應扵駐省兵内派换瑪竒疏言滇省初
平土司猓猓甚多性情無定又新降官兵散處各
地皆須防範若派换則需撥每佐領四名餘所留
僅五名有竒未免單弱建川州距省千里山高路
險遣换兵刻期難到即到後馬力疲乏亦難追寇
若再需休養又恐坐失事機希佛現帶之兵足以
辦賊事竣即率回京請將駐省兵停其往换以固
守禦下議政王大臣議從之二十三年八月甄别
八旗大臣瑪竒以才力不及革職尋
諭曰雲南兵丁屯駐日久今地方底定可乘此冬撤回十
月瑪竒統滿兵回京三十五年卒子常賚雍正元
年授工部員外郎遷郎中二年調戶部郎中三年
正月任通州坐糧廳十月授廣東布政使四年十
二月擢福建巡撫時廣東巡撫楊文乾請假葬親
命常賚署理五年七月疏言廣東近水田畝每苦夏秋潦
漲廣州肇慶二府所屬受衝為最請以廣州通判
兼管南海三水隄工肇慶通判兼管高要高明四
會隄工冬間督率隄長按戶派工務期修築堅固
定賞罰法保固至三四年者紀錄加級五年者即
陞衝決者鐫秩有差至搶修物料請仍徵魚&KR0034;鴨
埠等稅以充公用
詔允所請八月赴閩十一月疏言直隸河南山東山西陜
西廣東六省流犯例發福建安插臣抵閩三月各
属流犯脫逃接踵皆因立法不嚴是以獲逃補配
者什無二三請嗣後流犯配後脱逃地方官逾限
不獲該管同兼轄官罰俸一年主守之保甲杖革
如逃回原籍族隣容𨼆按不應重律擬杖獲犯補
配日先枷責以正逃罪再加徒役三年庶流犯畏
法不敢逃地方官畏處分不敢不嚴緝矣部議兼
轄官罰俸六個月餘如所奏六年正月調雲南巡
撫先是常賚署廣東撫篆盜失摺匣鑰匙令匠役
私造將軍標兵窩盜獲賍徇庇不究龍門汛盜劫
兵械電白山賊劫人割耳從化山賊劫人勒贖並
匿不奏又與將軍石禮哈署督阿克敦布政使官
達訐奏楊文乾六月
諭曰常賚本朕藩邸微員因其平日謹慎安静是以擢至
巡撫望其不忍欺𨼆也乃署撫任内盜失鑰匙潜匿不
奏尚得謂無欺隐乎且與石禮哈等黨同伐異其罪不
容貸著革職赴廣東質訊
命通政使留保工部郎中喀爾吉善往粤偕總督孔毓珣
會鞫各案常賚坐私造摺匣鑰匙擬斬七年十一
月
諭曰原任都統瑪竒征𠞰吴逆著有勞績伊子常賚居官
尚無贜欵祗因與石禮哈阿克敦官達等傾䧟楊文乾
又奏事不實以致罹於重譴今朕念伊父之功特赦其
罪候另用尋
命隨兵部尚書查弼納往陜總查軍需諸務八年五月擢
刑部右侍郎十二月署寧夏將軍九年二月
特授鎮安將軍統領肅甘涼兵五千自為一隊備應援五
月率兵駐安西八月授西路副將軍十年正月凖
噶爾賊兵侵逼哈密常賚偕都統艮敦總兵張存
孝率滿漢兵三千二百名前赴烏克克嶺備禦三
月授内大臣仍留軍營七月隨大將軍岳鍾琪統
兵萬二千移駐木壘九月自木壘移駐巴里坤十
一年十月署大將軍查郎阿奏冬雪深積請分派
大臣駐劄以慎防守副將軍張廣泗統兵一萬二
百五十駐北山常賚統兵九千駐南山十三年閏
四月
命統綠旗兵一萬留駐巴里坤提督顔清如尚書馬會伯
為副嗣凖噶爾乞和乾隆元年六月撤巴里坤兵
與留駐哈密之提督樊廷總兵米國正管轄還京
任内大臣五年九月因疾乞罷
命以原官致仕予半俸十一年八月卒
賜祭葬如例
博霽
博霽滿洲鑲白旗人姓巴雅拉康熙十九年由護
衛授長史二十二年擢鑲白旗蒙古副都統二十
三年八月遷鑲白旗蒙古都統九月調鑲白旗滿
洲都統二十四年授江寧將軍三十一年調西安
將軍三十五年二月撫遠大將軍費揚古奉
命由西路𠞰噶爾丹
上命博霽統滿洲兵自寧夏往會費揚古軍五月大敗噶
爾丹于昭莫多敘功授雲騎尉世職准襲一次十
一月
上以噶爾丹窘廹必走哈密
命博霽擇西安兵未出征人材強壯者與將軍孫思克同
偵禦三十九年七月
上諭大學士等曰聞博霽自江寧赴西安時軍民哭送直
至浦口彼若不善何能如此誠可謂將軍矣四十二年
聖駕西巡
閱西安官兵
上以博霽訓練有方
賜御用櫜鞬及弓矢
諭曰朕巡幸江南浙江盛京烏喇等處未有能及爾西安
兵丁者爾處官兵俱嫻禮節重和睦尚廉耻且人材壯
健騎射精練深可嘉尚慎勿令其變易四十三年正月
授四川陜西總督先是
上西巡時以河南府居各省之中水路四達應截留豫省
漕糧儲其地間遇山陜歉收即可由黃河挽運恐
經三門底柱舟不能逆上至是
命博霽偕陜西巡撫鄂海河南巡撫徐潮山西巡撫噶禮
會勘三門底柱四月合疏言臣等會勘三門中流
為神門水勢甚溜南為鬼門更洶湧北為人門勢
稍緩三門之下為底柱再下二里卧虎灘臣等用
船載糧三十石從卧虎灘挽上人門溜急灘多行
舟艱難不如陸運便豫省漕糧截留于河南備貯
陸運至陜州西門外太陽渡上船計三百餘里費
較河路減下九卿議如所請四十五年疏言去歲
秋特奉
諭旨念民間所用升斗大小不同令部臣較鑄平凖頒行
臣已照式鑄造轉發各属但陜甘收糧舊用永豐
倉斗駐防兵糧亦以此支放相沿已久今以部頒
新斗較量一石計短少三斗如以新斗收受即以
新斗放給則十分之中已減三分兵馬糧料不無
艱窘况陜甘兵馬較他省最多倘有行走全賴士
飽馬騰查收受民糧時尚有多收耗糧一項未革
請將此項耗糧永行禁革百姓交糧令照舊斗之
數以新斗交收支給兵糧亦照舊斗之數以新斗
量給則耗糧革絶民已樂輸恐後而陜甘滿漢十
餘萬兵丁俱仰沐格外之
恩矣下部議如所請其永豐倉斗永行停止四十七年閏
三月卒遺疏入
諭曰博霽久任將軍簡授總督效力有年巖疆重寄正資
料理忽聞病逝朕心深為軫惻應得䘏典察例具奏尋
賜祭如例嗣子寳山襲雲騎尉寳山卒停襲
二格
二格滿洲鑲白旗人姓富察康熙二十六年由筆
帖式授内閣中書歷遷理藩院郎中詹事府少詹
事四十四年遷詹事尋擢内閣學士四十五年五
月教習庶吉士先是湖廣總督石文晟劾奏容美
土司田舜年私造宫殿暴虐奸淫種種不法舜年
參革伊子田昞如假捏昞如幼子田翼南年歲希
圖承襲並劾桑植土司向長庚容匿昞如抗不觧
審六月
上命二格偕左都御史梅鋗赴楚會同文晟等鞫之時舜
年赴武昌申訴文晟拘之尋病卒長庚亦解昞如
聽勘九月會鞫梅鋗石文晟各執一議具奏二格
以証佐未集獄辭未定不便立議疏言昞如長庚
巳到案取供至田舜年各欵僅取族侄田瑛如供
詞梅鋗等俱欲以現取口供完結臣以為瑛如與
舜年同被獲之人非舜年子弟伊親子及案内証
佐二十餘名無一到者未經質審處甚多舜年治
病之醫及檢屍之知縣洪國輔俱未到案舜年死
未明白倘草率完結無以服衆土司心得
旨總督石文晟原參田舜年建造宫殿行兇作惡是以羈
留武昌今田舜年已故又具奏欲息其事如土司抗拒
不法則當發兵征𠞰若無罪當反坐原參之人朕意以
二格所奏為是此事不便令督撫提督會審當再遣大
臣前往尋
命大學士席哈納侍郎張廷樞蕭永藻察審田舜年僣越
淫縱各欵俱虚其希圖承襲等事屬實應治罪已
死無庸議田昞如暴戾虐民抗不赴審已革職仍
枷責安插内地向長庚隐匿田昞如降四級留任
並以草率具奏革梅鋗職總督石文晟及湖北巡
撫劉殿衡偏沅巡撫趙申喬提督俞益謨各降級
罰俸有差四十六年六月陜西盜犯朱璽魏學吾
行劫商州雒南等處拒捕傷兵逃匿山澤千總趙
璉招降之
詔二格偕左都御史巢可托往勘朱璽等實因官兵四面
圍困計窮出降與自首不同論斬決從犯流徙寧
古塔被脅百餘人俱免罪承審官未能得實各分
别降革四十七年正月充
經筵講官初湖廣鎮筸紅苗劫靖疆營民為官兵捕
獲守備王應瑞訪知營民所在遣兵入寨欲援以
出苗民拘留之戕一卒總兵雷如私釋所獲苗民
易兵以歸事
聞二月
特命二格往訊得實苗犯廖老宰等俱梟示雷如照故縱
罪囚律革職枷責王應瑞擅動軍馬發邊充軍十
月遷禮部右侍郎五十年八月轉左雍正元年三
月卒
鄂海
鄂海滿洲鑲白旗人姓温都由筆帖式授内閣中
書洊陟宗人府郎中兼佐領康熙三十六年
聖祖仁皇帝親征噶爾丹鄂海先赴寧夏儲備牲畜
駕至寧夏會陜西按察使缺
命於軍營辦事之科道部郎内開列具奏
特簡鄂海任之
諭曰初任外官者每於朕前奏言潔清其身以圖報恩及
&KR0681;任後輒背其言朕扵從官二十餘員内簡爾為按察
使爾當益勵素行也三十七年遷陜西布政使四十年
擢陜西巡撫四十二年十一月
上幸西安
閱兵以滿洲及綠旗兵皆善射鄂海與將軍博霽總督華
顯並
賜櫜鞬弓矢及
御書匾額貂皮冠服加一級十二月
詔於河南府儲積米穀預備山西陜西賑貸並
命督撫等會勘由黃河挽運事宜明年三月會勘三門底
柱溜急灘多舟行甚險應自河南府陸運至陜州
西太陽渡乃以舟運四月鄂海又奏勘閱渭河惟
自寳雞至郿縣一百四十餘里水落時重載難行
郿縣以東河深水平重船可以挽運疏下部議渭
河與山西之汾河河南之賈魯河並令巡撫設法
挑濬四十九年十月擢湖廣總督五十一年五月
疏言臣前赴鎮筸閱視邊界聞邊外紅苗恃強滋
事雖經永順土司招撫並未納糧乃令總兵張谷
貞辰州知府遲煓鳳凰營通判黃㴻𫝊集苗目宣
布
聖主威德令其改過輸誠扵是毛都塘等五十二寨頭目
開具八百餘戶丁口赴武昌投順八月又報盤塘
窩等八十三寨投順頭目續至得
旨鎮筸生苗居深山之中自古以来並未向化鄂海等宣
示朝廷德澤布揚聲威盡行招撫殊屬可嘉在事官兵
交部議敘今紅苗等已輸誠削髮宜安插得所從容化
導教之禮義文武官弁其各仰體朕無分内外咸俾同
享昇平宇内無不樂業之意五十二年四月
上以鄂海曾任陜西才具素優兵民性情俱所熟悉調為
四川陜西總督十月疏言甘肅洮岷邊外大山生
番歸順得
旨洮岷邊外向無生番或係與外藩蒙古王貝勒貝子公
台吉等納糧之人不可止以投順為美名其事甚有關
係當再行詳察尋奏大山在洮州東南近土司楊汝松
界外非蒙古納進番人今既率属歸化請即以楊
汝松管理又疏言四川建昌鎮属會川營界外涼
山番目阿木咱率屬歸順願每歲貢馬四匹請給
職銜其所属三千餘戶仍令管理五十三年正月
疏言去歲甘肅所属靖遠固原會寧諸處夏田少
雨秋禾失收叠奉
恩諭全免五十三年錢糧又經撫臣岳拜請動倉糧賑䘏
亦奉
旨允行已遵照籌辦外惟是甘肅山高地冷歲止一收民
無儲蓄其被災戶口或賑或借或糶三法並行災
民方得安堵且春夏間青黃不接小民謀食無由
宜乘春和時畊種若無籽粒牛具田畝坐荒秋收
又復無望請於被災等處乏食窮民自二月至六
月止日給糧大口三合小口二合以資養贍其有
田地而無力耕作者每畝給糧五升每頃給銀三
兩以為籽本令所在道府等官確察妥辦諭令竭
力耕種至流移未歸者臣與撫臣捐資齎送回籍
後如屋宇傾壊令地方官捐修安插十一月以朝
邑縣與山西蒲州接壤疏請將同州州同及潼關
營千總移駐以資彈壓事並下部議行五十六年
十月四川巡撫年羹堯𠞰撫越嶲衛阿羊叛番奏
繳土百戶印劄並奏把總皮登榜被射身死部臣
以所繳印劄未聲明西糾土百戶阿卡何往又皮
登榜被射情節前後所奏不符令鄂海確察尋奏
土百戶阿卡因大兵進𠞰畏懼潜逃已經招回西
糾至年羹堯前奏皮登榜督造浮橋中箭身死今
據提臣康泰等咨稱實係身先渡河奮擊叛番被
賊射斃乞
勅部議䘏賞疏下部議令川撫酌行給賞五十七年大兵
征策旺喇布坦撫遠大將軍貝子允禵等率兵分
駐西寧甘州涼州莊浪豫備進𠞰鄂海奏撥西安
藩庫銀四十萬兩解赴甘省協濟糧芻又奏撥平
涼鞏昌寧夏貯倉米豆十萬石運赴蘭州充餉又
府谷山丹等州縣衛以軍行所過奉
旨免徵錢糧草束并請豁免一體運送軍需之陜属葭州
甘属寧夏等二十八處丁糧以紓民力五十八年
四月又言
皇上軫念西陲百姓轉運急公
特恩蠲免五十八年地丁銀兩以軍務未竣不及米豆草
束第各省額徵類多折色惟甘省邊地銀數少而
糧草多至平涼慶陽西寧涼州等府且有全徵本
色者是沿邊軍需用力最多之地轉不得共沾實
惠請將甘属五十三四五六等年未完民欠銀糧
草束一例蠲免使民盡力輸納本年額徵糧草以
佐軍需則
皇仁溥而民氣裕疏下戶部寢其議奉
特旨盡予豁免五十九年五月固原提督金國政疏奏陜
西兩年歉收百姓有流離狀
諭曰總督鄂海平昔居官亦優今因年老聲名漸不如前
陜西兩年歉收之處並未詳悉上聞其令明白回奏鄂
海尋奏西安等四府一州比歲豐稔惟延安沿邊
堡所及甘肅涼州諸處歉收俱經題報所有五十
七八兩年借給災黎銀米謹彙列實數陳奏疏入
報聞六十年五月
命鄂海辦理軍前糧餉而以四川巡撫年羹堯代為總督
十月疏言遵
旨至甘州料理糧餉甘州等處山多田少所産糧草有限
宜豫為籌備請于河南湖廣運至陜西糧餉内撥
米六萬石豌豆四萬石半送甘州半送涼州從之
十二月
諭議政大臣曰吐魯番現駐官兵其可種之地甚多總督
鄂海在軍營無事可即往彼效力六十一年六月靖逆
將軍富寧安請派大臣專司吐魯番種地積糧
上命鄂海同副都統克什圖管理遇有軍務一體調遣
世宗憲皇帝雍正元年十月以原品休致仍在吐魯番種
地效力三年四月卒
福敏
福敏滿洲鑲白旗人姓富察康熙三十六年進士
改庶吉士散館歸班
世宗憲皇帝在藩邸時
今上初就外傅福敏侍讀康熙六十一年十一月
世宗憲皇帝御極擢授内閣學士兼禮部侍郎尋充
經筵講官雍正二年八月充會試副考官十一月充
繙譯鄉試副考官十二月教習庶吉士三年四月
遷吏部右侍郎六月疏言漢官陞任級非隨帶者
例改紀錄滿官則一槩銷去請照漢官例畫一下
部議行八月署浙江巡撫十二月疏言海塘工程
原議皆用條石後因限迫遂用條石托外亂石填
中恐日久坍塌請寬限照原議改築得
旨交新任巡撫李衛查勘修理時
命都統拉錫至浙查抄年羹堯財産羹堯先已自燬書札
福敏於拉錫回程後復查出西征隨筆逆書二冊
係錢塘舉人汪景祺撰
上嘉其細心論景祺罪如律四年二月擢都察院左都御
史四月管翰林院掌院學士九月署湖廣總督十
月奏沔陽潜江等十州縣水灾請暫借常平倉榖
六萬石發賑續將贏餘銀買補又奏被水各州縣
現遵
旨煑賑但老幼頗難就食丁壯亦覺路遠時當種麥恐妨
生業請查丁口一體給米均得
旨嘉奬十二月
諭曰朕原命爾暫署督篆若一得人即命往替近日廊廟
中頗乏卿貳滿臣皇子左右亦需爾来輔翼留爾在楚
乃出於不得已宜體朕意勉力為之五年正月疏言湖
廣苗猺地方不産硝磺而多鎗礮傷人案明係私
販轉入查革職藩司張聖弼濫給硝磺牌照甚多
前任藩司鄭任鑰亦縱戚林西周販賣射利應嚴
禁得
旨硝磺乃違禁之物湖廣苗猺雜處例禁更嚴鄭任鑰縱
其私人犯禁取利著革職在楚修理江岸工程處效力
贖罪二月奏請以耗羨銀兩築江陵松滋等縣堤岸奉
旨著動帑金委員監修成後仍算民堤百姓加意保護俾
永受其益四月謬冲花苗叛福敏檄黔兵截後路以楚
兵搗巢平之下部議叙加二級七月疏言安陸荆
州各府被水堤塍冬初水退正可興工除被灾老
幼婦女照常賑濟外丁壯悉令修築優給賑米俾
饑民得食而堤亦完固
上善其議如所請九月奏請增設湖北糧道庫大使一裁
蒲圻縣羊樓司巡檢從之先是閏三月
召福敏回至是得代進京授吏部尚書六年四月以前巡
撫浙江時瞻徇布政使佟吉圖擅動庫銀事革職
八年四月
命協理兵部侍郎五月兼戶部侍郎九年擢左都御史仍
兼戶兵二部事十年七月署工部尚書
特命協辦大學士事十一年十一月署刑部尚書十二年
五月以審理戶部尚書彭維新一案朦混徇隐奉
旨申飭又議福建武平縣民藍厚正毆死胞兄擬斬留養
一案糊塗姑息降三級留任乾隆元年五月
命同左都御史孫嘉淦辦廢員案嘉淦劾福敏偏執
上以福敏既拘執嘉淦亦沽名另派大臣辦理八月充
順天鄉試正考官二年三月充會試正考官六月
教習庶吉士三年正月擢
武英殿大學士兼工部尚書二月充繙譯鄉試正考
官十一月兼翰林院掌院學士四年五月加太保
六月八旗通志告竣加二級六年七月
上初幸木蘭行圍福敏奏事宜六條一行圍邊外内外
奏章按期馳送較
宫廷清穆勞逸懸殊尤宜朝乾夕惕清明在躬從容
應之一留京百官道在隨事警察因人懲戒不使
偷惰者得行其私一巡行之日言路不可不闢然
有大奸惡大利害宜參奏不當𤨏細凟陳傷政體
一
聖祖仁皇帝扵獵地之平易險阻莫不了然故周旋中度
馳射如神願
皇上籌度扵馳射之先一弁兵布圍未必無參差乞少
加從容使未習後生得黽勉從事一弁兵從行日
久必致資斧不濟量加
恩澤費無多而受惠無窮得
旨覽大學士所奏具見老成忠懇補衮陳善之意朕皆
嘉納七年福敏年七十
御製詩賜之曰前世文昌宿當朝王者師典型鵷鷺序
標凖鳳凰池有問鳴鐘應方瞻霽月披耆年緣令德
初度值良時堂敞槐隂茂筵開日影遲春風坐綺席
仙酒介龐眉允賴經綸手猶疎弟子儀夀身兼夀世
長佐太平基八年七月奏時政三條一河防事宜動
關呼吸難容濡遲江南石林口等處新工初就愈
宜保護懇照灾民請賑例一面辦理一面奏
聞一灾民勢必流移自謀生活若有司不善拊循但禁
越境致輾轉溝壑宜加以玩視罪一江南湖廣等
處偏灾請留六省南漕賑濟懇
宸斷數目截留庶上不虧儲下足濟食奏入報
聞十年十二月以疾請解任
諭曰卿才品優長老成端諒内廷講誦多年恪慎小心
實有禆益特簡綸扉正加眷倚覽奏情詞懇切朕勉
從所請著解任調理加銜太傅以示篤念舊學之意
卿善自頤養以承恩澤遇精神康健風日晴和仍舊
詣宫門請安並到内廷書房看視十二年
上以詩存問曰經時未到禁門邊食履多宜心泰然月
霽風清煩暑遠忽教重憶講帷前十七年福敏年八
十
御製詩賜之曰光霽由来衆式觀絳帷黃閣領儒冠身
名應擬濟南伏年德原同沛下桓松鶴作朋還侑酒
孫曾繞膝合加餐還丹益算何須藉兩字𫝊經永不
刊二十一年十月卒
諭曰致仕大學士福敏品行端嚴學問醇正老成耆碩
宣力年深久侍講帷清勤懋著予告以来朕時加存
問前歲抱疴曾經親往看視賜以醫藥調養就痊方
謂精神康健期頤可望今聞溘逝實深軫悼即日朕
親行致奠著賞内庫銀一千兩經理喪事所有應得
䘏典著該部察例具奏尋
賜祭葬諡文端入祀賢良祠四十四年
御製懷舊詩稱為龍翰福先生
詩曰今古既殊宜其教亦異施古方教數年今為出閣
時憶半舞勺歲
皇考掄賢師即從師授經詎惟習少儀循循既善誘嚴若
秋霜披背誦自幼敏匪曰詡徇齊日課每速畢師留
為之辭以此倍多讀胥益平生資誰知童時怨翻引
老日悲不失赤子心能無繾綣思嗚呼於先生吾得
學之基
欽定八旗通志卷一百六十九
