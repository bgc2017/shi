欽定四庫全書
欽定八旗通志卷一百五十一
人物志三十一
大臣傳十七(滿洲正黃旗五傅逹禮烏丹)(帥顔保鄂明珠哈素丹克濟)
(查弼納)(赫夀)
帥顔保
帥顔保滿洲正黃旗人姓赫舍里大學士希福之
次子也
聖祖仁皇帝康熙元年正月以希福自
太宗文皇帝時贊理機務勤勞素著
諭吏部視大學士范文程額色赫例擢用其子為學士遂
授國史院學士六年四月教習庶吉士九月充纂
修
世祖章皇帝實錄副總裁八年六月擢吏部右侍郎七月
授漕運總督九月疏言淮安為水陸孔道乃十五
里内連設三關其板閘鈔關與淮安倉之税戶部
差員徵收清江厰船料等税工部差員徵收胥役
繁多商人耗費多端稽遲時日請以三關額課歸
併一關徵收則胥役減而商民俱便疏下部議戶
部言淮安倉税應歸併淮安關工部言清江厰之
税為修造漕船經費宜分徵如舊
上以厰税歸併一關亦不致虧課
命九卿科道再議如帥顔保所請九年正月疏言淮揚二
府属州縣上年夏季被水已奉
旨令督撫察勘災傷分數蠲免額賦其漕糧漕項例不蠲
免而高郵州宿遷桃源塩城贛榆等縣連歲歉收
所有上年應徵及帶徵舊欠萬難併徵請
敕部議疏下部議令改折帶徵得
旨高郵等處災傷與他處不同其未完未徵漕米仍令帶
徵恐小民不能完納以致困苦下部再議蠲免未完康
熙六七兩年漕米三萬一千餘石閏二月疏言戶
部行令漕項錢糧俱以制錢收放伏思漕項錢粮
非解部交納即給丁濟運以及修造漕船之需與
本地支銷者不同且漕船行月白粮經費領運長
途遇淺起剥遇溜添䉡所費不貲勢難負錢遠涉
應仍准徵銀支給疏下部議從之十二年正月同
河道總督王光裕疏言舊例每年漕運全完河工
歲修告竣舉劾所属文武各官以示勸懲至康熙
四年部議停止伏思漕粮徵兑匪易運觧維艱且
需多方催儹使如期抵通至黃河頂衝危險運河
旱澇疏濬惟賴經管各官竭力殫心不辭勞瘁庶
河流循軌而漕艘得以飛輓若勤惰罔分恐因循
貽誤請仍遵舊例每年分别舉劾疏下部議行於
是疏薦山東糧道遲日㢲河南粮道范周無錫知
縣吴興祚等又劾罷溧陽知縣王錫琯等十三年
十月以逆藩吴三桂窺犯江西需兵勦禦
詔率所部往駐十二月因安親王岳樂已統師抵南昌撤
回十七年六月安親王進征湖南仍率兵鎮守南
昌九月移鎮吉安十八年三月疏言吉安各属衆
山連接逆賊&KR0777;踞出没不時臣令副將色勒許壮
猷遊擊章紘等率兵分堵緊要隘口斷賊糧道相
機勦撫别令知府蒋維藩會同遣官入賊巢宣布
勅諭招降偽總兵副將以下五十餘員兵萬餘十九年八
月平南王尚之信為其護衛張永祥等首告䟦扈
怨望諸罪逮繫勘鞫
詔將軍賴塔以罪不株連諭慰藩属
命帥顔保率兵至南雄韶州酌駐要地十月
命回漕運總督任二十年五月内陞工部尚書十二月調
禮部尚書二十二年正月以疾解任二十三年十
二月卒年四十有四
賜祭葬如例子赫奕由侍衛授内務府總管遷工部尚書
見大臣表
明珠
明珠滿洲正黃旗人姓納喇葉赫貝勒錦台什之
孫也父尼雅哈當
太祖高皇帝滅葉赫時隨其兄德勒格爾來降授佐領屢
從征有功
世祖章皇帝定鼎燕京予騎都尉世職順治三年卒長子
振庫襲明珠其次子也由侍衛授鑾儀衛治儀正
遷内務府即中
聖祖仁皇帝康熙三年擢内務府總管五年授宏文院學
士六年充纂修
世祖章皇帝實錄副總裁七年奉
命與工部尚書瑪爾賽閱淮揚河工定議修復興化縣之
白駒場舊閘增鑿黃河北岸引河以偹蓄洩是年
刑部尚書對喀納遷大學士明珠授刑部尚書八
年以對喀納兼刑部尚書改明珠都察院左都御
史十年二月充
經筵講官八月奏停廵鹽御史遍歷州縣之例十一
月遷兵部尚書十二年正月
上幸南苑
閱八旗甲兵於晾鷹臺明珠先期布條教俾衆演習及期
軍容整肅
上諭之曰今日陳列甚善可著為令是年平南王尚可喜
請撤藩移遼東吴三桂耿精忠亦以是請下議政
王大臣會議時有謂三桂當久鎮雲南不可撤者
明珠與戶部尚書米思翰刑部尚書莫洛等堅持
宜撤遂以兩議上
詔從明珠等議十四年調吏部尚書十六年授武英殿大
學士先是吴三桂反大學士索額圖謂因撤藩激
變宜罪議撤諸臣
上弗許及耿精忠降尚之信
賜死吴逆殄滅
上宣諭廷臣以前議撤藩惟明珠與米思翰莫洛等為能
稱
旨云二十一年議政王大臣等勘論耿精忠及其黨曾飬
性等二十餘人罪狀擬奏如律
上召詢廷臣欲量予寬減明珠奏耿精忠罪浮於尚之信
尚之信縱酒行兇口出妄言耿精忠負恩謀反悖
逆尤甚法在不赦
上又諭以逆黨多人尚宜矜釋明珠奏此中惟陳夢雷金
鏡田起蛟李學詩可寬
上仍命王大臣集議俱如明珠言於是陳夢雷等四人免
死入旗為奴耿精忠曾飬性等咸伏誅時
詔重修
太祖
太宗實錄及編纂
三朝聖訓
政治典訓
平定三逆方略
大清會典一統志明史皆以明珠為總裁官兩遇
實錄告成加太子太傅晉太子太師二十七年二月御史
郭琇疏劾明珠與大學士余國柱背公營私諸欵
一凡閣中票擬俱由明珠指揮輕重任意余國柱
承其風旨即有舛錯同官不敢駁正
聖明時有詰責漫無省改即如陳紫芝參劾張汧疏内并
請議處保舉之員
上面諭九卿應一體嚴處票擬竟不之及一眀珠凡奉
諭旨或稱其賢則向彼云由我力薦或稱其不善則向彼
云
上意不喜吾當從容挽救且任意增添以市恩立威因而
要結羣心挟取貨賄至每日奏畢出中左門滿漢
部院諸臣及其腹心拱立以待皆密語移時
上意無不宣露部院衙門稍有關係之事必請命而行一
明珠連結黨羽滿洲則佛倫格思特及其族姪富
拉塔錫珠等漢人之總攬者則余國柱結為死黨
寄以腹心凡會議會推皆佛倫格斯特等把持而
國柱更為之囊槖惟命是聽一督撫藩臬缺出余
國柱等無不展轉販鬻必索及滿欲而後止是以
督撫等官愈事剥削小民重困今天下遭遇
聖主愛民如子而民間猶有未給足者皆債官搜索以奉
私門之所致也一康熙二十三年學道報滿之後
應陞學道之人率往論價九卿選擇時公然承風
缺皆預定由是學道皆多端取賄士風文教因之
大壊一靳輔與明珠余國柱交相固結每年糜費
河銀大半分肥所題用河官多出指授是以極力
庇護當下河初議開時彼以為必委任靳輔欣然
欲行九卿亦無異詞及
上欲另委人則以于成龍方沐
聖眷舉出必當
上旨而成龍官止臬司可以統攝於是議題奏仍属靳輔
此時未有阻撓意也及靳輔張大其事與成龍議
不合始一力阻撓皆由倚託大臣故敢如此一科
道官有内陞出差者眀珠余國柱率皆居功要索
至於考選科道即與之訂約凡有本章必須先行
請問由是言官多受其牽制一明珠自知罪戾見
人輙用柔顔甘語百計欵曲而隂行鷙害意毒謀
險最忌者言官恐發其奸状當佛倫為總憲時見
御史李時謙累奏稱
旨御史吳震方頗有參劾即令借事排䧟聞者駭懼以上
各欵俱約略指參總之明珠一人其智術足以彌
縫罪惡又有余國柱奸謀附和負
恩之罪罄竹難盡伏祈
霆威立加嚴譴天下人情無不欣暢奏入
上諭吏部曰國家建官分職經理庶政必須矢志精白大
法小廉各守職業實心任事庶無負拔擢簡用之意朕
親理萬幾歷有年所於爾部院大小官員行事無不深
知為臣子者既儋爵受禄榮及父母庇及子孫家能自
給便當知足無致隕越前已屢頒諭旨嚴行申誡又復
諄諄面諭訓誨再三今在廷諸臣自大學士以下有職
掌官員以上全不恪勤乃職惟知早出衙署偷安自便
三五成羣互相交結同年門生相為援引傾䧟商謀私
事徇庇同黨圖取貨賂作弊營私種種情状確知已久
九卿詹事科道皆朕委任之員凡遇會議自當各出已
見公同商酌乃一二欲行倡率之人持議于前衆遂附
和於後雷同草率一意詭隨又其甚者雖在會議之班
茫無知識隨衆畫題希圖完結廷議如此國是何憑又
有當集議時緘默自容及至僨事巧於推卸朕深惡此
等推諉苟容之軰亦屢加嚴飭至於用人關係重大羣
臣賢否難以周知故遇緊要員缺特令會同推舉原期
為國得人實有禆益亦欲令被舉者警心易慮恐致溺
職累及舉者因而勉自刻勵九卿諸臣宜體朕心從公
選舉方為不負委任乃歷來所舉官員稱職者固有而
貪黷匪類往往敗露此皆瞻徇情面植黨納賄所致凡
兹情弊朕非不知前者班布爾善阿斯哈等身為大臣
所行悖亂致干憲典遂行正法至今猶耿於懷是以比
來大小官員背公㣘私交通貨賄朕雖洞見而不即指
發冀其自知罪戾痛加省改庶可終始保全詎意積習
深錮漫無悛悔如審擬蔡毓榮一案庇護挽救瞻徇黨
類百計營求因朕具悉其奸私謀未遂近差塞楞額往
審張汧被參事情朕面諭塞楞額張汧居官貪穢爾宜
嚴行審出迨差回時詢問塞楞額奏稱臣於此案盡心
嚴鞫若有失實甘受誅戮及覽其奏案惟是累及保舉
張汧之人竟為庇護朕知内閣原擬票簽將保舉張汧
官員并未議及業行折出又念張汧審結定罪之後自
然發露因仍用原簽票發又靳輔下河工程屯田之案
朕早已察其情弊特遣佛倫等前往勘議今所議殊屬
偏私且凡會議之時科爾坤佛倫等務執己見持論好
勝苟非懷挟私情何以力排衆議朕亦曾面加誡諭未
見畏悔如此積弊愈久愈深物議沸騰輿情憤激以致
言官列欵參奏本應發明其事以肅官方因不忍遽行
加罪大臣且用兵之時有曾效勞績者故免其發覺勒
德洪明珠著革去大學士交與領侍衛内大臣酌用李
之芳著休致回籍余國柱著革職科爾坤著以原品觧
任佛倫熊一瀟等著觧任於河工案内完結嗣後大小
臣工各以洗滌肺腸痛改陋習潔己奉公勉盡職掌以
副朕寬大矜全咸與維新之至意尋授明珠為内大臣
二十九年
上命裕親王福全統兵征噶爾丹明珠與領侍衛内大臣
索額圖等參贊軍務尋以噶爾丹敗遁不行追剿
議罪降四級留任三十五年四月
上親征噶爾丹遣明珠與左都御史于成龍督運西路軍
饟五月以噶爾丹敗遁班師明年
上復親征明珠扈從至寧夏奉
命撥駝運饟又偕學士黃茂齎白金頒賚鄂爾多斯隨征
兵衆師還叙功復原級四十三年奉
命與内大臣阿密達等賑山東河南流民之就食京師者
四十七年四月卒年七十有四
上遣皇子奠茶酒
賜祭葬如例
今上乾隆三十七年十月
諭曰國史館進呈新纂明珠列傳内所列郭琇糾參各
欵臚採不全於核實紀載之義未合明珠在康熙年
間身為大學士柄用有年乃竟不克自終漸至植黨
營私市恩通賂勢𦦨熏灼物議沸騰
皇祖疊申
誡諭期得以恩禮保全而明珠不知省改致為郭琇參奏
復
念其於平定三藩時曾有贊理軍務微勞不即暴示罪状
然亦立予罷斥並未嘗廢法姑容後雖量為錄用僅
授内大臣之職距其身没二十餘年不復再加委任
此實
皇祖恩威並用權衡纖毫不爽迥非三代以後所可幾及
而確核明珠罪案祇在徇利太深結交太廣不能恪
守官箴要不致如前代之嚴嵩温體仁軰竊弄威福
竟敢隂排異己潛害忠良舉朝側目而莫可誰何也
即如眀珠以現任閣臣而郭琇即以露章臚欵抨擊
甚力使明珠果能如眀季諸奸箝制言路則郭琇矢
口之間早已禍不旋踵即或深謀修隙亦必多方狙
伺假手擠排乃郭琇因此一疏遂以鯁直受
知不及二年即由僉都御史洊擢都御史不聞明珠之黨
有能為之抑沮者雖其間亦曾因事論黜而我
皇祖鑒其政績風力由閒廢中擢為湖廣總督後因紅苖
搶奪隠慝不報削籍歸里其罪實由自致亦非明珠
之黨藉事以為報復今郭琇列傳具在可攷而知也
至於明珠生平是非功過原不相掩我
皇祖慎持予奪之柄至公至明因物付物恭繹
聖諭仁至義盡一一適如其人之所自取即此可以窺見
萬一兹館臣裒輯明珠事蹟因檢閣庫未獲郭琇劾
章似由當日
留中不下遂據館中所存郭琇疏稿刊本撮載大凡但其
間刪削過多恐傳之既久或疑修史者有意曲為隠
諱於据事直書之旨無當也因命於明珠傳中全列
郭琇參本俾天下後世得喻此事本末共知我國家
立綱陳紀朝宁肅清從無有宵小僉壬如前代之得
以怙權千政而我
皇祖聖明英斷刑賞持平實為執兩用中之極則朕禀承
祖訓凡一切用人行政無不本此意為折衷用是剖悉原
委宣諭中外仍命錄載傳後使定論昭然永以示傳
信而垂法戒焉
傅達禮
傅達禮滿洲正黃旗人姓吴雅由主事洊陞員外
即即中康熙六年授内秘書院侍讀學士十年正
月改翰林院侍讀學士二月充
經筵講官尋又充
日講起居注官十二月擢掌院學士兼禮部侍郎
諭曰翰林院起居注職任重大關係機密朕以爾才品優
卓實可信任故行簡用爾其黽勉以副朕意十一年正
月教習庶吉士先是
上命儒臣翻譯大學衍義是年七月告成傅達禮奏請刊
頒得
旨允行十二年四月
諭曰滿漢文義照字翻譯可通用者甚多後生子弟漸至
差謬爾任翰林院可將滿語照漢文字彙發明某字應
如何用某字當某處用集成一書使有益於後學此書
不必太急宜詳慎為之務期永遠可傳方為善也書成
賜名清文鑑五月教習庶吉士七月重修
太宗文皇帝實錄充副總裁八月
命同禮部侍郎哲爾肯往雲南經理吴三桂撤藩起行事
宜
諭曰因爾等遠往雲南料理遷移事務特賜朕所佩刀各
一口良馬各二匹十一月三桂反被留十三年大兵由
湖廣進𠞰三桂釋傅達禮等還
上嘉其不屈於賊仍以原官用十四年以
經筵講章不稱
旨罷尋卒
烏丹
烏丹滿洲正黃旗人姓納喇葉赫貝勒錦台什之
曾孫也
聖祖仁皇帝康熙十一年以一等侍衞同學士郭廷祚往
視淮安河工決口繪圖還奏
詔河臣於宿遷至清河舊堤外增築遥隄以防衝溢十三
年順承郡王勒爾錦統師湖廣討逆藩吳三桂烏
丹奉使軍中宣
諭機宜旋以陜西提督王輔臣叛附三桂
上命烏丹署副都統領兵駐守太原旋
命署建威將軍移兵潼關至即遣兵𠞰平華州商州諸賊
十五年隨大將軍圖海征平凉賊據城北虎山墩
聫聲援通饟運烏丹督兵奮擊大創賊衆遂奪虎
山墩俯攻平凉城輔臣惶懼乞降烏丹率數騎入
城安撫降衆十七年授護軍統領時漢中興安尚
為三桂賊黨所據
詔圖海進征以烏丹參贊軍務尋分兵擊敗賊衆於牛頭
山及香泉等處是年十二月圖海入
覲烏丹奉
命仍佩建威將軍印暫統大兵十八年九月
諭烏丹曰爾在朕左右有年稔知朕意應勇果任事參贊
大將軍機宜以立功勲十月圖海統師至鎮安縣偵知
賊在梁河關烏丹繼將軍佛尼埓後進擊與偽總
兵王遇隆戰於火神崖敗之渡乾玉河奪梁河關
乘勝追𠞰恢復興安
上命圖海還駐鳳翔烏丹仍以建威將軍分統大兵繼將
軍王進寳之後征四川烏丹疏請
敕西安甘肅兩巡撫速趣運饟至略陽俾克乘時進取
詔如所請十九年正月烏丹先遣兵斷賊饟道自與王進
寳擊賊於蟠龍山錦屏山諸處大破之遂趨保寧
奪浮橋斬關入城生擒偽將軍吳之茂張起龍偽
總兵郭天春等保寧平時勇略將軍趙良棟亦復
成都烏丹與王進寳佛尼埓議分兵取順慶重慶
佛尼埓先行招降順慶偽知府彭天夀等烏丹率
兵至重慶偽將軍楊來嘉彭時亨偽總兵路之嵩
江有倉等迎降於是達州東鄉太平新寧南江安
岳諸州縣悉定旋奉
詔取瀘州與趙良楝會兵進雲南七月良棟疏請
敕烏丹速滅永寧賊寇乘勝趨雲南
上諭曰烏丹往取瀘州行及一月何故猶未渡江其速令
取瀘州𠞰除犯永寧諸處賊寇八月烏丹同佛尼埓領
兵攻豹子山瀘州賊渡江遁令前鋒𠫭領博鼎等
追擊之擒斬及溺死者無算十月良棟劾烏丹擁
重兵二萬不急赴援致永寧再䧟仁懷失守得
旨成都去永寧不過七八百里烏丹不急赴援遲至六十
餘日貽誤殊甚以宣威將軍鄂克濟哈統其兵進征烏
丹解將軍任還漢中隨大將軍圖海鎮守二十一
年還京議政王大臣等追論遲援永寧罪革護軍
統領及佐領尋授為三等侍衞兼佐領二十九年
七月喀爾喀扎薩克台吉額爾克阿海等率千餘
人作亂而噶爾丹亦犯邊掠烏珠穆沁
上命裕親王福全征噶爾丹以烏丹隨師至烏蘭布通擊
敗賊衆噶爾丹竄遁裕親王遣烏丹同𠫭領色爾
濟博爾和岱往偵噶爾丹所在行數日知已遠去
乃還途遇喀爾喀賊衆刦掠烏丹與色爾濟博爾
和岱並遇害議䘏有差烏丹
賜祭葬如散秩大臣又視陣亡例予雲騎尉世職以其子
巴什襲並
命巴什兼襲其叔父噶納海二等男爵
世宗憲皇帝雍正二年以烏丹入祀昭忠祠
素丹
素丹滿洲正黃旗人姓富察三等男斐雅斯哈之
子也
聖祖仁皇帝康熙十一年素丹襲父爵授護軍恭領二十
九年隨裕親王福全擊敗噶爾丹於烏闌布通中
箭傷三十一年奉
命隨安北將軍郎坦勘視寕夏延綏西寕邊界明年擢護
軍統領
詔同都統希佛統師駐大同預偹征調三十二年郎坦擒
獲哈密回人之輸税厄魯特者訊知噶爾丹所在
請發兵進剿
上命素丹赴軍前會議尋奏言噶爾丹自烏闌布通敗遁
馬畜亡失部衆貧乏遷徙靡常以得所遊牧為幸
必不敢復擾我邊疆可暫緩進剿其納税厄魯特
之哈密回人并請釋歸曉諭其酋以示畏懷意尋
又以甘凉二府乏糧請移駐防兵於寧夏蘭州奏
入皆從之三十五年二月
上親征噶爾丹由中路進師
詔素丹率增發兵赴西路與撫遠大將軍費揚古刻期並
進尋
召赴行在統前鋒兵為嚮𨗳視沿途所鑿井五月
上至克嚕倫河素丹上言噶爾丹懾我軍威勢將奔竄請
上稍緩進征俟西路軍夹擊
上從之噶爾丹果遁走為西路軍擊敗師還以扈從勞
賜内廐馬一三十七年改授前鋒統領四十年以疾解任
世宗憲皇帝雍正元年六月
賞銀一千兩
命以原銜往甘肅軍營效力時青海羅卜藏丹津逞逆
詔撫遠大將軍年羹堯帥師討之素丹恭贊軍事二年正
月西寧東北郭隆寺喇嘛為羅卜藏丹津所誘聚
衆叛素丹與提督岳鍾琪統兵進剿賊聚哈拉濟
溝我軍奮擊斬馘三千燬寨十乘夜追擊發賊山
谷伏兵三千盡殪之四月授正黃旗蒙古都統兼
署固原提督十一月授寧夏將軍三年改正紅旗
滿洲都統列議政大臣駐守陜西七年四月大軍
征準噶爾素丹奉
詔率西安滿洲兵一千赴凉州策應七月卒於軍年七十
有二
賜祭葬如典禮諡勤僖先是康熙四十年素丹有疾所襲
父爵以長子素圖襲及雍正五年敘平青海功授
素丹三等輕車都尉世職以次子素章阿襲素圖
自有傳
鄂克濟哈
鄂克濟哈滿洲正黃旗人姓納喇由侍衛署副都
統兼佐領康熙十二年逆藩吴三桂叛分擾陜西
湖廣十三年十月
上以河南府乃四逹之地距潼關鄖襄皆近駐師其地所
在有警可策應
命鄂克濟哈偕副都統色格率每佐領驍騎三人往駐十
二月逆鎮王輔臣叛於寧羌
命鄂克濟哈偕將軍阿密逹率所部兵赴西安剿禦十四
年正月
上以蘭州為近邊要地應遣兵駐守
命鄂克濟哈參贊阿密逹軍務移師蘭州剿禦并防階州
文縣諸處三月鄂克濟哈擊賊於涇州城南擒斬
偽總兵衛民譽等復涇州五月復敗賊衆於寧州
近城東山斬偽副將張三偽參將王廷譽及賊衆
八百餘復寕州得
旨嘉奬下部議叙十六年隨撫遠大將軍圖海進逼禮縣
驛門等處敗賊於芭蕉園斬獲無算復塔什堡十
七年九月議取漢中興安提督王進寶趙良棟將
軍畢力克圖分路進鄂克濟哈隨圖海由興安進
漢中興安相繼復十八年十二月圖海以漢中要
地請撥滿兵千令鄂克濟哈領振武將軍印同副
都統恰塔駐守從之十九年正月進取四川
諭鄂克濟哈率漢中滿兵合將軍烏丹為良棟進寶後繼
二月大兵分路進剿成都保寧相繼復
上以四川已定
諭鄂克濟哈同烏丹即精簡士卒馳赴重慶為進取雲貴
計三月
諭曰四川與雲貴接壤賊必乘間來犯其檄趙良棟同鄂
克濟哈等於各要路立營深溝高壘堅為守禦八月
諭曰四川漢中滿兵雖為數不少今當進取雲貴着於滿
洲蒙古漢軍每佐領下各派護軍二人驍騎四人共帶
兵千人令護軍統領佟佳率赴四川既至鄂克濟哈同
將軍烏丹酌量分為二路時湖廣提督徐治都疏報瀘
州永寧諸處失守逆賊譚宏既降復叛閏八月鄂
克濟哈以兵復瀘州九月擊賊於托川雅自午至
酉奮勇大敗賊賊棄營宵遁捷
聞下部議敘十月良棟疏報賊犯仁懷烏丹擁兵不急援
致永寧失守得
旨成都距永寧不過七八百里烏丹不急赴援貽誤已甚
著速觧將軍任還漢中鎮守其四川官兵俱付鄂克濟
哈統領與趙良棟會商進剿十一月鄂克濟哈疏言烏
丹觧將軍任後兩路官兵俱臣統領建昌永寧相
距千餘里不能兼顧請分路進取
命署西安將軍佛尼勒為建威將軍領永寧一路兵與總
督哈占會剿二十年三月鄂克濟哈等以建昌軍
棄城出自劾失援請嚴加處分
諭曰鄂克濟哈久駐成都既不能退敘州諸處來犯之賊
復不馳援建昌以致失陷着觧將軍印還漢中同將軍
圖海守漢中諸處七月
召還尋授二等侍衛三十年授正黃旗副都統三十三年
遷護軍統領三十四年八月
命偕副都統扎喇克圖巡邊十月噶爾丹擾喀爾喀遊牧
上命調蒙古各扎薩克兵以鄂克濟哈現赴汛界所有蘇
尼特阿巴噶阿巴哈納爾各部兵
命領侍衛内大臣索額圖偕鄂克濟哈前往收集各駐要
地偵禦三十五年隨征噶爾丹凱旋
命駐守寧夏三十八年卒
查弼納
查弼納滿洲正黃旗人姓完顔祖愛音布任戶部
理事官
世祖章皇帝順治四年以考滿稱職予雲騎尉職世襲罔
替卒查弼納兄觀音保襲三遇
恩詔晉至三等輕車都尉從征雲南卒
聖祖仁皇帝康熙二十二年查弼納襲世職二十八年管
佐領四十四年署護軍參領四十七年授吏部郎
中五十年遷内閣侍讀學士五十三年擢内閣學
士充
玉牒副總裁官五十五年遷兵部侍郎明年充
經筵講官六十一年十月授江南江西總督
世宗憲皇帝雍正元年有流匪温上貴結江西棚民藉閉
糴為名樹旗謀掠萬載知縣施昭庭新昌知縣李
玥調集鄉勇擊殺三百餘人擒温上貴等十數人
獲偽劄偽印鞫得上貴為臺灣逆匪朱一貴遺黨
與十數人並伏誅於是大學士白潢尚書張廷玉
並陳奏安戢棚民之策得
旨下查弼納詳議尋奏言江西界連福建湖廣廣東諸省
地曠山深土人無力開墾率多招徕流民搭棚居
住種藝麻靛名曰棚民但安業日久驅令回籍誠
恐别生事端應編入保甲千戶以上添駐官弁稽
察至編册以後續到流移不得容隠其有膂力可
用及讀書向學者准一體入籍應試疏下部議行
二年閏四月奏請停止駐防兵巡拏私鹽專責所
在州縣嚴緝九月奏言太湖跨連數郡盗匪易藏
洞庭東山地當緊要請令新設恭將駐守其簡邨
周鐵橋鮎魚口馬跡山黿山東山鳳川吴樓各令
偹弁分駐又言江南財賦重地知府稽察難周請
改六安太倉穎泗廬邳海通等州為直隸而蘇松
常三府增設元和震澤昭文新陽寶山鎮洋奉賢
金山福泉南滙陽湖金匱荆溪等縣分任繁劇皆
從之明年以保奏恭將等官六員同一考語傳
旨申飭又因疏奏盗案
諭曰查弼納條奏弭盗之法極似周詳乃一月之内盗案
多至一百九件可見所奏盡属欺飾耳總督統轄文武
弭盗是其專責其務實心嚴察以副朕意四年四月
召回京先是有
旨以尚書隆科多與貝勒蘇努及公鄂倫岱尚書阿爾松
阿等黨附交結事
詢問查弼納不以實奏至是
上親詢之語多支吾及革職勘問乃舉出王大臣等議請
正法
上曰朕昨降旨時言及
聖祖仁皇帝查弼納痛哭不止尚有良心且在兩江總督
任内居官尚好今既舉出實情可寬免其罪尋授内務
府總管兼鑲紅旗漢軍都統七月擢吏部尚書十
月協理兵部尚書五年三月以濫保兵部郎中舒
伸赴直隸水利效力部議革職得
旨降五級署兵部尚書十月予實授七年
上命發兵進剿凖噶爾授内大臣傅爾丹為靖邊大將軍
由北路入總督岳鍾琪為寧遠大將軍由西路入
查弼納奉
命赴肅州總理西路軍需明年十月
詔入覲授靖邊副將軍改赴北路九年六月噶爾丹策凌
遣賊三萬來犯北路我軍獲其偵卒詭稱賊酋大
策凌敦多卜道病留駐和博克山小策凌敦多卜
遊牧在察罕哈逹兵不滿千距我軍三日程查弼
納與傅爾丹信之令參贊大臣素圖副都統岱豪
率兵三千先發尋遣前鋒統領定夀率兵一千五
百應援而自統軍繼之至庫列圖嶺與賊戰斬馘
四百餘又賊兵二萬伏山谷從間道奄至衝突我
營我軍力拒殺賊千餘時賊據險要我軍議移營
至和通呼爾哈諾爾素圖定夀等引兵突圍多戰
殁賊衆環逼我土默特兵潰散查弼納與傅爾丹
及副將軍巴賽率兵四千設方營保護輜重且戰
且行渡哈爾哈納河查弼納與傅爾丹相失力戰
殁于陣巴賽亦被害事
聞
諭曰準噶爾賊衆侵犯北路將弁兵丁急欲滅此朝食忿
激迎擊倉猝失利念此疆場效命之人皆國家養育多
年朕特加選用冀其大樹功勲重邀爵賞伊等亦以世
受國恩誓圖報效争先恐後竭力捐軀雖誤堕狡計而
矢死效忠情殊可憫其下部議䘏
賜祭葬如例入祀昭忠祠予騎都尉加一雲騎尉世職其
舊襲之職例銷
恩詔所加止襲雲騎尉因合併為三等輕車都尉以其子
那清阿襲
赫夀
赫夀滿洲正黃旗人姓舒穆禄初由筆帖式授内
閣中書遷内閣侍讀康熙二十四年遷工科給事中
尋轉刑科兼管廣善庫四十三年遷内閣侍讀學
士旋擢内閣學士四十五年四月兼管太僕寺十
二月授禮部右侍郎仍兼内閣行走明年充
經筵講官四十七年遷戶部左侍郎尋調吏部左侍
郎四十八年正月
命往西藏協同内閣學士拉都琿辦事四十九年十二月
擢漕運總督五十年八月疏言江西湖廣兩省漕
粮給軍副米經御史王謙言條奏應如江南浙江
兩省例部議令臣會同各督撫定議按舊制江西
浙江湖廣正兑漕米每石加耗米四斗改兑漕米
每石加耗米自四斗逓減至二斗二升不等以為
運丁盤淺起剥蒸折晒颺之費皆因程途有遠近
所以徵給有多寡因地制宜軍民相安已久未可
輕事更張從之十月疏言江浙漕船抵通積年掛
欠甚多皆由水次出兑時以銀折米運丁沿途既
乏副米輙侵用正米致抵通交倉虧缺宜于兑米
水次令監兑官坐守糧道親歴稽察務湏正耗行
月并搭運各米槩行兑足上船如有折銀情弊州
縣官照私自改折漕粮例革職仍追米歸欵失察
之監兑官及粮道分别議處又江南省粮船三千
五百餘浙江省糧船一千三百餘前後開行相去
千有餘里每省派通判一員首尾不能兼顧請嗣
後江南派七員浙江派三員押船抵通以有無掛
欠分别加級降級積至三次實陞實降其兑次開
行時即令監兑官督押抵淮如在淮盤騐短少懲
責旗丁留其子弟一人令於産米處購買足數僱
船赶交押運官如仍短少將監兑官題恭其押運
千總定例每帮二員輪押實止一員領運或有事
故勢必以一員領兩帮恐難兼顧請揀發在部候
選千總三四十員遇缺派署向來千總押運全完
例止加銜偶有掛欠即行革職人心未免隳阻嗣
後有押運積年掛欠之帮而二運全完押運其次掛欠
之帮而三運全完押運舊無掛欠之帮而五運全
完者請予即陞其駕運旗丁向來每船開報一名
或掛欠留通追比則回空無正丁請嗣後每船於
本丁兄弟子姪内增報副丁令十船正副丁連環
保結能舉首折乾盗賣等弊者酌量給賞如隠匿
不舉一丁治罪九丁責懲其旗丁向由衛守偹報
充嗣後應令千總先具保結加以府廳等官察騐
方准充當其粮船過淮本定限三月以内而從前
並無按限過淮者或遲至六月致回空守凍一年
阻滯年年遲延請嗣後違限一二月者仍照例處
分二月以上者計日不計月分别議處疏下戶部
會同九卿詹事科道議皆如所請行五十一年巡
撫張伯行疏劾總督噶禮會審科場作弊一案有
通同賄賣隠情弗研究確供尚書張鵬翮因其子
為噶禮屬員瞻顧掣肘噶禮亦疏劾張伯行翻駁
命盗案件不能清理各欵並得
旨解任質訊
諭九卿等曰此案察審實難若令滿大臣審則以為徇庇
滿洲若令漢大臣審則以為徇庇漢人張伯行劾噶禮
連及張鵬翮意欲使之廻避今可令張鵬翮會同赫夀
從公審理尋會奏張伯行誣劾噶禮賄賣舉人應革職
贖徒噶禮劾張伯行不能清理案件是寔餘以會
銜題咨舊事苛劾應降一級留任
上切責張鵬翮赫夀掩飾和解瞻徇率結
遣尚書穆和倫張廷樞前往再&KR0008;詳見噶禮張伯行傳下
九卿核議以噶禮張伯行不和衷任事互相訐恭
玷大臣職均議禠革
詔張伯行仍留原任噶禮依議革職九月以赫夀代噶禮
為江南江西總督五十三年張伯行劾奏布政使
牟欽元以交通海賊之上海縣人張令濤為幕友
得
旨革欽元職下赫夀察審赫夀以搜捕弗獲且海中無賊
入奏
詔張鵬翮同副都御史阿錫鼐往勘五十四年五月覆奏
張伯行虛捏誣䧟請革職質訊
詔從之以赫夀暫署江寧巡撫十月丁母憂
上以江寧安徽兩巡撫俱新授未莅事
命赫夀在任守制五十六年四月内遷理藩院尚書七月
靖逆將軍富寧安奏拿獲策妄阿喇布坦哨卒二
人問之云策妄阿喇布坦與俄羅斯哈薩克布嚕
特皆為仇敵拉蔵汗之子娶策旺阿喇布坦之女
三年已經生子逹賴喇嘛班禪及拉蔵之使俱在
策旺阿喇布坦處聞布木之子策凌敦多卜託卜
齊都噶爾三都克等率兵六千去年往阿里克處
助拉藏汗征布嚕克巴至今未回
上命赫夀以富寧安所奏宣
諭拉藏汗赫夀遵
上指致書拉藏汗言策妄阿布坦狡詐多端甚不可信我
蒙
皇上恩授理藩院尚書念昔時曾到爾處汗甚愛敬我故
作書相告拉藏汗得書尋奏策妄阿喇布坦遣兵
據喀木衛藏地請
敕發大兵即為策應
詔西安將軍額倫特等集兵救援詳見額倫特傳五十八
年九月赫夀卒
賜祭葬如例
欽定八旗通志卷一百五十一
