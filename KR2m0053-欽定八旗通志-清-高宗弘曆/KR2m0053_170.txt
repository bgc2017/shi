欽定四庫全書
欽定八旗通志卷一百五十六
人物志三十六
大臣傳二十二(滿洲正白旗一景扈爾漢堪康果禮固勒岱)(武理逹音)
(布喀)(英俄爾岱篤蘇納蒙阿什達爾漢雅賴巴理阿圖)(薩穆什)
扈爾漢
扈爾漢姓佟佳世居雅爾古寨後隸滿洲正白旗
太祖高皇帝戊子年從其父扈喇虎率所属來歸
恩遇之賜姓覺羅尋授一等大臣居五大臣之列扈爾漢
感
上撫育恩誓以戎行效死每出戰輙為前鋒瓦爾喀部蜚
悠城長策穆特黑者苦烏喇貝勒布占泰之虐請
内附
上命扈爾漢隨貝勒舒爾哈齊往徙之扈爾漢以兵三百
護五百戶先行烏喇聞之遣萬人邀諸路扈爾漢
結寨山巔分百人衛降者身率二百人與烏喇軍
相持不下翼日敵悉衆來戰同揚古利擊却之丁
未年從貝勒巴雅喇等征東海窩集部有功己酉
年復率兵千人征窩集部所属滹野路盡降其部
落收二千戶而還
太祖嘉之賞甲胄駟馬
賜號達爾漢辛亥年同何和里等征窩集部之呼爾哈路
圍扎庫塔城三日攻克之癸丑年從征烏拉乘勢
奪門遂克其城天命元年同安費揚古統兵二千
征東海薩哈連部至兀爾簡河刳舟二百水陸並
進收河南北三十六寨黑龍江北十一寨又招降
使犬諾洛石拉忻諸部長四年明兵四道来侵扈
爾漢從擊撫順開原二路大敗其衆明總兵劉綎
復由寬奠口進棟鄂路扈爾漢先奉
命率大兵千人伏山隘以扼其衝衆貝勒繼至引左右兩
翼兵夾攻綎倉卒不及陣殱其兵五萬人綎戰死
先是扈爾漢率兵往禦棟鄂路遇明遊擊喬一琦
擊敗之一琦奔孤拉庫崖朝鮮營自縊死明年
上復征明扈爾漢從又擊敗明總兵賀世賢等軍扵瀋陽
歷加世職至三等總兵官八年十月卒年四十八
太祖親臨哭之以其子渾塔襲職
武理堪(子武拜)
武理堪姓瓜勒佳世居義屯父伊蘭柱徙居哈達
之費德里
太祖高皇帝未滅哈達時武理堪來歸歲癸巳葉赫貝勒
布齋紏哈達烏拉輝發科爾沁席北卦爾察珠舍
里訥殷諸路兵來侵武理堪奉
命偵敵出東道百餘里將陟嶺羣鴉噪集馬前若阻其行
武理堪心異之自度與敵左馳歸以告復奉
命出扎喀路薄暮至渾河敵營河北方會食武理堪擒葉
赫一卒訊之言敵衆三萬將乘夜渡沙濟嶺而進
遂携以還報時夜方半傳
諭諸將俟達旦出師我兵有謂敵兵衆者武理堪宣言曰
敵雖衆心不一誰能禦我及戰諸路敵兵果潰布
齋為我兵吳談所殺天命四年明分兵四路来侵
太祖親統師擊之敗其三路兵明經略楊鎬&KR0702;總兵李如
柏引兵還瀋陽武理堪率二十騎至呼蘭山見敵
軍行山麓乃於山嶺駐馬大呼手弓四顧為指麾
伏兵状敵望見驚潰武理堪遂縱騎疾馳擊之斬
四十人獲馬五十敵相蹂踐死者千餘初定滿洲
旗制武理堪隸正白旗分轄人戶為佐領每有征
伐任前鋒統領既卒
太祖追念曰武理堪從朕摧鋒䧟陣幾死者數矣以其長
子武拜襲管佐領事武拜年十六即隨大軍略明
撫順所遇敵輙奮戰矢中顙不顧嘗從
太祖出獵有熊突圍騰上峻嶺
太祖遥見一人躍馬射熊貫胸而墮
諭侍臣雅蓀曰是非武拜不能
遣視之果然復
諭諸皇子曰武拜之勇今共見之矣遂授侍衛天命四年
從征葉赫負重創力戰不退師還
賜良馬是時明總兵毛文龍誘我新附之衆往歸皮島武
拜循徼三日擒八十餘人其來誘者乘騎遁追及
射殪之還奏即以所獲
賜之管轄六年從征明破敵於南夀山授騎都尉世職遼
陽既下諸將分隸所俘有差
太祖以武拜能繼父志年少建功
命視一等大臣例隸千人十一年蒙古巴林部貝勒囊努
克背盟刦掠武拜隨大軍征之我諜者為敵困援之
出殱敵百人
太宗文皇帝初即位擢列十六大臣佐理鑲白旗事奉
命追捕叛逃蒙古至都爾弼有十五人拒戰武拜既被創
仍奮擊盡殱之
太宗諭諸大臣曰是固
先帝數嘉許者
特予優賚天聰四年大軍取明永平灤州武拜隨貝勒阿
敏守永平聞明兵圍灤州率護軍馳援乘夜破明
步兵營會阿敏棄永平武拜隨歸逮繫論罪以其
曾夜入敵營破敵
命釋其縳尋授前鋒參領五年從征明圍大凌河城同參
領蘇達喇赴錦州偵敵有斬獲六年從征察哈爾
率精銳先驅遇叛逃蒙古五人斬首以獻察哈爾
林丹汗携其丁壯牲畜渡黃河西奔土默特部大
軍還克歸化城武拜奉
命撫輯降戶八年征明大同額駙多爾濟將中軍前鋒統
領圖魯什將左軍武拜將右軍明總兵曹文詔迎
戰敗之復同恭領席特庫薩海設伏宣府擒明守
備殱其游騎尋與承政阿什達爾漢等招察哈爾
汗之子額哲及其大臣來歸九年五月明屯兵大
凌河西武拜與都統阿山石廷柱圖賴邀截其歸
路陣斬副將劉應選殱步騎五百餘擒遊擊曹得
功及守備三人攻克松山城南臺堡師還復設伏
敗敵兵叙功晉三等輕車都尉世職是時
上遣諸貝勒征明朔州代州忻州
命武拜率兵駐上都城舊址偵軍事會軍中遣使奏捷遂
與俱歸崇德元年同前鋒統領勞薩等齎書至喜
峯口潘家口
諭明守邊將吏斬其邏卒二十三人擒二人獲馬十是年
冬
上親征朝鮮
命同承政馬福塔等率兵三百先行襲其國都敗拒戰兵
國王李倧潜遁南漢山城大軍進圍之武拜與勞
薩殱敵援兵二百餘二年授前鋒統領列議政大
臣時參領丹岱阿爾津等往土默特貿易將還
遣武拜率將校赴歸化城護之遇明哨卒十六人斬十五
人獲馬十九擒一人以還三年四月略明寧遠逐
敵墮壕塹斬殪甚衆八月率兵八十人至洪山口
遇明兵斬其禆將二擊走羅文峪騎兵五百奪其
纛獲馬四十又殱密雲步兵百餘五年與勞薩率
兵過中後所略海濱斬級二百獲馬驘牲畜旋受
上方略策應圍錦州大軍駐要隘屢擊敗敵兵明年春以
大軍攻圍錦州弗力論統師王貝勒及諸將罪武
拜坐罰鍰秋
上親征松山明兵敗遁武拜未截擊
命拘繫旋釋之七年隨貝勒阿巴泰入明邊敗敵於豐潤
三河静海及青州八年隨鄭親王濟爾哈朗取明
中後所前屯衛是年十一月改任正白旗副都統
世祖章皇帝順治元年隨睿親王多爾衮入山海關擊敗
流賊李自成追至望都逾年觧副都統任列内大
臣三年蘇尼特部長騰機思叛武拜隨豫親王多
鐸征之斬獲無算四年同輔國公鞏阿岱内大臣
何洛會率兵駐防宣府先是兩叙軍功晉一等輕
車都尉至是論征騰機思功晉爵一等子屢遇
恩詔晉二等伯八年同内大臣洛什博爾輝等舉發英親
王阿濟格謀干政事優叙三等侯未幾洛什博爾
輝以謟媚諸王造言構釁伏誅武拜坐附和削職
籍沒十五年
世祖念武拜戰陣功
命復一等子爵世襲㒺替康熙四年四月卒年七十
賜祭葬如例諡曰果壮子郎坦襲爵别有傳
康果禮(子邁色)
康果禮先世居那木都魯以地為氏歲庚戌
太祖高皇帝命巴圖魯額亦都率兵千人征東海窩集部
招降那木都魯寧古塔尼馬察諸路屯長昂古明
安圖巴顔烏禄喀僧格尼喀里泰松阿等時康果
禮為綏芬屯長與其弟喀克都哩哈哈納綽和納伊
勒占蘇爾休率丁壮千餘來歸
賜金幣宴勞授康果禮喀克都哩三等子哈哈納三等男
綽和納三等輕車都尉伊勒占蘇爾休騎都尉分
轄其衆為世管佐領六隸滿洲正白旗旋以貝勒
穆爾哈齊女妻康果禮封和碩額駙天命三年大
兵征明取撫順克撫安三岔等十一堡進雅鶻關
破清河城康果禮並在事有功六年從大兵征明
瀋陽樹雲梯先登遂克其城
太宗文皇帝初即位以康果禮列十六大臣佐理正白旗
事尋擢護軍統領天聰元年隨大貝勒阿敏征朝
鮮凱旋分
賜所俘獲三年從
上征明入洪山口克遵化城薄燕京
上親統大軍駐德勝門外明寧遠巡撫袁崇焕錦州總兵
祖大夀率兵二萬赴援屯於城東南
上命康果禮隨諸貝勒擊之諸貝勒擊敗敵兵俱追至城
壕康果禮與恭領郎球漢岱等未至城壕而返並
論罪削爵罰鍰奪俘獲五年卒子六人次子色琥
德承管佐領第三子邁色任護軍恭領隨征明錦
州禦敵塔山殁於陣第四子賴塔别有傳
景固勒岱(從弟崇阿)
景固勒岱姓扎庫塔初居呼爾哈部烏拉招之降
不從
太祖高皇帝遣兵征東海窩集部景固勒岱聞風徒步來
歸遂隨征呼爾哈部追獲叛逃降人偕衆攻取烏
爾固辰路斬獲甚衆尋携其家室兄弟及所属三
十戶俱至隸滿洲正白旗任佐領天命三年從
上征明進鴉鶻關攻克清河城擢參領仍兼佐領後大軍
取明瀋陽遼陽景固勒岱並在事有功
太宗文皇帝天聰八年五月予二等輕車都尉世職十二
月
命同參領武巴海統兵四百征瓦爾喀部招降屯長芬達
哩及屯衆五百餘戶俘阿庫里尼滿部千餘人獲
貂虎狐貉舍利猻水獺青鼠等皮無算九年六月
凱旋
命禮部諸臣出迎宴勞即以所獲分
賜叙功晉世職一等輕車都尉崇德二年隨武英郡王阿
濟格攻明皮島克之
賜裘服鞍馬銀布駝牛諸物
世祖章皇帝時屢遇
恩詔晉爵至二等男順治十一年八月卒
賜祭葬如例諡曰忠直從弟崇阿任佐領天聰八年隨征
明大同略回雁堡我兵三人為敵所圍崇阿奮勇
援出之崇德元年隨征朝鮮破敵於桃山村六年
隨鄭親王濟爾哈朗圍明錦州會蒙古烏巴什等
遣人約降我軍克其外城敵猶巷戰崇阿偕衆擊
敗之七年隨貝勒阿巴泰征明入邊敗敵兵於渾
河岸進至山東克夀光縣城叙功予雲騎尉世職
順治元年隨豫親王多鐸追流賊李自成至潼關
屢擊敗來犯賊衆二年隨大軍下浙江攻拔湖州
城進取福建擊敗明唐王朱聿鍵兵衆於福寧晉
世職騎都尉五年隨征南大將軍譚泰征江西叛
鎮金聲桓敗賊黨王得仁於南昌其冬廣東叛鎮
李成棟犯贑州以應聲桓崇阿同副都統覺善往
援會巡撫劉武元總兵胡有陞等内外夾擊成棟
大敗单騎遁走六年破賊兵二萬於南康進圍信
豐克之成棟溺水死凱旋叙功晉世職三等輕車
都尉屢遇
恩詔晉一等輕車都尉景固勒岱之卒也無子以崇阿襲
二等男爵别以其弟之子巴音布襲一等輕車都
尉世職十三年十月以景固勒岱親弟之子富勒
都襲二等男爵仍復崇阿一等輕車都尉
聖祖仁皇帝康熙十八年崇阿乞休以其子采住襲
達音布(子岱衮)
達音布姓他塔喇世居扎庫木天命三年來歸隸
滿洲正白旗任佐領隨
太祖高皇帝征伐輙為前鋒多所斬獲授騎都尉世職時
諸部歸順者為蒙古所誘數逃去逹音布同副都
統楞額禮率兵追至達岱塔敗蒙古步騎兵俘獲
逃人無算六年
太祖親統兵征明奉集堡達音布先驅擒斬諜卒擊敗敵
衆累功晉三等輕車都尉先是蒙古扎魯特貝勒
昂安執我使臣送葉赫為所害又數遣兵要刦我
使奪牲畜八年
太祖命貝勒阿巴泰等統兵三千往征之時達音布任前
鋒統領率精銳五十人乘夜渡遼河縱兵疾趨先
至厄爾格勒知為昂安所属地遂馳百餘里與參
領雅希禪侍衛博爾晉合兵進攻搗其巢昂安以
二十餘人挽牛車載妻子遁達音布與雅希禪等
引三十餘騎疾馳躡昂安及之騎士皆環立昂安
直趨達音布達音布迎擊昂安敗走達音布彎弓
注矢將射之昂安從者猝以小鎗迎剌達音布中
口墮馬創甚而歿雅希禅等縱騎擊之斬昂安盡
殱其衆師還
命以所俘獲分賞從征將士
恩卹陣亡者以達音布長子阿哈尼堪襲職卒無嗣天聰
八年
太宗文皇帝追錄勲臣
賜勅復以達音布次子阿濟格尼堪襲别有傳三子岱衮
累從征伐授一等侍衛崇德二年從圍錦州攻明
總督洪承疇第三營力戰陣亡
䘏贈騎都尉世職子伊密遜襲
英俄爾岱
英俄爾岱姓他塔喇世居扎庫木
太祖高皇帝時從其祖岱圖庫哈理來歸授佐領隸滿洲
正白旗會界藩人犯境英俄爾岱奮勇迎敵破之
於薩爾滸天命四年隨大兵征明攻開原有蒙古
巴圖魯阿布爾者素驍勇降明為邊將出戰英俄
爾岱馳斬之六年克瀋陽授三等輕車都尉復進
擊明鐵嶺兵斬蒙古二人克遼陽晉二等天聰三
年從
太宗文皇帝征明克遵化等十一城進攻明北京英俄爾
岱與文臣范文程等留守遵化是年大兵所下石
門驛馬蘭峪三屯營大安口及灤陽營等城俱叛
明兵夜至遵化合攻英俄爾岱率兵擊却之平旦
敵騎兵列陣以待我師將出戰敵縱兵突入我步
軍營英俄爾岱麾其衆鼓勇奮擊敵兵退走斬殿
後者五人擒一人敵宵遁我師躡其後復斬騎兵
百步卒千餘遂以書諭降諸城五年授戶部承政
七年奉
命使朝鮮遺書責其王李倧倧上書報謝八年五月晉一
等輕車都尉六月察哈爾林丹漢遁走所属皆降
上命英俄爾岱同副都統布爾吉率師偵之道遇察哈爾
來歸戶口千餘因率其部長上謁進獻裘馬先是
英俄爾岱與布爾吉遇察哈爾台吉布顔圖部衆
招之降不從誅二百餘人俘獲其衆還奏得
賞賜至是布顔圖餘衆三十人來奔告曰前者欲降不允
遂見屠僇幸逃匿得餘生也
上怒命盡追奪所賜物尋以考滿晉爵三等男崇德元年
八旗及蒙古諸貝勒以
太宗功德日盛宜正位號議令朝鮮王李倧亦具表啟請
遣英俄爾岱及參政馬福塔尼堪率諸貝勒使者
致書朝鮮比至倧不見亦不納所致書陽令國人
延英俄爾岱等至議政府潜以兵環守英俄爾岱
率諸使者奪民馬乘之突門出走倧遣騎以報書
追及而别以書誡其邊臣令固守英俄爾岱等併
奪之以
聞道遇明皮島兵遮我歸路擊走之是年七月以額駙佟
養性嫁女用六十人為媵僕英俄爾岱知之不行
阻止論罰鍰二年正月
上親征朝鮮克其國都圍李倧於南漢山城
命英俄爾岱與馬福塔賫
敇諭之倧感激稱臣以奏書至遂出降英俄爾岱復承
旨送倧還國都七月都統鄂莫克圖為貝勒豪格脅娶蒙
古台吉博洛女事下部議英俄爾岱實先見其女
以告鄂莫克圖及鄂莫克圖往視英俄爾岱復以
其言告貝勒坐諂媚論罰贖十月賫
勅冊封朝鮮朝鮮王敬謹無失禮三年以承政韓大勲盗
取庫物事坐稽察疎忽議應革世職得
旨寬免仍論罰四年復坐失察家人索借官商財物論革
世職罰贖
詔並免之尋授都統五年偕鄂莫克圖等往朝鮮義州詰
李倧罪六年三月奉
詔丈量地畆以道遇出征錦州軍離城遠駐不為阻還朝
又不以奏論罰贖六月睿親王多爾衮復圍錦州
英俄爾岱率師往濟其軍至則駐營高橋與大軍
會明兵望風引遁九月隨貝勒多鐸等圍守松山
城七年七月有副都統布山者以隠匿奸宄下獄
尋遇
恩赦令睿親王多爾衮約束不許隨征從獵及私往莊屯
英俄爾岱為之私請於睿親王令其往近邊牧馬
處行走部議英俄爾岱應罰鍰復奉
旨寬免八月往朝鮮鞫獄還奏稱
旨八年考滿晉三等子順治元年從睿親王入山海關破
流賊李自成是年改承政為尚書英俄爾岱仍任
戶部二年叙先後功超陞三等公三年奏請禁民
間私售馬騾軍械火器以杜盗源從之四年復以
考滿晉二等公五年二月卒年五十三英俄爾岱
以娶饒餘郡王女授多羅額駙任戶部尚書十餘
年既為都統仍攝部務
太宗嘗
諭六部諸臣曰英俄爾岱素性執拗而於本旗人亦間有
徇庇朕思有全德者少彼能盡心部務辦事明决朕甚
嘉之其餘各部大臣不如彼者多矣子伊圖襲爵仕至
内大臣
蘇納
蘇納姓納喇葉赫貝勒錦台什同族
太祖高皇帝創業時蘇納棄兄弟來歸
命尚主為額駙編所属人戶任佐領隸滿洲正白旗天命
四年
太祖既滅葉赫
命蘇納收其親属並領之十年授參領以其從征有功
賜勅免死四次尋擢副都統天聰元年
太宗文皇帝親征明錦州以大貝勒莽古爾泰等帥偏師
衛塔山運粮軍
命蘇納統八旗蒙古兵驍壯者截守塔山西路遇明兵二
千來戰蘇納領纛前進擊敗之乘勝追擊俘斬無
算獲馬百五十餘
賜所俘獲以犒其軍三年春同都統武訥格率精兵八十
人及蒙古軍征察哈爾降其邊境二千戶比聞降
者瞷我兵少謀害我兵以歸明於是盡殱其男子
釋二台吉俘婦女八千有竒還以所獲
頒賜出征將士有差旋奉
諭責其殺降奪所給牲畜十月以蒙古人有自察哈爾逃
入明國者
命同武訥格率兵四百人追躡捕獲百人驅馬駝牛羊以
歸五年授護軍統領擢兵部承政從征明圍大凌
河城擊敗出戰敵衆及錦州援兵叙功授騎都尉
世職八年考滿晉三等輕車都尉
命免徭役專管佐領九年正月以隠匿丁壯削世職七月
任鑲白旗蒙古都統崇德元年從武英郡王阿濟
格征明北京攻鵰鶚長安諸嶺及昌平等城敗敵
五十六次復同步軍統領薩穆什喀合攻容城縣
取之及還以先衆出邊致後隊為敵敗潰坐罰鍰
奪所俘獲十二月從征朝鮮其寧邊城將率步騎
兵千餘來援蘇納及副都統吳塔齊等奪勇邀擊大
敗之生擒其將二年六月法司議蘇納於朝鮮國王
朝謁時亂班釋甲又擅離大軍由捷徑歸坐罸鍰三
年八月以都統阿山之子塞赫為正藍旗洪科訐告
臨陣退避鞫訊不實蘇納徇洪科証其事坐罰鍰罷
都統任仍專管佐領事順治五年以疾卒
世祖章皇帝以其子蘇克薩哈有功授三等輕車都尉
念蘇納為勞績舊臣追復原職令蘇克薩哈併襲之蘇克薩哈
别有傳
阿什達爾漢
阿什達爾漢姓納喇葉赫貝勒錦台什從弟
太宗文皇帝諸舅也
太祖高皇帝初年滅葉赫阿什達爾漢率屬來歸授佐領隸
滿洲正白旗天命六年二月從征明攻奉集堡圍其
城時八旗並進諸將無出其先者三月攻遼陽城先
登克之論功授一等輕車都尉
賜敕免死一次
太宗嗣位以阿什達爾漢典外藩蒙古事嘗奉使朝鮮並齎
敇諭歸附諸蒙古部落天聰六年明遣使議和
上命阿什達爾漢與文臣白格龍什等往報之既盟而歸白
格以阿什達爾漢與龍什等私取明饋遺事奏
聞
詔追奪其所取財物七年六月隨貝勒濟爾哈朗薩哈璘鞫
獄諸蒙古部齎
敕諭二十道遺失其九所司奏劾論罸如律十月宣布
欽定律令於諸蒙古部落八年五月奉
命徵兵科爾沁會大兵於宣府左衛時
上親征察哈爾其汗林丹遁走海上殂於道所部潰散其属
額爾德尼囊蘇等率衆來降
上命阿什達爾漢與前鋒統領吳拜等及額爾德尼嚢蘇往
偵察哈爾汗子額哲九月携其台吉塞冷等還復
命曰察哈爾大臣若祁他特等率千人而來者踵相接也旋奉
命至春科爾大會蒙古諸部分畫牧地使各守封疆復與
諸貝勒訊獄斷罪十一月還報稱
旨令專轄一佐領事九年二月隨貝勒多爾衮等率兵萬
人往收察哈爾汗子額哲四月師抵托里圖貝勒等遵
上所授方略遣阿什達爾漢偕其族孫護軍統領南禇先
詣額哲母營見之額哲之母南禇女兄阿什達爾
漢族孫女也既見諭之降額哲遂從其母舉部來
降當我軍未至時有鄂爾多斯濟農圖巴者來招額
哲與盟而去阿什達爾漢察其有異志追及圖巴
羈留之遂破其謀今悉還察哈爾之貨賄遺於鄂
爾多斯者又領兵略明宣大界至山西多俘獲凱旋
上親迎勞之崇德元年六月授都察院承政
上御崇政殿侍臣巴圖魯詹額爾克戴青後至阿什達爾
漢與承政多爾濟達爾漢面責之曰汝扈從臣何
擅離職守而後至乎叱出之十月偕文臣希福往
察哈爾喀爾喀科爾沁諸部明刑申禁宣
諭而還十二月從征朝鮮其國王李倧遁走南漢山豫親王多鐸
率師追之圍其城朝鮮巡撫合兵萬八千來援分樹二柵
悉衆出戰阿什達爾漢同貝子碩託帥驍銳競進大破其
軍其副將以兵五千營山麓遥為聲援别遣兵百人沿河
而下阿什達爾漢馳擊殱之復攻拔其營餘衆皆潰明年
正月李倧降七月論功晉三等男世襲會遣大臣往科爾
沁巴林扎魯特喀喇沁土默特阿禄等部頒
赦詔并會諸外藩清理刑獄阿什達爾漢為正使三年五
月部議阿什達爾漢前往科爾沁部察審諸事徇
庇失實且濫收諸藩貝勒財賄應削職得
旨寬貰解部任追奪財物入官七月復任都察院承政五
年與參政祖可法等疏奏時事略曰
皇上欲恢張治道深思篤行之今諸國景附
朝廷清明而諸王以下至都統彼此觀望顧念身家
莫肯精白一心為國陳奏不知果無可言耶抑有
所畏忌而不敢言耶夫刑法者所以防民之姦也
骫於法則麗於刑此不可逭也今刑部斷獄不依
本律或從重論輙削其職臣思諸臣經戰陣出死
力恩授一官一旦有過豈可不論重輕而遽革之
乎臣等竊思先時簡選議事十人此時皆不稱職
宜罷斥又例職官陣亡者子孫襲兵士陣亡者妻
子受賞今未盡行惟
聖主裁察疏入
上嘉納之六年大兵圍錦州明總督洪承疇率師来援陳
師松山
上親統大軍擊之明師宵遁分部諸將以追我偏將伊拜
等駐兵杏山阿什逹爾漢按其營壘及斬獲多寡
之數敵衆既潰
上合衆圍松山明總兵曹變蛟營於乳峰山堅壁不敢戰
乘夜棄山寨率部騎直犯中軍入
御營時右翼大臣侍衛等俱未歸部伍軍中大驚將士以
死禦之始退
上以阿什達爾漢為故舊大臣受心膂寄常隨侍左右是
夜乃安處帳中不至
御前防護逐歸本旗七年論松山失律諸臣罪罷承政任
降世職為騎都尉尋以疾卒年六十三子三長席
達禮次阿爾畢敦次阿爾賓席達禮襲世職别有
傳
薩穆什喀
薩穆什喀滿洲正白旗人姓佟佳扈爾漢第三弟
也少從
太祖高皇帝征伐積功授三等輕車都尉世職征薰䕫率
十二人追敵至山下斬百人獲礟五十三人馬牛
羊千計
太宗文皇帝即位列十六大臣佐理鑲白旗事天聪四年
從征明灤州率衆射敵獲勝七年隨貝勒岳託等
征旅順口由陸地運舟於水衆皆乘馬薩穆什喀
建議曰兵既潜進何乘馬為於是率衆步行比臨
水次鑲黃鑲紅鑲藍三旗所運舟俱未至貝勒岳
託謂薩穆什喀曰汝可努力曰如貝勒命此城誓
必得不空返也遂與步軍統領巴竒蘭連舟先八
旗進身被一創戰益厲大軍繼進遂破旅順口八
月凱旋
太宗郊勞之
親酌金巵以賜先是薩穆什喀坐事削職至是復世職加
一等輕車都尉八年任恭領同貝勒杜度防守海
州十二月奉
命副巴竒蘭往征黑龍江呼爾哈部明年四月降其衆盡
取其地俘獲無算叙功加三等男世職授步軍統
領崇德元年隨武英郡王阿濟格等征明入長城
同額駙蘇納率兵攻容城縣先登克之二年授議
政大臣復隨武英郡王攻皮島薩穆什喀督前鋒
兵渡江先抵岸與都統阿山葉臣等攻克之斬其
守將沈世奎七月叙功晉二等子是月任工部承
政四年同刑部承政索海分統左右翼兵往征索倫
部有達爾布尼阿哈爾都戶白庫都漢必爾岱四
人於伍庫爾城聚衆抗拒薩穆什喀帥左翼兵攻
克之隨攻鐸陳不下會佐領薩必圖等引兵來助
鐸陳阿撒津二城兵潜出截戰薩穆什喀設伏敗
之斬七十人五年師還
上郊勞賜宴旋因征索倫時所得三屯人民不加撫輯以
致復叛及博穆博果爾兵攻掠正藍旗輜重坐視
不救致士卒為敵所殺議應革職籍没得
旨削世職免籍家産罰贖以懲薩穆什喀復奏辨曰博穆
博果爾攻掠時實率將士五十人擊敗其衆復追
里許值右翼索海潭布伏兵衝擊二人遂冒吾功
上命王貝勒及議政大臣等詳審會議以薩穆什喀巧辨
欺誑應論死籍其家
上念其舊著勞績從寬宥之部臣追論薩穆什喀駐防海
州時明知義州山寨有敵兵不嚴誡士卒警偹以
致左翼屯丁多被殺掠依律罰贖明年從睿親王
多爾衮征明坐依附王貝勒私遣兵丁歸家及離
城遠駐復論革職籍没乃
命以罰贖懲之七年復從大兵征明攻錦州敵兵來犯我
寨柵勢甚銳薩穆什喀力戰三敗敵兵錦州既克
復授騎都尉世職八年以疾卒子羅什襲
雅頼
雅頼滿洲正白旗人姓佟佳扈爾漢第七弟也
太祖高皇帝時從征烏拉略地朝鮮數被創天命六年隨
大兵攻遼東及破蒙古兵俱有功又征察哈爾先
登殺敵俘獲甚衆天聪三年五月與恭領羅璧等
率兵千人略明新城路遇其故將毛文龍部衆採
参者斬六十人毁其船九月同額駙揚古利等躡
捕逃人於雅爾古復遇文龍部衆殺九十六人擒
其千總三員及從者十六人以歸十一月
太宗文皇帝征明北京明巡撫袁崇煥來援圍我護軍營
城中敵兵亦出應雅頼奮勇力戰郤之五年從圍
大凌河城累戰皆捷正白旗士卒有殁於陣者雅
頼單騎入殺敵三人取屍而還七年征明旅順口
與副都統薩穆什喀同舟進敵據岸列陣以拒雅
頼超躍登岸大呼曰雅頼先登矣遂衝入敵陣黎
明與敵兵戰於城門身被一創督戰愈厲我兵或
少退輒手刃之大敗敵兵論功授騎都尉世職崇
德二年授議政大臣六年以從圍錦州依附睿親
王多爾衮私遣兵丁歸家及離城遠駐議革職籍
其家之半得
旨從寬罰贖明年兵部追論攻錦州時明兵出犯鑲黃旗
汛我兵有未戰者雅頼坐徇隠應罰贖
上以雅頼素著勞績
特命免之八年叙征明錦州松山北京山東等戰功加一
雲騎尉順治元年隨睿親王破流賊李自成於山
海關定燕京二年復隨豫親王多鐸破流賊於潼
關平定河南江南叙功晉三等男兼一雲騎尉兩
遇
恩詔晉一等男兼一雲騎尉八年三月擢戶部尚書四月
以尚書巴哈納給餉不均為駐防河間佐領碩爾
對所控雅頼不行奏
聞論罪罰贖尋罷尚書任康熙三年四月卒
賜祭葬如例子花色襲
巴篤理
巴篤理世居佟佳以地為氏天命初與弟蒙阿圖
等率衆來歸
太祖高皇帝命編所属戶為二佐領使巴篤理與蒙阿圖
分領其衆隸滿洲正白旗巴篤理蒞事有能與十
大臣之列積戰功授三等輕車都尉世職十年明
發兵航海至旅順口葺城駐守巴篤理從貝勒莽
古爾泰攻克之盡殱明兵十一年明將毛文龍遣
兵夜襲薩爾滸城城中礮矢交發明兵退而結營巴
篤理率兵從山而下大呼乘之敵潰走追斬二百
餘人天聪三年從
太宗文皇帝征明指揮本旗兵攻克遵化城有功晉二等
輕車都尉
太宗親酌金巵勞之四年正月大軍克永平巴篤理隨貝
勒濟爾哈朗等統兵鎮守復赴遷安招撫明侍郎
郭某比至已遁去執其孥至永平贍養之三月明
副將張宏謨率兵來侵巴篤理與前鋒統領屯布
祿以兵百人迎之遇伏兵截擊屯布禄敗北巴篤
理殿後接戰其弟課約馬中矢巴篤理斬敵兵奪
馬與課約連斬三十餘人敵遂遁五月明兵圍灤州
時大貝勒阿敏鎮守永平不即赴援城垂破乃遣
巴篤理率兵進擊乘夜突圍入城方議併力拒守
敵發巨礟攻擊城樓焚守將納穆泰等度力不能
支相率棄城依阿敏阿敏亦棄永平遂從歸事
聞集廷臣議諸將棄城罪以巴篤理突圍赴援釋之五年
任禮部承政六年奉
命往朝鮮定職貢額數八年八月
太宗親統師征明至應州
命隨貝勒阿巴泰等往取靈邱縣之王家莊巴篤理督衆
攻其堡既被創猶鼓勇奮擊中矢卒
太宗聞之泣下曰此朕舊臣效力多年致命疆埸深可惜
也
䘏贈三等男以其子卓羅襲爵順治十三年追諡
敏壯
蒙阿圖
蒙阿圖姓佟佳巴篤理之弟也天命初偕其兄來
歸授佐領以丈量地畝有功擢正白旗副都統為
總理粮餉大臣克勤其職繼因多取田地又以餘
地私給漢官及擇各處腴地别立莊屯為本旗大
臣阿山所劾坐削職天聪三年
太宗文皇帝命率官八員兵三百人往征瓦爾喀
諭之曰爾等行軍宜嚴紀律毋妄殺毋刦掠歸附之衆皆
編為民戶擕還所産貂皮諸物毋纖毫私取蒙阿圖
奉
命往俘獲男婦三千餘口及牛馬等物五年二月自寧古
塔奏捷凱旋
太宗至十里外迎勞蒙阿圖遥見即拜近前復拜行抱見
禮禮畢設宴
太宗以蒙阿圖出征勞苦特撤御膳賜之叙功授騎都尉
世職是年任工部承政駐天瑞山一載緝獲逃人
無算從征明北京擊敗明兵於遵化又征呼爾哈
並以俘獲多論功晉三等輕車都尉六年大兵征
察哈爾
太宗遣蒙阿圖還瀋陽
命移餉貯遼河加意防護撤回阿巴泰等防禦兵守城及
催督喀喇沁人於法庫山耕種者八年考滿晉二
等輕車都尉崇德三年七月
召見諭曰爾今年老且復有疾不必管理部務宜閒居調
養病痊之日朕當起用爾等舊臣朕見之輙為心喜仍
不時朝見可也未幾卒於家子翁克任護軍參領兼佐
領
欽定八旗通志卷一百五十六
