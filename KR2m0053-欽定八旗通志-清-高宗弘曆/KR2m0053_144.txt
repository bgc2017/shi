欽定四庫全書
欽定八旗通志卷一百三十
人物志十
宗室王公傳八(贈和碩親王靖定貝勒芬古和碩親王惠獻貝子傅喇塔)(贈)
贈和碩親王靖定貝勒芬古(子尚善)
芬古
顯祖宣皇帝孫追封莊親王舒爾哈齊第八子天聰五年
三月任鑲藍旗都統八月隨
上征明抵大凌河令諸將士分門而軍掘壕築塹以圍之
芬古率本旗兵圍城南之西斷明兵出入時貝勒
阿濟格敗明兵於松山
上將幸其營城中兵突来犯芬古等夾擊大敗之九月
上令軍士執幟馳向錦州如明援兵状距城十里礮聲不
絶
上親率護軍兵設伏山隅總兵祖大夀見之果以為援兵
也率兵出城接應攻我西南隅軍臺芬古及葉臣
等出擊敵敗奔入城不敢出七年六月
詔問征明及朝鮮察哈爾三者何先芬古奏我軍蓄銳久
勢可用宜入明邊毁其城保圖進取八年五月大
兵往征察哈爾芬古先驅七月與貝勒德格類進
師獨石口攻長安嶺克之殺其守備攻赤城克其
郛復入保安州謁
上於應州城以所俘獲籍獻
上酌納之九年五月大兵復征明
命芬古同貝勒多鐸率護軍兵駐寧錦地界牽制明兵俾
毋援山西大夀營大凌河西我軍擊敗之崇德元
年五月隨武英郡王阿濟格征明薄延慶州先後
克城十十二月從征朝鮮同都統譚泰等率兵竪
梯入其城朝鮮王遁遂收其輜重還叙功封固山
貝子四年五月坐取外藩蒙古賄削爵八月復封
輔國公六年八月大兵圍松山明兵夜遁芬古率
所部追擊破之七年十月隨饒餘貝勒阿巴泰征
明抵薊州敗總兵白騰蛟等克其城八年十月與
輔國公博和託更番駐防錦州十二月卒順治十
年五月以次子尚善貴追封多羅貝勒諡靖定乾
隆十五年七月以曾孫德沛襲封和碩簡親王贈
如其爵尚善於順治元年四月襲封輔國公爵十
月晉封固山貝子二年正月隨豫親王多鐸南征
至潼關流賊李自成以三百騎横衝我軍尚善同
貝勒尼堪擊敗之三月定河南五月渡揚子江平
江南並在事有功
上念其從征勤勞日久
賜圓補紗衣一襲金百兩銀五千兩鞍馬一五年八月同
英親王阿濟克𠞰天津土寇殱之十二月同謙郡
王瓦克逹率師駐防大同六年十月晉封多羅貝
勒九年二月管理藩院事十月豫議政十五年正
月隨信郡王多尼征明桂王朱由榔於雲南薄其
城由榔奔永昌尚善同征南將軍卓布泰進攻鎮
南破其將白文選於玉龍關渡瀾滄江下永昌由
榔先遁乘勝取騰越州進𠞰南甸至孟村而還十
六年六月
賜蟒袍一玲瓏刀一鞍馬一十七年七月議尚善豫撤永
昌守門兵致軍士入城傷百姓降固山貝子康熙
十一年閏七月
上諭宗人府以尚善性行端良凡事小心敬慎勤勞為國
復封多羅貝勒十二年六月任宗人府右宗正尋
以疾罷宗正是年冬逆藩吳三桂反䧟貴州趨湖
南攻澧州岳州諸處十三年正月
命順承郡王勒爾錦為寧南靖寇大將軍往征師次荆州
六月復
命貝勒尚善為安遠靖寇大將軍率師之岳州速滅賊尚
善至軍移書三桂其略曰王以亡國餘生乞師我
朝殄滅賊寇為國雪耻為父復讐感我
聖恩傾心報
國蒙
恩眷顧列爵分藩榮施後嗣忠孝慈義之節炳于天壤富
貴寵榮之盛絶於近代迄今三十餘年矣而晚節
末路復類童昏頓喪初心自取顛覆竊為王不觧
也何者王藉言興復明室則曩者大兵入關奚不
聞請立明嗣且天下大定猶為我計除後患翦滅
明宗安在其為故主效忠哉將為子孫謀創大業
則公主額駙曾偕入滇其時何不遽萌反側至遣
子入侍乃復背叛以䧟子戮可謂慈乎如欲光耀
前人則王之投誠也祖考皆膺封爵今則塋墓毁
棄骸骨遺於道路可謂孝乎為人臣僕迭事兩朝
而未嘗忠于一主可謂義乎不忠不孝不慈不義
之罪躬自蹈之而欲逞志角力收復人心猶厝薪
於火而云安結巢於幕而云固也諺云老將至而
耄及之王非老誖何乃至是如即輸誠悔罪
聖朝寬大應許自新毋蹈公孫述彭寵故轍赤族湛身為
世大僇三桂得書不報十一月尚善疏請發荆州
綠旗兵撥京口沙唬船五十並水手赴岳州進𠞰
從之十四年六月賊犯彛陵急遣舟師赴荆州絶
其運道十二月安親王岳樂由江西進取長沙尚
善分遣官兵助之仍自攻岳州十五年三月以舟
師敗賊於洞庭取君山十六年正月征南將軍穆
占由岳州赴長沙深入賊地
命尚善率水陸兵進援四月三桂奔衡州尋復入湘潭分
遣其衆侵兩粤
上命出征各將軍會議尚善請撥鳥船四十精兵每佐領
四名水陸夾擊十七年二月
上以尚善屢請增戰船曾未一大創賊寇令率所部每佐
領兵五人駐守長沙而以岳樂統大軍取岳州尚
善願統舟師克岳州以贖罪
上從其請遣湖廣總督蔡毓榮率標兵三千荆州綠旗兵
二千馳赴岳州協擊六月賊將杜輝犯柳林嘴我
師迎擊會君山扁山舟師亦至合擊之賊敗走斬
獲甚多沉其船賊固守套湖峽總兵萬正色等又
擊破之捷
聞下部議叙八月薨於軍年五十有八十九年十一月廷
議出師湖廣功罪尚善坐統兵退縮追削爵三十
七年五月以尚善第四子門度襲封輔國公門度
初於康熙七年正月封鎮國公二十五年十一月
任宗人府右宗正三十七年四月以惰削鎮國公
時門度之弟鎮國公根度亦以乖張削爵五月
諭大學士曰門度根度乃貝勒尚善之子今兩公爵俱革
尚善别無公爵之子孫則其爵遂絶矣著交宗人府議
尋議奏門度之祖芬古係輔國公門度應襲公爵
得
旨門度著襲輔國公雍正四年十一月以病削爵以尚善
之孫裕綬襲裕綬原封鎮國公根度第四子初于
康熙五十五年正月授三等侍衛雍正四年十一
月襲封輔國公尋授散秩大臣九年五月管正藍
旗覺羅學十三年十一月任宗人府左宗正乾隆
五年十月卒諡敏恪六年二月以裕綬第六子嵩
椿襲封奉恩輔國公十二年四月授散秩大臣十
三年二月任正紅旗漢軍副都統閏七月授正藍
旗護軍統領十四年五月遷鑲黃旗漢軍都統兼
左翼前鋒統領十五年四月調鑲黃旗蒙古都統
十月任宗人府右宗人十九年十二月管鑾儀衛
事二十二年正月授荆州將軍二十五年十二月
調西安將軍二十六年十一月授察哈爾都統二
十七年閏五月復任西安將軍二十九年十一月
與副都統成德互劾議嵩椿徇私保題官屬又不
將違例放債之沙爾圖及坐扣錢糧之佐領朱林
泰䆒恭等罪革任回京三十年正月任散秩大臣
十二月授綏遠城將軍三十二年十二月以不裁
轎夫餉銀革任三十三年九月署領侍衛内大臣
十月任正紅旗蒙古都統三十五年正月任右宗
人三十六年六月授内大臣三十七年十一月授
江寧將軍四十六年三月調綏遠城將軍四十九
年六月調寧夏將軍
贈和碩親王惠獻貝子傅喇塔(元孫興兆)
傅喇塔贈親王貝勒芬古第四子順治二年二月
封輔國公十二月隨順承郡王勒克德渾征湖廣
凱旋
賜黃金五十白金千五年九月鄭親王濟爾哈朗往征湖
廣傅喇塔奉
諭恭贊機務兵至湖廣所向皆捷追賊至廣西生擒賊渠
賀鳳翔等凱旋
賜白金六百六年十月晉封固山貝子十六年二月以朝
恭失儀降輔國公十八年三月復封固山貝子康
熙十三年三月耿精忠據福建反六月
命傅喇塔為寧海將軍同奉命大將軍康親王傑書討之
賜帑金七百暨盔甲弓刀鞍馬師至浙江温州處州已䧟
康親王駐金華傅喇塔進師台州十二月偽都督
曾養性偽總兵陳理屯黃瑞山擊之殺賊千七百
餘斬副將陳鵬等賊犯天台復破之紫雲山九里
寺十四年八月養性與叛鎮祖宏勲復犯台州遣
副都綂吉勒塔布自仙居襲其後疾馳至半山嶺
破偽都督劉邦仁乘勝進攻黃巖至黃土嶺賊三
路来拒官兵大破之賊退據黃巖遂圍其城養性
夜遁偽副將朱鎮山以城降傅喇塔復自黃巖進
温州敗賊於上塘嶺及小河渡先後復太平樂清
青田三縣及大荆盤石二營十月攻温州敗賊於
南江十五年二月賊水陸四萬犯我軍遣吉勒塔
布等分路迎擊陣斬偽都督孫可得偽總兵李節
等三百餘員及賊兵二萬初傅喇塔之攻温州也
始以俟紅衣礮為詞繼云需戰船康親王疏以
聞
諭責其前後言互異負委任
命尅期取温州三月傅喇塔疏言臣屢奉康親王檄促心
思惶惑以致語言違謬但臣前駐台州王以俟台
州破後進閩臣得黃巖又云候取温州以是責臣
何辭相抵今蒙
皇上寬恩惟勒期速下温州臣敢不力戰自效但環温皆
水我兵不能猝進疏入
命康親王量留兵圍温州親統大軍由衢州進取福建仍
諭之曰王貝子皆朕懿親受任討賊師克在和近覽王貝
子章奏似不相和睦嗣後務同心一志合謀合力以奏
膚功是月傅喇塔亦留兵圍温州偕吉勒塔布𠞰處州
賊以入閩六月師過三角嶺溯甌江將抵得勝山
養性等聯船百餘泊江中復立兩營於對山及得
勝山下之古溪分扼水陸列火礮拒守遂遣吉
勒塔布及總兵陳世凱等分隊攻古溪伏兵林中
邀賊歸路賊敗我伏兵起截殺賊船并對江賊營
皆為我漢軍礮所碎水陸俱潰進師至温溪渡口
偽都督馬成龍偽總兵陳貴等賊兵五千餘来犯
奮擊敗之降其都司以下各偽官尋會康親王軍
於衢州八月偽騎都尉連雲登等賊二萬餘據雲
和縣石塘嶺傅喇塔率副都統穆赫林等進擊殺
賊七千餘連破賊營二十有八復雲和九月大兵
抵福建耿精忠降浙江諸寇悉平十一月卒於軍
喪還
特遣内大臣一等公頗爾盆至天津迎奠諡曰惠獻十七
年七月
諭宗人府曰貝子傅喇塔係宗室懿親為國宣力躬履行
間𠞰禦賊寇撫綏兵民平定地方勲猷茂著積勞薨逝
深為可憫理應優䘏以示朕酬庸之意不拘定例著封
其子富善仍為固山貝子次子福存為鎮國公乾隆五
年十二月傅喇塔入祀浙江賢良祠六年四月復
入祀福建賢良祠十五年七月以孫德沛襲和碩
簡親王贈如其爵傅喇塔次子富善康熙六年封
鎮國公十七年七月襲封固山貝子十九年十一
月任宗人府右宗正二十四年九月轉左宗正二
十九年十二月以病乞解任
諭責富善所行乖亂有負眷念交宗人府嚴議處削爵傅
喇塔第五子福存康熙十七年七月封鎮國公三
十年十月襲封固山貝子三十九年九月卒年三
十有六乾隆十五年七月以子德沛襲封和碩簡
親王贈如其爵福存次子德普康熙三十九年十
二月降襲鎮國公雍正元年四月任宗人府宗正
十月任正黃旗滿洲都統預議政七年五月卒年
四十有七八月以德普長子恒魯降襲輔國公乾
隆七年四月授散秩大臣十年二月授正紅旗漢
軍副都統五月授鑲藍旗護軍統領十三年閏七
月授工部侍郎十五年五月授宗人府右宗人二
十四年六月授綏遠城將軍二十五年調吉林將
軍三十四年調
盛京將軍三十七年正月授内大臣六月卒年五十
有一諡恭慤恒魯次子興兆乾隆三十年十二月
封二等輔國將軍三十七年襲封奉恩輔國公尋
授正黃旗護軍統領又
命為領隊大臣出征金川旋授宗人府右宗人三十九
年𠞰賊于當噶拉得里絨布寨卡卡角庚特額
等處九月即軍前授荆州將軍四十年大軍征得
楞基木斯丹當噶薩克薩谷甲雜獨古木等處並
有功金川平圖像
紫光閣
御製贊曰憶當國初創業開基宗室王公宣力率師承
平襲慶安享榮華董軍建勲斯為可嘉四十一年
二月回荆州任
欽定八旗通志卷一百三十
