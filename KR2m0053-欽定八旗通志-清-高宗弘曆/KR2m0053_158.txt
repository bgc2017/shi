欽定八旗通志卷一百四十四
人物志二十四
大臣傳十(滿洲鑲黃旗九傅恒)(達勒黨阿)(阿里衮)
達勒黨阿
達勒黨阿滿洲鑲黃旗人乾隆二年由三等侍衛
襲其祖果毅公遏必隆所立一等子爵五年授鑲
黃旗蒙古副都統六年調熱河副都統
命御前行走九年擢奉天將軍十年督辦錦州堤工尋
奏請每年春季熊岳副都統赴旅順操演水師屆
三年奉天將軍查驗一次部議如所請十三年四
月授刑部尚書兼鑲藍旗滿洲都統尋遷吏部尚
書十月以從弟訥親金川軍營獲罪請往效力
命隨經略大學士傅恒赴軍營授參贊大臣十四年凱
旋敘功加太子少保十九年八月授黑龍江將軍
九月從弟果毅公策楞北路軍營獲罪革爵以達
勒黨阿襲二十年正月
命率索倫巴爾呼兵速赴北路隨大軍𠞰準噶爾授參
贊大臣在哨探兵隊前進五月大軍定伊犁
上奬達勒黨阿奮勉令回京協辦大學士九月
命仍赴北路軍營授定邊左副將軍偕參贊大臣哈達
哈𠞰叛賊阿睦爾撒納十月
命率兵千赴西路軍營掌定邊右副將軍印尋
諭曰據達勒黨阿等奏稱聞西路大兵於明歲草萌時
再行進發此奏甚屬錯謬昨命達勒黨阿領兵前往
西路哈達哈留駐北路達勒黨阿至西路時一切會
同商酌速奏膚功方合機宜現在冬令進兵較難人
人所知然愈遲緩則賊黨愈固辦理更費周章所謂
兵貴神速者此也將軍大臣等倘因難退縮何以鼓
士氣而振戎行達勒黨阿等所奏朕因北路已停進
兵是以不行深究若伊至西路時亦出此言必至摇
惑軍心所關匪細決不姑貸十一月改參贊大臣二
十一年正月以索倫兵八百赴珠爾都斯迎定邊
右副將軍薩喇爾
命駐特訥格爾辦事二月奏言薩喇爾已抵吐魯番臣
與台吉噶爾藏多爾濟等即赴西爾哈阿濟爾罕
約會進𠞰
詔奬其辦理合宜尋以兵千赴安集哈雅偵緝阿巴噶
斯賊衆四月阿睦爾撒納竄哈薩克
諭曰將軍策楞等擒拏阿睦爾撒納事事舛謬全無籌
畫今西路專任達勒黨阿北路專任哈達哈伊二人
尚屬勇往著即領兵前赴哈薩克務期擒獻五月授
定邊右副將軍時策楞藉口糧乏駐登努勒台且
令達勒黨阿撒兵還駐達勒黨阿以兵已前進糧
又充裕不聽事
聞奉
旨嘉奬革策楞職即以達勒黨阿為定西將軍並
諭詳察形勢并力擒𠞰八月達勒黨阿統大軍至雅爾
拉偵哈薩克二千餘賊伏山谷中誘之出奮勇督
擊斬五百七十餘級生擒十一人復追至努喇鏖
戰斬三百四十餘級生擒十人阿睦爾撒納易服
遁九月捷
聞
賜雙眼孔雀翎哈達哈尋亦奏捷奉
旨嘉奬是時達勒黨阿等縱被擒之楚魯克昭華什還
諭其汗阿布賚縛獻阿睦爾撒納而楚魯克等詭
為阿睦爾撒納乞命請寬限達勒黨阿信之按兵
待阿睦爾撒納得脱走閏九月
諭曰阿睦爾撒納背叛策楞玉保帶兵追緝坐失事機
經朕飭催西北兩路之兵始克稍振軍聲哈薩克汗
阿布賚等望風奔潰阿睦爾撒納易服潛逃然所獲
之楚魯克等兩次縱回傳諭擒獻卒以限期相誑達
勒黨阿等遲徊觀望為其所愚逾月之久賊蹤愈遠
朕早已料及是以於八月望前即降旨令其班師乃
達勒黨阿等於未奉到此旨之先奏請暫回哈薩拉
克地方過冬俟明春再進此不過強為之詞耳事斷
難行仍諭令遵照前旨撤回又
諭曰前因達勒黨阿哈達哈效力軍前尚知奮勉加恩
賞給雙眼翎以示鼓勵乃西北兩路大員會合一處
反彼此推諉各存意見殊負委任朕念伊等遠行勞
苦不即重治其罪然亦無功可錄所賞雙眼翎著一
併繳還不准戴用十月
命達勒黨阿來京十一月
諭曰達勒黨阿前遣哈薩克楚魯克昭華什等往諭阿
布賚而留阿喇勒拜杭吉勒圖於軍營為質乃並不
加意防範致阿喇勒拜等先後脱逃續經拏獲杭吉
勒圖又不即行正法仍復疎縱著交部嚴議二十二
年二月
詔革公爵及都統降為副都統以其從弟阿里衮襲公
爵八月與哈達哈俱革職發往熱河披甲效力並
申諭切責詳載哈達哈傳中二十三年十一月
詔宥前罪授三等侍衛十二月率西安駐防兵千赴軍
營二十四年正月搜捕沙喇斯瑪呼斯逸賊二月
大軍𠞰回酋霍集占
上以達勒黨阿及哈達哈歷練
諭由巴里坤送馬至阿克蘇八月定邊右副將軍富德
等大敗霍集占於阿爾楚爾及伊西洱庫爾淖爾
達勒黨阿均在事有功
詔授二等侍衛二十五年二月卒於軍營
阿里衮
阿里衮滿洲鑲黃旗人姓鈕祜禄父音德官領侍
衛内大臣諡慤敬有傳乾隆二年阿里衮由二等
侍衛授總管内務府大臣四年八月授兵部侍郎
五年六月左都御史陳世倌疏劾山東巡撫碩色
奏報沂州歉收失實
諭阿里衮偕僉都御史朱必階詳勘疏言沂州府屬蘭
山郯城二縣俱被水患蟲傷而水災尤甚地方官
將被水稍輕者議以勘不成災最重者止報五六
分災照例蠲免十分之一現在應徵錢糧窮黎實
難措辦請將上年帶徵錢糧緩至後兩年完納其
勘不成災者亦緩至次年徵收民借社倉穀石向
例秋後還倉不必催追即動帑買補災民出境鄰
省設法養贍咨送回籍冬月加意撫綏所賣子女
力能取贖者買主不許勒掯下部議行十月調戶
部侍郎十一月署兩江總督楊超曾劾江西巡撫
岳濬與知府董文煒劉永錫循情納賄
命同江南河道總督高斌鞫實濬坐革職餘論如律六
年七月兼管武備院事十月疏言
盛京内務府三佐領下未入旗檔者六七千丁請冊
報内務府存案嗣後比丁年即照納差之三千八
百餘名添差庶無隠漏之弊奏入如所請時戶部
侍郎梁詩正疏奏八旗人丁分置邊屯事
命同大學士查郎阿往奉天一帶相度地勢再行定議
尋合疏言寧古塔將軍所屬吉林烏喇之東北拉
林阿爾楚哈及阿爾楚哈之東飛克圖等處平疇
沃壤五穀皆宜江繞於外河貫於中山木取資不
盡黑龍江將軍所屬齊齊哈爾之東南呼蘭地方
地脈深厚五穀皆宜江河圍繞山場樹木俱便又
吉林烏拉之西南黑爾蘇站周圍至一統河地脈
肥饒五穀皆宜河流貫注林木尚足採取吉林烏
喇之西南刷煙站及白都訥之東八家子至登額
爾者庫五穀皆宜材木稍覺不便黑龍江將軍所
屬呼蘭之東佛忒喜素素地方材木豐裕江河通
繞但地勢高下各異其不宜屯墾者黑龍江將軍
所屬墨爾根黑龍江地寒霜早齊齊哈爾沙磧地
多零星不成片落寧古塔將軍所屬吉林烏喇地
方旗民耕種餘地無多三姓地方山多地窄霜雪
甚早寧古塔地重山圍繞其東烏蘇綏芬洋春一
帶係産參之所俱不宜移駐七年五月議政王大
臣議以拉林阿爾楚哈去船厰甚近地肥饒廣闊
五穀皆宜最為膏腴之地請先移駐滿兵一千名
屯墾耕種將來著有成效由近及遠漸次舉行
上如所請七月兼管奉宸苑事八年四月湖南巡撫許
容劾糧道謝濟世狂縱各款總督孫嘉淦請革濟
世職御史胡定以許容挾私誣陷入奏
上命阿里衮會鞫得容冤誣鍛鍊嘉淦瞻徇扶同狀復
濟世職容論罪嘉淦革職
命阿里衮署湖南巡撫六月調署河南巡撫十月授山
西巡撫十一月河東鹽政吉慶奏山西民間買田
有擇地勒配輕糧之弊
勅阿里衮妥議因言晉省富民乘貧民之急田取其上
賦納其下遂至賠糧無巳嗣後將地畝數目田則
糧額詳書契紙赴縣查驗核其賦之高下輕重與
實徵紅簿無差者聽其過割從前田糧有避重就
輕者限二年内自首更正照則收糧免究二年後
别經發覺按數計贓以枉法論田地入官賣主并
知情不舉之中見人等照例杖懲庶富民知儆貧
民無累
詔悉心妥協為之十二年調山東巡撫十三年閏七月
仍調山西九月蒲州府民與陜西朝邑縣民以争
黃河雞心灘地互控
詔偕陜西巡撫陳宏謀會勘阿里衮疏言雞心灘介秦
晉間本屬宜地墾種者晉省居多秦省較少請將
灘中熟地並未種老灘鹹地以六分給晉民四分
給秦民耕種
上從之十五年擢湖廣總督先是總督永興布政使嚴
瑞龍疏參巡撫唐綏祖巧詐營私累商肥槖各款
十六年四月
命阿里衮同河南巡撫鄂容安會鞫尋奏綏祖無贓款
惟縱容爐頭私買銅鉛添鑄屬實部議革職議上
諭曰嚴瑞龍駕詞誣捏永興率入彈章自應分别反坐
唐綏祖家産給還來京候旨九月阿里衮調兩廣總
督十八年二月廣東東莞縣莫信豐等黨同逆首
王亮臣糾黨散劄謀踞藍糞山為不軌事覺阿里
衮馳赴增城搜捕逆匪二百七十餘凌遲正法如
律
上嘉之下部議敘旋以母憂回京九月補戶部侍郎十
月兼管工部事務十九年授步軍統領二十年正
月署刑部尚書六月署工部尚書補鑲白旗漢軍
都統十月授戶部尚書二十一年五月
命為領隊大臣赴西路軍營九月定西將軍達勒黨阿
率師至雅爾拉賊迎拒阿里衮等領左右翼兵陣
斬至五百七十餘擒十一人追至努喇復遇賊二
千餘奮勇鏖戰擒宰桑扎南布戮賊三百四十餘
上嘉之尋
詔回京二十二年正月
命為領隊大臣辦巴里坤事務二月達勒黨阿軍營獲
罪
詔以阿里衮襲果毅公爵
諭曰逆賊阿睦爾撒納及阿布賚逃竄達勒黨阿帶領
西路官兵追捕相距里許為人所紿以致遠遁參贊
諸臣無所辭其咎阿里衮著降補侍郎六月授正白
旗蒙古副都統九月沙喇斯瑪呼斯游牧復叛掠
臺站阿里衮帶兵二百前往同都統滿福進𠞰由
阿斯罕布拉克和什特勒克取道至哈喇沙爾搜
𠞰山僻賊衆進抵塔本順和爾納木噶獲男婦二
百餘口
諭曰前因阿里衮進兵遲延交部議處經部議革職朕
諭以且觀後效今既自知罪愆奮勉行走著加恩免
其革職十二月滿福為叛賊敦多克哈什哈車凌等
誘害沙喇斯瑪呼斯游牧逃庫車等處阿里衮遣
熟識路徑之人取近堵截師次哈喇沙爾西南庫
爾勒二十三年正月疏報沙喇斯瑪呼斯賊由呼
爾塔克山逸至羅卜淖爾我兵往𠞰路擒瑪呼斯
得木齊額默根等二月
詔阿里衮所帶兵丁歸雅爾哈善隊
諭曰前閱阿里衮所奏伊等追𠞰沙喇斯瑪呼斯等賊
向呼爾塔克山前往嗣素賚瑪報稱阿里衮已回俟
𠞰殺藏匿之瑪哈沁等即可撤兵伊等如果因馬匹
口糧不足不妨奏明撒回既稱向前追𠞰而究未得
賊人蹤跡不過於中途遷延行走即謂為追襲巧辭
飾說可乎四月阿里衮自魯察赴巴里坤
上以阿里衮辦理沙喇斯瑪呼斯賊衆未能奮勉
詔革侍郎仍以副都統革職留任五月奏巴里坤種地
人犯分屯築堡酌量安插
上以阿里衮不諳事體申諭之八月疏奏雅爾哈善永
貴等議於哈喇沙爾托克三闢展烏魯木齊等處
屯兵三千六百名外增二千四百名酌於收獲後
分駐哈密巴里坤又哈密所設卡倫兵請酌裁調
往屯田查黃廷桂奏有哈密夾山路徑可至吐魯
番而巴里坤糧餉均由哈密運送請將撤回屯兵
俱駐哈密以節運費再哈密駐兵二千所設卡倫
七十三除塔勒納沁等三十二卡倫仍須安設其
一顆樹等三十九卡倫均可撤又聽差各兵内亦
可裁減抽調六百名遣往屯田軍機大臣議如所
請時將軍兆惠領兵薄葉爾羌城以四百餘人渡
黑水衝𠞰小和卓木霍集占賊衆二萬餘道遠馬
乏堅壁固守者三閱月先是
上命選馬三千餘濟軍以阿里衮為參贊大臣自哈密
進發尋遷吏部侍郎十二月擢兵部尚書正紅旗
蒙古都統二十四年正月副將軍富德統兵至呼
爾璊遇賊騎五千轉戰五日四夜會阿里衮督解
馬亦至乘夜分翼斫陣賊潰戮千餘人餘悉負創
遁逆酋大和卓木波羅泥都脇中鎗我兵復進屢
敗賊衆將軍兆惠全軍出
諭曰阿里衮前雖未著成勞今送馬濟軍如期集事且
會同𠞰賊朕心深為奬許著賞給雲騎尉世職七月
逆賊霍集占逃阿爾楚爾阿里衮偕參贊大臣明
瑞阿桂等衝擊賊大潰八月阿里衮等領兵五百
駐伊西洱庫爾淖爾西堵截拔達克山要隘復分
兵守淖爾南賊據淖爾北山阿里衮等攻奪其家
屬輜重逆回二千餘乞降復選兵二百踰嶺追𠞰
逸賊九月
命以參贊大臣留葉爾羌辦事十月
賞戴雙眼翎二十五年四月
命回京
賜紫禁城内騎馬阿里衮行次雅木扎爾聞賊掠臺站
圍城堡即回喀什噶爾時伯克邁喇木妄言阿睦
爾撒納已取阿克蘇矣乃糾賊千餘由伯什克勒
木來犯阿里衮率兵力戰賊入城堅守復以鎗礮
攻圍邁喇木夜遁牌租阿巴特阿里衮追及之於
和羅木魯克擒邁喇木及呢雅斯
諭曰阿里衮聞賊搶掠臺站即回喀什噶爾擊敗賊衆
撫定回人應機立辦阿里衮著交部議敘伊子拜唐
阿豐昇額著授為藍翎侍衛又
諭曰阿里衮奏倡亂回人邁喇木呢雅斯等俱已擒獲
此次辦理迅速甚屬可嘉伊子豐昇額著加恩授為
三等侍衛次子倭興額著授為藍翎侍衛十月授領
侍衛内大臣
命圖形
紫光閣
御製贊曰富德入援次呼爾璊趲行戈壁馬不進焉以
馬濟軍敵營夜襲同事建績曰鄂博什二十六年十
一月署禮部尚書十二月充
經筵講官二十七年
命為御前大臣兼上駟院卿二十八年兼管滿洲火器
營大臣六月署陜西巡撫十月加太子太保二十
九年授戶部尚書協辦大學士三十年兼管禮部
事務三十三年正月授參贊大臣往雲南軍營三
月署雲貴總督尋授副將軍駐永昌七月疏言緬
酋向來恭順内地人往來貿易以資其用今擾我
土司抗我大兵則中華一切貨物不許絲毫透漏
永昌普洱一帶千餘里山路叢雜恐潛行偷越嗣
後奸民販貨出口拏獲即行正法隘口兵丁得財
賣放罪亦如之疎防照例治罪失察文武官弁查
明參革
上是之又疏奏雲南省城至永昌千餘里山嶺陡險過
兵運糧﨑嶇難行是以撥糧二十五萬石到永者
僅一萬三千石請將藩庫報銷閒款項内動支二
三萬兩修理道路糧運庶免遲誤文報亦不稽延
諭速行妥辦八月又言沿邊土司地廣民稀往歲豐收
賣與内地商販經緬匪蹂躪夷散田蕪蒙
恩調駐重兵夷民俱已復業請於今冬借給銀兩購買
耔種牛具普行耕種秋成後按照時價交米還項
不敷兵糧即在各土司地方採買省内地輓運之
費官兵裹帶之勞得
旨嘉奬九月阿里衮會雲南巡撫明德奏滇省銅厰向
例糧道專管遇有奏銷布政司雖會銜無稽查之
責糧道駐省城銅厰三十餘處近者數百里遠者
千餘里耳目難周查本地道府州縣鄉保是其管
轄山厰設有透漏即可調撥兵役拏究至金銀鉛
厰二十九處又係布政司兼管而本地道府不與
焉請將金銀銅鉛各厰係州縣管理者責成本府
專管道員稽查係府廳管理者責成本道專管各
厰事務統歸布政司總理報銷至糧道不管銅厰
止辦兵糧事務太簡驛鹽道事繁請將驛鹽道所
轄之雲南武定二府改歸糧道管理如所議行三
十四年二月以軍營馬匹疲瘦
諭責阿里衮等不能殫心籌辦交部嚴議應革職
詔留任五月疏奏騰越沿邊一帶緬匪闌入遮放隴川
猛卯及戶腊撒等處臣選熟習擺夷言語兵弁令
向沿邊土司偵拏既可使内地情形不致透漏并
可詰緬匪往來作何防備奉
旨如此留心更有何可諭六月疏奏黔省古州銅仁等
十餘處俱傍灘江營兵操舟利便灘江形勢與蠻
暮等河同請將黔省換補習舟楫兵撥補赴滇可
得數百水師之用九月偕經略大學士傅恒合疏
言猛拱土司渾覺等來降令趕辦牛馬糧米接濟
軍營並以猛拱人興堂札為嚮導進攻阿瓦渾覺
獻象牙牛隻等物並採買早稻運送軍營
上嘉之是月師至蠻暮十月至新街時傅恒偕副將軍
阿桂領兵新街東岸賊三千餘船百餘迎拒阿里
衮同伊勒圖據戛鳩江西岸派滿洲吉林綠營兵
七百餘進𠞰賊寨藏百餘人我兵奮勇衝入賊遁
又一寨藏賊三四百貴州把總姚卓殺賊一奪旗
一我兵鼓勇進𠞰賊棄壘逃賊踞寨者復五百人
我兵放鎗攻擊賊堅壁不出日暮不能固守潛遁
擊斃二十餘人奪寨三殺賊五十餘
諭曰初次接仗即能如此獲勝朕覽奏甚為欣慰十一
月以疾卒於軍
諭曰尚書果毅公阿里衮久侍禁廷敭歷中外公誠恪
慎宣力有年前此平定西陲懋著勞績曾經圖像策
勲是以征緬之役特命前往滇南俾膺副將軍之任
去歲因其身患瘡疾遄遣御醫馳視並賜藥餌調攝
旋即得痊而精神未能全復朕心方為厪念昨自戛
鳩進次猛拱所至頗稱勞瘁及在新街分兵𠞰賊奮
勇奪壘純藎足嘉乃因體弱遘疾猶統舟師前進正
冀其速愈以副委任遽聞溘逝深為軫惻所有應得
卹典該部察例具奏禮部議上
賜祭葬如例
命入祀賢良祠諡襄壯三十五年
諭曰尚書果毅公阿里衮宣力殫忱克彰勞勩昨歲賜
卹時曾令入祀賢良祠今思其先世額亦都遏必隆
並以崇勲建有宗祠得膺祀典阿里衮亦應附食邀
榮而其父領侍衛内大臣音德尚未列入著與阿里
衮一併入遏必隆宗祠用奬勲藎該部即照例行四
十四年
御製懷舊詩列五功臣中
詩曰昨歲秋之仲
盛京謁
陵園三大功臣墓陪葬其間存兹阿里衮者額都四世孫
勇豈匹其祖忠實一例肫兆惠阻黑水回衆如蜂屯
爾時舒赫德統兵速入援又被狂狙阻進退至兩難
適值阿里衮送馬繼進遄率兵亦弗多乘夜賊營掀
賊駭自天降鹿埵羣逃奔兩軍俱善歸重進鴻功全
後復往征緬受瘴惜隕身一再忘軀勞思之輒淚捫
幸而子善繼金川建殊勲凱全以病終悲惜何忍言
阿里衮子四長豐昇額官戶部尚書襲果毅公以
軍功加繼勇號自有傳次倭興額官雲麾使次色
克精額襲雲騎尉次布彦達賚現任鑲紅旗滿洲
副都統
傅恒(子福靈安)
傅恒滿洲鑲黃旗人姓富察曾祖哈什屯内大臣
祖米思翰戶部尚書父李榮保察哈爾總管俱追
封一等公傅恒李榮保第十子也乾隆五年授藍
翎侍衛歷遷頭等侍衛七年授總管内務府大臣
管理
圓明園事務八年擢戶部右侍郎十年六月軍機處
行走十一年七月轉左侍郎十月授内大臣十二
年二月充會典館副總裁三月晉本部尚書議政
處行走兼鑾儀衛事六月充會典館正總裁十三
年授領侍衛内大臣四月加太子太保協辦大學
士六月充
經筵講官時大兵征金川逆酋莎羅奔經略訥親總
督張廣泗等久無功九月
命傅恒暫管川陜總督經略事務尋晉
保和殿大學士
賜詩曰壯齡承廟略一矢靖天狼番部蕞爾蠢王師武
必揚慰予西顧久嘉汝赤心良撻伐敉么寇撫循集
衆長斯能成偉績用幹不庭方佇看銷兵氣敷天日
月光
賜花翎二十藍翎五十銀十萬備犒賞軍前諸將奏章
許於沿途開看
上御瀛臺賜食及於諸將士
製詩曰大清聲教暨遐陬豈有來王稽蜀酋黷武開邊
非我志安良禁暴藉卿謀行軍吉值初陽復賜食恩
同湛露流轉瞬明年擒娑虜還教凱宴侑封侯十月
傅恒啟行
上親詣
堂子行告祭禮
遣皇子及大學士來保等送至良鄉視傅恒飯十二月
諭曰經略大學士傅恒自奉命以來公忠體國殫竭悃
忱紀律嚴明軍行甚速途次衝風冒雪晨夕馳驅兼
辦一切諮詢機務刻晷鮮暇常至徹夜無眠今日披
覽來奏甫入川境馬匹遲誤減從星發竟至步行苟
非一秉丹誠心堅金石安能若是將來迅奏膚功自
當優議酬庸之典而目前之勞瘁實屬超倫著交部
從優議敘部議晉太子太傅
特命加太保仍加軍功三級傅恒疏辭不允初小金川
土舍良爾吉奪其兄澤旺印烝於嫂阿扣莎羅奔
之侵沃日也良爾吉實從之後詐降為賊諜張廣
泗惑於漢奸王秋言使良爾吉領蠻兵我師舉動
賊輒知之是月傅恒使副將馬良柱誘良爾吉來
迎至邦噶山聲其罪斬之阿扣王秋並伏誅事
聞
諭曰前據張廣泗力言良爾吉王秋不可輕動即軍前
諸人皆明知其罪而疑畏不敢先發今經略大學士
傅恒甫至軍營即取兩年逋寇如檻豚圈豕以快人
心而警番衆非謀猷明斷識力堅定曷克臻此即此
已當優敘但經略大學士於從前議敘之旨具摺懇
辭若仍交部議敘無以善體沖挹之美其即以前日
所賜雙眼孔雀翎為此番酬庸之典如仍執意謙讓
是不遵朕旨也是月傅恒奏臣於二十一日抵卡撒
軍營所云左右山梁不過兩坡相對地非甚廣賊
所守各碉亦不甚大不知何以用兵二年不能進
取及閱營地規模狹小與賊相望且雜處番民市
肆中無以示威嚴占地利臣相度移舊壘前令總
兵冶大雄總理營盤以肅軍紀臣惟前此之誤在
於專攻碉卡賊險碉林立大兵至守益嚴毋論攻
其有備克取為難即數日克一碉亦數年不能竣
事今當竒正兼施因機制勝或以竒兵繞出其後
或以偏師另行取徑賊出則直挫其鋒不出則專
搗其穴又各路尅期齊進使腹背皆兵寢食無暇
自必内潰而酋可擒矣疏入
俞旨報聞是月傅恒率總兵哈攀龍哈尚德等攻右山
梁下巴朗平碉及色爾力石碉連克之
上以金川水土惡劣馳
賜傅恒人參三觔並及諸將帥有差十四年正月
命班師
召傅恒還朝
諭曰金川用兵一事朕本意欲禁遏兇暴綏緝羣番並
非利其人民土地而從前納親張廣泗措置乖方屢
經貽誤是以特命經略大學士傅恒前往視師傅恒
自奉命以至抵營忠誠勞勩超出等倫辦事則鉅細
周詳鋤奸則番蠻懾服整頓營伍則紀律嚴明鼓勵
戎行則士氣踴躍且中宵督戰不避風雪擊碉奪卡
大著聲威誠克仰副委任朕思蕞爾窮番何足當我
王師經略大學士傅恒乃中朝第一宣力大臣顧因
荒徼小醜久稽於外朕心實為不忍即使擒獲渠魁
掃蕩巢穴亦不足以償勞此旨到日傅恒著即馳驛
還朝尋
詔封傅恒一等忠勇公
賞給紅寳石帽頂四團龍補褂嗣傅恒請從卡撒一路
直攻噶拉依又言攻克賊巢成功可必一簣之虧
誠為可惜堅請進兵並懇辭公爵繳還
原旨俱不允
諭曰經略大學士忠勇公傅恒帥師進𠞰番酋忠誠奮
發志期珍寇執奏再三朕揆勢度理以允降班師休
兵息民為經國遠計彼匈奴未滅何以家為者乃驃
姚貳師輩武人銳往立功之概大學士輔弼元臣抒
誠贊化名耀旂常正不必與兜鍪閫帥争汗馬一日
之績復
示以詩曰三面姑開格蜀夷來調說鼎佇期之集思廣
益卿誠踐勤遠勞民我不為武豈佳兵應戒彼績惟
和衆孰同斯功成萬骨枯何益壯志無須效貳師又
賜詩二章其一曰安邊底績本丹忠請命番酋勢已窮
上將有心期利執大君無物不包蒙那須一月聞三
捷早覺千忻達
兩宫晉國勤勞予厪念速歸黃閣贊元功其二曰鷗鳥何
庸盡覆巢好生天地德含包歌成宵雅八章句蓍得
同人九四爻兵洗蓬婆春澹蕩首稽玁狁面顤䫜蜀
民安撫勤籌畫心契元良泰陛交是月逆酋遣頭人
至卡撒投禀訴乞降並畏死意傅恒令曰莎羅奔
郎卡親縛來營者當待以不死逆酋復遣頭人至
丹壩乞降總統提督岳鍾琪入賊巢挈酋等由勒
烏圍噶拉依至經略軍二月初四日莎羅奔郎卡
除道營門外設壇翌日率衆降傅恒升帳受之莎
羅奔等焚香作樂泥首請罪誓遵六事無犯隣封
歸土司侵地獻馬爾邦兇酋資送内地人納軍械
供徭役傅恒傳
旨赦其罪莎羅奔等獻傅恒佛像一白金萬却其金不
受初六日傅恒發軍營奏至
諭曰徑略大學士忠勇公傅恒奏報莎羅奔郎卡俯首
就降獻捷班師朕不勝欣悦此皆
上蒼孚佑
宗
社貽休有以默相朕躬
皇太后懿訓詳明有以啟迪朕志荷兹
福庇感慶實深經略大學士忠勇公傅恒丹衷壯志勇略
宏猷足以懷柔異類迅奏膚功即諸葛之七縱威蠻
汾陽之單騎見虜何以加兹實為國家嘉祥上瑞前
已晉爵封公酬庸更無殊典所賜四團龍補褂著祇
受服用再照元勲揚古里額駙之例加賜豹尾鎗二
捍親軍二名優示寵章俱不必懇辭自去歲之徵兵
命將與今歲之決策班師初不意番酋畏威懷德革
面革心一至於此固朕宵旰憂勤事無大小先機籌
畫恰合機宜亦由經略大學士忠勇公傅恒秉心忠
亮克承訓示成此殊勲可見作善者昌將來數十年
贊化調元懋襄郅治實嘉賴焉其傳諭諸王滿漢文
武大臣並宣諭中外知之
製詩曰止戈為武信其然我澤如春經略宣共喜捷音
來玉闕何殊俘虜自金川番酋路左心傾服軍士行
間氣倍鮮單騎汾陽休比擬都因忠赤格穹天嗣傅
恒疏辭四團龍補服
諭曰經略大學士忠勇公傅恒因朕賞給四團龍補服
具摺奏謝並請於朝賀大典之日遵旨服用其尋常
仍服公品級補服此固出自大學士忠勇公傅恒謙
沖本意然朕此番奬賞實出至公且具有深意不可
不為明晰宣示蓋論大學士公傅恒平定金川之功
自不可與揚古里額駙開國之功並論但彼當開創
四征之初今屬守成無事之日以大學士公傅恒之
忠誠智勇練達宣力令與同時同事亦必能懋建殊
勲可信其易地皆然也夫軍旅之事國家不能保其
必無大臣身係安危為社稷所倚賴如張廣泗不過
封疆外吏其人亦不足論至訥親爵位既崇又任用
有年朕之加恩超越儕輩上年命以視師實寄以心
膂如朕親行不意辜恩貽誤一至於此為大臣者若
惟是偷安自逸任意乖張國事其何賴焉朕既用以
自愧更因以滋懼是以明正典刑不肯曲宥而大學
士公傅恒見朕縈懷西顧欣然請行仔肩重任自奉
命西征冒涉風霜均勞士卒步涉巖阻晨夕辛勤拜
發封章裁決軍務常至達旦事事妥協周詳至則申
明紀律誅賊腹心雪夜督師攻碉毁卡必期焚巢掃
穴一舉蕩平大振聲威賊番震慴始稽顙歸命出於
至誠迨承朕旨納降班師星馳就道諮詢庶務仍係
丙夜辦理奏覆此所謂誠貫金石信格豚魚是以時
未七旬兵不血刃而番酋洗心革面永矢歸誠從此
邊徼敉寧閭閻樂業而中外大臣咸知所取法股肱
一體休戚相關夙夜匪躬緩急足資倚任實我大清
萬年無疆之慶國家酬庸盛典原非朕所得私今兹
疊沛殊恩昭示風勸亦為朝廷遠大之計不僅為金
川平定一時一事而然在大學士公傅恒實應欣承
無愧不然則莎羅奔番蠻小醜即迅奏膚功亦與當
年岳鍾琪之樹績青海大學士鄂爾泰之綏靖苗疆
等耳朕於臣工賞罪大典悉有權衡銖黍不爽天下
臣民宜所共悉所賜大學士公傅恒照宗室公式之
朝帽頂及四團龍補服並於朝賀典禮之時時常服
用不必懇辭其尋常入朝入部辦事應從所請隨宜
即用公品級補服以成謙挹之美三月傅恒凱旋
命皇長子率諸王大臣等郊勞既至
上御殿受賀行飲至禮
賜傅恒詩曰卡撒功成振旅歸昇平凱宴麗晴暉兩階
干羽欽虞典六律宫商奏采薇湛露應教頒幕殿甘
膏更慶遍春畿持盈保泰咨同德偃武修文凛勅幾
又
諭曰朕賜大學士忠勇公傅恒四團龍補服先經大學
士傅恒奏請於朝賀大慶之日遵旨服用尋常仍用
公品級補服朕諭以入朝入部辦事姑從所請以成
謙挹之美今日朕陞殿禮畢後大學士即易補服朕
思章服之榮原以旌有功而勵臣節從前勲舊大臣
蒙賜者皆時常服用若僅用於朝賀典禮之時而尋
常入朝又旋易本爵服色殊覺參差非禮嗣後入朝
著即遵前旨時常服用其入部及在家聽其自便以
終成大學士之謙吉尋
勅照勲臣額亦都佟國維例建宗祠祀傅恒曾祖哈什
屯祖米思翰父李榮保春秋官為致祭追諡李榮保
曰莊恪
賜傅恒第
東安門内落成
賜詩曰嫖姚賜第落成新歌凱歸來得意春上將鷹揚
今奏績諸軍鳬藻久懷仁攸芋君子熊羆夢畢駭酋
涂匍匐臣從此坐調熙世鼎敷予教澤萬方均二十
年六月準噶爾平
諭曰兩路興師之舉人心狃於久安在廷諸臣惟大學
士傅恒與朕協心贊畫斷在必行著加恩再授一等
公爵以為力矯積習為國任事者勸傅恒疏辭
諭曰大學士公傅恒以加賞公爵具摺奏辭情詞懇摯
及召見又復面陳再四至於泣下並稱金川之役叨
封公爵已為過分觀其不自滿假信出至誠實將來
可以永承恩遇之道朕心轉為嘉慰俯允所請用成
厥志所有平定金川及準噶爾奏捷兩次功績著併
於現封忠勇公勅内以昭茂典仍從優加等議敘部
議加六級後圖功臣百人像於
紫光閣以傅恒冠
御製贊曰世胄元臣與國休戚早年金川亦建殊績定
策西師惟汝予同酇侯不戰宜居首功七月充平定
準噶爾方略正總裁三十三年
命經略雲南軍務至師期前往
御製言志詩曰征緬非人事竟乖重資經略重臣差待
之一歲無消息懾以三軍或畏懷中止誠難存國體
邊防欲靖豈兵佳佇期指日大勲就後舞前歌振旅
皆三十四年二月傅恒啟行懇辭
親遣經略儀注
命閣臣頒
勅印於
太和殿
上賜傅恒及出征將士食即席
製詩曰緬酋弗靖擾滇邦螳臂居然試莛撞健騎重驅
厄魯部驍材兼選黑龍江弼予中國原無二平彼今
時豈有雙就事熟籌應一往於浮得挈勝千扛必能
合衆成城奏莫拒牽羊袒肉降湛露和風士鳬藻佇
看飲至酌金缸三月傅恒抵雲南四月至騰越
上親書扇以賜曰炎徼熾煩暑軍營區畫頻大端應悉
記細務不辭親世上誰知我天邊别故人勖斯風到
處揚武並揚仁初
上以賊據老官屯之險
勅造舟並奪賊船順流直擣副將軍阿里衮等以邊外
峽紆湍險舟不通沿江亦無辦工所奏止者再後
特遣傅顯伍三泰往視所言與阿里衮等同傅恒至軍
詢之撫夷李景朝土司線官猛等知蠻暮近地有
山曰翁古多木旁有地曰野牛壩野人所居涼爽
無瘴野人樂受值執役甚恭使傅顯涖事滿洲綠
營兵並從行奴僕更番運料至江岸七月工竣狀
聞
諭曰所辦甚是他人斷不能似此滿洲兵騎射素嫻進
𠞰時自宜資以馬力至於習勞之事則與綠營兵丁
既同隸行間原不應區分彼此向特因綠旗惡習恇
怯無能臨事每多退避是以有犯必懲若其服役辛
勤當與滿洲兵一體愛惜以均勞逸前此領兵大臣
惟知體惜滿洲而於奔走服役專𣲖綠營不復念其
獨勩豈一視同仁之道今傅恒於運送船料令滿洲
兵輪流乘騎分擡不使綠旗偏於勞瘁並以大臣官
員跟隨之家奴等乘馬安行於理未協亦一例分派
輪擡籌辦實為公當綠營兵稍具天良有不知感激
奮勉願為國家出力者乎此實從來所未籌及自非
公忠體國與朕同心之大臣豈能酌理揆情均平妥
協若此凡有領兵之責者皆當奉以為法傅恒如此
存心必蒙
上天所垂佑迅奏膚功自可預卜朕深為嘉悦至於造船
一事水陸並進實征緬最要機宜乃朕屢次詢聞而
阿里衮等並以該處崖險澗窄斷難行船為詞即朕
今年特派傅顯伍三泰等前往專辦此事亦以沿江
一帶實無造船處所覆奏傅恒至永昌即遣人往勘
則於銅壁關外野牛壩地方即係成造船隻之處樹
木足供船料且氣候涼爽可以屯聚兵丁而野人又
極恭順服勞無異内地編氓同此沿邊僻壤非自今
日始通何以前此並無一人見及而傅恒得之便如
取攜可見事無難易人果專心致力未有不成者無
如諸人皆豫存畏難之見於胸中遂以為隔閡不可
行以今日傅恒所辦觀之向所謂斷難籌辦者然乎
不然乎將此宣諭中外知之
上賦造舟行曰造舟造舟何處禡乃在銅壁關外野牛
壩緬匪險據老官屯必資水軍順流下先是屢勅豫
刳木率以難成中止罷經略盡心博訪諮得地得材
命工價猶然邊外豈異區事在人為語非假野人效
順氣爽涼頗覺炎瘴輕往夏忠誠
天佑有如斯我亦為之額手謝舁至蠻暮乃入江諸事從
公堪奬藉閩人使船如使馬鼓勇艨艟凌波駕水陸
兼進緬豈當定知肉袒牽羊迓安民和衆武常經不
為所欺不妨赦是月猛拱大頭目脱猛烏猛及所屬
達羅頭目脱猛殼來降請備船濟師傅恒令脱猛
烏猛齎檄諭各土司八月師發騰越渡戛鳩江據
西岸遂抵允帽九月脱猛烏猛以夷目賀丙之父
賀洛及擺夷四十戶來降請探賊猛拱後土司渾
覺亦率頭目滲籠籠滲籠朋降貢馴象四
上賜傅恒詩二章奬之其一曰猛拱輸誠舟濟師朱波
早是失藩籬烏梁海譬先收附準噶爾斯易掃夷身
先諸軍共辛苦心嘉碩輔佛肩仔秋霖中喜瘴江渡
已儹兵行兩月期其二曰伊犁耆定久戈&KR0802;詎緬昏
狂事疥搔昔實謨猷贊帷幄今資奔走效弓刀東山
那學謝安逸上蔡還過裴度勞佇待紅旗飛報捷重
開紫閣勒勲高十月傅恒取道猛拱破猛養寨獲臘
泥拉賽誅之設臺站留瑚爾起兵七百駐之遂至
南董干攻南準寨獲頭目木波猛等三十五人師
次暮臘猛養頭目扎達布棄猛養拔營而逸大兵
長驅至新街賊遁傅恒夾攻於東西岸東岸射殺
賊目一斬級五百餘獲纛一船一寨三糧械無算
西岸奪寨三斬級五十奏至
諭曰此次初與賊人接仗即射殪頭目殺賊衆多又連
破賊壘奪獲纛幟軍械米糧等物軍行甚為利順且
官兵俱各勇往朕心深為嘉悦應加恩示奬送部分
别議敘傅恒以所獲緬纛進
上賦誌事詩曰師會新街可進航賊人迎拒據蘆塘數
番斫陣妖鋒挫兩隊奪舟我武揚斬將搴旗嘉此衆
水凶土劣慮其方老官屯得當振旅觀象玩辭易義
長十一月傅恒進圍老官屯克毛西寨緬酋懵駁遣
頭目諾爾塔乞降傅恒以其地氣候惡劣疏請允
降
諭曰緬甸僻在炎荒中朝以化外置之乃歷任總督自
張允隨廢弛邊備嗣是愛必達吳達善等亦因循致
滋事釁而劉藻辦理莽匪侵擾九龍江事由思茅退
回普洱輒行畏罪自戕緬匪遂䲭張無忌此歷來貽
誤情形也至命楊應琚前往調度乖方致賊匪入關
騷擾土司其種種欺謾屢飭不悛取罪實在於此及
再命明瑞前往仍令以總督經理邊情並未遽欲興
師遠涉而所統八旗勁旅不過二千又分其半與額
爾登額由旱塔一路取道合𠞰迨明瑞自錫箔蠻結
拔寨殺賊乘勝深入轉戰至小猛育為時已久屢促
額爾登額移兵往援乃敢抗延不赴又復紆道退回
内地明瑞等猶沿途接仗期殿全師竟以策應不前
捐軀以殉其事遂難中輟彼時緬酋懵駁雖曾具書
軍營懇停進𠞰而所遣乃内地被留之兵丁許爾功
等八人並未專派大頭目齎表乞降此則國體所關
豈宜輕納是以置之不荅然猶冀其悔罪輸誠尚可
宥其既往非必欲勞師動衆為犂庭掃穴計也詎待
一載逆酋猶頑梗怙終我國家當全盛之時豈可任
小醜跳梁不示懲創況滇省綠營恇怯積習久為賊
匪所輕而阿里衮等亦未能相機部署是以調遣吉
林索倫等慣能殺賊之人並閩省水師同赴滇省水
陸夾攻又因大學士傅恒屢請前往督辦其實心體
國經畫有方體察形勢所言始為可信遂命為經略
往莅其事此朕不得已用兵之苦心也至傅恒於七
月間自騰越進兵視前此師期較早兩月賊匪未及
預防因得由戛鳩一路統兵直進收取猛拱猛養而
其所經山徑﨑嶇江河紆阻越險濟軍備嘗勞瘁且
因敵刈糧不藉内地轉饟及至新街會兵策勵將士
無不賈勇争先於江岸沙洲連奪賊砦殱賊五百餘
並殪其頭目獲取舟航纛械賊皆望風披靡如此殫
誠宣力不畏艱險實從來大臣所罕覯者及進次老
官屯率衆攻𠞰而賊守拒甚固遂克毛西一寨誅戮
賊衆絶其糧援復悉力圍其大寨勢可計日而取但
其地水土惡劣官兵多生疾病即領隊大員亦間有
染患身故者將士等不用之於戰陣而徒令其嘗試
毒厲於心實有所不忍是以半月前即迭傳諭旨決
計撤兵今傅恒等奏緬酋懵駁奉有蒲葉書遣老官
屯大頭目諾爾塔齎詣軍門籲請貸其聲討傅恒等
移檄使受約束義正詞嚴姑從所請賊衆甫經創衂
諒不敢遽萌故智至傅恒請罪一摺以為力違衆議
執意請行將此次出兵引為一人之罪殊為未喻朕
意此次出兵非好大喜功而傅恒承命經略職分應
爾設以為辦理非是朕當首任其過其次方及傅恒
豈宜獨以為己責昔
皇祖於吳三桂一事
諭令廷臣集議而主撤藩者惟米思翰明珠數人後逆藩
抗命衆皆歸罪議撤之人
皇祖諭云朕自少時以三藩勢焰日熾不可不撤豈因吴
三桂反叛遂委過於人大哉
聖言足為萬世法守傅恒此事即可援以為例前於傅恒
收服猛拱時曾賜三眼孔雀翎以示褒寵傅恒懇俟
功成後再用今既未經攻克賊巢前所賜翎即著繳
回仍用伊原帶之翎即此於伊請罪之意適足相當
想王大臣等亦當誠心允服也
上賦誌事詩曰大勝新街武略張勵師進取近豺狼雖
云示創蠻疆地適有相求貝葉章已自畏威而懷德
底期肉袒與牽羊樊鄉悉怛非嘉畫渾覺優恩俾樂
康十二月緬酋懵駁遣其大頭目十四人獻方物於
軍三十五年二月班師三月傅恒還至京七月卒
諭曰大學士一等忠勇公傅恒才識超倫公忠體國德
心孚契襄贊深資自早齡侍值禁近即覘其器宇非
常洊膺委任旋以金川建績錫爵酬庸用是擢冠綸
扉綜理庶務藎誠靡懈罕有其比西師之役獨能與
朕同志贊成大勲及崇爵再加堅讓不受尤足嘉焉
昨歲進𠞰緬甸傅恒堅決請行朕以萬里懸軍情難
深悉而廷臣更無可當斯寄者因授為經略統率勁
旅專征傅恒自戛鳩濟師以後身先士卒艱瘁備經
用能收服猛拱迨會師蠻暮襲擊新街斬馘搴旗賊
皆潰竄遂進攻老官屯時傅恒已身染沈疴猶力疾
督勵兵衆晝夜兼攻剋期可卜逆酋畏懼具書懇請
解圍而朕亦因其地水土惡劣軍中多病先期降旨
撤兵並遣醫馳驛往視春問傅恒於天津行在復命
見其形神頓異隱慮難以就痊猶冀其安居調理以
臻勿藥詎自五月以後病勢日益加劇漸成不起每
朝夕遣使存問賜以内膳羹糜俾作頤養復間數日
親臨視疾見其有增無減軫念彌殷今聞溘逝深為
震悼所有衾禭之屬業經從優頒賜似此鞠躬盡瘁
允宜入祀賢良祠賞給内帑銀五千兩治喪並著戶
部侍郎英廉經理其事朕仍親臨奠醊其應得卹典
著該部察例具奏
上親臨其第酹酒
製詩曰瘴徼方欣輿病迴侵尋辰尾頓增哀鞠躬盡瘁
誠已矣臨第寫悲有是哉千載不磨入南恨半途乃
奪濟川材平身忠勇家聲繼汝子吾兒定教培又
命喪葬儀節視宗室鎮國公例行
賜祭葬有加禮諡文忠十一月
諭曰大學士忠勇公傅恒曩者金川奏績時以其祖父
世篤忠貞流光鍾慶曾諭令建立宗祠自其曾祖哈
什屯以下官為春秋致祭傅恒令其一體入祠酬庸
俎豆三十六年
上巡畿輔
駐蹕天津行宫傅恒前歲復
命處也追憶之
詩曰去歲滇南力疾迴恰斯面晤憶生哀樸齋即景依
然也前席言人何往哉自古同為閱世客祇今誰是
作霖材自憐無助涓埃者後進方當竭力培三十九
年
上以
蹕塗所經
賜奠其墓詩曰佳城咫尺蹕途傍莅止因之酹桂漿已
歷廿年資輔弼又驚三載隔隂陽先兹與汝應相恨
後此顧予轉自傷無忌昭陵雖有例那教賜奠痛文
皇四十五年
上賦懷舊詩以傅恒在綸扉二十三年日侍帷幄藎誠
素著年未五十鞠躬盡瘁以喪甚傷惜之
詩曰世臣更近戚丹誠素所信命之習政事幹材亦日
進金川往經略旌旗改觀奮然其時其勢未宜深入
迅郎卡既怖讋特許歸降順凱旋贊黃閣章服三錫
晉西師兩用兵同心却衆論坐謀無不協用蕆大功
建其後征緬甸力請往抒藎猛拱既收服官屯進圍
困祇以水土劣兵役多病頓值彼誨罪請爰撤師旅
振然因受瘴深兼悔墮功悶遂以永辭世飾終典空
綣嗟我社稷臣所期寧在近年少長於余騎箕惜且
恨傅恒子四人長福靈安多羅額駙乾隆二十一年
允傅恒請派往西路軍營效力授
乾清門三等侍衛二十四年從定邊將軍兆惠𠞰賊
於葉爾羌敘功擢二等侍衛八月
召來京準噶爾大功告成
上以福靈安非披堅執銳之歲即能奮勇行陣屢著勤
勞擢頭等侍衛
賜緞六端銀百兩二十七年
給雲騎尉世職三十二年授正白旗滿洲副都統署雲
南永北鎮總兵四月赴木邦軍營守龍陵會緬匪
犯猛卯檄副將哈國興馳援賊退遮罕事
聞
上嘉之六月卒於任
諭曰副都統福靈安去冬奉命前往雲南朕因其從前
征𠞰回部宣績行間諳習軍務是以暫留彼處令其
察看軍務以便回京時面奏嗣以其行走奮勉勇往
任事特授為副都統并令署永北鎮總兵統兵進𠞰
今據明瑞奏福靈安前從永昌力疾趨赴木邦中途
病勢加劇復回永昌調理不痊於六月中旬身故朕
心深為軫惜著加恩交部議卹所有應得卹典該部
察例具奏其靈櫬還京著官為照料辦理
賜祭葬如例所遺雲騎尉世職以其姪襲傅恒次子福
隆安和碩額駙封一等忠勇公官兵部尚書别有
傳又次福康安現官協辦大學士封一等嘉勇公
又次福長安現官工部尚書福隆安子豐伸濟倫
襲一等忠勇公爵
欽定八旗通志卷一百四十四
