欽定四庫全書
欽定八旗通志卷二百二
人物志八十二
大臣傳六十八(漢軍鑲白旗二馮屈盡美蕭張問政白如梅國相永藻)
(白潢)(沈廷正)(劉輝祖)
屈盡美
屈盡美漢軍鑲白旗人由廕生補佐領順治九年
授兵部啟心郎十八年六月遷大理寺少卿七月
遷宏文院學士十月授廣西巡撫康熙二年六月
疏言粤西兵燹後人民稀少武藝未嫻請停癸夘
科武鄉試
允之十二月擢廣西總督是時平樂府猺獞流劫富川恭
城修仁荔浦四縣三年六月盡美攻谷塘下井諸
寨擒斬二千餘又𠞰恭城縣毛塘等猺分攻鳳頭
牛尾諸寨檄湖廣兵堵截清溪源口盡美率兵由
石口寨進賊敗遁擒逆首黃天貴諸寨相率降九
月令監軍道黃惟鍛攻修仁縣古西猺寨誘擒賊
首廖萬千移師擊永福縣六貢窠賊周晚並妖賊
李太平斬之進𠞰南隘街村及八排巴山村皆捷
賊悉平四年裁缺回京候補六年六月授漕運總
督七月疏言現裁推官漕糧乏員監兑臣已通行
各省令知府監兊以速漕務
上以盡美不請旨擅通行下部察議部議於同知通判内
斟酌委用盡美降二級准抵尋疏言楚省有漕府
分同知均有清軍及經收厰税責糧務乃通判職
司應專責監兑從之七年江西巡撫董衛國奏歲
暮回空糧舡未到兑糧必致遲悞
上令盡美明白回奏尋奏運糧河道變遷始則清口被淤
繼則淮水漲發又黃家觜駱馬湖等處稽阻致糧
船遲到現促即日南下八年衛國復疏報上屆尾
運船隻至今仍未盡到新漕不能依限過淮部議
盡美遲悞降三級調用得
旨依議解任未補官卒
張問政
張問政漢軍鑲白旗人順治九年由貢士授直隸
唐縣知縣十三年行取以御史用十五年八月補
河南道御史十一月
命巡按廣東十六年九月疏言廣東烟瘴之域文武視為
畏途致委署濫而吏治日淆查衞所守備千總屯
糧責任攸關現在部選到任者十八員未任者一
員委署者十六員至香山等十五所則現缺無官
請
勅部將選補各員早令赴任庶委員可撤軍糈不誤又疏
言兵以衛民民以養兵廣東兵驕潮州駐防為甚
一年兩次戍守倏換倏更兵民日成水火鎮臣許
爾顯莅任後約束嚴明兵民相帖臣抵潮郡士民
懇留該鎮皆謂防兵少一番更換民獲無窮休息
是知該鎮久駐不但潮民稱便凡經過州邑並受
其福現經平南王尚可喜題定一年一換請嗣後
三年一換以綏靖地方均下部議行十七年四月
疏言鹽餉關係軍需分毫難容逋欠查富賀一埠
餉納廣東商居廣西營商張標等倚總兵馬雄勢
逋餉三年致鹽道鹽司莫可追求在張標等固法
無可貸而馬雄以封疆大臣庇奸抗課祈
勅部嚴追以懲積玩得
旨張標等提問馬雄降二級留任康熙二年
命巡視兩淮鹽政尋奉
旨内陞以正四品銜食俸借補湖廣道御史十二年六月
遷光禄寺少卿八月轉大理寺寺丞九月遷大理
寺少卿十八年五月遷太僕寺卿七月遷通政使
八月擢工部右侍郎疏言前因兵餉不繼開例捐
納道員以上定例不准捐復獨廢黜知府許援例
復職自開此例部選還職不一其人有甫經革職
即納銀候選者名為急公實則馳心名利之場借
此營私取償於下吏及百姓耳雖未敢必其全屬
不肖然前無可取後復何效貪汚既足敗檢庸懦
亦堪誤事請嗣後降調知府援例復職試其才猷
量予同知等缺三年無過方予陞轉其革職知府
祗許降捐同知既不没急公之義復不輕方面之
任飭官方清吏治似為有益部議知府係州縣表
率其因公降級者仍准捐納還級以原官用革職
概不准捐從之十九年因病乞休
諭解任調理二十年卒
賜祭葬如例
白如梅(子色純)
白如梅漢軍鑲白旗人初任佐領順治十一年正
月授督捕右理事官十月遷都察院左僉都御史
十二年十二月授山西巡撫十三年四月疏言外
省大吏廉訪屬員劣蹟去之惟恐不速原非先審
而後劾及由按察司轉行府廳各官逐欵研訊須
證據明確乃得定案斷不能事事與原參相合故
督參撫審撫參督審不令原參者究擬所以防流
弊也乃在外讞牘例係通詳必待原參者批允方
得繕疏未免強求情節符合駁而又駁請嗣後惟
許承
旨究擬者核詳定案原參上司不得批駁果見有徇庇開
脱情弊另行據實糾參將承問及批允之官議處
則苛求絶而讞擬公矣疏下部議如所請十七年
以督催協濟陜西四川兵餉加兵部尚書銜又以
協濟雲南四川兵餉全行起解加太子少保十八
年六月疏言陽和巨鎮僅一守備難資彈壓請以
新平參將更調朔州為雲西極邊請以馬邑守備
移駐天成陽和二衛屯糧舊多逋欠應令中路通
判移駐陽和稽屯清餉又言晉省鑄錢向於太原
平陽潞安汾州設爐十座大同設爐二十座多少
不均請減大同爐座之半增入省城庶不致此贏
彼絀矣疏並下部議行九月擢陜西總督康熙四
年五月裁併山西總督於陜西即以如梅任之是
年冬厄魯特台吉阿喇納所屬蒙古越定羌廟邊
界遊牧山丹衛遊擊房玉柱理諭不從率兵驅逐
衆蒙古抗鬭傷害我兵十數人我兵合擊乃遁去
鎗斃及斬死者二百餘人獲馬二百餘牛羊千餘
如梅疏報不言我兵陣亡及陣獲馬匹牲畜而僅
云互如對敵殺傷蒙古三十餘人五年九月
上察知其事
勅理藩院遣官以所獲牲畜給還蒙古台吉阿喇納
恩卹陣亡受傷兵丁下部察議如梅隠諱罪應革職任
命留太子少保革去總督十五年九月卒子色純初任内
院副理事官順治二年遷刑部啟心郎九年遷弘
文院學士充纂修
太宗文皇帝實錄副總裁官十一年充順天鄉試正考官
擢吏部侍郎十三年四月以員外郎朱世德司𣙜
河西務虧缺税銀吏戶二部援
恩赦免議部臣並坐瞻徇色純罷任六月起秘書院學士
明年充
經筵講官十五年遷禮部侍郎兼文華殿學士十七
年六月
命署河道總督色純以祖玉銘老病疏辭八月授總督倉
場侍郎康熙二年考滿加工部尚書銜仍督倉場
事四年至七年屢以漕糧全完予紀錄八年八月
上以前此鰲拜輔政時薦劾不公
特詔舉行察典以色純不孚衆論
命降二級隨旗行走十三年七月起為江西巡撫時逆藩
吳三桂耿精忠反賊黨分道窺伺江西色純既之
任疏言逆賊逼脅良民割去髮辮意謂
天兵所到必以無辮加罪因而鼓惑人心負嵎死守若得
明勅領兵將弁專戮抗拒賊人其愚懦之民被脅割辮者
概行寬免則脱歸恐後不為賊用矣至逆賊屯聚
多在城池村莊之外敗竄後所留悉是良民宜令
無所驚怖被賊擄掠子女許各認領並免收繫疏
下兵部議行十二月色純遣遊擊李天柱敗精忠
偽將王九萬等於會昌又敗之湖城擒偽副將楊
權又遣遊擊田振敗賊西塘擒偽都司鍾喜泰等
十四年二月遣天柱敗三桂偽將陳昇於湯村復
龍泉縣又遣同知顧岱宣諭興國瑞金雩都諸土
賊降其魁謝吉祥曾鳳謝大全等十一月卒於官
賜祭葬如例諡勤僖二十三年正月
上諭大學士等曰督撫乃封疆大臣通省民命所關
世祖皇帝時所用者尚屬循良逮至輔臣時用張長庚白
如梅張自德賈漢復屈盡美韓世琦等匪人致百姓困
苦已極今相沿成習尚未盡改現在浙江湖廣總督江
寧巡撫員缺必擇賢能補授方於地方有濟十二月
諭八旗漢軍都統等曰國家自
祖宗定鼎以來委任漢軍官員與滿洲一體其中頗有宣
猷效力者如孟喬芳張存仁輩朝廷亦得其用比年漢
軍居官者大不如初每赴外任多㩦傔從汰侈麋費惟
務黷貨累民恣肆放逸未能謹守法度如張長庚賈漢
復白色純等不可勝舉屢加申飭尚多因循未見改轍
兹者巡行江南衆口一辭稱江寧知府于成龍清廉愛
民朕已超遷為安徽按察使又特召其父賞賜以示褒
美廉吏至意凡爾八旗漢軍自今以後悉宜洗心滌慮
痛除舊習或子弟官守在外宜各貽書訓勉果有潔已
愛民如于成龍者朕立行擢用如猶怙非不悛國有常
法不能為此輩貸也三十三年三月復
諭大學士等曰從前總督張長庚屈盡美巡撫白色純韓
世𤦺等居官不善不數年間子孫窮困由此觀之徒貽
惡名此輩所貪取者今安在哉
馮國相
馮國相漢軍鑲白旗人父有功
太宗文皇帝崇德八年從征明中後所前屯衛凱旋授佐
領順治元年隨都統葉臣征山西以紅衣礟攻克
太原城二年隨都統金礪征湖廣擊敗偽總兵馬
進忠於武昌獲賊船十有三敘功予雲騎尉世職
五年授杭州協領七年九年疊遇
恩詔晉世職至三等輕車都尉十八年卒國相襲職康熙
十三年吳三桂叛據湖南國相隨順承郡王勒爾
錦往征賊將陶繼智劉之復等犯宜昌國相領隊
發礟擊郤賊衆尋隨貝勒察尼敗賊於岳州十八
年正月隨都統根特敗賊虎渡口遂進征灃州常
德屢立戰功十九年凱旋授佐領尋授參領三十
年十二月擢鑲白旗漢軍副都統三十四年調右
衛左翼副都統時噶爾丹侵擾邊境國相率兵至
阿爾蘇台偵賊聲息明年
上親征駐蹕克嚕倫河國相運礟至軍前即隨撫遠大將
軍費揚古等由西路督兵敗賊於昭莫多俘獲無
算是年冬還京授鑲白旗漢軍副都統三十六年
叙功予雲騎尉世職合所襲之職為二等輕車都
尉尋調鑲黃旗漢軍副都統四十一年擢正藍旗
漢軍都統五十七年十月卒
賜祭葬如例子毅襲騎都尉六十年由參領授廣州副都
統明年擢廣東提督雍正元年十月卒於官祭葬
如例子瀚襲騎都尉三年四月
上以八旗公庫事務惟國相辦理時綜計眀析下部議叙
於現襲之騎都尉加一雲騎尉十年九月
諭九卿曰原任都統馮國相謹慎小心樸誠自矢服官辦
事從無過愆向來各旗公庫俱有虧空惟馮國相所管
正藍旗全無欠缺此即其出納謹嚴操守潔清之明騐
伊係朕藩邸之人知之有素應否入賢良祠會議具奏
尋九卿以詳考事實洵為賢良大臣允宜入祠議
行乾隆元年
詔九卿核議已祀賢良諸臣之應追諡者列奏
賜國相諡曰桓僖
蕭永藻
蕭永藻漢軍鑲白旗人父養元管佐領永藻由廕
生補刑部筆帖式康熙十六年六月授内閣中書
十七年四月遷禮部員外郎襲管佐領二十四年
八月遷郎中二十七年監督湖口關税務尋授御
史二十八年八月遷内閣侍讀學士三十四年七
月遷順天府尹三十五年十二月擢廣東巡撫三
十七年三月疏言開爐鼓鑄原為便於兵民而設
粤東偏在海隅用錢無多開鑄將及三年錢文倍
增錢價益減現在每千市價三錢二三分不等兵
丁月餉按定例而支照市價而用已屬苦累距省
遥遠各營搬運需費領一兩之錢不及數錢之用
民間亦因錢價日減貨物難行請暫停鼓鑄從之
八月疏言鼔鑄雖停其局内存錢照舊塔放兵餉
自夏徂秋錢價更賤兵丁月餉無幾請即支給全
銀俾有實濟俟錢價稍昂再行搭放十一月疏言
兩廣鹽政沈愷曾一年差滿請展限一年俾清理
積年未完課銀五十餘萬兩未銷鹽引一百餘萬
道部議並從所請三十八年十月疏言開山掘礦
招集多人羣聚一方良莠混雜臣受事之初再三
飭禁近有長寧縣匪徒集衆私採臣即飭惠潮道
察究完結知縣尤鵬翔不先通報請
勅部議處下部議革鵬翔職三十九年正月疏言廣州府
屬之南海番禺東莞新會四縣幅&KR0695;遼闊逼近海
洋最為難治必須選調賢能前撫臣高承爵選員
請調南海東莞部議二縣不在欠糧難完應調之
列未准行臣思在昔荒逃甫復故止就欠糧議調
今遷復日久不患民賦逋欠而患盜賊未弭請以
清遠乳源茂名海豐知縣張象乾姚炳坤錢以塏
白章調補南海番禺東莞新會四縣得
旨如所請行後不為例十二月給事巾湯右曾疏劾永藻
與總督石琳于瓊州府屬擾害黎峝致黎人争鬭
事遲至一載始行具題其交相徇庇可知縱貪殘
之屬員朘民漁利吏治安得不敝民生安得不困
民生既困遂為盜賊如在海則有電白陽江在山
則有英德翁源及普寧縣富美寨等處横行刦掠
雖經𠞰滅而民間受害已多不知平日之察吏安
民者奚在也
上遂調廣西巡撫彭鵬至廣東永藻調廣西仍
命回奏下部察議應降二級調用得
旨從寬留任四十年三月入
覲
諭曰彭鵬在廣西居官甚好爾可效彼所行爾在廣東時
盜案甚多牽連數百人俱罹法網近復有黎人之事爾
居官果善豈致如此爾所薦人亦未必賢嗣後但當擇
清廉者舉之居官既廉辦事自善即錢糧稍有未完百
姓自為彼勉力急公也爾其識之先是彭鵬疏請禁革
廣西私派積弊
上命永藻察奏十一月疏言粤西向因軍興差役浩繁費
無所出從田糧加派銀兩迨承平後士民倡議照
糧攤派以應公務名曰均平相沿已久是以前撫
臣題請禁革臣莅任伊始即屏絶餽贈嚴飭所屬
不許於正供外妄派絲毫竊恐愚民易於蠱惑不
肖有司仍蹈故轍乞
勅部行文勒石嚴禁以垂永久至布政使派修衙署銀係
各屬自捐惟左州知州劉正國私派民間銀八十
兩應議罪其巡撫衙署所有鋪陳器具僉稱在省
司道府凑集供應非出派捐臣已盡數發還謹一
併題明事下部議如所請劉正國革職逮問四十
一年五月疏言粤西僻處邊陲猺獞雜處而南寧
太平慶遠思恩四府地接交夷兼轄土州縣司峝
寨五十餘處尤為難治前經九卿議定四府屬員
缺擇桂林平樂等府品級相當者調補三年俸滿
陞用惟是南太慶恩四府廳州縣共二十九員桂
林平樂等五府知縣以上共五十八員當奉行之
始尚有久任之員可以選擇迄今一十六年除調
補𠫭劾陞任病休外多係任事日淺才守未知即
有久任者亦係循分供職與選擇調補之例不符
前撫臣彭鵬于調補各員恐以地方之美惡為趨
避酌一掣籖之法實屬至公嗣後四府官員缺出
應仍以五府内之廉能者掣簽調補如無可調之
員請
旨特簡補授
上是其言下部議從之四十五年四月内遷兵部右侍郎
時湖廣總督石文晟疏劾容美土司田舜年違制
不法各欵
上命左都御史梅鋗内閣學士二格會審與文晟異議復
命永藻與大學士席哈納侍郎張廷樞往湖南察審還奏
舜年已故被控僣越各欵俱虚誣控之向久忠等
擬罪如律文晟不能詳察草率題𠫭應議處從之
四十六年正月擢都察院左都御史九月遷兵部
部尚書四十八年十二月
命同副都御史王度昭往湖南察審巡撫趙申喬提督俞
益謨互訐事覆奏益謨違例抽取衡州協兵餉三
十五名致兵丁缺額應革職所訐申喬貪虐各欵
俱不實但申喬每事刻意苛求失大臣體亦應革
職
詔令益謨休致申喬從寬留任四十九年四月調吏部尚
書十一月授文華殿大學士五十六年三月
命在議政處行走六十一年
世宗憲皇帝御極以永藻勤慎廉潔加太子太傅銜
命往馬蘭峪總理
陵寢事務五年十一月宗人府奏閒散宗室廣善
恩給公銜在
陵寢居住越分請
安永藻不行攔阻應革職得
旨蕭永藻向來操守甚好每自恃其有操守驕矜偏執諸
事任意朕因其年逾七旬為舊日大臣加恩優待念
景陵事重特命伊總理且令就閒散之地以頥養暮年正
所以善全之也乃不知感恩事事推諉瞻徇不實心辦
理如請安來京不候旨即去此等疎慢之處甚多惟知
阿諛允禵以長其傲慢狂肆之罪而其特行條奏者則
裁汰舊設之官員減去祭祀之乳牛以為節省錢糧之
計不知大體深負委任著革職仍在
陵寢地方居住效力七年正月卒年八十有六
白潢
白潢漢軍鑲白旗人由筆帖式授内閣中書遷侍
讀康熙三十九年授福建糧驛道四十二年丁父
憂四十五年補山東登萊青僉事道四十九年遷
貴州分守貴東參議道五十三年遷貴州按察使
五十五年擢湖北布政使未赴
命護理貴州巡撫五十六年六月改江西布政使七月擢
江西巡撫五十七年疏言江西湖口縣關地形甚
險兩山插江夾峙商船候騐停泊虹橋港逼近山
脚夏秋僅容小船一二百冬春水涸往來報税必
由梅花洲嘴紆行十餘里過水漲則江湖二流横
激港口微風即蹈不測惟關右里許山勢開闊有
武曲港可容千艘但冬春亦涸請自江岸至港口
大為挑濬於港口建草壩二以阻淤沙外加排樁
以固壩根可利停泊商民俱便部議如所請行五
十八年疏言江西科第之盛遠勝浙楚康熙三十
五年奉
旨增額江西七十五名浙江七十一名湖廣七十名是向
來中額多於浙楚四十一年浙江湖廣二省以督
臣郭琇撫臣趙申喬請照江南中額增至八十三
名江西未經題請不增至五十年
特旨增直省中額浙楚又各增十六名江西僅增十五名
近科入場士子多至一萬二千餘人而中額不得
比於浙楚通省合詞請題廣額懇
恩將江西鄉試中額照浙楚一例取中疏下部議從之五
十九年七月疏言州縣因公挪用虧空錢糧請照
霉爛倉榖例者不論在任解任及分賠之知府能
於限内全完准其開復如所請行尋因病乞補京
職授戶部右侍郎十月擢兵部尚書六十一年十
一月
世宗憲皇帝御極
命潢協辦大學士事務十二月晉
文華殿大學士潢具疏懇辭
諭曰朕素聞爾居官操守甚好巡撫江西時綏輯地方甚
有禆益及任兵部尚書清勤恪慎
皇考每加優奬今朕以機務重大資爾料理爾即遵旨供
職不必固辭時恭纂
聖祖仁皇帝實錄以潢充總裁官雍正元年
賜詩一章有蓼蕭多雨露應及老成人之句三年七月以
病乞解任從之先是江西南昌吉安撫州饒州四
府有落地税銀千三百餘兩各以大使徵收潢以
官役費浮於税不免苛徵將四處税銀停徵巡撫
司道公捐銀代完假造商民名冊報部税大使已
無職掌仍舊設立後任相沿辦理未奏至是江西
巡撫汪漋奏其事並請裁汰大使
上諭大學士等曰此項税銀不應徵收則白潢當奏請於
聖祖仁皇帝施恩豁免若係應徵則令商民完納何得公
捐完課曲市私恩似此沽名邀譽豈人臣事君之道至
汪漋凡事不能據理而行乃將白潢所行悖理之事奏
聞冀朕批示爾等同九卿詢問回奏尋奏白潢沽取虚
名擅變舊例應嚴加議處汪漋妄行凟奏亦應察
議部議白潢照溺職例革職汪漋降二級調用課
税仍照舊例徵收税大使不得於額外勒索從之
乾隆二年潢卒三年九月
上諭原任大學士白潢向在巡撫任内有清廉之名告
休後緣事革職今聞病故著給還大學士銜以示優
待大臣之意
沈廷正
沈廷正漢軍鑲白旗人康熙四十一年由筆帖式
授湖廣羅田知縣四十六年十二月遷陜西商州
知州五十三年八月遷蘭州府同知雍正元年二
月遷臨洮知府六月調延安二年七月
上以廷正居官聲名甚好加道銜改西安知府未赴任即
擢河南開歸河道三年十二月遷河南按察使嗣
奏豫省臨河州縣應以黃河為界分管南北以便
巡防其附近兑漕水次之沿河地方豫為廣貯倉
糧以濟漕運至丁銀俱按地派徵以廣
皇仁事下部議行四年三月遷福建布政使八月部議廷
正任延安府時會審虧空案限滿擅挪西安貯庫
銀代完應革職得
旨沈廷正在豫省開歸道按察使任内聲名俱好從前此
案乃畏懼年羹堯勢力逼勒所致並非伊之本意從寬
免革職五年四月奏言閩省倉庫多虧缺督臣高其倬
深知陋弊令臣委員查辦閩省捐監積榖通一百
八十二萬四千二百二十二石除征臺軍需并連
江水災豁免及參追虧空等項外餘各屬貯倉榖
據稱有累年發糶尚未買補并前任流交現存榖
價者有碾米給兵尚未徵補者有累任流交民欠
及發價採買未補者現存貯數合之原額數未及
半此倉貯之所以有名無實也平糶原以濟民秋
收應照數買補無如各屬延緩概存價銀今俱令
解貯司庫以杜侵挪秋成時發還買補又兵米原
係地方徵收支放祗緣青黃不接時暫借倉榖碾
給乃借後任民拖欠以致累年未清今飭所司照
數徵補不得以完作欠又流交榖價乃累任州縣
交代倉貯缺額遂折價移交近年榖價稍貴不敷
買補價雖實貯榖已虚懸更有流交民欠一項據
稱發價採買未交累任相沿僅存空領穀無實貯
以上各項前於三年奏報案内俱皆捏造實貯此
番徹底盤查飭令各屬據實具結各道府仍照往
年概出實貯印結臣詳明駁換而限期迫屆隨將
報到榖數彙造草冊呈送督撫經署撫臣毛文銓
令臣將三年捏報實貯改作四年平糶臣查三年
捏報實貯榖數一切流交民欠存價未買等項在
内若改作四年平糶固可符捏報實貯之數然臣
何敢改移年分自蹈欺妄各府縣與巡撫通同一
氣紛紛具報買補將完何從前艱於採買而此時
如此之易欺飾顯然臣寧受巡撫與屬員之怨不
敢少有瞻顧據實上陳得
旨朕原謂毛文銓不妥高其倬亦慮其偏於善柔爾此奏
甚屬可嘉秉公正色勉力為之六月
上命常賚為福建巡撫以廣東巡撫楊文乾赴閩會同盤
查廷正即以通省各項倉榖及累年未完正襍錢
糧江浙運閩米穀糶賣價銀各數按項造冊徹底
清理内有虧空那移官侵吏蝕及虚開民欠者通
詳題參仍勒限完補至存庫榖價有多寡之不同
地方有産榖不産榖之分或往隣省購買或於本
地採買仍立限運回收貯先後具疏以
聞均蒙
嘉奬十一月擢貴州巡撫六年五月部議廷正於延安府
任内失察甘泉縣侵蝕給賞老民銀兩應降一級
調用得
旨從寬留任又
諭曰沈廷正任内處分之案甚多朕俱開恩寬宥者因伊
前在福建布政使任内將通省錢糧倉榖未清之項徹
底查眀據實陳奏朕遣楊文乾等前往確查始將積年
虧空盡行清理實係沈廷正陳奏之力朕彼時不將沈
廷正之奏宣示於衆者因沈廷正現為閩省藩司恐清
查之員有所瞻顧牽制且藩司專司通省錢糧凡各屬
未清之項或有干涉沈廷正之處今楊文乾等將各項
清查歸結沈廷正已陞黔撫而福建藩司任内並無絲
毫未清之項實屬不徇情面實心任事之員則朕屢次
加恩寬宥之由理應曉諭内外知之七月疏言布政使
祖秉圭與臣籌畫糶借倉糧並嚴禁地方官於秋
收後派民買送米穀事臣自入境時即訪聞黔省
各府州縣去歲平糶倉糧減價太多致秋成時官
民買補維艱又賣糧惟委佐襍官監糶豪棍衙蠧
各捏戶口争先糴買窮民終日不得顆粒及糴買
時府州縣親戚家人勾同書吏將戥頭斗面任意
高下臣飭各屬親身監糶不致欺隠秋成斷無不
敷買補之理所有派發民間買送之弊嚴行禁革
至借給倉糧在祖秉圭謂糶不如借臣愚以為糶
糧尚有價銀存庫而借糧多係豪衿地棍串通滑
吏為之誘一二窮民以呈首借領内多假托姓名
或秋收少薄或經手官陞遷事故藉口延挨虚懸
倉儲故青黃不接時只宜平糶不得輕借若地方
實係歉收窮民嗷嗷待哺無力糴買又應仰體
皇仁一面酌量照例借給一面繕摺奏
聞此暫時權宜非可定例與平糶並行也得
旨覽借糶二議汝所見是又奏言黔省各路生苗陸續向
化惟黎平鎮遠平越都勻與楚粤接壤生苗多干
法紀而八萬古州九股生苗盤踞深山現經按察
使張廣泗化誨招撫清理疆界臣以張廣泗隨帶
出力官兵須加賞賚即投順生苗亦應賞給花紅
銀牌且張廣泗行營需費甚多請將司庫捐納公
費銀一千兩以五百為豫備賞賚官兵苗民之用
以五百給張廣泗為行營盤費
諭速行給與毋遲是月調雲南巡撫仍署貴州巡撫十二
月疏言前撫臣何世璂奉
勅建龍神祠將祀明臣王守仁之陽明書院移其牌位改
作神祠查王守仁謫貴州龍場驛丞時講明聖賢
之學化民牖俗黔之人士始知誦習詩書臣考之
記載訪之輿論王守仁實有功名教是以陽明書
院素為貴州省城士子瞻仰讀書之所請仍其舊
别建龍神祠宇得
旨此舉妥協之至何世璂素留心理學伊等皆各立門戶
互相是非若云無心之失何至錯誤若此不必究論俯
順輿情改建為是七年正月赴雲南任五月疏言曲靖
府属陸凉州馬厰因上流水漲淹麥臣仰體
皇上惠愛邊黎至意將馬厰被淹田地應輸本年糧折銀
一千餘兩免徵奉
旨當日正以地非沃壤所以作為馬厰也照汝所請料理
八年六月奏言宣威州新由土司改設州治請設
學正一員下部議行八月授河東河道總督九月
遷都察院副都御史仍留河道總督任九年六月
奏言東省運河堤岸為漕艘往來要津汶上所轄
之何家壩當汶河西岸蓄水濟運衝刷流沙為南
北運河關鍵因建立年久堤岸潰缺一遇汶漲沙
流入運劉老石頭二口遂致&KR0008;墊淺澀急須照舊
整理俾蓄洩有資俟估詳題請修築臣又念黃河
工程較運河更為緊要今屆伏汛親由曹縣芝麻
庄一帶查勘各工俱各平稳惟豫省儀封北岸趙
家寨工程當全黃頂衝現今大溜掃灣直射堤根甚
為險要星夜防護而祥符程家寨工偪近省城最
為緊要業將北岸開挖引河𨗳溜北徙正在守候
開放間北風連作全河勢注南岸臣親率各員駐
宿引河工所俟水勢漲發風色順利即當相機開放
諭亟宜恪秉誠敬以祈神佑竭力防護以盡人事也九月
調直隸河道總督十年二月以病解任回旗閏五
月卒
劉輝祖
劉輝祖漢軍鑲白旗人乾隆二十六年武進士授
藍翎侍衛三十一年授四川永寧協左營都司三
十四年解馬赴雲南軍營三十六年隨征金川由
西山溝攻喇嘛寺復由東山梁渡河攻卡丫三十
七年三月敗賊於達烏等處得
旨優叙尋遷福建建寧鎮標中營遊擊十一月隨大軍
克甲爾木山梁夜渡河攻西山賊碉輝祖復偕守
備崔文傑率昭通等兵踰溝破其石卡奉
旨議叙十二月調陜西黃甫營遊擊三十八年五月遷
陜西陽平關參將六月賊夜窺我當噶爾拉大營
知有備退擾陜兵營輝祖督兵百五十施鎗石力
戰達旦殺賊八十餘額受石傷事
聞
賞戴孔雀翎擢湖南長沙協副將十一月署甘肅寧夏
鎮總兵十二月大軍分陳抵格藏橋輝祖隨公奎
林潜由深嘉卜攻斯第博堵以皮船渡奪木城二
三十九年三月駐防絨布寨五月
命統領陜西兵六月隨大軍進攻穆谷七月偵賊伏卡
卡角山溝亟擊之賊敗入庚額特碉卡輝祖督兵
分隊誘戰賊匪不出輝祖即駐守穆谷九月賊百
餘乘雨擾西山梁土把總阿甲所守卡擊走之十
二月攻賊碉賊潜出箐斷後援至敗遁四十年正
月賊復出箐迎擊之殺傷甚衆六月攻布咱克分
賊勢七月卒
諭曰劉輝祖在川省軍營四載帶兵打仗尚屬出力今
因病身故亦屬可憫著加恩照總兵王萬邦之例交
該部議卹具奏尋
賜祭葬入祀昭忠祠
恩廕其子德陞以巡捕營千總用
欽定八旗通志卷二百二
