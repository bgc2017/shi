欽定四庫全書
欽定八旗通志卷一百四十九
人物志二十九
大臣傳十五(滿洲正黃旗三坤遜逹哩)(費雅思哈根額參逹理善特)
(卦喇默訥)(圖喇)(沃内)(喀蘭圖)(圖海)(覺羅武)
費雅思哈
費雅思哈滿洲正黃旗人姓富察佐領本科里之
第三子也初任護軍校天聰六年
太宗文皇帝親征察哈爾分兵略明大同至朔州城中兵
出戰費雅思哈與參領道喇等奮擊敗之崇德三
年署護軍參領隨貝勒岳託征明入牆子嶺敗密
雲步兵五年大軍圍錦州明兵自松山杏山赴援
費雅思哈禦戰皆捷六年復圍錦州同參領哈寧
阿擊敵城下射殪二人明總督洪承疇以步隊自
松山来犯費雅思哈力戰卻敵
世祖章皇帝順治元年隨睿親王多爾衮入山海關敗流
賊李自成又追敗之望都是年冬授護軍參領隨
英親王阿濟格西𠞰自成明年春次榆林賊乘夜
襲我營費雅思哈同護軍統領車爾布等擊之走
窮追自成至武昌連破賊營復率舟師敗賊於富
池口獲賊船三十三年隨肅親王豪格征流賊張
獻忠過西安分兵剿賊邠州賊渠胡敬德率衆千
餘踞三水縣西北山岡費雅思哈同護軍統領噶
逹渾破賊寨復同都統巴哈納擊敗叛鎮賀珍扵
雞頭關進師四川屢與獻忠賊黨戰斬獲無算正
藍旗官軍為賊所困同噶逹渾趋援賊敗遁先是
敘入關功予世職騎都尉及獻忠滅加一雲騎尉
六年隨英親王討大同叛鎮姜瓖掘壕圍城偽總
兵楊振威率步騎萬餘來犯費雅思哈先衆迎戰
卻賊入城時賊黨分踞左衛復陷汾州窺太原費
雅思哈先後率護軍𠞰賊所至克捷尋復會大軍
圍大同賊勢蹙振威斬瓖首出降乃班師三遇
恩詔晉世職至一等輕車都尉十三年擢護軍統領列議
政大臣尋率兵赴湖南駐防時獻忠餘黨孫可望
踞辰州費雅思哈同都統卓羅副都統泰什哈等
由澧州常德進征賊棄城遁縱火焚其船以阻我
軍費雅思哈取其未及焚者以濟師攻發賊伏躡
擊至瀘溪殱賊甚衆十八年隨定西將軍愛星阿
𠞰明桂王朱由榔於緬甸緬人執由榔以獻
聖祖仁皇帝康熙元年凱旋敘功晉爵三等男十一年五
月卒
賜祭葬如典禮謚僖恪子蘇丹襲爵别有傳
額參
額參滿洲正黃旗人姓吳雅父額伯根
國初来歸額參初授膳房總領歴任内大臣崇德元
年十二月從
太宗文皇帝征朝鮮適朝鮮遣人致書于明額參遇而射
之立斃
詔嘉其能即以其人所乘馬
賜之二年正月同額駙公揚古利率兵大破朝鮮于南漢
城追入山敗卒伏崖間竊𤼵鳥鎗中揚古利歿尋
有越山去者或言彼即傷揚額駙者也
上命額參追之次日以其首来獻
諭奬之三年隨睿親王多爾衮征明至山東克濟南臨清
還攻大同均在事有功授世管佐領卒長子魏武
官至護軍參領是為
孝恭仁皇后之父雍正元年
敕曰額栢根係本朝舊族創業名家在
太祖高皇帝時撫育禁庭視同子姪額參歴事三朝軍功
懋著魏武天挺俊傑啟後承先厚德鍾靈篤生
聖母宜加峻秩以協彝章俱著追封一等公即以魏武子
博啟承襲並令世襲㒺替乾隆十八年博啟卒子栢永
襲一等公二十三年以病解任子西銘襲一等公
乾隆四十三年奉
旨向来后族承恩世襲俱係一等公此等特因椒房至
戚恩澤加封以視佐命功臣櫛風沐雨拓土開疆者
實難並論况宗室王公以近支恩封者尚以世次遞
降而外戚轉得崇封延世未免過優着俱改為三等
公世襲罔替于是西銘改三等公四十六年授蒙古
正黃旗副都統四十八年授内大臣四十九年九
月出使朝鮮五十年正月舉行千叟宴西銘未還
京
特命給賞七月授江寧將軍五十二年卒於任
坤
坤姓那木都魯先世居瓦爾喀之綏芬父伊訥克
當
太宗文皇帝征瓦爾喀時先衆迎降遂挈家来歸隸滿洲
正黃旗天聰八年授雲騎尉世職尋卒坤襲之洊
擢一等侍衛兼管佐領事崇德六年從
上征明錦州圍松山城明總兵曹變蛟集衆乘夜犯
御營突衝正黃旗營門諸侍衛及親軍等皆散列門左右
坤獨立門中力戰郤敵
上嘉其勇敢
賜號巴圖魯
賚白金四百兩超晉一等輕車都尉世職
世祖章皇帝順治二年敘錄
太宗眷顧諸臣各予世職加坤一雲騎尉嗣屢遇
恩詔晉爵一等男兼一雲騎尉十年
上以坤嘗奉遣祭
昭陵辭不往扈
蹕南臺不入直又擅娶
賜配有屬之女子為妻下内大臣鰲拜等議罪應死籍沒
詔從寬罷任仍留一等男爵尋復一等侍衛十一年隨靖
南將軍珠瑪喇征廣東署都統事時流賊張獻忠
餘黨李定國附明桂王朱由榔自廣西犯廣東㩀
新會縣左之山峪坤率兵與諸軍合擊大破之追
勦至横州江岸斬賊無算敘功加一雲騎尉十五
年授散秩大臣尋擢内大臣
聖祖仁皇帝康熙十二年
諭奬久著勞績諸大臣加坤太子太保是年冬逆藩吳三
桂反明年九月
詔以河南地廣兵少恐奸宄乘間竊發授坤振武將軍率
兵駐防汝寧十二月陕西提督王輔臣叛扵寧羌
踞秦州
詔坤移兵赴西安十四年正月
詔同副都統翁愛等進守漢中先是定西大將軍貝勒洞
鄂由漢中進征保寧聞王輔臣叛還西安令將軍
席卜臣等率兵二千守漢中至是輔臣糾叛黨毁
鳳縣之偏橋阻我鑲運復截踞棧道斷漢中聲援
坤以䟽
聞
諭趣開棧道以援漢中坤進次寳雞因道阻駐兵
詔罷坤將軍任以内大臣留貝勒洞鄂軍供調遣六月大
軍復秦州坤同將軍佛尼勒追𠞰賊衆連戰皆捷
復禮縣清水伏羌西和等城時席卜臣等因漢中
乏饟不能守率兵乘間還西安十七年
詔趣大軍規復漢中以坤同副都統馬一豹等守潼關十
八年因坤年老
召還京二十二年議政王大臣等追論坤奉
命援漢中頓兵不進雖有勞績未足扺罪應罷黜官爵及
加銜並削巴圖魯號
上曰巴圖魯號
太宗文皇帝所賜其勿削並留一等輕車都尉世職二十
四年
上念坤宣力有年雖軍中獲罪事非由己起授散秩大臣
並
諭以年已衰邁如不能入朝聽其家居二十五年卒
賜祭葬如例孫顯圖襲世職
遜逹哩
遜逹哩姓魯布哩世居葉赫
太祖高皇帝取葉赫籍其人戶分隸八旗遜逹哩隸正黃
旗滿洲尋選充驍騎每隨征輒奮勇爭先中創不
退屢得
優賚
太宗文皇帝崇德三年隨睿親王多爾衮征明由青山口
入邊越燕京轉戰至山東攻克濟南府城明年四
月凱旋論先登功第一
賜號巴圖魯予二等輕車都尉世職兼管佐領
世祖章皇帝順治七年授兵部理事官八年遷護軍參領
三遇
恩詔晉爵至二等男十二年擢正黃旗滿洲副都統十六
年遷護軍統領先是流賊李自成竄死其黨散處
楚蜀至是餘孽劉二虎郝摇旗李来亨袁宗第等
猶聚匿歸州興山間
聖祖仁皇帝康熙二年以都統穆哩瑪為靖西將軍都統
圖海為定西將軍統八旗兵赴湖北會合陜西四
川兵𠞰賊
命遜逹哩領護軍以隨直抵茅麓山破賊巢二虎来亨自
經死摇旗宗第就擒餘賊悉平乃班師十二年
諭奬久著勞績諸大臣加遜逹哩太子少傳十四年四月
卒年七十有三
賜祭葬如典禮謚果壮子杭書襲爵改隸鑲白旗
逹理善
逹理善滿洲正黃旗人姓那木都魯
國初有綏芬路長明安圖巴顔之族岳蘇納者同族
衆来歸逹理善其四世孫也崇德三年以閒散隸
驍騎營隨睿親王多爾衮征明越北京攻山東濟
南府以雲梯先登第三克其城
賜巴圖魯號授三等輕車都尉世職六年隨大軍圍錦州
進擊明總督洪承疇援兵于松山杏山間連敗敵
衆順治元年秋隨都統葉臣征山西攻克太原二
年冬隨副都統珠瑪喇和託等駐防杭州先是明
福王朱由崧就擒其大學士馬士英竄杭州總兵
方國安守嚴州及大兵定杭州馬士英走依方國
安糾衆来犯逹理善偕衆擊走之又屢敗之朱橋
范村及餘杭臨安富陽五年隨大將軍譚泰赴江
西𠞰叛鎮金聲桓復南昌七年九年三遇
恩詔晉世職至一等輕車都尉又一雲騎尉十三年二月
任參領十五年隨信郡王多尼征雲南十六年明
桂王朱由榔竄緬甸其舊將高應鳳結元江土司
那嵩負固抗拒逹理善與都統卓羅前鋒統領白
爾赫圖等攻克元江城那嵩自焚死擒高應鳳斬
于軍康熙二年敘功晉爵三等男尋以老乞休十
三年十二月陜西提督王輔臣叛于寧羌逹理善
請往軍前效力
命署副都統率八旗每佐領下兵三名赴西安十四年二
月由西安至隴州仙逸關時輔臣留賊黨踞秦州
自引兵退舊駐之平凉偽總兵高鼎蔡元率馬步
賊四千自關山河岸迎戰逹理善同前鋒統領穆
占將軍佛尼勒等率兵進攻賊潰走追擊五十餘
里復關山關三月復同穆占等自清水縣進距渭
河橋二十里遇賊哨擊敗之乘勝奪橋抵秦州立
營秦州賊二千出城衝突逹理善揮軍夹擊賊敗
入城四月分兵攻東關克之四川叛鎮吴之茂引
賊萬餘援平凉逼秦州城結寨城内賊八千餘出
應合犯我營逹理善時已病猶督兵力戰大破賊
衆尋卒于軍
賜祭葬如例謚曰武毅二十五年兵部彙敘陜西軍功以
逹理善紀功二次例不晉職奏得
旨逹理善巴圖魯係告老解任之員後願隨征盡心效力
著有勞績又病故行間殊為可憫不拘定例給一世職
于是予雲騎尉合前三等男晉為二等男以其孫
留占襲四十四年十二月留占任冠軍使兼一等侍衛
因庸懦解退部議銷去
恩詔所加職改一等輕車都尉另襲得
旨逹理善巴圖魯本有成勞致仕後復從軍效力免其銷
去原職仍以留占之弟岱竒里襲二等男
根特
根特滿洲正黃旗人姓納喇父逹雅理
國初来歸以軍功授騎都尉遞加一等輕車都尉卒
以其孫逹漢泰襲根特初以閒散隨貝勒阿巴泰
征明至山東攻泗水縣先登還攻定州先登敘功
授騎都尉兼一雲騎尉世職
賜巴圖魯號尋晉三等輕車都尉順治元年授刑部理事
官五年三月隨征南大將軍譚泰征叛鎮金聲桓
扵江西七月大兵薄南昌圍之未下根特由城南
繼蒙古兵登城拔之聲桓中二矢死生擒其黨王
得仁江西平師還擢副都統兼管佐領七年九年
兩遇
恩詔晉世職為一等輕車都尉康熙十二年十一月逆藩
吳三桂叛十三年正月
命都統尼雅翰為鎮南將軍與兖州副都統瑪哈逹同赴
安慶根特代駐兖州二月
上以江西界福建廣東湖南為三省要地
命根特偕副都統席布率兵速赴南昌三月江西廵撫董
衛國䟽報湖南長沙失守江西袁州吉安二府與
接壤請撥兵駐防得
旨著根特率現駐南昌兵往相機𠞰禦尋
命内大臣希爾根為定南將軍帥師赴江西根特參贊軍
務四月平南王尚可喜疏言吳逆遣賊二萬屯黃
沙河叛鎮孫延齡欲與合請就近撥兵會𠞰孫逆
分賊勢
諭曰根特候希爾根等兵至江西即率所部官兵速赴廣
東是月授平寇將軍會逆藩耿精忠叛於福建
詔根特由廣東仍返江西六月衛國䟽報叛弁柯昇勾閩
賊竊㩀廣信諸處
詔根特先定廣信冄偕前鋒統領舒恕由袁州進取長沙
七月兩廣總督金光祖疏報廣西梧州失守
諭曰根特等兵由袁州取長沙進廣西以襲賊後則取道
廣東必致遲久其與平南王尚可喜總督金光祖提督
馬雄會同酌議添發官兵規取横州否則固守梧江諸
處相機𠞰禦八月卒於軍二十二年
賜祭葬如例子智宏襲世職
卦喇
卦喇滿洲正黃旗人姓伊爾根覺羅世居界藩
國初来歸由前鋒校給世管佐領屢從征伐崇德三
年授兵部副理事官尋署副都統七年大軍征明
至黃崖口卦喇偕都統譚泰從山右奪隘進圍薊
州敗明總兵白廣恩等兵順治元年隨睿親王多
爾衮入山海關破流賊李自成二年敘功給騎都
尉世職三遇
恩詔遞加二等輕車都尉授副都統六年四月
命偕參領羅碩赴太原駐防時叛鎮姜瓖黨陷汾州
諭固守太原卦喇于城南八十里立營偵賊攻清源縣偕
羅碩分路奮擊斬首五千餘級餘衆潰走五月偽
廵撫姜建勲擁衆犯太原卦喇等迎擊之斬級千
餘賊立寨晉祠堡據險不退會端重親王博洛統
兵至卦喇隨大軍破賊營斬萬餘級八月賊衆犯
夀陽縣卦喇率兵援𠞰復大破之康熙十三年以
老病乞休十五年卒子烏爾禪襲世職
圖喇
圖喇滿洲正黃旗人姓舒穆禄世居琿春初任兵
部筆帖式
太宗文皇帝崇德七年隨饒餘貝勒阿巴泰征明山東攻
泗水縣流矢中目戰愈力攻新泰等城奮勇争先
世祖章皇帝順治元年隨豫親王多鐸征陜西二年復隨
征江南七年擢兵部主事兩遇
恩詔予騎都尉世職十二年擢兵部郎中十三年隨都統
伊勒德征舟山偽伯阮思率巨艦百餘拒戰圖喇
與副都統根特擊敗之阮思復糾其黨陳六御張
洪德等合兵三萬餘犯我舟師圖喇與副都統柯
永蓁連敗其衆圖喇中礮傷手足舟山既平敘功
加一雲騎尉十八年山東土賊于七倡亂
聖祖仁皇帝命圖喇同郎中察竒至棲霞逮鞫賊黨時于
七㩀棲霞之岠嵎山其黨叚忠續林萬鵬龐應魁
高起英各擁衆數千分據鰲山潛結棲霞城中奸
黨為内應圖喇邏獲賊諜二人詰之盡得賊情適
靖東將軍濟什哈帥師抵莱陽圖喇遣使約濟什
哈調綠旗兵七百疾馳至棲霞獲城中從賊者三
百餘人遂趨鰲山忠續萬鵬等聞風遁擒賊黨六
十餘獲牲畜以數百計尋偕察竒還京擢大理寺
少卿康熙二年五月授駐防杭州副都統十月同
總督趙廷臣至定海招降海賊鄭錦之偽静波將
軍阮美及偽官一百二十餘員兵二千九百餘七
年擢杭州將軍十三年三月逆藩耿精忠叛圖喇
奉
詔與總督李之芳提督塞伯哩率滿漢官兵相機防𠞰尋
以都統賚塔為平南將軍赴衢州禦賊
命圖喇駐守杭州兼防海疆六月䟽言杭州兵少請增兵
協守
詔移江南綠旗兵五千駐杭州又䟽請杭州增設防禦每
旗各一員下部議如所請尋以病還京十月卒
賜祭葬如例子德明襲職
沃内
沃内滿洲正黃旗人姓性佳世居貝歡山沁地祖
福瑚
太祖高皇帝時来歸
太宗文皇帝崇德三年沃内隨睿親王多爾衮征明毁董
家口邊墻進師越燕京攻定州沃内先登克城
賜號巴圖魯予騎都尉兼一雲騎尉世職尋授參領
世祖章皇帝順治三年隨端重親王博洛征明唐王朱聿
鍵師至福建其總兵姜正希率兵二萬迎戰沃内
先衆擊敗之六年隨大軍討叛鎮姜瓖敗賊兵於
寧武關賊據左衛城以馬步兵萬餘拒敵沃内率
所部擊郤其衆復擊賊於遼州連戰皆捷還攻左
衛城沃内乘頽垣先登克之敘功復遇
恩詔晉世職至一等輕車都尉兼一雲騎尉
聖祖仁皇帝康熙八年遷正黃旗滿洲副都統十二年擢
盛京將軍奏請增設每旗防禦各一員得
旨允行十四年察哈爾布爾尼叛沃内以其事䟽報
上命寧古塔將軍巴海同沃内固守
盛京以信郡王鄂扎為撫遠大將軍統師往討平之
十七年
上以沃内當布爾尼叛時未立軍功
命解將軍任三十年卒
賜祭葬如例以其孫赫英襲世職
喀蘭圖(子察琿)
喀蘭圖姓博爾濟吉特先世居克嚕倫地
太宗文皇帝時隨其兄額爾格勒珠爾率屬来歸隸正黃
旗蒙古尋授一等侍衛順治二年
世祖章皇帝以喀蘭圖素荷
太宗眷顧予騎都尉世職七年九年三遇
恩詔晉世職至二等輕車都尉先是睿親王多爾衮請
上幸其第喀蘭圖方退直聞扈從内大臣及侍衛等不及
二十人即持弓矢趋至密為防衛及睿親王獲罪
上嘉喀蘭圖忠誠
賚金帛鞍馬及屯莊改隸正黃旗滿洲晉世職一等後以
扈
駕行圍遲誤仍降二等輕車都尉十五年授散秩大臣尋
擢内大臣
聖祖仁皇帝康熙八年擢理藩院尚書九年奉
命往科爾沁烏珠穆沁等外藩盟會十年以老乞休
上念其勞績素著允解任仍授為内大臣加太子太保十
二年三月卒
賜祭葬如例謚敏壮以其子察琿襲先是察琿已襲額爾
格勒珠爾之騎都尉兼一雲騎尉世職至是合為
三等男康熙十三年隨安親王岳樂討逆藩吳三
桂至江西袁州擊賊鈐山岡賊將馬寳領衆萬餘
列礮拒敵察琿力戰歿於陣議䘏追晉二等男
賜祭葬如例無子以喀蘭圖弟之子恩克襲爵
圖海
圖海滿洲正黃旗人姓馬佳父穆哈逹世居綏芬
圖海初由筆帖式加員外郎銜順治二年改國史
院侍讀八年遷秘書院學士九年
恩詔予騎都尉世職越歲授宏文院大學士列議政大臣
十二年加太子太保
命攝刑部尚書事明年考滿加少保十五年
命同大學士巴哈納等校訂律例旋以承審江南鄉試作
弊事遲延削加銜明年侍衛阿拉那與公額爾克
戴青家奴毆於市刑部審理失實
上詰問圖海不以實對下廷臣察議以其負恩溺職論死
奉
旨寬免削職十八年正月
世祖龍馭上賓遺命起用
聖祖仁皇帝御極即於是年授正黃旗滿洲都統康熙二
年七月蜀流賊郝摇旗劉體純李来亨等嘯聚湖
廣鄖襄山中
命為定西將軍副靖西將軍都統穆里瑪率禁旅會楚蜀
之師討之至則與總督李國英提督鄭蛟麟總兵
俞奮起于大海署護軍統領根特等連營困之賊
以兵三千犯奮起營圖海率兵邀擊敗之賊又連
犯諸營各分兵夾擊咸潰敗未幾郝摇旗為副都
統杜敏擒斬於黃草坪劉體純亦相繼破滅惟李
来亨擁衆據茅麓山恃險負固圖海等率兵圍之
絶其聲援外則搜𠞰餘寇略盡賊勢窮蹙来亨闔
門自經死偽公侯將軍以下偽官五百八十餘員
兵八千八百餘名降執斬偽新樂王及偽官七人
兵六十一人俘其家口三千餘衆而還六年晉宏
文院大學士加世職為一等輕車都尉會纂修
世祖章皇帝實錄充總裁官七年
命測儀象八年
命錄刑部重囚並稱
旨九年奏乞解機務專力戎行
上慰留之十一年
命清理刑獄十二年冬吳三桂叛十三年耿精忠亦叛
聖祖以籌饟需才
命攝戶部尚書十四年三月䟽請
勅禁外省軍需不得私派夫役不得先期拘集錢糧不得
額外科歛詞訟重者速審速結小者不得濫准滋
累衙蠧土豪不得魚肉善良奉
旨允行是月察哈爾布爾尼劫其父阿布奈以叛圖海奉
命為副將軍同撫遠大將軍信郡王鄂札率師往討四月
師次逹祿布爾尼設伏山谷而以兵三千人来拒
我師我師進攻伏發撓我土默特兵圖海分兵迎
擊賊以四百騎繼至力戰殱之布爾尼乃悉衆出
用火噐拒戰圖海令嚴陣以待賊敗復聚連擊大
破之招撫人戶一千三百餘布爾尼僅以三十騎
遁去時科爾沁額駙沙津以兵會𠞰遇布爾尼於
扎魯特境追及斬之察哈爾平班師
聖祖御南苑之大紅門迎勞之敘功晉一等男十五年二
月
聖祖以貝勒洞鄂攻叛將王輔臣於平凉未克
命圖海為撫遠大將軍率護軍每佐領各二名赴陜總轄
全省貝勒洞鄂以下咸聽節制三月至平凉明賞
罰申約束軍威大振賊衆聞之懼諸將請乘勢攻
城圖海曰仁義之師先招懷而後攻伐吾奉
天威討兹凶豎無慮不克顧念城中數十萬生靈無非
朝廷赤子遭賊劫持至此覆巢之下殺戮必多俟其
向化歸誠以體
聖主好生之德不更美乎城中軍民聞者莫不感泣咸思
自拔以出賊勢由是日蹙五月奪虎山墩虎山墩
者在平凉城北高數十仞賊守以精兵通西北餉
道圖海曰此平凉之咽喉也得此則餉道絶城不
攻而下矣即率兵仰攻賊萬餘列火噐以死拒戰
圖海令兵番休迭進自己至午戰益奮斬偽總兵
二人賊被殺及墜崖死者無算遂奪其墩據之俯
視城中如在掌握因發大礮擊其城中營城中洶
懼輔臣乃乞降隨以其情
上聞
詔赦輔臣罪撫慰之六月圖海劄授七品官周昌為參議
道賫
詔入城翼日輔臣遣偽布政使龔榮遇等率士民獻軍民
册又遣其子繼正等繳所受吳逆偽敕印劄然猶
疑懼觀望圖海復令周昌同其兄子前鋒侍衛保
定往諭輔臣乃率衆薙髮降圖海令副都統吳丹
入城撫定秋毫無所犯平凉被圍日久城中食盡
加以鋒鏑之餘死亡過半因令地方官賑窮乏掩
胔骼其老弱之轉徙不能歸者遣將士分送安插
遠近帖然初周昌往招輔臣時言昌母孫氏殉節
死願以身報國為母請旌因請往至是奏旌其母
又奏蠲秦省被兵及轉饟各州縣賦皆從之是月
遣振武將軍佛尼勒敗賊將吳之茂于牡丹園又
敗之扵西和縣北山將軍穆占進攻樂門敗賊於
紅崖復禮縣於是固原偽廵撫陳彭慶陽偽總兵
周飬民嘉峪關偽總兵王好問關山偽副將孔蔭
雄共率偽官九百餘員兵四萬八千餘名相繼降
關隴悉平八月奉
上諭圖海器識老成才猷練逹贊襄機務宣力
累朝以文武之長才兼忠愛之至性勞績茂著克副倚任
朕心深為嘉悦於軍功議敘外應從優加恩以示朕眷
注忠勤酬答勲庸至意遂晉封三等公世襲㒺替時漢
中興安賊猶據守平凉慶陽初定人心未寧奏請
宜分兵防守諸隘緩攻漢興别遣一旅赴湖廣會
𠞰吳逆奉
旨令圖海親率精銳以行圖海以陕西反側未安慮有變
九月䟽陳其狀
聖祖因授穆占為都統佩征南將軍印率師赴楚留圖海
鎮守陜西十二月議取漢中興安奏調綠旗兵檄
提督孫思克赴秦州趙良棟赴鳳翔以將軍侯張
勇將軍王進寳各引兵助之期以明年正月二十
日如所約至下張勇等會議以
聞勇等謂宜視夏秋收穫豐歉再圖進取圖海以漢興山
路險峻夏秋多霪潦賊守益堅請如前奏十六年
正月議上
上慮克復漢興後宜設重兵轉饟不易若俟夏秋則頓師
縻饟亦屬非計
諭令守諸要隘分兵赴荆州會𠞰吳逆議遂寢三月招撫
韓城等縣偽總兵喬斌以下官百有餘員四月遣
兵進逼禮縣驛門先後敗賊於五盤山喬家山塘
坊廟芭蕉園沙窩諸處復塔什堡是年九月
賜服物並
御製詩二章十七年二月奏請分兵兩路進取漢中興安
旋奉
密諭止之閏三月將軍佛尼勒等敗賊扵牛頭山香泉四
川總督周有德等敗賊於秦嶺復潼關堡五寨四
月慶陽賊袁本秀受吳逆偽劄作亂圖海發慶陽
宜君延安三營兵會王進寳兵討之斬本秀於衛
遠溝餘衆潰散十二月䟽請輕騎赴京面奏事宜
許之十八年二月還陜五月賊犯棧道益門鎮各
口奏請提督趙良棟進臨武寨相機而行俟擊破
賊壘分道征進時湖廣廣西平
聖祖諭亟殱寳雞之賊恢復漢興以平蜀地七月破益門
鎮賊賊毁偏橋兵不得進䟽其狀以
聞
聖祖以其怯懦易退嚴督之九月進取漢中興安分兵四
路圖海親率將軍佛尼勒等由興安進總兵官程
福亮為後援駐守舊縣關諸路將軍畢力克圖提
督孫思克等由略陽進總兵官朱衣客為後援駐
守西河諸路將軍王進寳總兵官費雅逹等由棧
道進總兵官高孟為後援駐守寳雞提督趙良棟
由徽縣進尅日並發十月圖海師次鎮安縣分兵
為二隊進攻偽總兵王遇隆扵火神崖敗之渡乾
玉河奪梁河關偽將軍韓晉卿遁入四川是月王
進寳復漢中趙良棟復徽縣略陽畢力克圖復成
縣又復階州降偽副將王光生以下官十九員兵
三百六十名十一月復興安降偽將軍謝四偽總
兵王永世以下官三百八十二員兵萬四千三百
餘名平利紫陽石泉漢隂洵陽白河及湖廣竹山
竹溪上津等縣皆下之是月畢力克圖遣參將康
調元復文縣偽洮泯道王文衡降先是王進寳趙
良棟捷奏先至
聖祖以圖海畢力克圖等遲緩切責之至是捷
聞得
旨嘉奬下部議其功尋
命率大軍之半駐守鳳翔十九年正月
命赴漢中轉饟以濟蜀師九月陜西總督哈占由保寧江
直上擊賊譚宏
命發兵為聲援以分賊勢是月獲奸民楊起隆初起隆於
康熙十二年詐稱為朱三太子謀作亂於京師正
黃旗周公直家奴陳益聚數十人於家將起應之
公直首其事圖海即率兵圍之陳益等悉就縳至
是并獲起隆送京師二十年正月賊犯四川敘州
諸處調副都統翁愛率所部兵往援復奏請親行
諭仍駐漢中防守秦蜀七月以疾還京尋具䟽乞休
聖祖慰留之十二月卒累官至太子太傅中和殿大學士
兼吏部尚書正黃旗都統封三等公世襲諡文襄
賜祭葬如典禮明年
太宗文皇帝實錄告成以圖海曾充監修總裁官追贈少
保仍兼太子太傅二十二年
御製碑文立石墓道雍正二年加贈一等忠逹公配享
太廟尋
命建專祠復
御製文刻石以旌之崇祀陜西名宦子諾敏襲爵見大臣
表
覺羅武默訥
覺羅武默訥滿洲正黃旗人
景祖翼皇帝第三兄索長阿之元孫也順治四年七月授
雲騎尉職屢遇
恩詔洊晉三等輕車都尉任二等侍衛康熙三年遷一等
侍衛六年五月擢内大臣九年二月管佐領十六
年四月
命同侍衛費耀色塞護禮索鼐瞻視長白山
諭曰長白山係本朝
祖宗發祥之地爾等前赴吉林選取識路之人瞻視明白
酌議行禮並廵視寧古塔等處可於大暑以前馳驛速
往五月四日己夘武默訥發京師己丑至
盛京辛夘東行戊戌抵吉林詢無知長白山路者得
舊居額赫訥殷地獵戶岱穆布魯言其父曾獵長
白山麓負鹿歸道經三宿似離額赫訥殷不遠由
吉林至額赫訥殷陸行十日舟行幾倍之於是寧
古塔將軍巴海運米十七艘於額赫訥殷六月丁
未武默訥等携三月糧與協領薩布素由陸行經
温德亨河庫哷訥嶺竒爾薩河布爾堪河納丹佛
哷城輝發江法河卓隆鄂河抵訥殷江干米亦至
乃乘小舟與薩布素分路行由訥殷江逆流上丙
寅會於額赫訥殷一望深林無路薩布素領衆前
行伐木開道遣人回告行三十里至一山頂緣木
而望長白山乃在百餘里外片片白光見之甚明
越二日戊辰武默訥前行次日遇薩布素於林中
十七日壬申黎明雲霧迷漫莫辨山在何處忽聞
鶴鳴六七聲尋聲前適遇鹿蹊循至山麓見一處
周圍密林中平坦而圓有草無木前臨水林盡處
有白樺木宛如栽植者於是移駐步林外仍迷霧
無所見跪誦
敕旨禮拜畢忽雲霧開散山歴歷分明有路可躋遥望山
形長闊近觀則中圓平若臺基向所見白光積冰
雪也山高約百餘里頂有池五峯環繞臨水而立
正南一峯稍低宛如門戶池廣袤約三四十里上
間處處有水由左流者為松花江右流者為大小
訥殷河繞山皆平林武默訥等禮拜而下峯頭有
鹿羣奔逸仆其七若有推墜者時上山七人方乏
食乃謝山靈所賜退行二三十步倏然雲起癸酉
回至前望處終不復見山光矣庚辰至恰庫河馬
疲甚甲申自恰庫河乘舟回經色克騰圖伯赫噶
爾漢噶逹渾薩滿薩克什法克什多琿諸河至松
花江七月丁丑回吉林廵視寧古塔各地方八月
乙丑還京䟽
聞
諭曰長白山竒蹟甚多山靈宜加封號永著祀典以昭國
家茂膺神貺之意於是禮臣同内閣議上
詔封長白山之神秩祀如五嶽十七年正月
命武默訥齎
敕往封歲時望祭如典禮十九年
召武默訥入養心殿
命工繪其像以
賜
諭曰將此像給爾子孫世世供享以昭加恩之意二十九
年卒
賜祭葬如例
欽定八旗通志卷一百四十九
