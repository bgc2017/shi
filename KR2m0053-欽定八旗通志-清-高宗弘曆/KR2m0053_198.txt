欽定四庫全書
欽定八旗通志卷一百八十四
人物志六十四
大臣傳五十(蒙古鑲黃旗爾罕翁愛)(都爾瑪雅多爾濟達西喇巴爾班第)
(塔巴祿徵蒙古正黃旗上持偉伊勒都齊)(鄂本岱)(阿岱)(竒)
都爾瑪
都爾瑪姓西納明安先世居喀喇沁
太祖高皇帝時來歸隸蒙古鑲黃旗
太宗文皇帝天聰二年五月随貝勒岳託征明錦州有俘
獲五年八月大軍圍大凌河城城内敵兵突出都
爾瑪随本旗都統圖爾格奮勇迎擊敗之八年八
月随内大臣額駙多爾濟等征明大同擊敗明總
兵曹文詔追至城下俘獲甚衆
賜號巴圖魯尋授佐領崇德六年大兵圍錦州明總督洪
承疇率衆赴援列營松山我師分左右翼截擊都
爾瑪先衆破敵營屢追擊其潰衆於杏山塔山間
斬級數十復随内大臣錫翰設伏高橋襲擊明總
兵吴三桂王樸等斬獲無算遂圍松山城城中兵
有突圍出者衝入我營都爾瑪同錫翰於壕邊力
戰敗之叙功予三等輕車都尉世職順治二年二
月
世祖章皇帝以都爾瑪素荷
太宗眷顧晉爵三等男七年九年疊遇
恩詔晉爵至二等子尋授内大臣康熙三年三月卒
賜祭葬如典禮諡忠直子沙濟仕至内大臣孫齊什襲職
多爾濟達爾罕
多爾濟達爾罕姓博爾濟錦世居翁牛特為察哈
爾部大臣天聰八年
太宗文皇帝征明大同凱旋出尚方堡二十里駐營多爾
濟達爾罕與察哈爾大臣噶爾瑪濟農多尼庫魯
克等遣三十人至奏言林丹汗已死其子及餘衆
不能守願率衆六千人歸附
上遣使迎之遂各携族屬來歸分隸八旗多爾濟達爾罕
隸蒙古鑲黃旗
賜賚優厚崇德元年封一等男任都察院承政三年更定
官制裁部院承政各一員多爾濟達爾罕改都察
院參政六年
上統師征明松山
授方略於都統阿賚伊拜等截擊敵兵之奔入杏山者
命多爾濟達爾罕同承政阿什達爾罕往度善地以駐軍
並察核斬敵多寡還報稱
旨尋擢内大臣仍兼任參政七年七月
上幸牧馬所
命内大臣侍衛與新降之明總兵祖大夀等校射奬賞有
差多爾濟達爾罕得
賜駝一十月随饒餘貝勒阿巴泰征明薊州至山東八年
六月凱旋奏言自兖州班師之日右翼諸都統不
遵貝勒期約離左翼軍先行迨出邊後乃會合幸
賴
聖主威福敵人驚怖我軍縱横衝突如入無人之境雖前
後不齊皆得全軍以還萬有一失悔之何及請論
罰以警違令妄行者䟽入
詔停右翼軍賞賚
世祖章皇帝順治二年以多爾濟逹爾罕素荷
太宗眷顧加一雲騎尉四年考滿晉爵三等子復擢都察
院承政七年三月解院任仍為内大臣尋列議政
大臣三遇
恩詔晉一等子兼一雲騎尉九年解議政大臣任十七年
四月卒
賜祭葬如典禮諡順禧子博第襲爵
翁愛
翁愛姓卓爾古特世居科爾沁
太宗文皇帝時來歸隸蒙古鑲黃旗授佐領崇德二年
命同佐領喀凱舒書等征瓦爾喀俘獲甚衆四年随鎮國
公扎喀納等率兵駐防藩城屏城間會内大臣多
爾濟屬下數人竊馬以迯翁愛追之不及論罪罷
佐領任時大軍屯田義州翁愛率所屬耕種穫粮
獨多尋復佐領七年随貝勒阿巴泰征明越燕京
至山東先衆攻克莒州城八年凱旋
賚白金
世祖章皇帝順治元年四月大軍入山海關討流賊李自
成翁愛署副都統督後隊兵有功七月追𠞰自成
於山西自成遁西安其偽伯陳永福據太原翁愛
率兵薄城環度進攻處賊衆突出犯奮擊郤之二
年随英親王阿濟格征陜西敗賊於綏德州自成
遁湖廣復躡追之同副都統阿喇善等斬獲賊黨
無算三年授禮部理事官兼任前鋒參領隨肅親
王豪格征流賊張獻忠過陜西擊敗叛鎮賀珍于
鷄頭關進征四川三與賊戰皆捷先是叙入關功
予雲騎尉世職考滿晉騎都尉及獻忠滅叙功晉
三等輕車都尉七年八年兩遇
恩詔晉一等輕車都尉九年擢鑲黃旗蒙古副都統十五
年十月卒
賜祭葬如例弟特澤襲職
西喇巴雅爾
西喇巴雅爾蒙古鑲黃旗人姓布庫特世居扎嚕
特
太宗文皇帝崇德三年西喇巴雅爾任佐領隨貝勒岳託
征明入墻子嶺趨山東明太監馮永盛以兵邀戰
西喇巴雅爾與都統烏賚合兵擊敗之明年春出
邊遇三屯營步騎三千扼山路拒守我軍與相持
七晝夜西喇巴雅爾乘其懈率衆擊之皆潰遁獲
軍械巨礮叙功予騎都尉世職
世祖章皇帝順治元年任參領随睿親王多爾衮入山海
關以步戰擊敗流賊李自成加世職雲騎尉二年
隨饒餘郡王阿巴泰鎮守山東旋與都統凖塔副
都統譚布等進征淮安連敗明兵其潰衆竄據海
中雲臺山復窺城邑西喇巴雅爾率兵𠞰平之三
年隨肅親王豪格征流賊張獻忠至西安聞賊將
高汝礪等嘯聚秦州階州間據山為寨西喇巴雅
爾先衆趨擊屢挫賊鋒大軍繼至圍其山寨汝礪
降遂進征四川西喇巴雅爾與都統烏賚兩擊敗
獻忠拒戰兵五年凱旋擢鑲黃旗蒙古副都統叙
功晉三等輕車都尉世職三遇
恩詔洊晉三等子九年
上以吏部援
恩詔加世職過濫
命王大臣甄别降西喇巴雅爾一等輕車都尉兼一雲騎
尉是年八月以老疾致仕十八年卒孫卓特博襲
職
班第
班第蒙古鑲黃旗人姓博爾濟吉特康熙五十六
年由官學生授内閣中書五十七年二月遷欽天
監五官正十二月遷理藩院堂主事五十八年遷
内閣侍讀六十一年授内閣侍讀學士雍正二年
擢内閣學士三年四川打箭爐外裏塘巴塘乍了
察木多及雲南之中甸畫歸内地魯隆宗諸部落
歸逹賴喇嘛轄
詔班第偕副都統宗室鄂齊赴西藏宣諭五年遷理藩院
侍郎尋因辦事未協
命仍在學士上行走九年五月
賜孔雀翎十二月補公中佐領十年充繙譯鄉試正考官
十一年軍機處行走十三年九月署工部侍郎時
恭纂
世宗憲皇帝實錄充副總裁乾隆元年十一月署兵部侍
郎十二月充
經筵講官三年授兵部侍郎四年六月兼理藩院侍
郎尋擢湖廣總督十月奏修堤塘補倉貯各事
諭曰不必欲速但實心竭力為之十一月奏言臣察閱
營伍立賞格勤訓練期兵強餉實又詞訟案嚴禁
積蠧把持得
旨嘉奬十二月以湖南鎮筸永綏苗人不法偕巡撫馮
光裕等籌𠞰閱兩月軍務告竣
諭奬其成功速交部議叙五年丁母憂六年正月仍在
軍機處行走三月授兵部尚書兼議政大臣八年
兼管理藩院事十一年九月署山西巡撫十二月
諭曰凖噶爾現遣使進貢班第有應辦事件着來京供
職尋兼正藍旗滿洲都統十二年充會典館正總
裁十三年正月授内大臣赴金川軍營辦粮餉四
月加太子少保班第奏粮運四事一兵役分别支
折銀米省運費一内地運夫口粮量加給一口外
最險粮站增賞銀一臺員間設丞倅州縣稽察軍
機大臣議行六月赴軍前督攻昔嶺一路七月
上聞四川巡撫紀山聽州縣派徵累民
命班第回川查察閏七月解紀山任班第署巡撫八月
復赴軍前十月
諭曰朕命班第前往四川雖為辦理粮運用兵非其專
責但伊身為本兵且係軍機大臣於軍中攻𠞰事宜
及將弁功罪皆伊職掌所在不得以專辦粮餉遂一
切置之膜外乃伊覘軍務未能速竣既不肯身任其
事惟請另派大臣經理而於訥親張廣泗之乖張退
縮老師糜餉初未據實入告及降旨詢問伊於張廣
泗之罪直陳無隐而一字不及訥親為大臣者固宜
如是乎在伊自謂辦餉無悮即為克盡己職其他自
有任其咎者惟欲脫身事外為自全計而無吉凶同
患之心居心若此國事其何賴焉班第不稱兵部尚
書之任但辦理粮運尚屬妥協着從寬降為侍郎十
四年
賞副都統銜由四川赴青海辦事十五年四月調赴西
藏辦事未至西藏郡王珠爾默特那木扎勒謀叛
駐藏都統傅清左都御史拉布敦設計誅之旋為
逆黨羅卜藏扎什所害十二月班第抵藏羅卜藏
扎什等伏誅十六年授都統銜
諭防凖噶爾窺藏十七年回京仍在軍機處行走補正
紅旗漢軍都統兼管理藩院事十八年正月署兩
廣總督三月緝獲增城東莞奸民王亮臣等寘之
法十月奏言廣東庫貯礮械甚多皆前蕩平藩逆
及海寇時所繳日就壞可惜請將完好者修整餘
悉鎔鐵備用
上嘉之十九年閏四月
召回京七月授兵部尚書赴北路軍營署定邊左副將
軍是時凖噶爾内亂杜爾伯特台吉策凌策凌烏
巴什策凌蒙克輝特台吉阿睦爾撒納和碩特台
吉班珠爾等相繼降陳凖噶爾台吉達瓦齊昏暴
状
詔定於明歲進勦
諭班第籌辦軍務九月奏言軍營所需駝馬牛羊觧到
時宜妥牧備用扎布堪崆圭等處冬令煖饒水草
臣檄喀爾喀親王額琳沁多爾濟等赴彼督牧又
言凖噶爾屬之烏梁海居阿爾台以内今春誑言
投順同扎哈沁宰桑禡木特掠阿睦爾撒納妻孥
阻歸順路應懲創示威臣檄參贊大臣薩喇勒努
三等往勦報
聞十月奏擒烏梁海宰桑車根赤倫等收戶口千餘復
遣兵擒禡木特及通禡木特盡收其屬
諭曰班第自到軍營以來奮勇果斷調遣合宜深屬可
嘉着賞給世襲子爵補授正黃旗領侍衛内大臣仍
賞銀一千兩十二月授定北將軍來京
陛見奏言臣自烏里雅蘇台軍營啟行至推河見阿睦
爾撒納示以軍營應辦事宜並與商明年二月間
赴額爾齊斯屯田應遣兵一萬據形勢後隊兵二
萬整頓繼進凖噶爾衆心已叛大軍一到易於成
功又額爾齊斯為杜爾伯特原屯地臣令策凌策
凌蒙克派員協往督耕又言出征滿洲蒙古及索
倫巴爾呼喀爾喀厄魯特各兵應照例均給廪食
携炒米麪牛羊乾肉並鹽菜銀初到軍營時亦照
例資給又原議進兵口粮給兩月現議二月内哨
探兵先進應改帶四月軍機大臣議如所請二十
年正月
詔定西北兩路軍營大臣名次北路班第為帥定邊左
副將軍阿穆爾撒納為副領哨探兵先進額駙色
布騰巴勒珠爾郡王品級青滚雜卜内大臣禡木
特奉天將軍阿蘭泰為參贊西路定西將軍永常
為帥定邊右副將軍薩喇勒為副領哨探兵先進
郡王班珠爾貝勒品級扎拉豐阿内大臣鄂容安
為參贊兩路軍至博羅塔拉會合時奏事首班第
尋奏言收獲包沁扎哈沁等衆諜哈薩克掠達瓦
齊牧凖噶爾生計蹙臣與阿睦爾撒納等議於二
月内先後進𠞰
諭曰從前原議於四月内進兵且未深知達瓦齊情形
故令於額爾齊斯留兵屯田今進兵甚早而達瓦齊
之力已窮兵到即可成功其額爾齊斯仍需留兵屯
田與否着班第等另行籌辦此次進兵特為平定凖
噶爾將阿睦爾撒納等四衛喇特封為四汗俾所部
咸登袵席大兵奏凱後阿睦爾撒納策凌等帶領新
降人衆前赴熱河朝覲所屬人等即留居原游牧處
俾無往返之勞二月奏言平定凖噶爾後額爾齊斯
亦需駐兵管新降人衆請仍照原議屯田
諭曰額爾齊斯仍湏屯田着照班第所請行至大功告
成後伊犁已留重兵兼有大臣駐劄額爾齊斯距阿
爾台甚近何必更設兵駐防着諭班第知之尋奏言
臣前在京與軍機大臣會奏哨探兵及續進大兵
需馬七萬餘今陸續觧到除以二萬六百餘匹應
付六千哨探兵已於二月十二日起程臣俟察哈
爾等兵到即將粮馬妥辦帶領前進其續到兵令
喀爾喀親王成衮扎布等監辦事畢成衮扎布赴
屯田地方辦事又奏哨探兵起程後臣即派屯田
兵二千起程報
聞三月奏領察哈爾兵于二月二十日起程令永貴將
後隊官兵口粮辦理支給餘駝酌帶粮餉繼進
諭曰此奏殊未明晰現在大兵鼓勇直入成功指日可
期官兵已携帶口粮四個月又何須額外帶往此或
預備賞賚之用或從前議帶兩月口粮後復定為四
個月而于官兵起程時未及滿支今特為之補運均
未聲明如係帶往預備賞賚之用尚屬可行若官兵
已携帶四個月口粮今復多行裹帶接續前進萬餘
兵丁應偹口粮若干需用駝隻若干中途保護既分
兵丁之力且防意外之虞殊未妥協着傳諭班第查
奏尋覆奏言前隊哨探兵六千俱帶四個月口粮臣
所領察哈爾兵二千亦帶三個月口粮並無减半
留存湏俟續運者特備賞之項前未携帶現計衆
兵進發後馬駝尚屬有餘臣意酌帶軍餉不特可
以接濟大兵而平定凖噶爾後一切賞項亦可動
支且此次觧餉兵即繼大兵前進似可無虞又言
臣於三月初六日至齊齊克淖爾查現存馬四千
餘尚有未到者前隊兵已出卡倫三日若俟馬全
到後始出卡恐相距遠難以策應即將現馬支給
千五百兵乘騎初八日帶領起程出巴顔珠爾克
卡倫其餘五百兵俟馬到以次續進又言三月十
九日至郭勒阿里克台據阿睦爾撒納文稱將新
投誠宰桑阿巴噶斯哈丹等奏明帶往額爾齊斯
屯田現留貝勒齊木庫爾候護軍統領塔勒馬善
到時指示耕種再現在赴察罕呼濟爾後隊續進
大兵速行方有益臣即行催塔勒瑪善等速往會
辦屯務將現領察哈爾千五百兵内選馬力健者
六百與喀爾喀郡王桑齋多爾濟等減装馳進報
聞未幾奏至額爾濟斯之西喇托輝已與阿睦爾撒納
前隊會合
諭曰大兵前進自宜略分先後經朕屢降諭旨令班第
與阿睦爾撒納行程約離數日相繼前進一則阿睦
爾撒納係凖噶爾人衆知名之人今伊帶哨探兵前
行人多認識收服較易再前隊既有哨探兵復有將
軍隨後繼進聲勢聯絡軍威益振如合併一處則衆
人但知有將軍不復更知有副將軍轉置阿睦爾撒
納於無用之地殊於軍行無益前因永常急遽進兵
其意惟恐薩喇勒首先成功伊不得同膺爵賞朕已
降旨訓飭班第若亦存此意即屬器量狹小豈朕委
任之意即使阿睦爾撒納先抵伊犁克奏膚功朕於
班第亦必加恩若先存急於赴功之意恐反不能承
受朕恩矣伊二人務湏酌量相離數日陸續進發不
得同在一隊行走又
諭曰大兵兩路前進抵博羅塔拉指日即可蕩平伊犁
平定後班第帶領官兵駐伊犁大臣官員兵丁等需
用口粮若照永常所奏由内地運送則輓輸勞費斷
不可行如向該處夷衆責令供應又未免滋擾朕意
平定伊犁後加封投誠各台吉令其自行管束屬衆
至達瓦齊乃凖噶爾大台吉其牧養牲畜及伊屬下
輸納必多非諸台吉所應分用應即以辦給官兵用
資口粮再有不敷將帶往銀兩向厄魯特回人等酌
量購買毋得滋擾班第豫為籌辦四月奏言臣等會
合後於三月三十日至額爾得里克阿睦爾撒納
先進臣等繼發約至察罕呼濟爾會軍四月初六
日臣至彼詢知阿睦爾撒納等未得達瓦齊信已
赴額米爾等處臣以大兵既深入亟選兵八百令
禡木特阿蘭泰先行往會阿睦爾撒納餘兵八百
臣随往接應報
聞是月班第等既至博羅塔拉行文西路副將軍薩喇
勒會勦而是時達瓦齊在伊犁日縱酒為樂不設
備比聞大軍至乃調兵潜竄特克斯我軍獲其調
兵者曰巴朗察罕及鄂勒錐圖盡知之於是班第
等謀徑渡伊犁河協力追擒北路軍由固勒扎渡
口越推墨爾里克嶺進西路軍由喀塔克渡口越
克特滿嶺進疏陳方略
諭曰辦理深屬允協達瓦齊若能去逆效順朕自當另
有加恩之處今既潜身遠竄一經擒獲即當獻俘京
師以彰國法五月大軍入伊犁凖噶爾屬衆盡降偵
達瓦齊據格登我喀喇巴圖魯阿玉錫等以二十
餘騎突擊之驚遁捷
聞
上奬班第首功封一等誠勇公
賜寳石頂四團龍服金黃縧朝珠尋奏言伊犁厄魯特
生計拮据不足供應大兵
諭曰凖噶爾地方數年來屢被兵革又為哈薩克所掠
生計自屬拮据若於伊犁多駐大兵深屬未便從前
薩喇勒奏請停止伊犁駐兵經朕傳諭班第等令其
酌留兵丁一二百名為駐劄大臣差遣委用今功已
告成大兵即宜陸續撤回班第等自當即為辦理若
尚未議撤即遵旨妥協籌辦其應酌留兵丁一併議
奏六月奏言伊犁既令大臣駐劄辦事不可不留兵
駐守備差遣應照原議駐五百兵派察哈爾三百
喀爾喀二百逹瓦齊雖未就擒諸事業大定伊犁
毋庸大兵久駐應遵
旨撤回臣等亦遷移伊犁河北尼楚衮地方駐劄辦事
凱旋兵分三隊撤還
上報可是月奏獲達瓦齊
命獻俘京師先是大軍之初進也阿睦爾撒納妄請給
印文招降彼輝特屬
上察其蓄異志
密諭班第嚴約束至是伊犁既定阿睦爾撒納覬據伊
犁誘各屬人衆附已遣人赴哈薩克揚言自領兵
平定伊犁而不云天朝大兵又詭稱哈薩克將犯
邊謂非令伊為總台吉不可私調兵九千置副將
軍印不用用凖噶爾舊台吉噶爾丹策凌小紅圖
記班第及鄂容安薩喇勒以其叛迹已著密疏劾
之
諭曰阿睦爾撒納圖據凖噶爾僣越妄行情跡顯著前
班第等初奏時朕尚以為防微杜漸之意傳諭公同
體察如阿睦爾撒納果有實跡明白具奏嗣復降旨
阿睦爾撒納受恩至重未必即萌悖叛之心使伊罪
未彰而治之以法朕心不忍且使新降之人俱生疑
懼是以未即傳旨令伊等辦理今據班第等詳細奏
聞阿睦爾撒納種種不法圖據凖噶爾已無可疑豈
必待其生變始為實據由此觀之伊未必即遵旨入
覲即使前來若令仍往凖噶爾斷不能安分静守必
至妄行滋事與其俟交結煽惑變遲而力費何如及
今乘機辦理之為得也朕意已决此事即宜速行辦
理着密諭班第等如阿睦爾撒納尚未起程班第等
即密商擒治數其罪惡於軍前正法如伊勉強行至
中途逗遛不前或經伊游牧處托故遷延即着烏里
雅蘇台辦事大臣阿蘭泰等領兵赴伊游牧將伊妻
子及任用宰桑等一併拿觧來京七月奏言臣等察
看阿睦爾撒納甫至伊犁即不願他往詢其何日
起程入
覲輙推托支吾臣等據理開𨗳雖勉強聽從而遲疑瞻
顧之情時時流露數日内其辭又復變遷自云俟
拿觧達瓦齊至尼楚衮並凱旋兵起程訖即速行
入
覲伊性極狡詐臣等議令喀爾喀親王額琳沁多爾濟
監同起程俟期近再示彼知抵熱河後
皇上訓諭開𨗳伊背逆之意自必潜消
諭曰前班第屢次密奏阿睦爾撒納負恩狂悖斷難姑
容是以特降諭旨令其密行擒治今阿睦爾撒納復
欲速來入覲語屬可疑未必出於至誠特因所行非
理懼班第等擒治因而多方逞其狡獪是其言雖可
聽實無欲來之心或行至中途托病遷延或至塔爾
巴哈台游牧依戀久居均未可定夫以阿睦爾撒納
如此奸宄狂悖豈僅為降旨開𨗳所能了事若不將
伊擒治又何如置之不問今伊惡迹已顯著如此班
第等不思密為辦理但稱朕面加訓諭以折其心是
全不知事理之輕重矣着速諭班第等如此際奉到
前月二十八日所降之旨已將阿睦爾撒納擒治甚
善若未及辦理而伊已起程前來班第等接到此旨
約計阿睦爾撒納行程未遠即遣人將伊追回擒治
如已逾旬日之外亦湏沿途密偵消息再行辦理總
之阿睦爾撒納逆迹已著不可姑容以致貽害將來
然路途遥遠班第等湏盡心籌畫乘時决斷毋得稍
自委靡致失機宜再額琳沁多爾濟不過一小有才
之人未經更事一切密要之語且勿令與聞班第等
又劾奏阿睦爾撒納置
上賜孔雀翎不戴用且諱言已内附受爵不肯實告厄
魯特及臣等趣之啟行復令納噶察告稱阿巴噶
斯烏克圖與喇嘛等議若不令阿睦爾撒納統領
凖噶爾伊等寧剖腹而死種種煽脅
諭班第等速擒治八月奏阿睦爾撒納已于七月初十
日自尼楚衮軍營與額琳沁多爾濟同行又撤回
大軍在後似必前來入
覲
諭曰阿睦爾撒納果至熱河辧理自易且將伊罪惡令
暴白于新來投誠人等亦可以快衆心而彰國法但
伊甫經起程即有人指其罪状紛紛告訐伊豈不聞
風畏懼且伊自揣所為必不敢前來入覲雖已起程
或沿途托故戀住游牧事所必至伊現在已抵何處
摺内未經聲明前曾諭及起程若尚在十日以内即
行擒治此時曾否辦理當加意慎密至阿巴噶斯等
皆受其籠絡今但將阿睦爾撒納擒治釁端即可永
弭宜斟酌辦理既而班第等遵
前旨遣追阿睦爾撒納適哈薩克使者至願隨入
覲恐其驚疑不果追是月十九日阿睦爾撒納行至烏
隆古忽以印授額琳沁多爾濟徑由額爾齊斯遁
潜遣心腹人至扎卜堪取其孥約日颺去會烏里
雅蘇台大臣阿蘭泰豫奉
旨遣兵往收其孥無脫者阿睦爾撒納既叛阿巴噶斯
哈丹等掠台站伊犁道梗逆黨克什木巴朗敦多
克曼集烏克圖等糾喇嘛回人作亂班第與鄂容
安䧟賊中由固勒扎赴空格斯轉戰至烏蘭庫圖
勒賊蠭集力不支遂各自盡
上初聞班第等䧟賊信
諭曰昨據策楞奏從伊犁脫出之索諾木告知班第等
䧟賊朕心深為憫惻已傳諭策楞令其派侍衛滿楚
等前往偵探並着從優賞賚期速得實在情形盖進
𠞰烏合之衆原屬無難惟伊等因國事為賊所困每
一思之不勝憤懣然亦未知虚實着策楞等設法通
信傳諭班第等以朕初意凖噶爾危亂之餘甫經平
定若屯駐大兵恐多驚擾是以但命伊等駐劄辦事
兵少力弱為賊所困非失守封疆可比伊等或相機
脫出或忍死以待大兵方為大臣舉止若謂事勢至
此惟以一身殉之則所見反小矣鄂容安素稱讀書
人漢蘇武為匈奴拘繋十九年全節而歸阿睦爾撒
納固不足比匈奴我大清又豈漢時可及自當愛惜
此身以圖後效恐伊等以失守罹罪不識大義遽爾
輕生夫為人臣子若君父欲加之罪亦惟順受豈可
預料而以一死為賢於生於心安乎朕今命定西將
軍扎拉豐阿等會合各路大兵竭力𠞰捕務體朕憫
惻伊等之心俾逆惡知所懲創不得少存姑息十月
策楞奏班第等引决自裁状
上軫悼即以班第子巴祿襲誠勇公爵二十一年三月
大軍復定伊犁逆黨次第就縳後阿睦爾撒納竄
死俄羅斯七月
諭曰班第鄂容安靈櫬將次到京前已降旨親臨祭奠
並令三品以上大臣齊集用昭優䘏二臣臨危致命
義烈所著可嘉可憫其靈櫬着准其入城各于本家
停設並加恩入祀昭忠祠應得䘏典該部察例具奏
尋
賜祭葬如例諡義烈
諭曰班第鄂容安捐軀殉節今靈櫬已到即將逆黨阿
巴噶斯克什木先行馘耳于柩前祭奠
特建雙烈祠祀之
御製詩曰昔有傅介子手斬樓蘭頭通權建殊績芳名
播千秋况乎統三軍既悉彼逆酋一武夫之力何事
仍夷猶逡巡大軍撤偏師五百留彼梟有密約入覲
中逗遛八月廿五日三處共一謀阿睦爾撒納來阿
爾台陬將合其部衆挈妻孥以迯是則豫有旨其妻
孥盡收厥阿巴噶斯斷我軍書郵克什木巴朗伊犁
逞劫偷兩路如期發猖狂肆呌詉蜂屯更蟻雜不可
爬與梳二臣知不敵全軍將内投而彼截歸路加以
聚蚍蜉巴朗諜致辭權假為我逑徐當偹馬駞送之
返皇州二臣怒唾罵天朝無此媮效死視如歸背義
生肯求奮旅更前進氣髮衝兜鍪終知事不濟畢命
飲屬鏤問罪重整師豈辭雪載途旋復定伊犁脇從
寬厥尤一二助惡者繫虜皆虔劉渠魁竄異域王師
奮遐搜亦聞哈薩克縛獻深同讐命求二臣骨靈輿
返首邱臨奠例雙忠惜哉淚湧流初若聽我言寧有
今日不忠於國有濟烈惟已不渝究匪偷生比使我
悲心悠朱門歌舞輩青史文章儔我豈為彼哉長歌
旌乃休二十六年
命圖形
紫光閣
御製贊曰元戎率師平定伊犁而何阿逆叛亂乘危變
出不期投軀西漠故里櫬歸痛哉酹酌子巴祿官至
都統别有傳
巴祿
巴祿蒙古鑲黃旗人定北將軍一等誠勇公班第
之子初授三等待衛洊擢頭等侍衛乾隆十九年
授察哈爾總管
命赴西路軍營二十年五月管理博羅塔拉臺站七月
偕喀爾喀貝勒品級車木楚克扎布等率西路第
二隊凱旋兵還十月襲一等誠勇公授鑲紅旗蒙
古都統仍赴軍營二十一年三月由珠勒都斯會
將軍策楞定伊犁五月隨將軍達勒黨阿進兵哈
薩克六月偵叛黨阿巴噶斯哈丹匿博羅和里雅
山中馳獲之
諭曰巴祿一聞阿巴噶斯等藏匿地方信息即能率兵
往拏俾無漏網甚屬奮勉可嘉着賞給荷包鼻烟壺
以示奬勵二十二年四月
諭曰現在都統巴祿副都統哈寧阿俱赴行在面聆指
示着仍回軍營授為參贊大臣協同定邊右副將軍
雅爾哈善辧事二十三年正月管理巴里坤臺站三
月隨定邊將軍兆惠由博羅布爾噶蘇進伊犁𠞰
捕昂吉岱等賊四月襲擒喀喇沁宰桑恩克圖等
于庫隴癸山尋又擒叛賊鄂哲特
上以賊酋哈薩克錫喇布庫察罕未就擒
訓飭將軍參贊等六月偕定邊右副將軍車布登扎布
等協緝土爾扈特迯賊舍楞至古爾班察爾諜其
入俄羅斯乃還
諭曰從前達禮善敏珠爾多爾濟等追𠞰阿巴噶斯哈
丹等游牧日久未見奏報巴祿着在額琳哈畢爾噶
等處偵達禮善等所在協力𠞰除餘賊毋徒以搜捕
嗎哈沁為事八月奏達禮善等至庫爾河源阻水却
回
諭速往會𠞰十一月兆惠𠞰回酋霍集占於葉爾羌巴
祿奉
命赴援二十四年正月至巴爾楚克副將軍富德已敗
賊于呼爾璊
諭移兵往援和闐尋
命駐和闐辦事五月懇隨大軍進𠞰
允之六月以兵三千餘由巴爾楚克策應兆惠富德兩
軍八月同富德等追擊霍集占于伊西洱庫爾淖
爾大敗之師旋叙功授雲騎尉世職二十五年遷
正藍旗蒙古都統
上以西域既定頒賞論功
特照圖諸功臣形於
紫光閣掄其尤著者五十人
親製題贊次則斬將搴旗建績致命有一事可見者亦
圖其形令儒臣各製贊又五十人巴祿居首贊曰
凖部回城咸慴將種慟父殞賊殺賊逾勇兩世濟
美同上凌烟古稱定遠其何有焉二十六年兼公
中佐領二十七年授凉州將軍二十八年駐防涼
州莊浪滿洲蒙古兵移駐伊犁巴祿請查應移兵
内老疾孤寡之戶酌留五百駐凉州每兵額設馬
裁二匹省供支改協領為城守尉歸寧夏將軍轄
庶移駐兵悉精銳而帑項亦不致縻費
詔如所請三十一年十月遷正白旗漢軍都統十二月
授綏遠城將軍三十三年遷察哈爾都統三十五
年卒子慶林襲誠勇公又一雲騎尉授散秩大臣
四十年授伊犁領隊大臣四十五年調京口副都
統四十八年
命赴西藏辦事五十三年巴勒布賊擾後藏邊界慶林
措置乖方
詔革職治罪以其從弟官惠襲公爵五十五年復授藍
翎侍衛
鄂本岱
鄂本岱蒙古正黃旗人姓曼靖初為明守偹
太祖高皇帝天命六年征明取遼陽鄂本岱率三十五人
以馬六十來歸七年從征明廣寧有功授三等輕
車都尉世職天聰元年
太宗文皇帝征明錦州距城二里駐營
命額駙蘇納選蒙古將士禦敵於塔山西鄂本岱與焉遇
敵兵二千奮擊敗之分
賜所俘獲
上移師寧遠明總兵滿桂列陣城東
上督諸將進擊鄂本岱率五佐領甲士敗敵晉二等輕車
都尉二年從
上征多羅特部分兵二百先驅遇敵百人三戰遂北敵復
糾驍健死戰我兵稍郤鄂本岱躍騎突前敵敗遁
上率諸貝勒並進殺其台吉固嚕俘獲無算晉鄂本岱一
等輕車都尉擢右翼蒙古都統三年從
上征明遵化明邊將五路迎戰鄂本岱率右翼蒙古兵挫
敵斬其參將一獲馬及纛入大安口拔其城大軍
既取遵化進薄燕京鄂本岱敗敵援兵明年師還
取永平灤州
上命貝勒阿敏等守永平都統納穆泰等守灤州鄂本岱
同都統察哈喇副都統蒙阿圖守遵化未幾灤州
被敵攻圍納穆泰引衆入永平阿敏度弗能禦敵
檄遵化將士棄城偕歸敵軍已逼遵化鄂本岱率
五十人出禦斬敵哨騎七人奪其馬趨察哈喇蒙
阿圖遄行自勒兵對敵列陣一敵將持鎗來犯鄂
本岱迎斬之敵不敢前我軍盡行乃居殿防衛全
師而還晉爵三等男五年復從
上征明圍大凌河城率所部列營城西敵出城奪我已取
臺堡甫樹梯鄂本岱與都統和碩圖整軍並進敵
大敗入城追蹙之壕殱殪甚衆自是敵坐困弗復
出犯凱旋得
優賚九年正月卒兄瓦色襲爵
阿岱(孫巴朗)(托班)
阿岱姓鄂爾果諾特世居喀爾喀
太祖高皇帝時來歸隸蒙古正黃旗予三等輕車都尉世
職
太宗文皇帝天聰元年正月授參領同佐領恩格圖等駐
伊蘭布哩瑚防游牧蒙古率部卒巡徼海濱猝遇
明兵擊斬千人擒一游擊以歸明水師千餘犯海
州復率兵三百馳擊多斬馘十月率駐防兵還
上親賜酒勞之叙功晉世職二等輕車都尉累遷至右翼
蒙古都統八年五月
上征明阿岱率右翼以從七月隨貝勒代善自喀喇鄂博
攻得勝堡同兩紅旗都統尼哈里葉臣等力戰殪
明守卒殆盡進略大同會大軍於朔州閏八月師
還遇蒙古迯者四百七十人携以歸
命分給八旗是月喀爾喀部長族屬有為察哈爾衆邀殺
于路者惟一人得脫入奏
上遣阿岱與都統武訥格率兵二百人往緝誅二十餘人
崇德元年五月隨武英郡王阿濟格征明攻克定
興寳坻等城又設伏邀擊三屯營援兵盡殱之九
月凱旋籍所獲以獻得
旨優奬尋部議初入明邊攻昌平時阿岱所部退縮及還
師不收後隊猝遇敵敗走坐罰鍰奪俘獲十二月
上親征朝鮮阿岱同都統譚泰樹雲梯攻城先登朝鮮王
李倧棄城遁三年隨貝勒岳托征明攻密雲東北
墻子嶺明總督吳阿衡以六千人來援負嶺立寨
分步騎為三隊我師克臺堡十一座阿岱與都統
恩格圖等潜率竒兵踰嶺突入分兵夾擊大敗敵
衆四年卒孫色布德襲順治七年遇
恩詔晉一等輕車都尉卒以阿岱次子善丹襲九年卒無
子以色布德弟巴朗襲兩遇
恩詔晉爵至三等男十一年巴朗任參領隨靖南將軍珠
瑪喇討李定國於廣東時定國攻新會巴朗隨大
軍自三水馳擊敗其衆萬餘定國復糾步騎四萬
分據山峪拒戰巴朗涉險薄其營鏖戰定國潰走
凱旋叙功晉二等男十三年卒以其弟托班襲
聖祖仁皇帝康熙十二年逆藩吳三桂反四川郡邑叛應
之托班以參領隨前鋒統領穆占由漢中入川討
賊十三年三月擊敗叛鎮譚洪于陽平關乘勝抵
朝天關敗賊將石存禮萬餘衆連破其木城十一
月進征保寧叛鎮吳之茂立寨斷我餉道托班射
郤賊渠隨穆占率衆奪其寨又擊賊將王屏藩等
屢敗之于郿嶺龍潭驛諸處叙功晉一等男三十
三年卒子錦保襲
竒塔特偉徵(弟額爾格勒珠爾從子錫喇布)(托克托會)
竒塔特偉徵姓博爾濟吉特本鄂爾多斯哈爾濟
農族人也居克魯倫當
太宗文皇帝時同其弟額爾格勒珠爾等率屬來歸隸蒙
古正黃旗天聰八年正月
上遣蒙古軍往錫爾哈錫伯圖地收取察哈爾流散部衆
竒塔特偉徵同岱青塔布囊等斬七十三人招降
百餘人獲馬駝數十五月
上統大軍征明次固爾班圖勒噶
命蒙古軍由間道進會大軍於西喇烏蘇河竒塔特偉徵
遇察哈爾五人將迯往阿嚕部擒以獻九年五月
隨貝勒多鐸征明錦州師至寧遠竒塔特偉徵為
前鋒統領行抵大凌河西遇明錦州副將劉應選
松山副將趙國志等合兵七千來戰我前鋒兵少
竒塔特偉徵奮勇力戰歿於陣議䘏予三等男爵
子和尼齊襲額爾格勒珠爾於崇德三年隨大軍
征明至山東敵犯前鋒參領席特庫營率衆擊郤
之六年圍錦州敗其城守兵及松山援師順治元
年隨睿親王多爾衮入山海關擊敗流賊李自成
叙功予騎都尉世職遇
恩詔加一雲騎尉卒無子弟哈蘭圖之子察琿襲竒塔特
偉徵復有弟托克托會天聰九年授正黃旗蒙古
副都統崇德二年隨征朝鮮所部戰艦不至汛地
坐觧任三年追叙來歸功予三等輕車都尉世職
後遇
恩詔晉一等輕車都尉又一雲騎尉旋以弟喀蘭圖有功
與和尼齊等並改隸正黃旗滿洲卒子錫喇布襲
順治十一年明桂王朱由榔據廣西其晉王李定
國犯廣東錫喇布隨靖南將軍珠瑪喇往征定國
據新會山峪列象礟拒戰錫喇布奮勇衝擊大破
之叙功予一雲騎尉合所襲之職為三等男卒子
格鈕遜襲
伊勒都齊
伊勒都齊姓䒪努特世居察哈爾
太宗文皇帝時來歸隸蒙古正黃旗尋授護軍參領天聰
八年七月
上親統大兵征明由宣府入邊伊勒都齊從率所部攻下
十二堡八月班師齎
敕先還以入邊功
諭留守諸貝勒崇德五年六月隨睿親王多爾衮屯田義
州敗明騎兵於寧遠九月鄭親王濟爾哈朗統師
圍明錦州令伊勒都齊與前鋒統領勞薩等率兵
三百設伏高橋北以縱敵弗擊議罪籍家財半六
年復隨鄭親王圍錦州敵兵自松山來犯鑲黃旗
汛地伊勒都齊同護軍統領濟什哈擊郤之八年
鄭親王征明前屯衛以礟攻毁城堞伊勒都齊率
本旗護軍先登取其城叙功予雲騎尉世職順治
元年隨大兵入關敗流賊李自成追至望都是年
冬署護軍統領隨豫親王多鐸𠞰賊至陜州距潼
關立營自成遣賊衆迎戰賊將劉方亮乘夜劫營
伊勒都齊與護軍統領圖賚奮擊破賊遂克潼關
二年四月豫親王移師定江南至揚州伊勒都齊
同護軍統領固納岱率兵攻城南獲敵船二百餘
尋隨端重親王博洛征浙江敗明總兵王之仁等
於平湖縣追𠞰至太湖獲船數十大兵既定杭州
伊勒都齊與前鋒參領鄂碩勞罕往偵錢塘江渡
口擊敗敵兵三百先是叙入關破流賊功晉世職
為騎都尉兼一雲騎尉至是叙平江南功晉三等
輕車都尉三年隨豫親王征叛迯蒙古騰機斯等
將追及賊衆還戰伊勒都齊與都統阿賚先率兵
繞出其後俟賊潰遁截擊擒斬甚衆我兵自圖喇
河西行喀爾喀部土謝圖汗之子及碩雷汗之子
各率衆邀戰伊勒都齊列陣分擊敗之獲馬駝無
算叙功晉世職二等輕車都尉六年隨鄭親王征
湖南時明桂王朱由榔將王進才袁宗第郝永忠
等據沅州靖州伊勒都齊同前鋒統領努三護軍
統領都爾德副都統金維城率兵由武岡進征破
王進才砦寨九袁宗第列十寨於洪江南岸伊勒
都齊先衆破其五餘皆潰遁復分兵追𠞰郝永忠
攻克黎平府永忠竄去躡擊至永從縣斬級百餘
獲馬數百七年四月凱旋得
優賚八年擢正黃旗滿洲副都統九年兼任刑部侍郎三
遇
恩詔晉爵至二等男十年十一月以勘鞫佐領敦達哩岱
敏互訐事論敦達哩削職罰鍰敦達哩冤訟得釋
伊勒都齊坐偏徇降爵一等罷侍郎任十七年以
疾觧副都統任康熙十二年
諭奬久著勞績諸大臣加伊勒都齊太子少師是年冬逆
藩吳三桂反
上命順承郡王勒爾錦率師赴湖南征討以伊勒都齊為
護軍統領參贊軍務同前鋒統領碩岱簡精銳先
發十三年二月至荆州賊䧟常德窺武昌伊勒都
齊奉
詔防守武昌十四年冬
諭責順承郡王駐師踰年未復湖南郡邑罷伊勒都齊參
贊十六年四月卒於軍十九年追論伊勒都齊守
武昌時不𠞰滅虎渡口賊寇致太平街失䧟降世
職為雲騎尉以其弟之子瑪哈襲
欽定八旗通志卷一百八十四
