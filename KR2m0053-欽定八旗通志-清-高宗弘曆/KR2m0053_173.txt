欽定八旗通志卷一百五十九
人物志三十九
大臣傳二十五(滿洲正白旗四阿密逹碩岱)(邁圖罕即坦哈伊巴逹)
(塔)(瑪爾漢)(覺羅舒恕)(費揚古)(桑格)
邁圖
邁圖滿洲正白旗人姓佟佳父烏進世居哈逹
國初來歸任典儀邁圖初任二等侍衛順治五年從
征山東破賊首蒋静剛於鋸齒山岩十五年隨信
郡王多尼征明桂王朱由榔至貴州連破其將李
成蛟於凉水井李定國於雙河口定國走魯噶立
寨以拒復擊破之康熙十三年逆藩耿精忠叛邁
圖隨康親王傑書征之授營總十四年大軍自仙
居趨黃岩至半山嶺偽都督劉秉仁糾衆萬餘來
拒邁圖偕副都統吉勒塔布等奮擊斬賊二千餘
十五年克建陽縣關廂敗偽總兵王姓三千餘衆
十六年正月海逆鄭錦偽總督趙得勝偽將軍何
祐等擁衆四萬據興化於城西北太平山屯營二
十六伏賊萬餘於白茅山為援邁圖隨寧海將軍
拉哈逹先攻其伏賊敗追至太平山盡破其營斬
得勝於陣復興化祐退據泉州二月進擊拔之賊
敗遁十七年隨平南將軍賚塔擊鄭逆偽將軍劉
國軒吳淑等於蜈蚣山破其營七復長泰縣二十
五年正月授正白旗蒙古副都統兼佐領五月叙
功授雲騎尉二十九年六月署前鋒統領隨裕親
王福全剿厄魯特噶爾丹於烏闌布通陣殁部議
給祭葬如例
特命加祭一次諡忠毅子瑪喇襲雲騎尉三十年追叙邁
圖功加世職為三等輕車都尉
郎坦
郎坦滿洲正白旗人姓瓜勒佳内大臣武拜之子
也年十四任三等侍衛
世祖章皇帝順治六年遷二等侍衛隨端重親王博洛征
叛鎮姜瓖師次渾源州城圍之賊渡濠來犯郎坦
射其酋貫心而殪遂敗賊衆師還擢一等侍衛八
年以武拜附和内大臣洛什博爾輝等造言搆釁
獲罪並革郎坦任九年
恩授三等侍衛尋復一等侍衛
聖祖仁皇帝康熙二年代父管佐領遷護軍恭領隨定西
將軍圖海征流賊李來亨等於湖廣茅麓山同護
軍恭領葉楚赫深入賊巢擒偽官十一人四年襲
父一等子爵仍任一等侍衛十二年京城有邪教
陳三道等設壇惑衆郎坦率諸侍衛逮繫之十三
年奉
命行邊捕獲逃盜張飛腿等於板城十九年擢正白旗蒙
古副都統明年調本旗滿洲副都統二十一年八
月
上以俄羅斯屢擾黑龍江邊境久據雅克薩地
命郎坦同副都統朋春率兵沿黑龍江行獵覘雅克薩情
形相度水陸往來遠近十二月疏言俄羅斯久據
雅克薩恃有木城若發兵三千擕紅衣礮二十具
即可攻取陸行自興安嶺以往雖無險山而林木
叢雜途徑仄隘冬雪之時沙結堅冰夏日遇雨泥
深淤阻惟輕装可行水程自雅克薩還至愛滹城
於黑龍江順流行船僅須半月觀兩岸悉可縴挽
若逆流行船約須三月視從陸倍期於運糧饟軍
器輜重為便現有大船四十小船二十六宜增造
小船五十餘奏入
詔寧古塔將軍巴海等造船偹礮擇要地駐守暫緩進兵
二十二年二月擢郎坦前鋒統領九月
命往會黑龍江將軍薩布素酌議駐兵額素哩事宜還奏
額素哩今年七月即經霜雪來年宜乘春和時以
寧古塔諸處兵分為三班更番往駐
上以更番戍守非久長策不允行二十三年甄别八旗管
兵官員之弗勝任者罷郎坦前鋒統領以子爵隨
旗行走二十四年正月都統朋春同臺灣投誠左
都督何祐率兵征雅克薩副都統班逹爾沙護軍
統領佟寳為參贊郎坦以副都統銜隨征師既行
上遣侍衛往
諭朋春曰朕以仁治天下素不嗜殺爾其嚴諭將士毋違
朕旨以我兵馬精強器械堅利俄羅斯勢不能敵必獻
地歸誠爾時勿殺一人俾還故土宣朕柔遠至意五月
師薄雅克薩城朋春班逹爾沙等軍其城南何祐
等集戰船於城東南潜進紅衣礟於城北與副都
統温岱等將夹攻之先積柴城下為焚城状其城
長額里克舍乞降郎坦宣
恩諭宥其罪額里克舍稽顙謝引六百餘人徙去其願來
内附者巴什里等四十五人挈妻子及前此被掠
之索倫逹呼爾戶口百餘俱隨大將軍還奉
詔安插内地毁其木城郎坦與議政王大臣等會議鎮守
事宜議於墨爾根築城駐兵是年冬俄羅斯復據
雅克薩築城明年二月
命同班達爾沙擕礮率藤牌兵百往會黑龍江將軍薩布
素進征旋奉
詔以郎坦諳悉地形即令恭贊軍務六月師薄其城鑿壕
築壘四面列圍賊出拒阻擊敗之斬額里克舍尋
以俄羅斯察罕汗遣使詣
闕謝罪請釋雅克薩圍
上命以别遣使來議地界
詔釋圍退駐查克丹待之尋還駐寧古塔明年擢郎坦正
白旗蒙古都統二十八年俄羅斯議界使人費耀
多羅等至尼布楚
上遣領侍衛内大臣索額圖等同郎坦往議以格爾必齊
河及額爾固訥河為界毁雅克薩城令其人徙去
是年調正白旗滿洲都統二十九年古北口外突
聚羣盜刦掠屯莊郎坦奉
命偕侍衛赫濟爾亨等督石匣城古北口官兵捕剿出喜
峯口追及之龍鬚門盜以鳥鎗抗禦逃據山頂擲
石拒阻傷害綠旗兵三人從役一人赫濟爾亨率
兵發矢殪十餘盜復分兵山坡繞後截擊斬四十
餘盜無一脱者郎坦還奏羣盜逞兇傷害兵丁侍
衛及衆官兵奮勇擊斬状下部議卹賞紀錄有差
三十一年正月
上以噶爾丹肆掠喀爾喀逼我邊境授郎坦安北將軍駐
防大同二月疏請出邊駐喀喇穆倫以偵賊情申
嚴邊偹
詔暫駐歸化城七月
命同副都統碩鼐恭領素丹等勘閱寧夏延綏西寧沿邊
進兵道路以
聞三十一年擢領侍衛内大臣兼火器營總管列議政大
臣三十二年授昭武將軍率兵駐甘州八月擒獲
哈密回人之輸税厄魯特者訊知噶爾丹所在請
於來春率兵進剿疏下王大臣等議以噶爾丹已
遣使乞宥罪止之三十三年三月
上以寧夏近賀蘭山為邊隘要地
諭郎坦率兵移駐於甘肅提督孫思克分偵噶爾丹及其
侄策旺喇布坦搆釁事遇有邊警會商禦剿七
月
上聞噶爾丹將逼圖拉
諭郎坦熟練邊情移兵圖拉禦剿尋以圖拉無警還京仍
任領侍衛内大臣預議政三十四年五月
命往盛京察視邊隘至八虎口疾劇
遣太醫往視六月卒年六十有二櫬至通州
遣侍衛四人奠茶酒
賜祭葬如例子拉忻襲爵
阿密達
阿密逹滿洲正白旗人姓他塔喇順治四年授三
等侍衛洊遷至一等侍衛兼佐領九年遷護軍恭
領十四年擢正白旗滿洲副都統康熙八年遷護
軍統領十年擢領侍衛内大臣明年列議政大臣
十三年三月襄陽總兵楊來嘉附逆藩吳三桂據
榖城叛河北總兵蔡禄初與來嘉並為海賊鄭成
功禆將成功死先後率衆來降並授左都督擢任
總兵至是聯結謀叛蔡禄造鳥鎗購驘馬令兵丁
以捕魚為名演習披甲適奉使侍衛觀寳偵得其
状以奏
聖祖仁皇帝命阿密逹率護軍恭領八員每佐領下護軍
一名馳赴懷慶察視阿密逹至禄不出迎集礮手
以拒阿密逹直入其廨擒蔡禄及其家口以奏
上手勅諭之曰爾行未踰旬克濟厥事以遏亂萌朕心深
為嘉悦但人命至重須研審得實方可正法毋得株連
無辜至所俘人口散給士卒宜重賞被傷者以示鼓勵
阿密逹遵
旨鞫訊得蔡禄與楊來嘉遣人往來潜謀投順吳逆且與
子侄家人私議若大兵來懷慶閉城以拒突圍
往據太行山情状奏
聞
命將蔡禄及子姪同謀者俱正法時耿精忠亦叛
上慮江寧兵單撥滿洲兵千人駐守以阿密逹總統授為
揚威將軍五月
命以所統兵習水戰九月授簡親王喇布揚威大將軍駐
江寧以阿密達為參贊十一月陕西提督王輔臣
叛
命阿密逹率兵赴西安明年正月仍授揚威將軍印以副
都統鄂克濟哈覺羅夸岱恭贊軍務率所部兵及
西安駐防兵之半赴蘭州剿禦大將軍貝勒洞鄂
以西安兵單奏留阿密逹駐守
上以蘭州關係緊要仍
諭遵前旨行二月王輔臣據平凉蘭州諸路皆陷賊洞鄂
自率兵赴秦州奏令阿密達剿平涼賊未至聞賊
據涇州分兵遣鄂克濟哈剿擊斬偽總兵衛民譽
獲馬匹器械復其城五月復遣兵敗賊於寧州之
東山斬馘八百餘復寧州並得
旨嘉奬先是阿密達與平涼賊戰失利退駐涇州至是聞
洞鄂與總兵孫思克等復秦州疏言逆賊王輔臣
悉銳集平涼令秦州遁回之賊又至慶陽羣盜依
山結壘與為聲援臣以孤軍前進恐未易奏功乞
敕大將軍洞鄂酌量留兵駐守秦州餘兵盡會平涼並
命提督陳福及鄂爾多斯兵急取定邊固原以遏賊慶陽
之援臣率兵出白水由平涼東面進取庶易為力
上曰兵貴神速機不可失平涼逆賊聞大兵克取秦州正
在驚擾我兵宜乘勝長驅攻取平涼將軍阿密達逗遛不
前殊屬非宜前已增調太原兵近總督周有德又運送
紅衣礮爾等當速取平涼八月洞鄂兵亦至平涼
命阿密逹參贊軍務速行進攻是月分兵三隊進剿擊敗
賊兵萬餘追奔至城外賊據山險拒守會總兵孫
思克由西路入與大兵合剿屢敗賊衆十二月阿
密達偕孫思克等分兵赴城西掘壕守護以防賊
逸偽總兵蔡元糾衆四千由山梁擕火器來犯我
軍擊敗之克取山梁擒斬甚多十五年二月
上以貝勒洞鄂等屯兵日久未能滅賊
命大學士圖海代為大將軍阿密達與洞鄂等並任恭贊
五月我兵分兩翼由虎山墩進攻阿密達與孫思
克督兵大敗賊衆斬偽總兵二六月王輔臣降平
涼平十七年二月圖海請三路進兵分剿叛附吳
逆諸賊阿密達偕副都統覺和託四川總督周有
德等率兵至秦嶺與賊戰斬馘三百撫定諸賊巢
尋
命赴湖南安親王岳樂軍營協剿逆孽吳世璠十八年九
月大兵克武岡州
諭阿密逹與安親王酌議軍營留兵事宜十一月奏言軍
營滿洲兵每佐領酌留十二人防守其每佐領八
人前鋒二百人護軍每佐領三人驍騎並漢軍每
佐領五人俱遣還
上命阿密達率之回京十九年十月授正白旗蒙古都統
二十一年七月以三逆平定
特遣大臣頒賞厄魯特喀爾喀諸部阿密逹預焉二十二
年三月兵部議阿密達在平涼攻戰時我兵退回
不能禁阻應盡革職任
上曰阿密逹為人頗優且多勞績其令降五級從寬留都
統任二十六年八月調本旗滿洲都統二十八年十月
復授領侍衛内大臣二十九年六月噶爾丹與喀
爾喀搆釁侵我外藩蒙古烏珠穆沁界
上命阿密達往領副都統噶爾瑪等所轄弁兵偵探賊情
具奏七月以裕親王福全為撫遠大將軍阿密逹
與公蘇努等為恭贊是月抵岡阿與喀爾瑪軍合
復會尚書阿喇尼軍於葫蘆谷爾河以噶爾丹所
在入奏
上以噶爾丹退回二宿之地似欲潛遁
命阿密逹速選精壮馬兵率之前往便宜行事時濟隆胡
土克圖使人至軍營阿密逹遣郎中哈爾吉布等
與偕至噶爾丹所未幾噶爾丹亦遣尊多伊格蘇
爾為使具述所以入汛為索喀爾喀讐人弗敢秋
毫侵犯阿密逹以
聞且奏賊衆内逼状遂與蘇努會合裕親王軍分大軍為
三蘇努等率左右兩翼阿密逹與王等統中軍以
進八月朔至烏蘭布通噶爾丹依山列陣卧駱駝
於林外拒河以守我左翼兵由山腰衝入大軍臨
之大敗其衆會日暮收兵次日剿殪餘寇賊堅壁
據險遣使矢誓請和尋自錫喇穆稜河載水横渡
大磧山夜遁去十一月師回部議王大臣調度乖
方既經戰勝不能乘機剿滅賊敗又不即追殺以
致窮寇遁走貽誤軍機又未經請
旨擅率大軍内徙福全應革王爵阿密逹與蘇努等皆革
職
上念我軍已擊敗厄魯特王大臣槩從寬免革爵職阿密
達降四級留任三十一年二月以年老乞休
允之三十五年二月
上親征噶爾丹阿密逹奏請隨征與康親王傑書管理鑲
藍旗營務五月
駕至克嚕倫河復奏請效力隸左翼大軍尋揀選精銳追
剿噶爾丹以阿密達暫充將軍率留後之滿洲兵
及綠營步兵赴克勒和碩既至
命兼轄留駐兵尋以撤兵回京四十八年五月卒
碩岱(子海綬)
碩岱滿洲正白旗人姓喜塔臘先世居尼雅滿山
有昂郭都哩巴顔者當
太祖高皇帝時來歸碩岱其五世孫也
世祖章皇帝順治六年以二等侍衛兼恭領隨睿親王多
爾衮討大同叛鎮姜瓖復渾源州九年三月
上幸南苑碩岱與一等伯巴什泰及蒙古侍衛素尼並從
素尼猝拔刀殺巴什泰碩岱即舉所執長鎗擊素
尼立仆擒之置諸法
上嘉其勇敢予騎都尉兼一雲騎尉世職十三年授護軍
恭領十五年隨征南將軍卓卜特由廣西征貴州時
明桂王朱由榔之將李定國李成蛟等分據黔西
要隘碩岱率兵渡盤江擊敗成蛟於涼水井復擊
敗定國於雙河口十六年大軍取雲南追剿定國
至騰越碩岱遇伏於磨盤山力戰克捷十八年山
東土賊于七據棲霞縣之岠嵎山作亂碩岱隨靖
東將軍濟什哈往剿斬獲賊黨無算于七竄入海
聖祖仁皇帝康熙六年擢前鋒統領十二年冬逆藩吳三
桂反
上以荆州地當衝要
命碩岱領前鋒兵先諸軍進發固守荆州俟諸軍繼至再
進據常德以遏賊勢十三年正月碩岱至荆州二
月賊陷常德及澧州犯宜昌時順承郡王勒爾錦
統大軍至碩岱奉
詔恭贊軍務同護軍統領額斯泰等援宜昌擊郤賊將劉
之復陶繼智等十四年十二月
諭責順承郡王駐荆州久未能恢復湖南郡邑罷碩岱參
贊十六年安親王岳樂自江西進圍長沙碩岱隨
征南將軍穆占都統宜里布等移兵助攻取道岳
州韶岡河遇賊艘四十餘運糧至擊敗之進圍長
沙數月賊負固不下
詔穆占移師規取衡州碩岱隨穆占征茶陵賊棄城遁攸
縣碩岱同宜里布率兵追剿賊據河岸拒戰我兵
奮擊賊潰奔遂復攸縣十七年隨穆占恢復郴州
永興桂陽興寧還駐郴州賊將馬寳胡國柱等犯
永興碩岱率兵往援戰失利都統宜里布護軍統
領哈克三殁於陣副都統託岱宜思孝等還郴州
碩岱棄營入永興城穆占奏劾之
詔免逮繫令立功贖罪時賊勢猖獗屢逼犯永興碩岱同
前鋒統領薩克察等嬰城固守逾三月吴三桂死
賊乃遁去十八年大軍復寳慶武岡撤八旗兵三
之一還京碩岱同内大臣阿密逹等率以行既至
京追議永興戰敗罪罷任革世職二十九年起為
正白旗滿洲副都統三十年隨定北將軍瓦岱征
噶爾丹至克魯倫河偵賊衆遠去旋師三十四年
十月同都統噶爾瑪率兵駐大同三十五年正月
上親征噶爾丹統師出中路以撫遠大將軍費揚古出西
路費揚古請選大同所駐護軍二百八十人為前
鋒
詔以碩岱署前鋒統領率之往四月
上統師擊噶爾丹於克嚕倫河噶爾丹聞風驚遁時碩岱
與費揚古並在圖拉
上度賊必遁往西路先傳
諭費揚古邀賊費揚古偵賊至特埒爾濟口令碩岱率前
鋒挑戰且戰且郤誘至昭莫多合兵奮擊斬獲無
算噶爾丹引數騎遠竄師旋擢碩岱内大臣叙功
予雲騎尉世職
上念其勞績素著
命復前所革世職晉為三等輕車都尉五十一年卒年八
十有四
賜祭葬如例以其第三子納丹珠襲職第四子海綬於雍
正七年以護軍校隨大將軍傅爾丹征凖噶爾九
年擊賊於和通呼爾哈諾爾力戰陣亡議卹予雲
騎尉世職子沙通阿襲
伊巴罕
伊巴罕滿洲正白旗人姓格濟勒世居雅蘭其伯
父舒球於天聰八年隨副都統薩木什喀巴竒蘭
征黑龍江有功予騎都尉世職卒無子以伊巴罕
襲伊巴罕初授三等侍衛旋任刑部郎中兼佐領
順治七年九月三遇
恩詔晉世職至二等輕車都尉十八年署恭領隨定西將
軍愛星阿征明桂王朱由榔至緬甸緬人執由榔
以獻康熙十四年任護軍恭領隨定南將軍希爾
根討逆藩耿精忠至江西偽都督易天錫據建昌
府城伊巴罕率兵進攻大敗賊既而撫州賊悉趨
援建昌伊巴罕奮戰郤賊復擊敗偽將軍卲連登
偽總兵李荗珠等拒戰賊衆尋與護軍統領桑額
攻復新昌縣擒斬偽總兵朱一典及賊黨無算十
五年擢正白旗蒙古副都統隨安親王岳樂討逆
藩吴三桂擊敗其偽將軍夏國相等復萍鄉縣十
八年隨征南將軍穆占討三桂孫世璠自衡州進
征武岡賊將吴國貴以二萬衆據楓木嶺拒戰伊
巴罕率本旗兵奮擊大破之十九年擢前鋒統領
二十二年遷
盛京將軍二十四年
召還仍授前鋒統領二十五年叙前隨征江西湖廣軍功
晉世職為一等輕車都尉兼一雲騎尉後以年老
乞休尋卒子蘇完住改襲三等輕車都尉
逹哈塔
達哈塔滿洲正白旗人姓佟佳
世祖章皇帝順治九年繙譯進士分内院學習十三年授
國史院侍讀
聖祖仁皇帝康熙三年遷宏文院侍讀學士九年十月定
内閣翰林院官制令以内閣撰文中書舍人兼太
常寺卿十年正月改翰林院侍讀學士十二年十
月遷太僕寺卿十四年洊遷太常寺卿通政使司
通政使都察院左副都御史十六年五月授兵部
督捕左侍郎十八年三月京察論才力不及降調
十月左都御史魏象樞疏薦逹哈塔清謹自守四
壁蕭然人有醇樸之風行無奔競之習疏下部議
候四品卿錄用二十二年九月補通政使司左通
政十月仍授兵部督捕左侍郎二十三年八月
諭之曰朕以爾素有操守簡任侍郎近見督捕事務尚多
弊端旗下人不無怨言若但守己廉潔而凡事不能肅
清究竟何益嗣後爾當嚴率屬員勉力釐剔以副委任
之意九月調吏部左侍郎管右侍郎事十二月擢左都
御史二十四年四月九卿以靖海將軍施琅奏定
沿海各港門出洋船數人數及閩海關監督伍什
巴奏給貿易捕魚各船照票增設抽税衙署等事
分晰議入
命逹哈塔往福建會同施琅定議還奏海禁既開應聽商
賈貿易小民捕魚勿限人數船數無篷桅船仍令
地方官騐放有篷桅船由監督烙號給票徵税其
營船按汛防守不許越界擕貨厦門南臺各設抽
税衙署並分撥哨船於沿海要口二十餘處巡行察
騐九月擢吏部尚書二十六年三月監修賦役全
書先是戶部以舊刊賦役全書所載錢糧尾數在
絲忽秒撮以下者繁冗易滋弊竇請增入毫勺内
重編簡明新書給事中楊周憲言其名為簡明實
滋紛擾下廷臣詳酌既定議
召詢九卿科道意見同否達哈塔奏錢糧事臣不能洞
悉今仍存絲以上之數但刪忽以下之數綜計所
刪銀僅數千兩而檔冊簡明易核臣等故同一議
上曰朕原不惜刪去些微錢糧但論有益於民否耳尚書
李之芳給事中任辰旦御史錢珏相繼奏檔冊簡
明吏胥不得作弊實有益於民遂以刑部侍郎蘇
赫副都御史胡昇猷光禄寺卿龔佳育會同戶部
監造至是達哈塔奉
命同尚書王日藻監修四月以雨澤愆期
詔同大學士勒德洪余國柱等清理刑部獄囚時尚書湯
斌少詹事耿介等為皇太子允礽講官逹哈塔奉
命與湯斌耿介並輔導皇太子六月以講書失儀三人俱
罰俸逹哈塔奏言臣奉
命輔導東宫誠欲竭力自效恪供厥職奈賦性愚拙動輒
愆儀數日之内負罪實多以湯斌耿介尚不能當
輔導之任况庸陋如臣敢不亟請罷斥下部察議
以輔導東宫為日未久遽自請罷規避圖安應革
職得
旨寬免是月正白旗驍騎校阿齊尼叩
閽控訴本旗都統馬哈達與原任征南大將軍賚塔之
子侉色孫福保等朋謀誣陷事
上命達哈塔鞫訊
諭之曰馬哈達係爾族姪侉色亦爾親戚爾素稱鯁直自
能秉公審斷七月奏阿齊尼初以家丁琿齊作滿洲告
馬哈逹准令披甲嗣為佐領福保舉首琿齊係漢
人不應披甲馬哈逹據詞牒部阿齊尼懷恨控告
上以所奏含糊令再審復得琿齊實係滿洲馬哈逹偏聽
福保誣坐阿齊尼誑與披甲状請革馬哈逹福保
職並以前審未得實情自請議處吏部議達哈塔
徇庇馬哈逹福保應革職
詔從寬改為降五級留任八月卒於官年五十有五
瑪爾漢
瑪爾漢滿洲正白旗人姓兆佳由順治十一年繙
譯舉人授工部七品筆帖式累遷内閣侍讀刑部
員外郎
聖祖仁皇帝康熙十三年陕西提督王輔臣叛應逆藩吴
三桂
上命揚威將軍阿密達自江寕移師往討瑪爾漢隨征署
驍騎恭領十四年四月同副都統鄂克濟哈穆舒
琿等由涇州進剿連破賊寨斬級數百復寧州城
十五年六月撫遠大將軍圖海統兵圍平涼王輔
臣降瑪爾漢還京十二月圖海請調涼州寧夏固
原諸鎮兵進定興安漢中
上命副都統烏丹同瑪爾漢赴諸鎮經理征調事並詢商
緩急機宜甘肅提督張勇言興安漢中山峻路險
運饟維艱宜暫緩進征
上是其言令圖海駐守鳳翔泰州諸要隘分兵遣助湖廣
大軍
命瑪爾漢隨征南將軍穆占規復湖南十七年授監察御
史仍留軍營十九年穆占進征貴州二十年進征
雲南瑪爾漢俱隨征得功牌十有二嗣追論湖南
諸將弗力援永興致將士損傷罪瑪爾漢抵銷功
牌九二十二年
命巡視河東塩務會御史許承宣羅秉倫先後劾奏前任
山西巡撫圖克善勒令平陽府所屬十三州縣增
報塩丁加課累民事下巡撫穆爾賽會同瑪爾漢
確核遂覆奏虚報一萬七千餘丁應豁免此後課
銀一萬五百四十餘兩得
旨允行二十五年以審理歸化城都統固穆德罪案不實
降三級調用二十六年補理藩院司務尋遷戶部
郎中三十三年四月遷翰林院侍講學士七月擢
兵部侍郎三十五年
上親統大軍由中路征噶爾丹
命瑪爾漢經理驛站駐劄土木遇西路軍營奏報本章遞
送
御營是年八月以解送軍營馬匹在蒙古地方牧養瑪爾
漢不遣蒙古司員監視致瘦斃者多部議革職
命從寬留任三十八年六月擢都察院左都御史十月遷
兵部尚書尋充
經筵講官兼議政大臣四十三年三月
上諭八旗都統曰聞京城就食之民近自河間遠自山東
已於五城給食恐尚未徧及著八旗各於本旗城外分
三處煮粥𣲖家計殷實家人衆多之大臣監散凡就賑
之民病則醫治歿則棺歛給粥時各清晰識認務使周
徧於是瑪爾漢同内大臣佟國維明珠阿密達等並奉
命監賑四十六年調吏部尚書四十八年正月以老疾乞
休
允之五十七年十二月卒年八十有五遺疏上得
旨瑪爾漢宣力年久素著勤勞前以衰老乞休冀其善加
頤養准予解任兹聞溘逝深為憫惻下所司議䘏
遣内大臣侍衛往奠
賜祭葬如例
世宗憲皇帝雍正八年六月
諭閣臣曰原任吏部尚書瑪爾漢為人謹慎小心老成忠
厚在
聖祖仁皇帝時宣力多年完名引退中外皆稱為善人著
加增太子太傅賜祭一次以示朕眷念耆舊之意是年
八月
詔建賢良祠以大學士圖海都統賚塔尚書顧八代等與
瑪爾漢並入祀
今上乾隆九年
詔九卿核議已祀賢良諸臣之應追諡者列奏
賜瑪爾漢諡曰恭勤
覺羅舒恕
覺羅舒恕滿洲正白旗人武功郡王禮敦之三世
孫也順治十二年任侍衛由三等洊陞一等
聖祖仁皇帝康熙八年六月授兵部督捕侍郎十年三月
遷吏部侍郎十三年三月逆藩吳三桂陷湖南
命内大臣希爾根為定南將軍帥師之江西以舒恕恭贊
軍務尋署前鋒統領六月
諭希爾根於每佐領下撥驍騎三名付舒恕剿賊時閩逆
耿精忠遣賊犯江西陷撫州九月舒恕隨希爾根
進剿擊敗逼城立營之賊賊自城中出拒又自建
昌路率衆來犯連擊敗之賊尋棄撫州奔竄舒恕
督兵追殺數十里十二月擊敗屯據東鄉縣界賊
衆十四年三月賊復犯撫州舒恕督參領邁蘭協
領綽勒們等迎剿敗之七里岡追殺三十餘里時
建昌已恢復餘賊尚據新城縣五月舒恕偕都統
覺羅霍特督兵克復縣城擒偽遊擊許定國又偕
總兵許貞敗賊於宜黃復宜黃崇仁樂安三縣未
幾廣東告急
上命舒恕率兵赴援十月授鎮南將軍時叛鎮馬雄偕吴
逆偽將王宏勲紏衆犯高州勢猖甚舒恕擊之失
利退駐肇慶十五年二月平南王尚可喜病篤其
子之信通賊倡兵作亂舒恕退回贛州簡親王喇
布以
聞
詔舒恕堅守南安梅嶺以保固江西十六年三月
諭曰今大兵分路進征逆賊不暇窺贛其改授副都統莽
依圖為定南將軍率兵赴粤侍郎舒恕量留甲兵同巡
撫佟國楨鎮守贛州舒恕尋遣知縣郭毓秀招降偽官
劉定邦即令持扎招撫偽總兵關世榮偽副將周
先德等别遣遊擊陳廷玉招撫偽總兵張輝偽副
將鄧瑞等復遣都司廖正英招撫偽總兵王受之
合計降兵數萬先後疏
聞六月授南安將軍七月簡親王以吳逆聚寇宜章將窺
南韶入奏
詔莽依圖迅赴韶州舒恕率兵守南安南雄為之聲援舒
恕尋遣副都統赫呼布率兵赴韶州十七年二月
將軍額楚疏報總督金光祖潯州失利
諭舒恕迅赴南雄鎮守兼顧韶州四月將軍穆占疏言郴
州桂陽新復幅員遼闊賊來無兵可禦請
敕舒恕移駐防守時尚之信已反正亦以宜章地方緊要
請令舒恕駐守
詔舒恕具南雄韶州情状以聞舒恕疏言南韶為湖南江
西廣東三省接壤要地不可輕離十二月莽依圖
疏報梧州危急
諭曰南雄韶州已為内地舒恕其率所屬兵迅赴梧州十
八年四月即軍前授都察院左都御史六月逆賊
吳世綜糾衆犯南寧城中食盡旦夕且陷額楚等
引前鋒兵擊敗西山賊衆舒恕同莽依圖督衆兵
進豫遣左翼兵潜出山後截賊歸路盡殱之世琮
負重傷以數十騎遁南寧圍解十月舒恕以病劇
乞回肇慶調理
詔回京既
召對
諭大學士等曰朕以舒恕病劇必實故召還京師昨見之
神色如故絶無病状舒恕前在高州敗回肇慶復自廣
東退奔不據韶州南雄諸要地竟還贛州致江西全省
震動又以巡撫金儁之言盡洩於尚之信又不欲將軍
傅宏烈進兵恐嚇阻撓舒恕身為將軍負如許重罪不
思戮力自贖詐稱病劇肆行欺罔著羈候宗人府俟旋
師之日嚴察議奏十九年七月裕親王福全等覆訊以
舒恕身為將軍詐稱患病不行奏明私以印信
敕書交將軍莽依圖罪一又前進取高州至電白為賊所
敗罪二又自廣州敗出不據韶州南雄諸要處以
遏賊勢乃退歸贛州致江西全省震動罪三又因
巡撫金儁之言已知尚之信逆謀乃不行密奏反
疑金儁之言為吴逆離間計遣人潛告尚之信云
以安其心辦理錯謬罪四又阻撓傅宏烈進兵罪
五應革職任籍沒家産得
旨革職免籍沒三十四年二月授鑲黃旗滿洲副都統六
月出任山西右衛左翼護軍統領七月授寧夏將
軍時
上以噶爾丹欲掠墨爾根濟農
諭安北將軍費揚古加意防偹費揚古自請率兵防阿爾
察圖蘇穆哈逹地以舒恕率兵一千五百名往駐
歸化城北額埒蘇台地十一月授費揚古撫遠大
將軍以舒恕同都統伊哷慎等恭贊三十五年正
月
上親征噶爾丹由獨石口出中路授舒恕揚威將軍率右
衛兵隨費揚古出西路五月費揚古擊敗噶爾丹
於昭莫多舒恕率右衛兵還駐納喇特六月奉
詔回歸化城籌辦凱旋軍糧八月疏請仍赴喀喇穆倫費
揚古軍前十一月
上駐蹕棟斯拉
召費揚古議軍務以舒恕暫署大將軍事三十六年閏三
月
詔費揚古移師郭多里巴勒噶遜舒恕仍以揚威將軍留
駐喀喇穆倫屢收納降人遣送入京並偵奏噶爾
丹困窘状五月費揚古疏報噶爾丹竄死
詔叙功予舒恕雲騎尉世職
召還京三十七年二月擢正藍旗滿洲都統四十年十二
月以病乞休致仕四十二年五月卒年六十有五
賜祭葬如例子延夀襲雲騎尉由侍衛洊擢歸化城副都
統右衛將軍
費揚古
費揚古滿洲正白旗人姓棟鄂内大臣鄂碩之子
也
世祖章皇帝順治十五年襲父三等伯爵
聖祖仁皇帝康熙十三年隨安親王岳樂率兵赴江西討
逆藩吴三桂委署營總時賊將黃乃忠糾賊萬餘
自長沙犯袁州費揚古與副都統沃赫總兵趙應
奎等擊敗之擒偽官童聖功復萬載縣城十五年
擊走賊將夏國相於萍鄉毁寨十二進圍長沙屢
戰皆捷十八年敗賊將吴國貴於武岡凱旋紀功
擢領侍衛内大臣兼火器營總管列議政大臣二
十八年
命頒賚喀爾喀左翼土謝圖漢二十九年
上以噶爾丹刦掠喀爾喀又數擾我邊境授裕親王福全
撫遠大將軍費揚古往科爾沁調兵隨征參贊軍
事是年八月擊敗噶爾丹於烏蘭布通三十二年
命費揚古為安北將軍駐歸化城三十三年五月噶爾丹
使人至歸化城言欲入貢費揚古偵其踵至者男
婦凡二千人遣兵迎問且止之馳疏請
旨
上知噶爾丹陽為修好潛蓄窺探意
命侍郎滿丕諭責其使遣之還七月
上聞噶爾丹將逼圖拉
詔費揚古同右衛將軍希佛率兵往禦希佛請益兵
上責希佛遇事疑沮令弗偕往
諭大學士等曰費揚古勲舊大臣今駐防歸化城軍民皆
心服於此事無不能辦也尋以圖拉無警慮噶爾丹將
趨歸化城
詔費揚古旋師三十四年七月噶爾丹至塔密爾費揚古
率兵往禦噶爾丹由圖拉河西竄去十月授右衛
將軍仍兼管歸化城將軍事十一月疏言聞噶爾
丹據巴顔烏蘭距歸化城約二千里宜集兵運糧
於來年二月往剿
詔授為撫遠大將軍
召入覲受
方略三十五年二月以黑龍江將軍薩布素率兵出東路
命費揚古集兵歸化城出西路振武將軍孫思克率甘肅
兵西安將軍博霽率陜西兵會期並進
上親統大軍出中路四月費揚古至察罕和碩噶爾丹驅
賊衆趍克嚕倫河東路兵未至科圖而
上已由科圖進次什巴爾台近壓賊境五月三日費揚古
師至圖拉疏言西路有草之地為賊所焚我軍每
迂道秣馬又遇雨糧運遲滯師行七十餘日人困
馬疲乞
上緩軍以待會噶爾丹望見
御營於克魯倫河大驚奔竄
上密諭費揚古邀擊
親督大軍躡追至拖諾山
駐蹕費揚古聞噶爾丹遁歸特哷勒濟遂遣前鋒統領碩
岱副都統阿南達阿廸等率兵先往挑戰且戰且
郤誘至昭莫多復分兵三隊東則滿洲漢軍及察
哈爾兵倚山列陣西則右衛大同及喀爾喀兵沿
河列陣而使將軍孫思克率綠旗兵居中並遵
上方略令官兵皆步戰俟賊勢披靡乃上馬衝擊時噶爾
丹率衆幾萬人我軍分隊迎戰自未至酉斬級二
千餘賊皆潰奔乘夜追逐三十餘里生擒數百人
獲馬駝牛羊廬帳器械無算噶爾丹引數騎遠竄
費揚古令阿南達齎疏馳報
御營
召詢其詳阿南達奏曰噶爾丹聞
上親征心膽俱裂且不虞我兵絶其去路突然交戰擒斬
過半傷斃山谷者相枕藉噶爾丹之妻亦受戮其
部衆來降者又二千餘人費揚古恐語涉矜張故
疏内約略言之
上乃班師留費揚古駐守科圖七月奉
詔由科圖移駐喀爾喀郡王善巴遊牧地甫至噶爾丹潛
使台吉丹濟拉率千五百人來掠喀爾喀牲畜糗
糧費揚古遣副都統祖良璧御郤之追擊至翁錦
賊敗遁費揚古尋以馬瘦移軍喀喇穆倫會噶爾
丹使其宰桑格類固英等來請納欵
上再幸塞外
駐蹕棟斯拉
命費揚古馳赴黃河西界
行在入對
諭及昭莫多之戰勢如破竹實為可嘉費揚古奏曰軍中
機務皆遵
上密諭以冀成功西路官兵聞
聖駕先臨克嚕倫河無不踴躍奮勉噶爾丹之敗衂皆
睿謨神武震以軍威追之窮蹙所致臣不能生擒以獻罪
也
上曰觀來降台吉等及格類固英之言噶爾丹窮蹙是實
朕意不忍悉加屠戮欲招降其衆撫而活之費揚古奏
曰
聖意實非臣等愚昧所能測真
天地好生之仁也翼日
賜御佩櫜鞬弓矢遣還軍營三十六年正月阿南達自肅
州奏報哈密回人擒獻噶爾丹之子塞卜騰巴爾
珠爾等
上以其疏錄示費揚古
賜胙肉鹿尾關東魚等物
諭曰時當上元令節衆蒙古及投誠厄魯特齊集暢春園
適阿南達疏至衆皆喜悦爾獨居邊塞不得在朕左右
殊深軫念故以阿南達疏示知並賜物問爾無恙即如
與爾相見也二月
上幸寧夏
詔費揚古密籌進剿噶爾丹費揚古疏請罷大將軍任隨
領兵將軍出征
上不允所請令便宜調遣兵馬以行
上由黃河西岸
駐蹕達拉布隆
頒賜上駟院馬五十駱駝十費揚古進次薩竒爾巴勒哈
遜時厄魯特部衆降者相繼丹濟拉亦遣人納欵
言噶爾丹已死欲擕骸骨及其子女並率三百戶
來歸費揚古以
聞
上回鑾留費揚古駐師察罕諾爾以待丹濟拉六月丹濟
拉至哈密費揚古有疾
詔昭武將軍馬思喀代統其兵費揚古還京仍任領侍衛
内大臣晉封一等公費揚古以噶爾丹雖死非係
生擒疏辭封爵得
旨宜遵成命毋固辭
諭大學士等曰塞外情形不可臆度必身歷其境乃有確
見昔朕欲親征噶爾丹衆皆不欲惟費揚古密抒謀略
與朕意合遂悉以西路官兵令其統領進剿道路遼遠
兼乏水草乃全無顧慮直抵昭莫多奮揚軍威俾奸狡
積寇挫衂大敗累年以來統兵諸將未有能過之者又
諭曰朕屢出征知為將甚難固不可急亦不可緩費揚古
惟相機調遣緩急合宜是以濟事四十年六月
上幸索約勒濟費揚古扈從中途疾作
上停蹕一日
親往視疾
賜御帳蟒縀鞍馬等物銀五千兩
遣内大臣侍衛等護送還家尋卒
賜祭葬如典禮諡襄壯以其子辰泰襲一等侯兼一雲騎
尉
世宗憲皇帝雍正十年入祀賢良祠
桑格
桑格滿洲正白旗人姓喜塔臘戸部侍郎庫禮之
子庫禮以軍功得騎都尉世職又以考滿及遇
恩詔晉一等輕車都尉加一雲騎尉長子堯泰襲旋卒停
襲順治十七年更定襲例庫禮之一等輕車都尉
加一雲騎尉應世襲桑格由三等侍衛襲父職
聖祖仁皇帝康熙六年以桑格善射擢一等侍衛十年五
月授護軍統領十三年三月逆藩耿精忠叛應吳
三桂
上命定南將軍希爾根帥兵赴江西以桑格恭贊軍務八
月奉
諭曰江右為粤東咽喉江浙唇齒所關綦重今兵民之心
尚持兩端若不先滅地方小醜大兵難以前進爾當協
同將軍領重兵進剿毋使兵力单弱致有疎失時耿精
忠之偽都督易明䧟撫州桑格同副都統席布率
兵規復賊衆四萬餘迎戰擊敗之進薄撫州城賊
衆自建昌至倚城結壘合城内之賊抗拒桑格同
席布督兵奮擊克賊壘連敗賊衆賊棄城竄遁追
剿百餘里復撫州入城駐守十月昜明糾賊五萬
復自建昌來犯桑格乘賊甫渡河擊之賊墮水死
者無算斬賊將楊三李茂著於陣十一月希爾根
移師撫州桑格率兵趨剿距城九十里之碣山隘
口斬賊甚衆十四年正月剿賊上高縣斬偽總兵
朱一典謝以泰等遂乘勝破賊將阮國棟於新昌
城北山復二縣城進圍東鄉克之復擊敗賊衆於
長興鄉連破賊營斬賊將邵連登等昜明引賊竄
遁遂復建昌六月鎮南將軍尼雅翰以廣州兵少
請
敕桑格率兵赴廣東總統將士守禦
詔以江西賊寇未平令前鋒統領覺羅舒恕移兵前往桑
格仍留援剿十五年二月安親王岳樂統師由袁
州剿吳三桂賊帥夏國相等於萍鄉桑格合諸軍
並進破賊十二寨於來龍山夏國相等竄走長沙
十八年二月隨安親王復長沙
上賜桑格詩有百戰威名早已揚之句八月進征武岡賊
帥吳國貴馬寳張祖法等踞隘口拒戰桑格偕副
都統伊巴罕等督兵攻剿越三晝夜以礮擊斃吳
國貴賊衆悉潰追剿至楓木嶺之木瓜橋十一月
安親王奏令率每佐領下護軍三名還京二十年
五月
詔以桑格前此出征尚能奮勉回京後委頓不堪解護軍
統領任以世職隨旗行走三十五年二月
上親征噶爾丹桑格署護軍統領分管鑲白旗大營五月
師至克嚕倫河同内大臣阿密逹請追剿逃寇得
旨俞允分隸左翼軍隨平北大將軍馬思喀追剿至巴顔
烏蘭西路軍已擊敗噶爾丹於昭莫多會師收集
降衆護送至張家口尋還京
命復護軍統領原品三十八年二月卒子阿柱襲世職
欽定八旗通志卷一百五十九
