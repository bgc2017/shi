欽定八旗通志卷一百七十四
人物志五十四
大臣傳四十(滿洲鑲紅旗四德音泰常温達倫特欽拜成德夀)(額杭)
(奕禄)(温福)
音泰
音泰滿洲鑲紅旗人姓瓜勒佳初為西安駐防兵
康熙十三年隨副都統佛尼勒征吳三桂叛黨譚
宏吳之茂王屏藩等由漢中進師克陽平朝天等
關駐守梅嶺關射殪賊之毁木寨者追斬其渠一
人賊糾衆乘夜劫營音泰力禦中鳥鎗折齒得上
等賞十四年佛尼勒勦叛鎮王輔臣於秦州我軍
臨壕列圍賊突騎出犯音泰射殪三人賊駭遁復
勦西和縣屢敗之茂等於鹽關岐山堡十七年隨
征寳雞敗賊益門鎮十九年進征四川克保寧叙
州擊賊將胡國柱等在事有功二十七年授驍騎
校三十四年遷防禦明年三月署參領隨西安將
軍博霽率兵往會撫遠大將軍費揚古征噶爾丹
出西路五月
上由中路親征至克嚕倫河而西路積雨糧運遲滯又賊
屬預焚有草之地我軍迂道秣馬音泰言於博霽
曰
聖駕親臨擊賊我等宜倍道前進乃急趨昭莫多遇賊交
戰音泰射却賊數人大軍並進噶爾丹敗遁敘功
予雲騎尉世職四十一年遷佐領明年
上幸西安音泰以校射記名得與
賜宴尋授協領四十三年擢西安副都統明年授西寧總
兵官
上稔知其貧
特詔陜西督撫大臣助其練兵犒賞之費四十六年
諭曰音泰材健人優從軍十數年身經二十餘戰常中鎗
折齒益復奮勇嫻於馬步射兼通漢文自任總兵以來
邊外蒙古及内地人民交口稱譽且居西土久熟習邊
事著陞授甘肅提督四十八年遷川陜總督入
覲
賜孔雀翎及冠服鞍馬並
御書攬轡澄清匾額
賜之四十九年斡偉番蠻羅都等刦掠寧番衛冕山營遊
擊周玉麟遇害提督岳昇龍疏請往𠞰
上命四川巡撫年羹堯偕往羹堯至寧番衛昇龍已擒獲
羅都等三人付羹堯鞫詰既定讞羹堯遂先還昇
龍同建昌總兵郝宏勲由冕山至會鹽招降番蠻
諸酋願率衆十餘萬貢納糧馬音泰疏請即以降
酋為土司分隸其衆因劾羹堯不偕往招撫違
旨先還羹堯革職留任帶罪效力未幾昇龍以疾解任羹
堯知其曾向前任巡撫能泰布政使卞永式借帑
金萬兩尚未歸欵欲率屬捐俸代償音泰不從羹
堯遂入告
上以昇龍效力多年允羹堯代償
諭音泰宜與巡撫和衷尋
諭大學士曰音泰潔清自持不徇情面乃實心任事人也
五十一年左都御史趙申喬侍郎噶敏圖往勘慶
陽知府陳宏道西寧知州姚宏烈互訐虧帑婪賄
欵蹟因得原任巡撫齊世武布政使伍實阿彌達
分取火耗銀各數千兩事按律擬罪以音泰曾檄
示州縣官徵收錢糧輕減火耗不盡行革除議褫
職
上曰音泰居官甚優寬免之會奉
詔申禁遊民越境令嚴劾縱容之文武官於是邠州諸處
拘繫者四十餘案每案十數人或至四十餘人音
泰疏言訊鞫各案皆藉伎業營生無兇惡情狀可
否解回原籍收管如再縦出境議處所司
上曰遊民越境所以應嚴禁者恐聚衆刦掠漸致難圖明
季李自成即其騐也今閱所奏各案俱以伎業取錢餬
口非兇惡可比應即省釋槩免官員處分是年九月自
陳病痱不能理事
上曰朕前幸西安灼知音泰義勇洊擢至總督正已率屬
寬嚴並用軍民無不感戴朕甚愛惜之可令在任調攝
五十二年四月復以疾劇乞罷
許解任還京給第宅田畝以旌其廉又嘗
諭廷臣曰音泰朕所特用之人初用時人不知其善後乃
稱朕有知人之明五十三年四月䘚年六十有三
賜祭葬如典禮諡清端其雲騎尉世職例襲一次
特詔世襲㒺替子瑚什巴襲
温達
温達滿洲鑲紅旗人姓費莫由筆帖式授都察院
都事遷戶部員外郎康熙十九年授陜西道御史
二十五年遷吏科給事中三十三年兼管佐領三
十四年授兵部督捕理事官三十五年二月
聖祖仁皇帝親征噶爾丹温達奉
命隨皇七子允祐都統都斯噶爾等管理鑲黃旗大營明
年冬擢内閣學士三十八年授戶部侍郎四十年
三月
命往山陜察騐驛站馬匹還奏由大同府至保德州花馬
池及肅州涼州西寧莊浪蘭州等處視臕肥善馳
之馬悉加烙印疲瘦者通飭換補并牒巡撫嚴劾
官屬之餵飼失宜及侵蝕滋弊者得
旨報聞十月列議政大臣十一月雲貴總督巴錫疏劾遊
擊高鑑審理訟案捏飾并劾提督李芳述牒咨徇
隐李芳述亦劾巴錫置咨弗覆未會稿遽題有違
成例部議令巡撫察審
上曰李芳述在西寧時甚有聲名此事似曲在總督巡撫
未必從公著遣侍郎温達前往察審明年二月調吏部
侍郎尋還奏高鑑罪應徒巴錫應降級李芳述應
罰俸事詳李芳述𫝊九月擢左都御史四十二年
復奉
命往貴州鞫威寧總兵孟大志尅減兵鑲事得實論罪如
律四十三年遷工部尚書四十五年三月充
經筵講官十月調吏部尚書
諭曰朕因吏部事務緊要特簡任爾凡銓選已有定例當
遵例而行其介在兩可者時或滋弊宜加意體察四十
六年十二月授文華殿大學士時纂修
三朝國史
政治典訓
平定朔漠方略
大清一統志明史並充總裁官五十年十月
命八旗及部院大臣奏舉篤行孝義之人因
諭曰孝者百行之首爾等不可謂無由灼知如大學士温
達尚書穆和倫富寧安之孝不但衆人俱知即朕亦深
知之也五十二年
御製七言律詩以
賜有自少存心敦孝友之句五十三年正月乞休得
旨卿耆舊老臣才品素著自簡任機務以來恪慎和平實
心盡職勤勞歲久倚毘正殷覽奏以衰老乞休情詞懇
切准以原官致仕十二月
諭曰温達雖年老告退尚自康健著仍任大學士五十四
年四月疾
遣太醫診視
賜藥餌五月䘚遺疏上得
旨温達久任機務寬厚簡靜懋著勤勞予告之後朕眷注
猶殷仍起辦事正期長享遐齡以承寵渥遽爾病逝深
切軫悼下部議卹
命皇子及大臣二員侍衛二十員奠茶酒
賜祭葬如典禮諡文簡
額倫特
額倫特滿洲鑲紅旗人姓科竒哩西安將軍佛尼
勒子也康熙二十一年佛尼勒卒於官四川總督
哈占奏言佛尼勒家貧不能還京請以其子額倫
特留西安效用部議不許得
旨自逆賊擾亂四川以來佛尼勒勤勞軍事其子額倫特
准留西安補用二十三年補西安駐防佐領三十年厄
魯特部巴圖爾額爾克濟農刦掠喀爾喀札薩克
丹津部衆
上遣將軍尼雅翰率師往宣
詔旨令還所掠人畜率部衆徙居察哈爾地巴圖爾額爾
克濟農不從以其衆奔竄額倫特隨大軍追之不
及擒獲蒙古二人復隨將軍郎坦赴克錫圖穆稜
出嘉峪關追獲蒙古七人三十五年
上親征噶爾丹額倫特隨大將軍費揚古由西路進大敗
賊衆於昭莫多以功予雲騎尉世職擢西安協領
四十二年
駕幸西安
閱武設宴
特召額倫特近
御座前
親賜之飲
諭曰爾父宣力行間爾亦由兵丁效力以至協領故親賜
飲以示異於衆尋遷西安副都統調荆州副都統
四十九年
特授湖廣提督
上復念額倫特奉職清貧
詔湖廣總督巡撫等量為資助五十二年川陜總督音泰
以病乞解任
上嘉其清潔自持令在任調治久而未愈乃以湖廣總督
鄂海調補川陜而授額倫特為湖廣總督
諭大學士等曰額倫特音泰皆朕特用之人也初用時人
不知其善後乃稱朕有知人之明時江蘇巡撫張伯行
亦以廉節著
諭廷臣曰天下督撫惟額倫特與張伯行操守最優耳旋
奉
命與戶部郎中斡琿泰履勘湖南諸州縣廢壤四萬六千
一百餘頃疏請聽民墾闢酌於六年後科以下則
下部議行五十四年山西太原知府趙鳳詔巧立
税規貪墨不職額倫特奉
詔往勘得實疏言枉法受贓例應繯首鳳詔為左都御史
趙申喬之子受恩深重法應加等擬監候斬罪九
卿議改立决鳳詔遂伏誅時厄魯特策妄阿拉布
坦率賊衆犯哈密
上遣尚書富寧安等調兵進𠞰尋駐防哈密遊擊潘至善
等擊敗賊衆策妄阿拉布坦遁走於是領兵大臣
等定議先取烏梁海土魯番諸部而後進征厄魯
特五十五年閏三月
命額倫特署西安將軍事同總督鄂海協理軍饟十月策
妄阿拉布坦驅賊衆由噶順汛界山後過沙拉執
青海台吉羅卜蔵丹濟布而遁
上慮賊酋由噶斯口復犯青海乃
詔額倫特統重兵移駐西寧為青海諸部應援五十六年
三月奉
諭往巴里坤與將軍富寧安會議襲擊準噶爾邊界及留
後接應事宜十月富寧安以策妄阿拉布坦令宰
桑領賊衆由阿哩克路迤西潛去入告額倫特復
奉
勅回駐西寧
上遣侍衛諾爾布等至青海令諸台吉協力𠞰禦且
諭曰將軍額倫特才略過人凡有聞見其同心議行既而
青海親王羅卜蔵丹津以策妄阿拉布坦遣其屬
策凌敦多布往掠西藏欲滅拉蔵汗疏報額倫特
奉
命與内大臣策旺諾爾布統兵駐守青海防歸途剽掠
上復𠡠西寧松潘各路備兵為拉蔵汗救援
詔額倫特與青海王台吉等策議屯軍形勝之地額倫特
疏言西寧抵蔵之路有三惟庫庫賽爾嶺及拜都
嶺二路較珠爾肯一路寬廣易行請與侍衛色稜
分道進𠞰若賊衆一路拒敵則我師别有間道可
以直入蔵地攻其後尾若賊分路拒我其勢既分
亦無難剪滅
上令額倫特與策旺諾爾布定議以行五十七年四月偵
知賊衆戕殺拉蔵汗於布達拉城執汗子蘇爾扎
而據其地西蔵人來歸者額倫特並為安撫六月
額倫特與侍衛色稜分路進師額倫特率大軍自
穆嚕斯烏蘇啟行至圖勒哈圖以皮船濟因取道
庫庫賽爾嶺七月抵齊諾郭勒賊乘夜侵我軍壘
遣遊擊王汝載等擊敗之次日賊復從東南分路
來犯額倫特親率弁兵緣山接戰自寅至已賊潰
遁追擊十餘里多所斬獲得
旨額倫特領兵頗少徑抵絶域奮勇直前建立膚功非尋
常軍功可比事定後從優議叙尋聞賊酋托布齊等以
衆數千潛由喀喇烏蘇來拒我師額倫特率所部
疾趨欲先渡河扼朗拉嶺之險禦賊比至喀喇烏
蘇侍衛色稜等亦以兵來會併力進擊屢敗賊衆
賊復聚衆數萬環集來攻額倫特領兵奮擊身被
重創督戰益力與賊相持月餘至九月復厲兵進
戰射殪賊衆無算矢盡持刀奮呼斫賊賊益兵圍
之額倫特力戰殁於陣五十八年櫬還京
命親王及貝勒貝子公等迎至城外復
遣内大臣侍衛至其家奠茶雍正元年
世宗憲皇帝特命敘功予三等輕車都尉世職
賜祭葬如典禮諡忠勇入祀昭忠祠子愛山襲職
欽拜
欽拜滿洲鑲紅旗人姓瓜勒佳曾祖羅璧
國初隨兄勞薩來歸由佐領從征有功授一等輕車
都尉以兼襲兄子程尼所得一等伯兼一雲騎尉
併為二等公兼議政大臣卒子順保襲一等伯兼
一雲騎尉卒子竒通阿襲因病告休子即欽拜於
康熙三十四年襲四十六年授頭等侍衛尋改冠
軍使五十四年十月授散秩大臣十二月授鑲藍
旗蒙古副都統五十七年赴西寧軍營雍正元年
六月還京仍為散秩大臣十月補正黃旗蒙古副
都統十一月授兵部侍郎三年疏言馹站備緊要
事今大小武職印
勅俱由兵部派筆帖式領催由馹馳送查職任有輕重之
分馹馬有可用不可用之别請將參將以下停送
由提塘轉發其將軍提鎮副將有職掌大員仍舊
例部議如所請四年以前引失儀且巧辯革職發
軍臺效力九年正月
召還復原職七月率右衛兵赴北路
命參贊撫遠大將軍馬爾賽軍務授内大臣十年二月順
承郡王錫保奏欽拜實心辦事善于約束請調赴
察罕廋爾軍營
諭曰馬爾賽辦事甚不愜朕意扎克拜達里克軍營全賴
欽拜一人著仍留駐彼地八月凖噶爾賊犯北路為額
駙策凌等擊敗西遁時經略大學士鄂爾泰在肅
州派兵赴袞塔瑪哈戈壁堵勦
諭曰欽拜等擁兵萬餘駐守扎克拜達里克遇凖噶爾窮
寇徒手奔逸並不追擊怯懦不堪著傳旨詢問尋欽拜
奏言賊由推河逃遁臣等願領兵往追馬爾賽聽
李杕固守城池之說不允再三請往馬爾賽方領
兵起程及抵博木喀喇地方僅選兵七百令臣前
進馬爾賽竟還扎克拜達里克疏入
上以馬爾賽負恩縱寇
特命鞫實正法李杕擬斬如律十月署綏遠將軍十一年
正月署建勲將軍時平郡王福彭為定邊大將軍
詔與欽拜等酌定方略公同議行十二年協辦烏里雅蘇
台糧馬乾隆元年撤兵還京仍為内大臣二年署
領侍衛内大臣三年授青州將軍十年還京仍在
内大臣上行走十二年卒
遣散秩大臣帶領侍衛等往奠茶酒並
賞治喪銀五百兩
賜祭葬如例諡肅敏欽拜無嗣從子固寧阿襲二等子
爵
德成
德成滿洲鑲紅旗人姓兆佳康熙四十三年由筆
帖式授禮部主事五十六年兼副參領五十七年
遷工部員外郎雍正元年兼佐領尋遷本部郎中
三年二月遷參領八月擢鑲紅旗滿洲副都統七
年四月遷正藍旗護軍統領七月疏言旗人入學
後許考試筆帖式取中先以無品級筆帖式用陞
任後方與有品級筆帖式較俸推陞竊思文生員
係正途與舉人僅隔一階舉人授職七品請嗣後
文生員考補筆帖式者降一等與監生一體授八
品筆帖式下部議行八月遷正紅旗滿洲都統兼
管火器營事九月疏言臣奉
旨監試八旗鄉試生監騎射八旗咨送有名冊遺漏臨時
方咨者有已行文而禮部遺漏補送者且名姓重
誤甚多事關大典考試既有定期咨送當有定限
請嗣後禮部於考期四個月前行知八旗該旗將
姓名年貌造冊於兩月前送部該部即會同兵部
將旗分姓名年貌對清如該旗逾限禮部題參部
中舛漏監試大臣題參又言包衣佐領下莊頭子
弟居住屯鄉臨考所派&KR0694;衣參領不能遍識難免
頂替請嗣後每旗派參領一員每參領下派章京
一員本佐領派領催等帶送應考人向參領等識
騐公同送考騎射并送入場倘推諉不到禮部題
參又言例載十五歲以下應考童子亦令考試騎
射但年未及壯力不勝馬者甚多請停馬箭祗令
考試步箭俱議如所請九年正月奉
命往西寧辦理青海事務及噶斯軍需十年正月卒於西
寧
賜祭葬如例諡勤僖
常德夀
常德夀滿洲鑲紅旗人姓瓜勒佳康熙五十三年
由刑部筆帖式遷堂主事五十九年遷戶部員外
郎雍正元年授直隸巡道二年遷江西布政使抵
任嚴查倉糧虚報數目及地丁銀那新掩舊之弊
有虧缺者勒補三年調雲南布政使四年疏言雲
南距京八千餘里教職缺出咨部銓補必湏半年
外文憑到省又湏轉行地方官具文送撫臣處考
騐倘有荒疎老邁者勢必繳憑另選經年懸缺仰
懇
皇上勅諭吏部將滇省應選教職人員挨次截取二十員
發滇令撫臣預先考定等第註冊送部缺出即將
考定之員依次委署咨請實授前項將屆補完續
請截發如此則缺不久懸得
旨此奏甚是下部議行五年擢戶部左侍郎六年薊州水
利營田效力官梁文中毁苗殃民擅更成法
特遣常德夀往查治文中罪如律七年
上以西路軍需緊要寧遠大將軍岳鍾琪領兵出口署川
陜總督查郎阿陜西巡撫武格新任未諳
命兵部尚書查弼納總理稽查常德夀同常賚協理之各
給印信乘傳八年六月
諭大學士曰查弼納常德夀等此次查辦軍需甚屬可嘉
著交部從優議敘尋議加二級七月遵
旨往甘州凉州辦理大兵駐歇一年口糧行至平番縣之
紅城堡卒
予祭葬如例
杭奕禄
杭奕禄滿洲鑲紅旗人姓完顔由閒散考授中書
雍正元年正月授額外員外郎三月補監察御史
十月遷光禄寺少卿二年十一月充繙譯鄉試副
考官三年正月遷光禄寺卿時奉
旨蘇州松江長蠲正項錢糧四十五萬杭奕禄疏言
聖主施千古未有之殊恩蠲錢糧至四十五萬臣思蠲免
之數按田均算其中有田者雖多無田而佃種人
田者亦不少有田納賦既邀蠲免定額佃人納租
業主亦宜酌減常式俾貧富均沾實惠得
旨此奏甚公下九卿詹事科道議尋議減十分之三如業
戶免額一錢則佃戶減租米三升
詔如議速行五月擢左副都御史仍兼管光禄寺事五年
九月以安南國定界事
命偕内閣學士任蘭枝往
諭國王黎維祹先是原任雲貴總督高其倬查奏安南國
界有内地舊境百二十里應加清理於賭咒河立
界國王具疏陳辯
上命總督鄂爾泰再行確查給還八十里於鉛厰山下小
河内四十里立界國王復疏辯
勅該國王不必以從前侵佔内地為嫌中心疑懼拳拳申
辯至是復
命杭奕禄等往
諭未至國王奉
勅悔罪上表謝鄂爾泰以
聞六年正月
詔以鄂爾泰所查鉛厰山下四十里地畀安南並
勅諭令杭奕禄等齎往宣讀
賜敕曰朕前令守土各官清立疆界原屬行之内地未令
清查及於安南也督臣高其倬以職任封疆詳考志書
兼訪輿論知開化府與安南分界處當在逢春里之賭
咒河於是一面設汛一面奏聞比因該國王陳奏朕特
降旨令撤汛另議立界又恐高其倬固執己見復命接
任總督鄂爾泰秉公辦理鄂爾泰體朕懷遠之心定界
於鉛厰山下小河較舊界已縮減八十里誠為仁至義
盡此皆地方大臣經理疆界職分所當為朕統馭寰區
凡屬臣服之邦皆隸版籍安南既列藩封尺地莫非吾
土何必較論此區區四十里之地若該國王以至情懇
求朕亦何難開恩賜與祗以兩督臣定界時該國王激
切奏請過於觖望種種陳訴甚為不恭該國王既失事
上之道朕亦無從施惠下之仁此天地之常經上下之
定體乃王自取非朕初心也頃鄂爾泰將該國王上年
十二月内本章呈奏知該國王深感朝廷之仁自悔從
前執迷之誤踴躍拜命詞意虔恭朕覽閱之餘甚為嘉
悦在王既知盡禮在朕便可加恩況此四十里之地在
雲南為朕之内地在安南仍為朕之外藩一毫無所分
别著將此地仍賞賜該國王世守之並遣大臣前往宣
諭該國王其知朕意十月杭奕禄等還京奏言臣等於
三月自滇起程取道廣西五月至鎮南關安南陪
臣范謙益等六員叩迎關門外六月抵貂瑶營國
王復遣陪臣迎勞且請儀注欲以其國敬天禮行
五拜三叩臣等責以
天朝定制薄海共遵無得更張乃愧悚聽命臣等渡富良
江至彼國長安門國王黎維祹跪迎臣捧
敕由中門入維祹率文武陪臣聽宣畢行三跪九叩首禮
臣等復宣示
皇上中外一視種種恩德嗣後當倍加忠慎戒飭守邊員
目毋得滋事階禍維祹聞言以手至額者再四誓
世世子孫永矢臣節復送至長安門兼餽贐儀臣
等婉辭不受回至鎮南關陪臣吳廷碩等四員齎
國王陳謝奏章叩乞轉奏臣等伏思安南僻荒
遠久列外藩
皇上念其累世恭順不忍以片壤故即加兵討且鑒其感
恩悔罪行賞賜地此誠怙冒
鴻慈撫綏
至計臣等睹異地之歡騰識
天威之遐暢謹據實奏
聞祈宣付史館昭垂萬世疏入
上允之是月授刑部左侍郎尋署吏部尚書十一月
遣杭奕禄偕副都統覺羅海蘭赴湖南會巡撫王國棟訊
逆犯曾静尋
命提犯來京七年九月授鑲紅旗滿洲副都統仍兼侍郎
八年三月奉
旨解侍郎任回旗辦事四月補禮部左侍郎五月署右翼
前鋒統領時凖噶爾台吉噶爾丹策凌納青海叛
賊羅卜蔵丹津久不獻大軍征之九年二月
上慮陜甘二省民㦯以用兵為累
特命杭奕禄與左都御史史貽直署内務府總管鄭禪寳
率同翰林院庶吉士及六部學習人員國子監肆
業選拔貢生等往宣諭化導七月
諭杭奕禄協辦西安軍需其宣諭化導事交史貽直鄭禪
寳分辦十年七月署西安將軍十一月
諭曰聞陜西甘凉沿途一帶營伍廢弛總督劉於義事務
繁多不能親身察閱著侍郎杭奕禄往來稽查悉心整
頓給與欽差大臣關防凡有辦理事宜俱與劉於義酌
行山西近邊營伍與陜西相近者亦著杭奕禄一體稽
查十一年七月
諭曰杭奕禄係朕特差稽查沿邊營伍之大臣理宜體䘏
弁兵潔已奉公以副委任今聞其沿途驕奢放縱擾累
兵民甚屬溺職尋奉
旨在肅州永遠枷號乾隆元年二月
召來京授額外内閣學士三月補工部右侍郎時恭修
世宗憲皇帝實錄
命杭奕禄充副總裁四月
遣往西藏駐劄辦事十二月轉工部左侍郎四年四月
奏言西蔵西南三千里外巴勒布國有三汗一名
庫庫木一名顔布一名葉楞雍正十二年曾通貢
近三汗交惡臣遣貝勒頗羅鼐宣諭罷兵三汗歡
欣聽命遣使進三部落戶口數並金銀絲緞及珊
瑚念珠等物報
聞六月遵
旨還京調刑部左侍郎十二月襲其從兄戶部侍郎申
珠渾所遺三等輕車都尉世職五年二月奏言巴
塘裡塘土司品秩同所屬地方亦相等歲給養廉
巴塘一千兩裏塘祗一百三十五兩請將裏塘土
司二員養廉量增
詔於裏塘地方征收錢糧内交打箭爐充餉者以四百
兩增賞土司用示優恤三月擢左都御史四月兼
議政大臣十二月因秋審冊錯擬緩决降二級留
任十年十月以老病乞休
諭曰卿才品優長簡任風紀正資料理著照舊供職十
一年閏三月
上察其行走艱難
命以原官致仕十三年七月卒子哈豐阿襲三等輕車
都尉世職任山西參將
温福
温福滿洲鑲紅旗人姓費莫雍正六年由繙譯舉
人補兵部筆帖式九年往北路軍營隨撫遠大將
軍平郡王福彭辦理軍務十二年兵撤回京乾隆
五年授兵部主事八年遷員外郎在軍機處行走
十年遷吏部郎中十一年六月調戶部銀庫郎中
十二月擢湖南布政使十四年調貴州布政使十
九年以辦理平遠州民陳新序鬨堂一案草率完
結奉
旨革職自備資斧於烏里雅蘇臺辦理糧餉效力贖罪
二十三年三月
命署内閣侍讀學士隨赴定邊將軍營辦事四月實授
時將軍兆惠統兵至庫隴癸山有宰桑恩克圖等
率二百餘戶據山險我兵乘霧夜擊之温福同副
將高天喜攜大礟登山擊賊俱斃十月隨大兵勦
賊葉爾羌二十四年二月奉
諭據將軍兆惠奏侍讀學士温福打仗手受鎗傷顴骨
受鳥鎗擦傷且於諸處奮勉效力著加恩補授内閣
學士是年回部平奉
旨議敘軍功加六級紀錄九次二十五年回京授鑲紅
旗漢軍副都統二十六年授倉場侍郎二十七年
特恩賞給世襲雲騎尉三十四年授福建巡撫三十五
年入為吏部侍郎在軍機處行走七月授理藩院
尚書尋署工部尚書八月兼正黃旗蒙古都統三
十六年八月奉
旨授副將軍統兵勦金川時大兵分三路進温福率兵
二千餘由瓦寺之巴朗拉提督董天弼由甲金達
援達木巴宗總督阿爾泰由約咱攻僧格宗十一
月丁酉奏言阿爾泰董天弼於六月間一聞金川
據革布什咱小金川乘勢圍鄂克什之信即分西
南兩路夾擊尚非失計而董天弼忽改由木坪是
以明正侵地雖克復而賊酋得悉衆固守約咱以
拒我兵且西路兵經董天弼帶往木坪之外現在
福昌處只留千餘分守各隘餘兵無幾以致不能
進攻臣思此事辦理之始所以兼從南路進者原
因金川據革布什咱是以就已到官兵於此進勦
然道遠本非正路當以西路為正兵且此路原係
從前征勦金川之地其小金川巢穴即各營駐兵
之所今南路自章谷進攻而西路自北直進取其
中堅前後夾攻使賊腹背受敵不難殄滅以臣愚
見南路現集兵八九千名已不為少木坪一路雖
再添兵亦屬無益查西路由汶川出口除山神溝
巴朗拉之外自必尚有可進之路奮力夾攻似可
得力奏入
諭奬所見已得要領竚俟捷音尋
諭軍機大臣曰辦理小金川一事温福以西路與賊巢
最近欲於西路進攻自為扼要之見但形勢亦不可
不為審度賊人所以拒守巴朗拉者原因攻圍鄂克
什遂於要隘設築碉卡扼我援兵賊既以為負嵎之
勢即幸藉大礟力攻破一碉賊即乘其殘壘復築勢
豈能層層攻擊若於用礟之外令士卒輕冒矢石倘
稍有挫損更不成事體此時南路既有重兵西路復
添兵力僧格桑自必守兩路不暇他計朕意總以為
攻取要策必當避其碉卡越道而進使賊人失其憑
恃官軍得以乘間擣虚方為制勝之道著温福悉心
籌辦丙辰授武英殿大學士復
諭曰温福現已馳至巴朗拉扼其要害但其地山嶺險
峻并與賊巢相近碉卡又多該處所有川兵不及二
千且漢兵土練遇事俱不足仗萬一稍有退阻僅存
温福所帶之滿洲兵二百名其勢未免單弱温福前
奏至彼察看事機如刻難少待即就現有之兵奮力
前進但亦不可不詳審形勢明於彼此進退之機方
可進攻若銳意深入兵力不充賊人既無所畏憚且
恐約咱甲金達兩路同時會𠞰更不足以壯聲援温
福務當善體朕心加意慎重董天弼兩路惟恐其懈
於急攻温福一路則惟恐銳於輕進厪念相同而於
温福尤甚十二月奏攻巴朗拉賊抗拒情形得
旨温福等帶領官兵攻打巴朗拉碉卡殺賊頗多殊屬
實心任事惜其時兵數無多而綠營士卒又皆懦怯
不克成功温福何罪之有仍著交部議敘庚寅偕參
贊五岱等攻巴朗拉三晝夜殱賊數百生擒十二
破大碉六小碉二得
旨温福等以滿洲官兵在前綠營官兵在後晝夜攻打
甚屬奮勉實堪嘉予似此聲勢賊人自必膽落不日
即可集勲温福著賞給小荷包二對三十七年正月
戊戌取達木巴宗撥兵分據南北山最高處所得
石碉悉焚之乙巳復分兵由别斯滿瑪爾瓦濟兩
路夾攻大軍由中路進攻至斯底葉安賊寨獲碉
卡百餘殱賊三百
上嘉之三月丁未奏攻克資哩賊寨丁巳奏攻得阿喀
木雅六月乙丑奏克東瑪賊寨七月丁酉奏攻得
固卜濟山梁碉卡十月乙未奏攻得路頂宗及喀
木色爾大小卡寨五十餘碉房三百餘十一月丙
午奏據博爾根山梁並攻得瑪覺烏寨落
上以簇拉角克那拉覺等處賊碉林立與我兵後路相
通者甚多温福等宜善為防範壬子奏攻得達克蘇
山寨碉卡己未奏攻得附近明郭宗一帶山梁山
溝及沿路碉卡移駐大營偵道以圖直攻美諾十
二月乙丑奏攻得公雅山皆有
旨議敘癸酉授定邊將軍丙子奏攻得明郭宗
諭曰温福督兵進勦攻克賊巢緊要門戶從此直搗美
諾自可迅奏膚功温福著交部議敘辛巳奏由帛噶
爾角攻得布朗郭宗復進攻克底木達擒僧格桑
之父澤旺解京得
旨交部從優議敘三十八年二月劾額駙色布騰巴勒
珠爾偏徇參贊五岱等欵
詔革五岱職遣戌伊犁色布騰巴勒珠爾坐削爵是月
辛巳奏攻得功噶爾拉等處三月丁酉奏攻得昔
嶺碉卡嗣因冰雪深厚屢攻未能得手移營木果
木分兵守隘口賊佔大營後路劫礮局六月辛亥
温福率衆禦中鎗而亡先是温福參奏侍衛烏什
哈達等私離汛地
皇上慮其輕躁僨事
特諭曰伊等不遵將軍號令固不得謂之無罪但温福
即欲辦理烏什哈達亦覺過當烏什哈達理應看守
所佔之處遣兵寄信温福不應將兵帶回此其罪也
但烏什哈達亦曾攻碉奪卡今棄山岡而能復行佔
據亦可以抵罪温福平時口吃在朕前奏事尚不能
達其意性又頗露急躁官兵不知其如此必謂將軍
性&KR0997;兵衆難堪又因不能即克地方心中煩躁不論
地險雪深一味催迫官兵如此辦理恐失軍心不可
不戒也至是果失事奉
旨温福倉猝遇變臨陣捐軀著賞一等伯爵世襲㒺替
入祀昭忠祠並賞銀二千兩治喪其應得卹典仍著
該部察例具奏伊子永保即著承襲伯爵七月辛丑
復奉
諭曰前聞温福在木果木軍營遇變捐軀賞給一等伯
爵嗣據劉秉恬奏初九日未時忽有客民二三千並
匠役人等奔赴登春詢稱木果木礮局已被賊人搶
劫大營四門關閉客民無所依倚因各散回初十日
賊番悉衆擁至斷絶大營水道綠營兵潰散遂至失
事等語是温福軍營民散在前兵潰在後實係温福
不能先事預防所致營中礟火係三軍之命若聞賊
繞布朗郭宗之信早派精兵嚴守後路防護礮局何
至為賊搶劫而客民匠役數千亦當收之營内為彼
護持即備人數以壯軍威亦無不可斷無堅閉營門
聽其散去之理既示賊番以弱且至摇惑軍心則温
福之倉皇失算其死皆由自取今復據海蘭察富勒
渾等查奏温福軍營陣亡文武大小各官多至數十
人而將弁兵丁之未出者至三千餘人此皆温福乖
方失事以致折將損兵使其身尚在即當立正典刑
以申軍紀豈可復膺五等之封所有賞給伯爵著銷
去但念其究係陣亡仍著交部照例議卹其應得何
世職即令伊子永保承襲旋部議給騎都尉兼一雲
騎尉與原有之雲騎尉應歸併為三等輕車都尉
四十一年三月徹銷子勒保現任陜甘總督永保
現任哈什哈爾參贊大臣
欽定八旗通志卷一百七十四
