欽定四庫全書
欽定八旗通志卷二百七
人物志八十七
大臣傳七十三(漢軍正藍旗二成佟鳳彩國趙賴甘文焜喻龍甘璧)
(白鍾山)(李宏)(李夲)
佟鳳彩
佟鳳彩漢軍正藍旗人初為國史院副理事官順
治元年授香河知縣三年内陞山西道御史疏言
近畿沿河州縣頻年報災皆由堤岸衝決所致宜
額設堤夫培築堅固事下部議行尋
命巡視河東鹽政七年巡按湖南明年外轉湖廣武昌道
十年調河南督糧道十四年遷廣西右布政使十
六年調江西左布政使明年擢四川巡撫疏言蜀
自張獻忠蹂&KR1011;後城邑村墟所在蕩然宜令各官
捐輸修築省會城垣並葺學宫又疏言成都舊稱
沃野千里賴都江大堰蓄洩以資灌溉因遭兵燹
壅塞日久請於近堰各州縣按糧派夫每歲農隙
時官為督率開濬疏並下部議行尋丁祖憂回京
康熙六年授貴州巡撫九年疏言天下所苦累者
驛站而險遠尤苦累者黔省層山峻嶺上而復下
下而復上故俗言地無三里平也馬走一站必蹄
瘸脊爛夫抬一站必足破肩穿甚至中途倒斃司
驛者徒被參處竟無良策前此之勉力支撑者當
軍興旁午不暇計及於民名為官應夫馬實則協
帮於闔省里甲屢奉
明詔嚴禁私派臣與督臣甘文焜再四籌酌盡除協帮驛
站之累今已歲餘民間稍有起色獨驛站萬難撐
持東往湖廣者如興隆驛清平驛平越驛新添驛
西往雲南者如查城驛安南驛新興驛普安驛相
距遠者百餘里近者亦八十餘里所經坡嶺或陡
如立壁或﨑嶇盤旋人足馬蹄無不損傷應於重
安江楊老堡黃絲舖盤江坡江西坡軟橋坡六處
各增設腰站照各驛額設馬五十匹馬夫二十五
名謹繪驛路全圖入告請
勅部詳議又疏言舊例鋪兵一名日給米一升不足飽一
口故召募罕應每勒令百姓輪當近大路者尚可
勉強應役若遠隔一二百里輒斂銀轉雇借名多
派滋擾請嗣後於日給升米外加給銀二分庶應
募弗缺而百姓亦免騷擾又疏言黔省田土或巖
畔或溪澗隨其形勢零星開挖我
朝闢黔之初州縣衞所各官俱係隨營委署之人不
諳田畝賦役隨意開報戶部見其數目參差以明
季賦役全書發黔訂正因將原報多者不復更改
原報少者照全書增添臣蒞黔之初見其頭緒冗
雜酌訂由單規式咨明戶部並嚴飭府州縣衞所
等官將由單填給花戶一以杜私派之弊一以騐
全書之相符與否嗣據各屬造報有稱荒多熟少
請於熟田内包納者有稱田地屬府州縣而丁差
久在衞所者有稱田地屬土司苗人向來不計畝
數止照寨之大小定糧數之多寡者此多彼縮不
能照則例填給盖實徵數目與全書所載本不相
符且田地名色甚多錢糧輕重不一有徵糧不徵
銀田有徵銀不徵糧田徵糧則每畝自數合至數
斗不等徵銀則每畝自數分至數錢不等臣現飭
司府各官詳細清理若限期忙迫難免一誤再誤
當俟清理完日於全書内逐一更明達部以垂永
久疏並得
旨俞允十年丁母憂十一年七月起為河南巡撫兼理河
道十二年疏言豫省平定有年百姓苦累未蘇每
歲修築黃河用夫七八千名或至萬餘名自二月
至十月俱按地畝起派似乎公矣然狡猾之徒以
自己田土飛灑於人勢豪之家以他人地畝包攬
於己甚至紳衿衙役借題優免致懦弱鄉愚愈累
愈貧每月三四兩不等方能雇夫一名及解到河
工又為積年河工夫頭百計欺壓苦不能受勢必
至於逃逃而提補又得二三兩重雇是每夫一月
已費至六七兩矣即以一歲萬夫初雇月需三四
兩而計每年費至三四十萬今莫若官雇照順治
十八年以前例每夫每月僱價二兩每歲上工九
個月每夫止用僱價一十八兩綜萬夫計之止用
一十八萬兩其每歲估夫若干需銀若干除歲徵
河銀外計通省地畝分别等則派銀足之刊明由
单内我
朝制度凡錢糧俱照明萬歷年間則例此項似屬加
派而派夫較之派銀所費不啻數倍曷若稍一更
變每畝不過加之釐毫俾得安心農畝此歲修之
議若是倘遇意外大工僱價浩繁或動何項錢糧
又在臨時再行酌題者也疏下部議如所請得
旨派夫累民允宜停止若派銀雇夫仍屬累民著照順治
十八年以前例支河庫銀雇給如有不敷需動别項錢
糧再行題請鳳彩又疏言均平里甲久奉
俞旨通行直省惟河南荒多熟少因循如故雖有里甲之
名其實多寡不一多者每里或五六百頃少者每
里止一二百頃或寥寥數頃有司止知照例編差
里大則田多戶殷衆擎易舉里小則田少人稀難
以成役更有官儒戶名或不入甲或入甲而不當
差甚至避重就輕大里愈得便宜小里愈增苦累
今莫若令州縣印官按現在征糧地畝冊如一州
縣有地一千頃原分為十里者每里均分一百頃
一里之中各分十甲每甲均分十頃遇有差徭按
里甲分當則豪強無計躱避貧弱不致偏枯矣疏
下部行又疏言豫省沿河地方雖云産柳然除隄
柳園柳外俱民間納糧地栽種以供採辦自康熙
七年以來協濟江南河工之柳已二百七十餘萬
束矣而本省歲修常需百餘萬去歲開封府屬陽
武縣之潭口寺工險事迫無柳可用將民間之桃
李杏梨等樹盡行砍伐堵塞方保無虞是修防本
省河工尚且不敷難堪協運外省且豫省黃河水
勢洶湧原無商旅巨艦往來不過各河口寥寥之
渡船耳一遇協濟渡船不敷將小河民船從陸地
挖溝引水拉至大河每隻不過装柳二三百束然
尚有船可運也今朱仙鎮市舶見封雇無已俱各
畏縮不前大河又無片帆往來百姓運柳至河干
者祗望洋而嘆官吏束手無策若不亟圖變通將
來必至誤運現在協濟七里溝之柳九十餘萬束
而隄柳園柳官給脚價銀一分五釐民柳連運脚
每束給銀四分五釐向來運本省之柳修本省之
工每束尚給銀五分今遠運江南千里之外止給
四分五釐小民無術飛運安得不賠累乞
勅河臣於江南僱船到豫使民止備辦柳束輓運河干嗣
後就江南鄰近無河患處酌辦協濟留河南有餘
不盡之柳梢以備本省河患庶百姓稍得蘇息大
工不致遲誤矣疏下九卿科道議行是年冬逆藩
吳三桂反河南為進𠞰通衢鳳彩嚴飭各屬凡軍
需糧草官購官運又酌分解馬解礟與出兵道路
俾遄行無滯十三年十二月以疾乞休得
旨解任調理南汝總兵周邦寧以士民籲留入告左都御
史姚文然疏言鳳彩相貌議論樸實無奇而老成
練達謹慎和平服官二十餘年皆能稱職其撫豫
數載恤民疾苦民愛而信之傳聞告病以來百姓
皇皇如失所倚恃宜令力疾視事資駕輕就熟之
益
上命鳳彩仍留任十六年七月卒於官年五十有六
賜祭葬如典禮諡勤僖祀河南四川貴州名宦
趙賴
趙賴漢軍正藍旗人父趙夢彩天聰八年授佐領
後以監修
福陵在事勤慎予三等輕車都尉世職順治四年賴襲父
職六年以署參領隨謙郡王瓦克達討叛鎮姜瓖
有功遇
恩詔晉一等輕車都尉又一雲騎尉康熙三年擢正藍旗
漢軍副都統十三年
命隨順承郡王勒爾錦討逆藩吳三桂擢貴州提督值貴
州湖南俱䧟賊
命留駐九江就近募兵設四營將校統以防𠞰尋擊敗賊
衆於都昌縣之土塘山及鄱陽縣之大灣十五年
四月改授江西提督時三桂之偽將軍韓大任糾
賊衆䧟吉安據之簡親王喇布督師進征賴同將
軍哈爾哈齊率兵攻克東關斬偽副將楊玉等進
師圍城屢敗迎戰賊衆十六年三月韓大任乘夜
突圍奔竄賴追之不及引軍還殱其餘黨吉安平
尋遣兵𠞰平賊黨於泰和等縣又與副都統尼滿
敗賊於大嶺斬賊五千餘復安樂縣十七年調湖
南提督十八年隨簡親王敗賊於衡山縣復衡州
府旋偕副都統雅哈喇復耒陽祁陽等縣時三桂
已死賊黨胡國柱吳國貴吳應麟等嫌隙漸生賴
偵得其情以
聞請乘渙散之會指名招徠
上可其奏尋同將軍林興珠提督趙國祚擊敗吳國貴等
賊衆復武岡州是年以大兵將進取貴州仍
命賴為貴州提督尋奉
諭詳議𠞰賊事宜因疏言武岡楓木嶺為入雲貴大路其
西為蓮花山東為蓼溪司峝口黃茅嶺各有小路
可通雖皆峻嶺崎嶇然彼可來我亦可往計賊僅
能當路掘濠設礟石拒守耳宜分布將士刻期並
進使逆賊不能久延喙息
上以其疏示在事大臣協謀定議以行十九年大將軍貝
子彰泰將軍蔡毓榮統師由楓木嶺進賴同總兵
趙應奎等由蓼溪司進攻克龍頭山泡洞口瓦屋
塘雲霧嶺五子坡諸賊寨賊將馬寳竄走賴遣遊擊
甘文煌追擊敗之洪江恢復黔陽縣旋由沅州趨
鎮遠屢敗賊衆復黎平銅仁思州思南等府二十
年同將軍穆占敗賊將高啟隆夏國相等復平遠
府大軍之自湖南進者並隨貝子彰泰與廣西四
川兩路大軍會期征雲南賴奉
詔率所部留鎮貴州二十一年擢正藍旗漢軍都統二十
六年以老乞休三十一年六月卒子述汴襲職
甘文焜(子國城)
甘文焜其先江西豐城人後遷瀋陽父應魁從
世祖章皇帝入關隸正藍旗漢軍官至石匣副將文焜由
兵部筆帖式累遷禮部啟心郎
聖祖仁皇帝御極改大理寺少卿康熙二年遷順天府尹
六年正月授直隸巡撫先是左都御史郝惟訥以
督撫親蒞屬邑官吏因緣派累民間奏罷巡歷例
七年六月文焜疏言巡撫不巡視屬邑則吏治民
隠無由知悉如巡撫不賢圖潤私家雖坐守一城
而苛屬擾民之事正多若更賢必自愛名節省從
役絲毫不以累人而年歲豐歉民間利病有司貪
廉悉無遁情請仍
勅令巡視但申嚴苛擾禁例則不肖之人知儆而實心任
事者得盡職守疏下部詳議部臣執郝惟訥前奏
寢其事
上曰各省遇有水旱等災督撫減省從役速行履勘庶不
至顛倒輕重且可察訪貪官蠧役重加懲治於苦累兵
民之事騐實即行更改其允文焜請著為令九月文焜
疏報履勘涿霸安祁等州大興高陽文安武清束
鹿清苑等縣田地數萬頃秋雨為災請全蠲歲賦
已徵夏税流抵來年部議按例減免有差得
旨朕聞保定真定二府及霸易道所屬州縣被災特甚勘
報十分九分者其盡行蠲免内有已徵者流抵來年文
焜復劾昌平順義懷柔密雲交河各州縣官遲報
水災得
旨下部處分如例會總督白秉真以賑費浩繁請聽官紳
等輸納銀米文焜輸銀三千助賑議敘加銜工部
侍郎旋擢雲貴總督八年五月受事奏禁各驛站
於額設夫役外派民協助時吳三桂鎮雲南雲貴
總督駐貴陽三桂欲藉邊釁以固兵權詭報土番
康東入寇又隂趣凱里諸苗煽亂羽檄交馳以覘
文焜措置文焜料康東無能為患凱里近在肘腋
不制恐滋蔓難圖先督兵進𠞰擒斬無算連破賊
巢遣副將冶秉忠搜𠞰阿魯山陣斬賊酋阿戎餘
黨悉平乃以進𠞰康東師期移檄雲南而三桂果
以康東遠遁來告文焜尋以滇疆遼闊疏請巡視
因遍歷各府州十年三月疏言滇黔山路崎嶇且
多瘴癘官員卒於任者請給勘合由驛歸櫬疏下
部議行七月以病求罷
上以旨慰留九月丁母憂
命在任守制十一年臻剖逆苗阿福倡亂文焜遣兵搗其
寨陣斬千餘人擒阿福誅之文焜再疏乞歸葬
許給假治喪十二年十月還貴陽任事時方
允三桂撤藩之請三桂期以十一月二十四日起行隂結
黨羽謀反先期三日戕雲南巡撫朱國治分遣逆
黨逼貴陽文焜聞變即繕疏遣族弟文烱齎馳入
告復致書川湖總督蔡毓榮趣其集兵沅州聯絡
楚黔聲援先是文焜回京治喪三桂請以總督印
交雲南巡撫署理因假訓練為名盡調督標弁兵
赴滇厚結之至是煽誘潰散莫聽文焜調遣文焜
既牒提督李本深領兵扼盤江上流以拒賊適本
深以書來覘文焜意中多遁辭文焜復為手書答
之略曰黔省安危責在提督逆賊受
國厚恩㒺思圖報乃弄兵一隅自取滅亡我輩忠孝
自矢建樹正在今日尚其同心協力手足相依萬
一不濟惟有效張巡南霽雲以身殉國斷不稍存
携貳也本深得書弗顧竟據安順府從逆貴州巡
撫曹申吉亦降賊文焜見城中將吏無一可與謀
者度貴陽不能守惟鎮遠地勢險阻外可號召荆
楚之兵内可抗扼滇黔之隘堵遏凶鋒力圖𠞰滅
猶事之可為者因令妾盛氏率婦女等七人自經
死即輕騎馳赴鎮遠至則守將江義亦已從逆文
焜至吉祥寺江義以兵環之文焜嘆曰封疆之臣
當死封疆事至此無能為矣整衣冠望
闕再拜遂自刎死年四十有二第四子國城及筆帖
式和善雅圖從死焉後數年吳逆既平貴州巡撫
楊雍建疏陳文焜滇黔政績及遇賊死節事得
旨甘文焜總督雲貴供職勤勞吳逆反叛捐軀殉難忠節
深為可憫下所司優恤並
允直隸巡撫于成龍請遣其長子宣化府同知國均迎櫬
還京至之日
遣大臣迎奠於盧溝橋贈兵部尚書
賜祭葬如典禮諡忠果廕子國璧入監二十五年貴州巡
撫閻興邦以士民請建專祠於貴陽入奏
御書勁節二字額其祠
世宗憲皇帝時以文焜入祀昭忠祠國璧自有傳
喻成龍
喻成龍漢軍正藍旗人由廕生任安徽建德縣知
縣康熙十三年遷山西潞安府同知安徽巡撫靳
輔奏留以同知管池州府通判事十七年題補池
州府知府二十三年丁母憂服闋補江西臨江府
知府二十七年遷山東鹽運使三十年遷山東按
察使三十二年擢山東布政使三十四年六月遷
太常寺卿時議征噶爾丹
命協同左都御史于成龍督運中路軍糧十二月遷大理
寺卿三十五年擢刑部右侍郎三十六年轉餉寧
夏三十七年轉兵部督捕侍郎三十八年十一月
併督捕事歸刑部以成龍為刑部額外侍郎三十
九年三月
命偕尚書范承勲王鴻緒侍郎王掞田雯王紳布雅努顧
藻副都御史夀鼐督修高家堰堤工九月補左侍
郎十一月調工部十二月授安徽巡撫四十二年
擢湖廣總督四十三年疏言鎮筸鎮額兵二千一
百紅苗新附部議勻抽督撫提鎮各標兵九百合
為三千防守官兵皆係額設與其勻抽不如勻調
協汛逓年更換又言紅苗歸化應將辰沅靖道移
駐鎮筸增同知通判巡檢吏目等官專理苗務歸
辰沅靖道轄武職不許干預苗犯輕罪聽土官發
落命盜重案土官拏解道廳審擬五寨司土官歸
廳官管轄各員俱照邊俸陞調地方有逃盜事土
官一併議處以麻陽縣訓導移駐五寨司設義學
聽苗民肄業苗寨有仇殺者視聚衆多寡并土司
分别治罪均得
旨允行是年河工告成敘督修高家堰功加成龍五級四
十五年疏請湖廣各土司子弟有讀書能文者注
入民籍考試從之先是成龍於四十三年疏題鎮
筸鎮兵王漢傑聚衆搶掠當鋪應正法餘黨不識
姓名免深究
上以王漢傑等俱係防守兵丁前後糾黨三百餘人肆行
譟掠又出城站隊逼官索結情罪可惡
諭再詳審定擬具奏至是成龍覆奏引律不合又不劾該
管官
諭曰凡管理兵丁將弁必平素約束軍伍禁令嚴明兵丁
始克遵法紀地方無事今喻成龍不將各營武弁讞審
明白輙以並不知情徇庇具題著該部嚴加議處部議
革成龍職五十二年
命復原職尋卒
甘國璧
甘國璧漢軍正藍旗人父文焜雲貴總督殉吳三
桂之難有傳康熙二十八年國璧以父廕授河南
陜州知州累遷江蘇蘇州府同知浙江寧波府知
府四十二年遷陜西甘山道丁憂回旗四十二年
補山東登萊青道五十二年擢江蘇按察使五十
三年遷山東布政使五十四年擢雲南巡撫五十
七年二月疏言鶴慶永北皆通西邊要路今備兵
防守宜多儲糧查蒙化麗江等府州縣應徵糧米
例係四年折徵一次兹屆折徵請仍徵本色十二
月疏言撒甸苗傾心歸順請移武定府同知駐撒
甸分防治理俱下部議從之五十九年五月奏雲
南迤西向未設驛今大兵出口自安寧州起至塔
城止請設二十一站又疏言州縣因公挪用虧空
錢糧請照霉爛倉穀例革職留任限年賠完其霉
爛倉榖者不論在任解任及分賠之知府限内全
完准其開復均下部議行先是都統武格將軍噶
爾弼會兵進藏議糧專用川運年羹堯奏蜀糧不
足兼供滇蜀兵九月國璧偕總督蔣陳錫奏撥用
雲南糧
上責其不能預先料理幾至遲誤蔣陳錫甘國璧俱革職
自備資斧運米進藏雍正元年徹兵二年
命赴雲南賠補運糧倒斃牛馬並侵用銅錫等項銀八萬
十年回京十月授鑲白旗漢軍副都統十一月擢
正黃旗漢軍都統十三年五月
命隨同王大臣辦理苗疆事務未幾兵部參奏國璧朦混
奏免西安糧道祖允焜應追軍需議降級留任
諭曰甘國璧以輓運軍需貽誤革職已成廢棄之員前歲
朕因辦理旗務一時不得其人念伊尚無貪贜劣蹟將
伊用為副都統旋授都統之職實冀其殫心供職以圖
後效乃伊狡猾性成諸事瞻徇沽譽毫無抒誠報效之
處深負朕恩著革職在都統任内效力贖罪六月疏言
八旗世襲參佐領等官由外任襲替之人有於得
旨後即請領俸者有於到任後請領者事不畫一嗣後凡
有外任襲替者除在軍人員俱令到任後支領從
之七月
命管理八旗井田乾隆元年疏言井田各戶有緣事咨回
本旗者請停補缺將原領田房交州縣賃種部議
令國璧確查實力耕種者改為屯戶照畝輸糧其
咨回本旗者原領田房交州縣賃種國璧尋奏改
屯莊事宜一各戶給田有公有私公田糧石原係
儘收儘報今既改屯應酌定額數照畝輸糧一三
堡旗民雜處難於約束請將各戶原領房田交各
州縣即於咨回井戶所遺房地内撥給一八旗屯
戶有子者頂補無子寡婦請留地四十畝養贍即
令本屯人代種輸糧俟伊身故將地交官一井田
原撥覇州固安永清新城四屬地今議改屯令防
禦管轄就近防禦只有二員請將近霸州者令霸
州防禦管轄近固安者令固安防禦管轄一各戶
向設鄉長一督率農務稽察奸匪請仍留供役遇
屯長缺出拔補一原設驍騎校應徹回另補但該
員回京候補并無房産請暫留種地俟補缺日令
其交地回京部議如所請十一月
命往熱河同將軍申慕德訓練兵丁三年七月授綏遠
城右翼副都統九月疏言熱河兵一千移駐歸化
城係臣帶往請十起行走從之四年奏歸化城自
移駐官兵以來生聚日繁需糧倍昔請撥存公銀
採買糧石分貯歸化綏遠托克托城三處
命交山西巡撫議行五年四月綏遠城將軍伊勒慎劾
原任將軍王常貪婪不職據國璧首其侵冒匠役
名糧應將王常交部治罪國璧雖經自首咎亦難
辭奉
旨革職十二年卒
白鍾山
白鍾山漢軍正藍旗人康熙四十七年由官學生
補戶部筆帖式雍正元年遷江南山清裏河同知
五年遷淮揚道九年遷江蘇布政使十年十一月
條奏海疆事宜一狼山鎮駐通州蘇松鎮駐崇明
距蘇州俱遠輓運不便請即於所駐及附近州縣
撥給一崇明孤懸海外地不産米前撫喬世臣奏
准於江廣産米處採買積貯請撥萬石貯崇明縣
倉備平糶一海濱漲出沙洲民居不知防患請令
地方官督於農隙築土墩高二丈以避潮至從之
十二年七月授南河副總河十一月奏宿遷桃源
安東三縣之夏家馬頭陳家樓王家馬頭等處應
下埽加鑲資捍禦阜寧縣之辛家蕩係黃河頂衝
兼有海潮上湧應築堤保固從之十二月擢河東
河道總督乾隆元年十一月奏河標兵駐濟寧每
青黃不接無倉儲可資不得不稱貸貴糴迨領餉
償還約糧一斗費二升之價現有河標生息銀三
千七百餘兩請買穀四千石設倉存貯令城守營
守備經管河標副將稽察春間糧貴借給兵丁秋
收還補免加息十二月奏陳豫東河防事宜一東
省管河千把總共八員河兵六百名應增河營守
備一駐要地巡防聽河道管轄一河灘土本虛鬆
漲發漫灘刷成支河黃水勢分則溜緩沙停正河
日致淤高應責成該管官於水落時堵塞支河堅
實違者參處如式者議敘一伏秋水發搶護險工
購募夫料刻不容緩請撥河南司庫存公銀以五
千貯南岸鄭州及歸德府庫五千貯武陟封邱縣
庫撥山東司庫銀三千貯曹單縣庫動用仍按數
歸款永遠儲備均下部議行三年六月白鍾山因
本年南來糧船較遲恐回空阻凍誤冬兑議將東
省本年停運及已回次船通融接運即令南船自
東回次受兑免遲誤新運與山東巡撫法敏同奏
聞
上以有裨漕務從之十一月疏言河岸查出灘地葦地
三十餘頃栽蘆葦備用造册報部至運河南陽南
旺獨山安山湖堤兩旁俱長雜草秋深可刈作埽
心因管河文武汛員向無養廉變價資用未經歸
公請嗣後武汛備弁照標營給額定隨糧文汛州
同等官給養廉採草備公十二月䟽言管河州同
等官在黃河則防守堤埽在運河則挑浚河道護
重儹空懇照江南例每員歲給銀六十兩為養廉
按季支領奏入俱報
聞四年四月疏言漳水向由直隸入海康熙四十五年
引漳入衛濟運故道漸淤全歸衛河勢難容受嗣
經山東巡撫岳濬等會勘于德州哨馬營建滚水
壩開引河洩衛水由鈎盤河達老黃河入海無如
漳衛二水挾沙帶泥隨挑隨淤多費帑金漳水舊
有正河支河應擇易浚者復其故道於館陶建閘
衛水大聽漳入海以防漲衛水小分漳入衛以濟
運奏入
敕大學士鄂爾泰詳勘議奏尋議於邱縣城東自和爾
寨村承漳河北折之勢接開十餘里至漳洞村入
舊河於所挑新河頭下東流入衛處建閘以時啟
閉
上從之八年正月調江南河道總督四月疏言石林一
工自去冬堵塞後黃河已歸正流惟南岸淤高黃
水側注北岸今北岸石林口復堵築堅固大溜必
直趨以下之黃村韓家塘等處新築子堰恐難抵
禦臣於對岸挑引河引溜南趨加厚子堰捐修堡
房派弁兵巡防十月奏言葦蕩左右兩營每年額
採柴二百二十五萬束輪流運交備料乃日久弊
生掛欠不清謹酌陳數條一官蕩民地縱橫夾雜
兵民混採難禁應查明畫界兵各分地一區使有
專責一葦柴於霜降後採取性堅經久前無定限
弁兵將堅好者盜賣臨期採青葦充數嗣後應定
限年内督兵採取十分之六來年清明前採完運
交一蕩地距黃河水次窵遠全賴溝渠深通葦柴
方可依限出筏但營弁領銀興挑敷衍塞責應委
幹員駐工監督取結驗報一向來運柴船載少致
兵丁夾帶私柴應令委員在總滙處量行加載船
不增而運可速一運柴船脱帮停泊有改梱盜賣
諸弊應照糧船例編號依帮銜尾沿河文武催儹
兩奏入
上均嘉之九年六月陳奏江南河標四營請照河東例
建營倉動支閒款銀六千兩採糧遇價貴時出借
兵丁疏入報
聞十年九月疏報銅沛廳屬冰雹山對岸沙灘逼溜南
趨河崖日坍漸近堤根正籌料加帮月堤八月中
黃河大溜忽隨風掣入新刷河漕冲去沙灘直達
尾閭冰雹山堤外水消挂淤堤工俱已停止節省
工料不少誠
聖德感孚河神所致
上敕白鍾山虔誠致祭以申謝忱十一年二月御史楊
開鼎劾白鍾山辦河務出納慳吝任意駁減工程
不固沿河查工有供應鋪設及家人兵役需索河
員滋怨上年陳家浦決七百餘丈止奏二十餘丈
延兩月方興工築阜寧鹽城受累請
旨嚴飭白鍾山當公忠體國痛改前非
諭曰果如所奏應重治白鍾山之罪豈但嚴飭使之改
過而已若楊開鼎或懷私妄奏或悞聽人言則亦有
應得之罪若不查勘明白無以服衆人之心將來大
臣等何以辦事著高斌帶楊開鼎前往會同尹繼善
確查具奏閏三月高斌等覆奏所參白鍾山任意駁
減需索供應諸款俱無確據惟陳家浦漫口沖刷
與淹没受害事屬有因致工員解體輿論不服白
鍾山不宜仍任總河
諭解任來京交部嚴加議處尋革職
命發往江南河工效力五月高斌奏埽壩規宜
上以白鍾山從前辦過工程多係不應興工處糜帑令
總河顧琮查明俱著白鍾山賠補七月
諭曰白鍾山在總河任内辦理河工種種濫用應賠帑
銀甚多查伊在京房産所值不過數千金聞其宦資
皆寄頓淮揚鹽商家代為營運朕降旨與吉慶令其
訪察今據吉慶開報已有十萬之數巧官欺人暗飽
私槖究不能不敗露也著尹繼善一一追出以補白
鍾山應賠之項十五年六月授直隸永定河道十八
年九月江南銅山縣張家馬路河溢
命白鍾山隨尚書舒赫德馳往辦理十月加按察使銜
協辦南河事務十九年授河東河道總督二十年
四月署山東巡撫二十一年三月疏言曲阜縣知
縣缺向由衍聖公保舉每多瞻顧營私且邑中非
其尊長即係姻婭牽制狎玩在所不免請改為在
外揀選調補不必拘用孔氏族人下部議准令現
任曲阜縣知縣孔𫝊松赴部以外省知縣另補
諭曰我國家尊崇先聖遠邁前朝延恩後葉有加無已
豈於此而有靳焉但與其循舊制而致瘝官有乖政
體何如通變宜民俾吏舉其職民安其治於邑中黎
庶孔氏族人均有裨益但現任世職知縣既已謝事
若歸部銓選不過恩及其身而止於朕心猶有未愜
著加恩授為世襲六品官仍令揀選充補用副朕重
道崇儒至意十一月
上以白鍾山堵築孫家集漫口迅速完工議敘加一級
十二月奏濟寧南積水未消請緩開汶河大壩保
護縴道民田咨江南疏浚下游河道
上命白鍾山親往查辦南河文武聽調遣二十二年正
月調江南河道總督二月疏言近年有石林口漫
溢張家馬路衝奪沙停河淤下流不暢漸成南高
北窪之勢迨孫家集潰決河底益高
皇上軫念積水未消
敇將荆山橋上下洩水河道挑深俾水涸民得播種查
黃河受病總由水勢側注北岸衝刷溝漕惟有南
北分籌南宜疏而北宜築則使支河不致奪溜疏
則使有餘之水勢稍分庶徐郡可期奠安河東河
臣張師載由荆山橋一路查勘於二月初至徐謹
與面商陳管見三條一南岸長灘則北岸更險必
將長灘逼溜生灣處挑成順勢其大灘横亘則挑
引河𨗳溜歸中兩岸堤工加高一北岸無堤漫水
有梁家馬路徐家莊等間段支河數十道又黃家
莊郭家堂諸處有溝漕漫坡矮灘宜築土壩俾水
勢平漕時收束以刷正河盛漲時平漫平消不至
沖漕奪溜並將孫家集堤工加築寬厚於河身增
土壩二三道以資重障一駱馬湖北受山東蒙隂
諸山水西受微山湖水其尾閭在六塘河上游湖
堤在在殘缺應修培捍禦奏入
命分任和衷辦理
上南巡
御製詩賜之曰司河稱最久自是悉防修慎莫幸無事
勉惟建遠謀况經益新淤此實厪深憂勖爾平成績
紓予宵旰籌時工部侍郎梦麟奉
命馳勘荆山橋工程白鍾山同奏言現在丈估應挑工
程自茶城至荆山橋下游王母山止河道綿長廣
募夫役河員呼應不靈請
敕督撫派沿河銅豐沛蕭碭宿靈虹睢邳十州縣印官
來工分三十七段領帑興修從之工竣
賜以詩曰南巡江國周遭歷不使河干負弩朝嘉爾𨗳
疏合優敘肯因小節課臣僚尋議敘加一級六月奏
寧夏河水值長即飛報下游防範立法甚善正陽
關乃淮水上下關鍵請於大汛時委佐襍在彼查
報並
敕兩江總督河南安徽巡撫令沿河州縣照寧夏水報
例實力辦理
詔如所請八月尹繼善奏湖口閘應增滚壩咨商白鍾
山等籌辦
上慮往返躭延有妨工作
敕令白鍾山與梦麟尹繼善等分任責成同時並舉均
於歲内告成以收實效十一月疏言上江諸水開
放後皆歸安河達洪澤湖安河間段淤淺連年水
患皆由此現募漁船四五百伐蘆撈泥俾尾閭一
通上游皆有去路又勘歸仁堤下舊有涵洞穿入
鮑家河達安河年久湮塞今擬開浚分林子河一
支則安河進水之地亦有所分河患可漸減奏入
報
聞十二月疏言葦蕩營設浚船柳船石船運料定例三
年小修五年大修八年拆造但未定修造時限未
免遲延嗣後石船大修拆造定限四個月小修三
個月浚船柳船大修拆造定限三個月小修兩個
月派守備承修參將督修逾限議處未屆修期損
壞照例分賠從之是月各工告竣議敘加一級二
十三年加太子少保二十六年乞休
上慰留之尋卒
詔贈太子太保
賜祭葬如例諡莊恪
李宏
李宏漢軍正藍旗人由監生捐州同河工效力授
山陽縣外河縣丞乾隆元年授揚州府揚河通判
四年遷淮安府山安同知十二年丁母憂服闋補
徐州府宿虹同知十六年擢河庫道十八年八月
欽差尚書劉統勲等䟽參江南河員虧帑一案解宏任
十一月查明本任無虧奏留工效力二十二年二
月
命發往直隸以河務同知用四月兩江總督尹繼善奏
留南河尋隨
欽差侍郎夢麟辦六塘河以下宣洩積潦事宜七月補
河庫道十月丁父憂
命在任守制二十七年調淮徐道二十九年六月擢河
東河南總督九月奏言山東運河源出汶水每遇
不足全資湖水接濟各水櫃貯蓄於秋冬灌輸於
春夏所關甚鉅今秋雨較少湖水不宜多洩現飭
早閉臨運各閘十月又言微山湖為山東江南二
省濟運之要需蓄水最宜充盈韓莊湖口閘水現
深一丈與滚水壩脊相平回空船足敷浮送即飭
下板堵閉又泗河源出泗水縣陪尾山諸泉彙合
秋冬之際與其收入獨山湖僅濟南陽以南之運
不若收入馬場湖俾濟寧上下河道並資其益臣
現將衮州府城東京口壩築土堰攔截俾泗水由
黑風洞入府河合洸水以達馬場湖廣為儲蓄南
運更屬有備至專濟北運之蜀山馬踏二湖水勢
較上年差弱雖冬間煞壩挑河尚有汾水分入但
春間必須趕築大壩多收方於北運有裨
諭曰東省運河全賴各湖水櫃收蓄充盈以濟來春重
運今既水勢微弱自應早為經理籌辦著派淮徐河
道李清時前往山東會同總河李宏巡撫崔應階妥
協商辦十一月奏言今歲㐲秋汛内南旺湖之北沙
趙漳衛等河其南汶泗韓馬等河多淤衛河係下
河廳屬照例用船撈濬運上二廳屬之南旺濟寧
臨清三處塘河及各汛長河有額募二項人夫挑
濬捕河廳屬額夫足用其募夫工價銀全省惟泇
河廳屬因彭口山河之水挾泥沙而來多停積且
入閘内水落灘現額夫不敷辦理應將補河省項
移此增募儹辦期寬深濟運報
聞又奏黃河北岸之耿家寨埽工為豫東第一險要自
乾隆九年下埽修防歲費帑料盈萬伏秋屢經搶
護去冬於對河灘挑引渠冀分溜勢仰賴
聖主鴻庥今秋全河大溜暢分入渠衝刷寬深險工淤
閉以二十載鑲修之工一旦化險為平得
旨嘉奬交部議敘加一級三十年正月
上南巡過山東宏迎
駕
御製詩賜之曰南河久董役北省特掄英試小將投大
惟明更要誠固隄綏禹甸輸漕達燕京咨度久安計
寧徒扈蹕行三月調江南河道總督
諭曰李宏甫由監司擢用總河現在所屬道廳多係舊
時同寅恐難免有瞻徇掣肘之處著高晉統理南河
事務李清時向任東省熟於運河事務而黃河隄岸
機宜尚恐未能深悉此時河東總河仍著李宏協理
李清時速即同往豫省講習河防諸務俟伏秋汛過
李宏再赴南河新任七月疏言黃河至河南陜州峭
壁横向水從石出名曰三門寬不過七八十丈至
孟縣兩岸漸無山岡始闊十餘里北岸武陟縣南
岸滎澤縣始有隄工防衛丹沁兩河由武陟木欒
店滙入伊洛瀍澗四河由鞏縣洛口滙入遇雨多
水發挾沙而行勢遂浩瀚是以上南河廳屬之胡
家屯楊橋等處首攖其鋒工最緊要迤下順軌東
流惟土性浮鬆逢灣掃刷倘黃與沁洛並漲兩岸
節節須防乾隆二十六年秋汛時沁洛長一二丈
而寧夏迭報河水長丈餘一時並下故處處受險
若先後長落則大河儘可容納工易防修即如本
年夏間伊洛並未長惟寧夏水長五尺二寸陜州
城外萬錦灘亦長三尺五寸而下游各廳僅報數
寸至尺餘不等道遠流微又有三門關鎻水勢逓
減工程鞏固此其明驗上游長落大小關工程平
險不可不留心防衛臣思三門為黃河出水要區
鞏縣城北洛口為伊洛瀍澗入河總滙現咨河南
撫臣飭陜州鞏縣各立水誌每年自桃汛起霜降
止水勢長落尺寸逐日登記據實具報至沁水飭
黃沁同知於木欒店龍王廟前另立水誌查報遇
陡漲照寧夏例飛報江南總河關會上下河員相
機修防實於工程有益又濟瀆出河南濟源縣西
北三里濟瀆廟後滙濞河由孟縣迤東達黃河岸
高河底無衝溢患又大丹河出山西高平縣至河
内縣之丹谷口築攔河碎石壩遏令由小丹河歸
衛濟運壩下設堰九分十九渠石隙洩下之水聽
民灌田名九道堰漕民並賴前經河臣張師載奏
於碎石壩下丹水尾閭附近沁水處歲築土壩攔遏
臣今細訪十九渠錯出分流並未全由大丹河歸
沁下游土壩無益應停歲築惟夏秋培碎石壩以
防水勢衝刷其壩底洩水堰密塞以土並將斗門
下小丹河不時查驗遇淺窄䟽令與斗門一律俾
丹水暢達衛河以收實效又河南輝縣百泉為衛
河源蘇門山下衆泉湧出滙為巨浸南流里許建
斗門三座中為官渠專資濟運東西民渠分灌田
疇向例重運抵臨清閉民渠俾泉流盡由官渠入
衛五月後民間插秧需水一日濟運一日灌田按
期啟閉六七月間聽民自便立法甚善永當遵守
章程惟民渠迤東石壩稍坍恐將來閉民渠時泉
水旁洩不盡歸官渠現飭修砌堅實
上嘉之十月疏言今歲運河水小微山湖滚壩磯心應
增設石槽閘板多收水尺餘韓莊以下八閘酌量
啟閉仍挑河底令深江南河清河定河成等閘與
八閘毗連亦可下板其泇口猫兒窩淤淺處逐一
疏濬使運河來路增多明歲重運無虞淺阻
諭曰所議甚善依議行先是
上以清口節宣未暢下河田廬易淹
特命定高堰五壩水誌每高一尺清口即拆展十丈以
次逓展毋惜費三十一年三月疏言清口東西壩工
蓄洩啟閉為黃運二河關鍵仰蒙
欽定水誌臣凛遵籌辦查清口口門年來或留二十丈
或十七丈上年霜降後因湖水大消祇留十四丈
目下挑汛屆節湖水稍大應相機預籌臣與督臣
高晉酌議將東壩先拆六丈連舊口門寬二十丈
俾洪湖及早騰空預留容納之地此後視湖水加
增陸續拆展宣洩
諭奬其留心八月河溢徐州韓家堂宏與高晉分駐兩
壩堵築九月奏言漫水滙入洪澤湖臣等飛飭下
游道廳確查防範據報高堰誌樁僅長水九寸滚
壩並未過水緣本年清口東西壩陸續展寬五十
三丈湖水隨長隨消暢流歸海是以漫水雖滙入
而湖水並未大長此皆由
皇上指授機宜平時大展清口騰空湖面之明效十月
漫口合龍
上以宏等經理盡心蕆工迅速交部議敘加一級十一
一奏言徐屬兩岸堤埽各工水漲汕刷處或應補
修或應停辦臣分别履勘銅沛廳屬李家樓埽工
百六十丈現挺入河心小店埽工四百十三丈宿
虹廳屬蔡家樓埽工百七十丈下首現經放淤形
勢俱改若仍前歲修徒費無益至各廳塌卸工段
勘估鑲修用料較多即以李家樓等三工停修節
省之料移辦不至多費再各廳兩岸堤工查騐水
痕本年盛漲時有高出水面尺餘者有六寸至八
寸不等者並有水與堤平臨時搶築子堰搪護者
宜量培高厚所用土方銀無多來歲搶修額銷數
内可通融籌辦務使工歸實濟錢量無致虛糜又
言臣回至清口察湖水稍落應乘時接築口門蓄
清抵黃飭道廳等將東西壩陸續接築留口門二
十丈酌量收東均得
旨嘉奬三十二年奏報本年秋汛内黃河北岸蘇家山
南岸毛城舖二壩水過旋消各工平稳
諭及時疏濬淤積以資宣𨗳三十三年奏言河庫道設
於雍正九年額收鹽課河銀夫食等項共六十八
萬兩有奇額支河葦等營兵餉堡閘等夫工食並
各廳購辦歲搶料物加高土工等項約六十五六
萬收支相抵存庫原屬無多近因節存銀兩積八
十餘萬加以本年新收支發合計舊存按月造報
款項繁多若不定章程恐侵那滋弊請嗣後於每
年四月奏銷後河臣就近赴庫盤查一次照司道
例據實保題庶符政體錢糧益昭慎重
詔如所請行尋以王家田頭漫工不能預為籌辦部議
降三級調用奉
旨銷去加三級免其降調三十四年奏言洪澤湖本年
存水甚大臣將清口東西壩逓展宣洩適黃水驟
長灌入清口臣隨將惠濟通濟福興三閘下板俾
併力敵黃次日黃水消退清水仍出口會黃東注
三閘之板照舊啟放細查此次水長乃係雨後黃
河客水滙注一時未能相抵並非清水微弱臣惟
凛遵
聖訓留心體察隨時相機料理
上是之三十五年以甄别佐雜人數過多部議降三級
奉
旨從寬留任三十六年五月奏報本年黃河水長甚驟
雖已開毛城鋪峯山閘尚不足殺其勢請啟王家
營減水壩以洩異漲𨗳由鹽河歸海
諭加意防護六月奏搶築各工平稳
上嘉其勤妥交部議敘八月卒
諭曰李宏自簡任總河以來辦理一切修防事宜頗為
妥協今年督辦搶築各工不辭勞瘁尤屬奮勉出力
兹聞溘逝深為軫恤應得卹典該部察例具奏尋議
宏有從寬留任案照例
賜祭一次子奉翰現任河東河道總督
李本
李本漢軍正藍旗人和碩額駙李淑鰲子乾隆元
年
賜一品廕生十一年分戶部學習授主事累遷兵部郎
中馬館監督二十三年派送軍需戰箭二十萬枝
於甘肅事竣京察一等
召見奬諭二十五年擢四川松茂道二十八年總督開
泰&KR0702;赴打箭爐辦理巴塘夷務旋委攝䕫州府管
䕫渝兩關税二十九年總督阿爾泰奏本整頓䕫
關已有端緒請卸攝䕫州府任後仍委管理從之
三十三年俸滿入都適本旗勲舊佐領缺出
命本承襲仍回四川任
諭令會同四川提督董天弼辦理郭羅克夷務三十四
年七月授福建按察使十月調任四川三十六年
九月總督德福委辦兩金川軍務總局尋擢布政
使十一月
命督辦四川奏報郵函事務三十七年正月
諭專司驛站八月辦理曾頭溝一路糧運遲誤部議革
職得
旨從寬留任先是總督阿爾泰婪索屬員及派買物件
短發價值原任川東道託隆發其罪
諭曰李本身任藩司軍需局事務是其本責乃於辦理
夫糧及運送火藥等事種種貽誤且於所派辦差正
印各官不即委員署理至誤地方公事其罪愆已為
不少念其尚屬公過是以仍與姑容冀其或思儆戒
改悔今訊出阿爾泰在任聲名狼籍若此豈託隆遠
在川東尚能縷晰指陳李本與之同城共事最久轉
漫無見聞之理李本係藩司大員何竟聽其恣意貪
婪不早據實陳奏似此徇情容隐難以復加寬貸著
革職一併嚴訊定擬總督富勒渾以本罪止折枷不
足蔽辜請留軍營效力贖罪疏入
諭曰李本果係能事之員辦理川省軍需尚可冀其得
力富勒渾何妨另摺奏明朕必俯從所請且可免其
治罪乃該督謂折枷不足蔽辜請留軍營效力贖罪
名為加重實則從寬試問枷號之與效力孰輕孰重
其理顯而易見此等伎倆豈能逃朕洞鑒乎李本之
罪原非必不可宥因富勒渾意在巧為開脱法司亦
不指斥其非朕轉不能予以曲貸非所謂愛之適以
害之耶李本仍着於川省照例折枷俟期滿後再留
軍營自備資斧效力贖罪以示懲儆旋經富勒渾奏
給同知銜在巴朗拉山督催糧運兼稽察要隘三
十九年
賞兵備道銜往南路軍臺辦理諸務并准具摺奏事四
十年授四川驛塩道四十一年擢甘肅按察使四
十二年河州奸民王伏林以邪教謀為不軌本隨
同總督勒爾謹擒治得
旨嘉奬四十三年授貴州布政使旋護理巡撫是年入
覲奏與雲貴總督李侍堯係屬叔姪
諭不必迴避四十五年七月疏言督撫衙門需用物件
有向外間購買者但身膺重寄事無鉅細悉為羣
吏表率家人長隨例應關防不得因購取什物出
入至首縣中軍各有職事若令買辦物件不惟易
起逢迎之漸且非整躬率屬之道各衙門原設有
買辦名目在各項人役内僉充此輩雖賢愚不等
而隸名在官約束較易請嗣後督撫衙門購買物
件慎選人役公平購辦倘假托官勢累商病民查
出即從重究處報
聞尋授貴州巡撫十月奏甕安湄潭二縣勸民墾田百
五十餘畝遵例六年後起科下部議行四十六年
八月因拏獲四川嘓匪二十一名辦理寬縱部議
降調
詔從寬留任十月疏言黔省額運荆楚黑白鉛其威寧
州之榨子厰黑鉛自雍正五年開採以來除二成
抽課外餘鉛每百觔給價銀一兩五錢每年辦鉛
七十萬觔解京供鑄後因出鉛減少與湖南各半
分辦乾隆四十年該厰無鉛可運經部議令楚省
全數承辦自四十年停運截至四十六年僅得課
餘黑鉛百七十九萬餘觔除動支各項及備他省
採買外只存百五十萬觔有零開採年久礦遠硐
深加該處食物昂貴又因餘鉛盡歸官買遂至裹
足不前請照滇省銅務及黔省白鉛例每百觔抽
課二十觔官買四十觔通商四十觔爐丁踴躍黑
鉛可期漸旺得
旨允行四十九年正月卒子侍政由參領授頭等侍衞
和闐領隊大臣五十九年因病休致
欽定八旗通志卷二百七
