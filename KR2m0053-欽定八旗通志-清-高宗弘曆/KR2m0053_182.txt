欽定四庫全書
欽定八旗通志卷一百六十八
人物志四十八
大臣傳三十四(滿洲鑲白旗二哈納額色赫)(興鼐葉璽)(覺羅巴喀爾塔)
(喇拉)(烏庫理哈索渾依覺羅果科逹克薩莽圖瑚圖)(納都瑚)(瑪)
興鼐(兄孫喀爾竒)
興鼐滿洲鑲白旗人姓納喇世居哈逹地父素巴
海於
太祖高皇帝時率二百人來歸編佐領令其長子莽果統
之興鼐素巴海第三子也受知
太宗文皇帝天聰八年予騎都尉世職崇德元年隨英親
王阿濟格征明同都統逹爾罕攻順義縣先登克
城叙功加一雲騎尉三年任工部理事官考滿晉
世職三等輕車都尉
世祖章皇帝順治元年隨大軍征流賊李自成至陜西賊
衆自延安府出犯興鼐率衆截擊大敗之二年追
剿自成於武昌躡擊之富池口獲其船賊黨整衆
據河岸以拒興鼐同護軍統領哈寧阿參領希爾
根擊潰其衆又同護軍參領布克沙至江南池州
府明總兵黃斐乘舟拒戰我兵奮擊潰走斬首二
百級獲船十二三年蘇尼特部騰機斯等叛奔喀
爾喀興鼐隨豫親王多鐸率兵追之敗土謝圖漢
及碩類汗兵敘功晉世職二等輕車都尉七年擢工
部侍郎尋以考滿並三遇
恩詔晉至二等男爵十五年以會勘出征福建將士在羅
源縣敗遁事徇情定讞罷任革世職十八年
聖祖仁皇帝即位以興鼐處分過重復予世職一等輕車
都尉兼一雲騎尉康熙三年九月卒子成格襲世
職其兄莽果之孫喀爾竒於順治十六年以護軍
校隨安南將軍明安逹哩駐防荆州聞海賊鄭成
功犯江寧率兵赴援敗偽都督楊文英於揚子江
口康熙十三年署護軍參領隨定南將軍希爾根
討逆藩耿精忠師次南昌賊已䧟建昌撫州因督
兵圍撫州敗賊於四十里塘堡地十四年偽都督
楊益茂據九江府七里岡喀爾竒偕衆戰郤之尋
擊敗偽將軍邵連登復建昌府城時逆賊吳三桂
據湖南其黨夏國相䧟萍鄉喀爾竒隨大軍進征
國相敗走遂趨長沙破偽總兵謝勝先於瀏陽十
七年隨貝子彰泰敗偽將軍吳國貴於武岡州凱
旋叙功予雲騎尉世職尋卒子喀爾岱襲
覺羅巴哈納
覺羅巴哈納滿洲鑲白旗人
景祖翼皇帝第三兄之四世孫也年十七即效力戎行屢
從
太宗文皇帝征伐著有勞績天聰八年授騎都尉世職九
年
命免功臣徭役並分設佐領巴哈納與焉崇德三年授刑
部理事官明年擢本部參政尋兼正藍旗滿洲副
都統七年以刑部失勘違禁出邊之布山罪又拒
戰錦州之護軍阿桑喜自陳戰功於法司巴哈納
審斷不公革世職留副都統任八年七月論登州
略地諸將罪巴哈納以倡議令軍士皆歸坐奪所
俘獲論罰如律順治元年四月擢正藍旗蒙古都
統尋調滿洲都統六月與都統石廷柱徇霸州滄
州德州臨清皆下之七月
詔平山西遂移師會都統葉臣軍遣使招降明總督李化
熙等十一月同石廷柱率師自汾州趨平陽大敗
賊兵於西山寨俘斬甚衆降偽副將三員至黑龍
關降明守偹三員綜計得降卒六千餘人以功
賚白金授三等輕車都尉世職三年九月隨肅親王豪格
勦流寇張獻忠於四川分兵討平遵義䕫州茂州諸
路斬偽官數百員降甲士數千獲馬驘輜重無算
餘寇悉平五年二月以前討張獻忠時護軍統
領哈寧阿被圍護軍統領阿爾津蘇拜援出之參
領希爾根遲留不救及師旋希爾根冒功妄争巴
哈納勘察失實又肅親王欲以有罪揚善之弟吉
賽為護軍統領巴哈納與議政大臣索渾不為阻
止扶同進奏部議革職解任得
旨改降世職為騎都尉尋擢戶部尚書八年正月
世祖章皇帝既親政巴哈納入奏事畢
上詢民間疾苦及國家無益之費巴哈納以遣官採辦臨
清甎分派漕船載運通州由五閘撥運供用對遂
奉
諭永行停止二月兼正白旗滿洲都統四月駐防佐領碩
爾對訐告戶部給餉不均下法司鞫問部議巴哈
納阿附睿王私厚白旗兵丁給餉不絶刻待黃旗
兵丁屢請不發應論死籍沒
上命免死革世職罷任籍沒家産三分之二明年十月起
授刑部尚書十一年二月同諸大臣奉
命分賑畿輔
賜敕印以行八月
上嘉其素效忠勤始終不渝
特晉太子太保明年二月加少保兼太子太保五月晉少
傅兼太子太傅授弘文院大學士十五年改中和
殿大學士十三年復設内三院仍授秘書院大學
士康熙元年兼鑲白旗滿洲都統五年十二月卒
贈少師兼太子太師康熙八年五月巴哈納子巴
什訴言巴哈納自十七歲效力行陣歷四十餘年
因與鰲拜遏必隆不和不給諡號不與立碑部議
給予祭葬得
旨巴哈納准予諡諡敏壯
額色赫
額色赫滿洲鑲白旗人姓富察世居訥殷祖莽吉
圖當
太祖高皇帝時隨其兄夢古慎郭和來歸額色赫初事
太宗文皇帝由護軍校屢從征授兵部理事官天聰九年
隨副都統巴竒蘭征黑龍江先還奏捷崇德三年
擢秘書院學士五年齎
敕赴錦州
諭睿親王多爾衮駐兵機宜會都統圖爾格敗明兵於木
倫河額色赫以捷還奏六年三月同内大臣圖爾
格大學士范文程剛林等往訊圍錦州大軍離城
遠駐遣兵歸家等状王貝勒大臣皆服罪降罰有
差八月明總督洪承疇率衆十三萬援錦州至松
山額色赫受
上方略往諭都統王貝勒等尋還奏敵勢甚衆宜益兵
上遂統師親征擊敗之七年鄭親王濟爾哈朗克錦州祖
大夀降額色赫至軍營宣
諭慰撫降衆八年隨貝勒阿巴泰征明至山東下兖州同
參領穆成格等奏捷
世祖章皇帝順治元年隨大軍入關定燕京二年叙功授
騎都尉世職四年考滿加一雲騎尉五年遷刑部
啟心郎八年擢國史院大學士九年充纂修
太宗文皇帝實錄總裁官會試正考官列議政大臣復充
武會試正考官屢遇
恩詔晉世職至一等輕車都尉十二年加少保兼太子太
保再充會試正考官時方纂輯
太祖
太宗聖訓又奉
諭取經史中忠臣孝子賢人廉吏之事蹟語言分類採輯
成書名曰資政要覽額色赫充總裁官十三年
敕使朝鮮鞫獄是年考滿晉少傅兼太子太傅廕一子入
監十五年改保和殿大學士十六年
詔奬奉職勤勞晉少師兼太子太師十八年十月卒
賜祭葬如典禮諡文恪
聖祖仁皇帝念額色赫宣力有年敬慎素著
特擢其子塞色赫秘書院學士而以其孫常明襲世職
世宗憲皇帝時以額色赫入祀賢良祠
葉璽(見子辰市禄)
葉璽滿洲鑲白旗人姓郭絡羅祖常舒為沾河寨
長
太祖高皇帝創業時同其弟揚舒率衆來歸從征尼堪外
蘭及誅諾密納皆在事有功尋擢任大臣以其子
布哈圖察哈喇並為佐領葉璽布哈圖之子也
太宗文皇帝崇德二年以護軍參領隨睿親王多爾衮征
明由青山口毁邊墻入破薊遼總督吳阿衡軍五
年圍錦州擊敗杏山騎兵及松山步兵
世祖章皇帝順治元年隨英親王阿濟格征流賊李自成
二年正月至延安府賊兵出犯葉璽同左翼兵奮
擊大敗之李自成尋遁走湖廣大兵進擊抵安陸
府獲賊船四復同護軍統領哈寧阿自大江追擊
流賊至富池口奪其戰艦賊復列陣岸上又擊敗
之尋還京三年四月蘇尼特部騰機斯騰吉特等
叛奔喀爾喀葉璽隨豫親王多鐸貝子博和託等
征之屢擊敗賊衆追至布爾哈圖山擒斬七人招
降喀爾喀二十五戶七月師自圖拉河西行至扎
濟布拉克遇喀爾喀土謝圖漢兩子率兵二萬來
犯葉璽力戰歿於陣
賜䘏贈護軍統領予騎都尉職世襲罔替無子以弟之子
額爾遜襲
世宗憲皇帝雍正二年建昭忠祠以葉璽入祀葉璽兄之
子辰布禄初任佐領兼工部理事官崇德三年随
睿親王多爾衮征明山東攻克陽信縣城順治三
年隨定西大將軍和洛輝擊敗賊賀珍兵於漢中
又隨肅親王豪格征流賊張獻忠同護軍參領逹
素鄂摩克圖等屢挫賊鋒師還賊躡其後復同前
鋒參領錫卜臣還擊敗之兩遇
恩詔予騎都尉世職十一年從征海賊鄭成功至浙江舟
山與署護軍統領尼雅逹敗偽總制陳六御等叙
功晉世職為三等輕車都尉十七年卒子瑪晉襲
喀爾塔喇(子赫特赫)
喀爾塔喇滿洲鑲白旗人姓章佳世居費雅朗阿
父圖爾坤歡詹當
太祖高皇帝時率子五人及百餘戶來歸授佐領使轄之
既卒喀爾塔喇仍其任
太宗文皇帝崇德三年任護軍參領隨豫親王多鐸征明
寧遠將入邊截擊敵兵生擒六人及還遇敵兵又
連敗之六年大軍圍明錦州城内兵出犯鑲黃旗
所守壕塹左翼護軍俱退避壕内喀爾塔喇及參
領逹木布等坐罪應論死
上命從寬罰鍰
世祖章皇帝順治元年四月大軍入山海關擊流賊李自
成喀爾塔喇率本旗兵敗賊騎追至望都盡殱其
後隊旋隨都統巴哈納等下河南懷慶擊敗賊兵
進定山西破賊於黃河渡口追至榆林二年自成
遁走湖廣喀爾塔喇隨護軍統領鰲拜攻安陸府
克之復率兵追剿連破賊營獲船六十餘五年江
西總兵金聲桓以南昌叛
上命征南大將軍譚泰往討之大軍至童子渡賊據水為
陣喀爾塔喇奪其舟梁擊敗賊衆分兵趨饒州遇
偽副將三人率衆三千迎戰喀爾塔喇同參領巴
朗等擊敗之乘勝攻克饒州城進征南昌甫駐營
賊衆來犯喀爾塔喇奮戰挫賊既而大軍掘壕圍
城喀爾塔喇駐守江岸賊以船運糧入城喀爾塔
喇屢率衆邀擊獲船八又縱火焚其船七百餘六
年正月大軍合攻城北喀爾塔喇同參領艮泰另
率兵於城南樹雲梯破城凱旋得
優賚九年八月擢護軍統領時孫可望李定國等擾湖南
上命敬謹親王尼堪統師征剿喀爾塔喇領護軍以隨十
一月大軍至衡州彼衆迎戰我軍既擊敗之乘勝
疾趨遇伏喀爾塔喇力戰歿於陣先是叙平流賊
功予喀爾塔喇雲騎尉世職嗣叙平金聲桓功凡
三遇
恩詔洊晉一等輕車都尉及是議䘏晉三等男
賜祭葬如典禮諡忠壯立碑墓道子赫特赫襲爵十六年
任參領隨大軍征海賊鄭成功於福建擊敗偽總
兵黃昌等尋率舟師進攻厦門殁於陣議䘏予騎
都尉世職以其兄赫伸襲弟格爾德襲三等男
烏庫理
烏庫理姓扎庫塔先世居和克通吉父瑪爾圖
當
太祖高皇帝創業時率百餘人來歸隸滿洲鑲白旗授騎
都尉世職從大兵征明圍錦州殁於陣烏庫理襲
父職年十六即效力戎行
太宗文皇帝命管參領事崇德三年隨貝勒岳託征明至
山東明太監馮永盛率兵迎戰擊敗之大軍攻濟
陽縣雲梯兵未至攀垜堞先登揮所部兵克其城
師還將出邊同步軍統領薩穆什喀殿後敵不敢
逼道經大平寨復步戰敗敵七年隨征明錦州戰
於松山敵遁走旋合潰兵據北山立營壁壘甚固
烏庫理直前奮擊三戰皆捷
世祖章皇帝順治元年四月烏庫理隨睿親王多爾衮入
山海關擊敗流賊李自成追躡至望都九月隨都
統葉臣攻太原府率數十騎繞城偵視城中兵突
出摶戰烏庫理同參領薩璧圖杭愛往來衝擊斬
獲甚衆尋隨英親王阿濟格征陜西湖廣江西班
師至池州府偵賊黃斐兵獲賊船十二還京任兵
部理事官叙功加一雲騎尉三年隨肅親王豪格
征流賊張獻忠於四川擊敗賊將高汝礪騎兵獻
忠敗潰衆遁烏庫理追之多斬獲旋軍賊躡我後
還擊却之五年從征大同叛鎮姜瓖圍寧武關偽
巡撫姜輝偽總兵劉維思合兵三千赴援屢犯我
營關内賊衆亦乘隙出拒烏庫理率三旗護軍往
來協擊轉戰關下及偏關西河營等地凡七戰七
勝進趨左衛賊兵萬餘列陣以待烏庫理衝擊破
之復用紅衣礟攻克其城連敗賊兵多斬殪八年
二月調工部理事官十月仍調兵部三遇
恩詔晉世職至一等輕車都尉十年同理事官額赫理率
禁旅並調江寧杭州駐防兵赴福建會勦海賊鄭
成功時海澄縣為賊所據大軍進征賊扼要隘列
火噐拒戰烏庫理連破其營賊乃毁橋斷路烏庫
理躍馬涉河賊衆驚潰大軍畢渡賊又於海岸屯
兵三千餘烏庫理步戰敗之先後與都統金礪及
額赫理等招降賊兵數千平賊寨數十叙功加一
雲騎尉十二年擢大理寺卿疏陳五事一言
國家定鼎以來滿洲士卒歲從征討所領月餉例有
定額而買馬置械一切軍装皆所自偹留京家口
衣食維艱請
恩加賞賚一言兵荒所在民多流離目前已奉
旨賑貸將來作何安輯俾自為生計乞
勅部速議便宜一言綠旗死事弁兵蒙
恩咸予贈䘏更請推廣
皇仁飭所司撫慰其妻孥量為贍給一言江廣閩浙沿江
濱海盜賊出沒不常其邊口要區請
勅各督撫詳察機宜增設重兵以資防勦一言我
朝中外一家邊遠番夷職貢之外仍通貿易而西北
蒙古若厄魯特俄羅斯諸部尚阻聲教請
勒理藩院大臣酌議互市條例以昭畫一疏上俱下部議
行尋奉
命往視黃河決口十三年擢漕運總督越三年考滿還
京
賜鞍馬授
盛京總管
聖祖仁皇帝康熙元年改總管為將軍仍以烏庫理任之
是年疏陳所屬兵丁宜定更番直役之例以均勞
逸
詔如所請先是
盛京設戶部禮部工部侍郎等官而兵民獄訟悉隸
其事於總管未設刑部至是烏庫理請增設疏下
廷議始設刑部侍郎一郎中二員外郎六主事三
四年四月以疾卒於任
賜祭葬如例以其世職令二子分襲長子俄謨克圖襲三
等輕車都尉次子佛保襲騎都尉兼一雲騎尉
索渾
索渾滿洲鑲白旗人姓瓜勒佳初事
太宗文皇帝以佐領兼前鋒參領崇德三年同參領沙爾
瑚逹等率兵五十人往偵明義州擒八人歸四年
上親征明錦州
命索渾分兵略杏山獲牲畜無算尋以所部兵在松山遇
敵退縮被奪弓矢櫜鞬索渾坐約束不嚴
命逮繫尋釋之五年隨睿親王多爾衮圍錦州遇敵兵於
松山奮戰多斬獲六年復從
上親征錦州敗明馬步軍於松山斬二十九人明兵自松
山宵遁追至海岸俘斬甚衆旋遇明杏山騎兵復
同參領席特庫等擊敗之追斬百餘人時蒙古兵
有降明者立寨山巔索渾同參領瑚里布進攻盡
殱其衆七年隨貝勒阿巴泰征明薊州敗明總督
范志完兵復與都統武頼敗敵於三河敵援兵踵
至索渾同都統巴哈納奮力邀擊敵遂潰走八年
隨鄭親王濟爾哈朗征寧遠有騎兵千餘迎拒索
渾率前鋒力戰却敵既而敵軍擾我牧羣復擊却
之擒二人叙功授雲騎尉世職
世祖章皇帝順治元年大兵入山海關討流賊李自成索
渾擊敗偽總兵唐通於一片石復隨豫親王多鐸
追勦自成師至陜州分兵先驅偽將軍張有曾糾
賊騎二百餘屯據靈寳城外索渾率二十人乘夜
襲擊獲馬四十餘二年叙入關功晉世職為騎都
尉兼一雲騎尉嗣遇
恩詔晉一等輕車都尉六年七月擢護軍統領十月隨巽
親王滿逹海征叛鎮姜瓖餘黨索渾率兵往圍平
遥偽知縣已先率兵民遁走復糾賊五百人回取
儲糗我軍奪門入盡殱之七年任吏部侍郎八年
改授鑲白旗副都統十五年擢本旗都統十六年
同内大臣逹素征海賊鄭成功於福建明年勦賊
厦門官軍不習水戰失利康熙元年論死罷任削
世職尋卒
覺羅果科
覺羅果科滿洲鑲白旗人初任護軍參領
太宗文皇帝崇德六年隨大軍圍明錦州分兵駐杏山河
岸敵兵自寧遠來窺果科同前鋒統領努三擊敗
之追至連山斬級三十獲馬三十二七年同努三
略寧遠遇中後所敵騎五十犯我牧地戰却之敵
援兵四百踵至並擊之潰遁八年復同努三至界
嶺口偵軍事與明兵戰斬其守備及步騎三百餘
俘獲甚衆
世祖章皇帝順治元年隨睿親王多爾衮入山海關擊敗
流賊李自成追至望都二年隨英親王阿濟格征
陜西攻克綏德城自成兄子錦據延安數犯我營
果科同護軍統領希爾根奮勇迎擊三戰三捷自
成奔湖廣我軍追至安陸府屢敗賊衆獲賊船八
十三年隨肅親王豪格征流賊張獻忠過漢中擊
敗叛鎮賀珍獻忠自西充引賊衆迎戰奮擊敗之
復與希爾根搜剿賊黨多所斬獲五年隨鄭親王
濟爾哈朗征湖南任前鋒參領時明桂王朱由榔
據廣西其總督何騰蛟守湘潭我兵薄城下騰蛟
分兵三門拒戰果科與前鋒參領瑚沙敗其城西
兵奪門而入尋隨都統佟圖賚率兵趨衡州距城
三十里遇彼衆千餘擊敗之其總兵陶養用據
石橋立寨果科隨副都統碩詹等攻拔其寨復擊
敗胡一青周進唐之兵追擊一青至全州還京授
刑部理事官叙功予雲騎尉世職兩遇
恩詔晉世職為騎都尉兼一雲騎尉十一年三月擢工部
左侍郎七月署尚書事十三年十月
乾清宫成加尚書銜十五年三月
壇
廟工成議叙晉世職二等輕車都尉十七年九月擢工部
尚書先是尚書穆哩瑪甫任事以修理京師通州
諸倉所給磚價視時值浮多與新任侍郎巴進泰同
議裁減窑戶以不敷工費訴於部果科言新任官
不知則例令如舊補給十八年五月果科卒輔政
大臣鰲拜等以修倉糜費請
旨下王大臣察議由果科主其事罰銀百兩革尚書原銜
削世職留軍功所得雲騎尉以其子薩爾布襲康
熙七年
聖祖仁皇帝親政薩爾布訴枉求復世職大學士圖海等
入奏下部議不准
諭曰前此議處時果科已故較同案官員處分過重
命復還騎都尉以薩爾布兼襲
納都瑚
納都瑚姓瓜勒佳費英東弟音逹戶齊之第八子
也初與其兄伊遜鐘金吉賽等俱隸滿洲鑲黃旗
後改隸鑲白旗
世祖章皇帝順治元年納都瑚任護軍參領隨睿親王多
爾衮入山海關擊敗流賊李自成尋隨豫親王多
鐸敗賊潼關進定西安移師下江南追明福王朱
由崧至蕪湖並有斬獲功授雲騎尉世職三年多
尼特部騰機思等叛奔喀爾喀納都瑚隨豫親王
追勦遇土謝圖汗及碩羅汗兵拒戰並擊敗之五
年隨征南大將軍譚泰討叛鎮金聲桓屢敗賊兵
復於章江西岸截賊饟運獲艘三十餘七年遇
恩詔晉騎都尉八年二月擢正白旗副都統九月改副都
御史先是伊遜之孫沙爾布卒無嗣
命納都瑚并襲其一等輕車都尉遂由騎都尉晉三等男
復以叙前軍功及兩奉
恩詔晉爵三等子至是有
旨核議各官濫邀爵職改納都瑚為一等男兼一雲騎尉
十三年四月考滿廕一子入監十四年七月
上以都察院奏請更定世職襲例或有受囑徇私情事
召集院臣詰問副都御史能圖與納都瑚實先倡議並下
部論罪應削爵革任
命從寬降爵一等革副都御史仍理院事十五年正月援
赦欵復原官及所降之爵十七年卒
賜祭葬無子以鐘金之孫貴欽吉賽之子盧栢赫分襲貴
欽襲一等輕車都尉盧栢赫襲二等輕車都尉合
所襲吉賽之騎都尉晉一等輕車都尉兼一雲騎
尉
瑪拉
瑪拉滿洲鑲白旗人姓納喇尚書尼堪從子也尼
堪卒無子瑪拉與叔阿穆爾圖阿錫圖及其弟兆資分
襲尼堪二等子爵瑪拉襲三等輕車都尉初任理
藩院筆帖式
世祖章皇帝順治五年逆鎮姜瓖叛英親王阿濟格帥師
圍大同令瑪拉調蒙古兵隨征七年任戶部副理
事官累遷理藩院即中康熙十四年察哈爾布爾
尼叛
聖祖仁皇帝命信郡王鄂扎帥師討之瑪拉自陳久任理
藩院習知蒙古情形願赴軍前效力遂奉
命與員外郎色稜赴科爾沁翁牛特巴林敖漢喀喇沁土
默特扎嚕特諸部調選兵馬協剿凱旋擢通政使
十五年遷禮部侍郎十六年擢工部尚書十七年
同内大臣喀岱往科爾沁諸外藩宣
諭禁令先是瑪拉甫任尚書
上誡以工部弊端甚多宜盡心釐剔十九年四月
詔添給
陵寝匠作雇直令工部議行議自奉
詔之日始支給新定雇直
上詰瑪拉何不於議行奉
旨日始瑪拉謂已牒工所添給未便追扣
上以情節朦混下吏部都察院察議應降一級
諭責瑪拉不能清釐弊端回奏復巧飾
命降五級從寬留任二十年三月因
饗殿噐用修造疎忽革尚書任仍留世職二十二年四月
上以俄羅斯數犯邊界擾害索倫及斐雅喀諸部
命集兵黑龍江為進征計
遣瑪拉往索倫預儲軍實並支部帑四千兩量買貨物携
赴軍前市易糧米牛羊瑪拉尋疏言索倫總管博
克等所獲俄羅斯人及軍前招降者皆迫於大兵
始投誠索倫密邇俄羅斯不宜久留應移之内地
事下部議行二十三年五月疏言雅克薩尼布楚二
城久為俄羅斯所據臣密詢情形雅克薩惟耕種
自給尼布楚人歲捕貂與喀爾喀貿易資以養贍
請
勅喀爾喀車臣漢禁止所部與尼布楚貿易並
勅黑龍江將軍水陸並進作攻取雅克薩状因刈其田禾則
俄羅斯不久自困
上是其言即以瑪拉所奏檄知喀爾喀並以大軍將次進
勦𫝊示俄羅斯二十四年正月
詔遣都統朋春等師師往黑龍江策議進兵又
念瑪拉自遣用以來甚為奮勉且頗知雅克薩諸地形勢
特授副都統銜參贊軍務三月瑪拉遣蒙古三十人往雅
克薩城生擒俄羅斯七人得城中設備及遣人乞
援各部状逮送至京六月朋春等收復雅克薩城
大兵告捷瑪拉在事有功二十五年黑龍江佐領
鄂色以耕牛多斃農噐損壊時近東作奏請儲備
命瑪拉往黑龍江督理農務
諭曰農事關係兵餉須令合力播種收穫豐稔懋著成效
二十七年授護軍統領二十九年
上以噶爾丹肆掠喀爾喀
命瑪拉同都統額赫訥前鋒統領碩鼐等率喀爾喀兵往
征噶爾丹
賜内廐馬以行未幾噶爾丹掠烏朱穆沁
上命裕親王福全等分統大兵協力會勦噶爾丹敗遁師
旋三十年正月噶爾丹復犯我喀爾喀至阿爾哈
賚地無所掠而遁時以土謝圖漢車臣漢率衆來
歸
駕幸喀爾喀撫綏之瑪拉扈從五月
駕回鑾
命瑪拉同都統瓦岱等率兵赴圖拉偵軍事七月抵克嚕
倫聞噶爾丹遠遁遂旋軍九月
上以瑪拉才能素著於蒙古事亦諳練
特授西安將軍三十一年三月準噶爾和碩特部台吉巴
圖爾額爾克濟農來降
上因其人未可深信
諭瑪拉相機徙入内地毋致復逸瑪拉疏言巴圖爾額爾
克濟農率所屬二千二百餘口窮乏來歸揆其情
形不復逸矣遂遣員弁護送巴圖爾額爾克濟農
及其子育木春來朝
上優賚遣之九月瑪拉以疾卒於任年六十有一
賜祭葬如典禮諡敏恪子瑪哈逹襲三等輕車都尉世職
逹克薩哈
逹克薩哈姓賽密勒世居黑龍江曾祖塔馨塔
太祖高皇帝時來歸隸滿洲鑲白旗逹克薩哈初為護軍
校隨征明錦州寧遠有功擢前鋒侍衛
世祖章皇帝順治六年睿親王多爾衮討叛鎮姜瓖以紅
衣礟攻渾源州城逹克薩哈乘城毁處先登克之
十七年隨信郡王多尼征貴州明桂王朱由榔使
其將李定國白文選祁三省竇名望等分據要隘
大軍至永寧州祁三省擁衆萬餘自雞公背迎戰
敗潰逹克薩哈率本旗前鋒乘勝追擊至畢節縣
蹙之響水河橋斬級甚衆進攻七星關敗白文選
拒戰兵十六年大軍克雲南城朱由榔遁永昌分
軍追勦逹克薩哈先驅至普淜挫其衆生擒十一
人抵玉龍關復擊敗白文選兵李定國潛設伏於
磨盤山犯我後軍逹克薩哈返軍力戰敗之又同
前鋒統領白爾赫圖破其木柵擒斬竇名望捷
聞賚白金裘馬十八年隨定西將軍愛星阿進剿朱由榔
至緬甸緬人執由榔以獻師旋叙功予騎都尉世
職
聖祖仁皇帝康熙十年授護軍參領旋調前鋒參領十三
年隨信郡王鄂扎征察哈爾布爾尼師至逹禄布
爾尼伏兵二百從山谷間出突犯我師逹克薩哈
禦戰郤賊布爾尼旋整衆三千餘迎戰逹克薩哈
率八旗前鋒擊敗其中隊布爾尼復收合潰兵據
山岡列火噐以拒逹克薩哈奮勇衝擊賊潰遁叙
功晉世職三等輕車都尉二十年擢鑲白旗蒙古
副都統二十二年調本旗滿洲副都統尋以年老
致仕二十四年卒
賜祭葬如典禮子逹賴襲職
莽依圖
莽依圖滿洲鑲白旗人姓兆佳父武逹禪
太宗文皇帝崇德三年隨睿親王多爾衮征明攻直隸任
邱山東濟陽並先登
賜號巴圖魯予騎都尉加一雲騎尉世職任太原城守尉
世祖章皇帝順治七年武逹禪卒莽依圖襲職兩遇
恩詔晉世職至二等輕車都尉十五年隨征南將軍卓卜
特征明桂王朱由榔至貴州明年自都勻進師盤
江其晉王李定國據雙河口悉衆為三十營列象
陣拒戰莽依圖率步兵衝擊破之隨大軍定雲南
聖祖仁皇帝康熙二年隨靖西將軍穆哩瑪征湖廣流賊
李來亨等賊據茅麓山列寨拒守莽依圖冒矢石
進攻毁寨二賊大敗來亨自經死凱旋授江寕協
領十三年逆藩吳三桂䧟湖南莽依圖隨征南將
軍尼雅翰率師進剿岳州用紅衣礟擊沉賊舟敗
賊七里橋多斬馘十四年三桂遣賊將董重民結
廣西叛鎮馬雄犯廣東平南王尚可喜上疏請兵
詔尼雅翰率師至廣東莽依圖以署副都統駐守肇慶十
五年可喜子之信叛降三桂受偽爵倡兵作亂三
桂賊將范齊韓等逼肇慶總督金光祖降賊莽依
圖率所部兵突圍出且戰且走還駐江西偽將軍
黃士標偽總兵黃割耳糾衆犯信豐莽依圖率兵
往援與城内兵奮勇夾勦斬獲甚多賊遁走入山
後追敗之圍遂觧十六年三月實授江寧副都統
時廣東尚為賊將董重民等所據
上命莽依圖為鎮南將軍率師規復以副都統額赫訥署
副都統穆成額參贊軍務四月自安康至南安偽
將軍嚴自明以城降遂偕額赫訥穆成額率師進
征南雄偽將軍宋思政偽總兵郭茂威等迎降尚
之信亦擒董重民率藩屬及金光祖反正歸順莽
依圖進駐韶州五月疏言南安南雄韶州所屬文
武官弁昔雖迫於賊勢致汚偽職今既望風欵附
若悉事更張恐生反側請令暫留原任綏撫殘黎
上特允所請且
諭奬其進兵迅速六月
命翰林院侍講學士顧八代赴軍前傳
諭速剿逆賊擇便而行時賊將胡國柱馬寳糾賊萬餘犯
韶州莽依圖擊郤之九月賊復據河西斷我水運
餉道列營蓮花山以瞰城中會將軍額楚率江寕
兵至與城内軍夾擊破其四營斬獲甚衆賊敗竄
帽峯山我軍乘夜追擊大敗之河西賊亦遁水運
遂通十月追擊至樂昌賊據風門澳拒守我軍三
路仰攻别令猺兵由間道奮擊擒斬賊二千餘乃
撫定仁化仍回駐韶州疏言將軍傅宏烈以五千
兵獨當西路恐力不支已遣副都統額赫訥赴梧
州協剿得
旨賊犯韶州將軍莽依圖同額楚夾剿既大敗賊衆復追
𠞰仁化諸縣指顧悉定可謂智勇兼擅凡為將者
統兵滅賊底定疆圉不必一一俱俟中旨惟應機
適變盡乃心力斯克副委任莽依圖當逆賊甫遁即遣
副都統額赫訥等往援粤西深可嘉尚十七年正
月三桂遣其孫吳世琮䧟桂林馬寳亦由宜章䧟
平樂
上命莽依圖赴廣西與傅宏烈會師剿賊二月疏言臣抵
平樂圍其城賊水陸拒阻宏烈所率綠旗兵與戰
不勝臣孤軍難以久留乃退駐中山鎮宏烈亦以
莽依圖所率滿洲兵不相應援入奏
上念擊賊失利因江水泛漲並免罪
諭令和衷協議剿滅逆賊莽依圖尋以賊逼賀縣退回梧
州乞罷將軍任
上切責之仍留任圖功贖罪明年二月吳世琮犯梧州莽
依圖同宏烈率師拒戰大敗之賊棄營遁先是
偽將軍馬承廕以南寧降至是賊由梧州敗竄糾
衆犯南寧六月城中食盡旦夕且䧟莽依圖方卧
病聞之督師倍道援勦賊悉銳聚新村列鹿角西
山拒戰額楚額赫訥引前鋒兵擊之賊稍郤莽依
圖與將軍舒恕麾大軍進而預遣左翼兵潛出山
後截賊歸路盡殪之吳世琮負重傷以數十騎越
山遁南寧圍觧
上以廣西底定
命進取雲貴九月莽依圖以馬承廕雖降心懷叵測恐為
肘腋患主言湖南大兵在武岡禦賊臣等一軍先
向雲南恐諸路兵不相應援且廣西新定若無兵
駐守恐有他虞請暫駐南寧相機進勦
上命簡親王喇布鎮桂林莽依圖俟都統希佛兵至取路
恢復疆土十九年四月授護軍統領五月馬承蔭
叛於柳州莽依圖率師進勦次來賓承廕驅象陣
逆戰我軍以勁弩射象回奔賊陣亂乘勝力戰賊
大敗棄甲走莽依圖自率輕騎追擊獲象三斬賊
甚衆會簡親王與總督金光祖分路勦賊並捷承
廕復降柳州平八月莽依圖卒於軍年四十有七
二十二年議政王大臣等追論莽依圖征廣西時
自平樂退梧州應坐失機籍家産半革去
恩詔所得騎都尉
上曰莽依圖在行間頗有勞績且屬下兵民俱稱其善凡
所過地方亦不擾害百姓可免籍没削去恩詔所加世
職其原襲之騎都尉又一雲騎尉以其弟博和哩襲五
十九年入祀廣西名宦
世宗憲皇帝雍正十年入祀賢良祠
今上乾隆元年追諡襄壮
瑚圖
瑚圖滿洲鑲白旗人姓洪鄂順治十二年以護軍
校隨寧南靖寇大將軍辰泰出師湖廣敗明桂王
將盧明臣馮雙禮於岳州武昌十七年隨安南將
軍洛託赴福建敗海賊鄭成功於厦門康熙二年
授駐防江寧協領八年擢江寧副都統十三年逆
藩耿精忠叛
上命瑚圖同副都統瑪哈逹率所部赴杭州與將軍圖喇
計兵事尋以賚塔為平南將軍瑚圖參其軍務八
月偽將軍馬九玉遣其將胡錦等犯衢州至石梁
瑚圖與副將王廷梅李承恩分路迎擊賊潰奔崖
山進圍之擒錦時賊黨小林别駐大溝源乘勝進
擊大敗之十月偽將馬四等率賊衆一由江山至
錢塘一由處州至林山謀犯衢州瑚圖分兵東西
夾攻陣斬偽將范安國王大頂等已而偽將周列
桑明率賊三萬屯焦園紅橋等處分路擊之連破
賊衆斬萬餘級十四年三月九玉擁衆屯衢州西
南夜渡水犯我營賚塔令瑚圖與廷梅往擊之敗
諸杭埠斬殺甚衆餘賊多溺死八月九玉遣其將李廷桂
率賊七千營於衢州北元口村設木城絶官軍糧道並據
東西山為聲援瑚圖分兵擊敗兩山賊夜衝賊營焚木
城賊敗遁十五年八月官軍破賊於大溪灘復江山縣
九玉走常山瑚圖追之賊拒戰又敗之進圍常山賊夜
開西門遁追至江西玉山界賊大潰斬獲無算復常山
縣進克仙霞關拔浦城精忠窮蹙詣康親王傑書軍門
降瑚圖隨軍駐福州十一月海逆鄭錦將徐耀率衆三
萬至烏龍江南營於石門枕峰諸山謀犯福州康親王
傑書遣瑚圖同總兵董大來夾擊破賊營十四賊遁追
四十餘里尋以瑚圖防守泉州十六年三月泉州城内
外土賊四起瑚圖遣將領水陸分𠞰盡殪之十月南安
縣賊陳式陳角等樹旗揚言欲犯泉州瑚圖令營長張
廷輔副將朱起龍分擊敗之斬陳角先是漳泉多寇南
安賊首李復貴同安賊首朱寅各據高山勾海逆乘機
剽掠康親王傑書令提督段應舉同瑚圖分路進𠞰擒
復貴及寅之偽軍師林日向等至是寅復犯陽坑
小黃山瑚圖與三等台吉查渾副都統鄔爾三路
追勦之殺賊千餘斬偽將謝良楊德瑚圖尋駐漳
州十七年二月海逆䧟石瑪逼海澄瑚圖同海澄
公黃芳世副都統孟安應援敗賊於灣腰樹奪金
門山進至觀音山賊陳福陳仁來拒擊敗之賊奔
下滸追之斬偽將洪結賊收餘黨於石瑪築壘拒
官軍三月賊船二百餘乘潮至壘中賊復出列相
表裏瑚圖與芳世安令海澄總兵官黃藍潛師夾
攻陣斬偽將朱成高榮等十一人沉賊船九賊仍
遁入壘海澄圍觧時官兵俱屯海澄石瑪漳州兵
少瑚圖同總督郎廷相晝夜防守忽海逆連䑸數
百乘虚突犯入東關擊以礟賊敗退復益船擁衆
至且勾山賊蔡寅由天寳山斷我糧道瑚圖親督
戰焚其船賊仍不退閏三月芳世自海澄以兵來
援大破賊衆寅始遁去時海逆劉國軒吳淑等復
破海澄䧟長泰糧道復阻賚塔令瑚圖帶甲八百
防守要路九月淑率賊萬餘逼漳城國軒營對河
為犄角城内兵少適副都統沃申率兵千餘來援
瑚圖隨賚塔分路勦至蔗林遇伏我兵小郤斬退
者三人兵奮遂破賊陣連拔其營十六殺賊過半
賊退據長泰謀犯南靖我兵分二隊進賊列營蜈
蚣山瑚圖同沃申力戰自辰至未賊大敗棄營走
斬賊將鄭英何觀衆四千餘復長泰賊退據江東
橋橋為漳泉往來要道十月賚塔營橋西令瑚圖
同沃申提督石調聲取橋東岸乃由長泰繞道越
朝天嶺過龍江口深入賊巢賊以礟迎敵瑚圖等
奮勇衝擊賊棄寨奔船據橋口急擊之賊奔出江
遂通漳泉路十八年二月賊設伏四山來誘我戰
瑚圖同大來副都統雅達里分兵突至山下伏
盡起瑚圖等力戰不退賊大敗奔據玉洲觀音山
各寨十月賊屯鰲頭山窺江東橋欲斷我路我兵
四路迎剿瑚圖與副都統瑪思文為一路擊敗之
十九年三月我兵分路剿賊瑚圖攻克玉洲各寨
賊戰敗竄厦門遂復海澄四月賊江欽等鳩賊䑸
竄聚廣東逹濠島瑚圖隨賚塔至潮州沿海督剿
水陸並進賊退乘勝取磊石門賊來争復擊敗之
又遇我水師夾攻賊大潰遁出大洋尋閩粤平定
瑚圖回江寧任二十三年十一月
上南巡
駐蹕江寧
賜瑚圖蟒袍一十二月擢杭州將軍二十六年三月卒於
官得
旨瑚圖才品優長殫心盡職效力行間勞績茂著及授杭
州將軍復能和輯兵民不干預地方事務行止清慎克
盡厥職著從優議䘏尋議祭葬如例
特旨加祭一次諡敏恪
欽定八旗通志卷一百六十八
