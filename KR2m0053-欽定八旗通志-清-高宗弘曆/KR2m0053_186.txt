功晉三等男八年五月
太宗親統師征明以貝勒濟爾哈朗留守巴竒蘭副之十
二月
命偕薩穆什喀分統左右翼兵征呼爾哈諸部
諭曰此行道路遥遠務奮力直前慎無憚勞而稍怠俘獲
之人湏善言撫慰甘苦共之携之而來皆可為我用爾
等其善體朕意
賜食啟行九年五月凱旋
上御殿設宴
親酌金巵勞之分
賜所獲牲畜等物
命以招降二千餘戶編籍安業叙功晉一等男明年二月
病創潰卒
卹賜三等子以其子拜山襲
欽定八旗通志卷一百七十一
欽定四庫全書
欽定八旗通志卷一百七十二
人物志五十二
大臣傳三十八(滿洲鑲紅旗二勒永順善都敏哈富喀禪康喀布察)
(泰圖)(和託埒瑪沁佛尼)(瓦爾喀)(車爾布)(覺羅伊)
永順
永順先世居棟鄂以地為姓
太祖高皇帝時随其伯父對齊巴顔來歸隸滿洲鑲紅旗
任佐領予二等輕車都尉世職
太宗文皇帝天聰三年擢鑲紅旗都統從
上征明由龍井關進圍遵化八旗分八隅列陣永順率鑲
紅旗兵攻城西面之南督衆樹雲梯充之明年正
月從
上取永平奉
命同都統達爾哈喀克都哩固三泰領兵千人合敖漢柰
曼巴林扎嚕特諸部兵攻昌黎縣城城上礮石交下
我師所樹雲梯多燬折因焚其近城廬舍以復
命時灤州遷安二城並為大軍所取
上班師留軍鎮守以永順随貝勒阿敏碩託鎮永平五月
阿敏聞灤州遵化為明兵攻䧟欲棄永平碩託及
都統圖爾格等皆言不可阿敏與永順定議遂率
衆出冷口而歸於是坐罪罷任革世職籍沒七年
六月随貝勒岳託征明旅順口冒鎗礮矢石進攻
身中數創仍鼓勇力戰以第一人先登克城叙功
復世職崇德三年授鑲紅旗副都統四年十一月
同承政索海等征索倫部五年四月凱旋俘獲無
算
賚貂皮及人戶晉一等輕車都尉世襲㒺替六年随睿親
王多爾衮圍明錦州都統阿山分兵攻廣寧之山
城永順同索海先設伏要路敵人自城潰遁者無
一得脱旋遇錦州兵三百往小凌河畋獵擊斬九
十二人是年秋明總督洪承疇集兵十三萬援錦
州列營松山我師分左右翼擊敗其三營步兵明
年論功人有言永順當接戰時曾墜馬獲他人之
馬再戰同本旗兵皆避趨左翼及右翼戰勝乃馳
至擊敵永順以其誣已欲焚楮設誓事
聞下部集質以鑲紅旗兵避趨左翼属實論永順欺誑罪
應死
命觧副都統任從寬免死罰贖順治七年八年三遇
恩詔晉爵至二等男九年三月卒以其子庚圖襲爵庚圖
先以護軍參領從征有功得騎都尉世職至是合
為一等男兼一雲騎尉
都敏
都敏滿洲鑲紅旗人姓他塔喇先世居扎庫沭地
曾祖阿爾布尼天聰初率丁三百來歸授世管佐
領逓𫝊至都敏襲順治二年都敏随副都統羅璧
追流賊李自成至延安府賊犯我輜重敗之又擊
郤其守城兵迎戰者是年
上遣八旗官兵分防順德濟南德州臨清徐州潞安平陽
蒲州八城都敏駐平陽旋改駐西安三年漢中賊
賀珍來犯敗之大兵之定湖廣也明鄖陽總兵王
光恩䧏至是以罪逮繫其弟光泰據鄖陽叛都敏
随侍即哈哈木進征光泰遁追至房縣斬賊千餘
五年逆回米喇印丁國棟叛據甘州都敏随陕西
總督孟喬芳𠞰平之六年八月叛鎮姜瓖黨偽總
督韓昭宣等䧟蒲州喬芳攻復其城都敏偕總兵
狄應魁追擊四十里復剿賊於南山先後斬三千
餘級趨觧州敗賊渠張五党自成等九月至夏縣
堡兒村斬賊將雷鳴宋蘇柴廷然等擒宋範等十
五人攻運城克之斬昭宣十一月同參將胡進忠
等於關帝嶺斬賊二千有竒追至芮城賊迎戰陣
斬偽知縣薛勤王復其城又敗賊兵於北原復平
陸縣八年二月叙功授雲騎尉世職兩遇
恩詔逓授騎都尉加一雲騎尉九年三月回亰授吏部理
事官三次考滿俱列一等十五年随寕南靖寇大
將軍洛託等征貴州明桂王朱由榔之總兵羅大
順逆戰於十萬竒嶺屡敗之十六年七月授參領
十八年五月授西安右翼副都統時自成餘党劉
二虎郝摇旗袁宗第等竄據山寨為四川患康熙
二年都敏同將軍富塔禅總督李國英進巫山趨
陳家坡破賊巢二虎奔天池寨偕妻妾縊死摇旗
宗第遁至黃草坪追擒之復獲偽東安王朱宗蒗
偽部院何育鰲等四年正月叙功加二等輕車都
尉五年五月卒
賜祭葬如例子蘇敏襲世職
富喀禅
富喀禅滿洲鑲紅旗人姓那木都魯父翁格尼一
等輕車都尉綽和諾之兄也綽和諾無子翁格尼
襲其職管佐領事富喀禅初任護軍校
太宗文皇帝天聰三年從征明敗敵大安口射殪二人五
年從征大&KR1272;河擊明監軍道張春總兵吴㐮等衝
入敵陣中創且傷馬乃裹創步戰搴敵纛有護軍
校瑶奎者臨陣墜馬富喀禅突前援以歸八年從
征明大同復中創仍偕衆奮進攻克敵寨是年因
翁格尼不勝佐領任
命富喀禅代之即以世職予襲崇德元年從征朝鮮有斬
獲三年授工部理事官兼參領隨豫親王多鐸征
明寕遠敗敵於中後所城西山岡
世祖章皇帝順治元年随大軍入山海關擊走流賊李自
成叙功加一雲騎尉三年擢任西安駐防總管
時流賊劉文炳郭君鎮等劫掠延安慶陽四年三
月富喀禅督兵征𠞰遇賊二千於邠州奮擊敗賊
追蹙之三水縣斬郭君鎮别遣遊擊胡来覲守偹
余國崇等追擒劉文炳於宜君縣之藍莊溝俘斬
其党略盡獲馬驘牛無算五年逆回米拉印丁國
棟等踞河州作亂富喀禅同總督孟喬芳遣兵攻
圍逆回皆受撫既而米拉印復叛據甘州富喀禪
率兵進攻不下深溝高壘以困之賊出城來犯擊
之郤斬級二百並殱其採樵者四百餘人旋令雲
梯兵攻克其城米拉印潜遁為我師躡擊斬於陣
丁國棟復與纏頭賊土倫泰等據肅州亦為副將
馬寕張勇相繼剿誅六年叛鎮姜瓖據大同其党
連䧟郡邑富喀禅遣協領根特參領都敏赴援敗
賊於猗氏縣擒偽監軍道衛登方七年復遣兵剿
賊於合水縣斬賊渠劉宏才先後奏捷並得
旨嘉奬三遇
恩詔晉爵至一等男
聖祖仁皇帝即位改西安總管為將軍富喀禅任事如故
初李自成竄死其党散處椘蜀至是餘孽劉二虎
郝摇旗袁宗第等猶聚匿歸州興山間康熙二年
富喀禅同總督李國英副都統都敏等督兵進巫
山趨陳家坡攻劉二虎賊巢二虎敗遁天池寨我
軍追擊賊衆披靡相率䧏二虎窮蹙偕其妻妾並
自經死郝摇旗袁宗第遁至黃草坪我軍追及擒
之復獲偽東安王朱宗蒗偽部院何育鰲等皆請
旨斬於軍叙功晉爵三等子七年以疾致仕八年三月卒
年六十有三
賜祭葬如典禮子穆成額襲爵
康喀勒(從兄子和託瑪拉兄孫通嘉)
康喀勒姓納喇輝發貝勒旺吉努之孫也
太祖高皇帝時隨其兄通貴率族屬来歸隸滿洲鑲紅旗授
佐領
太宗文皇帝天聰六年從征察哈爾部八年正月
上聞察哈爾林丹汗遠竄其部衆流散於錫爾哈錫伯圖
之地
命康喀勒與岱青塔布囊等率蒙古及外藩駐牧兵取之
所獲甚衆五月以克副任使予騎都尉世職崇德
三年兼授刑部副理事官五年擢廂紅旗蒙古副
都統六年随大軍圍明錦州及松山七年松山錦
州皆下復随鄭親王濟爾哈朗攻克塔山城尋追
論攻松山時退縮不前克塔山後與都統葉臣争
功罪應死
上宥之令戴罪立功
世祖章皇帝順治元年随睿親王多爾衮入山海關擊流
賊李自成有功加雲騎尉尋随豫親王多鐸征江
南同都統凖塔自徐州水陸並進師次清河明總
兵劉澤清遣部將馬化豹張思義等率戰艦千餘
兵數萬據淮黃口康喀勒同遊擊范炳吉天相等
發礮燬其舟又分兵兩路追襲澤清遁走遂克淮
安時明總漕田仰遁據湖口橋康喀勒同副都統譚
布進擊敗其步兵三千又敗之於三里橋追至海
岸獲船八十又連敗田仰兵於如臯縣遂攻通州
以雲梯克其城招䧏附近縣邑二年十一月授鎮
守江寧副都統時江北賊寇未靖江寧城中奸徒
謀應之康喀勒同駐防總管巴山先期捕誅倡亂
者三十人已而偽潞安王朱誼石紏衆二萬餘三
路来犯皆為我軍擊敗遁去三年叙功晉職三等
輕車都尉世襲罔替四年卒子洛多哩襲職康喀
勒從兄之子和託順治元年任前鋒參領随大軍
敗流賊李自成於潼關移兵征江寕復随貝勒博
洛征浙江擊敗明總兵方國安等於杭州進攻福
建所向克捷攻汀州率衆先登克其城叙功予雲
騎尉世襲㒺替遇
恩詔晉騎都尉兼一雲騎尉十六年随征雲南敗白文選兵
生擒十一人獲馬四十進攻永昌率兵往奪瀾滄
江之鐵索橋敗其步兵康熙九年卒子華善襲職
和托弟瑪拉順治十二年以三等侍衛署參領随
都統伊勒德征復舟山有功尋随世子濟度征海
賊鄭成功至福建同護軍統領穆成額敗賊泉州
斬七百餘級十六年随安南將軍達素征鄭成功
於厦門得頭等功牌康熙十一年華善卒無子以
瑪拉襲和托世職二十二年卒子鄂色襲康喀勒
兄之孫通嘉初襲其父莾佳三等輕車都尉世職
順治十八年山東土賊于七據棲霞縣之岠嵎山
作亂通嘉以護軍參領随靖東將軍濟什哈往征
賊党吕思曲俞三等數千人一冄來犯通嘉同營
總察哈泰擊之屡捷擣平賊巢康熙六年改前鋒
參領十四年随信郡王卾扎征察哈爾布爾尼師
至達禄賊豫設伏山谷比戰伏發通嘉率所属迎
擊盡殱其伏復進擊賊衆大敗之布爾尼僅以三
十騎遁叙功加一雲騎尉後緣事削去十七年擢
鑲紅旗滿洲副都統十八年遷護軍統領由陕西
進征逆藩吴三桂敗逆党譚宏三萬餘衆於四川雲
陽縣叙功列二等二十三年改本旗蒙古都統二
十四年卒子瑪琦襲職
布善(子誇扎)
布善滿洲鑲紅旗人姓伊爾根覺羅工部參政烏
善之弟也初事
太宗文皇帝任護軍參領兼佐領尋擢護軍統領列議政
大臣崇德五年從征明錦州偕衆擊敗杏山騎兵六
年
上親征松山明總督洪承疇以兵来犯布善先衆力戰郤
敵時明兵甚衆饋運不繼
上度敵必遁去分
命諸將比翼而列直抵海濱是夜敵果遁諸將相繼截擊
布善率兵窮追殱敵無算八年随鄭親王濟爾哈
朗攻克前屯衛復同護軍統領阿濟格尼堪移師
攻中前所拔其城
世祖章皇帝順治元年随大兵入山海關擊敗流賊李自
成叙功予騎都尉世職二年随豫親王多鐸征江
南卒於軍
賜祭葬如例子誇扎襲職三遇
恩詔晉世職為二等輕車都尉順治十七年任護軍參領
尋兼佐領康熙十三年随定南將軍希爾根討逆
藩耿精忠圍撫州府賊出城抗拒誇扎屡率兵擊
敗之賊棄城遁十四年随安親王岳樂擊逆賊吴
三桂黨夏國相於萍鄉縣賊衆數萬據山結寨誇
札率兵奮擊大敗賊國相及賊將李良棟等俱棄
資械走十七年遷護軍統領十八年擢鑲紅旗蒙
古都統随安親王進征武岡州軍器輜重由水路
進賊據嚴溪為邀截計誇扎率兵馳擊賊郤走時
我綠旗兵立營於對岸賊船岔集逼營誇扎從陸
赴援道險仄馬不能行乃親率兵步行賊據山梁
設鹿角列鎗礮以拒我兵直前攻𠞰斬獲甚衆賊之
在水陸者皆潰竄十九年奉
詔率湖廣兵數千赴廣西随簡親王喇布剿叛鎮馬承蔭
即參贊軍事遂敗賊於武宣復其縣乘勝取象州
圍柳州馬承蔭率衆䧏又進次慶遠府偽將軍饒
一龍亦以城䧏廣西平還京二十一年八月卒二
十五年追叙誇扎江西湖廣軍功晉世職為一等
輕車都尉子誇什塔襲
察哈泰
察哈泰滿洲鑲紅旗人姓薩克達世居寕古塔
太宗文皇帝天聰時察哈泰以護軍随征明永平大凌河
大同等處積功授驍騎校管佐領事崇德元年随
征朝鮮先驅敗敵於納穆山三年随貝勒岳託征
明越燕京趨山東攻克濟南府城六年圍錦州敗
明總督洪承疇援兵於松山八年随鄭親王濟爾
哈朗取明前屯衛中後所二城
世祖章皇帝順治元年随豫親王多鐸追流賊李自成破
之潼關進定西安二年随征江南監造戰艦尋随
端重親王博洛征福建五年随征南大將軍譚泰討
叛鎮金聲桓於江西擊敗迎戰賊衆焚其戰艦進
圍南昌城屡戰克捷六年随護軍統領敦拜剿献
縣䧺縣任邱諸土賊盡殱渠魁毁賊寨師還擢戶
部理事官尋改太僕寺理事官先是叙征流賊及
江南福建軍功予騎都尉世職至是遇
恩詔晉三等輕車都尉十四年授參領尋兼太僕寺卿十
六年擢鑲紅旗滿洲副都統十七年同寧古塔總
管巴海征俄羅斯抵使犬部界率舟師設伏江隈
擊郤俄羅斯來犯賊衆獲其船及噐械因招䧏斐
雅喀百二十餘戶十八年追論征俄羅斯時有五
船兵失利察哈泰不以實奏罷副都統任革世職
專管佐領事尋以營總随靖東將軍濟什哈征山東
土賊于七賊党吕思曲俞三等數千人一冄來犯
察哈泰同護軍參領通嘉奮擊敗賊進圍拒嵎山
擣平賊巢
聖祖仁皇帝康熙三年授鑲紅旗蒙古副都統十年以老
乞休
上以其效力行間有年慰留之十一年調本旗滿洲副都
統十二年二月遷護軍統領五月
諭奬久著勞績諸大臣加察哈泰太子少保十三年授鎮
東將軍駐防兖州十四年七月
命仍以護軍統領率兖州所駐滿洲軍赴荆州聽順承郡
王勒爾錦調度𠞰禦逆藩吴三桂十五年三月賊
將陶継智等犯宜昌察哈泰率兵駐江陵通聲援
七月卒於軍
賜祭葬如例
和託(父郎格)
和託滿洲鑲紅旗人姓棟鄂父郎格
太祖高皇帝時随棟鄂部之屯長對齊巴顔阿格巴顔等
來歸任佐領天命六年從征明瀋陽城既下明總
兵陳策等來援郎格與參領布哈錫爾泰等拒戰
殁于陣予三等輕車都尉世職以長子棟世禄襲
和託其次子也
太宗文皇帝崇德七年正月授鑲紅旗滿洲副都統随鄭
親王濟爾哈朗等圍明錦州䧏其總兵祖大夀四
月進攻塔山克其城鄭親王遣和託以所俘人口
及所獲財物籍數馳奏
上命還諭軍中以俘獲賜陣亾及被傷者並賫
勅招撫明杏山守將
諭曰汝以善言招撫來䧏則已否則用礟攻之礮當擊城
中間俟城全頽方令我兵登進倘舉礮彼即歸順亦許
其降也和託至軍遵
旨曉示城中猶固守及舉礮遂開門乞䧏師還和託得
優賚七月部議圍錦州時諸將徇𨼆軍士失律罪和託應
罰鍰得
旨以前勞寬免十月随貝勒阿巴泰征明自界嶺口毁邊
墻入至黃崖口我軍議分兩翼夹攻輔國公斐掦
古令和託督左翼兵建雲梯攻城和托周視畢復
曰城可登無以梯為也乃率護軍四十人毁城入
斬守偹一餘悉潰走遂偕右翼兵進圍薊州敗總
兵白騰蛟白廣恩兵直抵山東攻克兖萊青諸府
明年凱旋擢吏部參政仍兼副都統
世祖章皇帝順治元年随大兵入山海關擊流賊李自成
追至望都連敗賊兵叙功予騎都尉世職時明福
王朱由崧立於江南其副總兵楊威據登州四出
侵優招撫山東侍郎王鰲永請發兵進剿
上命和托同副都統李率泰額孟格率師討之有趙應元
者舊為自成禆將敗竄長山聞鰲永至青州儲偫
芻饟佯受撫既入城伏兵戕鰲永以叛和託至山
東聞變即率師往援并牒巡撫陳錦總兵柯永盛
會師速剿應元復偽以撫請和託與李率泰議曰
我兵既集破城即可滅賊顧如良民何知府張文
衡副將李國威在城中賊以民望未即加害誠與
密計令應元出城議撫縳而斬之餘党不足平也
既定計遂許應元䧏應元随張文衡出謁和托慰
勞遣還密令我兵随文衡入城分布防守乘夜擒
斬應元及其党數十人徧諭脅從者弗罪青州賊
平登萊諸賊亦為陳錦招䧏楊威伏誅
詔和托李率泰移兵河南會豫親王多鐸軍
優賚黃金紫貂等物晉世職為三等輕車都尉二年随豫
親王下江南尋随貝勒勒克德渾征浙江先是明
福王就擒其大學士馬士英竄杭州總兵方國安
守嚴州至是大兵定杭州士英走依國安糾衆来
犯和託率左翼兵禦之富陽斬其副將二參將二
遊擊五大敗其衆復破其下關直溝燬其木城奉
詔同副都統珠瑪喇率所部滿洲蒙古兵駐防杭州三年
四月卒以兄之子碩色納襲職
瑪沁(兄子康喀喇)
瑪沁滿洲鑲紅旗人姓完顔父本託輝官佐領兼
都察院理事官都統博爾晉之長子也瑪沁為本
託輝次子由護軍校洊擢護軍參領崇德三年随貝
勒岳託征明自牆子嶺入邊明薊遼總督吴阿衡
以馬步兵卒六千來援瑪沁與前鋒統領勞薩等
率兵擊敗之護其馬及礮六年大兵圍錦州敗敵
於松山順治元年随睿親王多爾衮入山海關擊
敗流賊李自成又追敗之於望都叙功予騎都尉
世職五年擢鑲紅旗蒙古副都統七年遇
恩詔加一雲騎尉是年随鄭親王濟爾哈朗征湖廣至衡
州疾卒
賜祭葬如典禮無子以其兄之子康喀喇襲職康喀喇初
任二等侍衛順治四年蘇尼特部騰機斯與弟騰
吉特叛康喀喇随豫親王多鐸率師往𠞰大破賊
衆陣斬騰吉特等八年九月叠遇
恩詔晉世職為二等輕車都尉十二年任驍騎參領十五
年随寕南大將軍洛托征貴州有功康熙十年調
護軍參領十二年冬逆藩吴三桂反
上命順承郡王勒爾錦統師討之康喀喇率護軍以随十
三年四月師攻岳州與賊戰於荆河口及城陵磯
以礮擊毁賊艦殱賊無算七月又随貝勒察尼攻
岳州賊將吴應麒集衆七萬餘拒戰康喀喇率兵
衝擊大破賊十六年三月随安親王岳樂攻長沙
府敗城中出戰賊兵十一月随將軍穆占攻復茶
陵州賊將王輝引賊萬餘犯攸縣城康喀喇擊敗
之追北十餘里俘獲甚衆明年又随穆占取耒陽
縣擒賊十餘人十八年攻克常寕新寕諸邑又随
大兵征廣西復柳州二十四年擢鑲紅旗蒙古副
都統二十五年調滿洲副都統二十九年七月随
裕親王福全征噶爾丹師至烏蘭布通擊敗賊衆
噶爾丹竄遁班師明年二月卒
賜祭葬如典禮以其子堪達海襲
瓦爾喀
瓦爾喀滿洲鑲紅旗人姓完顔
太宗文皇帝天聰時任前鋒校每臨陣奮勇争先中創不
退屡得
優賞崇德三年随貝勒岳託征明由牆子嶺入邊越燕京
趨山東攻海豐縣樹雲梯先登克其城七年随饒
餘貝勒阿巴泰征明由黃崖口入邊轉戰至山東攻
范縣衆皆俟雲梯登城瓦爾喀以長鎗鑿垣為磴
先登克之
世祖章皇帝順治三年随肅親王豪格征四川屡擊敗流
賊張献忠兵斬級二十餘生擒賊哨騎十人有護
軍阿納海者為羣賊所困攅刃將及瓦爾喀馳騎突
前格殺二人援以出五年随副都統烏拉禪駐防
大名攻剿土賊於祁州及臨洺關並多斬獲是年
叙征四川功予雲騎尉世職三遇
恩詔洊晉三等輕車都尉九年授工部理事官十三年以董
修
乾清宫成晉二等輕車都尉十五年
奉先殿成晉一等輕車都尉十六年署前鋒參領随都統
卓洛前鋒統領伯勒赫圖等駐防雲南元江土司
那嵩既䧏復叛卓洛率兵進剿瓦爾喀督雲梯兵
攻克元江城
聖祖仁皇帝康熙元年還京授參領兼督捕理事官五年遷
駐防西安副都統七年擢西安將軍十二年冬吳
三桂反
上命瓦爾喀偕副都統佛尼埓率西安官兵馳赴四川防守
險隘十三年正月
上聞四川巡撫羅森提督鄭蛟鱗總兵譚宏吴之茂等並
叛附三桂因
諭瓦爾喀暨佛尼埒曰爾等久歷戎行素稱諳練朕可無
西顧之憂大兵入蜀後吳逆偽屬官兵有来降附者應
密為防閑嚴設巡哨整飭營壘至綠旗已叛官兵爾等
相機招撫便宜行之三月瓦爾喀至漢中聞叛賊譚宏
等已據陽平關復越關四十餘里於野狐嶺上下
及諸險隘並遣賊黨迎拒瓦爾喀部署諸將分兵
三路奮進擊潰野狐嶺賊隊並發其伏殱之乘勝
疾趨克復陽平關四月攻復七盤關五月攻復朝
天關先後奪壕毁寨擒斬賊衆萬餘獲旗幟器械
無算
上嘉其調度有方
命事平日議叙時賊衆堅據保寕我軍距城十里鑿壕塹
與相持久未下八月瓦爾喀疾卒
賜祭葬如典禮謚㐮敏立碑墓道十六年三月議政大臣
等追論瓦爾喀進征保寧不乘賊未設偹時疾進既
至復不簡精兵分守要地致賊刦掠戕我兵衆又不
以寔奏報應追奪原官及世職削謚毁碑籍其家
詔免籍没餘如議行
車爾布
車爾布滿洲鑲紅旗人姓完顔一等子葉臣長子
也初任參領崇德六年
太宗文皇帝親征明錦州車爾布随内大臣宗室錫翰等
設伏高橋遇明杏山逃兵敗之追至塔山俘斬甚
衆擢護軍統領明年七月部議王貝勒大臣圍錦
州時徇隐軍士失律罪車爾布應罰鍰時明總兵
祖大夀既以錦州䧏
上念諸將攻圍日久勞苦有功槩予寬免
世祖章皇帝順治元年随睿親王多爾衮入山海關擊敗流
賊李自成遂同護軍統領阿爾津率前鋒兵追及
於安肅有斬護又追敗之於望都是年冬随英親
王阿濟格征勦自成取道土默特鄂爾多斯入邊
鑿黃河冰濟師追斬賊衆招䧏無算明年春至榆
林賊乘夜来襲我蒙古營車爾布同佐領蘇拜往
援奮擊敗敵還軍遇伏復縱擊郤之同都統伊拜
招䧏附近城邑進圍延安賊馬步出城来犯車爾
布同副都統羅璧郤之賊遁走湖廣車爾布與
護軍統領鰲拜馳攻安陸獲賊船八十復偕護軍
參領噶達渾追賊九宫山敗其馬兵八月凱旋十
一月列議政大臣先是叙入關功授騎都尉世職
三年四月叙征湖廣功加一雲騎尉是年随肅親
王豪格征流賊張獻忠屢擊敗賊兵與貝勒尼堪
等分徇遵義䕫州諸處斬獲甚衆五年二月部議
征獻忠時護軍統領哈寧阿被圍車爾布未及援
䧏世職為雲騎尉停其賞七月與弟車格圖分襲
父葉臣一等子爵車爾布由雲騎尉晉二等子車
格圖襲騎都尉六年随英親王阿濟格討大同叛
鎮姜瓖城中賊出犯鑲紅旗營車爾布率護軍擊
敗之會賊党自阻馬得勝二路分兵五千至北山
逼我軍瓖亦率衆出城拒戰護軍統領鰲拜破賊
一營車爾布偕副都統譚布合兵繼進賊出城者
盡殱焉兩遇
恩詔晉三等伯十二年十二月
命同寧海大將軍伊爾德率師征海賊於浙江先是明魯
王朱以海與偽侯阮進等據舟山大兵逐之入海
擒阮進取舟山至是阮進餘黨偽伯阮思
偽總制陳六御等復踞舟山十三年師至杭州
聞偽總兵王長樹毛光祚沈爾序等肆掠大嵐
山乃先遣軍迎擊敗之於夏關追至南斗門斬長
樹光祚爾序等及賊兵無算車爾布與伊爾德自
寧波乘舟趨定海分兵三路進攻賊衆萬餘列戰
艦二百抗拒車爾布麾衆擊敗之追至衡水洋斬
陳六御阮思擒偽總兵林德等一百餘人盡獲其
偽印船礮遂遣軍進𠞰舟山擊沉賊船招撫偽總
兵以下數十人舟山平十四年正月班師
上遣貝勒杜蘭等迎勞郊外九月叙復舟山功並錄其随
征大同戰績晉一等伯兼一雲騎尉十五年十二
月同安南將軍明安達理奉
命統兵駐防貴州明年二月
命移駐荆州八月海賊鄭成功寇江寕車爾布同明安達
理自荆州赴援敗偽都督楊文英於掦子江港口
斬偽副將一獲其船及噐械十七年十一月率兵
還京十八年調鑲紅旗蒙古都統康熙三年以久疾
命觧都統任七年三月卒
予祭葬如例子莾喀改襲三等伯
覺羅伊圖
覺羅伊圖滿洲鑲紅旗人
興祖直皇帝第一子德世庫之曾孫也順治元年增設内
三院學士各一員授伊圖秘書院學士二年充明
史副總裁三年因繙譯明洪武寳訓告成賞馬匹
銀兩四年授雲騎尉
賜宴太和殿三遇
恩詔加至三等輕車都尉九年正月纂修
太宗文皇帝寔錄伊圖充副總裁三月充
殿試讀卷官尋授宗人府啟心郎仍帶二品銜十一
年署刑部尚書十四年擢兵部尚書十六年六月
海寇鄭成功䧟鎮江給事中楊雍建劾奏樞臣不
能盡心經畫决策幾先又不返躬引咎收效事後請
旨嚴飭
詔兵部明白回奏伊圖以籌畫無能引罪部議䧏三級罰鍰
詔貰之十七年二月自陳乞罷
上不許五月調吏部尚書十一月
命偕禮部尚書渥赫等校定律令先是
詔求直言左都御史魏裔介御史季振宜並劾大學士劉
正宗詢私納賄諸欵
上以裔介等明知正宗過端不先舉發並革職御史陸光
旭請并治言官不舉罪章下吏部十二月伊圖議
應如光旭請言官分别議處尚書孫廷銓以正宗
本係言官紏參其各言官無人人具奏之例應免議
兩議上得
旨如伊圖議並飭會議不許滿漢互異十八年授宏文院
大學士康熙六年正月觧大學士任
命以原品掌管王府事十六年六月卒
賜祭葬如例諡文僖子伊訥布早卒以弟伊爾門之孫悟爾
祜為後襲職悟爾祜子安夀銷除輕車都尉襲雲
騎尉雍正六年以隠匿入官財物革職流徙寕古塔
佛尼埒
佛尼埒滿洲鑲紅旗人姓科竒理世居瓦爾喀父索
勒和諾少孤其兄瑚里納撫之成立瑚里納為仇
所害索勒和諾手刃其仇祭兄墓
太宗文皇帝崇德三年来歸任驍騎校七年随饒餘貝勒
阿巴泰征明攻河間府索勒和諾首緣雲梯登城
戰没予騎都尉世職以佛尼埒襲
世祖章皇帝順治五年授佛尼埒西安駐防佐領時流賊
李自成餘党竄據陕西湖北錯壌山峪佛尼埒屢
随大軍征𠞰委署營總尋擢授協領兩遇
恩詔晉世職至二等輕車都尉
聖祖仁皇帝康熙八年擢西安副都統十三年正月
命佛尼埓同西安將軍瓦爾喀由四川進討逆藩吴三桂
師行至棧道聞四川郡邑皆附賊叛鎮譚宏據陽
平關佛尼埒同瓦爾喀及前鋒統領穆占等率兵
自野狐嶺進征斬賊三千餘賊棄關遁繼敗賊將
石存禮於朝天關追至沙河驛偽總兵彭時亨以舟
師逆戰擊之潰奪其戰艦四遂進征保寧叛鎮吴
之茂紏賊抗拒我軍鑿壕塹與相持尋以糧艘為
賊所刦饟不繼移師還駐漢中賊復扵中途邀阻
佛尼埒同興安總兵王懷忠擊走之又敗賊於槐
樹驛小郿嶺十二月陕西提督王輔臣叛於寧羌
據平凉秦州十四年佛尼埒擢任西安將軍加振
武將軍銜随貝勒洞鄂進征賊將高鼎聚衆四千
於關山河岸立寨拒守佛尼埓同穆占等整列接
戰自巳至午斬獲甚衆遂破賊寨乘勝追擊復破
賊於渭河橋進薄秦州賊伺我師壁壘未定猝從
城内衝出冀掩我不偹佛尼埒率軍遮擊賊不能
犯旋攻克東西二關有夜犯正黃旗營者禦擊殱
之賊以衆數千掠仙逸關佛尼埒慮其斷我餉道
分兵赴援賊聞我軍至即踰山遁佛尼埒追躡之
搜剪略盡因令參領嵩祝留守仙逸關而自率兵
趨隴州賊縱火山澤間佛尼埒曰賊謀欲燒絶我
軍進路耳若不增兵策應則軍食難以輓運因駐
兵隴州防賊党窺伺時大兵攻秦州數月不下賊
之在四川及平凉者挟其衆萬餘来援城中賊與
應者亦八千餘佛尼埒之師還自隴州與大兵合
擊擒斬偽總兵李國棟胡茂白光永王元等殪
賊三千餘遂復秦州下禮縣西和清水伏羌諸邑
上命佛尼埒領兵開棧道援將軍錫卜臣於漢中賊於長
寕驛滴水崖及尖插屏嶺屡抗我師擊之皆潰竄
招撫䧟賊村寨居民三千餘十五年二月吴之茂
糾賊萬餘犯秦州佛尼埒同提督王進寳督兵禦
戰斬級二千餘生擒偽總兵徐大仁獲器械輜重
無算三月偵賊由成縣禮縣運糧因遣兵邀擊於
塩關及羅家堡牡丹園擒斬護糧賊衆獲馬驘焚
其糧尋擊敗偽總兵李國良等於清水縣復静寧
州六月復擊賊吴之茂於牡丹園追剿至西和北
山之茂僅以十餘騎竄遁十六年四月追論前此自
保寧退歸漢中諸將罪䧏佛尼埒世職為騎都尉
削振武將軍銜仍署西安將軍事十七年閏三月
同副都統烏丹等連賊衆於牛頭山香泉等處七
月引兵駐守寳鷄防棧道諸險要賊窺棧道之益門
鎮擊却之十八年九月随撫遠大將軍圖海進征
興安偵賊在梁河關佛尼埒領隊先驅至火神
崖擊走偽總兵王遇隆遂渡乾玉河拔梁河關復
興安城尋會王進寳軍於保寧十九年正月同總兵王
朝海招䧏潼川府城及塩亭中江射洪諸縣又敗
賊於豹子山諸處賊渡江遁遂復瀘州冬逆賊吴
世璠使其党胡國柱等紏賊據叙州䧟永寕
詔授佛尼埒建威將軍調遣永寧一路兵𠞰賊二十年
春賊衆二萬餘犯竇壩大溪口諸處佛尼埒率兵
進擊敗之乘勝恢復馬湖府賊將宋國輔陸道清
等詣軍門献永寕城䧏胡國柱亦棄叙州遁佛尼
埒奉
命駐守叙州八月
命統西安駐防滿洲兵之征四川者還鎮漢中二十一年
九月卒於官雍正十年入祀賢良祠乾隆元年追
謚恭靖第三子托琉襲世職官至黑龍江將軍次
子額綸特别有𫝊
欽定八旗通志卷一百七十二
