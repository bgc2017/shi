欽定四庫全書
欽定八旗通志卷一百五十
人物志三十
大臣傳十六(滿洲正黃旗四勒愛星阿珠布舒庫沙納哈麻吉安瑚伊)
(桑阿)(喀齊蘭)(穆占)(巴琿岱)
愛星阿(子富善)
愛星阿滿洲正黃旗人姓舒穆禄額駙揚古利孫
也順治四年襲父塔瞻一等公八年
世祖章皇帝追念揚古利功加給愛星阿三等輕車都尉
俸尋授領侍衛内大臣十六年大軍征雲南明桂
王朱由榔與其黔國公沐天波等奔緬甸其晉王
李定國奔孟艮鞏昌王白文選奔木邦
世祖命吳三桂移平西藩屬鎮雲南十七年三桂疏請發
兵入緬滅由榔以除邊患愛星阿奉
勅為定西將軍與都統卓羅果爾欽遜塔護軍統領畢力
克圖費雅思哈前鋒統領白爾赫圖等率禁旅會
同三桂進征十八年九月督兵次大理秣馬逾月
出騰越州取道南甸隴川猛夘十一月至木邦擒
白文選所遣之副將馮國恩訊知李定國走景線
文選與定國不睦屯兵錫箔江濱愛星阿令白爾
赫圖費雅思哈果爾欽遜塔畢力克圖等先簡精
銳疾馳三百餘里至江濱文選已毁橋遁走茶山
大軍繼至結筏以濟别遣總兵馬寧沈應時追剿
文選愛星阿同三桂領兵趨緬先是三桂屢檄諭
緬人令擒獻由榔緬酋莽猛白盡殺由榔從官沐
天波王維恭馬吉翔魏豹等數十人密使人防守
由榔謀生擒以獻十二月大軍次舊挽坡離緬城
六十里緬使人詣軍門請遣兵百人薄城愛星阿
遣白爾赫圖率前鋒百人進次蘭鳩江濱復令畢
力克圖等率護軍二百居後策應緬人聞大兵將
薄城以船載由榔與其親屬及故從官妻女獻之
軍前時文選為馬寧等追及於猛養度不能脱率
衆數千降定國竄死猛臘康熙元年奏捷
聖祖仁皇帝優旨嘉奬
諭以所俘獲委三桂區處愛星阿振旅還京仍為内大臣
加少保兼太子太保增紀軍功於世襲一等公
勅書三年二月卒
恩䘏其家白金三千兩
賜祭葬如典禮諡敬康子富善襲一等公爵十九年授領
侍衛内大臣三十五年二月
聖祖以噶爾丹背約肆逞分路進討
命撫遠大將軍費揚古出西路
親統大軍出中路富善領鑲紅旗兵隨
御營
駕駐沙河
諭富善曰古北口一路兵衆以爾統率所過城池村舍遵
朕法令毋絲毫擾累其有以捕獸馳騁竭馬力者並飭
禁之四月
駕駐西巴爾臺離噶爾丹所居之克魯倫河計程五日議
者謂宜俟西路兵會剿富善奏言西路兵至尚遲
恐賊聞風逃竄即以中路兵剿賊未為不足宜乘
其不備速擊之奏入稱
旨
命仍進征克魯倫河會噶爾丹知
上親征盡棄其廬帳器械潰竄
上已密諭費揚古等絶其歸路先整兵特勒爾濟口以待
陣斬二千餘級噶爾丹僅以身免厄魯特部衆千
餘來降
上乃命班師每
行營閱選駝馬徵輸芻粟富善承
旨以行咸當
上意叙功加太子太保嘗扈
蹕至會岐口有疾
上親臨視
賜醫藥四十七年卒
賚白金二千兩
遣官經紀其喪
予祭葬如典禮以其子海金襲一等公雍正八年
勅建賢良祠愛星阿富善並入祀乾隆元年追諡富善曰
恭懿
布舒庫(父納爾泰)
布舒庫滿洲正黃旗人姓吳魯父納爾泰任佐領
世祖章皇帝順治六年隨征大同叛鎮姜瓖率其子噶爾
琿納什庫力戰殁於陣
恩䘏如例布舒庫其長子也於順治五年任護軍校隨征
南大將軍譚泰征江西叛鎮金聲桓攻饒州府先
登克其城十五年隨征南將軍卓卜特征明桂王
朱由榔由廣西進貴州濟師盤江敗之於梁瑞津
其餘衆屯踞山隘我兵環山圍攻布舒庫首衝敵陣
奮擊斬殪甚衆師至雙河口其晉王李定國以數
萬衆列柵山巔布舒庫先衆踰險而上遂奪其寨
定國復列象陣來犯布舒庫率衆力戰逐北四十
里雲南平凱旋予雲騎尉世職
聖祖仁皇帝康熙二年授參領十六年二月擢正黃旗蒙
古副都統列議政大臣時逆藩吳三桂賊黨韓大
任等據吉安簡親王喇布奉
詔剿賊日久未下
特命布舒庫同都統勒貝護軍統領哈克三參贊軍務韓
大任等尋自吉安潰圍遁據寕都布舒庫率兵至永
豐與提督趙賴合師計以三路進攻值大任等來
犯布舒庫同趙賴發礟擊之賊退據山寨布舒庫
督兵圍攻賊衆由山徑下衝我兵兩路截擊賊敗
歸山寨布舒庫緩師以誘之賊弗敢出相持月餘
賊夜遁布舒庫率步兵追及之斬賊千餘級擒其
偽參將王朝斌偽軍師萬象羅等賊走泰和萬安
竄入福建十七年正月布舒庫同哈克三追剿大
任擊賊於福建老虎洞鞍子嶺斬賊六千餘級分
遣𠫭將李天柱等由七嶺隘口奪關而進斬偽官
五追擊至天花山大陂嶺賊窮蹙適康親王傑書遣
布政使姚啟聖招撫大任乞降布舒庫同哈克三
旋師隨簡親王與征南將軍穆占會師於湖南
互詳哈克三傳七月吳逆犯永興水陸道阻穆占
奏遣布舒庫率兵携礮同署副都統尼雅翰駐守
永興河岸以禦之賊黨胡國柱馬寳等以衆三萬
來犯布舒庫擊郤之及賊潰圍解布舒庫同穆占
進攻耒陽偽將軍吳國貴夏國相等敗遁十八年
二月進定常寧布舒庫同前鋒侍衛塔勒岱屢擊
賊於白水市蔡家店大春橋桂山斬馘甚衆進追
至翟里橋賊擁衆拒敵我兵衝擊之擒其偽參將
守備各二距永州四十里與穆占合師進攻永
州城賊夜渡湘江燒桴橋而遁乃分遣總兵蔡元等
收復新田寧遠道州永明江華東安各城先後招
降偽總兵李魁李福管世雄陳邦賢等偽官三百
餘旋令陳邦賢率所屬兵與參將王因俊攻廣西
全州擊賊於飛鸞橋克其城進定興安又分遣别
將收復灌陽恭城富川招撫萬陽山偽總兵郭世
隆吳漢興等還定新寧與簡親王合軍於武岡九
月鎮南將軍莽依圖規取雲南疏請調兵防守廣
西
詔簡親王率師駐守桂林仍以布舒庫參贊十九年正月
調正黃旗滿洲副都統三月降鎮馬承廕復叛布
舒庫隨簡親王與將軍莽依圖總督金光祖分路
進剿六月克雒容縣合攻柳州府馬承廕降七月
布舒庫以疾卒於軍櫬還
上遣大臣迎奠茶酒
賜祭葬如典禮諡剛壯
沙納哈
沙納哈滿洲正黃旗人姓伊爾根覺羅
世祖章皇帝順治六年由閒散隨敬謹親王尼堪討大同
叛鎮姜瓖攻克左衛城先登第一
賜號巴圖魯予騎都尉世職九年遇
恩詔加一雲騎尉十三年署參領隨寧海大將軍伊爾德
征浙江舟山至定海縣同副都統根特擊敗偽英
毅伯阮思等偽總制陳六御率衆來犯沙納哈同
副都統柯永蓁擊郤之追至衡水洋斬六御等遂
取舟山十四年九月叙功晉世職三等輕車都尉
十六年海賊鄭成功犯江寧沙納哈隨安南將軍
逹素等往征比至賊已遁移師福建十七年由同
安剿賊於厦門沙納哈仍署參領率兵為前隊乘
船進戰失利面項中二矢退回尋還京
聖祖仁皇帝康熙元年論厦門水戰捨舟登陸罪應革巴
圖魯號及三等輕車都尉以受傷重免籍沒鞭責
得
旨給還騎都尉四年授駐防西安佐領九年三月尚書科
爾擴岱侍郎逹哈塔等奉
命閱大草灘邊界至西安沙納哈呈告自十六歲披甲十
九歲從征大同得功後屢署參領因獲罪降職不
得照原品補用乞代請回京遇出征之處效力科
爾擴岱等以奏下部議准令還京十年二月授參
領十三年三月逆藩耿精忠叛應吳三桂沙納哈
時隨大軍駐防兗州
詔移軍江西沙納哈兼署前鋒參領七月耿逆偽都督易
明引賊四萬餘犯撫州沙納哈領右翼前鋒兵合
諸軍擊之斬賊二千有竒九月賊由建昌府來犯
定南將軍希爾根令率前鋒兵百會兩藍旗兵擊
賊斬獲甚多十月叛鎮楊富之弟偽將軍楊三盤
據許灣之偽總兵李茂著合賊萬餘掠撫州平寇
將軍哈爾噶齊令沙納哈領八旗前鋒兵同護軍
統領瓦岱等進攻斬級四千餘楊三李茂著俱中
箭溺水死十四年正月隨安親王岳樂進兵瑞州
時賊陷上高賊衆萬五千據瑞州之會浦沙納哈
率頭隊兵同護軍統領桑額奮擊之追奔二十餘
里生擒偽官十餘賊兵百餘斬偽總兵朱一典謝
以泰及偽軍師李姓滕姓等恢復上高偽都督阮
國棟聚二萬餘賊據新昌縣北山沙納哈同諸將
進剿斬賊四千擒偽副將參將各一千總三及賊
兵五十餘新昌亦平十五年二月安親王剿吳三
桂之偽將軍夏國相李良棟等於袁州之萍鄉縣
賊據城東来龍山高阜立寨十二掘壕築壘以待大
兵分四隊環攻賊敗潰沙納哈率前鋒兵截殺之
賊兵一萬三千得脱者僅四百國相等尋棄印劄
軍械而遁十八年二月進兵湖南湘潭縣賊望風
郤走復其城三月遷正黃旗蒙古副都統七月擢
前鋒統領八月夏國相偕賊黨吳國貴王永清
王宏勲等據武岡州之雙井堡偽將軍馬寳張
祖法等擁賊二萬四千與大軍相拒沙納哈領前
鋒兵三百進擊賊勢披靡追剿至楓木嶺賊皆遠
竄二十年擊走偽將軍線緎於盤江西坡進征雲
南駐營歸化寺逆孽吳世璠遣偽將軍劉圯龍
胡國柄等驅賊兵列象陣相抗沙納哈偕諸軍
擊敗之追至城下陣斬胡國柄劉圯龍及偽總兵
九員生擒六百餘人是年雲南平隨大軍凱旋二
十三年五月調護軍統領十二月擢正黃旗蒙古
都統尋列議政大臣二十六年正月因病解任四
月卒
賜祭葬如例子尚德襲騎都尉
麻勒吉
麻勒吉滿洲正黃旗人姓瓜勒佳先世居蘇完有
逹邦阿者當
太祖高皇帝時來歸麻勒吉其曾孫也
世祖章皇帝順治八年定滿洲蒙古與漢軍漢人分試之
制麻勒吉以繙譯取中舉人明年會試第一名
殿試一甲一名授修撰十年五月
上諭吏部曰修撰麻勒吉同庶吉士教習有志向學兼通
滿漢文義其氣度亦老成遇侍讀學士缺即行推補於是
遂授宏文院侍讀學士十二月擢宏文院學士十
二年始設
日講官以麻勒吉同學士胡兆龍等充之旋同學士
禪岱胡兆龍李霨教習庶吉士時編纂
太祖
太宗聖訓又
詔刪訂歴代通鑑並充副總裁十四年九月充
經筵講官時偽秦王孫可望赴經略洪承疇軍納欵
詔封為義王麻勒吉充正使偕副使胡兆龍竒徹伯齎
勅印至湖南遂擕可望入
覲初麻勒吉與直隸總督張元錫同官學士有年及使還
遇於順德呵辱之元錫憤懣是夕引佩刀自刎不
殊巡撫董天機取其手疏入奏有上官過客苛索
凌虐語
上遣學士哲庫訥侍郎霍逹等往察其事元錫復疏言正
使麻勒吉於候迎時面斥失儀又責以前此南行
不一出迎且云在南方時洪經略日有饋遺何等
盡禮臣當使臣啟行時方往閱登萊海汛勢難舍
未竟之事來而復往其苛求已可槩見又副使竒
徹伯索臣駝驘臣因賄賂干禁不與其蓄怒自難
解釋此臣所以引佩倉皇也疏入得
旨張元錫以總督大臣輕生自刎必有逼廹情由朕早鑒
及故特行詳察覽奏具悉實情麻勒吉等奉命出使敢
於逼廹大臣任意妄行深負委任之恩九卿科道會勘
從重議處元錫尋以集質至京讞未竟宿於僧寺自縊
死九卿等以麻勒吉胡兆龍竒徹伯沿途受饋復
借端苛索逼總督自盡均應革職籍沒議奏
詔從寬削加級追奪誥敕降二級留任十六年六月
上以雲南新闢發帑金三十萬兩分賑貧民
命麻勒吉同尚書伊圖左都御史能圖往董其事尋奉
命同能圖察奏大軍取永昌後貝勒尚善等縱兵擾民狀
為之辯釋十七年四月又奉
命同學士石圖往雲南會商進剿明桂王朱由榔機宜還
奏七月安親王岳樂等覆勘兵入永昌城掠民婦
女事得實麻勒吉與能圖並坐徇隠罷任罰鍰十
八年正月
命以原銜入直七月授秘書院學士康熙三年同學士章
雲鷺教習庶吉士五年擢刑部侍郎七年十二月
授江南江西總督九年疏言淮揚二府屬丈量虧
缺田地有坍沒已久者請永行蠲免歲賦有新被
水淹者暫予停徵又言五月間淮黃暴漲湖水泛
溢田畆廬舍被淹者多請以正項錢糧賑濟災民
時蘇州松江二府頻遭水患布政使慕天顔議濬
劉河淤道二十九里濬吳淞江使復舊規建閘以
時蓄洩麻勒吉與巡撫瑪祜疏請以漕折銀十四
萬兩充費並得
旨俞允十年四月京口將軍李顯貴鎮江府知府劉元輔
為駐防兵丁訐告侵冒錢糧
上遣侍郎勒德洪往勘得實麻勒吉以不先舉發逮問江
南百姓赴京籲留給事中姚文然疏述以
聞並言麻勒吉情罪輕重尚待確訊宜釋鎖繫得
旨俞允部議應䧏二級調用復得
旨仍回原任八月疏言州縣繁簡不同人才短長各異或
才具有餘諳逹吏事而適當簡僻其精神力量無
所施展或撫字為懷廉潔自守而驟膺繁劇拮据
不逮終於顛蹶請酌行調繁調簡之法俾人地相
宜以盡器使之道疏下部議以州縣改調恐開趨
避之端寢其事十二年遇計典部院察議麻勒吉
復任總督後未見勤勉應降二級調用尋降補兵
部督捕理事官十六年
命赴簡親王喇布軍招撫叛附吳三桂之孫延齡馬雄等
十八年奉
詔率兵鎮守桂林先是孫延齡為廣西將軍所轄將士皆
舊隸定南王孔有德者及孫延齡為吳三桂從孫
世琮所殺其部將劉彦明徐洪鎮徐上逹等率部
衆歸順至是
詔麻勒吉統轄之麻勒吉奏授彦明洪鎮等都統副都統
有差尋以巡撫傅宏烈率兵討賊
詔麻勒吉攝巡撫事十九年大兵由廣西進征雲南麻勒
吉奉
詔籌運軍餉時吳逆偽將軍黃明來降麻勒吉奏請錄用
詔授援剿總兵黃明仍叛遁
詔麻勒吉與偏沅巡撫韓世琦會剿麻勒吉尋以黃明為
苗人所殺疏報二十一年撤定南藩屬分隸八旗
漢軍麻勒吉率之還京二十三年授提督九門步
軍統領二十八年三月卒三十七年黃明為貴州
參將官斌廣西遊擊田國璽等擒獲於大樂山苗
峝伏誅部議麻勒吉前此妄報追革原官
安珠瑚
安珠瑚滿洲正黃旗人姓瓜勒佳先世居蘇完父
阿喇穆任佐領
世祖章皇帝順治元年隨睿親王多爾衮入山海關擊流
賊李自成力戰陣亡
恩䘏如例予雲騎尉世職以其兄之子錫特庫襲尋卒安
珠瑚襲三遇
恩詔晉世職至三等輕車都尉任參領兼刑部郎中九年
隨敬謹親王尼堪征湖南王至衡州率輕騎先進遇
賊伏殁於陣安珠瑚時隨貝勒屯齊軍後至聞
王戰殁突入敵陣得王屍以還十三年隨寧海大
將軍伊勒德剿海賊於舟山賊敗遁叙功晉二等
輕車都尉十八年隨靖東將軍濟什哈剿山東土
賊于七擒斬賊黨甚衆
聖祖仁皇帝康熙六年擢寧古塔副都統十年增設吉林
烏拉副都統調安珠瑚任之時安珠瑚與寧古塔
將軍巴海奏遷松花江新滿洲札努喀布克托等
各姓戶口於所屬境内編四十佐領令札努喀等
分轄其衆十七年
諭奬巴海暨安珠瑚實心任事撫輯新滿洲戶口咸令得
所下部議叙晉世職為一等輕車都尉兼一雲騎
尉旋擢
盛京將軍十九年疏請裁金州巡檢改為金州營設
守備千總等官以招徠民戶五百餘丁選兵百分
習騎射標鎗鳥鎗又請於沿邊展界二十餘里設
柵隘口移兵防守疏並下部議行二十一年
上詣盛京
巡行邊地見立界處枯骨多暴露者
諭安珠瑚徧察瘞之二十二年以疾乞休奉
旨安珠瑚自擢用將軍以來惟務邀譽沽名於職掌毫無
補益大負委任聞其每向人言願來京師作部院文官
為人臣者苟能盡力報稱文武本属一體有何分别且
去歲在圍場與新任副都統通寳角口殊失官箴著革
退發往吉林烏拉效力二十四年授索倫總管三十三
年卒部臣請以其子安什布襲世職
諭曰安珠瑚因素有虚名用為將軍前朕東巡之時安珠
瑚奏言臣所管官員兵丁皆藐視臣朕雖知其庸懦無
能止革去將軍仍授為索倫總管終不改故轍不能約
束所屬之人且自服官以來並無宣力之處所行專務
沽名其世職著革去不准承襲
伊桑阿
伊桑阿滿洲正黃旗人先世居瓦爾喀姓伊爾根
覺羅順治九年進士由禮部六品筆帖式授主事
聖祖仁皇帝康熙三年授票本員外郎七年授刑部郎中
十二年八月遷内閣侍讀學士十月擢内閣學士
明年十二月充
經筵講官十四年十一月擢禮部右侍郎尋調戶部
右侍郎十五年十月
命同工部尚書冀如錫往視淮揚等處河工十六年四月
轉戶部左侍郎尋擢工部尚書八月調戶部尚書時
逆藩吳三桂據湖南
詔製鳥船沙船由岳江入洞庭以斷賊糧道因
勅伊桑阿赴江南督造明年復偕刑部侍郎禪塔海赴茶
陵督造戰艦二十一年淮黃潰決
勅伊桑阿往勘兼籌海運事宜伊桑阿疏言黃河運道非
獨輸輓天庾即商賈百貨賴以通逹
國家在所必治若海運先需造船所費不貲且膠萊
諸河淤塞已久開通匪易似屬難行
上是其言是年冬俄羅斯犯邊伊桑阿奉
命往寧古塔督修戰船明年六月調吏部尚書二十三年
四月旱
命同大學士王熙等清理刑部繫囚九月扈
蹕南巡奉
諭閱視海口伊桑阿疏言車路串場諸河及白駒丁溪草
堰諸口宜
勅河臣靳輔詳閱地勢挑濬深闊使高郵諸州縣减水壩
運河水口引流入海
上以靳輔督理黃河隄岸勢難兼顧海口
命安徽按察使于成龍分董其事二十四年五月調兵部
尚書明年轉禮部尚書二十七年授文華殿大學
士兼吏部尚書尋充纂修
三朝國史總裁官三十五年三月
命兼管兵部尚書事六月以臺站馬匹多斃部臣不預嚴
飭又不劾奏部議伊桑阿應革職得
旨從寬降三級留任三十六年
上親征噶爾丹
命伊桑阿往寧夏安設驛站尋同大學士阿蘭泰王熙充
平定朔漠方略總裁官三十七年以年老乞休
上諭阿蘭泰曰伊桑阿厚重老成宣力年久爾二人自任
閣務以來凡事推誠布公不惟朕知之天下無不知者
伊桑阿雖以年老求罷朕不忍令去也四十一年復以
疾乞休得
旨卿品行端凝才識敏練勤勞歲久倚毗正殷今以老病
乞休情詞懇切准以原官致仕仍著加意調攝以副朕
篤念老臣至意四十二年七月卒年六十有六遺疏上
得
旨伊桑阿歴練老成效力年久簡任機務鎮静和平實心
任職自請告以來尚期優游頤養長享昇平用副眷注
忽聞溘逝朕心深為軫悼下部議䘏
賜祭葬如典禮諡文端
今上乾隆十二年同大學士馬齊入祀賢良祠
喀齊蘭
喀齊蘭滿洲正黃旗人姓伊爾根覺羅先世居瓦
爾喀地祖赫臣當
太祖高皇帝創業時率族屬來歸即俾轄之為佐領從征
烏拉有功奉使葉赫抗節不屈葉赫貝勒錦台什
使人害之
太祖旋滅葉赫令其子克宜福刃讐人以祭父襲管佐領
事天聰四年
太宗文皇帝征克明永平以克宜福為捉生將擊敗敵兵
生擒二人獲馬十七又為前哨將斬明兵二獲馬
一望見敵踞山結營馳還以告
太祖遣大臣率兵破之八年彙叙
開創以來諸臣功次予騎都尉職世襲㒺替崇德三年授吏
部副理事官六年隨鄭親王濟爾哈朗圍明錦州
其城東關廂之蒙古諾木齊等謀内應為明將所
覺圍困之克宜福衝入破敵陣援以出並護其家
口來歸得
優賚
世祖章皇帝順治二年授
福陵總管兩遇
恩詔晉世職三等輕車都尉尋卒喀齊蘭其次子也初由
前鋒校襲管佐領授吏部理事官十三年署參領
隨寧海大將軍伊爾德剿明魯王朱以海遺黨於
舟山屢戰皆捷凱旋紀功授護軍參領
聖祖仁皇帝康熙十三年任前鋒參領隨順承郡王勒爾
錦討逆藩吳三桂十八年大軍自荆州渡江克復
松滋縣都統根特副都統瑪爾齊哈令喀齊蘭率
前鋒兵征澧州將薄城賊衆迎拒喀齊蘭擊潰之
轉戰追逐至江岸生擒三人獲纛幟軍械無算城
中偽文武官以城降凱旋紀功擢正黃旗蒙古副
都統二十一年六月調本旗滿洲副都統二十四
年二月以疾乞罷
命原品致仕三十八年十月卒
賜祭葬如例子凱音布初襲克宜福三等輕車都尉世職
仕至禮部尚書别有傳
穆占
穆占滿洲正黃旗人姓納喇先世為葉赫部長天
命四年
太祖高皇帝征葉赫招降其貝勒錦台什之子德勒格爾
授佐領予三等男爵及卒子南楚襲任護軍統領
以罪削爵弟索勒和襲穆占為南楚之子初任侍
衛兼佐領順治十六年署前鋒參領隨都統卓洛
前鋒統領伯勒赫圖駐防雲南時沅江土司那嵩
作亂大軍剿滅之穆占預有功予三等輕車都尉
世職擢正黃旗滿洲副都統康熙十二年冬逆藩
吳三桂反
聖祖仁皇帝命安西將軍赫葉副將軍瑚哩布由陜西四
川進討以穆占署前鋒統領參贊軍務十三年
二月至陜西聞四川郡邑皆附賊叛鎮譚宏據陽
平關穆占同西安將軍瓦爾喀率兵先驅擊潰賊
衆於野狐嶺攻克陽平關及七盤關又敗偽總兵
石存禮於朝天關陣擒偽遊擊王道成斬獲無算
六月進征保寧叛鎮吳之茂率賊數萬迎拒我軍
鑿壕列營與賊相持賊數來犯穆占輙擊敗之十
月賊刦我糧艘於略陽又阻截運道於槐樹驛及
郿嶺穆占率兵通道屢擊敗賊衆以餉不繼同諸
將還駐漢中值陜西提督王輔臣叛於寧羌據秦
州平凉與吳之茂譚宏等聯結為寇穆占隨大將
軍貝勒洞鄂還西安十四年二月
詔洞鄂征秦州平凉以穆占代赫葉為安西將軍率兵並
進偽總兵高鼎聚賊四千於隴州河岸立寨拒守
穆占整陣搏戰殱賊甚衆連破賊寨遂趨秦州薄
城攻圍賊屢出城抗拒皆督兵戰敗之復擊郤平
凉赴援賊衆城中困蹙偽總兵陳萬策以城降穆
占率兵往助提督張勇圍鞏昌遣陳萬策入城曉
諭偽總兵陳科亦率衆降乃還會大軍征平凉十
五年二月
上以洞鄂統師圍平凉日久未下
遣撫遠大將軍圖海代之六月王輔臣降穆占分剿餘賊
於西和清水成縣禮縣收復城邑偽總兵周養民
王好問等以慶陽府降九月
召入覲授都統品級佩征南將軍印率兵征湖南十六年
正月至荆州時順承郡王勒克德渾守荆州貝勒
尚善圍岳州安親王岳樂圍長沙簡親王喇布守
吉安穆占奉
詔由岳州助攻長沙疏請移江南沙船百餘為水陸夾攻
之用
詔如所請七月
詔移兵會簡親王規取衡州永州值吳三桂分遣賊將掠
江西穆占移兵袁州秣馬逾月擊郤賊衆之由永
新犯吉安者遂進征茶陵逐賊至攸縣陣斬四千
餘級生擒百餘人茶陵攸縣安仁&KR0789;縣永寧俱復
十七年閏三月攻克郴州桂陽招降桂東興寧宜
章臨武藍山嘉禾永興穆占自駐郴州以都統宜里
布守永興四月賊犯永興穆占遣護軍統領哈克
三前鋒統領碩岱等援之時簡親王尚駐吉安穆
占請
旨趣其進征簡親王奏言穆占撤茶陵攸縣安仁之兵還
郴州恐賊由永興占據要路江西可虞請
勒穆占先滅永興之賊穆占疏辯茶陵等處之兵未撤永
興遣兵赴援郴州實為要地請
勅簡親王遣將來守臣乃可擊賊永興
上命穆占仍守郴州
諭趨簡親王進征簡親王乃移駐茶陵穆占疏請調江西
提督趙賴隨簡親王部下將軍華善等率兵分守
攸縣安仁等處得
旨自穆占至荆州後所奏調遣守禦事宜無不允行今破
賊收疆穆占是賴其俱如所請六月賊將馬寳胡國柱
并力犯永興我兵戰失利宜理布哈克三皆殁於
陣賊遂連刦我營碩岱退入城副都統托岱等引
兵還郴州
上以穆占分兵防守閒地致永興兵单
諭責厚集兵力立功贖罪時簡親王遣前鋒統領薩克察
由安仁援永興既入城以賊勢猖獗牒請益兵穆
占辭以永興軍事簡親王主之薩克察遣人馳告
簡親王遂以入奏
上諭責穆占曰凡因茶陵永興諸處軍事所降諭旨皆署
穆占名於簡親王之前今穆占牒稱永興為簡親王之
地謬戾實甚自今以往毋分彼此合力剿滅逆賊八月
賊將馬寳等聞吳三桂死焚永興賊壘引賊衆還
衡州穆占自郴州遣兵敗賊於耒陽十八年二月
率兵擊敗賊將郭應甫於常寧招降偽總兵李魁
等追擊賊將吳國貴於永州俘斬甚衆復永州道
州常寧新田永明江華東安進定廣西復全州灌
陽興安恭城時桂林平樂南寧等府已為將軍莽
依圖傅宏烈等收復穆占奉
詔還定湖南八月攻復新寧十一月
上命貝子彰泰為定遠平寇大將軍以穆占參贊軍務十
九年二月督兵擊敗賊將吳應麒等復沅州進征
貴州十月至鎮遠賊將張足法楊應選宵遁復府
城追剿逸賊復偏橋興隆二衛進定平越貴陽並
遣兵收復安順石阡都勻等府二十年正月賊將
高起隆夏國相王會王永清張足法楊應選等擁
衆二萬餘於平遠西南倚山立寨穆占同提督趙
賴率兵衝擊高起隆等敗竄王會率所部降遂復
平遠分遣副都統莽奕禄遊擊王成功等追剿逸
賊擒斬偽巡撫張繼堅復大定府楊應選率衆降
穆占隨彰泰進征雲南
上以貴州苖蠻雜處疆土新復
命穆占旋師鎮守尋因彰泰請仍
命隨征雲南十月合廣西四川兩路兵攻雲南城三桂孫
世璠自殺偽將軍線域等出降彰泰令穆占同都
統馬齊入城籍賊黨屬擒偽大學士方光琛等磔
於軍門雲南平凱旋授正黃旗蒙古都統列議政
大臣二十二年三月議政王大臣等追論穆占征
保寧時奏軍事不實征平凉時不臨陣指揮後在
郴州推諉不救永興應處絞籍沒奏入得
旨穆占雖有罪其勞績亦多罷任革世職餘罪寬免是年
疾卒年五十有六
巴琿岱
巴琿岱滿洲正黃旗人一等侯伊爾德孫父托和
齊任三等侍衛早卒順治十八年巴琿岱襲一等
侯授散秩大臣康熙十九年擢正黃旗蒙古都統
二十一年調正黃旗滿洲都統二十七年湖廣裁
兵夏逢龍等作亂據武昌攻漢陽
上命巴琿岱為荆州將軍與振武將軍瓦岱等率師進討
師至武昌逢龍棄城遁追至黃州降偽總兵趙得
等擒逢龍於黃岡磔之三十年五月疏請於駐防
滿兵内每旗派百名學習鳥鎗得
旨允行十一月復任正黃旗滿洲都統三十五年三月
上親征噶爾丹增設每旗火器營大臣以巴琿岱管領正
黃旗授議政大臣尋定中路營制
命隨皇五子允祺率正黃旗兵以行五月
駕至克勒和朔以噶爾丹遁班師
命平北大將軍馬斯喀選輕騎追襲巴琿岱與都統齊世
武等參贊軍務會西路撫遠大將軍費揚古已破
噶爾丹撤兵還九月扈
蹕巡北塞巴琿岱領右翼兵三十六年正月
命與都統蘇努等偵噶爾丹
諭以整肅戎行勤恤馬力閏三月
遣大臣往擒伊拉古克三呼圖克圖分兩路進
命參贊馬斯喀軍務十二月廷議以巴琿岱不急追伊拉
古克三呼圖克圖應革議政大臣及都統仍留侯
爵得
旨從寬留任四十年擢領侍衛内大臣四十五年
命往内扎薩克會盟四十八年正月
上以廷臣舉奏皇八子允䙫
召見諸大臣
詰先舉者為誰其時領侍衛内大臣阿靈阿散秩大臣鄂
倫岱侍郎揆叙尚書王鴻緒私議保舉廷臣不即
舉出巴琿岱言是日宣
旨後臣等奏立皇太子事關係重大臣等何敢舉奉
諭爾等在行間俱能效命今正效命之日不可稍有隠諱
於是臣等班坐會議衆欲舉允䙫遂同入奏並無
首先發言之人
上曰爾等所舉皆同大可疑矣必有倡首之人着作速詳
查舉奏巴琿岱復奏臣等集坐一處並無倡首之人
上問領侍衛内大臣坡爾盆坡爾盆奏言臣等内巴琿岱
先發言額駙尚之隆亦奏巴琿岱發言在先是實
上曰朕知之矣此事必佟國維馬齊以當舉允䙫示意于
衆衆乃依阿立議耳馬齊奏實不知
上復命詳究巴琿岱等奏曰是日奉
諭此事着漢大臣盡所欲言臣等見漢大臣舉出允䙫遂
同舉是實
上復問大學士張玉書玉書奏云會議日大學士馬齊先
臣到班臣問所舉為誰馬齊曾答云衆意欲舉允
䙫
上命革馬齊職並
詰責佟國維事詳馬齊傳五十一年巴琿岱扈
蹕謁
孝陵
賜銀二千兩雍正元年卒
賜祭葬如例諡恪恭以第四子馬哈逹降襲二等伯分一
雲騎尉與長子巴隆襲
欽定八旗通志卷一百五十
