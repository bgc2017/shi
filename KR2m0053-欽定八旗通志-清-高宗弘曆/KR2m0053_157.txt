欽定四庫全書
欽定八旗通志卷一百四十三
人物志二十三
大臣傳九(滿洲鑲黃旗九晉)(尹繼善)(託庸)(高)
尹繼善
尹繼善滿洲鑲黃旗人大學士尹泰子雍正元年
進士改庶吉士散館授編修充
日講起居注官五年三月遷侍講兼戶部郎中九月
命往廣東察審布政使官達按察使方願瑛受賄徇庇案
得實即署按察使六年四月授内閣侍讀學士協
理江南河務八月署江蘇巡撫七年二月實授尋
署河道總督十二月疏禁收漕上司陋規及官吏
浮費每石定為加費六分半給旗丁半給州縣常
平社倉捐榖聽民樂輸不得隨漕勒徵
詔如議行八年奏言崇明屹峙重洋為江南屏障知縣不
足彈壓請增設巡道駐之兼轄太倉通州至縣属
沙地遼闊鎮標四營駐城内廵察難周應撥左營
駐永興沙增廵檢一駐半洋沙移縣城廵檢駐大
安沙並撥左營千把總二恊同分防其戱台等沙
各設哨舡廵緝福山營為江防門戶應撥蘇鎮沙
舡四隸之與京口狼山等汛按期會哨又江蘇按
察使駐江寕距廵撫治所遠請移駐蘇州蘇松道
責在廵防應移駐上海下部議行九年署兩江總
督奏請析淮安府属之山陽縣為二增知縣縣丞
典史各一治廟灣鎮移廟灣司廵檢駐草偃口塩
城清溝司廵檢駐上岡撥塩城縣訓導歸新縣析
揚州府属之江都縣為二增知縣典史各一撥主
簿訓導及邵伯上官二廵司并邵伯驛歸新縣又
如臯縣增設主簿一駐掘港場均議行定山陽分
縣曰阜寕江都分縣曰甘泉十年正月恊辦江寕
將軍兼理兩淮塩政疏言京口為江淮鎻鑰南北
咽喉向設沙舡五十六艍犂舡三十二水兵千四
百餘寔水師重鎮乃隸將軍標陸路兩營陸路將
弁不諳水性船隻水手又遠駐距鎮江數十里之
高資港春秋兩&KR0894;外將不知兵兵不知伍請於高
資港設水師都司千把總各一歸江隂水師副將
轄&KR0894;暇教以技藝資防禦江寕為省會重地襟帶
長江居京口狼山上游駐防兵學習水師向撥將
軍標沙舡二十水兵三百餘春秋&KR0894;演但&KR0894;期止
選鎮江千把總四員至江寕分配教習事竣仍回
本任無論暫時𣲖撥並無責成難收寔效其實鎮
江將弁初不能教習水師至今三百餘兵技藝未
習且家在鎮江僕僕往来經管旂員素不熟識請
撥隙地建營房令挈眷駐扎設水師守偹一把總
二專司其事歸將軍轄狼山為長江尾閭大海門
戶鎮標三營向設戰船二十二春秋出洋&KR0894;練江
汛每月會哨近年来僅駕舡數隻兵數名往来江
口並不出洋至會哨更属空文尤可異者赶繒大
船原為出洋而設近竟高擱沙灘臣飭交署總兵
王廷梅整理期復舊觀再京口江寕𣲖佐領協領
二員每月巡查江面狼山鎮標右營將弁巡查海
汛中左二營亦輪派游巡如此庶長江數千里外
聲援聫絡奏入
上嘉之先是尹繼善疏請清查江蘇積欠錢粮
命侍郎彭維新等會同辦理二月合奏言自康熙五十一
年至雍正四年官侵吏蝕四百七十二萬餘民欠
五百三十九萬餘疏入
詔侵蝕自首者免罪尹繼善等下部議敘九月奏請改直
隸徐州為府設知府一附郭增置一縣設知縣一
改直隸邳州為属州並所属之睢寧宿遷二縣歸
徐州府轄改分駐徐州之淮安府同知為徐州府
同知增設通判經歷各一改州同為縣丞吏目為
典史南北岸州判為主簿學正為府教授訓導管
縣學巡檢驛丞閘官歸縣轄又請分夀州置一縣
設知縣典史各一改夀州訓導管縣學又增設定
遠縣池河驛廵檢一均議行定徐州附郭縣曰銅
山夀州分縣曰鳳台十二月條奏塩政廵緝事宜
請于儀徵縣之青山頭增一營設守偹把總各一
兵百廵船四江都縣之馬家橋甘泉縣之邵伯鎮
北壩僧道橋各設把總一兵三十揚州府搜塩廳
委佐雜一員同武弁監查新設之三江營同知改
為塩務道淮所選府佐監掣淮南之泰壩淮北之
場關大伊關永豊壩烏沙河湖口及泗州天長俱
揀員管理淮北埧所埸關事歸淮揚道轄督緝事
歸淮揚准徐二道分轄部議從之十一年正月調
雲貴廣西摠督先是雲南思茅土把摠刁興國等
滋事前督高其倬擒興國餘黨尚未解六月尹繼
善奏言元江臨安賊勢猖獗臣調鶴麗鎮總兵楊
國華領兵往兀江與臨元鎮搃兵董芳恊剿賊潰
匿腊縱我軍遣諜入賊寨舉火奮勇衝入斬賊酋
三從賊百餘生擒六十九十一月又奏言元臨内
地現平定而攸樂思茅餘孽未清臣謂兵𠞰捕念
地方遼闊兵到勢必奔竄酌出東西兩路東路兵
分三支一由紅藤箐黨戞黨别出慢岔河底一由
思茅糯竜那列慢蚌等處至茄色猓所及磨胖三
達一由孔明山莽通莽瓦及小猛崙等處分布堵
𠞰事竣會合攸樂清理三十六寨西路兵分二支
一由關舖板角一帶一由白馬山圈羅一帶搜𠞰
事竣會𠞰六困再分遣土練沿江堵禦防奔軼令
投誠賊酋刁輔國等隨軍效力今已攻破賊柵十
五寨五招降夷民八十餘寨其遁匿餘黨分路圍
𠞰務在廓清臣惟攸思一帶非元臨内地可比非
兵不足示威恃兵又無善後所期恩威並濟操縱
得宜庶邊圉永寧疏入
諭曰𠞰撫名雖二事恩威用豈兩端當撫者未妨明示優
容當𠞰者亦宜顯施斬馘俾其知順則利而逆則害方
可期近者悦而遠者来今此目前攻心之師即寓將来
善後之舉是乃仁術非關詐謀寕止綏靖普思將見信
孚莽緬也識之十二年三月奏貴州新闢苗疆八事一
台拱舊營改建於歐家寨一升台拱營為鎮移清
江鎮摠兵駐之置中左右三營設遊擊守備各三
千總六把總十二䧏清江鎮為恊設副將統原設
左右二營一移清江同知駐台拱增鎮遠府理苗
通判駐清江裁天柱縣縣丞增施秉縣主簿駐台
拱一歐家寨河可達下秉疏浚以通台拱糧運一
台拱增兵擇各鎮恊營精練撥補一各寨荒田諭
復業一清查九股苗寨界址擇舊頭目之良善者
按寨大小酌定鄉約保長甲長管束稽查一古州
清江界之朗硐地方分設塘汛令文武官弁廵行
化諭部議從之七月奏雲南濬土黃河工竣起土
黃經西隆西林土富州土田州過剥隘至百色袤
七百四十餘里得
旨嘉奬十二月奏貴州台拱改鎮增兵請令本標右營遊
擊帶兵五百駐下秉撥把總一兵八十分防施秉
外委一兵二十分防新城原防施秉之黃施營兵
改防黃平州改黃施營為黃平營仍隸台拱鎮撥
黃平營外委一兵三十分防岩門原防岩門之平
越營兵撤回再撥鎮標守備把總各一兵二百駐
防稿貢汛從之是月
詔廣西省仍歸廣東總督轄十三年閏四月奏請於安籠
鎮增兵三百定廣協增百四十思南營增設遊擊
一兵百五十守備改為中軍守備歸銅仁協轄石
阡營增兵百遵義黔西二協各裁都司守備左營
改為中軍都司右營改為守偹留遵義協右營千
總一兵百駐防桐梓縣原防之把總撤回又請撤
黔西協原防安平汛兵另撥千總一兵百二十駐
沙土調安順營分防㶚陽汛千總一兵八十移駐
安平㶚陽汛改歸長寨營調安順營分防石頭寨
把總一兵五十移駐平遠沙之白老虎汛石頭寨
撥歸化營千總一兵五十防守又安順營之黎兒
哨於提標城守後營内撥兵防守均議行七月奏
貴州頑苗聚衆倡亂臣檄調雲南兵四千餘並湖
廣廣西兵策應嗣雲南副將紀龍勦破清平賊穴
恭將哈尚德收復新舊黃平二城與紀龍合兵至
重安渡江副將周儀參將崔傑都司陳思儀等收
復餘慶縣獲賊酋羅萬象等廣西總兵王無黨帥
兵二千五百與古州總兵韓勲援勦八寨高州總
兵譚行義帥兵四千九百恊剿鎮遠一路臣又委
無黨帥廣西兵八百並前調至之湖南兵三千至
鎮遠摠統㐮陽總兵焦應林帥兵二千已起程大
兵雲集分路會勦破逆巢數十斬首千餘生擒賊
酋阿九清平黃平餘慶平越現俱平定鎮遠施秉
偏橋都勻黎平俱無疎失疏入
命停派往駐常德之熱河保定浙江湖廣兵乾隆元年設
貴州摠督以尹繼善為雲南摠督二年閏九月奏
豁雲南軍丁銀萬二千二百有竒
允之是月來京
陛見以父尹泰年老乞留京
命為刑部尚書兼管兵部事議政處行走十二月充
經筵講官三年丁父憂四年正月疏言臣兄尹立善
素不安分臣父尹泰奏請發黑龍江經今五年洗
心改過乞
恩赦回令于錦州看守臣祖父墳墓
許之五月晉太子少保教習庶吉士七月充繙譯鄉試
正考官八月充三禮綱目兩館副總裁五年授川
陜摠督時松潘鎮總兵潘紹周以郭羅克番滋事
疏請勦之
勅與摠督提督會商尹繼善檄諭番目擒獻夾壩番衆
畏服六年奏善後四事一分設土目擇上中郭羅
克副土目給外委土百戶委牌分管各寨再設副
土目數名協理一頒給打牲號紙按番寨大小酌
印號片出口人給一紙無者擒治一寬從前積案
番人所刦牲畜年遠根究為難夹壩既經痛懲均
免追問一撤駐防兵前督查郎阿奏准每年撥兵
二百駐防番地千餘里兵力不足控制恐日久玩
生應撤回以省遠戍
諭曰所辦甚妥仍因時制宜為之先是御史李㥳參奏
甘肅有司諱災不報
命㥳與尹繼善會勘得寔尹繼善因請將廵撫元展成
等分别治罪併自請議處尋部議銷加一級七年
丁母憂八年二月署兩江總督協理河務
命馳驛赴任
賜以詩曰淮沛今何似災餘不忍言邇来闕二鬴誰與
辦三餐敢靳司農帑還祈大造恩當春應舉趾積&KR1369;
尚留痕民瘼遐觀在心憂夢想存勉伊經畫策為我
活黎元五月疏言臣欽承
恩命同任河防夙夜靡寕寢食幾廢伏以久離江南情
形各異詳勘博考體察民情咸以舊制宜循萬口
如一凡三事一毛城舖宜仍舊也黃河至徐州北
係山嘴南偪郡城以千支萬派之水納之數十丈
之中下流不暢則上游必壅前河臣靳輔於上游
南岸毛城舖立减水壩下流引河以洩盛漲北岸
自李道華家楼至蘇家山不設堤工聽其漫入微
山湖由荆山口入運少殺其洶湧之勢近則因毛
城舖進水過多圈堤築壩層層堵閉致南岸淤高
大溜側注北岸石林一帶處處受險
欽差大臣議於壩口水底用亂石填高臣按此處洩水
之路止有倒勾三河其餘支港俱已淤平若再填
高壩口水底是有遵照舊制之名仍與舊制不同
有隨時啟閉之名寔與緊閉無異不惟北岸無堤
處受全黃水勢堪虞而上游山東之滕嶧金魚等
縣下流徐沛一帶城社更為可慮請仍舊制相機
啟閉開通倒勾河使之順直壩堰有礙宣洩者量
為撤平兩岸分流减洩勢緩水平北岸之險工可
保沿河上下永享太平且减下之水歸入洪澤湖
濁沙停淤黃澄為清更可助清敵黃轉害為利一
天然壩宜仍舊也淮水接七十二河之水滙入洪
澤湖僅恃高堰一線孤堤為淮揚保障夏秋黃淮
並漲拍岸盈堤勢難容受前河臣靳輔建三滚水
壩又設天然南北二壩酌量啟閉以洩異漲思慮
至為深遠新議以洪湖之水宜蓄而不宜洩欲將
天然壩改建滚水石壩臣思河南疏濬賈魯河以
後淮水勢大伏秋盛漲若不將天然壩開放則尾
閭不暢必病中滿且舊天然土壩相水勢大小酌
量蓄洩&KR0894;縱在人改建石壩則一定不昜無可增
减當蓄而不能蓄當洩而不能洩利未見而害隨
之矣請將天然壩仍照舊制其估建滚壩及南北
石工無庸建築不惟節省數十萬帑金且洪湖異
漲之水有所宣洩高堰全堤可以保固一高郵三
壩宜仍舊也高寳諸湖周圍數百里上受天長七
十餘河及洪澤湖减下之水滙入運河其勢甚盛
是以於高郵迤下設立南關五里車邏昭關各壩
分注下河歸海遇水漲次第開洩制最精詳新議
以南關等壩開放下河必致難受議永閉高郵三
壩另建石閘七座抽板開放臣按從前各壩寬一
百九十餘丈今議建石閘合計八丈四尺較舊制
寬狭懸殊况高郵等壩原與天然滚壩上下相應
天然䓁壩寬至三百餘丈上游来水甚多勢必仍
然壅積雖於邵伯迤南疏浚入江之路亦是减水
之意但其地距江甚遠江潮朝夕往来與水相抵
洩出無多而迤上高寳一帶為諸湖頂衝之區首
當其險設遇水勢驟漲自必直趨附近就下之捷
徑豈能紆廻流遠以入江倘宣洩不及深為可慮
况高寳不能容納勢必仍掘壩以注下河洶湧驟
至較之循序漸至者受患更猛請將高郵三壩仍
照舊制所議石閘七座無庸增建至下游宣洩再
行詳勘疏浚深通近水民田修築堤堰有餘之水
導之入海可免瀰漫臣悉心籌酌至再至三不敢
少存成見好為更張不敢狃於前議草率從事搃
期合舊制而順水性孚公論以洽輿情得
旨應斟酌者湏因時制宜九年尚書公訥親查閱江南
營伍劾蘇松水師廢弛摠督統轄全省咎難辭下
部議降三級准抵是年江南生蝻延及山東河南
上以江南有司捕治不力貽害鄰封尹繼善等徇隠不
𠫭下部議銷紀錄十二次十年寔授兩江摠督十
二年三月疏言臣等前奏請於海州宿遷桃源清
河安東阜寕照高寳等處修築圩岸臣相其緩急
分年修治高厚丈尺俱為酌定修治之法務于圩
外取土挑濬成溝圩身量留㴠洞使蓄洩有資旱
澇足備無力者量借帑項再上江鳳潁泗三属頻
遭水患現在河渠次第開濬而田間水道圩塍寔
與水利相為表裏亦照例陸續興修俟著有成效
遠近推行於水利善後之圖似多禆益
諭曰此誠務本之圖妥恊寔力為之五月疏劾狼山鎮
摠兵黃錫申廢弛營伍
詔革職十三年正月
陛見將回任
賜詩曰熙績匪獨能亮工資群彦詞林擅卓犖封疆推
老練簡畀淮海區奏成佇底奠保障財賦地繭絲非
所羨去歲吳淞災波臣勢方扇每念幸活民玉食不
能嚥賑濟救燃眉其何籌久晏安民首察吏癉惡亦
彰善設誠物乃孚逞明終必眩閏七月以徇庇南河
摠督周學健部議革職
命從寬留任九月調兩廣摠督十月授戶部尚書協辦
大學士充
國史館總裁十一月軍機處行走兼正藍旂滿洲都
統
命署川陕總督嗣設四川總督以尹繼善為陜甘總督
時大學士傅恒經略金川大兵出陜西
上以尹繼善于一切安台馬匹事宜星速赶辦調度得
宜
詔加恩開復其從前革職留任十四年正月
詔尹繼善與内大臣傅爾丹尚書達勒黨阿舒赫德參
贊軍務二月晉太子太保十五年二月疏請修文武
成康周公太公陵墓享殿下部知之十一月西蔵
羅卜蔵扎什不靖四川摠督策楞統兵入蔵
敇尹繼善管川陜總督事十六年復調兩江總督十七
年四月尹繼善以上江頻被水疏請濬宿州之濉
河彭家溝泗州之謝家溝虹縣之汴河上游又修
築宿州符離橋靈璧縣新馬橋砂礓河尾黃疃橋
翟家橋
詔如所請行是月湖北羅田奸民馬朝柱聚衆於天堂
寨圖不軌界連江南尹繼善檄夀春鎮總兵觧光
宗統兵搜捕並親往擒獲朝柱家属黨羽甚衆疏
聞得
旨嘉奬下部議叙十月
召來京十八年正月署陜甘總督二月以前兩江任内
承審江西千總盧魯生等傳抄偽稿一案不能究
出實情部議革職
命從寬留任八月又以徇縱南河劣員虧帑悞工議革
任
命寬免仍註冊九月授江南河道總督先是哈密蔡伯
什湖屯田萬畝於雍正十三年屯兵承種乾隆七
年改回民承種嗣貝子玉素富以收成歉薄請罷
事下尹繼善及安西提督王進泰議至是尹繼善
奏言從前開渠引水幾費經營近日歉收寔由回
民不諳耕作所致即使水澤偶有不敷亦斷無舉
萬畝屯田概行廢棄之理伏思開墾此田原為接
濟兵食請選安西兵丁子弟或招各衛戶民承種
既於兵食有益且有此壮丁二百餘依安西屯戶
團練之法又可寓兵于農協同防守臣已調任南
河謹就所見陳之
上韙其言十九年二月疏言黃河之水挟沙而行停滯
積久成灘灘之所在則水射對岸而堤工受險
聖祖仁皇帝諭於曲處挑直使得暢流誠萬世治河之良
法臣按銅沛邳睢宿虹河道多曲折大灘日淤日
積急宜切去灘嘴開濬引河導溜歸中央借水刷
沙既省兩岸堤埽費並免偪溜偏趨奔突冲激之
患其土堤不甚險要者每年加高五寸險要者及
時修理庶河防穏固而青黃不接時亦可寓賑于
工
詔如議行八月署兩江總督十二月兼署江蘇廵撫二
十年正月
上以尹繼善前任兩江有沽名要譽之習
諭誡之四月奏言臣長子戶部員外郎慶雲性情暴戾
請革職發往錦州看守墳墓
詔如所請並
諭曰尹繼善自行覺察據寔直陳無所徇隠著加恩令
於諸子中擇可承廕者以聞尋請以苐四子慶桂承
廕
許之十二月奏請於江西湖南湖北三省各撥米十萬
石運至江蘇偹来春平糶
上報可二十一年二月疏言洪澤湖有入海入江二路
入海之路甚遠興塩一帶形如釡底海灘高於内
地潮大時内外相抵不能暢流入海惟入江之路
宣洩盛漲最便然淺阻處多如東西灣兩壩減下
之水由石羊溝入江河身僅寬三四丈又有兩岸
灘嘴阻抑應開金灣六閘並金灣滚壩减下之水
由芒稲閘河達董家溝入江引河淺阻應疏又璧
虎鳳凰二橋减下之水由廖家溝入江河口淺阻
灣曲應加寬芒稻迤上石羊溝並廖家溝董家溝
歸江水道阻塞應濬又興塩等邑之天妃閘青龍
閘及白駒南閘為下河衆水滙聚磯心閘牆之損
壊者應修
允之三月奉
旨覆審浙江按察使富勒渾劾廵撫鄂樂舜勒𣲖商銀
案所劾寔仍坐富勒渾以誣告加䓁罪
上責尹繼善所擬悖謬
詔革職留任十月寔授兩江摠督
命紫禁城内騎馬二十二年正月觧南河摠督事務二
月
上南廵
賜詩曰幕府山邊開幕府風規得似茂弘無保釐務佈
兆民福清蹕寕求一已娛静柝久曾歴數省建牙今
復鎮全吳吏民相習休云易勖爾思艱莫漫圖初丁
憂江蘇廵撫莊有恭奏捐職州同朱𣆀主使斃命
律應絞罰贖外結
命尹繼善同新任廵撫愛必達查審四月奏有恭罪在
專擅贓非入已
詔免有恭死發往軍台效力
諭曰莊有恭辦理朱𣆀贖罪外結一案尹繼善既經莊
有恭告知即應據寔恭奏否則正言阻止莊有恭自
不敢視為泛常致干重辟及奉到朕旨尹繼善亦當
備述前情速為辦理乃遲回觀望希圖模&KR0994;了事經
朕屡行飭催并將莊有恭革職拏問始稱原曾與聞
是縱莊有恭之情罪而釀成其事始終皆由於尹繼
善也尹繼善交部嚴加議處尋議革任
命寬免仍註冊七月疏言沛縣地勢本低昭陽微山諸
湖環之山東濟泗汶滕山水奔注滙歸来源多而
去路少不能驟消臣按湖水去路自荆山橋外尚
有湖口閘與韓莊閘相近為洩水尾閭閘僅丈餘
不足宣洩臣商之山東撫河諸臣或建滚壩或建
閘座使湖水暢流入運又山東沂河自北而南入
駱馬湖近因水大於邳州之盧口散漫入運與荆
山橋洩下之水相阻皆為沛縣受病之由臣飭員
相度堵修
上以所言中形勢俾通盤勘辦十二月同侍郎夢麟等
會奏淮揚徐海支幹各河暨高寳各河工竣下部
議敘二十三年疏𠫭夀春鎮總兵納漢泰不勝任
詔奬所奏得大臣體二十五年
上以江蘇錢榖殷繁令增設布政司分理
勅下督撫酌議尹繼善等奏請分江寕淮安揚州徐州
通州海州為一布政司駐江寕蘇州松江常州鎮
江太倉為一布政使駐蘇州安徽布政使移駐安
慶從之二十七年
上南廵
賜詩曰保障資三省忠勤著兩朝節樓無過久幕府獨
稱超善得軍民服兼能上下調暇還工作誦吉甫可
同條尋
命為御前大臣二十九年晉
文華殿大學士仍留摠督任三十年二月
上南廵
賜詩曰綸扉昨已命和羹江國仍資扈蹕行明代稱賢
必王石漢家推盛則韋平封疆幾處皆時望旌節三
年獨老成亦識心殷依北闕待宣入閣贊樞衡四月
上以尹繼善年届七十
恩賞韋平介祉匾九月
召來京入閣辦事兼管兵部事務充
國史館總裁十月充
尚書房總師傅教習庶吉士三十一年充會試正考
官三十三年充
經筵講官三十四年兼翰林院掌院學士三十六年
正月
上東廵
命留京辦事四月卒遺疏入
諭曰大學士尹繼善學識優通老成端謹歴封疆者三
十餘載綏輯恊宜洎入贊綸扉兼直禁近恪勤奉職
倚畀方殷今春東廵啟蹕前見其精力就衰時嬰微
疾因令留京安攝冀得速痊每于閣章郵便詢悉病
勢漸增特𣲖御醫診視諭其服藥調理以起沈疴并
令在家静飬不必力疾趨覲回鑾後時遣侍衛存問
知其日漸委頓厪念有加今聞溘逝深為軫悼著加
贈太保入祀賢良祠賞給内帑銀五千兩辦理喪務
并派皇八子前往奠醊應得䘏典仍著該部察例具
奏尋
賜祭葬謚文端四十四年
御製懷舊詩列之五督臣中
詩曰八旂讀書人假藉詞林授然以染漢習率多㤀世
舊問以弓馬事曰我讀書秀及至問文章曰我旂人
胄兩岐失進退故鮮大成就自開國至今任事奏績
茂若軰一二耳其餘率貿貿繼善為巨擘亦頼
訓迪誘八年至總督異數誰能遘政事既明練性情復
温厚所至皆妥帖自是福量輳能詩略如白唱和亦
頗富獨愛馳驛喻知寓意不留子慶桂現官兵部尚
書慶霖現官青州副都統
託庸
託庸滿洲鑲黃旗人姓富察雍正四年由筆帖式
授戶部主事累遷郎中初託庸曾祖吉勒塔巴以
軍功授雲騎尉逓加至三等輕車都尉八年託庸
降襲雲騎尉乾隆五年擢署安徽布政使六年調
署廣東布政使七年寔授九年署廣西廵撫疏言
柳州慶遠二府逼近苗寨不肖之徒包攬詞訟勒
謝或冒稱兵役入寨滋擾臣飭属嚴拏究懲
諭奬其留心尋疏劾布政使唐綏祖擅動庫帑假公漁
利
詔革綏祖職尋
命摠督策楞察審十一年正月審明所參全虚惟託属
購人葠属寔已革職毋庸議事詳綏祖傳先是廣
西銅礦二八抽課餘銅官買供鑄每百斤給價六
兩八錢綏祖為布政使時請增價十三兩零部議
准增至九兩三錢託庸既劾綏祖因請將增價官
買事停止改為三七抽課餘銅聽商自售閏三月
奏言試辦已八閱月商本尚属不敷請仍加二抽
課官買餘銅每百斤應增價十六兩二錢
諭曰從前託庸奏稱唐綏祖收買銅觔增價十三兩有
零之處應行停止請將二八抽課之例量加一成作
為三七抽課餘銅聽商自賣商民自必争先認採出
銅日多可得源源鼓鑄朕交大學士等面詢楊錫紱
據稱將来銅厰果旺每年出銅七八十萬或百萬斤
方可抽課二三十萬斤若如數年以来抽課不及十
萬觔則于官銅轉絀交部一併定議部議若照三七
抽課恐不敷鼓鑄之用應令該署撫妥議具題嗣據
託庸議稱商人趨利如鶩有利可圖孰不踴躍從事
請將三七抽課之處試行一年再定今則奏稱商本
不敷試辦八月不能有濟仍應加二抽課并請加增
至十六兩二錢方敷收買之價此案經朕往復致詢
託庸堅執已見以為事属可行今試行八月不能有
效仍請照前辦理不但與唐綏祖所請之意相同而
價值更為增多此又何說可見託庸彼時不過因𠫭
劾唐綏祖之後有意將此事更張以顯唐綏祖之過
耳朕又聞得粤西辦理此事自託庸奏准以来各處
搜查民間藏銅定限比役甚為擾累而伊奏摺中并
不自知辦理未善引過認咎巧於廻護掩飾前非著
交部察議尋議革職八月授山西冀寕道十二年調
河東道十三年閏七月廵撫凖泰疏𠫭託庸承勘
山陕沿河灘地偏執市恩得
旨革職八月
命以郎中銜補杭州織造兼管闋務十五年廣西廵撫
舒輅疏𠫭託庸前任應賠銀兩屡催不完
諭曰託庸由部員擢任藩司簡署廵撫乃乖張任性於
𠫭劾唐綏祖一案經該督等查明俱属誣罔因薄示
惩儆旋復授為山西道員又因承勘所属雞心灘一
案偏執已見經廵撫凖泰𠫭奏朕因其意見偏謬不
宜有司之任但久歴部曺特授為浙江織造予以報
效自新而伊全無感激黾勉之意召見時仍支吾取
巧因勅山陕廵撫覆勘適大學士忠勇公傅恒歸途
之便亦令其公同閱看仍照廵撫所議觀此則託庸
之妄誕殊属無恥著革職該旂查明家産抵補賠項
二十年授安徽布政使兼𬋩江寕織造二十五年
調江寕布政使二十六年遷廣西廵撫尋調安徽
二十七年
上南廵
賜詩曰連疆来接駕咨政引同舟共濟義應繹勤宣業
可修老看身益壮人寔食無浮虹宿被災地欽哉善
恤賙八月疏言安省應修懷寕桐城等處城垣三十
四處需銀八十萬有竒若僅動匣費三萬兩興修
告竣無期請照减二五捐監之例於安省勸輸報
捐為城工費軍機大臣議如所請二十九年三月
奏捐項足用
命即停止十二月疏言沿河各属圩田堤壩向皆民修
本年夏江漲漫缺處多無為州尤甚計二百五十
餘處民力一時不能修築請於廬鳳道水利餘銀
内借銀三萬兩三年歸欵得
旨允行三十年
上南廵
賜詩曰又下大江来舟行許扈陪率因諮衆隠遂以訪
羣材節操古松似精神秋水哉恐妨悞程吏數日便
教回尋擢兵部尚書兼議政大臣三十一年
命紫禁城内騎馬三十二年調工部三十三年四月調
刑部六月授鑲紅旂滿洲都統尋調正黃旂七月
復調兵部尚書晉太子少保三十四年遷吏部尚
書三十八年九月以病乞觧任
遣醫診視
命以原官致仕晉太子太保十月卒
諭曰吏部尚書託庸練達老成恪誠匪懈敡歴中外盡
職宣勤比年以来雖齒逾八旬而精力尚未衰邁昨
據奏病後步履漸艱懇請觧任因准其所請晉太子
太保以原官致仕俾得安居頥飬以葆大年兹聞溘
逝深為軫悼着派散秩大臣一員帶侍衛十員往奠
茶酒應得䘏典仍著該部察例具奏尋
賜祭葬如例謚誠慤子富察善襲雲騎尉世職官至
盛京工部侍郎兼奉天府府尹
高晉
高晉滿洲鑲黃旗人大學士高斌從子父述明官凉州總
兵雍正十年九月高晉由監生授山東泗水縣知縣調任
海陽恩縣乾隆四年遷陕西邠州知州八年擢知
榆林府十年遷榆葭道十一年調江南淮徐道十
二年丁憂十三年授山東運河道十四年三月遷
山東按察使四月署兩淮鹽政六月回任十五年
三月遷安徽布政使兼管江寕織造二十年擢安
徽廵撫二十二年春
上南廵親蒞河工相度
命高晉與張師載合辦徐州黃河兩岸堤工十月奏言
宿州靈虹等處浚河夫多鳳潁一帶灾區諸工並
舉米價日昂臣動工程銀三萬兩購米運工尚虞
不敷潁属河道將次興修更湏多方接濟
皇上念淮徐海工截漕二十萬石平糶懇酌撥五萬分
濟上江各工從之十一月會奏浚安河淤淺以通
尾閭分林子河入鮑家河使安河進水之地有所
分更免壅遏
上嘉之詳裘曰修傳
御賜詩曰江分上下各撫治簡劇因之寄任殊以汝慎
勤應勝此鳳廬共念洊灾區二十三年三月協理江
南河工四月上江河工告竣下部議叙七月加太
子少傅二十五年奏言興修水利存銀十三萬餘
兩貯廬鳳道庫備續辦工程又水利善後章程案
内歲撥司庫匣費銀三千兩交道庫偹歲修用查
府州縣倉庫錢糧交代例由道府加結咨部嗣後
廬鳳道到任請照府州縣例限兩月交代藩司按
限移催接任員具冊由司加結轉詳咨部如逾限
及交代不清照例𠫭處並責成藩司每年將廬鳳
道庫委員盤查結報如所議行二十六年三月授
江南河道總督五月奏高寳興泰積年被水
恩允將高郵之南關車邏等壩封土三尺於金灣壩下
挑新河洩水歸江洪湖運河之水不致漫壩東注
高寳興泰可免西来水患惟是下河州縣支河汊
港及田間積水俱滙入串場河北至塩城縣石䃮
天妃等閘歸海驟難消涸是下游被淹應杜其来
源而本地積澇亦當籌其去路查范公堤綿亘六
百餘里串埸河自南而北向建石閘十八均有引
河洩水歸海嗣因洪湖水由高郵各堤東注下河
形如釡底水未到閘地已被淹是以不暇計及閘
下之引河今南關等壩既已封土金灣又開引河
經始既有成模善後必歸全局現在塩城之石䃮
天妃閘引河由新洋港歸海洩水甚暢興化之白
駒青龍八社大團等閘引河由鬭龍港歸海頗資
宣洩迤南之丁溪小梅迤北之上岡北草堰陳家
冲等五閘未及挑浚請將丁溪小梅二閘引河浚
通再開一引河滙入王家港歸海上岡草堰陳家
冲三閘引河浚深再開一引河滙入射陽湖歸海
俾散漫之水裁灣取直滙歸海口數州縣積水節
節流通小民見水消涸必合力挑溝築圩蓄洩兼
資沮洳漸成沃壌
詔妥恊辦理二十七年二月授内大臣三月疏言湖河
之水以五壩為来源以江海為去路運河歸江自
邵伯以下向設灣頭閘壁虎橋鳳凰橋西灣壩東
灣壩金灣滚壩金灣六閘宣洩湖水由塩河歸廖
家溝董家溝石洋溝芒稲閘分流下注查金灣壩
引河緊接六閘地居上游由董家溝下注最捷惟
滚壩寬五十丈河身寬十五丈河底八丈未能暢
達金湾六閘舊有塩河由&KR0621;稲閘滙金灣壩水入
江去路甚暢今金灣滚壩既挑新河六閘金門應
量為展寬又東灣滚壩於乾隆二十二年落低三
尺西壩應一體落低挑深河頭以導水勢六閘塩
河舊為歸江水道設南北中各二閘河頭築堤分
三路滙歸一處應留北二閘以濟塩運南中二閘
之底稍高滚壩過水遲滯應添建石壩三十丈接
長閘下土壩酌挑引河則高寳湖水歸江宣洩益
暢
上是之
御賜詩曰撫皖昔𠫭爼督淮今建旌簡賢我為切盡職
爾應誠兩世司河務一心如水清勖哉為國幹便是
繼家聲十月疏言山陽海州沿海設葦蕩左右二營
歲徵蕩柴二百二十五萬束𠫭將一守備二船務
守偹一督弁兵採運各廳濟工法誠善也秋冬開
採新正装運額設採割兵一千四百名浚柳石船
五百七十船兵一千三百餘名五六兩月載左右
營蕩柴陸續交工該管武弁於額料欵項冊不能
稽查細密兵目沿途盗賣淮揚徐二道各經管黃
運湖河工程未能兼顧河庫道駐清江與葦營運
柴之河相近請就近改歸兼管如所議行二十八
年十月加太子太傅二十九年四月疏言清口以
上桃宿等廳專受黃水清口東壩以下淮黃合流
至雲梯關迤東歸海仰遵
聖訓將清口東西壩展寬俾湖水暢注不致由五壩旁
洩惟山安海防二廳北岸之五套南岸之陳家浦
&KR1543;勢坐灣將成頂冲入袖之勢廳營請幫築舊堤
接添魚麟越堤臣查雲梯關外近海與其築堤束
水致添新工不如于舊堤上首作斜長子堰約漫
灘水滙正河入海尾閭寬闊於就下之勢益暢
諭曰高晉奏籌辦雲梯關黃河下游情形一摺所見甚
是雲梯關一帶為黃河入海尾閭平沙漫衍原不應
設立堤岸與水争地而無識者好循浮言或以上流
清口洩水分數較多遇海潮盛時或不免意存顧慮
因有子埝堤防之議殊不知清口暢洩其收利在下
河州縣者不可數計至雲梯關附近不過阜寕安東
二邑所轄地面以此衡彼其輕重大小不待智者而
知即令一時偶值盛漲所漫溢者不敵百分之一二
耳高晉當守其定見既知下游之制防一切毋庸置
議益可信清口之展放無難永遠力持於水利民生
交有禆益二十年三月授兩江總督仍統理南河事
務三十一年正月奏審蘇州府同知段成功縱容
滋擾案
諭曰高晉具題審擬段成功縱容家人書役詐擾累民
一本内稱該員因患瘧昏迷不能檢點案牘家人龔
玉等婪賍各欵該員均未知覺等語所辦甚属錯謬
明係承審之員有意開脱冀圖從輕完結耳高晉自
擢任搃督以来甫經審辦𠫭案即意存曕徇巧為嘗
試此等伎倆豈能逃朕洞鍳江南吏治廢弛已久現
在督撫正當更換之時高晉尤宜加意整頓力矯積
習何意竟敢於姑息朦混若此看来案必出自朱奎
掦之意朕知朱奎掦素非善類高晉遂墮其術中漫
無覺察耳本應將該督交部嚴加議處第念高晉新
任摠督初次獲咎且在總河任内尚能實心任事姑
從寬宥此後若再不知改悔必不能為之曲貸也高
晉此事寔属昏憒糊塗負朕恩矣著傳旨嚴行申飭
此本已交内閣擲還該督另委賢員秉公確審務得
實情以成信&KR0008;若尚迴護希圖了事朕必有另辦之
法可惜朕造就高晉之恩矣
命侍郎四達會同審訊尋究出成功實有染指弊
上以高晉初審辦時聽属員袒庇開脱交部嚴加議處
成功復以前任陽曲縣虧帑案上司代為彌補鞫
實抵罪十月奏督撫文移請槩用紫花印停止布
政使用得
旨俞允三十二年五月奏揚州府教場向設城内基址
狹隘操演僅容騎射另在城外打靶一營兩處演
習與制不符臣飭移建西門外其城内舊基商衆
呈建神祠按年納租銀除移建支用餘備軍装公
需疏入報
聞三十三年正月奏言江南武鄉試上下江廵撫輪赴
江寕主考但駐劄較遠請歸摠督就近考試從之
十月奏河工未備事宜一河庫錢糧應盤查河庫
道於工料准銷後歲報具題庫存銀數河臣盤查
並不保題請每年四月奏銷後及新舊道員交代
河臣赴庫盤查督臣核實保題一洪澤湖救生樁
銀宜核减湖遇風濤虞致覆溺歲支上下江耗羨
銀各五百兩購樁簽釘湖邊以廣救濟近年全湖
歸清口湖邊多淺灘汊港入裴家場太平河皆可
泊請查勘停修其必湏留存者核估詳辦
詔如所議行十二月署湖廣總督兼攝荆州將軍事三
十四年二月仍回兩江摠督任三月兼署江蘇廵
撫十月疏陳採辦滇銅
上以江南通洋甚便
敇籌辦洋銅鼓鑄高晉奏言臣遵
旨折中定價收買小錢改鑄制錢請即以應發洋商銅
本銀收買查寳蘇局歲用銅鉛點錫共九十二萬
一千六百斤今收買廢錢既多應即以抵補額用
銅鉛之數小錢質粗性脆以銅鉛點錫均勻搭配
再加配黑鉛試鑄即可以一律光潤除銅鉛錫入
爐鎔化准折耗統計廢錢一百萬斤較專用洋銅
節省盈餘錢萬一千餘串再查寳蘇局每年應鑄
二十八夘額需銅四十六萬八百觔現有商人應
交銅觔收存廢錢及在途滇銅三十萬觔共銅一
百四十萬觔每年配用二十萬餘斤足供七年之
用民間未盡小錢又展限三月收買非特滇銅可
停即加辦洋銅亦可緩
上善之三十五年兼署漕運總督三十六年春
上廵幸山東高晉自江南趨
覲行在
賜詩曰壌接因来輦路迎六年一日此丹誠防河積榖
胥籌度察吏安民属老成省歲稔多原致喜任官賢
少輒為怦俞哉回任勤諸政豈在劬勞扈蹕行五月
晉
文華殿大學士兼禮部尚書仍留兩江總督任八月
上以高晉明練河防
詔會同侍郎裘曰修總督楊廷璋籌勘永定河蕆事後
詣
闕恭祝
皇太后萬夀十一月
賜青狐端罩在
紫禁城内騎馬是月回總督任四十年七月河東總
河姚立德奏請蜀山湖收蓄伏秋汛水工部以向
例於十一月煞壩收蓄汶河清水議駁
上以十一月水落歸槽汶水漸微不足備来年濟運
命高晉會同立德山東廵撫楊景素確勘議奏九月會
奏蜀山湖周六十五里在汶河南運河東素名水
櫃濟南北運臨汶有永定永安永泰三斗門臨運
有金綫利運二草閘用資蓄洩乾隆二十八年運
河道李清時詳請酌定伏秋汛内收水以九尺八
寸為度緣湖東北只馬莊一泉入湖全頼收蓄汶
水始敷全漕應用此歴年籌辦濟漕之章程也必
俟十一月始收清水誠如
聖諭不足存瀦濟運查蜀山湖為苐一水櫃向定九尺
七八寸不無過拘請以一丈一尺為率從之四十
一年總河吳嗣爵奏黃河兩腮&KR0782;高中間溝槽窄
狹洪湖運河&KR0782;墊現在清口開挑引河帶水澇挖
恐於事無濟
命高晉同薩載籌酌奏覆五月奏言康熙初年黃河海
口積沙横亘二十餘里黃河從東北紆廻入海河
臣董安國創築攔黃大壩另闢馬家港口去路不
暢轉致上游易潰康熙三十八年拆攔黃大壩仍
由故道入海即今之大通口是也查該處海水黃
水交接兩岸接生淤灘南岸遂有新淤尖尖頭洋
之名北岸有二浤三浤四浤之名現今海口距從
前王家港地方四十餘里灘勢愈長海口愈遠近
年黃水倒灌致通湖引河淤墊清水不能暢出清
江淮安一帶運道停沙清口以外黃河兩腮勢高
上年秋間豐碭南岸丁家集外灘民堰刷塌溜向
南趨黃水從毛城舖滾壩旁流徐州以下銅沛邳
睢宿虹桃源黃河水緩沙停惟有浚清口以内通
湖引河停淤使清水暢出與黃水滙流東注并力
刷沙則黃河不濬自深海口不疏自治查向年通
湖引河五道暢注禦黃鮮有倒灌今年湖水未能
暢出遇黃水盛漲力不相抵必致倒灌一經倒灌
則引河復淤非特不能刷沙黃運兩河又不免淤
墊湏于冬春湖水消時依各引河寬長丈尺兩頭
煞壩挑深并將清口東西壩址移下一百六十丈
在平城臺建築使清水源遠流長出口之勢有力
於陶莊迤上積土之北開引河一道使黃水繞北
下注清水暢行至周家莊會黃東注不獨可免倒
灌而二凟并流攻刷黃河兩腮浮&KR0782;及海口積沙
均可漸次刷深下游深通則黃河上流可免停&KR0782;
且洪湖無壅堰圩磚石工程常資穏固惠濟祠埽
工更可化險為平得
旨此奏皆合機宜形勢是治淮黃一大關鍵屆時妥為
之是年冬入
覲高晉年七十
御書鈞節延禧額
賜之四十二年八月奏豐碭廳属唐家灣倒勾引河洩
黃河盛漲由毛城舗石壩下注歴洪河濉河滙歸
洪澤湖每年伏秋大汛徐城水誌長至一丈一尺
五寸始開放減洩查倒勾引河居徐城上游距徐
城二百里徐城水誌長至一丈一尺五寸上游水
已逾誌迨輾轉開放徐城水誌已不止一丈一尺
五寸矣奔騰下注流行不及致洪濉二河壅遏臨
河之蕭縣宿州靈壁每致被淹與其減于既漲之
後莫若洩其未漲之先應請嗣後水誌以唐家灣
為凖俟長至九尺五寸即將倒勾引河草壩啟放
殺其盛漲由毛城舖及時分洩
上善之四十三年四月赴浙會同廵撫王亶望相度海
塘詳見亶望傳七月
命赴豫堵築儀封漫口時舊河已淤成陸高晉籌於漫
水口門分東西壩堵築就舊有順堤河淤十八堡
外灘起至翟家莊開引河達入舊河並浚舊河淤
以暢水勢堵築十八堡缺口攔順堤河水歸新開
引河切去十六堡口門對岸灘嘴奏入報
聞九月時和驛漫口風暴刷深全河溜注口門高晉請
交部議處得
旨寬免十月以徇隱高樸盗賣官玉部議革任
詔免革任註冊十二月時和驛八堡漫口合龍後儀封
新修埽工蟄䧟請交部嚴加議處
諭曰時和儀封兩處本應同時合龍前此高晉等因時
和驛水深沙活施工稍艱而儀封溜勢平緩辦理較
易即先將儀封堵閉亦属乘便巧辦先完一工之意
如果經理得宜俾無後患未為不可今新收埽工復
因溜勢湍激致有蟄塌之事則工作原未穏固可知
高晉等督辦何事責無可辭着交部嚴加議處部議
革任
詔免革任註冊尋會奏儀封漫水由順堤河奪路直達
考城其儀封十五堡以上堤外尚有淤灘至十六
堡漫口逼近河身土性鬆浮口門上下刷深河身
北高南下引河在北非將河水湧高不能掣溜北
趨注正河但河水一經湧高壩工難免蟄裂須將
引河再深三四尺正河底接挖深溝六百餘丈將
兩壩進埽築實金門兩旁邊埽加寬三四丈口門
收至二三丈時多壓厚土俟引河挑深水勢湧高
開放掣溜後再將壩工堵築則合龍時水勢平稳
可期鞏固得
旨宜即妥速為之是月卒四十四年正月
諭曰高晉品行端醇材猷練達老成敦樸體用兼優由
州縣洊陟封疆宣勤奉職敡歴多年自簡畀綸扉仍
管兩江總督秉公持正董率有方其兼管南河事務
亦能經理得宜深資倚任昨以豫省漫口工程緊要
特令騎赴工次督辦堵築事宜近據袁守侗等奏其
染患痰咯之症不能眠食即𣲖乾清門侍衛布彦達
賚帶同太醫院堂官陳世倌馳往診視並諭安心調
養以冀速痊兹聞溘逝深為軫惜著仍𣲖乾清門侍
衛布彦達賚馳驛前往奠醊並加恩入祀賢良祠其
任内革職降級註冊之案俱著開復應得䘏典該部
察例具奏
予祭葬如例謚文端復
賜輓辭曰本以修堤藉碩謨詎虞病不起中都祗緣下
楗虧工屡更值僨轅敗事殊漠不關心豈卿也愁因
致疾究忠乎考終入祀夫何恨寧識懷賢痛惜吾三
月
上製懷舊詩列入五督臣詩曰從来擢督撫德才量並
重以此下僚中百無一二中自知縣起者&KR0008;斯必超
衆晉也實其人故悉下情洞更兼習河務要任久倚
用乃以治河决来豫屡稽功憤懣因致疾不起誠堪
痛歴歴懷舊臣中外資經綜而予未歇肩籲俊期與
共子書麟官至兩江總督
欽定八旗通志卷一百四十三
