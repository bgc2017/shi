欽定八旗通志卷六十五
土田志四
土田規制
畿輔規制四(乾隆二十八年至五十六年)
二十八年八月奉
上諭上年因八旗回贖旗地積至一萬餘頃之多降旨
令戶部會同内務府及八旗大臣定議以三四千頃
安設莊頭餘俱賞給八旗作為恒産苐念此項田畆
雖係旗人世産現在貧民耕種日久藉以資生若改
歸莊頭於傭佃農民未免失業所有分設莊頭管理
之處不必行其如何按則交租並酌定章程著交軍
機大臣會同方觀承詳悉妥議具奏
是月大學士公傅恒等議奏此項贖回地畆向係
農佃承種交租相沿已久若撥出三四千頃安設
莊頭農佃未免失業今奉
恩旨停其分設莊頭不特為八旗籌久遠之謀并為小
民資食力之計
睿慮所及至周且偹惟是已經贖回田畆一萬餘頃并
現在據臣方觀承已辦未贖者尚有一千餘頃此
項地畆原屬旗人收租世産其租數目本有舊額
非官租地畆可比今經官收贖並不安設莊頭仍
令原佃耕種已屬我
皇上格外天恩若歲入過薄將來賞給八旗作為恒
産既不足以資生計况減其租額在小民亦未必
能沾實惠徒使不法吏胥因緣牟利適以滋其侵
漁中飽之弊臣思地土本有高下其歲入租數之
多寡自有一定舊額現在贖回地畆向來各該業
主每畆所收若干雖無從一一查核而各該處田
畆之前後左右自必有現在旗民執業取租地畆
應即按照各隣近田畆租數一體徵收以復舊額
但佃戶輸租業主往往有因循拖欠或銀色低潮
未必能按期清楚既經地方官徵收報觧例應年
清年欵而庫平庫色亦較諸業主所收不無少異
(臣)等公同商酌應於額租内量為酌減核計佃戶
所出添平補色之數仍與原租相仿在佃戶適符
其向來應交之額有減無增而吏役亦無從借端
滋弊如此辦理庶為允恊然使悉委諸各州縣地
方官查辦恐仍有頑佃串通書役掩飾租數抵換
地畆情事相應請
旨特派大臣前往會同臣方觀承督率道府大員逐一
履畆查勘按其地址繪造魚鱗清冊並將租額分
别上中下則實數填注冊内造為二分一送總督
衙門一送戶部以凴查核所有每年租銀應如何
觧交及偶遇水旱不齊如何酌量分數分别蠲緩
之處統令會同熟籌妥議至此項地畆查辦已經
數年既欲澈底清釐勢不能刻期竣事應令随時
随地陸續經理總以租額悉符其舊吏役不致中
飽而承佃小民均能共安耕作以仰副我
皇上豢養八旗恩恤小民之至意至於將來歸清帑項
之後應如何分賞八旗屆期戶部奏明請
旨會同八旗大臣再行詳悉定議可也奉
旨依議着派英廉錢汝誠會同方觀承查辦
二十九年三月英廉等奏先辦順屬西路暨保定
府易州一帶臣等于未經起程之先即商令各州縣
另造租冊咨到八旗查詢原業原租取結送部以
凴核對臣現由涿州辦起以原收租數之多寡與
所勘地畆之厚薄並參以隣地之數三面酌定其
中苟有租與地不相稱者即摘出詳查以免弊混
總俟八旗原業出結到時仍逐細核對其大概相
符者毋庸置議其參差懸絶者即就實在情形據
冊酌量更定再查地土肥瘠今昔屢有不同有從
前薄瘠從經培植灌溉遂成膏腴者有地本肥饒
後經河水衝壓轉成瘠薄者此種地畆似應就現
在之肥瘠酌定不得執原租之數過於拘泥致農
佃互有偏枯奉
旨知道了
四月英廉等又奏臣等謹就此次二十一州縣所
勘實在情形互相比較大約容城蠡縣土沃民稠
四鄉平衍種植棉花者十之七八獲利尤倍完縣
安肅定興易州涞水五處土質腴潤約略相等亦
有種棉花者此七邑均可稱為上産清苑滿城雄
縣唐縣高陽新安房山七處雖間有低窪鹻薄之
區而大段仍屬肥澤新城亦屬豐沃偶有沙地尚
宜種柳頗資噐用此八邑地居其次至於涿州良
鄉大興宛平四州縣肥瘠各相參雜望都率多鹻
地安州則近河者低窪鹻薄稍高者土性緊燥此
六邑又其次也非特各州縣地畆不侔即一鄉一
邨之中農佃勤惰滋培厚薄及土壤之肥磽種植
之良楛亦種種不同臣等每到一處即檢閱圖冊
逐一履畆對勘相其土宜訪之輿論以酌復租數
務期旗民均霑渥澤胥吏無從高下其手此外别
有一種地土甚沃租數甚輕詢其原委又非先瘠
後肥之故蓋緣官贖旗地係按照契載年限減價
其在十年以内者仍照原價給與十年以外者即
減十分之一以次逓算至五十年外者止給半價
取贖迨既贖之後率以贖價之多寡擬租數之輕
重如贖價一兩即定租一錢大約以十分之一取
租自有回贖以來俱照此辦理所有地本腴而租
數甚輕至隴陌相連肥瘠毫無區别而租數則多
寡懸殊以有減價與不減價之分遂至判然迥别
若不量為更定未免畸輕畸重臣等查明原典價
值之多寡詳細酌定使租與地相稱庶足垂為凖
則今西路二十一州縣地畆共五千一百二十二
頃零俱查辦已竣計此路從前所徵租數九萬二
千餘兩今臣等酌復租銀約四萬兩統計十三萬
餘兩另单進
呈奉
旨依議
七月英廉等又奏臣等會勘順屬南路并河間天
津兩府屬二十州縣大約寳坻武清東安三河土
壤腴潤任邱雖北面近淀而地多平沃頗宜禾稼
此五邑居上覇州河間交河肅寧南皮雖間有低
窪鹻薄之處大段仍多膏澤通州香河地亦相等
此七邑為次至於固安永清濱河多沙保定大城
大半瘠薄文安地勢卑如釡底受水最多滄州青
縣静海較文安雖覺稍勝亦緣河水環周積成薄
鹻此八邑又其次也此十二州縣共地四千六百
三十八頃三十五畆零臣查與西路情形稍遜是
以原徵租數亦較西路為輕統計原租五萬五千
一百餘兩今臣等酌復租銀約三萬五千餘兩統
計共九萬餘兩再查直屬六十五州縣所有回贖
旗地已勘三分之二其餘州縣計本年開徵前均
可勘畢即照酌定租數徵收奉
旨知道了
九月英廉等又奏臣等會勘順屬北路並宣化永
平遵化四旗喀喇河屯等府廳州屬二十四州縣
除宣化縣續回旗地三十七畆零本年被水衝去
二十畆零下剰十七畆零亦逼近洋河現被沙水
衝刷不堪耕種應暫行除租外所有二十三州縣
大約玉田豐潤樂亭土壤腴厚萬全地勢高衍保
安得河水灌溉地多肥沃此五邑最上薊州遵化
平谷懷來延慶間有山坡及沙窪之地而大段仍
屬肥潤灤州盧龍遷安撫寧臨榆昌黎地方相等
四旗喀喇河屯巖谷環周肥瘠參半此十三處為
次至於昌平赤城順義懷柔密雲多有沙窪大半
瘠薄此五邑又其次也此次所勘二十三州縣共
地四千七百七十四頃十畆零原徵租銀五萬四
千八百四十一兩零臣等酌復租銀三萬六千二
十九兩零統共徵銀九萬八百七十兩零臣等合
計前兩次所有六十五州縣共地一萬四千五百
三十四頃六十二畆每年應徵租銀三十一萬五
千四百九十二兩零於本年秋成後一體徵收觧
交藩庫彙總觧部再查口外多山田有平地山坡
之分平地較肥腴惟山坡片段偏斜所得雨澤不
能存潤遇大雨則又土隨水溜閱數歲後土盡沙留
多至磽瘠不可耕佃民往往棄置名為抛荒請嗣
後官地有似此者地方官詳報道員親勘加結由
總督咨報除租不致日久有佃戶包賠之弊又查民
人承領官地納租有名者曰佃戶承種官地交租
於佃戶者曰花戶花戶實出租銀而官冊則無名
佃戶不必親耕而彙租交官仍可歲食其餘潤向
來情形大率如此臣等悉為澈底清釐凡一人名
下實種若干仍令耕種其分給各花戶地畆俱按
名確查逐細填明更正不使稍有含糊從此花戶
得自納租于官永不為佃戶所侵漁而佃戶亦惟
自食其力斷不能以花戶為囊槖不特弊端釐剔
凡屬貧民皆得普沾
皇上惠養黎元之大德矣奉
旨依議
英廉等又奏此次二十四州縣凡有分佃之花戶
姓名一一填註冊中從前含混影射之戶已一概
刪除應令地方官照冊抄錄按名分給執照每人
照内將村名地數及每畆徵租若干共銀若干細
數總數開寫明白俾愚民易曉而&KR2069;胥蠧役亦無
所施其增減移洒之術各佃遇有事故實在不能
耕種者准其呈明地官官另行召佃承種不得私
相授受致滋弊端其有私行典賣者照盗賣官田
律將售主與典賣之人均嚴加治罪仍將地畆撤
回以上情節俱詳載照中立法周密共知共曉至
前二次所勘亦照此一體給照永遠遵奉再此項
租銀應如何蠲緩之處查旗地租息向無寬免之
例嗣於雍正十二年督臣李衛題請比照民地蠲
免經戶部議以旗租與民糧不同應照民地逓減
如被灾十分者准免租銀五分被灾九分者准免
租銀四分被灾八分者准免租銀二分被灾七分
者准免租銀一分其六分以下者不作被灾分數
今此項租銀應照舊例辦理倘遇有勘不成灾應
暫行緩徵并分年帶徵之處俟臨時酌量情形分
别奏請奉
旨依議
三十四年十月奉
上諭此後入官地畆停止旗員查丈定租之例着照所
議行至於舊案令地方官于一年限内自行詳查酌
復原租由府道藩司轉詳該督覆核咨部之處尚未
妥恊此等入官旗地歷年久遠地方官原定租額時
大率不能詳核者多若仍令伊等自行查改難保無
廻護徇情朦混草率諸弊或僅將不能掩飾者舉出
更正一二處仍屬有名無實自應特派幹員通行履
畆會勘確核方為澈底清釐之道著戶刑二部㨂選
明幹滿漢司官各四員其餘各部揀選滿漢司官各
二員交戶部帶領引見候朕簡派前往會同府尹及
各該府秉分悉心查辦
三十五年六月奉
上諭據竇光鼐奏請嗣後撲打蝗蟲凡民人佃種旗地
之戶令理事同知飭諭各莊頭一體撥夫應用一摺
所奏近理已交該部照所請速行矣地方遇有捕蝗
之事凡屬旗地皆當與民佃通力合作共相佽助即
内務府所屬大糧莊頭亦應一體派撥若自以旗莊
遽欲免差則如江浙紳衿田畆亦將倚恃宦戶規避
一切役使可乎且按地派夫捕蝗仍以護其田地豈
有聽其置身事外獨任民夫代為撲捕之理此事向
來直隸作何辦理著交總督即速詳查據實覆奏
又奉
上諭前據竇光鼐奏民人佃種旗地之戶請一體撥夫
撲蝗一摺因其所奏近理即批交部照所請行並諭
地方偶遇捕蝗不獨旗佃與民田通力合作即大糧
莊頭亦應一體派撥其直隸向來作何辦理著楊廷
璋查明具奏及派往捕蝗之侍衛索諾木策凌等回
京詢其實在情形據稱所到之處不獨旗佃出夫辦
公即王公所屬旗人亦悉力恊捕等語旋據該督奏
覆自方觀承任内設立護田夫一項不拘旗民均令
出夫現仍照舊辦理近京旗民交涉事件在國家初
定鼎時或有旗人強佔民地及將各項差派專委居
民承辦者今閱百數十餘年屢經整飭政紀肅清無
論旗莊各戶不敢不安分守法即王公大臣亦不敢
怙勢庇佃欺壓平民自圖詭避差役而國家法在必
行又豈肯聽其縱越禮法稍為曲徇乎朕辦理庶務
一秉大公至正中外臣民宜無不共見共知即此事之是非
曲直適就前後事理為衡斷並未嘗預設成心而竇
光鼐偏謬邀名之隐微亦不能逃朕洞鑒特為明白
宣示
十二月戶部疏言内務府管理三旗銀兩莊頭處
所屬投充莊頭現在三百六十五名伊等名下地
畆自數十畆至一百餘頃不等定例每畝徵銀三分
草一束折銀三分每畆共交銀六分其錢糧莊頭
現在一百四十八名領地多寡不一定例每畆交
銀一錢一分一釐一毫但錢糧莊頭與投充莊頭
並無定額其地畆如有存退餘絶薄鹻沙壓者該
莊頭呈報到日派員會同地方官查勘確實准其
退交州縣收存徵租觧交廣儲司銀庫遇有莊頭
子弟情愿充當者仍行文戶部轉行地方官取回
應用奏准在案但查各莊頭所退之地多係薄鹻
沙壓既已退交地方官招民承種徵租觧部已與
莊頭無涉小民開墾三五年或有淤成上地者而
又被莊頭弟男子侄指稱承領揆之情理實有未
當應請嗣後所有退圈地畆概不准撤回安放莊
頭永遠交地方官招民承種徵租觧部此内如有
淤成膏腴之處交地方官查明量增租銀徵觧如
此立定章程莊與民兩無干涉庶争訟之端不禁
自息矣奉
上諭向來内務府所屬莊頭每有因地畆薄鹻沙壓呈
請退交另換者此等地畆莊頭等久經撥定當差
伊等承充有年沾被恩惠不少設或地有肥磽年有
豐歉即加功墾闢亦分所當然乃因有退交之例動
輙藉口瘠淤紛紛呈請殊屬非理使其地果不可耕
治何以交官後一招民種復為沃壤若在莊頭則漸
成蕪廢在小民則馴致膏腴其勤惰已可慨見而以
農氓墾荒為熟之地仍得任莊頭等換回奪民之業
而坐收其利于情亦未平允且伊等恃有此例或與
佃戶等交好即退出交官藉減租數或覬覦上産而
以所授之田捏報求換貪得無厭因而滋生事端種
種情弊皆所不免嗣後各莊頭所種地畆概不准其
退交其中果有悞差不能充當莊頭者即著内務府
大臣查勘確實另與能承種者承當莊頭
三十六年七月大學士劉統勲等議覆裘曰修查
奏宛平縣流石莊左近荒地情形臣等伏查該處
抛荒之地頃畆頗寬沙壓鹻耗之餘遂成閒廢然
或因惰農怠於力作或係業戶習為因循以致耕
墾久虚漸同曠土此皆八旗恒産棄之既為可惜
而蕪蔓不治蝻孽易滋其貽害於農田者尤甚自
不可不設法經理但如裘曰修原奏令各業戶量
減租額並借給牛力耔具誠如
聖諭恐啟刁佃藉端勒掯及熟後復行逃棄之事而原
奏所議一年後若仍復抛荒查出即官為辦理不
許田主復行管業之處復蒙
聖諭以伊等産業何必輕令入官其或實係磽瘠低窪
毋寧讓地於水仰見我
皇上體恤下情無微不到而因勢籌度期無流弊之至
意臣等公同酌議該處田畆高下厚薄形勢既屬
不同且自王公而外兼有旗員旗人産業多寡亦
復不一應請交八旗都統及順天府會同查明地
畆細數令各業戶酌量地土情形或可施工耕熟
仍種麥禾或應開溝撤去鹻氣復成沃壤或栽種
菜蔬及雜樹苜蓿總期地不抛荒永杜生蝻之患
令其各赴該都統處報明知照順天府存案聽其
自行經理其果係沮洳低下之區人力難施者業
戶雖有分田而墾藝實無善策本屬無可如何且
地勢既窪當夏秋漲盛潦行往往艱于瀦洩與其
荒棄生蝻水無所納莫若事歸核實因地制宜應
令該業戶即將不能承辦情形赴該旗具結呈明
仍行知照順天府勘明該處地形繪圖呈
覽酌量開挖泡子俾水有所歸地無虛棄既杜蝻孽之
萌兼淂宣畜之利實為一舉兩得其開挖泡子應
交何處辦理臨時再行請
旨遵行所有順天府屬各州縣及他府州所屬有旗地
與此相似者並交八旗會同地方官查明照辦奉
旨依議此項開挖泡子低窪田畆雖荒蕪已久在業戶
原不能收藝穫之利但伊等䆒未免少此産業殊堪
軫念著加恩將應行開挖之地查明畆數交戶部于
官贖旗地及入官地畆内酌量減半抵給俾得耕種
取租足資永業以示體恤再此項地畆僅交八旗都
統及順天府承辦不足以專責成著派裘曰修英廉
武納璽專司其事前往該處查勘實在情形詳悉分
别辦理具奏
又議准留京當差之新滿洲官兵按其差使等第
撥給地畆由畆給租頭等二等侍衛各應得十名
壮丁地三等侍衛藍翎侍衛護軍校驍騎校各應
得八名壮丁地護軍前鋒親軍司鞍司轡各應得
六名壮丁地披甲拜唐阿馬上人各應得五名壮
丁地俱按原定每畆租銀一錢五分之數減半折
給其乾隆三十六年定例以前舊撥地畆係照地
管業者仍聽自行收租係退地折領租銀者亦照
伊等次減半折給其折租地數如留京一年内陞
轉者以陞銜計一年外陞轉者仍以原銜計此後
再有陞降不另增減每歲十二月為支放租銀之
期令該旗預行造冊咨部届期派員赴領戶部於
直隸省徵觧旗租内動欵發交該旗散給
三十八年十月奉
上諭所有八旗應追各種賠欠之項有查家産變抵者
有於本身及子弟等俸餉減半坐扣者其間情節不
同若係侵虧貪黷及案情較重者自應勒限嚴追若
係分賠代賠攤賠之項其事屬因公情節亦輕原可
量為寬減且有應追之數甚多而所得俸餉有限扣
至百十年不能完清者更屬有名無實著軍機大臣
會同該部詳晰確查分别妥議具奏
三十九年五月戶部議奏從前八旗人等遇有拖
欠公項願將本身地畆報抵入官者照認買公産
之例按租作等按等定價伏查乾隆四年召買公
産時所定等則原屬租重價輕(每畆取租三錢以上者價銀一兩六)
(錢作為頭等取租二錢以上者價銀一兩二錢零作為二等取租五錢以上者價銀九錢零作為三)
(等取租五分以下者價銀六錢作為四等)所以副
皇上惠養八旗之意至旗人未完官帑將地畆議價入
官抵項與認買在官地畆情節本不相同似應租
價相當辦理方為允恊且地畆情形今昔迥異今
戶口蕃滋人多田少地價頓增數倍若亦照從前
按租作等之例實有原買千金之産以之抵帑不
及十之五六者既令竭力完帑之人倍形拮据而
帑項亦仍有抵無完應請嗣後八旗官兵人等凡
有將地畆報抵入官者無論典買均有原置契據
應令將原契原價并原佃原租各數逐一據實呈
報由旗查詢確實造冊送部臣部一面行文該旗
寬其追限一面行文直隸總督委員履勘咨覆臣
部為計租定價統以一分三釐之息為斷如所報
地畆其租銀得一百三十兩者准其抵帑一千兩
租銀得二百六十兩者准其抵帑二千兩以次增
加除算毋庸按租作等按等作價以致輾轉牽掣
致多偏畸奉
旨所奏是依議
四十四年正月奉
上諭近以八旗贖回入官老圈地畆從前俱准八旗官
員兵丁認買後不肖之徒有偷行典賣與民人等弊
始改為不准官員兵丁認買俱官為取租今旗人生
齒較前有加此項地畆倘仍官為取租必致旗人産
業漸少于伊等生計大無禆益是以降旨將官為贖
出入官老圈地畆加恩仍准官員兵丁分買交戶部
八旗詳悉定議具奏今復詳為籌畫八旗人丁浩繁此内
有家奴者固多而無家奴者亦復不少其認買地畆
若離京稍近尚易於取租倘或在數百里之外必又
紛紛告假取租不惟徒費資斧又起民人勒掯之端
其地租能否全得尚在未定而每月反將所得錢糧
先行坐扣地價於伊等生計反無禆益實不能仰副
朕愛養旗人之至意朕意不如將此項地畆仍官為
取租將每年所得之租解送戶部分給八旗賞賚兵
丁如此辦理既不費伊等之力而錢糧又毫無坐扣
且年終多得租銀數兩於伊等生計更為有益著交
戶部八旗將如何均勻分給當差勤謹生計貧乏兵
丁之處務湏仰體朕愛養旗人至意熟籌詳議具奏
是月戶部等議伏查戶部現存八旗回贖入官等
項地畆共三萬八百餘頃内除解交内務府
圓明園太常寺等處公用租銀並滄州兵餉祭祀各
地畆及莊頭一項地租留支新滿洲官兵人等之
用共地二千一百餘頃又
恩賞屯戶網戶等項地一千六百七十四頃四十餘畆
均應照舊存留外計共應賞租銀地二萬七千餘
頃應行遵
旨分賞八旗者計租銀三十九萬七千五百餘兩查八
旗滿洲蒙古漢軍及内務府上三旗各旗應領餉
銀自四千一百餘兩至一萬七千三百五十餘兩
不等以三十九萬七千五百餘兩租銀按照各旗
所領餉銀核計每旗應分銀數自六千二百五十
餘兩至二萬六千四百餘兩不等所有應行領賞
兵丁内除田地在二頃以上及住房之外現有取
租舖面房産者均以有産論概不得濫給外其貧
乏兵丁都統等嚴飭各參佐領管領驍騎校領催
族長等秉公確查實在應行領賞者開造花名細
冊出具印甘各結保送該都統總管内務府大臣
等會同查旗御史一併查核其在京如護軍前鋒
火噐等營貧乏兵丁應行領賞者應由該都統等
辦理其在
圓明園健銳營等處當差兵丁雖分駐各處其有無
産業該旗俱有檔案可稽亦應由該都統等一並
確查造具清冊咨送各該營辦理至兵丁内有勤
謹當差者無論有無産業俱准領賞在旗則由該
都統等查辦在營則由該管大臣查辦其勤謹與
貧乏仍不得互相重複以致冐濫其所賞銀數應
按兵丁本身現食錢糧數目加一倍賞給如有辦
理不公徇情冐濫等弊該管大臣都統御史等即
行嚴恭領催族長等照例治罪至每年額徵租銀
如有應行蠲免者即於分賞銀内按數開除其有
緩徵并民欠應令總督將本年實徵若干觧部分
賞其緩徵民欠租銀入于下年一併分賞如此辦
理則八旗兵丁普沾實惠永沐
皇仁實於生計大有禆益奉
旨依議
(謹案前項官地二萬七千餘頃每年共徵租銀四十九萬七千五百餘兩内應扣銀十萬兩作為地)
(價奏内租銀三十九萬七千五百餘兩係應行賞給兵丁之數經戶部夹片聲明)
二月奉
上諭内務府莊頭因拖欠錢糧革退本係獲罪之人轉
因接辦之莊頭以人多不能養贍内務府大臣請將
伊等之兄弟子孫放出為民令其自謀生計雖係照
例議准日久不能保無流弊莊頭等或因圖出旗自
便故意拖欠錢糧罪止革退而其子孫轉得為民仍
可倚以自贍日後并可考試倖登仕籍皆情理所必
有不可不防其漸嗣後凡獲罪革退之莊頭其家屬
有呈請為民者除疏遠族戶准仍照舊例辦理外其
本身及子孫俱應發往打牲烏喇充當苦差以示懲
儆
四十五年十一月遵
旨查得官贖收典旗地自乾隆二十二年起至二十七
年共贖回地一萬八千餘頃共用過地價銀二百
三十八萬自二十三年徵租起至四十三年止每
年租銀不等共徵過租銀六百七萬八千七百七
十餘兩除歸還贖地原價銀二百三十八萬兩零
外多餘銀三百六十九萬兩零經直隸總督陸續
奏用修理城垣普蠲經費被灾賑濟等項動用外
實存司庫用剰旗租銀八十九萬兩零
是月奉
上諭朕從前有旨將直隸旗租銀仍賞給八旗兵丁經
部議挑選兵丁中差使勤慎者賞給兩月錢粮以示
鼓勵今思一人得兩月錢糧亦不能立家産不過隨
手花費而不得賞者未免向隅且分别挑選該管官
員不無瞻徇出入之弊殊非朕普惠八旗之意此後
著將直隸觧到銀兩足敷普行賞給八旗兵丁一月
錢粮時該部即奏聞普賞一次
是月戶部議四十四年分應徵租銀四十九萬四
千八百餘兩現據該督除民欠未觧銀十萬五千
八百餘兩寔觧到三十八萬八千三百餘兩足敷
普賞一月錢粮之數俟
命下之日臣部行文各旗赴部支領此後每年應令該
督於徵存候觧時將徵收寔數先行報部臣部核
明足敷普賞之敷即行具奏報
聞
四十八年二月奉
上諭據順天府奏稱圓明園正白旗滿洲護軍八十三
成泰德泰因争控地畝私寫呈詞封交莊頭劉希賢
擲與香河縣知縣轎内等語護軍八十三等身係旗
人遇有争控地畝之事自應在該佐領處具呈察辦
否則在該管大臣或提督衙門及部院具呈無不可
者乃任意寫呈交給莊頭擲與知縣有是理乎旗人
地畝俱在州縣所管界内似此互相效尤紛紛在各
州縣具呈於旗人體制殊有關繫八十三等著革退
護軍交刑部定擬具奏嗣後旗人如有控告地畝事
件在各該佐領處具呈察辦倘該旗不行辦理即在
該部提督衙門具呈若案内有牽連之民人由部行
文嚴察辦理自能查辦明白如此曉諭之後仍有在
地方官處控告者除將具呈之人從重治罪外該管
大臣官員等嚴行議處斷不輕貸
又尚書額駙福隆安等議奏㩀尚書德福疏稱八
旗官兵人等置買房地向例俱在兩翼監督衙門
納税註冊給與印契執照其民人置産則在大宛
二縣納税發給司頒契尾近年因旗下家奴有置
買房地恐家長知覺潜赴大宛二縣納税請領契
尾以致旗員中互相效尤竟有隠瞞旗籍在縣投
税之事請嗣後無論官員及閑散家奴置買房地
者概令呈明該管佐領在左右兩翼監督衙門納
税過契倘仍有取巧赴大宛二縣私税民契者以
違制論官員交部議處閑散家奴鞭責𤼵落仍令
在兩翼監督衙門補税换照如大宛二縣知情私
准納税者亦交部議處等語應如該尚書所奏嗣
後旗人買地概令呈明該佐領在兩翼監督衙門
納税過契並令步軍統領衙門會同順天府府尹
不時稽查如有隠匿旗籍私向大宛二縣納税者
立即參䆒如此示禁不特旗民房地不致混淆而
詐冒之弊亦可杜絶矣奉
旨依議
五十年二月奉
上諭直隸所属各州縣歷年報荒旗民各項地畝共一
萬二千餘頃今據該督勘明可墾地僅八百餘頃而
難墾者竟有一萬一千二百餘頃此内大抵旗地居
多盖由旗人不能自行出資帮貼墾種而民人又以
本非己産不肯多出工本開墾成熟輸納租息以致
荒廢甚多殊於地利可惜戶部議令該督將查明可
墾難墾一切旗民地畝分晰造冊并取具該道府親
勘印結送部查核在地方官不過具文塞責仍属空
言無補著交部派賢能滿漢司員數人劉峩亦宜派
出賢能道員數人專司其事詳悉履勘通盤籌畫此
項地畝如果有人墾復或酌計所費工本約值幾年
租息俟所入足與工本相抵後再令輸租或竟將所
得租息令與旗人按畝均分過幾年工本足後再令
交租本主俾農民有利可圖自必踴躍從事盡力開
墾則荒地積漸成熟庶旗人益多恒産而地畝不致
抛荒民人亦得有地可耕方為妥善其應如何設法
籌辦之處並著該部會同劉峩詳議具奏
戶部議奏直属原報官荒地一千二百三十六頃旗荒
地五百五十三頃除民房佔用地基與有主墳地
俱應徵租外寔淨存難墾官旗荒地共一千七百
八十七頃内查出可墾官荒地三百四十三頃旗
荒地一百四十二頃俱于難墾中擇其尚可試墾
者召民認墾按照八年限滿交租但土性有高低不
齊所需工本又多寡不一若概以八年限滿即令輸
租農民終觀望不前臣等公同商酌有近年偶被沙壓與老荒之
地不同者毋庸定以年限有稍帶塩鹻沙磧然施
工較易者仍照八年限滿成例徵收租息其有塩
鹻沙壓略重及傍山瀕河草根蟠結施工較難所
費倍多恐民力未免竭蹷應于八年外加展二年
俟正展限滿今地方官勘明情形酌定租數將官
租分别徵收旗地給還原主並令墾地之佃民永
遠承種使有力之徒不得從中覬覦以開增租奪
佃之弊再查天津静海二縣可徵草地一百七十
二頃地近海濱塩鹻較重不能播種五榖雜粮而
長生蘆草皆属有用之物自當照水草科則以收
自然之利又交河縣有减租地六十八頃委因地
瘠租重以致佃民無力承種應令該地方官酌减
租數報部其餘各項荒地除官佔道佔廟佔與堤
柳所佔及無主荒墳各地共十二頃零應令各州
縣竟行開除報部存案奏入奉
旨依議所有各州縣歷年報荒官旗各項地畝經此次
派員履勘查辦即查出可墾地八百餘頃分别年限
名墾輸租於旗民均有禆益足見從前荒廢地利地
方官不實力查辦所致但恐此後地方官日久因循
又復視為具文日漸廢弛仍属有名無實著交該督
董率所屬認真辦理愷切勸諭務令小民踴躍從事
以期沃壌日增至地利轉移無定有此時可耕而日
後或至水冲沙壓者或此時難墾而日後漸成膏腴
者並著該督隨時察勘於此次查辦後續有可耕者
若干續行報荒者若干於每屆年終彙奏一次以專
責成
是年奉
上諭㩀山海關副都統寳琳奏從前原賞山海關旗員
地畝内餘地三十八頃有餘每年差兵收取糧石多
有遲延不給者向交該處地方官轉催嗣後請將此
項糧石竟交地方官催齊變價暫存本署由副都統
處按季出結支領所有口外冷口喜峰口二處地畝
亦請一律辦理等語所奏是此項地畝原為旗人養
贍之資若遲延不給於旗人生計有碍與其該處副
都統差兵收取自不若即令地方官催交完納但直
省於旗人地畝租息之事漠不關心多不肯實力辦
理已成積習著傳諭劉峩所有此項地畝應照寳琳
所請竟交地方官催繳變價按季解交山海關副都
統收貯仍嚴飭承催之員如有奸民托故遲延不行
完納者即嚴行查辦毋得稍存迴護將此傳諭劉峩
并寳琳知之
五十四年五月奉
上諭前因直隸各州縣應徵旗租舊欠未完新欠又有
二十餘萬之多其中保無官吏挪移情弊降旨令劉
峩留心密訪據實具奏兹據該督奏稱緣佃種旗地
之戶家本貧寒收成豐稔尚可按期完納一遇水旱
不齊動致拖欠不清而地畝塩鹻抛荒佃戶逃亡亦
所時有此數年積欠之故實由於此等語各州縣應
徵旂租或因水旱不齊致有拖欠自當分别緩帶以
紓民力而清欵項若果田畝塩鹻抛荒則其地已不
能耕種租從何出至佃戶逃亡如實因地不能種逃
至他所者即應奏請豁免如係無力承種出外營生
亦應另行召墾何以並不確查妥辦惟事按年經徵
試思地已抛荒小民何能交納若如該督奏請著落
地方官依數賠繳似此年復一年伊于何底各省應
徵地丁正項錢糧如係實欠在民朕尚加恩豁免從
不令地方官賠繳焉有因積欠旗租轉令代為賠納
耶各州縣給予廉俸尚動稱不敷辦公借端侵缺若
復令賠繳旗租將伊等更得有所藉口殊屬不成事
體且朕軫念黎元凡遇旱澇偏災無不立予蠲賑雖
千百萬帑金從不稍存靳惜豈有地畝既荒尚令小
民賠納租銀更非朕體恤閭閻之意但地方大吏從
前何以未經奏明恐各州縣有影射虛捏延宕侵挪
等弊不可不澈底清查著派侍郎伊齡阿管幹珍于
朕啟鸞後前往詳細履勘如係寔在田畝塩鹻抛荒
佃戶逃亡因而拖欠者即據寔奏明候朕降旨酌予
豁免如查係地方官謊詞捏飾希圖影混侵蝕者即
當恭奏治罪此等丈量地畝之事朕向來不肯輕易
派員前往查辦以免擾累今直隸各州縣積欠旗租
如果佃戶逃亡所有應徵租銀自無從追納並非地
方官徵催不力之咎豈有令常年賠繳之理朕此次
特派大員前往查辦者係為愛民起見朕既不忍累
民又豈肯累官伊齡阿等務宜秉公辦理以副朕曲
加體恤覈實清釐至意
伊齡阿等遵
旨履勘覆奏臣蒙
聖恩派往直省清查回贖地畝是否塩鹻抛荒以致佃
戶逃亡各確情臣當將已經查過州縣及有荒地
之交河青縣滄州三州縣地畆並非鹽鹻情形先
行具
奏後即將未經查辦之安肅清苑蠡縣滿城完縣定
興涿州良鄉昌平順義密雲等州縣次第查覈俱
照前次辦理章程弔集各該縣經徵紅簿逐欵覈
對抽傳佃戶隔别詢問除已經徵收外尚有未完
銀兩均係實欠在民並無侵蝕情弊至各州縣除
武清淶水二縣係偶被水冲已堪耕種照額交租
毋庸查辦外其交河青縣滄州南皮等四州縣惟南
皮縣有堤佔沙壓地四頃三十五畝寔係不堪耕
種先經戶部議准應令除租扣算至交河滄州青縣
荒地前經
奏明其土性稍為瘠薄實非鹽鹻查其抛荒之故因
包攬交租之人於豐收之年貪圖餘潤一遇荒歉
種地小戶輙以交租有人逃避他處包租之人無
從取租即以逃亡具報欲更招他戶則以現有官
欠又復相率觀望不敢承認積年既久遂至抛荒
臣已面飭各該州縣務於附近居民確寔招認並將
從前無着租銀已經官為賠補不致貽累承認佃
戶即偶遇灾歉一經奏
聞無不仰邀
聖主深仁隨時
恩緩明切張告家諭戶曉俾小民咸知踴躍承認至包
租之人永遠除禁倘再有偷竊包攬無論有無拖
欠即行嚴拿䆒處以杜流弊種佃小民自行交納
既免包租剥削而逐鄉逐戸地方官亦易確查如
此則地畝不致無故抛荒該州縣亦不能藉端影
射請交該督嚴飭各属一體遵照辦理庶錢粮可
以年清年欵不復有積欠之弊矣奉
旨依議
五十六年十二月戶部疏言乾隆五年原任直隸
總督孫嘉淦奏明八旗地畝無論何旗之人承買
仍令原佃承種其租銀照舊收取不得分外需索
如本佃抗租及業主實欲自種許其呈官查辦若
無欠租情事捏稱自種撤地另佃增租者審實治
罪等語臣部遵辦在案惟查圈佔之初地廣人稀
租種者少是以每畝議租三五分至一二錢不等
亦有每年僅交柴草牲畜等物不復議給租銀者
近年以來生齒日繁每畝現值租銀五六錢至七
八錢不等若仍舊概照原議收租則佃戶反得以
輕租承攬而以重租私自轉佃與散戶鄉民旗人
雖明知此種情弊因碍於成例不敢增租而無地
可種之戶又不敢奪佃且旗人收取租銀在旗告
假不過一月又必咨明兵部請給路引勢難違限
久待每遇惡佃知有限期設法支延及届假滿略
為給與而於往返盤費反多賠累以致業主情急
將地畝出售迨另易買主各佃恃有不許奪佃成
例仍前掯勒竟將旗人世受之産轉為佃戶覇佔
漁利之資既未足以昭平允且易起争訟之端應
請嗣後凡民人佃種旗地如租額平允業佃相安
仍聽照舊承種交租若因當日原佃交租本輕現
有别佃情願增租及情願自種者均由業主自便
所有從前不許增租奪佃之例即行停止倘有刁
佃把持妄控者即照例治罪如此則旗民各得其
安而争端庶可漸息矣再查帶地投充各戶其初
既免完糧又得種地且服役有年本與戶下家奴
無異今伊等種地日久緣無定例多有不服本主
傳喚抗不交租者及其主將地轉售又復藉稱投
充掯地不交殊與情理未協嗣後凡投充人丁地
畆請照旗下圈地家奴典賣悉由本主自便則辦
理更可畫一奉
旨知道了
以上畿輔規制
欽定八旗通志卷六十五
