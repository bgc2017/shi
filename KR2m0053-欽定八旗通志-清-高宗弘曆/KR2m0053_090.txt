欽定四庫全書
欽定八旗通志卷七十六
土田志十五
土田教令
崇德元年十月
太宗文皇帝命戶部承政英固爾岱瑪福塔傳
諭曰朕惟榖甚賤傷農甚貴傷民有糧之家輒自居竒必
待市價騰貴方肯出糶此何意耶今當各計爾等家口
足用外有餘即以糶賣毋得仍前壅積致有榖貴之虞
先令八家各出糧一百石交市糶賣以充民食至樹藝
所宜各因地利卑濕者可種稗稻高粱高阜可種雜糧
勤力培壅乘地滋潤及時耕種則秋成刈穫戶慶充盈
如失時不耕糧從何得耶
二年二月
諭戶部曰昨歲春寒耕種失時以致榖貴今歲雖復春寒
然農時不可違也宜早勤播種而加耘治焉夫耕耘及
時則稼無災傷可望有秋否則或被蟲災或逢水澇榖
何由登乎凡播種必相其土之燥濕而布其利該管屯
堡各員有不勤加董率致廢農務者罪之
四月
諭羣臣曰今歲告饑凡積粟之家宜與各牛录内困乏者
賣則取值借則取息如此有無相通則民氣自裕若私
埋蔵以致朽爛非我國之人也至貧民無力耕種坐使
土地荒蕪食何由頼該管章京宜時加體察令有力者
助之
六年二月先是
命戶部清查各旗牛录分别貧富具奏部臣覆奏宗室拜
音圖下四十八牛录俱貧
太宗集衆於
篤恭殿
諭之曰此等貧窮各牛录豈行陣時獨禁其俘獲耶豈嘗
於衆人之外加派徭役耶抑豈旱潦偏災之獨異於衆
人耶皆因該管各章京等嗜酒曠職董率無方戶口何
從而殷富着將各該管章京解任另選才能者任之
七年正月
諭戶部曰凡有糧貸人及無糧求貸者許家長互相稱貸
勿得私向奴僕稱貸及私貸與奴僕
八年六月先是
盛京居民稠密部臣議區别散處以弭火災至是都
察院承政滿達海奏言時届秋禾成熟改造廬舍
恐妨收穫俟禾稼登場農功既畢來歲春和再行
修造得
旨所奏是時方收穫改建房屋着即停止其有力之家自
能修蓋者聽無力者不必催督俟來春農隙再行修造
順治元年題准
盛京地方令照舊織布仍留養蠶屯十處
又定駐防錦州等城漢軍每壯丁五名撥給牛一
隻以備耕種
又定莊屯棉花𤼵民間紡績入八分宗室各派匠
役令官員領催督課官屯人織布
二年二月戶部傳
諭管莊撥什庫等使曉諭各處莊頭凡民間什物不許攘
掠若採買芻糧定於民間開市之日着一人率領同往
餘日毋得私行其貿易價值毋致短少務須兩得其平
倘有違令恣行者即行處死至各莊田土尤須勤力耕
種
七年正月
諭戶部曰年來八旗止憑踏看澇地給米是以不勤農務
嗣後踏看澇地永行停止自王以下官員以上准給俸
米一年仍令勤修農務秋則種麥耕地春則運糞撥榖
務俾以時從事
八年
諭諸王必俟農隙時方許放鷹勿得玩違以致蹂躪田禾
康熙三十年二月
諭大學士伊桑阿阿蘭泰學士邁圖西安南塔海傅繼祖
盛京官屯五十所沿邊丁壯設為屯二十五所移遷於
烏喇念此莊屯及沿邊丁壯居住年久已成聚落今遽
令遷移如此衆多人戶生業蕩然必致苦累仍留於盛
京與遷移於烏喇皆公家之屯其為納賦則一也朕意
此莊屯應停其遷徙於烏喇兵丁每歲派三百名耕種
或一歲以烏喇之兵一歲以捕牲之人輪年耕種亦可
以積榖矣此事所關綦重着學士麻爾圖馳驛往盛京
烏喇令將軍副都統各部堂官悉喻朕意伊等之意若
何詳議回奏
是年十二月
諭戶部曰塞外聚榖甚属要務故耕稼土田以廣積貯為
至切也達爾湖之地其田以内府莊屯之人耕之可令
總管内務府於各莊屯内遣其丁壯其榖種耒耜及諸
田器耕牛皆令預備於三旗内府官員新滿洲護軍披
甲之中熟諳農事者擇而遣之呼爾湖之地其田以八
旗諸王莊屯之丁壯耕之其榖種耒耜及諸田器耕牛
咸令預備熟諳農事人員擇而遣之墾闢耕種之時稷
與大麥油麥春麥四種榖皆可藝植稷宜多種春麥宜
少種遣往耕田之人田既耕種畢則酌留耘田之人其
餘人遣還榖既熟則所留耘田之人可以收穫此農人
所食之米於古北口所貯米石中計口而授之西拉木
倫之地其耕田悉照原議遣盛京人員前往俟農畢收
成之後視豐收地方其治田人員該部議敘爾等其議
以聞又
諭内閣曰達爾湖呼爾湖西拉木倫地方耕田所需之牛
着停其捐助於每處遣戶部司官一員帶庫銀照數購
買以給與之
三十三年正月
諭内閣曰黑龍江墨爾根波爾得之地官員兵丁與索倫
達呼爾之人助其耕種亦有年矣若仍前相助力作其
官員兵丁及索倫達呼爾之人皆致勞苦此數年來所
種之榖倘足以備用則集衆力以耕作可以停止着將
軍薩布蘇詳議具奏遣兵部筆帖式一人往
乾隆元年四月
上諭八旗為國家根本從前敦崇儉樸習尚敦龐風俗
最為近古迨承平日久漸即侈靡且生齒日繁不務
本計但知坐耗財賕㒺思節儉如服官外省奉差收
税即不守本分恣意花消虧竭國帑及至干犯法紀
身罹罪戾又復貽累親戚波及朋儕牽連困頓而兵
丁閒散人等惟知鮮衣美食蕩費貲財相習成風全
不知悔旗人之貧乏率由於此朕即位以來軫念伊
等生計艱難頻頒賞賚優卹備至其虧空錢糧已令
該部查奏寬免其入官之墳塋地畝已令查明給還
其因獲罪革退之世職亦令查明請旨似此叠沛恩
施者無非欲令其家給人足返樸還淳共享昇平之
福也現在日與王大臣等籌畫久長生計次第舉行
惟是曠典不可數邀亦不可常恃而旗人等蒙國家
教養之厚澤不可不深思猛省自為家室之謀即如
喜喪之事原有恩賞銀兩自應稱家有無酌量經理
乃無知之人止圖粉飾虚文過為靡費或遇父母大
故其意以為因父母之事即過費亦所不惜不知蕩
盡家産子孫無以存活伊等父母之心其能安乎否
乎他如此等陋習不可悉數在已不知節省但希冀
朝廷格外之賞賚以供其揮霍濟其窮困有是理乎
嗣後務期恪遵典制謹身節用勿事浮華勿耽游惰
交相戒勉惟儉惟勤庶幾人人得所永遠充裕可免
窘乏之虞况旗員内之老成謹慎者可望擢用外任
上為國家效力辦公下亦可得俸禄養廉以贍給家
口倘伊等不知痛改前非仍蹈覆轍驕奢侈靡虧帑
誤公則是伊等下愚不移自取罪戾不惟恩所不施
且為法所不貸朕必仍前按律懲治不少姑息且朕
今日所寬者即向日虧空官帑驕泰自恣之人也若
不痛自改省謹遵法紀則將來不於伊身必於伊等
之子孫又復罹追比之苦矣又何樂於目前數日之
花費乎凡朕之所以諄諄訓戒者總為伊等預謀久
遠生計八旗大臣等可通行曉諭官兵人等其各敬
聽朕言熟思審計以無負朕之期望
三年三月
上諭八旗之人動輒望賞望借以濟匱乏不知國家經
制有常為政有體豈有無端賞借以博衆人一時感
悅之理且國家之有恩施亦如
上天之有雨澤若雨澤下降而播種不豫力作不勤亦不
能望收穫况一時之賞借猶如一時之驟雨可暫而
不可常能給而不能足加之伊等又不知撙節愛惜
隨手浪費於生計絲毫無補其禆益果安在耶朕實
不忍兵民等之癡愚不悟特頒此旨再行曉諭
九年題准直隸天津河間各屬土性宜棗種植最
多深冀亦産桃梨至於榆柳楊樹之類河窪鹻地
各有所宜令民間於村頭屋角地畆四至隨宜廣
植始足以資利益如有旗地可種樹木之處應令
該管各官勸諭旗人亦可多為栽種
以上土田教令
欽定八旗通志卷七十六
