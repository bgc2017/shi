遼史卷四十
元中書右丞相總裁托克托等修
志第十
地理志四
南京道
南京析津府本古冀州之地高陽氏謂之幽陵陶唐曰
幽都有虞析為幽州商併幽於冀周分并為幽職方東
北幽州山鎮醫巫閭澤藪豯養川河泲浸菑時其利魚
鹽其畜馬牛豕其榖黍稷稻武王封太保奭于燕秦以
其地為漁陽上谷右北平遼西遼東五郡漢為燕國歴
封臧茶盧綰劉建劉澤劉旦常置涿郡廣陽國後漢為
廣平國廣陽郡或合于上谷復置幽州後周置燕及范
陽郡隋為幽州總管唐置大都督府改范陽節度使安
禄山史思明李懷仙朱滔劉怦劉濟相繼割據劉總歸
唐至張仲武張允仲以正得民劉仁恭父子僣爭遂入
五代自唐而晉高祖以遼有援立之勞割幽州等十六
州以獻太宗升為南京又曰燕京城方三十六里崇三
丈衡廣一丈五尺敵樓戰櫓具八門東曰安東迎春南
曰開陽丹鳳西曰顯西清晉北曰通天拱辰大内在西
南隅皇城内有景宗聖宗御容殿二東曰宣和南曰大
内内門曰宣教改元和外三門曰南端左掖右掖左掖
改萬春右掖改千秋門有樓閣毬場在其南東為永平
館皇城西門曰顯西設而不開北曰子北西城巔有涼
殿東北隅有燕角樓坊市廨舍寺觀蓋不勝書其外有
居庸松亭榆林之關古北之口桑乾河高梁河石子河
大安山燕山中有瑶嶼府曰幽都軍號盧龍開泰元年
落軍額統州六縣十一
析津縣本晉薊縣改薊北縣開泰元年更今名以燕
分野旅寅為析木之津故民戶二萬
宛平縣本晉幽都縣開泰元年改今名戶二萬二千
昌平縣本漢軍都縣後漢屬廣陽郡晉屬燕國元魏
置東燕郡及昌平縣郡廢縣隸幽州在京北九十里
戶七千
良鄉縣燕為中都縣漢改良鄉縣舊屬涿郡北齊天
保七年省入薊縣武平六年復置唐聖歷元年改固
節鎮神龍元年復為良鄉縣劉守光徙治此在京南
六十里戶七千
潞縣本漢舊縣屬漁陽郡唐武德二年置元州貞觀
元年州廢復為縣有潞水在京東六十里戶三千
安次縣本漢舊縣屬漁陽郡唐武德四年徙至東南
五十里石梁城貞觀八年又徙今縣西五里常道城
開元二十三年又徙耿就橋行市南在京南一百二
十里戶一萬二千
永清縣本漢益昌縣隋置通澤縣唐置武隆縣改會
昌天寳初為永清縣在京南一百五十里戶五千
武清縣前漢雍奴縣屬漁陽郡水經雍奴者藪澤之
名四面有水曰雍不流曰奴唐天寳初改武清在京
東南一百五十里戶一萬
香河縣本武清孫村遼於新倉置𣙜鹽院居民聚集
因分武清香河潞三縣戶置在京東南一百二十里
戶七千
玉河縣本泉山地劉仁恭於大安山創宫觀司煉丹
羽化之術于方士王若訥因割薊縣分置以供給之
在京西四十里戶一千
漷隂縣本漢泉山之霍村鎮遼每季春弋獵於延芳
淀居民成邑就城故漷隂鎮後改為縣在縣東南九
十里延芳淀方數百里春時鵝鶩所聚夏秋多菱芡
國主春獵衛士皆衣墨綠各持連鎚鷹食刺鵝錐列
水次相去五七步上風擊鼓驚鵝稍離水面國主親
放海東青鶻擒之鵝墜恐鶻力不勝在列者以佩錐
刺鵝急取其腦飼鶻得頭鵝者例賞銀絹國主皇族
郡臣各有分地戶五千
宋王曾上契丹事曰自雄州白溝驛渡河四十里至新
城縣古督亢亭之地又七十里至涿州北渡范水劉李
河六十里至良鄉縣渡盧溝河六十里至幽州號燕京
子城就羅郭西南為之正南曰啟夏門内有元和殿東
門曰宣和城中坊閈皆有樓有閔忠寺本唐太宗為征
遼陣亡將壬所造又有開泰寺魏王耶律漢寧造皆邀
朝使遊觀南門外有裕悦王廨為宴集之所門外永平
館舊名碣石館請和後易之南即桑乾河
順州歸化軍中刺史秦上谷漢范陽北齊歸德郡境
隋開皇中粟末靺鞨與高麗戰不勝厥稽部長突地
稽率八部勝兵數千人自扶餘城西北舉落内附置
順州以處之唐武德初改燕州會昌中改歸順州唐
末仍為順州有温榆河白遂河曹王山曺操常駐軍
于此黍谷山鄒衍吹律之地南有齊長城城東北有
華林天柱二莊遼建涼殿春賞花夏納涼初軍曰歸
寧後更名統縣一
懷柔縣唐貞觀六年置治五柳城改順義縣開元
四年置松漠府彈汗州天寳元年改歸化縣乾元
元年復今名戶五千
檀州武威軍下刺史本燕漁陽郡地漢為白檀縣魏
書曺公歴白檀破烏丸於柳城續漢書白檀在右北
平元魏創密雲郡兼置安州後周改為元州隋開皇
十八年割燕樂密雲二縣置檀州唐天寳元年改密
雲郡乾元元年復為檀州遼加今軍號有桑溪鮑丘
山桃花山螺山統縣二
密雲縣本漢白檀縣後漢以居斤奚元魏置密雲
郡領白檀要陽密雲三縣高齊廢郡及二縣來屬
戶五千
行唐縣本定州行唐縣太祖掠定州破行唐盡驅
其民北至檀州擇曠土居之凡置十寨仍名行唐
縣隸彰愍宫戶三千
涿州永泰軍上刺史漢高祖六年分燕置涿郡魏文
帝改范陽郡晉為范陽國元魏復為郡隋開皇二年
罷郡屬幽州大業三年以幽州為涿郡唐武德元年
郡廢為涿縣七年改范陽縣大歷四年置涿州石晉
以歸太祖有大房山六聘山涿水樓桑河横溝河禮
遜河祁溝河統縣四
范陽縣本漢涿縣唐武德中改范陽縣有涿水范
水戶一萬
固安縣本漢方成縣先屬廣陽國隋開皇九年自
易州淶水縣移置屬幽州取漢故安縣名唐武德
四年屬北義州徙治章信堡貞觀二年義州廢移
今治復屬幽州在州東南九十里戶一萬
新城縣本漢新昌縣唐大歷四年析固安縣置後
省後唐天成四年復析范陽縣置在州南六十里
戶一萬
歸義縣本漢易縣地齊併入鄚縣唐武德五年置
北義州州廢復置縣來屬民居在巨馬河南僑治
新城戶四千
易州高陽軍上刺史漢為易故安二縣地隋置易州
隋末為上谷郡唐武德四年復易州天寳元年仍上
谷郡乾元元年又改易州五代隸定州節度使會同
九年孫方簡以其地來附應歷九年為周世宗所取
後屬宋統和七年攻克之升高陽軍有易水淶水狼
山太寧山白馬山統縣三
易縣本漢縣故城在今縣東南六十里齊天保七
年省隋開皇十六年於故安城西北隅置縣即今
縣治也戶二萬五千
淶水縣本漢道縣今縣北一里故道城是也元魏
移於故城南即今縣置周太象十八年改淶水縣
在州東四十里有淶水戶二萬七千
容城縣本漢縣先屬涿郡故城在雄州西南唐武
德五年屬北義州貞觀元年還來屬聖歷三年改
全忠縣天寳元年復名容城縣在州東八十里戶
民皆居巨馬河南僑治涿州新城戶五千
薊州尚武軍上刺史秦漁陽右北平二郡地隋開皇
中徙治玄州總管府煬帝改漁陽郡唐武德元年廢
入幽州開元十八年分立薊州統縣三
漁陽縣本漢縣屬漁陽郡晉省復置元魏省唐屬
幽州開元十八年置薊州有鮑丘水戶四千
三河縣本漢臨胊縣地唐開元四年析潞州置戶
三千
玉田縣本春秋無終子國漢置無終縣屬右北平
郡元魏屬漁陽郡治省唐武德二年復置貞觀初
省乾封中復置萬歲通天元年更名玉田屬幽州
開元四年還屬幽州八年屬營州十一年又屬營
州十八年來屬搜神記雍伯洛陽人性孝父母没
葬無終山山高八十里上無水雍伯置飲人有就
飲者與石一斗種生玉因名玉田戶三千
景州清安軍下刺史本薊州遵化縣重熙中置戶三
千
遵化縣本唐平州買馬監為縣來屬
平州遼興軍上節度商為孤竹國春秋山戎國秦為遼
西右北平二郡地漢因之漢末公孫度據有傳子康孫
淵入魏隋開皇中改平州大業初復為郡唐武德初改
州天寳元年仍北平郡後唐復為平州太祖天贊二年
取之以定州俘戶錯置其地統州二縣三
盧龍縣本肥如國春秋晉滅肥肥子奔燕受封於此
漢晉屬遼西郡元魏為郡治兼立平州北齊屬北平
郡隋開皇中省肥如入新昌十八年改新昌曰盧龍
唐為平州後因之戶七千
安喜縣本漢令支縣地久廢太祖以定州安喜縣俘
戶置在平州東北六十里戶五千
望都縣本漢海陽縣久廢太祖以定州望都縣俘戶
置有海陽山縣在州南三十里戶三千
灤州永安軍中刺史本古黃洛城灤河環繞在盧龍
山南齊桓公伐山戎見山神俞兒即此秦為右北平
漢為石城縣後名海陽縣漢末為公孫度所有晉以
後屬遼西石晉割地在平州之境太祖以俘戶置灤
州負山帶河為朔漢形勝之地有扶蘇泉甚甘美秦
太子扶蘇北築長城常駐此臨榆山峰巒崛起高千
餘仞下臨榆河統縣二
義豐縣本黃洛故城黃洛水北出盧龍山南流入
於濡水漢屬遼西郡久廢唐季入契丹世宗置縣
戶四千
馬城縣本盧龍縣地唐開兀二十八年析置縣以
通水運東北有千金冶東有茂鄉鎮遼割隸灤州
在州西南四十里戶三千
石城縣漢置屬右北平郡久廢唐貞觀中於此置
臨榆縣萬歲通天元年改石城縣在灤州南三十
里唐儀鳳石刻在焉今縣又在其南五十里遷徙
置以就鹽官戶三千
營州隣海軍下刺史本商孤竹國秦屬遼西郡漢為
昌黎郡前燕慕容皝徙都于此元魏立營州領昌黎
建德遼東樂浪翼陽營丘六郡後周為高寳寧所據
隋開皇置州大業改遼西郡唐武德元年改營州萬
歲通天元年始入契丹聖歷二年僑治漁陽開元五
年還治柳城天寳元年改曰柳城郡後唐復為營州
太祖以居定州俘戶統縣一
廣寧縣漢柳城縣屬遼西郡東北與奚契丹接境
萬歲通天元年入契丹李萬營神龍元年移幽州
界開元四年復舊地遼改今名戶三千
遼史卷四十
遼史卷四十考證
地理志四宛平縣本晉幽都縣按清類天文
分野之書唐建中元年朱滔立燕都縣石晉割地賂
遼遼改幽都縣統和二十二年改宛平據此則本晉
幽都縣似誤且統和二十三年訛作開泰元年
遼史卷四十考證
