遼史卷七十六
元中書右丞相總裁托克托等修
列傳第六
耶律嘉哩耶律巴哩岱
耶律碩格耶律羅卜科
趙延壽高模翰
趙思温耶律烏魯斯
張礪
耶律嘉哩字布當圖魯卜部人世為小吏嘉哩早隸太
宗麾下擢為軍校天顯間唐攻定州既陷嘉哩為唐兵
所獲晉高祖立始歸國太宗貰其罪拜御史大夫會同
九年伐晉師次滹沱河奪中渡橋降其將杜重威上命
嘉哩與降將張彦澤率騎兵三千疾趨河南所至無敢
當其鋒既入汴嘉哩等遷晉王重貴於開封府彥澤恣
殺掠亂宮掖嘉哩不能禁百姓騷然莫不怨憤車駕至
京數彥澤罪斬於市汴人大悦嘉哩亦被詰責尋釋之
天禄間加守太子太傅應歷初置本部令公嘉哩世其
職卒
耶律巴哩岱字海蘭太祖弟埒克之子太宗即位以親
愛見任會同七年討石重貴巴哩岱進圍德州下之擒
刺史師居璠等二十七人九年再舉兵次滹沱河降杜
重威戰功居多太宗入汴以功授安國軍節度使總領
河北道事師還州郡往往叛以應劉知遠巴哩岱不能
守而歸世宗即位遷中京留守卒
耶律碩格字穆克德横帳孟父之後幼為太祖所養既
冠為右皮室詳衮從征渤海有功天顯七年授三河烏
爾古部都詳衮平易近民民安之以故久其任會同間
為特哩衮時晉主重貴渝盟帝親征晉將杜重威擁衆
拒滹沱月餘帝由他渡濟碩格與趙延壽據中渡橋重
威兵却遂降是歲入汴世宗即位碩格奉太宗喪歸上
京佐皇太后出師坐是免官卒
耶律羅卜科字信寧太祖從姪也初太祖制契丹國字
羅卜科以贊成功授林牙監修國史後率偏師為西南
邊大詳衮從伐党項有功會河東節度使石敬瑭為其
主所討遣人求援羅卜科導送於朝如其請帝親率師
往援羅卜科從擊唐將張敬達於太原北敗之會同初
從討党項俘獲最諸將師還天冊中拜裕悦六年為北
院大王終年五十五
趙延壽本姓劉恒山人父邟令蓨梁開平初滄州節度
使劉守文陷蓨其裨將趙得鈞獲延壽養以為子少美
容貌好書史唐明宗先以女妻之及即位封其女為興
平公主拜延壽駙馬都尉樞密使明宗子從榮恃權跋
扈内外莫不震懾延壽求補外避之出為宣武軍節度
使清泰初加魯國公復為樞密使鎮許州石敬瑭發兵
太原唐遣張敬達往討會敬達敗保晉安寨延壽與德
鈞往救聞晉安已破走團栢峪太宗追及延壽與其父
俱降明年德鈞卒以延壽為幽州節度使封燕王及改
幽州為南京遷留守總山南事天顯末以延壽妻在晉
詔取之以歸自是益自激昂圖報會同初帝幸其第加
政事令冬晉人背盟帝親征延壽為先鋒下貝州授魏
博等州節度使封魏王敗晉軍于南樂獲其將賽項羽
軍元城晉將李守貞高行周率兵來逆破之至頓丘會
大霖雨帝欲班師延壽諫曰晉軍屯河濱不敢出戰若
徑入澶州奪其橋則晉不足平上然之適晉軍先歸澶
州高行周至析城延壽將輕兵逆戰上親督騎士突其
陣敵遂潰師還留延壽徇貝冀深三州八年再伐晉晉
主遣延壽族人趙行實以書來招時晉人堅壁不出延
壽紿曰我陷遼久寧忘父母之邦若以軍逆我即歸晉
人以為然遣杜重威率兵迎之延壽至滹沱河據中渡
橋與晉軍力戰手殺其將王靖兩軍相拒太宗潛由他
渡濟留延壽與耶律碩格據橋敵不能奪屢敗之杜重
威埽厥衆降上喜賜延壽龍鳳赭袍且曰漢兵皆爾所
有爾宜親往撫慰延壽至管杜重威李守貞迎謁馬首
後太宗克汴延壽因李崧求為皇太子上曰吾於魏王
雖割肌肉亦不惜但皇太子須天子之子得為魏王豈
得為也蓋上嘗許滅晉後以中原帝延壽以故摧堅破
敵延壽常以身先至是以崧達意上命遷延壽秩翰林
學士承旨張礪進擬中京留守大丞相錄尚書事都督
中外諸軍事上塗錄尚書事都督中外諸軍事世宗即
位以翌戴功授樞密使天禄二年薨
高模翰一名松渤海人有膂力善騎射好談兵初太祖
平渤海模翰避地高麗王妻以女因罪亡歸坐使酒殺
人下獄太祖知其才貰之天顯十一年七月唐遣張敬
達楊光遠帥師五十萬攻太原勢銳甚石敬瑭遣人求
救太宗許之九月徵兵出太原模翰與敬達軍接戰敗
之太原圍解敬瑭夜出謁帝約為父子帝召模翰等賜
以酒饌親饗士卒士氣益振翌日復戰又敗之敬達鼠
竄晉安寨模翰獻俘於帝會敬瑭自立為晉帝光遠斬
敬達以降諸州悉下上諭模翰曰朕自起兵百餘戰卿
功第一雖古名將無以加乃授上將軍會同元年冊禮
告成宴百官及諸國使于二儀殿帝指模翰曰此國之
勇將朕統一天下斯人之力也羣臣皆稱萬歲及晉叛
盟出師南伐模翰為統軍副使與僧額前驅拔赤城破
德貝諸寨是冬兼總左右鐵鷂子軍下關南城邑數十
三月勑虎官楊覃赴乾寧軍為滄州節度使田武名所
圍模翰與趙延壽聚議往救俄有光自模翰目中出縈
繞旗矛燄燄如流星久之模翰喜曰此天贊之祥遂進
兵殺獲甚衆以功加侍中略地鹽山破饒安晉人震怖
不敢接戰加太傅晉以魏府節度使杜重威領兵三十
萬來拒模翰謂左右曰軍法在正不在多以多陵少不
義必敗其晉之謂乎詰旦以麾下三百人逆戰殺其先
鋒梁漢璋餘兵敗走手詔褒美比漢之李陵項之杜重
威等復至滹沱河帝召模翰問計上善其言曰諸將莫
及此乃令模翰守中渡橋及戰復敗之上曰朕憑高觀
兩軍之勢顧卿英銳無敵如鷹逐雉兔當圖形麟閣爵
貤後裔已而杜重威等降車駕入汴加特進檢校太師
封悊郡開國公賜璽書劒器為汴州巡檢使平氾水諸
山土賊遷鎮中京天禄二年加開府儀同三司賜對衣
鞍勒名馬應歷初召為中臺省右相至東京父老歡迎
曰公起戎行致身富貴為鄉里榮相如買臣輩不足過
也九年正月遷左相卒
趙思温字文美盧龍人少果銳膂力兼人隸燕帥劉仁
恭幕李存勖問罪于燕思温統偏師拒之流矢中目裂
裳漬血戰猶不己為存勖將周德威所擒存勖壯而釋
其縛久之日見信用與梁戰於莘縣以驍勇聞授平州
刺史兼平營薊三州都指揮使神冊二年太祖遣大將
經略燕地思温來降及伐渤海以思温為漢軍都團練
使力戰拔扶餘城身被數創太祖親為調藥太宗即位
以功擢檢校太保保静軍節度使天顯十一年唐兵攻
太原石敬瑭遣使求救上命思温自嵐憲間出兵援之
既罷兵改南京留守盧龍軍節度使管内觀察處置等
使開府儀同三司兼侍中賜協謀静亂翊聖功臣尋改
臨海軍節度使會同初從耶律德哷使晉行冊禮還加
檢校太師二年有星隕于庭卒上遣使賻祭贈太師魏
國公子延昭延靖官至使相
耶律烏魯斯六院額爾竒木博果濟之後負勇略每戰
被重鎧揮鐵槊所向披靡會同間伐晉上至河獵適海
東青鶻搏雉晉人隔水以鴿引去上顧左右曰誰為我
得此人烏魯斯請内廐馬濟河擒之并殺救者數人還
上大悦優加賞賚既而晉將杜重威逆於望都據水勒
戰烏魯斯介馬突陣餘軍繼之被圍衆言陣薄處可出
烏魯斯曰恐彼有他備竟引兵衝堅而出迴視衆所指
皆大塹也其料敵多此類是年總領迪里皮室軍坐私
免部曲奪官卒
張礪磁州人初仕唐為掌書紀遷翰林學士會石敬瑭
起兵唐主以礪為招討判官從趙德鈞援張敬達于河
東及敬達敗礪入契丹後太宗見礪剛直有文彩擢翰
林學士礪臨事必盡言無所避上益重之未幾謀亡歸
為追騎所獲上責曰汝何故亡礪對曰臣不習北方土
俗飲食居處意常鬱鬱以是亡耳上顧通事高彦英曰
朕嘗戒汝善遇此人何乃使失所而亡礪去可再得耶
遂杖彦英而謝礪會同初陞翰林承旨兼吏部尚書從
太宗伐晉入汴諸將蕭翰耶律郎伍滿達輩肆殺掠礪
奏曰今大遼始得中國宜以中國人治之不可專用國
人及左右近習苟政令乖失則人心不服雖得之亦將
失之上不聽改右僕射兼門下侍郎平章事項之車駕
北還至欒城崩時礪在恒州蕭翰與滿達以兵圍其第
礪方卧病出見之翰數之曰汝何故於先帝言國人不
可為節度使我以國舅之親有征伐功先帝留我守汴
以為宣武軍節度使汝獨以為不可又譖我與嘉哩好
掠人財物子女今必殺汝趣令鎖之礪抗聲曰此國家
大體安危所繫吾實言之欲殺即殺奚以鎖為滿達以
礪大臣不可專殺乃救止之是夕礪恚憤卒
論曰初晉因遼之兵而得天下故兼臣禮而父事之割
地以為壽輸帛以為貢未久也而會同之師次滹沱矣
豈羣帥貪功黷武而致然歟抑所謂信不由衷也哉模
翰以功名自終可謂良將若延壽之勲雖著至于覬覦
儲位謬矣利令智昏固無足議若乃成末釁以虧儁功
如嘉哩者何譏焉
遼史卷七十六
遼史卷七十六考證
趙延壽傳世宗即位以翊戴功授樞密使天禄二年薨
按延壽之圖自立世宗之執延壽資治通鑑紀載
甚詳遼史皆不載
趙思温傳子延昭按延昭資治通鑑作延照在石晉
為祁州刺史
遼史卷七十六考證
