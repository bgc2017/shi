遼史卷八十四
元中書右丞相總裁托克托等修
列傳第十四
耶律沙耶律穆濟
蕭斡(托果)耶律善補
耶律哈里
耶律沙字安隱其先嘗相約尼氏應歷間累官南府宰
相景宗即位總領南面邊事保寧間宋攻河東沙將兵
救之有功加守太保乾亨初宋復北侵沙將兵由間道
至白馬嶺阻大澗遇敵沙與諸將欲待後軍至而戰冀
王迪里監軍耶律穆濟等以為急擊之便沙不能奪迪
里等以先鋒渡澗未半為宋人所擊兵潰迪里及其子
斡格沙之子德里令公圖敏詳衮唐古等五將俱没會
北院大王耶律色珍兵至萬矢俱發敵軍始退沙將趨
太原會漢駙馬都尉盧俊來奔言太原已䧟遂勒兵還
宋乘銳侵燕沙與戰于高梁河稍却遇耶律休格及色
珍等邀擊敗宋軍宋主宵遁至涿州微服乘驢車間道
而走上以功釋前過是年復從韓匡嗣伐宋敗績帝欲
誅之以皇后營救得免睿智皇后稱制召賜几杖以優
其老復從伐宋敗劉廷讓李敬源之軍賜賚優渥統和
六年卒
耶律穆濟字留隱仲父隋國王之後初以皇族入侍景
宗即位為林牙以幹給稱保寧間遷樞密副使宋攻河
東南府宰相耶律沙為都統將兵往援穆濟監其軍及
白馬嶺之敗僅以身免宋乘銳攻燕將奚兵翌休格擊
敗之上以功釋前過十一年從都統韓匡嗣伐宋戰于
滿城為宋將所紿諸軍奔潰獨穆濟部伍不亂徐整旗
鼓而歸璽書褒諭改南海軍節度使乾亨二年拜樞密
副使統和初為南京留守宋將曹彬米信等侵邊穆濟
引兵至南京先繕守禦備及車駕臨幸穆濟與耶律休
格逆戰于涿之東克之遷開遠軍節度使故事州民歲
輸税斗粟折錢五穆濟表請折錢六部民便之統和末
卒
蕭斡小字轄哩字博迪北府宰相達魯之子性質直初
察克之亂其黨和克齊與斡善使人召之斡曰吾豈能
從逆臣縛其人送壽安王賊平上嘉其忠拜羣牧都林
牙以伐烏爾古功遷北府宰相改圖魯卜部節度使乾
亨初宋伐河東乘勝侵燕詔斡拒之戰于高梁河耶律
沙退走斡與耶律休格等併力戰敗之上手勅慰勞自
是每征伐必參決軍事加政事令二年宋兵圍瓦橋夜
襲我營斡及耶律允古戰却之時皇后以父呼斡及后
為皇太后稱制斡數條奏便宜多見聽用統和四年卒
姪托果
托果字括寧性忠簡應歷初始入待會冀王迪里宣徽
使哈斯謀反托果與耶律阿里密告於上上嘉其忠詔
尚朴謹公主保寧末為南京統軍使乾亨初宋侵燕托
果與北院大王希達拒之不克軍潰托果等不敢復戰
退屯清河帝聞其敗遣使責之曰卿等不嚴偵候用兵
無法遇敵即敗奚以將為托果懼頃之援兵至托果奮
力以敗宋軍上釋其罪降為南京侍衛親軍都指揮使
四年卒
耶律善補字瑤昇孟父楚國王之後純謹有才智景宗
即位授千牛衛大將軍遷大同軍節度使及伐宋韓匡
嗣與耶律沙將兵由東路進善補以南京統軍使由西
路進善補聞匡嗣失利斂兵還乾亨末與宋軍戰于滿
城為伏兵所圍色珍救之獲免以失備决大杖統和初
為特哩衮會宋來侵善補為都元帥逆之不敢戰嶺西
州郡多䧟罷特哩衮以其叔安圖有匡輔世宗功上愍
之徵善補為南府宰相遷南院大王會再舉伐宋欲攻
魏府召衆集議將士以魏城無備皆言可攻善補曰攻
固易然城大叵量若克其城士卒貪俘掠勢必不可遏
且傍多巨鎮各出援兵内有重敵何以當之上乃止善
補性懦守静凡征討憚攻戰急還以故戰多不利年七
十四卒
耶律哈里字留隱令公巴爾達木長子察克之亂其母
達魯與焉遣人召哈里哈里拒之亂平達魯以子故獲
免哈里儉素不喜聲利以射獵自娛雖居閒人敬之若
貴官然保寧初拜彰國軍節度遷特哩衮秩滿稱疾不
仕久之復為南院大王及曹彬米信等來侵哈里有却
敵功賜資忠保義匡國功臣帝屢親征哈里在南院十
餘年鎮以寬静戶口增給時議重之封漆水郡王遷上
京留守薨詔以家貧給葬具
論曰當高梁朔州之捷偏裨之將如沙與穆濟既因休
格色珍類見其功所謂失之東隅收之桑榆若蕭斡哈
里拒察克之招托果告哈斯之變則不止有戰功而已
其視善補畏懦豈不優哉
遼史卷八十四
遼史卷八十四考證
蕭斡傳時皇后以父呼斡按本傳載后為皇太后稱
制蓋睿智皇后也考外戚表睿智皇后父思温係蕭
氏第二世斡係第三世固后兄弟行也而以父呼斡
殊不可解
蕭托果傳尚朴謹公主按公主表並無朴謹公主外
戚表亦止稱托果為平章政事不稱駙馬都尉疑朴
謹公主非皇女也
遼史卷八十四考證
