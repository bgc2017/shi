遼史卷一百九
元中書右丞相總裁托克托等修
列傳第三十九
伶官
伶官之微者也五代史列鏡新磨於傳是必有所取矣
遼之伶官當時固多然能因詼諧示諫以消未形之亂
惟羅衣輕耳孔子曰君子不以人廢言是宜傳
羅衣輕不知其鄉里滑稽通變一時諧謔多所規諷興
宗敗於李元昊也單騎突出幾不得脱先是元昊獲遼
人輒劓其鼻有奔北者惟恐追及故羅衣輕止之曰且
觀鼻在否上怒以毳索繫帳後將殺之太子笑曰打諢
底不是黃幡綽羅衣輕應聲曰行兵底亦不是唐太宗
上聞而釋之上嘗與太弟重元狎昵宴酣許以千秋萬
歲後傳位重元喜甚驕縱不法又因雙陸賭以居民城
邑帝屢不競前後已償數城重元既恃梁孝王之寵又
多鄭叔叚之過朝臣無敢言者道路以目一日復博羅
衣輕指其局曰雙陸休癡和你都輸去也帝始悟不復
戲清寧間以疾卒
宦官
周禮寺人掌中門之禁至巷伯詩列于雅勃貂功著于
晉雖忠於所事而非其職矣漢唐中世竊權蠧政有不
忍言者是皆寵遇之過遼宦者二人其賢不肖皆可為
鑑故傳焉
王繼恩棣州人睿知皇后南征繼恩被俘初皇后以公
私所獲十歲以下兒容貎可觀者近百人載赴凉陘並
使閹為竪繼恩在焉聰慧通書及遼語擢内謁者内侍
左廂押班聖宗親政累遷尚衣庫使左承宣監門衛大
將軍靈州觀察使内庫都提點繼恩好清談不喜權利
每得賜賚市書至萬卷載以自随誦讀不倦每宋使來
聘繼恩多充宣賜使後不知所終
趙安仁字小喜深州樂夀人自幼被俘統和巾為黃門
令秦晉國王府祇候王薨授内侍省押班御院通進開
泰八年與李勝格謀奔南土為游兵所擒初仁德皇后
與欽哀有隙欽哀密令安仁伺皇后動静無不知者仁
德皇后威權既重安仁懼禍復謀亡歸仁德欲誅之欽
哀以言營救聖宗曰小喜言父母兄弟俱在南朝每念
及神魂隕越今為思親冒死而亡亦孝子用心實可憐
憫赦之重熙初欽哀攝政欲廢帝立少子重元帝與安
仁謀遷太后慶州守陵授安仁左承宣監門衛大將軍
充契丹漢人渤海内侍都知兼都提點會上思太后親
馭奉迎太后責曰汝負萬死我嘗營救不望汝報何為
離間我母子邪安仁無答後不知所終
論曰名噐所以勵天下非賢而有功則不可授况宦者
乎繼恩為内謁者安仁為黃門令似矣何至溺於私愛
而授以親察使大將軍耶易曰負且乘致寇至此安仁
所以不克有終繼恩幸而免歟
遼史卷一百九
