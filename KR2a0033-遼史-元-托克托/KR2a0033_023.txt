遼史卷二十三
元中書右丞相總裁托克托等修
本紀第二十三
道宗三
八年春正月癸未烏爾古德哷勒詳衮耶律超等奏北
邊捷以戰多殺人飯僧南京中京甲申如魚兒濼壬寅
昏霧連日二月丙辰北南樞密院言無事可陳壬戌以
討北部功烏爾古德哷勒詳衮耶律超知北院大王事
都監蕭阿嚕岱烏爾古德哷勒詳衮加左監門衛上將
軍歲饑免武安州租税振恩蔚順惠等州民三月癸夘
有司奏春泰寧江三州三十餘人願為僧尼受具足戒
許之夏四月壬子振義饒二州民丁巳駐蹕圖埓實己
邜清暑圖古勒五月壬午晉王仁先薨六月甲寅振易
州貧民己未振中京甲子振中興府甲戌封北府宰相
楊績為趙王樞密副使耶律觀參知政事兼知南院樞
密使事丁丑高麗遣使來貢秋七月己邜慶州靳文高
八世同居詔賜爵丙申振饒州饑民丁酉幸黑嶺丁未
以御書華嚴經五頌示羣臣閏月辛未射熊於羖羊山
八月庚辰混同郡王海古勒薨遣使致祭九月甲子駐
蹕藕絲淀冬十月己丑參知政事耶律觀矯制營私第
降為庶人癸巳回鶻來貢十一月庚戌免祖州税丙辰
大雪許民樵採禁地丁邜賜延昌宮貧戶錢十二月戊
辰漢人行宮都部署耶律仲禧封韓國公樞密副使參
知政事趙徽出為武定軍節度使樞密副使柴德滋參
知政事漢人行宮副部署耶律大悲努陞都部署同知
南院樞密使事蕭罕嘉努知左伊勒希巴事丁丑以坤
寧節大赦庚寅賜高麗佛經一藏
九年春正月丁未如雙濼夏四月壬辰如旺國崖秋七
月甲辰獵大熊山戊申烏爾古德哷勒統軍言八鍚林
德哷勒人殺節度使以叛詔威烏爾古部軍分擊之丙
寅南京奏歸義淶水兩縣蝗飛入宋境餘為蜂所食八
月丙申以耶律仲禧為南院樞密使九月癸邜駐蹕都
爾嘉冬十月幸隂山遂如西京十一月戊午詔行幸之
地免租一年甲子南院大王哈爾吉致仕十二月辛未
以知北院樞密使事耶律伊遜為中京留守南院宣徽
使耶律薩喇為南院大王壬辰高麗夏國竝遣使來貢
十年春正月乙邜如鴛鴦濼二月癸未蠲平州復業民
租賦戊子凖布來貢三月甲子如圖古勒以耶律超為
北院大王夏四月旱辛未以奚人逹魯三世同居賜官
旌之五月丙寅錄囚六月戊辰親出題試進士壬申詔
臣庶言得失丙子御永安殿策賢良秋七月丙辰如秋
山癸邜謁慶陵九月庚戌幸東京謁二儀五鸞殿癸亥
祠木葉山冬十月丁邜駐蹕藕絲淀丁丑詔有司頒行
史記漢書十一月戊午高麗遣使來貢十二月辛巳改
明年為太康大赦
太康元年春正月乙未如混同江壬寅振雲州饑二月
丁邜祥州火遣使恤災乙酉駐蹕大魚濼丁亥以獲鵝
加鷹坊使耶律揚魯為工部尚書三月乙巳命皇太子
寫佛書夏四月丙子振平州饑乙酉如犢山閏月丙午
振平濼二州饑庚戌皇孫延禧生五月甲子賜妃之親
及東宮僚屬爵有差六月癸巳以興聖宮使奚謝嘉努
知奚六部大王事戊戌知三司使事韓操以錢榖增羡
授三司使癸邜遣使按諸路囚以特哩衮大悲努為始
平軍節度使參知政事柴德滋武定軍節度使乙邜吐
蕃來貢丙辰詔皇太子總領朝政仍戒諭之以武定軍
節度使趙徽為南府宰相樞密副使楊遵勖參知政事
秋七月辛酉朔獵平地松林丙寅振南京貧民八月庚
寅朔日有食之九月乙亥駐蹕藕絲淀己邜以南京饑
免租税一年仍出錢粟振之冬十月西北路酋長希斯
吹丹雙寬等來降十一月辛酉皇后被誣賜死殺伶人
趙惟一高長命竝藉其家屬十二月己丑以南京統軍
使耶律瑞努為特哩衮漢人行宮都部署耶律霂樞密
副使同知東京留守事蕭道拉伊勒希巴庚寅賜張孝
傑國姓壬辰以西京留守事蕭雅嚕為左伊勒希巴
二年春正月己未如春水庚辰駐蹕雙濼二月戊子振
黃龍府饑癸丑南京路饑免租税一年三月辛酉皇太
后崩壬戌遣殿前副點檢耶律轄呼報哀於宋癸亥遣
使報哀於高麗夏國丁邜大赦戊寅以皇太后遺物遣
使遺宋夏六月乙酉朔上大行皇太后尊諡曰仁懿皇
后戊子宋及高麗夏國各遣使弔祭甲午葬仁懿皇后
於慶陵己亥駐蹕圖古勒壬寅出北院樞密使魏王耶
律伊遜為中京留守丁未冊皇后蕭氏封其父祗候郎
君必埓哩為趙王叔西北路招討使額哩頁遼西郡王
漢人行宮都部署駙馬都尉鍚默柳城郡王參知政事
楊遵勖知南院樞密使事北院樞密副使蕭蘇色知北
院樞密使事漢人行宮副部署劉詵參知政事己酉南
府宰相趙徽致仕秋七月戊辰如秋山癸酉柳城郡王
錫默薨八月庚寅獵遇麛失其毋憫之不射九月戊午
以南京蝗免明年租税己邜駐蹕藕絲淀冬十月戊戌
召中京留守魏王耶律伊遜復為北院樞密使十一月
甲戌上欲觀起居注修注郎布當及和爾沁等不進各
杖二百罷之流林牙蕭岩夀於威部是月南京地震民
舍多壊十二月己丑以左伊勒希巴蕭托卜嘉為南院
統軍使
三年春正月癸丑如混同江乙邜省諸道春貢金帛及
停周歲所輸尚方銀二月壬午朔東北路統軍使蕭罕
嘉努加尚父封吳王甲申詔北院樞密使魏王耶律伊
遜同母兄逹納同母弟阿蘇世預北南院樞密之選異
母諸弟世預額爾竒木之選己丑如魚兒濼辛邜中京
饑罷巡幸夏四月乙酉泛舟黑龍江五月丙辰玉田安
次蝝傷稼癸亥日中有黑子己巳駐蹕犢山乙亥北院
樞密使耶律伊遜奏右護衛太保察喇等告北院樞密
使蕭蘇色等八人謀立皇太子上以無狀不治出蘇色
等三人補外護衛薩巴等六人各鞭百餘徙於邊丙子
以西北路招討使遼西郡王蕭額哩頁為北府宰相兼
知契丹行宮都部署事戊寅詔告謀逆事者重加官賞
六月己邜朔耶律伊遜令牌印郎君蕭額圖琿誣首嘗
預蘇色等謀籍其姓名以告即命伊遜及耶律仲禧蕭
額哩頁耶律孝傑楊遵勖雅克綽竒蕭錫沙等鞫治杖
皇太子囚之宮中辛巳殺宿直官德埓哩等三人壬午
殺宣徽使托卜嘉等二人癸未殺始平軍節度使薩喇
等十人又遣使殺上京留守蘇色及已徙護衛薩巴等
六人乙酉殺耶律托卜嘉及其弟辰賚丙戌廢皇太子
為庶人囚之上京己丑回鶻來貢殺東京留守同知耶
律和勒博辛邜殺蘇色等諸子籍其家戊申遣使按五
京諸道獄秋七月辛亥護衛太保察喇加鎮國大將軍
預圖魯卜部節度使之選室韋察喇及蕭保神努穆爾
古並加左衛大將軍牌印郎君額圖琿尚皇女趙國公
主授駙馬都尉始平軍節度使祗候郎君耶律托卜嘉
及蕭特古斯並加監門衛上將軍壬子知北院樞密副
使蕭罕嘉努為漢人行宫都部署乙丑如秋山丁丑謁
慶陵八月庚寅漢人行宫都部署蕭罕嘉努薨辛丑謁
慶陵九月癸亥玉田貢嘉禾壬申修乾陵廟冬十月辛
丑駐蹕藕絲淀十一月北院樞密使耶律伊遜遣其私
人盗殺庶人濬於上京閏十二月戊午以北府宰相遼
西郡王蕭額哩頁知北院樞密使事左伊勒希巴耶律
雅克為契丹行宫都部署丙寅預行正旦禮是歲南京
大熟
四年春正月庚辰如春水甲午振東京饑二月乙丑駐
蹕薩古雅戊辰東路統軍使耶律旺玖為特哩衮夏四
月辛亥高麗遣使乞賜鴨淥江以東地不許五月丙戌
駐蹕散水原六月甲寅凖布諸酋長進良馬秋七月甲
戌諸路奏飯僧尼三十六萬八月癸邜詔有司決滯獄
九月乙未駐蹕藕絲淀庚子五國部長來貢冬十月癸
邜以參知政事劉伸為保静軍節度使十一月丁亥禁
士庶服用錦綺日月山龍之文己丑回鶻遣使來貢庚
寅南院樞密使耶律仲禧為廣德軍節度使辛邜錦州
民張寳四世同居命諸子三班院祗候十二月丁邜以
北院樞密副使耶律霂知北院樞密使事
遼史卷二十三
遼史卷二十三考證
十年按通鑑是年為宋神宗熙寧七年二月遼使蕭
禧來議疆事遣太常少卿劉忱報之八年三月蕭禧
復來遣知制誥沈括報之七月以王安石言詔韓縝
如河東割地七百里以畀遼遂為異日興兵之端契
丹國志蕭禧作蕭扈書此事時日皆同而紀皆失載
謹附識
太康三年壬午殺宣徽使托卜嘉等二人乙酉殺耶律
托卜嘉及其弟辰瑠按蕭托卜嘉耶律托卜嘉二
人同名同死一事考蕭托卜嘉傳未嘗為宣徽使耶
律托卜嘉傳則以宣徽使見殺是死於壬午者為耶
律托卜嘉乙酉所殺者為蕭托卜嘉不應為耶律托
卜嘉也苐二人傳無日可考今仍其舊而訂正之
遼史卷二十三考證
