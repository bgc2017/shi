遼史卷九十五
元中書右丞相總裁托克托等修
列傳第二十五
耶律鴻觀耶律瑪魯蕭迪里
耶律達魯耶律辰嘉努耶律特默
耶律仙童蕭素颯耶律大悲努
耶律鴻觀字和爾沁樞密使華格之弟統和間累遷順
義軍節度使入為北面林牙太平元年加同政事門下
平章事為彰國軍節度使兼山北道兵馬都部署徙武
定軍節度使拜特哩衮六年討準布有功聖宗嘗刺臂
血與鴻觀盟為友禮遇尤異拜南府宰相改上京留守
重熙六年遷南院大王御製誥辭以寵之十三年加裕
悦帝憫其勞復授武定軍節度使卒訃聞上哭曰惜哉
善人喪至親臨奠焉
耶律瑪魯字揚隐孟父楚國王之後性寬和善諧謔親
朋會遇一坐盡傾恬于榮利與耶律鴻觀為刺血友鴻
觀為特哩衮補宿直官重熙初遷旗鼔伊喇詳衮為人
畏慎容物或有面相陵折者恬然若弗聞不臧否世務
以故上益親狎三年遷崇德宫使為特哩衮御製誥辭
褒之拜北院宣徽使寵遇過宰輔帝常以兄呼之改遼
興軍節度使卒年七十子努克特終南京宣徽使
蕭迪里字國寧約尼森濟汗宫人重熙初遙攝鎮國軍
節度使六年奉詔使宋傷足而跛不告遂行帝怒及還
決以大杖降同簽南京留守事遙授静江軍節度使歴
羣牧都林牙累遷右伊勒希巴以才幹見任使會車駕
西征元昊乞降帝以前後反覆遣迪里往覘誠否因為
元昊陳述禍福聽命乃還拜北院樞密副使出為中京
留守十九年改西京留守卒
耶律逹魯字薩蘭清寧初為本班郎中稍遷宿直官乾
統中從伐準布有功加奉宸歴護衛太保改弘義宫副
使時上京梟賊趙鍾格跋扈自肆逹魯擒之加泰州觀
察使為逹嚕噶部節度使天慶中知興中府加金吾衛
上將軍為盜所殺
耶律辰嘉努字綿辛懿祖弟噶拉之八世孫重熙中補
牌印郎君坐直日不至降本班會帝獵辰嘉努逐鹿圍
内鞭之二百時耶律仁先薦辰嘉努徤捷比海東青鶻
授御盞郎君歴鷹坊尚廐四方館副使改圖嚕庫皮室
詳衮會太后生辰進詩獻馴鹿太后嘉奬賜珠二琲雜
綵二百叚兄薩巴卒辰嘉努聞訃不告而去帝怒鞭之
清寧初累遷右伊勒希巴適帝與燕國王射鹿俱中王
時九歲帝悦辰嘉努應制進詩帝喜解衣以賜後皇太
子廢帝疑辰嘉努黨附罷之時西北諸部宼邊以辰嘉
努為烏爾古節度使行軍都監賜甲一屬馬二匹討諸
部擒其酋送于朝偵候者見馬蹤意宼至辰嘉努遣報
元帥耶律愛努視之曰此野馬也將出獵賊至愛努戰
歿有司詰案辰嘉努不伏詔釋之由是感激每事竭力
後諸部復來侵辰嘉努率兵三往皆克邊境遂寧以老
告歸不從道宗崩為山陵使致仕年八十卒
耶律特默季父房之後重熙間為北尅累遷六部圖哩
太尉大安四年為倒塌嶺節度使頃之為禁軍都監是
冬討磨古斯斬首二千餘級十年復討之既捷授南院
宣徽使壽隆元年為北院大王四年知黃龍府事薨
耶律仙童仲父房之後重熙初為宿直官累遷特哩衮
都監以寬厚稱富珠哩叛仙童為五國節度使率師討
之擒其帥托多羅又擊威叛降其衆改彰國軍節度使
拜北院大王清寧二年知黃龍府事遷侍衛親軍馬步
軍都指揮歴忠順武定二軍節度使致仕封蔣國公咸
雍初徙封許國卒
蕭素颯字特默五院部人重熙間始仕累遷北院承旨
彰愍宫使清寧初歴左皮室詳衮右伊勒希巴咸雍五
年博和哩叛素颯降之率其酋長來朝帝嘉其功徙北
院林牙改南院副部署卒子穆喇斡字和琳補伊勒希
巴郎君遷文班太保太康中改南京統軍使為右伊勒
希巴與樞密使耶律阿蘇論事不合見忌出為馬羣太
保北部來侵穆喇斡破之遷同知烏爾古德哷勒統軍
仍許便宜行事後以䜛毁降領西北路戍軍復為馬羣
太保卒
耶律大悲努字糾堅王子班尼魯古之後太康中歴永
興建昌宫使右皮室詳衮會準布叛奉詔招降之壽隆
初拜殿前都點檢乾統初歴上京留守特哩衮復為都
點檢改西南面招討使請老不許天慶中留守上京領
北南樞密院點檢中丞諸司等事以彰國軍節度使致
仕卒大悲努舉止馴雅好禮儀為時人所稱
論曰遼自神冊而降席富彊之勢内修法度外事征伐
一時將帥震揚威靈風行電埽討西夏征党項破準布
平德哷勒諸部震懾聞鼙鼓而膽落股弁可謂雄武之
國矣其戰勝攻取必有竒謀秘計神變莫測者將前史
所載不足以發之邪抑天之所授衆莫與争而能然耶
雖然兵者凶器可戢而不可玩争者末節可遏而不可
召此黃石公所謂柔能制剛弱能制彊也又況乎仁者
之無敵哉遼之君臣智足守此金人果能乘其敝而躡
其後乎是以於耶律鴻觀軰諸將不能無慨然也
遼史卷九十五
遼史卷九十五考證
耶律鴻觀傳十三年加裕悦按興宗本紀重熙十二
年八月庚申裕悦耶律鴻觀薨是鴻觀之加裕悦尚
在重熙十二年之前也傳作十三年加裕悦與紀互
異
遼史卷九十五考證
