遼史卷五
元中書右丞相總裁托克托等修
本紀第五
世宗
世宗孝和莊憲皇帝諱阮小字烏雲讓國皇帝長子母
柔貞皇后蕭氏帝儀觀豐偉内寬外嚴善騎射樂施予
人望歸之太宗愛之如子會同九年從伐晉大同元年
二月封永康王四月丁丑太宗崩於欒城戊寅梓宫次
鎮陽即皇帝位於柩前甲申次定州命天德碩格嘉哩
等護梓宫先赴上京太后聞帝即位遣太弟魯呼率兵
拒之六月甲寅次南京五院額爾竒木安圖詳衮瑠格
遣人馳報請為前鋒至泰德泉遇魯呼軍戰敗之上遣
郎君勤德等詣兩軍諭解秋閏七月次潢河太后魯呼
整兵拒於横渡相持數日用烏哲之謀各罷兵趍上京
既而聞太后魯呼復有異謀遷于祖州誅司徒華沙及
春博里八月壬午朔尊母蕭氏為皇太后以太后族拉
珠薩哈廉為國舅帳立詳衮以總焉以崇德宫戸分賜
翼戴功臣及北院大王斡南院大王吼各五十安圖楚
補各百德哷塔拉子孫先以非罪籍没者歸之癸未始
置北院樞密使以安圖為之九月壬子朔葬嗣聖皇帝
於懷陵丁卯行柴冊禮羣臣上尊號曰天授皇帝大赦
改大同元年為天禄元年追諡皇考曰讓國皇帝以安
圖主東丹國封明王察克為泰寧王瑠格為特哩衮高
勲為南院樞密使
二年春正月天德蕭翰瑠格璸都等謀反誅天德杖蕭
翰遷瑠格於邊罸璸都使哈噶斯國漢主劉知遠殂子
承祐立夏四月庚辰朔南唐遣李朗王祚来慰且賀兼
奉蠟丸書議攻漢秋七月壬申皇子賢生冬十月壬午
南京留守魏王趙延夀薨以中臺省右相德哷為南京
留守封燕王十一月駐蹕彰武南
三年春正月蕭翰及公主額伯哩謀反翰伏誅額伯哩
瘐死獄中庚申肆赦内外官各進一階夏六月戊寅以
敞史耶律古爾錦為北院大王己夘特哩衮托雲封漆
水郡王秋九月辛丑召羣臣議南伐冬十月遣諸將率
兵攻下貝州高老鎮徇地鄴都南宫堂陽殺深州刺史
史萬山俘獲甚衆
四年春二月辛未泰寧王察克來朝留侍是月建政事
省三月戊戌朔南唐遣趙延嗣張福等來賀南征捷秋
九月乙丑朔如山西冬十月自將南伐攻下安平内丘
束鹿等城大獲而還是歲冊皇后蕭氏
五年春正月癸亥朔如百泉湖漢郭威弑其主自立國
號周遣朱憲來告即遣使致良馬漢劉崇自立於太原
二月周遣姚漢英華昭胤來以書辭抗禮留漢英等夏
五月壬戌朔太子太傅趙瑩薨輟朝一日命歸葬于汴
詔州縣錄事參軍主簿委政事省銓注六月辛夘朔劉
崇為周所攻遣使稱姪乞援且求封冊即遣燕王德哷
樞密使高勲冊為大漢神武皇帝南唐遣蔣洪來乞舉
兵應援是夏清暑百泉嶺九月庚申朔自將南伐壬戌
次歸化州尚和山癸亥祭讓國皇帝於行宫羣臣皆醉
察克反帝遇弑年三十四應歷元年葬於顯州西山陵
曰顯陵二年諡孝和皇帝廟號世宗統和二十六年七
月加諡孝和莊憲皇帝
贊曰世宗中才之主也入繼大統曾未三年納唐丸書
即議南伐既乏持重宜乖周防蓋有致禍之道矣然而
孝友寬慈亦有君人之度焉未及師還變起沉湎豈不
可哀也哉
遼史卷五
遼史卷五考證
天禄五年遣燕王德哷樞密使高勲冊為大漢神武皇
帝德哷原本作牒䗶按資治通鑑十國春秋皆作
述軋今從牒䗶譯改
遼史卷五考證
