遼史卷八十二
元中書右丞相總裁托克托等修
列傳第十二
耶律隆運(德威)(逹魯)(制心)
耶律巴古濟蕭揚阿克
武白蕭常格
耶律和克(穆爾古)
耶律隆運本姓韓名德讓西南面招討使匡嗣之子也
統和十九年賜名德昌二十二年賜姓耶律二十八年
復賜名隆運重厚有智略明治體喜建功立事侍景宗
以謹飭聞加東頭承奉官補樞密院通事轉上京皇城
使遙授彰德軍節度使代其父匡嗣為上京留守權知
京事甚有聲尋復代父守南京時人榮之宋兵取河東
侵燕五院糺詳衮希逹統軍蕭托果等敗歸宋兵圍城
招脅甚急人懷二心隆運登城日夜守禦援軍至圍解
及戰高梁河宋兵敗走隆運邀擊又破之以功拜遼興
軍節度使徵為南院樞密使景宗疾大漸與耶律色珍
俱受顧命立梁王為帝皇后為皇太后稱制隆運總宿
衛事太后益寵任之統和元年加開府儀同三司兼政
事令四年宋遣曹彬米信將十萬衆來侵隆運從太后
出師敗之加守司空封楚國公師還與北府宰相室昉
共執國政上言西州數被兵加以歲饑宜輕税賦以來
流民從之六年太后觀擊鞠呼魯蘇突隆運墜馬命立
斬之詔率師伐宋圍沙堆敵乘夜來襲隆運嚴軍以待
敗走之封楚王九年復言燕人挾姦苟免賦役貴族因
為囊橐可遣北院宣徽使趙智戒諭從之十一年丁母
憂詔強起之明年室昉致政以隆運代為北府宰相仍
領樞密使監修國史賜興化功臣十二年六月奏三京
諸鞫獄官吏多因請託曲加寬貸或妄行榜掠乞行禁
止上可其奏又表請任賢去邪太后喜曰進賢輔政真
大臣之職優加賜賚服闋加守太保兼政事令會北院
樞密使耶律色珍薨詔隆運兼之久之拜大丞相進王
齊總二樞府事以南京平州歲不登奏免百姓農器錢
及請平諸郡商賈價並從之二十二年從太后南征及
河許宋成而還徙王晉賜姓出宮籍隸横帳季父房後
乃改賜今名位親王上賜田宅及陪葬地從伐高麗還
得久疾帝與后臨視醫藥薨年七十一贈尚書令諡文
忠官給葬具建廟乾陵側無子清寧三年以魏王特布
子雅嚕為嗣天祚立以皇子額嚕温繼之弟德威姪制
心
德威性剛介善馳射保寕初歴上京皇城使儒州防禦
使改北院宣徽使乾亨初丁父喪彊起復職權西南招
討使統和初党項寇邊一戰却之賜劔許便宜行事領
圖魯卜德哷勒二糺軍以平霜庫赫功真授招討使夏
州李繼遷叛宋内附德威請納之既得繼遷諸夷皆從
璽書褒奬與特哩衮耶律善補敗宋楊繼業加開府儀
同三司政事門下平章事未幾以山西城邑多䧟奪兵
柄李繼遷受賂潜懷二心奉詔率兵往諭繼遷託以西
征不出德威至靈州俘掠而還年五十五卒贈兼侍中
子帕克戩彰國軍節度使孫色實達魯色實終特哩衮
達魯字遵寧幼養宮中授小將軍重熙初歴北院宣徽
使右林牙副點檢特哩衮改西北路招討使封漆水郡
王請減軍籍三千二百八十人後以私取回鶻使者獺
毛裘及私取準布貢物決大杖削爵免官俄起為北院
宣徽使十九年改烏爾古德哷勒部都詳衮尋為東北
路詳衮封混同郡王清寧初徙王鄧擢拜南府宰相以
年老乞骸骨更王漢太康中薨年八十達魯神情秀徹
聖宗子視之興宗待以兄禮雖貴愈謙初為都點檢扈
從獵黑嶺獲熊上因樂飲謂達魯曰汝有求乎對曰臣
富貴踰分不敢他望惟臣叔先朝優遇身殁之後不肖
子坐罪籍没四時之薦享諸孫中得赦一人以主祭臣
願畢矣詔免籍復其産子燕五官至南京步軍都指揮
使
制心小字汗努父德崇善醫視人形色輒能決其病累
官至武定軍節度使制心善馴鷹隼統和中為歸化州
刺史開泰中拜上京留守進漢人行宮都部署封漆水
郡王以皇后外弟恩遇日隆樞密副使蕭和卓用事制
心奏和卓寡識度無行檢上默然每内宴歡洽輒避之
皇后不悦曰汝不樂耶制心對曰寵貴鮮能長保是以
憂耳太平中歴中京留守特哩衮南京留守徙王燕遷
南院大王或勸制心奉佛對曰吾不知佛法惟心無私
則近之矣一日沐浴更衣而臥家人聞絲竹之聲怪而
入視則已逝矣年五十三贈政事令追封陳王守上京
時酒禁方嚴有捕獲私醞者一飲而盡笑而不詰卒之
日部民若哀父母
耶律巴古濟字保諾延六院額爾竒木博果濟之後勇
悍善治生保寧中為天德軍節度歴南京侍衛馬步軍
都指揮使以討平党項羌阿里沙密丕勒布密遷南院
大王聖宗即位太后稱制會羣臣議軍國事巴古濟上
疏陳便宜數事稱旨即日兼領山西路諸州事統和四
年宋將曹彬等侵燕巴古濟擊之甚力賜輸忠保節致
主功臣總知山西五州會有告巴古濟曲法虐民者按
之有狀以大杖決之八年為南京統軍使卒子雅里官
至詳衮
蕭揚阿克字稍隱端毅簡嚴通遼漢字天文相法父卒
自五番部親挽喪車至奚王嶺人稱其孝年十九為本
班郎君歴鐡林鐡鷂大鷹三軍詳衮乾統元年由烏爾
古德哷勒部屯田太保刺易州幸臣劉彦良以事至州
怙寵恣横為揚阿克所沮彦良歸妄加毁訾尋遣人代
揚阿克州民詣闕請留即日授武安州觀察使歴烏爾
古納喇順義彰信等軍節度使權知東北路統軍使事
聞耶律朗布都勒斡等叛獨引麾下三十餘人追捕之
身被二創生擒十餘人送之行在坐不獲首惡免官未
幾權南京留守卒
武白不知何郡人為宋國子博士差知相州至通利軍
為我軍所俘詔授上京國子博士改臨潢縣令遷廣德
軍節度副使先是有訟宰相劉慎行與子婦姚氏私者
有司出其罪聖宗詔曰鞫之白正其事使新羅還權中
京留守時慎行諸子皆處權要以白斷百姓分籍事不
直坐左遷未幾遷尚書左丞相樞密事拜遼興軍節度
使致仕卒
蕭常格字和爾沁國舅之族祖揚珠同政事門下平章
事父實埒累官節度使常格魁偉寡言年三十餘始為
祗候郎君歴本族將軍松山州刺史壽隆二年以女為
燕王妃拜永興宮使及妃生子為南院宣徽使尋改漢
人行宮都部署統和初加太子太師為國舅詳衮二年
改遼興軍節度使召為北府宰相以柴册禮加兼侍中
天慶元年致仕卒諡曰欽肅
耶律和克字海蘭六院額爾竒木迪里孫少穎悟重然
諾保寧初補御琖郎君十年使宋還以宋取河東之意
聞于上燕王韓匡嗣曰何以知之和克曰諸僣號之國
宋皆併收惟河東未下今宋講武習戰意必在漢匡嗣
力沮乃止明年宋果伐漢帝以和克能料事器之乃曰
吾與匡嗣慮不及此授涿州刺史統和初皇太后稱制
召赴京師與韓德讓以事相忤德讓怒取護衛所執戎
仗擊其腦卒子穆爾古
穆爾古字遙隱有智識善射統和初拜南面林牙四年
宋侵燕太后親征穆爾古為前鋒手中流矢拔而復進
太后既至穆爾古以創不能戰與北府宰相蕭繼先巡
邏境上累遷北院大王七年伐宋為先鋒與耶律諾衮
破其將李忠吉于定州以疾卒于軍
論曰德讓在統和間位兼將相其克敵制勝進賢輔國
功業茂矣至賜姓名王齊晉抑有寵於太后而致然歟
宗族如德威平党項達魯完宗祀制心不苟合家聲益
振豈無所自哉若巴古濟之忠揚阿克之孝武白之直
亦彬彬乎一代之良臣矣
遼史卷八十二
遼史卷八十二考證
蕭揚阿克傳按蕭揚阿克父約音努終五番部節度
使有傳見後列傳第二十六而揚阿克反居父前史
殊疎舛
傳論若巴古濟之忠按巴古濟原文勃古哲此處止
稱勃古二字今併改
遼史卷八十二考證
