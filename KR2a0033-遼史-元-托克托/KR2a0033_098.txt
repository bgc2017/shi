遼史卷九十八
元中書右丞相總裁托克托等修
列傳第二十八
蕭烏納耶律儼劉伸耶律呼哩
蕭烏納一名托卜嘉字特默六院部人其先嘗為西南
面伊喇烏納魁偉簡重善騎射清寧初兄托多以事入
見帝問族人可用者托多以烏納對補祇候郎君遷近
侍敞史護衛太保太康初為北院宣徽使時伊遜已害
太子因言宋魏國王和囉噶之子淳可為儲嗣羣臣莫
敢言烏納及伊勒希巴蕭托輝諫曰舍嫡不立是以國
與人也帝猶豫不決五年帝出獵伊遜請留皇孫帝欲
從之烏納奏曰竊聞車駕出遊將留皇孫苟保護非人
恐有他變果留臣請侍左右帝乃悟命皇孫從行由此
始疑伊遜頃之同知南院樞密使事出伊遜淳等帝嘉
其忠封蘭陵郡王人謂近於古社稷臣授殿前都點檢
上謂王師儒耶律固等曰烏納忠純雖狄仁傑輔唐烏
哲立穆宗無以過也卿等宜達燕王知之自是令烏納
輔導燕王益見優寵大安初詔尚越國公主烏納固辭
改南院樞密使奏請掾史宜以歲月遷叙從之壽隆元
年拜北府宰相初天祚在潜邸烏納數以直言忤旨及
嗣位出為遼興軍節度使守太傅佛殿實逹爾王華誣
烏納借内府犀角詔鞫之烏納奏曰臣在先朝詔許日
取帑錢十萬為私費臣未嘗妄取一錢肯借犀角乎天
祚愈怒奪太傅官降寧邊州刺史尋改臨海軍節度使
烏納上書曰自蕭哈里亡入女直彼有輕朝廷心宜益
兵以備不虞不報天慶元年知黃龍府事改東北路統
軍使復上書曰臣治與女直接境觀其所為其志非小
宜先其未發舉兵圖之章數上皆不聽及金兵來侵戰
于寧江州其孫伊德濟死之烏納退走入城留官屬守
禦自以三百騎渡混同江而西城遂䧟後與蕭迪里拒
金兵于長濼以軍敗免官五年天祚親征烏納殿復敗
績後數日乃與百官入見授上京留守六年耶律章努
叛來攻京城烏納發府庫以賚士卒諭以逆順完城池
以死拒戰章努無所得而去授副元帥尋為契丹行宮
都部署事天祚以烏納先朝重臣有定策勲每問以政
烏納對甚切上雖優容終不能用以疾卒年七十
耶律儼字若思析津人本姓李氏父仲禧重熙中始仕
清寧初同知南院宣徽使事四年城鴨子混同二水間
拜北院宣徽使咸雍初坐誤奏事出為榆州刺史俄詔
復舊職遷漢人行宮都部署六年賜國姓封韓國公改
南院樞密使時樞臣伊遜等誣䧟皇太子詔仲禧偕伊
遜鞫之蔓引無辜未嘗雪正伊遜薦仲禧可任拜廣德
軍節度使復為南院樞密使卒諡欽惠儼儀觀秀整好
學有詩名登咸雍進士第守著作佐郎補中書省令史
以勤敏稱太康初歴都部署判官將作少監後兩府奏
事論羣臣優劣唯稱儼才俊改少府少監知大理正賜
紫六年遷大理少卿奏讞詳平明年陞大理卿丁父憂
奪服同僉都署司事大安初為景州刺史繩胥徒禁豪
猾撫老恤貧未數月善政流播郡人刻石頌德二年改
御史中丞詔案上京滯獄多所平反同知宣徽院事提
點大理寺六年冬改山西路都轉運使刮剔垢弊奏定
課額益州縣俸給事皆施行壽隆初授樞密直學士以
母憂去官尋召復舊職宋攻夏李乾順遣使求和解帝
命儼如宋平之拜參知政事六年駕幸鴛鴦濼召至内
殿訪以政事帝晩年倦勤用人不能自擇令各擲骰子
以采勝者官之儼嘗得勝采上曰上相之徵也遷知樞
密院事賜經邦佐運功臣封越國公修皇朝實錄七十
卷帝大漸儼與北院樞密使阿蘇同授顧命乾統三年
徙封秦國六年封漆水郡王天慶中以疾命乘小車入
朝疾甚遣太醫視之薨贈尚父諡曰忠懿儼素廉潔一
介不取於人經籍一覽成誦然專務逢迎善伺人主意
固結上心他勿恤也由是權寵益固而人亦以是薄之
有子三處貞太常少卿處廉同知中京留守事處能少
府少監
劉伸字濟時宛平人少穎悟長以辭翰聞重熙五年登
進士第歴彰武軍節度使掌書記大理正因奏獄上適
與近臣語不顧伸進曰臣聞自古帝王必重民命願陛
下省臣之奏上驚異擢樞密都承旨權中京副留守詔
徙富民以實春泰二州伸以為不可奏罷之遷大理少
卿人以不冤稱陞大理卿改西京副留守以父憂終制
為三司副使加諫議大夫提點大理寺以伸明法而恕
案冤獄全活者衆徙南京副留守俄改崇義軍節度使
政務簡静民用不擾致烏鵲同巢之異優詔褒之改戶
部使歲入羡餘錢三十萬緡拜南院樞密副使道宗嘗
謂大臣曰今之忠直耶律玦劉伸而已宰相楊績賀其
得人拜參知政事上諭之曰卿勿憚宰相時北院樞密
使伊遜勢㷔方熾伸奏曰臣於伊遜尚不畏何宰相之
畏伊遜銜之相與排詆出為保静軍節度使上終欲大
用加守太子太保遷上京留守伊遜以事徙鎮雄武復
以崇義軍節度使致仕適燕薊民饑伸與致仕趙徽韓
造日濟以糜粥所活不勝算大安二年卒上震悼賻贈
加等
耶律呼哩字蘇色弘義宫分人其先欲穏佐太祖有功為
德哷勒額爾竒木父掦鄂特左監門衛大將軍呼哩謙
謹無適莫重熙末補寢殿實達爾以善職屢更華要
遷千牛衛大將軍大安中北準布酋磨魯斯叛為招討
都監與耶律納延率精騎二千討平之以功為漢人行
宫副都署兼知太和宫事致仕加同中書門下平章事
卒
論曰烏納當道宗昏惑之會擁佑皇孫使伊遜姦計不
獲復逞而遼祚以續比之烏哲立穆宗非溢美也儼以
俊才蒞政所至有能譽纂述遼史具一代治亂亦云勤
矣但其固寵不能以禮正家惜哉劉伸三為大理民無
冤抑一登戶部上下兼裕至與耶律玦並稱忠直不亦
宜乎
遼史卷九十八
遼史卷九十八考證
蕭烏納傳尋為契丹行宫都部署按原本作尋為契
丹都宫使考百官志無都宫使之名而本紀亦苐載
烏納為契丹行宫都部署今據改
耶律儼傳有子三處貞處廉處能按處廉之廉原本
訛兼今據弘簡錄改
遼史卷九十八考證
