遼史卷四十四
元中書右丞相總裁托克托等修
志第十四
歷象志下
朔考
古者太史掌年歲年以叙事國史以事繫日以日月時
繫年時月不正則叙事不一故二史合為一官頒歷授
時必大一統遼漢周宋俱行夏時各自為歷國史閏朔
頗有異同遼初用乙未元歷本何承天元嘉歷法後用
大明歷本祖冲之甲子元歷法承天日食晦朏一章必
七閏冲之日必食朔或四年一閏用乙未歷漢周多同
用大明歷則間與宋異國史叙事甲子不殊閏朔多異
以此故也耶律儼紀以大明法追正乙未月朔又與陳
大任紀時或牴牾稽古君子往往惑之用五代職方考
志契丹州軍例作朔考法殊曰異傳訛曰誤遼史不書
國儼大任偏見竝見各名地史以國冠朔竝見注于后
宋元豐元年十二月詔司天監考遼及高麗日本國歴
與奉元歷同異遼己未歲氣朔與宣明歷合日本戊午
歲與遼歷相近高麗戊午年朔與奉元歷合氣有不同
戊午遼太康四年己未五年也當遼宋之世二國司天
固相參考矣高麗所進大遼事蹟載諸王冊文頗見月
朔因附入
象
孟子有言天之高也星辰之遠也苟求其故千歲之日
至可坐而致甚哉聖人之用心可謂廣大精微至矣盡
矣日有晷景月有明魄斗有建除星有昏旦觀天之變
而制器以候之八尺之表六尺之筒百刻之漏日月星
辰示諸掌上運行既察度分既審於是象天圜以顯運
行置地櫃以驗出入渾象是作天道之常尋尺之中可
以俯窺陶唐之象是矣設三儀以明度分管一衡以正
辰極渾儀是作天文之變六合之表可以仰觀有虞之
璣是矣體莫固於金用莫利於水範金走水不出戶而
知天道此聖人之所以為聖也歷代儀象表漏各具于
志太宗大同元年得晉歷象刻漏渾象後唐清泰二年
已稱損折不可施用其至中京者槩可知矣古之鍊銅
黑黃白青之氣盡然後用之故可施扵久遠唐沙門一
行鑄渾天儀時稱精妙未幾銅鐵漸澁不能自轉置不
復用金質不精水性不行况移之沍寒之地乎
刻漏
晉天福三年造周官挈壺氏懸壺必㸑之以火地雖沍
寒蓋可施也
官星
古者官星萬餘名遭秦焚滅圖籍世秘不傳漢收散亡
得甘德石申巫咸三家圖經經緯合千餘官僅存什一
分為三垣四宫二十八宿樞以二極建以北斗緯以五
星日月代明貴而太一賤逮屎糠占决之用亦云備矣
司馬遷天官書既以具錄後世保章守候無出三家官
星之外者天象昭垂歷代不易而漢晉隋唐之書累志
天文近於衍矣且天象禨祥律格有禁書于勝國之史
詿誤學者不宜書其日食星變風雲震雪之祥具載帝
紀不復書
遼史卷四十四
