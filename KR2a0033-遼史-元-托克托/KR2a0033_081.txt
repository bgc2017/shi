遼史卷八十一
元中書右丞相總裁托克托等修
列傳第十一
耶律舒嚕(烏魯斯)王繼忠
蕭孝忠陳扎衮
蕭和卓
耶律舒嚕字伊實揚六院部人魁岸美容儀聖宗同年
生帝愛之甫冠補祗候即君未幾為宿直官及出師伐
宋為隊帥從南府宰相耶律諾衮統軍使蕭達林略地
趙魏有功加檢校太師為北院大王攻拔通利軍宋和
議成特進門下平章事賜推誠竭節保義功臣以本部
俸羊多闕部人空乏以羸老之羊及皮毛歲請易南中
絹彼此利之拜北院樞密使封韓王自韓德讓知北院
職多廢曠舒嚕拜命之日朝野相慶從上獵松林至沙
嶺卒年四十四贈守司徒政事令二子實神努烏魯斯
實神努南院大王
烏魯斯字留隱少有大志未冠補祗候即君開泰初為
本部司徒秩滿閒居徵為郎君班詳衮遷右皮室詳衮
將本部兵從東平王巴雅爾伐高麗至茶陀二河戰不
利烏魯斯獨全軍還帝嘉賞終西南面招討使
王繼忠不知何郡人仕宋為鄆州刺史殿前都虞候統
和二十一年宋遣繼忠屯定之望都以輕騎覘我軍遇
南府宰相耶律諾衮等獲之太后知其賢授戶部使以
康默記族女女之繼忠亦自激昂事必盡力宋以繼忠
先朝舊臣每遣使必有附賜聖宗許受之二十二年宋
使來聘遺繼忠弧矢鞭策及求和劄子有曰自臨大位
愛養黎元豈欲窮兵惟思息戰每敕邊事嚴諭守臣至
于北界人民不令小有侵擾衆所具悉爾亦備知向以
知雄州何承矩已布此懇自後杳無所聞汝可密言如
許通和即當别使往請詔繼忠與宋使相見仍許講和
以繼忠家無奴隸賜宮戶三十加左武衛上將軍攝中
京留守開泰五年為漢人行宫都部署封琅邪郡王六
年進楚王賜國姓上嘗議以蕭和卓為北院樞密使繼
忠曰和卓雖有刀筆才暗於大體蕭迪里才行兼備可
任上不納竟用和卓及遣和卓伐高麗繼忠為行軍副
部署攻興化鎮月餘不下師還上謂明於知人拜樞密
使太平三年致仕卒子懷玉仕至防禦使
蕭孝忠字薩巴小字特古斯志慷慨開泰中補祗候即
君尚越國公主拜駙馬都尉累遷殿前都點檢太平中
擢北府宰相重熙七年為東京留守時禁渤海人擊毬
孝忠言東京最為重鎮無從禽之地若非毬馬何以習
武且天子以四海為家何分彼此宜弛其禁從之十二
年入朝封楚王拜北院樞密使國制以契丹漢人分北
南院樞密治之孝忠奏曰一國二樞密風俗所以不同
若併為一天下幸甚事未及行薨追封楚國王帝素服
哭臨赦死囚數人為孝忠薦福葬日親臨賜宮戶守塜
子阿蘇終南院樞密使
陳扎衮小字旺玖雲州人工譯鞮勇而善射統和中補
祗候即君為奚伊喇詳衮累遷敦睦宮太保兼掌圍場
事開泰五年秋大獵帝射虎以馬馳太速矢不及發虎
怒奮勢將犯蹕左右辟易扎衮捨馬捉虎兩耳騎之虎
駭且逸上命衛士追射扎衮大呼止之虎雖軼山扎衮
終不墮地伺便拔佩刀殺之輦至上前慰勞良久即日
設燕悉以席上金銀器賜之特加節鉞遷圍場都太師
賜國姓命張儉呂德懋賦以美之遷歸義軍節度使同
知上京留守歴西南面招討都監卒
蕭和卓字和掄圖魯卜部人始為本部吏統和初以
謹恪補南院侍郎十八年北院樞密使韓德讓舉和卓
為中丞以太后遺物使宋還遷北院樞密副使開泰三
年為左伊勒希巴和卓久居近職習典故善占對以是
尤被寵渥陞北院樞密使時議以為無完行不可大用
南院樞密使王繼忠侍宴又譏其短帝頗不悦六年遣
和卓伐高麗還時求進者多附之然其服食僕馬不加
于舊帝知其廉以族屬女妻其子詔許親友饋獻豪貴
奔趨于門太平五年有疾帝欲臨視和卓辭曰臣無狀
猥蒙重任今形容毁瘁恐陛下見而動心帝從之會北
府宰相蕭朴問疾和卓執其手曰吾死君必為樞密使
慎勿舉勝已者朴出而鄙之是日卒子烏爾古終本部
節度使
論曰統和諸臣名昭王室者多矣舒嚕拜樞密使朝野
相慶必有得民心者繼忠既不能死國雖通南北之和
有知人之鑑奚足尚哉孝忠扎衮皆有可稱者和卓臨
終教蕭朴毋舉勝已者樞密其誤國之罪大矣
遼史卷八十一
遼史卷八十一考證
王繼忠傳不知何郡人按王繼忠係開封人見宋史
王繼忠傳開泰五年為漢人行宮都部署按原本脱
開泰二字今据本紀增
遼史卷八十一考證
