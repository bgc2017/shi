遼史卷四十一
元中書右丞相總裁托克托等修
志第十一
地理志五
西京道
西京大同府陶唐冀州之域虞分并州夏復屬冀州周
職方正北曰并州戰國屬趙武靈王始置雲中郡秦屬
代王國後為平城縣魏屬新興郡晉仍屬鴈門劉琨表
封猗盧為代王都平城元魏道武於此遂建都邑孝文
帝改為司州牧置代尹遷都洛邑改萬年又置恒州高
齊文宣帝廢州為恒安鎮今謂之東城尋復恒州周復
恒安鎮改朔州隋仍為鎮唐武德四年置北恒州七年
廢貞觀十四年移雲中定襄縣於此永淳元年默啜為
民患移民朔州開元十八年置雲中州天寶元年改雲
中郡乾元元年曰雲州乾符三年大同軍節度使李國
昌子克用為雲中守捉使殺防禦使據州以聞僖宗赦
克用以國昌為大同軍防禦使不受命廣明元年李琢
攻國昌國昌兵敗與克用奔北地黃巢入京師詔發代
北軍尋赦國昌使討賊克用率三萬五千騎而南收京
師功第一國昌封隴西郡王國昌卒克用取雲南既而
所向失利乃卑詞厚禮與太祖會於雲州之東城謀大
舉兵攻梁不果克用子存勖滅梁是為唐莊宗同光三
年復以雲州為大同軍節度使晉高祖代唐以契丹有
援立功割山前代北地為賂大同來屬因建西京敵樓
棚櫓具廣袤二十里門東曰迎春南曰朝陽西曰定西
北曰拱極元魏宫垣占城之北面雙闕尚在遼既建都
用為重地非親王不得主之清寧八年建華嚴寺奉安
諸帝石像銅像又有天王寺留守司衙南曰西省北門
之東曰大同府北門之西曰大同驛初為大同軍節度
重熙十三年升為西京府曰大同統州二縣七
大同縣本大同川地重熙十七年西夏犯邊析雲中
縣置戶一萬
雲中縣趙置㳂革與京府同戶一萬
天成縣本極塞之地魏道武帝置廣牧縣唐武德五
年置定襄縣遼析雲中置在京北一百八十里戶五
千
長青縣本白登臺地冒頓單于縱精騎三十餘萬圍
漢高帝於白登七日即此遼始置縣有青陂梁元帝
横吹曲云朝跋青陂暮上白登在京東北一百一十
里四千
奉義縣本漢陶林縣地後唐武皇與太祖會此遼析
雲中置戶三千
懷仁縣本漢沙南縣元魏葛榮亂縣廢隋開皇二年
移雲内于此大業二年置大利縣屬雲州改屬定襄
郡隋末陷突厥李克用敗赫連鐸駐兵于此遼改懷
仁在京南六十里戶三千
懷安縣本漢夷輿縣地歴魏至隋為哭厥所據唐克
頡利縣遂廢為懷荒鎮高勲鎮燕奏分歸化州文德
縣置初隸奉聖州後來屬在州西北二百八十里戶
三千
弘州博寧軍下刺史東魏靜帝置北靈丘縣唐初地
陷突厥開元中置横野軍安邊縣天寶亂廢後為襄
陰村統和中以寰州近邊為宋將潘美所破廢之乃
於此置弘州初軍曰永寧有桑乾河白道泉白登山
亦曰火燒山有火井統縣二
永寧縣戶一萬
順聖縣本魏安塞軍五代兵廢高勲鎮幽州奏景
宗分永興縣置初隸奉聖州在州西北二百八十
里戶三千
德州下刺史唐會昌中以西德店置德州開泰八年
以漢戶復置有步落泉金河山野狐嶺白道坂縣一
宣德縣本漢桐過縣地屬雲中郡後隸定襄郡漢
末廢高齊置紫阿鎮唐會昌中置縣戶三千
豐州天德軍節度使秦為上郡北境漢屬五原郡地磧
鹵少田疇自晉永嘉之亂屬赫連勃勃後周置永豐鎮
隋開皇中升永豐縣改豐州大業七年為五原郡義寧
元年太守張遜奏改歸順郡唐武德元年為豐州總管
府六年省遷民於白馬縣遂廢貞觀四年分靈州境置
豐州都督府領番戶天寶初改九原郡乾元元年復豐
州後入回鶻會昌中克之後唐改天德軍太祖神冊五
年攻下更名應天軍復為州有大鹽濼九十九泉沒越
濼古磧口青塜即王昭君墓兵事屬西南面招討司統
縣二
富民縣本漢臨戎縣遼改今名戶一千三百
振武縣本漢定襄郡盛樂縣背負陰山前帶黃河元
魏嘗都盛樂即此唐武德四年克突厥建雲中都督
府麟德三年改單于大都督府聖歷元年又改安北
都督開元七年割隸東受降城八年置振武軍節度
使會昌五年為安北都護府後唐莊宗以兄嗣本為
振武節度使太祖神冊元年伐吐渾還攻之盡俘其
民以東唯存鄉兵三百人防戍後更為縣
雲内州開遠軍下節度本中受降城地遼初置代北雲
朔招討司改雲内州清寧初升有威塞軍古哈屯城大
同州天安軍永濟柵安樂戍拂雲堆兵事屬西南面招
討司縣二
柔服縣
寧人縣
天德軍本中受降城唐開元中廢横塞軍置天安軍於
大同川乾元中改天德軍移永濟柵今治是也太祖平
党項遂破天德盡掠吏民以東後置招討司漸成井邑
乃以國族為天德軍節度使有黃河黑山峪廬城威塞
軍秦長城唐長城又有牟那山鉗耳觜城在其北
寧邊州鎮西軍下刺史本唐隆鎮遼置兵事屬西南
面招討司
奉聖州武定軍上節度本唐新州後唐置團練使總山
後八軍莊宗以弟存矩為之軍亂殺存矩于祁州擁大
將盧文進亡歸太祖克新州莊宗遣李嗣源復取之同
光二年升威塞軍右晉高祖割獻太宗改升有兩河會
温泉龍門山涿鹿山東南至南京三百里西北至西京
四百四十里兵事屬西京都部署司統州三縣四
永興縣本漢涿鹿縣地黃帝與蚩尤戰于此戶八千
礬山縣本漢軍都縣山出白綠礬故名有礬山桑乾
河在州南六十里戶三千
龍門縣有龍門山石壁對峙高數百尺望之若門徼
外諸河及沙漠潦水皆於此趣海雨則俄頃水踰千
仞晴則清淺可涉實塞北控扼之衝要也在州東北
二百八十里戶四千
望雲縣本望雲川地景宗於此建潛邸因而成井肆
穆宗崩景宗入紹國統號御莊後置望雲縣直隸章
愍宫附庸於此在州東北二百六十里戶一千
歸化州雄武軍上刺史本漢下洛縣元魏改文德縣
唐升武州僖宗改毅州後唐太祖復武州明宗又為
毅州潞王仍為武州晉高祖割獻于遼改今名有桑
乾河會河川愛陽川炭山又謂之陘頭有涼殿承天
皇后納涼於此山東北三十里有新涼殿景宗納涼
於此唯松棚數陘而已斷雲嶺極高峻故名州西北
至西京四百五十里統縣一
文德縣本漢女祁縣地元魏置戶一萬
汗州清平軍下刺史本漢潘縣元魏置北齊置北燕
郡改懷戎縣隋廢郡屬涿郡唐武德中復置北燕州
縣仍舊貞觀八年改嬀州五代時奚王去諸以數千
帳欲嬀州自别為西奚號汗州太祖因之有嬀泉在
城中相傳舜嬪二女於此又有温泉版泉磨笄山鷄
鳴山喬山歴山統縣一
懷來縣本懷戎縣太祖改戸三千
儒州縉陽軍中刺史唐置後唐同光二年隸新州太
宗改奉聖州仍屬有南溪河沽河宋王峪桃峪口統
縣一
縉山縣本漢廣寗縣地唐天寶中割嬀州縣置戶
五千
蔚州忠順軍上節度周職方并州川曰漚夷在州境飛
狐縣趙襄子滅代武靈王置代郡項羽徙趙歇為代王
歇還趙立陳餘王代漢韓信斬餘復置代郡文帝初封
代皆此地周宣帝始置蔚州隋開皇中廢唐武德四年
復置至德二年改興唐縣乾元元年仍舊大中後朱邪
執宜為刺史有功賜姓名李國昌子克用乞為留後僖
宗不許廣明初攻敗國昌代北無備太祖來攻克之俘
掠居民而去石晉獻地升忠順軍後更武安軍統和四
年入宋尋復之降刺史隸奉聖州升觀察復忠順軍節
度兵事屬西京都部署司統縣五
靈仙縣唐置興唐縣梁改隆化縣後唐同光初復置
晉改今名戶二萬
定安縣本漢東安陽縣地久廢後唐太祖伐劉仁恭
次蔚州晨霧晦瞑占不利深入會雷電大作燕軍解
去即此遼置定安縣西北至州六十里戶一萬
飛狐縣後周大象二年置廣昌縣于五龍城即此隋
仁夀元年改名飛狐相傳有狐於紫荆嶺食五粒松
子成飛仙故云西北至州一百四十里戶五千
靈丘縣漢置後漢省東魏復置屬靈丘郡隋開皇中
罷郡來屬大業初改隸代州唐武德六年仍舊東北
至州一百八十里戶三千
廣陵縣本漢延陵縣隋唐為鎮州後唐同光初分興
唐縣置石晉割屬遼東南至州四十里戶三千
應州彰國軍上節度唐武德中置金城縣後改應州後
唐明宗州人也天成元年升彰國軍節度興唐軍寰州
隸焉遼因之北龍首山南鴈門兵事屬西京都部署司
統縣三
金城縣本漢陰館縣地漢末廢為陰館城大業末陷
突厥唐始置金城縣遼因之戶八千
渾源縣唐置有渾源川在州東南一百五十里戶五
千
河陰縣本漢陰館縣地初隸朔州清寧中來屬戶三
千
朔州順義軍下節度本漢馬邑縣地元魏孝文帝始置
朔州在今州北三百八十里定襄故城葛榮亂廢高齊
天保六年復置在今州南四十七里新城八年徙馬邑
即今城武成帝置北道行臺周武帝置朔州總管府隋
大業三年改馬邑郡唐武德四年復朔州遼升順義軍
節度兵事屬西京都部署司統州一縣三
鄯陽縣本漢定襄縣地建安中置新興郡元魏置桑
乾郡高齊置招遠縣郡仍舊隋開皇三年罷郡隸朔
州大業元年初名鄯陽縣遼因之戶四千
寧遠縣齊天保六年於朔州西置招遠縣唐乾元元
年改今名遼因之有寧遠鎮東至朔州八十里戶二
千
馬邑縣漢置屬鴈門郡唐開元五年析鄯陽縣東三
十里置大同軍倚郭置馬邑縣南至朔州四十里戶
三千
武州宣威軍下刺史趙惠王置武川塞魏置神武縣
唐末置武州後唐改毅州重熙九年復武州號宣威
軍統縣一
神武縣魏置晉改新城後唐太祖生神武川之新
城即此初隸朔州後置州併寧遠為一縣來屬戶
五千
東勝州武興軍下刺史隋開皇七年置勝州大業五年
改榆林郡唐貞觀五年於南河地置決勝州故謂此為
東勝州天寶七年又為榆林郡乾元元年復為勝州太
祖神冊元年破振武軍勝州之民皆趨河東州廢晉割
代北來獻復置兵事屬西南面招討司統縣二
榆林縣
河濱縣
金肅州重熙十二年伐西夏置割燕民三百戶防秋軍
一千實之屬西南面招討司
河清軍西夏歸遼開直路以趍上京重熙十二年建城
號河清軍徙民五百戶防秋兵一千人實之屬西南面
招討司
遼史卷四十一
遼史卷四十一考證
地理志五唐武德四年置北恒州按唐書地理志武
德元年置北恒州此云四年互異
寧人縣按金史雲内州鎮一寧仁舊縣也此作寧人
互異
鄯陽縣本漢定襄縣地按唐書通考俱作善陽
武州後唐改毅州按刻本舊作唐改毅州無後字考
武州唐末置屬河東道後唐改為毅州石晉時入于
契丹見通考謹据改
遼史卷四十一考證
