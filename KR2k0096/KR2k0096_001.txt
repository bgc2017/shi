長安志圖卷上目錄
漢三輔圖
奉元城圖
太華圖
漢故長安城圖
唐禁苑圖
唐大明宫圖(東内苑附)
唐宫城圖
城市制度
城南名勝古跡圖
唐驪山宫圖上
唐驪山宫圖中
唐驪山宫圖下
長安志圖卷上目錄
前漢京兆尹縣十二左馮翊縣二十四右扶風縣二十
一後漢併省不同
三輔漢初因秦舊名内史尋又分左右至太初已後遂
更之皆治長安城中長吏各在其縣光武東都之後扶
風出治槐里馮翊出治高陵
漢城惠帝時築後趙石虎亦嘗修之城在今奉元路西
北十二里苻秦西魏宇文皆都之隋開皇三年遷都龍
首川(通鑑作龍首山)此城遂廢至今民呼猶曰楊家城在唐隸
禁苑置四監其中掌園囿種植之事故其宫室因漢舊
而葺焉
城制南為南斗形北為北斗形周六十五里十二城門八
街九陌九市十一里計地九百七十三頃其街陌等名
並載志書此不具錄
市制四面皆市人居之中為二署盖治市之官府也
舊圖全畫坊市制度今圖小不能記容别畫一坊之制
以見其餘
宫城東西四里南北二里二百七十步周十三里一百
八十步其崇三丈五尺掖庭宫廣一里(隋開皇三年六月詔規建制度)
(先築宫城次築皇城次築外郭城)
皇城(亦曰子城)東西五里一百一十五步南北三里一百四
十一步南北七街東西五街其間並列臺省寺衛承天
門外有東西大街南北廣三百步(限隔二城也)横街之南有
南北大街東西廣百步(即朱雀門街)自兩漢以後都城並有
人家在宫闕之間隋文帝以為不便於事于是皇城之
内惟列府寺不使雜居公私有辨風俗齊整實隋文之
新意也
外郭城東西一十八里一百一十五步南北一十五里
一百七十五步周六十七里其崇一丈八尺(唐外郭城東西南面)
(各一門直十一街横十四街當皇城朱雀門曰朱雀街亦曰天門街南直明德門南北九里一百七十五步縱)
(十二街各廣百步皇城之南横街十各廣四十七步皇城左右各横街四三街各廣六十步一街直安福延喜)
(門廣百步)
夾城玄宗以隆慶坊為興慶宫附外郭為複道自大明
宫潛通此宫及曲江芙蓉園又十宅皇子令中官押之
於夾城起居在東外郭廡(後宣宗於夾城南頭開便門自芙蓉園北入青龍寺俗號新開)
(門杜牧之詩六龍南幸芙蓉苑十里飄香入夾城謂此)
坊市總一百一十區萬年長安以朱雀街為界街東五
十四坊及東市萬年領之街西五十四坊及西市長安
領之皇城之東盡東郭東西三坊皇城之西盡西郭東
西三坊南北街一十四坊象一年并閏每坊皆開四門
中有十字街四出趣門皇城之南東西四坊以象四時
南北九坊取周禮王城九逵之制其九坊但開東西二
門中有横街而已盖以在宫城正南不欲開北街洩氣
以衝城闕碁布櫛比街衢繩直自古帝京未之比也
城圖云皇城之南三十六坊各東西二門縱各三百五
十步中十八坊各廣三百五十步外十八坊各廣四百
五十步皇城左右共七十四坊各四門廣各六百五十
步南六坊縱各五百五十步北六坊縱各四百步市居
二坊之地方六百步面各二門四面街各廣百步
渠水一曰龍首渠自城東南導滻至長樂坡釃為二渠
一北流入苑一經通化門興慶宫由皇城入太極宫二
曰永安渠導交水自大安坊西街入城北流入苑注渭
三曰清明渠導坈水自大安坊東街入城由皇城入太
極宫
吕氏曰隋氏設都雖不能盡循先王之法畦分碁布閭
巷皆中繩墨坊有墉墉有門逋亡姦偽無所容足而朝
廷宫寺民居市區不復相參亦一代之精制也唐人蒙
之以為治更數百年不能有改其功亦豈小哉隋文有
國纔二十二年其剗除不庭者非一國興利後世者非
一事大趣皆以惠民為本躬決庶務未嘗逸豫雖古聖
人夙興待旦殆無以過惜其不學無術故不能追三代
之盛予因考證長安故圖(觀吕氏此言是圖之作其來尚矣)愛其制度
之密而勇于敢為且傷唐人媢疾史氏沒其實聊記于
後元豐三年五月五日龍圖閣待制知永興軍府事汲
郡吕大防題京兆府戸曹參軍劉景陽按視并州觀察
推官吕大臨檢定鄜州觀察使石蒼舒書
䟦語此圖舊有碑刻在京兆府公署兵後失之有雷德
元完顔椿者訪得碑本訂補復完命工鋟梓附於長安
志後壬子年中秋日合口邳邦用跋
新城唐天祐元年匡國節度使韓建築時朱全忠遷昭
宗于洛毁長安宫室百司及民廬舍長安遂墟建遂去
宫城又去外郭城重修子城(即皇城也)南閉朱雀門又閉延
喜安福門北開玄武門是為新城即今奉元路府治也
城之制内外二重四門門各三重今存者惟二重内重
其址尚在東西又有小城二以為長安咸寧縣治所謹
按長安京兆本朝奄有天下初為京兆府後為安西路
至大四年改奉元路中統元年立十路宣撫司置治于此
改路不知何年三年立陜西四川行省至元七年改行
尚書省九年改設王相府十七年罷王相府復立行中
書省一十三年四川分省成都專立陜西行省二十八
年立行御史臺於雲南大德元年移置陜西奉元
驪山温泉自秦漢周隋相繼崇飾唐貞觀中始營御湯
天寶六載築羅城于湯所置百司公卿邸第治湯為池
增起臺殿環列山谷因改宫為華清宫明皇歲幸焉殿
曰九龍以待上浴曰飛霜以奉御寢曰長生以備齋祀
其他樓觀殿閣不可勝紀禄山之亂天子遊幸益鮮唐
末遂廢晉天福中改曰靈泉觀以賜道士元祐三年中
秋日武功游師雄景叔題石刻在臨潼
臨潼縣治今居廢宫之北址
斜陽樓新長安志載之在老母殿北或曰即望京樓也
未知孰是
長安志圖卷上
