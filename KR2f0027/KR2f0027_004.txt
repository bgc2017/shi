南宫奏稿卷四
明夏言撰
一乞憐查照舊規以甦民困以安地方疏
主客清吏司案呈奉本部送禮科抄出巡撫貴州等處
地方兼理軍務都察院右副都御史劉士元題據貴州
布政司呈奉巡撫貴州地方都御史劉士元批據撫理
凱里地方舍人楊張呈稱近蒙奏授安撫職事莫大之
恩但所管苗民只知有糧馬之說而不知進貢表箋之
意今受天恩若不補報恐有不忠之罪若照各司大例
於各寨起𣲖前項貢賦恐苗人又言卑舍纔得官印就
行科害近查得施南宣撫司亦無進貢表箋乞要查照
量為處分等情奉批仰布政司議報此繳奉此又蒙巡
按貴州監察御史郭弘化批據本舍呈同前事蒙批布
政司查勘應否呈奪蒙此隨於本司慶賀卷内查得所
屬思南等八府安順等六州貴州宣慰司金筑安撫司
每年各進萬夀聖節表文一通合用黃絹袱一箇冬至
正旦每各進表箋五通合用紅絹袱一箇黃絹布袱各
二箇并隨表箋紙劄籠銷等項思南安順等府州每起
水脚白銀各二兩五錢宣慰安撫二司俱無水脚銀兩
宣慰司亦無紙劄籠銷金筑安撫司每遇朝覲之年又
進馬四匹變賣白銀四十兩貯庫各緣由在卷今奉前
因議照表文馬匹昭臣子忠敬之心五品衙門有先期
舉行之例人當自盡何事呈詳今楊張初授安撫職銜
世轄凱里地土雖竭㳙埃之報莫酬浩蕩之恩况盛服
拜表儀衛聳衆目之觀瞻舞蹈嵩呼禮文起一方之景
仰丕變夷俗此其首圖楊張何不深思妄引施南事例
而乞求分豁也及照該司官品實與金筑相同每遇朝
覲之年應有進貢之馬但訪得本舍家道貧難衙門新
造舊官初復苗民纔附難以全禮責成相應量為寬恕
合無呈詳允日備行凱里比照宣慰金筑二司每年止
進聖節表一通黃絹袱一箇冬至正旦各表四通箋一
通紅絹袱一箇黃絹布袱各二箇及撰寫工食合令楊
張自行備辦或覓人謄寫俱從其便不許指此科歛苗
民致生嗟怨其紙劄籠銷并水脚銀兩俱與除豁免其
徵解仍候地方事妥給領憑印冠帶之日為始方纔舉
行毋再捏文申擾自惹罪究但進貢馬匹原係土官衙
門舊規難擅停止如蒙體念轉為會奏請賜蠲免以示
寬恤之意等因到臣查得接管卷内為解釋紛爭以安
地方事該提督雲南貴州四川湖廣等處軍務兵部尚
書伍文定會同川貴鎮巡等官議將四川凱里建設安
撫司衙門楊張擬授土官安撫職事改隸貴州會本具
題該兵部覆議題奉欽依降給印信文憑收候在官備
行川貴委官知府崔允等將勘處過起苗撥寨事情回
報前來臣因事體重大未經布按二司官覆勘有礙具
奏又經備行分守右參議柴經親詣彼中覈實未報間
隨據楊張呈為乞憐查照舊規以甦民困以安地方事
批行布政司議呈前因臣又看得遠人敬上之誠在儀
而不在物朝廷柔遠之道有義而亦有恩合進表文批
仰該司備行安撫楊張遵照工食費少不必𣲖擾苗民
其進馬一事仍候會奏施行去後續據右參議柴經呈
稱覈勘過起苗撥寨事情委俱停當别無窒礙等因除
將印信文憑給付楊張到任管事外臣會同巡按貴州
監察御史郭弘化議照得進貢馬匹在土官固有彛禮
在盛朝原有定制禮不可廢制莫敢違而安撫楊張既
得附籍受官正宜效忠納欵雖渥駒千里宛馬十乘之
獻尚不足以效芹曝之忱于萬一顧乃預為之辭雖三
尺之童亦知其不可然臣等嘗察其情而得其故矣自
昔楊友楊張父子與楊愛楊斌楊相等讎殺數十年招
聚流苗占據田業日事爭鬭性習兇頑喑嗚則彎弓睚
眦則挺劍馭之寡恩即反面忘主自相噬齧其禍有不
可勝言者今雖仰仗朝廷恩威消數十年之變于一旦
然地方之雲擾方戢人心之波搖未定流苗雖以起發
而土苗故態猶存似難以禮法驅迫況有土人向為亂
兵所逐者始得招回資計甚微蒙化日淺編茅結庋不
避寒暑扶攜聚落靡有生計若楊張復以貢馬之故而
有科差之擾是不察其疲羸之瘡瘠匪值其勢弗堪而
其情亦可隠者也伏望皇上俯念凱里為新造之域凱
苗皆新附之民止令照例進表以嚴天冠地履之分免
其進貢馬匹以示海涵春育之仁庶俾國體民情兩無
所失惟復仍照招撫流民事例姑待五七年之後生意
漸復事體漸安官有固志民有定業然後與各土官衙
門一體進貢均乞聖明裁處等因隨該巡按貴州監察
御史郭弘化題同前事俱奉聖旨該部知道欽此欽遵
通抄送司查得貴州四川等處土官衙門其宣慰使司
每年慶賀萬夀聖節歲貢及三年朝覲俱進有馬匹不
等其金筑等安撫司遇三年朝覲亦該進有馬匹俱經
本布政司變賣價銀貯庫今該前因通查案呈到部看
得貴州巡撫都御史劉士元巡按御史郭弘化會奏要
將凱里地方新設安撫司歲貢馬匹准令免進或待數
年之後生業漸復仍照舊例進貢一節臣等切惟旅獒
之貢載之周書元龜之賂咏於魯頌古先哲王非徒務
勤遠略實以風示外夷也我祖宗以來伐叛柔服四夷
咸賓一切珍異多見拒却獨於各夷常貢馬匹特容進
獻下至盔甲刀劍之微亦復收納其所貢馬匹或存留
在邊給軍騎操或變銀貯庫用備買馬差來到京人役
務加重賞以酬其值計其所貢常微所賞常厚而不惜
者盖不但嘉其來王之誠亦所以示無藏甲之意也百
餘年來各夷遵守不廢今若因凱里新立遽免進貢馬
匹不惟舊規有礙亦恐諸夷效尤但流離以勞來為本
新附以撫綏為先所據凱里地方逋叛甫平土官新設
事欠綜理民無定業既輸貢賦同於編氓若復責備一
時不無動其攜離之志各官會奏前來足見體悉夷情
顧惜國體相應議處合無候命下行移貴州撫按等官
省諭安撫楊張見得朝廷柔遠固不在物遠人朝貢貴
在輸誠所據舊規似難停免但念凱里地方苗夷初附
瘡痍未平所宜矜恤其歲進馬匹暫且停止待五七年
之後事有定緒民有定業仍照各土官衙門一體進貢
如此則新附苗民不致科擾鄰方諸夷自難效尤庶於
事體兩便惟復别有定奪均乞聖明裁處緣係乞憐查
照舊規以甦民困以安地方及奉欽依該部知道事理
未敢擅便謹題請旨嘉靖十年十月初九日具題本月
十一日奉聖旨這安撫司既係新設歲進馬匹暫且停
止待七年後照例進貢欽此
一西海遣人求貢納欵疏
主客清吏司案呈嘉靖十一年三月十六日准兵部咨
該巡撫甘肅等處地方兼管屯政都察院右僉都御史
等官趙載等會題議照(闕)族𩔖竊據西海二十餘
年騷擾邊境耕作失時兵馬調發倉廩空虛地方疲憊
今迺傾心求貢近過鎮羌永昌遄往不擾過肅州境外
聲言報功及稱續差通事趙真等隨帶賞賜叚布前去
各夷居聚處所審探見聞之實差來夷人供報懇求之
詞效順之迹似為不虛雖方來永保無虞未可逆料觀
目前輸誠欵附似難拒絶一節為照前項西邊進貢買
賣結親納欵及遣子入質授官降印建衛羈縻如曲先
罕東等衛事情先該鎮巡官會題乞要廷臣會議已該
本部題奉前項聖旨通行訪探議處去後未報案候間
今鎮巡官又奏前因照得延綏地方北邊侵犯總制尚
書唐龍躬臨調度地方隔遠期會難料若待會同勘議
則此等在邊觀望日久生變招釁誠如鎮巡等官所慮
合無除遣子入質授官降印建衛羈縻事情候總制等
衙門會議停當至日另行奏請定奪其所奏進貢買賣
結親納欵等項事該禮部掌行相應早為議處等因奉
聖旨禮部便會多官議了來說欽此欽遵備咨前來案
呈到部臣等看得(闕)原係小王子部落先年
因小十王據其女子戮其黨衆搆兵讎殺力不能支乃
遠竄西海蟠據有年搶掠甘肅地方殘破沿邊屬番為
中國肘腋之害久矣今據邊臣奏稱一旦傾心向化圖
卜特穆爾等属番前来求稱納欵聲言為邊立功就欲許
其入貢買賣結親和好又欲建衛質子授官降印等項
事情重大關係安危計議應否正係兵部職掌為照本
部主客一司專掌四夷進貢但係祖宗以來例該入貢
之國凡事照常奉行盖赴京自有常期夷使自有常數
貢獻自有常物賞賜自有常格館待自有常禮一應題
請事宜俱隸本部今西海(闕)竊據我土原非祖宗以
來入貢之國甘肅地方遠通西域原非北人入貢之路
況講和結親之說情形叵測通貢納欵之舉事體極重
非臣等所敢擅議且今樞筦大臣先嘗經略兩土人情
邊務聞見必真執政諸臣尤多陛下簡拔一時人望忠
誠謀國必有遠猷所據前事乞勅兵部會集廷臣從長
議處臣等亦不敢不參與末議緣係西海遣人前來求
貢納欵事理未敢擅便謹題請旨嘉靖十一年三月十
七日具題二十日奉聖旨已别有旨了欽此
一遠夷進貢疏
主客清吏司案呈奉本部送禮科抄出欽差總制陜西
三邊地方軍務兵部尚書兼都察院右都御史唐龍題
准巡撫甘肅右僉都御史趙載咨據陜西行都司呈奉
本職會案前事備仰本司會同兵守官將土魯番等地
面番王蘇勒坦莽蘇爾等差来進貢使人逐一詳審分别
存留起送姓名數目并所進馬駝方物查騐的確照依
往年事例造册責差的當官通伴送赴京領賞具由回
報施行奉此行間續奉本院會案准總制陜西三邊地
方軍務兵部尚書唐龍咨准禮部咨亦為前事備仰本
司照依咨案備呈該部題奉欽依内事理即便會同兵
守官將今次各國使人作急查照舊規及近年題准事
例應該起送者照例起送具起送存留數目開報其額
濟格依呼遜原非入貢番夷從長議處應否星速通行呈
報以憑會議奏請定奪奉此案查先據肅州衛起送土
魯番賽瑪爾堪天方國哈密額濟格依地面使人瑪哈瑪特
和里鼐翁等到司查騐間今奉前因依奉行該本司掌
印都指揮同知徐威會同肅州兵備副使粟登分守右
參將都指揮楊佑議令甘州撫夷百戸沙文通事馬榮
議審得呼遜王差來正副使和卓伯哩等供稱我們原
係賽瑪爾堪人分在北山地名額濟格依寄住賽瑪爾
堪二十日遠的路有番王呼遜管束裏頭順山住的人
都像(闕)模樣不通進貢正德十三年有呼遜王因土
魯番犯邊差着我哥哥都爾蘇等一十名隨帶方物前
來甘肅州通路奏報邊情赴京進貢挐去的賞賜錢糧
都交付呼遜王收了前年有呼遜王并大小頭目說先
前差着都爾蘇通路進貢去了這幾年不曾差人去衆
頭目寫了番本差着我和卓伯哩帶領五十八箇人進
着馬駝方物到了哈密遇和里鼐翁進貢回來他們說
且不要去我把賞賜送饋蘇勒坦王等我回來一答裏
去我們在那裏住了一年把進貢的馬駝偷的偷了死
的死了舊年十月和里鼐翁領着各國土人都來進貢
我們一答裏纔來到了肅州有撫夷百戸陳剛通事馬
驥審騐我們把額濟格依寄住賽瑪爾堪的話不曾說只
照呼遜王番本起送甘州令撫夷官通審出前情等因
得此案查正德十三年八月内據肅州衛騐放賽瑪爾
堪北山寄住瑪哈瑪特呼遜王差使臣都爾蘇等十名隨
帶方物前來奏報邊情起送赴京貢回是的卷查今次
呼遜王番本内云稱有舊例差著使臣去來朝廷恩顧
賞着各樣的賞賜打發回來等情一節為照原來各起
使人數多言貌相𩔖無從辯騐審究欲將和卓伯哩等
以額濟格依地面不准進貢以禮阻回但各人供報在額
濟格依地名寄住先次番人都爾蘇等則稱北山王今稱
額濟格依原非一起合無將和卓伯哩等照依土魯番事
例量起送數名其餘存留在邊候呈詳允日照例起送
惟復將騐過給軍馬匹量給官價以禮遣回通乞議處
除將土魯番等國土夷使查照舊規照例起送外為此
今將議審過前項緣由理合具呈伏乞照詳施行等因
到職案查嘉靖十年十二月二十五日准參將楊佑手
本開稱據使人瑪哈瑪特和里鼐翁等遞到番文一百八
十七紙内有印一百七十六紙無印一十一紙發肅州
衛督同撫夷千百戸陳剛等令通事馬驥等眼同譯字
番人雅克哈雅議得土魯番蘇勒坦莽蘇爾等番文七十五
紙差正副使瑪哈穆特和里鼐翁等一百四十九名天方國
蘇勒坦扎拉鼎等番文二十七紙正副使和卓阿克力
等五十四名賽瑪爾堪蘇勒阿卜協等番文五十三紙
正副使和卓瑪哈瑪特等一百六名額濟格依呼遜等番
文二十九紙正副使和卓伯哩等五十八名哈密衛襲
職都督穆爾瑪哈穆特等番文三紙夷使們拉伊斯瑪音
等四十七名等因開報前來已經備由會本具題并開
具揭帖送部查照及行該司將各番詳審分别存留起
送數目并所進馬駝方物查騐明白起送續准總制陜
西三邊地方軍務兵部尚書唐龍咨准禮部咨准職揭
帖前事又經會行該司查照舊規起送及會同兵守官
從長議處通行呈報去後今據前因會同鎮守太監陳
浩總兵官都督同知姜奭議照西域諸部其名號不
係我朝封爵先年入貢止據哈密忠順王開奏某處
某起人數今忠順王年久缺封哈密止照伴送之例
遇夷使到日差人伴送雖哈密之人知亦未真今據
行都司會審夷使和卓伯哩等供稱呼遜王等原在
賽瑪爾堪北山額濟格依地面居住且言半是(闕)先
年差使臣都爾蘇等進貢卷查相同則今日呼遜即
前日呼遜彼時稱北山則方隅今稱額濟格依則地名
耳但彼處遠方既無可稽供報詞語又隔譯審委難
取實及照先年呼遜已經進貢今次來使似宜俯從
如蒙乞勅該部計議合無念彼遠夷其名稱言詞不
必深較准令照依賽瑪爾堪等事例量與來使之中起
送數名以寓柔來遠人之意若以名稱尚殊詐冒難
免亦行鎮巡官以禮遣回給過軍人馬匹仍要兩平
償其價值酌於彼情參以事例通行奏請取自聖裁
等因奉聖旨該部知道欽此欽遵抄出送司案查嘉
靖十一年四月内該巡撫甘肅等處地方都察院右
僉都御史趙載揭帖開稱土魯番蘇勒坦莽蘇爾等差
正副使瑪哈瑪特和里鼐翁等天方國蘇勒坦扎拉鼎等
差正副使和卓阿克力等賽瑪爾堪蘇勒坦阿卜協等差
正副使瑪哈瑪特額濟格依呼遜差正副使和卓伯哩
等哈密衛襲職都督們拉瑪哈瑪特等差使臣們拉
伊斯瑪音等五起番夷各進貢緣由到部行據本館通
事王鳳查稱額濟格依呼遜係徼外回夷素未入貢今亦
差來使臣五十八名想是土魯番部落假稱國王名
色冒貢圖賞設謀詭秘亦未可知合行總制都御
史會同巡撫官從長議處應否奏請定奪等因奉
聖旨是欽此欽遵外又查得正德十三年七月内
禮科譯出瑪哈瑪特呼遜王等高昌話回回字奏文
三道上天恩命大位洪福大明皇帝前瑪哈瑪特呼
遜王頂上具奏因路途遥遠弟兄會不齊的上不
曾差人進貢中間不曾有使臣往來近日間有弟
兄們每會在一處了有約策旺要我與他做頭領
那一件事我全依從了有察哈台王衆人會同要
蘇勒坦莽蘇爾王做了王子其餘有名王子都歸順
了他蘇勒坦莽蘇爾王我兩箇要親厚的上說要相
換兒女這箇約會定了我來行察哈台王子的禮
既來的近了就來問安兒女上相應用的稀罕的
物件王子家裏應用的家火來朝廷前奏討我這
裏平安奏報朝廷有朝廷的安示將來進貢西馬
四匹達馬九匹專差使臣瑪哈穆特達爾罕做使臣
該用的求討的快些打發回來等因該本部議看
得前項求討等項番文不開是何地方及查無繳
到前項番王進貢抄冊有礙查題合連送該司仰
行大通事督同該管通事譯審前項求討番文是
何地方番王所差進貢使臣瑪哈穆特達爾罕等見
在何處有無到京其前項番文本使在於何處地
方何衙門封進逐一譯審明白開報行准鴻臚寺
等衙門大通事右少卿等官舍誠等手本據該管
回回通事劉泰等拘集土魯番地面使臣和卓瑪
哈瑪特人衆等審問前項禮科譯出瑪哈瑪特呼遜王
等高昌話回回字奏文是何地方何衙門投進使
臣瑪哈穆特達爾罕等有無見在到京有使臣和卓
瑪哈瑪特人衆等說稱我們不知前項番文何處封
進番王亦不知何地方番王差來使臣也不認得
等語據審得此看得近年以來在邊遞到番文俱
是鎮巡等官差人進送待該邊奏報本冊到部方
可明白己將前抄案侯外續止據陜西行都司指
揮使司起送哈密衛都督恩克保喇等差使臣呼
遜等赴京進貢謝恩備查竝無呼遜王差使臣都
爾蘇開通入貢緣由今該前因通查案呈到部看
總制都御史唐龍題覆遠人通貢一節先該巡撫
甘肅都御史趙載揭稱額濟格依呼遜入貢欲行照
例起送該本部查得本呼遜色不載舊典原非通
貢之國奏行總制會同彼處鎮巡等官從長議處
應否奏請定奪去後今總制都御史唐龍題稱據
甘肅撫夷百戶沙文等譯審得呼遜王差來正副
使和卓伯哩等供稱本番原係賽瑪爾堪地面人
分在北山地名額濟格依寄住正德十三年呼遜王
曾差使臣都爾蘇通貢一次意欲查照鎮巡官趙
載等所議准令照依賽瑪爾堪事例量行起送臣等
檢閱堂稿當年禮科譯出瑪哈瑪特呼遜王高昌回
回奏文三道内開差使臣瑪哈穆特達爾罕入貢該
本部看得前項求討番文未見明白又無繳到抄
冊仰該管通事譯審前項求討番文是何地方所
差進貢使臣瑪哈穆特逹爾罕見在何處有無到京
番文係何衙門封進後據大通事劉泰等回稱拘
集土魯番使臣譯審都云不知前項緣由本部己
行案候續止據哈密衛差來使臣呼遜等赴京
進貢謝恩而前項番文所稱呼遜王差來使臣
都爾蘇等實未嘗到京今據其詞未可輕信若許其
入貢則賽瑪爾堪載在會典見今己行照例起送番
使和卓瑪哈瑪特等在途并存留男婦共一百六名口豈
有一國而二王一次而兩起進貢之理况既譯審係賽
瑪爾堪地面人分在北山寄住緣何不將賽瑪爾堪進
貢使臣對審明白既稱寄住北山則即賽瑪爾堪部落
豈可擅自稱王擅求入貢倘因容貢之後他日與賽瑪
爾堪抗衡争長兵連禍結責將誰歸但係該邊守臣失
於稽查覺察遂將所進馬匹已行給軍騎操今守候日
久似難遣回合候命下本部移咨兵部馬上差人齎文
前去總制都御史唐龍轉行甘肅鎮巡官趙載等從長
酌議若事理可行保無後患依擬將額濟格依呼遜差來
使臣和卓伯哩等暫照賽瑪爾堪事例量行起送數人
赴京其餘存留在邊聽候給賞以全朝廷柔遠之道往
後入貢年分止許附搭賽瑪爾堪同來不許别稱王爵
自分國土有違國典惟復償其馬價以禮遣回未敢擅
便均乞聖裁再照鎮巡等官先因諸番入貢名種殊常
番文繁疊便當詳加譯審研究來歴備稽國典遵照事
例處分為是今既失策於前事遂難處於後既不能深
察彼情又不肯力扶國體則邊方重寄所賴何人合行
鎮巡官今後務要慎重邊防保全大體毋或好大喜功
召侮啟釁斯為禦戎上策但朝貢之禮事屬本部體統
名分不敢不嚴其守邊馭遠之道責在邊臣非臣等所
能知也仍乞天語丁寧申勅總制官重加省諭庶人知
警飭事出萬全遐荒畏服而中國常尊矣緣係遠人進
貢事理未敢擅便謹題請旨嘉靖十一年十月初十日
具題本月十三日奉聖旨這使人既守候日久今次暫
准照例量起數人入貢以後只著附搭賽瑪爾堪進貢
不許别稱王爵有違國典還說與總制并鎮巡官員今
後遇有諸番入貢務要詳加譯審遵照事例處分勿得
輕易許納致虧國體欽此
一欽奉宣諭夷情疏
主客清吏司案呈奉本部送准兵部咨該本部題為三
衛外兵入境搶擄人畜官軍對陣得獲馬匹器械等事
看得密雲地方大水谷關等處被諾延等衛外兵入境
殺死官軍夜不收掠去人口喪失器械等項一節為照
三衛夷人素稱恭順為我朝藩籬每年許其入貢二次
恩典優厚比與諸夷不同乃敢一面伴送入貢一面乘
機搶掠原情可惡論法該當執留貢使追究首倡為惡
者聲罪致討以彰我中國之威但入境搶掠不知何衛
部落未經譯審有礙議處及照邊鎮都御史總兵官調
度軍馬處置錢糧保障地方責任甚重故凡遷轉去官
俱係交代方許離任此自來舊規近該先任薊州總兵
官楊鎮被劾革任不候交代輙自回衛當時關防旗牌
符騐等項干繫至重不知何官擅自接受今都御史王
大用被劾奉旨回籍聽候本部懲楊鎮擅自離任之弊
隨查前例移咨本官暫管巡撫責任聽候交代實為邊
方長慮却顧今乃移咨迴避先去揆之事體未宜且勘
官行事應查應審人卷各自幹理亦不相妨即今該鎮
地方多事一時新任巡撫總兵俱未到鎮若從其去邊
方調度實為缺人再照鎮城東西參將周璿蕭陞周良
臣袁繼勲遊擊九聚等設官分職統兵防禦是乃職任
乃敢偷安玩敵以致節次侵入一犯建昌營水谷泉墩
再犯太平寨擦崖子關三犯大喜峯口關四犯密雲大
水谷關所據各官先時不能設策防禦臨敵又不能恊
力追剿論法本當提解重治但地方多事緊急用人之
際通合議處候命下之日移咨禮部查照先年省諭舊
規令大通事將三衛見在進貢夷使責問犯邊緣由及
宣布朝廷恩威殺伐利害令其悔悟懾服以弭後患等
因奉聖旨王大用著照前旨回籍聽候這地方既夷情
緊急你部裏便於各衙門相應官員選差一人暫去代
管毛伯温再著馬上差人催取前來其餘依擬欽此欽
遵咨部送司於嘉靖十一年十二月二十五日拘喚見
在進貢三衛夷人頭目棟阿等到部當堂令該管通事
昌孝等宣布朝廷恩威殺伐利害令其悔悟及責問各
夷犯邊緣由說稱作歹的人我來了不知道我既在關
作歹我們也不敢來進貢纔省諭的話我們回去說與
都督喀喇台等知道如查有作歹的人送來邊上等語
看得泰寧諾延福餘三衛祖宗建立為中國藩籬自來
效順比與諸夷不同今累次犯邊再三責問答以不知
且要回去告稟在衛都督追尋犯邊之人送邊懲治觀
其情狀似與無干但夷情叵測難以遽處合將各夷省
令回還外再照國家制馭邊方之道貴在恩威竝用法
守不失我祖宗設立三衛夷人一年兩貢恪有定例館
穀之厚賜予之繁恩至渥矣以故夷人畏威向化稱臣
欵塞不敢驕背但邇年以來巡撫總兵不得其人怯懦
蓄縮苟且姑息既不能振揚武略以致夷人跋扈全無
忌憚謀國之臣又不能循守祖宗舊制濫容進貢冒與
官職以致夷人父兄子姪争肆求討苟不如志輙來犯
邊甚則邊臣受其賄賂譯使與之交通啟釁挑禍懷奸
蓄患要非一日況此敵患切門庭癰藏肘腋其於國家
之事可憂方大不但損威傷體而已合候命下之日移
咨兵部轉行彼處巡撫并今次差去科道查勘等官從
實察訪犯邊夷人是何酋首屬何部落其陽為進貢隂
肆侵犯竟出何謀根極貢使犯順之情追究邊臣失守
之故徑自奏請定奪伏望皇上留情邊事振厲國威文
武得人紀綱申飭則裔夷自服中國自尊邊境肅清而
宗社永安矣所有奉旨宣諭夷人文字開坐進呈凟塵
聖覽緣係欽奉宣諭夷情事理未敢擅便謹題請旨嘉
靖十一年十二月二十六日具題本月二十八日奉聖
旨知道了便行巡撫及差去科道官著從實查訪犯邊
夷人是何酋首部落明白來說欽此
一夷情疏
主客清吏司案呈奉本部送該通政使司連狀送據土
魯番夷使瑪哈瑪特和里鼐翁等告稱我們是嘉靖十年
十一月有蘇勒坦莽蘇爾王差我們謝恩進貢來到肅州
東關寺裏安住本月内有陳太監差家人王洪問我們
要去好馬伍箇薩哈廉一箇玉石三塊留下好的一塊
重三斤退回兩塊捨力孫皮三十箇鐡角皮三十條西
羊布二疋銀鼠皮一百八十箇大葡萄六斗小葡萄五
斗有我們衆人來京進本了也不見下落今我們去禮
部去告賞行到兵部前正撞見陳太監的家人王洪挐
我們的東西本人來了纔得明白是我們挐去禮部告
了别的要了東西的都這箇人來了我們的都明白如
蒙乞送禮部憐憫遠夷有此具告等因到部送司及據
陳太監家人王洪口供於嘉靖十年八月内夷人奶翁
等在肅州地面與軍民人等交易是陳太監分付與伊
買馬等項委果得過馬五匹并玉石一塊不知斤兩鐡
角皮二十張捨力孫皮二十張銀鼠皮一百二十張鎖
袱一段薩哈廉一段鎖子葡萄大小共四斗西羊布一
疋說到甘州與伊價銀後洪只在肅州居住不知陳太
監到甘州曾否還伊銀價據此除將王洪責令中兵馬
司牢固監候并願與同監夷使二名呼爾班逹巴巴薩哩
俱取收管外案呈到部看得夷使瑪哈瑪特和里鼐翁等
所告前情既經奏行兵部題奉欽依轉行陜西巡按御
史查勘去訖今本夷又於兵部衙門外將奏本人役撦
挐到部告出前情其怨懟不平驕悍無忌甚是有傷國
體但前項馬匹玉石等物審據太監陳浩家人王洪所
供得過銀鼠皮等物數目多寡與和里鼐翁原奏大略
相同則夷人所告不虛事為有據為照中夏之待外夷
界限貴嚴所以古者大夫無境外之交本朝法例有索
取之禁所據前項夷人到邊凢我守疆之臣一言不可
與之潛通一錢不可與之私易況賈胡尚利易啟戎心
今太監陳浩受朝廷邊方重寄乃敢違法貪黷至此不
惟取侮外夷抑已敢犯重憲若是果的實情罪非輕但
本夷輙擅挐人全無畏忌王洪應口供認無復辯詞中
間或有隠情未可逆測但裔夷訟中國事關大體合當
從重明白議處既不可墮外夷之計以損國威亦不可
失遠人之心以召邊釁又不可縱邊臣之貪以屈國法
且據通事人員譯知和里鼐翁等口稱欲聲冤闕廷要
求明白恐亦未可諉之查勘可以杜結況此夷今在輦
轂之下尚爾跋扈憑陵若回至甘肅地方事情不明夷
心不服則二三邊臣豈能控制驅遣況已被夷人訴訟
跡涉嫌疑勢難壓服搆禍生事理所必至臣等以為此
事在朝廷當大有處分方保不害治體如蒙乞賜宸斷
勅差法司錦衣衛堂上官各一員給事中一員前往甘
肅地方會同總制官巡按御史作急勘問若夷使奶翁
等所奏俱實將各官所得夷人原物盡行追給明白仍
量調人馬將一行進貢夷人防送先行督令出關務在
起程回國去訖勘事官方許回京具奏請旨然後將有
罪人員從重處治如此庶夷情早得明白發遣不致逗
留縱肆而朝廷令嚴法重亦足以服遠夷之心矣臣等
愚見區區伏乞聖明留神緣係夷情事理未敢擅便謹
題請旨嘉靖十二年二月十八日具題二十日奉聖旨
這夷情便差法司錦衣衛堂上官并給事中各一員押
帶王洪及夷使前往甘肅會同總制尚書唐龍及巡按
御史查提應審人犯逐一從公勘問明白具奏定奪各
寫勅與他其餘依擬行欽此
一夷情疏
主客清吏司案呈嘉靖十一年十一月該陜西行都司
都指揮同知徐威等起送土魯番并天方國等地面蘇
勒坦莽蘇爾王等差來夷使瑪哈瑪特和里鼐翁等赴京進
貢該本部將各夷使進到方物騐收及將各番王求討
事情俱經具題給賞外即今差官督發各夷起程查得
今次土魯番入關進貢共二百九十名天方國一百三
十七名緣舊例各夷入貢十人内准與起送一人其土
魯番等處來貢止許與哈密依時同來竝不許過十人
後為寬禁例以舒夷情事又准每十人起送二人其土
魯番天方國兩處先年赴京人數多不過二十餘人惟
是今次到京人數倍多且開列地面王號動致數十以
致求討之文不勝其繁不惟違越舊規抑亦非以小事
大之體若不及今區處將來踵襲故常於賞賜則難於
應付於體統則難以制馭恐非善後永久之圖等因案
呈到部看得西域諸國載在會典惟是土魯番天方國
賽瑪爾堪等乃其國號其稱王者亦止是一人前此求
討番文除國王外多者不過十餘紙大抵皆稱王母王
弟王子頭項其餘部落地面𩔖稱頭目名色惟是今次
土魯番開稱王號者七十五人天方國稱王號者二十
七人不别孰為國主孰為部領今次勅書回賜之間若
一槩具答如其所稱則是所開地面皆係入貢之國而
彼國亦無復君臣之辨矣此等事體大有關係廟堂之
上宜有處分一以尊中國之體一以折外夷之奸況其
稱號名目既多則貢物雖微自當如例給賞求討相同
自當逐項回答且一次准許日後遂為成例將來不副
其無厭之求則執詞啟釁未必不由於此宋人歲幣之
事盖可鑒已所以富弼當國家事勢逼迫之時猶力争
獻納二字古人慎重事體如此遠人豈得不畏我朝以
堂堂一統國勢尊強非前代比況列聖相承神威聖武
四夷震疊泰山之勢何所不壓而蕞爾小夷乃或肆其
狡詐槩稱王號僭凟天朝揆諸國無二主之義責之以
小事大之道彼將何詞為此臣等議得今次回賜勅書
除各國國王一人宜從本等稱號其餘恐未可𩔖以王
號回答合無請自聖裁勅下内閣輔臣從長議處撰勅
一道發明華夷君臣大義備述祖宗相待外夷恩威並
用舊規丁寧天語示以畫一之令責付進貢夷使齎還
本國宣示國王俾知遵守庶懷柔之道制馭之方各得
其宜斯為聖王禦戎之上策矣臣等膚淺之見未知遠
猷伏惟聖明裁擇緣係夷情事理未敢擅便謹題請旨
嘉靖十二年四月十三日具題本月十五日奉聖旨依
擬欽此
一夷情疏
禮科抄出少傅兼太子太師吏部尚書華盖殿大學士
張孚敬等題今該禮部手本開稱今次進貢夷人土魯
番稱王號者七十五人天方國稱王號者二十七人欲
將勅書除國王一人宜從本等封號其餘未可𩔖以王
號回答合無請自聖裁勅下内閣輔臣從長議處撰勅
一道責付夷使齎還本國宣示國王俾知遵守等因奉
聖旨依擬欽此欽遵臣等反覆思維看得西域諸國稱
王數多恐是本國封授或伊部落自相稱呼皆未可知
又查得先年土魯番等國進貢使臣多寡不同稱王者
亦曾有三四十人俱以王號回答今次若不依來文止
回答本國國王一人誠恐夷情不恊執詞觖望合無仍
勅禮兵二部再加從長議處停當奏請定奪務使國體
尊嚴夷情懾服庶得禦戎之道矣等因奉聖旨卿等以
所議欲仍命禮兵二部從長計議亦是慎處之道其稱
王還查舊文同否一併議來禮兵二部知道欽此抄出
到部臣等議得土魯番天方國自弘治正德及嘉靖八
年以前入貢屢次其赴京使臣求討物件稱呼名號竝
未有如今次之多是以本部欲乞聖裁勅下内閣輔臣
從長議處誠欲尊崇國勢節省國儲將以少效芹曝之
愚也今内閣輔臣題稱前因復蒙陛下勅令禮兵二部
從長議處是臣等初意欲伸中國之威而惜夫體輔臣
之意恐召外夷之怨而啟乎釁皆以納忠於陛下非為
身謀也但看得西域諸國稱王號者惟土魯番天方國
賽瑪爾堪三國節年入貢其餘如日落等國國名尚多
來朝絶少自與土魯番等國不相統屬查得土魯番自
弘治正德以來入貢十三次天方國自正德以來入貢
四次每次稱王號者多止一人或二人三人其餘多稱
頭目親屬嘉靖二年八年天方國稱王號者始多至六
七人土魯番稱王號者始多至十一二人而二年内賽
瑪爾堪始稱王至二十七人内閣題稱先年亦曾有稱
王至三四十人者盖即嘉靖二年併三國而數之有此
數也若今次土魯番則七十五王天方國則二十七王
而近日續到賽瑪爾堪則五十三王併而數之則為百
五六十王矣是前此來朝稱王竝未有如今次之甚其
所稱王號查與舊文竝無相同即有同者地面又復不
同及查先朝回賜勅書弘治以來或止回本國國王一
人其餘頭目親屬即該載一勅之中或一地面幾處内
一地面頭目幾名不拘多少賜勅一道或各照親屬名
色如嘉靖八年每人賜勅一道今開列地面既多稱呼
王號者尤多揆諸舊例殊為參差不一必欲依文回答
如往年賽瑪爾堪例但恐彼時亦出於一時不審不及
致詳之過恐未可遂以為例襲而行之也況賽瑪爾堪
止因嘉靖二年添稱王號二十七人此其肇端今次遂
致倍踰其數豈不可為鑒哉查得成化元年該禮部議
稱土魯番等國今後來朝經由哈密地方者就彼聽候
同來竝不許過十人及不得假作别番名目濫放入關
此係著例可考者也弘治元年該甘肅鎮巡等官奏稱
哈密地面同賽瑪爾堪天方國等處使臣六百一名土
魯番三起男婦四百十四名口俱來進貢本部為照差
人過多冒賞太濫議擬合於六百一名口内量准二百
名其天方國果係原來夷人量准十數人起送來京其
額外多餘并土魯番等三起合俱以禮阻回及請勅切
責鎮巡官員今後務要照例騐放起送其守關原報官
員行巡按御史查提問罪此係禁例之嚴近在孝宗之
朝非遠也則是前此國家之處三項夷人固嘗禁其不
得假濫名目亦嘗節其起送人數至於土魯番三起男
婦四百餘人又嘗盡數以禮阻回既而於鎮巡騐放官
員則加切責於守關原報人員則行提問是皆老成謀
國之臣其重體惜費伸威振法處置曲盡固未嘗慮
有他患也臣等竊謂自古中國之於裔夷當其來朝入
貢雖嘉其納欵之誠未嘗直與拒絶至於貢期方物未
嘗不有體例為之節制其或名號僭差言詞侮慢未嘗
不正以大義責其無禮必如此而後有内夏外夷之辯
天冠地履之分庶幾德可遠施威可遠加而中國不失
為中國矣今土魯番天方國稱王太多事關國家大體
若謂其本國封授則前此舊文所無若謂其部落相呼
則不當聞於闕下若止依來文回答則土魯番天方國
皆一國也恐自此而為數十國矣若𩔖以王號答稱人
與勅書一道竊恐自今以後各項地面各執所得勅書
率其部落任意加增將來無時入貢勢難阻絶貢使日
增則道路有司供費日甚賞賜回答無有紀極以府庫
有常之財似不足以充谿壑無涯之欲況臣等昨來親
赴左順門看給回賜土魯番天方國所費禮物不貲其
織金蟒龍各樣鳥獸段匹俱係永樂年間織造之物顔
色鮮明金縷緻密非近年織造者可及詢之管庫人員
亦云見今積貯空虛後將難繼且夷人所貢鐡銼等件
俱無用之物而竭我帑藏以應彼求討是敝中國而事
外夷恐非計之得者也臣等愚議合無查照累朝舊規
成化弘治年間事例今次回賜勅書除本國國王一人
應從原來稱號其餘止宜照依原來各項地面名目直
書不用王字不拘地面多少給賜一道不必人與一勅
於本國國王勅内伸重天語少加詰責今後不許濫稱
别項地面王號止照先年頭目名色入貢使知國無二
王大義仍乞定以貢期限以人數不許其來朝無時如
此庶幾正名定分謹始防微伸中國之威懾外夷之心
禦戎之策斯為得矣臣等管見區區如此若夫長慮熟
計弘見達識為國家建千百年久遠之謀實惟密勿元
臣職掌絲綸之事伏乞聖明仍勅輔臣參酌臣等查議
稽按累朝舊章應否從長處分使國體尊安惟復依文
回答使夷情順悦臣等擅難定擬伏乞聖裁緣係夷情
及奉欽依卿等以所議欲仍命禮兵二部從長計議亦
是慎處之道其稱王還查舊文同否一併議來禮兵二
部知道事理未敢擅便謹題請旨嘉靖十二年四月二
十九日具題五月初四日奉聖旨是這各夷勅書每國
稱王只准一人餘俱作頭目字樣欽此
一請給勅書疏
主客清吏司案呈先該本部等衙門會議得今次回賜
土魯番等國勅書除本國國王一人應從原來稱號其
餘止宜照依原來各項地面名目直書不用王字不拘
地面多少給賜一道不必人與一勅等因會題奉聖旨
是這各夷勅書每國稱王只准一人餘俱作頭目字樣
欽此除備行翰林院撰給去後節該内閣退出手本稱
說每國地面人名數多回賜并求討物件尤多若共載
一勅紙張短窄難以該載等因案呈到部看得臣等原
議大略惜王號之答無非尊崇國體之意伏奉欽依仍
足正名定分伸威正法可為萬世遵守者也其回賜勅
書臣等原議不必人與一勅良以王言如絲其出如綸
故議欲少賜裁抑以慎重綸綍亦使不為異日藉口沿
襲得以加增入貢將無紀極況訪得各夷每次回賜勅
書人齎一道每勅用馬二疋用跟隨人夫二名騷擾地
方陵虐驛遞皆以勅書為詞但前此賜勅數少驛遞猶
可支持若今次土魯番天方國共百有二人若賜勅一
百二道其勢益盛其為地方之擾驛遞之害何可勝言
聖王之政惠近以及遠春秋之法詳内而略外此臣等
所以有前議也今因内閣說稱前因連日差官請勅議
擬未定各夷羈住日久專待勅書啟行為此臣等今日
親赴内閣會同輔臣面議委的人數太多紙幅短窄不
能共載一勅及議得各地面夷人頭目既已更易名稱
須更人與一道使知朝廷回答恩典正名大義似亦穏
便況止是回賜禮物之文與詔諭國王勅書不同合無
伏候聖裁俯從臣等會同内閣今議其求討夷人宜照
依原來番文頭項人與一紙候寫完之日總封完固共
為一通責付夷使瑪哈瑪特和里鼐翁和卓阿克力二人
各齎回本國國王照名給散庶朝廷之體統外夷之觀
聽驛遞之便益無不於此得矣緣係請給勅書事理未
敢擅便謹題請旨嘉靖十二年五月十六日具題本月
十八日奉聖旨依擬欽此
一雩壇禮儀疏
祠祭清吏司案呈該本部題伏覩崇雩壇告成除祭器
樂舞舞衣等項一應事宜先已具題奉有欽依行移各
該衙門欽遵外所有儀注先該本部參酌欽定祈穀儀
注議擬上請迄今未蒙欽定發下及樂章未經翰林院
撰擬臣等仰惟皇上敬天勤民稽古建事比歲肇建雩
壇於圓丘之旁以祀天禱雨為民祈福誠帝王之重務
子育元元之盛心也竊惟本壇儀注樂章係出肇創初
制必須預為酌定演習熟閑庶修舉雩祀之時禮備樂
和可以宣達隂陽感通上下且當著之祀典永示遵守
所據本壇告成日久其儀注樂章俱未經擬定目今天
時亢暵臣等欲恭請聖駕出郊致禱但裁擬未定未可
舉行相應具請伏望皇上念兹雩祀重事聖朝特典萬
幾之暇將前次進呈儀注俯垂睿覽早賜聖裁仍特命
翰林院撰擬樂章祀文發下本部及所司遵奉施行遂
令載諸祀典以昭一代之休臣等幸甚天下幸甚等因
題奉聖旨這雩祀樂舞禮儀你每考議一帖來看欽此
欽遵臣等謹按古者大雩之祀命樂正習盛樂舞皇舞
夫凡祭非不用樂也獨雩祀用盛樂凡樂必備歌工舞
士獨雩祀重舞盖樂舞者無非假聲容之和以宣暢隂
陽之氣詔告天地之間以達神明之情耳而雨者乃天
地之施必隂陽和而始降也此神理感通不過如此然
上世之禮無所於考而後代之制不能皆同亦未能盡
合先王之禮臣等請參酌古今為之會通除一切奠獻
樂歌禮節具如常儀外惟盛樂皇舞之說宜稍依據古
人創為聖朝之制臣等請三獻禮成之後九奏樂止之
時燎揚將舉贊者宜贊樂奏雲門之舞樂舉乃贊禮畢
仍命儒臣檃括雲漢詩詞别製雲門一曲使文舞士武
舞士竝舞而合歌之雲門者乃周官大司樂以祀天神
之舞取其雲出天氣雨出地氣也堯取以名樂亦本此
耳仍於正樂之外神樂觀增設鼓吹數番選教舞童百
人青衣執羽繞壇周旋歌雲門之曲而舞曲凡九成而
始奏禮畢其舞節樂數合候命下行太常寺少卿張鶚
逐一議擬會同本部參酌停當伏請聖裁所據前項加
增樂舞及先經進呈儀注謹參錄一通開坐上請伏乞
聖明特賜裁正頒下遵奉施行臣等不勝幸甚緣奉欽
依這雩祀樂舞禮儀你每考議一帖來看事理未敢擅
便謹題請旨嘉靖十二年五月初十日題十四日奉聖
旨是依擬行欽此
計開
大雩乃祀天禱雨之祭如遇一歲天氣亢暵
則于季春之末禮部具奏請行雩禮得旨
行欽天監擇仲夏吉日具奏舉行
一前期五日太常寺奏請欽命文武大臣每
日視牲
一次日太常寺奏祭祀如常儀
一前期三日告請太祖配神于太廟行一獻
禮
一前期二日太常卿同光禄卿面奏省牲如
常儀
一正祭前期太常寺陳設如儀是日早免朝
錦衣衛備法駕設板輿于奉天門正中上
常服乘輿至南郊由西天門歴昭亨門降
轝過門陞輿至崇雩壇之西降轝禮部太
常官導上由東左門入正南靈星左門入
壇由中陛左陞至壇恭視神位畢出至神
庫視籩豆至神厨視牲畢導駕官導上至
幕次具祭服出導駕官導上由左門入内
壝靈星左門入壇典儀唱樂舞生就位執
事官各司其事内贊奏就位上就御拜位
典儀唱迎神奏樂樂止内贊奏四拜上四
拜平身(傳贊百官同)典儀唱奠玉帛奏樂
内贊奏陞壇上陞至上帝前奏跪搢圭上
跪搢圭司香官捧香跪進于上左奏上香
上三上香訖捧玉帛官以玉帛跪進于上
右上受玉帛奠訖奏出圭導至太祖前(儀)
(同進香并帛俱右)奏復位樂止典儀唱進
俎奏樂齋郎舁饌至内贊奏陞壇上陞至
上帝前奏搢圭進俎出圭導至太祖前(儀)
(同)奏復位樂止典儀唱行初獻禮奏樂内
贊奏陞壇上陞至上帝前奏搢圭捧爵官
以爵跪進于上右上受爵獻爵上獻訖奏
出圭奏詣讀祝位奏跪上至讀祝位跪(傳)
(贊百官皆跪)樂暫止内贊贊讀祝讀祝官
跪讀訖樂復作内贊奏俯伏興平身(傳贊)
(百官同)導至太祖前(儀同前)奏復位樂止
典儀唱行亞獻禮奏樂(儀同初獻惟不讀)
(祝)樂止典儀唱行終獻禮奏樂(儀同亞獻)
樂止太常卿進立于壇前東向立唱賜福
胙内贊奏詣飲福位上陞至飲福位奏跪
奏搢圭光禄卿捧福酒跪于上左内贊奏
飲福酒上飲訖光禄官捧福胙跪于上左
内贊奏受胙上受訖奏出圭俯伏興平身
奏復位上復位内贊奏四拜上四拜平身
(傳贊百官同)典儀唱徹饌奏樂執事官徹
饌訖樂止典儀唱送神奏樂内贊奏四拜
上四拜平身(傳贊百官同)樂止典儀唱讀
祝官捧祝進帛官捧帛掌祭官捧饌各詣
燎位上退拜位之東立典儀唱望燎奏樂
樂奏雲門之曲内贊奏禮畢導駕官導上
至幕次易祭服畢還宫(壇上樂舞不止九)
(成乃止)
一雨澤疏
祠祭清吏司案呈該本部題奉本部送據順天府呈先
奉禮部劄付該本部題奉欽依仰本府率屬祈禱雨澤
等因到府率領僚屬官吏人等擇日齋戒於各廟虔誠
祈禱除本年五月十三日節降微雨未遍不開外至十
九日申時分天降雨澤至酉時止普沛肆野入土約有
三寸理合呈報施行等因到部送司案查先該本部題
稱今春徂夏亢暵不雨今照例行順天府率屬祈禱奉
聖旨依擬欽此續該司禮監太監戴永傳奉聖旨今春
徂夏雨澤愆期農事可憂朕心怵惕你部裏已奏令順
天府率屬祈禱了今自明日始朕與爾文武羣工各修
省齋心滌慮以俟甘澤青衣朝參辦事雨降後如故禮
部知道欽此又該司禮監太監韋霦傳奉聖諭朕惟時
雨未降麥苗稿矣昨有旨令順天府率屬祈請久未感
通今自本月二十九日始爾遣官各致齋三日於五月
初二日卿言祭北極佑聖之神侍郎若水祭東嶽泰山
之神春祭都城隍之神道瀛祭漢前將軍夀亭侯之神
務秉潔誠以格神貺欽此傳奉到部節經通行欽遵外
今該前因案呈到部臣等仰惟皇上憂切蒸黎慮深稼
穡宸衷積念天意遽迴移造化之玄功革隂陽之常數
致兹甘雨尚及農時布護彌漫和氣同帝謨之廣運滂
沱霑霈天澤與恩波而竝流肆野同歡玖農相慶天心
默佑閭閻歌大有之年帝力何知海宇洽無為之化臣
等謬司邦禮樂此歲功優渥均沾涓滴無補惟知慶忭
百倍恒情所據向來陛下減損服御飲膳及臣下朝參
服色并諸燕享之禮宜遵照先奉欽諭壹切如故事事
臣等未敢擅便謹題請旨嘉靖十二年五月二十日具
題二十二日奉聖旨是亦有諭了欽此
一修省疏
祠祭清吏司案呈奉本部送禮科抄出少𫝊兼太子太
師吏部尚書華盖殿大學士張孚敬等題今日臣等趨
朝忽見彗星復出於東北約在畢昴之間光芒稍見臣
等竊惟變不虛生仰惟皇上聖德格天自足以弭變致
祥但臣等奉職無狀祗懼之心不能自已除另行自陳
外合無令該部具奏通加修省以回天意等因奉聖旨
彗星為異退而復見者四矣上天垂戒朕敢不祗懼卿
等各思匡逮不必自疏便擇日朕於殿陛祭告爾文武
羣工宜痛加省慎以贊朕不逮上回天意禮部知道欽
此欽遵抄出送司案呈到部臣等仰惟陛下秉純聖之
德勵精明之政兢兢業業欽崇天道顧畏民碞可謂至
矣乃兹彗星之異三歲四見至厪聖心祗懼卜日躬即
殿陛行祭告之禮勅大小羣工痛加省慎重以贊朕不
逮為言此實明王克謹天戒之心一念抑畏之誠固以
感格於冲漠之表妖星之退天意之回必有響應者矣
但揆厥所由實由臣等佐理無狀鰥曠廢職積愆稔戾
之所致也除欽遵明命痛加省慎外仍通行榜示大小
羣工一體欽遵以十二日為始青衣朝參辦事至祭告
後三日而止仍乞天語丁寧申勅羣臣自今伊始凡一
切用人行事務宜秉執公正絶去私邪勿餙虛文務宣
實政庶幾仰承德意以上答天心實為宗社生靈幸甚
緣節奉欽依禮部知道未敢擅便謹題請旨嘉靖十二
年六月十二日題本日奉聖旨依擬爾文武羣工俱與
有天工之責各宜痛滌乃心秉公持正以贊朕躬勿視
為故事欽此
一公務疏
祠祭清吏司案呈奉本部送禮科抄出南京禮部等部
右侍郎黃綰等題案照各准本部咨准工部該戶部等
衙門會題該欽差總督漕運兼巡撫鳳陽等處地方都
察院右副都御司劉節題開地方應議事宜内一件建
城垣據直隸鳳陽府申前事議照各府州縣俱有城池
鳳陽府乃國家根本重地所設留守司并鳳陽府縣以
及八衛一所獨無城池可為防守累經建議拘於方向
有礙年歲荒歉既舉復輟合無再行南京禮工二部各
委堂上官一員并欽天監熟知地理風水官員親詣鳳
陽府精加相度如果便利無礙相應建築甎城就行定
擬闊狹遠近并興造規模畫圖貼說仍計合用工料徑
自奏請裁奪等因該戸部等衙門會議題奉欽依咨行
工部看得所題建築甎城事宜相應勘處備咨到部轉
委臣等親詣鳳陽府查照都御史劉節所議前項事宜
逐一相度查處徑自奏請定奪隨該臣等行委南京欽
天監冬官正許濟等并中都留守司署正留守孫璽等
鳳陽府知府李瑜等各親誼相度隨據委官冬官正許
濟等呈稱相看得鳳陽府治原無城垣止存土埂五十
餘里中有皇城一座内包萬歲山東西山勢相連皆拱
對皇陵其萬歲山正當前案自建皇陵到今土脉靈氣
秘結年久誠恐建築城垣不免開壕動土關係匪輕今
將相過緣由圖樣呈乞照驗等因又據該司府各回申
亦稱風水有礙等因相同臣等又經親詣陵寢及府治
處所逐一相度切照鳳陽府治所關固宜有城池以為
保障都御史劉節之奏誠為地方急務但仰惟皇陵乃
宗社萬年基本而鳳陽府治正在皇陵前面護砂明堂
之中凡附近四圍山場地土累朝以來例有重禁不許
軍民砍伐樹株掘取土石開鑿窯井及皇城内外不許
耕種近陵處所不許置設油榨恐有震驚況今欲築鑿
城池大興工役山川風氣焉保無傷且皇城所包萬歲
山即皇陵案山所以聖祖當時建立皇城形如半月抱
向皇陵其東西鐘鼓二樓并各城門臺基亦皆拱向又
看得周圍城基止有萬歲山後北門一段見存甎城數
丈其餘俱是土牆亦無開鑿壕河及查中都誌書亦云
土牆無壕竊想聖祖建極開基三十餘年九州四海周
思曲慮無有不至高城深池隨處創建未嘗患財力之
不足豈有龍飛故鄉之地慮猶未及而惜此數十里城
池之費哉盖有深意存乎其間而非今日所敢輕測也
若欲於此建築城池決當審避以故前此累經相勘人
員不敢明言姑以年向不利地方荒歉為辭臣等親詣
相度實見陵寢所關如此焉敢苟徇一方私見依違兩
可不為陛下明言以致萬一之誤哉伏乞聖明留神睿
斷庶於根本重地可保萬全而臣等叨蒙任使之責可
無負矣等因奉聖旨禮工二部看了來說欽此欽遵抄
出送司案呈到部看得南京禮部等部右侍郎黃綰等
題稱先該戸部等衙門會議備咨坐委臣等親詣直隸
鳳陽府相度應否建置甎城事宜臣等看得本府在皇
陵前面護砂明堂之中凡本陵附近四圍山場地土累
朝例有重禁不許伐木取土等項恐有震驚今欲築鑿
城池大興工役有傷皇陵風氣決當審避一節為照鳳
陽府治皇陵所在乃聖朝祖宗根本之地山川靈秀王
氣所鍾不宜震驚騰洩誠如各官所議相應依擬合候
命下二部行移彼處巡撫官及咨都察院轉行巡按御
史并各該衙門一體遵守不須築城則皇陵永固而長
保億萬年無疆之休矣緣奉欽依禮工二部看了來說
事理未敢擅便謹題請旨嘉靖十二年七月初九日具
題十一日奉聖旨是欽此
一公務疏
祠祭清吏司案呈奉本部送禮科抄出南京禮部等部
右侍郎黃綰等題各准本部咨該戸部等衙門會議前
事題奉欽依咨行到部坐委臣等親詣直隸鳳陽府地
方精加相度應否建置甎城臣等到彼相度恭詣皇陵
備審山川形勢有無妨礙因見寳山背面有孔數處似
係狐狸所穿不勝駭愕切見凡人墳墓遇有此等孔穴
皆知掩塞恐於氣脉有傷況皇陵靈氣所鍾乃宗社萬
年根本萬一狐狸之𩔖藏匿其中日積月累往來穿穴
為害匪輕乞勅該部詳議差官一員帶同諳曉風水員
役親詣寳山處所看騐孔穴淺深如有狐狸等物在内
務要設法驅除就將孔穴擇日填塞緣此舊無事例以
故看守人員不知所處仍乞天語叮嚀奉侍内臣及奉
祀官員自今以後皇陵周圍内外務要不時相看遇有
前項孔穴即便奏聞掩塞毋令積久滋深等因奉聖旨
禮工二部看了來說欽此欽遵抄出送司案呈到部看
得南京禮部等部右侍郎黃綰等題稱近因坐委臣等
親詣鳳陽府相度應否建置甎城到彼恭詣皇陵審看
有無妨礙因見寳山背面有孔數處似係狐狸所穿誠
恐日積月累為害匪輕乞要差官帶同諳曉風水員役
看騐擇日填塞一節為照皇陵係聖朝祖宗神靈體魄
妥藏之地其寳山背面又為切近玄宫處所豈宜狐狸
得以穿穴誠宜急用填塞今該各官看騐具奏前來相
應依擬合候命下禮工二部各差屬官一員帶同欽天
監諳曉地理人役前去督同彼處府衛掌印官親詣皇
陵寳山背面看騐孔穴即便如法填塞仍行翰林院撰
告文太常寺關領香燭帛一并齎捧前去及行彼處撫
按官着落有司備辦祭品擇日躬行祭告行事務要填
補停當修築堅固事畢畫圖貼說具奏覆命緣奉欽依
禮工二部看了來說事理未敢擅便謹題請旨嘉靖十
二年七月初九日具題十一日奉聖旨是欽此
一慶皇朝彰聖德以贊中興之世以昭治化之隆
少攄圖報疏
祠祭清吏司案呈奉本部送禮科抄出朝天宫道錄司
致仕左玄義張振通奏臣籍係閩之福安留江唐上柱
國端國公之後葉也臣少游泮水蚤失父天戶役交連
官司逼迫臣弘治壬子赴京因風土不服疾患屢作藥
石無功遂憑親禮部祠祭司郎中林壂保息本宫苟全
性命故宗老氏之門頗識清微之旨臣謬膺前職拙守
山林晨夕焚香於蒼穹之下上祝皇圖日永聖夀天長
國泰民安風調雨順海不揚波三邊息塵嘉靖五年正
月初五日欽蒙聖恩命臣撰修道教清微典章臣恭奉
德音敢不敬承節次書完進繳臣僻居無用之地至賤
至愚不幸出五倫之外負愧負慚臣修道四十二年功
無毫髮感聖皇莫大之恩慚無補報際中國文明之世
形穢士風洪惟聖主陛下天縱英華光文恊帝至仁育
物勇智自天四海歸仁萬邦恊慶大孝啟慈闈之下德
音溥寬大之恩當河清海晏之時正君聖臣忠之日千
祥至止萬國交懽相職隆爕調之寄文風當大振之時
聖德日新經筵朝進學盖羣英之表仁孚萬國之春招
天地之至和慶君臣之同德萬邦獻頌千載難逢臣觀
歴代聖王無如今日之盛矣臣於祝釐之餘徒抽黃而
對白不知沿流以失源作國朝中興詩二十一首天降
寳露詩一首白鵲呈祥詩一首白兔獻瑞詩一首金臺
八景詩九首武夷九曲詩十一首皇陵八詠詩八首輔
臣贊和詩一首共成一册謹錄上進伏望皇上以天地
為量矜其愚不錄其咎當萬幾之暇曲垂采覽益加宸
翰正之萬感賜臣前序臣不勝感戴天恩之至等因奉
聖旨禮部參看了來說欽此欽遵抄出送司案查左玄
義張振通緣係先年乞陞受職人數於正德十六年六
月内奉詔裁革原非致仕案呈到部參看得革職左玄
義張振通本以流俗微跡託身玄教先因夤緣冒濫陞
職後遇詔例裁革閒住正宜幽藏跧伏攻苦食淡以畢
餘齡庶幾無玷清規苟全末路乃復假借儒墨杜撰瞽
言雖皆歌咏聖德紀述禎祥之詞然鄙俚紕繆言不成
章且古人里巷歌謠固未嘗禁其自為但不當猥以疵
賤塵凟宸嚴實為僭踰至欲請乞宸翰賜之序文尤屬
狂悖之極究其用心無非呈技眩名希圖叙用據法所
當究治合候命下之日將本道參送法司問擬應得罪
名用懲不恪俾狂妄小人知有朝廷之尊而無忌憚者
足警於將來矣緣奉欽依禮部參看了來說事理未敢
擅便謹題請旨嘉靖十二年八月十六日具題十八日
奉聖旨是張振通着法司提了問欽此
一祭祀日期疏
祠祭清吏司案呈該欽天監開送擇到嘉靖十三年分
祭祀日期副本到司案查先該本部欽奉聖諭令該監
官另具一副本來看了方着進正奏欽此今該前因案
呈到部今將該監開到祭祀日期副本一本理合隨本
先行進呈御覽請旨發下其正本仍令該監於本月初
八日早照例于奉天門設案由中路進奏緣係祭祀日
期事理未敢擅便謹題請旨嘉靖十二年八月二十六
日具題二十八日奉聖旨有諭卿言了欽此
一陳情比例懇乞天恩賜復封號恭承祭祀慶賀
以便稱呼以竭愚衷疏
儀制清吏司案呈奉本部送内府抄出岷府冠帶管理
府事彦汰奏切念臣猥以凢庸幸叨宗末每懷靡及補
報無由臣於嘉靖四年按法規諫逆弟彦泥反累革爵
仰荷聖明在上公道昭彰該部詳議臣之奏詞果遭屈
枉題奉明旨復臣冠帶管理府事臣已感戴皇上曲賜
生成之恩至矣盡矣臣時加悔悟自新勉圖報稱益當
知操盈之戒豈敢興覬覦之私伏念臣管理府事恭承
祭祀山川社稷慶賀聖夀等節且隨班行禮者則有各
該郡王暨諸將軍以下宗室及官吏生員人等居臣之
後臣居班首未蒙賜復封號稱呼誠為不便以故昧死
懇乞天恩賜復舊封王號庶乎行禮之間祝讃有儀觀
瞻不失臣查得石城端隠王子鎮國將軍宸潣子拱梴
查比代府武邑王聰&KR1948;蜀府華陽王申鍷沒後俱得復
奏緣由比奏隨該禮部議得宸潣既是查明止因迎父
册而失拜君恩縱下人而誆騙民財比與聰&KR1948;申鍷打
死人命敗壊祖宗神廟奸謀等事者尤為不同原情酌
理相應追封祭葬又查得管理府事弋陽王拱樻首為
伊祖奠壏先因訐奏寧靖王奠培革爵奏辯亦得追封
臣因按法諫弟以致褫爵伏望皇上篤念親親一視同
仁乞賜復臣封號俾臣得以竭誠慶祝祗承祭祀有便
稱呼臣昧死投陳不勝懇切戰慄之至等因奉聖旨禮
部知道欽此欽遵抄出送司查得嘉靖十年十月内該
勅賜攝理府事岷世子譽榮奏稱懇乞特賜綸音復父
舊爵免其攝理一節該本部查例議擬具題看得庶人
彦汰犯該荒淫敗度抗制擅權幽囚嫡母至於焚死親
逼多官令其稱臣僭分千名不守國法其獲罪降革與
見灂鍾鍑事體頗同今岷世子屢次奏乞辭免攝理以
全子道情詞懇切義重天倫況彦汰降黜既久懲艾已
深改過自新或能仰遵先前聖諭但爵位難以議覆合
無准令岷世子辭免其庶人彦汰查照見灂鍾鍑事例
授以冠帶令其管理府事惟復别有定奪恩典出自朝
廷等因覆題奉聖旨譽榮既累次具奏情詞懇切你每
又這等說彦汰與冠帶管理府事着務要敬遵祖訓改
過自新如再不悛國典具在必不輕貸欽此欽遵外今
奏前因案呈到部看得岷府冠帶管理府事彦汰奏乞
比例賜復封號以便慶祝祗承祭祀稱呼一節參照彦
汰先因幽囚嫡母致死逼令多官稱臣犯罪深重革爵
降為庶人後因世子譽榮累次奏乞辭免攝理府事以
全子道情詞懇切該本部題奉欽依准令辭免彦汰授
以冠帶令其管理府事恩至隆渥彦汰自宜恪遵成命
安守常職勉圖後善以副朝廷篤厚親親之意却乃不
能痛加悔艾輙又攀援覬覦煩凟聖聽相應切責再照
該府長史等官職專輔導不能以理匡諫致令任意奏
擾各該官員據法亦應究治但恭遇嘉靖十二年八月
二十五日恩詔所據該府官員相應免罪伏望皇上將
彦汰嚴加戒諭務令遵守先奉明旨用心管理府事不
許似前奏擾若再不安分守法定行查照本部原日題
奉欽依仍令世子譽榮管理府事仍舊革去冠帶庶幾
法令嚴明恩威兼著而宗室知所警畏矣緣係陳情比
例懇乞天恩賜復封號恭承祭祀慶賀祝讃以便稱呼
以竭愚衷及奉欽依禮部知道事理未敢擅便謹題請
旨嘉靖十二年十月初三日題初五日奉聖旨是彦汰
着照舊冠帶管理府事不許再來奏擾如違定行處治
不饒欽此
南宫奏稿卷四
