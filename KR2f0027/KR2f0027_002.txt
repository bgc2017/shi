南宫奏稿卷二
明夏言撰
一定擬郊廟粢盛疏
該司禮監太監鮑忠題嘉靖十年二月二十六日奉聖
旨西苑等處但有空閒土地都要耕種五榖牛具種子
并應用農器奏領銀錢買造使用欽此本月二十九日
臣帶領本監右監丞宋興等并内官監太監温璽等及
官匠人等親詣西苑等處逐一將空閒土地通行丈量
過共七頃九十四畆五分畫圖貼說具奏節該奉聖旨
有點的都要宜時耕耘種五榖欽此欽遵有點的地計
六頃三十七畆三分一釐内除建造帝社稷壇無逸殿
豳風亭省耕亭恒裕倉省斂亭并御路稻池界境糧場
及蠶宫各衙門直殿碾磨農夫農器房屋占用一頃二
十畆一分七釐行間該戸部印信手本為快覩親耕陳
愚見以禆化理事該順天府宛大二縣送到應用農夫
牛具種子犁耙鍬鋤等器臣就會同戸部右侍郎張雲
郎中張玩及府縣委官李僉等督率農夫於本年三月
十一日起將堪種土地五頃十七畆一分四釐耕治播
種五榖間續奉聖旨先蠶壇着戸部栽培小樣桑樹欽
此臣又同右侍郎張雲并兩縣上林苑監委官侯璽魏
夢吉等於先蠶壇西夾道栽植小樣桑樹七百八十株
完備訖臣仍督率播種既畢將牛具發出又買辦騾一
十六頭西苑專力耕種責令老人孫泰等管領農夫孫
得玉等將水旱田禾自春徂夏及秋沿段履畆耘耨澆
灌三時既畢禾稼告成刈穫登場揚簸堅實除獻新進
用留種并稭奏賜各衙門不開外謹將見在收過各色
糧八百五十八石八斗二升七合於本年八月二十五
日眼同右侍郎張雲郎中張玩等逐一盤量明白運輸
恒裕倉管事奉御郭真等看守訖臣竊惟農桑王業之
本小民之依古先哲王之所慎重者也但載諸典籍未
有見諸行事今聖上定耕藉之儀立先蠶之制身先天
下風動四方實千古而一見者也如蒙乞勑該部著為
令典使歲有常規以供郊廟粢盛之用以昭聖上敬天
勤民之意以立萬世永遠之規臣下情不勝忭躍快覩
之至等因隨該戸部右侍郎張雲題同前事俱奉聖旨
是君后耕蠶以供郊廟粢盛衣服除親蠶已定有儀注
了今將西苑隙地命内外官員耕種五榖已經收穫藏
貯恒裕倉内着禮部查照著在令甲每歲定擬戸部官
二員管領耕種各郊廟合用粢盛定擬數目支給其田
地頃畆農夫牛具冊籍喂養等項一應事宜都立為一
定規制以垂永遠庶稱朕敬天事神之意便開具来看
欽此欽遵行據藉田祠祭署呈報常年郊廟合用粢盛
等項數目前來案呈到部臣等竊惟古者天子躬耕以
供粢盛是以有千畆之藉恭惟皇上敬天勤民憲則古
典耕藉之禮每歲舉行猶以郊坰遼遠不得時時觀省
又即西苑之中以為農桑之所雖於農務有内外之分
而恪共神祀之心則一也兹者農事告成御廩充實乃
命有司定擬支給之常以供郊廟粢盛臣等查得舊規
郊廟百神之祀所用粢盛以及葱韭芹菜醬醋之𩔖悉
取給於神倉乃今西苑之獲固足以供一歲祭祀之用
但藉田之舉皇上躬執三推而公卿共宣其力校之西
苑為重西苑之事雖屬農官督理而皇上時省耕斂校
之藉田特勤所據二倉之儲委當分屬兼支以供郊廟
祭祀合無每歲將藉田之所出者藏之南郊圓廩方倉
以供圜丘祈榖先農神祗壇歷代帝王長陵等陵以及
百神之祀西苑之所出者藏之恒裕倉以供方澤朝日
夕月太社稷帝社稷太廟世廟祫祭禘祭先蠶先師孔
子之祀庶稱我皇上敬天禮神勤重至誠之意而内外
倉廩之儲皆得以供明薦事體便而禮意周矣謹將查
過每年該用粢盛等項數目開具揭帖隨本進呈乞惟
聖明裁定嘉靖(缺)聖旨是郊廟粢盛支給數目都依擬
行其田畆農夫等項冊籍立為定規的還會同戸部擬
議來說欽此
一計處西苑事宜以重粢盛疏
先該本部題該司禮監太監鮑忠題奉聖旨是君后耕
蠶以供郊廟粢盛衣服除親蠶已定有儀注了今將西
苑隙地命内外官員耕種五榖已經收穫藏貯恒裕倉
内着禮部查照著在令甲每歲定擬戸部官二員管領
耕種各郊廟合用粢盛定擬數目支給其田地頃畆農
夫牛具冊籍喂養等項一應事宜都立為一定規制以
垂永遠庶稱朕敬天事神之意便開具來看欽此欽遵
該本部將粢盛數目議擬開具上請奉聖旨是郊廟粢
盛支給數目都依擬行其地畆農夫等項冊籍立為定
規的還會同戸部擬議來說欽此欽遵臣等仰見陛下
重神祀而勤民生拳拳於稼穡之務是以經畫畎畆優
復丁夫會計穜稑之種樹藝之宜各有章程至於錢鎛
芻牧之微亦皆揆策商訂著之典籍以為永圖陛下所
其無逸之心真足以綿宗社無疆之福者也臣等欽遵
明諭會同戸部尚書許讚等將田畆袤延之數農官督
理之規饋餉耕夫之費畜牧種植之務一一籌計開立
條件進呈御覽伏候命下行令各該衙門一體遵守紀
之冊籍歲歲舉行以為定式仍行史館採錄以彰昭代
之良規以作則於萬世緣奉欽依還會同戸部擬議來
說事理未敢擅便謹題請旨
計開
一每年遵照欽依戸部侍郎一員雲南清吏
司郎中一員於春作之時提督管理直至
收穫仍不妨部務
一耕熟地五頃十七畆一分四釐每年合用
各項種子聽督理官於見收穫内照數支
用
一耕地騾頭共一十六頭每騾一頭日支草
三束料一斗宛大二縣俱按月造冊赴部
關領勘合赴御馬監倉場委官主事處放
支
一農夫五十名及管農老人四名養騾夫八
名每名日支口糧三升宛大二縣按月造
冊赴部坐撥太倉糙粳米内支給仍免本
身差役
一恒裕倉看守人役遵奉欽依太倉取撥軍
斗三十名應用
一凡遇農忙時月或車水及拔稻鋤地等項
農夫應用不敷許令府縣委官於外雇進
應用計日酌量輕重給與工食工畢即行
退出
一每年收成畢日内外提督官員總將放過
各項糧數備造文冊進呈
一見今置備農器物件等項遇有損壊令内
官監增修送用
嘉靖十年十一月十九日題二十二日奉聖旨這西苑
田畆農具等項你每旣會議停當立為定規着各該衙
門遵行還送史館纂輯欽此
一時享太廟奉安神主疏
該輔臣張孚敬李時翟鑾題稱孟夏時享太廟臣等俱
係欽命捧主官員思得太廟先年祭祀止設衣冠行禮
皇上改行出主誠為得禮之正又臣等恭覩皇上誠敬
篤至徧詣各廟躬自啓納未免過勞臣等於心竊有未
安臣等愚見合請今後太祖神主皇上躬自安設其各
廟帝后神主各令内外捧主官員自行安設啓納等因
奉聖旨禮貴可久依所言行欽此欽遵臣言承乏禮官
備員捧主看得前者行禮專於恭捧神主以奉陛下出
納奉安至於啓匵又係内府近侍官員陛下每廟躬行
奉安出納備極恭敬周旋甚勞誠如輔臣所請伏蒙陛
下嘉允甚慰臣心但禮旣更正便合注為定儀所據捧
主出至殿庭初事啓匵出主奉安及終事納主於匵非
一人能兼必先有安置之處或增設佐佑之人方能成
禮從事在即臣言未敢擅擬伏乞聖裁示下以便欽遵
三月二十九日題本日奉聖旨是捧帝主大臣以太常
官佐之捧后主以神宫監内侍官佐之欽此欽遵今擬
儀注一通伏乞裁定施行
計開
捧帝主大臣捧至神位前跪太常官跪取匵置
神位御褥之左捧主大臣將神龕通授太常官
跪捧大臣奉帝主出安奉於神座太常官以神
龕置匵所仍以匵韜之退祭畢捧主大臣詣神
位前跪太常官啓匵先捧龕跪大臣奉帝主納
龕中太常官還授大臣仍取匵韜之大臣捧入
寢殿奉安捧后主内臣捧至神位前跪内侍官
跪取匵置神位御褥之右捧主内臣將神龕通
授内侍官跪捧内臣奉后主出安奉於神座内
侍官以神龕置匵所仍以匵韜之退祭畢捧后
主内臣詣神位前跪内侍官啓匵先捧龕跪内
臣奉后主納龕中内侍官還授内臣仍取匵韜
之内臣捧入寢殿奉安嘉靖十一年四月初一
日題本日奉聖旨依擬欽此
一定擬泰神殿禮儀疏
本年九月二十日本部尚書兼翰林院學士臣夏言於
重華殿面奉聖諭泰神殿石座既成朕當親往奉安禮
卿宜具儀来看欽此已經欽遵具儀呈覽於十月初九
日欽奉聖諭神御版自奉天殿奉詣泰神殿仍朕親奠
獻餘依擬欽此臣等隨詣泰神殿恭視庭陛丈尺及陳
設神案拜位之所其殿内除神御臺座之外僅足行禮
加以正配位各設神案縱横聯屬隙地無幾皇上躬親
奠獻請於正位三爵俱當自西面東而獻配位三爵俱
當自南面北而獻庶便周旋又泰神殿南向石陛原遵
奉欽定五級每級高可尺餘恐於登降未便合無行令
工部會同内府衙門添造木陛展為九級臨期安設以
便行禮臣等謹遵聖諭定擬儀注并將恭視過殿庭丈
尺圖樣一幅隨本進呈御覽候命下之日行令各該衙
門一體遵奉施行
計開
一吉日行欽天監選擇
一捧神主合用太常寺執事官十一員行該
寺定擬奏請
一配殿合用分獻大臣二員臨期太常寺奏
請
一先期翰林院撰祝文太常寺備脯醢酒果
制帛香燭錦衣衛備隨駕儀仗
一前一日上行告廟禮畢太常寺設神輿香
案於奉天殿設神案貳於泰神殿神案貳
於東西配殿各設祭品如常儀香案壹於
丹墀正中司設等監設上拜位於香案之
南讀祝位於正位神案之南大次於圜丘
左門外
一是日質明上具常服詣奉天殿行上香一
拜三叩頭禮畢退立於殿東西向執事官
捧昊天上帝神主次捧太祖高皇帝神主
又次捧從位神主各奉安輿中訖錦衣衞
舉輿由殿中門出大明門正陽門入昭亨
門歴圜丘至泰神殿門外正位配位神輿
舁入停於殿外丹墀從位神輿停於殿門
外兩傍先是百官俱常服於南郊迎候上
乘輅由大明門正陽門西天門入至昭亨
門外偏西降輅禮部太常寺堂上官各二
員導上由圜丘外内壝靈星左門入繞圜
丘東至泰神殿丹墀内執事官就神輿中
捧昊天上帝神主由中道至殿中陞石座
奉安於龕中次捧太祖高皇帝神主次捧
配殿從位神主各奉安訖典儀唱執事官
各司其事内贊奏就位典儀唱迎神内贊
導上詣香案前奏跪奏上香司香官以香
跪進於上左上三上香訖奏復位奏鞠躬
四拜典儀唱奠帛行初獻禮内贊導上升
殿詣上帝神位前奏奠帛捧帛官以帛跪
進於上右上受帛奠訖奏獻爵捧爵官以
爵跪進於上右上受爵獻訖導上詣讀祝
位奏跪贊讀祝讀祝官跪讀訖奏俯伏興
平身導上詣太祖神位前(儀同)奏復位分
獻官各詣配殿行奠帛獻爵禮典儀唱行
亞終獻禮(如前儀唯不讀祝)分獻官(儀同)
上復位内贊奏鞠躬四拜典儀唱讀祝官
捧祝進帛官捧帛各詣燎位上退立于拜
位之東内贊奏禮畢導引官導上出至大
次陞座鴻臚寺引導駕執事等官贊行一
拜三叩頭禮次引百官(儀同)畢上乘輅還
宫
一禮部堂上充請神導引官太常寺堂屬充
捧神位官先期具名題請欽定禮部官一
員上香行禮
一前一日太常寺設香案於泰神殿丹墀正
中
一將事之夕三更一點導引捧神位等官詣
泰神殿行上香一拜三叩頭禮畢太常寺
官九員分詣東西配殿陞石座各請從位
神牌出龕先雷師次風伯次雨師次雲師
次周天星辰次二十八宿次五星次夜明
次大明捧降丹墀東西向立太常寺官一
員詣配位石座請太祖主出龕本寺少卿
一員捧降至殿中西向立本寺官二員詣
正位石座分立左右請上帝神版出龕本
寺卿一員捧降至殿中南向立禮部堂上
官導引出殿先上帝次太祖次大明次夜
明次五星次二十八宿次周天星辰次雲
師次雨師次風伯次雷師由圜丘北門陞
壇先正位次配位次從位各依原序先後
奉安於神座訖候上至大次率各官上香
官致詞復命叩頭出祭畢如前儀捧主官
仍依次奉神版神牌神主禮部官導引入
殿以次納於龕中奉安訖各官仍行一拜
三叩頭禮出
一遣官代祀奏定禮儀䟽
該内閣輔臣宣示臣言欽奉聖諭朕面生癬痒别無他
恙待二三日必消暫免視事用示卿等及轉示禮卿言
知之欽此欽遵臣等切惟今歲天氣亢旱鬱熱早發陛
下偶生面癬正緣感熱所致照得本年五月十一日夏
至陛下將躬祀皇地祗於方澤臣等仰惟今春聖體違
和祈榖上帝之禮已嘗遣官代行天相聖明茂綏多福
固已倍萬康寧但即今四月中旬尚爾燠熱比及夏至
煩溽必甚况恒𤾉已久暑氣驟酷北郊在安定門外比
之南郊稍遠陛下躬冒炎鬱遠即郊野萬一衝冒暑雨
臣等實甚不安合無不為常例今歲北郊特免躬祀暫
遣大臣一員恭詣行禮陛下齋居九重精意潛達亦足
以展祗肅神祗之敬待明歲夏至氣候清和照舊舉行
似為便益臣等再惟陛下奉天法古啓建郊壇去歲禮
成之初陛下恭行祀事春朝禮日秋夕禮月穆穆皇皇
對越顒若固足以展肇稱之敬而立萬世之規矣臣等
仰惟陛下父天母地每歲宜躬承祀典其朝日夕月遣
官行禮朝日則遣文職大臣夕月則遣武職大臣著為
常典其於郊祀隆殺之義聖躬保護之道似為兩盡亦
不為越禮臣等無任區區伏惟聖明裁擇嘉靖十一年
四月二十一日具題二十四日奉聖旨是今春祈榖祀
天朕以疾未躬行北郊依擬暫命大臣行禮朝日壇間
歲一親祀以甲丙戊庚壬年行事夕月并神祗壇每三
歲一親祭以丑辰未戌年行事著為令典又該本部題
稱本年五月初十日夏至大祭地於方澤合無不為常
例今歲北郊特免躬祀暫遣大臣一員行禮等因節奉
聖旨是北郊依擬暫命大臣行禮欽此欽遵臣等竊惟
前項郊祀之禮雖經奉有欽定儀注止是皇上躬祀之
儀其暫行遣官儀注未經裁定及查得大明集禮内有
遣官奏告圜丘方澤儀注其行禮之節甚為周悉臣等
竊惟禮以定上下别嫌疑而郊祀又禮之重且大者其
遣官行禮儀注若不預為詳定未免涉於僭儗非所以
明等威一觀聽也臣等謹將欽定儀注及大明集禮逐
一參詳撰為遣官行禮儀注一通開坐上請伏乞聖明
裁定
計開
一祭祀前期太常寺具本上請欽定遣官職
名遣官受命報名謝恩齋宿如常儀先一
日遣官及分獻陪祀官各致齋於祭所
一是日先期太常寺陳設如圖儀設遣官拜
位於壇下内壝正中設遣官讀祝位於壇
上避御拜位近北陛設典儀贊引官位於
遣官拜位之南贊引引遣官分獻陪祀官
各服法服候於壇壝外南向立典儀唱樂
舞生就位執事官各司其事贊引引遣官
由内壝右靈星門入贊就位典儀唱瘞毛
血唱迎神奏樂樂止贊四拜遣官及衆官
各四拜平身典儀唱奠玉帛奏樂贊陞壇
遣官由壇西陛陞至皇祗香案前贊跪搢
笏遣官跪搢笏司香官捧香跪于遣官右
贊上香遣官三上香訖捧玉帛官以玉帛
跪於遣官右遣官受玉帛奠訖贊出笏贊
引引至太祖前(儀同)贊復位樂止典儀唱
進俎奏樂齋郎舁饌至贊引贊陞壇遣官
復由壇西陛陞至皇祗前贊搢笏進俎出
引至太祖前(儀同)贊復位樂止典儀唱行
初獻禮奏樂贊陞壇遣官由壇西陛陞至
皇祗前贊搢笏捧爵官以爵跪於遣官右
遣官受爵贊獻爵遣官獻訖贊出笏贊詣
讀祝位遣官退至讀祝位贊跪遣官及衆
官皆跪樂暫止贊讀祝讀祝官跪讀訖樂
復作贊俯伏興平身遣官及衆官皆俯伏
興平身引至太祖前贊搢笏捧爵官以爵
跪於遣官右遣官受爵贊獻爵遣官獻訖
贊出笏贊復位樂止典儀唱行亞獻禮奏
樂(儀同初獻惟不讀祝)樂止典儀唱行終
獻禮奏樂(儀同亞獻)樂止贊引贊復位遣
官復位贊四拜遣官及衆官四拜平身典
儀唱徹奏樂樂止唱送神奏樂贊四拜遣
官及衆官四拜平身樂止典儀唱讀祝官
捧祝進帛官捧帛掌祭官捧饌各詣瘞位
奏樂贊禮畢樂止贊引引遣官及衆官以
次出太常寺具福胙於神所禮成奏進宫
嘉靖十一年五月初三日題初五日奉聖旨是依擬行
欽此
一議處雩壇事宜疏
竊惟大雩之祭乃古先帝王為民切至之心蓋以建巳
之月萬物始生故請命上帝以祈膏雨其與祈榖之祭
意義本同慨自秦漢以來正雩禮廢顧兹茂典有待而
行仰惟皇上敬天勤民稽古善治斷自淵衷特下勑旨
令臣等恭建雩壇於南郊天神降休臣民丕應固將成
之不日永奠萬年臣等行與駿奔豈勝慶幸所據祭器
樂舞等項必須斟酌古今以成一代鴻章鉅制庶幾仰
稱皇上祈天保民之盛心臣等謹逐一議擬開坐前件
請自聖明裁處
計開
一祭器臣等仰惟雩壇之制雖與圜丘不同
而大雩之祭比之祈糓實𩔖其玉帛邊豆
醴齊牲牢等件俱合照祈糓品數伏乞聖裁
一爐鼎照得雩壇止去地一級其四圍合用
爐鼎四箇壇面合用爐鼎二箇比之圜丘
所用合稍减四分之一庶規制相等欲候
命下轉行内府鑄造
一燎壇按陳氏禮書曰雩祀既祀上帝必升
烟後世謂用火不可以祈水而為坎瘞殊
非古禮今照雩壇焚帛合用燎壇一座其
高廣規制乞命工所内外官會議建造相
擇吉地畫圖上請惟復止用燎爐俱乞聖裁
一樂舞謹按月令仲夏命樂師修鞀鞞鼓均琴
瑟管簫執干戚戈羽調笙竽竾簧飭鍾磬
柷敔大雩帝用盛樂而杜氏通典亦曰雩
五方上帝命樂正習盛樂舞皇舞蓋雩祀
之禮所以祈雨澤必備極聲容之盛以詔
告於天地之間而宣達隂陽之氣故郊以
禮為重雩以樂為主今照雩祀在近雖杜
氏五精之帝其說近誣而四時成歲之功
所據雩祀上帝合照圜丘樂舞之數以四
方之色成造樂舞之服務極鮮明令彩色
錯然舞歌間作足以達宣和氣庶稱古人
盛樂皇舞之制
一樂章合用迎神奠帛進俎獻爵徹饌送神
等曲乞命翰林院撰擬請自聖明裁定
嘉靖十一年三月十三日題十九日奉聖旨准用燎壇
着工所會議畫圖来看樂舞服色還查議停當具儀依
擬欽此
一懲邪說以正典禮疏
該直隸廣平府儒學教授張時亨建言明倫大典節目
未盡本原未究乞要更議以覺羣疑一節臣等仰惟陛
下大孝之志通於神明上聖之資總兼述作即位以來
既追尊皇考位號又恭建世廟以崇萬世之祀閟宫有
侐祀事孔明在列聖既無統序之嫌於皇考已極尊崇
之實愛親敬祖偹制盡倫本之聖心播之天下傳之後
世已無纖毫可議今張時亨乃謂向年皇考之喪禮制
未備乞行追補廟號未稱乞行更定及欲刻懸皇考聖
像奉以歲時及請聖母衣帝服正位内庭請陛下執皇
太子禮關决政事又欲自皇上誕生之日以至即位之
年追改鍾祥年號等事則其誕謾無稽瞽惑觀聽狎侮
朝廷全無忌憚其罪有不可勝言者夫自皇考升遐之
日迄今閱有歲年一旦輒廢吉禮更從凶制言之不祥
孰大於此且皇考享世廟特祀之尊為百世不遷之主
以奉天子禮樂顧不足以盡聖人無窮之孝而乃欲下
倣匹夫之行為刻木奉祀之禮哉况皇考隆名徽號尊
上有年𫝊之天下萬世簡册昭明彼一介小人乃敢擅
擬廟號且杜撰俚言全於諡法無據聖母德擬姜莘譽
齊任姒閨門之化直與二南同風乃欲躬被帝服與政
外庭陛下光臨大寳久握乾綱大君天下十有一年於
兹乃欲重屈萬乘之尊俛執青宫之禮不惟瀆䙝慈元
上戾祖訓抑且冒干宸極潛抑主威據法誅心罪在不
赦况陛下誕生之歲乃武宗皇帝在御之辰豈可盡削
編年預承國統所據狂悖之言有干憲典之重事關國
體漸不可長參照張時亨本以市井庸流狎邪無恥昔
年叨冒甲科因選期不及輒投赴金水河陳訴則其决
性命以饕富貴之心已見於筮仕出身之日今復厭薄
卑官妄生邪說假以上書希求進用且時亨以進表來
京事完日久乃敢潛住京師妄行奏擾事屬欺慢在法
難容再照近日有等無知小人不事本等職業專務窺
伺風旨摭拾狂言逞奸飾詐連章累奏妄議朝廷典禮
究其所自𩔖皆不識一丁往往假手奸人與之代筆抑
或在位不才臣僚諷使狂愚以覘探上意非惟輕瀆聖
聽抑且有乖政體若不痛懲一二無以警戒將来如蒙
乞勑錦衣衞將張時亨拿送都察院查照律例從重問
擬請自上裁仍乞特降嚴旨出榜禁約今後但有無知
小人假以建言擅議宗廟及干涉宫闈指斥乘輿者治
以重罪使知國法嚴明不容輕犯而爵賞至重難以妄
干庶奸邪屏息而治道光矣嘉靖十一年三月十一日
題十三日奉聖旨尊崇大禮朝廷已有定典張時亨假
以建言為由輒敢妄議意在希圖進用又潛住京師日
久依擬着法司提了問欽此
一酌古典舉望祀以祈聖嗣疏
先該大學士李時等題竊惟皇嗣者天子之儲貳宗廟
社稷萬民之所係屬在今日所最重而至急者伏望皇
上於新春之首親製祝文分遣廷臣齎捧香帛前往各
該嶽鎮地方竭誠祈禱等因奉聖旨朕思日前卿等此
奏出於忠懇至誠不當已者但遣使遠出未免擾吾百
姓今一面分遣道士齎捧香帛幡祝去令彼處官員竭
虔行禮一面就於今建地祗壇卿等往詣祈告仍行卜
筮於太廟禮部會翰林院議具奏来欽此欽遵會同大
學士李時等謹議仰惟皇上因輔臣之請軫祚胤之懷
將禱祠山川以祈鍚羡然不欲分使遠出重煩百姓陛
下一念惻隱之仁已足以覆宇内而育羣生矧於胤嗣
之祥寧不足以塞本支百世之盛乎臣等聞虞書云望
秩於山川周禮男巫掌望祀望衍說者謂衍進也蓋山
川在遠不能一一就祭故延進其神遥望而秩祭之也
乃者皇上兆建祗壇以崇隂祀自嶽鎮海瀆以及遠近
名山大川莫不懷柔即此而行祈禱之禮適合古人望
秩望衍之義但古者望祀之禮山川並行而兹者輔臣
之請止於嶽鎮臣愚以為海瀆山川之神其含英畜萃
以發祥效靈者與嶽鎮同功况基運翔聖神烈天夀純
德諸山又為祖考妥靈之地猶之木本水源枝流所賴
以遠茂者祈禱之禮似不可缺但欲逐位遣官奠獻誠
恐壇面窄隘不便周旋合無每壇簡命大臣一員主行
奠獻之禮其五府九卿并勲戚重臣俱令一體陪祀以
同致感格之誠所據祈告之禮誠今日所當舉行者也
但陛下欲於太廟之中仍行卜筮此固陛下尊祖敬神
之盛心但太卜筮人之書今不可考而世之所𫝊又皆
末技淺數與古不同况天子所用龜必千歲而蓍長九
尺乃為靈異即今卒未易得似難舉事秪修望秩之祀
以竭祈禱之誠則百神效靈默翊皇祚重光繼明之慶
當不占有孚矣臣等欽遵聖諭考據古典并撰擬儀注
一通上呈御覽恭候聖明詳定欽奉施行
計開
一吉日行欽天監擇取
一祝文行翰林院撰擬
一祭七壇牲牢品物行太常寺備辦前期陳
設如常儀禮神制帛青紅黃白玄共二十
七段
一主行奠獻文武大臣共七員臨期禮部疏
名上請以候欽命典儀贊引執事等官俱
於太常寺屬官内差委
一前期三日分祭及執事者俱於本衙門齋
戒如常儀
一是日質明分祭官各具祭服登壇典儀唱
執事官各司其事贊引贊就位各官俱就
位典儀唱迎神贊引導各官各詣香案前
贊跪贊搢笏贊上香司香者各以香進各
官俱三上香訖贊出笏贊復位贊鞠躬四
拜典儀唱奠帛行初獻禮贊引導各官詣
神案前贊搢笏贊奠帛捧帛者各以帛進
各官俱以帛奠訖贊獻爵捧爵者各以爵
進各官俱受爵獻訖贊出笏導各官詣讀
祝位贊跪贊讀祝讀祝者跪讀訖贊俯伏
興平身典儀唱行亞終獻禮(如前儀惟不)
(讀祝)各官復位贊鞠躬四拜典儀唱讀祝
官捧祝進帛官捧帛各詣瘞位贊引贊禮
畢各官降壇次日早於奉天門復命
嘉靖十一年二月十八日題二十日奉聖旨是都依擬
行欽此
一專祀先賢以崇功德䟽
該巡按直隸監察御史施山等題稱大名府古有名宦
狄仁傑寇凖鄉賢劉安世祠宇書院二宦一賢功德顯
著乞要專祭一節為照狄仁傑仕唐位至司空薦賢為
國廷爭面折忠扶唐室竟成夾日之功奏毁淫祠大著
闢邪之力故其生有國老之稱而死蒙文惠之諡寇凖
仕宋官拜平章秉道嫉邪忘身徇國澶淵之役旋乾轉
坤雷陽之貶秋霜烈日相才致同列之推感竹遺邦人
之愛若狄與寇功業俊偉增光青史真無愧於所謂名
宦者也安世挺生元祐師事司馬得盡心行已之要而
用功於自不妄語遭炎海瘴嶺之行而勵節於略不動
色在人目為鐵漢自許欲為完人其為諫官有殿虎之
號若元城者道誼高明皦如白日真無愧於所謂鄉賢
者也所據三賢之在大名雖有祠祀未列國典委宜專
祭庶稱褒崇既該巡按監察御史施山具奏前來相應
依擬合候命下之日行移翰林院撰祭文仍照例定與
祭品行大名府轉行該縣於每年春秋仲月就遣本縣
掌印官致祭如此則報功崇德之典大備於今日風化
美而政教章矣嘉靖十一年十月二十三日具題二十
九日奉聖旨是這名宦鄉賢都准收入祀典着有司專
祭欽此
一從實修省以弭星變疏
嘉靖十一年八月初六日於内閣捧出聖諭朕聞彗星
再見於井宿之間夫斯變也未及二歲凡三見焉乃朕
所召卿等即刻𫝊朕意於禮卿言生辰慶賀俱令免行
自明日不必吉服只如常服視事以承天意欽此欽遵
節該本部題稱萬夀聖節非尋常慶賀可比乞要俯徇
輿情照常舉行其應天弭變之實俟禮成之後通行諸
司痛加修省仍各條列具聞等因奉聖旨是應天必以
實兹不過變其服色暫輟禮儀耳依擬照舊行待禮畢
各務要實加修省以弭變異欽此欽遵備付到司案呈
到部臣等竊惟和氣致祥乖氣致異人事失於下天象
見於上應之以實則變異自消忽而不戒則渝怒滋甚
感應之機捷於影響天道神明誠有不可誣者仰惟皇
上尊天敬地稽聖法祖凡所以修已安民真德實意朝
夕惕勵罔敢怠遑者蓋一紀于兹矣以皇上之天德純
一治理休明宜乎禎祥疊見而災異不作也乃二歲之
間妖彗三見此實變之大者陛下一聞占史之言特降
宸諭引咎責躬慶賀大禮即欲輟免臣等仰見陛下克
謹天戒之心雖成湯之六事自責宣王之側身修行殆
不是過矣臣等蒙昧㒺測幽玄但聞之𫝊曰彗者除舊
布新之象齊晏子曰天之有彗也所以除穢也變不虛
生有所由召人無釁焉妖不妄作今日之異乃皇天眷
佑陛下丁寧反覆以致告戒之意曩者陛下雖嘗降旨
令大小臣工痛加修省以答天譴矣然卒未有革心勵
行以仰體陛下之心者今兹變異之來不職之罪又將
安所迯哉雖然是在陛下以至誠之意正厥事以應之
耳昔宋公一言而妖星退舍大戊桑榖共生於朝而反
化為祥陛下寅畏天戒必行應天之實臣等將見百祥
來止而太平之業不難致矣伏望皇上仰承天意益加
祗懼先勑下各該衙門大小臣工務要洗心滌行省愆
思過勉修職業毋或怙終以干邦憲自本月十四日為
始其如故事各青衣角帶朝參辦事三日仍通行九卿
衙門六科十三道各條列時政得失以聞臣等尤願陛
下上念天地祖宗付託丕基之重下思子孫黎庶倚賴
鴻庥之遠超然廣覽毅然英斷進君子退小人開衆正
塞羣枉以安危責大臣以是非責言路庶幾振起治功
同底於道如是而天心不格休徵不應無是理也臣等
奉職無狀感召災變實為諸司之首謹跧伏屏息以俟
天威重加誅譴臣等無任恐懼隕越之至嘉靖十一年
八月十二日題奉聖旨彗星三見為妖必有其由上天
垂愛朕敢不祗承夙夜思省未自逸寧卿等文武羣工
皆有輔贊之責可不痛思省改匡朕一人十四日起本
是因事輟朝不可又說是修省自本月二十一日始終
三日淺衣辦事九卿衙門官還各着自陳以聽裁處其
餘依擬務要思忠論實不許挾持泛引假公報私欽此
一恤邊難立義塜以廣仁恩疏
該巡按直隸監察御史徐汝圭題稱寇兵由黃木山孤
店兒東堂坡一路直至大同教場退回至大同迤南十
里地名寺村兒安營向南由艾家莊袁家莊龍堂兒大
河等處因見古定橋邊設有伏兵隨即由應州迤西邊
腰堡流胡堡張家堡小石堡東馬堡西馬堡朱家堡又
南過懷仁迤南振子上堡灰泉堡水口堡東言莊西言
莊石家莊堡王家堡毛家堡小橋堡厮唎堡又復往北
大同迤西八里莊出大邊去訖凡經過地方皆被荼毒
前項等堡居民多有横罹鋒刃者實所當恤又聞陜西
及延綏等處地方重被災傷多有輾轉而死者其與大
同各堡遭酷於鋒刃者雖若有間然均之一死皆可痛
心乞勑各處撫按官員每村各立義塜以收埋屍骨仍
為祭章俾各分祭等因奉聖旨該部看了來說欽此隨
該兵部題奉聖旨是欽此欽遵移咨到部看得巡按直
隸監察御史徐汝圭題稱大同地方寇兵入境陜西延
綏地方重被災傷民多死亡乞各立義塜收埋屍骨仍
為祭章分祭一節為照先王昭澤及枯骨之仁聖人垂
掩骼埋胔之令矧其莩死於饑餓之餘喪首於鋒鏑之
下者屍骸委棄無所收恤尤可憫怜是以征西陣亡之
士藝祖以之興悲而青州流斃之民守臣為之立塜是
皆前代之善政垂譽於無窮者也兹者擁衆入寇大同
諸堡悉被殘毁延綏等處重被災傷一則殺戮徧於原
野一則饑羸轉於溝壑是以沿邊諸郡白骨委積誠可
傷心恭惟皇上先因廷臣之議降優恤軍士之旨内帑
賑濟之資其施恩於僅存之民可謂渥矣惟兹死亡幽
滯之衆未蒙聖澤似為缺典所以本官具題前来相應
依擬合候命下移咨都察院轉行三邊撫按衙門查照
今擬事理于沿邊去處空閒地方各立義塜將陣亡及
餓死并一應無主之屍著令所在官司加意收掩開穴
叢葬務在得所乞勑翰林院為又一通賫捧前去仍令
所司備物致祭以昭皇上仁覆閔下之恩不特澤及枯
槁而且逮於幽冥矣緣奉欽依事理未敢擅便謹題請
旨嘉靖十一年正月初八日題二十六日奉聖旨是依
擬行欽此
一重獻瑞兔乞免稱賀疏
該欽差總理糧儲兼巡撫應天等府地方都察院右副
都御史陳軾奏獻瑞兔等因奉聖旨禮部知道兔留内
欽此欽遵臣等仰惟皇上德懋中和效臻位育大化達
於兩間至仁浹於九有由是協氣充塞靈物滋蕃所以
白鵲白兔白鹿之瑞接踵而至但前此四川貢至白兔
已經呈獻太廟世廟呈覽兩宫皇太后文武百官上表
稱賀今該巡撫應天等府地方右副都御史陳軾所進
白兔雖産自東吳與西蜀所獻同一希珍瑰瑋所據一
瑞再見尤足以表嘉祥駢集之休兹欲仍復舉行前典
但恐事神則近於繁禮稱慶則嫌於同辭臣等雖欣躍
倍常而不敢以彌文具請臣等竊惟自古符瑞並臻應
德而至陛下德及太清道合無疆將来瑞應之見日月
不絶載於史官將不勝紀臣等議得今後四方有所貢
獻凡係創見特出之瑞俱當呈獻宗廟兩宫百官表賀
以昭皇上聖德格天之徵其係一物而再至屢至已行
獻賀者俱合欽遵昨奉聖旨進留内苑簡遴囿人珍重
飼養以祗承天貺庶幽明上下之間天人感應之際禮
文不瀆而驩欣交通矣伏乞聖裁著以為令俾有所遵
承臣等不勝歡躍慶忭之至嘉靖十二年三月二十七
日具題四月初一日奉聖旨白鵲鹿兔已屢行獻賀之
禮今後或有重至不必復舉你部裏還通行天下果非
正瑞自至者勿報欽此
一明設科條以處積弊疏
該欽差刑科等衙門給事中等官傅學禮等題稱遵奉
欽依查盤過太常寺一應錢糧物料其卷宗簿冊自相
矛盾互有多寡及稱鹿隻尅減犧牛瘦小奸弊多端情
法難恕乞要通行查究及議處弊端一節為照國家大
事莫嚴於祭祀而鉅細品物實司於太常為該寺者誠
宜精白一心恪恭乃職以仰承陛下敬天禮神至意緣
各項錢糧皆由本寺坐派支銷一向漫無稽考以致因
襲之弊已非一日所以本部題奉欽依特差科道官查
盤稽考今該查出前項弊端事皆據實出入之數既有
不明侵漁之情難保無有所據該寺并犧牲所官員均
屬不職法難輕貸委應通行查究庶足以懲不恪合候
命下本部移咨法司將該寺首領官吏并一應經該人
役及犧牲所官通行提問將各項欠少錢糧逐一查究
明白奏請發落其該寺堂上官并丁憂去任典簿趙澍
應否一體追問本部未敢擅擬伏乞聖明定奪但臣等
看得該寺前項弊端俱係未經查理之前一應錢糧品
物紀載出納全無簿籍文案可以稽考法制不備人
人可緣為奸若遽繩之以法彼或各執一詞所據已往
之愆合無量從曲宥今既經查理之後所當懲弊立法
明設科條務俾經久通行庶免將來無弊所有前項香
燭果品鹿兔等項俱係供祀應用不可缺者合無本部
行令太常寺將年例一應祭祀該用香燭果品等項若
干大約每年報祭若干備細開報本部行移内府并順
天府各該衙門照數徑自支發應用仍置立文簿二扇
送部用印鈐記一扇存留本部一扇發寺收掌每遇年
終明白開詿支銷數目送部查考著為令典永示遵守
其犧牲騐收之時各該委官務要選擇大樣純色肥腯
者方許發所存牧如該所委官不行如法喂養以致瘠
損及有通同抵換情弊俱聽緝事衙門訪拿并本部委
官查出呈部參究庶法令嚴明弊端可杜而典祀之官
可以寡過矣所以科道等官傅學禮等請陛下寧過宥
其無知之罪毋寧失今不為之處是亦情法兩盡嚴恕
得宜之論也臣等未敢定擬伏乞聖裁嘉靖十一年十
二月二十八日具題三十日奉聖旨該寺首領官吏并
一應經該人員都着法司提了問堂上官并去任的待
問明了一併来說其餘依擬欽此
一乞宥言官以勵臣節疏
先該福建道監察御史喻希禮題為溥恩宥過以迓天
休以彰聖德事奉聖旨這本所說意以為祈嗣不在修
醮在於求下臣得罪於君本其自取非其君之弗仁此
說謂朕罪責他每以致遲嗣此理有無人則知之果若
是亦朕自取該衙門參看了來說不許黨護欽此又該
浙江道監察御史石金題為崇聖德廣聖嗣弘聖恩以
凝天眷事奉聖旨這所言一併看來欽此欽遵參看得
御史喻希禮奏乞聖恩曲宥遠戍諸臣為足以招祥致
和石金奏乞皇上凝神端拱不必勞以萬幾一節為照
肆赦宥罪乃朝廷不測之恩勤身勵精實帝王至要之
務今喻希禮等職居言路論事乖疎乃謂宥罪即可迓
天休狃於常情福利之說謂養心遂不當勤政是啟人
君以怠逸之歸且與祈嗣之禮不相干涉所以聖明精
鑒責以理道罪實難辭但二臣識見蹇淺自坐迂愚不
善開陳詞涉支蔓原其本意似亦無他伏望皇上俯垂
慈貸曲示優容或量加罰治以懲其狂率或特賜戒飭
以開其愚蒙則聖德容物適足以示無我之公而小臣
省愆將益勵不欺之節矣嘉靖(缺)
一慎重恩典以杜濫請疏
先該都察院右副都御史王應鵬等題稱看得巡按福
建監察御史蘇信奏勘過已故左布政使查約右參議
楊瑀都指揮僉事王翺經歷周煥各前項被殺事情委
可矜憫乞要褒錄一節相應議處以昭激勸等因奉聖
旨禮部詳議了來說欽此又該禮科給事中薛宗鎧題
為明賞罰以定國是事奉聖旨這本說的是禮部一併
看了来說欽此欽遵臣等看得人臣之死事變以節義
為難朝廷之加䘏恩以功德為重故士貴處死古人有
鴻毛泰山之喻所以國家於死難之臣必責以義理之
正有關激勸而后褒崇之典行焉上不濫予下無虚冒
庶幾名實相副足以風厲海内禮典所在關係非輕今
照左布政使查約右參議楊瑀都指揮僉事王翺經歷
周煥偶以公事會集適遭重囚反獄挺兵突至事出倉
卒横罹鋒刃死極慘毒委可哀憫但臣等切詳前項罪
囚反獄弄兵自求脱命乘勢肆毒何暇擇人而查約等
適相遭值變出不虞遁身無從駢首遇害比與孫燧許
逵等抗節不屈以身殉國周憲等臨陣奮勇以死勤事
者大有不同所據乞要比照孫燧等死節恩典事例一
體褒錄臣等輒難輕議今給事中薛宗鎧具奏前因蓋
本官彼時居閩屬邑中間事體顛末聞見尤真無非公
是非慎賞罰之意與本部查議相同今該巡按福建監
察御史蘇信查勘各官被殺事情及該院覆題前因委
的詞多文飾義涉牽附殊非公論惟是各官不得其死
原情雖足哀矜然無禆於公安所議其褒錄况先年已
經奉有欽依量賜各官營葬䘏典所加已足酬死所據
該院請乞表彰褒錄俱難准行且各該地方官員平時
不能禁奸倉卒不能禦亂以致方面守臣分閫帥職當
白晝大逵之中憲司公署之地以數輩么麽囹圄之羈
囚而操刃一呼隸卒潰散衣冠竄伏肝腦塗地為國大
辱漸不可長而當事執法之臣不能彰明憲典以正生
者之罪誠有如給事中薛宗鎧所論者但查得前事先
年已經都察院行勘參題奉有欽依各該失事官員俱
已罰治外事屬已往亦難再議但再看得給事中薛宗
鎧奏内所言罪囚林汝美等應决而久不决不錮之臬
司而置之於縣獄往來易通之地是示之以無生之路
而與之以可乘之機此實本官嘗為有司目擊時弊反
獄殺官之禍本原在此蓋在外衙門問刑不審輕易入
人死罪往往獄成而事在矜疑以致難於處决後官拘
於成案避嫌畏事莫肯平反以致重囚淹禁經年老於
囹圄及在外各按察司官往往移囚府縣以預防反獄
之事罪不及已殊不計州縣衙門獄戸垣墉卑隘監守
人卒寡少易於反獄而按察司在省城之中狴犴牢固
可以防禦今欲覬免已之罪而不顧貽地方之禍是何
心哉合候命下移咨都察院通行天下今後凡係死罪
重囚俱解送按察司監錮不許寄監府縣如係應禁按
察司罪囚而移監府州縣反獄者罪坐按察司掌印及
該道分巡官如係應决罪囚不决而淹禁反獄者罪坐
本年巡按御史著為定例則反獄之禍可弭而地方不
致有他變矣嘉靖十二年正月二十一日具題二十三
日奉聖旨是依擬行欽此
一參懲詐冒以杜奸萌疏
先該道錄司僉書右至靈聶一然奏乞天恩自首改正
以圖補報等情奉聖旨禮部看了來說又該大德顯靈
宫敷教真人李雲嵱奏為乞恩休致老病以終殘喘等
情奉聖旨禮部知道又該大德顯靈宫道士穆正增奏
為乞恩分理等情奉聖旨禮部知道欽此欽遵通抄送
司隨行道錄司散拘李雲嵱等到官審得穆正增即朱
正增年五十六歲係順天府宛平縣民狀供正增與在
官周一澋即周伴兒馬時明即馬福受真人李雲嵱即
李躧住右至靈聶一然即聶道兒於成化弘治等年間
俱各關給度牒出家於顯靈宫為道士各不合不守清
規專一投托權貴正德四五等年間正增不合夤緣已
故權奸魏彬誘引進見先帝投充義子賜姓朱氏𫝊陞
體道真人職事又不合將已伏誅劉瑾名下抄没入官
田地房屋侵盗與人佃種賃住遞年共得利銀三千兩
雜糧一千石入已李躧住不合依附已故權奸陳應循
傳陞敷教真人職事正德十六年四月恭遇皇上御極
將正增等真人職事俱各削除正增前項侵盗官物罪
名亦蒙赦宥不合不行首正致被地方總甲具呈都察
院委官喻御史行拘正增到官參送刑部四川清吏司
審究明白問擬杖八十罪名比例奏請節奉聖旨穆正
增情罪深重難照常例發落追贜完日押發廣西奉儀
衛充軍遇赦不宥欽此欽遵將正增監追贜銀尚未發
遣正增不合遂將度牒隱匿嘉靖元年九月内例該秋
報設醮李躧住不合營求管修串同周伴兒聶道兒各
不合將欽賞各道士官銀侵分入已聶道兒得銀一十
五兩周伴兒得銀六十一兩五錢李躧住得銀二十二
兩紵絲絹各一十一疋馬福受揣知前情不合要向李
躧住等挾分財物李躧住等不從馬福受將情具奏隨
該刑部題奉欽依行拘李躧住等官審究明白將李躧
住周伴兒聶道兒各問擬雜犯斬罪准徒五年馬福受
問擬杖八十追出度牒照例還俗各發原籍當差李躧
住等各不合仍在本宫潛住與正增等仍托權貴巧肆
夤緣嘉靖二三等年間節該御用監太監黃錦傳奉聖
旨大德顯靈宫方丈一所着革職真人李雲嵱住坐欽
此又該司禮監太監張欽傳奉聖旨原舊真人李雲嵱
着在顯靈宫總領道衆𬋩理一應齋醮准復原職封號
誥命印信照舊與他欽此李躧住係追去度牒人數不
合不行奏明就任前職正增亦因贜銀未完不合飾詞
具奏奉聖旨穆正增本當重治姑從寬免追贜發遣放
了欽此又該刑科都給事中劉濟參題欲要照舊發遣
奉聖旨穆正增已有旨發落了不必再來說欽此比有
陳應循明知聶一然係犯罪還俗人數却乃朦朧奏保
欽陞道錄司僉書右至靈兼住靜虚觀聶一然不合不
行首明就任前職嘉靖十年十月内聶一然與馬福受
不知以致互相攻訐聶一然不合妄引自首免罪律文
仍乞簪冠隨衆焚修奏奉聖旨禮部看了來說欽此欽
遵行間李躧住不合隱匿真情詐稱老疾乞要休致正
增不合詐稱原有度牒在宫焚修等情各先後奏抄到
部送司散拘穆正增等前來審究前情明白猶恐不的
隨行刑部四川清吏司道錄司各查勘無異將正增等
取具確的供詞案呈到部參照得穆正增等本先朝宿
蠧盛世遺奸始以鑽刺榮身繼以賄賕脱罪雖聖恩寬
大曲賜優容而稔惡怙終㒺知懲戒穆正增罪犯已經
斷結猶復私自簪冠李雲嵱聶一然度牒俱各追銷却
仍冒濫名器是皆朦朧陳乞豈天聽之能周依附營求
信國法之難宥以致神醜其行天奪其魄互相許告自
觸刑章雲嵱却又隱匿真情詐充老疾正增私藏度牒
遮飾詭詞聶一然妄引自首之律冀遂免罪之私馬時
明周一灝先因行止有虧斷令還俗却乃逋逃租税潛
跡玄門所據各犯論律雖有殊科原情皆為故犯不惟
有傷聖化抑亦自玷宗風合無通行參送法司查照先
今過惡比照律例定擬罪名奏請定奪惟復特賜聖斷
將各犯徑加嚴譴以杜奸萌
南宫奏稿卷二
