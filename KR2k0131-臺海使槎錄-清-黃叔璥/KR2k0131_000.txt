臺海使槎錄地理類八(雜記之屬)
提要
(臣)等謹案臺海使槎錄八卷
國朝黃叔璥撰叔璥號玉圃大興人康熙己丑
進士官至常鎮揚通道兹編乃康熙壬寅叔
璥為御史時巡視臺灣所作故以使槎為名
第一卷至四卷為赤嵌筆談卷五至卷七為
番俗六考卷八為番俗襍記臺灣自康熙癸
亥始入版圖諸書紀載或遺或略或傳聞失
真叔璥裒輯舊籍參以目見以成此編於山
川風土民俗物産言之頗詳而於山川險隘
控制機宜及海道風信亦皆一一究悉於形
勢尤為賅備雖所記止於一隅而亘古以來
輿記之所不詳者蒐羅編綴源委燦然固非
無資於考證者矣乾隆四十三年九月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
