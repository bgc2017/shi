紹陶錄卷下
宋王質撰
書唐濟民事
廬山異人多前聞久寂矣近得一人焉出于士大夫之
間可書也巳同年臨川唐君名汝舟字濟民其樂趣可
見小名宜僧小字僧兒其樂趣之外又可見也君亦偉
哉少業儒事决科年四十有五始有成戶掾南康儒官
武陵宰蘄春之黃梅居久之易祠官歸湓江人莫知何
為也初娶黃繼娶張居無何出隻子贅旁舍無他唐夫
媍淡處煢也不求官不治生不接親朋至不見其子人
亦莫知何為也臨川豐城湓江量薄有生理官廪亦微
有贏資一日盡裒施廬山諸寺及諸庵夫媍往來轉食
無定所亦無多時間旬月輙他徙人皆莫知其何為也
飲食固随衆衣服亦不加紉浣不知其何以度寒暑錢
幣皆無所挈持不知其何以應緩急也有所遇耶人亦
莫知自有所得耶人亦莫知惟不言故不知也或訪求
即深避逢者鮮焉終莫知何為也今夫年六十有九婦
不知年輕行岩谷甚駛其能與君仝固宜皆康強常悦
豫從君同里管鏄叔廉得之及從他得皆相符今君不
可得見悲夫癸夘正月六日泰山王質書
書鹿伯可事
士大夫挾才宏者交世深脱然遺之才空則世疎同年
鹿君鄉之竒哉君名何字伯可再舉登庚辰甲科資精
悍才踔厲微官巳張竒聲貳廬陵益著能事遇事如照
鏡取形馭吏如聚火燔石也以故臨蒞者多詘體降心
接之他所扞格者屬君從容如辨白黑入稍遷為郎駸
駸矣無何亟引章求謝事年五十有一也謝公廓然開
之與君同自出天台尊事如師資開之承上睠渥甚睨
鼎席近矣乘推致趣近列見君退心堅歸辭苦不遺餘
力輓之侵尋通簡上意上亦愛怜勿忍使去也君自以
喪室家喪兄弟叢哀抱疾他流者以為不舍去無以延
于世人皆覺其為辭端不為是也君宰燭知其深情寓
直延閣遣之將以感動其有懷而未决而風厲其不然
者于邦風豈小補哉君今居鄉強健初無他怡愉良有
適也間語所厚曰吾無心酢酧世態爾姑蘇沈繼祖述
之君聫官者言之他皆同辭異時同題名大公巨卿班
班矣先有濟民後有伯可兩君振此風夫豈無繼之者
癸夘正月十五日泰山王質題
本自山野無關世資其闊疎固宜周旋簮紱之間拔
出亦難晉陶元亮梁陶通明皆棄官遺世者今濟民
伯可宦途方通年齡未頹而飄然去之書之為紹陶錄
云王質題
兩同年為余興起山林之心至切矣既書其事巳涉
閑趣者他辭今附于後
山友辭
拖白練
身全白觜微紅尾長尤鮮白聲清簡又有拖紅
練通體深紅
拖白練拖白練蒼翠隂中玉一片翻枝倒葉露微茫風
動樹鳴忽不見穿向北穿向南山藤埜蔓何能纏嗚呼
此友兮可解顔溪山繚繞多林巒
青菜子
身間青綠頭烏腦後一線細白圍之聲清急多
苦吟又謂之碧蒿
青菜子青菜子林静山空忽驚耳闇中娟妙度清圓東
林吟罷西林起葉青青菜青青飛到山深聲轉清嗚呼
此友兮相會心蕭騷埜響生寒林
泥滑滑
身焦黃雜黑斑點如鷄而小聲噍急多鳴則有
隂雨在篁篠間故又號竹鷄
泥滑滑泥滑滑林雨林風交颯颯蒼皮翠莢啄鮮香樹
外行人何時歇山有果山有蔬楓脂松膠香有餘嗚呼
此友兮慰所須埜艸山花滿地鋪
黃栗留
身黃而光鮮觜紅而眉黑聲清圓喜啄細青蟲
如云動便不喫你
黃栗留黃栗留寂寂寞寞𫝊聲幽桃花吹墮杏花起重
叠春岡春樹稠耳聞之心蕭然花飛花落溪潺湲嗚呼
此友兮真忘言空山無人春亦寒
提葫蘆
身麻斑如鷂而小觜彎聲清重初稍緩巳廼大
激烈
提胡蘆提胡蘆東呼西呼聲不孤荳䓻花繁葡萄疎埜
香埜氣薰薰麄過相煩為我携攅砂點漆苞纍纍嗚呼
此友兮堅相期山樊亂蕊霑皴皮
屈陸兒
身黑觜足皆黃頭有髽張翅有兩白團如毬斂
翅則隱如云鬼呌聲清急多傍人呈巧語
屈陸兒屈陸兒元無屈陸何呼為雜樹停隂雜花静相
招相喚無人知屈兮陸陸兮屈凌亂衝花花縴絲嗚呼
此友兮莫相疑相伴空山深掩扉
山和尚
身灰褐而長腦觜俱黑聲濁圓間若誦牟尼號
者旋雜他聲
山和尚山和尚低叢之下高林上深飛撩動聲稍稍穠
翠參差不能障不蘭若不招提丁丁啼罷還棲棲嗚呼
此友兮堪同栖鮮枝潤葉漫蒼陂
啄木兒
身間黑白腹深紅又一種身間青黃腹白觜如
錐啄蠧自飽
啄木兒啄木兒壁壁剥剥尋幽期山樊深静眠睡熟樹
聲忽鳴林葉飛輕蹙蹙重督督山風槭槭聲漉漉嗚呼
此友兮誠相知樹林要深不要稀
蘄州鬼
身黑觜足俱白聲清急别一聲不類蘄州鬼如
云奚啾觜
蘄州鬼蘄州鬼江南淮北隔江水淮山巉巉深又深鬼
哭浪頭險無比你且鳴我且睡花草薰人令人醉嗚呼
此友兮願相逢谷烟溪霧深重重
百舌兒
身黑觜足皆黃他禽善鳴者輙效之俄傾作數
種審聽知其皆此禽
百舌兒百舌兒發口及時莫過時柳色花香皆可掇林
光水光多足娛花沾舌柳沾舌吟咏山風共山月嗚呼
此友兮相追随樹巔一聲春夢歸
不如歸去
身灰褐啼極則倒罣春殘多啄紅苞故吻如染
血秋深則化為鷂
不如歸去不如歸去花稠草繁胡不住春山春林烟日
暮山花慘悽無意緒溪可飲林可啄飲啄甘香且為樂
嗚呼此友兮勿渝約月明滿埜松毬落
山樂官
身全褐能作歌音又能作拍彈音如喤囉者聲
清軟性極從容
山樂官山樂官自歌自和閒追歡杉風梧月都清圓松
烟竹露仍團圞林為筦溪為絃深山飛鳴相拍彈嗚呼
此友兮宜相諳樹香樹粉山毶毶
畫眉兒
身褐眉細長而烏觜白形聲皆妍類百舌能雜
音而此又能為歌舞
畫眉兒畫眉兒林下何須更畫眉莽莽蘿蔓迷東西聲
高聲低聲總竒非真畫即真畫棘刺藤梢時一罣嗚呼
此友兮長相陪樹杪聲來樹欲飛
雪錢子
身白如飛流黃而大尾長頭上一點深黑極鮮
未暮即栖見燈火即死又號見燈滅
雪錢子雪錢子非雪非錢但相似天清雲淨雪驚飛樹
聲纔定溪聲起只愛雪不愛錢梨花影下月明前嗚呼
此友兮豈相違重花沓葉欒山枝
白頭翁
身間皂腦上一暈深黑團一點鮮白飛上下不
横斜又號打線子
白頭翁白頭翁咀嚼淺紫掐深紅樹枝翻翻趒山狖樹
葉駁駁彫山蟲不斜飛不倒挂一絲擲上一絲下嗚呼
此友兮久相同半銜蘿月半杉風
㜑餅焦
身褐聲焦急微清每調作三語初如云㜑餅焦
次云不與喫末云歸家無消息後兩聲若微于
初聲
㜑餅焦㜑餅焦深山無事奚多勞青林窈冥卧展轉綠
樹蓊欎飛逍遥脆枝弱韌枝強惟聞呼餅不聞香嗚呼
此友兮頻相招暮烟漠漠風瀟瀟
脱郤布袴
身褐立即無聲飛廼鳴雌雄相應先曰脱却後
随曰破袴聲無間斷又如云燒香撥火稍急破
類布
脱却破袴脱却破袴空潤冥濛濕交股層層山草雜山
花刈穫衣裳總無數燒杉香燒楓香菌桂蔓椒紛衆芳
嗚呼此友兮毋作疎寒巢幽夢頻相呼
郭公
身黑聲稍緩如呼郭公音頗重稍急且繁如呼
布穀音頗清烈餘聲如呼郭婆
郭公郭公上田下田催野翁嬋媛蒼翠錯青紅汪汪活
水聲交通蚤布穀蚤收穀稻花垂垂香撲撲嗚呼此友
兮真相識麻坡荳坡晚隂濕
山鷓姑
身青翅赤觜黑足青如鷄而小臆前有白團點
背閒有紫赤毛多鳴即有雨稍緩則如云行不
得哥哥
山鷓姑山鷓姑林深濃淡交榮枯鈎輈格磔半雲木山
谷轉深聲轉孤沙易行泥難行蚤呼春暗回春明嗚呼
此友兮仝所歸石藤屢罥道人衣
水友辭
鴛鴦
身麻褐雜花點如鴨而小稍長夜傍灘岸雌雄
交頸即成睡賦性好思
鴛鴦鴦鴛一雌一雄春水鄉(缺)所思在何方葡萄顔
色桃花香溪南岸溪北岸且住中流莫相伴嗚呼此友
兮堪仝調烟淨波明影可照
鸂鶒
身雜色雌者白毛間黑花如鴨而小尾有毛如
船柁夜停岩穴深栖聲清急
鸂鶒鸂鶒水花蕭疎並花立夜倚岩花眠埜香平稳溪
山總如律春水温秋水寒攲岸側島隂欒欒嗚呼此友
兮常相安虚舟横渡人搴帘
翡翠兒
身粉青背上一縷濃翠觜紅腹白如飛流黃而
大小者為翠碧巢先極高後寖低恐堕其雛
翡翠兒翡翠兒幽清淨綠深依歸浮空凝風香不動翻
身一擲碎花飛總無矰總無弋波上沉浮沙上立嗚呼
此友兮宜相從晚瀨(一作灘)榜人收水功
鷺鷥
身全白頂上數縷纖毛如絲觜足皆黑頸細長
寡鳴將宿則多繁聲一種比鷺鷥稍大觜足皆
黃標格差低
鷺鷥鷺鷥三花兩花乾雪飛荷花淨紅葉淨碧輕來輕
去掠寒霏或孤翔或孤立落日横波脩影直嗚呼此友
兮彌相敦水衰石老秋容深
江鷗
身全白觜足皆紅眉黑飛如鷂立如鴿聲微破
而清捕魚頗近于鷺
江鷗江鷗茫茫萬波同一秋菰雨蒲風不自由浮世浮
生爾更浮一寸白二寸白啄碎波紋聲㶁㶁嗚呼此友
兮堪相邀石村沙市江烟遥
青樁
身青如鵝頸足皆長眉黑腹白觜紅聲差烈而
不清亦不迅捷故得樁稱
青樁青樁樁樁孤影横秋江上磯下磯江入腹斜倚亂
磧聲淙淙有如痴還不痴波動魚行皎皎知嗚呼此友
兮喜同規渚蒲水荇秋風稀
野鴨兒
身麻褐間斑花如鴨而小亦與鴨同聲雄者頂
翅微綠寒則聚他時稍稀
野鴨兒野鴨兒長蘆短葦風披披不寒不煖天與睡睡
足撲漉横斜飛飛劃劃鳴軋軋菰蒲澎浡花欲脱嗚呼
此友兮奚可闌斷岸欹樹連深山
紅鶴
身白如鷄而大背上一路深褐自頭至尾不斷
觜足皆黑觜微彎而長飛則色紅立則色白
紅鶴紅鶴東江飛度西江泊蕭蕭晚烟和夜霜寒魚沉
波不可啄轉松梢轉松梢孤聲不停危夢搖嗚呼此友
兮宜相求付與江天能復留
鸕鷀
身全黑眉白如鴨而頸極長能入水捕魚夜則
棲林又號水老鴉卵生誤𫝊口吐
鸕鷀鸕鷀江烟渺渺波瀰瀰捎空欲下不肯下投深未
飛俄急飛碧中食青中眠風吹亂聲譁滿川嗚呼此友
兮良可嘉高紅低紫無乾花
魚鷹
身全黑觜足皆黃如鵝而小空中視波間甚的
捷于他禽聲清烈
魚鷹魚鷹江空谷空同一音風浪衝磯磯擦過波沸安
能遮眼明忽飛上忽飛下碎玉横斜口中挂嗚呼此友
兮不厭多看看桑田生白波
陶河
身蒼白觜足皆黑如青樁而大頥下有囊如拳
可貯水極護其觜淺深能令水涸魚露故號陶
河又號洿澤
陶河陶河江文萃蔡搔江莎岸沙岩石相蕩摩異音同流
烝涉波東在梁西在梁繅風紛霧無斜陽嗚呼此友兮
相與永島影忽翻水聲併
鵁鶄
身淡青如鴨而足甚高故其行輕頂有冠多毛
白細而長于樹穴中生雛稍長則銜其翅而學
飛
鵁鶄鵁鶄嗢咽秋水溞秋聲石樹&KR0766;&KR0766;崖稜稜蹋蘋蹴
藻輕輕行哺兒饑誨兒痴淋滲離樅相挾飛嗚呼此友
兮常相存溪子通知魚鳥心
魚姑
身白間黑花觜足皆黑而長如啄木傍淺水啄
細鱗多栖蘆葦間聲焦急
魚姑魚姑溪南溪北遥相呼烟深霧重棲沉魚荒荒秋
漢秋星疎要姑活怕姑死姑且閒飛歇深沚嗚呼此友兮
真足稱草平樹安波不興
魚燕子
身全黑腹麻花如燕而加俊聲清急並岸低飛
捕小魚冣捷
魚燕子魚燕子堇飴不下銀花觜荷香菱香溪清泠涮
盡嚏喋全無腥蒲槌黃菰臺黑波痕蕩搖渚花蝕嗚呼
此友兮能相寬天生水資歡水賢
水鶯子
身灰褐間白斑花色如鴨而小不能入水沿岸
啄魚蝦聲細急
水鶯子水鶯子不愛林花愛溪水春岸春莎翕習飛波
動鬛搖(缺)身墜罱入淺罩入深東渚抛綸西拗罾嗚呼
此友兮良相宜水光樹光韜暗輝
魚烏子
身全黑如鴉觜足皆黃晝傍水啄魚夜鳴雌雄
相應如云嗚□
魚烏子魚烏子相喚相挨擦風葦春莎滲子漸成鱗的
皪眼光入波底唼艸芽啑楊花勃勃春沫吹春莎嗚呼
此友兮宜接跡溪氣溪香午猶濕
科斗兒
身黑頭闊尾銳初邏藍成包藉物寄之多淺瀦
暗草發藝則叢聒漸變為蜞□又變為蝦蟇本
形始全
科斗兒科斗兒役役聿聿成攅嬉輭温春水調春泥噆
深噆淺随高低傍春艸傍春石莫向空中亂澄碧嗚呼
此友兮良可觀羽葆鼔吹春風前
水鵶鵲
身間黑白似鵲而小尾長多巢軟荷育雛則寄
菱葉弱弗長者為搭水荷捷能高者為花下荷
或暫立少久存聲如鵶而清婉
水鵶鵲水鵶鵲軟荷搭水身可泊高荷脩莖難著脚一
盤一窩足安樂灶有薪甑有飯蘆人漁子事皆辦嗚呼
此友兮宜相倚溪風來定(一作寒)水香歸
寐卑子
身麻褐似鴨而小入水捕魚良捷且能久聲如
野鴨多穴桑為窠
寐卑子寐卑子春菰秋蒲老烟水一雙飛逐一雙飛斜
景淨空光陸離戀桃花戀麥黃瓜蔓荻苖皆故鄉嗚呼
此友兮宜同方江花吹子魚花香
山友續辭
枸把
花紅紫實紅葉青春苖可食清甘人呼甜菜得
名甚多冣佳為仙人杖西王母杖
我取友兮得枸把左陂花頭野聲起蘘蓑霏雨雜斜陽
半濕半乾留春水仙人杖王母杖所思兮可曠野鶯慫
慂野花旺
黃精
花青白子白葉青春苖可食甘腴人呼筆菜根
尤美生肥土或如柑瘠土小亦如橘多啖可飽
我取友兮得黃精竹葉荳花交埜隂人不圖仙只圖飽
鴉鵲窠雕龍瓜零白可擷青可捋所思兮何由掇半岩
斜陽孟溪潑
山藥
花白莖紫葉青根可食極美人呼靈&KR1538;取之嘿
則獲稱謂則無得相𫝊為靈
我取友兮得山藥蝶花開盡鈴子落幾日幾日黃不成
&KR1538;莫日靈施少靈猿父上&KR0968;子下所思兮安可捨一重
空岩一重野
甘菊
花黃莖紫葉青春苖可食甘香尤宜茶莖青者
氣微帶蒿艾號苦意不堪食
我取友兮得甘菊高叢低葉貯清馥石盂幡纚乳花飛
錯落紛敷間寒綠入顧渚入蒙山所思兮安可捐椿兒
桂子争芳鮮
牛蒡
花褐莖如芋殼如栗實如葡萄苖莖皆可食人
呼牛菜又號鼠黏子
我取友兮得牛蒡稠叢捷鼠走不上深山誰伏又誰牽
唇麄舌皴滕頭壯實雖惡食不惡所思兮奚可却松岡
竹墩隔沙濼
石耳
色面黑背紫柔薄生深岩危壁餘木耳地耳皆
珍
我取友兮得石耳石壁峻嶒下無底非脾非腎非肝腸
馬齒馬牙銜不起耳無是耳無非所思兮何可萎石笋
石花滋石脂
合蕈
色黑為楮蕈冣珍白蕈紫蕈各随樹而生又茭
蕈竹蕈梭蕈蘆蕈類甚多産于壊濕地亦多類
我取友兮得合蕈山深樹底風不進彈子團欒敷未敷
飛儡騰猿毋口麄藤花迷荳花肥所思兮焉可遺溪山
撩亂將安歸
槐芽
花黃葉青春芽可食或兔目鼠耳不堪食餘棗
芽皂芽櫧芽初嫩皆可食
我取友兮得槐芽繚陂灌叢饒雜花纔茁嫩莢抽枯椏
涎流山鵲并山鴉膠著䖟房著蠊所思兮安可芟碧鮮
冷淘思露寒
蔊頭
色褐葉青堅瘦生深山峻壁極辛亦帶微苦稍
傷太烈縷蘆菔雜之皆可食
我取友兮得蔊頭猛嚏烈香驚伏蚪石羊石蛇齧不得
彈蠏燕蚕胡可偷常風寒常雪寒所思兮奚可堪隂崖
湧沫號飛湍
山姑
花白莖葉皆青木防風春芽可食餘天門冬芽
萆薢芽芎芽地黃芽牛膝芽皆可食又號赤脚
娘
我取友兮得山姑春雨春風沙土蘇山麄屨綻不皴脚
祗恐义頭罥花落拜蘋婆揖菜娘所思兮豈可忘苦楝
風高須索防
水友續辭
蓮子
花紅或白房莖葉皆青子外黃中白清脆可食
老有他味
我取友兮得蓮子月白風清影横水烟消露飛香愈茂
風標宜夜不宜晝薏青青的白白所思兮將焉歇中坻
阻躋不可越
藕條
花紅白葉青根白而圓長方初嫩堪滋羹稍旉
宜咀嚼吳人欲肥根稍髠葉朔人號光旁希見
之稱
我取友兮得藕條花近可招遠可撩龜魚到底亦不見
但見紅開廼碧凋風漾漾露霏霏所思兮焉可移光旁
聊寄幽并兒
雞頭
花紫苞莖葉皆青子外綠中白甘韌莖亦美又
號鷄頭
我取友兮得雞頭漪瀾汪洸不肯流鷄栖雁栖卑不飛
雁或浮上鷄何為溪無灑沙無蝨所思兮安有畢濕沙
暗蟲聲㖅㖅
菱角
花黃白子外綠中白四角或兩角紫者皮薄而
肌厚尤佳又號水栗
我取友兮得菱角碎葉參差水瀺灂重重叠叠庶相鯈
雖見噞喁不可捉收壁袋收簧絲所思兮宜相資擦莎
挨樹秋蟬啼
水粽
花白莖紫苞青子如栗根如粽根莖皆可食春
採莖秋採根
我取友兮得水粽結花甚輕結根重竹筒楝葉瀟湘餘
隨波凌亂飄江湖藤籠閉漏兜閑所思兮奚可慳蘆岸
槿籬門早&KR1498;
水芽兒
色黃葉青狀如嬰兒可食味如黃精人呼水黃
精
我取友兮得水芽荷花為孃藕為爺不聞兒聲聞水聲
短碕長溆鳴奔沙霜欲飛水欲歸所思兮不忍欺東波
南蕩秋風稀
慈菰
花白葉青根外黃中白狀如大蒜可食葉如車
前者為山慈菰
我取友兮得慈菰秋水纔没藏莎餘并州剪刀聊藉姑
剪得閒花閒子疎燕搖尾龍掀鬚所思兮可與娛秋波
索索秋聲孤
水芹
花白根亦白可食葉似芎藭色赤為荻芹又號
水英
我取友兮得水芹深青淺綠鬖鬖開半沉半浮輕去來
溪毛石髮相毰毸健魚赤弱魚碧所思兮不勝積疎烟
淡川淨如拭
水&KR1052;
花黃白子紫莖赤葉柔滑可食為絲&KR1052;色似紫
菜者為石&KR1052;冬為猪&KR1052;龜&KR1052;古稱苑
我取友兮得水&KR1052;黃黃白白花深深美髯得非龍子孫
秋風不退香涎痕東魯思東吳思所思兮宜相詒草木
溪山今是非
山水友餘辭
㜑看蠶
色黃似屈陸兒雄者先如云㜑看蠶一百箔絲
車轉□雌者次如云作田作掘又來掘初夏多
鳴
一百箔二百箔千百箔遍村落官絹不厭厚私絹不厭
薄婆看蠶㜑看蠶蒲桶荷包共作田晚豅秋風搖稻髯
鶻嘲
身全褐觜足皆黑似畫眉而大罕定蹲且繁鳴
聲焦急又號骨雕
鶻不挾鵰不劂各忀徉毋獝□一愁撦花裂二愁踏花
折鶻嘲鶻嘲相呼竊脂并博勞同尋念佛㜑羅巢
銅觜
身灰褐腹白觜足皆黃雄者腦黑翅微綠正旅
立忽隻起人以嘴黃又名蠟嘴
不銀眉不金翅尋䭾梁搬草子啄花蠟觜獰啄粟銅觜
獰銅觜銅觜春環春嚶好兄弟春喁自飛莫同隊
涴鳴
身全綠腹白間黑細點花觜足皆黑
幸蒙寵聊舂容有水礦無筠筒雪姑擡揌婦巧婦堅正
翁涴鳴涴鳴尋花尋柳無山無繁隂漸合春模糊
黃頭兒
身全黃足白或黑腹白夏多鬭秋消息鏖戰至
死不聲以作聲為負
山鮑老甘受嘲山㜑㜑惜得驕□子來解腕大頭來間
交黃頭兒黃頭兒白黃頭兒有老時鴉線靴頭相伴飛
綠毛龜
殼褐背生綠毛如青苔甚小菖蒲盆豢之可觀
次金線次黑文金線亦小黑文皆常品有絶大
者産山為秦龜&KR2436;龜
似太平自開元雖垂老不踰錢只愛綠苔淨勿愛金絲
鮮綠毛龜綠毛龜三三八八總不知彷徉露蔣風蒲稀
秧鷄
身全黑觜足皆黑似鷄而小聲清微水滿秧生
則多集
望水白雁來黃隔山拖先拖秧夘子何日圓馬牙何日
長秧鷄秧鷄兩豪狹溪成闊溪螺螄蠼子澎澎肥
水澇子
身褐腹白觜銳尾細長似鼠而小依湖岸或湖
草為巢又號湖鼠一種竹鼠全與湖鼠不類多
傍竹根為窠
獺冣黠鼠更黠知水情識水脉荷花不禁搯稻花不禁
捾水澇子水澇子鷃濫堆隨江風起自伏秋莎噆秋水
水划蟲
身褐腹白四足兩鬚浮水啑草泥輕趒極駛人
呼水馬兒
足為櫂鬚為撓舴艋子何多勞黑油急旋旋玉掌輕搖
搖水划蟲水划蟲鸊鷉鷖鴨同從容寬陂緩波無點風
水蛾兒
身灰白頭黑四&KR1786;六足如蚕蛾而小掠水啅飛
蚊為食艸木蟲化蛾甚多石蠧亦能化此不審
何化
任霜葉任霜花啑飛蚊味亦佳浪稳無弩狐波平無鈎
蛇水蛾兒水蛾兒石媍春風放盡絲松根共掠蘋花飛
刺椿
花紫如茱萸莖褐通體皆刺獨樹無旁杪梢短
苗從顛生深如皂莢芽可食
喚春鳥當春呼莫錯呼非茱萸前林迎榆郎後林接榆
姑刺椿刺椿黠禽掐捾餘姑存土卵蕨鷄無宿根
金櫻子
花白葉青實黃如山梔而多刺夏殼韜瀋可食
深秋尤美冬入藥甚力又號刺梨
蔷薇花榅桲實多㗘㗱津浥浥椰子亦成酒縮沙亦成
蜜金櫻子金櫻子速挽菖蒲出溪水仍招茯苓并遠志
甜藤
莖淡褐葉青味甘傖人加苦芙雜米為團當春
初時多食過上壟即止又號甘藤
元姓甘不姓丁引春風含常春鷄翁呷甘露祁㜑插金
稜甜藤甜藤粥香餳白度清明一片春山快活聲
苦菜
花黃似野菊葉青如苦苣而小莖淡褐似燈心
草而大深春莖葉皆可食又號游冬經寒不萎
然不堪食
王瓜後靡草前薺却苦荼却甘貝母花哆哆龍葵葉團
團苦菜苦菜空山自有閒人愛竹筯木瓢越甜煞
甜椎
花白葉青樹甚壯秋結實殼黑肌白人呼烏圓
子苦者殼褐毬皆類栗但無刺
花成穗子成毬雅相似終非儔茅栗低坡尾旋栗高岡
頭甜椎甜椎秋後龝樹倚斜暉苦者擲與看牛兒
蓼米
花紅莖葉皆青多節花謝子結如粟可食晚秋
人多採又有菰米蘆米葭米艸木實間有韞米
者御米甚佳蛇米不可食
無馬纏無蝦鬚羅裙帶色色無願花變流沙願花變穿
珠蓼米蓼米秋風易搖入秋水大平中期難屈指
水芋頭
莖葉皆青葉圓而大春深水生則抽莖可食根
如薑芋外褐中白不堪食
不粤卵不㟭鴟雖沉波堪作魁葧臍葉搓牙芥蒩苖整
齊水芋頭水芋頭江湖百年無一愁南灣北灣皆膳羞
蔞蒿
莖青近山多赤葉亦青杪冬發土取啖多土氣
初春抽莖清脆可食盛夏成蒿能辟蚊
皤老白角子烏爾未萌我巳敷蘆笋茁戢戢荻笋抽擢
擢蔞蒿蔞蒿風枝兩葉老蕭蕭艸堂黍氏不得驕
紹陶錄卷下
