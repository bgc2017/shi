大清一統志
大名府(在直隸省治西南八百里東西距一百二十里南北距三百六十里東至山東東昌府冠)
(縣界四十里西至河南彰德府臨漳縣界八十里南至河南開封府儀封廳界三百一十里北至東)
(昌府館陶縣界五十里東南至山東曹州府定陶縣治三百里西南至彰德府内黃縣治九十里東)
(北至山東臨清州治一百五十里西北至廣平府成安縣治八十里自府治至京師一千一百二)
(十里)
︹分野︺天文室壁分野娵訾之次(按唐書天文志營室東壁娵訾也自危十)
(三度至奎一度今大名府以及開州境内正當其地爲衞分野)
︹建置沿革︺禹貢冀兗二州之域(府地屬冀開州以南屬兗)春秋屬
晉衞二國戰國屬魏衞二國秦屬東郡漢分屬魏
郡(南境為東郡及陳留郡地)後漢建安十八年分魏郡置東部
都尉三國魏黃初二年以東部置陽平郡晉因之
(元和志前燕慕容暐於今州理置貴鄉郡尋廢)後魏為陽平郡地(時郡徙治館陶)
(今屬山東東昌府元和志作石趙時徙郡)東魏天平初改屬魏郡後周
大象二年始分相州置魏州隋大業初改為武陽
郡唐武德四年復曰魏州龍朔二年改曰冀州置
大都督府咸亨三年罷府復曰魏州開元二十一
年置河北採訪使天寶元年改曰魏郡乾元元年
復曰魏州廣德元年置魏博節度使(建中三年田悦嘗改州為)
(大名府尋罷)天祐元年賜號天雄軍節度五代唐同光
元年升為東京興唐府三年改為鄴都晉天福初
改為廣晉府漢乾祐元年始改曰大名府周顯德
元年罷都仍為天雄軍節度宋初因之慶歷二年
建為北京熙寕六年分為河北東路金初為散府
正隆二年升為總管府置大名府路貞祐二年置
行尚書省(元志金改安武軍而金志不載)元曰大名路屬中書省
明曰大名府直隸京師
本朝初因之領州一縣十(雍正三年以内黃縣改屬河南彰德府以濬滑二縣)
(改屬河南衞輝府乾隆二十三年裁魏縣分屬大名元城)今領州一縣六
大名縣(附郭在府治南偏東西距九十二里南北距九十里東至元城縣界二里西至河南)
(彰德府臨漳縣界九十里南至清豐縣界七十里北至元城縣界二十里東南至南樂縣界十八里)
(西南至河南彰德府内黃縣界六十里東北至元城縣界八里西北至廣平府廣平縣界五十里本)
(治府南少東八里南樂鎮漢為元城縣地東魏以後為元城貴鄉二縣地宋政和六年移大名縣來)
(治金廢為南樂鎮元至元九年復移來治明洪武初省三十一年復置於府郭永樂九年復移來治)
(屬大名府本朝乾隆二十三年移治府城)元城縣(附郭在府治北偏東西距七十七里)
(南北距七十五里東至山東曹州府朝城縣界七十五里西至大名縣界二里南至南樂縣界三十)
(里北至山東東昌府館陶縣界四十五里東南至南樂縣三十里西南至大名縣界八里東北至東)
(昌府冠縣界三十五里西北至廣平府廣平縣界五十里漢置元城縣屬魏郡後漢因之三國魏為)
(陽平郡治晉因之後魏移郡治館陶以元城為屬縣東魏天平初改屬魏郡又析置貴鄉縣北齊省)
(元城入貴鄉後周於貴鄉縣置魏州隋開皇六年復置元城縣大業初以貴鄉為武陽郡治唐初復)
(十二里南北距四十里東至山東曹州府觀城縣界三十七里西至河南彰德府内黃縣界二十五)
(里南至開州界十五里北至南樂縣界二十五里東南至曹州府濮州治六十里西南至開州治四)
(十里東北至南樂縣治四十里西北至大名縣治九十里漢置頓邱縣屬東郡後漢建安十七年割)
(屬魏郡晉泰始二年於縣置頓邱郡後魏因之北齊郡縣俱廢隋開皇六年復置頓邱縣屬武陽郡)
(唐初屬魏州武德四年於縣置澶州貞觀元年州廢還屬魏州大歷七年復置澶州又析置清豐縣)
(屬之五代晉天福三年州徙德勝寨縣隨州徙廢舊州為頓邱鎮四年改鎮置德清軍宋慶歷四年)
(徙清豐縣治德清軍屬開德府金屬開州元仍舊明初改屬大名府本朝因之)東明縣
(在府南二百二十里東西距六十里南北距八十五里東至山東曹州府界三十里西至長垣縣界)
(三十里南至河南開封府儀封廳界六十里北至開州界二十五里東南至山東曹州府定陶縣治)
(一百里西南至長垣縣治七十里東北至山東濮州治一百五十里西北至開州治九十里漢置離)
(狐縣屬東郡後漢建初四年改屬濟陰郡晉魏因之隋仍屬東郡唐屬曹州天寶元年改曰南華五)
(代宋因之金初為河所圮省入冤句尋移東明縣來治仍屬曹州元太宗七年改屬大名路至元三)
(年改屬開州明洪武初省入長垣宏治四年復置屬大名府萬歷中屬開州本朝仍屬大名府)
開州(在府南一百二十里東西距一百二十五里南北距一百里東至山東曹州府濮州界五)
(十五里西至河南衞輝府滑縣界七十里南至東明縣界六十五里北至清豐縣界三十五里東南)
(至東明縣治九十里西南至河南衞輝府濬縣治九十里東北至清豐縣治四十五里西北至河南)
(彰德府内黃縣界十五里古顓頊之墟夏時為昆吾國春秋曰帝邱為衞國都戰國曰濮陽仍為衞)
(都秦始皇五年置東郡漢以濮陽縣為東郡治後漢因之晉咸寕三年改置濮陽國仍治濮陽縣東)
(晉後郡治移鄄城以濮陽為屬縣後魏因之隋屬東郡唐屬濮州五代晉天福三年改置澶州四年)
(移濮陽縣入州治開運元年升為鎮寕軍節度宋曰澶州澶淵郡鎮寕軍節度崇寕四年建為北輔)
(五年升為開德府宣和二年罷輔郡屬河北東路金仍曰澶州皇統四年改曰開州屬大名府路元)
(屬大名路明洪武初以州治濮陽縣省入仍屬大名府本朝因之)長垣縣(在府西南二百)
(五十里東西距七十里南北距六十五里東至東明縣界四十里西至河南衞輝府滑縣界三十里)
(南至河南開封府蘭陽縣界四十里北至滑縣界二十五里東南至開封府儀封廳治一百里西南)
(至開封府封邱縣界三十里東北至東明縣治七十里西北至滑縣治九十里春秋衞地戰國魏首)
(垣邑漢置長垣縣屬陳留郡後漢為長垣侯國晉復為縣屬陳留國後魏太平真君八年併入外黃)
(景明五年復置屬東郡隋開皇十六年改曰匡城仍屬東郡唐屬滑州五代梁復曰長垣屬開封府)
(後唐復曰匡城宋建隆元年避諱改曰鶴邱尋復曰長垣仍屬開封府金泰和八年以限河不便改)
(屬開州元初屬大名路至元二年仍屬開州明因之本朝屬大名府)
︹形勢︺屹屹魏土山河之固(宋劉攽魏京詩)矗如巨防扼為要
(舊土城周二十四里門四濠廣一丈宋時舊址明宏治以來相繼修築)長垣縣城(周八)
(里有奇門四濠廣四丈六尺明正統十四年築崇禎十年甃甎本朝康熙年閒修雍正九年築護)
(城隄)
︹學校︺大名府學(在府治東南明永樂元年建本朝康熙十一年修入學額數二十名)
大名縣學(舊在縣治西南明洪武三年建本朝乾隆二十三年縣移附府城學署併入)
(元城縣學入學額數十五名又大名鄉學在舊魏縣東南本魏縣學本朝乾隆二十三年裁改入)
(學額數十六名)元城縣學(在縣治西北明永樂元年建入學額數十五名)南樂縣
學(在縣治東南明洪武三年建入學額數十五名)清豐縣學(在縣治北明洪武七年建)
(入學額數二十三名)東明縣學(在縣治東南明洪治中建入學額數二十三名)開州
學(在州城東門内元大德間建入學額數二十三名)長垣縣學(在縣治西明洪武元)
(年建入學額數二十三名以上各學本朝俱屢修)天雄書院(在府治本朝康熙十年)
(建乾隆二十三年大名縣移治郡城以書院改為縣署以舊通判署移建書院仍名天雄)元城
書院(在府治西南明正德中建祀宋劉安世)繁陽書院(在南樂縣治本朝康熙)
(二十四年建)廣陽書院(在清豐縣治本朝乾隆二十二年建)扶義書院
(在東明縣治明隆慶中建本朝順治八年圯于水乾隆二十九年重建)明道書院(在開)
(州治明嘉靖中建祀程子)寡過書院(在長垣縣治本朝康熙五十九年建)
︹戶口︺(原額人丁四十一萬七千六百二十八今滋生男婦大小共一百九十六萬四千八百七十二)
(名口計四十四萬二千五百一十五戸)
︹田賦︺(田地六萬五千八百六十七頃七十七畝一分有奇額徵地丁正雜銀三十三萬八百三十四)
(兩一錢三分三釐粟未四十二石一斗二升七合小麥四十二石一斗二升七合)
︹山川︺愜山(在大名縣北元和志貴鄉縣古堰今名愜山在縣西九里漢成帝時河決金隄河隄)
(使者王延世募人運土塞河之處以其愜當人情故謂之愜山明統志愜山在大名縣北十五里舊)
(志土阜突然卉木周鬱)沙麓山(在元城縣東舊作沙鹿春秋僖公十四年沙鹿崩公羊傳)
(沙鹿者何河上之邑也穀梁傳林屬於山為鹿沙山名也漢書元后傳王翁儒既徙魏郡元城委粟)
(里元城建公曰昔春秋沙鹿崩晉史卜之曰後六百四十五年宜有聖女興其齊田乎今翁儒徙正)
(直其地日月當之元城郭東有五鹿之墟即沙鹿地也後八十年當有貴女興焉後元后歷漢四世)
(為天下母水經注周穆王喪盛姬東征舍於五鹿其女叔㛗届此思哭是曰女㛗之邱為沙鹿之異)
(名也元和志沙鹿在縣東十二里明統志沙麓山在府城東四十五里)方山(在南樂縣北七)
(里舊有二上山並峙其形正方宋嘉祐以後大河經縣境蕩決不時遂為平陸其地名方山村)秋
山(在清豐縣西元和志在頓邱縣西北三十五里今無攷)龍光山(在東明縣東南三十)
(里以雲氣如龍而名歲旱禱雨有應)白雲山(在東明縣東北二十里郊原平衍土山突起相)
(傳張良辟穀於此其里曰白雲里相近又有懷良村)金沙山(在開州治東迤北宋建炎閒楊)
(棣守開德金師來攻棣與弟彭年力戰死之人為瘞骨立冢如山因以沙名又有雞鳴山在州城内)
(蓮花沼後)洪洋山(在開州東南五里土岡綿亙數里山南有浮翠橋即澶水所經寰宇記有)
(衞陽山在濮陽縣東南二十里居衞之陽又鮒鰅山在頓邱縣西北三十里今名廣陽山山海經云)
(顓頊葬其陽九嬪葬其陰今皆不知所在按鮒鰅山海經作務隅又作附禺)五霸岡(在東)
(明縣東南五十里相傳春秋時會盟處亦名霸王岡)黃陵岡(在東明縣東南八十里接山東)
(曹縣界元時賈魯治河始此詳見曹縣)大岡(在長垣縣東五十里雄隄環抱形勢屹然)荆
岡(在長垣縣東南四十里荆岡集岡項當集之中岡畔有琉璃井)青岡(在長垣縣西二十里)
(平地突起土皆青色故名岡頂有寺下有白蓮池)學堂岡(在長垣縣北十里平廣突兀近)
(岡土皆赤色相傳孔子嘗過此講學今有廟明天順中建其前又有小岡形勢連互又金哀宗興定)
(二年濟河至蒲城次漚麻岡應在今縣界)古黃河(有三道一自河南滑縣流入經開州西北)
(又東北經清豐縣南又東北經南樂縣西北又東北經元城縣東又東北入山東館陶縣界此西漢)
(以前黃河經行之故道也漢書武帝紀元光三年春河水徙從頓邱縣南流入勃海夏河水決濮陽)
(汜郡十六發卒十萬救決河溝洫志河至大伾禹釃二渠以引其河北載之高地過洚水元光中河)
(決瓠子後二十餘歲乃塞之道河北行二渠復禹舊迹孟康曰二渠其一出貝邱西南南折者也其)
(一則漯川河自王莽時遂空惟用漯耳水經注河水自涼城又東北爲長夀津故瀆出焉一則漯川)
(今河所流一則北瀆王莽時空故俗名是瀆爲王莽河東北逕戚城西又逕繁陽縣故城東又北逕)
(陰安縣故城西又東北逕昌樂縣故城東又東北逕平邑郭西又東北逕元城縣故城西北而至沙)
(邱堰自堰南分屯氏河出焉元和志王莽河西去昌樂縣十六里去貴鄉縣三里寰宇記王莽河在)
(頓邱縣北十里接清豐入南樂縣界又在德清軍城西南五里一自滑縣流入經開州西南又東北)
(經清豐縣南又東北入山東觀城縣界此東漢以後及唐時故道其自開州又東北出逕大名元城)
(之東者宋時北流故道也水經河水東逕鐵邱南東北流逕濮陽縣北為濮陽津又東北逕衞國縣)
(南元和志黃河南去臨河縣五里北去濮陽縣十五里又在頓邱縣南三十五里清豐縣南五十里)
(宋史河渠志澶州有濮陽大韓大吳商胡王楚横隴曹村依仁大北岡孫陳固明公王八凡十三埽)
(大名府有孫村侯村二埽景德元年河决横隴埽慶歷八年決商胡埽皇祐元年合永濟渠注乾寕)
(軍是謂北流嘉祐元年塞商胡北流入六塔河河不能容是夕復決五年河流派别於魏之第六埽)
(曰二股河自魏恩東至德滄入海是為東流熙寕二年開修二股河東流閉北流十年大決於曹村)
(澶淵北流斷絶河道南徙東匯於梁山張澤濼分為二派一合南清河入淮一合北清河入海元豐)
(元年決口塞河復歸北四年小吳埽復大決自澶注入御河八年河流雖北而孫村低下漲水往往)
(東出於是回河東流之議起元祐元年十一月張問請於南樂大名埽開直河并簽河分引水勢入)
(孫村口於是減水河之議復起四年詔罷回河及修減水河元符二年河決内黃口東流遂絶舊志)
(金時河徙而南北流亦絶諸口皆為平陸今開州境内有商胡埽在州東北三十里六塔河在州東)
(北十七里自商胡東南通横隴之支渠也孫村埽在州東北三十四里横隴埽在州東一自河南封)
(邱縣流入經長垣縣南又東經東明縣南又東入山東曹州府界此宋南渡以後黃河改流之故道)
(也明統志長垣縣南六十里及廢東明縣南五十里皆有黃河故道正統十三年河決陽武循故道)
(至開州南百二十里東扺濮州張秋其流奮激聲聞數十里俗名響子口舊志正統十四年河決長)
(垣朱家口宏治二年又決封邱荆隆口漫入長垣東明喜靖十五年河南徙杜勝集萬歷十五年又)
(決荆隆口由長垣毛家潭直薄東明本朝順治七年又決荆隆口循響子口故道入洪河委折東)
(北凡二十餘里下通張秋今有淘北河一作淘背河在長垣縣南三十里東流至紙坊集入河又有)
(白家河在縣東南三十里自毛家潭東經盛橋入河又有枯河在東明縣南六十里皆黃河舊流也)
(朱家口在長垣縣東南七十里響子口在東明縣西南二十里)衞河(自河南内黃縣流入經大)
(名縣南又東北經元城縣東又東北入山東館陶縣界即古白溝水亦名永濟渠亦名御河水經注)
(白溝自内黃北逕高城亭東洹水注之又北逕問亭東即魏界也左與新河合又東北逕銅馬城西)
(又東北逕羅勒城東漳水注之謂之利漕只又東北逕趙城西又北阿難河出焉又東北逕空陵城)
(西又北逕喬亭城西東去館陶縣故城十五里元和志永濟渠西去洹水縣二里唐書地理志貴鄉)
(縣有西渠開元二十八年刺史盧暉徙永濟渠自石灰窠引流至城西注魏橋以通江淮之貨寰宇)
(記魏縣白溝水接館陶縣界南自洹水縣界流入元史河渠志御河自魏縣界經元城縣泉源鄕於)
(村渡南北約十里東北流至包家渡下接館陶縣界三口舊志元時衞河猶在府北明正德中始出)
(府南經艾家口又東北經小難鎮入館陶縣界嘉靖三十六年漳水自魏縣南廻龍鎮決入衞河遂)
(捨艾家口改今大名縣南東北流至小灘鎮西南坌道村始入舊河萬歷十六年漳水還北流衞河)
(故道遂為漳水所奪今衞河現由之道與河南内黃縣接界之張二莊為大名縣屬至山東館陶縣)
(接界之王家莊為元城縣屬皆歲有修濬)漳河(有新舊二河俱自河南臨漳縣流入經大名元)
(城二縣界又東北入山東館陶縣界元和志魏縣舊漳河在縣西北十里新漳河在縣西北二十里)
(明統志舊漳新漳二河俱在魏縣西北流至府城西宋時嘗引注雕馬河入府城灌御河又從西北)
(陡門出灌流沙河復入漳河漕運舊志明初漳水自河南臨漳縣東流折北經魏縣南關又東北歷)
(府城西北二十里西店集東注館陶合衞水所謂舊漳河也正德初徙從府西南閻家渡入衞又十)
(餘年自魏縣東南雙井入衞皆由府南艾家口東北流經小灘鎮入館陶界嘉靖三十六年復自魏)
(縣西南迴龍鎮入衞萬歷十六年始還北流今經魏縣南十八里又東入府界亦曰新漳河即衞河)
(故道也今之新漳非元和志之新漳矣按通志今新漳河北徙自廣平縣流經魏縣東北至府北)
(界又東抵館陶入衞舊志所謂新漳河自魏縣南者今又為舊漳矣又接魏縣之分入元城大名者)
(由漳河決溢之故今豫省之臨漳為上游大名縣境内之麗家村為支流皆大名上衝本朝乾隆)
(二十四年直隸總督方觀承奏准建壩以固隄防而舊縣之衛河隄亦重加修葺元城之西店集隄)
(長垣之太行隄自乾隆五年以來並歲加增築又於長垣之甄家店隄南開新引河一道自隄西村)
(起至紙坊村入舊引河止長二千七百五十五大於是氏有奠居田疇亦享其利乾隆十五年)
(高宗純皇帝巡幸嵩洛鑾輿過此有御製詩)硝河(源出河南濬縣自滑縣分)
(二一東流逕開州西為馬頰河又東北經戚城北又東匯為趙村陂至白倉北會傅家河又北經清)
(豐縣西又北經南樂縣西至縣北為岳儒固河又北入大名縣逹元城縣東城館下流入山東朝城)
(等縣一由河南内黃縣東北入大名縣南界又東北注於縣東三角潭分十之三自飲牛口注衞十)
(之七自梅家口注衞水潦則由石村分注開州北火燒店經清豐縣西秦村而北注岳儒固河或由)
(内黃而東經南樂縣西亦會於岳儒固可其水瀉滷下墊凡所經流率至數歲不復芻牧)沙河
(在元城縣東大河支流也宋史河渠志元祐四年李偉開北京南沙河直隄第三鋪放水入孫村口)
(明統志沙河舊自府城西南引漳河入城灌御河復西北出城灌流沙河南北約長二十里東西闊)
(二里其河常不定形勢如山相近沙麓舊志此河今堙按今大名府屬之沙河自河南封邱縣界)
(穿太行隄經龍相入東明縣之李連莊長七十里又一支自龍相迤北分流下入李連莊長三十里)
(新舊引河之水皆注沙河)洪河(在東明縣東南三里許自河南滑縣流入逕縣界洪門村雲臺)
(只又逕南關東關又東北會濮水入山東濮州界)濮河(自河南封邱縣流入經長坦縣北又)
(東經東明縣南又東經開州東南合洪河入山東濮州界俗訛為普河水經注濮河故瀆自濟東北)
(流左迤為高梁陂方三里又東逕匡城北又東北左會别濮水又東北與酸水故瀆會又東逕蒲城)
(北又東逕韋城南又東逕長垣縣故城北又東分為二瀆北濮出焉濮渠又東逕須城北又北逕襄)
(邱亭南又東逕濮陽縣故城南又東逕離狐縣故城南又東逕葭密縣故城北又東北逕鹿城南又)
(東與句瀆會與濟同入鉅野元和志濮水在南華縣南五里寰宇記南華縣濮水西自滑州韋城縣)
(界入乘氏縣界明統志濮水在開州東南六十里舊志今有五里河在長垣縣北乃河南黑陽山諸)
(水下流自滑縣流入西南抵小務口又東南流入河又有逯家河在縣東北三里自小務口東流入)
(東明縣河為縣巨浸蓋皆濮渠餘流也其東明縣者俗又訛為普河自縣南三十五里袁長官營東)
(北流經縣東南八里袁旗營又東北經任二營趙官營又東北入於洪河)豬龍河(一名朱龍)
(河在清豐縣東七里南接開州自縣之田村逕縣城北啞叭隄口東逕南樂縣之韓家集入山東曹)
(州府觀城縣界觀城之龍窠河水注之豬龍蓋唐滋沙三水之下流也方輿路程考以豬龍為即龍)
(窠名勝志遂以為源出冠縣均誤)灉河(在東明縣南五十里西南自故黃河來折而東北入)
(山東曹州界今涸故道猶存)賈魯河(在東明縣東南元史河渠志至正四年河決白茅隄)
(又決金隄水勢北侵安山沿入會通運河督漕運使賈魯議挽河東行以復故道丞相脱脱韙其策)
(十一年四月命魯為總治河防使興繕鳩工十一月工畢河復故道南匯於淮東入於海共睿故道)
(通長二百八十里有奇始自白茅長百八十二里繼自黃陵岡至南白茅闢生地十里南白茅至劉)
(莊村接入故道十里縣志賈魯河在縣南六十里斷頭隄外)漆河(在東明縣北門外源自河)
(南黑陽山東流逕縣西漆隄北又東逕縣北關外又東合於洪河漆隄在縣西十二里居民築之以)
(障漆水)洹水(在大名縣西自河南臨漳縣流入古洹水支流也水經注洹水枝津謂之新河)
(東逕鸕鷀陂北與台陂水合注白溝河元和志洹水縣洹水西自堯城縣界流入舊志今併入漳河)
澶水(在開州西南大河分流也一名繁水一名浮水春秋襄公二十年盟於澶淵杜預注澶淵)
(在頓邱縣南今名繁汙水經注浮水故瀆上承大河於頓邱縣而北出東逕繁陽故城南張晏曰縣)
(有繁淵春秋盟於澶淵即繁淵也亦謂之浮水又東絶大河故瀆又東逕五鹿之野又東逕衞國縣)
(東武陽縣入河寰宇記澶淵在臨河縣東南十七里黎州東北八十里又十三州志云澶水在頓)
(邱西南三十里伏流至繁城西南明統志繁水在南樂西北三十五里舊志澶州陂在開州西南其)
(水由州南界東北逕城東二十里曰清河頭十之七分注於霸家河又東逕濮州入張秋河十之三)
(分注於清豐縣東南界孫固城北匯爲朱龍河又西受硝河之水流經縣北邵家灣英滿城又北入)
(南樂縣界逕縣東南四十里又東入山東觀城縣界蓋即古繁水古瀆也)古濟水(在東明長)
(垣二縣南北濟也水經濟瀆東過平邱縣南又東過濟陽縣北又東北逕冤句縣故城北又東北與)
(濮水合注濟瀆自武父城北東逕濟陽縣故城北又東北逕煮棗城南又東北逕吕都縣故城南又)
(東北逕定陶縣故城北)屯氏河故瀆(在元城縣東北漢書溝洫志自塞宣防後河復)
(北決於館陶分爲屯氏河東北經魏郡清河信都勃海入海廣深與大河等水經大河故瀆自沙邱)
(堰南分屯氏河出焉逕館陶縣東按舊志謂在大名縣東南誤)瓠子河故瀆(在開)
(州南史記河渠書元光中河决於瓠子東南注鉅野通於淮泗使汲黯鄭當時興人徒塞之輒復壤)
(後二十餘歲使汲仁郭昌發卒數萬人塞瓠子決天子自臨決河沈白馬王璧於河令從官自將軍)
(以下皆負薪寘決河卒塞瓠子蘇林曰瓠子河在鄄城以南僕陽以北廣百步深五丈許水經瓠子)
(河出東郡濮陽縣北注縣北十里即瓠子河口也漢元封二年塞瓠子口築宫於其上名曰宣房宫)
(故亦謂瓠子堰為宣房堰平帝以後未及修理永平十二年顯宗詔王景冶渠築隄瓠子之水絶而)
(不通惟溝瀆存焉河水舊東流逕濮陽城東北又東逕桃城南又東南逕清邱北又東至句陽寰宇)
(記瓠子口在濮陽縣西南十七里河津明統志在開州西南二十五里)胡柳陂(在開州東)
(南五十里接山東濮州界五代梁貞明四年晉王與梁軍大戰處詳見濮州)張家潭(在大)
(名縣東二里魚藻繁衍冬夏不涸舊時衞河水自東南決多由此溢入縣城)三角潭(在大)
(名縣東十五里方塘百畝歲久不固或以為龍湫也建龍王祠於其上禱雨輒應)白水潭
(在大名縣西五里林樹交蔭菱荇縱横為近郊勝地)傅家潭(在南樂縣西北四里周約二里)
(今涸)黃龍潭(在清豐縣東南三十五里斷隄之間約二十餘頃)余家潭(在東明縣)
(東十里北曰長潭南曰圓潭相去一里許)黑龍潭(在開州西南瓠子河口大旱不竭俗稱龍)
(湫又有蓮花潭在黑龍潭南三里方五六頃每秋水泛溢則二潭相通)閻家潭(在長垣縣)
(東南六十七里明正統十四年河水決入縣境回流衝齧因成此潭宏治五年築隄環之潭西七里)
(曰牛家口東三里曰大岡皆築隄以防決溢處)西湖(在開州西南舊時河流匯入積而成湖周)
(數百畝後涸)蓮花池(有四一在大名故城東二十里一在南樂縣東十八里宋隄之西一)
(在南樂縣西北三十里舊為繁水所溢今皆湮一在開州儒學後水澄潔可鍳後壅明天順間知縣)
(李迪重濬)鳳溝(在長垣縣西四十里)飲牛口(在元城縣東十里地勢窪下每秋雨霖潦)
(水積其中即水退不可耕植明嘉靖二十四年開為官渠)艾家口(在元城縣南接大名縣界)
(舊時衞河所經也明初置水驛於此後廢)寒泉(在開州南詩衞風爰有寒泉在浚之下水經注)
(浚城側有寒泉岡世謂之高平渠非也通典寒泉在濮陽縣東南)御井(在開州治南泉極甘)
(冽宋真宗駐蹕時所鑿)
︹古蹟︺魏州故城(在今府東東魏始置貴鄉縣唐時貴鄉元城二縣皆治此舊唐書地理志)
(魏州漢元城縣地後魏天平二年分館陶西界於今州東北三十里古趙城置貴鄕縣後周建德七)
(年以趙城卑溼西南移三十里就孔思集寺為縣廨大象二年於縣置魏州武德八年移縣入羅城)
(開元二十八年刺史盧暉移於羅城西百步大歷四年又移於河南岸元和志魏州城前燕慕容暐)
(所築周宣帝於此置州理開元十三年又移元城縣於州東北三百步貴鄉管西界元城管東界今)
(為魏博節度理所寰宇記後唐同光元年升州為東京興唐府三年改為鄴都晉天福初改為廣晉)
(府又改貴鄉曰廣晉漢乾祐元年改為大名府大名縣宋史地理志慶歷二年建大名府為北京宫)
(城周三里一百九十步即真宗駐蹕行官殿曰班瑞時巡靖方慶安京城周四十八里二百六步門)
(十七舊志宋熙寕六年省大名縣入元城後移南樂鎮自是元城獨為府治明洪武三十一年衞河)
(泛溢城圯因遷今治舊府城在今城東十里按魏書地形志舊唐志皆云貴鄉縣天平二年置而)
(元和志作孝文帝置寰宇記作太和二十一年皆誤)大名故城(在府南少東八里宋政和)
(六年自府徙大名縣治南樂鎮即其地本朝乾隆二十三年水圯為患移治府城始廢為村惟縣)
(丞仍駐舊治專管衞河修防事宜)魏縣故城(有三俱在大名縣西漢置魏縣應劭曰魏)
(武侯别都也北齊省入昌樂隋開皇六年復置元和志縣東至魏州四十里舊唐書地理志漢舊縣)
(在今縣南天寶三年移於今所明統志故魏縣城在府西三十五里俗名舊縣店舊志故城在今縣)
(東三十里俗名舊縣村宋熙寕中移治洹水鎮明洪武三年復為漳河所衝齧始遷五姓店在府西)
(東北四十里本朝乾隆二十三年縣廢併入大名)洹水故城(在大名縣西故魏縣西南)
(三十里漢内黃縣地晉置長樂縣屬魏郡後魏省孝文復置長樂縣北齊省入臨漳後周建德六年)
(又分臨漳東北界置洹水縣隋屬魏郡唐屬相州元和志縣西南至相州一百二十里天祐三年改)
(屬魏州寰宇記縣在魏州西南九十三里宋史地埋志熙寕六年省洹水縣為鎮入成安舊志故城)
(在成安縣東南三十里後改屬魏縣今入大名)漳陰故城(在大名縣西北故魏縣西隋開)
(皇十六年析魏縣置漳陰縣屬魏州大業初省入唐武德四年復置貞觀元年仍省入)元城
故城(有三皆在今元城縣東漢初置元城縣在沙麓旁應劭曰魏武侯公子元食邑於此故縣)
(氏焉歷晉魏齊北齊始廢隋開皇中復置唐又遷此舊唐書地理志隋元城縣治故殷城貞觀十七)
(年併入貴鄉聖歷二年又分貴鄉莘縣置治王莽城開元十三年移治州郭下古殷城在朝城東北)
(十一里舊志王莽城在舊州城東北二十餘里王莽河北岸亦謂之故元城五代梁貞明二年晉王)
(自貝州還擊劉鄩追至故元城是也)馬陵故城(在元城縣東南五十里春秋成公七年同)
(盟於馬陵史記魏惠王三十年齊孫臏擊魏大敗之馬陵殺其將龐涓隋書地理志元城縣開皇六)
(年又置馬陵縣大業初廢元和志馬陵在元城縣東南一里寰宇記在縣東南十里)昌樂故
城(在南樂縣西北魏書地形志昌樂縣太和二十一年分魏置元和志縣北至魏州五十里本漢)
(舊縣屬東郡後漢省後魏孝文帝於漢舊城置昌樂郡及昌樂縣周武帝改屬魏郡隋屬魏州舊唐)
(書地理志昌樂縣晉置屬陽平郡後魏置昌州今縣西古城是也隋廢昌樂縣入繁水武德五年復)
(置隸魏州今治所武德六年築明統志五代唐改昌樂為南樂名勝志昌樂故城在今治西北三十)
(五里俗訛為昌意城謂黃帝子昌意所築按水經注以昌樂為即漢東郡屬縣元和志因之舊唐)
(志又以為晉置而晉志不載各書參錯不一今考漢志本作樂昌名既不同且地在黃河西亦非東)
(郡之界疑本魏縣地惟地形志足據諸書之說恐皆有誤)繁水故城(在南樂縣西北隋開)
(望六年分昌樂縣置大業初廢昌樂縣入之唐初屬魏州貞觀十八年省入昌樂縣志故城在縣西)
(北三十五里)平邑故城(在南樂縣東北本趙地史記趙獻侯十三年城平邑漢為元城)
(縣地東魏天平二年分置平邑縣屬魏郡北齊廢開皇十六年復置大業初併入貴鄉括地志平邑)
(故城在昌樂縣東北四十里明統志在南樂縣東北七里唐馬燧嘗提兵至此今有浮屠舊志今為)
(平邑村有馬燧營遺址)頓邱故城(在清豐縣西南春秋衞頓邱邑在今河南濬縣界漢)
(置頓邱縣於此屬東郡晉為頓邱治後魏因之北齊郡縣俱廢隋開皇六年復置頓邱縣唐置澶州)
(治此元和志澶州北至魏州一百十里南至濮陽縣三十里寰宇記古頓邱縣在清豐縣東南十五)
(里本舊澶州理所晉天福三年隨州移於德勝砦於舊州置頓邱鎮四年改鎮為德清軍開運二年)
(又移軍於陸家店此城廢通鑑注九域志清豐縣有舊州鎮即頓邱城也明統志頓邱故城在清豐)
(縣西南二十五里)清豐故城(在今清豐縣西元和志縣東至澶州十五里本漢内黃縣)
(地大歷七年於清豐店置因以為名舊唐書地理志清豐縣割頓邱昌樂二縣界四鄉置以縣界有)
(孝子張清豐門闕魏州田承嗣請為縣名寰宇記縣在澶州西北五十五里舊志按宋志慶歷四年)
(徙清豐縣治德清軍廢此城為鎮九域志清豐縣有清豐鎮即此)德清軍故城(在清)
(豐縣西北寰宇記晉天福四年改頓邱鎮為德清軍開運二年人移德清軍於陸家店在新澶州北)
(七十里南至舊澶州二十五里北至南樂縣二十五里西南至清豐縣三十里宋史地理志慶歷四)
(年徙清豐縣治德清軍即縣置軍使隷澶州舊志德清城在今縣西北三十里按清豐縣自慶歷)
(中移治德清城其後以水患又遷今治今不可考明統志清豐故城在今縣西北十八里宋時因水)
(故遷今縣蓋即德清城也明志不知宋慶歷中移清豐治德清城乃謂徙德清軍治清豐又别載德)
(清城在開州北七十里皆混)陰安故城(在清豐縣北二十里漢置縣屬魏郡元朔三年)
(封濟北貞王子不害為陰安侯五年又封衞不疑於此後漢永安五年為肅宗女吉食邑仍屬魏郡)
(晉置頓邱郡後魏太平真君三年併入衞國太和十九年復置仍屬頓邱郡北齊省入頓邱縣舊唐)
(書地理志頓邱縣後移治於陰安城今縣北古陰安城是也)德勝故城(在開州有南北)
(二城今州治即北城也其地本名德勝渡為河津之要五代梁貞明五年晉將符存審於德勝渡南)
(北築兩城守之謂之夾砦梁賀瓌攻德勝南城不克晉王尋自魏州發徒數萬廣德勝北城自後梁)
(晉相爭於此大小凡百餘戰石晉時慮遼兵為患遂移澶州跨德勝津併頓邱徙焉寰宇記晉天福)
(三年自舊澶州移於夾河造舟為梁頓邱縣亦隨州移理四年又移濮陽縣於州之南郭漢乾祐元)
(年移州就德勝砦故基周世宗又移今理明統志德勝砦在開州南三里漢乾祐初自夾河移澶州)
(於此周世宗又遷於夾河與德勝砦南北相直故居人有南澶北澶之目舊志宋初州治頓邱縣而)
(濮陽縣在州東門外景德初遼兵入犯寇準勸帝親征駕至澶州南城駐蹕準固請渡河御北城門)
(樓蓋是時州治南城也熙寕十年南城圯於水移治北城惟以濮陽縣為治明初始省入州)昆
吾故城(在開州東詩商頌韋顧既伐昆吾夏桀國語昆吾為夏伯在傳哀公十七年衞侯夢)
(於北宫見人登昆吾之觀杜預注衞有觀在古昆吾氏之墟今濮陽城中漢書地理志濮陽本顓頊)
(之墟夏后之世昆吾氏居之隋書地理志濮陽開皇十六年分置昆吾縣大業初省入舊唐書地理)
(志武德四年分濮陽置昆吾縣八年併入濮陽括地志昆吾故城在濮陽縣西三十里昆吾臺在縣)
(西百步寰宇記顓頊城在臨河縣東北三里隋於城内置昆吾縣昆吾臺在城中高二丈)濮陽
故城(在開州西南二十里漢置縣本古帝邱也春秋僖公三十一年衞遷於帝邱左傳昭公十)
(七年梓慎曰衞顓頊之墟也故為帝邱史記衞嗣君五年獨有濮陽元君十四年秦徙野王縣而併)
(濮陽為東郡漢書地理志東郡治濮陽縣衞成公自楚邱徙此故帝邱顓頊墟元和志濮陽縣東至)
(濮州八十里本漢舊縣隋開皇十六年改屬濮州寰宇記晉天福四年詔移濮陽縣於澶州之南郭)
(為理所通鑑注五代以前濮陽在河南宋澶州治之濮陽晉天福四年移就澶州南郭者也按明)
(統志又有帝邱城在滑縣東北七十里土山村即衞成公所遷蓋即濮陽城境相接也)臨河
故城(在開州西漢黎陽縣地後魏永安元年分置東黎縣屬黎陽郡北齊廢隋開皇六年置臨)
(河縣屬汲郡唐武德初屬黎州貞觀十七年州廢屬相州元和志臨河縣西北至相州一百二十里)
(其城本春秋時衞築新城也寰宇記縣在澶州東六十五里魏東黎縣也隋置臨河縣南臨黃河為)
(名唐天祐三年屬魏州晉天福九年隸澶州文獻通考紹興閒臨河縣為黃河水渰廢明統志廢臨)
(河縣在開州西六十里)澶水故城(在開州西二十里本臨河内黃頓邱三縣地隋開皇)
(十六年置澶淵縣以南臨澶淵為名屬汲郡唐初避諱改曰澶水屬黎州武德四年屬澶州貞觀九)
(年澶州廢還屬黎州十七年省入臨河寰宇記廢澶淵縣在臨河縣東四十里)離狐故城
(在東明縣東南元和志南華縣東南至曹州一百二十里本漢離狐縣屬東郡舊傳初置縣在濮水)
(南嘗為神狐所穿穴遂移城濮水北故曰離狐後漢屬濟陰郡魏志李興從太祖遷離狐太守然則)
(魏時為離狐郡也晉屬濟陰郡開皇三年罷郡縣屬曹州天寶元年改曰南華寰宇記離狐故城在)
(今縣西北三十三里後魏移今地通考南華縣金時為黃河渰廢舊志故城在東明縣東北十里西)
(臺集又曰在曹州西四十里李二莊蓋境相接也又山東單縣有離狐城乃劉宋僑置非故縣)東
明故城(凡有三其一在河南蘭陽縣界即故陽武戶牗鄉漢置曰東昏縣王莽改曰東明晉)
(省宋復置東明縣其二在今東明縣界金時東明以河患徙河北冤句故地今曰南東明集在縣南)
(三十里明洪武初徙治雲臺集尋廢今曰西東明集在縣西十五里宏治四年復置縣於大單集即)
(今治也按舊志概以陽武戶牗漢宋東昏東明事混入今縣皆誤)故蒲城(今長垣縣治春)
(秋桓公三年齊侯衞侯胥命於蒲杜預注蒲衞地在長垣縣西南家語子路治蒲三年孔子過之三)
(稱其善括地志故蒲城在匡城縣北十五里寰宇記在長垣縣東北十里舊志明洪武初遷縣於此)
故匡城(在長垣縣西南五十里春秋僖公十有五年盟於牡邱遂次於匡杜預注匡衞地在)
(長垣縣西南論語子畏於匡後漢書郡國志長垣有匡城又平邱有匡亭戴氏北征記匡城周三里)
(元和志匡城縣西北至滑州一百里隋開皇十六年於此置匡城縣屬滑州故匡城在縣西南十里)
(寰宇記隋於婦姑城置匡城縣謂縣南有古匡城為名朱梁割屬開封宋初改為長垣縣在開封府)
(東北一百里縣志今縣西南有司家坡即古匡城也)平邱故城(在長垣縣西南本衞邑春)
(秋昭公十三年會於平邱即此杜預注平邱在長垣縣西南漢置平邱縣屬陳留郡後漢因之晉省)
(魏書地形志長垣有平邱城寰宇記平邱城在陳留縣北九十里)長羅故城(在長垣縣)
(北漢宣帝本始四年封常惠為侯國屬陳留郡後漢建武五年封樊宏長羅侯十五年徙廢水經注)
(圈稱曰長垣縣有羅亭故長羅縣也後漢省併長垣有長羅澤又有長羅岡寰宇記長羅縣城在長)
(垣縣東北四十里明統志長羅城在舊長垣縣西南三十里)長垣故城(在今長垣縣東)
(北漢置縣本魏之首垣邑也戰國策韓侈謂秦王曰進齊宋之兵至首垣遠薄梁郭史記趙肅侯七)
(年公子刻攻魏首垣水經注長垣故首垣秦更從今名陳留風俗傳曰縣有防垣故縣氏之孝安帝)
(以建光元年封宋俊為侯國隨時移治故匡城北改名曰匡城又分韋城置長垣縣大業初仍省入)
(匡城唐武德初又分匡城置長垣縣屬滑州八年人省入匡城括地志長垣故城在匡城縣東北二)
(十七里宋初改匡城為長垣縣金初遷縣於柳冢村明洪武元年以水患又遷於蒲城即今縣也縣)
(志舊長坦集即柳冡在縣東北四十里地名鮑堌今有廢城寬壘深濠猶然險固按明統志秦長)
(垣縣城在今縣西南三十五里誤參考括地志寰宇記當在今縣東北十四里)五鹿城(有二)
(一在元城縣東一在開州南左傳僖公二十二年晉公子重耳過衞出於五鹿乞食於野人杜預注)
(五鹿衞地今衞縣西北有地名五鹿元城縣東亦有五鹿水經浮水故瀆東經五鹿之野注晉文公)
(受塊於野人即此處也京相璠曰今衞國縣西北三十里有五鹿地今屬頓邱縣元和志五鹿墟在)
(元城縣東十二里寰宇記濮陽縣五鹿城在縣南三十里)幾城(在元城縣東南史記趙惠文王)
(二十三年樓昌將攻魏幾不能取十二月廉頗將攻幾取之括地志幾城在元城縣東南)魏武
侯城(在元城縣南十里相傳魏武侯所置舊有壇亦曰武侯壇)陽狐城(在元城縣東北)
(史記齊宣公四十三年田莊子伐晉圍陽狐括地志陽狐郭在元城縣東北三十二里)空陵
城(在元城縣東北魏書地理志貴鄉縣有空陵城)朝城(在南樂縣東二十五里近山東朝城)
(縣界唐置朝城縣以此為名今名韓張堡)昌城(在南樂縣南晉永和六年趙將張賀度等會於)
(昌城將攻冉閔於鄴魏書地形志昌樂縣有昌城明統志南樂縣界有昌意城黃帝子昌意所築即)
(此)觀澤城(在清豐縣東史記趙武靈王九年齊敗我觀澤括地志觀澤故城在頓邱縣東)
(十八里)衞城(在清豐縣東南四十里相傳靈公所都又有聶城在縣東北春秋僖公元年齊)
(師次於聶北或以為即此城之北又有瓦屋頭集在縣東三十五里或謂春秋隱公八年宋齊衞盟)
(於瓦屋即此)孫固城(在清豐縣東南十五里周五里宋時大河經流處即所謂孫村也又)
(六塔集在縣東南三十里亦即六塔河之故渠也)鹹城(在開州東南六十里春秋僖公十有)
(三年會於鹹杜預注鹹衞地濮陽縣東南有鹹城)浚城(在開州南詩鄘風在浚之城水經注)
(濮水枝津東逕浚城南北去濮陽三十五里)懿城(在開州西北左傳襄公二十六年晉討衞)
(疆戚田取衞西鄙懿氏六十以與孫氐杜預注戚城西北五十里有懿城因姓以名城也)干城
(在開州北詩弼風出宿於干後漢書郡國志衞國縣有竿城水經注云河之西岸有竿城蓋即干城)
(之訛也今州北有干城村乂清豐縣志在縣西北三十里)戚城(在開州北春秋文公元年公孫)
(敖會晉侯於戚杜預注戚衞邑在頓邱衞縣西水經注戚衞之河上邑漢高帝十二年封將軍李必)
(為侯國括地志故戚城在澶水縣東三十里寰宇記在澶州北十里明統志在開州北七里又清豐)
(縣志戚城在縣南三十五里)龍城(在長垣縣南魏書地形志長垣有龍城寰宇記龍城在縣)
(東南二十里昔夏臣龍逢所居因以為名縣志今名龍相村)婦姑城(在長垣縣南十里縣)
(舊治於此故墟猶存舊有婦姑廟今移南關廂或云莊姜死衞人愍而祀之也)訾婁城(在長)
(垣縣西左傳僖公十八年衞侯師於訾婁元和志訾婁城在匡城縣西北十八里按滑縣志謂在)
(縣西南六十里蓋境相接也)祭城(在長垣縣東北後漢書郡國志長垣有祭城杜預左傳注)
(長垣縣東北有祭城縣志今縣東北有祭城村按杜注以此城為鄭祭封人邑今考此乃衞地不)
(應為鄭臣采邑)南樂鎮(在大名縣南舊為縣治本漢樂昌縣地東魏於今府東置貴鄉縣唐)
(為魏州治五代漢改曰大名宋熙寕六年省入元城紹聖二年復置政和六年移治南樂鎮今仍徙)
(縣入府郭南樂仍為鎮屬南樂縣元至元九年復為縣冶今仍附府郭此廢按名勝志縣故城距)
(今治十三里有臺曰惠王臺魏王所築今不知所在疑指唐時貴鄉故治也)瑕邱(在開州東)
(南十八里義井里禮記檀弓公叔文子升瑕邱蘧伯玉從文子曰樂哉斯邱也寰宇記瑕邱在漢陽)
(縣東南三十里高三丈又有延邱在縣東南四十里延陵季子適衞憩此舊志瑕邱在州東南十八)
(里延邱在州東南文岡里)清邱(在開州東南七十里春秋宣公十二年同盟於清邱杜預注清)
(邱衞地在今濮陽縣東南水經注瓠瀆又東南逕清邱北京相璠曰在濮陽縣東南三十里魏都尉)
(治元和志在臨濮縣西三十五里通鑑後唐同光元年李紹興敗梁游兵於清邱驛)旄邱(在開)
(州西詩衞風旄邱之葛兮寰宇記在臨河縣西南四十步按爾雅前高為旄邱)鐵邱(在開)
(州北春秋哀公二年晉趙鞅及鄭罕逵戰於鐵左傳趙鞅納衞太子於戚與鄭戰衞太子登鐵上望)
(見鄭師衆自投車下杜預注鐵邱名在戚城南五代史晉開運二年閱馬於鐵邱寰宇記鐵邱在頓)
(邱縣西北五里又縣北十里有蒯瞶臺按元和志謂鐵邱在衞縣東南十里誤)蘧伯鄉
(在長垣縣東水經注陳留風俗傳曰長垣有蘧伯鄉一名新鄕有蘧亭曹大家東征賦曰到長垣之)
(境界兮察農野之居民觀蒲城之邱墟兮生荆棘之蓁蓁蘧氏在城之東南兮民亦饗其邱墳縣志)
(縣東南有伯玉村)龍淵宫(在開州西南漢書武帝紀元光三年起龍淵宫水經注河南有)
(龍淵宫蓋武帝起宫於決河之旁龍淵之側故曰龍淵宫也寰宇記宫在濮陽縣東十里又縣西南)
(八里有赤龍渦有決河故道蓋古之龍淵也非築宫之所州志在州南别駕里)宣房宫(在開)
(州西南史記河渠志塞瓠子築宫其上名曰宣房宫舊志宣房宫在州西南十七里瓠子隄上)潛
龍院(在清豐縣舊澶州城内寰宇記後唐明宗宅後為僧院舊志又有御店亦在故城内宋太)
(祖太宗微時邸舍也徽宗時改為潛德觀)騎山樓(在府城東舊府治西園宋韓琦留守北京)
(時建)披雲樓(在開州治南宋真宗幸澶淵時建)禮賢臺(在大名縣西舊名魏臺相)
(傳魏文侯所築賓禮段干木處久廢明萬歷十九年重築易今名)銅臺(在大名縣東北五里)
(積土畝許蓋戰國會盟處)烽火臺(在開州東南舊志澶濮閒濱河遠近多有土臺連絡相望)
(蓋皆五代及宋初所築以備遼兵處)重華臺(在開州城南九域志開德府有衞靈公臺亦名)
(重華臺)楚王臺(在開州南相傳項羽追章邯於濮陽駐軍於此後人因立此臺)荆臺
(在東明縣南四十里俗傳即田氏兄弟三人紫荆宅故處)康王臺(在東明縣南五十里宋靖)
(康閒康王總帥河北招集義旅築臺於此故址猶存)文臺(在東明縣東北戰國策無忌謂魏王)
(曰秦七攻魏邊城盡拔文臺墮括地志文臺在冤句縣西北六十五里舊志在今東明縣北數里又)
(縣東北十五里有東臺)安正堂(在舊府治宋韓琦留守時建有琦重九會安正堂詩)清
心堂(在舊府治内宋馮京留守時建又觀德堂亦在府治西園後周符彦卿所創射堂京改名)
(觀德按府志西園在舊府治堂後宋韓琦於府治立三堂曰安正養善雅集後園即晩香亭西園)
(曰騎山樓又别置東園於城南)衆樂堂(在舊府治西園宋文彦博為留守時建每春日許郡)
(人遊賞故名又有九思亭亦彦博建)賢樂堂(在舊府城内宋通判黃庭堅建)愛景堂
(在開州城内宋何承矩建)晚香亭(在舊府治宋韓琦為留守重九日宴諸監司於後圃有詩)
(云莫嫌老圃秋容澹且看黃花晚節香後人因以名亭又有望春亭亦琦所建)喜雨亭(在舊)
(府城東五代時王彦超建)雪香亭(在舊府城名勝志韓魏公琦於壓沙寺種梨千樹方花繁)
(盛時邦人士女日攜觴酣飲其下寺僧創亭花閒取唐人詩句名之文彦博有詩刻石尚在)金
波亭(在元城縣東故魏州城南五代史粱分魏相六州為兩鎮懼魏軍不從遣王彦章將五百)
(騎入魏屯金波亭以禦變即此)沙亭(在元城縣東南春秋定公七年齊侯衞侯盟於沙左傳作)
(盟於瑣杜預注元城縣東南有沙亭瑣即沙也晉地道記縣南有瑣陽城即此)夢山亭(在南)
(樂縣西二里元隱士張淳築姚燧牧菴書其額前有古文山其上三峯東崖曰月窟西崖曰雲堆今)
(廢遺址尚存)蒼亭(在南樂縣西二十里其地有蒼頡陵及造書臺亭因以名後漢靈帝中平)
(元年皇甫嵩與黃巾戰於蒼亭晉時冉閔敗張賀度等於蒼亭皆即此)臨河亭(在開州宋)
(史真宗紀咸平二年駐蹕澶州幸浮橋登臨河亭賜澶州父老錦袍茶帛景德元年冬帝次澶州渡)
(河幸城南臨河亭賜鑿淩軍綿繻)瑶碧亭(在開州治西南五代時建)宛亭(在長坦縣)
(西南左傳僖公二十八年寗武子與衞人盟於宛濮杜預注長垣縣西南有宛亭近濮水水經注濮)
(渠之側有漆城竹書紀年梁惠成王十六年邯鄲伐衞取漆富邱城之者也或亦謂之宛濮亭寰宇)
(記漆城在長垣縣西二十里)梨園(在舊府城内舊有梨樹數千本宋吕夷簡判大名又植桃)
(數千本閒之築亭於中後人因其進封許國公遂名為許公亭)百花塢(在舊府城内宋王拱)
(長留守時於西園築塢遍栽雜卉名曰百花)王彦章營(在南樂縣南門外彦章駐兵之)
(所)操刀營(在南樂縣西三十里其東有留胄營相去六里相傳宇文周滅齊遣兵追高緯)
(此其故壘)五花營(在南樂縣北十八里唐時河北五鎮會兵於此因名後人因其壁壘聚居)
(成鎮今名五花村又有建成營在縣北八里武德中太子建成駐兵處)五禮碑(曹溶金石)
(表宋徽宗五禮碑在大名府舊城内按五禮碑徽宗御書)
前提調官(臣)沈兆澐恭纂輯
提調官(臣)張日章恭覆輯
前校對官(臣)李孚忠恭校
校對官(臣)沈維鈺恭覆校
大清一統志
大名府(二)
︹關隘︺杜勝集巡司(在東明縣南六十里明宏治六年設通判及主簿駐此專理河務)
(本朝初設守備把總康熙年間增設巡司後裁雍正十年改守備爲都司十一年復設巡司又增置)
(千總)回龍鎮(在大名縣西南六十里接内黃縣界相傳宋真宗北征時回鑾經此)李固
鎮(在大名縣西唐文德元年朱全忠救樂從訓自白馬濟河下黎陽臨河李固三鎮九域志魏縣)
(有李固鎮)雙井鎮(在大名縣西二十里當漳衞合流之處明嘉靖中建)北皋鎮(在大)
(名縣西與成安臨漳二縣接界明嘉靖三十年築城與雙井沙口俱稱境内巨鎮)束館鎮
(在元城縣東六十里以其地有束晳廟而名亦名束廟堡)小灘鎮(在元城縣東北二十五里)
(衞河濱自元以來爲轉輸要道河南漕運以此爲轉兑之所明初設巡司嘉靖三十七年又設税課)
(司于此今裁本朝嘉慶十二年設主薄駐此)韓張鎮(在南樂縣東二十五里金志朝城縣)
(有韓張鎮即此)古定鎮(在開州東南六十里舊置巡司今裁俗稱小濮州)土樓鎮
(在開州西宋永初未北魏奚斤等拔宋滑臺進擊翟廣于土樓破之即此九域志臨河縣有土樓鎮)
大岡鎮(在長垣縣東南七十里明洪武初置巡司今裁舊志明嘉靖中于縣境築四堡曰版)
(邱在縣南曰樊相在縣西北曰南嶽在縣東北其一即大岡也)黃軍營(在東明縣西南明洪)
(武初徐達取河北遣宜春侯黃彬出大名彬駐師大善集西南三里依河而陣檄諭諸縣皆望風降)
(服大名遂定因名其地為黃軍營)沙口堡(在大名縣西二十里當元城大名之衝為要隘)
(處明嘉靖中建)臺頭堡(在元城縣南門外其地有高臺相傳魏惠王拜郊臺堡因以名又黃)
(金隄堡在縣東北十里儒家砦堡在縣西北四十里皆商民輳集處)主簿砦堡(在清豐縣)
(東南三十里又許村堡在縣西南三十里馬村堡在縣東北二十里皆有小城)慶祖堡(在開)
(州南二十五里又井店堡在州西北五十里衞硝二河列其左右)楊村(在開州西南十五里)
(舊時大河要口也五代梁貞明五年晉王軍于德勝梁王瓚據上游十八里楊村夾河築壘後唐同)
(光初梁將王彦章攻唐德勝自楊村乘流而下遂克南城今為楊村鋪)趙征村(在開州東)
(北宋嘉祐元年六塔河決内侍劉恢往視還言河口乃趙征村于國姓御名有嫌大興臿劚非便今)
(其地名趙村鋪)北張集(在大名縣東南十二里又邊馬集在縣西南三十里)裴子巖
集(在東明縣南五十里與長垣接界)白茅集(在長垣縣東一百二十里接東明界元賈)
(魯治河始此)大黃集(在長垣縣有縣丞駐此)吕邱店(在開州有州判駐此)
︹津梁︺長橋(在大名縣西北舊魏縣東郭龍化村長十里以防漳水)漳安橋(在大名縣)
(西北舊魏縣東郭外為内黃等處通衢)楊家橋(在元城縣西北)樂清橋(在南樂縣)
(西北四里跨岳儒固河明嘉靖間建)西河橋(在清豐縣西郭外又舊城橋在縣南三里大河)
(橋在縣北三里)玉帶橋(在東明縣北門外跨漆河又吳勝橋在縣東十五里普河橋在縣東)
(南八里)石川橋(在開州東門外明嘉靖中建)浮翠橋(在開州東南五里洪洋山)
(南)南溪橋(在開州東南八十餘里汊河頭)大通橋(在長垣縣東北二里許跨逯家)
(河明萬歷五年建)
︹隄堰︺附城隄(在大名舊縣城外環繞縣治明正德間漳衞二河決溢入境知縣吳拯增築植)
(柳千株亦名吳公柳隄)逯家隄(在大名舊縣東南三里許起自南樂縣界經縣境抵衞河)
(濱蓋古隄也又有諸公隄張公隄俱在縣西二里李茂隄在縣南八里范勝隄在縣東北十八里俱)
(明嘉靖中築以捍衞河泛溢)漳河隄(在大名舊縣西南岸起自臨漳延袤八十里北岸起)
(自成安延袤五十里俱由縣境抵元城縣界明永樂中築本朝歲有修築)衞河隄(在大)
(名舊縣西北五里明成化間築起濬縣之新鎮下達館陶延袤三百餘里本朝歲有修築)紅
船灣隄(在大名舊縣北艾家口明宏治初因衞河決溢築以障禦)河門隄(在九城縣)
(東舊城外舊志府内有河門舊隄魏帥樂彦楨嘗因以築羅城)金隄(在元城縣舊府城北十九)
(里南自滑縣接界繞古黃河歷開州清豐南樂大名元城東北接館陶界即漢時古隄也漢書成帝)
(建始四年河決東郡金隄寰宇記金隄在頓邱縣北十里清豐縣南四十五里德清軍城東南五里)
(下入南樂縣界)宋隄(在南樂縣東十八里古黃河西岸自清豐縣六塔集來宋時所築故名)
王村隄(在南樂縣西北三十里舊繁水所經延袤六十里入元城縣界)護城隄(在東)
(明縣城外周八里許明萬歷十六年築本朝康熙十年修)白茅隄(在東明縣東南長垣)
(縣之紙坊集東東南去曹州七十里又金隄在縣東南七十里西接黃陵岡東抵小張家灣元賈魯)
(創築明宏治間修凡二百餘里)孟華隄(在東明縣南二十五里西起滑縣東抵山東界綿亘)
(二三百里按胙城有孟華潭流入滑縣界隄蓋以障此水下流故名)海頭集隄(在東)
(明縣東北二十里)韓村隄(在開州南七十里)復關隄(在開州西寰宇記在臨河)
(縣南三百步黃河岸北)鯀隄(在開州西寰宇記在臨河縣西十五里自黎陽入界鯀治水所)
(築舊志今俗所稱鯀隄在州西十里又州南一里有宋隄相傳宋時所築州界南抵長垣北至大名)
(其間長短無名之隄不可數計城南隄自滑縣來經州東七十里鄄城鄉分五道入山東范縣界城)
(北隄亦自滑縣入至清豐蓋皆宋時遺蹟)三尖口隄(在長垣縣東三十五里元時賈魯治)
(河築隄始此)長隄(在長垣縣南黃河之北自縣西接河南儀封廳界迤邐而東歷東明縣南)
(杜勝集至紙坊集仍屬長垣接河南儀封山東曹州界綿亘二百餘里自明以來相繼修築按長)
(隄亦謂之太行隄本朝乾隆十六年豫省黃河漫溢縣迤東之隄齧十七年於甄家莊修築新隄)
(與故隄相接長二千七百九十九丈)小務隄(在長垣縣西五里起自縣西北青岡集繚城南)
(東至黃家渡口約六十里合長隄明嘉靖二年知縣王三省以水溢開小務口道水由城北東行)
︹陵墓︺蒼頡冢(明統志在南樂縣西三十五里縣志又有赫胥陵在縣東四十里皆傅會也)
︹夏︺關龍逢墓(在長垣縣南寰宇記在龍城東墓側有祠)︹周︺孔悝墓(寰宇記在)
(頓邱縣北三里)衞康叔墓(元和志在頓邱縣東北九十里)子路墓(水經注聶城東)
(有子路冢明統志子路墓有三一在清豐縣西南三十里一在開州北十里一在長垣縣北三里舊)
(志一在開州戚城之東門外有正大光明坊享殿三楹四壁石刻題詠甚多東西廡庖湢皆具一在)
(清豐縣西南二十里趙讓村一在長垣縣東關外又見河南滑縣)王孫賈墓(在東明縣)
(東二十里俗名王孫孤堆)閔子騫墓(在東明縣西北二十里墓旁有祠按濟南府及宿)
(州皆有閔子墓名勝志又謂在清豐縣西南二十里衞人葬其衣冠處)公西華墓(在東)
(明縣閔子墓東二十步)莊周墓(在東明縣東北漆園城有廟)柳下惠墓(在開)
(州東南大砦村)蘧伯玉墓(在長垣縣南十五里陳留風俗傳長垣縣有蘧伯玉冡寰宇記)
(在長垣縣東七里祠在墓側明統志在縣南十五里縣志在縣南八里)衞靈公墓(在長)
(垣縣東北十里又見順德府平鄉及山東朝城縣)︹漢︺蓋寬饒墓(在大名縣西元和志)
(在魏縣東南八里明統志久被水衝沒)王翁孺墓(元和志在元城縣東二百步翁孺元)
(后之祖也)審食其墓(在清豐縣北魏書地形志陰安有審食其冢)婁敬墓(在開)
(州東南名勝志漢婁敬墓在州東南六十里錄士望社内)汲黯墓(寰宇記在濮陽縣西南六)
(十里黯自淮陽太守歸葬於此)齊王冢(在東明縣西南二十里史記齊王田儋死臨濟亭蓋)
(即此)吳恢吳祐墓(在東明縣西二十里吳家村故址及石人馬尚存)︹晉︺束晳
墓(元和志在元城縣東二十五里舊志在今縣東六十里束館鎮前有祠)︹唐︺羅宏信
墓(在大名縣西北十八里)張公謹墓(在南樂縣南三十五里故繁水城南)︹五代︺
︹梁︺王彦章墓(在開州南徐鎮里一名忠陵)︹晉︺王清墓(在南樂縣西北三里)
(晉開運初清與遼兵戰死葬于此)︹周︺劒甲墓(在大名縣南八里許後周太祖遺詔葬劒)
(甲于此)︹宋︺晁宗慤墓(在清豐縣西北四十里)楊棣墓(在開州東門内金沙)
(山明萬歷中知州沈堯中建碑表其墓)︹元︺張淳墓(在南樂縣西南二里)︹明︺成基
命墓(在府城南關)魏允貞墓(在南樂縣南關外)
︹祠廟︺四賢祠(在府治内祀唐狄仁傑宋寇準韓琦劉安世明嘉靖中建)三賢祠(明統)
(志在舊府城文廟東南祀唐魏徵狄仁傑宋韓琦)狄梁公祠(明統志在府城南門外唐)
(狄仁傑嘗為魏州刺史有異政故民為立祠舊有雙碑一李邕文張繼處書開元中立一馮宿文胡)
(證書元和中立又元和志有祠在魏縣東南四里今廢)趙文君祠(在大名縣西北廢魏)
(縣治内祀漢縣令趙夔舊在縣東南二十三里明嘉靖中徙今所)張清豐祠(在清豐縣)
(南郭外清豐隋時孝子明嘉靖中建祠)南將軍祠(在清豐縣北門外祀唐南霽雲)二
賢祠(在東明縣東二十里祀閔子騫公西華明嘉靖中建)忠烈祠(在開州治東元郭嘉)
(死遼東之難明洪武初旌其忠烈命有司立祠)寇萊公祠(在開州東門内)程明道
祠(在開州城内)柳下惠祠(在開州東北柳村里明萬歷中建)阿薩爾祠
(在開州由義坊阿薩爾元人屢立戰功世祖器重之時開州有大獄株連千餘家阿薩爾爲剖辨得)
(雪至元初散軍衞于河北民被其虐阿薩爾悉繩以法故州人感而祀之阿薩爾舊作阿术律今)
(改正)子路祠(有二一在開州北墓所一在長垣縣北街明嘉靖中建)雙忠祠(在長)
(垣縣南關祀關龍逢比干明宏治中建)衞靈公祠(寰宇記在長垣縣東北舊長垣城内)
蘧伯玉祠(在長垣縣南街舊爲子路祠明嘉靖中改祀蘧伯玉于此)靈津廟(在開)
(州西南别駕里宋孫洙靈津廟記元豐元年曹村新隄成賜名隄曰靈平廟曰靈津)
︹寺觀︺興隆寺(在舊府城内名勝志興隆寺佛殿四楹下有魏宫彈棋局魏文帝時故𣢾也)
白馬寺(在府城内西南隅宋建寕中有佛放光如白馬駕車狀因敕建寺名曰白馬作浮屠)
(五層極土木之盛後燬明萬歷間重葺今名白佛寺)普照寺(在府治西宋元時在舊府城内)
(明永樂初徙建於此按清豐縣亦有普照寺寺中有明王越碑記)文殊寺(在大名縣西胡)
(管莊相傳金元以前建規模宏擴爲境内名刹)大安寺(在元城縣東舊府城内宋時建東壁)
(畫真宗幸大名府時儀衞鹵簿及扈從各官首列寇萊公)舊賢寺(在東明縣東南六十里其)
(地有龐居士莊相傳漢龐居士世居於此練行成道唐開元中建寺莊前名曰舊賢)太平興
國寺(在開州治東宋時敕建本朝康熙十年重葺)延昌寺(在開州東南小濮州創于)
(後唐舊名法空寺元世祖在藩邸曾駐蹕於此生皇子後即位賜金改名延昌至元三十八年重修)
(有劉元碑記)龍泉寺(在開州清河店北岡之上去州十里面河背山樹木幽翳後有土山)
(高三丈)洪福寺(在開州新店去城數里創於後周修於宋明隆慶萬歷時屢修寺中有塔)
(壯尊之勇節白馬三老朱英等奏其狀詔秩尊中二千石加賜黃金二十斤數歲卒官吏民祀之)
耿純(宋子人光武時爲東郡太守時東郡未平純視事數月盜賊屏迹居四歲坐事免從擊董)
(憲道過東平百姓數千隨車駕涕泣曰願復得耿君帝曰純治郡乃能見思若此乎建武八年東郡)
(濟陰盜賊羣起帝以純威信著於衞地使與李通王常會兵東郡擊之東郡聞純入界盜賊九千餘)
(人皆詣純降大兵不戰而還璽書復以爲東郡太守吏民悦服)張酺(細陽人肅宗初出爲東郡)
(太守酺雖儒者而性剛斷下車擢用義勇搏擊豪強長吏有殺盜徒者酺輒按之以爲令長受贓猶)
(不至死盜徒皆饑寒傭保何足窮其法擢用郡吏王青且上疏薦其三世死節帝幸東郡引酺及門)
(生並郡縣掾史咸會于庭帝先備弟子之儀使酺講尚書一篇然後修君臣之禮視事十五年)魯
丕(平陵人永元二年遷東郡太守修通溉灌百姓殷富數薦達幽隱名士)︹三國︺︹魏︺胡
質(壽春人太祖召爲頓邱令縣民郭政通於從妺殺其夫程他郡吏馮諒繫獄爲證政與妹皆耐)
(掠隱抵諒不勝痛自誣當反其罪質至官察其情色更詳其事檢驗具服)︹晉︺鄭默(開封人武)
(帝時出爲東郡太守值歲饑默輒開倉賑給乃舍都亭自表待罪朝廷嘉默憂國詔書襃歎比之汲)
(黯)︹隋︺元暉(洛陽人開皇中拜魏州刺史有惠政)楊文思(華陰人開皇中爲魏州刺)
(史甚有惠政及去職吏民思之爲立碑頌德)張琚(河東人開皇中爲洹水令以清正聞)魏
德深(宏農人文帝時遷貴鄉長爲政清靜不嚴而治會興遼東之役徵税百端人不堪命惟德)
(深一縣有無相通所求皆給而百姓不擾於時盜賊羣起諸城多淪陷唯貴鄉獨全尋轉館陶長貴)
(鄉父老詣闕請留有詔許之館陶父老復詣闕相訟郡不能決會持節使者韋霽杜整等至斷從貴)
(鄉貴鄉吏人歌呼滿道館陶合境悲哭因從而居住者數百家)慕容遐(燕人大業中爲澶水)
(丞漢王諒反抗節不從以誠節聞)︹唐︺潘道毅(魏州總管武德四年劉黑闥陷魏州道毅)
(死之)權威(魏州刺史武德四年劉黑闥陷鄃縣威死之)孔昌寓(山陰人貞觀中爲魏)
(州司馬有治狀帝為不置刺史為政三年璽書襃美)李靈龜(唐宗室歷魏州刺史為政威嚴)
(盜賊不發鑿永濟渠通新市百姓利之)蘇幹(武功人垂拱中遷魏州刺史河朔饑前刺史苛)
(暴百姓流徙幹檢吏督姦勸課農桑由是流冗盡復以治稱)狄仁傑(太原人萬歲通天中)
(契丹陷冀州河北震動擢仁傑為魏州刺史前刺史懼賊至驅民保城修守具仁傑曰賊在遠何自)
(疲民萬一賊來我自辦之何預若輩悉縱就田賊聞亦引去民愛仰之為立祠)韋景駿(萬年)
(人為貴鄉令有母子相訟者景駿曰令少不天常自痛爾幸有親而忘孝也教之不孚令之罪也因)
(嗚咽流涕付授孝經使習大義於是母子感悟請自新遂為孝子)宋璟(南和人睿宗時為魏)
(州刺史有德政)陽嶠(洛陽人睿宗時為魏州刺史以清白聞既徙荆州為本道按察使魏人詣)
(闕下請嶠為刺史故再治魏)張廷珪(濟源人開元中徙魏州刺史初景龍中宗楚客紀處)
(納武廷秀韋温等封戶多在河南河北諷朝廷詔兩道𧖟産所宜雖水旱得以蠶折租廷珪謂兩道)
(倚大河地雄奥股肱走集宜得其歡心安可不恤其患而殫其力若以蠶桑所宜而加别税則隴右)
(羊馬山南椒漆山之銅錫鉛鍇海之蜃蛤魚鹽水旱皆免何獨河南北外於王度哉願依貞觀永徽)
(故事准令折免詔可在官有威化)苗晉卿(壺關人天寶中徙魏郡太守即充河北採訪使)
(居三年政化大行魏人為營生祠立石頌美)李㟧(趙人為南華令大水他縣饑人至相屬㟧)
(為具&KR0673;粥及去糗糧送之吏為立碑)︹五代︺︹周︺魏丕(相州人世宗鎮澶淵辟司法參軍有)
(盜五人獄具丕疑其冤緩之不數日果獲真盜世宗嘉其明慎)辛仲甫(汾州孝義人顯德初)
(郭崇出鎮澶淵署仲甫掌書記崇所親吏為廂虞候部民有被劫殺者訴陰識賊魁即捕盜吏也官)
(不敢詰仲甫請自捕逮鞫之吏故稽其獄仲甫曰民被寇害而使自誣服蠧政甚矣焉用僚佐為請)
(易吏以雪冤憤崇悟移鞫之乃得實狀)︹宋︺王祐(莘人符彦卿鎮大名頗不治太祖以祐代)
(之俾察彦卿動靜祐以百口明彦卿無罪彦卿由是獲免)陳恕(南昌人太宗時知大名府時遼)
(人内寇受詔增浚城隍其器用取于民者不時集恕立擒府中大豪一人械之以徇民皆悚慄無敢)
(後期者數日功就)王承衍(洛陽人雍熙中知天雄軍府兼都部署時遼兵擾鎮陽鄰境戒)
(嚴城市大恐屬上元節承衍下令市中及佛寺燃燈設樂與賓佐宴遊達旦人賴以安後再知天雄)
(軍吏民千餘詣監軍請為本道節帥詔褒之)趙昌言(汾州孝義人淳化中知天雄軍大河)
(貫府境豪民峙芻茭圖利誘姦人潛穴隄歲仍決溢昌言知之一日隄吏告急命徑取豪家廥積以)
(給用自是無敢為姦利者屬澶州河決流入御河溢浸府城昌言籍兵負土增隄不浹旬城完太宗)
(手詔襃諭之)吳元扆(太原人真宗時知澶州咸平三年轉運使劉錫上其治狀詔書嘉獎)
(之)張進(曲阜人咸平中徙天雄軍部署會河決鄆州王陵口發數州丁男塞之命進董其役)
(凡月餘畢詔襃之)何承矩(河南人景德元年出知澶州承矩自守邊以來常欲朝廷懷柔)
(遠人為息兵之計及是車駕按巡本部卒與遼和益加歎賞)張旦(趙州人真宗時知德清軍)
(景德中遼兵入寇陷軍壁旦與其子利涉率衆奮擊並戰没帝聞之驚悼錄其四子官時虎翼都虞)
(候胡福副指揮使尚祚指揮使張睿劉福都頭輔能等皆力戰而死真宗嘉歎其忠勇)周起
(鄒平人真宗時徙知天雄軍所至有風烈數賜書襃諭)陳若拙(盧龍人真宗時知澶州蝗)
(旱之餘勤於政治郡民列狀乞留)靳懷德(高唐人真宗時知澶州州居水陸之要懷德悉)
(心撫治頗著政績)張禹珪(河朔人景德中知澶州勤於政治以瑞麥生獄空連詔嘉獎會)
(河隄決溢禹珪率徒塞之宰相王旦使兗州還言其狀優詔襃之)王會(益都人天禧中知天)
(雄軍仁宗初以彰信軍節度使復知天雄軍遼使者往還斂車徒而後過無敢譁者人樂其政為畫)
(像而生祠之)曹瑋(靈壽人仁宗初知天雄軍遼使過天雄部勒其下曰曹公在此毋縱騎馳)
(驅也)王德用(趙州人仁宗時遼遣劉六符來求復關南地以兵壓境乃改德用知澶州歲大)
(熟六符見德用拜曰此公仁政所及也)趙及(偃師人仁宗時知魏縣歷通判大名府所治有)
(聲吏民安之)李京(趙州人仁宗時知魏縣奉法嚴正吏不便欲以苛中京遂相率遁去監司)
(果議以苛刻斥京知府任布曰如此適墮吏計中京賴以免)程琳(博野人仁宗時知天雄軍)
(後又判大名府持重不擾前後守魏十年度要害繕壁壘增守禦備值雜木數萬曰異時樓櫓之具)
(可不出于民矣人愛之為立生祠)陳執中(南昌人皇祐中判大名府河決商胡走大名程)
(琳欲為隄不果成而去執中乘年豐調丁夫增築二十里以障横潰)賈昌朝(獲鹿人仁宗時)
(判大名府時河決商胡昌朝請復故道不從六塔功敗賓棣德博民多水死昌朝振救之甚力)杜
衍(山陰人仁宗時知天雄軍衍為治謹密不以威刑督吏然吏民亦憚其清整)張問(襄陽)
(人仁宗時通判大名府郡牧地在魏歲久冒入於民有司按舊籍括之地數易主劵不明吏苟趣辦)
(持詔書奪人田至毁室廬發邱墓問至則曰是豈朝廷意耶具以上聞仁宗諭大臣曰吏用心悉如)
(問何患赤子之不安也立罷之)張觀(絳縣人仁宗時徙知澶州河壞孫陳埽及浮梁州人大恐)
(或請趨北源以避水患觀曰太守獨去如州民何乃躬率卒徒增築之隄完水亦退)李肅之
(濮州人仁宗時監大名府軍資庫大河溢府檄修冠氏隄隄功就弗擾民悦之通判澶州遼使將過)
(郡而樓堞壊圯肅之謂郡守曰吾州為景德破敵之地當示雄強遂鳩工搆城屋凡千區已而中貴)
(人銜命來視規置一新驚賞嗟異)陸詵(餘杭人仁宗時僉書北京判官貝州亂給事不乏賊)
(平又條治其獄無濫者)韓綜(雍邱人仁宗時通判天雄軍河溢金隄民依邱冢者數百家綜)
(令曰能濟一人予千錢民爭操舟栰以救之已而邱冢多潰)傅求(考城人仁宗時通判大名)
(府府守吕夷簡委以事夷簡入相薦其本)張燾(臨濮人仁宗時提點河北刑獄攝領澶州七日)
(而商胡決燾振溺捄饑所全活者十餘萬)姚仲孫(商水人仁宗時權知澶州河壊明公埽絶)
(浮橋仲孫親總役堤上埽一夕復完權知大名府夜領禁兵塞金隄決河是歲澶魏雖大水民不及)
(患)李遵勗(上黨人仁宗時知澶州河水潰將壊浮梁遵勗督工徒七日而隄成)康德
輿(洛陽人仁宗時歷大名府路鈐轄提舉金隄至和中河決小吳埽破東隄頓邱口居民避水者)
(趨隄上而水至不得達德輿以巨船五十順流以濟之遂免墊溺)劉渙(保塞人治平中知澶)
(州河北地震民乏粟率賤賣耕牛以供朝久渙盡發公錢買之明年民無牛耕價增十倍渙復出所)
(市牛以原值與民澶民賴不失業)程顥(河南人英宗時僉書鎮寕軍判官程昉治河取澶卒)
(八百虐用之衆逃歸羣僚畏昉欲勿納顥曰彼逃死自歸弗納必亂若昉恕吾自任之即親往拊勞)
(約少休三日復役衆歡踊曹村埽決顥謂郡守劉渙曰曹村決京師可虞臣子之分身可塞亦所當)
(為盍盡遣廂卒見付渙以鎮印付顥立走決所激諭士卒命善泅者渡決口引巨索濟衆兩岸並進)
(數日而合)韓琦(安陽人熙寕元年徙判大名府王安石用事出常平使者散青苗錢琦亟言之)
(帝出其疏以示宰臣曰琦真忠臣雖在外不忘王室朕始謂可以利民今乃害民如此當是時青苗)
(法幾罷琦在魏郡久遼使每過移牒必書名曰以韓公在此故也魏人為立生祠)文彥博
(介休人仁宗時判大名府熙寕中復判大名府身雖在外而帝眷有加初治河者為濬川杷王安石)
(遣都水丞范子淵行其法彥博言河非杷可濬臣不敢雷同罔上)黃庭堅(分寕人熙寕中)
(教授北京國子監留守文彥博才之留再任)鄭僅(彭城人熙寕中為大名府司戶參軍留守)
(文彥博以為材部使者檄往他郡彥博曰如鄭參軍詎可令數出奏改司法)薛向(河中萬泉)
(人神宗時論河北糴法之弊朝廷是向計始置使糴司於大名以向為提點刑獄兼其事武強有盜)
(殺人而逸尉捕平民抑使承向覆其冤脱六罪囚於死)王拱辰(開封咸平人元豐初判大)
(名時三路籍民為保甲日聚而教之禁令苛急往往去為盜拱辰抗言其害主者指為沮法拱辰上)
(章不已帝悟於是第五等戶得免)韓璹(汲人神宗時知澶州河決晝夜捍禦帝念其勞遷大)
(中大夫璹吏事絶人歷案牘終身不忘澶州民懷思之他日郡守或欲有所為民必曰此巳經韓大)
(中矣以故輒止)章衡(浦城人元豐中知澶州至部會官立法禁民販鹽衡言民恃鹽以生生之)
(所在雖犯法不顧徒令扞獄日繁請如故便)韓絳(雍邱人哲宗初為北京留守河決小吳都)
(水議傍魏城鑿渠東趨金隄役甚急絳言功必不成徒耗費國力而使魏人流徙非計也三奏訖罷)
(之)徐處仁(穀熟人河北盜起徙大名尹前尹王革慘而怯盜無輕重悉抵死小有警輒閉)
(城以兵自衞處仁至即大開城門徹牙内人情遂安在官以剛廉稱)黃友(温州平陽人通判澶)
(州金人敗盟郭藥師以常勝軍叛燕士響應友獨領數千人與之戰躬冒矢石破裂脣齒欽宗即位)
(召對問狀為之稱歎)︹金︺梁肅(奉聖州人以山東西路轉運副使攝大名少尹正隆末境内盜)
(起驅良民陷賊中不能自辯者數千人皆繫大名獄肅到官考驗得其情讞出者十八九)楊伯
仁(藁城人世宗時改大名少尹郡中豪民横恣民受其害伯仁窮竟渠黨四境為之帖然)徒
單公弻(河北東路孫卓貨明安人章宗時知大名府事是時伐宋軍興有司督逋租及牛頭)
(税甚急公弻奏軍士從戎民亦疲弊可緩徵以紓民朝廷從之孫卓貨明安改見順天府名宦)
裴莫亨(臨潢府人章宗時同知大名府事先是豪猾縱横前政莫制莫亨下車宣明約束闔)
(境帖然)徒單銘(特赫塔臘人大安三年知大名府荐饑重困銘乞大出交鈔以振之特)
(赫塔臘舊作忒黑闢刺今改正)王毅(大興人官東明令貞祐二年東明圍急毅率兵民欲戰者)
(數百人拒守城破猶率衆抗戰力窮被執與縣人王八等四人同驅之郭外先殺二人王八即前跪)
(將降毅以足踣之厲聲曰忠臣不佐二主汝乃降乎驅毅者以刃斫其脛毅不屈而死贈曹州刺史)
︹元︺張宏範(定興人至元二年守大名歲大水漂沒廬舍租税無從出宏範輒免之朝廷罪)
(其專擅宏範入見曰臣以爲朝廷儲小倉不若儲之大倉帝曰何說也對曰今歲水潦不收而必責)
(民輸倉庫雖實民死亡殆盡明年租將安出曷若活其民使不至逃亡則歲有恒收非陛下大倉乎)
(帝曰知體其勿問)張孔孫(隆安人至元中以廉訪使莅大名以所沒贓糴粟賑饑民尋除)
(大名路總管兼府尹大興學校有獻故河隄三百餘里於太后者即上章請還于民從之)︹明︺焦
昉(定興人永樂初為長垣知縣任滿當去百姓詣闕請留詔許之以知州秩仍理縣事政績益著)
(宣德中卒于官民為營葬于邑城東南隅且築室居其妻子)賀禎(仁宗時為大名縣丞勵廉)
(隅三考當遷民乞留即擢知本縣)閻禹錫(洛陽人景泰中任開州訓導從學者如市人士)
(化之有不率輒曰吾無以見閻先生)李瓚(臨汾人成化中知大名府河決長垣東明瓚築長隄)
(延袤二百餘里植榆柳數萬株沿隄置鋪夫遇衝刷輒補葺又于元城築衞河隄工費不擾世享其)
(利民有不事生業者督命紡織遠近革化在官十二年民尸祝之)韓福(天長人宏治中知大)
(名府自罷兵戍盜稍起福定諸州縣番上之法躬親團操又時詢察盜賊屏跡道不拾遺鼔樓下置)
(認物亭命境内有見道上所遺物一錢以上悉齎投亭中許亡者認取諸州縣吏民以事詣府者率)
(投衣囊亭中事畢各持去間有過旬者吏民不敢取也在任八年治行為天下第一賜宴光祿兩入)
(覲朝中吏士夾道指曰此大名韓知府也時以比宋包拯云)鮑琦(麻城人宏治中知魏縣值)
(漳水決漂沒田廬琦築隄一百三十里捍之不三月而成水患以息至今稱鮑公隄)劉鸞(白水)
(人正德中知東明縣時流賊攻東門二日幾陷鸞乘城督戰悉力拒守項中二槍神色不變縱火燒)
(賊營圍始解)張謙(慈谿人嘉靖中知大名府以廉馭吏終謙之治無敢受一錢者故事養馬)
(常課外復徵餘地錢百姓苦之謙請豁免值歲旱蝗為減徵派緩馬價蠲田租凡事不便民者悉加)
(酌濟流亡多來歸)諸偁(秀水人嘉靖中知大名縣政尚寬簡邑有水患築隄障之至今稱諸)
(公隄)甄敬(平定州人嘉靖中知大名縣漳衞河決敬築樓底埽口以牛種給民均畝定則歲以)
(豐稔流亡歸業)朱湘(義烏人嘉靖末知大名縣初至首築護城隄創應龍書院會士人月三試)
(之置學田二百餘畝建社學十四所選塾師分訓之文教大興)盧象昇(宜興人天啟末知大)
(名府擒大盜馬翩翩崇禎三年擢大名兵備副使嘗追賊于小西天山又敗之青龍岡前後斬首數)
(千象昇每臨陣身先士卒與賊格鬭刃及于鞍弗顧失馬即步戰以是賊甚畏不敢窺大名本朝)
(乾隆八年入祀名宦祠)朱廷煥(單縣人崇禎中以兵備副使分巡大名流賊逼畿輔偽檄)
(至怒而碎之及城破被執不屈死)
︹本朝︺方元啟(開化人順治間知南樂縣時民多逃亡徭役無所出居者重困元啟按籍清審)
(減免丁銀六百餘兩來歸者給以牛種農具不數年增戶口萬六千有奇)高文鑑(江陵人順)
(治十八年知清豐縣先是縣多雜徵歲責數千兩文鑑至悉除之爭訟者立為剖決未嘗留滯以病)
(去民立祠祀之)耿介(登封人康熙初分巡大名道介故清正為下所服及去父老相送數百里)
范明德(壽州人康熙六年為大名府通判制府幕士犯罪明德按治之其人走愬制府明德)
(曰某守法吏敢以上官撓法耶卒于官貧不能殮士民傷之)來謙鳴(蕭山人雍正中知魏)
(縣甫至督民築漳河隄嚴明條約在工者無敢作奸乾隆二十二年魏圯于漳民避居護城隄上隄)
(為謙鳴增築者屢囓不圯)陳睿(長壽人乾隆十九年知大名縣二十二年大水邑故有護城隄)
(睿躬率民夫晝夜補築水猛溢入隄急招民避城上先是水將至魏汜沁水挾淇漳注衞衞高數丈)
(徹數十里民情倉皇睿豫運米貯城樓至是以所儲米煮粥徧給數日水稍平開倉出粟牒請不俟)
(報可及奉旨賑濟睿詳查戸口撫卹周至後移疾歸士民為之流涕)王沛生(山東)
(人乾隆二十二年知魏縣時魏城新沒于水奉旨賑卹沛生加意撫循嘗乘小舟躬至各鄉)
(查勘不避寒暑明年以裁缺去)茹敦和(會稽人乾隆二十九年知南樂縣南樂地故卑下當)
(豬龍河之衝敦和審地形高下因勢利導水不為患縣地多茅沙鹽堿教以周禮土化之法多種雜)
(樹瘠田皆變沃壤邑人以麥稭編笠為生率荒本業敦和勸令種桑勒碑記以示民民獲其利調大)
(名縣地濱漳河水患尤劇漳之旁有梁河敦和謀開渠以殺其勢議甫定内遷大理寺評事不及上)
(請履勘乃勸民興修刻期集河干親為指示形勢民具畚鍤來者以萬計及旬而渠成嘉慶十年入)
(祀名宦祠)趙綸(仁和人嘉慶十六年知長垣縣十八年教匪滋事綸入縣屬葦園村搜捕匪黨)
(被賊戕害事聞賜卹)
前提調官(臣)沈兆澐恭纂輯
提調官(臣)張日章恭覆輯
校對官(臣)徐堉恭校
校對官(臣)沈維鈺恭覆校
大清一統志
大名府(三)
︹人物︺︹漢︺汲黯(濮陽人孝景時為太子洗馬以嚴見憚武帝即位為主爵都尉亦以數直諫不)
(得久居位帝問嚴助曰汲黯何如人也曰使黯任職居官無以踰人至其輔少主守成雖自謂賁育)
(弗能奪也帝曰然古有社稷之臣至如汲黯近之矣後拜淮揚太守居十歲而卒)京房(頓邱)
(人治易事梁人焦廷壽其說長于災變分六十四卦更直日用事以風雨寒温為候各有占驗房用)
(之尤精好鍾律知音聲以孝廉為郎永光建昭間數上疏所言屢中石顯五鹿充宗疾之出為魏郡)
(太守後卒為所中下獄死)王閎(元城人平阿侯譚之子哀帝時為中常侍倖臣董賢為大司馬)
(寵受貴盛閎屢諫忤旨帝臨崩以璽綬付賢閎白元后請奪之即帶劒至宣德後闥舉手叱賢賢不)
(敢拒乃跪授璽綬閎馳上太后王莽忌閎出為東郡太守莽敗漢兵起閎獨完東郡三十餘萬戶歸)
(于更始)索盧放(東郡人以尚書教授千餘人初署門下掾更始時使者督行郡國太守有)
(事當斬放願以身代使者義而赦之由是顯名建武六年徵為洛陽令徒諫議大夫數納忠言後以)
(疾去復徵不起光武使人輿之見于南宫雲臺賜穀二千斛遣歸)吳祐(長垣人父恢為南海)
(太守欲殺青簡以寫經書祐諫曰海濱舊多珍怪此書若成則載之兼兩嫌疑之間誠宜慎也恢撫)
(其首曰吳氏世不乏季子矣及年二十喪父居無擔石而不受贍遺舉孝廉遷膠東侯相為政仁簡)
(爭訟自息梁冀表為長史冀誣奏李固祐爭之不聽時扶風馬融為冀章草祐因謂融曰李公之罪)
(成于卿手卿何面目見天下之人乎遂自免歸躬灌園蔬以經書教授長子鳳樂浪太守少子愷新)
(息令鳳子馮鮦陽侯相皆有名于世)秦周(平邱人名在八廚官至北海相)謝弻(濮陽人中)
(直方正為鄉邑所宗建寕二年詔舉有道之士弻對策除郎中時青蛇見前殿大風拔木弻上封事)
(言竇氏之誅太后幽隔空宫愁感天心陛下以桓帝為父豈得不以太后為母又故太尉陳蕃勤身)
(王室而見陷羣邪宜還其家屬解除禁網徵故司空王暢長樂少府李膺並居政事庶災變可消左)
(右惡其言出為廣陵府丞去官歸家中常侍曹節從子紹為東郡太守忿疾于弻遂收拷掠死獄中)
︹三國︺︹魏︺毛玠(平邱人少為縣吏以清公稱太祖辟為治中從事嘗為東曹掾與崔炎並)
(典選舉所舉用皆清正之士務以儉率人由是士莫不以廉節自勵太祖平柳城班所獲器物特以)
(素屏風素馮几賜玠曰君有古人之風故賜君古人之服玠居顯位常布衣蔬食賞賜即賑施貧族)
(家無所餘魏國初建為尚書僕射後卒於家)︹晉︺杜友(東郡人魏正元中為侍御史母邱儉)
(之誅黨與七百餘人友治其獄惟舉首事十人餘皆奏散後仕晉歷冀州刺史河南尹)成公
簡(東郡人性樸素不求榮利潛心道味張茂先每言簡清靜比楊子雲默識擬張安世官至散騎)
(常侍)束晳(元城人漢疏廣之後王莽末避難因改姓晳博學多聞察孝廉舉茂才皆不就太康)
(中郡界大旱為邑人請雨三日而雨注衆為作歌性沈靜不慕榮利作元居釋以擬客難張華見而)
(奇之召為掾累遷尚書郎趙王倫請為記室辭疾罷歸教授門徒及卒元城市里為之廢業門生故)
(人立碑墓側所著五經通論發蒙記補亡詩文集數十篇行於世)︹南北朝︺︹魏︺李崇
(頓邱人襲爵陳留公孝文初為荆兗二州刺史俱有稱績後行梁州刺史討平叛民楊靈珍宣武初)
(魯陽蠻柳北喜等叛詔崇進討諸蠻悉降延昌初都督淮南諸軍事在州十年寇賊侵邊所向摧破)
(號曰卧龍累遷尚書令加侍中在官和厚明于決斷卒謚武康)李平(崇從弟涉獵羣書有文才)
(宣武時累官相州刺史徵拜度支尚書京兆王愉反于信都平都督諸軍討平之孝明時遷尚書右)
(僕射卒諡文烈平自在度支至於端副夙夜在公孜孜匪懈凡處機密十有餘年有獻替之稱子諧)
(風流文辨孝靜時歷中書侍郎魏梁和好諧為聘使甚為梁武所重)︹唐︺李勣(離狐人本姓徐)
(初從李密武德二年密歸唐其地勣統之未有所屬乃錄郡縣戶口以啟密請自上之高祖喜曰純)
(臣也詔授黎州總管封英國公賜姓附宗正屬籍從秦王征伐平竇建德俘王世充又從破劉黑闥)
(徐圓朗貞觀初拜并州都督降突厥破薛延陀屢有功高宗立拜尚書左僕射進司空率兵討高麗)
(平其國卒贈太尉諡貞武孫敬業少從勣征伐襲爵英國公為眉州刺史坐事貶客楊州武后擅命)
(敬業起兵稱匡復檄州縣疏武氏過惡復廬陵王天子位後以兵敗死)張公謹(繁水人為)
(王世充洧州長史挈城歸唐貞觀初為代州都督數言時政得失太宗多所採納後副李靖經略突)
(厥敗頡利璽詔慰勞追封鄒國公改襄州都督以惠政聞卒官太宗不避辰日哭之)馬嘉運
(繁水人少為沙門還治儒學長議論貞觀初累除越王東閣祭酒退隱白鹿山受業至千人召拜宏)
(文館學士以孔穎達正義繁釀掎摭其疵當世諸儒服其精終國子博士)谷那律(昌樂人淹)
(識羣書褚遂良嘗稱為九經庫貞觀中累遷諫議大夫孫倚相為秘書省正字讎覆圖書多所刊定)
(倚相孫從政涉儒學有風操事孫寶臣歷定州刺史及惟岳與田悦謀拒天子命從政諫不納即仰)
(藥死)杜正倫(洹水人隋世重舉秀才天下不十人而正倫一門三秀才皆高第為世歆羨貞)
(觀中累進中書侍郎論事稱旨顯慶元年進同中書門下三品遷中書令封襄陽縣公李義府同執)
(政不能下出補為横州刺史卒正倫工屬文與董思恭夜直論文章思恭歸謂人曰與杜公論文章)
(日覺吾文頓進矣)張文瓘(昌樂人幼孤事母兄以孝友聞貞觀初第明經補并州參軍時)
(李勣為長史歎曰稚圭今之管蕭吾所不及乾封二年同東西臺三品遂與勣同為宰相改黃門侍)
(郎兼大理卿不句日斷疑獄四百抵罪者無怨言時以執法平恕方戴胄後拜侍中諸囚聞其遷皆)
(垂泣性嚴正未嘗回容諸司奏議悉心糾駮新羅叛帝將出兵討之文瓘請息兵修德以懷異俗詔)
(可卒贈幽州都督諡曰懿四子潛沛洽涉皆至三品時謂萬石張家文瓘兄文琮好自寫書筆不釋)
(手永徽初獻文皇帝頌優制襃美官終建州刺史從父弟文收終太子率更令善音律著新樂書數)
(十篇)李義炎(昌樂人及進士第補太原尉李勣為都督甚禮之累遷中書侍郎上元中同中)
(書門下三品高宗欲使武后攝國政義炎固爭得寢帝每顧問必鯁切不回宅無正寝弟義璡為市)
(堂材送之義炎曰處貴仕又廣居宇非有令德必受其殃卒不許致仕歸公卿以下悉祖餞通化門)
(外時人比漢疏廣)解琬(元城人中幽素科歷追侍御史安撫烏質勒及十姓部落景龍中遷)
(御史大夫兼朔方行軍大總管前後守邊積二十年務農習戰華夷安之終同州刺史)郭元
振(貴鄕人名震以字顯少有大志年十八舉進士武后用為奉宸監丞吐蕃請和其大將論欽陵)
(請罷四鎮兵乃以元振充使還上疏具言所以制御之策后疑之後數年吐蕃君臣猜攜卒誅欽陵)
(而其弟贊婆來降拜元振為涼州都督置和戎城及白亭軍拓境千五百里于甘州闢屯田食支數)
(十年神龍中遷安西大都護睿宗立召為太僕卿安西酋長有𠢐面哭送者先天二年以兵部尚書)
(同中書門下三品元宗誅太平公主諸宰相走伏外省獨元振提兵護帝進封代國公元振少雄邁)
(及貴居處儉約手不置書人莫見其喜愠)姜師度(魏人擢明經神龍初為河北道巡察使厮)
(溝于薊門以限契丹並海鑿渠以通餉路累遷河中尹引安邑鹽池置鹽屯公私取利不貲徙同州)
(刺史又派洛灌朝邑河西二縣閼河以灌通靈陂收棄地二千頃為上田置十餘屯進將作大匠卒)
(師度喜渠漕所就必為世利)吳保安(魏人睿宗時姚嶲蠻叛拜李蒙為姚州部督郭元振)
(弟子仲翔為判官時保安罷義安尉未得調仲翔以同里力薦之蒙表掌書記保安復往蒙已戰歿)
(仲翔被執蠻聞仲翔貴胄必千縑方許贖保安留嶲則力居貨十年得縑七百都督楊安居義之助)
(其乏贖仲翔歸後保安以彭山丞客死喪不克歸仲翔為服縗經囊其骨徒跣負歸葬魏州廬墓三)
(年乃去後為嵐州長史迎保安子為之娶而讓以官)杜暹(濮陽人自高祖至暹五世同居暹尤)
(恭謹事繼母孝擢明經第𥙷婺州參軍歷鄭尉俱以清節顯開元四年以監察御史覆屯磧西會郭)
(虔瓘與劉遐慶更相訟詔暹即按突厥以金遺暹暹受焉陰埋幕下巳出境乃移文俾取之突厥大)
(驚度磧追不及去十四年同中書門下平章事進禮部尚書封魏縣侯卒諡貞孝族子鴻漸第進士)
(為朔方判官祿山亂迎肅宗至靈武密贊大計累官門下侍郎)南霽雲(頓邱人安祿山反促)
(張巡守雎陽賊將尹子奇來攻巡使霽雲射一發中其左目既而被圍久城中食盡時賀蘭進明屯)
(臨淮許叔冀尚衡次彭城皆觀望莫肯救巡使霽雲如叔冀請師不應復遣如臨淮告急引精騎三)
(十冐圍出賊萬衆遮之霽雲左右射皆披靡既至進明初無出師意人愛霽雲壯士欲留之為大饗)
(樂作霽雲泣曰昨出雎陽時將士不食月餘日矣義不忍獨食因拔刀斷一指一座大驚為出涕即)
(馳去復冒圍入城陷被執賊欲降之廵呼曰南八男兒死耳不可為不義屈霽雲笑曰欲將以有為)
(也公有言敢不死遂死之贈揚州大都督圖形淩煙閣)劉晏(南華人明皇封泰山晏始八歲)
(獻頌行在即授太子正字肅宗代宗時兩為戶部侍郎領度支鹽鐵轉運鑄錢租庸使拜吏部尚書)
(同中書門下平章事使如故兼領東都河南江淮轉運租庸鹽鐵常平使通江淮漕渠歲致四十萬)
(斛上勞曰卿朕酇侯也又兼益湖南荆南山南東道與第五琦分領天下金穀榷利益廣民不告勤)
(大歷時軍國皆仰晏德宗立又加關内河東三川及諸道青苗使楊炎執政搆之貶忠州刺史賜死)
(天下冤之晏兄暹爲汾州刺史天資疾惡建中末召爲御史大夫盧𣏌憚其嚴更薦于欣代之終潮)
(州刺史晏孫濛舉進士累官給事中以才爲李德裕所知暹孫潼擢進士歷京兆尹山南有劇賊潼)
(直叩其壘諭降之累遷西川節度使南詔懼其威信不敢犯邊)吳漵(濮陽人章敬吳皇后之弟)
(建中初遷金吾大將軍朱泚反詔大臣持節慰曉德宗顧左右無敢行漵曰陛下不以臣無能願至)
(賊中諭天子至意即日賫詔見泚汎留漵不遣卒被害贈太子太保諡曰忠子士矩文學早就喜與)
(豪英遊開成初爲江西觀察使)吳湊(漵弟累進左金吾衞大將軍湊才敏銳而謙畏自將帝尤)
(委信時令狐彰田神功等繼歿其下搖亂湊持節至汴滑委曲慰諭軍中驩附元載當國久帝召湊)
(圖之收載賜死貞元十四年拜京兆尹進兼兵部尚書卒諡曰成湊任中外未嘗有過爲外戚表)
張萬福(元城人三世明經止縣令州佐萬福乃學騎射從征遼東有功累攝壽濠舒三州刺)
(史代宗召見曰欲一識卿面後以利州刺史鎮咸陽李正已反屯兵埇橋江淮漕船不敢踰渦口德)
(宗乃以萬福為濠州刺史漕遂通改泗州為杜亞所忌召拜右金吾將軍圖形淩煙閣陽城等論裴)
(延齡事伏閣不去帝震怒左右懼不測萬福大言曰國有直臣天下無慮矣吾年八十與見盛事徧)
(揖城等勞之天下益重其名以工部尚書致仕卒年九十)王栖曜(濮陽人性謹厚善騎射累)
(授試金吾衞將軍袁鼂亂浙東栖曜與戰日十餘遇生擒鼂授浙西都知兵馬使李希烈陷汴州將)
(襲宋州栖曜以強弩三干涉水夜入希烈遂不敢東貞元初終鄜防節度使子茂先累官河陽節度)
(使)柏良器(魏州人父造以獲嘉令死安祿山難乃學擊劒欲報賊父友王奐薦之李光弻)
(遷左武衞中郎將年二十四更戰陣六十二李希烈圍陵寕遏水灌之期翌日拔城良器以救兵至)
(擇善射者沿汴渠夜入及旦伏弩發乘城者皆死錄功封平原郡王圖形淩煙閣終左領金吾衞大)
(將軍子耆有縱横學王承宗叛耆詣裴度言願得天子一節馳入鎮掉舌下之乃以左拾遺往既至)
(以大義動承宗至泣下乃請獻二州以二子入質由是聲震一時)杜羔(洹水人貞元初及進)
(士第有至性父死河北母更兵亂不知所之羔憂號終日及從兄兼為澤潞判官鞫獄有媪辯對不)
(凡乃羔母因得奉養而不知父墓區處晝夜號慟他日舍佛祠觀柱間有文字乃其父臨死記墓所)
(在因是乃得葬元和中為萬年令後歷振武節度使以工部尚書致仕卒諡曰敬子中立開成初尚)
(真源長公主累官司農卿義武節度使居官精明吏下畏服)韓宏(匡城人莊重寡言沈謀勇)
(斷由大理評事累官宣武節度使憲宗用兵淮西拜為諸軍行營都統使吳元濟平以功加兼侍中)
(封許國公子公武以討蔡功為鄜坊節度使宏弟充累官宣武節度使性節儉歷三鎮居處服玩如)
(儒生乘機決策無餘悔世推善將)谷感德(南樂人又毛仁魏縣人皆以孝行被旌)︹五
代︺︹梁︺龐師古(南華人太祖鎮宣武得馬五百匹為騎兵以師古將之從破黃巢秦宗權)
(皆有功又破徐州斬時溥表為徐州留後師古自微時事太祖謹甚未嘗離左右及為將出兵必受)
(方略以行遣攻淮南營清口或請就高為柵師古以非太祖命不聽淮人決水浸之遂見殺)︹唐︺
劉贊(魏州人舉進士明宗時累遷刑部侍郎守官以法權豪不可干以私時秦王從榮握兵而)
(驕多過失拜贊秘書監為秦王傅秦王府官屬類多浮薄傾險之徒日獻諂諛以驕王獨贊從容諷)
(諫率以正道及王敗屬官多坐贊得免死)︹晉︺馬全節(元城人晉高祖時累遷廣晉尹留守)
(鄴都全節為人謙謹事母至孝臨政決事必問法如何初徙廣晉過元城衣白襴謁其縣令州里以)
(為榮子令琮少善騎射從其父屢戰有功由是知名宋初累官昭義兵馬鈐轄)︹周︺馮暉(魏州)
(人晉天福中拜義成軍節度徙鎮靈武撫綏邊部凡十餘年恩信大著官至中書令封陳留王暉卒)
(子繼業代領其衆宋開寳二年拜定難軍節度使改鎮定國軍吏民立碑頌其遺愛太平興國初封)
(梁國公)︹宋︺潘美(大名人開寶二年為行營諸軍都部署征嶺南擒劉鋹送京師八年征江)
(南為昇州道行營都監金陵平拜宣徽北院使太平興國四年平并州留屯北邊累官忠武軍節度)
(使封韓國公卒諡武惠子惟熙女即章懷皇后也從子惟吉累官天雄軍駐泊都監敭歷中外以勤)
(敏稱)趙延進(頓邱人姿狀秀整涉獵經史周世宗征淮南延進獻萬縑以助軍授濠州兵馬)
(鈐轄宋初歷知河中府梓相青三州太平興國初討幽薊詔督造礮具八百期以半月延進八日成)
(遼人擾邊命將兵禦之三戰大破之獲人馬牛羊鎧甲數十萬以功遷右監門衞大將軍知鎮州)
田仁朗(元城人宋初爲西頭供奉官從討李重進有功還浚五丈河以通漕運乾德中從破)
(蜀秋毫無犯累拜右神武軍大將軍部修河北東路諸州城池數月而就仁朗性沈厚有謀略頗涉)
(書傳所至有善政)宋白(大名人年十三善屬文豪俊尚氣節建隆二年擢進士甲科乾德初)
(獻文百軸試拔萃高等累官翰林學士雍熙中與李昉纂文苑英華一千卷凡三知貢舉所得士如)
(蘇易簡王禹偁胡宿李宗諤輩皆其人也真宗時官至吏部尚書白贍濟親族世稱其雍睦聚書數)
(萬卷嘗類故事號建章集後進有文藝者必極意稱獎如胡旦田錫皆出其門有集百卷)柳開
(大名人幼穎異有膽勇既就學喜討論經義慕韓愈柳宗元爲文開寶六年舉進士累官殿中侍御)
(史雍熙中抗疏願任河北用兵之地以為崇儀使知靖邊軍歷全邠代等州皆有政績有集十五卷)
(作家戒千餘言以訓諸子性倜儻重義嘗過酒肆飲有士人至自京師以貧不克葬親將丐王祐問)
(所費曰二十萬開即罄所有遺之)臧丙(大名人弱冠好學性剛果有吏幹太平興國初舉進)
(士釋褐大理評事淳化初歷知江陵府)王延德(大名人少給事晉邸遷供奉官高昌國遣)
(使朝貢太宗以遠人輸誠遣延德使焉自夏州渡河經沙磧歷伊州望北庭萬五千里雍熙二年使)
(還撰西州程記以獻真宗時歷左千牛衞上將軍致仕)劉筠(大名人舉進士詔試選人校太)
(清樓書擢筠第一為祕閣校理預修圖經及冊府元龜累進翰林學士嘗草丁謂罷相制既而謂復)
(留令别草制筠不奉詔曰姦人用事安可一日居此請𥙷外知廬州復召為翰林學士承旨再知廬)
(州卒筠文辭善對偶尤工詩初為楊億所拔後遂與齊名時號楊劉凡三入禁林三典貢舉性不苟)
(合臨事明達而治尚簡嚴)劉越(大名人少孤貧有學行舉進士知襄城固始二縣有能名遷秘)
(書丞會禁中火詔劾火所從起越與殿中丞滕宗諒上疏諫仁宗為罷詔獄又請章獻太后還政太)
(后崩擢嘗言還政者越巳卒贈右司諫官其一子)陳伯玉(臨河人舉進士丁父喪哀毁墳)
(木連理累遷殿中侍御史天聖五年祀南郊中外以為丁謂復還伯玉上疏曰丁謂因緣險佞私結)
(要權冀移善地請勿原赦帝然之官至尚書工部郎中)潘夙(美從孫天聖中上書論時政授)
(仁壽主簿累遷湖南轉運使破邵州蠻圍峒九十後知河中府章惇察訪荆湖討南北江蠻猺陳夙)
(憂邊狀以知潭州再知荆南鄂州)閻守恭(榆次人徙家大名府明道中為并代路兵馬鈐)
(轄守恭性沈勇御軍嚴雖家居如對賓客所得俸祿悉散與人)鄧中和(長垣人仁宗時舉三)
(禮喪親廬墓終其喪定省往來如事生者二十年負土累墳高三丈)郭申錫(魏人舉進士仁)
(宗時為侍御史知雜事屢詆權倖無所避种諤取綏州申錫曰邊患將自此始及諒祚反請捐前故)
(聽其子襲爵且言但得重將守邊不要功生事則善矣著邊鄙守禦策以給事中致仕)王獵
(長垣人累舉進士不第慶歷中范仲淹薦為藍田主簿徙林慮令吏民愛信入為諸王侍講英宗在)
(邸尊禮之及即位拜天章閣待制兼侍講方議濮王稱以問獵獵不可帝曰王待侍講厚亦持此說)
(耶對曰臣荷恩厚不敢以非禮名號加于王所以報也帝大悟自是不復議神宗立自工部郎中為)
(本曹侍郎致仕)張田(澶州人登進士歐陽修薦其才通判廣信軍歷知湖州廬州桂州廣州皆)
(有治迹田伉直自喜臨政以清嘗作欽賢堂繪古昔清刺史像日夕師拜之蘇軾讀其書以侔古廉)
(吏)李清臣(魏人七歲知讀書日數千言韓琦聞其名以兄之子妻之舉進士應材識兼茂)
(科歐陽修壯其文以比蘇軾為兩朝國史編修官撰河渠律歷諸志文直事詳人以為不減史漢累)
(官尚書右丞門下侍郎)劉航(魏人第進士歷知虞城犀浦縣為政寬猛不同兩縣皆治知宿)
(州押伴夏使使者執禮不遜航皆折正之持節冊夏主凡例所遺寶帶名馬卻弗受上禦戎書為河)
(北西路轉運使熙寕大旱求言航論新政不便者五請祠去起知涇相二州終太僕卿)劉安
世(航之子登進士第不就選從學於司馬光光薦為秘書省正字擢右正言進諫議大夫論事剛)
(直一時敬懾目之曰殿上虎章惇惡之安置英梅等州凡投荒七年甲令所載遠惡地無不歷之徽)
(宗即位超知鄆州真定府蔡京既相又七謫至峽州羈管稍復承議郎卜居宋都卒安世儀狀魁碩)
(音吐如鐘家居未嘗有惰容不好聲色貨利其忠孝正直皆則象司馬光)郭永(元城人少剛明)
(勇決以祖任為丹州司法參軍歷知大谷縣調東平司錄參軍所在有聲遷河東提點刑獄宗澤守)
(京師以大名當衝要檄永守之不數日聲振河朔劉豫來寇大名孤城無援永率士晝夜堅守城陷)
(怒罵不絶一家皆遇害永博通今古家藏書萬卷為文不求人知見古人立名節者未嘗不慨然掩)
(卷終日聞兩宫北狩號絶仆地不食者數日其忠義蓋天性然紹興初贈資政殿學士諡勇節)︹金︺
王汝梅(大名人始由律學為伊陽簿秩滿遂隱居不仕性嗜書動有禮法生徒以法經就學)
(者兼授以經學諸生咸服其教無敢為非義者同業憫其貧時周之皆謝不受)張特立(東明)
(人泰和進士歷宣德州司正大初拜監察御史首言世宗諸孫不宜幽囚又言尚書右丞顏扎舒魯)
(與小民爭田失大臣體參知政事徒單武丹諂事近習皆宜罷黜當路者忌其直遂罷歸田里教授)
(諸生元世祖降璽書賜號中庸先生所著有易集說歷年係事記顔扎舒魯舊作顏盞世魯徒單)
(武丹舊作徒單兀典今並改正)︹元︺王鶚(東明人幼聰悟日誦千餘言長工詞賦金正大元年)
(中進士第一歷左右司郎中蔡州陷萬戶張柔救之輦歸保州世祖在藩邸遣使聘至進講孝經書)
(易及治道每夜分乃罷及即位首授翰林學士承旨制詔典章皆所裁定阿哈瑪欲取相位大臣復)
(助之衆莫敢言鶚獨不附卒諡文康有詩文四十卷曰應物集)王珍(南樂人慷慨有大志金末)
(與楊鐵槍以兵應太祖行營率安濟按已署珍軍前都彈壓宋將彭義斌侵據大名珍棄其家間道)
(走還軍中及元兵擊走義斌珍謂其妻子曰吾非棄汝軰誠不以私愛奪吾報國之心耳後以軍功)
(累授本路行軍萬戶子文幹襲爵累遷江南建康道提刑按察使卒於官貧不能歸葬人以此稱之)
(安濟舊作按只今改正)靳德進(大名人父祥師事陵川郝温兼善星歷金未與母相失母)
(悲泣而盲祥訪得之䑛母目百日復明人稱其孝元初太祖命劉敏行省于燕敏辟祥寘幕下時藩)
(帥得擅生殺無辜者多賴祥以免德進爲人材辯讀書通大義尤精星歷之學世祖命劉秉忠選太)
(史官屬德進以選授天文星歷卜筮三科管勾兄交蝕躔次六氣侵移所言休咎輒應時因天象以)
(進規諫多所裨益累遷秘書監掌司天事從征叛王那彥揆度日時率中機會諸將欲剿絶其黨德)
(進獨陳天道好生請待其降從之成宗即位歷陳世祖進賢納諫咨詢治亂之原帝深嘉納授中書)
(右丞累官昭文館大學士知太史院預議中書政事卒贈大司徒諡文穆那顔舊作乃顏今改正)
張立道(大名人年十七備宿衞從世祖北征未嘗去左右至元中使安南並黑水至其國定)
(歲貢之禮授大理等處廵行勸農使治昆明池得地萬餘頃皆爲良田教㸑僰蠶桑之法雲南由是)
(富庶又建孔子廟置學舍風化大行累拜雲南行省參政卒于官所著有效古集平蜀總論安南錄)
(熾孤城無援賊脅之降嘉開門逐賊力戰以死贈河南江北等處行省左丞太原郡公諡忠烈)劉
天孚(大名人由中書譯史為東平總管府判官歷知寇州許州所至有治績後知河中府陜西)
(行省阿斯罕為亂舉兵至河中天孚日夜治戰守具選丁壯分守要害及阿斯罕入城脅天孚使附)
(已天孚謂幕僚曰吾荷上恩與其辱於賊手不如蹈河以死時河冰方堅乃拔佩刀斫冰北望再拜)
(投水死事平贈護軍彭城郡侯諡忠毅阿斯罕舊作阿恩罕今改正)巴顏(一名師聖哈喇)
(魯氏隸軍籍蒙古萬戶府世居開州濮陽縣自弱冠即以斯文為己任至正四年徵至京師授翰林)
(待制預修金史既畢辭歸四方來學者千餘人其學務真知力踐不屑事詞章士出其門不問而知)
(其為巴顏氏學者十八年河南賊蔓延河北巴顔渡江北行邦人從之者數十萬家至磁與賊遇賊)
(知巴顔名士生劫之將誘以富貴巴顏罵不屈引頸受刃與妻子俱死之贈奉議大夫諡文節巴)
(顏改見順天府人物)卞琛(大名人游學京師𥙷國子生丁母憂家居至正十二年盜起琛統丁)
(壯數百人擊賊衆潰散被擒賊素知琛脅之降琛唾罵曰我國子生也雖至死不從賊大罵不止賊)
(屢脅不聽乃殺之)︹明︺周武(開州人從太祖定江南征陳友諒平張士誠俱有功累官都督)
(僉事以破西番功封雄武侯卒贈汝國公諡勇襄)康祥(南樂人母患瘋疾祥晨夕虔禱疾遂)
(愈繼患瘡癬又禱欲以身代忽徧體皆癬母疾亦愈及卒負土成墳廬其側三年宣德中旌表)楊
鐸(南樂人少孤養母至孝及卒廬墓三年身容毁瘁宣德中旌表)甘澤(開州人正統進士歷)
(御史巡按陜西與武清侯石亨不協謫常熟知縣奔父喪與弟潤俱廬墓三年澤卒潤居母喪復廬)
(墓宏治中旌表)侯英(開州人天順進士歷官江西按察僉事遭母喪與弟侃俱廬墓三年有白)
(鳥數千繞樹成化中旌表)馬宗範(開州人爲國子生父喪廬墓盜不敢犯宏治中旌表)王
鼐(長垣人爲諸生父喪有白蛇烏鳥之祥宏治中旌表)翟唐(長垣人宏治進士擢御史正德)
(四年出按湖廣奏言四川賊首劉烈僣號設官將爲大患宜切圖豫備之策時劉瑾竊柄言路久閉)
(而唐疏中有壅蔽語瑾怒切責久之遷寕波知府有善政以裁抑市舶中官崔瑶被誣下獄謫嵩明)
(知州終陜西副使)王綖(開州人宏治進士歷戶部員外郎署郎中事劉瑾竊政羣閹多請託)
(綖悉格不行遷衞輝知府湖廣副使中官谷大用以迎立興世子至安陸驕恣甚綖不屈棄官歸嘉)
(靖中起河南副使轉山西參政皆有討賊功累擢大理卿綖正直鯁亮居官布衣蔬食如寒士左遷)
(山東參政卒于官)石星(東明人嘉靖進士官吏科給事中隆慶初以帝任用宦官不親政事)
(上疏極諫詔杖六十絶而復甦星妻鄭誤聞星斃遽觸柱死神宗初起故官累遷工部尚書以四方)
(災傷而織造不巳數有論諫改戶部覈邊計建白十四條尋改兵部倭入朝鮮星力主封貢後事壞)
(下獄論死天啟初復官)李化龍(長垣人萬歷初進士累遷右僉都御史巡撫遼東時泰寕)
(巴圖爾入寇化龍與總兵官董一元伏兵破之邊塞讋服進兵部侍郎播州楊應龍作亂以化龍總)
(督湖廣川貴兼撫四川發兵討平之父喪服除起為工部侍郎總理河道奏開泇河二百六十里以)
(避黃河吕梁之險為漕渠永利歷戎政尚書條上兵食戰守之策言甚切至加少傅兼太子太保卒)
(贈襄毅加贈太師巴圖爾舊作把兔兒今改正)魏允貞(南樂人萬歷進士授荆州推官)
(大學士張居正家奴犯法執而杖之擢御史劾兵部尚書吳兑結納權閹不可典中樞又陳時弊四)
(事忤執政謫許州判官累遷右僉都御史巡撫山西政聲大著進兵部侍郎卒諡介肅弟允中有雋)
(才舉鄉試第一中進士官吏部主事允中弟允孚舉進士官刑部郎中亦有名世稱南樂三魏)崔
景榮(長垣人萬歷進士擢御史劾東廠太監張鯨罪巡按甘肅湖廣河南後按四川播州亂景)
(榮監劉綖吳廣等軍賊平奏蠲蜀一歲租卹上東五路罷礦使擢右僉都御史巡撫寕夏申威信省)
(市費邊陲宴如累遷兵吏二部尚書忤魏忠賢奪職崇禎中贈少保)朱爵(開州人萬歷進士歷)
(吏科給事中嘗論時政闕失因疏趙志皋張位罪三王並封制下爵又切諫謫山西按察司知事天)
(啟中贈太僕少卿)董漢儒(開州人萬歷進士歷官江南糧儲參政税監陳增恣横其胥役)
(為盜漢儒捕殺之擢湖廣按察使會楚宗人華越訐嗣王華奎以王姓子冒襲下撫按勘諸宗以巡)
(撫趙可懷左袒華奎伺而撲殺之時變起倉猝人心恟懼漢儒獨鎮靜故緩其獄已而首惡抵法餘)
(悉平反累遷宣大總督天啟初入為兵部尚書魏忠賢矯旨欲廕其弟姪為錦衣僉事漢儒上疏力)
(爭言極鯁直會丁母憂歸崇禎初進太子太保未及赴召卒諡肅敏)成基命(大名人萬歷進)
(士改庶吉士授編修累遷禮部侍郎魏忠賢用事絶弗與通及楊漣獄起忠賢指為黨矯旨奪官崇)
(禎初復起吏部侍郎召見平臺咨方略力薦舊輔孫承宗尋拜禮部尚書東閣大學士日夜籌畫邊)
(事奏疏數十上咸中機宜以疾歸卒諡文穆)李其紀(清豐人萬歷進士授工部主事調吏)
(部歷升郎中典選事帝嘉其廉直後以事左遷行人司副遂還里崇禎十五年城陷不屈死本朝)
(乾隆四十一年賜諡烈愍)張三傑(魏縣人天啟中舉於鄉歷官戶部員外郎崇禎)
(末李自成陷京城三傑為賊所執不屈死本朝乾隆四十一年賜諡節愍)張力(東明)
(人崇禎進士為萊州府推官罷歸李自成陷京師遣偽官至縣力偕同邑紳士誅之為賊將所執大)
(罵而死一年本朝乾隆四十賜諡節愍)楊希震(長垣人崇禎進士知堂邑縣時)
(歲大旱請蠲積逋四萬八千有奇李自成遣偽官至希震結壯士謀誅之事洩被酷刑令供同謀者)
(希震忍死不言賊斷其頭身仆復躍起若擊賊狀賊大驚擲之城外忽白氣亙天久之方散本朝)
(乾隆四十一年賜諡烈愍)劉永錫(魏縣人崇禎舉人授長洲學教諭明亡後隱居)
(於陽澄湖巡撫欲薦之以疾固辭家貧衣食或不給淡如也常自鼔枻出至中流作歌歌竟而返及)
(卒其友與門人共葬之又大名舉人夏道一明亡不仕率婦子耕績作紡車以自給人以為永錫之)
(亞焉)
︹本朝︺成克鞏(基命子順治初授檢討累官内秘書院大學士疏請定曹銓置簿之條以覈功)
(過嚴督撫考察之例以勵法廉立劇邑久任之規以課成效嚴誣告反坐之例以社刁風切中時要)
(悉見施行康熙元年乞休歸優游林下者三十年卒年八十四祀鄕賢子光廕補工部員外郎出為)
(武昌守道方正自持不惑鬼神之說時妖人朱方旦傾動一時其徒挾勢横鄉里光立斃之)崔
九圍(長垣人順治初奉母及妻子館從祖濬縣教諭署中寇至持刅脅母九圍突前救護以頭)
(觸壁身受三刃髮截指落瀕死復甦母賴以全妻劉氏為賊所逼不屈死九圍登辛卯鄉試官白水)
(知縣)崔崶(長垣人順治進士知山東蒙陰縣有政聲青兗盜起崶督鄉兵竭力守禦城陷望闕)
(再拜抱印投井死賊至署中索金不得唯圖書數卷而巳)郜炳元(長垣人順治進士知湖北)
(孝感縣時楚方用兵有賊踞山負固久不下炳元至單騎馳赴賊壘開諭之呼酒劇飲既醉就臥賊)
(感悦遂出降制府奇其才更令招降餘黨先是有吏侵盜庫金炳元窮治之吏亡走賊中言炳元將)
(誘殺降者賊信之聚衆來攻時城無守禦具或勸之逃炳元曰我受國恩不幸墮賊手有死而巳)
(遂死之妻李氏亦遇害)閻祚茂祚盛(長垣人順治中河決兄弟奉母避水至劉家口)
(舟覆母溺二人呼天呌號同躍入水出沒波濤間數里竟負母而出皆無恙)張延禔(大名)
(人貢生仕郃陽知縣輕刑薄賦移易風俗會寇起城陷延禔罵賊賊壯其直不加害尋卒祀鄉賢)
胡鑣(南樂人順治中武進士累官浙江遊擊康熙十四年耿精忠叛山寇應之鑣謹斥堠嚴巡)
(緝寇不敢犯未幾賊分犯台州賊渠脅鑣降鑣以一矢傷其額賊渠盡驅其衆來攻鑣復手刃二十)
(餘人力竭赴海死事聞贈參將)張可久(魏縣人順治中武進士累官廣東水師營)
(遊擊值賊犯境可久率所部兵迎戰力竭死之事聞議卹)魏體仁(南樂貢生官永)
(清訓導母谷氏病癰症體仁侍奉十三年未嘗解衣而寢性廉介不苟取予知縣田慶曾重其人嘗)
(貽銀五十兩力辭弗受善書法亦能詩同縣民李立春事親至孝父母歿俱廬墓三年康熙年間)
(旌)于世俊(長垣人父南極為于光毆死世俊時年幼欲報未能時懷刅以伺越數年遇於)
(酒家誘之醉擊碎其首詣縣自首有司嘉其孝奏釋之)王士本(大名人邑諸生性篤孝七)
(歲時母病籲天求代母尋愈後母卒廬墓三年歸省其父足未嘗至私室雍正年間旌)閃文
繡(大名人由武進士累官河北鎮總兵居官二十年廉潔自矢惟以練兵核餉爲務戎政肅然雍)
(正年間晉階議政大臣奉噶爾卒於軍事聞命征準賜祭葬)張貽忠
(長垣人廩生嘉慶十八年教匪滋事遇賊被戕同縣武生崔清彪東明縣生員戴丙寅監生何庠元)
(俱遇賊捐軀先後賜卹)
︹流寓︺︹漢︺王賀(東平陵人與東陵終氏爲怨乃徙魏郡元城委粟里爲三老魏郡人德之)鄭
均(任城人常稱疾家居不應州郡辟召郡將欲必致之既至卒不能屈於是客於濮陽建初三年)
(司徒鮑昱辟之後舉直言並不詣)︹晉︺祖逖(范陽遒人僑居陽平年二十四陽平辟察孝廉)
(司隸再辟舉秀才皆不行)︹唐︺王義方(漣水人客於魏孤且窶事母甚謹後官侍御史以劾)
(李義府貶萊州司戶參軍歲終不復調往客昌樂聚徒教授隱居不出)︹宋︺高頔(雍邱人爲)
(天雄軍掌書記以病免居於魏符彥卿待之甚厚及彥卿罷鎮其故時將吏賓客無敢復遊魏者惟)
(頔清苦守法魏人愛之在魏三十年無一人言其非者)︹元︺竇默(肥鄉人元兵至南走渡河)
(又走德安謝憲子以伊洛性理之書授之適中書楊惟中奉旨詔集儒士默乃北歸隱於大名與姚)
(樞許衡朝暮講習至忘寢食)
︹列女︺︹唐︺劉元佐母(滑州匡城人元佐貴母尚月織絁一端示不忘本數教元佐盡臣節)
(見縣令走廷中白事退戒曰長吏恐懼卑甚吾思而父吏於縣亦當爾而據案當之可安乎元佐感)
(悟待下益加禮)︹宋︺劉安世母(安世初除諫官未拜命入白母曰朝廷不以安世不肖使)
(在言路須明目張膽以身任責脫有觸忤禍譴立至主上方以孝治天下若以老母辭當可免母曰)
(不然吾聞諫官為天子諍臣汝父平生欲為之而弗得汝幸居此地正當捐身以報國恩得罪流放)
(無問遠近吾當從汝所之於是受命)︹元︺王德政妻郭氏(大名人少孤事母張氏孝)
(謹以女儀聞於鄉及筓富貴家慕之爭求聘張氏不許時德政教授里中年四十餘貌甚古陋張氏)
(以貧不能教二子欲納德政為婚使教之宗族皆不然郭氏慨然願順母志既婚與德政相敬如賓)
(屬教二弟有成未幾德政卒郭氏年方二十餘勵節自守甚有貞名大德間表其家)馮淑安
(字靜居大名宦家女山陰縣尹山東李如忠繼室也如忠初娶蒙古氏生子任數年而卒大德五年)
(如忠病篤馮引刀斷髮誓不他適既沒兩月遺腹生一子名伏李氏及蒙古氏之族至山陰盡取其)
(貲及子任以去馮不與較一室蕭然朝夕哭泣久之鬻衣權厝如忠蒙古氏兩柩攜子廬墓側時年)
(二十二歲羸形苦節為女師以自給父母憐其孤苦欲使更事人馮爪面流血不肯從居二十年始)
(護喪歸葬汶上齊魯人聞之莫不歎息)︹明︺楊善妻劉氏(魏縣人生一女幼有志操)
(正德六年流賊至執女而去劉追奪賊并欲執劉劉曰吾雖死不受辱賊殺之挾女上馬女奮手擊)
(賊面流血賊怒刳其腹而死同縣閻氏女閻蘭妻韓氏皆以罵賊不屈見殺)張妻房
氏(大名人與母避亂相失遇寇掠之紿曰有母在前俟覓得從汝寇遣之遂赴井死)姜從
仁妻王氏(清豐人賊至抱一歲兒避難賊將追及即投井死賊怒射之後出其屍身貫數)
(矢同縣楊布娥張金臺孔穿臺三女皆以罵賊不屈見殺)郜仁妻邵氏(長垣人仁卒遺)
(二孤長甫三歲幼在襁褓氏紡絍自給事姑羅氏盡孝訓二子皆成立次子永春登進士隆慶中詔)
(旌其門同縣毛秀妻王氏流寇至不屈見殺)麻鐩繼妻和氏(大名人年十七適鐩)
(四年而寡子甫一歲前子甫六歲和拜其母飲毒死)崔氏女(魏縣人幼字張魯及笄魯以罪)
(繫獄女聞内自傷悼麤衣素食每夕焚香籲天祈免魯罪母兄數欲令改適女誓死不從歷五年魯)
(得免死戍邊女欲與俱母兄不許遂服毒死)武氏女(南樂人字諸生李括括家貧不能娶)
(尋病卒女聞欲往弔父母不許即自縊同縣張臣妻李氏某妻蘇氏皆以罵賊不屈見殺)張慶
妻陳氏(開州人慶有疾氏號泣籲天願以身代謂慶曰若不幸父母必再嫁我我當以一死)
(報君慶卒氏即自縊同州白士強妻李氏劉氏女玉桂皆以罵賊不屈見殺)
︹本朝︺馮瑞繼妻白氏(清豐人順治五年為賊所掠大罵被殺)徐日新女
(大名人字周官官病殁女隨母往弔乞留侍翁姑不許絶食十六日死同縣劉可大女李隨蘭女皆)
(為隣惡所逼不從被殺康熙年間旌)曹化白孫女(東明人遇暴逼污不從被戕康)
(熙年間旌)張嚴妻史氏(開州人夫亡前妻遺一子己生一女皆幼遭明末寇亂氏)
(棄女抱子以逃事平女竟無恙子亦成立康熙年間旌)張握瑾妻郜氏(長垣人夫)
(亡不食七日父母百計勸之乃食姑病禱天願以身代及殁哭之喪明康熙年間旌)王鶴
冲妻崔氏(大名人年十八而寡養姑撫子成立及姑卒曰吾事畢矣不食數日死同縣朱)
(某妻孟氏妾許氏事舅姑以孝聞及舅姑死葬畢同日自盡成夢斗妻張氏年二十夫亡無子事寡)
(姑撫夫幼弟夢庚及長為娶婦田氏甫合卺夢庚遽卒田即自經救免偕張守節歷三十年姑病張)
(祈以身代田割股和藥以進姑歿田不食而死)成奕越妻杜氏(大名人年十九夫亡)
(立族子爲嗣未幾又殤氏遂不食死同縣成化龍妻李氏侯國卿妻段氏皆早寡撫姪姪死俱自盡)
(柴廷獻妻蔡氏年十九夫亡徒步二十里送葬及歸不食死成其行妻崔氏趙遐妻陳氏俱以夫死)
(殉節)王三妻景氏(大名人遇強不污死之雍正年間旌)鄭國器妻朱
氏(元城人夫亡姑以氏年少強令改適氏抱稚女赴墓悲號投井死邑人哀之立碑於墓同縣烈)
(婦孫月樸妻謝氏均雍正年間旌)張二墨妻孟氏(南樂人爲暴所逼不從死雍正)
(年間旌)劉璧星繼妻彭氏(東明人璧星官即墨知縣歲甲申與張力等同誅偽)
(官遇害氏潛匿幼孤收葬夫骸守節至八十八歲同縣烈婦胡亢爵妻趙氏趙廷桂女大姐均雍正)
(年間旌)王鎮妻馮氏(東明人年二十餘夫亡姑及伯姪相繼歿翁年六十氏孝養守)
(節後翁繼娶陳女生二子翁又歿氏勸陳同守撫二子成立年至九十歲卒)馮彥居妻
劉氏(開州人為暴所逼不從死同州烈婦王坤妻劉氏均雍正年間旌)李大成妻
張氏(開州人夫亡殉節而死)劉建子妻劉氏(長垣人守正捐軀同縣烈女王)
(宗湯女二妮郭禹女二鳳均雍正年間旌)李鏞妻張氏(長垣人夫亡守節雍正年)
(間旌)王克廣妻王氏(大名人夫亡家貧事翁姑盡禮同縣節婦楊紀妻丹氏安)
(左妻王氏張進道妻曹氏王之瀚妻魏氏郭嗣義妻連氏王振華妻李氏王佩妻皇甫氏劉從偉妻)
(郭氏徐筠妻王氏徐鈍妻趙氏張其正妻魏氏李作模妻張氏邢昭妻高氏劉芳妻陳氏劉廷蘭妻)
(顔氏張濟繼妻錢氏張立基妻許氏張煥妻馬氏韓法祖繼妻史氏李宏模妻郭氏苗苾妻高氏解)
(俊妻張氏崔紀妻李氏崔鍹妻苗氏朱大武妻王氏張滋妻劉氏郭炘廷妻王氏邢爾逵妻李氏郭)
(壆妻李氏邢爾藝妻張氏白有妻孫氏劉智妻魏氏楊九如妻馬氏張成德妻郭氏均乾隆年間)
(旌)錢含芬妾程氏(元城人夫亡悲切自縊同縣貞女黃彪之女黃氏天性篤孝因)
(父無子矢志不嫁孝養父母及歿殯葬以禮年六十九終烈婦徐年妻吳氏馮小妻郭氏皆遇暴不)
(汚悲忿自盡節婦陳朝庚妻王氏張士鏜妻陳氏魏充妻高氏虞濬妻高氏李鋐妻張氏吕韻妻馬)
(氏陳宏志妻楊氏于登雲妻周氏冀昇妻張氏郭良圖妻趙氏王貴賢妻張氏邵克巖妻常氏陶立)
(言妻楊氏王子綸妻王氏任超妻王氏苗惟馨妻房氏吕純仁妻趙氏劉玉美妻李氏步光祖妻張)
(氏屠國玉妻趙氏賈建妻張氏楊璽妻孫氏均乾隆年間旌)段鵬起妻趙氏(南樂)
(人夫亡無子衣食不給事翁姑能得歡心同縣節婦孟喬妻谷氏武允曹妻高氏張正心妻樊氏李)
(挺生妻閻氏馮有倉妻賈氏劉桐妻姜氏閻訪妻王氏谷登妻王氏張令聲妻鞏氏魏大梁妻王氏)
(萬應旌妻連氏武其秀妻谷氏段三略妻劉氏韓起元妻張氏王元勲妻李氏牛世信妻李氏均乾)
(隆年間旌)常洵妻李氏(清豐人夫亡守節同縣節婦楊俊妻曼氏杜純禮妻馬氏)
(杜昌貞妻高氏周邦魁妻杜氏亢金宿妻趙氏郭維祥妻李氏婁輝妻費氏師奉進妻靳氏李文林)
(妻秦氏杜旭妻黃氏朱良白妻張氏烈女吳松姐高氏女解氏女翟氏女均乾隆年間旌)章
氏女改姐(東明人遇暴不汚悲忿自縊同縣烈婦宋黃水妻朱氏烈女宋隴姐節婦戴會)
(隆妻張氏盧汝為妻張氏黃炎妻甄氏盧龍甲妻甄氏李凱妻陳氏岳璠妻張氏楊元貞妻張氏均)
(乾隆年間旌)尹沐妻楊氏(開州人夫亡悲切自縊同州烈婦宋德隆妻杜氏張珍妻)
(段氏劉倫妻王氏芮閶妻江氏馬貞妻宋氏張治恭妻劉氏田三妻楊氏王林妻趙氏王廉氏吳學)
(思妻任氏張士妻吳氏李十妻李氏烈女許巧姐節婦董純修妻張氏周映箕妻張氏董倫妻李氏)
(張福妻趙氏傅鵬翔妾袁氏王熉妻郭氏王化遠妻謝氏張廷秀妻隨氏段生彩妻王氏張廷彩妻)
(耿氏田耕妻吕氏金重妻張氏金蘭妻田氏胡克書妻嬈氏郭奉來妻李氏郭同善妻閻氏王聲赫)
(妻胡氏田日璋妻聶氏孫惟統妻趙氏李淑妻劉氏孫汝霖妻谷氏楊瀠然妻劉氏李煥然妻沈氏)
(李翠妻程氏李翬妻王氏郜德明妻陳氏谷呈禧妻段氏張應遴妻王氏谷嶧妻張氏王之玉妻巴)
(氏王仁道妻施氏蘇大生妻李氏陳源清妻劉氏竇國士妻徐氏劉欽妻于氏胡作景妻任氏曹爵)
(祿妻傅氏謝廷誾繼妻張氏郭方馨妻王氏程先潾妻黃氏石崇妻劉氏程榮妻張氏薛騰宇妻蕭)
(氏夏孟元妻靳氏王俊起妻周氏石有妻唐氏蘇尚智妻馬氏謝廷俊妻王氏蕭良輔妻劉氏劉景)
(泰妻李氏厙運賢妻趙氏謝士遴妻何氏夏銑妻史氏謝士英妻張氏郭宣妻王氏郭榮妻張氏胡)
(宏相妻李氏均乾隆年間旌)王德成女王氏(長垣人遇暴不污捐軀明志同縣烈)
(婦李有祿妻王氏張能妻蘇氏節婦張珙妻楊氏趙儲妻夏氏王欑妻魏氏李固仁妻王氏張世永)
(妻李氏張繩曾妻趙氏王鵾冲妻吉氏于潛海妻張氏郭建侯妻吕氏陳闇然妻范氏王曰采妻陳)
(氏王鵷冲妻李氏陶士升妻闊氏趙士奇妻李氏崔茂林繼妻楊氏崔汝庸妻郜氏陳克恭妻解氏)
(杜汝夔妻秦氏王相妻吉氏毛重新妻許氏李興妻王氏闊發戶妻劉氏張秉良妻于氏湯桂妻翟)
(氏成奕強妻崔氏張士哲妻許氏王延玿聘妻扈氏史似蘧妻郜氏李鏜妻崔氏成彥濟妻宋氏楊)
(鍾衡妻王氏張象賢妻李氏郭興妻劉氏蕭芬妻趙氏崔鉅妻郭氏楊藻妻田氏陳元魁妻朱氏宋)
(太巖妻王氏均乾隆年間旌)盧星妻閻氏(大名人遇暴不從被害同縣烈婦王克興)
(妻張氏陳王氏高得正妻張氏柴敬妻連氏烈女柴雙姐陳筮泰女陳氏節婦吳睓妻劉氏陳世德)
(妻張氏均嘉慶年間旌)李氏女(清豐人李毛坤女守正捐軀嘉慶年間旌)楊中
立妻蔡氏(東明人夫亡守節同縣節婦胡溥妻支氏何玉道妻王氏李子章妻吳氏馬永)
(成妻張氏均嘉慶年間旌)李珩妻宋氏(開州人夫歿父令嫁捐軀明志同州烈婦)
(吕廷璧妻劉氏王滿妻趙氏節婦胡璽妻王氏卓玉麟妻崔氏王永祚妻劉氏劉士奇妻魯氏馬錫)
(仁妻張氏陳源沛妻葉氏惠廷祿妻曹氏謝熾妻谷氏駱大禮妻趙氏鄭秉禮妻李氏張維玿妻李)
(氏烈女梁隨姐均嘉慶年間旌)楊傅妻李氏(長垣人夫亡守節撫孤成立同縣烈)
(婦湯桂妻翟氏張家科妻周氏劉國興媳宋氏節婦鄭廷瑞妻孫氏胡應運妻董氏均嘉慶年間)
(旌)
︹仙釋︺︹唐︺僧一行(張公謹之孫自幼聰黠師事普寂禪師見高僧盧鴻文一覽成誦因窮大)
(衍歷數得其精妙唐明皇召問之曰卿何能對曰善記覽即以宫人籍示之覽畢如素所習讀帝歎)
(異之卒諡大慧禪師)
︹土產︺角弓(唐書地理志澶州土貢)席(唐書地理志澶州土貢鳳翮席宋史地理志開德府)
(貢莨莠席)紙(開州志州東清河濱人多造紙為業頗佳)紫草(唐書地理志魏州土貢)胡
粉(唐書地理志澶州土貢胡粉宋史地理志開德府貢南粉)硝(明統志土硝本府出府志出硝)
(河)&KR1838;(明統志本府出)枝頭亁(明統志南樂縣出)梨(金史地理志大名府產梨)櫻
桃(金史地理志大名府產櫻桃煎)棗(府志府境最多按舊志載唐書地理志魏州土貢花紬)
(綿紬平紬絁絹金史地理志大名府產皺縠絹今元城開州雖織絁絹大都麤不充用謹附記)
前提調官(臣)沈兆澐恭纂輯
提調官(臣)張日章恭覆輯
校對官(臣)陳國治恭校
校對官(臣)沈維鈺恭覆校
