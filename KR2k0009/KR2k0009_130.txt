大清一統志
宜昌府(在湖北省治西一千八十里東西距五百九十里南北距四百一十里東至荆門州當陽)
(縣界一百四十里西至四川夔州府巫山縣界四百五十里南至荆州府宜都縣界六十里北至襄)
(陽府南漳縣界三百五十里東南至當陽縣界一百四十里西南至湖南澧州石門縣界三百五十)
(里東北至荆門州遠安縣界九十里西北至鄖陽府房縣界五百六十五里自府治至京師三千)
(五百四十里)
︹分野︺天文翼軫分野鶉尾之次
︹建置沿革︺禹貢荆州之域春秋戰國楚地漢南郡地
為都尉治建安十三年為臨江郡地蜀漢為宜都
郡地晉宋齊因之梁置宜州西魏改曰拓州北周
改曰硤州隋大業初改曰夷陵郡唐武德二年改
曰硤州天寶初曰夷陵郡屬山南東道乾元初復
曰硤州五代初屬蜀後屬南平宋曰硤州夷陵郡
屬荆湖北路元至正十七年升為硤州路屬荆湖
北路明洪武初改曰硤州府九年降為夷陵州屬
荆州府
本朝初因之雍正十三年升為宜昌府屬湖北省領
州二縣五
東湖縣(附郭東西距一百九十五里南北距三百二十五里東至荆門州當陽縣界九十里)
(西至長陽縣界一百五里南至荆州府宜都縣界五十里北至襄陽府南漳縣界二百七十五里東)
(南至當陽縣界九十里西南至長陽縣界五十里東北至荆門州遠安縣界一百二十里西北至歸)
(州界二百里漢置夷陵縣屬南郡建安中屬臨江郡蜀漢屬宜都郡吳黃武元年改縣曰西陵晉太)
(康元年復曰夷陵宋齊因之梁置宜州西魏改曰拓州北周改曰硤州隋大業初為夷陵郡治唐宋)
(因之元為硤州路治明初為硤州府治洪武九年府降為夷陵州以夷陵縣省入屬荆州府本朝)
(雍正十三年改設東湖縣為宜昌府治)歸州(在府西北三百五里東西距二百五十五里南)
(北距一百九十里東至東湖縣界一百九十里西至巴東縣界六十五里南至長陽縣界一百四十)
(里北至興山縣界五十里東南至東湖縣界一百四十里西南至巴東縣界一百二十里東北至興)
(山縣界五十里西北至巴東縣界六十五里漢置秭歸縣屬南郡後漢因之建安中孫權分屬固陵)
(郡尋廢三國吳永安三年分置建平郡晉平吳屬達平郡宋齊因之周改縣曰長寕兼置秭歸郡隋)
(開皇初郡廢縣仍曰秭歸屬信州唐武德二年析置歸州天寶初改曰巴東郡屬山南東道乾元初)
(復曰歸州五代初屬蜀後屬南平宋亦曰東郡隸荆湖北路元至元十二年立安撫歸州巴司十四)
(年升為歸州路總管府十六年復降為州屬湖廣行省明洪武元年州廢縣属夷陵州尋復置歸州)
(以秭歸縣省入隸荆州府本朝雍正六年改為直隸州十三年改屬宜昌府)長陽縣(在府)
(西南七十六里東西距二百二十五里南北距一百五十四里東至荆州府宜都縣界二十五里西)
(至巴東縣界二百里南至長樂縣界九十四里北至歸州界六十里東南至長樂縣界一百五里西)
(南至巴東縣界一百七十五里東北至東湖縣界四十二里西北至歸州界二百里漢置佷山縣屬)
(武陵郡後漢改屬南郡三國漢屬宜都郡晉太康元年改口輿山尋復曰佷山仍屬宜都郡宋齊因)
(之隋開皇八年改置長楊縣並置睦州十七年州廢屬南郡唐曰長陽縣武德四年復置睦州八年)
(州廢縣屬東松州貞觀八年屬硤州五代及宋因之元屬硤州路明屬夷陵州隸荆州府本朝初)
(因之雍正六年改屬歸州十三年改屬宜昌府)興山縣(在府北三百十里東西距二百五十)
(里南北距三百十里東至東湖縣界一百里西至巴東縣界一百五十里南至歸州界四十里北至)
(鄖陽府房縣界二百七十里東南至東湖縣界九十里西南至歸州界五十里東北至鄖陽府保康)
(縣界一百四十五里西北至房縣界一百八十五里漢秭歸縣地三國吳置興山縣屬建平郡晉因)
(之宋省唐武德三年復置屬歸州宋熙寕五年省入秭歸元祐初復置元因之明正統七年省入巴)
(東縣成化七年復置尋又廢宏治二年復置仍屬歸州本朝初因之雍正十三年改屬宜昌府)
巴東縣(在府西四百二十五里東西距一百四十五里南北距九百五十里東至歸州界五)
(十五里西至四川夔州府巫山縣界九十里南至長陽縣界三百五十里北至鄖陽府房縣界六百)
(里東南至歸州界三十里西南至鶴峯州界三百五十里東北至歸州界二十里西北至夔州府巫)
(山縣界一百六十里漢南郡巫縣地梁置歸鄉縣並置信陵郡後周郡廢改縣曰樂鄉屬信州隋開)
(皇末改曰巴東大業中屬巴東郡唐屬歸州宋元因之明洪武九年改屬夷陵州後復屬歸州本)
(朝初出心雍正十三年改屬宜昌府)長樂縣(在府南一百九十一里東西距三百里南北距)
(七十二里東至長陽縣界一百二十五里西至鶴峯州界一百七十五里南至湖南澧州石門縣界)
(二十里北至長陽縣界五十二里東南至石門縣界一百四十里西南至鶴峯州界一百四十里東)
(北至長陽縣界三十五里西北至鶴峯州界一百五十里元以前為蠻地明洪武六年置五峯石寶)
(長官司十四年廢永樂五年復置隸容美宣撫司尋廢本朝雍正十三年改置長樂縣屬宜昌府)
鶴峯州(在府南四百七十一里東西距一百九十五里南北距三百四十五里東至長樂縣)
(界九十里西至施南府宣恩縣界一百五里南至湖南澧州慈利縣界二百里北至巴東縣界一百)
(四十五里東南至澧州石門縣界一百六十二里西南至湖南永順府桑植縣界五十里東北至長)
(樂縣界一百四十五里西北至施南府建始縣界一百四十五里本晉施州建始縣地後為蠻地元)
(至正十一年立四川容美峒軍民總管府明洪武四年置宣撫司尋廢永樂四年復置隸施州衞)
(百二十二丈)巴東縣城(舊無城南依巴山北背大江自然城塹也)長樂縣城
(周三里有竒高丈餘門四本朝乾隆二年建四十四年修)鶴峯州城(周三里有竒高)
(丈餘門四本朝乾隆二年建)
︹學校︺宜昌府學(在府治文昌門内本朝乾隆年間建入學額數二十名)東湖縣
學(在府治東北卽夷陵州學明洪武初建明末燬本朝順治中重建康熙中屢修入學額數十)
(五名)歸州學(在州治後舊在州北明萬歷中遷建今所後燬本朝康熙四年重建入學額)
(數十二名)長陽縣學(在縣治西舊在縣治東本朝順治中遷建今所康熙雍正乾隆中)
(屢修入學額數八名)興山縣學(在縣治東舊在東門外明正德年閒遷建今所本朝康)
(熙三十六年修入學額數八名)巴東縣學(在縣治東明洪武初建隆慶閒遷夀安寺萬歷)
(中復舊本朝康熙十一年重建入學額數八名)長樂縣學(在縣東門内本朝乾隆)
(三十二年建入學額數七名)鶴峯州學(在州東門内本朝乾隆三十二年建入學額)
(數八名)六一書院(在東湖縣治東明嘉靖中建祀宋歐陽修因以課士)墨池書
院(在府城東門内星街康熙中建乾隆十二年重修)清江書院(在長陽縣治東)五
峯書院(在長樂縣城内學署左半里乾隆三十五年建嘉慶十七年修)
︹戶口︺(原額人丁二千四十九今滋生男婦共七十三萬三千六百二十五名口計一十萬六千四百)
(二戶)
︹田賦︺(田地山塘一萬八千八百八十四頃三十三畝五分有竒額徵地丁正雜銀九千三百八十五)
(兩五錢八分七釐)
︹山川︺對馬山(在東湖縣東五里)虎牙山(在東湖縣東南三十里下有虎牙灘宋范)
(成大集虎牙灘又名荆門十二碚屬夷陵)孤山(在東湖縣南五里一名葛道山一名郭道山水)
(經注江南岸有山孤秀從江中仰望壁立峻絶袁山松記云上至其嶺容十許人四望諸山略盡其)
(勢寰宇記陸抗故城之南有孤山輿地紀勝晉郭景純結廬於此方輿勝覽相傳葛稚川修鍊處)
執笏山(在東湖縣南二十里高百餘丈旁有小山相連如執笏狀其東曰將軍帽山)五
龍山(在東湖縣西南十五里大江之西五峯連峙蜿蜒如龍按寰宇記以五龍山屬遠安縣)
(今考遠安在府北境荆州遠安府縣志並不載遠安有此山惟盛宏之荆州記云建平郡南有五龍)
(山考三國吳嘗於秭歸置建平郡盛所指即今歸州夷陵州志則云五龍山在大江西滸又歸州舊)
(有建平驛亦在江濱按圖考之五龍當在兩州交界之所後人以寰宇記訛寫遂謂山在府北且以)
(盛記並載尤誤)天臺山(在東湖縣西南二十里一名四面山上有天臺觀觀中有鐘聲聞二)
(十里昔西山有寇為害土人結砦其上有警鳴鐘州兵輒渡江擊之境内頼以保全)高筓山
(在東湖縣西四十里一名高筐山一名雞籠山寰宇記袁山松句將山記云登句將北見高筓山嶷)
(然半天荆州圖副云昔堯時大水此山不沒如筓也)望州山(在東湖縣西宋范成大自硤州)
(登陸至秭歸有大望州小望州詩大望州詩云望州山頭天四低東瞰夷陵西秭歸)斷江山
(在東湖縣西北二十餘里水經注江水歷禹斷江南峽北有七谷村兩山閒有水清深潭而不流耆)
(舊傳言昔是大江及禹治水此江小不足瀉水禹更開今峽口水勢並衝此江遂絶於今謂之斷江)
(也)石鼻山(在東湖縣西北三十里一名石簰山又名石簰峽宋史地理志峽州建炎中移)
(治石鼻山陸游入蜀記石簰峽石穴中有石宛如老翁持漁竿狀輿地紀勝夷陵志云後周移峽州)
(治於石鼻山其山隔大江高五百餘仞廣袤二十里下臨江流中有石横亘六七十丈如簰筏然)
天柱山(在東湖縣西北三十五里入蜀記蝦蟇碚稍西有一峯孤起侵雲名天柱峯自此山)
(勢稍平)馬鞍山(在東湖縣西北六十里三國吳志陸遜傳黃武元年劉備率大衆來至夷)
(陵界遜破其二十餘營備升馬鞍山陳兵自繞)黃牛山(在東湖縣西北八十里亦稱黃牛峽)
(水經注江水又東逕黃牛山下有灘名曰黃牛灘南岸重嶺曡起最外高崖閒有色如人負刀牽牛)
(人黑牛黃成就分明旣人迹所絶莫能究焉此巖旣高加江湍迂迴雖途經信宿猶望見此物故行)
(者謠云朝發黃牛暮宿黃牛言水路迂深迴望如一矣宋范成大集黃牛峽山自此直至平喜壩千)
(峯重曡靡不奇峭)方山(在東湖縣東北一百二十里袁崧宜都記其嶺四方素崖如壁山上)
(有神祠場特生一竹茂好其標垂場中有塵埃積則風起動此竹拂去如灑埽者)破石山
(在歸州東十五里山有大石破為十字登陟者經其閒)蒼雲山(在歸州東二十九里山色)
(蒼翠疑與雲接下有龍湫)麝香山(在歸州東一百十里多麝)朱雀山(在歸州南里許)
(與州治相對)楚臺山(在歸州南十五里舊有臺今廢)雞籠山(在歸州南二十里相)
(近有香爐山又十里為福朝山又三十里為龍王山禱雨多應又二十里為兩面山)八學士
山(在歸州南山有八曡皆朝州治)盧家山(在歸州西南四十里)龍山(在歸州西二里)
(有水簾洞其水挂崖而下)卧牛山(在歸州北二里以形似名)五枝山(在歸州北一百)
(里一名五龍山荆州記建平郡有五龍山山峯嶕嶢凌雲特聳狀若龍形)側柏山(在歸州境)
(又境内有曲尺山屈曲山藏口山)紗帽山(在長陽縣治東又一里為石橋山又一里為蓮)
(子山又六里為挂榜巖石色青白相閒彷彿字畫旁有文筆峯)金子山(在長陽縣南二里又)
(二十八里為香花山相近有雙桂巖又二十里為將軍山上有藺將軍廟又南四十里為挂鐘巖)
風井山(在長陽縣西南一名方山一名重山荆州記宜都佷山山上有風穴口大數尺每冬)
(夏出入之際吹拂在右常淨暑月經之凜然有衣裘想水經注長楊溪源風井山回曲有異勢穴口)
(大如盆袁山松云夏則風出冬則風入春秋分則靜人有冬過者置笠穴中風吸之經月還步楊溪)
(得其笠則知潛通矣)桃符山(在長陽縣西南一百五十里長楊溪源出此)神魚山
(在長陽縣西南水經注射堂村東谷中有石穴清泉潰流三十許步水中有神魚居民釣魚先陳所)
(需拜請得魚過數者波湧風起樹木摧折按名勝志謂在宜都縣界者誤)綺黃山(在長)
(陽縣西三十里相傳漢綺里季夏黃公嘗隱此相近有靈巫山寶尖山又十里有石笋山又四十里)
(有桑木山)資邱山(在長陽縣西一百十里春夏於異花狀若金錢香聞數里)武落鍾
離山(在長陽縣西北七十八里一名難留城山一名龍角山後漢書南蠻傳巴郡南郡蠻本有)
(五姓皆出於武落鍾離山荆州記難留山北有石室名難留城水經注夷水東逕難留城城即山也)
(獨立峻絶西面上里餘得石穴東北面又有石室可容數百人民入室避賊無可攻理因名難留城)
(輿地紀勝龍角山在長陽縣清江北山穴有隂陽石)佷山(在長陽縣西北八十里)雞公
山(在長陽縣北四里又北十餘里為白雲山産幽蘭四時不絶又三十里為黃連山相近有若葉)
(山櫻桃山)宜陽山(在長陽縣北荆州記夷道縣西北有宜陽山按寰宇記宜陽山有風井)
(穴乃沿水經注風井之說而誤入之不知其境有南北之分也)青龍山(在興山縣東十里)
仙侶山(在興山縣東三十里高數十丈層巒曡嶂其頂寬平又十里有天池山四圍壁立頂)
(有清池又十里有五指山有峯如指故名又十里有高蘭山又四十里有卦子山)爛柴山
(在興山縣西四十里四圍皆崇山峻嶺又十里有高頭山又十里有萬朝山相近有黃龍山)老
君山(在興山縣西八十里高三千丈周一百里中產赤蛇長五寸羣行如索見人不驚有羚羊)
(大千餘斤獨角挂㝛)清風山(在興山縣西九十里又三十里有靈濟山)茅蘆山(在興)
(山縣西北七十里巖壁陡峻山勢最險)羅鏡山(在興山縣治北高二十里周五十里上有)
(雙峯直干霄漢又縣北五十里有天柱山又北十里有兩珠山)天竹山(在興山縣北七十里)
(元至正閒民採蕨入山見其中有一大池旁生竹二竿大可數圍因名相近有北城山)四通
山(在興山縣境山形陡絶有四徑可上)巴山(在巴東縣治南一名金字山輿地紀勝縣有巴)
(山縣治所依名勝志一峯分三岡形如金字山產茶色微白即所謂巴東真香茗也縣志山麓有白)
(鹿洞)羅頭山(在巴東縣東七里濱大江環鎖江水回顧縣治下有羅頭洞)牛口山
(在巴東縣東二十里臨大江接歸州界山下即牛口鎮又十五里有隱驢山)鐵峯山(在巴)
(東縣東八十里一名七寶山輿地紀勝縣有鐵峯山舊經云出鐵鑛)蓮臺山(在巴東縣南四)
(十里其山皆怪石林立中有一石最大豐上銳下如蓮花蘂輕撼之則動搖欲倒稍加力則屹然如)
(鐵柱下有溪深千尺俯眺不見底投以石不應以聲呼則相響答每歲旱禱之輒應俗訛為梁臺山)
石柱山(在巴東縣南二百五十里)紅葵山(在巴東縣西南三十里山多葵花)安
居山(在巴東縣西南五十里高千仞四面峭壁其上一峯突出名天寶山)雙城山(在巴)
(東縣西二十里兩峯相對如城相對有野龍山)蜀口山(在巴東縣西四十九里舊名石門山)
(唐天寶六年改名接四川夔州府巫山縣界)丹山(在巴東縣西水經注神孟涂所處山海經)
(曰夏后啟之臣孟涂是司神於巴巴人訟於孟涂之所其衣有血者執之居山上郭景純云丹山在)
(丹陽屬巴丹山西卽巫山也)眀月山(在巴東縣西北四十里上有竅如明月)向王
山(在巴東縣西北五十里輿地紀勝向王山北臨大江旁有鐵槍頭長數丈經數百年不見少損)
(目曰向王槍縣志山高大無樹相傳古向王耕此蓋即北周時向寶勝等諸蠻所屯也)飛鳳
山(在巴東縣北五里與縣治相對)青銅山(在巴東縣北二十里產銅鑛明萬歷三十年嘗)
(議開採知縣張尚儒勘明無產乃罷又有螺王山螺金山俱在縣北)石門山(在巴東縣東北)
(三十五里水經注石門灘北岸有山上合下開洞達東西緣江步路所由劉備為陸遜所破走經此)
(門追者甚急備乃燒鎧斷道)龍會山(在巴東縣東北一百里下有風火水三洞又有桐木)
(山覆磬山左顧山雞嶺山雞肋山金蓋山傘蓋山俱在縣境)馬頭山(在鶴峯州東南)柘
雞山(在鶴峯州東南)黑山(在鶴峯州西北)巴子山(在鶴峯州北)五花砦
山(在鶴峯州北又牛山八峯山俱在州北)相公嶺(在歸州東二里)馬鬃嶺(在長)
(陽縣南八十里)長嶺(在巴東縣南三百十里)香子嶺(在巴東縣西南二百里)馬
嶺(在巴東縣西南)畫扇峯(在東湖縣東門外寰宇記荆州記云修竹亭西一峯巋然西映)
(落月遠而望之全如畫扇)東峯(在巴東縣南十里)火峯(在巴東縣西北五十里)金
峯(在巴東縣北一百里)白鹿巖(在東湖縣東南水經注江水又東逕白鹿巖沿江有峻壁)
(百餘丈猿所不能遊有一白鹿陵峭登崖乘巖而上故名)孝子巖(在東湖縣西南十里相傳)
(爲姜詩憩息之所又大王巖在州北二十五里)隔虎巖(在長陽縣西南十里下有深潭虎莫)
(能渡又三十里爲果酒巖)龍頭巖(在長陽縣西十里相對有象鼻巖又西北四十里有咬草)
(巖又麂子巖在縣北十里)孫家巖(在巴東縣西北一百五十里)仙人巖(在巴東縣)
(北一百四十里)插竈崖(在歸州東水經注江之左岸絶崖壁立數百丈飛鳥所不能棲有一)
(火燼插在崖閒望見可長數尺父老傳言昔洪水之時人泊舟崖側以餘燼插之崖閒至今猶存故)
(先後相承謂之插竈)眀月峽(在東湖縣西二十里一名扇子峽入蜀記扇子峽重山相掩正)
(如屏風扇疑以此得名輿地紀勝高七百餘仞倚江面崖石白如月天中記茶生其閒尤為絶品)
松門峽(在東湖縣西宋歐陽修有島嶼松門數里長懸崖對處碧峯雙之句)西陵峽
(在東湖縣西北二十五里一名夷山漢書地理志夷陵注引應劭曰夷山在西北水經注江水又東)
(逕西陵峽宜都記曰自黃牛灘東入西陵峽至峽口百許里山水紆曲兩岸高山重嶂非日中夜半)
(不見日月絶壁或千許丈林木高茂猿鳴至清山谷傳響泠泠不絶所謂三峽此其一也荆州記自)
(夷陵泝江二十里入峽口名為西陵峽長二十里寰宇記吳志云陸遜破劉備還屯夷陵守峽口以)
(備蜀即此山是也)馬肝峽(在歸州東三十五里入蜀記馬肝峽口兩山對立修聳摩天有)
(石下垂如肝故以名峽其旁有獅子巖巖中有一小石蹲踞張頤翠草被之如青獅子泉泠泠自巖)
(中出溪上又有一小峯孤起秀麗)白狗峽(在歸州東南十五里亦稱狗峽一名雞籠山水)
(經注鄉口溪逕狗峽西峽崖龕中石隱起有狗形形狀具足故以狗名峽)空舲峽(在歸州東)
(南四十里亦曰空泠峽水經注江水自建平至東界峽盛宏之謂之空泠峽峽甚高峻卽宜都建平)
(二郡界也其閒遠望勢交嶺表有五六峯參差互出上有竒石如二人形攘袂相對俗傳兩郡督郵)
(爭界於此宜都督郵厥勢小東傾議者以為不如也輿地紀勝絶崖壁立湍水迅急上甚艱難舲中)
(所載物必悉下然後得過因名州志峽有大石大石左下三石聯珠峙伏水中土人號曰三珠石舟)
(行必由大石左旋捩柁右轉毫釐失顧舟糜石上明萬歷十八年知州吳守忠始鑿平之改名通舲)
(峽)兵書峽(在歸州北二十里名勝志峽為諸葛武侯藏兵書處至今望之常若書卷然又)
(名鐵棺峽)棺木峽(在歸州西北二十里邵伯温聞見後錄三峽中石壁千萬仞飛鳥懸崖不)
(可及之處有洞穴累棺槨或大或小歷歷可數峽中人謂仙人棺槨云洞穴在絶壁棺槨皆完好不)
(知果何物為之異矣)破石峽(在歸州西北七十里接巴東縣界兩崖削壁如刀破狀)建
陽峽(在興山縣東南五十里接歸州界建陽河所經)龍口峽(在興山縣東北二百五十)
(里接鄖陽府保康縣界)東奔峽(在巴東縣東二十里)巴峽(在巴東縣西二十里世說)
(桓公入蜀至巴峽中部伍中有得猿子者其母緣岸哀號行百餘里不去遂跳船上至船即死破視)
(其腹中腸皆寸斷公聞之怒命黜其人)門扇峽(在巴東縣西三十里漩渦極險)巫峽
(在巴東縣西接四川夔州府巫山縣界水經注新崩灘下有大巫山其閒首尾百六十里謂之巫峽)
(蓋因山為名也自三峽七百里中兩岸連山略無闕處重巖曡嶂隱天蔽日自非亭午夜分不見曦)
(月每至晴初霜旦林寒㵎肅常有高猿長嘯屢引凄異空谷傳響哀轉久絶故漁者歌曰巴東三峽)
(巫峽長猿鳴三聲淚沾裳)蝦蟇碚(在東湖縣西北三十里石鼻山下宋黃庭堅集舟中望之)
(頤頷口吻甚類蝦蟇洞中石氣清寒流泉激激泉味亦不極甘但冷熨人齒入蜀記水品所載第四)
(泉是也)木耳荒(在歸州南四十里又二十里有麻衣荒又三十里有雨水荒又七十里有)
(清凉荒相近有薜蘿荒)石坂荒(在長陽縣西三百二十里)八里荒(在興山縣東一)
(百里路出鄖陽府保康縣界林木深暗徑路卑濕行者苦之)麻線堆(在歸州東南宋范成)
(大集歸州峽口驛前大山崛起舊路攀援而上縈紆如線浮屠德寶始沿㵎伐木作新路不復登山)
萬戶谷(在歸州西宋元通鑑嘉熙三年孟珙增兵守歸州隘口萬戶谷)梅子坡(在巴)
(東縣西二十五里為楚蜀孔道曲磴盤旋幾十里許坡腰凉風埡口有雲窩為憩息之所)簝葉
塢(在興山縣東一百二十里一名箬葉塢長四十里叢林怪石路徑險隘出鄖襄閒閒道也)蒼
坪(在歸州南一百二十里又黃臘坪在州南二百里野桑坪在州北三十里有三角砦獅子坪在)
(州北四十里)永和坪(在長陽縣東五里又白石坪在縣東南十五里磨石坪在縣南二十)
(五里栗子坪在縣西南十里金坪在縣西十五里東山坪在縣北)桑林坪(在興山縣東九)
(十里明置巡司於此今裁又七里坪在興山縣西五十里又葱坪在興山縣西北地多葱相傳諸葛)
(亮曾駐師於此)當水埡(在長陽縣西二十里又五里有漏峯埡)大沱石(在巴東縣)
(西北大江之濱名勝志大沱石在舊縣下歐陽文忠公硯譜云巴東大沱石頗發墨杜詩所謂奉使)
(三峽中長嘯得石硯者)赤砂洞(在東湖縣東八十里扣石鏗然有聲)石門洞(在東)
(湖縣南五十里接宜都縣界洞穴幽邃潭深莫測禱雨輒應)鍾家洞(在東湖縣南五十里)
(内平坦可容萬人山背為後龍洞)三遊洞(在東湖縣西北二十里江北岸唐白居易與弟)
(知退及元微之三人遊此各賦詩居易為之序宋歐陽修蘇軾蘇轍俱有三遊洞詩州人以是為後)
(三遊入蜀記洞大如三閒屋有一穴通人過然隂黑險峻尤可畏傴僂自巖下至洞前差可行又一)
(穴後有壁可居鍾乳歲久垂地若柱正當穴門)白起洞(在東湖縣北十五里名勝志秦武安)
(君伐楚時憩師於此)龍王洞(在東湖縣北五十里州志洞出絶壁閒離地二丈餘中平敞約)
(二畝石室空隙可容萬餘人上有石懸出洞外十餘丈)老龍洞(在東湖縣北二百里為東)
(湖遠安南漳興山四縣分界之所中有水流出為柳樹溪之源)玉虛洞(在歸州東十里寰宇)
(記唐天寶五年其洞忽開可容千人入蜀記過白狗峽肩輿遊玉虛洞洞門纔袤尺旣入宏敞壮麗)
(如入大宫殿中有石成旛蓋幢旗鳥獸之屬東石正圓如日西石半規如月其下即香溪州志洞有)
(三中曰玉虛旁有二小洞一名青蓮一名水簾)蓮花洞(在歸州南五十里洞中有石如蓮花)
秦王洞(在歸州西南一百里相近有楚王洞又崑崙洞在州西六十里)龍門洞(在長)
(陽縣南清江南岸洞前兩崖劍立泉瀑飛注歲旱禱雨輒應)藏書洞(在長陽縣西三十里)
(舊志宋冲晦處士郭雍藏書處)響水洞(在興山縣東五里洞在懸崖下洞口僅容一人内平)
(坦如屋冷氣襲人其下波沸如雷)屈老洞(在興山縣東五十里瀑布懸流夏冷冬燠)無
源洞(在巴東縣東三里)龍昌洞(在巴東縣西輿地紀勝縣有三遊洞即龍昌洞至和)
(三年蔣槩彭德純周茂叔三人遊此故名)鎖洞(在巴東縣西北四十里又下馬洞在巴東縣北)
(十里又十里為秋石洞)夫子洞(在巴東縣界入蜀記巴東山益竒怪有夫子洞者一竇在)
(峭壁絶高處人跡不可至然彷彿若有欄楯不知所謂夫子者何也)白馬穴(在東湖縣北三)
(十里水經注夷陵縣北三十里有石穴名曰馬穿嘗有白馬出穴食人逐之入穴潛行出漢中漢中)
(人失馬亦嘗出此穴)神穴(有二一在長陽縣西水經注佷山縣東十里許平樂村有石穴出清)
(泉中有潛龍每大旱左近村居輦草穢著穴中須臾水出蕩其草穢旁側之田皆得澆灌一在長陽)
(縣西北水經注佷山縣北十餘里有神穴平居無水渴者誠請輒得水戲者終不出焉)大江
(自四川夔州府巫山縣流入巴東縣界又東入歸州界又東入長陽縣界又東入東湖縣界又東入)
(荆州府宜都縣界水經注江水又東逕流頭灘又東逕宜昌縣北又東逕狼尾灘而歷人灘又東逕)
(黃牛山又東逕西陵峽出峽東南流逕故城洲又東逕故城北又東逕白鹿巖又東歷荆門虎牙之)
(閒經又云東南過夷道縣北夷水從佷山縣南東北注之)建陽峽水(在興山縣東源出縣)
(東北西南流會南陽河入香溪今名建陽河寰宇記源出安都流逕建陽峽委蛇曲折四十八渡約)
(十餘里至建陽村中入於香溪)東湖(在東湖縣東)浣紗河(在東湖縣西下流合赤溪)
夏陽河(在興山縣東六十里)響巖河(在興山縣東一百里)南陽河(在興山縣)
(西北發源當陽村東流會深渡河繞縣城南流入香溪)深渡河(在興山縣北西南流入南)
(陽河)三壩河(在巴東縣西六十里源出縣西北之九府坪分流為三一流入鄖陽府房縣界)
(一流入四川夔州府大寕縣界一流入西瀼溪)山河(在鶴峯州境衆山溪水會流東入澧州安)
(福縣界即漊水之上流)車東河(在鶴峯州境西南流入施南府宣恩縣界又南流入白水)
(河)香溪(在歸州東十里源出興山縣安都南流入江其入江處謂之香溪口一名昭君溪寰)
(宇記興山縣有香溪即王昭君所遊處入蜀記香溪源出昭君村水味美甚載在水品色碧如黛令)
(人可愛)鄉溪(在歸州東南一名鄉口溪水經注鄉口溪源出歸鄉縣東南數百里西北入縣)
(逕狗峽西)五象溪(在歸州南十里一名五相溪傳有屈原碑記明嘉靖閒爲水所衝沒)沙
鎮溪(在歸州西十里溪中有石長十餘丈横截江心明嘉靖閒新灘暴漲一夕忽不見至今稱)
(利涉焉)深溪(在歸州東北水經注深溪源北發梁州上庸縣界南流逕縣下而注於大江)
副纜溪(在長陽縣城内)鵝溪(在長陽縣東源自鳳凰山來相近有磨石溪株木溪又有)
(菖蒲溪中生九節菖蒲其旁有釣魚溪)拖溪(在長陽縣東南)煙市溪(在長陽縣南三)
(里又南有馬達溪平樂溪蘆溪)長楊溪(在長陽縣西南水經注長楊溪水西南潛穴在射堂)
(村東六七里谷中有石穴潰流三十餘步復入穴即長楊之源也其水重源顯發北流注於夷水)
珍珠溪(在長陽縣西下有泉眼沸湧如珠又縣西三百里有津洋溪相近有車溪固昌溪險)
(門溪)肆響溪(在長陽縣西北相近有紙方溪)相公溪(在巴東縣城内發源夀安寺下)
(流入江溪上有相公橋皆以寇準得名)東瀼溪(在巴東縣西十里源出紫陽山又西瀼溪)
(在縣西二十里源出孫家巖山俱流入大江入蜀記夔人謂山㵎之流通江者曰瀼居人分其左右)
(謂之瀼東瀼西)龍泉浦(在東湖縣東南二十里)郭洲(在東湖縣西北三里水經注江)
(水出峽東南流逕故城洲附北岸洲曰郭洲長二里廣一里)西塞洲(在東湖縣西北五里)
(赤磯東一名西塞壩)青草灘(在東湖縣南十五里)三流灘(在東湖縣西十里一名三)
(溜灘)查波灘(在東湖縣西八十里又相近有黃牛灘在黃牛峽下又十里有三硃灘)流
頭灘(在東湖縣西一百里一名虎頭灘或名狼頭灘有南北二灘水經注江水又東逕流頭灘)
(其水峻激奔瀑魚鼈所不能遊行者常苦之袁山松曰自蜀至此五千餘里下水五日上水百日也)
使君灘(在東湖縣西一百十里大江中漢劉璋遣法正迎昭烈帝入蜀經此)鹿角灘
(在東湖縣西一名支水噴吐如雪灘下亂石如困廩無復寸土)狼尾灘(在東湖縣西北九十)
(餘里水經注江水又東逕狼尾灘而歷人灘袁山松曰二灘相去二里人灘水至峻峭南岸有青石)
(在江中兩灘相對波聲澎湃稍下為鼈浪灘又下為副金灘西寺灘秋浪灘又有州灘鮎魚涯石羊)
(靖安資水大王諸灘俱在縣西)横梁漢(在巴東縣東二十里有石横亘水中)石門灘
(在巴東縣東三十五里中有巨漩水經注江水又東逕石門灘)清水灘(在巴東縣西十里江)
(水迅急觸而為漩縣境諸灘此為最險)新崩灘(在巴東縣西水經注江水歷峽東逕新崩)
(灘此山漢永元十二年崩晉太元二年又崩當崩之日水逆流百餘里湧起數十丈今灘上有石或)
(圓如簞或方似屋皆崩崖所隕致怒湍流故謂之新崩灘其頽巖所餘比之諸嶺尚為竦桀)覆
磬灘(在巴東縣境輿地紀勝縣有覆磬拗頭掉尾板橋龍堆虎帕赤石銅錢等灘)苟使
沱(在巴東縣東十里又萬戶沱在縣西五里又雲沱在縣西十里以上三沱皆有巨漩能覆舟行)
(者必戒)珍珠潭(在興山縣南一里俗傳昭君滌粧遺珠於此故名)龍口潭(在興)
(山縣西北一百二十里周四十里四時澄清其深莫測深渡河之源也又白龍潭在縣東北一百里)
(高山上闊數十丈)温泉(在東湖縣西)清泠泉(在歸州東五里出東溪石罅水極清)
(泠)濯纓泉(在歸州東十里寰宇記相傳為屈原濯纓處内有神蛇人穢其水即見)獨
清泉(在歸州境冬夏不竭清潔甘美)硯池(在東湖縣東一名洗里池)鹽井(有二一在)
(歸州境唐書地理志歸州秭歸有鹽九域志秭歸縣有青林鹽井一在巴東縣北八十里唐書地理)
(志歸州巴東有鹽九域志巴東縣有永昌鹽井縣志元時嘗置鹽課司後廢)漢流井(在長)
(陽縣西)
︹古蹟︺夷陵故城(有四一在東湖縣東晉宋以前故城也史記六國年表楚頃襄王二十一)
(年秦拔郢燒夷陵漢書地理志南郡夷陵都尉治宋書州郡志宜都太守領縣夷陵漢舊縣吳改曰)
(西陵晉武帝太康元年復舊水經注陸抗城北對夷陵縣之故城城南臨大江秦今白起伐楚三戰)
(而燒夷陵者也一在東湖縣西北下牢戍隋以前故城也唐書地理志峽州本治下牢戍貞觀九年)
(徙治步闡壘州志下牢溪上有舊城或曰劉封城即舊州治一在東湖縣西北石鼻山宋史地理志)
(硤州建炎中移治石鼻山紹興五年復舊一在東湖縣東南宋史地理志硤州端平元年徙治於江)
(南元史地理志硤州路夷陵宋末随州遷治不常歸附後復歸江北舊治按今州治即唐州治)
宜昌故城(在東湖縣西晉置縣宋齊因之隋屬南郡遷治而此城廢水經注江水又東逕)
(宜昌縣北分夷道佷山所立也縣治江之南岸北枕大江與夷陵對界宜都記曰渡流頭灘十里便)
(得宜昌縣宋書州郡志宜都太守領縣宜昌舊志晉武帝立按太康永寕地志並無疑是此後所立)
秭歸故城(今歸州治漢置縣後魏改曰長寕隋復故明省入州水經注秭歸縣地理志曰)
(歸子國也袁山松曰屈原有賢姊聞原放逐亦來歸喻令自寬全鄉人冀其見從因名曰秭歸縣城)
(東北依山即坂週迴二里高丈五尺南臨大江古老相傳謂之劉備城蓋備征吳所築也隋書地理)
(志巴東郡秭歸後魏曰長寕置秭歸郡開皇初郡廢改縣曰秭歸通典歸州吳置建平郡以為重鎮)
(其地險固孫皓末晉將王濬自蜀沿流伐吳吳之守將吾彦表請建平增兵即秭歸縣界元史地理)
(志宋端平三年元兵至江北遂遷郡治於江南曲沱次新灘又次白沙南浦州志明洪武初治丹陽)
(四年徙長寕與千戶所同城嘉靖四十年復遷於江北舊治)信陵故城(在歸州東吳置)
(縣南北朝宋省吳志陸抗傳建衡二年拜抗都督信陵西陵夷道樂鄉公安諸軍事宋書州郡志建)
(平永安初郡國有信陵今無水經注信陵縣臨大江東傍深溪)歸鄉故城(在歸州東晉置)
(縣梁後廢宋書州郡志建平太守領縣歸鄉太康地理志云秭歸有歸鄉故夔子國楚滅之水經注)
(袁山松曰父老傳言原旣流放忽然暫歸鄉人喜悅因名曰歸鄉縣城南面重嶺北背大江東帶鄉)
(口溪按此非梁陳時歸鄉縣地疑梁以後遷徙也)睦州故城(在長陽縣東隋書地理志)
(南郡長楊注開皇八年立睦州十七年州廢舊唐書地理志硤州長陽武德四年置睦州八年廢寰)
(宇記故睦州城在長陽縣東三百步)巴山故城(在長陽縣西隋置唐省隋書地理志清江)
(郡巴山後周置江州大業初廢州舊唐書地理志巴山隋分佷山縣置武德二年置江州領巴山鹽)
(水二縣四年廢江州以巴山屬睦州八年屬東松州貞觀元年屬硤州唐書地理志天寶八載省巴)
(山入長陽通典硤州巴山縣北有山曲折如巴字因以為名寰宇記廢巴山縣即古捍關隋開皇五)
(年置今廢)興山故城(在興山縣南吳置縣南北朝宋廢唐復置宋末遷治宋書州郡志永)
(安初郡國有興山縣今無疑是吳立舊唐書地理志歸州興山武德三年分秭歸縣置舊治高陽城)
(貞觀十七年移治太清鎮天授二年移治古夔子城寰宇記吳景帝永安三年分秭歸縣之北界立)
(興山縣屬建平郡宋史地理志歸州興山開寶元年移治昭君院端拱二年又徙香溪北縣志宋末)
(縣今郭永忠遷今治)樂鄉故城(在巴東縣東北周置縣隋改曰巴東并遷治隋書地理志)
(巴東郡巴東舊曰歸鄉梁置信陵郡後周郡廢縣改曰樂鄉開皇末又改名焉寰宇記巴東縣後周)
(天和三年於巴陵故城置樂鄉縣輿此紀勝樂鄉城在縣東一百步)巴東故城(在巴東縣)
(西北大江北岸通典歸州巴東漢巫縣地縣志舊縣治在江北東瀼迤西其地有舊縣溪宋寇準移)
(今治南渡後嘗移江北後復還今治)陸抗城(在東湖縣東南水經注江水又東逕故城北所)
(謂陸抗城也城即山為墉四面天險按宋時端平初夷陵西治江南蓋移於此)安蜀城
(在東湖縣西北周書趙熙傳時於江南岸置安蜀城以禦陳唐書許紹傳江之南有安蜀城地值夷)
(陵荆門城峙其東皆峭險處蕭銑以兵戍守寰宇記荆渚記云夷陵郡居大江之上西通全蜀故夷)
(陵有安蜀故城焉)丹陽城(在歸州東亦稱楚王城史記楚世家周成王時封熊繹於楚蠻)
(封以子男之田姓芈氏居丹陽水經注丹陽城據山跨阜周八里二百八十步東北兩面悉臨絶㵎)
(西帶亭下溪南枕大江險峭壁立信天固也元和郡縣志丹陽城在秭歸縣東南七里入蜀記隔江)
(有楚王故城在山谷間城中無尺寸土輿地紀勝今屈沱楚王城是也北枕大江)夔子城
(在歸州東春秋僖公二十有六年秋楚人滅夔以夔子歸注今建平秭歸縣水經注江水又東南逕)
(夔城南跨據川阜周迴一里百一十八步西北皆枕深谷東帶鄉口溪南側大江城内西北角有金)
(城東北角有員土獄西南角有石井口逕五尺熊摯始治巫城後疾移此蓋夔徙也春秋左傳僖公)
(二十六年楚令尹子玉滅夔者也名勝志夔子城地名夔沱宋端平閒曾徙州治於此有楚王臺在)
(山上今為長安千戶所城内楚王井及德勝門外洗馬池皆古蹟也)古直城(在長陽縣西北)
(一名魚城通典古直城在長陽縣西北五十四里四面險絶有林木池水寰宇記魚城在長陽西北)
(五十里為守禦要地)高陽城(在興山縣元和志在興山縣西三里山上楚自以為高陽氏裔)
(故名)雙城(在巴東縣北六十里周書天和元年向五子王據石默城令其子寶勝據雙城陸騰)
(遣司馬裔屯雙城以圖之縣志有兩城相距十餘里相傳三國時築)平城(在巴東縣東南二十)
(里又有新化城土城皆在縣南羅平州城在縣西北六十里皆北周時諸蠻保聚處)太清廢
鎮(在歸州東南通典太清鎮在秭歸縣東南八十五里吳置以備蜀居三峽要衝塞三蠻寇掠之)
(道州志唐天寳六載廢)廢盤順安撫司(在鶴峯州境明成化末置今裁)廢椒
山瑪瑙長官司(在鶴峯州境)廢五峯石寶長官司(今長樂縣)
(治)廢石梁下峒長官司廢水盡源通塔坪長官
司(俱在鶴峯州境以上四司俱元至正初置明洪武十四年廢永樂五年復置隸容美宣撫司今)
(俱裁)鉛錫場(在東湖縣境宋史地理志硤州夷陵有鉛錫場)昭君村(在興山縣南有)
(昭君院開寶元年移興山治於此又有昭君臺寰宇記漢王嬙即此邑之人故曰昭君之縣村連巫)
(峽是此地聞見後錄歸州有昭君村村人生女無美惡皆灸其面范成大集昭君臺在興山界中鄉)
(人憐昭君築臺望之按安陸府志昭君村在荆門州引杜甫詩羣山萬壑赴荆門生長明妃尚有)
(村為證附記於此)鎖水頭(在歸州西五里輿地紀勝吳建平太守吾彦為鐵鎖横斷江路)
(即此)屈田(在歸州東北水經注秭歸縣東北數十里有屈原舊田宅雖畦堰瀰漫猶保屈田之)
(稱)篤學坊(在東湖縣治西方輿勝覽何參居篤學坊以博學著不求聞遠人稱曰處士)
清風閣(在歸州治南晏殊類要在歸州戟門東南五步)爾雅臺(在東湖縣南寰宇記)
(郭璞注爾雅於此)雙鳳臺(在歸州南名勝志宋邑宰鄧惟清生二子後俱參知政事因建)
(臺美之)步闡壘(即東湖縣治亦稱步闡故城水經注郭洲上有步闡故城方圓稱洲周迴)
(略滿故城洲上城周五里吳西陵督步騭所築孫皓鳳凰元年騭息闡復為西陵督據此城降晉唐)
(書地理志硤州貞觀元年徙治步闡壘)南紀樓(在東湖縣治東南名勝志唐楊炯荆門山)
(詩絶壁聳萬仞長波射千里盤礴荆之門滔滔南國紀後人因建樓於州治號之曰南紀)絳雪
樓(在東湖縣治北一名絳雪堂宋知州朱慶基飲紅梨花下今座客賦詩歐陽修詩云風輕絳雪)
(尊前舞日煗繁香露下聞因名其樓曰絳雪)楚塞樓(在東湖縣治北宋建樓西有鏡池)
望高樓(在歸州治南)萊柏堂(在巴東縣治名勝志巴東縣堂下有古柏相傳萊公)
(作令時手植故名)連理閣(在巴東縣治後明季議遷縣治知縣張尚儒見此樹以為嘉祥)
(白巡撫乞仍舊遂得不遷舊志縣齋後即巴山之麓有棗二尺許株各二幹中兩幹曲向而上合生)
(為一因建閣於棗之旁以連理名焉)來豐亭(在東湖縣城内宋朱慶基知硤州多惠政歲屢)
(豐民為建亭)至喜亭(在東湖縣南歐陽修至喜亭記夷陵為州當峽下江出峽始漫為平)
(流故舟至此者必&KR0377;酒再拜相賀以為更生尚書虞部郎朱公再治是州之三月作至喜亭於江津)
(志天下之大險至此而始平易以為行人之喜)翰林亭(在歸州北二牛山唐翰林里卧學士)
(李矗為州刺史時建)獨醒亭(在歸州東范成大集早發周平驛還過清烈祠祠下有獨醒亭)
白雲亭(在巴東縣治西宋寇準建入蜀記巴東白雲亭天下之幽竒絶境也羣山環擁層出)
(曡見古木森然往往為二三百年物欄外雙瀑瀉石㵎中跳珠濺玉冷入肌骨其下為慈溪奔流與)
(江會)秋風亭(在巴東縣治西亦寇準建陸游集兩過巴東登秋風白雲二亭觀萊公手植檜)
(未嘗不悵然流涕恨古人之不可作也)仙人室(在長陽縣西南水經注夷水又東逕石室)
(在層巖之上石室南向水出其下懸崖千仞自水上延望每見陟山巔者扳木側足而行村人駱都)
(到此室邊採蜜見一仙人坐石牀上凝矚不轉都還招村人重往則不復見鄉人今名為仙人室)
宋玉宅(在歸州東二里相公嶺上入蜀記宋玉宅在秭歸縣之東今為酒家壚矣舊有石刻)
(宋玉宅三字)屈原宅(在興山縣北荆州記秭歸縣北一百里有屈原故宅方七頃累石為)
(屋基其地名樂平元和志在興山縣北三十里)回鶻營(在歸州西二里輿地紀勝唐會昌三)
(年敕以歸降回鶻五十六人置營於此)黃金藏(在東湖縣西北蝦蟇碚側昔人於石竇中)
(得金簡易傳故名方輿勝覽夷陵縣有寶軸秘函藏巖竇中宋紹興閒陳膺訪故老謂其書皆金版)
(書皆古易傳但曰易無周字經與今之卦辭略同傳與今之彖象絶異)
︹關隘︺西津關(在東湖縣西大江右)南津關(在東湖縣西北十五里)白虎關
(在東湖縣東北六十里)漁洋關(在長陽縣南一百二十里接豊州石門縣界)長毛
關(在長陽縣西南二百二十里接鶴峯州界)百年關(在長陽縣西南接鶴峯州界)梭
草關(在長陽縣西二百里)古扞關(在長陽縣西史記楚世家肅王四年蜀伐楚取兹方)
(楚為扞關以拒之又張儀傳注巴郡魚腹有扞關水經注江水東逕扞關括地志在今硤州巴山縣)
梅子八關(俱在長陽縣境四臨江南四臨江北)猫兒關(在興山縣西北一百里山)
(路險峻可達鄖襄)連天關(在巴東縣西南二百五十里接鶴峯州界)菩提隘(在長)
(陽縣西南二百五十里接鶴峯州界)南沱巡司(在東湖縣本朝嘉慶十五年設)野
山關巡司(在巴東縣西南二百五十里接鶴峯州界地最險要本名石柱關眀洪武初設)
(巡司隆慶中改名本朝因之)山羊隘巡司(在鶴峯州南一百七十里)南邏口
(在歸州東南二十五里明初設南邏關於古丹陽城置巡司後移於此今裁)牛口(在歸州西)
(七十里接巴東縣界舊設巡司於此今裁)蹇家園(在長陽縣西南二百里舊設巡司於此今)
(裁)高雞寨(在興山縣東一百里舊設巡司於此今裁)漢流砦(在東湖縣境宋史地)
(理志硤州夷陵有漢流巴山麻溪魚陽長樂梅子六砦)和尚砦(在歸州南二十里又十五)
(里有五峯砦又六十五里有中嶺砦又二十里有蛇倒退又有鬼見愁地皆險僻又大埡砦在州西)
(又三角砦在州西北三十里又金雞砦在州北三十里又石柱砦在州北二十里)撥禮砦
(在歸州境九城志秭歸縣有撥禮砦)石門砦(在歸州境輿地紀勝石門砦乃崖險處鄉人作)
(木梯經由有緩急刖砍斷之便不通行)紅崖砦(在長陽縣南八十里又十里有風火砦又)
(二十里有小城砦又二十里有山砦)珍珠砦(在長陽縣南)新安砦(在長陽縣境宋)
(史地理志硤州長陽有新安長楊二砦)火峯砦(在巴東縣西北火峯明初湯和伐蜀克歸)
(州取火峯山砦即此)虎翼砦(在巴東縣東北乃興山至歸州要路)折曡砦(在巴東縣)
(境九域志巴東縣有折曡砦)連大砦(在鶴峯州北九域志建始縣有連天砦新志連天關)
(在容美土司北二十里)招徠舊關堡(在長陽縣西北二百里)召化堡(在巴)
(東縣南八十里一名楊柳堡以其地名楊柳荒也深林密箐當施建要路南通石柱連天二關明嘉)
(靖二十四年置)紅砂堡(在巴東縣西南三百里金溪口明嘉靖四十年置本朝設把總一)
(員領兵駐防)關口埡(在興山縣境今設把總一員領兵駐防)金竹坪(在東湖縣)
(東九十里)草店市集(在興山縣東關又冷市集在縣西關外)
︹津梁︺童公橋(在東湖縣南五里)仙夀橋(在東湖縣大江西一里)萬夀橋
(在歸州東三里又三峽橋亦在州東)高橋(在歸州北一百里)花橋(有三一在長陽縣南)
(一在長陽縣西)東門橋(在興山縣東門外)梁村橋(在興山縣東七十里本朝康)
(熙二年建)深渡橋(在興山縣北相近有竹溪橋皆明建)惠民橋(在巴東縣東一里巴)
(北霧洞山)
︹祠廟︺黃陵廟(在東湖縣西黃牛峽一名黃牛廟三國蜀漢建廟有神龜及金蓮花相傳諸萬)
(亮有廟碑記入蜀記黃牛廟曰靈感神封嘉應保安侯皆紹興以來制書也歐詩刻石廟中)江
瀆廟(在歸州東南新灘亦稱雙廟宋建山海經江瀆神生於汶州通典天寶六載封江瀆為廣)
(源公入蜀記歸州新灘有江瀆南廟江瀆北廟北廟正臨龍門下水湍急舟不可行舟皆從南岸行)
(廟側有温泉出石隙常不竭)黃魔神廟(在歸州境峽中唐建寰宇記紫極宫黃魔神廟)
(其記云咸通壬辰歲蘭陵公自右史竄黔南夕泝三峽次秭歸夢神人赤髮碧眸云我黃魔神將佑)
(助公出此境自此抵黔又遷於羅每陟險難神恍然如在洎遷於朝神夢告歸因為設廟列塑於宮)
(之旁乾符丁酉袁循記蘭陵公即唐蕭遘尋為宰相)伍相國廟(在歸州東十五里祀伍員)
(荆州記秭歸縣有伍胥廟入蜀記楚故城西有一小山蜿蜒迴抱山上有伍子胥廟下多巧石如靈)
(璧湖石之類)三閭大夫祠(有三一在歸州東二里相公嶺祀楚屈原以宋玉配一在)
(歸州西十里大江濱唐元和閒建號清烈祠一在興山縣北即屈原宅)女嬃廟(在興山縣)
(東北水經注屈原宅東北六十里有女嬃廟擣衣石猶存)王昭君祠(在興山縣南昭君村)
(祀漢王嬙)資求廟(在長陽縣西北九十里祀蜀漢將軍向寵)向王廟(在歸州東相傳)
(東陽人向輔隋大業初於所生地穿山鑿石顯著靈異後人祠之)杜少陵祠(在巴東縣)
(西二十里西瀼鎮祀杜甫中有少陵畫像相傳為唐㫭舊物)寇萊公祠(在巴東縣南巴)
(山南麓祀宋寇準)四賢祠(在東湖縣東祀宋歐陽修蘇軾蘇轍黃庭堅舊名四賢堂)
︹寺觀︺甘泉寺(在東湖縣西南十里入蜀記甘泉寺竹橋石磴甚有幽趣有淨練洗心二齋下)
(臨江山頗疎豁法堂之右小徑數十步至孝婦泉謂姜詩妻龐氏也泉上有龐氏祠)靈泉寺
(在歸州南十里名勝志宋張無盡於靈泉寺中著楞嚴合論因觀西溪燈社作踏歌四首至今人猶)
(歌之州志寺前一井深丈餘居山腰其井水消長與江同候人因呼之曰靈泉又銅佛寺在州南四)
(十里萬夀寺在州南六十里)夀安寺(在巴東縣治西唐貞觀閒建宋寇準為令日嘗遊其)
(地題詠甚多明隆慶閒改為學萬歷十五年復為寺)水月院(在興山縣北八十里輿地紀勝)
(院有池無隂晴月影常現故名)彌羅宫(在東湖縣城内元建)天慶觀(在歸州西二里)
(唐貞觀閒建入蜀記出巫峽門過天慶觀少留觀唐天寶元年碑載明皇夢老子事巴東太守劉瑫)
(所立字畫頗清逸碑側題當時郡官吏胥名字亦佳殿前有柏數百年物觀下即叱灘)流來
觀(在歸州西十里沙鎮溪口平地突出一小峯觀建其上江水汎溢終不漂沒)玉虛觀
(在興山縣東香溪側唐天寶中建有明皇御賜題額又回龍觀在縣北)
︹名宦︺︹三國︺︹蜀漢︺向朗(宜城人昭烈定江南使朗督夷陵等縣事每樹捍衞之績)︹吳︺
步騭(臨淮淮隂人黃武五年都督西陵代陸遜在西陵二十年鄰敵敬其威信)陸抗(吳郡)
(吳人遜子永安二年拜鎮軍將軍都督西陵孫皓建衡二年拜都督信陵夷道樂鄉公安諸軍事西)
(陵督步闡叛晉羊祜攻江陵楊肇軍西陵以為聲援抗令公安督孫遵禦祜而身率三軍圍闡擊肇)
(大破之祜引軍還抗遂拔西陵城誅闡族及其將吏加拜都護武昌左都督鳳凰二年就拜大司馬)
(荆州牧及病復言西陵國之西門乞益兵八萬以固守之三年卒官)吾彦(吳郡吳人為建平太)
(守時晉王濬將伐吳造船於蜀彦覺之請增兵為備皓不從彦乃輒為鐵索横斷江路及師臨境緣)
(江諸城皆望風降附惟彦堅守吳亡始降)︹周︺趙煚(天水西人閔帝時硤州刺史破蠻酋向天)
(王鄭南鄉等陳將吳眀徹屢為寇患煚前後十六戰每挫其鋒以功授開府儀同三司)︹隋︺趙
軌(雒陽人高祖時硤州刺史甚有恩惠)︹唐︺許紹(安陸人隋大業末夷陵通守唐授硤州刺)
(史封安陸郡公紹境連王世充蕭銑其下為賊剽者皆見殺紹得敵人獨資遣之二邦感義殺掠為)
(止)顔真卿(京兆萬年人代宗時忤元載貶硤州司馬)薛珏(河中寶鼎人硤州刺史建)
(中初使者李承狀珏之簡趙贊言其廉盧翰稱其肅書奏拜中散大夫)︹宋︺寇準(下邽人太)
(宗時知歸州巴東縣每期會賦役未嘗輒出符移惟具鄉里姓名揭縣門百姓莫敢後期)康戩
(高麗人太宗時知硤州詔襃其能)李繼昌(上黨人至道初為硤路兵馬鈐轄賊為民患以)
(金帶遺繼昌繼昌偽納之賊懈不設備因掩殺之)朱慶基(景祐中守硤州始樹木增城柵)
(甓城北之街作市區又教民為瓦屋别竈廩異人畜以變其俗)丁寶臣(景祐中硤州判官時)
(歐陽修貶夷陵與寶臣同年相切劘得政事文章之樂)歐陽修(廬陵人貽書責司諫高若)
(訥貶夷陵令取舊案反覆觀之見其枉直乖錯歎曰荒遠小邑且如此天下固可知自爾遇事不敢)
(忽)姚煥(普州人知硤州大江漲溢煥前戒民徙積儲遷高阜及城沒無溺者因相地形築子)
(城埽臺為木岸七十丈繚以長隄楗以薪石厥後江漲不為害)趙誠(皇祐中知歸州先是天聖)
(中贊唐山頽石壅江流不通遂成新灘誠積薪石根縱火焚之不半載而石泐江開舟行無滯名曰)
(趙江有磨崖碑誌其事)王登(德安人權知巴東縣獻俘制置使登念奮自書生不拜吏曰不)
(拜則不敢上難之竟棄功去淳祐四年舉進士調興山主簿檄修江陵城條畫有法)郭永忠
(福建人知興山縣甫下車覩山川險要及士民疾苦請遷縣治於羅鏡山下立庠序勸農桑厚風俗)
(均田賦遂成富庶之邑)鄭清之(鄞人硤州教授湖北茶商羣聚暴横清之白總領何炳曰)
(此輩精悍宜籍爲兵緩急可用因召募之趨者雲集號曰茶商軍後多賴其用)李庭芝(應山)
(人開展元年知硤州防蜀江口)︹明︺秦鳳(舒城人洪武中知興山縣奏免秋糧并紅馬船時兵)
(強民弱百姓子女有爲夷陵軍掠爲奴婢者鳳皆爲贖取民德之)汪善(歙縣人洪熙時知夷)
(陵州民多虎患善虔禱峽神旬日中虎自死)徐博(嘉定人成化中以御史謫知巴東縣剛眀)
(廉介尤尚文教卓有聲譽)陳宣(平陽人宏治初知夷陵州修學校毁淫祠數年風俗丕變)盛
果(臨安人正德中知巴東縣有惠愛在人)葉禎(麗水人嘉靖中知巴東縣愛民教士興利)
(除害與盛果齊名)許周(曲江人嘉靖中知巴東縣時譚賊作亂嚴爲防守設法剿捕民賴以)
(安)陳深(直隸人隆慶中知歸州增修城郭州治一新)鄒光裕(鄱陽人隆慶中知巴)
(東縣先是新設陸遞賊王忠秦碧作亂二百里内役死無算光裕請於四川夔州府巫山縣界設巴)
(中驛民困乃甦及歿民祀之與前令盛果葉禎同立祠)陳洪烈(光山人萬歷中知長陽縣)
(縣接溪峒蠻獠多梗化洪烈撫循有法威惠兼施終其任無邊患)劉定國(河南人崇禎中)
(知興山縣流賊來攻定國率民兵捍禦力不能支遣吏賫印歸郡守城陷罵賊而死本朝乾隆四)
(十一年賜諡烈愍)張達(崇禎中興山縣典史流賊張獻忠寇縣境被執死於難本朝)
(乾隆四十一年予祀忠義祠)吕調元(歸州千戶流賊至獨率步卒格鬭陷重圍中罵)
(不絶口死於亂刃之下本朝乾隆四十一年予祀忠義祠)徐日耀(興山都司崇禎)
(十四年獻賊自蜀來攻力戰而死本朝乾隆四十一年賜諡烈愍)龔仲泰(進賢)
(人歸州知州闖賊來寇土豪内訌執仲泰獻賊囚至襄陽不食死本朝乾隆四十一年賜)
(諡烈愍)
︹本朝︺馬之迅(長治人為夷陵鎮中營遊擊吳逆至湖湘土寇竊發總兵徐治都悉精銳南下)
(獨畱之迅及老弱數百人城守川寇集城之迅乘城拒守閒出竒兵擊之已復合圍之迅潛師免胄)
(奮擊追殺數十里創甚力疾守城卒贈昭勇將軍賜祭葬)高舉(大興人宜昌府通判)
(嘉慶元年教匪肆掠委防陜西鎮安縣之黃龍鋪賊刦王家坪大營舉與子高壵率兵勇前往策應)
(同時被害恩予䘏賞)黃應文(天津人以經歷署巴東縣事嘉慶元年邪匪聶人傑)
(等滋事應文會營弁堵剿屢有殲檎後進擊林之華黨匪於長陽縣之查角石會大雨賊圍甚急應)
(文手刃數人以衆寡不敵與其子掞並歿於陣事聞加等賜卹同時陣亡者遊擊邱)
(作訓候補縣丞林江俱議卹如例)
︹人物︺︹南北朝︺︹梁︺嚴植之(字孝源秭歸人少善莊老能清言精解喪服孝經論語及)
(長徧習鄭氏禮周易毛詩左氏春秋性純孝謹厚不以所長高人少遭父憂因菜食二十三載仕齊)
(為廣漢王國右常侍後為康樂令在縣清白人吏稱之梁天監四年以植之兼五經博士館在潮溝)
(生徒常數百講說有區段次第析理分明每當登講五館生畢至聽者千餘人遷中撫記室參軍猶)
(兼博士牟於館植之性慈仁好行隂德在暗室未嘗怠所撰凶禮儀注四百七十九卷)︹五代︺
︹南平︺李景威(長陽人仕高氏為水手都指揮宋建隆中假道江陵以討張文表景威恐)
(宋師襲已欲伏兵攻之判官孫光憲不從景威扼吭而死宋祖命王仁贍厚恤其家)︹宋︺常留
留(硤州人周顯德中州人范義超以私怨殺常古真家十二人小子留留脫走開寶中留留擒義)
(超訴有司硤州牧奏引赦當原太宗命正其罪)何參(夷陵人博學好義不求聞達歐陽修守夷)
(陵時常與之遊)胡勉(長陽人建炎初寇鍾相之黨犯長陽勉集豪勇斬二渠魁嘗攝縣事劉超)
(將侵建平勉捍防蜀道賊不得進凡破賊所獲金帛悉頒其下絲毫無取)︹元︺田韋臯(巴東)
(人仕至金紫光禄大夫累世同居記旌其居曰義門)張之才(硤州人學宗關洛不屑屑章句)
(辨朱陸同異甚悉以明經舉屢典州郡)︹明︺劉子春(長陽人洪武進士知蕑縣吏畏民懷)
(永樂中歷官廣西按察司)譚思敬(巴東人洪武中兵科給事中言事切直出知嵊縣遷知平)
(定州潔巳愛民民思慕之)王翥(興山人宣德初任濟南推官時土賊為患翥夙&KR0570;武略屢戰克)
(捷復所陷三城援絶被執抗節不屈死之)向文璽(字國信夷陵人宏治進士知廬州府振活)
(流移以持法構怨歸事母盡孝鄉人化之)劉一儒(字孟貞夷陵人嘉靖進士歷官吏部郎中)
(初與張居正聯姻張遣女資匳豐厚一儒緘封於别室戒家人不得啟視及居正當國一儒出居於)
(南故居正之敗一儒獨不坐累任工部尚書卒諡莊介)雷思霈(字何思夷陵人萬歷進士)
(授檢討請告歸與公安三袁相友善詩文亦齊名)李雲(字衡岳夷陵人萬歷舉人歷官知潁)
(州有惠政乞休歸晚年書名義至重鬼神難欺二語於牖崇禎中流賊陷城執至江陵不屈絶粒死)
(本朝乾隆四十一年賜諡節愍)劉采(興山人事母孝母病思食山藥采求之巖閒遇)
(虎泣拜曰身何足惜恨吾母危疾無救耳虎弭耳去因獲奉母疾亦瘥)周翼明(東湖人天)
(啟舉人崇禎末需次京邸闖賊薄都城以大官啖之翼明罵賊不絶口死於難)文煥然(興山)
(人崇禎庚午副榜性純孝母王氏病刲股以療子文綸亦刲股愈母病兩世稱孝)郭銓(東湖)
(人崇禎壬午充儀賓獻忠破夷陵執銓欲官之不屈曰世受國恩義不辱赴水死)譚正賓
(巴東人崇禎末容美土司寇巴東正賓率鄉勇堵禦奮擊蠻死者千餘人蠻憾甚隂使刺殺之)
︹本朝︺龔大惠(興山人母歿刻木肖像朝夕一豆一羹肅容致敬以蔬食終其身念父獨居事)
(之尤曲至)毛一驄(字夫選東湖人雍正乙卯拔貢博聞強識總督邁柱以博學宏詞薦中道)
(卒所著有晴雪堂詩集)張繼辛(字椿亭東湖人乾隆庚辰舉人由知縣累官貴州按察使)
(練習時務所至皆有聲)王成名(字九韶東湖人諸生幼失怙恃兄嫂遇之薄成名不㝛怨)
(事之盡禮撫兄子如已子析財産為三分與之不以自封)彭祖賢(長陽人為郡貢生事繼母)
(以孝聞與兄商賢友愛尤篤商賢邑諸生捐數千金重建學宫季父文錦無子迎養盡禮)陳志
瑀(興山人兄早死撫姪如己出一日入山採薪姪猝遇虎志瑀挺身直前曰吾兄止此子可食我)
(勿殄兄後虎搖尾去)
︹流寓︺︹晉︺郭璞(河東聞喜人永嘉之亂避地東南今東湖縣城中有爾雅明月二臺東有洗墨)
(池相傳璞著書遺蹟)︹唐︺田游巖(京兆三原人自蜀歷荆楚愛夷陵青溪止廬其側長安李)
(安期表其才召赴京師行及汝辭病歸)︹宋︺陳祐(仙井人徽宗時右諫以論章惇蔡京司等)
(編管歸州)郭雍(洛陽人流寓荆硤世稱長陽先生)程子(河南人徽宗時徙硤州)
︹列女︺︹明︺王鈞妻何氏(巴東人夫卒子幼家貧守節四十餘年)敖融妻馮
氏(興山人年十七夫亡閉門自縊家人救免遺腹生一子茹貧自矢有司旌之)秦景宣
妻楊氏(夷陵人景宣為諸生死時子甫半歲楊撫之始終無閒宏治中旌)劉瑀妻
陳氏(夷陵人年二十五夫亡子甫四歲舅姑相繼卒陳歛葬以禮屢值歲饑以死自守)譚
之晉妻向氏(長陽人之晉邑廩生土司唐鎮邦兵圍其宅之晉罵不絶口賊割其首向)
(抱屍痛哭哀懇續夫首以椶絲聯屬之口吸血痕買棺收歛賊逼向上馬前行至地名一碗水奮身)
(投巖下死越數日衆求得其屍容如生胸懷夫巾幘及簿籍遂共歛之與其夫合葬)葉玉衡
妻李氏(四川人玉衡為戶部主事罷官流寓興山避賊於卦子山砦賊帥李來亨破其砦殺)
(玉衡欲妻之李紿之曰埋吾夫則從汝俟斂畢卽墜巖死)高維遠妻簡氏(遠安人嫁)
(興山高維遠崇禎十二年流賊羅汝才大掠維遠舉家被獲簡度不免與女攜手投巖死)王運
達妻姜氏(興山人崇禎末被賊掠欲汚之姜不從賊以刃脅之姜曰汝釋吾夫吾從汝賊)
(果釋其夫姜度夫去遠遂墜巖死)萬全珣妻鄭氏(興山人遭賊掠強之行鄭踞地)
(大罵賊怒殺之)郭天祚妻顔氏(興山人因被亂掠強之行不從乘閒拔刀自刎死)
金震祚妻譚氏(興山人賊殺其夫欲辱之譚觸石死)
︹本朝︺毛秉德妻周氏(東湖人吳逆之亂周抱子隨姑避居巖砦賊突至周以子委姑)
(投巖死雍正七年旌)黃道隆妻趙氏(東湖人夫亡守節又同縣謝景榮妻余氏)
(謝應聯妻余氏謝邦傑妻江氏曹宏鐸妻王氏王克斌妻譚氏趙綸妻王氏曹光霖妻宋氏王發贊)
(妻曾氏羅成繡妻某氏羅含妻陳氏羅慶餘妻向氏李宗濬妻朱氏劉之震妻杜氏牟世節妻楊氏)
(夏明妻薛氏蔡洪遠妻鄧氏趙南國妻黃氏韓世琦妻覃氏向前妻董氏李文林妻鄭氏羅鼇昌妻)
(吳氏韓士璣妻王氏徐晏妻何氏朱嵩妻杜氏朱嶽妻毛氏譚之傑妻楊氏朱崑妻羅氏王世哲妻)
(文氏王永清妻田氏羅承蔭妻李氏周權世妻楊氏朱世華妻曹氏楊國璽妻覃氏李谷明妻王氏)
(王述陵聘妻余氏鄢煒妻楊氏王允鴻妻楊氏范鍾彦妻黃氏劉時淳妻王氏范藻妻王氏陳睿妻)
(楊氏張燦妻杜氏羅鴻昌妻張氏程洪遵妻李氏陳運妻朱氏向上明妻郭氏向國楨妻熊氏向元)
(恭妻某氏朱永瓊妻李氏賀岐珍妻顧氏盧金魁妻趙氏盧昌潤妻曹氏向之陸妻楊氏向遜妻鄧)
(氏向超妻陳氏范如遠妻穆氏饒文炳妻楊氏牟世陞妻何氏王懷舜妻張氏陳恩臣妻蔡氏魯禮)
(妻羅氏劉士爵妻郁氏楊國儒妻張氏張倫妻王氏張霖妻馬氏汪士文妻朱氏吳燧妻范氏熊士)
(國妻鄒氏田國珩妻王氏羅邦哲妻苗氏媳李氏向之榮妻周氏石應忠妻丁氏蔣遐齡妻張氏雷)
(溥妻黃氏楊曰芄妻王氏王應燦妻陳氏黃文運妻雷氏雷宏妻黃氏韓忠妻王氏黃袍妻蔣氏楊)
(光瑞妻譚氏陳綱妻劉氏張惟鏞妻王氏李鵬生妻黃氏汪瀧妻方氏胡振全妻陳氏劉子重妻余)
(氏謝邦賢妻周氏屈必用妻黃氏謝家鑑妻邢氏李蓁妻楊氏閻宏燦妻程氏閻泮妻向氏朱芾妻)
(何氏李必禧妻黃氏杜天宿妻趙氏王世哲妻文氏陳瓚妻譚氏王依妻趙氏徐林妻劉氏徐漢才)
(妻余氏楊應昌聘妻望氏羅梁茂妻李氏覃慎妻孟氏王文熾妻覃氏周名世妻凃氏周延緒妻劉)
(氏俱乾隆年閒旌覃永齡妻趙氏陳其章妻張氏牟大文妻覃氏鄧國桓妻李氏俱嘉慶年閒)
(旌)向奎妻余氏(歸州人夫亡守節又同州龔瑞妻韓氏鄭妻柳氏王佑聖妻韓氏)
(張維藩妻王氏張士賢妻周氏王明錫妻宋氏向陽旵妻杜氏王士前妻何氏俱乾隆年閒旌熊)
(應榮妻李氏嘉慶年閒旌)鄢必傑妻劉氏(長陽人夫亡守節又同縣艾維郁母)
(郁氏王之賓母向氏王三策妻楊氏覃山宗母田氏黃大信妻沈氏覃超元妻李氏方國株妻覃氏)
(鄧永瑞妻向氏向聖論妻姜氏向作仁妻熊氏鄭賢公妻林氏李公祥妻楊氏向廷詔妻李氏覃臣)
(周妻周氏蹇同升妻蔣氏譚嘉猷妻李氏劉元吉妻胡氏左士鴻妻潘氏金廷芝妻董氏方士鵬妻)
(向氏郭明登妻鄒氏朱應奎妻習氏宋迎妻覃氏宋啟楨妻鄭氏楊維廷妻覃氏黃萬臨妻趙氏李)
(鴻緒妻田氏李雲妻王氏張材美妻田氏蕭正緒妻吳氏李國相妻王氏曹英妻曾氏李上元妻覃)
(氏覃自芳妻裴氏劉恂妻李氏芮元錫妻吳氏李焜妻習氏黃珏妻熊氏俱乾隆年閒旌李守奎)
(妻胡氏胡崑山妻姚氏李忠思妻官氏蔡廷見妻楊氏柳合緒妻胡氏宋某妻向氏楊開信妻周氏)
(向宜彬妻覃氏俱嘉慶年間旌)田凱妻黃氏(興山人夫亡守節又同縣胡慶亨妻)
(張氏俱乾隆年間旌蔣元龍妻陳氏舒釗妻劉氏葉玉衡妻李氏俱嘉慶年間旌)譚克
睿妻馬氏(巴東人夫亡守節又同縣柳燦臣妾馬氏劉氏黃士傑妻孟氏向立妻譚氏張)
(文煥繼妻徐氏薛大綱妻廖氏俱乾隆年間旌)陳邦榆妻蔣氏(長樂人夫亡守)
(節又同縣張某妻覃氏楊世永妻余氏潘廷桂妻鄭氏歐陽維珍妻盧氏許光校妻楊氏靳含英妻)
(陳氏侯方倫妻盧氏向懷謙妻顔氏譚某妻李氏俱乾隆年閒旌金其式妻任氏嘉慶年閒旌)
譚文用妻傅氏(鶴峯人夫亡守節又同州謝國綸妻唐氏鄒隴妻李氏俱乾隆年間)
(旌郭灝妻張氏嘉慶年閒旌)
︹土産︺瑪瑙石(州志州境洪溪出)茶(寰宇記歸州貢)椒(寰宇記歸州貢)漆(通志巴東)
(縣出)錦雞白鷴(通志俱長陽縣出)方紋綾(九域志硤州貢)芒硝(唐書)
(地理志硤州貢)箭竹(唐書地理志硤州貢)五加皮(唐書地理志硤州貢)杜若(唐書)
(地理志硤州貢)鬼臼(唐書地理志硤州貢)
前纂修官(臣)羅家彦恭纂
總纂官(臣)廖鴻藻恭覆輯
校對官(臣)湯儲璠恭校
大清一統志
施南府(在湖北省治西一千九百八十里東西距五百八十八里南北距六百十七里東至宜昌)
(府鶴峯州界一百七十里西至四川石砫廳界四百十八里南至四川直隸酉陽州界四百十五里)
(北至四川夔州府巫山縣界二百二里東南至湖南永順府龍山縣界二百六十五里西南至酉陽)
(州黔江縣界三百十五里東北至巫山縣界二百三十里西北至夔州府萬縣界三百八里自府治)
(至京師三千七百八十六里)
︹分野︺天文翼軫分野鶉尾之次
︹建置沿革︺禹貢荆州之域春秋戰國楚地秦南郡地
漢因之三國吳建平郡地後周置亭州施州及清
江郡隋開皇初郡廢大業初廢施州改亭州為庸
州尋改庸州為清江郡義寕二年復置施州唐因
之天寶初改曰清化郡乾元初復曰施州屬江南
黔中道五代時屬蜀宋曰施州清江郡屬夔州路
元曰施州明洪武十四年兼置施州衞二十三年
併州入衞改建施州衞軍民指揮使司屬湖廣都
指揮使司
本朝初因之雍正六年改為恩施縣屬歸州十三年
升為施南府屬湖北省領縣五(恩施宣恩來鳳咸豐利川)乾隆
元年以四川夔州府屬之建始縣來隸共領縣六
恩施縣(附郭東西距二百五十八里南北距一百七十九里東至宜昌府鶴峯州界一百七)
(十里西至利川縣界八十八里南至宣恩縣界一百里北至建始縣界七十九里東南至宣恩縣界)
(九十里西南至利川縣界一百十里東北至建始縣界一百二十里西北至夔州府奉節縣界一百)
(七十里漢巫縣地屬南郡三國吳分置沙渠縣屬建平郡隋開皇五年改置清江縣大業初屬清江)
(郡唐宋屬施州元至元二十二年併入施州明洪武十四年置施州衞本朝雍正六年改設恩施)
(縣屬歸州十三年改屬施南府為府治)宣恩縣(在府東南八十里東西距二百三十里南)
(北距二百五里東至宜昌府鶴峯州界一百四十里西至咸豐縣界九十里南至來鳳縣界一百七)
(十五里北至恩施縣界三十里東南至湖南永順府龍山縣界一百八十五里西南至咸豐縣界一)
(百里東北至恩施縣界一百十里西北至恩施縣界四十里本蠻地元置沿邊溪洞招討司至正二)
(年更為施南道宣慰使司十七年為明玉珍所據改為宣撫司明洪武四年復為施南宣慰司永樂)
(三年改為施南長官司明年復升宣撫司隸施州衞本朝初為施南土司仍隸施州衞雍正六年)
(屬恩施縣十三年改設宣恩縣屬施南府)來鳳縣(在府南二百七十里東西距一百五十里)
(南北距一百七十五里東至湖南永順府龍山縣界三十里西至咸豐縣界一百二十里南至四川)
(直隸酉陽州界一百四十五里北至宣恩縣界三十里東南至龍山縣界一百四十五里西南至酉)
(陽州界二百里東北至宣恩縣界十五里西北至咸豐縣界五十五里本蠻地五代時爲羈縻感化)
(州宋爲羈縻富州地尋爲柔遠州地元初因之尋曰散毛洞至元二十一年升爲散毛府至正六年)
(改爲散毛誓崖等處軍民宣撫司明玉珍時更爲散毛沿邊軍民宣慰司永樂九年改長官司十三)
(年復升宣撫司隸施州衞本朝爲散毛土司雍正六年屬恩施縣十三年改設來鳳縣屬施南府)
咸豐縣(在府西南二百二十五里東西距一百五十里南北距二百三十里東至宣恩縣界)
(六十五里西至四川酉陽州黔江縣界八十五里南至來鳳縣界四十五里北至利川縣界一百八)
(十五里東南至宣恩縣界六十里西南至黔江縣界九十里東北至恩施縣界九十五里西北至黔)
(江縣界一百四十里本蠻地宋為羈縻柔遠州元為散毛岡明洪武二十三年置散毛千戶所二十)
(四年改曰大田軍民千戶所隸施州衞本朝改設巡司雍正六年屬恩施縣十三年改設咸豐縣)
(屬施南府)利川縣(在府西一百七十八里東西距三百三十里南北距三百十里東至恩施)
(縣界九十里西至四川石砫廳界二百四十里南至咸豐縣界二百十里北至四川夔州府雲陽縣)
(界一百里東南至咸豐縣界一百三十里西南至四川酉陽州彭水縣界二百五十里東北至恩施)
(縣界九十五里西北至四川夔州府萬縣界一百三十里本蠻地元明為施南司地名官渡壩屬施)
(州衞本朝雍正十三年改設利川縣屬施南府)建始縣(在府東北一百二十里東西距)
(二百里南北距一百四十九里東至宜昌府巴東縣界一百六十里西至恩施縣界四十里南至宜)
(昌府鶴峯州界二十九里北至四川夔州府巫山縣界一百二十里東南至鶴峯州界二百八十里)
(西南至恩施縣界一百十里東北至夔州府巫山縣界一百十里西北至夔州府奉節縣界一百二)
(十里漢巫縣地晉置建始縣屬建平郡後周置業州隋廢州郡以縣屬清江郡義寕初復置業州唐)
(貞觀中廢為縣屬施州宋元復舊明改設施州衞屯兵防範土人以縣屬四川夔州府本朝初因)
(之乾隆元年改隸施南府)
︹形勢︺五峯環其東客星峙其西東連荆楚西抵巴蜀
地當巴荆之會隱然為西南重鎮(衞志)
︹風俗︺山岡砂石不通牛犂惟伐木燒畬以種五穀(黔中)
(記)隆冬可單盛夏可裌(方輿勝覽)
︹城池︺施南府城(周九里有奇門四有濠明洪武十四年建本朝乾隆二十六年修恩)
(施縣附郭)宣恩縣城(本朝乾隆年間建)來鳳縣城(本朝乾隆年間建嘉慶)
(八年修)咸豐縣城(舊為大田所城門四明洪武間築後圮本朝乾隆間估定城基因)
(地險未建)利川縣城(本朝乾隆年間建)建始縣城(周三里有奇門四明正德)
(初建本朝乾隆年間修)
︹學校︺施南府學(在象耳山下本朝乾隆年閒建嘉慶六年修入學額數八名)恩施
縣學(在府南門内宋元州學舊址明洪武中遷南門外為衞學景泰中復舊本朝康熙二十)
(四年重建四十五年修雍正六年改為縣學入學額數十二名)宣恩縣學(在縣西本朝)
(乾隆五年建入學額數三名)來鳳縣學(在縣東本朝乾隆五年建入學額數三名)
咸豐縣學(本朝乾隆年閒建入學額數三名)利川縣學(在縣東本朝乾隆)
(五年建入學額數四名)建始縣學(在縣治西元大德年間建明洪武七年重建後燬)
(本朝康熙十二年遷於縣治北十三年復建舊址四十六年修乾隆年閒屢修入學額數八名)鳳
山書院(在府城内本朝乾隆四十一年建)岐陽書院(在來鳳縣内本朝乾隆)
(四年建)五陽書院(在建始縣境本朝乾隆二十年建以縣有建陽朝陽當陽景陽巫)
(陽故也按施南府城舊有崇化書院久廢)
︹戶口︺(原額人丁二百三十三今滋生男婦共九十一萬九千九百八十一名口計一十七萬四千三)
(百六十二戶)
︹田賦︺(田地山塘四千九百四十四頃六畝八分有奇額徵地丁正雜銀二千六百六十兩九錢六分)
(三釐)
︹山川︺回龍山(在恩施縣治東)象耳山(在恩施縣治東一名柁樓山舊築半逸亭於上)
(又象鼻山在縣治東南)連珠山(有二一在恩施縣東二里五峯相連如貫珠縣之望山也)
(亦名五峯山又有龍首山與此山相接控清江之口一在縣南上有砦)倚子山(在恩施縣)
(東十五里宋開慶初郡守謝昌元移州治此以據險要亦名州基山)金瓦山(在恩施縣東四)
(藥物又五十里有洞甕山以形似名)賀山(在恩施縣西明初討諸蠻自九溪大庸度天火嶺經)
(古卑洞大敗蠻兵還次賀山分道剿捕散毛諸洞皆大勝之)宜山(在恩施縣西北里許)赭
馬山(在恩施縣西北一百十二里)都亭山(在恩施縣西北通典清江縣有都亭山夷)
(水所出方輿勝覽後周置亭州取此山為名明統志崇岡深麓映帶左右下多良田廣囿)香城
山(在恩施縣北七十四里産麝)金樓山(在恩施縣北八十里崖石層曡狀如樓臺)扞
山(在恩施縣東北二十里吳蜀分界之地阻深據高便於扞敵故名)羊角山(在恩施縣)
(東北百餘里)天馬山(在宣恩縣境又有墨把山有七峯聳拔亦曰墨把峯又通積山勞喜)
(山水心山俱在縣境)墨達山(在宣恩縣境土人謂天為墨言山高接天也又明珠山西有三)
(十六峯羣山環峙亘繞前後又紗帽山三開山將軍山俱在縣境)雙尖山(在宣恩縣境又)
(奴闌山茅山師壁山俱在縣境)吾山(在宣恩縣境又蒲載山低罕山前山木册山俱在縣境)
後山(在宣恩縣境)金龍山(在宣恩縣境又來龍山下有醴泉筆架山有五峯高聳馬)
(鞍山俱在縣境)三尖山(在來鳳縣境又有武山懷來山白鳳山俱在縣境)佛山(在來)
(鳳縣境)鬼山(在來鳳縣境)角樓山(在咸豐縣城内又有小關山古置關其上又邢)
(官保山菊花官山秀屏山朝陽山積翠山石乳山石衙門山俱在縣境)積玉山(在咸豐縣)
(境高峻積雪經春不消其南一里曰十三盤山旁有黑洞儼若城門水從中流二里許始出門繞縣)
(北為青崖塞谷等溪其上又有一小洞伐木為欄明洪武中征蠻兵嘗經此)排樓山(在咸)
(豐縣境又有對山萬峯山亦曰杉篁洞頂有池流為杉篁杉碧壘子等溪俱在縣境)七藥山
(在利川縣西一名七曜山與支羅所相近按舊志七藥山云在恩施縣西四百餘里據前文恩施)
(疆界東西距二百五十八里不應西四百里尚在境内又後文前江注在利川縣境源出七藥山則)
(山之屬利川明矣蓋明以前利川隸施州衞而恩施為衛治明統志皆以施州為主名舊志當因此)
(沿襲致誤今移改)天平砦山(在利川縣境又錦屏山上有鳳池石旗山鳳凰山獅子山)
(龍岡山金紫山三萬箐山王母城山俱在縣境)銀山(在建始縣東一里石壁峻峭白色如銀)
禄山(在建始縣東二十里方輿勝覽山富有禽獸洞蠻恃為廩禄)州基山(在建始縣)
(東三十五里方輿勝覽相傳為舊業州)文山(在建始縣南五里巖如筆架中峯孤秀若文字)
(點明都御史林俊改名)連珠山(在建始縣西十里五峯相連如貫珠)石乳山(在建)
(始縣西十五里山石層曡多生石乳舊志縣在萬山中多産麩金而産於石乳山者為最)當陽
山(在建始縣北五十里有一崖朝陽初出其光照耀故名)瘦驢嶺(在恩施縣西宋陸游)
(詩所謂瘦驢嶺在施黔閒也)大石嶺(在恩施縣東北二百里一名仙掌嶺)朝霞嶺
(在咸豐縣境又有猴子嶺)碧波峯(在恩施縣東北曲折逶迤蒼翠層擁望之如波浪)天
柱峯(在宣恩縣境)通天巖(在恩施縣東十五里巖上有竅可以窺天下有深潭)洪
巖(在恩施縣南三十里高出羣山上有真武廟俗呼為小武當)班鳩崖(在恩施縣東一)
(百八十里崖長五十里望之如城郭)二仙崖(在恩施縣西南)韓信坡(在咸豐縣境舊)
(志相傳信嘗經此)百節峒(在恩施縣南)大龍洞(在恩施縣東十五里内有澄潭)
(旱禱多應)影娥洞(在恩施縣南十餘里日影水光相映境甚幽勝)石通洞(在恩施縣)
(西前有小㵎)雙城洞(在恩施縣北四十五里)仙人洞(在宣恩縣境)前江
(在利川縣境源出七藥山西南流會後江又西至馬崖峽入四川重慶府彭水縣界)後江(在利)
(川縣境發源泉口西流入前江)夷水(在恩施縣北源出縣西北鑼鍋堰東南流逕縣城東北又)
(東流入建始縣界又東流入宜昌府長陽縣界又東流入荆州府宜都縣界今名清江後漢書西南)
(夷傳廩君乘土船從夷水至鹽陽注今施州清江縣水一名鹽水源出清江縣西都亭山水經夷水)
(出巴郡魚復縣江東南過佷山縣南注夷水即佷山清江也水色清照十丈分沙石蜀人見其登清)
(因名清江也水又東逕建平沙渠縣縣有巫城水南岸山道五百里其水歷縣東出焉夷水自沙渠)
(入佷山縣水流淺狹裁得通船東逕難留城南又東逕石室又東與温泉三水合又東逕佷山縣故)
(城南南對長楊溪又東逕虎灘)朝貢水(在恩施縣東源出宣恩縣萬里山北流入清江)鐵
溝水(在恩施縣東)白水河(在恩施縣南源出將軍山流逕宣恩縣界西南流入來鳳)
(縣界又南流謂之漫水其上流亦名車溪亦謂之酉溪)黑峒河(在恩施縣西南有二源一)
(出咸豐縣西南流過地壩砦逕普落溪西南流入四川酉陽州黔江縣界亦謂之黔水一亦出咸豐)
(縣西南流至廢龍潭土司東繞其南流至廢唐崖土司界與逕普落溪者合流亦稱唐崖河)頭
渡河(在恩施縣西南源出咸豐縣東十五里龍洞口)西北河(在咸豐縣西二十里有二)
(溪合流下入山峒中)龍駒河(在建始縣南四十里)萬頃湖(在咸豐縣境接四川酉陽)
(州彭水縣界)紅楠溪(在恩施縣東班鳩崖下北流入清江)木里溪(在恩施縣東源)
(出長望洞曲折數百里沿溪萬山深僻旁有平地可耕)靈陽溪(在恩施縣東其地與鶴峯)
(州通)龍平溪(在恩施縣東南合細沙溪)黃連溪(在恩施縣南三十里)巴公溪
(在恩施縣南有二源一出藥山一出城南三十里鼓樓山合於翠濤山下至城南二里入清江)麒
麟溪(在恩施縣南明統志源出衞西境諸山巖洞中奔流成溪至夏水極冷亦名冷水河逕客)
(星山下又東北經城南東入清江)金印溪(在恩施縣南源出銀鑛山東流合覆盆水又東)
(合石板溪北流三十里入清江)硃砂溪(在恩施縣西南二十里合黃連溪逕天成山石橋下)
(又東北流入清江)菖蒲溪(在恩施縣西南一百餘里源出東門山西流逕歌羅砦會黃姑)
(溪下流合於酉溪旁多菖蒲因名)黔黎溪(在恩施縣西南源出北荒)九龍溪(在恩)
(施縣西南源出紅崖山下東北流合清江一名甘平溪)腰帶溪(在恩施縣西五里源出西)
(山流逕宜山下南入麒麟溪)丹陽溪(在恩施縣西源出石乳山東流六十里入清江一名)
(龍溪)龍馬溪(在恩施縣北一百里南流逕觀音崖入清江相傳牧馬河濱産龍駒故名一名)
(沱水一名帶河)九渡溪(在恩施縣北源出四川酉陽州彭水縣石砫廳流入縣界至都亭山)
(下又東入清江居民多引水溉田)通潮溪(在恩施縣東北南近連珠山源出大龍洞其水)
(日消長如潮)盤龍溪(在恩施縣東北方輿勝覽在施州驛北馬公泉下俗傳昔有龍盤於)
(此)細沙溪(在宣恩縣境源出東門山下流入龍平溪)白鳳溪(在宣恩縣境源出東)
(門山流合酉溪名三江口)弄羅溪(在宣恩縣境相近有車弄溪)白沙溪(在宣恩縣)
(境又有白石三花等溪下流俱入清江又石壁石板溪其旁有九曲溪合流入清江)水溪(在來)
(鳳縣境源出後山繞縣西而東南流至虎七溪入白水河又有達車溪芭蕉溪俱在縣境)兩會
溪(在咸豐縣境積玉山澗水所匯流也)普樂溪(在咸豐縣境一名普落溪流入黑峒河)
革井溪(在利川縣境相近又有相應溪)小溪(在建始縣南二十里自縣北當陽坡發源)
(繞南轉西流入恩施縣界注於清江亦名龍溪河王存九域志縣有建始溪又有桐木溪皆在縣北)
(東流合小溪)馬公泉(在恩施縣北一里宋嘉祐中運使馬某按部至州以城跨山不可鑿)
(井乃相視水脈以竹引此泉入城中公私賴之因立祠其上號馬公泉又城北有宜泉味為縣境諸)
(水之冠)瀑布泉(在咸豐縣境)清水泉(在咸豐縣境有二色俱如藍靛)嘉蓮
池(在恩施縣治前舊名鼔角池宋端拱元年生嘉蓮故名)蝦蟆池(在恩施縣南池多蝦)
(蟆方春水生輒跳躑出岸閒前趾變為羽隨衆禽飛去土人常得之雀網中)龍池(在恩施縣)
(西北一百六十里相傳有龍潛此)
︹古蹟︺鹽水故城(在恩施縣東四十里隋書地理志清江郡鹽水後周置縣舊唐書地理志)
(武德四年廢鹽水縣)開夷故城(在恩施縣北六十里北周置烏飛縣隋改曰開夷尋省後)
(復置唐省隋書地理志清江郡開夷後周置曰烏飛開皇初改焉唐書地理志施州清江義寕元年)
(置開夷縣武德元年省入)故業州(在建始縣東元和志建始縣南至施州一百三十里本漢)
(巫縣地後周以前無縣邑建德三年於此置業州並置建始縣貞觀八年州廢縣屬施州九域志建)
(始縣在施州東北九十七里方輿勝覽故業州在今縣東州基山下按宋書州郡志晉初立建始)
(縣屬建平郡太康五年省宋永初時亦有建始縣尋廢元和志謂後周以前無縣邑蓋未詳考)施
州廢衞(今恩施縣治明洪武十四年置本朝雍正六年改為恩施縣)廢忠孝安
撫司(在恩施縣西南元置安撫司明因之隸施南宣撫司本朝雍正十三年裁)廢上
愛茶峒長官司廢下愛茶峒長官司(俱在宣恩縣境明宣)
(德三年置二長官司隸東鄉安撫司今裁)廢鎮南長官司(在宣恩縣境明永樂五年)
(置隸施州衞今裁)廢搖把峒長官司(在宣恩縣境明宣德三年置隸東鄉安撫)
(司今裁)廢鎮遠蠻夷長官司廢隆奉蠻夷長官司
(在宣恩縣境俱明宣德五年置隸東鄉安撫司今裁)廢思南長官司(在宣恩縣境明)
(成化後置隸高羅安撫司今裁)廢東鄉土司(在宣恩縣境明洪武六年置安撫司隸施)
(南宣慰司本朝為東鄉土司隸施州衞雍正十三年裁)廢高羅土司(在宣恩縣境明)
(洪武六年置安撫司屬忠建宣撫司本朝為高羅土司隸施州衞雍正十三年裁)廢忠峒
土司(在宣恩縣境明永樂四年置安撫司隸忠建宣撫司本朝為忠峒土司隸施州衞雍正)
(十三年裁)廢忠建土司(在宣恩縣境明洪武六年置宣撫司隸施州衞本朝為忠建)
(土司仍隸施州衞雍正十三年裁)廢木冊土司(在宣恩縣境元置安撫司明玉珍改)
(長官司明因之屬高羅安撫司本朝為木冊土司隸施州衞雍正十三年裁)廢大旺土
司(在來鳳縣境明永樂五年置安撫司隸散毛宣撫司本朝為大旺土司隸施州衞雍正十三)
(年裁)廢東流土司(在來鳳縣境明宣德三年置長官司隸大旺安撫司本朝為東流)
(土司隸施州衞雍正十三年裁)廢臘壁土司(在來鳳縣境明置長官司隸大旺安撫司)
(本朝爲臘壁土司隸施州衞雍正十三年裁)廢西萍蠻夷長官司(在咸豐縣)
(境明宣德三年置隸金洞安撫司本朝雍正十三年裁)廢龍潭土司(在咸豐縣境明)
(洪武四年置安撫司屬散毛宣撫司本朝爲龍潭土司隸施州衞雍正十三年裁)廢金峒
土司(在咸豐縣境明永樂五年置安撫司隸施南宣撫司本朝爲金峒土司隸施州衛雍正)
(十三年裁)廢唐崖土司(在咸豐縣境明洪武六年置長官司隸施州衞本朝爲唐崖)
(土司雍正十三年裁)廢劍南長官司(在利川縣境明宣德三年置隸忠路安撫司)
(本朝雍正十三年裁)廢忠路土司(在利川縣境明洪武四年置安撫司隸施南宣撫司)
(本朝爲忠路土司隸施州衞雍正十三年裁)施王屯(在恩施縣南十五里方輿勝覽東晉)
(末桓誕竄蠻中自稱施王築城臨施水號施王城子孫襲王至後周保定初始平之以其地置施州)
(乃施王屯餘址)硝場(在咸豐縣北一百里明統志懸崖數千丈下有河渡其半崖一孔勢若城)
(門上産硝土)月臺(在恩施縣北碧波山輿地紀勝施州北門外有月臺高三十丈其頂平方)
(父老傳云李白謫夜郎時常玩月於此)
︹關隘︺五峯關(在恩施縣東二里連珠山下)東門關(在恩施縣東南東門山)振
武關(在恩施縣北)勝水關(在宣恩縣境)散毛關(在來鳳縣境本名師壁峒)
(元至元中置師壁峒宣慰司尋改宣撫司領師壁鎮撫所師羅千戶所至正中又立長官司四巡檢)
(司七明初復廢為師壁峒今改為散毛關)深溪關(在咸豐縣酉陽路口)石乳關(在咸)
(豐縣石乳山上又建始縣有石乳關在石乳山上)石門關(在建始縣東一百三十里險峻)
(路通巴東)建陽關(在建始縣東南又野廂關在縣東南一百三十里)石城關(在建)
(始縣西二十五里)老鷹隘(在恩施縣西)懷來峒隘(在宣恩縣境眀初藍玉引)
(兵至此受南蠻款附因名)崔家壩巡司(在恩施縣東一百里接建始縣桃園鋪)乾
壩巡司(在宣恩縣南一百四十里)東鄉鎮巡司(在宣恩縣南一百四十里)卯
峝巡司(在來鳳縣西一百二十里)張家坪巡司(在咸豐縣西南六十五里接四)
(川黔江縣界)建南巡司(在利川縣西一百六十里乾隆四十九年復設同知駐此)南
坪堡巡司(在利川縣北六十里)暗利砦(在恩施縣南一百里)歌羅砦(在恩)
(施縣西南宋史地理志施州清江有歌羅永安細沙安邊尖木夷平六砦方輿勝覽歌羅砦本夜郎)
(縣故地唐置珍州乾德四年蠻酋珍州刺史田景遷内附納土以酉江為界自是酉江以北夜郎縣)
(故地盡入施州)水心砦(在宣恩縣水心山上)覃山砦(在宣恩縣境)七女柵
(在宣恩縣境)
︹津梁︺天生橋(在恩施縣東十五里下有溪通清江又四十五里有凌虛橋)便冬橋
(在恩施縣南麒麟溪上木橋七架長十五丈溪水冬落不便於舟橋以此名)湧鯨橋(在恩)
(施縣西腰帶溪上)覽勝橋(在恩施縣東北通潮溪口)盤龍橋(在恩施縣東北盤龍)
(溪)通濟橋(在咸豐縣境)指陽橋(在建始縣北一里)清平渡(在恩施縣)
(東九十里又十里有東津渡南陵渡石信渡)長灘渡(在恩施縣北門外又北百里有枝里)
(渡)龍溪渡(在恩施縣東北百里又二十里有麻姑渡)
︹陵墓︺古巴蔓子墓(在恩施縣西北都亭山明統志周季世巴國亂將軍蔓子請師於楚)
(許以三城楚救巴巴國已定楚師請城蔓子曰藉楚之靈克緩禍難誠許是三城將吾頭往謝城不)
(可得也乃自刎以頭授楚使楚王以上卿禮葬其頭於荆門山之陽巴國葬其身於此)巴公
冡(在恩施縣南二里明統志俗傳昔有巴國大柵王世葬於此歷年雖多纍纍可辨)蠻王
墓(在恩施縣西南一百二十里明統志在衞城西南又城北都亭鄉有巖高百餘丈巖腹有穴一)
(十二皆藏柩之所相傳爲蠻王墓)
︹祠廟︺竹王祠(在恩施縣東南東門山下祀夜郎侯)磨嵯神廟(在恩施縣南里許方)
(輿勝覽磨嵯山本在黔州界極高蠻依爲巢穴頗爲邊患蜀王擊之屢獲神助故所在祀之)太
山廟(在建始縣北門外)
︹名宦︺︹唐︺南承嗣(魏州頓邱人霽雲子歷施州刺史柳宗元稱其服忠思孝無忝負荷)︹宋︺
寇瑊(臨汝人施州蠻叛轉運使移瑊權領施州先是戌兵仰他州餽糧瑊至請募人入米償以)
(鹽軍食遂足而民力紓復招諭高州刺史田彦伊子承寶入朝得給印紙爲高州官族未幾溪南蠻)
(復内寇瑊率衆擒其酋領戮之以白艻子弟數百人築柵守其險要)李周(馮翊人通判施州州)
(介羣獠不習服牛之利爲辟田數千畝選謫戌知田者市牛使耕軍食賴以足)任伯雨(眉山)
(人調清江主簿郡守檄使涖公庫笑曰里名勝母曾子不入此職何爲至我哉拒不受)龐公
孫(武功人以蔭補施州通判崇寕中部蠻向文疆叛詔轉運使王蘧領州事致討公孫說降文疆)
(而斬之蘧上功進三秩知涪州)程公許(宣化人李&KR0811;為制置使辟公許通判施州行戶房公)
(事節浮費疏利源民不增賦而用自足時諸將乘亂抄劫事定自危以重賂結幕府大將和彦威懷)
(金寶以獻公許以色卻之彦威慚而退)李庭芝(應山人理宗時知建始縣訓農治兵選壯)
(士雜官軍教之期年民皆知戰守善馳逐無事則植戈而耕兵至則悉出而戰夔率下其法於所部)
(行之)︹明︺譚朗然(字子明茶陵人嘉靖初任建始縣悉心愛民勸農桑時稱循吏)
︹本朝︺左其選(夷陵州人康熙三年知建始縣值城郭荒蕪其選攜一僕至縣偕典史親刈荆)
(棘結茅以居綏輯流民數百人給牛種俾盡力畎畝民賴以蒙業)張沖(太康人雍正癸丑進)
(士知來鳳縣秉性醇厚多行惠政附郭西南多膏田沖導濬水源設甬道滋灌溉嘗課農桑至鄉每)
(教以尊君親上之義民咸欣樂不忍去)莊紉蘭(惠安舉人知來鳳縣嘉慶元年教匪滋擾)
(縣舊無城郭倉猝來犯遂被害典史山隂張安亦受傷投河死均恩予優卹)浦寶光
(無錫人嘉慶元年署來鳳典史堵剿賊匪於宣恩之魚泉陣亡恩予加等議卹)蘇于
洛(河南進士知宣恩縣嘉慶元年教匪陷來鳳邑境賊黨響應于洛誘擒其魁餘俱就撫以功晉)
(同知嗣隨營辦理糧臺卒於恩施之了木峪)
︹人物︺︹元︺向廷芳(施州人同從兄景仁征襄陽有功廷芳授夔路總管出征戰死景仁領其)
(衆防守鐵築城城陷死之)︹明︺陳鑛(施州衞人父隆楽善好施將死取人負券盡焚於庭鑛性)
(純孝母疾慮不起陳刀凡上旦夕拜禱刀忽躍起乃自割左脅取肝方寸和粥進母紉其創母病遂)
(愈及母殁哀毁骨立踰年亦卒)童天申(字禄所施州衞人由鄉貢授蘄水訓導張獻忠陷城)
(以身殉難贈國子監助教本朝乾隆四十一年予祀忠義祠)張森(恩施人性至孝)
(生而母目已昏及森長常以舌䑛之二十餘年母目復明)
︹本朝︺陳世凱(恩施人在雲南軍營不著兜鍪攻城身被數創不退卒拔其城軍中號曰陳鐵)
(頭官至浙江提督)黃萬全(恩施諸生嘉慶二年教匪滋擾萬全與同邑黃振萬罵賊死)
(予祀忠義祠)
︹列女︺︹明︺譚氏(恩施人明末土蠻肆掠譚被執行至竹王沱投水死)鄧宗欲妻唐
氏(恩施人賊至賦詩别夫自縊於忠建村)
︹本朝︺李世傑妻崔氏(恩施人夫亡守節又同縣張益富妻陳氏何芳玉妻李氏杜菁)
(年妻陳氏鄧熙皥妻黃氏劉靖邦妻陳氏熊珍妻李氏陳昌夏妻王氏張氏李孝女俱乾隆年閒)
(旌)向先妻譚氏(宣恩人青年守志又同縣覃紹妻趙氏宋啟湛妻李氏田榜妻屈氏)
(覃致遠祖母田氏田某妻趙氏陳維國妻劉氏宋夀山妻吕氏俱乾隆年閒旌唐廷逢妻楊氏嘉)
(慶年閒旌)王秀林妻袁氏(來鳳人守正捐軀又同縣節婦覃璋妻吳氏龍名貴)
(妻趙氏俱乾隆年閒旌田振德妻向氏何顯模妻吳氏嘉慶年閒旌)譚永韜妻覃
氏(咸豐人夫亡殉節又同縣節婦蔣進明妻覃氏廖鋂相妻田氏楊廷佐妻甘氏劉益姪女劉氏)
(貞烈劉三姑俱乾隆年閒旌蔣繼孟妻周氏田景華妻蕭氏俱嘉慶年閒旌)黃舉妻
牟氏(利川人夫亡守志又同縣譚永彝妻年氏牟元弼妻譚氏陳思任妻牟氏牟承睿妻向氏)
(俱乾隆年閒旌蕭善德妻朱氏牟登岸妻譚氏郭漋光妻朱氏貞女李霜梅吳宗碧妻向氏嘉慶)
(年閒旌)姚耀廷妻張氏(建始人夫亡守節有強暴欲娶之自縊死又同縣龍鱗金)
(妻譚氏于天晟妻黃氏黃大勝妻向氏何允俊妻李氏冉爾俸妻孫氏向友乾妻陳氏楊加秀妻于)
(氏黃加隆妻向氏王端周妻楊氏孔文妻黃氏何其全妻向氏黃興福妻孫氏喻國仕妻高氏向登)
(義妻黃氏吳洪泰妻湯氏楊君誠妻吳氏龍鱗九妻向氏李永校妻劉氏黃天桂妻宋氏唐達先妻)
(吳氏劉曰楨妻于氏劉瓊妻冉氏鄭文會妻張氏張天福妻蔣氏黃崙妻孫氏龍相妻董氏車瑞妻)
(蕭氏向大琮妻于氏向乾妻鄧氏俱乾隆年閒旌張光宗妻李氏江業妻龍氏冉大潮妻黃氏李)
(潤妻夏氏陳嘉品妻鄢氏黃文相妻申氏劉世選妻汪氏龍澤芝妻向氏于廷駒妻向氏尚學登妻)
(李氏張傳智妻劉氏張傳柱妻盧氏嘉慶年閒旌)
︹土産︺金(明統志建始縣出)鐵漆桐油蜜蠟葛布(夔州)
(府志俱建始出)茶椒(施州衞志俱衞境出)黃連(明統志建始出)
前纂修官(臣)羅家彦恭纂
總纂官(臣)廖鴻藻恭覆輯
校對官(臣)葉志詵恭校
大清一統志
荆門直隸州(在湖北省治西北六百里東西距二百九十里南北距三百四十里東至安陸)
(府鍾祥縣界八十里西至宜昌府東湖縣界二百一十里南至荆州府江陵縣界一百六十里北至)
(襄陽府宜城縣界一百八十里東南至安陸府潛江縣界一百二十里西南至荆州府宜都縣界一)
(百五十里東北至安陸府鍾祥縣治九十里西北至襄陽府南漳縣治三百里自州治至京帥三)
(千二百里)
︹分野︺天文翼軫分野鶉尾之次
︹建置沿革︺禹貢荆州之域漢置編縣屬南郡後漢因
之晉安帝分置長寕縣并置長寕郡宋明帝改郡
曰永寕屬荆州齊置北新陽郡以長寕縣屬焉後
周二郡俱廢隋開皇十八年改長寕曰長林屬南
郡唐武德四年置基州七年州廢屬荆州貞元二
十一年分置荆門縣亦屬荆州五代梁時高氏建
荆門軍宋開寶五年移長林縣於郭下熙寕六年
軍廢以長林縣屬江陵府元祐三年復置荆門軍
端平三年移軍治當陽以長林爲屬縣元至元十
四年升爲府十五年移治古荆門城降爲州屬荆
湖北路明洪武初以州治長林縣省入屬荆州府
嘉靖十年改屬承天府
國朝初屬安陸府乾隆五十六年升直隸州領縣二
當陽縣(在州西南一百二十里東西距一百四十里南北距一百四十里東至本州界七十)
(里西至宜昌府東湖縣界七十里南至荆州府枝江縣界六十里北至遠安縣界八十里東南至荆)
(州府江陵縣治一百五十里西南至荆州府宜都縣界八十里東北至本州治一百二十里西北至)
(遠安縣治七十里漢置屬南郡後漢晉宋齊皆因之北周置平州析當陽置漳川縣隋開皇七年改)
(平州為玉州尋廢州及漳川縣仍屬南郡唐武德四年復置平州六年改曰玉州八年州廢縣屬荆)
(州五代因之宋開寶五年改屬荆門州熙寕六年復屬江陵府紹興十四年省縣入長林十六年復)
(置端平三年為荆門軍治元至元十四年為荆門府治十五年府移至長林降為州縣仍屬州明洪)
(武初屬荆州府後改屬荆門州十三年復置嘉靖十年隨荆門州屬承天府本朝初屬安陸府乾)
(隆五十六年屬荆門直隸州)遠安縣(在州西一百四十里東西距一百二十里南北距一)
(百一十五里東至本州界七十里西至宜昌府東湖縣界五十里南至當陽縣界十五里北至襄陽)
(府南漳縣界一百里東南至當陽縣治七十里西南至東湖縣界五十里東北至南漳縣治一百八)
(十里西北至南漳縣界八十里漢臨沮縣地屬南郡晉屬襄陽郡南北朝宋仍屬南郡文帝時析置)
(高安縣屬汶陽郡齊因之後移汶陽郡來治北周改縣曰遠安隋開皇七年郡廢縣屬夷陵郡唐屬)
(峽州五代及宋因之元屬峽州路明屬夷陵州隸荆州府本朝因之雍正十三年改屬荆州府乾)
(隆五十六年屬荆門直隸州)
︹形勢︺環列重山帶繞大澤介荆襄兩大閒距江陵以
抵漢水連鄢郢而控巴蜀(張帥中鼓樓記)東連鄢郢為之
襟帶西控巴峽扼其咽喉(荆門軍記)南捍江陵北援襄
鄧東據隨郢之脅西當光化夷陵誠四集之地(陸九)
(淵議)倚雲夢連巫峽據襄陽之阻通沮漳之利(圖經)
︹風俗︺民愿士淳易於開導(陸象山集)荆門俗尚緇黃自陸
九淵知軍後風俗丕變頗知禮義(州志)
︹城池︺荆門州城(周四里有奇門五宋嘉熙中陸九淵築明初改建石城本朝順治五年)
(康熙五年十二年屢修)當陽縣城(周三里有奇門四水門五明成化中築正德初甃石)
(萬歷初修復於城外浚濠本朝康熙四十四年雍正五年嘉慶元年重修)遠安縣城
(周四里有奇門四有濠明成化中建本朝順治十一年乾隆三十四年重修)
︹學校︺荆門州學(在州治南明洪武二年因宋元舊址建本朝乾隆十四年修入學額數)
(十七名)當陽縣學(在縣治西元建在玉陽山明嘉靖二十五年遷九子山萬歷八年又)
(遷西門外三十五年始遷今所本朝乾隆十四年嘉慶三年重修入學額數十三名)遠安
縣學(在縣治北舊在亭子山下本朝康熙五年遷建今址四十年修入學額數八名)象
山書院(在荆門州西蒙泉南明建後燬本朝順治十五年重建)迴峯書院(在當)
(陽縣本朝康熙十七年建)
︹戶口︺(原額人丁一萬七千五百七十六今滋生男婦共八十萬八千二百八名口計一十七萬六百)
(三十九戶)
︹田賦︺(田地山塘一萬六千二百四頃一畝四分有奇額徵地丁正雜銀九千六百八十三兩五錢一)
(分六釐南糧七千一百四十九石三斗六升三合二勺漕糧七百七十九石九斗有奇)
︹山川︺東山(在荆門州東一里一名東堡山又名文峯明統志上有楚望亭亭側有塔多題咏)
伯夷山(在荆門州東二十里又東二十里有百頃山輿地紀勝上有三峯有温泉冷泉)仙
女山(在荆門州東二十里明統志相傳昔有七仙女於此圍碁其跡尚存)綠麻山(在荆)
(門州東南一百三十里俗呼為桃李山前有綠麻寺舊址)子推山(在荆門州南輿地紀勝在)
(長林縣南三十里上有子推廟)荆門山(在荆門州南三十里上合下開其狀如門)龜山
(在荆門州南三十里)虎牙山(在荆門州西南三里名勝志荆門山在城南虎牙山在城西各)
(去五里其山亂石巉巖上合下開有如虎牙重門之狀舊設虎牙關州志孟子港水出焉)蒙山
(在荆門州西一里一名象山一名硤石山又名泉子山明統志上有澄源閣信美浴沂浮香潛玉潄)
(玉五亭皆游憩之所州志山半有陸九淵講經臺)西山(在荆門州西三里一名西堡山明統)
(志上有仙人洞)杏子山(在荆門州西十里輿地紀勝其頂舊有杏樹千株)屏風山
(在荆門州西北四里絶頂平衍中有二泉宋開禧閒郡守李直炳徙居於此)武陵山(在荆)
(門州西北四十里隋書地理志樂鄕有武陵山輿地紀勝在利陽縣西三十里今曰武陵大谷通志)
(又有金薄山在武陵山西五里有石層曡如雲母)仙居山(在荆門州西北一百二十里輿)
(地紀勝五代屬樂鄉今在長林縣北一百二十里其峯横跨石壁閒流泉出其下若神仙所造故名)
石人山(在荆門州西北一百三十里)中城山(在荆門州西北一名都亭山寰宇記)
(樂鄉縣有都亭山上有城壘極峻拔輿地紀勝在長林縣北一百二十七里磨林溪之東)磨劍
山(在荆門州西北九十里輿地紀勝有秦王磨劍石)白崖山(在荆門州北三十五里一)
(名白峯山輿地紀勝即靈鷲山之首南麓有泉曰南泉溉田千畝相近有馬仰山其麓有洞曰黑龍)
(洞)雞頭山(在荆門州北六十里一名偏角山相近有大名山)象河山(在荆門州)
(北七十里下有泉是為象河之源)㫰臺山(在荆門州北一百里官堰河源於此又北二十)
(里有火燒山)靈鷲山(在荆門州東北三十里接鍾祥縣界下有龍潭流長五里逕利河口)
(入漢輿地紀勝靈鷲山在長林縣北有穴名龍洞深五里有石臺甚高春月有聲如鐘鼓管籥明統)
(志宋熙寕中山泉溢有髹器紡車流出誌字曰嘉州蓋泉與蜀通也其上有洗心堂郡守陳垓所作)
許由山(在當陽縣東十里沮水與玉泉山水會於其前)廣福山(在當陽縣東四十五)
(里淯溪源出於此)三星山(在當陽縣東六十里下有三星寺寺前有三井相傳唐僧一行)
(居此鑿以禯三星此井其遺蹟也)圓臺山(在當陽縣東六十里一名靈臺山)朝陽
山(在當陽縣東南五十里麥城沮漳夾流人煙繡錯又鎮頭山在縣東南合溶渡口上有池四時)
(不涸)紫雲山(在當陽縣東南百餘里縣志元無聞和尚誦金剛經有紫雲現故名)秣馬
山(在當陽縣東南一百二里舊名馬山相傳關忠義督荆州時秣馬於此)紫蓋山(在當)
(陽縣南五十里荆州記紫蓋山有名金每雲晦日輒見金牛出食光照一山即金之精耳唐書地理)
(志當陽有南紫蓋山北紫蓋山寰宇記南北紫蓋山在縣南八十里南者與覆船山相接二山頂上)
(方而四垂若繖蓋狀林石皆紺色上有丹井綵水出山下甘碧異於常派)柴紫山(在當陽縣)
(南五十里輿地紀勝與紫蓋山相連)鳳凰山(在當陽縣西四里名勝志其下為丹溪水所逕)
(因名丹鳳溪)王泉山(在當陽縣西三十里本名覆舟山亦名堆藍山唐李白集荆州玉泉)
(寺近清溪諸山山洞有乳窟玉泉交流其中水邊茗草羅生枝葉如碧玉名勝志玉泉山初名覆船)
(山自智顗居之始易為玉泉縣志山下有玉泉寺寺東有顯烈山又里許有智者洞洞左有寒亭舊)
(址亦名翠寒山山中有獸狀如鹿上下陵谷如飛每鳴於㵎谷則雨鳴於岡阜則高軒過驗之不爽)
玉陽山(在當陽縣西北一名仲宣臺縣之主山也其麓有真武洞)青溪山(在當陽縣)
(西北三十里跨遠安縣及襄陽府南漳縣界有鬼谷洞相傳為鬼谷子隱處水經注盛宏之云稠木)
(旁生淩空交合危樓傾崖恒有落勢)將軍山(在當陽縣西北七十里接遠安縣界)鐵山
(在當陽縣西北輿地紀勝接遠安縣界舊産鐵)九子山(在當陽縣北十里上有九峯其麓有)
(仙姑洞)龍泉山(在當陽縣北十五里山後有遠公洞相近有山曰九女廂土人鑿石為數)
(十穴以避兵)綠林山(在當陽縣東北後漢書劉聖公傳新市人王匡王鳳衆數百人藏於)
(綠林中注綠林山今在荆州當陽縣東北)方山(在當陽縣東北四十里漳承上俗名豐山上有)
(宋唐介讀書臺)泥水溪山(在遠安縣東三十里又東五里有茅坪山)雲夢山(在遠)
(安縣南六十里崔嵬高拔上有演武峽召將臺)百井山(在遠安縣西南寰字記山高三千五)
(百丈有清泉數十汲之可飲因名按縣志百井山一名太平山在縣西北一百里極高廣多井泉)
(與寰宇記方位不同蓋别一山也)鳴鳳山(在遠安縣西北五里峯巒聳秀爲縣之鎮上有)
(泉甚清洌山半有石如龜蛇狀相傳宋寶祐間有鳳鳴鼎新之䜟因名)鹿溪山(在遠安縣)
(西北十五里一名雲門山中有招仙巖輿地紀勝在縣西六里鹿苑寺側山皆鹿疃梁居士陸法和)
(棲隱焉石龕猶存按北史陸法和傳法和入荆州汶陽郡高安縣之紫石山疑即鹿溪山也)神
通河山(在遠安縣西北七十里)湖水山(在遠安縣西北八十里)亭子山
(在遠安縣北十五里上有舊城址土人稱爲舊縣市)神馬山(在遠安縣北三十里山有白石)
(如馬唐書地理志夷陵郡遠安有神馬山本白馬山天寶元年更名)已公嶺(在當陽縣西二)
(十里五代僧齊已結廬其下)楞伽峯(在當陽縣西南玉泉山東七里夾道植松因名七里)
(松)太子岡(在荆門州東五里明統志元文宗自潛邸歸即位嘗駐此岡後人因名)斑
竹岡(在荆門州北五十里輿地紀勝在故樂鄉縣之北)佛耳巖(在當陽縣西北二十)
(里俯臨沮水兩壁石狀多類耳形又西十里爲七孔巖相近又有一音寺巖爲玉泉中路)鐵人
谷(在當陽縣北七十里輿地紀勝在沮水北山谷閒有四石色如鐵狀如人)羅漢谷(在遠)
(安縣西北五十里有石如羅漢内有水源土人引以灌田傍有洞多芝蘭名芝蘭洞洞西瀑布高百)
(丈有泉曰魚泉)白龍洞(在荆門州北五十里洞門高丈餘旱禱多應當陽縣北六十里亦有)
(白龍洞峭壁臨溪中洞作三窟高曠十餘丈清泉下注爲白龍溪之源土人構閣其中)潭清
洞(在荆門州北一百二十里有泉溉田甚溥)百家洞(在當陽縣西北二十里洞懸沮水之)
(滸怪石臨溪遊者攀蘿而上下有深潭潭旁陡逼無徑由山嶺委折而入最幽&KR1055;)高家洞
(在當陽縣北五十里手板巖巖左有南臺北臺二洞相近有臥龍洞山頂有穴高廣十餘丈中有清)
(泉)老龍洞(在遠安縣東十五里)仙居洞(在遠安縣南六十里輿地紀勝即鬼谷子)
(隱處相近有金龍洞即投金龍之所鍾乳洞出鍾乳)觀音洞(在遠安縣西十五里石壁聳峙)
(頗稱竒勝又西五里有甘霖洞石洋河源於此)通天樓洞(在遠安縣西三十里高圓如鏡)
(有潭旱禱多應)紅巖洞(在遠安縣北五十里中有泉溉田千餘頃)呼兒洞(在遠安縣)
(東北三十里高峻深䆳明季土人執火深入見石壁上有井記掘之水即湧出可飲百餘人)漢
水(自安陸府鍾祥縣界南流入荆門州界安陸府志漢水過安陸府城又南流六十里至石牌鎮)
(入荆門州境至沙陽渡口東流一百里入京山縣境州志漢水在州東九十里自州之馬良山至沙)
(洋新城蕭家口濱漢為塘)權水(源出荆門州西東流逕州南又東流至安陸府鍾祥縣界安陸)
(府志源出荆門州西蒙山逕太子岡為曹將軍港逕内方山流逕古權城又東入漢)建水(在荆)
(門州東南今名建陽河一名大漕河源出龜山南流入荆州府江陵縣長湖寰宇記建水在南郡北)
(角田村去城一百里)洈水(在當陽縣東水經注漳水又南洈水注之山海經曰洈水出東北宜)
(諸山南流注於漳水按水經注所言洈水以其地考之河溶東南洋子港流花壋界溪港諸水當)
(是)玉泉水(在當陽縣西南俗名金龍池在玉泉寺階東其東翠寒山下珠泉出焉每鼓掌)
(泉如串珠而上西流與玉泉合折而東逕已公嶺又東逕縣城合沮水)沮水(在當陽縣北自)
(遠安縣東南流逕縣北又東南流逕縣東合漳水入荆州府江陵縣界水經注沮水東南逕汶陽郡)
(北南逕臨沮縣西青溪水注之又屈逕其縣南又東南逕當陽縣故城北又東南逕驢城西磨城東)
(又南逕麥城西又南逕楚昭王墓又南與漳水合又東南逕長城東寰宇記沮水逕當陽縣北十餘)
(里東南流一百里入沱江安陸府志沮與漳合俗名河溶有金沙灘流沙燦然如金)漳水(在當)
(陽縣東北自襄陽府南漳縣南流逕縣東又南合於沮水水經注漳水西南逕編縣南又南歷臨沮)
(縣之章鄉南又南逕當陽縣又南逕麥城東於當陽縣之東南百餘里而右會沮水縣志漳水出沙)
(倒灣入沮水下流分為二支一支南逕枝江縣界與沱水合入江一支逕萬城由江陵縣入江)梘
水(在遠安縣北八十里源出雞頭山石穴中土人以竹木為梘引水灌田故名)直江(在荆)
(門州東南一百六十里明統志南流入潛江界平塘湖達三湖以合沔水名勝志直江有渠溉田百)
(頃長而且直又名直渠古綠麻縣及新城俱設於此)沱江(在當陽縣東南一百二十里接荆州)
(府枝江縣界大江分流東與沮漳合)竹陂河(在荆門州東東流入漢)滕河(在荆門州)
(東南一百里一名藤湖)象河(在荆門州北七十里源出象河山東流入漢)官堰河
(在荆門州北一百里源出㫰臺山東流入漢)通天樓河(在遠安縣西二十里源出通天)
(樓洞東流入沮水又四十里有香橋河源出百井山又石洋河在縣北源出縣西二十里之甘霖洞)
(環城西北二里許東入沮水)喬母湖(在荆門州東南七十里又東南十里為小江湖)借
(然嘗往來於此府志源出虎牙關流逕建陽驛入三湖)子胥港(在當陽縣東南麥城磨城)
(之閒一名晉寓港)昭溪港(在當陽縣北縣志相傳楚昭王返國與宮女濟此)潤鄉
洲(在荆門州東南一百四十里接荆州府江陵縣界)鳳凰洲(在遠安縣北鳳凰山下舊)
(志云以唐韋臯作令時鳳集故名按唐書臯未嘗令遠安唯韋丹曾選峽州遠安令以讓其庶兄)
(亦不知庶兄為誰也)白龍潭(在荆門州西蒙山北一里潭有白龍見則雨歲必豐)金龍
潭(在當陽縣北二十五里明統志宋徽宗時建明堂來取此水投金龍鎮其中故名胡安國故居)
(在其上縣志旁有别流名紅泉)龍潭(在遠安縣西南十餘里)蒙泉(在荆門州西蒙山下)
(輿地紀勝在軍城西硤石山之麓南曰蒙泉西北曰惠泉每晝夜兩潮水溢數寸明統志蒙泉水嘗)
(寒惠泉水嘗温宋知州彭乘為三沼延其流至竹陂河入漢江)南泉(在荆門州北二十里源出)
(靈鷲山灌田千頃)珍珠泉(在荆門州東北三十里)濫泉(在遠安縣西青山水經注)
(臨沮縣青山東有濫泉口徑數丈其深不測其泉甚靈潔至於炎陽有亢隂雨無時以穢物拔之輒)
(能暴雨)熨斗陂(在當陽縣東南縣志源出綠林山流逕圓臺山南滙為熨斗陂宋紹熙中)
(郡守吳獵嘗過走馬湖熨斗陂之水於縣西北以限戎馬往來今麥城東南十餘里有走馬隄高數)
(仞即走馬湖之隄也)天井池(在荆門州蒙山西距蒙泉十五里水行地中與白龍潭相通)
淬劔池(在當陽縣北四十里地近昭溪港村落皆以鍊鐵為業古墩尚存)仰天池
(在遠安縣西北一百三十五里)義井(有二一在荆門州北三里元至順閒州守田温鑿一在遠)
(安縣北舊治前)響井(在荆門州北街旁有石巖汲井響如鼓)
︹古蹟︺綠麻故城(在荆門州東南一百四十里西魏置隋改名章山唐初省隋書地理志竟)
(陵郡章山西魏置曰綠麻及立上黃郡開皇七年郡廢大業初縣改名焉輿地紀勝圖經云西魏平)
(漢東立基州及章山郡在漢水之東隋廢更以綠麻為章山在漢水之西州志廢綠麻縣今為沙洋)
(鎮相近有綠麻山麻城鋪皆襲綠麻舊名)編縣故城(在荆門州西漢置縣晉隆安中移冶)
(而此城廢寰宇記晉隆安五年立武寕郡於故編縣城按水經注縣舊城東北一百四十里自西)
(南高陽城移治許茂故城高陽城在荆門州界許茂城在襄陽府南漳縣界)長寕故城
(在荆門州西北宋書州郡志永寕太守晉安帝僑立為長寕郡宋明帝以名與文帝陵同改為永寕)
(領縣長寕隋書地理志南郡長林舊曰長寕縣開皇十一年省長林縣入十八年改曰長林舊唐書)
(地理志長林武德四年屬甚州七年還屬荆州寰宇記長林開寶五年改屬荆門軍移縣治之故縣)
(廢)長林故城(在荆門州北晉置屬武寕郡隋省入武寕舊唐書地理志長林縣晉分編)
(縣置以其有櫟林長坂也寰宇記晉隆安五年刺史桓元立武寕郡於編縣故城其屬有長林縣與)
(郡俱立昔時武寕至樂鄉數十里中拱木修竹隱天蔽日長林蓋取此名)樂鄉故城(在荆)
(門州北九十里晉置縣屬武寕郡宋因之後魏置鄀州隋屬竟陵郡唐屬襄州五代周併入宜城宋)
(書州郡志武寕太守晉安帝隆安五年桓元以沮漳降蠻立領縣樂鄉隋書地理志竟陵郡樂鄉舊)
(置武寧郡西魏置郡州開皇七年郡廢大業初州廢舊唐書地理志晉於合城郡置樂鄉縣武德四)
(年置鄀州貞觀八年廢鄀州以樂鄉屬襄州寰宇記樂鄉縣周顯德二年併入宜城開寶五年割屬)
(荆門軍)當陽故城(在今當陽縣東漢書地理志南郡當陽水經注當陽縣城因岡為阻)
(北枕沮川其故城在東百四十里謂之東城在綠林長坂南縣志漢當陽初治東城後移治玉陽山)
(南半里明初移治方城洪武十三年以水患復還舊治)臨沮故城(在當陽縣西北漢置)
(縣屬南郡後漢因之晉屬襄陽郡宋齊仍屬南郡隋省唐復置尋省屬當陽水經注沮水南逕臨沮)
(縣西又屈逕其縣南晉咸和中為沮陽郡治舊唐書地理志當陽武德四年置平州領臨沮縣六年)
(省入當陽通典漢臨沮侯國故城在今當陽縣北)遠安故城(在今遠安縣北宋置高安)
(縣并置汶陽郡北周遷治改名遠安而此城廢南齊書州郡志桓温平蜀以臨沮西界水陸紆險行)
(逕纔通南通巴巫東南出州治道帶蠻蜑田土肥美立為汶陽郡以處流民水經注沮水又東南逕)
(汶陽郡北即高陽縣界郡治錫城縣居郡下故新城之下邑義熙初分新城立西表悉重山也隋書)
(地理志夷陵郡遠安舊曰高安置汶陽郡周改縣曰遠安開皇七年郡廢縣志後周遷治於亭子山)
(下在縣北十五里元末兵燬明天順七年重修成化二年劉千斤石和尚作亂城燬四年討平之遷)
(治東莊坪在縣東十里崇禎七年復燬於寇十三年始移今治)安居廢縣(在當陽縣東六)
(十里隋書地理志南郡當陽梁置安居縣開皇十八年改曰昭邱大業初改曰荆臺尋廢入縣志今)
(謂之安居鄉)古宛城(在荆門州南六十里舊志魏立荆州理宛城即此也)驢城(在當)
(陽縣東南四十餘里相近有磨城水經注沮水東南逕驢城西磨城東傳云子胥造驢磨二城以攻)
(麥邑寰宇記荆州記云麥城東有驢城沮水之西有磨城皆子胥所築以攻麥城諺云東驢西磨麥)
(城自破)麥城(在當陽縣東南五十里水經注沮水南逕麥城西元和志麥城在當陽縣東五)
(十里寰宇記相傳楚昭王所築司馬光通鑑建安二十四年關某聞南郡破西保麥城)糜城
(在當陽縣東南五十里輿地紀勝地名八渠城壁巍然)方城(在當陽縣東南一百二十里相)
(傳唐郭子儀築旁有秣馬山明初嘗移縣治此)南襄城(在遠安縣北九十里古南襄郡在今)
(南漳縣界此城相近取以為名明時為豫備倉今廢)藍口聚(在荆門州北後漢書郡國志南)
(郡編有藍口聚又王常傳常與成丹張卬别入南郡藍口號下江兵)長坂(在當陽縣東北蜀志)
(張飛傳先主奔江南曹公追之及於當陽之長坂先主棄妻子走使飛將二十騎拒後飛拒水斷橋)
(瞋目橫矛敵無敢近者輿地紀勝長坂在當陽東北二十里)章鄉(在當陽縣東北三國吳志)
(吕蒙傳關某走麥城西至章鄉水經漳水東過章鄉南)五鳳堆(在當陽縣南任昉述異記)
(當陽縣南有龍川鳳引漢武時八龍五鳳常遊於此亦呼為五鳳堆)雲夢宫(在荆門州西漢)
(書地理志南郡編有雲夢宫)仲宣樓(在當陽縣東南荆州記當陽縣城樓王仲宣登之而)
(作賦水經注漳水南逕麥城東王仲宣登其東南隅臨漳水而賦之按仲宣樓荆州記以為當陽)
(城樓水經注以為在麥城唐劉良文選註以為在江陵明王世貞以為在襄陽諸說不同荆州記撰)
(自盛宏之去漢較近必於所據)讀書堂(在荆門州東南東山下名勝志宋孫何與弟僅讀書)
(於此相繼擢大魁政和間朱震與弟巽讀書於此亦俱成名)洗心堂(在荆門州西蒙泉北)
(即舊皇華館宋紹興中參政王嗣建)噴玉亭(在荆門州西一里蒙泉上宋紹興中觀察張垓)
(增葺環以巧石徙巨石中流助泉激射宛如噴玉故名)白社(在荆門州南一百二十里名勝)
(志古隱士之居以白茅為屋因名唐都官鄭谷常居於此)春申君故宅(在荆門州東南)
(二百里元時立站於此)
︹關隘︺虎牙關(在荆門州西三里勢極險峻)樂鄉關(在荆門州北八十里)建陽
鎮巡司(在荆門州南九十里兼管驛丞事)石橋鎮巡司(在荆門州北六十里)
(兼管石橋驛)河溶鎮巡司(在當陽縣東南五十里舊名合溶市沮漳二水至此合流)
(故名)新城鎮(在荆門州東南一百二十里宋末吕文煥築新城即此舊設巡司今裁)沙
洋鎮(在荆門州東南一百四十里漢水上舊設水利同知乾隆五十六年以州同改駐)仙
居口鎮(在荆門州西一百二十里仙居山口為往來要道舊設巡司今裁)樂鄉鎮
(在荆門州北九十里即樂鄉故城王存九域志長林縣有樂鄕鎮)荆門所(在荆門州南九)
(十里今裁)宜門所(在荆門州北一百三十里今裁)百寶砦(在當陽縣北五十里)千
金砦(在遠安縣境有把總駐防)漳河口(在當陽縣北一百里舊設巡司今裁)大漢
口(在遠安縣北三十五里相近有小漢口皆高巖絶壁下有小徑通荆門州相傳皆關忠義屯兵)
(處)南襄堡(在遠安縣北九十里)安洋坪(在遠安縣北五里)
︹津梁︺平政橋(在荆門州西南)蒙惠橋(在荆門州西)惠政橋(在荆門州北)
朝天橋(在當陽縣東十里)普通橋(在當陽縣東六十里)玉陽橋(在當陽縣)
(西二里元至大中建)太平橋(在當陽縣西六十里)倒流橋(在當陽縣東北六十里輿)
(地紀勝即張飛據水斷橋之所)濟民橋(在遠安縣東)迎恩橋(在遠安縣南又南有)
(青溪橋北有延夀橋)建陽渡(在荆門州南九十里)樂鄉渡(在荆門州北九十里)李
家渡(在遠安縣南)譚家渡(在遠安縣北)
︹隄堰︺王家隄(在荆門州東)沙洋隄(在荆門州東南一百四十里漢水上亦名綠麻)
(隄與潛江縣高氏隄相接)朱家灣隄(在荆門州境又灘江隄鄭灣潭隄俱本朝雍正六)
(年發帑修)劉馬渡月隄(在荆門州境本朝乾隆四十六年築)鯉魚潭隄
(在荆門州小江湖内本朝嘉慶元年修)仙人古月隄(在荆門州境接安陸府潛江縣)
(本朝嘉慶二年修)楊家腦月隄(在荆門州境本朝嘉慶四年修)胥寓港
隄(在當陽縣東南五十里)曹家口隄(在當陽縣東南五十里)滋泥湖隄
(在當陽縣東南六十里)方城隄(在當陽縣東南一百二十里)長隄(在當陽縣境自)
(西北至東南明嘉靖十一年於城東北隅築石隄以捍沮水不數年圯隆慶四年於沮水北二里許)
(開河故道徑達合溶市因築長隄於南岸更築新隄於城西北長一百五十里)古堰(在當陽縣)
(東北縣境以堰稱者凡九十有二土人藉以瀦水溉田甚廣舊為官堰明天啟閒變價充餉遂為民)
(堰)東莊坪堰(在遠安縣北縣境有二十五堰安洋坪等十一塘皆荒圮今修復)
︹陵墓︺︹周︺左伯桃墓(在荆門州西南九十里明統志昔羊角哀與伯桃為友聞楚平王賢)
(而歸之道遇雪度不能俱生乃并衣與角哀伯桃入樹死角哀至楚為上大夫王以伯桃賢備禮葬)
(之角哀不忍已榮自盡因附葬焉)楚昭王墓(在當陽縣東南五十里水經注沮水南逕)
(楚昭王墓東對麥城王仲宣登樓賦云西接昭邱是也文選李善注荆州圖記曰當陽東南七十里)
(有楚昭王墓所謂昭邱)︹漢︺婁扈墓(在荆門州東三里州志婁扈漢將軍也墓在州東南)
(耕者於墓旁獲金銀器)︹三國︺︹漢︺關忠義墓(在當陽縣西十五里)︹宋︺胡淵
墓(在當陽縣北漳濱鄉文定公安國之父)︹元︺聶炳墓(在當陽縣西十五里)
︹祠廟︺龍女廟(有二一在當陽縣西北青溪山宋朱震崇封龍女記政和四年荆門夏旱禱昭)
(靈龍女祠下雨隨至屬縣霑足詔易廟號曰靈貺封通惠順濟夫人一在遠安縣南雲夢山金龍洞)
(相傳宋景德五年京師旱遣使致祭投金龍乃雨)羊角哀祠(在荆門州西南九十里今)
(名羊角寺)關帝廟(在當陽西十五里有司春秋致祭)張桓侯廟(在當陽縣東北)
(六十里倒流橋又縣東北五里官橋有張趙祠祀漢張桓侯飛趙順平侯雲云)威顯廟(在荆)
(門州平安市祀張桓侯子紹孫遵蜀志張飛傳飛長子苞早夭次子紹官至侍中尚書僕射苞子遵)
(為尚書隨諸葛瞻於綿竹戰死)韋公祠(在遠安縣北祀唐韋皋)岳忠武王祠
(在荆門州南七十里新店鎮)陸文安公祠(在荆門州西門外明建祀宋儒陸九淵)
胡文定公祠(有二一在荆門州南一在當陽縣北十五里祀宋儒胡安國)三賢
祠(在荆門州城南祀陸九淵胡安國朱震)昭忠祠(在荆門州城内嘉慶八年奉)
(敕建祀軍營陣亡兵勇)
︹寺觀︺唐安寺(在荆門州西一里象山麓唐建明末燬本朝順治中重建)上泉寺
(在荆門州北三十里一名靈鷲寺又名廣濟菴晉建)偏角寺(在荆門州北七十里唐靈濟禪)
(師至此卓錫湧泉後建寺今泉尚存)慈化寺(在當陽縣東南三十里唐黃龍禪師建)玉
泉寺(在當陽縣西三十里玉泉山隋開皇中建有碑方輿勝覽陳光大中浮屠智顗自天台飛)
(錫來居此山殿前有金龜池)大通寺(在當陽縣西三十里玉泉山晉建)龍泉寺
(在當陽縣北十五里晉惠遠法師所建)淯溪寺(在當陽縣東北四十里晉惠遠法師建後)
(燬明永樂十三年重建)青溪寺(在遠安縣西南六十里雲夢山唐建)寶華寺(在遠)
(安縣西三十里甘霖洞旁宋隆興閒建有八景)夀隆寺(在遠安縣東北三十里元大德閒建)
(寺後有洞深里許歲旱禱雨有驗)永興觀(在當陽縣東門外唐元和中建於縣治東宋廢)
(明天順初重建於此)粲霞觀(在當陽縣東唐睿宗女玉真公主建名勝志粲霞觀碑陳宗遜)
(撰庾遠書)元妙觀(在荆門州東明初建)
︹名宦︺︹漢︺馮野王(上黨潞人宣帝時當陽長以治行聞)︹梁︺臧嚴(東莞莒人歷武寕郡)
(守郡界蠻左前郡守嘗選武人以兵鎮之嚴獨以數門人單車入境羣蠻悦服)︹隋︺元夀(河南)
(洛陽人開皇中基州刺史有公廉之稱)房彥謙(清河東武城人仁夀中鄀州司馬州久無)
(刺史州務皆歸彥謙有異政)︹宋︺李參(須城人仁宗時知荆門軍荆門歲以夏伐竹并税簿)
(輸荆南造舟積日久多蠧惡不可用牙校破產不償責參請冬伐竹度其費以給餘募商人與為市)
(遂除其害)洪适(鄱陽人高宗時知荆門軍應詔上寬恤四事輕茶額錢他州代貢禮物闢試闈)
(以復舊額蠲官田令不種者輸租)吳昉(高宗時知荆門軍盜起鼎州攻荆門防禦兵敗昉死)
(之詔諡英愍立廟以祀)陸九淵(金谿人光宗時知荆門軍民有訴者即為酌酒決之而多)
(所勸釋其有涉人倫者使自毁其狀以厚俗惟不可訓者始寘之法申嚴保伍之法羣盜屏息荆門)
(為次邊而無城請於朝而城之自是民無邊憂罷關市吏譏察而減民税商賈畢集税入日增舊用)
(銅錢以其近邊以鐵錢易之而銅有禁復今貼納九淵曰既禁之矣又使之輸耶盡蠲之逾年政行)
(令修民俗為變周必大稱荆門之政以為躬行之效)謝徽明(弋陽人枋得伯父以特奏恩為)
(當陽尉攝縣事時天基節上夀元兵掩至徽明戰死二子趨進抱父尸亦死)楊大異(醴陵)
(人為遠安尉邑有峒寇擾民積年弗獲檄大異往治大異以一僕負告身自隨肩輿入賊峒傳呼尉)
(至賦露刅成列以待徐諭以禍福皆伏地叩頭願自新乃留告身為質偕其巨魁數輩出降)︹元︺
張彦文(保定人至正中當陽尹縣治初創彦文安輯人民戶口繁息孜孜以興學教士為務)
聶炳(江夏人至正中知荆門軍淮漢賊起荆門不守炳募土兵七萬復荆門又與四川行省平)
(章政事耀珠復江陵其功居多既而蘄黃安陸之賊合兵來攻荆門炳率孤軍晝夜血戰援絶城陷)
(為賊所軌極口罵不絶賊支解之耀珠舊作咬住今改正)畢遜(知遠安縣清廉愛民後人)
(建祠祀之)︹明︺應伯和(洪武中知荆門州廉介仁惠人懷其德)陳厚(乾州人景泰中)
(知荆門州嘗夜微行察民隱有老嫗呼女取濁酒女誤發他甕笑曰此酒甚清如陳州守何謂濁耶)
(厚過適聞之明日召嫗曰爾女之言殆妄矣嫗曰非獨幼女言之行道皆知之也)姜英(政和)
(人成化中知當陽縣蒞事公勤臨民平易惠政甚多)趙麟(貴池人宏治七年知遠安縣嘗令民)
(以輸粟贖刑比九年積粟九萬石後歲歉賴存活者甚衆)蘇大成(寕都人萬歷初知遠安縣)
(置義倉以備饑饉諸不便民者輒與蠲罷斷獄無冤)孫自強(高淳人萬歷間知遠安縣有大)
(盜結連川湖互為窟穴自強以計擒獲民患始息)石琢玉(范縣人崇禎中知荆門州時城)
(甚卑狹寇氛猖熾琢玉悉力守禦流賊屢攻不能下寇退修城雉堞屹然)區懷瑞(廣東人崇)
(禎中知當陽縣流賊大隊攻城民皆懼懷瑞從容應敵賊遁去)盧學古(夏縣人承天府同知)
(署荆門州事崇禎十五年闖賊寇荆門堅守三晝夜城陷罵賊剖腹死本朝乾隆四十一年)
(賜諡烈愍學古守城時有學正黃州張效芳訓導黃岡程之竒亦盟諸生於明倫堂佐之遂同遇)
(害)沈方(桐鄉人荆門州同知崇禎十五年闖賊至城陷不屈遇害一門十八人皆死之本)
(朝乾隆四十一年賜諡烈愍)
︹本朝︺孫茂槐(萊陽人順治初知當陽縣單騎赴任身衣皂綈多補綴甫下車瘞遺骼招撫流)
(亡時縣少牛人負耒耜茂槐見輒下馬流涕諸生不能自存者給之食且助喪具蠧民者立斃杖下)
(流寇餘黨周國西等盤踞縣西北茂槐剿平之以病卒官)周會隆(濮州人順治間知遠安縣)
(周酉兒倡亂邑故無城會隆請貲修築團練鄕勇與官兵討平之為政尚寬仁撫字凋殘民賴以甦)
黃仁(四川大竹人乾隆舉人知當陽縣嘉慶元年緝捕本境教匪窮究黨羽賊糾衆來劫城陷)
(被戕事聞照知州例賜卹同時典史馬棟及妻胡氏投繯死訓導蕭文燦墜樓死後)
(官兵攻復當陽千總王福力戰中槍死卹廕各有差)金廷勲(大興人建陽驛巡檢嘉慶三年)
(教匪至境廷勲率鄉勇剿捕力竭被戕事聞加等賜䘏)夏永謙(丹徒人河)
(溶巡檢嘉慶三年教匪入境永謙偕次子存寬率鄉勇剿捕陷陣死妻周氏長媳陸氏次媳程氏二)
(孫及婢媪共十人皆死之事聞加等賜䘏)
︹人物︺︹梁︺鄧元起(字仲居當陽人少有膽幹仕齊為武寕太守梁武起兵蕭穎胄與書招之)
(即日率衆與武帝會於夏口天監初封當陽縣侯遷益州刺史元起以鄉人庾黔婁為錄事參軍厚)
(待之任以州事黔婁甚清潔勸為善政元起在州二年以母老乞歸供養詔西昌侯蕭藻代之藻至)
(殺之誣以罪故吏廣漢羅研詣闕訟之贈征西將軍)︹宋︺朱震(字子發荆門軍人政和進士仕)
(州縣以廉稱胡安國薦爲司勲員外郎稱疾不至會趙鼎入爲參知政事上諮以當世人才鼎曰臣)
(所知朱震學術深博廉正守道士之冠冕使爲講讀必有益上乃召之問以易春秋之旨震具以所)
(學對擢祠部員外郎建國公出就傅以震爲贊讀累官翰林學士時徽宗未祔廟太常奏行明堂之)
(祭震言其非卒大饗明堂震謝病丐祠卒震經學深醇著漢上易解)吳源(荆門人咸淳七年官)
(統制援襄陽圍五戰皆捷元兵夾擊之力戰死)︹元︺張灝(當陽人至正中以才德舉任江西道)
(廉訪使振揚風化有名於時)︹明︺張武(遠安人洪武舉人授鳳陽府同知有冰蘖操卒官貧)
(不能歸詔道路奠送還里)李讓(當陽人永樂進士初授大理評事歷廣東參議居官清節終始)
(不渝)歐陽琦(字獻珍當陽人宏治中應歲薦或諷以仕琦曰吾有老母以祿養不如色養也)
(與弟珜朝夕膝下尤耽嗜五經)李㮣(字斗池遠安人博學善屬文隆慶閒貢入成均爲高拱所)
(器重知四川開縣善決滯獄致政歸不置田宅)周之翰(字景玉荆門人萬歷進士任戶部郎)
(中監税通州因礦稅使四出之翰抗疏極諫忤旨罷歸仇黨中途截其行裝檢視惟圖書數卷而已)
張斗樞(字天都遠安人少有雋才萬歷進士歷知魯山永城二縣居官清介考續最擢南京)
(吏部郎)李友蘭(字石帆遠安人萬歷舉人歷官南京戶部主事榷北新關以憂歸不復出)
(捐貲建書院為邑中士子課藝地闖賊破城不屈死本朝乾隆四十一年賜諡節愍)張
大受(遠安人廉吏武之後少穎敏萬歷舉人補新安教諭新安人祀之學宫遷蓬萊知縣以疾)
(告歸崇禎癸未遇賊不屈死)胡永仁(字清泉荆門人孝友純篤繼母喪廬墓三年弱冠為)
(諸生每朔望必衣冠詣先師廟默誦半月言行拜而出萬歷中以歲貢補江西湖口訓導所著有匡)
(山讀書錄易經井觀)黃兑金(荆門諸生賊陷州城命妻女投井中與二子挺身殺賊死本)
(朝乾隆四十一年子祀忠義祠)胡宗珂(荆門人流寇攻城以死守殺賊無算城陷)
(罵賊死一年本朝乾隆四十子祀忠義祠)金大赤(字大純當陽人素以孝著年七)
(十以華容教職致仕母周氏年九十三崇禎中城陷賊刃其母大赤詈賊遂與母同死)熊穎
捷(字非熊當陽人崇禎舉人署江陵教諭闖逆屯襄入遠安鳴鳳山與都司方應新據險協守賊)
(環攻之砦將潰遺書與兄曰朝廷不忍負祖宗何可辱投崖死)
︹本朝︺楊佐國(字荆湖荆門人順治進士累官知商州吳逆賊黨圍城佐國竭力拒守賊退猶)
(出沒無常佐國巡歷山谷多方擒捕境以安擢刑部員外郎有貴家殺人同官多瞻徇佐國獨持正)
(尚書魏象樞亟稱之卒從其議出為南韶道副使招撫花山賊置花縣再署按察使屢辯冤獄遷太)
(僕少卿卒官)胡作梅(字修予荆門人康熙壬戌進士授檢討累官禮部侍郎五十五年以)
(澤旺蠢動奉命督糧餉時已病痺衆勸之辭作梅曰王事也死而後已至軍前禁剋滅懲侵)
(蝕軍士感動踰年卒卒前一日猶力疾視米數周歷營伍事聞賜祭葬入祀昭忠祠)
胡克寬(字東易作梅子以舉人知松江府明決有才勤於治訟上海有張姓者仇家誣爲通)
(洋巨盜克寬廉其枉請予開釋命尚書張鵬翮訊之竟從克寬讞松江歲修海塘舊多糜費)
(克寬實心綜覈節省數千金通詳貯庫其廉慎多類此)江鼎金(字紫九荆門人康熙乙丑)
(進士授高苑知縣調署博興兩邑素苦丁役不實鼎金詳稽戶冊孤寡逃絶必開除之民有我公減)
(丁願公添丁之謠行取刑部主事晉郎中尋授直隸口北道多惠政民利賴之)金秉祚(字琢)
(齋當陽人雍正己酉拔貢知興化縣淮揚大饑東祚籍極貧戶八萬餘口請賑上官難之秉祚力爭)
(得賑如數民無流亡調山陽令罷告訐嚴印記定里居叙次第經緯詳具以治行洊升徐州知府郡)
(累歲災潦秉祚浚蕭縣廟橋朔里等河開碭山義興永定諸渠通銅山塞河一百二十里濬范家窪)
(蔡家莊引河八道百姓稱便)廖士宏(遠安諸生父卒哀毁廬墓蔬食三年染疾不能廖以)
(未終母喪悲痛卒雍正九年旌)方雍璧(遠安人父疾有藥草産深山山多虎雍璧採藥)
(遇之泣告以父疾待藥虎竟去後父卒廬於墓側三年乃歸乾隆五十年旌)王士達(荆門)
(州武生嘉慶三年教匪入州境被執不屈死又監生王士道鄭德芳鄭德蕙鄭應坦鄭應坤鄭應階)
(俱同時拒賊死予祀忠義祠)張大勲(荆門州武生捐職千總嘉慶三年三月募鄉勇)
(堵禦教匪力竭捐軀同時謝抒等九人皆死之)
︹流寓︺︹梁︺沈約(字休文吳興人為東陽太守遷侍中建昌侯卒於荆門今城西有沈約墓銘曰)
(時日不利不能歸塋咸陽)︹唐︺孟浩然(襄陽人好節義隱居鹿門山年四十遊京師被放還)
(山常往來荆門沮漳閒陪張曲江遊玉泉有詩今州南有孟子港)︹宋︺孫何(蔡州人以父鏞)
(知荆門軍遂居焉幼嗜學為文必本於經淳化三年舉進士省闈及殿試俱第一官至知制誥有集)
(四十卷弟僅咸平初及第端恪無競篤于儒學官至給事中)侯仲良(河東人寓當陽顔其)
(居曰時習仲良二程之甥師事程明道朱子稱其學清白勁直)胡安國(崇安人父淵寓跡荆)
(湘閒安國為蔡京所扼退居當陽之漳濱著有經筵正論春秋傳武夷集資治通鑑舉要補遺彊學)
(力行志於康濟)何參(夷陵人博學孝義不求聞達隱居當陽)︹明︺簡而可(字敬所興)
(山人萬歷舉人歷姚安知府居遠安崇禎七年賊陷城死之本朝乾隆四十一年賜諡節)
(愍)
︹列女︺︹南北朝︺︹梁︺鄧元起母(當陽人元起初為益州刺史過江陵迎其母母不肯)
(出曰貧賤家兒忽得富貴詎可久保我即死不能與汝共入禍敗元起入蜀竟為蕭藻所害)︹宋︺
吳源妻盧氏(荆門人源死節盧聞訃處置家事焚香泣拜曰夫為忠死妾為節死遂自)
(縊鄉人為立雙節祠)︹明︺楊堪妻胡氏(荆門人年二十夫亡甘貧撫孤守節七十年又)
(同州周之楨妻黃氏賀學詩妻劉氏俱年少撫孤守節終身)夏某聘妻趙氏(荆門)
(人趙申陽女年十五許聘未行聞夏氏子病籲天請代訃至閉戶自縊死)龔兆奎妻楊
氏(荆門人夫卒無子事舅姑盡孝舅姑歿以毁卒)汪文銳妻王氏(當陽人年二十)
(七夫亡家貧無子勵志苦守又同縣盧友傑妻曹氏亦早寡守節)蕭宗禹妻龔氏
(當陽人夫死絶粒七日卒)劉拱辰妻王氏(當陽人年二十二夫死守節事繼姑孝謹)
(萬歷中旌)王瑞妻羅氏(荆門人夫卒自縊死)彭九成妻白氏(遠安人夫)
(卒白年二十餘二孤方數歲孀居四十餘年)陳瑞妻盧氏(遠安人瑞卒盧年二十六)
(忍死養姑姑卒兄憐其貧而無嗣勸之嫁遂閉門自縊)董麟妻梁氏(遠安人年二十)
(餘撫二孤甘貧守節姑令改嫁梁指石誓至死不變子良相成立以孝聞旌其門曰節孝)孫銓
妻談氏(遠安人銓死年十八守節六十六年教子尚信尚智俱明經九十四歲終建坊曰貞)
(節)鄒承先妻陳氏(遠安人夫卒陳年二十有五守柩三年豫營後事畢閉戶七日)
(自盡遂與承先合葬萬歷中邑令立碑於孫公橋識之)姚某妻劉氏(荆門人劉澤甫)
(女幼許聘姚氏子將笄姚死屢自經得救甦因曰吾無兄弟父母何依乃日侍父母父死族有利其)
(家貲欲他字之者劉誓不他適萬歷中旌)簡詢妻張氏(遠安人張斗樞女讀書通詩文)
(夫婦相敬如賓夫卒守節二十餘年)萬邦孚妻李氏(遠安人崇禎七年流寇犯遠安)
(李被掠大罵不屈爲賊所磔)蘇氏(荆門人諸生蘇文亮女事姑盡孝崇禎十五年流寇陷城)
(夫被執蘇赴水死)李嵓妻任氏(荆門人流寇至完節遇害)栗芳春妻劉
氏(當陽人夫卒守節三十年流賊至遇害)李如琦妻周氏(遠安人夫卒守節三)
(十餘年崇禎末流賊破砦周墜崖而死)張鴻業妻李氏(達安人崇禎末賊破砦觸)
(崖死)
︹本朝︺楊琦妻李氏(荆門人夫卒紡績所餘即以給族黨歲饑施粥糜飯餓者守節四十)
(一年又同邑姚某妻雷氏守節四十三年俱雍正年閒旌)陳瑾妻望氏(遠安人瑾)
(殁時氏年十九守志堅貞事舅姑極虔子明旦邑諸生中年病殁媳張氏亦青年守節雍正九年並)
(旌)陳光寵妻江氏(荆門人夫亡守節又同州監生單叔元妻姚氏承兆璽妻)
(趙氏黃明鋐妻陳氏廖鎧妻蔡氏王大俸妻汪氏吳象峯妻楊氏周和錫妻藍氏李士崑妻傅氏吳)
(祖泰妻王氏金大常妻古氏金文妻蕭氏車邦順妻唐氏陳永輝妻李氏萬必遇妻楊氏周家尚妻)
(阮氏監生李士崇妻譚氏朱毓文未婚妻劉氏朱玉梅妻唐氏朱大紹妻王氏劉延祥妻陳氏蔣璵)
(妻田氏蔣時宜妻梁氏柳際濂妻鄭氏李若紳妻羅氏劉涵妻解氏生員趙公廉妻李氏趙三著妻)
(江氏李振世妻鄧氏蔡承暉妻周氏俱乾隆年閒旌蔡廷楷妻曹氏蔡廷棟妻艾氏蔡廷松妻劉)
(氏楊仁妻牛氏史世箴妻李氏李大鰲妻王氏蘇化龍妻曹氏趙晟妻陳氏楊匡衡妻萬氏楊廷柱)
(妻范氏陳宗盛妻張氏嘉慶年閒旌又同邑鄭洪祥妻王氏偕媳祝氏李氏姪媳張氏孫女大姑)
(二姑三姑四姑俱於嘉慶元年教匪入境守正被戕嘉慶四年旌)生員梁暹妻陳
氏(當陽人夫死守節又同縣鍾汝清妻朱氏王杰妻莊氏王之培妻莊氏熊韜章妻杜氏賀君榖)
(妻劉氏賀永奏妻郭氏章景斗妻熊氏張定國妻楊氏伍應連妻萬氏陳建平妻果氏王明遠妻馬)
(氏趙士彦妻王氏席久祚妻田氏陳先應妻汪氏李本培妻吳氏李本垿妻季氏李本均妻孔氏楊)
(瓊林妻葉氏楊亦愈妻林氏楊昌慶聘妻李氏俱乾隆年間旌萬國安妻楊氏盧故梧妻牟氏皮)
(朝柱妻盧氏烈婦席位寬妻張氏童虞珍妻姜氏傅啟立聘妻汪氏嘉慶年間旌)姜應望
妻張氏(遠安人夫亡守節年八十餘卒又同縣楊廷鳳妻傅氏李清妻王氏朱孔陽妻劉氏)
(傅君璋妻李氏游君瑞妻張氏湯大年妻陳氏蕭文恭妻王氏蕭天永妻萬氏廖宗文妻汪氏萬世)
(傳妻徐氏貞女楊寅姑楊文芳妻郝氏曾元瑞妻望氏向安遠妻盛氏周士嶸妻何氏俱乾隆年閒)
(旌張某妻高氏嘉慶年閒旌)
︹仙釋︺︹漢︺葛洪(字稚川嘗於當陽紫蓋山穿井煉丹年八十一尸解去)︹五代︺知節
(晉開運中結廬荆門西山南平高氏出師告以成敗悉驗嘗驅猛虎並遊結廬潭上蛇龍避焉)︹明︺
碧天(自蜀入荆門四十餘年一日謂其徒曰吾當西歸合掌跏趺火自内焚及胸尚誦佛號不)
(巳)
︹土産︺石綠(明統志荆門州出)萆薢黃精(通志俱荆門州出)&KR1799;領(當陽)
(縣出)通草茜草紅花秦椒仙茅大黃(俱遠)
(安縣出)
前纂修官(臣)羅家彦恭纂
總纂官(臣)廖鴻藻恭覆輯
校對官(臣)梁慎猷恭校
