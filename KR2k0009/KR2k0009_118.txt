大清一統志
撫州府(在江西省治南二百里東西距三百七十里南北距一百五十里東至饒州府安仁縣界)
(一百二十里西至臨江府新淦縣界二百五十里南至建昌府南城縣界九十里北至南昌府進賢)
(縣界六十里東南至建昌府瀘溪縣治一百一十里西南至吉安府治四百五十里東北至饒州府)
(治四百二十里西北至南昌府治二百四十里自府治至京師五千四百八十五里)
︹分野︺天文斗分野星紀之次
︹建置沿革︺禹貢揚州之域春秋時吳境後屬越秦屬
九江郡漢爲豫章郡南城縣地後漢分置臨汝縣
三國吳太平二年分置臨川郡晉元康元年以郡
屬江州劉宋因之蕭齊屬臨川郡地(時移郡治南城即今建昌)
(府)梁析新建西寕置巴山郡陳因齊復爲臨川郡
隋開皇初廢郡改置撫州(寰宇記時總管楊武通奉使安撫即以撫爲州)
(名)以廢巴山郡爲崇仁縣屬之大業初復爲臨川
郡唐武德五年復置撫州天寶初復曰臨川郡乾
元初復曰撫州屬江南西道五代楊吳順義元年
升昭武軍節度後屬南唐宋仍爲撫州臨川郡屬
江南西路元至元十四年升撫州路總管府隸江
西行省明曰撫州府屬江西布政使司
本朝因之屬江西省領縣六
臨川縣(附郭東西距八十五里南北距一百五十里東至東鄉縣界四十里西至崇仁縣界)
(四十五里南至建昌府南城縣界九十里北至南昌府進賢縣界六十里東南至金谿縣界三十里)
(西南至宜黃縣界六十里東北至饒州府餘干縣治二百里西北至南昌府豐城縣治一百五十里)
(漢豫章郡南城縣地後漢永元八年分西北境立臨汝縣屬豫章郡三國吳太平二年置臨川郡治)
(此於郡南更置西平縣晉改為西豐縣蕭齊徙郡治南城以臨汝為屬縣梁大通二年又分北境置)
(定川縣陳復移郡還治臨汝隋開皇九年省西豐定川入臨汝改曰臨川為撫州治唐復為撫州治)
(宋因之元為撫州路治明為撫州府治本朝因之)崇仁縣(在府西一百里東西距九十里)
(南北距一百七十五里東至臨川縣界六十里西至樂安縣界三十里南至宜黃縣界一百四十里)
(北至南昌府豐城縣界三十五里東南至宜黃縣治八十里西南至樂安縣治一百三十里東北至)
(臨川縣界六十里西北至南昌府豐城縣治一百四十里漢南城縣地後漢為臨汝縣地三國吳太)
(平二年分置新建縣屬臨川郡晉及宋齊因之梁普通三年分新建置巴山縣大同二年又分臨川)
(置巴山郡太平元年割置高州治巴山縣陳天嘉四年州廢隋開皇初郡廢併巴山新建西寕三縣)
(置崇仁縣屬臨川郡唐屬撫州宋因之元屬撫州路明屬撫州府本朝因之)金谿縣(在府)
(東南八十里東西距一百里南北距九十里東至廣信府貴溪縣界五十五里西至臨川縣界四十)
(五里南至建昌府南城縣界五十里北至東鄉縣界四十里東南至建昌府瀘溪縣治一百十里西)
(南至宜黃縣治一百十里東北至饒州府安仁縣治一百四十里西北至臨川縣界四十里漢臨汝)
(縣地隋唐臨川縣地五代周顯德五年南唐析臨川縣之上幕鎮立金谿場宋淳化五年升為金谿)
(縣屬撫州元屬撫州路明屬撫州府本朝因之)宜黃縣(在府西南一百二十里東西距)
(一百二十里南北距一百七十里東至建昌府南城縣界八十里西至崇仁縣界四十里南至建昌)
(府南豐縣界一百二十里北至臨川縣界五十里東南至建昌府南豐縣界九十里西南至寕都州)
(界一百二十里東北至臨川縣界五十里西北至崇仁縣治八十里漢南城縣地後漢臨汝縣地三)
(國吳太平二年分置宜黃縣屬臨川郡晉及宋齊因之隋省入崇仁唐武德五年復置宜黃縣屬撫)
(州八年省南唐立宜黃場宋開寶三年升為縣仍屬撫州元屬撫州路明屬撫州府本朝因之)
樂安縣(在府西南二百四十里東西距八十里南北距二百里東至崇仁縣界三十里西至)
(吉安府永豐縣界五十里南至寕都州界一百二十里北至南昌府豐城縣界八十里東南至宜黃)
(縣治一百里西南至吉安府永豐縣界四十里東北至崇仁縣治一百五十里西北至臨江府新淦)
(縣治一百五十里漢臨汝縣地三國吳分置安浦縣屬臨川郡晉以後因之隋開皇九年省入崇仁)
(宋紹興十九年割崇仁之西界及吉水永豐等縣地置樂安縣屬撫州元屬撫州路明屬撫州府)
(本朝因之)東鄉縣(在府東八十里東西距一百里南北距一百里東至饒州府安仁縣界四)
(十五里西至臨川縣界五十五里南至金谿縣界四十里北至饒州府餘干縣界六十里東南至安)
(仁縣界二十里西南至臨川縣界三十五里東北至餘干縣治九十五里西北至南昌府進賢縣治)
(九十里漢南城餘干二縣地後漢臨汝縣地唐宋為臨川金谿等縣地明正德八年析臨川金谿及)
(饒州府之餘汗安仁南昌府之進賢五縣地置東鄉縣屬撫州府本朝因之)
︹形勢︺與兩粤七閩犬牙其疆(唐獨孤及撫州新亭記)二水繞郭
五峯鎮城(宋州守家坤翁景定志)瀕汝水以為城靈谷銅陵
諸峯環列如屏障(宋謝逸文集序)地方千里介江湖之表
(元虞集撫州譙樓記)
︹風俗︺俗同豫章(隋志)其民樂於耕桑以自足(宋曾鞏擬峴臺記)
秀而能文剛而不屈(宋黃幹喻俗文)獄訟清簡(元撫州推官廳記)
︹城池︺撫州府城(周九里有奇門四舊址沿羊角山明初改築本朝康熙二年修乾隆十)
(二年重修臨川縣附郭)崇仁縣城(南北二城北城周四里一百六十六步南城周四里)
(名)金谿縣學(在縣治東宋皇祐初始建於縣治南嘉定二年遷今所明洪武八年重建)
(本朝康熙五十三年修入學額數二十名)宜黃縣學(在縣治北宋皇祐初始建於社)
(稷壇右紹興二十年改建今所本朝順治六年康熙三十七年屢修入學額數十五名)樂安
縣學(在縣治北宋紹興二十六年建明洪武初重建本朝順治九年康熙十三年四十八年)
(五十八年屢修入學額數十二名)東鄉縣學(在縣治東明正德九年建本朝康熙元)
(年重建十七年三十二年屢修入學額數十五名)峩峯書院(在臨川縣青雲峯左宋嘉)
(定間參政李皖建)臨汝書院(在臨川縣西南二里宋淳祐九年江南西路提舉馮去疾)
(以朱子嘗臨是邦立書院祀之)青雲書院(在臨川縣本朝乾隆四年建嘉慶十二年修)
文昌書院(在崇仁縣學宮前本朝順治年間建)草廬書院(在崇仁縣東南)
(耆小港元至元中建祀吳澄)邵菴書院(在崇仁縣北元至正間建祀虞集)槐堂
書院(在金谿縣治西宋令陳詠之建祀陸九齡九淵兄弟以陸氏家塾舊額槐堂為名州守葉)
(夢得記)柳塘書院(在樂安縣治東元建)鼇溪書院(在樂安縣治南元邑人夏)
(友蘭少從吳澄遊讀書於此因建皇慶元年賜額設官規制與白鹿鵝湖等按舊志載崇儒書院)
(在臨川縣治南碧澗書院在臨川縣治銅陵山南俱宋時建康齋書院在崇仁縣治南明吳與弼講)
(學處巴山書院明吳宣建崇正書院在金谿縣治西明嘉靖間知縣馮元鼎建象山書院在金谿縣)
(西門外明嘉靖間知縣程秀民建祀陸九淵定菴書院在宜黃縣十九都宋王革讀書之所遺安書)
(院在宜黃縣待貢鄉宋鄒次陳講學處今俱廢謹附記)
︹戶口︺(原額人丁一十四萬二千三百七十七今滋生男婦大小共一百五十三萬一千四百九十八)
(名口計三十六萬八千九百六十八戶又衛所屯軍男婦大小共二萬二千五百二十七名口計四)
(千三百五十九戶)
︹田賦︺(田地四萬九千八百一十四頃二十二畝七分有奇額徵地丁銀二十一萬六千一百五十七)
(兩六錢四分二釐米八萬三千四百六十四石五斗四升撫州所屯田在饒州府餘干安仁二縣)
(共三十四頃七十一畝一分六釐有奇額徵地丁銀二百二十八兩七錢七分五釐)
︹山川︺香楠山(在臨川縣治前亦名香柟先時山多柟木因名府志城中有五峯即青雲逍遥)
(鹽步蕭家天慶五嶺也青雲嶺在治東南五里為五峯之最高結頂處謂之青雲第一峯稍東北為)
(逍遥峯其鹽步嶺即香楠之東峯也舊為卸鹽場因名蕭家嶺亦名桐林嶺俗又稱古城嶺在城南)
(隅天慶嶺在治東為第五峯宋有天慶觀故名峯之南為縣伏而西昂為羊角山府治位焉左有石)
(筍出土如羊角故名)英巨山(在臨川縣東三十五里荀伯子臨川記巖内有石人坐盤石上)
(體塵穢則興風潤則致雨晴則遍體鮮潔如玉瑩淨)靈谷山(在臨川縣東南寰宇記在縣東)
(四十三里山中有石靈像因以為名臨川記云懸巖半岫有瀑飛流分於木末映日望之如掣練舊)
(志英巨東南諸峯環抱如障其陽屬金谿隂屬臨川縣界大山也)界山(在臨川縣東南九十)
(里西連黃沙白楊諸嶺東盡潭山梁安石峽南接南城縣界因名)雷公山(在臨川縣南寰)
(宇記在縣南六十里上有祠宇州縣四時致祭)戚姑山(在臨川縣南四十五里一名淩雲山)
(又南十里有繡毬山以形似名蜿蜒盤礴西跨宜黃縣界北為高田山南為洞原嶺)仙臨山
(在臨川縣西南十五里)井山(在臨川縣西南二十五里又南數里為仙蓋山諸山之水皆西)
(注宜黃水外又有禪和峯極高銳)金石臺山(在臨川縣西十五里有石峯如臺者五列)
(於赤岡之外舊名五虎臺以形如虎峙也第一峯獨高第五峯差小舊與第四峯連屬後流水衝嚙)
(分為二色赭者曰金石臺色白在中流者曰玉石臺赤岡在今城西五里)銅山(在臨川縣西四)
(十里隋書地理志臨川有銅山寰宇記舊出銅因號銅山唐天寳六載勅改為峩峯山縣志銅山在)
(縣西三十里或謂之銅陵其西有峯曰華子岡踰嶺而北兩山開闊諸峯環抱如城又北二三里曰)
(明山其東下四五里有池常沸曰温泉西下五六里有池常清冷曰冷泉昔人謂水有日月之象故)
(曰明山)龍會山(在臨川縣西四十里雙峯聳立中有四穴如馬蹄出泉人呼馬蹄泉其並)
(峙者曰萬歲嶺宋隆祐太后經此指問山名輿人以萬歲對因名)樟源山(在臨川縣西北)
(三十里豐城驛道也石路峻險元泰定間鑿平遂成坦途側有雙黃井又西二十里曰頓旗山又西)
(二十里曰雞足山曰連珠山)堯山(在臨川縣西北六十里接豐城縣界舊名免水山相傳堯)
(時洪水獨免沉溺而名唐天寶六載改今名)筆架山(在臨川縣北四十里三峯卓立如筆)
(架與諸峯連亙環抱曰金雞城東鄉延橋諸水皆經其中而西入大川其東數里有峯曰吉嶺)金
山(在臨川縣北四十七里狀極高銳其西二里曰白石山又西北數里曰嵳峩嶺道通進賢又北)
(三十里曰蜉蝣嶺)仙遊山(在崇仁縣東二里元時危素嘗作思賢亭於上謂吳澄也明時)
(改祀吳與弼)法水山(在崇仁縣東五十里博陂水所經又感應山在縣東五十五里有仙)
(壇為鄉民雩崇地)天寶山(在崇仁縣東南三十里峭拔森聳為郡界偉觀)招仙山
(在崇仁縣東南三十五里茂林脩竹幽巖曲澗稱為仙窟)沸湖山(在崇仁縣東南四十里相)
(傳唐杜光庭修煉之所幽勝與招仙相匹)玉華山(在崇仁縣南十五里上有玉華仙壇又蟠)
(龍山在縣南二十五里幽蘭山在縣南四十里)臨川山(在崇仁縣南寰宇記在縣南六十一)
(里舊名巴山唐天寳六載勅改今名省志相傳漢時欒巴嘗為豫章守治妖民於此邑人以其名名)
(山以志不忘宋紹興中縣令孫懋避巴諱以巴遷沛相改名相山聳隆連亙周五十里臨水出此)
寶蓋山(在崇仁縣西南寰宇記在縣南一百二十一里山形如寶蓋一名華蓋山上有浮邱)
(先生壇王郭二真人上昇之地縣志山高二十里跨崇仁樂安宜黃三縣境巖洞殊勝下有布水谷)
(元吳澄常隱於此山麓有黃茅岡虞集嘗置精舍)靈興山(在崇仁縣西南五里突兀中起)
(有頓挂發舒之勢)聖寶山(在崇仁縣西南十里上有仙祠祠旁有小石如梧實圓瑩紅潤)
(俗呼為仙丹)芙蓉山(在崇仁縣西南八十里山形秀麗高一千五百丈周三十里西去樂)
(安縣三十里有書堂十洞二水皆流入寶唐水)北塔山(在崇仁縣西三里舊志縣城西控石)
(塔岡敦隆端重為縣治來脈又三里曰北塔其對峙者曰南塔又西五里曰遥峯又五里稍高曰三)
(峯又前最高曰一峯脈皆自羅山來)龍巖山(在崇仁縣西二十里有巨石下覆如宇高曠可)
(容數百人)崇仁山(在崇仁縣西北寰宇記在縣西四十一里舊名羅山唐天寶六載勅改今)
(名舊志以晉道士羅文通學仙於此而名高可十五里層巒曡嶂尖若筍列平若浪行絶頂有石仙)
(祠下有池冬夏不竭山東有田可二頃泉涓涓注其間其右曰石頭嶺為縣西北極界)湖山
(在崇仁縣治北上有湖廣丈餘泉自下湧)櫟山(在崇仁縣北三十里多櫟樹又北十里曰禪峯)
(一名唐山又北四里曰黃柏嶺接南昌府豐城縣界)馬鞍山(在崇仁縣東北三十里相近有)
(城嶺相傳初議建縣於此以土薄而止)銀山(在金谿縣東二里唐時嘗出銀礦故名一名寳)
(山其西里許有白面塢蓋南唐時鑿山採銀之所上有銀坑碑記)金窟山(在金谿縣東五)
(里高三百丈周十五里與銀山相連中有石竇乃舊日採金之所)應真山(在金谿縣東十)
(里山勢高聳下瞰青田水)雲林山(在金谿縣東四十里高十五里周八十里跨廣信建昌二)
(府為縣之巨鎮勢極峻峭上接雲際故曰雲林上有三十六峯其最高者曰出雲峯宋建炎中里人)
(鄧雩傅安潛團鄉社立砦山下賊犯境輒破走之為邑保障又東五里為白馬山又名玉馬峯周四)
(十里)崖山(在金谿縣東五十里高十里周九十里一名大山南連雲林東接貴溪縣琵琶仙巖)
(龍虎諸峯上有三老峯龍泉湯洞)仙山(在金谿縣東南五里與上幕諸峯相連)翠雲
山(在金谿縣南四里岡巒環合林木蔥蒨上有瀑布水有躍馬試茗鳴玉三泉及月石)官山
(在金谿縣南三十五里乃縣南第一峯周十五里其上四峯如削下瞰清江又南有磨刀山多礪石)
(故名相近又有碩山屏山又頂山在縣南五十里)靈秀山(在金谿縣西南四里)銅斗
山(在金谿縣西南二十五里周十里崖壁高峻其西南對峙者曰芙蓉山山旁一峯望之如城上)
(有池泉)明山(在金谿縣西南四十里高五里周二十里其頂有井隨江水清濁號通江井)
石門山(在金谿縣西南四十里旴水與清江水合流環其四面山屹立中流)天堂山
(在金谿縣西南五十里周十里與明山對峙上有劍井大旱不竭)雲霧山(在金谿縣西五)
(十里最靈秀一興雲霧則雨立至)柘岡山(在金谿縣西六十里與臨川縣靈谷山相接上)
(有王安石讀書堂)疎山(在金谿縣西北五十里高五里周二十里左峯曰桴鼔右峯曰搴旗)
(相傳梁周迪起兵處唐時有何仙舟隱居讀書於此因號書山南唐改為疎山其南有明珠峯周十)
(里圓尖如珠)張祉山(在金谿縣東北六十里接安仁縣界相傳漢張道陵修道於此)鳳
凰山(在宜黃縣治北隅高百仞陡絶難攀舊名雞籠山一名鳳臺山今縣城亦名鳳凰城以山)
(名也下有獅子石)卓望山(在宜黃縣東三里高二百丈周十里)臺山(在宜黃縣東十)
(五里又東十五里曰湖山舊有湖後平)東華山(在宜黃縣東六十里與西華南華雲華雲)
(蓋諸山為縣之望山)女王城山(在宜黃縣東南二十里諸峯連抱如城今訛為汝陽山又)
(十里為南華山)軍山(在宜黃縣東南百餘里接南豐縣界宜水出焉一名軍峯山有三仙壇相)
(近有豐山)北華山(在宜黃縣南三里一名禾廩石又南七里為雲華山亦名天馬山)玉
華山(在宜黃縣南十五里舊名石麓山三面壁立唯南一徑可通上有田二頃有泉飛瀉曰簾)
(泉又西南五里有石梁突起數十丈横跨兩崖平廣可容數十人名曰石䂬旁有滴珠崖神運倉)
黃山(在宜黃縣南四十里上有雷公嶺又有龍潭導流為九曲溪入黃水又南十五里曰黃源)
(山以黃水所經而名又南為西華山)梅山(在宜黃縣南六十里又十里曰雙源嶺有温泉二派)
(出焉)曹山(在宜黃縣北三十里明統志舊名荷玉山山巔曰羅漢峯唐本寂禪師因禮曹溪六)
(祖回此遂改今名山前有迴龍亭其下有三潮泉昔白眉禪師結菴山中其水一日三潮云)雲
蓋山(在宜黃縣東北五十里其嶺高聳嘗有雲氣盤繞故名)象眠山(在樂安縣治東)
(突起闤闠中形如眠象縣之主山也)載興山(在樂安縣東十里相近有甑蓋山皆有水入鼇)
(溪)鼇頭山(在樂安縣南亦名武家嶺山有兩峯一峯特秀山麓皆石骨下瞰溪流如靈鼇)
(赴海山半有泉甚甘洌)承華山(在樂安縣南十里又南十里為中華山山腰有坪曰禪和)
(坪)南曹山(在樂安縣南一百里遠溪水經此相近有大龍山上有龍池)仕山(在樂)
(安縣西聳秀與象眠山對峙)青錢山(在樂安縣西一里下枕龍江勢若疊錢故名)金
華山(在樂安縣西北四十里形如覆瓢昔人以其類婺州金華而名)大盤山(在樂安縣)
(西北七十里延袤二十里跨新淦永豐二縣界有十二峯環列如屏山腰有飛泉直下數十丈寶唐)
(水出焉)杯山(在樂安縣西北八十里寰宇記在崇仁縣西南一百四十五里以山頂如杯為)
(名龍義水出此山北為界嶺接豐城縣界)萬靈山(在樂安縣北二里為縣治來脈又西華山)
(在縣北十里有水南入鼇溪)豐財山(在樂安縣北寰宇記在崇仁縣北一百一十九里本)
(名麻山唐天寶六載敕改今名臨川記云山出黃連厚朴縣志在縣北八十里杯山之東相近又有)
(主峯山河源水出此)七寶山(在東鄉縣東七里相傳舊產銀鉛故名又東南為積煙山山半)
(有龍池瀑布其南麓即安仁縣界又東南為石獅嶺)螺首山(在東鄉縣東南十里山首尖圓)
(如螺縣之鎮山也一名羅首山)長林山(在東鄉縣南三里俯臨通衢一名庾嶺其東曰雞公)
(嶺有尖石出其頂號雞公石又東二里為桂峯)石筍山(在東鄕縣西南山巔有石如筍特出)
槲山(在東鄉縣西北其北即進賢縣界)五彩山(在東鄉縣北其北即餘干縣界)石
獅嶺(在臨川縣南八十里孤石雄峙如獅子蹲踞東接金谿西通宜黃路甚﨑嶇明成化中里)
(人袁大用甃石遂為通衢)紅旗嶺(在崇仁縣東三十五里嶺有三曡如旗故名)孤嶺
(在崇仁縣東南六十里接宜黃縣界)嶂嶺(在崇仁縣西三十餘里嶺石嶙峋綿延里許若展屏)
(嶂又十里曰高富嶂上有虎巖嶂外爲五虎圍旁去五里曰清涼山)上幕嶺(在金谿縣東五)
(里與仙山卓筆諸峯並列縣東南如帷幕旋繞而此嶺爲最高金谿水出焉又撫州嶺在縣東十里)
(相傳未立縣時撫饒於此分界而嶺屬撫州故名)韓婆嶺(在金谿縣南五十里周四十里)
(宋鄧雩傅安潛立砦保障處)塗嶺(在金谿縣西南五十里高百仞周二十里上有田數十畝)
(居人數十家中有坦途水南下合旴水)崇峯嶺(在金谿縣西二十里高七里又西五里爲)
(百歲峯又西十里爲白豻嶺)九紫嶺(在金谿縣西五十里高二里又望州嶺在縣西七十)
(里接臨川縣界官路所經)吉嶺(在金谿縣北四十里接安仁縣界)箬嶺(在宜黃縣東南)
(軍山之東接南城縣界上多箬竹可爲箭漳水出此)黃土嶺(在宜黃縣南九十里南麓即寕)
(都州界黃水出此)花嶺(在宜黃縣南十里宋時鄒極居此自號赤松子今一名赤松山有種)
(珠泉小簾泉)霍嶺(在宜黃縣西四十里又孤嶺在縣西二十里皆接崇仁縣界)寶嶺
(在樂安縣南八十里)大樹嶺(在樂安縣南一百二十里延袤二十餘里跨寕都宜黃永豐三)
(縣界一名大木嶺)西嶺(在樂安縣西南三十里又北嶺在縣南四十里兩嶺夾峙鼇水歷其)
(間)黃司空嶺(在樂安縣西十里相傳為黃法氍故居)桃嶺(在樂安縣西北七十)
(里接新金縣界)大嶺(在樂安縣北十里驛路所經地勢險峻盤迴而上又上砆嶺在縣東北十)
(五里山石光潤圓白色如碔砆)金峯嶺(在東鄉縣南十里縣界之山此最高大為縣治地脈)
(之宗其南為方盤峯又大小嶺在縣南二里二嶺並峙其西為獨秀峯)吳嶺(在東鄉縣東南)
(相傳漢時吳芮嘗與車王戰於此因名上有洗馬池)會仙嶺(在東鄉縣西南相近有龍角峯)
巖仙嶺(在東鄉縣西南四十里下有鳥石塘又治塘嶺在縣西北三十里接進賢縣界)王
仙嶺(在東鄉縣東北連亙數里為縣之障)接雲峯(在臨川縣南三十五里)仙桂
峯(在臨川縣西北三十里與龍會山相連又西北數十里為櫧山詳見豐城)梅仙峯(在崇)
(仁縣西南四十餘里巴山之北相傳漢梅福嘗寓此又卓旗峯在縣北二十五里峭拔如卓旗然)
名揚峯(在金谿縣東四十里亦自雲林分脈)梅峯(在金谿縣南十五里又烏峯在縣南)
(四十里皆南城縣鼓樓岡分脈)卓筆峯(在金谿縣西南二里與仙山連脈宛如卓筆下有硯)
(池)九峯(在宜黃縣東四十餘里)鹿角峯(在樂安縣南三十里羣峯高聳參差並峙)
(形如鹿角)文筆峯(在樂安縣南八十里尖秀筆卓與芙蓉華蓋爭勝)桃花峯(在東)
(鄉縣南十里普安橋水所經)白雲峯(在東鄕縣南四十里南接金谿縣界)雄嵐峯
(在東鄉縣西舊傳為王郭二仙修煉之所有茶竈丹鑪遺迹上有靈泉病者飲之多愈)帝聖
峯(在東鄉縣東北十五里其北即餘干縣界山極高峻登之北瞰鄱湖南覽龍虎山又鶴堂峯在)
(縣東北)添紫岡(在金谿縣南四十里平鋪一徑朝煙暮紫為縣勝境)柏岡(在金谿縣)
(西三十里崇嶺之北又烏石岡在縣西四十里)龍頭岡(在樂安縣西為城邑關障)烏岡
(萬數)滴油巖(在樂安縣西三十里)石陂巖(在樂安縣西北三十里下有大巖出水春)
(夏瀰漫不辨涯涘秋冬水落石門砑然其水入寶唐水)紫元洞(在崇仁縣南華蓋山明統)
(志昔浮邱王郭二仙隱此中有石屏石座石棋局)黃洞(在金谿縣東二十五里)白水
洞(在樂安縣南六十里下有龍湫多怪石)錦繡谷(在金谿縣治後宋王安石有詩)石
廩(在臨川縣寰宇記在縣東三十九里狀似倉廩内可容千斛臨川記云廩口開則歲豐閉則歲)
(儉)仙人石(在宜黃縣治西宋提刑鄒極遇仙於此宋徐圓老明揭重熙皆有詩)旴水
(在臨川縣東後稱汝水也自建昌府南城縣北流入府境經金谿西石門山一名石門水又北入臨)
(川縣界為汝水合宜黃崇仁二縣水又西北入南昌府界水經注旴水出南城縣西北流經南昌縣)
(南西注贛水寰宇記汝水在臨川縣東北一里源接旴水從石門以下沿流三百二十四里入洪州)
(界内有湍瀨三十五府志旴水入縣南梁安峽為汝水至石門受金谿清江諸水又過夢港以抵府)
(治由千金陂趨城下繞城而北又西受連礬水又西北合臨水由金玉臺折而北過虎頭洲受黨溪)
(漳原以西櫧山以南之水至金雞城受金谿東鄉西注之水又西北入南昌府界)夢江水
(在臨川縣南三十里源出縣東南四十里之佛迹嶺西流入旴水按隋書地理志臨川有夢水即)
(此)臨水(在臨川縣西十里源出樂安縣西北大盤山名寶唐水又名大溪水東北流至巖陀)
(寨與巴水合又東四十里至官洲與西寕水合又左合清水又東經縣治東五縣東北二十里與羅)
(山水合又東北經神前洲與孤嶺水合又東北經白鴛洲入臨川縣界為臨水又東北合宜黃水又)
(經縣北入旴水按寰宇記臨川水在臨川縣東北五十里源出定川沿流十里與汝水合本名定)
(水唐天寶六載敕改臨川水其源流道里皆與今臨水不合諸志皆以巴水為臨水上源以巴水所)
(出之巴山一名臨川山耳然此水源遠自當以寶唐為正源也)連礬水(在臨川縣西北五里)
(源出長岡歷仙臨山會旴水沿流四十里水比諸水特重昔人取以充漏刻)箭港水(在臨)
(川縣西北八十里旴水分流即豐城雲韶水之上源也每春夏水溢則舟楫由此西入章江水淺則)
(舟不能移俗因謂之小河)孤嶺水(在崇仁縣東南源出孤嶺北流八十里與大浮山高峯山)
(石牛源諸水合流又五十里北入寶唐水)博陂水(在崇仁縣東南自宜黃流經臨川縣至縣)
(界分為東西行合流為三港口又與臨水合)巴水(在崇仁縣西南寰宇記巴水源出巴山沿)
(流合寶唐水縣志巴水出臨川山一名臨水其山最高四向之流不一西北入寶唐由是寶唐亦兼)
(臨水之名)西寕水(在崇仁縣西南寰宇記在縣西南一百七十里源出仙蓋鄉沿流至縣入)
(汝水縣志源出華蓋山東北趾沿流而下至官洲入寶唐水又青水在縣西北源出七都東南流入)
(寶唐水羅山水在縣西北源有二一出暗坑東流五十里一出東塔下沿流八十里俱入寶唐水)
青田港水(在金谿縣東二十里源出雲林山流經黃洞至黎盆渡合名揚港入三港又漸)
(橋水在縣東四十里源出三十六峯之下歷金牛嶺至黎盆渡入青田港又仙巖港出貴溪縣之仙)
(巖峯西入三港)三港水(在金谿縣東五十里源出崖山北流經自蓮港至黎盆渡合青田港)
(水又歷田埠港合仙巖港水又北經東鄉縣東界名田埠水又北至饒州府安仁縣界合信水)清
江水(在金谿縣西南四十里源出瀘溪縣界凡數小港合流出明山港口西北流合福水入旴)
(水其水清洌宜漚楮故土人造紙以清江著名又福水在縣南十里源出瀘溪縣界流經梅峯至鼓)
(樓岡合清江水又后車溪水在縣南四十里源出韓婆嶺西北流合清江水)金谿水(在金)
(谿縣北源出上幕嶺東西分流經疎山入旴水水色如金故名又苦竹水在縣西北四十五里赤橋)
(水在縣西五十里俱西流入旴水)宜黃水(在宜黃縣東本宜黃二水宜水源出縣東南軍)
(山黃水源出縣南黃土嶺皆北流至縣東合流名宜黃水又北入臨川縣界至縣西合臨水入旴水)
(寰宇記宜黃水在宜黃縣東南一百六十三里源出黃土嶺沿流合漳水至西津與汝水同流縣志)
(宜水源出軍峯合小溪崎嶇屈曲會雙溪小圳鄢源小圳過薦元渡及吳坊洲與漳水二支合至棠)
(隂為清湖潭至丁家洲與黃水合黃水自黃土嶺十里出落馬徑二十里出東坡至縣南二十里鄧)
(坊與魚牙山小溪合又過馬停橋合小鹿圳至縣東門外與宜水合是為宜黃水繞城又東北與曹)
(水合又經諸灘渡至縣北六十里搗港㰙入臨川縣界受禪和仙蓋諸源之水過上頓渡龔家灘入)
(臨水)漳水(在宜黃縣東南有二源皆出箬嶺一經楓林蛟源至薦元渡一自漳源至吳坊洲俱)
(左入宜水)曹水(在宜黃縣北源出崇仁縣東南雙坑流入縣界又東經縣北遶鳳山後入宜黃)
(水)書堂水(在樂安縣東源出芙蓉山西流由石陂書堂受小陂以下之水至李河埠入寶)
(唐水又十洞水亦出芙蓉山自十洞出小陂會紅畬沙港康村諸水亦至李河埠入寶唐水)遠
溪水(在樂安縣南源出南曹山曹溪北流合徐莊嚴塘前團三水至烏江入大溪水徐莊水源)
(出大樹嶺自徐莊引流合大根竹水入遠溪嚴塘水源出大龍山前團水源出鹿角峯下流皆入遠)
(溪)大溪水(在樂安縣南二十里源出華蓋山西流合羅山聾陂水至烏江渡與遠溪水合)
(又至員陂入鼇溪水)鼇溪水(在樂安縣南源出芙蓉山西流三十里與西華山水合又至東)
(郭與載興甑蓋二山水合名爲鼇溪由鼇石而下數丈名無聲水其水正當縣門沙底極平雖湍激)
(而沙不能壅凝如不流故名又西過鎮安橋折而東流又西至櫸林與蠶源仙人井田諸水合又西)
(南經西嶺北嶺之峽至員陂與大溪合又至永豐縣合湖平水而入於贛江)湖平水(在樂)
(安縣南六十里源出文筆峯自雲水峽三十里至湖平合善和及池頭羅陂諸水至永豐郭入鼇溪)
河源水(在樂安縣北源出主峯山由河源流至袁坊合朱源水又經戴坊廖坊至石梘入寶)
(唐水)殷坊水(在樂安縣北源出杯山由殷坊流經廉坊龔坊又龍義水亦出杯山流經田下)
(皆入寳唐水)太平橋水(在東鄉縣東源出庾嶺之左流經太平橋至烏岡入三港口水)
(又金橋水源出縣南煞坑普安橋水源出庾嶺下流俱入三港)花山港水(在東鄉縣東南)
(源出螺首峯南流至郎橋與金峯東麓之水合皆入三港)延橋水(在東鄉縣西南源有二一)
(出金谿縣北金窟山一出查堆浮羅橋至下車橋合流至齊岡渡名齊岡水又西北流入縣界至新)
(陂入三港又浯溪水源出梅坑山流經縣西南為浯溪烏株橋水源出段坑下流皆入延橋水)黃
塘墟水(在東鄉縣北源出雄嵐峯流為黃塘陂下流為廉陂入三港)潤溪水(在東)
(鄉縣北六十里其源有三一自鶴堂峯南流而北一自贊王嶺西流而東一自餘干縣李梅峯東流)
(而西三水皆自巖前陂合流北下為潤溪至餘干族湖入龍窟河)三港口水(在東鄕縣)
(東北源有三一出珠坑庾嶺雞公嶺之間一出竹山峽入寒陂一出雄嵐峯左經洞泉觀西平龍義)
(而來三水交會於縣城東北名三港口又西歷珠山下至新陂與延橋水合又西經臨川縣界金雞)
(城入旴水按此別是一水非金谿之三港水也)南湖(在臨川縣西南二里一名南塘相傳)
(南唐親藩李景達守郡時創延廣數百畝府城三面環河惟西南為山麓浚湖於此受東南諸源之)
(水霖雨不溢暵旱有瀦宋天聖中郡守朱正辭表為放生池置斗門以均蓄洩今湮廢)龍潭
(在崇仁縣凡四羅山湖山芙蓉山華蓋山皆有)梅仙潭(在樂安縣南五十里)黃金瀨
(在崇仁縣東二十里下有潭深莫可測)龍西漈(在崇仁縣西南兩山聳峙中通一渠遠接)
(相山泉隨石瀉下注為龍潭可濟歲旱)虎頭洲(在臨川縣北三十里東接龍步灣)墨
龍池(在府學大成殿前池中韓子蒼雜記忽時水黑有物出鳴似蜥蜴謂之墨龍此物每見士)
(之試於有司者得人必多率以此為驗)靈運池(在臨川縣東四十里距靈谷山二里許池)
(在山巔謝靈運為臨川内史日遊於此)化龍池(在崇仁縣治北明統志宋樂史家池池旁)
(有巨蟒鱗甲爪距如金一日風雨大作化龍而去史登科正此日以是得名)雙龍池(在樂)
(安縣南七十里)鏡香池(在樂安縣治西舊有蓮池久漸湮廢宋淳熙十二年邑令趙善恭芟)
(穢疎塞建清樂亭於其上取李白荷花鏡裏香句名池)温泉(在臨川縣西三十二里寰宇記)
(廣六十步疾者浴之多愈)玉香泉(在金谿縣東四十里其泉甘香)五星泉(在金谿縣)
(南十里一名靈泉自石眼噴出纍纍如撒珠)黃蜂泉(在金谿縣西三十里井寬不盈畝而)
(泉脈多於蜂房灌田約百頃)三龍井(在金谿縣東五十里)仙人井(在樂安縣平湖)
(岡上水可引以灌田)
︹古蹟︺臨汝故城(在臨川縣西後漢永元八年分南城縣置屬豫章郡隋改曰臨川唐寳應)
(中徙今治舊唐書地理志後漢置臨汝縣吳置臨川郡歷南朝不改隋平陳改臨川郡為撫州仍改)
(臨汝為臨川郡州郡所理皆此縣曹學佺名勝志汝水西臨水東有平陸曰赤岡古州治也上有古)
(城唐寶應中大守王圓始自赤岡移治於連礬小溪之西陲宋家坤翁修城記臨汝者謂治在臨汝)
(中相傳赤岡乃其故址郡乘言王圓徙西陲中和末危全諷又徙今治非也全諷特因圓之舊加築)
(而無所徙縣志赤岡在今城西五里城西寺之西南)西豐故城(在臨川縣西南寰宇記吳)
(太平二年以臨汝縣為郡於郡南更置西平縣晉改西豐隋開皇九年併入臨川縣志西豐故城在)
(縣西南五十里今呼為遊城)定川故城(在臨川縣北寰宇記梁大通二年分臨川縣境)
(置定川縣隋開皇九年併入臨川縣志定川城一名母城在今縣北雷坊)宜黃故城(在今)
(宜黃縣東三國吳置宋書州郡志臨川郡領宜黃縣吳立寰宇記梁大同二年立宜黃縣於宜黃水)
(側以水為名隋開皇九年廢入崇仁乾德六年李煜割崇仁縣之仙桂崇賢待賢三鄉復立宜黃縣)
(九域志開寶三年以宜黃場升為縣縣志縣初置於水東或言水西形勢尤佳邑人胥仕隆因捐其)
(故宅為縣即黃填鎮也又於舊治建故縣廟以鎮之今水東百花洲有小廟名故縣蓋其遺址按)
(宜黃本吳置而寰宇記言梁立云隋開皇九年省而隋志不載多與史書不同又寰宇記言乾德六)
(年置縣而九域志作開寶三年當是乾德中置場開寶中置縣也)樂安故城(在今樂安)
(縣北舊名古塘本崇仁地宋紹興十九年割崇仁之大授樂安忠義三鄉永豐之雲蓋一鄉創縣後)
(還雲蓋鄉隸永豐縣志縣初置於古塘在今縣北後徙詹墟本嚴城市宋景祐進士詹鎬為崇仁簿)
(家於此故名詹墟)巴山舊城(在崇仁縣西南梁普通三年分新建縣置巴山縣大同二)
(年兼置巴山郡太平元年分江州之巴山臨川安城豫章四郡置高州陳天嘉四年州廢光大初郡)
(廢隋開皇九年縣廢入崇仁隋書地理志崇仁縣梁置巴山郡領大豐新安巴山新建興平豐城西)
(寕七縣平陳郡縣並廢以置縣焉寰宇記廢巴山縣在崇仁縣西南三十一里以巴山為名)東
鄉舊城(在今東鄉縣南長林山下明宣德中守臣以臨川東界去縣遼遠議建縣於長林不)
(果至正德八年始析臨川之長夀移風遵化延夀安寕崇德六鄉金谿之延偪鄉餘干之習泰鄉安)
(仁之雲錦鄉進賢之崇信鄉置東鄉縣兵備副使胡永清以長林非要地徙於孝岡即今治也)新
建廢縣(在崇仁縣西南三國吳置屬臨川郡晉宋齊因之梁改屬巴山郡隋平陳廢入崇仁)
(寰宇記在縣西南九十五里)安浦廢縣(在樂安縣西南三國吳置屬臨川郡晉宋齊因)
(之隋省寰宇記在崇仁縣西南二百六十里吳太平二年置以安浦村為名隋開皇九年併入崇仁)
(縣志在今縣西南六十里)西寕舊縣(在崇仁縣南三國吳置以西寕水為名屬臨川郡晉)
(因之後廢梁大同二年復置屬巴山郡隋平陳廢入崇仁寰宇記在縣南六十三里)工塘城
(在臨川縣東南四十里府志梁末周迪起兵臨川築城於工塘今堙)述陂城(在臨川縣西十)
(五里府志唐武德五年刺史周法猛築述陂置陂上山田百餘畝為永久修陂之費今與小港華家)
(徐陂相連並列為五陂)上城下城(在崇仁縣東二城相距五里許平岡迤邐上城有墟)
(市不詳所始)洛城(在金谿縣西十里梁末周迪起兵臨川時所築也又有上城下城在縣東)
(南七十里相傳亦迪所築)珊城(在金谿縣西南四十里相傳南唐後主時所築今有珊城渡)
神運城(在樂安縣南八十里明統志相傳唐羅僕射領兵逐寇至此夜有神助其築城遺迹)
(尚存)銀監(在金谿縣治内寰宇記在宜黃縣東南一百二十里本臨川之上幕鎮其山岡出銀)
(礦唐朝嘗為銀監基址猶存至周顯德五年析臨川近鎮一鄉併取饒州餘干白馬一鄉立金谿場)
(置鑪以烹銀礦文獻通考宋淳化五年升金谿場為縣按宋史地理志作開寶五年升縣誤)王
義之故宅(在臨川縣東南臨川記義之嘗為臨川内史置宅於郡城東高改名曰新城旁)
(臨迴溪特據層阜其地爽塏山川如畫寰宇記在臨川縣東南三里舊井及墨池猶存每重九日郡)
(守從事多遊於此因立亭曰茱萸隋開皇十二年於此置九仙觀尋又為寺並廢)王安石
故宅(在臨川縣治東後以為祠)繙經臺(在臨川縣東南唐顔真卿記撫州城東南四里)
(為繙經臺宋謝康樂於此繙譯涅槃經寰宇記在臨川縣北四里唐大歷四年於臺北立寶應寺)
擬峴臺(在臨川縣東鹽步嶺宋嘉祐二年知撫州裴材建曾鞏有記)魏夫人壇
(在臨川縣寰宇記在臨川縣西北六里二百步夫人名華存任城人晉司徒舒之女少讀老莊年二)
(十四父母抑而嫁之歸太保掾劉文文卒夫人避俗江南遂止臨川西立壇修道成帝咸和九年化)
(形而去壇南有九曲池唐睿宗使葉法善祭醮仍於壇西置洞靈觀顔真卿撰碑詳其事)見山
閣(在府治宋通判施邈建王安石有記)御書閣(有二一在崇仁縣南宋李劉建以藏宋理)
(宗御筆一在宜黃縣學亦宋建)瀛洲亭(在府治西金柅園西景物為一州之冠)玉茗
亭(在府治宋時建明統志亭下有花名玉茗如山茶而色白黃心綠萼人以比楊州之瓊花宋元)
(名人多賦詠之)青雲亭(在臨川縣學後青雲峯上明統志宋嘉祐末邑令謝卿材宴是亭有)
(登亭先得會青雲之句遂名)南阜亭(在崇仁縣南二里元虞集嘗作樂府一曲)飲歸
亭(在金谿縣治宋曾鞏有記)碧澗亭(在金谿縣后車里元里人何茂甫建吳澄有詩)忠
孝堂(在府治宋守張滉建繪晉太傅王祥唐刺史顔真卿像祀焉)逸老堂(在樂安縣)
(南六十里元吳澄有詩)思軒(在通判治北宋曾鞏有記)三山小隱(在崇仁縣南十)
(五里名勝志宋尚書何異建山莊三曰浮石曰巖石曰玲瓏合而名之曰三山小隱)玉田(在崇)
(仁縣南三十里玉田觀相傳蕭子雲種玉處)樂民義莊(在宜黃縣西四十里宋時樂史)
(黃縣東二十里本朝乾隆三十二年由止馬市移駐於此又有上勝巡司今廢)招攜鎮
巡司(在樂安縣南明初置龍義巡司本朝乾隆三十年移駐於此又南平巡司在縣西北明)
(宣德十年置尋廢又望仙巡司在縣南亦明初置今裁)航步鎮(在臨川縣南五十里明洪)
(武初置稅課局於此今裁)許灣鎮(在金谿縣西六十里本朝乾隆三十二年移縣丞駐此)
白玕鎮(在東鄉縣東四十五里路出安仁之中道舊置巡司今廢又古熂巡司在縣西北十)
(里横山巡司在縣東北十五里俱明初置屬臨川縣分縣後並廢)平塘鎮(在東鄕縣西四)
(十里元置稅課局於此明正德五年廢今為平塘鋪)華山營(在樂安縣南又麻嶺營在縣北)
(皆明崇禎初置今廢)湖平砦(在宜黃縣東四十里又龍漈砦在縣南九十里)羊羅砦
(在樂安縣東十里五峯巍然其中三峯平坦有巖可居又王橋砦在縣東南五十里)曾由砦
(在樂安縣南十五里宋時置巡司於此又烏麻砦在縣南六十里烏麻嚴上巖高五里有泉可飲千)
(人)同湖砦(在樂安縣南八十里縣志湖平龍嶺南山洪源麻塘五砦相連相近又有雲峯)
(寨跨永豐縣界)招攜砦(在樂安縣南宋紹興三年郡守黃炳置以禦寇兼置巡司明崇禎初)
(亦置招攜砦於水東洲上)摇籃砦(在樂安縣西北七十里高五里可容千人)嚴陀砦
(在樂安縣東北六十里與懷仁關相近)東館市(在臨川縣南六十里元置稅課局於此明)
(初又置公館後俱廢)棠隂市(在宜黃縣東二十里有楓林螺阜桃屏三峯如削有大溪曰查)
(浦有泉下流曰湕溪)孔家驛(在臨川縣東本朝康熙十六年裁又有遞軍所亦置孔家渡)
(今裁)清源驛(在臨川縣北六十里東北接饒州府安仁縣界輿程記清源驛北六十里為謝)
(家埠又四十里為柘林又三十里為八字腦又六十里即康山也又清遠驛在縣北六十里宋置久)
(廢)江陽驛(在崇仁縣治東又羅山驛在縣南豐安驛在縣東六十里梅檀驛在縣西南六)
(十里三山驛在縣西一百里皆久廢)石門驛(在金谿縣西四十里水驛也上通旴江下連臨)
(汝明王守仁建久廢)
︹津梁︺文昌橋(在臨川縣東門外跨旴水宋嘉泰中建本朝康熙三年修十五年重修)吕
橋(在臨川縣南四十里明統志因吕洞賓經此故名)黃塘橋(在臨川縣西北連礬水口)
孝義橋(在臨川縣北五里)飛仙橋(在崇仁縣東二里)黃洲橋(在崇仁縣)
(治東南為郡西往來之通道宋嘉祐中建浮梁名平政橋後易曰巨濟淳祐中改創石橋長數十丈)
(咸淳間文天祥改今名)化蘢橋(在崇仁縣治北)郭石陂橋(在金谿縣南十五里)
(為撫信孔道)后車橋(在金谿縣南四十里亦屬孔道)夀安橋(在金谿縣西五十里)
貫虹橋(在宜黃縣東門外明萬歷中知縣馮舜臣建自為記)馬停橋(在宜黃縣南崇)
(賢鄉跨馬停溪水其水自雷坊小麓斜入黃水)迎恩橋(在宜黃縣北鳳山前元吳澄有記)
鼇溪橋(在樂安縣西南)石橋(在樂安縣西四十里其石高䂬如橋橋側有動石可運轉)
石磯橋(在樂安縣三十八都於石上鑿槽引水灌田千餘畝)金鼇橋(在樂安縣城嚮)
(治門外為合邑通衢本朝乾隆三十八年建)太平橋(在東鄉縣南門外)九子橋
(在東鄉縣東南長林宋建)麻溪橋(在東鄉縣南十五里道通金谿)延橋(在東鄉縣西南)
(三十里接臨川縣界宋建)石頭渡(在臨川縣東南二十里汝水所經東岸有蝦蟆石)吳
家渡(在臨川縣北二里旴水所經臨川縣界官渡凡七曰瑶湖曰黃塘曰雲山曰梅洲曰永豐)
(曰辜家而吳家渡尤為要津)清江渡(在金谿縣出紙處)黃獅渡(在金谿縣南四)
(十里)石門渡(在金谿縣西四十里旴水與清江合流經此為四達之衢又梁安渡亦在縣西)
(皆接臨川縣界)
︹隄堰︺文昌堰(在臨川縣東旴水之滸)千金陂(在臨川縣東南省志汝水自旴來逹)
(於瑶湖斜直孔家渡地平土疎唐時初決一口其後支港横溢正道湮淤上元中守臣建華陂以遏)
(支流大歷中刺史顔真卿繼築名土塍陂貞元中刺史戴叔倫繼築名冷泉陂咸通九年刺史李渤)
(鑿冷泉故基凡九百七十餘丈又於其上横截汝水置千金陂南北百二十五丈自此水復故道西)
(過南塘橋口匯連礬之流東西四鄕之間灌田各數千頃宋嘉祐四年謝卿才知臨川修築千金等)
(九陂熙寕中知縣事謝泂又修之紹興中郡民王姓者獨修之嘉熙中州守趙師郡別鑿一渠引水)
(至擬峴臺下功未竟淳祐十一年州守葉夢得築陂長三百丈浚渠廣二十丈自元及明陂復大决)
(萬歷中知府古之賢甃石隄鑄鐵犀而為之銘本朝康熙二十七年修)博陂(在臨川縣西南)
(五十里跨崇仁縣界引宜黃水灌田六十三頃有竒)清塘(在臨川縣北七十里曾氏世居環羣)
(山而匯衆水灌溉甚廣)
︹陵墓︺︹南北朝︺︹陳︺黃法氍墓(在崇仁縣西南巴山)︹唐︺羅隱墓(在樂安縣)
(南羅家潭)︹宋︺晏殊墓(在臨川縣北沙河)聶昌墓(在臨川縣招賢鄉雷公嶺)吳
沆墓(在崇仁縣茶山沆隱居環溪卒葬此)羅點墓(在崇仁縣蛇坑)何異墓(在崇)
(仁縣東南浮石山莊)樂史墓(在崇仁縣西南官山東林)陸九淵墓(在金谿縣東延)
(福鄉)鄒極墓(在宜黃縣北王田寺後)陸九齡墓(在東鄉縣萬石塘)東吳
先生墓(在東鄉縣新田村改稱吳儀墓)陸九韶墓(在東鄉縣東南螺首山南麓)
︹元︺揭徯斯墓(在臨州縣富城鄉)吳澄墓(在崇仁縣東神頓坑)虞集墓
(在崇仁縣南門官路旁初葬澤源後徙此)虞磐墓(在崇仁縣禮賢鄉)︹明︺吳與弼
墓(在崇仁縣羅源岡)羅玘墓(在金谿縣南頂山)譚綸墓(在宜黃縣南十五里)
(崇賢鄉)董裕墓(在樂安縣招攜鹿源)五傑墓(在樂安縣明崇禎五年汀韶流寇入)
(樂安有義士陳球六張俊五陳香四唐大老羅興華五人陷陣死之邑人哀而合葬之號五傑墓巡)
(撫解學龍為文祭之)
大清一統志
撫州府(二)
︹祠廟︺顔魯公祠(在府治祀唐顔真卿宋曾鞏張栻皆有記)謝康樂祠(在府治祀)
(宋謝靈運)朱文公祠(在府學)三陸先生祠(在府學西淳祐中州守葉夢得)
(建祀陸九齡九韶九淵又有祠在金谿縣學右)三賢祠(在臨川縣學宋建祀縣令劉彌正黃)
(幹主簿京鏜)黃文肅公祠(在臨川縣學左祀宋縣令黃幹)曾文定祠(在臨)
(川縣南三里祀宋曾鞏元虞集記)五賢祠(在臨川縣南三里明建祀宋陸九淵元吳澄明)
(吳與弼陳九川吳悌本朝康熙十年移建於府學後)樂巴祠(在崇仁縣巴山)吳文
正公祠(在崇仁縣迎恩橋左明宏治中建祀元吳澄)吳康齋祠(在崇仁縣昭清)
(觀故址明嘉靖中建賜額崇儒)虞邵菴祠(在崇仁縣南門外明建祀元虞集)忠勇
祠(在崇仁縣治南六十五里祀宋令蘇絾)烈孝祠(在樂安縣城南隅明進士詹崇妻潘)
(氏子詹迪以陷賊赴井死正德中敕建祀之)七烈祠(在東鄉縣祀明正德初死節陳忠妻)
(周氏等七人)博陂廟(在府城西南五十里明統志昔游茂洪仕唐為南豐令道經其地教)
(民鑿渠引水以灌田鄉人德之遂祀焉)黃司空廟(在崇仁縣七都祀黃法氍)二孝
女廟(在金谿縣東二里祀唐葛祐二女)
︹寺觀︺天安萬夀寺(在府治東五代時楊英建)寶應寺(在府治南有謝靈運繙經)
(臺唐顔真卿白居易俱有記今為縣學)北景德寺(在府治東北宋曾鞏王安石於此題)
(名謝逸有記)廣夀寺(在臨川縣城東隅古永安寺後改今名規制宏敞為一郡冠)明
水寺(在臨川縣西三十里唐建有石雙立號石門關夾道多古松開池種蓮號十里松風九曲)
(蓮池)東林寺(在崇仁縣北宋建即樂史讀書之所)翠雲寺(在金谿縣南四里唐建宋)
(王安石陸九韶皆有題詠)疎山寺(在金谿縣西北五十里唐何仙舟隱此中和中始建寺中)
(有白雲閣一覽亭)寶積寺(在宜黃縣北三十里本名荷玉觀唐僧本寂駐錫處宋改今名)
白土寺(在宜黃縣北待賢鄉隋建唐為普慧慈應禪師道場)祿源寺(在樂安縣北宋)
(建)祥符觀(在臨川縣城東隅擬峴臺側隋創南唐昇元中甘露降於仙壇松上因改甘露)
(觀宋大中祥符中重建更今名)明真觀(在臨川縣南三十里隋建有唐顔真卿銘)洞靈
觀(在臨川縣西六里有魏夫人壇唐睿宗命道士葉法善醮於壇西建此觀奉之)梅仙觀
(在臨川縣東北六十里相傳漢梅福寓此宋白玉蟾有詩)昭清觀(在崇仁縣東三里晉王郭)
(嘗遊處元吳澄有記)妙常觀(在宜黃縣南九十里漢李洞仙修煉飛舉之地有煉丹井朝斗)
(壇望仙峯又有龍池能出雲雨宋宣和中賜額)招仙觀(在樂安縣南門外宋建)
︹名宦︺︹晉︺王羲之(臨沂人為臨川内史)︹南北朝︺︹宋︺荀伯子(潁川潁陰人臨)
(川内史在郡作臨川記六卷)謝靈運(陳郡陽夏人文帝時臨川内史)︹齊︺何昌寓
(廬江灊人永明初臨川内史歷郡清白士君子多稱之)︹梁︺到洽(彭城武原人天監中臨川)
(内史在郡稱職)殷鈞(陳郡長平人天監中臨川内史閉閣卧治而百姓化其德刦盜皆奔出境)
(嘗擒劫帥不加拷掠但和顏誚責劫帥稽顙乞改過即命遣之後遂為善人)蕭子雲(蘭陵)
(人大通中為臨川内史在郡以和理稱民吏悦之)︹陳︺駱牙(吳興臨安人世宗時以平周迪)
(功遷冠軍將軍臨川内史)︹隋︺張奫(清和人高祖時為撫州刺史有能名)︹唐︺周法猛
(武德中撫州刺史建述陂引渠溉田二百餘頃)顔真卿(京兆萬年人大歷中撫州刺史修塍)
(築陂以溉民田民甚便之)杜佑(京兆萬年人大歷中撫州刺史)戴叔倫(潤州金壇人德)
(宗時撫州刺史民歲爭灌溉為作均水法俗便利之耕餉歲廣獄無繫囚詔書褒美)︹宋︺和㠓
(開封浚儀人雍熙初知崇仁縣江南轉運楊緘以其才幹奏)王彬(光州固始人淳化中知撫)
(州州民李甲饒英恃財武斷鄉曲縣莫能治彬按治甲索其家得所藏兵械又得服器有龍鳳餙坐)
(大逆棄市并按英嘗強取人孥配嶺南州里肅然)周執羔(信州弋陽人宣和初調宜黃丞)
(時四境俶擾潰卒相挺為變令大恐不知所為執羔諭以禍福皆斂乎聽命既又誅其黨執首謀者)
(斬以徇邑人德之)謝諤(新喻人紹興中樂安多盜監司檄諤攝尉條二十策大約使其徒相)
(糾而以信賞隨之盜果解散金渝盟諸軍往來境上選行縣事有治辦聲)劉汝翼(紹興中為)
(撫州守餉兵不匱及勸誘賑糶流離轉一官)張孝祥(歷陽烏江人紹興中知撫州年未三)
(十蒞事精確老於州縣者所不能及)林大中(婺州永康人淳熙中知金谿縣郡督輸賦急太)
(中請寬其期不聽納誥敕投劾而歸)趙善譽(宗室子淳熙中知臨川縣縣嘗豫借民賦善譽)
(按籍徵催以時辦集遂罷豫借)黃幹(福州閩縣人寕宗時知臨川縣歲旱勸糶捕蝗極其力)
范應鈴(豐城人寕宗時知崇仁縣始至明約束信期會正紀綱曉諭吏民使知所趨避然後)
(罷鄉吏之需供校版籍之欺蔽夙興冠裳聽訟發摘如神真德秀表其堂曰對越)羅必元
(隆興進賢人嘉定中調崇仁丞復攝司法郡士曾極題金陵行宫龍屏忤丞相史彌遠謫道州解吏)
(窘極甚必元釋其縛使之善達)劉應龍(高安人理宗時知崇仁縣淮西失守江西諸州有殘)
(破者縣佐貳聞變先遁應龍固守不去)劉子薦(吉州安福人寶慶中為撫州司錄有愬王)
(應亨毆死荷擔黃九者獄成矣子薦疑而駁之俄烈風迅雷闢獄戶裂吏楔殺人者實孔目馮汝能)
(也獄遂白事聞頒諭天下之為理官者)趙時煥(宗室子淳祐中知撫州時馬步旗軍甚悍)
(時煥節制之迄去無敢譁者增置貢院修復文昌堰寶祐二年復以朝奉大夫來提舉常平以臨川)
(新增山税病民奏減其半)徐霖(衢州西安人淳祐中知撫州祠先賢寬租賦賑饑民誅悍將一)
(月而政舉化行以言去士民遮道不能行)黃震(慈谿人咸淳八年撫州饑起震知州事單車疾)
(馳至則大書閉糴者籍強糴者斬揭於市米價日損轉運司下州糴米七萬石震曰民生蹶矣豈宜)
(重困以設官田三莊所入應之修復朱子祠樹晏元獻里門復風雷祀勸民種麥禁競渡焚三百餘)
(艘用其丁鐵創軍營五百間)黃申(井研人德祐中樂安縣丞廉謹有治聲元兵拔撫州索降)
(狀樂安令率其僚聯署以上申獨抗不往令遣人強輿致之申陽死令無如之何翼日遁去隱已山)
(以終)︹元︺楊景行(吉安太和州人延祐中撫州路總管府推官發奸摘伏郡無冤獄金谿縣)
(民陶甲厚積而兇險嘗屢誣陷其縣長吏罷去之由是官吏不敢詰治景行至以法痛繩之徙五百)
(里外豪僧雲住發人冢墓取財物事覺官吏受賄緩其獄景行即按之治之如法豪猾斂迹良民獲)
(安)秦起宗(廣平深水人文宗時撫州路總管至官有司供張甚盛亟使歸之宜黃樂安常)
(租外帶耕没官田田薄賦重倍於正數起宗請於行省以時估折價民始不病)︹明︺王昇(龍溪)
(人宣德初擇廷臣二十五人為郡守昇以大理寺正出知撫州府以政績著在郡九載部民乞留增)
(秩還任)王宇(祥符人景泰初知撫州府為政簡靜而鋤強遏奸凛不可犯一境大治)李
祥(天順中知崇仁縣常俸外一毫無取於民修造不擾賑濟有方)周瑛(莆田人成化中知撫)
(州府以文事飭吏治尤勵風節安靜不擾)李鳳(崑山人正德中金谿典史宸濠反東鄉賊起鳳)
(奮勇率民兵禦賊死之)蔡元偉(晉江人嘉靖中爲府同知署樂安縣事流賊數千焚掠鄰)
(邑樂安故無城元偉急簡丁壯據險設守賊聞不敢犯時獄舍久傾會天暑疫作元偉欲新其獄乃)
(縱囚歸家獄成囚俱自至後署崇仁縣事亦無城賊宇至元偉勒兵出戰斬馘數十賊懼引去)陸
大受(武進人萬歷中知撫州府剛正不阿下吏皆憚之以前在大理持梃擊一案追論去官)
︹本朝︺孫世藎(興縣人順治初知崇仁縣大盜羅漢七聚衆萬餘前令將剿之謀洩遇害世藎)
(至佯怯請降誘其魁密計事設飲而誅之明日率鄉勇搗其巢餘黨悉遁)汪基遠(黃岡人順)
(治中知東鄉縣值土寇攻城親督兵出戰死之贈僉事)汪士奇(黃岡人順治丁亥進士知)
(東鄉縣甲寅寇亂縣與閩接壤士奇團練鄉勇保障孤城城外閩兵四掠男婦被執者數千士奇冒)
(險設機罄歸所掠)
︹人物︺︹南北朝︺︹陳︺周敷(臨川人膽力勁果輕財重士侯景之亂梁王侯避難流寓皆往)
(依之武帝受禪王琳據有上流余孝頃與琳黨共圍周迪敷助迪擒孝頃等王琳平授豫章太守天)
(嘉二年周迪反從吳明徹攻破之遷南豫州刺吏迪收餘衆襲東興文帝遣都督章昭逹征迪敷從)
(軍至定川縣迪紿敷求還朝欲立盟敷許之方登壇爲迪所害)黃法氍(巴山人勁捷有膽力)
(步行日三百里距躍三丈侯景之亂太守賀詡下江州法氍兼知郡事武帝入援建業命周文育屯)
(於西昌法氍遣兵助文有侯景黨于慶來襲新淦敗之太平元年割四郡置高州以法氍爲刺史鎮)
(巴山周迪及又與吳明徹討平迪於工塘廢帝北伐以法氍爲都督大破齊軍以功封義陽郡公卒)
(贈司空)︹宋︺樂史(宜黃人太宗時上書言事擢著作佐郎知陵州召爲三館編修累官至職)
(方員外郎雍熙三年獻所著書四百餘卷悉藏之秘府又有太平寰宇記二百卷及巳所著仙洞集)
(百卷子黃目咸平中上章言邊事累官給事中有集五十卷又撰學海搜奇錄聖朝郡國志)晏
殊(臨川人景德初張知白安撫江西以神童薦之帝召與進士並試廷中殊援筆立成命直史館)
(遷左庶子帝每訪以事已答奏輒并稿封上帝重其慎密章獻皇后權聽政宰相欲獨見奏事殊建)
(言羣臣奏事太后垂簾聽之皆母得見議遂定知應天府延范仲淹教授生徒天下興學自殊始遷)
(刑部尚書兼御史中丞陜西方用兵請罷内臣監軍又請出宫中長物助邊費進同中書門下平章)
(事殊平居好賢范仲淹孔道輔皆出其門及為相仲淹與韓琦富弼皆進用性剛簡奉養清儉文章)
(贍麗尤工詩有集二百四十卷及刪次梁陳以後名臣述作為集選一百卷)侯叔獻(宜黃)
(人少卓犖有大志慶歷進士調開封府雍邱尉屢獲巨盜當遷秩叔獻曰教人求賞非所欲也歷官)
(至都水監遷兵部員外郎均有異績以勤感疾卒於揚州之光山寺年五十四神宗聞之輟朝一日)
(賻其家)王安石(臨川人少好讀書一過目終身不忘屬文動筆如飛見者昏服其精妙櫂)
(進士上第議論高奇能以博辯濟其說果於自用慨然有矯世變俗之志神宗時累拜觀文殿大學)
(士封荆國公著有臨川集)王安禮(安石弟神宗時以崇文院校書遷直集賢院出知潤州湖)
(州召為開封府判官訪以天下事帝甚嚮納彗星見上䟽言大臣乘權射利足以干陰陽而召星變)
(帝嘉歎進翰林院學士知開封府事至立斷未三月囚繫皆空太史言民墓多迫京城不利國嗣詔)
(悉改卜無慮數十萬計安禮諫而罷元豐中拜尚書左丞加資政殿學士)王安國(安禮弟幼)
(敏悟未嘗從學而文詞天成熙寕初韓絳薦其才行召試賜及第除西京國子教授官滿賜對神宗)
(問安石秉政外論謂何對曰恨知人不明聚斂太急爾神宗默然不悦授崇文院校書改秘閣校理)
(屢以新法力諫安石深惡吕惠卿之奸惠卿銜之因鄭俠事陷安國坐奪官)鄒極(宜黃人治)
(平進士歷官有政績元祐初除提點江南西路刑獄適廣東妖賊岑操反圍新州經略張昇卿遣童)
(政郭昭昇討之政等沿途殺人百姓訴冤朝廷使傅變體察變變亂事情於是蘇軾王覿吕陶相繼)
(論奏詔極於處州置院按罪政伏誅昭昇決配沙門島其不畏強禦如此年四十九遂致仕紹聖初)
(復徵不起所著有宜川文集三十卷)鄧考甫(臨川人第進士累官奉議郎提點開封府界河)
(渠坐事去官元符末詔求直言考甫時年八十一上言熙寕而下奸臣疊起欺世誤國蔡京嫉之謂)
(為謗訕宗廟削籍所論述有卜世大寶龜伊周素藴義命雜著太平策要)謝逸(臨川人博學工)
(詩文所著有溪堂集二十卷從弟邁亦能詩時稱二謝)汪革(臨川人紹興中進士分教長沙)
(吕希哲見之以比黃憲茅容蔡京當國革曰吾異時不願附奸臣傳也不就常謂人常嚼得菜根則)
(百事可做著有青溪類稿論語直解淳熙中祠於學弟莘亦以文名於時)聶昌(臨川人大觀進)
(士累官同知樞密院進陳捍敵之策帝壯之金人再議和詔昌報聘昌泣曰臣本欲為國戰守議和)
(非臣志也行至絳州絳人不奉詔遂見殺贈觀文殿大學士諡忠愍)王棣(安石族孫大觀中為)
(顯謨閣待制知開封府金人寇澶淵城陷遇害)崔縱(臨川人政和進士累官承議郎二帝北行)
(將遣使通問縱毅然請行授試工部尚書比至以大義責金人請還二帝金人怒徙之窮荒縱不少)
(屈竟握節以死)吳沆(崇仁人幼孤事母孝博通經史政和中與弟澥獻書於朝不用隱環溪著)
(易論語發微老子解環溪集郡縣學皆祠之)歐陽澈(崇仁人靖康初應制條弊政陳安邊)
(禦敵十策復采朝廷闕失政令乖違爲保邦御俗之方去蠧國殘民之賊者十事巳復論列十事爲)
(三巨軸廐卒辭不能舉州將爲選力士荷之以行會金人大入澈聞徒步走行在高宗即住伏闕上)
(封事極詆大臣遂見殺所著飄然集六卷會稽胡衍刻之豐城范應鈴爲立祠學中)鄧雱(金谿)
(人建炎之亂郡檄雱爲都統領以同邑傅安潛副之楊次山軍叛遣王世雄攻郡與戰城南斬首千)
(餘桂中立掠饒州雱援剿奏捷苗傳攻建昌聞雱至宵遁楊惟中亂雱慷慨受命俘之又敗王九二)
(於貴溪平李端仁於宜黃繫潘達於仙巖謝枋得爲作忠義社傳)李浩(臨川人早有文稱紹)
(興中進士歷太常主簿自秦檜用事塞言路浩與王十朋等相繼言事聞者興起權吏部郎中水災)
(詔條時政闕失浩指論近臣反覆數千言除大理卿請以兩淮廢地條盡屯營為恢復根本權吏部)
(侍郎時政府怙寵竊柄浩入謀嗾去之浩天資質直言切時弊立朝慨然以時事為巳任)晏敦
復(殊之曾孫學於程伊川第進士紹興初歷官權吏部侍郎請謁不行銓綜平允除給事中居省)
(兩月論駁凡二十四事金遣使來秦檜力贊屈巳之說敦復同張燾上疏爭之檜使論曰能曲從兩)
(府地旦夕可至敦復曰吾薑桂之性到老愈辣請勿言卒不能屈)吳曾(崇仁人高宗時獻所)
(著書累官吏部郎中後知嚴州致仕著有君臣論負暄策毛詩辨疑左傳發揮新唐書糾繆得閒文)
(集待試詞學及千一策南征北伐編年南北事類能改齋漫錄幾二百卷悉收入秘府)何異
(崇仁人紹興中進士歷監察御史遷右正言光宗愆於定省異屢疏諫不報匄外授湖南轉運判官)
(以太常卿召權禮部侍郎忤韓侂胄出知䕫州異以䕫民土狹食少立循環通濟倉嘉定元年召為)
(刑部侍郎上封事言多方稱提不如縮造楮幣阜通商米不如寬關市之征異有詩名所著月湖詩)
(集行世)陸九齡(金谿人父賀以學行為里人所宗秦檜當國無道程氏學者九齡獨尊其)
(說從父兄講學悉通陰陽星歷五行卜筮之說乾道中為興國軍教授會茶寇剽廬陵舊有義社以)
(備寇衆請以九齡主之郡倚為重興國俗儉嗇而鮮知學九齡勸綏引翼士類興起治家有法鄉人)
(化之與弟九淵相為師友學者號二陸)陸九韶(九齡弟其學淵粹居山中晝之言行夜必)
(書之累世義居最長者為家長一家聽命焉子弟分任家事九韶以訓誡之詞為韻語晨興家長率)
(衆子弟謁先祠擊鼓誦其詞使列聽之所著有梭山文集家制州郡圖)陸九淵(九齡弟生)
(三四歲問其父天地何所窮際父笑而不答遂深思至忘寢食乾道中進士以薦除國子正慨然有)
(感於復讐之義因輪對遂陳五論帝稱善還鄉學者輻輳稱象山先生光宗即位知荆門軍丞相周)
(必大稱荆門之政為躬行之效嘗與朱子會鵝湖論辯多不合及朱子守南康九淵訪之與至白鹿)
(洞為講君子喻義章聽者泣下朱子以為切中學者之病)劉迂(宜黃人隱居不仕文章敏贍自)
(直言出知漳州為義冢三作龍江書院奏罷無名錢五千緡稹性至孝真德秀登從班舉稹自代没)
(為銘其墓著有異齋集諸經有講義集解又輯先賢奏議曰玉府曰藥山弟和開禧中知德興有惠)
(政著有蟾塘文集)陸持之(九淵子七歲能為文九淵授徒象山學者數百人有未達持之)
(為敷繹之韓侂胄將用兵持之憂時不懌著書十篇名戇說豫章建東湖書院連帥以書幣強起持)
(之長之理宗即位差幹辦浙西安撫司以疾請致仕著有易提網諸經雜說)徐圓老(宜黃)
(人紹定進士淳祐初仕秘書少監兼國史編修實錄院檢討致任還鄉復徵不起學者稱為高齋先)
(生)陳元桂(撫州人淳祐中進士累官知臨江軍元兵至臨江元桂力疾登城坐北門督戰)
(矢石如雨吏卒勸之避不從師至瞠目叱罵遂死之贈寶章閣待制立廟北門諡正節)吳泳
(崇仁人景定中鄉舉德祐元年元兵至不屈遇害)吳名揚(金谿人咸淳七年進士德祐元)
(年文天祥起兵贛州率諸郡豪傑踴躍赴義積錢粟備軍需意氣感激傾動一時辟禮兵架閣空坑)
(之敗以部曲歸里遂不復出)楊掞(臨川人少能詞賦參淮閫杜杲幕治法征謀多咨於掞安)
(豐被兵掞以奇策解圍制置使孟珙辟於幕常用其策呼爲小子房後登第以戰功升三官)何
時(樂安人知興國縣文天祥起兵辟署帥府機宜吉州下時脱身歸鄉里天祥開府南劍時起兵)
(趨興國接引聚兵復崇仁縣未幾元軍奄至兵敗削髮爲僧竄迹嶺南賣卜自給自號聖白道人)
李天勇(臨川人從謝枋得學爲人尚節義德祐初元將武良弼攻饒州枋得檄天勇援之統)
(壯士兼行與良弼大戰於樂湖坪衆寡不敵同張孝忠死之)危復之(臨川人博覽羣書尤)
(邃於易元初累以幣徵之不起隱於紫霞山從學者衆及卒門人私諡貞白先生)︹元︺吳澄
(崇仁人生五歲日誦千餘言既長於經傳皆通用力聖賢之學元明善嘗問澄奥義歎曰與吳先生)
(言如探淵海至大初爲國子監司業遷翰林院學士泰定元年開經筵澄爲講官修英宗實錄命總)
(其事實錄成即移疾詔加資善大夫澄答問亹亹以斯文自任四方之士負笈來學不下千數百人)
(暇即著書於易書春秋禮記各有纂言作學基學統二篇校定皇極經世書又校正老莊太元經樂)
(律八陣圖及郭璞葬書所居草屋程鉅夫題曰草廬故稱草廬先生)虞集(崇仁人仁宗時授翰)
(林待制兼國史院編修帝常歎曰儒者皆用矣惟虞伯生未顯擢耳英宗朝累官奎章閣學士纂修)
(經世大典集宏才博識一時大典冊咸出其手有所述作必以帝王之道從容諷切承顧問及古今)
(政治得失尤委曲盡言學既該博而究極本源研精討微心解神契早歲與弟槃同闢書室左書陶)
(淵明詩曰陶庵右書邵堯夫詩曰邵庵故世稱邵庵先生所著有道園學古集弟槃累官湘鄉州判)
(官治巫黨之亂人皆驚伏詩書春秋皆有論著而春秋尤善爲人方正雖集亦嚴憚之)何中
(樂安人少穎拔以古學自任家有藏書萬卷手自校讐程鉅夫元明善姚燧王搆吳澄揭徯斯皆推)
(服之至順二年行有平章全約爾珠聘爲龍興郡學師著有易類象二卷書傳補遺十卷通鑑綱目)
(測海三卷知非堂藳十七卷全約爾珠舊作全岳柱今改正)孫轍(臨川人其先金陵人幼孤)
(母蔡教之知警策自樹立比長學行純篤問業者日盛與人言一以孝弟忠信為本辭氣温和聞者)
(莫不感悟部使者長吏以下造焉接之以禮言不及官府江西行省特以遺逸舉轍一人吳澄序其)
(集曰所謂仁義之人其言藹如其見稱許如此)吳定翁(臨川人清修文雅與孫轍齊名而最)
(善為詩方伯牧守部使者辟薦相望終身不為動嘗曰士無求用於世推求無愧於人世以為名言)
吳當(澄之孫精通經史百家澄殁從澄遊者悉就當卒業至正中歷國子助教豫修宋遼金三)
(史累遷翰林直學士江南兵起特授江西廉訪使招捕諸郡當由浙入閩至建昌界招安孫塔擒殄)
(李三進攻南豐渠兇鄭天瑞遁走鄭原自刎與黃昭夾攻撫州復崇仁宜黃建撫悉定陳友諒陷江)
(西隱吉水之谷坪著有周禮纂言及學言稾)吳裕(金谿人至正進士授吉安路永新州同知)
(壬辰兵變糾鄕人防禦有法以書抵憲使韓準戒其無論首馘功以恣妄殺準納其言父母殁後隱)
(居不仕葺茅為屋數日始一舉炊常誦太白詩自勵曰夷齊是何人獨守西山餓)黃紹(臨川)
(人博學有操守至正中爲靖安縣尹壬辰兵變戢鄉兵爲守禦計屢挫賊鋒糧盡爲賊所圍正冠危)
(坐大罵而死)黃&KR1168;(金谿人博學明經善屬文尤長於詩至正中歷官國史院編修京城破&KR1168;)
(嘆曰吾以儒致身累蒙國恩今縱無我戮何面目見天下士乎遂赴井死)姜碩(樂安人累官禮)
(部員外郎至正中奉詔自海道入楚招安陳友諒至邵武遇偽指揮康宗碩諭以禍福賊怒碩大罵)
(之爲所害贈禮部侍郎諡忠烈)︹明︺熊鼎(臨川人元末舉於鄉長龍溪書院陳友諒屢脅之不)
(應洪武改元以鼎爲浙江按察司僉事台温自方氏竊據偽官悍將二百人横甚鼎盡遷之江淮間)
(尋改山東奏罷不職有司數十軰多爾濟巴勒率部落内附改鼎岐寕衛經歴既至知寇偽降密疏)
(論之帝遣中使趙成召鼎寇果叛鼎責以大義罵之遂與成俱被殺帝聞悼惜立祠致祭多爾濟)
(巴勒舊作朵兒尺班今改正)吳伯宗(金谿人父儀博極羣書尤精春秋學者稱東吳先生)
(伯宗洪武初廷對第一授禮部員外郎與修大明日歷胡惟庸用事伯宗性剛直惟庸銜之中傷以)
(事謫居鳳陽上書論時政因言惟庸專恣不法不宜獨任詞甚剴切帝召還歷翰林典籍帝製十題)
(命賦援筆立就詞旨峻潔帝稱才子後進武英殿大學士所著有南宫使交成均玉堂四集)涂
幾(宜黃人文辭高雅性高抗不與時輩俯仰元末避兵臨川之竹山洪武初嘗擬進時事策會有)
(疾卒所著有東遊集涂子類藳祀鄉賢)喻德昭(臨川人洪武初父以無田徒鳳陽德昭方)
(六歲俾所親育之年十四詣鳳陽求父母不得遂絶酒肉間關十年得父於漢中屯所而母已殁乃)
(扶父歸及卒廬墓殁於墓旁)黃清(宜黃人洪武中以歲貢廷試太祖以其風儀魁偉宣近陛)
(與言大悦尋擢御史多所獻贊藍玉謀不軌株連至萬六千人清上言波及者衆願從罪疑欽恤之)
(意上怒趣誅之後三日覽清疏赦諸坐者詔恤其家)吕文質(宜黃人少穎異博綜羣書永樂)
(進士選庶吉士改吏科給事中以端方鯁介忤權貴調磁州判卒於官所著有玉溪文集)王英
(金谿人永樂中選庶吉士掌機密文字輿修太祖實錄扈帝北征問以方略英曰天威親征彼必遠)
(遁願勿窮追仁宗即位歷右春坊大學士乞歸省宣宗立還朝時海内晏安天子推意文章每欲談)
(論文藝禮接優渥正統初擢南京禮部尚書英端凝持重歷任四朝朝廷大制作多出其手卒諡文)
(忠所著有泉波集)董子莊(樂安人好學敦行成祖時由茂名知縣召修永樂大典擢國子)
(司業嚴重善教遷趙府長史王多行不義子莊隨事規諫不為苟容)聶大年(臨川人博學善)
(詩古文宣德末薦授仁和訓導母卒歸葬哀感行路里人列其母子賢行上之詔旌其門後薦入翰)
(林)單宇(臨川人正統進士除嵊縣知縣服除待銓適英宗北狩宇憤中官監軍諸將不得進)
(止疏請盡罷之以重將權景帝不納宇好學有文名三為縣咸以慈惠聞所著有菊坡叢話)吳
與弼(崇仁人年十九見伊洛淵源錄慨然嚮慕遂罷舉子業盡讀四子五經洛閩諸書不下樓)
(者數年中歲家益貧四方來學者約巳分少飲食教誨不倦天順元年遣行人賜璽書徵赴闕授左)
(諭德召見文華殿以疾辭不許留兩月稱疾篤放還所著日錄自言平生所得胡居仁陳獻章皆出)
(其門世稱康齋先生)胡九韶(崇仁人少從吳與弼學刻苦自勵動循規矩與弼器之諸生從)
(遊者恒令先見九韶及與弼卒門人多轉師之)吳昊(臨川人精於歷象成化中為監正每天象)
(有異必直書以奏又言元授時歷起至元辛巳今已二百一十年與歲行差三度餘矣及今不改恐)
(漸疏謬詔下禮部議如其說鑄為新儀經緯皆與天合正德初進太常寺卿)江珏(金谿人宏)
(治進士歷刑部員外郎武宗南巡首倡十三司連名疏諫上怒罰跪午門三日廷杖革職世宗即位)
(首詔褒之)陳九川(臨川人正德進士授太常博士武宗南巡與舒芬夏良勝萬潮連疏諫止)
(午門荷校五日杖五十除名世宗即位起為主客司郎中正貢獻名物節犒賞費數萬羣小隂中之)
(下詔獄謫戍遇赦復官致仕後周流講學名山卒祀學宫所著有明水先生集)劉最(崇仁人正)
(德進士除禮科給事中世宗議定策功大行封拜最疏止之中官崔文以禱祠事誘帝最極言其非)
(出為廣德州判尋逮獄謫戍邵武後赦還)黃直(金谿人遊太學諫武宗南巡嘉靖中登進士疏)
(陳勤治保躬四事授漳州推官疏請豫建太子繫錦衣獄後帝感悟釋之編修楊名以劾權貴被逮)
(直抗疏救之并劾邵元節等左道惑民帝怒廷杖謫戍明年赦免學者稱卓峯先生)吳悌(金谿)
(人嘉靖進士歷樂安宣城知縣擢御史視鹽兩淮按河南皆有聲嚴嵩擅政引疾家居垂二十年嵩)
(敗起官累遷至南京大理卿與吳嶽胡松毛愷稱南都四君子隆慶初就遷刑部侍郎卒悌學宗守)
(仁而清修果介反躬自得為多萬歷中贈禮部尚書諡文莊子仁度萬歷進士為中書舍人抗疏爭)
(三王並封歷撫山西砥廉隅與魏允貞齊名天啓時累擢工部左侍郎以忤魏忠賢致仕)黃鉦
(宜黃人嘉靖進士司河南汝寕理以讞決無所徇擢南比部主事忤權貴左遷高郵州同歷任泰州)
(轉山東濱州平賦緩徵發粟招逋深濠峻城簡兵衛民人以擬渤海龔遂尋遷寕國府謝職歸入高)
(才山治攝生術一夕沐浴而卒所著有應山集法律管見元風問難等書)譚綸(宜黃人嘉靖進)
(士歷台州知府屢破倭進海道副使所向有功加參政會憂去以薦起復將浙兵討平饒平賊林朝)
(曦擢右僉都御史巡撫福建與戚繼光大破倭賊境内悉定歷撫陜西四川總督兩廣朝廷倚以辦)
(賊遇警輙調隆慶中進兵部左侍郎總督薊遼保定邊備大飭以功進兵部尚書卒贈太子太保諡)
(襄敏綸終始兵事垂三十年嘗戰酣刃血漬腕累沃乃脱與繼光共事齊名稱譚戚)舒化(臨川)
(人嘉靖進士授衡州府推官隆慶初遷刑科給事中時帝任宦官旨多從中下又令厰衛密察部院)
(政事化疏陳其害事竟寢忤高拱出為陜西參政致仕萬歷初拜刑部尚書用法平允卒贈太子少)
(保諡莊僖)陳文燧(臨川人嘉靖進士授御史首疏正諸臣從事條陳時宜十二疏巡大同糾)
(代藩横肆并疏互市誤國計移巡雲南督撫籍征儂妄殺報功者甚衆復株連無辜文燧悉平反之)
(設義塚收葬幾四十萬滇獄囚四百人奉旨決處止決四人不稱旨外謫歷參政拂衣歸)周孔
教(臨川人萬歷進士為御史倭寇朝鮮朝議封之孔教上言倭情不封固變封亦變惟有守朝鮮)
(為上策朝鮮失則遼陽危遼陽危則京師震矣後皆如其言歷右僉都御史巡撫應天時蘇州大饑)
(孔教極力賑之民感其惠)徐良傅(臨川人嘉靖戊戌進士為武進令有廉聲擢吏科給事中)
(榆林總鎮張珩求入為戶部尚書以張經代之良傅疏言秋冬虜方大舉珩當留鎮不得請代宰相)
(夏言有所風不受銜之遂以論前選郎高簡事斥為民卒酉太白食月方家居為書告大吏備非常)
(不聽秋程鄉漳泉賊大至連破三縣都御史胡松卒用良傅策檄民豪鄭翦蜚以奇計平之良傅為)
(文效班固韓愈及門多俊彥臨川湯顯祖尤著)湯顯祖(臨川人少善屬文萬歷初張居正聞)
(顯祖及沈懋學名命諸子延致之顯祖謝弗往懋學遂與居正子嗣修偕及第顯祖至十一年始成)
(進士授南京太常博士遷禮部主事十八年以星變責言官欺蔽顯祖上疏謂陛下威福之柄潛為)
(輔臣所竊故言官向背之情亦為默移前十年之政張居正剛而多欲羣私人囂然壞之後十年之)
(政申時行柔而多欲羣私人靡然壞之乞戒諭輔臣省愆悔過帝怒謫徐聞典史稍遷遂昌知縣上)
(計京師奪官家居二十年卒著有玉茗堂集)吳道南(崇仁人萬歷中進士及第授編修歷)
(禮部侍郎攝部事遇事有執明達政體數以災異進讜言請追諡建文朝忠臣朝鮮貢使歸詩市火)
(藥執不予土魯番貢玉請勿納累遷刑部尚書兼東閣大學士慎密有守不為詭隨後以典試事為)
(言官所攻力求去卒贈少保諡文恪著有日講錄巴山草曙谷集及奏議語錄諸書)謝廷讚
(金谿人父相為安東知縣多善政廷讚舉萬歷進士未授官即極論礦税之害旋授刑部主事疏陳)
(簡輔臣選臺省撤礦税速冊立信詔令諸事跪伏文華門候命帝怒斥為民天啓中贈尚寶卿著有)
(玉馬軒步邱草綠屋遊霞繼亭等集兄廷諒舉進士為南京刑部主事嘗劾閣臣李廷機王錫爵沈)
(一貫等官終順慶知府著有清輝館帶櫑編起東草縫掖集)徐澄(崇仁人家貧稱貸以養父)
(母嘗曰債可償親年不可待也及遭喪廬墓有白雀白烏之異)詹爾達(樂安人萬歷進士為)
(湖南兵備剿武陵藍山之寇平四川藺酋遷大名道平鄒滕間白蓮妖盜擢光祿卿以劾魏璫閒住)
(崇禎初以兵部侍郎起用辭終養不起)朱欽相(臨川人萬歷進士擢吏科給事中熹宗時)
(侯震暘論客氏欽相抗疏繼之帝怒放歸後復官巡撫福建討賊楊六蔡三鍾六等有功旋以忤魏)
(忠賢除名)鄧來鸞(宜黃人萬歷進士歷官皆有政績銓南京刑部主事進階本部郎會蜀寇)
(熾荆楚震動部議武昌非來鸞不能鎮守至郡興利除害百姓安堵以勞瘁疾作乞致仕)邱兆
麟(臨川人萬歷進士授御史時遼事方急經略募川貴土兵為援兆麟上言援兵有三患俄而土)
(司果叛以不用兆麟之言為悔熹宗初行内操兆麟切諫以為分外營之職掌授中貴以兵柄害不)
(可言崇禎初為河南巡撫去大猾數十人諸政畢飭尤盡心獄事閱冊二千一百八十有奇所列矜)
(疑開釋至二百二十有奇著有樂餘圍水暄亭玉書庭集六十餘卷)吳之仁(臨川人萬歷進)
(士授御史魏忠賢有兄雙樓恣雎於市之仁縛而笞之京師肅然巡邊彈總兵王威等不少徇忠賢)
(矯詔勒閒住崇禎初累遷湖廣布政聞自成陷京師不食死兄之甲督學浙江試士兼詔誥詩賦英)
(俊彙征文風一變)傅朝佑(臨川人幼有孝行師事鄒元標天啓進士崇禎初授兵科給事)
(中疏劾首輔周延儒忤旨切責遷工科疏陳當務十二事後又疏論温體仁六大罪帝怒除名下吏)
(按治踰月體仁亦罷中官杜勲令朝佑請罪從中助之復職朝佑不從十一年國事益棘乃從獄中)
(上疏語過激廷杖六十卒所著有英巨集)詹爾選(樂安人崇禎進士擢御史大學士錢士升)
(以爭李璡請括富戶疏被責乞休去爾選疏爭之帝震怒召見武英殿詰之聲色俱厲廷臣在旁皆)
(震懾而爾選詞氣不撓諸大臣力救乃削籍歸福王時起故官未上羣小用事憚爾選鯁直令𥙷外)
(僚遂不出)湯開遠(顯祖子崇禎五年由舉人為河南推官帝惡廷臣玩愒持法過嚴開遠上)
(疏極諫河南流賊大熾開遠監左良玉軍躬擐甲胄屢致克捷帝以天下用兵意頗重武督撫失事)
(多逮繫而大將率姑息開遠復上疏極論帝大怒削籍解京訊治左良玉偕將士七十餘人合奏乞)
(留巡按金光辰亦備列其功狀乃命戴罪辦賊討平舞陽大盜楊四等擢按察僉事時賊大擾江北)
(開遠數有功廵按史可法薦其治行卓異進秩副使十三年與總兵黃得功等大破革裏眼諸賊以)
(勞瘁卒於官贈太僕少卿)艾南英(東鄉人與同郡章世純羅萬藻陳際泰以興起斯文為任)
(世稱章羅陳艾天啓四年舉於鄉考官檢討丁乾學給事中郝士膏發策詆魏忠賢南英對策亦有)
(譏刺語忠賢怒削考官籍停南英三科崇禎初詔許會試卒不第而文日有名唐王時授御史卒有)
(天傭子集)章世純(臨川人天啓舉人凡天文律歷五行禽遁陰陽星卜之言一見皆能剖其)
(淵微摘其疪謬授翰林孔目條上兵事極言禁旅邊鎮及召募客兵之弊出為柳州知府聞京師變)
(悲憤而卒所著有治平要略章子留書章柳州集)羅萬藻(臨川人天啓中舉於鄉崇禎時)
(倪元璐以賢良方正薦不赴授上杭知縣練鄉兵招撫劇盜一方以安所著有小千圍集)陳際
泰(臨川人家貧不能從師自力於學為文敏甚一日可二三十首經史百家無不淹貫崇禎中進)
(士官行人所著有四書正義五經讀太乙山房稿)揭重熙(臨川人崇禎中以五經中鄉會)
(試時稱異才授福寕知州福王時遷吏部王事後隨永明王招土兵聚保兵敗被執殉節本朝乾)
(隆四十一年賜諡忠烈)曾亨應(臨川人父棟福建布政使亨應崇禎進士歷文選司)
(主事南都覆命弟和應奉父入閩巳隨永寕王招士兵收復建昌大兵至執之並執其子筠筠受)
(刑先死釋亨應屢諭之降不答被戮和應既奉父入閩閩地失避之肇慶又失乃拜辭其父投井死)
(先是棟弟栻爲蒲圻知縣死難栻兄益爲貴州僉事亦死難人稱曾氏五節本朝乾隆四十一年)
(賜亨應栻俱諡烈愍益諡節愍)陳其赤(崇仁人崇禎進士歷西安知府有吏能遷)
(兵備副使轄成都獻賊陷城其赤投百花潭死家人同死者四十九人)李大覺(金谿人崇)
(禎末由鄉舉知穀城兼署襄陽獻賊破城繫印於肘縊死堂上同邑人黎民安爲遊擊率所部力戰)
(矢盡被執抗罵而死本朝乾隆四十一年賜大覺諡節愍民安諡烈愍)徐應芳
(臨川人崇禎末爲臨清判官大兵破城死之本朝乾隆四十一年入祀忠義祠)王士和
(金谿人崇禎中舉於鄉南都既覆入閩爲延平知府俄警報疊至士和曰吾雖一月郡守當與城存)
(亡正衣冠閉戶投繯死本朝乾隆四十一年賜諡節愍)徐日泰(金谿人崇禎末)
(以鄉舉為偃師知縣李自成陷城日泰大罵不屈為賊臠割迄死罵不絶聲本朝乾隆四十一年)
(賜諡烈愍)
︹本朝︺江琳(金谿諸生順治五年金聲桓叛瀘寇乘機搆亂所至焚掠琳母俱被執琳傾資求活)
(母力竭未厭遂殺琳琳女七歲見父死以石擊賊中額賊怒並殺之)張朝國(金谿人順治中)
(知松溪縣時兵燹後民多散處井邑一空朝國招集流亡咸歸復業後鄖西兵起遇害)李來
泰(臨川人順治進士授工部主事出督江南學政飭學政十二事一時公明稱最尋督蘇松常鎮)
(漕儲兼巡視漕河嚴汰陋規申明官兑之法以博學宏詞徵授翰林侍講所著有蓮葊集)游東
昇(臨川人順治進士聞母變兼程歸以未視含殮為恨哀毁遂不起性介特復好赴人緩急里人)
(陷冤獄將鬻妻以賂吏立為表白其事)張應勝(臨川人康熙中知廣西北流縣孫延齡叛)
(應勝調集鄉勇守禦守備常某開西門出降應勝出南門督戰為賊所害)劉嘉猷(金谿人康)
(熙中知侯官縣耿精忠叛力拒偽命被害事聞贈僉事)蘇汝霖(金谿人順治壬辰進)
(士由金華府同知致仕歸家康熙十四年十月為賊朱統錩所得不從被殺乾隆二十九年入祀昭)
(忠祠)李紱(臨川人博學能文康熙戊子以五經舉鄉試第一己丑成進士由翰林歷官巡撫廣)
(西直隸總督遷工部侍郎尋以奉使黔粤清理土司事落職乾隆元年起詹事府詹事終内閣學士)
(所著有穆堂初稿穆堂續稿)原良(樂安人少工制舉業已而篤志聖賢之學研精覃思每窮)
(一理或有未融常至達旦不寐嘗謂慎獨二字正微危分界人禽關頭提撕省察用力數十年年八)
(十餘猶孜孜好學所著有三山存業十編步蒍草二十四卷桑稠彙紀三卷詩集六卷)藍千
秋(宜黃人雍正三年以詔舉充明史館纂修乾隆元年任盛京戶部員外郎謝職歸里)
(行李蕭然鑿池築室顔曰東塘曰吾老於此中矣所著有戶部集二十八卷)黃宫球(宜黃)
(人行孝著聞乾隆二年旌)管愷(臨川人順治進士官編修品行端凝文思淵博簡居詞苑)
(奉職無愆入祀鄉賢祠)吳天璧(臨川人康熙進士知房山縣潔巳愛民痛革陋規設義學)
(擇師分教而月課之自是文風一振卒於官房人斂資送之歸里入祀鄉賢祠)
︹流寓︺︹三國︺︹吳︺丁奉(廬江安豐人孫皓時為大司馬有毁之者皓徙奉家於臨川)︹晉︺
郭翻(武昌人家於臨川不交世事惟以釣獵為娱居貧無業欲墾荒田先立表題經年無主然)
(後乃作稻將熟有認之者悉推與之士庶咸敬貴焉咸康末歸武昌省墳墓庾翼躬往造翻船中欲)
(強起之竟不能屈)︹宋︺韓駒(井鹽人紹興五年卒於撫州)許忻(襄邑人高宗時乞外)
(補謫居撫州)張澂(舒州人官尚書右丞建炎南渡後寓居臨川著有淡岩文集)︹元︺虞
汲(蜀人仕宋為黃岡尉宋亡僑居崇仁與吳澄為友澄稱其文清而醇後以翰林院編修致仕妻)
(楊氏宋國子祭酒楊文仲女通語孟春秋生二子集槃人謂其學多成於母云)︹明︺陳迪(宣城)
(人祖宥賢明初從征有功調撫州百戶因家焉迪為郡學教授以薦除編修建文初累官至禮部尚)
(書太子少保文皇即位迪抗聲不屈與子鳳山丹山等六人磔於市蒼頭侯來保拾其遺骸歸葬妻)
(管氏縊死本朝乾隆四十一年賜諡忠烈鳳山等入祀忠義祠)
︹列女︺︹唐︺蕭孝女(父歷為撫州長史女年十六父母俱卒與女弟皆毁貌載二喪歸貧不能)
(給舟直至宣州戰馬山舟人委柩去蕭結廬水濱與婢穿土而葬朝夕哀臨有馴烏縞兔&KR0818;芝之瑞)
(喪滿不釋衰人高其行或請婚女曰有能為我致二柩葬故里者請許之高安尉楊舍為載二喪歸)
(葬畢蕭乃釋服適楊氏)葛氏二女(寶歷中金谿尚未立縣常設場冶金父葛祐為吏以)
(課不給繫獄二女憤之赴爐而死事聞父得釋冶場亦罷)︹宋︺王令妻吳氏(臨川人江)
(寕錄事參軍吳賁女年二十四歸令不一年令卒有遺腹女兄欲嫁之號泣弗許歸老母家田桑以)
(事兄嫂荆布者三十二年後在黃池陂獨居歲率農夫千餘人修治隄堰利及一方人咸禀教令子)
(弟有不率者攜檟楚求治之詔賜栗帛以夀終)徐氏女(崇仁人建炎初王世雄叛犯崇仁徐)
(年甫筓有容色賊得之抗聲罵曰身可死不可辱賊怒剜剔臠割罵不絶口而死)晏氏女
(臨川人相國殊曾孫女父孝廣為揚州尉建炎中北兵南下城破孝廣殉難女年十五有美色統帥)
(欲娶之女延頸求死被殺)涂端友妻陳氏(臨川人紹興中盜至驅入黃山寺逼之不)
(從幽之屋壁族黨齎金帛贖歸女曰貞女不出閨閣今被驅至此何面目登涂氏堂罵賊而死)王
生妻梁氏(臨川人于歸僅數月會元兵至與夫俱被掠軍帥欲汚之紿曰夫在不忍為也)
(帥以金帛與其夫遣之并與一矢以却後兵婦度去遠罵賊死)楊某妻李氏(樂安人德)
(祐中元兵至李避於郊為賊所獲逼之且懼以死李抗罵曰吾豈以死為懼哉遂遇害)︹元︺曾
氏二女(金谿人進士曾周南之妹與女也寇至驅使行及澗水二女偕溺而死)張孟
敬妻黃氏(名安貞樂安人孟敬統兵剿寇屢敗欲自殺安貞曰君義不屈我豈受汚以辱)
(父母及君耶請先殺我孟敬刃之乃自殺)吳泰發妻黃氏(名嗣真金谿黃以權女性)
(莊靜好學泰發客死三衢迎其喪為文以祭其詞悲悽激烈時年二十七親教二子大德中郡上其)
(事於朝下所司旌其門復其家)周九成妻鄧氏(崇仁人至元中盜起徙居郡城城陷)
(奔匿草中被執欲辱之罵賊被殺)葛繹妻鄧氏(名貞定金谿人二十而寡至正中鄉)
(寇至鄧竄林間逢盜欲汚之鄧罵曰我儒家婦宜急殺遂被害)陳介妻程氏(名瓊金谿)
(人鄞縣刑部尚書程徐女王正中京城破與母金氏俱赴井死)曾氏三女(樂安人父希仁)
(女俱未嫁至正中寇至三女同請於母萬曰時事至此度不能免苟或失身上負父母何以為人願)
(自裁母許之母女四人俱縊死)詹氏女(名端貞樂安人年十五許聘陳回未幾回死詹截髮)
(垢面以自誓父母潛通媒妁遂自縊死)楊氏女(崇仁人至正中賊入其家引索縛之祖母)
(吳與賊爭賊揮刃傷其右臂隣族爭以金帛贖之女哭曰祖母以我故受傷我縱生天地間何益乃)
(再適遂自縊死)龔敳妻許氏(金谿人敳家貧客蜀三十年舅姑垂老許孝事之姑廢視)
(又手足痺許躬進飲食背負以行舅姑俱八十五而終竭力營葬許七十三而卒)鄒春妻
王氏(名喜玉金谿人年二十餘夫亡歷三載里有謀聘者王聞之乃閉戶沐浴更衣自縊死)
羅沐八妻李氏(崇仁人生一子沐八行商覆舟死訃至日夕悲泣撫子至三歲曰吾)
(可托矣遂付孤於舅姑投井死)羅夢先妻周氏(崇仁人歸羅二載夫卒葬畢以家事)
(白於舅姑閉門自縊)邱咨疇妻熊氏(樂安人夫亡無子舅姑且殁哭曰妾不幸至此)
(尚何用生為乃自縊以殉正統中同臨川聶同文妻胡氏旌表)胥氏李氏(俱臨川人胥許)
(字超氏子李乃胥廷儉妻胥之嫂也姑嫂俱年十七正德中東鄉盗起二女走避羣盜追之至舍旁)
(湖畔相攜投湖而死)黃立夫妻詹氏(樂安人正德中流寇犯邑執詹與其子去行至)
(杏村井乃紿賊求水密謂其子曰記母在此井遂投之賊退收其尸面如生時同縣傅愈銘妻易氏)
(詹崇妻潘氏俱以罵賊遇害)劉氏女(名錦娘樂安劉希仁女許聘陳澗澗病卒錦娘欲歸)
(臨母謂未嫁不可往即密服毒死)陳忠妻周氏(東鄉人正德中知縣龍誥督兵捕盜)
(忠率族人為之助賊遂攻其族族衆悉力捍禦賊焚其室力不能格周謂忠曰事急矣宜為生計勿)
(以我為累乃悉釵環金貲與忠促其急走忠遂潰圍出賊見周欲執之周大罵投於沼嫂王氏揭氏)
(弟婦張氏饒氏王氏姪女金玉俱溺水死正德中奉詔旌表曰七烈)李貫五妻張氏
(東鄉人家甚貧悉賣奩裝以養舅姑正德中盜起夫婦被執張紿賊放夫還備金來贖賊信之度夫)
(遠去遂大罵被殺同縣聶宗實妻胡氏妾王氏梁伯一妻晏氏梁元五妻周氏吳欽賢妻曾氏歐蓋)
(十妻陳氏王白二妻何氏王白九妻李氏全式二妻陳氏全式三妻萬氏俱遇賊不辱死)曾氏
女(名婁英樂安人許字張宏鐸未嫁聞姑及夫病遂告歸養姑姑甫卒夫亦病篤竭力奉侍半載)
(夫亡遂自縊)戴氏女(名新喜樂安人許字曾氏子未歸夫死戴自縊以殉父母救甦後聞)
(議改適竟自盡又楊光斗妻曾氏年二十七夫病革先自經張洪振妻李氏歸張兩月夫卒自經)
吳蓋八妻李氏(名秀宜黃人嘉靖中夫死於寇李被擄忿罵卧地齧舌噀血賊面死)
(於亂刃鄉人為建祠同縣吳蓋七妻李氏李發二妻袁氏俱被寇執不辱死)陳氏女(名殊)
(秀崇仁陳叔利女嘉靖中流賊破邑殊秀被執投陂中死時年十八又劉胄監侍婢陳雪梅亦為寇)
(執投水死)黃庭實妻陳氏(臨川人事姑至孝姑卒於京扶柩南歸陳屢哭絶夢其姑)
(曰玉河吾與汝相遇也及天津登舟問夫水名夫對以玉河陳即赴河死天津萬艘無不哀之為立)
(孝婦祠)王霈妻邱氏(臨川人早寡無子守節舅欲嫁之邱自縊事聞旌表)吳邁
妻周氏(金谿人歸吳數年而邁卒守節事舅姑以孝聞後以兵亂投沼死)何璇妻
李氏(東鄉人璇客死父廹之嫁遂以簪入耳内手自拳之至没復拔出血濺如注姑學呼家人)
(救則已死矣同縣鄒士興妻楊氏早寡伯氏欲奪其志即削髮刺睛守節以終)劉逵妻管
氏(臨川人閩兵至管被執詈罵寸傷而亡子年十三并殉逵痛婦子俱亡不踰月亦卒)郭由
謙妻聶氏(樂安人流寇掠縣聶被執欲汚之乘間投井死)廖文鑑妻李氏
(宜黃人少寡撫孤守節夀百有二歲)王朝佑妻袁氏(東鄉人早寡守節夀百有四歲)
︹本朝︺劉亮妻艾氏(臨川人年十六適劉舉家避兵亮送母管先行中途被掠管投井死)
(亮被驅至南昌遇害舅數日亦亡氏喪葬如禮為夫立後植節無他後有與亮同時被掠者冒為亮)
(歸族人莫辨其偽氏叱家人縛送官窮治之年八十餘卒)李應第妻黃氏(臨川人夫)
(亡守節撫孤孝養舅姑喪葬盡禮皆出十指所辦年七十有二卒)羅璟妻陳氏(臨川)
(人璟遇虎驚仆家人棭之歸數日而死陳出百金招善獵者索虎殺之柩前祭其夫苦節自守年八)
(十有三卒)陳元良妻游氏(崇仁人年二十二夫殁勤紡績孝養孀姑食不給己枵腹)
(彌日既而子克成立進肥甘屏不御惟勖以勤儉無忘兩世孀居而巳)陳其諤妻王
氏(金谿人年十二隨母避亂鹹塘兵將及自投藕池水淺不没手握汚泥為坎深透藕根始死)
唐國祚妻范氏(臨川人夫亡守節同縣李元佐妻許氏晁子宣妻李氏花紹生妻舒)
(氏方善予妻程氏李大貴妻傅氏李宗詔妻徐氏陳元順妻舒氏傅舟資妻韓氏陳洪祚妻楊氏吳)
(子爵妻羅氏李炌妻丁氏李熊妻饒氏單秩生妻郭氏陳洪範妻胥氏熊少堂妻黃氏眺作牧妻周)
(氏晁作仁妻鄒氏眺北燕妻李氏夏尚文妻鄒氏葉喜生妻周氏張越凡妻楊氏周嗣茂妻陳氏支)
(于璠妻李氏馮映辰妻孔氏余豐萬妻張氏管學漢妻游氏馮崧妻李氏梅子奇妻吳氏羅秉祚妻)
(游氏丁登瀛妻江氏吳錫侯妻羅氏鄒大楊妻吕氏黃曾矩妻曾氏江紫雲妻韓氏江道智妻陳氏)
(李秀妻曾氏汪敘謨妻鄭氏周秀一妻許氏李學洵妻黎氏王載元妻李氏李敬義妻晁氏黃國英)
(妻章氏熊景瞻妻馮氏羅興彦妻詹氏婁書升妻鄧氏熊學輸妻陳氏龔克輝妻汪氏熊雲表妻徐)
(氏徐良璧妻艾氏鄧席珇妻劉氏許衛贍妻吳氏陳孔彬妻易氏許應峴妻吳氏傅振宇妻何氏傅)
(集宇妻劉氏朱允璜妻李氏張允年妻龔氏李承宗妻熊氏馮樹聲妻高氏余崇妻陳氏周邦接妻)
(許氏饒衛臣妻汪氏華鏞妻陳氏胡大謨妻上官氏黃勝魁妻魏氏烈婦魏星友妻饒氏劉勝隴妻)
(陳氏鄒成祖妻車氏朱錫三妻饒氏貞女游氏鄭孚中未婚妻全氏李氏黃氏王朝奇未婚妻黃氏)
(均乾隆年間旌)饒成德妻劉氏(崇仁人夫亡守節同縣方冊妻劉氏李本立妻)
(徐氏劉自佳妻許氏黃爾居妻劉氏楊兆焯妻袁氏楊文昭妻王氏陳洪道妻劉氏劉成瀾妻鄧氏)
(劉章妻黃氏陳瑛圻妻游氏陳敏達妻黃氏方良臣妻張氏鄧維周妻游氏陳邦綸妻羅氏李元鎮)
(妻陳氏方棟妻鄧氏黎梓材妻聶氏陳邦襲妻彭氏余文禮妻袁氏方時傑妻劉氏陳兆麟妻游氏)
(李公覆妻汪氏陳兆鶴妻吳氏陳嘉謨妻李氏劉我任妻戴氏楊如鳳妻方氏楊冠妻劉氏黃志寵)
(妻陳氏陳歸龍妻黃氏鄧天祥妻馮氏陳萬欽妻袁氏張之璪妻黃氏謝淮妻黃氏張錫妻鄒氏周)
(繼顔妻劉氏周綉妻劉氏袁廷佐妻劉氏周詩妻章氏阮庭澄妻饒氏陳孟震妻曾氏甘學前妻何)
(氏甘學志妻何氏章志二妻許氏吳升行妻余氏全秉彝妻鄧氏李不瑕妻黎氏謝栻妻羅氏劉天)
(考妻曹氏袁兆梧妻余氏余淇九妻鄧氏元思齊妻甘氏周福德妻李氏楊承松妻周氏陳秉鑰妻)
(黃氏黎淑才妻包氏許貴保妻吳氏陳彦縉妻謝氏烈婦黃文人妻羅氏吳維嶽妻陳氏陳恩德妻)
(楊氏均乾隆年間旌)陶洪元妻蔡氏(金谿人夫亡守節同縣唐介期妻吳氏官)
(燕期妻方氏傅惟五妻周氏周惟安妻陳氏周勵次妻蘇氏邱宗文妻傅氏謝聖若妻徐氏何乃瀾)
(妻黃氏胡可正妻戴氏黃克舉妻鄭氏李仲英妻周氏王陞妻李氏鄒聲顯妻吳氏李映辰妻劉氏)
(黃瓊佩妻張氏吳郎五妻李氏李熙春妻周氏王啟元妻周氏王先甲妻吳氏馮啟秀妻敖氏唐孫)
(藻妻周氏唐士麟妻王氏吳方三妻龔氏鄧燧登妻王氏周元育妻劉氏周天被妻胡氏劉琦甫妻)
(楊氏李能妻吳氏蔡叔宣妻王氏陳琢瑕妻鄧氏全輔伯妻余氏李雲章妻黃氏饒士旦妻吳氏龔)
(忠泰妻吳氏鄭汝蘭妻鄧氏朱君瑞妻吳氏王卓卿妻吳氏黃士騰妻許氏李士麟妻周氏周孟祥)
(妻吳氏周伯謙妻吳氏黃應雷妻龔氏黃國才妻余氏車念之妻吳氏孔興京妻陳氏張文彦妻饒)
(氏蕭珩妻馮氏鄒世綱妻蕭氏曾應斗妻謝氏戴來臨妻武氏謝丹書妻蔡氏王景義妻鄔氏王國)
(安妻陳氏王國勲妻蘇氏陸民表妻王氏車仲仁妻李氏蔡熙俊妻王氏丁成萬妻車氏黃亦宫妻)
(劉氏鄭應元妻吳氏舉人王騮繼妻石氏烈婦王平章妻許氏貞女許氏江燦德未婚妻蔣氏均乾)
(隆年間旌)洪成六妻應氏(宜黃人夫亡守節同縣張東白妻羅氏李大昇妻杜)
(氏洪君球妻鄒氏黃賢宗妻歐陽氏黃濤妻鄒氏應文浩妻歐陽氏吳良謨妻應氏吳雲客妻湯氏)
(余受妻曾氏吳啟象妻楊氏吳啟鵬妻羅氏白文定妻曹氏應天坦妻鄒氏鄒標妻吳氏歐陽逢詔)
(妻鄒氏黃友蘭妻盧氏歐陽時鳴妻徐氏李尚義妻鄒氏曹以珈妻陳氏符其仁妻鄒氏陳時震妻)
(涂氏吳從先妻鄧氏譚國泰妻劉氏洪文岳妻應氏歐陽子福妻洪氏應乾佐妻羅氏徐新眺妻陳)
(氏歐陽可喜妻鄒氏歐陽可容妻鄒氏李大用妻鄭氏劉又明妻吳氏鄒明通妻李氏熊丙遠妻鄒)
(氏陳宏任妻周氏施士彦妻胥氏葉文廣妻鄒氏陳廷迪妻李氏李時乘妻劉氏許啟盛妻黃氏應)
(桃妻鄒氏許逢元妻黃氏鄒人鏞妻黃氏黃之紀妻胥氏符其義妻鄧氏鄒振紱妻劉氏歐陽燦妻)
(黃氏許天球妻羅氏席仲瀾妻張氏李文杜妻傅氏鄧集新妻胡氏黃雲彩妾鄭氏韓錫爵妻周氏)
(鄒文度妻羅氏黃覽妻傅氏歐陽大正妻吳氏鄒文逵妻吳氏吳龍圖妻周氏黃援妻吳氏劉克賀)
(妻鄒氏周式福妻胡氏陳儀型妻黃氏艾冒鑑妻洪氏應樹妻歐陽氏吳際遇妻李氏應文瀚妻韓)
(氏吳際運妻李氏黃志學妻傅氏譚天錫妻曾氏邱尚貞妻鄧氏席登妻李氏黃江露妻廖氏黃輝)
(星妻鄒氏劉永祿妻鄧氏廖世維妻馮氏周元彩妻鄭氏應克峻妻黃氏張麟仕妻余氏鄒觀蓮妻)
(李氏甯秀鳳妻李氏黃昌蕃妻鄒氏廖世組妻湯氏張長庚妻鄧氏李大奇妻劉氏洪振鐸妻鄒氏)
(吳濱妻熊氏洪文諧妻施氏黃長庚妻鄧氏歐陽紳妻李氏黃雲鳳妻鄒氏李時彦妻鄧氏應文何)
(妻鄒氏黃家履妻鄧氏黃圖瑞妻鄒氏黃夢齡妻熊氏余瀾妻婁氏曾貢玉妻徐氏曾允明妻周氏)
(吳紹賢妻胡氏洪鋋妻鄒氏歐陽振國妻胡氏江士梅妻徐氏余允紹妻鄭氏李尚才妻黃氏鄒明)
(發妻熊氏韓鳳騰妻嚴氏余學沔妻饒氏封峻妻梅氏烈女鄒明證女鄒氏均乾隆年間旌)詹
仕亨妻曹氏(樂安人夫亡守節同縣胡維上妻涂氏董廷麟妻詹氏胡心武妻曾氏蔡)
(文宗妻楊氏熊國嶸妻郭氏董培先妻何氏吳其昌妻黃氏詹吉士妻陳氏董啟心妻張氏游天英)
(妻温氏胡瑞光妻上官氏譚凝善妻鄧氏鄧志保妻劉氏康捷生妻熊氏丁啟昌妻潘氏管思霖妻)
(黃氏黃至大妻曾氏譚天錫妻曾氏余永斝妻康氏余承蕃妻游氏李承茂妻文氏陳郡南妻曾氏)
(羅興祖妻廖氏詹令煓妻管氏邱芳妻王氏曾繼賢妻黃氏何克安妻胡氏蕭和暢妻曾氏黃亨珍)
(妻陳氏黃岐鳴妻丁氏吳汝萊妻詹氏詹啟宸妻顔氏郭昌齡妻黃氏曾嘉茂妻陳氏楊華璋妻董)
(氏黃一瑞妻鄒氏游上晟妻管氏黃厚安妻陳氏黃瑞崙妻蕭氏陳濟美妻曾氏詹天祚妻曾氏鄒)
(恩注妻何氏鄭士恒妻黃氏何仲佑妻周氏曾有祿妻余氏張士英妻詹氏王烈六妻曾氏曾子質)
(妻楊氏游公奇妻陳氏黃天瑞妻游氏張承選妻楊氏胡世容妻游氏何樹謨妻詹氏曾日豐妻王)
(氏曾如連妻樂氏曾芳集妻黃氏胡鍾靈妻詹氏烈婦劉幅六妻鄧氏均乾隆年間旌)樂逵
妻饒氏(東鄉人夫亡守節同縣王朝弼妻白氏樂遴妻胡氏胡熷妻李氏鄧誦妻饒氏陳崣)
(妻張氏樂胄妻吳氏王文煒妻周氏上官偕妻饒氏鍾定治妻屠氏周烈士妻樂氏均乾隆年間)
(旌)張良祚妻胡氏(臨川人夫亡守節同縣朱孟房妻陸氏陳孝先妻王氏李秉仁)
(妻駱氏袁星若妻吳氏王奕安妻廖氏吳日華妻王氏黃遇隆妻萬氏湯德祥妻何氏徐奏均妻黃)
(氏楊永若妻揭氏吳衍經妻張氏李枝春妻吳氏陳邦基妻吳氏熊元征妻周氏李遷喬妻朱氏王)
(賓妻黃氏管崇昭妻萬氏陳肇魁妻韓氏游咸和妻鄧氏鄧鴻圖妻周氏萬象賢妻華氏傅琳妻劉)
(氏李妻晁氏李仕墀妻聶氏李左墀妻眺氏江希頤妻黃氏均嘉慶年間旌)黃瑾一
妻方氏(崇仁人夫亡守節同縣李迪良妻劉氏陳寬融妻黃氏陳恩滚妻黃氏監生方上章)
(妻鄧氏劉暢妻陳氏儒童方瑛妻楊氏甘立澄妻夏氏生員陳芝蘭妻蔡氏吳曰妻章氏謝玉樹)
(妻劉氏烈婦甘思軾妻劉氏均嘉慶年間旌)張振瑋妻饒氏(金谿人夫亡守節同)
(縣喻國茂妻何氏李榮武妻喻氏喻大用妻車氏喻越清妻車氏李永泰妻何氏李道周妻王氏李)
(掄元妻陳氏謝德山妻胡氏王訏謨妻蘇氏黃鼎昌妻周氏王震瀛妻汪氏王化行妻劉氏李充庭)
(妻楊氏王振亭妻陳氏黃克昌妻彭氏黃德三妻李氏徐謙行妻余氏張祖齡妻江氏謝錫純妻楊)
(氏李旦持妻余氏朱聯芳妻王氏黃宏毅妻龔氏聶英明妻黃氏危春占妻王氏楊祖培繼妻吳氏)
(王漢蜚妻張氏周任予妻劉氏王鳴岡妻江氏陳偉吾妻鄭氏烈女蔡氏貞女鄭氏李氏均嘉慶年)
(間旌)張瑞妻徐氏(宜黃人夫亡守節同縣張比辰妻黃氏黃學颺妻周氏許經邦)
(妻歐陽氏李維儒妻鄧氏梅仰涇妻鄒氏紀廷寀妻常氏劉鉽妻陳氏應郁芬妻黃氏鄧峻極妻王)
(氏吳琮妻鄧氏鄧熙鵠妻陳氏羅中紋妻吳氏鄒文應妻熊氏黃紹功妻謝氏鄒謙受妻吳氏鄒文)
(懬妻吳氏鄒際標妻邱氏李尚信妻鄒氏李仁棟妻張氏吳傳徽妻胥氏余乘時妻鄒氏鄒煥妻余)
(氏黃沙青妻楊氏鄒茂妻余氏烈女鄧朝棟未婚妻鄒氏均嘉慶年間旌)董聖海妻
王氏(樂安人夫亡守節同縣楊耀祖妻張氏黃天苑妻曾氏王學惺妻何氏陳盛昌妻曾氏閻)
(其章妻吳氏詹承隆妻董氏詹朝瑞妻喻氏陳應拔妻劉氏陳應掄妻胡氏陳學禮妻詹氏黃昌)
(妻楊氏管聯鑣妻游氏詹以鑢妻何氏王學䄄妻吳氏烈婦羅臨春妻丁氏均嘉慶年間旌)饒
及厚妻張氏(東鄉人夫亡守節同縣周定先妻夏氏嵇長青妻艾氏李成義妻王氏劉)
(廷烈妻王氏均嘉慶年間旌)
︹仙釋︺︹唐︺黃令微(臨川女子少好道風神卓異天然絶粒年十二度爲天慶觀女道士至八)
(十面如處子&KR1231;履而行奔馬不及開元九年上昇宋元符二年封妙遠真人)本寂(泉州莆田)
(人姓黃氏咸通初洞山价坐道場往来請益後密印所解乃辭洞山住撫州曹山後居荷玉山天復)
(中示寂諡元證大師墖曰福圓本朝雍正十二年加封寶藏元證禪師)︹宋︺慕喆(臨川人姓)
(聞氏母夢神僧授以寶鏡及生白光照室祝髮於南豐之永安後謁翠巖可真與言大悟可真入寂)
(乃往潙山每粥飯放參常自役作不眠者四十年紹聖初往智海院哲宗召見延和殿稱旨及示寂)
(書偈曰昨夜三更風雷怱作雲散長空前溪月落有舍利塔在汴城東)妙明(臨川人姓胡氏)
(號無相常面壁靜坐遂頓悟能詩文名公多與之交陸九淵一日講易問無相理會得否應聲曰三)
(畫未分消息露六爻纔動錯商量晚年結庵常清觀之西趺坐而化)︹明︺張中(臨川人少遇異)
(人授以太極數學談禍福奇中好戴鐵冠人呼為鐵冠道人明太祖下豫章鄧愈薦中召至問曰余)
(定豫章兵不血刃生民自此蘇息否曰未也旦夕此地當流血廬舍焚毁殆盡及指揮康泰反一如)
(中言鄱湖之戰陳友諒中流矢死兩軍皆未覺密奏曰友諒死矣請遣死囚持祭文往哭之則彼氣)
(奪而吾事濟矣從之降其衆五萬居都下數年一日無故自投於大中橋水求其屍不獲建文時復)
(見於金陵歌曰莫逐燕逐燕自高飛高飛上帝畿遂有靖難之事後不知所終)
︹土產︺絲布(唐書地理志撫州土貢)葛(唐書地理志撫州土貢明統志各縣出省志崇仁縣)
(出)苧布(省志金谿縣出)竹箭(唐書地理志撫州土貢)朱橘(唐書地理志撫州土)
(貢)柘木(寰宇記撫州貢)椑侯柿(省志金谿縣出潘岳閒居賦所稱梁侯烏椑之柿即)
(此)黃精(省志金谿崖山最多)菖蒲(省志生石山九節者佳亦不常有)紙(寰宇記撫)
(州貢祝穆方輿勝覽金谿清江渡出紙創省志清江紙金谿出又捭紙崇仁出宋人墨刻用捭紙者)
(貴今絶無矣按舊志載唐書地理志撫州貢金省志宋置場在臨川縣西四十里又唐書地理志)
(臨川有銀寰宇記金谿出銀礦明統志臨川縣出銅省志宋時嘗設監鑄錢又明統志臨川縣出鐵)
(省志宋乾道間置東山鐵場今並廢謹附記)
