大清一統志
沂州府(二)
︹名宦︺︹漢︺汲黯(濮陽人武帝時遷東海太守黯學黃老言治官民好清靜擇丞史任之責大指)
(而巳不細苛黯多病卧閤内不出歲餘東海大治)尹翁歸(河東平陽人宣帝時拜東海太)
(守過辭廷尉于定國定國家在東海欲屬託邑子兩人與語终日不敢使見既去謂邑子曰此賢不)
(可干以私翁歸治東海明察吏民皆改行自新東海大豪郯許仲孫為奸猾亂吏治郡中苦之二千)
(石欲捕者輒以力勢變詐自解翁歸至論棄仲孫市一郡怖栗東海大治以高等入守右扶風)祭
彤(潁陽人建武中遷襄賁令襄賁盜賊公行彤至誅破奸猾殄其支黨數年政清增秩一等)宋
均(安衆人永平初遷東海相在郡五年坐法免官吏民思均恩化為之作歌詣闕乞留者數千人)
黃浮(汝南人桓帝時為東海相時中常侍徐璜弟宣為下邳令恣行暴虐浮收宣家屬無少長)
(悉考之掾史固諫浮曰徐宣國賊今日殺之明日坐死足以暝目矣即按宣罪棄市暴其尸以示百)
(姓郡中震慓浮坐髠鉗輸左校)趙咨(東郡燕人延禧中拜東海相在官清簡計日受俸豪黨畏)
(其儉節視事三年以病自乞徵拜議郎)︹三國︺︹魏︺胡質(夀春人黃初中任東莞太守在)
(郡九年吏民便安將士用命)︹晉︺王承(晉陽人永寕中遷東海太守政尚清靜不爲細察有)
(盜池中魚者綱紀推之承曰文王之囿與衆共之池魚復何足惜耶有犯夜者爲吏所拘問其故答)
(曰從師受書不覺日暮承曰鞭撻甯越以立威名非政化之本使吏送令歸家)諸葛恢(陽都)
(人元帝時爲即邱長轉臨沂令爲政和平)︹南北朝︺︹周︺豆盧通(徒河人大象中爲北)
(徐州刺史尉遲迴作逆遣其所署莒州刺史烏丸尼率衆來攻通逆擊殺之)︹唐︺高智周
(晉陵人永徽間費令與丞尉均取俸民安其化刻石頌美)︹五代︺︹梁︺徐懷玉(焦夷人從)
(大祖征討遷沂州刺史屬歲屢豐乃繕兵治壁爲戰守具已而王師範叛擾梁東境懷玉屢以州兵)
(擊破之)︹唐︺張廷藴(襄邑人明宗時為沂州刺史廷藴素廉卒之日家無餘貲)︹晉︺郭
瓊(盧龍人開運中沂州刺史時盜賊蠭起瓊單騎赴郡賊聞其威名相率遁去)︹周︺張暉
(大城人廣順中為沂州刺史三年吏民詣闕奏留)︹宋︺戚綸(楚邱人太平興國中為沂水主)
(簿按版籍得逋戶脱戶漏租者甚衆)孫奭(博平人雍熙中為莒縣主簿上書願試講說遷大理)
(評事)趙德彝(秦王廷美子年十九判沂州飛蝗入境吏民請坎瘞火焚之德彝曰上天降災)
(官臣之罪乃責躬引咎齋戒致禱既而蝗自殪儒生乙恕郊居肄業有尸橫舍下所司捕恕抵獄德)
(彝疑其冤令緩刑未幾果獲殺人者恕遂得釋淳化初改封廣平郡公部民詣闕乞留有詔嘉獎)
張燾(臨濮人知沂州沂產布濰產絹而有司科賦相反燾始革之)向綜(河内人知沂州)
(沂阻山多盜綜請用重法繩禁歲斷大辟減半性寬裕善治劇獨於奸惡不少恕)︹金︺李偲
(安喜人大定中沂州防禦使沂南邊郡戶部符借民間田種禾取藁秸備警急用度偲曰如此則農)
(夫失業具奏止之轉運司牒郡輸粟胊山調急夫數萬人時久雨泥濘輓運不能前進偲遣吏往胊)
(山刺取其官廪見儲糧數可支半歲即具其事牒運司請緩期民便之)鈕瑚魯舍音
(正定府路烏珠克明安人明昌中為臨沂令有不逞輩五百人結為黨社大擾境内舍音下車其黨)
(散去蝗起莒密間獨不入臨沂境先是朝廷括河朔山東地隱匿者没入官告者給賞莒州刺史教)
(其奴告臨沂人冒地積賞錢三百萬先給官鏹乃徵於民民甚苦之舍音列其冤狀白州州不為理)
(即聞於戶部而徵還之流民歸業縣人勒其事於石鈕瑚魯舍音舊作女奚烈守愚烏珠克明安)
(舊作吾直克猛安今俱改正)完顔伯嘉(北京路翁鄂洛必拉明安人章宗時莒州刺史)
(讞屬縣盜伯嘉曰饑寒為盜得錢二千何經月不使一錢此必官兵捕他盜不獲誣以準罪耳詰之)
(果然翁鄂洛必拉明安舊作訛魯古必刺猛安今改正)燕安(宣宗時為莒州提控守天勝寨)
(紅襖賊五公喜襲據沂州安擊走之遂復沂州興定四年封東莒公益都府路皆隸焉五年與蒙古)
(喀王庭王保全束平以功遷金紫光祿大夫還天勝戰死蒙古喀舊作蒙古綱今改正)︹元︺董
文炳(藁城人至元中改山東統軍副使治沂州沂與宋接境鎮兵仰内郡餉運有詔和糴本部)
(文炳命收州縣所移文衆諫以違詔文炳曰但止之乃遣使入奏帝悟罷之)︹明︺牟魯(烏程)
(人洪武初為莒州同知青州民孫古朴等為亂襲州城執魯欲降之魯曉以禍福賊擁至城南鄒家)
(莊魯大罵賊遂殺之詔恤其家)李錫(武進人正德中知沂州時流賊犯境圍城數日人心震懼)
(錫廣設方略談笑鎮之乘夜選輕騎斫其營斬數百級賊遂遁去)唐龍(蘭溪人正德間知郯)
(城縣縣當孔道荒敝甚龍竭力撫循民用不困大盜劉六等起龍率衆固守僮僕多戰死城卒以全)
俞青(正德中為日照縣典史流賊攻城率衆禦之殁於陣)馮舜田(蒲州人嘉靖中知日)
(照縣居官愛民不畏強禦樂安劇賊數百騎薄城未成列舜田命善射者射之繼以虎尾礮斃數十)
(人賊遂退)黃燆(延平人嘉靖中知蒙陰縣歲大饑燆請發賑陳便宜十事全活萬計萊蕪李彦)
(清乘機為亂燆率鄉兵擊破之)楊果(陽曲人萬歷初知費縣地荒民散果招撫復業鄰近饑民)
(皆就食焉)晉承眷(洪洞人萬歷中知沂州案牘清理與平白蓮賊在任九年政績懋著)侯
國安(雄縣人萬歷中知莒州招集流亡給以牛種復業者甚衆行均丈法令民自輸納積弊悉)
(除)杜洽(任邱人萬歷中知蒙陰縣廉明多異政臨朐以採礦致亂據山以拒官軍洽聞亂單)
(騎往諭衆皆稽首聽命臨胊人立祠祀之)金三聘(順天人崇禎末知郯城縣流賊陷城死之)
景淑範(蘭州人崇禎末知莒州城陷死之時訓導李重華亦死於難)葉爚(漢中人崇)
(禎末知蒙陰縣城陷死之)
︹本朝︺夏成德(遼東人順治初山寇未平成德以總兵來鎮沂州時以太義諭將校因是士皆)
(奮勇盜賊漸平沂民於是不苦于兵卒祀名宦祠)崔崶(長垣人順治丙戌進士知蒙陰縣值)
(土賊丁明吾陷城罵賊死祀名宦祠)
︹人物︺︹漢︺澓中翁(東海人嘗授詩於漢宣帝)于公(郯人為縣獄吏郡決曹決獄平罹文)
(法者于公所決皆不恨郡中為之立生祠東海有孝婦少寡亡子養姑甚謹其後姑死姑女告婦殺)
(姑吏具獄上府于公爭之弗得辭疾去太守竟殺孝婦郡中枯旱三年後太守至于公具言其故於)
(是祭表其墓天立大雨始于公門閭壞父老方治之公曰少高大令容駟馬高蓋車我治獄多陰德)
(子孫必有興者後于定國為丞相封侯傳世云)于定國(于公子以才高舉侍御史遷中丞宣)
(帝時超為廷尉定國為人謙恭尤重經術士雖卑賤恩敬甚備其決獄平法務加審慎之心朝廷稱)
(之曰張釋之為廷尉天下無冤民于定國為廷尉民自以不冤甘露中為丞相封西平侯永光初乞)
(骸骨歸第數歲卒子永折節修行居喪如禮以孝行聞官至御史大夫)后蒼(郯人事夏侯始)
(昌通詩禮宣帝時為博士官至少府授翼奉蕭望之匡衡衡授琅邪師丹伏理斿君由是齊詩有翼)
(匡師伏之學又從東海孟卿受禮說禮數萬言號日后蒼曲臺記授梁戴德戴聖慶普由是禮有大)
(戴小戴慶氏之學)雅琴師氏(東海人師曠後著雅琴八篇)髮福(東海人受詩淄)
(州長孫順至大官徒衆甚盛)薛宣(郯人舉茂才為冤句令大將軍王鳳聞其能薦為長安令)
(以明習文法詔補御史中丞數言政事便宜舉奏刺史郡國二千石白黑分明由是知名尋為御史)
(大夫代張禹為丞相封高陽侯坐事免又徵復舊職任政數年罷歸)衞宏(東海人從九江謝曼)
(卿受毛詩作詩序後從大司空杜林受古文尚書作訓旨光武以為議郎)劉洪(蒙陰人魯王宗)
(室也篤信好學善算當世無偶觀六藝羣書意以為天文數微遂專心銳思作七曜術拜郎中撿東)
(觀與蔡邕共述律歷記及造乾象術十餘年考驗日月與象相應)陳耽(東海人以中正稱靈)
(帝時歷官司徒光和五年詔公卿以謠言舉刺史二千石為民蠧害者時太尉許&KR1442;司空張濟承望)
(内官受取賄賂其宦者子弟賓客雖貪汚穢濁皆不敢問而虛糾邊遠小郡清修有惠化者二十六)
(人吏人詣闕陳訴耽上言公卿所舉率黨其私其言忠切帝以讓&KR1442;濟由是諸坐謠言徵者悉拜議)
(郎宦者怨之遂誣陷耽死獄中)劉虞(郯人初遷幽州刺史民夷感其德化後爲大司馬進封襄)
(賁侯董卓之亂山東諸將欲立虞爲主虞厲色叱曰主上蒙塵吾不能清雪國恥而諸君反造逆謀)
(以相垢誤耶於是選掾田疇間行奉使長安又遣數千騎奉迎天子公孫瓚勸袁術奪其兵後又誣)
(虞與袁紹等欲稱尊號斬虞於薊市)︹三國︺︹漢︺諸葛亮(陽都人少孤從叔父元避難荆)
(州躬耕隴畝自比管仲樂毅徐庶謂先主曰諸葛孔明者卧龍也先主遂詣亮三往乃見後從先主)
(敗曹操於赤壁收江南及成都平策爲丞相先主病篤屬以後事曰嗣子可輔輔之如其不才君可)
(自取亮涕泣曰臣敢不竭股肱之力效忠貞之節繼之以死建興元年封武鄉侯領益州牧南中諸)
(郡叛亂率衆平之乃治戎講武率諸軍北駐漢中屢出祁山平武都陰平諸郡分兵屯田爲久駐之)
(基尋卒於軍司馬宣王案行其營壘曰天下竒才也謚忠武侯亮性長於巧思損益連弩作木牛流)
(馬推演八陣圖咸得其要云)諸葛瞻(亮子年十七尚公主拜騎都尉景耀四年爲行都護)
(衞將軍平尚書事魏鄧艾伐蜀自陰平入瞻督諸軍至涪艾遺書誘瞻降瞻怒斬其使遂戰大敗臨)
(陣死長子尚歎曰父子荷國重恩不早斬黃皓以致傾敗用生何爲乃馳赴魏軍而死)︹魏︺徐
奕(東莞人曹公爲司空時辟爲掾屬從西征軍還留奕爲丞相長史鎮撫西京稱其威信再遷尚)
(書令曹公征漢中魏諷等謀反曹公歎曰安得爪牙之臣可以遏奸防謀者乎桓階曰徐奕其人也)
(乃以爲中尉數月拜諫議大夫卒)國淵(蓋人師事鄭康成康成稱之曰子尼美才也必爲國)
(器曹公辟爲司空掾每于公朝議論常直言正色累遷太僕卿布衣蔬食祿賜散之舊故宗族恭儉)
(自守卒於官)王朗(東海人以通經拜郎中除菑邱長後遷會稽太守爲孫策所破曹公徵爲)
(諫議大夫文帝時遷御史大夫上疏勸育民省刑尋改司空封樂平鄉侯諫止遊獵是時大興屯田)
(欲舉軍東征朗又上疏諫明帝時進封蘭陵侯轉爲司徒著易春秋孝經周官傳奏議論諫咸傳於)
(世)王肅(朗子黃初中爲散騎黃門侍郎太初中上疏陳政本景初間宫室盛興上疏極諫出)
(為廣平太守徵還遷太常時大將軍曹爽專權任用何晏鄧颺等肅正色論曰此輩即宏恭石顯之)
(屬爽等聞之相戒後加散騎常侍卒肅善賈馬之學為尚書詩論語三禮左氏解及撰定父朗所作)
(易傳皆列於學宫其所論駮朝廷典制郊祀宗廟喪紀輕重凡百餘篇)繆襲(東海人該覽經)
(傳徵博士六辟公府有才學多所述敘官至尚書光祿勲)卞蘭(開陽人武宣后之從子少有才)
(學明帝時常因侍從數切諫帝雖不能從猶納其欵誠)︹吳︺徐盛(莒人遭亂居吳以勇氣聞)
(孫權統事以為别部司馬守柴桑常以吏士二百破黃祖兵數千為中郎將累遷安東將軍封蕪湖)
(侯于時魏文帝有渡江之志盛建計從建業築圍作薄落圍上設假樓江中浮船文帝到廣陵望圍)
(愕然便引軍還諸將皆伏黃武中卒)諸葛瑾(陽都人為孫權長史轉中司馬後漢建安中權)
(遣瑾使蜀通好與其弟亮俱公會相見退無私面與權談說諫喻未嘗切愕權意往往而釋後先主)
(伐吳或言瑾别遣親人與蜀相聞權曰子瑜之不負孤猶孤之不負子瑜也瑾為人有容貌思度于)
(時服其宏雅累拜大將軍左都護領豫州牧)諸葛靚(瑾族弟誕子奔吳為大司馬吳亡逃)
(竄不出晉武帝與靚有舊因就見焉靚逃於厠帝逼見之靚流涕曰不能漆身垢面復覩聖顔詔為)
(侍中固辭歸鄉里终身不向晉而坐)︹晉︺王祥(臨沂人早喪親事繼母朱氏至孝母欲生魚時)
(天寒冰凍祥解衣將剖冰求之冰忽自解雙鯉躍出母又思黃雀炙復有雀數十飛入其幕初為徐)
(州别駕州界清靜政化大行累遷大司農封萬歲亭侯武帝為晉王祥與荀顗往謁顗曰當拜祥曰)
(安有天子三公而拜人者及入獨長揖武帝踐阼拜太保進爵為公以年老固辭賜几杖不朝安車)
(就第)王覽(祥異母弟母朱遇祥不慈祥被楚撻覽輒涕泣抱持朱屢以非理使祥覽輒與俱又)
(虐使祥妻覽妻亦趨而共之母以祥有時譽密酖之覽知而取酒飲母遽奪反之自後朱賜祥饌覽)
(必先嘗朱懼遂止應本郡召稍遷清河太守封即邱子咸寕中以光祿大夫卒)閻德(東海人唐)
(彬初受學於德門徒甚衆獨目彬有廊廟才及彬官成而德已卒乃為之立碑)王戎(臨沂人幼)
(而穎悟神采秀徹阮籍與之友常為竹林之遊鍾會伐蜀問計將安出戎曰非成功之難保之難也)
(及會敗議者以為知言辟相國掾累遷吏部尚書又遷尚書左僕射領吏部戎以晉室方亂與時舒)
(卷卒謚曰元)王澄(衍弟少歷顯位遷成都王穎從事中郎穎嬖監孟玖譖殺陸機兄弟天下)
(切齒澄勸穎殺之士庶稱善及穎敗以迎大駕勲封高鄉侯惠帝末為荆州刺史元帝徵為軍諮祭)
(酒赴召時王敦鎮豫章憚澄盛名使力士搤殺之)諸葛恢(靚子初試守即邱長避地江左)
(名亞王導庾亮導嘗謂曰明府當為黑頭公時潁川荀顗陳留蔡謨與恢俱字道明有名譽號曰中)
(興三明元帝時遷江南令討周馥有功封博陵亭侯累遷尚書右僕射成帝踐阼加侍中恢兄頤字)
(道回亦為元帝所噐重終於太常)王導(覽孫少有風鑒識量清遠襲祖爵即邱子時元帝為)
(琅邪王與導素相親善導傾心推奉及徙鎮建康導勸帝收禮賢人由是朝野傾心帝嘗從容謂曰)
(卿吾之䔥何也愍帝即位上書興復學校帝納之進驃騎大將軍明帝伐王敦假節督軍事敦平封)
(始興郡公後受遺詔輔立成帝出討石勒蘇峻難作敬導德望不敢加害賊平請帝鎮建康進位太)
(傅拜丞相咸和五年卒弟潁敞與導俱知名時人以潁方温太真以敞比鄧伯道云)王舒(導從)
(弟潛心學植不營當時名年四十餘州禮命太傅辟皆不就元帝鎮建康參鎮東軍事頻領望府咸)
(稱明練太寕初王敦表為鷹揚將軍荆州刺史徵代鄧攸為尚書僕射又出為會稽太守蘇峻作逆)
(舒屢戰失利自貶去節尋監浙江東五郡事使子允之大破韓晃於長塘賊平以功封彭澤縣侯卒)
(允之字深猷伯敦與錢鳳謀逆允之知之至都白舒舒即與兄導俱啓明帝敦平允之隨舒至會稽)
(及蘇峻反允之討賊有功封番禺縣侯)王彬(導從弟少稱雅正弱冠不就州郡之命元帝引)
(為鎮東賊曹參軍豫討華軼功封都亭侯愍帝時遷侍中從兄敦舉兵入石頭帝使彬勞之會周顗)
(遇害彬既見因數敦曰兄抗旌犯順殺戮忠良謀圖不軌禍及門戶音辭慷慨聲淚俱下敦大怒曰)
(爾狂悖至此吾不能殺汝耶彬意氣自若後敦議舉兵向京師彬諫甚苦俄為豫章太守敦平有司)
(奏籍彬詔原之遷尚書右僕射卒)王彪之(彬次子初除佐著作郎累遷廷尉桓温下武昌)
(殷浩欲告退彪之止之温亦果不進後簡文以爲會稽内史會桓温鎮姑熟四方修敬皆遣上佐綱)
(紀彪之獨不遣温乃以罪檻收彪之下吏會赦兔復爲僕射是時温將廢海西公彪之知温不臣迹)
(巳著理不可奪乃命定儀制神彩毅然朝廷以此服之簡文崩羣臣疑惑謂當須温處分彪之正色)
(曰君崩太子代立大司馬何容得異朝議乃定孝武即位遷尚書令加光祿大夫儀同三司卒)王
稜(彬季父琛子渡江爲元帝丞相從事中郎從兄導以稜有政事才宜守大郡乃出爲豫章太守)
(知從兄敦有㒺上心日夕諍諫每言苦切敦不能容潛使人害之)王羲之(導從子以骨鯁)
(稱尤善隸書爲古今冠拜右軍將軍會稽内史時殷浩與桓温不協羲之以國家之安在内外和與)
(書戒之浩不從果敗東土饑荒輒開倉賑貸朝廷賦役繁重每上疏爭之多見從羲之雅好服食養)
(性樂會稽山水嘗與同志宴集蘭亭爲序以申其志遂於父母墓前作文自誓稱病去官卒)王
凝之(羲之子亦工草隸仕歷江州刺史會稽内史為孫恩所害)王徽之(羲之子卓犖不)
(羈為桓冲騎兵參軍冲嘗謂曰卿在府日久比當相料理徽之初不酬答直高視以手版柱頰曰西)
(山朝來致有爽氣耳嘗居山陰夜雪初霽忽憶戴逵便乘舟詣之造門而返人問其故曰乘興而來)
(興盡而返何必見安道耶其傲達若此後為黃門侍郎棄官東歸)王獻之(羲之子少有盛)
(名高邁不羈嘗與兄徽之操之俱詣謝安既出客問王氏兄弟優劣安曰小者佳客問其故安曰吉)
(人之辭寡以其少言知之工草隸善丹青七八歲時學書羲之密從後掣其筆不得歎曰此兒後當)
(復有大名起家秘書郎以選尚新安公主謝安請為長史尋除吳興太守徵拜中書令卒)劉超
(臨沂人少有志尚為琅邪國記室掾以忠謹清慎為元帝所拔從渡江專掌文檄以左右勤勞賜爵)
(原鄉亭侯處身清苦衣不重帛家無擔石之儲成帝初遷射聲校尉統衆宿衞號為君子營蘇峻謀)
(逆遷帝石頭超步侍左右密謀欲奉帝出事泄為峻所害峻平詔遷葬高地使出入得瞻其墓追贈)
(衞尉諡曰忠子訥謹飭有石慶之風訥子享亦清慎)王恂(肅子文義通博在朝忠正官至河南)
(尹)何無忌(郯人少有大志忠義任氣州辟從事轉太學博士舅劉牢之鎮京口每有大事)
(嘗與參議桓元簒位與劉𥙿劉毅共舉義兵桓元敗屢進持節將軍江州刺史以興復功封安城郡)
(開國公後與盧循别帥徐道覆戰失利賊衆登艦者數千人無忌辭色不撓遂握節以死謚忠肅)
︹南北朝︺︹宋︺劉穆之(莒人武帝克京城何無忌薦為府主簿累遷尚書左僕射穆之)
(内總朝政外供軍旅决斷如流事無擁滯裁有閒暇校定墳籍卒追封南康郡公從弟秀之遷尚書)
(右僕射涖官清潔家無餘財)臧燾(莒人武敬皇后兄也少好學善三禮晉太元中始立國學)
(舉燾為助教宋武帝義旗建歷參軍事後拜太常燾雖外戚貴顯彌自冲約所得俸祿與親戚共之)
(以光祿大夫卒)臧熹(燾弟與燾並好經學熹皆騎射志立功名晉隆安初從武帝至建業使入)
(客收圖書器物封府庫有金飾樂器武帝問熹卿欲此乎熹正色曰將軍首建大義劬勞王室熹雖)
(不肖無情于樂以建義功封始興縣五等侯參車騎中軍軍事武帝遣朱齡石統大衆伐蜀命熹竒)
(兵出中水蜀大將譙撫之敗走熹追斬之成都平遇病卒贈光祿勲)王宏(導曾孫少好學以清)
(悟知名武帝召補鎮軍諮議參軍以佐命功封華容縣公文帝即位以定策安社稷進車騎大將軍)
(遷司徒錄尚書事元嘉中進位太保領中書監卒諡文昭配食武帝廟廷宏博練政體留心庶事斟)
(酌時宜每存優允既人望所宗造次必存禮法凡動止施為及書翰儀體後人皆依放之謂之王太)
(保家法)王曇首(宏弟幼有素尚兄弟分財曇首惟取圖書而已為文帝鎮西長史武帝謂)
(文帝曰曇首輔相才也及文帝入奉大統以為侍中遷太子詹事卒文帝歎曰王詹事所疾不救國)
(之衰也贈光祿大夫謚曰文)徐湛之(羨之從孫幼而有識及長頗涉大義事祖母及母並)
(以孝聞元嘉中拜秘書監累官尚書僕射領護軍將軍元兇事起見害謚忠烈)王誕(宏從兄少)
(有才藻襲爵雉鄉侯為武帝太尉長史盡心歸奉帝甚仗之後為吳國内史母憂去職武帝伐劉毅)
(起為輔國將軍毅既平誕先還卒)王華(誕從祖弟武帝北伐長安辟華為主簿文帝將入奉)
(大統華贊決就徵及即位以華為侍中右衞將軍遷護軍將軍元熹四年卒)王惠(誕從祖弟)
(恬靜不交遊未嘗有雜事武帝以為行參軍宋國初建當置郎中令難其人帝以惠居之謂不減袁)
(曜卿少帝即位拜吏部尚書客有以書求官者得輒聚閣上及去職印封如初)王球(惠從父弟)
(少與惠齊名文帝時歷位吏部尚書性簡貴不交遊居選職不視求官書疏而銓衡有序除尚書僕)
(射卒)王彧(球從子好言理少與陳郡謝莊齊名孝武時遷司徒左長史明帝即位累加太子太)
(保)王裕之(晉驃騎將軍廙曾孫少有清尚性恬靜樂山水求為天門太守轉南平去官桓)
(元篡位屢召不下武帝以為車騎從事中郎永初中累遷吏部尚書元嘉中歷遷尚書令表求還東)
(車駕餞送卒於餘抗孫秀之武帝時為晉平太守期年求還或問其故答曰此郡沃壤財生則禍逐)
(吾山資已足豈可久留以妨賢路時人以為王晉平恐富求歸)王鎮之(裕之從祖弟初補剡)
(上虞令有能名為大將軍錄事參軍賑恤三吳饑荒糾奏會稽内史王愉為所排抑補安成太守後)
(為御史中丞執正不撓百僚憚之出為平越中郎將廣州刺史在鎮不受俸祿簫然寡營齊武踐阼)
(卒於宣訓衞尉)王宏之(鎮之弟武帝屢徵不就從兄𥙿之嘗解貂裘與之即著以採藥舊家)
(在會稽上虞性好釣垂綸江上築室始寕沃川謝靈運曰宏之拂衣歸耕踰歷三紀真千載盛美也)
(及卒顔延之欲為作誄自悵筆短不足書美竞不就)王韶之(裕之從祖弟家貧好學私撰晉)
(安帝陽秋及成時人謂宜居史職即除著作佐郎使續後事辭論可觀武帝時遷黃門侍郎少帝即)
(位出為吳郡太守徙吳興卒撰孝傳三卷)王悦之(獻之孫少厲清操亮直有風檢泰始中為)
(黃門郎御史中丞上以其廉介賜田五頃遷侍中掌檢校御府太官太醫諸署時姦竊者衆悦之按)
(覆無所避衆共咒誼之病卒於官)王准之(彪之曾孫家世相傳諳江左舊事緘之青箱世)
(謂之王氏青箱學准之兼明禮傳擔于文詞宋臺建為御史中丞元嘉中領吏部出為丹陽尹准之)
(究識舊儀問無不對彭城王義康歎曰但得如王准之兩三人天下便足卒贈太常)顔延之
(臨沂人好讀書文章冠絶當時官至金紫光禄大夫與謝靈運齊名江左稱顔謝焉)虞邱進
(郯人少時從謝幼度討苻堅有功封關内侯後從武帝征孫恩定建業及盧循逼都邑孟昶等議奉)
(天子過江進廷議面折武帝甚嘉之除鄱陽太守義熙中累遷太子右衛率卒)何承天(郯人)
(幼孤母徐廣姊承天幼漸訓義武帝起義為行參軍宋臺建為尚書祠部郎共撰朝儀元嘉中除著)
(作佐郎撰國史遷御史中丞時魏軍南侵承天上安邊論凡陳四事文帝每有疑議必先訪之刪禮)
(論為三百卷及文集傳於世)王微(宏弟少好學善屬文素無宦情江湛舉為吏部郎微確乎)
(不可拔與何偃書深言麈外之適常住門屋一間尋書玩古終日端坐席皆生塵埃坐處獨淨後贈)
(秘書監)王僧綽(曇首子元嘉中累遷吏部郎參掌大選究識流品任舉咸盡其分僧綽沈)
(深有局度不以才能高人文帝將廢立僧綽謂宜束斷及劭弑逆乃收害焉)王僧虔(曇首)
(子弱冠雅善隸書文帝時為太子舍人兄僧綽為元凶所害親賓咸勸之逃僧虔泣曰今日之事苦)
(不及見耳若同歸九泉猶羽化也累遷尚書令齊受命遷侍中左光禄開府儀同三司)徐孝
嗣(湛之孫歷御史中丞出為吳興太守在郡有能名復徵為五兵尚書臺閻事多委之明帝時以)
(廢立功封枝江縣侯進爵為公轉尚書令孝嗣愛好文學器量宏雅不以權勢自居後為羣小所憎)
(勸帝賜死其子演況皆見殺)︹魏︺王肅(臨沂人太和中父奐及兄弟並為齊所殺肅自建業)
(奔魏孝文聞其至虛襟待之肅陳說治亂音韻雅暢帝嗟納之尋補輔國大將軍長史詔肅討齊義)
(陽以破齊將裴叔業功進號鎮南將軍封汝陽縣子高祖崩遺詔以肅為宰輔參量憂勤上下稱為)
(和輯世宗時以肅淮南累捷封開國侯尋為散騎常侍都督淮南諸軍事肅頻在邊遠近歸懷清心)
(好施終始廉約家無餘財卒贈侍中司空)︹齊︺臧榮緒(莒人幼孤躬自灌園以供祭祀母喪)
(後朔望輒拜薦甘珍未嘗先食純篤好學括東西晉為一書紀錄志傳百一十卷又著五經序論隱)
(居京口教授高祖為揚州刺史徵為主簿不至永明六年卒)王儉(曇首孫父僧綽遇害儉襲)
(豫寕縣侯解褐秘書郎太子舍人超遷秘書丞依七略撰七志四十卷表獻之又撰元徽四部書目)
(齊臺建遷尚書左僕射領吏部時朝儀草創皆儉議定之建元初封南昌縣公武帝即位議定郊祀)
(之禮悉從之儉寡嗜慾惟以經國為務家無遺財手筆典裁為當時所重每博議引證先儒罕有其)
(例八坐丞郎無能異者卒謚文憲)王思遠(宏之孫少無仕心建元初歷竟陵王司徒錄事)
(參軍思遠求出為遠郡除建安内史累受司徒左長史初從父兄晏贊明帝廢立之計思遠謂晏及)
(早引決猶可保全門戶旬日晏及禍明帝知思遠有言遷為侍中卒贈太常)王僧祐(微兄)
(光禄勲遠子未弱冠頻經憂居喪至孝服闋髮落殆盡雅好博古善老莊不尚繁華亭亭獨立不交)
(當世沛國劉瓛上書薦之為著作佐郎遷司空祭酒謝病不與公卿遊高帝謂王儉曰卿從可謂朝)
(隱卒於黃門郎)王智深(臨沂人武帝時為孫章王記室敇撰宋紀三十卷家貧無人事嘗五)
(日不食掘莞根食之卒于家)顔見遠(臨沂人為御史中丞梁武帝受禪見遠不食數日而)
(卒)王摛(郯人以博學見知王儉儉嘗使賓客隸事惟廬江何憲為勝賞以五花簟白團扇摛)
(後至操筆便成舉坐擊賞乃抽簟掣扇而去儉笑曰所謂大力者負之而趨永明間為尚書左丞)
王諶(郯人永明間歷黃門郎領驍騎將軍諶貞正和謹少貧常自紡績及通貴後每為人說之)
(世稱其達)︹梁︺劉勰(莒人早孤篤志好學家貧不婚娶依沙門居處積十餘年遂博通經論天)
(監中以東宫通事舍人兼步兵校尉昭明太子好文學深愛接之初勰撰文心雕龍五十篇論古今)
(文體沈約大重之謂深得文理有文集行於世)孫謙(莒人天監中徵為光禄大夫謙自少及老)
(歷二縣五郡所在廉潔居身儉素力於仁義行已過人甚遠兄靈慶嘗病寄謙謙出行還問起居靈)
(慶曰向飲冷熱不調即時猶渴謙退遣其妻人咸服之)顔協(見遠子博涉羣書工於草隸飛)
(白不求顯逹累辭徵辟為湘東王記室撰晉仙傳及日月災異圖)徐勉(郯人少孤貧早勵清)
(節太尉王儉稱勉有宰輔之量天監初除吏部郎參掌大選遷侍中參掌軍書劬勞夙夜動輒數旬)
(乃一還宅嘆曰吾憂國忘家乃至於此嘗與門人夜集有客求官勉正色曰今夕止可談風月不宜)
(及公事時人咸服其無私居選官彝倫有序既&KR0570;尺牘兼善辭令雖文案填積坐客充滿應對如流)
(手不停筆除尚書僕射卒)何遠(郯人謁高祖隨破朱雀軍爲建康令歷武昌東陽太守免歸遠)
(耿介無私曲絶請謁未嘗以顔色千人其輕財好施言不虛妄蓋天性也歸家經歲不言榮辱士類)
(多之後為征西參軍撫軍司馬卒)王僧孺(郯人蕭八代孫五歲讀孝經能屬文天監中為)
(南海太守再遷御史中丞卒僧儒好墳籍聚書至萬餘卷率多異本與沈約任昉家書埒集十八州)
(譜百家譜東南譜及文集三十卷並行於世)臧盾(燾四世孫父未甄博涉文史有才幹卒官)
(江夏太守盾幼從琅邪諸葛璩受五經璩嘆曰此王佐才也初為撫軍行參軍遷尚書中兵郎盾美)
(風儀善舉止敏瞻有風力長於撥繁性公彊在憲臺甚稱職居喪五年不出廬戶形骸枯顇家人不)
(復識太同初遷中領軍卒)臧厥(盾弟以幹局稱累官員外散騎常侍卒於官厥前後居職所掌)
(之局大事及蘭臺廷尉所不能決者敕並付厥厥辨斷精詳咸得其理後有撾登聞鼓訴者求付清)
(直舍人高祖曰臧厥既亡此事便無可付其見知如此)臧嚴(盾從弟幼有孝行孤貧勤學初)
(為安成王侍郎轉常侍性孤介僕射徐勉欲識之嚴終不詣遷湘東王參軍兼記室王嘗自執四部)
(書目試之嚴自甲至丁卷中各對一事並作者姓名無遺失歷監義陽武寕郡羣蠻悦服卒官鎮南)
(諮議參軍文集十卷)徐摛(郯人幼好學及長遍覽經史屬文好新變不拘舊體仕為晉安王侍)
(讀高祖詔問經史百家及論釋教摛商較縱橫應答如響帝甚加嘆異累官太子左衞率及侯景攻)
(陷臺城簡文居永福省侍衞莫有存者搗獨侍立不動景由是憚摛卒謚貞子)王規(儉孫八歲)
(居母喪有至性稱曰孝童侍東宫為昭明太子所禮常以門宗貴盛恒思減退後為中庶子辭疾不)
(拜於鍾山築室居焉)何遜(承天曾孫八歲能賦詩弱冠州舉秀才范雲見其對策大加稱賞因)
(結忘年交沈約嘗謂遜曰每見卿詩一日三復猶不能已天監中為水部郎)王志(僧虔孫九)
(歲居母喪哀容毁瘠天監初為丹陽尹為政清靜累遷中書令志善草隸當時以為楷法稱書聖家)
(居建康馬糞巷門風寬恕志尤惇厚兄弟子姪皆篤實謙和時人號馬糞諸王為長者)王彬
(志弟好文章習篆隸與志齊名時人為之語曰三真六草為天下寳天監中歷吏部尚書秘書監彬)
(立身清白推賢接士有士君子風)王筠(志從子七歲能文及長清靜好學沈約嘗啟上言晚)
(來名家無先筠者昭明太子愛文學士筠以方雅見禮累官太子詹事自撰文章凡一百卷行於世)
徐伯陽(東海人父僧權以善書知名家有史書伯陽所讀者近三千餘卷除晉安王參軍卒)
何思澄(郯人少勤學工文辭歷安西相東武陵錄事參軍子朗與宗人遜並擅文名時人語)
(曰東海三何子朗最多)︹陳︺徐陵(摛子太清初為通直散騎侍郎陳受禪加散騎常侍時安)
(成王權傾朝野殿上侍立仰視陵遣殿中郎引王下殿自是朝廷肅然陵器局深遠容止可觀性又)
(清簡無所營樹俸禄與親族共之爲一氏文宗亦不以矜物於後進接引無倦其文頗變舊體緝裁)
(巧密多有新意弟孝克事生母至孝家道壁立母欲梗未爲粥不能常辦母亡後遂終身噉麥焉)
顔晃(臨沂人好學有辭果官至中書舍人掌詔誥晃家世單門而介然修立爲當世所知其表)
(詔誥下筆立成便得事理)徐儉(陵子幼而修立勤學有志操累遷中書侍郎太建初廣州刺史)
(歐陽紇反宣帝令儉諭旨紇言辭不恭儉曰吕嘉之事誠當己遠將軍獨不見周廸陳寳應乎轉禍)
(爲福未爲晩也紇平爲中書舍人後主立尚書令江總望重一時爲儉所劾後主深委任焉弟份九)
(歲爲夢賦陵奇之性孝悌官太子洗馬先陵卒)︹北齊︺顔之推(協子世善周官左氏學之)
(推博覽羣書詞情典麗顯祖一見悦之即除奉朝請歷選中書舍人之推處事勤敏帝甚加恩接尋)
(除黃門侍郎有文集三十卷家訓二十篇行於世)︹周︺顔之儀(之推弟博涉羣書明帝以)
(爲麟趾殿學士高祖建東宫以之儀爲侍讀宣帝即位遷御史中大夫進爵爲公好犯顔驟諫帝每)
(優容之帝崩劉昉等矯遺詔以隋文帝為丞相輔少主之儀厲聲曰阿衡之任宜在宗英公等奈何)
(以神器假人誣㒺先帝於是文帝大怒出為西疆郡守尋拜集州刺史代還優游不仕嘗正月入朝)
(文帝望而識之謂曰見危授命臨大節而不可奪古人所難何以加卿有文集十卷)王褒(規子)
(七歲能屬文初授車騎大將軍明帝好文學褒與庾信才名最高特加親待加開府儀同三司後出)
(為宜州刺史卒於官)︹隋︺鮑宏(郯人善屬文為湘東王記室隋文帝受禪進爵為公授均州刺)
(史有集十卷)包愷(東海人兄愉明五經愷悉傳其業又從王仲通授史記漢書尤稱精究大)
(業中為國子助教學者以蕭該及愷二人為宗匠卒門人起墳立碣焉)王胄(臨沂人大業中)
(為著作佐郎與虞綽齊名後進之士咸以二人為準的兄眘字元恭博學多通官秘書郎)︹唐︺顔
師古(之推孫少博覽精詁訓學善屬文高祖時授朝散大夫累遷中書舍人專典機密師古性)
(敏給明練治體軍國務多詔令一出其手太宗即位考定五經多所釐正諸儒共非詰之師古輒引)
(晉宋舊文隨方曉答援據該明出其悟表封琅邪縣男以宏文館學士卒弟相時貞觀中諫議大夫)
(有爭臣風)徐曠(孝嗣五世孫博通五經明左氏春秋常從沈重受業不數日辭去曰所說紙上)
(語耳若奥境彼有所未見重知其語召與反覆研辨嗟嘆其能性方正舉動純重為國子博士高祖)
(幸國學觀釋奠曠發春秋題論難蜂起隨方召對莫能屈帝異之)王無競(宏之遠裔擢下)
(筆成章科授欒城尉遷殿中監察御史會朝宰相宗楚客楊再思離立偶語揚笏曰朝禮尚敬大臣)
(不宜慢常典後貶廣州卒)顔真卿(師古五世從孫開元中以監察銜史使河隴時五原有冤)
(獄久不決天且旱真卿辨獄而雨郡人呼御史雨出為平原太守安禄山盡陷河朔獨平原城守具)
(備帝謂左右曰朕不識真卿何如人所為乃若此即拜戶部侍郎肅宗初授尚書遷御史大夫代宗)
(時封魯郡開國公楊炎當國以直不容又為盧杞所銜李希烈陷汝州𣏌乃建議遣真卿往諭之詔)
(可公卿皆失色真卿曰君命可避乎既見希烈逼使上疏雪己真卿不從遂縊殺之贈司徒謚文忠)
(真卿善正草書筆力遒婉世寳傳之)顔杲卿(與真卿同五世祖性剛正莅事明濟安禄山聞)
(其名表為判官假常山太守禄山反杲卿稱疾不視事潛召處士權渙郭仲邕定策禄山使史思明)
(等攻常山杲卿晝夜戰糧矢盡六日而陷賊脅使降不應縳之天津橋柱節解之杲卿詈不絶賊鉤)
(斷其舌而死乾元初贈太子太保謚忠節)顔春卿(杲卿弟倜儻美姿儀通當世務十六舉明)
(經調犀浦主簿常送徒於州亡其籍至廷口記物色凡千人無所差長史陸象先異之轉蜀尉終偃)
(師丞)王難得(臨沂人天寳初為河源軍使吐蕃贊普子郎支都者恃趫敏略陣挑戰無敢校)
(者難得怒挾矛駷馬馳支都直斬其首帝壯其果累授金吾將軍從郭子儀攻相州封琅邪郡公卒)
(䁬潞州大都督)王仲邱(琅邪人開元中歷左補闕内供奉集賢修撰起居舍人時典章差駮)
(仲邱欲合貞觀顯慶二禮據有其舉之莫或廢之之誼請皆用詔可遷禮部員外郎卒贈秘書少監)
符令奇(臨沂人初為盧龍軍裨將幽州亂挈子璘奔昭義軍即度薛嵩署為副軍嵩卒田承)
(嗣盜其地引為右職田悦拒命令奇密語璘曰田氏覆亡無時汝能委質朝廷為唐忠臣我亦名揚)
(後世矣璘俯泣不能對會使璘以三百騎護送李納歸齊乃嚙臂别璘領衆降馬燧悦怒切讓今奇)
(令奇罵曰爾忘義背主旦夕死我教子以順殺身何悔臨刑色不變後追贈戶部尚書璘封義陽郡)
(王後討李懷光有功)︹宋︺王子輿(莒人太平興國中進士解褐北海主薄歷太常博士真宗)
(即位遷殿中侍御史入對與三司論列利害以子輿為長咸平中兼充淮南轉運使精於吏事裁量)
(經制公私便之拜右諫議大夫卒)︹金︺張暐(日照人正隆中進士歷官右諫議大夫兼禮部)
(侍郎暐博學該通最明古今禮樂家法為士族儀表妻卒齋居與子行簡講論古今諸孫課誦其側)
(至夜分乃罷以為常)張行簡(暐子穎悟力學淹貫經史大定中進士第一除應奉翰林文字)
(累遷禮部侍郎詔每奏事須令行簡常在左右貞祐初轉大子太傅翰林院學士承旨尚書時備防)
(秋兵械令内外職官不以丁憂致仕皆納弓箭以行簡等議得免行簡為人端慤謹密所著文章十)
(五卷禮例纂一百二十卷卒謚文正)張行信(先名行忠行簡弟大定中進士官銅山令累遷)
(諫議大夫時瑚沙護巳除名賂遺權貴將復進用行信上章言之不報及瑚沙護弑逆人甚危之行)
(信坦然不顧也貞祐初復上書言四事宣宗多用其議哀宗時以尚書左丞致仕家居惟以抄書教)
(子孫為事為人純正真率登相位殆若無官然遇事輒發無所畏避薨之日雖平昔甚媢忌者亦曰)
(正人亡矣瑚沙護舊作湖沙虎今改正)︹元︺張雄飛(臨沂人世祖召見陳當世之務上大)
(悦授平陽路轉運使請建東宫立御史臺上皆善之累官參知政事終燕南河北道宣慰使)︹明︺
公守敬(蒙隂人父海洪武初戍邊海年過四十例許以子代三兄皆不肯往守敬生子兟甫)
(十月即往代之兟十五歲聞父所在終日哭渡海求父遇於遼東事聞詔免守敬授兟廣宗縣丞一)
(年移疾以二驢載書籍徒步以歸)杜澤(沂水人洪武中由文學授本縣訓導以經明行修薦)
(升司經局試校書進詹事府丞澤朴實持重言動不逾禮累官吏部尚書掌銓衡慎守不欺為帝信)
(任以年老致仕)玉璡(日照人博通經史尤長於春秋初為教授洪武末以薦授寕波知府自奉)
(儉約一日饌供魚羹命撤而埋之人號埋羹太守燕師臨江璡造舟艦謀勤王為衛卒縛至京成祖)
(問造舟何為對曰欲泛海趨瓜州阻師南渡耳帝亦不罪放還)李驥(郯城人永樂中由舉人擢)
(給事中遷監察御史出知河南府有惠政居民立祠洛陽城東)李柰(蒙隂人宣德中進士由行)
(人授御史不避權惡尤惡貪暴人號鐵板李御史辨析讞訟衆驚為神都御史凡滯獄弗決者必以)
(屬柰吏見有柰署字不更視曰李御史所錄必無冤也補陜西參議署理河西邊儲及代會邊報急)
(或勸急過河避柰曰吾荷國恩叨寄一方今有警宜以死報奈何去之竟侯代者至乃還治民無冤)
(獄西人號為李佛景泰中乞歸終於家惟遺書數千卷而已)王璟(沂州人成化中進士知登)
(封縣擢南臺御史言論正直轉僉都御史總理兩淮鹽法時浙東大饑條上便宜十二事所全活四)
(十萬人改巡撫保定風裁整肅正德間進太子大保)公勉仁(蒙隂人宏治中進士授行人歷)
(太僕少卿正德初忤劉瑾左遷四川參議勦蜀寇有功累升都御史巡撫大同值邊警率衆力戰以)
(憂歸起巡撫鄖陽卒於官)毛繡(莒州人任西平縣丞正德時流賊攻縣城破死之詔贈知縣建)
(大忠祠)司福(日照人正德時同兄縣吏賓巡守官庫流賊陷城劫庫福力拒之賊怒縱火焚)
(之煙熖中罵不絶口而死詔旌其門仍令其子寳世為義官)張旼(日照人邑庠生正德中父)
(死躬員土築墳廬墓三年詔旌其孝母殁復廬墓卒於墓舍)張景華(郯城人正德中進士)
(知吉水縣策宸濠必反預完城壘卒不能攻入為御史抗論武定侯驕橫不法直聲大振後總督漕)
(運條上邊防漕運嚴嵩柄政諷言官以蜚語中之遂乞休卒)郭學業(日照人邑庠生嘉靖)
(中母喪廬墓側廬外得甘泉足供飲食三年歸泉遂涸)劉璞(莒州人萬歷中舉人累官御史)
(熹宗時劾魏忠賢削籍家居著書卒贈太僕寺少卿)公鼐(蒙陰人萬歷中進士授編修累遷左)
(庶子引&KR1282;歸光宗召拜祭酒熹宗立進鼐詹事上疏請纂修實錄將光宗事蹟别為一錄疏入不報)
(尋以言官多獲譴上疏切諫遷禮戶二部右侍郎鼐好學博聞磊落有器識见魏忠賢亂政復引疾)
(歸後為御史業有聲追論落職未幾卒)楊肇基(沂州人天啓中歴官山東總兵時白蓮賊)
(徐鴻儒連陷鄒滕嶧三縣肇基每戰擐甲先登卒擒鴻儒降其衆萬餘人崇禎九年以右都督守薊)
(鎮西協時永平灤州遷安遵化皆失守肇基以孤城介其間屢奏捷功稱一時名將後以勞悴卒於)
(軍贈太傅謚曰武襄)厲必中(日照人天啓歲貢事父母以孝聞任海豐教諭城陷率同官死)
(於明倫堂)高名衡(沂州人崇禎中進士知如臯縣以才徵授御史巡按河南即上封疆六事)
(流賊李自成圍開封名衡集衆拒守賊穴城將入守者投以火後復煮穢汁灌之賊死無算明年復)
(至圍而不攻城中食盡河決城沉名衡從城上泛舟出帝念拒守勞加兵部侍郎辭疾歸抵家甫兩)
(月大兵至沂州夫婦同殉節本朝乾隆四十一年賜謚忠節)何鐩(莒州人貢生崇)
(禎十五年城陷不屈死本朝乾隆四十一年賜入忠義祠)
︹本朝︺楊珍(蘭山人順治三年以武生從軍積功至遊擊時土寇猖獗總督張存仁選勇士往招)
(撫珍毅然將命挺身入賊穴諭以大義賊負固不服縶之不屈死)李榮宗(費縣人順治丙)
(戌進士知垣曲縣姜瓖反死於難諭賜祭葬贈山西按察司僉事祀名宦祠)丁泰(日照)
(人順治戊戌進士授陳留知縣以考績稱最升吏科給事中條議漕折屯逋及察追侵欺無不中窽)
(掌工科覈河工額數必詳必確河南山東旱疏請發帑金賑濟先是海禁甚嚴沿海貧民失業流徙)
(泰具疏面陳形勢得弛海禁民皆賴之予假歸里卒)李簠(日照人性至孝友爲諸生時嘗教授)
(生徒多所陶成順治辛卯舉於鄉授蓬萊縣教諭遷安東衞教授課士有方秩滿升江西浮梁知縣)
(稱疾歸乃出貲鑿義井三以便汲施地一區以給貧不能葬者子應廌由康熙丙戌進士累官内閣)
(學士兼禮部侍郎克承父志增廣義田以贍族里凡婚喪皆有定式蓋略倣范文正云)陳祚
熙(莒州人幼有文名康熙元年歲薦嘗傾産修文廟建唘聖祠性最孝友好施予制行端方言)
(笑不苟卒祀鄉賢祠)
︹流寓︺︹周︺老萊子(列仙傳楚人當時世亂逃耕於蒙山之陽莞葭為墻蓬蒿為室杖木為牀)
(蓍艾為蓆𦵔芰為南墾山插種五穀楚王至門而迎之遂去至於江南而止曰鳥獸之解毛可績而)
(衣其遺粒足食也漢書藝文志道家老萊子十五篇)︹漢︺包咸(曲阿人王莽末於東海界為赤)
(眉賊所得遂見拘執咸晨夜誦經自若賊異而遣之因住東海立精舍講授光武即位乃歸鄉里)
李變(南鄭人父固死於獄中父門生王成將變乘江東下入徐州界内變姓名為酒家傭而成)
(賣卜於市隂相往來燮從受學酒家以女妻變變專精經學十餘年梁冀誅燮乃以本末告酒家酒)
(家具車重厚遣之皆不受遂還歸里)承宫(姑幕人與妻子之蒙隂肆力耕種禾黍將熟人有誣)
(之者宫不與計推之而去)鄭康成(高密人獻帝時黃巾寇青部乃避地徐州徐州牧陶謙接)
(以師友之禮建安元年還高密)︹金︺吳邦傑(登州軍事判官寓居日照之村墅為元兵所得)
(驅令攻城邦傑曰吾荷國恩詎忍攻吾君之城與之酒食不顧乃弑之詔贈朝列大夫定海軍節度)
(副使)
︹列女︺︹漢︺東海孝婦(東海人少寡無子飬姑甚謹其後姑自經死太守竟論殺孝婦郡中)
(枯旱三年後太守祭孝婦冡因表其墓天立大雨)嚴延年母(從東海來欲從延年臘到)
(雒陽適見報囚母大驚便止都亭不肯入府延年出謁母數責延年延年服罪自為母御歸府舍母)
(畢正臘謂延年曰天道神明人不可獨殺我不意當老見壯子被刑戮也遂去歸郡見昆弟宗人復)
(為言之後歲餘果敗東海莫不賢知其母)︹晉︺愍懷太子妃王氏(太尉衍女字惠)
(風太子廢衍請絶婚惠風號泣而歸及劉曜陷洛陽以惠風賜其將喬屬屬將妻之惠風拔劍拒屬)
(義不受辱遂被害)王凝之妻謝氏(字道韞安西將軍奕女聰識有才辨謝安謂有)
(雅人深致後凝之及諸子為孫恩所害謝氏抽刃出門亂兵稍至手殺數人賊入欲害其外孫劉濤)
(韞曰事在王門何關他族必其如此曷先見殺賊為改容乃不害濤自爾[婺-矛+牙]居會稽家中莫不嚴肅)
(所著書賦誄頌並傳於世)何無忌母劉氏(東海郯人劉牢之姊牢之為桓元所害劉)
(氏嘗思報復及無忌與劉𥙿謀劉氏潛窺之既知泣而撫之曰我不如東海吕母明矣汝能如此吾)
(仇恥雪矣因問其同謀知事在𥙿彌喜乃說元必敗義師必成之理後果如其言)︹南北朝︺
︹宋︺劉穆之妻江氏(嗣女甚明識穆之少家貧誕節嗜飲食好往凄兄家乞食多見)
(辱不以為恥江氏後有慶會屬勿來妻復截髮市肴饌為其兄弟以餉穆之及穆之為丹陽令將召)
(妻兄弟妻泣而稽顙致謝穆之曰本不匿怨無所致憂)︹元︺韋邕妻蕭氏(沂州人元)
(末亂邕被虜蕭呼邕曰願死於君前義不受辱賊斷其臂殺邕及妻詔贈蘭陵縣君)︹明︺張仲
舉妻王氏(沂州人正德六年流賊至不屈死)秦懷玉妻朱氏(費人與同)
(縣左正妻李氏罵賊被害)孫氏女(沂水人名桃梅與同縣王經妻潘氏劉成妻徐氏正德時)
(俱為流賊所掠不辱被殺又彭希尹妻楊氏李守臯妻劉氏劉振基繼妻宋氏楊鳳妻劉氏武允升)
(妻劉氏石棟妻傅氏俱夫亡守節)朱奈妻張氏(日照人正德時罵賊被害)李時
隆妻徐氏(日照人年十六結褵三日而時隆故自縊死)許廷珴妻申氏
(日照人崇禎中城陷廷珴被害氏藏複壁中獲免兵退聞夫死遂自縊)李拓機妻費
氏(日照人崇禎十五年氏年十六兵猝至氏不辱死之)
︹本朝︺張璇妻高氏(沂水人順治初夫婦並十歲子俱為山賊所掠高伺守者懈解夫縛)
(促之逃乃自刎死後其子逃歸越三年遂改葬之)貨郎妻(蒙隂人逸其姓氏順治初山寇)
(陷城賊殺其姑而悦其婦婦紿之曰葬我姑始從汝賊以屍授之婦負而投諸井亦自入焉同縣公)
(素妻禹氏秦璿妻孫氏俱罵賊不屈死之)韓振聲媳劉氏(日照人順治初與其姑張)
(氏避山賊之難中途被獲賊欲刃其姑劉相抱不肯解乃併殺之同縣宋徽妻劉氏亦罵賊被害)
丁修身妻陳氏(日照人順治初山賊猝至陳與弟婦萬氏匿石穴中不出賊欑槊殺)
(之)邱富妻某氏(沂水人世居石門村康熙癸未山水陡漲漂溺水中富得一木甖可)
(渡一人兩則溺牽妻負甖以渡妻曰宜急渡姑比再反而妻已為水所冲越數里得登岸人謂孝思)
(所感稱為石門孝婦)丁重任妻李氏(郯城人夫亡翁姑皆八十遺孤甫三歲氏矢志)
(守節順治間歲凶盜起翁姑以城破被難氏於亂尸中尋骸以葬後課子卒得成立)姚氏女
(郯城人年十五守正捐軀)胡源開妻孟氏(費人夫亡撫遺孤慎備歷艱苦迨慎長娶)
(媳傅氏生二子而孟亡慎以哀毁過勞卒傅截膊𠢐面礪志冰霜常泣訓其二子曰我不負爾父得)
(如姑足矣爾不負我得如爾父足矣邑人稱其世節世孝)王儒妻賈氏(蒙隂人夫亡自)
(縊其母救之遂不食死同縣王良繼妻楊氏李範妻齊氏俱夫亡死節)李天挺妻申
氏(日照人夫亡守節事姑孝謹姑性嚴峻氏年六十姑稍拂意猶終日跪庭中後姑亡氏竟痛哭)
(而死)潘起睿妻徐氏(蘭山人守正捐軀同縣禮明倫妻李氏黃元綬妻陸氏張美妻)
(王氏徐則孔妻滿氏全世居妻于氏劉士霖妻周氏杜大戶妻李氏白鎮妻孫氏宋允升妻徐氏陶)
(應春妻蔡氏常考安妻吕氏何朗妻張氏劉仲純妻宋氏任份妻劉氏王養德妻劉氏李遇師繼妻)
(孫氏楊德煐妻魏氏劉自學妻柳氏張宜家妻任氏劉漢妾張氏楊文秀妻劉氏朱瑋繼妻關氏俱)
(夫亡死節)劉澤延妻蔣氏(郯城人夫亡自刎死同縣王莊臨妻宋氏劉一讓妻趙氏)
(孫景龍妻吳氏周國壐妻張氏劉簡在妻盧氏張汝堪妻禚氏杜蔶妻王氏馬汝翼妻劉氏張伯隲)
(妻毛氏吳國壐妻徐氏丁昶妻梅氏李玉森妻徐氏張起生妻王氏俱夫死自盡丁優運妻顔氏姚)
(燧妻劉氏陳氏女俱未婚殉節)劉煜含妻張氏(郯城人年十八煜含卒孀姑老且病)
(氏忍死奉湯藥十年姑殁即自縊同縣節婦張承祖妻徐氏張嵩年妻徐氏張承諮妻楊氏杜覲光)
(妻趙氏張子麟妻范氏馬琳妻杜氏謝爾奇妻顔氏均康熙年間旌)王兆吉妻陳
氏(費人青年守節病不服藥曰吾待死久矣竟不食卒同縣節婦朱叔顥妻宋氏姚擇揚妻王氏)
(夏標妻李氏胡明卿妻孫氏張國經妻趙氏王洵妻賈氏郭礪妻林氏均康熙年問旌)趙炳
妻岳氏(莒人夫亡守節同州戰和中妻牛氏杜李妻紀氏均康熙年間旌)來復妻
段氏(莒人夫亡閱四年始葬舉喪之前一夕自縊同州賀紱妻劉氏岳鍾妻康氏俱夫亡殉節)
田紹謨妻李氏(沂水人夫殁經理喪亊畢預為兩穴三年而後葬葬之日輒易服自)
(經因合葬焉同縣節婦耿光妻畢氏均康熙年間旌)李贊廷妻楊氏(蒙隂人夫)
(亡守節同縣公綖妻孫氏公譜妻劉氏李峪妻律氏齊駙繼妻王氏均雍正年間旌)劉之
奇妻厲氏(日照人夫亡自縊死同縣葛應崶妻賀氏王小四妻邱氏安佑妻蘇氏鄭祥妻)
(高氏俱夫殁殉節)周臘月妻張氏(蘭山人守正捐軀同縣宋奢齡聘妻趙氏未婚)
(夫亡投繯自盡節婦曹文明妻李氏王培楷妻張氏王謨妻孫氏王小拔妻王氏均乾隆年間旌)
吳之珩妻李氏(郯城人夫亡守節同縣藺廷玻妻于氏李贊成妻金氏王繼孔妻李)
(氏王丁氏徐藺氏徐侯氏謝徐氏梁傅氏梁張氏烈婦王侯氏孟吕氏均乾隆年間旌)劉氏
女(費人劉連女名交姐年十四守正捐軀同縣李住姐許字王濟未婚濟殁女聞訃自縊劉伺妹)
(聰姐商文妻陳氏節婦張聲仁妻李氏王效曾妻劉氏李可孝妻陳氏朱向離妻郭氏李士坦妻劉)
(氏均乾隆年間旌)陳莊齡妻丁氏(莒人于歸甫一載夫殁自縊同州烈婦劉升泰)
(繼妻范氏陳羲妻張氏烈女劉氏名小讓姐節婦鄭彤妻孫氏張愚妻馬氏杜瑄妻史氏崔榮妻張)
(氏于海妻高氏張持妻于氏王相臣妻戰氏張穥繼妻丁氏齊璞妻李氏朱從先妻陳氏辛恒光妻)
(戰氏陳有傺妻杜氏劉鯤妻金氏王貴妻劉氏羅㺬妻范氏張國衡繼妻安氏來文彬妻嚴氏莊景)
(妻王氏王耀祖妻劉氏史紹之妻杜氏張允龍妻黃氏史可序妻馬氏孟喜禄妻夏氏均乾隆年間)
(旌)孫克玿妻李氏(蒙隂人夫亡守節同縣公暏妻王氏王文燦妻張氏李維妻姚)
(氏宋爾固妻王氏丁萬貴妻譚氏趙完妻公氏王伉繼妻姜氏與伉弟佇妻公氏媳李氏姪元忠妻)
(公氏秦汝周妻孫氏秦汝炘妻尹氏趙振妻公氏公澍生妻朱氏石涵妻段氏石洵妻薛氏王來住)
(妻金氏公謐妻尹氏趙克明妻公氏王州妻孫氏唐克生妻齊氏王位妻朱氏王元提妻公氏吕永)
(年妻姚氏薛梓繼妻公氏齊培恂妻魏氏秦培妻高氏均乾隆年間旌)孔毓彪妻厲
氏(日照人夫亡無子氏奉姑三年俟叔長乃祭夫墓投繯自盡同縣魏雲閣妻朱氏張倫妻金氏)
(解瑚妻王氏鄭澍妻辛氏宋捷妻魏氏王錦妻費氏李夢吉妻蘇氏李稔妻丁氏丁𥙿曾妻秦氏秦)
(紳妻丁氏于源妻時氏牟藴炘妻安氏秦錡妻丁氏鄭灼妻秦氏秦昕妻安氏安兆麒妻秦氏厲嗣)
(琦妻金氏牟守怡妻梁氏李鉅妻王氏許維節妻秦氏金俊妻林氏均乾隆年間旌)王永
祥妻任氏(蘭山人守正捐軀同縣王元照妻張氏董率妻李氏與子元弼妻楊氏宋連符)
(妻劉氏徐輝曾妻李氏楊績妻劉氏李石麟妻王氏郭運方妻張氏李郭妻宋氏均嘉慶年間旌)
劉靠妻李氏(郯城人夫亡殉節同縣王守開妻倉氏樊普瓌妻劉氏禚吕氏聶文選女)
(節婦劉徐氏徐馬氏吳馬氏許廷倫妻陳氏劉經魁妻徐氏李維運妻侯氏劉居氏宋趙氏侯王氏)
(劉馬氏王孟氏滕蔡氏均嘉慶年間旌)王未泥妻張氏(費人年十七守正捐軀同)
(縣烈婦苗李氏烈女張煥姐均嘉慶年間旌)王小苞母郭氏(莒人守正捐軀同州)
(烈婦李王氏楊藍氏張堉妻劉氏盛璿妻趙氏盛珺妻夏氏史纘業妻劉氏劉模範妻王氏王勉妻)
(李氏王繪成妻李氏張恕妻莊氏王淑温妻董氏均嘉慶年間旌)姚開山妻王氏
(蒙隂人夫亡殉節嘉慶年間旌)張秉林妻秦氏(日照人夫亡守節同縣安林繼)
(妻郭氏楊份土妻李氏安洙妻秦氏牟朝妻丁氏均嘉慶年間旌)
︹仙釋︺︹三國︺︹吳︺于吉(琅邪人孫策平江東襲會稽見士民皆呼吉為于郎事之如神策延)
(吉為客所占有奇驗將士多病噀水輒瘥天大旱縛吉日中即大雨吳人咸敬仰之且先拜吉後朝)
(策策怒曰吾不如于郎耶乃收吉殺之俄失其尸又周旋人間百餘年仙去)︹晉︺王進賢
(琅邪王衍之女遭石勒之亂興侍女名六出者投河中遇嵩山女仙韓西華救護得仙去)︹隋︺徐
則(郯人沉靜寡嗜欲不娶妻入天台山絶穀養性晉王手書召之遂詣揚州夕中命侍者取香火)
(如常儀五更而死遣使人送還天台定葬在道見則徒步至舊居取經書道法分遺弟子跨石梁而)
(去)︹唐︺許宣平(景雲中隱莒州城陽山時負薪出擔上掛一瓢及曲竹杖每醉輒歌曰負)
(薪朝出市沽酒日西歸借問家何處穿雲入翠微後於驛路傳舍隨所到即題詩李白覽之嘆曰此)
(仙人詩也因游新安訪之不見乃題詩庵壁曰我吟傳舍詩遠訪仙人居煙嶺迷高迹雲林隔太虛)
︹宋︺賀元(琅邪人得道不死真宗東封謁於道左曰晉水部員外郎賀元再拜而去蘇軾送喬)
(同寄賀詩舊聞父老晉郎官已作飛騰變化看聞道東蒙有居處願供菽水看燒丹喬同賀弟子也)
︹土産︺蒙頂茶(出費縣蒙山巔其花如茶狀土人取而製之其味清香異他茶)繭紬(蘭山)
(郯城蒙隂沂水四縣俱出)鹽(莒縣出唐書地理志莒有鹽)鉛(沂水縣出)淫羊藿(一名)
(仙靈脾宋史地理志沂州貢仙靈脾圖經葉青似杏葉上有刺莖如粟稗根紫色有鬚四月開花白)
(色亦有紫色五月採葉暴乾)草龍膽(出費縣圖經宿根黃白色下抽根十餘類牛膝直上)
(生苗高尺餘四月生葉而細莖如小竹枝七八月開花作鈴鐸形青碧色冬後結子苗根便枯二八)
(十一二月採根隂乾按舊志載唐書地理志沂州土貢紫石鐘乳元和志沂水縣雹山出石英好)
(者表裏映澈形如雹宋史地理志沂州貢紫英石鐘乳石茯苓張燾傳沂産布謹附記)
前提調官(臣)鄭紹謙恭纂并覆輯
校對官(臣)郭寶勲恭校
大清一統志
泰安府(在山東省治南一百八十里東西距四百三十里南北距一百七十里東至青州府博山)
(縣界一百八十里西至兗州府陽榖縣界二百五十里南至兗州府寕陽縣界六十里北至濟南府)
(長清縣界一百一十里東南至沂州府蒙陰縣界二百一十里西南至兗州府汶上縣界一百里東)
(北至青州府博山縣界一百九十里西北至東昌府茌平縣界一百八十里自府治至京師一千)
(二百里)
︹分野︺天文奎婁分野降婁之次
︹建置沿革︺禹貢青徐二州之域(北境屬青州南境屬徐州)春秋齊
博邑秦屬齊郡漢置泰山郡(初治博後治奉高)晉宋後魏
皆因之(魏治鉅平)北齊改曰東平郡(還治博)隋開皇初郡
廢縣屬魯郡唐武德五年於博城置東泰州貞觀
初州廢屬兗州乾封元年改縣曰乾封宋大中祥
符初改曰奉符屬襲慶府金初置泰安軍大定二
十二年升為泰安州屬山東西路元初屬東平路
至元五年析隸省部明初屬山東省濟南府以州
治奉符縣省入
本朝因之雍正二年升為直隸州十三年升為府屬
山東省領州一縣六
泰安縣(附郭東西距一百二十里南北距一百四十里東至萊蕪縣界六十里西至肥城縣)
(界六十里南至兗州府寕陽縣界六十里北至濟南府歷城縣界八十里東南至新泰縣界八十里)
(西南至兗州府汶上縣界一百里東北至萊蕪縣界七十里西北至濟南府長清縣界四十里周為)
(齊地漢置博縣屬泰山郡元封初分置奉高縣為郡治晉宋因之後魏改縣曰博平齊復曰博為東)
(平郡治隋開皇十六年改縣曰汶陽尋又改博城屬兗州魯郡唐乾封初改名乾封總章初復曰博)
(城神龍初又為乾封宋大中祥符初改名奉符屬襲慶府金為泰安州治元因之明省縣入州本)
(朝雍正十三年升州為府設泰安縣為府治)肥城縣(在府西七十里東西距七十里南北)
(距八十里東至泰安縣界二十五里西至平陰縣界四十五里南至泰安縣界六十里北至濟南府)
(長清縣界二十里東南至泰安縣界五十里西南至東平州界六十里東北至濟南府長清縣界六)
(十里西北至東昌府茌平縣界九十里漢置肥城縣屬泰山郡後漢屬濟北國尋省入盧縣晉復置)
(南宋置濟北郡治蛇邱後魏孝昌三年置東濟北郡北齊郡廢周置肥城郡隋開皇初郡廢屬濟北)
(郡唐武德五年屬東泰州貞觀初省入博城金於平陰縣地立辛寨鎮元至元十二年析置肥城縣)
(屬濟寕路明屬濟南府本朝雍正十三年改屬泰安府)新泰縣(在府東南一百五十里東)
(西距一百四十里南北距一百十里東至沂州府蒙陰縣界六十里西至泰安縣界八十里南至兗)
(州府泗水縣界六十里北至萊蕪縣界五十里東南至沂州府蒙陰縣治六十里西南至兗州府泗)
(水縣治一百三十里東北至沂州府蒙陰縣界八十里西北至萊蕪縣治九十里春秋魯平陽邑漢)
(置東平陽縣屬泰山郡後漢省三國魏改置新泰縣屬泰山郡晉改屬東安郡宋因之後魏改屬東)
(泰山郡隋屬琅邪郡唐武德五年改屬莒州貞觀中屬沂州宋因之金改屬泰安州元至元二年省)
(入萊蕪三十一年復置屬泰安州明因之本朝屬泰安府)萊蕪縣(在府東一百二十里)
(東西距一百二十里南北距一百三十里東至沂州府蒙陰縣界六十里西至泰安縣界六十里南)
(至新泰縣界四十里北至濟南府章邱縣界九十里東南至沂州府蒙陰縣界五十里西南至新泰)
(縣界四十里東北至青州府博山縣界八十里西北至泰安縣界七十里春秋齊嬴邑漢置嬴縣屬)
(泰山郡後漢建安中置嬴郡尋罷晉仍屬泰山郡宋魏因之隋屬魯郡唐武德五年屬東泰州貞觀)
(元年省入博城長安四年移置萊蕪縣於此屬兗州元和十五年省入乾封太和元年復置宋屬襲)
(慶府金改屬泰安州元明因之本朝屬泰安府)東平州(在府西一百四十里東西距一)
(百十五里南北距七十里東至泰安縣界六十五里西至兗州府夀張縣界五十里南至兗州府汶)
(上縣界三十里北至東阿縣界四十里東南至兗州府汶上縣界三十五里西南至汶上縣界三十)
(五里東北至平陰縣界五十五里西北至東阿縣界五十里春秋時魯附庸須句國戰國屬齊秦薛)
(郡地漢初屬梁國甘露二年爲東平國治無鹽後漢因之晉移治須昌宋改爲東平郡後魏因之北)
(齊郡廢縣徙隋復置須昌縣屬東平郡唐初屬鄆州貞觀八年移州來治天寳初改曰東平郡宋曰)
(東平府屬京東西路金屬山東西路元改爲東平路明降爲州省須城縣入屬兗州府本朝雍正)
(十三年改屬泰安府)東阿縣(在府西北二百一十里東西距五十五里南北距九十里東至)
(平陰縣界十五里西至兗州府陽穀縣界四十里南至東平州界三十里北至東昌府茌平縣界六)
(十里東南至東平州治七十里西南至兗州府夀張縣界六十里東北至平陰縣界十五里西北至)
(東昌府聊城縣界四十五里春秋齊榖邑漢為東阿縣地後漢分置榖城縣屬東郡晉改屬濟北國)
(宋因之後魏屬東濟北郡北齊廢入東阿宋開寶二年徙治南穀鎮太平興國二年徙治利仁鎮屬)
(東平府金因之天會十一年又徙新橋鎮元屬東平路明洪武六年移縣治於故榖城屬東平州)
(本朝雍正十三年改屬泰安府)平陰縣(在府西北一百九十里東西距五十里南北距一百)
(里東至肥城縣界三十里西至東阿縣界二十里南至東平州界五十里北至濟南府長清縣界五)
(十里東南至兗州府寕陽縣界一百五十里西南至東昌府茌平縣界八十里東北至濟南府長清)
(縣界九十里西北至兗州府夀張縣界一百四十里春秋時齊邑漢為肥城盧二縣地後漢為盧縣)
(地隋開皇十四年析置榆山縣大業二年改曰平陰縣屬濟北郡唐初屬濟州天寶十三載改屬鄆)
(州太和六年省開成二年復置仍屬鄆州宋屬東平府金因之元屬東平路明屬東平州本朝雍)
(正十三年改屬泰安府)
︹形勢︺北阻泰山南臨汶水界齊魯之間為中樞之地
(舊志)
︹風俗︺人情樸厚俗尚儒學(文獻通考)風俗淳樸而尚儉素
(張從仁文廟記)士尚詩書民執常業(舊志)
︹城池︺泰安府城(周七里有奇門四池廣三丈明嘉靖二年築本朝乾隆十三年修三十)
(九年重修泰安縣附郭)肥城縣城(周六里門二池廣一丈明成化五年築萬歷二十二)
(年甃石本朝乾隆五十九年修)新泰縣城(周六里門二池廣一文明正德六年築天)
(啟二年甃石本朝乾隆三年修二十八年重修)萊蕪縣城(周三里門三池廣一丈八)
(尺明正德六年築本朝雍正八年修)東平州城(周二十四里門六池廣六丈宋咸平)
(三年築明嘉靖萬歷崇禎間俱重修本朝乾隆三十六年改建甎城嘉慶十九年修)東阿
縣城(周四里有奇門四池廣一丈五尺明洪武八年築宏治十二年甃甎本朝康熙五年修)
(十一年乾隆五十六年重修)平陰縣城(周四里門四池廣二丈元至元十三年築明萬)
(歷十一年甃石本朝順治三年修八年乾隆三十五年重修)
︹學校︺泰安府學(在府治東宋開寶中建明洪武天順成化嘉靖間重修本朝順治六年)
(修入學額數二十名)泰安縣學(附府學内入學額數二十名)肥城縣學(在縣)
(治東元至元十二年建明洪武宏治嘉靖間重修本朝康熙八年修乾隆三年重修入學額數十)
(二名)新泰縣學(在縣治東南元至元中建明天順宏治正德嘉靖萬歷間重修本朝順)
(治八年修入學額數十二名)萊蕪縣學(在縣治東宋崇寕中建明洪武二年重建成化)
(宏治正德隆慶間重修本朝康熙六年修入學額數二十名)東平州學(在州治東宋景)
(祐間建於州治西南元皇慶間改建今所明永樂間修本朝康熙三十九年修五十五年乾隆七)
(年重修入學額數二十名)東阿縣學(在縣治西明洪武八年建成化宏治萬歷問重修)
(本朝康熙四十七年修入學額數十五名)平陰縣學(在縣治東南宋元符間建明洪武三)
(年重建永樂正統成化天啟間重修本朝順治四年修入學額數八名)岱麓書院(在府)
(城泰山下本朝乾隆五十七年建)青巖書院(在府城西舊名青巖社本朝康熙五十)
(年增修)敖山書院(在新泰縣城内本朝乾隆三十八年建)正率書院(在萊)
(蕪縣城西本朝康熙十二年建)柯亭書院(在東阿縣城東北明隆慶年建)東流
書院(在東阿縣城西十五里東流泉上明嘉靖年間建)榆山書院(在平陰縣城東)
(門内本朝乾隆十五年建)雲門書院(在平陰縣城内本朝乾隆四十三年重建更)
(今名按舊志載泰山書院在府城北五里宋孫復講道之所石介有記明宏治年建大成書院在)
(肥城縣南三十里曬書城相傳孔子經遊處明嘉靖二十年建牛山書院在肥城縣西八里狀元張)
(起巖讀書處觀禮書院在萊蕪縣明隆慶年建野齋書院在東阿縣尚德鄉元翰林承旨李謙故居)
(謙卒詔立書院設山長以掌祀亊冉子書院在東阿縣治之荆門今並廢)
︹戸口︺(原額人丁一十三萬三千一百五十今滋生男婦大小共二百四十六萬一千九百六十六名)
(口計民戸共三十五萬四百一戸又守禦所屯共三千四百戶男婦大小共一萬一千四百四戶十)
(九名口)
︹田賦︺(田地四萬一千三百七十六頃八十一畝七分七釐有奇額徵地丁正雜銀十八萬一百十七)
(兩八錢八釐米二萬九千六十七石七斗四升四合八勺麥改米二百四十二石一斗七升一合二)
(勺)
︹山川︺徂徠山(在府東南四十里詩魯頌徂徠之松水經注汶水又西南流逕徂徠山西山多)
(松栢詩所謂徂徠之松也鄒山記曰徂徠山在梁父奉高博三縣界猶有美松亦曰尤崍之山也舊)
(志上有紫源池玲瓏獨秀諸峯及天平東西三寨下有白鶴灣又有竹溪唐天寶中孔巢父李白韓)
(準裴政張叔明陶沔嘗結社於巉石峯號竹溪六逸宋石介亦築室其下號徂徠先生本朝乾隆)
(十三年春高宗純皇帝巡幸山東有望徂徠山詩二十七年春三幸江浙有望徂徠)
(御製詩)云云山(在府東南一百二十里史記封禪書無懷氏虑羲神農炎帝黃帝顓)
(頊帝嚳堯舜湯封泰山禪云云正義曰云云山在兗州府博城縣西南三十里李奇曰云云山在梁)
(父山東)石閭山(在府南四十五里漢書武帝紀太初三年禪石閭注應劭曰在泰山下址)
(南方方士言仙人閭也)亭亭山(在府南五十里史記封禪書黃帝封泰山禪亭亭漢書地)
(理志鉅平有亭亭山祠應劭曰在鉅平縣北十餘里括地志亭亭山在博城西南三十里水經注汶)
(水又西南逕亭亭山東山有神廟水上有石門舊分水下溉處也舊志在石閭山南五里相近有介)
(邱山宋真宗嘗登封於此)梁父山(在府南一百十里新泰縣西四十里史記秦始皇紀二十)
(八年禪梁父正義梁父山在泗水縣北八十里後漢書光武紀中元元年禪於梁父注梁父泰山下)
(小山也)社首山(在府西南二里漢書郊祀志周成王封泰山禪於社首注應劭曰山名在)
(博野晉灼曰在鉅平十二里元和志在乾封縣南西北二十六里舊志山在高里山左上有社首壇)
高里山(在府西南三里又名亭禪山漢書武帝紀太初元年禪高里注伏儼曰在泰山下元)
(和志在乾封縣西北二十五里)龍山(在府西南三十里)九女山(在府西南四十里)
布金山(在府西南九十里)傲來山(在府北嶽頂西南山前有雞籠峯招軍嶺山麓)
(有東百丈崖瀑布下匯為泉名天紳泉内有白龍池又西百丈崖在東崖三百步其高十倍東崖府)
(志又有仙影崖在山下諸山皆蒼石惟仙影色白)泰山(泰安縣北五里是為東嶽亦曰岱宗)
(尚書舜典歲二月東巡狩至於岱宗周禮職方氏兗州山鎮曰岱山爾雅釋山河東岱詩魯頌泰山)
(巖巖魯邦所瞻史記貨殖傳泰山之陽則魯其陰則齊應劭漢官儀馬第伯封禪記上山至中觀去)
(平地二十里南向極望無不覩仰望天關如從谷底仰觀抗峯其爲高也如視浮雲其峻也石壁窅)
(窱如無道徑行到天關自以爲已至也問道中人言尚十餘里其道傍山脅大者廣八九尺狹者五)
(六尺仰視巖石松樹鬱鬱蒼蒼若在雲中俯視谿谷碌碌不可見丈尺遂至天門之下仰視天門窔)
(遼如從穴中視天直上七里賴其羊腸逶迤名曰環道往往有絙索可得而登也晡後到天門郭使)
(者得銅物形狀如鐘乂方柄有孔莫能識疑封禪具也東上一里餘得木甲木甲者武帝時神也東)
(北百餘步得封所始皇立石及閼在南方漢武在其北二十餘步得北垂圓臺高九尺方圓三文所)
(有兩陛人不得從上從東陛上臺上有壇方一丈二尺所上有方石四維有距石四面有闕東山名)
(曰日觀日觀者雞一鳴時見日始欲出秦觀者望見長安吳觀者望見會稽周觀者望見齊西北有)
(石室壇以南有玉盤中有玉龜唐六典河南道名山曰泰山周一百六十里高四十餘里元和志泰)
(山在乾封縣西北三十里文獻通考泰山爲岱宗者以其處東北居寅丑之間萬物始終之地陰陽)
(交泰之所爲衆山之所宗主章潢圖書編山南有栢千株相傳漢武所種小天門有秦五大夫松嶽)
(頂有秦無字碑斷崖數丈唐開元紀泰山銘隸書大四寸岱嶽志羣峯之得名者望秦獨秀雞籠老)
(鴉獅子蓮花懸石而丈人峯在山頂特出羣峯之表又有百文馬棚鵓鴿捨身諸崖石經石壁酆都)
(桃花佛寺鬼兒椒子馬蹄溪里諸谷迴馬雁飛黃峴思鄉青峯西横諸嶺朝陽吕公白雲遥觀蝙蝠)
(鬼仙水簾諸洞玉女王母白鶴白龍諸池又有明月嶂登仙臺及東西南三天門東西中三溪爲山)
(之最勝其餘峯巒溪洞不可勝數自嶽頂而東南十里曰東神霄山西南十里曰西神霄山西十里)
(曰石後山三尖山其在嶽陰者曰孤山襁山鶴山相去各十里以及高里石閭亭亭云云梁父之屬)
(雖隨地異名實皆泰山之支峯别阜也本朝康熙二十三年秋聖祖仁皇帝巡幸山東十)
(月壬寅駐蹕泰安登泰山極頂御製登岱暨岱頂對月詩御書普照乾坤四)
(字建亭懸額復書雲峯二字於極頂處磨崖勒石二十八年再幸山東行望祭禮御)
(製經泰山之麓詩乾隆十三年春皇帝巡幸山東駐蹕泰山高宗純行宫)
(御筆題額曰雲巢曰壺天閣曰勝覽方輿又賜乾坤亭額曰獨尊宇宙一天門旁亭額曰舍)
(雲亭至山中如迴馬嶺對松山日觀峯朝陽洞白雲洞登封臺五大夫松并有御製詩又)
(御製恭依皇祖登岱詩韻奉皇太后登岱麓夜宿岱頂詩十六年春巡)
(幸江浙經臨泰安有皇祖詩韻詩御製過泰山恭依迴鑾後有御製)
(過泰山詩二十二年春再山恭依皇祖詩韻詩幸江浙有過泰廻鑾後途經)
(泰安登岱復有恭依皇祖登岱詩韻暨登泰山壺天閣迴馬嶺朝陽洞十八盤御製)
(詩二十七年春三過泰山暨登泰山恭依幸江浙有御製皇祖詩韻詩復有)
(登泰山御製詩三十年春四浙有過泰山恭依皇祖詩韻幸江御製)
(詩)孤山(在肥城縣東十里府志孤峭特起山嶺有穴深不可測又名谷山山下有河)寨
山(在肥城縣東十五里府志山巔有石寨舊蹟又名張家寨又新泰縣東三十五里有寨山府志)
(宋元之際民避兵於此猶有城址)塔山(在肥城縣東南七里府志上有石塔故名宋崇寕二)
(年建玉皇廟於其上又名玉皇山)石屋山(在肥城縣東南二十里府志山頂有石屋故名)
紫榆山(在肥城縣東南二十五里)瀑布山(在肥城縣東南四十里府志瀑布懸崖二)
(十餘丈其上為天井峪傍有嶺蜿蜒高聳謂之横嶺)柱子山(在肥城縣東南四十里下有柱)
(子村一名柱亭山其東有了髻山有三尖似髻山下有洞)鳳凰山(在肥城縣東南五十里府)
(志相傳漢元和三年鳳凰集於此又萊蕪縣南二十里有鳳凰山)周王山(在肥城縣南二)
(十五里府志世傳其地有周王墓故名)虎門山(在肥城縣南四十里府志形似虎下有虎)
(洞其東又有龍門山)狼山(在肥城縣南五十里下有狼山屯)七佛山(在肥城縣南六)
(十里府志上有石佛七故名一名福山)金牛山(在肥城縣西八里府志相傳宋真宗嘗駐)
(蹕於此改為鬱葱山山陽有五龍池禱雨輒應)陶山(在肥城縣西北三十里史記越世家范蠡)
(去齊止於陶名陶朱公後漢書方術傳濟南孫邕葬王和平於東陶括地志陶山在平陰縣東三十)
(五里山南五里有朱公冢舊志相傳山前後有七十二洞)巫山(在肥城縣西北六十里左傳襄)
(公十八年齊侯登巫山以望晉師注山在盧縣東北水經注山在平陰東北寰宇記一名孝堂山相)
(傳漢孝子郭巨葬母於此故名齊乘清河北經巫山俗訛為無兒山)嶅山(在新泰縣東南十五)
(里界聯蒙陰縣左傳先公以獻武廢二山蓋魯獻公名具武公名敖)鹿角山(在新泰縣南二)
(十里相近有半埠山山有雷壇)峙山(在新泰縣南二十里府志前有池禱雨輒應)關山
(在新泰縣南四十里蒙山之西麓也)龜山(在新泰縣西南四十里山之南即兗州府泗水縣界)
(詩奄有龜蒙春秋定公十年齊人來歸鄆讙龜陰田杜預注泰山博縣北有龜山水經注龜山在博)
(縣北一十五里昔夫子去魯作龜山之操焉)法雲山(在新泰縣西南四十里府志上有正)
(覺寺相傳有異儈說法而雲生故名)曝書山(在新泰縣北五里縣志危巖怪石形勢蒼古相)
(傳有異人曝書其上)宫山(在新泰縣西北四十里接萊蕪縣界即古新甫山詩魯頌新甫之柏)
(魏書地形志汶陽有新甫山縣志相傳漢武封禪於此見仙人迹建離宫其上故改名宫山亦名小)
(泰山宋常魯記云漢武易小泰山為宫山封三峯為義山山上有望仙臺雲衢岫東有毬杖壑西有)
(冰寨溪五雲澗西北有千人洞深遠莫測本朝乾隆十六年春高宗純皇帝南巡江浙經)
(涖山東有御製新甫山詩)榆山(在新泰縣東北十里縣志山多產榆故云南麓有大)
(埠嶺)五峯山(在新泰縣東北十五里府志五峯秀出其麓有水曰寶泉泉東有寶泉寺北有)
(山高險名青龍崗)龍堂山(在新泰縣東北四十里下有大小二龍池)碁山(在萊蕪縣)
(東五十里高五里府志相傳有仙人奕此碁局尚存)大石山(在萊蕪縣東南十三里府志舊)
(產鐵)筆架山(在萊蕪縣東南二十五里一名三尖山)九嶺山(在萊蕪縣東南三十)
(五里)葫蘆山(在萊蕪縣東南五十里府志形如葫蘆其勢險隘舊名葫蘆關)安期山
(在萊蕪縣南二十里金史地理志萊蕪有安期山舊志相傳安期生修煉於此上有安期真人觀有)
(唐宋元三碑)冠山(在萊蕪縣西南五十里府志脉起泰山形勢突兀漢書五行志元鳳三年)
(萊蕪縣南洶洶有數千人聲視之有大石自立高一丈五尺大四十八圍入地深八尺三石為足石)
(立處有白烏數千集其旁縣志山形似冠故名)鑛山(在萊蕪縣西北三里高二里府志舊產鐡)
(今無山下有伏龍洞)肅然山(在萊蕪縣西北六十里漢書郊祀志元封元年封泰山下陰道)
(禪泰山下址東北肅然山金史地理志萊蕪有肅然山縣志高二十里泰山東麓也今訛為宿巖山)
大舟山(在萊蕪縣西北六十里府志形如大舟山下有東白龍潭西黑龍潭禱雨靈應)照
壁山(在萊蕪縣西北六十里龍潭之南府志山陰一石高數百丈影蔽潭者半故云)香山
(在萊蕪縣西北六十里高二十里府志產香草)陰涼山(在萊蕪縣北三十里府志舊產銅名)
(銅冶山魏書地形志嬴有銅冶山)大屋山(在萊蕪縣東北二十里高五里府志山形如屋)
(故名司馬河出此)萬福山(在萊蕪縣東北三十里高十里府志其巔有石如人俗訛為望)
(夫山)苗山(在萊蕪縣東北五十五里府志多產藥材)杓山(在萊蕪縣東北六十里府志狀)
(如杓首與濟南府淄川縣接界)原山(在萊蕪縣東北七十里高二十餘里一名飴山府志淮南)
(子淄水出飴山即原山别名東接益都西接章邱北接淄川聳出羣山之上一名馬耳山舊有馬耳)
(山關為扼險之所亦曰馬耳谷尚書禹貢浮於汶傳汶水出原山之陽漢書地理志萊蕪原山淄水)
(出其陰汶水出其陽水經注原山在縣西南六十里許明統志原山在縣東北八十里今名岳陽山)
黃谷山(在萊蕪縣東北八十里東接青州府益都縣界府志左翼有峯十餘右翼東南行十)
(餘里為文家嶺又數里為八龍臺又數里為老姑峪)龍山(在東平州東四十里魏書地形志無)
(鹽有龍山水經注汶水西逕危山南世謂之龍山也舊志一名金螺山亦曰白佛山按州志金螺)
(在州東北蓋山峯綿亘相屬實即一山也)安山(在東平州西南三十五里亦曰安民山府志山)
(下有湖瀠洄數十里舊時四面築隄置閘以時蓄洩謂之水櫃今惟通湖閘時加修築餘俱廢)梁
山(在東平州西南五十里接兗州府壽張縣界史記梁孝王世家北獵良山注索隱曰漢書作梁)
(山水經注濟水北逕梁山東袁宏北征賦曰背梁山截汶波即此處也)棘梁山(在東平州)
(西四十里府志山巔石崖東西相判其上架石為橋通往來名曰天橋西南有小洞中鑴佛像)金
山(在東平州西北四十里府志山色紫赤其石堅緻河上諸邑往往採以給用其南為坤山亦曰)
(困山上有馬跑泉東有蟾蜍峽蓮花沿南有玉靈崖石室洞下有飲馬泉又南有土山亦名無影山)
(去州三十里)王陵山(在東平州北五里府志其前有漢東平憲王墓)匏山(在東平州)
(北二十里府志山圓而長其形如匏漢書宣元六王傳瓠山石轉立晉灼注作報山上有漢東平思)
(王墓)蠶尾山(在東平州北三十里其陰有九女泉西流入汶右有小洞庭湖其左為黃華山)
蘆泉山(在東平州東北二十里府志相傳唐堯陵在山之麓今改祀濮州左右峯巒拱峙如)
(百工竦立有泉流入沙河)少岱山(在東阿縣東一里府志橫亘郭門上有臺一成以在岱宗)
(之西故名乾隆十三年高宗純皇帝巡幸山東二十一年躬詣闕里並有御)
(製少岱詩又南一里為寺山南四里為鏵山形方而嶞有泉出焉)雪山(在東阿縣東十里旁)
(為黑山冠山又東為萬山連延數里北至亭山接平陰縣界)天池山(在東阿縣東南十五)
(里府志峯頂有泉名天池泓澄瑩澈可鑒毛髮方十餘丈又西為洪範池亦方數文清澈如之相近)
(為念山與天池連脈其下大石畝許水流其上謂之石淙)龍頭山(在東阿縣東南二十里白)
(雁泉出焉府志相傳漢高伐楚過此山士卒渴甚見曰雁驚起得清泉衆賴以濟又北為黃崖山)
狼山(在東阿縣東南二十八里狼溪水發源於此)&KR3160;山(在東阿縣東南三十里狼山南)
(水經注謂之大檻山也舊志兩巖削成千仞壁立巒壑明秀為境内諸山之冠)雲翠山(在東)
(阿縣東南三十里府志頂有巨石高數十丈修廣里許其形正方狀如印而有紐謂之印峯旁三石)
(壁立中高兩墮狀如筆牀謂之筆峯此絶頂也少南為子陵臺相傳嚴子陵曾隱此)碻磝山
(在東阿縣南七里府志有闕城城南有土堆三俗名虚糧冡相傳即檀道濟唱籌量沙處或以為即)
(碻磝城非也舊志縣西南三里有虎窟山南燕建平中濟南太守胡諮得白虎於此因名山之南即)
(碻磝也)六工山(在東阿縣西南三十里其南有北臘山又西有柏木山子路山鳳凰山自)
(西南至張秋皆平地小山其名不可勝紀)戊已山(在東阿縣西南六十里張秋鎮南府志明)
(宏治間築土所成以鎮黃河決口下臨龍潭即古決口也山名戊已取土制水之象山上有亭為張)
(秋名勝)魚山(在東阿縣西八里大清河之西史記河渠書瓠子歌吾山平兮鉅野溢注徐廣)
(曰東阿有魚山水經注魚山即吾山也元和志山在東阿縣東南二十里寰宇記山周廻十二里曹)
(學佺名勝志魚山在東阿縣西魏曹植改封東阿嘗登此山搜神記以魚山即思王聞梵處矣五代)
(史梁主朱温與兗鄆兵大戰於此今壁壘尚存本朝乾隆十三年春高宗純皇帝巡幸山)
(東有御製魚山口號詩)曲山(在東阿縣西北十五里漢書地理志東阿有渠邱山即曲)
(山也其東爲香山東北爲文山兩山相對河出其中)榖城山(在東阿縣東北五里一名黃山)
(山海經縞羝之首曰平逢東望穀城之山注山在濟北榖城縣西水經注魏土地記曰穀城山出丈)
(石有黃山臺黃石公與張子房期處也元和志山在東阿縣東三十二里本朝乾隆二十一年)
(高宗純皇帝巡幸山東展謁闕里廟過榖城山有御製詩)會仙山(在平陰縣)
(東府志門外有石迹俗傳仙人所履迹)黃麓山(在平陰縣東南十八里府志東望泰山遠)
(如屏慞又東南爲檀山十里爲函山府志舊名賢士峪四圍山色如黛有流泉竹木之勝)黑山
(在平陰縣南二十里府志兩峯對矗迤邐數里荆榛彌望僅通鳥道舊嘗置巡司南五里有孤山大)
(荆山)紫蓋山(在平陰縣南三十里一名北山府志上有夫子講堂下有孔林)赤溝山
(在平陰縣南五十里西連大&KR3160;南接鵰鶚嶺)水山(在平陰縣西南二十五里府志有泉歲旱)
(不涸)茅峪山(在平陰縣西南四十里府志有澗深七丈許潤數尺架木橋以渡)九峪
山(在平陰縣西南五十里府志與東阿諸山相接崎嶇邃密樵採弗及)邿山(在平陰縣西十)
(二里左傳襄公十八年晉侯伐齊齊侯禦諸平陰魏絳欒盈以下軍克邿注平陰之西有邿山)金
牛山(在平陰縣西十八里形如卧牛又西二里有聖容山)峻玉山(在平陰縣北里許府)
(志產白石英)長城嶺(在府西北六十里戰國策燕王曰齊有長城鉅防史記齊威王三十)
(一年趙侵我長城竹書紀年梁惠王二十年齊閔王築防以為長城城緣河經泰山千餘里東至琅)
(邪臺入海往往有壁門抵閣又齊記宣王乘山嶺之上築長城東至海西至濟州千餘里以備楚府)
(志長城嶺蓋即泰山岡阜以齊所築長城經歷而名也)杏木嶺(在肥城縣東南二十五里)
(横嶺之北接泰安縣界)五道嶺(在肥城縣北二十里接濟南府長清縣界府志當往來區)
(道舊置馬驛)鵰鵝嶺(在東平州北四十里)夾谷峽(在萊蕪縣南三十里接新泰縣)
(界左為龍門崖右為鳳凰山肇城記春秋定公會齊侯於夾谷萊人以兵刧魯侯即此)蒼龍
峽(在萊蕪縣西南八里亦曰青龍峽府志山峽水急如噴激然)萊蕪谷(在萊蕪縣西南)
(三十里接泰安縣界府志亦名狼虎谷唐中和四年黃巢自瑕邱東竄走狼虎谷即此狼虎蓋萊蕪)
(之轉音也今亦名降寇集)淄水(俗名濁河泉出府治東南泉河集於平地石縫中湧出齊乘泰)
(山南亦有淄水按此泰山之淄入汶者也禹貢淄水出府境萊蕪縣東北之原山東流入青州府)
(博山界發源與汶水同一山而異流所謂汶出其陽淄出其陰)小汶水(源出新泰縣東北三)
(十里龍池西南流百里經泰安縣東南繞徂徠山之南麓西流合汶河所謂大汶口也新志小汶水)
(自新泰縣東北龍堂山南麓發源會諸澗水南流出蒙陰界復西流入新泰界合龍池河平陽河杏)
(山澗西河水又周河廣寕河廣明河諸水又西流合羊流西經泰安縣界受濁河泉經徂徠山南故)
(梁父城又西南逕故柴城北至大汶口按新泰諸水並俗亦謂之柴汶又西會於小汶平陽河源)
(出縣東北狐山西南流經小汶廣明河源出縣南關縣東亦曰東河南流入山北流入小汶廣寕河)
(在縣西三十里源出周家泉蘇莊河在縣西北四十五里羊流河在縣西北六十里亦名楊柳河俱)
(源出新甫山疃里河在縣西六十五里俱南流入小汶河舊志謂廣明河以下五河俱入汶誤)汶
水(源出萊蕪縣東北八十里原山之陽西南流經泰安縣東左合牟汶嬴汶水西流又北合柴汶)
(水經泰安縣東南泮河水自北汶口輿小汶水會合流而西入來注之南流至大兗州府寕陽縣界)
(又西流經東平州南境又西南流入兗州府汶上縣俗呼為大汶河書禹貢浮於汶漢書地理志萊)
(蕪縣原山禹貢汶水泰山萊蕪縣原山西所出西南入泲水經汶水出南過嬴縣南又東南過奉高)
(里戴村又西逕州城南至安山湖合濟水自明永樂九年築戴村壩以遏其入濟之道遂西南流凡)
(八十里至汶上縣而為分水河今導為運河本朝康熙二十二年聖祖仁皇帝巡幸山東)
(御製汶水吟乾隆十三年皇帝翠華經莅有御製恭依高宗純皇祖)
(原韻及渡汶水詩十六年巡幸江浙二十一年躬詣闕里二十二年二十七年三十)
(年巡幸江浙並有御製過汶河詩)古黃河(在府境有三一在東平州西五)
(十里宋河渠志鄆州有博陵張秋關山子路王陵竹口六埽舊志有二流其一自直隸開州流經濮)
(州東而至州境又東歷德州武定濱州入海者此宋以前故道也明景泰四年徐有貞請開分水河)
(疏為廣濟渠即故道矣其一自河南儀封縣流經曹縣東北歷定陶曹州鄆城壽張而入州界者此)
(金元至明初故道也宏治六年黃河決下流十里許改作戴家廟金線閘以洩其流由鹽河入海後)
(築隄黃陵岡障河盡出於南而舊河俱湮廢又州西北有赤河亦黃河支流周顯德初命宰相李穀)
(治楊劉決河其決河不復故道者離為赤河及游金二河宋史所謂游金赤三河是也今亦湮塞不)
(可考一在東阿縣北四十里自陽榖縣流入又北入茌平縣界蓋即古瓠子河也水經注瓠河故瀆)
(自范縣東北合將渠又北經東阿故城東又東北過臨邑縣西又東北至茌平宋至和元年議者欲)
(復故道遣使行度欲返之使東歐陽修以為非便因罷一在平陰縣西北元和志平陰縣黃河去縣)
(十里舊志縣北有故道俗謂之老黃河與滑州之瓠子河相通今俱湮塞)運河(自兗州府汶上)
(縣北界流入逕東平州西南汶濟二水合流處也有閘一曰安山西北流入兗州府夀張縣界又北)
(逕東阿縣西又北流入兗州府陽榖縣界元史至元二十六年開河以通運道起須城安山渠西南)
(由夀張西北至東昌又西北至臨清引汶水以遠御河長二百五十餘里中建閘二十有一以時蓄)
(洩河成河渠官張禮縣言開魏博之渠通江淮之運古所未聞賜名會通漕河考由南旺至臨清亘)
(四百里惟藉安山一湖以濟漕河府志東平州自靳家口汶上縣界起北至戴家廟閘下三空橋夀)
(張縣界止河道長六十里東阿縣自沙湾鋪夀張縣界起北至五里鋪陽穀縣界止河道長一十五)
(里共長七十五里其閘六在東平者曰靳家口安山戴家廟在東阿者曰通源減水平水其壩不在)
(運道而關於運者甚鉅曰戴村坎河口次之今皆設有河員兵弁以時啟閉利漕運焉)大清
河(即古濟水今曰大清河自東平州東南戴村壩分洩汶河之水西北流經州城西北至廬家村)
(與七里河會古濟汶合流處也又北流經東阿縣西東北流經平陰肥城二縣西北又東北流入濟)
(南府長清縣界俗亦呼為鹽河按濟水故道自曹州府鄆城縣流入東平與汶合禹貢濟水東北)
(會於汶水經注濟水自鉅野北合洪水又東北逕夀張縣西界安民亭汶水從東北來注之所謂清)
(口也又北逕梁山東袁宏北征賦所云背梁山截汶波者也又北逕須胊城西水西有安民亭水東)
(即無鹽縣界又逕微鄉東又北分為二水枝津西北出為馬頰水濟水又北逕須昌縣西又北逕魚)
(山東左合馬頰水又北逕清亭東又北逕榖城縣西合狼溪水又北逕周首亭西又北過臨邑縣東)
(又北逕平陰城西右迤過為湄湖方四十餘里元和志須昌縣有濟水南自鄆城界流入去縣西二)
(里杜佑通興東平濟南淄川北海界中有水名清河乃菏澤與汶水合流是也東平城西即安山閘)
(閘下泥河口有亭子店即安民亭遺址為濟汶合處自元人開會通河謂之引汶絶濟使不得東而)
(清河之流中斷舊志大清河上源與會通河合流至東平安山閘漸分流而西北會東平州之沙河)
(及張秋黑龍潭與小鹽河之水北流經魚山下又北過縣城西東阿諸泉之水入焉又東北經艾山)
(滑口鎮入平陰境明成化九年以大清河湮塞自張秋濬至滑口鎮本朝乾隆十四年河臣因汶)
(河下流為汶上縣患請以戴村壩坎河口落低三尺乾隆二十三年復修隄埝數十處於城東馮家)
(口李家樓各建迎水壩以資捍禦又於城西大清河支流東岸馬家口建減水閘一以洩陂水而東)
(平始無水患)肥河(在肥城縣南蓋即古蛇水也水經注蛇水出蛇邱縣東北大山西南流逕)
(汶陽之田又西南逕夏暉城南又西南注於汶舊志肥河源出泰安州西境流經縣南八里又西南)
(經東平州界入汶又有孤山河源出縣東孤山康王河在縣東門外源出北山合溝河源出縣東南)
(十里之潮泉俱入於肥河)衡魚河(在肥城縣西南五十里蓋即古泌水也水經注泌水在肥)
(城縣東北西南流逕肥城縣故城南左經句窳亭北又西南經富城注於汶)坎河(在東平州)
(東北五十里有坎河泉南流六里入汶河舊志坎河即汶水下流洩入鹽河處自戴村壩築而汶水)
(不復由此入濟明萬歷七年築滾水石壩於此以時蓄洩而汶水無泛溢之患又縣西北有金線閘)
(河舊黃河決道也明宏治中因導流以洩漕渠之水由夀張集東北至戴家廟洩而東入於大清河)
狼溪河(在東阿縣東南二十八里狼山下會諸山泉水入大清河水經注狼水出東阿縣東)
(南大檻山狼谿西北流逕榖城西又北有西流泉水出城東近山西北流逕榖城北西注狼水又西)
(北入凊水隋志東河縣有狼水一名龍溪)小鹽河(在東阿縣西南二十里即運河所洩出汶)
(水支流也由沙灣洩之而東與黑龍河水合流經魚山南至縣西五里會於大清河)馬頰河
(在東阿縣西水經注馬頰水首受濟西北流逕安民山北又西趙溝出焉又逕桃城東又東北逕吾)
(山南又東注於濟舊志今小鹽河所經即馬頰河故道)柴汶(在府治東北四十里源出嶽旁)
(仙臺嶺南流經府治東三十里入汶明統志又有漕河出泰安東淳于野西南流入汶按圖表泰)
(山東有董家河南流入汶即柴汶也)北汶(即泮河源出嶽頂西北桃花谷流經府城西二十里)
(轉東南流經府城南受渿河水又東受環水又東南受石汶水又東南至無鹽山西合大汶水經注)
(北汶水出分水溪源與中川分水東南流逕泰山右天門下其水自谿而東濬波注壑東南流逕龜)
(陰之田又合環水水出泰山南谿南流逕中階兩廟間其水又屈而東流入於汶水又東南流逕南)
(明堂下世謂此水為石汶又左入於汶明統志泮水源出泰山分水嶺合三溪水東南流入汶新志)
(渿河出泰山西谿由白龍池出大峪口東南流至府城西遶城而南入北汶又環水河俗名梳粧河)
(泰山之中谿也由黃峴嶺會經石谷水簾洞諸水經王母池至府城東南流入北汶又石汶河泰山)
(之東谿也出登仙臺下會青山諸澗水東流經漢明堂故址會明堂泉又南流入北汶)牟汶
(在萊蕪縣南西流經泰安縣東徂徠山北南至靜封鎮入汶水水經注水出牟縣故城西南阜下俗)
(謂之葫蘆堆謂是水為牟汶又西南至奉高縣故城而西南流注於汶新志牟汶有二一自萊蕪縣)
(東南塞子村海眼泉發源合諸泉水西流一自縣東古牟城東響水灣發源合諸泉水西南流至盤)
(龍莊而合又西有孝義河水入之又西至濾馬河合嬴汶按舊志孝義河在縣東北十二里源出)
(萬福山南流入汶新志濾馬河在縣東南三里一名逮馬河)嬴汶(自萊蕪縣南三十里宫山)
(之陰石漏河發源北流至濾馬河合牟汶金史地理志萊蕪有牟汶嬴汶水新志嬴汶有二宫山之)
(陰其一也又一自縣東北大小龍潭發源南流合諸泉水至方下集為嘶馬河又南流會牟汶並南)
(嬴汶水合流至泰安縣焦家店注於大汶水按舊志萊蕪有司馬河在縣西十里源出大屋山西)
(南流至縣西南入汶而圖表有嘶馬河蓋司嘶音同而訛也)新開河(在平陰縣西十里即)
(清河之下流其南岸有山曰蹲龍下有盤石跨河為舟行患宋張方平鑿新河引水北行以避其險)
(行者便之)小洞庭湖(在東平州北三十里蠶尾山下唐蘇源明宴小洞庭詩序所謂左拂)
(蠶尾首也源明又嘗燕其僚五太守於泗源亭歌曰小洞庭兮牢方舟風嫋嫋兮離平流牢方舟兮)
(小洞庭雲微微兮連絶&KR2060;)玉女池(在府北泰山頂水味甘冽四時不涸一名聖母池)二
龍池(在新泰縣東北八十里龍堂山下即小汶河之源也)鐵佛堂泉(在府東二十五)
(里又清泉井泉板橋灣泉范家灣泉鯉魚溝泉大興橋泉雲臺泉皂泥溝泉北滾泉順河泉會泉岳)
(錫靈泉倒扳井泉俱在縣東周家灣泉馬兒溝泉梁子灣泉風雨泉鳳凰泉顏謝泉龍王堂泉吳山)
(溝泉鄉城泉白土崖泉韓家莊泉梁家莊泉皮狐泉滄浪溝泉新興泉石縫泉水浪泉小柳泉海旺)
(泉力溝泉神泉羊社泉斜溝泉二柳泉真溝泉濁河泉鬪泉泰應泉梁父泉俱在東南木頭溝泉龍)
(灣泉梁家泉西顔謝泉俱在南張家泉臭泉上泉靈應泉馬蹄泉狗跪泉陷灣泉報恩泉新莊泉胡)
(家港泉溯港溝泉馬黃溝泉涼泉龍王泉金星泉坤温泉水磨泉俱在西南明堂泉坡里泉在東北)
(廣生泉在西北凡泰安縣境之泉六十有七俱入於汶)清泉(在肥城縣東南四十里南流入)
(汶又鹹河泉董家泉臧家泉吳家泉王家泉開河泉拖車泉馬房泉聖惠泉震澤泉引兌泉並在縣)
(西南會流為衡魚河經平陰境至東平州南入汶縣境共泉十二)嘯泉(在新泰縣東三里又)
(有北陳泉徽泉魏家泉俱在縣東名公泉南陳泉北鮑泉大峪泉柳峪泉俱在縣東南玉泉西都泉)
(萬歲泉俱在縣南張家溝泉孫村泉古河泉里橋泉北流泉劉社莊泉黃水灣泉賈周泉杏山泉俱)
(在縣西南龔家莊泉西周泉新西周泉劉都泉構溝泉名灣泉紅河泉釣魚臺泉靈槎泉俱在縣西)
(金溝泉周家泉崖頭泉和莊泉清泉俱在縣西北南師泉高峪泉魏家泉路踏泉俱在縣北太公泉)
(在縣東北縣界凡泉四十俱入於汶)小龍灣泉(在萊蕪縣東北四十里亦曰小龍灣河西)
(流合司馬河舊志萊蕪故泉凡三十五後緣旱涸僅存二十五今皆搜復又增新泉十一共泉四十)
(六新志濾馬河泉青泥溝泉趙家莊泉雙龍泉斜里泉並在縣東海眼泉連珠泉湖眼泉坡里泉朱)
(家灣泉張家灣泉並在東南片錦泉郭娘錦泉靈泉櫻桃園泉並在縣南韓家港泉坡草泉盧家莊)
(泉牛王山泉青楊港泉賀家灣泉並在西南王家溝泉西夾溝泉半壁店泉並在縣西西壁泉青橋)
(泉鎮里泉龍興泉李家灣泉黑龍泉老龍泉魚池泉星坡泉大龍泉沙灣泉助沙泉新興泉並在西)
(北涼坡泉薛家莊泉北夾溝泉水河泉垂楊泉北海眼泉烏江岸泉廣澗泉鎮里泉並在縣北鵬山)
(泉大龍灣泉在縣東北萊蕪之泉共四十九俱入於汶)吳家泉(在東平州東五十五里新)
(志州境之泉凡三十五孫泉遊龍泉神瀵泉湧泉小王泉淨泉郝家泉源泉杷頭泉烈泉獨山泉王)
(老溝泉大黃泉二黃泉蓆橋泉冷河泉口頭泉浮汶泉大成泉張貨郎泉徐家泉三眼泉勝水泉卷)
(耳泉餴饎泉安宅泉半畝泉安圈泉雙明泉單眼泉高家莊泉鐡鈎嘴泉坎河泉高嘉泉俱在州東)
(由衡魚河蓆橋河流入於汶)喬口泉(在平陰縣東南七里山下西北流至縣南門外遶城)
(東而西行又有二泉來會形如川字紋錯如錦故邑名錦川)普濟渠(唐志萊蕪縣西北十)
(五里有普濟渠開元六年令趙建盛開今湮)新柳溝(在平陰縣東南三十五里會諸泉水)
(南流入汶河又縣東三十里有天井泉出山澗石井中勢如趵突雖旱不竭北入大清河)投書
澗(在泰山上舊志胡瑗與孫復石介講學泰山攻苦食淡終夜不寢得家書見有平安二字即投)
(之澗中不復展讀人名其處為投書澗澗西建講學堂本朝乾隆十三年春高宗純皇帝)
(巡幸山東登泰山有御製題投書澗詩)七女津(在東平州西北昔時河津也劉宋元)
(嘉七年到彥之等復河南地還保東平北魏兵來寇諸軍會於七女津即此州志作九女泉)亭
子泊(在東平州曹河東岸即故安民亭)黑龍潭(在東阿縣西南去安平鎮北半里許)
(深不可測一名平河泉黃河決口故道也)管仲井(在東阿縣榖城内元陳孚有詩今湮)
︹古蹟︺奉符故城(即今府治古博縣地唐為乾封縣地曰岱嶽鎮宋開寶五年移乾封縣治)
(此大中祥符初改曰奉符又築新城在今州東南三里而以此爲舊城金置泰安州復還治岱嶽鎮)
(明省入州)博縣故城(在府東南春秋時齊邑左傳哀公十一年公會吳子伐齊克博亦曰)
(博陽漢表元年田安爲濟北王都博陽後改爲泰山郡後漢晉宋因之後魏改曰博平北齊爲東平)
(郡治隋開皇十六年改曰汶陽十七年又改曰博城屬魯郡唐改曰乾封屬兗州宋開寳中移縣於)
(岱嶽鎮此城遂廢)梁父故城(在泰安縣南六十里漢置縣屬泰山郡後漢爲侯國晉仍)
(爲縣南燕慕容德嘗置兗州於此劉宋仍屬泰山郡後魏因之水經注淄水經梁父故城南隋改屬)
(魯郡唐初屬東泰州貞觀初省)鉅平故城(在泰安縣西南漢置鉅平縣屬泰山郡後漢爲)
(侯國晉仍爲縣宋魏因之北齊省水經注汶水又南逕鉅平故城東魏書地形志鉅平縣有鉅平城)
蛇邱故城(在肥城縣南春秋魯蛇淵囿也亦曰鑄鄉春秋定公十三年築蛇淵囿禮記周)
(武王封堯後於鑄左傳襄公二十三年臧宣叔娶於鑄注故國今蛇邱縣治後漢書郡國志蛇邱有)
(鑄鄉城漢置蛇邱縣屬泰山郡後漢分屬濟北國晉因之宋為濟北郡治後魏屬東濟北郡北齊省)
平陽故城(在新泰縣西北春秋宣公八年城平陽左傳哀公二十七年越子使后庸來聘)
(盟於平陽漢書灌嬰傳嬰自下邳擊破楚騎平陽漢置東平陽縣應劭曰河東有平陽故此加東後)
(漢省)牟縣故城(在萊蕪縣東二十里春秋時牟國桓公十五年牟人來朝漢置牟縣屬泰)
(山郡後漢晉宋魏因之北齊併入博城隋開皇十六年分嬴置牟城縣大業初併入嬴縣)嬴縣
故城(在萊蕪縣西北春秋桓公三年公會齊侯於嬴左傳哀公十一年公會吳子伐齊克博至)
(嬴十五年公孫宿以其甲入嬴後漢書陳俊傳張步遣將擊俊戰於嬴下注嬴縣名屬泰山郡水經)
(注汶水又西南逕嬴縣故城南括地志漢嬴縣故城在博城東北百里唐書地理志武德五年以博)
(城梁父嬴置東泰州貞觀元年州廢省嬴入博城元和志於廢嬴縣置萊蕪縣西南至州二百六十)
(里縣志古城在西北四十里北汶水之北俗名城子縣即故嬴地也)無鹽故城(在東平州)
(東二十里春秋宿國隱公元年公及宋人盟於宿戰國為齊邑項羽紀宋義遣其子襄相齊而身送)
(之至無鹽漢置縣為東平國治後漢因之晉屬東平國宋為東平郡治孝武時置館陶元城二縣寄)
(治於此屬陽平郡後魏因之北齊郡縣俱廢元和志無鹽故城在須昌縣東三十六里宋宣和二年)
(置東平監於此政和三年廢又地理志無鹽有洽鄉漢武帝封城陽恭王子慶為東平侯於此)章
縣故城(在東平州東六十里春秋時小國左傳莊公三十年齊人降鄣杜預注無鹽東北有)
(章城漢置縣屬東平國後漢因之晉省舊志今為鄣城集)夀張故城(在東平州西南戰國)
(齊剛夀邑史記秦昭襄王三十七年客卿竈攻齊取剛夀漢置夀良縣屬東郡後漢改曰壽張屬東)
(平國光武十二年封樊宏為壽光侯晉因之宋改曰夀昌後魏復曰夀張皆屬東平郡隋屬濟北郡)
(唐武德四年於縣置壽州又析置夀良縣五年州廢省壽良縣入之屬鄆州五代及宋因之金大定)
(七年遷竹口鎮十九年復舊治元至正二年水圯廢明洪武初遷今治元和志縣東北至州四十五)
(里)須昌故城(在東平州西北本春秋須句國地僖公二十二年邾人滅須句須句子來)
(犇明年公伐邾取須句傳曰須句風姓也司太昊之祀漢初改曰須昌高帝十一年封功臣趙衍為)
(侯後為縣屬東郡後漢書東平王蒼傳永平二年以東郡之須昌益東平自此遂屬東平國晉為東)
(平國治後魏仍屬東平郡北齊移治於須胊城而故城廢隋開皇十六年復於故城置須昌縣尋改)
(曰宿城仍屬東平郡唐初屬鄆州貞觀八年自鄆城移治於此後唐改曰須城宋咸平三年徙州治)
(於東南汶陽鄉之高原即今治也明初省縣入州舊志鄆州故城在今州西十五里)榖城故
城(今東阿縣治春秋時齊穀邑莊公七年夫人姜氏會齊侯於榖亦曰小榖莊公三十一年城小)
(榖為管仲也秦曰榖城漢書張良傳圯上老人謂張良後十三年見我濟北榖城山下黃石即我後)
(果得黃石祠之後漢於此置縣北齊省明洪武六年徙東阿縣治此)臨邑故城(在東阿縣)
(北漢置縣屬東郡後漢因之晉屬濟北國宋大明八年省按水經濟水過臨邑縣東又北逕平陰)
(城西則臨邑在濟水之西平陰之西南當在今東阿縣北界王莽改臨邑爲榖城亭蓋亦取故榖城)
(爲名也)榆山故城(在平陰縣西北元和志平陰縣西南至鄆州一百二十里本漢肥城)
(縣地屬泰山郡隋開皇十四年於今縣西北二十八里置榆山縣大業二年移於今理改名平陰寰)
(宇記太和六年縣廢併入東阿盧二縣開成二年刺史王源中奏境内闊遠東西一百二十里南北)
(近二百里無縣邑以理居人制禦寇盜請復置平陰縣從之)廢柴縣(在泰安縣南漢置縣)
(屬泰山郡元封四年封齊孝王子代爲侯國後漢省水經注淄水又西南逕柴縣故城北舊志州南)
(有柴城堡)奉高廢縣(在泰安縣東北十七里漢武帝置爲泰山郡治元封元年東巡至博)
(奉高後漢晉宋因之後魏屬泰山郡隋開皇中改曰岱山大業初廢入博城唐初復於此置岱縣屬)
(東泰州貞觀初又省入博城)菟裘城(在泰安縣境内左傳隱公十一年公語公子翬使營)
(菟裘吾將老焉注菟裘在泰山梁父縣南水經注淄水西南流逕菟裘城北魏書地形志梁父有菟)
(裘澤)龍鄉城(在泰安縣西南春秋成公二年齊伐北鄙圍龍注龍鄉在博縣西南)謝過
城(在泰安縣東北三十里寰宇記齊人歸魯汶陽之田以謝過後人因名為謝過城)遂城
(在肥城縣南故國也亦作隧春秋莊公十三年齊人滅遂而戍之十七年齊人殱於遂注隧國在蛇)
(邱縣東北史記齊世家桓公五年代魯魯莊公請獻遂地以和漢書地理志蛇邱有遂鄉故隧國水)
(經注京相璠曰在蛇邱東北十里今城乃蛇邱西北也)下讙城(在肥城縣西南魯邑也春)
(秋桓公三年公子遂如齊逆女齊侯送姜氏于讙定公八年陽貨入讙陽關以叛哀公八年齊侯取)
(讙及闡既而復歸於我注蛇邱縣西有下讙亭水經注俗訛為夏暉城)古長城(在肥城縣)
(西北五十里)平州城(在萊蕪縣西春秋宣公元年公會齊侯于平州注牟縣西有地名平)
(州漢書功臣侯表平州侯王唊元封三年封在梁父魏書地形志牟有平州城)郈城(在東平州)
(南四十里春秋時魯叔孫氏邑也昭公二十五年臧會犇郈定公十二年叔孫氏墮郈杜預注縣東)
(南有郈鄉亭水經注汶水西南至無鹽縣之郈鄉城南括地志郈城在鄆州宿城縣東三十二里)
微鄉城(在東平州西水經注濟水又逕微鄉東春秋莊公二十八年築郿京相璠曰公羊傳)
(謂之微在東平夀張縣北三十里有故微鄉魯邑也杜預曰有微子冡)陽州城(春秋昭公)
(二十五年公孫于齊次于陽州注陽州齊魯境上邑彙纂今山東兗州府東平州東北有陽州城是)
(也)桃城(在東阿縣西南春秋桓公十年公會衛侯于桃邱注桃邱衞地東阿縣東南有桃城)
(漢封功臣劉襄為桃安侯邑於此舊志今安平鎮東十八里為桃城鋪旁一邱高可數仞即桃邱矣)
留舒城(在東阿縣西左傳哀公十七年齊師救鄭及留舒違榖七里榖人不知水經注魚山)
(上有柳舒城即留舒之訛也舊志又有晉王城在縣西南五十里相傳李克用屯兵處)京兹
城(在平陰縣東南左傳襄公十八年晉侯伐齊入平陰荀偃士匄以中軍克京兹注京兹在平陰)
(城東南)平陰城(在平陰縣東北左傳襄公十八年晉侯伐齊齊侯禦諸平陰後漢書郡國)
(志濟北國盧有平陰城水經注濟水又北逕平陰城西京相璠曰平陰在濟北盧縣故城西南十里)
(元和志平陰故城在平陰縣東北三十五里)長城(在平陰縣東北括地志長城西北起濟州)
(平陰縣緣河歷泰山北岡上經濟州淄州東至密州琅邪臺入海元和志故長城首起平陰縣北二)
(十九里寰宇記竹書紀年云梁惠王二十年齊築防以為長城)平邱(漢書功臣表平邱侯王遷)
(本始元年封左肥城)&KR0566;下聚(在東阿縣西南左傳僖公二十六年公追齊師至&KR0566;弗及注濟)
(北榖城縣西有地名&KR0566;下後漢書郡國志榖城有&KR0566;下聚)尹卯壘(在東阿縣西北水經注濟)
(水過榖城縣西壘側有尹卯壘南去魚山四十里)石門(在平陰縣北春秋隱公三年齊侯鄭)
(伯盟於石門水經注濟水北過臨邑縣東有石門以石為之故濟水之門也京相璠曰石門在今濟)
(北盧縣故城西南六十里去水三百步)防門(在平隂縣東北左傳襄公十八年晉侯伐齊齊)
(侯禦諸平陰塹防門而守之廣里注平陰城南有防門于門外作塹横行廣一里後漢書郡國志濟)
(北盧縣有平陰城有防門有光里水經注河道所由名防門去平陰城三里防門有光里齊人音廣)
(音與光同即春秋所謂守之廣里者也)舞鶴臺(在泰安縣南唐書禮樂志高宗乾封元年)
(封泰山為圜壇山南四里號封祀壇又詔立登封降禪朝覲之碑名封祀壇曰舞鶴臺登封壇曰萬)
(崴臺降禪臺曰景雲臺以紀瑞焉舊志宋真宗封祀壇在岳南五里有王旦碑朝覲臺在州南有陳)
(堯叟碑)鳳凰臺(在泰安縣北登封門外漢宣帝時鳳凰集泰山故名又東平州五里許亦)
(有鳳凰臺平壤中土阜孤峙似崇臺舊基圖志不詳得名所自本朝乾隆二十一年高宗)
(純皇帝詣闕里經其地有御製鳳凰臺春望詩)挂劍臺(在東阿縣西南六十里安)
(平鎮南舊志河紀云張秋城南臺臺左右生草即挂劍草元都水監丞滿慈記云古碑刻有季札挂)
(劍徐君墓樹八字本朝乾隆二十一年高宗純皇帝詣闕里有御製挂劍臺詩又)
(有三歸臺在縣西二里相傳即管仲所築)紅亭(在泰安縣東春秋昭公八年大蒐于紅至於商)
(衛注劉昭曰奉高西南有紅亭)蜀亭(在泰安縣西春秋成公二年楚侵魯至蜀魯請盟遂與楚)
(人及諸侯之大夫盟于蜀杜預注博縣西北有蜀亭)句窳亭(在肥城縣南東觀記漢元和二)
(年鳳凰集肥城句窳亭舊志今縣東南鳳凰山即其地也)孟游亭(在萊蕪縣治東南孟子葬)
(母反於齊止於嬴即此)樂亭(在東平州境舊鄆州城西司馬光通鑑唐乾寕三年朱全忠將)
(葛從周擊鄆帥朱瑄自楊劉而南戰於故樂亭胡三省注亭在鄆州西門外)安民亭(在東)
(平州西南水經注濟水西有安民亭亭北對安民山)周首亭(在東阿縣東北左傳齊襄公之)
(二年鄭瞞伐齊齊王子成父獲其弟榮如埋其首於周首之北門注周首齊邑濟北穀城縣東北有)
(周首亭水經注今世謂之盧子城京相璠曰今濟北所治盧子城故齊周首邑也魏書地形志盧縣)
(有盧子城)明堂(在泰安縣東漢書地理志奉高有明堂在縣西南四里元封元年造又武帝紀)
(元封元年登封泰山坐明堂二年秋作明堂於泰山下太初元年冬至祀上帝於明堂天漢三年幸)
(泰山修封祀明堂太始四年幸泰山祀高祖於明堂以配上帝後漢書章帝紀元和二年幸泰山進)
(幸奉高祀五帝於汶上明堂水經注北汶水東南流逕明堂下古明堂於山之東北址武帝以古處)
(嶮狹而不顯也欲治明堂於奉高旁而未曉其制濟南人公玉帶上黃帝時明堂圖圖中有一殿四)
(面無壁以茅蓋之通水圜宫垣爲複道上有樓從西南入名曰崑崙天子從之於是令奉高作明堂)
(於汶水如帶圖也古引水爲辟雍處基瀆存焉肇域記州東北四十里有周明堂阯州東十里有漢)
(明堂阯)歲寒堂(在東平州城内宋侍制李誠之建蘇軾有題名石刻)溪堂(在東平州)
(西故鄆州城内唐鄆曹濮觀察使馬總建以爲饗士大夫之所韓愈爲序並係以詩有碑牛僧孺立)
樂郊池館(在東平州治南宋郡守劉敞建有堂曰燕譽臺曰陳獻池曰藻芹榭曰博野塢)
(曰竹梧亭曰玩芳館曰樂遊合而名之曰樂郊仍自爲記歐陽修有樂郊詩)萊蕪監(在萊)
(蕪縣東南八里漢書地理志嬴有鐵官唐書地理志萊蕪有鐵冶十三銅冶十八銅坑四有錫寰宇)
(記萊蕪監在萊蕪縣界古冶鐵之務管一十八冶舊志明設鐵冶提舉司宣德中裁)秦碑(在泰)
(山頂秦觀峯秦丞相李斯所篆歐陽修集古錄風雨所剝存者纔數十字而已)無字碑(在泰)
(山頂始皇所建今曰石表碑)磨崖碑(有二俱在泰山頂磨絶壁而成其一唐開元十四年)
(紀泰山銘隸書字徑五寸其一唐乾封元年刻登封文字徑寸餘體類晉人書)
︹關隘︺大石關(在肥城縣北十里舊置巡司)馬耳關(在萊蕪縣東北七十里原山西)
(麓)青石關(在萊蕪縣東北九十里甕口山下關下五里許即白洋河口接青州府益都縣)
(界)泰安巡司(在泰安縣西門外里許)黃草關巡司(在新泰縣西七十里)
上四莊巡司(在新泰縣西北八十里)彭家集巡司(在東平州東三十里)
(本朝乾隆三十八年移即墨縣浮山巡檢駐此)靜封鎮(在泰安縣東四十里金史地理)
(志奉符有靜封鎮)石橫鎮(在肥城縣西南)遞坊鎮(在東平州南五代史唐莊宗本)
(紀李嗣源及王彥章戰於遞坊即此)安山鎮(在東平州西南十里即故安民亭也舊志明初)
(建金線閘遞運所於州西戴家廟集)南榖鎮(在東阿縣南十二里以在榖城之南故名宋開)
(寶中嘗為縣治)安平鎮(在東阿縣西南六十里運河所經與夀張陽榖二縣接界本名張秋)
(五代周顯德初河決楊劉遣宰相李榖治隄自楊劉抵張秋鎮宋曰景德鎮金因之元至元二十七)
(年會通河成置都水分監官於景德鎮俗乃謂之張秋明宏治七年河決命劉大夏治之塞決口九)
(十餘丈築滚水石壩功成賜名安平鎮抱河為城周八里北河都水郎中治之縣志萬歷七年都御)
(史趙賢建城跨運河而環之其南北渡口為水所出入者難以啓閉則為敵臺四座各建以樓)新
橋鎮(九域志東阿有楊劉銅城新橋關山景德五鎮舊志新橋鎮在縣北八里大清河西岸金)
(元時為縣治亦曰舊城)楊劉鎮(五代史梁末帝紀晉人取楊劉唐莊宗本紀十四年梁謝)
(彥章軍於楊劉王攻楊劉自負芻堙塹遂取之十五年梁晉相拒於楊劉舊志在東阿縣北六十里)
(舊有城臨河津今黃河舊隄隱隱可見而城迹不可考)滑口鎮(九城志平陰有但歡石溝)
(界首安鄉滑口傅家岸朔鸞七鎮舊志滑口鎮在縣西南三十里明洪武中置巡司及遞運所尋省)
樓德莊(在泰安縣東南八十里舊置巡司本朝雍正十三年裁設糧捕通判駐此)安
駕莊(在泰安縣西南九十里有主簿駐此)羊流店(在新泰縣西北六十里南北孔道也)
(以羊祜故里爲名後裔猶有存者俗訛爲楊柳店舊置驛丞本朝康熙十六年裁)東原驛
(在東平州西南舊置驛丞本朝順治十六年裁)安山水驛(在東平州西南十五里安)
(山鎮舊有驛丞本朝乾隆七年裁併歸州)舊縣驛(在東阿縣治西北舊置驛丞本朝)
(順治十六年裁)銅城驛(在東阿縣北四十里舊有驛丞本朝乾隆十四年裁併歸縣)
︹津梁︺石梁(在新泰縣南肇域記州南汶河上有二石梁)渿河橋(在泰安縣西一里渿)
(河上橋之西南隅有金銀橋)大橋(在肥城縣南)西石橋(在肥城縣西衡魚社)通
汶橋(在新泰縣南梁莊)瞻岱橋(在新泰縣西二里)永濟橋(在新泰縣西十)
(五里跨葛溝為東北孔道)孝義橋(在萊蕪縣東八里)盤龍橋(在萊蕪縣東十五里)
石橋(在東平州境寰宇記清水石橋隋仁夀元年造工作華巧與趙州橋相埒長四百五十尺)
劉公橋(在東平州東寰宇記在須城縣東二十七里宋武北伐時所置舊志其地有小城謂)
(之烽倉城蓋是時立烽堠置倉庫之所今城址猶存)蓆橋(在東平州東五十里跨坎河金大定)
(七年建其上流二十里有官橋舊傳皆宋真宗東封時所經)五空橋(在東阿縣西南運河)
(東岸明宏治中劉大夏建廣袤各十五丈)安平鎮浮橋(在東阿縣西南六十里跨會通)
(河明宏治八年通政張縉建)錦川橋(在平陰縣南門外自東迤西可十許丈元延祐中築)
吳家渡(在平陰縣北為泰安臨清之要道)
︹隄堰︺金隄(在東阿縣西南安平鎮南連壽張縣界參差隆起延亘鄆濮俗稱始皇隄漢文帝時)
(河決酸棗東潰金隄即此或曰後漢王景所修汴渠隄也鎮南又有減水壩)迎鑾隄(在平)
(陰縣東六十里舊志宋真宗柬封改鄆州臨&KR0566;驛曰迎鑾即此)靳家口閘(在東平州南三)
(十里有閘官)安山閘(在東平州西十二里運河上有閘官)戴家廟灣閘(在東)
(平州西四十里運河上有閘官)金線閘(在東平州西北戴家廟運河東岸本置於州西棘梁)
(山下明正統三年移於沙灣河東岸景泰三年徙今所舊有巡司今省)通源閘(在東阿縣)
(西南安平鎮南明徐有貞既疏廣濟渠於渠口為閘堰水以入於漕名曰通源而於其東岸洩之於)
(大清河)戴村壩(在東平州東六十里四汶集明永樂九年宋禮建橫截汶水趨南旺由分)
(水口入會通河濟運天順五年知州潘洪增築)坎河口石壩(在東平州東戴村壩東五)
(里明潘季馴築長四十丈)
︹陵墓︺古帝堯陵(在東平州東北二十里蘆泉山陽明洪武四年建廟祭享按陵在曹州)
(此傳譌也)︹周︺柳下惠墓(在泰安縣東八十三里柳里村)左邱明墓(在肥城縣)
(西南五十里肥河鄉都君莊又元和志在平陰縣東南五十五里)師曠墓(在新泰縣東北)
(十五里有祠)季札子墓(在萊蕪縣禮記檀弓延陵季子適齊其長子死葬於嬴博之間)
(水經注奉高縣北有吳季札子墓在汶水南曲中從征記曰嬴縣西六十里有季札兒冡冡圓其高)
(可隱也)冉伯牛墓(在東平州西十五里舊有碑明正統間建祠有司春秋祭)徐君
墓(在東阿縣張秋城南)范蠡墓(在平陰肥城縣界陶山括地志陶山南有朱公冡)︹楚︺
項羽墓(在東阿縣東北史記項羽紀以魯公禮葬項王榖城水經注榖城西北三里有項羽)
(冢石碣尚存元和志在柬阿縣東南十二里俗呼為霸冢)︹漢︺高堂生墓(在新泰縣東三)
(十里)東平思王墓(在東平州東元和志在須昌縣東四十九里漢宣帝子東平思王宇)
(葬此)東平憲王墓(在東平州東北五里危山上後漢書東平憲王蒼傳元和三年帝幸)
(蒼陵祠以太牢注陵在今鄆州東峗山南水經注漆溝水西逕無鹽故城北水側有東平憲王蒼塜)
(碑闕存焉)︹三國︺︹魏︺曹植墓(在東阿縣西八里魚山西麓魏志陳思王植傳初植登魚)
(山臨東阿喟然有終焉之志遂營為墓水經注墓在魚山西西去東阿縣四十里按三國時東阿)
(為今陽榖縣地但魚山在今縣治西八里大清河西故曹植墓仍從舊志載入)︹晉︺羊祜墓
(在新泰縣西北六十里羊流店凡三冢高丈餘一為漢廬江太守續墓一為晉太傅祜墓一為丹陽)
(尹曼墓舊傳有相墓言其地有王氣祜聞而鑿之相者曰猶出折臂三公祜果至三公墜馬折臂)
︹宋︺石介墓(在泰安縣東南五十五里)孫奭墓(在東平州東十五里)孫明復
墓(在東平州北廬泉鄉歐陽修銘)馬伸墓(在東平州北十里)梁灝墓(在東平州)
(北二十五里子固固弟適祔相去各數十步)吳奎墓(在東阿縣東南十里)︹金︺張萬
公墓(在東阿縣西北三十三里)王去非墓(在平陰縣西南党懷英為墓表弟去執祔)
︹元︺李之紹墓(在平陰縣西南)︹明︺于慎行墓(在東阿縣東南十二里)師
達墓(在東阿縣北一里)
︹祠廟︺︹周︺延陵季子祠(在東阿縣挂劍臺)︹漢︺黃石公祠(在東阿縣北三)
(里榖城山下宋元時嘗設山長奉祀)貞節先生祠(在萊蕪縣西金大定間建祀漢萊蕪)
(長范丹按後漢書范冉一名丹桓帝時以為萊蕪長遭母憂不到官且漢之萊蕪在今濟南淄川)
(縣界内與今縣無涉邑人特慕其清名而築祠祀之耳原本載入萊蕪名宦誤故刪之而附記於此)
魯兩先生祠(在泰安縣東南隅祀孫明復石守道)︹宋︺王沂公祠(在東平州)
(學旁通志祀宋王曾曾出判鄆州卒於官鄆人立祠有劉敞碑記)東流祠(在東阿縣東南)
(祀宋周程張朱諸子及元李謙嚴實明劉約劉田)︹元︺嚴魯公祠(在東平州治東北元)
(時建祀行軍萬戸魯國武惠公嚴寶元好問記)碧霞元君廟(在泰山絶頂宋真宗東封)
(構昭應祠祀天仙玉女碧霞元君金改稱為昭應觀明洪武中修成化間改祠為宫宏治中名靈應)
(嘉靖中名碧霞本朝康熙二十三年賜額曰坤元叶德五十六年泰山大水盤路傾圯奉)
(勅修整雍正七年復發内帑重修九年賜額曰福綏海宇乾隆五年廟燬於火六)
(年特遣專官董建并石十三年巡幸山東御製碑文勒賜額曰贊化)
(東皇)靈派侯廟(在泰安縣西南渿河東涘舊名通泉廟文獻通考大中祥符元年封禪禮)
(畢封泰山通泉廟神為靈派侯)岱廟(在泰安縣城西北隅廟内有漢柏唐槐漢書地志博縣有)
(泰山廟後漢書祭祀志建武三十年上幸魯過泰山太守承詔祭山注盧植曰泰山廟在博縣應劭)
(風俗通岱宗廟在博縣西北三十里水經注從征記曰泰山有下中上三廟牆闕嚴整廟中柏樹夾)
(西階大二十餘圍蓋漢武所植也赤眉常斫一樹見血而止今斧創猶存門閣三重樓榭四所三層)
(臺一所樹前有大井香冷異於凡水不知何代所掘中廟去下廟五里屋宇又崇麗於下廟廟東西)
(夾澗上廟在山頂即封禪處也通志東嶽之神唐宋皆加封號明洪武中詔去封號改稱東嶽泰山)
(之神有司春秋致祭有事則遣廷臣祭告本朝雍正七年乾隆三十五年奉勅發帑重加)
(修整至秩祀之儀載在會典順治閒遣官致祭者二康熙間遣官致祭者九雍正閒)
(遣官致祭者二乾隆閒遣官致祭者七康熙二十三年賜額曰配天作鎮雍)
(正七年賜額曰岱封錫福乾隆十三年賜額曰大德曰生寢室額曰權輿造化并)
(御製祀岱廟暨廟中環詠亭漢柏唐槐詩十六年二十二年二十七年三十年四幸江)
(浙經涖山東并有二十二年二十七年御製望岱廟詩十六年迴鑾并有御)
(製謁岱廟詩)郭巨廟(在肥城縣西北孝堂山)黑龍潭廟(在萊蕪縣西北六十)
(里香山黑龍潭右)大河神廟(在東阿縣沙灣明正統十四年建)
︹寺觀︺谷山寺(在泰安縣西五十里春月櫻桃最盛一名佛峪)竹林寺(在泰安縣西十)
(里)藏峯寺(在泰安縣西北四十五里)空杏寺(在肥城縣南三十里省志後唐有衲)
(子植杏於此杏熱而核自落還復合之顆顆圓成故名)鬱葱寺(在肥城縣西八里鬱葱山)
(下省志即資聖院舊名牛山寺宋真宗東封幸此更今名)幽栖寺(在肥城縣西三十五里陶)
(山之東唐時創建元大定元年修省志世傳陶朱公隱此)正覺寺(在新泰縣西南四十里法)
(雲山之陽宋建中靖國元年建大觀元年賜額)明光寺(在新泰縣西五十里唐開元七年建)
崇果寺(在萊蕪縣東南五里唐初建明嘉靖中改名安仙寺)應聖寺(在東平州城内)
(文廟東相傳宋太祖微時寓此其後勅建)鐵塔寺(在東阿縣北新橋鎮浮屠十有三級高十)
(二丈宋熙寕間鄆州僧應言所建趙概為請額曰薦誠蘇軾集有五百阿羅漢院記即此)龍泉
寺(在平陰縣東南四十里齊乘齊天統中建佛像古雅皆數百年物)乾元觀(在泰安縣)
(城西一里許省志宋真宗東封得天書於此故又名天書觀)升元觀(在泰山岱宗坊西初)
(名建封院宋元觀府志祀政和東華中賜今額帝君道家元時重謂之東修改稱朝嶽福神)青
帝觀(在升元觀迤詔加號廣生西宋大帝君明中嘉祥符中修建祀東嶽靖間修本朝康熙)
(七年重修)迎仙宫(在萊蕪縣南四十里府志漢武帝命方士李少君求神仙於宫山中建宫)
(於此又李少君有祠)南天觀(在邑東阿縣雲翠山元時建人李謙于慎行皆有記)
提調官前總纂(臣)鄭紹謙恭纂并覆輯
校對官(臣)張之綱恭校
大清一統志
泰安府(二)
︹名宦︺︹漢︺王尊(高陽人元帝時爲東平相是時王驕奢不奉法度傅相連坐及尊視事奉璽書)
(至庭王未及出受詔尊持歸舍食已乃還致詔王數私出入馳驅國中與后姬家交通尊勅廐長王)
(出叩頭爭之言相教不得王雅聞尊高名大爲尊屈)蕭育(蘭陵人成帝時泰山太守時京兆尹)
(王章以忠直獲罪妻子流合浦後還育疏請還其田宅朝論韙之)夏恭(蒙人建武中遷泰山)
(都尉和集百姓甚得歡心)陳俊(西鄂人建武中拜泰山太守時泰山豪傑多擁衆與張步連兵)
(俊與戰於嬴下大破之追至濟南稍攻下諸縣遂定泰山)謝夷吾(山隂人爲壽張令永平十)
(五年蝗發泰山流徙郡國薦食五穀過壽張界飛逝不集按漢魏以後之壽張縣在今東平州境)
(内元至正中因水圯廢今兖州府壽張縣則明洪武初改置爲漢范縣地原本統志以漢之謝夷吾)
(王考張邈北魏之吕思禮及漢壽張女子張雨纂入兗州府名宦人物列女中是誤以明初改置之)
(壽張為漢魏故縣矣今悉刑之而仍分纂於泰安府卷内以志人地之實云)李固(南鄭人永)
(和中為泰山太守時盜賊屯聚歴年郡兵常千人追討不能制固悉罷遣歸農但留任戰者百餘人)
(以恩信招誘之未滿歲賊皆弭散)皇甫規(朝那人桓帝時拜泰山太守時泰山賊叔孫無)
(忌侵亂郡縣中郎將宋資討之未服規廣設方略賊寇悉平)范康(重合人桓帝時為泰山太)
(守郡内豪姓多不法康至莫有干犯者先所奪人田宅皆還之時山陽張儉殺侯覧母按其宗族賓)
(客或有逃匿泰山界者康皆收揜覽因誣奏康坐徙日南羊陟等詣闕為訟乃還本郡)韓韶
(舞陽人桓帝時泰山賊公孫舉偽號歷年守令多為坐法乃以韶為嬴長賊聞其賢相戒不入境他)
(縣民流入縣界求索衣糧者韶開倉賑之主者爭謂不可韶曰長活溝壑之人而以此伏罪含笑入)
(地矣以病卒官同郡李膺等為立碑頌焉)抗徐(丹陽人桓帝時遷泰山都尉徐先擊平泰山賊)
(公孫舉等及爲都尉寇盜望風奔亡)童翊(姑幕人靈帝時除須昌長吏人門生爲立碑)應
劭(汝南人靈帝時拜泰山太守黃巾入郡界劭連與賊戰前後斬數千級賊退郡内以安)︹三
國︺︹魏︺吕虔(住城人太祖召爲泰山太守郡接山海民人多藏竄郭祖等保山爲寇百姓苦)
(之虔到郡開恩信祖等皆降服諸山中亡匿者盡出安土業虔在泰山十數年甚有威惠)阮籍
(尉氏人司馬昭輔政籍從容言於昭曰籍平生曾游東平樂其風土即拜東平相籍乘驢到郡壞府)
(舍屏障使内外相望法令清簡旬日而遷)涼茂(昌邑人太祖時爲司空掾時泰山多盜賊以茂)
(爲太守旬月之間襁負而至者千餘家)︹南北朝︺︹宋︺申恬(魏郡魏人元嘉時泰山太)
(守威惠兼著吏人便之)︹唐︺蘇源明(武功人天寳間爲東平太守時濟陽太守李倰以郡)
(瀕河請增領宿城中都二縣以紓民力源明議廢濟陽析五縣分隸濟南東平濮陽詔五郡太守議)
(卒廢濟陽以縣皆隸東平)李祇(太宗子吳王恪後出爲東平太守安禄山反河南陳留滎陽靈)
(昌相繼陷祇募兵拒戰元宗壯之)︹五代︺︹晉︺盧億(河内人天福中為鄆州觀察使節帥)
(杜重威驕蹇黷貨幕府賄賂公行惟億清介自持)程羽(陸澤人天福中授陽穀主簿有政績)
︹宋︺辛仲甫(汾州孝義人太祖時為鄆齊觀察判官累雪冤枉)雷有終(郃人署萊)
(無尉發知監奸贓流之海島遂代知監事先是三司補吏率以貲進多恣横至是受署者憚有終皆)
(避免)索湘(鹽山人開寳中為鄆州司理參軍齊州有大獄連逮者千五百人有司不能決湘受)
(詔按鞫事隨以白)姚鉉(合肥人咸平三年河決鄆州王陵埽東南注鉅野州城積水壞廬舍)
(以鉉知州事徙州於汶陽鄉之高原委以營度詔便宜從事工遂成)王貽永(祁人真宗時知)
(鄆州州自咸平中徙城而故治為通衢介梁山春夏多水患貽永相度地勢為築東西道三十餘里)
(民便之)李端懿(上黨人真宗時知鄆州兼京東西路安撫使是歲京東水民多饑大發倉)
(廪以濟之置弓手局教以戰鬭遂如精兵治汶陽隄百餘里以却水患民便之)張傅(譙人真宗)
(時知鄆州強力治事所至審覈簿書勾摘奸隱州縣憚之)馬元方(鄄城人真宗時知鄆州量)
(括牧地數千頃)范諷(齊州人初知平隂縣會河決民失阡陌訟不能決諷分别疆畔著為券遂)
(不復爭為縣存視貧弱至豪猾大家峻法治之再遷通判鄆州時知州李廸坐貶宰相丁謂戒使者)
(促上道諷輒留廸數日為治裝祖行詔塞決河募民入芻楗而城邑與農戸等諷曰貧富不同而輕)
(重相若農民必大困即改符使富人輸三之二請下諸州以鄆為率朝廷從之)戚綸(楚邱人真)
(宗時知鄆州綸喜言民政樂於薦士每一奏十數人皆知名當世)袁逢吉(鄢陵人真宗時)
(累官鴻臚寺少卿初鄆州牧馬草地侵民田數百頃凡五遣使按視不決逢吉受命往則悉還所侵)
(田民咸德之)陳堯咨(閬中人真宗時知鄆州建請浚新河自魚山至下杷以導積水)宋
庠(安陸人仁宗時知鄆州所至以鎮靜為治)張觀(絳縣人仁宗持知鄆州舊法京東通安邑)
(鹽而瀕海之地禁私煮觀請弛禁以便民歲免黔配不可勝計)劉䕫(崇安人仁宗時河北大水)
(民流入京東為盜詔以䕫守鄆至日發廩賑饑民賴全活者甚衆盜賊衰息賜書褒諭大臣議欲修)
(復黃河故道䕫極言不可遂罷)韓琦(安陽人仁宗時以資政殿學士出知鄆州京東素多盜捕)
(法以百日為三限限中不獲抵罪琦請獲他盜者聽比折除過故盜多獲又開水利便民)趙槩
(虞城人仁宗時知鄆州吏按前守馮浩公使錢三十萬當以職田祖償槩知其貧為代以巳俸)劉
敞(新喻人仁宗時知鄆州決訟獄明賞罰境内肅然客行壽張道中遺一囊錢人為守視客還取)
(得之又有暮遺物道中者旦往訪之故在先是久旱地多蝗敞至而雨蝗出境)龐籍(城武人仁)
(宗時知鄆州治以愛民為主明習法令長於吏事僚屬言有可取雖文書己行立為改易)張奎
(臨濮人仁宗時知鄆州數月捕京東盜悉平奎治身有法度風力精強所至有治績人不敢欺)李
璋(章懿皇太后從子知鄆州京東大盜白日殺縣令掠人道中璋信賞罰督擒捕盜為衰止歲天)
(水民以船筏邀利多溺死璋一切籍之約所勝載如黃河法發卒城州西關修路數十里夾道植柳)
(人指爲李公柳)馬默(城武人知須城縣縣爲鄆州鄆吏犯法不可捕默趨府杖之客次鄆守張)
(方平素貴掾屬來前閉目不與語默白事忽開目熟視久之盡行其言委以事)王克臣(洛陽)
(人熙寕中知鄆州京東多盗克臣請以便宜處決斬尤築者以徇盜少衰河決曹村克臣亟築隄城)
(下或曰河去鄆遠且州徙高原八十年不知有水患安事此克臣不聽隄成水大至不没者纔尺餘)
(復起甬道屬之東平王陵埽人得趨以避水事平皆繪像奉之)許將(閩人神宗時知鄆州上元)
(張燈吏籍爲盜者繫獄將曰是絶其自新之路也悉縱遣之自是民無犯法囹圄皆空父老嘆曰自)
(王沂公後五十六年始再見獄空耳鄆士喜聚謗官政將雖弗禁其俗自息)杜紘(鄄城人神)
(宗時知鄆州有揭幟城隅著妖言期爲變州民皆震俄而草場白晝火蓋所揭一事也民益恐或請)
(大索城中紘笑曰好計正在此冀因吾膠擾而發奈何墮其術中彼無能爲也無何獲盜按誅之)
喬執中(高郵人神宗時爲須城主簿時河役大興部役者不得人一夕譟而潰因致大獄執)
(中往代終帖然富民賂吏將剏橋所居以㒺市利執中疏其害使者入吏言使成之執中曰官可去)
(橋不可剏也卒不能奪)曾孝寬(晉江人元豐中知鄆州鄆有孟子廟孝寬請於朝得封鄒)
(國公配享孔子)滕元發(東陽人兩知鄆州學生食不給民有爭公田二十年不決者元發曰)
(學無食而以良田飽頑民乎乃請以爲學田訟遂絶時淮南京東饑元發慮流民且至先度城外廢)
(營地召諭富室使爲席屋一夕成二千五百間井竈皆具所全活五萬人)廉公諤(堂邑人爲)
(萊蕪令專務德化百姓歌之曰釡中生塵魚境内安以樂昔聞范史雲今見廉公諤)許幾(貴溪)
(人知鄆州梁山灤多盜皆漁者窟穴也幾籍十人爲保使晨出夕歸否則以告輒窮治無脱者)李
格非(濟南人爲鄆州教授郡守以其貧欲使兼他官謝不可)王靚(知東平府襲慶守張)
(漴使郡人詣闕奏請登封靚以京東歲凶多盜上疏誎執政不悦)郭永(元城人徽宗時爲東)
(平府司錄參軍府事無大小永咸決之吏有不能辨者私相靳曰爾非郭司錄耶)姚益恭
(知須城縣清白有才幹鞭扑不施境内大冶)︹金︺梁肅(奉聖州人大定中通檢東平大名兩)
(路戶籍物民稱平允他使者皆以苛刻增益為功百姓苦之朝廷勅諸路以東平大名通檢為準於)
(是始定)完顔守貞(完顔部人章宗時知東平府事上諭之曰東平素號雄藩比年饑歉)
(卿其為朕往綏撫之仍賜金帛廏馬以寵其行他日上問宰臣守貞治東平如何對曰亦不勞力上)
(曰以彼之才治一路誠有餘矣)雷淵(渾源人至寕中為東平錄事河朔重兵所在多驕將悍卒)
(淵出入軍中偃然不為屈不數月閭巷間多畫淵像雖大將不敢以新進書生遇之尋遷東阿令)
哈薩喇安禮(大名路人至寕末為泰安州刺史貞祐初山東被兵或勸其遁哈薩喇安)
(禮曰我去城誰與守戰旬日城陷不屈死哈薩喇安禮舊作和速嘉安禮今改正)蒙古喀
(明安人興定中知東平府事蒙古喀以東平重鎮奏乞益兵益都張林為亂侵掠東平蒙古喀討平)
(之詔遷一階蒙古喀舊作蒙古綱明安舊作猛安今改正)楊伯淵(藁城人知泰安有惠)
(政百姓刻石紀其事)董積躬(青城人為奉符令政平訟簡有古循吏風)︹元︺嚴實(長清)
(人太宗時授東平路行軍萬戸約束諸將母敢有殺掠者會大飢民北徙者多餓死又法藏匿逃者)
(保社皆坐逃亡無所託僵屍蔽野實命作糜粥盛置道旁全活者衆實卒遠近悲悼野哭巷祭旬月)
(不已)嚴忠濟(實第二子襲東平路行軍萬戶管民長官開府布政一法其父養老尊賢治為)
(諸道第一嘗借貸於人代部民納逋賦歲久愈多及謝事債家執劵來徵帝命發内藏代償東平廟)
(學故隘陋改卜高爽教養諸生後多顯者幕僚如宋子貞劉肅李昶徐世隆俱為名臣)張晉
亨(南宫人太宗時權知東平事東平貢賊率倍他道迎送供億簿書獄訟日不暇給歷七年吏畏)
(民安)齊榮顯(聊城人授東平路總管府参議時攻淮南道出東平民間供給費銀二萬錠榮)
(顯詣斷事官愬之得折充賦税民賴以不困)宋子貞(長子人金末率衆歸東平行臺嚴實)
(招致幕府用為詳議官兼提舉學校時饑民北徙子貞賑救全活萬餘人金士流寓者悉引見周給)
(薦拔名儒四方聞風而至故東平一時人材多於他鎮太宗命為行臺右司郎中行臺所統五十餘)
(城子貞命官分三道糾察官吏始有綱紀東平將校占民為部曲戶謂之脚寨幾四百所子貞請罷)
(歸州縣實卒子忠濟請於朝授參議東平路事兼提舉太常禮樂子貞作新廟學招致生徒百餘人)
(出粟贍之俾習經藝親臨程試齊魯儒風為之一變)徐世隆(西華人嚴實招致東平幕府勸)
(實收養寒素實子忠濟以世隆為東平行臺經歷益贊忠濟興學養士)姚樞(柳城人世祖即)
(位立十道宣撫使以樞使東平既至郡置勸農檢察二人以監之推物力以均賦役罷鐡官)張
德輝(交城人世祖初遷東平路宣慰使春旱禱泰山而雨東平賦夥獄煩凡遇賊奸悉窮之不)
(少貸奏免遠輸豆粟二十萬斛和糴十萬斛伯赫泰議賦繭絲令民税而後輸德輝曰是誣上以毒)
(下也且後期之責孰任之遂罷其事孀婦馬氏將鬻其女以代納逋賦分已俸代償之仍蠲其額)
(伯赫泰舊作寳合丁今改正)塔塔爾泰(控根郭瓦第三子至元中襲東平達魯噶齊涖)
(官一紀鎮靜不擾塔塔爾泰舊作塔塔兒台控根郭瓦舊作孔温窟哇達魯噶齊舊作達魯花赤)
(今俱改正)茂漢(至元中知肥城縣剏城垣興學宮先是民輸賦於府往返六百里道經鹹海夏)
(月霖潦民多病涉乃立圍並庫於縣以從民便在任十八年民思之不能忘茂漢舊作抺漢今改)
(正)晉畢(塔塔爾泰子至元十四年監東平多善政以清白稱嘗出家藏書二千餘卷置東平)
(廟學使學徒講肄之晉畢舊作只必今改正)圖卜申(晉畢弟嗣兄職性淳靖喜怒不形知)
(民疾苦而能以善道之旱嘗致禱即雨歲飢請於朝發廪賑之睦同僚興學校士民刻石紀績圖)
(卜申舊作秃不申今改正)宫欽(東萊人至大二年爲東阿令以威嚴爲理剗除宿蠧均徭省賦)
(邑當驛道供億百出欽與民爲假貸羔豚雞黍皆以便蓄養取用不乏山東大饑斗米百錢欽首出)
(三年俸幣爲倡富民和之得錢二萬餘緡賴以全活者甚衆邑故有黠民工訟欽廉其人悉置之法)
(皆化爲善良去十餘年吏民思之)和道(懷慶人延祐中尹萊蕪性嚴明不事脂韋勤課農桑)
(招徠流移秩滿民立石頌之)︹明︺黃哲(番禺人洪武初知東阿縣縣經毛貴亂後民多流徙)
(聞哲善政皆復業狼溪有物為怪數啖人哲為文禱於神風雷暴至有蛟死水上怪遂息六年升東)
(平府通判疏決河於梁山尋上疏忤旨放歸復召回東平)邵惲(洪武時知新泰縣廉明平恕在)
(任九年官無廢事邑無流民)李得(洪武時知萊蕪縣公廉勤幹治政有方秩滿民詣闕乞留)
(在任十有五年而卒)鄭華(臨海人建文時貶東平吏目燕兵至長貳棄城走華率吏民固守城)
(破不屈死)貝秉彝(上虞人永樂中知東阿縣邑東北地卑下乃開渠注大清河涸之得腴田)
(千餘頃民有兄弟相訟者以大義曉之皆悔謝去嘗獻平糶議於朝為備荒計凡廢鐵敗皮朽索故)
(紙悉貯之庫會車駕北巡勅有司建席殿並以濟用上嘉其治行加秩六品及卒囊無餘資吏民為)
(具棺歛日會哭者數百人)李湘(泰和人永樂中知東平州州轄五縣地多荒蕪湘督民開墾公)
(私皆實有所徵發必覈丁産厚薄及將去民訴於朝乞留有奸民誣以罪父老伏闕訟冤詔復官涖)
(州十餘年上下親如父子)葉祺(溧水人知東阿縣正統間考最入都縣民羣列其善政遂留任)
王範(開州人成化中知東平内官過境聞其姓名亟趨出境有不暇取廪給者以憂去服吏)
(民復請於朝再知東平凡七年升福建僉事去之日州民泣送溢路)何繼周(閩縣人宏治間)
(知萊蕪縣時旱蝗為災繼周引咎齋禱即時大雨滂沛蝗盡斃民以為誠德之感)高嶼(錦衣)
(衞人正德間擢守泰安城先為劇盜劉六劉七等破嶼至擊走之追至玉兒莊斬賊首餘衆悉平)
熊驂(固始人正德間知萊蕪霸州賊攻城急驂率衆力戰而死城陷主簿韓塘亦死之)劉
瓚(新鄉人正德間知新泰到縣三日流賊數萬騎&KR0691;至瓚悉力守城攻三日不克而去)劉宗
禮(大名人嘉靖中知新泰清儉愛下居二年調延川且去猶令人治畦曰我留一分則民省一分)
(也)白棟(榆林人隆慶中知東阿縣質直慈惠練於民情善綜細務凡徭役里甲催科之令有)
(不便輒次第更改後皆奉為良法及去民建祠祀之謂之白公社)郭子智(遼東人崇禎十)
(四年授平隂知縣土寇攻城城陷與教諭左欒死之)吳汝宗(龍巖人崇禎十五年知東阿縣)
(城破死之)
︹本朝︺武士豪(正定人順治五年知萊蕪縣時土寇竊發隣邑多不守而萊蕪獨完士豪保障)
(之力也)鍾國義(山隂人康熙三年知莱蕪縣萊邑山城僻壤地非孔道後章邱縣欲以山)
(徑通南路驛遞國義力持不可邑人稱之)王育良(正黃旗漢軍康熙二十八年知東阿縣邑)
(當孔道驛中向不設車有事則里民按日輪值育良乃捐貲造車數十輛駕以驛馬令驛卒御之民)
(以不擾又創行滾單革單頭包攬諸弊詳改淺閘夫為雇役百姓稱便後卒於官)邱恩榮
(黃岡人乾隆三十年由萊蕪調泰安知縣仁明慈惠政簡刑輕擢吏部員外郎)王溥(山陽人乾)
(隆四十年由冠縣調泰安知縣聽斷嚴明胥吏畏之越二載境内肅然)張鳴鐸(靜海人乾)
(隆四十二年知泰安縣寬厚有容與前令得寬猛交濟之義邑人愛戴如慈母尋以憂去士民涕泣)
(送之)
︹人物︺︹漢︺高堂生(平陽人著士禮十七篇言禮者咸宗之)嬴公(東平人從胡母生受)
(公羊春秋守學不失師法為昭帝諫大夫授東海孟卿魯國眭孟)毛莫如(泰山人受易於)
(琅邪魯伯官至常山太守)栗豐(泰山人受詩於河内食子公豐後為刺史)冥都(泰山人受)
(公羊春秋於穎川堂溪惠為丞相史又與琅邪筦路事顔安樂故顔氏復有筦冥之學)夏侯
勝(東平人少孤好學徵為博士光禄大夫會昌邑王嗣立數出勝諫曰天久隂不雨臣下有謀上)
(者王縛以屬吏時霍光與張安世謀廢王以為泄語召問勝對言在洪範傳光安世大驚後光令勝)
(用尚書授太后遷長信少府賜爵關内侯宣帝時為諫大夫給事中勝為人質樸守正帝親信之受)
(詔撰尚書論語說賜黃金百斤年九十卒於官)郭巨(肥城人家貧父早逝事母苦甘旨不繼有)
(子方三歲慮其常分母食因與妻謀掘地欲埋之至尺餘得黃金一釜)王章(鉅平人累官諫)
(大夫在朝廷名敢直言元帝初毁中書令石顯免官成帝立遷司隸校尉大臣貴戚敬憚之時王鳳)
(輔政章言鳳不可任用宜更選忠賢遂為鳳所陷)劉恭(式人城陽景王章之後少習尚書通)
(大義為赤眉所掠隨樊崇等降更始封式侯拜侍中赤眉欲殺更始恭為請不能得呼曰臣誠力竭)
(請得先死拔劍欲自刎崇等共救止之謝禄縊殺更始恭夜往收藏其屍建武三年為更始報殺謝)
(禄自繫獄赦不誅)羊陟(梁父人少清直遷冀州刺史奏案貪濁所在肅然三遷尚書令奏太)
(尉張顥等公行貨賂不納又薦太尉劉寵等清亮在公帝嘉之拜陟河南尹會黨事起免官禁錮卒)
(於家)羊續(平陽人祖父侵安帝時司隸校尉父儒桓帝時太常續以忠臣子孫累官廬江南陽)
(二郡太守討平諸寇百姓歡服靈帝欲以為太尉時拜三公者皆輸東圍禮錢千萬令中使督之續)
(舉緼袍示之曰臣之所資惟此而已遂不登公位而徵為太常會病卒)鮑信(泰山平陽人少)
(有大節況毅有謀大將軍何進辟拜騎都尉董卓始至勸袁紹襲之不從乃歸鄉里收徒衆與弟韜)
(以兵應曹操於已吾汴水之戰韜死之表信為濟北相與黃巾賊戰陷陣死)王匡(泰山人輕)
(財好施以任俠聞初平元年為河内太守與袁紹起兵討卓)胡母班(泰山人名在八廚官)
(執金吾山東兵起董卓遣使說觧紹等諸軍遂被害)王考(夀張人官至冀州刺史名在八厨)
張邈(夀張人少以俠聞振窮救急即傾家亦不甚惜士多歸之初辟公府以高第拜騎都尉遷)
(陳留太守董卓之亂與曹操共舉義兵及袁紹為盟主有驕色邈正義責之後為曹操所害)︹三
國︺︹魏︺劉楨(東平人太祖時辟為丞相掾文帝好文學楨與孔融陳琳王粲徐幹阮瑀應㻛)
(為七子楨卒帝甚惜之)鮑勛(信子建安中為中庶子守正不撓太子恚望甚及即位勛數諫)
(爭竟被誅勛内行既修廉而能施死之日家無餘財)孫觀(泰山人與臧霸俱起討黃巾拜騎都)
(尉魏武使霸招觀並兄康皆厚遇之觀戰嘗先登征定青徐羣賊封吕都亭侯康亦封列侯觀從征)
(孫權於濡湏口中創卒)高堂隆(高堂生後太祖召為軍議掾明帝在藩選為傳及即位累)
(遷光禄勲帝增崇宫殿隆上疏切諫詔稱其廉侔伯夷直過史魚及卒帝嘆息曰天不欲吾成事高)
(堂隆舍我去也)吕安(東平人有濟世志與嵇康友善每一相思輒千里命駕後為兄巽誣安不)
(孝康義不負心保明其事鍾會勸司馬昭因此除之殺安及康)程昱(東阿人黃巾起縣丞王度)
(反應之昱率吏民擊度等破走東阿得全太祖征徐州使昱與荀或留守鄄城張邈等叛迎吕布郡)
(縣響應惟鄄城范東阿不動袁紹在黎陽時昱有兵七百守鄄城太祖欲益以二千兵昱不肯曰袁)
(紹擁十萬衆見昱兵少必輕易不來攻若益兵過則不可不攻攻則必克徒兩損其勢太祖從之紹)
(果不往昱收精兵數千人會黎陽討袁譚袁尚譚尚敗走魏國既建為衞尉文帝踐阼進封安鄉侯)
(卒謚肅侯孫曉嘉平中為黃門侍郎時校事放橫曉上書諫遂罷校事官)︹晉︺羊祜(續孫累官)
(尚書右僕射都督荆州諸軍事綏懷遠近甚得江漢之心與吳人開布大信吳人翕然悦服後入朝)
(面陳伐吳之計舉杜預自代尋卒南州人聞祜喪莫不號慟吳守邊將士亦為之泣及吳平羣臣上)
(夀帝執爵流涕曰此羊太傳之功也因策告祜廟)羊琇(泰山人涉學有知算少舉郡計參鎮)
(西鍾會軍事會謀反琇正言苦諫還賜爵關内侯武帝未立為太子琇為畫策甚有匡救及踐阼累)
(遷中護軍加散騎常侍)劉卞(須昌人為左衛率知賈后廢太子之謀甚憂之以計干張華而)
(不見用益以不平賈后親黨微服聽察外間頗聞卞言乃遷卞為雍州刺史卞恐為賈后所誅遂飲)
(藥卒)魏浚(東阿人寓居關中永嘉末與流人數百家東保河隂之硤石懷帝以為揚威將軍平)
(陽太守及洛陽陷屯於洛北石梁塢撫養遺衆遠近感悦劉琨承制假浚河南尹劉曜忌浚得衆率)
(軍圍之為曜所得死之族子該領其衆曜攻李矩該破之後漸飢敝曜寇日至單騎至南陽帝以為)
(平北將軍雍州刺史王敦反該拒而不應蘇峻反率衆救臺&KR0816;於道)羊曼(祜兄孫少知名本州)
(禮命太傅辟皆不就元帝以為丞相主簿委以機密歷晉陵太守以公事免時州里稱阮放郄鑒胡)
(母輔之卞壸蔡謨阮孚劉綏及曼為兖州八伯蓋擬古之八俊也後蘇峻作亂曼勒衆不動為峻所)
(害追贈太常)胡母輔之(班元孫少擅高名有知人之鑒王澄常稱爲後進領袖辟别駕)
(太尉掾並不就以家貧求試守繁昌令甚有能名元帝時累官揚武將軍)羊鑒(泰山人討蘇峻)
(有功封豐城縣侯)羊曇(泰山人謝安之甥爲安所重安薨後輟樂彌年行不由西州路嘗因)
(石頭大醉扶路唱樂不覺至州門左右白臼此西州門曇悲感不已以馬策叩扉誦曹子建詩曰生)
(存華屋處零落歸山邱慟哭而去)︹南北朝︺︹宋︺羊欣(泰山人少靖默無競於人泛覽)
(經籍尤長隸書累官義興太守稱病免歸武帝文帝並恨不識之)羊元保(泰山人爲武帝)
(鎮軍參軍景平中累遷長史王宏甚知重之謂左長史庾登之吏部尚書王淮之曰卿二賢明美朗)
(詣會悟多通然宏懿之量故當共推羊也入爲黃門郎𥙷宣城太守又歷丹陽尹會稽吳郡太守爲)
(政雖無殊績而去後常令人思孝武即位爲金紫光禄大夫卒)︹魏︺畢衆敬(須昌人仕宋爲)
(泰山太守後歸魏拜兗州刺史賜爵東平公徵還京師孝文賓禮舊老與高允引至方山甚相愛敬)
(後乞還桑梓帝賜酒饌車馬勞遣之卒於兗州子元寶豪俠有武幹涉獵書史與父同建勲業賜爵)
(須昌侯後拜兗州刺史父子相代為本州世以為榮子祖朽襲爵例降為伯官東豫州刺史清平有)
(信百官稱之)吕思禮(夀張人舉秀才對策高第除相州功曹參軍葛榮圍鄴思禮有守禦)
(勲賜爵平陸縣伯文帝即位累遷都官尚書從擒竇泰進爵為侯思禮好學有才雖謀軍國而手不)
(釋卷夜讀書令蒼頭執燭燭燼數升沙苑之捷命為露布食頃而成所為碑誄表頌並傳於世)羊
深(琇七世孫父祉平北將軍深早有風尚學涉經史累官給事黃門侍郎以功賜爵新泰男莊帝)
(踐阼除太府卿深處分軍國損益隨機頗有時譽弟偘為泰山太守外招梁寇深在彭城得偘書慨)
(然流涕斬使並書表間帝褒其忠烈後為齊州刺史東魏軍討破之死於陣子肅以學尚知名)羊
敦(深從弟性尚簡素學涉書史除給事中出為本州别駕歷廣平太守俱有能名卒於官從弟烈)
(字信卿好讀書能言名理孝昌末從弟偘為泰山太守據郡起兵烈知其謀馳赴洛陽告難朝廷將)
(加厚賞烈卒無所受天保中累遷尚書祠部左右戶郎中在官咸為稱職歷陽平太守義州刺史以)
(老還鄉卒烈家傳素業閨門修飭為世所稱)︹北齊︺傅伏(泰安人以戰功除東雍州刺史)
(周克并州以伏子世寬來招伏曰事君有死無二此兒不忠不孝願即斬之後聞後主已被獲哭良)
(久然後降周武親執手曰為臣當若此朕平齊惟見公一人以為岷州刺史尋卒)︹梁︺羊侃
(漢南陽太守續之裔也少而瑰瑋博涉書記尤好左氏春秋孫吳兵法弱冠隨父祉在梁州立戰功)
(其父每有南歸之志侃至是將舉河濟以成先志大通三年至京師授徐州刺史徵太子左衞率車)
(駕幸樂遊苑侃預宴時新造兩刃矟成高祖令試之侃執矟上馬左右擊刺特盡其妙高祖善之製)
(武宴詩三十韻以示侃侃即席應詔高祖覽曰可謂鄒魯遺風英賢不絶侯景攻陷歷陽侃副宣城)
(王都督城内諸軍事親自扺拒賊退加侍中軍師將軍初侃長子鷟為景所獲執來城下侃曰我傾)
(宗報主猶恨不足豈復計此一子數日復持來因引弓射之賊感其忠義亦不之害卒贈侍中護軍)
(將軍)羊鵾(侃子隨侃臺内城陷侯景待之甚厚及景敗鵾密圖之乃隨其東走景惟餘三舸下)
(海欲向蒙山會景倦晝寢鵾語海師直向京口景覺大驚欲投水鵾以矟刺殺之世宗以為青州刺)
(史封昌國縣公後征陸納平峽中破郭元建累遷東晉州刺史承聖三年為侯填所害時年二十八)
羊鴉仁(泰山人少驍果有膽力普通中自魏歸國封廣晉縣侯征伐青齊間累有功績大同)
(七年為北司州刺史侯景反鴉仁率所部入援臺城陷為景所留以為五兵尚書鴉仁常思奮發遂)
(出奔江陵為北徐州刺史荀伯道諸子所害)︹唐︺吕元膺(東平人始遊京師謁故相齊映)
(映嘆曰吾不及識婁郝殆斯人類乎策賢良高第調安邑尉歷為蘄州刺史元和中復刺同州既謝)
(帝問時政得失論奏激切明日謂宰相曰元膺直氣讜言宜留左右進御史中丞俄拜東都留守東)
(都有李師道留邸兵與山棚謀竊發事覺元膺擒破之改河中節度使時方鎮多姑息獨元膺秉正)
(自將無不嚴憚入拜吏部侍郎正色立朝有台宰望居官始終無訾缺)︹五代︺︹漢︺和凝
(須昌人唐天成中遷翰林學士知貢舉時進士多浮薄喜為諠譁以動主司每放榜則圍棘閉省門)
(絶人出入以為常凝撤棘開門而士皆肅然無譁所取皆一時之秀歷晉仕漢拜太子太傅封魯國)
(公)︹周︺王朴(東平人少舉進士世宗即位遷比部郎中獻平邊策世宗銳意征伐朴言用兵)
(之策謂江淮可先取世宗引與計議無不合世宗外事征伐而内修法度朴為人明敏多材知隂陽)
(律歷之法莫不通焉世宗征淮朴留京師廣新城通道路多所規為至言諸國興滅次第後皆如其)
(言及卒世宗親臨其喪以玉斧叩地大慟)︹宋︺趙鄰幾(須城人太平興國中官左補闕知制)
(誥時輩咸推服之常欲追補唐武宗以來實錄孜孜訪求遺事會疾亟以書未成為恨淳化中太宗)
(取其書得鄰幾所補會昌以來日歷二十六卷及文集三十四卷所著鯫子一卷六帝年略一卷史)
(氏懋官志五卷并他書五十餘卷)竇益(乾封人合居五六世有節行大中祥符初東封泰山)
(即行在所降詔褒美優賜粟帛)梁顥(須城人初舉進士不中第雍熙三年復舉進士賜甲科知)
(魚臺縣累遷右司諫真宗初獻聽政箴詔訪羣臣邊事顥上疏言用兵之道在乎明賞罰擇邊臣時)
(論稱之顥每進對詞辨明敏真宗器賞之凡羣臣上封事者悉付顥詳閱可否拜翰林學士)孫
奭(博平人徙居須城九經及第為國子監直講太宗幸國子監召奭講書賜五品服真宗詔百官)
(轉對奭上十事大中祥符初得天書於承天門召問奭奭對曰臣愚所聞天何言哉豈有書也將祀)
(汾隂奭上書諫有十不可天禧中朱能獻乾祐天書復上疏諫帝嘗令陳政事得失奭以納諫恕直)
(輕徭薄歛四事為言頗施行焉仁宗朝累遷龍圖閣學士畫無逸圖上之奭性方重事親篤孝嘗掇)
(五經切於治道者為經典徽言五十卷又撰崇祀錄樂記圖五經節解五服制度嘗奉詔與邢昺杜)
(鎬校定諸經正義莊子爾雅釋文考正尚書論語孝經爾雅謬誤及律音義)穆修(鄆州人真)
(宗東封詔舉齊魯經術之士修預選賜進士出身累官潁州文學參軍修性剛介人欲與交往往拒)
(之宰相欲識修且將用為學官修終不往見母死自負櫬以葬自五代文敝宋初修與柳開始為古)
(文士大夫稱能文者必曰穆參軍慶歷中祖無擇訪得所著詩書序記誌等數十首集為三卷)馬
尋(須城人舉毛詩學累判大理寺以明習法律稱終司農卿)梁固(顥子嘗著漢春秋大中祥)
(符元年舉服勤詞學科擢甲第累遷著作郎直史館歷戸部判官判戸部勾院明於吏道嘗詔鞫獄)
(時稱平審天禧大禮成奏頌甚工有集十卷)梁適(顥子固弟少孤嘗輯父遺文及所自著以)
(進真宗曰梁顥有子矣仁宗時奉使陜西與范仲淹條邊機十餘事儂智高入寇移嫚書求邕桂節)
(度帝將受其降適曰若爾嶺外非朝廷有矣乃遣狄青討之賊平帝曰向非適言南方安危未可知)
(也後以太子太保致仕)石介(奉符人篤學有志尚樂善嫉惡遇事奮然敢為進士及第歷嘉)
(州判官丁父母憂耕徂徠山下葬五世未葬者七十喪以易教授於家魯人號介徂徠先生入為國)
(子監直講從學者甚衆太學繇此益盛介嘗患文章之弊佛老為蠧著怪說又著唐鑑以戒姦臣宦)
(官宫女指切當時無所諱忌杜衍韓琦薦擢太子中允會范仲淹富弼等同時執政歐陽修王素等)
(並為諫官介喜作慶歷聖德詩所稱多一時名臣其言大姦盖斥夏竦也尋出通判濮州未赴卒有)
(徂徠集行於世)郭勸(湏城人仁宗時為侍御史諫郭后不當廢陳氏非世閥不可以儷宸極趙)
(元昊襲父位以勸為官告使所遺百萬悉拒不受累遷侍讀學士及再為侍諫曰吾起諸生志不過)
(郡守今年七十列侍從可以歸矣遂用元日拜章三上不得謝後二年卒子源明治平中為太常博)
(士會御史知雜事吕誨等奏彈中書議追崇濮王典禮非是被黜以源明𥙷監察御史裏行源明乞)
(免除命請追還誨等)李參(須城人歷淮南京西陜西轉運使朝廷患邊費廣參建議輦錢邊郡)
(以平估糴省榷貨錢千萬計治平中知泰州蕃酋藥家族作亂討平之居鎮閱歲未嘗以邊事聞神)
(宗知其才書姓名於殿柱以知永興軍不行卒參剛果嚴深事至即決時稱能吏)孫瑜(奭子)
(歷兩浙轉運使仁宗訪其家世謂曰卿孫奭子耶奭大儒也久以道輔朕因面賜金紫先是郡縣倉)
(庾以斗斛大小為姦瑜奏均其制黜吏之無狀者歷知蔡州累官工部侍郎卒始奭亡朝廷錄其子)
(孫時瑜之子為諸孫長曰吾忍以父喪而官吾子乎以兄之孤上之)龔鼎臣(須城人第進士)
(官平陰主簿疏洩瀦水得良田數千頃以薦為泰寕軍節度掌書記石介死讒者謂介北走遼詔兖)
(州劾狀鼎臣獨曰介豈有是願以闔門證其死歷知渠州擢起居舍人同知諫院在言路累歲闊略)
(細故至大事無所顧忌神宗即位以王安石不悦出知兖州諸道方田使者希功賞槩加舊籍以病)
(民鼎臣獨一無所增留守南京時河決曹村流殍滿野鼎臣勞來振拊歸者不可勝計)姜潛
(奉符人從孫復學春秋吳奎薦為韓王伴讀進謁宗正允弼吏引趨庭潛呼馬欲去遂以客禮見神)
(宗召對延和殿訪以治道對曰有堯舜二典在顧陛下致之之道何如耳)錢乙(本吳越王俶支)
(屬北遷鄆州父潁善醫東之海上乙方三歲母死姑嫁吕氏收養之及長告以家世即泣請迹尋積)
(數歲迎父以歸時已三十矣鄉人感嘆賦詩咏之其事吕如父吕没無嗣為收葬行服乙以顱𩕄方)
(著名擢太醫丞)梁燾(須城人哲宗朝為諫議大夫有請宣仁后御文德殿服衮冕受冊者燾率)
(同列諫后欣納之文彦博議遣劉奉世使夏國御史張舜民論其不富遣降通判虢州燾言當還舜)
(民以正國體章十上不聽出知潞州明年以左諫議大夫召上書願正綱紀明法度采用忠言講求)
(仁術前宰相蔡確作詩怨謗燾與劉安世攻之確卒竄新州蔡京帥蜀燾曰元豐侍從惟京輕險貪)
(愎不可用後以司馬光黨化州安置燾立朝以引援人物爲意作薦士錄具載姓名其好賢樂士如)
(此)馬伸(東平人紹聖四年進士崇寕初范致虛攻程頤爲邪說伸獨依頤門以學卒受中庸)
(以歸靖康初以卓行薦擢監察御史汴京陷金人立張邦昌伸爲議狀乞存趙氏復請速迎康王同)
(院無肯連名者伸獨持以往繳申尚書省高宗即位擢殿中侍御史朝廷方召孫覿謝克家伸奏覿)
(克家趨操不正乃負國之賊宜加遠竄又疏言黃潛善汪伯彦同惡相濟望速罷其政柄責濮州監)
(酒税時用事者以濮迫寇境故有是命趣使上道伸怡然襆被而行死道中天下識與不識皆冤痛)
(之)李迨(東平人參曾孫通判濟州高宗以大元帥過濟迨應辦軍需無缺會勸進乘輿儀物)
(不日而辦上深歎賞金人歸三京命迨為京畿都轉運使孟庾時為權東京留守潛通北使且使人)
(告迨曰北人以兵至矣迨曰吾家食禄二百年萬死不足報如果然吾將極罵以死告者悚然而去)
李亘(乾封人為尚書郎建炎末金兵至淮南亘不及避劉豫使守大名因與淩唐佐密謀豫可)
(取狀告於朝事泄坐死)王質(鄆人徙興國與九江王阮齊名著論五十篇言歷代君臣治亂)
(謂之朴論中紹興三十年進士第為太學止時孝宗屢易相國論未定質上疏言和戰守之事天子)
(心知質忠而忌者讒質年少好異論遂罷去虞允文當國孝宗命擬進諫官允文以質鯁亮不回且)
(文學推重於時可右正言中貴人隂阻之奉祠山居絶意禄仕)︹金︺王去非(平隂人嘗就舉)
(不得意即屏去督妻孥耕織以給伏臘家居教授束修有餘輒分惠人弟子班忱貧不能朝夕一女)
(及笄去非為辦裝嫁之比隣有喪忌東出西與北皆人居南則去非家去非壊蠶室使喪南出遂得)
(葬焉)張萬公(東阿人父彌學夢至一室牓曰張萬相公讀書堂已而萬公生因以名焉累遷)
(郎中世宗稱其純直明昌中拜參知政事歷知河中府尋拜平章政事初有司建議自西南西北路)
(沿臨潢逹泰州開築壕塹連年未就萬公言罷之為便主兵者又言屯田地寡願括民田之冒税者)
(分給戰士萬公獨言其不可一日奏事帝曰卿言天久隂晦由用人邪正不分然孰為小人萬公以)
(張煒田櫟張嘉貞為言帝即命三人補外帝嘗有意春蒐顧視萬公萬公曰動何如靜帝改容而止)
黃久約(須城人以翰林直學士授左諫議大夫爲賀宋生日副使道經宿泗見貢新枇杷子)
(者州縣調民夫遞進還奏罷之尋請老詔諭之曰卿忠直敢言未可便去左右遷太常卿仍兼諫職)
(嘗侍朝故事宰相奏事則近臣退避久約欲趨出世宗止之自是諫臣不避以為常章宗即位久約)
(以國富民貧本輕末重任人太雜吏權太重官鹽價高坊場害民與夫選左右擇守令八事為獻皆)
(嘉納之)紀天錫(泰安人早棄進士業學醫精於其技遂以名世集註難經五卷大定中上)
(其書授醫學博士)党懷英(其先馮翊人父純睦泰安軍錄事參軍卒於官妻子不能歸因)
(家焉大定第進士能屬文工篆籀當時稱爲第一歷翰林學士承旨卒)趙渢(東平人大定中)
(進士仕至禮部郎中性冲澹學道有所得尤工書自號黃山党懷英小篆李陽冰以來鮮有及者時)
(人以渢配之號曰党趙有黃山集行於世)高霖(東平人大定中進士累遷國史院編修官建言)
(黃河當疏其阨塞若開雞瓜河以殺其勢可免數埽之勞凡捲埽工物皆取於民大爲時病乞並河)
(隄廣樹榆柳數年之後隄岸既固埽材亦便民力漸省朝廷從之至寕中歷兵部尚書參知政事中)
(都留守平章政事莫呢盡忠棄中都南奔霖死之莫呢舊作抺撚今改正)侯摯(東阿人累)
(遷尚書右丞時紅襖賊爲亂詔摯行省事於東平權本路兵馬都總管興定元年濟南泰安滕兖等)
(州土賊起摯討降之李全據密州摯督兵討復其城行省王汝霖謀結外應摯遣兵捕之并其黨皆)
(就誅天興元年爲平章政事封蕭國公摯爲人威嚴御兵人莫敢犯在朝遇事敢言又喜薦士如張)
(文舉雷淵麻九疇軰皆由摯進用南渡後宰執中人望最重)︹元︺石珪(新泰人宋徂徠先生)
(守道裔孫金末兵戈四起珪率少壯負險自保後棄妻子歸元授光禄大夫領兵破曹州與金將連)
(戰數晝夜糧絶援不至被擒金主壯其為人誘以名爵珪憤然曰吾身事大朝官至光禄復能授封)
(他國耶金主怒殺於市怡然就死)李昶(須城人父世弼受孫明復春秋昶穎悟過人讀書如)
(夙習興定二年初與父同登進士授温縣丞後為經歷以父憂去官杜門教授一時名士若李謙馬)
(紹吳衍輩皆出其門世祖伐宋召問治國用兵之要疏對甚嘉納之明年即位召訪國事昶知無不)
(言眷遇益隆世祖嘗燕處望見昶輒歛容曰李秀才至矣其見敬禮如此至元五年為吏部尚書凡)
(議大政宰相延置上座傾聽其說嘗著春秋左氏遺意二十卷及孟氏權衡遺說五卷)李謙
(東阿人與徐世隆孟祺閻復齊名而謙為首為東平教授無俸郡歛儒戸銀百兩備束脩謙辭曰家)
(幸非甚貧者豈可聚貨以自殖乎召為應奉翰林文字遷太子左諭德侍𥙿宗於東宫陳十事曰正)
(心睦親崇儉幾諫戢兵親賢尚文定律正名革弊又傳成宗於潛邸世祖深加噐重以足疾辭歸成)
(宗即位升學士復引疾還家仁宗即位召見於行在疏言九事謙文章醇厚學者宗之號野齋先生)
王閏(須城人父性乖戾閏左右承順甚得其歡心父嘗卧疾夜燃長明燈室中火延籬壁間閏)
(聞火聲驚起馳救火已熾煙焰蔽寢戶閏&KR0691;入火中解衣蒙父抱而出肌體灼爛而父無少傷一女)
(不能救遂焚死)王構(東平人父公淵遭金末之亂其兄三人挈家南奔公淵獨誓守死墳墓卒)
(得存其家而三兄不知所終構少穎悟風度凝厚學問該博至元十一年授翰林國史院編修官時)
(遣丞相巴顔伐宋先下詔讓之命構屬草以進世祖大悦成宗立為學士參議中書省事時有請搜)
(括田賦者構與平章何榮祖力言其不可得不行武宗即位召拜翰林學士承旨卒構歷事三朝練)
(習典故凡謚冊之文皆所撰定朝廷每有大議必咨訪焉喜薦引寒士所辟數十人皆有名於時)
(巴顔舊作伯顔今改正)耶律有尚(家東平受業許衡之門稱高第弟子其學邃於性理)
(而尤以誠為本儀容詞令動中規矩至元八年衡兼國子祭酒奏以門人十二為齋長有尚其一也)
(衡還鄉里朝廷以有尚等爲助教嗣領其學亊及有尚去而國學事頗廢廷議爲非有尚無足以繼)
(衡者累遷國子祭酒以親老辭歸大德中復兩爲國子祭酒前後五居國學其教法一遵衡之舊而)
(勤謹有加焉身爲學者師表數十年海内宗之卒謚文正)李之紹(平隂人從李謙學家貧教)
(授鄉里學者咸集至元中以薦授翰林國史院編修官直學士姚燧欲試其才凡翰林應酬之文積)
(十餘事併付之之紹援筆立成大德中丁母憂累起復終不能奪延祐三年升國子祭酒夙夜孜孜)
(以教育人材爲心累升翰林侍講學士告老歸之紹自以其性優游少斷故號果齋以自勵)︹明︺
王彬(東平人洪武進士建文中爲銜史巡視江淮燕兵至彬與指揮崇剛共守揚州時指揮王)
(禮潛議舉城迎降彬執繫獄晝夜固守會燕人射書城中言縛彬獻者官三品千戸徐政張勝遂執)
(彬以降不屈死)師逵(東阿人太祖時授御史擢陜西按察使獄繫囚數千逵至閱牘訊鞫旬月)
(而盡成祖北征以逵督運逵以道路遥遠奏設頓舍令民以次遞輓營建北京遣逵采木湖湘凡八)
(年仁宗即位召爲戸部尚書兼掌吏部逵廉潔自持成祖嘗論扈從北來大臣不貪者帷逵一人)
張本(東阿人洪武時由國子生爲江都知縣永樂中累遷工部侍郎坐事謫交阯布政司使起)
(爲刑部侍郎仁宗即位進南京兵部尚書兼掌都察院事宣德初復兼太子賓客本歷仕三朝廉介)
(有守奉公不撓爲上所信成祖嘗宴近臣各設銀器一案因以賜之至本前獨設陶器謂曰卿號窮)
(張銀器不知用也)張翼(泰安人永樂中由諸生貢入國學父母殁皆廬墓三年有慈烏數百)
(亘夕飛鳴墓樹事聞旌表)趙讓(肥城人家貧幼孤事母至孝母終廬於墓側虎夜至讓但悲泣)
(虎避去有劫入廬感其孝以百錢遺之永樂中詔旌其門)王福延(平陰人事親以孝聞母殁)
(既葬夜宿墓廬晝歸奉父及繼母殁並廬墓三年正統中詔旌其門)張琛(東平人正統間爲衢)
(州府同知父殁廬墓三年有巨蛇馴擾之異官至福建左布政使)劉田(東阿人父約爲河南)
(參政忤劉瑾罷歸田中宏治進士授元氏知縣中官劉瑾遣其下至縣坐傳舍趣召縣令田至怒其)
(不起立即命吏執送獄曰若至此奉何詔旨求解乃得去民間獲白兔送縣丞以下皆來賀謂當奏)
(聞田因留置酒即炙&KR0693;噉之正德時命督江南漕運軍人需索之弊一切禁絶弟隅登嘉靖進士博)
(學有文由御史歷官巡撫所至稱職)劉源清(東平人正德進士知江西進賢縣宸濠反源清)
(以縣當孔道日規戰守計嘗積薪環室戒家人曰事急即火母汚於賊宸濠遣其黨以兵出縣境源)
(清募死士二百人繞出其後擒二人戮之及宸濠以檄至縣源清立斬其使累遷兵部左侍郎總督)
(宣大軍務侍郎黃綰以蜚語中傷逮繫獄久之罷歸)于愼行(東阿人隆慶進士官修撰神宗)
(嘗大書責難陳善四字賜之張居正奪情慎行偕同官具疏諫吕調陽沮之不得上尋引疾歸起為)
(左諭德時居正巳卒有詔籍其家慎行乃貽書尚書邱橓言居正母老諸子覆巢遺卵宜推明主惟)
(蓋之思全大臣簪履之誼舉朝義之尋拜禮部尚書上疏力請建儲不報自劾罷歸後詔以原官兼)
(東閣大學士俄得疾草遺疏勸帝親大臣錄遺佚補言官慎行貫穿百家學有原委北人居詞館者)
(推為冠冕卒謚文定著有穀城山房全集讀史漫錄筆麈史摘若干卷行於世)孟一脈(東阿)
(人隆慶進士擢御史時因覃恩請還鄒元標傅應楨艾穆沈思孝諸人於戍所張居正惡之奪其職)
(後復起為御史疏陳五亊以切直忤旨謫建昌推官累遷右僉都御史巡撫南贛)李汝桂
(泰安人父欽貢士有高致年百歲汝桂少篤志聖學刻苦敦行三為學官著教言講餘錄年八十卒)
(學者稱曰還樸先生)宋燾(泰安人萬歷進士自庶吉士授御史按應天諸府疏斥首輔朱𢋫坐)
(謫旋請假歸卒於家天啓間以鄒元標言贈光禄少卿)吳暐(萊蕪人萬歷進士初仕歸德推)
(官以毅直觸巡按御史怒被劾歷官肅州兵備副使敕將領一切支收勿得裁扣軍中懽呼兵民安)
(堵又升大同分巡忤大璫遂為所中解組歸)譚性教(萊蕪人萬歷進士授陳留令遷襄城)
(令多異政時魏璫熾燄性教所治之地獨無璫祠人重其節概引疾歸軍民遮留泣送者數萬人)
元之偉(萊蕪人天啓進士歷知河問府收養山東難婦一百餘口悉給資費歸里升陽和兵)
(備李自成渡河脅降不從遂遇害本朝乾隆四十一年賜謚節愍)
︹本朝︺程際雲(平隂人順治戊子拔貢當甲申乙酉時嘗奉二親避亂茌平及城陷倉皇負母)
(涉濠水深没頂際雲常覺足下有物支柱既得濟視前後者皆不免人以為孝感所致康熙元年授)
(順德通判尋遷梧州府同知以道遠不能迎養遂辭不往父母終年俱九十餘服闋擢補石阡知府)
(卒於官)孫光祀(平陰人順治乙未進士好讀書尚氣節在諫垣二十餘疏所陳皆切要有)
(不下部議而直施行者累遷兵部侍郎乞休歸里值歲大祲出栗五百石以賑全活甚衆睦族周貧)
(孜孜為善邑人多稱述焉)趙國麟(泰安人康熙丙戍進士授長垣知縣攝内黃篆時邑中大)
(饑國麟先發倉粟賑之復值河決潰隄逼長垣城國麟率吏堵築並縛筏垂絙以拯溺者計口授居)
(後乃捐金築隄又請起太行隄百餘里開支河數道由是長垣無水患累遷至福建布政使閩中舊)
(俗有女未嫁而夫死則縛綵為層屋至期女登就縊國麟疏其事禁戢之由安徽巡撫内擢尚書尋)
(授文淵閣大學士未幾因事罷歸復賜尚書職銜以疾卒國麟潛心宋五子書嘗設青巖義)
(社於泰山之麓著有文統類編學庸困知錄與點集雲月硯軒藏稿行世)王者臣(東平人州)
(庠生性孝友家非素豐而樂施予嘗於里内捐設義學以教閭黨貧家子弟籍以成就者甚夥卒祀)
(鄉賢)張布(萊蕪人幼喜讀書以父老丁繁乃棄學經營撫弟極友愛弟卒視其子女逾於巳所)
(出嫁娶必先之歲饑焚千金之劵復捐貲助賑鄉里咸稱其德)
︹流寓︺︹漢︺蔡邕(陳留圉人忤中常侍王甫弟王智密告邕謗訕邕慮卒不免乃亡命往來依泰)
(山羊氏積十二年)︹晉︺張忠(中山人永嘉之亂隱於泰山恬靜寡欲清虚服氣餐芝餌石修)
(導飬之法苻堅遣使徵之至即乞還卒謚安道先生)︹宋︺孫復(平陽人舉進士不第退居泰山)
(學春秋著尊王發微十二篇山東自石介而下皆執弟子禮稱為泰山先生)馬默(城武人家)
(貧徒步詣徂徠從石介學諸生時以百數一旦出其上既而將歸介語諸生曰馬君他日必為名臣)
(宜送之山下)︹元︺王磐(永年人東平總管嚴實興學養士迎磐為師受業者常數百人後多)
(為名士中統初李璮以禮延致之及璮謀不軌磐馳入京師以聞璮平遂挈妻子至東平後以資德)
(大夫致仕帝命其壻李穉賓為判官以便養)孟祺(符離人侍父徙居東平至元中累官嘉興)
(路總管以疾歸東平卒謚文襄)閻復(其先和州人家於高唐弱冠入東平學時嚴實領東平行)
(臺招諸生肄業迎元好問考試其文預選者四人復為首徐䎦李謙孟祺次之官至平章政事)
︹列女︺︹漢︺王章妻女(初章為諸生學長安獨與妻居章疾病無被卧牛衣中與妻決涕泣)
(其妻呵怒之曰仲卿京師尊貴在朝廷人誰逾仲卿不自激昂乃反涕泣何鄙也及為京兆欲上封)
(事妻又止之曰人當知足獨不念牛衣中涕泣時也書上章下廷尉妻子皆收繫章小女年可十二)
(夜起號泣曰平日獄上呼囚數常至九今八而止我父素剛先死者必父明日問之章果死)︹晉︺
羊耽妻辛氏(字憲英魏侍中毗之女也聰明有才鑒鍾會伐蜀憲英以會縦恣知其必)
(反會請其子琇爲參軍誡之日軍旅之間可以齊者其爲仁恕乎及蜀滅會果反琇竟得全耽從子)
(祜嘗送錦被憲英嫌其華反而覆之其明鑒儉約如此)︹唐︺趙氏女(萊蕪人唐末兵起同)
(嫂避兵時大旱行久而渴人餽漿水其嫂飲之女不受覆於溝中遂渴死至今溝水如白漿因名漿)
(水溝)︹宋︺馮賢妃(東平人九嵅入宫及長得侍仁宗生邢魯國二公主封始平郡君帝將進)
(其品力辭不拜養女林美人得幸神宗生二王而殁王尚幼妃保育如已子累加才人婕妤修容在)
(禁廷幾六十載始終五朝勤修禮度卒贈賢妃)徐順妻彭氏(東平人早寡不忍獨生以)
(死從夫事聞命褒表)︹元︺郭三妻楊氏(須城人亊舅姑以孝閒夫死戍所母欲奪嫁之)
(氏號慟自誓乃己久之夫骨還舅曰新婦年少終必他適可令吾子鰥處地下耶將求里人亡女骨)
(合瘞之氏聞益悲不食五日自經死合葬焉)︹明︺鄭氏(東平人少寡守志割體内療姑病)
袁亨妻翟氏(肥城人年二十一正德時爲賊所掠翟大呼曰快殺我誓不見汚賊怒知)
(不可強斷其左臂身卧地罵不絶口剖腹而死)張繩武妻李氏(萊蕪人進士張嚴之)
(母也崇禎間攜幼女避兵為兵所執李曰吾家世清白惟有死耳詞色俱厲兵殺之其女抱母屍吮)
(血拭面痛絶復甦賊又迫之女曰焉有母死而子存者兵怒亦殺之後十年賊又至嚴妻朱氏遇賊)
(掠之馬上朱號哭曰昔日吾姑死於兵吾小姑亦死於兵吾苟偷生何以見死者於地下賊怒斷其)
(首時謂一門三烈)劉馴妻徐氏(東阿人正德六年流賊楊虎率衆過其村執徐以去)
(行里許見道旁有井紿賊緩縳投井死)董善妻周氏(東阿人流賊至逼上馬氏大罵)
(賊怒斷其首懸樹上同縣仝自明妻王氏賊欲汚之王忿罵賊以刀剖其腹而去)
︹本朝︺張氏女(泰安人年十七守正捐軀)劉士俊妻冀氏(新泰人順治初為山)
(賊所掠罵賊而死同縣趙宗實妻尹氏守正捐軀王鳳翔妻曹氏趙自亨妻李氏俱遇賊不屈而死)
韓必宣妻趙氏(萊蕪人順治五年為土賊所掠大罵被殺同縣孫慶錫妻張氏遇賊)
(不辱死)亓甸妻王氏(萊蕪人于歸二年夫死子方襁褓王號哭不食或勸以撫孤未)
(幾子又死一日戶不啓鄰婦疑而視之則北面自縊於中庭旁列自製衣衾含殮之具時年二十二)
牛漢華妻任氏(東平人夫亡撫孤守節七十年卒年九十五歲)張銑妻劉
氏(東平人夫亡自縊)卜鏡妻王氏(東阿人順治初土寇掠氏引弓脅之罵賊甚厲)
(中五矢而亡)蘇魁吾妻吳氏(泰安人順治八年土寇攻掠泰安吳抱幼子逃難為)
(賊所逼不從賊先刺其子氏守正捐軀同縣張永年女順治初年為土寇所掠不辱罵賊死節婦于)
(光先妻周氏楊淳妻宋氏楊大任妻宋氏均康熙年間旌)陳標妻趙氏(新泰人順)
(治初年土宼未靖氏被據罵賊求死賊痛加鞭笞氏罵愈厲一賊哭出刺之棄屍道旁後葬於裹城)
(頭同縣烈女郭氏李大聘妻陳氏烈婦傅上宏妻禇氏管成章妻姜氏牛祚隆妾閻氏均康熙年間)
(旌)張來妻孫氏(萊蕪人遇暴不從被殺同縣亓名儒繼妻田氏夫亡遺孤未幾月前)
(妻二子皆幼而姑又年老氏忍死守節均康熙年間旌)房拱乾妻王氏(東阿人拱)
(乾死子崙方四齡氏守節教子補博士弟子員崙繼殁與媳賀氏撫孫天成入學食餼天成又殁與)
(孫媳龐氏撫曾孫壘成立三世節孝同縣魏嗣徽妻雷氏劉㴒妻賈氏張守廉妻楊氏與子文芳妻)
(薛氏均康熙年間旌)張近方妻秦氏(平隆人夫死絶粒五十四日殁同縣烈婦)
(孫嗣廉妻高氏生員孫如楫妻于氏田如墉妻仇氏趙文烜妻劉氏生員程九萬妻張氏均康熙年)
(間旌)王吉士妻趙氏(肥城人夫亡守節同縣孫嘉印妻趙氏田擴先妻杜氏王)
(昌基妻孔氏張壆妻張氏王慎倫妻邊氏與子繼周妻龔氏王沛妻王氏趙光天妻李氏方夢祥妻)
(羅氏陳大法妻馮氏鹿熾妻張氏鹿烺妻趙氏均雍正年間旌)殷士超妻張氏
(東阿人夫亡守節同縣秦潢妻張氏秦烜繼妻房氏張元蔚妻陸氏張鵬雲棄妻劉氏均雍正年間)
(旌)陳氏女(泰安人陳廷玉女守正捐軀同縣節婦劉芬妻聶氏杜大本妻劉氏劉英符妻)
(梁氏王勤妻梁氏徐標妻張氏楊大濤妻劉氏楊文集妻周氏劉夫漢妻郝氏趙大昌妻張氏房寀)
(妻劉氏與子星景妻陳氏劉宗鈐妻張氏崔士奇妻武氏烈婦安銜妾顔氏張欽妾孫氏均乾隆年)
(間旌)尹永連妻孫氏(肥城人年十九夫殁母欲令他適孫指遺孤泣曰吾奚忍)
(負尹氏因齩一指自誓鄉人指為九指婦一夕有盜入其室聞空中叱曰奈何入節婦宅盜驚逸去)
(同縣烈婦胡吉士妻隂氏柳輝瑕妻王氏均乾隆年間旌)李夢箸妻江氏(肥城)
(人夫亡守節同縣路祥妻趙氏李慎心妻劉氏李進儒妻段氏魏成魁妻王氏李桂林妻張氏尹記)
(妻趙氏趙遐齡妻張氏尹汝著妻王氏均乾隆年間旌)朱大峯妻魏氏(萊蕪人夫)
(死子方彌月氏欲託孤於伯氏捐軀以從伯氏曰死易立孤難獨不念吾弟之乏嗣乎因遣之母家)
(未幾子又殤以腰絰自經同縣烈婦王應蛟妻李氏徐興妻韓氏節婦景遷妻李氏郭易簡妻韓氏)
(均乾隆年間旌)李守富妻張氏(東平人守正捐軀同州烈婦劉芳煒妻卜氏單)
(用賓繼妻張氏孟淑壯妻宋氏孟貞教妻劉氏郭岑妻巴氏陳詵妻李氏楊永祚妻王氏盧松妻宋)
(氏孫國珍妻張氏楊煊妻侯氏李居詢妻王氏張子恭妻李氏張子謙妻蕭氏韓呈喜妻李氏王宸)
(遊妻吕氏劉芳剛妻楊氏趙建鉁妻王氏王毓伾妻張氏吕擢廷聘妻吕氏李祖堯妻張氏李瑞妻)
(王氏喬大岳妻梁氏林曰琦妻李氏趙坤妻徐氏康序妻成氏均乾隆年間旌)師興棠
妻李氏(東阿人夫亡守節同縣李汝津妻馬氏欒得妻李氏均乾隆年間旌)葉湑
妻邱氏(平隂人夫亡守節同縣趙程鵬妻尹氏李瑞妻吕氏趙運祥妻李氏尹士恒妻孔氏)
(丁貴常妻高氏何兆行妻王氏均乾隆年間旌)李氏女(泰安人李成女守正捐軀同縣)
(節婦蕭子景妻王氏蕭懷濱妻劉氏李龍觀妻趙氏馬國泰妻谷氏孫言稭妻張氏張吉仁妻丁氏)
(孫交妻李氏妾王氏王大盛聘妻吕氏張芹妻王氏均嘉慶年間旌)錢二妻何氏
(肥城人遇暴不從捐軀明志同縣烈婦李全妻史氏張民德妻李氏節婦隂蒼輔妻丁氏隂文德妻)
(尹氏朱其錡妻胡氏王希妻欒氏路俸文妻胡氏均嘉慶年間旌)張泗濱妻楊
氏(萊蕪人夫亡守節同縣狄佩來妻秦氏吕士英妻田氏吳文太妻吕氏陳士陵妻倪氏均嘉慶)
(年間旌)袁永貞繼妻郭氏(東平人夫亡守節同州張崇勲妻井氏范俊妻李氏)
(趙建白妻李氏劉銘妻杜氏程林妻孟氏康序妻成氏趙坤妻徐氏劉吉聖妻牛氏王炳妻李氏王)
(毓桂妻孫氏竇文涵妻潘氏侯滋芳妻陸氏李兆妻續氏均嘉慶年間旌)高楷妻周
氏(東阿人夫亡守節同縣張藹妻張氏賈治修妻龐氏張繼先妻秦氏劉牛氏均嘉慶年間旌)
秦王氏(平陰人夫亡守節同縣田何氏張孫氏魏張氏均嘉慶年間旌)
︹仙釋︺︹漢︺泰山老人(不知姓名武帝東巡見老翁於道頭上白光高數尺&KR0988;而問之對曰)
(臣年八十五時衰老垂死遇有道者教臣絶穀但服食飲水并作神枕法臣行之轉老為少黑髮更)
(生齒落復出今年百八十歲矣帝受其方賜玉帛老父後入泰山每十年五年時還鄉里三百餘年)
(乃不復還矣)
︹土産︺元石石鍾乳(俱泰安出)蒼术桔梗(明統志俱新泰縣出)繭
綢(舊志萊蕪縣出)繒縑(出東阿縣水經注東阿出佳繒縑唐書地理志鄆州土貢絹)阿
膠(出東阿縣禹貢傳東阿濟水所經水經注阿城北門内西側臯上有井其巨若輪深六丈歲嘗)
(煮膠以貢天府宋史地理志東平府貢阿膠今井在東阿舊縣西取其水煮黑驢皮爲膠治血症)
掛劍草(出東阿縣徐君墓葉如員劍服之已人心疾)全蠍(出平隂縣蠍凡九節生城)
(東山中服之已人風疾縣以入貢按舊志引唐書地理志鄆州土貢防風宋史地理志襲慶府貢)
(紫石英明通志萊蕪縣出銅鐵舊有冶今廢謹附記)
提調官前總纂(臣)鄭紹謀恭纂并覆輯
校對官(臣)潘斌恭校
