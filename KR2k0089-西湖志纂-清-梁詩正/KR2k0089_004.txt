西湖志纂卷四
大學士梁詩正等輯
南山勝蹟(上)
自城内
行宫出湧金門瀕湖而南合清波門經茶坊嶺過
長橋至南屏山為南山總路
行宫在湧金門内太平坊舊為織造府康熙二
十八年
聖祖仁皇帝南巡
駐蹕於此
御製巡幸杭州詩
東南上郡古臨安親採風謠一省觀翠岫巃嵸猶舞
鳳羽旗簡約不鳴鑾春輝草木江山麗戶滿絃歌雨
露寬德化遠敷吾未信如何夾道萬聲歡
自後屢蒙
巡幸卽奉爲
行宫四十五年織造孫文成敬謹增葺
禁籞森嚴規制整肅外列百官朝房環拱北向開
濬城河以達湧金水門乾隆十六年春
皇上省方幸浙
親奉
皇太后鑾輿
駐蹕宫中萬姓嵩呼歡聲雷動
御題正殿之額曰
觀風浙水
御書聯句云
煙火萬家添勝槪
江山千里引遥情
御題第二層殿額云
雅宜清致
御書聯句云
臨憩名區欣富庶
咨諏善俗識游歌
御題垂花門内正殿之額曰
熙春仙館
御題垂花門内第二層殿額曰
明秀澄觀
御製三月朔日車駕至杭州駐蹕之作
今春三度茁初蓂恰值餘杭翠輦停展義省方欽
祖烈承歡祝嘏奉
慈寧
三朝休養繁滋息萬里提封在戶庭覽彼就瞻心實切
慚兹懷保德非馨人文舊地風猶樸禮樂名邦教
易型明聖湖重瞻
聖藻飛來峯已送來青昌昌艷裔差無負濯濯林泉信
有靈即漸風光臨上已便當觴咏賞蘭亭
翌日
上奉
皇太后鑾輿
臨幸吳山
御製巡幸杭州恭依
皇祖詩韻
銅龍不異日詢
安掖輦吳山賞大觀煙火萬家來問俗春風三月暫遊
鑾承
顔悦志期無忝咨吏安民要在寬秀麗湖光豈無助每
成佳句亦增歡
湧金池在湧金門内萬歷杭州府志吳越清
泰元年守將曹杲引西湖水為池錢王元瓘書
湧金池三大字刻石其處(郭祥正湧金池詩衆沼皆涵碧斯池獨湧)
(金寶光中夜見還照月華深)
嘉澤廟在湧金門内井亭橋西咸淳臨安志
祀唐相國鄴侯李泌德宗興元間泌守杭有風
績杭地瀕海民苦斥鹵泌鑿六井開陰竇引湖
水入城以資民汲郡人德之爲立祠西湖遊覽
志宋嘉定中賜額嘉澤安撫潛說友拓地鼎建
元季燬成化間重建前有井徑丈許底與湖通
泌所鑿也井有金魚數百游泳其中
金華將軍廟在湧金門内西湖遊覽志神姓
曹名杲真定人仕後唐為金華令郡兵叛以計
平之吳越王嘉其功擢守婺州宋初錢氏入朝
委以國事杲即城隅浚三池以通城河名湧金
池民為立祠
湧金門瀕湖西湖遊覽志卽金牛出現之所
故名湧金舊名豐豫宋時有豐樂樓與門相值
若屏障然堪輿家以此地當山水之衝故不築
月城
柳洲亭即豐樂樓舊址明嘉靖間郡守陳仕
賢建
柳洲二賢祠在湧金門外瀕湖錢塘縣志其
地多柳宋時稱為柳洲舊有子貢使越祠祀端
木子康熙二十六年巡撫金鋐督學周清源以
仲子舊祠之在弼教坊者移此合祠遂改今名
雍正九年重修
問水亭在湧金門外柳洲之西瀕湖錢塘縣
志宋時有上船亭圮明萬歷間建亭曰問水今
爲關帝廟舟人猶稱問水亭
孫忠烈祠在湧金門外南錢塘縣志祀明孫
忠烈燧燧死宸濠之難嘉靖間建祠於此
兩峯書院在湧金門外南西湖遊覽志明刑
部尚書洪鐘别墅鐘字宣之錢塘人歴官四川
按察使發奸摘伏聽决如流庭無宿訟蜀民有
洪不支鍋之謠巡撫順天增築邊堡自山海關
抵居庸延袤千里以刑部尚書兼左都御史平
川陜藍鄢之亂加太子太保致仕築居於此自號
兩峯居士
柳浪聞鶯亭在湧金門南舊有柳浪橋康熙三十
八年
聖祖仁皇帝御書柳浪聞鶯為西湖十景之一遂於橋
北建亭恭懸扁額並構
御碑亭於左乾隆十六年春
聖駕南巡
御製柳浪聞鶯詩(見恭紀名勝)
(臣)沈德潛恭和元韻
蕩漾輕黃萬縷金金衣弄響晚烟深春風卷入
空明去宛似青蓮聽上林
錢王祠在湧金門南舊名表忠觀萬歷杭州
府志祀吳越王錢鏐及鏐子文穆王元瓘瓘子
忠獻王佐忠遜王倧忠懿王俶宋時觀在龍山
熙寧十年知杭州趙抃請於朝建名表忠蘇軾
作碑記(蘇軾碑記見藝文)嘉靖三十九年總督都御史
胡宗憲巡撫都御史周斯盛以靈芝寺改建寺
蓋王故苑也錢塘縣志進石坊為橋又進為門
有東坡書表忠觀石刻存焉正宇奉五王像有
明新建伯王守仁順天者存扁額後為慶系堂
明末漸圯崇禎中重加修葺歲仍春秋額支官
師致祭
國朝康熙四十四年
聖祖仁皇帝南巡
御題扁額曰
保障江山奉懸正中恭摹勒石建亭其左雍正五年
勅封誠應武肅王冬十月浙江總督李衛重修前更立
石坊曰功德坊乾隆十六年三月
皇上駐蹕西湖初四日
欽命大臣致祭隨
命錢氏二十五代裔孫刑部左侍郎(臣)錢陳羣陪祭
初六日
聖駕臨幸
御題扁額曰
忠順遺庥
賜懸祠内
御製表忠觀詩
三世五王爵同堂秩有倫聖湖依故里白水識真
人孫子儀型永春秋爼豆新蘇碑餘腕力亦敵弩
千鈞
(臣)錢陳羣恭和元韻
巡典旌忠烈
恩光邁等倫由來懷舊德沾漑及先人強弩風雲護
荒祠雨露新湖山英魄在同日受
鴻鈞(岳飛墓林逋放鶴亭上皆親臨觀覽)
(臣)沈德潛恭和元韻
王八朱三輩誰能識大倫東南矢臣節保障藉
斯人三世堂筵舊千秋碑碣新竇融知順逆忠
孝後先鈞(錢氏以忠孝稱光武詔竇融許其忠孝誠慤)
内有鐵劵為錢氏子孫世守今巳輾轉流失觀
中碑記猶存遂蒙
賜覽
御製戲題錢氏鐵劵三首
長腰十斛換漁人什襲傳貽永世珍歴數從來曾
賜劵問誰終獲保其身
伊吕功勲豈不巍未聞賜劵貸其非設逢烏喙終
何益少伯真能早識幾
納土歸誠本在兹子孫世守亦其宜獨憐片鐡唐
時物秘寶其將安用之
靈芝崇福律寺在湧金門外今為錢王祠咸
淳臨安志太平興國元年建本吳越王故苑芝
生其間捨以為寺遂號靈芝大中祥符初改今
額元符初律師元照重修建炎初燬紹興間析
其址為顯應觀乾道間次第興創紹興元年面
湖建堂扁曰依光張即之書又有浮碧軒夜講
亭日觀堂皆廢西湖遊覽志元末燬明永樂初
僧竺源重建
杏花園在湧金門外南見宋稗類鈔内有雲
會堂為宋進士期集之所如唐曲江杏園故事
今園已廢而杏花獨盛蘇隄桃李中亦雜植杏
樹花時與桃李並放南北兩山亦有之居民採
杏子取其仁為酪以佐春茗荆楚歲時記所謂
寒食擣杏仁煑粥是也乾隆十六年春
駕幸西湖
御製杏酪詩
佳實出精舂仙漿泛玉溶清明傳節物南國作時
供不雜薑鹽和還嗤醴齊濃最欣湖上坐甌影北
高峯
朱子寓居在靈芝寺四朝聞見錄慶元元年
韓侂胄欲逐趙汝愚遂禁偽學朱熹去國寓靈
芝寺平川李把叩請得窮理之學有紫陽授受
行於世
顯應觀在靈芝寺側今廢西湖遊覽志祀磁
州崔府君子玉唐貞觀間為滏陽令有異政民
爲立祠旣卒為神於其土靖康間高宗避宼走
鉅鹿馬斃夜雨獨行路岐莫知所往忽有白馬
乘之遂至祠下見土馬汗出如雨假寐夢神促
之行導至斜橋谷會耿南仲來迎及卽位復夢
神以白羊饋之曰得孝子實兆孝宗由是累朝
崇奉咸淳間改額昭應後歸靈芝寺有蕭照山
水蘇漢臣畫壁
宋聚景園在清波門比久廢西湖遊覽志宋
孝宗所築奉上皇遊幸中有會芳殿瀛春覽遠
芳華等堂瑶津翠光瓊芳寒碧等亭柳浪學士
等橋理宗以後日漸荒落今惟柳浪學士橋存
焉
清波門瀕湖西湖遊覽志宋時稱暗門又南
有錢湖門今塞
流福水橋在清波門外西湖遊覽志咸淳四
年建引湖水入城經府前
學士港一名夾字港在清波門外杭州府志
相傳宋時有學士家此故名港屈曲深隱低篷
沿洄方出湖口古木鱗皴最為幽勝上有學士
橋
茶坊嶺在清波門外西湖遊覽志宋時有茶
坊在焉
仙姥墩在茶坊嶺西湖遊覽志列仙傳云姥
餘杭人嫁於西湖農家善採百花釀酒王方平
過蔡經家嘗以千錢與姥沽酒飲而甘之是後
羣仙時降因授藥以償酒價服之仙去後十餘
年有人經洞庭湖邊見姥尚賣百花酒相傳所
居基高數十丈今夷為坦途矣
周元公祠在清波門外錢家灣祀宋濓溪周
子惇頤南渡時建久廢
國朝康熙五十一年督學姜橚檄令重修歲以春
秋致祭巡撫張泰交題額運使高熊徵有碑記
雍正九年總督李衛重建
長橋在淨慈寺東西湖遊覽志橋短而以長
名者先時水口甚闊橋分三門有亭臨之壯麗
特甚其後浸淫填塞兩旁皆為民居其南有澄
水閘有南閘謂之三渠今亦湮廢
飛仙里列仙傳濟南李苃宋乾道中寓臨安
嘗詣淨慈過長橋恍惚迷路見青衣道人分燒
筍食之絶異常味俄風雨晦冥失道人所在覺
身輕舉冉冉若乘雲後人因名其所居之里曰
飛仙
普度親菴在南屏山東錢塘縣志明戶部侍
郎葛寅亮為母報恩捨宅建寺因名萬歷四十
八年建即古永蔭寺舊址寅亮自爲記今燬基
址猶存
南屏山在西湖正南成化杭州府志峯巒聳
秀山石&KR0785;瓏若神工削成中穿一洞上有石壁
如屏障故稱南屏
慧日峯成化杭州府志南屏山有峯曰慧日
淨慈寺之主山也西湖遊覽志南屏之山凌空
而中峙者為慧日峯今以寺後卷石刻慧日峯
者誤
淨慈寺在南屏山慧日峯下淨慈寺志周顯
德元年建號慧日永明院宋太宗賜壽寧禪院
額釋氏稽古略紹興九年改賜報恩光孝禪寺
咸淳臨安志紹興十九年改淨慈額後燬孝宗
賜金成之建慧日閣嘉泰四年又燬嘉定十三
年復建閎勝甲於湖山紹定四年僧法薰於佛
殿前鑿雙井淳祐十年建千佛閣理宗書華嚴
法界正徧知閣八字西湖遊覽志錢王俶初建
院迎衢州道潛禪師居之潛嘗從王求金鑄十
八阿羅漢王許之始作羅漢堂宋建隆初禪師
延壽以佛祖大意經綸正宗作宗鏡錄一百卷
遂作宗鏡堂熙寧中郡守陳襄延禪師宗本居
之屬歲旱湖水盡涸忽寺西隅甘泉出有金色
鰻魚遊焉因鑿為井名圓照井南渡時燬而復
興僧道容實鳩工焉五歲始成塑五百阿羅漢
作田字殿貯之大抵規模與靈隱埒故二寺為
南北兩山之最東坡詩云卧聞禪老入南山淨
掃松風五百間其閡壯在南渡前已然矣元季
諸寺皆燬惟此寺獨存明洪武間燬僧法淨建
正統間復燬僧宗妙復建内有永明室圓照樓
叢玉軒一湖軒並廢有鐡锅重數千觔欵云梁
貞明二年鑄(蘇軾遊淨慈謁本長老和周長官詩臥聞禪老入南山淨掃松風五)
(百間我與世疎宜獨往君緣詩好不容攀自知樂事年年减難得高人日日閒欲問雲公覓心)
(地要知何處是無還又復遊西湖用歐陽察判韻我識南屏金鯽魚重來柎檻散齋餘還從舊)
(社得心印自省前生覓手書葑合平湖久蕪蔓人經豐歲尚凋疎誰憐寂寞高常侍老去狂歌)
(憶孟諸)
國朝康熙三十八年
聖祖仁皇帝南巡幸寺
御製由淨慈寺經南屛諸山詩
紆曲南屏路欣隨步輦來(時奉觀覽皇太后)鳥飛驚玉仗
花落點經臺邃閣聞松籟疎籬迸竹胎雙峯高不極
更在白雲隈
御書淨慈額並
書西峰二字又
御題一聯云
雲間樹色千花滿
竹裏泉聲百道飛
賜御書金剛經一卷四十六年
聖駕再幸奉
旨重修四十九年工竣
御製重修淨慈寺碑文
蓋聞寶界三千咸歸淨業珍臺百萬同證慈航施布
地之銀衣國名舍衛供彌天之珠樹園號祗洹自靈
鷲西來至玉函南渡層軒飛閣起鹿苑於湖山芝蓋花
幡記伽藍於崖谷皆爲選佛之場實是棲真之室杭
州淨慈寺者周顯德中締構也宿尊入夢殿闢永明
白足藏書堂開宗鏡擔經錫杖卓石上之奔泉皈法
金魚伏亭前之寒井南屏山色螺翠千盤北岸波光
琉璃百頃高柯映戶特來獻果之猿修竹參霄常見
銜花之鳥數經營於越角已歴多年論景致於淛江
信稱勝地乃者僧人不戒難返風輪遂爾像教延灾
適遭火劫禪基未續道跡將湮朕周覽餘杭巡行南
國惜兹善果建此福因命集工徒重葺院宇蘭楣桂
棟出炎網而煥金繩藻梲雕題化崑岡而為玉闕巍
峩琳殿偕蓮座以俱新璀璨瑶幢對雷峯而並立飄孤
山之香雪居然花散維摩舞方丈之長松依舊風清
羅漢龍天護法鬱東嶺之煙霞獅象宣音應西興之
鐘鼓蛟藏江浦再聽梵音鴿下晴空還看瓶刹智燈
迴照顯色相於已傾慧日高懸鎮檀林而永固俾下
域顧瞻淨土時懷常淨之心願羣生感化慈緣悉發
大慈之隱用摛紫翰述壯麗之規模爰勒青珉標建
修之歲月康熙四十九年十一月糓旦
雍正八年重修乾隆九年奉
勅重建規制崇閎大倍於昔乾隆十六年三月浙江
在籍諸臣陳世倌等恭祝
皇太后六旬萬壽就寺啓建
萬壽經壇初三日
聖駕臨幸
御題佛殿扁額曰
正法眼藏
御書聯句云
慧日高擎猊座自安圓覺相
慈雲近接蘂幢時轉妙眀機
御製淨慈寺詩
沿緣蘇氏隄霽景斷煙低遂造白禪所閒尋碧篆
題堂圍曲屏障地是古招提翠竹籠僧戶芳蘭引
客蹊巖扉如有約井木或無稽(相傳建寺時木取之井中此附會語)
(也)策馬因還去鐘聲隔嶺西
(臣)錢陳羣恭和元韻
湖南近接隄高柳寺門低未聽碧雲語先看金
字題中峯依慧日芳樹卽菩提井甃傳靈迹堂
陰闢舊蹊晚鐘僧自定斷塔代堪稽攬勝留
香輦林暉在殿西
萬工池在淨慈寺前杭州府志宋建炎以前
寺累遭火熙寧間有善青鳥之術者云須鑿井
以禳之寺僧宗本乃募鑿池與力者萬人故名
慶芳橋在淨慈寺前通萬工池雍正五年建
南屏晚鐘亭在南屏山淨慈寺前舊稱南屏晚鐘
爲西湖十景之一康熙三十八年奉
聖祖仁皇帝御題扁額建亭於山門前正中臨萬工池
乾隆十六年春
聖駕南巡
御製南屏晚鐘詩(見恭紀名勝)
(臣)沈德潛恭和元韻
帶却殘陽度翠屏穿林時送晚鐘聲行人底事
匆匆去怕聽蝦蟆報短更(杭人無夜遊西湖者故有背䭾紅日進錢)
(塘之謠)
雷峯在淨慈寺前咸淳臨安志舊名中峯郡
人雷就居之故名雷峯西湖遊覽志南屏山之
支脉也穹窿迴映亦曰回峯(林逋中峯詩中峯一徑分盤折上幽)
(雲夕照前村見秋濤隔岸聞長松標古翠衰藥動微薰自愛蘇門嘯懷賢事不羣又中峯望北)
(山詩拂石翫林壑曠然空色秋歸雲帶層巘疎葦際滄洲固自堪長往何為難久留庶將濠上)
(想聊作剡中遊)
(臣謹按六書正譌雷古作回小篆加雨以别之又作靁以畾爲聲省作雷南屏之回峯本以山)
(勢回抱得名宋徐炳隱此世稱回峯先生可証咸淳臨安志以雷姓者當之前人已言其失因)
(雷回二字本通後人特以戶恢切轉為魯為切耳)
雷峯塔在南屏山前咸淳臨安志開寶中吳
越王妃錢氏建名王妃塔後有雷峯菴治平二
年賜額顯嚴院宣和間燬惟塔存焉西湖遊覽
志舊建七級後為雷火所焚止存五級
徐炳宅武林紀事炳字立之宋熙寧間舉進
士不第築室回峯人稱回峯先生回峯即雷峯
也都官員外郎蘇為甚敬禮之為立傳
湖曲園武林舊事内侍甘昇别墅一名小蓬
萊
雷峯西照亭在雷峯頂峯上有塔舊稱雷峯夕照
聖祖仁皇帝御題十景改雷峯西照建亭其處乾隆十
六年春
聖駕南巡
御製雷峯西照詩(見恭紀名勝)
(臣)沈德潛恭和元韻
地近清波能遠俗峯因雷火轉留名斜陽一抹
鳥飛下遥見城南塔影横
水心保寧寺在南屏山前湖中今名放生池
咸淳臨安志水心保寧寺晉天福中建舊名水
心寺大中祥符初賜今額舊有思白堂白樂天
舊遊處元豐三年樞密使林希榜曰思白示懷
賢之意人多放生於此郡守沈文通建亭名曰
好生内有陸蓮菴錢忠懿王時紹巖禪師誦蓮
華經於水心寺中有蓮花七本生於庭陸錢塘
縣志隆興間於寺内重建德生堂(秦觀送僧歸保寕寺詩西)
(湖環岸皆招提樓閣晦明如臥披保寧復在最佳處水光四合無端倪車塵不來馬足斷時有)
(海月相因依上人弱齡已隸此心目所証惟瑰奇白玉芙蓉出清沼天然不受紅塵擾坐客一)
(語不入意目如明星視飛鳥冠切雲兮佩三難上人顧之真等閒應緣偶入人間世興盡却歸)
(湖上山繄余久欲窺禹穴矧今仲父官東越行挽秋風入剡溪為君先醉西湖月)
三潭印月亭在放生池前湖中舊有三塔相傳下
有三潭深不可測故建塔以鎮之後並湮廢
國朝康熙三十八年於放生池南重建三塔臨湖
建亭奉懸
聖祖仁皇帝御書扁額復於橋北構亭恭摹勒石乾隆
十六年春
聖駕南巡
御製三潭印月詩(見恭紀名勝)
(臣)沈德潛恭和元韻
照入千潭月一輪三潭了澈淨名身水中天上
俱無著底用還留未了因
寓林在雷峯塔下錢塘縣志明黃汝亨讀書
處即甘園小蓬萊遺址石上有宋刻青雲巖鼇
峯等字汝亨題其石為奔雲
藕花居在淨慈寺西雷峯塔後錢塘縣志明
洪武間僧廣衍建爲南屏八景之一(王守仁藕花居詩掩)
(映紅粧莫漫猜隔林知是藕花開共君醉臥不須扇自有香風拂面來)
勝景園在雷峯路口即韓平原之南園也久廢
御題漪園在雷峯塔西瀕湖宋時名湖曲園有亭曰
小蓬萊見周密詩後改為慈雲菴乾隆丁丑春
聖駕臨幸賜題漪園
御製漪園詩(恭紀卷之一)
法華臺在慧日峯下淨慈寺志即香嚴社相
傳永明禪師於此誦法華經萬三千部感四天
雨華繽紛巖壑又名雨花臺萬歷甲午建黃汝
亨為記由萬峯房西開徑而入
蓮花洞在淨慈寺後西湖遊覽志洞無頂直
似屏風曲折導入爲永明講蓮花經處
石佛洞在蓮花洞右錢塘縣志兩石相夾如龕
内鐫石佛三明總督胡宗憲刻寰中天室四字
歡喜巖在慧日峯下西湖遊覽志兩石離立
相對望若老翁邂逅狀其一巨首如戴笠頷下
鏤小佛像三眉睫剥落巖上題名漶滅不可辨
翠芳園西湖遊覽志在淨慈寺側舊名屏山
園宋理宗改曰翠芳内有五花亭蘭栧梅槎咸
淳間移取亭館花石於宗陽宫
南屛山居萬歷錢塘縣志在高士塢正德間
高士孫一元字太初卜居於此(孫一元南屏山居詩石上藤蘿)
(對夕曛觧衣長日坐來頓挽回滄海真無計領略青山合有人養鶴似添雙口累爲漁又過一)
(生身相逢惟是南屏老獨樹柴門許結隣又道人占斷南屏景十里青山帶郭斜對水柴門通)
(鶴渚隔隣烟火是漁家巖頭老檜占風雨石上菖蒲閱歲華粧點太平還著我椶鞋桐帽送生)
(涯)
小南屏山西湖遊覽志在廣教院後怪石&KR0785;
瓏亦類屏障
南屏興教寺在南屏山元末圯西湖遊覽志
舊名善慶吳越王建太平興國中改今額内有
齊雲亭清曠樓並廢
御題小有天園在淨慈寺西慧日峯下舊名壑菴
爲郡人汪之萼别業遊人稱為賽西湖之萼之
孫守湜重葺為園其上有幽居洞及丹崖琴臺
諸勝復於山半構南山亭為憑眺之所乾隆十
六年春
聖駕巡幸
御題扁額曰
小有天園
御製小有天園詩(見恭紀名勝)是年四月汪氏子姓建亭
於慧日峯之頂崇奉
宸章寶墨榮光與南山並壽云
(臣)錢陳羣恭和元韻
始信壺中别有天芳園一曲傍湖邊玉梅倚石
如高士斑鹿穿林見古仙深護翠屏疑貯月細
鋪瑶草亦耕煙南山最好供留賞
睿想清瑩不落詮
幽居洞西湖遊覽志俗稱仙人洞中有石牀
可容坐臥左有石門傴僂而上直登琴臺
摩厓石刻在南山亭之上西湖遊覽志石壁
上大字刻周易家人卦及中庸道不遠人章樂
記禮樂不可斯須去身一段相傳為唐人八分
後人補刻司馬溫公書
(臣謹按葉紹翁四朝聞見錄吳自牧夢粱錄俱載南山摩厓石刻並云司馬溫公書獨周密武)
(林舊事云是唐人手筆西湖遊覽志因之考宋鑑紹興六年十一月庚辰上諭大臣曰司馬光)
(隸書大似漢人朕日夕置座右所書乃中庸及家人卦皆修身治國之道不特玩其字而已據)
(此與摩厓所刻同當是諸大臣請刻於石者故宋王洧詩有涑水摩厓半綠苔春遊誰向此中)
(來之句非後人補刻明矣)
丹崖在幽居洞左崖高尋丈石皆赤色青松
蔽之崖石上鐫云南山之隈白石崔嵬上有丹
崖下有琴臺即其處也
琴臺在慧日峯西石壁聳秀摩厓刻米芾大
書琴臺二字乾隆十六年春
御製寄題琴臺詩
慧日峯西秀石堆傳聞海岳舊琴臺怱怱未暇躋
層巘分付雲林待再來
自南屏西九曜山折而南過石屋嶺又經煙
霞嶺至南高峯達九溪十八澗為南山南路
九曜山在南屏之西西湖遊覽志與赤山聯
屬上有九曜星君殿下有發祥祠
錢糧司嶺在九曜山下西湖遊覽志吳越時
建司於此以徵山課
錢王古井咸淳臨安志九曜山法因寺有錢
王古井
石屋嶺咸淳臨安志九曜山折而南為石屋
嶺
青龍山在石屋嶺側
石屋洞在石屋嶺下洞底有泉名勝志高敞
虛明衍迤二丈六尺狀如軒榭可布几筵其底
邃窄通幽石壁舊有題字傳是東坡書剥蝕不可
辨
國朝乾隆十六年春
御製石屋洞詩
嵌巖外狹中虛何代地仙此居苔封紫石牀上應
有人不識書
大仁禪寺在南山石屋洞俗名石屋寺咸淳
臨安志廣運中吳越王建舊爲石屋寺宣和三
年改今額有洞鐫羅漢諸佛像山頂有石菴天
成團圞如鑿高丈餘一名天然菴咸淳二年創
建觀音諸天寶閣(徐集孫石屋寺詩路僻鳥關關行吟逐字刪偶來遊石屋)
(却喜見香山閣峭寒雲護巖深野水閒坡仙留墨在姓氏有無間)
煙霞嶺在石屋洞南
煙霞洞咸淳臨安志晉開運元年有僧彌洪
結菴洞口遇神人指山後有聖跡何不顯之洪
尋至山後見洞内有石刻羅漢六尊吳越王錢
氏夢僧告云吾有兄弟十八人今方有六王可
聚之夢覺訪知煙霞洞有六羅漢遂别刻十二
以符所夢成化杭州府志洞中作丹元五采之
色洞後宋有清修寺今廢惟象鼻石佛手巖石
羅漢及東坡留題尚存(蔡襄遊煙霞洞詩新晴特地入煙霞道並南山)
(徑轉賖幽磬過鄰溪口寺衆雞鳴午野人家洞深垂溜先成雨石古籠藤亂放花潘岳小園猶)
(作賦輕軒選勝樂無涯)
國朝乾隆十六年三月初四日
聖駕巡幸南山路經煙霞嶺
駐蹕觀覽
回鑾舟中
補題西湖畫册
御製煙霞洞詩
高峯隆崇俯錢塘往往舊蹟稱錢王布衣奮起保
一方識時知命歸真皇林衣錦繡誇故鄉三世五
王名姓揚兩浙士女安農桑嬉遊鼓吹答韶光當
時遺愛云不忘豪爭計奪事已往(叶)懴悔佛力資
慈航紛建梵宇金碧煌至今石屋煙霞蒼苔封碑
字半存亡應真補塑獰龍降夢僧告語殊荒唐慈
氏便真能降祥福善禍淫理有常諛求寧媚可慨
慷無心隨喜乃不妨或與隣壑增佳賞(叶)披圖作
歌懷古長不殊勝處親倘徉
佛手巖在煙霞洞上錢塘縣志奇石&KR0785;瓏勢
若倒垂有石筍五枝若指壁上蘇軾題名刻石
尚存
水樂洞在煙霞嶺下咸淳臨安志舊為錢氏
西關淨化院四望林巒聳秀巖石蟠峙有洞虚
窈渟涵如淵泉味清甘與龍井埒洞中有水聲
如金石熙寧二年守鄭獬名之曰水樂洞西湖
遊覽志嘉泰以來洞為楊郡王别墅蕪穢弗治
水樂絶響賈似道得之深求水樂所以廢興者
不得其說一日俯睨旁聽悠然有契曰谷虛而
後能應水激而後有聲今水瀦其中土壅於外
欲其振響得乎亟命䟽壅導瀦有聲從洞間出
節奏自然勝槪始復遂構亭以東坡水樂洞詩
刻置其上(蘇軾水樂洞詩君不學白公引涇東注渭五斗黃泥一鐘水又不學哥舒)
(横行西海頭歸來羯鼓打梁州但向空山石壁下愛此有聲無用之清流流泉無絃石無竅強)
(名水樂人人笑慣見山僧已厭聽多情海月空留照洞庭不復來軒轅至今魚龍舞鈞天聞道)
(磬襄東入海遺聲恐在海山間鏗然澗谷含宫徵節奏未成君獨喜不須寫入薰風絃縱有此)
(聲無此耳自注為東陽今王都官槪作)
國朝乾隆十六年三月
聖駕巡幸
御製水樂洞和蘇東坡韻詩
君不見三郎未辨涇與渭却厭絲桐淡於水又不
見興公作賦強出頭目空一切低九州持示榮期
高位置擲地金石聲應流都官别開聞思竅創名
水樂俗人笑俗人笑博雅人喜致使東坡契清照
錢塘春月駐巡轅煙霞嶺下鳴鈞天更道東陽亦
有此相去不過兩郡間偶聞謂是招在徵卽景成
吟亦堪喜歸來跋馬蘇公隄至今想像知音耳
(臣謹按王十朋輯注蘇詩此題下有軾自注云爲東陽令王都官槪作玩起句君不學云云其)
(爲屬王都官無疑咸淳臨安志力辨其當屬錢塘并言其地為東陽村查此村並無東陽之名)
(故舊志疑其誤今考志林軾自題靈隱天竺詩云錢塘東南皆有水樂洞泉流空巖中皆自然)
(宫商乃莊生所謂天籟者據此則南山水樂洞即其所自稱者歟)
南高峯在南此諸山之界錢塘縣志與北高
峯對峙高一千六百丈攬長江若帶俯平湖如
杯山椒有巨石名先照壇日月始升得景獨先
又名鎮魔石上有塔晉天福中建今下級尚存
側有瑞應像不假雕鑿巧若神工塔下有小龍
井
劉公泉在南高峯下西湖遊覽志泉出石竇
間清澈見底宋常平劉常甃為池篆刻三字於
泉上
翁家山在南高峯南錢塘縣志羣山包絡石
磴參差竹木掩映地宜桂秋時如入衆香國焉
天池洞在南高峯南萬歷杭州府志山半石
筍躍起架虚壁立其上有池旱潦不盈涸池下
即洞深邃莫測
千人洞在天池洞右杭州府志洞口僅六尺
許漸入漸廣可容千人
葛洪井在翁家山
滿覺壠在翁家山曲塢内
九溪萬歷杭州府志在煙霞嶺西路通徐邨
水出大江北達龍井
十八澗明一統志在龍井之西路通六和塔
水出錢塘江
理安寺在南山十八澗錢塘縣志即古涌泉
院舊名法雨寺五代時有伏虎逢禪師棲息於
此吳越王建宋理宗時改為理安明弘治四年
洪水發寺圯萬歷甲子佛石禪師重建佛石即
法雨有松巔閣且住閣符夢閣
國朝康熙五十三年
聖祖仁皇帝發帑重建置寺田三千畝齋田二百餘畝
命僧性音住持
御書理安寺扁額奉懸山門又
御書石磬正音四字崇奉佛殿正中又
御題對聯二副
法雨晴飛繞殿香雲至
天花晝下交空瑞日懸又
勢到岳邊千峯環秀色
聲歸海上萬水拱洪濤奉懸殿柱復奉
賜佛像巨鐘及雜寶供器皆
内府製造雍正五年十一月
世宗憲皇帝命僧實惠來主方丈
御書慈悲自在扁額奉懸藏經樓又
御賜曹溪人瑞四字崇奉法堂又
御製對聯云
成佛念輕縱然自在還爲妄
度生心切須信慈悲也是貪又
杖履得回遊子脚
葛藤灰盡老婆心俱奉懸方丈乾隆十六年三月初
四日
聖駕巡幸
御題佛殿正中之額曰
樹最勝幢
御製遊理安寺詩
路盡九溪十八澗境奇三竺兩高峯香臺聽講來
馴鴿靜室安禪制毒龍法雨淙常空色相巖花放
不論春冬歸鞭却恐留清戀倩取白雲一片封
松巔閣錢塘縣志在理安寺方丈後萬歷二
十三年佛石禪師建(王穉登題松巔閣詩古寺榛蕪已百年師今結屋與)
(安禪林如支遁堪棲鶴社似廬山喜種蓮巖畔採薪常易米石邊接竹更分泉詩成猶帶煙霞)
(色不數清江與皎然)
法雨泉在理安寺内西湖遊覽志泉從巖下
滴瀝如雨下為清池可鑑毛髮
西湖志纂卷四
