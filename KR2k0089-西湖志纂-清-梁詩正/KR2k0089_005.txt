西湖志纂卷五
大學士梁詩正等輯
南山勝蹟(中)
自南屏山西赤山埠經大慈山達進龍浦至
六和塔由徐邨梵村至五雲山為南山西路
赤山在玉岑山左名勝志其土赤埴故名錢
塘縣志北連麥嶺東接湖濱下為赤山埠
玉岑山在石屋嶺左西湖遊覽志相傳其山
産玉故秀潤異常孤峯峻拔層巒繚繞厓上鐫
玉岑二字宋許采書
浴鵠灣在赤山埠錢塘縣志水流灣曲近定
香橋元人張羽構水軒於此劉邦彦詩春水初
生浴鵠灣是也
定香橋在蘇隄第一橋之西近赤山埠其水
即浴鵠灣
惠因澗在赤山惠因寺側西湖遊覽志宋秦
觀游龍井濯足於此題名有記
鐵窗櫺洞在惠因澗咸淳臨安志洞口高數
尺舊有蛟龍出入人畏焉因鑄鐵為窗櫺嵌於
石槽以拒之水自窗櫺出六月如冰過惠因寺
前入西湖大旱不竭
慧因講寺在赤山錢塘縣志後唐天成二年
吳越王建稱慧因禪院晉水法師名静源者疏
釋經義流傳殊域高麗國王之子僧統義天航
海来朝乞為師門弟子遣尚書郎楊傑伴行抵
師所遂改為教院及義天還國以青紙金書晉
譯華嚴經三百部并經閣之貲附貢舶以進俗
呼為高麗寺迨晉水示寂高麗以祭奠為名貢
金塔二座時蘇軾守杭疏請却之元祐四年繼
晉水者為易菴禪師寧宗書易菴二字以賜改
為講寺元至正末燬明正德間僧萬松興復
大慈山在九曜山之西杭州府志山色蒼蔚
中峯隆起旁舒兩翼虎跑泉在其上
虎跑泉在大慈山上泉清渫而甘寒與龍井
玉泉相埒宋濂虎跑泉銘序唐元和十四年性
空大師来遊兹山樂其靈氣盤鬱棲禪其中尋
以無水將他之忽神人告曰自師之来我等邀
惠甚大奈何棄去南岳童子旋當遣二虎来移
無憂也翌日果見二虎跑山出泉甘冽異常(蘇軾)
(虎跑泉詩亭亭石塔東峯上此老初来百神仰虎移泉眼趁行脚龍作浪花供撫掌至今遊人)
(灌濯罷臥聽空階環玦響故知此老如此泉莫作人間去来想范成大獨遊虎跑泉小菴詩苔)
(徑灣環入茅齋取次成蔓花緣壁起閒草上階生宿雨松篁色新晴燕雀聲筒泉煮御米聊共)
(老僧傾)
國朝康熙二十八年春
聖祖仁皇帝南巡
御製虎跑泉詩并序
西湖自昔畫舫笙歌之地朕兹行志本省方止一
覽其山川風土未嘗片刻停驂尚食但飲虎跑泉
水一勺耳
松林帶餘雪空山啼百舌石溜響涓涓寒泉目清潔
三十八年春
聖祖再幸西湖復至虎跑又
御製七言詩一首
靈泉湧地寒侵骨勝地名高著虎跑似恐被人頻汲
取一泓清迥出山㘭
恭摹勒石於泉上乾隆十六年三月初五日
聖駕臨幸
御製虎跑泉詩
溯澗尋源忽得泉淡如君子潔如仙餘杭第一傳
佳品便拾松枝烹雨前
象教開兹泉眼開共傳跑得藉牛哀感通亦自尋
常耳記得前身曾伏来
大慈定慧禪寺在大慈山俗呼虎跑寺西湖
遊覽志唐元和間寰中禪師建憲宗賜額曰大
慈院塔曰定慧大中八年改大慈禪寺僖宗乾
符間加定慧二字又稱祖塔院宋末燬元大德
間重建又燬明正德十四年寶峯禪師重建嘉
靖十九年又燬二十四年山西僧永果重建(蘇軾)
(重遊祖塔院詩紫李黃瓜村路香烏紗白葛道衣凉閉門野寺松隂轉欹枕風軒客夢長因病)
(得閒殊不惡安心是藥更無方道人不惜階前水借與匏尊自在嘗)
國朝康熙二十八年三十八年
聖祖仁皇帝南巡兩
幸寺中雍正九年重修
屏風山在大慈山之左虎跑寺志横列巽方
形似屏障翠靄挹人山石巉削陟峻
貴人峯在大慈寺後虎跑寺志羣山拱列其
下為一郡之主星地靈人傑因名貴人
白鶴峯與貴人峯相並以形似得名
樵歌嶺一名五字嶺在大慈山塢傍有戒定
巖
襲慶禪寺在大慈山西南西湖遊覽志俗名
真珠寺舊名薦福院晉開運間建宋大中祥符
六年改崇壽院開慶元年改今額
真珠泉在襲慶寺内西湖遊覽志周顯德間
泉自地迸出寺僧因甃為方池聞剥啄聲則泉
益湧纍纍如貫珠宋景祐中取以釀酒遂為酒
名
月輪山在龍山西南瀕江形圓如月故名
開化寺在月輪峯咸淳臨安志開寶三年吳
越王就南果園建寺造六和塔宣和間燬於兵
紹興二十二年北僧智曇募緣重建十載始成
隆興二年賜額慈恩開化教寺内有秀江亭金
魚池萬歷杭州府志元末燬重建明嘉靖十二
年寺與塔俱燬萬歷間僧祩宏重修
國朝雍正十三年奉
勅鼎建乾隆十六年三月初五日
聖駕巡幸
御製開化寺詩
高嶺度南屏澗谷遵曲折出峽倏開豁川雲景復
别蘭若枕石磯葱蒨扶屼&KR1885;佛宇既莊嚴精廬亦
清潔結習未能忘隨喜試禪悅憑軒俯江濤似演
廣長舌
御題寺額曰
淨宇江天
御書聮句云
潮聲自演大乘法
塔影常懸無住身
三月十二日
聖駕又幸
御製開化寺再作
春事日以佳春遊興無斁蘇隄桃柳芳所玩近几
席度嶺尋梵宫略取幽趣適穹塔鎮吳江隔岸越
山碧顧步挹清芬騁懷寄寥寂境亦安能窮樂亦
胡可極明當整歸轡留詩勒蒼壁
六和塔在開化寺内咸淳臨安志即舊寧壽
觀址開寶三年智覺禪師延壽始於錢氏南果
園開山建塔以鎮江潮塔九級高五十餘丈内
藏舍利或時光明煥發大江中舟人瞻見之後圮
紹興二十六年僧智曇因故基成之七層而止
武林梵志明嘉靖三年燬萬歷間祩宏重修
國朝雍正十三年奉
勅鼎建乾隆十六年
聖駕巡幸
御製登開化寺六和塔記
杭州月輪峯六和塔宋開寶中創建以鎮江潮開
化寺其塔院也自宋以来屢燬屢復燬則有驚浪
之虞復則有安瀾之慶是以雍正十三年我
皇考世宗憲皇帝特發帑金命有司鳩工庀材是輪是
奐越二年而告成又十有四年而朕以南巡之便
親陟其頂且為之記焉蓋浙之潮人所共知為雄
鉅浙之塘人所共知為要害然非目擊終為耳食
且沿江以来亦不辨其曲折之形也造塔顛而後
審其所以稱浙江者溯流東睎又悉其亹龕赭逕
溟渤頓挫渟蓄迭蕩掀激斯所以為廣陵之潮者
我
皇考居九重之穆清運萬㝢於几席留意海塘福彼蒼
赤葺斯穹塔資厥佑相予小子景仰
前烈深惟愛民之心既誠故為民之慮無所不至而必
中其綮夫必待身患而後圖之斯不已遲乎是
皇考之聖神而予小子瞠乎其後者也故勒貞珉以識
之乾隆十有六年歲在辛未春三月之吉御製并
書
復於塔上
欽賜
御書扁額第一層曰
初地堅固
第二層曰
二諦俱融
第三層曰
三明淨域
第四層曰
四天寶網
第五層曰
五雲扶蓋
第六層曰
六鼇負戴
第七層曰
七寶莊嚴
御製登六和塔作歌
我遊西湖率三日樂矣慮非凛無逸會稽南望舉
精禋宣命明當發清蹕穹塔鎮江久所聞到此不
登孤良因振衣拾級陟其頂耳飫天籟衣濕雲海
眼龍宫寂寥鎖江邊雁堵香花妥之字長流寫向
東月峯朝靄攬於左壯觀至是真空前那更息心
安四禪杜甫添憂我添喜境移所遇理則然
(臣)沈德潛恭和元韻
半空欄檻掛紅日踏雲攀登不暇逸追隨
六御仰層穹豹尾森嚴護
清蹕妙香氤氲上界聞到此恍惚疑前因拍空茫茫
接天水盪胷浩浩屯煙雲江流回折勢一鎖静
鎮濤瀾纔貼妥赭龕門戶指在東富陽湍瀨迴於
左龍象周遭
玉座前觀空不礙安深禪明當放舸渡江去認取於
越山蒼然
鐵井欄在開化寺南明一統志昔有蛟龍自
井出攻損江岸錢氏鑄鐵井欄以鎮之刻八卦
於上以象八方
秦望山在錢塘縣南十二里咸淳臨安志高
一百六十丈晏元獻輿地志云秦始皇東遊登
此山欲度會稽因名有巨石二十餘自然成行
名金洞門其東南有大石横截江濤海舶經此
多為風浪傾覆因名羅刹石每歲仲秋必迎潮
設祭樂工鼓舞其上白居易詩云嵌空石面標
羅刹壓捺潮頭敵子胥指此後改名鎮江石開
平中為潮沙漲没
徐邨嶺在定山北鄉
五雲山在府治西二十里山巔常有五色瑞
雲盤繞其上因名西湖遊覽志高數百丈周十
五里五峯森列盤曲而上凡七十二灣俯視南
北兩峯若雙髻宋時每歲臘前得雪寺僧必捧
表以進至城中霰猶未集蓋其地特高寒云
雲棲塢在五雲山西一里錢塘縣志塢中有
雲棲寺按祩宏寺記云五雲山有五色雲故名
巳而五雲飛集山塢中因號雲棲塢
雲棲寺在五雲山西地名梵村
棲真院乾祐五年吳越王建舊名雲棲寺治平
二年改額錢塘縣志明隆慶中禪師祩宏建菴
掘地有碑即古雲棲寺也山半有洗心亭
國朝康熙二十八年
聖祖仁皇帝南巡幸寺
御製雲棲竹樹甚茂幽蘭滿山詩(見恭紀名勝)
三十八年再幸又
御製雲棲寺詩
江路轉隈隩山行愜心賞古樹與茂竹翳蔽極深廣
潺潺細泉流萋萋芳草長其際春之暮天氣堪俯仰
鳥性鳴晴曦蜂蝶爭下上巡省歴窮谷所至察萬象
小憩澗壑幽澤貴被草莽
四十二年再幸
御製過雲棲憩竹林下令人斸筍斸蘭詩
尋春二月幸雲棲滿目天光入品題密林布蔭漁樵
樂幽栢成行蕙芷齊浴手臨泉開籜筍傍巖倚石選
蓬藜餘杭風景西湖勝未若山中待竹迷
御製雲棲歸途遇雨詩
錢江風雨促前旌竹樹繽紛細草萌夾岸黎元瞻拜
切頻施膏澤愜民情
四十六年再幸寺有大竹一竿
賜名皇竹總督梁鼐建皇竹亭雍正七年重修乾隆十
六年三月初五日
聖駕臨幸
御題佛殿正中之額曰
香門淨土
御書聯句云
山僧獨闢清淨界
竹翠常飛妙鬘雲
御題殿後之亭曰
悦性亭
御題後殿之額曰
修篁深處
御製雲棲詩(見恭紀名勝)又
御製雲棲寺小憩寫幽蘭横卷即題一絶
本色西来意雲棲静且安林泉徐待寫先寫數叢
蘭
三月十二日再幸
御製重訪雲棲即景雜咏
山寺雖多此寺幽特教清蹕重来遊洗心亭别凡
仙界萬騎紛闐合著留
綠玉參天徑幾迴石門煙月鎖莓苔蓮池塔院自
千古奚事花幢坐墨胎
修篁深處小延俄又覺簷隂幾許過山鳥啅林還
太古野花繪壁自春和
淨土香光慧業薰弆藏法寶玩顔筋(是日觀寺中所藏董其昌)
(書金剛經真蹟)蘭亭昨過相衡較真蹟何如王右軍
(臣)錢陳羣恭和
御製雲棲寺元韻
徑轉蒼筠密林穿玉澗澄隂森四峯抱窈曲一
門登古鉢惟留偈精廬自課僧風猶追白社𣲖亦
嗣南能選勝紆
天蹕憑高指慧燈六時長轉佛心淨即超乘
(臣)沈德潛恭和元韻
竹隨幽徑密泉與素心澄屈折同猿度崚嶒舍
杖登松間負苓叟窗裏放雲僧念佛捐千偈(蓮池)
(不說偈以念佛為宗主)觀空有七能繩牀留破衲矮屋照
明燈誰續蓮池法超然最上乘
迴耀峯在雲棲寺後錢塘縣志高峻插天東
岡為寶刀壠西南為黃泥壠栢子尖蕭家塢雲
山窈窕草樹蒙密最為幽勝
壁觀峯在雲棲塢東雲棲紀事青龍泉出焉
中峯之旁有泉名聖義西岡之下有泉名金液
(釋祩宏青龍泉詩百竿青筧出流泉飛舞東西起復眠玉乳不知来處遠祗疑香積有龍涎)
定山在縣治西南四十里西湖遊覽志一名
獅子山高七十五丈周七里一百步突出江中
風濤至輙抑過此復雷吼霆擊錢塘縣志西有
兩峯壁立名曰龍門上有龍潭能興雲雨下為
定山浦江濱有浮嶼為魚浦又稱鮎魚口太平
御覽謝靈運詩朝發漁浦南暮出富春郭定山
杳雲霧赤亭無淹泊即此山也(沈約早發定山詩夙齡愛遠壑)
(晚莅見竒山標峯彩虹外置嶺白雲間傾壁忽斜竪絶頂復孤圓歸海流漫漫出浦水濺濺野)
(棠開未落山櫻發欲然忘歸屬蘭杜懷禄寄芳荃眷言采三秀徘徊望九仙孟浩然早發漁浦)
(潭詩晨旭早蒼茫渚禽巳驚聒卧聞漁浦口橈聲暗相撥日出氣象分始知江路闊美人常晏)
(起照影弄流沫飲水畏驚猿祭魚時下獺舟行自無悶况值晴景豁)
風水洞在楊村慈嚴菴側西湖遊覽志舊名
恩德洞上洞立夏清風自生立秋則止下洞流
水潺潺大旱不涸洞中石子紅點如丹持出即
隠置内如故(白居易恩德洞詩雲水埋藏恩德洞簪裾束縛使君身暫来不宿歸)
(州去應被山呼作俗人林逋風水洞詩平昔常聞風水洞重山複水去無窮因緣偶入雲泉路)
(林下先聞接客鐘趙抃風水洞詩風穴有聲連水洞聽風觀水暫閒身杭州未入從容甚且與)
(南山作主人蘇軾風水洞和李節推詩風轉鳴空穴泉幽瀉石門虚心聞地籟妄意覓桃源過)
(客詩難好居僧語不煩歸瓶得冰雪清冷慰文園)
浮山在定山側西湖遊覽志潮入海門分為
兩泒東泒沿捍江塘向富春西泒直射浮山怒
激而回諺稱回頭浪是也錢惟善浮山詩序山
浮江如盤石下有潭聚魚&KR0785;瓏可觀
自赤山埠惠因澗北經三台山過小麥嶺又
西北逾風篁嶺至天門山為南山北路
三台山南高峯之支其南曰三台山三峯儼
峙中尊旁翼圓秀如畫
旌功祠在三台山祀明少保兵部尚書贈太
傅諡忠肅于謙西湖遊覽志謙字廷益錢塘人
正統十二年乘輿北狩郕王即位謙以兵部尚
書外攘内撫有功社稷英廟復辟石亨徐有貞
等誣謙不軌竟以冤死子冕奉葬於此成化二
年廷議始白上遣行人馬暶諭祭賜諡肅愍建
祠曰旌功(王守仁旌功祠柱聫千古痛錢塘並楚國孤臣白馬江邊怒捲千堆雪浪)
(兩朝冤少保同岳家父子夕陽亭裏傷心兩地風波)錢塘縣志萬歷三十
年改諡忠肅諭祭葺祠(王世貞旌功祠詩正統逢今歲風塵日暫蒙乾)
(坤三已已社稷一于公不作青衣辱依然黃屋崇祠連賜冡地石馬汗秋風陳子龍于忠肅祠)
(詩紫蓋烽煙竟不旋手持大計靖江天北門虎卧回鑾日南内龍飛賜劍年山外怒濤歸碧海)
(冡邊荒草像祈連上皇猶想風雲際曹石功名倍黯然)
國朝順治間修仍令春秋致祭
乾隆十二年復修十六年春
聖駕南巡
御題扁額曰
丹心抗節
栗山在三台山之前上有八盤嶺
東嶽廟在中台八盤嶺西湖遊覽志宋咸淳
中建以奉泰山之神
法相寺在惠因寺北咸淳臨安志天福四年
吳越王建舊名長耳相大中祥符九年改今額
西湖遊覽志後唐時有僧行修號法真生有異
相耳長九寸上過於頂下可結頥稱長耳和尚
天成二年自天台國清遊錢塘吳越王待以賓
禮居法相院乾祐四年示寂其徒漆其真身存
焉
國朝康熙五十三年殿燬重建
六通律寺在長耳巷咸淳臨安志乾祐二年
吳越王建舊名惠德塔治平二年改今額西湖
遊覽志有辟塵爐非木非石扣之鏗然纖塵不
染
小麥嶺自三台山而北為小麥嶺西湖遊覽
志其地宜麥故名有支徑可通大麥嶺即積慶
山之陂陁迤邐者
永福橋在小麥嶺下西湖遊覽志俗稱飲馬
橋宋時牧馬於此
靈應廟在小麥嶺飲馬橋側成化杭州府志
神姓蔣名通事親至孝宋紹興十一年七月即
小麥嶺桐木之下端坐而逝七日如生觀者驚
異次年疫作有父老夢神衣紫横金曰疫不侵
此境於是奉而祀之端平丙申境有虎患禱於
神遂擒二虎嘉熙間旱惟境内有雨民賴以安
事聞賜額曰靈應
大麥嶺接小麥嶺有蘇軾題名
當南北兩山之界又西北過仙芝嶺出九里松
花家山在大麥嶺後西湖遊覽志一名蛇山
下為花港瀕湖而登為茅家埠港側舊有盧園
宋内侍盧允升别墅引港水入池文石甃砌異
魚游泳
丁家山瀕湖水影山光上下相接
蕉石山房丁家山上有高埠平臨湖曲雍正
九年甃石為磴道建亭其上復於山半更置一
亭高下相映山上多紫石&KR0785;瓏秀削狀類蕉葉
為軒數楹曰蕉石山房乾隆十六年春
聖駕臨幸
御製丁家山詩(見恭紀名勝)
靈石山西湖遊覽志自永福橋折而西北為
石山亦名積慶山石常現瑞光故名
積慶寺在靈石山上咸淳臨安志端平元年
建理宗書額曰積慶教忠寺内有君子泉天一
泉
國朝乾隆十六年春
聖駕回鑾舟中題畫冊
御製積慶寺詩(見恭紀名勝)
玉鈎橋近靈石山西湖遊覽志靈石山有元
道士張羽墓近玉鈎橋蓋羽賣玉鈎所建故名
羽字伯雨號句曲外史工書能詩文與趙孟頫
楊載虞集揭奚斯齊名
靈石寺在靈石山久圯西湖遊覽志内有靈
石泉又名歲寒泉竹坡詩話宋西湖諸寺所有
無幾惟南山靈石尚是舊屋寺僧言頃有數道
人来丐食拒而不與乃題詩屋壁而去字類李
北海詩云南塢數回泉石西峯幾叠煙雲登臨
孰與為侣顔寓李甲蕭耘好事者譯之云首一
句藏吕字二句指洞字三句合賓字李甲近世
人善畫東坡以比郭忠恕者顔蕭二人或亦是
神仙也
風篁嶺在靈石山西北西湖遊覽志嶺多蒼
筤篠簜林壑幽邃迥出塵表流泉活活自龍井
而下四時不絶元豐中僧辨才居之名曰風篁
(朱彛尊風篁嶺詩斷崖横一嶺稺竹何娟娟時有山禽拂新粉墮我前欲尋巖下寺揮我風中)
(絃)
一片雲石名勝志風篁嶺上有一片石高丈
許青潤&KR0785;瓏若神工鏤刻舊稱曰一片雲(張丹遊片)
(雲石詩荒塗趨沙塢斷崖得石壁鳥足不可棲猿臂豈相借冰核實夏凍露珠信晝滴蘭草倒)
(叢生藤根互盤越巧視仰&KR0785;瓏眉宇皆翠色側聞蘿薜人駐此曾洗滌我題聊與賞早閟白雲)
(迹)
龍井過風篁嶺為龍井萬歷杭州府志龍井
本名龍泓澗泉流停涵一泓清澈相傳有龍在
焉禱者輙應井有秦少游記米芾書咸淳五年
安撫潛說友重建石門篆龍井二字(秦觀游龍井記見藝)
(文)
龍王廟在風篁嶺龍井上咸淳臨安志紹興
十八年賜廟額累封為嘉應廣濟孚惠王咸淳
五年安撫潛說友更創祠宇
龍井寺在風篁嶺下咸淳臨安志唐乾祐二
年建名報國看經院宋熙寧中改壽聖院蘇軾
書額紹興間改廣福院淳祐六年改延恩衍慶
寺元豐二年辨才自天竺歸老於此與蘇子瞻
趙閱道友善後人因建三賢堂有過溪亭德威
亭歸隠橋方圓菴寂室照閣閒堂訥齋潮音堂
滌心沼獅子峯薩捶石山川勝槩一時呈露而
二蘇趙秦諸賢皆與辨才為方外交名章大篇
照映泉石武林梵志歲久圯萬歷二十三年僧
真果重修
國朝康熙年間僧一泓重葺
訥齋蘇軾訥齋記法師辨才以天竺南山山
深木茂泉甘石峻將終老於是吳越人築室而
奉之秦觀少游名其所居曰訥齋師始以法教
人叩之必鳴如千石鐘故人以辨名之及居此
山閉門晏坐寂然終日如冬枯木如古澗水故
人以訥名之
方圓菴楊傑延恩衍慶院記辨才淨老退居
龍井得壽聖院敝屋數椽鼎新棟宇中有菴曰
方圓不執一也舊西湖志龍井山齋明孝廉聞
啓祥别業是宋人方圓菴遺址見譚元春詩
閒堂咸淳臨安志在方圓菴東趙清獻公抃
既致政而辨才法師亦退居此山稱二閒人因
以名堂
龍泓亭在龍井上趙抃龍泓亭詩序予以元
豐已未仲春守杭得請歸田出遊南山宿龍井
佛寺今甲子六月朔旦復来老僧辨才登龍泓
亭烹小龍團以迓予因作是詩有龍泓亭上點
龍茶之句
夀聖院在南山風篁嶺兩湖麈談地勢幽僻
峯巒迴合予童時猶見小菴及辨才塔俗呼為
老龍井秦少游題名記所謂夜二鼓至潮音堂
訪辨才即其處今之寺即井之所在非院也
過溪橋在龍井咸淳臨安志本名歸隠因蘇
軾易名曰過溪蘇軾詩序辨才老師退居龍井
不復出入軾往見之常出至風篁嶺左右驚曰
遠公復過虎溪矣辨才笑曰杜子美不云乎與
子成二老来往亦風流因作亭嶺上名之曰過
溪亦曰二老
崇恩演福寺在風篁嶺側西湖遊覽志俗稱
南天竺隋開皇中法師真觀居之操行高潔骨
墖存焉内有白蓮院夕佳樓今廢
辨才塔在演福院内蘇轍為銘
無垢院在演福院後西湖遊覽志無著禪師
道場也舊在石人嶺慶元中移此後并為演福
寺
顯應廟在風篁嶺西湖遊覽志宋時以祀郡
守胡則真宗仁宗朝則再守杭州有惠政退老
西湖卒葬於此數見靈異因立廟祀之
神運石在龍井上萬歷杭州府志石高可六
尺許竒怪突兀正統十三年中貴李德駐龍井
屬旱令力士淘之初得鐵牌二十四面玉佛一
尊金銀各一錠上鑿大宋元豐年號次得兹石
以八十人拽出之上有神運字其旁多欵識漶
漫不可讀不知何代所鐫也繼又得鐵牌十五
面銀二條上鑿吳赤烏年號皆投龍以祈雨者
楊梅塢在南山近瑞峯塢天中記塢内有一
老嫗姓金其家楊梅甚盛所謂金婆楊梅是也
(蘇軾答參寥惠楊梅詩新居未換一根椽只有楊梅不值錢莫共金家較甘苦參寥不是老婆)
(禪)
棋盤山在風篁嶺北西湖遊覽志舊傳有丹
砂為局子分白黑今已漶漫不可辨
老龍井在風篁嶺上西湖遊覽志有水一泓
寒冽異常其地産茶為兩山絶品再上為天門
可通靈竺
天門山在北高峯西南錢塘縣志雙峯削立
高與雲齊故曰天門為南北兩山分界處
獅子峯在天門山勢若蹲獅西湖遊覽志高
出羣岫可見江滸北望天竺諸峯歴歴如繪(楊維)
(楨獅子峯觀潮詩海國梅青瘴雨收繩牀高踞碧獅頭三韓水接天無盡百越山窮地欲浮樓)
(閣剛風吹碧蜃旌旗落日照紅鰍行人莫問驅潮事潮落山西淺十洲又獅子拏雲湧翠巒我)
(来親拂頂花看隨潮月上樓臺濕度海雲生鐘磬寒蓬島未應三萬隔桑田今有幾回乾大千)
(不究恒沙界細問彌天釋道安)
西湖志纂卷五
