西湖志纂卷八
大學士梁詩正等輯
北山勝蹟(下)
自玉泉而南過行春橋迤西至北高峰達靈
隠天竺兩山為北山南路
駞巘嶺在僊姑山西南神州古史考乾道志
作駝苑今俗呼桃源
行春橋在宋麴院前大路西湖遊覽志宋時
為左軍教場
雙峰插雲亭在行春橋西左右正對南北兩峰康
熙三十八年
聖祖仁皇帝御題十景改兩峰為雙峰建亭其處乾隆
十六年春
聖駕南巡
御製雙峰插雲詩(見恭紀名勝)
(臣)沈德潜恭和元韻
兩峰插天天四垂嵬峩半隠雲衣披南高北高
日相見不比二雷欲鬭時(太湖中大小雷山煙雲隔斷相見即鬭)
小行春橋在九里松左軍教場大路西湖麈
談西山自行春橋迤西直至靈隠三竺余闕送
吴元振之江浙左丞詩言從天竺寺直渡小春
橋是也
水竹塢在行春橋南舊有水竹之勝
九里松在行春橋南集慶寺北西湖遊覽志
唐刺史袁仁敬守杭植松以達靈竺凡九里蒼
翠夹道人稱九里松
乾隆十六年春
聖駕巡幸
御製九里松詩(見恭紀名勝)
九里松亭在行春橋南迤西舊稱一字門西
湖遊覽志亭有門若一字然故名額題九里松
三字宋吳說書今不存改為路亭尚仍故處其
旁有宜對亭錢氏書藏朱墅麴院皆廢
宜對亭名勝志九里松有宜對亭葉紹翁書
錢氏書藏武林紀事錢龡宅龡孝義知名居
九里松之間嘗建傑閣藏書甚富東坡榜之曰
錢氏書藏
朱墅靈隠寺志梁隠士朱世卿别業在九里
松
麴院西湖遊覽志九里松旁宗時取金沙澗
之水造麴以釀官酒其地多荷花世稱麴院荷
風
朱行人祠在九里松萬歷杭州府志祀宗行
人朱弁弁以建炎元年副王倫使金拘留十七
年仗節不屈和議成放歸卒(宋史本傳弁字少章婺源人建炎初)
(為通問副使金人逼弁仕劉豫絶其餼遺以困之弁固拒驛門忍飢待盡誓不為屈金人亦感)
(動遂不復強紹興十三年和議成得歸秦檜惡而沮之十四年卒)葬仙芝嶺下
萬歷三十八年提學僉事陳大綬建祠春秋致
祭錢塘縣志祠久廢
國朝康熙三十五年知府馬如龍詳復額支錢塘
縣學租銀五兩致祭
金沙港閘合天竺靈隠諸山之水過唐家衕
石橋由麴院入湖
仙芝嶺在九里松南西湖遊覽志俗稱臙脂
嶺下有瑞岡塢香藥澗綠筠坡自北而南通小
麥嶺
普福寺在臙脂嶺成化杭州府志宗咸淳間
建元趙孟頫重書寺額至正末燬重建
大圓覺寺在普福寺西成化杭州府志自唐
開山為修證了義法師塔院釋氏稽古略紹興
十三年勅於臨安府西山建天申萬夀圓覺寺
内有歸雲堂三昩正受閣理宗書清涼覺地元
至正燬重建
集慶山在仙姑山西南西湖遊覽志一名積
慶其上多松梓銀杏亦饒橡栗下臨孔道
集慶寺在集慶山下癸辛雜識淳祐庚戌春
創新寺於集慶山改九里松舊路極其輪奐至
壬子夏始畢工名顯慈集慶教寺命講師思成
為開山教主既而給貴妃閻氏為功德院西湖
遊覽志内有三池九井月桂亭金波池並廢東
為黑觀音堂亦宗時建
靈竺山門在飛来峰坊東成化杭州府志靈
山之隂北澗之陽即靈隠寺靈山之南南澗之
陽即天竺寺二寺由一山門入西湖遊覽志唐
時有靈隠天竺寺門袁居中書白居易詩所云
一山門作兩山門是也雲林寺志俗呼方外門
今址尚存
飛来峰坊在合澗橋南宋僧妙堪建今奉懸
聖祖仁皇帝御書飛来峰三字
合澗橋在飛来峰路口西湖遊覽志北澗自
靈隠而下南澗自天竺而下合流於此號曰錢
源
靈隠山總名武林山漢書地里志注武林山
武林水所出咸淳臨安志祥符圖經云高九十
二丈周迴一十二里又曰靈隠曰靈苑曰仙居
(詳邵重生武林山辨見藝文)西湖遊覽志山畔舊有隠居堂
思真堂夢謝亭紫薇亭翠微亭靈鷲寺無垢院
處士徐奭墓無著禪師塔煖泉醴泉並廢(煖泉在冷)
(泉上一名渦渚醴泉在東嶼)
錢塘縣舊治水經注浙江東逕靈隠山山下
有錢唐故縣王莽更縣名曰泉亭地理志曰會
稽西部都尉治
隠居堂西湖遊覽志後漢陸偉建偉字文該
隠居兹山學易圖淮南王劉安及九師像以祀
之又名九師堂
思真堂陸羽二寺記晉許邁字遠遊建思真
堂在靈隠山
夢謝亭晏公類要晉謝靈運會稽人其父寄
養於杜明師師夜夢東南有賢人相訪及曉靈
運至故建是亭又名客兒亭
紫薇亭西湖遊覽志唐紫薇舍人唐詢建
翠微亭嘉靖浙江通志宋韓世忠忤秦檜解
兵柄逍遥湖上自號逍遥居士紹興間建此亭
因岳飛有登池州翠微亭詩故以名亭亦隠痛
之也亭在飛来峰半(董其昌登翠微亭詩煙述楊柳洲水拍芙蓉岸我憶)
(南湖秋西山暮雲亂)
靈鷲寺在合澗橋側西湖遊覽志晉開運二
年吴越王建宋嘉熙初改興聖寺有靈山海閣
滴翠軒九品觀堂東坡祠堂元末燬
徐奭墓西湖遊覽志奭錢唐人隠居湖山宋
徽宗聞其名賜號沖晦先生
無垢院在靈鷲寺基北院久圮南宗時遷無
著禪師塔於此師名文喜順治庚寅建為塔院
迴龍橋在合澗橋西雲林寺志吴越時名清
繞橋上有春淙亭(亭舊有合澗橋久圮乾隆癸亥改建於此厲鶚為記)
飛来峰在靈隠山前咸淳臨安志一名靈鷲
峰晏元獻輿地志云晉咸和元年西天竺僧慧
理登兹山嘆曰此是中天竺國靈鷲山之小嶺
不知何年飛来因挂錫造靈鷲寺號其峰曰飛
来西湖遊覽志峰界天竺靈隠兩山之間高不
踰數十丈而怪石森立青蒼玉削若駭豹蹲獅
筆卓劍植衡從偃仰益玩益竒上多異木不假
土壤根生石外矯若遊龍丹葩翠蕤蒙羃聯絡
冬夏長青其下巖扃窈窕屈曲通明壁間布鐫
佛像戌削竒古皆六代遺蹟(王安石登飛來峯詩飛来山上千尋)
(塔聞說鷄鳴見日昇不畏浮雲遮望眼自緣身在最高層)
國朝康熙二十八年
聖祖仁皇帝南巡
駕幸靈隠
御書飛来峰三字
御製飛来峰詩一首
巖岫崚嶒洞壑竒懸藤古木半迷離冷泉亭子清溪
上誰識源頭混混時
三十八年
聖駕再幸雲林
御製靈鷲詩一首
何處飛来一塊石嵌空巖竇作&KR0785;瓏下臨巨澗淙淙
冷上蔭長松謖謖風
四十二年
聖駕又幸雲林
御製再過靈鷲詩一首
愛此清幽一徑深馬隨泉響入雲林蒼苔古洞何年
鑿脈脈韶光自賞心
皆恭摹勒石崇奉雲林寺中乾隆十六年三月
初四日
聖駕臨幸
御製飛来峰歌
武林山高九十丈迴巒複壑含萬象舊時靈隠今
雲林(靈隠寺康熙年間賜今名)月地雲居虚且朗天龍八部
共諮議宜有竒嵐作屏障(叶)調御丈夫破顔笑何
須爾力勞鞅掌惟西天竺靈鷲峰彈指飛来大方
廣飛来閻浮人不識碧眼胡僧識非誑(叶)恒河沙
數無量佛仍坐峰頭白毫放但看相好及手印一
一不異梵銅像歴劫萬億不飛去鎮以佛力信無
爽我来徒訝未前逢玉削雲鏤相偃仰怪石斜墜
挂天紳異木倒生謝土壤猿吟鶴唳演摩訶不雜
人間絲竹響竒境至此無更竒大士如如不動想
蓮花泉在飛来峰頂石巖無土清可啜茶
石梁在飛来峰頂長一丈亘石上如梁
龍泓洞在理公巖之北咸淳臨安志晏元獻
輿地志云在靈隠山下吴赤烏二年葛仙翁於
此得道有石洞徹浙江下通蕭山有採石乳者
入其洞聞波浪聲後有人從洞旁鑿住世羅漢
十八尊西湖遊覽志一名通天洞壁間有蔣之
竒篆書多宗人題名
青林巖咸淳臨安志顧夷吾山川記云靈隠
山有青林巖其上皆櫧桂凌冬不凋故其林常
青
理公巖在靈鷲院之右咸淳臨安志陸羽記
云昔慧理晏息其下後有僧於巖上周圍鐫佛
羅漢佛菩薩像慈雲法師所謂訪慧理之禪巖
即客兒之山館是也靈隠寺志理公塔在龍泓
洞口
玉乳洞西湖遊覽志宛轉通明懸泉淅淅乳
溜若凝肪然有徑可陟山巔壁間題刻甚多苔
蘚侵蝕漶漫不可辨竒石纍纍若鏤若刻信天
巧所為非人力也傍有射旭洞
石門澗錢塘縣志即冷泉所經先時澗深廣
可通舟楫宋紹興間建石閘蓄水明洪治十三
年暴水決閘澗亦遂塞西湖遊覽志澗旁舊有
連巖棧伏虎棧(白居易石門澗詩石門無舊徑披榛訪遺跡時逢山水秋清輝)
(如古昔常聞惠遠輩題詩此巖壁雲覆莓苔封蒼然無處覓蕭疎野生竹剝落多年石自從東)
(晉後無復人遊歴獨有秋澗聲潺湲永朝夕)
壑雷亭在石門澗上成化杭州府志宋安撫
趙與&KR0696;建
冷泉在靈隠山下環飛来峰(林洪冷泉詩一泓清可沁詩脾)
(冷煖年来只自知流出西湖載歌舞回頭不是在山時周紫芝冷泉詩呼猿洞口水濺濺忽見)
(奔流下九天乞得少陵三峡句為君題作倒流泉又萬里西興浦口潮浪花真似海門高誰將)
(一夜山中雨換作三江八月濤)
瀑雷橋在冷泉上
冷泉亭在飛来峰下雲林寺前浙江通志唐
刺史元藇建舊傳冷泉深廣可通舟楫亭在水
中宋郡守毛友移置岸上西湖遊覽志云冷泉
二字白樂天書蘇子瞻續書亭字今皆不存亭
扁為華亭董其昌書亭左右舊有虚白候仙觀
風見山四亭見白居易冷泉亭記俱廢(白居易冷泉亭)
(記見藝文)
國朝乾隆十六年三月
聖駕臨幸
御製冷泉亭詩(見恭紀名勝)
虚白亭咸淳臨安志唐守相里君造
候仙亭咸淳臨安志唐守韓僕射皋建久廢
宋安撫趙與&KR0696;更造
觀風亭咸淳臨安志在冷泉亭側唐庶子河
東裴常棣建
見山亭咸淳臨安志唐守盧給事元輔建
呼猿洞在冷泉亭左西湖遊覽志晉慧理嘗
畜白猿於此劉宋時有僧智一訪舊蹟仍畜猿
於山臨澗長嘯即羣猿畢集人稱之曰猿父好
事者每施食以飯猿故上有飯猿臺方輿勝覽
其洞有路可透天竺
勅賜雲林寺在靈隠山之隂北高峯下即古靈隠
寺靈隠寺志創於晉咸和元年竺僧慧理山門
始榜曰絶勝覺場仙翁葛洪書正殿曰覺皇殿
歴五季隋興廢莫考唐會昌間稍興復吳越錢
王命僧延夀重為開拓殿宇一新建石幢二正
殿仍覺皇之舊殿後為千佛閣最後為法堂為
方丈(即直指堂)東建百尺彌勒閣西有祗園(今名紫竹林)
宋景德四年改景德靈隠禪寺南宋高孝屢幸
號稱禪院為五山第二改法堂為直指堂元明
屢建屢燬萬歴壬午復建(宋之問靈隠寺詩鷲嶺鬱岧嶤龍宫鎖寂)
(寥樓觀滄海日門對浙江潮桂子月中落天香雲外飄捫蘿登塔遠刳木取泉遥霜薄花更發)
(冰輕葉未凋夙齡尚遐異搜討滌煩囂待入天台路看予度石橋賈島早秋題天竺靈隠寺詩)
(峯前峯後寺新秋絶頂高窗見沃洲人在定中聞蟋蟀鶴於棲處掛獼猿山鐘夜渡空江水汀)
(月寒生古石樓心欲懸帆身未遂謝公此地昔曾遊楊巨源送章孝標歸杭州詩曾過靈隠江)
(邊寺獨宿東樓看海門潮色銀河鋪碧落日光金柱出紅盆不訪公事資高卧無限詩情要細)
(論若訪郡人徐孺子應須騎馬到江村白居易留題天竺靈隠兩寺詩在郡六百日入山十二)
(回宿因丹桂落醉為海橊開黃紙除書到青宫詔命催僧徒多悵望賓從亦徘徊寺暗煙埋竹)
(林香雨落梅别橋憐白石辭洞戀青苔漸出松間路猶飛馬上杯誰教冷泉水送我下山来權)
(德輿贈天竺靈隠二寺主詩石路泉流兩寺分尋常鐘磬隔山聞山僧半在中峯住共占青猿)
(與白雲蘇軾立秋日禱雨宿靈隠詩百重堆案掣身間一葉秋聲對榻眠牀下雪霜侵戶月枕)
(中琴筑落階泉﨑嶇世味嘗應徧寂寞山棲老漸便惟有憫農心尚在口占雲漢更茫然)
國朝順治戊戌大殿燬僧弘禮復創内有天王殿
輪藏殿伽藍殿羅漢殿金光明殿大悲殿法堂
方丈直指堂大樹堂南鑑堂聯燈閣華巖閣青
蓮閣梵香閣紅于閣玉樹林法夀堂蒙堂萬竹
樓鐘樓普同塔院康熙二十八年
聖祖仁皇帝南巡幸寺
御製靈隠寺詩一首
靈山含秀色鷲嶺起嵯峨梵宇盤空出香雲繞地多
開襟對層碧下馬撫煙蘿羽衛閒来往非同問法過
親灑宸翰
書雲林二字
賜名雲林寺三十八年
聖駕再幸雲林
賜金佛一尊
御書禪林法紀額又
御題一聫云
禪心澄水月
法鼓聚魚龍
御製雲林寺詩一首
無為幾事少問俗駐林邱衛騎森嚴減爐煙靉靆浮
鳥啼香界古花綴梵筵幽野徑春風引輕鋪細草柔
四十二年四十四年四十六年俱奉
臨幸賜賚優渥雍正六年總督李衛倡修大雄殿天王
殿及諸堂宇樓閣乾隆七年寺僧義果募緣重
修乾隆十六年三月初四日
聖駕巡幸
御製雲林寺詩
水盡山幽趣轉竒中宏恰當闢檀維明珠仙露垂
乎
聖(寺内存筆皇祖御)布襪青鞵始者誰(用杜甫句意)僧足高閒宜遠
俗佛無揀擇曷居斯尋巖步&KR1231;吾原慣更覺雲深
意與遲
御製雲林寺方丈小憩示僧詩
雲居十笏暫徘徊悅可蒼松及古梅何事山僧門
外立招呼且向箇中来
御題覺皇之殿曰
鷲嶺龍宫
御書聯句云
峯從西竺来雲根無住
泉自上方出月印長圓
御題直指堂之額曰
涌翠披雲
三月十一日
翠華再幸
御製雲林寺二十韻
靈隠古禪林佳稱乃自今佛原冺名象天與闢幽
深竒絶驚初見清閒試重尋嶤巒(北高峯)先陟頂静
室(韜光菴)一開襟自内尤綜要居高總照臨澄懷𠫭
月相對面賞雲岑稍憩塵中跡聊清物表心冷侵
泉潄玉静聽澗調琴乍啓&KR0785;瓏竅憑吹金石吟(冷泉)
(亭畔石竅人吹則鳴)呼猿時踔洞招鶴早鳴隂辨茗𫝊初火
(是日偶閱採茶炮焙之法)攀松驗五鍼洞天窮窈窕乳竇注渟
涔路盡忽開豁巖攢復鬱森線光常漏日鳥道欲
捫参丹閟仙人竈草生王母簪棲嵓鏨龍象鎮海
協祥祲蘿薜蒙櫹蔚雲霞護嵂嶔認峯垂羽翼續
句美球琳誰識西来意徒嗤門外音便當旋翠蹕
無逸以為箴
大樹堂在方丈後靈隠寺志樹為慧理手植
巨數十圍枝幹参天置堂其下即見山亭故址
紅于閣在官客堂後深秋北山一帶楓木皆
丹昔人取唐詩霜葉紅于二月花之句以顔其
閣
北高峯在雲林寺後名勝志靈隠山北起最
高之一峯也石磴數百級曲折三十六灣羣山
屏列湖水鏡浮雲光倒垂萬象在下遥望浙江
如匹練之新濯
乾隆十六年三月十一日
聖駕巡幸
御製登北高峯極頂詩
南北兩高峯北勝南姑捨適際天氣佳峯頭一駐
馬琅霄拂仙籟吴山皆在下江海一杯水向我眼
前瀉滌盡萬慮塵何有閒愁惹巡檐古作無曲高
和者寡
北高峯塔在靈隠後山咸淳臨安志唐天寳
中建高七層會昌中燬錢武肅王重修宋至和
三年雷火元豐間圓明大師重建咸淳七年燬
又建靈隠寺舊志今圮止存三層(潘閬北高峯塔詩北高峯)
(上塔竟上最高層嘗謂人難到何當我獨登天香聞不斷海月見微稜懶下紅塵路重来恐未)
(能蘇軾遊靈隠高峯塔詩言遊高峰塔蓐食治野裝火雲秋未衰及此初旦涼霧霏巖谷暝日)
(出草木香嘉我同来人久便雲水鄉相觀小舉足前路高且長古松盤龍蛇怪石坐牛羊漸聞)
(鐘磬音飛鳥皆下翔入門空無有雲海浩茫茫惟見聾道人老病時絶糧問年笑不答但指空)
(藜牀心知不復来欲歸更徬徨贈别留匹布今歲天早霜)
石筍峯在雲林寺後名勝志一名卓筆峰圓
峭特立高數十丈
茯苓泉西湖遊覽志在靈隠寺後山古松蔭
之白石齒齒泉極甘冽
葛塢在靈隠山靈隠寺志晏元獻輿地志云
吳方士葛孝先所居陸羽寺記云晉葛洪亦居
此
巢居塢在雲林寺西本名巢溝塢靈隠寺志
由塢泝澗而西達韜光菴
韜光菴在石筍峰上咸淳臨安志天福四年
吳越王建舊額廣嚴唐長慶中有僧韜光結菴
於此遂名西湖遊覽志韜光禪師蜀人代宗時
辭師出遊師囑之曰遇天可前逢巢即止遊靈
隠山巢溝塢值白樂天守郡悟曰吾師命我也
遂卓錫焉樂天聞之因與為友題其堂曰法安
成化杭州府志大中祥符元年改今額乾道九
年充咸安郡王功德院廢洪武間重建後燬天
順二年僧宗融復建(白居易寄韜光詩一山門作兩山門兩寺原從一寺)
(分東澗水流西澗水南山雲起北山雲前臺花發後臺見上界鐘聲下界聞遥想吾師行道處)
(天香桂子落紛紛)
國朝康熙四十五年重修乾隆十六年三月初四
日
聖駕巡幸
御題法安之堂曰
雲岑日觀
御製韜光詩(見恭紀名勝)
三月十一日
翠華再幸
御製再至韜光題壁
前日坐韜光觀海窮境遠今日登高峯韜光又平
坦以此識萬理進界無止滿徒愛境致幽輒復紆
畫䍐嵐翠度重重逕險遵踠踠山鳥及山花夹道
紛不斷松翻綠雲濤竹帶碧琅粉不歴百磴艱安
知十里近山僧縦慣經和南笑而莞
(臣)錢陳羣恭和
御製韜光詩元韻
一菴結幽處奥歴不可極况有竹萬竿娟静伺
其隙仄徑轉復隘時見紺乳滴鳴泉遠壑聞古
磴留僧跡衆峯忽對面往往似相識抱寺鬱深
林束澗竦竒石緩步上層樓清閟生虚白遐情
時一邅徙倚憑几席江迥海門寬鶻起煙際直
慮淡寄遠想形外寫心得萬山拜堂下靉靆雲
竇塞香界遺聲聞寂寞尋詩客
(臣)沈德潜恭和元韻
雲林遊已窮取徑仰層極松篁不見天日影穿
林隙筧中暗泉流幽幽響涓滴境寂少人行時
逢猿鳥跡當年此登陟舊逕依稀識聞鐘知寺
近紆回度盤石到頂開心胷放眼波光白江海
混一氣攬之入几席老僧昔共遊樸拙守遺直
話舊廿載餘電光留不得寸心付虚空空際何
由塞自顧未離塵愧彼無家客
金蓮池在韜光菴舊傳韜光引水種金蓮處
白沙泉在雲林寺西夢梁錄泉自白沙中出
城市人取以瀹茗
永福寺在石筍峯下舊錢塘縣志劉宋元嘉
時為琳法師講所石晉天福間顔為普圓院又
名資巖南宋咸淳間改今額時有毒蜂大師居
之號大吉祥寺西湖遊覽志内有超然臺金沙
白沙二泉宋熙寧間杭守祖無擇居此方丈板
扉皆蘇子瞻趙閱道秦少遊黃魯直留題永福
寺志元至元元年有清涼山盤佗石正宗禪師
圓来駐錫常衣白衲又名白衲菴明成化二年
古香禪師相繼住持建海石樓屠隆書額萬歷
間徐弘基重題永福禪林
國朝順治間重修
紫竹林在雲林寺西即古祗園房上接韜光
下接靈鷲蒼厓左峙碧澗右繞竹隂茂密更名
紫竹林元楊維楨詩有僧住㫋檀紫竹林之句
常産紫筍釋贊寧筍譜中所云錢塘多紫桂筍
是也寺僧每劚以充齋供乾隆十六年春
御製劚筍詩
戟嶷見龍角清供試新嘗恐損凌雲質不教多劚
將
岣嶁山房在雲林寺西錢塘縣志明李元昭
字用晦號岣嶁山人構廬於慎菴之址架迴溪
絶壑之上溪聲出屋下高厓插天古木拔地工
詩與山隂徐渭齊名有岣嶁山房集
包莊在雲林寺西錢塘縣志明副使包涵所
别業名青蓮山房倚蓮花峯跨靈隠澗深巖峭
壁蘿徑松門饒樸野之趣而其中崇臺傑閣曲
房洞戶入者迷不得出今已易主頽廢而人猶
稱包氏北莊(陳繼儒青蓮山房詩名園極宏麗偏欲擬村莊編戶留柴葉牽藤補)
(蠣牆雲根常塞路溪水直穿房覓路無由出徘徊度曲廊又主人無俗慮築圃見文心竹暗常)
(疑雨松吟自帶琴鶯花為伴侣鐘鼎托山林勝地無常主包莊說到今)
白閣在靈鷲山錢塘縣志明邵重生古菴建
祀許由及唐宋名賢又為樓三楹藏其父經邦
所著三弘一致錄鍵戶不出者三十年著武林
七志
粟山在靈隠山西舊志云高六十二丈太平
寰宇記上有石杵吳大帝刻云黃武二年歲在
戊午八月三日凡十二字
石人嶺在粟山上咸淳臨安志一名馮公嶺
極高峻有石人卧路傍故名
女兒山在靈隠山南太平寰宇記山石狀如
人形雙髻分明俗謂之女兒山下有洞名玉女
巖一名新婦石
時思薦福寺在石人嶺下西湖遊覽志晉咸
和中建於下竺寺西宋紹興間徙建於此有天
池樓通雲亭萬玉軒湖山至此幽邃極矣
石佛菴在靈隠山雲林寺志萬歷間僧如□
於榛莽中見二石佛建菴其處湯煥書竹林精
舍
頭陀石室在韜光山後靈隠寺志貞觀坐禪
處
佛國山門在三天竺路口西湖遊覽志自合
澗橋折而南度佛國山門為下天竺寺佛國二
字舊為鍾離權書宋易以張即之書上天竺山
志後改題三天覺路今額曰三天竺
天竺山武林舊事自靈隠至郎當嶺皆稱天
竺山
月桂峯在飛来峯西西湖遊覽志唐天聖中
秋月甚朗降靈實於兹山狀若珠璣璀璨奪目
有異人識之曰此月中桂子也故宋之問詩云
桂子月中落白居易詩云宿因月桂落皆謂此
峯下舊有月桂亭
稽留峯在天竺山西湖遊覽志相傳堯時許
由隠居此山遂名許由峯俗訛為稽留盧同父
詩云問山何以名靈隠山曰當年隠許由是也
或曰晉許遠游非許由然水經注言昔有道士
入此不返因以稽留為山號則稽留之名自漢
魏已然又非遠游遺跡矣遠游名邁自餘杭垂
霤山移入靈隠餐霞茹芝有終焉之志後羽化
去
下天竺寺在靈鷲山麓西湖遊覽志亦晉僧
慧理建隋開皇十五年有僧真觀者錢塘人操
行高潔掌有仙文稱寳掌禪師居頭陀石室檀
越陳仲寳拓而新之號南天竺寺咸淳臨安志
唐永泰中名天竺寺五代時有五百羅漢院後
廢大中祥符初改名靈山寺天禧四年復天竺
寺額紹興十四年改天竺時思薦福寺為吳秦
王香火院慶元三年復為天竺靈山之寺錢塘
縣志元末燬明洪武間重建(崔顥遊天竺寺詩晨登天竺山山殿)
(朝陽曉澗泉争噴薄江岫相縈繞直上孤頂高平看衆峯小南州十二月地煖冰雪少靑翠滿)
(寒山藤蘿覆冬沼花龕瀑布側青壁石林杪鳴鐘集人天施飯聚猿鳥洗意歸清淨澄心悟空)
(了始知世上人萬物一何擾李白送崔十二遊南天竺寺詩還聞天竺寺夢想懷東越每年海)
(樹霜桂子落秋月送君遊此地已屬流芳歇待我来歲行相隨浮溟渤張祐天竺詩西南山最)
(勝一界是諸天下路穿巖竹分流入寺泉躡雲丹井畔望月石橋邊洞壑江聲遠樓臺海氣連)
(塔明春嶺雪鐘散暮松烟何處去猶戀更看峯頂蓮陳陶宿天竺寺詩一宵何期此靈境五粒)
(松香金池冷西僧示我高隠心月在中峯葛洪井)
國朝康熙三十八年
聖祖仁皇帝南巡幸寺
賜帑金重修
蓮花峯在下天竺寺後水經注靈隠山有孤
石壁立大三十圍其上開散狀似蓮花
三生石在下天竺寺後太平廣記唐李源與
僧圓澤友善澤亡時與源約十三年後相見於
杭州天竺寺逾十三年源自洛適杭見葛洪川
畔有牧童騎牛背而歌曰三生石上舊精魂賞
月吟風不要論慚愧情人遠相訪此身雖異性
常存歌罷驅牛入煙霞而去
繙經堂在蓮花峯下西湖遊覽志相傳謝靈
運兒時繙經於此(白居易繙經臺詩一會靈山猶未散重繙貝葉有来由是)
(名棈進纔開眼巖石無端亦點頭姚鉉繙經臺詩康樂悟元機寂寥此棲息經繙貝葉文臺近)
(蓮花石)
香林洞一名香桂林舊有香林亭其右為日
月巖咸淳臨安志下竺香林洞産茶名香林茶
上竺白雲峯亦産茶名白雲茶蘇軾詩白雲峯
下雨旗新兩山居民皆以採茶為業
乾隆十六年三月
聖駕巡幸天竺
覽鄉民採茶製焙之法
御製觀採茶作歌
火前嫩火後老惟有騎火品最好西湖龍井舊擅
名適来試一觀其道村男接踵下層椒傾筐雀舌
還鷹爪地爐文火續續添乾釡柔風旋旋炒慢炒
細焙有次第辛苦工夫殊不少王肅酪奴惜不知
陸羽茶經太精討我雖貢茗未求佳防微猶恐開
竒巧防微猶恐開竒巧採茶朅覽民艱曉
下竺寺橋南澗東出中竺寺橋又東合神道
塢為下竺寺橋
葛井在下天竺寺西湖遊覽志相傳吳赤烏
二年葛稚川得道於此(許渾天竺寺題葛洪井詩羽客煉丹井井留人)
(己無舊泉青石下餘甃碧山隅雲朗鏡開匣月寒冰在壺仍聞釀仙酒此水過瓊酴梅詢葛井)
(詩仙翁道未成棲神在巖石酌彼山下泉窮年煉隂液洞隂眷始綠苔甃秋涵碧緬邈不可期)
(憑闌望鳬舄)
七寳普賢閣在下天竺成化杭州府志沙門
善熙以七寳塑普賢像吏部尚書虞策記其事
西嶺草堂在下天竺成化杭州府志唐道標
立
七葉堂在下天竺唐白居易有七葉堂避暑
詩
日觀菴在下天竺西湖遊覽志僧遵式建范
仲淹為之記至今相傳有文正卧榻
神尼舍利塔在飛来峯頂神州古史考隋仁
夀二年遣僧齎神尼舍利於此造塔發土得石
坎因以所齎舍利納其中不差分寸人咸異之
曲水亭在下天竺西湖遊覽志一名流杯亭
亭心有水臺盤曲折可流觴傍有陸羽二寺記
碑
重榮檜在下天竺光明懴堂後古蹟考隋時
所植高數丈大十圍後為兵火所燎至宋大中
祥符間復茂故名
楓木塢在稽留峯北
千歲巖中天竺寺之主山
中天竺寺在楓木塢南西湖遊覽志隋開皇
十七年僧寳掌建寳掌以唐高宗顯慶間住浦
江化去自稱度世一千七十二年世稱千歲和
尚故兹山有千歲巖吳越錢氏改為崇夀院宋
政和四年改天寧萬夀永祚禪寺有摩利支菩
薩像宋淳熙間建華巖閣元大歷閣改天歷永
祚禪寺武林梵志明洪武初改額中天竺寺正
德間燬嘉靖二十五年重建成化杭州府志内
有天香閣桂子堂此中亭元末燬僧慧融重建
(王元章送僧歸中竺詩天香閣上風如水千歲巖前雪似苔眀月不期穿樹出老夫曾此聽猿)
(来相逢五載無書寄却憶三生有夢回鄉曲故人頻問訊孤山梅樹幾時開)
國朝康熙三十八年
聖祖仁皇帝南巡幸寺
賜帑金三百兩四十二年再幸
御書靈竺慈綠四字額奉懸正殿
中竺寺橋南澗東合永清塢出中竺寺橋
永清塢對中天竺寺西湖遊覽志塢中有永
清菴心菴塢背即龍井
中印峯在上天竺左靈隠寺志昔寶掌開中
竺山掌乃西域五印度之中印人故名又善住
峯與中印相連
香爐峯在大路側狀如香爐
天香巖在中印峯之半山靈隠寺志又名百
歲巖
水月池在中印峯前上天竺山志宋寶祐五
年住持佛光炤法師鑿上有水月樓靈隠寺志
僧若訥建虚敞宏麗淳熙嘉定端平間臨幸扈
從留題甚夥後燬
肅儀亭在上天竺寺路口西湖遊覽志宋嘉
祐中僧元淨建蔡襄書元淨字無像於潛人受
戒於天竺慈雲師學行精進神宗嘉之賜號辨
才住上天竺十七年與蘇子瞻趙閱道友善後
還於潛復歸天竺遷居龍井作此亭歲久圮明
洪武二十八年僧一如重建
琮老橋西湖遊覽志南澗東合楊梅塢支澗
出琮老橋僧琮建
流虹澗西湖遊覽志滙五峯之水於普門外
即南澗也
普門在流虹澗前
金佛橋在普門内上天竺山志宋淳熙間佛
光炤法師建掘地得金佛遂名
見心亭在普門内西湖遊覽志明嘉靖間都
指揮僉事李節建西有梅菴
乳竇峯在上天竺寺南西湖遊覽志下有空
巖懸乳如脂甘香可食又峯下有泉色白如乳
名乳竇泉
獅子峯在乳竇峯之右上天竺山志昔翊大
師經行時忽聞獅聲震吼故名山有竒石如獅
狀
白雲峯上天竺之主山上天竺山志常有白
雲覆其上
雙檜峯在白雲峯之右上天竺山志有雙檜
婆娑故名
雙桂巖在雙檜峯下上天竺山志一名百丈
巖
勅賜法喜寺即上天竺寺在乳竇峯北白雲峯南
咸淳臨安志晉天福四年僧道翊結廬山中夜
有瑞光就視得竒木命孔仁謙刻觀音大士像
會僧勲從洛陽持古佛舍利至納之頂間妙相
具足錢忠懿王夢白衣人求治其居王感寤即
其地建天竺看經院咸平初郡守張去華因旱
迎大士至梵天寺致禱即日雨自是遇水旱必
謁焉有禱遂應嘉祐中郡守沈文通謂大士以
聲音為佛事非禪那所居乃以教易禪以辨才
法師元淨居之名靈感觀音院元淨益鑿山闢
地增廣殿宇靖康初屬有金難僧道元秘大士
像於井(寺前廡下有觀音衆即其處)兵退瓦礫中忽鏗然有
聲始知井所在得像歸之院孝宗以久雨致禱
即日霽賜内府寶玉三品淳熙二年創十六觀
堂法輪寶藏理宗書廣大靈感觀音教寺西湖
遊覽志慶元三年改天台教寺元至元三年燬
五年重建仍改天竺教寺内有白雲堂兩峯堂
中印堂十六觀堂雲漢閣應真閣延桂閣秋香
閣伴雲閣清華軒植杖亭謝屐亭並廢惟白雲
堂存焉成化杭州府志元季燬復建成化丙申
重修錢塘縣志自宋至今每亢旱淫潦有司常
即山中迎大士像入城於吳山海會寺祈禱無
不響應遂為一郡雨暘司命遠方趨謁者香火
之盛不下普陀(蘇軾雨中遊天竺靈感觀音院詩蠶欲老麥欲黃前山後山雨)
(浪浪農夫輟耒女停筐白衣仙人坐高堂張栻過上天竺寺詩上竺諸天近中林萬木低迥超)
(塵世外恍入雪山西忽漫𠫭龍象行將混鹿麋何年釋簪紱於此獨幽棲朱子春日過上天竺)
(寺詩竺國古招提飛甍碧瓦齊林深忘日午山迥覺天低琪樹殊方色珍禽别院啼沙門有文)
(暢啜茗漫留題呂祖謙遊上天竺詩淨域何虚寂居然隔市喧僧来渾不語吾亦欲忘言至樂)
(存簞食浮名類觸藩行行返初服賁止老邱樊真德秀遊上天竺詩事事不可了還須入此山)
(遥尋黃葉路迥出白雲間瀹茗止煩渴談空得笑閒飄飄有餘興歸去掩柴關魏了翁遊上天)
(竺詩風波滿平地世路遶羊腸急欲逃塵網遥登選佛場雲深午猶暝竹密夏生涼興逸忘歸)
(去高眠借石牀)
國朝順治十七年燬康熙五年重建三十八年
聖祖仁黃帝南巡三月二十四日
駕幸寺中
御書法雨慈雲四字額奉懸正殿
太皇太后賜帑金五百兩修葺殿宇
御製重修天竺寺碑文
朕御歴凝庥心周區域省方設教蹕駐湖山眷兹民
力於東南詎止皇輿之名勝若乃因其舊蹟無侈前
觀則天竺寺之所由以重修也粤惟鷲嶺著於西方
法輪則一竺峯麗於南國名刹維三固緇梵所熏修
亦僊靈之窟宅潮音送響遥接普陀塔影横空長留
舍利瑞光發於澗上竒木像大士之容白衣感夫夢
中淨域建看經之院或旱乾間作禾麥告枯而旛蓋
来迎霔雨濡作有禱輒應無福不臻斯固歴晉宋以
迄今實亦載簡編而可信意者能仁之量等於好生
佛道之成關乎民隠推斯指也不其偉歟將使般若
之門隨方而啓仁夀之域舉世咸登有其興矣曷可
廢哉朕曩者親奉
慈闈式臨兹宇自芳湖而西顧望初地以南循輦過花迎
旌迴雲捲巖深乳竇舍真珠之寶光峯轉飛来帶琉
璃之紺色百靈斯護七聖不迷既祝我
皇太后夀履泰寧復冀凡兹庶民室家盈慶然則釋迦之
弘慈與國家之布德豈有殊也顧念山靈如昔寺貎
未新我
皇太后為國發心為民祈福特申
慈命重葺香林兹役之興不妨民事凌雲再煥將無乾竺
之靈匪日成功實篤坤元之慶恒沙國土偕常樂以
同升億萬蒼生享太平而無極是則我
皇太后之聖心依然釋迦之心而於朕經營天下利濟生
民之心亦適有愜也夫
四十二年二月十七日
聖祖南巡再幸
賜帑金四十八兩四十三年二月十九日
頒賜
御書金字心經一軸四十六年四月初七日
聖袓南巡再幸
賜御書金字藥師經一部並
御製藥師經讚六十一年春大殿燬雍正七年浙江總
督李衛即藏經閣故址恭建
御書樓九年奉
世宗憲皇帝賜帑金鼎建
御製重修天竺寺碑文
浙中多名山古寺天竺乃昭著之大刹也湖山明秀
勝地鍾靈觀音大士歴徵顯應竒木妙相舍利瑞光普
現弘慈久而彌彰有感必通如響斯捷
皇考聖祖仁皇帝巡幸浙西重新香界
御製碑文照耀穹宇為
慈聖祝釐為蒼生祈福意至厚也祝融不戒宜事鼎新爰
因總督李衛之請命發帑金再加修葺雍正十二年
十一月工竣璇題朱網丹雘煥如遠近人民瞻仰歡
悦用勒文翠珉以紀其事夫佛法廣大無邊不可思
議而大士慈悲為念隨聲赴感普濟羣生是以善信
皈依有求輒應然天人感召之理無他曰誠敬而己
矣當其誠心懇至雖以愚夫愚婦之微賤而冥漠之
際呼吸相通如其不然即有靈明響應悲憫救護之
聖心亦不能強迷頑者而施之惠澤故曰神無常享
享于克誠又曰至誠而不動者未之有也不誠未有
能動者也夫斯人生享太平之福日用飲食一絲一
粟在在皆天地覆載之恩即在在皆明神庇佑之力
使非時存敬信之心好善遠罪以迓福祥而獨於祈
禱迫切之時奔走膜拜冀邀鑒格則誠意微薄豈能
感應尚安望休祥之敷錫乎是以大士之慈悲靈聖
振古如兹而斯人之昭受神庥必由自致誠能虔敬
居心實力嚮善湔除惡念廣種福緣則善氣和會感
致繁禧大士慈恩降祥錫祉年豐物阜風雨以時衍
蕃昌而躋仁夀朕愛養黎元之至意其深慰矣夫雍
正十三年八月初一日
乾隆十六年三月初四日
聖駕巡幸
御製天竺寺詩(見恭紀名勝)
(臣)沈德潛恭和元韻
松作禪關石作林詩僧結伴快招尋橋通合澗
去方去路轉鷲峯深更深植杖亭空花似昔(亭畔)
(有辨才手植山茶花)繙經臺古石留今(姚鉉詩臺近蓮花石)何當桑
下聊棲宿聽徹清泠山水音
欽命天竺寺為法喜寺
御題法喜寺扁額奉懸山門
御書大悲殿柱聮句云
繞座法輪明寶月
盈階甘雨散華天
御題後殿之額曰
寶陀飛觀
三月十一日
聖駕再幸
御製天竺詩
天竺近雲林便途因再至溪溯源更清竹當春益
翠秀潤挹明湖澹泊標初地泠然磬魚聲颯爾煙
霞意
白雲堂在方丈前坐白雲峯下故名上天竺
山志辨才法師建(蘇軾題辨才白雲堂壁詩不辭清曉叩松扉却值支公久)
(不歸山鳥不鳴天欲雪捲簾惟見白雲飛)
兩峰堂在白雲堂後前與雙檜乳竇兩山相
對故名上天竺山志紹興間如法師建萬歴間
燬崇禎已已重建易為閣今稱藏經閣
十六觀堂李綱十六觀堂碑記乾道元年四月
鼎建十六觀堂以為止觀之所額曰超諸有海
植杖亭在雲液池東名勝志宋蘇軾與僧辨
才於此植杖而談作亭志之
夜講堂靈隠寺志宋治平中辨才淨法師夜
分講經故設之
謝屐亭在西峯之麓上天竺山志政和間宣
梵珍法師建
復菴在寺門橋南上天竺山志宋嘉泰二年
住持妙珪建陸游為記
琴岡在大殿前上天竺山志白雲峯南抽小
支綿亘平正伏而為案狀如横琴
夢泉西湖遊覽志宋崇寧元年浙西大旱寺
中厨水不給住僧齊玉夢泉發于西坡鑿之果
得遂名
大悲泉在講堂下夢粱錄流遶殿前經如意
池
華光泉在白雲西院之右泉出崖石間
古春井一名坐禪井在中印峰下上天竺山
志昔古春坐禪處
雲液池在白雲峯下上天竺山志又名白雲
泉石甃如玉西湖遊覽志池上有辨才手植山茶花
如意池在上天竺寺正殿前杭州府志甃
以青石方丈面鏤如意文曲折四達
華嚴塢武林山七志俗呼心安塢以谷中為
心安房也深處有華嚴山居東坡書
梯子嶺在華嚴塢上天竺山志一名蘇子嶺
由東坡與辨才得名
峨眉山在上天竺西錢塘縣志重岡疊巘北
山最深處
幽淙嶺西湖遊覽志俗稱水出嶺深壑泠泠
巖石磊磊陟此者必緣木攀藤前後牽挽方可
上
捫壁嶺在幽淙嶺上錢塘縣志左逼峭嶂右
臨清溪攀蘿而升乃天門山之巔從此而東即
龍井南山界上天竺山志俗稱郎當嶺
天門山在北高峯之右錢塘縣志南北兩山
分界處更南則為五雲山矣(互見南山)
西湖志纂卷八
