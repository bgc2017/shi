西湖志纂卷十二
大學士梁詩正等輯
藝文(詩)(詞)
五言古
早春錢塘湖晚眺(唐)張祐
落日下林坂撫襟睇前蹤輕澌流迴浦殘雪明高峯仰
視天宇曠俯登雲樹重聊當問真界昨夜西巒鍾
懷西湖寄晁美叔同年(宋)蘇軾
西湖天下景遊者無愚賢深淺隨所得誰能識其全嗟
我本狂直早為世所捐獨專山水樂付與寧非天三百
六十寺幽尋遂窮年所至得其妙心知口難傳至今清
夜夢耳目餘芳鮮君持使者節風采爍雲煙清流與碧
巘安肯為君妍胡不屏騎從暫借僧榻眠讀我壁間詩
清凉洗煩煎策杖無道路直造意所便應逢古漁父葦
間自夤緣問道若有得買魚勿論錢
遊杭州山蘇軾
山中村䲧迷野寺鍾相答晚隂失林莽落日猶在塔行
招兩社僧共步青山月送客渡石橋迎客出林樾幽尋
本真性往事聽徐說錢王方壯年此邦事輕俠鄉人鄙
貧賤異類識英傑立石像興王遺址今岌嶪功勲三吳
定富貴四海甲歸來父老藏崇高畏傾壓詩人工譏病
此欲恣挑抉流傳後世人談笑資口舌是非今巳矣興
廢何倉卒持歸問禪翁笑指浮漚沒
五月十日與吕仲甫周邠僧惠勤惠思清順可
久惟肅義詮同泛湖遊北山蘇軾
三吳雨連月湖水日夜添尋僧去無路㶑灧水拍簷駕
言徂北山得與幽人兼清風洗昏翳晚景分濃纖縹緲
朱樓人斜陽半疎簾臨風一揮手悵焉起遐瞻世人騖
朝市獨向溪山廉此樂得有命輕薄神所殱
湖上即事(元)黃溍
垂雲晝濛濛湖面惟一色薄暮風更生際夜雪初積隂
凝勢方盛塵境喧暫息坐久聞拏音忽然破寥寂
曉行湖上黃溍
曉行錢塘湖旭日青林半霧露寒未除鳧鷖靜初散延
緣際餘景閃倏多遺玩會心乍有無撫巳成獨歎夙予
丹霞約久兹芳草畔獨往願易違離居歲方換沙暄紫
芽動春遠川華亂前期乃寂寞取適豈爛漫小隠倘見
招漁樵共昏旦
遊西湖(明)徐霖
西湖如明鏡諸山如美人美人照明鏡形影兩能真歌
聲何處来山鳥解鳴春飛花舞當筵布作錦繡茵可惜
無畫手能為景傳神所賴有詩酒陶寫風物新一賞詎
云足安得日相親
西湖(明)袁宏道
龍井饒甘泉飛來富石骨蘇隄十里風勝果一天月錢
祠無佳處一片好石碣孤山舊亭子凉蔭滿林樾一年
一桃花一見一白髮南高看雲生北高看日沒楚人無
羽毛能幾到吳越
扈從渡錢塘江經雲栖虎跑飛來峯
(國朝)張英
東風動漣漪鼓枻渡錢塘沿緣歴沙渚山徑多微茫林
巒轉幽邃十里青篔簹映水綠娟娟戞玉聲琅琅紫蘭
被山谷日暖吹微香西度虎跑側北逾鷲嶺傍奇峯削
雲根凌空欲飛翔澄溪廻數折灌木羅千章鍾聲度白
雲閣影摩青蒼萬乘一回顧巖壑生清光
扈蹕西湖紀事(國朝)宋犖
平生慕西湖聞說便神旺吳越咫尺耳七載勞悵望何
意奉宸遊夙懷得一暢朝出湧金門耳目忽清曠
水潑蒲萄醅山矗翡翠障白蘇勾留處西子譬允當追
隨豹尾間未敢策笻杖聖情厪民依物外聊探
訪御墨灑湖亭句陳入雲嶂詔許侍從臣小
憩就畫舫亭午獨徘徊迢遞聞漁唱六橋宛沿緣兩峯
屹相向指點從山僧脱帽迴隄上瞻拜武穆墳酹酒發
感愴還過冷泉亭兀坐茶煙颺竒峯真飛来驚駭莫能
狀勝地難久停歸趁湖波漲道人索題詩留待後来償
殘陽卦斷塔古色落艤榜薄暮趨行宫劍佩依仙仗
七言古
錢塘曲(唐)溫庭筠
錢塘岸上春如織淼淼寒潮帶秋色淮南遊客馬連嘶
碧草迷人歸不得風飄客意如吹煙纖指殷勤傷雁絃
一曲堂堂紅燭筵長鯨瀉酒如飛泉
次韻曹子方運判雪中同遊西湖
(宋)蘇軾
詞源艷艷波頭展清唱一聲巖谷滿未容雪積句先高
豈獨湖開心自遠雲山巳作歌眉淺山下碧流清似眼
尊前侑酒只新詩何異書魚餐蠧簡
臘日游孤山訪惠勤惠思二僧蘇軾
天欲雪雲滿湖樓臺明滅山有無水清石出魚可數林
深無人鳥相呼臘日不歸對妻孥名尋道人實自娛道
人之居在何許寳雲山前路盤紆孤山孤絶誰肯廬道
人有道山不孤紙窗竹屋深自暖擁褐坐睡依團蒲天
寒路遠愁僕夫整駕催歸及未晡出山迴望雲木合但
見野鶻盤浮圖兹遊淡薄歡有餘到家恍如夢蘧蘧作
詩火急追亡逋清景一失難追摹
遊靈隱寺得来詩復用前韻蘇軾
君不見錢塘湖錢王壯觀今巳無屋堆黃金斗量珠運
盡不勞折簡呼四方宦遊散其孥宫闕留與閒人娛盛
衰哀樂兩須臾何用多憂心鬱紆溪山處處皆可廬最
愛靈隠飛來孤高松百丈蒼髯鬚擾擾下笑柳與蒲高
堂會食羅千夫撞鐘擊鼓喧朝晡凝香方丈眠氍毹絶
勝絮被縫海圖清風徐來驚睡餘遂超羲皇傲几蘧歸
時棲鴉正畢逋孤煙落日不可摹
和蔡凖郎中見邀遊西湖三首蘇軾
夏潦漲湖深更幽西湖落木芙蓉秋飛雪闇天雲拂地
新蒲出水柳映洲湖上四時看不足惟有人生飄若浮
解顔一笑豈易得主人有酒君應留君不見錢塘游宦
客朝推囚暮決獄不因人喚何時休
城市不識江湖幽如與蟪蛄語春秋試令江湖處城市
却似麋鹿遊汀洲高人無心無不可得坎且止乘流浮
公卿故舊留不得遇所得意終年留君不見抛官彭澤
令琴無絃巾有酒醉欲眠時遣客休
田間决水唱幽幽插秧未遍麥巳秋相攜燒筍苦竹寺
却下踏藕荷花洲船頭斫鮮細縷縷船尾炊玉香浮浮
臨風飽食得甘寢肯使細故胸中留君不見壯士憔悴
時飢謀食渴謀飲功名有時無罷休
登介亭餞楊傑次公蘇軾
籃輿西出登山門嘉與我友尋仙村丹青明滅風篁嶺
環珮空響桃花源前朝欲上巳蠟屐黑雲白雨如傾盆
今晨積霧卷千里豈畏觸熱生病根在家頭陀無為子
久與青山為弟昆孤峯盡處亦何有西湖鏡天江抹坤
臨高揮手謝好住清風萬壑傳其言風回響答君聽取
我亦到處隨君軒
聞林夫當徙靈隠寺寓居戲作靈隠前一首
蘇軾
靈隠前天竺後兩澗春淙一靈鷲不知水從何處来跳
波赴壑如奔雷無情有意兩莫測肯向冷泉亭下相縈
回我在錢塘六百日山中暫來不暖席今君欲作靈隠
居葛衣草履隨僧蔬能與冷泉作主一百日不用二十
四考書中書
西湖春遊(宋)陸游
靈隠前天竺後鬼削神剜作巖岫冷泉亭中一樽酒一
日可敵千年夀清明後上巳前千紅百紫爭妖妍鼕鼕
鼓聲踘場邊鞦韆一蹴如登仙人生得意須年少白髮
龍鍾空自笑君不見灞亭耐事故將軍醉尉怒訶如不
聞
臘日與守約同舍賞梅西湖(宋)王十朋
西湖處士安在哉湖山依舊梅花開見花如見處士面
神清骨冷無纖埃不將時節較早晚風味自是花中魁
暗香和月入佳句壓盡今古無詩才武林深處境益勝
十里眼界多瓊瑰北枝貪睡南枝醒杖履得得攙出来
旅中兹遊殊不惡況有佳友銜清杯手折林間一枝雪
頭上戴得新春回
靈芝寺臨西湖倪正父尚書曰此湖如賢者别
久再見儼然如昨感其言而作
(宋)樓鑰
舊說西湖比西子君言西湖似賢士吁嗟契闊十五年
一旦相逢祗如此南山北山兩高峯春波艷艷磨青銅
未能蕩漿窮勝處倚闌一望開心胸老我挂冠歸田里
豈知再見煙連水小須夏日醉蒲荷脱屣東歸甘巳矣
次韻湖亭秋望(元)周權
紅衣老盡玻瓈國孤嶼寒煙落秋色豆花過雨水風凉
落日殘蟬疎樹碧雁天紺滑秋雲淨光涵炯炯開寒鏡
蟾枝香冷酒微醒長笛一聲無盡興
雪蓬小朵歌送奎方舟還靈鷲(明)貝瓊
蓬婆雪嶺高崔嵬横絶青天飛鳥回山中小朵更竒峭
石作蓮花千葉開巨靈擘山斷山脈一峯夜向東南擲
千秋乾竺空有名萬里峨眉盡無色攢青疉翠分西湖
洞口白猿猶可呼咸和之年有慧理卓錫尚愛飛來孤
木杯高僧兩眉雪身如濯水清蓮潔繙經石上不知年
桂子年年落秋月
泛高士湖(有序)(明)孫一元
正德乙亥孟春予與石川子泛舟西湖時石川子著
方山冠予戴華陽巾被高士服把酒四望顧謂石川
子曰昔青蓮居士李白與尚書郎張謂泛沔州南湖
因稱為郎官湖今予與子遊頗追蹟前事西湖固可
改為高士湖矣石川子大笑酹酒於湖命予作詩紀
之時予巳爛醉即信口長短成篇不竄易一字
我聞唐家李白一世賢郎官之湖至今傳我今與子繼
其跡勝事豈容昔人專方冠野服興不減駕船載酒凌
蒼煙千山萬山兩岸爭蜿蜒羣龍如在几席前青天落
杯底白日行酒邊黿鼉突兀波面出大魚小魚分避船
君拍銅斗我歌扣舷天風下来雲葉翩翩爛醉騎鯨遊
崑崙巔
西湖歌送友(國朝)汪琬
君不見西湖流水碧於玉沙草如煙繞湖綠西泠橋邊
花正開落花片片隨風来木蘭艇子蜻蜓尾棹入荷花
三十里壚頭少婦調銀筝嬌歌一曲最有情當窗卷却
青綃幕花香水氣傳歌聲行人日午相倚聽勸盡絲繩
雙玉缾仙郎家近西湖住暫乞
君恩賦歸去燕臺日暮風凄凄道傍相逢惜解攜羨君
南行向湖隄向湖堤策馬蹄湖水平湖草齊
湖上觀荷(臣)沈德潛
十里紅雲幾曾斷楚客衣裳影凌亂輕舠如葉傍蘇隄
領略清香剛一半水風疎疎波㵿㵿轉入裏湖香不了
風標公子隨人行爾我忘機莫驚擾紅糚蘭槳畫橋西
同伴歌聲一道齊蕩向綠楊深處去令人想像若耶溪
五言律
舟次武林寄天竺僧無晝(唐)許渾
谿長山幾重十里萬株松秋日下丹檻暮雲歸碧峯樹
棲新放鶴潭隠舊降龍還在孤舟宿卧聞初夜鐘
郡中西園(唐)姚合
西園春欲盡芳草徑難分靜語惟幽鳥閒眠獨使君密
林生雨氣古石帶潮紋雖去清秋遠朝朝見白雲
夏日登靈隠寺後峯(唐)方干
絶頂無煩暑登臨三伏中深蘿難透日喬木更含風山
疉雲霞際川傾世界東那知兹夕興不與古人同
上湖閒泛艤舟石函因過下湖小墅
(宋)林逋
平臯望不極雲樹遠依依及向扁舟泊還尋下瀨歸青
山連石埭春水入柴扉多謝提壺鳥留人到落暉
北山寫望林逋
晚来山北景圖畫亦應非村路飄黃葉人家濕翠微樵
當雲外見僧向水邊歸一曲誰横笛蒹葭白鳥飛
湖山小隠林逋
猿鳥分清絶林蘿擁翠微步穿僧徑出肩搭道衣歸水
墅香酤熟煙崖早筍肥功名無一點何處更忘機
園井夾蕭森紅芳堕翠隂晝巖松鼠靜春塹竹雞深歲
課非無术家藏獨有琴顔原遺事在千古壯閒心
寄西湖林處士(宋)范仲淹
蕭索遶寒雲清歌獨隠淪巢由不願仕堯舜豈遺人一
水無涯靜羣峰滿眼春何當伴閒逸嘗酒過比鄰
西湖泛舟(宋)梅堯臣
冰消湖巳淥渺渺鴨頭春草學吳兒刺吟希楚老薪對
山憐去鳥隔樹識遊人誰念滄江上風柔採白蘋
西湖閒望梅堯臣
夏景巳多趣湖邊日更嘉園葵雜紅紫岸柳自欹斜雨
氣收林表城隂接水涯愛閒輸白鳥盡日立汀沙
蓮花峯(元)貝瓊
浮雲交霮䨴孤石竦岧嶤地識金仙隠巖看玉女朝香
爐分秀色太華並高標恐有峩眉雪千秋尚未消
連巖棧貝瓊
危棧梯空上人行杳靄中險應逾鳥道幽巳出龍宫日
月三天近風雲一徑通何當倚飛翠極目送高鴻
湖邊春思(元)馬臻
西林花雨霽春氣欲飛浮船過吹簫客旗標賣酒樓暖
煙鶯自在遲日蝶風流正是桑麻處支笻念舊遊
西湖晚思馬臻
日落湖水黑衆山生遠塵船回載酒客樓倚獨吟人老
態多思舊時情只貴新籬邊古梅樹開謝幾年春
西湖(明)聶大年
西出江城外煙霞隔世塵鐘聲三竺曉花氣六橋春雞
犬桃源地笙歌閬苑人平時得遊賞忘却宦中身
泛西湖同清照彦叔觀公(明)吳鼎芳
新語報黃鸝捎花坐柳枝山晴意自好湖晚醉相宜風
起水香處月来煙滅時同舟貪夜寂移傍白公隄
過南屏訪生上人(國朝)吳偉業
謂此一公住偶來聞午鐘山容參雪嶠佛火隠雷峰路
細因留竹雲深好護松精廬人不到相對話南宗
上巳後三日泛舟西湖分韻得交字
(國朝)朱彝尊
獨棹花隂入重湖柳色交斷橋亭蓋瓦曲院水通㘭楚
雀簧猶澀江蓮葉尚包宸遊留翠墨車馬溢春郊
湖上(國朝)宋琬
山色南屏好空濛乍有無曲塘廻舴艋高柳臥鵜鶘雲
起千峯合天晴一塔孤段家橋畔過邨酒正堪沽
石筍峯(國朝)龔翔麟
石筍槎牙勢分明走籜龍欲排霄漢上時有白雲封卓
筆誰相擬采芝人未逢再來猿巳熟拄杖得從容
韜光菴(國朝)王式丹
叢篁高蔽日曲澗細鳴泉乍可尋幽徑真成到洞天佛
燈明蘚壁僧磬冷炊煙嘆息香山去無人愛種蓮
冷泉亭(臣)沈德潛
奇峯回合處一水鑑空明不記何年冷能令萬古清涵
空天倒映穿石澗常鳴靜向亭隅坐泠然滌性情
五言排律
和運使舍人觀潮(宋)范仲淹
何處潮偏盛錢塘無與儔誰能問天意獨此見濤頭海
浦吞來盡江城打欲浮勢雄驅島嶼聲怒戰貔貅萬疉
雲纔起千尋練不收長風方破浪一氣自横秋高岸驚
先裂羣源怯倒流騰凌大鯤化浩蕩六鼇遊北客觀猶
懼吳兒弄勿憂子胥忠義者無覆巨川舟
林處士水亭(宋)陳堯佐
城外逋翁宅開亭野水寒冷光浮荇葉靜影浸漁竿吠
犬時迎客飢禽忽上闌疎籬僧舍近嘉樹鶴庭寬拂砌
煙絲裊侵窗筍戟攢小橋横落日幽徑轉層巒好景吟
何盡清歡畫亦難憐君留我意重疉取琴彈
遊靈隠寺(國朝)嚴繩孫
舊聞靈隠寺此日足幽尋自昔傳飛錫于今尚布金江
流消劫火山饗答潮音桂子丹崖古蓮華碧殿深到來
惟瀑水近處即長林夜誦聞猿語朝參是虎心未能捐
慧業巳是異塵襟落日荒荒去春煙細細沈秪應掃花
雨息影鷲峯隂
七言律
餘杭形勝(唐)白居易
餘杭形勝四方無州傍青山縣枕湖遶郭荷花三十里
拂城松樹一千株夢兒亭古傳名謝教妓樓新道姓蘇
獨有使君年太老風光不稱白髭鬚
杭州春望白居易
望海樓明照曙霞護江隄白踏晴沙濤聲夜入伍員廟
柳色春藏蘇小家紅袖織綾誇柿蒂青旗沽酒趁梨花
誰開湖寺西南路草綠裙腰一道斜
夜歸白居易
半醉閒行湖岸東馬鞭敲鐙轡&KR0785;瓏萬株松樹青山上
十里沙隄明月中樓角漸移當路影潮頭欲過半江風
歸來未放笙歌散畫戟門開蠟炬紅
錢塘湖春行白居易
孤山寺北賈亭西水面初平雲脚低幾處早鶯爭暖樹
誰家新燕啄春泥亂花漸欲迷人眼淺草纔能沒馬蹄
最愛湖東行不足綠楊隂裏白沙隄
春題湖上白居易
湖上春来似畫圖亂峯圍繞水平鋪松排山面千重翠
月點波心一顆珠碧毯線頭抽早稻青羅裙帶展新蒲
未能抛得杭州去一半勾留是此湖
西湖留别白居易
征途行色慘風煙祖帳離聲咽管絃翠黛不須留五馬
皇恩只許住三年綠藤隂下鋪歌席紅藕花中泊妓船
處處回頭盡堪戀就中難别是湖邊
答客問杭州白居易
為我踟蹰停酒盞與君約略說杭州山名天竺堆青黛
湖號錢塘瀉綠油大屋簷多裝雁齒小航船亦畫龍頭
所嗟水路無三百官繫何因得再遊
叙錢塘異勝(唐)方干
暖景融融寒景清越臺風送曉鍾聲四郊遠火燒煙月
一棹驚波撼郡城夜雪未知東岸綠春風猶放半江晴
謝公吟處依稀在千古無人繼盛名
秋日湖西晚歸舟中書事(宋)林逋
水痕秋落蟹螯肥閒過黃公酒舍歸魚覺船行沉草岸
犬聞人語出柴扉山半帶寒雲重丹葉疎分夕照微
却憶青溪謝太傅當時未解惜蓑衣
西湖林逋
混元神巧本無形匠出西湖作畫屏春水淨於僧眼碧
晚山濃似佛頭青欒櫨粉堵摇魚影蘭杜煙叢閣鷺翎
往往鳴榔與横笛細風斜雨不堪聽
自題小隠林逋
湖水入籬山遶舍隠居應與世相違閉門自掩蒼苔跡
過客時驚白鳥飛賣藥比常嫌有價灌園終亦愛無機
如何天竺林間路猶到秋深夢翠微
西湖(宋)蔡襄
湖上山光一抹青佛宫高下裹巖扃煙收水曲開塵匣
春送人家入畫屏竹氣更清初霽雨梅英猶細欲殘星
吳船越棹知何處柳拂長隄月滿汀
和浙江觀潮蔡襄
地卷天回出海東人間何事可爭雄千年浪說鴟夷怒
一信全疑渤澥空寂靜最宜聞夜枕崢嶸須待駕秋風
尋思物理真難測隨月虧圓亦未通
次韻劉景文寒食同遊西湖(宋)蘇軾
絮飛春減不成年老境同乘下瀨船藍尾忽驚新火後
遨頭要及浣花前山西老將詩無敵洛下書生語更妍
共向北山尋二士畫橈鼉鼓聒清眠
有以官法酒見餉者因用前韻求述古為移厨
飲湖上蘇軾
喜逢門外白衣人欲膾湖中赤玉鱗遊舫巳裝吳榜穩
舞衫初試越羅新好將魚釣追黃帽未要靴刀抹絳巾
芳意十分強半在為君先踏水邊春
寒食未明至湖上太守未来兩縣令先在
蘇軾
城頭月落尚啼烏烏榜紅舷早滿湖鼓吹未容迎五馬
水雲先巳颺雙鳧映山黃帽螭頭舫夾道青煙鵲尾爐
老病逢春只思睡獨求僧榻寄須臾
宿水陸寺寄北山清順僧二首蘇軾
草沒河隄雨暗邨寺藏修竹不知門拾薪煮藥憐僧病
掃地焚香淨客魂農事未收侵小雪佛燈初上報黃昏
年來漸識幽居味思與高人對榻論
長嫌鍾鼓聒湖山此境蕭條却自然乞食遶邨真為飽
無言對客本非禪披榛覓路衝泥入洗足關門聽雨眠
遥想後身窮賈島夜寒應聳作詩肩
和子瞻沿牒京口憶西湖寒食出遊見寄
(宋)陳襄
春隂漠漠燕飛飛可惜春光與子違半嶺煙霞紅旆入
滿湖風月畫船歸緱笙一闋人何在遼鶴重來事巳非
猶憶去年題别處鳥啼花落客沾衣
湖上戲題(宋)周紫芝
一湖春水綠漪漪卧水桃花紅滿枝去住雲情渾不定
隂晴天色故相欺風前柳作小垂手雨後山成雙畫眉
何必娉娉仍嫋嫋西湖應便是西施
與兒輩泛舟遊西湖一日間隂晴屢易
(宋)陸游
逢著園林即欵扉酌泉煮筍欲忘歸楊花正與人爭路
鳩語還催雨點衣古寺題名那復在後生識面自應稀
驚心六十餘年事雙塔依然在翠微
沈虞卿秘監招遊西湖(宋)楊萬里
蘇公隄遠柳生煙和靖園深竹映關船入芰荷香處去
人從雲水國中還似寒如煖清和在欲雨翻晴頃刻間
能為蓬萊老仙伯一杯痛飲吸湖山
領客泛湖(宋)魏了翁
鳴鞘踏月大隄長鼓枻穿雲落日黃十里青漪菱草蕩
四山紅雨杏花岡客從民氣覘春事人在枝頭看艷陽
長使舟平風色好世間何處有羊腸
西湖泛舟(宋)葛天民
晴嵐漠漠水溶溶落葉遮船翠蓋重秋色盡為漁父占
山光多向道人濃雲連合抱前邨樹澗遶飛来小朵峯
送罷夕陽迎素月樓臺高下自鳴鐘
題李公略示高郎中吳山觀月圖
(元)仇遠
憑高宜晚更宜秋下馬歸来即倚樓納納乾坤雙老眼
滔滔江漢一扁舟滿城明月空吳苑隔岸青山認越州
李白酒豪高適筆當時人物總風流
浙江潮仇遠
一痕初見海門生頃刻長驅作怒聲萬馬突圍天鼓碎
六鰲翻背雪山傾遠朝魏闕心猶壯直上嚴灘勢始平
寄語吳兒休踏浪天吳象罔正縱横
題沈君湖山春曉圖詩卷(元)楊載
迤邐沙隄接畫橋東風楊柳暗長條鶯隨玉笛聲偏巧
馬受金羈氣益驕舞榭歌臺臨道路佛仙宫館入雲霄
西湖春色年年好底事詩翁嘆寂寥
錢塘江潮(元)陳基
千古東南詫海潮摩挲強弩未全消氣乘日月分盈縮
聲振山河欲動摇擊楫中流歌慷慨倚闌斜日鬢飄蕭
錢塘官酒秋仍綠更與靈胥酹一瓢
次韻曹參政觀潮(元)柳貫
風陣先驅入座間雪濤千疉湧如山太隂成魄清秋正
元氣流形大信還絳額青絹方戰罷素車白馬自神閒
歸墟咫尺蓬萊島斜日將西認髻鬟
浙江觀潮(元)黃溍
潮生潮落有時休朝暮吳兒幾白頭披髮袛誇迎駭浪
側身寧解障奔流江吹碧瓦人聲曉雲閃朱旗海氣秋
後夜月明天在水有誰能此試登樓
西湖(元)楊維楨
西湖風景開圖畫墨客騷人入咏嗟扇底魚龍吹日影
鏡中鶯燕老年華蘇隄物換前朝柳葛嶺人耕故相家
今古消沉一杯水兩峯長照夕陽斜
宿天開圖畫閣用楊廉夫韻(元)吳納
承天觀裏開圖畫吳越山河一覽中半夜月明湖水白
五更日出海門紅彩船春晚笙歌歇粉堞風高鼓角雄
十二闌干都倚遍歸心飛過大江東
寄西湖林一貞先生(元)丁鶴年
錦繡湖山世絶稀東風不放賞心違芙蓉楊柳臨清淺
佛刹仙宫遶翠微畫舫載春天上坐紫騮䭾醉月中歸
高情獨有林和靖門掩晴空看鶴飛
西湖二首(國朝)嵇宗孟
天目崢嶸萬仞青龍飛鳳舞下西泠六橋煙柳藏春塢
三竺雲山列畫屏花滿僧樓人度曲月明漁港夜揚舲
白蘇自是神仙吏千古風流在此亭
天洗鴻濛蕩素波羣峯鵠立湧青螺夕陽簫鼓煙霞寺
春雨牛羊瑪瑙坡風雅最宜修禊酒詩狂愛聽接䍦歌
也知此水吾師友一月須教十數過
吳山望浙江(國朝)朱彝尊
一峯高出萬松寒磴道虚疑十八盤近海魚龍吹宿霧
中天日月轉浮瀾風帆岸壓明珠舶仙樹花濃白石壇
舊是錦衣行樂地江山真作霸圖看
韜光(國朝)湯右曾
澗橋徙倚老松根寂歴巖扉畫不喧坐覺清風生石壁
行窮修竹見山門依依煙郭江光遶點點林鴉海氣昏
却怪白沙春漲闊遊人指點說潮痕
功德崇坊(即表忠觀)(國朝)厲鶚
吳越勲名迥莫齊天書新降武都泥崢嶸重見龍
山觀贔屭猶存玉局碑夾岸雲霞烘畫壁滿湖風雨捲
靈旗艤舟小住垂楊下願采香蘋薦一巵
雲棲梵徑(臣)沈德潛
長松萬壑蛟龍吟引我入山深復深老僧修行惟贊佛
客子訪道還洗心巖前白雲有來去池裏青蓮無古今
誰能此地結茅屋壁觀峯頂常幽尋
五言絶句
湖上(唐)白居易
郭外迎人月湖邊醒酒風誰留使君飲紅燭在舟中
人日出游湖上(宋)楊萬里
放閘冷泉亭抽動一天碧平地跳雪山晴空下霹靂
題何使君西湖泛舟卷(明)陳獻章
潮勢傾滄海江聲下富春西湖剛十里偏耐醉遊人
題靈隠千佛閣(明)徐渭
靈山高閣迥千佛一燈傳萬古西湖月年年照冷泉
表忠觀(本錢王故苑後捨宅作寺南渡後建祠寺傍新進士題名開宴於此)
(國朝)毛奇齡
落日移舟晚春明啓宴遲誰憐臨水宅猶是曲江池(王所)
(居名臨水里)
六言絶句
次韻聞復西湖夏日(宋)釋道潛
夜深一碧萬頃彷彿明河接天岸曲風篁成韻絶勝細
管繁絃
湖上(元)張憲
紅杏牆頭粉蝶綠楊窗外黃鸝何處春光最好踏青人
在蘇隄
西湖雜興(明)王叔承
看花須近寒食看潮待過中秋二月十五花信八月十
八潮頭
沽酒林逋宅畔折花蘇小墳邊蓮葉櫂開明月竹枝歌
斷蒼煙
顧孝廉嗣立載酒夜泛(國朝)朱彝尊
白鷺鷥拳一足綠楊柳散千條誰唱彎彎月子赤闌干
第四橋
蘇學士隄芳草水仙王廟寒泉正好當頭月色莫因半
醉迴船
七言絶句
宿天竺寺寄靈隠寺僧(唐)張籍
夜向靈溪息此身風泉竹露淨衣塵月明石上堪同宿
那作山南山北人
杭州回舫(唐)白居易
自别錢塘山水後不多飲酒懶吟詩惟將此意憑回棹
報與西湖風月知
㢲亭(宋)趙抃
吳山越水似圍屏妙墨無人畫得成閒上東南亭上望
直疑身世是蓬瀛
清暑堂趙抃
江上潮音曉暮聞天饒風月地無塵自誇清暑堂中景
容得衰翁未退身
經林逋舊居(宋)蔡襄
修竹無多宅一區先生曾此隠西湖詩言不喜書封禪
亦有餘書補世無
山色凝嵐水色清山雲常與水雲平先生来舉持竿手
釣得人間亢俗名
飲湖上初晴後雨二首(宋)蘇軾
朝曦迎客艷重岡晚雨留人入醉鄉此意自佳君不會
一杯當屬水仙王
水光瀲灧晴偏好山色空濛雨亦奇若把西湖比西子
淡糚濃抹也相宜
望海樓蘇軾
海上濤頭一線来樓前指顧雪成堆從今潮上君須上
更看銀山二十回
横風吹雨入樓斜壯觀應須好句誇雨過潮平江海碧
電光時掣紫金蛇
青山斷處塔層層隔岸人家喚欲譍江上秋風晚来急
為傳鐘鼓到西興
樓上誰家燒夜香玉笙哀怨弄初凉臨風有客吟秋扇
拜月無人見晚糚
八月十五看潮五絶蘇軾
定知玉兔十分圓巳作霜風九月寒寄語重門休上鑰
夜潮留向月中看
萬人鼓噪懾吳儂猶似浮江老阿童欲識潮頭高幾許
越山渾在浪花中
江邊身世兩悠悠久與滄波共白頭造物亦知人易老
故教江水向西流
吳兒生長狎濤淵冒利輕生不自憐東海若知明主意
應教斥鹵變桑田
江神河伯兩醯雞海若東来氣吐霓安得夫差水犀手
三千強弩射潮低
夜泛西湖蘇軾
菰蒲無邊水茫茫荷花夜開風露香漸見燈明出遠寺
更待月黑看湖光
湖光非鬼亦非仙風恬浪靜光滿川須臾兩兩入寺去
就視不見空茫然
晚至西湖惠照寺石橋上(宋)楊萬里
船於鏡面入煙叢寺在湖心更柳中暮色欲来吾欲去
其如南北兩高峯
西湖晚歸楊萬里
際晚遊人也合歸畫船猶自弄斜暉西湖兩岸千株柳
絮不因風暖自飛
正元二日與菊莊湯伯起歸隠陳鴻甫泛舟湖
上(宋)武衍
春雲漠漠雨疎疎小艇衝煙入畫圖除却淡糚濃抹句
更將何語比西湖
蘇隄春曉(宋)王洧
孤山落月趁疎鐘畫舫參差柳岸風鶯夢初醒人未起
金鴉飛上五雲東
柳浪聞鶯王洧
如簧巧囀最高枝弱柳新繅萬縷絲翠鳳不來春巳老
聲聲訴與落花知
花港觀魚王洧
斷汊惟餘舊姓傳倚欄投餌說當年沙鷗曾見園興廢
近日遊人又玉泉
麴院荷風王洧
避暑人歸自冷泉埠頭雲錦晚凉天愛渠香陣隨人遠
行過高橋方買船
南屏晚鐘王洧
洓水摩厓半綠苔春遊誰向此中来晚煙深處蒲牢響
僧向城中應供回
雷峯夕照王洧
塔影初收月影昏隔牆人語近甘園南山遊遍分歸路
半入錢湖半暗門
湖上暮歸(元)趙孟頫
春隂柳絮不能飛雨足蒲芽綠更肥正恐前呵驚白鷺
獨騎欵叚遶湖歸
西湖竹枝(元)楊維楨
蘇小門前花滿株蘇公隄上女當壚南官北使須到此
江南西湖天下無
湖口樓船湖日隂湖中斷橋湖水深樓船無舵似郎意
斷橋無柱是儂心
石新婦下水連空飛來峯頭山萬重不辭妾作望夫石
望郎或似飛來峯
望郎一朝又一朝信郎信似浙江潮浙江潮信有時失
臂上守宫無日消
(臣謹按劉禹錫竹枝序云竹枝巴歈也音協黃鍾羽末如吳聲故吳人多效之維楨剏為西湖竹枝)
(一時和者百有餘家其自序云一洗樽爼粉黛之習道揚風諭古人之教廣矣意蓋主於變風故能)
(不失唐人尺度自後作者彌衆而協律者鮮錄其尤雅者以備詩家之一體云)
前題(元)倪瓚
錢王墓田松栢稀岳王祠堂在湖西西泠橋邊春草綠
飛來峯頭烏夜啼
前題(元)吳復
官河遶湖湖遶城河水不如湖水清不用千金酬一笑
郎恩才重妾身輕
西湖春日即事(元)馬臻
畫船過午入西邨(西泠橋一名西邨橋)人擁孤山陌上塵曾被弁
陽摹寫盡晚来閒却半湖春
西湖歌(明)張文宿
西湖佳麗屬錢塘一決沙河隔混茫流下石函高十丈
恰如天上瀉銀潢
列區上應斗牛文水接仙源八派分閒倚鵲樓舒遠眺
碧波寒浸兩峯雲
庚午冬遊韜光(明)文震孟
斜陽竹樹影蕭蕭獨有幽蛩破寂寥萬境不波心似水
滿庭紅葉映山椒
西湖竹枝(明)瞿祐
昨夜相逢第一橋自將羅帶繫郎腰願郎得似長江水
日日如期兩度潮
前題(明)黃周星
山川不改仗豪雄浩氣能排岳麓松岳少保同于少保
南高峯對北高峯
西湖夜泛(國朝)周起渭
天邊明月光難並人世西湖景不同若把西湖比明月
湖心亭是廣寒宫
西湖雜詩(國朝)黃任
荷花十里桂三秋南渡衣冠足卧遊爭唱柳屯田好句
汴州原不及杭州
畫羅紈扇總如雲細草新泥簇蝶裙孤憤何關兒女事
踏青爭上岳王墳
圍香築玉賈秋壑鍊汞燒鉛葛稚川一片初陽臺上月
照他富貴與神仙
刺史笙歌學士禪倪迂楊鐵竹枝篇只今耆舊無新語
風月銷沉四百年
西湖竹枝(國朝)施閏章
蘇公隄下水盈盈採蓮歌罷露沾襟藕絲寸寸偏難斷
蓮子房房各有心
外湖遊遍裏湖遊南北高峯水面浮弱柳新裁成絮少
不教飛去惹人愁
西湖櫂歌詞(國朝)查慎行
草色纔青柳未齊石函橋北斷橋西琉璃一片樓臺影
過盡笙歌十里隄
萬葉千花綴彩棚火蓮龜背吐層層不知白日長多少
又點湖心照夜燈
蜂喧蝶鬧奈春何拂面風香過綺羅此意少年應未會
第三橋畔落花多
弄潮天氣中秋後競渡風光午日前併與西湖作寒食
人生行樂趁今年
夏日泛舟湖心得六絶句(臣)錢陳羣
水晶宫在碧瑶天疑泛靈槎近日邊重到銀河看清淺
便教人喚水中仙
倒影晴峯一萬層波紋風細砑吳綾六時最愛篷窗坐
欲唾何人可尚能
匝地清隂四面垂火雲飛不到湖湄遊人磅礴忘歸處
赬背三農渴雨時
鏡面山容迹豈陳由来一覿有前因他生未要隨明月
乞與湖中作槳人
晚凉暑氣欲全消又聽笙歌下六橋未許篙師促歸去
有荷花處且停橈
安知客也非蘇白自笑吾耶亦水雲縱復明朝京洛去
青衫猶欲帶餘芬(時余將赴闕)
西湖雜句(臣)沈德潛
六橋楊柳罥輕煙細雨絲絲泛畫船乍識淡糚西子面
亂頭麄服更天然
意行初過望湖亭教伎樓邊步暫停禪榻鬢絲空學道
閒情猶問舊西泠
晚風颯颯林端生雷峯塔前夕照明南屏鐘動鳥飛絶
人在亂山缺處行
數聲柔艣掠波還暮色蒼然滿四山勘破西湖塵土夢
夜凉月白話禪關
西湖嬉春詞(臣)沈德潛
十里長隄徧種花花間摇颺酒帘斜大蘇風流人不識
偏問西泠蘇小家
隄邊女兒試春衣三三五五映芳菲錢王遺事人能說
猶唱花開緩緩歸
葛隖舊為師相宅半閒堂外斷人行蟋蟀鬭餘軍務了
不應更說救樊城
鳳凰山頭日欲曛銅駝石馬卧寒雲曾下初明眼中淚
錢家宫殿趙家墳
上天竺是古禪林歴代官家勑賜金一路如花望空拜
曾聞井裏現觀音
九里松邊也種桑春深一路看蠶忙聽罷湖隄簫鼓沸
小姑又祭馬頭孃
西湖觀燈船煙火恭紀(臣)傅王露
帝燭輝煌徹斗南瑞光分照萬人觀昇平樂事豐年兆
併與湖山作大觀
春星萬點聚南屏戴首神鼇贔屭靈五色雲中聞笑
語天顔有喜奉
慈寧
六六湖橋裏外通珊瑚迸裂水晶宫湖心幻出全湖景
萬樹桃花是火紅
金牛背上燭龍燃五夜真同不夜天自是湖光應明聖
不須疑鬼更疑仙
詞
憶西湖(望江南)(唐)白居易
江南憶最憶是杭州山寺月中尋桂子郡亭枕上看潮
頭何日更重遊
錢塘形勝(望海潮)(宋)柳永
東南形勝三吳都會錢塘自古繁華煙柳畫橋風簾翠
幕參差十萬人家雲樹遶隄沙怒濤卷霜雪天塹無涯
市列珠璣戸盈羅綺競豪奢重湖疉巘清佳有三秋
桂子十里荷花羌笛弄晴菱歌泛夜嬉嬉釣叟蓮娃千
騎擁高牙乘醉聽歌鼓吟賞煙霞異日圖將好景歸去
鳳池誇
懷舊(行香子)(宋)蘇軾
擕手江村梅雪飄裙情何限處處銷魂故人不見舊曲
重聞向望湖樓孤山寺湧金門尋常行處題詩千首
繡羅衫與拂紅塵别来相憶知是何人有湖中月江邊
柳隴頭雲
觀潮(瑞鷓鴣)蘇軾
碧紗影裏小紅旗儂是江南踏浪兒拍手欲嘲山簡醉
齊聲爭唱浪婆詞西興渡口帆初落漁浦山頭日未
移儂欲送潮歌底曲樽前還唱使君詩
游湖(柳梢青)(宋)曾覿
湖岸千峰嵌巖隠映綠竹青松古寺東西樓臺上下煙
霧冥濛波光萬頃溶溶人面與荷花共紅撥棹歸歟
一天明月十里香風
與客遊西湖(小重山)(宋)卒棄疾
綠漲連雲翠拂空十分風月處著衰翁垂楊影斷岸西
東君恩重且教種芙蓉十里水晶宫有時騎馬笑兒
童殷勤却謝打頭風船兒住且醉浪花中
南屏晚鐘(齊天樂)(宋)陳允平
赤欄橋畔斜陽外臨江暮山凝紫戲鼓纔停漁榔乍歇
一片芙蓉秋水餘霞散綺正銀鑰停關畫橈催艤漁板
敲殘數聲初入萬松裏坡翁詩夢未老翠微樓上月
曾共誰倚繡苑煙花莓墻露草幾度西風彈指黃昏盡
也有眠月閒僧醉香遊子鷲嶺猿啼喚人吟思起
浙江觀潮(謁金門)(宋)周密
水天碧染就一江春色鼇戴雪山龍起蟄快風吹海立
數點煙鬟青滴一杼霞綃紅濕白鳥明邊帆影直隔
江聞夜笛
兩峯插雲(木蘭花慢)周密
碧尖相對處向煙外挹遥岑記舞鷲啼猿天香桂子曾
去幽尋輕䨧易晴易雨看南峯淡日北峯雲雙塔秋擎
露冷亂鐘曉送霜清登臨望眼增明沙路白海門青
正地幽天迥水鳴山籟風奏松琴虚楹半空聚遠倚欄
干暮色與雲平明月千巖夜午遡風跨鶴吹笙
西湖月下(賀新郎)(宋)史逹祖
同住西山下是天地中間愛酒能詩之社船向西泠佳
處放塵世必無知者暑不到雪宫風榭楚竹忽然呼月
上被東西幾葉雲縈惹雲散去笑聲罷清樽莫為嬋
娟瀉為狂吟醉舞毋失晉人風雅踏遍橋頭楊柳影不
聽漁樵閒話更欲舉空杯相謝北斗以南如此幾算吾
曹便是神仙也問今夜是何夜
西湖(多麗)(宋)石孝友
晚山青一川雲樹冥冥正參差煙凝紫翠斜陽畫出南
屛館娃歸吳臺遊鹿銅仙去漢苑飛螢懷古情多憑高
望極且將樽酒慰漂零自湖上愛梅仙遠鶴夢幾時醒
空留得六橋疎柳孤嶼危亭待蘇隄歌聲散盡更須
擕酒西泠藕花深雨凉翡翠菰蒲軟風弄蜻蜓澄碧生
秋鬧紅駐景采菱新唱再堪聽一片水天無際漁火兩
三星多情月為人留照未過前汀
中元湖上觀水燈歸宴楊氏山樓(婆羅門引)
(元)張翥
暮天映碧玻瓈十頃蘂珠宫金波湧出芙蓉誰喚川妃
微步一色夜糚紅看光摇星漢起舞魚龍月華正中
畫船漾藕花風聲度鸞簫縹緲雁柱&KR0785;瓏酒闌興極更
移上瓊樓十二重殘夢醒烟水連空
岳武穆祠和韻(滿江紅)(明)夏言
南渡偏安瞻王氣中原消歇嘆諸公經綸顛倒可憐忠
烈曾見凄凉亡國事而今惟有西湖月覩祠宫宰木尚
南枝傷心切人生易頭如雪竹簡汗青難滅拄乾坤
要使金甌無缺后土漫藏遺臭骨龍泉恥飲奸臣血恨
當時無奈小人朋盈朝闕
蘇隄春曉(蝶戀花)(明)莫璠
十里樓臺花霧繞宜雨宜晴山色籠春曉楊柳梢頭殘
月小海棠枝上猶眠鳥蘭帳玉人初睡覺試問樓前
畫舫開多少報道尋芳人起早紫騮嘶過香塵道
兩峯插雲(蝶戀花)莫璠
南北高峯雲氣繞玉削芙蓉迥出青天表金碧浮圖瞻
縹緲朱甍繡檻迎黃道下界紅塵飛不到東望彤庭
日出扶桑曉願借謫仙希有鳥瑶笙吹上蓬萊島
平湖秋月(蝶戀花)莫璠
璧月沉輝湖渌靚一色玻瓈倒湛山河影貝闕鱗宫明
愈瑩人間無此清凉境笑擷芙蓉乘舴艋醉掬文漪
寒光摇動金千頃欲喚坡仙同賦咏桂花露濕衣
襟冷
紫雲洞(青玉案)(國朝)吳綺
遥看鳥道渾無路但一澗沿花去澗盡忽逢雲宿處藤
蘿日月莓苔今古撑得青天住隂隂石磴鳴仙鼠百
尺虬龍向人舞足下分明聞客語沾衣空翠濛濛烟霧
忽作山中雨
春日憶西湖次陸藎思徐竹逸倡和原韻(菩薩)
(蠻)(國朝)陳維崧
劃波曾向西泠去掠入綠痕難唾處疎簟雜眠鷗真成
自在遊如今隹興歇悶過春三月剛見摘蘭芽山邨
又焙茶
過女教場(鷓鴣天)(國朝)毛奇齡
銀甲琱戈小隊工内家宣勅教從戎山蘿覆鏃縈金細
野火燒旗閃幔紅宫月靜障雲空鳳凰山下抱龍弓
珠兜玉靸圍營路小雨寒花何處逢
西湖早春(浣溪紗集唐)(國朝)朱彝尊
雪帶東風洗畫屏(許渾)便教鶯語太丁寧(杜甫)看花多上水
心亭(張籍)隔岸春雲邀翰墨(高適)傍檐烟雨濕巖扃(韋莊)瓦
甌斟酒暮山青(崔道融)
早秋西湖(南歌子集唐)朱彝尊
桂楫中流望(丁仙芝)荷花鏡裏香(李白)無數紫鴛鴦(余延夀)嬋
娟江上月(劉長卿)拂羅裳(閻朝隠)
題湖心亭(翠華引)(國朝)徐釚
絃管四時繚繞樓臺三面參差山色喜晴喜雨湖光宜
酒宜詩
(臣謹按西湖題咏甚多不勝記載惟有與志事相發明者謹從舊志内錄出以備掌故資考鏡云)
西湖志纂卷十二
