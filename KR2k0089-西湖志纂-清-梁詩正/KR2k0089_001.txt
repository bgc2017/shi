西湖志纂卷一
大學士梁詩正等輯
名勝(圖)
西湖全圖
聖因寺圖
聖因行宫圖
聖祖仁皇帝御題西湖十景圖
蘇隄春曉柳浪間鶯
花港觀魚曲院風荷
雙峯插雲雷峯西照
三潭印月平湖秋月
南屏晚鐘斷橋殘雪
御題行宫八景圖
四照亭竹凉處
綠雲徑瞰碧樓
貯月泉鷲香庭
領要閣玉蘭館
御題小有天園圖
增修十八景圖
吳山大觀湖心平眺
湖山春社浙江秋濤
梅林歸鶴玉泉觀魚
玉帶晴虹寶石鳳亭
天竺香市雲棲梵徑
蕉石鳴琴冷泉猿嘯
鳳嶺松濤靈石樵歌
葛嶺朝暾九里雲松
韜光觀海西溪探梅
西湖全圖西湖古稱明聖湖在浙江會城之
西方廣三十里受武林諸山之水下有淵泉百
道瀦而為湖蓄潔渟深圓瑩若鏡中有孤山傑
峙水心山之前為外湖山後曰後湖西亘蘇隄
隄以内為裏湖湖分為三而路則有五出錢塘
門過段家橋沿白沙隄至孤山而西經蘇隄合
趙隄楊隄為一路曰孤山路出湧金門而南合
清波門經南屛山至南高峯復自方家峪經鳳
凰山越龍山達錢塘江為一路曰南山路由湧
金門之北合錢塘門渡石函橋循葛嶺入靈竺
至北高峯為一路曰北山路面臨吳山背負西
溪又各為一路曰吳山路曰西溪路風景天成
形勝地設其間名賢肇跡之處仙佛之宫高隠
之廬與夫忠孝節烈凡功德之在人者俎豆薦
馨之宇遠近相屬樓臺錯峙亭館銜接金碧輝
映於水光山色間唐人擬為十洲三島迨宋蘇
軾則有臨安眉目之喻至比之西子遂稱西子
湖後樓鑰復因倪思之論以西湖以賢者更名
賢者湖明孫一元著高士服棲隠湖壖時人復
稱高士湖又有以西湖比明月者亦稱明月湖
擬議形容篇什浩衍皆不足殫西湖之勝
國朝康熙間伏遇
聖祖仁皇帝五舉巡狩之典
宸翰留題於是湖山勝槩日異歲新肇啓明聖之瑞乾
隆十六年春
皇上省方幸浙
駐蹕西湖
勅幾之暇探奇攬勝
親灑奎章昭回雲漢而西湖名勝益大著於天壤之
間呈億萬年太平景象誠自有西湖以來極盛
之遭逢也謹薈萃尺幅繪為全圖恭紀
兩朝聖製於首簡永垂萬古云
康熙二十八年
聖祖仁皇帝御製汎舟西湖詩
一片湖光瀲灧開峯巒三面送青來輕舟掉去波添
影曲岸移時路却回春色初摇隄上柳惠風正發寺
前梅此行不是探名勝欲使陽和遍九垓
三十八年
御製西湖再作
面面山容澹盈盈水態清流文瀠傑閣波影蕩高城
燕舞知迎櫂花低解避旌乘春弘沛澤隨地稔民情
四十二年
御製西湖詩
湖光開瀲灧臨幸及芳時淺翠堆山色輕香拂水湄
浮雲看自動畫鷁覺頻移靜坐觀羣類資生得所宜
四十四年
御製西湖戲作
晴雨分山色臨流啓壯觀樓臺橫水面梵塔插雲端
忽訝松間竹當誇巖下蘭風光被草木無處不成歡
乾隆十六年
皇上御製出錢塘門由段橋至聖因即境近體二律
勝遊清蹕出錢塘明聖標名果異常細雨輕風媚
湖景紅桃綠柳報春光且遲畫舫一帆正徐䟦煙
隄五里強即境頗常工屬句笑今搜索總茫茫
山環水復水環山月地雲居山水間寺側離宫臨
絶勝春來駐蹕寄幾閒玉蘭却似迎人放紫燕初
看命侶還千載擬留白蘇句其他賦詠總應刪
御製泛舟西湖
雨霽明湖泛彩舟漪流靄靄惠風柔評情淡且文
於畫擬色綠還清勝油
圖畫四圍天與開沿隄綠柳間紅梅湖心忽訝青
蓮湧却是北高峯影來
何處輕舟不泛湖今朝領略迥然殊漫云西子無
多子興會隨人自取夫
佳麗山光接水光都參畫鷁鏡中央亂頭麤服猶
唐突正是唐宫鬧掃糚
御製西湖晴泛
罨畫煙絲憶昨辰一天霽景曉來新為標山色宜
晴雨畢獻湖姿作主賓風遞管絃聲細細波添羅
縠皺鱗鱗輕移畫舫長隄去白芷青蒲刺水漘
御製上巳日詩(湖上作)
浮嵐暖翠暮春時明淨波光座上披此日此湖難
適遇或晴或雨信皆宜山陰禊事興思近靈隱鐘
聲入聽遲煙柳六橋無盡意蘭橈祗惜向前移
御製和蘇東坡遊西湖三首韻
久間西湖清且幽省方幸值無事秋桃紅柳綠紛
匝岸芷浪蒲風環繞洲黃頭發歌盪蘭檝春水船
如天上浮湖山美景詎宜戀聊為民情三日留君
不見晏子陳夏諺補不足助不給吾王不遊何以
休
惜哉子瞻幽思幽禄仕恰値熙寧秋錢塘通守豈
行志偶然寄興遊汀洲蒿目新法救不得無己與
世為沈浮柏堂竹閣每題句亦知此邦不久留君
不見往來八州牧或嶺南或冀北昨年曾記吟浮
休(丙寅秋巡幸五臺經曲陽山坡石上勒蘇軾浮休二大字曾作詩紀之)
朅覽那盡巖扄幽一時得意足千秋生香繞樹雪
迷路芳蘋貼水春滿洲風光如此不領略溪山毋
乃嗤粗浮東坡佳作恰對面吟情更令一晌留君
不見馮唐對漢帝豈無頗豈無牧坡也至今恐棄
休
御製清明詩(湖上作)
纖雲淨斂碧山橫圓鏡中央岸柳縈不獨韶妍詔
遊興所欣近遠利春耕芳蘋波面偏增點嬌鳥枝
頭慣會鳴一晌閒情覘節物兹來差未負清明
御製西湖嬉春詞
西湖景好好在春西湖春日多遊人水態山光靜
入畫歌樓酒舫樂同民
三面山光水一湖煙中東指宋時都爾今設問林
和靖定道孤山會不孤
三日輕陰三日晴遊觀在在稱人情鳴春山鳥真
韶濩熱鬧翻嫌鼓吹聲
鸕鷀船載泛煙濤恰喜春波漲一篙漁父不勞施
網罟提籃入肆貨銀刀
桃花紅罩菜花黃遇閏蠶時未屆忙誰道吳中歌
舞地於今都識重農桑
富麗臨安跡已陳六橋煙柳又重新只今惟有平
湖月閱盡千秋遊賞人
御製留别西湖之作
明當清蹕啓歸程誠恐江鄉誤力耕設謂西湖姑
舍是此言却不近人情
聖因寺圖康熙四十四年
聖祖仁皇帝南巡駐蹕西湖臣民懽忭踴躍創建
行殿於孤山之南雍正五年
世宗憲皇帝俯順浙民愛戴思慕之誠即其中虔供法
王祝頌
聖德神功於萬世
御書聖因寺額崇奉
聖祖神御龍牌萬姓衣冠瞻仰其下凛然
天顔不違咫尺之義焉中為佛殿東為攬勝齋為西湖
山房為涵清居為第一樓西為方丈乾隆十六
年春
皇上省方幸浙恭謁
龍牌
御題佛殿正中之額曰
超諸有境
御書佛殿柱聯云
長見日華臨寶掌
依然帝釋駐香臺
福界慈宫冠於五山十刹之首云
聖因行宫圖西湖名勝自奉
聖祖仁皇帝巡幸以來閱今四十餘載水光山色獻秀
呈奇沛澤深仁淪肌浹髓是以瞻雲就日之誠
雖率土皆同而東南尤切我
皇上軫念民依
特允臣工之請因乾隆十六年恭逢
皇太后六旬萬壽親奉
鑾輿
省方南幸全浙臣民子來不日於聖因寺西恭建
行宫規制淳樸恍見堯階舜陛棟牖松雲之象
御製聖因行宫即景詩
離宫當日詠卷阿春暮巡方此重過遥岫開雲飛
翠嫩叢蘭經雨送馨多平陵塔矗&KR0785;瓏影俯瞰舟
迴瀲灧波陶冶性靈欣始遇遠風何處遞笙歌
檀欒修竹澗巖紆極頂軒亭俯碧湖真副其名非
謬也不孤我詠則然乎請看春物因時鬯能使神
心與靜俱承志宫中養天下千秋萬歲奉
慈娛
蘇隄春曉宋元祐間蘇軾守臨安築隄湖上自
南山至北山夾道植柳嗣守林希榜曰蘇公隄
國朝康熙三十八年
聖祖仁皇帝南巡
御書蘇隄春曉為西湖十景之首爰建亭於望山橋之
南奉懸
宸翰并勒貞珉於亭内雍正八年以亭隘不稱瞻仰改
建岑樓增培隄岸補植桃枊並構曙霞亭於左
榱桷凌雲簷牙浸水春時晨光初啓宿霧未散
雜花生樹飛英蘸波紛披掩映如列錦鋪繡攬
勝者咸謂四時皆宜而春曉為最云乾隆十六
年三月恭逢
皇上省方駐蹕
御製西湖十景詩
首題蘇隄春曉
通守錢塘記大蘇溪山處處盡堪廬(用蘇句)長隄萬
古傳名姓肯讓夷光擅此湖
柳浪聞鶯宋時豐豫門外沿隄植柳地名柳洲
上有柳浪橋豐豫門即今湧金門也稍南為清
波門
國朝康熙三十八年
聖祖仁皇帝御題柳浪聞鶯為十景之一建亭於柳洲
之南奉懸
宸翰并恭摹勒石於亭右因别構舫齊平臨湖曲架石
梁於隄上柳絲踠地輕風摇颺如翠浪翻空春
時黃鳥睍睆其間流連傾聽與畫舫笙歌相應
答焉乾隆十六年春恭逢
翠華巡幸花柳增妍禽鳥自樂
御製柳浪聞鶯詩
那論清波及湧金(柳浪橋宋時在清波門外聚景園中康熙三十八年於湧金門)
(南創建亭榭賜今聖祖仁皇帝御書額名)春來樹樹綠陰深間關幾
囀供清聽還似年時步上林(圓明園四十八景中亦有是名)
花港觀魚蘇隄第三橋曰望山與西岸第四橋
斜對水名花港通花家山山下有園為宋内侍
盧允升别墅鑿池甃石引湖水其中畜異魚數
十種稱花港觀魚後湮廢康熙三十八年建樓
於花港南當三台山出入之徑去定香橋數十
步飛甍倒水重檐接霄珠網綺䟽輝映雲日旁
濬方池清可見底揚鬐鼓鬛之狀鱗萃畢陳或
潛深淵或躍清波以泳以游咸若其性雖濠濮
之間無以踰此恭懸
聖祖仁皇帝御書扁額樓北建
御書碑亭亭後置高軒環以曲廊疉石為山重門洞啓
花徑逶迤為湖南最勝處乾隆十六年春
聖駕巡幸
御製花港觀魚詩
花家山下流花港花著魚身魚嘬花最是春光萃
西子底須秋水悟南華
曲院風荷宋時取金沙澗之水造麴以釀官
酒名麴院中多荷花在行春橋西靈竺路所從
入也舊稱麴院荷風
國朝康熙三十八年構亭於跨虹橋之西平臨湖
西環植芙蕖
聖祖仁皇帝御題曲院風荷扁額奉懸亭楣東建
御碑亭恭摹
宸翰又東為迎薰閣正東為望春樓軒檻&KR0785;瓏池亭䆗
窱花時香風四起水波不興綠蓋紅衣紛披掩
映穆然如見南風解慍時也乾隆十六年春
聖駕南巡
御製曲院風荷詩
九里松旁曲院風荷花開處照波紅莫驚筆誤傳
新牓惡旨崇情大禹同(九里松旁有宋時麴院地多荷花遂有麴院荷風之)
(名康熙三十八年構亭疊石為盤曲之勢風荷聖祖御書扁額易麴院為曲院易荷風為)
雙峯插雲南高北高兩峯相去十里許其間層
巒疉嶂蜿蜒蟠結列峙爭雄而兩峯獨以高名
為會城之巨鎮往往能興雲雨故其上多奇雲
山峯高出雲表時露雙尖望之如插宋人稱兩
峯插雲康熙三十八年
聖祖仁皇帝臨幸西湖
御題十景易兩峯為雙峯構亭於行春橋之側適當兩
峯正中崇奉
奎章并恭摹勒石於亭後繚以周垣丹革翬飛與雙峯
相對每春秋佳日憑欄四望儼如天門雙闕拔
地撐霄祥雲靉靆隨風卷舒日光遥映常現五
色太平雲物之瑞兹焉可睹矣乾隆十六年春
御製雙峯插雲詩
高不畏風雙髻垂天衣幾縷稱身披畫師若與開
生面想見淡糚濃抹時
雷峯西照出清波門過茶坊嶺有峯自九曜山
來逶迤起伏蓋南屏之支麓也舊名中峯穹窿
迴映亦曰回峯咸淳臨安志又稱郡人雷就所
居遂名雷峯吳越王妃建塔於峯頂林逋中峯
詩云夕照前村見故十景有雷峯夕照之目
國朝康熙三十八年
聖祖仁皇帝御書易夕照為西照遂於雷峯之西築亭
以奉扁額復摹穹碑於亭後塔本七級後止存
五級舊有重簷飛棟窗戸洞達嗣燬於火窣堵
巍然磚皆赤色藤蘿蔓引蒼翠欲滴每當日輪
西照亭臺金碧與山光互映如金鏡初開火珠
將墜雖赤城棲霞不是過也乾隆十六年春
御製雷峯西照詩
何處高峯無夕照斜陽此地獨標名錢王遺跡猶
堪指愛是山頭塔影横
三潭印月蘇軾留意西湖極力濬復於湖中立
塔以為標表著令塔以内不許侵為蔆蕩舊有
石塔三土人呼為三塔基名勝志云舊湖心寺
外三塔鼎立相傳湖中有三潭深不可測故建
浮屠以鎮之塔影如瓶浮漾水中明弘治間毁
萬歴間濬取葑泥繞潭作埂為放生池池外湖
心仍置三塔以復舊跡月光映潭影分為三故
有三潭印月之目
國朝康熙三十八年於池上構亭恭懸
聖祖御書扁額復建一亭於池北以奉
御碑内置高軒傑閣度平橋三折而入空明窅映儼然
湖中之湖夜凉人寂孤艇沿洄洵可濯魄洗心
頓遣塵慮也乾隆十六年春
聖駕巡幸
御製三潭印月詩
湛淨空潭印滿輪分明三塔是三身禪宗漫許添
公案萬劫優曇現聖因
平湖秋月宋祝穆方輿勝覽敘西湖十景首平
湖秋月蓋湖至秋而益澄月至秋而逾潔合水
月以觀而全湖之精神始出也宋時有水仙王
廟在蘇隄三橋之南明季移建於孤山路口曰
望湖亭後圯
國朝康熙三十八年
聖祖仁皇帝巡幸西湖建亭其址前為石臺三面臨水
御題平湖秋月扁額奉懸亭中旁構水軒曲欄畫檻蟬
聯金碧與波光互映每當清秋氣爽水㾗初收
皓魄中天玻璃澄澈恍神遊於瓊樓玉宇間也
乾隆十六年春
聖駕駐蹕湖中
御製平湖秋月詩
春水初生綠似油新蛾瀉影鏡光柔待予重命行
秋棹飽弄金波萬頃流
南屏晚鐘南屏山當西湖之南正對孤山層巒
聳列翠嶺橫披宛若屛障凌空而中峙者為慧
日峯下有慧日永明院即今之淨慈寺也寺鐘
一鳴山谷皆應逾時方息蓋兹山隆起中多巖
壑嵌空&KR0785;瓏傳聲獨遠故稱南屏晚鐘康熙三
十八年奉
聖祖仁皇帝御書扁額建亭於寺門前正中面臨萬工
池恭懸
宸翰並勒石於池北建
御碑亭
天章璀璨與慧日光華永麗於靈山震旦之間乾隆十
六年春
駕幸淨慈寺
御製南屏晚鐘詩
淨慈掩映對南屏斷續蒲牢入夜聲却憶姑蘇城
外泊寒山聽得正三更
斷橋殘雪白沙隄第一橋曰斷橋界於前後兩
湖之間水光瀲灧橋影浸水如玉腰金背凡探
梅孤山蠟屐過此輒春雪未消葛嶺東西樓臺
高下悉瓊林瑶樹晶瑩朗澈不啻玉山上行
聖祖仁皇帝五幸西湖皆大地陽和之日而
御題十景特書斷橋殘雪扁額蓋積素凝華實為三農
上瑞而名區勝地正宜常施粉繪以潤色太平
爰於橋上構亭奉懸
宸翰復恭摹勒石建亭於橋左每當六出飛霙條風將
至寒巖深谷尚積餘光塔頂峯頭猶餘片白誠
熙時瑞象也乾隆十六年春
聖駕巡幸西湖
御製斷橋殘雪詩
想像銀塘積素餘湖光山色又何如近從趙北橋
邊過一例風光入翠輿
御題行宫八景圖孤山聳峙湖心碧波環繞倚雲
耀日潑翠流丹為西湖最勝處唐白居易詩蓬
萊宫在水中央正謂此也乾隆十六年恭建
行宫於聖因寺西適當孤山正中實攬全湖之勝
恭逢
翠華巡幸山川獻瑞品彙咸熙風景之繁未易殫述
我
皇上靜觀萬類造化生心即境
揮毫分題八景遂為湖山未有之大觀雖文囿靈臺
曷足擬斯隆盛爰敬謹摹繪合為八景全圖恭
紀
奎章昭示無極非若蓬萊宫闕僅托於虚無縹緲間
也
御製西湖行宫八景詩
四照亭(臨孤山對葛嶺山光塔影倒漾明湖舊有額曰雲峯四照因以名亭)
孤山最高處更據聖湖中峯色迴環翠花光澹蕩
紅隄虹遥飲練波縠靜披風方喜奇全攬翻牽興
莫窮
竹凉處(叢篁深翳戞玉摐金塵氛為之盡滌)
目遥方過雨意入更逢凉聲是戞寒玉境還生靜
香萬竿籠日照一線漏天光却羨山僧逸坐消九
夏長
綠雲逕(由竹凉處曲徑西行喬柯奇石目不給賞雲氣時起步屧間)
逕紆探絶勝森秀入蒼雲苔跡時留印樵斤未許
聞濛濛濕鶴毳濯濯潤螺紋謝傅東山好微嫌絲
竹紛
瞰碧樓(樓俯全湖晴波綺縠摇蕩几牖有碧萬頃之槩)
覽景不嫌高山樓瞰碧濤雨晴皆合賞俯仰更無
勞洗滌塵氛氣差排歌舞曹悠然會心所摛句亦
因豪
貯月泉(水月清光互相映發平湖既已標勝山半一泓亦先得月豈以大小殊觀)
乳竇注天池嫦娥小浴之一泓清且淺滿魄靜相
宜未許魚龍混還欣松桂披廣寒合雲表消得夜
眠遲
鷲香庭(老桂森庭宛然臯塗精舍爰取鷲嶺天香句意顔之)
山水清暉藴挺生仙木芳徒觀葉蔚綠因憶粟堆
黃雅契惟期月旉榮却待凉何當秋宇下滿意領
天香
領要閣(湖山幽邃不可勝窮略觀大意此領其要)
嵐靄朝晡别湖山趣不窮一時期領要千古有高
風借問雙峯側何殊六法中惟觀其大略靖節許
相同
玉蘭館(春巡至止值辛夷盛放即景紀勝未知與輞川舊館何若)
對峙白琳樹迎階為我開判春標雅致名館稱清
裁一晌教神往他時待客來舉王非慕藺自分謝
吟材
御題小有天園圖慧日峯為南屏之主山上多層
巒疊巘丹厓翠壁下有精舍舊名壑菴郡人汪
之萼别業也石筍林立秀削&KR0785;瓏有泉自石罅
出匯為深池饒壽藤古木環植芙蓉遊人稱為
賽西湖之萼之孫守湜闢為園更加葺治軒檻
周遭池亭合匝復構南山亭於慧日峯之上拾
級而登歴幽居洞陟歡喜巖抵琴臺觀司馬光
摩厓隸書家人卦憩南山亭山峯既高所見益
遠全湖風景近在目睫乾隆十六年春
聖駕臨幸
御書小有天園四字
賜為額
御製小有天園詩
佳處居然小有天南屏北渚秀無邊如依妙鬘雲
中住便是超塵劫外仙幾曲澗泉纔過雨一園梅
柳欲生烟坐來拈句渾難得不落空還不涉詮
吳山大觀吳山最高處名紫陽山亦名瑞石
山上有宋米芾書第一山石刻存焉頂石砥平
天成若臺可容憑眺舊稱大觀臺故有吳山大
觀之目康熙二十八年
聖祖仁皇帝南巡
御製登吳山絶頂詩
左控長江右控湖萬家烟火接康衢偶來絶頂憑虚
望似向雲霄展畫圖
三十八年
聖祖再幸
御製登吳山詩
重經層巘暫停鑾天日晴和覽眺寬城市萬家煙火
近念兹莫遣有饑寒
並恭摹勒石建亭於大觀臺上乾隆十六年三
月初二日
皇上省方至浙
臨幸吳山
御製恭依
皇祖吳山詩韻
崇巘襟江復帶湖俯臨萬井樂亨衢百年休養
三朝澤繼述予懷凛永圖
又
御製吳山大觀歌
我遊名山亦己多吳山大觀今作歌興安大嶺及
長白嵩泰臺麓田盤窩諸山未兼江海勝此間曠
覽俱遮羅南北高峯走龍脉蜿蜒入郡成嵯峨琳
宫梵宇許居下不許墻宇盤尖螺平列坎石鎮火
患風從其俗無煩訶第一峯頭縱遐矚壯哉所見
真無加(叶)左江右湖互環抱海氣蓊匌含羲娥維
水有四三己具故富魚族蛟黿鼉天吳陽侯時出
没列缺豐隆相盪摩吳顛越躓閱興廢宋遷元代
紛誵訛只賸吳山青不磨吳山大觀今作歌
湖心平眺湖心亭居全湖中心四面臨水西
向左右正對南北兩峯翼以雕欄花柳掩映上
為岑樓憑欄四望羣山環列如屏後為水軒平
臨湖面康熙二十八年
聖祖仁皇帝巡幸西湖
御製湖心亭詩
水上起樓臺湖面平如鏡春風吟柳條遠與山光映
三十八年再幸又
御製湖心亭閒眺詩
虚牖層欄挹翠微春容澹沲送晴暉澄波如鏡涵天
影魚鳥欣欣自息機
皆恭摹勒石立於亭中由是斯亭之勝為湖山
甲乾隆十六年春恭逢
聖駕巡幸泛舟湖心
御製湖心亭詩
無地樓臺鏡影空仙居蓬閬許舟通四圍景物蜃
忩外三面山光雉堞東俯檻閒看魚畫水捲簾低
引燕裁風坐遊省識無邊樂奚必幽遐一一窮
湖山春社湖山神廟在岳鄂王祠西南前臨
金沙澗後為烏石峯有泉發自棲霞山涓涓伏
榛莽中上多桃花舊名桃溪雍正九年創建祠
宇祀湖山之神復見迤西一隅清泉從竹徑出
有蘭亭曲水之致闢地為園盛蒔卉木中構高
軒恭奉
世宗憲皇帝御書竹素園三字懸於正中並奉
御題聯句云
花枝入戸猶含潤
泉水侵階乍有聲右為溪流屈曲環繞作流觴亭亭
西置舫齋曰臨花舫迤南為水月亭後有樓曰
聚景最後為觀瀑軒為泉香室乾隆十六年春
聖駕臨幸
御製竹素園詩
縱目吳山景游心竹素園社過春正麗(園在湖山春社西隣)
物與道俱存黛重雲根古淙鳴水樂喧沈思堪致
遠得句異常言
浙江秋濤西湖雖不通江而江湖實相表裏
錢塘江本名浙江亦名曲江以江流三折故稱
曲焉枚乘七發云觀濤於廣陵之曲江是也凡
江皆有潮而觀濤獨於浙江者因海潮逆流而
上受龕赭兩山約束蹙不得騁與山爭勢洶而
為濤或云下有沙潬横亘隔閡洪波起而為濤
一日夜再至而秋八月尤盛康熙四十二年
聖祖仁皇帝御製錢塘江潮詩
相傳冰岸雪崖勢滚滚掀翻湧怒濤風靜不聞千里
浪三臨越地識江臯
四十六年復由江上幸雲棲舟中
御製詩一首
鳥道沿江問信潮石尤恬靜有歸橈轉移至險看洄
洑盡得人防莫失調
並恭摹勒石於江岸構觀潮樓奉懸
御書恬波利濟四字額自是川靈效順潮汐以時奇瑰
之觀為東南甲乾隆十六年春
皇上省方幸浙登樓觀潮
御製錢塘觀潮歌
向聞錢塘潮最奇江樓憑几今觀之更聞秋壯春
弗壯弗壯已匪夷所思兩山夾江龕與赭亹束長
流逼東瀉海潮應月向西來恰與江波風牛馬江
波畢竟讓海波迴瀾退舍如求和洪濤拗怒猶未
己却數百里時無何於今信識海無敵包乾括坤
浴淵魄何處無潮此處雄雄在奔騰旋盪激蓂茁
三葉及落三皆最勝日期無淹我來正值上巳節
晴明遥見尖山尖須臾黯黮雲容作似是豐隆助
海若天水遥連色暗昏倏見空際横練索旁人道
是潮應來一彈指頃堆銀堆疾於風檣白於雪寒
勝冰山響勝雷砰硡礌硠礡磅礚紞紞啍啍吼噦
噦流離頓挫無不兼迴斡旁噴極滂沛地維天軸
震撼掀天吳陽侯挾飛廉蛟龍鼓勢魚蠏遯長鯨
昂首嘘其髯榜人弄潮偏得意金支翠旗簫鼓沸
忽出忽入安其危但過潮頭寂無事因悟萬理在
人為持志不定顛患隨遲疑避禍反遭禍多應見
笑於舟師
梅林歸鶴宋和靖處士林逋故廬在孤山之
陰遥對葛嶺逋嘗放鶴於此上多古梅相傳為
逋手植今皆不存而後人補植者多已成林元
至元間郡人陳子安建鶴亭後圮明嘉靖中重
建
國朝康熙三十八年
聖祖仁皇帝南巡
御書放鶴二字因建放鶴亭
御製孤山放鶴亭詩
處士人何在山前夕照來亭空不見鶴磴古尚留梅
楊柳縈煙嫩棠梨遇雨開今朝閒繫艇還是愛賢才
又奉
御書舞鶴賦大字恭勒穹碑建亭於歲寒巖之上每當
梅花盛放輒有白鶴翩□翔舞其處乾隆十六
年春
聖駕臨幸
御製放鶴亭詩
谿亭閱古坐斯須千載孤山信不孤豈必鶴歸識
丁令却因梅放緬林逋贏將白傅還蘇守留得青
山與碧湖葛嶺當前漫相傲頑仙未必及潛儒
玉泉觀魚玉泉在清漣寺内發源西山伏流
數十里至此始見舊傳齊建元中僧曇超說法
龍君來聽為撫掌出泉因建龍祠甃石為池方
廣三丈許清澈見底中畜五色魚游泳潑剌鱗
鬛可數投以香餌則揚鬐而來吞之輒去有相
忘江湖之樂泉上有亭曰洗心旁一小池水色
翠綠以白粉投之亦成綠色康熙二十八年
聖祖仁皇帝南巡
御製過桃源嶺至玉泉寺詩
度嶺穿雲路始平停鑣聊憩小池清游魚自有悠然
意豈識乾坤造化宏
乾隆十六年春
御製清漣寺(即玉泉觀魚)詩
清漣山裏寺泉石勝其餘坐近琉璃沼言觀翡翠
魚噞喁花湧浪潑剌玉濺裾游客欣初見山僧道
不如(僧謂人來觀魚者擕饝以飤嘆己不如魚也)舊曾見王畫(内府有王淵畫)
(魚頗得其妙)可以悟莊書無慮投竿者鱗中大隱歟
玉帶晴虹宋咸淳間京尹趙與&KR0696;自北新路
第二橋築隄以達靈竺路名小新隄中有橋又
作四面堂及三亭於隄上夾植桃柳以比蘇隄
人稱趙公隄歲久湖水侵囓隄與橋皆圯
國朝雍正八年作隄於東浦橋之南西接金沙澗
名金沙隄隄上構石梁以通裏湖舟楫設有三
洞狀如帶環遂以玉帶名之與關帝祠相屬迴
廊繞水朱欄倒影金碧澄鮮橋畔花柳夾映上
構紅亭飛革高鶱晴光照灼儼如長虹臥波横
亘霄漢與蘇隄第六橋之跨虹遠近輝映彌覺
爛然可觀乾隆十六年三月
聖駕巡幸
御製玉帶橋詩
垂之則有臥波中銜綬維魚幻豈虹歌詠湖山此
生慣威儀青紫若人工光通瀲灧原規月勢委飄
蕭不礙風本是印公留下物而今還復屬蘇公
寶石鳳亭石甑山一名巨石山吳越錢氏封
為壽星寶石山形若翔鳳上有寶所塔高倚天
半塔下有寺曰崇壽院寺僧依山結寮而居石
壁巉削下臨無地梵唄聲出林杪南望平湖水
天滉瀁湖南諸山蜿蜒起伏如在掌上北望平
疇溝塍連接原隰縱橫雞犬桑麻屋廬人物皆
可指數東則煙火萬家覩市㕓之盛西則林巒
千疉攬靈竺之奇寺側舊有天然圖畫閣燬於
火雍正七年建亭其址名曰來鳳值清秋氣爽
木落天高九日登臨履綦交錯彷彿龍山高會
焉乾隆十六年春
聖駕巡幸湖山
回鑾舟中
題董邦達西湖畫册
御製來鳳亭詩
錢塘門外寶石山勢如翔鳳輝翩□當年梵宇燦
金碧梯巖結構紅雲間危亭四柱號來鳳頓令阿
閣懷軒轅映帶田疇及城郭變幻暮靄還朝嵐遥
思勝賞如宿昔荒基惟照斜陽間
天竺香市靈隱天竺兩山與北高峯相屬總
為武林山自慧理有天竺國靈鷲飛來之語遂
以飛來峯之陰為靈隱飛來峯之陽為天竺而
兩山各擅其勝由飛來峯轉至下竺諸巖洞皆
嵌空&KR0785;瓏瑩粹清潤林木悉自巖骨拔起不土
而生更進為中竺又進為上竺夾道溪流瑽琤
松篁茂密所在多邨市野店春時鄉民扶老攜
幼焚香頂禮大士以祝豐年更有自遠方負擔
而至者名曰香客駢肩接踵歲以為常三寺皆
極宏麗而上竺尤盛乾隆十六年春
聖駕巡幸
御製天竺寺詩
屈曲泉流繞石林到來竺宇暢幽尋了知說法無
多子且喜入山不厭深七佛總空法化報三生曾
話去來今未能習靜催歸轡已聽鐘流雲外音
雲棲梵徑雲棲塢在五雲山之西舊傳山上
時有五色瑞雲飛集塢中遂名雲棲前繞大江
沿江取路而入行萬竹中石徑幽仄仰不見日
高下屈曲延緣十餘里轉入轉深不辨所出山
半有洗心亭為遊人憩息之所行久漸聞鐘磬
音則雲棲寺在焉寺建於吳越時後名棲真院
明隆萬間釋袾宏號蓮池者居之復名雲棲
國朝康熙二十八年
聖祖仁皇帝御書扁額
御製雲棲竹樹甚茂幽蘭滿山詩
山徑紆徐合溪聲到處聞竹深陰戞日木古勢干雲
倚檻聽啼鳥攀厓採異芬韶華春已半萬物各欣欣
乾隆十六年春
翠華巡幸
御製雲棲寺詩
一碧萬竿翠雙流百折澄竹泉行盡處門徑得來
登磬禮悲心佛疇咨苦行僧鐘魚守本色拳拂謝
多能矮屋常妨帽明珠不斷燈蓮池家法在六字
括三乘
蕉石鳴琴丁家山在金沙港南上有岡阜俯
瞰全湖與北岸之棲霞嶺烏石峯相拱揖雍正
九年建亭山椒緣磴道給級而登黛色波光如
在階墄進内為舫室數楹軒檻凌虚湖波遠映
恍疑乘槎天漢舫前奇石林立狀類芭蕉題曰
蕉石山房石根天然一池泉自石罅迸出㶁㶁
作琴筑聲磴道之南有石壁高丈許前一巨石
卓立如屏遂稱蕉屏内庋石牀石几瑩潤無滓
時攜焦尾作梅花三弄古音䟽越響入秋雲乾
隆十六年春
聖駕臨幸
御製丁家山(又名蕉石鳴琴)詩
綠蕉白石足天然勝李羞桃鬭麗妍三日春光兩
日雨一溪明水半溪田憑高恰喜逢初霽望遠何
妨泮曉烟鳥語泉聲間喧靜絲桐不鼓亦成連
冷泉猿嘯冷泉即石門澗之源一名靈隠浦
漢志所稱武林山出武林水是也在雲林寺前
環飛來峯峯上有呼猿洞六朝時有僧智一善
嘯嘗畜猿山中臨澗長嘯聲振林木則衆猿畢
集人稱猿父故峯下至今多猿時聞嘯聲舊傳
冷泉深廣可通舟楫唐刺史元藇作亭水中故
白居易記云可濯足於牀下可垂釣於枕上宋
郡守毛友以水中作亭如鏡中加繪畫因拆去
之改建岸上嘗有詩云試尋櫓響驚時換却聽
猿聲與舊同蓋紀實也泉北即古靈隠寺
國朝康熙間改名雲林重修冷泉亭乾隆十六年
三月
聖駕臨幸
御題冷泉亭子詩
不礙靜中喧看取動時定小坐忘萬緣湱然滿清
聽
鳳嶺松濤萬松嶺在鳳凰山上左江右湖夾
道栽松唐白居易詩萬株松樹青山上又許渾
詩十里萬株松皆指此也南宋時密邇宫禁紅
牆碧瓦高下鱗次上有門曰萬松坊州城既改
平為大塗而松亦無幾後人補植萬株以還舊
觀每當天風戞擊如洪濤澎湃與江上潮聲相
互答嶺上有萬松書院明嘉靖間建歲久圮
國朝康熙五十五年
聖祖仁皇帝御書浙水敷文額恭懸勒石更名敷文書院
頒賜經籍給
帑金以資膏火擇經明行修之士肄業其中鳳嶺
萬松比於薪槱棫樸矣
御製萬松嶺詩
翠臨城郭迥盤雲老榦千年赦斧斤湖色江聲欣
兩得吳山鳳嶠與平分豈爭艷冶春光富時有颼
飀天籟聞我願樹人常似此講堂近接號敷文
靈石樵歌靈石山本名積慶山上多奇石時
見瑞光因號靈石中有塢曰靈石塢舊有靈石
寺久圮下為積慶教忠寺在棲真院之上宋樞
密使章楶建元祐中僧善本居之號大通禪師
塔名定光端平間重建理宗書額曰積慶教忠
内有君子泉天一泉與報德院之靈石泉合流
而匯於南山之澗山路深窈人跡罕至惟樵子
往來其間山香一曲與樵斧丁丁相應亦山中
之清籟也乾隆十六年春
聖駕南巡
駐蹕西湖因地稍僻左未蒙
臨幸
回鑾舟中
補題西湖畫冊
御製積慶寺詩
竹泉幽絶處往往有禪林疉石橋通徑蔓蘿門對
岑未瞻月輪相遥聽午鐘音分付曹溪路他年待
重尋
葛嶺朝暾初陽臺據葛嶺之巔舊志稱十月
朔海日初出爛然可觀蓋地勢高峻直望東北
海門日輪乍起微露一㾗瞬息間霞光萬道天
半俱赤紅若琥珀大如銅盤光景離奇倏忽變
幻不可端倪故錢塘八景有東海朝暾之目凡
山峯高處皆可觀日出泰岱日觀峯其最著者
近如靈隠之韜光亦有樓觀海日之句而葛嶺
獨以初陽名蓋十月朔日日行之道恰當臺之
正面是以所見益真或云日初起時四山皆晦
惟臺上獨明山鳥羣起遥望霞氣中時有海風
蕩潏水面更有一影互相照映傳是日月並升
其說似未可信而詢之故老皆同舊志所稱或
非無據也
御製初陽臺詩
我聞華頂十月朔日月同度傳奇觀此語近奇疑
信半不曾神樹徵星官葛嶺孟冬之上日獨稱曉
日光流丹陽月初陽騰瑞曜此理平易何疑焉天
雞鳴後海波沸玫瑰靺鞨朱火殷葛翁吞光得仙
道東將入海扶桑攀至今臺下遺丹竈欲往尋之
阻路艱
九里雲松唐刺史袁仁敬植松於行春橋西
達靈竺路左右各三行每行相去八九尺蒼翠
夾道陰靄連雲日光穿漏如碎金屑玉人行其
下衣袂盡綠延緣九里人稱九里松今舊松多
不存而新植者己漸成偃蓋時時與靈山白雲
相接故曰雲松中有亭若一字然稱一字門宋
武林舊事云一字門扁吳說書九里松三字高
宗欲易以已書自以為不及遂飾以金而重揭
之今舊額已失新揭者乃後人續書乾隆十六
年春
駕幸雲林
翠華暫駐
回鑾舟中
補題西湖畫冊
御製九里松詩
不信雲林僻惟看虬榦青謖濤無定響偃蓋有奇
形如導溪頭路寧遮厓口亭久聞王子晉過此劚
香苓
韜光觀海自雲林羅漢堂而西逕路屈曲松
篁夾道行三四里始達韜光菴上有石樓方丈
正對錢塘江江盡處即海故昔人有樓觀滄海
日門對浙江潮之句乾隆十六年春
聖駕兩幸韜光
御製韜光詩
雲林境己幽韜光幽更極蜿蜒盤雲逕仰視天一
隙琅玕輪尺圍過雨翠欲滴葱蒨交風枝似掃行
人跡野禽送春聲可見不可識猶嫌山寂歴間以
泉淙石攀陟造其巔長煙一空白稍待煙旋消千
里來几席近湖遠者江由江達海直足力不能窮
結攬須臾得譬如虚室光其通乃在塞留兹片晌
興酬彼萬古客
西溪探梅西湖北山之陰過石人嶺為西溪
溪水灣環山徑幽邃直薄餘杭縣界受南湖之
浸羣山繞之凡三十六里自古蕩以西並稱西
溪居民以樹梅為業花時彌漫如雪故舊有西
溪探梅之目然地皆沃壤宜稻宜蔬宜桑宜竹
其水宜魚多茭荷葭菼之利民風近樸高僧畸
人往往結廬其間非獨以梅花著勝也康熙二
十八年
聖祖仁皇帝巡幸西溪
御製西溪一首
十里清溪曲修篁入望森暖催梅信早水落草㾗深
俗藉漁為業園饒筍作林民風愛淳樸不厭一登臨
乾隆十六年春
聖駕臨幸
御製西溪詩
意行跋玉驄高陟法華頂西尋野溪幽東眺明湖
影竹逕既曲折煙村亦僻靜梅英貼流水松濤響
峻嶺高墅早頽廢張園復荒冷都無百年久寂寥
非昔境何怪指輦道舊跡人莫省(州志沿山十八里皆南宋輦道)
西湖志纂卷一
