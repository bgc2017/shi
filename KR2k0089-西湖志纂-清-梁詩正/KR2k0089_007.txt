西湖志纂卷七
大學士梁詩正等輯
北山勝蹟(上)
出湧金門而北合錢塘門迤西過石函橋至
寶石山為北山總路
豐樂樓在湧金門外稍北西湖遊覽志宋初
名衆樂亭尋改聳翠樓政和間易今名淳祐九
年安撫趙與&KR0696;重構瑰麗峥嶸元末燬明嘉靖
二十年郡守陳仕賢毁柳洲寺重建為賓使館
題曰柳洲别館館後有樓題曰豐樂存舊跡也
錢塘縣志今為民居
溜水閘在湧金門北浙江通志明成化十二
年建水門引湖水入城置鐵窗櫺隔限内外建
閘以時啓閉
柳洲寺在湧金門北咸淳臨安志開寶間建
本名資福院旁有通元菴五龍王祠開禧元年
趙師□併為柳洲寺旁為黑亭子灣
關帝廟在黑亭子灣西湖遊覽志即宋環碧
園故址也旁有吕仙祠
龍王堂在黑亭子灣久圯四朝聞見錄出豐
豫門入柳洲有五龍王祠開禧中帥臣趙師□
重塑五王像冕旒珪服至今尚存咸淳臨安志
沈公井水口在豐豫門外龍王祠前分入
(臣謹按越絶書云子胥水仙也唐時累封王爵因號水仙王廟在吳山蘇軾有開湖禱吳山水)
(仙伍龍王廟文又有謝吳山水仙伍龍王祝文後人訛伍為五建祠柳洲始建月日無攷咸淳)
(志稱開禧中趙師□併五龍王祠入柳洲寺聞見錄又云重塑五王像當是師□併舊祠而易)
(以新祠重為塑像遂稱龍王堂沈公井水口即其處)
錢塘門瀕湖西湖遊覽志宋時所築因錢塘
舊縣治近此門得名萬歷杭州府志錢塘縣治
漢魏時在靈隠山麓後徙錢湖門外唐武德四
年徙錢塘門内宋南渡後徙紀家橋華巖寺址
明洪武九年徙今處
白龜池在錢塘門内城下西湖遊覽志袤廣
四畝許池底通西湖唐鄴侯李泌所鑿
黑亭子在錢塘門城下迤南西湖遊覽志舊
有水溝透城通柳洲寺
演武場在錢塘門内城下西湖遊覽志即宋
時景靈宫及錢塘縣治故址元時改為教場浙
江通志明因之每歲撫按操演官軍於此西倚
城東南北三面繚以垣墉廣袤三百一十六丈
東南為門二中為演武堂
國朝設滿漢駐防官兵遂為駐防營較閱之所康
熙四十二年
聖祖仁皇帝御製閱浙江駐防將士射詩
羽林舊將分防重吳越名區古要疆講武正宜清晏
日人人自擅技穿楊
乾隆十六年三月初十日
上親閱滿漢官軍騎射
賞賚有差
御製閱杭州旗兵詩
承平世恐軍容弛文物邦應武備明巳向會稽陟
禹蹟便教浙水詰戎兵羽林舊將今誰是(祖駐皇蹕)
(杭州閱武詩有羽林舊將分防重之句)七萃材官古莫衡四十年重
逢盛典行間踴躍倍常情
玉蓮堂在錢塘門外西湖百詠序舊在郡治
教場南景定三年移此額曰一清後以堂外多
白蓮復揭玉蓮舊額西湖遊覽志明嘉靖二十
一年按察僉事劉望之建賓館於此里人稱月
牙公館
菩提院在錢塘門北西湖遊覽志院本錢惟
演别墅捨以為寺有白蓮綠野等堂碧玉四觀
披顥等軒南漪迎薰澄心涵碧玉壺雪氍毺等
亭後併入昭慶寺
南漪堂在錢塘門外菩提西寺西湖百詠序
蘇軾詠南漪堂杜鵑花詩即此後為玉壺園西
湖遊覽志本鄜王劉琦别業後為理宗御園今
廢
望湖樓在昭慶寺前一名先得樓武林舊事
錢忠懿王建先得樓即望湖樓(蘇軾望湖樓詩黑雲翻墨未遮)
(山白雨跳珠亂入船捲地風来忽吹散望湖樓下水如天又放生魚鱉逐人来無主荷花到處)
(開水枕能令山俯仰風船解與月徘徊又未成小隠聊中隠可得長閒勝暫閒我本無家更安)
(往故鄉無此好湖山)
昭慶寺在溜水橋西咸淳臨安志乾德五年
錢氏建名菩堤院太平興國三年建戒壇七年
改今額西湖遊覽志南渡後以其地為策選鋒
軍教場僅存戒壇尋復為寺元末燬洪武間重
建留青日札嘉靖三十五年倭寇占為巢窟都
御史李天寵焚之寇平總制胡宗憲重建
國朝康熙五十二年重修乾隆十六年三月初十
日
聖駕臨幸
御題佛殿扁額曰
深入定慧
御製昭慶寺詩
招提湖北角閱武便曾過碧篆消新火青松拏老
柯客心惜頽廢僧意冀檀那欲擬從其願民財慮
費多
古柳林西湖遊覽志在昭慶寺東
雲洞園咸淳臨安志在古柳林楊和王存中
園直抵北關最為廣袤築土為洞中通往来上
有堂曰萬景天全旁有亭曰紫翠間可容遠眺
桂亭曰芳所荷亭曰天機雲錦皆絶勝處西湖
遊覽志上有麗春臺青石為坡不斲磩齒春時
麗人歌舞得上坡者賞内有方壺灑碧濯纓五
色雲等亭玉瓏金粟天砌等臺洞戸輝煌花木
叢蔚壯麗無比今廢
石函橋一名西石頭橋在昭慶寺東西湖遊
覽志唐刺史李泌建有水閘泄湖水以入下河
沿東西馬塍羊角埂至歸錦橋凡四泒橋北舊
有梅岡園謝府園萬花小隠園一碧萬頃堂又
有錢塘尉司相傳王子高舊宅宋隆興間建仁
宗嘗覽西湖圖曰真仙尉也遂建真仙亭蘇軾
常率賓僚遊焉建英遊閣林逋訪謝尉賦秋水
芙蕖詩建詠物樓並皆不存
白公隄在錢塘門北由石函橋北至餘杭門
築以蓄上湖之水漸次以達於下湖唐書白居
易傳居易外遷杭州刺史始築隄捍錢塘湖
(臣謹按此隄當名白公隄實白公所築與白沙隄不相涉今石函橋外隄迹猶存而白公之名)
(竟泯)
溜水橋在羊坊巷北西湖遊覽志洩湖水以
入下河可通新河壩
小溜水橋在昭慶寺北西湖遊覽志俗稱水
磨頭其下為棕毛場(棕毛場一稱松木場)
石函三閘在昭慶寺東西湖遊覽志三閘一
名聖塘閘一名澗水閘一名石函閘三閘中水
流入桃花港直至松木場而分流入北關大河
又自聖塘閘分一支沿西城河至西湖壩止
昭慶廣濟橋在昭慶寺前
保安橋在霍山廟巷口
羊坊橋在霍山大路口西湖遊覽志宋時滌
羊之所其西為古柳林
慶忌塔在昭慶寺北西湖遊覽志春秋時吳
慶忌居此宋為廣儲倉基前有石池深不可測
(臣謹按舊志稱慶忌謂即吳公子錢塘志已據白澤圖辨之云慶忌水怪名故作塔於池上以)
(壓勝其說近是惟云此塔與大佛寺前之塔皆壺瓶式為元時西僧攃攃所造今湖中三塔與)
(此式同則宋以前巳有之考吳越錢王俶造寶塔四面各有寶字此塔亦有之郡人吳農祥斷)
(為吳越時建非臆說也)
霍山在寶石山北咸淳臨安志於湖北諸山
最小山形多骨石筍鱗起
廣惠廟在霍山坊成化杭州府志按宋會要
神姓張名渤血食廣德軍之祠山有禱即應屢
著靈異康定元年封靈濟王崇寧三年賜廟額
曰廣惠累封至正昭顯威德聖烈王寶祐丁巳
改封真君祠創於乾道庚寅越二十有五年紹
熙甲寅始成景定二年安撫洪燾咸淳四年安
撫潛說友前後葺治舊稱霍山廟
靈衛廟在小溜水橋北俗稱金祝廟咸淳臨
安志建炎三年十二月完顔宗弼犯境守臣康
允之退保赭山錢塘縣令朱蹕率民兵逆戰傷
甚猶叱左右負以擊賊遂遇害時尉曹將金勝
祝威亦以力戰殁鄉民瘞二人於錢塘門外因
立祠曰金祝二太尉廟淳祐十年賜廟額曰靈
衛景定二年封忠佐忠佑侯咸淳二年封朱令
為顯忠侯四年安撫潛說友建廟設蹕中坐而
坐勝威於東西廡成化杭州府志洪武四年禮
部議三人以死勤事宜在祀典稱宋錢塘令朱
公之神宋尉曹將金公祝公之神祭以每歲七
月初一日
羊角埂在溜水橋北咸淳臨安志自柴場至
乳臺渡口延袤十餘里界於東西馬塍之間其
形灣曲如羊角然
東西馬塍夢粱錄吳越王牧馬於此其馬蕃
息號為馬海咸淳臨安志其土極細宜花園丁
種花以賣都城四時之花皆取於此
菌閣成化杭州府志在西馬塍元句曲外史
張雨故居(張雨馬塍新居詩浮家泛宅意何如玉室金堂訃未疎歸錦橋邊停舫子)
(散花灘上築樓居澹然到處自鑿井元晏閉門方著書但得草堂資便足人間何地不樵漁)
梅莊咸淳臨安志在西馬塍蘄王韓世忠園
有堂曰樂靜曰清風皆高宗書賜又有水閣梅
坡芙蓉堆凡四時花木皆有亭
馬塍廟在溜水橋錢塘縣志祀宋馬雄馬武
世傳二人東西居共為田園之塍故名明屠隆
廟記云宋乾德間僧雪巖建歲豐禪院治平中
改寶覺豐樂寺後燬僅存二祠槩名曰馬塍廟
以奉土穀之神
寶石山在石函橋西咸淳臨安志高六十三
尺周迴一十三里一百步北有落星二石吳越
王錢氏號夀星寶石山封為巨石山
(臣謹按巨石山又名石甑山隋書地理志錢塘有石甑山是也)
寶所塔在寶石山武林梵志塔院名聖夀禪
寺咸淳臨安志舊為應天塔極樂菴西湖遊覽
志寶所塔吳越王之臣吳延爽者迎佛舍利建
塔於山頂附以佛廬宋開寶初賜額曰崇夀院
咸平中僧永保修人以師叔稱之遂名保叔塔
元延祐中燬僧可周重建至正又燬僧慧炬重
建塔門舊有張即之書湖山勝概四字今移置
淨慈寺成化間復燬弘治間僧可勝重建一夕
雷震塔圮正德九年僧文鏞重建又構西方殿
於塔後挹凉亭於山下嘉靖元年塔復燬二十
三年僧永果重建
(臣謹按湧幢小品云杭州保俶塔因錢俶入朝作此保之稱俶者君前臣名也今誤為保叔霏)
(雪錄云寶所塔俗誤為保叔塔謂嫂造此塔祈冥福以庇小郎鄉曲附會如此二說各異西湖)
(遊覽志既仍寶所之名而復沿永保之說奚所折衷竊意錢氏封石甑山為寶石其旁復有寶)
(稷山寶雲山皆因寶石而得名者則建塔自應以寶所名之不待永保重修始以保叔稱也故)
(取霏雪錄以正之)
夀星石西湖遊覽志一在塔後一在看松臺
下各大數十圍塊然無根望之如斵舊名落星
石吳越錢王改今名
石屏峯在寶石山西湖遊覽志以形似名下
有石屏院今廢
獅子峯在石屏峯西西湖遊覽志一名巾子
峯林逋詩巾子峯頭烏桕木微霜未落葉先紅
是也
看松臺去崇夀院百步許西湖遊覽志俯臨
巨壑凌駕松杪松下有石圓如墜星
乳泉去看松臺百步許泉白而甘
一勺泉在崇夀院右壁
来鳳亭寶石山形若翔鳳寶所塔在其巔宛
如鳳咮塔下舊有天然圖畫閣久圮雍正九年
建亭曰来鳳故有寶石鳳亭之目乾隆十六年
御製来鳳亭詩(見恭紀名勝)
自寶石山而西沿後湖至玉泉為北山西路
寶稷山在寶石山下萬歷杭州府志絶頂為
寶峯
石佛山舊傳即秦始皇纜船石咸淳臨安志
陸羽武林山記云秦皇纜船石俗呼西石頭舊
傳西湖本通海東至沙河塘向南一岸皆大江
也故始皇纜舟於此
(臣謹按西湖通江之說遊覽志已言其非不國朝毛先舒亦辨之詳矣但山川陵谷遷徙常)
(而江湖脉絡實相貫注如當時靈隠山直抵江干故唐人有曾過靈隠江邊寺之句是水經注)
(所云始皇至會稽道餘杭之西津西津正未必不指西湖纜船石之稱相傳己久是否亦不必)
(深論也)
大佛寺即石佛山西湖遊覽志宋宣和中僧
思淨兒時嘗見之作念曰異日出家當鐫此石
為佛及長為僧妙行寺遂鐫石為半身佛像七
年乃成飾以黃金構殿覆之遂名大石佛院元
至元間燬像亦剥落明永樂間僧志琳重建為
大佛禪寺寺畔有塔俗稱壺瓶塔元時西僧所
建
沁雪泉在大佛寺石壁下宋棠陵方思道題
相嚴院在大佛寺右武林舊事晉天福二年
錢氏建上有十三間樓蘇軾守杭日嘗治事於
此
顯功廟在大佛寺西咸淳臨安志神姓岳名
琚家霍山為臨安府吏建炎間金人犯境神輸
家財募勇士三百人推錢塘尉曹將為首迎敵
死戰閤境以安里人懷其功即四聖延祥觀祠
祀之號寶稷山王咸淳四年賜廟顯功封忠翊
侯錢塘縣志寶稷山即寶石山
水月園咸淳臨安志在大佛寺西紹興中賜
楊存中御書水月二字有堂俯瞰平湖水月交
映范成大樓鑰皆有詩
寶雲山在寶稷山南
寶雲茶塢在寶雲山宋時種茶之所
葛嶺在寶雲山右相傳葛洪嘗煉丹於此
智果禪寺在葛嶺上咸淳臨安志開運元年
錢氏建元祐中重建法堂杭守蘇軾題梁内有
參寥泉西湖遊覽志軾在黃州時夢與僧道潛
參寥賦詩有寒食清明都過了石泉槐火一時
新之句後七年守杭參寥居智果院忽有泉出
石縫間寒食之明日軾訪之孤山汲泉鑽火烹
黃栢茶適符所夢遂名其泉曰參寥作記以銘
之其梁有軾所題元祐五年歲在庚午二月辛
夘朔乙夘上梁二十一字紹興間徙北山有泉
適出仍名參寥其梁亦自孤山移置於此元末
燬明洪武初僧可祥慧炬重建(蘇軾參寥上人初得智果院詩)
(漲水返舊壑飛雲思故岑念君忘家客亦有懷歸心三間得幽寂數步藏清深攢金盧橘塢散)
(火楊梅林茶筍盡禪味松杉真法音雲崖有淺井玉醴常半尋遂名參寥泉可濯幽人襟相攜)
(横嶺上未覺衰年侵一眼吞江湖萬象涵古今願君更小築歲晚解我簪)
國朝順治間重建
錦塢在智果院前寶雲山下西湖遊覽志塢
中舊多花卉開時如錦塢西舊有治平寺玉清
宫雲巢樓並廢
葛翁井在智果寺西南西湖遊覽志上方下
圓相傳葛稚川投丹之所今在馬氏園宣德間
大旱甃而涸之得石匣一石瓶四匣固不可啓
瓶有丸㗖之絶無味乃棄之有漁人獨㗖一丸
年百有六歲井遂淤惡不可食仍以匣投之甘
洌如故
初陽臺在寶雲山頂西湖遊覽志相傳葛洪
修真於此吸日月精華其地高朗宜遠矚可觀
日出錢塘縣志舊傳每歲十月朔旦見日月並
升下有浴日泉今為葛仙翁祠
雪莊在葛嶺下舊有宋時石仙人八座因名
八仙莊後石仙移置通元觀今為海寧許氏别
業更名雪莊
丹井山房在葛嶺下有屋數楹面臨方井色
白味甘深廣各丈餘傳是葛洪丹井元張伯雨
詩一宿葛洪丹井上指此後為前御史顔豹文
别業(杭世駿丹井山房詩相逢猿鶴亦比鄰㡧裏溪山花外身招得林逋為主客一枝秋)
(影拜詞人又三間黃篾稱閒居驄馬歸来賦板輿比似横山潭畔路居民猶說顧尚書)
天香書屋在丹井右前明翁開之别業中有
湛華亭亭前老桂干霄香飄雲外皆開之手植
曾孫嵩年任廣東提學副使構天香書屋奉
聖祖仁皇帝御書朱子詩及臨董其昌書勒石建亭其
處
瑪瑙講寺在寶雲山咸淳臨安志開運三年
錢氏建治平二年改賜今額寺舊在孤山紹興
二十二年以其地為延祥觀而徙寺於葛嶺之
東紹定六年創高僧閣淳祐八年安撫趙與&KR0696;
重建西湖遊覽志元末燬明永樂間重建陟山
之巔石磴數百級有閣凌雲特起憑眺最勝世
稱瑪瑙山居者是也
國朝順治間重修
後僕夫泉在瑪瑙寺後西湖遊覽志先是智
圓居孤山僕夫藝竹得泉號僕夫泉後徙寺於
此藉葛井以汲寺僧艱之元僧芳洲鑿池得此
遂名後僕夫泉
寶雲菴在瑪瑙寺西久圯西湖遊覽志宋乾
德二年建名壬光王寺雍熙二年改今額内有
清軒月窟澄心閣南隠堂皆不存(蘇軾次寶雲菴僧仲殊雪)
(中遊湖韻詩寶雲樓閣閙千門林静初無一鳥喧閉戸莫教風掃地捲簾疑有月臨軒水光㶑)
(灧猶浮碧山色空濛已歛昏乞得湯休竒絶句始知鹽絮是陳言)
褒忠祠在瑪瑙寺左錢塘縣志明正統間監
察御史夏誠隨駕北狩殉土木之難舊有像附
揚清祠
國朝康熙五十六年移建於此題曰褒忠春秋致
祭
惠獻貝子祠在葛嶺前瀕湖祀寧海將軍固
山貝子福臘塔康熙十三年耿逆犯順兩浙騷
動貝子奉
命督師有全台保浙功未幾克復全閩綏靖東南薨逝
賜諡惠獻浙民祠於湖上
小輞川在葛嶺下前少詹事邵遠平别業中
為堂三楹奉懸
聖祖仁皇帝所賜
御書蓬觀二字後為三弘一致堂祀其祖經邦像經邦
當明嘉靖間以直言譴戍著有弘道弘毅弘簡
三錄建樓貯焉庭有古桂四株連蜷偃蹇舊志
稱萬歷間參政吳大山致仕歸築室湖濱手植
老桂修篁顔曰輞川即其處也(邵遠平小輞川詩卜築城西路)
(霏微積翠環忠魂棲聖水大業副名山老桂香逾烈修篁淚已斑柴門清絶處猶似不關關自)
(注先祖司𣙜荆州三月而額稅已足任人往来不征商稅民稱曰不關關)今入惠獻
貝子祠内
清隠菴在葛嶺即古招賢寺咸淳臨安志唐
德宗朝郡人吳元卿為六宫使棄官參鳥窠禪
師建菴修道即會通禪師也開運三年錢氏建
院名禪宗原名招賢寺西湖遊覽志内有井曰
蒙泉東坡書扁又有山花一樹色紫極香人不
識名白樂天名為紫陽花(白居易招賢寺題紫陽花詩何年植向仙)
(壇上早晚移栽到梵家雖在世間人不識與君名作紫陽花)錢塘縣志元末
燬
國朝康熙十五年僧起綱重建
夀星院在葛嶺上久圯咸淳臨安志天福八
年建有杯泉靈泉寒碧軒此君軒西湖遊覽志
上有閣曰江湖偉觀蘇軾守杭日入門即悟前
身曾到歴言院後殿閣及山石之名無一遺謬
故湖中詩多咏此(蘇軾次韻周長官夀星院詩琉璃百頃水仙家風靜平湖)
(響釣車寂歴疎松欹晚照伶俜寒蝶抱秋花困眠不覺依蒲褐歸路相將踏桂華更著綸巾被)
(鶴氅他年應作畫圖誇又寒碧軒詩清風肅肅摇窗扉窗前修竹一尺圍紛紛蒼雪落夏蕈冉)
(冉綠霧沾人衣日高山蟬抱葉響人靜翠羽穿林飛道人絶粒對寒碧為問鶴骨何緣肥又此)
(君軒詩臥聽謖謖碎龍鱗俯看蒼蒼立玉身一舸鴟夷江海去尚餘君子六千人)
福地院在葛嶺初陽臺下久圮
即集芳園故址宋紹興間收屬官家有蟠翠雪
香翠巖倚秀挹露玉蕊清勝諸扁皆高宗所題
淳祐間理宗以賜賈似道改名後樂園元大德
初僧滿月即廢址改建趙孟頫為記至正末燬
旁有香月隣廖瑩中園後歸似道並廢
寶嚴院在葛嶺上久圮西湖遊覽志後唐天
成二年錢氏建舊名垂雲治平二年改今額元
豐間僧清順作垂雲亭又有借竹軒秦觀少游
宿此夢天女以維摩求讚理宗書無量福海於
佛閣(蘇軾僧清順新作垂雲亭詩江山雖有餘亭榭著難穏登臨不得要萬象各偃蹇惜)
(哉垂雲亭此地得何晚天工爭向背詩眼巧增損路窮朱闌出山破石壁很海門浸坤軸湖尾)
(抱雲巘葱葱城郭麗淡淡煙村遠紛紛烏雀去一一漁撨返雄觀快新獲微景收昔遁道人真)
(古人嘯咏慕稽阮空齋臥蒲褐芒屨每自捆天憐詩人窮乞與供詩本吾詩久不作荒澁旋鋤)
(墾從君覓佳句咀嚼廢朝飲)
虎頭巖在葛嶺西西湖遊覽志山形突出若
虎頭然相傳吳越盛時望氣者云吳越有王氣
命鑿而斷之
鳳林禪寺在葛嶺西俗稱喜鵲寺西湖遊覽
志唐鳥窠禪師道場也師名圓修居此四十餘
年有大松樹盤屈如蓋師棲息其上復有鳥馴
擾構巢於側人遂稱為鳥窠禪師明宣德間僧
如月重建勅名鳳林寺圓修骨塔存焉
洪忠宣祠在葛嶺下錢塘縣志祀宋洪忠宣
公皓皓建炎初使金不屈十五年放歸賜第西
湖葛嶺後遂祠焉元末燬明嘉靖中總督胡宗
憲即故址重建(董其昌洪忠宣祠柱聯身竄冷山萬死持回蘇武節神依葛嶺)
(數椽隣近鄂王墳)
李文襄祠在葛嶺下祀故文華殿大學士諡
文襄前浙江總督李之芳康熙十三年總督浙
江當閩逆之變移鎮三衢扼險爭要或剿或撫
浙東郡縣賴以安堵士民德之逆平入為兵部
尚書進大學士雍正八年建祠
陳忠肅祠在葛嶺下祀宋贈太師陳文龍明
正德間建堯山堂外紀宋景炎初興化軍降元
文龍被執不屈死墓在智果寺旁
永賴祠在葛嶺之西俗稱龐公祠萬歷杭州
府志嘉靖四十四年龐尚鵬以監察御史按浙
行均平條鞭法士民德之萬歷十三年創祠致
祭尚書張瀚為記三十八年督學陳大綬題額
曰永賴祠
關帝廟在跨虹橋北岳王墳左錢塘縣志明
萬歴十五年建尚書張瀚為記(陳繼儒棲霞嶺關帝廟柱聯德)
(必有隣把臂呼岳家父子忠能擇主鼎足分漢室君臣)
履泰山在葛嶺西
棲霞嶺在履泰山上多桃花色絢如霞下有
水一道名桃溪經湖山神廟入湖
紫雲洞在棲霞嶺側西湖遊覽志去妙智菴
數百步有洞倚空如懸清凉無暑
乾隆十六年春
聖駕回鑾補題西湖畫冊
御製紫雲洞詩
窈窕紫雲洞聞在葛嶺西琤琮乳竇水流出是桃
溪
古劍關在棲霞嶺上左寶雲右仙姑兩山夹
峙若劍門然咸淳臨安志宋立巡司於此下有
牛臯墓臯字伯遠汝州魯山人為岳武穆部將
累立戰功轉寧國軍承宣使紹興十七年遇毒
卒蓋檜使人酖之云景定初追封輔文侯
妙智菴在棲霞嶺西湖遊覽志即牛臯香火
院
白沙泉在棲霞嶺後
棲霞洞在棲霞嶺之巔妙智菴側萬歷杭州
府志地多巖石其中穹然如厦屋雙巨石相倚
如閈閎每風從南来谽谺而出凄神寒骨故暑
遊最勝仰視左竇四五豁然通明大者圓徑丈
許嘉木當前如月中桂小者星列自相附屬出
洞西北行百餘步有水一泓深不可測極甘冽
烏石峯在紫雲洞上石色如墨故名
金鼓洞西湖遊覽志棲霞嶺北有金鼓洞昔
人伐木其間聞金鼓聲作乃止
乾隆十六年春
聖駕回鑾補題西湖畫冊
御製金鼓洞詩
棲霞嶺迤西嵌壁多崖洞是間名金鼓壯哉特異
衆武穆孤墳近惜未中興宋所恨和議行敵人反
間縱山林思作氣高孝獨無慟過祠留句曾撫畫
興懷重
忠烈廟在棲霞嶺下俗稱岳王廟萬歷杭州
府志祀宋少保岳武穆王飛(宋史岳飛傳飛進軍朱仙鎮烏珠遁)
(還汴京自燕以南金號令不行欲僉軍以抗飛河南無一人應者飛語其部下曰直抵黃龍府)
(與諸君痛飲耳方指日渡河而檜欲割准以北棄之乃先召張浚楊沂中歸而後言飛孤軍不)
(可久留乞令班師一日奉十二字金牌飛憤惋泣下東向再拜曰十年之力廢於一旦飛既歸)
(所得州縣旋復失之明年烏珠破濠州張浚駐軍黃連鎮不敢進楊沂中遇伏而敗帝命飛救)
(之金人聞飛至又遁烏珠遺檜書曰汝朝夕以和請而岳飛方為河北圖必殺飛始可和檜亦)
(以飛不死終梗和議風中丞何鑄侍御史羅汝楫交章彈論謂金人攻淮西飛略去舒蘄而不)
(進比與張浚按兵淮上又欲棄山陽而不守又諭張浚令劫王貴誘王俊誣告張憲謀還飛兵)
(柄檜遣使捕飛父子證張憲事飛笑曰皇天后上可表此心初命何鑄鞫之飛裂裳以背示鑄)
(有盡忠報國四大字深入膚理閱實無左騐改命万俟卨卨傅會其獄歲暮獄不成檜手書小)
(紙付獄即報飛死年三十九子雲棄市)王誣死後孝宗為雪其冤
改葬於棲霞嶺復官賜諡武穆廢智果院為祠
賜額曰褒忠衍福寺墓木皆南向寶慶二年改
諡忠武嘉定四年追封鄂王宋亡寺廢六世孫
士迪重建未幾復廢元至元間天台僧可觀訴
於官復之廟有王像以其子雲雷震霖霆祔焉
後作寢堂像王夫人與其女號銀瓶娘子者至
正中加號保義尋燬洪武四年正祀典稱宋少
保武穆岳鄂王即寺址復建祭以歲十二月二
十九日景泰間修飭祠墓賜春秋祀及忠烈廟
額弘治間重建寢殿廟右有流芳亭刻王遺像
於石復肖王夫人子女遺像於後寢扁曰一門
忠孝(趙孟頫岳王祠詩岳王墳上草離離秋日荒凉石獸危南渡君臣輕社稷中原父老)
(望旌旗英雄已死嗟何及天下中分遂不支莫向西湖歌此曲水光山色不勝悲于謙岳王祠)
(詩匹馬南来渡浙河汴城宫闕遠嵳峩中興諸將誰降敵負國奸臣主議和黃葉古祠寒雨積)
(青山荒塜白雲多如何一别朱仙鎮不見將軍奏凱歌)
國朝順治八年巡撫范承謨重修日久殿宇傾圮
康熙五十四年總督范時崇檄縣重建雍正九
年總督李衛重修并建石坊於祠前甬道題曰
碧血丹心乾隆十六年三月
聖駕駐蹕西湖
臨幸廟中
賜祭一壇
御題廟額曰
偉烈純忠
御製岳武穆墓詩
讀史常懷忠孝誠重瞻宰樹拱佳城莫須有獄何
須恨義所重人死所輕椊里秋風還憶昨(去歲巡豫過湯)
(隂乃其故里)石門古月鎮如生夜臺猶切偏安憤想對
餘杭氣未平
(臣)沈德潛恭和元韻
報國忘軀矢血誠誰教萬里壊長城十年憤積
龍沙遠一死身嫌泰岱輕自願藏弓維弱主何
来叩馬有書生於今墓畔南枝樹猶見忠魂怒
未平
啓忠祠在忠烈廟西祀武穆王考妣始建年
月無考(宋史岳飛傳父和能節食以濟飢者有耕侵其地割而與之貰其財者不責償)
(飛未冠挽弓三百觔弩八石學射於周同盡其術能左右射同死朔望設祭於其家父義之曰)
(汝為時用其殉國死義乎紹興五年母封國夫人)
翊忠祠在忠烈廟西萬歷杭州府志祀宋施
全劉允升全宋殿司小校也憤檜悞國挟刃刺
之不中磔於市允升建州布衣也聞岳武穆被
逮詣闕上書訟其冤檜大怒下棘寺論死邦人
重其義因並祀之獄卒隗順痛武穆冤死負屍
潛瘞後孝宗購求勅葬皆順之功萬歷三十年
布政使范淶并祀之工部主事施浚明為記
岳墳檜在岳墓前太平清話其樹為雷火所
劈天順時杭州郡丞馬偉圍以石欄謂像檜分
屍狀名分屍檜至今猶活西湖遊覽志前有石
壁大書盡忠報國四字字徑五尺餘
掃帚塢在棲霞嶺後
黃龍洞在棲霞嶺後名勝志宋淳祐間有僧
慧開字無門說法吳興之黃龍山後卓錫於此
有石谽谺不合如礪忽然出泉色紺而冽人以
為龍隨錫至故名黃龍洞
護國仁王寺即黃龍祠在掃帚塢西湖遊覽
志宋淳祐間經略使孟珙建賜仁王額延高僧
慧開居之七年旱召開祈雨雨隨至問何時霑
足開對以寂然不動感而遂通是夕大雨嗣是
無雨輙禱禱輙應遂封黃龍為靈濟侯賜額曰
護國龍祠元至正燬明洪武初僧祖吉重建其
東有黃山橋塢内舊有天龍菴永安院西靖宫
並廢
僊姑山在履泰山西東山衖口可通古蕩西
溪西湖遊覽志靈隠山脉至此少伏若斷而連
其旁為桃花衖舊有淨勝院俗稱昇仙宫宋時
女僧妙清建高宗常臨觀焉有松曰御愛松
張烈文侯祠在僊姑山西西湖遊覽志侯名
憲岳武穆愛將也累立戰功紹興十年烏珠頓
兵臨潁憲破其兵追奔十五里中原大振會秦
檜主和班師憲還檜謀殺飛使奸人王俊妄言
憲與岳雲通書謀還飛兵柄鞫煉被掠無完膚
不伏竟坐誣死葬於東山衖口景定二年追封
烈文侯元總管夏思忠立石表其墓明正德十
二年建祠修撰唐臯為之記錢塘縣志明末圮
國朝巡撫范承謨即故址重建
青芝塢在僊姑山西西湖遊覽志塢有五色
土雜銀星者嘗産青芝因名從石板巷入南宋
時繞湖皆市㕓故有巷名其前有佛牙塢
玉泉在淨空院内萬歷杭州府志南齊建元
中靈悟大師曇超說法於此龍君来聽撫掌出
泉今龍祠前小方池深不尋丈清徹可鑒異魚
數百游泳其中旱潦不盈竭流出山外溉田三
十餘頃淳祐中趙與&KR0696;甃為二池元末院燬而
泉如舊嘉靖間郡守陳仕賢為亭其上西湖遊
覽志旁一小池水翠綠以白粉投之亦成綠色
(白居易玉泉詩湛湛玉泉色悠悠浮雲身閒心對定水清淨雨無塵手把青笻杖頭戴白綸巾)
(興盡下山去知我是何人)
細雨泉在玉泉寺後錢塘縣志泉眼上湧浮
激波面每斜風疎點遊人輙驚雨而去故名
勅賜清漣寺在青芝塢即玉泉寺咸淳臨安志南
齊靈悟大師開山卓錫晉天福三年始建寺名
淨空院咸淳三年重修萬歷杭州府志元末燬
宣德間重建武林梵志萬歷間重修有晴空細
雨扁方伯竇珙書
國朝康熙三十八年三月
聖祖仁皇帝南巡幸寺
御書清漣寺額
御製玉泉有五色魚賜名清漣寺詩
錦鱗游泳漾波紋隠藻穿蘋暗作羣濠濮會心原不
遠清漣題額與傳聞
雍正六年重修並建洗心亭於池側乾隆十六
年三月
聖駕臨幸
御製清漣寺詩(見恭紀名勝)
(臣)沈德潛恭和元韻
玉泉吾舊到屈指廿年餘不改清漣水常涵金
碧魚淰波搖月影噴沫上霞裾投餌人無羨忘
機爾自如分餐齋鉢粒聽誦梵天書莊叟知魚
樂君真達者歟
靈峯禪寺在青芝塢後西湖遊覽志舊名鷲
峯禪院晉開運間吳越王建延伏虎光禪師居
之宋治平二年改賜今額俗稱為唐時裴休墓
院者非是寺舊有眠雲堂翠微閣洗鉢池妙高
臺並圮
鮑家田咸淳臨安志在東山衖北有玉泉之
水灌溉吳越相鮑君福賜田於此人稱鮑家田
白紙局西湖遊覽志在玉泉側宣德間置局
就池水造紙紙白而泉濁後局廢泉復洌
神霄雷院西湖遊覽志宋咸淳間建
西湖志纂卷七
