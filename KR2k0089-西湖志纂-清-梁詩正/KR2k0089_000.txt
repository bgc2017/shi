御題西湖志纂
驛遞緗編翰墨新披尋即景憶春巡詩人林下多清興
還與湖山一寫真
表裏江湖秀麗區由來名勝擅三吳誰宜作志傳明聖
老沈今時白與蘇
南巡豈為賞泉林佳處無端亦寄吟慙愧詞人誇藻思
勤民應識大觀心
題西湖志纂三絶句代序
西湖志纂地理類六(山水之屬)
提要
(臣)等謹案西湖志纂十二卷
國朝大學士梁詩正禮部尚書沈德潛等同撰
初雍正中浙江總督李衞修西湖志延原任
編修傅王露總其事而德潛以諸生為分修
凡成書四十八卷雖叙次詳明而徵引浩繁
頗嫌冗蔓至乾隆十六年恭逄
聖駕南巡
清蹕所臨湖山生色德潛因取舊志復與王露重
加纂錄芟繁就簡别為十卷而梁詩正亦
奏請重輯西湖志會德潛書稿先成繕錄進
御蒙
皇上優加錫賚
特製詩篇以弁其首並
勅詩正即以德潛此稿合成之詩正復偕王露參
考釐訂增刪為十二卷于乾隆十八年十二
月奏
進首名勝各圖次西湖水利次孤山南山北山吴
山西溪諸勝蹟而終以藝文雖門目減於舊
志而大綱巳包括無餘仰荷
宸翰親題榮光下燭尤從來輿記所未有固非田
汝成軰區區記載所得並稱矣乾隆四十六
年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
西湖志纂首卷
大學士梁詩正等輯
諭旨
乾隆十七年十月原任禮部右侍郎在籍食俸
(臣)沈德潛謹
奏為恭進西湖志纂仰祈
睿覽事竊惟西湖冠兩浙之區行水資萬年之利運
鹽漕便舟楫資灌溉不止以明麗花月稱也雍
正三年奉
旨開濬西湖越三年漸次告成時督(臣)李衛修西湖志
一書原任翰林院編修(臣)傅王露為總裁諸生
(臣)德潛為分修成書四十八卷刊刻進
呈幾二十年於兹矣既念卷帙繁多方思刪改乾
隆十六年春恭遇
皇上省方幸浙蠲租
賜復勤恤民隠德洋恩溥遠近歡呼
清蹕所臨發抒
宸藻農桑土俗山川雲物悉入詠歌於時大地效靈
萬類熙皥自有西湖以來未有太平全盛如今
日者也(臣)德潛總領大要(臣)王露次第纂輯取
舊志刪繁就簡事存文省而
聖天子過化存神金聲玉振凡詩文聯額垂為世法
者敬謹備錄共成書十卷繕寫上
呈以備
幾餘考核浙西風土常在
聖人披覽中也仰(臣)更有請者(臣)等學識䟽蕪所纂
斯編未&KR0570;典則伏懇
皇上揮灑
天翰冠諸卷端一以增山水清華一以示士林模範
將付諸剞劂垂諸久長行見日月之光永照吳
山浙水間矣謹
奏乾隆十七年十月二十日欽奉
上諭沈德潛以新修西湖志纂進呈朕省方勝覽備
見詩篇詔諭此專志西湖無煩特為之序成詩三
首題簡端以代弁言并書橫卷其祇受之昨梁詩
正陛辭亦有重輯西湖志之奏以地言之則德潛
吳人也湖山鄉曲當讓之梁詩正均一志耳即以
此稿合成之可沈德潛傅王露各賜表裏二書留
覽欽此
乾隆十七年十一月原任禮部右侍郎在籍食
俸(臣)沈德潛謹
奏為恭謝
天恩事本年十一月初六日接得
欽賜
御製題西湖志纂三絶句及宫緞宫綾各四匹一
賜(臣)德潛一
賜原任翰林院編修(臣)傅王露(臣)望
闕叩首祇受訖隨賫送到浙(臣)王露亦叩首祇受
訖伏念西湖志十卷因前志冗蔓(臣)王露纂輯
(臣)德潛校閱係詹詹小言未&KR0570;體則得
天藻揮灑弁諸簡端從此藝林珍重而錢塘山水亦
倍增明麗矣又恭讀
聖諭知協辦大學士梁詩正亦奏請修輯湖志梁係
浙人山川風物自必考核詳悉仰遵
諭旨合成一書俟梁詩正更定刪潤後另當繕寫進
呈以俟
聖人裁定永垂久遠謹
奏
御批覽
乾隆十八年二月協辦大學士吏部尚書(臣)梁
詩正謹
奏為欽奉
諭旨事(臣)於上年臘底接到(臣)沈德潛寄字内開乾
隆十七年十月二十日奉
上諭沈德潛以新修西湖志纂進呈朕省方勝覽備
見詩篇詔諭此專志西湖無煩特為之序成詩三
首題簡端以代弁言并書橫卷其祇受之昨梁詩
正陛辭亦有重輯西湖志之奏以地言之則德潛
吳人也湖山鄉曲當讓之梁詩正均一志耳即以
此稿合成之可沈德潛傅王露各賜表裏二書留
覽欽此抄錄移交到(臣臣)當即祇領訖竊(臣)在京
時奏請輯西湖志一書并求發
御製詩章緣雍正十二年刊成西湖志四十餘卷係
(臣)同里原任編修(臣)傅王露纂輯今乾隆辛未
之春恭逢
皇上南巡幸浙駐蹕西湖
省方問俗之餘
聖製美富湖山並益生色理應敬謹纂錄是以(臣)奏
請重輯并聲明偕同傅王露酌辦至沈德潛所
進西湖志纂亦係傅王露相助纂輯原非二事
也今(臣)既奉合成之
諭旨即取沈德潛進
呈副本與舊志參勘其中山川鄉曲尚宜斟酌損
益之處現在逐條查校或應移置者移之應刪
併者併之應增添者增之仍擬就近與原辦之
傅王露妥酌務期簡明畫一以便
聖覽容俟稿成後謄寫進
呈恭請
欽定所有(臣)遵
旨現辦大略合先繕摺奏
聞謹
奏
御批知道了
乾隆十八年十二月協辦大學士吏部尚書(臣)
梁詩正謹
奏為西湖志纂編竣恭呈
睿覽事乾隆十七年十月二十日欽奉
上諭沈德潛以新修西湖志纂進呈
命(臣)梁詩正即以此稿合成之經(臣)於本年二月間
具摺奏明仍偕原任翰林院編修(臣)傅王露酌
辦在案今祇遵合成之
諭旨將上年進呈副本與舊志參勘有應增刪移置
之處偕傅王露逐條斟酌校訂仍依原體例編
次增十卷為十二卷繪圖繕寫(臣)敬謹手錄
御製詩三首弁於簡端裝釘成函謹繕摺差家人張
彬恭賫進呈
御覽伏候
欽定謹
奏
御批知道了書留覽
