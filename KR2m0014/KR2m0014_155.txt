欽定續文獻通考卷一百五十五
經籍考
經(論語)(孟子)
宋史藝文志論語類七十三部五百七十九卷(不著錄者八部)
(八十二卷)儒家類中孟子三十部三百二十六卷
遼金瓦三史不立藝文志散見各紀傳中
明史藝文志論語類五部六十六卷孟子類二部十一
卷
宋
鄭汝諧論語意原二卷
汝諧字舜舉號東谷處州人仕至吏部侍郎
真德秀曰意原以其已意而逆聖人之志盖多得
之八佾篇謂其傷權臣之僭竊痛名分之紊亂大
指與春秋相表裏於子賤章謂其為人沈厚簡重
非魯多君子不能取以為君子於聞韶章謂以揖
遜之樂作於僭竊之國聖人盖傷之於三仁章謂
微子之去為去王朝而之國非歸周也若是者不
可殫書其言若異於先儒而未嘗不合乎義理之
正
(臣)等謹案馬考載論語意原一卷引陳振孫書錄
解題云不知作者茲以其卷數不同復不著撰人
疑或别是一書仍著錄焉
蔡節論語集說十卷
節字覺庵永嘉人淳祐間官太府卿兼樞密副都承
旨
姜文龍曰永嘉蔡先生集說之作自集義中來本
之明道伊川二先生參以晦菴或問而于晦菴南
軒尤得其骨髓盖南軒學于五峯先生又與晦菴
相講磨故語說多親切
納喇性德曰是書宋藝文志不載諸家藏書目俱
不收予購得之幸矣永嘉自伊洛諸儒未作王景
山出發明經藴述儒志一編其後則有劉安節元
承鮑若雨商霖謝天甲用休潘是子文周行已恭
叔陳經正貴一暨弟經邦貴叙其姓名皆入伊洛
淵源錄中而著羣經說者若陳鵬飛少南薛季宣
士龍張淳忠甫葉適正則戴溪肖望陳傅良君舉
葉味道知道錢文子文季黃仲炎若晦湯達達可
陳埴潛室王與之次點皆有成書著錄諺曰温居
瀛壖理學之淵不信然與
黃虞稷曰是書淳祐五年表進
金履祥論語集註考證十卷
履祥見書類
明
陳士元論語類考二十卷
士元見易類
士元自序略曰論語者孔子答弟子時人及弟子
相與言而所聞於孔子之語也論語䜟謂子夏等
六十四人撰鄭康成謂仲弓游夏軰撰而程正叔
以為成於有子曾子之門人洪景盧又謂兼成於
閔子之門人云其書古論二十一篇齊論二十二
篇魯論二十篇漢孝文置論語博士平帝召通論
語者駕軺詣京師盖慎其選而重茲科也張禹本
受魯論兼講齊論合而考之刪其煩複主魯論二
十篇除齊論問王知道二篇稱為張侯論今所傳
論語是已齊古二學遂不𫝊明興設科取士初試
七藝論語居先而世之學者幼時即承斯業及從
政為邦則目為筌蹄不復省覽予於是蓋病焉昔
人有言論語始於不愠終於知命為君子儒洙泗
為仁之方一貫之道可終身違乎予素檮昧有一
得輒出入口耳間乃著此編貯之右塾凡二十卷
為類十有八目四百九十有四云論語八十策較
六經之策三居二聘禮疏可稽也傳錄者誤為八
十宗徐遵明曲為之解為王應麟所詆誚予茲曲
解不止八十宗三言耳其不免覽者詆誚哉
王肯堂論語義府二十卷
肯堂見書類
王綱振曰損菴先生裒集先儒語錄下及近儒諸
說經者凡數百家名曰義府論語最先脱稿計四
十餘萬言
周宗建論語商二卷
宗建字季侯吳江人萬歷進士官至監察御史巡按
湖廣為魏忠賢所害崇禎初追贈太僕寺卿諡忠毅
繆永曰論語商二卷成於武康官廨
劉宗周論語學案(無卷數)
宗周見易類
右論語
宋
蘇評孟子二卷
舊題蘇洵評
(臣)等謹案是書詞意庸淺當是依託之作
蔡模孟子集疏十四卷
模字仲覺號覺軒建安人蔡沈之子蔡杭之兄也
蔡杭後序略曰紫陽朱子集諸儒之大成論孟二
書有集義以發其所疑有或問以别其所異而集
註出焉杭王父西山府君在師門最久先君子九
峯府君世師師學得于問辨講明為尤詳伯氏覺
軒語及過庭舊聞慨然旁搜博取以就先志九年
究心於是參或問以見同異采集義以補缺遺文
集則以剖決而無隠語錄則以講辨而益精至兩
世所見聞門人所敷繹有足以發越朱子言外之
意者會而通之故觀集疏而集注之意易見
納喇性德曰牧堂蔡仲與朱子稱其教子不干利
禄而開之以聖賢之學非世人所及其子元定季
通孫淵伯静沉仲默曾孫模仲覺杭仲節皆隐居
著書既而仲覺任建安書院席長以謝方叔湯恢
薦補迪功郎添差本州教授而仲節旋中進士為
諸王教授累遷端明殿學士參知政事蔡氏撰述
季通律吕新書仲默書傳最著而伯静易訓解鄱
陽董氏載入諸儒沿革中仲覺則有易傳集解大
學衍論語孟子集疏河洛探賾續近思錄諸書予
所見者僅孟子集疏十四卷而已仲節為之後序
稱其參或問以見同異采集義以補闕遺洵有功
於集注者矣仲覺被薦嘗疏言敬義為萬世帝王
心學之本而大雅价人維藩六語為國家守邦要
道又請以白鹿洞學規頒諸天下盖無愧牧堂老
人之教而其家學誠非世人所能幾及也
施德操孟子發題一卷
德操字彦執海昌人以病廢不能婚宦坎壈而没
金履祥孟子集註考證七卷
履祥見書類
明
陳士元孟子雜記四卷
士元見易類
管志道孟義訂測七卷
志道字登之婁縣人事蹟附見明史顔鯨𫝊
郝敬孟子說解十四卷
敬見易類
陸元輔曰郝仲輿孟子說解前有讀孟子三十一
條為一卷孟子遺事一卷餘隨文詳說十二卷
右孟子
欽定續文獻通考卷一百五十五
