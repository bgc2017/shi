欽定續文獻通考卷二百十
象緯考
(臣)等謹按馬端臨象緯考本鄭樵通志謂漢晉諸
志所載諸星名數災祥叢雜難舉惟隋丹元子所
作步天歌句中有圖言不見象故取其歌列於前
而採諸家之言以釋之又參之宋两朝天文志及
中興天文志二書以補諸星去極入宿之度數固
已得其大要矣於是附以往代之占驗上自春秋
下迄宋泰定之世分條析縷又極賅備然我
朝熟精天文如宣城梅文鼎則有詩云通考述占驗
未及算家言亦有續文獻缺略不足存蓋以馬氏
祇載天文而不及數術不能無遺憾也臣等細繹
象緯一門推步占驗原相為表裏占驗尚虛而無
據推步則信而可徵如交食凌犯皆可預知而不
謬不必定有人事應之而運會所值時亦適相符
合是以君子惟盡人事以待天修省之道無時可
懈不因休徵而少怠苟遇咎徵益當加警尤足見
克謹之至意爰合五朝史志所載揆以今法校異
訂訛備詳按語亦仍前考體例詳列諸象休咎之
徵庶推步得所指歸而占驗亦未嘗偏廢云
古法因革
宋高宗紹興十三年命太史局重創渾儀
寧宗慶元四年更造統天歷
先是靖康之變測驗之器盡歸於金高宗南渡因秘
書丞嚴仰之請重創渾儀至是年九月太史言月食
於晝草澤上書言食於夜及驗視如草澤言乃更造
統天歷命秘書正字馮履參定
(臣)等謹按宋史天文志宋初承五代之季用顯德
鋟天舊書建隆二年以推驗少疎詔王處訥等别
造新法四年書成賜名應天未幾氣候漸差太平
興國四年改行乾元歷法未幾氣候又差繼作者
曰儀天曰崇天曰明天曰奉天曰觀天曰紀天迨
靖康丙子百六十餘年而八改南渡之後曰統元
曰乾道曰淳熙曰會元曰統天曰開禧曰會天曰
成天至德祐丙子百五十年而又八改由此觀之
宋承五季衰亂之後靖康兵燹之餘算法多疎草
澤中專家之學又多不在史局故施行紛錯如此
善乎史氏之論曰使其初立法脗合天道則千歲
日至可坐而致奚必數數更法以求幸合元象乎
哉
遼太宗大同元年國始有歷
聖宗統和十二年頒行大明歷
初太宗自晉汴京收百司寮屬伎術歷象遷於中京
實始有歷即晉天福四年司天監馬重績所上乙未
元歷是也其後穆宗時司天王白李正等復進是書
至是汗州刺史賈俊進新書曰大明歷(大明歷宋武帝大明六年)
(祖沖之所上之書未及施用)高麗所志大遼古今錄稱統和十二
年始頒正朔信矣
(臣)等謹按遼史志言大同元年得晉刻漏渾象後
唐清泰二年已稱損折不可用其至中京者槩可
知矣據此則是遼雖得晉渾象仍未施用故不書
金太宗天會十五年正月朔頒行大明歷
先是天會五年司天楊級進大明歷至是始頒行之
世宗大定二十一年十一月詔比校歷書
先是海陵正隆三年三月辛酉朔司天言日當食而
不食大定十三年五月壬辰朔日食十四年十一月
甲申朔日食加時皆先天十七年九月丁酉朔食乃
後天由是占候漸差乃命司天監趙知微重修大明
歷書既成未行時翰林應奉耶律履亦造乙未歷至
是年十一月望太隂虧食遂命尚書省委禮部員外
郎任忠傑與司天官驗所食時刻分秒比校知微履
及見行歷之親疎以知微為親遂用之明昌初司天
又改進親歷禮部郎中張行簡言請俟日月食覆校
無差然後用之事遂寝終金之世惟用知微所定書
元初亦遵用焉
元世祖至元十三年詔前中書左丞許衡等改治新歷
是年平宋詔許衡及太子贊善王恂都水少監郭守
敬與南北日官陳鼎臣鄧元麟毛鵬翼劉巨淵王素
岳鉉高敬等參考累代歷法復測候日月星辰消息
運行之變區别同異酌取中數以為歷本其法用二
線窺測宿度餘分纖微皆見又立海内測驗所凡二
十有七(詳下極度門)
十七年授時歷成十八年頒行天下
元初承用金大明歷庚辰歲太宗西征五月望月食
不效二月五月朔微月見於西南中書耶律楚材以
大明舊法後天又以中元庚午歲國兵南伐天下略
定乃表上西征庚午元歴不果頒用至元四年西域
扎瑪里鼎撰進萬年歷世祖稍頒行至是年冬至許
衡等新書成詔賜名曰授時明年頒行之惟萬年歷
不復傳而庚午元歷雖未頒用其書猶在具見本史
明太祖洪武三年初定歲上歷書
先是洪武元年改太史院為司天監又别置回回司
天監至是改司天為欽天設四科曰天文曰漏刻曰
大統歷曰回回歷設監令少監統之歲造大統民歷
御覽月令七政躔度六壬遁甲四季天象占驗御覽
天象錄各以時上其日月交食分秒時刻起復方位
先期以聞
(臣)等謹按此歲上各書即用劉基所上凖元授時
舊法别名為戊申大統歷者是也吳元年十一月
乙未冬至太史院劉基率其屬高翼實進是書大
祖諭曰古者季冬頒朔太遲今於冬至亦未善宜
以十月朔著為令是明祖頒書不自洪武三年始
矣但吳元年猶是順帝正朔未可以頒朔予明故
戊申大統歷之名號不得正書附見於此俾覽古
者於授時大統書名更替之際有所考焉
黃瑜雙槐歲抄曰世所謂回回歷者傳為西域瑪
伊克之地異人瑪哈穆特之所作也以今考之其
原實起隋開皇十九年己未之歲其法嘗以二百
五十日為一歲(按回回書只以春分起算耳何至縮歲為二百五十日殆傳者誤也)
歲有十二宫宫有閏日凡二百十有八年閏三十
有一日又以三百五十四日為一周周有十二月
月有閏日凡三十年閏十有一日閱千九百四十
一年而宫月甲子再會其白羊宫第一日日月五
星之行與中國春正定氣日之宿直同其用以推
分步經緯之度著凌犯之占星家以為最密元之
季世其法始東明造大統歷以其法與中國參用
之或曰歲之為義於文從步從戍謂推步從戌起
也白羊宫於辰為戍豈推步在戍時見星為始故
歟
十七年閏十月監令元統著大統歷法通軌四卷
漏刻博士元統言歷以大統為名而積分猶踵授時
之舊非所以重始謹正也况授時以至元辛巳為歷
元至洪武甲子積一百四年年遠數盈漸差天度合
修改聞有郭伯玉者精明九數之理宜徵令推算以
成一代之制報可擢統為監令統乃取授時歷去其
歲實消長之說析其條例得四卷以洪武十七年甲
子為歷元命曰大統歷法連軌至二十二年改監令
丞為監正副二十六年監副李德芳言監正統改作
洪武甲子歷元不用消長之法以考魯獻公十五年
戊寅歲天正冬至比辛巳為元差四日半強今當復
用辛巳為元及消長之法疏入元統奏辨太祖曰二
說皆難憑但驗七政交會行度無差者為是自是大
統歷元以洪武甲子而推算仍依授時法
神宗萬歷十二年詔以回回歷纂入大統備考
先是弘治中月食屢不應日食亦舛正統十二三年
連推日食起復皆弗合漏刻博士朱裕言至元辛巳
距今二百三十七年歲久不能無差若不量加損益
則愈久愈誤中官正周濓等言日躔歲退之差一分
五十秒今正德乙亥距至元辛巳二百三十五年赤
道歲差當退天三度五十二分五十秒不經改正推
步豈能有合皆為時議所格不行至是年十一月癸
酉朔日食大統推食九十二秒回回推不食已而回
回歷驗禮科給事中侯先春因言回回科推算精密
何妨纂入大統中以備考驗從之
二十三年鄭世子載堉進聖壽萬年歷及緯歷通融二
書詔以其書付欽天監參驗
從禮部尚書范謙之請也其書首曰步發斂次曰步
朔閏次曰步日躔次曰步晷漏次曰步月離次曰步
交道次曰步交食次曰步五緯合應
愍帝崇禎二年九月開歷局以禮部侍郎徐光啟進本
部尚書督修歷法
先是萬歷三十八年五官正周子愚言大西洋歸化
遠臣龐迪峩熊三拔等携有彼國歷法多中國所未
備乞取知歷儒臣率同監官將諸書盡譯以補典籍
之缺蓋是時大西洋人利瑪竇進貢土物而迪峩三
拔及龍華民鄧玉函湯若望等先後至皆精究天文
禮部因奏請令精通歷法河南僉事邢雲路職方郎
中范守已翰林院檢討徐光啟南京工部員外郎李
之藻與迪峩三拔等同譯西法參訂修改後因循未
遑開局至是五月乙酉朔日食禮部侍郎徐光啟依
西法預推順天府見食二分有竒瓊州食既大寧以
北不食大統回回所推與光啟互異已而光啟法驗
餘皆疎帝切責監官五官正戈豐年等言大統乃國
初所定實即郭守敬授時歷也二百六十年毫未增
損向從不能無差於是以光啟督修歷法光啟言近
世言歷諸家大率宗郭守敬至若歲差環轉歲實參
差天有緯度地有經度别宿有本行月五星有本輪
日月有真會視會皆古所未聞惟西歷有之宜取其
法參互考訂使與大統法合同歸一巳而光啟上修
歷十事一議歲差二議歲實小餘三每日日行經度
四每夜月行經緯度數五列宿經緯行度六五星經
緯行度七推變黃道赤道廣狹度數密測二道距度
及月五星各道與黃道相距之度八日月去交遠近
及真會視會之因九測日行考知二極出入地度數
以定周天緯度因月食考知東西相距地輪經度十
依唐元法隨地測驗二極出入地度數地輪經緯以
求晝夜晨昏永短以正交食因舉南京大僕少卿李
之藻西洋人龍華民鄧玉函報可九月癸夘開歷局
三年玉函卒又徵西洋人湯若望羅雅谷譯書演算
進光啟尚書仍督修歷法
四年正月徐光啟進書二十四卷又進書二十一卷五
年又進書三十卷六年以病解局務以山東參政李天
經代之
光啟進新書奏言日食隨地不同則用地緯度算其
食分多少用地經度算其加時早宴月食分秒海内
並同止用地經度推求先後時刻臣從輿地圖約略
推步開載各布政司月食初虧度分蓋食分既天下
皆同則餘率可以類推不若日食之經緯各殊必湏
詳備也先是巡按四川御史馬如蛟薦資縣諸生冷
守中精歷學以所呈書送局光啟力駁其謬并預推
次年四月四川月食時刻令其臨時比測已而四川
報守中所推月食實差二時而新法密合冬十月辛
丑朔日食新法預推順天見食二分一十二秒應天
以南不食大漠以北食既至期光啟率監臣預點日
晷調壺漏用測高儀器測食甚日晷高度又於密室
中斜開一隙置窺筩遠鏡以測虧圓畫日體分數圖
板以定食分其時刻高度悉合惟食甚分數未及二
分於是光啟言今食甚之度分密合則經度里差已
無煩更定矣獨食分未合原推者蓋因太陽光大能
減月魄必食及四五分以上乃得與原推相合然此
用密室窺筩故能得此分數倘止憑目力或水盆照
映則炫燿不定恐少尚不止此也時有滿城布衣魏
文魁進歷元歷測之書送局考驗光啟摘論七事文
魁反覆論難光啟更申前說著為學歷小辨未幾光
啟入閣又進書三十卷
七年李天經繕進書二十九卷星屏一具
光啟卒後魏文魁上言官推交食節氣皆非是於是
命文魁入京測驗是時言歷者四家大統回回外别
立西洋為西局文魁為東局言人人殊紛若聚訟天
經乃繕進書并星屏皆故相光啟督率西人所造也
天經預推五星凌犯會合行度又推水星退行順行
两經鬼宿其度分晷刻已而皆驗於是文魁說詘天
經又進書三十二卷并日晷星晷窺筩諸儀器八年
四月又上乙亥丙子七政行度又參訂歷法條議二
十六則七政之議七垣星之議四太陽之議四太隂
之議四交食之議四五緯之議三九年正月十五日
辛酉曉望月食天經及大統回回東局各預推虧圓
食甚分秒時刻惟天經所推獨合十年正月辛丑朔
日食天經等預推京師見食一分一十秒大統推食
一分六十三秒回回推食三分七十秒東局所推止
游氣侵光三十餘秒而食時推驗惟天經為密十一
年進天經光禄卿仍管局務十四年十二月天經言
大統置閏但論月無中氣新法尤視合朔後先今所
進十五年新歷其十月十二月中氣適交次月合朔
時刻之前所以月雖無中氣而實非閏月蓋氣在朔
前則此氣尚屬前月之晦也至十六年第二月止有
驚蟄一節而春分中氣交第三月合朔之後則第二
月為閏正月第三月為二月無疑時新法書器俱完
屢測交食凌犯俱密合但魏文魁多方阻撓内官實
左右之以故帝不能决然帝已深知西法之密至十
六年三月乙丑朔日食測又獨驗八月詔西法果密
即改大統歷法通行天下未幾國變竟未施行
(臣)等謹按以上古法因革各據五朝史志標為綱
目大抵以元書為最善蓋其時史官郭守敬所創
簡儀仰儀及諸儀表悉詣精妙前所紀用二線推
測及二十七測驗所皆守敬所為自是八十年間
遵而用之至明大統書出猶仍其法第行之既久
測候不能無差亦自然之理也明史志曰後世法
勝於古屢改益密唐志謂天為動物久則差忒不
得不屢變其法以求之其說似矣而不然也天行
至徤確然有常本無古今之異其歲差盈縮遲疾
諸行古無而今有者因其數甚微積久始著古人
不覺而後人知之非天行之忒也使天果久動而
差忒則必參差凌替而無典要安從修改而使之
益密哉此論甚篤大統志成化後交食往往不應
由是西法寖顯史稱其發微闡幽運算制器前此
未有然終明之世迄未施用此以知法無久而不
變而良法亦有待而後興非偶然矣
欽定續文獻通考卷二百十
