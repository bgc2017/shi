欽定續文獻通考卷一百十九
樂考
散樂百戲
宋
周密齊東野語曰州郡遇聖節錫宴率命猥奴數
十羣舞於庭作天下太平字而唐樂府雜錄云舞
有字以舞人亞身於地布成字也王建宫詞云羅
衫葉葉繡重重金鳳銀鵝各一叢每遍舞頭分兩
向太平萬歲字當中則此事由來久矣
俞琰席上腐談曰嚮見官妓舞柘枝戴一紅物體
長而頭尖儼如角形想即是今之罟姑也瑣碎錄
云柘枝舞本北魏拓拔之名易拓為柘易拔為枝
葉少藴避暑錄話曰仁廟初即位秋宴百戲有緣
撞竿者忽墜地碎其骨死上惻然憐之命以金帛
厚賜其家且詔自是撞竿減去三之一晏元獻作
詩紀之曰君王特賜推溝念詔截危竿横賜錢余
往在從班侍宴時見百戲撞竿纔二丈餘與外間
絶不同一老中貴人為余言後閱元獻詩果見之
廟號稱仁信哉
又曰丁仙現自言及見前朝老樂工間有優諢及
人所不敢言者不徒為諧謔往往因以達下情故
仙現亦時時效之非為優戲則容貌儼如士大夫
遼
樂志曰漢武帝以李延年典樂府稍用西凉之制
今之散樂俳優歌舞雜進往往有漢樂府之遺聲
晉天福三年遣劉煦以伶官來歸遼有散樂蓋由
此矣
冊皇后呈百戲角觝戲馬以為樂
皇帝生辰酒一行&KR1227;篥起歌酒二行歌手伎入酒
三行琵琶獨彈餅茶致語食入雜劇進酒四行(闕)
酒五行笙獨吹鼓笛進酒六行筝獨彈築毬酒七
行歌曲破角觝
曲宴宋國使酒一行&KR1227;篥起歌酒二行歌酒三行
歌手伎入酒四行琵琶獨彈餅茶致語食入雜劇
進酒五行(闕)酒六行笙獨吹合法曲酒七行筝獨
彈酒八行歌擊架樂酒九行歌角觝
散樂以三音該三才之氣四氣調四時之氣應十
二管之數截竹為四竅之笛以叶音聲而被之絃
歌三音天音揚地音抑人音中皆有聲無文四時
春聲曰平夏聲曰上秋聲曰去冬聲曰入
散樂器&KR1227;篥簫笛笙琵琶五絃箜篌
筝方響杖鼓第二鼓第三鼓腰鼓
大鼓鞚拍板
契丹國志曰國主吹角為號衆則頓舍環遶穹廬
又曰每歲七月上旬入山射鹿夜半令獵人吹角
做鹿鳴鹿既集而射之
三月三日國人以木雕為兔分兩朋走馬射之先
中者勝其負朋下馬跪奉勝朋人酒勝朋於馬上
接杯飲之北呼此節為陶拉噶爾布
成德渌水亭雜識曰遼曲宴宋使酒一行&KR1227;篥起
歌酒三行手伎入酒四行琵琶獨彈然後食入雜
劇進以吹笙彈筝歌擊架樂角觝王介甫詩涿州
沙上飲盤桓看舞春風小契丹盖紀其事也至范
致能北使有鷓鴣天詞亦云休舞銀貂小契丹蒲
堂賓客盡關山則金源宴賓或襲為故事未可定
耳
太宗天顯四年正月朔宴羣臣及諸國使觀俳優角觝
戲
五年五月射柳於行在
六年閏五月射柳於近郊
七年六月觀角觝戲
會同三年五月以端午宴群臣及諸國使命回鶻燉煌
二使作本俗舞俾諸使觀之
穆宗應歷三年三月如應州擊鞠
十九年正月與羣臣為葉格戲
聖宗統和元年七月上與諸王分朋擊鞠
十二月燃萬魚燈於雙溪
四年十月上與大臣分朋擊鞠
六年八月皇太后幸韓德譲帳厚加賞賚命從臣分朋
雙陸以盡歡
七年四月諫議大夫馬得臣以帝好擊毬上疏諫
奏略曰臣伏見陛下聽朝之暇以擊毬為樂臣思
此事有三不宜上下分朋君臣争勝君得臣奪君
輸臣喜一不宜也往來交錯前後遮約争心競起
禮容全廢若貪月杖誤拂天衣臣既失儀君又難
責二不宜也輕萬乘之貴逐廣場之娛地雖平至
為堅确馬雖良亦有驚蹶或因奔擊失其控御聖
體寧無虧損太后豈不驚懼三不宜也望陛下念
繼承之重止危險之戲疏奏大嘉納之
開泰七年八月行大射柳之禮
太平元年十月幸通天觀觀魚龍曼衍之戲
興宗景福元年七月帝召晉王蕭布庫等飲博夜分乃
罷丁未擊鞠
重熙五年四月帝與大臣分朋擊鞠
七年十二月召善擊鞠者數十人於東京令與近臣角
勝帝臨觀之
十年四月以東京留守蕭薩巴言弛東京擊鞠之禁
十月以皇子庫魯噶里生北宰相駙馬賽音巴寧迎帝
至其第飲宴帝命衛士與漢人角觝為樂
十五年四月禁五京吏民擊鞠
天祚天慶二年九月射獲熊宴羣臣帝親御琵琶
金太祖收國元年五月拜天射柳故事五月五日七月
十五日九月九日拜天射柳歲以為常
樂志曰金因遼舊俗以重五中元重九日行拜天
之禮重五於鞠場中元於内殿重九於都城外其
制刳木為盤如舟状赤為質畫雲鶴文為架高五
六尺置盤其上薦食物其中聚宗族拜之若至尊
則於常武殿築臺為拜天所重五日質明陳設畢
百官班俟於毬場樂亭南皇帝靴袍乘輦宣徽使
前導自毬場南門入至拜天臺降輦至褥位皇太
子以下百官皆詣褥位宣徽贊拜皇帝再拜上香
又再拜排食抛盞畢又再拜飲福酒跪飲畢又再
拜百官陪拜引皇太子以下先出皆如前導引皇
帝回輦至幄次更衣行
又曰射柳擊毬之戲亦遼俗也金因之凡重五日
拜天禮畢插柳毬場為兩行當射者以尊卑序各
以帕識其枝去地約數寸削其皮而白之先以一
人馳馬前導後馳至以無羽横鏇箭射之既斷柳
又以手接而馳去者為上斷而不能接去者次之
或中其青處及中而不能斷與不能中者為負每
射必伐鼓以助其氣已而擊毬各乘所常習馬持
鞠杖杖長數尺其端如偃月分其衆為兩隊共争
擊一毬先於毬場南立雙桓置板下開一孔為門
而加網為囊能奪得鞠擊入網囊者為勝或曰兩
端對立二門互相排擊各以出門為勝毬狀小如
拳以輕韌木枵其中而朱之皆所以習蹺捷也既
畢賜宴歲以為常
海陵天德三年正月初造燈山於宫中
貞元二年九月常武殿擊鞠令百姓縱觀
三年六月登寳昌門觀角觝百姓縱觀
正隆元年正月乙丑觀角觝戲
世宗大定三年五月以重五幸廣樂園射柳命皇太子
親王百官皆射勝者賜物有差帝復御常武殿賜宴擊
毬自是歲以為常
四年五月旱禁宫中音樂放毬場役夫
六年三月如西京謁太祖廟擊毬百姓縱觀
八年擊毬於常武殿司天馬貴中諫曰陛下為天下主守
宗廟社稷之重圍獵習毬皆危事也前日皇太子墜馬
可以為戒願一切罷之帝曰祖宗以武定天下豈以承
平遽忘之耶皇統嘗罷此事當時以為非朕所親見故
示天下以習武爾
章宗明昌元年三月擊毬於西苑百寮會觀五月拜天
於西苑射柳擊毬縱百姓觀
(臣)等謹按章宗為原王時詔習騎鞠完顔守道諫
曰哀制中未可帝曰此習武備耳自為之則不可
從朕之命庸何傷乎然亦不可數也
泰和元年五月擊毬於臨武殿令都民縱觀
三年五月以重五拜天射柳帝三發三中四品以上官
侍宴魚藻殿以天氣方暑命兵士甲者釋之
七年五月幸東苑射柳十二月詔策論進士免試弓箭
擊毬
承安三年五月射柳擊毬縱百姓觀
宣宗貞祐三年七月工部下開封市白牯取皮治御用
鞠杖珠格筠壽以其家所有鞠杖以進
筠夀奏略曰中都食盡遠葉廟社陛下當坐薪懸
膽之日奈何以毬鞠細物動搖民間使屠宰耕牛
以供不急之用非所以示百姓也帝不懌擲杖籠
中明日出筠夀為橋西提控
興定四年五月帝擊鞠於臨武殿十二月詔京官許月
擊毬者三次以習武事
哀宗正大元年六月甲戌宰執請擊鞠帝以新喪不許
元世祖一日獵還賀勝參乘伶人蒙采毳作獅子舞以
迎駕輿象驚奔逸不可制勝投身當象前後至者斷靷
縱象乘輿乃安勝退創甚帝親撫之遣尚醫尚食視護
武宗至大二年仲秋之夜武宗與諸嬪妃泛月於禁苑
太液池中開宴張樂令宫女披羅曳縠前為八展舞歌
賀新凉一曲
泰定帝泰定元年二月作佛事命僧百八人及倡優百
戲導帝師游京城
至正十四年製天魔舞
時帝荒於游宴以宫女三聖努妙樂努文殊努等一
十六人按舞名為十六天魔首垂髮數辮戴象牙佛
冠身被瓔珞大紅銷金長短裙金雜襖雲肩合袖天
衣綬帶鞋襪各執噶布喇完之器内一人執鈴杵奏
樂又宫女一十一人練槌髻勒帕常服或用唐帽窄
衫所奏樂用龍笛頭管小鼓筝&KR0793;琵琶笙胡琴響板
拍板以宦者長安拜布哈管領遇宫中讚佛則按舞
奏樂宦官受袐密戒者得入餘不得預
草木子曰元有十六天魔舞盖以珠瓔盛餙美女
十六人為佛菩薩相而舞
周憲王元宫詞曰背番蓮掌舞天魔二八華年賽
月娥本是河西參佛曲把來宫苑席前歌按舞婵
娟十六人内園樂部每承恩纏頭例是宫中賞妙
樂文殊(二宫女名)錦最新隊裡惟誇三聖女清歌妙舞
世間無御前供奉蒙深寵賜得西洋照夜珠
胡應麟少室山房筆叢曰天魔舞唐時樂王建宫
詞十六天魔舞袖長不始元末也
胡兆鳳韞光樓雜志曰元制歲責高麗貢美女故
張光弼輦下曲云宫衣新尚高麗樣方領過腰半
臂裁竊疑明初猶沿元制未改此孝陵有碽妃長
陵有權妃也
元氏掖庭記每過上已令諸嬪妃祓於内園迎祥
亭漾碧池或執蘭蕙或擊毬筑謂之水上迎祥之
樂
吳萊椀珠伎詩曰椀珠聞自宫掖來長竿寳椀手
中逥日光正高竿影直風力旋空珠勢側當時想
像鼻生葱宛轉白額栽芙蓉筯頭交筯忽神駭矛
葉舞矛憂伎窮昔人因戲存戒懼後人忘戒但戲
豫漢朝索撞險還愁晉世桮柈危不寤徘徘徊徊
奪目睛欹欹傾傾獻玉纓滑涎器從龍堂出輝[穫-禾+火]
命與鬼骨争君不見王家大娘材藝絶勤政樓前
戲竿折市人歡笑但喧城驚動金吾白挺聲
明洪武初勅中書省令天下郡縣舉素志高潔博古通
今之士禮送至京同製樂章有起臨濠開太平削羣雄
平幽都龍池宴定封賞大一統守承平等曲命協音律
者歌之
海瑞傳曰瑞為南京右都御史有御史偶陳戲樂
欲遵太祖法予之杖百師惴恐多患苦之
劉若愚蕪史曰打稻之戲駕幸無逸殿鐘鼓司扮
農夫饁婦及田畯官吏徵租納税等事
曾三異同話錄曰散樂出周禮注云野人之能樂
舞者今乃謂之路岐人此皆市井之談入士大夫
之口而當文之豈可習為鄙俚
永樂十一年五月端午節車駕幸東苑觀擊毬射柳分
擊毬官為兩朋駙馬都尉廣平侯袁容領左朋寧陽侯
陳𢡟領右朋自皇太孫而下諸王大臣以次擊射皇太
孫連發皆中上大喜射畢命屬對上曰萬方玉帛風雲
會對曰一統山河日月明上喜甚賜名馬錦綺羅紗蕃
國布諸王大臣以下擊射中者賜綵幣夏布有差遂命
儒臣賦詩賜羣臣宴及鈔帛
尹直蹇齋瑣綴曰永樂間禁中凡端午重九時節
游賞如剪柳諸樂事翰林儒臣皆小帽曳撒侍從
以觀觀畢各獻詩歌詞上親第高下賞黃封寳楮
有差至宣德間猶然
十三年五月辛丒端午節上御東苑觀擊毬射柳
十四年五月丙申端午節御東苑觀擊毬射柳
周賓所識小編曰永樂時禁中有剪柳之戲即射
柳也
彭時筆記曰五月五日賜文武官走驃騎於後苑
其制一人騎馬執旗引於前一人馳騎出呈藝於
馬上或上或下或左或右騰擲趫捷人馬相得如
此者數百騎後乃為胡服臂鷹走犬圍獵狀終場
俗名曰走獬觀畢賜宴而回
葉夢得石林燕語曰金明水戰不復習而諸軍猶
為鬼神戲謂之旱教
憲宗成化十九年中官阿丒善詼諧恒於上前作院本
頗有譎諫風時汪直用事勢傾中外一日丑作醉人酗
酒一人佯曰某官至酗如故又曰駕至酗亦如故又曰
汪太監來矣醉者驚迫帖然傍一人曰駕至不懼而懼
汪太監何也曰吾知有汪太監不知有天子矣時王鉞
陳鉞媚直丑復作直持雙斧趨蹌而行或問故答曰吾
將兵惟仗此兩鉞耳問鉞何名曰王鉞陳鉞也上微哂
孝宗弘治三年秋召各番使入大内看戲獅子
十二月禮科給事中王綸言皇祖明訓有曰凡吾平日
持身之道無優伶近狎之失無酣歌夜飲之歡伏望皇
上丙枕不寐平旦有為獅子可觀也勿縱觀以妨政龍
船可遊也勿慢遊以荒政
武宗正德十二年閏十二月立春上迎春於宣府備諸
戲劇又飾大車數十輛令僧與婦女數百共載婦女各
執圓毬車既馳交擊僧頭或相觸而墜上視之大笑以
為樂
十五年正月立春上迎春於南京備諸戲劇如宣府之
為者
世宗嘉靖十年更定攛掇百戲於宴時承應
熹宗天啓五年正月上傳嚴禁民間舉放花炮流星擊
鼓踢毬
番經厰内官遇萬夀元旦等節於英華殿作佛事卒
事之日一人扮韋䭾抱杵畫北立餘披瓔珞鳴鑼鼓
吹海螺諸樂器贊唱經呪
愍帝宴玉熙宫作過錦水嬉之戲
高士竒金鼇退食記曰玉熙宫在西安裏門街北
金鼇玉蝀橋之西明愍帝每宴玉熙宫作過錦水
嬉之戲一日宴次報至汴梁失守親藩被害遂大
慟而罷自是不復幸玉熙宫矣
曹静照宫詞口勅傳宣幸玉熙樂工先候九龍池
粧成傀儡新番戲盡日開簾看水嬉
鼓吹
宋
吳萊淵穎集曰宋武彛謝翺臯羽故廬陵文公客
也於是本其造基立極親征遣將東討西伐作為
鐃歌騎吹等曲文句炫煌音韵雄壯如使人親在
短簫鼓吹間斯亦足以盡孤臣孽子之心矣初漢
曲二十二篇魏晉又更造新曲十二篇但頌國家
功德不言别事大樂氏失職唐柳宗元﨑嶇山谷
之間亦擬魏晉未及肄樂府今翺又擬夫宗元者
也鐃歌自日出至上之回凡十二篇騎吹曲自親
征至邸吏謁故主凡十篇云
夢溪筆談曰鼓吹部有拱辰管即古之义手管也
太宗皇帝賜今名邊兵每得勝回則連隊抗聲凱
歌乃古之遺音也凱歌詞甚多皆市井鄙俚之語
予在鄜延時製數十曲令士卒歌之今粗記得數
篇其一先取山西十二州别分子將打衙頭回看
秦塞低如馬漸見黃河直北流其二天威卷地過
黃河萬里羌人盡漢歌莫堰横山倒流水從教西
去作恩波其三馬尾攜琴隨漢車曲聲猶自怨單
于彎弓莫射雲中雁歸雁如今不寄書其四旗隊
渾如錦繡堆銀裝背嵬打回回先教淨掃安西路
待向河源飲馬来其五靈武西涼不用圍蕃家總
待納王師城中半是關西種猶有當時軋吃兒
遼
樂志曰鼓吹樂一曰短簫鐃歌樂遼雜禮朝會設
熊羆十二案法駕有前後部鼓吹百官鹵簿皆有
鼓吹樂
前部鼓吹令二人掆鼔十二金鉦十二
大鼓百十二長鳴百十二鐃十二鼔十二
歌二十四管二十四簫二十四笳二十
四
後部大角百二十鼔吹丞二人羽葆十二
鼔十二管二十四簫二十四鐃十二
鼓十二簫二十四笳二十四
右前後鼓吹行則導駕奏之朝會則列仗設而不
奏
横吹樂
横吹亦軍樂與鼓吹分部皆屬鼔吹令
前部大横吹百二十節鼓二笛二十四
&KR1227;篥二十四笳二十四桃皮&KR1227;篥二十四
掆鼓十二金鉦十二小鼓百二十中鳴百
二十羽葆十二鼓十二管二十四簫二
十四笳二十四
後部小横吹百二十四笛二十四簫二十
四&KR1227;篥二十四桃皮&KR1227;篥二十四
金
樂志曰鼓吹樂馬上樂也天子鼓吹横吹各有前
後部部又各分二節金初用遼故物其後雜用宋
儀海陵遷葬及大定十一年鹵簿皆分鼓吹為四
節其他行幸惟用兩部而已
前部第一鼓吹令二人掆鼓十二金鉦十
二大鼓百二十長鳴百二十鐃鼓一十二
歌二十四拱辰管二十四簫二十四笳
二十四大横吹一百二十
前部第二節鼓二笛二十四簫二十四
&KR1227;篥二十四笳二十四桃皮&KR1227;篥二十四
掆鼔十二金鉦十二小鼓百二十中鳴百
二十羽葆鼓十二歌二十四拱辰管二十
四簫二十四
後部第一鼓吹丞二人掆鼓三金鉦三
羽葆鼓十二歌二十四拱辰管二十四簫
二十四節鼓二鐃鼔十二歌十六簫二
十四笳二十四小横吹百二十
後部第二笛二十四簫二十四&KR1227;篥二十
四笳二十四桃皮&KR1227;篥二十四
元
樂志曰太祖初年徵用西夏舊樂其聲樂清厲頓
挫有唐鼓吹之遺音焉
草木子曰元朝樂駕行前部用胡駕前用清樂大
樂其部隊遵依金制駕後用馬軍庫庫隊柳貫馬
仲珍墓誌銘曰仲珍嘗倣漢魏樂府辭唐柳柳州
新體製皇元鐃歌鼓吹曲十有二將稿之走京師
冀塵乙夜之覽而未及脫藁
明惠帝建文元年國子博士王紳預脩太祖實錄獻大
明鐃歌鼓吹曲十二章
宣宗宣德三年九月帝破烏梁海還楊士竒進鐃歌鼓
吹曲詞十二篇
景泰六年十月編修黃諫上大明鐃歌鼓吹十四曲頌
太祖太宗功德送翰林院收之
唐順之稗編曰漢之大予雅頌黃門鼓吹者其樂
章無存惟短簫鐃歌二十二曲大率叙戰陳之事
然明之曰上之回巡幸之事也上陵祭祀之事也
朱鷺祥瑞之事也艾如張巫山高釣竿篇之屬則
各指其事非專為戰伐也晉魏以來倣漢制為之
而易其名各述其伐叛討亂肇造區宇之事是晉
魏以來短簫鐃歌即古雅頌矣雅頌何嘗亡哉書
曰詩言志歌永言聲依永律和聲盖謂詩者所以
言其心之所向也歌者所以引其言使之長也金
石絲竹之聲必依循乎所永之言也五凡工尺上
等字之律所以和樂之聲也歌即詠也詠即永言
也宋志大樂七失其一曰歌不永言聲不依永律
不和聲盖金聲舂容失之則重石聲温潤失之則
輕土聲函胡失之則下竹聲清越失之則高絲聲
纖微失之則細革聲隆大失之則洪匏聲叢聚失
之則長木聲無餘失之則短惟人稟中和之氣而
有中和之聲八音律吕皆以人聲為度言雖永不
可以愈其聲令歌者或詠一言而濫及數律或章
句已闋而樂音未終所謂歌不永言也請節其繁
聲以一聲歌一言且詩言人志詠以為歌五聲隨
歌是謂依永律吕協奏是謂和聲先儒以為依人
音而制樂度樂器以寫音樂本效人非人效樂者
此也今祭祀樂章並隨月律聲不依永以永依聲
律不和聲以聲和律非古制也
欽定續文獻通考卷一百十九
