欽定續文獻通考卷一百二十九
兵考
郡國兵
明太祖洪武二年諭諸將各上備邊方略
命大將軍徐達等備山西北平邊諭令各上方略從
淮安侯華雲龍言自永平薊州密雲迤西二千餘里
關隘百二十有九皆置戍守於紫荆關及蘆花嶺設
千戸所守禦又詔山西都衞於雁門關太和嶺并武
朔諸山谷間凡七十三隘俱設戍兵至九年勅燕山
前後等十一衞分兵守古北口居庸關喜峰口松亭
關烽堠百九十六處參用南北軍士至十五年又於
北平都司所轄關隘二百以各衛卒戍守
實錄曰洪武四年三月詔中書省臣曰山口外東
勝蔚朔武豐雲應等州皆極邊沙漠宜各設千百
戸綂率士卒收撫邊民無事則耕種有事則出戰
所儲糧草就給本官不必再設有司重擾於民
十年五月山西行都司請所轄邊民自備兵械團結防
邊從之
(臣)等謹按此為邊上土著兵之始史志所謂太祖
沿邊設衞惟土著兵及有罪謫戍者遇有警調他
衞軍往戍謂之客兵是也實錄載宣德中大同守
將請益戍兵兵部言山西行都司所轄十二衞軍
士二萬餘人皆土軍蓋始自團結遂成土軍也
詔諸王近塞者每歲秋勒兵巡邊
(臣)等謹按太祖防邊之意甚重故有此詔史無年
月考秦晉王之藩事在十一年三月則此詔當在
此後也十年益秦晉燕三府護衞亦以封地近邊
之故凡西北軍事雖命大將遄征而以燕晉二王
節制之二十五年命元降軍赴北平聽燕王調用
此燕藩之所以兵日強而其後起而靖難也
十七年命徐達籍上北平將校士卒復命將覈遼東定
遼等九衞官軍
是後每遣諸公侯較沿邊士馬以籍上
二十年置北平行都司於大寧
其地在喜峰口外故遼西郡遼之中京大定府也西
大同東遼陽南北平馮勝之破納哈出還師城之因
置都司及營州五屯衞至二十四年三月以已置大
寧都司及廣寧諸衞足以守邊乃撤山海等處守關
軍士每處止存十餘人餘悉令屯田
(臣)等謹按兵志言是時封皇子權為寧王調各衞
兵往守而先是李文忠取元上都設開平衞及興
和等千戸所東西各四驛東接大寧西接獨石考
文忠之取開平事在洪武二年六月藍玉之拔興
和事在七年四月設衞及所當在此時明初設此
以控扼北徼
二十二年五月置泰寧朵顔福餘三衞
三衞地為烏梁海在黑龍江南元大寧路北境是時
内附帝即其地置三衞俾部長各領其衆互為聲援
自錦義歴廣寧至遼河曰泰寧自全寧抵喜峰口近
宣府曰朵顔自黃河窪逾潘鐵嶺至開原曰福餘獨
朵顔地險而強
(臣)等謹按洪武時以塞外降人置此三衞以為大
寧之屏障後自永樂以烏梁海有功畀以大寧而
三衞遂滋不靖
二十五年築東勝城
城在河州東受降城之東時帝遣宋國公馮勝等分
行山西籍民為軍屯田於大同東勝共設十六衞由
是自遼以西數千里聲勢聯絡
(臣)等謹按東勝在河套之東春明夢餘錄言河套
内有一十二縣當築東勝時足以為套地之屏障
也餘詳後
成祖永樂元年三月改北平行都司為大寧都司徙之
保定調營州五屯衞於内地
初靖難兵起陷大寧以寧王權歸及即位改封寧王
江西而以北平行都司為大寧都司調營州五屯衞
於順義薊州平谷香河三河以舊大寧地畀烏梁海
自是遼東與宣大聲援阻絶又以東勝孤遠難守調
左衞於永平右衞於遵化而墟其地先是興和亦廢
開平徙於獨石宣府遂稱重鎮然帝於邊備甚謹自
宣府迤西迄山西緣邊皆峻垣深濠烽堠相接隘口
通車騎者百戸守之通樵牧者甲士十人守之其敕
總兵官武安侯鄭亨曰各處煙墩務增築高厚貯五
月糧及柴薪藥弩墩傍開井井外牆與墩平外望如
一重門禦暴之意常凛凛也
(臣)等謹按大寧古會州地外隣烏梁海會典云其
地與遼東宣府東西並建為外邊又起古北口至
山海關增修關隘為内邊永樂棄大寧東勝而邊
患遂萌兵志云洪熙改元朔州軍士白榮請還東
勝高山等十衞於故地不能用也
三年五月以靈州韃靼垜集為兵
七月遣降人吳見誠柴秉誠等率其部屬居凉州勅
總兵官宋晟選其壯勇數百參以官軍三倍於塞外
偵邏非但耀威亦以招徠未附者
仁宗洪熙元年十月(時宣宗已即位)遣還莊浪衞土軍
右軍都督李英言莊浪衞土軍土民二百六十人舊
隸隨駕三千之數請仍付土官魯實加訓練庶邊警
易於調用從之
宣宗宣德五年五月增置口北緣邊諸堡並戍兵
六月遷開平衞於獨石
開平備禦都指揮唐銘等言孤城荒遠薪芻並難猝
遇寇至别無應援請添官軍神銃守備下廷臣議之
皆言宜准陽武侯薛祿初奏於獨石築城立開平衞
以本衞官軍家屬移於新城且耕且守而精選本衞
及原調守備官軍二千餘人分二班更代於開平舊
城哨備從之
黃光昇昭代典則曰國初設衞開平置八驛東接
大寧古北口西接獨石文皇出塞皆道開平興和
萬全間嘗曰惟守開平則興和大寧遼東甘肅寧
夏邊圉永無虞矣已乃棄大寧而興和亦廢開平
失援至是徙衞獨石蹙國蓋三百里盡失龍門灤
河之險邊備益虚
六月置萬全都指揮使司
時關外衞所皆隸後軍都督府帝以諸軍散處邊境
猝有緩急無所綂一命於宣府立都司十六衞皆屬
焉
七年五月易置寧夏甘肅戍兵
西北邊軍延安慶陽諸衞近寧夏而戍甘州臨洮鞏
昌蘭州諸衞近甘州而戍寧夏肅州鎮寧西寧秦州
皆臨極邊其軍分戍他處乃别調官軍戍守帝以舍
近趨遠勞費實多人情非便諭兵部議之於是以延
安等衞近寧夏者戍寧夏漢中三衞所皆遣還臨洮
等衞近甘州者戍甘州其肅州等衞所皆遣還
十年七月(時英宗已即位)選京軍二千人戍遼東四千人戍大
同宣府
時遼東屢有事官軍數少不能對敵兵部請選在京
操練官軍命都督曹義率往分守地方又大同宣府
為京師屏障亦宜益兵聽守將調用俱待明春邊務
寧帖回京從之
(臣)等謹按此是以京營軍戍邊之始
英宗正綂初敕山西河南邊班軍如期更番
山西河南班軍守偏頭大同宣府塞不得代巡撫于
謙言每歲九月至二月水冷草枯敵騎出没乘障卒
宜多若三月至八月邊守自足乞將兩班軍每歲一
班如期放還時甘肅總兵官蔣貴又言沿邊墩臺守
瞭軍更番有例惟坐事謫發者不許困苦甚乞如例
踐更並從之至五年山西總兵官李謙請偏頭關守
備軍如大同例半歲更番部議每番皆十月而戍卒
仍率以歲為期有久而後遣者
兵志曰永樂間始命内地軍番戍謂之邊班其後
占役逃亡之數多乃有召募有改撥有修守民兵
土兵而邊防日益壞
元年增各邊營堡
時給事中朱純請脩塞垣總兵官譚廣言自龍門至
獨石及黑峪口五百五十餘里工作甚難不如益墩
臺瞭守乃增赤城等堡煙墩七十二寧夏總兵官史
昭言所轄屯堡俱在河外自河迤東至察罕腦兒抵
綏德州沙漠曠遠並無守備請於花馬池築哨馬營
大同總兵官方政繼以馬營請欲就半嶺紅寺兒廢
營脩築宣大巡撫都御史李儀以大同平衍巡哨宜
謹請以副總兵主東路參將主西路而迤北則屬之
總兵官都指揮並如議行後三年詔塞紫荆關諸隘
口增守備軍時斡拉漸強從成國公朱勇請也
九年五月增大同操備馬軍
時斡拉勢盛大同總兵官朱冕言本處軍馬止有二
萬四千六百餘人不足策應而馬隊尤少請以原調
步軍二千四百人往山西行都司屯田者仍舊遣還
選其半為馬隊更於山西河南操備步軍内選一千
五百人為馬隊分中東西三路操備從之
是月選寧夏土韃軍防秋
勅寧夏總兵官黃真等曰聞靈州千戸所土人韃韃
官軍多驍勇精健嘗自備鞍馬隨征選以防秋至明
春河開之後令還農業如用之有效以後防秋依此
而行至十年五月增甘肅哨所千人增寧夏延安戍
兵三千人
十一年十一月募西安獵戸為兵
陜西都指揮同知楊得青言西安沿山獵戸土民多
健善射乞加招募復其徭役俾殺賊禦虜從之
景帝景泰元年九月遣官於延綏諸邊鎮募兵并抽選
餘丁
先是兵部請於諸邊鎮各召募土兵五千人或於官
軍之家三丁選一至是請遣官以往命大理寺丞劉
憲太僕少卿王質分領其事賜之勅曰守邊禦寇多
藉土兵有能召募舍餘漢土民丁者各照所擬名數
升職就令管領所募聽調殺賊每鎮務及五千名以
上如無為首召募之人查各戸口冊三丁選一應募
者給銀五兩抽選者三兩五錢就與關支糧賞軍器
馬匹仍免戸内一丁幇貼有功升賞事寧放歸
英宗天順元年八月選沿邊民丁為土兵
戸部尚書沈固言沿邊民丁多者宜選三丁朋當土
兵衞所帶管比之遠調客兵戍邊者不同帝然其言
詔兵部近邊人民不分軍民舍餘人等有願效力者
許其自報收附近邊衞所寄管令作土兵名色給與
鞍馬器械秋冬操練支與口糧春夏務農住支本戸
免徵糧五石仍除二丁供給免其襍泛差役如有事
故不許勾補軍還為軍民還為民有功者一體升賞
憲宗成化元年分延綏鎮精兵分屯要害
延綏總兵官張傑言延慶等境廣袤千里所轄二十
五營堡每處僅一二百人難以應敵宜選精銳九千
為六哨分屯府谷神木二縣龍州榆林二城高家安
邊二堡庶緩急有備又請分布鄜慶防秋軍二千餘
人於沿邊要害從之
二年春選陜西土兵
延綏巡撫盧祥等言營堡兵少而延安慶陽邊民多
驍勇習敵可練為兵使護田里妻子乃勅御史往選
之得丁壯五千餘名號為土兵原點民壯亦改此名
委官訓練聽調
王圻曰按土兵之法不但可行於延綏若九邊行
之則邊民不困於賦役而心皆内向無復北走之
人敵雖欲入誰為嚮導此實久安長治之至計竟
無有申明此意者雖延綏此法亦就廢弛而各邊
多事兵力財賦日不暇給矣近來以兵不足或調
或募所過騷擾民不勝害且於地方無室家之念
不肯出死力擊賊則土兵可無議乎今之額設民
壯亦仿彿土兵顧名在而實廢者多倘精選壯勇
加意操練不惟藉以防守而緩急亦得其用其亦
土兵之遺意乎
七年延綏鎮大築邊城徙鎮榆林
先是東勝設衞守在河外榆林治綏德後東勝内遷
失險捐米脂魚河地幾三百里正綂間鎮守都督王
禎始築榆林城建緣邊營堡二十四歲調延安綏德
慶陽三衞軍分戍天順中阿羅出入河套駐牧每引
諸部内犯至是延綏巡撫都御史余子俊乃徙治榆
林由黃甫川西至定邊營千二百餘里墩堡相望横
截套口内復塹山堙谷曰夾道東抵偏頭西終寧固
風土勁悍將勇士力北人呼為托多城
(臣)等謹按子俊之築城以横截套口故得扼要之
勢焉考河套即秦所取匈奴河南地也東至偏頭
西至寧夏三面阻河南隣邊東西幾二千里南北
八九百里河之北唐時三受降城在焉東受降城
東為東勝自東勝失守火篩遂南掠因知河套所
在入據其中嗣後邊患踵生大率由此後至嘉靖
二十四年巡按山西御史陳豪言敵三犯山西傷
殘百萬費餉六十億曾無尺寸功請定計决戰盡
復套地明年敵犯延安總督三邊侍郎曾銑力主
復套條上十八事世宗嘉奬之而嚴嵩窺帝意憚
兵且欲殺舊閣臣夏言因劾銑并言誅死自是無
敢言邊事者河套之不能復坐失此事機也
八年二月募陜西義勇
兵部疏陳陜西軍務言陜西平凉高橋等處多土達
土人善射敢戰請令總督王越選其衆所信服之人
令自招集量授官職所招者給以銀布器械復其賦
役號為義勇事平願歸農者聽之至九年七月巡撫
陜西都御史馬文升言請選臨鞏二府衞所土兵民
壯又肅府并黔國公家人先皆歸化土達今子孫漸
衆居近固原率能騎射宜選其精壯操練防守從之
十年正月始設三邊總制
先是刑部主事張鼎疏言陜西八府三邊腹裏俱有
鎮守總兵巡撫等官不相綂一宜推文武兼濟者一
人總制三邊則事體歸一而成功不難兵部議以固
原平凉乃三邊總會之所寇來侵犯累由此入宜置
立總府仍假以便宜之權控制延綏寧夏甘肅三邊
總兵巡撫等官悉聽節制命以王越為之此三邊總
制之始
十二年兵部侍郎滕昭英國公張懋條上邊備
言居庸關黃花鎮喜峰口古北口燕河營有團營馬
步軍萬五千人戍守請益軍五千分駐永平密雲以
策應遼東凉州鎮番莊浪賀蘭山迤西從雪山過河
南通靖虜直至臨鞏俱敵入侵之路請調陜西官軍
益以甘凉臨鞏秦平河洮兵戍安定會寧遇警截擊
以凉州銳士五千扼要屯駐彼此策應報可
孝宗弘治七年十月選練寧夏鎮兵
令鎮守等官精選在城軍馬三千如在京團營别為
隊伍以時操練遇警出戰事寧還營從之
十年七月選大同土兵
巡撫劉瓛請令府州縣按籍選精銳人丁發附近衞
所帶管給與甲仗令自備鞍馬隨軍操練允之
十三年七月增選宣大鎮兵
時有邊警兵部請勅宣大二鎮守臣選屯種正軍之
可用者遊騎官軍戸下丁多之家五丁選一復於山
西河南操備官軍内各選一二千以資戰守從之
(臣)等謹按明代軍衞遍於天下逃亡役占至於無
兵可用於是行召募之令軍苦於役而令民為軍
又使世及其誰願之時給事中熊偉言凡土人非
不樂於應募但患處之無道不能得其心耳請令
願應募者聽就附近衞所編為什伍隨軍操練給
之月糧器仗有功一體升賞事寧之日仍令各就
生理其舊管人員勿得私自勾擾有事則聚而為
兵無事則散而為農亦成周寓兵於農之意也時
以其言為是孝宗亦允行之
十四年遣使增募西北諸邊土兵
時以西北諸邊所募土兵多不足五千遣使齎銀二
十餘萬往募指揮千百戸以募兵多寡為差得遷級
失官者得復職即令綂所募兵
是年三月選練大同西路軍
提督軍務都御史史琳言大同西路有大同左右威
遠平盧井坪朔州六城老家官軍一萬三千八百有
竒而右衞尤號勇悍然皆不經操練宜每城選千人
右衞倍之選將領之於本城操習以聽征調允之
是年設固原鎮隸以四衞設總制府
固原平凉之開城縣也先是為内地所備惟靖虜至
是火篩往來河套遂為衝要乃改開城為固原州設
總制府以固靖蘭甘四衞隸之總陜西三邊軍務是
時陜邊惟甘肅稍安而哈密屢為吐魯番所擾乃敕
脩嘉峪關
春明夢餘錄曰弘治中設總制於固原聯屬陜西
諸鎮嘉靖中設總督於偏關聯屬山西諸鎮
按成化時已設三邊總制兹以寇犯甘肅廷議復
設總制官詔起王越原官總制甘凉軍務越言甘
凉兵弱非藉延寧兵難以克敵請制兼兩鎮從之
故曰三邊也固原本屬平凉總制駐劄於此故兵
志於此云設總制府
定備禦延綏官軍歲一更代
三邊總制秦紘言備禦延綏官軍自十二月赴邊既
周一歲至次年二月始得代在軍日多請歲一更上
下俱在三月初邊軍便之
(臣)等謹按兵志不書年月考紘之為總制事在十
四年九月則此奏當在是後也紘傳言紘脩築諸
邊城堡一萬四千餘所垣塹六千四百餘里固原
屹為重鎮前後經略西陲者莫及
十八年六月(時武宗已即位)設陜西豫旺城戍兵
豫旺去韋州百餘里扼河套之衝虜寇固原平凉勢
必由此其地土衍沃可屯而守先是都御史余子俊
尚書秦紘議立千戸所戍之皆不果至是楊一清奉
命經略乃編存留清解南方軍及募新軍操練屯種
以為防禦之計若有警則調備冬官軍二千人於此
按伏
武宗正德元年春總制三邊都御史楊一清請脩築邊
垣
一清請復守東勝因河為固東接大同西屬寧夏使
河套千里沃壤歸我耕牧則陜右猶可息肩花馬池
一帶地勢平漫寇每從此毁牆入固原平凉不能耕
牧因上脩築定邊營等六事帝可其奏發帑金數十
萬工方興而劉瑾憾一清不附已遂罷所築塞垣僅
四十餘里而已
十二月選補延綏土兵
先是延綏招募土兵幾二萬參將王戟常選領二千
聽調殺賊至是總制都御史楊一清言此兵之設東
可以應援大同西可以防禦寧夏請更加選補通為
三千擇官綂領操練從之至五年七月兵部言延綏
切近敵境近缺遊兵三千人至選墩軍以充舊有招
募土兵一萬三百餘名及歸農舍餘一千一百餘人
宜令於土兵内精選五千人收發各衞編伍食糧以
備戰守分為兩班備禦冬春遇有警急聽將歸農舍
餘取撥防守從之
十三年定宣大延綏三鎮應援節度
敵不渡河則延綏聽調於宣大渡河則宣大聽調於
延綏從兵部尚書王瓊議也
四月詔邊將禦敵奮勇力戰損傷軍士者勿妄用守備
不設律
給事中傅鑰言各邊將帥以近例與敵交鋒損傷數
十人即擬守備不設之罪故不肯交鋒因為之辭竊
觀律意將帥失機固有一定之法若其奮勇殺賊損
傷多寡則當臨時裁斷而不可拘今力戰者或以無
功抵罪而閉營不出者乃得免令老將遂其姦欺勇
士變為畏怯邊弊未有甚於此者下兵部會議自今
失悞軍機者律有正條凡賊寇入境衆寡相當而閉
營不出殺虜人民者問發邊遠充軍若衆寡不敵但
可固守者查實奏處其奮勇迎敵斬獲少而損傷多
者仍論功升賞不許摘引損軍字樣妄擬治罪至嘉
靖末大同巡撫張邦彦以失軍律太嚴請除去苛令
果有效勝戰場者所亡失不以為罪從之
世宗嘉靖初御史鄒養浩請復小河等關於外地又請
募商糴粟以實各邊從之
先是烏梁海内附未幾不靖宣宗嘗親率師敗之自
是畏服故喜峰密雲止設都指揮鎮守土木之變頗
傳三衞助逆至是朵顔獨盛情叵測故養浩請復小
河等關於外地以扼其要又請多鑄火器給沿邊州
縣募商糴粟實各邊衞所詔皆行之初太祖時以邊
軍屯田不足召商輸邊粟而與之鹽富商大賈悉自
出財力募民墾田塞下故邊儲不匱弘治時戸部尚
書葉淇始變法令商納銀太倉分給各邊商皆撤業
歸邊地荒蕪米粟踊貴邊軍遂日困
六年三月兵部請召募土著備邊從之
十年五月設邊營提調兼領守關事
直隸巡按御史周□按行山海等關上言關以扼敵
營以援關今各分責任一遇失事當關者獨任其罪
今宜二營設一提調隨所直諸關塞兼領庶捍禦協
力從之
十一月罷漢中寧羌二衞歲戍小鹽池官軍徵銀輸邊
先是寧夏鎮撫臣歲調二衞官軍一千七百餘集小
鹽池操備多道亡及病死十不得二三至巡撫胡東
臯言軍士苦於遠戍每調遣如赴水火既非人情又
不足備禦請止勿調歲徵應調者各銀三兩輸之鹽
池將領為脩邊之費下兵部允之
(臣)等謹按此為徵銀之始餘詳嘉靖四十三年
兵志曰嘉靖十一年御史徐汝圭條上邊防兵食
謂延綏宜漕石州保德之粟自黃河而上楚産由
鄖陽汴粟由陜洛沔粟由漢中以達陜右宣大産
二麥宜多方收糴紫荆倒馬白羊等關宜招商賃
車運又請以宣府遊兵駐右衞懷來以援大同選
補遊兵於順聖西城為臨期應援永寧等處遊兵
衞宣府備調遣直隸八府召募勇敢團練赴邊關
遠近警急榆林山陜遊兵於本處策應報可然未
能行也
十二年十二月詔大同撫臣募該鎮驍健為騎兵
至十三年二月以大同有警差給事中六人兵部司
官六人分詣各邊召募勇敢以壯軍實兵部言額兵
久耗請即以所募籍為兵六月詔各邊召募土軍時
兵部上方略内言各邊軍伍多缺宜量地方緩急召
募土軍除甘肅已選屯軍外遼東宣大延綏山海關
各募二千人山西三關三千人寧夏陜西固原洮岷
等處各千人俱編入附近衞所詔允之
十四年十二月命山丹守備指揮僉事魯瞻還莊浪管
轄土軍
先是命瞻守備山丹瞻父都督同知經言臣世守兹
土以疾家居其部下土軍敕臣子瞻管轄今瞻他徙
軍士嗷嗷不欲别附若士卒流移或生他患是隳先
人之業而負世恩也惟令守故業為便報可
(臣)等謹按此所謂莊浪魯家軍也魯鑑傳曰明初
西鄙來降者輒授以職使率其部落以衞邊塞魯
氏之祖阿失都鞏卜失加初為百戸至孫鑑官至
總兵從征石城為賊所憚經則鑑之孫累世大將
敢戰知名為土軍中最著者又有祁家軍亦其類
也兵志言魯家軍舊隸隨駕中事見前洪熙元年
其後至萬歷間部臣稱其驍健為敵所畏宜鼓舞
以儲邊用云
十八年移三邊制府鎮花馬池
十九年增易山西三關營制
是時諳達諸部強横屢深入大同太原之境晉陽南
北煙火蕭然巡撫都御史陳講請以六千人戍老營
堡東界之長峪以山西兵守大同三關形勢寧武為
中路莫要於神池偏頭為西路莫要於老營堡皆宜
改設參將雁門為東路莫要於北樓諸口宜增設把
總指揮而移神池守備於利民堡老營堡遊擊於八
角所各增軍設備帝悉許之規畫雖密然兵將怯弱
其健者僅能自守而已
二十年五月復設延綏領班都指揮
總督尚書楊守禮言延綏東西三十四城堡獨當黃
河一面之險先年設兵戍守以都指揮綂御之尋議
革去止領以指揮等官權輕令弛宜復設領班都指
揮二員擇人任之令綂各衞所官軍分上下班歲一
番休仍將定南定北等備禦官軍歸併原伍分番戍
守半歲而更從之
二十一年正月詔延綏募丁壯六千人為遊兵
吏部尚書許讚條上邊備言延綏軍士素稱忠勇宜
新募五六千人為遊兵二部以備戰守調發詔兵部
發銀十萬兩付延綏撫鎮召募立為遊兵專在本鎮
練備聽宣大三關有警調發既而以人不樂從議罷
督臣楊守禮請於中選三千人設遊擊一員綂之駐
定邊營防守從之二十二年十月以兵部言仍募為
二枝以遊擊一員綂之
二十二年詔宣府兵乘塞
舊制總兵夏秋間分駐邊堡謂之暗伏至是有司建
議入秋悉令赴邊分地拒守至九月中罷歸犒以帑
金久之以勞費罷
二十三年二月選民兵備禦宣府
巡撫宣府都御史王儀言宣鎮五路各有要地請得
選民兵趫健敢死者以三千聚居鎮城西路一千聚
居萬全右衞北路一千聚居獨石城以時訓練專聽
殺賊許之
二十四年七月調河南民兵山東長槍手協守紫荆關
二十五年二月兵部覆總督翁萬達疏言山東長槍
手河南毛葫蘆本非民間常徭第每省至六千名不
無充以老弱而議者遂謂無益今宜量減務取精壯
者每省各三千人以一都司領之取便住劄候警赴
援詔每省留二千人
二十五年四月令沿邊各縣僉選民兵
兵部議覆總督三邊張珩請也令大縣選五百人中
縣三百人小縣二百人專令防護城池不必調遣
(臣)等謹按是年總督三邊侍郎曾銑有恢復河套
之舉為嚴嵩所搆阻已詳前按内
九月大同鎮以地召軍一萬五千餘人
總兵官周尚文言近以脩築邊牆隔進虜占地土四
萬餘頃倚地召軍一萬五千有餘分給各軍士耕種
以資養贍詔令永不起科著為令仍行各邊一體遵
行
(臣)等謹按明代衞所之制計兵授地以地養兵故
兵足而糧不費後額軍漸缺遂行召募召募之軍
日增衞所之兵日少夫有地則有人有人則有兵
誠從其源而求之豈兵果不可足耶即尚文一事
推之各邊誠是矣第不得其人率為故事耳
脩宣大邊牆
總督翁萬達奉詔議上邊防脩守事宜言山西保德
州河岸東盡老營堡凡二百五十四里西路丫角山
迤北而東歴中北路抵東路之東陽河鎮口臺凡六
百四十七里宣府西路西陽河迤東歴中北路抵東
路之永寧四海冶凡一千二十三里皆通臨巨寇險
在外者所謂極邊也老營堡轉南而東歴寧武雁門
北樓至平刑關盡境約八百里又轉南而東為保定
界歴龍泉倒馬紫荆吳王口插箭領浮圖峪至沿河
口約一千七十餘里又東北為順天界歴高崖白羊
抵居庸關約一百八十餘里皆峻嶺層岡險在内者
所謂次邊也敵犯山西必自大同入紫荆必自宣府
未有不經外邊能入内邊者比因寇越大同入山西
當時地方諸臣誤以大同為不足共事乃獨築寧雁
以東邊牆掣還大同之兵以守之已非建置邊防守
要之意繼因守兵不敷添太原等處參遊兵馬七營
召募新軍及僉調新舊民壯屯夫弓兵率已六萬餘
人財匱於兵衆力分於備多宣府亦自敵犯西路盡
調本鎮兵馬專備西中而北路兵馬遂空虚可慮連
年三鎮防秋徵調遼陜兵馬不下五六枝費用糧賞
芻餉以百四十萬計費實不貲難於持久若復拘泥
往事散處城堡臨時動調倉卒難合首尾不應往年
之事可以為鑒擺邊之兵固難遽罷至於修邊之役
自不容已因陳修邊二事守邊八事以上請修築宣
大邊牆千餘里烽堠三百六十三所後以通市故不
復防遂半為敵毁
(臣)等謹按萬達之督宣大在二十三年其修邊牆
史無確據年月大約在二十四五年之間
二十六年二月革宣府戰鋒五營
總督翁萬達言宣府鎮城四營各路設兵五營立法
不為不備近歲巡撫王儀總兵郤永奏選各營精銳
五千人别立戰鋒五營以廢棄將官綂之遂致各營
虚耗而又别取老弱步卒用充原數及遇戰陣復自
謂親兵居後反驅諸路兵為前蔽用是士皆解體宜
悉罷之詔從之
二十七年九月增置遼東戍兵
巡撫李珏請於義州太清寧遠等處各增置戍兵三
千餘人從之
詔各邊入衞兵戍薊鎮
是年薊始稱鎮時鎮兵未練因詔各邊入衞兵往戍
既而兵部言大同之三邊陜西之固原宣府之長安
嶺延綏之夾牆皆據重險惟薊獨無渤海所南山陵
東有蘇家口至寨籬村七十里地形平漫宜築牆建
臺設兵守與京軍相夾制報可時兵力孱弱有警徵
召四集而議者惟以據險為事無敢言戰者其後薊
鎮入衞兵俱聽宣大督撫調遣防禦益疎朵顔遂乘
虚歲入
明史稾曰薊之稱鎮自是年始昌平稱鎮自三十
九年後總名薊鎮云
二十九年十二月定昌平通州易州主客兵制
時寇警之後通易昌平各設都御史副總兵以備三
輔駐昌平者以拱護陵寢為先而傍為密雲居庸之
聲援駐通州者以本州河西務為汛地而外為薊州
順義之聲援駐易州者以經略鎮守紫荆等關為職
凡保定都御史所轄之邊悉聽會同整飭至於所綂
之兵昌平以陵衞軍為主兵而以京營所發為防秋
客兵通州以本州分守舊綂及新舊班軍為主兵而
以山東召募者為客兵易州聽經略侍郎保定巡撫
於所屬衞所摘撥一營為主兵而以山西召募為客
兵
兵志曰是年諳達入犯直薄東直門諸將不敢戰
敵退大將軍仇鸞力主貢市之議明年開馬市於
大同然寇掠如故又明年馬市罷
三十一年三月分薊鎮為八區各以參將領之
總督何棟請分區駐兵因上所轄將領及關塞營堡
主客兵馬之數其第一區山海關特為重地有軍三
千各區主兵不足則取之兩關御史所閱各衞軍客
兵不足則總督臨期取之防秋士馬詔從之
三十四年築牛心諸堡
先是兵部請敕邊將修補宣大邊牆(即翁萬達所修者)科臣
又言垣上宜築高臺建廬以栖火器從之時諳達益
強遼薊宣大連歲被兵至是總督軍務兵部尚書楊
博既解大同右衞圍因築牛心諸堡脩烽堠二千八
百有竒宣大間稍寧息而薊鎮之患不已
三十七年諸鎮議練本鎮兵
時諸鎮建議各練本鎮戍卒可省徵發費十之六從
之然戍卒選愞不任戰歲練亦費萬金而臨事徵發
如故
四十年十一月設薊遼總督標兵二枝
從總督楊選言也每枝三千人選言標兵既振則邊
兵可漸減故從之至四十二年冬以尚書楊博言於
巡撫總兵下各設一枝
(臣)等謹按兵志及實錄是時薊鎮之患最甚故以
延綏固原寧夏兵入衞楊選疏言三鎮來者羸敝
不堪居半入衞之兵本止防秋秋畢放還後遂留
延綏一枝再防一年固原寧夏各一枝再防冬春
以致各兵在家日少行戍日多薊鎮如此諸邊可
知請定議行之時郎中許汝驥自薊鎮閱兵還亦
言薊鎮之兵有三繼補之軍以丁繼丁多脫籍而
鮮實召補之軍以人代役率萃渙而易離新募之
軍設法充數多驕惰而難用名目日衆奸弊日滋
所以愈補而愈不足也因歴陳六弊述補練便宜
以上兵部乃議陜西三邊客兵久疲延綏尤甚宜
將延綏遊兵免其征調其他仍敕邊臣慎加簡閱
俟主兵精練歲減一枝邊兵既欲漸撤請選京營
兵為八部足三千人騎居十之一為傳報步居十
之九為列守以春秋二季分番居庸鎮邊二區各
領以參將二人務期訓練整肅詔從之
四十一年三月免山西民兵入衞人徵五兩輸薊鎮
從總督楊選言也
四十三年徵戍兵銀為召募用
時延綏巡撫胡志䕫請免戍軍三年每軍徵銀五兩
四錢為募兵用自後至萬歷初大同督撫方逢時等
請脩築費詔以河南應戍班軍自四年至六年概免
盡扣班價發給謂之折班班軍遂耗久之所徵亦不
得寧山南陽潁上三衞積逋綏延鎮折班銀至五萬
餘兩是後諸邊財力俱盡敝攰極矣
穆宗隆慶三年八月改保定等處達官軍舍為忠順官
軍
從撫臣温如璋言也
五年九月遣官選募浙兵戍薊鎮
初薊鎮練兵總督譚綸欲募吳越戰卒一萬二千人
雜教之已而得浙兵銃手三千人戚繼光復請添調
六千人不許至是總督劉應節復以為請兵部言添
調南兵之說繼光持之甚堅譚綸亦斷以為可行今
當更募紹寧金台兵備足九千之數每南兵增一人
則邊軍減一人乃命錦衣衞遣官至浙江選募之是
後九千人三年一放班後分三枝與浙江防海兵一
年一枝相為兑換至萬歷四年以兵卒多不願南還
以全營分而為二仍三年一放春往秋還
戚繼光傳曰自嘉靖以來邊牆雖修墩臺未建繼
光巡行塞上議建敵臺略言薊鎮邊垣延袤二千
里一瑕則百堅皆瑕比來歲修歲圮徒費無益請
跨牆為臺睥睨四達臺高五丈虚中為三層臺宿
百人鎧仗糗糧具備令戍卒畫地受工先建千二
百座然邊卒木彊律以軍法將不堪請募浙人為
一軍用倡勇敢督撫上其議許之浙兵三千至陳
郊外天大雨自朝至日昃植立不動邊兵大駭自
是始知軍令五年秋臺功成精堅雄壯二千里聲
勢聯接
(臣)等謹按戚繼光練薊鎮兵事互詳教閱門繼光
熟精兵事紀律嚴而教練有法故每能用浙兵以
著效若將不得人兵固易地而皆弗良也若以風
土之剛柔論之南兵烏能如北兵哉
六年五月定薊鎮額兵之數
時閱薊鎮實在主客官軍一十六萬五千六百四十
六員名因即以此為定額以後清解到者照數減免
班軍
(臣)等謹按春明夢餘錄載薊鎮原額兵七萬八千
六百二十一員名隆慶增十萬七千八百一十三
員名萬歷九萬九千二百四十六員名崇禎一十
二萬七千七百一十八員名遼東原額兵九萬九
千八百七十五員名隆慶九萬四千六百九十三
員名萬歷八萬一千九百九十四員名崇禎時主
兵如萬歷之數而新募及援旅無定數宣府原額
兵一十二萬六千三百九十五員名隆慶增一十
五萬一千四百五十二員名萬歷七萬九千三百
員名崇禎八萬一百二十八員名大同原額兵五
萬四千一百五十四員名隆慶增一十三萬五千
七百七十八員名萬歷八萬三千八百員名崇禎
七萬六千五百二十六員名山西原額兵二萬七
千五百四十七員名隆慶增四萬七千一百八十
一員名萬歷五萬七千六百一十一員名崇禎五
萬三千五百二十三員名榆林原額兵四萬九千
二百五十員名隆慶增八萬一百九十六員名萬
歷五萬一千六百一十一員名崇禎四萬五千一
百四十員名寧夏原額兵三萬七百八十一員名
隆慶增七萬一千六百九十三員名萬歷三萬七
千八百三十七員名崇禎二萬五千一百六十七
員名甘肅原額兵莊浪一萬八千五十六員名西
寧衞八千五百員名凉州衞一萬八百五十八員
名鎮番衞四千九員名永昌衞八百三十二員名
甘州衞三萬三千八百九十四員名山丹衞八千
五百八十二員名肅州衞一萬一千二百六十七
員名崇禎全鎮兵四萬五百四十八員名固原額
兵二萬八千八百三十員名隆慶增七萬一千九
百一十八員名萬歷五萬五千二百員名崇禎五
萬九千八百三十員名其中所言萬歷時兵數每
與會典略有不符然亦可見設兵非不多而終不
能以固疆圉者由撫馭訓練之不得其宜耳古人
所以言兵不貴徒多也
兵志曰初邊政嚴明官軍皆有定職總兵官總鎮
軍為正兵副總兵分領三千為竒兵遊擊分領三
千往來防禦為遊兵參將分守各路東西策應為
援兵營堡墩臺分極衝次衝為設軍多寡平時走
陣哨探守瞭焚荒諸事無敢惰稍違制輒按軍法
而其後皆廢壞云
又按兵志言隆慶間諳達通貢封順義王子孫襲
封者累世迨萬歷之季西部遂不競既而邊事孔
亟將士疲於奔命所言止此而已神宗而後事蹟
不多載今據實錄略為補述焉
神宗萬歷元年九月更定戍邊班軍更番之法
薊鎮督撫奏各衞所班軍在邊率均搭分布以致部
伍零散領班官止於各邊鎮取之其來其去與各軍
漫不相涉兵部議每將綂兵三千分布地方更番對
代每上班令其整隊鼓行一如出征事理依限赴邊
分布防守下班各將親行統領振旅而歸地方無事
間月一操有事聽本處撫院調度征剿從之
六年十二月命御史清軍以實邊兵
從薊遼總督劉應節請也奏言薊鎮額軍七萬餘多
以京班徙補百不當一乃始資入衞繼議垜充又議
召募皆稱不便則清軍祖制也廣謀僉同策莫善於
此者報可
七年二月編定遼東金復等土兵及永寧監恩軍
金復土兵五千七百一十五名恩軍二百七十八名
著為定制每年十月初旬委官管領在城堡操防次
年二月歸農
八年四月免寧夏入衞邊軍
先是薊遼總督梁夢龍議募土著以代援兵科臣言
寧夏去薊最遠偪隣外寇與其量減各鎮不若獨免
寧夏乃議於灤陽募兵三千立車後營而移戍兵别
駐永罷寧夏兵從之十一年四月又免延綏入衞邊
軍
十六年十月命肅州選練回回哈喇兵
巡按御史徐大化言肅州地孤懸守兵不滿四千近
議增兵餉無從出而鎮城左右有回回哈喇各種人
中多勁悍若動以大義特加鼓舞各選把目以長之
量課糧食以飽之按委操閱稍立章程視召募者不
啻過之詔如議行
十九年七月復西寧馬戸為兵
先是西寧地方有馬戸八百人不給糧馬不支草自
備鞍馬器械遇警殺賊後以款貢裁革至是從經略
鄭雒之請凡有斬獲照例升賞每春秋聽教閱武藝
量行賞罰大約增兵四千一年省餉數萬
二十二年十一月命遼東將領得養家丁
從遼東撫按孫鑛等言也遼東大小將領舊有家丁
多至百餘少不下三四十支給雙糧每戰當先實皆
精銳自閱視裁減而衝鋒破敵之士皆烏散别鎮遼
兵遂不能戰議令自守備備禦得養十名餘官以次
加增
三十五年十二月議補遼東額兵
巡按御史蕭淳言往時遼兵十萬稱雄九邊自萬歷
十九年閱視科臣侯克先查汰缺伍定為經制兵僅
八萬餉亦如之今全遼大營官軍堪戰者少為今之
計莫急於補先年之額兵且以原設之餉補原額之
兵庶進戰退守不借援而裕下兵部議行
(臣)等謹按是時遼兵日壞其後尚書李化龍又言
邊兵止七萬餘除老弱外其精壯不過二萬有竒
而散布於三大營兩協七參將十二遊擊二十五
守備之間單弱已甚緩急何濟宜復其舊額召募
勇敢屯據要害亦不能行後按臣熊廷弼議募有
馬壯軍萬人以備開原而亦格於部議
四十六年閏四月始設山海鎮
割薊鎮東協四路屬山海關為一鎮改募入衞邊兵
四千併山海路額兵二千分為左右二營每營綂三
千人
四十七年三月詔籍遼民為兵
閣臣方從哲奏遼左三路失利全鎮空虚請就遼鎮
籍民為兵計遼左人民當有四五十萬蒐其強壯可
得十餘萬人捄時之急無便於此且較之募兵費尤
省下部妥議行之
八月募兵於山東等省及各邊鎮
尚書黃嘉善言援遼之兵除四省差官召募外宣大
山西延寧固昌諸鎮土民膽氣多壯訓練亦精議於
各鎮募兵二萬立營訓練選將赴援報可十二月又
議於畿内八府山西寧武等處及中州毛兵并浙江
兵馬步兼募三萬五千名以應經略所請從之
(臣)等謹按明之邊備至是益弱守且不能何有於
戰凡軍士之逃亡占役將帥之偷惰刻覈無弊不
生迨流賊熾而秦晉之邊胥破壞明祚遂因是不
延蓋自神宗後朝政不綱邊備盡廢故無可詳述
矣
欽定續文獻通考卷一百二十九
