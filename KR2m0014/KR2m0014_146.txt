欽定續文獻通考卷一百四十六
經籍考
經(書)
宋史藝文志書類六十部八百二卷(不著錄者十三部二百四十四卷)
遼金元三史不立藝文志散見各紀傳中
明史藝文志書類八十八部四百九十七卷
宋
鄭伯熊書說一卷
伯熊字景望永嘉人紹興進士累官宗正少卿以直
龍圖閣知寧國府卒諡文肅
陳亮序略曰尚書最難讀難得胸臆如此之大孔
安國以下隨文釋義凡帝王之所以綱理世變者
未知也
毛晃禹貢指南四卷
晃字明叔江山人世傳其增註禮部韻略於紹興三
十二年表進自署曰衢州免解進士蓋高宗末年人
也
史浩尚書講義二十卷
浩字直翁鄞縣人紹興進士官至右丞相致仕卒諡
文惠
朱子曰史丞相說書亦有好處如命公後衆說皆
云命伯禽為周公之後史云成王既歸命周公在
後看公定予往矣一言便見得是周公且在後之
意
夏僎尚書詳解二十六卷
僎字元肅號柯山龍游人
吕祖謙書說三十五卷
祖謙見易類
(臣)等謹案馬考稱祖謙書說十卷趙希弁讀書附
志云六卷蓋彼乃祖謙原書此本其門人時瀾增
修也
楊簡五誥解四卷
簡見易類
薛季宣書古文訓十六卷
季宣字士龍號艮齋永嘉人起居舍人徽言之子孝
宗朝官大理寺正知湖州乾道元年遷知常州未上
卒
季宣自序略曰隸古定書最古孔氏文義多本伏
生之說唐明皇更以正隸改定而俗儒承訛文多
蹖駮古文是訓不勞乎是正之也書序出於孔子
旨自有在詮次百篇之後將以歸於古學好古之
僻又何辭焉
朱子曰士龍書解其學問多於地名上著功夫
(臣)等謹案王應麟玉海宋咸平二年直講孫奭請
摹印古文尚書音義與新定釋文並行即周顯德
六年田敏等校勘郭忠恕覆定之本季宣因之為
訓
傅寅禹貢說斷四卷
寅字同叔義烏人學者稱杏溪先生
喬行簡序略曰同叔家故貧以教舉子為業乃能
取古書天官地志律歷權度井田兵制分寸零整
乘除抄忽之說究觀篤考窮日夜不愒無是書則
多方從人借之月累歲積遂取其書為之圖條列
諸說而斷以已意
陳經書詳解五十卷
經字顯之一字正甫安福人慶元進士官至奉議郎
泉州泊幹
魏了翁尚書要義十七卷序說一卷
了翁見易類
陳大猷尚書集傳或問二卷
大猷東陽人紹定進士由從仕郎歷六部架閣
錢時融堂書解二十卷
時字子是淳安人受學於楊簡嘉熙中以丞相喬行
簡薦授祕閣校勘遷史館檢閱
趙善湘洪範統一一卷
善湘字清臣濮安懿王五世孫仕至資政殿大學士
封文水郡公贈少師
王栢書疑九卷
栢字會之號魯齋金華人從祀孔子廟庭
栢自序略曰聖人之經難讀者莫如書伏生之口
授蝌蚪之變更孰能保其無誤此書所以難讀也
朱子於書止解典謨三篇而已後又有金縢召誥
洛誥說及考定武成凡四篇學者猶恨不及見其
全書孰知書之果不可得而全解也九峯蔡氏祖
述朱子之遺規斟酌羣言而斷以義理洗滌支離
而一於簡潔然祛疑闡正之難朱子曰未詳曰脱
簡者固自若也分章絶句之難朱子不肯句讀者
亦未能盡通也况讀書至拙如予者豈能盡豁然
於中哉諸儒之所能解予固幸因得而通之所不
能通雖諸儒極融化之妙交綴傅會屈曲將迎然
亦終未能盡明也在昔先儒篤厚信古以為觀書
不可因脱簡以疑經然伏生女子之口傳孰不知
其訛舛聖人之經不可改伏生之言亦不可正乎
糾其謬而刊其贅訂其雜而合其離或庶幾乎得
復聖人之舊愚不自揆因成書疑九卷凡五十篇
正文考異八篇藏之家塾以備探討
朱彝尊曰漢儒於經文遇有錯簡斤斤守其師傳
不敢更易次第至宋二程子始更定大學篇而朱
子遂分為經傳又取孝經考定繼是有更定雜卦
傳者有更定武成洪範者餘亦不數見也魯齋王
氏於詩書皆疑之多有更易書則於舜典舜讓於
德弗嗣下補入論語堯曰咨爾舜天之歷數在爾
躬允執其中四海困窮天禄永終二十四字又於
敬敷五教在寬下補入孟子勞之來之匡之直之
輔之翼之使自得之又從而振德之二十二字餘
若臯陶謨益稷武成洪範多方多士立政皆更易
經文先後而次第之觀者未嘗不服其精當然亦
知者之過也
賀成大古洪範一本
成大字季常仕履無攷
成大自序略曰洪範自三八政以下紊亂無次因
援朱子大學分經傳之列每疇以禹之言為經以
箕子之言為傳
胡士行尚書詳解十三卷
士行廬陵人官臨江教授
金履祥尚書表注二卷
履祥字吉文號仁山蘭谿人師事王栢同登何基之
門德祐初徵為史館編修不至入元隠居教授以終
至正中追諡文安從祀孔子廟庭事蹟具元史儒學
傳
柳貫曰仁山早歲所著尚書章釋句解既成書矣
一日超然自悟擺脱衆說獨抱遺經復讀玩味則
其節目明整脉絡貫通中間枝葉與夫謬訛一一
易見因推本父師之意正句畫段提其章旨與其
義理之微事為之概考正文字之誤表諸四闌之
外曰尚書表注而自序之
元
吳澄書纂言四卷(經籍志作尚書纂注六卷)
澄見易類
納喇性德曰吳氏獨有今文置古文而不釋其見
可謂卓矣至其考據詳博釐正錯簡咸皆確當學
者將以明經祛惑于纂言一書必有取爾矣
許謙讀書叢說六卷
謙字益之金華人從金履祥學儒者稱為白雲先生
後諡文懿從祀孔子廟庭事蹟見元史儒林傳
謙自序略曰自堯至襄王凡六十五君堯元年至
襄二十八年歷年一千七百三十四而惟十八君
之世有之以亡書考之亦惟沃丁太戊仲丁河亶
甲祖乙五君之世有書十篇耳自此二十三君之
外其餘豈無出號令紀政事之言蓋皆孔子所芟
夷者緯書謂孔子求帝魁之書迄于秦穆凡三千
二百四十篇雖其言未必實然有書者不止二十
三君則明矣愚嘗謂聖人欲納天下于善惟示之
勸戒而已于春秋嚴其褒貶之辭使人知所懼于
書獨存其善使人知所法羿浞之簒夏幽厲之滅
周略不及之此則聖人之意可見矣
董鼎尚書輯錄纂注六卷
鼎字季亨鄱陽人
鼎自序略曰朱子以尚書集傳之功未竟以屬九
峯蔡氏既嘗訂定之則猶其自著也族兄介軒夢
程親受業于勉齋黃氏槃澗董氏故再傳而鼎獲
私淑焉釋經諸論多出朱子乃取訂定集傳為之
宗而蒐輯語錄于其次又增纂諸家之註有相發
明者并綴所見于後
吳澄曰輯錄纂注同異俱有所禆西伯戡黎其國
蓋在黎陽之地而非上黨壺關之黎武王伐商兵
度孟津必過黎陽先戡黎而後至紂都如齊桓伐
楚先潰蔡而後入楚境也輯錄引董銖叔重之問
謂吾才老以戡黎為伐紂時事召誥三月甲子周
公用書命庶殷侯甸男邦伯多士篇即其命庶殷
之書也而舊注云多士作于紀洛次年之三月纂
注引陳櫟壽翁之說以此三月誥殷士為周王至
洛之年周公居東二說兼存不以蔡之從鄭為然
也略舉一二端則季亨之有功多矣
王天與尚書纂傳四十六卷
天與字立大號梅浦安福人官臨江教授
劉辰翁序略曰聞若稽古說三萬言又聞書解近
年至四百家使人茫然不識其所謂得王君纂傳
如遠遊半天下得路以歸如觀樂請止不願更有
是可嘉也
陳櫟書傳纂疏六卷
櫟字壽翁號定宇休寧人事蹟具元史儒林傳
櫟自序略曰尚書自有註解以來三四百家朱子
晩年始命門人集傳之惜所訂正三篇而止今科
舉書宗蔡傳固宜櫟不揆晚學三十年前科舉未
興嘗編書解折衷將以羽翼蔡傳後又即蔡傳而
纂疏之博采精究方克成編又自述折衷云予編
是書宗朱蔡采諸家附已見但不盡載蔡傳于前
爾
陳師凱書蔡傳旁通六卷
師凱家彭蠡故自題曰東滙澤其始末無攷
師凱自序略曰朱蔡授受有傳鄱陽董氏因有輯
錄纂注一書然輯錄特問答之多端纂注又專門
之獨見殆未可由此以通本傳也傳中不無囁嚅
齟齬况天文地理律歷禮樂兵刑龜策河圖洛書
道德性命官職封建之屬未可以一言盡是以不
厭瑣碎專務釋傳至于通而後止
黃虞稷曰師凱至治辛酉為此書凡傳中所引名
物度數必詳究所出有功蔡傳甚大
朱祖義尚書句解十三卷
祖義字子田廬陵人
黃鎮成尚書通考十卷
鎮成字元鎮邵武人以薦授江南儒學提舉未上而
卒
鎮成自序略曰道德仁聖統于心制作名物達于
事統于心者先後古今脗合無二達于事者儀章
器物因革無存故求帝王之心易而考帝王之事
難二典歷象日月星辰律度衡量五禮六樂禹貢
山川洪範九疇之類須一一理會令透蓋讀書窮
理即器會通乃學者之當務也余方授書兒輩取
關涉考究者薈萃抄撮或不可言曉者復繪為圖
以示之至衆家之說有所不通則附以己見如舊
圖舊說已備者不復贅出其有未盡則隨條辨析
焉
納喇性德曰通考紀尚書名物度數舉夫七政九
疇六宗五里方州之貢賦水土律吕之長短忽微
皆著其說說有未盡復系以圖彙集諸家而衷以
己意詳且備矣
王充耘讀書管見二卷書義矜式六卷
充耘字與耕吉水人元統進士同知永新州事母老
歸養著是書卒未幾遭元末山棚之變從子光薦密
置是書複壁中以付其子吉
無名氏序管見略曰是篇自微辭奥旨及名物訓
詁山川疆里靡不究竟辨析
張雲章論書義矜式略曰延祐中以經義取士著
有定式充耘主張題意率本功令而又自為經義
名曰矜式存此猶見當時體製
胡一中定正洪範二卷
一中字允文諸暨人官紹興路參軍
一中自序略曰魯齋王氏本心文氏草廬吳氏皆
有考定本所見不同互有得失竊因括蒼鮑氏有
定正武成之論以竹簡每行十三字而定其差推
之洪範則史氏之叙七行初一以下為疇之經大
禹本文也以河圖九數為綱以洛書十數為目一
五行以下亦禹所授之章水曰潤下以下則箕子
所釋之傳也二五事至福極皆然九章皆當析大
禹之經箕子之傳支分節解脉絡貫通而八政五
紀同傳五福六極亦然其文則因三先生而定各
摭所長以正之非敢出于臆見云
陳悦道書義斷法六卷
自題曰鄒次不知何許人
欽定續文獻通考卷一百四十六
