欽定續文獻通考卷二十四
征𣙜考
雜征斂(澤津渡)
宋寧宗嘉定二年十月減公私房廊白地錢什之三
初南渡後雜征甚多孝宗淳熙九年言者謂有司理
財一切用衰陋褊隘之策至於賣樓店括草田鬻官
地而所在爭獻羨餘此風一熾恐天下蒼生無寧歲
矣然自隆興以後蠲減不一光宗紹熙二年十月下
詔守令毋征歛病民帝嘉泰時嘗蠲黃河鐵纜錢及
内外諸軍營運息錢(詳蠲貸門)至是復有是命
四年二月罷廣西諸州牛税
五年九月罷沿海諸州海船錢
十七年十二月(時理宗已即位)雪寒免京城官私房賃地門税
等錢
自後祥慶灾異寒暑皆免
理宗寳慶元年十二月詔行都及諸路公私僦舍錢未
經減者減三分
從諫議大夫朱端常請也
三年七月詔被水州縣勿徵竹木等税
至紹定四年蠲磚瓦竹木蘆泊之征三月六年詔兩
浙轉運司臨安嘉興府徽嚴安吉州再蠲竹木之徵
三月
宋史趙必愿傳曰理宗端平元年必愿以直秘閣
知婺州至郡即免催紹定六年分小戸綾羅錢三
萬緡有奇奏乞寬減内帑綾羅申省免用舊例預
解諸色窠名錢罷開化税場
又鄭清之傳曰理宗淳祐九年拜左丞相兼樞密
院先是沿江算舟之賦素重清之次第停罷如池
之鴈汊有大法場之目其錢分隸諸司清之奏罷
其並緣漁取者蓋數倍公家之入合分隸者從朝
廷償之報下清之方與客飲舉杯曰今日飲此酒
殊快
景定四年十二月詔無為軍巢縣已升為鎮巢軍使從
沿江制司節制其月收坊場河渡錢分項支解
度宗咸淳元年四月夀崇節免徵臨安官私房僦地錢
是月乾會節如前免征自是祥慶灾異寒暑皆免
十月減田契税錢什四
宋史楊文舉傳曰文仲添差通判揚州牙契舊額
歲為錢四萬緡累增至十六萬開告訐以求羡文
仲曰希賞以擾民吾不為也卒增十八界一而已
十年九月(時恭帝已即位)天瑞節免臨安府公私房賃錢十日
遼聖宗統和十五年十月弛東京道魚濼禁
開泰八年六月弛大擺山猿嶺採木之禁
道宗夀隆六年三月弛朔州山林禁
天祚帝乾統三年二月以武清縣大水弛陂澤之禁
金海陵貞元元年七月徵元賜朝官京城隙地錢
京城隙地以是年五月賜隨朝大小職官及護駕軍
至是各徵錢有差
世宗大定三年詔山東西路坊場河渡逋欠如監臨制
以年歲遠近為差蠲減
以尚書工部令史劉行義言定城郭出賃房税之制
五年以前此河濼罷設官復召民射買兩界之後仍舊
設官
至二十九年章宗即位戶部言天下河濼已許與民
同利其七處設官可罷之委所屬禁豪強毋得擅其
利
(臣)等謹案金史宗尹傳大定時拜平章政事民間
苦錢幣不通帝問之對曰錢者有限之物積於上
者滯於下所以不通海陵軍興為一切之賦有菜
園房税養馬等錢大定初軍事未息調度不繼故
因仍不改今天下無事府庫充積悉宜罷去帝嘉
其留意百姓始罷養馬等錢是當時征斂無藝河
濼賃房之外其雜税尚多也
章宗明昌元年二月免賃房税
至二年又詔減南京出賃官房及地基錢
三年諭提刑司禁勢力家不得固山澤之利
定司竹監竹税額
司竹監歲採八破竹五十萬竿春秋兩次輸都水監
備河防餘邊刀笋皮等賣錢三千貫葦錢二千貫為
額
泰和二年四月復撲買河濼法
宣宗興定三年四月同提舉榷貨司王三錫請榷油不
行
三錫建議榷油歲可入銀數十萬兩平章政事术虎
高琪以用度方急力主行之尚書左丞高汝礪上言
曰古無榷法自漢以來始置鹽鐵酒榷均輸官以佐
經費末流至有算舟車税間架其征利之術固已盡
矣然亦未聞榷油也蓋油者世所共用利歸於公則
害及於民故古今皆置不論亦厭苛細而重煩擾也
國家自軍興河南一路入税租不啻加倍又有額徵
諸錢横泛雜役無非出於民者而更議榷油歲收銀
數十萬兩夫國以民為本當此之際民可以重困乎
若從三錫議是以舉世通行之貨為榷貨私家常用
之物為禁物自古不行之法為良法竊為聖明不取
也若果行之其害有五臣請言之河南州縣當立務
九百餘所設官千八百餘員而胥隸工作之徒不與
焉費既不貲而又創搆屋宇奪買作具公私俱擾殆
不勝言至於提點官司有升降决罸之法其課一虧
必生抑配之弊小民受病益不能堪其害一也油之
貴賤所在不齊商旅轉販有無相易所以其價常平
人易得之今既設官各有分地輙相侵犯者有罪是
使貴處常貴而賤處常賤其害二也民家日用不能
躬自沽之必藉轉鬻轉鬻者增取利息則價不得不
貴而用不得不難其害三也鹽鐵酒醋公私所造不
同易於分别惟油不然莫可辨記今私造者有刑捕
告者有賞則無頼輩因之得以誣搆良民枉䧟於罪
其害四也油戶所置屋宇作具用錢已多有司按業
推定物力以給差賦今奪其具廢其業而差賦如前
何以自活其害五也惟罷之便帝是之然重違琪意
乃詔集百官議於尚書省衆以為不可帝曰古所不
行者而今行之是又生一事也乃罷之
金史食貨志曰租税之外算其田園屋舍車馬牛
羊樹藝之數及藏鏹多寡徵錢曰物力物力之徵
上自公卿大夫下逮民庶無苟免者近臣出使外
國歸必增物力錢以其受饋遺也物力之外又有
鋪馬軍須輸庸司吏河夫桑皮故紙等錢名目瑣
細不可殫述
元太宗元年八月勅蒙古民有馬百者輸牝馬一牛百
者輸牸牛一羊百者輸羒羊一為永制
二年正月詔雜税三十取一
元史太宗定宗本紀曰太宗之世華夏富庶羊馬
成羣旅不齎糧時稱治平迨定宗嗣立在位三年
諸王及各部遣使於燕京迆南諸郡徵求貨財弓
矢鞍轡之物或於西域回鶻索取珠璣海東摟取
鷹鶻驛騎絡繹民力益困而太宗之政衰矣
世祖中統二年五月弛諸路山澤之禁
至元元年四月以四川茶鹽商酒竹課充軍糧
二年二月禁山東東路私煎硝鹻
三年六月申嚴陜西河南竹禁
十二月減輝州竹課
先是官取十之六至是減其二
四年始命制國用使司印造懷孟等路司竹監竹引一
萬道
初腹裏之河南懷孟陜西之京兆鳳翔皆有在官竹
園立司竹監掌之每歲令税課所官以時採斫定其
價為三等易於民間至是命凡發賣皆給引每道取
工墨一錢至九年十月京兆府人辛至告販到紫竹
扇杆五千六百條所司作私竹斷没應納鈔七十五
兩驢二頭中書省議將元斷鈔數驢畜付本人收管
仍支價收買外今後紫竹扇杆赴衛輝路總管府扣
算工本脚力盤費官為收買給引與本處燻竹相兼
發賣
元史刑法志曰衛輝等處販賣私竹者竹及價錢
並沒官首告得實者於沒官物約量給賞犯界私
賣者減私竹罪一等若民間住宅内外并闌檻竹
不成畝本主自用外貨賣者依例抽分有司禁治
不嚴者罪之仍於解由内開寫
五月命官司和買諸物亦依例收税
五年七月定磁窑以二八抽分著為例
七年二月令魚池勿與河泊同課
中書省奏近水之家許鑿池養魚并畜鵝鴨及栽蓮
藕菱芡蒲葦以佐衣食如無力者召人種佃勿致荒
廢其出賣物色止令赴務依例投税不同河泊辦課
以致阻民增修從之
十二年三月免諸路軍雜賦
十三年二月詔諭臨安新附人等山林河泊除巨木花
果外餘物權免徵税
十二月詔浙東西江東西淮東西湖南北竹貨河泊等
皆從實辦課凡故宋聖節上供經總制錢等百餘件&KR0662;
除免之
十四年五月以河南山東水旱除河泊課聽民自漁
十五年十月弛山場樵採之禁
十六年七月以每歲聖誕節及元辰日禮儀費用皆斂
之民詔天下罷之
十九年四月弛西山薪炭禁
五月免福建山縣鎮店宣課
至十二月又以福建瀕海瘴地難同諸路收税將不
應税者若書畫藳薦磚瓦柴炭草鞋草索鐵線銅線
掃帚條帚麴貨糯米竹筍山藥諸色燈諸般菜及牛
馬驢騾羊雞鴨鵝生子犢不係貨賣俱榜示免之
二十年十一月命江南等省於本處印造契本
先是各省收納商課例給契本歲由戸部印發無契
本者同盜税至是以大都相去不遠除四川甘肅中
興行省陜西宣慰司所轄依舊印發外江南四行省
部發契本銅版一銅印一即令於本處和買紙墨印
造
二十一年五月定税務不使契本盜税文契欺隠課程
者止罪官吏買主不坐
至二十二年正月又以福建各務契税不用元降契
本只粘務官契尾更有連數契作一契押印者俱命
禁之至仁宗皇慶元年五月又以戶部主事張承直
言務司作弊多端命買主無契本者同匿税外結攬
之人加等追斷務官通同及税非本境成交者依律
斷罪正官有失關防縱容親戚家人入務索取財物
者同枉法論罪
二十二年正月詔天下民間買賣金銀懷孟諸路竹貨
江淮以南江河魚利皆弛其禁
先是江南魚戸官司募人自備工本認辦課一百錠
至是以百姓賠累令官司招收魚戶給以網索攔閘
外計魚十分為率官收七分發賣毋得滋擾又以竹
貨係百姓恒産有司拘禁發賣妨奪生計乃罷各路
司竹監聽民自賣輸税至二十三年九月又用抄紙
坊大使郭畯言於衛州復立竹課提舉司凡輝懷嵩
洛荆襄益都等處竹貨皆隸焉在官者辦課在民者
輸税又命陜西竹課提領司差官於輝懷辦課至二
十九年十月以丞相完顔澤言懷孟竹課頻年斫伐
已損課無所出科民以輸宜罷其課長養數年從之
三月增商税契本每一道為中統鈔三錢
初典買物業應立契據者騐實價直依例收辦正税
外將契用印關防每本寳鈔一錢至是增至三錢至
武宗至大三年又令每本改收至元鈔三錢不結正
課另項作數
二十四年十一月弛太原保德河魚禁
十二月免浙西魚課三千錠聽民自漁二十五年正
月勅弛遼陽漁獵之禁惟毋殺孕獸二月勅江淮勿
捕天鵝弛魚濼禁二十八年三月以杭州平江等五
路饑弛湖泊捕魚之禁四月弛杭州西湖禽魚禁聽
民網罟二十九年三月中書省言漢地河泊隸宣徽
院除大官外宜弛其禁便民取食從之
二十九年三月定湖南門攤課例
先是湖南民戸納商税酒醋常課外不問有無地戸
每年滚納門攤地畝一兩二錢歲計鈔二萬餘錠比
腹裏包銀更加數倍貧戸乏力受刑典賣妻子尚苦
不敷因而逃亡為寇所遺逋課或勒官吏揭借或令
見戶賠納是年正月行省以為言乞行除免戸部侍
郎張奉政言宋時本無此例歸附後始有之乃定自
本年為始通行依額認辦除離城十里内并鎮店立
務辦課處依舊例納米外其離城十里外鄉村驗畆
均科許令百姓自造酒醋食用包容各家佃戸不復
納税餘無地下戸並行除免
十一月禁所在私渡命關津譏察姦宄
成宗元貞元年六月江浙省大水無禾民乏食弛江湖
河泊之禁聽民採取
至大德元年閏十二月淮東饑弛湖泊之禁二年正
月建康龍興臨江寧國太平廣德饒池等處水弛澤
梁之禁聽民漁採三年五月江陵路旱蝗弛湖泊之
禁四年二月湖北饑弛山澤之禁七年正月弛饑荒
所在山澤湖泊之禁一年八月以太原平陽地震山
場河泊聽民採捕八年正月以灾異弛山場湖泊之
禁聽民採捕九年八月以冀寧歲復不登弛山澤之
禁聽民採捕十一年武宗即位五月詔被灾處山場
河泊課程權且停罷聽貧民採取七月從和林省臣
請以網罟賜貧民九月江浙饑開山場河泊禁免其
課
二年二月詔江南道士貿易田者輸田商税
五月詔民間馬牛羊百取其一羊不滿百者亦取之惟
色目人及數乃取
大德十一年十二月(時武宗已即位)以明年改元弛山場河泊
蘆蕩禁
武宗至大元年四月以浙西江東水罷山場河泊課
蘇湖常秀等路自春徂夏陰雨連綿塘岸崩頽稻秧
浸爛米價騰貴除遣官賑給鹽菜米糧外山場河泊
開禁免課至十一月紹興旱灾山場河泊商税截日
免之諸路小稔審被灾者亦免之二年九月以薪價
貴禁權豪蓄鷹犬之家不得占據山場聽民樵採
二年正月詔天下弛山澤之禁
仁宗皇慶二年七月諸被灾地並弛山澤之禁
至延祐六年六月以濟寧等路水開河泊禁聽民採
食七年英宗即位九月瀋陽水旱害稼弛山場河泊
之禁
延祐七年九月(時英宗已即位)禁五臺山樵採
十一月以明年改元開燕南山東河泊之禁聽民採取
英宗至治二年閏五月真定山東諸路饑弛河泊之禁
三年十二月(時泰定帝已即位)以改元詔禁獻山場河泊之利
泰定帝泰定三年十一月弛永平路山澤之禁
四年十一月以歲饑開内郡山澤之禁
文宗天歷元年歲課及額外課之數
硝鹻課晉寧路二十六錠七兩四錢
竹木課腹裏木六百七十六錠一十五兩四錢額外
木七十三錠二十五兩三錢竹二錠四十四兩額外
竹一千一百三錠二兩二錢江浙省額外竹木九千
三百五十五錠二十四兩江西省額外竹木五百九
十錠二十三兩三錢河南省竹二十六萬九千六百
九十五竿板木五萬八千六百條額外竹木一千七
百四十八錠三十兩一錢
(臣)等謹按以上皆歲課也外尚有金課銀課銅課
鐵課鉛課錫課礬課各歲額詳見坑冶鹽鐵二門
歷日課内分大歷每本鈔一兩小歷每本鈔一錢回
回歷每本鈔一兩總三百一十二萬三千一百八十
五本腹裏及行省總計中統鈔四萬五千九百八十
錠二十二兩五錢
契本課總三十萬三千八百道每道鈔一兩五錢腹
裏及行省總計中統鈔九千一百一十四錠
河泊課腹裏及行省總計鈔五萬七千六百四十二
錠二十三兩四錢
山場課腹裏及行省總計鈔七百一十九錠四十九
兩一錢
窑冶課腹裏及行省總計鈔九百五十六錠四十五
兩九錢
房地租錢課腹裏及行省總計鈔一萬二千五十三
錠四十八兩四錢
門攤課湖廣江西河南三省總計鈔二萬六千八百
九十九錠一十九兩一錢
池塘課江浙江西二省總計鈔一千九錠二十六兩
五錢
蒲葦課腹裏及行省總計鈔六百八十六錠三十三
兩四錢
食羊等課大都上都興和大同四路及羊市煤木所
總計鈔一千七百六十錠二十九兩七錢
荻葦課河南江西二省總計鈔七百二十四錠六兩
九錢
煤炭課大同路及煤木所總計鈔二千七百一十五
錠二十六兩四錢
撞岸課般陽路寧海州恩州總計鈔一百八十六錠
三十七兩五錢
山查課真定廣平大同三路總計鈔七十五錠二十
六兩四錢
麴課江浙省鈔五十五錠三十七兩四錢
魚課江浙省一百四十三錠四十兩四錢
漆課四川省廣元路一百一十二錠二十六兩
酵課腹裏永平路及江西行省總計鈔二十九錠三
十七兩八錢
山澤課彰德懷慶二路總計鈔二十四錠二十一兩
一錢
蕩課平江路八百八十六錠七錢
柳課河間路四百二錠一十四兩八錢
牙例河間路二百八錠三十三兩八錢
乳牛課真定路二百八錠三十兩
抽分課黃州路一百四十四錠四十四兩五錢
蒲課晉寧路七十二錠
魚苖課龍興路六十五錠八兩五錢
柴課安豐路三十五錠一十一兩七錢
羊皮課襄陽路一千錠四十八兩八錢
磁課冀寧路五十八錠
竹葦課奉元路三千七百四十六錠三兩六錢
薑課興元路一百六十二錠二十七兩九錢
白藥課彰德路一十四錠二十五兩
(臣)等謹按以上皆額外課
元史食貨志曰歲課者元興因土人呈獻而定其
歲入之數額外課者凡歲課皆有額而此課不在
其中也課之名凡三十有二其歲入之數惟天歷
元年可考云
十二月詔被兵郡縣弛山場河泊之禁
次年四月河南廉訪司言兵旱民饑乞弛山林川澤
之禁從之
二年九月立温州路竹木場
十月弛陜西山澤之禁以與民
至順元年十二月詔宣忠扈衛親軍都萬戸府凡立營
司境内所屬山林川澤其鳥獸魚鱉悉供内膳諸獵捕
者坐罪
順帝至元三年二月以浙江等處饑開所在山場河泊
之禁聽民樵採
九月立皮貨所於寧夏
設提領使副主之
六年二月罷大都東路裏山查提領所
元史王思誠傳曰南皮民父祖嘗瀕御河種柳輸
課於官名曰柳課後河决柳俱沒官猶徵之凡十
餘年其子孫益貧不能償至正中思誠為河間路
總管連請於朝除之
明太祖洪武初設抽分竹木局及河泊所
凡龍江大勝港俱設立抽分竹木局客商興販蘆柴
茅草等三分取一杉木棕毛等三十分取二松木杉
板柴炭等十分取二又令軍衛自設場收貯柴薪按
給禁軍孤老等竹木堆垜在場奏申知數以憑度量
關支如營造數多抽分不敷或給價收買差人斫辦
凡河泊所魚課通計天下勘合六百八十九道皆以
河字為號分發收掌各記所收米鈔年終進繳其底
簿仍送戸部以憑查考
(臣)等謹按明史食貨志謂河泊所惟大河以南有
之河北止鹽山一縣考會典則北直隸順天府有
武清河間有鹽山更有靜海也
十三年六月罷天下抽分竹木場
十四年令以野獸皮輸魚課製裘以給邊卒
十五年十二月定河泊所官制
吏部奏凡天下河泊所二百五十二歲課米五千石
以上至萬石者設官三人千石以上者二人三百石
以上者一人制可
十八年令毛纓棕毛等課解本色其餘魚及茶酒醋礬
等俱折收金銀錢鈔
二十七年各城市没官房屋係軍官軍人住者不許取
賃錢
三十年革懷慶等處魚課及魚戸
令自懷慶以下至沙河口一帶黃河兩岸聽從百姓
採取魚鮮食用不收課程原設河泊所革去魚課并
開除魚戸
明大誥曰凡溝港山澗及灌溉塘池民間自養魚
鮮池澤皆已照地起科並非辦課之處如有奪民
取採鰕魚器搜求擾民者許拏赴有司有司不理
拏赴來京議罪又所在湖池民舟經涉其河泊官
敢有妄取水面錢者罪不赦
成祖永樂六年設通州白河盧溝通積廣積五抽分局
至十三年令以三十分為率凡竹木柴炭甎瓦等取
一至取十五各有差
宣宗宣德四年徵兩京蔬果園課鈔
時以鈔法不通凡兩京蔬果園不論官私種而鬻者
&KR0662;令納鈔
五年置易州柴炭山厰
永樂中後軍都督府供柴炭役宣府十七衛所軍士
採之邊關宣德初以邊木可扼敵騎且邊軍不宜他
役詔免其採伐令歲納銀二萬餘兩後府召商買納
至是置厰命工部侍郎督之僉北直山東山西民夫
轉運而後府輸銀召商如故至英宗天順八年又坐
𣲖易州厰柴炭四百三十餘萬憲宗成化元年增至
六百五十餘萬二年又增至一千一百八十餘萬三
年又增至一千七百四十餘萬孝宗弘治時增至四
千萬餘斤轉運既艱北直山東山西乃悉輸銀以召
商武宗正德中用薪益多增直三萬餘兩凡收受柴
炭加耗十之三中官輙私加數倍逋負日積至以三
年正供補一年之耗尚書李鐩議令正耗相凖而主
收者復私加至以四萬斤為萬斤又有輸納浮費民
弗能堪世宗登極乃酌減之
(臣)等謹按會典初供應柴炭悉於沿江蘆洲并龍
江瓦屑二場取用及永樂遷都於北則於白羊口
黃花鎮紅螺山等採辦宣德間始設易州山厰專
官總理景泰間移於平山又移於滿城英宗復辟
初仍移於易州而自後增辦之數乃多至四倍焉
七年三月令湖廣廣西浙江魚課辦納銀者俱折收鈔
至正統十年令雲南大理所屬河泊所魚課米中半
納鈔
九年令蔚州及美峪九宮口五龍山龍門關等山場除
成材大木不許採取其小木及椽枋之類聽人貨賣經
抽分處取十之三
英宗正統元年設真定抽分竹木局
令真定府稅課司帶管凡木植抽三十分之四編號
印記從滹沱河運至通州抽分竹木局交收其後知
府委通判一員督税課司官吏抽分每年終内官監
差人印烙起解至天順時又設保定抽分令唐縣委
官至倒馬關抽分木植三十分之六
二年令荆州所屬魚課鈔俱留為王府祿米及官吏俸
給
至弘治二年令以湘潭河泊所與吉府管業
大學衍義補曰明制凡有河泊處皆立官以司魚
課歲有定額河泊之所遍天下而惟湖廣最多一
藩十二所四州共百四十餘處沔陽一州乃至有
三十一處歲納課鈔有定數使鈔法果行則所得
不貲足資國用矣不然是虛費官吏之俸徒為下
民之擾而所得不足償所費也
三年七月蠲甘肅所屬菜果園課鈔
邊地菜果園向俱依内地納鈔至是兵部尚書王驥
等言甘肅十三衛所僻居極邊寒早暖遲雖有山桃
野杏俱酸澁不堪食又商旅少通鈔甚難得請悉蠲
之報可至八月以鈔法通蠲京城外菜地税鈔景泰
五年七月又以鈔法阻滯徵菜果園鈔尋暫免嘉靖
十年令宣課司小民發賣瓜果蔬菜毋得抽税
四年令各處魚課有湖地湮塞坍塌無從採捕累民包
納者所在官申勘分豁
至七年湖廣所屬府縣河泊所歲辦課鈔不及三千
貫油鰾黃白麻不及三千斤翎毛不及十萬根者俱
令裁革應辦課程歸併附近河泊所其無河泊所處
府州縣帶辦天順元年詔各處河泊所課程悉照永
樂舊額徵收其收鈔不及萬貫者令所在有司帶管
成化十八年又令湖廣河泊所課程少者附近河泊
所兼理之
劉孜傳曰成化中孜廵撫江南時民間多積困南
京廊房既傾圮猶征鈔上元江寧農民代河泊所
網戸採鰣魚應天都税宣課諸司額外增税六合
江浦官牛歲徵犢孜皆疏罷之
景帝景泰元年大理卿薛瑄言抽分薪炭等匿不報者
凖舶商匿番貨罪盡没之過重請得比匿税律從之
六年令湖廣等處各委官取勘魚戸凡新造船有力之
家量船大小定與課米編入册内以補絶戸課額
至天順元年又令各處河泊所業戸逃亡事故者有
司查勘以新增續置船隻罾網照名補替
憲宗成化四年遣太監一員往直定會同知府委官抽
印木植
從内官監奏也至正德十三年令委府佐貳官抽分
内臣回京嘉靖十一年以各工木植缺用又從内官
監奏仍差官抽印二十二年差内臣於滹沱河督同
真定府税課司抽印木植運赴張家灣料甎厰内官
監委員驗收
六年通州等五處抽分竹木局各差主事給事中御史
一員按季更換
七年令每處止遣御史一員又設杭州荆州太平三
處抽分每歲工部差官三員凡竹木等物抽十分之
一十五年令南京龍江瓦屑壩二抽分局每年工部
都察院各委官會同監督官查盤見數聽候領用變
賣十七年設蘭州抽分本州衛掌印官會同將河橋
上岸捉獲木植每十分抽其二過河橋捉獲者盡數
入官至嘉靖元年定通州抽分竹木局凡商販竹木
曾經真定九一抽分取有印信執照者止用九一抽
分通前合為二八其未經抽分者仍用二八抽取六
年裁革白河抽分竹木局官吏軍人其例應抽分竹
木柴炭甎瓦等令廣積局帶管仍聽廵按御史督察
十年盧溝抽分竹木局堆積木植朽壞每年終工部
委官查盤變賣銀兩解部作正支銷
九年更定蘆柴木柴折銀例
景泰間應天等處歲辦蘆柴以十分為率減免四分
三分折鈔三分本色折鈔每束二貫五百文每一萬
貫又折收銀二十二兩五錢至是令於蘆柴三分本
色内以一半折銀每束二分俱送應天府收貯支用
其折納木柴者每百斤折銀四分至抽分竹木原鈔
者至是亦折銀漸益至數萬兩
明史何遵傳曰正德中授工部主事𣙜木荆州下
令税自百金以下減三之一風濤敗貲者勿算入
算者手實其數自識之藏於郡帑數日一會所入
比去不私一錢
邱濬曰竹木之税始於唐德宗時取其利以為常
平本後代則用之以為宮宇什器耳國初設抽分
竹木局至成化時太平之蕪湖荆州之沙市浙江
之杭州遣工部屬官親臨其地抽分變賣取其價
值銀兩解京以供工部繕造之費免科徵於民是
誠良策然商販無常難為定數後來者務踰前人
之數以徼能名歲增一歲無有紀極竊恐後來難
繼商賈折閱興販不至而官與民兩失其利宜量
為中制因地定額多者不以為擾不及數者不以
為劣庶幾可以久行也
武宗正德元年天下河泊所税課司係王府奏討管業
者不分久近令盡取歸官
至嘉靖八年以王府分封日增税糧日益不足凡河
泊所税課并山場湖陂除洪武永樂以前所賜不動
外其餘一應奏討之數自本年為始將所入照數徵
收存留府縣倉庫抵補王府祿米二十七年令各王
府奏討山場税課等地并楚府魚課税課蘆洲店房
俱還官徵租備邊
十一年始收泰山碧霞元君祠香錢
時鎮守太監黎雅誰收香錢為祠中繕修費都給事
中石天柱言祀典惟有東嶽神無所謂碧霞元君者
淫祀非理不可許帝不省自是遂為税額萬歷中歲
入二萬兩
世宗嘉靖九年令凡山澤之利除禁例并民業外其空
閒處聽民採取及入官備賑
十年令煤炸已經蘆溝抽分者通積等局不許重徵
十四年煤炸每十分取其一至二十四年免抽分
二十五年戸部尚書王杲請收山場湖陂河道等税以
濟邊儲從之
穆宗隆慶元年八月命太監陳學抽木於真定勿以郡
佐參預
初滹沱河設税課司抽印木植主以通判而内臣止
歲終印烙嘉靖四十五年命同知協同太監抽分至
是太監李芳奏薦學廉靜可任始專委之工部吳時
來力爭弗聽次年六月乃詔真定抽分厰免差内官
每歲首發一印信號簿令真定府掌印官委同知逐
日將抽到各木登記隨時變賣銀兩貯庫候冰合之
日繳部至萬歷二年真定抽分即令易州山厰主事
帶管每年水發時商木湊集督同府佐照例抽分三
年又從内官監奏真定抽分仍差内官抽印
四年通州等五局除商販竹木板枋等照舊抽分外其
䭾運木炭柴草俱免抽税
五年四月免林衡署果戸房號税
初永樂時有果戸三千餘後漸逃竄僅存七百餘戸
嘉靖間復徵其房號至是果戸奏訴貧難帝亦憫之
故有是命
神宗萬歷六年天下所入魚課鈔銀等數
直隸永平保定河間大名四府鈔共三萬八千二百
八十貫四十一文應天蘇州鎮江廬州揚州五府共
二十五萬四千二百七十一貫三百六十二文常州
府三萬四千九百一十八貫九百五十五文錢六萬
九千九百六十四文浙江十八萬二千九百六十九
貫六百二十文湖廣一百二十六萬五千四百二十
四貫山東三百四十四貫河南七千二百六十八貫
七百四十二文陜西二萬三千九百十二貫九百四
文廣西二千七十九貫五百三十文
松江府銀五百五十七兩四錢六分有奇太平府一
百十七兩二錢四分有奇江西一千四百八十兩五
錢有奇福建七千一百兩四川三百三十七兩五錢
七分有奇雲南一千三百五十三兩七錢有奇米麥
三百五十石有奇
二十八年正月令礦監王虎兼督理寳坻魚厰
初永樂時設寳坻銀魚厰隆慶時止令估值備廟禮
上供至是始以中官坐採又徵其税武清等縣非産
魚之處增葦網諸税且及青縣天津矣
内官陳增奏收南直雲臺山三官廟每歲香税一千餘
兩應比泰山事例從之
三十三年十二月免畿輔煤窑税課
内官監陳永夀進秋冬煤課銀帝曰畿輔煤窑係小
民日用營生除官窑煤炸内監採用外民窑税課盡
停免之
熹宗天啟三年閏十月以皇子生詔蘆課竈課等雜税
不分起運存留除已徵在官外其小民逋欠者盡數蠲
欽定續文獻通考卷二十四
