欽定續文獻通考卷一百
王禮考
山陵
宋理宗寶慶元年三月葬寧宗於會稽之永茂陵三
年九月加諡寧宗(法天備道純德茂功仁文哲武聖睿恭孝皇帝)
(臣)等謹按王圻續通考載寧宗靈駕發引皇太后
行奉寧奉辭禮皇帝行啓奠祖奠禮奉辭皇城門
外行遣奠禮百僚辭於郊外又詔仁文哲武恭孝
皇帝諡號六字宜加十字為十六字如祖宗故事
令宰執侍從臺諫兩省官禮官集議仍詳具典禮
以聞加上徽號附錄之
紹定六年四月葬恭聖仁烈皇后於永茂陵
先是二月上皇太后楊氏諡(曰恭聖仁烈皇后)
王圻曰是年詔陵寢當遵遺詔務從儉約諸路監
司州府軍寺止進慰表其餘免進仍不得以助修
攢宫為名有所貢獻右正言何琮奏山陵用度盡
出宫中猶恐州縣並緣動擾百姓乞飭有司遍行
曉諭嚴加禁止從之
度宗咸淳元年三月葬理宗於永穆陵二年十二月
以請先帝諡祭告天地宗廟社稷越二日奉冊寶請於
南郊上諡(曰建道備德大功復興烈文仁武聖明安孝皇帝)廟號理宗十年
八月(時恭帝已即位)作度宗廟十月上諡(曰端文明武景考皇帝)廟號度
宗
恭帝德祐元年正月葬度宗於永紹陵
(臣)等謹按王圻續通考載端宗移師香山暫宫於
馬南寶家后全氏崩葬梅花水坡上其後端宗崩
於舟中葬壽星塘今莫知真陵所在史載葬於崖
山此廣東瀕海地也號永福陵考后妃傳度宗全
皇后瀛國公立冊為皇太后宋亡從瀛國公入朝
於燕京為尼正智寺而終所云后全氏葬梅花水
坡上不知圻何所本也
遼太祖天顯元年八月皇后奉梓宫自扶餘城西還九
月至皇都權殯於子城西北上諡(曰升天皇帝)廟號太祖
二年(太宗即位仍稱天顯)八月葬太祖皇帝於祖陵置祖州天城
軍節度使以奉陵寢
太宗天顯四年四月幸天城軍謁祖陵
(臣)等謹按帝紀五年三月發南京四月詔人皇王
倍先赴祖陵謁太祖廟旋會於祖陵六年五月七
年五月兩謁太祖陵十一年四月謁祖陵類記之
十年五月葬彰德皇后於奉陵十二年七月幸懷州
謁奉陵
世宗天禄元年(即太宗會同元年)四月太宗梓宫次鎮陽帝即
位遣使先護赴上京九月朔葬於鳳山陵曰懷陵廟號
太宗
穆宗應歷元年(即天禄五年)葬世宗於顯州西山陵曰顯陵
二年上尊諡(孝和皇帝)廟號世宗三年十月命太師唐
古特治應天皇太后園陵十一月上尊諡(貞烈)葬祖陵
十九年三月如懷州獵近侍小哥等六人反遇害廟號
穆宗後附葬懷陵
(臣)等謹按帝紀四年十二月朔謁祖陵六年五月
謁懷陵九月謁祖陵六年五月謁懷陵類記之
景宗保寧八年九月謁懷陵十年三月祭顯陵乾
亨四年十二月(時聖宗已即位)景宗梓宫至自焦山行在奉安
於菆塗殿
聖宗統和元年正月上景宗尊諡(孝成皇帝)渤海解里
以受先帝厚恩乞殉葬不許賜物以旌之趙妃及公主
和克丹奚王籌寧宰相安寧北大王普努寧特哩衮庫
烈吳王稍寧王只設與横帳國舅契丹漢官等並進助
山陵費齊國公主率内外命婦進物如之二月葬景宗於
乾陵以近幸朗掌飲伶人達魯為殉帝與皇太后因為
書附上大行皇太后詣陵置奠命繪近臣於御容殿賜
山陵工人物有差以御容殿為玉殿幸聖山遂謁三陵
四月謁三陵以東京所進物分賜陵寢官吏致享於凝
神殿復謁乾陵八月謁祖陵帝與皇太后謁懷陵遣使
薦熊肪鹿脯於乾陵之凝神殿九月謁祖陵十二月朔
謁凝神殿遣使分祭諸陵賜守殿官屬酒三年八月
至顯州謁凝神殿及乾陵命南北面臣僚分巡山陵林
木及令乾顯二州上所部里社之數皇太后謁顯陵復
謁乾陵閏九月命邢抱朴勾檢顯陵十四年十一月
奉安景宗及太后石像於乾州
(臣)等謹按帝紀十五年十一月謁顯陵乾陵十六
年六月朔致奠於祖懷二陵二十六年五月復如
之凡五見云
二十八年正月如乾陵奉安神聖宣猷皇后梓宫於乾
州菆塗殿三月宋高麗遣使來會葬四月葬於乾陵賜
大丞相耶律德名曰隆運賜陪葬地
(臣)等謹按帝紀開泰五年八月幸懷州有事於諸
陵六年三月如顯州葬秦晉國王隆慶有事於顯
乾二陵太平九年十一月朔如顯陵十年四月如
乾陵類記之
興宗景福元年(即聖宗太平十一年)七月朔皇太后率皇族大臨
於太平殿建慶州於慶陵之南徙民實之以奉陵寢帝
謁大行御容哀慟久之詔寫北府宰相蕭孝先南府宰
相蕭孝穆像於御容殿帝謁神主帳九月躬視慶陵十
一月甲午葬文武大孝宣皇帝於慶陵丙申謁慶陵以
遺物賜羣臣重熙三年五月皇太后還政於帝躬守
慶陵七年十二月命日進酒於大安宫致薦慶陵
八年七月謁慶陵致奠於望僊殿迎皇太后至顯州謁
園陵
(臣)等謹按帝紀十二年八月謁慶陵十四年閏五月
十九年六月二十一年七月並如之九月謁懷陵及
祖陵十月謁乾陵二十三年六月謁慶陵類記之
道宗清寧元年(即重熙二十四年)十一月葬興宗於慶陵宋及
高麗遣使來會(名其山曰永興)
是月謁祖陵二年五月謁慶陵有事於興宗廟三年
五月謁慶陵獻酎於金殿同天殿十月謁祖陵奠酎
於玉殿
四年四月謁慶陵五月朔上太皇太后尊諡(曰欽哀皇后)葬
慶陵夏國高麗遣使來會
(臣)等謹按帝紀清寧四年後凡謁慶陵者十一(七年)
(五月咸雍五年八月十年七月太康三年七月八月七年七月八年九月九年七月大安元年八月)
(四年八月七年八月)謁乾陵者三(咸雍七年十月太康八年十月夀隆五年五月)類
記之
太康二年六月上皇太后尊諡(曰仁懿皇后)葬於慶陵三
年九月修乾陵廟七年九月次懷州命皇后謁懷陵
次祖州命皇后謁祖陵
天祚帝乾統元年(即道宗壽隆七年)六月上道宗尊諡(曰仁聖大孝文)
(皇帝)追諡懿德皇后(為宣懿皇后)同葬於慶陵
(臣)等謹按帝紀乾統時謁祖陵一(十一年閡七月)謁乾陵
二(元年十月五年九月)謁懷陵一(十年閏七月)謁慶陵四(元年八月三年)
(五月五年七月十年七月)自天慶至保大凡十餘年亂亡相繼
遂無復有謁陵事矣
保大五年二月天祚帝為金所獲後以疾終金熙宗皇
統五年葬於廣寧府閭陽縣乾陵旁
(臣)等謹按王圻續通考謂天祚没於金不知歲月
今以史考之帝生於道宗太康元年即位時年二
十七歲至保大五年八月癸夘至金丙午降封海
濱王(時為金太宗天會三年)以疾終年五十有四在位二十
四年計其時當為宋高宗建炎二年戊申歲即金
太宗天會六年蓋至金後又數年而終也
上諡冊儀
先一日於菆塗殿西廊設御幄幷臣僚幕次大樂令
展宫懸於殿庭協律郎設舉麾位至日北南面臣僚
朝服昧爽赴菆塗殿先置冊寶案於西廊下閤使引
皇帝至御幄服寬衣皂帶臣僚班齊分班引入饗殿
合班立定引冊案上殿至褥位寶案次之設於西階
閤使引皇帝自西階升殿初行樂作至位立樂止宣
徽使揖皇帝鞠躬再拜陪位者皆再拜翰林使執臺
琖以進皇帝再拜引至神座前跪奠三樂作進奠訖
復位樂止又再拜陪位者皆再拜引皇帝於神座前
北面立捧冊函者去蓋進前跪冊案退置殿西壁下
引讀冊者進前俛伏跪自通全銜臣讀諡冊讀訖俛
伏興復位捧冊函者置於案上捧寶函者進前跪讀
寶官通銜跪讀訖引皇帝至褥位再拜陪位者皆再
拜禮畢引皇帝歸御幄初行樂作至御幄樂止引臣
僚分班出若皇太后奠酒依常儀
葬儀
聖宗靈柩至山陵葬畢上哀冊皇帝御幄命改火面
火致奠三拜又東向再拜天地訖乘馬率送葬者過
神門之木乃下東向又再拜翼日詰早率羣臣命婦
詣山陵行初奠之禮升御座殿受遺賜又翼日再奠
如初道宗靈柩至葬所降車就轝皇帝免喪服步
引至長福岡是夕皇帝入陵寢授遺物於皇族外戚
及諸大臣乃出命以先帝寢幄過於陵前神門之木
帝不親往遣近侍冠服赴之初奠皇帝皇后率皇族
外戚使相節度使夫人以上命婦皆拜三匝而降再
奠如初辭陵而還
孟冬朔拜陵儀
有司設酒饌於山陵皇帝皇后駕至多囉倫穆騰奏
儀辦閤門使贊皇帝皇后詣位四拜訖巫贊祝燔胙
及時服酎酒薦牲大臣命婦以次燔胙四拜皇帝皇
后率羣臣命婦循諸陵各三匝還宫翼日羣臣入謝
(臣)等謹按金史帝紀太宗天會二年二月詔盜發
遼諸陵者罪死七年二月又詔禁毉巫閭山遼代
山陵樵採熙宗皇統四年十月遣使祭遼聖陵附
記於此
金
金史世紀曰太宗天會十四年追諡始祖函普景
元皇帝廟號始祖子烏哷濟庫皇帝德帝子巴哈安
皇帝安帝子綏克定昭皇帝廟號獻祖獻帝子石
魯成襄皇帝廟號昭祖昭祖子烏古鼐惠桓皇帝
廟號景祖十五年追諡景祖第二子和哩布聖肅
皇帝廟號世祖第四子頗拉淑穆憲皇帝號肅宗
第五子盈格孝平皇帝號穆宗世祖長子烏雅舒
恭簡皇帝號康宗熙宗皇統四年先世諸藏皆稱
陵號始祖曰光德帝曰熙安帝曰建獻祖曰輝昭
祖曰安景祖曰定世祖曰永肅宗曰泰穆宗曰獻
康宗曰喬五年又各增尊諡焉
太宗天會元年(即太祖天輔七年)九月太祖梓宫自部堵濼西
行宫至上京葬宫殿西南寧神殿三年三月上太祖
尊諡(曰武元皇帝)立原廟於西京十三年二月(時熙宗已即位不改)
(元)改葬太祖於和陵(立開天啓祚睿德神功之碑於燕京城南嘗所駐蹕之地)三月
上太宗尊諡(曰文烈皇帝)葬和陵九月追尊皇考豐王為皇
帝廟號徽宗皇妣富察氏為皇后又尊太祖后赫舍哩
氏太宗后唐古氏皆為太皇太后改葬皇考(景宣皇帝)皇妣
(惠昭皇后)於興陵十四年二月上太皇太后赫舍哩氏尊
諡(曰欽憲皇后)葬睿陵
熙宗皇統三年八月諡太皇太后唐古氏(曰欽仁皇后)葬恭
陵四年十月增諡太祖(應乾興運昭德定功睿神莊孝仁明大聖武元皇帝)十
二月增諡始祖以下十帝及太宗(體元應運世德昭功哲惠仁聖文烈皇帝)
徽宗
(臣)等謹按帝紀太祖太宗俱始葬和陵至皇統四
年改太祖陵曰睿陵太宗陵曰恭陵海陵貞元三
年十一月改葬大房山陵名仍舊今於天會十四
年即稱睿陵皇統三年即稱恭陵此史氏之訛也
又熙宗紀皇統九年十二月海陵亮等謀為亂帝
遇害降為東昏王葬於皇后費摩氏墓中貞元三
年改葬於大房山蓼香甸諸王同兆域世宗大定
初追諡武靈皇帝廟號閔宗陵曰思陵别立廟十
九年升附於太廟(增諡弘基纉武莊靖孝成皇帝)二十七年改廟
號熙宗二十八年以思陵狹小改葬於峨眉谷仍
號思陵后妃傳皇后費摩氏海陵諡之曰悼大定
間加諡平祔葬思陵
海陵天德四年正月朝謁世祖太祖太宗德宗陵(太師宗幹)
(太祖庶長子也海陵立追皇考太師尊諡廟號德宗名其故居曰興聖宫大定間去帝號封遼王)貞
元三年三月命以大房山雲峰寺為山陵建行宫其麓
五月命判大宗正事京等如上京奉遷太祖太宗梓宫
帝如大房山營山陵六月命右丞相布薩思恭大宗正
丞哈布爾如上京奉遷山陵七月帝在大房山杖提舉
營造官吏部尚書耶律安禮等八月如大房山啟土賜
役夫人絹一匹遣平章政事蕭玉迎祭祖宗梓宫於廣
寧九月戊申平章政事張暉迎祭梓宫於宗州丁夘帝
親迎梓宫於沙流河庚午獵親射麞以薦梓宫十月戊
寅權奉安太廟神主於延聖寺致奠梓宫於東郊舉哀
己夘梓宫至中都以大安殿為丕承殿安置壬午命省
部諸司便服治事不奏死刑一月辛夘告於丕承殿丁
酉大房山行宫成名曰磐寧十一月乙巳朔梓宫發丕
承殿戊申山陵禮成甲寅詔内外大小職官覃遷一重
明年租税並與放免軍士久於屯戍不經替換者人賜
絹三匹銀三兩羣臣稱賀丙辰燕百官於泰和殿丁夘
奉安神主於太廟戊辰羣臣稱賀
金史后妃傳曰貞元三年九月太祖太宗德宗梓
宫至中都帝如菆宫尊諡永寧皇太后大氏曰慈
憲皇后親行冊禮與德宗合葬於大房山
正隆元年二月謁山陵七月命太保昂如上京奉遷始
祖以下梓宫八月如大房山行視山陵十月葬始祖以下
十帝於大房山閏十月朔山陵禮成羣臣稱賀五年
八月謁山陵
(臣)等謹按海陵紀六年十一月南伐遇弑都督府
以其柩置之南京班荆館大定二年降封為海陵
郡王諡曰焬二月世宗使實達爾羅索與南京官
遷其柩於寧德宫四月葬於大房山鹿門谷諸王
兆域中二十年熙宗既祔廟有司奏焬王之罪未
正凖晉趙王倫廢惠帝自立惠帝反正誅倫廢為
庶人焬王罪過於倫不當封王亦不當在諸王營
域詔降為庶人改葬於山陵西南四十里
世宗大定二年正月如大房山享獻山陵九月改葬睿
宗皇帝(先是元年十一月追諡皇考曰簡肅皇帝廟號睿宗皇妣富察氏曰欽慈皇后李氏曰貞懿皇)
(后)奉遷睿宗皇帝梓宫於磐寧宫十月如山陵謁睿宗
皇帝梓宫哭盡哀葬睿宗於景陵大赦
后妃傳世宗母貞懿皇后以正隆六年五月卒世
宗即位上尊諡其寢園曰孝寧宫初后自建浮圖
於遼陽是為垂慶寺臨終謂世宗曰鄉土之念人
情所同吾已用浮屠法置塔於此不必合葬也至
是深念遺命乃即東京清安寺建奉慈殿於塔前
勅禮部尚書王兢為塔銘以敘其意而以睿宗元
配欽慈皇后祔葬景陵
三年八月如大房山薦享於睿陵十二月臘獵以所獲
薦山陵奉以為常四年正月獲頭鵝遣使薦山陵八
月如大房山致祭於山陵七年八月如大房山致祭
睿陵八年十月命涿州刺史兼提點山陵每以朔望
致祭朔則用素望則用肉仍以明年正月為首十九
年十一月改葬昭德皇后皇太子(即顯宗也)徒行輓靈車遇
大風雪左右進雨具却之比至墳所衣盡霑濕
后妃傳曰昭德皇后烏凌阿氏世宗為濟南尹時
海陵召后后行至良鄉自殺世宗自濟南改西京
留守過良鄉使魯國公主葬之宛平縣土魯原大
定二年追冊為昭德皇后(章宗時改諡明德)勅有司改葬
命皇太子致奠十二年五月車駕幸土魯原致奠
十九年改卜於大房山十一月皇后梓宫至近郊
百官奉迎車駕如楊邨致祭翼日帝登車送哭之
慟奉安於磐寧宫葬於坤厚陵諸妃祔焉世宗崩
祔葬興陵
又曰二十一年二月元妃李氏薨於長春宫詔平
章政事烏庫哩元忠監護葬事及啓菆帝輟朝皇
太子親王宗戚百官送葬葬於海王莊帝如海王
莊燒飯至二十八年九月與賢妃舒穆嚕氏德妃
圖克坦氏柔妃大氏俱陪葬於坤厚陵
二十五年七月賜皇太子允恭諡(宣孝)比葬親臨者六十
一月發引帝路祭於都城之西葬於大房山及章宗即
位追上尊諡廟號顯宗祔太廟陵曰裕陵二十九年
正月世宗殯於大安殿三月朔上尊諡(曰光天興運文德武功聖明仁)
(孝皇帝)四月葬興陵八月(時章宗已即位)如大房山謁奠諸陵九
月詔增守山陵為二十丁給地十頃十月朔謁奠諸陵
十二月祭奠興陵
章宗明昌元年正月如大房山謁奠興陵裕陵二月如
大房山三月朔謁奠興陵二年四月孝懿皇后圖克
坦氏(顯宗后也)祔葬裕陵九月如大房山謁奠裕陵四年
九月如山陵致奠諸陵泰和三年十二月詔諸親王
公主每歲寒食十月朔聽朝謁興裕二陵忌辰亦如之
衞紹王大安元年正月上章宗諡(憲天光運仁文義武神聖英孝皇帝)二
月葬於道陵(欽懷皇后富察氏祔)九月如大房山謁奠睿陵裕陵
道陵
宣宗貞祐四年詔追復衞王諡(曰紹)
哀宗正大元年正月以參知政事布薩烏錦充宣宗山
陵使三月葬於德陵八年九月明惠皇后(慈聖宫皇太后温敦)
(氏諡也)遺詔園陵制度務從儉約十二月葬汴城迎朔門
外五里莊獻太子墓之西天興元年元兵攻汴城四
月明惠皇后陵被發失柩所在遣中官往視之癸亥始
得以兵護宫女十人出迎朔門奉柩至城下設御幄安
置是夜復葬之三年正月帝傳位東面元帥承麟元
兵入城自縊於幽蘭軒末帝退保子城率羣臣入哭諡
曰哀宗哭奠未畢城潰諸禁近舉火焚之奉御絳山收
哀宗骨瘞之汝水上末帝為亂兵所害
(臣)等謹按元史太宗紀六年正月金主傳位於宗
室子承麟遂自經而焚城拔獲承麟殺之宋兵取
金主遺骨以歸與金史小異附錄備考又王圻續
通考謂金葬禮無可考其上諡冊儀多因唐宋之
舊然後世追諡者皆用吉禮故不錄今以禮志考
之有上尊諡儀固一代之典制也仍列於左
奉上尊諡冊寶儀
皇統五年十月三日前期有司供張辰居殿神御床
安少府監鈎盾署設燎薪於殿庭西南掘坎於其側
儀鸞司設小次於辰居殿下東廂又設冊寶幄殿於
景輝門外東仗舍殿前司宣徽院量差甲騎大小旗
鼓門仗官香輿自製造冊寶所迎奉冊寶奉安於幄
殿行事官製造官皆騎馬引從門下中書侍郎在前
侍中中書令在後大禮使又在後舉舁奉冊寶官製
造官分左右夾侍以北為上皆給人從錦帽衫帶是
日未明翰林使大官令丞鋪設香案酒果供具牲醴
膳羞於神御前儀鸞司設皇帝拜褥四一在阼階上
面西一在香案南面北一在殿上東□子内西面一
在燎薪之東面西設黃道自小次至阼階褥位質明
有司備常行儀仗駕頭扇筤常朝官常服騎馬執鞭
前導以北為上造冊寶官排辦管勾常服於慶元宫
門外立班迎駕再拜皇帝自宫中服鞾袍御馬至景
暉門外下馬步入小次少頃御史臺催班大禮使行
事官自幄殿奉冊寶入正門置於辰居殿西階下大
禮使歸押班閤門使奏班齊太常卿奏請皇帝行奉
上冊寶之禮宣徽使太常卿分行前導皇帝由黃道
升阼階上面西褥位立贊請再拜閤門使臚傳在位
官皆再拜乃引皇帝由殿上正門入殿於香案前褥
位再拜上香又再拜退稍東於欄子内面西褥位立
定儀鸞司徹香案前拜褥設冊寶褥位於香案南舉
冊舁冊官取冊匣子床對捧由西階升中書侍郎分
左右前導奉冊中書令讀冊畢就拜興又再拜退立
於奉冊中書令之次奉冊官進與中書侍郎率舉冊
舁冊官奉冊匣由西階下引從如上儀復置於冊床
置定舉寶官以寶盝進至侍中讀畢由西階下復置
於床皆如冊匣之儀有司徹冊寶褥位復設香案南
拜褥宣徽使太常卿導皇帝進就褥位再拜上香茶
酒樂作三酹酒樂止太祝讀祝文訖皇帝再拜復歸
阼階褥位立定大禮使升殿於香案南宣徽使處受
福酒臺盞行至皇帝阼階褥位前宣徽贊皇帝再拜
飲福閤門臚傳賜胙再拜應在位官皆再拜大禮使
跪以酒盞進授皇帝樂作飲訖又再拜大禮使受酒
盞復以授宣徽使訖由西階下歸押班位太祝奉祝
版翰林使酌酒大官令丞量取牲羞自西階下置於
燎薪之上文武班皆回班向燎所立禮官贊請皇帝
就望燎位宣徽使取酒盞臺於翰林使以進授皇帝
皇帝酹酒於燎薪之上執事者舉燎半燎瘞坎宣徽
使贊皇帝再拜閤門唱百官皆再拜太常卿宣徽使
前導皇帝歸小次即御座簾降太常卿俛伏興跪奏
太常卿臣某言禮畢百官卷班西出大禮使以下奉
冊寶床於慶元宫收掌去處皇帝進於别殿侍食官
取旨有司轉仗由來路皇帝便服還内教坊作樂前
導次日大禮使率百官稱賀
元
(臣)等謹按王圻續通考元代山陵僅云元世七主
皆葬起輦谷略見國恤下今以元史祭祀志考之
靈柩至所葬陵地其開穴所起之土成塊依次排
列之棺既下復依次掩覆之其有剰土則遠置他
所送葬官三員居五里外日一次燒飯致祭三年
然後返凡帝后有疾危殆度不可愈移居外氊帳
房有不諱則就殯殮其中葬後每日用羊二次燒
飯以為祭至四十九日而後已其帳房以賜近臣
此亦一代之典制也或引葉志竒草木子云既為
棺置遺體其中送至直北園寢之地深埋之用萬
馬蹴平候草青方已使同平坡無復考誌遺跡疑
係國俗如此非所語於帝王之葬儀也
世祖至元三年十月命平章政事趙璧等集議製先世
尊諡廟號
自烈祖以下至憲宗各上皇帝皇后尊諡定為八室
(詳見宗廟門)
(臣)等謹按帝紀太祖葬起輦谷太宗定宗並如之
惟憲宗不載葬地則史氏之闕也
三十一年正月靈駕發引葬起輦谷從諸帝陵四月(成宗)
(已即位)中書右丞相鄂勒哲及文武百官議上尊諡為壇
於都城南七里遣司徒諤都岱等率百官請諡於南郊
奉冊上尊諡(曰聖德仁功文武皇帝)廟號世祖并上皇后鴻吉哩
氏尊諡(曰昭睿順聖皇后)皇考尊諡(曰文惠明孝皇帝)廟號裕宗
成宗大德十一年正月葬起輦谷九月(武宗已即位)上尊諡
(曰欽明廣孝皇帝)廟號成宗
先是六月右丞相哈喇哈斯等言皇帝嗣登寶位詔
追尊皇考為皇帝今擬請諡(昭聖衍孝)皇帝及元妃鴻吉
哩氏(宜諡貞慈静懿)皇后祔成宗廟室制曰可至是請諡於
南郊命右丞相塔喇海攝太尉行事奉玉冊玉寳上
尊諡廟號如儀
武宗大德四年正月葬起輦谷五月(仁宗已即位)文武百官
額森特穆爾等上尊諡(曰仁惠宣孝皇帝)廟號武宗閏七月祔
於太廟
仁宗延佑七年正月葬起輦谷五月羣臣上諡(曰聖文欽孝皇)
(帝)廟號仁宗
英宗至治三年八月還自上都駐蹕南坡御史大夫特
克實等謀逆遇害於行幄從葬諸帝陵十二月(泰定帝已即位)請
皇考皇妣諡於南郊(考晉王諡曰光聖仁孝皇帝妣晉王妃曰宣懿淑聖皇后)廟號
顯宗
泰定帝泰定元年二月請上英宗諡於南郊(曰睿聖文孝皇帝)
致和元年七月泰定帝葬起輦谷
文宗天歷二年正月明宗即位於和寧之北二月追尊
皇妣伊竒哩氏(曰仁獻章聖皇后)四月立文宗為皇太子八月
皇太子入見於行在明宗暴崩葬起輦谷從諸陵十二
月羣臣請上尊諡(曰翼獻景孝皇帝)廟號明宗祔太廟至順
三年十月明宗次子即帝位是為寧宗十一月崩葬起
輦谷從諸陵
順帝元統元年十月中書省請集議武宗英宗明宗三
朝皇后升祔十一月追諡文宗(為聖明元孝皇帝)至元四年
三月追諡寧宗(曰冲聖嗣孝皇帝)四月祔於太廟至正二十
八年八月帝北奔後殂於應昌府明太祖以帝知順天
命特加號曰順帝
明太祖洪武三十一年閏五月葬孝陵曰高皇帝廟號
太祖
孝陵設神宫監幷孝陵衞及祠祭署
(臣)等謹按明史禮志高皇帝即位追上四世帝號
皇祖考熙祖墓在鳳陽府泗州蠙城北薦號曰祖
陵設祠祭署置奉祀一員陵戶二百九十三皇考仁
祖墓在鳳陽府太平鄉帝至濠嘗議改葬不果因
增土以培其封令陵旁故人汪文劉英等二十家守
視洪武二年薦號曰英陵後改稱皇陵設皇陵衞
幷祠祭署奉祀一員祀丞三員俱勲舊世襲陵戶
三千三百四十二直宿灑掃禮生二十四人十九
年命皇太子往泗州修繕祖陵葬三祖帝后冠服
又惠帝紀正德萬歷崇禎間諸臣請續封帝後及
加廟諡皆下部議不果行
大清乾隆元年
詔廷臣集議追諡(曰恭閔惠皇帝)
成祖永樂二十一年九月(仁宗已即位)上尊諡(曰體天弘道高明廣運聖)
(武神功純仁至孝文皇帝)廟號太宗葬長陵
是後世宗嘉靖十七年九月改上尊諡廟號成祖
仁宗洪熙元年七月(宣宗已即位)上尊諡(曰敬天體道純誠至德弘文欽武章)
(聖逹孝昭皇帝)廟號仁宗葬獻陵
先是詔營獻陵帝召尚書蹇義夏元吉議曰國家以
四海之富葬親豈惜勞費然古聖帝明王皆從儉制
孝子思保其親體魄於永久亦不欲厚葬况皇考遺
詔天下所共知宜遵先志於是建寢殿五楹左右廡
神廚各五楹門樓三楹其制較長陵遠殺皆帝所規
畫也吏部尚書蹇義等請祔廟後素服御西角門視
事至孟冬歲暮行時饗禮鳴鐘鼓黃袍御奉天門視
朝&KR0941;祭後始釋素服從之
宣宗宣德十年正月(英宗即位)上尊諡(曰憲天崇道英明神聖欽文昭武寬仁純)
(孝章皇帝)廟號宣宗葬景陵
英宗天順元年(即景帝景泰八年)上皇復位二月廢景帝為郕
王諡曰戾毁所營壽陵以親王禮葬西山給武成中衞
軍二百戸守護
是後成化十一年十二月制曰朕叔郕王踐阼戡難
保邦奠安宗社始將八載彌留之際奸臣貪功妄興
讒構請削帝號先帝旋知其枉每用悔恨以次抵諸
奸於法不幸上賓未及舉正朕篤念親親用成先志
可仍皇帝之號其議諡以聞遂上尊諡(曰恭仁康定景皇帝)勅
有司繕陵寢祭饗視諸陵
八年正月(憲宗即位)三月上帝尊諡(曰法天立道仁明誠敬昭文憲武至德廣孝睿)
(皇帝)廟號英宗葬裕陵
憲宗成化二十三年九月(孝宗已即位)上帝尊諡(曰繼天凝道誠明仁)
(敬崇文肅武宏德聖孝純皇帝)廟號憲宗葬茂陵
孝宗弘治十八年五月(武宗已即位)六月上帝尊諡(曰達天明道純)
(誠中正聖文神武至仁大德敬皇帝)廟號孝宗葬泰陵
時工部言先帝遺詔惓惓以節用愛民為本乞敕内
府諸司凡葬儀冥器幷山陵殿宇務從减省從之自
辭靈至虞祔榮王俱在陪列既而王以疾奏免禮部
請以駙馬等官捧帛朝祖帝曰朝祖捧帛朕自行發
引親王止送大明門外其在途及至陵臨奠俱護喪
行禮後遂為例
武宗正德十六年五月(世宗已入立)上帝尊諡(曰承天達道英肅睿哲昭)
(德顯功弘文思孝毅皇帝)廟號武宗葬康陵
穆宗隆慶元年正月上先帝尊諡(曰欽天履道英毅神聖宣文廣武洪仁大)
(孝肅皇帝)廟號世宗葬永陵
發引帝行遣奠禮至朝祖則遣官捧帛行禮梓宫至
順天府皇親命婦及三品以上命婦祭餘如舊制
六年六月(神宗即位)七月上帝尊諡(曰契天隆道淵懿寬仁顯文光武純德弘孝莊)
(皇帝)廟號穆宗葬昭陵
神宗萬歷四十七年九月(光宗已即位)上帝尊諡(曰範天合道哲肅敦)
(簡光文章武安仁止孝顯皇帝)廟號神宗十月(熹宗已即位)葬定陵上光宗
諡(曰崇天契道英睿恭仁憲文景武淵仁懿孝貞皇帝)葬慶陵
禮志明自仁宗獻陵以來規制儉約世宗葬永陵其
制始侈及神宗葬定陵給事中惠世揚御史薛貞巡
視陵工費至八百餘萬云
熹宗天啓七年十月(愍帝已即位)上帝尊諡(曰達天闡道敦孝篤友章文襄)
(武靖穆莊勤哲皇帝)葬德陵
愍帝崇禎十七年三月昌平人啓田貴妃墓以葬帝
及皇后周氏五月
大清兵入京師以帝禮改葬加諡(曰莊烈愍皇帝)陵曰思陵
明史莊烈帝贊曰大命有歸妖氛盡掃帝得加諡
建陵典禮優厚是則
聖朝盛法度越千古亦可以知帝之蒙難而不辱其身為
亡國之義烈矣
葬儀
洪武十五年皇后馬氏將發引告太廟遣官祭金水
橋午門等神及鍾山之神帝親祭於几筵百官喪服
詣朝陽門奉辭是日安厝皇堂皇太子奠元纁玉璧
行奉辭禮神主還宫百官素服迎於朝陽門外仍行
奉慰禮帝復以醴饌祭於几筵殿自再虞至九虞皆
如之遣官告謝鍾山之神卒哭以神主詣廟行祔享
禮喪滿百日帝輟朝祭几筵殿致欽不拜東宫以下
奠帛爵百官素服行奉慰禮東宫親王妃主以牲醴
祭孝陵公侯等從命婦詣几筵殿祭奠自後凡節序
及忌日東宫親王祭几筵及陵小祥輟朝三日禁在
京音樂屠宰設醮于靈谷寺朝天宫各三日帝率皇
太子以下詣几筵殿祭百官素服詣宫門進香訖詣
後右門奉慰外命婦詣几筵殿進香皇太子親王熟
布練冠九&KR1645;皇孫七&KR1645;皆去首絰負版辟領衰見
帝及百官則素服烏紗帽烏犀帶妃主以下熟布蓋
頭去腰絰宗室駙馬練冠去首絰内尚衣尚冠以所釋
服於几筵殿前丙位焚之皇太子親王復詣陵行禮
大祥奉安神主於奉先殿預期齋戒告廟百官陪祀
畢行奉慰禮
永樂十五年為皇后徐氏造祔謁大廟祭器諡冊諡
寶悉用檀香將冊帝躬告天地於奉天殿丹陛上御
華蓋殿鴻臚寺官引頒冊寶官入行禮傳制曰永樂
五年十月十四日冊諡大行皇后命卿行禮四拜畢
序班舉冊寶案至奉天殿丹陛上置綵輿中由中道
出入右順門至几筵殿以冊寶置案退俟於殿外尚
儀女官詣香案前跪進曰皇帝遣某官冊諡大行皇
后謹告贊宣冊女官捧冊宣於几筵之右置冊於案
宣寶如之尚儀奏禮畢女官以冊寶案置几筵之左
内官出報禮畢頒冊寶官復命百日禮部請正門視
朝鳴鐘鼓百官易淺淡色服帝以梓宫未葬不允至
周期帝素服詣几筵致祭百官西角門奉慰輟朝三
日在京停音樂禁屠宰七日禮部官於天禧寺朝天
宫齋醮其明日帝吉服御奉天門視朝鳴鐘鼓百官
服淺淡色衣烏紗帽黑角帶退朝署事仍素服遇朔
望朝見慶賀如常儀几筵祭祀熟布練冠及發引齋
三日遣官以葬期告郊廟社稷帝素服祭告几筵皇
太子以下衰服行禮遣官祭所過橋門及沿途祀典
諸神百官及命婦俱素服以次路祭梓宫至江濱百
官奉辭於江濱皇太子送渡江漢王護行途中朝夕
哭奠官民迎祭者皆素服既葬賜護送官軍及舁梓
官軍士鈔米有差二十二年十二月禮部進成祖葬
祭儀發引前三日百官齋戒遣官以葬期告天地宗
社皇帝衰服告几筵皇太子以下皆衰服隨班行禮
百官衰服朝一臨至發引止前一日遣官祭金水橋
午門端門承天門大明門德勝門幷所過河橋京都
應祀神祇及經過應祀神祠儀用酒果餚饌是夕設
辭奠帝后太子以下皆衰服以序致祭司禮監禮部
錦衣衞命執事者設大升轝陳葬儀於午門幷大明
門外將發設啓奠皇帝暨皇太子以下衰服四拜奠
帛獻酒讀祝四拜舉哀興哀止望瘞執事者升徹帷
幕拂拭梓宫進龍輴於几筵殿下設神亭神帛輿諡
冊寶輿於丹陛上設祖奠如啓奠儀皇帝詣梓宫前
西向立皇太子親王以次侍立内侍於梓宫前奏請
靈駕進發捧冊寶神帛置輿中次銘旌出執事官升
梓宫内執事持翣左右蔽降殿内侍官請梓宫升龍
輴執事官以綵帷幕梓宫内侍持繖扇侍衞如儀舊
御儀仗居前冊寶神帛神亭銘旌以次行皇帝由殿
左門出后妃皇太子親王及宫妃後隨至午門内設
奠遣内侍請靈駕進發皇帝以下哭盡哀俱還宫梓
宫至午門外禮官請梓宫升大轝執事官奉升轝訖
禮官請靈駕進發皇太子親王以下哭送出端門外
行辭祖禮執事官設褥位於太廟香案前皇太子易
常服捧神帛由左門入至褥位跪置神帛於褥興正
立於神帛後跪禮官跪於左奏太宗體天弘道高明
廣運聖武神功純仁至孝文皇帝謁辭皇太子俯伏
興贊五拜三叩頭畢皇太子捧神帛興以授禮官禮
官安輿中請靈駕進發皇太子仍喪服親王以下隨
行梓宫由大明中門出皇太子以下由左門出步送
至德勝門外乘馬至陵在途朝夕哭臨諸王以下及
百官軍民耆老四品以下命婦以序沿途設祭文武
不係山陵執事者悉還至陵執事官先陳龍輴於獻
殿門外俟大升轝至禮官請靈駕降轝升龍輴詣獻
殿執事官奉梓宫入皇太子親王由左門入安奉訖
行安神禮皇太子四拜興奠酒讀祝興四拜舉哀親
王以下陪拜如常儀遣官祀后土幷天壽山設遷奠
禮如上儀將掩元宫皇太子以下詣梓宫前跪内侍
請靈駕赴元宫執事官奉梓宫入皇堂内侍捧冊寶
置於前陳明器行贈禮皇太子四拜興奠酒進贈執
事官捧玉帛進於右皇太子受獻以授内執事捧入
皇堂安置俯伏興四拜舉哀遂掩元宫行饗禮如遷
奠儀遣官祀謝后土及天壽山設香案元宫門外設
題主案於前西向設皇太子拜位於前北向内侍盥
手奉主置案上題主官盥手西向題畢内侍奉主安
於神座藏帛箱中内侍奏請太宗文皇帝神靈上神
主贊四拜興獻酒讀祝俯伏興四拜舉哀内侍啟櫝
受主訖請神主降座升輿至獻殿奏請神主降輿升
座行初虞禮皇太子四拜初獻奠帛酒讀祝俯伏興
亞獻終獻四拜舉哀望瘞内官捧神帛箱埋於殿前
焚凶器於野葬日初虞柔日再虞剛日三虞後間日
一虞至九虞止在途皇太子行禮還京皇帝行禮神
主將還内侍請神主降座升輿儀仗侍衞如儀皇太
子隨仍朝夕奠至京先於城外置幄次列儀衞鼓吹
備而不作百官衰服候城外主入幄次百官序列五
拜三叩首神主行百官從至午門外皇帝衰服迎於
午門内舉哀步導主升几筵皇帝立殿上内侍請神
主降輿升座行安神禮皇帝四拜興奠酒讀祝興四
拜舉哀皇太子以下陪拜百官於思善門外行禮如
儀明日百官行奉慰禮卒哭用虞祭後剛日禮同虞
祭自是罷朝夕奠袝饗用卒哭之明日太常寺設醴
饌於太廟如時饗儀樂設而不作設儀衞繖扇於午
門外内侍進御輦於几筵殿前皇帝衰服四拜舉哀
興哀止立於拜位之東西向内侍請神主降座升輦
詣太廟袝饗至思善門外皇帝易祭服升輅隨至午
門外詣御輦前跪太常卿奏請神主降輦皇帝俯伏
興捧主由左門入至丹陛上典儀唱太宗文皇帝謁
廟至廟前内侍捧主至褥位皇帝於後行八拜禮每
廟俱同内侍捧主北向太常卿立壇東西向唱賜坐
皇帝搢圭奉神主安於座詣拜位行祭禮如時饗儀
太常卿奏請神主還几筵皇帝捧主由廟左門出安
奉於御輦皇帝升輅隨至思善門降輅易衰服隨至
几筵殿前内侍請神主降輦升座皇帝由殿左門入
行安神禮畢釋服還宫明日百官素服行奉慰禮大
祥奏安神主於太廟禮詳廟制皇后祭告几筵殿太
后皇后以下各祭一壇王府遣官共祭一壇在京文
武官祭一壇自神主出几筵殿内侍即撤几筵帷幄
焚於思善門外&KR0941;祭遣親王詣陵行禮
正統中仁宗皇后張氏喪將葬遣官告太廟英宗親
奉皇太后衣冠謁列祖帝后及仁宗神位又奉宣宗
衣冠謁太后神位其禮視時享
孝宗母紀氏憲宗妃也成化中薨輟朝如故事自初
喪及葬帝及皇太后中官妃主皇子皆致祭遣皇子
奉祝冊行禮塋域葬儀俱從厚皇親及命婦送葬設
祭皆如儀
正德十三年憲宗皇后王氏崩越三日武宗至自宣
府乃發喪百官具素服於清寧宫門外聽宣遺詔及
發引先期結平臺與順天府交衢相值帝晨出北安
門迎皇太后及皇后御平臺候殯復入至清寧宫親
奉梓宫朝祖百官步送德勝門外惟送喪官騎送明
日帝奉神主還京百官迎於德勝門帝素服腰絰御
西角門百官奉慰卒哭始釋服
嘉靖七年詔定皇后陳氏進冊諡儀禮部議先期帝
衮冕告奉先殿崇先殿至期帝常服御奉天門正副
使常服百官淺淡色衣黑角帶入班行禮如儀節冊
至右順門内侍捧入正門至几筵前置於案内贊贊
就位上香宣冊官立宣訖復置冊於案内侍持節由
正門出以節授正副使報禮畢正副使持節復命次
日禮部謄黃頒示天下(時中宫喪禮自文皇后而後至是始再行永樂時典禮燬)
(於火會典所載皆略乃斷自帝心著為令)梓宫將葬(帝親定諸儀亦從减損)以思善
門逼近仁智殿命百官臨止一日亦罷辭祖禮喪由
左王門出二十六年皇后方氏喪及葬部臣以舊儀
請詔梓宫由中道行虞祭如制用九數安元宫居左
他日即配祀部臣復上儀注改席殿曰行享殿又以
孝潔皇后自發引至神主還京將半載遇令節百官
常服今孝烈皇后初十日發引十五日即還事禮不
同以諸臣服制請帝命隨喪往來者仍制服祭畢烏
紗帽素服入朝素冠素服辦事迎主仍制服思善門
外行安神禮更素冠素服從事(先是帝命孝烈居左而遷孝潔既而以孝)
(潔久安不宜妄動罷不行乃更命孝烈居右而虚其左以自待)三十三年裕王母杜
氏冊諡焚黃日陳祭儀裕王詣靈前行禮喪出元武
門裕王步送至京城門外路祭畢還宫帝謂焚黃乃
制命非王可行仍如常儀禮部復奏皇妃焚黃儀傳
訛已久皆拜獻酒跪讀祝乃參用上尊諡之儀而未
思賜諡為制命其祭文稱皇帝遣諭與上尊諡不同
今奉旨以常禮從事當改議賜諡如賜祭禮讀祝宣
冊皆平立不拜報可著為令
穆宗皇后李氏裕邸元妃也先薨葬西山隆慶元年
加諡(孝懿皇后)親告世宗几筵御皇極門遣大臣持節捧
冊寶詣陵園上之
興宗帝后陵寢洪武二十五年皇太子薨命禮部議
喪禮部侍郎張智等議曰喪禮父為長子服齊衰期
年今皇帝當以日易月服齊衰十二日祭畢釋之在
内文武官公署齋宿翌日素服入臨文華殿給衰麻
服越三日成服詣春和門會哭明日素服行奉慰禮
其當祭祀及送葬者仍衰絰以行在京停大小祀事
及樂至復土日而止停嫁娶六十日在外文武官易
服於公署發哀次日成服行禮停大小祀事及樂十
三日停嫁娶三十日其内外官致祭者帝令光祿寺
供具百官惟致哀行禮(建文帝即位追諡興宗孝康皇帝所薦陵號不𫝊)元
妃常氏先興宗薨太祖素服輟朝三日中官素服哀
臨皇太子齊衰葬畢易常服皇孫斬衰祭奠則服之
諸王公主服如制(建文初追諡曰孝康皇后永樂初皆追削)
睿宗帝后陵寢在安陸州世宗入立追諡(曰睿宗獻皇帝)葺
陵廟薦號曰顯陵既而希進之徒屢言獻皇帝梓宫
宜改葬天夀山帝不聽嘉靖十七年帝母蔣太后崩
禮部言歲除日大行皇太后服制二十七日已滿適
遇正旦請用黑冠淺淡服受朝疏未下帝諭大學士
夏言元旦元極殿拜天仍具祭服先期一日宜變服
否禮部請正旦拜天受朝及先一日俱青服孟春時
享前三日齋青服臣下同之餘仍孝貞皇太后喪禮
例不從於是定議歲除日變服元色吉衣元旦祭服
於元極殿行告祀禮具翼善冠黃袍御殿百官公服
致詞鳴鐘鼓鳴鞭奏堂上樂是時議南北遷祔久不
决帝親詣承天及歸乃定議梓宫南祔禮部上葬儀
自常典外帝復增定太廟辭謁承天門辭奠朝陽門
遣奠題主後降神饗神及梓宫登舟升岸等祭梓宫
發引帝衰服行諸禮如儀百官步送朝陽門外奠獻
使行遣奠禮至通州題主官復命神主回京百官奉
迎於門外帝衰服率皇后以下哭迎午門内奉安於
几筵殿梓宫所過河瀆江山神祗俱牲醴致祭勲臣
青服行禮梓宫升席殿先詣睿宗舊陵奉遷於祾恩
殿奉梓宫至殿合葬於新寢
凡山寢規制有寶城長陵最大(徑一百一丈八尺)次永陵(徑八)
(十一丈)各陵深廣丈尺有差正前為明樓樓中立帝廟
諡石碑下為靈寢門惟永陵中為劵門左右墻門各
一樓明樓前為石几筵又前為祾恩殿祾恩門殿惟
長陵重簷九門左右配殿各十五間永陵重簷七間
配殿各九間諸陵俱殿五間配殿五間門外神庫或
一或二神廚宰牲亭有聖蹟碑亭諸陵碑俱設門外
率無字長陵迤南有總神道有石橋有石像人物十
八對擎天柱四石望柱二長陵有神功聖德碑仁宗
御撰在神道正南南為紅門門外石碑坊一門内有
時陟殿為車駕更衣之所永陵稍東有感思殿為駐
蹕之所殿東為神馬厰
皇妃等葬永樂中貴妃王氏將葬贈諡冊行焚黃禮
開塋域遣官祠后土發引前期辭靈祭壇與初喪同
惟增六尚司及内官内使各一壇啟奠祖奠遣奠各
遣祭一壇發引日百官送至路祭所皇親駙馬共一
壇公侯伯文武共一壇外命婦共一壇所過城門祭
祀内門遣内官外門遣太常寺官下葬遣奠遣祭一
壇掩壙遣官祀后土迎靈轎至享堂行安神禮遣祭
一壇凡陪葬諸妃歲時俱享於殿内其别葬金山諸
處者各遣内官行禮世宗時始命併入諸陵從祭祾
恩殿之兩旁以紅紙牌書曰某皇帝第幾妃之位祭
畢焚之後改用木刻名號嘉靖十三年諭禮工二部
世婦御妻皆用九數九妃同一墓共一享殿為定制
皇太子及妃葬儀(已見前喪儀内)
諸王及妃公主葬儀正統十三年定親王塋地五十
畝房十五間郡王塋地三十畝房九間郡王子塋地
二十畝房三間郡主縣主塋地十畝房三間天順二
年禮部奏定親王以下依文武大臣例或王或妃先
故者合造其壙後葬者止令所在官司安葬繼妃則
祔葬其旁同一享堂王妃葬地載於會典者明初追
封夀春等十王及妃墳在鳳陽府西北二十五里白
塔設祠祭署陵戸南昌等五王及妃祔葬鳳陽皇陵
有司歲時祭祀皆與享懷獻世子以下諸王未之國
者多葬於西山歲時遣内官行禮公主下葬輟朝一
日其未下嫁葬西山者歲時遣内官行禮
謁祭陵廟儀洪武元年三月遣官致祭仁祖陵二
年加號英陵禮部尚書崔亮請下太常行祭告禮博
士孫吾與言山陵之制莫備於漢初未有祭告之禮
蓋廟號陵號不同廟號易大行之號必上冊諡告之
神明陵號則後嗣王所以識别先後而已願罷英陵
祭告亮言漢光武加先陵曰昌宋太祖加高曾祖考
陵曰欽康定安蓋尊祖考則尊其陵尊其陵則必以
告禮緣人情告之是廷臣皆是亮從之熙祖陵每歲
正旦清明中元冬至及每月朔望本署官供祭行禮
又即其地望祭德祖懿祖二陵英陵後改稱皇陵多
孟冬一祭俱署官行禮朔望中都留守司官行禮八
年詔翰林院議陵寢朔望節序祭祀禮學士樂韶鳳
等言我朝舊儀每歲元旦清明七月望十月朔冬至
日俱用太牢遣官致祭白塔二處則用少牢中官行
禮今擬增夏至日用太牢其伏臘社每月朔則用特
羊祠祭署官行禮如節與朔望伏臘社同日則用節
禮從之十六年孝陵殿成命皇太子以牲醴致祭清
晨陳祭儀畢皇太子親王由東門入就殿中拜位皆
四拜皇太子少前三上香奠酒讀祝曰園陵始營祭
享之儀未具今禮殿既成奉安神位謹用祭告遂行
亞獻終獻禮皇太子以下皆四拜執事行禮皆内官
正統二年諭天夀山寢陵剪伐樹木者重罪都察
院榜禁錦衣衞官校巡視工部欽天監官環山立界
十年謁三陵諭百官具淺色衣服如洪武永樂例南
京司禮太監陳祖圭言魏國公徐俌每祭孝陵皆由
紅劵門直入至殿内行禮僭妄宜改俌言入由紅劵
門者所以重祖宗之祭尊皇上之命出由小旁門者
所以守臣下之分循守故事幾及百年豈敢擅易下
禮部議言長陵及太廟遣官致祭所由之門與孝陵
事體相同宜如舊從之弘治元年遣内官監護鳳
陽皇陵凡官員以公事經過者俱謁陵嘉靖十年
名祖陵曰基運山皇陵曰翌聖山孝陵曰神烈山顯
陵曰純德山及天夀山並方澤從祀所在有司祭告
各陵山祗禮官因奏神祗壇每年秋祭有鍾山天夀
山之神今宜增基運等山從之十四年諭禮部尚書
夏言清明節既遣官上陵内殿復祭似涉煩複因言
我朝祀典如特享時享祫祭禘祭足應經義可為世
法惟上陵及奉先殿多沿前代故事上陵之祀每歲
清明中元冬至凡三中元俗節事本不經往因郊祀
在正首故冬至上陵蓋重一氣之始伸報本之義今
冬至既行大報配天之禮則陵事為輕况有事南郊
乃輟陪祀臣僚遠出山陵恐於尊祖配天之誠未盡
可罷冬至上陵而移中元於霜降惟清明如舊蓋清
明禮行於春所謂雨露既濡君子履之有怵惕之心
者也霜降禮行於秋所謂霜露既降君子履之有悽
愴之心者也二節既遣官上陵則内殿之祭誠不宜
複遂著為令十五年諭言曰廟重於陵其禮嚴故廟
中一帝一后陵則二三后配葬今别建奉慈殿不若
奉主於陵殿為宜且梓宫配葬而主乃别置近於黜
之非親之也乃遷孝肅孝穆孝惠三后神主於陵殿
又諭言曰三后神主稱皇太后太皇太后者乃子孫
所奉尊稱今既遷陵殿則名實不準言等議曰三后
神主禮不祔廟義當從祧遷奉陵殿深合典禮其稱
皇太后太皇太后者乃子孫所上尊號今已遷奉於
陵則當從夫婦之義改題孝肅神主不用睿字孝穆
孝惠神主俱不用純字則嫡庶有别而尊親倂隆矣
命如擬行又諭祭告長陵等七陵俱躬叩拜恭讓章
皇后景皇帝陵亦展拜一次以慰追感之情十七年
改陵殿曰祾恩殿門曰祾恩門又建成祖聖蹟亭於
平臺山率從官行祭禮二十一年工部尚書顧璘請
以帝所上顯陵聖製歌詩製為樂章享獻陵廟禮部
言天夀山諸陵歲祀皆不用樂已而承天府守備太
監傅霖乞增顯陵歲暮之祭部議言諸陵皆無歲暮
祀典詔並從部議隆慶二年帝詣天夀山春祭前
一日告世宗几筵及奉先弘孝神霄殿駕至天夀山
紅門降輿由左門入升輿駐蹕感思殿越二日質明
行禮帝青袍乘板輿至長陵門外東降輿由殿左門
入至拜位上香四拜至神御前獻帛獻爵訖復位亞
獻終獻令執爵者代復四拜餘如常祭之儀隨詣永
陵行禮是日遣官六員俱青服分祭六陵萬歷十
一年復謁陵禮部言宜遵世宗彝憲酌分二日以次
展拜乃定長永昭三陵上香八拜親奠帛初獻六陵
二寢上香四拜其奠帛三獻俱執事官代十四年禮
部言諸妃葬金山諸處者嘉靖中俱配享各陵殿罷
本墳祭今世廟諸妃安厝西山者宜從其例至陵祭
品物九陵恭讓恭仁之陵止於酒果而越靖諸王及
諸王妃則又有牲果祀文反從其厚者蓋以九陵帝
后歲暮已袷祭於廟旬日内且復有孟春之享故元
旦陵殿止用酒果非儉也諸王諸妃則袷祭春祭皆
不與元旦一祭不宜從簡故用牲帛祝文非豐也特
恭讓恭仁不與袷享於廟中又不設牲帛於陵殿是
則禮文之缺宜增所未備而諸王諸妃祝文尚仍安
厝時所用宜改敘歲時遣官之意則情順禮安報可
(臣)等謹按明史帝紀成祖永樂七年二月將北巡
壬午發京師戊子謁鳳陽祖陵十一年二月甲子
幸北京辛未次鳳陽謁皇陵十四年九月戊申發
北京十月丁丑次鳳陽祀皇陵癸未至京師謁孝
陵仁宗洪熙元年三月戊午如天夀山謁長陵宣
宗宣德元年二月丙戌謁長陵獻陵世宗嘉靖十
八年二月庚辰幸承天辛巳謁顯陵神宗萬歷十
一年閏二月謁九陵畢復如西山謁恭讓章皇后
景皇帝陵十二年九月丙戍奉兩宫皇太后如天
夀山謁陵類敘之
欽定續文獻通考卷一百
