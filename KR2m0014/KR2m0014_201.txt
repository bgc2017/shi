欽定續文獻通考卷二百一
帝系考
后妃
宋理宗皇后謝氏諱道清天台人寳慶三年冊為后(餘見)
(皇太后門)
度宗皇后全氏會稽人咸淳三年冊為后(餘見皇太后門)
淑妃楊氏端宗之生母咸淳三年冊封(餘見皇太后門)
(臣)等謹按馬端臨考載至寧宗后韓氏妃楊氏而
止(楊氏今詳見皇太后門)今考宋史后妃傳寧宗有曹美人
理宗有賈貴妃(生周漢國公主)閻貴妃度宗有帝昺之母
俞脩容史皆無傳不可詳考
遼太祖淳欽皇后蕭氏(本為舒嚕氏)諱平小字鄂爾多其先
回鶻人後為契丹右大部人后父曰淵神册元年冊號
應天大明地皇后太祖崩稱制攝軍國事(餘詳見皇太后門)
契丹國志曰太祖之崩后屢欲與身殉諸子泣后
惟截其右腕置柩中朝野號為斷腕太后
遼史后妃傳曰遼因突厥稱皇后曰哈屯國語謂
之多爾吉尊稱曰納額默盖以配后土而母之云
后族唯伊蘇濟勒巴哩氏而世任其國事太祖慕
漢高皇帝故耶律儼稱劉氏以伊蘇濟勒巴哩比
蕭相國遂為蕭氏
外戚表曰契丹外戚其先曰二舒敏氏曰巴哩曰
伊蘇濟勒至太祖娶舒嚕氏舒嚕本回鶻諾蘇之
後大同元年以外戚小漢為汴州節度使賜姓曰
蕭翰以從中國之俗(國語解曰又有以漢字書曰蕭以契丹字書曰紓穆嚕)
由是巴哩伊蘇濟勒舒嚕三族皆為蕭姓巴哩二
房曰大父少父伊蘇濟勒亦二房曰大翁小翁世
宗以國舅塔喇噶為國舅别部聖宗合巴哩伊蘇
濟勒二國舅帳為一與别部為二
(臣)等謹按遼史后妃傳肅祖后諡昭烈懿祖后諡
莊敬元祖后諡簡獻德祖后諡宣簡皆蕭氏宣簡
后見皇太后門肅懿元德四祖帝號歴年内所不
載不應獨於后妃直從其最初而書之也故斷自
太祖后始
太宗靖安皇后蕭氏小字温淳欽皇后弟舒嚕之女初
納為妃生穆宗太宗即位立為皇后天顯十年崩(太宗本紀)
(云皇后崩於行在時太宗自將南伐)諡彰德重熙中更謚靖安
王圻續通考曰按太宗天顯八年七月行納后禮
此時靖安后猶在不知所納何人將紀載有誤也
按契丹國志曰后涿州人為遼興節度使蕭延思
之女太宗崩於鎮城后時在國後崩與帝合葬所
載與正史殊異惟生穆宗同則又非别是一后也
附錄備考
世宗懷節皇后蕭氏小字蘇克濟淳欽皇后弟阿固齊
之女帝為永康王時納之生景宗天禄四年立為皇后
五年察克作亂弑太后及帝后乘步輦直詣察克請畢
收殮明日遇害諡曰孝烈重熙中更諡懷節
妃甄氏後唐宫人世宗從太宗南征得之即位後立為
皇后察克作亂遇害
(臣)等謹按甄氏曾為皇后傳文書之矣考世宗本
紀天禄四年册皇后蕭氏明年九月即遇弑無册
甄氏為后之文疑皇后二字當為某妃字之訛又
考契丹國志世宗朝止載甄皇后一人甄后生六
子長曰明紀(史作明扆)後為景帝世宗既登位册為皇
后則又似甄氏實嘗為后矣考正史景宗乃懷節
皇后所生非甄氏所生皇子表甄氏生一子扎穆
字呼喇濟非景宗與志大異今附錄之以備考
穆宗皇后蕭氏内供奉翰林承旨知璠之女帝居藩納
為妃後正位中宫
景宗睿知皇后蕭氏諱綽小字燕燕北府宰相思温之
女初選為貴妃尋册為皇后生聖宗(餘詳皇太后門)
契丹國志曰景宗后燕燕侍中守尚書蕭守真之
女(志言以后父封魏王績綱目又以守真為守興)或云北宰相思温之女
按聖宗紀統和四年六月皇太妃諸王公主迎上
嶺表九月皇太妃以上納后進衣服駞馬以助會
親十二年詔皇太妃領西北路烏爾古等部兵(據蕭)
(達林傳因夏人梗邊故討之)十五年皇太妃獻西邊捷二十四
年幽皇太妃呼紐於懷州二十五年賜死幽所皇
太妃據名而論當是景宗之妃也后妃傳不載故
其姓氏事蹟莫得而詳焉又聖宗紀統和元年趙
妃進助山陵費趙妃亦無可考
聖宗仁德皇后蕭氏小字菩薩格睿知皇后弟烏延之
女幼選入掖庭統和十九年册為齊天皇后生二子皆
早卒開泰五年宫人訥木錦生興宗后養為子聖宗崩
納木錦自立為皇太后遷后上京尋誣以罪弑之
后妃傳曰后養興宗如己出納木錦以興宗侍之
謹不悦聖宗崩護衛馮嘉努吉遜等希旨誣告北
府宰相蕭珠卜國舅蕭必塔謀逆詔令鞫治連及
后興宗聞之曰皇后侍先帝四十年撫育渺躬當
為太后今不果反罪之可乎訥木錦不從遷於上
京車駕春蒐訥木錦慮帝懷鞠育思遣人加害
元妃蕭氏小字訥木錦淳欽皇后弟阿固齊五世孫生
興宗(餘詳皇太后門)
契丹國志曰后父托果追封陳王(與史異)
(臣)等謹按后妃傳止載聖宗仁德欽哀二后欽哀
於興宗即位時由元妃尊為皇太后當聖宗時並
未册為后也聖宗紀統和四年九月納皇后蕭氏
十九年三月皇后蕭氏以罪降為貴妃(公主表於聖宗女有)
(云貴妃生者不言何氏豈即此耶)五月册蕭氏為齊天皇后是齊
天之前以罪降妃者别是一后而傳中無有不
可考又聖宗紀開泰旦年正月以馬氏為麗儀耿
氏淑儀尚寢白氏昭儀尚服李氏順儀尚功艾氏
芳儀孫氏和儀則宫中女官之制極為詳僃馬氏
白氏李氏艾氏皆生女見公主表亦不可得而詳
考矣
興宗仁懿皇后蕭氏小字塔拉欽哀皇后弟大丞相孝
穆之長女(契丹圖志曰應州人)帝即位入宫生道宗重熙四年立
為后二十三年號貞懿慈和文惠孝敬廣愛崇聖皇后
(餘詳皇太后門)
貴妃蕭氏小字繖察駙馬都尉必魯之女興宗即位立
為皇后重熙初以罪降為貴妃
(臣)等謹按聖宗紀太平八年十一月諸族僃會親
帳十二月皇太子納妃蕭氏當即貴妃也興宗紀
景福元年七月謁神主帳時阿爾威蕭氏始入宫
亦命拜之當是仁懿后也據傳文應是初立繖察
為后重熙初降貶乃於重熙四年更立仁懿為后
耳然本紀於重熙三年以前亦不載立后事
道宗宣懿皇后蕭氏小字觀音欽哀皇后弟樞密使惠
之女重熙中納為妃帝即位冊為皇后清寧二年十一
月上尊號曰懿德皇后生太子濬太康元年十一月被
誣賜死天祚帝乾統初追諡宣懿
后妃傳曰后好音樂伶官趙惟一侍左右宫婢单
登教坊朱頂鶴誣后與惟一私詔耶律伊蘇與張
孝傑劾状因而實之族誅惟一賜后自盡
契丹國志曰道宗后平州人贈同平章事蕭顯然
女生庫濟是為秦王名元吉道宗登位后正位宫
中魯王宗元之亂(即皇太叔重元清寧元年與其子尼嚕古謀叛)道宗與
同射獵(本紀是年七月如太子山)内外震恐未知音耗后勒兵
鎮帖中外甚有聲稱後崩
(臣)等謹按契丹國志所載后事與正史迥不相同
考道宗止一子即太子濬並無秦王元吉其人者
正史云天祚為太子濬子志云天祚為秦王元吉
子以一人而位號與名字之不同如是殊不可解
惠妃蕭氏小字塔斯駙馬都尉錫默之妺太康二年選
入掖庭册為后八年降惠妃後貶為庶人幽於宜州天
祚帝天慶六年召還封太皇太妃後二年奔黑頂山卒
后妃傳曰妃因伊蘇譽之立為后居數歲未見皇
嗣后妺額特埒先嫁伊蘇子蘇頁后以宜子言於
帝離婚納宫中八年皇孫延禧封梁王(據本紀是六年)降
為妃(本紀亦在八年)徙乾陵額特埒還其家頃之其母燕
國夫人厭魅梁王伏誅貶庶人
(臣)等謹按道宗紀太康二年六月冊皇后蕭氏封
其父祗侯郎君必埒哩為趙王叔西北路招討使
額哩頁遼西郡王漢人行宫都部署駙馬都尉錫
默柳城郡王則后為錫默姪女傳作妺所載不同
又按后妃傳似降妃不久即有厭魅事而貶庶人
也考大安二年書惠妃母燕國夫人錫庫以厭魅
事覺伏誅是年距太康八年已四年矣終道宗世
本紀無貶為庶人之文直至天祚帝紀乾統二年
始書降惠妃為庶人紀傳孰是孰非無由訂正矣
天祚帝皇后蕭氏小字圖魯拉大安三年入宫尋封燕
國王妃乾統初册為皇后女直亂從天祚西狩以疾崩
(臣)等謹按契丹國志曰濱海王后蕭氏平州人節
度使蕭和拉之女山金司之禍后并被擒納罕納
為次室其後耶律伊都雲中兵起烏克紳誅伊都
并及於后所言與正史異
德妃蕭氏小字錫衮壽隆二年入宫封燕國王妃生子
塔魯乾統三年改德妃以柴冊禮封塔魯為燕國王加
妃號贊翼王薨以哀戚卒
文妃蕭氏小字色色國舅大父房之女(契丹國志作渤海大氏人)乾
統三年立為文妃生晉王額嚕温以柴冊加號承翼保
大元年誣以謀立皇子晉王事賜死
元妃蕭氏小字貴格燕國妃之妹冊為元妃從天祚西
狩以疾終
(臣)等謹按天祚帝長子趙王母趙昭容史無傳不
可考
又按義宗順宗之妃皆追尊為皇后順宗妃蕭氏
於天祚帝乾統初追尊為貞順皇后義宗端順后
已附見皇太后門
后妃傳論曰遼以鞍馬為家后妃往往長於射御
軍旅田獵未嘗不從如應天之奮擊室韋(太祖嘗渡磧擊)
(黨項黃頭臭泊二室韋乘虚襲之后知勒兵以待大破之)承天之御戎澶淵(聖宗)
(時澶淵之役承天太皇后親御戎車指麾三軍賞罰信明將士用命)仁懿之親破重
元(道宗時太叔重元與其子尼嚕古謀反太后親督衛士擒之)古所未有亦其
俗也靖安無毁無譽齊天巧思乃奢侈之漸(嘗以草莛)
(為殿式密付有司令造清風天祥八方三殿既成益寵異所乘車置龍首鴟尾餙以黃金又造九龍)
(輅諸子車以白金為浮圖各有巧思)宣懿度曲知音豈致誣衊之階
乎文妃能歌詩諷諫而謂謀私其子非矣若簡憲
之艱危保孤(元祖為朗德所害后婺居恐不免命四子往依隣家乃獲安太祖生后以)
(骨相異常懼有隂圖害者鞫之别帳)懷節之從容就義雖烈丈夫何
以過之欽哀狠桀賊殺嫡后而興宗不能防閑其
母惜哉
(臣)等謹按遼代后妃凡有傳者皆已載入考皇子
表太祖四子宫人蕭氏生其二太宗五子宫人蕭
氏生其三聖宗六子布威氏生其二姜氏生其一
公主表景宗女有渤海妃生者聖宗女有止言貴
妃生者不言何氏又有云蕭氏生二女蕭氏為國
舅伊勒希巴房之女不言封號又有白氏李氏艾
氏皆生女當即開泰二年封昭儀順儀芳儀者也
又景宗本紀保寧三年四月世宗妃卓琳及普格
以厭魅賜死以上諸妃皆無傳不可考故類誌於
此使不全冺没云
又按契丹國志止載太祖舒嚕皇后太宗蕭皇后
世宗甄皇后穆宗蕭皇后景宗蕭皇后聖宗蕭皇
后興宗蕭皇后道宗蕭皇后濱海王蕭皇后文妃
共十人較正史少其半與正史相參多有異同雖
纂述自當以正史為據然綱目所載遼諸帝事往
往採葉氏書為多則其書未可盡廢也今一以正
史為主而附載其同異以俟恭檢焉
金太祖聖穆皇后唐古氏熙宗天會十三年追諡
金史后妃傳曰金代后不娶庶族甥舅之家有周
姬齊姜之義國初諸妃皆無位號熙宗始有貴妃
賢妃德妃之號海陵滛嬖後宫寖多大定後宮簡
少明昌以後大僃内官制度諸妃視正一品比三
夫人昭儀昭容昭媛修儀修容修媛充儀充容充
媛視正二品比九嬪婕妤九人視正三品美人九
人視正四品才人九人視正五品比二十七世婦
寳林二十七人視正六品御女二十七人視正七
品采女二十七人視正八品比八十一御妻又有
尚宮尚儀尚服尚食尚寝尚功皆内官也
光懿皇后費摩氏熙宗天會十三年追諡
欽憲皇后赫舍哩氏(餘見太皇太后門)
宣獻皇后布薩氏睿宗母也熙宗天會十三年追冊德
妃世宗大定元年追諡
崇妃蕭氏熙宗時封貴妃海陵天德二年正月封元妃
是月尊封太妃誣以隠惡殺之世宗大定十九年追封
崇妃
后妃傳曰海陵母大氏事蕭氏甚謹海陵簒立尊
大氏為皇太后每有宴集太妃坐上坐大氏執婦
禮海陵積不能平及殺宗義等誣太妃以隠惡殺
之并殺所生子任王威赫大定十九年欲復太妃
舊號下禮官議言前代稱太妃者皆以子貴古者
入稱后繋夫在朝稱太繫子與今蕭妃事不同恐
不得稱太止當追封妃號從之
(臣)等謹按崇妃蕭氏傳云熙宗時封貴妃考熙宗
紀不載追封崇妃世宗紀文亦不載皆作史者略之耳
又按金始祖明懿皇后(完顔部人年六十餘始嫁世祖)德帝
思皇后安帝節皇后獻祖恭靖皇后昭祖威順皇
后圖克坦氏景祖昭肅皇后唐古氏世祖簡翼皇
后納喇氏肅宗宣靖皇后富察氏穆宗貞惠皇后
烏庫哩氏康宗敬僖皇后唐古氏史皆有傳今准
遼代例斷自太祖時始
太宗欽仁皇后唐古氏(餘見皇太后門)
熙宗悼平皇后費摩氏初封貴妃天眷元年立為皇后
皇統元年冊為慈明恭孝順德皇后九年殺之海陵簒
立追諡為悼皇后大定間加諡悼平
后妃傳曰后干預政事熙宗内不能平久之積怒
遂殺后而納胙王常勝妃薩茂入宫繼又殺德妃
烏庫哩氏妃瓜爾佳氏張氏費摩氏熙宗遇弑海
陵欲收人心以后死無罪故追諡之
廢帝海陵后圖克坦氏初為岐國妃天德二年封惠妃
尋立為皇后海陵遇害歸父母家大定十年卒
后妃傳曰正隆六年海陵幸南京僃法駕與后及
太子光英共載而入海陵伐宋后與光英居守海
陵遇害圖們額哩頁殺光英於汴后至中都居於
海陵母大氏故宫頃之世宗憐其無依詔歸父母
家於上京歲賜錢二千貫奴婢皆給官廪
元妃大氏初封貴妃進惠妃貞元二年進姝妃正隆二
年進元妃
宸妃蕭氏初封昭容天德二年封淑妃貞元二年進宸
妃
麗妃耶律氏初封修容天德四年進昭媛貞元元年進
昭儀三年進麗妃
后妃傳曰海陵即位之初後宫止此三人尊卑之
叙等威之辨若有可觀者及其侈心既萌滛肆蠱
惑不可復振後宫諸妃十二位又有昭儀至充媛
九位婕妤美人才人三位殿直最下其他不可舉
數
(臣)等謹按海陵諸嬖如昭妃富察氏等后妃傳中
詳載之今亦約載於左其不與諸代后妃同列者
以滛寵溺惑皆多中冓之言固不得與正名定位
之人連類而並觀也
昭妃阿里庫姓富察氏初嫁宗盤子阿固岱阿固
岱誅再嫁宗室囊嘉特囊嘉特死及海陵簒位以
婚禮納之封賢妃再封昭妃後縊殺之
貴妃定格姓唐古氏崇義節度使烏逹之妻海陵
令定格縊殺烏達而納之貞元二年封貴妃後以
取所私家奴閻乞兒入宫縊死
麗妃實格者定格之妺秘書監文之妻海陵納之
封修容貞元三年進昭儀正隆元年進柔妃二年
進麗妃
柔妃密哷姓耶律氏天德二年使禮部侍郎蕭拱
取之於汴初封充媛後封柔妃
昭妃阿蘭海陵叔曹國王宗敏妻也殺宗敏而納
之封昭妃後令出宫
修儀高氏秉德弟嘉哩妻也海陵殺諸宗室釋其
婦女宗本子薩爾拉妻宗固子呼喇勒妻和色哩
妻及嘉哩妻皆納之未幾高氏封修儀後遣還父
母家
昭媛扎巴姓耶律氏嘗許嫁奚人蕭唐古特海陵
納之封昭媛後以事誅
(臣)等謹按以上所述雖皆滛嬖然猶實有封號其
他宗室戚屬肆意滛亂史中已詳載之兹不縷述
世宗昭德皇后烏凌阿氏世宗在濟南海陵召后来中
都行至良鄉自殺大定二年追冊昭德皇后章宗時改
諡明德
后妃傳曰海陵召后時后念若身死濟南海陵必
殺世宗惟奉詔去濟南而死世宗可以免謂世宗
曰我當自勉不可累大王也行至良鄉從者防之
稍緩后得間即自殺
元妃張氏世宗納為次室早卒大定二年追封宸妃進
惠妃十九年進元妃
元妃李氏南陽郡李石女大定元年封賢妃二年進貴
妃七年進元妃世宗感念昭德皇后不復立后元妃下
皇后一等在諸妃上大定二十一年薨衛紹王即位追
諡光獻皇后貞祐三年削皇后號
(臣)等謹按后妃傳元妃陪葬昭德皇后坤厚陵所
與俱者尚有賢妃舒穆嚕氏德妃圖克坦氏柔妃
大氏又豫王允成之母早卒上命為元妃養子豫
王之母則昭儀梁氏也史皆無傳不可考
章宗欽懷皇后富察氏上京路和碩河人大定二十三
年章宗為金源郡王僃禮納之後進封妃帝即位遂加
追冊
元妃李氏實勒其家微賤以監戶女子入宫明昌四年
封昭容明年進淑妃後進元妃章宗崩衛紹王即位以
事賜自盡
后妃傳曰自欽懷皇后没中宫虛位久章宗欲立
李氏而國朝故事皆圖克坦唐古富察納喇布薩
赫舍哩烏凌阿烏庫哩諸部長之家世為婚姻李
氏微甚大臣固執不從僅封元妃泰和二年生皇
子德里二歲而薨大定八年承御賈氏及范氏皆
有娠章宗崩元妃召平章政事完顔匡定策遺詔
立王叔衞紹王即位俟内人有娠者二人生男立
為儲貳大安元年二月詔言賈氏乳期已過范氏
胎形已失賈氏有娠本由李氏詐謀乃賜李氏賈
氏自盡
衛紹王后圖克坦氏大安元年立為皇后至寧元年呼
沙呼亂與衛王俱遷於衛邸宣宗即位削皇后號貞祐
二年徙衛紹王家人於鄭州
宣宗皇后王氏中都人明惠皇后妹也宣宗封翼王章
宗詔諸王求民家子以廣繼嗣后與龐氏偕入王邸又
納后姊貞祐元年封后元妃后無子姊淑妃生哀宗飬
以為子二年賜姓温都氏立為后(餘見皇太后門)
明惠皇后王皇后之姊也生哀宗初封淑妃及妹立為
后進元妃(餘見皇太后門)
后妃傳曰或曰宣宗為諸王時莊獻太子母為正
妃及即位尊為皇后貞祐元年九月詔曰元妃某
氏久奉侍於潛藩已賜封於國號可立為皇后其
名氏蓋不可考也或又曰自王氏姊妹入宫而后
寵衰尋為尼王氏遂立為后皆明惠之謀也
(臣)等謹按宣宗紀貞祐元年九月無立后之詔至
二年七月詔立元妃温都氏為皇后此后妃傳所
云貞祐元年九月詔以元妃某氏為皇后固傳疑
之辭也又考莊獻太子傳其母未詳元齡傳云或
曰莊獻同母弟或曰麗妃史氏所生又傳載龐氏
與王皇后偕入邸後龐氏為真妃生荆王守純又
哀宗遣圖克坦肆喜迎兩宫時柔妃費摩氏等乘
馬出宫史氏龐氏費摩氏皆無傳不可深考又
載寳符李氏從至宣德州居摩訶院將北行於佛
像前縊死柔妃費摩氏寳符李氏不知為宣宗之
妃哀宗之妃
哀宗皇后圖克坦氏正大元年立為皇后哀宗遷歸德
遣后弟肆喜詣汴奉迎夜至陳留不敢進復歸於汴城
破北遷不知所終
(臣)等謹按景宣皇帝睿宗顯宗之妃皆追尊為皇
后景宣帝妃富察氏熙宗即位追尊為惠昭皇后
睿宗妃富察氏大宗之妺之女也世宗即位追尊
為欽慈皇后又妃李氏世宗生母也世宗即位追
尊貞懿皇后顯宗妃二人章宗母圖克坦氏已載
皇太后門宣宗生母劉氏遼陽人宣宗即位追尊
為昭聖皇后其遼王宗幹之妃已詳皇太后門
元太祖光獻翼聖皇后名布爾特格勒津鴻吉哩氏托
音色辰女(后妃表作孛兒台旭真太皇后)世祖至元二年追諡光獻武
宗至大二年加諡翼聖
續弘簡錄曰太祖在沙漢時有哈喇齊繖扎爾都
爾本塔塔爾伊竒喇斯鴻吉哩等部將合謀不利
於太祖太祖起兵盡誅之惟鴻吉哩入降賜名色
辰(本名托音因從太祖起兵有功賜名色辰故兼稱之)其子阿禪從太祖征
伐有功賜號諾延(元史后妃傳云賜號國舅封王爵以統其部族)約曰生
女世為后生男世尚公主(托音色辰傳曰每歲四時孟月聽讀所賜旨世)
(世不絶)以故諸后多出其族
(臣)等謹按后妃傳於光獻翼聖之諡皆云世祖二
年十二月所上僃載冊文而弘簡錄則曰據武宗
紀有至大二年追諡光獻皇后之文又有上莊聖
皇后尊諡冊文體例正同且至元初百事草創未
聞有製冊之禮故依武宗紀而正之今考世祖至
元二年十二月紀並無上諡之事武宗至大二年
本紀則大書之且元史后妃表固云至元二年追
諡光獻至大二年加諡翼聖則傳文之訛甚明邵
氏之言得其實矣
和拉衮皇后果勒濟雅坦皇后托果斯皇后特默倫皇
后額琳沁巴勒皇后巴延呼圖克皇后呼實罕妃子
右大鄂爾多
呼蘭皇后哈勒巴津皇后伊實琳沁皇后托歡徹爾皇
后伊津妃子伊埒呼圖克妃子徹辰妃子哈喇沁妃子
右第二鄂爾多
伊蘇皇后和拉哈喇皇后阿齊蘭皇后圖勒古爾皇后
徹爾皇后阿實克默色皇后鄂勒哲呼圖克皇后呼嚕
古岱妃子呼嚕古爾妃子拉拜妃子
右第三鄂爾多
伊蘇肯皇后琿塔噶皇后哈達皇后鄂勒哲和斯皇后
雅爾皇后托歡妃子鄂勒哲妃子金蓮妃子鄂勒哲台
妃子納蘭妃子瑪爾沁妃子索隆噶妃子
右第四鄂爾多
巴拜岱妃子
見歲賜錄不知所守鄂爾多
(臣)等謹按傳云后妃有四鄂爾多四十餘人不記
氏族其名悉見於表今表中所列止三十九人豈
尚有闕佚耶又考金史本紀宣宗貞祐二年奉衛
紹王公主歸於大元太祖皇帝是為公主皇后不
知是元史表中何后也
元史后妃表曰元初因其國俗不娶庶姓非此族
也不居嫡選盖有姬姜之遺意固可嘉也然其居
則有曰鄂爾多之分沒復有繼承守宫之法位號
之淆名分之凟則亦甚矣
(臣)等謹按太祖之母名諤楞不詳其氏世宗時追
上尊諡曰宣懿皇后不知卒於何時今據元史后
妃傳表斷自太祖時始
太宗正宫巴喇噶沁皇后(弘簡錄無沁字)
昭慈皇后托里格訥鼐瑪錦氏(號六皇后)至元二年崩追諡
昭慈
(臣)等謹按后妃傳六皇后崩於世祖至元二年追
諡昭慈考世祖本紀后妃表皆不言六皇后崩年
夫果至元二年則書法不當云追諡疑傳文或有
誤耳
昂輝二皇后克勒竒庫塔納三皇后塔納竒納六皇后
額爾吉訥妃子
(臣)等謹按憲宗紀曰太宗在潛邸養憲宗為子屬
昂輝皇后撫育之即二皇后也憲宗二年紀文云
遷太宗皇后克勒竒庫塔納於庫騰所居地之西
即三皇后也但鼐瑪錦氏既號六皇后何以塔納
竒納又稱六皇后哉不可得而考矣表言額爾吉
訥妃子係默埒之母
定宗欽淑皇后名烏拉海額實(后妃表止載此后為三皇后)定宗崩
后以太宗嘗有旨以皇孫實勒們為嗣抱之垂簾聽政
者六月諸王大臣皆不服議立憲宗憲宗二年后及實
勒們母以厭禳事覺並賜死至元二年追諡欽淑
(臣)等謹按實勒們為太宗第三子庫春之子太宗
嘗撫之宫中稱太孫遺命嗣立者也太宗后立定
宗故實勒們不立
憲宗呼爾察皇后果囉羅部人
貞節皇后名呼圖克台鴻吉哩氏阿禪之從孫孟克沁
之女(表作阿禪從孫女)早崩至元二年追諡貞節
約索爾皇后貞節后之妺也出卑三皇后歲己未(憲宗九年)
從憲宗南伐七月憲宗崩九月后亦薨於六盤莾賚呼
圖克皇后泰定三年詔守巴圖爾營帳
(臣)等謹按莾賚呼圖克皇后弘簡錄亦載之考憲
宗長子為巴圖爾大王所云詔守巴圖爾營帳其
即此乎但自憲宗時至泰定帝三年已幾七十年
矣考泰定帝紀亦無此文疑后妃表所載或誤今
據書之以俟考
世祖大皇后名特古掄鴻吉哩氏濟寧忠武王阿禪裔
孫托里女
右大鄂爾多
徹伯爾皇后鴻吉哩氏濟寧忠武王阿禪諾延女中統
初立為皇后至元十年授冊寳十八年崩(本傳作十四年今以世祖)
(紀及后妃表改正)成宗即位上尊諡曰昭睿順聖
(臣)等謹按后妃傳表皆載徹伯爾后授冊寳後尋
上尊號曰貞懿昭聖順天睿文光應皇后弘簡錄
亦載之而存其疑曰世祖至元二十一年始受尊
號而后以十八年崩恐無先受尊號之理今考傳
表所載尊號乃至元十二年羣臣欲上而帝不許
者定屬誤載
又按后妃傳云徹伯爾后濟寧忠武王阿禪之女
表則云魯忠武王阿禪諾延女考托音色辰之子
阿禪賜號諾延又考成宗紀元貞元年追封皇國
舅阿禪諾延為濟寧王諡忠武封駙馬曼濟台為
濟寧王後進封魯王則阿禪當亦追進魯王以此
考之徹伯爾一后傳與表究相符合矣特古掄后
傳不載表載之不云何氏何人之女惟弘簡錄則
云亦鴻吉哩氏濟寧王阿襌孫托里之女考特色
辰傳所載同故從之第徹伯爾為阿禪女而特古
掄諾爾布又為托里仙童女何輩行相遠若此是
亦可疑耳
諾爾布皇后鴻吉哩氏納沁孫仙童之女至元二十年
納為皇后繼守正宫
右與徹伯爾后皆第二鄂爾多
塔喇海皇后諾木歡皇后
右第三鄂爾多
巴延烏珍皇后庫庫楞皇后
右第四鄂爾多
巴拜哈斯妃子(見歲賜錄不知所守鄂爾多)蘇喀逹實皇后(泰定三年詔守)
(世祖鄂爾多)薩巴罕妃子
成宗布爾罕皇后巴約特氏駙馬托里和斯之女貞元
初立為皇后大德三年授冊寳大德十年后謀貶順宗
妃塔濟與其子仁宗往懷州明年成宗崩后謀立安西
王阿南達實哩(亦作阿南逹無實哩二字)仁宗自懷州入清宫禁誅
安西王并搆后以私通事出居東安州賜死實哩達喇
元妃鴻吉哩氏額埒春女生子德壽早薨武宗至大三
年追諡貞慈靜懿皇后
(臣)等謹按后妃傳於實哩逹喇亦云大德三年十
月立為后(弘簡錄亦載之表不載)考武宗至大三年十月冊
文尚稱惟先元妃鴻吉哩氏中云雖小星之逮下
豈衆曜之敢齊用是究成先志式闡徽稱則其當
成宗時位止元妃無疑也表云配享成廟盖巴約
特氏既廢成廟遂無配后故追尊元妃以配之今
據年表及冊文以正后妃傳及弘簡錄之訛焉
克勒竒庫塔納皇后
武宗宣慈惠聖皇后名珍格鴻吉哩氏托里子班巴爾
之女至大三年冊為后泰定四年崩諡曰宣慈惠聖
蘇喀實哩皇后鴻吉哩氏阿禪從孫哈爾吉之女珍格
皇后之從妺也又有鄂勒哲岱皇后
妃伊竒哩氏世宗子安西王莾噶拉之女所出(傳作紐倫公主)
(之女公主即莾噶拉女)生明宗天歷二年追諡仁獻章聖皇后至
正六年改諡莊獻嗣聖唐古氏生文宗天歷二年追諡
文獻昭聖皇后
仁宗莊懿慈聖皇后名阿南逹實哩鴻吉哩氏生英宗皇
慶二年三月冊為皇后(崩言未詳說見前皇太后門)諡曰莊懿慈聖
(臣)等謹按凡鴻吉哩氏之為后者皆依世次詳載
托音色辰傳中獨此后不載
達爾瑪實哩皇后
英宗莊静懿聖皇后(静表作靖)名蘇喀巴拉伊竒哩氏昌國
公主伊勒噶雅女至治元年冊為后泰定四年崩諡曰
莊静懿聖
雅本呼圖克皇后多爾濟巴勒皇后
泰定帝巴拜哈斯皇后鴻吉哩氏阿禪孫鄂蘭徹爾之
女(表作邁珠罕之女)泰定元年冊為后文宗天歷初徙居樂安
州呼喇皇后伊蘇皇后布延庫哩頁額實皇后實喇特
穆爾皇后塔納皇后又有額琳沁巴拉皇后昌國公主
伊勒噶雅女也又有薩都巴拉皇后(弘簡錄作妃)帝子壽寧
公主女也泰定三年六月納於中宫早卒
妃二人一曰巴罕一曰蘇喀達喇(表皆作皇后)皆鴻吉哩氏
托里孫兖王邁珠罕之女文宗天歷初俱安置東安州
(臣)等謹按巴拜哈斯為阿禪孫鄂蘭徹爾之女巴
罕蘇喀達喇為邁珠罕之女后妃傳與托音色辰
傳所載相同弘簡錄亦同惟后妃表以巴拜哈斯亦為
邁珠罕之女且以巴罕為巴拜哈斯之妹蘇喀逹喇為
巴罕之妹與傳互異今姑從后妃傳托音色辰傳載之
又按雅克持穆爾傳有取泰定后為夫人事未詳
所取為何后
明宗班布爾實皇后(寧宗紀帝母曰皇后鼐瑪錦氏)成宗甥壽寧公主
之女也(按當與泰定所納薩都巴拉為姊妹)侍明宗潛邸生寧宗至順元
年四月文宗后布達實哩與宦者拜珠謀弑后后暴崩
貞裕徽聖皇后名瑪勒岱哈喇魯特氏郡王阿爾斯蘭
之裔明宗北狩過其部納焉生順帝(后妃傳云生順帝而崩)順帝
至元二年追尊為貞裕徽聖皇后
(臣)等謹按此后妃傳之文哈喇魯特氏實生順帝
與庚申帝記所載回回女子者迥異是豈可曲信
草野訛傳而反蔑正史耶其追尊在至元二年而
后妃傳則云文宗立即上諡冊以理揆之當是上
明宗諡冊時已及后妃而順帝正位後復追尊所
自出以昭示天下故紀傳兩存之也
温綽歡皇后伊埓實克皇后布延呼圖克皇后伊蘇皇
后托果斯皇后
(臣)等謹按元代后妃所守某鄂爾多多稱皇后考
文宗本紀至順元年十月勅累朝宫分官署凡移
文無得稱皇后止稱某位下娘子其委用官屬並
用中書擬聞始得定其稱謂云
文宗皇后布逹實哩鴻吉哩氏駙馬魯王多阿克巴拉
女天歷元年立為后生子雅克特古斯(餘詳皇太后門)
寧宗皇后塔哩雅圖默色鴻吉哩氏(不詳為何人女)至順三年
十月立為后(時寧宗已即位)至正二十八年崩
(臣)等謹按此乃據后妃傳書之也弘簡錄所載同
第后妃表與托音色辰傳皆不載考寧宗崩時年
七歲本紀無立后事順帝紀亦不載至正二十八
年后崩升祔寧宗廟事考至正二十八年順帝北
奔元亡當此危急之秋何暇行升祔之禮傳文所
載疑其失實但一帝必有一后故存之以俟再考
順帝喇特納實哩皇后欽察氏(紀作巴約特氏)太平王雅克特
穆爾女帝即位立為后元統二年授冊寳至元元年(后妃)
(傳作元統三年是年十一月始改至元元年后之被殺在七月故尚稱元統)丞相巴延奏后
兄騰吉斯弟塔喇海謀逆誅之遷后出宫巴延鴆殺后
於開平民舍
巴延呼圖克皇后鴻吉哩氏武宗珍格皇后姪毓德王
博囉特穆爾女至元三年立為后至正二十五年崩
鄂勒哲呼圖克皇后竒氏高麗人起家微初進為宫女
生皇太子阿裕實哩達喇巴延呼圖克皇后崩立為后
改賜索隆噶氏至正二十八年從帝北奔
(臣)等謹按順帝紀至正七年十二月隆福宫三皇
后鴻吉哩氏薨史無傳不可考
又按睿宗顯宗之妃皆追尊為皇后睿宗妃繅勒
噶塔納竒唻氏生憲宗世祖相繼為帝至元二年
追尊莊聖皇后至大二年加諡顯懿顯宗元妃名
布延庫哩頁額實鴻吉哩氏生泰定帝泰定帝即
位追尊宣懿淑聖皇后其裕宗順宗之后已詳皇
太后門
又按元代后妃多鴻吉哩氏仁宗裕宗顯宗之后
史傳不言為何人女餘諸后每從其自出者言之
矣第托音色辰傳中世次已半不可考據后妃傳
參校往往不符如托里為阿禪之孫(托音色辰傳曰有托里者)
(阿禪之裔孫也又曰世祖后特古掄阿禪孫托里之女孫字裔孫字亦不符)武宗真格
后為托里子班巴爾女蘇喀實哩皇后為阿禪從
孫哈爾吉女而謂即真格之從妹(后妃傳表皆然)世次舛
矣且托里稱阿勒達爾圖為族父阿勒達爾圖即
特穆爾係阿禪之孫琳沁之子則托里當為阿禪
曾孫行以此班之真格與蘇喀實哩之輩行尤遠
也舉一以例其餘蓋皆不可得而深考矣
又按馬端臨考凡奉冊皇太后皇太后臨朝稱制
冊后妃皇太子皇子公主公主下嫁諸儀注皆分
載帝系考各門下今以此類禮儀無一非王禮也
故仍王圻續通考本槩列於王禮考而此不錄
明大祖孝慈高皇后馬氏宿州人父為徐王馬公后幼
時育於郭子興子興竒太祖以后歸焉洪武元年冊為
皇后十五年崩永樂元年加上尊諡曰孝慈昭憲至仁
文德承天順聖高皇后嘉靖十七年加上尊諡曰孝慈
貞化哲順仁徽成天育聖至德高皇后
成穆貴妃孫氏陳州人年十八太祖納之及即位冊封
貴妃位衆妃上洪武七年薨
淑妃李氏壽州人廣武衛指揮傑之女洪武十七年冊
封淑妃攝六宫事未幾薨
寧妃郭氏濠人父為營國公山甫太祖微時山甫以相
當極貴遣妃侍之後封寧妃李淑妃薨妃攝六宫事
(臣)等謹按諸王公主傳太祖有胡充妃逹定妃郭
惠妃胡順妃韓妃余妃楊妃周妃趙貴妃李賢妃
劉惠妃葛麗妃高麗韓妃鄭安妃或生皇子或生
公主史皆無傳不可考其肅王楧之母郜氏并無
封號
惠帝皇后馬氏光禄少卿全之女洪武二十八年冊為
皇太孫妃建文元年冊為皇后四年六月京城䧟崩於
火
成祖仁孝皇后徐氏中山王達長女洪武九年冊為燕
王妃成祖即位冊為皇后永樂五年崩仁宗即位上尊
諡曰仁孝慈懿誠明莊獻配天齊聖文皇后
昭獻貴妃王氏蘇州人永樂七年封貴妃十八年薨
恭獻賢妃權氏光禄卿永均女朝鮮所貢永樂七年封
賢妃八年薨
仁宗誠孝皇后張氏永城人彭城伯麒之女洪武十六
年封燕世子妃永樂二年封皇太子妃仁宗立冊為皇
后(餘詳皇太后門)
(臣)等謹按諸王𫝊仁宗有李賢妃張順妃郭貴妃
史皆無𫝊不可考
宣宗恭讓皇后胡氏濟寧人永樂十五年選為皇太孫
妃後為皇太子妃宣宗即位立為皇后宣德三年上表
辭位至正統八年崩天順七年上尊諡曰恭讓誠順康
穆静慈章皇后
后妃傳曰后無子又善病而孫貴妃有寵宣宗令
后上表辭位退居長安宫賜號静慈仙師而冊貴
妃為后諸大臣張輔蹇義等皆不能争張太后憫
后賢常召居清寧宫内廷朝宴命居孫后上至天
順六年孫太后崩錢皇后為英宗言后賢而無罪
因勸復其位號英宗問大學士李賢賢對曰陛下
此心天地鬼神實臨之然臣以陵寝享殿神主俱
宜如奉先殿式庶稱陛下明孝明年七月乃上尊
諡并修陵寢
孝恭皇后孫氏鄒平人安國公忠之女幼入宫成祖選
為皇太孫嬪宣宗即位封貴妃宣德三年胡后廢遂冊
為皇后(餘詳皇太后門)
后妃傳曰冊封故事惟皇后金寳金冊貴妃以下
有冊無寳孫妃有寵宣宗請於大后製金寳賜焉
貴妃有寳自此始妃亦無子隂取宫人子為己子
即英宗也英宗生母人卒無知之者
吳后景帝母也丹徒人彦名之女(彦名應亦贈官史未詳)宣宗為
太子時選入宫宣德三年封賢妃(餘詳皇太后門)
惠妃郭氏名愛鳳陽人入宫為嬪二旬而卒正統元年
追贈皇庶母惠妃時又贈諡何氏為端静貴妃趙氏為
純静賢妃吳氏為貞順惠妃焦氏為莊静淑妃曹氏為
莊順敬妃徐氏為貞惠順妃袁氏為恭定麗妃諸氏為
貞静淑妃李氏為恭順充妃何氏為肅僖成妃皆宣宗
殉葬宫妃也
后妃傳曰初太祖崩宫人多從死者建文永樂時
相繼優恤若張鳳李衡趙福張璧汪賓諸家皆世
襲千戶人謂之太祖朝天女戶成仁宣三朝亦用
殉及景帝以郕王薨猶用其制蓋王府皆然至英
宗遺詔始罷之
英宗孝莊皇后錢氏海州人金吾右衛指揮使貴之女
正統七年立為后(餘詳皇太后門)
貴妃周氏昌平人慶雲侯能之女天順元年封貴妃(餘詳)
(皇太后門)
(臣)等謹按諸王公主傳英宗有楊安妃魏德妃萬
宸妃高淑妃韋德妃史皆無𫝊不可考其嘉祥公
主母劉氏並無封號
景帝廢后汪氏順天人錦衣指揮僉事瑛之女正統十
年冊為郕王妃景帝即位冊為皇后景泰三年廢天順
時仍稱郕王妃正德元年薨二年上尊諡曰貞惠安和
景皇后
后妃傳曰后生二女無子景泰三年妃杭氏生子
見濟景帝欲立為太子而廢憲宗后執不可以是
忤帝意故廢景帝崩後英宗以其後宫唐氏等殉
議及后李賢曰妃已幽廢况兩女幼尤可憫乃已
肅孝皇后杭氏錦衣衛指揮使昱之女初為妃景泰三
年廢汪皇后冊妃為皇后七年崩英宗復辟削后號
(臣)等謹按弇州史料後集載英宗天順元年發都
督唐輿充軍以其女為郕王貴妃輿受郕王厚賞
故也唐貴妃史無傳不可考當即用以為殉者
憲宗廢后吳氏順天人都督同知俊之女天順八年七
月立為皇后甫踰月以杖萬貴妃而廢正德元年薨
后妃傳曰后薨劉瑾欲焚之大學士王鏊持不可
乃以妃禮葬
孝貞皇后王氏上元人阜國公鎮之女吳后廢遂冊為
皇后(餘詳皇太后門)
孝穆皇后紀氏賀縣人本蠻土官女成化中俘入掖庭
命守西藏帝幸之生皇子是為孝宗育於西内十一年
帝遣使迎皇子頒詔天下移妃居永壽宫是年六月暴
薨諡恭恪莊僖淑妃孝宗即位追諡為孝穆慈慧恭恪
莊僖崇天承聖純皇后
后妃傳曰妃生孝宗於西内時萬貴妃專寵而妬
使門監張敏溺焉敏藏之他室憲宗自悼恭太子
薨後鬱鬱不樂敏乘間言之憲宗大喜即日幸西
内遣使迎皇子時已六歲矣妃抱皇子泣曰兒去
吾不得生兒見黃袍有鬚者即兒父也及移居永
壽數召見萬貴妃日夜怨泣曰羣小紿我六月妃
暴薨或曰貴妃致之死或曰自縊後孝宗時大學
士尹直撰哀冊有云覩漢家堯母之門增宋室仁
宗之慟帝燕閒念誦輙欷歔流涕
賢妃柏氏生悼恭太子為萬貴妃所害
孝惠皇后邵氏昌化人父林(早没世宗立封其弟喜為昌化伯)生興王
成化十二年封宸妃進封貴妃(餘詳皇太后門)
恭肅貴妃萬氏諸城人錦衣衛指揮使貴之女幼選入
掖庭及長侍憲宗於東宫成化二年封貴妃二十三年
暴疾薨諡曰恭肅端慎榮靖皇貴妃
后妃傳曰妃善迎帝意䜛廢吳后六宫希得進御
紀淑妃之死實妃為之及弘治初御史曹璘請削
妃諡號魚臺縣丞徐頊請逮治診視紀太后諸醫
捕萬氏家屬究問當時薨狀孝宗以重違先帝意
已之
(臣)等謹按諸王傳憲宗有張德妃姚安妃楊恭妃
潘貴妃史皆無傳不可考
孝宗孝康皇后張氏興濟人昌國公巒之女成化二十
三年選為太子妃是年孝宗即位冊為皇后(餘詳皇太后門)
武宗孝静皇后夏氏上元人慶陽伯儒之女正德元年
冊為皇后世宗嘉靖元年上尊稱曰莊肅皇后十四年
崩諡曰孝静莊惠安肅毅皇后十五年加諡温誠順天
偕聖
后妃傳曰后崩議諡大學士張孚敬曰大行皇后
帝嫂也與累朝元后異宜用二字或四字李時曰
宜用八左都御史王廷相吏部侍郎霍韜等曰均
帝后也何殊禮部尚書夏言集衆議因奏曰古人
尚質諡法簡稱其行後人增加臣子情也大行皇
后宜如列聖元后諡二四及八於禮無據帝不從
再議羣臣請如孚敬言帝曰用六合隂數焉於是
上諡孝静莊惠安肅六字後帝覺孚敬言非是后
諡不備不稱配武宗乃增諡
世宗孝潔皇后陳氏元城人泰和伯萬言之女嘉靖元
年冊為皇后七年以觸帝怒驚悸崩諡曰悼靈十五年
改諡孝潔隆慶元年上尊諡曰孝潔恭懿慈睿安莊相
天翊聖肅皇后
廢后張氏世宗第二后也初封順妃陳皇后崩冊為皇
后嘉靖十三年廢十五年薨
孝烈皇后方氏世宗第三后也江寧人安平侯銳之女
嘉靖十年三月冊為嬪張皇后廢冊為皇后二十六年
崩諡孝烈隆慶元年上尊諡曰孝烈端順敏惠恭誠祗
天衛聖皇后
后妃傳曰帝即位十年未有子張孚敬言古者天
子並立六宫三夫人九嬪二十七世婦八十一御
妻所以廣嗣也請博求淑女為嗣子計從之十年
三月方后與鄭氏王氏閻氏韋氏沈氏盧氏沈氏
杜氏同冊為九嬪冠九翟冠大采鞠衣圭用次玉
榖文冊黃金塗視皇后殺五分之一至期帝衮冕
告太廟皮弁御華盖殿傳旨遣大臣行冊禮既冊
從皇后朝奉先殿禮成帝受百官賀盖創禮也張
后廢方氏立為后封沈氏宸妃閻氏麗妃舊制立
后謁内廟而已至是下禮臣議廟見禮至期帝率
后謁太廟及世廟頒詔天下
端妃曹氏以宫婢楊金英謀弑帝被誅
曹妃有色帝愛之冊為端妃二十一年宫婢楊金英
等謀弑逆帝賴后救得免時帝宿曹端妃宫后命内
監捕宫人雜治言金英等弑逆王寧嬪首謀端妃雖
不與亦知謀時帝病悸不能言后傳帝命收端妃寧
嬪及金英等悉磔於市并誅其族屬十餘人然妃實
不知也
孝恪后杜氏大興人慶都伯林之女穆宗生母也嘉靖
十年封康嬪十五年進封妃三十二年薨諡榮淑穆宗
立上尊諡曰孝恪淵純慈懿恭順贊天開聖皇太后
(臣)等謹按諸王傳世宗有閻貴妃王貴妃盧靖妃
江肅妃趙懿妃陳雍妃趙榮妃史皆無傳閻王盧
三妃即嘉靖十年所冊為嬪者江趙陳趙四妃則
不知何年所選皆不可詳考
穆宗孝懿皇后李氏昌平人德平伯銘之女穆宗為裕
王選為妃嘉靖三十七年薨帝即位諡曰孝懿神宗即
位上尊諡曰孝懿貞惠順哲恭仁儷天襄聖莊皇后
孝安皇后陳氏通州人固安伯景行之女嘉靖三十七
年選為裕王繼妃隆慶元年冊為皇后(餘詳皇太后門)
孝定后李氏漷縣人安國公偉之女神宗生母也侍穆
宗於裕邸隆慶元年三月封貴妃(餘詳皇太后門)
神宗孝端皇后王氏餘姚人永年伯偉之女萬歷六年
冊為皇后四十八年崩諡孝端光宗即位上尊諡曰孝
端貞恪莊惠仁明嫓天毓聖顯皇后
孝靖后王氏永寧伯天瑞之女光宗生母也隆慶十年
封恭妃二十四年進封皇貴妃四十年薨諡温肅端靖
純懿皇貴妃光宗即位詔議尊諡熹宗即位上尊諡曰
孝靖温懿敬讓貞慈參天允聖皇太后
恭恪貴妃鄭氏大興人都督同知成憲之女萬歷初入
宫封貴妃生皇三子進皇貴妃神宗崩遺命封皇后禮
部侍郎孫如游争之乃止崇禎三年薨諡曰恭恪惠榮
和靖皇貴妃
(臣)等謹按傳言妃有寵於帝以生皇三子即進貴
妃而玉恭妃之子冊為太子尚未進封外廷疑妃
有立己子謀羣争國本章奏累數千百嗣是而憂
危竑議之書及瘋顛梃擊之案起矣
昭妃劉氏(封年未詳)崇禎時尚為太妃十五年薨
神宗王皇后傳曰妃於天啟崇禎時居慈寧宫掌
太后璽莊烈帝事之如大母
(臣)等謹按諸王傳神宗有周端妃李貴妃史皆無
傳不可考
光宗孝元皇后郭氏順天人博平侯維城之女萬歷二
十九年冊為皇太子妃四十一年薨諡恭靖熹宗即位
上尊諡曰孝元昭懿哲惠莊仁合天弼聖貞皇后
孝和后王氏順天人父鉞(當追贈史未載)熹宗生母也侍光宗
東宫為選侍後進才人四十七年薨熹宗即位上尊諡
曰孝和恭獻温穆徽慈偕天鞠聖皇太后
孝純后劉氏海州人後籍宛平新樂侯應元之女莊烈
帝生母也初入宫為淑女萬歷三十八年生莊烈帝後
五年薨莊烈帝長追封賢妃及即位上尊諡曰孝純恭
懿淑穆莊静毗天毓聖皇太后
康妃李氏光宗選侍也光宗即位不豫命封為皇貴妃
未舉行熹宗即位敕停封號天啟四年封為康妃久之
始薨
(臣)等謹按傳言光宗力疾御煖閣命大臣封李選
侍為皇貴妃未及封而帝崩時選侍以侍疾尚居
乾清宫謀挾皇長子自重東宫伴讀王安以劉一
燝誰敢匿新天子之言入白選侍乃抱皇長子出
於是一燝周嘉謨楊漣左光斗等䟽請選侍移宫
議數日移居噦鸞宫既而御史賈繼春以選侍失
所具揭移宫一案遂成聚訟熹宗即位之初敕言
選侍阻朕煖閣司禮監固請得出又使李進忠再
三趣回明欲要挾朕躬垂簾聽政且選侍毆崩聖
母自忖有罪不令朕與聖母舊侍交言今停封號
以慰聖母在天之靈已復削賈繼春籍是時委任
王安故敕諭如此久之魏閹亂政遂矯帝命封為
康妃復召繼春與前旨大異矣
莊妃李氏光宗選侍天啟元年封莊妃以魏忠賢客氏
用事憤鬱而薨
后妃傳曰宫中有二李選侍故以東西别之封康
妃者為西李此為東李莊烈帝失母光宗命東李
撫視之
選侍趙氏光宗時未有封號天啟時為魏忠賢客氏矯
旨賜自盡
(臣)等謹按諸王傳光宗有定懿妃王敬妃史皆無
傳不可考
熹宗懿安皇后張氏祥符人太康伯國紀之女天啟元
年冊為皇后莊烈帝立上尊號曰懿安皇后崇禎十七
年流寇䧟都城后自盡
后妃傳曰后數於帝前言客魏過失客魏交恨遂
誣后非國紀女幾惑帝聽三年后有娠客魏盡逐
宫人異己者而以其私人承奉竟損元子後宫門
有匿名書列忠賢逆狀疑出國紀及被遂諸臣手
奸黨欲因此搖動中宫會有阻者事乃已(據外戚傳以大)
(學士李國&KR1376;言而止)熹宗大漸折忠賢逆謀傳位信王者后
力也
朱彛尊曰甲申寇難朝野相傳謂懿安皇后不死
然我
世祖章皇帝實錄大書元年五月葬明天啟皇后張氏於
昌平州足以洗其冤矣
裕妃張氏慧妃范氏成妃李氏
張妃為客魏幽於别宫絶食而死范妃生悼懷太子
不育復失寵成妃李氏於帝前密為乞憐客魏知之
亦幽成妃於别宫以有豫藏食物半月不死斥為宫
人崇禎初皆復妃號
(臣)等謹按諸王傳熹宗有范貴妃任容妃史皆無
傳不可考
愍帝愍皇后周氏蘇州人徙居大興嘉定伯奎之女天
啟中選入信邸冊為妃帝即位立為皇后崇禎十七年
京城䧟帝命后自裁遂崩
大清定京師諡后曰莊烈愍皇后
貴妃袁氏父祐(未詳何封)當京師䧟時帝令自盡絶而復蘇
大清定京師命有司給居宅贍養終其身
貴妃田氏陜西人後家楊州左都督弘遇之女崇禎元
年封禮妃進皇貴妃十五年薨諡曰恭淑端惠静懷皇
貴妃
明史后妃傳曰太祖鑒前代女禍首嚴内教洪武
元年命儒臣修女誡諭翰林學士朱升曰治天下
者正家為先后妃雖母儀天下然不可俾預政事
至於嬪嬙之屬不過備職事侍巾櫛恩寵或過則
驕恣犯分上下失序歷代宫闈政由内出鮮不為
禍卿等其纂女訓使後世知所持守五年命禮臣
議宫官女職之制禮臣言漢設内官一十四等凡數
百人唐設六局二十四司官凡一百九十人女史
五十餘人皆選良家女充之帝以所設過多命加
裁定於是立六局一司局曰尚宫尚儀尚服尚食
尚寢尚功司曰宫正皆正六品每局領四司其屬
二十有四而尚宫總行六局之事戒令責罰則宫
正掌之官七十五人女史十八人視唐减一百四
十餘人諸妃位號亦惟取賢淑莊敬惠順康寧為
稱終明之代宫壼肅清論者謂其家法之善超軼
漢唐矣
欽定續文獻通考卷二百一
