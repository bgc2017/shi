欽定續文獻通考卷四十四
選舉考
吏道
宋寧宗嘉定七年七月詔省吏毋授參議官
八年五月詔贓吏毋得減年參選著為令
遼道宗太康九月十一月定諸令史譯史遷叙等級
金制省令史選取之門有四曰文資曰女直進士曰右
職曰宰執子
文資者舊惟聽左司官舉用熙宗皇統八年始定選
進士勾補之制海陵正隆二年罷進士止於密院臺
及六部吏人内選充世宗大定元年以胥吏既多貪
墨委之外路幹事又不知大體徒多擾動二年罷吏
人復用進士自是相沿不易而考滿升除之制則章
宗泰和八年衞紹王大安三年宣宗貞祐五年興定
五年時有更定焉女直省令史大定二十三年命以
女直進士依漢兒進士例補省令史章宗明昌元年
定制三考者與漢人兩考者同除五年復以辛苦既
同資考難異稍更其制宰執子省令史大定十二年
定承廕及終場舉人試補之制十七年又定三品職
事官及宰執之子并在省宗室郎君試補之制二十
八年二十九年又定宗室第二從親第三從親第四
從親及宰執子出職試補之制右職省令史譯史皇
統八年定考遷出職格正隆二年大定二年三年二
十七年復更定之其外又有省女直譯史省通事御
史臺樞密院令史譯史部令史女直知法檢法太常
寺檢討省祗候郎君國史院書寫内侍御直内直凡
宮中諸局分承應護衞之類以及内外諸吏員其出
職皆有成格雖前後略有損益而定制則莫能渝焉
世宗大定二年詔縣吏闕令推舉行止修舉為鄉里所
重者充
至十二年又諭宰臣曰外路司吏止論名次上下恐
未得人若其下有廉慎熟閑吏事委所屬保舉試不
中程式者付隨朝近下局分承應以待再試至章宗
泰和八年以僉東京按察司事楊雲翼言書吏皆不
用本路人以别路書吏特薦申部類試中選者補用
三年定外路吏移轉法
時以外路司吏久不升轉往往交通豪右為奸命與
孔目官每三十月則一轉移於他處後尋罷至章宗
泰和四年僉河東按察司事張行信言自罷移轉法
後吏勢寖重恣為豪奪民不敢言今又無朝差都目
止令上名吏人兼管經歴六案文字與同類分受賄
賂吏目通歴三十年始得出職常在本處侵漁不便
遂詔依舊制三十月移轉年滿出職以杜把握州府
之弊
七月詔吏人但犯贓罪罷者雖遇赦而無特旨不許復
叙
時又勅隨朝司屬吏員通事譯吏勾當過雜班月日
如到部者並不理筭至宣宗興定二年七月詔擇明
幹官提控銓選無違失者與升擢令譯史不任事者
驗已歴俸月放滿别選能者
命京府州縣及轉運司胥吏之數視其戶口多寡增減
之
先是戶部郎中曹望之言隨處胥吏猥多乞減其半
詔胥吏仍舊但禁用貼書至是復有是命
二十九年八月(時章宗已即位)定品官子孫試補吏員格
臣僚言諸州府吏人不宜試補隨朝吏員乞以五品
以上子孫試補蓋職官之後清勤者多故為可任也
尚書省謂吏人試補之法行之已久若止收承廕人
復恐不閑案牘或致敗事舊格惟許五品職官子孫
投試今省部試者尚少以所定格法未寬故也遂定
制散官五品而任七品散官未至五品而執事五品
其兄弟子孫已承廕者並許投試而六部令史内吏
人試補者仍舊
章宗明昌二年五月詔御史臺令史並以終場舉人充
時按察司書吏亦以終場舉人内選補遷加出職同
臺部
顧炎武日知錄曰金史李完傅言尚書省令史正
隆間用雜流大定初以太師張浩奏請始統取進
士天下以為當今乞以三品官子孫及終場舉人
委臺官辟用上納其言選舉志言終金之代科目
得人為盛諸宫護衛及省臺部譯史令史通事仕
進皆列於正班其以令史官至宰執者移刺道魏
子平孟浩梁肅張萬公粘割榦特勒董師中王蔚
馬惠迪馬謀柏伯通賈鉉孫鐸孫即康賈益謙皆
有傳
三年十一月改提刑司令史為書史
元制省部臺院有掾史令史譯史通事知印宣使典吏
各路府州縣有都吏目令史書史司吏典吏
世祖至元六年十月定上都等處歲貢數
每歲上都等路貢令史二名儒人一名司吏一名北
京等處歲貢或儒或吏一名十九年定按察司上路
總管府每三年貢儒吏各一名下路總管府每二年
貢一名儒吏遞進
九年八月命吏人優暇讀書
按察司覃嘉言府縣人吏雖曾入學至十歲以上率
棄學業就吏禮義之教懵然未知以致受贓曲法遭
罹刑憲今後各處人吏宜于簿書優暇之際從各處
官長拘鈐就師教訓兼之讀書但能涉獵一經一史
參通義理亦足以正心修已革去趨利循習之弊矣
從之
十九年定掾令史取充之制
中書省掾於樞密院御史臺令史内取臺院令史於
六部令史内取六部令史以諸路歲貢人吏補充内
外職官材堪省掾及院臺部令史者亦許擢用
定諸路歲貢吏法
諸州府隸省部者儒學教授選本管免差儒戶子弟
入學讀書習業非儒戸而願學者聽遇按察司本路
總管府歲貢之時於學生内選行義修明文學優贍
通經史逹時務者保申解貢各路司吏有闕於所屬
衙門人吏内選取委本路長官參佐同儒學教授考
試習行移算術字畫謹嚴語言辨利詩書論孟内通
一經者為中式然後補充按察司書吏有闕府州司
吏内勾補至歲貢時本州本路以上再試貢解凡諸
歲貢吏當該官司於見役人内公選以性行醇謹儒
吏兼通者為上才識明敏吏事熟閑者次之日月雖
多才能無取者不許呈貢
(臣)等謹按元典章試選臺院及按察司書吏首論
行止次取吏能次計日月行止曰事父母孝曰友
于兄弟曰勤謹曰廉潔曰謙讓曰循良曰篤實曰
慎默曰自來不曾犯贓私罪經斷吏能曰行遣熟
閑曰語言辨利曰通習條法曰曉解儒書曰算數
精明曰字畫端正
二十二年詔各道按察司歲貢儒吏各一人
自二十三年為始每歲於書吏内貢儒人諳吏事吏
人知經史者各一人以次籍記遇各部令史有闕補
用若隨路司吏及歲貢儒人先補按察書吏然後貢
之於部按察書吏依先例選取考試惟以經史吏業
不失章指者為中選至成宗元貞元年韶諸路有儒
通吏事吏通經術性行脩謹者各路薦舉廉訪司試
選每道歲貢二人省臺委官立法考試必中程式方
許錄用大德二年詔宣慰廉訪司自大德三年為始
每道選儒吏兼通應轉補各部寺監令史者歲貢二
人依至元新格發遣到部試驗收補武宗至大元年
復從至元十九年制上路三歲貢二人下路二歲貢
一人英宗至治二年又詔各道廉訪司書吏先儘儒
人不敷者吏員内充貢各歴一考依例試貢
鄭介夫太平策略曰吏之與儒可相有而不可相
無者也儒不通吏則為腐儒吏不通儒則為俗吏
必儒吏兼通可以蒞政臨民漢書稱以儒術餙吏
治正此謂也今吟一篇詩習半行字即名為儒檢
舉式例會計出入即名為吏吏則指儒為不識時
務之書生儒則詆吏為不通古今之俗子儒吏本
出一途析而為二遂致人員之冗莫甚于此時也
久任於内者但求速化未知民瘼之艱難久任於
外者惟務苟祿不諳中朝之體統今朝廷既未定
取人之科當思所以救弊之策百官自三品以下
九品以上並内外互相注授歴外一任則升之朝
隨朝一任則補之外凡任於外者必由内發任於
内者必從外取庶使儒通於吏吏出於儒儒吏不
致扞格内外無分重輕矣
成宗大德九年詔凡選府州教授年四十以下願試吏
員程式者依例試補各部令史
英宗至治元年二月詔吏員以九十月為滿方許出職
違者監察廉訪司紏察追改
文宗天歷元年詔廉訪司書吏以職官教授吏員鄉貢
進士參用
順帝至正六年四月詔左右二司六部吏屬於午後講
習經史
明初命有司設司吏許各保貼書二名其後定設掾史
令史書吏司吏典吏旋又設提控都吏通吏胥吏獄典
攅典各以政事繁簡為額其簽充之例以農民身家無
過年三十以下能書者選用若曾經各衙門主寫文案
攅造文册及充隸兵與市民並不許濫充
邱濬大學衍義補曰本朝入仕之途於科目監生
之外有史員凡在外藩臬衛府州縣任自辟舉以
六年或三年為滿限至部分撥在内諸司以三年
為考依資格叙用
太祖洪武十七年定在外二品衙門以下通吏等考滿
升轉格
十九年更定内外諸司吏員役滿轉補並以三年為滿
日知錄曰大明會典洪武二十六年定凡舉人出
身第一甲第一名從六品第二第三名正七品賜
進士及第第二甲從七品賜進士出身第三甲正
八品賜同進士出身而一品衙門提控正七品出
身二品衙門都吏從七品出身一品二品衙門掾
史典史二品衙門令史正八品出身其與進士不
甚相遠也後乃立格以限其所至而吏員之與科
第高下天淵矣故國初之制謂之三塗並用薦舉
一塗也進士監生一塗也吏員一塗也或以科與
貢為二塗非也
二十六年詔凡戸部吏不許用江西浙江蘇松人
三十一年更定吏員出身事例並以九年考滿出身
成祖永樂七年六月詔御史勿用吏員
時車駕在北京命署吏部事兵部尚書方賓簡御史
之才者張循理等二十八人召至行在帝問其出身
賓言循理等二十四人由進士監生洪秉等四人由
吏帝曰用人雖不專一塗然御史國之司直必有學
識達治體廉正不阿乃可任之若刀筆吏知利不知
義知刻薄不知大體用之任風紀使人輕視朝廷遂
黜秉等為序班仍諭自今御史勿復用吏人
(臣)等謹按成祖以刀筆之吏不可使任風紀斯言
可謂得政體矣然如况鍾之守蘇州黃子威之守
松江並治行超卓為一時良二千石似又未可概
以吏少之也其他由掾史顯者如滕𢡟德張度胡
禎徐輝李友直李信徐晞李質郎本中萬祺俱累
官至尚書王鍾劉本道李亨陳寧汪河葉春王春
劉敏王詔吳復俱累官至侍郎樂韶鳳累官至祭
酒吕本累官至太常卿楊時習汪𢡟俱累官至大
理卿黃政累官僉都御史余節累官御史中丞張
苖累官通政使郝郁累官光祿卿平思累官陜西
左參政蓋其時資格未行選用之途尚寬士之艱
於進取者不以就吏為恥而吏員儒士均得應舉
雖為兩途未懸絶也及去開創稍遠流品漸重士
多以科目進高自矜許軒輊判然毋亦成祖此詔
顯為區别有以啟之遂成積重難返之勢與
宣宗宣德三年詔慎選吏員
諭吏部曰往時選用嚴慎吏員授官者少比年吏典
考滿歲以千計不分賢否一概錄用廉能幾何貪墨
塞路其精擇之
七年定吏員類試之制
凡吏員三考滿當授官者吏部通引于内府會同六
部都察院翰林院堂上官出題南北類試以錦衣衛
堂上官及御史給事中監之其文義粗曉行移得當
書寫無謬三事俱可取者為一等二事可取者為二
等三者俱無可取罷為民
憲宗成化十五年革貴州土吏
初雲南貴州四川土吏太祖時不與出身考滿後仍
回原衙門供役宣宗宣德元年令土吏考滿到部發
本布政司改調别衙門至帝成化四年詔雲南土吏
兩考役滿免送赴部即於本布政司給由照例調用
至是以臣僚言革貴州土吏至孝宗弘治十三年并
革四川永寧等處土吏改設流吏
世宗嘉靖十八年定考揀都吏之制
每歲春秋二季吏部考試酌取其經考二次不中者
即照本等參撥其餘各量原定繁簡之缺分為急撥
大撥二項以考列一二等者分别充補
神宗萬歷七年詔各邊方督撫等衙門書吏及吏兵工
三部都吏令典并錦衣衛令典不得假軍功效勞等名
希免初覆考
詔在外各布政司通吏聽於令史内考選不許捐充
謝肇淛五雜爼曰從來仕宦法網之密無如今日
者上自宰輔下至驛遞倉巡莫不以虚文相酬應
而京師猶可外吏則愈甚矣大抵官不留意政事
一切付之胥曹而胥曹之所奉者不過已往之舊
牘歴年之成規不敢分毫踰越而上之人既以是
責下則下之人亦不得不以故事虚文應之一有
不應則上之胥曹又乘隙而繩以法矣故郡縣之
吏宵旦竭蹷惟日不足而吏治卒以不振者職此
之由也
欽定續文獻通考卷四十四
