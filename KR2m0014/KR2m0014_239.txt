欽定續文獻通考卷二百三十九
四裔考
南夷
安南
宋理宗景定三年安南國王陳日□表請世襲從之
先是安南國王李氏自公藴至昊旵凡八傳二百二
十餘年寧宗嘉定時昊旵無子遂為其婿陳日□有
其國而國亡至是年乞世襲帝從其請度宗咸淳五
年八年與其子威晃各加食邑賜鞍馬等物
元世祖中統二年封日□子光昺為安南國王
初憲宗七年十二月遣兵攻安南烏蘭哈達等兵水
陸並進入其國日□竄海島屠其城以氣候欝熱乃
班師八年二月日□傳位於長子光昺遣使諭之遂
納欵至是封光昺為國王至元四年詔諭六事一君
長親朝二子弟入質三編民數四出軍役五輸納税
賦六仍置達嚕噶齊統治之十四年光昺既没其子
日烜不請命而自立遣使往召以疾為辭又聞其通
謀占城遣兵應援遂進兵攻之日烜棄城遁十五年
遣禮部尚書柴椿等使安南國詔切責之仍俾其來
朝二十五年日烜遣使謝罪二十七年日烜卒子日
燇立三十年以徵日燇入朝不至又議征之次年成
宗即位命罷征武宗至大四年八月其世子陳日㷃
遣使奉表來朝仁宗皇慶二年正月交趾軍犯鎮安
州等處命牒諭安南國泰定帝泰定元年世子日爌
遣陪臣來文宗天歷三年四月世子日㷆亦遣使來
元史列傳曰至元二十二年日烜弟昭國王陳益
稷率其本宗與其妻子官吏自拔來歸仍其封久
居於鄂成宗朝賜田二百頃文宗天歷二年夏卒
壽七十有六至順元年謚忠懿
明太祖洪武元年命使招諭安南
時安南王陳日煃聞廖永忠定兩廣將遣使納欵帝
命漢陽知府易濟招諭之次年安南遣使至命侍讀
學士張以寧等往封日煃為王比至日煃先卒姪日
熞嗣位時安南占城搆兵帝命使諭令罷兵兩國皆
奉詔明年别遣使封日熞為王四年冬日熞為伯父
叔明逼死七年叔明自稱年老乞命弟煓攝政十年
煓侵占城敗没弟煒代立二十一年國相黎季犛竊
柄廢其主煒尋弑之立叔明子日焜主國事越數年
中朝始覺命絶其使二十八年季犛告前王叔明之
訃帝以叔明本簒弑弔祭則奬亂止不行移檄使知
之惠帝建文元年季犛弑日焜立其子顒又弑顒立
其弟□方在襁褓中復弑之大弑陳氏宗族而自立
更姓名為胡一元名其子蒼曰胡&KR1039;謂出帝舜裔胡
公後僣國號大虞年號元聖尋自稱太上皇傳位&KR1039;
朝廷不知也
成祖永樂元年遣使封胡&KR1039;為安南國王
&KR1039;既自署權理安南國事奉表言高皇帝時安南王
日煃率先輸誠不幸早亡嗣絶臣陳氏甥為衆所推
於今四年望賜封爵帝命勅諭其陪臣父老凡繼嗣
之有無推載之誠偽具以實聞既而&KR1039;遣使進陪臣
父老所上表如&KR1039;所以誑帝者乃遣使封之然帝其
國中自若也帝又惡其侵奪思明逼掠占城方遣官
切責而故陪臣裴伯耆詣闕告難又老撾送陳天平
至(天平前王日烜孫天明子日煃弟也)言黎賊盡滅其族後裔止天平
一人與賊不共戴天乞迅發師用章天討&KR1039;方遣使
賀正旦帝出天平示之皆錯愕下拜有泣者伯耆責
其使以大義惶恐不能答帝以&KR1039;父子悖逆三年命
官齎勅責&KR1039;令具簒弑之實以聞&KR1039;遣其臣入朝謝
罪祗言未嘗僭號改元請迎天平歸奉為王帝不虞
其詐乃令天平還國以兵五千送之四年三月護天
平入雞陵關將至芹站&KR1039;伏兵邀殺天平帝大怒决
意討之七月命督師南征征夷將軍張輔等分道進
兵所至皆克十二月拔多邦城遂擣東都據之焚賊
西都賊走入海五年正月大破季犛於木九江宣詔
訪求陳氏子孫耆老千餘詣軍門言陳氏為黎賊殺
盡無可繼者安南本中國地乞仍入職方同内郡
五月獲季犛及偽太子安南盡平
五年六月詔改安南為交阯設郡縣
從耆老言乃設布都按三司以都督僉事吕毅等為
之設交州北江等十五府分轄三十六州一百八十
一縣又設太原宣化等五州直隸布政司分轄二十
九縣其地要害咸設衛所控制之陳氏被害者贈䘏
之軍民死亡暴露者瘞埋之居官者仍其舊與新除
者參治黎氏苛政一切蠲除遭刑者悉放免禮待高
年碩德鰥寡孤獨無告者設養濟院懷才抱德者敦
遣赴京又詔訪求山林隠逸明經博學下及方技等
凡奏舉九千餘人
六年六月征夷將軍張輔等振旅還京上交阯地圖
其地東西一千七百六十里南北二千八百里安撫
人民三百一十二萬有竒獲蠻人二百八萬七千五
百有竒象馬牛二十三萬五千九百有竒米粟一千
三百六十萬石船八千六百七十餘艘軍器二百五
十三萬九千八百於是大行封賞及叙賚有差
七年二月復命英國公張輔帥師討交阯賊
時中朝所置吏務以寬厚輯新造而蠻人自以非類
數相驚恐陳氏故官簡定與化州偽官鄧悉阮帥等
謀亂定乃僭大號紀元興慶國曰大越伺大軍還即
出扼三江府寇交州近境皆響應守將出討無功命
沐晟為征夷將軍與賊戰於生厥江大敗乃勅輔統
兵討之先敗賊於鹹子關又敗之於太平海口時阮
帥等推簡定為太上皇别立陳季擴為帝改元重光
乃遣使自稱前安南王孫求封爵輔叱斬之進兵抵
清化水陸軍會定及偽將相等俱就禽晟追季擴至
靈長海口季擴大蹙奉表乞降帝心知其詐姑許之
詔授交阯布政使其黨阮帥等各授以官賊究無悛
心復命輔督軍合晟軍討之禽季擴他賊盡平十三
年班師入京復命輔出鎮十四年召還明年命豐城
侯李彬代之交人故好亂時中官馬騏以採辨至大
索境内珍寳人情騷動桀黠者鼓煽之大軍甫還即
並起為亂彬遣將討滅之而反者猶不止彬東西征
討日不暇給中朝以叛寇潘僚(僚故乂安知府季祐子嗣父職不堪騏虐)
(遂反)黎利(利初仕黎季擴為金吾將軍後歸正用為清化府俄樂縣廵檢邑邑不得志大軍還遂反)
(僣稱平定王)車三(三四忙故知縣車綿之子)儂文歷等久未平命榮昌
伯陳智助之又降勅責彬速奏蕩平彬惶恐督師追
勦十九年秋賊悉破滅惟黎利竄老撾不能得二十
年春彬卒詔智代彬二十二年秋榮昌伯陳智奏利
初逃老撾後被逐官軍追擊雖求撫而造軍器未已
必當進兵會仁宗以踐阼大赦天下因勅智善撫之
而利已寇茶籠州時中官山壽言利未叛壽方鎮守
與己相信今往諭之必來歸遂遣壽齎勅授清化知
府勅甫降利已寇清化及得勅即借撫愚守臣佯言
秋凉赴官而寇掠不已仁宗洪熙元年二月頒榮昌
伯陳智征夷副將軍印又命安平伯李安至交阯佐
之智素無將略因借撫賊以愚中朝且與都督方政
迕遂頓兵不進賊益無所忌再圍茶籠城中糧盡奏
至而帝崩宣宗初即位勅責智及三司官智等不為
意茶籠䧟尚書陳洽奏聞降勅切責期來春平賊智
始懼與政薄可留關敗還至茶籠又敗政寡謀多忌
素不相能而山壽專招撫擁兵乂安不救是以屢敗
宣德元年命成山侯王通等討之又詔大赦交阯罪人
通素庸劣一戰而敗不奉朝命擅割清化以南地予
賊盡撤官吏軍民還東關帝聞通敗大駭命安遠侯
柳升及沐晟等兩路進兵復勅王通固守俟諸軍集
至二年四月賊懼大軍至致書請和九月諸軍始抵
隘留關利既與通有成言乃詭稱陳氏有遺嗣暠乞
罷兵立其後裔帝心知為詐欲藉此息兵遂納其言
宣宗宣德二年十一月遣使撫諭安南盡撤軍民北還
初帝嗣位即欲棄交阯及利與暠表至示諭廷臣以
罷兵意楊士竒楊榮力贊之惟蹇義夏原吉不可然
意已决廷臣不敢争至是命使齎詔盡赦安南民人
罪令具陳氏後人之實以聞因勅利以興滅繼絶意
并諭王通北還詔未至通已棄交阯由陸路還廣西
中官山壽馬騏及三司守令由水路還欽州凡得還
者止八萬六千人為賊所殺及拘留者不可勝計天
下舉疾通棄地殃民而帝不怒也
六年六月遣使齎勅印命黎利權署安南國事
利於三年奉表詭言暠於正月物故陳氏子孫絶國
人推利守其國謹俟朝命帝亦知其詐不欲遽封屢
以訪陳氏裔還中國遺民二事勅諭之至是以二事
飾詞對復進頭目耆老奏仍為利乞封乃有是命至
八年利卒利雖受勅命其居國稱帝紀元順天建東
西二郡分十三道各設官擬中國三司東都在交州
府西都在清華府置百官設學校以經義詩賦二科
取士彬彬有華風僭位六年私謚太祖子麟繼遣使
告訃即勅麟權署國事
(臣)等謹按麟一名龍自是其君長皆有二名以一
名奏天朝互見土貢考
英宗正統元年閏六月遣使齎勅印封黎麟為安南國
王
帝以陳氏宗支既絶欲使麟正位下廷議咸以為宜
遂命封之至七年麟卒私諡太宗改元二紹平六年
大寳三年子濬繼一名基隆遣使告訃封為國王濬
遣將侵占城奪新州港擄其王掠人口至三萬三千
餘景泰元年賜勅戒濬迄不奉詔至天順三年十月
其庶兄諒山王琮弑之而自立濬改元二大利十一
年延寧六年私謚仁宗琮一名宜民簒位九月改元
天與為國人所誅以濬弟灝繼灝一名思誠六年封
為國王至孝宗宏治十年灝卒私謚為聖宗改元二
光順十年洪德二十八年子暉繼一名鏳十七年暉
卒私謚憲宗改元曰景統子□繼一名敬甫立七月
而卒私謚肅宗弟誼繼一名璿至武宗正德元年册
誼為安南王誼寵任母黨阮种阮伯勝兄弟恣行威
虐屠戮宗親酖殺祖母种等怙寵竊權四年逼誼自
殺擁立其弟伯勝國人黎廣等討誅之立灝庶子晭
誼在位四年改元端慶啁一名瀅七年受封多行不
義十一年社堂燒香官陳暠作亂殺晭而自立詭言
前王陳氏後仍稱大虞皇帝改元應天晭臣都力士
莫登庸初附暠後與黎氏大臣阮宏裕等起兵討之
暠敗奔諒山道據地自保登庸乃共立晭兄灝之子
譓啁在位七年改元洪順譓徒擁虚位登庸握兵柄
潛蓄異志黎氏臣鄭綏别立其族子酉榜發兵攻都
城譓出走登庸擊破綏兵捕酉榜殺之益恃功專恣
遂逼妻譓母迎譓歸十六年率兵攻陳暠暠敗走死
旋謀弑譓譓奔清華登庸立其庶弟懬遷居海東長
慶府
世宗嘉靖十八年安南莫方瀛上表乞降
先是六年安南莫登庸令其黨偽為黎懬禪詔簒其
位改元明德立子方瀛為皇太子旋酖殺懬九年禪
位於方瀛自稱太上皇移居都齊海陽為方瀛外援
作大誥五十九條頒之國中方瀛改元大正其年九
月黎譓卒於清華國亡十五年帝以安南叛逆宜遣
官往勘并議征討十六年安南黎寧遣國人鄭惟僚
等備陳登庸簒弑狀言寧即譓子譓卒國人立寧為
世孫權主國事屢赴邊告難俱為登庸邀殺乞師亟
除賊八月雲南廵撫汪文盛謂登庸必可破即傳檄
安南登庸父子乃具表乞降而黎寧懼天朝竟納其
降備以本國簒弑始末及軍馬之數水陸進兵道里
來上俱下廷臣議不能决至是年方瀛又上表降並
籍其土地戶口聽天朝處分凡為府五十有三州四
十有九縣一百七十有六帝納之
十九年命削安南國為安南都統使司改十三道為十
三宣撫司
時方瀛卒登庸率從子文明等入鎮南關囚首徒跣
匍匐叩頭請奉正朔永為藩臣事聞帝大喜故有是
命又命覈黎寧真偽果黎氏後割所據四府奉其祀
事否則已之二十二年登庸卒方瀛子福海嗣二十
五年福海卒子宏瀷嗣宏瀷初立時其國内亂名分
未定命守臣覈所當立者至三十年事白乃命授為
安南都統使四十三年宏瀷卒子茂洽嗣萬歷元年
授都統使時莫氏漸衰黎氏復興互相搆兵國益多故
始黎寧據清華仍僭帝號以嘉靖九年改元為元和
居四年為登庸所攻竄占城界國人立其弟憲改元
光照十五年廉知寧所在迎歸清華後遷於渌馬江
寧卒其臣陳檢立寧子寵寵卒無子國人共立黎暉
四世孫維邦維邦卒檢子松立其子維潭世居清華
自為一國
神宗萬歷二十五年詔授黎維潭安南都統使
先是十九年維潭漸強舉兵攻莫茂洽茂洽敗奔喜
林縣二十年其臣鄭松誘土人内應維潭襲殺之奪
其印親黨多遇害有莫敦讓者奔防城告難松復禽
敦讓勢益張茂洽子敬恭與宗人履遜等奔廣西思
陵州履城奔欽州獨莫敬邦有衆十餘萬起京北道
衆乃推敬邦署都統黎兵攻南策州敬邦被殺莫氏
勢益衰竄至龍州憑祥界令土官列狀告當事維潭
亦叩關求通貢二十一年廣西廵撫陳大科等上言
蠻邦易姓如奕棋不當以彼之叛服為順逆止以彼
之叛我服我為順逆今維潭雖圖恢復而茂洽固天
朝外臣安得不請命而&KR0972;然戮之竊謂黎氏擅興之
罪不可不問莫氏孑遺之緒亦不可不存請聽黎氏
納欵而仍存莫氏比諸漆馬江亦不剪其祀於計為
便廷議如其言至是欵儀既成詔授維潭都統使一
如莫氏故事自是安南復為黎氏有而莫氏但保高
平一郡二十七年維潭卒子維新嗣鄭松專其柄會
叛酋潘彦搆亂維新與松移保清化三十四年命授
黎維新安南都統使時莫氏宗黨多竄處海隅往往
僭稱公侯伯名號侵軼邊境維新亦不能制守臣檄
問數發兵夾勦雖應時破滅而邊方頗受其累維新
卒子維祺嗣天啟四年發兵擊莫敬寬克之敬寬與
次子逃入山中復回高平勢益弱終明之世兩姓分
據終不能歸於一
明史安南傳曰安南都會在交州即唐都護治所
其疆域東距海西接老撾南渡海即占城北連廣
西之思明南寧雲南之臨安元江土膏腴氣候熱
糓歲二稔人性獷悍驩演二州多文學交愛二州
多倜儻士較他方為異
占城(賓童龍附)
元世祖至元十九年十月命右丞索多等即占城地立
省以安撫之
先是十五年索多以宋平遣人至占城回言其王有
内附意詔降虎符授榮禄大夫封占城郡王十六年
十二月遣使與索多等諭其王入朝十七年二月奉
表降至是朝廷以占城國主孛由補喇者吾曩歲遣
使來朝稱臣内屬遂有是命既而其子補的專國負
固不服并執我使舟經其地者乃遣兵征之二十年
正月三道夾攻國主敗走鴉候山立砦聚兵終不能
克
(臣)等謹按元史外夷傳占城乍臣乍叛已詳載土
貢考矣考明史外國傳占城居南海中自瓊州航海
順風一晝夜可至自福州西南行十晝夜可至即
周越裳地秦為林邑漢為象林縣後漢末區連據
其地始稱林邑王自晉至隋仍之唐時或稱占不
勞或稱占婆其王所居曰占城至德後改國號曰
環迄周宋遂以占城為號朝貢不替元世祖惡其
阻命大舉兵擊破之亦不能定也
明太祖洪武二年遣官以即位詔諭占城國
時其王阿荅阿者先已遣使來朝尋命使齎詔封為
占城國王三年遣使往祀其山川頒科舉於其國自
後占城與安南國屢搆兵天子輙遣使諭觧之十年
與安南王陳煓大戰煓敗死二十一年阿荅阿者失
道大臣閣勝懷不軌謀二十三年弑王自立永樂十
三年王師方征陳季擴命占城助兵尚書陳洽言其
王侵升華府所轄四州十一縣地厥罪維均亦宜討
之帝以交阯初平不欲勞師但賜勅切責正統六年
王占巴的頼卒封其孫摩訶賁該為王十二年王與
安南戰大敗被執故王占巴的頼姪摩訶貴來遣使
奏先王抱疾曾以臣為世子欲令嗣位臣時年幼遜
位於舅氏摩訶賁該今被禽國人以有遺命請臣代
位候朝命乃遣使封為王景泰三年卒封其弟摩訶
貴由為王天順二年王摩訶槃羅悦新立四年九月
使來告喪命封其弟槃羅茶全為王成化五年安南大
舉伐占城七年破占城執槃羅茶全其弟槃羅茶悅
告難八年遣使往封則其國已為安南所據改為南
交州十年安南復遣兵執槃羅茶悦立前王孫齋亞
弗菴為王以國南邊地予之十四年以請封遣使至
占城占城人言王孫請封之後即為其弟古來所殺
安南以偽勅立其國人提婆苔為王矣十七年古來
遣使言安南破臣國時故王槃羅茶悦逃居佛靈山
臣與兄齋亞麻安弗潛竄山谷後賊人畏天威遣人
訪覓臣兄還以故地然自邦都朗至占臘止五處臣
兄權國未幾隕殁臣當嗣立所有土地本二十七處
四府一州二十二縣東至海南至占臘西至黎人山
北至阿本喇補凡三千五百餘里乞諭交人盡還本
國乃召問其使臣云古來實王弟其王病死非弑提
婆苔不知何人二十年遣使封古來為國王并傳諭
古來詣廣東受封二十三年遣大臣護之還國宏治
十八年古來卒其子沙古卜洛不告父喪但乞命大
臣至其國仍以安南所侵新州港諸地封之為詞廷
議不允至正德五年復請封所遣使憚於行請如往
年古來故事令其使臣齎勅往嘉靖二十二年貢使
訴安南侵擾道阻難歸乞遣官護送還國報可自後
不復來
明史占城傳曰國無霜雪四時皆似夏草木常青
民以漁為業無二麥力穡者少故收穫薄國人皆
食㯽榔終日不離口不解朔望但以月生為初月
晦為盡不置閏分晝夜為十更非日中不起非夜
分不卧見月則飲酒歌舞為樂無紙筆用羊皮搥
薄熏黑削細竹蘸白灰為字狀若蚯蚓有城郭甲
兵人性狠而狡貿易多不平戶皆北向民居悉覆
茅檐高不得過三尺部領分差等門高卑亦有限
飲食穢汚魚非腐爛不食釀不生蛆不為美人體
黑男蓬頭女椎結俱跣足王鎻里人崇釋教歲時
采生人膽入酒中與家人同飲且以浴身曰通身
是膽其國人采以獻王又以洗象目每伺人於道
出不意急殺之取膽以去若其人驚覺則膽已先
裂不足用矣置衆膽於器華人膽輙居上故尤貴
之五六月間商人出必戒備王在位三十年則避
位入深山以兄弟子侄代而已持齋受戒告於天
曰我為君無道願狼虎食我或病死居一年無恙
則復位如初國中呼為昔嚟馬蛤剌乃至尊至聖
之稱也國不甚富惟犀象最多烏木降香樵以為
薪棋柟香獨産其地一山酋長遣人守之民不得
采犯者至斷手有鰐魚潭獄疑不決者令兩造騎
牛過其旁曲者魚輙躍而食之直者即數往返不
食也有尸頭蠻者一名屍致魚本婦人惟無瞳神
為異夜中與人同寢忽飛頭食人穢物來即復活
若人知而封其頸或移之他所其婦即死國設厲
禁有而不告者罪及一家
又賓童龍國傳曰其國與占城接壤或言如來入
舍衛國乞食即其地氣候草木人物風土大類占
城惟遭喪能持服葬以僻地設齋禮佛婚姻偶合
酋出入乘象或馬從者百餘人前後讚唱民編茅
覆屋貨用金銀花布有崑崙山節然大海中與占
城及東西竺鼎峙相望其山方廣而高其海即曰
崑崙洋諸往西洋者必待順風七晝夜始得過故
舟人為之諺曰上怕七州下怕崑崙針迷舵失人
船莫存此山無異産人皆穴居巢處食果實魚蝦
無室廬井竈
真臘
宋寧宗慶元中真臘滅占城并有其地
時改其國名曰占臘至元代仍稱真臘
(臣)等謹按馬端臨考不載改名占臘事元史亦無
事可見
明太祖洪武三年遣使齎詔撫諭真臘
四年其國巴山王忽爾那遣使進表朝貢十六年遂
遣使齎勘合文册賜其王參荅甘武者持逹志凡國
中使至勘合不符者即屬矯偽許縶縳以聞十九年
賜之印永樂三年遣使告喪命官往祭并封其王參
烈婆毘牙子參烈昭平牙為王其國數被占城侵擾
帝勅占城王罷兵修好景泰後其使不常至
明史真臘傳曰在占城南順風三晝夜可至其國
城隍周七十餘里幅員廣數千里國中有金塔金
橋殿宇三十餘所王歲時一會羅列玉猿孔雀白
象犀牛於前名曰百塔洲盛食以金盤金碗故有
富貴真臘之諺民俗富饒天時常熱不識霜雪禾
一歲數稔男女椎結穿短衫圍梢布刑有劓刖刺
配盗則去手足番人殺唐人罪死唐人殺番人則
罰金無金則鬻身贖罪(唐人者諸番呼華人之稱也凡海外諸國皆然)以
十月為歲首閏悉用九月夜分四更亦有曉天文
者能算日月薄蝕其地謂儒為班詰僧為苧姑道
為八思班詰不知讀何書由此入仕者為華貫先
時項掛一白線以自别既貴曳白如故俗尚釋教
僧皆食魚肉或以供佛惟不飲酒其國自稱甘孛
智後訛為甘破蔗萬歷後又改為東埔寨
滿剌加
明成祖永樂元年十月遣中官尹慶使滿剌加
其地無王亦不稱國服屬暹羅歲輸金四十兩為賦
慶至宣示威德及招徠意其酋拜里迷蘇剌大喜遣
使至京帝嘉之封為滿剌加國王其使者言王慕義
願同中國列郡請封其山為一國之鎮御製碑文勒
山上末綴以詩九年王率妻子陪臣來朝宴賜甚厚
十二年王子母幹撒于的兒沙來朝告其父訃即命
襲封十七年率妻子陪臣來朝并訴暹羅見侵狀帝
賜勅諭暹羅二十四年西里麻哈剌以父殁嗣位來
朝宣德六年暹羅謀侵其國遣使三人附蘇門荅剌
貢舟入訴復使齎勅諭暹羅正統十年從其使者請
賜王息力八密息瓦兒丢八沙護國勅書及蠎服傘
蓋以鎮服國人又王欲親詣闕下從人多賜一巨舟
以便遠涉景泰六年封速魯擅無荅佛哪沙為王天
順三年封其王子蘇丹芒速沙成化十七年封王子
馬哈木沙為王正德末佛郎機強舉兵侵奪其地王
蘇端媽末出奔遣使告難時世宗嗣位勅責佛郎機
令還故土諭暹羅諸國王以救灾恤隣之義迄無應
者滿剌加竟為所滅後改名麻六甲
明史滿剌加傳曰在占城南順風八日至龍牙門
又西行二日即至或云即古頓遜唐哥羅富沙有
山出泉流為溪土人淘沙取錫煎成塊曰斗錫田
瘠少收民皆淘沙捕魚為業氣候朝熱暮寒男女
椎結身體黝黑間有白者唐人種也俗淳厚市道
頗平自為佛郎機所破其風頓殊商舶稀至多直
詣蘇門荅剌然必取道其國率被邀劫海路幾斷
其自販於中國者則直逹廣東香山澳接跡不絶
云
彭亨(柔佛丁機宜附)
明太祖洪武十一年彭亨王麻哈剌惹荅饒遣使齎表
來朝
至永樂九年復遣使至其王名巴剌密𤨏剌逹羅息
泥十年十四年兩遣鄭和報之
明史彭亨傳曰彭亨(一作湓亨一作彭坑)在暹羅之西其國
土田沃氣候常温米粟饒足煮海為鹽釀椰漿為
酒上下親狎無寇賊然惑於鬼神刻香木為像殺
人祭賽以禳灾祈福至萬歷時有柔佛國副王送
其子至彭亨娶王女王置酒親戚畢會婆羅國王
子為彭亨王妺婿舉觴獻副王而手指有巨珠甚
美副王欲之許以重賄靳不與副王怒即歸國發
兵來攻彭亨人出不意不戰自潰王與婆羅王子
奔金山浡泥國王(彭亨國王妃兄也)率衆來援副王乃大
肆焚掠而去當是時國中鬼哭三日人民半死浡
泥王迎其妹歸彭亨王随之而命其長子攝國已
王復位次子素凶悍遂毒殺其父弑其兄自立
又柔佛傳曰柔佛近彭亨一名烏木礁林永樂中
鄭和遍歷西洋無柔佛名或言和曾經東西竺山
今此山正在其地疑是東西竺萬歷間其酋好搆
兵隣國丁機宜彭亨屢被其患華人販他國者多
就之貿易時或邀至其國國中覆茅為屋列木為
城環以池無事通商於外有事則召募為兵稱強
國焉地不産榖常易米於隣壤男子薙髮徒跣佩
刀女子蓄髮椎結其酋則佩雙刀字用茭蔁葉以
刀刺之婚姻亦論門閥王用金銀為食器羣下則
用磁無匕筯俗好持齋見星方食節序以四月為
歲首居喪婦人薙髮男子則重薙死者皆火葬所
産有犀象玳瑁片腦没藥血竭錫蠟嘉文簟木棉
花㯽榔海菜燕窩西國米菴吉柿之屬始其國吉
寧仁為大庫忠於王為王所倚信王弟以兄疏已
潛殺之後出行堕馬死左右咸見吉寧仁為祟自
是家家祀之
又丁機宜傳曰瓜哇屬國也幅&KR0695;甚狹僅千餘家
柔佛黠而雄丁機宜與接壤時被其患後以厚幣
求婚稍獲寧處其國以木為城酋所居旁列鐘鼓
樓出入乘象以十月為歲首性好潔酋所食啖皆
躬自割烹民俗類瓜哇物産悉如柔佛酒禁甚嚴
有常税然大家皆不飲惟細民無籍者飲之其曹
偶咸非笑婚者男往女家持其門戶故生女勝男
喪用火葬華人往商交易甚平自為柔佛所破往
者亦鮮
巴喇西
明武宗正德六年巴喇西遣使臣來朝
其國在南海去中國絶遠使臣沙地白自言始奉王
命舟行四年半遭風飄至西瀾海舟壊止存一小艇
又飄流八日至得吉零國居一年至秘得居八月乃
遵陸行閱二十六日抵暹羅以情告王獲賜日給且
賜婦女四人居四年迄今年五月始附番舶入廣東
得逹闕下
阿魯
明成祖永樂九年阿魯王速魯唐忽先遣使來朝
時附古里諸國至(見土貢考)十七年王子叚阿剌沙遣使
來
明史阿魯傳曰阿魯亦名亞魯近滿剌加順風三
日夜可至風俗氣候大類蘇門荅剌田瘠少收盛
藝芭蕉椰子為食男女皆祼體以布圍腰
(臣)等謹按王圻續考阿魯後載九州山謂與滿剌
加隣其山産沉香黃熟香永樂七年鄭和往諭諸
番遣官兵入山採香得徑八九尺長六七丈者六
株香味清遠黑花細紋其山人皆駭歎天朝之兵
威力若神考明史亦不載
欽定續文獻通考卷二百三十九
