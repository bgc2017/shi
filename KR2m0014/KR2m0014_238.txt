欽定續文獻通考卷二百三十八
四裔考
東南夷
琉球(三嶼附)
元世祖至元二十八年遣使持詔諭琉球
是年九月從海船副萬戶楊祥請以六千軍往降之
不聽命則遂伐之繼有書生吳志斗生長福建熟知
海道利病以為若欲收附且就彭湖𤼵船往諭相水
勢地利然後興兵未晩乃命祥充宣撫使給金符吳
志斗禮部員外郎阮鑒兵部員外郎並給銀符往使
琉球二十九年三月自汀路尾澳舟行四月至彭湖
而還成宗元貞元年九月福建省平章高興遣人赴
琉球國擒生口一百三十餘人
(臣)等謹按馬端臨考載琉球事僅見於隋大業時
元史外國傳謂漢唐以來史所不載近代諸番市
舶不聞至其國者琉球在南海之東漳泉興福四
州界内彭湖諸島與彼相對天氣清明時望之隱
約若烟若霧西南北岸皆水至彭湖漸低近琉球
則謂之落漈漈者水趨下而不回也凡西岸漁舟
到彭湖以下遇颶風發漂流落漈回者百一盖琉
球在外夷最小而險云
又元史外國傳曰三嶼國近琉球世祖至元三十
年命選人招誘之平章政事巴延等言此國之民
不及二百戶時有至泉州為商賈者去年軍船入
琉球過其國國人餉以糧食館我將校無他志也
乞不遣使從之
明太祖洪武五年正月命以即位建元詔告琉球
琉球國有三王曰中山曰山南曰山北皆以尚為姓
而中山最強是年遣行人楊載使其國至九年夏前
所遣刑部侍郎李浩自其國歸言琉球不貴紈綺惟
貴磁器鐵釡自是賞賚多用諸物十五年中山王察
度山南王承察度與山北王怕尼芝争雄互相攻伐
命内史監丞梁民賜之勅令罷兵息民三王並奉命
(琉球入貢事俱詳土貢考)二十五年中山山南王從子及寨官子
偕肄業國學明年山北王怕尼芝卒子攀安知嗣二
十九年春令山南生肄國學者歸省冬復來中山亦
遣寨官子及女官生姑魯妹二人先後來肄業其感
慕華風如此
王圻曰其國有大琉球小琉球其俗去髭黥手羽
冠毛衣殺人祭神無禮節好剽掠其産鬭鏤樹硫
黃胡椒熊羆豺狼自福建梅花所開洋順飈利舶
七日可至其國自古不聞於中朝隋海師何蠻羽
騎尉朱寬訪得之虜其男女五千人元遣人招諭
不從國王初姓歡斯名渴剌兜後嗣王曰尚圓曰
尚真曰尚清分為三王
成祖永樂二年二月命中山王世子武寧襲位
武寧遣使告父喪遣官祭賻遂有是命四月山南王
從弟王應祖亦遣使告承察度之喪謂前王無子傳
位應祖乞加朝命且賜冠帶從之時山南使臣私齎
白金詣處州市磁器事發當論罪帝貰之四年中山
進奄豎數人帝以不可絶人類還之五年四月中山
王世子思紹遣使告父喪封賜如前儀十一年山南
王應祖為其兄達勃期所弑諸寨官討誅之推應祖
子他魯每為主以十三年三月請封從之二十二年春
中山世子尚巴志來告父喪祭賻如常儀
仁宗洪熙元年勅封巴志為中山王
至正統七年正月中山世子尚忠來告父喪(時山北山南俱)
(已為中山所併詳土貢考)命給事中余忭等封忠為中山王勅使
之用給事中自兹始忭等還受其黃金沉香倭扇之
贈為偵事者所覺並下吏杖而釋之十二年二月世
子尚思達來告父喪命官往封景泰二年思達卒無
子其叔父金福攝國事如例往封之五年二月金福
弟泰又奏長兄金福殂次兄布里與兄子志魯爭立
兩傷俱隕國中臣民推臣權攝國事明年四月封泰
久為王六年三月世子尚德來告父喪亦封為王成
化七年三月世子尚圓來告父喪封為王十四年四
月卒其子尚真來告喪乞嗣爵命往封之嘉靖五年
尚真卒其世子尚清請封十一年乃命給事中陳侃
等持節往封及還却其贈十四年貢使至仍以所贈
黃金四十兩進於朝乃勅侃等受之三十六年來告
尚清之喪封其世子尚元為王
神宗萬歷四年七月遣官封尚永為中山王
先是元年冬尚永遣使告父喪請襲爵至是封之十
九年尚永卒二十三年世子尚寧請襲福建巡撫許
孚遠以倭氛未息請從領封之議禮官范謙議如其
言二十八年其陪臣請如祖制禮官余繼登言累朝
冊封琉球伐木造舟動經數歲使者蹈風波之險小
國苦供億之煩宜一如前議帝雖可之而卒遣使往
至三十三年七月渡海竣事四十年其國為倭寇所
破天啓三年尚寧已卒其世子尚豐請封時中國多
事科臣應使者亦憚行故封典久稽至崇禎二年又
請封命遣官如故事乃命戶科給事中杜三策行人
揚掄往成禮而還
和蘭
明神宗萬歷二十九年和蘭駕大艦薄香山旋引去
和蘭又名紅毛番地近佛郎機永樂宣德時鄭和七
下西洋歷諸番數十國無所謂和蘭者其人深目長
鼻髮眉鬚皆赤足長尺二寸頎偉倍常時福建商人
歲給引往販大泥吕宋及咬𠺕吧者和蘭人就諸國
轉販未敢窺中國自佛郎機市香山據吕宋和蘭聞
而慕之至是駕大艦携巨礟直薄吕宋吕宋人力拒
之則轉薄香山澳澳中人數詰問言欲通貢市不敢
為寇當事難之税使李道即召其酋入城遊處一月
不敢聞於朝乃遣還澳中人慮其登陸謹防禦始引
去
三十二年七月和蘭駕艦抵彭湖
海澄人李錦及奸商潘秀郭震久居大泥與和蘭人
習語及中國事錦曰若欲通貢市無若漳州者漳南
有彭湖嶼去海遠誠奪而守之貢市不難成也其酋
麻韋郎曰守臣不許奈何曰税使高宷嗜金銀甚若
厚賄之彼特疏上聞天子必報可守臣敢抗旨哉酋
曰善錦乃代為大泥國王書一移宷一移兵備副使
一移守將俾秀震齎以來守將陶拱聖大駭亟白當
事繫秀於獄震遂不敢入初秀與酋約入閩有成議
當遣舟相聞而酋卞急不能待即駕二大艦直抵彭
湖時汎兵已撤如入無人之墟遂伐木築舍為久居
計錦亦潛入漳州偵探詭言被獲逃還當事已廉知
其狀并繫獄已而議遣二人諭其酋還國許以自贖
且拘震與俱三人既與酋成約不欲自彰其失第云
我國尚依違未定而當事所遣將校詹獻忠齎檄往
諭者乃多携幣帛食物覬其厚酬海濱人又潛載貨
物往市酋益觀望不肯去當事屢遣使諭之見酋語
輙不競愈為所慢而宷已遣心腹周之範詣酋說以
三萬金餽宷即許貢市酋喜與之盟已就矣會總兵
施德政令都司沈有容將兵往諭有容負膽智大聲
論說酋心折乃曰我從不聞此言其下人露刃相詰
有容無所懾盛氣與辨酋乃悔悟令之範還所贈金
止以哆囉嗹玻璃器及番刀番酒餽宷乞代奏通市
宷不敢應而撫按嚴禁奸民下海犯者必誅由是接
濟路窮番人無所得食十月末揚帆去巡撫徐學聚
劾秀錦等罪論死遣戍有差
熹宗天啟三年巡撫商周祚以紅毛番遵諭遠徙聞
先是佛郎機横海上紅毛與争雄復汎舟東來攻破
美洛居國與佛郎機分地而守後又侵奪臺灣地築
室耕田久留不去海上奸民闌出貨物與市已又出
據彭湖築城設守漸為求市計守臣懼禍說以毁城
遠徙即許互市番人從之果毁其城移舟去周祚以
聞然其據臺灣自若也已而互市不成番人怨復築
城彭湖掠漁舟六百餘艘俾華人運土石助築尋犯
厦門官軍禦之俘斬數十人乃詭詞求欵再許毁城
遠徙而修築如故已又泊舟風櫃仔出没浯嶼白坑
東椗莆頭古雷洪嶼沙洲甲洲間要求互市而海寇
李旦復助之濱海郡邑為戒嚴
四年正月巡撫南居益發兵攻破紅毛番彭湖之警以
息
初居益甫至即上言入境以來聞番船五艘續至與
風櫃仔船合凡十有一艘其勢愈熾有小校陳士瑛者
先遣往咬𠺕吧宣諭其王至三角嶼遇紅毛船言咬
𠺕吧王已往阿南國因與士瑛偕至大泥謁其王王
言咬𠺕吧國王已大集戰艦議往彭湖求互市若不
見許必至搆兵蓋阿南即紅毛番國而咬𠺕吧大泥
與之合謀必不可以理論為今日計非用兵不可因
列上調兵足餉方略部議從之至是月遣將先奪鎮
海港而城之且築且戰番人乃退守風櫃城居益增
兵往助攻擊數月寇猶不退乃大𤼵兵諸軍齊進寇
勢窘兩遣使求緩兵容運米入舟即退去諸將以窮
寇莫追許之遂揚帆去獨渠帥高文律等十二人據
高樓自守諸將破禽之獻俘於朝番警以息而其據
臺灣者猶自若也
愍帝崇禎十年紅毛番薄廣州旋遁去
先是紅毛番為鄭芝龍所破不敢窺内地者數年乃
與香山佛郎機通好私貿外洋至是駕四舶由虎跳
門薄廣州聲言求市其酋招搖市上奸民視之若金
穴蓋大姓有為之主者當道鑒壕鏡事議驅斥或從
中撓之會總督張鏡心初至力持不可乃遁去己為
奸民李葉榮所誘交通總兵陳謙為居停出入事露
葉榮下吏謙自請調用以避禍為給事中凌義渠等所
劾坐逮訊自是奸民知事終不成不復敢勾引而番
人猶據臺灣自若
明史和蘭傳曰其本國在西洋者去中華絶遠華
人未嘗至其所恃惟巨舟大礟舟長三十丈廣六
丈厚二尺餘樹五桅後為三層樓旁設小窗置銅
礟桅下置二丈巨鐵礟發之可洞裂石城震數十
里世所稱紅夷礟即其製也然以舟大難轉或遇
淺沙即不能動而其人又不善戰故往往挫衂其
所役使名烏鬼入水不沉走海面若平地其柁後
置照海鏡大徑數尺能照數百里其人悉奉天主
教所産有金銀琥珀瑪瑙玻璃天鵝絨瑣服多囉嗹國
土既冨遇中國貨物當意者不惜厚資故華人樂
與為市
吕宋(沙瑶呐嗶嘽附)
明太祖洪武五年正月吕宋遣使偕瑣里諸國來朝
永樂三年十月遣官齎詔撫諭其國至萬歷時佛郎
機強與吕宋互市久之見其國弱可取乃奉厚賄遺
王乞地如牛皮大建屋以居王不虞其詐而許之其
人乃裂牛皮聯屬至數千丈圍吕宋地乞如約王大
駭然業已許諾無可奈何遂聽之而稍徵其稅如國
法其人既得地即營室築城列火器設守禦具為窺
伺計竟乘其無備襲殺其王逐其人民而據其國名
仍吕宋實佛郎機也
明史吕宋傳曰吕宋居南海中去漳州甚近閩人
以其地近且饒富商販者至數萬人往往久居不
返至長子孫佛郎機既奪其國遣酋來鎮慮華人
為變多逐之歸留者悉被其侵辱然華商嗜利趨
死不顧久之復成聚迨礦税使者四出奸宄蠭起
言利有閻應龍張嶷者言吕宋機易山素産金銀
歲可採金十萬兩銀三十萬兩者即納其奏舉朝
駭異都御史温純等連章力爭皆不聽遣人往勘
實妄言而吕宋疑中朝將襲其國諸流寓者將為
内應先後殺死者二萬五千餘人朝廷不能討其
後華人復稍稍往蠻人利互市亦不拒久之復成
聚而佛郎機時已倂滿剌加益以吕宋勢愈強横
遂據廣東香山澳築城互市患復中於粤矣
(臣)等謹按一統全圖吕宋今為千系臘所屬之國
一名敏林臘又千系臘在西北絶境今為吕宋祖
國云
又明史沙瑶呐嗶嘽傳曰沙瑶與呐嗶嘽接壤呐
嗶嘽在海畔沙瑶稍紆入山隈皆與吕宋近男女
蓄髮椎結男子用履婦女跣足以板為城豎木覆
茅為室崇釋教多建禮拜寺男女之禁甚嚴夫行
在前其婦與人嘲笑夫即刃其婦所嘲笑之人不
敢逃任其刺割盜不問大小輙論死孕婦將産以
水灌之且以水滌其子置水中生而與水習矣物
産甚薄華人商其地所携僅磁器鍋釡之類重者
至布而止後佛郎機據吕宋多侵奪隣境惟二國
號令不能及
合貓里
明成祖永樂三年合貓里遣使來朝
時附瓜哇使臣來
明史合貓里傳曰海中小國也土瘠多山山外大
海饒魚蟲人知耕稼其國又名貓里務近吕宋商
舶往來漸成富壤華人入其國不敢欺陵市法最
平故華人為之語曰若要富須往貓里務有網巾
礁老者最兇悍海上行劫舟若飄風遇之無免者
然特惡商舶不至偶有至者待之甚善貓里務後
遭寇掠人多死傷地亦貧困商人慮為礁老所劫
鮮有赴者
(臣)等謹按合貓里四至不可考考一統全圖亦不
載而載有網巾嶕腦在吕宋之南蘇禄之北疑即
是云
婆羅
明成祖永樂三年十月遣使者齎璽書綵幣撫諭婆羅
四年十二月其國東西二王並遣使奉表朝貢
明史婆羅傳曰婆羅又曰文菜東洋盡處西洋所
自起也唐時有婆羅國高宗時常入貢其地負山
面海崇釋教惡殺喜施禁食豕肉犯者罪死有禮
拜寺每祭用犧其王薙髮褁金繡巾佩雙劍出入
徒步從者二百餘人萬歷時為王者閩人也或言
鄭和使婆羅有閩人從之留居其地後竟據其國
而王之邸旁有中國碑王有金印一篆文上作獸
形言永樂朝所賜民間嫁娶必請此印印背上以
為榮後佛郎機横舉兵來擊王率國人走入山谷
中放藥水流毒殺人無算王得返國佛郎機遂犯
吕宋
古麻剌朗
明成祖永樂十五年九月命使撫諭古麻剌朗
時遣中官張謙齎勅及賜物撫諭之十八年八月其
王幹剌義亦奔敦率妻子陪臣隨謙來朝禮之如蘇
禄國賜以印誥冠帶等物明年正月辭還至福建遘
疾卒遣官諭祭諡康靖命其子剌苾嗣為王率衆歸
(臣)等謹按王圻續考及明史外國傳古麻剌朗東
南海中小國也前此無可考明代事亦止此
瓜哇(闍婆蘇吉丹日羅夏冶重迦羅諸國附)
元世祖至元二十九年二月詔出師征瓜哇
先是遣使臣右丞孟琪往黔其面乃大舉兵西征十
二月福建江西湖廣三省軍會泉州自後渚啓行明
年正月水陸並進破其國而還
(臣)等謹按元史瓜哇傳在海外視占城益遠自泉
南登舟海行者先至占城而後至其國其風俗土
産不可考大率海外諸番國多出竒寶取貴於中
國而其人情性語言與中國不能相通王圻續考
謂瓜哇即古闍婆國則風俗土産馬端臨考具詳
之又明史列傳則云闍婆古曰闍婆達宋元嘉時
始通中國唐曰訶陵又曰社婆其王居闍婆城宋
曰闍婆皆入貢洪武十一年其王摩那駝喃遣使
來後不復至或曰瓜哇即闍婆然元史瓜哇傳不
言且曰其風俗物産無所考又太祖時兩國並時入
貢其王之名不同或本為二國其後為瓜哇所滅
然不可考矣
明太祖洪武二年遣使以即位詔諭瓜哇
三年又以平定沙漠頒詔於其國九月其王昔里八
達剌蒲遣使奉金葉表來朝嗣是貢使屢至其國又
有東西二王(東蕃王勿院勞網結西蕃王勿勞波務)至永樂四年西王
都馬扳與東王搆兵東王戰敗國被滅適朝使經東
王地部卒入市西王國人殺之凡百七十人西王懼
而謝罪帝賜勅切責命輸黃金六萬兩以償已而獻
萬兩禮官請索如數帝曰朕欲使遠人畏罪耳寧利
其金耶悉捐之天順四年其使者回至安慶酗酒與
入貢番僧鬭僧死者六人禮官請治伴送行人罪使
者勅國王自治從之弘治十二年以後其使鮮至者
王圻曰有與瓜哇相接者為重迦羅高山竒秀内
有一石洞前後三門可容一二萬人田榖氣候與
瓜哇略同風俗頗醇國無酋長推年高有德者主
之又去數程曰孫陀羅琵琶拖曰丹重曰圓嶠曰
彭里不事耕作專尚寇掠與吉陀﨑諸國相通商
舶少至
明史瓜哇傳曰其國近占城二十晝夜可至其建
國始於漢宣帝元康元年故宣德七年奉表書一
千三百七十六年地廣人稠性兇悍男子無少長
貴賤皆佩刀稍忤輙相賊故其甲兵為諸番之最
字類瑣里無紙筆刻於茭蔁葉氣候常似夏稻歲
二稔無几榻匕箸人有三種華人流寓者服食鮮
華他國賈人居久者亦尚雅潔其本國人最汙穢
好啖蛇蟻蟲蚓與犬同寢食狀黝黑猱頭赤脚崇
信鬼道殺人者避之三日即免罪父母死舁至野
縱犬食之不盡則大戚燔其餘妻妾多燔以殉其
國一名莆家龍又曰下港曰順塔萬歷時紅毛番
築土庫於大澗東佛郎機築於大澗西歲歲互市
中國商旅亦往來不絶其國有新村最號饒富中
華及諸番商舶輻輳其地寶貨填溢其村主即廣東
人永樂九年自遣使表貢
又明史蘇吉丹傳曰蘇吉丹瓜哇屬國後訛為思
吉港國在山中止數聚落酋居吉力石其水潏舟
不可泊商船但往饒洞其地平衍國人皆就此貿
易其與國有思魯瓦及猪蠻猪蠻多盜華人鮮至
又日羅夏治傳曰日羅夏治近瓜哇永樂三年同
碟里遣使附瓜哇使臣入貢國小知種藝無盜賊
亦尚釋教所産止蘇木胡椒
又碟里傳曰永樂三年遣使附瓜哇使臣入貢地
尚釋教俗淳少訟物産甚薄
三佛齊(文郎馬神買哇柔附)
明太祖洪武三年遣使詔諭三佛齊
明年其王馬哈剌札八剌卜遣使奉表入貢時其國
有三王曰怛麻沙那阿者曰麻那哈寶林邦曰僧伽
烈字蘭九年怛麻沙那阿者卒子麻那者巫里嗣明
年遣使言嗣子不敢擅立請命於朝勅封為三佛齊
國王時瓜哇強已威服三佛齊而役屬之聞天朝封
與已埓則大怒遣人誘朝使邀殺之天子亦不能問
罪其國益衰三十年瓜哇據其國改其名曰舊港三
佛齊遂亡國中大亂瓜哇亦不能盡有其地華人流
寓者往往起而據之有梁道明者廣州南海縣人久
居其國閩粤軍民泛海從之者數千家推道明為首
雄視一方會指揮孫鉉使海外遇其子挾與俱來永
樂三年以行人譚勝受與道明同邑命齎勅招之道
明及其黨鄭伯可隨入朝四年舊港頭目陳祖義遣
子士良道明遣從子觀政並來朝祖義亦廣東人雖
朝貢而為盜海上貢使往來者苦之詐降於中官鄭
和有施進卿者告之為和所禽獻於朝伏誅時施進
卿適遣壻邱彦城來朝命進卿為舊港宣慰使雖受
朝命猶服屬瓜哇其地狹小非故時三佛齊比也二
十二年進卿死許其子濟孫嗣洪熙元年訴舊印為
火燬命重給之嘉靖末廣東大盜張璉作亂官軍已
報克獲萬歷五年商人詣舊港者見璉列肆為番船
長漳泉人多附之猶中國市舶官云
明史三佛齊傳曰其地為諸番要會在瓜哇之西
順風八晝夜可至轄十五洲土沃宜稼語云一年
種榖三年生金言收穫盛而貿金多也俗富好淫
習於水戰隣國畏之地多水惟部領陸居庶民皆
水居編筏築室繋之於樁水漲則筏浮無沉溺患
欲徙則拔樁去之不費財力下稱其上曰詹卑(猶言)
(國君也)後大酋所居即號詹卑國改故都為舊港初
本富饒自瓜哇破滅後漸至蕭索商舶鮮至
(臣)等謹按馬端臨考三佛齊與干陀利各自為國
明史則謂三佛齊古名干陀利宋孝武梁武帝皆
通使至宋為三佛齊顧炎武日知錄謂韓愈廣州記
有干陀利註家皆闕以史考之梁書海南諸夷傳
干陀利國在南海洲上其俗與林邑扶南略同出
班布吉貝檳榔檳榔特精好為諸國之最(梁王僧孺有謝)
(賜干陀利所獻檳榔啟)周弘正傳有罪應流徙敕以賜干陀
利國陳書世祖紀天嘉四年干陀利國遣使獻方
物惟宋書孝武帝紀孝建二年斤陀利國遣使獻
方物(南史同)則又誤以干為斤矣
明史文郎馬神傳曰其國以木為城其半倚山酋
蓄繡女數百人出乘象則繡女執衣履刀劍及檳
榔盤以從或泛舟則酋趺坐牀上繡女列坐其下
與相向或用以刺舟威儀甚都民多縳木水上築
室以居如三佛齊男女用五色布纏頭腹背多袒
或著小袖衣蒙頭而入下體圍以幔初用蕉葉為
食器後與華人市漸用磁器尤好磁甕畫龍其外
死則貯甕中以葬其俗惡淫奸者論死華人與女
通輒削其髮以女配之永不聽歸女苦髮短問華
人何以致長紿之曰我用華水沐之故長耳其女
信之競市船中水以沐華人故靳之以為笑端女
或悦華人持香蕉甘蔗茉莉相贈遺多與之調笑
然憚其法嚴無敢私通者其深山中有村名烏籠
里憚其人盡生尾見人輒掩面走避然地饒沙金
商人持貨往市者擊小銅鼓為號置貨地上即引
退丈許其人乃前視當意者置金於旁主者遥語
欲售則持貨去否則懷金以歸不交言也所産有
犀牛孔雀鸚鵡沙金鶴頂降香蠟藤席萪藤蓽撥
血竭肉荳䓻獐皮諸物
又曰文郎馬神鄰境有買哇柔者性兇狠每夜半
盜斬人頭以去裝之以金故商人畏之夜必嚴更
以待始文郎馬神酋有賢德待商人以恩信子三
十一人恐擾商舶不令外出其妻乃買哇柔酋長
之妹生子襲父位聽其母族之言務為欺詐多負
商人價直自是赴者亦稀
(臣)等謹按一統全圖馬神古稱文狼在東南之極
邊
馮嘉施蘭
明成祖永樂四年八月馮嘉施蘭酋嘉馬銀等來朝
賜鈔幣有差六年八年又至從者亦有賜
(臣)等謹按馮嘉施蘭其四至不可考考王圻續考
及明史俱載於瓜哇之後馬神文郎之前故附於
此
蘇門荅剌(須文達那附)
明成祖永樂三年蘇門荅剌酋宰奴里阿必丁遣使來
朝詔封為國王
先是其王之父與隣國花面王戰中矢死王子年幼
妻號於衆曰熟能為我報仇者我以為夫與共國事
有漁翁聞之率國人往馘其王而還王妻遂與之合
稱為老王既而王子年長潛與部領謀殺老王而襲
其位老王弟蘇幹剌逃山中連年率衆侵擾十三年
中官鄭和至其國蘇幹刺以頒賜不及已怒統數萬
人邀擊和勒部卒及國人大破之追至南渤利國俘
以歸其王遣使入謝宣德九年王弟哈利之漢來朝
明年遣弟哈尼者罕入朝言王老不能治事請傳位
於子乃封其子阿卜賽亦的為王
明史蘇門荅刺傳曰蘇門荅刺在滿刺加西順風
九晝夜可至或言即漢條枝唐波斯大食二國地
西洋要會也迨萬歷間國兩易姓其時為王者人
奴也奴之主為國大臣握兵柄奴桀黠一日隨主
入朝見王鞠躬惟謹出謂主曰主何恭之甚主曰
彼王也焉敢抗曰主苐不欲王爾欲之主即王矣
主詫叱退之他日又進曰王左右侍衞少主擁重
兵出鎮必入辭請以奴從主言有機事乞屛左右
王必不疑奴乘間刺殺之奉主為王主從之奴果
殺王其主遂簒位任奴為心腹委以兵柄未幾奴
復殺主而代之其國俗頗淳出言柔媚惟王好殺
歲殺十餘人取其血浴身謂可除疾貨舶至貿易
稱平地本瘠無麥有禾禾一歲二稔四方商賈輻
輳華人往者以地遠價高獲利倍他國其氣候朝
如夏暮如秋夏有瘴氣婦人祼體惟腰圍一布其
他風俗類滿剌加簒弑後易國名曰啞齊
又曰洪武十六年須文達那國王殊旦麻勒兀達
朌遣使俺八兒來朝貢或言即蘇門荅刺洪武時
所更然貢物與王之名皆不同無可考
(臣)等謹按一統全圖蘇門荅刺在瓜哇之東南由
南而西為三佛齊為丁機宜而後為滿刺加則明
史謂在滿剌加西者誤也
蘇禄(高藥附)
明成祖永樂十五年蘇禄國三王來朝
東王巴都葛叭哈刺西王麻哈刺叱葛刺麻丁峒王
妻叭都葛巴刺卜並率其家屬頭目凡三百四十餘
人浮海朝貢禮之若滿刺加尋並封為國王居二十
七日辭歸東王卒於德州賜祭葬諡恭定留妻妾僕
從十人守墓俟畢三年喪遣歸即封其長子都馬含
為蘇禄國東王至二十一年東王妃還國厚賜遣之
明史蘇禄傳曰蘇禄地近浡泥闍婆洪武初𤼵兵
侵浡泥大獲以闍婆援兵至乃還萬歷時佛郎機
屢攻之城據山險迄不能下其國於古無所考地
瘠寡粟麥民率食魚蝦煮海為鹽釀蔗為酒織竹
為布氣候常熱有珠池夜望之光浮水面土人以
珠與華人市易大者利數十倍商舶將返輙留數
人為質冀其再來其旁近國名高藥出玳瑁
(臣)等謹按吕宋以下諸國皆王圻續考所稱南夷
者兹從一統全圖考正之
欽定續文獻通考卷二百三十八
