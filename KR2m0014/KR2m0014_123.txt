欽定續文獻通考卷一百二十三
兵考
兵制
明憲宗成化二年四月山西巡撫李侃請南北軍伍各
隨所便着配詔議行之
定例補伍皆發極邊而南北人互易正統三年大學
士楊士竒言以陕西山西山東河南北直之人往南
方極邊補伍以浙江閩廣川湖之人往北邊補伍水
土不相習北人苦於瘴癘南人苦於嚴寒多致死亡
又西北二邊急於防守而其地勇壯之人乃發戍南
方自今邊卒清解發戍宜從南北所宜詔廷臣議行
之時鄺埜掌兵部事曰此舊制不可紊竟寝不行至
是始以侃言議行之
章潢圖書編曰東南充軍多發西北西北充軍多
發東南然四方風土不同南人病北方之苦寒北
人病南方之署濕逃亡故絶莫不由斯道里既遠
勾解遂難謂宜更制各歸土著除國初編發子孫
已數世慣彼風土不願回原籍者聽中間有願回
者官司給文發回原籍衛所補伍以後充軍俱即
編本省附近衛所庶鮮逃亡易為勾解雖然此法
雖善要不過補偏救弊一時權宜之政而已終不
若隨圖里編民兵之為經久無弊何也盖軍隨土
著衹省清理勾解之煩小利而已他弊固自若也
若兵隨里甲則可省養兵之費可省募兵之害可
無逃亡缺伍之虞可無孱弱充數與夫驕兵悍肆
之患凡昔之所謂弊者一掃而空之而所謂利者
悉兼而有之不井田不府兵而自得寓兵於農之
利矣
(臣)等謹按王圻續通考云謫發充軍者子孫世世
執役謂之長生軍謫發之地南北易調非其土性
故每不能自存也
六年十二月減軍士逃亡指揮等官逓降之例
時南亰諸衛軍士逃亡者多科臣言指揮楊榮等宜
逓降如例已而南亰守備内官言近例太嚴乞以律
科治從之其受賂者仍如例
九年四月移南亰神機營於城外
兵志曰先是亰師立神機營南亰亦增設與大小
二教場同練軍士常操不息風雨方免有逃籍者
憲宗命南給事御史時至二場點閱成國公朱儀
及太監安寧不便詭言軍機密務御史詰問名數
非宜帝為罪御史仍令守備恭贊官閱視著為令
(臣)等謹按南亰營事兵志所載甚少自遷都後固
重北而輕南也今以可考者采入兵制
十一年三月遣御史分道清軍
時遣御史十一人分道清軍以十分為率及三分者
最不及者殿時以罪謫者逃故亦勾其家丁御史江
昂謂非罰弗及嗣之義乃禁之
五月清理營軍虚額
自景泰初年立團營之後僅逾二紀軍籍已減七萬
五千七百有竒而月支糧餉如故兵部言良由總兵
等官因襲作弊若不嚴加追究非徒糧餉虚費抑恐
兵政日弛無以備緩急之用命從公明白究理之
兵志曰帝在位久亰營特注意然缺伍至七萬五
千有竒大率為權貴所隠占又用江直總督團營
禁旅專掌於内臣自帝始也
十二年七月定亰操官軍逃亡罪例
凡缺一班者仍准近例罰班半年官一班軍二班不
到者發附近等關罰班半年餘各量其久近逓發邊
衛其既上班而逃者逓減一等科斷其逃亡不獲者
移文清軍御史督令所屬住俸勾補從之
兵志曰成化間河南秋班軍二千餘不至下御史
趣之海内燕安外衛卒在亰祇供營繕諸役勢家
私占復半之卒多畏苦往往愆期乃定違限罪輕
者發居庸密雲山海關罰班六月重者發邊衛罰
班至年半令雖具然不能革也
十三年七月令軍人事故者以壯丁解補
總兵官朱勇等言軍伍例以嫡繼非所當繼雖有壯
丁不得應役或其子幼例當紀錄以致軍伍精壯者
少請令此後凡有軍人事故其嫡長子孫幼小即於
戶内揀選壯丁解補不必拘於舊例從之
十二月開豁府軍前衛幼軍
府軍前衛幼軍係永樂間僉役以備宣宗為皇太孫
時隨侍之數五倍他衛天順末詔令有故者不必僉
補原額二萬八千至此逃亡疎放之餘止存八千有
竒一切操備應役之處軍去役存掌衛事伏羌伯毛
銳以為言詔所司清理開豁之至武宗初即位時亦
有此令
(臣)等謹按幼軍似即幼官舍人營永樂十年實錄
載幼軍無妻室者官為婚配即此等軍也
是年定北邊賞例
北邊自甘肅迤東扺山海關凡一人斬一級者進一
秩至三秩止二人共斬者為首進秩同壯男與實授
幼弱婦女與署職為從及四級以上俱給賞領軍官
部下五百人者獲五級進一秩領千人者倍之
又定平内地反賊賞例
斬六級者陞一秩至三秩止幼男婦女及十九級以
上與不及數者給賞
兵志曰凡俘獲人畜器械成化例俱給所獲者其
論功陞秩成化十四年例軍士陞一秩為小旗舍
人陞一秩給冠帶以上類推之
二十年四月立殫忠效義二營練亰衛舍人餘丁
時遣科道官選閱各衛舍人餘丁三丁取一送五軍
營訓練以俟調遣得萬二千人分為二營營立四司
二營永樂間設後廢至是復設弘治末以無益罷
十二月禁鎮守等官請亰軍隨行
二十二年五月令各邊軍馬數目地方圖本每歲奏報
故事各邊軍馬數目地方圖本三年一造冊奏報尚
書馬文升言恐其間消長参差卒然有警難以調度
請改議地方稍遠者歲於季冬一報多事之地於夏
冬之季再報不湏造册具名苐以章奏具書見兵幾
何其中騎幾何步幾何任戰者幾何冬操夏屯者幾
何有故者幾何如期至部違者治之其三年造册畫
圖如舊兼行之
孝宗弘治二年二月命在閒侯伯駙馬隨操讀書於五
軍營别立一隊以處之
九年六月尚書馬文升請飭武備
文升等上疏言軍衛軍士内府各衙門匠役占去數
萬之上見在者不過七八萬各省之兵大半運糧備
倭亰操戍邊所以腹裏衛所城池空虚無軍防守一
遇小寇多不能支往年亰師之兵俱在三大營操練
後来設立團營常有精兵十二萬分為十二營不許
别役專一蓄養銳氣遇有征進就便起行此外天下
再無兵馬可調近年多撥做工每占役一二萬之上
甚至二三年不完顧工負累卒多逃亡見在者強弱
相半在亰軍士疲困未有甚於此時者也洪武永樂
年間亰衛并天下衛所俱有牧馬草場亰營草場不
下數千餘頃夏秋牧放冬春支料喂飼所以馬皆肥
壯堪以調用即今亰營草場俱為勢要所占放牧無
所一時調用率不能齊所支草料皆不足用所以圍
營馬匹常死二萬之上雖有朋合樁頭銀兩亦不能
買補十二見操之中老敝亦多戰馬消耗莫有甚於
此時者也近年在亰盔甲厰所造盔甲全不合式軍
士常操弓矢多是自置弓力不過一二斗矢長不過
七八把平昔尚不能射遠加以披甲在身手不能舉
新關之弓豈能開射刀亦短小無鋒别無長兵可以
禦敵雖有神鎗習亦未精凡遇大敵率多敗北天下
衛所成造軍器除沿邊及川廣等省外其餘軍器料
價多被管局官軍侵欺間有成造多不堪用兵器不
精亦莫有甚於此時者也方今將官賢否相半雖行
令各舉將材而堪任大將者甚少大抵多係膏梁子
弟㒺肻學習韜略操演弓馬一聞推舉多尚奔競及
至臨事莫展寸籌將不得人亦莫有甚於此時者也
亰營教場操練軍士射箭舞牌之日多走陣演武之
日少所以坐作進退之不知攻殺擊刺之不熟至於
馬匹尤未操演馬多生拗臨敵之時欲北而南欲東
而西操練未精亦莫有甚於此時者也天下武備廢
弛已甚亰師武備又復若此若不早為脩飭倉卒有
警將何以濟伏望念亰軍乃朝廷自將之兵居重馭
輕所係甚重今後凡有興造不許奏討團營軍士做
工敢有故違許科道劾奏置之於法其三大營做工
官軍令作急脩完不許仍前遲延因而私役賣放以
致逃亡其團營每營再行揀選十分精銳馬步軍各
二千員名以為上等之兵遇警調動挨營前去且遵
洪永故事五日一操以二日走營下陣以三日演武
至於戰馬之牧養軍器之成造將材之選舉操練之
精嚴技藝之習熟一一整飭庶兵勇將良武備脩舉
加以倉廪充實雖有外侮不足慮矣疏上帝以其言
切中時弊悉從之
(臣)等謹按是時營軍久苦工役成化末余子俊常
言之文升復力陳其不可一時科道等亦屡以為
言孝宗納而行之故弘治之末禁旅稱稍強云
十七年六月嚴禁兵政弊端
兵部尚書劉大夏陳兵政弊端十事謂亰師官軍在
衛者苦於出錢在營者困於私役逼令逃亡江南軍
士多因漕運破家江北軍士多以亰操失業竭軍民
之力以運糧儲而濫食者不知罄生民之財以買戰
馬而私用者不顧鎮守者或害一方守備者或害一
城邊軍最苦而陞賞恒施於勢要禁衛最嚴而苞苴
公行於肘腋帝以所言明白切要詔嚴加禁止時大
夏柄兵諸占役頓減已復奏減脩乾清宮軍十之五
内臣阻之大學士劉健曰愛惜軍夫司馬職也帝欣
然納之
(臣)等謹按大夏所奏王圻續通考亦載之但云是
十六年五月則小異也鎮守守備皆指内臣言之
十八年三月戶部主事李夢陽極言内臣典兵豪
勢占役之弊以語侵夀寧侯下獄遂格不行明史
兵志亦書之但誤刊作劉夢陽
又按兵志曰弘治中兵部言占役之害罰治如議
於是選衛兵八萬團操内外各半外衛四萬兩番
迭上李東陽極言工作困軍班軍逾期不至大率
坐此帝然之末年歸大寧卒兩班萬人所謂八萬
團操即史志所載張懋劉大夏揀閱者是也大寧
都司即統保定軍者
九月命今後總兵官親禦大敵官軍退縮者聽以軍法
從事
勅保定班軍回衛團操
帝欲宿兵近地為左右輔尚書劉大夏言保定設都
司統五衛祖宗意亦當如此請遣還操軍萬人為西
衛納亰東兵密雲薊州為東衛帝報可時中監亰營
者悉失兵柄揭飛語宫門帝以示大夏曰必此曹不
利失兵耳由是間不得行
武宗正德三年五月以中式武舉分往陕西三邊聽用
武舉之議發於弘治時至是乃備其制兵部請依條
格用之詔令分往陕西三邊聽鎮巡官編入行伍有
警調用使知地理邊謀若謀勇過人有功可錄者擢
用之
春明夢餘錄曰洪武時衛所官教子弟法制極嚴
故一時將帥皆出其中而無世胄紈袴之習後法
禁弛應襲舍人驕惰成性實稱乏才宣德五年正
統八年成化八年皆令天下保舉有謀勇者用之
天順八年始開武舉成化弘治中各有恭定條例
然所取甚少及嘉靖後非武舉不得陞調於是世
胄擁虚位而功臣之澤斬矣
十月革衝鋒破敵鏖戰等賞格
(臣)等謹按鏖戰之名昉於天順元年衝鋒破敵昉
於成化十五年冐濫請陞者多至是革之
六年三月嚴官軍臨陣先退之禁
時流寇猖獗尚書楊一清請設文職大臣提督軍務
大將充總兵官會同調度主客兵馬節制鎮廵三司
并請招募材勇術數之士及願報效者聽其官軍臨
陣在逃及通賊賣陣者即斬以徇凡十二事御史王
廷相亦言盗賊未平由將權太輕兵部所議賞罰但
嚴於將領有司而士卒之用命與否未嘗及因詔官
軍臨陣先退者以軍法處斬後期失事者俱重治之
七月調宣府延綏二鎮兵入援討賊
時以流寇之警故也調邊兵自此始
(臣)等謹按是時亰軍怯懦賊勢方張及邊兵至乃
少挫廷議遂以為長策然是役雖獲賊有功而師
行繁費至七年十一月兌調亰營宣府軍三千来
往操習而遼東宣大三鎮兵留亰不遣大學士李
東陽諫阻不從江彬獲寵幾致危亂云兵志曰正
德中宣府軍及亰營互調春秋番換如班軍例迄
世宗立乃已即此等軍也
七年六月命紀功官分别耳功等次
兵部言耳記功次賞格所無四川貴州地方曠遠擒
斬賊級無處取騐故取兩耳又取小功總為一副謂
之耳功今河南直隸州縣輻輳而總兵等官輒令軍
士割耳奏報又無小功僥倖者衆乞酌為之制命紀
功官分别等差以聞
是年定平流賊賞例
名賊一級授一秩世襲為從者給賞次賊一級署一
秩從賊三級及陣亡者俱授一秩世襲重傷回營死
者署一秩又以割耳多寡論功最多者至陞二秩世
襲先是五年寧夏功後嘉靖元年江西功俱視流賊
例
兵志曰自洪宣以後賞格皆以斬級多少豫定條
例倖弊日啟正德間副使胡世寧言兩軍格鬪手
眼瞬息不得差池何暇割級其獲級者或殺已降
或殺良民或偶得單行之賊被掠逃出之人非真
功也宜選強明剛正之員為紀功官痛懲此弊時
弗能行
八年設兩官廳軍
自調邊軍入衛於是集九邊突騎家丁數萬人於亰
師(即遼東宣大等軍)名曰外四家乃立兩官廳次年命鎮國
府春秋兩班官軍及宣府軍并選團營及勇士四衛
諸軍於西官廳操練而正德元年所操練新選官軍
則於東官廳自是兩官廳軍為選鋒而十二團營且
為老家矣
(臣)等謹按兩官廳之名立於是年者因是年六月
造西官廳操練所留宣府官軍也實則正德元年
三月已操練官軍於東官廳矣武宗溺於武事自
領中軍晨夕操練火礟之聲逹於九門浴鐵文組
照耀宮苑帝親閱之名曰過錦末年復改團營為
威武團練營别置團營教場及武宗崩大臣以遺
詔罷之散遣邊軍世宗時邊警急團營現兵少僅
選騎卒三萬仍號東西官廳至庚戌後改營制乃
罷
十年六月命兵部同給事中等選營衛官軍
給事中王良佐等奉命選各營衛官軍是時食糧官
軍三十八萬四千七百四十五人各内官奏免選者
十六萬有竒又例不選者四千七百餘内操六千六
百四十二人從征者二萬九千餘逃故者萬五千四
百餘團營所存十三萬四千九百八十三人而新選
中者僅二萬三千三百二十三人良佐等以聞乃命
覆選於是亰衛得五萬八千三百四十一人外衛原
選八萬八千七十二人春班已還及秋班赴而未齊
者俱不復選在營僅得一萬三千八百三十八人是
時工作浩繁邊將用事故亰營戎政大壊如此
是年重定北邊賞例
獨斬一級者陞一秩三人共者首陞署一秩從給賞
四五六人共者首給賞從量賞二人共斬一幼敵者
首視三人例從量賞不願陞者每實授一秩賞銀五
十兩署秩二十兩後至嘉靖十五年定領軍官千把
總加至三秩止都指揮以上止陞署秩二級餘加賞
十一年十月詔凡行師止推大臣一人提督軍務以防
將領不一之弊
從南亰兵科給事中周用等請也兵部議覆不必再
推總制總督等官
十六年九月(時世宗已即位)議行清軍六事
清軍御史喻漢應詔陳言六事一曰備冊籍以便清
理言國初尺籍有軍冊黃冊格眼冊額軍冊編軍冊
惠軍冊順衛冊班軍冊類姓册地名册魚鱗冊奏益
冊名色多端恭互考騐近来蕩無一存乞令布政司
直隸府州縣於南亰後湖及兵部抄補一曰查調補
以革奸弊言軍犯調衛者沉匿公文彼此脱籍宜移
文互查僉丁補伍一曰查批廽以收實效軍批假偽
弊多乞令兵部檢發各處批冊比對年月印信舛異
者查提究治一曰處新軍以實衛所一曰行存恤以
稽逃竄一曰申舊例以徧巡歷下兵部採行之
世宗嘉靖元年七月定逃軍例
兵部議上各營衛逃操官軍初犯再犯者軍如例責
發官降一秩發原伍操練身後仍襲祖職三四逃以
上及盗官馬逃者無論官軍並如例亰衛調外衛外
衛調邊衛官降二秩永從所調衛帶俸承襲各坐營
官及將領並衛掌印官視歲中所逃有無多寡為賞
罰仍限期追補詔可著為例三年十一月命營官得
捕逃軍時總兵官武定侯郭勛言營軍亡去例止發
冊清勾所轄官無得自捕故亡者往往遨遊都市人
莫之禁也請著令凡把總管隊及原管官旗得捕逃
軍送兵部究治且行巡視五城官督里人緝告逋逃
匿不告者連坐從之
兵志曰嘉靖初捕亡令益苛有株連數十家勾攝
至數十年者丁口已盡猶移覆紛紜不已兵部尚
書胡世寧請屡經清報者免勾又避役之人必緩
急難倚急改編原籍衛所有缺伍則另選舍餘及
犯罪者充補犯重發邊衛者責賣家産闔室遷發
使絶顧念庶衛士皆土著而逃亡益鮮帝是其言
其後用主事王學益議製勾軍單立法詳善久之
停差清軍御史寬管觧逃軍及軍赴衛違限之科
清軍官日玩愒文卷磨滅議者復請申飭
六年十二月特命整飭團營設都御史一人提督軍務
領勅行事
帝諭大學士楊一清等議整飭團營一清等陳六事
一曰慎簡提督文臣謂兵部不應兼管營務二曰嚴
擇將領官員宜推舉將官曾經戰陣者付以蒐選教
練之任三曰慎選戰鋒官軍謂宜大簡各營分為等
第選其勇健者三千人為一等就中又選膽力過人
武藝精熟者一千人為戰鋒專備征調四曰時訓練
以求實用五曰禁科尅以作士氣六曰查處亰營馬
匹謂各軍馬匹一年全支草料者凡三月餘月折解
所折不足以供立以待斃宜諭戶部量增其數以䘏
貧軍而重懲其失養者帝令兵部如議行
兵志曰世宗設文臣知兵者一人領亰營是時額
兵十萬七千餘人而存者僅半專理亰營尚書李
承勛請足十二萬之數部議遵弘治中例老者補
以壯丁逃故者清軍官依期解補從之
(臣)等謹按王圻續通考有八年桂萼上天下兵籍
共九十七萬之語此尚為虚數非實有之也
是年罷内臣出鎮
正月革薊鎮鎮守太監三月革四川分守中官五月
革密雲分守石門守備六月革浙江等處分守守備
内臣
十五年提督團營都御史王廷相條上三弊
一軍士多雜𣲖工作終歲不得入操雖名團營聽征
實與田夫無異二軍士替代吏胥需索重賄貧軍不
能辦老羸苟且應役而精壯子弟不得收練三富軍
憚營操率賄將弁置老家數中貧者雖老疲亦常操
練語頗切中既而兩郊九廟諸宮殿之工起役軍益
多兵部請分番為二半團操半放歸而收其月廪僱
役詔行一年自後邊警急團營見兵少僅選騎卒三
萬仍號東西官廳餘者悉老弱仍為營帥中官占役
二十二年正月復設衝鋒破敵科
兵部集議防邊事宜言轉戰追奔變在呼吸我軍戰
捷取首往往為敵所覆宜另設衝鋒破敵一科選敢
死士數千人為兵鋒優其廪犒用以先登論功以摧
陥為上不責斬獲報可
二十九年九月復三大營舊制更三千營曰神樞營
時諳逹入寇兵部尚書丁汝䕫覈亰營兵不及五六
萬人驅出城門皆流涕不敢前諸將領亦相顧變色
汝䕫坐誅大學士嚴嵩乃請振刷以圖善後吏部侍
郎王邦瑞攝兵部言國初亰營勁旅不減七八十萬
元戎宿將常不乏人自變為十二團營又變為兩官
廳雖浸不如初然額軍尚三十八萬有竒今武備積
弛見籍止十四萬餘而操練者不過五六萬支糧則
有調遣則無此其弊不在逃亡而在占役不在軍士
而在將領帝命兵部議興革已兵部會議言營日分
而愈弱軍日選而愈弊且官多則占役者衆而軍士
疲於奔走營分則稽查為難而軍士易於隠蔽號令
不一苦樂不均一遇敵至則驅市人而戰之馬匹器
械皆取辦臨時雖韓白難以制勝矣臣等謹條興革
六事一議罷團營以復祖制將十二團營兩官廳官
軍悉併入五軍營仍分中左右哨掖五枝每枝添設
坐營官一人恭將二人遊擊二人三千神機及五軍
所屬千二團子手等營俱如故二議足軍額以充營
伍正統間各營團操官軍有四十三萬五千餘人今
之所存僅十二三請命提督贊理官清查見在實數
設法處補三議點視官員以便查理巡營科道官久
則易玩宜如弘治年間例一年一易舉劾大小將領
以備黜陟仍添差司官四人佐之四議革内臣以清
宿弊今三大營内内臣提督監鎗等項不下二三十
人此輩既不知兵又專以役占為務俱宜裁革五議
選邊將以壯士氣使本營將領各練本營士卒遇警
即率所部出征不得更諉他人六議處班軍以便防
秋河南山東大寧中都等處原額班軍十六萬有竒
每年春秋更番上班操備往往為各營借工私占之
資自今請令於五月中赴亰各都司統率入營一體
操練至十一月中旬掣回休息不必兩班赴亰如此
則每歲亰營秋防之時可得軍十五六萬人比之召
募尤為省費詔如部議於是悉罷團營兩官廳復三
大營舊制更三千曰神樞罷提督監鎗等内臣命武
臣一人總督亰營戎政以威寧侯仇鸞為之文臣一
人恊理亰營戎政即以邦瑞充之其下設副恭等官
已又從部議以四武營歸五軍營中軍四勇營歸左
右哨四威營歸左右掖各設坐營官一員為正兵備
城守恭將二員為竒兵備征討帝以營制新定告於
太廟行之又遣四御史募兵畿輔山東山西河南得
四萬人分隸神樞神機各設副將一而增能戰將六
員分領操練大將所統三營之兵居常名曰練勇有
事更定職名五軍營大將一員統軍一萬摠主三營
副恭遊擊佐擊及坐營等官副將二員各統軍七千
左右前後恭將四員各六千遊擊四員各三千外備
兵六萬六千六百六十人神樞營副將二員各統軍
六千佐擊六員各三千外備兵四萬人神機營亦如
之已又定三大營官數五軍營一百九十六員神樞
營二百八員神機營一百八十二員共五百八十六
員在亰各衛軍俱分隸三營分之為三十三營合之
為三大營終帝世其制屢更最後中軍哨掖之名亦
罷但稱戰守兵兼立車營
(臣)等謹按是時三大營内小營據兵志云三十三
營圖書集成又言分之為三十一營考會典内載
四十五年令城守十一營中量併神樞第三營分
入十營以符三十營之制故自後皆稱為三十小
營矣至戰將六員因仇鸞請定職名故帝命平日
且名練勇恭將有事更定職名詳實錄内兵志所
書稍略三營之制中為五軍東為神樞西為神機
十月分遣御史選邊兵入衛
仇鸞方貴幸言於帝選各省邊軍六萬八千人分番
入衛與亰軍雜練復令亰營將領分練邊兵兵部言
各邊俱屬重地若藩籬盡撤則堂宇何頼莫若每鎮
量調赴亰餘各留駐本鎮待有警赴調帝卒從鸞議
於是邊軍盡隸亰師塞上有警邊將不得徵集邊事
益壊營將統兵在邊者皆横甚邊人苦之鸞死罷甘
肅宣大入衛兵止遼東兵駐薊遼之間
(臣)等謹按世宗復三大營銳於改制闇於知人新
政之始舉而付之貪戾險狠之仇鸞偏聽獨任生
奸長亂而兵制益壊已
是年議募民兵
時亰師新被寇議募民兵以二萬為率歲四月終赴
近亰防禦
二十一年九月量免各省入衛民兵
時仇鸞已敗故兵部議營制事宜言各省入衛民兵
南直隸地遠人弱宜免山西三關與大同接境歲苦
邊患宜量免其餘省近亰師者俱宜查議裁革從之
三十二年十月命入衛班軍復舊制付戎政大臣督之
舊制春班以三月初至八月終還秋班以九月初至
二月終還付戎政大臣督之凡工作勿許擅役庚戌
後邊警棘乃并番上軍為一班五月赴亰十一月放
還每歲秋防見兵十五六萬仇鸞用事抽邊卒入衛
又免大寧等衛軍亰操改防薊鎮班軍遂耗減仇鸞
誅仍分兩班春班以四月初至九月終還秋班以六
月初至十一月終還另為一營專設恭將統領是年
豐城侯李熙覈其數僅四萬人因請改徵銀召募而
以見軍四萬歸營操練嚴嵩議以各衛兵雖有折乾
之弊然清覈令下猶凛凛畏罪若奉旨徵銀恐借為
口實祖宗良法深意一旦蕩然帝是之折乾者衛卒
納銀將弁以免其行有事則召募以應亡何從平江
伯陳圭奏仍令中都河南山東軍分春秋兩班别為
一營如舊三月九月之制已而戎政與兵部争班軍
職掌巡視科道官議請凡自今上班則由都司到部
由部到營該營不得而先盖軍未上班是為外衛固
屬之本兵使營中先收孰從而知其多寡虚實之數
下班則由恭將送總督總督咨兵部該司不得而先
盖軍未下班是為營兵營兵悉隸於戎政使該司先
收孰從而知其到否缺罰之例此戎政本兵所宜恊
濟共事者也詔依舊制行
三十四年五月令五軍營正兵於歇操月分留萬人駐
亰輪守
十二月置南亰振武營
南亰兵部尚書張鏊議選南亰各衛餘丁補正軍三
千使防守亰城又選孝陵餘丁三千使拱護陵寢各
開營場團練詔名為振武營
(臣)等謹按是時倭患甚棘部臣以留都重地故建
此議兵志言簡諸營銳卒充之益以淮揚趫捷者
又兵志言江北舊有池河營專城守護陵寢二營
兵各三千領以勲臣别設場訓練所云二營者振
武營與池河營也實錄則云南亰各衛餘丁都督
段堂領之孝陵餘丁豐潤伯曹松領之共名振武
其池河營則嘉靖初年設其兵取之飛熊英武廣
武三衛餘軍春秋分番操守與兵志異當是兵志
未細詳也又考兵志言振武營率多無頼子弟驕
悍難制數年後遂鼔噪作亂毆死督儲侍郎黃懋
官詔誅首惡其後池河兵又變毆千戶吳欽命浙
直副總兵劉顯往提督以川兵五百自隨事始定
隆慶初本兵集議罷之以其卒千餘仍隸大小二
教場及神機營留都乃安考毆吳欽據實錄為四
十年並云恭贊江東撫定之兵志則云東多所寬
假衆益驕故命劉顯往提督顯未至而兵已變則
其時東固在位但非其撫定耳
三十五年定平倭賊賞例
斬首賊一級陞實授三秩不願者賞銀百五十兩從
賊一級授一秩漢人脇從一級署一秩陣亡者本軍
及子孫授一秩海洋遇賊有功均以竒功論
三十七年三月始免三大營聽征官軍營造工役
置亰營兵車營
至四十四年令亰營車兵除挽車銃射之外俱選作
戰兵務使戰兵十枝與車兵十枝相當
四十三年八月命亰營兵不得外調
巡視亰營科道官辛自脩等言亰師根本重地除通
州昌平請討酌量策應其餘密雲順義三河良涿等
處惟聽薊遼軍門發邊兵策應不得仍前輕調亰兵
事下兵部從之
穆宗隆慶四年正月收戎政府印分設三大營置總兵
副將等官三月改設提督六人九月罷之仍設總督恊
理二大臣
兵部議覆大學士趙貞吉疏言大將不宜專設戎政
不當有印制曰可於是三大營各設總兵一副將二
其恭佐等官互有增損各均為十人而五軍營多餘
兵二枝均撥神機神樞二營每營共為十枝屬二副
將分統以侯伯充總兵以文職大臣一員量加職銜
總理三月改三大營總兵官為提督時三營新設總
兵諸將以其權輕多不受約束又侯伯與流官兼用
内批改為提督皆以侯伯為之又用三文臣亦稱提
督自設六提督後人持意見擇便宜遇事旬月不决
給事中温純上言今亰營之弊在不擇將而添將不
增軍而增官不講訓練而講營制莫若復先帝制為
便乃罷六提督而設總督協理二臣給印如故
六年十月(時神宗已即位)兵科給事中蔡汝賢請釐正勾軍之
害從之
汝賢因清勾軍丁言軍政五害一佃軍佃故軍之地
為業而補軍者二婿軍娶故軍之女而補軍者三同
姓軍籍異姓同展轉勾補者四重隸軍軍或改近調
遠而原衛未經除名因而勾攝者五重投軍本人在
伍不缺而餘丁又行勾攝因而發回原籍者乞行各
清軍衙門稽查體勘如果戶絶即為除豁勿令平人
冤抑部覆謂佃地補軍謂情愿者聽也女戶補軍謂
承産者也同姓補軍謂本族非姓同族異者也若改
調别衛即當開除軍不缺伍豈得勾餘此皆所當釐
正如科臣言
神宗萬歷三年定陕西番寇功
初番寇苖蠻斬三級者進一秩實授署職視北邊十
級以上并不及數者給賞至是定陕西番寇功視成
化中例軍官千總領五百人者部下斬三十級領千
人者六十級把總領五百人者十級領千人者三十
級俱進一秩至三秩止
兵志曰東北邊初定三級當北邊之一萬歷中改
與北邊同
(臣)等謹按十級以上給賞史文未明晰考明史藁
所書亦然今細繹之盖三級進一秩九級進三秩
凡進秩至三而止十級以上當是除進三秩外尚
有餘級故再給賞也成化十四年定内地反賊例
所云十九級以上給賞與此文義同
五年巡視亰營科臣林景暘請廣召募立選鋒置亰營
選鋒五千人
兵部覆科臣議革亰營家丁名色選其驍而善射者
名曰選鋒務足四千八百名充六副將及十戰兵營
之用
兵志曰是時張居正當國綜覈名實羣臣多條上
兵事大旨言足兵選將營務頗飭久之帝厭政廷
臣漸争門戶習於偷惰遂日廢弛
七年四月令召募軍士行文原籍清查
從陕西按臣沈涵言投到軍人暫且收營將姓名住
址行文原籍查有著落方許給賞支糧萬一復逃亦
清查有據各營將官於歲中設法嚴查分别逃軍有
無多寡以定功罪部覆報可
九年六月停止亰營出防薊鎮車戰兵馬二枝
十一年閏二月令留都選充軍丁准其替補
南亰兵部尚書潘季馴言留都操軍原額十有二萬
今僅二萬有竒祖軍與選充恭半選充例不收補營
伍日虚合令比照祖軍例准令替補詔從之
五月設南亰坐營官及備兵營
兵部覆南亰部臣王遴條議營務請以大小二場新
舊見操官軍二萬三千餘人比照北亰各邊之制分
為七枝每枝三千一百餘人分中左右哨餘剰者置
旗鼓下作為備兵大教場都督一員給兵三枝小教
場都督一員給兵三枝其神機營兼管巡捕提調煩
勞不必議給兩教場各設坐營官三員分領都督總
領調度又北亰三大營之外各設備兵一枝專騐發
新軍暫收操練以待各營有缺取補今南亰亦是三
大營各營原有旗鼓官就改名備兵把總專司旗鼓
兼營備兵詔從之
十二年更定平倭賊功賞例
視舊例稍變以賊船及船之多寡為功賞之差復定
海洋征戰無論倭寇海賊勘是竒功與世襲
兵志曰雲南夷賊擒斬功次視倭功
二十六年四月抽選京營兵一萬設備倭兩營
二十七年十一月協理京營王世揚條議戎政下部議
行
世揚所議諸事一選鋒查補宜精一存操訓練宜實
一歇操短點宜密一選鋒火器宜收一戰車毁壊宜
裁一軍馬更調宜禁詔如所議
葉向高蒼霞集略曰當文皇帝建三大營時挽強
超距之士不下三十餘萬一損而為十萬再損而
幾於無兵嘉靖後雖復祖制而兵籍存者不能加
團營之數又缺額者十之二三挂名投閒買差替
役者又十之二三况在今日而欲求抗旌揭竿射
石飲羽之夫為國家用安從出乎今京營諸將多
賈人子厚金帛結中貴權貴既輸財於此不得不
取償於彼故有索月錢需常禮恣意誅求若以為
當然而不可易者國家歲漕東南之粟數百萬石
以贍兵而兵歲出月糧之半以贍將將愈飽而兵
愈飢甚有典衣鬻兒而枵腹待命者何以振士氣
而鼓其銳乎此病在將領之侵奪也今京營將士
教戰之法歲不過數月月不過數日其下操也目
不識進退之節手不習擊刺之方相與趨走納喊
已耳質明而入未午而出以為故事若此耳又豪
門占役市井竄名冐支經費按牘而求其人皆不
可考此病在操練之寡實也文皇帝集班操之兵
為居重馭輕之大慮非以人衆飾觀為也嘉隆間
率供土木之役畚鍤是勞未嘗操戈執銳以從事
戎行弊且寸挺不持空身備伍迄於今日因仍已
甚領班之將復多貪漁富者賄免貧者氣奪此病
在班操之失勢也誠使桑土綢繆則莫如議任將
必以軍功多猷望著敡歷深者充選紈袴子弟勿
使建旗鼓而坐於壇上又莫如議責實噐械必精
伍兩必備蒐簡必嚴諸游惰者法後期者法將弗
恤士者法堅持行之勿因人言不便而遂廢格又
莫如議存恤凡士番休至者毋苦以他役使得一
志畢能各習其務曉然知國家所以勤勞訓誨之
意而忘其䟦履之難一有緩急能得其死力而後
可如是則有將有兵戎務稍舉而尤時稽其充耗
月程其功效使祈父之謠不興而六師之勇自倍
又安在兵制之詳略哉
三十一年添設南中軍標營
先是從尚書吳文華請增恭贊旗牌得以軍法從事
兼聽便宜調遣至是添設標營選大教場卒千餘設
中軍恭將統練規制雖具而時狃苟安闒茸一如北
亰及崇禎中流寇陥廬鳳有窺留都意南中將士日
夜惴惴以護陵寢守亰城為名倖賊不東下而已最
後史可法為恭贊尚書思振積弊未久而失盖無可
言焉
三十五年三月議補留都額兵
南亰兵部尚書孫鑛言留都營兵額數十三萬七千
有竒萬歷十三年尚存四萬四千九百至三十四年
實在之數二萬六千一百餘名較原額不及三分較
前又減八千八百及今不處必致無兵議將在冊餘
丁挑選精壯補伍操練從之
四十六年十二月詔覈天下兵額為監司殿最并以畿
内選練鄉兵為道將考成
兵部尚書黃嘉善言宜令省直諸臣各將所屬兵馬
盡數查出要見某標營某衛所原額若干實在若干
堪征討若干充襍役若干馬匹盔甲器械並糧草若
干嚴行該管簡練整頓彙報部科查其簡閱勤惰為
監司殿最又嘉靖中以畿内武備單弱行北直山東
等處召募隣近軍餘間民教習請勅畿内諸臣整飭
前法將選練鄊兵附報載入考成以行黜陟庶有實
用而無虚糜詔依議
兵志曰萬歷四十年給事中麻僖請恤班操之苦
後六年巡撫順天都御史劉曰梧言班軍無濟實
用因陳募兵十利是時法益弛軍不營操皆居亰
師為商販工藝以錢入班將啟禎時邊事洶洶乃
移班軍於邊築垣負米無休期而糗糧缺軍多死
班將往往被逮特勅兵部侍郎專督理鑄印給之
然已不及
愍帝時增設内臣監軍務
帝初即位撤内臣已而復用戎政侍郎李邦華憤亰
營弊壊請汰老弱虚冐而擇材力者為天子親軍營
卒素驕有疑其為變者勲戚中官亦惡邦華害已蜚
語日聞帝乃罷邦華代以陸完學盡更其法亰營自
監督外總理捕務者二員提督禁門巡視點軍者三
員皆以御馬監司禮文書房内臣為之於是營務盡
領於中官矣崇禎十年而後兵事益急帝命亰軍出
防勦皆監以中官將士益解體周延儒再入閣勸罷
内操撤諸監軍亰兵班師還時營將率内臣私人不
知兵兵惟注名支糧買替紛紜朝甲暮乙雖有尺籍
莫得而識帝屡旨訓練然每日不過二三百人營兵
十萬倖抽騐不及玩愒佚罰者無筭十六年襄城伯
李國楨總戎政内臣王承恩監督亰營明年流賊入
居庸關亰軍出禦聞礟聲潰而歸賊長驅犯闕守陴
者僅内操之三千人亰師遂陥大率亰軍積弱由於
占役買閒其弊實起於紈袴之營帥監視之中官竟
以亡國云
兵志曰崇禎二年范景文以兵部侍郎守通州上
言祖制邊腹内外衛所棋置以軍隸衛以屯養軍
後失其制軍外募民為兵屯外賦民出餉使如鱗
尺籍不能為衝鋒之事並不知帶甲之人豈可令
有定之軍數付之不可問有用之軍糈投之不可
知因條上清覈數事不果行
欽定續文獻通考卷一百二十三
