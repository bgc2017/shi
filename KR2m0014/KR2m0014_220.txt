欽定續文獻通考卷二百二十
物異考
歲凶
(臣)等謹按馬端臨通考所載歲凶始於魯莊公二
十八年訖於宋寧宗嘉定十七年自高宗紹興後
遇有賑濟事即以注綴於其下今以賑濟見於國
用考故不贅載
宋理宗嘉熙四年紹興府荐饑臨安府大饑嚴州饑
(臣)等謹按理宗紀淳祐六年泉州歲饑十二年衢
信饑寶祐六年湖北諸郡饑皆見於賑濟門矣若
王圻續通考載理宗嘉熙四年温州饑開慶元年
又饑景定三年臨安及揚真泰饑史所不見附錄
於此
度宗咸淳七年江南大饑八年冬襄陽饑人相食
(臣)等謹按度宗紀咸淳二年六月衢州饑亦見於
賑濟門王圻續通考又載咸淳四年七月有襄陽
饑事
恭帝德祐二年正月揚州饑三月揚州穀價騰湧人相
食
(臣)等謹按瀛國公紀元年五月饒信州饑令民入
粟補官不知志何以不載也
遼聖宗統和八年十一月吐谷渾民饑二十五年十
二月饒州饑開泰元年十二月奉聖州饑六年十
月南京路饑七年四月川饒二州饑太平九年八
月燕大饑
興宗景福元年七月薊州民饑十月黃龍府饑
道宗咸雍四年春西京及雍州朔州饑七年十一月
饒州饑八年歲饑太康元年正月雲州饑四月平
州饑閏四月平灤二州饑九月南京饑二年二月黃
龍府及南京路饑三年二月中京饑四年正月東
京饑大安三年春中京饑四月義州饑四年春上
京南京及平錦來三州饑八年十月西北路饑壽
隆五年十月遼州饑六年十月平州饑
(臣)等謹按以上所載皆互見賑恤門
天祚帝乾統十年歲大饑天慶八年十二月山前諸
路大饑
時乾顯宜錦興中等路斗粟直數縑民削榆皮食之
既而人相食
金太宗天會六年冬伊蘭路饑十年伊蘭海蘭等路
饑
熙宗皇統二年二月熙河路饑
章宗明昌二年秋山東河北旱饑
衛紹王大安二年四月山東河北饑斗米至千餘錢
宣宗貞祐四年春河朔饑人相食
哀宗天興二年歲饑
十月縱饑民老稚嬴疾者出城給以船聽採城壕菱
芡水草以食
(臣)等謹按金史帝紀太宗天會元年咸州以南蘇
復州以北年穀不登世宗大定三年二月灤州饑
十二年五月山東東路和倫明安民饑章宗明昌
四年四月河州饑衛紹王崇慶元年五月河東陜
西大饑斗米錢數千宣宗興定五年京東歲饑皆
已見賑濟門若王圻續通考載崇慶二年京兆饑
斗米至八千錢考衛紹王紀崇慶無二年次年即
改元至寧亦不聞京兆饑也
元世祖中統元年五月澤州益州饑二年六月塔齊
爾部饑七月桓州饑三年五月甘州饑閏九月濟南
郡俱饑
(臣)等謹按王圻續通考載元代歲饑最為繁冗以
帝紀考之每因賑恤而追書其事已詳賑恤門矣
至元二年四月遼東饑五年九月益都饑六年十
一月濟南及固安高唐二州饑七年五月東京饑七
月山東淄萊等州饑八年正月西京益都饑九年
四月京師饑七月碩達勒達部饑十七年三月高郵
郡饑十八年二月浙東饑四月通泰崇明等州饑
十九年九月真定路饑民流徙鄂州二十三年七月
宣寧路饑二十四年九月平灤路饑十二月蘇常湖
秀四州饑二十五年十一月烏梁海部饑二十六
年春哈瑪爾部及安西甘州等路饑四月遼陽路饑冬
武平及檀州饑蠡州及河間保定二路饑
(臣)等謹按世祖紀二十六年兩書河間保定饑一
則弛河泊之禁一則發義倉糧賑之仍免今歲田
租也今從志餘多類此
二十七年二月開元路寧遠縣饑四月浙東婺州及河
間任邱保定定興等縣九月河東山西道俱饑
(臣)等謹按世祖紀所載是歲各部民戶饑不可勝
數皆以賑恤事而書之者
二十八年三月真定河間保定平灤太原平陽等路及
杭州平江鎮江廣德太平徽州饑九月武平路十二月
洪寬女真部大都内郡饑二十九年正月清州興州
二月輝州龍山里州和中二縣及東安固安薊棣四州
三月威寧昌州閏六月南陽懷孟衛輝等路俱饑三
十年十月京師饑
(臣)等謹按成宗紀至元三十一年成宗己即位十
月遼陽行省所屬九縣饑十二月巴雅爾台呼喇
珠所隸一千戶饑俱詳賑恤門
成宗元貞二年四月平陽絳州太原陽曲台州黃巖饑
大德元年六月廣德路七月寧海州文登牟平等縣
饑三年八月揚州淮安等郡饑四年二月湖北饑
三月寧國太平二路九月建康常州江陵等郡饑六
年五月福州饑六月杭州嘉興湖州廣德寧國饒州太
平紹興慶元婺州等郡及大同路饑七月建康路十一
月保定路饑七年二月真定路五月太原龍興南康
袁州瑞州撫州等路高唐南豐等州六月浙西七月常
德路俱饑八年六月烏撒烏蒙益州&KR0621;部東川等路
饑九年三月常寧州饑五月寳慶路八月揚州饑
十年三月濟州任城饑四月漢陽淮安道州柳州七月
黃州沅州永州九月成都十一月揚州辰州俱饑
(臣)等謹按元史陳孚傳大德七年兩浙大饑台州
諸路尤甚是其時不止於浙西饑也又武宗紀大
德十一年武宗已即位秋冬間書饑者不一而足
皆見賑恤門
武宗至大元年二月益都般陽濟寧濟南東平泰安大
饑六月山東河南江淮等郡大饑二年七月徐州邳
州饑
(臣)等謹按元史胡長孺傳至大元年兩浙大饑(詳賑)
(恤門)不知志何以不載也
仁宗皇慶元年六月鞏昌河州路饑二年三月晉寧
大同大寧四川鞏昌甘肅等郡四月真定保定河間等
路五月順德冀寧二路六月上都俱饑延祐元年六
月衡州七月台州十二月歸德汝寧沔陽安豐等郡俱
饑二年正月晉寧宣德懷孟衛輝益都般陽等路十
二月漢陽路俱饑三年二月河間濟南濱棣等處四
月遼陽蓋州及南豐州五月寳慶桂陽澧州潭州永州
道州袁州俱饑四年正月汴梁饑五年四月上都
饑六年八月山東濟寧饑七年(時英宗已即位)五月大同
雲内豐勝諸郡邑及瀋陽路八月廣東新州新城縣俱
饑
(臣)等謹按仁宗延祐七年之八月五行志誤作八
年今從紀改正又以地理志考之廣東新州所領
縣一為新興恐新城亦新興之訛也若建昌路之
新城則屬江西行省矣
英宗至治元年正月蘄州蘄水縣饑七月南恩新州十
一月鞏昌成州十二月慶元真定二路俱饑二年三
月河南淮東淮西諸郡延安延長宜川二縣奉元路四
月東昌霸州九月臨安河西縣俱饑三年二月京師
三月平江嘉定州崇明黃巖二州十一月鎮江丹徒沅
州黔陽縣十二月歸澧二州俱饑
泰定帝泰定元年正月惠州新州南恩州信州上饒縣
廣德路廣德縣岳州臨湘華容等縣饑二月慶元紹興
二路綏德州米脂清澗二縣三月臨洮狄道縣石州離
石縣四月江陵軍監利縣五月贛州吉安臨江等郡崑
山南恩等州八月冀寧延安江州安陸杭州建昌常德
全州桂陽辰州南安等路屬州縣九月紹興南康二路
十一月泉州及中牟延津二縣俱饑二年正月梅州
及禄施英德二州閏正月河間真定保定瑞州四郡二
月鳳翔路三月薊漷徐邳等州濟南肇慶江州惠州四
月杭州鎮江寧國南安潯州潭州等路五月廣德袁州
撫州六月寧夏路九月瓊州成州及德慶路十二月濟
南延川等郡俱饑三年二月河間保定真定三路三
月大都永平奉元十一月瀋陽大寧永平廣寧金復州
甘肅額齊訥路俱饑四年正月遼陽諸郡二月奉元
長清萊蕪二縣建康淮安蘄州屬縣四月通薊等州漁
陽永清等縣七月武昌江夏縣俱饑致和元年二月
乾州饑三月晉寧冀寧奉元延安等路四月保定東昌
般陽彰德大寧五路屬縣五月河南東平大同等郡七
月威寧長安縣涇州靈臺縣俱饑
文宗天歷二年正月大同及東勝州涿州房山范陽等
縣饑四月奉元耀州乾州華州及延安邠寧諸縣饑流
民數十萬大都興和順德大名彰德懷慶衛輝汴梁中
興等路泰安高唐曹冠徐邳等州江東浙西二道俱饑
八月忻州十月漢陽武昌常德澧州等路饑鳳翔府大
饑三年正月寧海州文登牟平縣懷慶衡州二路真
定汝寧揚廬蘄黃安澧等郡饑二月河南大饑三月東
昌須城堂邑縣沂莒膠密寧海五州臨清定陶光山等
縣鞏昌蘭州定西州四月德州清平縣俱饑至順二
年二月集慶嘉興二郡及江隂州檀順濰密昌平五州
六月興和路高原咸平等縣九月思州鎮遠府俱饑十
二月河南大饑三年四月大理中慶路五月常寧州
七月滕州八月大都寳坻縣俱饑
順帝元統元年夏兩淮大饑二年春淮西七月池州
十一月濟南萊蕪縣俱饑至元元年春益都路沂水
日照蒙隂莒四縣及龍興路夏京師俱饑是歲沅州道
州寳慶及邵武建寧饑二年順州及淮西安豐浙西
松江浙東台州江西江撫袁瑞湖北沅州盧陽縣俱饑
三年大都及濟南蘄州杭州平江紹興溧陽瑞州臨
江俱饑五年上都開平縣桓州興和寳昌州濮州之
鄄城冀寧之文城益都之膠密莒濰四川遼東瀋陽路
湖南衡州江西袁州八番順元等處皆饑六年順德
之邢臺濟南之歴城大名之元城德州之清平泰安之
奉符長清淮安之山陽等縣歸德邳州益都般陽處州
婺州四郡皆饑至正元年春京畿州縣真定河間濟
南及湖南饑夏彰德及温州饑二年保德州大饑
三年衛輝冀寧忻州大饑人相食四年霸州大饑人
相食東平路東阿陽穀汶上平隂四縣皆大饑冬保定
河南饑五年春東平路須城東阿陽穀三縣及徐州
大饑人相食夏濟南汴梁河南邠州瑞州温州邵武饑
六年五月陜西饑七年彰德懷慶東平東昌晉寧
等處饑九年春膠州大饑人相食鈞州新鄭密縣饑
十四年春浙東台州江東饒閩海福州邵武汀州江
西龍興建昌吉安臨江廣西靜江等郡皆大饑人相食
十七年河南大饑十八年春莒州蒙隂縣大饑斗
米金一斤冬京師大饑人相食彰德山東亦如之十
九年正月至五月京師大饑銀一錠得米僅八斗死者
無算濟南及益都之高苑莒之蒙隂河南之孟津新安
黽池等縣皆大饑人相食二十一年霸州饑民多殍
死
(臣)等謹按以上俱從志登載若王圻續通考又有
紀志皆不載者悉闕之
明太祖洪武二年湖廣陜西饑四年陜西洊饑五
年濟南東昌萊州大饑樹皮草實食為之盡六年蘇
州揚州真定延安饑七年北平所屬州縣三十三饑
十五年河南饑十九年春河南洊饑夏青州饑
二十年山東三府饑二十三年湖廣三府二州饑
二十四年山東及太原饑徐沛民食草實二十五年
山東洊饑
成祖永樂元年北畿山東河南及鳳陽淮安徐州上海
饑二年蘇松嘉湖四府饑四年南畿浙江陜西湖
廣府州縣衛十四饑五年順天保定河間饑十年
山東饑十二年直省州縣二十四饑十三年順天
青州開封三府饑十四年平陽大同二府饑十八
年青萊二府饑
仁宗洪熙元年北畿饑山東河南湖廣及南畿州縣三
十四饑
宣宗宣德元年直省州縣二十九饑二年直省縣十
四饑三年直省州縣十五饑六年直省縣十饑
八年以水旱告饑者府州縣七十有六九年南畿山
東浙江陜西山西江西四川多告饑湖廣尤甚十年
揚徐滁南昌大饑
(臣)等謹按王圻續通考宣宗宣德朝止載八年山
東旱饑其略而不詳如此
英宗正統三年春平凉鳳翔西安鞏昌漢中慶陽兖州
七府及南畿三州二縣江西浙江六縣饑四年直省
州縣衛十八及山西隰州大同宣府偏頭關諸處饑
五年直省十府一州二縣饑陜西大饑六年直省州
縣二十六饑八年夏湖南饑秋應天鎮江常州三府
饑九年春蘇州府饑是歲雲南陜西乏食十年陜
西山西饑十二年夏淮安岳州襄陽荆州郴州俱洊
饑十三年寧紹二府屬饑
景帝景泰元年大名順德廣平保定處州太原大同七
府饑二年大名廣平又饑順天保定西安臨洮大同
解州饑三年淮徐大饑死者相枕藉四年徐州洊
饑河南山東及鳳陽饑五年兩畿十府饑六年春
兩畿山東山西浙江江西湖廣雲南貴州饑蘇松尤甚
七年北畿山東江西雲南又饑河南亦饑
英宗天順元年北畿山東並饑(𤼵塋墓研道樹殆盡父子或相食)二
年長沙辰州永州常德岳州五府及銅鼓五開諸衛饑
四年湖廣及鎮遠府都勻平越諸衛饑六年陜西
饑
憲宗成化元年兩畿浙江河南饑二年南畿饑四
年兩畿湖廣山東河南無麥鳳陽及陜西寧夏甘凉饑
五年陜西洊饑六年順天河間真定保定四府饑
(食草木殆盡)山西兩廣雲南並饑八年山東饑九年山
東又大饑(骼無餘胔)十三年南畿山東饑十四年北畿
湖廣河南山東陜西山西饑十五年江南饑十六
年北畿山東雲南饑十八年南畿遼東饑十九年
鳳陽淮安揚州三府饑二十年陜西饑道殣相望畿
南及山西平陽饑二十一年北畿山東河南饑二
十三年陜西大饑(武功民有殺食宿客者)淮北山東亦饑
(臣)等謹按王圻續通考載二十年七月河北燕南
諸省大饑志不載
孝宗弘治元年應天及浙江饑六年山東饑七年
保定真定河間三府饑八年蘇松嘉湖四府饑十
四年順天永平河間河南四府饑遼東大饑十五年
遼東洊饑兖州饑十六年浙江山東及南畿四府三
州饑十七年淮揚廬鳳洊饑人相食(或發瘞胔以繼之)十
八年延安諸府饑
世宗嘉靖二年應天及滁州大饑三年湖廣河南大
名臨清饑南畿諸郡大饑(父子相食道殣相望奥彌千里)四年河間
瀋陽大同三衛饑五年順天保定河間三府大饑
六年遼東大饑八年真定廬鳳淮揚五府徐滁和三
州及山東河南湖廣山西陜西四川饑襄陽尤甚九
年畿内河南湖廣山東山西大饑十二年北畿山東
饑十五年湖廣大饑十七年北畿饑河南鄖陽襄
陽三府饑二十年保定遼東饑二十一年順天永
平饑二十四年順天永平洊饑南畿亦饑二十五
年順天饑江西亦饑二十七年鞏昌漢中大饑三
十一年宣大二鎮大饑人相食三十二年南畿廬鳳
淮揚山東河南陜西並饑三十三年順天及榆林饑
三十六年遼東大饑人相食三十九年順天永平
饑四十年兩畿山西饑四十三年北畿山東大饑
四十四年順天饑四十五年淮徐饑
(臣)等謹按王圻續通考載世宗嘉靖十四年蘇松
淮揚江西湖廣歲凶戶部尚書梁材請改折漕糧
以寬民力十八年鄭鈞饑十九年河南鄖襄饑聞
承天興陵工饑民就食者餓死載道御史姚虞繪
圖以聞志皆不載
穆宗隆慶元年蘇松二府大饑二年湖廣饑
神宗萬歷元年淮鳳二府饑民多為盗十年延安慶
陽平凉臨洮鞏昌大饑十三年湖廣饑十五年七
月黃河以北民食草木富平蒲城同官諸縣饑(有以石為糧者)
十六年河南饑民相食蘇松湖三府饑二十二年
河南大饑
給事中楊明繪中州饑民圖以進巡按陳登雲進饑
民所食鴈糞帝覽之動容
二十八年山東及河間饑二十九年兩畿饑阜平縣
饑(有食其稚子者)
時蘇州饑民毆殺税使七人
三十七年山西饑四十年南畿洊饑鳳陽尤甚四
十三年浙江饑四十四年山東饑甚人相食河南及
淮徐亦饑四十五年北畿民食草木山東屬邑多饑
四十六年陜西饑四十八年湖南大饑
愍帝崇禎元年陜西饑延鞏民相聚為盜二年山西
陜西饑五年淮揚諸府饑流殍載道六年陜西山
西大饑淮揚洊饑(有夫妻雉經於樹及投河者塩城教官王明佐至自縊於官署)七
年京師饑太原大饑人相食
御史龔廷獻繪饑民圖以進
九年南陽大饑(有母烹其女者)江西亦饑十年浙江大饑人
相食十二年兩畿山東山西陜西江西饑河南大饑
人相食盧氏嵩伊陽三縣尤甚十三年北畿山東河
南陜西山西浙江三吳皆饑(自淮而北至南畿樹皮食盡發瘞胔以食)十
四年南畿饑
金壇民於延慶寺近山見人云此地深入尺餘其土
可食如言取之淘磨為粉而食取者日衆又長山十
里亦出土堪食其色青白類茯苓又石子澗土黃赤
狀如猪肝俗呼觀音粉食之多腹痛隕墜以死是歲
畿南山東洊饑德州斗米千錢父子相食行人斷絶
大盗滋矣
地震
宋寧宗嘉定十四年五月丙申西川地震
(臣)等謹按馬端臨通考載地震訖於嘉定十四年
之正月未載五月丙申事今據宋史五行志補錄
理宗寳慶元年八月己酉地震嘉熙四年十二月丙
辰地震淳祐元年十二月庚辰夜地震寳祐三年
五月辛酉嘉定與叙南同日地震
度宗咸淳七年嘉定府城震者三
(臣)等謹按度宗紀是年七月壬午四川制置使朱
禩孫奏夏五以來嘉定地震者再與志小異
十年十月(時恭帝已即位)己巳閩中地震德祐元年三月乙
亥閩中地大震
遼太宗天顯十二年四月甲申地震
穆宗應歷二年十一月己巳地震
聖宗統和九年九月己酉南京地震太平二年三月
地震雲應二州屋摧地陷隗白山裂數百步泉涌成流
道宗清寧三年七月甲申南京地震咸雍四年七月
南京地震太康二年十一月南京地震民舍多壞
金熙宗天會十五年七月丙戌夜京師地震天眷三
年十二月丁丑地震皇統四年十月甲辰地震十一
月甲辰河朔諸郡地震
海陵正隆五年二月辛未河東陜西地震
時鎮戎德順等軍大風壞廬舍民多壓死海陵問司
天馬貴中等曰何為地震貴中等曰伏陽逼隂所致
又問震而大風何也對曰土失其性則地以震風為
號令人君嚴急則有烈風及物之灾
世宗大定四年三月庚子夜京師地震五年六月丙
午京師地震有聲自西北來殷殷如雷七月戊申又震
十月丁丒又震七年九月庚辰地震二十年五月
丙寅京師地震二十七年四月辛丑京師地微震
章宗明昌六年二月丁丑京師地震承安五年五月
庚辰地震
衛紹王大安元年十一月丙申平陽地震有聲自西北
來戊戌夜又震(自復震動浮山縣尤劇城廨民居圯者十七八死者凡二三千人)二
年二月乙酉地大震有聲殷殷然六月七月至九月晦
其震不一
宣宗興定三年四月癸未陜右黑風晝起有聲如雷頃
之地大震(平凉鎮戎德順尤甚廬舍傾壓死者以萬計雜畜倍之)
哀宗正大四年六月丙辰地震
元世祖至元二十一年九月戊子京師地震
(臣)等謹按世祖紀戊子作甲申與志小異
二十六年正月丙戍地震
先是帝在潜邸聞金進士李冶賢召問古今事又問
昨地震何如對曰天裂為陽不足地震為隂有餘夫
地道隂也隂太盛則變常今之地震或奸邪在側或
女謁盛行或讒慝交至或刑罰失中或征伐驟舉五
者必有一於此矣夫天之愛君如愛其子故示此以
警之耳苟能辨奸邪去女謁屏讒侫省刑罰慎征討
上當天心下恊人意則可以轉咎為休帝嘉納之
(臣)等謹按王圻續通考載至元元年十一月興國
路地震四年八月漢陽地震十一年八月松滋枝
江地震紀與志皆不載
二十七年二月癸未泉州地震丙戍泉州地復震八月
癸巳武平路地大震(壓死按察司官及總管府官王連等及民七千二百二十人壞倉庫)
(局四百八十間民居不可勝數)九月戊申武平又震
是歲地震北京尤甚地陷黑沙水涌出人死傷數十
萬帝深憂之時駐蹕龍虎臺遣鄂爾根薩里召集賢
翰林兩院官詢致灾之由議者畏桑哥莫敢語及時
政先是僧格理算天下錢糧民不聊生集賢直學士
趙孟頫勸令鄂爾根薩里入奏帝赦天下盡與蠲除
庶幾天變可弭帝從之草詔已具僧格怒謂必非帝
意孟頫曰凡錢糧未徵者其人死亡已盡非及時除
免之他日言事者倘以失陷錢糧數百萬歸咎尚書
省豈不為丞相深累耶僧格悟民始獲蘇
二十八年八月乙丑朔(乙丑志作己丑以世祖紀考之上為七月壬戌下為是月丙寅)
(故改正)平陽路地震
時壞廬舍萬有八百二十六區壓死者百五十人
成宗元貞元年三月壬戍地震大德六年十二月辛
酉雲南地震戊辰亦如之七年八月辛夘夕地震太
原平陽尤甚(壞官民廬舍十萬計平陽趙城縣范宣義郇堡徙十餘里)太原徐溝祁
縣及汾州平遙介休西河孝義等縣地震成渠泉涌黑
沙汾州北城陷長一里東城陷七十餘步
詔問致灾之由及弭灾之道保章正齊履謙按春秋
言地為隂而主静妻道臣道子道也三者失其道則
地為之不寧弭之之道大臣當返躬責已去專制之
威以答天變不可徒為禳禱也時帝寢疾宰臣有專
威福者故履謙言及之
八年正月平陽地震不止
時宫觀摧圯者千四百區道士死傷者千餘人軍民
不可勝計皇后召平章政事阿錫頁問曰灾異如此
殆下民所致耶對曰天地示警民何與焉
九年四月己酉大同路地震有聲如雷(壞廬舍五千八百壓死者一千)
(四百餘人)懷仁縣地裂二所涌水盡黑(其一廣十八步深十五丈其一廣六十六)
(步深一丈五月癸亥以地震改平陽路為晉寧太原路為冀寧)十一月壬子大同地震
十二月丙子地震十月正月晉寧冀寧地震不止
十一年八月(時武宗已即位)壬寅開城路地震(王宫及官民廬舍皆壞壓死故)
(秦王妃伊囉幹等五千餘人)戊午冀寧路地震
武宗至大元年六月丁酉鞏昌隴西寧遠縣地震雲南
烏撒烏蒙地三日而大震者六九月己酉蒲縣地震十
月癸巳蒲縣靈縣地震
(臣)等謹按九月己酉紀作丙寅十月靈縣紀作陵
縣存以備考
二年十二月壬戍陽曲縣地震有聲三年十二月戊
申冀寧路地震四年(時仁宗已即位)三月己亥寧夏路地震
七月癸未甘州地震大風有聲如雷閠七月甲子寧夏
地震
仁宗皇慶二年六月己未朔京師地震丙寅亦如之七
月壬寅又震
(臣)等謹按五行志作六月丙寅京師地震己未丙
辰壬寅俱震與此異己未日前作丙寅後作丙辰
又於壬寅不書七月皆志之訛也故從紀
延祐元年二月戊辰大寧路地震四月甲申朔又震有
聲如雷八月丁未冀寧汴梁等路陟縣武安縣地震十
一月癸酉大寧地震如雷三年九月己未冀寧晉寧
等郡俱地震十月壬午河南地震四年正月壬戌冀
寧地震七月辛夘又震九月壬辰嶺北地震三日五
年正月甲戌懿州地震二月癸巳朔和寧路地震五月
己夘德慶路地震
英宗至治二年九月癸亥地震十一月癸夘地震
(臣)等謹按英宗紀是年十一月乙夘宣德府宣德
縣地屢震已見賑濟門
泰定帝泰定元年四月庚辰以風烈月食地震手詔戒
飭百官十二月庚申奉元路同州地震有聲如雷
是年六月車駕在上都先是以灾異詔百官集議中
書平章政事張珪與樞密院御史臺翰林集賢兩院
官議言前宰相特們德爾專政十年群邪並進如逆
賊特克實之徒名為義子實其腹心終以遺患搆成
弑逆其子索諾木親與逆謀今復回給所籍家産其
諸子尚在京師夤緣再入宿衛宜仍籍家産竄其子
孫以懲大姦諸王諳達布哈博囉伊嚕音特穆爾庫
魯克布哈等弑逆之黨天地不容宜誅之以謝天下
遼王托克托居鎮遼東國家有變報復讐忿殺親王
妃主百餘人分其羊馬畜産殘忍骨肉今不之罪乃
復厚賜放還臣恐國之紀綱由此不振况今死者含
冤感傷和氣宜奪削其爵土置之他所以彰天威武
備卿濟蘭前太尉布哈詐稱奉旨令鷹師強收鄭國
寳妻噶哈刑曹逮鞫服實竟原其罪縱惡如此何以
為政成宗以來賈胡中賣寳石之弊分珠寸石售直
數萬以經國有用之寳而易此不濟饑寒之物皆時
貴與鄂拓克中寳之人妄稱呈獻冒給回賜高其直
且十倍蠶蠧國財暗行分用請禁止之自古聖君惟
誠於治政可以動天地感鬼神初未嘗徼福於僧道
也至元三十年醮祠佛事之目止百有二大德七年
再立功德使司積五百有餘今年一增其目明年即
指為例已倍四之三矣比年佛事愈繁享國不永致
灾愈速事無應驗斷可知矣宜罷功德使司及累朝
忌日醮祠佛事名目止令宣政院主領修舉餘悉停
罷游惰之徒妄投宿衛部屬及宦者女紅太醫隂陽
之屬不可勝數耗國損民宜如世祖時支請之數給
之餘悉簡汰庫特齊牧養馬駝歲有常法宜如大德
團槽之制所賜諸王公主駙馬及百官宦者之田悉
拘還官其僧道典買民田及民間所施産業宜悉役
之左右之臣非有功勲勞效著明實跡不加賞賜請
皆著為令凡數千言詞甚切至帝終不能從
三年十二月丁亥寧夏路地震如雷發自西北連震者
三(三紀作四)四年三月癸夘和寧路地震如雷八月鞏昌
通渭縣山崩碉門地震有聲如雷鳳翔興元成都陜州
江陵等郡地同日震九月壬寅寧夏地震十一月辛夘
冀寧路陽曲縣地震致和元年七月辛酉朔寧夏地
震己夘大寧路地震十月(時文宗已即位)壬寅大寧路又震
(臣)等謹按王圻續通考載文宗天歷元年二月合
肥縣地震十月大寧路地震考帝紀天歷改元即
在泰定帝之致和元年九月十三日其年二月並
無合肥地震事若十月之大寧地震則當係於致
和不必重見也
文宗至順二年四月庚戍真定陟縣地一日五震或三
震月餘乃止
(臣)等謹按五行志庚戌作丁亥考文宗紀前為戊
申後甲寅則志之訛也故從紀若紀稱真定武陟
縣地震逾月不止以地理志考之真定路有陟縣
武陟則屬懷慶路乃紀之訛也故從志
三年四月戊申大寧路地震五月戊寅京師地震有聲
八月己酉隴西地震九月丁丑夜京師地震有聲
(臣)等謹按三年志作四年訛也續通鑑綱目既書
三年秋八月京師隴西地震九月地震又書四年
夏五月京師地震蓋兼採紀志而王圻續通考復
兼採紀志與綱目重叠書之不知三年十月庚子
寧宗即位十一月壬辰崩四年六月己巳順帝遂
即位改為元統元年爾時並無地震事也
順帝元統元年十一月癸夘安慶潛山縣地震十二月
饒州德興縣餘干樂平二州地震二年五月信州地
震八月辛未京師地震至元元年十一月壬寅興國
路地震十二月丙午安慶路地震所屬宿松太湖潛山
三縣同時俱震廬州蘄州黃州亦如之是月饒州地亦
震二年正月乙丑宿松地震三年八月壬午京師
地大震凡六日癸未河南地震
京師震時太廟梁柱裂各室墻壁皆壞壓損儀物文
宗神主及御床盡碎西湖寺神御殿壁仆壓損祭器
自是累震至丁亥方止所損人民甚衆戊子修理文
宗神主并廟中諸物
(臣)等謹按五行志載三年八月辛亥夜京師地震
壬午又大震考順帝紀是年七月有庚戍太白晝
見壬子車駕幸乾元寺事計自辛亥至壬午越三
十餘日是志之訛也
四年二月乙酉奉聖州地震八月辛未宣德府地大震
丙子京師地震日二三次至乙酉乃止
先是正月丙申以地震赦天下至八月癸未又以地
震改宣德府為順寧府奉聖州為保安州
(臣)等謹按五行志載三年八月順州龍慶州及懷
來縣皆以辛巳夜地震壞官民房舍傷人及畜牧
宣德府亦如之遂改為順寧是未核宣德之地震
改名乃在四年也又載四年春保安州及瑞州路
新昌州地震七月己酉保安州地大震八月密州
安邱縣地震此又奉聖所以改名之故而紀之互
異處亦多矣
至正元年二月己未汴梁路地震二年四月辛丑冀
寧路平晉縣地震聲如雷裂地尺餘民居皆傾十二月
己酉(志作乙酉)京師地震三年二月鈞州新鄭密縣地震
十二月膠州及屬邑高密地震四年八月莒州蒙隂
縣地震十二月東平路東阿陽榖平隂三縣及漢陽地
震五年正月薊州地震所領四縣及東平汶上縣亦
如之十二月乙丑鎮江地震六年二月益都路益都
昌樂夀光三縣濰州北海膠州即墨縣地震三月高苑
縣地震壞民居九月戊子(志作戊午)邵武地震翌日地中有
聲如鼓夜復如之七年二月益都臨淄臨朐濰州之
昌邑膠州之高密濟南之棣州地震三月東平路東阿
陽穀平隂三縣地震河水動搖五月臨淄地又震七日
乃止十一月鎮江丹陽縣地震九年六月台州地震
十年冀寧徐溝縣地震十一年四月冀寧路汾忻
二州文水平晉榆次夀陽四縣晉寧之榆社懷慶河内
修武二縣及孟州皆地震聲如雷(圯房屋壓死者甚衆)八月丁丑
中興路公安松滋枝江三縣峽荆門二州地震十二
年二月丙戌霍州靈邱縣地震三月(志作閏三月丁丑)陜西地
震
時莊浪定西静寧會州尤甚移山湮谷陷没廬舍有
不見其跡者會州公廳墻圯得弩五百餘張長丈餘
短者九尺人莫能開挽改定西為安定州會州為會
寧州
十三年三月莊浪定西静寧會州地震十四年四月
癸巳朔汾州介休縣地震泉涌七月孝義縣地震十一
月寧國路地震所領寧國旌德二縣亦如之淮安路海
州地震十二月己酉紹興地震十五年六月丁丑冀
寧保德州地震十六年正月薊州地震凡十日所領
四縣亦如之六月雷州地大震十八年二月乙亥冀
寧臨州地震五月益都地震十九年五月甲午慶元
地震二十年二月延平順昌縣地震二十二年三
月南雄路地震二十三年十二月丁巳台州地震
二十五年十月壬申興化路地震有聲如雷二十六
年三月海州地震如雷六月壬子朔汾州介休縣地震
七月辛巳朔(志作辛亥)冀寧路徐溝縣石忻臨三州汾之孝
義平遙二縣同日地震是月河南府鞏縣地震二十
七年五月山東地震十月丙辰福州地震十二月庚午
又震有聲如雷二十八年六月庚子朔冀寧文水徐
溝三縣汾州孝義介休三縣臨州保德州隰之石樓縣
及陜西皆地震十月辛巳陜西地又震
明太祖洪武四年正月己丑鞏昌臨洮慶陽地震五
年四月戊戌梧州府蒼梧賀州恭城立山等處地震六
月癸夘太原府陽曲縣地震七月辛亥又震壬戌京師
地震八月癸未太原府徐溝縣西北空中有聲地震凡
三日戊戌陽曲又震九月壬戌又震者再十月戊寅辛
夘復震(是年陽曲地凡七震)八年七月戊辰京師地震十二月
戊子又震十一年四月乙巳寧夏地震壞城垣十
三年十二月甲戌福州府廣州府河州地震十九年
六月辛丑雲南地震十一月己夘復震有聲二十三
年正月庚辰山東地震
(臣)等謹按五行志又稱自六年至十四年陽曲地
復八震不記月日應從附錄
惠帝建文元年三月甲午京師地震
成祖永樂元年十一月甲午北京地震山西寧夏亦震
二年十一月癸丑京師濟南開封並震有聲六年
五月壬戌京師地震十一年八月甲子京師地震
十三年九月壬戌北京地震十四年九月癸夘北京
地震十八年六月丙午北京地震二十二年六月
壬申南京地震
仁宗洪熙元年二月戊午六安衛地震凡七日(是歲南京地震)
(凡四十有三)
宣宗宣德元年七月癸巳京師地震有聲自東南迄西
北(是歲南京地震者九)二年春南京地屢震三年南京地屢
震四年兩京地震五年正月壬子南京地震辛酉
又震
英宗正統三年三月己亥京師地震庚子又震甲辰又
震者再四年六月乙未復震八月己亥又震五年
十月庚午朔蘭州莊浪地震十日十月十一月屢震(壊城)
(堡廬舍壓死人畜)十年二月丁巳京師地震
景帝景泰二年七月癸丑京師地震三年南京地震
五年十月庚子京師地震有聲起西迄東南
英宗天順元年十月乙巳南京地震
憲宗成化元年四月甲申鈞州地震二十三日乃止
三年四川地屢震五月壬申宣府大同地震冇聲威遠
朔州亦震(壞墩臺牆垣壓傷人)四年八月癸巳京師地震有聲
十二月戊戌湖廣地震五年十二月丙辰汝寧武昌
漢陽岳州同日地震六年正月丁亥河南地震是年
湖廣亦震十年四月壬午鶴慶地震九月己巳自寅
至申復十五震(壊廨舍民居傷人畜)十月丁酉靈州大沙井驛地
震有聲如雷(自後晝夜屢震)十一月甲寅一日十一震(城堞房屋多圮)
十二年正月辛亥南京地震十月辛巳京師地震
十三年正月己巳鳳陽臨淮地震有聲閏二月癸卯臨
洮鞏昌地震四月戊戌甘肅地裂又震有聲榆林凉州
亦震寧夏大震聲如雷(城垣崩壞者八十三處)甘州鞏昌榆林凉
州及沂州剡城滕費嶧等縣同日俱震九月甲戌京師
地三震十四年六月廣西太平府地震至八月乙巳
凡七震七月四川鹽井衛地連震(廨宇傾覆人畜多死)十六年
八月丁巳四川越巂衛一日七震越數日連震十七
年二月甲寅南京鳳陽廬州淮安揚州和州兖州及河
南州縣同日地震五月戊戌直隸薊州遵化縣地震六
月甲辰又震日三次永平府及遼東寧遠衛亦三震
十七年二月初十日禮部奏南京江北同日地震考
之傳記地動千里有大災又云春動者歲凶二月動
者水災今所動不止千里况南京鳳陽皆祖宗根本
之地宜行各處守臣理冤抑恤孤寡以消變異廣儲
蓄省費用以備凶荒濬河渠築河堤以防水患從之
二十年正月庚寅京師及永平宣府遼東皆震宣府地
裂(天壽山密雲古北口居庸關城垣墩堡多摧人有壓死者)五月甲寅代州地七震
二十一年二月壬申泰安地震三月壬午朔復震聲
如雷後四日復微震癸巳乙未庚子連震四月癸未鞏
昌府固原衛及蘭河洮岷四州地俱震有聲癸巳薊州
遵化縣地震有聲越數日復連震(城垣民居有頽仆者)五月壬戌
京師地再震九月丙辰廉州梧州地震有聲連震者十
六日十一月丙寅京師地震二十二年九月辛亥成
都地日七八震俱有聲次日復震
孝宗弘治元年八月壬寅漢茂二州地震(仆黃頭等寨碉房三十七)
(戶人口有壓死者)十二月辛卯四川地震連三日二年五月
庚申成都地震連三日有聲三年十二月己未京師
地再震四年六月辛亥地三震八月乙卯南京地震
淮揚二府同日震六年三月寧夏地震連三年共二
十震四月甲辰開封衛輝東昌兖州同日地震有聲
七年二月丁丑曲靖地震(壞房屋壓死軍民)是歲兩京並六震
八年三月己亥寧夏地震十二次聲如雷(傾倒邊牆墩臺房屋)
(壓傷人)九月甲午至辛丑安南衛地十二震十月壬戌至
甲子海州九震是歲南京地再震
八年十二月有詔修省求直言南京戸部主事胡燿
上疏言地震之數灾之小者也西北旱疫父子相食
東南饑疫骨肉流離大變也特深居九重左右蒙蔽
未之知耳今季廣楊鵬引用劉良輔輩左道惑亂聖
心齋醮費財差遣在外如虎横行吞噬無厭士大夫
昏夜乞哀於宫宦貴戚交相賄託不以為恥言官有
所舉劾贍前顧後苟且塞責如小吏徐珏忠義敢言
乃悞聽奸臣之愬置之於法御史王槐依阿罪之陛
下所以奉行天地之事羣臣所以奉行陛下之事者
如此隂盛陽微灾異曷由以弭乞用臣言則奸佞斥
隂慝消矣疏入人為燿危之未幾廣輩果以贓敗
九年兩京地震者各二次十年正月戊午京師山西
地震六月乙亥海豐地震聲如雷數日乃止是歲真定
寧夏榆林鎮番靈州太原皆震屯留尤甚(如舟將覆屋瓦皆落)
十三年七月己巳京師地震十月戊申南京鳳陽同時
地震十四年正月庚戌朔延安慶陽二府同華諸州
咸陽長安諸縣潼關諸衛連日地震有聲如雷朝邑尤
甚頻震十七日(城垣民舍多摧壓死人畜甚衆)縣東地坼水溢成河自
夏至冬復七震是日陜州永寧盧氏二縣平陽府安邑
滎河二縣俱震有聲蒲州自是日至戊午連震丁丑福
興泉漳四府地俱震二月蒲州地又震至三月癸亥凡
二十九震八月癸酉貴州地三震十月辛酉南京地震
時兵部尚書馬文升上言考之歴代固有地震未有
震於正月朔日者亦未有震開而裂水將成河者此
乃非常之異古今所未見者也伏望祗畏變異修省
刻責行仁政以安養斯民重臺諫以廣開言路府庫
之金幣重為撙節以備緊急之用無益之齋醮暫免
修設以省浪費之繁念錢糧之空虛止傳奉無例之
官憫畿民之艱窘禁奏討有礙之地遵聖祖之訓每
清晨視朝法列聖之規日奏事二次疏入帝韙之云
視朝奏事朕自加省織造絨褐内官便取回餘俱議
行之
十五年九月丙戌南京徐州大名順德濟南東昌兖州
同日地震濮州尤甚(壊城垣民舍壓死百餘人)是日開封彰德平陽
澤潞亦震十月甲子山西應朔代三州山隂馬邑陽曲
等縣地俱震聲如雷丁卯南京地震十六年二月庚
申南京地震十八年六月癸亥寧夏地震聲如雷九
月癸巳杭嘉紹寧四府地震有聲甲午南京及蘇松常
鎮淮揚寧七府通和二州同日地震辛丑蒲解二州絳
夏平陸滎河聞喜芮城猗氏七縣地俱震有聲安邑萬
全尤甚(民有壓死者)
武宗正德元年二月癸酉至乙亥郃陽地震者十餘次
有聲如雷四月癸丑雲南府連日再震木密關地震如
雷凡五(壞城垣屋舍壓傷人)八月丁巳萊州府鼇山衛地震聲如
雷以後屢震萊州自九月至十二月地震四十五俱有
聲如雷二年九月庚午雲南府南安州新興州三日
連震(搖撼民舍人有死者)四年五月己亥夜武昌見碧光如電
者六有聲如雷已而地震
(臣)等謹按王圻續通考正德元年正月丙寅天鳴
地震六月震郊壇及太廟奉天殿五年七月四川
威茂潼川等處皆地震有聲如雷史不載
六年四月乙未楚雄地三日五震至明年五月又連震
十三日十月甲辰大理府鄧川州劍川州洱海衛地震
鶴慶劍川尤甚(壞城垣房廨人有壓死者)十一月戊午京師地震保
定河間二府及八縣三衛山東武定州同日皆震霸州
連三日十九震七年五月壬子楚雄府自是日至甲
子地連震聲如雷八月己巳騰衝衛地震二日(壞城樓官民廨)
(宇赤水涌出田禾盡没死傷甚衆)八年十二月戊戌成都重慶二府
潼川卭二州地俱震九年六月甲辰鳳陽府地震有
聲八月乙巳京師大震十月壬辰叙州府太原府代平
榆次等十州縣大同府應州山隂馬邑二縣俱地震有
聲十年五月壬辰雲南趙州永寧衛地震踰月不止
有一日二三十震者(黑氣如霧壊城垣官廨民居不可勝計死者數千人傷倍之)
八月丁丑大理府地震至九月乙未復大震四日十一
年八月戊戌南京地震武昌亦震十二月己未楚雄大
理二府蒙化景東二衛俱震十二年四月甲子撫州
府及餘干豐城二縣泉州府俱地震浙江金鄉衛自是
日至七月己丑凡十有五震六月戊辰雲南新興州及
通海河西嶍峩諸縣地震(壞城樓房屋民有壓死者)九月己卯濟青
登萊四府地震是歲泉州二月至六月金華二月至七
月皆數震十三年六月己巳大理府及趙鄧川二州
浪穹縣地震是日蒙化亦震十月甲午十一月癸卯又
震十四年二月丁丑京師地震九月丙午昌平州宣
府開平等衛亦震丙辰福興泉三府地震十五年三
月丙申安寧姚安賓川蒙化鶴慶俱地震蒙化震二日
(仆城垣廬舍民有壓死者)八月辛酉景東衛地震聲如雷(搖仆城牆廨宇地多)
(拆裂)乙丑濟南東昌開封地震
世宗嘉靖二年正月南京鳳陽山東河南陜西地震七
月壬申浙江定海諸衛地震(城堞盡毁)三年正月丙寅朔
兩畿河南山東陜西同時地震辛巳蘇常鎮三府地震
是年南京震者再四年八月癸卯徐州鳳陽一衛三
州縣及懷慶開封二府俱地震聲如雷九月壬申鳳陽
徐州及開封二縣復震五年四月癸亥永昌騰衝騰
越同日地震貴州安南衛地震聲如雷壬申復震六
年十月戊辰京師地震十二年八月丁酉京師地震
十五年十月庚寅京師又震順天永平保定萬全都
司各衛所俱震聲如雷十六年九月癸酉雲南地震
十八年七月庚寅楚雄臨安廣西又震十九年四
月庚午洮州甘肅俱震二十一年九月甲戌平陽固
原寧夏洮州同日地震有聲十一月丁巳鞏昌固原西
安鳳陽地震二十二年三月乙巳太原震有聲凡十
日明年三月復如之四月庚辰福興泉漳四府地震
二十三年三月朔太原地震有聲者十日
(臣)等謹按王圻續通考載嘉靖二年十二月地震
自下弦起至明年元旦連日大震十一年正月十
八日青州府地震聲吼如雷十九日雲南尋甸軍
民府陸凉衛地震倒塌城牆房屋四月十五日雲
南府地震六月二十五日陜西隆德縣地震如雷
九月十七日福州府地震二十一日寧夏衛地震
十二年正月癸巳隆慶右衛地震如雷威川州亦
如之二十四年遼東海寧衛地震有聲如雷志不
載
二十七年七月戊寅京師地震順天保定二府俱震八
月癸丑京師復震登州府及廣寧衛亦震三十年九
月乙未京師地震有聲三十一年二月癸亥鳳陽府
地震有聲三月丙戌山西亦如之三十四年十二月
壬寅山西陜西河南同時地震聲如雷
時渭南華州朝邑三原蒲州等處尤甚或地裂泉湧
中有魚物或城郭房屋陷入地中或平地突成山阜
或一日數震或累日震不止河渭大泛華嶽終南山
鳴河清數日官吏軍民壓死八十三萬有奇
三十七年正月庚申陜西地震三月丁丑昌平州地震
五月丁卯蒲州地連震三日聲如雷六月甲申又震十
月丙午華州地震聲如雷至壬子又震戊午復大震傾
陷廬舍甚多三十八年七月辛巳南京地震有聲
三十九年四月嘉興湖州地震(屋廬搖動如帆河水激撞魚皆躍起)四
十年二月戊戌甘肅山丹衛地震有聲(壊城堡廬舍)六月壬
午太原大同榆林地震寧夏固原尤甚(城垣墩臺府屋皆摧地湧黑黃)
(沙水壓死軍民無算壞廣武紅寺等城)四十一年正月丙申京師地震
是歲寧夏地震四十五年正月癸巳福建福興泉三
府同日地震
(臣)等謹按王圻續通考三十六年十二月兖州地
震三十七年七月河南南陽府地震三十九年竹
谿縣地震四月寧夏地震六月香山新會縣地震
有聲志不載
穆宗隆慶二年三月甲寅陜西慶陽西安漢中寧夏山
西蒲州安邑湖廣鄖陽及河南十五州縣同日地震戊
寅京師地震是日山東登州四川順義等縣同日震(樂亭)
(地裂三丈餘者二寧遠城崩)四月癸未懷慶南陽汝寧寧夏同日地
震乙酉鳳翔平凉西安慶陽地震(壞城傷人)三年十一月
庚辰京師地震四年四月戊戌京師地震五年六
月辛卯朔京師地震者三
(臣)等謹按王圻續通考所載二年地震事自正月
至四月不可勝書與志互有異同今從志不贅載
神宗萬歷元年八月戊申荆川地震至丙寅方息二
年二月癸亥長汀地震(裂成坑陷没民居)三年正月甲戌湖
廣江西地震五月戊戌朔㐮陽鄖陽及南陽府屬地震
三日己亥信陽亦震六月戊子福汀漳等府及廣東之
海陽縣俱地震九月戊午京師地震十月丁卯又震己
卯岷州衛地震己丑至壬午連百餘震四年二月庚
辰薊遼地震辛巳又震五年二月辛巳騰越二十餘
震次日復震(壊廟廡倉舍千餘間民居圮者十之七壓死軍民甚衆)七年七月
戊午京師地震八年五月壬午遵化數震七日乃止
七月甲午井坪路地大震(摧城垣數百丈)九年四月己酉蔚
州地震聲如雷大同鎮堡各州縣同時地震有聲十
一年二月戊子承天府地震十二年二月丁卯京師
地震五月甲午又震十三年二月丁未淮安揚州廬
州及上元江寧江浦六合俱地震三月戊寅山西山隂
縣地震旬有五日乃止八月己酉京師地震十四年
四月癸酉京師地震十五年三月壬辰開封府屬地
震者三彰德衛輝懷慶同日震五月山西地震十六
年六月庚申京師地再震十七年七月己未杭州温
州紹興地震十八年六月丙子甘肅臨洮地震(壞城郭廬)
(舍壓死人畜無算)八月福建地屢震十九年三月己巳昌平
州地震十月戊戌山丹衛地震二十三年五月丁酉
京師地震十二月癸亥陜西地震聲若雷二十四年
十一月福建地震二十五年正月壬辰朔四川地震
三日八月己卯遼陽廣寧諸衛地震甲申京師地震宣
府薊鎮等處俱震十二月乙酉京師地震二十六年
正月朔寧夏地震八月丁丑京師地震有聲二十七
年七月辛未承天沔陽岳州地震二十八年二月戊
寅京地地震(自艮方西南行如是者再)
(臣)等謹按王圻續通考載神宗萬歷二十二年九
月山東十一月蘇州府地震二十三年正月松江
府地震二十七年四月永平府九月灤州等處地
震志不載
三十一年四月丙午承天府鍾祥縣地震(房屋多有摧裂者)五
月戊寅京師地震三十二年閏九月庚辰鞏昌及醴
泉地一日十餘震(城郭民居並摧白陽吳泉界地裂)三十三年五月
辛丑陸川地震有聲(壊城垣府屋壓死男婦無算)九月丙申京師地
震者再自東北向西南行三十四年六月丙辰陜西
地震三十五年七月乙卯松潘茂州汶州地震數日
三十六年二月戊辰京師地震七月丁酉又震三
十七年六月辛酉甘肅地震(紅崖清水諸堡壓死軍民八百四十餘人圯邊墩八)
(百七十里裂東關地)四十年二月乙亥雲南大理武定曲靖地
大震次日又震緬甸亦震五月戊戌雲南大理曲靖復
大震四十二年九月庚午山西河南地震四十三
年二月己卯揚州地震(狼山寺殿壊塔傾)八月乙亥楚雄地震
如雷十月辛酉京師地震四十五年五月甲戌鳳陽
府地震乙亥復震四十六年六月壬午京師地震九
月乙卯再震畿輔山西州縣一十有七及紫荆關馬水
沿河二口偏頭神池同日地震四十八年二月庚戌
雲南及肇慶惠州荆州襄陽承天沔陽京山皆地震
熹宗天啓二年二月癸酉濟南東昌河南海寧地震三
月癸卯濟南東昌屬縣八連震三日九月甲寅平凉隆
德諸縣鎮戎平虜諸所馬剛雙峰諸堡地震如翻(壊城垣七)
(千九百餘丈屋宇萬一千八百餘區壓死男婦萬二千餘口)十一月癸卯陜西地震
三年四月庚申朔京師地震十月乙亥復震閏十月
乙卯雲南地震十二月丁未南畿六府二州俱地震揚
州尤甚是月戊戌京師地又震四年二月丁酉薊州
永平山海地屢震(壞城郭廬舍)甲寅京師地震(宫殿動搖有聲銅缸之水)
(騰波震盪)三月丙辰戊午又震庚申又震者三六月丁亥保
定地震(壊城郭傷人畜)八月己酉陜西地震十二月癸卯南京
地震六年六月丙子京師地震濟南東昌及河南一
州六縣同日震天津三衛宣府大同俱數十震山西靈
邱晝夜數震月餘方止(城郭廬舍並摧壓死人民無算)七月辛未河南
地震九月甲戌福建地震十二月戊辰寧夏石空寺堡
地大震(礌山石殿傾倒壓死僧人)是年南京地亦震七年寧夏各
衛營屯堡自正月己巳至二月己亥凡百餘震(大如雷小如鼔)
(如風城垣房屋邊牆墩臺悉圮)十月癸丑南京地震自西北迄東南隆
隆有聲
愍帝崇禎元年九月丁卯京師地震三年九月戊戌
南京地震四年六月乙丑臨洮鞏昌地震(壊廬舍損民畜)
五年四月丁酉南京四川地震十月丁卯山西地震十
一月甲寅雲南地震六年七月戊戌陜西地震八
年冬山西地震九年三月戊辰福建地震十年正
月丙午南京地震七月壬午雲南地震十月乙卯四川
地震十二月陜西西安及海刺同時地震數月不止
十一年九月壬戌遼東地震十二年二月癸巳京師
地震十三年十一月戊子南京地震十四年三月
戊寅福建地震四月丙寅湖廣地震五月戊子甘肅地
震六月丙午福建地震七月甲午四川地震十五年
五月丙戌兩廣地震七月甲申山西地震十六年九
月鳳陽地屢震十一月丙申山東地震十七年正月
庚寅朔鳳陽地震乙卯南京地震三月辛卯廣東地震
山崩地陷地移地長川竭
宋理宗寳慶二年七月戊辰遂安休寧兩縣界山裂
度宗咸淳十年八月癸丑(時帝㬎已即位)天目山崩
餘杭民溺死者無算
遼天祚帝保大二年十二月居庸關崖石自崩
時秦晉王淳妻伊德妃以勁兵守居庸及金兵臨關
崖石自崩戌卒多壓死不戰自潰
(臣)等謹按金史凡山崩川竭等俱無所見元史帝
紀世祖至元二十七年八月癸巳武平地陷已見
地震門若王圻續通考至元六年九月奉化州山
崩水涌及桃源山崩事紀不載考五行志乃順帝
至元六年五月六月之訛也
元成宗大德元年七月丙戌郴州路耒陽州衡州之酃
縣大水山崩(溺死三百餘人)七年八月辛卯平陽太原地裂
成渠九年四月乙酉大同懷仁縣地裂二所涌水盡
黑(漂出松柏朽木)十年三月乙未道州營道等處暴雨江溢
山裂(漂蕩民居溺死者衆)
武宗至大三年六月襄陽峽州路荆門州大水山崩(壞官)
(廨民居二萬一千八百二十九間死者三千四百六十六人)
仁宗延祐二年五月乙丑秦州成紀縣山移是夜疾風
電雹北山南移至夕河川次日再移(平地特出土阜高者二三丈陷没民)
(居)四年七月己丑成紀縣山崩(土石潰徙壞田稼廬舍壓死居民)
五年二月丁酉秦州秦安縣山崩五月己卯鞏昌隴西
縣南土山崩(壓死居民)六年八月伏羌縣山崩
(臣)等謹按五行志五年七月戊子鞏昌路寧遠縣
山崩八月秦州成紀縣暴雨山崩朽壤起覆没畜
産與伏羌縣山崩連書之考武宗紀皆不載且五
年八月有戊子車駕至自上都事不應七月内有
戊子若伏羌山崩則又訛六年為五年也
英宗至治元年八月壬戌秦州成紀縣山崩二年十
二月甲子朔南康建昌州大水山崩(死者四十七人)
泰定帝泰定元年七月戊申定州屯河溢山崩八月癸
未秦州成紀縣大雨山崩水溢(壅土至來谷河成邱阜)二年四
月戊申鞏昌路伏羌縣大雨山崩六月丁未秦州秦安
山移九月丁丑漢中道文州霖雨山崩四年八月鞏
昌府通渭縣山崩又天全道山崩(飛石斃人)
文宗至順元年七月己未通渭山崩四年八月(時順帝已)
(即位)壬申鞏昌徽州山崩九月庚申泰州山崩十月丙寅
鳳州山崩十一月丙申鞏昌成紀縣地裂山崩辛亥秦
州地裂山崩
順帝元統二年八月辛未京師鷄鳴山崩䧟為池(池方百里)
(人死者甚衆)
至元二年正月乙丑宿松縣地裂五月壬申秦州山崩
四年六月信州路靈山裂七月丙辰鞏昌府山崩(壓死)
(人民)六年六月己亥秦州成紀縣山崩地坼
(臣)等謹按五行志載六年五月甲子慶元奉化州
山崩水涌出平地溺死人甚衆六月庚戌桃源鄉
山崩壓溺民居五十三家死者三百六十餘人即
王圻續通考以世祖年號相同而誤載於前者然紀
於後至元中亦不載恐前志或别有誤故從附錄
至正二年四月辛丑平晉縣地裂六月壬子濟南山崩
七月庚午惠州路羅浮山崩(凡二十七處壊民居塞田澗)三年二
月秦州成紀縣鞏昌府寧遠㐲羌縣山崩六年六月
廣州增城縣羅浮山崩七年五月河東地坼泉涌(崩城䧟屋)
(傷人民)八年五月庚子廣西山崩灕江溢九年七月
庚寅永春縣南象山崩(壓死者甚衆)十年三月奉化州山
石裂有禽鳥草木山川人物之形五月甲子龍興寧州
大雨山崩數十處丙寅瑞州上高縣蒙山崩十二年
閏三月丁丑莊浪定西靜寧會州移山陷谷十月丙午
霍州趙城縣霍山崩涌石數里(前三日山鳴如雷禽獸驚散)十三
年七月汾州白彪山坼十五年四月寧國敬亭麻姑
華陽諸山崩十七年十月靜江路東門地陷城東石
山崩十二月丁酉慶元路象山縣鵝鼻山崩二十六
年三月贛榆縣吳山崩六月壬子紹興路山隂縣卧龍
山裂七月丙辰泉州同安縣三秀山崩是月河南府鞏
縣山崩十二月庚午蒲城洛水和順崖崩(其崖戴石有巖穴可居是)
(日壓死避亂者七十餘人)二十七年六月丁亥沂水山崩(聲如雷)七
月丙戌靜江靈川縣大藏山石崖崩
(臣)等謹按王圻續通考載二十六年六月沂水山
崩殆即二十七年之訛又載二十八年龍興靜安
縣山石迸裂人多死者六月忻州蒙昌山有巨石
大如屋崩裂墜地聲震如雷七月廣西靈川縣臨
江石崖崩考紀與志皆不載或六月之山石崩裂
以沂水而訛作忻州七月之靈川崖崩以一事而
複作兩歲耳
明太祖洪武六年正月壬戌朔伏羌高山崩
(臣)等謹按馬端臨通考山崩之後附以川竭然明
史中絶無可見者
英宗正統八年十一月浙江紹興山移於平田是歲陜
西二處山崩十三年通渭平凉華亭三縣山傾軍民
壓死者八十餘口
景帝景泰三年七月永新珠坑村地陷十七所六年
二月甲午安福大雷雨白泉陂羊塘地陷二(一深三丈廣十餘丈)
(一深六尺廣一丈有奇)
英宗天順四年十月星子山裂
憲宗成化八年七月隴州北山吼三日裂成溝長半里
尋復合十三年四月戊戌甘肅地裂十六年四月
壬子巨津州金沙江北岸白石雪山斷裂里許(兩岸山合山上)
(草木如故下塞江流禾黍盡没久之其下漸開水始泄)六月長樂平地出小阜人
畜踐之輙陷明年復湧一高山十七年十二月辛丑
壽陽縣城南山崩聲如牛吼二十年正月庚寅宣府
地裂湧沙出水九月辛巳費縣地陷(深三尺縱横三丈許)二十
二年六月壬辰漢中府及寧羌衛地裂(或十餘丈或六七丈)寳雞
縣地裂(長三里闊丈餘)二十一年三月壬午泰山動搖
孝宗弘治元年八月戊申宣府葛峪堡地陷(深三尺長五十步闊)
(一丈)沙河中湧疄(高一丈長七十步)三年六月乙巳河州山崩
地陷九年六月庚寅山隂蕭山二縣同日大雨山崩
十一年六月丙子桂林地有聲若雷旋陷九處(大者圍十)
(七丈小者七丈或三丈)十四年正月朝邑縣東地坼八月癸丑
四川可渡河巡檢司地裂而陷(湧泉數十派衝壤橋梁莊舍壓死人畜甚衆)
閏七月烏撒軍民府大雨山崩十五年八月戊申宣
府合河口石山崩九月丙戌濮州地裂湧水(壓死百餘人)
十八年六月丙子河州沙子溝夜大雷雨石岸山崩移
七八里(崩處裂為溝田廬民畜俱陷)
武宗正德元年十二月癸亥即墨三表山石崩四年
三月甲寅遼東東山大家峪山崩二處約丈餘廣寧大
興堡地陷(長四尺寬三尺深四丈餘)五年六月癸巳秦州山崩(傷屋)
(廬禾稼甚衆)龍王溝口山亦崩六年七月丙寅䕫州獐子
溪驟雨山崩十年五月雲南趙州永寧衛地裂十
三年五月癸亥黑鹽井山崩井塞十五年八月辛酉
景東衛地多坼裂丁丑趙州大雨山崩
世宗嘉靖四年七月乙酉清源賈家山崩五年四月
壬申貴州歹蘇屯山崩十九年十二月己巳峩眉宋
皇觀山鳴震裂湧泉水八日二十一年六月乙酉歸
州沙子嶺大雷雨崖石崩裂塞江流二里許二十六
年七月癸酉澄城麻陂山界頭嶺晝夜吼數日山忽中
斷移走(東西三里南北五里)三十二年閏九月庚辰白陽吳泉
界地裂三丈三十四年十二月壬寅渭南華州朝邑
三原蒲州等處地裂(或城郭房屋陷入地中或平地突成山阜)四十年六
月壬午太原大同榆林等處地湧黑黃沙水
(臣)等謹按王圻續通考載嘉靖四十二年北京觀
象臺忽崩陷時尚書雷禮覓臺四圍並無餘土不
知土從何去三日後訪知臺土移填於城外一潭
潭且夷矣
穆宗隆慶二年三月戊寅樂亭地裂三丈餘者二黑沙
水湧出五月庚戌永樂州山崩七月辛酉陵川地裂三
十餘步四年八月湖州山崩成湖五年二月丙午
廣西靖江王府及宗室所居布政司官署俱地陷
神宗萬歷二年二月癸亥長汀地裂成坑五年二月
辛巳騰越山崩六年二月辛卯臨桂村田中青烟直
上隨裂地丈餘(鼓聲轟轟民居及大樹石皆陷)二十五年六月泰山
崩二十六年正月戊子長樂地陷五丈二十七年
八月甲午狄道城東山崩(其下衝成一溝山南耕地湧出大小山五高二十餘丈)
三十二年閏九月庚寅白陽吳泉界地裂三丈三
十三年六月庚午靈川社壇陷有聲八月丙午鎮江
西南華山裂三十七年六月辛酉甘肅南山崩四
十五年八月濟南地裂者二
熹宗天啓元年四月癸丑延綏孤山城陷(長三十五丈入地二丈七)
(尺)三年閠十月乙夘仁夀長山裂聲振如雷(長七里寬三尺)
(深不可測)四年二月甲寅樂亭地裂(湧黑水高尺餘)
愍帝崇禎六年正月丁巳鎮江地裂數丈九年七月
丁未清江城陷十二月鎮江金雞嶺土山崩十七年
秦州有二山相距甚遠民居其間者數百萬家一日地
震兩山合居民並入其中
(臣)等謹按以上所書多互見地震門不復分注
地生異物
宋度宗咸淳九年江南地生白毛臨安尤多
(臣)等謹按宋史載地生白毛僅見如右若遼史則
無之至金之大定五年六月二十年五月二十三
年三月五月二十九年五月明昌元年二月明之
正統八年十一月成化十三年四月十五年五月
十七年四月正德十二年四月皆有地生白毛事
以己見白𤯝白祥門兹不贅載
金哀宗正大七年十二月新衛州城北三里許有影在
沙上如舊衛州城狀寺塔宛然數日乃滅
(臣)等謹按地生異物考元明正史俱無可見惟王
圻續通考載明憲宗成化十三年二月甲午浙江
山陰縣地忽涌泉如血高尺餘嘉靖四十四年浙
江慈谿民家地涌血江西廬山田中涌血數畝高
並如之三十七年浙江東陽民家地裂五六處各
涌血如線高尺許凝為片人就食之掘地無所見
三十九年湖廣竹谿地震出血神宗萬歷二十六
年九月蕭山民家竈前地下湧出鮮血約高尺許
此皆可補史所未載者故附錄焉
黃眚黃祥
宋恭帝德祐元年三月辛巳終日黃沙蔽天或曰喪氛
(臣)等謹按遼史無所為黃眚黃祥王圻續通考亦
闕焉
金章宗承安五年十月庚子雲色黃而風霾
宣宗貞祐三年十月丙申昏西北有霧氣如積土至二
更乃散
(臣)等謹按王圻續通孝載貞祐元年九月元妃淑
妃王氏受封大風昏霾黃氣充塞天地蓋據后妃
傳王氏姊妹初受封日如此也
哀宗正大元年正月戊午大風飄端門瓦昏霾不見日
黃氣塞天二年正月甲申有黃黑之祲
(臣)等謹按金史哀宗紀元年正月戊申朔詔改元
庚子帝居廬百官始奏事戊午始視朝尊皇后温
都氏元妃温都氏(即后妃傳所謂元妃淑妃王氏姊妹也)皆為皇太
后號其宫一曰仁聖一曰慈聖百官入賀於隆德
殿是日大風飄端門瓦與志相合志更云昏霾不
見日黃氣塞天而又云人以為壬辰癸巳之兆蓋
受封及受尊號時前後並如此誠可異矣
元順帝至元二十六年四月乙丑奉元路黃霧四塞
明英宗正統十一年二月辛酉有異氣現華蓋殿金頂
及奉天殿鴟吻之上
憲宗成化九年四月乙亥京師雨土十三年四月戊
戌陜西甘肅冰厚五尺間以雜沙有青紅黃黑四色
孝宗弘治十年三月己酉雨土十一年四月辛巳雨
土十七年二月甲辰鄖陽均州雨沙
世宗嘉靖元年正月丁夘雨黃沙十三年二月己未
雨微土二十一年象山雨黃霧行人口耳皆塞
穆宗隆慶元年三月甲寅南鄭雨土
神宗萬歷二十五年二月癸亥湖州雨黃沙四十六
年三月庚午暮刻雨土濛濛如霧如霰入夜不止四
十七年二月甲戌從未至酉塵沙漲天其色赤黃四
十八年山東省城及泰安肥城皆雨土
愍帝崇禎十二年二月壬申濬縣有黑黃雲起旋分為
二頃之四塞狂風大作黃埃漲天間以青白氣五步之
外不辨人蹤至昏始定十四年正月壬寅黃埃漲天
(臣)等謹按以上所書正史皆互見於恒風恒陰及
天雨異物門
欽定續文獻通考卷二百二十
