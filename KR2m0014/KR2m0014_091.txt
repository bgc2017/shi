欽定續文獻通考卷九十一
王禮考
田獵
遼太祖神冊四年正月射虎東山天贊三年十月朔
獵寓樂山(獲野獸數千以充軍食)十一月射虎於烏蘭實哷山抵
巴克實山六百餘里且行且獵(日有鮮食軍士皆給)
(臣)等謹按帝紀又載九年十月釣魚於鴨綠江神
冊五年五月射龍於伊喇山陽水上考古者畋漁
並稱馬端臨亦載春秋矢魚於棠事然其意在論
田獵不在魚也遼頭魚頭鵝不異於射虎射鹿故
釣魚事並附錄之若射龍則已見於物異考矣又
遊幸表載田獵事不可勝書今俱從略
太宗天顯三年三月東蒐獵羖䍽山及松山四月祭麃
鹿神(遼俗好射麃鹿每出獵必祭其神以祈多獲)於獵所縱公私取羽毛革
木之材又獵三山五月獵索囉山四年六月西巡選
輕騎數千獵近山八年五月獵獨牛山十年七月
獵南赤山會同元年二月獵松山二年三月畋於
褭潭之側三年三月獵水門七月獵哈達拉山八
年七月獵平地松林
(臣)等謹按帝紀天顯四年十一月觀漁三义口七
年八月捕鵝於沿柳河九年正月漁於土河十一
年正月釣魚於土河會同二年十二月亦如之附
錄於此
穆宗應歷二年九月獵炭山十二月獵於近山七年
十月獵於七鷹山八年七月獵於伊喇山迄於九月
射鹿諸山十一年四月射鹿十二年如黑山赤山
射鹿十三年四月獵於潢河八月幸近山呼鹿射之
(旬有七日而後返)十一月獵(飲於虞人之家凡四日)十二月射野鹿(賜虞人物)
(有差)十四年五月射䑛鹻鹿於白鷹山(至於浹旬)六月朔獵
於玉山竟月㤀返八月如磑子嶺呼鹿射之(獲鹿四賜虞人女瓌)
(等物有差)十七年九月朔獵於黑山赤山至於月終十
八年秋獵於西京諸山九月獵熊十九年二月如懷
州獵獲熊歡飲方醉馳還行宫
(臣)等謹按帝紀應歷十五年有獲鴨除刑復徭偵
鴨失期加刑亊詳刑考又十六年獲鴨獲鵝觀野
鹿入馴鹿羣十八年獲鵝於碩格水俱有歡飲事
史謂畋獵無厭賞罰無章嗜殺不已變起肘腋此
皆不可為典禮故闕而不錄
景宗保寧六年七月獵於平地松林九年十二月獵
於近郊(以所獲祭天)
時耶律斡拉為護衛車駕獵頡山適豪豬伏叢莽帝
射中之豬突出御者圖們捨轡而避廐人和拉翼之
斡拉射豬斃之帝嘉賞及獵赤山適奔鹿奮角突前
路隘不容避垂犯蹕斡拉以身當之鹿觸而顛帝謂
曰朕因獵兩瀕於危頼卿以免遷護衛太保(按遊幸表帝獵)
(頡山係十年三月事)
乾亨元年十一月南院樞密使兼政事令郭襲上書諫
畋獵帝嘉納之
襲諫書略云昔唐高祖好獵蘇世長言不滿十旬未
足為樂即日罷獵史稱其美伏念太祖創業艱難修
德布政宵旰不懈穆宗逞無厭之欲不恤國亊天下
愁怨今海内翕然望中興之治十餘年間征伐未巳
而寇賊未弭年榖雖登而瘡痍未復正宜戒懼修省
以懷永圖聞恣意遊獵甚於往日萬一有銜橜之變
摶噬之虞悔將何及况南有強敵伺隙而動聞之得
無生心乎伏望節從禽酣飲之樂生靈社稷有無疆
之休帝覽而稱善
四年九月獵於祥古山
聖宗統和元年八月獵赤山二年二月獵於長樂川
五年七月獵平地松林六年十二月畋於沙河
七年五月獵桑乾河十一月獵於好草嶺十年十二
月獵儒州東川十二年十月獵汗州之西山二十
七年正月獵於瑞鹿原
臣等謹按帝紀十五年八月復獵於平地松林皇
太后誡曰前聖有言欲不可縱汝為天下主馳騁
田獵萬一有銜橛之虞適貽予憂其深戒之然自
後二十九年秋太平五年七月八年七月俱有獵
於平地松林事
開泰元年正月獵於噶哈哩嶺二年十月朔畋麃井
之北三年正月畋潢河濱(越數日又有及皇后獵瑞鹿原事明年正月又命詳)
(衮巴古濬水瑞鹿原以備春蒐)四年正月獵馬蘭淀七月幸秋山自
八月射鹿至於九月復自癸丑至於辛酉連獵於有栢
碎石太保響應松山諸山五年九月帝同皇弟隆慶
獵於松山(南京留守秦晉國王隆慶來朝帝親出迎勞於實得山因同獵焉)六年十
月獵鏵子河
(臣)等謹按王圻續通考載興宗景福十七年秋大
獵帝射虎以馬馳太速矢不及發虎怒奮勢將犯
蹕左右辟易時敦睦宫太保兼掌圍場事陳昭衮
捨馬捉虎兩耳騎之虎駭且逸帝命衛士追射昭
衮大呼止之虎雖軼山昭衮終不墮伺便拔佩刀
殺之轝至帝前慰勞良久即日設燕悉以席上金
銀器賜之特加節鉞遷圍場都太師賜國姓命張
儉吕德𢡟賦以美之今考遼史陳昭衮𫝊乃開泰
五年事王圻續通考誤也
太平元年二月幸鈸河獵高柳林七月賜從獵女直人
秋衣是月獵潢河四年二月獵塔魯河
(臣)等謹按帝紀自是獵平地松林者二(五年七月八年七月)
獵黑嶺者二(六年七月七年四月)又統和元年十月觀漁塔
瑪濼十二月漁濬淵四年正月觀漁土河七年十
一月釣魚於沈子濼十四年正月漁於潞河十五
年十二月釣魚土河二十三年十一月觀漁桑乾
河二十七年正月釣魚土河開泰二年七月釣魚
曲溝太平二年正月如納水釣魚三年正月復如
之俱附錄焉
興宗重熙元年二月大蒐七月獵平地松林四年七
月朔獵於黑嶺五年九月獵黃花山(獲熊三十六賞獵人有差次月)
(幸南京御元和殿以日射三十六熊賦幸燕詩賜進士)六年四月獵野狐嶺閏
四月獵龍門縣西山七年四月獵白馬堝射鹿新淀
井又獵金山十三年正月獵烏爾衮岡
時翰林都林牙兼修國史蕭罕嘉努每見帝獵未嘗
不諫會有司奏獵秋山熊虎傷死數十人罕嘉努書
於冊帝見命去之罕嘉努既出復書他日帝見之曰
史筆當如是帝問罕嘉努我國家創業以來孰為賢
主䍐嘉努以穆宗對帝怪之曰穆宗耆酒喜怒不常
視人猶草芥卿何謂賢對曰穆宗雖暴虐省徭輕賦
人樂其生終穆之世無罪被戮未有過今日秋山傷
死者臣故以為賢帝默然
(臣)等謹按遼史蕭罕嘉努𫝊不載年月今以游幸表
考之十四年七月獵黑嶺九月獵平山殆其時也
十六年自七月至於九月日射獵於楚布溝錫喇錫倫
石塔諸山十七年閏正月射虎於哈里吉十八年
正月獵拜塔山二十一年射虎於南薩哈巴二十
二年四月獵鶴淀二十三年正月獵雙子淀又獵盤
直淀四月獵哈喇噶扎爾九月獵(遇二虎縱犬獲之)
(臣)等謹按帝紀重熙八年正月如混同江觀魚復
义魚於實默里河十年七月詔諸帳郎君等於禁
地射鹿决三百不徵償小將軍决二百以下及百
姓犯者罪同郎君論九月皇太后射獲熊帝進酒
為壽獵馬盂山草木蒙密恐獵者誤射傷人命耶
律德古各書姓名於矢以志之附錄於此
道宗清寧四年七月獵於黑嶺八年七月射熊於愛
實拉
(臣)等謹按帝紀二年四月詔方夏長養鳥獸孳育
之時不得縱火於郊七年四月禁吏民畜海東青
鶻又遊幸表十年七月獵赤山以皇太后射獲大
鹿梁王濬遇十鹿射之得九帝大喜設宴者二今
以宗室𫝊考之濬六歲封梁王明年從獵矢連發
三中又射十獲九正與之合此可補紀所未載
咸雍元年七月以皇太后射獲熊賞賚百官有差(先是四月)
(清暑圖古勒當即其地)十月幸毉巫閭山皇太后射獲虎大宴羣
臣(令各賦詩)四年正月獵炭山六年七月獵於和羅努
克特八年閏七月射熊於羖羊山九年七月獵大
熊山太康元年七月獵平地松林二年八月獵(遇麛)
(失其母憫之不射)五年七月獵夾山六年七月獵沙嶺
七年八月射鹿赤山九年七月獵馬尾山九月射熊
於白石山大安四年十月獵遼水之濱五年四月
獵北山八年四月獵西山
(臣)等謹按帝紀獵黑嶺炭山西山不一而足尤以
沙嶺為最多今不備載自後壽隆年間所獵處皆
屬重見故亦闕焉又若清寧四年如鴨子河釣魚
咸雍三年正月如鴨子河御安流殿釣魚太康元
年以獲鵝加鷹坊使耶律揚魯工部尚書五年三
月以宰相耶律仁傑獲頭鵝加侍中姑附錄之
天祚帝乾統二年七月獵黑嶺(以霖雨給獵人馬明年以獵人多亡嚴立科禁)
四年正月獵木嶺七月獵南山五年四月射虎炭
山六年七月獵鹿角山七年十月獵毉巫閭山
九年七月獵於哈爾吉十年四月獵於北山天慶
元年七月獵二年九月獵獲熊(燕羣臣)三年正月獵
狗牙山(大寒獵人多死)四年七月射鹿於慶州五年七月
獵於托里嶺東
(臣)等謹按帝紀天慶四年射鹿慶州時金兵攻寧
江州帝略不介意今以列傳考之先是幸混同江
界外酋長在千里外者以故事朝行在適頭魚宴
帝臨軒命次第起舞為樂獨阿古達辭以不能再
三諭之不從帝怒謂樞密使蕭奉先曰跋扈如此
可托邊事誅之奉先謂殺之傷向化心乃止其弟
烏竒邁納罕呼遜等嘗從獵能呼鹿刺虎摶熊帝
喜輒加官爵金太祖歸遂舉兵又其時殿前副檢
點蕭呼圖克從天祚東征凡隊伍皆以圍場名號
之見好游畋每言從禽之樂以逢帝意悅而從之
故自五年至十年及保大元年無歲不獵然不足
為典制無庸書矣
臘獵儀
穆宗應歷二年臘以十二月辰日前期一日詔司獵
官選獵地其日皇帝皇后焚香拜日畢設圍命獵夫
張左右翼司獵官奏成列皇帝皇后升轝多囉倫穆
騰以酒二尊盤飱奉進北南院大王以下進馬及衣
皇帝降輿祭東畢(國俗凡祭皆東向曰東祭)乘馬入圍中皇太子
親王率羣官進酒分兩翼而行皇帝始獲兔羣臣進
酒上夀各賜以酒至中食之次親王大臣各進所獲
及酒訖賜羣臣飲還宫自是遂以為常儀統和中罷
之
四時巴納儀
春曰鴨子河濼(濼東西二十里南北三十里在長春州東北三十五里四面皆沙堝多榆)
(柳杏林)皇帝正月上旬起牙帳約六十日方至天鵝未
至卓帳冰上鑿冰取魚冰泮乃縱鷹鶻捕鵝鴈皇帝
每至侍御皆服墨綠色衣各備連鎚一柄鷹食一器
刺鵝錐一枚於濼周圍相去各五七步排立皇帝冠
巾衣時服繫玉束帶於上風望之有鵝之處舉旂探
騎馳報遠泊鳴鼓鵝驚騰起左右圍騎皆舉幟麾之
五坊擎進海東青鶻拜授皇帝放之鶻擒鵝墜勢力
不加排立近者舉錐刺鵝取腦以飼鶻救鶻人例賞
銀絹皇帝得頭鵝薦廟羣臣各獻酒果舉樂更相酬
酢皆插鵝毛於首以為樂賜從人酒遍散其毛弋獵
網釣春盡乃還(歲時釣魚得頭魚亦置酒張宴與頭鵝宴同)
夏無常所多在吐兒山(道宗每歲先幸黑山拜聖宗興宗陵賞金蓮乃幸子河避)
(暑吐兒山在黑山東北三百里近饅頭山黑山在慶州北十三里上有池池中有金蓮子河在吐兒山東)
(北三百里懷州西山有清涼殿亦為行幸避署之所)四月中旬起牙帳卜吉地
為納凉所五月末旬六月上旬居五旬與北南臣僚
議國事暇日遊獵七月中旬乃去
秋曰伏虎林(林在永州西北五十里嘗有虎據林傷害居民畜牧景宗領數騎獵焉虎在草)
(際戰慄不敢仰視帝舍之因號伏虎)七月中旬自納凉處起牙帳入山
射鹿及虎每歲車駕至皇族而下分布濼水側伺夜
將半鹿飲鹽水令獵人吹角效鹿鳴既集而射之謂
之䑛鹻鹿又名呼鹿
冬曰廣平淀(在永州東南三十里本名白馬淀東西二十餘里南北十餘里地近坦夷四望)
(皆沙磧木多榆柳)其地饒沙冬月稍暖牙帳多於此坐冬與
北南大臣會議國事時出校獵講武兼受南宋及諸
國禮貢
牙帳之制
以槍為硬寨用毛繩連繫每槍下黑氈傘一以庇衛
士風雪槍外小氈帳一層每帳五人各執兵為禁圍
南有省方殿殿北約二里曰壽寧殿皆木柱竹棟以
氊為蓋彩繪韜柱錦為壁衣加緋繡額又以黃布繡
龍為地障窗槅皆以氊為之傅以黃油絹基高尺餘
兩廂廊廡亦以氈蓋無門戶省方殿北有鹿皮帳帳
次北有八方公用殿夀寧殿北有長春帳衛以硬寨
官用契丹兵四千人每日輪番千人祇直禁圍外卓
槍為寨夜則拔槍移卓御寢帳周圍拒馬外設舖𫝊
鈴宿衛每歲四時周而復始
金太祖收國元年三月朔獵於寥晦城二年九月獵
近郊
熙宗皇統二年正月獵於來流河十二月獵於和約爾
瑪勒路四年九月畋於沙河(射虎獲之)十一月獵於海島
六年正月獵於梅稜是月如春水(帝從禽𨗳騎悞入大澤中帝馬陷因)
(步出亦不罪𨗳者)九年十一月獵於塔爾琿屯
時右諫議大夫程宷上疏略曰殿前點檢司古殿巖
環衛之任所以肅禁籞尊天子備不虞也臣幸得近
清光從天子觀時畋之禮比見羽衛從臣無貴賤皆
得執弓矢馳逐而駕乃﨑嶇沙礫之地加之林木叢
鬱易以迷失是日自夘及申百官始出沙漠獨不知
車駕何在瞻望久之始有騎來報皇帝數騎已至行
在竊惟古天子出入警蹕清道而行至於楚畋雲夢
漢獵長楊皆大陳兵衛以備非常今膺祖宗付託之
重奈何獨與數騎出入林麓沙漠之中前無斥堠後
無羽衛甚非備不虞之意也願預戒有司圖上獵地
具其可否然後下令擇衝要稍平地為駐蹕所簡忠
義爪牙之士統以親信腹心之臣警衛左右俟麋鹿
既來然後馳射仍先遣搜閱林藪明立幖幟為出入
馳道不然恐貽宗廟社稷之憂帝嘉納之至八年閏
八月宰臣以西林多鹿請獵帝恐害稼不允
海陵天德三年正月帝出獵二月還宫十二月獵於近
郊四年五月獵於伊拉齊山(賜獵士人一羊)八月朔獵於札
紐山貞元元年十月獵於良鄉正隆六年三月次
河南府因出獵四月次温湯獵(奔鹿突之墮馬嘔血數日)
(臣)等謹按海陵紀獵近郊者凡五如十二年既獵
近郊矣貞元二年九月癸亥乙亥三年十一月辛
未正隆四年十月乙亥俱獵近郊又貞元元年八
月禁中都路捕射麞鹿五年十二月禁中都河北
山東河南河東京兆軍民網捕禽獸及畜養雕隼
者六年正月詔自中都至河南府所過州縣調從
獵騎士二千二月禁扈從縱獵擾民附錄之
世宗大定二年九月獵於近郊三年九月秋獵十月
冬獵十二月臘獵於近郊(以所獲薦山陵自是歲以為常)四年二月
獵於高陽之北十月朔獵於密雲縣六年六月獵於
銀山八月獵於望雲之南山十月如安肅州冬獵十
年七月獵於柳河川(放圍場役夫勅扈從人縱畜牧蹂踐禾稼者杖之仍償其直)
十一年九月獵於横山十四年八月獵於瑪哩布
十九年十一月如河間冬獵二十五年六月獵近山
(見田隴不治命笞田者)二十九年(時章宗已即位)六月以修起居注完
顔烏哲知登聞檢院孫鐸皆上書諫罷圍獵納之(十二月諭)
(有司女直人及百姓不得用網捕野物及放羣鵰枉害物命亦恐女直人廢射也)
金史焦旭𫝊曰二十九年九月獵於近郊監察御
史焦旭劾奏太傅克寧右丞相襄不應請車駕田
獵帝慰諭之為罷獵
(臣)等謹按帝紀自三年秋獵冬獵臘獵後自是歲
以為常故不悉書又三年八月勅殿前都點檢唐
古德温重九出獵國朝舊俗今扈從軍三千不無
擾民可嚴為約束仍以錢萬貫分賜之九年三月
定網捕走獸法帝命犯者杖而釋之十六年正月
帝按鷹高橋見道側醉人墮驢而卧命左右扶而
乘之送至其家二十五年五月平章政事襄奉御
平山等射懷孕兔帝怒杖平山三十召襄誡勅之
遂詔禁射兔十月禁上京等路大雪及含胎時採
捕十一月朔詔豺未祭獸不許採捕冬月雪尺以
上不許用網及蘇克蘇呼恐盡獸類附錄於此
章宗明昌元年十月獵於近郊十一月冬獵(免獵地今年租)
三年九月獵秋山(亦有免稅等事已見廵狩門)四年二月獵於姚
村淀五年六月自冰井出獵(登呼圖哩巴山酹酒再拜)七月又獵
於和濟格爾(一矢貫雙鹿是日獲鹿二百二十二賜扈從官有差又次隆和薩巴帝親射獲黃羊)
(四百七十一)承安三年八月獵於香山十二月朔獵於酸
棗林(大風寒罷獵)泰和三年十一月冬獵(以獲兔薦山林)
(臣)等謹按帝紀明昌元年正月制諸王任外路者
許遊獵五日過此禁之仍令戒約人從毋擾民二
月遣諭諸王凡出獵毋越本境三年二月勅明安
穆昆許於冬月率所屬戶畋獵二次每出不得過
十日六年二月勅有司行宫側及獵所有農者勿
禁泰和元年正月以方春禁殺含胎鹿五年七月
定圍場誤射中人罪所宜附錄若獵於近郊則歲
以為常不贅錄矣
又按章宗勅有司行宫側及獵所有農者勿禁恭
繹
御批通鑑輯覽曰章宗以圍獵之地悉與民耕則講武因
之而廢觀帝平日措施都以典章文物為急未免近於
好名而於詰戎肄武之道棄之如遺遂盡變金源舊風
國勢日就孱弱子孫不能承祖父基緒致家法因之而
隳雖有善政奚足道哉此可為守成之主垂戒矣
衛紹王大安二年十一月獵於近郊
宣宗元光元年十月獵於近郊
先是貞祐二年九月禁軍官圍獵三年九月以秋稼
未穫亦如之至是詔免百官送迎且勿令治道以勞
百姓二年十月制行樞密院及元帥府農隙之月分
番巡徼校獵月不過三次
哀宗正大四年十一月獵於近郊
六年十二月罷附京獵地百里聽民耕稼
元太宗五年八月獵於額伯蘇地九年春獵於齊齊
克察罕之澤十月獵於野馬川(幸龍庭遂至行宫)
憲宗四年春獵於齊齊克察罕冬大獵於哈喇諾海之
地
七年五月皇子阿實達因臘獨騎傷民稼帝見讓之
遂撻近侍數人由是秋毫不敢犯云
世祖至元十四年八月車駕畋於上都之北十八年
九月朔畋於近郊
(臣)等謹按帝紀自此獵近郊每歲如之若禁京畿
田獵則自中統三年十月始嗣是至元元年三年
四年俱申嚴之九年十月勅自七月至十一月終
聽捕獵餘月禁之十年九月禁京畿五百里内射
獵十六年三月詔禁歸德亳夀臨淮等處田獵六
月禁巴延徹爾等峪寨捕獵十八年五月禁高麗
全羅等處田獵擾民者十九年三月禁益都東平
沿淮諸郡軍民官捕獵二十二年七月詔禁捕獵
二十三年十一月勅禽獸字孕時母畋獵二十四
年正月禁輝和爾地禽獸孕孳時田獵二十五年
二月勅江淮勿捕天鵝三月禁捕鹿羔二十七年
九月申嚴漢人田獵之禁二十八年九月禁宣德
府田獵十月詔嚴益都般陽泰安寧海東平濟寧
田獵禁二十九年禁杭州放鷹是也若聽捕獵則
自至元十年九月遼東饑弛獵禁始旋勅自今秋
獵鹿豕先薦太廟嗣是十二年十月弛北京義錦
等處獵禁十四年八月弛蓋州獵禁十九年十月
以歲事不登聽諸軍捕獵於汴梁之南二十五年
正月弛遼陽漁獵之禁惟毋殺孕獸二月弛漁濼
禁二十八年四月弛杭州西湖禽魚禁聽民網罟
十一月武平平灤諸州饑弛獵禁其孕字之時勿
捕是也今類記之
成宗大德元年三月畋於柳林二年二月畋於漷州
(臣)等謹按帝紀大德元年三月禁上都正月至七
月捕獵大都八百里内亦如之八月命諸王阿濟
格自今出獵悉自供其無傷民力十一月詔自今
田獵始自九月閏十二月以淮東饑弛湖泊禁仍
聽正月捕獵五年十月以歲饑聽民捕獵七年五
月禁諸王班布爾實部於般陽等處圍獵擾民十
一月命鷹師圍獵毋得擾民
武宗至大三年八月獵於昂哈淖爾之地
(臣)等謹按帝紀多禁田獵如至大元年七月禁鷹
坊於大同隆興等處縱獵擾民十月禁奉符長清
泗水章邱霑化利津無棣七縣民田獵十一月罷
益都諸處合勅赤等狩獵三年十一月以益都寧
海等處連歲饑罷鷹坊縱獵其餘獵地並令禁約
以俟秋成皆其事也
又按仁宗紀至大四年帝已即位十二月詔曰今
歲不登民何以堪春蒐其令勿供億又申禁漢人
持弓矢兵器田獵皇慶元年五月諸王托斯和默
色以農時出獵擾民勅禁止之自今十月方許出
獵延祐二年四月駕幸上都宣徽院以供尚膳遣
人獵於歸德勅以其擾民特罷之三年正月以真
定保定薦饑禁畋獵三月禁天下春時畋獵史稱
帝澹然無欲不事遊畋豈不信歟
英宗至治元年二月畋於柳林(三年二月亦如之)
泰定帝泰定三年八月次中都畋於翁果察圖之地
先是二年正月以畿甸不登罷春畋至致和元年正
月將畋柳林御史王獻等以歲饑諫帝曰其禁衛士
毋擾民家命御史二人巡察之
(臣)等謹按文宗紀天歷二年正月詔罷今歲柳林
田狩餘無田獵事可見
順帝至元三年正月帝獵於柳林
先是元年二月將畋於柳林御史臺諫曰陛下春秋
鼎盛宜思付託之重致天下於隆平况今赤縣之民
供給繁勞農務方興而馳騁冰雪之地倘有銜橜之
虞奈宗廟社稷何遂止至是獵其地凡三十五日監
察御史實迪宋紹明進諫帝嘉納之賜金幣固辭帝
曰昔魏徵進諫唐太宗未嘗不賞汝其受之四年二
月復獵於柳林
(臣)等謹按帝將畋於柳林因臺諫而止恭繹
御批通鑑輯覽曰蒐苖獮狩古所不廢况田獵足以肄
武在元時亦其國俗所尚順帝春秋方盛正當因此
習勞而車駕所經並可以周知民隠於政務又何妨
乎臺垣狃於書生庸瑣之見借名諫獵以弋取直聲
帝聞言即止蓋其心本好逸而惡勞適臺諫有言遂
陽以博納善之稱而隂以遂便安之計其後賜實迪
等金幣且欲妄擬貞觀益可見其意所假托然亦何
救其内多欲而覆宗社哉
睿論所及不獨直揭順帝晏安酖毒之失其所以為
萬世人主訓者至深遠矣
明成祖永樂十年十月獵城南武岡十三年十月獵
於近郊二十年五月獵於偏關(時以親征阿嚕台至其地)
宣宗宣德四年十月獵於峪口五年十月獵於坌道
九年九月度居庸關自坌道至洗馬林大獵
英宗天順二年十月獵南海子
苑在京城南二十里方一百六十里苑中有按鷹臺
臺旁有三海皆元之舊也明闢四門繚以周垣獐鹿
雉兔甚多海戶千餘守之自永樂定都後歲時蒐獵
於此亦所以訓武也是日帝親御弓矢命勲戚武將
應詔馳射獲輒以獻既畢賜酒饌以所獲分賜從臣
而歸
武宗正德十二年正月南郊遂獵於南海子(夜中還御殿受朝賀)
次年正月至自宣府罷南郊致齋越三日大祀遂獵
於南海子明年二月亦如之
(臣)等謹按帝紀十四年十一月漁於清江浦十五
年九月漁於積水池舟覆救免附錄於比史氏謂
耽樂嬉游難免訾議是也然是後自嘉靖至崇禎
凡百有二十餘年絶無田獵事可見則又非古者
農隙講武之遺意矣
欽定續文獻通考卷九十一
