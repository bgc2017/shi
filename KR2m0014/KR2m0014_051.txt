欽定續文獻通考卷五十一
職官考
(臣)等謹按馬端臨作職官考首叙官制次叙官數
内官則自公師宰相而下外官則自州牧郡守而
下以至散官禄秩品從之詳自唐虞迄於有宋其
間因革損益之故尊卑輕重之殊曲暢旁通可以
類考大抵宋代馭臣八柄舉無足觀其綜覈名實
有遠不及後代者紹熙已前備詳馬考慶元而降
更定無多遼初建置簡質其後因俗酌宜漸參唐
制分為北南面官以國制治契丹以漢制治漢人
而北面又自有北南二院治兵治民不相凌越以
至宫帳部族體統相承屬國邊防控制有術其定
制之初職守名稱與古雖别而規模度量迥乎不
侔矣惜史志闕略一銜一職往往僅舉曾居是官
者以實之班品禄秩均莫得而詳焉金自太宗並
建三省其後天眷以及正隆叠頒官制定為省院
臺府司寺監局署所各有長屬職專而事舉章宗
而後考課加詳未嘗改革元自世祖即位命儒臣
討論古今參酌時變定内外官秩未幾混一區宇
一代鴻模燦焉大備然帝銳意富國好用言利之
臣以致歷成武二宗奸邪踵進尚書省竟為鈎考
財賦之地銓調不關白中書於是以官為市法紀
大壊且省院臺部寺監路府州縣設官視金時已
增數倍甚至一玉石之微一弓劍之細無不有數
官以董之名位冗雜前所未有明初制仍元之舊
設中書省既而裁革分其職於六部初置大學士
命翰林官充之以備顧問及洪熙宣德之間而閣
權漸重改樞密院為都督府分府為五軍而筦其
樞要於兵部革行中書省平章參政等官立布政
按察二司統攝郡縣後以都御史為總督廵撫領
一省之紀綱以廵按御史糾察之法制相維内外
咸秩中葉而還寵任宦豎侵官司之職擅黜陟之
權國是潰敗而莫可振救由用人之失非立法之
不善也今自遼以下詳考史志以次臚載惟宋史
職官志即本於馬考苐錄其有據者以補端臨所
未備其他紀傳及歷朝著錄有可採摘者亦文獻
所不遺槩從綴輯至於名實不符及一朝創置與
馬考所列門目難以類從者則變通舊例以庶幾
無漏無躐焉
官制
宋寧宗嘉定六年二月有司上嘉定編修吏部條法總
類
理宗淳祐時右丞相杜範請撥堂除闕歸吏部
先是淳祐四年範拜右丞相上五事其三曰擇人材
謂當隨其所長用之而久於職毋徒守遷轉之常格
其四曰惜名器謂如文臣貼職武臣閣銜不當為徇
私市恩之地至是親王近戚多求降恩澤引前朝杜
衍例範皆封還乞撥堂除闕歸之吏部以清中書之
務惟留書庫架閣京教及要地幹官人皆以為不便
太學生亦上書言之帝以示範範奏曰三四十年權
臣柄國以公朝爵禄而市私恩取吏部之闕以歸堂
除太學諸生亦習於見聞乃以近年之弊政為祖宗
之成法如以臣言為是上下堅守則謗者自息
(臣)等謹按王坼續通考官制總門載淳祐五年十
二月杜範入相首論事其五曰惜名器今考範傳
拜右丞相在淳祐四年所論惜名器為五事之四
圻本誤也又考宋史列傳吏部尚書許應龍上劄
亦極論當時用人之弊反覆數百言而不及範之
約而盡蓋嘉定後政出私門一時官制混淆可概
見矣
遼制分北南院及北南面設官
契丹舊俗事簡職專官制樸實太祖神冊六年詔正
頒爵天贊元年分德哷勒額爾竒木為北南二大王
謂之北南院宰相樞密宣徽林牙下至郎君護衛皆
分北南北樞密視兵部南樞密視吏部北南二王視
戸部伊勒希巴視刑部宣徽視工部多囉倫穆騰視
禮部北南府宰相總之特哩衮治宗族林牙修文告
于越坐而論議以象公師至太宗兼制中國官分南
北北面治宫帳部族屬國之政南面治漢人州縣租
賦軍馬之事
(臣)等謹按遼史百官志太祖分北南院其實所治
皆北面之事太宗則以國制治契丹以漢制待漢
人故分為北南面所謂因俗而治也
又按太宗紀會同元年十一月升北南二院及伊
實額爾竒木為王以主簿為令令為刺史刺史為
節度使二部德爾吉為司徒達爾罕為副使瑪達
布為縣令縣達爾罕為馬步置宣徽閤門使控鶴
客省御史大夫中丞侍御判官文班牙署諸宫院
世燭(世燭亦曰侍中)馬羣約尼世燭南北府國舅帳郎君
官為敞史諸部宰節度使帳為司空二室韋達林
為僕射鷹坊監冶等局官長為詳衮是就北南二
院中又以國制漢制參用矣
北面有御帳著帳皇族帳諸帳官宫官坊場局冶牧
廐等官軍官邊防官行軍官屬國官又有部屬官(御帳)
(官出於貴戚為侍衛著帳為近侍部族為護衛武臣為宿衛親軍為禁衛百官番宿為宿直奉宸以司供)
(御三班以肅會朝硬寨以嚴晨夜著帳官以叛逆家屬為之皇族帳官肅祖長子學順之族屬五院司叔)
(子噶拉季子轄哩及懿祖仲子塔拉季子尼固察之族屬六院司此五房謂之二院皇族元祖伯子瑪魯)
(無後次子葉穆之後曰孟父房叔子舒嚕曰仲父房季子為德祖德祖之元子是為太祖天皇帝謂之横)
(帳次曰埒克曰達喇曰伊德實曰安端曰蘇皆曰季父房此一帳三房謂之四帳皇族二院治之以北南)
(二王四帳治之以大内特哩衮皆統於大特哩衮司諸帳官如約尼氏九帳渤海國族帳倂奚王之衆存)
(其部帳之屬是也宫官如諸宫鄂爾多部族番戸皆設官以統之坊場等官以理畜牧畋漁軍官則自宫)
(帳部族以及京州屬國各自為軍邊防官東備高麗南備梁唐晉漢周宋六代北拒凖布珠巴克大國以)
(十數西制西夏黨項吐谷渾回鶻等強國以百數各以時制行軍官則有樞密都統部署司以及先鋒兩)
(翼中軍探偵等員臨陣有監戰其職尤重屬國及部屬官大者擬王封小者准部使以其酋長與契丹人)
(分别用之)
(臣)等謹按遼史營衛志契丹故俗分地而居合族
而處(部落曰部氏族曰族)有族而部者五院六院之類是也
有部而族者奚王室韋之類是也有部而不族者
特哩特默刷哈準之類是也有族而不部者約尼
九帳皇族三父房是也先是始祖聶哷相約尼蘇
爾威汗分三耶律為七(曰達呼爾曰約尼曰錫里即皇族也)二審密
為五(曰伊蘇濟勒曰巴哩即國舅也)并前約尼氏八部(曰達爾扎曰伊斯琿)
(曰沙琿曰諾爾威曰丕勒摩曰訥古濟曰濟勒錦曰實衮而聶哷所統德哷勒部自為别部不與其)
(列并約尼亦十部也)為二十部契丹始大至於太祖折九帳
三房之族更列二十部(部名詳見後部族屬國官門)聖宗之世
分置十有六增置十有八(部名詳見後部族屬國官門)并舊為
五十四部設大小部族官以治之此遼世部屬之
崖略也
南面有朝官京官方州官分司官財賦官軍官邊防
官(朝官如三省六部臺院寺監諸衛東宫官之屬京官統五京之官而言方州官冠以節度承以觀察)
(防禦團練等使分以刺史縣令就中宗室外戚大臣之家所攻下之地許自築城朝廷賜額謂之頭下州)
(軍得自置官屬惟節度使必由朝命後亦往往歸之王府不能州者謂之軍不能縣者謂之城不能城者)
(謂之堡軍城以下設官未詳分司官主平理庶獄採摭民隠官不常設有詔則選才望官為之財賦官如)
(北面官之有坊場局冶軍官邊防官與北面並設其軍用南人而邊防尤重於南以其地大民衆也)
(臣)等謹按百官志契丹自唐太宗置都督刺史武
后加以王封玄宗置經略使始有唐官爵其後習
聞河北藩鎮受唐官名於是太師太保司徒司空
施於部族太祖因之大同元年世宗始置北院樞
密使明年世宗以高勲為南院樞密則樞密之設
蓋自太宗入汴始天禄四年建政事省於是南面
官僚可得而書其始漢人樞密院兼尚書省吏兵
刑有承旨戸工有主事中書省兼禮部别有戸部
使司以營州之地加幽冀之半用是適足矣中葉
彌文耶律揚魯為太傅則有三師矣和爾果勒濟
為太尉則有三公矣韓古得為常侍劉涇為禮部
尚書則有門下尚書省矣於庫部虞部倉部員外
出使知備郎官列宿之員室昉監修知國史有院
程翥舍人知起居有注邢抱朴承旨王言敷學士
知有翰林内制張幹政事舍人知有中書外制大
理司農有卿國子少府有監九卿列監見矣金吾
千牛有大將十六列衛見矣太子上有師保下有府
率東宫備官也節度觀察防禦團練刺史咸在方州
如唐制也又云先有北面朝官矣既得燕代十有
六州乃用唐制復設南面所以招徠中國之人也
金太宗天會四年官制行詔中外
舍音宗幹當國始勸帝定官制立尚書省以下諸司
府寺
熙宗天眷元年八月頒行官制
自景祖始建官屬統諸部以專征伐嶷然自為一國
其官長皆稱曰貝勒故太祖以逹貝勒嗣位太宗以
安班貝勒居守其次曰古倫烏赫哩貝勒又有古
倫貝勒或左右置其次諸貝勒之上則有古倫英
實烏赫哩伊拉齊愛滿阿斯罕烏逹之號以為升
拜宗室功臣之序焉其部長曰貝勒統數部者曰呼
嚕至是皆廢其後惟鎮撫邊民之官曰圖哩烏爾固
之下有繅衮圖依達詳衮之下有麽忽習尼昆此則
具於官制而不廢皆踵遼官名也
(臣)等謹按金史百官志漢官之制自平州人不樂
為明安穆昆之官始制長吏以下太祖天輔七年
以左企弓行樞密院於廣寧尚踵遼南院之舊天
會四年建尚書省遂有三省之制至熙宗頒新官
制及換官格除拜内外官始定勲封食邑入銜而
後其制定然大率皆循遼宋之舊又金之用人不
分本國及諸色人考帝紀熙宗皇統八年十一月
左丞相宗賢等言州郡長吏當並用本國人帝曰
四海之内皆朕臣子若分别待人豈能致一自今
本國及諸色人量才通用宣宗貞祐元年詔應遷
官諸色人與本朝人一體三年二月又詔有司妄
生分别以違制論是也
皇統五年定長貳官名及行守試充等制
京府尹牧留守知州縣令詳衮羣牧為長官同知簽
院副使少尹通判丞曰佐貳官判官推官掌書記主
簿縣尉為幕職官兵馬司及他司軍者曰軍職官警
廵市令錄事司候諸參軍知律勘事勘判為釐務官
應管倉庫院務者曰監當官(監當官出大定志)知事孔目以
下行文書者為吏凡除拜尚書令左右丞相以下品
不同者則帶守字左右丞則帶行守字凡臺官御史
部官京尹少尹守令丞簿尉錄事諸卿少至協律評
事諫官國子監學官諸監至丞郎符寳郎東宫詹事
率府僕正副令丞王府官散官高於職事者帶行字
職事高於散官一品者帶守字二品者帶試字品同者
皆否明安穆昆翰林待制修撰判推勘事官都事典
事知事内承奉押班通事舍人通進編修勾當頓舍
部役廂官受給管勾廵河官直省直院長副諸檢法
知法司正教授司獄司候東宫諭德贊善掌寳典儀
以下王府文學記事參軍並帶充字樞密宣徽勸農
諸軍都指揮統軍轉運使招討提刑節度羣牧防禦
客省引進四方館閤門太醫教坊鷹坊警巡巡檢諸
司局倉庫務使副皆帶充字及知某事凡帶知判簽
書字者則不帶行守試字以上所帶字品同者則否
自三師三公平章政事元帥以下至監軍東宫三師
三少點檢至振肅承旨學士王傅副統招討及前所
不載者皆不帶行守試知充字
海陵正隆元年五月頒行正隆官制
是年罷中書門下省止置尚書省自省而下官司之
别曰院曰臺曰府曰司曰寺曰監曰局曰署曰所各統
其屬以修其職職有定位員有常數終金之世守而
不變
章宗泰和四年定考課法准唐令作四善十七最之制
四善一曰德義有聞二曰清慎明著三曰公平可稱
四曰勤恪匪懈十七最一曰禮樂興行肅清所部為
政教之最二曰賦役均平田野加闢為牧民之最三
曰决斷不滯與奪當理為判事之最四曰鈐束吏卒
奸盗不滋為嚴明之最五曰案簿分明評擬均當為
檢校之最以上皆謂縣令丞簿警巡使副錄事司候
判官也六曰詳斷合宜咨執當理為幕職之最七曰
盜賊消弭使人安静為巡捕之最八曰明於出納物
無損失為倉庫之最九曰訓導有方生徒充業為學
官之最十曰檢察有方行旅無滯為關津之最十一
曰隄防堅固備禦無虞為河防之最十二曰出納明
敏數無濫失為監督之最十三曰謹察禁囚輕重無
怨為獄官之最十四曰物價得實奸濫不行為市司
之最謂市令也十五曰戎器完肅扞守有方為邊防
之最謂正副部隊將鎮防官也十六曰議獄得情處
斷公平為法司之最十七曰差役均平盜賊止息為
軍職之最謂都軍都轄也凡縣令以下三最以上有
四善或三善者為上升一等三最以上有二善者為
中減兩資歷三最以上有一善為下減一資歷節度
判官防禦判官軍判以下一最而有四善或三善為
上減一資歷一最而有二善為中升為榜首一最而
有一善為下升本等首又以明昌四年所定軍民俱
稱為廉能者是為廉能官之制參於其間而定其甄
擢焉
元世祖至元六年詔定官制
先是太祖起自朔土統有其衆部落野處國俗淳厚
惟以萬戸統軍旅以斷事官治政刑任用者不過一
二親貴重臣耳及取中原太宗始立十路宣課司選
儒術用之金人來歸者因其故官若行省若元帥則
以行省元帥授之草創之初固未暇為經久之規矣
帝即位登用老成大新制作立朝議造都邑至是遂
命劉秉忠許衡酌古今之宜定内外之官其總政務
者曰中書省秉兵柄者曰樞密院司黜陟者曰御史
臺體統既立其次在内者則有寺有監有衛有府在
外者則有行省行臺有宣慰司有廉訪司其牧民者
則曰路曰府曰州曰縣官有常職位有常員其長則
蒙古人為之而漢人南人貳焉於是一代之制始備
成宗大德以後承平日久靡文之習勝而質簡之意
微僥倖之門多而方正之路塞官冗於上吏肆於下
言事者屢疏論列而朝廷訖莫正之勢固然也大抵
元之建官繁簡因乎時得失係乎人若其因事而置
事已則罷與夫異教雜流世襲之屬名類實繁自元
統至元以後頗有沿革損益之異至正兵興四郊多
壘中書樞密俱有分省分院而行中書省行樞密院
增置之外亦有分省分院自省院以及郡縣又各有
添設之員而各處總兵官以便宜行事者承制擬授
具姓名以軍功奏聞則宣命勅牒隨所索而給之無
有考覈其實者於是名爵日濫矣
(臣)等謹按帝紀太祖十八年夏定西域諸城初置
達嚕噶齊監治之太宗三年八月始立中書省改侍
從官名考邵遠平續弘簡錄云太宗設官甚簡斷事
官曰扎爾古齊(世祖紀云至元九年二月詔扎爾古齊乃太祖開國所置位百司右)
(其賜銀印立左右司)任至重位三公上丞相謂之大筆且齊
掌兵柄則左右萬戸而已後稍倣金制置行省及元
帥宣撫等官是即志所謂草創之初未暇為經久
之規者也又云太宗二年十一月詔諸路州縣長
吏專理民事萬戸府專總軍政課稅所專掌錢榖
各不相統攝則太宗時已有諸路州縣等官矣又
云世祖中統元年四月初定官制考世祖紀是年
五月建元中統詔有曰内立都省以總宏綱外設
總司以平庶政殆即其所据耶若紀既載至元元
年八月詔新立條格省併州縣定官吏分品從官職給俸
禄頒公田計月日以考殿最矣又是年十二月罷各投下
達嚕噶齊罷樞密院斷事官及各路鄂囉官二年二月以
蒙古人充各路達嚕噶齊漢人充總管回回人充同知永
為定制(績弘簡錄云凡文案一同判行印信聽達嚕噶齊封識長官收掌)五年三月罷諸
路女直契丹漢人為達嚕噶齊者回回輝和爾奈
曼唐古人仍舊蓋數年内置罷不常䆒未有定制
故至是乃詔議中書省事許衡與太保劉秉忠左
丞張文謙定官制衡歷考古今分併統屬之序去
其權攝增置冗長側置者凡省部院臺郡縣與夫
后妃儲藩百司所聯屬統制俱定為圖次七年始
奏上之而一代之制始備三十年正月命中書汰
冗員凡省内外官府二百五十五所總六百六十
九員嗣後罷置則分見於各門
明官制沿漢唐之舊而損益之
明初立中書省以總天下之文治都督府以統天下
之兵政御史臺以振朝廷之紀綱太祖即吳王位首
建百官司時中書省惟設四部掌錢榖禮儀刑名營
造之事洪武元年八月立六部以分理庶政十三年
正月罷中書省廢丞相等官政歸六部以尚書任天
下事侍郎貳之而殿閣大學士祗備顧問帝方自操
威柄學士鮮所參决其糾劾則責之都察院(十三年後罷御)
(史臺十五年更置都察院)章奏則達之通政司平反則參之大理
寺是亦漢九卿之遺意也分大都督府為五而征調
隸於兵部外設都布按三司分隸兵刑錢榖而聽於
府部是時吏戸兵三部之權為重迨仁宣朝大學士
以太子經師恩累加至三孤望益尊而宣宗内柄無
大小悉下大學士楊士竒等參可否雖吏部蹇義戶
部夏原吉時召見得預各部事然希闊不敵士竒等
親自是内閣權日重即有一二吏兵之長與執持是
非輙以敗至世宗中葉夏言嚴嵩迭用事遂赫然為
真宰相壓制六卿矣然内閣之擬票不得不决於内
監之批紅而相權轉歸之寺人於是朝廷之紀綱賢
士大夫之進退悉顛倒於其手伴食者承意指之不
暇間有賢輔卒蒿目而不能救初領五都督府者皆
元勲宿將軍制肅然成祖永樂間設内監監其事猶
不敢縱沿習數代勲戚紈袴司軍紀日以隳毁既而
内監添置益多邊塞皆有廵視四方大征伐皆有監
軍而疆事遂致大壞明祚不可支矣
南京官自永樂四年成祖往北京置行部尚書備行
在九卿印以從是時皇太子監國大小庶務悉以委
之惟封爵大辟除拜三品以上文武職則六科都給
事中以聞政本故在南也十八年官屬悉移而北南
京六部所存惟禮刑工三部各一侍郎在南之官加
南京字於職銜上仁宗時補設官屬除南京字英宗
正統六年定制復如永樂時至神宗萬歷三年二月
詔南京職務清簡官不必備先朝有一人兼掌六部
者以後員缺如非緊要不必一一推補
太祖洪武二十六年三月以諸司職掌頒示中外
先是帝以文武官職名沿革品秩崇卑勲階升轉奉
禄損益歷年滋久屢有不同無方策以著成法恐後
之蒞官罔知職任政事施設之詳乃命吏部同翰林
院儒臣倣唐六典之制自五府六部都察院以下諸
司凡設官分職之事類編為書名曰諸司職掌至是
告成詔刊行頒布
惠帝建文元年二月更定官制
帝初即位即省併州縣革冗員至是復定官制(升六部尚)
(書正一品設左右侍中各一人位侍郎上諸司去清吏字改戸部為民度支金帛食庾四司刑部為詳憲)
(批議職門都官四司罷左右都御史設都御史一人副僉都御史各一人又改都察院為御史府設御史)
(大夫革十三道置察院一定御史二十八人改諸御史為拾遺補闕改通政司為寺通政使為卿左右通)
(政為少卿參議為寺丞增置左右補闕左右拾遺各一人復大理寺改為司其卿為大理卿左右寺正為)
(都評事寺副為副都評事司務為都典簿太常寺改卿為太常卿少卿寺丞分左右天壇祠祭署為南郊)
(祠祭署泗州祠祭署為泗濱祠祭署宿州祠祭署為新聖祠祭署孝陵置鍾山祠祭署及司圃所增神樂)
(觀一人光禄寺改卿為光禄卿少卿寺丞如太常省署丞二人增監事二人太僕寺改卿為太僕卿增典)
(廐典牧二署以驌騻十五羣遂生三羣分隸之詹事府增少卿寺丞各一人賓客二人又置資德院設資)
(德一人資善二人其屬贊禮贊書著作郎各二人掌籍典簿各一人國子監升監丞為堂上官增司業二)
(人省博士學正學錄增助教為十七人鴻臚寺改卿為鴻臚卿少卿寺丞如光禄并行人司於鴻臚寺翰)
(林院增學士承旨一人學士一人設文學博士二人省侍講侍讀學士置文翰文史二館文翰館設侍書)
(改中書舍人為侍書文史館設修撰編修檢討又改謹身殿為正心殿設學士一人罷華盖文華武英三)
(殿文淵閣東閣大學士各設學士一人特設無定員文淵閣設典籍一人六科罷左右給事中改中東西)
(南北城兵馬司指揮司為五城兵馬司指揮副指揮為兵馬副兵馬始置京衛武學教授一人啓忠等齋)
(各訓導二人布政司革左右布政使設布政使一人改提刑按察司為十三肅政按察司廣東鹽課司為)
(都轉運鹽使司罷北平山東河南山西陜西五省及江北學校貢士革五府左右判事官五軍斷事官司)
(增親王賓輔二人伴讀伴講伴書各一人長史一人左右長史各一人審理正典膳正奉祀正良醫正典)
(資正並去正字審理副等改為副審理等郡王賓友二人教授一人記事二人直史一人左右直史各一)
(人吏目一人典印典祠典禮典饌典樂各一人典儀二人引禮舍人二人儀仗司吏目一人賓輔三伴賓)
(友教授進對侍坐稱名不稱臣見禮如賓師)成祖入立俱復洪武舊制(惟存)
(大理寺不設斷事官及斷事司)
神宗萬歷九年正月汰在京諸司冗官
先是倉場總督戎政協理以本部侍郎帶管皆不另
設協理京營兵部尚書楊兆疏辭協理帝命供職候
裁因勅裁革在京冗濫各官至是吏部議裁各衙門
官(戶部主事二十一員禮部主事三員鑄印局副使一員兵部郎中二員主事三員刑部主事一員工)
(部郎中員外主事各一員雜造局大使一員都察院司獄一員通政使司右通政二員大理寺左評事一)
(員順天府通判一員都税司正陽門分司各副使一員國子監助教四員學錄一員太常寺博士一員協)
(部郎中員外主事各一員雜造局大使一員都察院司獄一員通政使司右通政二員大理寺左評事一)
(員順天府通判一員都税司正陽門分司各副使一員國子監助教四員學錄一員太常寺博士一員協)
(律郎一員贊禮郎五員司樂十二員光禄寺典簿一員大官署署丞一員尚寳司司丞一員上林苑監蕃)
(育署良牧錄事各一員未補給事中戸科四員禮司科二員兵科五員刑科四員中書舍人二員行人)
(右司副一員行人五員詹事府錄事一員因言去弊貴果更化宜漸應裁官員若盡令回籍守候計二三)
(年除補方畢不無向隅之悲合令照舊在任供事待有陞遷事故原缺停補詔嗣後有缺每三員以二員)
(儘候裁者填補務在一年之内盡數補完餘如所請)
官數
宋理宗寳祐四年九月監察御史朱熠請汰冗官二萬四千餘員
熠言景德慶歷時以三百二十餘郡之財賦供一萬餘員之
俸禄今日以一百郡之事力擔二萬四千餘員之冗官欲寬
民力必汰冗員帝納焉
(臣)等謹按馬端臨考宋之官數至寧宗嘉泰元年通四選共三萬
七千八百餘員較前此僅一萬餘員則所謂冗者多矣又王圻續
通考載帝淳祐時許應龍奏進故事略曰今日之官其冗尤
甚倅貳添差大藩方置今則或創於列郡議幕優間絶無
職掌今則或增為兩員諸司之屬添辟無已制領
之官同正並置不釐務者或給正官之俸創窠闕
者多徇親故之私至若軍功尤為泛濫不歷行陣
以議事為名而推賞初無寸功乃倖冒得官而注
闕若左選入仕自有成式不應升等者妄冀升等
法當待劾者求免待劾試銓不中則增年而注授
京削尚欠則減員而改秩自陳勞績未經敷實而
濫叨遷秩牽合弊利巧於經營而苟獲循資僥倖
之門既開奔競之風滋熾貪位慕禄誰無倖得之
心毁法為通適啓無厭之請惟為政者斷以至公
律以定法則宛轉營來者自然息念矣
遼官數無考
(臣)等謹按百官志始分南北院後又分北南面而
凡所設官第列其名不紀其數如北南院之有樞
密宰相等官名約一百一十有竒北面之御帳著
帳等官名約一千五百有竒南面之朝官京官等
官名約八百有竒而員數俱未詳焉又志載六部
職名總目亦不詳員數所可見者尚書則為吏部
(聖宗開泰元年吏部尚書劉績)侍郎則為兵部工部(興宗重熙中兵部侍郎李)
(澣穆宗朝累遷工部侍郎)郎中員外郎則為禮部(道宗大安末劉輝為禮部)
(郎中興宗開泰五年禮部員外郎王景運)又有虞部(聖宗統和九年虞部郎中崔祜)諸
曹郎官未詳豈當時六部設官亦各有異同耶又
考南面官僚吏兵刑有承旨戸工有主事中書省
兼禮部别有戸部使司又劉涇嘗為禮部尚書而
庫部虞部倉部員外皆嘗出使司農别有卿散見
於諸處興宗二十年十一月命東京留守司總領
戸部内省事盖皆自太宗入汴後仿唐官制設之
而其員數多寡則不可得而詳考矣
金世宗大定二十八年在仕官一萬九千七百員四季
赴選者千餘歲數監差者三千
章宗明昌四年奏周歲官死及事故者六百七十新
入仕者五百一十見在官萬一千四百九十九(内女直四)
(千七百五員漢人六千七百九十四員)至泰和七年在仕官四萬七千
餘四季部擬授者千七百監官到部者九千二百九
十餘則三倍世宗之時矣
(臣)等謹按帝紀泰和四年五月汰隨朝冗官而七
年官數尚三倍於世宗時若宣宗興定元年正月
庶官必更冗於前故又令議減庶官冗員焉且其
時設彈壓官招賢所經略司提控司捕盜使砦長
副及隨處設行六部東西南三路設行三司增置
紛紛冗濫可知矣
又按百官志内命婦有妃五人嬪九人世婦二十
七人御妻八十一人宫人女官三百八十八人皇
后位下女職九人此又在庶官官數之外者也
元世祖至元三十年官府大小二千七百三十三處隨
朝二百二十一員萬六千四百二十五隨朝千六百八
十四
是歲天下路府州縣等共二千三十四路一百六十
九府四十三州三百九十八縣千一百六十五宣撫
司十五安撫司一寨十一鎮撫所一堡一各甸部管
軍民官七十三長官司五十一錄事司百三巡院三
元紀事本末曰世祖時趙天麟上言國家立制自
宗王及國王郡王國公以下為爵自特進崇進至
將軍大夫校尉郎為階自正一至從九為品掌典
當行為職各職所居為位各位養廉之資為禄各
司贊佐行文之史為吏其制亦已詳矣然京師不
急之司院無用之局署及隨朝臺省部院以下諸
有司官吏可兼而不兼可併而不併者有之矣畿
外行省隨省諸有司宣撫廉訪等司路府州縣倉
庫局監諸衙門官吏亦有冗者武臣萬戸所管不
滿萬人千戸所管不滿千人之類亦有之臣竊以
冗官之大弊有三一曰選法之弊二曰政事之弊
三曰軍民之弊夫文武官吏員數既多當考滿之
時近春秋之選資格之簿擾攘紛紛保薦之文交
錯旁午有司行文猶且未暇奚暇顧孰果有才孰
果有德而考校之哉既不遑考校則取準於文籍
薦書之所陳布已耳於是雜流之途進貨賂之門
開遂致員多闕少無如之何經營者早得遷除養
高者坐淹歲月此選法之弊也夫文武官吏人數
既多有當决之事而不决有當行之政而不行問
其職則曰我職也問其施為則曰僚屬非一豈我
所能獨主及朝廷聞之遂立稽違期限之罸不亦
晚歟此政事之弊也國家用人路廣浮濫得升使
臨莅在下必不能敷政化而刻剥之苦役使之煩
為害良多此軍民之弊也三弊不絶而徒立法以
防之不知法立而懼法之人奸欺之計益生矣伏
望察此三弊凡内外不急之官吏無用之衙門可
罷者罷之可併者併之然後以慎重名器之法擇
人而用又以黜陟幽明之法順理而考則典選者
易見其人易程其效而選法清矣臨政者事有所
歸職有所主而政績成矣在下者省於煩役免於
苛刻而民業定天下自太平矣
(臣)等謹按帝紀世祖至元九年十二月詔諸路府
州司縣達嚕噶齊管民長官兼管諸軍鄂囉十三
年十一月併省内外諸司十五年六月詔汰江南
冗官江南原設淮東湖南隆興福建四省以隆興
併入福建其宣慰司十一道除額設員數外餘并
罷之仍削去各官舊帶相銜罷茶運司及營田司
以其事隸宣慰司罷漕運司以其事隸行中書省
各路總管府依驗戸口多寡以上中下三等設官
從淮西宣慰使昂吉爾言也時又命平章政事赫
伯等諭中書省樞密院御史臺翰林院及諸南儒
今為宰相宣慰及各路達嚕噶齊佩虎符者俱多
謬濫其減汰之十八年閏八月勅中書減執政及
諸司冗員十九年二月減省部官宂員五月去江
南冗濫官六月詔阿哈瑪特濫設官府二百四所
存者三十三餘皆罷二十年正月右丞相和爾果
斯言阿哈瑪特專政時衙門太冗虚費俸禄宜依
劉秉忠許衡所定併省為便從之二十二年五月
中書省言六部官冗甚可止以六十八員為額餘
悉汰去詔擇廉潔有幹局者存之二十三年七月
銓定省院臺部官詔諭中外(裁定之數詳見各門)其餘諸衙
門並委中書省斟酌裁減三十年正月命中書汰
冗員凡省内外官府二百五十五所總六百六十
九員成宗大德七年二月詔中書省汰諸有司冗
員仍令諭樞密院除出征將帥外掌署院事者定
其員數以聞武宗至大元年十一月中書省言世
祖時省院臺及諸司皆有定員後略有增者成宗
已嘗有旨併省邇者諸司遞升四品者三品三品
者二品二品者一品一司甚至二三十員事不改
舊而官日增請依大德十年已定員數冗濫者從
各司自與減汰衙門既升諸吏止從舊秩出官果
應例者自如選格從之九月詔諭左丞相三寳努
等去歲中書省奏諸司官員遵大德十年定制濫
者汰之今聞員冗如故有不以聞而徑之任者有
不奏而擅令之任者並逮捕之續弘簡錄載世祖二
十三年詔有云日益月增官冗人濫良不誣也厥
後屢勅裁減則其數繁多槩可知矣
又按通鑑順帝至元六年十二月罷文宗增置官
屬初文宗設大禧宗禋等院及奎章閣藝文監增
置官屬有差至是大臣議悉革罷翰林學士承旨
庫庫曰民有千金之産尚設家塾以延館客堂堂
天朝一學堂乃不能容耶帝然之改奎章閣為宣
文閣藝文監為崇文監餘悉罷之此亦關乎官數
可按冊而稽者也
明内外官共二萬四千六百八十三員
京師一千四百十六員南京五百五十八員在外二
萬二千七百九員
初凡宫官一百八十七員女史九十六員永樂後所
存者惟尚服所領司四而已
明史左鼎傳曰景泰四年御史左鼎言國初建官
有常近始因事增設主事每司二人今有增至十
人者矣御史六十人今則百餘人矣甚至一部有
兩尚書侍郎亦倍常額都御史以數十計此京官
之冗也外則增設撫民管屯官如河南參議益二
而為四僉事益三為七此外官之冗也天下布按
二司各十餘人乃歲遣御史巡視復遣大臣巡撫
鎮守夫今之巡撫鎮守即曩之方面御史也為方
面御史則合衆人之長而不足為巡撫鎮守則任
一人之智而有餘有是理耶乞將内外官凡非洪
武之舊者參酌裁罷庶民力可紓國用可省委任
專而事功可立帝頗嘉納
經世實用編載孝宗時徐恪請裁河南冗官疏曰
我朝法古建官凡在外官司府州縣等皆量地方
廣狹政務繁簡命官分治各有定額今日地方人
民無異於曩時錢糧軍需無加於舊額夫何添設
撫民督糧兵備水利理刑提學管屯營礦管河勸
農捕盜等官比舊加倍且設官分職皆為民也今
以撫民為名其餘各官獨不以撫民為職乎河南
以區區八府州之民既添設按察司管屯僉事兼
管撫民而布政司撫民乃用參政其為冗散不言
可知祥符等七縣添設主簿皆以修治沁河為職
今黃河北徙與沁合流由汴達徐滔滔無阻所設
各官似亦冗閒又如布政司職掌錢糧分守官自
合催督今既添官督糧分守官所幹何事按察司
職掌刑名分巡官自合問刑今既添官理刑分廵
官所幹何事况一官之來有一官之費食有俸糧
居有廨宇分毫皆取給於民且如參政一員皂隸
十名每名必得三四十丁馬夫十戸每戸必得三
丁通計不下四五百丁俱於殷實之家僉充其一
應科差不免累及貧難下戸出辦以一官言之似
無大費以司府州縣官統計之其費何可勝言乞
勅通查天下司府州縣近年以來添設官員若干
何者存留何者革去從長斟酌則官無濫設民不
騷擾矣
(臣)等謹按明實錄永樂二年六月成祖以吏部所
錄中外官數比舊額增數倍諭令諸司悉汰冗官
尚書蹇義等言在京各官近因事繁額外添設宜依定
制選留餘並送部别用在外大小衙門亦有多設
者宜令所隸上司嚴行考覈宣宗宣德三年四月
義等奏諸司官員近因營造收運等事内添郎中
主事外添參政參議同知通判縣丞等官職事無
常難行考察今擬在外除馬政農務外餘依舊制
裁革在京從堂上官斟酌去留不許冗濫其内府
各監庫郎中員外主事亦非額設俱裁革之英宗
正統四年七月行在戶部等衙門各汰郎中等冗
官八十員送部改用其老疾官六員致仕憲宗成
化二十一年二月尚書尹旻等言京職額外增多
及傳奉升授匠官等通計二千餘人宜如正統四
年放還冗官例放回待缺匠官留其藝精者餘並
革之於是吏部奏汰四百五十四人兵部奏汰二
百一十人二十三年十月孝宗已即位從吏科給
事中王質等言吏部奏汰傳升文職帶俸右通政
任傑等五百六十四人禮部奏汰傳升僧道官二
百五十三人工部奏汰傳升匠官工部右侍郎蒯
鋼等一千三百七十人各降斥有差武宗正德元
年三月以孝宗遺詔汰傳奉官七百四十六人神
宗萬歷九年正月汰在京諸司冗官九十五人王
圻所載内外官數蓋指神宗時言當又在九年正
月以後然也明葉春及絅齋集有云蘇轍謂害賦
者三一曰冗吏吏之冗者雖更僕未易數也一學
教官必三五輩盡削訓導三四千員可歲省十二
三萬天下武職踰十萬人五倍於昔竭膏脂以養
罷駑非計也宜嚴賞功之格重比試之令使官不
可輕得其已官者軍政治事乃支全俸額視職掌
而止帶俸者十三給之有罪科斷如律開國功臣
不失爵位亦止數公耳此何功德哉五倍之羡奚
啻數百萬也初建北京惟設行部分列六曺後既
定都南京諸司仍而未革投閒養望乃以居之愚
以為守備外並宜裁罷比於中都特為雄勝亦足
以控制東南奠安陵寢矣况其俸幾二十萬斟酌
裁罷則所省豈鮮少哉合而觀之可知官數之冗
濫矣
欽定續文獻通考卷五十一
