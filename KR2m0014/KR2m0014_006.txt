欽定續文獻通考卷六
田賦考
官田
宋寧宗嘉定二年三月罷漳泉福三州興化軍賣廢寺
田
初閩以福建八郡之田分三等膏腴給僧寺道院中
下者給土著流寓高宗紹興二年始令民請買民甚
便之至是復罷
理宗淳祐九年正月詔以官田三百畝給表忠觀旌錢
氏功德仍禁止樵採
(臣)等謹按周密癸辛雜識曰穆陵念史彌遠擁立
之功思以政地處其子宅之然思不立竒功無以
壓人望會殿步司獄蘆蕩以為可以開為閒田禆
國餉時宅之為都司遂創括地之議一應天下河
田圍田圩田沒官田等並行撥隸本所名田事所
仍辟官分往江浙諸郡打量時淳祐丁未鄭清之
當國時也以宅之為提領官右司趙與膺為參詳
官計院汪之埜為檢閱趙與訔謝獻子並為主管
文字諸郡又各差朝士分任其事怨嗟滿道死於
非命者甚衆行之期年有擾無補宅之除副樞於
是劉垣趙汝騰黃自然力陳不可皆以罪去後一
年宅之終於位遂併官田歸安邊所令都司提領
焉考丁未淳祐七年也是年四月以鄭清之為太
傅右丞相兼樞密院使時史嵩之已罪廢故理宗
欲以宅之處政地再報擁立之德然括地之事紀
志俱失載宅之亦不立傅至九年二月以史宅之
同知樞密院事則見於紀文與雜識合安邊所置
於寧宗開禧三年詳見正考
景定元年十二月詔華亭奉宸莊隸外廷以助軍餉
以漕司拘催騷擾撥隸外廷至三年又詔昨賜公主
田以秀豐莊二萬九千有竒充影堂祭祀餘悉撥隸
淮東總所以助軍餉
四年二月置官田所十月命浙西六郡置公田莊
丞相賈似道以國計困於造楮富民困於和糴思有
以變法而未得其說知臨安府劉良貴浙西轉運使
吳勢卿獻買公田之策似道乃命殿中侍御史陳堯
道等疏請祖宗限田之制以官品計項以品格計數
下兩浙江東西和糴去處先行歸併詭析後將官戶
田産逾限之數抽三分之一回買以充公田但得一
千萬畝之田則歲有六七萬石之入其於軍餉沛然
有餘可免和糴可以餉軍可以住造楮幣可平物價
可安富室一事行而五利興矣從之乃詔買公田命
會子課日增印五十萬貫充買置官田所以劉良貴
提領陳訔為檢閱先於平江江隂安吉嘉興常州鎮
江六郡行之畝起租滿石者償二百貫九斗者一百
八十貫以下以次逓減五千畝以上以銀半分官告
五分度牒二分會子二分半五千畝以下以銀半分
官告三分度牒二分會子三分半千畝以下度牒會
子各半五百畝至三百畝全以會子是歲田事成每
石官給止四十貫而半是告牒民失産而得虚告持
之而不得售六郡騷然所遣劉良貴等又恣為操切
廖邦傑之在常州害民尤甚至有本無田而以歸併
抑買自經者分置莊官催租州縣督收及時運發由
是六郡買田三百五十餘萬畝浙西安撫魏克愚言
取四路民田立限回買所以免和糴而益邦儲議者
非不自以為公且忠也然未見其利而適見其害近
給事中徐經孫奏記丞相言江西買田之弊甚詳若
浙西之弊則尤甚於經孫所言者因歴述其為害者
八事疏奏不省
五年三月選官充官田所分司
賈似道言公田已成若復以州縣總之恐害不除而
利不可久請以江隂平江隸浙西憲司安吉嘉興隸
兩浙運司常州鎮江隸總所每歲輸租官倉時減二
分水旱别議仍立四分司以主管公田繫銜平江嘉
興安吉各一員常州江隂鎮江共一員每鄉置官莊
一所民為官耕者曰官佃為官督者曰莊官莊官以
富饒者充應兩歲一更每租一石明減二斗不許多
收毘陵澄江一時迎合止欲買數之多凡六七斗皆
作一石及收租之際元額有虧則取足於田主或田
有磽瘠及租田頑惡之處又從而責換於田主其禍
尤慘
是歲七月彗見於東方下詔求言京學生蕭規葉李
等三學六館皆上封章及前秘書監高斯得亦馳驛
上封事謝枋得校文江東方山京校文天府亦皆陳
買田之失未幾皆被譴
度宗咸淳四年六月詔罷浙西諸州公田莊官
以差置莊官弊甚罷之令諸郡公租以三千石為一
莊聽民於分司承佃盜易者以盜賣官田論其租於
先減二分上更減一分至五年三月又詔浙西六郡
公田設官督租有差
十年十一月(時恭帝已即位)括邸第戚畹及御前寺觀田令輸
租
侍御史陳堅殿中侍御史陳過等奏今東南之民力
竭西北之邊患棘而邸第戚畹御前寺觀田連阡陌
亡慮數千萬計皆巧立名色盡蠲二稅不可不加釐
正望與二三大臣亟議行之十二月詔邊費浩繁吾
民重困貴戚釋道田連阡陌安居暇食有司覈其租
税收之
恭帝德祐元年三月詔公田為民害十有餘年自今並
給田主令率其租戶為兵
宋史食貨志曰宋南渡後水田之利富於中原故
水利大興而諸籍沒田募民耕者皆仍私租舊額
每失之重輸納之際公私事例迥殊私租額重而
納輕承佃猶可公租額重而納重則佃不堪命州
縣胥吏與倉庫百執事之人皆得侵漁於耕者季
世金人乍戰乍和戰則軍需浩繁和則歲幣重大
國用常苦不繼於是因民苦官租之重命有司括
賣官田以給用其初弛其力役以誘之其終不免
於抑配此官田之弊也嘉定以後又有所謂安邊
所田乃籍沒權倖者而圍田湖田之在官者皆隸
焉收其租以助歲幣至其將亡又限民名田買其
限外所有謂之公田初議欲省和糴以紓民力而
其弊極多其租尤重宋亡遺患猶不息也
金制凡官地明安穆昆及貧民請射者寬卿一丁百畝
狹鄉十畝中男半之
熙宗天眷元年二月詔罷來流水混同江護邏地與民
耕牧
三月又以禁苑隙地分給百姓皇統七年正月以西
京鹿囿為民田
海陵貞元元年七月賜朝官京城隙地徵錢有差
正隆元年二月括官地授明安穆昆戶
遣刑部尚書赫舍哩羅索等十一人分行大興府山
東真定府拘括係官或荒閒牧地及官民占射逃絶
戶地戍兵占佃宫籍監外路官本業外增置土田及
大興府平州路僧尼道士女冠等地以授所遷之明
安穆昆戶令民請射而官得其租
世宗大定十年四月禁侵耕圍場地
至十一年正月謂宰臣曰往歲清暑山西因近路禾
稼甚廣無畜牧之地命五里外乃得耕墾今聞民皆
去之他所甚可矜憫其令依舊耕種二十年四月又
以行幸道隘扈從人不便詔戶部沿路蝢舍側近官
地勿租與民耕種五月諭有司曰白石門至野狐嶺
其間淀濼多為民耕植者而官民雜畜往來無牧放
之所可差官括元荒地及冐佃之數
十七年六月命拘籍官田
邢州男子趙迪簡言隨路不附籍官地及河灘地皆
為豪強所占而貧民土瘠税重乞遣官拘籍冐佃者
定立租課復量減人戶税數庶得輕重均平詔付有
司將行而止尋以近都明安穆昆所給官地率皆薄
瘠豪民租佃官田歲久往往冐為己業令拘籍之又
謂省臣曰官地非民誰種然女直人戶自鄉土三四
千里移來盡得薄地若不拘刷良田給之久必貧乏
其遣官察之又謂參知政事張汝弼曰先嘗遣問女
直土地皆云良田及朕出獵問之則謂自起移至此
不能種蒔斫蘆為蓆或斬芻以自給卿等其議之省
臣奏官地所以人多蔽匿盜耕者由罪輕故也乃更
條約立限令人自陳過限則人能告者有賞遣同知
中都路轉運使張九思往拘籍之至十九年十二月
謂宰臣曰亡遼時所撥地與本朝元帥府已曾拘籍
矣民或指射為無主地其間播種歲久若遽奪之恐
民失業因詔括地官張九思戒之復謂宰臣曰朕聞
括地事所行極不當如皇后莊太子務及秦漢以來
長城燕子城之類止以名稱便為官地此田百姓為
己業不知幾百年矣所執憑騐一切不問其相隣冐
占官地復有幸免者能使軍戶稍給民不失業乃朕
之心也至二十一年十月帝與張仲愈論冐占田事
又令俟豐年括籍官地二十二年省臣復以為奏帝
曰本為新徙四明安貧須刷官田與之若張仲愈等
所擬條約太刻恐民苦之可為酬直且先令明安穆
昆人戶隨宜分處計其丁壯牛具合得土田實數給
之不足則以前所刷地二萬餘頃補之復不足則續
當議時有落兀者與婆薩等争懿州地六萬頃以皆
無據騐遂沒入官
二十一年三月詔山後冐占官地十頃以上者皆籍入
官均給貧民
先是二十年四月詔大定初賜故太保阿里中都路
田百頃及前所賜山東路地百四十頃拘收入官十
月又以山後之地皆為親王公主權勢之家所占轉
租於民命宰臣察之至是陳言者言豪強之家多占
奪田者帝曰前參政納合椿年占地八百頃又聞山
西田亦多為權要所占有一家一口至三十頃者以
致小民無田可耕徙居隂山惡地何以自存其令占
官地十頃以上者皆括籍入官均賜貧民省臣又奏
椿年明安三合故太師耨盌温敦思忠孫長壽等親
屬七十餘家所占地三千餘頃帝曰至秋除牛頭地
外仍各給十頃餘皆拘入官山後招討司所括者亦
當同此二十二年八月以趙王永中等四王府冐占
官田罪其長史府掾安次新城宛平昌平永清懷柔
六縣官皆罰贖有差
七月命宗室戶徙河間者迴納舊地
謂宰臣曰前徙宗室戶於河間撥地處之而不迴納
舊地豈有兩地皆占之理自今當以一處賜之至次
年九月又詔河間宗室未徙者令盡徙於平州無力
者官津發之土薄者易以良田
二十二年命招復梁山濼流民官給以田
先是二十一年三月帝謂宰臣曰山東路所括民田
已分給女直屯田人戶復有籍官閒地依元數還民
仍免租税八月尚書省奏山東所刷地數帝曰黃河
已移故道梁山濼水退地甚廣民昔嘗恣意種之今
官籍其地而民懼徵租逃者甚衆若徵其租而以冒
佃不首罪之固宜然遽取之恐致失所可免其徵赦
其罪别以官地給之至是乃有是命時御史臺奏大
名濟州因刷梁山濼官地或有以民地被刷者帝謂
宰臣曰雖曾經通檢納税而無明騐者仍當刷問有
公據者付本人時又有人戶執契據指墳壠為騐而
亦拘在官者委官騐實亦償以官田
二十七年命有司拘刷隨處官豪家多占官地與貧難
無地者每丁授五十畝餘佃不盡者方許豪家騐丁租
佃
二十九年五月(時章宗已即位)再定告請承佃官地限
時有司以貧民請佃官地過期數足請再立限限外
告者宜却之止付元佃兼平陽一路地狹人稠官地
當盡數拘籍騐丁以給貧民帝曰限外指告多佃官
地者當却之如無主不願承佃方許諸人告請其平
陽路宜計丁限田如一家三丁己業止三十畝則更
許存所佃官地一頃二十畝餘者拘籍給付貧民七
月諭尚書省曰唐鄧潁蔡宿泗等處水路膏腴之地
若騐等級量立歲租寬其徵納之限募民佃之公私
有益今河南沿邊地多為豪民冐占若民或流移至
彼就募令耕不惟貧民有贍亦增羡官租其給丁壯
者田及耕具而免其租税八月尚書省奏河東地狹
稍凶荒則流亡相繼竊謂河南地廣人稀若令招集
他路流民量給閒田則河東饑民減少河南且無曠
地矣命從所請九月又奏在制諸人請佃官閒地者
免五年租課今乞免八年則或多墾從之十一月又
奏民騐丁佃河南荒閒官地者如願作官地則免税
八年願為己業則免租三年並不許典賣若豪強及
公吏軰有冒佃者限兩月自首免罪而全給之其税
則視其隣地定之以三分為率減一分限外許諸人
告指給之制可
章宗明昌元年二月諭瀕水民地已種蒔而為水浸者
以所近官田對給之
三年六月命民戶己業中有官地者許騐數對易
尚書省奏舊牧馬地久不分撥以致軍民起訟差官
往各路定之南京六萬三千五百二十餘頃陜西三
萬五千六百八十餘頃凡民戶有憑騐己業及宅井
墳園已改正給付而其中復有官地者亦騐數對易
四年正月諭點檢司行宮外地及圍獵之處悉與民耕
雖禁地亦聽民持農器出入
先是復州合厮罕關地方七百餘里因圍獵禁民樵
捕同知復州軍事内族齊言其地肥衍請賦民開種
世宗為弛禁田收其利至是有是諭至六年二月又
勅有司行宮側及獵所有農者勿禁承安四年三月
詔自蒲河至長河及細河以東常所經行地官為和
買令百姓耕之仍免其租税泰和四年八月幸太極
宫弛圍場遠地禁縱民耕捕樵採八年二月諭有司
方農作時雖在禁地亦令耕種
泰和元年九月以官田給國子生
時更定贍學養士法生員給民佃官田六十畝歲支
粟三十石國子生人百八畝歲給以所入官為掌其
數
哀宗至大六年十二月罷附京獵地百里聽民耕稼
元制凡官田不科夏税
世祖中統二年七月諭河南管軍官於近城地量存牧
埸餘聽民耕又勅懷孟牧地聽民耕墾
其後至元元年四月御苑官請廣牧地詔牧地分給
農之無田者四年七月申嚴京畿牧地之禁
至元七年六月立籍田大都東南郊
十四年江南行臺御史大夫相威奏請召佃公田仍減
其租從之
二十年十一月立司農司掌官田及邸舍人民
二十一年十二月中書省言江南官田為權豪寺觀欺
隠者多宜免其積年收入限以日期聽人首實踰限為
人所告者徵之以其半給告者從之
至三十三年七月復以江南隸官之田多為強豪所
據立營田總管府其所據田仍履畝計之
二十二年二月用右丞盧世榮言回買江南土田
二十三年二月詔江南諸路學田昔皆隸官復給本學
以便教養
時江浙行省筭錢榖甚急鬻所在學田輸其直於官
利用監臣徹里使江南見之謂曰學有田以供祭祀
育賢才安可鬻耶遂奏罷之次年閏二月詔設江南
各路儒學提舉司以鈎考江西學田所入羡餘貯之
集賢院以給有才藝之士二十七年正月立興文署
掌經籍板及江南學田錢穀二十九年正月詔江南
州縣學田其歲入聽其自掌春秋釋奠外以廩師生
及士之無告者貢士莊田則令覈數入官
(臣)等謹按元太宗始得中原用中書令耶律楚材
言以科舉選士世祖既定天下國子祭酒許衡請
自都邑至州縣皆設學校資善大夫王鶚奏立十
道提舉學校官仁宗延祐間復斟酌舊制行之故
其時有學田有貢士莊田凡為養士計者意甚盛
也然世祖至元中權臣屢欲毁法諸生廩食或不
繼迨順帝至元元年十一月徹爾特穆爾復入中
書首議罷科舉及學校莊田御史吕思誠等及參
政許有壬爭之不可得於是勅以所在儒學貢士
莊田租給宿衛衣糧并罷科舉矣
二十八年命江淮寺觀田宋舊有者免租續置者輸税
六月宣諭江淮民恃總統嘉木揭喇勒智力不輸租者
依舊徵輸
自是之後累朝申禁不一凡寺觀田非宋舊有及先
朝所賜者並令輸租又成宗元貞二年二月詔江南
道士貿易田者輸田商税大德七年七月罷江南白
雲宗攝所其田令依例輸租九年二月免天下道士
賦税十年正月以南臺御史言江南寺觀田畝歴年
詔免税賦上虧公額下侵民利其所錄民戶或罹饑
寒為其徒者坐視不䘏乞於秋成之時騐其頃畝減
半徵之以備凶歲推賑其民庶幾利害稍均不加費
於官府也乃罷江南白雲宗都僧錄司汰其民歸州
縣僧歸各寺田悉輸租武宗至大四年十月(時仁宗已即位)
禁諸僧寺毋得冒侵民田泰定帝泰定四年九月禁
僧道買民田違者坐罪沒其直
初帝用嘉木揭喇勒智為江南釋教總統二十三年
正月以江南廢寺田土為人占據者悉付嘉木揭喇
勒智修寺嘉木揭喇勒智重賂僧格擅發宋陵攘奪田
二萬三千畝私庇平民不輸公賦者二萬三千戶至是
始有此諭至二十九年三月僧格既誅省臺臣乞并嘉
木揭喇勒智正典刑帝猶貸其死而給還其人口土
田至成宗大德三年七月中書省言江南諸寺佃戶
五十餘萬本皆編民自嘉木揭喇勒智冒入寺籍宜
加釐正從之仁宗時又有白雲宗總攝沈明仁強奪
民田二萬頃誑誘愚俗十萬人私賂近侍延祐六年
十月中書省請汰其徒還所奪民田七年二月(時英宗已)
(即位)明仁坐罪詔籍江南冒為白雲僧者為民
成宗即位詔曲阜林廟天下郡縣廟學書院田及貢士
莊供祭祀修廟宇
時集賢學士閻復上疏言曲阜守塜戶昨有司併入
民籍宜復之其後詔賜孔林灑掃二十八戶祀田五
千畝皆復之請也
元貞元年十一月詔江浙行省括隠漏官田
大德三年凡在官之田許民佃種輸租
六月罷大名路所獻黃河故道田輸租
十二月理荆湖公田租
時公田為民害而荆湖尤甚部内實無田隨民所輸
租取之戶無大小皆出公田租雖水旱不免宣慰使
立智理威上其事於朝集賢學士閻復亦言公田租
重宜減以貸貧民於是遣使理之凡官無公田者始
隨俸給之民力少蘇
七年正月以伊都諸處牧馬地為民所墾者畝輸租一
斗太重減為四升
十二月命江南浙西官田奉特賜者許中書省迴奏
十一年九月(時武宗已即位)令諸賜田悉還官
時諸王公主駙馬及諸人賜田悉令還官惟太師伊
徹察喇自世祖積有勲勞以前後所賜合百頃與之
至武宗至大三年九月臺臣復言比者近幸為人奏
請賜江南田千二百三十頃為租五十萬石乞拘還
官從之泰定帝泰定元年平章政事張珪上言天下
官田歲入所以贍衛士給戍卒自至元三十一年以
後累朝以是田分賜諸王公主駙馬及百官宦者寺
觀之屬遂令中書酬直海漕虚耗國儲其受田之家
各任土著奸吏贓官催甲斗級巧名多取又且驅迫
郵傳徵求餼廩折辱州縣償補逋負至倉之日變鬻
以歸官司交忿農民窘竄臣等議惟諸王公主駙馬
寺觀如所與公主僧格刺吉及普安三寺之制輸之
公廩計月值折支以鈔令有司兼領輸之省部給之
大都其所賜百官者之田悉拘還官著為令時不能
從三年十月中書省言養給軍民必藉地利世祖建
大宣文宏教等寺賜永業當時已號虚費而成宗復
搆天壽萬寧寺較之世祖用增倍半若武宗之崇恩
福元仁宗之承華普慶租𣙜所入益又甚焉英宗鑿
山開寺損兵傷農而卒無益夫土地祖宗所有子孫
當共惜之臣恐兹後藉為口實妄興工役徼福利以
逞私欲惟陛下察之帝嘉納焉後文宗天歷二年十
月詔諸王公主官府寺觀撥賜田租除魯國大長公
主聽遣人徵收外其餘悉輸於官給鈔酬其直
(臣)等謹按元時多以官田分賜臣下紀傳所載有
世祖中統二年八月賜竇默等田為永業四年八
月賜劉整田二十頃至元十六年正月賜昝順田
十八年賜鄭温常州田三十頃二十一年賜相威
近郊田二千畝二十二年賜李昶徐世隆田各十
頃時安南國王陳益稷來歸賜漢陽田五百頃又
賜王積翁田八十頃二十五年賜葉李平江田四
千畝二十九年賜高興大都田千畝武宗至大二
年賜特爾格江州稻田五千畝英宗至治三年賜
拜珠平江田萬畝時巴延有舊賜河南田五千頃
以二千頃奉帝師祝釐八百頃助給宿衛自取不
及其半文宗天歷元年撥賜雅克特穆爾太平王
江東道太平路地五百頃至順二年又賜龍慶州
水磑土田及平江松江江隂蘆埸蕩山沙塗沙田
因請以圩田五百頃有竒糧七千七百石願增為
萬石入官所得餘米贍其弟順帝至元元年二月
以薊州寳坻田賜巴延三年三月以蘇州田二百
頃賜剡王齊齊克圖至正四年六月賜托克托松
江田為立稻田提領所以領之十三年七月又賜
托克托東泥河田一十二頃其賜公主者則武宗
至大二年賜魯國大長公主平江稻田一千五百
頃文宗至順元年賜魯國大長公主平江田五百
頃順帝至正九年七月賜公主不答昔你平江田
五十頃至於寺觀賜田尤為侈濫世祖中統二年
六月賜僧子聰懷孟邢州田各五十頃八月賜慶
壽海雲二寺陸地五百頃成宗大德五年二月賜
昭應宫興教寺地各百頃上都乾元寺九十頃萬
安寺六百頃南寺百二十頃仁宗初賜大普慶寺
田八萬畝延祐三年正月賜上都開元寺江浙田
二百頃華嚴寺百頃七月賜普慶寺益都田百二
十頃泰定帝泰定三年十月賜太天源延聖寺吉
安臨江田千頃文宗天歷二年十一月賜集慶萬
壽兩寺平江田百五十頃至順元年四月以所籍
張珪諸子田四百頃賜護聖寺順帝至正七年十
一月撥山東地土十六萬二千餘頃屬護聖寺又
文宗紀至順元年四月亦有括伊都般陽寧海閒
田十六萬二千九十頃賜護聖寺事恐兩朝賜予
不應若是之多且同或者已賜復還而後復賜也
續綱目止載至正朝事
武宗至大二年六月從皇太子言禁諸賜田者馳驛徵
租擾民
至仁宗皇慶二年四月臺臣言諸王駙馬寺觀臣僚
土田每歲徵租極為擾民請革其弊制曰可延祐元
年五月禁諸王支屬徑取分地租税擾民
仁宗延祐七年二月(時英宗已即位)括勘崇祥院地其冒以官
地獻者追其直民地獻者歸其主
泰定帝泰定三年正月以山東湖廣官田賜民耕墾人
三頃仍給牛具
順帝至正十六年三月臺臣言係官牧馬草地俱為權
豪所占今後除規運總管府見種外餘盡取勘令大司
農召募耕墾歲收租課以資國用從之
明初官田皆宋元時入官田地厥後有還官田没官田
斷入官田學田皇莊牧馬草場城壖苜蓿地牲地園陵
墳地公占隙地諸王公主勲戚大臣内監寺觀賜乞莊
田百官職田邊臣養廉田軍民商屯田通謂之官田
(臣)等謹按明史食貨志所列官田之目如此其云
沒官田斷入官田者盖多指蘇松嘉湖言之名為
官田實民田耳東南財賦重地沃壤厚歛皆出於
此未可與皇莊牧地諸在官之田並論也今以入
田賦總制餘屯田詳屯田類職田詳職官考惟學
田皇莊等載於此云
太祖洪武二年二月耕籍於南郊
御史尋适請耕籍田享先農以勸天下遂建壇於南
門外壇南為籍田北為神倉成祖永樂時建壇北京
一如其制田在觀耕臺南護壇地六百畝供黍稷及
薦新品物又地九十四畝有竒額税四石七斗收貯
神倉以備旱澇又令壇官種一百九十畝壇戶種二
百六十六畝七分
七年減聖廟田租
衍聖公孔希學言先世田兵後多蕪而徵賦如故乞
減免從之其後孝宗弘治十八年衢州知府沈杰言
衢州聖廟祭田洪武初輕則起科後改徵重税請仍
改輕以供祀費詔可又景帝景泰二年命給還顔孟
二廟祭田六十頃復增給二十頃佃戶各十家莊烈
帝崇禎十六年賜先賢仲子之後田六十餘頃廟戶
三十一以奉祭祀
十年十月賜百官公田
時賜勲臣公侯丞相以下莊田多者百頃親王莊田
千頃又賜公侯暨武臣公田又賜百官公田以其租
入充祿指揮沒於陣者皆賜公田勲臣莊佃多倚威
扞禁帝召諸臣戒諭之其後給賜之例各王府有莊
田在京王府有養贍及香火地公主郡主及夫人有
賜地公侯伯有給爵及護墳地有特賜者有世守者
有退出者制亦不一
十四年二月覈天下官田
十五年四月定天下學田之制
時天下郡縣並建廟學帝諭禮部尚書劉仲質曰凡
府州縣學田租入官者悉歸於學以供祭祀及師生
俸廪仲質奏前代學田多寡不同宜一其制乃詔定
為三等府學一千石州學八百石縣學六百石應天
府學一千六百石各設吏一人以司出納師生月給
廪膳米一石
二十四年八月給公侯歲禄歸賜田於官
成祖永樂三年令開墾官湖作官田每畝夏税麥二升
秋糧三斗
英宗正統五年十一月覈諸王芻牧侵地還之民
明時官田為民厲者皇莊之外莫如諸王勲戚中官
莊田為甚太祖洪武初令民間賦税有常額諸人不
得於諸王駙馬功勲大臣及各衙門妄獻田土山場
窯冶遺害於民違者治罪至仁宣之世乞請漸廣大
臣亦得請沒官莊舍然宣德三年寧王權請灌城為
庶子耕牧地賜書援祖制拒之至是命行在戶部檢
視各王芻牧地具頃畝方向及原據人民莊宅田地
共三千餘頃列圖以聞遂以一百八十八頃給郕王
祁鈺餘撥神機三千等營芻牧所侵奪民地悉給還
之其後八年慶成王美埥請民田十二頃為妃塋神
道亦以違制病民却其奏九年定制順天府所屬地
土有限今後公侯駙馬伯等官不許奏請田地天順
二年勅皇親公侯伯文武大臣不許占官民田地違
者坐以重罪其家人及投託者悉發邊衛永遠充軍
明史食貨志曰英宗時諸王外戚中官所在占官
私田或反誣民占請案治比案問得實帝命還之
民者非一乃下詔禁奪民田及奏請畿内地然權
貴宗室莊田墳塋或賜或請不可勝計復辟後御
馬太監劉順進薊州草埸進獻由此始矣
(臣)等謹按英宗實錄載正統六年三月故太監劉
順有莊田塌房果園草場二十六所生時嘗進薊
州草場十所計地四百六十八頃是劉順進草場
在正統六年以前非復辟後事
十三年命有司勘寺觀田給民耕
初太祖洪武十四年十一月覈天下廢寺田沒入官
十五年令天下僧道常住田土不許典賣至是令諸
寺觀田除洪武時置者悉令州縣查勘還民廢寺觀
所遺之産令撥給招還無業及丁多田少之民戶二
十畝三丁以上者三十畝畝科正糧一斗俱為官田
戶絶仍撥給貧民毋許私售至景帝景泰三年令各
寺觀田量存六十畝為業餘撥小民佃種納糧憲宗
成化十六年令福建僧寺田除徵糧及百畝以下餘
給無田民承種世宗嘉靖八年廢寺觀田召人承買
九年各寺觀莊田亦立莊頭收解州縣給領不許僧
道自行收租
天順八年(時憲宗已即位)始立宫中莊田
自仁宗洪熙時有仁壽宫莊其後又有清寧未央宫
莊至帝天順三年以諸王未出閣供用浩繁立東宫
德王秀王莊田二王之藩地仍歸官至是以沒入曹
吉祥地為宫中莊田皇莊之名由此始其後莊田遍
郡縣給事中齊莊言天子以四海為家何必置立莊
田與貧民較利弗聽憲宗成化十三年仁壽太后莊
戶與民爭田帝欲徙民塞外大學士商輅奏止之
憲宗成化四年三月詔中外勢家毋得擅請田土
時雖有是詔然仍多請乞者太后弟錦衣指揮周彧
奏乞武強武邑民田不及賦額者籍為閒田命刑部
郎中彭韶偕御史季琮覈勘韶等周視徑歸上疏自
劾曰真定田自祖宗時許民墾種即為恒産除租賦
以勸力農功臣戚里家與國咸休豈當與民爭尺寸
地臣誠不忍奪小民衣食附益貴戚請伏奉使無狀
罪疏入詔以田歸民而責韶等邀名方命復下詔獄
言官論救得釋給事中李森等亦奏先朝勅皇親強
占軍民田者罪無赦投獻者戍邊一時貴戚莫敢犯
比給事中邱宏奏絶權貴請乞亦既俯從乃外戚周
彧求武強武邑田六百餘頃翊聖夫人劉氏求通州
武清地三百餘頃詔皆許之何與前勅悖也彼谿壑
難厭而畿内膏腴有限小民衣食皆出於此一旦奪
之何以為生且本朝百年來戶口日滋安得尚有閒
田不耕不稼名為奏求實豪奪而已帝善其言而賜
者仍不問至六年五月巡視河南戶部侍郎原傑奏
黃河遷決不常彼䧟則此淤軍民就淤墾種今姦徒
指為園場屯地獻王府邀賞王府輒據而有之請自
今獻者謫戍并罪受獻者從之孝宗弘治三年閏九
月復申禁凡皇親并權勢家奏乞土地一切不行仍
究主謀之人并榜諭軍民及旗校管莊人妄將民田
投獻者照天順成化時例科罪六年勅王府及功臣
家賜田令佃戶照原定則例將應納子粒每畝銀三
分送州縣轉領不許自受
(臣)等謹按周彧請田事彭韶傳謂以田歸民李森
傳謂賜者仍不問二說不同然既以韶為邀名方
命而下詔獄則田亦未必歸民也森傳似得其實
十七年令軍民承佃官田
各處軍民有願佃空閒官地荒田及山場水洲者城
市官田每闊一丈長三丈歲納米一石附近城郭好
地每闊二丈歲納米一石山場水洲俱照舊例起科
(臣)等謹按明制五尺為步步二百四十為畝以闊
一丈長三丈訃之纔得十二步而納米一石如積
十二步之二十而成畝則應税二十石矣近郭减
半猶十石地之所産安得有此疑譌
二十二年四月清畿内勲戚莊田
孝宗弘治二年正月收已故内臣賜田給百姓
時又令順天等六府入官田土俱撥與附近無田民
耕種起科人不過三十畝
是年命戒飭莊戶罷仁壽宫莊還之草場凡侵牧地者
悉還其舊
戶部尚書李敏等以災異上言畿内皇莊有五共地
一萬二千八百餘頃勲戚中官莊田三百三十有二
共地三萬三千餘頃管莊官校招集羣小稱莊頭伴
當占地土歛財物稍與分辨輒被誣奏民心傷痛入
骨乞革去管莊之人付小民耕種畝徵銀三分充各
宫用度帝命戒飭之又因御史言還草場及侵牧地
時薊州民田多為牧馬草場所侵又侵御馬監及神
機營草場皇莊貧民失業草場亦虧故額屢遣給事
中周旋侍郎顧佐熊翀等往勘皆不能決因命大理
少卿張泰偕錦衣官會巡撫周季麟復勘泰密求得
永樂間舊籍參互稽考田當歸民者九百三十餘頃
而京營及御馬監牧地咸不失故額奏入駁議者再
尚書韓文力持之留中未下及武宗即位文再請始
出泰奏流亡者咸得復業至世宗嘉靖時戶部侍郎
王軏覈九門苜蓿地以餘地歸之民勘御馬監草場
釐地二萬餘頃募民以佃房山民以牧馬地獻中官
軏釐歸之官其後神宗惑中貴言將察核畿輔牧地
大學士沈鯉言近年以來百利之源盡籠於朝廷常
恐勢極生變况此牧地豈真有豪右隠占新墾未科
者奸民所傳未足深信遂止
勅諸王輔導官導王請地者罪之
定制獻地王府者戍邊時奉御趙瑄獻雄縣地為東
宫莊戶部尚書周經劾其違制下瑄詔獄故有是命
既而復從鎮司言遣官勘實經等復爭之曰太祖太
宗定制閒田任民開墾若因奸人言而籍之官是土
田予奪盡出奸人口小民無以為生矣既而勘者及
巡撫高銓言閒田止七十頃悉與民田錯於是從經
言仍賦之民治瑄罪時又有崇王見澤乞河南退灘
地二十餘里經言不宜予又興王祐杬前後乞赤馬
諸河泊所及近湖地千三百餘頃經三疏爭之竟不
許既而帝又以肅寧諸縣地四百餘頃賜壽寧侯張
鶴齡其家人因侵民地三倍且毆民至死下巡撫高
銓勘報銓言可耕者無幾請仍賦民不許時王府勲
戚莊田例畝徵銀三分獨鶴齡奏加徵二分且概加
之沙鹻地經抗章執奏命侍郎許進偕太監朱秀覆
覈經言地已再勘今復遣使徒滋煩擾昔太祖以劉
基故減青田賦徵米五合欲使基鄉里子孫世世頌
基今興濟篤生皇后正宜恤民減賦俾世世戴德何
乃使小民銜怨無已也頃之進等還言此地乃憲廟
皇親栢權及民恒産不可奪帝竟予鶴齡如其請加
税而命償權直除民租額經等乃復諫曰東宫親王
莊田徵税自有例鶴齡不宜獨優權先朝妃家亦戚
畹也名雖償直實乃奪之天下將謂陛下惟厚椒房
親不念先朝外戚帝終不納自是奏獻不絶乞請亦
愈繁徽興岐衡四王田多至七千餘頃會昌建昌慶
雲三侯爭田帝輒賜之
十八年十月(時武宗已即位)建皇莊七
其後增至二十餘處諸王外戚求請及奪民田者無
算
武宗正德十六年(時世宗已即位)遣官勘諸皇莊罷之
先是外戚邵喜乞莊田戶部左侍郎秦金述祖制請
按治帝宥喜命都察院禁如制至是金言西漢盛時
以苑囿賜貧民今奈何剥民以益上乞勘正德以來
額外侵占者悉歸其主而盡徹管莊之人帝稱善即
從其議給事中底藴復言奸民妄指軍民田為閒田
投獻權倖奏建皇莊或奏討為莊田管莊官校倚勢
侵奪害民之弊遂命兵科給事中夏言御史樊繼祖
戶部主事張希尹往順天各府查勘各莊土田共二
十萬九百一十九頃二十八畝外舊侵民業二萬二
百二十九頃言因極陳皇莊為民厲自是正德以來
投獻侵牟之地頗有給還民者而宦戚輩復中撓之
戶部尚書孫交造皇莊新册額減於舊帝命覈先年
頃畝數以聞改稱官地不復名皇莊詔所司徵銀解
部然多為宦寺中飽積逋至數十萬以為常
夏言疏云各宫莊田祖宗以來未之有也惟天順
八年以順義縣安樂里板橋村太監曹吉祥抄沒
地一處撥為宫中莊田其地原額一十頃一十三
畝初吉祥占過軍民地二十四頃八十七畝共三
十五頃立莊今次查勘又占過民田四十頃見在
共七十五頃此則宫闈莊田之始而數年間侵占
之數過於原額已十倍矣舉此一處其他可知至
成化間惟增寳坻縣王甫營莊田一處原係會州
衛草場弘治間止增豐潤新城雄縣莊田三處至
弘治十八年十月先帝踐祚之初一月之間建立
皇莊七處曰大興縣十里舖皇莊曰大王莊皇莊
曰深溝兒皇莊曰高密店皇莊曰婆婆營皇莊曰
六里屯皇莊曰土城皇莊自此之後設立漸多而
皇莊之名始著其在昌平州則有蘇家口皇莊在
三河縣則有白塔皇莊在真定府寧晉縣則有舖
頭村皇莊大劉村皇莊在隆平縣則有大灰窯皇
莊在新河縣則有僊汪莊皇莊在南宫縣則有皇
莊村皇莊此皆正德元年之所設也又東安縣則
有南葛里皇莊寳坻縣則有李子沾皇莊通州則
有神樹皇莊武清縣則有灰蝸口皇莊王慶陀皇
莊静海縣則有四當口皇莊此皆正德二年之所
設也至正德四年則立大興縣三里河皇莊二處
五年則立六里屯皇莊一處七年則立武清縣尹
兒灣大直沽皇莊二處八年則立昌平州樓子村
皇莊静海縣衛河兩岸皇莊青縣孫兒莊皇莊保
定府安州騸馬廟皇莊清苑縣閻莊社皇莊九年
則又立安肅縣龍花社皇莊數年之間設立皇莊
如此之夥共計占地三萬七千五百九十五頃四
十六畝皇莊既立則有管理之太監有奏討之旗
校有跟隨之名色每處至三四十人其初管莊人
員出入及裝運租税俱自備車輛夫馬不干有司
正德元年以來權奸用事朝廷大壞於是有符騐
之請關文之給經過州縣有廩餼之供有車輛之
取有夫馬之索其分外生事巧取財物又有言之
不能盡者及抵所轄莊田處所則不免擅作威福
肆行武斷其甚不靖者則起盖房屋架搭橋梁擅
立關隘出給票帖私刻關防凡民間撑駕舟車牧
放牛馬採捕魚蝦螺蚌莞蒲之利靡不括取而隣
近地土則展轉移築封堆包打界址見畝徵銀本
土豪猾之民投為莊頭撥置生事帮助為虐多方
掊尅獲利不貲輸之宫闈者曾無十之一二而私
入囊槖者盖不啻十八九矣此可為太息流涕者
今讀勅旨猶有曰係皇莊者解部類進臣等竊有
疑焉盖謂今四海九州之賦貢山林川澤之物産
凡所以納之司農輸之内帑何者非所以奉一人
者乎孟子曰尊親之至莫大乎以天下養又何者
非所以奉重闈慈闈四宫乎祖宗以來宫闈一切
供用自有成規顧可屈萬乘之尊下同匹夫以侵
畎畝之業辱宫壼之貴雜於閭閻以爭升斗之利
其何以示天下訓後世也哉且皇之一字加於帝
后之上為至尊莫大之稱今奸佞之徒假之以侵
奪民田則名其莊曰皇莊假之以罔求市利則名
其店曰皇店又其甚者假以阻壞鹽法則所以販
之鹽名曰皇鹽即此三言足以傳笑天下貽譏後
世仰惟陛下一切掃除勅該部大臣查照臣等勘
報文册將在京附郭大興縣等地方各宫莊田原
不係占奪民田不滿數十頃者請改為各宫親蠶
厰公桑園名額令有司種植桑柘以備宫中蠶事
其餘一應莊田盡弛以利民或勒歸戶部造入版
籍令民照舊輸糧以為在官地土仍榜示中外盡
削皇莊及各宫莊田之名則一洗四朝之弊永垂
百代之休矣
禁勲戚奏討奸民投獻者又革王府所請山場湖陂
德王請齊漢二庶人所遺東昌兖州閒田又請白雲
等湖山東巡撫邵錫按新令却之語甚切直帝從部
議但存藩封初請莊田其後有奏請者不聽又定凡
公主國公莊田世遠者存什之三
時戶部侍郎王軏出覈勲戚莊田請如周制計品秩
别親疎以定多寡非詔賜而隠占者俱追斷尚書梁
材因采其言奏成周班禄有土田祿由田出非常禄
外復有土田今勲戚禄已踰分而陳乞動千萬請申
禁之自特賜外量存三之一以供祀事帝命並清已
賜者額外侵據悉還之民勢豪家乃不敢妄請乞
世宗嘉靖六年武定侯郭勛奏徵草場租從之
初太祖設草場於大江南北牧放官馬洪武三十年
又置北平遼東山西陜西甘肅諸草場成祖永樂中
又置草場於畿甸及順聖川等處宣宗宣德以後莊
田日增草場日削至是勛以邊警為詞奏免諸場牧
放悉徵租以充公費餘貯太僕買馬至八年准戶部
奏正陽等九門外苜蓿草場地除種苜蓿外餘地召
佃每畝上則徵銀五分中則四分下則三分御馬草
場等處每畝徵銀三分穆宗隆慶六年定陜西苑馬
寺牧地每頃川地徵銀六錢坡地四錢山地三錢自
是營馬皆專仰秣司農歲費至十八萬而草場益廢
議者爭以租佃取贏浸淫至神宗時敝壞極矣
(臣)等謹按草場地乃馬政所最重考諸會典及兵
志以陜西一省計之明初土田三十一萬五千頃
有竒而草場至十三萬三千頃有竒弘治時土田
止二十六萬頃有竒其時草場已不及原額之半
而副都御史楊一清覈之猶得十二萬八千頃有
竒此芻牧賴以不乏而馬政得益修也自召佃之
說起謀國者但知廣耕以盡地利不知荒地之租
所得有幾而牧馬無所不得不别為籌策於是養
馬裱馬諸粃政行民既病而國亦耗矣故知召佃
徵租鮿生一隅之見非通識也
三十九年遣御史沈陽清奪隠冒莊田萬六千餘頃
時承天六莊二湖地八千三百餘頃領以中官又聽
校舍兼并增八百八十頃分為十二莊至穆宗時始
領之有司兼并者還民
(臣)等謹按魏時亮𫝊十二莊作三十六莊又領之
有司兼并還民者以中官張堯請乃不果時亮極
諫不納與食貨志互異
神宗萬歷十九年十二月詔定戚臣莊田(會典作九年)
自穆宗隆慶二年從御史王廷瞻言復定勲戚田世
次逓減之限勲臣五世限田二百頃戚畹七百頃至
七十頃有差世絶爵除者悉追奪還官又著令宗室
買田不輸役者沒官皇親田俱令有司徵之如勲臣
例雖請乞不乏而賜額有定徵收有制民害少衰止
至是復更定莊田五服逓減法勲臣五世止二百頃
如舊戚臣以見在官品為始見留地數為准係二世
者分三次逓減係三世者分二次逓減至五世止留
一百頃為世業如世絶爵除仍留五頃給守墳者其
制視舊稍寬然其後議減者輒奉詔姑留不能革也
是時帝賚予過侈求無不獲潞王壽陽公主恩最渥
而福王分封括河南山東湖廣田為王莊至四萬頃
羣臣力爭乃減其半王府官及諸閹丈地徵税旁午
於道扈養厮役廩養以萬計漁歛慘毒不忍聞駕帖
捕民格殺莊佃所在騷然給事中官應震姚宗文等
屢疏諫皆不報
熹宗天啟元年正月御史王心一請罷奉聖夫人客氏
香火土田不報
至六年十月加賜太監魏忠賢從子良卿莊田一千
頃時桂惠瑞三王及遂平寧國二公主莊田動以萬
計而忠賢一門横賜尤甚
愍帝崇禎十二年兵部郎張若麒請收兵殘遺産為
官莊分上中下畝納租八斗至二三斗有差
日知錄曰明末官田所存者惟衛所屯田學田勲
戚欽賜莊田三者猶是官田南京各衙門所管草
場田地佃戶亦轉相典賣不異民田蘇州一府惟
吳縣山不曾均為一則至今有官山私山之名官
山每畝科五升私山每畝科一升五勺
欽定續文獻通考卷六
