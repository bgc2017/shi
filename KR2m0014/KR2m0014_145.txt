欽定續文獻通考卷一百四十五
經籍考
經(易)
明
章潢用易象義十卷
潢字本清南昌人萬歷中以薦授順天府訓導時年
已七十九不能赴官詔用陳獻章例官給月米後至
八十二歲終於家明史儒林傳附載鄧元錫傳末
黃宗羲曰潢於廬陵會講時有問學以何為宗曰
學要明善誠身祇與人為善是已
朱睦㮮易學識遺一卷
睦㮮字灌甫號西亭周定王六世孫萬歷時舉宗正
領宗學事
姚舜牧易經疑問十二卷
舜牧字虞佐烏程人萬歷舉人歴知新興廣昌二縣
曾朝節易測十卷
朝節號植齋臨武人萬歷進士累官禮部尚書
張雲章曰其為學出入於薛胡陳王之間蓋主調
停之說者其治易亦然
蘇濬周易冥冥篇四卷易經兒說四卷
濬字君禹晉江人萬歷進士官至廣東布政司參政
學者稱紫溪先生
(臣)等謹案濬冥冥篇大旨主虚無之說一切歸諸
心學故以冥冥為名兒說則其為子姪講授之書
專為科舉之學而設故墨守朱子本義尺寸不踰
涂宗濬續韋齋易義虚裁八卷
宗濬字鏡原南昌人萬歷進士官至兵部尚書諡恭
襄
鄒德溥易會八卷
德溥字汝光安福人萬歷進士官太子洗馬明史儒
林傳附見其祖守益傳末
錢一本像象管見九卷象鈔六卷四聖一心錄六
卷
一本字國瑞武進人萬歷進士官御史以建言罷歸
天啟初追贈太僕寺卿
張雲章曰一本以建言落職歸而談道著書與光
禄顧端文分東林講席初宰廬陵即潛心易學積
二十餘年成像象管見一書晚年復著象鈔皆自
為序鄒忠介元標亦序之
黃宗羲曰一本之學得之王塘南者居多懲一時
學者喜談本體故以工夫為主人無有不才才無
有不善但盡其才始能見得本體不可以石火電
光便作家當也深中學者之病
潘士藻洗心齋讀易述十七卷
士藻字去華號雪松婺源人萬歷進士官至尚寶司
少卿
焦竑曰諸家之說大抵主理莫備於房審權主象
莫備於李鼎祚士藻裒而擇之
焦竑易筌六卷附論一卷
竑字弱侯山東日照人萬歷己丑進士第一授翰林
院修撰遷東宫講讀官謫福寧州州同學者稱澹園
先生事蹟具明史文苑傳
竑自序略曰善乎季覯之言無思無為之義晦而
心法勝積善積惡之誡冺而因果生是編出學者
知二氏所長乃易之所有而離類絶倫不可為家
國者則易之所無也
逯中立周易劄記三卷
中立字與權號確齋聊城人萬歷進士由行人擢給
事中以建言貶陜西按察司知事
高攀龍周易易簡說三卷
攀龍字存之無錫人萬歷進士累官都御史劾閹黨
崔呈秀為所陷削籍歸後聞逮問赴水死贈太子少
保兵部尚書諡忠憲
攀龍論曰伊川說游魂為變曰既是變則存者亡
堅者腐更無物也此殆不然只說得形質耳游魂
如何滅得但其變化不可測識也聖人即天地也
不可以存亡言自古忠臣義士何曾亡滅避佛氏
之說而謂賢愚善惡同歸於盡非所以教也况幽
明之事昭昭於耳目者終不可掩乎張子曰大易
不言有無言有無諸子之陋也
郝敬周易正解二十卷易領四卷
敬字仲輿京山人萬歷進士累官禮科戶科給事中
謫宜興縣丞終於江隂縣知縣明史文苑傳附見李
維楨傳末
敬易領自序略曰八卦以序相循環君子所居而
安者易之序也後儒疑序卦傳為淺率廢而不講
則易道凌亂無復條理矣予解易於彖爻前冠以
序卦傳略加敷衍如著衣者挈其領而前後襜如
命之曰易領
張納陛易學飲河八卷
納陛字以登宜興人萬歷進士官禮部主事以建言
謫判鄧州
錢一本序曰昔有為飲河之喻者謂河無盡而飲
之者其量有盡易河源也予友張以登值並封議
起偕于薛顧陳賈諸公抗疏回天時號六君子奚
啻泰二用馮河之勇一入錮籍遂數十餘年而心
精無一少滲其飲河所述蓋用馮河之全力出之
姚文蔚周易旁注會通十四卷
文蔚字養谷錢塘人萬歷進士官至南京太僕寺少
卿
李本固古易彙編十七卷
本固字惟寧臨清人萬歷進士官至太僕寺少卿
朱彝尊曰是集大綱有三曰意辭曰象數曰變占
而意辭之目八曰古易曰辭會曰明意曰釋名曰
詳易曰玩辭曰誤異曰易派象數之目八曰圖書
象曰圖書數曰總論曰畫象曰三易曰廣象曰觀
象曰衍數變占之目十曰蓍變曰之變曰反對曰
變例曰小成曰觀變曰不卜曰玩占曰卜筮曰斷
法
楊廷筠玩易微言摘抄六卷
廷筠字仲堅錢塘人萬歷進士官順天府丞
方時化易引九卷周易頌二卷學易述談四卷
易指要繹三卷易疑四卷易通一卷
時化字伯雨歙縣人萬歷舉人官至敘州府同知
耿橘周易鐵笛子一卷
橘字庭懷獻縣人萬歷舉人官至監察御史
曹學佺周易可說七卷易經通論十二卷
學佺字能始侯官人萬歷進士累官四川按察使後
為朱聿鍵禮部尚書聿鍵敗學佺自殺事蹟具明史
文苑傳
張汝霖易經澹窩因指八卷
汝霖字明若山隂人萬歷進士官江西布政司參議
劉宗周周易古文鈔二卷
宗周字起東號念臺山隂人萬歷進士累官左都御
史南都破後絶粒而死
(臣)等謹案宗周於乾隆四十年
賜諡忠介
程汝繼周易宗義十二卷
汝繼字志初婺源人萬歷進士官至袁州府知府
魏濬易義古象通八卷
濬字蒼水松溪人萬歷進士累官右僉都御史巡撫
湖廣
陸振竒易芥八卷
振竒字庸成仁和人萬歷丙午舉人
楊瞿崍易林疑說(無卷數)
瞿崍原名載萼字稚實晉江人萬歷進士官至江西
提學副使
林欲楫易經勺解三卷
楫字平菴晉江人萬歷進士官至禮部尚書兼詹事
府詹事
賈必選松蔭堂學易六卷
必選字直生上元人萬歷舉人官戶部主事以辨倪
嘉慶冤謫外旋陞南京工部郎中
陸夢龍易略三卷
夢龍字君啟會稽人萬歷進士以右參政分守固原
死難贈太僕寺卿
錢士升周易揆十二卷
士升字抑之嘉善人萬歷丙辰進士第一官至文淵
閣大學士
許譽卿曰士升立朝當否泰之交則為包荒出世
丁興亡之會則為碩果所著易揆前設互卦後設
對卦氣與理象莫不兼融而並攝之
鄭奎易臆三卷
奎字孔肩錢塘人
郭宗磐重訂易學說海八卷
宗磐號鵬海晉江人
陸起龍周易易簡編(無卷數)
起龍字雲從上海人萬歷舉人官永寧縣知縣
起龍自序略曰採漢唐宋以來註疏暨家藏未刻
本多至充棟筆之成帙龍病其賾而襍遂歸根易
簡融會精理彙而成編
卓爾康易學十二卷
爾康字去病仁和人萬歷舉人官至工部屯田司郎
中謫常州府檢校後終於兩淮運判
(臣)等謹案明史藝文志載爾康易學五十卷此本
僅存圖一卷圖說六卷及說卦傳二卷序卦傳二
卷雜卦傳一卷每卷但有卷之二字而空其數蓋
刊刻未竟之本也
程玉潤易窺(無卷數)
玉潤字鉉吉常熟人萬歷進士據經義考所引倪長
玗語知其嘗官部郎始末無攷
(臣)等謹案朱彝尊經義考但載程玉潤周易演旨
六十五卷而無易窺之名又此書僅有十冊亦不
分卷數惟所解止上下經與程子易傳同或原名
易窺後改演旨此猶其初藁故尚未分卷也
洪啟初易學管見(無卷數)
啟初字爾還南安人萬歷進士官兵部主事
吳極易學五卷
極字元無漢陽人萬歷進士官知縣
方孔炤周易時論合編二十二卷
孔炤字潛夫桐城人學漸之孫大鎮之子也萬歷進
士官至右僉都御史
徐世淳易就六卷
世淳字中明嘉興人萬歷時舉人官至随州知州張
獻忠之亂城破巷戰死贈太僕寺卿事蹟具明史忠
義𫝊
陳第伏羲圖贊二卷
第字季立連江人以諸生從軍官至薊鎮遊擊
張雲章曰第著圖贊答問焦竑見之謂其反覆數
千言抉剔真詮解剥衆說大率規方以為圓融異
而歸一拂有以取無竑嘆服之意可謂至矣然其
學從禪門證入率由心得與諸家異
王邦柱江柟同撰易經會通十二卷
邦柱字砥之萬歷時舉人柟字楚餘皆休寧人
朱謀㙔周易象通八卷
謀㙔字鬱儀寧獻王七世孫萬歷中以中尉攝石城
王府事
李維楨序略曰易者象也象也者像也由周迄漢
治易者率先明象迨晉王弼尚名理而宋邢恕輩
因之至欲棄卦畫不用程氏𫝊專言理義邵氏說
盡主象數矣然而識者多有遺議李鼎祚謂鄭康
成參天象王輔嗣釋人事馮當可謂王與人事疎
程與天道遠天人寧可偏廢耶陳瑩中舉邵說示
劉器之劉不其然朱子亦以必見意象方可說理
而與劉君房滕珙言本義有模印之戒其定論如
此友人朱鬱儀讀易而歎曰說易者莫如孔子孔
子曰八卦成列象在其中此象之始也書契興而
結繩遠後聖廣為之象以開物象有數故曰極其
數遂定天下之象象有辭故曰彖者言乎其象聖
人設卦觀象繫辭焉以明吉凶吉凶者失得之象
也悔吝者憂虞之象也變化者進退之象也剛柔
者晝夜之象也易之為書安往而非象書不盡言
言不盡意立象所以盡意象之不明意言何有乃
為易象通八卷近取身遠取物揆人事以合天道
使讀者占者犂然各當於心而始信夫聖人吉凶
與民同患之理彼訓詁支離與索之窈冥昏默者
皆非孔子指也易無方而象有方象有定體而無
定用陽一君而二民為君子隂二君而一民為小
人三畫之象八卦小成之體也二與四三與五同
功而異位重爻之象六位之體也因而重之不可
勝象矣八卦之象既已為天地風雷水火山澤矣
而說卦更廣之見天下之賾而擬諸形容象其物
宜因而廣象不可勝用矣鬱儀之名象曰通有以
也見乃謂之象往來不窮謂之通化而裁之存乎
變推而行之存乎通變則通通則久孔子之指不
明天下始遺象而言易遺象而言易則徇象而言
易者階之過也有徇象而後有遺象不遺象而後
象通興焉
吳桂森周易像象述五卷
桂森字仲美無錫人萬歷中歲貢生
嚴繩孫曰桂森從顧端文高忠憲諸公講學又學
易於毘陵錢啟新先生日夜探索幾忘寢食天啟
中逆璫毁東林書院及璫敗桂森亟謀興復建麗
澤堂又構小齋曰來復講易於其中學者稱為素
衣先生
張次仲周易玩辭困學記(無卷數)
次仲字元岵海寧人天啟舉人
陳祖念易用五卷
祖念字修甫連江人陳第子也
祖念自序略曰義理無窮非言之所能盡故傳註
於漢疏義於唐議論於宋日起而日變而易之用
則随時随事可以自察是以君子居則觀象玩辭
動則觀變玩占聖人所以言易者如是而已傳曰
精義入神以致用也利用安身以崇德也朱文公
言人能取義一卦若一爻熟讀而深玩之推於事
而反於身則吉凶消長之理進退存亡之道無所
求而不得亦無處而不當此則致用利用之義也
黃道周易象正十六卷
道周字幼元漳浦人天啟進士累官少詹事明亡後
為唐王聿鍵禮部尚書兵潰被執不屈死
(臣)等謹案道周於乾隆四十年
賜諡忠端
黃宗羲曰漳浦之學如武庫無所不備而尤邃於
易歴三乘易卦為二十六萬二千百四十四以授
時配之交會閏積贏縮無不脗合詩與春秋遞為
爻象屯蒙而下既濟未濟而上二千一百二十五
年之治亂燎若觀火
鄭開極曰道周出都門以易傳授豫章楊儀部廷
麟廷麟以絶學當傳大賢難遇慨然欲挾冊相隨
讀書鶴鳴山下十年不出事雖不行為士林所誦
其至臨安也築大滌山房俟象正告成當簪筆披
衣呈章北斗及之江楚扁舟葦岸昕夕研窮覃精
三十餘年而後成云
倪元璐兒易内儀以六卷兒易外儀十五卷
元璐字玉汝上虞人天啟進士累官戶部尚書兼翰
林院學士甲申殉節
世祖章皇帝賜諡文貞
(臣)等謹案内儀以專以大象釋經每卦列卦爻辭
至大象而止以六十四卦大象俱有以字以之為
言用也故以名書外儀則有原始正言能事盡利
曲成申命六目而又别為小目以紀之皆取繫辭
中字名篇篇各有圖
王宣風姬易溯五卷
宣字紀卿一字虚舟金溪人
華兆登周易古本一卷
兆登無錫人
張鏡心易經增註十卷
鏡心字用晦磁州人天啟進士官至兵部尚書
陳仁錫繫辭十篇書十卷易經頌十二卷
仁錫字明卿長洲人天啟進士官至南京國子監祭
酒事蹟具明史文苑傳
劉日曦易思圖解(無卷數)
日曦字仲升彭澤人天啟進士
文安之易傭十四卷
安之字汝止夷陵人天啟進士官國子監祭酒
張振淵周易說統十二卷
振淵字彦陵仁和人
董守諭卦變考略一卷
守諭字次公鄞縣人天啟舉人
何楷古周易訂詁十六卷
楷字元子晉江人天啟進士官至吏科給事中唐王
聿鍵起兵于閩以為禮部尚書尋卒
楷自序略曰予别異經傳以還田何之舊仍取彖
象二傳附於經文之下以為之註易以彖傳象傳
等字其文言專釋乾坤及上下繫說序雜等傳凡
有關於彖象者亦各随卦附列以祖費直之意其
中網羅舊聞裁以管見爰題為古周易訂詁云
林允昌易史象解二卷
允昌字為磐號素菴晉江人天啟進士官至吏部郎
中
(臣)等謹案朱彝尊經義考載允昌周易耨義六卷
稱莆田有金石社允昌集弟子月三會自庚辰四
月至十一月凡二十二會門人張拱辰何承都等
輯而成編因允昌以請學為圃名齋故曰耨義此
書書名卷數皆不符當各自一書彝尊失載也
朱之俊周易纂六卷
之俊字滄起汾陽人天啟進士官至翰林院侍講
孫維明易學統此集二十卷
維明字克晟江寧人前有天啟四年維明自序此書
乃其子越續成者也
鄭友元易經小傳二十卷
友元自序自稱其號曰澹山不著歲月
(臣)等謹案湖廣通志鄭友元字元章京山人天啟
乙丑進士官御史當即其人
黎遂球周易爻物當名二卷
遂球字美周番禺人天啟舉人後守贑州城破巷戰
死
遂球自序略曰山居讀易每以史繫之至於爻物
必求其名之所當因先定是編
沈瑞鍾廣易筌四卷
瑞鍾字德培平湖人
(臣)等謹案瑞鍾自序言先嘗為易意筌後復為廣
易筌而書中又有稱家先生古筌者則述其父之
說其間惟乾卦分節解之自坤以下每卦為一說
繫辭以後每章為一說凡上下經繫詞傳上下各
為一卷而說卦雜卦附諸後朱彝尊經義考作易
廣筌二卷與此不符殆僅見上下經也
洪化昭周易獨坐談五卷
化昭自號日北居士新都人
李竒玉雪園易義四卷圖說一卷
竒玉字元美嘉善人崇禎進士官汝寧府知府
曾勲曰竒玉觀象玩辭則一本于說卦觀變玩占
則兼取乎中爻至於隂陽倚伏直欲以包荒小人
為量蓋有慨於黨人之禍肇自君子云
朱天麟易鼎三然(無卷數)
天麟字震青吳江人寄籍崑山崇禎進士由兵部主
事改授編修
鄭敷教周易廣義四卷
敷教字汝敬吳縣人崇禎舉人
(臣)等謹案朱彝尊經義考載敷教易經圖考十二
卷而不載是書殆偶未之見也
馬權竒尺木堂學易誌三卷
權竒字㢲倩會稽人崇禎進士官兵部主事
吳鍾巒十願齋易說一卷霞舟易箋一卷
鍾巒字巒稚武進人崇禎進士官桂林府推官魯王
監國以為禮部尚書後自焚死
(臣)等謹案鍾巒於乾隆四十年
賜諡忠烈
(臣)等謹案朱彝尊經義考惟載鍾巒周易卦說不
著卷數註曰未見而無此書名江南通志儒林傳
所載亦同殆輾轉傳聞相沿致誤也
賀登進易辰九卷
登進號澹餘鄱陽人崇禎進士官御史
陳際泰易經說意七卷周易翼簡捷解十六卷附羣
經輔易說一卷
際泰字大士臨川人崇禎進士授行人奉使道卒明
史文苑傳附見艾南英傳中
秦鏞易序圖說二卷
鏞字大音無錫人崇禎進士官清江縣知縣
鏞自序略曰六十四卦惟文王能序之惟孔子能
雜之後之學者當以雜卦對待之義求序卦流行
之理作序卦圖說上篇凡五段下篇凡四段合上
下凡九段配乾之數
黃端伯易疏五卷
端伯字元公新城人崇禎進士累官禮部郎中南京
破死難
(臣)等謹案端伯於乾隆四十年
賜諡忠節
文德翼序曰易者九流大共之書也河洛之圖傳
者以為搜自希夷考乾鑿度太乙九宫四正四維
之義與康成所論大衍十日十二辰二十八宿合
則宋之先已有此圖書矣吾師海岸先生窮四易
六龜九筮之學爰契京房房晞卦氣動有數世之
徵後人泥其挾刺蹈尾上累贛傳然綜其變端實
文王後天之學也後天序對之圖上下經各十八
卦上經不變者僅六下經不變者僅二屯蒙咸恒
而下莊子所謂相反而不可相無者也文王固樂
示人以變象乎先生之言曰八卦三變五變有不
變之世爻則易之元命也推而究之卦卦然一卦
亦無不然如屯歸震初蒙主坎二咸取下女之爻
恒用下男之畫故曰一君二民寓不變於衆變之
中隠衆變於不變之内至矣乎觀其苞絡豈僅古
司怪主卜而已乎即五行傳六甲書皆尋數之主
啟兆之質古人譬銜燭龍入闇室不可謂火為目
也四易之變不盡於六龜九筮而飛伏之化寓焉
先生夢叶靈龜符文宣學易之年以此成書合之
諸家俶詭靈元之策無不滙為一元易雖大共之
書稱為先生大則之書無不可矣
周一敬苑洛易學疏四卷
一敬衢州人崇禎進士官御史
朱彝尊曰一敬自序云韓子以開明初學為心故
疏從其詳一敬以遡原明理竊附前人故多遺末
而尋本自萬歷甲寅迄崇禎壬午先後二十九載
而始敢句釋節解焉
(臣)等謹案苑洛先生即韓邦竒也邦竒有易學啟
蒙意見等書見前
朱朝瑛讀易略記(無卷數)
朝瑛字美之號康流海寧人崇禎進士官旌德縣知
縣
黃宗羲曰朝瑛略記不主邵子之說别為先天後
天八卦等圖以為諸儒之言易者詳於所變而不
詳於所未變變者象也未變者太極也時惟適變
道必會通不察時變則微彰剛柔拘于墟不觀會
通則屈伸往來臨于岐求諸物而格之返諸身而
體之不越知幾精義二者而已
錢棻讀易緒言二卷
棻字仲芳嘉善人崇禎舉人大學士士升之子
錢澂之序略曰莊子曰易以道隂陽隂陽二氣迭
為消長夬以五陽决一隂其詞曰剛决柔也剥以
五隂剥一陽其詞曰柔變剛也夫决者孚號變者
默奪雖勝敗各有天焉要其工拙難易之數未可
同日語矣以是三易聖人於十二辟卦(謂以十二卦為君見)
(京房傳)隂陽之會於陽多危辭焉於隂多戒辭焉而
其意常主於庇陽以是為扶抑之義而已著周易
緒言情見乎詞猶之作易者之苦心也
舒宏諤周易去疑十一卷
宏諤字士一旌德人
沈泓易憲四卷
泓字臨秋華亭人崇禎進士官刑部主事
喬中和說易十二卷
中和字還一内邱人崇禎中由拔貢生官太原府通
判
(臣)等謹案朱彝尊經義考載中和易林補四卷又
名大易通變今此書名說易版心又標躋新堂集
疑即從文集中析出單行又不止四卷則易林補
又當在此書之外也
顧懋樊桂林點易丹十六卷
懋樊字霖調仁和人崇禎中副榜貢生
程觀生四易通義六卷
觀生字仲孚歙縣人流寓嘉興崇禎中知天下將亂
棄去諸生以相地之術自給事蹟見朱彝尊静志居
詩話
(臣)等謹案朱彝尊經義考惟載其易内三圖註三
卷註曰已佚而不及此編蓋遺書散失久乃復出
彝尊未之知也
董說易發八卷
說字雨若烏程人黃道周之弟子
來集之讀易隅通二卷易圖親見一卷卦義一得
(無卷數)
集之字元成蕭山人崇禎進士官安慶府推官
章佐聖周易時義注(無卷數)
佐聖字右臣歙縣人
(臣)等謹案是書前有佐聖自序謂以明經獲雋而
烽火交訌行路艱阻因坐臥小樓自為箋註蓋有
託而為之者也
錢彭曾易參五卷
彭曾號覺龕錢塘人
蔣時雍易旨一覽四卷
時雍字繩武江都人
喻國人周易辨正一卷河洛定議贊一卷全易十
有八變成卦定議一卷周易對卦數變合參一卷
河洛真傳一卷周易生生真傳一卷
國人字春山郴州人
李陳玉三易大傳七十二卷
陳玉字籍未詳
方芬易經補義四卷
芬字舒林歙縣人
沈爾嘉讀易鏡六卷
爾嘉字公亨常熟人
鄒元芝易學古經正義十二卷
元芝字立人竟陵人
射易淡詠二卷
不著撰人名氏
大易衍說(無卷數)
不著撰人名氏
原易二卷
不著撰人名氏
易傳義十二卷
不著編輯者名氏
易象與知編一卷圖書合解一卷
題天山道人撰不著名氏
欽定續文獻通考卷一百四十五
