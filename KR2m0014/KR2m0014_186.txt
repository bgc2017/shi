欽定續文獻通考卷一百八十六
經籍考
子(類書上)
(臣)等謹案舊唐書以前之志但有雜家而無類書
其以類書别為一類者自唐書始晁公武謂齊梁
間士大夫之俗喜徵事以為其學淺深之候類書
之起當在此時今攷分類編纂之書實始于梁公
武之言良信謹依馬考例續輯如左其有抄錄他
書别標名目以欺世者本書已載即不復為采入
以避穴複云
宋史藝文志類書類三百七部一萬一千三百九十三
卷
遼金元三史不立藝文志散見各紀傳中
明史藝文志類書類八十三部二萬七千一百八十六
卷
宋
徐晉卿春秋經傳類對賦一卷
晉卿自序稱將仕郎秘書省校書郎里貫無攷
(臣)等謹案左傳文繁詞縟學者往往緯以儷語見
于宋藝文志者有崔昇等十餘家今並佚惟此賦
尚存凡一百五十韻
劉攽文選類林十八卷
攽字貢父與兄敞同舉慶歷進士歴官秘書少監出
知蔡州後終于中書舍人
(臣)等謹案是編取文選字句可供詞賦之用者分
門標目共五百四十九類疑南宋時業詞科者所
贗託也
吕祖謙詩律武庫前後集三十卷
祖謙見經類
(臣)等謹案是編分類標題大抵皆習見之事攷祖
謙年譜及宋史藝文志皆不載蓋後人依託也
周守忠姬侍類偶二卷
守忠見雜家類
(臣)等謹案是書有朝奉大夫鄭域中序及守忠自
序仿侍兒小名錄而以四言隔句用韻凡八十有
八聫大抵以太平廣記為槀本漏略不全
劉達可璧水羣英待問八十二卷
達可爵里無攷
(臣)等謹案是書前有淳祐乙巳建安陳子和序分
十六門大約為太學諸生答策而設
祝穆事文類聚前集六十卷後集五十卷續集二十八
卷别集三十二卷
穆見史類
(臣)等謹案是書前集之首有淳祐丙午穆自序每
集各分總部而附以子目條分件繫蓋沿歐陽詢
藝文類聚徐堅初學記之體而略變其例
劉應李翰墨大全一百二十五卷
應李字希泌建陽人咸淳進士主本邑簿
(臣)等謹案是書仿祝穆事文類聚之例分二十五
門
潘自牧記纂淵海一百卷
自牧字牧之金華人慶元進士知龍游縣事
王應麟玉海二百卷附辭學指南四卷小學紺珠十
卷
應麟見經類
(臣)等謹案玉海有婺郡文學李垣序稱其多識廣
聞淹貫博洽其為書精密淵深區分臚列靡所不
載凡三百四卷總以二十二門析之為二百六十
一類紺珠分門隸事與諸類書略同惟以數為綱
而以所統之目係于下則應麟之剙例
林駉源流至論前集十卷後集十卷黃履翁源流至
論别集十卷
駉字德頌寧德人嘗以易冠鄉薦履翁字吉父爵里
無攷
章如愚山堂考索二百十二卷
如愚字俊卿婺州金華人慶元進士官國子博士知
貴州忤韓侂胄罷歸
(臣)等謹案是書分四集前集六十六卷後集六十
五卷續集五十六卷别集二十五卷共二百十二
卷事必有據言必有徵蓋仿杜氏通典之例
趙崇絢雞肋一卷
崇絢字元素簡王元份八世孫
方鳳野服考一卷
鳳一名景山字韶卿浦陽人宋末授容州文學國亡
不仕與謝翺吳思齊友善
(臣)等謹案是書摭取經史及說部所記野服之制
凡十六條
陳思小字錄一卷補錄六卷
思見農家類
(臣)等謹案思本理宗時書賈而此書卷首題為成
忠郎緝熙殿國史實錄院秘書省搜訪不知何時
所授其書乃仿陸龜蒙侍兒小名錄而稍加推廣
楊伯嵓六帖補二十卷
伯嵓見經類
謝維新古今合璧事類偹要前集六十九卷後集八十
一卷續集五十六卷别集九十四卷外集六十六卷
維新字去咎建安人始末無攷自署膠庠進士蓋太
學生也
(臣)等謹案是書成子寳祐丁巳前集四十一門後
集四十八門續集六門别集六門外集十六門共
三百六十六卷一百一十七門
陳景沂全芳偹祖五十八卷
景沂號肥遯天台人
(臣)等謹案是書前有寳祐元年韓境序言理宗時
曾進於朝前集二十七卷所記皆花後集三十一
卷果卉草木農桑蔬藥凡七部每一物分事實祖
賦詠祖二類
詹光大羣書類句二十七卷
光大里貫無攷
(臣)等謹案是書凡分一千五百餘門前有蔡公亮
序
蕭元登古今詩材八卷
元登里貫無攷
(臣)等謹案是書取唐宋人詩分類編輯間有評註
皆剽竊諸家詩話殆又出詩律武庫之下
裴良甫十二先生詩宗集韻二十卷
良甫字師聖里貫無攷
(臣)等謹案是書見趙希弁讀書附志卷末稱淦川
宋季用校正十二先生者唐杜甫李白高適韓愈
柳宗元孟郊宋歐陽修曾鞏蘇軾王安石黃庭堅
陳師道也
徐伯益訓女蒙求一卷
伯益里貫無攷
(臣)等謹案是書倣李瀚蒙求之例類集婦女事迹
括以四言韻語
朱景元經學隊仗三卷
景元里貫無攷
永嘉八面鋒十三卷
不著撰人名氏
(臣)等謹案是書卷末有都穆䟦謂宋時嘗有刻本
稱永嘉先生相傳為陳傅良所撰云
羣書會元截江網三十卷
(臣)等謹案是書首題太學增修中有淳祐端平年
號蓋理宗時程試策論之本也前有元至正七年
東陽胡助序黃虞稷千頃堂書目遂誤以為助撰
凡分六十五門每門各附子目
翰苑新書前集七十卷後集上二十六卷後集下六卷
别集十二卷續集四十二卷
(臣)等謹案是書明陳文燭序第稱宋人不著名氏
他本題謝枋得撰者蓋坊賈所偽託也
四六膏馥七卷
舊題楊萬里撰
(臣)等謹案是書殊淺陋當是坊賈所託名
八詩六帖二十九卷
題王狀元撰不著其名
(臣)等謹案是書蓋坊賈所為之贗本摘李杜韓柳
歐王蘇黃之詩而竊白居易之書名也
諸史偶論十卷
(臣)等謹案是書題柳州計宗道校宗道明弘治進
士馬平人稱校則非其所著攷所引史事至五代
而止審為宋人所作
萬卷菁華前集八十卷後集八十卷續集三十四卷
不著撰人名氏
三場通用引易活法九卷
不著撰人名字
(臣)等謹案是書蓋宋人取說易之詞分類排比以
備場屋之用者也詞雖解易而體則全是類書
元
陰時夫韻府羣玉二十卷
時夫名幼遇以字行奉新人登宋寳祐九經科入元
不仕
嚴毅增修詩學集成押韻淵海二十卷
毅字子仁建安人
(臣)等謹案是書卷首有順帝至元庚辰張復序體
例與韻府羣玉相近
高恥傳羣書鈎元十二卷
恥傳臨邛人
(臣)等謹案是書前有恥傳自序後附刪節通鑑一
卷題曰建置沿革又附陳騤文則一卷
祝明聲律發蒙五卷
明字文卿原書二卷見高儒百川書志後三卷潘瑛
所續明劉節校補瑛不知何許人節見經類
胡炳文純正蒙求三卷
炳文見經類
富大用事文類聚新集三十六卷外集十五卷
大用字時可里貫無攷
祝淵事文類聚遺集十五卷
淵字宗禮里貫無攷
敏求機要十六卷
(臣)等謹案是書題月梧劉實撰鳳梧劉茂實註而
撰人則於劉字下實字上空一字疑是兄弟二人
本以實字連名舊本糢糊傳寫者因於撰者之名
空一字也審書中所云當是宋遺民之入元者
古賦題十卷後集五卷
題天歷己巳古雍劉氏翠岩家塾識蓋元仁宗時所
刊
排韻增廣事類氏族大全十卷
不著撰人名氏
明
寧王權原始秘書十卷
權見史類
張九韶羣書拾唾十二卷(一本作羣書備數)
九韶見史類
(臣)等謹案是書仿王應麟小學紺珠之例以數記
事分十二門前有李登序
楊信民姓源珠璣六卷
信民江陰人永樂中官日照縣知縣
袁均哲羣書纂類十二卷
均哲字庶明建昌人正統中官柳州知州
(臣)等謹案是編補張九韶羣書拾唾之闕加以註
釋凡十三門
包瑜韻府續編四十卷
瑜字希賢莆田人景泰庚午舉人官教諭
陳士元名疑四卷姓滙四卷姓觽十卷
士元見經類
(臣)等謹案名疑博採史傳及百家雜說凡古人名
字同異無不畢載雖間有訛誤然採摭繁富頗廣
見聞其姓滙姓觽兩書徵引殊多疏舛
何喬新策府羣玉三卷
喬新見經類
范泓典籍便覧八卷
泓字本涵婺源人
羣書集事淵海四十七卷
不著撰人名氏
(臣)等謹案明史藝文志據高儒百川書志以是書
為弘治時人編而李東陽懷麓堂集載有此書後
序稱國初人所輯内官左少監賈性捐貲鏤版是
此書本出明初百川書志悮據賈性重刻之本耳
書分十門五百七十二子目
王圻三才圖會一百六卷
圻見史類
(臣)等謹案是書輯諸書圖譜為一編凡十四類
朱文涉覧屬比四卷
文睢州人
(臣)等謹案是書末有自䟦稱書成於正德乙巳考
正德紀年並無乙巳疑有訛誤其書每條以古人
二事相似者合而論之事皆習見議論亦極膚淺
劉定之文安策略十卷
定之見經類
(臣)等謹案是書乃所擬場屋對策之作周榮作定
之年譜記此書成於宣德九年甲寅時定之年二
十六歲蓋其揣摩程試時也
楊慎謝華啟秀八卷哲匠金桴五卷均藻四卷
慎見經類
(臣)等謹案謝華啟秀哲匠金桴皆摘取古人新雋
句一則裁為對偶一則分韻編錄均藻乃韻府羣
玉之流攷許慎說文無韻字小學家以均字代之
引鶡冠子五均為證慎書名蓋取諸此
可知編八卷
舊題楊慎撰
(臣)等謹案是書獨不見於升庵書目殆坊賈所依
託也
李黼王制考四卷
黼無錫人
(臣)等謹案是書採經史中有關制度者分類纂輯
統為七十四篇前有自序
鄒泉經史格要二十八卷
泉見史類
(臣)等謹案是書以周禮六官為綱而分隸故實於
下大抵不出文獻通考大學衍義補諸書
羅頎物原一卷
頎字儀甫浙江山陰人
(臣)等謹案頎以宋高承事物紀原不能黜妄崇真
故更訂此編分十八門共二百三十有九條
吳昭明五車霏玉三十四卷
昭明始末無攷
(臣)等謹案是編為汪道昆增訂道昆字伯玉歙縣
人嘉靖進士官兵部左侍郎明史附見王世貞傳
中
浦南金修辭指南二十卷
南金吳縣人嘉靖舉人官國子監助教
(臣)等謹案是編取爾雅左腴漢雋書叙指南四書
彙為一編分二十部四十類
施仁左粹類纂十二卷
仁字宏濟長洲人嘉靖舉人
黃省曾騷苑四卷
省曾見史類
(臣)等謹案是編摘楚辭字句以供剽竊之用乃劉
攽文選雙字之類省曾原書三卷後一卷為張所
敬補所敬字長輿自署曰清河從郡望也
張之象楚騷綺語六卷
之象見史類
游日章駢語雕龍四卷
日章字學絅莆田人嘉靖進士官至知府
(臣)等謹案是編以駢偶之詞類隸古事分十七門
晉安林世勤為之註釋
詩學事類二十四卷韻學事類十二卷韻學淵海
十二卷
題李攀龍撰攀龍字于麟歴城人嘉靖進士官河南
按察使事迹具明史文苑傳
(臣)等謹案三書皆龐雜弇陋必坊賈所偽託也
唐順之荆川稗編一百二十卷
順之見史類
(臣)等謹案是編仿章如愚山堂考索之例薈萃羣
言區分類聚始之以六經終之以六官六經所不
能盡則條次九流諸家之學術凡為類二十有七
六官所不盡則賅之以史傳凡為類二十有五云
耿隨朝名物類考四卷
隨朝字敬菴滑縣人嘉靖進士官至山西按察司副
使
(臣)等謹案是書詮釋名物分十五門蓋爾雅之支
流
異物彙苑五卷彙苑詳註三十六卷
舊題王世貞撰世貞見史類
(臣)等謹案兩書皆剽剟諸書而成疑託名世貞者
也
古今類腴十八卷
不著撰人名氏
(臣)等謹案是書前有吳一鵬序云是玉麟洲作麟
洲王世懋别號也見史類是書凡分十門一百二
十一子目皆採掇成語以備舉業之用殆坊賈偽
託必非出世懋手也
欽定續文獻通考卷一百八十六
