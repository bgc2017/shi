欽定續文獻通考卷一百二十五
兵考
禁衛兵
元太祖時以穆呼哩齊拉衮博勒呼博爾濟為四集賽
領集寨台分番宿衛
太祖功臣博勒呼等四人時號都爾本庫魯克猶言
四傑也太祖命其世領集賽之長集賽猶言番直宿
衛也凡宿衛每三日一更申酉戌日博爾濟領為第
一集賽即伊克集賽博勒呼早絶太祖命以博索部
代之而非四傑功臣之類故以自名領之其云伊克
者言天子自領之故也亥子丑日博爾濟領之為第
二集賽寅卯辰日穆呼哩領之為第三集賽巳午末
日齊拉衮領之為第四集賽齊拉衮後絶其後集賽
常以右丞相領之凡集賽長之子孫或由天子所親
信或由宰相所薦舉或以其次序所當為即襲其職
以掌環衛雖其官卑勿論也及年勞既久則遂擢為
一品官而四集賽之長天子或又命大臣以總之然
不常設也其他預集賽之職而居禁近者分冠服弓
矢食飲文史車馬廬帳府庫醫藥卜祝之事悉世守
之雖以才能受任使服官政貴盛之極然一日歸至
内庭則執其事如故至於子孫無改非甚親信不得
預也其集賽執事之名則主弓矢鷹隼之事者曰和
爾齊赤實保齊齊哩克昆書聖旨者曰扎拉齊為天子
主文史者曰筆且齊親烹飪以奉上飲食者曰博囉
齊侍上帶刀及弓矢者曰伊勒都齊庫特齊司閽者
曰巴爾噶齊掌酒者曰達喇齊典車馬者曰烏拉齊
庫哩齊掌内府尚供衣服者曰舒庫爾齊牧駱駝者
曰特默齊牧羊者曰和尼齊捕盗者曰和囉噶齊奏
樂者曰浩爾齊又名忠勇之士曰巴圖爾勇敢無敵
之士曰巴圖其名類盖不一然皆天子左右服勞侍
從執事之人其分番更直亦如四集賽之制而領於
集賽之長若夫宿衛之士則謂之四集賽台亦以三
日分番入衛其初名數甚簡後累增為萬四千人揆
之古制猶天子之禁軍是故無事則各執其事以備
宿衛禁庭有事則惟天子之所指使比之樞密各衛
諸軍為尤親信者也然四集賽台自太祖以後累朝
所御鄂爾多其宿衛未嘗廢是故一朝有一朝之集
賽總而計之其數滋多每歲所賜鈔幣動以億萬計
國家大費每敝於此焉
陶宗儀輟耕錄曰伊勒都齊乃侍御之至親近者
三日一次輪流入直負羅和於肩佩環刀於腰或
二人四人多至八人時若上御控鶴則在墀陛之
下盖所以虞奸回也雖宰輔之日覲清光然有所
奏請無伊勒都齊在不敢進
世祖時設五衛以象五方始有侍衛親軍之屬置都指
揮使以領之
於是禁兵之設殆不止於前矣而其用非一端用之
於大朝會則謂之圍宿軍用之於大祭祀則謂之儀
仗軍車駕巡幸用之則曰扈從軍守護天子之帑蔵
則曰看守軍或夜以之警非常則為巡邏軍或歲漕
至京師用之以彈壓則為鎮遏軍
(臣)等謹按元代禁衛之兵世祖時其制始備嗣後
歴朝各有增損王圻續通考隨時纂列未能清晰
今據史志參以紀傳分標諸衛而因革損益之制
并載各條之下其通言侍衛而不指明某衛者則
仍按年載於前庶考鏡者不慮其混淆云
世祖中統元年四月徵諸道兵六千五百人赴京師宿
衛
至元十四年五月選蒙古漢軍相參備都城内外及萬
夀山宿衛
十六年四月勅以上都軍四千衛都城凡他所未戍者
皆遣歸
成宗元貞二年二月禁軍將擅易侍衛軍
四年八月詔蒙古侍衛所管特默齊軍人子弟投充諸
王位下身役者悉遵世祖成憲發還元役
武宗至大二年十一月尚書省言比年衛士太濫率多
無賴請充衛士者必廷見乃聽從之
四年四月(時仁宗已即位)詔分汰宿衛士漢人高麗人南人冐
入者還原籍
仁宗皇慶二年十月勅漢人南人高麗人宿衛分司上
都勿給弓矢
四年七月賜衛士錢帛
帝出見衛士有敝衣者問之對曰戍守邊鎮餘十五
年以故貧耳帝曰此輩久勞扵外留守臣未嘗以聞
非朕親見何由知之自今有類此者必言於朕因命
賜之錢帛
十一月諭諸宿衛入直各居其次非有旨不得上殿闌
入禁中者坐罪
五年二月勅廣寧開元等萬戶府兵入侍衛有兄弟子
姪五人者三人留四人三人者二人留著為籍
七年二月(時英宗已即位)汰富民竄名宿衛者給役蒙古諸驛
定京城環衛更番法准五衛漢軍歲例
英宗至治元年八月東内皇城建宿衛屋二十五楹命
五衛内摘軍二百五十人居之
(臣)等謹按志以此事專為圍宿軍而設
三年二月命宣徽院選蒙古子男四百入宿衛
泰定帝泰定元年七月命東宫衛士仍依舊制
中書省臣言東宫衛士先朝止三千人今增至萬七
千人請命詹事院汰去仍依舊制從之
文宗天歷元年十一月命總宿衛官分簡所募勇士非
舊嘗宿衛者皆罷去
二年四月四番衛士各分五十人直東宫
四番衛士舊以萬人為率至是增三千人至五月又
增千人
至順元年閏七月衛士上都駐冬者所給糧以三分為
率二分給鈔
八月汰宿衛士
省院臺官奏定大内四宿衛每衛不過四百人累朝
宿衛各不過二百人鷹坊萬四千二十四人當減四
千人内饔九百九十人四集賽當留者各百人累朝
舊邸宫分饔人三千二百二十四當留者一千一百
二十人媵臣齊哩克昆各萬人當留者六千人其汰
去者斥歸本部著籍應役有容匿濫充者集賽官與
其長杖五十七犯者與典給散者杖七十七沒家貲
之半賞告者令監察御史察之制可
(臣)等謹按以上諸條内所言宿衛之制疑皆當入
圍宿軍條下盖朝會所用則曰圍宿時時以備役
使較之他軍有勞逸之不同也然志中未嘗以為
專指圍宿軍而設故亦為分載於前
順帝至正十七年四月監察御史五十九請訓練衛士
從之
五十九言今京師周圍雖設二十四營軍卒疲弱素
不訓練誠為虚設倘有不測誠可寒心宜速選擇驍
勇精銳衛護大駕鎮守京師實當今奠安根本固堅
人心之急務帝嘉納之
控鶴軍後升為衛候直都指揮使司
世祖中統二年十二月初設控鶴五百人以劉德為
軍使領之後至至元二年裕宗招集控鶴一百三十
五人三十一年徽政院增控鶴六十五人立衛候司
領之且掌儀從金銀器物成宗元貞元年皇太后復
以晉王校尉一百人隸焉至大德十一年益以懷孟
從行控鶴二百人升衛候直都指揮使司武宗至大
元年復增控鶴百人總六百人設百戶所六以為其
屬仁宗皇慶元年四月簡汰控鶴士還本籍英宗至
治三年罷衛候司四年(至治並無四年此志文有誤)以控鶴六百
三十人歸於皇后位下後復置立文宗至順二年六
月免控鶴衛士當驛戸
武衛軍後改侍衛親軍
世祖初有武衛軍中統二年八月諭武衛軍都指揮
使李伯祐汰本軍老弱者選精銳代之三年九月以
侍衛親軍都指揮使董文炳兼山東路經略使收集
益都舊軍充武衛軍戍南邊又詔益都行省大都督
撒吉思與董文炳會議兵民籍每十戶惟取其二充
武衛軍其海州東海漣水移入益都亦隸本衛四年
正月詔諸翼萬戶簡精兵四千充武衛軍四月選益
都兵千人充武衛軍至元元年改武衛為侍衛親軍
分左右翼置都指揮使是年八月勅山東經略副使
武秀選益都新軍千入充武衛軍二年十二月增侍
衛親軍一萬人内選女直軍三千高麗軍三千阿哈
三千益都路一千每千人置千戶一員百人置百戸
一員以領之仍選丁力壮銳者應役三年正月選女
直軍二千為侍衛軍五月諭樞密臣曰侍衛親軍非
朕命不得發充夫役修瓊華島士卒即日放還四年
七月僉東京軍千八百人充侍衛軍時諭東京等路
宣撫使命於所管戸内以十等為率於從上第三等
戸僉選千八百名若不敷於第二等戸内僉補仍立
千戶百戶牌子頭并其家屬同赴中都應役
左衛中衛右衛前衛後衛
至元八年七月以侍衛親軍改立左右中三衛親軍
置都指揮使掌宿衛扈從兼屯田國有大事則調度
之十三年六月勅新附三衛兵之老弱者放還其家
至元十六年以侍衛親軍創置前後衛制如上三衛
是年二月增置五衛指揮司二十年十月詔五衛軍
歲以冬十月聽十之五還家備資装正月番上代其
半還四月畢入役時各衛議先遣七人而以三人自
代從之二十二年二月以應放還五衛軍穿河西務
河舊例五衛軍十人為率七人三人分為二番十月
放七人者還正月復役正月放三人者還四月復役
更休息之二十九年命六衛漢軍勿概供他役(按左右中)
(前後為五衛考之兵志以此五衛及武衛列於諸衛之前則此所云六衛當是兼武衛言之而非欽察桂)
(齊諸衛也武衛世祖初即有後改侍衛親軍至至元二十六年又立武衛親軍都指揮是時樞密院所奏)
(已有以六衛六千人雜以他兵総立武衛指揮似武衛又不在六衛之中矣疑改侍衛親軍而武衛之營)
(仍存或以侍衛親軍與五衛軍合稱六衛皆未可考元史志文殊未明晰未可臆斷也)時樞密
院臣言六衛内領漢軍萬戶現存者六千戸撥分為
三力足備車馬者二千五百戶每甲令備馬十五匹
牛車二兩力足備車者五百戶每甲令備牛車三兩
其三千戶惟習戰鬭不他役之六千戸外則供他役
庶能各勤乃事而兵亦精銳詔施行之
(臣)等謹按前因至元八年改立左右中三衛故武
衛與侍衛親軍之事載至至元四年七月而止然
紀志中於八年而後仍有止言侍衛軍之文想其
時雖改置五衛而侍衛親軍之本營未嘗廢也今
仍為類載於左
至元十三年四月以侍衛親軍征戍歲久放令還家
期六月各歸其軍六月命征東元帥府選襄陽生劵
軍五百充侍衛軍十五年五月選江南銳軍為侍衛
親軍時捴管胡翔請還侍衛軍先是宿州蘄縣等萬
戸府士卒百人有旨俾充侍衛軍後從僉省嚴忠範
征西川既而嘉定重慶䕫府皆下忠範回軍留西道
翔上言從之九月勅以總管張子良所匿軍二千二
百人充侍衛軍士俾張亨陳瑾領之(匿志文作匿紀文作簽今以易)
(領軍之人度之則匿字為是)十六年四月諭揚州行省選南軍精
銳者二萬人充侍衛親軍併其家赴京師仍給行費
鈔萬六千錠十七年正月詔毋以侍衛軍供工匠役
二月發侍衛軍三千浚通州運糧河二十四年十月
總師汪惟和選麾下銳卒一千人請擇昆弟中一人
統之以備侍衛從之二十六年六月發侍衛軍二千
人濬衮諾爾河
武衛
至元二十五年尚書省奏諾海尼都以漢軍一萬人
如上都所立虎賁司營屯田修城隍二十六年樞密
院官安巴奏以六衛六千人塔喇海布格所掌大都
屯田三千人及近路迤南萬戶府一千人總一萬人
立武衛親軍都指揮使司掌修治城隍及京師内外
工役之事至泰定帝二年六月勅營造毋役五衛軍
士止以武衛虎賁二衛給之
(臣)等謹按武衛世祖初本有之此則二十六年所
别立者也志中所載二十五年如上都所立虎賁
司一事未見明晰參之泰定紀文始知二衛供營
造之役居多耳
桂齊軍
至元十三年詔民之蕩析離居及僧道漏籍諸色人
不當差徭者萬餘人充桂齊軍令明安領之至二十
四年立桂齊衛置親軍都指揮使司
(臣)等謹按志云二十四年立衛而明安傳云二十
年明安為中衛都指揮明年領桂齊軍北征又明
年立桂齊親軍都指揮使司則當為二十二年年
分小有異同未為大舛但志中止云二十四年立
衛而不叙明立軍之始則疎矣
隆福宫左都威衛
初至元十六年世祖以新取到侍衛親軍一萬戸屬
之東宫立侍衛親軍都指揮使司三十一年復以屬
皇太后改福隆宫左都威衛使司武宗至大三年選
其軍之善造作者八百人立千戸所一及百戸翼八
以掌之而分局造作仁宗皇慶元年以王平章舊所
領軍一千人立屯田英宗至治三年罷匠軍千戸所
隆福宫右都威衛
國初穆呼哩奉太祖命收扎拉爾烏嚕蒙古諾海四
投下以安扎爾博囉實訥岱伯爾克巴圖爾庫庫布
哈五人領特默齊軍既平金隨處鎮守世祖中統三
年以五投下特默齊立蒙古特默齊總管府至元十
六年罷其軍各於本役下應役十九年仍令充軍二
十一年樞密院奏以五投下特默齊軍俱屬之東宫
復置官屬如舊二十二年改蒙古侍衛親軍指揮使
司三十一年改隆福宫右都威衛使司
唐古衛
至元十八年阿實克烏蘇言今年春命總領河西軍
三千人其帶虎符金牌者甚衆征伐之重若無官署
何以防閑之樞密院以聞遂立唐古衛親軍都指揮
使司以總之成宗大德元年十一月籍唐古軍入樞
密院
西域親軍
成宗元貞元年依桂齊唐古二衛例立西域親軍指
揮使司
右阿蘇衛左阿蘇衛
至元九年初立阿蘇巴圖達嚕噶齊後招集阿蘇正
軍三千餘名復選阿蘇齊齊克齊拉衮集賽台軍七
百人扈從車駕掌宿衛城禁兼管潮河蘇沽兩川屯
田并供給軍儲二十三年為阿蘇軍南攻鎮巢殘傷
者衆遂以鎮巢七百戸屬之并前軍總為一萬戸隸
前後二衛武宗至大二年始改立右左衛阿蘇親軍
都指揮使司
隆鎮衛
睿宗在潛邸嘗於居庸關立南北口屯軍徼巡盗賊
各設千戸所至元二十五年以南北口上千戶所總
領之至大四年改萬戸府分欽察唐古桂齊西域左
右阿蘇諸衛軍三千人并南北口大和嶺舊隘漢軍
六百九十三人屯駐東西四十三處立十千戸所置
隆鎮上萬戶府以統之皇慶元年始改為隆鎮衛親
軍都指揮使司延祐二年又以哈喇婁軍千戶所隸
焉至治元年置蒙古漢軍籍
左衛率府
武宗至大元年命以中衛兵萬人立衛率府屬之東
宫時仁宗為皇太子曰世祖立五衛象五方也其制
猶中書之六部殆不可易遂命江南行省萬戸府選
漢軍之精銳者一萬人為東宫衛兵立衛率府仁宗
延祐元年改為忠翊府未幾又改為御臨親軍都指
揮使司復以御臨非古典改為羽林六年英宗立為
皇太子復以隸東宫仍為左衛率府
(臣)等謹按武宗紀云勅知樞密院事特穆爾布哈
摘漢軍萬人為皇太子别立衛不云江南行省以
志參之想所摘乃江南行省萬戶府之兵也
右衛率府
至大二年八月又置太子右衛率府命右丞相托克
托御史大夫布琳尼敦領府事至仁宗延祐五年以
詹事圖們岱爾所管薩勒竒諾爾萬戶府及迤東女
直兩萬戸府右翼屯田萬戸府兵合為右衛率隸皇
太子位下
王約傳曰仁宗在東宫約為詹事丞時詔立左衛
率府摘侍衛軍萬人為東官衛兵同列欲署軍官
約持不可仁宗召問對曰皇太子事不敢不為天
子事不敢為仁宗悟竟罷其議同列復傳命增立
右衛率府取河南蒙古軍萬人隸之約屏人語曰
左衛率府舊制所有今置右府何為諸公宜深思
之不可累儲君也又命取安西兵器給宿衛士約
謂詹事鄂勒哲曰詹事移文數千里取兵器人必
驚疑主上聞之奈何鄂勒哲愧曰實慮不及此
(臣)等謹按兵志止書延祐五年事而武宗事失載
今依紀叙其始置之由又延祐五年二月紀書以
扎蘭齊喇萬戸府為右衛率府至六年七月又書
以扎蘭齊喇萬戸府軍萬人隸東宫置右衛率府
一事兩見扎蘭齊喇與志中薩勒竒諾爾字不相
符不知孰是
康禮衛
至大三年定康禮軍籍凡非康禮氏者皆别而黜之
騐其實始得入籍及諸侯王阿濟格呼魯蘇所領特
默齊屬喀喇氏者令樞密院喀喇衛遣人乘傳往置
籍焉
(臣)等謹按此據兵志宿衛門内所載書之也參之
紀文是年正月汰廣武康里衛軍非其種者還之
原籍凡隸諸王阿濟格呼魯蘇及迤南特默齊者
令樞密院遣人即其處參定為籍較志文多廣武
迤南四字餘意皆同以遣人乘傳即其處定籍之
語度之疑其非在京師也但元時郡國之兵止有
鎮戍無名某衛者故此亦為宿衛耳
中都威衛後改忠翊侍衛
初世祖至元二十九年立屯田府成宗大德十一年
增軍數立為大同等處侍衛親軍都指揮使司武宗
至大四年皇太后修五臺寺遂移屬徽政院并以京
兆軍三千人增入仁宗延祐元年改中都威衛使司
仍隸徽政院延祐七年六月(時英宗已即位)以紅城中都威
衛係掌軍務之司屬徽政院不便命遵舊制俾樞密
總之(志中以紅城中都威衛一條另叙不在忠翊侍衛條下今按止多紅城二字必即一事也)英
宗至治元年改為忠翊侍衛親都指揮使司
宗仁衛
英宗至治二年右丞相拜珠奏以先圖卜特穆爾叛
時沒入伊竒喇斯人一百戸與今所收蒙古子女三
千戶清州徹匠二千戶合為行軍五千請立宗仁衛
遂置宗仁衛蒙古侍衛親軍都指揮使司即命拜珠
總衛事如右衛率府又置行軍千戸所隸焉(紀文書調各衛)
(漢軍二千充宗仁衛屯田卒)至泰定帝元年四月罷衛士四百人
還宗仁衛(其先分出四百人之事無可考)
右欽察衛左欽察衛
世祖至元二十二年籍民丁為兵得萬人以伊蘇岱
爾為欽察親軍指揮使統之二十三年依河西等衛
例立欽察衛設行軍千戸十有九所屯田三所成宗
大德中置濟爾噶朗特古納兩千戶所武宗至大元
年復設四千戸所英宗至治二年以欽察衛士多為
千戸所者凡三十五故分為左右兩衛文宗天歷二
年與龍翊衛同屬大都督府以太平王雅克特穆爾
兼統之
(臣)等謹按欽察之分左右志云至治二年之事參
之英宗紀係是年二月分置命拜珠総之乃文宗
紀至順二年三月又書以欽察衛軍士增多析為
左右二衛其誤眀矣
龍翊侍衛
文宗天歷元年十二月立龍翊衛親軍都指揮使司
析左欽察衛騰吉斯等九十戸隸焉命太平王雅克
特穆爾領其事
虎賁親軍都指揮使司
(臣)等謹按虎賁軍志中止列其名考之紀文惟武
宗至大二年三月摘五衛軍五十人隸中都虎賁
司及前武衛條下泰定二年勅給營造之役二事
而已
左翊蒙古侍衛親軍都指揮使司
右翊蒙古侍衛親軍都指揮使司
宣忠俄羅斯扈衛親軍都指揮使司
初名宣忠扈衛親軍萬戶府文宗至順二年四月改
名宣忠俄羅斯扈衛親軍都指揮使司
威武阿蘇衛親軍都指揮使司
東路蒙古侍衛親軍都指揮使司
女直侍衛親軍萬戸府
高麗女直漢軍萬戸府管女直侍衛親軍萬戸府
(臣)等謹按元代尚海運此軍之制雖無可詳考大
約為海運而設以其守海口且有屯儲之責故也
宣鎮侍衛
(臣)等謹按左右中前後五衛武衛左翼右翼忠翊
左右欽察左衛率府宗仁衛宣忠扈衛虎賁司各
有屯田之制具詳田賦考
圍宿衛
世祖至元二十六年命大都侍衛親軍内發萬人赴
上都備圍宿成宗元貞二年樞密院臣言昔大朝會
時皇城外皆無牆垣故用軍環繞以備圍宿今牆垣
已成臣等議各城門以蒙古軍列衛及扵周橋南置
戍樓以警昏旦從之武宗至大四年正月皇太子命
以大朝會調蒙古漢軍三萬人備圍宿仁宗皇慶元
年六月命衛率府軍士備圍宿守隆福宫内外禁門
十一月又以皇太后旨嚴禁掖門守衛增置百戸一
員及於欽察桂齊西域唐古阿蘇等衛調九十人增
守諸掖門復命千戶一員帥領百戸一員備巡邏延
祐三年十月以諸侯王來朝命圍宿軍士六千人增
至萬人十一月詔除舊有者更增色目軍萬人
(臣)等謹按志稱大朝會則用圍宿軍盖元代諸侯
王各総兵權其入而朝會亦必有隨行軍士故朝
廷用圍宿軍以備之自圍宿軍以下諸軍皆無定
制即取之各衛中以應其役大約事畢或即散歸
也志中所書僅擇其稍似立制度者載之餘不備
錄又圍宿與巡邏互相為助如皇慶元年十一月
之事是也又考世祖中統元年諭隨路管軍萬戸
有舊從萬戸三哥西征軍人悉遣至京師充防城
軍一條此則想因用兵之時故調合之以壮京師
並非常設之制且其事止一見故附志於此
儀仗軍
又有名蹕街清路軍又有看籸盆軍(或作看守籸盆軍)皆行
祭祀典禮時所用
世祖至元十二年上尊號告祭天地宗廟調左右中
三衛軍五千人為蹕街清路軍武宗至大二年上尊
號行朝賀禮樞密院調軍一千人備儀仗三年上皇
太后尊號行冊寳禮用内外儀仗軍及防護五色甲
馬軍二百人四年二月合祭天地太廟社稷用蹕街
清路及守内外壝門軍百八十人命以圍宿軍為之
事畢還役英宗至治元年命有司選控鶴衛士及色
目漢軍備鹵簿儀仗定鹵簿隊仗用軍士二千三百
三十人萬戸千戸百戶四十五員仍議用軍士二千
九百五十人萬戸千戸百戸五十九員(按上二句所書疑是舊制)
(此二句則新議定之數但志中文未明晰)以備儀仗泰定帝致和元年六
月享太廟用蹕街清路軍一百名看籸盆軍一百名
扈從軍
世祖至元十七年三月發蒙古岱綽爾齊所領河西
軍士及額勒赫麾下二百人入備扈從十八年十二
月議選侍衛軍萬人練集備扈從成宗大德五年十
一月選六御(御字當是衛字之訛)扈從漢軍習武事仍禁萬戶
以下毋令私代犯者斷罪有差
看守軍
世祖至元二十五年十一月以軍守都城外倉初大
都城内倉有軍守之至是城外豐閏豐實廣貯通濟
四倉亦每倉發軍五人守之成宗大德四年調軍五
百人於新浚河内看閘武宗至大四年發阿蘇唐古
等軍參漢軍用之各門置五十人仁宗延祐元年隆
禧院官言初世祖影殿有軍士守之今大崇恩福元
寺有武宗御容宜依例調軍守衛從之英宗至治元
年增守太廟牆垣軍初以衛士軍人共守圍宿故止
用蒙古軍四百人至是以衛士守内牆垣其外壖止
用軍士仍增至八百
巡邏軍
仁宗皇慶元年丞相特們德爾奏每歲既幸上京於
各宿衛中留衛士三百七十人以備巡邏今歲多盗
宜增百人命樞密與中書分領之延祐七年五月詔
留守司及虎賁司官親率衆於夜巡邏
鎮遏軍
仁宗延祐元年閏三月樞密院官言江浙春運糧八
十三萬六千二百六十石取日開洋前來直沽請預
差軍人鎮遏詔依年例調軍一千名三年以軍數不
敷止調五百人七年調海運鎮遏軍一千如舊制
(臣)等謹按志中止載延祐時三條然其定制用一
千人可即此以推前後之制矣
鷹房捕獵
元制自御位及諸王皆有實保齊盖鷹人也是故捕
獵有戶使之致鮮食以薦宗廟供天庖而齒革羽毛
又皆足以備用然地有禁取有時違者則罪之冬春
之交天子或親幸近郊縦鷹隼摶擊以為遊豫之度
設之飛放故鷹房捕獵皆有司存而打捕鷹房人戸
多取析居放良及漏籍還俗僧道與凡曠役無賴者
及招收亡宋舊役等戸為之其差發除納地税商税
依例出軍等六色宣課外並免其雜泛差役自太宗
乙未年抄籍分屬御位下及諸王公主駙馬各投下
及世祖時行尚書省重定其籍厥後永為定制焉
(臣)等謹按鷹房捕獵兵志中載在卷末不與宿衛
諸軍並列然志中綸集賽執事之名云掌鷹隼之
事者曰實保齊固即此軍人也此惟從天子狩獵
近在御前非古者期門佽飛之遺制歟雖諸王駙
馬皆得有之亦以國俗家法時當修講故臣下亦
得以肄武事而其職事之所重專在於率左右以
燕天子也今故採其制附書禁衛軍之後
欽定續文獻通考卷一百二十五
