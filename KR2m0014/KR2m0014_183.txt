欽定續文獻通考卷一百八十三
經籍考
子(兵家)
宋史藝文志兵書類三百四十七部一千九百五十六
卷
遼金元三史不立藝文志散見各紀傳中
明史藝文志兵書類五十八部一千一百二十二卷
宋
將鑑論斷十卷
舊題戴少望撰
(臣)等謹案宋沈光作戴溪春秋傳序稱其字曰少
望則此書當為溪作然溪以孝宗淳熙五年登第
寧宗開禧中尚官資善堂說書而此書自序題紹
興辛酉為高宗十一年下距登科之歲已三十八
年更六十五年而為開禧年代相隔太遠疑别一
人其名偶與溪之字同也是書採輯古來善用兵者始
於孫武終於郭崇韜凡九十三人每人之下皆以
一語標目評其得失大抵多為南渡時事而發此
本為宋麻沙版明武定侯郭勛重刊之本前有正
德十年達賓序題曰將鑑博議與宋版不同
許洞虎鈐經一卷
洞字淵夫吳興人咸平進士官雄武軍推官兔歸尋
召試中書改烏江縣簿
(臣)等謹案是書卷首有洞進表及自序共二百十
篇大都彙集前人之說而參以巳意惟第九卷所
載飛鶚長虹重覆八卦四陣及飛轅寨諸圖為洞
自創耳
李舜臣江東十鑑一卷
舜臣字子思井研人乾道進士官成都府教授擢宗
正寺主簿
(臣)等謹案是編蒐輯江東戰勝之迹上起三國下
至六朝共得十事皆先叙其事次加論斷大旨為
高宗南渡偏據一隅而發明姚廣孝等編輯永樂
大典特錄是書又復遷就其說不知明太祖之得
天下實起于江北與漢高祖略同成祖篡立終于
北遷則金陵之不為勝地明矣恭讀
皇上御題綜括南北之大勢洞燭往古之得失用以闢
舜臣之虛談揭廣孝之私意經緯天地
睿鑒高深實足為萬古定評非尋常管蠡之見所能窺
測也永樂大典本有地圖别本無之
美芹十論一卷
舊題辛棄疾撰棄疾字幼安歴城人官至龍圖閣待
制進樞密都承旨卒諡忠敏
(臣)等謹案是書皆論恢復之計卷末又載疏四篇
則後人所附入也然史不言棄疾有是書考江西
統志載臨川黃兑字悦道紹興進士官至朝議大
夫嘗獻美芹十策進取四論此或兌書而後人訛
為棄疾歟
李道傳江東十考一卷
道傳字貫之舜臣子也官至太常博士知果州諡文
節事迹具宋史儒林傳
(臣)等謹案是書前有自序大旨考六朝備具之實
而補其父舜臣十鑑所未盡然皆儒生坐談之見
也
南北十論一卷
題許學士撰不著其名
(臣)等謹案十論僅存其八曰吳曰蜀曰東晉曰宋
曰齊曰梁曰陳曰元魏大約為諷南渡君臣而發
張預百將傳一百卷
預字公立東光人
(臣)等謹案是編有翟安道註安道字居仁安陽人
其書采歴代名將百人始于周太公終於五代劉詞
各為之傳而綜論其行事凡有一節與孫武書合
者皆表而出之别以孫子兵法題其後盖欲述古
以規時亦戴少望將鑑論斷之類
明
劉寅三略直解三卷
寅始末未詳據太學題名洪武辛亥有崞縣劉寅盖
即其人
龍正八陣變合圖說(無卷數)
正武都人
(臣)等謹案正德中萊陽藍章巡撫四川駐兵漢中
遣人至魚復江圖八陣壘石正時在章幕中遂推
演為圖說刊于蜀中
王瓊北邊事蹟一卷西番事蹟一卷
瓊見史類
(臣)等謹案瓊在嘉靖初總督三邊軍務因集歴代
守邊得失及所條畫奏疏合為一書西番事蹟一
卷其出討土魯番所作前有王九思序稱關中士
大夫作為詩歌以紀其盛題曰元老靖邊屬九思
序而書中實無詩歌疑刊書者誤取他序以冠此
册也
曹允儒輯握機經三卷握機緯十五卷
允儒字魯川太倉人
(臣)等謹案是書首載風后古文一十九字次載太
公望增衍三百六十五字次載宋阮逸所撰李衛
公問對中六十七字採輯諸家註釋于衡衝風雲
諸陣皆繪為圖凡三卷又以孫子十三篇吳子六
篇為握機緯孫子輯諸家註釋凡十三卷吳子惟
用劉寅註凡二卷據王世貞序稱崑山明齋王氏
與念菴羅公荆川唐公因倭變力研窮之而以其
說盡授之魯川曹君云
萬表海寇議一卷
表見雜家類
(臣)等謹案嘉靖時海寇出没為浙江患表推原禍
本以為奸民通番所致因為此議上之當事者攷
黃虞稷千頃堂書目載表海寇前後議一卷今已
佚其後議
尹耕塞語一卷
耕見史類
(臣)等謹案是書作於嘉靖庚戌皆言捍禦塞北諸
部之術
唐順之武編十卷
順之見史類
(臣)等謹案是書皆論用兵指要分前後二集前集
六卷凡五十四門後集四卷凡九十七門體例略
如武經總要所錄前人舊說凡兵家言及唐宋名
臣奏議無不摭集
何良臣陣記四卷軍權四卷
良臣字惟聖會稽人官至薊鎮遊擊
(臣)等謹案陣記皆述練兵之法凡二十三類共六
十六篇軍權分十七目為一百七十四篇中間有
云募選之事付諸有司欺昧朦朧上下交蔽又云
將不識兵兵不識將卒然有事實無以支皆譏切
時政之語盖有激而然也
鄭若曾江南經略八卷
若曾見史類
(臣)等謹案是編為江南倭患而作兼及防禦土寇
之事八卷之中每卷又各分上下多一時權宜之
計福建林潤為應天巡撫為評而刊之
卜大同備倭記二卷
大同字吉夫秀水人嘉靖進士由刑部主事累遷湖
廣按察使僉事布政司參議弭蘄黃盜及平苗有功
終福建巡海副使
(臣)等謹案是編乃大同官福建時講求備倭而作
上卷分八篇下卷分二篇所言頗簡略不足以資
考核其書本名備倭圖記原本卷首尚有海圖此
本佚之
李材將將紀二十四卷
材字孟誠號見羅豐城人嘉靖進士官至僉都御史
巡撫鄖陽
(臣)等謹案是書大旨專重御將而首卷至九卷詳
載漢唐宋七帝本紀之文殊無斷制十卷至二十
一卷分别得失自虞夏迄南宋各綴數條亦未完
備二十二卷至二十四卷援摭經文旁及子史議
論尤迂考材於隆慶萬歷中屢殱倭寇非全不知
兵者而其書乃如是不可解也
葉夢熊運籌綱目八卷決勝綱目十卷
夢熊字南兆歸善人嘉靖進士官至南京工部尚書
(臣)等謹案是編乃夢熊總督三邊時所作運籌綱
目為綱八為目八十綱目之下俱有統論各採史
事以證之決勝綱目不立總綱目凡百條亦前綴
統論證以史事惟運籌綱目列史事而評之決勝
綱目先立說而以史事證之體為小異耳
郭光復倭情考略一卷
光復武昌人官掦州府知府
(臣)等謹案嘉靖中東南屢中倭患而揚州當江海
之衝被害尤甚光復因考次所聞為此編首總論
次事略及倭患倭術倭語倭好倭船倭刀載其情
狀頗詳盖以必得其情始可籌備禦之術也攷萬歷
己丑進士别有一郭光復官至右副都御史遼東
巡撫乃順天固安人姓名適相同耳
戚繼光練兵實記九卷附雜集六卷紀效新書十八
卷
繼光字元敬世襲登州衛指揮僉事歴官薊州永平
山海等處總兵官中軍都督府左都督進太子太保
事迹具明史本傳
(臣)等謹案隆慶二年繼光以都督同知總理薊州
昌平保定三鎮上疏請浙東殺手礟手各三千再
募西北壯士馬軍五枝步軍十枝專聽訓練乃輯
其練兵實政曰練伍練膽氣練耳目練手足練營
陣練將其附載雜集一儲將通論二將官到任三
登壇口授四軍器制解五車步騎解其初到鎮有
䟽云教兵之法美觀則不實用實用則不美觀此
書標曰實記徵實用也又其登壇口授云時惟庚
午夏六月而請刊此書移文云擬定教練已經二
年今將條約通集成帙則書成于隆慶五年辛未
矣紀效新書乃其官浙江參將練兵備倭時作首
為請訓練公移三篇次為或問其下十八篇曰束
伍曰操令曰陣令曰諭兵曰法禁曰比較曰行營
曰操練曰出征曰長兵曰牌筅曰短兵曰射法曰
拳經曰諸器曰旌旗曰守哨曰水兵各系以圖而
為之說皆閱歴有騐之言故曰紀效盖繼光為將
精于訓練傳稱其在鎮十六年邊備修整薊門晏
然所著書談兵者皆遵用之則非泛摭韜略常談
者比也
莅戎要略一卷武備新書十四卷長子心鈐(無卷數)
舊皆題戚繼光撰
(臣)等謹案莅戎要略即練兵實記中之條約而武
備新書與紀效新書大同小異仍冠以繼光紀效
新書序其火器諸圖下題曰崇禎庚午仲秋羽南
彭翔謹錄秘藏首有四明謝三賓訂正字或即三
賓所撰盖亦未可定中如雕木為虎豹使口中出
火以木為人藏礟于腹以火爇馬尾使之衝敵語
同兒戲必非繼光所作長子心鈐中有對壘號令
一條云南塘戚少保謂此為束陣第一法則亦非
繼光所自為矣
侯繼國兩浙兵制四卷
繼國號龍泉金山衛人世襲指揮使
(臣)等謹案是書第一卷首列全浙海圖附以說並
及沿革兵制第二卷載造戰船及火器軍器營操
甲操等圖第三卷載倭警始末第四卷為日本風
土記於一時海防軍政最為詳悉惟日本記有錄
無書疑裝葺者偶佚之耳
馮時寧古今將略四卷
時寧字以一桐鄉人
盛萬年嶺西水陸兵紀二卷
萬年字恭伯秀水人萬歷進士官至江西按察使遷
雲南布政使未上卒
(臣)等謹案萬年官廣西按察使時值倭入寇而電
白吳川二地東南濱海先受其害乃審度地勢布
置堡寨圖其兵弁制度及巡船欵式而成是編
熊明遇劍草一卷
明遇字子良進賢人萬歷進士官至兵部尚書
(臣)等謹案是編摘取古今名將事蹟為論斷凡百
餘條盖隨筆劄記之文不足當著述之目
嶺南客對一卷
舊題粤西舜山子撰不著姓名
(臣)等謹案是書以粤中猺獞嘯聚時出劫掠為居
民行旅之害有司不能制故設為賈容問答以推
究其得失所陳方略雖未必切中事宜然亦可見
當時疆吏措置之乖方矣
陳禹謨左氏兵略三十二卷
禹謨見經類
(臣)等謹案是編取左傳所叙兵事以次排纂又雜
引子史證明之而斷以已意書生迂滯之見無異
鍥舟求劍也
董承詔類輯練兵諸書十八卷
承詔武進人萬歷進士天啟中官至浙江左布政使
(臣)等謹案是書編輯戚繼光談兵諸書刪其繁複
分為十六類冠以汪道昆繼光墓誌及承詔所作
小傳
顧斌火器圖一卷
斌字質夫晉江人萬歷舉人官廣東信宜縣知縣調
蜀府左長史
(臣)等謹案是編言軍中火攻之具甚詳然大抵斌
以意造之無濟于實用也如所製木人騎馬之類
頗近兒戲其火藥噐具皆取天地星宿之數太極
兩儀之象亦殊迂闊前有火噐原火攻要二篇多
書生紙上之談又末有風雨賦一篇謂熟此以占
天文百無一失是尤不必然之事也
張龍翼兵機類纂三十二卷
龍翼字羽明松江人
(臣)等謹案是書取古今言兵事者分為三十二類
每類中又各析子目所載明事尤詳第三十一卷
專言陣勢然陳法未載圖式殊為缺略
廣名將譜十七卷
不著撰人名氏
(臣)等謹案是書卷首題黃道周註斷前有崇禎癸
未道周序詞意弇陋殆書肆所偽託其目錄後幅
割裂亦非足本
曾益左略一卷
益字予謙山陰人
(臣)等謹案是書專摘左傳所言兵事凡五十六篇
各標以名目
談兵髓七卷
題西浙囂囂生撰不著名氏
(臣)等謹案是編襍綴成書初無秘授前有王洽序
洽字和仲臨邑人萬歷進士官至兵部尚書序作
于天啟甲子巡橅浙江時則囂囂生亦明末人矣
李盤金湯十二籌八卷
盤字小有揚州人
(臣)等謹案是書以十二籌為名而今存其八非完
本矣所言皆團練鄉勇捍禦土寇之計襍引古事
以證之然多不切合
宋徵璧左氏兵法測要二十卷
徵璧原名存楠字尚木華亭人
(臣)等謹案是書節略左氏所紀兵事而論其得失
然引車戰以談兵殊為不諳時勢也
欽定續文獻通考卷一百八十三
