欽定續文獻通考卷一百九十五
經籍考
集(詩集上)
(臣)等謹案馬端臨通考以無文而獨有詩及有文
而詩仍獨行者别為詩集一類今所採錄悉仍其
例
宋史藝文志不立詩集類
遼金元三史不立藝文志散見各紀傳中
明史藝文志不立詩集類
宋
陶弼邕州小集一卷
弼字商翁祁陽人慶歷中以征猺功歴官至東上閤
門使康州團練使
(臣)等謹案黃庭堅作弼墓誌稱所著詩文書奏十
有八卷全集久佚僅詩七十三首尚存
陳洎副使詩一卷
洎字亞之彭城人師道之祖也皇祐中官至三司鹽
鐵副使
(臣)等謹案洎之遺文在宋時久佚此本僅詩十二
首從厲鶚宋詩紀事增補二篇合為十四篇舊有
顔復序張徽司馬光蘇軾任希夷李&KR0811;五跋仍並
錄之
彭汝礪鄱陽集十二卷
汝礪字器資鄱陽人治平二年進士第一歴官權吏
部尚書出知江州
(臣)等謹案王稱東都事略載汝礪所著經議奏疏
詩文共五十卷宋史藝文志作四十卷此本止詩
集十二卷
李彭日涉園集十卷
彭字商老建昌人
洪朋龜父集二卷
朋字龜父南昌人舉進士不第卒與弟羽芻炎號四
洪皆黃庭堅之甥
郭印雲溪集十二卷
印成都人自號亦樂居士雲溪其别墅也政和進士
歴官銅梁仁夀知縣
李處權崧菴集六卷
處權字巽伯溧陽人淑之曾孫
吳可藏海居士集二卷
可里貫未詳
(臣)等謹案可集中年月當是宣和時人又有一官
老京師及挂冠養拙之句知其嘗官於汴京又有
往時家分寧比年客臨汝及避寇湘江外依劉汝
水旁句知其嘗居洪州建炎以後轉徙楚豫之間
所與酬答者如王安中趙令畤米友仁諸人皆南
北宋間文士也
阮閱郴江百詠一卷
閱字閎休舒城人建炎初以中奉大夫知袁州
鄧深紳伯集二卷
深字紳伯湘隂人紹興進士知衡州擢潼川
黃公度知稼翁集二卷
公度字師憲莆田人紹興八年進士第一官考功員
外郎
吳芾湖山集十卷
芾字明可號湖山居士仙居人紹興進士官至龍圖
閣直學士
喻良能香山集十六卷
良能字叔竒義烏人紹興進士官工部郎中除太常
寺丞出知處州
陳棣蒙隠集二卷
棣字鄂父里貫未詳紹興中以父蔭官漳州通判
王阮義豐集一卷
阮字南卿德安人隆興進士仕至撫州守
許及之涉齋集十八卷
及之字深甫永嘉人隆興進士官至知樞密院事
趙蕃乾道稿一卷淳熙稿二十卷章泉稿五卷
蕃字昌父號章泉信州人以恩蔭補官終於直秘閣
曾極金陵百詠一卷
極字景建臨川人以江湖集事得罪謫道州卒
劉應時頥庵居士集二卷
應時字良佐四明人
張鎡南湖集十卷
鎡見子類
戴復古石屏集二卷
復古見子類
(臣)等謹案復古幼孤勉承家學嘗搜訪其父敏詩
十首以冠已集
裘萬頃竹齋詩集四卷
萬頃字元量新建人淳熙進士官大理寺司直
許尚華亭百詠一卷
尚自號和光老人華亭人
高翥菊磵集一卷附林湖遺稿一卷江村遺稿一卷疎
寮小集一卷
翥字九萬號菊磵餘姚人
(臣)等謹案翥所著菊磵集二十卷久佚今本乃其
裔孫士竒搜採共得詩一百八十九首刻之後附
林湖遺稿為翥姪鵬飛撰江村遺稿則翥父選叔
邁之詩末附高似孫疎寮小集已見馬考作三卷
今僅存一卷
薛師石瓜廬詩一卷
師石字景石永嘉人隠居不仕築屋會湖西題曰瓜
廬
劉過龍洲集十四卷附錄二卷
過字改之廬陵人以詩遊謁江湖韓侂胃嘗欲官之
以輕率不果
周文璞方泉集四卷
文璞字晉仙號方泉又號野齋陽糓人
葛紹體東山詩選二卷
紹體字元承天台人
趙汝燧野谷詩稿六卷
汝燧字明翁太宗八世孫居袁州嘉泰進士官分司
鎮江管𣙜
汪晫康範詩集(無卷數)
晫見子類
華岳翠微南征錄十一卷
岳字子西貴池人登嘉定武科第一為殿前司官
鄭清之安晩堂詩集七卷
清之初名爕字文叔後改今名字德源號安晚鄞縣
人嘉定進士累官太傅左丞相諡忠定
(臣)等謹案清之安晩集本十六卷今存第六卷至
十二卷有詩無文王士楨安晚集跋語亦同盖全集
之佚久矣
史彌寧友林乙稿一卷
彌寧字安卿鄞縣人丞相浩之從子官閤門宣贊舍
人知邵陽
戴昺東野農歌集五卷
昺字景明號東野天台人石屏居士復古之從孫嘉
定進士授贑州法曹參軍
(臣)等謹案是集有二本一本祗一卷附復古詩後
以行者一本分五卷編次稍有條理而詩較少數
篇因以五卷本著錄
嚴羽滄浪集二卷
羽字儀卿一字丹邱邵武人自號滄浪逋客
蘇泂泠然齋集八卷
泂字召叟山隂人右僕射頌四世孫
韓淲澗泉集二十卷
淲見子類
岳珂玉楮集八卷棠湖詩稿一卷
珂見經類
(臣)等謹案珂玉楮集編年起嘉熙戊戌迄於庚子
盖坐謗閒居復召以後詩也棠湖詩乃汴京宫詞
一百首前人書目並不載其詩亦與玉楮集不類
疑後人嫁名之作
施樞芸隠横舟稿一卷芸隠倦遊稿一卷
樞字知言號芸隠丹徒人嘉熙時嘗為越州府僚
樂雷發雪磯叢稿五卷
雷發字聲遠寧遠人理宗召對賜特科第一終不仕
自號雪磯先生
宋伯仁西塍集一卷
伯仁字器之湖州人嘉熙中為塩運司屬官
(臣)等謹案是編卷首題雪巖吟草下注西塍集是
雪巖乃全集摠名西塍特其一種耳
林同孝詩一卷
同字子真號空齋福清人元兵至福州殉節死
(臣)等謹案宋史忠義𫝊稱林空齋失其名以空齋
為同之子舉進士歴官知縣今考是書劉克莊序
知同未嘗舉進士為知縣又劉林瑞昭忠逸詠稱
處士林同且有血書矮壁存吾節氣貫長虹任汝
烹句與史嚙指血書壁自誓語合則史誤分一人
為二又曹溶學海類編載孝詩一卷題長樂林同
季野著名同而地與字俱異不知何據編中皆摭
拾古今孝事每一事為五言絶句一首亦間有兩
事合咏一首者
文天祥集杜詩四卷
天祥見别集類
(臣)等謹案天祥被執赴燕獄中所作詩凡二百篇
專集杜句而成每篇之首悉有標目次第題下叙
次時事於國家淪喪之由生平閱歴之境及忠臣
義士之周旋患難者一一詳誌其顛末時稱為文
山詩史
周弼汶陽端平詩雋四卷
弼字伯臣汶陽人
(臣)等謹案弼端平集十二卷是編為同里李龏選
陳起刊行僅存四卷
李龏翦綃集二卷
龏字和父號雪林菏澤人
(臣)等謹案是編集唐人之句上卷凡二十八首皆
古體惟五律一首下卷凡九十首皆七言絶句
劉辰翁須溪四景詩集四卷
辰翁見史類
胡仲弓葦航漫遊稿四卷
仲弓字希聖清源人舉進士官知縣
吳錫疇蘭臯集二卷
錫疇字元倫休寧人廣南西路安撫儆之從孫處士
垕之子
(臣)等謹案錫疇在咸淳間南康守葉閶聘主白鹿
洞書院辭不肯赴盖篤寔潛修之士惟喜藝蘭自
號曰蘭臯因以名集所存詩不多然皆晩年手自
刪定簡汰頗嚴
薛嵎雲泉詩(無卷數)
嵎字仲止一字賓日永嘉人寳祐進士官長溪簿
張堯同嘉禾百咏一卷
堯同秀水人仕履無考
汪夢斗百遊集(無卷數)
夢斗號杏山績溪人晫三世孫景定間以明經發解
授江東制置司幹官入元不仕
柴望秋堂集三卷
望見子類
汪元量湖山類稿五卷水雲集一卷
元量字大有號水雲錢塘人度宗時以善琴供奉掖
庭宋亡隨入燕久之為黃冠南歸
潘音待清遺稿二卷
音字聲甫天台人隠居不仕題所居曰待清軒入元
後肥遯以終
吳龍翰古梅吟稿六卷
龍翰字式賢歙縣人咸淳中貢士官編校國史實錄
院文字入元不仕
董嗣杲廬山集五卷英溪集一卷西湖百詠二卷
嗣杲杭州人度宗時嘗為武康令入元隠於黃冠
(臣)等謹案嗣杲所著三種以詩中自誌歲月考之
廬山集乃其於理宗景定間𣙜茶九江富池時所
作英溪集則為武康今時所作中有甲戌大水詩
盖度宗咸淳十年也其集諸家書目未載焦竑經
籍志有嗣杲廬山集不載卷數今據四庫全書著
錄其西湖百詠乃入道孤山四聖觀時作附明陳
贄和韻詩天順間始以二家合刻其詩皆七言律
每題之下各注其始未甚悉頗有宋末軼聞為諸
書所未載者贄字維成餘姚人
方䕫富山遺稿十卷
䕫一名一䕫字時佐淳安人宋亡隠居以終
(臣)等謹案䕫嘗著漢論十卷富山懶稿三十卷歲
久散佚其裔孫世德復裒輯其詩為是編
真山民集一卷
舊本題真山民撰山民始末未詳
(臣)等謹案山民于宋末竄跡隠淪以所至好題咏
自呼為山民世因以稱之或云李生喬嘗歎其不
媿乃祖文忠西山考真德秀號西山諡文忠以是
疑其姓真或云本名桂芳栝蒼人宋末嘗登進士
則無可考矣其集宋藝文志及焦竑經籍志均未
載江湖小集收之亦多未備此本較為完善
連文鳳百正集三卷
文鳳字百正號應山三山人仕履無考
陳岩九華詩集一卷
岩字清隠青陽人咸淳末屢舉進士不第宋亡隠居
不仕
陳深寧極齋稿一卷附慎獨叟遺稿一卷
深見經類
(臣)等謹案深詩僅存此本即顧嗣立元百家詩選
所據後附詩一卷乃深子植所作嗣立元詩選題
曰慎獨叟陳植今仍之
陳杰自堂存稿四卷
杰字夀夫分寧人淳祐進士制置司屬官宋亡不仕
于石紫巖詩選三卷
石字介翁蘭谿人宋亡不仕因所居自號紫巖晚徙
城中更號兩溪
(臣)等謹案石是編皆其中年以後之詩每卷題門
人吳師道選僅古今體詩二百首
蒲夀宬心泉學詩稿六卷
夀宬泉州人咸淳中嘗知梅州
王鎡月洞吟一卷
鎡字介翁括蒼人嘗官縣尉宋亡不仕
黃希旦支離子集一卷
希旦一名晞字姬仲邵武人自號支離子熙寧中典
太乙宫事
釋重顯祖英集二卷
重顯字隠之遂州李氏子住明州雪竇寺
釋少嵩漁父詞集句二卷
少嵩字亞愚嘉定中嘗往來鄱陽巴河間
釋永頥雲栖詩集一卷
永頥字山老仁和唐棲寺僧
(臣)等謹案集中所與唱和者韓淲周靖趙師秀周
弼等皆寧宗理宗間人則永頥當在南宋時也
釋文珦潜山集十二卷
文珦於潜人
(臣)等謹案文珦行跡游歴浙東西及閩大抵居杭
州為多臨安志載咸淳三年賈似道顯慶寺題名
文珦與焉杭州薦福寺記有文珦至元乙酉遣興
詩稱七十七歲潛山翁可証
朱淑真斷腸集二卷
淑真錢塘女子自號幽棲居士
金
元好問遺山詩集二十卷
好問見子類
(臣)等謹案是編乃毛晉從全集中錄出刊于十元
人集中者好問雖入元而未嘗仕元晉以為元人
殊誤顧嗣立元百家詩選初集以好問詩為冠又
沿晉之失也
元
劉秉忠藏春集六卷
秉忠見子類
張宏範淮陽集一卷附錄詩餘一卷
宏範字仲疇定興人汝南忠武王柔第九子官至鎮
國上將軍累贈太師淮陽王諡憲武
楊公遠野趣有聲畫二卷
公遠字叔明歙縣人
黃庚月屋漫稿一卷
庚字星甫天台人生於宋末入元不仕
(臣)等謹案厲鶚宋詩紀事以庚為宋遺民今觀其
集首自序乃泰定丁卯所作時元統已五十七年
不得仍系之宋故從浙江通志文苑傳題作元人
艾性夫剩語二卷
性夫字天謂撫州人官江浙道提舉
(臣)等謹案江西通志載性夫著有孤山詩集無傳
本今據四庫全書著錄
張觀光屏巖小稿一卷
觀光字直夫東陽人
(臣)等謹案觀光始末無考惟集中贈談命姚月壺
詩有試把五行推測看廣文官冷幾時春句盖必
曾為學官有和仇山村九日吟當是元初人
吾邱衍竹素山房詩集三卷
衍見史類
仇遠金淵集六卷山村遺集一卷
遠字仁近一字仁父錢塘人因居餘杭溪上之仇山
自號曰山村民嘗官溧陽教授
趙雍仲穆遺稿一卷
雍字仲穆孟頫子官至集賢待制同知湖州總管府
事
龔璛存悔齋稿一卷補遺一卷
璛字之敬平江人以薦累官江浙儒學副提舉
耶律鑄䨇溪醉隠集八卷
鑄字成仲遼東丹王九世孫中書今楚材子累官中
書右丞相贈懿寧王謚文忠
杜本清江碧嶂集一卷
本字伯原清江人隠居武夷山事蹟具元史隠逸傳
滕安上東菴集四卷
安上字仲禮定州人以薦除中山府教授累官國子
監司業
曹伯啟文貞公詩集十卷後錄一卷
伯啟字士開碭山人至元中以薦除冀州教授累官
陜西行臺御史中丞謚文貞
陳孚安南即事詩一卷
孚見别集類
(臣)等謹案孚集已著錄此本自集中抄出别行者
元淮水鏡集一卷
淮字囦泉號水鏡臨川人至元初以軍功官溧陽路
總管
陳秋巖詩集二卷
秋巖爵里無考
(臣)等謹案焦竑經籍志有陳宜甫秋巖集當即其
人考集中接劉介臣書詩則當為閩人庚辰再隨
駕北行詩庚辰為至元十七年則世祖時嘗為侍
從又有讀元貞改元詔詩丙申十月扈從晉王領
降兵入京朝覲詩則成宗時又為晉王僚屬原集
焦竑志作一卷
尹廷高玉井樵唱三卷
廷高字仲明號六峯遂昌人嘗掌教永嘉
周權此山集四卷
權字衡之號此山處州人嘗薦為館職報罷
黃玠弁山小隠吟錄二卷
玠字伯成慈谿人宋黃震之曾孫樂吳興山水因卜
居弁山高隠不仕
(臣)等謹案湖州府志載玠有卞山集知非稿唐詩
選纂韻錄等書獨不載此集之目
侯克中艮齋詩集十四卷
克中字正卿真定人幼喪明聆羣兒誦書輒能悉記
年至九十餘卒
何中知非堂稿六卷
中見史類
(臣)等謹案中自序所著有易類象三卷書傳補遺
十卷吳才老叶韻補遺一卷六書綱領一卷補六
書故三十二卷蘇邱述遊錄一卷搘頥錄十卷今
皆未見惟通鑑綱目測海三卷通書問一卷及此
集存然序中稱知非堂稿十七卷外稿十六卷是
編止六卷僅存十之二矣
貢奎雲林集六卷
奎字仲章宣城人官集賢直學士追封廣陵郡侯謚
文靖
(臣)等謹案奎所著有雲林小稿聽雪齋記青山漫
吟倦游集豫章稿上元新錄南州紀行凡百二十
卷並佚不傳惟宋濓所序雲林小稿尚存明弘治
間其裔孫元禮復採輯遺詩附益之是為今本
郭豫亨梅花字字香前集一卷後集一卷
豫亨自號梅巖野人爵里無考
(臣)等謹案是編前後二卷詠梅七律至二百首皆
集句而成者
袁易静春堂詩集四卷
易字通甫長洲人以薦署徽州路石洞書院山長
王士熙魯公詩鈔一卷
士熙字繼學東平人翰林學士構子歴官中書省參
知政事
楊載仲宏集八卷
載字仲宏浦城人初以布衣薦授翰林國史院編修
官後登延祐進士授饒州路同知浮梁州事終寧國
路總管府推官事蹟具元史儒學傳
范梈德機詩七卷
梈字亨父一字德機清江人以薦授左衞教授歴官
湖南嶺北廉訪使經歴
(臣)等謹案梈所著有燕然稿東方稿豫章稿侯官
稿江夏稿百丈稿凡十二卷此本乃後人所併
宋无翠寒集一卷啽囈集一卷
无字子虚蘇州人嘗舉茂才不就
(臣)等謹案翠寒集以无自序考之盖為晚年手定
馮子振序而刻之啽囈集乃其咏史之作每事為
七言絶句一章凡一百一首各有始末叙於詩後
丁復檜亭集九卷
復字仲容天台人延祐間被薦不就
(臣)等謹案復詩稿多散佚其壻饒介之及其門人
李謹之各蒐輯成帙介所編稱集謹所編稱續集
皆未見今本乃至正間御史張維遠合編二集為
九卷
陳泰所安遺集一卷
泰字志同號所安茶陵人延祐進士官龍泉簿
黃鎮成秋聲集四卷
鎮成見經類
袁士元書林外集七卷
士元字彦章鄞縣人珙之父以薦授縣學教諭尋擢
翰林院檢閱官不赴
薩都拉雁門集三卷集外詩一卷
薩都拉字天錫蒙古人祖父以世勲鎮雲代居於雁
門故稱雁門泰定進士官閩海廉訪知事進河北廉
訪經歴(案薩都拉原作薩都剌今改正)
洪焱祖杏亭摘稿一卷
焱祖字潜夫歙縣人官遂昌主簿
(臣)等謹案焱祖嘗作羅願爾雅翼音釋附願書以
行又有續新安志十卷今未見謹附誌于此
方瀾叔淵遺稿一卷
瀾字叔淵莆田人至元間僑寓吳中
華幼武黃楊集三卷補遺一卷
幼武字彦清無錫人隠居不仕
朱晞顔鯨背吟一卷
晞顔字名世吳人
(臣)等謹案晞顔自序稱至元辛卯泛海至燕京舟
中成七言絶句三十餘首詩尾各以古句足之其
末章云早知鯨背推敲險悔不來時只跨牛因名
鯨背吟
周伯琦近光集三卷扈從詩一卷
伯琦見經類
張翥蜕菴集五卷
翥字仲舉晉寧人以隠逸薦累官翰林學士承旨加
河南行省平章政事
(臣)等謹案金明昌承安間亦有張翥字曰仲掦劉
祁歸潛志記其詩句諸書援引或誤為一人非也
今本為朱彛尊所藏明初釋大杼鈔本有來復宗
&KR1575;二人序䟦
納新金臺集二卷
納新見子類(案納新原作迺賢今改正)
張仲深子淵詩集六卷
仲深字子淵慶元路人
(臣)等謹案子淵詩散見永樂大典中但題曰元人
明文淵閣書目載之不著撰人姓名考納新金臺
集有懷明州張子淵詩又有依韻奉答子淵詩今
唱和詩俱載集中則子淵為張姓慶元路人也又
鐵釡中蓮詩題下自注叙同時並賦諸人有暨仲
深又有懷兄子益在横浦詩則其名當為仲深而
子淵其字也
陳鎰午溪集十卷
鎰字伯銖麗水人官松陽教授
吳景奎藥房樵唱三卷附錄一卷
景奎字文可蘭溪人以薦署興化縣學錄
岑安卿栲栳山人集二卷
安卿字静能餘姚人所居近栲栳峯故以自號
韓奕山人集(無卷數)
奕見子類
吳鎮梅花道人遺墨二卷
鎮字仲圭自號梅花道人嘉興人
(臣)等謹案鎮詩向無專集今本題曰遺墨乃其鄉
人錢棻捃拾題畫之作薈萃成編失於决擇偽作
頗多又嘉興志稱其卒於明洪武中考墓碣乃卒
於至正十四年甲午未嘗入明則志誤也
陳高不繫舟漁集九卷
高字子上温州平陽人至正進士授慶元路錄事未
幾免去自號不繫舟漁者
成廷珪居竹軒集四卷
廷珪字原常一字元章又字禮執掦州人隠居不仕
謝宗可詠物詩一卷
宗可金陵人仕履無考
陳樵鹿皮子集四卷
樵字居采東陽人隠居圁谷每衣鹿皮自號鹿皮子
郭翼林外野言二卷
翼字熙仲崑山人嘗官訓導
胡天游傲軒吟稿一卷
天游名乘龍以字行號松竹主人又號傲軒岳州平
江人隠居不仕
王翰友石山人遺稿一卷
翰字用文其先西夏人元初授領兵千戶鎮廬州因
家焉累官江西福建行省郎中元亡殉節死
吳當學古詩稿六卷
當字伯常崇仁人澄之孫以蔭累官江西行省參知
政事入明抗節不仕
許恕北郭集六卷補遺一卷
恕字如心江隂人至正中薦授澄江書院山長棄去
遁跡海上
張憲玉笥集十卷
憲字思廉山陰人家玉笥山因以為號為張士誠參
謀元亡遁跡以終
金涓青村遺稿一卷
涓字德原義烏人元季虞集柳貫交薦於朝皆辭不
赴明初辟召不起教授鄉里以終
(臣)等謹案涓所著有湖西青村二集共四十卷久
佚不存明嘉靖中其裔孫魁蒐輯編為此本
丁鶴年集一卷
鶴年以名為字色目人遭亂不仕元亡隠武昌山中
錢惟善江月松風集十二卷
惟善字思復號曲江居士又號心白道人錢塘人領
至正鄉薦官儒學副提舉
周霆震石初集十卷
霆震字亨遠安成人以先世居石門田西自號石田
子初省其文則曰石初隠居不仕
王逢梧溪集七卷
逢字原吉自稱席帽山人江陰人元末被薦不就明
洪武初徵召以老疾辭
葉顒樵雲獨唱六卷
顒字景南號雲&KR2569;天民金華人元末隠居不仕
郭鈺靜思集十卷
鈺字彦章吉水人元末隠居不仕明初以茂才徵辭
疾不就
楊允孚灤京雜詠一卷
允孚字和吉吉水人
董養性高閒雲集六卷
養性見經類
(臣)等謹案養性入明不仕作高閒雲賦以自况因
以名集前有王翌序盛推其文及詩此本僅詩五
卷賦一卷文則已佚
貢性之南湖集七卷
性之字友初宣城人元季以胄子補閩省理刑官明
初避居山陰躬耕以終
倪瓚雲林詩集六卷
瓚見别集類
(臣)等謹案瓚有清閟閣集已著錄此本為明潘瓚
校刊凡六卷專錄其詩
顧瑛玉山璞稿一卷
瑛一名阿瑛又名德輝字仲瑛崑山人舉茂才署會
稽教諭辟行省屬官皆不就
吕誠來鶴亭詩九卷補遺一卷
誠字敬夫崑山人元末隠居不仕
朱希晦雲松巢集三卷
希晦樂清人元末隠居瑶川與四明吳主一簫臺趙
彦銘游詠雁山中稱雁山三老
周巽性情集六卷
巽字巽泉吉安人嘗官永明簿
曹志拱和詩集一卷
志字伯康自號拱和居士金華人明初以遺逸薦不
起終於家
楊維楨鐵崖古樂府十卷樂府補六卷復古詩集六
卷
維楨見經類
(臣)等謹案維楨以樂府擅名此集其門人吳復所
編又復古詩集其門人章琬所編
張昱可閒老人集二卷
昱字光弼自號一笑居士廬陵人元末官左右司員
外郎旋去不仕明太祖召見憫其老曰可閒矣更號
可閒老人年八十三卒
鄧雅玉笥集十卷
雅字伯言爵里無考
馬臻霞外詩集十卷
臻字至道號虛中錢塘道士
(臣)等謹案臻是集為毛晉所刊跋稱伯雨之後復
有虛中令考諸家之序皆作於仁宗大德初則臻
實在伯雨前晉偶失檢
張雨句曲外史集三卷補遺三卷集外詩一卷
雨見子類
釋英白雲集三卷
英字存實錢塘人唐詩人厲元之後號白雲
釋善住谷響集一卷
善住字無住號雲屋嘗居吳郡報恩寺往來吳淞江
上與仇遠白珽虞集宋无諸人相唱酬
釋德净山林清氣集一卷續集一卷
德净字如鏡錢塘人
釋大圭夢觀集五卷
大圭字恒白姓廖氏晉江人至正間居泉州之紫雲
寺
鄭允端肅雝集一卷
允端字正叔平江人宋丞相清之五世女孫歸同郡
施伯仁至正間張士誠入平江家為兵所破悒悒而
卒
張玉孃蘭雪集一卷
玉孃松陽女子字若瓊少字沈佺未歸而佺夭玉孃
誓不更適尋卒
欽定續文獻通考卷一百九十五
