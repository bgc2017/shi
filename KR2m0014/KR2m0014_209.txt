欽定續文獻通考卷二百九
封建考
異姓封建
明制封功臣及外戚公侯伯凡三等皆有流有世
功臣則給鐵劵封號四等佐太祖定天下者曰開國
輔運推誠從成祖起兵曰奉天靖難推誠餘曰奉天
翊運推誠曰奉天翊衛推誠武臣曰宣力武臣文臣
曰守正文臣歲禄以功為差已封而又有功仍爵或
進爵增禄其才而賢者充官營總督五軍都督府掌
僉書南京守備或出充鎮守總兵官否則食禄奉朝
請而已年幼而嗣爵者咸入國子監讀書
史料曰太祖初下建業草創未遑吳元年始拜李
善長徐達常遇春為國公而其他之死勤事者有
國郡公侯伯子男之贈然往往一循元舊洪武三
年大啟封建(太祖紀云是年十一月告武成於郊廟大封功臣)功臣則公
侯伯三等罷子男不置公侯位正一品上伯位正
二品有世襲有流爵世襲者頒鐵券流爵則否當
是時封伯者僅二人忠勤之禄僅當侯三之一誠
意至不能當六之一十年以後封東筦徽光禄遂
與侯等永樂初始定居侯之下正一品之上階勲
皆與侯等而伯益重矣凡公侯伯之任入則掌參
五府總六軍出則領將軍印為大帥督留都筦鑰
轄漕綱運獨不得與九卿事公侯伯子孫不世襲
者謂之流公流侯流伯大抵流公為侯流侯為伯
流伯則指揮使耳俟其更有大功方許世襲其襲
爵之公侯伯非有竒功異能沒不得追封王公侯
後有追贈王公侯者或以死事或出特恩
明史功臣世表曰自昔帝王受命驅策羣力以有
天下迨區宇既寧論功崇報剖符析珪爰及苗裔
德意厚矣唐宋以來房喬首讓世封是以英衛子
孫齒於甿隸宋代勲階祗崇虚號祖孫父子各擬
名邦初無世及之文非復承家之舊明祖開基曠
然復古宿將謀臣生著號而沒襲封茅土之頒殆
逾百數雖黨獄蔓延剗削芟除存者不及三四然
觀鐵榜所列訓誡之辭則河山之誓白馬之盟初
意固不其然高危滿溢亦其自取焉耳乃若靖難
之勞奪門之賞跡祭佐命籍次元功以視開國諸
臣亦曷可同年而語乎世宗中葉修繼絶之典於
是鄂曹衛信之裔復列通侯延其世緒雖宋潁韓
淇終於勦絶而自餘推誠宣力名載丹書者奕葉
貂蟬保守禄位典宿衛領京營鎮陪京督漕運寄隆
方岳階晉公孤家分典瑞之榮朝無酎金之罰較
諸西京世胄殆將過之
太祖洪武三年十一月告武成於郊廟大封功臣
洪武二十五年九月給公侯歲禄歸賜田於官
明初勲戚皆賜官田以代常禄其後令還田給禄米
公五千石至二千五百石侯千五百石至千石伯千
石至七百石(此據食貨志書當是洪武時定制如此其後所給各臣禄數載在史表與王圻)
(續通考者其羸縮每不盡符)
(臣)等謹按此二條以一代定制之始故本紀文錄
之自後以論某功封建者已詳諸人事内不再錄
王世貞弇州集曰明初起自淮甸旋定江東收拓
疆宇統一華夏滅漢之功為最取幽燕次之次汴
洛秦晉齊魯次吳次閩越次蜀又次滇南當是時
功臣封者食租衣税雖不得分土臨民而鐵劵寳
綸天盟廟授追崇之禮過於商周世宥之恩寬於
漢魏矣革除之後輝祖以守義釋囚景隆以負國
淹繫江隂失律遼西長興喪師真定越雋安陸之
流乍承收復終歸氓隸故其存者魏西平武定三
家耳成祖靖難以九門壩上白溝滄州藁城夾河
靈壁七戰論功已而北征沙漠南縛交趾西靖羌
番東捕倭韓舊恩新績登封實多洪熙宣德文教
漸張九伯皆特轅欵塞合騎從征咸稱不僭正統
景泰天順間却寇奪門剖符益衆未幾誅奪存亦
無幾成化時國家治平屯細柳出居胥雖師律尚
嚴而檢覆多濫以故傳世者鮮弘治御極慎名器
封者無聞正德間典章頗濫世宗登極之詔首錄
擒反(謂新建伯)已而悼念元勲興滅繼絶五姓續封於
斯為善述矣
功臣傳國世次
魏國公徐達佐太祖平天下吳元年九月論平吳功封
信國公洪武三年十一月以開國功臣進封魏國公禄
五千石予世劵十八年二月卒初封公時位次第二後
李善長得罪進位第一
(臣)等謹按魏國公卒後追封中山王子孫仍襲公
爵後凡追封王者倣此
傳輝祖(洪武二十一年襲成祖即位削爵永樂五年卒)欽(永樂五年襲十九年削爵二十)
(二年復是年卒)顯宗(洪熙元年襲正統十三年卒)承宗(顯宗之弟正統十三年襲天順七年)
(卒)俌(成化元年襲正德十二年卒)鵬舉(俌之孫正德十三年襲隆慶五年卒傳言鵬舉曾)
(以事奪禄未詳何年)邦瑞(隆慶六年襲萬歷十七年卒)維志(一作繼志萬歷十七年襲二十)
(一年卒)弘基(萬歷二十三年襲崇禎十四年卒)文爵(崇禎未襲)
鄂國公常遇春佐太祖平天下吳元年九月論平吳功
封洪武二年七月卒於軍(卒後追封開平王)
傳鄭國公茂(洪武三年以開國功臣第三改封鄭國公禄三千石予世劵二十年有罪)
(安置龍州二十四年卒)開國公昇(茂之弟洪武二十一年改封開國公永樂初死自昇死後子繼)
(祖安置雲南弘治六年授繼祖孫復南京錦衣衛指揮使復之曾孫元振得復封中間失公侯爵凡五世)
懷遠侯元振(嘉靖十一年續封懷遠侯予世劵禄千石二十八年卒)文濟(一作文清)
(嘉靖二十八年襲萬歷八年卒)允緒(萬歷九年襲崇禎十三年卒)延齡(允緒之孫崇禎未襲)
(臣)等謹按常遇春傳元振為復之孫表作曾孫今
考世宗實錄與表同故從表又表以延齡為允緒
之孫傳作元振曾孫時當崇禎之末不可詳考又
鄂國曹國衛國信國之後裔弘治時先授指揮表
傳皆作弘治五年今據實錄則皆六年事也
韓國公李善長佐太祖定天下吳元年九月論平吳功
封宣國公洪武三年十一月以開國功臣第一進封禄
四千石予世劵九年以罪削禄千八百石二十三年五
月坐胡惟庸黨賜死爵除
曹國公李文忠太祖甥佐太祖平天下洪武三年十一
月以開國功臣第四封禄三千石予世劵十七年三月
獲譴卒(追封岐陽王)
傳景隆(洪武十九年襲成祖初以降附功加禄千石永樂二年削爵禁錮自景隆削爵後其)
(曾孫璿弘治六年授南京錦衣衛指揮使璿之孫性始續封中間失封者凡三世按璿表作景隆孫誤)
臨懷侯性(嘉靖十一年續封予世劵禄千石十三年卒無子叔沂襲)沂(嘉靖十三年襲十五)
(年卒)庭竹(嘉靖十五年襲萬歷三年卒)言恭(萬歷三年襲二十七年卒其子宗城以使朝鮮)
(逃歸論死不得襲乃以宗城子郵鎮襲)邦鎮(萬歷三十八年襲天啓二年卒)弘濟(崇禎十二)
(年以臨淮侯遣代祭餘無考)
宋國公馮勝佐太祖平天下洪武三年十一月以開國
功臣第五封禄三千石予世劵二十八年二月賜死爵
除
衛國公鄧愈佐太祖平天下洪武三年十一月以開國
功臣第六封禄三千石予世劵十年十一月卒(追封寧河王)
傳申國公鎮(洪武十三年襲改封申國公坐李善長親黨死自鎮死後其曾孫炳弘治)
(六年授錦衣衞指揮使炳子繼坤續封中間失封者凡三世)定遠侯繼坤(嘉靖十一年續)
(封定遠侯禄千石予世券三十五年卒)祖錫(嘉靖三十六年襲三十八年卒)世棟(祖錫之孫)
(隆慶六年襲萬歷十六年卒)紹煜(一作達煜萬歷二十五年襲天啟七年卒)文明(崇禎元年)
(襲)
信國公湯和佐太祖平天下洪武三年十一月以開國
功臣第七封中山侯禄一千五百石七年加禄千石十
一年正月進封公禄三千石予世券二十八年八月卒
(追封東甌王)
傳(和子鼎早卒贈信世子至和之六世孫紹宗始續封中間失封者凡四世)靈璧侯紹
宗(弘治六年先授南京錦衣衞指揮嘉靖十一年續封靈璧侯予世券禄千石)佑賢(嘉靖十四)
(年襲二十九年卒)世隆(嘉靖二十九年襲萬歷十四年卒)之誥(萬歷十五年襲三十五年)
(卒)國祚(萬歷四十年襲)國祥文瓊(以上二世襲年無考崇禎中嘗以侯代祭)
(臣)等謹按世隆卒於萬歷十四年傳言其歴政四
十餘年則封年當為嘉靖二十九年表作三十九
年誤
又按王圻續通考載世宗嘉靖十一年以吏部尚
書王瓊言常遇春李文忠鄧愈湯和特命襲封僅
與侯爵蓋常李流徙禁錮湯鄧寢襲百年一旦爵
以上公恐難負荷故擬侯封勲階誥劵食禄皆如
初封今考禄數比開國公初封固大减矣
延安侯唐勝宗佐太祖平天下洪武三年十一月以開
國功臣第八封予世劵禄一千五百石七年加禄千石
削爵久之復爵二十三年坐胡惟庸黨誅爵除
吉安侯陸仲亨佐太祖平天下洪武三年十一月以開
國功臣第九封予世劵禄一千五百石七年加禄千石
與唐勝宗同削同復二十三年坐胡黨誅爵除
江隂侯周德興佐太祖平天下洪武三年十一月以開
國功臣第十封予世劵禄一千五百石七年加禄千石
二十五年八月以其子罪坐誅爵除
淮安侯華雲龍佐太祖平天下洪武三年十一月以開
國功臣第十一封予世劵禄一千五百石七年六月自
北平召還道卒
傳中(洪武九年襲爵坐貶死追論胡惟庸黨爵除)
濟寧侯顧時佐太祖平天下洪武三年十一月以開國
功臣第十二封予世劵禄一千五百石七年加禄千石
十二年十一月卒(追封滕國公子孫仍世侯)
傳敬(洪武十五年襲二十二年追論胡黨坐死爵除)
長興侯耿炳文佐太祖平天下洪武三年十一月以開
國功臣第十三封予世劵禄一千五百石七年加千石
永樂二年以嫌自殺爵除
臨江侯陳德佐太祖平天下洪武三年十一月以開國
功臣第十四封予世劵禄一千五百石七年加千石十
一年十一月卒(追封杞國公)
傳鏞(洪武十四年襲二十年從征納哈出卒於軍已坐胡黨除)
鞏昌侯郭興佐太祖平天下洪武三年十一月以開國
功臣第十五封予世劵禄一千五百石七年加千石十
七年十一月卒(追封陜國公)
傳振(洪武二十二年襲坐胡惟庸黨除)
六安侯王志佐太祖平天下洪武三年十一月以開國
功臣第十六封予世劵禄九百石七年加禄至二千五
百石十九年八月卒(追封許國公)
傳威(洪武二十二年襲二十三年坐事謫指揮使又追坐胡惟庸黨爵除)
滎陽侯鄭遇春佐太祖平天下洪武三年十一月以開國
功臣第十七封予世劵禄九百石七年加禄至二千五
百石二十三年坐胡惟庸黨死爵除
平凉侯費聚佐太祖平天下洪武三年十一月以開國
功臣第十八封予世劵禄一千五百石七年加一千石
二十三年坐胡惟庸黨死爵除
江陰侯吳良佐太祖平天下洪武三年十一月以開國
功臣第十九封予世劵禄一千五百石七年加千石十
四年十一月卒(追封江國公)
傳高(洪武十七年襲永樂十二年以罪免卒爵除)
靖海侯吳禎良之弟佐太祖平天下洪武三年十一月
以開國功臣第二十封予世劵禄一千五百石七年加
千石十二年卒(追封海國公)
傳忠(洪武十七年襲二十三年追論禎胡黨死爵除)
南雄侯趙庸佐太祖平天下洪武三年十一月以開國
功臣第二十一封予世劵禄一千五百石七年加千石
二十三年坐胡惟庸黨死爵除
德慶侯廖永忠佐太祖平天下洪武三年十一月以開
國功臣第二十二封予世劵禄一千五百石七年加千
石八年三月以事賜死
傳權(洪武十三年襲十七年卒其子不得嗣侯封)
南安侯俞通源通海之弟(通海事見後)佐太祖平天下洪武
三年十一月以開國功臣第二十三封予世劵禄一千
五百石七年加千石二十三年三月卒其明年附黨事
發以死不問爵除
廣德侯華高佐太祖平天下洪武三年十一月以開國
功臣第二十四封禄六百石四年四月卒(追封巢國公)無子
爵除
(臣)等謹按開國功臣皆予世劵獨華高傳中無予
世劵明文然其卒後以無子故納誥劵墓中則其
亦曾予世劵可知矣
營陽侯楊璟佐太祖平天下洪武三年十一月以開國
功臣第二十五封予世劵禄一千五百石七年加千石
十五年八月卒(追封芮國公)
傳通(洪武十七年襲二十年降指揮使已追坐璟胡黨爵除)
蘄春侯康鐸茂才之子(茂才佐太祖有開國功洪武三年八月卒追封蘄國公鐸以父)
(功得封)洪武三年十一月以父為開國功臣第二十六得
封予世劵禄一千五百石七年加千石十五年從征雲南
卒(追封蘄國公)其子未襲爵以獲譴卒爵除
永嘉侯朱亮祖佐太祖平天下洪武三年十一月以開
國功臣第二十七封予世劵禄一千五百石七年加千
石八年五月鎮北平十三年九月坐罪死爵除
潁國公傅友德佐太祖平天下洪武三年十一月以開
國功臣第二十八封潁川侯予世劵禄一千五百石十
七年四月以平雲南功進封公禄三千石予世劵二十
七年十一月賜死爵除
臨川侯胡美佐太祖平天下洪武三年十一月以開國
功臣第二十九封豫章侯予世券禄一千五百石七年
加千石十三年四月改臨川侯十七年有罪賜死爵除
東平侯韓政佐太祖平天下洪武三年十一月以開國
功臣第三十封予世劵禄一千五百石七年加千石十
二年二月卒(追封鄆國公)
傳勲(洪武十九年襲二十六年坐藍玉黨死爵除)
宜春侯黃彬洪武三年十一月以開國功臣第三十一
封予世劵禄九百石七年加至二千五百石二十三年
坐胡惟庸黨死爵除
宣寧侯曹良臣洪武三年十一月以開國功臣第三十
二封予世劵禄九百石五年六月與元兵戰於阿魯渾
河没於陣(二十三年十月追封安國公)
傳泰(洪武六年襲七年加禄至二千五百石坐藍玉黨死爵除)
汝南侯梅思祖洪武三年十一月以開國功臣第三十
三封予世劵禄九百石七年加至二千五百石十五年
十月卒已追坐胡黨爵除
河南侯陸聚洪武三年十一月以開國功臣第三十四
封予世劵禄九百石七年加至二千五百石已坐胡惟
庸黨死爵除
忠勤伯汪廣洋洪武三年十一月以開國文臣封禄三
百六十石七年加至一千九百石十二年十二月貶廣
南死
誠意伯劉基洪武三年十一月以開國文臣封禄二百
四十石八年四月卒二十三年予世劵
𫝊廌(基之孫洪武二十四年襲增禄至五百石二十五年謫戍赦還永樂間卒自後失封至廌)
(之四世孫禄景泰間授五經世襲禄之孫瑜弘治間初授指揮使後續封中間凡失封者五世)瑜(基九)
(世孫弘治十三年詔授處州衛指揮使嘉靖十一年續封誠意伯禄七百石二十年卒)世延(基十)
(一世孫嘉靖二十八年襲萬歷三十四年坐罪論死)藎臣(世延之孫萬歷三十六年襲)孔昭
(天啟三年襲)
永城侯薛顯洪武三年十二月以開國功臣封予世劵
禄一千五百石十九年卒於軍無子弟綱幼後追論胡
黨爵除
(臣)等謹按紀於三年十一月書湯和等侯者二十
八人數至陸聚已符其數薛顯表云十二月封紀
文不載此亦是開國功臣但在湯和等二十八人
之外
西平侯沐英洪武十年十月封予世劵禄二千五百石
討西番有功十四年征雲南二十五年六月卒於雲南
(追封黔寧王)
(臣)等謹按王圻續通考云沐英以征西番封考英
於十年十一月封十一年十一月始率仇成藍玉
討西番傳中書英勲號亦有開國字則非僅以征
番封明矣若以下自仇成至王弼共十二人則皆
以征番封者
傳春(洪武二十五年襲三十一年卒)黔國公晟(春之弟洪武三十一年襲侯永樂六)
(年以征安南功進封黔國公禄三千石予世劵正統四年卒追封定遠王)斌(正統五年襲景泰元年卒)
琮(成化元年襲弘治九年卒無子)崑(晟兄昂之四世孫弘治十年襲正德十四年卒)紹勛(正德)
(十六年襲嘉靖七年益歲禄十五年卒)朝輔(嘉靖十五年襲二十六年卒)融(嘉靖二十六年)
(襲給半禄二十八年卒)鞏(融之弟嘉靖二十八年襲給半禄殀叔朝弼襲)朝弼(朝輔之弟嘉靖)
(三十三年襲隆慶四年削爵論死)昌祚(隆慶五年襲給半禄萬歷十二年以破緬兵功悉食故禄)
(二十三年以病免子叡襲叡以罪廢復襲爵天啓五年卒)叡(萬歷二十三年襲三十七年死於獄)啟
元(天啟五年襲崇禎元年卒)天波(崇禎元年襲)
(臣)等謹按有明一代以沐氏世鎮雲南正統時斌
幼居京師春弟昂往代鎮昂卒後贈定邊伯斌始
之鎮成化時以琮幼命昂子璘與瓚代鎮成化三
年琮始之鎮朝輔卒後子融與鞏皆幼故以朝弼
代鎮而融鞏皆給半禄也
安慶侯仇成洪武十二年十一月以征西番功封禄二
千石十七年四月予世劵加禄五百石二十一年七月
卒(追封皖國公)
傳正(洪武二十三年襲以事除)
𫝊曰洪武十二年論藍玉等征西功當封帝念成
舊勲封之
凉國公藍玉洪武十二年十一月以征西番功封永昌
侯禄二千石十七年四月予世劵加禄五百石二十一
年十二月以北征功進封公又加禄五百石二十六年
二月謀反伏誅
(臣)等謹按傳言十二年已予世劵表則云十二年
世襲指揮使十七年始予世侯彼此小異考謝成
張龍傳十二年皆止世指揮使則當以表文為正
永平侯謝成洪武十二年十一月以征西番功封禄二
千石二十六年坐事死
鳳翔侯張龍洪武十二年以征西番功封禄二千石後
以從征雲南功予世劵加禄五百石三十年卒
傳傑(龍之孫建文時襲永樂初除)
安陸侯吳復洪武十二年以征西番功封禄二千石十
六年十月以從征雲南卒於普定(追封黔國公)十七年予世
劵加禄五百石
傳傑(洪武十九年襲建文中謫南寧衛指揮使爵除)
宣德侯金朝興洪武十二年十一月以征西番功封禄
二千石十五年七月從征雲南卒於軍(追封沂國公)十七年
予世劵加禄五百石
傳鎮(洪武十九年襲二十三年追坐父朝興胡黨降指揮使爵除)
懷遠侯曹興洪武十二年十一月以征西番功封禄二
千石二十六年二月坐藍玉黨死
靖寧侯葉昇洪武十二年十一月以征西番功封禄二
千石二十五年八月坐胡惟庸黨死
景川侯曹震洪武十二年十一月以征西番功封禄二
千石二十六年二月坐藍玉黨死
會寧侯張温洪武十二年十一月以征西番功封禄二
千石二十六年二月坐藍玉黨死
雄武侯周武洪武十二年十一月以征西番功封禄二
千石三十三年三月卒(追封汝國公)
定遠侯王弼洪武十二年十一月以征西番功封禄二
千石十七年以從征雲南功予世劵加禄五百石二十
六年賜死爵除(表作十七年十二月卒誤)
崇山侯李新洪武十五年十二月以營孝陵封禄一千
五百石二十八年九月以事誅
普定侯陳桓洪武十七年四月以平雲南功封予世劵
禄二千五百石二十六年二月坐藍玉黨死爵除
東川侯胡海又名海洋洪武十七年四月以平雲南功
封予世劵禄二千五百石二十四年七月卒
武定侯郭英興之弟洪武十七年四月以平雲南功封
予世劵禄二千五百石永樂元年二月卒(追封營國公)
傳玹(英之孫永樂二十二年襲正統十二年卒諸子以爭襲停)昌(珍之子天順元年襲)良
(弘治十五年襲正德二年卒)翊國公勛(正德三年襲嘉靖十八年進封翊國公前後加禄四)
(百石二十八年有罪下獄明年卒於獄)守乾(嘉靖二十九年襲侯三十九年卒)大誠(嘉靖)
(四十四年襲萬歷四十四年卒)應麒(萬歷四十五年襲尋卒)應麟(應麒之弟萬歷四十五年)
(襲崇禎元年卒)培民(崇禎初襲)
(臣)等謹按英子曰鎮曰銘鎮尚永嘉公主銘之女
孫為仁宗貴妃當襲爵時以仁宗妃故銘之子玹
得嗣侯英宗初永嘉公主乞以其子珍嗣侯不允
玹卒其子聰與珍爭嗣遂並停昌為珍之子表作
玹子誤天順元年昌以詔恩得襲表作三年亦誤
昌卒子良當嗣聰又争之遂並停後以良為英嫡
孫詔襲爵至翊國公勛之晉封則以督營造且右
張璁之故傳言明興以來勲臣不與政事惟勛以
挾寵為奸致敗表言嘉靖二十九年勛死守乾即
於二十九年襲而傳言勛死數年其子始嗣封以
事勢論之當無罪人方死子即襲爵之理疑表中
有誤也
鶴慶侯張翼洪武十七年四月以平雲南功封予世劵
禄二千五百石二十六年二月坐藍王黨死
航海侯張赫洪武二十年十月以督海運功封予世劵
禄二千石二十三年八月卒(追封思國公)子停襲
舳艫侯朱夀洪武二十年十月以同張赫督海運功
封予世劵禄二千石二十六年二月坐藍玉黨死爵
除
海西侯納哈出元木華黎裔孫元亡聚兵守金山洪武
二十年六月馮勝兵踰金山乃降九月封二十一年七
月從𫝊友德征雲南卒扵軍
傳瀋陽侯察罕(洪武二十一年襲改封瀋陽侯二十六年坐藍玉黨死)
(臣)等謹按納哈出以来降受封表故列之至崇禮
侯買的里八剌終係故君之嗣且後仍歸北他若
陳友諒子歸德侯陳理明玉珍子歸義侯明昇係
降王後徙高麗皆不可與功臣並列是以史表不載
今亦不列而附志於此
東莞伯何真洪武二十年七月封時已致仕予世劵禄
一千五百石二十一年三月卒
(臣)等謹按史料云以降附封考本𫝊元末真聚衆
保廣東數郡廖永忠征南真遂奉表以降故得封
也
傳榮(洪武二十年襲二十六年坐藍玉黨死)
全寧侯興恪興祖子(興祖死於戰追封燕山侯)洪武二十一年八月
以從藍玉北征功封予世劵禄二千石二十六年二月
坐藍玉黨死爵除
西凉侯濮璵英之子(洪武二十年閏六月戰殁金山追封金山侯進封樂浪公)洪武
二十一年以父英死事封予世劵禄二千五百石二十
六年坐藍玉黨謫戍死爵除
徽先伯桑敬世傑子(世傑死於戰追封永義侯)洪武二十三年九月
以父死事封予世劵禄一千七百石已坐藍玉黨死爵
除
永定侯張銓洪武二十三年十月以征蠻功封禄一千
五百石
越嶲侯俞淵廷玉之子通海之弟(通海以戰時中流矢卒追封虢國公廷玉)
(先卒亦追封河間郡公)洪武二十五年六月帝追念廷玉通海功
故封予世劵禄二千五百石明年削爵還里建文初召
復爵征燕戰没白溝河永樂初爵除
(臣)等謹按王圻續通考云淵以征南封誤
又按以上諸人皆身膺封爵者也若追封之爵考
中例皆不載惟明代與他代不同往往有因追封
而子孫始世襲者非他代之止追封一人而止故
不得不為附見其他追封而無世系者史表中皆
以五等為次列於各朝所封諸之後今皆不列
即東勝侯汪興祖追封後曾予世劵終以子幼停
封惟其中有廖永安於乙巳年使於張士誠不屈
遙封為楚國公卒於吳追封鄖國公此其生前雖
不在朝而實膺楚國之號故為附志於此
以上洪武朝
弇州集曰明初封公者六人而魏國功最大禄秩
亦最重中山侯宿將也以一言之悖而不獲公德
慶侯鉅勲也以一事之疵而不獲公永城封而貶
東勝封而奪訓詞蓋凜乎斧鉞焉然至吉安江夏
臨川東平之類抑何其殱夷狼藉也三年而後續
侯者獨西番之役最盛平雲南次之其他以舊勲
相錯封然至藍氏之誅累而幾若掃矣夫以馮宋
公傳潁公之雄而卒不免死又不置後至嘉靖百
餘年間初所封六公僅一公在二十八侯進為公
者亦絶而餘二十六侯亡里土乘駟之奉後封四
公二十一侯二伯亦僅西平武定在耳是時下詔
追考故實鄂曹衛信之後俱為徹侯誠意之後仍
為伯增其秩天下翕然歸厚焉
灤城侯李堅尚太祖女大名公主建文初以伐燕功封
予世劵已戰敗被執尋卒
傳莊(建文中襲永樂初除)
(臣)等謹按傳與表皆無禄數王圻續通考云禄千
石
歴城侯盛庸建文二年九月以守濟南功封禄千石永樂
元年削爵尋自殺
以上建文朝
淇國公邱福成祖入立以靖難功第一封予世劵禄二
千五百石永樂六年加千石七年八月北征戰沒追削
爵封除
成國公朱能以靖難功第二封予世劵禄二千二百石
永樂二年加禄千石四千十月卒於軍(追封東平王)
傳勇(永樂六年襲加禄千石正統十四年戰没於土木于謙等追論勇罪奪爵天順初追封平)
(隂王)儀(景泰三年以立東宫恩得嗣爵椂二千石弘治九年卒)輔(弘治九年襲嘉靖二年卒)麟
(嘉靖四年三月襲六月卒)鳳(麟之弟嘉靖八年襲十五年卒)希忠(嘉靖十五年襲二十六年加禄)
(百石萬歷元年卒追封定襄王)時泰(萬歷二年襲九月卒)應楨(萬歷八年襲十四年自殺)鼎
臣(萬歷二十八年襲明年卒無子叔應槐襲)應槐(萬歷二十九年襲三十八年卒)純臣(萬歷)
(三十九年襲)
(臣)等謹按能之加禄千石傳有而表無勇之加禄千
石傳無而表有疑其以一次所加分為兩事然
考焦竑人物考云永樂四年能討安南加禄千石
卒於師子勇嗣定禄三千石則二次所加當均有
之能之歲禄合原給之數得三千五百勇則定數
三千耳傳言儀減禄至千石而表云二千石據人
物考云初止食禄一千石後又加千石也傳言希
忠嘉靖時益禄七百石而表止云百石不相符傳
言希忠之贈定襄萬歷十一年追奪表亦不書
成陽侯張武以靖難功第三封予世劵禄千五百石永樂
元年十月卒(贈潞國公)無子爵除
泰寧侯陳珪以靖難功第四封予世劵禄千二百石永
樂十七年四月卒(追封靖國公)
傳瑜(永樂十七年襲二十年北征失機下獄死)鐘(瑜之兄子永樂二十二年襲宣德五年卒)
灝(宣德五年襲七年卒)瀛(灝之弟宣德十年襲正統十四年没於土木追封寧國公)涇(瀛之弟正)
(統十四年襲天順八年卒)桓(成化八年襲禄一千石弘治七年卒)璇(弘治七年襲禄千石正德元年)
(卒)儒(正德六年襲十二年卒無子叔璉襲)璉(嘉靖十三年襲禄千石二十三年卒)㻞(璉之弟嘉)
(靖二十四年襲二十一年卒)良弼(嘉靖四十一年襲)聞禮(天啟中襲)延祚(天啓中襲)
(臣)等謹按傳云涇於天順七年鎮廣西大藤峽蠻
入梧州涇不救徵還下獄論斬尋宥之卒而表中
僅言鎮廣西移鎮淮安總漕運其事當在總漕運
之後耳
武安侯鄭亨以靖難功第五封予世劵禄一千五百
石宣德九年二月卒(追封漳國公)
傳能(宣德十年襲正統七年卒)宏(正統十一年襲成化十三年卒)英(成化十三年襲正德)
(十一年卒)綱(正德十二年襲嘉靖二十八年卒)崑(嘉靖二十八年襲萬歷八年卒)維忠(萬歷)
(八年襲二十六年卒)維孝(維忠之弟萬歷二十六年襲天啟二年卒)之俊(天啓二年襲)
保定侯孟善以靖難功第六封予世劵禄一千二百石
永樂十年六月卒(追封滕國公)
傳瑛(永樂十一年襲仁宗即位以罪奪爵毁其劵流雲南宣德十六年召還不復爵)俊(天順)
(元年以承天門災詔復予伯爵禄八百石四年卒)昂(天順四年襲成化八年卒子達仍授指揮使伯)
(爵除)
同安侯火真以靖難功封第七予世劵禄千五百石永
樂七年八月北征戰没爵除
鎮遠侯顧成以靖難功第八封予世劵禄千五百石永
樂十二年五年卒(追封夏國公)
傳興祖(成之孫永樂十三年襲正德十四年削爵景泰中以立東宫恩復封伯天順元年復)
(侯爵七年卒)淳(興祖之孫天順八年襲成化九年卒)溥(淳從弟成化九年襲以支庶减禄止八百)
(石弘治五年以破貴州叛苗加禄二百石十五年卒)仕隆(弘治十七年襲嘉靖七年卒)寰(嘉靖七年)
(襲萬歷九年卒)承光(寰從子萬歷十年襲二十六年卒)大理(萬歷中襲)肇迹(天啟中襲)
靖安侯王忠以靖難功第九封禄千石永樂七年八月
北征戰没無子爵除
武城侯王聰以靖難功第十封予世券禄一千五百石
永樂七年八月北征戰没(追封漳國公)
傳琰(永樂七年襲伯)
(臣)等謹按李遠王忠王聰火真四人皆附邱福傳
後李遠傳云予世伯劵蓋聰等之世襲是襲伯非
襲侯人物考亦云琰襲伯與李遠傳互証相符此
所謂流侯為伯也王聰傳之無予世劵字當是偶
疎王忠𫝊亦無世劵字或以其無子故耶人物考
則云王忠以北征失機故國除也
永康侯徐忠以靖難功第十一封予世劵禄一千一百
石永樂十一年八月卒(追封蔡國公)
傳安(永樂十六年襲成化十七年卒)錡(安之孫成化十八年襲弘治十五年卒)溥(弘治)
(末襲正德四年卒)源(溥庶兄正德八年襲嘉靖三十三年卒)喬松(嘉靖三十四年襲萬歷十)
(年卒)文煒(萬歷十一年襲三十七年卒)應坤(萬歷三十七年襲四十三年卒)錫印(天啟)
(元年襲崇禎二年卒叔應垣襲)應垣(崇禎三年襲)錫登(崇禎中襲)
隆平侯張信以靖難功第十二封予世伯劵禄千石永
樂二十二年九年(時仁宗已即位)予世侯劵正統七年五月卒
(追封鄖國公)
傳淳(信之孫正統八年襲十一年卒)福(正統十二年襲天順二年卒弟祐襲)祐(福之弟天)
(順二年襲成化十七年卒)禄(福之從弟正德三年襲四年卒)瑋(正德十三年襲嘉靖二十三年以罪)
(削爵)桐(瑋之姪嘉靖三十七年襲萬歷三年卒)炳(萬歷三年襲四十五年卒)國彦(炳之孫萬)
(歷四十六年襲)拱薇(襲年無考)
安平侯李遠以靖難功第十三封予世伯券禄千石永
樂七年八月北征戰没(追封莒國公)
傳安(永樂七年襲伯宣德二年以征交阯失律下獄奪劵英宗時復起用正統時又以戰敗謫)
(戍卒)
(臣)等謹按傳言安自宣德時奪爵之後英宗天順
初起用雖充總兵官未復原爵人物考中所載大
略相同世表作天順元年復則誤矣
成安侯郭亮以靖難功第十四封予世伯劵禄千二百
石永樂二十一年三月卒(追封興國公)
傳晟(永樂二十二年時仁宗已即位特命襲侯禄千石天順二年卒)昂(天順三年襲伯成化)
(二年卒)鑛(成化六年襲弘治五年卒)寧(弘治六年襲嘉靖元年卒)瓚(寧從子嘉靖二年襲)應
乾(嘉靖二十八年襲萬歷十四年卒)邦柱(萬歷十四年襲)邦相(邦柱之弟萬歷十七年襲)
(二十六年卒)祚延(萬歷三十八年襲四十年卒)祚久(祚延弟萬歷四十年襲天啟元年卒)
(以叔邦棟襲)邦棟(天啟元年襲)祚永(崇禎中襲)
思恩侯房寬以靖難功第十五封禄八百石永樂七年
十一月卒
興安伯徐祥以靖難功第十六封禄千石永樂二年五
月卒
傳亨(祥之孫永樂二年襲伯宣德元年以征交阯無功奪爵英宗即位復之正統九年以征兀)
(良哈功追封侯加禄百石天順四年卒)賢(天順四年襲伯給半禄成化五年卒)盛(成化十六年襲)
(弘治十七年卒)良(盛再從弟正德三年襲以忤劉瑾革禄二百石嘉靖十二年卒)勲(嘉靖十三年襲)
(十四年卒)夢𤾉(嘉靖二十年襲萬歷三十一年卒)繼榮(夢𤾉之孫萬歷三十一年襲三十三)
(年卒無子叔汝孝襲)汝孝(萬歷三十七年襲)繼本(襲年無考)治安(崇禎末襲)
(臣)等謹按徐祥傳與世表皆無予世劵字然其子
孫襲爵甚遠人物考則有世襲字當是史中偶遺
之耳徐理等之無世劵字亦同此
武康伯徐理以靖難功第十七封禄千石永樂六年二
月卒
傳楨(永樂七年襲伯正統九年卒)勇(景泰四年襲其年卒無子爵除)
襄城伯李濬以靖難功第十八封禄千石已進封侯永
樂三年十一月卒
傳隆(永樂四年襲伯正統十二年卒)珍(正統十三年襲十四年没於土木贈侯)瑾(珍之)
(弟景泰元年襲成化四年以平都掌蠻功進封侯弘治二年卒追封苪國公)黼(弘治二年襲伯十一)
(年卒)鄌(隆孫黼從兄弘治十一年襲正德四年卒)全禮(正德四年襲嘉靖十八年卒)應臣
(嘉靖二十年襲萬歷十年卒)成功(一作承功萬歷十年襲三十六年卒)守錡(萬歷三十八年)
(襲)國楨(崇禎三年襲)
英國公張輔玉之長子(玉從成祖起兵戰死於東昌永樂時追封榮國公仁宗洪熙元)
(年進河間王)以靖難功第十九封信安伯予世劵禄千石永
樂三年加封新城侯加禄三百石(表連前數作一千五百石并云世襲)六
年以平安南功進封英國公予世劵禄三千石宣德
无年以從征高煦事平加禄三百石正統十四年殁於
土木(追封定興王)
傳懋(景泰元年襲公正德十年卒追封寧陽王萬歷九年削王號)崙(懋之孫正德十年襲)
(嘉靖十四年卒)溶(嘉靖十四年襲)元功(萬歷十年襲二十四年卒)元德(元功之弟萬歷二十)
(四年襲二十六年卒)維賢(萬歷二十六年襲)之極(見崇禎十年襲年無考)世澤(崇禎)
(十六年襲)
新昌伯唐雲以靖難功第二十封禄千石永樂元年七
月卒
新寧伯譚忠淵之子(淵從成祖起兵戰死於夾河永樂初追封崇安侯)成祖即
位封禄千石宣德三年從征交阯失律下獄論死已得
釋八年卒
傳璟(宣德十年襲正統十四年卒)裕(正統十四年襲景泰三年卒)祐(裕之弟天順元)
(年襲嘉靖四年卒)綸(嘉靖四年襲二十七年卒)功承(嘉靖二十七年襲隆慶元年卒)國佐
(隆慶元年襲萬歷二十七年卒)懋勛(萬歷二十七年襲天啟三年卒)弘業(天啟中襲)
(臣)等謹按表傳於成祖朝所封每闕予世劵之文
如譚淵傳亦無之然傳言璟襲封時部臣言忠以
罪死不當襲帝曰劵有免死文其予嗣則其予世
劵可知矣
又按成祖紀靖難功徐祥等伯者十一人自徐祥
至劉才是也但譚忠與劉才何以不列於功臣叙
次之内王圻續通考於劉才亦云靖難廣恩伯於
譚忠封號則亦無靖難字
應城伯孫巖以靖難功第二十一封禄千石永樂十一
年以罪奪爵已而復之十六年六月卒(追封侯)
傳亨(永樂十八年襲伯二十一年卒)英(永樂二十一年襲明年卒)傑(英之弟永樂二十二年襲)
(景泰二年卒)繼先(景泰三年襲弘治十六年卒)鉞(弘治十六年襲嘉靖十八年卒)永
爵(鉞之孫嘉靖十九年襲三十五年卒)文棟(嘉靖三十五年襲萬歷十七年卒)允
恭(萬歷十七年襲二十八年卒)廷勲(萬歷三十三年襲)
富昌伯房勝以靖難功第二十二封禄千石永樂四年
十月卒
忻城伯趙彝以靖難功第二十三封禄千石宣德元年
正月卒
傳榮(宣德元年襲成化三年卒)溥(成化四年襲弘治十七年卒)槿(溥從子弘治十八年)
(襲正德十三年卒)武(正德十三年襲嘉靖三十五年卒)祖允(嘉靖三十七年襲四十年卒)
祖征(祖允之弟嘉靖四十二年襲萬歷元年奪禄五年卒)泰修(萬歷六年襲二十五年卒)世
新(萬歷二十六年襲)之龍(泰昌元年襲)
雲陽伯陳旭以靖難功第二十四封禄千石永樂四年
從征交阯有功加禄五百石八年三月以疾卒於軍無
子封絶
廣恩伯劉才永樂元年封禄九百石宣德五年三月卒
忠誠伯茹瑺以文臣推戴功封禄千石已坐事下獄死
順昌伯王佐以推戴功封禄千石永樂三年八月有罪
下獄死
平江伯陳瑄以推戴功封禄千石永樂二十二年十一
月(時仁宗已即位)予世伯劵宣德八年十月卒(追封侯)
傳佐(宣德十年襲正統初卒)豫(止統二年襲後以討福建賊有功進封侯天順元年益禄)
(百石天順七年卒贈點國公)銳(天順八年襲伯弘治六年以治河功加禄二百石十二年以不禦火)
(篩寇奪禄弘治十五年卒)熊(弘治十六年襲正德中以忤劉瑾削爵瑾敗復六年卒)垚(以幼給禄)
(尋卒熊絶以從子圭襲)圭(垚從弟嘉靖元年襲鎮兩廣時以擊安南寇功加禄四十石三十三年卒)
王謨(嘉靖三十四年襲萬歷二年卒)允兆(允兆表無襲年)啟(一作啟嗣萬歷三十二年襲)
治安(崇禎元年優給侯爵餘無考)
定國公徐景昌增夀之子(增夀成祖后弟建文末以通燕誅成祖入追封武陽侯進)
(定國公予世劵)永樂二年襲父封禄二千五百石二十二年以
罪停禄洪熙元年復正統二年卒
傳顯忠(正統三年襲十三年卒)永寧(景泰六年襲弘治十七年卒)光祚(永寧)
(之孫弘治十五年襲嘉靖五年卒)延德(嘉靖八年襲隆慶元年卒)文璧(隆慶二年襲萬歷三)
(十六年卒)希臯(文璧之孫萬歷三十年襲崇禎三年卒)允禎(崇禎三年襲)
永春侯王寧尚太祖女懷慶公主建文中以通燕下獄
成祖入以欵附功封侯予世劵禄千石永樂六年有罪
下獄已見原九年九月卒停襲
廣平侯袁容尚成祖女永安公主永樂元年五月以再
論靖難功封予世券禄千五百石宣德三年十二月卒
(追封沂國公)
傳禎(宣德中襲尋卒)瑄(禎之弟天順元年以承天門災復予侯成化十四年卒)琇(瑄之)
(弟成化十五年襲)輅(禎從子成化二十二年襲弘治三年卒停襲)
(臣)等謹按瑄於天順初復予侯則禎之卒後已停
襲二十餘年矣若下條李輿之襲伯當亦因承天
門之災故也
富陽侯李讓尚成祖女永平公主以再論靖難功封予
世券禄千石二年八月卒(追封景國公)
傳茂芳(永樂二年襲仁宗即位以舊嫌削爵)輿(天順元年襲伯成化十五年卒除)
豐城侯李彬以再論靖難功封予世券禄千石六年以
平安南功加禄五百石二十年正月卒(追封茂國公)
傳賢(永集二十一年襲景泰二年卒追封豐國公)勇(景泰四年襲成化十八年卒)璽
(成化十九年襲禄千石十七年仍加前禄正德二年卒)旻(璽庶兄正德三年襲嘉靖十年卒)熙
(旻從子嘉靖十年襲三十二年卒)儒(熙從子嘉靖三十六年襲禄五百石隆慶四年卒)環(萬歷)
(元年襲二十九年卒)承祚(萬歷三十年襲崇禎元年以附魏黨下獄遣戍)開先(崇禎三年襲)
寧陽侯陳懋亨之子(亨有戰功先卒成祖即位追封涇國公)以再論靖難
功兼論父亨歸附功封寧陽伯禄千石七年進封侯益
禄二百石洪熙元年予世侯劵宣德中以罪奪禄久之
還禄英宗天順初益禄二百石七年卒(追封濬國公)
(臣)等謹按傳言懋禄初止千石是後二次所加共
止四百石耳表中則云進侯後加禄至三千石與
傳不符人物考内所載與傳略同惟永樂七年之
禄加三百石亦去三千石之數尚遠也
傳潤(懋之次子天順七年襲)瑛(潤之弟時當以懋長子晟之子輔襲爵因輔幼故以瑛借)
(襲減禄之半)輔(懋之長孫晟之長子成化二十二年襲弘治元年有罪下獄無子)繼祖(瑛之)
(孫正德元年襲嘉靖三十五年卒)維藩(嘉靖三十七年襲隆慶二年卒)大紀(隆慶二年襲六)
(年卒)應詔(萬歷十年襲四十八年卒)光裕(泰昌元年襲)
成山侯王通真之子(真從成祖起兵死於戰追封金鄉侯仁宗時又進寧國公)以父
死事故封武義伯予世劵禄千石永樂七年營長陵十
一年進封成山侯(成山之號當以營陵故)加禄二百石仁宗即位
予世侯加禄至二千二百石宣德三年以棄交阯論死
繫獄奪其券正統四年復起未復爵景泰三年卒
傳琮(天順元年詔復嗣成山伯成化五年卒)鏞(成化十年襲賜原券嘉靖四年卒)洪
(嘉靖四年襲二十四年卒)維熊(嘉靖二十五年襲隆慶四年卒)應龍(隆慶五年襲萬歷二十三)
(年卒)允忠(萬歷二十四年襲三十七年卒)國柱(萬歷三十七年襲)道寧(崇禎四年襲九)
(年卒)道允(道寧之弟崇禎十年襲)
清遠伯王友以再論靖難功封禄千石六年七月以安
南功進侯予世券加禄五百石十二年九月坐誹謗削
爵除
榮昌伯陳賢以再論靖難功封禄千石予世劵十三年
十一月卒
傳智(永樂十四年襲宣德元年削爵除)
安鄉伯張興以再論靖難功封予世券禄千石五年正
月卒
傳勇(興兄子永樂中襲八年以北征失律謫戌後赦還復爵卒)安(永樂十五年襲正統十四)
(年卒)寧(安之弟景泰三年襲弘治五年卒)恂(寧之弟弘治六年襲正德二年卒)坤(正德二年)
(襲嘉靖三十三年卒)鐸(嘉靖三十三年襲四十年卒)鋐(鐸之弟嘉靖四十年襲萬歷十七年卒)
世恩光燦(以上二世襲年無考)
遂安伯陳志以再論靖難功封禄千石予世劵八年五
月卒
傳英(志之孫永樂九年襲宣德七年卒)塤(正統十一年襲十四年没於土木)韶(塤之)
(弟正統十四年襲弘治十七年卒)鏸(韶之孫弘治十七年襲)㴻(隆慶六年襲)瑋(萬歷二年)
(襲崇禎元年卒)秉衡(襲年無考)長衡(秉衡之弟崇禎十四年襲)
永新伯許誠(一作成)永樂三年十月以發奸封禄一千石
十六年二月卒
西寧侯宋晟永樂三年十一月以征西功封禄一千一
百石五年七月卒
(臣)等謹按表於宋晟封時即云世襲傳言初止世
指揮以琥尚主故得嗣侯予世券
傳琥(尚成祖女安成公主永樂六年襲洪熙元年削爵)瑛(琥之弟尚成祖女咸寧公主洪)
(熙元年襲正統十四年戰没於陽和追封鄆國公)傑(景泰元年襲)誠(景泰六年襲天順元年卒)
讓(誠之弟天順二年襲成化八年卒)愷(成化十一年襲)良臣(正德十六年襲嘉靖三十四年)
(卒)天馴(嘉靖三十四年襲)公度(嘉靖四十五年五月襲閏十月卒)世恩(萬歴中襲)
(二十五年卒)光夏(萬歷三十四年襲天啟七年卒)裕本(崇禎初襲)裕德(裕本之弟崇禎)
(十一年襲)
安遠侯柳升永樂六年七月以安南功封安遠伯予世
券禄千石八年以北征功進封侯仍世伯爵加禄五百
石二十年又以從北征功予世侯宣德二年九月敗没
於交阯(正統中追封融國公)
傳溥(宣德十年襲天順五年卒)景(溥之孫天順五年襲弘治七年削爵十二年復十五年卒)
文(弘治十六年襲嘉靖十一年卒)珣(嘉靖十二年襲禄千石十八年加禄三十石二十二年卒)震
(嘉靖二十四年襲)懋勛昌祚(天啟元年襲)紹宗(以上三世諸書止稱安遠伯襲卒無)
(考)
建平伯高福士文之子(士文以征交阯戰死追封建平伯)永樂六年襲
父伯爵予世券禄一千三百石十二年卒
傳遠(洪熙元年襲弘治元年卒)進(遠之弟弘治二年襲六年卒)霳(遠之子弘治七年襲)
(嘉靖初卒無子以義子為嗣事覺爵除)
寧遠侯何福永樂七年九月以北征功封禄千石明年
八月以罪自殺除
恭順伯吳允誠蒙古人永樂三年來歸十年十月以北
征功封予世劵禄千二百石十五年四月卒
傳克忠(永樂十六年襲洪熙元年以戚里恩進封侯世襲正統十四年戰沒於宣府追封邠)
(國公)瑾(土木之難瑾被執逃歸嗣侯天順五年死於曹欽之難贈凉國公)鑑(天順六年襲正德元)
(年卒)世興(正德二年襲)繼爵(嘉靖二十七年襲萬歷二十七年卒)汝蔭(萬歷二十七年)
(襲崇禎四年卒)惟業(崇禎四年襲)維英(惟業之弟襲年無考)
廣寧伯劉榮永樂十七年九月以捕倭功封予世券禄
千二百石十八年四月卒(追封侯)
傳湍(永樂十八年襲宣德九年卒)安(湍之弟宣德十年襲景帝初下獄三年復天順元年)
(進封侯世襲加禄三百石成化中卒追封嶧國公)瓘(淮之子安之姪成化十二年襲十六年卒)璇
(瓘之弟成化十六年襲弘治二年卒)佶(弘治二年襲嘉靖元年卒)泰(嘉靖二年襲二十六年卒)允
中(嘉靖三十一年襲)嗣德(襲年無考萬歷十八年卒無子叔允正襲)允正(萬歷十九年襲)
(三十三年卒)嗣爵(萬歷三十八年襲)嗣恩(嗣爵之弟崇禎十二年襲)
(臣)等謹按成祖紀十七年六月劉江殱倭寇於望
海堝封江廣寧伯即劉榮也榮初冒父名江封伯
後始改名榮
安陽侯郭義永樂十八年十二月封禄千一百石十九
年正月卒
陽武侯薛禄與郭義同日封禄千一百石仁宗即位予
世券洪熙元年以禦塞外寇功加禄五百石宣德五年
卒(追封鄞國公)
(臣)等謹按表言初封禄千五百石洪熙時又加五
百石人物考内所書與傳文合故從傳
又按薛禄傳曰永樂中從北平起兵積功至大將
封公侯伯而不以靖難功者薛禄及郭義金玉劉
榮朱榮五人今考表中金玉劉榮朱榮三人不載
勲號而義與禄之勲號亦有奉天靖難字當由既
封之後亦授以此號耳
傳詵(禄之孫宣德七年襲正統四年卒)琮(景泰四年襲成化四年卒)倫(成化十二年襲)
(禄千石)翰(嘉靖九年襲自翰卒後無子族人爭襲久之不得請絶封者三十餘年)鋹(翰族子萬)
(歷五年復封為侯)鉦(鋹之弟襲年無考)濓(襲年無考)
惠安伯金玉與郭義同時封禄八百石十九年卒
(臣)等謹按惠安表作會安八百石傳作九百石今
以人物考内亦作惠安八百石故一從傳一從表
永順伯薛斌蒙古人洪武中來歸與薛禄同日封禄九
百石十九年九月卒
傳綬(仁宗初即位念其父功命襲伯正統十四年鷂兒嶺戰沒追封侯)輔(景泰元年襲成)
(化十二年卒)勲(成化十二年襲正德六年卒)
(臣)等謹按表言世指揮使傳言綬以戰沒故子孫
皆嗣伯至勲子始如券文嗣指揮
武進伯朱榮永樂二十年九月以北征功封禄千二百
石世襲洪熙元年七月卒(追封侯)
傳冕(洪熙元年襲正統十四年戰沒陽和追封侯)瑛(正統十四年襲天順四年卒)雲
(天順五年襲成化九年卒)霖(雲之弟成化十年襲弘治二年卒)潔(弘治三年襲給歲禄八百石正)
(德三年卒)本(正德三年襲十二年卒無子叔江襲)江(正德十三年襲嘉靖十二年卒)海(江之弟嘉)
(靖十八年襲二十七年卒)承勲(嘉靖三十七年襲)世雍(隆慶六年襲無子)天爵(世系)
(無考萬歷二十七年襲三十九年卒)自洪(萬歷四十年襲)
安順伯薛貴斌之弟永樂二十二年(此據傳書表作二十年九月與朱榮)
(同時封)從北征功封禄九百石洪熙元年予世伯宣德元
年七月進封侯加禄三百石五年二月卒(追封濱國公無子)
傳忠(貴之從孫天順元年襲伯六年卒)珤(一作珤龍天順七年襲弘治三年卒自後仍照)
(永樂初封襲指揮使)
忠勇王金忠蒙古王子永樂二十一年十月以其部屬
來歸封賜姓名宣德六年八月卒
史料曰其禄俸傔從在公之下侯之上
以上永樂朝(表有姚廣孝等七人皆係追封又無傳世故不列)
保定伯梁銘初從仁宗守北平仁宗即位之年十二月
追論城守功封予世券禄千石宣德二年九月卒於交
阯軍中
傳珤(宣德十年襲景泰三年以討貴州由進封侯益禄五百石世襲伯成化三年卒追封蠡國)
(公)傳(成化四年襲禄千石十七年卒)任(傳之弟成化十八年襲)永福(正德八年襲嘉靖九)
(年卒)繼藩(嘉靖十四年襲)世勛(萬歷初襲)天秩(以上二世襲卒無考)
忠勤伯李賢本元臣洪武時來歸洪熙元年正月念其
舊勞封禄千一百石尋卒
(臣)等謹按史料忠勤作忠憲且言沒後追封豐國
公表傳皆不載王圻續通考載賢以北征封誤表
云洪熙元年正月戊申封考本紀是年正月壬申
朔數至戊申得三十七日其非正月可知以仁宗
實錄核之是正月戊寅封也
廣義伯吳管者允誠之子洪熙元年正月以北征功封
禄千石世襲
傳玘(正統四年襲景泰七年卒)琮(玘從弟天順二年襲成化五年以罪謫戍爵除)
清平侯吳成遼陽人洪武初來歸洪熙元年七月(時宣宗已)
(即位)錄舊勞封伯予世券禄一千一百石宣德四年二月
以從北征進封侯八年十二月卒(追封梁國公)
傳英(成之孫宣德十年襲)璽(天順八年襲成化十四年卒)琮(璽之弟成化十五年襲弘)
(治十七年卒)傑(正德三年襲嘉靖十年卒)家彦(嘉靖二十年襲)國乾(萬歷四年襲三十七)
(年卒)遵周(萬歷三十八年襲)
(臣)等謹按表云進侯時加禄四百石傳云進侯禄
如故人物考内亦無加禄事故從傳至進侯之年
表作四年傳作三年亦小異
以上洪熙朝
崇信伯費瓛宣德元年八月以邊功封予世劵禄千一
百石三年二月卒
傳釗(宣德三年襲天順四年卒)淮(成化八年襲)柱(弘治十一年襲嘉靖九年卒)栻
(柱之弟嘉靖十年襲十七年卒)煒(嘉靖十八年襲)坤(嘉靖三十五年襲)甲金(萬歷二年襲)
天澤(萬歷四十三年襲崇禎十一年卒)尚檝(崇禎十一年襲)
會寧伯李英西番人洪武中來歸宣德二年九月以邊
功封并封其父南哥如子爵禄千一百石鎮西寧七年
以罪奪爵論死正統二年始釋稍給以禄尋卒
(臣)等謹按表云正統二年有罪革爵據傳則是先
已革爵至是始釋之出獄耳
新建伯李玉宣德四年二月以邊功封禄八百石正統
六年八月卒
奉化伯滕定本元臣洪武時來歸宣德四年七月以邊
功封禄八百石正統六年十一月卒(追封侯)
順義伯金順瓦刺人永樂時來歸宣德四月七月以邊
功封禄八百石八年九月卒
以上宣德朝
會安伯趙安英宗正統三年以邊功封禄千石九年十
二月卒
寧遠伯任禮正統三年四月以邊功封禄千二百石十
一年予世劵成化元年正月卒(追封侯)
傳夀(成化元年襲鎮陜西四年以罪戌邊爵除)
定西侯蔣貴正統三年以邊功封定西伯禄千二百石
予世劵七年五月以平麓川功進封侯世襲益禄三百
石九年又加禄五百石十四年正月卒(追封涇國公)
傳琬(貴之孫正統十四年襲侯二十三年卒追封凉國公)驥(成化二十三年襲正德四年卒)
叡(正德四年襲)傳(嘉靖十一年襲三十四年卒)佑(傳之弟嘉靖三十五年襲萬歷三年卒)
建元(萬歷三年襲)承勲(萬歷三十九年襲)維恭(天啟二年襲崇禎十三年卒)秉
忠(崇禎十三年襲)
修武伯沈清正統六年十月封禄千石世襲八年四月
卒
(臣)等謹按表不言得封之由王圻續通考云以營
建封人物考亦云以營宫殿得封也表言禄千石
人物考云千一百石乂人物考言煜時減禄三百
石與表中八百石之數相符疑一千一百石為得其
實矣
傳榮(正統八年襲十四年殁於土木追削爵天順初追封侯)煜(景泰三年以立后立儲恩)
(准襲禄八百石成化十三年罪削爵)祺(成化中襲卒無子)坊(祺之弟成化二十三年襲弘治六年)
(卒)
永寧伯譚廣正統六年十一月以邊功封禄千二百石
九年十月卒(成化三年追封侯)
靖遠伯王驥正統七年五月以平麓川功封(驥係文臣以兵部尚)
(書總督軍務)禄千二百石九年加禄三百石景泰元年冬乞
世劵予之天順四年五月卒(追封侯)
傳瑺(天順四年襲成化二年卒)添(成化八年襲十五年卒)憲(成化十九年襲正德九年)
(卒)瑾(正德十年襲)學詩(萬歷元年襲)學禮(學詩弟萬歷四年襲四十一年卒)繼
芳(萬歷四十一年襲踰年卒)永恩(一作承恩萬歷四十三年襲)
平鄉伯陳懷正統九年三月以邊功封十四年沒於土
木(追封侯)
傳輔(正統十四年襲)政(景泰六年襲成化二十一年卒)信(成化二十二年襲弘治六年卒)
(臣)等謹按懷之初封流爵而非世爵故表𫝊皆無
世襲字傳云子輔乞襲爵部臣以非世劵不許景
帝以懷死事特許之政之請襲部臣亦不許中旨
許之政鎮兩廣久自陳軍功乞世劵部臣執不可
亦以特恩許之然信卒無子其弟仍嗣指揮使矣
又表傳於陳懷馬亮皆無禄數王圻續通考則云
皆千一百石人物考云懷千一百石亮一千石大
略相同也
招遠伯馬亮與陳懷同日封十一年七月卒
忠勇伯蔣信蒙古人金忠之甥正統中封從帝陷土木
後從駕還詔復給其禄景泰五年卒(追封侯)
傳善(景泰五年襲弘治中卒無子爵除)
(臣)等謹按王圻續通考云信以邊功封禄千石今
表中信無禄數而於善云增禄千一百石當是信
本有千石而善又增百石耳
以上正統朝
昌平侯楊洪景帝即位八月以禦瓦剌功封昌平伯尋
進封侯予世劵二年九月卒(追封穎國公)
傳傑(景泰二年襲四年卒無子)俊(傑之庶兄景泰四年襲以盜軍儲論死輪贖還爵久之又)
(以隂事免死奪爵命其子珍襲)珍(景泰七年襲英宗復辟以事下俊詔獄坐誅并奪珍爵戍廣西憲宗)
(成化十七年詔襲爵)
(臣)等謹按表與傳皆無禄數王圻續通考云禄千
石未知是否又傳言俊初守永寧懷來密戒將士
毋輕納上皇上皇既還俊又言是將為禍本及復
辟張軏言於帝故殺之而奪珍爵表則云珍以附
于謙除當是以附于謙顯彰其罪名耳表又云珍
於成化十七年詔許襲爵而傳云憲宗立授珍指
揮使以後不書許襲字以實錄考之珍實於成化
十七年同南和伯方毅之子夀祥特許襲爵也
定襄伯郭登英之孫景泰元年閏正月以敗瓦刺功封
予世劵禄千二百石天順初坐罪奪爵憲宗即位復成
化八年四月卒(追封侯)
傳嵩(登從子成化八年襲禄七百石以非登嫡嗣伯爵及身而止十四年卒)
撫寧伯朱謙景泰元年九月以禦瓦刺功封二年二月
卒(天順元年追封侯)
傳保國公永(景泰二年襲伯予世劵成化二年以平荆襄賊進封侯六年以邊功予世)
(侯十五年進封保國公禄二千石十七年賜世襲公弘治九年卒追封宣平王六年以後皆以邊功進爵)
暉(弘治九年襲公子孫仍世侯正德六年卒)麒(正德七年襲侯嘉靖十七年加禄三百石卒)岳
(嘉靖十七年襲)崗(岳之弟隆慶二年襲萬歷十八年卒)繼勲(萬歷十九年襲三十七年為臨清關)
(使所逼自殺)國弼(萬歷四十六年襲天啟中以忤魏忠賢停其歲禄崇禎初復十一年又以劾温)
(體仁停禄後復)
(臣)等謹按傳中前後俱無禄數表於謙之初封亦
無禄數王圻續通考云謙禄千二百石人物考所
書同當不誤表云永以保國公得禄二千石麒以
襲侯加三百石當是視謙之伯禄加三百非視永
之公禄加三百也傳言國弼崇禎時以劾奸相停
禄如初而表竟云革爵十六年復此亦小有互異
南和侯方瑛景泰五年四月以平苖功封伯予世劵天
順元年進封侯(表作追封誤)子孫仍世伯禄千二百石三年
十一月卒
傳毅(天順四年襲伯以罪革爵)夀祥(成化十七年襲嘉靖十七年卒)東(嘉靖十八年襲)
(三十年卒)炳(嘉靖三十三年襲)應奇(隆慶二年襲卒無子叔□襲)煜(隆慶六年襲萬歷二)
(十七年卒)元(萬歷四十三年襲)
南寧伯毛勝其先蒙古人洪武中來歸景泰五年以討
貴州湖廣賊封予世劵天順二年八月卒(追封侯)
傳榮(天順三年襲坐石亨黨謫廣西成化二年復六年卒)文(成化七年襲弘治六年卒)良
(弘治七年襲嘉靖十九年卒)重器(嘉靖二十一年襲三十四年卒)邦器(重器弟嘉靖三十四)
(年襲四十年卒)國器(邦器弟嘉靖四十一年襲)祖德(萬歷二十三年襲)孟龍(天啟中襲)
(崇禎九年卒)茂龍(孟龍弟崇禎十年卒)
(臣)等謹按毛勝傳與表皆無禄數王圻續通考云
禄千石人物考所書同當不誤
溧陽伯紀順寧廣之子(廣於景泰四年正月卒追封溧陽伯)景泰四年七
月襲父封
(臣)等謹按實錄紀廣鎮宣府病殁此外又有鉅鹿
侯井源任邱伯梁成俱殁於土木沭陽伯金濓以
文臣又有山陽伯武興皆係追封而無世及之爵
故不載
以上景泰朝
忠國公石亨景帝即位之年八月以禦瓦刺功封武清
伯進封侯景泰元年予世劵天順元年正月以奪門首
功進封忠國公禄千五百石四年正月以罪瘐死獄中
爵除
太平侯張軏輔之弟天順元年正月以奪門功封禄二
千石世襲二年三月卒(追封裕國公)
傳瑾(天順二年襲成化初革奪門功除)
文安伯張輗軏之兄以奪門功封禄千二百石世襲六
年二月卒(追封侯)
傳斌(天順六年襲七年有罪除)
興濟伯楊善以奪門功封予世劵禄千二百石五年五
月卒(追封侯)
傳宗(天順二年襲成化元年以革奪門功降世指揮)
(臣)等謹按明一代功臣勲號文則稱文武則稱武
獨楊善傳言以奪門功封宣力武臣後以追論迎
駕功改守正文臣也表中止書武臣
海寧伯董興以奪門功封予世劵禄千一百石成化十
二年十一月卒除
傳曰興與曹吉祥結姻故得冒奪門功後議革奪
門者爵興以守邊得免吉祥誅乃奪興爵又以錦
衣李貴薦復爵總兵宣府再予世劵憲宗即位罷
還停世襲
懷寧侯孫鏜以奪門功封懷寧伯予世劵五年以討平
叛賊曹吉祥曹欽進侯世襲成化七年正月卒(追封淶國公)
傳輔(成化七年襲十六年卒)泰(成化十六年襲弘治十四年卒)應爵(弘治十五年襲)
(正德十二年卒)瑛(正德十三年襲嘉靖十八年卒)瑁(瑛之弟嘉靖十八年襲二十三年卒)秉元
(嘉靖二十三年襲三十七年卒)世忠(嘉靖三十八年襲萬歷二十年卒)承恩(萬歷二十九年)
(襲)承蔭(承恩弟)繼濬(崇禎四年襲)維藩(繼濬弟崇禎中襲)
(臣)等謹按傳言輔靖嗣爵時部臣言奪門功例不
得世傳帝以鏜曾捕反者故特予之也傳表皆無
禄數王圻續通考云禄千三百石
豐潤伯曹義天順元年二月封予世劵禄千三百石四
年正月卒(追封侯)
傳振(義之孫天順四年襲弘治二年卒)愷(弘治三年襲嘉靖五年卒)棟(嘉靖五年襲七)
(年卒)松(棟庶兄嘉靖七年襲)文炳(嘉靖四十年襲)允成(萬歷二十三年襲四十三年卒)匡
治(崇禎元年襲)
(臣)等謹按王圻續通考云曹義施聚皆以禦寇功
封考二人亦皆有戰功然孫鏜傳曰鏜之冒奪門
功封伯爵時董興曹義施聚皆冒封予世劵則亦
當以冒奪門功故也若焦禮則自邊召入覲封之
斷非兼奪門矣
東寧伯焦禮蒙古人洪武中來歸天順元年二月以守
邊有功封禄千二百石世襲七年正月卒(追封侯)
傳夀(禮之孫天順七年襲成化八年卒無子)俊(壽之弟成化九年襲弘治十三年卒)淇
(弘治十四年襲正德六年卒)洵(淇之弟正德八年襲十四年卒)棟(洵再從子正德十六年襲三十)
(六年卒)文耀(嘉靖四十二年襲)夢熊(文耀之弟襲無考)
懷柔伯施聚天順元年二月封禄千一百石予世劵六
年九月卒(追封侯)
傳榮(天順七年襲成化元年卒)鑑(成化元年襲四年有罪奪爵十三年復弘治八年卒)瓚
(弘治八年襲嘉靖八年卒)瑾(嘉靖中襲)燾(嘉靖十五年襲三十四年卒)嵩(嘉靖三十五年襲隆)
(慶三年卒)光祖(隆慶四年襲)壯猷(萬歷三十四年襲崇禎七年卒)兆麟(崇禎十年襲)
武功伯徐有貞天順元年三月以文臣奪門有功封禄
千一百石七月以罪謫於金齒除
武平侯陳友天順元年七月以隨方瑛平苖功封伯予
世劵禄干一百石三年四月以邊功進封侯子孫仍世
伯加禄百石四年三月卒(弘治三年追封沔國公)
傳能(天順四年襲成化十九年卒)綱(成化二十年襲禄千石弘治八年卒)勲(弘治九年)
(襲正德四年卒)熹(勲之弟正德五年卒)大策(嘉靖十三年襲萬歷五年卒)永夀(萬歷五年)
(襲萬按實錄有武平伯陳如松者見歷十九年其世次襲年無考)世恩(襲年無考)
定遠侯石彪亨從子天順元年七月以邊功封定遠伯禄
一千一百石予世劵三年四月以西北戰功第一進封
侯加禄百石四年二月以罪誅爵除
高陽伯李文英之從子天順元年冒迎駕功又以禦邊
寇得封禄千石四年以孛來入寇文按兵不戰下獄論
死既而宥之弘治二年十二月卒(仍追封伯爵)
武強伯楊能洪從子天順元年七月以破寇功封禄千
石四年十一月卒
(臣)等謹按表云卒後以無子爵除而傳云能以流
爵弗世表中本無世襲字則即有子亦不嗣伯也
宣城伯衛潁天順元年十月以奪門功封予世劵禄千
一百石憲宗時盡革奪門功世爵潁以天順間戰功自
愬得如故弘治十一年卒(追封侯)
傳璋(弘治十一年襲)錞(正德十三年襲嘉靖三十六年卒)守正(嘉靖三十六年襲隆)
(慶二年卒)國本(隆慶二年襲)應爵(萬歷二十八年襲三十五年卒)時泰(萬歷三十九年)
(襲)
彰武伯楊信亦洪從子天順二年以破寇封禄千石憲
宗即位信自陳前後戰功予世劵成化十三年十二月
卒(追封侯)
傳瑾(成化十四年襲弘治二年卒)質(弘治十年襲給禄千石嘉靖十七年卒)儒(嘉靖)
(十八年襲四十一年卒)炳(嘉靖四十一年襲萬歷十四年卒)世階(襲年無考萬歷四十八年)
(卒)崇猷(泰昌元年襲)
以上天順朝
武清侯趙輔憲宗成化二年十一月以克大籐峽蠻封
伯禄千二百石四年正月以征迤東功進侯八年以玩
寇為言官所攻輔辭侯乞世伯帝許其世伯侯如故减
禄二百石二十二年六月卒(追封容國公)
傳承慶(成化末襲伯正德初以忤劉瑾削半禄三年卒)弘澤(正德三年襲)世爵
(嘉靖八年襲二十二年卒)國斌(世爵之孫嘉靖二十三年襲)光遠(萬歷二年襲)祖蔭
(萬歷二十四年襲四十年卒)祖芳(祖蔭弟萬歷四十二年襲)邦鎮(世系襲年無考)
伏羌伯毛忠其先西陲人洪武時來歸成化三年四月
以邊功封禄千石四年十一月討固原賊戰殁(追封侯)予
世劵
傳銳(忠之孫成化五年襲弘弘治九年以破廣西賊增歲禄二百石正德三年劉瑾革其歲禄)
(五百石嘉靖二年卒)江(嘉靖三年襲十三年卒)漢(江之弟嘉靖十三年襲)桓(漢從子嘉靖三)
(十三年襲三十七年卒)登(嘉靖三十九年襲萬歷二十年卒)承祚(崇禎四年襲自登至承祚)
(世系無考)
順義伯羅秉忠成化四年八月以討山都掌蠻功封十
六年十二月卒
(臣)等謹按羅秉忠和勇傳表皆無禄數王圻續通
考云秉忠禄千石勇一千一百石
靖安伯和勇孛羅和寧王之孫其父欵塞來歸成化五
年六月以討大籐峽功封十年二月卒
寧晉伯劉聚大監永誠從子成化七年三月以却寇功
且有内援得封八年予世劵禄千石十年四月卒(追封侯)
傳禄(成化十年襲)福(禄之弟成化十一年襲禄八百石弘治十四年卒)岳(弘治十五)
(年襲)文(岳之弟嘉靖六年襲)良璽(嘉靖二十三年襲無子叔斌襲)斌(嘉靖三十五年襲隆慶四)
(年卒)應芳(萬歷三年襲)天錫(萬歷三十年襲)光溥(崇禎十一年襲)
興寧伯李震成化十二年九月以征苖功封禄千石十
四年以被汪直等所譖下獄奪爵二十年九月復爵二
十二年八月卒
威寧伯王越成化十六年以邊功封世襲歲禄一千二
百石十七年加禄四百石尋又益五十石十九年以交
結汪直奪爵謫居安陸後復起用弘治十一年卒於甘
州
(臣)等謹按越本文臣而知兵事傳言明制文臣不
得封公侯越封伯後從勲臣例掌都督府自是實
為武人然終不得進侯
昌寧伯趙勝成化十九年十月封二十三年七月卒
(臣)等謹按孫鏜傳言鏜封伯時董興曹義施聚趙
勝皆冒封予世劵考勝是時僅超遷都督僉事其
後勝屢督大師未見敵無功成化十九年之封以
夤緣得冒邊功耳其卒則以營萬貴妃塋墮崖
石間死王圻續通考云勝以營建封誤也又云禄
千石傳表皆不載
以上成化朝
涇陽伯神英武宗正德五年四月以附劉瑾自陳邊功
得封禄八百石是年秋瑾敗奪爵越二年卒
咸寧侯仇鉞正德五年九月以平寘鐇封伯予世劵禄
千石七年十月以平河南江北賊進爵世侯增禄百石
十六年卒
傳鸞(鉞之孫嘉靖九年襲侯三十一年死以通邊罪追戮之)
新建伯王守仁世宗即位之年十一年錄前平宸濠功
以文臣封世襲禄千石不予劵禄亦不給卒後詔停世
襲隆慶元年(追封侯)予世伯
傳正億(隆慶初襲萬歷五年卒)承勲(萬歷五年襲天啓五年卒)先通(承勲從子)
(崇禎十二年襲)
(臣)等謹按桂萼不善守仁守仁卒後萼等言其討
捕軬賊禽獲叛藩功有可錄然創為異說號召門
徒傳習轉訛背謬彌甚宜免奪爵以彰大信禁邪
說以正人心遂詔停襲䘏典俱不行隆慶初始予
世襲及萬歷十二年則并從祀孔廟矣
寧遠伯李成梁神宗萬歷七年五月以邊功封禄八百
石八年予世襲九年至十三年遞加歲禄五百石三十
四年六月卒
傳尊祖(成梁之曾孫崇禎十年得嗣伯)
(臣)等謹按表列如松於成梁後似亦封伯然如松
死事時成梁猶在也後如松子顯忠當嗣爵朝臣
方惡李氏無為言者直至尊祖方得嗣伯
寧南伯左良玉愍帝崇禎十七年封
定西伯唐通與左良玉同時封
靖南伯黃得功與良玉同時封
以上自弘治至崇禎朝
王世貞弇州集略曰成祖差次靖難功臣封淇國
等二公城陽等十三侯興安等十一伯已又錄降
附功增曹公歲禄封永春一侯忠誠等三伯明年
封駙馬都尉袁容等二侯遂追舊功封豐城一侯
寧陽等五伯三年復追舊功進封新城侯至是靖
難封始究六年論平安南功進封新城西平二侯
皆為公增豐城侯雲陽伯禄各五百石已進封清
遠一侯安遠建平二伯終成祖之世凡再大封至
睿皇帝之元年論奪門迎駕功進封武清侯為忠
國公封太平一侯興濟文安等四伯已又封武功
一伯自是終諸帝世僅一大封而其他破軍殺將
戡亂僝工之特封者不與焉夫靖難諸將其績誠
鉅然成祖實在軍中皆由神授又大戰不過十餘
所定軍府不過三四毋論不能比中山開平即視
曹衛宋潁而下亦已大相逕庭其時凡高帝之盟
白馬指黃河而誓者罕有存焉以此况彼蓋亦濫
矣自孝宗而後執政者始知愛惜名爵不輕卑然
不能無畏於首尾未暇一一釐正之獨至新建之
取叛王世宗當時猶或靳之寧遠之功豈與他徹
侯等而縉紳大夫猶有後言者何也
外戚恩澤封爵世次
外戚恩澤表曰古恩澤封者有三曰外戚曰中官
曰嬖倖明興高后外家不奉朝請家法之嚴由來
尚矣自文皇后而外率由單門儒族入儷宸居第
擁侈富之資曾無憑藉之勢制防之微意深矣肅
宗申明功令裁抑世封戚畹周親一不得與汗馬
餘勲為齒上視漢唐殆相懸絶惟是中涓預政祖
訓維嚴甫及數傳而宦官子弟濫列金貂又若方
士義兒均從班爵騁文成之丕誕踵養子之傾輈
稽古証今亂政一轍不亦可歎也歟
曹國公李貞尚太祖姊曹國長公主太祖洪武元年二
月封恩親侯後以子文忠功進封曹國公十二年卒(追封)
(隴西王)
(臣)等謹按史料言太祖最重公封獨李曹公得進
封然與其子文忠同爵無甚異也至洪武二十三
年都督僉事胡顯以胡充妃從子侍楚王征蠻洞
功甚微而進封梁國公則甚異矣胡顯封爵建文
中削今考表中不載豈以其早削故耶
彭城伯張昶騏之子成祖昭皇后之兄(騏於永樂九年追封伯仁宗即)
(位時追封侯)仁宗即位封世襲正統三年卒
傳瑾(昶之孫正統三年襲成化十六年卒)信(成化十七年襲)欽(正德三年襲嘉靖十七年)
(卒)勲(嘉靖十七年襲)熊(嘉靖三十年襲)守忠(萬歷中襲)嘉猷(萬歷四十年襲)光祖
(崇禎元年襲)
會昌伯孫忠宣宗恭皇后父宣德四年三月封世襲景
泰三年九月卒(追封侯天順初加封安國公)
傳繼宗(景泰時襲伯天順初以奪門功進侯予世襲憲宗時薂奪門功惟繼宗侯如故成化)
(十五年卒追封剡國公)銘(繼宗之孫成化十六年襲)杲(正德十六年襲嘉靖中以革外戚封除)
惠安伯張昇騏之子㫤之弟英宗正統五年封世襲(時㫤)
(已前卒太后念外氏惟昇一人故封)六年卒
傳琮(昇之孫正統六年襲成化三年卒無子)瑛(琮之弟襲未幾卒無子)瓚(瑛庶兄成)
(化十六年襲弘治十六年卒)偉(弘治七年襲正德六年以玩寇下獄論死遇赦停禄十年給半禄嘉)
(靖十四年卒)鑭(嘉靖十七年襲二十九年卒)元善(鑭從子嘉靖三十四年襲萬歷三十七年)
(卒)慶臻(萬歷三十七年襲崇禎元年以事停禄後復起)
(臣)等謹按王圻續通考云張㫤禄千五百石孫忠
禄千二百石張昇禄千一百石表傳俱不載自後
傳中止書停禄加禄等事當是侯伯本有應得之
定數不必人人書也世宗嘉靖八年革外戚世爵
時魏定二公實佐命元勲彭城惠安亦軍功參半
故張氏二伯得存
安平伯吳安景帝母太后兄景泰中封天順元年除
昭武伯曹欽内臣曹吉祥嗣子英宗天順元年十二月
以吉祥奪門功封五年七月謀反伏誅
慶雲侯周夀能之子英宗孝肅皇后弟(能於成化三年封慶雲侯十七)
(年加封寧國公)憲宗成化三年封慶雲伯世襲十七年進侯弘
治元年加禄百石正德四年卒(追封宣國公)
傳瑛(正德四年襲後以例除)
安昌伯錢承宗英宗睿皇后弟鍾之孫成化十五年正
月封弘治二年予世襲嘉靖四年卒
傳維圻(嘉靖五年襲後以例除)
瑞安侯王源鎮之子憲宗純皇后弟(鎮於弘治五年追封阜國公)成化
二十年十一月封伯世襲弘治元年加禄百石六年進
封侯武宗即位增禄至七百石嘉靖三年卒
傳橋(嘉靖三年襲伯後以例除)
長寧伯周彧能子夀弟成化二十一年封世襲弘治元
年加禄百石正德三年十二月卒
傳瑭(正德四年襲十四年卒)大經(正德十四年襲嘉靖三十八年卒以例除)
夀寧侯張巒孝宗敬皇后父弘治四年二月封伯五年
三月以立儲進侯八月卒(追封昌國公)
傳鶴齡(弘治五年襲侯嘉靖元年以定策功進昌國公十二年以罪除)
建昌侯張延齡巒子鶴齡弟弘治八年四月封伯十六
年九月進侯嘉靖十二年十月下獄論死爵除
(臣)等謹按王圻續通考云張巒禄千五百石延齡
禄千六百石表傳皆不書
崇善伯王清鎮之子源之弟弘治十五年封世襲嘉靖中
以例除
安仁伯王濬清弟武宗正德二年封是年十月卒(追封侯)
傳桓(正德三年襲嘉靖中以例除)
慶陽伯夏儒武宗毅皇后父正德二年封世襲十年四
月卒
傳世臣(正德十六年襲嘉靖中以例除)
泰安伯張富内臣張永兄正德五年九月以永平寘鐇
功封十六年除
安定伯張容永弟與富同封同除
永夀伯朱德賜姓與張富同封同除
(臣)等謹按朱德佞幸傳中不載當亦以義子賜姓
平凉伯馬山内臣馬永成兄與張富同封同除
鎮安伯魏英内臣魏彬弟與張富同封同除
高平伯谷大寬内臣谷大用兄與張富同封同除
(臣)等謹按以上六人皆以冒平寘鐇功封其十六
年之除爵則世宗初即位時也
永清伯谷大亮大用弟正德八年二月以討賊功封十
六年除
鎮平伯陸永内臣陸誾弟與大亮同封同除
安邊伯朱泰本姓許正德中以義子賜姓十三年九月
冒應州功封十六年(時世宗已即位)除
(臣)等謹按朱泰王圻續通考亦無禄數明史世表
曰永定伯朱泰本姓許正德中以義子賜姓封十
六年除又曰安邊伯朱泰彬弟與彬同日封十六
年除明以朱泰為有二人也考佞幸傳正德七年
江彬許泰皆由宣府將留京八年皆賜國姓為義
子十三年錄應州功封彬平虜伯泰安邊伯武宗
本紀亦止書江彬許泰二人並不云同時又有一
朱泰其為誤作二人可知今故據佞幸傳專書安
邊伯朱泰一人又考王圻續通考止載一朱泰而
爵名則曰安定伯不云安邊豈當時朱泰之爵有
二號即是不可考
平虜伯朱彬本姓江正德中以義子賜姓十三年九月
錄應州功封十六年(時世宗已即位)伏誅
(臣)等謹按自朱泰至朱彬其九人王圻續通考皆
云禄千石江彬傳又云十五年平宸濠時詔歲加
彬禄米百石表俱不載
京山侯崔元尚永康公主世宗嘉靖元年五月以迎立功
封世襲二十八年卒後停襲
(臣)等謹按王圻續通考云禄千五百石史表不載
又按明史職官志言駙馬都尉位在伯上不得與
政事如梅殷李堅諸人有出鎮典兵等任外餘惟
奉祀孝陵攝行祭事而已若恩親侯李貞永春侯
王寧京山侯崔元以恩澤封侯非制也
昌化伯卲喜世宗祖母孝惠太后弟嘉靖元年五月封
明年卒
傳蕙(嘉靖二年襲六年卒無子)杰(喜兄安之孫嘉靖七年尋以不應襲除)
傳曰蕙卒後令其弟萱嗣蕙姪茂(表作從弟)以萱非嫡
𣲖争之議冬不決帝必欲為邵氏立後乃以喜兄
安之孫杰嗣(表作蕙從弟茂子)後郭勛訐杰實他姓而言
官陸粲又論桂萼受杰賂使奴隸冐封帝怒下粲
獄因盡革外戚封杰亦奪襲
玉田伯蔣輪世宗母憲皇后弟嘉靖元年五月封世襲
五年卒
傳榮(輪從子襲隆慶五年卒以例停)
(臣)等謹按嘉靖八年盡革外戚世封徐氏張氏
得仍世襲外餘皆以例革其偶得襲一二世者出自
特恩也榮之襲後表云隆慶五年卒以例停疑是
以例停在前而榮之卒則在隆慶五年耳
泰和伯陳萬言世宗肅皇后父嘉靖二年八月封十四
年卒襲停
安平侯方銳世宗孝烈皇后父嘉靖間封伯二十一年
進封侯二十五年五月卒
傳承裕(嘉靖二十六年襲伯隆慶元年罷襲)
恭誠伯陶仲文嘉靖二十九年八月以方術見幸得封
禄千二百石又增百石三十九年卒(隆慶初追削)
慶都伯杜繼宗穆宗母孝恪太后弟隆慶元年二月封
德平伯李銘穆宗孝懿皇后父隆慶元年二月封
(臣)等謹按史表於外戚恩澤之封多不載禄數今
據王圻續通考中凡多寡不一者俱已分載各人
條下餘如吳安周壽錢承宗王原周彧王清王濬
夏儒邵喜蔣輪陳萬言方銳李銘諸人王圻續通
考皆云禄千石以表所書周夀王源周彧三人加
禄之事証之當是額給千石而此三人以特加故
書之餘則不必書耳
固安伯陳景行穆宗安皇后父隆慶元年二月封萬歷
中卒
武清侯李偉神宗母慈聖太后父神宗即位封伯尋進
侯十一年卒(追封安國公)
傳文全(萬歷十二年襲侯三十六年卒)銘誠(萬歷三十七年襲伯四十五年進侯崇禎)
(十一年卒)國瑞(崇禎中襲尋以借餉悸死)存善(崇禎末襲)
(臣)等謹按王圻續通考云李偉於萬歷三十年以
帝疾痊加禄三百石
永年伯王偉神宗端皇后父萬歷五年封
傳棟(萬歷中襲三十四年卒)明輔(萬歷孫萬歷三十五年襲)
永寧伯王天瑞光宗母孝靖太后父光宗即位封崇禎
十四年卒
傳長錫(崇禎十四年襲)
博平侯郭維城光宗元皇后父泰昌元年九月封伯天
啓元年閏二月進封侯
傳振明(天啓元年封伯)
(臣)等謹按郭氏無傳不可考以表所書度之當是
維城進侯其子即封伯非卒後襲爵也
新城侯王昇熹宗母孝和太后弟熹宗天啓元年閏二
月封伯尋以皇子生進侯崇禎八年卒
傳國興(崇禎九年襲)
太康侯張國紀熹宗懿安皇后父天啓元年封太康伯
崇禎末以輸餉進侯
寧國公魏良卿内臣忠賢從子天啓六年三月以冒邊
功詭言獲敵間封肅寧伯頒鐵劵進侯又以三殿工成
進忠賢上公良卿亦進封公愍帝即位伏誅
安平伯魏鵬翼忠賢從孫天啓七年七月以寧遠奏捷
封愍帝即位伏誅
東安侯魏良棟良卿弟天啓七年八月以叙三大工封
愍帝即位伏誅
新樂侯劉效祖愍帝母孝純太后弟愍帝即位封崇禎
八年卒(追封侯)
傳文炳(崇禎九年襲)
嘉定伯周奎愍帝莊烈后父崇禎三年封
欽定續文獻通考卷二百九
