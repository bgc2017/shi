欽定續文獻通考卷二百十
物異考
火災
宋理宗寶慶二年三月己卯蘄州火紹定元年三月
行都火燔六百餘家四年九月丙戌夜臨安火延及
太廟庚子建昌軍火端平二年四月丁卯都城火
嘉熙元年五月壬申京城大火燔三萬家淳祐元年
徽州火十二年十一月丙申夜臨安火丁酉夜火乃
熄寶祐五年八月丙戌台州火丙申京城火景定
元年四月己酉揚州大火四年六月乙卯京城火十
一月乙亥福州火五年七月甲戌京城大火
(臣)等謹按理宗紀景定三年閏九月戊申詔紹興
府火貸居民錢今及二載民貧可憫悉除勿徵是
被災當在元年也五行志乃載四年紹興火不詳
其月日存以備考
恭帝德祐元年十月癸卯玉牒殿災
(臣)等謹按王圻續通考載度宗咸淳四年二月永
州火越保安津舍火飛焰過江燔及民居三百餘
家瀛國公德祐元年十一月初六日夜趙與釋軍
潰瑞安平陽沿途縱火三日不滅端宗景炎二年
五月五日淮軍縱火平陽自平政坊燔至嶺門考
紀志皆不載
遼景宗乾亨二年五月雷火乾陵松
興宗重熙十八年十二月戊寅慶陵林木火
道宗咸雍三年閏三月丁亥扈駕車營火太康元年
二月丁卯祥州火大安七年六月丁未端拱殿門災
(臣)等謹按道宗紀太康五年十一月丁未南京被
火之家免租税一年其火之月日不可考
金熙宗皇統元年十一月己酉稽古殿火
海陵貞元三年五月癸丑南京大内火
世宗大定二年閏二月辛卯神龍殿十六位焚延及太
和厚德殿四年十一月辛丑尚書省火十六年五
月戊申南京宫殿火二十年四月丁亥太寧宫門火
二十三年正月辛巳廣樂園燈山焚延及熙春殿
章宗太和四年四月壬戌萬寧宫端門災
衛紹王大安三年三月戊午大悲閣災延燒萬餘家火
五日不絶
宣宗貞祐二年六月庚申南京寶鎮閣火興定二年
京師屢火三年春吏部火四年十二月癸酉火
五年十一月壬寅京師相國寺火
(臣)等謹按金史帝紀所載火災合之五行志大約
相同惟興定二年十一月丙申定京師失火法為
志所不載
元定宗三年戊申野草自焚牛馬十死八九民不聊生
(臣)等謹按帝紀是年為戊申歲定宗在位止三年
此後不立君者凡三載
世祖至元十一年十二月淮西正陽火廬舍鎧仗悉燬
十八年二月揚州火
(臣)等謹按元世祖紀至元元年七月丁亥諸王算
濟所部營帳軍民被災志不載
成宗元貞二年四月朔杭州火燔七百七十家大德
六年五月太廟寢殿災八年五月杭州火燔四百家
九年三月宜黃縣火十年武昌路火
(臣)等謹按成宗紀大德三年十一月杭州火七年
三月都城火八年八月杭州火九年三月撫之宜
黃興國之大冶等縣火皆以賑恤事紀之故與志
有異
仁宗延祐元年二月真州楊子縣火三年八月重慶
路火郡舍十焚八九六年四月揚州火燔官民廬舍
一萬三千三百餘區
英宗至治二年四月揚州真州火十二月杭州火三
年五月奉元路行宫正殿火上都利用監庫火九月揚
州江都縣火燔四百七十餘家
(臣)等謹按英宗紀又載仁宗延祐七年七月丁酉
諸王噶珠等部火志不載豈以諸王所部非州郡
之比抑其災不甚故耶至所載至治時事悉與紀
同惟三年九月江都縣火考之紀係十月時泰定
帝已即位矣
泰定帝泰定元年五月江西袁州火燔五百餘家三
年六月龍興路寧州高市火燔五百餘家七月龍興奉
新州辰州辰溪縣火八月杭州火燔四百七十餘家
四年八月龍興路火十二月杭州火燔六百七十家
(臣)等謹按泰定帝紀泰定二年十一月丁卯有賑
杭州被火貧民事以志不載其月日不可考
文宗天歷二年三月四川紹慶彭水縣火四月重慶路
火延二百四十餘家七月武昌路江夏縣火延四百家
十二月江夏縣火燔四百餘家三年四月河内諸縣
火
(臣)等謹按文宗紀天歷三年五月改元至順是月
丁酉杭州火被災九十一戸池州火被災七十一
戸詳賑恤門
順帝元統元年六月甲申杭州火至正元年四月辛
卯台州火乙未杭州火燔官舍民居公廨寺觀凡一萬
五千七百餘間死者七十有四人二年四月杭州又
火六年八月乙巳延平路火燔官舍民居八百餘區
死者五人十年興國路自春及夏城中火災不絶日
數十起二十年惠州路城中火災屢見二十三年
正月乙卯夜廣西貴州火居民死者三百餘人牛五十
餘頭馬九匹公署倉庫案牘焚燒皆盡二十八年二
月癸卯京師武器庫災六月甲寅大都大聖壽萬安寺
災
(臣)等謹按王圻續通考載元代火災事甚夥然如
至正年間有云十二年三月紅巾况普天燔郡城
火三月不絶考順帝紀初徐壽輝起兵以紅巾為
號至是有偽將攻陷衡瑞徽信諸州今但云燔郡
城未知何地其荒略如此故凡紀志所不載者概
置不錄
明太祖洪武元年閏七月丁酉京師火延燒永濟倉
三年二月己巳大河衛火燔及廣積庫七月乙未寶源
局火甲子鳳臺門軍營火延燒武德衛軍器局四年
十一月癸亥京師大軍倉火五年二月癸未臨濠府
火壬辰至甲午京師火燬龍驤等六衛軍民廬舍七月
丁卯永清衛軍器庫火十二月丙戌京師定遠等衛火
焚及軍器局兵仗十七年十二月己未潮州火官廨
民居及倉廩兵仗圖籍焚蕩無遺二十一年二月戊
辰歷代帝王廟火上元縣治亦災甲戌天界能仁二寺
災二十九年二月辛丑通州火燔屋千九百餘三
十年四月甲午廣南衛火延燒城樓及衛治倉庫
(臣)等謹按王圻續通考所載明代火災殊繁瑣今
苐從五行志詳錄之
惠帝建文二年八月癸巳承天門災
成祖永樂四年十二月辛亥甌寧王邸第火十三年
正月壬子北京午門災十九年四月庚子奉天謹身
華蓋三殿災二十年閏十二月戊寅乾清宫災
宣宗宣德三年三月乙亥東嶽泰山廟火六年八月
武昌火延燒楚王宫譜系勅符俱燼甲辰天津右衛北
城外火飛燄入城燒倉厫九年二月庚午京城東南
樓火
英宗正統二年二月西鎮吳山廟火三年八月辛酉
順天貢院火(以席舍多焚改期再試)十二月乙亥韓府承運殿災
四年三月戊午代府寢殿災七年正月廣昌木厰
火焚松木八千八百餘株戊午南京内府火燔廊房六
十餘間圖籍器用守衛衣甲皆空三月辛未趙城媧皇
寢廟火十年正月庚寅忠義前後二衛災(是時太倉屢火遣官)
(禱祭火龍及太歲以禳之)五月甲申忠義後衛倉復火癸巳通州右
衛倉火十一月丁酉御花房火十一年秋武昌火死
者數百人十二月乙未周府災十二年六月南京山
川壇災十三年二月癸酉忠義前衛倉火十四年
六月丙辰夜南京謹身奉天華蓋三殿災
景帝景泰二年六月丙子青州廢齊府火三年八月
戊寅秦府火五年春南京火延燒數千家七年九
月壬申寧府火延燒八百餘家
(臣)等謹按王圻續通考載景泰四年承天門災下
罪已詔志不載
英宗天順元年七月丙寅夜承天門災二年五月戊
子器皿厰火三年九月庚寅肅州城中火延燒五千
四百餘家死者六十餘人四年八月己巳光禄寺大
烹内門火是歲楚府頻火宫殿家廟悉燬五年三月
丁卯南京朝天宫災六年六月癸未楚府火七年
正月丁酉南京西安門木厰火延燒皇牆二月戊辰貢
院火舉子燒死者九十餘人
時會試天下舉人火作御史焦顯扃其門不令出故
也
憲宗成化二年九月癸未南京御用監火六年十一
月乙亥江浦火延燒二百六十餘家九年七月庚戌
東直門災十一年四月壬辰夜乾清宫門災十三
年十一月壬辰太倉米麥歲久蒸浥自焚百餘石十
八年八月丙午合州火延燒千五百餘家乙卯楚府火
凡三發十一月戊午南京國子監火十二月乙卯器皿
厰火壬辰寧河王府火冠服器用皆盡
先有妖夜見或為神或為王侯時舉火作欲焚狀是
夜燔府第無遺
二十年正月戊戌欽天監火二十二年六月臨海縣
火延燒千七百餘家
孝宗弘治元年三月庚寅南京内花園火十一月丁丑
夜南京甲字庫災二年四月乙未南京神樂觀火
四年二月戊午禮部官舍火辛酉夜南京舊内災八
年三月戊子鎮南等堡躍火星如斗燬公館倉厫人馬
斃十一年自春徂夏貴州大火燬官民房舍千八百
餘所死傷者六千餘人十月甲戌夜清寧宫災十二
年六月甲辰夜闕里聖廟災十二月建陽縣書坊火古
今書板皆燼十三年二月乙酉禮部官舍火七月甲
寅南城縣空中有火乍分乍合流光下墜十餘丈隠隠
有聲燬軍民廬舍庚申永寧衛雁尾山至居庸關之石
縱山東西四十餘里南北七十餘里延燒七晝夜閏七
月辛巳福州城樓火八月己未瀋府火十一月庚辰寧
河府火十六年三月庚午遼東鐵嶺衛墜火如斗丙
子火起燒房屋二千五百餘間死者百餘人四月戊午
寬河衛倉災燬米豆四萬餘石九月戊寅廣寧衛城火
燔三百餘家十七年四月丁巳淮安火焚五百餘家
五月癸巳正陽門内西廊火燔武功坊
武宗正德元年二月壬寅鄖陽火燬譙樓官舍延百餘
家是歲寧夏左屯衛紅氣亘天既而火作城樓臺堡俱
盡六月庚寅大同平虜城災燔藁百餘萬十一月己亥
臨海縣治火延燒百餘家七年三月乙未嶧縣有火
如斗自空而隕大風隨之燬官民房千餘間火逸城外
延及邱木庚申成山衛秦皇廟火屋宇悉燬像設如故
五月癸酉至閏五月丙子遼東懿路城火三作焚官廬
民舍之半九月壬午玉山火燔學舍及民居三百餘家
八年六月辛酉豐城縣西南連隕火星如盆如斗既
而火作至七月初始熄燔二萬餘家七月戊子火隕龍
泉縣焚四千餘家十月壬寅饒州及永豐浮梁火各燔
五百餘家浮梁學舍災庚申臨江火燔官舍延八百餘
家九年正月庚辰乾清宫火十一年八月丁丑黔
陽火燬城樓官廨延七百餘家十二年正月甲辰清
寧宫小房火四月裕陵神宫監火八月丁卯南昌火燔
三百家九月壬午建安火燔二百五十餘家十三年
二月己卯夷陵火燔七百餘家八月庚辰獻陵明樓災
丁酉延平火燔五百餘家十四年四月乙巳淮安新
城火七月丙辰泰寧火燔五千餘家十五年五月辛
卯靜樂火燔八百餘家
世宗嘉靖元年正月乙未清寧宫後三小宫災二月己
丑南京針線厰火己亥通州城樓火二年五月丙子
榮府火九月戊辰秦府宫殿火四年三月壬午夜仁
壽宫火玉德安喜景福諸殿俱燼五年三月乙酉趙
府家廟火六年三月丁亥西庫火八年十月癸未
大内所房災十年正月辛未大内東偏火四月庚辰
兵工二部公廨災燬文籍十三年六月甲子南京太
廟火燬前後殿東西廡神厨庫十五年四月癸卯山
西平虜衛火盡燬神機官庫軍器十八年二月乙丑
趙州及臨洺鎮行宫火丁卯駕幸磁州行宫四更火陸
炳負帝出後宫及内侍有殞於火者六月丁酉皇城北
鼓樓災二十年四月辛酉夜宗廟災燬成仁二廟主
二十五年五月壬辰盔甲厰火二十六年十一月
壬午宫中火三十一年八月乙丑南京試院火三
十五年九月戊辰杭州大火延燒數千家三十六年
四月丙申奉天華蓋謹身三殿文武二樓午門奉天門
俱災三十七年正月光禄寺災三十八年正月癸
未前軍都督府火四十年十一月辛亥夜萬壽宫災
四十四年三月己亥夜大明門内西千步廊火
穆宗隆慶二年正月浙江省城外火燬室廬舟艦以千
計三月乙亥乾清坤寧兩宫一時俱燼五年二月壬
子南京廣惠二倉火
神宗萬歷元年十一月己亥慈寧宫後舍火三年四
月甲戌工部後厰火五年十月丙申禁中火十一
月癸未宗人府災十一年十二月庚午夜慈寧宫火
十二年二月己酉無逸殿災十二月癸卯朔又災
十五年五月甲子司設監火十八年三月辛酉遼東
寨山兒堡火(燬城堡器械傷九十餘人)十九年十二月甲辰萬法
寶殿災二十一年六月望太倉公署災(後樓有礟聲火藥器械俱)
(盡)二十二年五月壬寅天火燔鐵嶺衛千餘家二
十四年二月甲寅潞府門火三月乙亥火發坤寧宫延
及乾清宫俱燼二十五年二月壬午杭州火(燒官民房千三)
(百餘間)丙戌馬湖屏山災(延燔八百餘家斃二十四人)三月癸卯泗州
大火(燒民房四千餘間)盱眙火(燔民房百六十餘間)六月戊寅三殿災火
起歸極門延及皇極等殿文昭武成二閣周遭廊房一
時俱燼十二月甲寅吏部文選司署火二十七年十
一月壬申内府火延燒尚寶司印綬監工部廊至銀作
局山牆而止二十八年三月南陽火延燒唐府二
十九年正月己巳鐵嶺衛火(車輛火藥等俱燼)八月己卯大光
明東配殿災三十年二月乙酉魏國公賜第火十月
丙申孝陵災十二月庚子南海普陀山寺災三十一
年九月戊寅通州漕艘火三十三年二月乙丑御馬
監火五月辛巳洗白厰火九月甲午昭和殿火丙申盔
甲厰火(官軍於盔甲厰支火藥藥年久凝如石用斧劈之火突發聲若震霆刀鎗火箭迸射百步外軍)
(民死者無數)十一月丁卯刑部提牢廳火三十五年二月
乙卯易州神器庫火四月丁酉通州西倉火十月己卯
南京行人司署燬三十七年正月庚子慶府火燔寢
宫及帑藏三月丙戌武昌火越二日又火共燔二百六
十餘家六月慶府災十月戊午朝日壇火三十八年
四月丁丑夜正陽門箭樓火三十九年四月戊子怡
神殿災四十一年五月壬戌蜀府災門殿為燼四
十三年四月壬午黃花鎮柳溝火延燒數十里甲午蜀
府殿廷災遼東長寧堡自二月至五月火凡五發燬房
屋人畜無算閏八月辛亥通州糧艘火九月丁丑湖口
稅廨燬四十四年十一月己巳隆德殿災丁亥南城
延喜宫災四十五年正月壬午東朝房火延燬公生
門十一月丙戌宣禧宫災四十六年閏四月丁丑夜
開原殷家莊堡臺杆八同時燼甲申暖閣厰膳房火九
月壬子茂陵火四十七年四月癸酉盔甲厰火
光宗泰昌元年十月丁卯&KR0938;鸞宫災
熹宗天啓元年閏二月丙戌昭和殿災三月甲辰杭州
火延燒六千餘家七月戊子復災城内外延燬萬餘家
二年五月丙申旗纛廟正殿災火藥盡焚匠役多死
者三年七月辛卯南京大内左傍宫災六年五月
戊申王恭厰災地中霹靂聲不絶火藥自焚烟塵障空
白晝晦冥凡四五里五月癸亥朝天宫災七月庚寅登
州城樓火七年十月庚子寧遠前屯火傷男婦二百
餘人
愍帝崇禎元年四月乙卯右軍都督府災五月乙亥鷹
坊司火丁亥丁字庫火七月己卯公安縣火燬文廟延
五千餘家二年十一月庚子火藥局災三年三月
戊戌火藥局又災八月癸酉頭道關災火器轟擊無餘
六年正月癸丑濟南舜廟災七年九月庚申盔甲
厰災十一年四月戊戌新火藥局災傷人甚衆六月
癸巳安民厰災震燬城垣廨舍居民死傷無算八月丁
酉火藥局又災
火異
遼太宗會同元年三月虎官楊覃赴乾寧軍為滄州節
度使田武名所圍統軍副使高模翰與趙延壽聚議往
救有火光自模翰目中出縈繞旗矛焰如流星久之
時模翰喜曰此天贊之祥也遂進兵殺獲甚衆
(臣)等謹按王圻續通考上一條蓋據遼史高模翰
傳也今考本傳聚議往救下苐云俄有光自目中
出並非火也錄以備考
金穆宗攻阿蘇夕有巨火聲如雷墜阿蘇城中遂攻下
之
太祖天輔六年三月師攻西京有光如斗墜其城中
收國元年正月庚子師進寧江州有火光正圓自空而
墜
帝曰此祥徵殆天助也酹白水而拜將士莫不喜躍
進偪達嚕噶城大敗遼師
(臣)等謹按金史帝紀太祖初伐遼師次唐古特旺
結之地諸軍禳射介而立有光如烈火(五行志苐云有光無)
(如烈火三字)起於人足及戈矛之上人以為兵祥明日
次扎扎水光復如初後果克敵此與志小異以無
日月可稽故從附錄
熙宗皇統九年四月壬申夜有火入帝寢燒帷幔帝趨
别殿避之
衛紹王大安二年十一月京師民周修武宅前渠内火
出高二尺焚其橋板又旬日大悲閣幡竿下石隙中火
出高二三尺人近之即滅凡十餘日自是都城連夜燔
爇二三十處
哀宗正大三年三月乙丑有火自吏部中出大如斛流
行展轉人皆驚避逾時而滅天興元年七月庚辰兵
刃有火
元順帝至正十三年三月丙戌彰德路西南有火自天
而下如在城外覓之無有十二月庚戌潞州襄垣縣有
火墜於東南十四年衛輝路有火光見于西方十
八年三月辛丑夜大同路有雲如火交射中天徧地俱
見火光以物觸地輙有火起二十八年二月己巳陜
西有飛火自華山下流入軍營中焚兵庫器仗六月甲
寅未時大都大聖壽萬安寺(寺舊名白塔自世祖以來為百官習儀之所其殿陛)
(闉楯一如内廷之制成宗時置世祖影堂於殿之西裕宗影堂於殿之東月遣大臣致祭)雷雨中有
火自空而下其殿脊東鼇魚口火燄出佛身上亦火起
帝聞火泣下亟命百官救護惟東西二影堂神主及
寶玩器物得免
(臣)等謹按順帝紀至正十三年十二月庚戌京城
有火見於東南二十一年正月癸酉石州民所持
槍忽生火焰抹之即無搖之即有詳見金異門
明憲宗成化二十一年正月甲申朔有火光自中天而
少西墜於下化為白氣復曲折上騰聲如雷
孝宗弘治三年三月庚午儀隴空中有紅白火燄長三
丈餘自縣治東北流至正東六十餘里而墜聲震如雷
八年三月辛卯廣寧右衛臺杆火高五寸杆如故
十年四月辛丑阜平有火光長八九尺大如轆軸有聲
自東南至西南而墜
武宗正德元年三月戊申夜太原有火如斗大墜寧化
王殿前又廣寧臺堡火發旗杆凡六七月壬戌夜火光
墜即墨民家化為綠石圓高丈餘七年三月丁卯夜
餘干仙居寨有光如箭墜旗杆上俄如燭龍光照四野
士卒撼其旗飛上杆前既而其火四散鎗首皆有光如
星十二年五月己亥夜火隕都察院獄旋轉久之始
滅十五年六月癸未夜台州火隕三大如盤觸草木
皆焦
世宗嘉靖五年六月甲申有火毬三大五六尺從北墜
於東其光燭天二十年七月丙戌火毬如斗隕左軍
都督府中門東良久乃滅
王圻曰嘉靖末豫章鐵樹宫忽有衣緋人從天乘
雲而下坐宫之上始一童子見之數日闤闠間無
不見者又數日火無故自發宫為灰燼
穆宗隆慶二年三月戊午延綏保寧堡城角旗杆出火
灼灼有聲
神宗萬歷十四年保定府民間牆壁内出火三日夜乃
熄十五年二月綏靖邊城各堡脊獸旗杆俱出火軍
士以杖撲之杖亦生火三更乃熄二十年三月陜西
空中有火大如盆後生五尾隕於西北二十一年二
月壬辰夜分大毛山樓上各獸吻俱有火如雞卵赤色
即時雨雪火上嗟嗟有聲二十三年九月癸巳夜永
寧有火光形如屋大隕於西北永昌鎮番寧遠所見同
二十四年二月戊申夜鄠縣徧地火光十有餘里
二十五年二月癸亥平涼瓦獸口出火水灌不滅八月
甲申肅涼二州火光在天形如車輪尾分三股約長三
丈
熹宗天啓六年五月壬寅朔厚載門火神廟紅毬滚出
前門城樓角有數千螢火并合如車輪
愍帝崇禎元年西安有火如碾如斗者數十色青燄高
尺許嘗入民居留數日乃去(用羊豕禳之不為害)自五月至七月
而止十三年六月壬申鎮安火光如斛自西墜地土
木皆焦
赤𤯝赤祥
宋理宗端平三年七月甲申天雨血寶祐二年蜀雨
血
遼道宗時皇太叔重元將舉兵反帳前雨赤如血
識者謂敗亡之兆
金太宗天會九年七月丙申帝御西樓聽政見東樓外
光明中有象巍然高五尺許下有紅雲承之若世所謂
佛者乃擎跪修虔久之而没
(臣)等謹按太祖紀帝為詳衮時温都部巴圖殺唐
古部巴噶穆宗命伐之入辭謂穆宗曰昨夕見赤
祥此行必克敵遂行果克之所謂赤祥不知其指
名故從附錄
海陵正隆六年五月紅光照世宗寢室
時世宗為東京留守居貞懿皇后喪一日方寢有紅
光照室
章宗明昌三年十二月丙辰有赤氣見於北方四年
三月京師北方有赤氣遲明方散泰和三年十月戊
戌日將没赤色如赭甲辰申酉間天大赤將旦復然
五年九月戊子西北方黑雲間有赤氣如火色次及西
南正南東南方皆赤有白氣貫其中至中夜赤氣滿天
四更乃散六年九月乙酉將五鼓北方有赤氣數道
起於王良之下行至北斗開陽搖光之東
元世祖中統二年正月辛未夜東北赤氣照人大如席
順帝元統二年正月庚寅朔河南省雨血京師驟雨朝
官霑衣皆赤
是日衆官晨集忽聞燔柴烟氣既而黑霧四塞咫尺
不辨腥穢逼人逾時方息及行禮畢日過午驟雨隨
至霑灑堊牆及裳衣皆赤色
至元四年四月辛未京師雨紅沙至正五年四月鎮
江丹陽縣雨紅霧草木葉及行人裳衣皆濡成紅色
十四年十二月辛卯絳州有紅氣起北方蔽天幾半移
時方散十五年春薊州雨血二十一年七月己巳
冀寧路忻州西北有赤氣蔽空如血逾時方散八月壬
午棣州夜半有赤氣亘天起西北至於東北癸未彰德
西北夜有紅氣亘天至明方息乙酉大同路北方夜有
赤氣亘天中侵北斗二十三年六月丁巳絳州日暮
有紅光見北方如火八月丙辰忻州東方夜有赤氣亘
天十月丙申朔大名路向青齊一方有赤氣照耀千里
二十四年九月癸酉冀寧平晉縣西北方至夜天紅
半壁有頃從東而散二十八年六月壬寅彰德路天
寧寺塔忽變紅色自頂至踵表裏透徹如煅鐵初出於
爐頂上有光燄迸發自二更至五更乃止癸卯甲辰亦
如之七月癸酉京師赤氣滿天如火照人自寅至辰氣
焰方息
明憲宗成化十三年二月甲午浙江山陰湧泉如血
武宗正德元年正月乙酉夜崇明空中有紅光曳尾如
虹起東北至西南没聲如雷辛丑鳳陽紅光發與日同
色聲如雷二年八月己亥赤光見寧夏長五丈八
年七月甲申龍泉有赤彈二自空隕於縣治形如鵝卵
躍入民居相鬭久之
世宗嘉靖三十三年四月戊子慈谿民家湧血高尺餘
三十七年五月戊辰東陽民張思齊家地裂五六處
出血如線高尺許血凝犬就食之掘地無所見三十
九年二月乙未竹溪民家出血
穆宗隆慶六年閏二月癸酉遼東赤風揚塵蔽天
神宗萬歷六年七月丁丑松門衛金鐺家湧血三尺有
聲十三年四月乙丑虹民王禄投宿姚壘家見血出
於地驚走至市市亦流血鄉人擊器物譟之乃止十
九年六月庚戌慈谿茅家浦湧血八處大如盆高尺許
血濺船船即出血濺人足足亦出血數刻乃絶二十
六年九月甲辰蕭山賈九經家出血高尺許
熹宗天啓元年六月庚寅肇慶民王體積中庭噴血如
跑突泉
愍帝崇禎七年二月戊午海豐雨血八年八月戊寅
宣城池中出血
欽定續文獻通考卷二百十七
