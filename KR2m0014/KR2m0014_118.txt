欽定續文獻通考卷一百十八
樂考
俗部樂(女樂附見)
自周陳以前雅鄭淆雜隋文帝平陳盡得清商樂
以其源自漢也謂為九代遺聲立清商署以肄之
乃分雅俗二部雅部如梁之十二雅用諸郊廟朝
廷者是也俗部十二調正宫黃鍾宫中吕宫南吕
宫各有商羽變宫至唐增高宫道調仙吕為二十
八調皆從濁至清下則益濁上則益清慢者過節
急者流蕩其後聲氣䆮殊或以倍四為度復有中
管之格有與律吕同名而聲不近雅者其宫調乃
應夾鍾之律燕設用之蔡元定所謂燕樂是也大
抵俗樂諸曲悉源於雅樂後失其傳而更為妖聲
豔詞耳唐元宗天寳樂曲皆以邊地名若凉州伊
州甘州之類又詔道調法曲與新聲合作其調惟
以羽為宫於是漢樂府絶矣宋元以來因金之北
曲變為南戲惟酒筵用之
宋理宗紹定三年始製新樂曲姜夔乃進大樂議
略曰古樂止用十二宫周六樂奏六律歌六吕惟
十二宫也王大食三侑注云朔日月半隨月用律
亦十二宫也十二管各備五聲合六十聲五聲成
一調故十一調古人於十二宫又特重黃鍾一宫
而已齊景公作徵招角招之樂師涓師曠有以清
商清角清徵為調者惟迎氣有五引而已隋書云
梁陳雅樂並用宫聲是也若鄭譯之八十四調其
實則有黃鍾太蔟夾鍾仲吕林鍾夷則無射七律
之宫商羽而已於其間又闕太蔟之商羽焉國朝
大樂諸曲多襲唐舊竊謂郊廟用樂咸當以宫為
曲其間皇帝升降盥洗之類用黃鍾者羣臣以太
蔟易之此周人王用王夏公用鷔夏之義也
(臣)等謹按宋教坊樂分為四部凡聖節三大宴為
十九次陳奏間以雜戲繼以致詞稱述德美舞用
女弟子隊小兒隊各十次有雲韶部黃門樂也鈞
容部軍中樂也孝宗乾道以後不置教坊小兒及
女童隊亦旋罷故諸樂工器數惟詳於前考云
樂叶圖徵云教坊家有部有色部有部頭色有色
長元周伯清訛呼部頭為務頭可笑也部如法部
胡部之類色如雜劇色觱栗部旋色參軍色之類
諸以雜劇色為首雜劇用四人或五人末泥色主
張引戲分付副淨色發喬副末色打諢又或添一
人收孤老其吹曲破斷送者謂之把色見宋氏灌
園古杭夢遊錄漢鐃歌曲多不可句讀沈約云樂
人以聲音相傳訓詁不可復解凡古樂錄皆大字
是辭細字是聲聲辭合寫故致然耳此說卓矣
齊東野語曰思陵朝掖庭有菊夫人者善歌舞妙
音律為仙韶院之冠宫中號為菊部頭
稿簡贅筆曰劉貢父詩話云俳優言河市樂說者
云起居駙馬在南都家樂甚盛誚詆南河市中樂
人故得此名其實不然唐元和中燕吳行記其中
已有河市字大都是不隸軍中在市者散樂名貢
父謂是今散樂是也乃高駙馬非居也河中在處
臨河者皆曰河市如今之藝人於市肆作場謂之
打野泊皆謂不著所今謂之打野呵
楊慎丹鉛總錄曰女樂之興本由巫覡周禮所謂
以神仕者在男曰巫在女曰覡巫咸在上古已有
之汲冢周書所謂神巫用國觀楚辭九歌所言巫
以歌舞悦神其衣被情態與今倡優何異伊尹書
云敢有恒舞於宫酣歌於室時謂巫風巫山神女
之事流傳至今蓋有以也晉夏統傳女巫章丹陳
珠二人並有國色莊服雅麗歌舞輕迴其解佩禠
紳不待低帷昵枕矣其惑人又豈下於陽阿北里
哉
陳正敏遁齋間覽曰宋王子醇初平熙河教軍士
為訝鼓戲子醇與西人對陣命軍士百餘人為訝
鼓隊出軍前敵見驚愕遂擊破之
墨莊漫錄曰淮西村人多作炙手歌以大長竹數
丈刳去中節獨留其底築地逄逢若鼓聲男女把
臂成圍撫髀而歌
(臣)等謹按楊循吉金小史云少帝出幸金營尼瑪
哈促左右進酒帳下有伶人作樂奉尼瑪哈為太
公伊尹尼瑪哈不喜曰太公伊尹古聖人也吾安
可冀其萬一覩其人而語帝曰這幾個樂人是大
宋人今日煞好公事
遼有國樂正月朔日朝賀用宫懸雅樂元會用大樂曲
破後用散樂角觝終之是夜皇帝燕飲用國樂春飛
放杏堝皇帝射獲頭鵝薦廟燕飲樂工數十人執小樂
器侑酒
聖宗太平元年冊承天皇太后童子弟子(禮志作女童)隊樂
引太后輦至金鑾門
葉隆禮契丹國志曰有諢子部百人夜以五十人
番直四鼓將盡歌於帳前名曰聒帳
又曰正月一日國主以糯米飯白羊髄相和為團
如拳大於逐帳内各散四十九个候五更三點國
主等各於本帳内窗中擲米團在帳内如得雙數
當夜動番樂飲宴如得隻數更不作樂便令師巫
十二人外邊繞帳撼鈴執箭唱呌於帳内諸天爐
内爆鹽并燒地拍鼠謂之驚鬼本帳人第七日方
出乃禳度之法北呼為賽音伊能伊
又曰七月十三日夜國主離行宫向西三十里卓
帳宿先於彼處造酒食至十四日應隨從諸軍並
隨部落動番樂設宴至暮國主却歸行宫謂之迎
節十五日動漢樂大宴十六日早却往西方令随
行兵大喊三聲謂之送節此節為薩蘭賽音
又曰臘日國主帶甲戎裝應番漢臣諸使司以上
並戎裝五更三點坐朝動樂飲酒罷各等第賜御
甲羊馬北呼此節為綽哈雅布
張舜民畫墁錄曰契丹待南使樂列三百餘人舞
者更無回旋止於頓挫伸縮手足而已
金熙宗皇統二年宰臣奏自古並無伶人赴朝參之例
所有教坊人員只宜聽候傳宣不合同百寮赴起居從
之
樂志曰元日聖誕稱賀曲宴外國使則教坊奏之
其樂器名不傳
海陵貞元三年八月增置教坊人數
章宗明昌二年有司奏太常工人數少即以渤海漢人
教坊及大興府樂人兼習以備用
承安四年八月減教坊長行五十人渤海教坊長行三
十人
哀宗天興二年七月奉安祖宗御容於乾元寺擬用優
樂以王鶚諫而止
是時遷蔡太祖太宗及后妃御容至自汴京奉安於
乾元寺左宣徽使温都七十五奏當用樂帝曰樂須
太常奈何七十五曰市有優樂可假用之權左右司
員外郎王鶚奏曰世俗之樂豈可施於帝王之前遂
止
(臣)等謹按天興元年三月元兵攻汴急右丞舒嚕
嘗命作江水曲使城上之人静夜唱之蓋河朔先
有此曲以寄謳吟之思至是計出無聊冀收坐嘯
吹箎之效也
又按金初國俗有詛祝之歌凡有被殺者必須巫
覡以詛祝殺之者迺繋刃於杖端與衆至其家歌
而詛之曰取爾一角指天一角指地之牛無名之
馬向之則華面背之則白尾横視之則有左右翼
者其聲哀切悽婉若蒿里之音既而以刃畫地劫
取畜産財物而還其家一經詛祝家道輙敗
太宗六年九月宴宋使用女樂俳優
鄒伸之使蒙日錄曰端平甲午(按是年為宋理宗端平元年元太宗)
(六年也)九月初一日抵燕京守將保喇巴圖出迎館
人使於王檝宅堂重九日宴人使女樂俳優畢集
葉子竒草木子曰元立教坊司掌天下伎樂有駕
前承應雜戲飛竿走索踢弄藏&KR1954;等伎
又曰俳優戲文始於王魁永嘉人作之識者曰若
見永嘉人作相宋當亡及宋將亡乃永嘉陳宜中
作相
世祖至元八年二月迎白傘盖遊皇城用教坊儀鳳司
樂
以帝師帕克斯巴之言於大明殿御座上置白傘蓋
一頂每歲二月十五日於大殿啟建白傘盖佛事用
諸色儀仗社直迎引傘盖周游皇城内外云與衆生
袚除不祥導迎福祉教坊司雲和署掌大樂鼓板杖
鼓篳篥龍笛琵琶筝&KR0793;七色凡四百人興和署掌妓
女雜扮隊戲一百五十人祥和署掌雜把戲男女一
百五十人儀鳳司掌漢人回回河西三色細樂每色
各三隊凡三百二十四人
阿錫頁傳曰世祖嘗詔都城大作佛事集教坊伎
樂及儀仗以迎導愛薛奏曰高麗新附山東初定
江南未下天下疲弊此無益之費甚無謂也帝嘉
納之
英宗至治間燕人史騾兒善琵琶蒙帝愛幸帝嗜酒無
敢諫者一旦御紫檀飲騾兒歌殿前歡曲有酒神仙之
句帝怒叱左右殺之後悔曰騾以酒諷我也
元掖庭記曰順帝為英英起采芳館於璚華島内
癸巳秋乘龍船泛月池上池起浮橋三處每處分
三洞洞上結綵為飛樓樓上置女樂
輟耕錄曰白翎雀者國朝教坊大曲也始甚雍容
和緩終則急躁繁促殊無有餘不盡之意竊嘗病
焉後見陳雲嶠先生云白翎雀生於烏桓朔漠之
地雌雄和鳴自得其樂世皇因命伶人碩德閶製
曲以名之曲成上曰何其末有怨怒衰婺(疑作瞀)之
音乎時譜已傳矣故至今卒莫能改
又曰天子凡宴饗一人執酒觴立於右階一人執
拍板立於左階執板者抑揚其聲贊曰斡脱執觴
者如其聲和之曰打弼則執板者節一板從而王
侯卿相合坐者坐合立者立於是衆樂皆止别奏
曲以飲陪位之官謂之喝盞並沿襲亡金舊禮至
今不廢諸王大臣非有賜命不敢用焉
明太祖洪武五年正月建蔣山法會三日奏獻佛樂章
帝於蔣山太平興國寺建廣薦法會度兵死者躬自
禮佛行三獻禮奏獻佛樂章八曲舞者十人
宋濓蔣山佛會記曰皇帝御寳歷之四年海宇無
虞洽於大康於是恭默思道端居穆清重念元季
兵興有生之類不得正命而終動億萬計靈氛糾
蟠充塞下上弔奠靡至煢然無依天隂雨濕之夜
其聲或啾啾有聞宸衷䀌傷若疚在躬謂洗滌隂
鬱升陟陽明惟大雄氏之教為然乃冬十有二月
詔徵江南有道浮屠十人詣於南京命欽天監臣
差以榖旦就蔣山太平興國禪寺啟建廣薦法會
上宿齋室却葷肉弗御者一月復勅中書右丞相
汪廣洋左丞相胡惟庸移書城社之神具宣上意
俾神達諸冥期以畢集五年春正月辛酉昧爽上
服皮弁服臨奉天殿羣臣服朝衣左右侍尚寳卿
梁子忠啟御撰章疏識以皇帝之寳上再拜燎香
於爐復再拜躬視疏已授禮部尚書陶凱凱捧從
黃道出午門寘龍輿中備法仗鼓吹導至蔣山天
界總持萬金及蔣山主僧行容率僧伽千人持香
花出迎萬金取疏入大雄殿用梵法從事白而焚
之退閱三藏諸文自辛酉至癸亥止當癸亥日時
加申諸浮屠行祠事已上服皮弁服搢玉珪上殿
面大雄氏北向立羣臣各衣法服以從和聲郎舉
麾奏悦佛之樂首曰善世曲上再拜迎羣臣亦再
拜樂再奏昭信曲上跪進熏薌奠幣復再拜樂三
奏延慈曲相以悦佛之舞舞人十其手各有所執
或香或燈或珠玉明水或青蓮花冰桃暨名荈衣
食之物勢皆低昂以應節上行初獻禮跪進清淨
饌史冊祝復再拜亞終二獻同其所異者不用冊
光禄卿徐興祖進饌樂四奏曰法喜曲五奏曰禪
悦曲舞同三獻已上還大次羣臣退諸浮屠旋遶
大雄氏寳座演梵咒三周以寓攀駐之意初劚山
右地成六十次漫以堊至是令軍士五百負湯實
之湯蒸氣成雲諸浮屠速幽爽入浴象衣使其更
以綵幢法樂引至三解脱門門内五步築方壇高四
尺上升壇東向坐侍儀使溥博西向跪受詔而出
集幽爽而戒飭之詔已引入殿致參佛之禮聽法
於徑山禪師宗泐受昆尼戒於天竺法師慧日復
引而出命軌範師咒飯摩伽佗解法食凡四十有
九飯已夜將半上復上殿羣臣從如初樂六奏徧
應曲執事者徹豆上再拜羣臣同樂七奏妙濟曲
上拜送者再羣臣復同樂八奏善成曲上至望燎
位燎已上還大次解嚴羣臣趨出濓聞前事二日
凄風戒寒飛雪灑空山川慘澹不辨草木鑾輅一
至雲開日明祥光冲融布滿寰宇天顔懌如歷陛
而升嚴恭對越儼如象馭陟降在庭諸威神衆拱
衛圍繞下逮冥靈來歆來享焄蒿悽愴聳人毛髮
皆精誠動乎天地感乎鬼神不可以聲音笑貌為
也肆惟皇上自臨御以來即詔禮官稽古定制京
師有泰厲之祭王國有國厲之祭若郡厲邑厲鄉
厲類皆有祭其興哀於無祀之鬼可謂備矣然聖
慮淵深猶恐未盡幽明之故特徵内典附以先王
之禮確然行之而不疑豈非仁之至者乎昔周文
王葬朽骨天下稱賢夫瘞骨且爾矧欲挽其靈明
於生道者則我皇上好生之仁廣衍無際將不間
於顯幽誠與天地之德同大非言辭之可贊也猗
與盛哉
欽錄集云洪武五年壬子春即蔣山寺建廣薦法
會命四方名德沙門先點校藏經命宗泐撰獻佛
樂章既成進呈御署曲名曰善世曰昭信曰延慈
曰法喜曰禪悦曰徧應曰妙濟曰善成凡八章勅
太常諧協歌舞之節用之著為定制
六年二月禁教坊及天下樂人勿得以古先帝王聖賢
忠臣義士為優戲
成祖永樂五年二月命西僧尚師達爾瑪於靈谷寺啟
建法壇薦祀皇祖皇妣尚師率天下僧伽舉場普度大
齋科十有四日
武宗正德二年十二月錦衣衛都指揮同知于永致仕
永色目人善隂道秘戲得幸於豹房言回回女晢潤瑳
粲大勝中國上悦之時都督昌佐亦色目人永矯旨索
佐家回女善西域舞者十二人以進
三年七月諭慶成宴始用雜戲
明外史江彬傳彬因錢寧見帝談兵帝悦擢都指揮
僉事出入豹房同卧起每團練大内間以角觝戱帝
戎服臨之既心忌寧欲導帝巡幸遠寧因數言宣府
樂工多美婦人且可觀邊釁瞬息馳千里何鬱鬱居
大内為廷臣所制帝然之又導帝由西安歷偏頭關
抵大原大徵女樂有劉良女者晉府樂工楊騰妻也
以謳進遂大寵載歸初延綏總兵官馬昂罷免有女
弟善歌嫁指揮畢春有娠矣昂因彬奪歸進於帝召
入豹房大寵傳陞昂右都督
世宗嘉靖十九年正月乙未貴妃閻氏薨禮部上喪禮
儀注一靈柩前儀仗内使女樂三十二人并花幡雪柳
女隊子二十八人
樂典注曰教坊之樂有院本有雜劇有㸑弄有女
樂
又曰古雅樂設宫懸於庭而奏之舞必應歌故太
師掌六律六同合隂陽之聲登歌合奏擊拊下管
合奏鐘鼓無律吕各自分奏之理後世知分而不
知合遂改周禮古本以合為令夫既掌之矣所令
何事豈非悮乎樂府雜錄二十八調宫商角羽分
平上去入而無徵詞盖新樂也七宫多以商為宫
而黃鍾反在其後七羽黃鍾首應夾鍾曰仲吕調
太蔟應仲吕曰正平調七角則以變宫為角南吕
應無射曰越角應鍾應黃鍾曰大食角七角復自
為七商黃鍾應無射曰越調太蔟應黃鍾曰大食
調餘如之
欽定續文獻通考卷一百十八
