欽定續文獻通考卷二百四十四
四裔考
西南夷
貴州土司
明太祖洪武五年貴州宣慰靄翠等先後來歸
貴州古羅施鬼國漢西南夷牂牁武陵諸傍郡地元
置八番諸元諸軍民宣慰使司以羈縻之帝初克陳
友諒兵威遠振思南宣慰思州宣撫率先歸附即令
以故官世守之至是靄翠與宋蒙古歹及普定府女
總管適爾等來歸皆予原官世襲帝方北伐中原未
遑經理南荒又田仁等歲修職貢最恭順至永樂十
一年思南州相仇殺始以兵執送京師分其地為八
府四州設貴州布政使司而以長官司七十五分隸
焉屬戶部置貴州都指揮使領十八衛而以長官司
七隸焉屬兵部府以下參用土官其土官之朝貢符
信屬禮部承襲屬吏部領土兵者屬兵部其後府并
為六州并為四長官司或分或合釐革不一
明史貴州土司傳曰其地西接滇蜀東連荆粤崇山
深箐鳥道蠶叢諸蠻種類嗜淫好殺畔服不常田仁
智入朝太祖諭之曰天下守土之臣皆朝廷命吏人
民皆朝廷赤子汝歸善撫之使各安其生則汝可長
享富貴夫禮莫大於敬上德莫盛於愛下能敬能愛
人臣之道也二十九年清水江之亂既平首臣以賊
首匿宣慰家宜并罪帝曰蠻人鴟張鼠伏自其常態
勿復問明初御蠻之道其後世之龜鑑也夫
(臣)等謹按明史貴州土司凡十有一今以一統志考
之類皆為府治而府之所領長官及巡檢司則惟貴
陽二十七思南四鎮遠二銅仁四黎平十安順五都
勻七平越二石阡一而已
貴陽
穆宗隆慶三年置貴陽府
貴陽舊為程番長官司洪武初置貴州宣慰司隸四
川永樂十一年改隸貴州成化十二年置程番府至
是移為貴陽府與宣慰司同城府轄城北司轄城南
自後萬歷時改為貴陽軍民府領安撫司一曰金筑
領長官司十八曰貴竹曰麻嚮曰木瓜曰大華曰程
番曰韋番曰方番曰洪番曰卧龍番曰金石番曰小
龍番曰羅番曰大龍番曰小程番曰上馬橋曰盧番
曰盧山曰平伐其貴州宣慰司所領長官司九曰水
東曰中曹曰青山曰劄佐曰龍里曰白納曰底寨曰
乖西曰養龍坑
明史貴陽土司傳曰自蜀漢時濟火從諸葛亮南
征有功封羅甸國王後五十六代為宋普貴傳至
元阿畫世有土於水西宣慰司靄翠其裔也後為
安氏洪武初同宣慰宋蒙古歹來歸賜名欽俱令
領原職世襲及設布政使司而宣慰司如故安氏
領水西宋氏領水東八番降者皆令世其職(安氏世居)
(水西管苗民四十八族宋氏世居貴州城側管水東貴竹等十長官司皆設治所於城内銜列左右)
(而安氏掌印非有公事不得擅還水西至天順時總兵官為之請許還水西以印授宣慰宋然代理)
(先是宋然貪淫所管陳湖等十二馬頭科害苗民致激變而宣慰安貴榮欲并然地誘其衆作亂於)
(是阿朵等聚衆攻䧟寨堡襲據然所居大羊腸然僅以身免貴榮遽以狀上冀令己按治之會阿朵)
(黨洩其情官軍進討貴榮懼乃自率所部為助及國賊平貴榮已死坐追奪然坐斬然奏世受爵土負)
(厚恩但變起於榮而身䧟重辟乞分釋因從末減宋氏亦遂衰子孫守世官衣租食税聽徵調而已)
神宗萬歷五年水西宣慰安國亨乞降命赦之
先是天順時安萬鍾應襲驕縱不法漢民張純土目
烏掛等導之游獵酒酣輙射人為戲又嘗撻其左右
為所殺無子其從弟萬鎰宜襲鎰以賊未獲辭烏掛
等遂以疎族幼子普者冒萬鍾弟曰萬鈞告襲承勘
官入其賄遂暫委鍾妻奢播攝事鎰悔不立而恨烏
掛主其謀遂以兵襲烏掛烏掛亦𤼵兵相仇殺皆以
萬鍾之死為辭巡按御史上其狀以萬鎰宜襲但與
烏掛相誣訐宜各宥輸贖而梟殺鍾者并戍純等受
其賄者亦罰治詔如之未幾鎰死子阿寫幼命以萬
銓借襲萬銓有助平阿向功乞加銜賜蟒帝命賜以
應得之服後阿寫長襲職改名仁未幾死子國亨襲
淫虐以事殺萬銓之子信信兄智與其母别居於安
順聞之因告國亨反巡撫王諍遽請發兵誅國亨智
遂為總兵安大朝畫策且約輸兵糧數萬及師至陸
廣河智糧不至諍乃令人諭國亨而止大朝母進兵
已渡河為國亨所敗國亨懼大誅遣使哀辭乞降朝
廷未之許巡撫阮文中至檄捕諸反者密使語國亨
亟出諸奸徒割地以處安智母子還所費兵糧朝廷
當待汝以不死於是國亨悉聽命帝果赦不誅國亨
事起於隆慶四年至是年乃已
二十六年安國亨子疆臣助討楊應龍增其秩
國亨既革任日遣人至京納賂為起復地旋乞如播
州宣慰楊應龍獻大木例給冠帶誥封至是疆臣襲
職會應龍反疆臣亦以戕殺安定事為有司所案科
臣有言其逆節漸萌者詔不問許殺賊圖功巡撫郭
子章許疆臣以應龍平後還播所侵水西烏江地六
百里以酬功於是疆臣兵從沙溪入有蜚語水西佐
賊者總督孝化龍檄詰之疆臣遂執賊二十餘人率
所部奪落濛關至大水田焚桃溪莊應龍伏誅遂增
官進秩
明史土司傳曰初應龍之祖以内難走水西客死
宣慰萬銓挾之索水烟天旺地聽還葬其地遂為
水西所據及播州平分其地為遵義平越二府分
隸蜀黔以渭河中心為界總督王象乾代李化龍
命疆臣歸所侵播州地子章奏言侵地始於萬銓
而非疆臣安氏迫取於楊相喪亂之時非擅取於
應龍蕩平之日且臣曾許其裂土今反奪故地臣
無面目以謝疆臣願罷去象乾言疆臣征播殱應
龍子惟棟不實首功可知至佯敗棄陣送藥往來
欺君助逆迹已昭然令還侵地不咎既往已屬國
家寬大若因其挾而予之彼不為恩我且示弱疆
臣既無功不與之地正所以全撫臣之信宜留撫
臣罷臣以為重臣無能與蕞爾苗噂沓者之戒於
是清疆之議累年不决然議者多右疆臣尚書蕭
大亨遂主巡按李時華疏謂征播之役水西不惟
假道且又助兵矧失之土司得之土司播固輸糧
水亦納賦不宜以土地之故傷字小之仁地宜歸
疆臣於是疆臣增官進秩其母得賜祭水西尾大
之患於是不可制矣
熹宗天啓元年水西賊圍貴陽
先是萬歷三十六年疆臣弟堯臣襲四十一年烏撒
土舍謀逐安效良堯臣以追印為名領兵入滇直薄
霑益州所過焚掠朝廷方以越境擅兵欲加堯臣罪
而堯臣死子位幼命其妻奢社輝攝事社輝永寧宣
撫奢崇明女弟崇明子寅獷悍與社輝爭地相仇恨
而安邦彥者位之叔父素懷異志陰與崇明合及崇
明反調兵水西邦彥遂挾位叛以應之更招故宣慰
土舍宋萬化為助率兵趨畢節䧟之分兵破安順平
壩霑益而萬化亦率苗仲九股䧟龍里遂圍貴陽自
稱羅殿王巡撫李澐聞變與巡按御史史永安悉力
拒守賊攻不能克則沿巖制栅斷城中出入鎮將張
彥芳赴援隔龍里不得進貴州總兵楊愈懋推官郭
象儀與賊戰於江門而死城中糧盡人相食而拒守
不遺餘力中朝方急遼不之省已以王三善為巡撫
倉卒調兵食大會將士分兵三道進三日抵龍頭營
屢敗賊兵遂奪龍里邦彥聞新撫自將大兵數十萬
懼甚遂退屯龍洞前鋒楊明楷率烏羅兵擊死安邦
俊遂乘勝抵貴陽城下先以五騎呼曰新撫至矣舉
城懽呼更生(貴陽圍十餘月城中軍民男婦四十萬餓死幾盡僅餘二百人)貴陽圍
既解邦彥遠遁陸廣河外大軍至者日益衆三善欲
因糧於敵又諸軍視賊過易邦彥復糾諸苗來攻欲
再圍貴陽三善遣兵三路禦之破生苗寨二百餘禽
萬化等焚其積聚數萬龍里定番四路並通諸苗叛
者相繼降邦彥於鴨池陸廣諸要地掘塹屯兵為自
守計時奢崇明為蜀兵所敗計窮投水西與邦彥合
三年三善兵攻大方賊巢進營紅崖連破天台水脚
等七囤遂深入紅鳥岡諸苗奔潰奢社輝安位焚其
巢竄火灼堡邦彥奔織金位遂遣人赴鎮遠乞降於
總督楊述中許之令禽崇明父子自贖一意主撫而
三善責并獻邦彥當并用勦議不合往返數月邦彥
得益兵為備三善糧不繼焚大方還貴州道遇賊三
善為所害邦彥率數萬衆來追總理魯欽力禦之大
戰數日大軍無糧乘夜皆潰欽自剄賊燒劫諸堡苗
兵復助逆貴陽三十里外樵蘇不行城中復大震
明史土司傳曰初大方東倚播北倚藺相為犄角
後播藺既平賊惟恃烏撒為援而畢節為四夷交
通處當三善由貴陽陸廣深入大方百七十里皆
玀鬼巢窟以失地利而䧟天啟間朱爕元為蜀督
建議滇兵出霑益遏安效良應援分兵於天生橋
尋甸等處以絶其走蜀兵臨畢節扼其交通之路
而别出龍場巖後以奪其險黔兵由普定渡思臘
河徑趨邦彥巢由陸廣鴨池擣其虛粤西兵出泗
城分道策應然後大軍由遵義鼓行而前尋以憂
去未及用
愍帝崇禎元年詔起朱爕元總督貴雲川廣分兵勦賊
貴陽平
奢崇明自號大梁王安邦彥自號四裔大長老其部
衆悉號元帥悉力趨永寧先犯赤水爕元授意守將
佯北誘深入度賊已抵永寧分遣别將林兆鼎從三
坌入王國禎從陸廣入劉養鯤從遵義入邦彥分兵
四應力不支羅乾象復以奇兵繞其背急擊之賊大
驚潰崇明邦彥皆授首邦彥亂七年而誅爕元乃移
檄安位赦其罪許歸附位䜿子不能决其下謀合潰
兵來拒爕元扼其要害四面迭攻斬首萬餘級復得
嚮導輒發窖粟就食賊益饑復遣人至大方燒其室
廬位大恐遂率四十八目出降而前助邦彥故宣慰
宋萬化之子嗣殷亦至是始勦滅乃以宋氏洪邊十
二馬頭地置開州建城設官爕元復遣兵平擺金五
洞諸叛苗水西勢益孤十年安位死無嗣族屬争立
朝議欲乘其敝郡縣之爕元奏未可驟乃傳檄土目
諭以威德諸苗争納土獻印貴陽甫定而明亦旋亡
矣
思南
明太祖洪武二年命思南土官率其部長入朝
初帝起兵平偽漢略地湖南思南宣慰使田智仁遣
使來歸附并納元所授宣慰誥俾仍為思南道宣慰
使思州宣撫使田仁厚亦遣使來獻鎮遠古州軍民
二府婺川功水常寧等十縣龍泉瑞溪沿河等三十
四州於是命改思州宣撫為思南鎮西等處宣慰使
司以仁厚為使二年仁厚死子弘正襲帝以思南土
官世居荒服未嘗詣闕詔令率其部長入朝九年仁
智入覲時思州田弘正亦與其弟弘道等來朝帝命
禮部皆優賜十一年仁智子大雅襲命思南收集各
洞弩手二千人備征調十八年思州諸洞蠻作亂命
信國公湯和等討之時寇出沒不常聞師至輒竄山
谷間退則復出剽掠和等師抵其地恐蠻人驚潰乃
令軍士於諸洞分屯立栅與蠻人雜耕使不復疑久
之以計禽其魁餘黨悉定留兵鎮之二十年思州宣
慰弘正死子琛襲三十年大雅母楊氏來朝
成祖永樂十一年命思南三十九長官地更設州縣
時大雅死子宗鼎襲初宗鼎兇暴與其副使黃禧搆
怨奏訐累年朝廷以田氏世守其土又先歸誠曲與
保全改禧為辰州知府未幾思州宣慰田琛與宗鼎
争沙坑地有怨禧遂與琛結圖宗鼎搆兵琛自稱天
主禧為大將率兵攻思南宗鼎挈家走琛殺其弟發
其墳墓并戮其母屍宗鼎訴於朝屢敕琛禧赴闕自
辨皆拒命不至潛使奸人入教坊司伺隙為變事覺
命鎮遠侯顧成以兵壓其境執琛禧械送京師皆引
服琛妻冉氏尤強悍遣人招誘臺羅等寨苗普亮為
亂冀朝廷遣琛還招撫以免死帝聞而錮之以宗鼎
窮蹙來歸得末減令復職還思南而宗鼎必得報怨
以絶禍根帝以宗鼎幸免禍不自懲乃更逞忿亦留
之宗鼎出誹言帝以琛宗鼎分治思州思南皆為民
害其三十九長官地可更郡縣設貴州布政使司總
轄之命顧成勦臺羅諸寨成斬苗賊普亮思州乃平
十二年遂分其地為八府四州貴州為内地自是始
兩宣慰廢田氏遂亡
明史土司傳曰思南即唐思州宋宣和中番部田
祐恭内附世有其地元改宣慰司明洪武初析為
二宣慰屬湖廣永樂十一年置思南府屬貴州正
統初蠻夷長官司奏土官衙門婚姻皆從土俗乞
頒恩命帝以土司循襲舊俗因親結婚者既累經
赦宥不論繼令悉依朝廷禮法違者罪之景泰間
思南府奏府四面皆山關隘五處無城可守乞發
附近土軍修築命巡撫王來經畫之
(臣)等謹按永樂寶錄十二年以思州二十二長官
司分設思州新化黎平石阡四府思南十七長官
司分設思南鎮遠銅仁烏羅四府而於貴州設貴
州等處承宣布政使司以總八府仍與貴州都司
同管貴州宣慰司十三年改普安安撫司為普安
州隸布政司此貴州為内地所自始也
鎮遠
明成祖永樂十一年改鎮遠州為府屬貴州
鎮遠故為䜿眼大田溪洞元初置鎮遠沿邊溪洞招
討使後改為鎮遠府洪武五年改為州隸湖廣至是
仍改府屬貴州領長官司二曰偏橋曰卭水十五洞
領縣二曰鎮遠即金容金逹楊溪公俄二長官司地
曰施秉即施秉長官司地也
英宗正統十二年命清水江等處設兵守禦
先是洪武三十年鎮遠鬼長箐等處苗民作亂官軍
擊走之宣德初鎮遠卭水奥洞蠻苗章奴劫掠清浪
道中為思州都坪峩異溪長官司所獲其父苗銀總
劫取之聚兵欲攻思州因令赤溪洞長官楊通諒往
撫銀總伏兵殺掠又掠埂洞命總兵官蕭授調辰沅
諸衛兵萬四千人勦之會於清浪衛指揮張名討銀
總克奥洞盡殺其黨銀總遁至是巡按御史虞禎奏
貴州蠻賊撫之不從捕之不得若非設策難以控制
臣觀清水江等處峭壁層崖僅通一徑出入彼得恃
險為惡若將江外山口盡行閉塞江内山口并津渡
俱設關堡屯兵守禦又擇寨長有才幹者為辦事官
庶無疎虞從之
英宗天順七年洪江賊苗攻劫鎮遠官軍平之
時賊苗蟲蝦等糾合二千餘人偽稱王侯攻劫鎮遠
&KR0749;寨撫諭不服命總兵官李震李安等分道入賊退
守平坤寨官兵追至清水江獲蟲蝦并斬賊首飛天
侯苗老底額頭等復黎平之赤溪湳洞賊平
孝宗弘治十年改鎮遠金容金逹長官司為鎮遠州設
流官
時土官何倫父子罪死土人思得流官守臣以聞報
可至萬歷末卭水長官司楊光春貪暴土目彭必信
濟之箕斂苗不堪將上訴改設流官光春與必信遂
謀反言官兵欲勦諸苗當斂金贖得金五百餘都御
史何起鳴詗知之捕光春下獄瘦死於是每四戶擇
壯兵一人立四哨不為兵者佐糗糧魚鹽簡土吏何
文奎等掌之必信復醵諸苗金訴於朝言巴也梁止
諸寨為亂指揮使陶效忠不問反索土官楊光春金
而殺之改舊例用新法不便書上意自得歸謁知府
王一麟一麟縳之下獄檄諸苗言若等十五洞所苦
者以兵餉月米三斗過甚耳然歲給白蟲舖米每洞
月八斗他於平溪驛剰餘徵銀兩皆可足餉我為若
通之毋為必信所誣苗皆悦服乃坐必信罪
明史土司傳曰天啟五年巡撫傅宗龍奏苗寇狓
猖地方受害乞勅偏沅撫臣移鎮偏橋勿復回沅
凡思石偏鎮等處俾練兵萬餘人平時以之勦苗
大征即統為督臣後勁庶苗患寧而西賊之氣亦
漸奪矣報可
銅仁
明成祖永樂十一年置銅仁府
先是元為銅人大小江等處軍民長官司洪武初改
為銅仁長官司至是置為府萬歷二十六年始改為
縣治領長官司五曰省溪曰提溪曰大萬山曰烏羅
曰平頭著可
明史土司傳曰烏羅者本永樂分置貴州八府之
一也所屬有朗溪答意治古三長官司而平頭著
可長官司亦隸焉宣德五年烏羅知府嚴律己言
所屬治古答意二長官石各野等聚衆出沒銅仁
平頭瓮橋諸處誘脅蠻賊石雞娘并筸子坪長官
吳畢郎等共為亂招撫不從緣其地與鎮溪酉陽
諸蠻接境恐相煽為亂請調官土軍分據要地絶
其糧道且捕且撫事聞命總兵官蕭授及鎮巡諸
司議於是授築二十四堡環其地守之兵力分卒
難扞禦七年巡撫御史言生苗之地不過三百餘
里乞别遣良將督諸軍殄滅授言殘苗吳不爾等
遁入筸子坪結生苗龍不登等攻劫湖廣五寨及
白崖諸寨為患滋甚宜令川湖貴州接境諸官軍
土兵分路併力攻勦庶除邊患從之八年授奏言
統率諸軍進攻賊巢破新郎等寨前後生禽賊首
斬吳不爾王老虎龍安軸等餘黨悉平并械吳不
跳等獻京師授威服南荒前後凡二十餘年正統
三年革烏羅府所屬治古答意二長官司亂後殘
民無幾亦并革之以烏羅平頭著可隸銅仁以朗
溪隸思南
世宗嘉靖二十二年平頭苗作亂命都御史萬鏜討之
自成化十一年烏羅苗人石全州妄稱元末明氏子
孫僭稱明王糾衆於執銀等處作亂隣洞多應之因
調官軍往勦全州就禽而諸苗攻劫未巳命鎮巡官
設策撫捕未幾平至是平頭苗賊龍桑科作亂流劫
湖廣桂陽間甚獗帝以諸苗再叛責激亂者而起都
御史萬鏜往討之明年鏜奏叛苗以次殄滅未幾龍
子賢復叛三十九年總兵官石邦憲勦之禽首惡龍
老羅等遂平
黎平
宣宗宣德十年并新化入黎平
黎平元潭溪地初洪武三年辰州衛指揮劉宣武率
兵招降湖耳潭溪新化萬平江歐陽諸洞納元所授
印敕帝命皆仍其原官以轄洞民隸辰州衛既改龍
里長官司為龍里衛又增立五開衛以鎮之隸思州
二十九年清水江蠻金牌黃作亂都司發兵捕之金
牌黃遁去捕獲其黨械至京以其脅從宥死三十年
古州洞蠻林寬者自號小師聚衆作亂攻龍里遂犯
新化突至平茶千戶紀達率壯士擊之遁去已復熾
命湖廣都指揮使統兵五萬進討城銅鼓衛禽寬等
械入京誅之三十一年復平其餘黨并俘獲三十岡
等處洞蠻二千九百人以歸遂班師永樂五年寨長
韋萬木自陳所統四十七寨乞設官因設西山陽洞
長官司以萬木為屯長十一年改置黎平新化二府
宣德六年改永從蠻夷長官司為永從縣置流官(以土)
(官李瑛絶故也)又割思州新溪等十一寨隸黎平赤溪湳洞
長官司至是又并新化入黎平領長官司十三曰潭
溪曰八舟曰洪舟泊里曰曹滴洞曰古州曰西山陽
洞曰湖耳曰亮寨曰歐陽曰新化曰中林驗洞曰赤
溪湳洞曰龍里
英宗正統四年計砂苗作亂官軍平之
苗賊苗金蟲等糾合洪江生苗偽立名號劫掠四出
命都督蕭授調兵勦之賊首苗總牌等為都督吳亮
所戮洪江生苗遂詣軍門降授諭遣之命千戶尹勝
誘執苗金蟲斬以徇景泰五年苗賊蒙能欲取龍里
為巢穴攻破亮寨銅鼓羅圍堡諸城朝議以南和伯
方瑛為平蠻將軍統湖廣諸軍討之能糾賊衆三萬
出攻平溪衛瑛遣指揮鄭泰等以火鎗攻斃賊三千
人能亦死而能黨李珍等尚煽惑苗衆官軍計禽之
克復銅鼓藕洞連破鬼板等一百六十餘寨覃洞上
陸諸苗悉降
天順三年官軍攻東苗以捷聞
先是元年鎮守太監阮讓言東苗為貴州諸苗之首
負固據險僣號稱王逼脅他種東苖平則諸苖服會
同方瑛計議請師期於是頒諭四川湖廣諸宣慰宣
撫會師討賊至是督理軍務都御史白圭同瑛進青
崖令總兵李貴進牛皮箐參將劉玉進谷種參將李
震進鬼山所向皆捷克水車壩等一百四十七寨復
合兵青崖攻石門山克擺傷等三十九寨仍分四路
進攻董農竹蓋甲底等四百三十七寨賊首干把豬
退守六美山合兵大進斬五十餘級生禽干把豬送
京師伏誅
明史土司傳曰初麻城人李添保以逋賦逃入苗
中詭稱唐後聚衆萬餘僭稱王建元武烈署故賊
首蒙能子聰為總兵官遺之銀印勅書縱兵剽掠
至是為李震所敗餘賊大潰添保潛入鬼池及絞
洞諸寨復煽諸苗劫攻中林龍里亦為震禽伏誅
神宗萬歷二十八年皮林逆苗吳國佐石纂太等作亂
官軍討平之
國佐自稱天皇上將纂太亦自稱太保合兵圍上黃
堡官軍敗績遂焚五開破永從縣圍中潮所總兵官
陳璘合湖貴兵進討二十九年命巡撫江鐸會兵七
路進勦苗據險不出陳璘潛師奪隘縱火焚其巢國
佐逃禽之纂太亦為他將誘縳皆伏誅
安順
明英宗正統三年改安順州屬貴州
安順普里部蠻所居元世祖置普定府成宗時改普
定路又為普安路並屬雲南洪武初為普定府十六
年改為安順州隸為四川至是改屬貴州萬歷中改
安順軍民府以普安等州屬焉
明史土司傳曰普安故軍民府也初隸雲南尋廢
為衛永樂間改為州始隸貴州領長官司二曰寧
谷曰西堡
天順四年西堡蠻賊作亂官軍討平之
先是洪武二十三年普安百夫長密即叛殺屯田官
軍及驛丞試百戶官軍失利於盤江木窄關更調將
統烏撒畢節永寧三衛兵勦之乃遁二十六年普定
西堡長官司阿德及諸寨長作亂官軍平之二十八
年又討平西堡土官阿傍三十一年西堡滄浪寨長
必莫者聚衆亂阿革傍等亦糾三千餘人助惡皆擊
斬之其地悉平至是蠻賊聚衆焚劫調川雲都司官
兵二萬并貴州宣慰安隴富兵二萬進勦至阿果禽
賊首楚得隆等斬首二百餘級餘賊奔白石崖復斬
級七百餘焚其巢而還成化十四年西堡獅子孔洞
等苗作亂至次年禽斬賊首阿屯堅婁等以捷聞
孝宗弘治十一年普安州土判官隆暢妻米魯反命尚
書王軾等勦平之
米魯者霑益州土知州安民女適暢被出居其父家
暢老前妻子禮襲父子不相能米魯與營長阿保通
因令阿保諷禮迎已禮與阿保同烝之暢聞怒立殺
禮燬阿保寨阿保挾魯與其子阿鮓等攻暢暢走雲
南時東寧伯焦俊為總兵官與巡撫錢鉞和解之魯
於道中毒暢死遂與保據寨反暢妾曰適烏生二子
别居南安米魯欲並殺之築寨圍其城又别築三寨
於普安而令阿鮓等防守鎮巡以聞發十衛及諸土
兵萬三千人分道進責安民殺賊自贖民乃攻斬阿
保父子於查剌寨米魯亡走焦俊等責安民獻魯民
陰資魯兵五百襲殺適烏及其二子據别寨殺掠又
自請襲為女土官鎮巡官皆受魯賂請宥魯嚴旨切
責必得魯乃已貴州副使劉福陰索賂於魯故緩師
賊益熾官兵敗於阿馬坡都指揮吳遠被擄普安幾
䧟帝命軾等進勦破二十餘寨魯竄馬尾籠官兵圍
之就禽伏誅安民自辯得赦
都勻
明成祖永樂十一年改都勻指揮使屬貴州
都勻元曰都雲洪武十九年置安撫司二十九年改
軍民指揮使司屬四川至是隸貴州弘治七年置府
領州二曰麻哈曰獨山即合江洲陳蒙爛土長官司
地領縣一曰清平即清平長官司地領長官司八屬
府者曰都勻曰平浪曰邦水曰平州六洞屬獨山者
曰九名九姓曰豐寧屬麻哈者曰樂平曰平定
宣宗宣德元年平浪賊亂官軍平之
先是洪武二十二年都督何福討都勻叛苖收降寨
洞一百五十二處二十三年城都勻衛二十五年九
名九姓蠻亂命何福平之二十八年豐寧三藍等寨
亂命顧成平之二十九年平浪蠻殺土官都指揮程
暹平之永樂四年鎮遠侯顧成招諭合江州十五寨
來歸至是平浪賊紀那阿魯等占副長官地殺掠葉
果諸寨招諭不聽詔蕭授平之七年陳蒙爛土副長
官張勉奏所司去衛遠地連古州生苗與廣西獠洞
近化從寨長韋翁同等煽亂乞立堡并請調泗城州
土兵一千鎮守從之九年翁同糾下高大刀蠻合廣
西賊韋萬良等恣殺掠官軍討禽萬良等三人翁同
遂聽撫而落昌蔡郎等四十寨仍聚衆拒敵總兵蕭
授遣指揮討之
憲宗成化十四年都勻苗賊作亂命討之
陳蒙爛土長官司張鏞奏夭壩干賊首齎果侵掠豐
寧長官司楊泰亦奏峰峒陸光翁等聚爛土為亂先
是宣慰楊輝平夭壩干後即彎溪立安寧宣撫司爛
土諸苗惡其逼已至是果等既攻䧟夭漂遂圍豐寧
時輝已致仕子愛承襲力弗支求援於川貴二鎮各
奏聞命仍起輝會兵討之十六年鏞復奏齎果糾合
九姓豐寧并荔波賊萬人攻剽愈亟乃命相機勦撫
二十年爛土苗賊龍洛道聲言犯都勻清平諸衛豐
寧長官楊泰與土目楊和有隙誘廣西泗城州農民
九千於鐡坑等一百餘寨殺掠於是苗患愈盛弘治
二年苗賊七千人攻圍楊安堡五年命鎮遠侯顧溥
等率官兵八萬人往征之七年諸軍分道進勦令熟
苗詐降於賊誘令入寇伏兵禽之直擣其巢凡破一
百十餘寨以捷聞於是開置都勻府及獨山麻哈二
州嘉靖十五年平浪叛苗王聰攻奪凱口&KR0749;初王阿
向先世為土官為王仲武先人所奪至阿向與仲武
争印煽亂總兵楊仁等斬阿向等盡逐其黨以地屬
都勻府改名滅苗鎮仲武因諸苗失業陰為招復旋
科索之諸苗不勝怨遂推阿向餘孽王聰王佑為主
巡按楊春芳遣參將李佑等撫諭之賊質佑等乞還
土田官印乃釋佑春芳以聞詔調官軍三萬人集&KR0749;
下&KR0749;故絶險其要害處置弩樓壘石為防攻之三月
不克復調宣慰安萬銓兵合勦萬銓力戰破賊聰等
皆伏誅
神宗萬歷六年夭漂内附隸都勻府
黑苗曰夭漂者在湖貴川廣界與者亞鼎足居至是
請内附都御史遣官往問狀而阻於者亞乃遠從丹
彰間道通夭漂會苗坪黨銀等亦以格於者亞不得
通都御史王緝遣使者亞部長阿斗斗願歸附平定
緝謂斗故養善牌部何故欲屬平定必有他謀下吏
按驗果得實蓋欲往平定借諸蒙兵襲養善皆内地
奸人夭金貴等導之遂治金貴罪以者亞仍屬養善
路遂通於是苗坪夭漂皆請奉貢賦比編氓名其地
曰歸化隸都勻府七年者亞阿斗以反誅乃罷樂平
吏目增設麻哈州州判一員令居樂平司以養鵝者
者亞羊腸諸苗屬之
明史土司傳曰初者亞何斗反答干寨阿其應之
斗誅阿其屢犯順十四年土舍吳楠等慮阿其叵
測禍及己請以答干雞賈甲多諸寨屬蒙詔立宣
威營獨阿其不服引者亞殘苗圍宣威營又與雞
賈甲多仰枯諸蠻劫歸化官兵不敢近獨山土吏
蒙天眷以兵進勦斬阿其雞賈甲多皆降其屬蒙
詔者自答干雞賈甲多外有塘蛙當井斗坡等十
七寨小橋熟苗龍木恰視寨事年老子俸襲頒糧
者遂不及恰恰輒奪俸之有以為養俸訴於官逮
問恰輒鎖漢使官以計禽之死獄中無何龍化龍
羊山苗引川苗作亂曰漢無故殺苗苗請報之官
軍戰不利都司蔡兆吉招諭令降於是諸苗皆散
四十三年平州苗為亂巡撫吳岳招降之
平州長官楊進雄兇惡土人苦之雄無子以兄繼祿
子珂為後既生子治安而疎珂珂怨雄雄乃奪珂財
産并其父逐之珂頗得民心遂為亂據唐宿&KR0749;攻雄
雄敗走屠其家各上疏訐奏詔推問都御史趙釴以
雄不法逮之獄檄獨山土酋蒙繼武諭珂歸命許改
土為流以安之治安計不便乃陰許以六洞賂繼武
借兵繼武乃發兵攻珂復平州珂走廣西之泗城繼
武遂屯耕六洞地六洞民不服復助珂與繼武相攻
珂復據平州巡撫吳岳招降其父繼祿六洞乃安
平越
明太祖洪武十四年置平越衛
平越古黎峨里元為平月長官司初洪武八年貴州
江力江松剌回四十餘寨苗把具播共桶等連結苗
獠二千作亂命指揮同知胡汝討之九年黃平蠻獠
都麻堰亂命重慶諸衛合擊大破之平其地至是始
置衛十九年平越衛麻哈苗楊孟等作亂命傅友德
平之二十二年察隴牛場乾溪苗亂傅友德平之二
十三年命延安侯唐勝宗往黃平平越鎮遠貴州諸
處訓練軍士提督屯田相機勦寇
景帝景泰元年命勦逆苗蠻解平越諸圍
正統末鎮遠蠻苗金臺偽稱順天王與播苗相煽亂
遂圍平越新添等衛半年城中糧盡官兵逃者九千
餘人貴州東路閉時王驥征麓川班師過其地不之
顧至是命保定伯梁珤佩平蠻將軍印督師進勦大
破之平八十餘寨禽賊首王阿同平越諸衛圍乃解
武宗正德十一年命巡撫秦金勦苗寇
先是景泰二年貴州苗韋同烈聚衆於興隆之截洞
復攻平越清平等衛梁珤自沅州𤼵兵由東路都督
方瑛由西路合兵興隆擊破之同烈退保香鑪山瑛
由龍場都督陳友由萬潮山都督毛福夀由重安江
攻破黎樹翁滿等三百餘寨斬三千餘級招撫衮水
等二百餘寨合兵香鑪山下衆縳同烈降械至京五
年黎從等寨賊首阿拏王阿傍苗金虎等偽號苗王
與銅鼓諸賊相應七年巡撫蔣琳勦苗賊於平越斬
四百餘級其阿傍等據車椀寨仍為亂於清平平越
地方據香鑪山掠偏橋至是命金勦之
明史土司傳曰初黔楚之交羣苗嘯聚連寨相望
而香鑪山周迴四十里高數百尋四面陡絶其上
平衍向為叛苗巢穴阿傍等據之糾諸寨苗作亂
巡撫鄒文盛等分漢土兵為五克其前栅密遣人
援崖先登殺賊守路者衆蟻附而上焚賊巢禽阿
傍餘賊猶堅守不下參將洛忠等詭言招撫自山
後擊之殱焉遂移飾龍頭黎蘭等寨悉破之賊遂
平
熹宗天啟四年凱里苗叛官軍大破之
土司楊世慰合安邦彥兵與平茶羣苗來修怨復窺
香鑪山搖動四衛梗寨糧運總督楊述中檄總兵魯
欽馳至清平相機進勦調副使顔欲章等為後援欽
督將領攻破巖頭分遣朗溪司田景祥截平茶賊援
用藥弩及礟殺傷賊衆賊乘夜遠遁自是不敢再窺
鑪山四衛得安
石阡
明成祖永樂十一年置石阡府
石阡本思州地至是置為府隸貴州領長官司四曰
石阡曰苗民曰葛彰葛商曰龍泉坪宣德六年葛彰
葛商長官安民奏前以官鈔糴糧儲備令蠻民守視
溪洞險僻無所支用恐歲久腐爛賠納實難請以充
有司祭祀過使廩給之用從之
新添
明太祖洪武二十九年置新添衛
新添故麥新地宋時克之乃改為新添元置新添葛
蠻安撫司先是四年置長官司二十三年改為衛至
是置軍民指揮司領長官司五曰新添曰小平伐曰
把平寨曰丹平曰丹行
明史土司傳曰洪武七年平伐谷霞谷浪等苗攻
劫的敖諸寨指揮僉事張岱攻谷峽刺向關破之
追至的敖大破之禽的令的若而還蠻大讋宣德
元年新添土舍宋志道紏洞蠻肆掠蕭授討禽之
九年丹行土舍羅朝煽誘寨長卜長逃民羅阿記
等侵占卧龍番長官龍保地又攻猱平寨焚劫時
苗民素憚指揮李政尚書王驥因奏遣政往撫之
神宗萬歷三十四年巡撫郭子章平貴州苗
先是貴州東西二路苗名曰仲家者盤踞貴龍平新
之間為諸苗渠帥其在水硍山介於銅仁思石者曰
山苗紅苗之羽翼也窺黔自平播後財力殫竭有輕
漢心經年剽掠無虚日命相機進兵子章乃命總兵
陳璘等率官軍五千益以土兵五千攻水硍山監軍
布政趙健率宣慰土兵萬人使游擊劉岳等督之及
兩路會師皆九十餘日而克二寇既平專命總兵陳
璘率漢土兵五千移營新添進攻東路苗不一月復
克其六箐諸苗盡平
金筑
明太祖洪武二十九年以金筑隸貴州
先是四年故元安撫密定來朝詔賜文綺置金筑長
官司隸四川行省以密定為長官世襲十四年以獻
馬助征討敕嘉其誠升長官司為安撫司仍以密定
為使至是隸貴州軍民指揮使司自後萬歷四十年
安撫金大章乞改土為流設官建治欽定州名鑄印
信命改州判為流官授大章土知州予四品服色不
許管事子孫承襲隸州於貴陽府遂改金筑為廣順
州
欽定續文獻通考卷二百四十四
