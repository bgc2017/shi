欽定續文獻通考卷十五
職役考
(臣)等謹按馬端臨作職役考叙歷代役法之詳而
以復除附焉古時役法如周之兵役徒役胥役鄉
役各殊其名又有司徒族師鄉大夫等官司其政
令其時勞逸均而尊親之義以明後世役法不公
誅求無已至宋以差役之害改而為雇役又改而
為義役雖屢求變法不能行之久而無弊也其自
寧宗以後更無可稱善者矣遼役之最重者莫如
邊戍然如聖宗時之量免重役興宗時之議均賦
役亦深慮其有不平也金於租税之外計民田廬
畜牧徵物力錢後以物力不均屢下通檢推排之
令而卒難覈實元初但行絲料之法至憲宗時而
增包銀世祖時而增俸鈔古所謂布縷粟米力役
之征且盡用之無怪乎民力之不堪也明時計里
分甲其應役者有均徭有雜汎其後屢經更定則
有銀差力差聽差世宗時有十段錦之法行之未
久閭里騷然遂變為一條鞭之法然糧長里長名
罷實存規制漸紊亦未能盡便於民也大抵歷代
立法各有因時制宜之深意而奉行不善率以病
民吏胥縱其姦而閭閻受其困雖復除之詔屢頒
其及於民者能幾何矣苟無治人雖以三代之良
法不足以致治今自宋嘉泰以後詳考史志以次
臚載即事役之均與不均可以覘國治之平與不
平矣
歴代役法
宋寧宗嘉泰元年三月頒慶元役法撮要
慶元二年吏部尚書許及之取祖宗免役舊法及紹
興十七年以後續降旨符修為一書名曰役法撮要
書成左丞相京鏜上之至是頒行
四年七月命諸路提刑提舉司措置保伍法
至開禧元年七月復詔諸路提刑提舉司措置保甲其
後理宗寳祐二年十二月排保甲行自實法
陳傅良論耆長壯丁事曰竊見熙寧保甲法行始
以保正副大小保長代耆戶長壯丁承行催科之
役至元祐間復差耆戶長壯丁法其舊以保正長
代者並罷紹聖復雇役法再以保正長催科其保
正長不願就雇者依舊召募耆戶長壯丁以此福
建路耆戶長壯丁往往與保正長並行不廢然其
所以不為病者以其猶有雇錢也自紹興十年以
耆戶長雇錢撥入經總制司窠名十二年又併壯
丁雇錢撥入總制窠名由是江浙諸州耆戶長壯
丁並廢惟福建諸州至今有之以某短見宜如浙
江間事例一切廢罷毋重為民害亦仁政實惠之
一端矣
嘉定五年正月詔諸路通行兩浙倍役法著為令
江西提舉袁爕便民劄子曰臣聞差役舊法惟以
物力高下為序自大至小謂之鼠尾勞力雖均而
物力不侔有至於破産者迨淳熙間始立倍法自
增及一倍二倍以至三倍而有歇役十年八年六
年之别可謂良法然州縣未能盡曉但謂朝廷專
用倍法而不知兼用鼠尾法竊詳當時建議之臣
有曰窄都不及歇役年限去處即從遞年體例所
謂窄都者即紹興三十二年指揮地里窄狹人烟
稀少不及十大保者是也所謂遞年體例者即鼠
尾舊法也今州縣間未逹遞年體例一句不分寬
狹槩用倍法此役所以紛紛也惟令寬都用倍法
窄都用鼠尾法並行而不悖誠便民之大者又奏
曰今詭名狹戶不勝其多有編戶寄産於官戶者
有與黠吏通謀私減物力者有縉紳之家以前後
歷任為數戶以避限田外充役者惟已是便姦計
百出獨善良之人畏法自重寧勞苦以執役而不
肯詐欺以苟免遂至役併而家破又有都分雖寬
而實堪充役者不過數家循環不已暫歇復充屢
役之後其家亦破伏覩慶元重修詐偽勅諸詐匿
減免等第或科配者以違制論今若申嚴此法務
在必行則詭名狹戶漸少合役之戶漸多而頻併
充役之家亦漸寬矣
宋史袁韶傳曰嘉泰中韶為吳江丞蘇師旦恃韓
侂胄威福撓役法提舉常平司黃榮檄韶覈田以
定役師旦密諭意言吳江多姻黨儻相容當薦為
京朝官韶不聽
又儒林傳曰黃震提舉常平倉論役法先令縣覈
民産業不使下戶受抑於上戶
七年八月禁州縣沮壞義役
先是孝宗淳熙五年臣僚奏令提舉官歲考屬邑差
役當否以詞訟多寡為殿最令役戶輪管以提其役
置募人以奉官之行移則公私便而義役立矣至是
復有沮壊之禁
宋史李舜臣傳曰孝宗時舜臣知德興縣因民病
差役勸糾諸鄉以税數低昂定役期久近為義役
期年役成民大便利
十五年八月命戶部詳議義役
時趙必愿知崇安力主義役之法鄉選善士任以推
排入資買田助役則勉有産之家有感化者出己田
以倡遂徧行一邑上下便之朝廷因下其式於八郡
其後理宗紹定二年新知婺州莫澤辭帝曰義役聞
尚未了澤奏義役乃民閒自樂為州縣但能扶助耳
(臣)等謹按莫澤此對與馬氏通考所載乾道十一
年御史謝諤之奏正同蓋義役之行當從民便非
上所得而強當孝宗時范成大知處州處民以爭
役囂訟成大剏令隨家貧富輸金買田助當役者
甲乙論第至二十年民便之其後入奏言及此詔
頒其法於諸路自是推行漸廣然朱子已謂義役
之不善者有四馬氏申明其說謂義役之名立而
役戶不得安其業夫聽民自為而有材智氣力者
猶足把握凌駕虐貧凌寡矧制自朝廷有官吏為
之督責乎又考理宗時太常丞劉宰創義役於其
鄉攝華亭楊瑾立義役於其縣是皆順民情以興
利者也故鄉閭有善士州縣有良有司則事無不
可舉矣
理宗紹定三年戒飭郡守革差役版籍之弊
知安慶黃幹代撫州守上奏曰役法之弊其來尚
矣國家之制保副正謂之大役戶長謂之小役二
役皆選之每都人戶大役者非戶産稍高不在其
數至於小役則稅錢或不滿百亦所不免寬都人
戶有至二三十年方一差者狹都人戶有三五家
循環充役無歲不受其害者勞逸不均而中産以
下破蕩流移深可憐憫竊以保正副所管者烟火
盗賊故必本部之人而後可充戶長所管者催科
亦何必皆本部人哉况今之保正副戶長者非其
親身皆無賴惡少代充執役執役之親身雖屢易
而代役之充身者數十年不易也故莫若差大役
則限以都差小役則不限以都而限以鄉數都寬
狹相通則富者不至於逃逸而貧者不至於獨勞
休養生息小戶漸為中戶而為公家執役者甚衆
其亦固國本之一端也
六年令諸縣選擇守分充應鄉司
右諫議大夫趙至道奏請令諸縣選擇守分充應鄉
司以三年或二年為界界滿無過遞遷典押仍禁絶
官司供億誅求之弊著為令從之
度宗咸淳元年九月吏部侍郎李常奏修役法
四年十一月行義役法
至十年十月恭帝即位又令州縣行義田義役
陳傅良義役規約略曰義役非古也而有古人之
意何也古者官以義帥民使之相親睦今也民以
義奉官而私相親睦其政則殊其俗不可謂不美
假如自一縣一州轉而推之至於天下盡然則其
俗益美矣
(臣)等謹按陳氏言義役之美在於私相親睦推之
天下盡然若與朱子之說不同然朱子為作奸者
懲其弊所以安寡弱也陳氏為慕義者廣其恩所
以勸善良也其意一耳
遼太宗會同元年二月詔增晉使所經供億戶
二年閏七月罷南北府民上供及宰相節度諸賦役非
舊制者
景宗乾亨時詔云為戶均差(遼國語解云為即營運字之訛)
時以上京云為戶貲具實饒善避徭役遺害貧民遂
勒各戶凡子錢到本悉送歸官與民均差
聖宗統和三年三月以契丹諸役戶多困乏以富戶代
之
從樞密院請也帝因閱諸部籍納喇威二部戶少而
役重者並量免之
(臣)等謹按遼役最重者莫如戍邊統和時耶律昭
答蕭逹林問邊事書云西北諸郡每當農時一夫
為偵候一夫治田二夫給糺官之役(糺軍名也)大率四
丁無一室處芻牧之事仰給妻孥夫農時且然則
終歲之民勞可知矣
開泰四年四月哈斯罕部請括女直王蘇扎納戶舊無
籍者會其丁入賦役從之
興宗重熙八年六月籍天下戶口以均賦役
從北院樞密使蕭孝穆請也自是政賦稍平
時蕭烏頁為德哷勒部節度使恤困窮省徭役不數
月部民以安
遼史文學傳曰重熙時詔天下言治道之要制問
今之徭役何者最重何者尤苦何所蠲省則為便
益補役之法何可以復彰愍宫使蕭罕嘉努對曰
臣伏見比年以來高麗未賓準布猶強戰守之偹
誠不容已乃者選富民防邊自偹糧糗道路修阻
動淹歲月比至屯所費已過半隻牛單榖鮮有還
者其無丁之家倍值傭僦人憚其勞半途亡竄故
戍卒之食多不能給求假於人則十倍其息至有
鬻子割田不能償者或逋役不歸在軍物故則復
補以少壯其鴨渌江之東戍役大率如此况渤海
女直高麗合從連横不時征討富者從軍貧者偵
候加之水旱菽粟不登民以日困蓋勢使之然也
方今最重之役無過西戍如無西戍雖遇凶年困
弊不至於此若能徒西戍稍近則往來不勞民無
深患諸部皆有補役之法昔補役始行居者行者
類皆富實故累世從戍易為更代近歲邊虞數起
民多匱乏既不任役事隨補隨缺苟無上戶則中
戶當之曠日彌年其窮益甚所以取代為艱也非
惟補役如此在邊戍兵亦然欲為長久之計莫若
使遠戍疲兵還於故鄉薄其徭役使人人給足則
補役之道可以復故也
道宗壽隆三年六月詔每冬駐驆之所宰相以下搆宅
者毋役其民
時大公鼎為瀋陽觀察判官遼東雨水傷稼北樞院
大發瀕河丁壯以完隄防有司承令峻急公鼎獨曰
邊障甫寧大興役事非利國便農之道乃䟽奏其事
朝廷從之罷役水亦不為災改良鄉令省徭役務農
桑部民服化馬人望為松山縣令歲運澤州官炭獨
役松山人望請於中京留守均役他邑以聞於朝得
從所請天祚時拜南院樞密使當時民所甚患者驛
遞馬牛旗鼓鄉正廳隸倉司之役至破産不能給人
望使民出錢官自募役時以為便
金之役法於官地輸租私田輸税之外計民田園邸舍
車乘牧畜種植之資藏鏹之數徵錢有差謂之物力錢
遇差科必按版籍先及富者勢均則以丁多寡定甲乙
有橫科則視物力循大至小均科其或不可分摘者率
以次戶濟之
太宗天會元年勅有司輕徭賦
三年七月禁内外官及宗室毋私役百姓
十年正月均士庶賦役
先是遼人分士庶之族賦役皆有等差至是命悉均
之
世宗大定元年十一月詔中都都轉運使左淵凡宫殿
張設毋得增置無役一夫以擾百姓
初海陵營南京宫殿運一木之費至二千萬牽一車
之力至五百人殫民力如馬牛費財用如土苴故帝
初即位即下是詔
金史龐迪傳曰迪為鳳翔尹時海陵南伐徵歛煩
急官吏因緣為姦富者用賄以免貧者破産益困
迪悉召民使共議增減不假威督而力役均人情
大悦
二年五月命宰臣凡有徭役均科強戶不得抑配貧民
四年十月命泰寧軍節度使張宏信等二十四人(志作十三)
(人)分路通檢諸路物力以定賦役
自國初占籍之後至是承正隆師旅之餘民之貧富
變更賦役不均乃詔宏信等分路通檢天下物力而
差定之又命凡監戶事産除官所撥使之外餘凡置
到百姓有税田宅皆在通檢之數時諸使往往以苛
酷多得物力為功宏信檢山東州縣尤為酷暴棣州
防禦使完顔永元責之曰朝廷以正隆後差調不均
故命使者均之今乃殘暴妄加農民産業數倍一有
來申訴者則血肉淋漓甚者即殞杖下故官子孫閉
戶自守使與商賈同處上役豈立法本意哉宏信不
能對故惟棣州稍平五年有司奏諸路通檢不均詔
再以戶口多寡富貴輕重適中定之既而又定通檢
地土等第税法
梁肅傳曰肅為河北東轉運副使大定四年通檢
東平大名兩路戶籍物力稱其平允他使者所至
皆以苛刻增益為功百姓苦之朝廷勅諸路以東
平大名為準于是始定
八年九月命自今差役皆禀奏
諭尚書右丞石琚參政孟浩曰聞蔚州採地蕈役夫
數百千人朕所用幾何而擾動如此自今差役凡稱
御前者皆須稟奏仍令附册至九年五月尚書省奏
越王永中隋王永功二府有所興造宜發役夫帝曰
朕見宫中竹有枯瘁者欲令更植恐勞人而止二王
府各有引從人力又奴婢甚多何得更役百姓爾等
但以例為請海陵横役無度可盡為例耶自今在都
浮役久為例者仍舊餘並官給傭直重者奏聞十七
年十一月謂宰臣曰朕常恐重歛以困吾民自今諸
路差科之煩細者亦具以聞
十年七月放圍場役夫詔扈從糧食並從官給
二十二年三月諭戶部今歲行幸山後所須並不得
取之民間雖所用人夫並以官錢和雇二十三年正
月如春水詔夾道三十里内被役之民與免今年租
税仍給傭直
金史百官志曰車駕巡幸雇工馬夫三百文步夫
二百三十文圍鵝夫隨程幹辦人各二百文傳遞
果子夫一百五十文若於私家内安置行宫者酌
量給賜縀匹
十五年九月遣濟南尹梁肅等二十六人分路推排物
力
時以天下物力自通檢以來十餘年貧富變易賦調
輕重不均因遣使推排之
楊伯元傳曰伯元以才幹多被委任凡兩為推排
定課使人稱其平
二十年四月推排明安穆昆物力
帝謂宰臣曰明安穆昆戶富貧差發不均皆自穆昆
内科之暗者惟胥吏之言是從輕重不一自斡罕叛
後貧富反復今當籍其人戶推其家貲倘有軍役庶
可均出詔集百官議右丞相圖克坦克寧平章政事
唐古安禮樞密副使完顔宗尹言女直人除明安穆昆
僕從差使餘無差役今不推奴婢孳畜地土數目止
驗産業科差為便左丞相完顔守道等言止驗財産
多寡分為四等置籍以科差庶得均左丞富察通右
丞伊喇道都點檢内族襄言必須通括人戶物力奴
婢之數則貧富自分貧富分則版籍定如有緩急驗
籍科差與一例科差者不同請俟農隙拘括地土牛
具之數各以所見上聞帝曰一穆昆戶之貧富穆昆
豈不知一明安所領八穆昆一例科差設如一穆昆
内有奴婢二三百口者奴婢一二人者科差與同豈
得均平正隆興兵時朕之奴婢萬數孳畜數千而不
差一人一馬豈可謂平其從左丞通等所見拘括推
排之十二月復謂宰臣曰明安穆昆多新強舊弱差
役不均其令推排當自中都路始至二十二年八月
始詔集耆老推貧富驗土地牛具奴婢之數分為上
中下三等以同知大興府事完顔烏哩頁先推中都
路續遣戶部主事諳逹等十四人與外官同分路推
排九月詔毋令富者匿隠畜産貧戶或有不敢養馬
者昔海陵時拘括馬畜絶無等級富者倖免貧者盡
拘入官大為不均今並覈實貧富造籍有急即按籍
取之庶幾無不均之弊宰臣張汝弼梁肅奏天下民
戶通檢既定設有産物移易自應隨業輸納至於浮
財須有增耗貧者自貧富者自富似不必屢推排也
帝曰宰執家多有新富者故皆不願肅對曰如臣者
能推排中都物力臣以嘗為南使先自添物力錢至
六十餘貫(金時近臣出使外國歸必增物力錢以其受饋遺也)視其他奉使無
如臣多者但小民無知法出姦生數動搖則易駭如
唐宋及遼時或三二十年不測通比則有之頻歲推
排似為難爾
二十三年定牛夫役制
宗州民王仲規告乞徵還所役牛夫錢省臣以奏帝
曰此既就役復徵錢于彼前雖如此行之復恐所給
錢未必能到本戶是兩不便也不若止計所役免租
税及鋪馬錢為便其預計實數以聞若和雇價直亦
須裁定有司上其數歲約給六萬四千餘貫計折粟
八萬六千餘石復命自今役牛夫之家以去道三十
里内居者充役
二十六年命吏部侍郎李晏等分路推排
至二十七年奏晏等所定物力之數帝曰朕以元推
天下物力錢三百五萬餘貫除三百萬外令減五萬
餘貫今減不及數復續收二萬餘貫即是實二萬貫
爾而曰續收何也對曰此謂舊脱漏而今首出者及
民地舊無力耕種而今耕種者也上曰通檢舊數止
於視其營運息耗與房地多寡而加減之彼人賣地
此人買地皆舊數也至如營運此強則彼弱強者增
之弱者減之而已且物力之數蓋是定差役之法其
大數不在多寡也恐實有營運富家所當出者應分
與貧者爾
章宗明昌元年三月更三品致仕官從人輸傭錢之制
舊制朝官六品以下從人輸傭者聽五品以上不許
輸傭恐傷國體也至是從有司請令三品官年六十
以上致仕者並聽輸傭其人力則半給之
四月命詳酌民地定物力减十之二
刑部郎中路伯逹等言民地已納税又通定物力比
之浮財所出差役是重併也故有是命
三年四月以旱罷不急之役
至泰和元年十一月勅尚書凡役衆勞民之事勿輕
行之
承安二年十月命吏部尚書賈執剛等分路推排
先是尚書省奏推排物力當在承安元年九月以有
故不克至冬事畢又以妨農作權止之至是勅令議
通檢宰臣奏大定二十七年通檢後距今已十年舊
戶貧弱者衆儻遲更定恐致流亡遂定制已典賣物
業止隨物推收析戶異居者許令别籍戶絶及困弱
者減免新強者詳審增之止當從實不必敷足元數
邊城被寇之地皆不必推排於是令吏部尚書賈執
剛侍郎高汝礪先推排在都兩警巡院示為諸路法
每路差官一員命提刑司官一員副之至三年九月
奏十三路籍定推排物力錢二百五十八萬六千七
百二貫四百九十文舊額三百一萬二千七百十八
貫九百二十二文以貧乏除免六十三萬八千一百
一十一貫除上京北京西路無新強增者餘路計收
二十萬二千九十五貫
高汝礪請據實通檢疏曰年前十月嘗舉行推排
之法尋以踰時而止誠知聖主愛民之深也竊聞
周制以歲時定民之衆寡辨物之多少入其數於
少司徒以施政教以行徵令三年則天下大比按
為定法伏自大定四年通檢前後迄今三十餘年
其間雖兩經推排其浮財物力惟憑一時小民之
語以為增減有司惟務速定不復推究其實由是
豪強有力者扶同而倖免貧弱寡援者抑屈而無
伸况近年以來邊方屢有調發貧戶益多如止循
例推排緣去歲條理已行人所通知恐新強之家
豫為請囑狡獪之人冀望至時同時推唱或虛作
貧乏故以産業抵償質典及將財物徙置他所權
止營運如此奸弊百端欲望物力均一難矣欲革
其弊莫若據實通檢預令有司照勘大定四年條
理嚴立罪賞截日立限關防禁約其間有可以輕
重者斟酌行之去煩碎而就簡易戒騷擾而事鎮
静使富者不得以苟避困者有望於少息則賦税
易辦人免不均之患矣
泰和元年八月詔推排西北京遼東三路人戶物力
至五年以西京北京邊地常罹兵荒復遣使推排之
舊大定二十六年所定三十五萬三千餘貫遂減為
二十八萬七千餘貫
二年閏十二月定人戶物力隨時推收法
時既問人戶浮財物力而又勘當比次期廹事繁難
得其實勅尚書省定人戶物力隨時推收法令自今
典賣業産者隨業推收别置標簿臨時止拘浮財物
力增減之四年十二月以職官仕於遠方其家物力
有應除而不除者遂定典賣實業逐時推收若無浮
財營運應除免者令本家陳告集坊村人口推唱驗
實免之造籍後如無人告一月内以本官文牒推唱
定標附於籍五年簽南京按察司李革言近制令人
戶推收物力置簿標題至通推時止增新強銷舊弱
庶得其實今有司奉行滅裂恐臨時冗併卒難審詳
可定限期立功罪以督之遂令自今年十一月一日
令人戶告詣推收標附至次年二月一日畢違期不
言者坐罪仍勅物力既隨業通推止令定浮財
六年正月更定保伍法
先是大定二十九年章宗嘗欲罷坊里正復以主首
遠入城應代妨農不便乃以有物力謹愿者二年一
更代至是以舊定保伍法有司滅裂不行令結保有
匿姦細盗賊者連坐宰臣謂舊以五家為保恐人易
為計搆而難覺察遂令從唐制五家為隣五隣為保
以相檢察京府州縣郭下則置坊正村社則隨戶衆
寡為鄉置里正以按比戶口摧督賦役勸課農桑村
社三百戶以上則設主首四人二百戶以上三人五
十戶以上二人以下一人以佐里正禁察非違置壯
丁以佐主首巡警盗賊明安穆昆部村寨五十戶以
上設寨使一人掌同主首寺觀則設綱首凡坊正里
正以其戶十分内取三分富民均出雇錢募強幹有
抵保者充人不得過百貫役不得過一年
十一月定諸州府物力差役式
八年四月制諸州府司縣造作不得役諸色人匠
八月命吏部尚書賈守謙等一十三人分詣諸路與按
察司官一員同推排民戶物力
諭之曰朕選卿等隨路推排除推收外其新強銷乏
戶雖集衆推唱然銷乏者勿銷不盡如一戶元物力
三百貫今止蠲二百五十貫猶為未當新強者勿添
盡量存其力如一戶添三百貫而止添二百貫之類
各宜用心百姓應當賦役一推之後十年利害所關
不可不慎也
(臣)等謹按自古取民之制未有算及邸舍車乘畜
牧藏鏹之數者其時宋高宗以推排物力法行於
江南金世宗從而效之自大定以迄泰和朝議紛
紜使車旁午而閭閻之勞擾甚矣夫通檢推排皆
驗物力之多寡以定差役使消乏戶不致重困也
然為政有體以民自有之貲産必物物而計之以
聞於官致民不敢營運豈古者三年大比之意乎
宣宗貞祐三年侍御史劉元規請僑戶與土民均應差
役尚書左丞賈益謙奏止之
時河北民遷徙河南者甚衆故元規以為請帝留其
章自以其意問宰臣丞相布薩端平章穆延盡忠皆
以為便益謙言河北人戶本避兵而來兵稍息即歸
今旅寓倉皇無以為生若又與地著者並應供億必
騷動不能安居豈主上矜恤流亡之意乎上甚嘉賞
因出元規章示之
四月罷六品以下官人力輸傭錢
時以調度不給監察御史田迥秀言朝官及令譯史
諸司吏員諸局承應人太冗宜併省之遂命凡隨朝
六品以下官及承應人罷其從已人力輸傭錢經兵
州府其吏減半司縣吏減三之一其餘除開封府南
京轉運司外例減三之一有禄官吏被差不出本境
者並罷給劵出境者以其半給之修内司軍夫亦減
其半
(臣)等謹按金史百官志所載諸承應人有隸宫中
者侍衛親軍尚衣奉御捧案擎執奉輦東宫護衛
長親王府祗候郎君之屬是也有隸百司者則令
史譯史通事書寫之屬是也通謂之隨朝承應人
其所食錢粟自十八貫石以上至二貫石不等宫
中承應人因公差出皆驗見請錢粟口給食料十
八貫石以上九百文十七貫石八百六十文以次
遞減至二貫石者二百三十文諸試護衛親軍自
起發日為始日給口劵其揀退還家者亦如之正
收之後再揀退者亦人給三口米糧錢一百文馬
二疋草料修内司軍夫隸諸局作匠除錢糧外日
支錢五十米一升半
興定三年八月緩在京差徭
初貞祐四年十二月右丞相珠格高琪請修南京裏
城帝曰民力已困此役一興病滋甚矣城雖完獨能
安此乎是年四月始築之遣近侍四人巡視丁夫時
其飲食聽其更休督吏慘酷悉禁止之六月以時暑
給修城夫病者藥餌(興定元年六月修潼關亦嘗遣中使持詔及暑藥勞夫匠)七
月以工久未畢尚書欲增調民夫帝以恐妨農時將
改圖之樞臣言尚書議增丁夫必驗口不令妨業也
至十月乃畢工又是年正月大雪帝聞東掖有撤瓦
聲問左右知為丁夫葺器物庫廡舍惻然諭主者曰
雪寒役人不休可乎姑止之
五年九月始役客戶
先是四年宣撫使完顔弼上書言事一曰賦役頻煩
河南百姓新強舊乏諸路豪民行販市易侵土人之
利未有定籍一無庸調乞權宜均定如知而輙避事
過復來者許諸人捕告以軍興法治之詔尚書省議
不允及是以土民久困徭役復議行之
欽定續文獻通考卷十五
