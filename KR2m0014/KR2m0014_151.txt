欽定續文獻通考卷一百五十一
經籍考
經(禮)
宋
俞庭椿周禮復古編一卷
庭椿字壽翁臨川人乾道進士官古田令
朱彛尊曰俞氏復古編以天官之屬獸人獻人鼈
人獸醫司裘染人追師屨人掌皮典絲典枲改入
冬官以地官之屬鼓人舞師改入春官封人載師
閭師縣師均人遂人遂師遂大夫土均草人稻人
土訓山虞林衡川衡澤虞丱人角人羽人掌葛掌
染草囿人場人改入冬官以春官之屬天府世婦
内宗外宗大史小史内史外史御史改入天官典
瑞典同巾車司裳冢人墓大夫改入冬官以夏官
之屬弁師司弓矢藁人職方氏土方氏形方氏山
師川師邍師改入冬官以秋官之屬大行人小行
人司儀行夫掌客掌訝掌交環人改入春官
(臣)等謹案庭椿是書邱葵謂朱子一見以為冬官
不亡考索甚當鄭賈以來皆當退舍而明陳深徐
常吉痛駁之具載朱彛尊經義考深謂先王設五
職以存其體而虚其一以待用司空有官而無職
自唐虞已然因引禹以司空總百揆召公以太保
營洛仲山甫以冢宰而城齊召穆公平淮而亦以
營謝諸經傳為證其說以冬官為有官無職固未
必然然庭椿鑿空臆斷竄亂聖經實為妄人之尤
邱葵所述殆非朱子之言葵即著周禮全書者或
以其書與已意合託之朱子以自護焉耳
葉時禮經會元四卷
時字秀發自號竹埜愚叟錢塘人淳熙中進士及第
累官吏部尚書寳文閣學士提舉崇福宫卒諡文康
易祓周官總義三十卷
祓見易類
王應麟曰易氏總義云府史胥徒通典總言其為
六萬三千六百七十五人愚考之通典周官六萬
三千六百七十五員内二千六百四十三人外諸
侯國官六萬一千三十二人此内官數非府史胥
徒也
鄭伯謙太平經國之書十一卷
伯謙字節卿永嘉人官衢州教授
王與之周禮訂義八十卷
與之字次點樂清人從松溪陳氏學淳祐初郡守趙
汝騰進其書授賓州文學終通判泗州年九十有七
趙汝騰進周禮訂義劄子略曰諸經訓解皆有先
儒折衷彙集成書獨二禮闕周禮又不幸遭王安
石不善用以禍天下學者望而疑之雖程顥程頥
張載三先生尊信此書僅有緒言見於語錄近世
大儒朱熹辨明甚至皆有意表章之然亦未嘗作
為訓義以行於世與之乃能徧營天下前後先儒
講解或一說之精或一義之當蒐獵無遺間亦自
附己見剖析微渺是非審確故西山真德秀擊節
是書為之序德秀没與之益加意刪繁取要由博
得約今是書亦精純無疵矣上可以禆聖明之治
下可以釋學者之惑有功於六經甚多其為人踐
履無玷守節不阿皓首著書數種周官特其一也
會秘省取其著書敢以姓名聞
納喇性德序曰王與之周禮訂義載宋史藝文志
中宋之羣儒經義甚富獨詮解周禮者寡見於志
者僅二十有二家而已蓋自王安石當國變常平
為青苗藉口周家泉府之遺作新經義以所創新
法盡傳著之又廢春秋不立學官於是與王氏異
者多說春秋而罷言周禮若潁濱蘇氏五峯胡氏
殆攻王氏而并及周禮者歟昔之言周禮者鄭康
成信為周公成太平之迹陸陲謂為羣經原本王
仲淹美其經制大備朱子亦稱其廣大精密非聖
人不能作則為周秦古書無可疑者東巖之說謂
周公將整六典以為宅洛計不幸没而成王不果
遷規模不獲究其說本鄭氏注而暢發之至云冬
官未嘗亡錯見於五官中則與臨川俞壽翁合其
編集諸家之說宋儒自劉原父以下凡四十五家
可謂詳且博矣
林希逸鬳齋考工記解二卷
希逸字肅翁福清人端平進士景定間官司農少卿
終中書舍人
希逸自序曰周禮六官其五官體制皆同而冬官
以考工記補之又自一體似造物之意特亡彼而
存此以成此書之妙也又曰冬官司空掌百工之
事舜命共工即此職也並之五官其屬亦六十此
記祇三十官名以考工者考試百工之事而記之
也人生日用飲食百工所為必備宫室舟車等制
十三卦所象皆聖人所作也生民之初橧巢營窟
而已聖人既處之以宫室衣毛之俗又易而衣裘
百工之事自此愈多矣先王獨設一官以主之至
周尤詳秦以來法度廢壊又宣帝總覈名實至於
百工技巧咸精其能此亦為國急務也又曰周官
六典本有六篇當時所得祗五篇故以考工記補
之此記元無冬官二字乃漢人所增也但文字簡
古必戰國以來先秦古書如小戴檀弓一篇公羊
穀梁春秋傳亦先秦古書也蓋其文簡當且聱牙
非漢文字之比漢人以金帛募書多有偽作如此
等文字非後世鉛槧書生所及也又曰此書續出
闕略不全不止韋氏裘氏段氏等官而已其先後
次序亦有參錯不齊如攻木之工輪輿弓廬匠車
梓若以序言當在上篇今梓廬匠車弓皆在下篇
而其序亦自不同又畫繢二官而止曰畫繢之事
玉人亦然意其全書凡曰之事者皆總言之其列
官自别即車人之事又有車人為某可知也况一
官非止為一事如輪人梓人匠人車人皆一官之
名而分主數事惜乎其不全見也
朱申周禮句解十二卷
申字繼宣贛州人太學生
周禮集說十卷
不著撰人名氏前有元初陳友仁序蓋友仁因宋人
舊本重輯也友仁字君復湖州人
元
邱葵周禮補亡六卷
葵字吉甫莆田人閩書作同安人
朱彛尊曰邱氏更定周禮天官之屬六十地官之
屬五十七春官之屬六十夏官之屬六十秋官之
屬五十七冬官補亡五十四蓋合俞壽翁王次點
兩家之說而損益之
毛應龍周禮集傳十六卷
應龍字介石豫章人大德間為澧州教授
明
何喬新周禮集注七卷
喬新字廷秀江西廣昌人景泰進士官至刑部尚書
諡文肅
喬新自序略曰周禮多錯簡冬官未嘗亡也臨川
俞氏壽翁始悟冬官散見五官中作復古編以正
漢儒妄補之非永嘉王氏次點亦作周禮訂義以
羽翼俞氏之說其後臨川吳氏清源邱氏各有考
注四家之說備矣惜其得於此者或失於彼乃重
加考訂每篇首依鄭本列其目存舊以參考也次
則取四家所論定其屬正譌以從古也黜考工記
别為卷不敢淆聖經也參考諸說附以臆見作集
注以俟後之君子擇焉
魏校周禮沿革傳四卷
校字子才號莊渠崑山人弘治進士累官太常卿遷
國子監祭酒未上卒諡恭簡事蹟具明史儒林傳
季本讀禮疑圖六卷
本見易類
本自序曰孟子曰有布縷之征粟米之征力役之
征君子用其一緩其二三者之外别無征焉周禮
之征則不止此蓋書成於戰國之士中間多雜邪
世之制迂儒之談而非由大本以行逹道者也當
漢武時其書始出衆儒共排其非至林孝存則曰
末世瀆亂不經之書何休則曰六國隂謀之書惟
劉歆鄭康成以為周公致太平之迹而朱子深信
之亦以為周公遺典又以為聖人所作必不會差
又謂周禮一書亦是起草未曾得行又謂周公晚
年作此小處或未及改則以周禮為未定之書也
予即平日之所疑者為圖旁引以辨證之而一以
孟子為主書凡六卷其前三卷疑圖具在見禮意
焉其後三卷則上叙孟子之言以明本原下評歷
代之事以備參考
舒芬周禮定本四卷
芬見易類
芬自序略曰東漢而下是書與儀禮戴記並行宋
興大儒輩出表章遺經於此蓋闕如予自弱冠即
好是書隨所窺測作為五官叙辨五篇六官圖釋
一篇剔偽一篇既乃錄成正經重加校訂其有逸
於他書者取而附之錯於他官者編而正之題曰
周禮定本
(臣)等謹案芬是書大旨主俞庭椿冬官不亡雜出
於五官中之說而復以己意進退之庭椿之書荒
經蔑古芬不能訂正其訛乃師其意而加厲焉甚
且刪削舊文十幾二三自命曰定本傎彌甚矣
唐樞周禮因論一卷
樞見易類
林兆珂考工記述注二卷
兆珂見詩類
陳深周禮訓雋二十卷
深字子淵長興人嘉靖舉人官雷州推官
柯尚遷周禮全經釋原十四卷
尚遷字喬可號陽石山人長樂人嘉靖中貢生官邢
臺縣丞
尚遷自序略曰周禮周公之遺典也古今相傳漢
本猶在不敢移易至臨川俞庭椿氏以為冬官未
嘗亡實雜出於五官中取四十九官以補冬官之
闕又分大司徒之半以為大司空之職著復古編
以伸其說嘉熙間永嘉王次點又作周禮訂義元
泰定間清源邱吉甫又以序官置各職之首大加
更定而臨川吳氏又於大司徒補孟子五典於十
二教之上并去序官之文始以遂人入司空至本
朝椒邱何氏又復序官於諸職之前以大司樂為
司徒之教而司勲司士太史之屬皆入天官工作
之事皆入冬官則略倣我朝制度矣至近時有周
禮剔偽之作又於諸職之文逐句刪合分别真偽
奪彼與此夫周禮諸職之文諸官之序親出於周
公所裁定豈容一毫移易哉一壊於諸侯害已之
惡遂合冬官於地官使大典淆闕幸而漢儒傳習
尚存古本至宋俞氏再亂矣王邱吳何雖各自為
書然諸職之文則未嘗更也至剔偽圖釋之書則
逐句逐字皆可去取更易矣是今之周禮雖存不
過古人之事料隨人意見皆可為書豈先王經世
之典哉愚研精覃思會衆說而折其衷是故復遂
人以下為冬官而六典備攷鄉遂以下為鄉官而
位職明發在位之職與在職之位而封建定推師
保諫救之教而學校舉表宰夫鄉師遂師肆師士
師以下為六十屬而三百六十之數定取司馬法
以明井牧之制簡稽之法而軍制復辨九功非九
職之税而賦斂之法明以九比為九等之稽上中
下地有三類而校田征税之施舍審至於辨天地
分合祀之非以明郊社禘嘗之義則質之胡氏之
論推司樂三宫之制為古雲門大韶之樂則聞之
師說敢竭鄙見作釋原以發明之其他先儒之論
有可采如葉氏邱氏李氏鄭氏之類能推明大義
者俱書於所釋之後非敢繁也俾聖經之大旨敷
暢闡明焉爾
(臣)等謹案是書較俞庭椿之紛更割裂差為稍勝
然仍不免竄改經文惟其訓詁經義尚條暢分明
有所闡發云
沈珤周禮發明一卷
珤字林珍德清人嘉靖進士官兵部郎中
金瑤周禮述注六卷
瑤見易類
王應電周禮傳十卷圖說二卷翼傳二卷
應電字昭明號明齋崑山人魏校弟子嘉靖中避亂
居江西遂終於泰和明史儒林傳附魏校傳後
史傳略曰應電謂周禮自宋以後胡宏季本各著
書指摘其瑕釁至數十萬言而俞壽翁吳澄則以
為冬官未嘗亡雜見於五官中而更次之近世何
喬新陳鳳梧舒芬亦各以意更定然此皆諸儒之
周禮也覃研十數載先求聖人之心溯斯禮之源
次考天象之文原設官之意推五官離合之故見
綱維統體之極因顯以探微因細而釋大成此書
以為百世繼周而治必出於此就正羅洪先洪先
大服胡松撫江西刊行於世
楊豫孫曰明齋王先生受業於魏恭簡公校尤嗜
周禮乃以其暇作傳其最要者六官之相資四民
之相轄冬官之不補考工之不錄及不會國服諸
篇宛然覩聖人與其臣民之心相為融洽而非有
所徇至於六飲九穀屋粟夫征之類為時所急者
皆能以百姓之欲破先儒之爭蓋先王之學得禮
之本劉鄭之所不能傳者惟缺此耳
王志長周禮注疏刪翼三十卷
志長字平仲崑山人萬歷中舉人明史文苑傳附見
其兄志堅傳中
徐即登周禮說十四卷
即登字獻和又字德峻號匡岳豐城人萬歷進士官
至河南按察使
即登自序略曰周禮一書聖人治天下之大經大
法而何儒者之疑信參焉其冠各官之篇首不曰
設官分職以為民極乎是故分之為各職治之法
也合之為民極治之本也極也者詩所云四方之
極洪範所謂皇建其有極用敷錫厥庶民者也此
堯舜執中以來聖聖相承以治天下而周公用之
輔相成王以致太平若謂出於漢儒附會豈惟非
劉歆所能恐董賈亦莫之能也愚故斷周禮為聖
人之書不必考其六典之詳而惟於為民極之一
言決之也
郭正域批點考工記一卷
正域字美命江夏人萬歷進士官禮部侍郎諡文毅
郝敬周禮完解十二卷
敬見易類
敬自序略曰周禮有考工記亦猶儀禮諸篇終各
繫以記也世儒不疑儀禮之記為添補何獨於周
禮疑也
郭良翰周禮古本訂注六卷
良翰字道憲莆田人萬歷中以蔭官太僕寺丞
良翰自序略曰六官秦亡其一耳自漢李氏上之
河間河間補以考工考工記出而冬官亡矣其後
俞庭椿王次點邱葵吳澄何喬新五家或謂冬官
錯簡於五官取其類冬官者以為冬官而五官亡
矣又謂五官互有錯簡并取五官之肖五官者以
參互於五官而六官俱亡矣總之五官不離古文
者近是或曰然則考工記在所必削乎曰節取其
辭冬官無庸贅五官無加損也吾之論周禮止於
此爰以弁周禮古本
郎兆玉古周禮六卷
兆玉字完白仁和人萬歷進士
孫攀古周禮釋評六卷
攀字士龍宣城人
攀自序略曰臨川俞壽翁著復古編謂冬官不亡
雜出五官之中永嘉王氏因之清源邱氏臨川吳
氏又因之國朝旴江何司寇復加易置雖合於六
官無缺而非聖經之初矣晉安柯氏又以地官遂
人屬冬官黜秋官硩蔟氏翦氏赤茇氏蟈氏壺涿
氏庭氏六官於考工記而考工記不入其書然鄉
屬司徒而遂屬司空抑又誖矣考工記特以記語
諸君子不附於經則輪輿陶冶弓車廬梓諸人果
可廢耶宋朱周翰氏依鄭本為句解猶有未備竊
自忘固陋徧閱諸家黜者逆之還納者送之返釋
而評之便考鏡爾
徐昭慶考工記通二卷
昭慶字穆如宣城人
陳仁錫重校周禮六卷
仁錫見易類
張采周禮注疏合解十八卷
采字受先太倉人崇禎進士官臨川縣知縣福王時
為禮部員外郎明史文苑傳附見張溥傳中
采自序略曰周禮為諸儒襞裂幾令人不及見古
本節目今是書行康成之學將還舊觀其經諸儒
移置者仍為標指以著訛謬則益令正經顯白但
於漢唐注疏外有參考衆家釐紛整散者則不得
直名注疏因題曰周禮合解
朱朝瑛讀周禮略記六卷
朝瑛見易類
程明哲考工記纂注二卷
明哲字如晦歙縣人
周禮說略六卷
不著撰人名氏
周禮文物大全(無卷數)
不著撰人名氏
以上周禮
欽定續文獻通考卷一百五十一
