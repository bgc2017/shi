欽定續文獻通考卷一百四十九
經籍考
經(詩)
明
陶宗儀國風尊經一卷
宗儀字九成黃巖人元末舉進士不中即棄去累辭
辟舉洪武中乃出為教官事蹟具明史文苑傳
朱善詩解頤四卷
善字備萬號一齊豐城人洪武中官文淵閣大學士
諡文恪
詩集傳大全二十卷
胡廣等奉勅撰
季本詩說解頤四十卷
本見易類
徐渭曰會稽季先生所著詩說解頤其志正其見
遠其意悉本于經而不泥于舊文深得孔氏之遺
李先芳讀詩私說二卷
先芳字伯承號北山監利人寄籍濮州嘉靖進士官
至尚寳司少卿
先芳自叙略曰文公謂小序不得小雅之說一舉
而歸之刺馬端臨謂文公不得鄭衛之風一舉而
歸之滛胥有然否不自揣量折衷其間
吕枏毛詩序說六卷
枏見易類
袁仁毛詩或問一卷
仁見書類
豐坊魯詩世學三十二卷詩傳一卷詩說一卷
坊見易類
朱彝尊曰豐坊魯詩世學列偽子貢詩傳于前而
更小雅為小正大雅為大正盡反子夏之序謂之
世學者以正音歸之遠祖稷以續音歸之慶以補
音歸之耘以正說歸之其父熙而已為之考補其
實皆坊一手所製也坊恃其能書以篆隷體偽為
正始石經一時鉅公皆信之不知魯詩亡于西晉
自晉以後孰得見之其僅存可證者洪氏适隷釋
所載蔡邕殘碑數版如河水清且漣漪作兮不稼
不穡作嗇坎坎伐輪作欿欿三歲貫女作宦女山
有樞作蓲此外素衣朱襮作綃見儀禮注傷如之
何作陽見爾雅注豔妻煽方處作閻妻中冓之言
作中㝤見漢書注而豐氏本則仍同毛傳之文是
未觀魯詩之文也椘元王受詩于浮邱伯劉向元
王之後故新序說苑列女傳說詩皆依魯其義與
毛傳不同而豐氏本無與諸書合是未詳魯詩之
義也至于定之方中為椘宫移入魯頌又移逸詩
唐棣之華四句于東門之墠二章之前而更篇名
為唐棣又增益漸漸之石之辭曰馬鳴蕭蕭陟彼
崖矣月麗于箕風揚沙矣武人東征不遑家矣肆
逞其意見狎侮聖人之言且慮己之作偽未能取
信于人則又假黃文裕佐作序中間欲申魯說而
改易毛鄭者皆託諸文裕之言排斥先儒不遺餘
力其如文裕自有詩傳通解行于世其言詩不主
于魯觀文裕自序可見又四明楊文懿著詩私鈔
改編詩之定次文裕罪其妄豈肯助豐氏邪說者
乎至于黨豐氏者不知石經為坊偽撰乃誣文裕
得之中秘今文淵閣目錄具在使果有魏時石經
目中豈不載此洵為無稽之言矣
(臣)等謹案豐坊古詩世學見于彝尊所辨者甚詳
子貢詩傳申培詩說二書皆坊偽作也
倪復詩傳纂義(無卷數)
復字汝新鄞縣人
張廷臣張氏說詩一卷
廷臣字元忠崑山人嘉靖舉人
戴君恩讀風臆評(無卷數)
君恩字仲甫長沙人嘉靖進士官巴縣知縣
許天贈詩經正義二十七卷
天贈字德天黟縣人嘉靖進士官至山東布政司參政
(臣)等謹案是書專為作時文而作其說頗弇陋
葉朝榮詩經存固八卷
朝榮字良時福清人大學士向高之父隆慶元年恩
貢授九江府通判終養利州知州
邵弁詩序解頤一卷
弁字元偉太倉州人隆慶時歲貢生
朱謀㙔詩故十卷
謀㙔見易類
謀㙔自序略曰所見諸家義疏率多牽于舊說其
于比興之旨往往鬱而未章爰研究物理會通訓
詁三百五篇各為說次為十卷名之曰詩故
黃汝亨序略曰考亭訓注大約于雅頌多合于國
風多離如執放鄭聲一語而鄭衛之詩概從滛邪
不知夫聲之非詩也鬱儀說詩原本小序按文武
周公以來春秋左國之事而次第其世考之習俗
論其人而以意通之集諸家之成無失作者之意
孟軻氏曰以意逆志是為得之又曰誦其詩論其
世此真善說詩者吾今見鬱儀氏矣
馮應京六家詩名物疏五十四卷
應京字可大號慕岡盱眙人萬歷進士官至湖廣按
察使僉事
葉向高序略曰詩之為比興者其寄情或深于賦
而比興之物又必有其義如關雎之配偶棠棣之
兄弟蔦蘿之親戚蜉蝣之娱樂鴇羽之憂勞皆非
泛然漫為之說舉其物而義可知也海虞馮生詳
疏名物採集經史以至諸子百家稗官小說與夫
䜟緯醫卜天文諸書無不蒐列以視李樗之詳解
王景文之總聞王應麟之詩考其宏富精覈不啻
倍之矣
姚舜牧詩經疑問十二卷
舜牧見易類
舜牧自序略曰三經風雅頌三緯賦比興盖通融
取義謂所賦之有比有興耳非截然謂此為賦此
為比此為興也惟截然分而為三于是求之不得
其說則將為賦而興又比也賦而比又興也而寖
失其義矣此三緯之說之可疑者又斷章取義凡
詩皆可通用矣詩人之志一字各函一義奈之何
汨沒陳說而不能探其旨哉故亟為辨正云
吴雨毛詩鳥獸草木考二十卷
雨自著閩郡人始末無攷
(臣)等謹案草木蟲魚疏鄭樵以為晉陸機撰馬端
臨以為吴中庶子烏程陸機撰陳振孫兩疑之書
止二卷吴氏廣為二十卷其名毛詩者本文之下
仍用毛萇大小序也其先鳥獸而及草木者蓋夫
子標多識之目而國風首關雎也
張以誠毛詩微言二十卷
以誠字君一華亭人萬歷辛丑進士第一授翰林院
修撰
陳以藴毛詩說四卷
以藴字仲宣南昌人萬歷舉人
鍾惺詩經圖史合考二十卷毛詩解(無卷數)
惺字伯敬竟陵人萬歷進士官至福建提學僉事明
史文苑傳附載袁宏道傳中
鄒忠允詩傳闡二十三卷闡餘二卷
忠允字肇敏無錫人萬歷進士官至江西按察司副
使
魏浣初詩經脈八卷
浣初字仲雪常熟人萬歷進士官至布政司參政
宋景雲毛詩發微三十卷
景雲字祥禎博興人萬歷進士官監察御史廵按湖
廣
林兆珂毛詩多識篇七卷
兆珂字孟鳴莆田人萬歷進士官至安慶府知府
郭喬泰序曰吾鄉鄭漁仲先生撰有昆蟲草木志
略其自序云已得鳥獸草木之真然後傳詩則以
詩家發興之本在也標曰志略精核為諸家最今
林孟鳴先生撰多識篇篇中主三百篇名物其三
百記事之珠歟漁仲先生常嘆儒生家多不識田
野之物農圃人又不識詩書之旨二者無由參合
遂使鳥獸草木之學不傳試讀先生多識篇才人
之窮觀詩人之逸趣具是矣
郝敬毛詩原解三十六卷
敬見易類
沈萬鈳詩經類考三十卷
萬鈳字仲容號玉臺嘉善人萬歷舉人官知縣
沈守正詩經說通十三卷
守正字允中號無回錢塘人萬歷舉人官國子監博
士
諸九鼎曰其說存小序首句與蘇子由同
徐光啓毛詩六帖十四卷
光啓字子先上海人萬歷進士累官東閣大學士諡
文定
(臣)等謹案光啓書本六卷見明史藝文志所謂六
帖者一翼傳二存古三廣義四擥藻五博物六正
叶也此本為
國朝范方重訂刪去博物一門而仍名六帖失原書
命名之意矣
陸化熙詩通四卷
化熙字羽明常熟人萬歷進士官至廣西提學僉事
張次仲待軒詩記六卷
次仲見易類
次仲自序略曰說詩者固不可誣經從傳亦何可
去序昧經故以序為本而不能盡信者酌以衆論
附以已意
陸嘉淑曰張氏詮風雨之詩既見君子則應喜矣
然君子雖處山澤感時悼俗徧覓同心之交喑啞
相對有不知其憂從中來者故曰云胡不喜也
何楷毛詩世本古義二十八卷
楷見易類
吴應箕曰何氏世本其中疏論有卓然不朽發前
人未發者但更易四始為有識者所非
朱彝尊曰何氏世本其序次首夏少康之世詩八
篇公劉也七月也甫田也大田也豐年也良耜也
載芟也行葦也次殷盤庚之世詩一篇長發也高宗
之世詩三篇那也烈祖也元鳥也祖庚之世詩一
篇殷武也武乙之世詩五篇關雎也鵲巢也桃夭
也螽斯也葛覃也太丁之世詩五篇采薇也卷耳
也鹿鳴也南山有臺也伐木也帝乙之世詩五篇
草蟲也出車也四牡也杕杜也皇皇者華也帝辛
之世詩二十篇采蘩也兔罝也樛木也南有嘉魚
也羔羊也小星也江有汜也摽有梅也漢廣也芣
苢也野有死麕也麟之趾也殷其雷也騶虞也行
露也菁菁者莪也汝墳也魚麗也采蘋也鳬鷖也
周武王之世詩十三篇魚藻也緜也旱麓也皇矣
也天作也既醉也雝也思齊也棫樸也靈臺也臣
工也白駒也小宛也成王之世詩五十篇閔予小
子也匏有苦葉也鴟鶚也狼䟦也伐柯也九罭也
假樂也載見也烈文也訪落也小毖也敬之也東
山也破斧也泮水也棠棣也大明也文王有聲也
思文也生民也我將也絲衣也椘茨也信南山也
潜也桑扈也蓼蕭也湛露也彤弓也緜蠻也吉日
也振鷺也有瞽也武也酌也賚也般也時邁也桓
也有客也文王也蟋蟀也天保也清廟也維天之
命也維清也斯干也洞酌也卷阿也凱風也康王
之世詩五篇采菽也昊天有成命也下武也噫嘻
也甘棠也昭王之世詩二篇執競也鼓鐘也共王
之世詩一篇綢繆也懿王之世詩一篇還也夷王
之世詩三篇柏舟也北門也北風也厲王之世詩
十篇漸漸之石也桑柔也四月也采綠也民勞也
板也蕩也宛邱也東門之枌也衡門也宣王之世
詩二十篇都人士也鴻雁也韓奕也六月也采芑
也常武也江漢也無衣也崧高也黍苖也烝民也
無羊也車攻也汎彼柏舟也庭燎也雲漢也祈父
也沔水也黃鳥也嚶鳴也幽王之世詩三十二篇
無將大車也隰桑也大東也巷伯也鴛鴦也白華
也車牽也角弓也頍弁也匏葉也小戎也正月也
瞻卬也召旻也小旻也青蠅也我行其野也小弁
也蓼莪也十月之交也雨無正也北山也何草不
黃也小明也匪風也素冠也逍遥也邱中有麻也
隰有萇椘也菀柳也巧言也苕之華也平王之世
詩三十四篇瞻彼洛矣也緇衣也車粼也裳裳者
華也溱洧也東門之墠也女曰雞鳴也出其東門
也駟鐵也賓之初筵也抑也淇澳也終南也蒹葭
也黍離也中谷有蓷也碩人也綠衣也終風也日
月也簡兮也考槃也采葛也遵大路也白石也
山有樞也椒聊也戌申也君子于役也葛藟也叔于
田也太叔于田也將仲子也野有蔓草也桓王之
世詩三十二篇燕燕也擊鼓也節南山也雄雉也
新臺也蝃蝀也君子偕老也靜女也相鼠也谷風
也氓也何人斯也著也敝笱也葛屨也墓門也
習習谷風也伯兮也兔爰也有女同車也鴇羽也山
有扶蘇也狡立里也蘀兮也褰裳也二子乘舟也芄
蘭也墻有茨也鶉之奔奔也桑中也東方未明也
盧令也莊王之世詩九篇揚之水也風雨也南山
也東方之日也猗嗟也甫田也載驅也何彼穠矣
也雞鳴也僖王之世詩二篇大車也無衣七兮也
惠王之世詩十六篇君子陽陽也防有鵲巢也伐
檀也園有桃也河廣也干旄也竹竿也載馳也泉
水也有狐也清人也木瓜也定之方中也采苓也
陟岵也葛生也襄王之世詩十五篇有杕也權輿
也十畆之間也蜉蝣也候人也渭陽也羔裘豹袪
也有杕之杜也鳲鳩也羔裘如濡也閟宫也有駜
也駉也晨風也黃鳥也頃王之世詩一篇碩鼠也定
王之世詩八篇彼汾沮洳也株林也東門之楊也
東門之池也月出也澤陂也旄邱也式微也景王
之世詩二篇子衿也丰也敬王之世詩一篇下泉
也雖風雅頌混而不分其義專主孟子所云誦其
詩論其世故其詩亦有足取非豐氏魯詩徒變亂
經文者比也至若以草蟲為南陔菁菁者莪為
由儀緜蠻為崇邱皆出于臆見不足信矣
凌濛初聖門傳詩嫡冡十六卷附錄一卷言詩翼六
卷詩逆四卷
濛初字雉成烏程人
章調鼎詩經備考二十四卷
調鼎字玉鉉富順人
錢天錫詩牖十五卷
天錫字公永竟陵人天啓進士官至僉都御史
天錫自序略曰他經可以詁解詩當以聲論以聲
感者于性近牖民孔易亦求之于性情之間而已
唐汝諤毛詩微言合參八卷
汝諤字士雅華亭人天啓中以歲貢官常熟縣教
諭
汝諤自序略曰朱子掊擊小序而後人復左袒漢
儒又如吕氏詩記嚴氏詩輯與朱傳抗衡揆之數
者不無附會矯枉之疑國朝纂修大全屏黜與朱
傳相左者故注疏之說不收而諸家之說亦無所
發明因採擇箋疏輯成此書欲補大全所未備云
黃文煥詩經考十八卷
文煥字維章永福人天啓進士崇禎中由山陽縣知
縣擢翰林院編修
聞性道惢泉手學二卷
性道字大直鄞縣人
(臣)等謹案是書取豐坊所作子貢詩傳申培詩說
二書合為一編以篆文與䆁文皆出手抄故謂之古學
顧懋樊桂林詩正八卷
懋樊見易類
張溥詩經注疏大全合纂三十四卷
溥字天如太倉人崇禎進士改庶吉士事迹具明史
文苑傳
朱朝瑛讀詩略記六卷
朝瑛見易類
(臣)等謹案朝瑛論詩以小序首句為主其說本于
蘇轍然謂鄭詩不特辭不滛聲亦不滛則夫子所
謂鄭聲滛者當作何解此其憑臆妄談真蘇軾
所云喜為異說而不讓敢為高論而不顧者也
萬時華詩經偶箋十三卷
時華字茂先南昌人
陳組綬詩經副墨八卷
組綬字伯玉武進人崇禎進士官兵部主事
范王孫詩志二十六卷
王孫字士文休寧人寄籍錢塘
陸元輔曰雜采古今諸儒之說而編次之至陳際
泰顧夢麟而止金聲為之序
陳子龍詩問略一卷
子龍字人中一字卧子華亭人崇禎進士官紹興府
推官後魯王以為兵科給事中事敗被執乘間投水
死
(臣)等謹案子龍于乾隆四十一年
賜諡忠裕
毛晉毛詩陸疏廣要二卷
晉原名鳳苞字子晉常熟人明末諸生
(臣)等謹案陸璣原書已載馬考此為晉所自編原
書二卷此則于每卷又分二子卷徵引繁富考
訂亦頗不苟
賀貽孫詩觸四卷
貽孫字子翼蘇州人
陳元亮鑑湖詩說四卷
元亮字寅倩山隂人
詹雲程詩經精意(無卷數)
雲程字念庭江西人
劉敬純詩意(無卷數)
敬純武進人
欽定續文獻通考卷一百四十九
