欽定續文獻通考卷一百二十一
兵考
(臣)等謹按馬端臨作兵考始自周官迄南宋嘉定
之世門分類别皆縷悉言之可稱賅偹顧嘗合考
有宋南北兵制自太祖建隆時定制至神宗熙寧
時中多更變故史志以建隆以来之制與熙寧以
後之制分為二大目自建炎下則以熙寧以後統
之今纂續考而僅斷自寧宗則史志既無可詳徵
而紀傳又多偏舉何足規一代之全哉故於兵制
門内凡寧宗前制度宜載者皆因事追叙之禁衛
郡國二門凡史志熙寧以後禁廂軍之制皆節其
大略登之各卷之前而以寧宗後紀傳之文逓列
於後其中有已見馬考者亦藉以互相訂正焉遼
金元以兵興國遼有鄂爾多巴納部族等名金有
貝勒明安穆昆等號元制宿衛諸軍在内鎮戍諸
軍在外内外相維以制輕重之勢其見於志傳者
亦各依次編輯明代京營之制則仍仿馬考叙唐府
兵之例載之兵制而不入禁衛其侍衛上直軍四衛
營專主護駕廵緝之事此古羽林之類故入禁衛
至衛所在京在外俱有分之未免割裂而不完故
總其大綱入兵制而在外者亦互見郡國若班軍
即衛卒之番上於京營者故與清理軍伍及賞功
之制皆入兵制邊防民壯土兵則入之郡國海防
江防則分入之郡國舟師餘俱以類分入各門俾
彼此不致歧出庶可展卷而得其條理云
兵制
宋寧宗嘉泰四年六月置諸軍帳前雄校以軍官子孫
補之
嘉定十年四月詔出戍官兵全給其家
(臣)等謹案志載光宗紹熙元年知常德府王銖言
沿邊城砦之官以備疆場不虞廩祿既薄給不以
時孤寒小吏何以養廉致使熟視姦猾泄漏禁物
公私庇蓋恬不加問從而徇私受賕者有矣弓手
士軍戍卒傭直糧食累月不支廹於飢寒侵漁蠻
獠小則致訟爭大則啓邊釁乞嚴飭州軍按月廪
給如其未支守倅即不得先請已俸庶俾城砦官
兵有以存濟緩急之際得其宣力安邊弭盗莫此
為急此寧宗時出戍全給之制蓋亦所以厚待士
卒也無如奸弊日增厥後遂多冐濫以糜廪粟此
宋人所以深歎夫養兵以自困也歟
十一年臣僚請汰中外諸軍老弱卒
先是中書舍人莊夏言今日之患莫大於兵冗乞行
下將帥令老弱自陳得以子若弟姪若婿強壮及等
者收刺之代其名糧帝曰兵卒子弟與召募百姓不
同卿言是也至是臣僚言軍政所先莫如汰卒若千
兵中有百人老弱遇敵先奔即千人皆廢矣乞嚴飭
中外將帥務覈其實
理宗淳祐十一年御史臺奏軍功賞格違法之弊
御史臺條奏言在法邊戍獲捷竒功制閫軍帥舉奏
授官必其人身親行陣有戰禦功今日守闕進勇副
尉(此即效用軍内之舊名公據者也紹興五年以公據甲頭名稱未正改公據為守闕進勇副尉甲頭)
(為進勇副尉)至承信郎承節郎者乃以奉權要酬私恩或
轉售於人方等第賞功之初即竄名其中甚至承受
廳吏厮卒之流足跡未出都門而沾親冐矢石往来
軍旅之恩授以名器請申嚴閫帥令立功人親授告
身庶革冐濫寳祐五年樞密院言應從軍職事必立
戰功并隊伍中人曾經拍試武藝若訓練官以逓而
升者或年限未及仍帶權字俟年及方升正統制此
定法也近年任子雜流冐授者繇統領至總管曾幾
何時超躐而進甫得總管却恥軍職輙稱私計不便
或託父母老疾巧計離軍又以筋力未衰求差正任
甚非法意至咸淳中大將若吕文德夏貴孫虎臣范
文虎輩矜功怙寵慢上殘下行伍功賞視為己物私
其族&KR0666;故將俾將士身膏草莽而奸人坐竊其勲爵
矣
寳祐五年七月詔諸路閫帥司招填軍額申嚴占借之
禁
初寳慶間給事中莫澤奏曰州郡禁軍平時則以防
寇盗有事則以偹戎行實錄於朝廷非州郡可得私
役比年州郡軍政隳廢吝於廩給闕額恒多郡官主
兵官有窠占寓公有借事存留者不什一雖號主兵
僅守虛籍莫敢號召且一兵請給歲不下百緡以小
計之一郡占三百人是虛廢三萬緡也私役禁軍素
有常憲守帥闢園池建第宅不給餐錢寓公去城遼
絶類得借兵擾害鄉閭近而輔郡至有寓公占四五
百兵者良由兵官之權輕而私占之禁弛也乞嚴戒
監司卒倅等止許借廂軍仍不得妨教閱餘官雖廂
軍亦勿借至是復申其禁
度宗咸淳二年五月詔諸節制將帥討軍實節浮費毋
占役兵士致妨訓練
(臣)等謹按占役日多則軍額日闕軍額日闕而廪
給反日增此宋軍制之所以壊也志中言咸淳時
軍將往往虛立員以冐稍食以建康言之有神策
二軍有游擊五軍有親兵二軍有制效二軍有靖
安唐灣水軍有游擊采石水軍有精銳破敵軍有
效用防江軍原其初起惟騎戎兩司額耳後乃各
創軍分額多而員少一統制月請以會子計之成
一萬五百千九年四川制司有言戍兵生劵人月
給會子六千蜀郡物價翔貴請增人月給九千當
是時財賦之出有限廪稍之給無涯朘民膏血盡
充邊費金帛悉歸於二三大將之私帑國用益竭
而宋亡矣
十年十二月(時恭帝已即位)提舉興國宫吕師䕫請募兵江州
詔知州錢真孫同募尚書省以錢米給之
時邊報日聞召募尤急官降錢甚優厚所司莫能體
上意執民為兵或甘言誑誘或詐言賈舟候負販者
羣至輙載之去或購航船人全船疾趨所隸或令軍
婦冶容誘於路盡湼刺之由是野無耕人途無商旅
往往聚丁壮數十而後敢入市民有被執而赴水火
者有自斷指臂以求免者有與軍人抗而殺傷者無
頼乘機假名為擾自景定元年至咸淳九年凡招軍
二十三萬三千有竒
恭帝德祐元年二月詔募兵
三月以公田給佃主令率其租戶為兵
十一月詔被俘將士能率衆来歸者以人數補官能立
功者予節鉞諸閫以下官以所招人多寡行賞
十二月給封樁庫錢為兵備又出安邊封樁庫金付浙
東諸郡為兵備
遼制凡民年十五以上五十以下隸兵籍
人鐡甲九事馬韉轡馬甲皮鐡視其力弓四箭四百
長短鎗□䤪斧鉞小旗鎚錐火刀石馬盂粆一斗粆
袋撘□傘各一縻馬繩二百尺皆自備每正軍一名
馬三匹打草榖守營舖家丁各一人人馬不給糧草
日遣打草榖騎四出抄掠以供之鑄金魚符調發軍
馬其捉馬(國語解曰捉馬勾刷馬也)及傳命有銀牌二百凡舉兵
帝率番漢文武臣僚祭神告陵畢乃詔諸道徵兵惟
南北奚王東京渤海兵馬燕京統軍兵馬雖奉詔未
敢發兵必以聞上遣大軍持金魚符合然後行始聞
詔攅戶丁推戶力覈籍齊衆以待自十將以上次第
點集軍馬器仗符至兵馬本司自領使者不得與惟
再共點軍馬訖又以上聞量兵馬多少再命使充軍
主與本司互相監督又請引五方旗鼓然後皇帝親
點將校又選勲戚大臣充行營軍馬都統副都統都
監各一人又選諸軍兵馬尤精銳者三萬人為護駕
軍又選驍勇三千人為先鋒軍又選剽悍百人之上
為遠探攔子軍以上各有將領又於諸軍每部量衆
寡抽十人或五人合為一隊别立將領以備勾取兵
馬騰逓公事其南伐點兵多在幽州北千里鴛鴦泊
及行並取居庸關曹王峪白馬口古北口安逹馬口
松亭關榆關等路出兵不過九月還師不過十二月
皇帝親征留親王一人在幽州權知軍國大事既入
南界分為三路廣信軍雄州霸州各一駕必由中道
兵馬都統護駕等軍皆從至宋北京三路兵皆會以
議攻取及退亦然三路軍馬前後左右有先鋒遠探
攔子馬各十數人在先鋒前後二十餘里夜行十里
或五里少駐下馬側聽有無人馬之聲其打草榖家
丁各衣甲持兵旋團為隊又於本國州縣起漢人鄉
兵萬人隨軍專伐林木填道路敵軍既陣量其陣勢
小犬山川形勢往回道路救援捷徑漕運所出各有
以制之然後於陣四面列騎為隊每隊五七百人十
隊為一道十道當一面各有主帥最先一隊走馬大
譟衝&KR0691;敵陣得利則諸隊齊進若未利引退第二隊
繼之退者息馬飲水粆諸道皆然更退迭進又令打
草榖家丁馬施䨇帚因風疾馳揚塵敵陣更互往来
敵既飢疲目不能視可以取勝若陣南獲勝陣北失
利主將在中無以知之則以本國四方山川為號聲
以相聞得相捄應若帝不親征重臣統兵不下十五
萬衆三路往還北京會兵進以九月退以十二月行
事次第皆如之若春以正月秋以九月不命都統止
遣騎兵六萬不許深入但於界外三百里内耗蕩生
聚不令種養而已軍入南界步騎車帳不循阡陌三
道將領各一人率攔子馬各萬騎支𣪚遊奕百十里
外更迭覘邏及暮以吹角為號衆即頓舍環繞御帳
自近及遠折木梢屈為弓子舖不設鎗營塹柵之備
每軍行鼓三伐不問晝夜大衆齊發未遇大敵不乘
戰馬俟近敵師乘新羈馬蹄有餘力成列不戰退則
乘之多伏兵斷糧道冐夜舉火上風曳柴饋餉自賫
𣪚而復聚善戰能寒此兵之所以強也
太宗天顯九年十一月括陽城及洼只城所俘丁壮籍
於軍
聖宗統和八年五月以宋降卒分隸諸軍
興宗重熙中彰愍宫使蕭罕嘉努陳西戍及補役之弊
時帝詔天下言治道之要罕嘉努言臣伏見比年以
来高麗未賓準布猶強戰守之備誠不容已乃者選
富民防邊自備糧糗道路修阻動淹歲月比至屯所
費已過半隻牛單轂鮮有還者其無丁之家倍直傭
僦人憚其勞半途亡竄故戍卒之食多不能給求假
於人則十倍其息至有鬻子割田不能償者或逋役
不歸在軍物故則復補以少壮其鴨綠江之東大率
如此况渤海女直高麗合從連衡不時征討富者從
軍貧者偵候加之水旱菽粟不登民以日困蓋勢使
之然也方今最重之役無過西戍如無西戍雖遇凶
年困弊不至於此若能徙西戍稍近則往来不勞民
無深患且諸部俱有補役之法昔補役始行居者行
者類皆富貴故累世從戍易為更代近歲邊虞數起
民多困乏既不任役事隨補隨缺苟無上戶則中戶
當之曠日彌年其窮益甚所以取代為艱也非惟補
役如此在邊戍兵亦然欲為長久之便莫若使遠戍
疲兵還扵故土薄其徭役使人人給足則補役之道
可以復故也
道宗咸雍四年二月詔元帥府募軍
(臣)等謹按遼兵制之大目有四其宫帳軍則帝與
后所置生則扈從死則守陵者也其部族軍則出
自各部族分隸南北府而守衛四邊者也其京州
軍則出自民間之丁籍者也其屬國軍則凡臣服
於遼者各出其軍以供驅使者也百官志曰四者
各自為軍體統相承分數秩然雄長二百餘年凡
以此也又按遼時兵機武銓羣牧之事皆屬北樞
密院(謂之北院)軍國大政則北南宰相皆佐理之北南
大王亦掌部族軍民之政北南院都統軍司掌北
南院從軍之政令北南詳衮司掌北南院部族軍
馬之政令北南院都部署司掌北南院部族軍民
之事北樞密院專主兵所謂北衙不治民也南樞
密院專主民所謂南衙不主兵也以上所列有兵
民兼治者有專治兵者遼初氈車為營硬寨為宫
御帳之官不得不謹故有侍衛司北南護衛府宿
衛司禁衛局宿直司硬寨司諸官又有四帳都詳
衮司掌四帳軍馬之事錫里司掌皇族之軍政其
北南面各官之掌兵事者北面部族官而下則北
面軍官自天下兵馬大元帥(皇子親王為之)至各詳衮司
為目盈百北面邊防官中上京路諸司以之控制
諸奚遼陽路諸司以之控扼高麗長春路諸司以
之控制東北諸國南京諸司以備禦守國西京諸
司以之控制西夏此外尚有諸路各司皆以助軍
政北面行軍官中得行樞密院至行軍都統所其
目幾三十北面屬國官因各屬國之酋長與契丹
人區别而用其目更夥(以上南北官所治皆北面之事)南面朝官
中(得燕代十六州後始置南面官以下專治漢人軍馬之事)漢人樞密院掌漢
人兵馬之政又有諸衛武官自大將軍至左右神
威軍為目二十一南面京官中有南京侍衛親軍
馬步軍各官黃龍府侍衛親軍馬步軍各官南面
方州官中則有各州某軍節度使至指揮使各官
又有觀察至團練等官南面軍官中有都檢點都
團練以下等官南面邊防官則自招安使以下至
處置使司各官凡此皆載在百官志者夫遼之為
國隣於梁唐晉漢周宋自未與宋結盟以前疆埸
之事幾於無歲無之而且高麗西夏鋒鏑屢交戎
政不修其何以國故一朝官制於治軍之職特詳
可因以見紀律嚴明克敵致果之雄略故雖已詳
見職官考而特撮其要於此俾講求兵制者得考
焉
金穆宗九年募軍得甲千餘
(臣)等謹按金甲兵之數始見於此蓋未嘗滿千也
遼人嘗言女直兵若滿萬則不可敵至太祖二年
十一月出河店之戰兵始滿萬云
太祖即位之二年始命以三百戶為穆昆穆昆十為明
安
繼而諸部来降率用明安穆昆之名以授其首領而
部伍其人及拉林鴨水鐵驪拜格之民皆附東京既
平山西繼定内收遼漢之降卒外籍部族之健士嘗
用遼人額哩頁以北部百三十戶為一穆昆漢人王
六兒以諸州漢人六十五戶為一穆昆王伯龍高從
祐等並領所部為一明安至太宗天會二年平州既
平宗望恐風俗揉雜民情弗便乃罷是制諸部降人
但置長吏以下從漢官之號至五年代宋調燕山雲
中中京上京東京遼東平州遼西長春八路民兵隸
諸萬戶其間萬戶亦有專統漢軍者
天輔七年四月詔自今軍事若皆中覆不無留滯應此
路事務申都統司餘皆取决樞密院
(臣)等謹按應此路三字未甚明晰恐有脱誤王圻
續通考直改作應州路未知何據今依史文書之
熙宗皇統三年六月初置驍毅軍
五年分明安穆昆為上中下三等宗室為上餘次之
時罷遼東漢人渤海明安穆昆承襲之制浸移其權
於本國人故有此制至海陵天德二年省併中京東
京臨潢咸平泰州等路節鎮及明安穆昆削上中下
之名但稱為諸明安穆昆循舊制間年一徵發以補
老疾死亡之數
世宗大定三年八月詔罷契丹明安穆昆以其戶分隸
女直明安穆昆
海陵南伐籍契丹丁壮為兵部人不願行遂反大定
二年九月獲契丹斡罕餘衆悉平故有此詔
十五年十月遣吏部郎中富察烏琿等十人分行天下
再定明安穆昆戶每穆昆戶不過三百七穆昆至十穆
昆置一明安
至二十年又以祖宗所立明安穆昆戶口繁簡地理
遠近不同正隆之後所授無度及大定間亦有功多
未酬者遂更定以詔天下復命新授者並令就封其
穆昆人内有六品以下職及諸局承應人皆為遷之
三從以上族人願從行者明安不得過十戶穆昆不
得過六戶
章宗明昌六年十一月初定明安穆昆鎮邊後放免者
授官格
承安元年二月初造虎符發兵
至四年五月更定給發虎符制著於令宣宗貞祐三
年七月更定所造諸符樞密院鹿宣撫司魚統軍司
虎
五年正月定明安穆昆軍前怠慢罷世襲制
十二月定管軍官受所部財物輙放離役及令人代役
法
泰和元年三月更定鎮防千戶穆昆放老入除格
四月詔諭契丹人戶累經僉軍立功者官賞恩例與女
直人同
五年六月制鎮防軍逃亡致邊事失錯䧟敗戶口者罪
八年閏四月詔更定明安穆昆承襲程試格又定保甲
軍殺獲南軍官賞
宣宗貞祐二年九月禁軍官圍獵
以秋稼未穫故也三年九月亦如之
三年正月尚書省言内外軍人入粟補官者多行伍浸
虚請俟平定應監差者與三酬門戶有職事者升一等
其子弟應蔭者罷之詔可
是月勅尚書省入粟補官者毋括其戶為軍有司議賞
軍功毋有所阻格
四月籍赴選監當官為軍既而免之
時下令僉軍會任子為監當者春赴吏部選宰執命
取為監軍官皆憤愠哀號交愬臺省已而帝知其不
可用免之至元光末備潼關黃河又僉軍諸使者歴
縣邑自見居官外無文武大小職事官皆充軍物議
紛然後亦罷之
八月詔武舉官非見任及已從軍者隨處調赴京師别
為一軍備用
興定元年二月命樞密院汰罷軟軍士
(臣)等謹按宣宗之時疆埸多事兵力不支而養兵
之費亦絀志稱朘民膏血而不足乃行括糧之法
一人從征舉家待哺又謂無以堅戰士之心乃令
其家盡入京師不數年至無以為食考忠義傳中
納哈㙮富拉㙮於貞祐四年上言古者一人從軍
七家奉之興十萬之師不得操事者七十萬家今
籍諸道民為兵者十之七八奉之者纔二三民安
得不困夫兵貴精不在衆寡擇勇敢謀略者為兵
脆懦之徒使歸農畆是亦紓民之一端也不報此
命樞密院之舉即脆懦歸農之意但其時奉行亦
多不力矣
六月詔樞密院遣經歴官分諭行院嚴兵利器以守衝
要仍禁飲宴違以軍律論
八月增定擒捕逃軍賞格及居停人罪
(臣)等謹按金自承安用兵軍中設監戰官興定二
年十一月宣宗召致仕官問時政得失轉運使伊
喇福僧言曰軍中設監戰官論議之間動相矛盾
不懲其失反以為法若輩平居皆選才勇自衛一
旦有急驅疲懦出戰寧不敗事罷之為便書奏朝
廷略施用焉傳文所載如此紀中無罷監戰官明
文而此事實有關於行軍之制故附志於興定元
年之後
三年正月定鎮戍征行軍官減資歷日月格
二月定軍中四品以下將校有罪主將便宜决罰
時胥鼎言軍中誅賞近制須聞朝廷賞由中出示有
所歸可部分失律主將不得即治其罪不可詔尚書
樞密雜議宰臣請城守野戰將校有罪從七品以下
許便宜决罰餘悉奏裁帝曰七品以下才令治之將
權太輕㦯至誤事自今四品以下聽决
四年九月更定安泊逃亡出征軍人罪及捕獲賞格
五年八月詔南征潰軍復歸而能力戰者依出界立功
格賞之
十二月詔罷新僉民軍減樞密院掌兵官及京城戍兵
仍諭行院帥府毋擅增設補僉
又定詐誘征防軍人逃亡罪法
元光元年八月定西征將士官賞有差
二年二月詔軍官犯罪除大罪外有武藝善掌兵者量
才復用
四月籍閒官豪右親丁及遼東河北客戶為軍又募西
山獵戶為軍五月僉河南路寄居官民充軍七月詔籍
陕西僑居官民為軍
八月詔賞京兆路官軍保全南山諸谷之官以所全人
數多寡為等第
千人以上官一階三千人以上兩階五千人以上三
階仍升職一等能力戰護之者又增一階戰殁者就
以贈之
哀宗正大二年議選諸路精兵直隸樞密院
時先設總領六員分路揀閱因相合併每總領司率
數萬人軍勢既張乃易總領之名為都尉班在隨朝
四品之列曰建威虎威破虜振威鷹揚虎賁振武折
衝盪寇殄寇必以先嘗秉帥權者居是職雖帥府行
院亦不敢以貴重臨之
持嘉喀齊喀傳曰哀宗在東宫日立十三都尉每
尉不下萬人強壮矯捷極為精練步卒負擔器甲
糧糗重至六七斗一日夜行二百里忠孝軍萬八
千人皆回紇河西及中州人被掠而逃歸者人有
從馬以騎射選之乃得補親衛騎兵武衛護衛選
外諸軍又二十餘萬故自即位以後屡有大昌原
倒回谷之捷
陳規傳曰正大二年正月補闕陳規及臺諫同奏
一請簡留親衛軍一請沙汰冗軍減行樞密院帥
府一請選大臣為宣撫使招集流亡以實邊防略
施行之
四年七月僉民軍
時元兵入京兆關中大震故僉民軍
天興二年九月詔汰冗軍及定官吏軍兵月俸自宰執
以下至於皂隸人月支六斗
初有司定減糧人頗怨望帝聞之欲分軍為三上軍
有司給八斗中七斗下六斗人復怨不均乃立射格
而上中軍輙多受賞連中者或面賜酒人益為勸
實嘉紐勒歡傳曰天興二年正月實嘉紐勒歡知
歸德府以軍衆食寡懼不能給請令河北潰軍至
者就糧於徐宿陳三州親衛軍亦遣出城就食帝
不得已從之
兵志曰養兵之法熙宗天眷三年正月詔歲給遼
東戍卒紬絹有差海陵正隆四年命河南陕西統
軍司并虞侯司順德軍官兵並增廪給六年將南
征以絹萬疋於京城易衣襖穿膝一萬以給軍世
宗大定三年南征軍士每歲可支一千萬貫官府
止有二百萬貫外可取於官民戶此軍需錢所由
起也時言事者以山東河南陕西等路循宋齊舊
例州縣司吏弓手於民間騐物力均敷僱錢名曰
免役請以是錢贍軍命省具數以聞詔罷弓手錢
其司吏錢仍舊四年六月元帥府乞降軍需錢帝
曰帥府支費無度例皆科取於民其别具以聞十
年四月命德順州建營屋以處屯軍十七年七月
歲以羊皮三萬賜西北路戍兵章宗承安三年以
軍需所費甚大依黃河夫錢例騐各路新籍物力
每貫徵錢四貫西京北京遼東路每貫徵錢二貫
臨潢全州則免徵又以周年三限期遠定制作半
年三限輸納凡賞給之例自萬戶以下以遷官及
銀絹馬粟為差各有不同貞祐三年軍前委差及
掌軍官規圖糧料冐占職役皆無實員又見職及
遥授者已有俸給仍與無職事者同支劵糧時議
省減所給俟征行則全給之及興定二年彰化軍
節度使張行信言一軍充役舉家廩給蓋欲感悦
士心使為國盡力耳至於無軍之家復無丁男而
其妻女猶受給何耶五年京南行三司官舒穆嚕斡
魯言京南東西三路見屯軍戶老幼四十萬口歲
費糧百四十餘萬石坐食民租甚非善計皆不見
聽
大金國志曰金制凡用師征伐之會上自大元帥
中自萬戶下自百戶其於飲酒會食一切起居動
止之事略無間别所以上下通情無閉塞之患疑
慮之端國有大事適野畫灰而議自卑者先議畢
即漫滅之不聞人聲軍將大行會而飲使人獻策
主帥聽而决擇焉其合者即命為特將任其事暨
師還戰勝又大會問其有功者隨功高下支賞舉
以示衆薄則增之按此史稱其用兵無敵有以哉
元初有蒙古軍特默齊軍既平中原有漢軍
蒙古軍皆國人特默齊軍則諸部族也其法家有男
子十五以上七十以下無衆寡盡僉為兵十人為一
牌設牌頭上馬則備戰門下馬則屯聚牧養孩幼稍
長又籍之曰漸丁軍既平中原發民為卒是為漢軍
或以貧富為甲乙戶出一人曰獨戶軍合二三而出
一人則為正軍戶餘為貼軍戶或以男丁論嘗以二
十丁出一卒至元七年十丁出一卒或以戶論二十
戶出一卒而限年二十以上者充士卒之家為富商
大賈則又取一人曰餘丁軍至十五年免或取匠為
軍曰匠軍或取諸侯將校之子弟充軍曰質子軍又
曰圖爾哈軍是皆多事之際一時之制天下既定嘗
為軍者定入尺籍伍符不可更易詐增損丁産者覺
則更籍其實而以印印之病死戍所者百日外役次
丁死陣者復一年貧不能役則聚而一之曰合併貧
甚者老無子者落其籍戶絶者别以民補之奴得縱
自便者俾為其主貼軍其戶逃而還者復三年又逃
者杖之投他役者還籍其繼得宋兵號新附軍又有
遼東之乣軍契丹軍女直軍高麗軍雲南之寸白軍
福建之畬軍則皆不出戍他方者蓋鄉兵也又有以
技名者曰砲軍弩軍水手軍應募而集者曰逹爾罕
軍其名數則有憲宗二年之籍世祖至元八年之籍
十一年之籍而新附軍有二十七年之籍以兵籍係
軍機重務漢人不閱其數雖樞密近臣職專軍旅者
惟長官一二人知之故内外兵數之多寡人莫有知
之者
太宗元年始僉軍
每一牌子僉軍一名限年二十以上三十以下者充
仍定立千戶百戶牌子頭其隐匿不實及知情不首
并隐匿蔵逃役軍人者皆死
六年萬戶史天澤請以中戶為軍上下戶為民著為定
籍
(臣)等謹按傳言太宗即位議立三萬戶分統漢兵
天澤適入覲命為真定河間大名東平濟南五路
萬戶又言滅金後天澤還真定時政煩賦重民多
貸負天澤既為設處代償又請以中戶為軍上下
戶為民著為定籍境内以寧據此則中戶為軍之
制疑止就天澤所轄真定等五路言之未必盡行
於他路也
七年七月僉宣德西京平陽太原陕西五路人匠充軍
命各處通騐丁數每二十人出軍一名
八年七月詔燕京路保州等處每二十戶僉軍一名令
㙮布伊爾統領出軍真定河間邢州大名太原等路除
先僉軍外於新籍民戶數内每二十丁起軍一名亦令
屬㙮布伊爾領之
十三年八月諭總管萬戶劉哈瑪爾元籍諸路民戶僉
軍因近年蝗旱往往在逃今後止騐見在民戶僉軍仍
命逃戶復業者免三年軍役
憲宗四年初籍新軍
至六年春又從世祖之請續僉内郡漢軍
世祖中統元年六月詔罷解鹽司軍百人
初解鹽司元籍一千鹽戶内每十戶出軍一人後阿
勒逹爾倍其役帝以重困其民罷之
三年正月命匠戶為軍者仍為軍其軍官當考第富貧
存恤無力者
二月元籍軍竄名為民者命有司還正之
三月括穆蘇愛滿輝和爾伊囉勒昆逹實密等戶丁為
兵又括北京鷹坊等戶丁為兵蠲其賦又於平陽太原
僉見任民官及捕鷹坊人匠等軍
時討李璮故也
四年二月詔統軍司及管軍萬戶千戶各官令各以子
弟入朝充圖爾哈
此遵太祖之舊制也其制萬戶圖爾哈一名馬十匹
牛二具種田人四名千戶見管軍五百或五百以上
者圖爾哈一名馬六匹牛一具種田人二名雖管軍
不及五百而家富強子弟健壮者亦如之萬戶千戶
子弟充圖爾哈者挈其妻子同至從人不拘定數馬
匹牛具定數外增餘者聽若有貧乏不能自備者於
本萬戶内通行津濟起發不得科及衆軍其無親子
或幼弱未成人者以弟姪充俟其子年十五即交換
不得隠匿代替亦不得妄稱貧乏
五月立樞密院
凡蒙古漢軍並聽節制統軍司都元帥府除遇邊面
緊急事務就便調度外其軍情一切大小公事並須
申覆合設鄂囉官並從樞密院設置
至元二年六月詔樞密院臣各路出征逃亡漢軍及貧
難未起戶并投下隠匿事故者一槩發遣應役
至十一月又詔事故貧難軍不堪應役者以兩戶三
戶合併正軍一名其丁單力憊者許僱人應役三年
七月又詔州縣招集逃亡軍限百日詣所屬陳首原
其罪貧者併戶應役
又勅行院及諸軍將校卒伍須正身應役違者罪之
三年七月添内外廵軍
外路每百戶選中産者一人充之其賦令餘戶代輸
(後免代輸)在都增武衛四百
(臣)等謹按此即兵志内弓手一門之事也餘詳郡
國兵後弓手條下
董文炳傳曰帝嘗召河南等路統軍副使董文炳
密謀欲大發河北民丁文炳曰河南密邇宋境人
習江淮地利宜使河北耕以供軍河南戰以闢地
俟宋平則河北長隸兵籍河南削籍為民如是為
便從之
(臣)等謹按此是至元三四年間事而傳中不書何
年故附志於此
是年籍高麗民三百人為兵
四年正月僉蒙古軍戶二丁三丁者出一人為軍四丁
五丁者二人六丁七丁者三人
五年二月詔諸路鄂囉無隸總管府别設總押所官聽
樞密院節制
十月定長軍之官不得侵漁士卒違者論罪
(臣)等謹按董文炳傳載文炳言於帝曰將校素無
俸給連年用兵至有身為大校出無馬乘者帝始
頒將校俸錢以秩為差此事在至元三年之後七
年之前傳中不確言是何年志中亦不載頒俸之
事以此五年十月事度之疑是時已定俸錢故有
侵漁之禁也
六年十月詔逃軍未獲者令其次親丁代役身死者亦
令親丁代補無親丁則以少壮驅丁代之
七年三月定軍官等級萬戶千戶百戶總把以軍士為
差
七月分揀隨路砲手軍
始太祖太宗征討隨路取發攻破州縣招收鐵木金
火等匠充砲手管領出征憲宗二年俱作砲手附籍
至帝中統四年揀定除正軍當役餘戶與民一體當
差後為出軍正戶煩難至元四年取元充砲手民戶
津貼其間有能與不能影占不便至是分揀之
九年五月勅諸路軍戶驅丁除至元六年前從良入民
籍者當差七年後凡從良文書寫從便為民者亦如之
餘雖從良並令津助本戶軍役
(臣)等謹按驅丁亦名驅奴乃軍戶家之奴僕也考
之於志其出為民者以從良文書為據如此條所
載是也紀於此事但書除至元六年前從良入民
籍者當差不如志之明備又考李呼喇濟傳載其
為䕫府路招討使時奏蒙古漢軍多非正身半以
驅奴代宜嚴禁之則知傭奴代軍亦軍政中之弊
故至十五年五月又申嚴其禁云
十二月命府州司縣逹嚕噶齊及治民長官不妨本職
兼管諸軍鄂囉
十年三月勅樞密院㐮陽熟劵軍并城居之民仍居㐮
陽給其田牛生劵軍分隸各萬戶翼
至七月勅樞密院㐮陽生劵軍無妻子者發至京師
仍益兵衛送其老疾者遣還家九月㐮陽生劵軍至
都免死聽自立部伍俾征日本仍於蒙古漢人内選
官率領之十二年三月詔隨處所置㐮陽生劵軍之
為農者或自願充軍具數以聞十五年三月詔遣官
招宋生熟劵軍堪為軍者月給錢糧不堪者給牛屯
田
(臣)等謹按㐮陽生熟劵軍本宋軍也是年攻㐮陽
克之吕文煥出降率將吏赴闕故此軍亦歸其十
五年三月之事志作十四年十二月且不如紀之
詳故從十五年紀文
五月禁無籍軍從大軍殺掠其願為軍者聽
後至十五年五月又申無籍軍擄掠之禁至十九年
六月招無籍軍給衣糧至二十一年八月御史臺臣
言無籍之軍願從軍殺掠者初假之以張渡江兵威
今各持弓矢剽劫平民若不分隸各翼恐生他變詔
遣之還家至二十四年三月禁無籍自效軍擾民仍
籍充軍
是月詔諸路軍人有陣亡病死别無餘丁家小不能自
贍者於官倉内按月支糧養贍
十一年正月初立軍官以功升𣪚官格
十二年三月遣官往遼東僉揀蒙古逹嚕噶齊千戶百
戶等官子弟出軍
六月命招討司所屬乾討虜人為正軍
先是十年五月禁乾討虜人其願充軍者於萬戶千
戶内結成牌甲與大軍一體征進至是月莱州酒税
官王貞等上言國家討平殘宋弔伐為事何嘗以賄
利為心彼不紹事業小人(此句疑有悞字)貪圖貨利作乾討
虜名目侵掠彼地所得人口悉皆貨賣以充酒食之
費勝則無益朝廷敗則實為辱國其招討司所收乾
討虜人可悉罷之第其高下籍為正軍命各萬戶管
領征進一則得其實用二則正王師弔伐之名實為
便益從之至二十一年八月江東道僉事馬奉訓言
劉萬努乾討虜軍私相紏合結為徒黨或詐稱使臣
莫若𣪚之各翼萬戶千戶百戶牌甲内管領為便有
旨令問衆軍衆軍皆言願令還家少息遂從之至十
六年樞密院奏曩者江南未附有從軍乾討虜之名
今宋已亡此等人公然劫奪驅掠人口深為民害合
行禁治若各處捉獲同強盗斷罪庶幾南方新附之
民得以安集
博囉罕傳曰至元十四年時江南新附尚多反側
詔募民能從大軍進討者使自為一軍聽節度於
其長而毋役於他軍制命符節皆與正同署樞密
院事博囉罕會寢疾乃附樞密董文忠奏曰今疆
土寖廣勝兵百萬指揮可集何假此無籍之徒彼
一踐南土則掠人貨財俘人妻孥仇怨益滋而叛
者將愈衆矣奏上召輿疾賜坐與語帝大悟遂可
其奏凡所募軍皆罷
十四年正月詔上都隆興西京北京四路編民捕獵等
戶僉選丁壮軍二千人防守上都
中書省議從各路撘配二十五戶内取軍一名選善
騎射者充官給行資仍自備鞍馬衣裝器仗編立牌
甲差官部領赴役
十二月命收新附請糧等軍人為軍
樞密院奏收附亡宋州城新附請糧官軍人等軍官
不肯存䘏多逃𣪚者乞招誘之命左丞陳巖等揀堪
當軍役者收係充軍依舊例月支錢糧
(臣)等謹按此時尚有生劵軍之事已詳前
十五年樞密院奏單丁或殘疾無人出軍任僱信實人
代替
九月詔分揀諸路所括軍騐事力乏絶者為民其恃權
豪避役者復為兵所遣分揀官及本府州縣官能核正
無枉者升爵一級
諸軍戶投充諸侯王齊哩克昆人匠或託為别戶以
避其役者復令為軍有良匠則别而出之
又減至元九年所括三萬軍半以為民其商戶餘丁軍
並除之
初至元九年僉軍三萬止擇精銳年壮者不復問其
貲産且無貼戶之助歲久多貧乏不堪樞密院臣奏
宜縱為民遂併為一萬五千又言至元八年於各路
軍之為富商大賈者一百四十三戶各增一軍號餘
丁軍今往往人死産乏不能充二軍乞免餘丁充役
制可
十二月樞密院議諸軍官在軍籍者除百戶總把權準
軍役其元帥招討萬戶總管千戶或首領官俱令再當
正軍一名
十六年正月罷五翼特默齊重役軍
五月淮西宣慰司請招諭亡宋通事軍列之行伍以備
征戍從之
初宋多招納北地蒙古人為通事軍遇之甚厚每戰
皆列於前行願效死力及宋亡無所歸朝議欲編入
版籍未暇也人人疑懼皆不自安至是從淮西宣慰
司昂吉爾之請招集之
八月詔漢軍出征逃者罪死且沒其家
十月召募有罪亡命之人充軍
夀州等處招討使李特爾格言使功不如使過始南
宋未平時蒙古諸色人等因得罪皆亡命往依焉今
已平定尚逃匿林藪若釋其罪而用之必能效力無
不一當十者矣至次年七月詔招收私投亡宋軍人
(臣)等謹按所謂亡命往依者似即前通事軍之類
但彼為宋所招而去此則逃罪自去宋未必盡編
為軍也
十七年四月勅軍戶貧乏者還民籍
七月詔江淮諸路招集逹爾罕軍
初平江南募死士願從軍者號逹爾罕屬之劉萬努
麾下南北既混一復散之其人皆無所歸率羣聚剽
掠至是命諸路招集之令部領如故聽范左丞李拔
都二人節制至十九年六月𣪚定海逹爾罕軍還各
營及歸戍城邑
(臣)等謹按逹爾罕軍之事與前乾討虜軍之事約
略相符皆以應募而集且皆屬劉萬努麾下而兵
志總叙内止言應募而集者曰逹爾罕軍不列乾
討虜之名疑即一軍而有二名耳
十八年二月詔以刑徒減死者付實都為軍併貧乏軍
人三萬戶為一萬五千取貼戶津貼正軍充役
至六月樞密院議正軍貧乏無丁者令富強丁多貼
戶權充正軍應役其正軍仍為軍頭如故或正軍實
係單丁者許傭僱練習之人應役丁多不得傭僱軍
官亦不得以親從人代之
(臣)等謹按此又與十五年九月之事相符疑有重
複今姑依志文兩列之
四月定大小軍官合用支使軍人
管軍官都元帥二十人招討萬戶左右副元帥十五
人總管千戶副招討各十人總把百戶各二人行省
元帥都鎮撫七人招討萬戶府都鎮撫五人首領官
元帥府招討司經歴各二人諸知事各一人
六月放乞赤所招獵戶七千為民
十九年四月拘括江南官豪隠匿逃軍
至五月元帥綦公直言乞黥逃軍仍使從軍從之
十月僉發漸丁軍士遵舊制家止一丁者不作數凡二
丁至五丁六丁之家止存一人餘皆充軍
十一月命以重囚充軍
中書省言天下重囚除謀反大逆殺祖父母父母妻
殺夫奴殺主因姦殺夫並正典刑外餘犯死罪者命
充征日本占城緬國軍從之
二十年二月命各處行樞密院造新附軍籍册
時濟寧路總管胡祗遹上八事於樞府言軍政曰役
重曰逃戶曰貧難曰正身入役曰偽署文牒曰官吏
保結曰有名無實曰合併偏頗樞府是之以其言著
為定法
六月從丞相巴延議以所括宋手號軍八萬三千六百
人立牌甲設官統之
先是十九年六月命亡宋軍有手號及無手號者並
聽為民至是乃括之
十月許阿實逹軍以兄弟代役僉河西質子軍年及丁
者充軍
是月定出征軍人亡命之罪
為首者斬餘減死一等
二十一年四月籍江南鹽徒軍蔵匿者有罪
八月籍亡宋手記軍
宋時有手記軍死則以兄弟若子承代至是命依漢
軍例籍之毋湼其手
(臣)等謹按手記軍當即手號軍後又有二十八年
招宋時湼手軍亦當即此軍總以手上有湼文故
名手號手記湼手也但以志中分載故未敢併入
前二十年六月條下又考元典章載是時刷手號
軍而百姓手上有雕青者亦刷之乃命差人分揀
不係軍人不得刷充為軍
二十二年十一月給宋鹽軍衣糧使屯田自贍
御史臺臣言昔宋以無室家壮士為鹽軍内附之初
有五千人除征占城運糧死亡者今存一千一百二
十二人此徒皆性習凶暴民甚苦之宜給以衣糧使
屯田自贍庶絶其擾從之十二月江淛省募鹽徒為
軍得四千七百六十六人選軍官麾下無士卒者相
参統之以備各處鎮守二十三年八月又招集宋鹽
軍
十二月嚴立軍籍條例選壮士及有力之家充軍
舊例丁力強者充軍弱者出錢故有正軍貼戶之籍
行之既久而強者弱弱者強籍亦如故其同戶異居
者私立年期以相更代故有老稚不免從軍而強壮
家居者至是革焉又省府議軍人身死其子亦合充
軍比及漸長成丁官為養濟月支口糧四斗至二十
四年樞密院臣又言諸軍貼戶有正軍已死者有充
工匠者放為民者有元係各投下戶回付者似此歇
閑一千三百四十戶乞差人分揀貧富定貼戶正軍
制可至二十八年八月中書省議新附軍人無貼戶
者依例正身六斗米一斤鹽家口四斗米蒙古漢軍
五斗米一斤鹽
二十三年三月交趾出征軍人鄂囉内除免和僱和買
一切雜泛差役
二十五年命北征漢軍分番放上著為令
時方討納顔餘黨尚書左丞李庭奏今漢軍之力困
於北征若依江南軍每歲二八放散以次番上甚便
帝可其奏著為令
二十八年七月遣官招集宋時湼手軍可充兵者八萬
三千六百人以蒙古漢人宋人恭為萬戶千戶百戶領
之
十月禁特默齊軍交庫特齊代役
十二月籍特默齊等六萬戶成丁者為兵
三十年八月詔軍人支請衣裝皮衣隔二年支帛隔一
年支布每年支
至成宗大德四年省府議軍人夏衣不過四月冬衣
不過十月依例放支
三十一年正月禁管軍官差撥造作局院軍匠充軍
(臣)等謹按此下二條皆見元典章言是時成宗已
即位矣考之元史世祖於正月壬子朔即不豫癸
酉崩而成宗在北軍遣使告哀至四月壬午始至
上都正月二月方當交會之間未可即謂成宗之
新政也
二月體問貧難軍戶單丁貧難無力不能當軍者令歇
役
成宗元貞二年二月詔蒙古軍以家奴代役者罪之仍
令其奴别入兵籍以其主資産之半畀之軍前敢有縱
之者罷其職又括蒙古戶漸丁以充行伍
五月命諸行省非奉旨毋擅調軍
大德元年十月以各處軍官差占正軍作祗候伊喇知
印等名色定例禁治
十二月定逃軍窩主罪依犯人減罪二等科斷
三年正月拘刷新附軍人弟男
樞密院奏亡宋新附軍人招收未盡到官見役軍内
逃竄數多是管軍官不行存恤以致在逃管民官不
肯用心拘刷容情隠庇乞降旨招諭詔各處行省差
官分頭招誘新附生熟劵軍廂軍土軍通事馬軍并
身故手額號正軍弟男限一百日赴所在官司出首
免罪責付本省鎮守軍官帮支糧鹽虀菜養贍如限
外不首因事發露有人首告依逃軍例斷罪各路官
吏及權豪之家隠蔽占役者依條斷罪仍命各道廉
訪司嚴行體究至十二月定新附軍籍之内在逃及
身死軍人并官豪隠占諸處不曾當差有手額號禁
軍分間當軍
詔諸行省謹視各翼病軍
中書省議諸翼屯戍軍人果有病疾合於本名應請
月糧内減半支付新米煎粥養病至武宗至大二年
江陵路錄事李貞請病軍死者比養濟院貧子例給
棺埋瘞各處正官親臨提調
九月罷括宋手號軍
四年六月詔各省自今非奉命毋擅役軍
至十一年六月(武宗)樞密院請以軍二千五百人繕治
上都鷹坊及諸官廨有旨自今非奉旨軍勿輙役至
至大四年正月(仁宗)禁百官役軍人營造及守護私第
六年正月詔千戶百戶等自軍逃歸先事而逃者罪死
敗而後逃者杖而罷之沒入其男女
八年三月詔軍官擅離所部者悉遣還翼違者論如律
軍人不告所部私歸者杖而還之
武宗至大二年十月質江南富民子為軍
平章政事約蘇言江南平垂四十年其民止輸地税
商税餘俱無與其富室有蔽占王民奴使之者動輙
百千家有多至萬家者其力可知乞自今有歲收糧
滿五萬石以上者令石輸二升於官仍質一子而軍
之其所輸之糧半入京師以養御士半留於彼以備
凶年帝如其言行之
(臣)等謹按此制之擾民殊甚後仁宗初即位尚書
省以平章約蘇等變亂舊章流毒百姓伏誅
四年四月(時仁宗已即位)拘收下番將校不典兵者虎符銀牌
仁宗皇慶元年正月勅軍不滿五千者勿置萬戶
延祐二年五月禁軍官不得代替軍役
有受錢代替本管軍人空名者合騐入已錢數以枉
法科罪若令兄弟子姪驅丁代替者不曾歇役難議
計賍量名數多寡科罪
英宗至治元年樞密副使吳元珪等上軍民政十餘事
詔行之
元珪與知院事特穆爾布哈上軍民之政十餘事大
抵言諸王近侍不可干軍政管軍官吏不可漁取軍
戶軍官之才者當遷其職有司賦役當務均一而軍
民不可有所偏軍官襲職惟傳適嗣而支庶不可有
所亂帝並嘉納即降旨施行之
泰定帝泰定元年八月勅樞密院役軍凡三百人以上
奏聞
文宗天歷元年九月募勇士從軍
至順元年九月覈實諸衛軍戶物力
二年二月勅特默齊軍士歲以五月十日遷處山後諸
州
命番休各衛漢軍十之二以三月一日放遣
順帝至正十二年募瀕海鹽丁為軍
先是七年十一月兩淮鹽運使宋文瓉上言江隂通
泰江海之門戶而鎮江真州次之國初設萬戶府以
鎮其地今戍將非人致使賊艦往来無常集慶花山
劫賊才三十六人官軍數萬不能進討反為所敗後
竟假手鹽徒雖能成功豈不貽笑宜亟選智勇以任
兵權以圖後功不聽至是丞相托克托討徐州賊以
官軍不習水土募瀕海鹽丁為軍乃超遷逯魯曾淮
南宣慰使領征討事遣其募鹽丁五千人從征
十四年五月募寧夏善射者及各處回回珠嘉殷富者
赴京師從軍
二十七年八月知大撫軍院事鄂勒哲特穆爾上言軍
政
鄂勒哲特穆爾言大撫軍院專掌軍機今後迤北軍
務仍舊制樞密院管其餘内外諸王駙馬各處總兵
行省行院宣慰司一應軍情不許隔越徑行移大撫
軍院又言諸軍將士有能用勍力建立竒功者請所
賞宣勅依常例外加以忠義功臣之號從之
欽定續文獻通考卷一百二十一
