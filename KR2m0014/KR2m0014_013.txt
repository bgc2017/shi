欽定續文獻通考卷十三
戶口考
戶口丁中
元初算賦之制中原以戶西域以丁蒙古以馬牛羊至
世祖定戶籍之制則有元管戶交參戶漏籍戶協濟戶
於諸戶之中又有絲銀全科戶减半科戶止納絲戶止
納鈔戶又有攤絲戶儲伊蘇岱爾所管納絲戶復業戶
并漸成丁戶(詳見職役考)
太宗五年八月括中州戶得戶七十三萬餘
至八年六月復括中州戶口計得續戶一百一十餘
萬
(臣)等謹按此金故地所得戶數也地理志謂是時
自燕京順天等三十六路戶八十七萬三千七百
八十一與此不同考之兵志太宗十三年八月諭
總管萬戶劉黑馬據色埒默奏呼圖克等元籍諸
路民戶一百萬四千六百五十六戶除逃戶外有
七十二萬三千九百一十戶隨路總僉軍一十萬
五千四百七十一名點數過九萬七千餘外近因
蝗旱民力艱難往往在逃觀此是本紀所書者括
籍時實數也地理志所載者除逃戶外之實數也
至耶律楚材𫝊謂呼圖克所括戶一百四萬亦與
兵志小異則各就一時開見者言之耳
八年初定中原戶賦
元初惟事進取所降之戶因以與將士自一社之民
各有所主不相統攝至是詔括戶口以大臣呼圖克
領之民始隸州縣時羣臣共欲以丁為戶中書令耶
律楚材曰不可丁逃則賦無所出以戶定之衆皆曰
我朝及西域諸國莫不以丁為戶豈可舍大朝之法
而從亡國之政耶楚材曰自古有中原者未嘗以丁
為戶若果行之可輸一年之賦隨即逃散矣帝從楚
材之議
七月詔以真定民戶奉太后湯沐中原諸州民戶分賜
諸王貴戚
定宗二年十月括人戶
憲宗九年𠡠諸王不得擅招民戶
二年籍漢地民戶
元史良吏𫝊曰譚澄為交城令憲宗二年大籍其
民澄盡削交城之不土著者賦以時集
董文炳𫝊曰時朝廷初料民令敢隠實者誅籍其
家文炳為藁城令使民聚口而居少為戶數由是
賦歛大減
立儒人免丁之令
時料民丁夫額訥格爾贊卜只兒斷事官事中原凡
業儒者試通一經即不同編戶著為令儒人免丁自
額訥格爾始
三年正月括烏魯斯戶口
至八年二月括興元戸口
世祖中統元年立十路宣撫司定戶籍
凡元管交參等口籍皆于是時定
李昶𫝊曰世祖初即位召昶至開平訪以國事時
徵需煩重行中書省科徵税賦雖逋戶不貸昶移
書時相曰側聞欲據丁巳戶籍科徵租税比之見
戶或加多十六七止驗見戶應輸猶恐不逮復令
包補逃故必致艱難苟不以撫字安集為心惟事
供億則諸人皆能之豈聖上擢賢更化之意哉于
是省府為蠲逋戶之賦
二年六月括漏籍老幼等戶協濟編戶賦税
是月又罷舞陽薑戶藤花戸還之有司七月諸王昌
通括江南漏籍戶五百命付之有司四年十二月𠡠
駙馬阿爾布哈葡萄戶依民例輸賦
八月核實新增戶口措置諸路轉輸法
是月命劉整招懷慶䕫府嘉定等民戶
三年五月詔覈實逃戶戶口增者賞之隠匿者罪之
其後數年西蜀四川行省平章政亊賽音諤德齊沙
木斯鼎莅官三年增戶九千五百六十五詔賞銀五
千兩太原路總管伊埒蒙古岱坐匿戶罷職為民
至元三年七月詔令西夏之民還本籍成都新民為豪
家所庇者歸之州縣
六年二月免單丁貧乏軍士一千九百餘戸為民
六月免益都新僉軍單丁者千六百二十一人為民
十五年七月復上都守城軍二千人為民九月分揀
諸路所括軍驗事力乏絶者為民又減至元九年所
括三萬軍半以為民十六年九月女直碩達勒達軍
不出征者令隸民籍輸賦十七年三月勑軍戶貧乏
者還民籍
七年五月括天下戶
是歲新括協濟合併戶為數凡二十萬五千一百八
十七月閱實諸路礟手戶其後九年七月拘括開元
東京等路諸漏籍戶及詔分閱大都京兆等處特默
齊奴戶名籍十二年四月括諸寺闌遺人戶十六年
六月拘括河西西番闌遺戶十一月詔四川宣慰司
括軍民戶數十二月括甘州戶十七年五月括沙州
戶丁定常賦二十一年閏五月括四州民戶二十六
年閏十月復籍之二十七年二月括河間實保齊戶
口
八年三月命尚書省閱實天下戶口頒條畫諭天下
十二年正月徙襄陽新民七百戸于河北
三月于中興路置懷寧靈武二縣分處新民四千八
百戶
諸蕃戶始内附
是年三月側布蕃官税昔礶州蕃官莊寮男車甲等
率四十三族戶五千一百六十詣四川行樞密院來
附十四年四月宋特磨道將軍農士貴等以所屬州
縣溪洞百四十七戶二十五萬六千來附五月西番
長阿立丁寗占等三十一族來附得戶四萬七百十
五年十一月攻漳州得山寨百五十戶百萬一十六
年六月招忙木巨木禿等寨三百籍戶十一萬二百
七月西南八番羅氏等國來附洞寨凡千六百二十
有六戶凡十萬一千一百六十有八二十六年三月
金齒人塞完以其民二十萬一千戶有竒來歸六月
西南夷中下爛土等處洞長忽帶等以洞三百寨百
一十來歸得戶三千餘七月四川山濟蠻民四寨五
百五十戶内附閏十月西南夷生番心□等八族計
千二百六十戶内附二十九年二月烏魯斯招附桑
州生貓羅甸國古州等峒酋長三十一所部民十二
萬九千三百二十六戶詣闕貢獻
(臣)等謹按山澤溪洞之民雖不在版籍之内然當
時混一區宇威震百蠻不䞇不臣之人咸思内嚮
亦開國時盛事也因採世祖紀文以存其略至成
武以後則未暇詳焉
十三年平宋通得江淮浙東西湖南北等路戶九百三
十七萬四百七十二口一千九百七十二萬一千一十
五
十二月詔諭浙東西江東西淮南北湖南北府州軍
縣官吏軍民昔以萬戶千戶漁奪其民致令逃散今
悉以人民歸之元籍州縣凡管軍將校及宋官吏有
以勢力奪民産業者俾各歸其主無主則以給附近
人民之無生産者
十八年閏八月以江南民戶分賜諸王貴戚功臣
時先後受賜者諸王十六人后妃公主九人勲臣三
十六人凡先朝勲戚亦加賜諸王自一二萬戶以上
有多至十萬戶者勲臣自四萬戶以下至數千數百
數十戶不等
(臣)等謹按此以江南民戸賜諸臣令食其戶鈔也
(詳見職役考)
十九年二月籍福建戶數
二十九年正月江西行省左丞高興言江西福建汀
漳諸路連歲盗起百姓入山以避乞招諭復業詔從
之
九月籍雲南新附民
自烏梁海鎮雲南凡八籍民戶四籍民田民以為病
至是令已籍者勿動新附者籍之其後二十九年正
月播州洞蠻因籍戶懷疑竄匿降詔招集之五月詔
諭思州民因閱戶驚逃者各使安業
二十年正月撥呼蘭及塔爾巴噶等四千戶隸皇太子
位下
二十九年二月伊實布招無籍民千四百三十六戶
請隸東宫詔命之耕田
元史裕宗𫝊曰世祖時參政劉思敬遣其弟思恭
以新民百六十戶來獻太子問民所從來對曰思
敬征重慶時所俘獲者太子蹙然曰歸語汝兄此
屬宜隨所在放遣為民毋重失人心
招内地民戸之流移江南者使復業
刑部尚書崔彧言江南既定中原之民相率南遷以
避徭役者十八九數年之間亡失十五六萬餘戶去
家就旅豈人之情賦重政煩驅之至此乞特降詔旨
招集復業量免科役蠲除積欠給還事産郡縣長吏
滿替以戶口增耗為黜陟其徙江南不還者與本土
之人一例差徭庶幾流亡自歸田野日闢詔下廷臣
議行之
十一月徙甘肅沙州民戶復業
二十一年五月縱江南匠戶無藝業者為民
阿爾呼木言曩于江南民戶之中撥匠戶三十萬其
無藝業者多今已選定諸色人匠餘十九萬九百餘
戶宜縱令為民從之
二十二年二月定京城民居
時修完大都城詔舊城居民之遷京城者以貲高及
居職者為先仍定制以地八畆為一分其或地過八
畆及力不能作室者皆不得冒據聽民作室
二十五年二月料簡江南站戶
二十六年二月十月再籍江南戶口凡北方諸色人寓
居者亦就籍之
二十七年四月江淮行省言近朝廷遣使議令發兼
并戶偕宋宗族赴京人心必致動搖江南之民方患
增課料民括馬之苦宜俟他日行之從之
二十七年正月遣所籍高麗民戸還其國
九年十二月諸王呼喇珠嘗拘括逃民高麗界中高
麗達嚕噶齊上其事詔高麗之民猶未安集禁罷之
至是高麗國王王暙言臣昔宿衞京師遭林衍之叛
國内大亂高麗民居大同者皆籍之臣願復以還高
麗為民從之
二十九年八月𠡠禮樂戶仍與軍站民戶均輸賦
世祖時天下戶口數
中統二年天下戶一百四十一萬八千四百九十九
至元十二年天下戸四百七十六萬四千七十七二
十八年戶部上天下戸數内郡百九十九萬九千四
百四十四江淮四川一千一百四十三萬八百七十
八口五千九百八十四萬八千九百六十四游食者
四十二萬九千一百一十八僧尼二十一萬三千一
百四十八人
元史地理志曰初太宗六年甲午得金中原州郡
七年乙未下詔籍民自燕京順天等三十六路戶
八十七萬三千七百八十一口四百七十五萬四
千九百七十五憲宗二年壬子又籍之增戶三十
餘萬世祖至元七年又籍之又增三十餘萬十三
年平宋全有版圖二十七年又籍之得戸一千一
百八十四萬八百有竒于是南北之戸總書于策
者一千三百一十九萬六千二百有六口五千八
百八十三萬四千七百一十有一而山澤溪洞之
民不與焉
(臣)等謹按以上世祖紀至元二十八年合計得戶
一千三百四十三萬三百一十二較地理志二十
七年多二十萬當兵革之餘流移未定閱一年而
數加于前亦理勢之常也但地志載文宗至順元
年一千三百四十萬六百九十九戶謂視前又增
二十萬有竒是至元二十八年不應已有此數若
據此數而論則至順之視至元少三萬戶耳何云
增耶二說不同存之以偹參考
成宗大德三年七月放江南僧寺佃戶五十萬為編民
時江南編民五十餘萬悉為楊璉真加冒入寺籍為
佃戶中書省臣言宜加釐正從之後武宗至大元年
五月禁白蓮社毁其寺宇以其民還隸民籍仁宗延
祐六年十月省臣言白雲宗總攝沈明仁誑誘愚俗
十萬人請汰其徒從之
先是世祖至元七年九月𠡠僧道伊囉勒昆有室家
不持戒律者占籍為民累朝屢申其禁至英宗至治
二年十一月括江南僧有妻者為民泰定帝泰定元
年六月平章政事張珪言僧道出家屏絶妻孥盖欲
超出世表是以國家優視無所徭役且處之官寺宜
清淨絶俗誦經祝夀比年僧道往往畜妻子無異常
人如蔡道泰班講主之徒傷人逞欲壊教干刑者何
可勝數俾奉祠典豈不褻天凟神臣等議僧道之有
妻子者宜罪以舊制罷遣為民疏入不能從
十一年十一月(時武宗已即位)禁軍站鷹坊控鶴等戶冒站編
氓
武宗至大元年三月罷括諸王散失人戶
中書省言鄃王哲古訥人戶散失詔有司括索臣等
議昔阿濟格括索所失人戶成宗慮其為例不許今
若括索未免擾民且諸王必多援例乞寝其事從之
又莊聖皇后及諸王胡土克圖人戶散入他郡降璽
書括索陜西行省及真定等路言百姓均在國家版
籍今所遣使輒奪軍驛編民等戶非宜省臣以聞帝
曰彼奏誤也速追以還
仁宗皇慶元年三月𠡠諸土托克托所招戶其未籍者
俾隸有司
至延祐二年五月桂齊等招戶六千勒還民籍
延祐二年二月禁民轉鬻養子
英宗至治二年五月置營於永平收養蒙古子女遣使
諭四方匿者罪之
是年三月給宗仁衞蒙古子女衣糧九月給蒙古子
女貧乏者鈔七百五十萬貫又賜百五十萬貫至三
年正月以宗仁衞蒙古子女額足萬戶命罷收之
泰定帝泰定元年七月罷廣州福建等處採珠蜑戶為
民
三年八月諭廉州蜑戶使復業
政和元年五月遣官分護流民還鄊仍禁聚至千人者
杖一百
文宗時戶口數
至順元年戶部錢糧戶數一千三百四十萬六百九
十九視前世又增二十萬有竒
元各路戶口數
腹裏中書省(大都路戶一十四萬七千五百九十口四十萬一千三百五十上都路戶四萬)
(一千六十二口一十一萬八千一百九十一興和路戶八千九百七十三口三萬九千四百九十五永平)
(路戶一萬三千五百一十九口三萬五千三百德寧淨州泰寧集寧應昌全寧寧昌砂井總管府以上戶)
(口俱缺保定路戸七萬五千一百八十二口一十三萬九百四十真定路戶一十三萬四千九百八十六)
(口二十四萬六百七十順德路戶三萬五百一口一十二萬四千四百六十五廣平路戶四萬一千四百)
(四十六口六萬九千八十八彰德路戶三萬五千二百四十六口八萬八千二百六大名路戶六萬八千)
(六百三十九口一十六萬三百六十九懷慶路戶三萬四千九百九十三口一十七萬九百二十六衛輝)
(路戸二萬二千一百一十九口一十二萬七千二百四十七河間路戸七萬九千二百六十六口一十六)
(萬八千五百三十六東平路戸四萬四千七百三十一口五萬一百四十七東昌路戸三萬三千一百二)
(口一十二萬五千四百六濟寧路戸一萬五百四十五口五萬九千八百一十八曹州戶三萬七千一百)
(五十三口一十九萬五千三百三十五濮州戶一萬七千三百一十六口六萬四千二百九十三高唐州)
(口一萬九千一百四口二萬三千一百二十一泰安州戶九千五百四十口一萬七百九十五德州戶二)
(萬四千四百二十四口一十五萬六千九百五十二恩州戶一萬五百四十五口三萬七千四百七十九)
(寇州戶五千六百九十七口二萬三千四十益都路戸七萬七千一百六十四口二十一萬二千五百二)
(濟南路戶六萬三千二百八十九口一十六萬四千八百八十五般陽府路戶二萬一千五百三十口一)
(十二萬三千一百八十五寧海州戶五千七百一十三口一萬五千七百四十二大同路戶四萬五千九)
(百四十五口一十二萬八千四百九十六冀寕路戶七萬五千四百四口一十五萬五千三百二十一晉)
(寕路戶一十二萬六百二十口二十七萬一百二十一)
嶺北行省(戶口缺)
遼陽行省(遼陽路戶三千七百八口萬三千二百三十一廣寧府路至順錢糧數戶四千五百)
(九十五大寧路戶四萬六千六口四十四萬八千一百九十三東寧路戶口缺瀋陽路至順錢糧數戶五)
(千一百八十三開元路至順錢糧數戶四千三百六十七咸平府戶口缺合蘭府戶口缺)
河南江北行省(汴梁路戶三萬一十八口一十八萬四千三百六十七河南府路戶九千)
(五百二口六萬五千七百五十一南陽府戶六百九十二口四千八百九十三汝寕府至順錢糧數戶七)
(千七十五歸德府至順錢糧數戶二萬三千三百一十七襄陽路至順錢糧數戶五千九十蘄州路戸三)
(萬九千一百九十口二十四萬九千三百二十一黃州路戶一萬四千八百七十八口三萬六千八百七)
(十九廬州路戶三萬一千七百四十六口二十二萬九千四百五十七安豐路戸一萬七千九百九十二)
(口九萬七千六百一十一安慶路戶三萬五千一百六口二十一萬九千四百九十揚州路戶二十四萬)
(九千四百六十六口一百四十七萬一千一百九十四淮安路戶九萬一千二十二口五十四萬七千三)
(百七十七高郵府至順錢糧數戶五萬九十八中興路戶一十七萬六百八十二口五十九萬九千二百)
(二十四峽州路戶三萬七千二百九十一口九萬三千九百四十七安陸府戶一萬四千六百六十五口)
(三萬三千五百五十四沔陽府戶一萬七千七百六十六口三萬九百五十五荆門州戶二萬九千四百)
(七十一口一十六萬五千四百三十五德安府戶一萬九百二十三口三萬六千二百一十八)
陜西行省(奉元路戶三萬三千九百三十五口二十七萬一千三百九十九延安路戶六千五)
(百三十九口九萬四千六百四十一興元路戶二千一百四十九口一萬九千三百七十八鳳翔府戶二)
(千八十一口一萬四千九百八邠州涇州開成州以上戶口俱缺鞏昌府戶四萬五千一百三十五口三)
(十六萬九千二百七十二平凉府慶陽府秦州隴州寕州定西州鎮原州西和州環州金州静寕州蘭州)
(會州徽州階州成州金洋州河州路雅州黎州洮州貴德州茂州脱思麻路岷州鐵州碉門魚通黎雅長)
(河西寧等處宣撫司以上戸口俱缺)
四川行省(成都路戶三萬二千九百一十二口二十一萬五千八百八十八嘉定府路戸口數)
(缺廣元路戶一萬六千四百四十二口九萬六千四百六順慶路戶二千八百二十一口九萬五千一百)
(五十六潼川府戶口缺永寧路戶口缺重慶路戶二萬二千三百九十五口九萬三千五百三十五紹慶)
(府戶三千九百四十四口一萬五千一百八十九䕫路戶二萬二十口九萬九千五百九十八叙州路戸)
(口缺馬湖路戸口缺)
甘肅行省(甘州路戶一千五百五十口二萬三千九百八十七永昌路戸口缺肅州路戶一千)
(二百六十二口八千六百七十九沙州路戶口缺亦集乃路戸口缺寧夏府路戶口缺山丹州戶口缺西)
(寕州戸口缺兀剌海路戶口缺)
雲南行省(戶口缺)
江浙行省(杭州路戶三十六萬八百五十口一百八十三萬四千七百一十湖州路至順錢糧)
(數戶二十五萬四千三百四十五嘉興路戸四十二萬六千六百五十六口二百二十四萬五千七百四)
(十二平江路戶四十六萬六千一百五十八口二百四十三萬三千七百常州路戶二十萬九千七百三)
(十二口一百二萬一十一鎮江路戶一十萬三千三百一十五口六十二萬三千六百四十四建德路戸)
(一十萬三千四百八十一口五十萬四千二百六十四松江府至順錢糧數戶一十六萬三千九百三十)
(一江隂州戶五萬三千八百二十一口三十萬一百七十七慶元路戶二十四萬一千四百五十七口五)
(十一萬一千一百一十三衢州路戶一十萬八千五百六十七口五十四萬三千六百六十婺州路戶二)
(十二萬一千一百一十八口一百七萬七千五百四十紹興路戶一十五萬一千二百三十四口五十二)
(萬一千五百八十八温州路戶一十八萬七千四百三口四十九萬七千八百四十八台州路戶一十九)
(萬六千四百一十五口一百萬五千八百三十三處州路戶一十三萬二千七百五十四口四十九萬三)
(千六百九十二寕國路戶二十三萬二千五百三十八口一百一十六萬二千六百九十徽州路戶一十)
(五萬七千四百七十一口八十二萬四千三百四饒州路戶六十三萬二百三十五口四百三萬六千五)
(百七十集慶路戶二十一萬四千五百三十八口一百七萬二千六百九十太平路戶七萬六千二百二)
(口四十四萬六千三百七十一池州路戶六萬八千五百四十七口三十六萬六千五百六十七信州路)
(戶一十三萬二千二百九十口六十六萬二千二百五十八廣德路戸五萬六千五百一十三口三十三)
(萬九千七百八十鉛山州至順錢糧數戶二萬六千三十五福州路戶七十九萬九千六百九十四口三)
(百八十七萬五千一百二十七建寕路戶一十二萬七千二百五十四口五十萬六千九百二十六泉州)
(路戶八萬九千六十口四十五萬五千五百四十五興化路戸六萬七千七百三十九口三十五萬二千)
(五百三十四邵武路戶六萬四千一百二十七口二十四萬八千七百六十一汀州路戸四萬一千四百)
(二十三口二十三萬八千一百二十七漳州路戶二萬一千六百九十五口一十萬一千三百六)
江西行省(龍興路戸三十七萬一千四百三十六口一百四十八萬五千七百四十四吉安路)
(戶四十四萬四千八十三口二百二十二萬四百一十五瑞州路戶一十四萬四千五百七十二口七十)
(二萬二千三百二袁州路戸一十九萬八千五百六十三口九十九萬二千八百一十五臨江路戸一十)
(五萬八千三百四十八口七十九萬一千七百四十撫州路戸二十一萬八千四百五十五口一百九萬)
(二千二百七十五江州路戶八萬三千九百七十七口五十萬三千八百五十二南康路戸九萬五千六)
(百七十八口四十七萬八千三百九十贛州路戶七萬一千二百八十七口二十八萬五千一百四十八)
(建昌路戶九萬二千二百二十三口五十五萬三千三百三十八南安路戶五萬六百一十一口三十萬)
(三千六百六十六南豐州戸二萬五千七十八口一十二萬八千九百廣州路戶一十七萬二百一十六)
(口一百二萬一千二百九十六韶州路戶一萬九千五百八十四口一十七萬六千二百五十六惠州路)
(戶一萬九千八百三口九萬九千一十五南雄路戶一萬七百九十二口五萬三千九百六十潮州路戶)
(六萬三千六百五十口四十四萬五千五百五十德慶路戶一萬二千七百五口三萬二千九百九十七)
(肇慶路戸三萬三千三百三十八口五萬五千四百二十九英德州戶口缺梅州戶二千四百七十八口)
(一萬四千八百六十五南恩州戶一萬九千三百七十三口九萬六千八百六十五封州戶二千七十七)
(口一萬七百四十二新州戶一萬一千三百一十六口六萬七千八百九十六桂陽州戶六千三百五十)
(六口二萬五千六百五十五連州戶四千一百五十四口七千一百四十一循州戶一千六百五十八口)
(八千二百九十)
湖廣行省(武昌路戸一十一萬四千六百三十二口六十一萬七千一百一十八岳州路戸一)
(十三萬七千五百八口七十八萬七千七百四十三常德路戶二十萬六千四百二十五口一百二萬六)
(千四十二澧州路戶一十萬九千九百八十九口一百一十一萬一千五百四十三辰州路戸八萬三千)
(二百二十三口一十一萬五千九百四十五沅州路戶四萬八千六百三十二口七萬九千五百四十五)
(興國路戶五萬九百五十二口四十萬七千六百一十六漢陽路戸一萬四千四百八十六口四萬八百)
(六十六歸州戸七千四百九十二口一萬九百六十四靖州路戸二萬六千五百九十四口六萬五千九)
(百五十五天臨路戸六十萬三千五百一口一百八萬一千一十衡州路戶一十三萬三千三百七十三)
(口二十萬七千五百二十三道州路戶七萬八千一十八口一千萬九百八十九永州路戶五萬五千六)
(百六十六口一十萬五千八百六十四郴州路戶六萬一千二百五十九口九萬五千一百一十九全州)
(路戸四萬一千六百四十五口二十四萬五百一十九寳慶路戸七萬二千三百九口一十二萬六千一)
(百五武岡路戶七萬七千二百七口三十五萬六千八百六十三桂陽路戶六萬五千五十七口一十萬)
(二千二百四茶陵州戸三萬六千六百四十二口一十七萬七千二百二耒陽州戶二萬五千三百一十)
(一口一十一萬一十常寕州戶一萬八千四百三十一口六萬九千四百二静江路戶二十一萬八百五)
(十二口一百三十五萬二千六百七十八南寕路戶一萬五百四十二口二萬四千五百二十梧州路戶)
(五千二百口一萬九百一十潯州路戶九千二百四十八口三萬八千九柳州路戶一萬九千一百四十)
(三口三萬六百九十四慶遠南丹溪洞等處軍民安撫司戶二萬六千五百三十七口五萬二百五十三)
(平樂府戶七千六十七口三萬三千八百二十鬱林州戶九千五十三口五萬一千五百二十八容州戶)
(二千九百九十九口七千八百五十四象州戶一萬九千五百九十八口九萬二千一百二十六賓州戸)
(六千一百四十八口三萬八千八百七十九横州戶四千九十八口三萬一千四百七十六融州戶二萬)
(一千三百九十三口三萬九千三百三十四藤州戶四千二百九十五口一萬一千二百一十八賀州戶)
(八千六百七十六口三萬九千二百三十五貴州戶八千八百九十一口二萬八百一十一恩明路戶四)
(千二百二十九口一萬八千五百一十太平路戶五千三百一十九口二萬二千一百八十六田州路戶)
(二千九百九十一口一萬六千九百一來安路戶口缺鎮安路戶口缺雷州路戶八萬九千五百三十五)
(口一十二萬五千三百一十化州路戶一萬九千七百四十九口五萬二千三百一十七高州路戶一萬)
(四千六百七十五口四萬三千四百九十三欽州路戶一萬三千五百五十九口六萬一千三百九十三)
(廉州路戸五千九百九十八口一萬一千六百八十六乾寕軍民安撫司戶七萬五千八百三十七口一)
(十二萬八千一百八十四南寧軍戶九千六百二十七口二萬三千六百五十二萬安軍戶五千三百四)
(十一口八千六百八十六吉陽軍戶一千四百三十九口五千七百三十五)
征東等處行省(戶口俱缺)
明制凡行郊祀禮中書省以戶籍陳壇下薦之天祭畢
而藏之
戶凡三等曰民曰軍曰匠民有儒有醫有隂陽軍有
校尉有力士弓舖兵匠有厨役裁縫馬舡之類瀕海
有鹽竈寺有僧觀有道士畢以其業著籍人戶以籍
為斷里設老人選高年為衆所服者導民善平鄉里
爭訟其人戶避徑役者曰逃戶年饑或避兵他徙者
曰流民有故而出僑於外者曰附籍朝廷所移民曰
移徙
太祖洪武二年令人戶以籍為斷
凡軍民醫匠隂陽諸色戶許各以原報抄籍為定不
許妄行變亂違者治罪仍從原籍
又令各處漏口脱戶許自實
三年七月令戶部榜諭天下軍民凡有未占籍者許
自首軍發衞所民歸有司匠隸工部
三年六月徙蘇州松江嘉興湖州杭州民無業者四十
餘戶於臨濠
四年三月徙山後民萬七千戶於北平六月魏國公
徐達平沙漠徙北平山後民三萬五千八百餘戶散
處諸府衞籍軍給衣糧民給田又以沙漠遺民三萬
三千八百餘戶屯田北平其後復徙江南民十四萬
于鳳陽二十一年遷山西澤潞民于河北後屢徙浙
西山西民于滁和北平山東河南又徒登萊青民于
東昌兖州又徙直隸浙江民二萬戶于京師充倉脚
夫
明史食貨志曰太祖時徙民最多其間有以罪徙
者建文帝命武康伯徐理往北平度地處之
十一月詔戶部籍天下戶口置戶帖
諭省臣曰民者國之本也今天下已定而民數未覈
實其命戶部籍天下戶口每戶給以戶帖于是戶部
置戶籍戶帖各書戶之鄉貫丁口名歲以字號編為
勘合用平印鈐記籍蔵于部帖給于民仍令有司歲
計其戶口之登耗以聞著為令
八年正月設養濟院
命有司察窮民無告者給屋舍衣食又設漏澤園葬
貧民天下府州縣立義塚惠帝建文元年二月詔鰥
寡孤獨疾廢者官為收養
十四年正月命天下郡縣編賦役黃冊
其法以一百一十戶為里一里之中推丁粮多者十
人為之長餘百戶為十甲甲凡十人歲役甲長一人
甲首十人董其事城中曰坊近城曰廂鄉都曰里先
後各以丁粮多寡為次每里編為一冊冊之首總為
一圖其里中鰥寡孤獨不任役者附十甲後為畸零
每十年有司更定其冊以丁粮增減而升降之冊凡
四一上戶部其三則布政司府縣各存一焉上戶部
者冊面黃紙故謂之黃冊年終進呈送後湖東西二
庫庋蔵之歲命戶科給事中一人御史二人戶部主
事四人釐校訛舛其後二十三年八月戶部奏重造
黃冊如丁口有增減者即為收除田地有買賣者即
令過割務在不虧原額其上中下三等人戶亦依原
定編類不許更改分丁析戶以避差徭庶幾無移易
倚託之患命頒行之次年天下黃冊成(互見田賦職役考)
凡冊式内定到田地山塘房屋車船各項欵目所在
官司有者依式開寫無者不許虚開若類縣總都總
收除項下止許開寫人丁事産總數不必備開花戶
凡僧道給度牒有田者編冊如民科無田者亦為畸
零凡雲貴流官土官附近馴熟通漢語者編造其餘
夷民不造
明史食貨志曰其後黃冊祇具文有司徵税編徭
則自為一冊曰白冊云
是年天下戶一千六十五萬四千三百六十二口五千
九百八十七萬三千三百五
二十一年九月編軍戶圖籍
時以内外衞所軍伍有缺遣人追取戶丁往往鬻法
且又騷動于民乃詔自今衞所以亡故軍士姓名鄉
貫編成圖籍送兵部然後照籍移文取之毋擅遣違
者坐罪尋又詔天下郡縣以軍戶類造為冊具載其
丁口之數如遇取丁補伍有司按籍遣之無丁者止
自是無詐冒不實役及親屬同姓者矣二十三年正
月諭兵部尚書沈溍曰兵以衞民民以給兵二者相
湏也民不可以重勞軍不可以重役今天下各衞所
多有一戶而充二軍致令民戶耗減自今二軍者宜
免一人還為民
二十三年督令逃民歸業
令監生同各府州縣官拘集里甲審知逃戶有他郡
流移者即時送縣官給行粮押赴原籍復業老弱不
能歸及不願歸者令在所著籍授田輸賦
二十四年令選取富民充實京師
帝懲元末豪強侮貧弱立法多右貧抑富嘗命戶部
籍浙江等九布政司應天十八府州富民萬四千三
百餘戶以次召見徙其家以實京師謂之富戶至成
祖時復選應天浙江富民三千戶附籍北京
二十六年令各處戶口每歲分豁舊管新收開除實在
總數
仍定每十年一造黃冊至孝宗弘治四年定先年造
冊之時有將丁口漏報或税糧詭寄戶籍那移者許
自首改正州縣各計人戶填寫帖文各一紙給發各
戶親領執照使知本戶舊管新收開除實在丁糧各
若干州縣以為憑據
是年天下戶一千六十五萬二千八百七十口六千五
十四萬五千八百一十二
浙江布政司(戶二百一十三萬八千二百二十五口一千四十八萬七千五百六十七)江
西布政司(戶一百五十五萬三千九百二十三口八百九十八萬二千四百八十一)湖廣
布政司(戶七十七萬五千八百五十一口四百七十萬二千六百六十)福建布政司
(戶八十一萬五千五百二十七口三百九十一萬六千八百六)北平布政司(戶三十三萬四)
(千七百九十二口一百九十二萬六千五百九十五)山東布政司(戶七十五萬三千八百九)
(十四口五百二十五萬五千八百七十六)山西布政司(戶五十九萬五千四百四十四口四)
(百七萬二千一百二十七)河南布政司(戸三十一萬五千六百一十七口一百九十一萬二)
(千五百四十二)陜西布政司(戸二十九萬四千五百二十六口二百三十一萬六千五百六)
(十九)四川布政司(戸二十一萬五千七百一十九口一百四十六萬六千七百七十八)廣
東布政司(戶六十七萬五千五百九十九口三百萬七千九百三十二)廣西布政
司(戶二十一萬一千二百六十三口一百四十八萬二千六百七十一)雲南布政司(戶五)
(萬九千五百七十六口二十五萬九千二百七十)應天府(戶一十六萬三千九百一十五口一)
(百一十九萬三千六百二十)蘇州府(戶四十九萬一千五百一十四口二百三十五萬五千三)
(十)松江府(戸二十四萬九千九百五十口一百二十一萬九千九百三十七)常州府
(戶一十五萬二千一百六十四口七十七萬五百一十三)鎮江府(戸八萬七千三百六十四口五)
(十二萬二千三百八十三)廬州府(戶四萬八千七百二十口三十六萬七千二百)鳳陽府
(戶七萬九千一百七口四十二萬七千三百三)淮安府(戶八萬六百八十九口六十三萬二千五)
(百四十一)揚州府(戶一十二萬三千九十七口七十三萬六千一百六十五)徽州府(戸一)
(十二萬五千五百四十八口五十九萬二千三百六十四)寧國府(戶九萬九千七百三十二口五)
(十三萬二千二百五十九)池州府(戶三萬五千八百二十六口一十九萬八千五百七十四)太
平府(戶三萬五千二百九十口二十五萬九千九百三十七)安慶府(戶五萬五千五百七)
(十三口四十二萬二千八百四)廣德州(戶四萬四千二百六十七口二十四萬七千九百七十九)
徐州(戶二萬二千六百八十三口一十八萬八百二十一)滁州(戶三千九百四十四口二萬四)
(千七百九十七)和州(戶九千五百三十一口六萬六千七百一十一)
三十一年八月(時惠帝已即位)詔天下衞所軍單丁者放為民
惠帝建文五年八月(時成祖已即位)詔撫綏直隸淮安及北平
永平河間諸郡避兵流移復業者凡七萬一千三百餘
戶
成祖永樂元年天下戶一千一百四十一萬五千八百
二十九口六千六百五十九萬八千三百三十七
三年九月徙山西民萬戶實北平
惠帝建文四年九月既徙山西民無田者實北平至
是復覈太原平陽澤潞遼沁汾丁多田少及無田之
家分其丁口以實北平十四年十一月徙山東山西
湖廣流民於保安州自是以後移徙者鮮矣
五年五月平安南得府州四十八縣一百八十戶三百
十二萬設交阯布政司
自唐之亡交阯淪於蠻服者四百餘年至是復入版
圖十一年七月瓊州府臨商縣民黃茂奉命招諭深
峒那呆等二十四峒生黎黎民來歸者計戶四百有
竒口千三百有竒蓋自初至今招撫諸黎來歸者六
十七處戶三萬有竒十二年四月戶部言廣東瓊州
府宜倫縣民黃凱臨高縣吏王榮安招誘大小英豪
及曹衙南等村黎人二千三十七戶悉願占籍為民
至憲宗成化十一年兩廣總督朱英招撫猺獞效順
者定為編戶給復三年自是歸附日衆凡為戶四萬
三千有竒口十五萬有竒
宣宗宣德三年二月清理逃軍戶籍
諭天下軍逃還鄉有詐為死者有更名充吏卒貼書
倚官害民者有為僧道生員者有投豪勢官民為家
人佃戶行財生理者有隠其丁口寄於别戶并於外
境立民籍者並許自告改正違者並其隣里及容隠
之人俱如前例論罪又諭凡各州縣勾解逃軍及補
役軍丁多於所在官司冐給家人文引供送其家人
不行隨送及到衛所不一二月即將文引照身逃回
原籍及影射各處潜住或經商受僱於人者有之若
此等者許三月内赴官出首與免本罪仍赴原衛所
著役故違不首或事發挨究得出本犯發邊遠充軍
戶下别選壯丁一人補原伍兩隣里甲並有司虛出
文引官吏一體問罪
四月招逃民復業
時諭戶部限各處逃徙人民三月内復業凡所負稅
糧悉與蠲免其有久居於彼産業已成者許令占籍
仍命有司善加撫綏五年十一月巡撫河南侍郎許
廊招撫開封等府逃民一十一萬五千六百餘戶兵
部郎中劉文勇招撫漢中逃民一千九百餘人
松江府知府趙豫上安輯逃民䟽曰比戶部榜諭
凡逃移人戶皆限三月復業違者與隠藏之家俱
發充軍此法至嚴人知畏懼然亦有未復業者蓋
以公賦有欠私債無償故地荒蕪舊居毁撤難以
措手不能安身乞勅戶部偹榜通行曉諭仍令有
司從實取勘逃亡民戶凡有公私欠負俱停徵三
年凡諸差徭亦在三年之後如是而猶不復業人
猶容隠者依前例發遣充軍庶逃民來歸者衆矣
英宗正統元年造逃戶周知冊
令山西河南山東湖廣陜西南北直隸保定等府州
縣造逃戶周知文冊偹開逃民鄉里姓名男婦口數
軍民匠竈等籍及遺下田地税糧若干原籍有無人
丁應承糧差若係軍籍則開某衛軍役及有無缺伍
送各廵撫並清軍御史處督令復業其已成家業願
入册者給與戶由執照仍令照數納糧若本戶原有
丁多税糧十石以上今止存一二丁者認種地五十
畆原籍有人辦糧者每人認種地四十畆俱照輕租
民田例起科原係軍匠籍者仍作軍匠附籍該衛缺
人則發遣一丁補役該輸班匠則發遣一丁當匠原
籍民竈籍者俱作民竈籍竈戶免鹽課量加税糧如
仍不首雖首而所報人口不盡或展轉逃移及窩家
不舉首者俱發甘肅衛所充軍八年令逃軍逃匠逃
囚人等自首免罪各發著役罪重者從實開奏量與
寬減其逃民匠不報籍復業團聚非為抗拒官府不
服招撫者戶長照南北地方發邊衛充軍
二年令各處有司委官挨勘流民
籍男婦大小丁口排門粉壁十家編為一甲互相保
識分屬當地里長帶管若團住山林湖濼或投托官
豪勢要之家蔵躱抗拒官司不服招撫者正犯處死
戶下編發邊衛充軍里老窩家知而不首及占恡不
發者罪同
三年禁數姓合戶附籍
四年添設山東山西河南陜西湖廣布政司所屬並順
天等府州撫治流民之官
時添設佐貳官各一員自是之後復添設大員天順
八年添設湖廣布政司參議一員於荆襄漢陽等府
撫治流民憲宗成化元年添設陜西按察司副使一
員於漢中府撫冶流民十七年添設四川按察司副
使一員於重䕫保順四府撫治流民孝宗弘治八年
添設河南布政司參政一員於南陽府撫治流民九
年令河南分巡汝南道僉事兼理撫民
十三年令老疾致仕事故官家屬附籍者離本籍千里
者許附不及千里者發還
景泰中令民籍者收附軍匠竈役冒民籍者發還
景帝景泰二年申隠丁換戶之禁
凡攢造黃册如有姦民豪戶通同書手或詭寄田地
飛走税糧或隠瞞丁口脱免差徭或改換戶籍埋沒
軍伍匠役者或將里甲那移前後應當者許自首改
正入籍免罪凡各里舊額人戶除故絶並全戶充軍
不及一里者許歸併餘剰人戶發附近外里輳圖編
造不許寄莊各圖人戶冇兄弟各㸑及幼子長而贅
壻願歸親子生而所養異姓子願歸宗者俱准另籍
如人丁數少及有軍匠等役占礙者仍不許分居三
年又令各處攅造黃册官吏里書人等捏甲作乙以
有為無以無為有者發口外為民
英宗天順元年天下戶九百四十六萬六千二百八十
八口五千四百三十三萬八千四百七十六
八年令在營官軍戶丁舍餘不許附近寄籍原籍丁盡
者許摘丁發回
成化二年令在京軍職漏報戶下舍人者發邊方立
功三年六年令軍戶不許將弟男子姪過房與人脱
免軍伍弘治十三年奏准軍戶子孫畏懼軍役另開
戶籍或於别府州縣入贅寄籍等項及至原衛發册
清勾買囑原籍官吏里書人等捏作丁盡戶絶四申
者俱問罪
憲宗成化二年天下戶九百二十萬二千七百一十八
口六千六十五萬三千七百二十四
七年十一月荆襄賊平流民復業者一百四十餘萬人
時江西盗起荆襄流民數十萬朝廷以為憂祭酒周
洪謨著流民圖說謂當增置府縣聽附籍為編氓可
實襄鄧戶口俾數百年無患帝善之十二年五月復
命副都御史原傑撫治荆襄流民傑徧歷山谿宣朝
廷德意諸流民欣然願附籍於是大會湖廣河南陜
西撫按官籍之得戶十一萬三千有竒口四十三萬
有竒置鄖陽府設行都司衛所以處之其後弘治十
八年四月又命刑部尚書何鑑撫治荆㐮流民鑑得
戶二十三萬五千有竒口七十三萬九千有竒願附
籍者各給戸由收入版籍正德元年十月撫治鄖陽
都御史孫需奏續清出荆襄鄖陽南陽漢中西安南
流民一十一萬八千餘戸願附籍者九萬二千餘戶
皆給戶田
禮部尚書周洪謨條議流民疏曰(疏上於弘冶四年二月)西
漢時召信臣守南陽流民自附八萬餘口東晉時
雍州舊在陜西西安府因流民來聚襄陽乃僑置
南雍州於襄水之側松滋縣舊在直隸廬州府因
流民來聚荆州乃僑置松滋縣於荆江之南其後
南雍遂併於襄陽松滋遂隸於荆州此往事之可
法者也成化七年從檢討張寬之奏流民聚此處
者械歸故里適值溽暑因饑渴而死妻子被掠瘟
疫盛行船夫逓觧者懼其相杂故覆舟於江後令
都御史原傑招撫計死者九十餘萬人故當時四
川陜西地震五百餘次災傷徧於天下今事之宜
鑒者也今宜著令流民與各郡縣相隣者倣召信
臣故事聽其附籍仍復九年待其安定然後徵之
遠而不可附籍者倣晉南雍州松滋縣故事設州
縣置官吏編里甲建庠序以治教之今流民在在
有之四川湖廣尤多凡流民所在宜令附籍量為
賑給寬徭省刑承絶戶田地者使納其糧力耕火
種者免之則流民即良民矣
(臣)等謹按洪謨此疏則成化七年復業之一百四
十餘萬人其械歸而道死者已十之七矣而會典
乃謂成化六年令流民願歸原籍者有司給文憑
沿途口給糧三升原籍無屋者受草房四間大口
月糧三斗小口半之給牛種令耕原業田是以轉
死之民充還定安集之數也不亦誣乎
十六年八月申存恤孤老之令
先是成祖永樂三年二月廵按福建御史洪湛言存
恤孤老王政所先今各府州縣飬濟院多頽壊有司
非奉勘合不敢修葺又或有一縣之内素無建置者
乞勅有司常加修葺未建置者即建置之如例收養
庶無告之民不致失所帝納之至是復申命焉其後
孝宗弘治十五年七月命各邊衛設飬濟院漏澤園
十八年更定軍丁附籍法
各衛所附籍軍丁無糧草者盡發原衛當差有者戸
留一丁頂補其原無籍名有産欲報者亦准一丁附
籍
孝宗弘治四年天下戶一十一萬三千四百四十六口
五千三百二十八萬一千一百五十八
浙江布政司(戶一百五十萬三千一百二十四口五百三十萬五千八百四十三)江西
布政司(戶一百三十六萬三千六百二十九口六百五十四萬九千八百)湖廣布政
司(戶五十萬四千八百七十口三百七十八萬一千七百一十四)福建布政司(戶五十萬)
(六千三十九口二百一十萬六千六十)山東布政司(戸七十七萬五百五十五口六百七)
(十五萬九千六百七十五)山西布政司(戶五十七萬五千二百四十九口四百三十六萬四)
(百七十六)河南布政司(戶四十三萬六千八百四十三口二百六十一萬四千三百九十八)
陜西布政司(戶三十萬六千六百四十四口三百九十一萬二千三百七十)四川布
政司(戶二十五萬三千八百三口二百五十九萬八千四百六十)廣東布政司(戶四)
(十六萬七千三百九十口一百八十一萬七千三百八十四)廣西布政司(戶四十五萬九)
(千六百四十口一百六十七萬六千二百七十四)雲南布政司(戶一萬五千九百五十口)
(一十二萬五千九百五十五)貴州布政司(戸四萬三千三百六十七口二十五萬八千六)
(百九十二)順天府(戶一十萬五百一十八口六十六萬九千三十三)永平府(戶二萬三)
(千五百三十九口二十二萬八千九百四十四)保定府(戶五萬六百三十九口五十八萬二千四)
(百八十二)河間府(戶四萬二千五百四十八口三十七萬八千六百五十八)真定府(戸五)
(萬九千四百三十九口五十九萬七千六百七十三)順德府(戶二萬一千六百一十四口一十八)
(萬一千八百二十五)廣平府(戶二萬七千七百六十四口二十一萬二千八百四十六)大名
府(戶六萬六千二百七口五十七萬四千九百七十二)延慶州(戶一千七百八十七口二千五)
(百四十四)保安州(戸四百四十五口一千五百六十)應天府(戶一十四萬四千三百六)
(十八口七十一萬一千三)蘇州府(戶五十三萬五千四百九口二百四萬八千九十七)松江
府(戶二十萬五百二十口六十二萬七千一百一十三)常州府(戶五萬一百二十一口二十二)
(萬八千三百六十三)鎮江府(戶六萬八千三百四十四口一十七萬一千五百八)廬州府
(戸三萬六千五百四十八口四十八萬六千五百四十九)鳳陽府(戶九萬五千一十一口九十三)
(萬一千一百八)淮安府(戸二萬七千九百七十八口二十三萬七千五百二十七)揚州府
(戶一十萬四千一百四口六十五萬六千五百四十七)徽州府(戶七千二百五十一口六萬五)
(千八百六十一)寧國府(戶六萬三百六十四口三十七萬一千五百四十三)池州府(戶一)
(萬四千九十一口六萬九千四百七十八)太平府(戶二萬九千四百六十六口一十七萬三千六)
(百九十九)安慶府(戶四萬六千五十口六十萬六千八十九)廣德州(戶四萬五千四十三)
(口一十二萬七千七百九十五)徐州(戶三萬四千八百八十六口三十五萬四千三百一十一)滁
州(戸四千八百四十口四萬九千七百十二)和州(戸七千四百五十口六萬七千一十六)
十七年令撫按官嚴督所屬清查流民
流民不願回還者就令附籍如隻身無産并新近逃
來軍匠等籍逓回原籍世宗嘉靖九年令各省乘大
造之年查勘各屬流民四十一年令遼東飢民流入
永平河間海傍住居及航海渡登萊者給文遣歸勢
家占恡不法者以隠匿逃軍論
武宗正德元年天下戶九百一十五萬一千七百七十
三口四千六百八十萬二千五
十五年令今後攅造里甲止據人戶丁産見在官第其
等則
如本里人戶不敷十甲之數就於附近里内人戶撥
補完足若分析戶籍不問本里他圖本圖果有消乏
亦許還併
世宗嘉靖元年天下戶九百七十二萬一千六百五十
二口六千八十六萬一千二百七十三
六年詔巡城御史嚴督各該兵馬司官查審京師附住
各處軍民
除浮居客商外其居住年久置立産業房屋舖面者
責令附籍宛大二縣一體當差仍暫免三年以示存
恤若有冐假衛所籍貫者行勘發遣
九年令各處州縣查審消乏里分不成甲者驗其丁産
歸併務使一十一戸為甲
四十四年九月令將流寓人戶編入版籍
從巡按御史孫丕揚奏也丕揚言各州縣里甲空缺
乞將流寓人戶編入版籍或補缺戶缺丁通融協濟
應徵銀兩照舊追納仍照客戶徵入之數以蠲主戶
之均徭從之
穆宗隆慶五年總括順天府屬人丁實數
會典原載府屬戶口六十六萬九千三十有竒至是
總括實在人丁止十四萬七千三百有竒蓋因租庸
正額之外更多雜派是以土著民多逃移日就凋耗
也神宗萬歷五年府尹王之垣奏請優恤從之
六年天下戶一千六十二萬一千四百三十六口六千
六十九萬二千八百五十六
浙江布政司(戶一百五十四萬二千四百八口五百一十五萬三千五)江西布政
司(戶一百三十四萬一千五口五百八十五萬九千二十六)湖廣布政司(戸五十四萬一)
(千三百一十口四百三十九萬八千七百八十五)福建布政司(戶五十一萬五千三百七)
(口一百七十三萬八千七百九十三)山東布政司(戶一百三十七萬二千二百六口五百六)
(十六萬四千九十九)山西布政司(戶五十九萬六千九十七口五百三十一萬九千三百五)
(十九)河南布政司(戶六十二萬三千六十七口五百一十九萬三千六百二)陜西布
政司(戶三十九萬四千四百二十三口四百五十萬二千六十七)四川布政司(戶二)
(十六萬二千六百九十四口三百一十萬二千七十三)廣東布政司(戶五十三萬七百一)
(十二口二百四萬六百五十五)廣西布政司(戶二十一萬八千七百一十二口一百一十八)
(萬六千一百七十九)雲南布政司(戸一十三萬五千五百六十口一百四十七萬六千六百)
(九十二)貴州布政司(戶四萬三千四百五口二十九萬九百七十二)順天府(戶一)
(十萬一千一百三十四口七十萬六千八百六十一)永平府(戶二萬五千九十四口二十五萬五)
(千六百四十六)保定府(戶四萬五千七百一十三口五十二萬五千八十三)河間府(戶四)
(萬五千二十四口四十一萬九千一百五十二)真定府(戶七萬四千七百二十八口一百九萬三)
(千五百三十二)順德府(戶二萬七千六百三十三口二十八萬一千九百五十七)廣平府
(戶二萬一千四百二十口二十六萬四千八百九十八)大名府(戶七萬一千一百八十口六十)
(九萬二千五十八)延慶府(戶二千七百五十五口一萬九千三百六十七)保安州(戶七)
(百七十二口六千四百四十五)應天府(戶一十四萬三千五百九十七口七十九萬五百一十三)
蘇州府(戶六十萬七百五十五口二百一萬一千九百八十五)松江府(戶二十一萬八)
(千三百五十九口四十八萬四千四百一十四)常州府(戶二十五萬四千四百六十口一百萬二)
(千七百七十九)鎮江府(戶六萬九千三十九口一十六萬五千五百八十九)廬州府(戶四)
(萬七千三百七十三口六十二萬二千六百九十八)鳳陽府(戸一十一萬一千七十口一百二十)
(萬三十三百四十九)淮安府(戶一十萬九千二百五口九十萬六千三十三)掦州府(戸一)
(十四萬七千二百一十六口八十一萬七千八百五十六)徽州府(戶一十一萬八千九百四十三)
(口五十六萬六千九百四十八)寧國府(戸五萬二千一百四十八口三十八萬七千一十九)池
州府(戶一萬八千三百七十七口八萬四千八百五十一)太平府(戸三萬三千二百六十二)
(口一十七萬六千八十五)安慶府(戶四萬六千六百九口五十四萬三千四百七十六)廣德
州(戶四萬五千二百九十六口二十二萬一千五十三)徐州(戶三萬七千八百四十一口三十四)
(萬五千七百六十六)滁州(戶六千七百一十七口六萬七千二百七十七)和州(戶八千八百口)
(一十萬四千九百六十)
天啟元年天下戸九百八十二萬五千四百二十六口
五千一百六十五萬五千四百五十九
王圻曰按國家戶口登耗有絶不可信者如洪武
十四年天下承元之亂殺僇流竄不減隋氏之末
而戶尚有一千六十五萬四千三百六十二口五
千九百八十七萬三千三百五其後休養生息者
二十餘年至三十五年而戶一千六十二萬六千
七百七十九口五千六百三十萬一千二十六計
戶減二萬七千五百八十三口減三百五十七萬
二千二百七十九何也其明年為永樂元年則戶
一千一百四十一萬五千八百二十九口六千六
百五十九萬八千三百三十七夫是時靖難之師
連歲不息長淮以北鞠為草莽而戶驟增至七十
八萬九千五十餘口驟增至一千二十九萬七千
三百十一又何也明年戶復為九百六十八萬五
千二十口復為五千九十五萬四百七十比之三
十五年戶却減九十四萬一千七百五十九口減
五百三十五萬五百五十六又何也九年戶九百
五十三萬三千六百九十二口五千一百四十四
萬六千八百三十四十年戶一千九十九萬二千
四百三十六口六千五百三十七萬七千六百三
十僅一年耳而戸忽增一百四十五萬八千七百
四十四口增一千三百九十三萬七百九十六當
是安南新入版圖其戸口之數至十年始上册籍
耳然十一年戶復為九百六十八萬四千九百一
十六計減一百三十萬七千五百二十口復為五
千九十五萬二百四十四計減一千四百四十二
萬七千三百八十六又大不可曉也自是休養生
息者五十年而為天順七年戶僅九百三十八萬
五千一十二口僅五千六百三十七萬二百五十
比於舊有耗而無登者何也然不一年而戶為九
百一十萬七千二百五減二十七萬七千八百七
十二口為六千四十七萬九千三百三十增四百
十二萬九千八十其戶口登耗之相反又何也成
化中戶不甚相懸絶二十二年而口至六千五百
四十四萬二千六百八十此盛之極也二十三年
而僅五千二十萬七千一百三十四一年之間而
減一千五百二十三萬五千五百四十六又何也
弘治十七年口至六千一十萬五千八百三十五
十八年戶至一千二百九十七萬二千九百七十
四此又盛也不二年而為正德元年戶僅九百一
十五萬一千七百七十三減三百八十二萬一千
二百一口僅四千六百八十萬二千五十減一千
三百三十萬三千七百八十五又何也自是而劉
六等亂中原藍鄢等亂楚蜀江廣無處不被兵而
八年以後口却增至六千三百三十餘萬又何也
然則有司之造册與戶科戶部之稽查皆僅兒戲
耳掌民部者亦宜留心經理焉
明史食貨志曰太祖當兵燹之後戶口顧極盛其
後承平日久反不及焉靖難兵起淮以北鞠為茂
草其時民數反增於前後乃逓減至天順間為最
衰成弘繼盛正德以後又減戸口所以減者周忱
謂投倚於豪門或冐匠竄兩京或冐引賈四方舉
家舟居莫可蹤跡也而要之戶口增減由於政令
張弛故宣宗嘗與羣臣論歷代戶口以為其盛也
本於休養生息其衰也由土木兵戎殆䔍論云
(臣)等謹按春明夢餘錄曰天啟崇禎之季荒燹相
繼市井蕭然版籍不可問矣今考會典所載自萬
歷六年而止後惟天啟元年一見於實錄餘歲皆
不書至崇禎長編洎崇禎䟽鈔等書無一言及於
戸籍者無由考索謹從闕文之義
欽定續文獻通考卷十三
