欽定續文獻通考卷七十九
羣祀考
雜祠淫祠
宋寧宗慶元三年加封雷州雷神為廣佑王
廟在雷州英榜山神宗熙寧九年封威德王孝宗乾
道三年加昭顯至是封廣佑王理宗淳祐十一年再
加普濟恭帝德祐元年加威德英靈
四年封紹興府寧濟廟潮神為孚佑王
先是徽宗政和六年封順應侯孝宗淳熙末以衞高
宗靈駕功加忠應翊順靈佑公至是晉王爵
加莆陽順濟聖妃號助順
神莆陽湄州林氏女少能言人禍福殁廟祀之號通
賢神女屢著靈顯高宗紹興二十六年以郊典封靈
惠夫人屢加昭應崇福善利光宗紹熙元年易爵以
妃至是加助順帝嘉定元年加顯衞十年加英烈神
之祠不獨盛於莆閩廣江浙淮甸皆祠焉
封漢張衡為昭應侯
廟在新喻縣祀漢張衡水旱有禱必應淳熙十六年
賜額賢惠至是始加封爵
嘉定元年封林浦為通濟王
浦唐末人避地海濱鑿井以給行人謂之林公井及
卒甚著顯應里人祀之有司上其状賜封號
三年封唐寨將夫人虞氏為顯祐夫人賜廟額冥助
廟在英德縣是年賜封號敕云生能抗巢賊之鋒殁
能制峝寇之暴有嘉一婦之節殆過百夫之強况雨
𤾉之致祈復利澤之随著可無美號以答陰功用正
小君之名大彰顯佑之實
田年封全州顯佑廟神為威信侯
廟祀唐邢州守柴崇□孝宗隆興元年賜額顯佑及
是加封
十一年十月加泉山清源洞冲應善利靈濟真人號昭
博
真人姓蔡氏泉州人事唐為金部員外郎太原守晚
棄官學道既仙去靈蹟顯著徽宗崇寧中始封虚應
先生紹興九年封冲應真人二十三年加封善利乾
道三年又加靈濟是歲州守真德秀以旱禱有應上
請加號昭博
十七年加封臨安忠清廟神為忠武英烈威德顯聖王
神為伍員廟在臨安吳山真宗大中祥符五年始封
英烈王政和六年加威顯紹興三十年加忠壯至是
别加八字後理宗嘉熙三年海潮大溢京兆趙與懽
禱於神而息奏即廟中建英衞閣並封王妃協清夫
人父奢兄尚皆加封號
又錢塘協順廟祀宋陸圭及其三女淳祐中扞潮有
功封廣陵侯三女封顯濟通濟永濟夫人賜額協順
傍有小廟祀十二潮神各主一時
嘉定間永春縣樂山神祠禱雨有應郡守蔡襄請於
朝封善利王賜額顯濟從神陳益累封仁福王黃志
累封輔國忠惠侯又封秀水順濟龍王廟為靈澤侯
理宗寳慶三年封徐偃王為靈惠慈仁聖濟英烈王
廟在龍游縣徐山下唐元和中刺史徐放重建韓愈
為廟碑屢燬於火至是郡守袁甫重新之請於朝加
王封號並封王妃協濟夫人子寳宗祐順侯寳衡祐
德侯寳明祐澤侯
紹定六年封古田黃師蓋為靈祐侯賜廟額顯應
時又有閩縣廣應廟祀漢閩越王郢第三子以禱雨
有應唐封龍驤侯五代時封弘潤王熙寧八年封冲
濟廣應王紹興十一年加封靈顯帝紹定間加封孚
祐
端平元年加武夷冲妙真君號孚惠
武夷山冲祐觀之側有會真廟祀山之主神魏子騫
以秦時上昇歷代祭用乾魚哲宗紹聖中京師兩浙
大旱遣使迎真君蛻骨於太一宫甘雨十日封冲妙
真君端平初京師復旱又迎之雨隨至加封孚惠廟
中從神潘遇頗著靈蹟並封協濟侯
嘉熙元年加封靈應廟神鮑蓋為忠嘉神聖威烈惠濟
廣靈王
神鄞人生晉太始中既殁屢著靈異歷代封號不絶
二年封永福縣神長者三郎為廣靈將軍次四郎助聖
將軍
至四年長進封協忠侯次助順侯時又有履泰將軍
孫顯忠錢塘人仕吳越故有廟在西湖嘉熙中趙與
懽尹京禱雨有應奏封天澤侯重為建廟賜額孚應
淳祐元年封梅川侯為威應公
侯姓陳氏失其名事王審知有功於民民為立廟紹
興元年賜額德威三十年封昭顯侯尋改英惠靈顯
至是封公
封靈應廟神為道愛侯
廟在古田縣寧宗嘉定間建祀邑令李堪端平三年
賜額靈應至是加封爵後復加孚惠
又古田縣臨水洞神邑人陳昌女淳祐中封崇福昭
惠慈濟夫人賜額順懿福清縣神陳姓能禁虎為暴
淳祐中封顯濟靈祐侯賜額孚應
五年封懷安縣神張德清為慈濟侯賜廟額善應
八年封東天目山龍神為靈祐公賜廟額惠濟
十一年賜閩縣故唐將劉行全兄弟廟額顯應
行全淮甸人弟德全待全黃巢之亂禦寇有功閩人
為立廟是歲大旱禱雨立應請於朝賜今額
寳祐四年改封廣惠廟神為真君
神張渤血食廣德軍之祠山仁宗康定元年始封靈
濟王崇寧三年賜廟額廣惠累封正祐昭顯威德聖
烈王至是改封真君凡再加曰正祐聖烈昭德昌福
南渡初建廟錢塘門外之霍山既又别為祠於金地
山以便祈禱
開慶元年封閩縣陳礹為仁濟侯弟巖惠濟侯
祠始剏於閩之蘆川祀唐觀察使陳巖及其兄礹仁
宗嘉祐七年春一夕雷雨大作遷於飲井山之西麓
開禧嘉定間屢禱輒應寳慶元年賜額顯應至是始
加封號
度宗咸淳二年封連江靈顯廟神黃蓋為福惠侯
封故錢塘令朱蹕為顯忠侯
初高宗建炎三年十二月完顔宗弼侵臨安錢塘令
朱蹕帥民兵逆戰遂遇害時尉曹十將金勝祝威亦
戰殁鄉人收瘞二人即其地立祠曰金祝二太尉廟
淳祐十年賜廟額靈衞景定二年詔侯二神曰忠佐
忠佑至是漕使以請始封朱令為侯並祀於廟又縣
人岳琚輸家財募勇士同尉曹十將死戰退敵里人
祀之咸淳四年詔封忠翊侯賜額顯功
改封漁溪廟神虞雄為德顯公
雄閩王牙將戰殁漁溪民廟祀之紹興二十六年賜
額昭應乾道二年加封惠濟是年改封
五年封建安靈濟侯林旺為顯祐公
廟在建安政和初封通靈尊勝太保嘉熙三年加封
靈濟侯是年郡城大火神降雨滅火有司以聞封顯
祐公妻唐氏封協靈翊惠夫人
封沅州英顯廟神為護國侯
神林姓唐時為溪洞首領殁為神紹興中陰助討賊
乾道間賜額英顯至是加封爵
七年封林僾為福惠侯子衎協惠侯
閩人林僾及其子衎以孝義稱里人祀之祈禱輒應
康定間賜額顯靈及是父子並封
封龍宫顯應廟神為祐文侯
神龐琯莆人以殄寇驅癘反風降雨特加封爵
封尤溪正順廟神為廣惠將軍
神謝祐尤溪人從劔浦黃裳學素慕張廵忠烈及卒
數著異蹟嘉定二年立廟以祀紹定二年封靈惠將
軍至是加廣惠
遼太宗天顯三年四月祭麃鹿神
聖宗統和四年十一月祭麃鹿神
(臣)䓁謹按遼俗好射麃鹿每出獵必祭其神以祈
多獲
地理志曰永州木葉山興王寺有白衣觀音像太
宗援石晉主中國自潞州廻入幽州幸大悲閣指
此像曰我夢神人令送石郎為中國帝即此也因
移木葉山建廟春秋告賽尊為家神軍興必告之
乃合符𫝊箭於諸部
又禮志曰歲除初夕勅使及伊勒希巴率執事郎
君至殿前以鹽及羊膏置爐中燎之巫及太巫以
次贊祝火神訖閤門使贊皇帝面火再拜初皆親
拜至道宗始令伊勒希巴拜之
穆宗應歷十四年正月奉安神纛
興宗重熙十八年六月行十二神纛
十二月以黑兔祭神
景宗保寧三年十月以黑白羊祀神
七年五月祭神姑
聖宗統和十六年五月祭白馬神
金世宗大定二十七年正月加鄭州河陰縣黃河神號
曰昭應順濟聖后賜廟額靈德善利
尚書省奏言鄭州河陰縣聖后廟前代河水為患屢
禱有應嘗加封號廟額今因禱祈河遂安流乞加褒
贈帝從其請特加號賜額歲委本縣長官春秋致祭
元世祖至元五年正月上都建城隍廟
七年大都始建廟封神曰祐聖王文宗天歷二年八
月加王及夫人號曰護國保寧
十五年正月封磁州神崔府君為齊聖廣祐王
元好問崔府君廟記曰唐崔子玉府君祠在所有
之或謂之亞嶽或謂之顯應王者皆莫知所從来
府君定平人太宗時為長子令有惠愛之風本道
採訪使與長子尉劉内行弗備且有贓賕之鄙時
縣有虎害府君謂二人者宜當之已而果然及一
孝子為所食乃以牒攝虎至使服罪一縣以為神
而廟祀之
七月建漢祖天師正一祠於京城
十月祠成詔張留孫居之
釋老𫝊曰正一天師者始自漢張道陵至三十六
代宗演當至元十三年世祖平江南遣使召之至
則待以客禮命主領江南道教仍賜銀印子與棣
與材嗣成宗大德八年授與材正一教主領三山
符籙其徒張留孫從宗演入朝世祖與語稱旨留
侍闕下祈禱輒應即命留孫為天師固辭不敢當
乃號之上卿建崇真觀於兩京俾留孫居之專掌
祠事
(臣)䓁謹按正一祠疑即釋老𫝊中之崇真觀也𫝊
稱建於兩京則上都亦有之矣
八月封泉州神女號護國明著靈惠協正善慶顯濟天
妃
其後二十五年六月又加封廣祐明著天妃大德三
年二月加護國庇民天歷二年十月加廣濟福惠賜
廟額靈慈遣使代祀順帝至正十四年十月再加輔
聖護國
祭祀志曰南海女神靈惠夫人至元中以護海運
有竒應加封天妃神號積至十字廟曰靈慈直沽
平江周涇泉福興化䓁處皆有廟皇慶以来歲遣
使賫香遍祭金幡一合銀一鋌付平江官漕司及
本府官用柔毛酒醴便服行事
(臣)䓁謹按天妃封號至天歷二年始加至十字不
應至元十五年已加十二字又二十五年六月但
稱加南海明著天妃為廣祐明著天妃即祭祀志
亦曰神號積至十字則十五字之封似止明著二
字無驟加十二字之理史書沿誤無可是正姑存
以俟考
成宗大德三年二月加觧州鹽池神惠康王曰廣濟資
寳王曰永澤浙西鹽官州海神曰靈感弘祐公吳大夫
伍員曰忠孝威惠顯聖王
泰定帝泰定元年正月封觧州鹽池神曰靈富公三
年六月遣使祀之
(臣)䓁謹按泰定帝紀又載致和元年改封鹽池神
為靈富公靈富之號已見泰定元年及是改封宜
有加字蓋史失之或一事兩載皆不可考矣
七年十二月加封真武為元聖仁威元天上帝
仁宗延祐七年四月祭遁甲神於香山
英宗至治三年十一月泰定帝即位祭遁甲五福神
天歷二年八月遣毛穎達祭遁甲神於上都南屏山
大都西山
顧炎武北平古今記曰香山有金章宗祭星臺於
史無所考或是元時祭遁甲之地
英宗至治元年五月海漕糧至直沽遣使祀海神天妃
三年二月糧至復祀之順帝至元二年九月海運糧
至遣使致祭
泰定帝泰定元年二月加封廣德路祠山神張真君曰
普濟寧國路廣惠王曰福祐
七月加封温州故平陽侯曰英烈侯
二年七月遣鄂勒博祀宅神於北部行幄
遣使代祀龍虎武當二山
順帝至元三年四月遣使降香於龍虎三茅閣皂諸
山
八月作天妃宫於海津鎮
十一月加封廬陵江神曰顯應
致和元年正月加封幸淵龍神曰福應昭惠公
文宗天歷元年九月加封漢將軍關羽為顯靈義勇武
安英濟王遣使祠其廟
至順二年正月封蒙古巫者所奉神為靈感昭應護國
忠順王號其廟曰靈佑
三年五月太常博士王瓚請禁封非祀典之神
瓚言各處請加封神廟濫及淫祠按禮經以勞定國
以死勤事能禦大災能捍大患則祀之其非祀典之
神今後不許加封制可
順帝至元三年六月加封文始尹真人為無上太初博
文文始真君徐甲為垂元感聖慈化德御真君庚桑子
洞靈感化超蹈混然真君文子通元光暢昇元敏誘真
君列子冲虚至德遁世遊樂真君莊子南華至極雄文
弘道真君
五年五月加封瀏陽州道吾山龍神為崇惠昭應靈顯
廣濟侯
至正元年閏五月改封徽州土神汪華為昭忠廣仁武
烈靈顯王
四年十二月禁淫祠
二十年八月加封福建鎮閩王為護國英仁武烈忠正
福德鎮閩尊王
明太祖洪武元年十二月立旗纛廟
先是禮官言軍行旗纛所當祭者考之於古旗謂牙
旗黃帝出軍訣曰牙旗者將軍之精一軍之形候凡
始竪牙必祭以剛日纛謂旗頭太白陰經曰大將軍
中營建纛天子六軍故用六纛唐宋及元皆有旗纛
之祭今宜立廟京師春用驚蟄日秋用霜降日遣官
致祭乃命立廟於都督府治之後題主曰軍牙之神
六纛之神仍令天下衞所於公署後立廟京都之祭
牲用太牢幣黑色籩豆各八簠簋各二登鉶各一以
都督為獻官衞所指揮使初獻僚屬亞終獻祭用少
牢儀物殺京師王國則遣武官戎服行禮歲春秋皇
帝合祭神祗於城南仍列旗纛於太歲諸神之次七
年二月詔皇太子率諸王詣閱武場祭旗纛為壇七
各用羊豕一帛色赤行三獻禮是日皇太子及諸王
皆具儀衞執事者捧旗纛於馬上以序前行至壇皇
太子先行禮次諸王禮畢諸王詣皇太子行幕進胙
訖奉旗纛還宫九年正月别建旗纛廟於山川壇左
定以躬祀山川日遣旗手衞官行禮其正祭旗頭大
將六纛大神五方旗神主宰戰船正神金鼔角銃礟
之神弓弩飛鎗飛石之神陣前陣後神祗五昌䓁衆
凡七位共一壇南向祭物視先農帛七黑二白五瘞
毛血望燎與風雲雷雨諸神同祭畢設酒器六於地
刺雄鷄六&KR0377;血釁之霜降日又祭於教場歲暮享太
廟日祭於承天門外後罷霜降之祭凡旗纛皆藏内
府祭則設之成祖永樂中又有神旗之祭專祭火雷
之神每月朔望神機營提督官祭於教場牲用少牢
二年正月封京都及天下城隍
帝謂中書及禮官曰城隍神歷代所祀宜新封爵遂
封京都城隍為承天鑒國司民昇福明靈王開封為
顯聖王臨濠為貞祐王太平為英烈王和州為靈護
王滁州為靈祐王秩正一品其餘府為鑒察司民城
隍威靈公秩正二品州為靈佑侯秩三品縣為顯祐
伯秩四品章服京都衮冕十有二章封王公者九旒
九章侯伯七旒七章命詞臣撰制文頒之時諸神祗
止合祭於城南享祀之所未有壇壝專祀乃議建壇
祀天下神祗略曰城隍之祀莫詳其始先儒謂既有
社不應復有城隍故唐李陽冰縉雲城隍記謂祀典
所無惟吳越有之然成都城隍祠太和中李德裕所
建張說有祭城隍文杜牧有祭黃州城隍文則不獨
吳越為然又蕪湖城隍建於吳赤烏二年高齊慕容
儼梁武陵王祀城隍神皆書於史又不獨唐而已宋
以来其祀遍天下或錫廟額或頒封爵或遷就傅會
各指一人為神姓名按唐張說祭荆州城隍文曰致
知産物助天育人張九齡祭洪州城隍文曰城隍是
保甿庶是依則前代崇祀之意有在今宜祔祭於嶽
瀆諸神之壇三年詔去封號止稱某府州縣城隍之
神七年從祀郊壇二十一年復以從祀罷山川壇春
祭世宗嘉靖九年並罷山川壇從祀歲以仲秋祭旗
纛日致祭凡聖誕節及五月十一日神誕皆遣太常
寺卿行禮國有大事則告廟在王國者王親祭之各
府州縣守令主之
三年詔天下府州縣立城隍廟其制高廣各視官署
正衙几案皆同置木主撤塑像取其泥塗壁繪以雲
山九月京師廟成主用丹漆字塗以金旁飾龍文迎
主入廟用王者儀仗帝親為文以告六年製中都城
隍神主成如京師之制遣官賫香帛奉安禮臣請有
事合祭以何主為上帝命以建都所在為上二十年
京師改建廟詔劉三吾曰朕設京師城隍俾統各府
州縣之神以監察民之善惡而禍福之俾幽明舉不
得倖免其書所由於石永樂中建廟北京都城之西
曰大威靈祠英宗正統十二年以脩城重建嘉靖二
十七年正月廟燬再建
春明夢餘錄曰城隍之名見於易若廟祀則莫究
其始唐李陽冰謂城隍神祀典無之惟吳越有耳
宋趙與時辨其非以蕪湖城隍祠建於吳赤烏二
年不始於唐然考記曰天子大蜡八伊耆氏始為
蜡蜡祭八神水庸居七水則隍也庸則城也此正
祭城隍之始春秋傳鄭災祈於四鄘宋災用馬於
四鄘皆其證也庸字不同古通用耳由是觀之城
隍之祭蓋始於堯矣
(臣)䓁謹按城隍是保二語為張九齡祭城隍文禮
志誤作張說又實錄載洪武二十年京師改建城
隍廟禮志作二十一年亦誤並改正
命築壇於後湖祀馬祖諸神
勅禮官定儀奏言周官校人春祭馬祖天駟星也夏
祭先牧始養馬者秋祭馬社始乘馬者冬祭馬步乃
神之災害馬者隋用周制祭以四仲之月唐宋因之
今定春秋二仲月甲戊庚日遣官致祭為壇四牲用
少牢幣白色籩豆各四簠簋登各一樂用時樂行三
獻禮五年并諸神為一壇歲止春祭六年二月置羣
牧監於滁州建司馬神祠於柏子潭遣官致祭每歲
春秋二仲有司祠以少牢永樂十三年二月建馬神
祠於都城蓮花池其南京馬神則南太僕主之
太祖實錄曰洪武四年蜀明昇獻良馬十其一色
正白長丈餘首高九尺足高七尺有肉隠起項下
貫膺絡腹精采流動不可加韉勒帝謂天生英物
必有神司之命太常以少牢祀馬祖囊沙四百斤
壓之日令人騎行苑中久之漸馴後帝夕月於清
凉山乃乘以出比還大悅賜名飛越峯復命祀馬
祖
三年六月禁淫祠
制曰朕思天地造化能生萬物而不言故命人君代
理之前代不察乎此聽民人祀天地祈禱無所不至
瀆禮僣分莫大於斯古者天子祭天地諸侯祭山川
大夫士庶各有所宜祭民間合祭之神禮部其定議
頒降違者罪之於是中書省臣䓁言凡民庶祭先祖
歲除祀竈鄉村春秋祈土糓之神凡有災患禱於祖
先若鄉邑郡厲祭則里社郡縣自舉之其僧道建齋
設醮不許奏章上表投拜青詞亦不許塑畫天神地
祗其白蓮社明尊教白雲宗巫覡扶鸞禱聖書符咒
水諸術並加禁止庶幾左道不興民無惑志從之
十二月命祭無祀鬼神
帝以兵革之餘死無後者其靈無所依命舉其禮禮
官言按祭法王祭泰厲諸侯祭公厲大夫祭族厲又
士喪禮疾病禱於厲鄭氏謂漢時民家皆秋祠厲則
此祀達於上下矣春秋傳曰鬼有所歸乃不為厲後
世不舉其祭無依之鬼乃或依附土木為民禍福以
邀享祀蓋無足怪今定京都王國各府州縣及里社
皆祭祀之使鬼無所歸者不失祭享則災厲不興亦
除民害之一道也從之命京都築壇於元武湖中天
下府州縣皆設壇於城北各里又立壇以祭歲以三
月清明七月望日十月朔日長吏率僚佐候晡時致
祭牲用羊豕各三炊三石米飯前期七日檄城隍祭
日正壇設城隍位羊一豕一壇下東西席地焚香列
炬各設羊一豕一並飯羹以祭壇南立石刻祭文京
都曰泰厲王國曰國厲府州曰郡厲縣曰邑厲里曰
鄉厲著為式
二十六年七月遣禮部員外郎潘善應䓁往廬山祠周
顛仙
顛仙姓周自言建昌人病顛入南昌行乞常趨省府
曰告太平不數年天下果亂陳友諒引兵入南昌顛
仙隠跡不見及帝自將伐友諒既定南昌將還顛仙
從道左拜謁潜隨至金陵遇帝出輒趨進曰告太平
告太平間見詞多隠語友諒復圍南昌帝勒兵往援
因與偕行久之縱還廬山友諒敗死遣人往求之不
得洪武癸亥秋有僧覺顯自言廬山岩中老人使來
見帝以其誕却之至是帝不豫前僧復徒跣至云周
顛仙遣進藥帝不納僧具言前事乃餌之有菖蒲丹
砂之氣是夕疾愈僧亦去不知所之帝遂親為文勒
石紀其事命善應䓁往祠焉
(臣)䓁謹按明會典南京神廟初稱十廟北極真武
以三月三日九月九日道林真覺普濟禪師寳志
以三月十八日都城隍以八月祭帝王後一日祠
山廣惠張王渤以二月十八日五顯靈順以四月
八日九月二十八日皆南京太常寺官祭合蒋子
文卞壺曹彬劉仁贍福夀諸廟為十廟後增功臣
廟為十一又關公廟以四孟歲暮及五月十三日
天妃廟以正月十五日三月二十三日太倉神廟
以春秋仲月望日凡祭皆少牢惟真武與真覺禪
師素羞諸神雖不盡應祀典然皆太祖所定有明
一代因之而不敢廢異於淫祀邀福者特附載之
成祖永樂三年正月建天妃廟於直沽
從平江伯陳瑄請也五年復建天妃宫於龍江關七
年封護國庇民妙靈昭應弘仁普濟天妃賜廟額曰
弘仁普濟
十二年三月建真武廟於北京
開國靖難神多效靈至是特建廟於皇城北海子橋
之東武宗正德二年改靈明顯祐官祭日同南京
十六年十二月武當山宫觀成賜名太岳太和為祀
神祝釐之所又即天柱峯頂冶銅為殿飾以黃金範
真武像於中選道士九人為提點秩正六品分主宫
觀祀事嘉靖三十一年重脩賜坊曰治世元岳
十五年三月建洪恩靈濟宫於北京祀徐知證知諤
知證知諤為徐温子及知誥代楊氏有國封知證為
江王知諤為饒王嘗帥兵入閩靖羣盗閩人德之立
生祠於金鰲峯北未幾相繼化去降神於閩益虔祠
祀累著靈應宋高宗賜額靈濟是年帝寢疾醫藥㒺
效禱之即瘳乃立廟於皇城西封金闕玉闕真人十
六年改封真君神父亦封真君母配皆仙妃憲宗成
化二十二年加稱上帝父母及配稱聖帝元君歲正
旦冬至神誕日遣重臣致祭孝宗弘治十八年以大
學士劉健䓁言乃罷遣止令太常寺官行禮國有大
事則告福州神祠每六年一挂袍初遣官齎送神宗
萬歷四年止令本省布政司官更換
黃虞稷蟫窠别志曰南唐前後遣將攻閩者具載
於史未嘗有知證知諤領兵之事則所云屯兵金
鰲峯下者妄也且知諤之死在昇元二年知證卒
於保大五年云兄弟相繼化去尤妄之妄矣二百
年来淫祀矯誣無有能正之者倪岳周洪謨䓁亦
但言其簒臣逆子不宜載祀典未能舉史𫝊事實
始末以證流𫝊之訛宜當時之不能盡革也
仁宗洪熙元年二月封大小青龍神
平則門外三十里盧師山有潭世𫝊有大小二青龍
遇旱致禱輒雨是年久旱即潭上禱焉雨隨注乃封
大青龍為弘濟小青龍為靈顯歲以春秋仲月遣官
致祭
宣宗宣德七年七月命祀高郵湖神祠
平江伯陳瑄言高郵城西北湖中有神祠祀耿遇德
宋哲宗時人累封靈應侯廟額曰康澤至今禱者輒
應請令有司春秋致祭從之
英宗正統三年三月禁天下祀孔子於釋老宫
四川永州儒學訓導諸華言孔子祀於學佛氏祀於
寺老氏祀於觀俱有定制乃無知僧徒欲假孔子以
取敬信繪肖三像並列供奉褻侮不經莫此為甚乞
通勅禁革從之
景帝景泰七年十二月建金龍四大王祠於沙灣
從左副都御史徐有貞請也
憲宗成化元年二月廵撫湖廣右僉都御史王儉請禁
革淫祀
儉言八事一請禁革淫祀乞勅翰林儒臣博採三禮
及諸經𫝊自天子至於庶人當祀之神纂集成書刊
示四方凡天下鬼神不係禮典及當代祀典者並撤
其廟宇毁其象設仍乞禁革塑繪人匠違者付法司
論罪則禮制明而民志定矣禮臣議如所言從之
十三年詔建漢夀亭侯廟
初洪武二十八年建廟於南京雞鳴山永樂中北京
始建廟至是時建廟於宛平縣東嘉靖十年南京太
常寺少卿黃芳言漢夀者封邑亭侯者爵也止稱夀
亭侯誤矣乃改稱漢前將軍漢夀亭侯歲五月十三
日祭以太牢果品五帛一遣太常寺官致祭國有大
事則告
(臣)䓁謹按明初祀關侯止用本稱萬歷中特加封
三界伏魔大帝神威遠鎮天尊旨從中出不由詞
臣撰擬劉若愚蕪史云時掌道經厰太監林朝最
有寵封號實所奏請云
孝宗弘治元年四月禮科給事中張九功請正祀典
疏言祀典正則人心正今朝廷常祭之外又有釋迦
牟尼文佛三清三境九天應元雷聲普化天尊金
闕玉闕真君元君神父神母諸宫觀中又有水官星
君諸天諸帝之祭非所以法天下帝下其章禮部尚
書周洪謨䓁言佛老二氏凡遇萬夀䓁節不令修建
齋醮其大興隆寺朝天宫俱停遣官致祭至大帝天
尊真君帝君諸神稽諸祀典並無所據俱當罷免議
上帝命脩建齋醮遣官祭告並東岳真武城隍廟靈
濟宫祭祀俱仍舊二徐真君及其父母妻革去帝號
仍舊封冠袍換回焚燬餘如所議行之
(臣)䓁謹按孝宗實錄曰福州二徐真君祠冠袍例
三年遣内官齎換後改命太常寺官弘治十三年
尚衣監奏乞仍遣内官禮部謂遣太常寺官便科
道亦交論之帝命每十年一次仍遣内官賫送戒
其驛騷是二徐僣祀雖經九功論罷禮官議行不
移時崇奉如故良由閹寺内擅以禍福之說熒惑
宸聽有非盈庭讜論所能挽者矣
七年十二月詔安平鎮建廟祀真武龍王天妃
時塞張秋决口成改張秋鎮為安平鎮建廟祀諸神
賜額顯應
武宗正德五年十月賜山西觧州鹽池神號曰東鹽池
之神西鹽池之神
至萬歷十八年三月廵按山西御史秦大䕫言河東
鹽池屢遭水患乃於東西二池條山風洞諸神兩舉
祭告遂至水减鹽生倍於往日乞各加封號列之祀
典禮官以國朝釐正祀典嶽鎮海瀆别無王公封號
宜於三祠總門錫以祠額以昭虔報命賜額為靈佑
十四年二月諭禮部將廵兩畿山東祀神祈福
大學士楊廷和言泰山特五嶽之一古禮惟諸侯主
祭今制郊壇分獻亦惟命官行禮非天子所宜親祀
今欲尊奉神像供獻香帛必不得已遣官一行禮部
尚書毛澄䓁亦言欲遍告天下山川遣使足以將敬
不必親行科道亦交章諫不報
(臣)䓁謹按帝將欲南幸特以祀神為名耳廷臣諫
者數百人皆杖於闕下六月宸濠反乃决計親征
八月發京師明年冬乃還事具告祭門
世宗嘉靖十四年九月建西海神祠
帝諭禮部尚書夏言曰西海子歲以午日奉兩宫遊
宴止行望祀宜特建祠宇言退乃上疏曰禁内西海
子者即古燕京積水潭也源出西山神山一畝馬眼
諸泉繞出甕山後滙為七里濼東入都城瀦為積水
潭南出玉河入於大通河轉漕亦頼其利比之五祀
其功較大禮宜特祀請於北閘口湧玉亭後隙地建
祠以答神貺詔可乃加神號曰宣靈弘濟並祀水府
及司舟之神歲春秋仲月上壬日遣太常卿致祭二
十二年改名弘濟神祠穆宗隆慶元年罷祀
十五年五月詔除禁中釋殿燬銷佛骨諸物
時撤大善佛殿建太后宫禮部尚書夏言請勅有司
以佛骨瘞之中野帝曰朕思此物智者以為邪穢必
不欲觀愚者以為竒異必欲尊奉今雖埋之將来豈
免竊發乃焚之於通衢毁金銀佛像凡一百六十九
座佛骨佛牙凡一萬三千餘斤
榖山茟麈曰嘉靖中陶仲文卲真以祈禱用事請
拆毁寺院沙汰僧尼焚佛骨於大通橋下
二十一年四月建大高元殿於西苑奉祀上帝
先是二年四月太監崔文䓁於欽安殿脩設醮供請
帝拜奏青詞大内建醮自此始其後改欽安殿為元
極寳殿奉祀上帝祈榖大享皆於此行禮而親郊遂
廢時帝居西苑罕入大内即元極寳殿亦不時至故
又即西苑建大高元殿以奉玉皇及三清像設殿之
東北為象一宫中奉象一帝君範金為像高尺許即
帝脩元御容也三十六年又建大光明殿他如洪應
雷壇帝有禱必至凝道雷軒書日恒御之其餘奉真
之所不可勝紀帝崩未逾月諸宫盡毁惟高元光明
二殿僅存
萬歷野獲編曰自西苑肇興尋營永夀宫於其地
未幾元極高元䓁殿繼起以元極為拜天之所當
正朝之奉天殿以大高元為内朝之所當正朝之
文華殿又建清馥殿為行香之所每建金籙大醮
壇則上躬至焉凡入撰青詞諸臣皆附麗其旁即
閣臣亦晝夜供事不復至文淵閣蓋君臣上下朝
真醮斗幾三十年
(臣)䓁謹按明實錄成化十二年帝於宫北建祠祀
玉皇取郊祀祭服祭品樂舞之具依式製造並新
編樂章令内官肄習欲於神降日舉祀典以翰林
學士商輅諫而止弘治十一年欽安殿設醮欲樹
旛竿工部尚書徐貫䓁謂非祖制乃罷造是明代
大内祀神建醮歷代皆然不自世宗始也獨帝溺
於元修惡臣下非毁時以威柄自&KR0757;忤旨者輒加
誅斥故諸臣率容默保位甚且假青詞為固寵之
計無有抗顔直諫如先代諸臣者矣
三十二年十月詔立柳將軍廟於新安鎮
將軍名匡山東人宋時從軍陣亡常見神於河道總
理河道都御史曾鈞奏請立廟特賜額致祭
三十三年六月賜四川岷山土神顯佑靈濟大王勅
神在西番宣德中立祠賜勅後燬於火至是土官新
其祠請勅於朝給之
三十四年四月詔修江西許旌陽真人宫
三十五年五月詔建真武殿於江南齊雲山
神宗萬歷二年十二月禮科給事中梁式題請清祠宇
疏言禁左道三事一曰清祠宇寺觀廟宇俱載令甲
間有剏建必俟奏聞所以重祠典而端好尚也今各
處大小菴觀寺院不可數計而鼎建日繁募徒相望
規制僣越煽惑民風甚非所以尊主威伐奸萌也請
勅下所司毁其太甚罪其擅作非但民歸本業而奸
黨淵巢亦釐剔過半矣從之
二十六年四月加封金山黑龍潭龍神為護國濟民神
應龍王
黑龍潭在金山口北旁有龍王廟成化八年禱雨有
應重新之萬歷初帝謁陵還駐蹕潭上是後禱雨輒
應是年帝憂旱甚露禱宫中復遣正一嗣教真人張
國祥禱於龍潭雨澤如期特加號勒碑名其潭曰神
應
熹宗天啟元年三月命太常寺官以六月二十二日祀
大德之神
三年閏十月建龍王廟於鹿島
賜神號曰顯應廟額靈佑從總兵官毛文龍請也
愍帝崇禎元年十一月封護漕河神張六五為靈應
英濟侯
(臣)䓁謹按禮志洪武元年命中書省下郡縣訪求
應祀神祗著於祀典令有司歲時致祭二年又詔
天下神祗有功德於民事蹟昭著者雖不致祭禁
毁撤祠宇三年定諸神封號盡革後世溢美之稱
天下神祠不應祀典者有司毋得致祭會典所載
南京諸廟已見於前其在天下郡縣列祀典者如
南直隸鳳陽顯濟廟(神莫詳所自明初禱雨有應祀之)滁州豐山
廟及栢子潭廟(俱以本名稱其神六月六日合祭)徐州靈源弘濟
廟河平神廟龍神廟(倛歲祭)平陽平水祠(以本名稱)汾州
永澤廟(稱白彪山馬跑泉之神)沁州南山神廟及焦龍神廟
(俱稱本名)沁州龍泉神廟(稱伏牛山龍泉之神)兗州青山廟(稱青山之)
(神)安平顯惠䓁廟(弘治間改張秋為安平鎮建真武龍王天妃三廟賜額顯惠又)
(修黃陵岡河口功成亦睗額昭應俱祀之)衞輝黑龍神廟(稱本名)嚴州烏
龍廟(稱本名三月三日祀)宜春仰山祠(祀宜山二龍之神)常德陽山
廟(祀陽山之神以征南將軍梁松配)沅州顯應廟(祀明山之神)長沙洞
庭廟(祀洞庭湖龍神四月八日祭)馬湖顯應祠(以元人于法著靈祀之)福
州靈濟宫(祀南唐徐知證知諤兄弟)廣州天妃廟(直隸山東諸處多立廟不)
(具載)南海真武靈應祠瓊州靈山祠(神有六曰靈山曰香山曰瓊崖)
(曰通濟曰定邊曰班師三月九日並祭之)瓊州高山廟(祀毘耶山之神)電白靈
湫廟(稱本名)敬誠夫人廟(即馬寳妻冼氏十一月二十四日祭)皆有司
春秋致祭終明之世饗祀不絶又鎮江水府廟(在金)
(山寺五代楊氏據江南封馬當為上水府采石為中水府金山為下水府)鳳陽黑水將
軍廟(在臨淮門外宋嘉定間郡守榮將軍鑄鐵像刻云濠州之北淮水之邊於汝鎮守億千萬)
(年)臨江府晏公廟(在府治東清江鎮神名戌仔明初封平浪侯)新淦縣
蕭侯廟(在縣北大洋洲祀宋蕭伯軒及子祥叔永樂中其孫天任卒屢著靈異亦祀於此詔)
(封水府靈通廣濟顯應英祐侯)湘陰縣黃陵廟(每歲六月六日有司致祭)遼州
㟦山神廟(稱㟦山之神)瓊州峻靈王廟(祀峻靈山神)黎母廟
欽州烏雷廟慶遠府靈潜廟(有九龍潭稱九龍之神)馬湖府
神水祠(在府北現山之陽永樂五年工部尚書宋禮奉命採大木方欲開道木忽自運乃賜)
(名神木山建祠祀之)間見實錄及志乘悉從王圻續通考採
出附著於後
欽定續文獻通考卷七十九
