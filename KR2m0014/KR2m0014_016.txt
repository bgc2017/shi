欽定續文獻通考卷十六
職役
歷代役法
元制差科之名有二曰絲料曰包銀各驗其戸之上下
而科焉絲料包銀之外又有俸鈔之科其法亦以戸之
高下為等
太宗元年八月初徵賦調
命河北漢民以戸計出賦調耶律楚材主之西域人
以丁計出賦調瑪哈穆第哈喇斯密主之敕蒙古民
有馬百者輸牝馬一牛百者輸牸牛一羊百者輸羒
羊一為永制
八年定内郡丁税
初太宗每戸科粟二石後以兵食不足增為四石至
是乃定科徵之法令諸路驗民戸成丁之數每丁歲
科粟一石驅丁五升新戸丁驅各半之老幼不與
(臣)等謹按太宗初年中原賦調既以戸計矣此復
驗丁料粟是仍以丁計也而二戸五戸又有絲料
蓋戸與丁兩科之
始行絲料之法
每二戸出絲一觔并隨路絲線顔色輸於官五戸出
絲一觔并随路絲線顔色輸於本位
時呼圖克以所括戸一百四萬來上帝議裂諸州郡
分賜諸王貴族為湯沐邑楚材奏曰裂土分民易生
嫌隙不如多以金帛與之帝曰業已許之矣楚材曰
若朝廷置吏收其貢賦歲終頒之使毋擅科徵可也
帝然其計遂定五戸絲制其絲不得私徵皆輸諸有
司視其所當得之數給之是時諸王受賜者十一人
公主四人勲臣二十四人
憲宗以後亦屢有續賜者
元史劉肅𫝊曰太宗時肅為行臺嚴實行軍萬戶府
經歷東平歲賦絲銀復輸綿十萬兩色絹萬匹民不
能堪肅贊實奏罷之
太宗時禁中原州縣毋許擅役百姓
耶律楚材言中原之地財用所出宜存恤其民州縣
非奉上命敢擅行科差者罪之
憲宗五年始定包銀之法
初漢民科納包銀六兩至是止徵四兩二兩輸銀二
兩折收絲絹顔色等物
元史張晉亨𫝊曰晉亨權知東平府事憲宗即位入
覲時包銀制行朝議戸賦銀六兩諸道長吏有輙
請試行於民者晉亨面責之曰諸君職在親民民
之利病且不知乎且五方土産各異隨其産為賦
則民便而易足必責輸銀雖破民之産有不能辦
者大臣以聞明日召見如其言以對帝是之乃得
蠲戸額三之一仍聽民輸他物遂乃定制
王玉汝𫝊曰玉汝為行臺知事仍遙額平隂令憲
宗即位有旨令常賦外歲出銀六兩謂之包垜銀
玉汝曰民力不支矣糾率諸路管民官愬之闕下
得减三分之一
史楫𫝊曰楫為真定兵馬都總管時朝廷始徵包
銀楫請以銀與物折仍减其元數詔從之
(臣)等謹按以上張王史三傳言包銀事與食貨志
小異據志是初徵六兩至五年始减王史兩𫝊乃
减於方徵之始張𫝊則初議時已减為四兩矣恐
非當時實錄
世祖中統元年立十路宣撫司定戸籍科差條例
其戶大抵不一有元管戶交參戸漏籍戸恊濟戸於
諸戸之中又有絲銀全科戶减半科戸止納絲戸止
納鈔戸又有攤絲戸儲伊蘇岱爾所管納絲戸復業
戸并漸成丁戸戸既不等數亦不同元管戸内絲銀
全科係官戸每戸輸係官絲一斤六兩四錢包銀四兩
全科係官五戸絲戸每戸輸係官絲一斤五戸絲六
兩四錢包銀之數與係官戸同减半科戸每戸輸係
官絲八兩五戸絲三兩二錢包銀二兩止納係官絲
戶若上都隆興西京等路十戶十斤者每戸輸一斤
大都以南等路十戸十四斤者每戸輸一斤六兩四
錢止納係官五戸絲戸每戸輸係官絲一斤五戸絲
六兩四錢交參戸内絲銀戸每戸輸係官絲一斤六兩
四錢包銀四兩漏籍戸内止納絲戸每戸輸絲之數
與交參絲銀戸同止納鈔戸初年科包銀一兩五錢
次年遞增五錢增至四兩併科絲料協濟戸内絲銀
戸每戸輸係官絲十兩二錢包銀四兩止納絲戸每
戸輸係官之數與絲銀戸同攤絲戸每戸科攤絲四
斤儲伊蘇岱爾所管戸每戸科細絲其數與攤絲同
復業戸并漸成丁戸初年免科第二年减半第三年
全科與舊戸等於是以全科之數作大門攤分為三
限輸納被災之地聽輸他物折焉其物各以時估為
則凡儒士及軍站僧道等戸皆不與二年復定科差
之期絲料限八月包銀初限八月中限十月末限十
二月三年又命絲料無過七月包銀無過九月三年
七月詔農民包銀徵其半俘戸止令輸絲民當輸納
之月毋徵私債四年三月詔諸路包銀以鈔輸納其
絲料入本色非産絲之地亦聽以鈔輸入凡當差戸
包銀鈔四兩每十戸輸絲十四斤漏籍老幼鈔三兩
絲一斤
二年罷占役
憲宗初年括戸餘百萬至是諸色占役者大半右丞
相史天澤悉奏罷之其後至元十七年七月廣東宣
慰使特穆爾布哈言官豪隠庇佃民不供徭役宜别
立籍各萬戸軍交參重役宜發還元翼二十三年刑
部尚書崔彧言大都高貲戸多為僧格所容庇凡百
徭役止令貧民當之今後徭役不問何人宜皆均輸
有敢如前以賄求人容庇者罪之二十八年三月以
江淮富民多行賄權貴為府縣吏卒容庇平戸遇有
差役反及貧民詔江淮行省嚴禁之皆從之
三年五月詔覈實逃戸輸納絲銀税租逃民苟免差税
重加之罪
十二月勅諸王塔齊爾所部獵戸止收包銀其絲税輸
有司
四年令除正軍外其餘戸與民一體當差
至成宗大德七年二月詔除征邊軍士及兩都站役
外其餘均當徭役
五年設立馬步弓手驗民戸多寡定立額數
元制郡邑設弓手以防盗也内而京師有南北兩城
兵馬司外而諸路府所轄州縣設縣尉司巡檢司捕
盗所皆置巡軍弓手而其數則有多寡不同職巡邏
專捕獲官有綱運及流徙者至則執兵仗導送以轉
相授受外此則不敢役示專其職焉是年初定制州
縣城相離五七十里有村居及二十戸以上者設立
巡防弓手不及二十戸者依數差捕若無村居處或
五七十里創立聚落村舍亦須及二十戸數其巡軍
别設不在戸數之内關津渡口必當設立者不在五
七十里之限於本路諸色人等戸内每一百戸取中
戸一名充役若有失盗勒令弓手定立三限盤捉每
限一月如限内不獲者决責有差獲及一半者全免
至元三年從省部議隨路戸數多寡不同兼軍站不
該差發止於本處包銀絲線并止納包銀戸計内每
一百戸選差中戸一名當役四年除上都中都已有
巡軍其所轄州縣於本路包銀等戸選丁多強壯者
充驗弓手八年從臺臣言於諸路選年壯熟嫻弓馬
之人以備巡捕之職數少者增置除捕盗防轉不得
别行差占十六年分大都南北兩城兵馬司各主捕
盗之任南城三十二處弓手一千四百名北城一十
七處弓手七百九十五名仁宗延祐二年從江南行
臺請以各處弓手往往致害人命役三年者罷之還
當民役别於相應戸内補換
至元元年正月命諸王位下工匠已籍為民者並徵差
賦
九年九月詔樞密院諸路正軍貼戸及同籍親戚僮
奴丁年堪役依諸王權要以避役者並還之軍惟匠
藝精巧者以名聞十七年十二月敕民避役竄名匠
戸者復為民
八月詔勿擅科差役
二年閏五月詔括諸路未占籍戸任差職者以聞
至十三年詔民之蕩析離居及僧道漏籍諸色人不
當差役者萬餘人充桂齊
三年詔窵戸種田他所者其丁税於附籍之郡驗丁而
科漫散之戸逃於河南等路者依見居民戸納税
四年五月敕諸路官吏俸令包銀民戸每四兩增納一
兩以給之
全科戸輸一兩减半戸輸五錢
七年設社長
時定制縣邑所屬村疃凡五十家立一社擇高年曉
農事者一人為之長增至百家者别設長一員不及
五十家者與近村合為一社地遠民稀不能相合各
自為社者聽其合為社者仍擇數村之中立社長官
司長以教農桑立牌橛於田側書某社某人於其上
社長以時點視勸誠不率教者籍其姓名以授提點
官責之其有不敬父兄及兇惡者亦然仍大書其所
犯於門俟其改過自新乃毁如終歲不改罰其代充
本社夫役
元史吕思誠𫝊曰泰定時思誠為修縣尹差民戸
為三等均其徭役又刻孔子像令社學祀之每歲
春行田印識文簿畀社長記其善惡季月報縣不
孝弟不事生業者罸其輸作至社者何人飲食若
干多者責償其直
(臣)等謹按元之社長猶與漢制為近漢鄉亭之任
每鄉有三老孝弟力田所以勸導鄉里助成風俗
也隋唐以後其意日衰其職亦日賤善良者多為
役所累豪猾者或倚法為奸欲望其修善行以率
鄉人豈可得乎夫農桑孝弟者王政之本也元世
祖以是教民而專其責於社長其與宋之保正副
耆戸長僅執催科奔走之役者異矣
十七年正月詔毋以侍衛軍供工匠役
(臣)等謹按世祖雖有是詔然考本紀是年二月即
發侍衛軍三千浚通州運河博勒呼傳言二十八
年開漕渠欲其亟成又不欲役細民敕四集賽人
及諸府人專其役蓋未設武衛軍以前凡修浚興
作之事五衛軍咸受役焉既設五衛軍後間有急
需侍衛諸軍亦未嘗盡免本紀又言五衛軍舊例
十人為率七人三人分為二番十月放七人者還
正月復役正月放三人者還四月復役更休息之
二十三年二月常以應放還五衛軍穿河西務河
則併其休息者而役之矣然先是二年十一月詔
事故貧難軍不堪應役者以兩戶或三戸合併正
軍一名其丁單力憊者許雇人應役前後檢放為
民者動以千計是用其力亦未嘗不恤其勞也
十二月詔以民當站役十戸為率官給一馬死則買補
之
先是十六年六月以臨洮鞏昌通安等十驛歲饑供
役煩重有質賣子女以供役者命選官撫治之又以
襄陽屯田戸四百代軍營驛役至是復有是詔又增
置甘州站戸詔於諸王戸籍内籖之十八年六月敕
宣慰司安西等處軍站與民均役八月勅甘州凡諸
投下戸依民例應站役十九年五月沿海左副都元
帥石國英請站戸苖税貧富不均者宜均其役有詔
中書集議行之二十三年刑部尚書崔彧言軍站諸
戸每歲官吏非名取索賦税倍蓰民多流移請自今
非奉旨及省部文字敢私斂民及役軍匠者論如法
從之成宗大德十一年十二月中書省奏驛戸疲乏
宜量事給驛從之順帝至正十四年以京師至上都
驛戸凋敝命戶部侍郎貢師泰巡視整飭之至則歷究
其病原驗其貧富而均其徭役數十郡之民賴以稍
蘇
董文用𫝊曰至元十三年文用為衛輝路總管郡
當衝要民為兵者十之九餘皆單弱貧病不堪力
役會初得江南圖籍金玉財帛之運日夜不絶于
道警衛輸輓日役數千夫文用憂之曰吾民弊矣
而又重妨耕作殆不可乃從轉運主者言州縣吏
卒足以備用不必重煩吾民也主者曰汝言誠然
萬一有不虞罪將誰歸文用即手書具官姓名保
任之民得以時耕而運事亦不廢
是年復定丁税例
時大定諸例全科戸丁税每丁粟三石驅丁粟一石
减半科戶丁税每丁粟一石新收交參戸第一年五
斗第二年七斗五升第三年一石二斗五升第四年
一石五斗第五年一石七斗五升第六年入丁税協
濟戸丁税每丁粟一石
十八年閏八月括江南戸口税課
時京兆等路歲課自一萬九千錠增至五萬四千錠
平章政事阿哈瑪特猶以為未實欲覈之帝察其非
而止二十五年二月以江南站戸貧富不均命有司
料簡合戸税至七十石當馬一匹並免雜徭獨戸税
逾七十石願入站者聽合戸税不得過十戸獨戸税
無上百石二十六年二月十月再籍江南戸口凡北
方諸色人寓居者亦就籍之
綱目發明曰民之常賦國有定規安有常賦之外
復有所謂戸口之税者乎當時阿哈瑪特專權自
恣利在剥民故其所行之政無一非剥民之事
(臣)等謹按元於常賦之外所加取於民者非獨江
南也惟中原亦然太宗時止有絲料丁税二者而
已至憲宗而增包銀世祖而增俸鈔中統元年四
月所定之例詳於絲料包銀俸鈔至元十七年所
定之例詳於丁税食貨志謂地税多而丁税少者
輸地税地税少而丁税多者輸丁税似丁税獨與
地税相權而不與絲料包銀俸鈔相涉者然其戸
之所謂全科半科交參協濟者初無異焉是絲料
包銀俸鈔既並徵於一戸之中而戸之成丁者復
徵其丁税也試就全科戸計之當出絲一斤六兩
四錢包銀四兩俸鈔一兩丁税粟三石矣雖其間
亦有止輸絲而不輸銀鈔及輸粟止一石者然不
過諸戸中之一二而已夫布縷粟米力役之有征
古之志也元之地税上田畆三升可謂輕矣而戶
丁科差之重乃如此民力有幾而可用其三且用
其四五乎
是年以江南民戶撥賜諸王貴戚功臣食其戶鈔
至二十年正月勅諸王公主駙馬得江南分地者於
一萬戶田祖中輸鈔百錠准中原五戸絲數謂之江
南戶鈔其後累朝常以是為分賜大德十一年十一
月皇太子言近蒙恩以安西吉州平江為分地租税
悉以賜臣臣恐宗親兄弟援例自五戸絲外餘請輸
之内帑
(臣)等謹按食貨志所載戶鈔之目凡萬戸者必為
鈔四百錠戶多戶少悉視此數未見有萬戸而百
錠者豈初命如此後乃增至四倍耶又江南但有
戸鈔而無戸絲此於吉州平江言五戸絲似江南
亦有徵五戸絲處矣
二十年命招集江南流民其避役不歸者與土著一體
當役
帝在潛邸時劉秉忠上書數千言其一言天下戶過
百萬自呼圖克諾延斷事之後差徭甚大加以軍馬
調發使臣煩擾官吏乞取民不能當是以逃竄宜比
舊减半或三分去一就見在之民以定差税招逃者
復業再行定奪帝嘉納焉至是刑部尚書崔彧復以
内地百姓流移江南者已十五萬戸乞降詔招集免
其後來五年科差其徙而不歸者即於所居之地役
之
二十一年十一月勅遷轉官員薄而不就者令歸農當
役
二十五年十一月禁有分地臣私役富室為柴米戶及
賦外雜徭
二十六年立武衛親軍都指揮使司掌修治城隍及京
師内外工役之事
吳元珪𫝊曰至元二十六年元珪參議樞密院事
時繕修宫城尚書省奏役軍士萬人留守司主之
元珪亟陳其不便乃立武衛繕營理宫城以留守
叚天祐兼都指揮使凡有興作必以聞於樞府尋
陞樞密院判官奏定萬戸用軍士八人千戶四人
百戸二人多役者有罸
二十八年十二月命議行江南差科舊法
先是十三年十二月詔除故宋煩冗科差百餘條至
是省臣言江南在宋時差徭為名七十有餘歸附後
一切未徵今分隸諸王城邑歲賜之物仰給京師又
中外官吏俸少似宜量添可令江南依宋時諸名征
賦盡輸之遂命各省官任錢榖者詣京師集議
是年以至元新格定科差法
諸差税皆司縣官監視人吏置局均科諸夫役皆先
富強後貧弱貧富等者先多丁後少丁
楊湜𫝊曰至元七年湜為戸部侍郎時用舊籍定
民賦役之高下湜言貧富不常歲久寖易其可以
當時之籍而定今之賦役哉廷議善之因俾第其
輕重人以為平
張德輝𫝊曰至元三年德輝為河東北路宣撫司
時賦役不均民率流亡德輝閱實戸編均其等第
數十年之弊一旦革去
臧夢解𫝊曰至元十三年夢解知海寧州凡差役
皆審其貧富而吏無所與又奏免儒役及舉行浙
西助役法
良吏𫝊曰白景亮為衢州路總管先是為郡者於
民間徭役不盡校田畆以為則吏得高下其手富
民或優有餘力而貧弱不能勝者多至破産失業
景亮深知其弊乃始覈驗田畆以均之役之輕重
一視田之多寡大小由是民不勞而事易集他郡
邑皆取以為法鄒巴延為崇安縣尹崇安之為邑
區别其土田名之曰都者五十五十都之田上送
官者為糧六千石其大家以五十餘家而兼五千
石細民以四百餘家而合一千石大家之田連跨
數都而細民之糧或僅升合有司常以四百之細
民配五十大家之役故貧者受役旬日而家已破
巴延曰貧弱之受困一至此乎乃取糧籍分計有
糧一石者受一石之役有糧升斗者受升斗之役
田多者受數都之役而不敢辭田少者稱其所出
而無倖免貧困無告之民始得休息崇安賦役之
均遂為四方最
世祖時天下差科數
中統四年絲七十一萬二千一百七十一斤鈔五萬
六千一百五十八錠
至元二年絲九十八萬六千九百一十二斤包銀等
鈔五萬六千八百七十四錠布八萬五千四百一十
二匹
至元三年絲一百五萬三千二百二十六斤包銀等
鈔五萬九千八十五錠
至元四年絲一百九萬六千四百八十九斤鈔七萬
八千一百二十六錠
(臣)等謹按以上世祖時絲鈔包銀之數食貨志止
此四條五年以後無考
成宗元貞元年十一月詔江浙行省檢覈富強避役之
戶
詔大都路一切差役以諸色戸與民均當
二年二月命扎拉爾呼圖克所部戸居於奉聖雲川
者與民均供徭役大德二年五月詔平江諸色戸與
民均當徭役武宗至大元年十一月詔平江路民有
隸竒德哩部者依舊制差賦與民一體均當
二年五月詔諸王駙馬及有分地功臣戸居上都大都
隆興者與民均納供輸
至大德二年五月詔總帥汪惟正所轄二十四城有
安西王諸王等并圖沙瑪來寓者與編戸均當賦役
九年五月詔諸王駙馬部屬及各役下凡市傭徭役
與民均輸十一年七月詔唐古圖魯格戸籍已定其
入諸王駙馬各部避役之人及冒匿者皆有罪武宗
至大三年十月勅諭中外民戸托名諸王妃主貴近
臣僚規避差役已嘗禁止自今違者俾充軍驛及築
城中都郡縣不覺察者罷職十二月諭中外因避役
占籍諸王者俾充軍驛四年二月勅諸王駙馬戸在
縉山懷來永興縣者與民均賦徭役英宗至治五年
正月勅諸王位下民在大都者與民均役順帝至正
二十二年四月詔諸王駙馬御史臺各衙門不許占
匿人民不當差役
大德元年閏十二月定燕托果斯所隶戸差税以三分
之一輸官
二年二月罷中外土木之役
三年六月禁福建民冒稱權豪佃戸規避門役
六年量改絲鈔受納之制
命止輸絲戸每戸科俸鈔中統鈔一兩包銀戸每戸
科二錢五分攤絲戸每戸科攤絲五斤八兩絲料限
八月包銀俸鈔限九月布限十月大率因世祖之舊
而增損之
(臣)等謹按前此輸絲戸不出俸鈔攤絲戸止絲四
斤此蓋增之也若包銀戸之俸鈔則减四分之一
七年閏五月詔僧人與民均當差役
初世祖至元三年沙木斯鼎除僉浙西肅政廉訪司
事以浙右諸僧寺私蔽猾民有所謂道人道民行童
者類皆凟常倫隱徭役使民力日耗契勘嘉興一路
為數已二千七百乃建議勒歸本族俾供王賦庶可
少寬民力朝廷是之即著為令三十一年十一月令
河西僧人依舊役大德元年十二月省臣言富戸規
避差税冒為僧道請汰為民命擬議以聞六年十一
月詔江南寺觀凡續置民田及民以施入為名者並
令輸租充役至是年五月令甘州站戶為僧人圖魯
格等隠藏者依例還役其後至大四年二月臺臣言
白雲宗總攝所統江南為僧之有髮者不養父母避
役損民乞追收璽書銀印勒還民籍從之泰定帝泰
定二年正月平章政事張珪議曰世祖之制凡有田
者悉役之民典賣田隨收入戸特們德爾為相納江
南諸寺賄賂奏令僧人買民田者毋役之以里正主
首之屬逮今流毒細民臣等議惟累朝所賜僧寺田
及亡宋舊業制勿徵其僧道典買民田及民間所施
産業宜悉役之著為令三年八月詔道士有妻者悉
給徭役順帝元統二年正月勅僧道與民一體充役
七年特穆爾達實為相先是僧人與齊民均受役於
官其法中變至是奏復舊
十一年十一月詔皇太后軍民人匠等租賦徭役有司勿
與並立徽政院
武宗至大二年五月詔恤流移毋令見戶包納差税
仁宗延祐元年三月勅奸民宫其子為閹宦謀避徭役
者罪之
後順帝至正元年六月禁高麗及諸處民以親子為
宦者因避賦役
七年二月汰富民竄名宿衛者給役蒙古諸驛
五月禁宗戚權貴避徭役
英宗至治二年十一月詔凡差役造作先科商賈末技
富實之家以優農力
三年四月詔行助役法
遣使考視税籍高下出田若干畝使應役之人更掌
之收其歲入以充役費官不得與是年泰定帝立命
江南民戸有田一頃之上者於所輸税外每頃量出
助役之法其書於冊里正以次掌之歲收其入以充
助役之費謂之助役糧凡寺觀田除宋舊額其餘亦
驗多寡令出田助役民賴以不困
順帝至正中劉輝尹上海縣自宋季公田虚增歲額
加數倍役人往往破産輝諭富民令自實隠田勸豪
右出粟為義役常平本而邑之達官里居者亦來助
於是賦役均平
時浙右行雇役法
以浙右病於徭役民充坊里正者皆破家朝廷令行
省召八郡集議便民之法時杭州總管趙璉獻議以
屬縣坊正為雇役里正用田賦以均之民稱其便
三年命各處急遞鋪每十鋪設一郵長於州縣籍記司
吏内差充使專督其事
元制設急遞鋪以達四方文書之往來亦謂之通達
鋪世祖時自燕京至開平府復自開平府至京兆始
驗地里遠近人數多寡立急遞站鋪每十里或十五
里則設一鋪於各州縣所管民戸及漏籍戸内僉起
鋪兵中統元年詔隨處官司設𫝊遞鋪驛每鋪置鋪
丁五人一晝夜行四百里各路總管府委有俸正官
一員每季親行提點州縣亦委有俸末職正官上下
半月照刷如有怠慢者罪之至元八年申命州縣官
用心照刷及點視缺少鋪司鋪兵隨路鋪兵不許雇
人領替須要本戸少壯人力正身應役二十年留守
司言初立急遞鋪時取不能當差貧戸除其差發充
鋪兵又不敷者於漏籍戸内貼補今富人規避差發
永充鋪兵乞擇其富者令充站戸站戸之貧者却充
鋪兵從之三十一年大都設總急遞鋪提領所降九
品銅印設提領三員至是乃設郵長能盡職者從優
補用不能者提調官量輕重罪之
(臣)等謹按置郵𫝊命自古重之元兵志詳載其制
而世祖紀中統三年十二月有罷各路急遞鋪之
詔與志文顯背未審何故
泰定帝泰定二年閏正月詔除江淮創科包銀
時以烈風地震内郡民饑肆赦天下故有此詔
文宗天歷二年正月勅回回人戶與民俱當差役
先是成宗大德中四川廉訪司僉事多羅台上疏言
回回戸計多富商大賈宜與民一體應役至是復有
是勅
至順三年正月罷諸建造工役惟城郭河渠橋道倉庫
勿禁
文宗時差科之數
天歷元年包銀差發鈔九百八十九錠&KR1437;一百一十
三萬三千一百一十九索絲一百九萬八千八百四
十三斤絹三十五萬五百三十疋綿七萬二千一十
五斤布二十一萬一千二百二十三匹
順帝元統二年五月詔王侯宗戚軍站人匠鷹坊控鶴
但隸京師諸縣者令所在一體役之
至元元年十月詔海道都漕運萬戸府船戶與民一體
充役
王思誠𫝊曰至正二年思誠為御史言至正十六
年開渠河設壩夫戸八千三百七十有七車戸五
千七十出車三百九十輛船戸九百五十出船一
百九十艘壩夫累歲逃亡十損四五而運糧之數
十增八九船止六十八艘戸止七百六十有一車
之存者二百六十七輛戸之存者二千七百五十
有五晝夜奔馳猶不能給壩夫戸之存者一千八
百三十有二一夫日運四百餘石肩背成瘡顦顇
如鬼甚可哀也河南湖廣等處打捕鷹房府打捕
戸尚玉等一萬三千二百二十五戶阿南達百姓
劉德元等二千三百戸可以簽補使勞佚相資朝
廷是其議
至正七年四月命江浙省臣講究役法
是時崇安簿周禮定六班役法按籍品配高下人服
其公
二十八年閏七月罷内府河役
明初因賦定役丁夫出於田畆迨黃冊成以一百十戶
為里里分十甲曰里甲以上中下戶為三等五歲均役
十歲一更造一歲中諸色雜目應役者編第均之曰均
徭他雜役曰雜汎其後累朝更制有銀差力差聽
差十段錦一條鞭等法
凡軍匠竈戸役皆永充軍戸死若逃者於原籍勾補
匠戸二等曰住坐曰輸班住坐之匠月上工十日不
赴班者輸罸班銀月六錢故謂之輸班監局中官多
占匠役又括充幼匠動以千計死若逃者勾補如軍
竈戸有上中下三等每一正丁貼以餘丁上中戸丁
力多或貼二三丁下戸概予優免凡役民自里中正
辨外如糧長解戸馬船頭館夫祇候弓兵皂隸門禁
厨斗為常役後又有斫薪擡柴修河修倉運料接遞
站鋪牐淺夫之類因事編僉歲有增益他如陵戶園
戸海戸廟戸旛夫庫役瑣末不可勝計凡祗應禁子
弓兵悉僉市民毋役糧戶額外科一錢役一夫者罪
流徙
(臣)等謹按明史食貨志以里甲均徭雜汛為役法
之三而均徭之名未詳所始據志文言五歲均役
一歲中諸色雜目應役者編第均之與洪武十七
年令各處賦役必驗丁糧多寡産業厚薄以均其
力十八年令有司第民戸上中下三等為冊貯廳
事遇徭役取驗之意相合疑亦明之初制與正統
時所行鼠尾冊之均徭以税糧多寡為差官為定
其徭役者其法迥不同矣至志文所謂銀力從所
便者則又似通後代銀差力差時言之蓋明初禁
民間用銀未嘗以銀為賦惟洪武九年許民以銀
鈔錢絹代輸十九年詔歲解税課道里險遠難致
者許易金銀以進此折變之法暫行於一時至英
宗正統元年始折徵金花銀後遂為常制耳今考
銀差力差之制史亦不詳其所始食貨志言正統
初議均徭之法令以舊編力差銀差之數酌其中
役以應差則其制當在英宗前也
太祖洪武元年二月命中書省議役法
帝以立國之初經營興作必資民力恐役及貧民乃
命中書省驗田出夫省臣奏議田一頃出丁夫一人
不及頃者以别田足之名曰均工夫八年三月編應
天十八府州江西九江饒州南康三府均工夫圖冊
每歲農隙赴京供役三十日遣歸田多丁少者以佃
人充夫而田主出米一石資其用非佃人而計畝出
夫者畆資米二升五合
三年令各處軍民凡有未占籍而不應役者許自首
四年九月設糧長令掌收民租
糧萬石長副各一人以總輸納
十四年詔天下府州縣編賦黃冊設里長
以一百一十戸為里推丁多者十人為長餘百戸為
十甲甲凡十人歲役里長一人管攝一里之事城中
曰坊近城曰廂鄉都曰里凡十年一周先後則各以
丁數多寡為次每里編為一冊冊首編為一圖鰥寡
孤獨不任役者則帶管於百一十戶之外而列於圖
後名曰畸零十八年令有司第民戸上中下三等為
賦役冊貯於廳事凡遇徭役取驗以革吏弊二十三
年八月奏准攅造黃冊格式有司先將定式謄刻印
板給與坊長廂長里長并各甲首令人戶自將本戸
人丁事産依式開寫付該管甲首甲首送各坊廂里
長坊廂里長送赴本縣查算凡編掛里長務不出本
都如一都有六百戸將五百五十戸編為五里剩下
五十戶分派本都附各里長名下帶管當差不許將
别都人口補輳二十六年定凡各處有司十年一造
黃冊分豁上中下三等人戶仍開軍民竈匠等籍除
排年里甲依次充當外其大小雜泛差役各照所分
上中下三等人戶點差
十七年二月增遞運夫糧額
先是元年正月置各處水馬站及遞運所急遞鋪凡
陸站六十里或八十里專遞送使客飛報軍務轉運
軍需衝要處設馬八十匹六十匹其餘以次遞减皆
驗民田糧出備上馬一匹糧一百石中馬八十石下
馬六十石糧數不及者許衆戸合并設官一人掌之
水驛設船二十隻及五隻不等每船水夫十人於民
糧五石之上十石之下者充之水遞運所每船水夫
十三人至十人不等皆選民糧五石以下者充之陸
遞運所夫車載米十石者夫三人牛三頭小車載米
三石者夫一人牛一頭選民糧十五石者充之如不
足者并許合并急遞鋪凡十里設一鋪每鋪設鋪司
一人鋪兵要路十人僻路或四五人於附近民有丁
力田糧一石五斗之上三石之下者充之必少壯正
身每舖設日晷以驗時刻遞送公文每三刻行一舖
晝夜行三百里各州縣於司吏内選充鋪長一人巡
視提督官給文簿稽考之至是遞運驛夫充役者轉
遞往復久不得代船壞馬斃則易買補償雖巨室甲
戶亦憚其役吏緣為奸往往富者以賄免而貧者愈
困於是饒州府樂平縣民方處漸上言郡縣徭役不
均最為民病帝命戸部集議戸部尚書郁新等言天
下水馬驛遞運所夫其役至重雖蠲其税糧而久不
得代困乏之故皆由於此今後不須免糧但於各布
政使司所屬境内計水馬驛遞運所船馬車牛之數
以所隸民戸田糧照依舊僉糧額加倍均派不分軍
匠依次輪充周而復始帝曰若依舊例糧數止加一
倍恐不足以蘇民力命增至五倍
顧炎武日知錄曰後唐輿服志云驛馬三十里一
置史記田横乘傳詣洛陽未至三十里至尸鄉廐
置是也唐制亦然其行或一日而馳十驛至捷書
赦書往往日行五百里則又不止於十驛也古人
以置驛之多故行速而馬不斃後人以節費之說
歷次裁併至有七八十里而一驛者馬倒官逃職
此之故蓋一考之前史乎
是年令各處賦役必驗丁糧多寡産業厚薄以均其力
違者罪之
十九年四月定工匠班
初工部籍諸工匠驗其丁力定以三年為班更番赴
京輸作三月如期交代名曰輸班匠議而未行至是
工部侍郎秦逵復議舉行量地遠近以為班次且置
籍為勘合付之至期賫至工部聽撥免其家他役著
為令於是諸工匠便之
二十一年令税課司局巡欄止取市民殷實戸應當不
許僉點農民
二十四年令寄莊人戸除里甲原籍排定應役其雜泛
差役皆隨田糧應當
後至世宗嘉靖四十四年令凡流寓客戶查入版
籍協濟均徭酌派丁糧神宗萬歷二年順天府尹
施篤臣言流寓人戶多係富豪名為寄莊影射差役
甚至田畝數倍於土著之民而差役分毫不與宜
即令入籍與土著一體當差
二十六年以營建集天下工匠於京師凡二十餘萬戸
戸役一人
明初工役之繁自營建兩京宗廟宫殿闕門王邸
採木陶甓工匠造作以萬萬計所在築城濬陂百
役具舉迄於洪宣郊壇倉庾猶未迄工正統天順
之際三殿兩宫南内雜宫次第興建弘治時工役
俱摘發京營軍士内外軍官禁不得估工用大小
多寡本用五千人奏請至一二萬無所稽覈武宗
時乾清宫役尤大以太素殿初制樸儉改作雕峻
用銀至二千萬兩役工匠三千餘人又修凝翠昭
和崇智光霽諸殿御馬監鐘鼓司南城豹房新房
大藥庫皆鼎新之權倖閹官莊園祠墓香火寺觀
工部覆竊官銀以媚焉世宗營建最繁十五年以
前名為汰省而經費已六七百萬其後增十數倍
齋宫秘殿並時而興工場二三十處役匠數萬人
經費不敷乃令臣民獻助獻助不已復行開納勞
民耗財視武宗過之萬歷以後營建織造溢經制
數倍加以征調開採民不得少休迨閹人亂政建
地營墳僭越亡等功德私祠遍天下蓋二百餘年
民力殫殘久矣
令倉脚夫每一坊長製牌一面遇差給牌取夫工完日
繳
二十七年四月命有司擇民間高年老人公正可任事
者理其鄉之詞訟
先是州郡小民多因小忿輒興獄訟越訴於京及逮
問多不實於是命有司擇耆民可任者俾聽其鄉訴
訟若戸婚田宅鬭毆者則會里胥决之事涉重者始
白於官且給教民榜使守而行之後至洪熙年間所
用多非其人或出自隸僕規避差科縣官不究年德
輒令充應使得憑藉官府妄張威福或遇上司官按
臨巧進讒言變亂黑白挾制官吏正統以後巡撫考
察州縣官吏多憑里老可否以為去留州縣官一聞
考察往往邀求行賄始得保留否則去之殆盡無藉
刁民亦有緣此而告害者矣
顧炎武日知錄曰漢世之於三老命之以秩頒之
以祿而文帝之詔俾之各率其意以道民當日為
三老者多忠信老成之士也上之人所以禮之者
甚優是以人知自好而賢才亦往往出於其間新
城三老董公壺關三老荗史冊炳然為萬世所稱
道近世之老人則聽役於官而靡事不為故稍知
廉恥之人不肯為此而願為之者大抵皆奸猾之
徒欲倚勢以陵百姓者也其與太祖設立老人之
初意悖矣
又曰今代縣門之前多有牓曰誣告加三等越訴
笞五十此先朝之舊制亦古者懸法象魏之遺意
也今人謂不經縣官而上訴司府謂之越訴是不
然蓋不由里老處分而徑訴縣官此之謂越訴也
洪武中天下里邑皆置申明旌善二亭民有善惡
則書之凡戸婚田土鬭毆常事里老於此剖决至
宣德年間而其制已廢矣
三十一年令各都司衛所在營軍士除正軍并當房家
小其餘盡數當差
至嘉靖十七年令遼東各衛所徭役照依腹裏地方
五年一次審編
洪武時南京惜薪司夫三千名俱應天府上元江寧二
縣起取
後至永樂時内府惜薪司坐派擡柴夫三千名照應
天府例於大興宛平二縣起取宣德時議准减免南
京惜薪司夫止存三百名常州於龍江瓦惜二處挑
運柴炭後一縣止差雇工坊長其脚價俱句容溧水
溧陽三縣出辦其後令每名月徵銀一兩二錢或一
兩四錢遇該當年分一年分為兩季轉送惜薪司雇
人上工宣宗宣德十四年易州山厰起倩斫柴夫每
年共十萬三千四百二十名
成祖永樂時選應天浙江富民三千戶充北京廂長仍
應本籍徭役
其後供給日久貧乏逃竄輒選本籍殷實戸僉補宣
德間定制逃者發邊充軍官司鄰里隱匿者俱坐罪
弘治五年始免解在逃富戸每戸徵銀三兩與廂民
助役嘉靖中减為二兩以充邊餉
十一年二月令民牧馬
洪武初令天下諸府牧馬至是行之北畿民十五丁
以下一匹十六丁以上倍之
宣宗宣德五年四月工部尚書黃福請行省役法
福言河南山東并直隸軍民既緣河置窑燒甎又運
江南所採材木自春及秋無有已時力既疲憊食且
弗給總率者不體朝廷寬大之意又加之剥削殘暴
人何辜焉宜令甦息甎之已燒者材木之在途者運
至餘皆停止姑使軍民寧家俟有大營建則復召至
而力役可省矣命即議行之
英宗正統初行均徭鼠尾冊法
先是編徭役里甲者以戶為斷放大戸而勾單小於
是議者言均徭之法按冊籍丁糧以資産為宗覈人
戶上下以蓄藏得實也稽冊籍則富商大賈免役而
土著困覈人戸則官吏里胥輕重其手而小民益窮
蹙二者交病然專論丁糧庶幾古人租庸調之意乃
令以舊編力差銀差之數當丁糧之數難易輕重酌
其中役以應差里甲除當復者論丁糧多少編次先
後曰鼠尾冊按而徵之市民商賈家殷足而無田産
者聽自占以佐銀差正統初僉事夏時創行於江西
他省倣行之役以稍平其後諸上供者官為支解而
官府公私所需復給所輸銀於坊里長責其營辦給
不能一二供者或什伯甚至無所給惟值年里甲祇
應夫馬飲食而里甲病矣凡均徭解戸上供為京繇
主納為中官留難不易中納往復改貿率至傾産其
他役苛索之弊不可毛舉
明初令天下貢土所有有常額珍竒玩好不與即須
用編之里甲出銀以市顧其目冗碎奸黠者緣為利
孔又大工營繕祠官祝釐資用繁溢迨至中葉倭寇
交訌仍歲河決國用耗殫於是里甲均徭浮於歲額
矣
成化二年八月給事中邱宏疏曰竊見國朝立法
凡一應大小科差皆論民貧富僉點既因土俗復
順民情故永樂宣德間民生富庶至有老死不識
官府者其時未有均徭之名而政無不平蓋民以
十戸為甲以十甲為里向也均徭未行但隨時量
戶以定差一年之中或止用三四戸而足其餘猶
得空閒以候後差貧者出力富者出財各隨所有
聽從其便故竭一年之勞猶得數年之逸今也均
徭既行以十里之人戶定十年之差徭官吏里書
乘造冊而取民財富豪奸猾通賄賂以避重役以
下作上以亡為存殊不思民之貧富何常丁之消
長不一只憑籍冊漫定科差孤寡老幼皆不免差
空閒人戸亦令出銀故一里之中甲無一戸之閑
十年之内人無一歲之息士夫之家皆當皂役致
仕之官不免襍差甚至一家當三五役一戸編三
四處富者傾家破産貧者棄祖離鄉宜嚴加禁革
今後民間差役仍如舊制責付府縣正官其排年
里老則盡數通拘其各里人戸則詳加重勘考諸
冊籍參以輿情貧富品第三等各自類編丁糧消
長三年一次通審别為富役之冊以為科差之則
挨次定差周而復始務在遠近相等勞逸適均如
此則差役均平人得住息矣
五年令各府州縣每歲查見在人戸凡有糧而産去及
有丁而家貧者為貧難戸止聽輕役
景帝景泰元年令里長戸下空閑人丁與甲首戶下人
丁一體當差若隱占者許甲首首告
七年正月令京城九門收鈔舖戸每門止役三人
憲宗成化元年令今後清理軍匠外其餘一應事情糧
差等項止令該年里甲與老人結勘催辦不許拘擾十
年里甲
十五年令各處差徭戸分九等門分三甲凡遇上司
坐派買辦採辦務因所派多寡定民輸納不許隔年
通徵銀兩在官孝宗弘治元年令各處審編均徭查
照歲額差使於該年均徭人戸丁糧有力之家止編
本等差役不許分外加增餘剩銀兩貧難下戸并逃
亡之數聽其空閑不許徵銀及額外濫設聽差等項
科差鎮守衙門不許干預均徭正德六年又令排年里
長僧道有田糧者編入黃冊同里甲納糧當差無糧
者編入帶管畸零世家大族規避重差花分小戸者
許令首改歸併嘉靖九年令各司府州縣審編徭役
先查歲額各項差役若干該用銀若干黃冊實在丁
糧除應免品官監生生員吏典貧難下戶外其應役
丁糧若干以所用役銀酌量每人一丁田幾畆該出
銀若干儘數分派如有侵欺餘剩聽差銀兩入已者
事發查照律例從重問擬
六年七月令京城官旗匠役之家丁多者皆坐鋪
時京城坐鋪之役甚為居人之害盖每舖立總甲一
人以丁多者充之率三月一更每旦受事官府至晚
不得息一月之間所經衙門二十七處謂之打卯官
中供應皆取之更夫謂之紙筆燈燭錢不足總甲輙
出私錢補之錦衣衛旗校夜廵需索酒食不得輙加
箠笞害甚於盗貧民苦之多賣屋僦居以圖免坐舖
而中外有勢者各庇其私人當坐鋪者盡為奏免守
更之夫皆雇丐者充之夜聞盗起皆反關不敢出明
日止報某處有盜或劫財或傷人與否而已兵馬司
指揮張寧陳其弊命部議行之
孝宗弘治元年令京城火夫總甲一年一次以有家業
行止者充當
又令京城火夫御馬監飬馬勇士除本身免二丁外
其餘不係養馬者見丁編當尚膳監光禄寺厨役將
軍力士轎夫旗校寡婦吏典并御用監司禮監銀作
局高手匠役俱免本身其餘見丁編當軍民諸色人
等并賃房諸色人等見丁編當又令在京事故校尉
力士幼軍厨役隨住人口照回當差有在京潜住冒
軍匠者遞回
五年釐正近畿避差人戸
順天府所屬人民有私自投充陵戸海戸及軍士校
尉軍厨躱避糧差者除本役外其戸下人丁照舊納
糧當差
七年十月更定每里民壯之數
從給事中孫儒請也凡州縣七八百里以上者每里
僉民壯二名五百里者三名三百里以上者四名百
里以下者五名若原額數多者仍舊俱於丁糧相應
之家選年力精壯者充每名免戸下二丁雜役以助
之若老死及全戸消乏者另為僉補仍禁有司役占
賣放之弊
十五年令陵戸海戸墳戸廟戸壇戸國戸瓜戸果戸米
戸藕戸窯戸羊戸每戸量留二三丁供役其餘丁優者
查出當差
武宗正德元年十一月均畿民差役
巡撫都御史柳應辰言順天永平二府并各衛所差
役不均審戸雖有三等九則之名而上戸則常巧於
規免論差雖有出銀出力之異而下戸不免於銀差
且有司均徭當出於人丁近年兼徵地畝軍衛均徭
當出於餘丁近年兼派正軍奸弊難稽民窮財盡必
須總括府衛所當用之役而均派於所見有之丁仍
省冗差革妄費重必辦於富勢輕則及於貧窮而後
畿民始得其所帝如其言行之
世宗嘉靖元年五月燬正德間所立賦役新法冊籍
戸部覆河南布政司參議徐文溥奏賦役之法祖宗
成規不容變亂自御史潘鵬創立新法名曰和平册
事體紛更或議增脚價或議收餘銀或議均徭或議
驛𫝊或議戸口鹽糧陽减隂增法愈巧而弊愈甚乞
行該撫按令一應賦役悉遵祖制其正德間所立新
法冊籍盡燬之得旨如議
命上林苑監養牲種果蔬人戸除供應正役外一切科
擾通行查革
從戸部請也永樂初設上林苑監於京師取山西民
充之使蕃育樹藝以供上用品物時止設文官職專
進送於民無擾後增設内臣九員至弘治正德間累
增至九十九員於是科擾百出甚至逼死人命帝登
極詔汰革之止存一十九員未幾又𫝊添設至六十
二員至是戸部請如舊額
九月令河南山東人戸徵銀雇修河夫役
先是武宗正德十三年八月巡按直隸御史吳誾言
長蘆濟寧諸處沿河夫役本以備疏濬修築之用及
至冬月不用其力乃徵樁草銀其法未為不善但因
循既久實去名存欲乞今後沿河夫役量留三分聽
用冬月仍徵樁草銀其餘七分官收其直以時收買
傭工公私兩便部議從之至是御史譚魯奏河南山
東修河人夫每歲以數十萬計皆近河貧民奔走窮
年不得休息請令管河官通行合屬均派上中二則
人戸徵銀雇役便部覆從之其後二十六年二月戸
科給事中陳棐言南北直隸山東河南先年設有閘
夫河夫堡夫遠者徵銀近者給役以供黃河修築之
用今皆積有盈餘而歲徵如故民實不堪宜量為减
免部覆報可二十八年十二月巡按御史陳其學奏
徐州吕梁二洪先因水涸陵險設有洪夫二千四百
有竒自嘉靖二十三年黃河自西來注之漕挽順利
人力甚省乃洪夫仍取盈舊額徒滋虚糜乞量行裁
損以寬蕭碭民力報可
六年禁州縣官派累里甲
令撫按等官查考各州縣有令見年里甲本等差役
之外輪流值日分投供給日用諸項及遇親識往來
使客經過任意攤派并添撥脚夫者拏問罷黜若二
司官縱容不舉撫按官以罷軟開報
陶諧𫝊曰嘉靖時諧為副都御史奏今天下差徭
煩重既有河夫機兵打手富戸力士諸役乃編審
里甲復徵曠丁課及供億諸費乞皆罷免帝採納
之
(臣)等謹按世宗實錄嘉靖時御史潘季馴巡按廣
東倡行均平里甲之議其法先計州縣之衝僻以
為用之繁簡令民各隨丁力輸銀於官每遇供應
過客及一切公費官為發銀使吏胥老人承買其
里長止於在官勾攝公務甲首悉放歸農廣人便
之
七年七月更定審編京城甲役之令
時京城官民雜處十家之中免役者九又以其近傍
隙舍主匿奸人貧民至代為更徭勞役不堪御史王
儀因請斟酌丁産著為定例從之至四十三年七月
又以順天府尹劉畿言令各州縣官先將境内丁田
覆其原額而糾正其欺隱次將境内差役究其因革
而裁减其冗濫然後按丁糧之等第為賦役之輕重
務使差徭平一以紓民力
十年四月更定羣長之役
太僕寺少卿洗光言羣長之設用以分管馬戸拘集
點視調撥交俵其役與里長同今不時更換弊不可
言宜照里長例每里擇丁力多者十人充之以更十
年之役滿日審換仍依里甲事體就令收解本年各
項銀兩庶殷實者不得買閒奸狡者不得營充矣從
之
十五年以三等九則審編均徭
戶部奏准今後凡遇審編均徭務照律例申明禁約
如某州縣銀力二差原額各該若干實該費銀若干
從公查審刊刻成冊頒布各府州縣候審編之時就
將實費之數編作差銀分為三等九則隨其丁産量
差輕重務使貧富適均毋致偏累違者糾察同罪
三十年增提編均徭
提編者加派之名也其法以銀力差排編十甲如一
甲不足則提下甲補之故謂之提編是時諳達犯京
師增兵設戍餉額過倍而東南被倭由是度支為一
切之法浙閩多額外提編江南至四十萬及倭患平
應天巡撫周如斗乞减加派給事中何煃亦具陳南
畿困敝言軍門養兵工部料價操江募兵兵備道壯
丁府州縣鄉兵率為民累甚者指一科十請禁革之
命如煃議而提編之額不能减
三十七年三月裁省驛遞
兵部議國初設驛遞以宣𫝊王命飛報軍情比者成
法盡更糜費十倍既有站紅船又增設官民座船既
有額定馬驢又增設帮馬既有正差應付又有借冒
關牌分外逼索者請查會典事例盡燬官民座船以
其費入官其旱驛馬驢除兩京會同館之外每驛减
十之三非衝者减十之五所過官丞必須正差勘合
填定職名地方夫馬之數方許應付其他一切分關
倒關改關借關及額外鋪陳餽送乾折等弊在内聽
部科在外聽撫按參革仍以各地方所省錢糧之半
解部輸邊詔允行
四十年定内府各衙門應役人數
令内府各監局司庫等衙門將各匠役定以一萬七
千一百名錦衣衛各旗校定以一萬六千四百名光
禄寺厨役定以三千六百名太常寺厨役定以一千
一百名各為額數如有事故止許在冊餘丁查補不
得踰數濫收又戸部奏准河南均徭庫子擇殷實有
力者朋充協濟掌印官置空白文簿二扇赴巡撫衙
門用印鈐蓋發各役收掌遇派辦一應公費照數登
記聽巡撫及守巡官弔查至於各倉斗級俱令年終
支盤其後收支皆見役承當毋得牽繫舊役
四十四年二月議准江南行十叚錦冊法
其法算該每年銀力差各若干總計十甲之田派為
定則如一甲有餘則留以為二甲之用不足則提二
甲補之鄉宦免田十年之内止免一年一年之内止
於本戸寄莊田畝不拘同府别府但已經原籍優免
者不許再免
(臣)等謹按世宗實錄十叚錦之議出於巡按御史
温如璋行之未幾里下騷然莫必其命浙江為尤
甚龐尚鵬巡按浙江時乃奏請行一條鞭法
神宗萬歷元年十一月順天府府尹施篤臣請恤廂民
差役
篤臣言廂戸之設始自永樂初取江南富民三千戶
填實京師分派宛大兩縣寄籍至弘治間止存二百
餘戸以勾攝煩擾奏免僉解每戸歲徵銀五兩盡給
存戸為津貼安家盤費後因春秋陵祭鄉會武闈及
各衙門取用物件等項兩縣里甲供應不前暫令各
廂戸備辦遂沿習為常各戸歲給領前銀輪流供辦
嘉靖間戸部見所解前銀數多發貯太倉備邊銀去
差存逃亡過半議者乃請每縣各給銀三百兩供應
繁難不敷措辦日逐賠補漸益凋零今兩縣僅存廂
民五戸每歲置辦家伙冗費叢雜難以悉舉夫廂戸
非土著之民供辦非額設之役所有之資既以收其
八九所供之役又未蠲其一二貧者流移奸者投避
見存五戸惟餘殘喘豈祖宗填實京師之原意乞將
解到安家銀每縣歲添給二百五十兩仍清查影射
與五戸一體當差戸部議覆每縣止添給二百兩
六年優䘏治河夫役
正月給事中李淶言河夫之役甚苦宜從實勘估稍
優其直以蘇小民之困工銀必須早給仍察督小官
不許假以别事剝削七月巡按直隸崔廷試言淮甸
地方所當因勢調停者其一計夫役以安窮民各州
邑所派之夫日給三分而遠者一日七八分次亦不
下五六分彼里甲所取辦民已不勝苦矣事竣之時
當事者又多裁削之或遇有衝决輒令復築不復計
工夫洪水所衝何堅不破而可令窮民賠價耶以後
量從寬處免其扣累庶幾民忘其勞而稱佚道之使
也皆允行
禮部主事陳應芳條奏河工疏曰頃見漕臣開越
河一疏其稱論方取土以丈計之約用工銀九萬
六千有竒而木石之費十二萬其派夫必得五萬
人而後可竊意夫以五萬每名日工食二分則當
一日千金矣是所謂九萬六千者止可供五萬人
三月之費借曰更番迭用亦只供六月之食大約
計之則九萬六千者可足一年夫役之募乎其不
足者撫按自有處乎抑令民自為賠也臣往見河
工之舉撫按下之司道司道下之州縣州縣下之
里甲里甲不足於是以家資之上下為出夫之等
第籍名在官而趨之役票牌追呼之擾呼號怨謗
之聲不可勝言此借名之苦一也及其不可脱而
為之辦夫一家辦夫五名則月幾十金之費往往
傾資以償其費不則鬻産及賣子女數月之間閭
閻一空此雇夫之苦二也及其以應雇之夫而往
即工所也多方影射百計索求致令往往逃去移
檄州縣逮之原籍名之人則又雇夫以補其額而
就逮之費亦復如前是重困也至於官銀即使盡
所議者給之猶不足以償十分之一而况所給者
受值之人非出值家也官徒有募夫之名而害歸
於籍名者之家利入於管工者之手此赴役之苦
三也請以三策籌之與其使當事諸臣陽為節省
之虚名而閭閻小民隱受包賠之實害則孰若照
糧起科明為加派而以九年十年拖欠存為錢糧
酌為蠲免免其舊而派其新人情未有不樂從者
錢糧足則官操其值以募人如各驛遞等夫則非
以厲民而且養民此理之正策之上也瓜儀巨商
大賈往往有建寺修橋者向倭夷之變揚州外城
俱係鹽商倡築不期月而集或懸旌表之令開事
例之門或授以冠帶或給以旌匾必有應之者而
往來商船除鈔關外量於湖口抽其税課以佐急
此事之權策之次也如其不責名實而曰加派不
可協濟不可事例抽税又不可而忍聽民自為賠
焉此則可謂無策矣
七年八月减均徭加派銀
給事中郝維喬言國家賦税差役原有定額邇來條
鞭新立規額未定無名供應之費不時科斂之需其
苦萬狀即遇灾傷蠲免而各項冗費冗役及門攤納
辦支應常例等銀有司仍一槩追徵不少减免此兩
税輸官者少雜派輸官者多也請命下各直省每年
春秋税額照常徵派外將均徭里甲及一應雜派錢
糧但係小民出辦者通行查議某項應减某項應革
某項仍舊分類開造呈報酌議務求省約從之凡减
銀一百三十萬有竒
九年通行一條鞭法
一條鞭法者總括一州縣之賦役量地計丁丁糧輸
於官一歲之役官為僉募力差則計其工食之費量
為增减銀差則計其交納之費加以增耗凡額辦派
辦京庫歲需與存留供億諸費以及土貢方物悉併
為一條皆計畝徵銀折辦於官故謂之一條鞭嘉隆
間數行數止至是乃盡行之蓋均徭里甲與兩税為
一小民得無擾而事亦易集立法頗為簡便然糧長
里長名罷實存諸役卒至復僉農氓條鞭法行十餘
年規制頓紊不能盡遵也
先是世宗嘉靖十年正月御史𫝊漢臣言頃行一條
鞭法十里丁糧總於一里各里丁糧總於一州一縣
各州縣總於府各府總於布政司布政司通將一省
丁糧均派一省徭役内量除優免之數每糧一石審
銀若干每丁審銀若干斟酌繁簡通融科派造定冊
籍令行各府州縣永為遵守則徭役公平而無不均
之嘆矣奏入下所司穆宗隆慶四年戸部奏准江南
布政司所屬府州縣各項差役遂一較量輕重係力
差者則計其代當工食之費量為增减係銀差者則
計其扛解交納之費加以增耗通計一歲共用銀若
干照依丁糧編派開載各戸由貼交限徵收其往年
編某為某役某為頭戸貼戸者盡行查革如有丁無
糧者編為下戸仍納丁銀有丁糧者編為中戸及糧
多丁少與丁糧俱多者編為上戸俱照丁糧併納著
為定例此一條鞭法之始
工科右給事中曲遷喬疏曰議行條鞭之法以差
銀必兼丁地定地必較肥瘠覓役必厚工食我國
家因田以制賦按丁以審差即古有田則有租有
身則有庸之意因法久弊滋於是不得已立為條
鞭之法總括一縣之賦役量地計丁一概徵銀官
為分解雇役應付雖非祖宗之舊制亦革弊之良
法但有司行之有善有不善是以地方亦間有稱
不便者今宜行各撫按將見行條鞭之法或有司
奉行未善者則隨宜酌處如病在雇役則寬議其
工食使人不苦於應募如病在里甲則嚴禁其暗
用使人得安於田畝或則壤成賦勿使下地暗包
上地之糧或九則徵銀勿使貧民概應富戸之役
調停既當人自樂從矣
孫承澤春明夢餘錄曰一條鞭者其法通府州縣
十歲中夏税秋糧存留起運額若干通為一條總
徵而均支之也其徵收不輪甲通一縣丁糧均派
之而下帖於民備載一歲中所應納之數於帖而
歲分六限納之官其起運完輸若給募皆官府自
支撥盖輪甲則遞年十甲充一歲之役條鞭則合
一邑之丁糧充一年之役也輪甲則三年一差出
驟多易困條鞭令每年出辦所出少易輸譬則十
石之重有力人弗勝分十人而運之力輕易舉也
諸役錢分給主之官承募人勢不得復取贏於民
而民如限輸錢訖閉戸卧可無復追呼之擾此役
法之善者也後江陵相當國復下制申飭海内通
行者將百年而今又有不然者余讀懷柔縣志載
賦役議曰天下有名為節省而其實有大不便於
民者則今日之請减條鞭是已里甲之累民易知
也以故改而為條鞭立法者貴其可繼故改鞭之
始尚有餘地以俟有司之酌處乃一倡為節省之
說各欵盡為裁减减之又减以至必不能行矣而
各欵將終焉已乎必不能已則私役里甲以濟之
者也昔止一里甲之累而今兩累之大家為掩耳
盗鈴之計其害更甚於加賦竊謂今日之裁减太
甚徒掣賢者之肘而益以恣不肖者之無忌憚困
民極矣司國者將有策以復條鞭之舊乎
十一年十一月議審編事宜
順天府府尹臧惟一言審編事一銀力二差分配丁
田每畆科銀二分涉於過重不若以丁門為主丁門
上中則先儘力差重者編審其丁門下則并地畆編
審輕差不得拘定每畆二分之例一差徭以丁田為
主而又有門銀者富家援例丁得優免故富者照門
審差上中六則照門銀等則編審下戸既出丁銀不
得復議門銀一力差代役額外需求以致正戶賠累
必每差明編所用之數除聽本戸親當外代當者徵
銀解各衙門當官給領不許額外需求一流寓土著
莫非王民除寄莊未久産業無多者照例每地一畆
徵銀三分止編銀差外其居住年久置有地土房舍
者即令收籍與土民一體當差一各衙門裁革官員
門皂人役宜查明免編以寬民力一各州縣地有繁
簡故所用人役自有多寡將應减應增照數編審庶
冗費可省而差用亦敷一差有銀力輕重不同舊審
銀差有應改力差者或舊審力差有應改銀差者隨
宜改編亦通變便民之法部覆如議
熹宗天啓元年均遼餉加派戶丁等銀
從給事中甄淑請也自萬歷時接踵三大征頗有加
派四十六年驟增遼餉三百萬三年之中增賦五百
二十萬於是淑言遼餉加派易致不均盖天下戸口
有戶口之銀人丁有人丁之銀田土有田土之銀有
司徵收總曰銀額按銀加派則其數不漏東西南北
之民甘苦不同布帛粟米力征之法徵納不同惟守
令自知其甘苦而通融其徵納今因人土之宜則無
偏枯之累其法以銀額為主而通人情酌土俗頒示
直省每歲存留起解各項銀兩之數以所加餉額按
銀數分派總提折扣裒多益寡期不失餉額而止如
此則愚民易知可杜奸胥意為增減之弊且小民所
最苦者無田之糧無米之丁田鬻富室産去糧存而
猶輸丁賦宜取額丁額米兩衡而定其數米若干即
帶丁若干買田者收米便收丁則縣冊不失丁額貧
民不致賠累而有司亦免逋賦之患從之
莊烈帝崇禎六年正月御史祁彪佳疏陳里甲之困
先是三年河南巡撫范景文言民所患苦莫如差役
錢糧有收戸解戶驛遞有馬戸供應有行戸皆僉有
力之家充之名曰大戸究之所僉非富民中人之産
輙為之傾自變為條鞭法民困少甦而大戸終未嘗
革至是彪佳疏陳里甲之苦言自一條鞭之法行差
徭咸入正賦安得里甲用之也乃僻邑遐陬公然僉
派歲節之餽送過客之供應新官之鋪設軍民之起
解事無難易概令支當至於解銀一差尤稱重用發
領之際吏緣為奸兑收之時賠折無算更有發空批
令墊納在先要補於後者河南按臣李日宣行官收
官解中州便之何不可行之於天下也帝嘉納之
裁驛夫
天啓時御史李應昇疏陳十害其三條切言馬夫河
役糧甲修辦白役擾民之弊至是給事中劉懋復奏
裁驛夫征調往來仍責編戸驛夫無所得食至相率
從流賊為亂云
欽定續文獻通考卷十六
