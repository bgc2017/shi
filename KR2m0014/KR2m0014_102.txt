欽定續文獻通考卷一百二
樂考
歴代樂制
元太祖初年以河西高智耀言徵用西夏舊樂
金史外國西夏傳贊曰唐節度使有鼓吹故夏國
聲樂清厲頓挫猶有鼓吹之遺音焉
葉子竒草木子曰元郊祀天地祭宗廟祀先聖大
朝會用雅樂蓋宋徽宗所制大晟樂也曲宴用細
樂胡樂駕行前部用胡樂駕前用清樂大樂
太宗六年九月宴宋使用女樂俳優(詳見俗部樂)
十年十一月徵金太常遺樂
宣聖五十一代孫衍聖公元措來朝言於帝曰今禮
樂散失燕京南京等處亡金太常故臣及禮冊樂器
多存者乞降旨收錄於是降旨令各處管民官如有
亡金知禮樂舊人可并其家屬徙付東平令元措領
之於本路稅課所給其食明年元措奉旨至燕京得
金掌樂許政掌禮王節及樂工翟剛等九十二人十
六年(按十三年太宗已崩是時六皇后稱制)太常用許政所舉大樂令
苗蘭詣東平指授工人造琴十張一絃三絃五絃七
絃九絃者各二
十二年四月始命製登歌樂肄習於曲阜宣聖廟
憲宗二年八月始用登歌樂祀昊天上帝於日月山
先是三月五日命東平萬戶嚴忠濟立局制冠冕法
服鐘磬筍虡儀物肄習五月十三日名太常禮樂人
赴日月山八月七日學士魏祥卿徐世隆郎中姚樞
等以樂工李明昌許政吴德段楫寇忠杜延年趙德
等五十餘人見於行宫帝問制作禮樂之始世隆對
曰堯舜之世禮樂興焉時明昌等各執鐘磬笛簫箎
塤巢笙於帝前奏之曲終復合奏之凡三終十一日
始用登歌樂祀昊天上帝於日月山祭畢命驛送樂
工還東平
祭祀志曰憲宗二年八月八日始以冕服拜天於
日月山其十二日又用孔氏子孫元措言合祭昊
天后土始大合樂
(臣)等謹按徐世隆傳曰嚴實招致東平幕府實時
得金太常登歌樂世祖遣使取觀世隆典領以行
其說與禮樂志互異而與張孔孫傳合詳後
世祖中統元年七月用新製雅樂享祖宗於中書省
自憲宗三年世祖居潛邸命勾當東平府公事宋周
臣(按本傳名子貞志稱其字)兼領大樂禮官樂工人等常令肄習
仍令萬戶嚴忠濟督之六年五月世祖以潛邸次灤
州下教命嚴忠濟督宋周臣以所得禮樂舊人肄習
毋忽十一月勅樂工老不堪任事者以子孫代之不
足者以他戶補之至是年正月命宣撫廉希憲等召
太常禮樂人至燕京六月命許唐臣等製樂器公服
法服七月七日工畢十一日用新製雅樂享祖宗於
中書省禮畢賜預祭官及禮樂人百四十九人鈔有
差八月命太常禮樂人復還東平
(臣)等謹按祭祀志云世祖元年七月設祖宗神位
於中書省用登歌樂遣筆且齊致祭嗣後常遣官
攝事焉攝事樂祀日晨祼有司請行事宫縣
樂奏思成之曲九成文舞九變初獻詣盥洗位宫
縣樂作無射宫肅寧之曲洗瓚授執事樂止登歌
樂作奏夾鐘宫肅寧之曲升自東階樂止祼鬯訖
降自東階登歌樂作奏夾鍾宫肅寧之曲復位樂
止饋食初獻既祼饌入宫縣樂作奏無射宫嘉成
之曲奠饌訖樂止酌獻初獻詣盥洗位宫縣樂作
奏無射宫肅寧之曲洗爵授執事樂止登歌樂作
奏夾鍾宫肅寧之曲升自東階樂止詣太祖酒尊
所酌尊宫縣樂作奏無射宫開成之曲獻爵出戶
立樂止次詣每室酌獻如上儀各奏本室之樂獻
畢宫縣樂止降自東階登歌樂作奏夾鍾宫肅寧
之曲初獻復位立定文舞退武舞進宫縣樂作奏
無射宫肅寧之曲舞者立定樂止亞獻詣太祖酌
尊所宫縣樂作奏無射宫肅寧之曲獻爵訖次詣
每室酌獻並如上儀獻畢樂止終獻如亞獻之儀
祭馬湩宫縣樂作同進饌之曲拜訖退登歌樂作
降階樂止徹籩豆登歌樂作奏夾鍾宫豐寧之曲
(按此處闕樂止之節)送神樂作奏黃鍾宫保成之曲一成
止
十二月立仙音院復改為玉宸院括樂工立儀鳳司
百官志曰儀鳳司掌樂工供奉祭享之事至元八
年立玉宸院二十年改置儀鳳司(按此與本紀不合)隸宣
徽院二十五年歸隸禮部大德十一年改玉宸樂
院至大四年復為儀鳳司其屬五雲和署掌樂工
調音律及部籍更番之事至元十二年始置至大
二年撥隸玉宸樂院安和署職掌與雲和同至元
十三年始置常和署初名管勾司管領回回樂人
皇慶元年初置天樂署初名昭和署管領河西樂
人至元十七年始置至大四年改為天樂署廣樂
庫掌樂器等物皇慶元年始置
二年十二月命太常少卿王鏞教習大樂
初大司農姚樞奏曲阜有太常雅樂憲宗嘗命東平
守臣輦其歌工舞郎與樂色俎豆至日月山帝親臨
觀飭東平守臣員闕充補無輟肄習今請以東平府
詳議官王鏞兼充禮樂提舉詔以鏞特兼太常少卿
領東平樂工常加督視肄習以備朝廷之用至是命
鏞教習大樂
三年備宫縣鐘磬樂舞籥翟凡用三百六十二人
(臣)等謹按此條見王圻續通考未詳所出惟元史
禮樂志大樂職掌有云宫縣工二百六十一人登
歌工五十一人二樂用工三百一十二人代事故
者五十人其數與此相合然本文迥别且並無中
統三年之說不知續通考何以繫之是年也是時
未應明備如此辨證詳後
五年(當作至元元年)作大成樂
(臣)等謹按大成樂成於至元四年世祖紀及耶律
鑄傳所載並同禮樂志則繫之中統五年(中統亦無五年)
(是年八月改元即稱至元元年也)彼此互異如果成於中統之末
何以至元元年以來方且括樂器選石材教新工
製冠服則其為製樂未成灼然可見然必謂至元
四年始成則又與志載三年廟享宫縣登歌二舞
咸備之說不合豈有今年制作完備用之以昭大
典矣而猶待明年始云告成耶若謂中統製樂先
定其名至至元而樂始成則志於中統五年已云
中書省上表稱賀賀表固慶成之作(表云八音克諧三歲始就)
(也)又未可以此和會其說大抵樂成於至元三年
是冬即用以享廟(詳志)但尚未定名明年乃定名大
成耳(表云既完雅器未錫嘉名也)紀傳並以命名之時為樂成
之日故與志載樂成享廟年分小差至志載中統
五年樂成稱賀於前復載至元三年樂成用享於
後則重出而自相牴牾矣王圻未及深考姑依文
錄之今以正史本文亦未敢遽刪仍前後並列特
為摘發其端用資參訂
至元元年十一月括金樂器散在寺觀民家者
先是括到燕京鍾磬等器凡三百九十有九事下翟
剛辨驗給價至是大興府又以所括鐘磬樂器十事
來進太常因言若止於燕京拘括似為未盡合於各
路各官民家括之庶省鑄造於是奏檄各道宣慰司
括到鐘三百六十有七磬十有七錞一送於太常又
中都宣德平灤順天河東真定西京大名濟南北京
東平等處括到大小鐘磬五百六十有九其完者景
鐘二鎛鐘十六大聲鐘十中聲鐘一小聲鐘二十有
七編鐘百五十有五編磬七其不完者景鍾四鎛鐘
二十有三大聲鐘十有三中聲鐘一小聲鐘四十有
五編鐘二百五十有一編磬十有四
三年十一月初用宫縣登歌樂文武二舞於太廟
先是中統三年九月東平萬戶嚴光範(按本傳應作忠範)奏
太常登歌樂器樂工已完宫縣樂文武二舞未備凡
用人四百一十二請以東平漏籍戶充之合用樂器
官為置備制可命中書省臣議行於是中書命左三
部太常寺少府監於興禪寺置局委官楊天祐太祝
郭敏董其事大樂正翟剛辨騐音律充收受樂器官
丞相耶律鑄又言今製宫縣大樂内編磬十有二虡
宜於諸處選石材為之太常寺以新撥宫縣樂工文
武二舞四百一十二人未習其藝遣大樂令許政往
東平教之至元二年閏五月大樂署言堂上下樂舞
官員及樂工合用衣服冠冕鞾履等物乞行製造中
書禮部移凖太常博士議定制度七月中書吏部再
凖太常博士議定行下所司製造宫縣樂器既成大
樂署郭敏開坐名數以上九月省臣言太廟殿室向
成(按祭祀志云中統四年三月詔建太廟於燕京至元三年十月太廟成)宫縣樂器咸
備請徵東平樂工赴京師肄習以俟享廟制可是年
七月(禮樂志樂服作九月)新樂服成樂工至自東平勅翰林院
定撰八室樂章(按禮樂志中統四年至至元三年皆以太祖為第一室故僅有七室樂章)
(是年始追尊烈祖為第一室故至元四年至十七年有八室樂章)大樂署(百官志曰大樂署中)
(統五年始置令二員丞一員掌管禮生禮工四百七十九戶)編運舞節俾肄習之
十一月有事於太廟宫縣登歌樂文武二舞咸備其
迎送神曲曰來成之曲(送神或作保成)降神文武九成黃鍾
宫三成大吕角二成太蔟徵二成應鍾羽二成送神
黃鍾宫一成烈祖曰開成之曲無射宫一成(以下七室同)
太祖曰武成之曲太宗曰文成之曲皇伯考朮赤曰
弼成之曲皇伯考察合帶曰協成之曲睿宗曰明成
之曲定宗曰熙成之曲憲宗曰威成之曲初獻盥洗
曰肅成之曲(至大以後名順成)無射宫初獻升降登歌肅成
之曲夾鍾宫司徒奉俎曰嘉成之曲文舞退武舞進
曰和成之曲亞終獻酌獻曰順成之曲並無射宫徹
豆登歌豐成之曲夾鍾宫文舞曰武定文綏之舞武
舞曰内平外成之舞武舞六成第一成象滅王汗二
成破西夏三成克金四成收西域定河南五成取西
蜀平南詔六成臣高麗服交趾(詳見樂舞門)
(臣)等謹按禮樂志載親祀禘祫樂章注云未詳年
月太常集禮云别本所錄以時考之疑至元三年
以前擬用今附錄於此皇帝入門宫縣奏順成之
曲無射宫升殿奏順成之曲夾鍾宫詣罍洗宫縣
奏順成之曲(至元四年名肅成)詣酌尊所宫縣奏順成之
曲並無射宫迎神宫縣奏思成之曲(至元四年名來成)司
徒奉俎宫縣奏嘉成之曲酌獻始祖宫縣奏慶成
之曲無射宫諸廟奏熙成昌成鴻成樂成康成明
成等曲文舞退武舞進宫縣奏肅成之曲(至元四年名和)
(成)亞終獻宫縣奏肅成之曲(至元四年名順成)皇帝飲福
登歌奏釐成之曲徹豆登歌奏豐成之曲並夾鍾
宫送神奏保成之曲黃鍾宫
祭祀志曰太廟雅樂庫在宫城西南東向
四年三月勅中都路建習樂堂使樂工肄業其中
丞相耶律鑄制宫縣成詔賜名大成
耶律鑄傳曰初清廟雅樂止有登歌詔鑄製宫縣
八佾之舞至元四年三月樂舞成表上之仍請賜
名大成制曰可
禮樂志曰世祖命王鏞作大成樂
徐世隆傳曰中統三年世隆請增宫縣大樂文武
二舞令舊工教習以備大祀制可除世隆太常卿
以掌之
張孔孫傳曰辟東平萬戶嚴忠範府議事官時汴
梁既下太常樂師流寓東平舊章缺落止存登歌
一章而已世祖居潛邸嘗召樂師至日月山觀之
至是徐世隆奏帝宜增設宫縣及文武二舞以備
大典因詔世隆為太常卿而張孔孫以奉禮郎為
之副以董樂師肄成獻之京師
六年太保劉秉忠起朝儀奏訪教坊舊工
秉忠侍帝藩邸即上書言近代禮樂器具靡散宜令
刷會徵太常舊人教引後學使器備人存漸以修之
實太平之基王道之本帝嘉納之至是奉旨與許衡
徐世隆等肄習朝儀百日而畢秉忠復奏曰無樂以
相須則禮不備奉旨搜訪舊教坊樂工得杖鼓色楊
皓笛色曹楫前行色劉進教師鄭忠依律運譜被諸
樂歌六月而成音聲克諧陳於萬夀山便殿帝聽而
善之明年二月奏以丙子觀禮前期一日布綿蕝金
帳殿前帝及皇后臨觀於露階禮文樂節悉無遺失
七年元正受朝班首進酒用教坊樂
天夀聖節受朝郊廟禮成受賀並如元正儀元正用
樂音王隊天夀節用夀星隊凡朝會用禮樂隊
八年二月迎白傘蓋遊皇城用教坊司儀鳳司樂
以帝師帕克斯巴之言於大明殿御座上置白傘蓋
一頂每歲二月十五日於大殿啟建白傘蓋佛事用
諸色儀仗社直迎引傘蓋周遊皇城内外云與衆生
祓除不詳導迎福祉教坊司雲和署掌大樂鼓板杖
鼓篳篥龍笛琵琶筝&KR0793;七色凡四百人興和署掌妓
女雜扮隊戲一百五十人祥和署掌雜把戲男女一百
五十人儀鳳司掌漢人回回河西三色細樂每色各
三隊凡三百二十四人
阿錫頁傳曰世祖嘗詔都城大作佛事集教坊伎
樂及儀仗以迎導阿錫頁奏曰高麗新附山東初
定江南未下天下疲弊此無益之費甚無謂也帝
嘉納之
十年三月皇后皇太子受冊寳並用教坊樂
十一年八月製内庭曲舞
十二年十二月皇帝受尊號用教坊樂
中書以上皇帝冊寳下太常大樂署編運無射宫大
寧等曲及上夀曲譜當時議殿庭用雅樂後不果用
(臣)等謹按世祖紀云至元十二年十二月羣臣請
上帝后尊號不許然祭祀志云是年十二月以受
尊號遣使預告天地行一獻禮祭告一獻儀由此
而定禮樂志復有上皇帝冊寳編運曲譜云云則
本紀不許之說殊不然也
十三年三月平宋得其樂器
宋主㬎舉國内附詔凡太常寺祭器樂器法服樂工
鹵簿儀衛等物盡仰收拾伯顔入臨安遣郎中孟祺
籍宋太廟四祖殿景靈宫禮樂器暨太常寺祭器樂
器等物至十七年四月以宋太常樂付太常寺十九
年王積翁又請徵亡宋雅樂器至京師置於八作司
二十一年大樂署言宜付本署收掌中書命八作司
與之鎛鐘二十有七編鐘七百二十有三特磬二十
有二編磬二十有八鐃六單鐸雙鐸各五鉦錞各八
十六年十月帝御香閣命大樂署令完顔椿等肄文武
樂
先是召用東平樂工凡四百一十二人中書以東平
地遠惟留其戶九十有二餘盡遣還復入民籍至元
三年十二月乃籍近畿儒戶三百八十四人為樂工
十三年以近畿樂戶多逃亡僅得四十有二復徵用
東平樂工是年十月命太常卿呼圖克約蘇召太常
樂工是月十一日大樂令完顔椿等以樂工見於香
閣文郎魏英舞迎神黃鍾曲武郎安仁舞亞獻無射
宫曲
十八年十月皇后祔廟製昭睿順聖皇后室曲舞
二十一年二月括江南樂工
至明年正月徙江南樂工八百家於京師
二十二年九月真臘占城貢樂工十人
十二月議皇太子廟樂
時皇太子薨太常博士議曰金世宗太子允恭薨諡
曰宣孝又建别廟以奉神主准中祀以陳登歌中書
翰林諸老臣亦議宜加諡立别廟奉祀遂諡曰明孝
太子至三十年十月祔於太廟成宗即位追尊皇考
為皇帝廟號裕宗室奏昭成之曲
二十七年十月新作太廟登歌宫縣樂
先是二十二年閏十一月太常卿呼圖克約蘇奏大
樂見用石磬聲律不協稽諸古典磬石莫先於泗濱
女直未嘗得此今泗在封疆之内宜取其石以製磬
從之選審聽音律大樂正趙榮祖及識辨磬材石工
牛全詣泗州採之得磬璞九十製編磬二百三十命
大樂令陳革等料簡應律者百有五二十三年呼圖
克約蘇又奏太廟樂器編鐘笙匏歲久就壊音律不
協遂補鑄編鐘八十有一合律者五十造笙匏三十有四
至是乃新作太廟登歌宫縣樂至二十九年四月太
常太卿香山又請采石增製編磬遣孔鑄往泗州得
磬璞五十八製磬九十大樂令毛莊等審聽之得應
律磬五十有八於是編磬始備
(臣)等謹按世祖紀云二十六年閏十月取石泗濱
為磬以補宫縣之樂與禮樂志年分先後不同
三十年六月初立社稷樂用登歌
命大樂許德良運製曲譜翰林國史院撰樂章其降
送神曰鎮寧之曲降神八成林鍾宫二成太蔟角二
成姑洗徵二成南吕羽二成送神林鍾宫一成初獻
盥洗升壇降壇望瘞位皆肅寧之曲盥洗望瘞太蔟
宫升降應鍾宫正配位奠玉幣曰億寧之曲太蔟宫
司徒奉俎徹豆曰豐寧之曲奉俎太蔟宫徹豆應鍾
宫正配位酌獻曰保寧之曲亞終獻曰咸寧之曲並
太蔟宫明年八月(時成宗已即位)初祀社稷用堂上樂歲以
為常
禮樂志曰按祭社稷先農及大德六年祀天地五
方帝樂章皆用金舊名釋奠宣聖亦因宋不改
祭祀志曰社稷壇有雅樂庫有大樂署有樂工房
三十一年五月(時成宗已即位)世祖裕宗祔廟命大樂署編運
曲譜舞節翰林定撰樂章世祖室曰混成之曲裕宗室
曰昭成之曲
成宗大德六年三月合祭昊天上帝皇地祗五方帝於
南郊撰定樂章
降神奏咸寧之曲六成圜鍾宫三成黃鍾角一成太
蔟徵一成姑洗羽一成初獻盥洗奏肅寧之曲黃鍾
宫初獻升降奏肅寧之曲大吕宫奠玉弊奏(闕)大吕
宫迎俎奏豐寧之曲黃鍾宫酌獻奏嘉寧之曲大吕
宫亞終獻奏咸寧之曲黃鍾宫徹豆奏豐寧之曲大
吕宫送神奏(闕)圜鍾宫望燎奏(闕)黃鍾宫
八年正月升教坊司三品
教坊司秩從五品掌承應樂人及管領興和等署五
百戶中統二年始置至元十二年升正五品十七年
改提點教坊司隸宣徽院秩正四品二十五年隸禮
部大德八年升正三品延祐七年復正四品其屬三
興和署祥和署廣樂庫教坊司散官十五雲韶大夫
仙韶大夫從三品長寧大夫德和大夫正四品協律
大夫從四品嘉成大夫正五品純和郎從五品調音
郎正六品司樂郎從六品協樂郎正七品和樂郎從
七品司音郎司律郎正八品和聲郎和節郎從八品
張珪傳曰延祐二年教坊使曹耀珠拜禮部尚書
平章政事張珪曰伶人為宗伯(按武宗初年且嘗以儀鳳司大使教)
(坊司達嚕噶齊並加平章政事為玉宸樂院使見本紀)何以示後世力諫止
之
曹元用傳曰泰定二年轉禮部尚書大朝會為糾
儀官謂太醫儀鳳教坊等官不當序正班當自為
一列後皆行之
九年十一月祀昊天上帝於南郊其文舞曰崇德之舞
武舞曰定功之舞
時新建郊壇既成命大樂署編運曲譜舞節翰林撰
樂章十一月二十八日親祀圜丘用之親祀樂
皇帝入中壝黃鍾宫皇帝盥洗黃鍾宫皇帝升壇降
壇大吕宫降神奏天成之曲圜鍾宫三成黃鍾角一
成太蔟徵一成姑洗羽一成初獻盥洗奏隆成之曲
黃鍾宫初獻升降並奏隆成之曲大吕宫正配位奠
玉幣並奏欽成之曲黃鍾宫司徒奉俎奏寧成之曲
黃鍾宫昊天上帝位酌獻奏明成之曲黃鍾宫皇地
祇位酌獻大吕宫太祖位酌獻黃鍾宫皇帝飲福大
吕宫皇帝出入小次黃鍾宫文舞退武舞進奏和成
之曲黃鍾宫亞終獻奏和成之曲黃鍾宫徹豆奏寧
成之曲大吕宫送神奏天成之曲圜鍾宫望燎奏隆
成之曲黃鍾宫皇帝出中壝黃鍾宫攝祀樂祀
日有司請行事宫縣樂作降神天成之曲六成内圜
鍾宫三成黃鍾角太蔟徵姑洗羽各一成文舞崇德
之舞太尉詣盥洗位宫縣樂奏黃鍾宫隆成之曲盥
訖詣壇升自午陛(至大三年改升自夘陞)登歌樂作大吕宫隆
成之曲詣正位神座前北向立宫縣樂作奏黃鍾宫
欽成之曲次詣皇地祇位配位奠獻並如上儀降自
午陛登歌樂作如升壇之曲司徒奉饌入門宫縣樂
奏黃鍾宫寧成之曲太尉詣盥洗位宫縣樂作奏黃
鍾宫隆成之曲盥手洗爵訖詣壇升自午陞(按原注云一作)
(夘陛殆亦至大中改)登歌樂作奏黃鍾宫明成之曲酌尊訖詣
正位神座前宫縣樂作奏黃鍾宫明成之曲文舞崇
德之舞讀祝宫縣樂奏如前曲次詣皇地祇位並如
上儀惟樂奏大吕宫次詣配位並如上儀惟樂奏黃
鍾宫降自午陛(一作卯陛)登歌樂作如前降神之曲文舞
退武舞進宫縣樂作奏黃鍾宫和成之曲亞獻升詣
正位神座前宫縣樂作奏黃鍾宫熙成之曲武舞定
功之舞奠爵訖次詣皇地祇位配位並如上儀終獻
升詣正位神座前宫縣樂作奏黃鍾宫熙成之曲武
舞定功之舞酌獻並如上儀徹籩豆登歌樂作大吕
宫寧成之曲送神宫縣樂作奏圜鍾宫天成之曲一
成止三獻官詣望瘞位樂作奏黃鍾宫隆成之曲
(臣)等謹按是年因右丞相哈喇哈斯等奏屢講郊
祀之禮初議訪求深知音律之人審五聲八音以
司肄樂既又檢討唐宋金親祀攝行儀注并雜樂
節次集議去取蓋其始亦有親郊之意故擬撰樂
章云云後仍遣官攝祭也
祭祀志曰郊壇雅樂庫十間在外垣西門之内少
南東向演樂堂七間在外垣内之西南隅東向
十年八月京師文宣王廟成行釋奠禮樂用登歌命翰
林院定樂名樂章
帝初即位集賢學士閻復疏言京師宜首建宣聖廟
學定用釋奠雅樂乃命建宣聖廟於京師是年秋廟
成命江浙行省製造宣聖廟樂器以宋舊樂工施德
仲審較應律運至京師秋八月用於廟祀宣聖先令
翰林新撰樂章命樂工習之降送神曰凝安之曲初
獻盥洗升殿降殿望瘞皆同安之曲奠帛曰明安之
曲奉俎曰豐安之曲酌獻曰成安之曲亞終獻曰文
安之曲徹豆曰娛安之曲蓋舊曲也新樂章不果用
禮樂志曰宣聖樂章迎神奏凝安之曲黃鍾宫三
成大吕角二成太蔟徵二成應鍾羽二成初獻盥
洗奏同安之曲姑洗宫升殿奏同安之曲南吕宫
奠幣奏明安之曲南吕宫奉俎奏豐安之曲姑洗
宫文宣王位酌獻奏成安之曲南吕宫兖國復聖
公郕國宗聖公沂國述聖公鄒國亞聖公位酌獻
並奏成安之曲南吕宫亞終獻奏文定之曲姑洗
宫飲福受胙與盥洗同(惟國學釋奠親祀用之攝事則不用外路州縣皆用)
(之)徹豆奏娛安之曲南吕宫送神奏凝安之曲黃
鍾宫望瘞與盥洗同右釋奠樂章皆舊曲元朝嘗
擬撰易而未及用今并附於此迎神奏文明之曲
盥洗奏昭明之曲升殿降殿奏景明之曲奠幣奏
德明之曲文宣王酌獻奏誠明之曲兖國公鄒國
公酌獻同郕國公沂國公酌獻俱闕亞終獻奏靈
明之曲送神奏慶明之曲
虞集傳曰大德中除國子博士大成殿新賜登歌
樂其師世居江南樂生皆河北田里之人情性不
相能集親教之然後成曲復請設司樂一人掌之
以俟考正
孫承澤春明夢餘錄曰元成宗時宣聖廟樂歌仍
宋之舊
十一年七月(時武宗已即位)祭告天地命大樂署編運皇地祗
酌獻大吕宫一曲及舞節翰林譔樂章
用三獻儀降神樂作六成止
九月順宗成宗祔廟順宗室奏慶成之曲成宗室奏守
成之曲
武宗至大二年正月以受尊號恭謝太廟備宫縣登歌
二舞
皇帝入門奏順成之曲盥洗陞殿用至元中初獻升
降肅成之曲亦曰順成之曲出入小次奏昌寧之曲
無射宫迎神用至元中來成之曲改曰思成黃鍾宫
三成大吕角二成太蔟徵二成應鍾羽二成初獻攝
太尉盥洗升殿奏肅寧之曲酌獻太祖室仍用舊曲
改名開成(開成本至元中烈祖曲名其詞則太祖舊曲也)睿宗室仍用舊曲
改名武成(此亦至元中太祖曲名其詞則神祖創業以下仍舊)皇帝飲福登歌
奏釐成之曲(新製曲)夾鍾宫文舞退武舞進仍用舊曲
改名肅寧(舊名和成其詞天生五材誰能去兵以下是也)亞終獻酌獻仍用
舊曲改名肅寧(舊名順成其詞幽明精禋以下是也)徹豆曰豐寧之曲
(舊名豐成詞語亦異)送神曰保成之曲皇帝出廟廷亦曰昌寧
之曲無射宫
太常集禮曰樂章據孔思逮本錄之國朝樂章皆
用成字凡用寧字者金曲也
(臣)等謹按禮樂志又載武宗至大以後祀廟樂章
皇帝入門奏順成之曲云云與上略同其諸室之
樂則太祖奏開成之曲睿宗奏武成之曲世祖奏
混成之曲裕宗奏昭成之曲順宗奏慶成之曲成
宗奏守成之曲武宗奏威成之曲仁宗奏歆成之
曲英宗奏獻成之曲廟室至英宗止蓋泰定時所
定今附錄于此至十室中獨闕第五室當是顯宗
(樂奏德成之曲見禮樂志泰定十室樂舞)以文宗毁其廟室後遂闕焉
親謝儀享日攝太尉行晨祼禮宫縣樂作思成之曲
以黃鍾為宫大吕為角太蔟為徵應鍾為羽作文舞
九成止太尉詣盥洗位宫縣樂作肅寧之曲盥洗訖
升殿宫縣樂作升自阼階登歌樂作太尉祼將畢進
饌樂節如親祀時享儀(詳後)皇帝行酌獻禮宫縣順成
之樂作皇帝詣盥洗位宫縣樂作升殿宫縣樂作升
自西階登歌樂作詣太祖室尊彝所宫縣樂作奏開
成之曲次詣各室奏各室之樂酌獻並如上儀詣飲
福位登歌樂作宫縣釐成之樂作飲福受胙訖登樂
樂作降自西階宫縣樂作徹籩豆宫縣豐寧之樂作
送神樂作保成之曲作一成止禮畢皇帝還大次宫
縣昌寧之樂作車駕還宫教坊樂鼓吹振作
(臣)等謹按攝行告謝儀降神樂作九成止餘未
詳
六月以大都隸儒籍者四十戶充文廟樂工
十二月始製先農樂章以太常登歌樂祀之
先是有命祀先農以登歌樂如祭社稷之制大樂署
言禮祀先農如社遂錄祭社林鍾宫鎮寧等曲以上
蓋金曲也
祀日贊者請行事樂作三成止送神之曲一成止
禮樂志曰先農樂章降神奏鎮寧之曲林鍾宫二
成大蔟角二成姑洗徵二成南吕羽二成初獻盥
洗奏肅寧之曲太蔟宫初獻升壇奏肅寧之曲應
鍾宫正配位奠玉幣奏億寧之曲司徒奉俎奏豐
寧之曲正配位酌獻奏保寧之曲並太蔟宫亞終
獻奏咸寧之曲闕宫徹豆奏豐寧之曲應鍾宫送
神奏鎮寧之曲林鍾宫望瘞位奏肅寧之曲闕宫
(詞詳樂章門)
太常集禮曰國初禮樂之事悉用前代舊工循習
故常遂有用其舊者亦有不用其詞而冒以舊號
者如郊祀先農等樂是也
(臣)等謹按祭祀志云祀先農降神樂作三成禮樂
志則詳列八成未知孰是
三年十月置曲阜宣聖廟登歌樂
先是宣聖五十四代孫左三部照磨思逮言闕里宣
聖祖廟釋奠行禮久闕祭服登歌之樂乞命江浙行
省製造登歌樂器及祭服以備祭祀中書允其請令
江浙製造至是樂器成運赴闕里用之
十一月冬至祀昊天上帝于南郊配以太祖令大樂署
運製配位及親祀曲譜舞節翰林譔樂章
皇帝出入中壝黃鍾宫曲二盥洗黃鍾宫曲一升殿
登歌大吕宫曲一酌獻黃鍾宫曲一飲福登歌大吕
宫曲一出入小次黃鍾宫曲一皆無曲名
四年六月(時仁宗已即位)武宗祔廟樂奏威成之曲命樂正謝
世寧等編曲譜舞節翰林侍講學士張士觀譔樂章
仁宗皇慶初命太常補撥樂工
二年九月用登歌樂祀睿宗于真定玉華宫
自是歲用之至延祐七年三月奏罷
玉華宫孝思殿在真定世祖所立延祐四年始用登
歌樂行三獻禮七年九月勅議玉華宫歲享睿宗登
歌大樂太常博士言影堂用太常禮樂非是十月制
罷之
(臣)等謹按史載用樂年分禮樂志與祭祀志互異
其停罷之月禮樂志又與英宗紀不合
延祐五年命各路府宣聖廟置雅樂選擇習古樂師教
肄生徒
七年三月(時英宗已即位)册尊太皇太后用教坊樂
八月仁宗祔廟樂奏歆成之曲命樂正劉瓊等編運酌
獻樂譜舞節翰林譔樂章
英宗至治元年正月始以四孟月時享親祀太室備宫
縣登歌二舞
祀日有司請行事宫縣樂作思成之曲以黃鍾為宫
大吕為角太簇為徵應鍾為羽作文舞九成止皇帝
入門宫縣順成之樂作皇帝詣盥洗位宫縣樂作皇
帝升自西階詣諸室祼鬯還版位登歌樂作皇帝降
自西階奏請還小次皇帝祼將畢司徒出迎饌俱宫
縣樂作奏無射宫嘉成之曲奏請詣盥洗位皇帝出
次宫縣樂作盥洗訖升殿宫縣樂作升自東階登歌
樂作詣太祖室尊彝所詣太祖神位前宫縣樂作奏
開成之曲酌獻訖次詣各室各奏本室之樂酌獻並
如上儀奏請詣飲福位登歌樂作至位登歌釐成之
樂作飲福受胙訖還版位登歌樂作降自西階宫縣
樂作奏請還小次宫縣樂作文舞退武舞進先是皇
帝酌獻訖將至小次亞終獻繼進各如上儀終獻畢
徹籩豆登歌豐成之樂作賜胙訖奏請詣版位皇帝
出次宫縣樂作送神保成之樂作一成止禮畢皇帝
還大次宫縣昌寧之樂作車駕還宫教坊樂鼓吹振
作
(臣)等謹按此後順帝至元六年十月親祀太廟車
駕還宫教坊樂振作其餘樂節未詳
二年十月用登歌樂于太廟
以修廟工役未畢妨陳宫縣止用登歌
是月英宗祔廟樂奏獻成之曲
(臣)等謹按英宗以至治三年八月被弑泰定元年
二月祔廟廟樂當作於此時志云是月殊誤
三年十二月(時泰定帝已即位)顯宗祔廟樂奏德成之曲
文宗天歷二年三月明宗祔廟樂奏永成之曲
(臣)等謹按文宗紀云天歷二年八月明宗崩十月
祔廟廟樂當作於此時志作三月誤其載宗廟樂
章則繫之天歷三年又自相參錯也
至順元年十月始祀昊天上帝于南郊以太祖皇帝配
備宫縣登歌二舞
祀日皇帝入門宫縣樂作降神樂作天成之曲六成
奏請行事宫縣樂作詣盥洗位升階登歌樂作至壇
上宫縣欽成之樂作還版位登歌樂作降階宫縣樂
作還小次司徒奉饌如常儀皇帝出次宫縣樂作詣
盥洗位升階登歌樂作詣正位酒尊所酌尊宫縣樂
作奏明成之曲詣正位酌獻訖詣配位前宫縣樂作
酌獻訖詣飲福位飲福受胙訖登歌樂作降自午陛
宫縣樂作還小次文舞退武舞進宫縣樂作奏和成
之曲亞終獻行禮如常儀徹籩豆登歌樂作奏寧成
之曲皇帝出次送神樂作天成之曲一成止禮畢還
大次宫縣樂作車駕還宫教坊樂鼓吹振作
富珠哩翀傳曰文宗親祀天地社稷宗廟翀為禮
儀使竣事上天歷大慶詩三章帝命藏之奎章閣
(臣)等謹按此後順帝至正三年十月親郊車駕出
宫教坊樂鼓吹不作還宫教坊樂鼓吹皆作其餘
樂節未詳
順帝元統二年四月奉文宗神主祔太廟行三獻禮樂
用宫縣
至正十年九月祭三皇如祭孔子禮翰林譔樂章
先是以江西廉訪使文殊訥建言三皇開天立極功
被萬世京師每歲春秋紀事命太醫官主祭揆禮未
稱請于國子學宣聖廟春秋釋奠于是命太常定儀
式工部範祭器浙江行省製雅樂器復命太常博士
定樂曲名翰林國史院撰樂章十有六曲至是祭儀
樂器俱備以醫籍百四十有八戶充廟戶禮樂生御
藥院大使盧亨素習音律受命教樂工四十有二人
各執其技季秋九月九日蕆事前一日内降御香三
獻官以下公服備大樂儀仗迎香至開天殿庋置其
樂章降神奏咸成之曲黃鍾宫三成賓成之曲大吕
角二成顧成之曲太蔟徵二成臨成之曲應鍾羽二
成初獻盥洗奏蠲成之曲姑洗宫升殿奏恭成之曲
奠幣奏祇成之曲並南吕宫降殿與升殿同奉俎奏
(闕)成之曲姑洗宫初獻盥洗升殿並與前同太皥伏
羲氏位酌獻奏(闕)成之曲炎帝神農氏位酌獻奏(闕)
成之曲黃帝有熊氏位酌獻奏(闕)成之曲配位酌獻
奏(闕)成之曲並南吕宫初獻降殿與前同亞獻奏(闕)
成之曲姑洗宫終獻同徹豆奏(闕)成之曲南吕宫送
神奏(闕)成之曲黃鍾宫望瘞奏(闕)成之曲姑洗宫
欽定續文獻通考卷一百二
