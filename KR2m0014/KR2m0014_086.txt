欽定續文獻通考卷八十六
羣廟考
太子廟外戚廟諸侯宗廟大夫士庶家廟
金世宗大定二十五年九月臨奠宣孝太子於熙春園
建廟殿
皇太子允恭諡宣孝既葬帝欲加以帝號問羣臣翰
林修撰趙可對曰唐高宗追諡太子弘為孝敬皇帝
左丞張汝弼曰此盖出於武后遂止至是有司奏依
唐典故太子置廟設官屬奉祀擬於法物庫東建殿
三間南垣及外垣皆一屋三門東西垣各一屋一門
門設九戟齋房神厨度地之宜又命太子廟既安神
主宜别建影殿有司定擬制度於見建廟稍西中間
限以磚墉内建影殿三間南面一屋三門垣周以甓
無闕角及東西門外垣正南建三門一屋左右翼廊
二十間神厨齋室各二屋三間十月廟成
宣宗興定元年二月議置莊獻太子廟宣孝太子廟奉
安及祭儀
大定二十五年十月奉安神主及畫像主用栗依唐
制諸侯用一尺刻諡於背省部遣官於本廟西南隅
面北設幄次監視製造行禮前一日製造訖其日晚
奉神主官奉承以箱覆以帕捧詣題神主幄中次日
丒前五刻題神主官與典儀並禮官詣幄次前題神
主官詣罍位盥手帨手訖奉神主官先以香湯奉沐
拭以羅巾題神主官就褥位題諡號於背云宣孝太
子神主墨書用光漆摸訖授奉神主官承以箱覆以
梅紅羅帕籍以素羅帕詣座置於匱乃下簾帷侍衛
如式俟典儀俛伏跪請備腰輿繖扇詣神位導引侍
衛皆減昭德廟儀其祭儀有司言當隨祖廟四時祭
享初獻或皇孫皇族亞獻或皇族或五品以下差樂
用登歌今量減用二十五人其接神奏無射宫升降徹
豆則歌夾鍾牲羊豕各一籩豆各八簠簋各二豋鉶
各一及其餘祭食亦量減之二十六年十一月奏神
主廟牲牢樂縣官給影廟皇孫奉祀
元世祖至元二十五年立明孝太子廟
(臣)等謹按元史祭祀志明孝太子以至元二十二
年薨二十五年廟成冬享制送白馬一三十年十
月遂祔於太廟
至順二年三月繪皇太子真容奉安慶夀寺之東鹿頂
祀之如累朝神御殿五月造祭器如裕宗故事
(臣)等謹按元史文宗紀至順元年十二月立燕王
喇特納達喇為皇太子未幾薨乃二年三月以前
不載其薨日祇於繪皇太子真容後云鞫宦者拜
珠侍皇太子疹疾飲食不時進以酥拭其眼鼻又
為禳咒杖一百七斥出京城疑太子以疹疾薨於
是月故有鞫治宦者事而史臣疎漏如此
明成祖永樂二年三月封敏惠王允熙奉懿文太子祀
世宗嘉靖十二年奉哀冲(皇太子諡也)太子神主於享殿
右太子廟
明太祖洪武二年五月詔追封皇外祖考妣及外舅姑
并建廟
詔建廟於太廟之東以時奉祀先期祭告太廟然後
行禮封陳公為楊王王氏為楊王夫人祝文稱外孫
皇帝后父馬公為徐王鄭氏為徐王夫人祝文稱孝
女皇后馬氏明年三月聞楊王墓在盱眙命内臣往
祭置守塋戶四年正月詔工部改建皇外祖考楊王
廟於旴眙縣墓所皇外舅徐王廟於宿州墓所五月
奉安神主於各新廟俱祀以太牢仍製王冠服衮冕
王夫人冠服與幣帛焚之令每歲春秋祀事所在有
司行禮八年四月遣曹國公李文忠祭外祖楊王之
墓十六年四月諭常祭楊王用羊豕各一春二月秋
八月乃用太牢十八年正月建徐王享堂於宿州之
閔子鄉
三年二月追封郭子興滁陽王詔有司建廟
祀以中牢復其隣宥氏世世守王墓十六年帝手書
王事蹟命太常丞張來儀文其碑
(臣)等謹按馬后雖馬公女然撫於郭子興家亦郭
氏女也厥後子興所生女復為太祖妃其無後與
徐王同帝追念舊德崇報私親均為馬后外屬故
附記於此
成祖永樂十四年車駕幸夾溝親祀徐王墳十五年
四月再祀徐王墳以鎮撫武勘為徐州指揮僉事守王
墳十八年九月命造徐王祭器
(臣)等謹按長陵每自稱曰朕高皇后第四子也然
奉先廟制高后南向諸妃盡東列惟碽妃一人列
於西序具載南京太常寺志盖長陵究非高后所
生世疑此事不實及誦沈元華敬禮南都奉先殿
祀事十四韻詩有云高后配在天御幄神所棲衆
妃位東序一妃獨在西成祖重所生嬪德莫敢齊
一見異千聞實錄安可稽作詩述典故不以後人
迷此詞臣朱彛尊明詩綜所載與正史不合錄以
備考
孝宗弘治三年八月封孝穆皇太后父為慶元伯母慶
元伯夫人建祠於桂林府春秋致祭
時禮臣覆議孝穆皇太后宗親遠在粤西當大征之
後兵燹饑荒人民奔竄歲月悠遠往事已無蹤跡求
之恐愈久愈鑿請倣高皇帝即宿州為高皇后父徐
王立廟事例為孝穆皇太后父母定擬封號立祠於
廣西附郭地方春秋遣布政司官致祭帝曰皇祖既
有故事朕又奚能違其悉如所議
右外戚廟
宋理宗景定三年正月詔丞相賈似道賜家廟
時賜似道第宅於集芳園給緡錢百萬就建家廟命
臨安守漕營度禮官討論賜祭器並如儀
元英宗至治初右丞相拜珠立五廟同堂異室牲器儀
式未聞
(臣)等謹按列傳拜珠穆呼哩之後安圖之孫也英
宗即位由太常禮儀院使拜中書平章政事至治
二年進右丞相勸帝親享太廟及議行袷褅配享
等禮時拜珠講求掌故力舉廢典三年二月帝為
拜珠營第則家廟之建當在此時自請於朝而立
者然本傳不載他無可證為據祭祀志紀之
又按刑法志諸家廟春秋祭祀輙用公服行禮者
禁之王圻續通考又載至治二年三月建故太師
魯公穆呼哩祠堂於東平附錄之
順帝至元六年十月立曹南王阿嘍罕淮安王巴延河
南王阿珠祠堂
(臣)等謹按帝紀武宗至大四年二月立淮安忠武
王巴延祠於杭州仍給田以供祀事仁宗延祐五
年二月勅杭州守臣春秋致祭英宗至治二年十
二月賜祭田二十頃祭祀志載春秋二仲月次戊
祠以少牢用籩豆簠簋行酌獻禮報功之典已備
則至元六年所立乃家廟也考漢書張安世傳將
作穿復土起冡祠堂祠堂之名肇於前漢司馬光
作文彦博先廟碑記謂漢世公卿貴人多建祠堂
於墓所以為私廟之證則祠堂之為家廟也明甚
又仁宗皇慶元年三月建阿珠祠堂英宗至治二
年三月建穆呼哩祠堂兩人與阿嘍罕平宋元勲
並立私廟以示優異傳紀者連類並書未必一時
也
明太祖洪武九年正月定王國宗廟制
成祖永樂八年十月以周王橚棣於國中作殿享太祖
賜書訓飭之十二月建秦愍王享堂
賜橚棣書禮支子不祭王國廟祭肇於始封之王高
皇帝之祀朝廷自有專廟王祀於國中過矣孔子曰
祭之以禮不得為而為之不可為孝王其審禮而行
毋貽物議冬建秦愍王享堂命視晉恭王之制(加高深一)
(尺廣稱之)乃定為享堂七間(門外門各三間神厨五間神庫如之東西廂及牢牲房各)
(三間焚帛亭祭器亭碑亭各一圍牆之外為奉祠等房十有三間)
宣宗宣德四年二月留郢靖王官屬奉郢王祀九月令
建晉王家廟於平陽奉恭王祀
郢靖王無嗣帝念祭祀不可廢留内官内使及奉祠
(各一人)校尉(五十人)在國專供歲時之祀又以晉恭王長
子濟熺廢為庶人洪熙時復王號帝即位稱伯王王
子濟熿削爵晉國廢濟熺請歸太原奉恭王祀帝報
書令作家廟奉祀事
世宗嘉靖四年六月命戈陽王拱横以郡王奉獻惠二
王祀事
弋陽王上言臣祖獻王惠王四服子孫所共祀非宸
濠一人所自出如臣等皆得甄别守職業如故而二
祖不獲廟享臣竊痛之疏三上帝命弋陽王以郡王
奉祀(樂舞齋郎之屬皆半給之)
王國宗廟儀
洪武初禮臣陶凱等議定王國宫垣内左宗廟(廟制殿五)
(間寢殿如之門三間)是後又定廟制許立五廟二昭二穆與始
祖之廟為五以始封之王為始祖(如靖江王國則以南昌王為始祖是)
(也)四時之祭皆用王者禮樂祭用冕服文武百官祭
服陪祭(祭器籩豆八簠簋各二牲用少牢樂生三十六鐘磬各一瑟二琴八塤箎簫笛各二笙四)
(柷敔各一搏拊二歌工八舞生七十二文舞三十六人各執羽籥武舞如文舞之數各執干戚中各以二)
(人為引舞)及嘉靖三十五年十二月禮部言今造靖江王
府祭祀樂器視親王宜有降殺然舞佾諸侯亦不可
減其琴瑟及歌工請殺以兩從之
親王祧祔禮
世宗嘉靖八年四月代府管府事秦順王充耀奏稱
臣考懿王當祔廟而代自始封簡王至思王已盈五
廟之數請定制下部議謂當推京師太廟祧祔之禮
而降殺之代府當以始封簡王居中百世不遷次戾
王隠王惠王思王為五世今懿王入祔則戾王以親
盡當祧但諸侯無祧廟當祧祔入簡王之室置櫃藏
隠惠思三王以次上遷而懿王神主升祔於第五廟
每歲暮則出祧主行合祭之禮庶隆殺得宜詔如議
右王國宗廟
太祖洪武六年閠十一月詔定品官家用祭服
諭禮臣曰古人士大夫祭宗廟亦有祭服其見私親
尊長亦必公服其議制度等殺以聞於是定議品官
之家私見尊長而用朝君公服於理未安宜别製梁
冠絳衣絳裳革帶大帶白韈烏舃佩綬其衣裳去緣
&KR1638;三品以上用佩綬三品以下不用其祭服三品以
上去方心曲領三品以下並去佩綬從之仍令如式
製祭服賜公侯各一襲以為祭家廟之用
成祖永樂三年遣官祭中山王徐達於大功坊之家廟
憲宗成化十一年定臣庶祠堂左昭右穆之制
祭酒周洪謨言臣庶祠堂神主俱自西而東古無神
道尚右之說惟我太祖廟制合先王左昭右穆之議
宜令一品至九品皆立一廟以高卑廣狹為殺神主
則高祖居左曾祖居右祖居次左考居次右帝下禮
臣參酌更定之
世宗嘉靖十五年定品官廟室
禮部尚書夏言言按三代有五廟三廟二廟一廟之
制者以其有諸侯卿大夫上中下之爵也後世官職
既殊無世封爵采邑豈宜過泥於古至宋儒程頥乃
始約而歸於四世公卿以及士庶莫不皆然謂五服
之制皆至高祖則祭亦當如之今定官自三品以上
立五廟以下皆四廟(為五廟者亦如唐制五間九架厦旁隔板為五室中祔五世祖)
(旁四室祔高曾祖禰為四廟者三間七架中一室祔高曾左右二室祔祖禰)若當祀始祖
則如朱熹所云臨祭時作紙牌祭訖焚之其三品以
上者至世數窮盡則以今日之得立廟者為世世奉
祀之祖而不遷焉四品以下則四世逓遷而已
公侯以下家廟禮儀
明初羣臣家廟未有定制權倣朱子祠堂之制奉高
曾祖禰四世神主以四仲之月祭之加臘月忌日之
祭與歲時俗節之薦享其庶人得奉祖父母父母之
祀已著為令至時享於寢之禮略同品官祠堂之制
(堂三間兩階三級東曰阼階西曰西偕下隨地廣狹以屋覆之令可容家衆叙立中外為兩門堂設四龕)
(龕置一桌高祖居西曾祖祖父以次而東藏主櫝中兩壁立櫃西藏遺書衣物東藏祭器立神厨於其束)
(繚以周垣别為外門旁親無徒者以其班附)庶人無祠堂以二代神主置
居室中間無櫝洪武六年命禮官議凡公侯品官别
為祠屋三間於所居之東以祀高曾祖考並祔位如
祠堂未備奉主於中堂享祭(二品以上羊一豕一五品以上羊一以下豕一)
(皆分四體熟而薦之不能具牲者設饌享之所用器皿隨官品第稱家有無)祭之前二日
主祭者聞於上免朝參凡祭擇四仲月吉日或春秋
分冬夏至前期一日主祭者致齋執事者灑掃祭所
陳設儀物親監宰牲至晩主婦監造饌祭是夕主祭
以下沐浴更衣宿於外舍祭日質明率預祭諸親主
婦率預祭衆婦詣祭所實蔬菓酒饌於器主祭者盥
帨訖詣祠堂親捧正祔神主之櫝各置於盤令親子
弟捧至祭所主祭者開櫝捧各祖考神主主婦開櫝
捧各祖妣神主以序安奉於位子弟捧祔食神主置
於東西壁邊執事者進饌讀祝者一人就位贊禮以
子弟親族為之陳設神位訖各就位(主祭在東伯叔諸兄立於其前)
(稍東諸親立於其後主婦在西母及諸母立於其前稍西婦女立於其後)贊拜主祭主婦
以下皆再拜主祭者詣香案前跪三上香獻酒奠酒
於高祖祖妣前由曾祖下皆如之執事酌於祔位前
讀祝跪讀訖贊拜主祭者復位與主婦皆再拜亞獻
終獻並如之惟不讀祝每獻執事者於祔位更酌酒
獻畢贊拜主祭主婦以下復再拜焚祝並紙錢於中
庭禮畢主祭者安神主於櫝如初是日設筵享祭饌
男女異席餘胙分諸親友及下執事
右大夫士庶家廟
(臣)等謹按馬端臨通考諸侯大夫士庶廟制訖於
宋寧宗嘉定十四年今考歷代正史宋尚有一事
而遼金兩朝俱闕焉元則有大臣家廟而士庶無
考明則大夫士庶外更有王國宗廟是亦諸侯類
也今並詳之
欽定續文獻通考卷八十六
