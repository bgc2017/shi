欽定續文獻通考卷一百六十三
經籍考
史(雜史)
(臣)等謹案雜史之名肇於隋志馬端臨通考因之
惟陳振孫書錄解題則立别史一門以處上不至
於正史下不至於雜史者義例誠為最善然馬氏
雜史類既列宋三朝志雜史部卷總數於前復列
宋中興志别史部卷總數於後又目内所載如東
觀漢記及高峻小史蘇轍古史之類亦即可列於
别史則其書尚屬相近今沿馬氏之例雜史别史
仍彙為一門云
宋史藝文志别史類一百二十三部二千二百八十卷
遼金元三史不立藝文志散見各紀傳中
明史藝文志雜史類二百十七部二千二百四十四卷
宗
李綱建炎時政記三卷
綱字伯紀邵武人政和進士官至太常少卿欽宗時
授兵部侍郎尚書右丞南渡後拜尚書右僕射兼中
書侍郎為御史所劾罷為觀文殿大學士
趙希弁曰所編自建炎元年五月一日至八月十
八日事
陳東靖炎兩朝見聞錄二卷
東字少陽鎮江丹陽人欽宗時貢入太學上書請去
蔡京王黼而用李綱高宗即位召至行在又劾黃潜
善汪伯彦為二人所搆論死後追贈承信即又加贈
朝奉郎秘閣修撰
趙子砥燕雲錄一卷
子砥宗室子官鴻臚寺丞靖康丁未隨二帝北行建
炎戊申遁還高宗命為故官
王繪紹興甲寅通和錄一卷
繪里貫無考
(臣)等謹案是書乃高宗紹興四年以和議未成遣
魏良如金繪副之使還備錄其事
員興宗采石戰勝錄一卷
興宗字顯道仁壽人自號九華山人以薦除教授召
試擢著作郎國史編修實錄院檢討乾道中奉祠去
僑居潤州以終
王栐燕翼詒謀錄五卷
栐字叔永晉陽人寓居山隂號求志老叟嘗官淮北
未詳何職
(臣)等謹案栐自序謂考之國史實錄寳訓聖政等
書上起建隆下迄嘉祐所採凡一百六十二條皆
祖宗良法美政可為世守者栐之出處不概見於
他書今考書中所稱云云知之
羅泌路史四十七卷
泌字長源廬陵人乾道中書成行世
葉隆禮契丹國志二十七卷
隆禮號源林嘉興人淳祐進士歴官秘書丞
宇文懋昭大金國志四十卷
懋昭淮西人自金歸宋改授承事郎工部架閣端平
元年書成表上
郭允蹈蜀鑑十卷
允蹈資州人
(臣)等謹案是書舊本題曰不著撰人名氏前有方
孝孺序稱宋端平中李文子作然文子所作序云
俾資中郭允蹈輯為一編則文子特總其事耳今
訂為允蹈所撰
吕中大事記講義二十三卷
中字時可泉州晉江人淳祐進士遷國子監丞兼崇
政殿說書徙肇慶教授
(臣)等謹案是書皆記北宋時事間有論斷足補宋
史所未備亦多異同之處可資參証乃中平日講
論稿本而葉適等為之編次者前有興國軍教授
劉實甫序
倪思重明節館伴語錄(無卷數)
思字正甫歸安人乾道進士歷官寳文閣學士諡文
節
張棣正隆事迹記一卷
棣始未無考書中但稱歸正官盖自金入宋者
程卓使金錄一卷
卓字從元休寕人大昌從子淳熙進士歷官同知樞
密院事贈特進資政殿大學士諡正惠
趙萬年襄陽守城錄一卷
萬年里貫未詳
張革之誅吳錄一卷
革之字西仲潼川人
郭士寧平叛錄一卷
士寧里貫未詳
趙與&KR3798;辛巳泣蘄錄一卷
與&KR3798;宗室子官蘄州司理權通判事
鄒伸之使北日錄一卷
伸之里貫未詳
陳仲微廣王衛王本末一卷
仲微字致廣高安人嘉泰進士咸淳中為兵部侍郎
宋亡從二王入廣厓山敗後遁入安南而歿
南渡錄二卷
不著撰人名氏
竊憤錄一卷
不著撰人名氏
禦侮錄一卷
不著撰人名氏
咸淳遺事二卷
不著撰人名氏
(臣)等謹案宋史藝文志不載是書惟見明文淵閣
書目永樂大典中所輯止於咸淳八年今四庫全
書釐訂其文編為二卷
三朝野史一卷
不著撰人名氏
平巢事蹟考一卷
不著撰人名氏
碧溪叢書八卷
不著撰人名氏
(臣)等謹案是編所載凡八種如蔡絛北狩行錄洪
皓松漠紀聞之類皆删節之本耳名曰叢書實為
史家之流别故附於此
遼
王鼎焚椒錄一卷
鼎字虚中涿州人清寧進士官至觀文殿學士
王士禎居易錄曰契丹國志后妃傳道宗蕭后本
傳云性恬澹寡欲魯王宗元之亂道宗同獵未知
音耗后勒兵鎮帖中外甚有聲稱崩葬祖州云云
而已焚椒錄所記絶無一字及之又錄稱后為南
院樞密使惠之少女而志云贈同平章事顯然之
女志言勒兵似嫻武略者而錄言幼能誦詩旁及
經子所載射虎應制諸詩及回心院詞皆極工而
無一語及武事且本紀道宗在位四十七年改元
者三清寧咸雍壽昌初無太康之號而錄載乙辛
密奏太康元年十月云云皆牴牾不合按遼史宣
懿皇后傳雖略而與焚椒錄所紀同蓋契丹志之
疎耳
金
大金弔伐錄四卷
不著撰人名氏
焬王江上錄一卷
不著撰人名氏
(臣)等謹案是書所載皆金事因有焬王之稱知為
金人所撰也
元
郝經續後漢書九十卷
經字伯常陵川人官至翰林侍讀學士贈昭文館大
學士追封冀國公諡文忠
經自序曰晉平陽侯相陳壽故漢吏也漢亡事晉
作三國志以曺氏繼漢而不與昭烈稱之曰蜀鄙
為偏覇僣偽於是統體不正大義不明紊其綱維
故稱號議論皆失其正哀帝時滎陽太守習鑿齒
著漢晉春秋謂三國蜀以宗室為正魏雖受漢禪尚
為簒晉平蜀而漢始亡上䟽請越魏繼漢以正統
體不用宗元嘉中文帝詔中書侍郎裴松之採三
國異同凡數十家以註壽書補其缺漏辨其舛錯
積力雖勤而亦不能更正統體歴南北隋唐五季
百有餘歲列諸三史之後不復議為也宋丞相司
馬光作通鑑始更蜀曰漢仍以魏紀事而昭烈為
僣偽至晦菴先生朱熹為通鑑作綱目黜魏而以
昭烈章武之元年繼漢統體始正矣然而本史正
文猶用壽書經嘗聞縉紳先生餘論謂壽書必當
改作竊有志焉中統元年詔經持節使宋告登寳
位通好弭兵宋人館留儀真不令進退乃破稿發
凡起漢終晉以更夀書作表紀傳錄諸序議贊十
二年夏五月借書於兩淮制使殷應雷得二漢三
國晉書遂作正史以裴註之異同通鑑之去取綱
目之義例參校刊定歸於詳實以昭烈纂承正統
魏吳為僣偽十三年十月書成年表一卷帝紀二
卷列傳七十九卷錄八卷共九十卷號曰續後漢
書奮昭烈之幽光揭孔明之盛心祛操丕之鬼蜮
破懿昭之城府千載之蔽一旦廓然矣
吳師道戰國策校注十卷
師道字正傳蘭溪人至治進士官至國子博士致仕
後授禮部郎中事蹟具元史儒學傅
(臣)等謹案漢藝文志戰國策與史記為一類歴代
史志因之晁公武讀書志始改入子部縱横家馬
考因之考戰國策乃劉向裒合諸記併為一編既
非一家之言當為史類師道是書補正鮑彪之注
為多今從四庫全書之例載入史類餘並倣此
趙居信蜀漢本末三卷
居信字季明許州人至治中官至翰林學士承旨
朱彛尊䟦曰明乎陳壽不忘蜀漢之本心而後可
更作蜀漢之史若信都趙氏蜀漢本末一書其持
論謂壽進魏於正統抑昭烈為僣國視之與孫權
同科是於三國志未嘗絜其長短測其用意之深
徒因綱目書法而作者也試取壽之書法一一表
出之則不予魏以正統昭烈非僣國蜀與孫權殊
科灼然見矣
王鶚汝南遺事四卷
鶚字伯翼東明人金正大進士為左右司員外郎金
亡歸元官至翰林學士承旨
劉一清錢塘遺事十卷
一清臨安人
謝朱勝南宋補遺(無卷數)
朱勝里貫始末俱未詳
(臣)等謹案是書稱南宋中有宋末之語當為元人
所作
東南紀聞二卷
不著撰人名氏
劉敏中平宋錄三卷
敏中章邱人至元中監察御史劾權貴不報辭職歸
後起歴集賢學士上疏陳十事遷翰林學士承旨卒
諡文簡
(臣)等謹案是書舊題杭州路司獄燕山平慶安撰
黃虞稷千頃堂書目以為劉敏中作今考卷首周
明序稱平慶安梓行則此書實為敏中所撰也
皇元聖武親征錄一卷
不著撰人名氏
虞集平猺記一卷
集字伯生號道園崇仁人仕至翰林學士兼國子祭
酒
明
世宗大狩龍飛錄二卷
明世宗肅皇帝御撰
權衡庚申外史二卷
衡字以制號葛溪吉安人元末避亂居彰德黃華山
明初歸江西寓居臨川以終
劉基洪武聖政記二卷國初禮賢錄一卷
基字伯温青田人元進士明初聘入禮賢館參預機
密拜御史中承論佐命功封誠意伯正德九年追諡
文成
别本洪武聖政記十二卷
不著撰人名氏
平蜀記一卷
不著撰人名氏
北平錄一卷别本北平錄一卷
不著撰人名氏
張紞雲南機務鈔黃一卷
紞字季昭富平人洪武初以通經舉歴官雲南左布
政使召為禮部尚書
明高皇后傳一卷
不著撰人名氏
寧王權漢唐秘史二卷
權自號臞仙太祖第十七子封寧王
劉辰國初事蹟一卷
辰字伯静金華人官刑部侍郎
(臣)等謹案本傳稱永樂初李景隆言辰知國初事
召至預修太祖實錄此即修實錄時所進事略草
本也
奉天靖難記四卷
不著撰人名氏
金幼孜北征錄一卷後北征錄一卷
幼孜本名善以字行新淦人建文時舉人授戶科給
事中靖難後改翰林檢討官至大學士卒贈太保諡
文靖
(臣)等謹案本傳稱成祖重幼孜文學所遇山川要
害輒命記之幼孜據鞍起草立就又稱所撰有北
征前後二錄即此書也
楊榮後北征記一卷
榮初名子榮字勉仁建安人建文進士除翰林院編
修靖難後官至大學士卒贈太師諡文敏
(臣)等謹案榮以永樂二十二年四月扈從北征記
其往還始末乃著此書編排日月紀述頗詳
小史摘鈔二卷
不著撰人名氏
李賢天順日錄一卷
賢字原德鄧州人宣德進士官至大學士諡文逹
劉定之否泰錄一卷
定之見經類
倪謙朝鮮記事一卷
謙字克譲錢塘人正統進士官至南京禮部尚書諡
文僖
張瑄南征錄一卷
瑄字延璽江浦人正統進士官至南京刑部尚書
李實出使錄一卷(一名使北錄)
實字孟城合州人正統進士官至右都御史以居鄉
暴横斥為民
張瓉東征紀行錄一卷
瓉字宗器孝感人正統進士官至總督漕運左副都
御史
馬文升三紀三卷
文升見奏議類
楊瑄復辟錄一卷
瑄字廷獻豐城人景泰進士官至浙江按察使
王軾平蠻錄一卷
軾字用敬公安人天順進士官至南京兵部尚書諡
襄簡
袁彬北征事蹟一卷
彬字文質江西新昌人以錦衣校尉從英宗北狩扈
蹕而歸官至掌錦衣衛都督僉事
楊銘正統臨戎錄一卷
銘本名哈銘蒙古人幼從其父為通事英宗北狩銘
與袁彬俱隨侍及英宗還始賜姓楊
李東陽燕對錄二卷
東陽字賓之茶陵人四歲舉神童又順進士官至大
學士諡文正
許進平番始末一卷
進字季升靈寳人成化進士官至兵部尚書諡襄毅
吳寬平吳錄一卷
寬字原博長洲人成化壬辰進士第一官至禮部尚
書諡文定事蹟具明史文苑傳
(臣)等謹案黃虞稷千頃堂書目别載有黃標平吳錄
一卷其書見陸楫古今說海中與此同名而詳略
各異盖截然二書也附識於此
王鏊史餘一卷
鏊字濟之吳縣人成化進士官至大學士諡文恪
婁性明政要二十卷
性上饒人成化進士官至南京兵部武庫司郎中
楊循吉蘇州府纂修識略六卷
循吉字君謙吳縣人成化進士官禮部主事明史文
苑傳附見徐禎卿傅中
秦金安楚錄十卷
金字國聲無錫人弘治進士官至南京兵部尚書諡
端敏
劉昭東征忠義錄(無卷數)
昭字仲賢廬陵人弘治進士官至嘉興府知府
陳洪謨治世餘聞二卷繼世紀聞五卷
洪謨字宗禹武陵人弘治進士官至兵部左侍郎
革除編年(無卷數)
不著撰人名氏
(臣)等謹案浙江通志載是書為嘉善袁仁撰而朱
彝尊又稱陳洪謨有革除編年一書明史藝文志
俱無之未知孰是今附識備考
都穆壬午功臣爵賞錄一卷壬午功臣别錄一卷
穆字元敬吳縣人弘治進士官至禮部主客司郎中
加太僕寺少卿
李時南城召對一卷
時字宗易任邱人弘治進士官至大學士諡文康
陸深南廵日錄一卷北還錄一卷
深字子淵號儼山上海人弘治進士官至詹事府詹事
兼翰林院學士卒諡文裕事蹟具明史文苑𫝊
姜清秘史一卷
清字源甫弋陽人正德進士官至尚寳少卿
朱彛尊䟦曰紀遜國事者大約惑於齊東野人之
語尤甚者從亡遺筆致身錄也弋陽姜清撰秘史
稽之故牒以證其非幸書成於致身錄未出之前
顧猶信程濟為有其人則亦非信史矣
霍韜明良集十二卷
韜見詔令類
許相卿革朝志十卷
相卿見正史類
陳沂維楨錄一卷附錄一卷
沂字魯南鄞縣人正德進士官至太僕寺卿
童承敘平漢錄一卷
承敘字漢臣沔陽人正德進士官至左庶子
朱紈戌邊紀事一卷
紈字子純長洲人正德進士官至提督浙閩海防軍
務巡撫浙江右副都御史
黃佐革除遺事節本六卷
佐見經類
廖道南楚紀六十卷
道南字鳴吾蒲圻人正德進士官至翰林院侍講學
士謫徽州府通判尋復舊職
王洙宗史質一百卷
洙字一江臨海人正德進士
(臣)等謹案洙是書因宋史而重編之自以臆見别
創義例荒唐悖謬僂指難窮今四庫全書列為存
目以其自明以來印本已多恐或存於世熒無識
者之聽為世道人心之害故辭而闢之云
李贄藏書六十八卷續藏書二十七卷
贄見經類
(臣)等謹案贄書皆狂悖乖謬非聖無法藏書則排
擊孔子别立褒貶是非顛倒實為小人無忌惮之
尤今四庫全書特存其目盖以深暴其罪焉總之
其書可焚其板可斧當與王洙之書並加誅斥者
也故附於此
哈密事蹟一卷附趙全讞牘一卷
不著撰人名氏
(臣)等謹案是編本不題書名前載正德中吐魯番
侵擾哈密及經略彭澤與王瓊搆釁事後載嘉靖
間刑部議讞煽誘諳達叛人趙全等九人奏牘盖明
人雜抄之殘帙也
柯維騏宋史新編二百卷
維騏字竒純莆田人嘉靖進士授南京戸部主事未
任事而歸事蹟具明史文苑𫝊
鄭曉今言四卷徵吾錄二卷遜國君記鈔一卷
臣事鈔一卷
曉見經類
孫允中雲中紀變一卷
允中魯府儀衛司人嘉靖進士官至山西按察司僉
事為總督劉源清所惡效罷尋復原官致仕
(臣)等謹案嘉靖時有兩孫允中其一太原人嘉靖
進士官至應天府丞其一即此孫允中所記嘉靖
十二年兵變事盖其官山西時也
陳士元荒史六卷
士元見經類
鄧元錫凾史上編八十一卷下編二十一卷明書四
十五卷
元錫見經類
王世貞弇山堂别集一百卷
世貞字元美太倉人嘉靖進士官至南京刑部尚書
事蹟見明史文苑傳
徐學謨世廟識餘二十六卷
學謨見經類
田汝成炎徼紀聞四卷行邊紀聞一卷遼記一卷
龍憑紀略一卷
汝成字叔禾錢塘人嘉靖進士官至廣西布政司右
參議事蹟具明史文苑傳
朱睦㮮聖典二十四卷革除逸史二卷
睦㮮見經類
(臣)等謹案明史藝文志載睦㮮遜國記二卷殆即
此書之别名也
俞大猷洗海近事二卷
大猷字志輔晉江人嘉靖中舉武進士累官右都督
諡武襄
袁褧奉天刑賞錄一卷
褧吳縣人
(臣)等謹案是書舊題懶生袁子不著其名以黃虞
稷干頃堂書目考之蓋袁褧所撰也其書皆紀成
祖靖難時爵賞誅戮之事
唐順之廣右戰功錄一卷
順之見奏議類
建文事迹備錄一卷
不著撰人名氏自序稱嘉靖辛邜太嶽山人書於水
竹村居
錢德洪平濠記一卷
德洪本名寬以字行餘姚人嘉靖進士官至刑部郎
中事蹟具明史儒林傳
尹耕南泰紀略一卷
耕字子莘蔚州人嘉靖進士官至河南按察司僉事
李愷處苖近事一卷
愷字克諧惠安人嘉靖進士官至辰沅兵備副使
方民悦交黎撫勦事略五卷
民悦麻城人嘉靖進士官至廣西按察司副使
符騐革除遺事十六卷
騐字大充黃巖人嘉靖進士官至廣西按察司僉事
郭世霖使琉球錄二卷
世霖永豐人嘉靖進士官至南京太僕寺卿
高拱伏戎紀事一卷靖夷紀事一卷綏廣記事一
卷防邊紀事一卷
拱見經類
平倭錄(無卷數)
不著撰人名氏
(臣)等謹案是書紀任環平倭事蹟不知何人所作
以其為嘉靖癸丑年事故列於此
郭應聘西南紀事六卷
應聘字若賓莆田人嘉靖進士官至南京兵部尚書
諡襄靖
高岱鴻猷錄十六卷
岱字伯宗京山人嘉靖進士官至景王府長史
申時行召對錄一卷
時行見經類
焦希程平夷功次錄一卷
希程榜姓周象山人嘉靖進士官至貴州兵備副使
張文爟戰國策談棷十卷
文爟字維昇仁和人
穆文熙七雄策纂八卷
文熙字敬止東明人嘉靖進士官吏部員外郎
黃俁卿倭患考原二卷
俁卿閩人
嘉靖倭亂備抄二卷
不著撰人名氏
瀛艖談苑十二卷
舊本題釣鼇子撰不著名氏
平黔三紀一卷
不著撰人名氏
(臣)等謹案以上三書不知何人所作其書皆記嘉
靖間事故並載之
鄭汝璧明帝后紀略一卷
汝璧縉雲人隆慶進士官至兵部侍郎總督宣大
蕭崇業謝杰使琉球錄二卷
崇業雲南臨安人隆慶進士官至右僉都御史杰長
樂人萬歷進士官至戶部尚書總督倉場
朱謀㙔邃古記八卷
謀㙔見經類
李化龍平播全書十五卷
化龍見奏議類
郭子章平播始末二卷
子章里貫未詳萬歷間巡撫貴州被命與李化龍同
討平播州
范守已肅皇外史一卷
守已字介儒洧川人萬歷進士官至按察司僉事
屠叔方建文朝野彙編二十卷
叔方秀水人萬歷進士官至監察御史
余繼登典故紀聞十八卷
繼登字世用交河人萬歷進士官至禮部尚書諡文
恪
余寅乙未私志一卷
寅本字君房改字僧杲鄞縣人萬歷進士官至太常
寺少卿
(臣)等謹案明有兩余寅其一字仲房歙縣人嘗入
胡宗憲幕中非此余寅也
茅國縉晉史删四十卷
國縉字薦卿歸安人萬歷進士官至監察御史
王士騏馭倭錄九卷
士騏字冏伯太倉人世貞子萬歷進士官至吏部員
外郎明史文苑𫝊附載世貞𫝊末
錢士升南宗書六十卷遜國逸書七卷
士升見經類
韓爌閹黨逆案一卷
爌字象雲蒲州人萬歷進士官至大學士
朱鷺建文書法擬五卷
鷺字白民吳縣人
(臣)等謹案是書作於萬歷乙未詔復革除年號之
時
吳瑞登繩武編三十四卷
瑞登見編年類
北樓日記(無卷數)
不著撰人名氏
(臣)等謹案是書盖記萬歷間寧夏事北摟者寧夏
鎮城樓也
陳邦瞻宋史記事本末十卷元史紀事本末四卷
邦瞻字德遠高安人萬歷進士官至兵部左侍郎
陳治本吕允昌朱錦明寳訓四十卷
治本官南京禮部郎中允昌官工部郎中錦官禮部
主事三人里貫俱未詳
張鼐吴淞甲乙倭變志二卷
鼐字世調華亭人萬歷進士官至南京吏部右侍
郎
謝陛季漢書五十六卷
陛字少連歙縣人
蔣之翹晉書别本一百三十卷
之翹字楚穉秀水人
朱彛尊静志居詩話曰之翹居射襄城詳對楚
詞晉書韓柳文集鏤版以行又輯檇李詩乘搜
錄鄉黨先正詩無遺晚年無子書籍散佚詩乘
亦亡
郭之竒稽古編年五十五卷
之竒揭陽人崇禎進士
高斗樞守麋紀略一卷
斗樞字象先鄞縣人崇禎進士官至湖廣按察
使
孫慤唐紀(無卷數)
慤字士元華容人
唐大章書系十六卷
大章字士一仙游人天啟中貢生
劉振識大錄(無卷數)
振字自成宣城人
李澤長從龍譜(無卷數)
澤長無錫人
諸葛元聲兩朝平攘錄五卷
元聲會稽人
陸夢龍挺擊始末一卷
夢龍見經類
虐政集一卷邪氛集一卷倒戈集一卷
不著撰人名氏
楊惟休泰昌日錄一卷
惟休字叔度豐城人天啟中監生
陳繼儒建文史待(無卷數)
繼儒字仲醇松江華亭人事蹟具明史隠逸𫝊
戴笠永陵𫝊信錄六卷
笠字耕野吳江人
沈謏事辭輯餘(無卷數)
謏歸安人
曹參芳遜國正氣紀二卷
參芳里貫未詳
茅元儀嘉靖大政類編二卷平巢事蹟考一卷
元儀字止生歸安人崇禎時以薦授翰林院待詔尋
參孫承宗軍務改授副總兵官以兵譁下獄遣戍漳
浦而卒
趙元祉定保錄(無卷數)
元祉無錫人
苟廷詔蜀國春秋十八卷
廷詔字宣子成都人崇禎時舉人
文秉先撥志始二卷
秉字蓀符吳縣人大學士震孟子
李光壂守汴日志一卷
光壂祥符人崇禎十五年以守城功由貢生議敘知
縣
(臣)等謹案是編紀崇禎癸未李自成攻開封事分
日編敘所載頗詳
蔣平階束林始末一卷
平階字大鴻華亭人
高廟紀事本末一卷
不著撰人名氏
談往一卷
不著撰人名氏
(臣)等謹案明代紀載之書莫多於靖難革除以及
北狩復辟時事今所編錄均依撰人年代為次而
不序其事之先後且雜史一門兼包衆體本難條
析是以不復類分焉
欽定續文獻通考卷一百六十三
