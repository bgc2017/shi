欽定續文獻通考卷一百七十三
經籍考
(臣)等謹案馬端臨經籍考子類凡二十門盖本諸
列史藝文志而列史又本劉向輯錄者也顧如名
家墨家縱横家後世鮮有專書即馬氏所收每門
亦自無幾今從四庫全書之例闕之餘皆依類詮
次惟譜錄一門馬氏所無其序農家引宋三朝藝
文志謂殖物寳貨著譜錄者亦佐助衣食之源故
咸見于此然酒經蟹譜悉入農家似于體例究為
未協况宋以來著譜錄者取類尤繁勢難比附今
亦從四庫全書之例增入此門列于農家之後共
一十有八門曰儒家曰道家曰法家曰雜家曰小
說家曰農家曰譜錄曰天文曰推算曰五行曰占
筮曰形法曰兵家曰醫家曰神仙家曰釋家曰類
書曰雜藝術用便觀覽資採擇焉
子(儒家上)
宋史藝文志儒家類一百六十九部一千二百三十四
卷
遼金元三史不立藝文志散見各紀𫝊中
明史藝文志儒家類一百四十部一千二百三十卷
宋
王開祖儒志編一卷
開祖字景山永嘉人皇祐進士試秘書省校書郎佐
處州麗水縣後退居郡城之東山設塾授徒為東嘉
道學倡郡守楊蟠立儒志坊表之
楊蟠序略曰景山舉進士以所如不合退與其徒
講學所著僅存此編其言曰孟子以來道學不明
吾欲述堯舜之道論文武之治杜邪滛之路開皇
極之門非有所見而能為是言哉
(臣)等謹案編中有曰復者性之宅旡妄者誠之源
學離性而言情奚情之不惡時濓洛諸儒未作乃
能發明經藴見及于此温州理學之淵實有以開
金華慶元之先者也
張子全書十四卷附錄一卷
張子字子厚其先大梁人父廸以殿中丞知涪州早
卒遂不能歸僑寓郿縣登進士調雲巖令以吕公著
薦授崇文院校書與王安石不合引疾歸復以吕大
防薦詔知太常禮院又與有司議禮不合仍引歸道
卒嘉定十三年賜諡曰明淳祐元年封郿伯從祀孔
廟事蹟見宋史道學傳
楊時二程粹言二卷
時字中立南劍州將樂人熙寧進士累官國子祭酒
高宗即位除工部侍郎兼侍讀以龍圖閣直學士提
舉洞霄宫卒諡文靖
李邦獻省心雜言一卷
邦獻懷州人官至直敷文閣
朱子刪定曾恬胡安國所編上蔡語錄三卷
朱子見史類恬字天隠温陵人安國見經類
(臣)等謹案是書乃恬與安國所錄謝良佐語而朱
子刪定之者也良佐字顯遵上蔡人登進士第建
中靖國初官京師召對忤旨出監西亰竹木埸復
坐事廢為民事蹟見宋史道學傳
朱子延平答問一卷附錄一卷
(臣)等謹案朱子於高宗紹興二十三年將赴同安
主簿任往見李侗于延平始從受學紹興三十年
冬同安任滿再見侗僅留月餘又閱四載而侗沒
計前後相從不過數月故書札往來問答為多後
朱子輯而錄之又載其與劉平甫二條以成是書
朱子門人又取朱子平昔論延平語及祭文行狀
别為一卷題司附錄明非朱子原本所有也侗字
愿中劒浦人事蹟見宋史道學傳
朱子雜學辨一卷附記疑一卷
(臣)等謹案朱子撰是書蓋斥當時諸儒之雜于佛
老者凡蘇軾易𫝊十九條蘇轍老子解十四條張
九成中庸解五十二條吕希哲大學解四條皆摘
錄原文各為駁正于下記疑之作以程子門人記
錄師說有傅以己意遂致流入二氏者亦摘錄而
與之辨凡二十條
黎靖德編朱子語類一百四十卷
靖德導江人
(臣)等謹案朱子語類見于藝文志者有葉味道所
編本又王圻續通考載黃士毅亦有文公語類靖
德是編成于度宗咸淳庚午訂正舛譌刪除重複
較他本特為修整云
劉清之戒子通錄八卷
清之字子澄臨江人紹興進士光宗時知袁州
劉荀明本釋三卷
荀東平人尚書左僕射摯之孫孝宗時知旴𣅿軍
汪晫編曾子一卷子思子一卷
晫字處微績溪人咸淳中其孫夢斗獻此二書于朝
得贈通直郎
劉炎邇言十二卷
炎字子宣括蒼人
陳埴木鐘集十一卷
埴字器之永春人嘗舉進士授通直郎致仕
(臣)等謹案埴之學出於朱子明永樂中修五經大
全所稱潛室陳氏即埴也是編雖以集為名而實
則所作語錄凡論語一卷孟子一卷六經總論一
卷周易一卷尚書一卷毛詩一卷周禮一卷禮記
一卷春秋一卷近思雜問一卷史一卷自序謂取
禮善問者如攻堅木善待問者如撞鐘義名曰木
鐘今從四庫全書例列于子類
滕珙編經濟文衡前集二十五卷後集二十五卷續集
二十五卷
珙字德章號蒙齋婺源人淳熙進士官合肥令與兄
璘俱遊朱子之門
(臣)等謹案是書盖取諸朱子語錄文集分類編次
前集皆論學後集皆論古續集則補二集所遺也
又案别有分類標註之本為明朱吾弼重刊各標
要語簡端以備答策之用殊無足取
真德秀大學衍義四十三卷讀書記六十一卷政
經一卷
德秀見經類
(臣)等謹案馬端臨通考經類載真德秀西山讀書
記三十九卷其引陳振孫云其書有甲乙丙丁今
但有甲三十七卷丁二卷乙丙未見盖振孫惟見
初行之本故云然今世所𫝊明時舊刊本中多乙
記二十二卷乃德秀門人湯漢所續刊序稱讀書
記惟甲乙丁為成書此與通考所載完缺不同理
宜著錄今從四庫全書之例列于子類其政經一
卷德秀再守泉州時所著在理宗紹定五年蓋晚
年之作亦振孫書錄解題中所未載故通考弗錄
也
黃震黃氏日抄九十五卷
震見史類
陳淳北溪字義二卷
淳字安卿號北溪龍溪人嘉定十年授廸功郎泉州
安溪主簿未上而卒
(臣)等謹案此編蓋其門人清源王雋所錄
熊節性理羣書句解二十三卷
節字端操建陽人官至通直郎知閩清縣事
(臣)等謹案此編節所撰而熊剛大為之註剛大亦
建陽人受業于蔡淵黃幹嘉定中登進士掌建安
書院
陳謨東宫備覽六卷
謨字中行泉州永春人慶元進士累官校書郎兼實
錄院檢討官
薛據孔子集語三卷
據字叔容永嘉人官至浙東常平提舉
張洪齊&KR2999;同編朱子讀書法四卷
洪字伯大&KR2999;字充甫皆鄱陽人
(臣)等謹案是書本朱子門人輔廣所輯鄱陽王氏
復廣為後編洪與&KR2999;又因而補訂之
家山圖書一卷
不著撰人名氏
錢曾讀書敏求記曰家山圖書晦庵私淑弟子之
文
伊川粹言二卷
舊題張栻編
(臣)等謹案宋濓潛溪集有此書䟦謂前序不著姓
氏相傳為張南軒栻撰則明初尚不著栻之名此
本當為後人據濓語補題也
唐棣唐氏遺編四卷
棣字彦思宜興人嘗受業于伊川程子
(臣)等謹案是書乃棣與門人共記平日問答之語
吴沆通言一卷
沆見經類
胡寅崇正辨三卷
寅字明仲建安人安國弟淳之子宣和進士仕至徽
猷閣直學士事蹟見宋史儒林傳
童伯羽玉溪師傳一卷附錄一卷
伯羽字蜚卿甌寧人朱子門人
李元綱聖門事業圖一卷
元綱字國紀錢塘人孝宗時上庠生
元綱自序略曰大學之道必以致知為先予留心
道學幾三十載序為十圖共成一編以示同志蓋
欲咸知聖門事業之所在而不失趨向也
王介序略曰國紀之學以存心飬性為本所造必
欲至于通晝夜之道明屈伸之理而後已日就月
將撰成十圖俾後學知所趨向又集内聖外王之
道作言行編等書行世
楊萬里庸言一卷
萬里字廷秀吉水人紹興進士累官秘書監江東轉
運使總領淮西江東朝議行鐵錢萬里不奉詔改贑
州乞祠遂不復出萬里嘗自名其室曰誠齋光宗親
書二字賜之後聞韓侂胄專權憂憤而卒諡文節
家頤子家子一卷
頤字飬正眉山人
王佖紫陽宗旨二十四卷
佖東陽人
浩齋語錄二卷
舊題過源撰
(臣)等謹案是書卷末附源行實稱源字道源號浩
齋臨川人其書可疑處甚多疑是後人偽託之作
性理字訓一卷
舊題程端蒙撰程若庸補輯端蒙字正思德興人朱
子門人淳熙七年鄉貢補太學生若庸字逹原休寧
人咸淳四年進士嘗充武夷書院山長
(臣)等謹案是書以四字為句規倣李瀚蒙求而不
諧聲韻自古無此體裁疑亦後人所託名也
蔡沈洪範皇極内外篇五卷
沈字仲默元定子事蹟見宋史儒林傳
張行成皇極經世索隐二卷皇極經世觀物外篇衍
義九卷易通變四十卷翼元十二卷
行成字文饒一作子饒臨卭人官直徽猷閣知潼川
府
王柏研幾圖一卷
柏見經類
鍾過皇極經書類要九卷
過字益齋廬陵人
祝泌觀物篇解五卷皇極經世解起數訣一卷
泌字子涇德興人咸淳進士官饒州府三司提舉
鮑雲龍天原發微五卷
雲龍字景翔歙縣人景祐中鄉貢進士
丁易東大衍索隱三卷
易東見經類
道南三先生遺書十一卷
不著編輯名氏
(臣)等謹案是書摘錄楊時羅從彦李侗三家語錄
及雜著黃虞稷千頃堂書目載莆田宋端儀有道
南三先生遺書疑即是編
朱子文語纂編十四卷
不著編輯者名氏
(臣)等謹案是書取朱子文集語類約略以類相從
而不分門目前後亦無序䟦蓋草創未完之本也
元
張理易象圖說内篇三卷外篇三卷
理見經類
程端禮讀書分年日程三卷
端禮字敬叔號畏齋鄞縣人以薦為建平教諭遷台
州路教授
謝應芳辨惑編四卷附錄一卷
應芳見史類
孫自強太極辨三卷
自強會稽人
許衡魯齋心法一卷
衡見經類
何中通書問一卷
中見史類
蘇天爵治世龜鑑一卷
天爵見史類
(臣)等謹案是書所採皆宋以前善政嘉言而大旨
歸于培養元氣其目凡六曰治體用人守令愛人
為政而終之以止盜焉蓋其時妖寇自淮右延及
江東正干戈俶擾之際末篇殆有深意也
史伯璿管窺外篇二卷
伯璿見經類
王廣謀聖賢語論二卷
廣謀里貫無攷
明
成祖聖學心法四卷
前有永樂七年御製序大指以唐文皇作帝範十二
篇自比云
明仁孝后内訓一卷
前有永樂三年正月望日自序是書凡二十四篇曰
德性曰修身曰慎言曰謹行曰勤勵曰警戒曰節儉
曰積善曰遷善曰崇聖訓曰景賢範曰事父母曰事
君曰事舅姑曰奉祭祀曰母儀曰睦親曰慈幼曰逮
下曰待外戚永樂五年頒行天下
性理大全七十卷
永樂中胡廣等奉勅撰成祖製序頒行天下
朱隱老皇極經世書說十八卷
隱老字子方號灊峯豐城人大學士朱善之父
張九韶理學類編八卷
九韶字美和後以字行清江人元末累舉不仕洪武
初以薦為縣學教諭遷國子助教改翰林編修致仕
歸後復徵入校書書成遣還
徐逹左顔子鼎編二卷
逹左字良夫平江人元季遁跡鄧尉山洪武初起為
建寧縣學訓導
(臣)等謹案是書為高陽所刪補并註陽嘉興人
顧諒西村省己錄二卷
諒字希武號西村上虞人洪武中以薦為無錫縣教
諭
方孝孺雜誡一卷
孝孺字希直一字希古天台人以薦召授漢中府學
教授建文中官至翰林侍讀學士改文學博士燕王
簒位抗節死事迹具明史本傳
(臣)等謹案孝孺終明之世未列諡典乾隆四十一
年奉
諭旨追錄前代忠烈
賜諡忠文
何孟春家語註八卷
孟春見史類
曾承業編曾子全書三卷
承業曾子六十二代孫序稱博士蓋襲職之宗子也
曹端太極圖說述解一卷通書述觧二卷西銘述
觧一卷夜行燭(無卷數)
端字正夫澠池人永樂舉人官霍州學正後改蒲州
事蹟見明史儒林傳
本傳略曰端五歲見河圖洛書即畫地質之父及
長專性理務實踐而以静飬為要讀宋儒書歎曰
道在是矣嘗言欲至于聖人之道須從太極上立
根脚又曰為人須從志士勇士不忘上參取又曰
孔顔之樂仁也孔子安仁而樂在其中顔淵不違
仁而不改其樂程子令人自得之又曰天下無性
外之物而性無不在焉性即理也曰太極曰至誠
曰至善曰大德曰大中名不同而道則一初伊洛
諸儒明道伊川後劉絢李籲輩身及二程之門至
河南許衡洛陽姚樞講道蘇門北方之學者翕然
宗之明興三十餘載而端倡明絶學論者推為明
初理學之冠
(臣)等謹案端以其父好釋氏乃採經傳格言切于
日用者為夜行燭一書進之謂釋氏以空為性非
天命之性老氏以虛為道非率性之道父從之其
書分類編輯為目十有五
趙邦清輯月川語錄一卷
邦清真寧人
(臣)等謹案是編所載皆曹端講學之語端嘗作月
川交暎圖擬太極學者稱月川先生
薛瑄讀書錄十卷續錄十二卷從政名言二卷薛
子道論一卷
瑄字德温河津人從魏希文范汝舟遊深于理學一
本程朱永樂進士官至禮部右侍郎入閣預機務贈
禮部尚書諡文清崇祀孔廟
瑄自識讀書錄曰横渠張子云心中有所開即便
劄記不思還塞之矣余讀書至心有所開隨即錄
之蓋以備不思而還塞也若所見之是否則俟正
於後之君子云
(臣)等謹案瑄年譜宣宗宣德元年服闋至都上章
願就教職宣宗特擢為御史尋差監沅州銀場從
政名言第二條稱吾居察院第四條稱余始自京
師來湖南蓋作于奉使沅州時也其道論所載皆
自讀書錄中摘出當是書賈别立此名以求售者
耳
尹直明良交泰錄十八卷
直見史類
邱濬大學衍義補一百六十卷朱子學的二卷
濬見經類
黃畿皇極經世書傳八卷
畿字宗大香山人佐之父也
章懋楓山語錄一卷
懋字德懋蘭溪人成化進士累官南亰禮部尚書諡
文懿
周琦東溪日談錄十八卷
琦字廷璽馬平人成化進士官至南亰戸部員外郎
胡居仁居業錄十二卷
居仁見經類
楊廉序略曰正統間以理學為倡者薛文清一人
而已近年乃得餘干胡敬齋所為居業錄精確簡
當其言粹然讀書錄之外所見惟此耳廉聞敬齋
嚴毅精苦力行不怠其議論實由涵養體騐得來
非考索探討所致也
(臣)等謹案别本有居業錄類編三十一卷為陳鳳
梧所輯凡分三十一類類為一卷鳳梧字文鳴廬
陵人弘治進士官至右都御史廵撫應天
蔡清性理要觧二卷
清見經類
蔡清虛齋三書(無卷數)
(臣)等謹案是編以看太極圖改名太極圖說以看
河圖洛書說改名河洛私見而增以艾庵密箴五
十條故曰三書為其裔孫廷魁所刊其名亦非清
所自取也
張詡白沙遺言纂要十卷
詡字廷實南海人成化進士官至南亰通政司左參
議嘗受業於陳獻章
余祐文公先生經世大訓十六卷
祐字子積鄱陽人弘治進士官至雲南布政使内召
為太僕寺卿未及行又擢吏部侍郎未聞命而病卒
顧璘近言一卷
璘見史類
欽定續文獻通考卷一百七十三
