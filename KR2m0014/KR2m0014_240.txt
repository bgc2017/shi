欽定續文獻通考卷二百四十
四裔考
西南夷
明太祖洪武初西南夷來歸者即用原官授之
其土官銜號曰宣慰司曰宣撫司曰招討司曰安撫
司曰長官司以勞績之多寡分尊卑之等差而府州
縣之名亦往往有之
明史土司傳曰西南諸蠻有虞氏之苗商之鬼方
西漢之夜郎靡莫卭莋僰爨之屬皆是也自巴䕫
以東及湖湘嶺嶠盤踞數千里種類殊别歷代以
來自相君長原其為王朝役使自周武王時孟津
大會而庸蜀羌髳微盧彭濮諸蠻皆與焉及楚莊
蹻王滇而秦開五尺道置吏沿及漢武置都尉縣
屬仍令自保此即土官土吏之所始歟迨有明踵
元故事大為恢拓分别司郡州縣額以賦役聽我
驅調而法始備然其道在於羈縻彼大姓相擅世
積威約而必假我爵禄寵之名號乃易為統攝故
奔走惟命然調發日繁急而生變恃功怙過侵擾
益深故歷代徵發其害各半要在於撫綏得人恩
威兼濟則得其死力而不足為患
又曰初西南夷來歸即授原官其土官襲替必奉
朝命雖在萬里外皆赴闕受職天順末許土官呈
繳勘奏則威柄漸弛成化中令納粟備賑則規取
日陋孝宗雖發憤釐革而因循未改嘉靖九年始
復舊制以府州縣等官隸騐封宣慰招討等官隸
武選隸驗封者布政司領之隸武選者都指揮領
之於是文武相維比於中土矣
又按明史土司傳首湖廣次四川次雲南次貴州
次廣西而以廣東瓊州附於後皆明世所謂西南
諸蠻也憲宗成化十八年馬平主簿孔性善上言
溪峒蠻獠雖常梗化亂豈無因昔陳景文為令猺
獞皆應差徭厥後撫字乖方始仍反側誠使守令
得人示以恩信諭以禍福亦當革心帝嘉納之惜
未能實究其用此可為治蠻之寶鑑矣
湖廣土司
(臣)等謹按明史湖廣土司曰施州曰永順曰保靖
今以一統志考之則施州即今之施南府屬湖北
永順即今之永順府屬湖南保靖則今為縣屬永
順府在明世則皆謂之湖廣蠻者也
明太祖洪武三年湖廣慈利土官搆諸蠻入寇官軍平
之
先是帝克武昌湖南諸郡望風歸附元時所置宣慰
安撫長官司之屬皆先後迎降授以原官已而梗化
至是慈利安撫使覃垕連搆諸蠻入寇征南將軍周
德興討平之五年復命鄧愈為征南將軍率師平散
毛等三十六洞而副將軍吳良復平五開古州諸蠻
凡二百二十三洞籍其民一萬五千收聚潰散士卒
四千五百餘人平其地未幾五開五谿諸蠻亂討平
之十八年五開蠻吳面兒反勢獗甚命楚王楨等擊
斬九谿諸處蠻獠俘獲四萬餘人諸苗始懼而靖沅
道灃之間十年内亦尋起尋滅雖開國之初師武臣
力實帝控制之道恩威備焉永樂初苗告繼絶襲冠
帶益就銜勒垂百年而五開銅鼓間又紛紛多警
(臣)等謹按湖廣土司傳湖南古巫郡黔中地也其
施州衛與永保諸土司境介於岳辰常德之西與
川東巴䕫相接壤南通黔陽谿峒深阻易於寇盗
元末滋甚陳友諒據湖湘間噉以利資其兵為用
諸苗亦為盡力有乞兵旁寨為之驅使者友諒以
此益肆及太祖殱友諒於鄱陽進克武昌湖南諸
苗乃歸降然此後實叛服不常云
景帝景泰初年蠻賊侵掠黔楚諸郡邑
時英宗北狩中原所在侵擾苗勢殊熾總兵官宫聚
奏賊西至貴州龍里東至湖廣沅州北至武岡南至
播州之境不下二十萬圍困焚掠諸郡邑而所領官
軍不及二萬前後奔赴不能解平越之圍乞急調京
邊軍及征麓川卒十萬以資調遣久而師徵不至更
易他帥浸淫六七載至天順元年總督石璞調總兵
官方瑛始尅期征勦破天堂小坪墨溪二百二十七
寨禽偽王侯伯等百餘人斬賊首千四百餘級奪回
軍人男婦千三百餘口於是苗患漸平
明史土司傳曰苗患萌發於貴州而蔓衍於湖南
皆生苗為梗諸土司初無動搖而永保諸宣慰世
席富強每遇征伐輙願荷戈前驅國家亦賴以撻
伐故永保兵號為虓䧱嘉隆以還徵符四出而湖
南土司均備臂指矣
施州
明太祖洪武十四年命改施州為衛
施州隋為清江郡改施州明初仍之至是改為衛置
軍民指揮使司屬湖廣都司領軍民千戶所一曰大
田領宣撫司三曰施南曰散毛曰忠建領安撫司八
曰東鄉五路曰忠路曰忠孝曰金峒曰龍潭曰大旺
曰忠峒曰高羅領長官司七曰搖把峒曰上愛茶峒
曰下愛茶峒曰劒南曰木册曰鎮南曰唐崖領蠻夷
長官司五曰鎮遠曰隆奉曰西泙曰東流曰臘壁峒
又有容美宣撫司者亦在境内領長官司四曰椒山
瑪瑙曰五峰石寳曰石梁下峒曰水盡源通墖平初
帝即吳王位甲辰六月湖廣安定宣撫使向思明遣
長官硬徹律等以元所授勅印來上請改授乃命仍
置安定等處宣撫司二以思明及其弟思勝為之又
置懷德軍民宣撫司一以向大旺為之統軍元師二
以南木潘仲玉為之抽攔不用黃石三洞各置長官
一以沒葉大蟲硬徹律為之簳平洞設元帥府一以
向顯祖為之梅梓麻寮二洞各置長官一以向思明
唐漢明為之皆新降者丙午二月容美洞宣撫使田
光寳遣弟光受等以元所授勅印來上命光寳為四
川行省參政行容美等處軍民宣撫司事仍置安撫
元帥治之並立太平臺宜麻寮等十寨長官司至是
宣寧侯曹良臣帥兵取桑植容美洞元施南道宣慰
使覃大勝弟大旺副宣慰覃大興光寳子答谷等皆
來朝納元所授金虎符命施州宣慰司東鄉諸長官
司以流官參用五年忠建元帥墨池遣其子驢吾率
所部溪洞元帥阿巨等來歸附納元所授誥勅置忠
建及沿邊溪洞長官司以墨池等為之二月征南將
軍鄧愈平散毛柿谿赤谿安福等三十九峒散毛宣
慰司覃野旺上偽夏所授印十五年江夏侯周德興
移師討水盡源通墖平散毛諸峒置施州衛軍民指
揮使司十五年置施南宣撫司隸施州衛十七年覃
野旺子起剌來朝命為本司僉事景川侯曹震言散
毛等洞蠻時寇掠為民患如招之再負固請發兵討
二十二年命忠建宣撫司田忠孝代父職時其父思
進年八十餘乞致仕故有是命明年涼國公藍玉克
散毛洞禽剌惹長官覃大旺等萬餘人置大田軍民
千戶所隸施州衛以藍玉奏散毛鎮南大旺施南等
洞蠻叛服不常黔江施州衛兵相去遠難應援今散
毛地與大水田連宜置千戶所守禦乃改散毛為大
田命千戶石山等領土兵一千五百人置所鎮之時
忠建施南叛蠻結寨於龍孔玉遣將攻之禽宣撫覃
大勝餘蠻退走玉復分兵搜之殺獲男女一千八百
餘人械大勝及其黨八百二十人送京師磔大勝於
市餘戍開元給衣糧遣之
成祖永樂四年三月命改散毛施南仍為宣撫司
先是洪武初諸土司長官來降者皆予原官蠻苗吳
面兒之難諸土司地多荒廢長官亦罷承襲至永樂
二年故土官之子覃友諒等以招復蠻民請仍設治
所以其戶少降為散毛施恩長官司隸大田千戶所
是年覃友諒覃添富來朝仍改為宣慰又龍潭安撫
田應虎來言其祖父自宋元來俱為安撫自蠻亂併
其地入散毛隔遠難治乞仍舊從之又高羅安撫田
大民言招復蠻民四百餘戶乞還原職治所木册長
官田谷佐唐厓長官覃忠孝並言父祖世為安撫洪
武時大軍平蜀民驚潰治所廢今谷佐等招集三百
餘戶請襲許之五年正月鎮南長官覃興等來朝稱
係世職洪武中廢今招徠蠻民三百戶乞仍舊既五
峰石寳長官張再武亦以襲職請從之同時設東鄉
五路安撫以覃忠為之隸施南設石梁下峒椒山瑪
瑙水盡源通墖平三長官司以向潮文劉再貴唐思
文為之隸容美既復設忠路忠孝金峒三安撫隸施
州衛以覃英田大英覃添貴為之皆因洪武間蠻亂
民散廢其治今忠等以故官子姪來朝奏請復設並
從之
宣宗宣德二年設劒南長官司等皆以其酋長為之
先是忠路安撫司等各奏前元故土官子孫牟酋蠻
等各擁蠻民久據谿洞今就招撫請設官司授以職
事帝以馭蠻當順其情所授宜有等殺部議四百戶
以上設長官司四百戶以下設蠻夷官司元土官子
孫量授以職遂設劒南長官司隸忠路安撫搖把峒
上愛下愛二茶峒三長官司及鎮邊隆奉二蠻夷官
司皆隸東鄉五路安撫東流臘壁峒二蠻夷官司隸
散毛宣撫石關峒長官司西坪蠻夷官司隸金峒安
撫皆授其酋長從所招官司管屬
世宗嘉靖三十三年詔湖廣川貴總督并節制容美十
四司
初容美土司田世爵與把隘土官向元楫累世相仇
元楫幼世爵佯為講好以女嫁之謀奪其産因誣元
楫以奸有司恐激變令自捕元楫下獄論死世爵遂
發兵盡俘向氏并籍其土皆沒入之久之撫按知其
謀責與元楫對狀世爵不出隂與羅峒土舍黃中等
謀叛於是湖廣廵按周如斗請移荆南道分廵施州
衛以便控制調廣西清浪等戍軍以實行伍督臣馮
岳等言施州地勢孤懸不可久居戍軍亦非一時可
集當移荆瞿守備於施州九永守備於九谿上荆南
道備巡歷至世爵驕横有司不能攝治獨久繫元楫
何為宜假督臣以節制容美之權問世爵抗違之罪
如不悛即繩以法從之
穆宗隆慶四年金峒土舍覃壁作亂傷官軍命所司相
機勦撫
時撫按請治失事諸臣罪兵部言本衛孤懸境外事
起倉猝宜從寬貰以責後功帝然之故有是命五年
巡撫劉慤以覃壁平條陳五事一以川東所轄巫山
建始黔江萬縣改屬上荆道一以荆州去施州衛遠
不便巡歷夷陵西有傅友德所闢取蜀故道名百里
荒者抵衛僅五百餘里請以巴東之石砫司巡檢施
州衛之州門驛三會驛並移近地俾閭井聯絡而於
百里荒及東卜壠仍創建哨堡令千戶一員督班軍
百人戍守一施州衛延袤頗廣物産最饒衛官朘削
致民逃夷地為亂宜裁通判設同知撫治民蠻均平
徭賦勿額外横索一金峒世官不宜遽絶貸覃勝罪
降安撫為峒長聽支羅所百戶提調一施州所轄十
四司應襲官舍必先白道院始許理事其擅立名號
者請嚴治并令兵巡道每歲經歴施州預行調集各
官舍奬諭令赴學觀化俱從之
神宗萬歷十一年命施州衛施南等宣撫各官仍聽鎮
筸參將節制
從湖廣撫按所奏載入勅書以一事權
明史土司傳曰崇禎十二年容美宣撫田元疏言
六月間撫治兩臣調用土官臣即捐行糧戰馬立
遣土兵七千令副長官陳一聖等將之前行悍軍
鄧維昌等憚征調遂與譚正賓結七十二村鳩銀
萬七千兩賂巴東知縣蔡文陞以逼民從軍之文
上報阻忠義而啓邊釁命撫按核其事時中原寇
盜充斥時事日非即土司徵調不至亦不能問矣
永順
明太祖洪武五年命置永順等處軍民宣慰使司
時永順宣慰使順德汪倫堂厓安撫使月直遣人上
其所受偽夏印詔賜文綺襲衣遂有是命領湖廣都
指揮使司領州三曰南渭曰施溶曰上溪長官司六
曰臘惹洞曰麥著黃洞曰驢遲洞曰施溶溪曰白崖
洞曰田家洞
(臣)等謹按明史土司傳曰永順漢武陵隋辰州唐
溪州地也宋初為永順州嘉祐中溪州刺史彭仕
羲叛臨以大兵乃降熙寧中築下溪州城賜名會
溪元時彭萬潛自改為永順等處軍民安撫司此
時明命建置亦仍其名
英宗天順二年諭永順土官調兵會勦貴州東苗
至成化三年又調永順兵征都掌蠻十三年以征苗
功宣慰彭顯英進階奬勞弘治七年以貴州平苗功
宣慰彭世騏進階褒奬十四年世騏以北邊有警請
帥土兵一萬赴延綏助討賊部議不可賜勅奬諭并
賜奏事人路費鈔千貫免其明年朝覲以方聽調征
賊婦米魯故也
武宗正德六年永順土舍彭世麟以計禽四川賊捷聞
奬賚有差
四川賊藍廷瑞鄢本恕等及其黨二十八人倡亂兩
川烏合十餘萬人僭王號置四十八營攻城殺吏流
毒黔楚總制尚書洪鍾等討之不克已而為官軍所
遏乏食乃佯聽撫劫掠自如廷瑞以女結婚於世麟
世麟偽許之因與約期廷瑞本恕及王金珠等二十
八人皆來會世麟伏兵禽之餘賊渡河官兵追斬及
溺死者七百餘人總制巡撫以聞各加奬賚論者以
是役世麟為首功明年賊劉三等自遂平趨東臯宣
慰彭明輔等以土軍追擊之賊倉卒渡河溺死者二
千人斬首八十餘級事聞命永順宣慰格外加賞仍
給明輔誥命嗣是有保靖兩宣慰爭兩江口之議詞
連明輔主者議逮治明輔乃令蠻民奏其從征功悉
辭香爐山應得陞賞以贖逮治之辱部議悉已之嘉
靖六年論禽岑猛功免應襲宣慰彭宗漢赴京而加
宗漢父明輔祖世騏銀幣
世宗嘉靖三十三年十二月調永順土兵協勦倭賊於
蘇松
明年永順宣慰彭翼南統兵三千致仕宣慰彭明輔
統兵二千俱會於松江時保靖兵敗賊於石塘灣永
順兵邀擊賊奔王江涇大潰保靖兵最永順次之帝
降勅奬勵各賜銀幣
明史土司傳曰先是永順兵勦新場倭倭故不出
保靖兵為所誘遽先入永順土官田菑田豐等亦
爭入為賊所圍皆死之及王江涇之戰保靖犄之
永順角之斬獲一千九百餘級倭為奪氣蓋東南
戰功第一云
神宗萬歷二十五年調永順兵赴援遼東
時東事急調永順兵萬人赴援宣慰彭元錦請自備
衣糧聽調既而支吾有要挾之迹命罷四十七年兵
部言前調元錦兵三千人援遼已半載到關者僅七
百餘人命究主兵者至次年以檄調八千僅以三千
塞責又上疏稱病為巡撫所劾得旨切責元錦不得
已行兵抵通州北聞三路敗衂遂大潰於是巡撫徐
兆魁言調兵八千費踰十萬今奔潰虛糜無益罷之
保靖
明太祖洪武元年詔升保靖安撫司為宣慰以其酋為
之
保靖唐溪州地宋置保静州元為保靖州安撫司明
太祖初起時彭世雄率屬歸附命仍其舊官至是以
彭萬里朝貢乃升為宣慰
宣宗宣德四年七月命擇衆所推服者為保靖宣慰司
先是永樂初以保靖族屬大蟲可宜等互仇殺遣使
齎勅撫諭之三年辰州衛指揮龔能等招諭筸子坪
等三十五寨生苗廖彪等因設筸子坪長官司以彪
為之十二年筸子坪賊吳者泥自稱苗王與蠻民苖
金龍等為亂官軍平之未幾者泥子吳擔竹復誘苖
吳亞麻糾貴州答意蠻叛亦平之至是兵部奏保靖
舊有二宣慰一為人所殺一為殺人當死其同知以
下官皆缺請改流官治之帝以蠻性難馴流官不諳
土俗故有是命
孝宗弘治十二年保靖土官相仇殺諭鎮巡官速勘以
聞
從永順宣慰司奏也初彭萬里授宣慰領白崖大别
大江小江等二十八村寨萬里卒子勇烈嗣勇烈卒
子藥哈俾嗣年幼萬里弟麥谷踵之子大蟲可宜殺
之而據其十四寨其後勇烈之弟勇傑嗣傳子南木
杵孫顯宗曾孫仕壠與大蟲可宜之子忠忠子武武
子勝祖及其子世英代為仇敵而武於正統中隨征
有功授兩江口長官勝祖於成化中亦以功授前職
並隨司理事無印署弘治初勝祖年老世英無官恐
仕瓏奪其地援例求世襲奏行覈實仕瓏輙沮之以
是仇恨益甚兩家所轄土人亦各分黨仇殺永順宣
慰使彭世麒取勝祖女復左右之互相攻擊奏訴無
寧歲廷議世英歸所據小江七寨於仕瓏止領大江
七寨聽仕瓏約束其原居兩江口係襟喉要地請調
清水溪堡官兵守之而徙世英於沱埠以絶爭端奏
上從之此弘治十六年六月事也至正德十四年兩
江口土舍彭惠與宣慰彭九霄復搆怨永順宣慰彭
明輔與之連姻助以兵力遂與九霄往復仇殺數年
不息死者五百餘人前後訐奏累八十餘章守巡官
繫惠於獄明輔率衆劫之去尋復捕繫詔都御史吳
廷舉勘處請以大江之右五寨歸保靖大江之左二
寨屬辰州設大刺巡檢司流官一人主之惠免遷徙
仍居沱埠以土名目協理巡檢事部覆從之
世宗嘉靖三十三年詔調保靖土兵征倭
命宣慰彭藎臣帥所部三千人赴蘇松明年遇倭於
石塘灣大戰敗之賊北走平望諸軍尾之於王江涇
大破之錄功以保靖為首勅賜藎臣銀幣并三品服
令統兵益擊賊先是保靖兵追倭至新場倭二千人
伏不出土舍彭翅引軍探之中伏與所部皆死贈翅
一官并賜棺殮具及王江涇捷進藎臣為昭毅將軍
既復加右參政管宣慰司事
神宗萬歷四十七年命調保靖土兵援遼
明年宣慰彭象乾親統兵五千至涿州病中夜兵逃
散者三千餘人嚴旨責統兵者并勅監軍道沿途招
撫明年象乾病不能行遣子姪率親兵出關戰於渾
河全軍皆歿天啓二年進象乾都督僉事贈彭象周
緄天祐各都司僉書以渾河之役一門殉戰義烈為
諸土司冠
欽定續文獻通考卷二百四十
