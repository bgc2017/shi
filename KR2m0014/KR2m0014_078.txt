欽定續文獻通考卷七十八
羣祀考
耤田祭先農
元世祖至元九年二月始祭先農如祭社之儀
七年六月立耤田大都東南郊至是始祭先農十三
年迄十六年累歲行之十五年以蒙古胄子代耕耤
田二十一年二月又命翰林學士承旨色埓默祀先
農於耤田
元史張文謙𫝊曰至元七年拜大司農卿奏立諸
道勸農司巡行功課請開耤田行祭先農先蠶等
禮
武宗至大三年四月從大司農請建先農先蠶二壇
博士議二壇之式與社稷同縱廣一十步高五尺四
出陛外壝相去二十五步每方有櫺星門今先農先
蠶壇位在耤田内若立外壝恐妨千畝其外壝勿築
是歲命祀先農如社稷禮樂用登歌日用仲春上丁
後或用上辛或甲日
(臣)等謹按至大初建先農壇並製樂章不見於武
宗紀分載祭祀禮樂二志其建壇在三年四月製
樂章則在二年十二月攷志有先是命祀先農以
登歌樂之文則建壇在先鑿然可據二年三年必
有一誤耳
泰定帝泰定二年二月祭先農
四年二月再祀
順帝至正十三年二月祭先農
(臣)等謹按元祀先農之禮昉於至元備於至大宜
有司歲舉焉乃至大以後間闊不行泰定僅再舉
至正僅一舉豈祀典之廢墜不修乎抑史臣紀載
多缺耶謹條繫之以存其舊云
祭先農儀
祀前一日未後禮直官引三獻監祭禮以下省牲饌
如常儀祀日丑前五刻有司陳燈燭設祝幣大官令
帥其屬入實籩豆尊罍丑正禮直官引先班入就位
立定次引監祭禮按視壇之上下糾察不如儀者畢
退復位東向立奉禮曰再拜贊者承傳再拜訖奉禮
又贊諸執事者各就位禮直官引執事官各就位立
定次引三獻官并與祭等官以次入就位西向立禮
直官於獻官之右贊請行事樂作三成止奉禮贊再
拜在位者皆再拜太祝跪取幣於篚立於尊所禮直
官引初獻官詣盥洗位北向立盥手帨手畢升自東
階詣神位前北向立搢笏跪三上香受幣奠幣執笏
俛伏興少退再拜訖降復位立定大官令帥齋郎設
饌於神位前畢俛伏興退復位禮直官引初獻再詣
盥洗位北向立盥手帨手詣洗爵位洗爵拭爵詣酒
尊所酌酒畢詣正位神位前北向立搢笏跪三上香
三祭酒於沙池爵授執事者執笏俛伏興北向立俟
讀祝畢再拜興次詣配位酒尊所酌酒訖詣神位前
東向立搢笏跪三上香三祭酒於沙池爵授執事者
執笏俛伏興東向立俟讀祝畢再拜退復位次引亞
終獻行禮並如初獻之儀惟不讀祝退復位立定禮
直官贊徹籩豆樂作卒徹樂止奉禮贊賜胙衆官再
拜贊者承傳在位者皆再拜訖樂作送神之曲一成
止禮直官引齋郎升自東階太祝跪取幣祝齋郎捧
俎載牲體及籩豆簠簋各由其階至坎位北向立俟
三獻畢至立定各跪奠訖執笏俛伏興禮直官贊可
瘞乃瘞焚瘞畢三獻以次詣耕地所耕訖而退
明太祖洪武元年十一月議行耕耤禮
帝諭廷臣以來春躬舉耤田禮為天下先於是禮官
錢用壬等言祭法王自為立社曰王社亦曰帝社鄭
注王社在耤田之中詩載芟序云春耤田而祈社是
也又周官籥章凡國祈年於田祖龡豳雅擊土鼔以
樂田畯鄭氏曰田祖始耕者謂先農也漢立官社文
帝令官祠先農先農即神農也晉武詔復二社北齊
及隋又改曰先農唐神龍中禮官祝欽明議以先農
與社本是一神請改先農壇為帝社壇以應禮經王
社之義至開元定禮又採齊隋之議復曰先農宋陳
祥道曰先儒謂王社建於耤田然國語王社則司空
除壇農正陳耤禮而歴代所祭先農而已不聞祭社
也詩載芟序所謂春耤田而祈社非謂社稷建於耤
田也今按祝欽明云先農即社陳祥道云社自社先
農自先農耤田所祭乃先農非社也雖其說不同重
農報本之義則一若夫耤田之制月令天子孟春之
月乃擇元辰親載耒耜置之車右帥公卿諸侯大夫
躬耕耤田千畝於南郊冕而朱紘躬秉耒以耕天子
三推三公五推諸侯九推反執爵於大寢三公九卿
諸侯大夫皆御命曰勞酒季秋之月藏帝耤之收於
神倉周官内宰詔王后帥六宫之人生穜稑之種而
獻於王甸師掌帥其屬而耕耨王耤以時入之以供
粢盛其制如此然享先農與躬耕同日禮無明文惟
周語云農正陳耤禮韋昭注云陳耤禮者祭其神為農
祈也至漢以耤田之日祀先農其禮始著漢舊儀春
耕耤田官祠先農百官皆從置耤田令丞東漢耤田
儀正月始耕常以乙日祀先農於田所先農已享耕
於乙地由晉至於唐宋相沿不廢政和間罷享先農
為中祀命有司行事止行親耕之禮南渡後復親祠
先農元雖議耕耤竟不親行其祠先農命有司攝事
今宜耕耤之日皇帝躬祀先農禮畢躬耕耤田以仲
春擇日行事從之
二年二月建先農壇於南郊親祭以后稷配遂耕耤田
耤田在皇城南門外先農壇在耤田之北高五尺廣
五丈四出陛御耕耤位在先農壇東南高三尺廣二
丈五尺四出陛其神位先農正位南向后稷配位西
向正配位幣各用青色其餘儀物並與社稷同不用
玉仍加登三至日祀先農畢詣耕耤位南向立公侯
以下及從耕者各就耕位御耒耜二具韜以青絹御
耕牛四被以青衣戶部尚書北面進耒太常卿導引
帝秉耒三推戸部尚書跪受耒帝復位南面坐三公
五推尚書九卿九推各退就位禮畢太常卿導引還
大次應天府尹及上元江寧兩縣令率庶人終畝是
日宴勞百官耆宿於壇所
十年二月遣官祭先農
帝以先農止是古耕田者今後祭日命應天府官率
耆老農民陪祀罷親祭躬耕如常
二十一年三月更定祭先農儀不設配位
正祭止設先農一位品物如舊齋戒省牲儀與祭先
師孔子同
(臣)等謹按明會典曰洪武二年始建先農壇列為
大祀每歲親祭以后稷氏配已又奉仁祖配後改
中祀止遣應天府致祭不設配位太常紀亦云攷
實錄洪武十年祭社稷始命罷勾龍棄以仁祖配
而是年祀先農已遣官行禮並不親祭矣豈仁祖
未配社稷先配先農而史顧不書耶至二十一年
更定祭先農儀始罷配位烏有未罷之先仁祖侑
享而帝竟不親祀耶况棄稷罷配社稷專配先農
史有明文决無仁祖並配之禮會典成於孝宗時
其時去太祖已遠史臣闇於掌故不能詳考誤以
社稷先農混而為一臆為仁祖亦配先農其舛謬
不小特表出之為考古者證焉
成祖永樂元年二月耕耤田
駕至耤田所戶部尚書捧鞭跪進教坊司官率其屬
作樂隨駕行三推禮畢駕至儀門升座樂作觀三公
九卿耕訖教坊司承應用大樂百戲奏致語駕至殿
内升座進湯膳俱用樂畢順天府官率耆老謝恩次
百官行禮俱作樂賜百官酒飯樂作一奏本太初之
曲二奏仰大明之曲三奏民初生之曲徹御案樂止
百官行禮駕還
十八年十二月北京先農壇成
壇制準南京在太歲壇西南一成甃甎周以石方廣
四丈七尺高四尺五寸四出陛西為瘞位東為齋宫
鑾駕庫東北為神倉東南為具服殿殿前為觀耕之
所南為耤田護壇地六百畝供黍稷及薦新品物又
地九十四畝有竒每年額稅四石七斗有竒太常寺
會同禮部收貯神倉以備旱潦又令壇官種一百九
十畝壇戶種二百六十六畝七分每歲仲春上戊順
天府尹致祭後凡遇登極之初行耕耤禮則親祭
(臣)等謹按自成祖後歴代御極改元則行耕耤禮
惟穆宗行於二年神宗行於八年莊烈帝七年十
五年兩舉熹宗之世無聞焉禮有定制無事備書
特附叙於此
孝宗弘治元年二月祭先農遂耕耤田
戶部尚書李敏言天下之勞苦者莫如農夫蠶婦今
皇上躬耕耤田若不親其事則稼穡之艱難何由而
知乞敕禮部於耕耤儀注内增上中下農夫各十人
服常服執農器引見行禮然後令其終畝或賜食賜
布以慰其勞尤見初政重農之意帝從之仍命人賜
布一疋是日親耕畢還具服殿升座府尹率兩縣令
耆老行禮畢引上中下農夫各十人執農器朝見令
其終畝人賜布一疋後循以為例
(臣)等謹按史載是年耕耤禮畢教坊以雜伎進馬
文升厲色斥之云云伏讀
御批通鑑輯覧曰孝宗是時立未逾年諒闇之中本不當
舉行耕耤即云典不可缺亦祗應僅躬秉耒以為農先
乃竟設宴如常實為非理文升不知據理直陳而止咎
教坊之凟亂宸聰已為昧於輕重况進言亦自有體君
父之側輙悍然徵色發聲敬事之誠安在明代惡習相
沿往往憤激沽名而不顧恪恭大義豈可為訓耶
世宗嘉靖十年正月更定耕耤儀
九年二月禮部上耕耤儀帝以其過煩命来歲别議
至是禮部尚書李時更擬迎神送神止二拜先二日
順天府官以耒耜穜稑種置綵輿上送至耕耤所駕
行設鹵簿耕畢還具服殿順天府官率耆老行禮百
官進詞慶賀賜酒飯教坊司於御門觀耕時承應罷
進膳樂及三舞隊帝猶以為煩命駕行不設鹵簿罷
百官慶賀教坊司擬定三舞隊於進膳時承應門外
止觀從耕禮畢入齋宫賜宴著為令
造耕根車建觀耕臺
帝命造耕根車以重農務禮臣言攷大明集禮國朝
耕耤因宋制皇帝乘玉輅以耕根車載耒耜同日而
行及考見行儀注順天府官捧耒耜及穜稑種置綵
輿先祭前二日出今用耕根車載耒耜宜於祭日早
進呈畢即置車中前玉輅以行至耕根車式禮書止
有圖式無高廣尺寸合依今制車式差小通用青質
又言考宋史有觀耕臺今皇上御門觀耕地位卑下
侍衛人衆有礙觀視宜令工部權作木臺高五尺方
廣五丈正面東西三出陛俟明年築臺從之十六年
命親耕則戶部尚書先祭先農皇帝止行三推禮三
十八年罷親耕惟遣官祭先農四十一年並令所司
勿復奏
是年命墾西苑隙地為田建帝社帝稷壇於壇東北
建殿曰無逸亭曰豳風又建亭曰省耕省歛每歲耕
穫帝親臨觀以重農事置倉曰恒裕貯田之所入以
供祀事十月禮部上郊廟粢盛支給之數因言南郊
耤田皇上三推公卿各宣其力較西苑為重西苑雖
農官督理皇上時省耕歛較耤田為勤請以耤田所
出藏南郊圓廩神倉以供圜丘祈榖先農神祗壇長
陵等陵歴代帝王及百神之祀西苑所出藏恒裕倉
以供方澤朝日夕月太廟世廟太社稷帝社稷禘祫
先蠶及先師孔子之祀從之至隆慶元年罷西苑耕
種諸祀皆取之耤田
萬歷野獲編曰世宗初建無逸殿於西苑翼以豳
風亭盖取詩書之義以重農務時率大臣游宴其
中又命閣臣李時翟鑾輩坐講豳風七月之詩賞
賚加等添設戶部堂官專領穡事其後日事元修
即於其地營永夀宫雖設官如故而所創祈報大
典悉遣官代行世宗上賓未期月西苑宫殿悉毁
惟無逸至今猶存至尊於西成時間亦御幸内臣
各率其曹作打稻之戲凡播種收穫以及野饁農
歌徵糧諸事無不入御覧盖較上耕耤田時尤詳
云
(臣)等謹按嘉靖十年八月帝御無逸殿之東室謂
侍臣曰無逸之作雖所以勸農而勸學之義亦在
其中乃命經筵日講官各進講七月詩無逸書各
一篇事載世廟聖政紀要後萬歷甲申乙酉間無
逸燼於火以輔臣申時行言特修復之無逸殿之
名在明代甚著乃明史禮志沿明典禮志訛為天
遁字義殊不可曉特著會典諸書正之此
愍帝崇禎七年二月親祭先農遂耕耤田
至十五年二月再舉親耕之禮以科臣沈迅言諭禮
臣以後耕耤宜歌豳風無逸之篇其教坊承應俚俗
不可用禾詞宜頌不忘規命詞臣别撰以進
祭先農耕耤儀
前期太常寺奏祭祀文武百官致齋二日是日早順
天府官以耒耜及穜稑種進呈少頃内官捧耒耜及
種授順天府官捧由午門及大明門左門出置耕根
車内在玉輅之前皇帝祭社稷畢具翼善冠黃袍御
奉天門太常寺官奏請詣先農壇皇帝升輅耕根車
前行詣壇所具服殿皇帝服袞冕典儀唱樂舞生就
位執事官各司其事導引官導皇帝至拜位内贊奏
就位典儀贊瘞毛血迎神奏樂樂止内贊奏二拜百
官同典儀唱奠帛行初獻禮奏樂執事官捧帛爵跪
進於神位前奠訖内贊奏跪百官同樂止内贊贊讀
祝讀祝官跪於神位前右讀訖奏樂奏俯伏興平身
百官同樂止典儀唱行亞獻禮奏樂執事官捧爵跪
奠於神位前訖樂止典儀唱行終獻禮儀同亞獻樂
止太常寺官進立壇東西向唱賜福胙内贊奏跪搢
圭光禄寺官以福酒跪進於皇帝右奏飲福酒光禄
寺官以福胙跪進於皇帝右奏受胙奏出圭奏俯伏
興平身奏二拜百官同典儀唱徹饌奏樂執事官詣
神位前徹饌訖樂止典儀唱送神奏樂内贊奏二拜
百官同樂止典儀唱讀祝官捧祝掌祭官捧帛饌各
詣瘞位奏樂禮畢樂止皇帝還具服殿更翼善冠黃
袍太常寺卿侍百官俱更服訖入奏請詣耕耤位導
駕官同太常寺卿導引皇帝至耕耤位南向立三公
以下從耕者各就位戶部尚書北向跪進耒耜順天
府官北向跪進鞭導駕官同太常寺卿導引(教坊司官率屬)
(作樂歌呼左右贊相)皇帝秉耒三推三反訖戶部尚書跪受耒
耜順天府官跪受鞭太常卿奏請復位順天府尹捧
青箱隨以種播而覆之皇帝升觀耕臺南向坐觀三
公五推尚書九卿九推訖從耕官各就位太常寺官
奏耕畢導駕官同太常卿導皇帝升輿入齋宫升座
鴻臚寺官奏陪祭官叩頭訖奏順天府官率兩縣官
耆老人等叩頭畢率庶人終畝鴻臚寺官拱聽聖旨
賜酒飯鴻臚寺官承旨訖贊入班一拜三叩頭尚膳
監進膳三品以上官各就丹陛前後序列賜坐四品
以下官臺下御路東西相向序坐並宴勞耆宿於壇
傍教坊司承應進膳樂並三舞隊一奏慶豐年之舞
二奏呈瑞應之舞三奏感天地之舞每舞各有承應
宴畢鴻臚寺贊入班一拜三叩頭禮畢駕興還宫大
樂鼔吹振作
親蠶祭先蠶
(臣)等謹按親蠶之禮遼金俱不行故不列祀典元
世祖至元七年大司農卿張文謙請舉祭先蠶禮
至武宗至大三年始建先蠶壇而祀事未舉故其
禮儀無可考見語詳祭先農門兹著其概以備一
代掌故云
明嘉靖九年正月作先蠶壇於北郊
先蠶明初未列祀典至嘉靖初都給事中夏言清理
皇莊請改負郭宫莊(志作官莊誤)為親蠶厰公桑園種植
桑柘以備宫中蠶事部議格不行至是復上疏言耕
桑之禮不宜偏廢帝乃敕禮部古者天子親耕后親
蠶以勸天下自今歲始朕親祀先農皇后親蠶其考
古制具儀以聞大學士張璁等請於安定門外建先
蠶壇詹事霍韜以其道遠疏言皇后出郊難以越宿
且郊外别建蠶室則宫嬪命婦未得親見蠶事有文
無實勢難久行乞擇近地便戶部亦言安定門外近
西之地水源不通無浴蠶所皇城内西苑中有太液
瓊島之水考唐制在苑中宋亦在宫中宜倣行之帝
謂唐人因陋就安不可法於是禮部尚書李時等言
大明門至安定門道途遥遠請鳳輦由東華或元武
門出因條上四亊一增治繭之禮採桑而不治繭非
禮之全及繭成後令内臣自北郊捧獻宫中仍於宫
中量立蠶繭織室行三盆之禮以終蠶事二定壇壝
之向先蠶採桑二壇悉準先農耤田先蠶壇北向採
桑壇東向如唐開元之制三定採桑之器唐制尚功
奉金鈎夫親蠶以識女工之艱難金鈎侈矣筐鈎宜
如民間器用毋過雕飾四擇掌壇之官中宫出郊禮
儀擇司禮監老成謹厚者掌之帝從其言命皇后出
郊由元武門内使陳儀衛官軍萬人五千圍壇所五
千護於道壇制準先農殺十之一數用偶不營齋宫
止建具服殿蠶室繭館如古制仍擇西苑隙地造織
室以終蠶事二月工部上先蠶壇圖式帝親定其制
壇方二丈六尺疊二級高二尺六寸四出陛東西北
俱樹桑柘内設蠶宫令署採桑臺高一尺四寸方一
丈四尺三出陛鑾駕庫五間周垣方八十丈别建織
堂於西苑禮部上皇后親蠶儀其祀先蠶止用樂不
用舞樂女生冠服用黑縐紗描金蟬冠黑絲纓黑素
羅銷金葵花胷背大袖女袍黑生絹襯衫錦領塗金
束帶白襪黑鞋
(臣)等謹按世宗實錄載嘉靖九年二月上親定先
蠶壇圖式其先蠶壇採桑臺尺寸已載於右又云
鑾駕庫五間後墻方其制内苑止盖織堂墻圍方
八十丈餘如圖註既以年神不利興作禮部欲構
席屋行事上命止治先蠶採桑二壇並具服殿蠶
室數十楹餘皆罷又實錄載五月迎翠殿南織堂
成即前所云内苑織堂也先蠶壇本未建織堂即
建亦以後命而罷禮志蒙實錄舊文臆為刪節云
後盖織堂若織堂建於壇後者誤也今依實錄改
正又墻圍方八十丈志作壇圍禮固有方廣八十
丈之蠶壇乎一字之訛謬以千里附辨之
三月皇后親蠶於北郊祭先蠶氏
禮部言親蠶之禮出於創見命婦倉卒入壇恐愆禮
度請以所繪採桑圖授之俾先期肄習並定命婦牙
牌式視陪祀官殺三之一至日皇后出郊行親蠶禮
祭先蠶氏四月蠶事告成行治繭禮蠶宫令選蠶婦
善繅絲及織者各十人(志作一人誤)送織堂卜日皇后出
宫導從如常儀至織堂内命婦一人行三盆手禮遂
布於織婦以終其事織成蠶宫令送尚衣監織染局
造祭服
十年四月皇后親蠶於西苑
二月禮臣言親蠶盛典去歲皇后躬祭採桑已足風
勵天下今先蠶壇殿工未畢宜且遣官行禮帝初不
可令如舊行已而以皇后出入不便命改築先蠶壇
於西苑壇高二尺六寸廣六尺四寸四出陛東為採
桑臺高二尺四寸方一丈四尺三出陛鋪甃如壇制
臺之左右樹以桑東為具服殿北為蠶室左右為廂
房後為從室以居蠶婦設蠶宫署於宫左置令一員
丞二員擇内臣謹恪者為之禮部以皇后親蠶改行
於内苑復具儀以聞帝覧之曰親耕無賀此安得賀
第行叩頭禮女樂秪供宴勿前導仍命賜蠶母二十
七人人布一疋
十六年詔罷親蠶禮
西苑改建先蠶壇十一十二年皇后皆親蠶其後因
事輙不舉至是始詔罷之仍命進蠶具如常歲遣女
官祭先蠶三十八年乃罷遣四十一年並命所司勿
奏
(臣)等謹按世宗始定皇后親蠶之禮當時俱咎夏
言逢迎上意御史馮恩至謂后親蠶於郊不可示
後世則非也親蠶之禮歴代不廢善乎言之言曰
農桑之業衣食萬人不宜獨缺耕蠶之禮垂法萬
世不宜偏廢世宗能力排衆議毅然舉行意誠善
矣實錄所載親蠶之禮十二年後不復再舉十六
年乃詔罷之至三十八年並女官亦罷遣禮志不
載十六年事第云三十八年罷親蠶禮於文為漏
矣
祭先蠶親蠶儀(嘉靖九年定)
蠶將生欽天監擇吉已日以聞順天府具蠶母名數
送北郊工部以鈎箔筐架諸器物給蠶母順天府以
蠶種及鈎筐一具進呈内官捧出還授府官捧出元
武右門外置綵輿中鼔樂送至蠶室蠶母受蠶種浴
飼以待置鈎筐於殿内命婦文官四品以上武官三
品以上俱陪祀入壇者給陪祀牌採桑者給供事牌
人携女侍一執鈎筐給執事人牌前期三日尚儀奏
齋戒皇后致齋三日内執事並司贊六尚等女官及
應入壇者各齋一日壇上陳設先蠶氏之神羊二豕
一登一籩豆各六簠簋各二帛一黑色篚一酒尊三
爵三酒盞三十祝案一先一日太常寺具祝版祭物
送蠶宫令祭日蠶宫令分授執事女官蠶宫令陳樂
女生位於壇南設皇后拜位於壇下北向次公主及
内命婦又次外命婦拜位俱異位重行北向設内贊
位於壇南設司贊位於皇后拜位之東西設司賓位
於外命婦班之北東西相向又設皇后採桑位於採
桑壇東向公主及内命婦位於皇后位東設外命婦
採桑位於採桑壇東陛下各南北向以西為上設執
皇后鈎筐者位於皇后位旁少東是日未明宿衛陳
兵備女樂工備樂司設監備儀仗及重翟車俱候於
元武門外將明内侍詣坤寧宫奏請皇后服常服導
引女官導出宫門乘肩輿侍衛警蹕如常公主及内
命婦應入壇者各服其服以從至元武門内侍奏請
降輿升重翟車兵衛儀仗及女樂前導内侍詣車前
奏請車進發出北安門公主内命婦應入壇者乘車
陪從如式障以行帷至壇内壝東門内侍奏請降車
乘肩輿兵衛儀仗停於東門外皇后入具服殿少憩
侍衛如常儀司賓先引外命婦列於先蠶壇下東西
向以北為上尚儀詣皇后前奏請易禮服出殿門將
至壇内贊唱樂女生就位執事官各司其事導引女
官導皇后至拜位司贊奏就位次公主次内命婦次
外命婦各就拜位北向俱異位重行内贊唱瘞毛血迎
神奏樂樂止司贊奏四拜公主以下同内贊唱奠帛
行初獻禮奏樂執事官捧帛爵跪於神位前各奠訖
樂暫止内贊唱讀祝司贊奏跪皇后跪公主以下同
讀祝女官跪於神位前右讀訖奏樂司贊奏興皇后
興公主以下同樂止内贊唱行亞獻禮奏樂執事官
捧爵跪奠於神位前訖樂止内贊唱行終獻禮儀同
亞獻執事女官進立壇東西向唱賜福胙司贊奏跪
皇后跪執事女官以福酒跪進於皇后右奏飲福酒
皇后飲訖執事女官以胙跪進於皇后右奏受胙皇
后受胙訖司贊奏興皇后興司贊奏二拜公主以下
同内贊唱徹饌奏樂執事女官詣神位前徹饌訖樂
止内贊唱送神奏樂司贊奏四拜公主以下同樂止内
贊唱讀祝官捧祝執事官捧帛饌各詣瘞位奏樂樂
止司贊唱禮畢皇后還具服殿更常服司賓引外命
婦先詣採桑壇位南北向女侍執鈎筐者隨於後尚
儀入奏請詣採桑位導引女官導皇后至採桑位東
向公主以下各就位南北向執鈎者跪進鈎執筐者
跪奉筐受桑皇后採桑三條止還至壇南儀門坐觀
命婦採桑三公命婦以次取鈎採桑五條列侯九卿
命婦採桑九條採訖各授女侍筐内司賓引内命婦一
人詣蠶室尚功帥執鈎筐者從尚功以桑授蠶母蠶
母受桑縷切之以授内命婦内命婦食蠶灑一箔訖
司賓引内命婦還尚儀前奏禮畢皇后還具服殿儀
仗侍衛如常俟皇后升座尚儀奏司賓率蠶母等行
叩頭禮訖司贊唱班齊外命婦序立定尚儀致辭云
親蠶既成禮當慶賀司贊唱四拜畢賜命婦宴并賜
蠶母酒食於壇傍公主及内命婦殿内序坐外命婦
從採桑者及文武二品以上於臺上三品以下於丹
墀各序坐尚食進膳司賓引公主及内命婦各就坐
位教坊司女樂奏樂宴畢徹案公主以下各就班司
贊贊四拜尚儀跪奏禮畢皇后興還宫導從如前
西苑親蠶儀(嘉靖十年定與北郊同)
欽定續文獻通考卷七十八
