欽定續文獻通考卷二百十二
象緯考
天變
(臣)等謹按馬端臨考歷代天變詳載其占訖於宋
寧宗開禧元年略無滲漏顧懸象著明感召固由
人事而占騐易涉矯誣前史五行志每多傅會未
可盡信也今但據正史類志其事間或兼收禆野
以廣異聞則不入正文附錄於後
宋端宗景炎二年八月己巳夜天色赤
金章宗泰和三年十月甲辰申酉間天大赤夜將旦亦
如之
衛紹王大安三年十月每夜初更正東西北天明如月
初出經月乃滅
宣宗興定四年正月戊辰二更天鳴有聲
元文宗至順三年八月乙巳天鼓鳴於東北
(臣)等謹按五行志是年五月乙巳天鼓鳴於西北
考文宗紀五月係己巳朔以甲子推之月内無乙
巳當即八月之訛也
順帝至正十三年十二月庚戍懷慶路及河南府西北
有聲如擊鼓者數四二十四年九月癸酉夜天西北
有紅光至東而散二十七年正月乙未絳州夜聞天
鼓鳴將旦復明其聲如空中戰鬭者
明太祖洪武二十一年八月壬戍至甲子天鼓鳴晝夜
不止二十八年三月戊午昏刻天鳴如風水相搏至
一鼓止九月戊戌初鼓天鳴如瀉水自東北而南至二
鼓止
宣宗宣德元年八月戊辰昏刻天鳴如雨陣迭至自東
南而西南良久乃息辛未東南天鳴聲如萬鼓
(臣)等謹按洪武元年戊申歷建文永樂洪熙三朝
至宣德十年乙卯凡六十八年志所載天變僅如
右今考實錄洪武自二年至二十九年中載天鳴
者四天鼓鳴者一宣德元年七月八月九月三月
之中載天鳴九豈史志從略未暇悉載歟抑豈以
建文永樂之世無聞而獨詳於洪武宣德宣德之
事又不應盡在元年事有不可盡信故歟今惟以
志為據實錄則粗記其略而缺其時日支干以見
傳疑之意
英宗正統十年三月庚寅西北天鳴如鳥羣飛
孝宗弘治四年十一月甲戍真定西南天鳴如鼓又若
奔車九年三月戊午及十五年四月丙戍俱天鼓鳴
武宗正德元年二月壬子夜東北天鳴如風水相搏者
五七次十五年四月丙戌鞏昌天鼓鳴
明史劉健傳曰正德元年大學士劉健等言近者
地動天鳴五星凌犯星斗晝見白虹貫日羣災疊
異併在一時京城道路白日殺人西北諸邊前後
損軍戰則無兵守則無食民生窮困府藏空虛風
俗傾頽綱紀廢弛賞不當功罰不當罪法令不行
名器冗濫諸司弊政日益月增百孔千瘡隨補隨
漏當此之時内外臣僚協心倍力猶恐弗堪方且持
禄固寵任情作弊䜛誘公行變亂黑白人怨於下
而不知天變於上而不畏竊嘗歷觀載籍徧閱古
今未有如此而不亂者也比為鹽法賞功諸事極
陳利害拱俟數日未蒙批答若以臣等言是宜賜
施行所言非亦宜明加斥責而乃留中不報政出
多門咎歸臣等捫心反顧無以自明乞矜察特賜
休退帝慰留之
世宗嘉靖十四年九月戊子開封白晝天鼓鳴
(臣)等謹按明實錄自正統至嘉靖凡七朝所載天
變有不勝述者考正統自六年至十四年中載天
鳴者九天鼓鳴者一景泰元年二年天鳴二天順
四年七月天鳴二成化自六年至二十三年載天
鳴四天鼓鳴二弘治自七年至十八年載天門開
者一天鼓鳴者六正德自元年至十六年載天鼓
鳴三十有一嘉靖自二年至四十一年載天鼓鳴
十有七天裂一正統景泰之際明方多故大位再
移正德及嘉靖中或權閹用事或奸相擅朝皆有
致天變之理而天門開乃在弘治八年且其文云
陜西天門開人馬百萬自下而上尤為誕妄未可
以出自實錄而遽信為確也今悉依史志闕之
穆宗隆慶二年八月甲辰絳州西北天裂自丑至寅乃
合
神宗萬歷三年五月癸亥景州白晝天鼓鳴者三十
三年七月辛巳沈邱天鼓鳴十六年九月乙丑甘肅
石灰溝天鳴雲中如犬吠有聲十七年正月庚申西
寧衛天鼓鳴三十六年八月戊寅南京西南天鳴聲
如泄水己卯鳴東南庚辰再鳴西南皆如泄水
萬歷實錄三十六年給事中胡忻等言南京八月
初天鳴至九月初二日未止天載無聲而鳴者異
也鳴於留都根本之地至一月不止異之異者也
宜清政府以調元氣徵衆正以亨陽德屏邪佞以
廓氛祲肅軍政以防不測散積而無用之時宥逮
而無辜之吏以格天心又大學士葉向高言目前
民窮財盡朝列空虛百務廢弛壅塞乞深維宗社
之計將𣙜稅盡收採木暫罷諸凡不急之務悉皆
停免其卿貳大僚及各處督撫遇缺必補間有當
去當留蚤行裁斷仍勅下廷臣講求裕財節用之
方以收強兵足食之效宫中府中通為一體撙節
爬搔庶天鳴之變可消南災北警亦可以無患矣
四十四年正月丁丑易州及紫荆關天鼓鳴
綱目三編是年兵科給事中熊明遇䟽言入春以
來天鼓兩鳴於晉地流星晝隕於清豐地震二十
八天火九石首雨菽河内女妖遼東兵端吐火即
春秋二百四十年間未有稠於今日者且山東大
祲人相食黃河水滔天兼太白經天輔星湛没熒
惑襲月金水愆行或日光無芒日月同暈為恒風
為枯旱天譴愈深此誠禽息碎首賈生痛哭之時
也
(臣)等謹按綱目三編書四十四年夏六月天鳴而
實錄載天鳴二俱在正月又書流星書隕於清豐
而實錄作霞光起落於隰州考清豐星晝隕在四
十三年三月戊申石首雨菽亦四十三年四月事
熊䟽特因陳災異而連及之耳
又按隆萬兩朝實錄隆慶自二年至五年中載天
鼓鳴六萬歷自五年至四十六年載天鳴九天鼓
鳴四十内三十六年南京四十四年易州二事據
胡忻熊明遇等疏言列入正文餘皆不錄
熹宗天啟二年七月丙辰山西清源縣天鼓鳴三年
三月乙巳薊鎮天鼓鳴
愍帝崇禎元年三月辛巳昧爽天赤如血射窗牖皆紅
十年九月每晨夕天色赤黃
日食
(臣)等謹按馬端臨考載宋寧宗嘉定四年至十六
年凡日食七而遺三年六月日食事今補錄於左
宋寧宗嘉定三年六月丁巳朔日有食之
(臣)等謹按宋嘉定三年即金大安二年也彼作十
二月辛酉朔日食與此不合
理宗寳慶三年六月戊申朔日有食之紹定元年六
月壬寅朔日食六年九月壬寅朔日食
(臣)等謹按宋史天文志六年九月日當食&KR1640;雲不
見
端平二年二月甲子朔日當食不虧嘉熙元年十二
月戊寅朔日食
先是太史言日食將既日與金木水火四星俱躔於
斗詔減膳避朝令有司檢會故實以聞
淳祐二年九月庚辰朔日食三年三月丁丑朔日食
五年七月癸巳朔日食六年正月辛卯朔日食
先是五年十二月壬午太史奏來歲正旦日當食詔
以本月二十一日避殿减膳命百司講行闕政凡可
以消弭災變者直言無隠至期詔天基節紫宸殿上
夀集英殿大宴並免
九年四月壬寅朔日食十二年二月乙卯朔日食
先是三月丁亥詔以四月朔日食自本月二十日始
避殿减膳撤樂
寳祐元年二月己酉朔日食景定元年三月戊辰朔
日食二年三月壬戍朔日食
(臣)等謹按景定二年即元中統二年也至宋末兩
史日食皆合
度宗咸淳元年正月辛未朔日有食之三年五月丁
亥朔日食四年十月戊寅朔日食六年三月庚子
朔日食七年八月壬辰朔日食八年八月丙戍朔
日食
恭帝德祐元年六月庚子朔日有食之既晝晦如夜星
見鷄鶩皆歸
辛丑太皇太后詔削尊號聖福字以應天戒
端宗景炎二年十月朔日有食之
(臣)等謹按馬端臨考不載遼代日食事然遼起於
梁太祖開平五年辛未歲終於宋徽宗宣和七年
乙巳歲前後共二百一十五年間其日食載在帝
紀班班可考而以五代史宋史及契丹國志彼此
參考同者少而異者多正如端臨所云同一宇宙
而牴牾如此豈非其官失之乎
遼太祖五年正月丙戌朔日有食之神册六年六月
乙卯朔日食天贊二年十月辛未朔日食
(臣)等謹按太祖五年即梁開平五年也是年即改
元乾化正月日食馬端臨考重書之神册六年日
食事梁史不載若天贊二年即梁少帝龍德三年
唐莊宗同光元年所載與此相同又端臨所載同
光三年四月癸亥(契丹國志作天贊五年)明帝天成亢年八
月乙酉朔二年八月己卯朔(契丹國志作天顯元年事又載天顯二年)
(二月朔日食乃端臨考所不載)長興元年六月癸巳朔(契丹國志作天顯四年事)
二年十一月甲申朔(契丹國志作天顯五年事)遼史皆不載
太宗會同六年四月戊申朔日有食之
(臣)等謹按馬端臨考載晉天福二年正月乙卯朔
(契丹國志作會同元年)三年正月戊申朔(契丹國志作會同二年)四年
七月庚子朔(契丹國志作會同三年)七年四月甲寅朔即會
同六年也歐陽修五代史不載是月日食事而戊
申與甲寅彼此不符又開運元年九月庚午朔二
年八月甲子朔三年二月壬戍朔漢隠帝乾祐元
年六月戊寅朔二年六月癸酉朔(契丹國志即遼世宗天禄二年)
三年十一月甲子朔(契丹國志即天禄三年)歐陽修五代史
俱載日食而遼史獨不載
穆宗應歷二年四月丙戍朔日有食之五年二月庚
子朔日食十一年四月癸巳朔日食十五年二月
壬寅朔日食
(臣)等謹按馬端臨考載周太祖廣順二年四月丙
戌朔日食與應歷二年四月相符若所載宋太祖
建隆元年五月己亥二年四月癸巳乾德三年二
月壬寅五年六月戊午(以上契丹國志俱同)開寳元年十二
月己酉(契丹國志不載)俱有日食事應歷凡十九年所載
多不符何耶
英宗保寧九年十一月丁亥朔司天奏日當食不食
(臣)等謹按歷代甲子圖保寧九年即宋太宗興國
元年也馬端臨考太祖開寳三年四月辛未四年
十月癸亥五年九月丁巳七年二月庚辰八年七
月辛未俱有日食事契丹國志同不知遼史何以
不載也惟九年十一月事則與端臨所載宋太宗
太平興國二年相符耳
聖宗統和九年閏二月辛未朔日有食之十年二月
乙丑朔及十二年七月辛亥朔十二月戊寅朔俱日食
十五年五月月甲子朔日食二十年七月甲午朔日
食二十二年十二月庚辰朔日食
(臣)等謹按統和九年十年十二年即宗太宗淳化
二年三年五年二十二年即宋真宗景德元年也
馬端臨考與此相同但前後所載太平興國六年
九月乙未七年三月癸巳八年二月戊子雍熙二
年十二月庚子三年六月戊戌淳化四年二月己
未真宗咸平元年五月戊午十月丙戍二年九月
庚辰五年七月甲午景德三年五月壬寅四年五
月丙申十月甲午大中祥符二年三月丙辰五年
八月丙申俱有日食事契丹國志大概同之而遼
史不載
開泰九年七月庚辰朔日食
詔以近臣代拜救日
(臣)等謹按開泰九年即宋真宗天禧五年此與馬
端臨所載相符者但前此大中祥符六年十二月
戊午七年十二月癸丑八年六月己酉天禧三年
三月戊午俱有日食事又是年九月改元太平為
宋仁宗乾興元年七月甲子及天聖二年五月丁
亥四年十月甲戌六年三月丙申七年八月丁亥
亦俱有之契丹國志所紀大約相同而史不載
興宗重熙十八年正月甲午朔日有食之二十二年
十月丙申朔日食
(臣)等謹按重熙元年為宋仁宗明道元年此云十
八年為皇祐元年二十二年則皇祐五年也馬端
臨考載明道二年六月至至和元年四月日食凡
十三惟皇祐元年五年則與遼相符耳
道宗清寧七年六月壬子朔日有食之咸雍二年九
月壬子朔日食四年正月甲戌朔日食五年七月
乙巳朔日食太康元年八月庚寅朔日食六年十
一月乙丑朔日食九年九月癸卯朔日食大安七
年五月己未朔日食十年三月壬申朔日食夀隆
六年四月丁酉朔日食
(臣)等謹按清寧元年即宋仁宗至和二年此云七
年為嘉祐六年與馬考合但前此嘉祐元年三年
四年日食者三遼史不載咸雍二年為宋英宗治
平三年馬端臨不載九月日食事而契丹國志有
之以下俱合於端臨考但尚有宋神宗熙寧六年
四月元豐元年六月四年十一月哲宗元祐二年
七月紹聖三年二月四年六月凡日食者六而不
見於遼史
天祚帝保大二年二月庚寅朔日有食之
(臣)等謹按保大二年即宋徽宗宣和四年也馬端
臨考載徽宗建中靖國元年四月至宣和五年八
月凡日食者九獨不載是年日食事
又按金之建國始於宋徽宗政和五年乙未
歲終於理宗端平元年甲午歲凡一百二十年所
載日食事參之宋史及馬端臨考間有不合詳列
於左
金太祖天輔三年四月丙子朔日食四年十月戊辰
朔日食六年三月庚寅朔日食七年八月辛巳朔
日食
(臣)等謹按天輔三年七年即宋徽宗宣和元年五
年也與馬端臨考所書合惟宣和二年四年端臨
不載日食事
太宗天會七年九月丙午朔日食十三年正月丙午
朔日食
(臣)等謹按歷代甲子考天會七年即宋高宗建炎
三年十三年即紹興五年其事相符但正月丙午
馬端臨考作正月乙巳微有異耳
熙宗天眷三年七月癸卯朔日食皇統三年十二月
癸未朔日食四年六月辛巳朔日食五年六月乙
亥朔日食八年四月戊子朔日食九年三月癸未
朔日食
(臣)等謹按天眷三年即宋紹興十年馬端臨考不
載日食事其皇統三年五年八年九年與端臨考
合尚有紹興七年二月十七年十月兩日食事遼
史不載
海陵貞元二年五月癸丑朔日有食之
是日避正殿勅百官勿治事
三年五月丁未朔日食
(臣)等謹按上二條與馬端臨考合以後凡合者不
贅述
正隆三年三月辛酉朔司天奏日食侯之不見
勅自今日食皆面奏不須頒告中外
五年八月丙午朔日食
世宗大定二年正月戊辰朔日有食之
代鼓用幣命夀王京代拜行禮帝撤樂减膳不視朝
為制凡遇日月虧食禁酒樂屠宰一日
三年六月庚申朔日食
帝不視朝命官代拜有司不治務過時乃罷後為常
四年六月甲寅朔日食七年四月戊辰朔日食
帝避正殿减膳伐鼓應天門内百官各於本司庭立
明復乃止
九年八月甲申朔日當食以雨不見
有司奏聞伐鼓用幣如常禮
十三年五月壬辰朔日食十四年十一月甲申朔日
食十六年三月丙午朔日食十七年九月丁酉朔
日食二十三年十一月壬戍朔日食二十八年八
月甲子朔日食二十九年二月辛酉朔日食
(臣)等謹按大定二年即宋高宗紹興三十二年也
馬端臨考有三十一年正月甲戍日食金史不載
若七年為孝宗乾道三年端臨考亦不載四月日
食事餘皆合
章宗明昌六年三月丙戌朔日有食之承安三年正
月己亥朔日食隂雲不見五年十一月癸丑朔日食
泰和二年五月甲辰朔日食
(臣)等謹按承安五年即宋寧宗慶元六年馬端臨
考不載十一月日食事彼載慶元五年正月六年
六月日食事金史亦不載
衛紹王大安二年十二月辛酉朔日有食之
(臣)等謹按是年即宋寧宗嘉定三年也考宋史嘉
定三年六月辛酉日食端臨考不載與此不合又
端臨載寧宗嘉泰三年四月開禧二年二月嘉定
四年十一月俱有日食事金史亦不載
宣宗貞祐二年九月壬戍朔日有食之大星皆見四
年二月甲申朔閏七月壬午朔俱日食
(臣)等謹按貞祐四年即宋嘉定七年宋史不載閏
七月日食事
興定元年七月丙子朔日食二年七月庚午朔日食
五年五月甲申朔日食元光二年九月庚子朔日
食
哀宗正大五年十二月庚子朔日有食之
(臣)等謹按是年即宋理宗紹定元年係六月壬寅
朔日食與此不合
又按元史本紀太祖太宗定宗憲宗四朝俱不載
日食事今斷自世祖始據本紀以次遞載
元世祖中統二年三月壬戌朔日有食之至元二年
正月辛未朔日食四年五月丁亥朔日食五年十
月戊寅朔日食七年三月庚子朔日食八年八月
壬辰朔日食九年八月丙戌朔日食十二年六月
庚子朔日食十四年十月丙辰朔日食十九年六
月己丑朔七月戊午朔俱日食二十四年十月戊午
朔日食二十六年三月庚辰朔日食二十七年八
月辛未朔日食二十九年正月甲午朔日食三十
一年六月庚辰朔日食
(臣)等謹按至元十七年以前以宋史較之無不合
者至十九年六月七月連紀日食時宋已亡考元
史天文志則亦同之又二十九年正月甲午朔以
日食免朝賀天文志載有物漸侵入日中不能既
日體如金環然左右有珥上有抱氣志詳而紀略
亦其體應爾也
成宗大德元年四月癸巳朔日有食之三年八月己
酉朔日食四年二月丁未朔日食六年六月癸亥
朔日食七年閏五月戊午朔日食八年五月癸未
朔日食
(臣)等謹按元史天文志不載元年四月事殆史臣
失之也又王圻云大德三年八月朔日食不應太
史言是日巳時日食二分有竒至期不食衆懼保
章正齊履謙曰當食不食在古有之矧巳時近午
陽盛隂微故當食不食遂考唐開元以來當食不
食者十事以聞
仁宗皇慶元年六月乙丑朔日有食之延祐二年四
月戊寅朔日食五年二月癸巳朔日食六年二月
丁亥朔日食七年正月辛巳朔日食
帝以元日日食齋居損膳輟朝賀
英宗至治元年六月癸卯朔日有食之二年十一月
甲午朔日食
泰定帝泰定四年九月丙申朔日有食之
文宗天歷二年七月丙辰朔日有食之至順二年六
月甲辰朔十一月壬申朔俱日食
順帝元統二年四月戊午朔日有食之至元二年八
月乙亥朔日食三年二月壬申朔日食至正二年
八月庚子朔十月己亥朔俱日食
(臣)等謹按日食無祗隔一月之理天文志亦不載
蓋本紀两存其月未及覈實今存以備考
三年四月丙申朔日食四年九月丁亥朔日食五
年九月壬午朔日食六年二月庚戍朔日食七年
正月甲辰朔日食八月七月丙申朔日食九年十
一月戊午朔日食
(臣)等謹按天文志自五年至九年俱不載日食事
十年十一月壬子朔日食十一年五月己酉朔日食
十二年四月癸卯朔日食十三年九月乙丑朔日
食十四年三月癸亥朔日食十七年正月丙子朔
日食十八年六月戊辰朔十二月乙丑朔俱日食
二十年五月丁亥朔日食二十一年四月辛巳朔日
食二十四年八月壬辰朔日食二十六年七月辛
巳朔日食二十七年六月丙午朔日食晝晦又十二
月癸卯朔日食
(臣)等謹按天文志不載十二年十七年二十年二
十四年及二十七年六月日食事存以備考
明太祖洪武二年五月甲午朔日有食之四年九月
庚戌朔日食六年三月癸卯朔日食七年二月丁
酉朔日食八年七月己未朔日食九年七月癸丑
朔日食十年十二月乙巳朔日食十四年十月壬
子朔日食十六年八月壬申朔日食十九年十二
月癸未朔日食二十一年五月甲戍朔日食二十
二年九月丙寅朔日食二十三年九月庚寅朔日食
二十四年三月戊子朔日食二十六年七月甲辰
朔日食三十年五月壬子朔日食
(臣)等謹按王圻續通考載洪武元年五月庚午朔
日食以本紀不載故闕之
惠帝建文二年三月丙寅朔日有食之
成祖永樂四年六月己未朔日當食隂雲不見
禮官請表賀不許
七年九月庚午朔日食十一年正月辛巳朔日食
先是欽天監奏日食占在元旦已而鴻臚寺奏習元
旦賀儀帝召禮部翰林官問尚書吕震對曰日食與
朝賀之時先後不相妨侍郎儀智曰終是同日免賀
為當帝再顧翰林諸臣曰古有日食行賀禮否左諭
德楊士竒對宋仁宗時元旦日食富弼請罷宴撤樂
吕夷簡不從弼曰萬一契丹行之為中國羞後有自
契丹回者言是日罷宴仁宗深悔今免賀為當詔從
之罷朝賀宴會止賜百官節鈔
十三年五月丁酉朔日食十八年八月丁酉朔日食
十九年八月辛卯朔日食二十年正月己未朔日
食
帝以元日日食詔羣臣修省免朝賀
二十一年六月庚戌朔日食
宣宗宣德五年八月己巳朔日食隂雨不見
時禮部尚書胡濙請稱賀不許敇曰日食天戒之大
者惟修德行政用賢去奸而後當食不食今隂雲不
見得非朕昧於省過而然與况離明照四方隂雲所
蔽有限京師不見四方必有見者天可欺與其止勿
賀
七年正月辛酉朔日食
詔免朝賀
十年十一月(時英宗已即位)戊辰朔日食
英宗正統六年正月己亥朔日當食不見
禮官請表賀不許
九年十月丙午朔日食十年四月甲辰朔日食十
二年八月庚申朔日食
景帝景泰二年六月戊辰朔日當食不見三年十一
月己未朔日食五年四月壬午朔日食六年四月
丙子朔日食
英宗復辟天順四年七月乙亥朔日有食之五年十
一月丁酉朔日食七年五月己丑朔日食八年四
月(時憲宗已即位)癸未朔日當食不見
憲宗成化三年二月丁酉朔日有食之五年六月癸
丑朔日食六年六月戊申朔日食九年四月辛酉
朔日食十年九月癸丑朔日食十一年九月丁未
朔日食十二年二月乙亥朔日食二十年九月乙
酉朔日食二十一年八月己卯朔日食
孝宗弘治元年六月癸巳朔日有食之二年十二月
甲申朔日食八年二月乙卯朔日食十一年閠十
一月壬戌朔日食十三年五月甲寅朔日食十四
年九月丙子朔日食十五年九月庚午朔日食
武宗正德二年正月乙亥朔日有食之九年八月辛
卯朔日食十年十二月癸丑朔日食十二年六月
乙巳朔日食十三年五月己亥朔日食十六年三
月癸丑朔日食
世宗嘉靖四年閏十二月乙卯朔日有食之六年五
月丁丑朔日食八年十月癸亥朔日食二十一年
七月己酉朔日食二十二年正月丙午朔日食二
十四年五月壬戍朔日食二十八年三月辛未朔日
食三十二年正月戊寅朔日當食隂雲不見
時御史趙錦因正旦日食劾閣臣嚴嵩怙寵擅作威
福詞甚切直詔下錦衣獄削籍為民
三十四年十一月壬辰朔日食三十五年十月丙戌
朔日食四十年二月辛卯朔日當食隂雲不見七月
己丑朔日食
(臣)等謹按實錄四十年二月以當食不見允閣臣
嚴嵩之請行大謝禮然甫更五月復食一年兩食
尤不多見嚴嵩欺罔之罪上通於天矣
四十三年五月壬寅朔日食四十五年四月壬戌朔
日食
穆宗隆慶四年正月乙巳朔日有食之
詔免朝賀丁未避殿修省
六年六月乙卯朔日食
神宗萬歷三年四月己巳朔日有食之既五年閏八
月乙酉朔日食隂雲不見八年二月辛未朔日食
十一年六月丁亥朔日食十五年十一月己卯朔日
食十六年九月丁亥朔日當食隂雲不見十七年
正月己酉朔日食十八年七月庚子朔日食二十
二年四月己酉朔日食二十四年閏八月乙丑朔日
食三十一年四月丁亥朔日食三十二年四月辛
巳朔日食三十八年十一月壬寅朔日食四十年
五月甲午朔日食四十三年三月丁未朔日食四
十四年三月辛未朔日食四十五年五月癸酉朔日
食
明史趙志臯傳曰二十四年閏八月日食至九分
餘大學士趙志臯上言紀綱不可不振者六事因
累䟽陳時政缺失其大者罷礦稅定國本諸務凡
十一條優詔報聞而已
神宗實錄三十二年四月大學士沈一貫請崇修
實政亟補中外缺官罷無名礦稅釋逮繋纍臣下
諸司章奏以格天心而回天怒帝不省又三十八
年十一月禮部侍郎翁正春言前兩歲食四月朔
純陽之月也今食十一月朔陽生之月也君德象
日宜照臨宣布不宜黯汶閉藏自萬歷二十年後
財貨日斂聚一日人才日剥落一日旨意日中留
一日黃扉紫閣之中真如寂寥孤曜六卿九列之
地不滿三五晨星閶闔徒號而天聽愈杳巡方莫
代而霜斧久勞天下不見陽和舒育之氣而冰凝
之象獨堅一時如在窮隂沍寒之中而融通之意
盡塞是以上天譴告如此誠翻然轉移太平盛業
將綿萬載䟽入不報
熹宗天啟元年四月壬申朔日有食之六年七月辛
未朔日當食隂雲不見
愍帝崇禎二年五月乙酉朔日有食之四年十月辛
丑朔日食七年三月丁亥朔日食十年正月辛丑
朔日食十四年十月癸卯朔日食十六年二月乙
丑朔日食
日變
(臣)等謹按馬端臨所載日變至宋嘉定十七年六
月止而遺四年十一年十五年事今從宋史天文
志補載於左
宋寧宗嘉定四年七月己卯已初刻日有赤黃暈不匝
至酉初復日上暈外生青赤黃背氣十一年二月丙
寅日有戴氣十五年二月己亥日暈於婁周匝有承
氣
理宗寳慶三年十二月己酉日旁有氣如珥紹定三
年二月丙申日有背氣四年七月己丑日生承氣
五年三月丁酉日生抱氣承氣端平元年四月甲申
日生赤暈六月戊子日生赤黃暈上下有格氣二年
六月戊寅日有承氣三年二月辛亥日暈周匝嘉
熙元年二月己酉日暈周匝三月癸亥七月壬申日有
背氣四年二月丙申朔日生背氣淳祐元年二月
戊寅午後日暈三年七月甲午日生格氣五年五
月戊申日生赤黃暈外有背氣六月甲子日暈周匝
六年三月癸巳日暈周匝生珥氣四月丁丑日暈周匝
七年二月戊申日暈周匝八年六月己酉日暈於
井赤黃周匝寳祐元年正月戊戍日生戴氣二年
二月辛酉日暈周匝四年三月乙卯日暈周匝景
定四年四月戊辰日生赤黃暈五年三月己丑日暈
於婁赤黃周匝自午至申六月庚午日生赤黃暈九月
己丑日生格氣
(臣)等謹按宋史理宗紀紹定三年四月己巳日暈
嘉熙二年十月己巳日中有黑子志失載
度宗咸淳元年六月壬申日生承氣七年三月辛巳
日暈赤黃周匝
(臣)等謹按王圻續通考恭帝德祐二年二月丁酉
朔日中有黑子如鵝卵相盪久之史不載
遼太祖天顯元年正月己未白氣貫日
道宗太康三年五月癸亥日中有黑子
(臣)等謹按太康三年即宋神宗熙寧十年也馬端
臨考載是年二月辛卯日中有黑子如李其事略
同而月日不符如此
金太宗天會七年三月己卯朔日中有黑子
熙宗天會十四年十一月丙寅日中有黑子斜角交行
海陵天德二年正月甲辰日有暈珥貞元三年四月
丁丑朔昏霧四塞日無光凡十有七日乃霽正隆五
年八月庚午日中有黑子状如人六年二月甲辰日
有暈珥戴背
(臣)等謹按天德二年即宋高宗紹興二十年正隆
五年即紹興三十年也此數年内事俱與端臨考
不合
世宗大定二十九年正月乙夘已初日有暈左右有珥
上有背氣兩重其色青赤而厚東有戟氣長四尺餘五
刻而散丁己巳初日有兩珥上有背氣兩重其色青赤
而淡頃之背氣於日上為冠已而俱散二月甲子辰刻
日上有重暈兩珥抱而復背背而復抱凡三四次乙丑
日暈兩珥有負氣承氣左右有戟氣
帝嘗問左丞相赫舍哩良弼每旦暮日色皆赤何也
良弼對曰旦而色赤應在東高麗當之暮而色赤應
在西夏國當之願陛下修德以應天則災變自弭既
而夏國有任德敬之亂高麗有趙位寵之難其言皆
應
(臣)等謹按是年即宋孝宗淳熙十六年也馬端臨
考不載
章宗明昌四年九月癸未日上有抱氣二戴氣一俱相
連左右有珥其色鮮明泰和三年十月戊戌日將没
色赤如赭四年三月丁卯日昏無光六年七月癸
巳申刻日上有背氣一内赤外青須臾散八年四月
癸卯巳刻日暈二重内黃外赤移時而散
(臣)等謹按明昌四年即宋紹興四年泰和三年四
年即宋嘉泰三年四年其六年即宋開禧二年八
年即嘉定元年也馬端臨考俱與此不合
宣宗貞祐三年正月壬戍日有左右珥上有冠氣移刻
散二月丁巳日初出赤如血將沒復然興定五年四
月丙子日正午有黃暈四匝其色鮮明元光二年五
月辛未日暈不匝而有背氣
(臣)等謹按貞祐三年即宋嘉定八年興定五年元
光二年即嘉定十四年十六年也馬端臨考亦俱
不合
哀宗正大四年十一月乙未日上有虹背而向外者二
約長丈餘兩旁俱有白虹貫之八年三月庚戌酉正
日忽白而失色乍明乍暗左右有氣似日而無光與日
相凌而日光四出搖盪至沒
(臣)等謹按正大四年即宋寳慶三年八年即宋紹
定四年考宋史天文志俱不合
天興元年正月壬午朔日有兩珥三年正月己酉日
大赤無光是日蔡城䧟金亡
元世祖中統三年十一月辛丑日有背氣重暈三珥
至元二十四年七月癸丑日暈連環
(臣)等謹按周蜜癸辛雜識曰戊子(至元二十五年)五月初
二日以來日光中有若柳絮如雪片者飛舞亂下
人間鬨傳以為天花至初四日大雷雨飛雹大者
如當三錢始知連日所謂天花者即雪也及飛下
則成雹耳又曰宋寕宗嘉定甲戍(七年)九月朔日食
之既傍有星見及有飛片如雲母之狀自天飄下
今之天花殊類此也考宋史及馬端臨考並無甲
戍年日食事
武宗至大四年正月壬辰日赤如赭
仁宗延祐元年三月己亥白暈亘天連環貫日二年
五月甲戍日赤如赭乙亥及九月甲寅戊午三年五月
戊申並如之七年三月(英宗已即位)乙未日有暈若連環
然
(臣)等謹按元史仁宗紀皇慶二年二月丁丑日赤
如赭志不載至延祐三年五月甲辰至戊申亦如
之與志小異
英宗至治二年三月己丑交暈如連環貫日
順帝元統元年三月癸巳日赤如赭閏三月丙申癸丑
甲寅皆如之至元元年十二月戊午日赤如赭閏十
二月丁亥戊子己丑亦如之二年二月壬辰乙未丙
申三月庚申壬戍癸亥四月丁丑十二月甲戌俱日赤
如赭三年正月丁巳日有交暈左右珥八月癸未亦
如之十月癸酉日赤如赭四年閏八月戊戌己亥壬
寅日赤如赭九月庚寅亦如之五年正月丙寅日有
交暈左右珥二月辛亥日赤如赭三月庚申辛酉四月
丁未皆如之至正元年三月壬申日赤如赭十五
年二月丙子日赤如赭十七年七月己丑日有交暈
連環貫之二十五年三月壬戌日有暈内赤外青
二十六年二月丁卯日有暈左珥上有背氣一道
陶宗儀輟耕錄曰至正辛丑(二十一年)四月朔日日未
沒三四竿許忽然無光漸漸作蕉葉樣天且昏黑
如夜星斗粲然飯頃方復舊天再開星斗亦隠又
少時乃没
(臣)等謹按元史順帝紀至正十六年三月有兩日
相盪十八年三月己亥朔日色如血二十五年十
月辛丑汴梁路見日旁有一月一星志不載
明太祖洪武二年十二月甲子日中有黑子三年九
月戊戍十月丁巳十一月甲辰日中有黑子四年三
月戊戌日中有黑子五月壬子至辛巳九月戊寅皆如
之五年正月庚戍日中有黑子二月丁未五月甲子
七月辛未皆如之六年三月戊辰日交暈十一月戊
戌朔日中有黑子七年二月庚戍至甲寅日中有黑
子八年二月辛亥日中有黑子九月癸未十二月癸
丑皆如之十二年四月庚申日交暈十四年正月
壬子日有珥二月壬午至乙酉日中有黑子十五年
正月丁未日有珥閏二月丙戌日中有黑子十二月辛
巳亦如之二十三年正月壬辰日暈二十八年十
一月乙亥日上赤氣長五丈餘須叟又生直氣背氣皆
青赤色又生半暈
明洪武實錄八年四月甲寅日上有背氣在趙分
恒山之北是月遣使往北邊諭潁川侯傅友德并
定遼等處都指揮司訓戎練兵嚴飭守備十二年
四月勅曹國公李文忠西平侯沐英等曰日交暈
在秦分主有戰鬭之事宜追擊番寇
成祖永樂十八年閏正月癸未日生重半暈上有青赤
背氣左右有珥隨生黃氣璚氣
仁宗洪熙元年正月乙未日生兩珥四月丁未亦如之
復生交暈
宣宗宣德元年正月庚戌日生青赤璚氣隨生交暈色
黃赤二月己卯日兩珥又生交暈左右有珥上重半暈
及背氣三年三月庚寅日生交暈色黃赤兩珥及背
氣戟氣各一色皆青赤丁酉日暈又交暈及戟氣二道
十二月己卯日生交暈五年正月癸亥日暈隨生交
暈二月甲午日交暈隨生戟氣四月庚辰日生兩珥
六年二月甲寅日暈隨生交暈及重半暈璚氣八年
九月戊戌辰刻日暈兩珥背氣申刻諸氣復生十年
十二月(時英宗已即位)辛亥日暈有璚氣隨生重半暈及背氣
英宗正統三年四月庚辰日生兩珥隨暈十一年正
月乙未日生背氣十四年八月戊申日暈旁有戟氣
隨生左右珥及戴氣十月壬申日上黑氣如烟尋發紅
光散熖如火
景帝景泰元年二月壬午酉刻日上黑氣四道約長三
丈離地丈許兩頭銳而貫日其狀如魚十二月甲午日
交暈上下背氣各一道兩旁戟氣各一道二年正月
癸夘日生左右珥隨生背氣二月丙戌日交暈三年正
月丙辰日生左右珥及背氣七年六月乙丑日暈隨
生重半暈及左右珥九月丙子日色變赤
(臣)等謹按七年六月乙丑志訛作丁丑今從實錄
英宗天順元年二月庚戍辰刻日交暈左右珥旋生抱
氣及左右戟氣未刻諸氣復生辛亥日交暈左右珥及
戟氣二年二月乙卯日交暈上有背氣閏二月己巳
日無光旋赤如赭六年十月丙子日赤如血七年
四月癸未亦如之乙酉日色變白八年二月(時憲宗已即位)
己亥日無光
(臣)等謹按天順實錄三年八月丁亥日出如赭十
月日暈數重八年二月己亥日色變白次日亦如
之三月丙辰日色白無光志俱不載
憲宗成化二年四月壬寅日交暈右有珥
(臣)等謹按成化實錄元年三月甲子日生背氣及
兩珥二年正月甲辰朔辰時日暈左右珥背氣赤
黃色鮮明三年七月癸酉日生背氣青赤色四年
自春徂夏日無光志俱不載
五年閏二月己卯日色變白十一年二月己亥日色
如赭四月辛卯亦如之六月己酉日重暈左右珥及背
氣十二年正月甲子日交暈十三年三月壬申日
白無光十月辛卯亦如之十四年三月庚午日白無
光十六年三月丙戍日白無光十七年三月丁酉
日赤如赭十八年四月壬寅日赤無光十二月癸酉
日赤如赭二十年二月癸酉日赤如赭二十一年
十月癸巳巳刻日暈左右珥未刻復生又生抱氣背氣
二十三年十二月(時孝宗已即位)癸巳日暈左右珥又生背
氣及半暈
(臣)等謹按成化實錄七年六月甲寅日生背氣八
年三月丙寅日暈及兩珥又生承氣十五年五月
戊午日生背氣六月兩戍朔八月丁亥十九年六
月丙寅並如之二十二年六月戊戌日生背氣及
右珥志俱不載
孝宗弘治二年正月甲戍午刻日暈丙戌日交暈左右
珥二月壬寅日生左右珥及背氣又生交暈半暈及抱
格二氣四年二月庚戌午刻日交暈左右珥下生戟
氣十八年八月(時武宗已即位)癸酉至九月甲午日無光
(臣)等謹按弘治實錄九年三月乙酉日交暈復生
重半暈右戟氣十二年十二月庚申日生兩珥色
赤黃志俱不載
武宗正德元年正月乙酉日暈上有背氣左右有珥
六年五月甲戌南昌見日有紅白暈中浮青黑氣有頃
而散十二月癸未日生左右珥庚寅如之十五年十
二月壬辰日生背氣及兩珥
(臣)等謹按六年五月十二月十五年十二月三事
詳見實錄而天文志不載
世宗嘉靖元年正月丁卯日慘白變青無光七年正
月乙亥日重暈兩珥及戟氣十三年二月壬辰日暈
左右珥及戟氣十八年十二月壬午立春日暈右珥
二十八年三月丙申至庚子日色慘白三十四年
十二月庚申晦日忽暗有青黑紫日影如盤數十相摩
久之千百飛盪滿天向西北而散
四十一年十一月辛丑日暈左右珥上抱下戟
穆宗隆慶五年三月辛巳日暈有珥左右戟氣俱蒼白
神宗萬歷二十五年三月癸丑黑日二三十餘迴繞日
旁移時雲隠不見五月辛卯朔日光轉盪旋為黑餅
三十年三月甲申日光照地黃赤三十五年正月庚
午日暈黑氣蔽天十一月丙午日赤無光燭地如血
四十二年三月庚辰日赤黃如赭如血者累日四十
四年八月戊辰日中有黑光四十六年閏六月丙戌
至戊子有黑氣出入日中摩盪四十八年二月癸丑
日連環暈下有背氣左右戟氣
(臣)等謹按神宗實錄九年五月甲子日赤無光二
十二年正月日下復有一日相盪數日方止二十
四年正月日暈黑白二重四十六年四月白日無
光四十八年八月以前輦轂下屢見數日疊出志
不載
熹宗天啟元年二月甲午日交暈左右有珥三年十
月辛巳日生重半暈左右珥四年正月癸未日赤無
光有黑子二三盪於旁漸至百許凡四日二月壬子日
淡黃無光癸丑黑日摩盪日旁四月癸酉日中黑氣摩
盪十二月辛巳午刻非烟非霧覆壓日上如蓋如吞通
天皆赤
(臣)等謹按天啟實錄元年二月乙巳日暈有珥如
月赤白色光熖閃爍睨之如連環其西南東北復
各有形如日景色昏慘化為青虹狀如弓者二皆
外向與日相背自辰至午而滅三月庚午日無光
四月甲戌日中有黑氣摩盪乙亥日將沉作紅黃
色外如炊烟圍罩數畝許日光所射如火熖夜分
而沒史俱不載又四年十二月事考實錄乃元年
也
愍帝崇禎四年正月戊戌日色如血照人物皆赤二月
乙巳朔日赤如血無光十一年十一月癸亥日中有
黑子及黑青白氣日入時日光摩盪如兩日十二年
正月己未朔日白無光辛酉日光摩盪竟日有氣從日中
出如鏡黛噴花二月庚子日旁有紅白丸又白芒黑氣
交掩日光摩盪十三年九月己巳兩日並出辰刻乃
合為一入時又分為二十四年正月壬寅日青無光
十七年三月壬寅日色無光者兩旬
崇禎長編八年四月南京欽天監正戈近亨疏言二
月二十五日巳時太陽生交暈二上下抱氣二東北
背氣一白虹二直貫日體日傍如連環者二一環
於左一環於右至未方散謹按占書曰交暈如連
環貫日者兵起相爭又曰暈而抱背為敗亡又曰
白虹貫日諸臣不忠近臣為亂丙午日奎宿分野
應屬魯齊大梁之間巳時屬楚分木星守井宿主
秦分兵災
(臣)等謹按歷朝天文志每於日變内載日上有虹
及白虹貫日等今從馬端臨考以虹蜺附雲氣類
敘之故不贅
月變
(臣)等謹按馬端臨考日食日變分書而月則總曰
月變首引中興天文志論月食次自漢高祖七年
迄後漢高祖天福十二年凡月食及月暈月生珥
皆用合敘殆猶春秋特書日食而月食不書之意
也敘至宋朝則先書月食後書月煇月暈已為體
例不一若王圻本竟分月變月食為二尤非體矣
今總以月變類紀之
宋理宗寳慶元年正月丁丑月食七月癸酉月食隂雨
不見二年七月戊辰月食隂雨不見
紹定元年十一月甲申月食二年十一月己卯月食
四年四月庚午月食五年三月乙未月食六年
二月庚寅月食端平二年十二月癸卯月食三年
十二月丁酉月食嘉熙元年六月乙未月食三年
四月甲寅月食四年四月戊申月食淳祐元年九
月庚子月食四年十月癸丑月食五年七月戊申
月食七年五月丁卯月食八年十月己丑月食
十一年三月乙亥九月壬申俱月食十二年八月丙
寅月食寳祐二年閏六月丙戌月食三年十二月
丁丑月食五年十月丁酉月食六年四月癸巳十
月辛卯俱月食開慶元年四月戊子十月乙酉俱月
食景定二年七月甲戌月食
顧炎武日知錄曰日食月揜日也月食地揜月也
今西洋天文說如此自其法未入中國而已有此
論陸文裕金臺紀聞曰嘗聞西域人算日月食者
謂日月與地同大若地體正掩日輪上則月為之
食南城萬實月食辨曰凡黃道平分各一百八十
二度半強對衝處必為地所隔望時月行適當黃
道交處與日正相對則地隔日光而月為之食矣
按其說亦不始於近代漢張衡靈憲曰當日之衝
光常不合者蔽於地也是謂闇虛在星星微月過
則食載後漢天文志中俗本地字有誤作他者遂
疑别有所謂闇虛而致紛紛之說(宋史天文志日火外明其對必)
(有闇氣大小與日體同者非)
又曰靜樂李鱸習西洋之學述其言曰月本無光
借日之照以為光曜至望日與地日為一線月見
地不見日不得借光是以無光也或曰不然曾有
一年月食之時當在日沒後乃日尚未沉而出地
之月已食矣東月初升西日未没人兩見之則地
固未嘗遮日月也何以云見地不見日乎答曰子
所見者非月也月之影也月固未嘗出地也何以
驗之今試以一錢置虛器中前之郤之不見錢形
矣貯水令滿而錢見則知所見者非錢也乃錢之
影也日將落時東方蒼蒼涼涼海氣升騰猶夫水
然其映而升之亦月影也如必以東方之月為真
月則是以水面之錢為真錢也然乎否乎
淳祐六年閏四月辛丑月暈五重八年二月戊子月
生黃白暈寳祐四年三月乙卯月暈周匝四月庚午
亦如之景定三年十月甲子月暈周匝十二月辛酉
四年二月戊午並如之
(臣)等謹按天文志載淳祐五年十月辛丑月生珥
理宗紀不載
度宗咸淳二年六月丁丑十一月甲辰俱月食四年
七月癸亥月食五年九月丁巳月食六年三月乙
卯月食九月辛亥月食九年正月戊辰十二月壬戍
俱月食
恭帝德祐二年正月己卯月暈東井
遼穆宗應歷十七年十一月庚子司天臺奏月當食不
虧
帝以為祥懽飲達旦
(臣)等謹按應歷十七年即宋太祖開寳元年考宋
史天文志是年十一月庚寅月食與此不合
金太宗天會十一年五月乙丑月忽失行而南頃之復
故十二月丙戌月食昴
(臣)等謹按是年即宋高宗紹興三年也馬端臨考
載三年七月戊辰望月食於危彼此不符
熙宗天會十三年十一月乙酉月食
命有司用幣以救著為令
(臣)等謹按是年即紹興五年馬端臨考同
海陵天德三年二月丙辰月食四年十二月丙子月
食
(臣)等謹按天德四年至正隆三年事馬端臨考俱
不載
貞元元年十二月庚午月食二年三月辛巳十一月
甲子俱月食正隆三年二月辛巳月食五年正月
甲午月食六年七月乙酉月食
世宗大定四年十一月丙申月食既十六年三月庚
申九月丁巳俱月食十九年正月甲戍月食二十
二年十一月辛巳月食既二十三年五月己卯月食
既二十六年三月壬辰月食二十九年十二月辛
丑月食既
(臣)等謹按大定四年即宋隆興二年歲在甲申十
六年即淳熙十三年歲在丙申馬端臨考不載十
一月丙申及九月丁巳事餘俱同
章宗明昌元年六月丁酉月食既十二月乙未月食
二年六月壬辰月食三年四月丁巳月食
時司天臺劉道用改進新歷詔學士院更定歷名張
行簡奏乞覆校測驗俟將來月食無差然後賜名詔
翰林侍講學士黨懷英等較定道用新歷明昌三年
不置閏即以閏日為三月二年十二月十四日金木
星俱在危十三度道用歷在十三日差一日三年四
月十六日夜月食時刻不同道用不曾考驗古今所
記比證事跡輒以上進不可用道用當徒一年取贖
長行彭徽等各杖八十罷去
四年正月丙子月有暈九月戊申月食五年十月癸
卯月食承安元年八月壬戍月食二年二月丁巳
月食既三月正月甲寅七月庚戌俱月食五年五
月庚午月食泰和元年十一月辛酉月食二年五
月己未月食三年三月癸未月食四年九月乙亥
月食五年三月壬申八月己巳俱月食六年八月
癸卯月暈圍太白熒惑二星七年正月丙戍初更月
有暈圍歲鎮二星在參畢間辛卯七月戊子俱月食
八年正丙戌月食
(臣)等謹按章宗明昌元年至泰和八年即宋紹熙
元年至嘉定元年也此數年事與馬端臨考多不
符
衛紹王大安元年六月丁丑十月乙丑俱月食
(臣)等謹按是年即宋嘉定二年惟六月丁丑月食
與馬端臨考合
宣宗貞祐二年二月庚戍八月丁未俱月食三年八
月辛丑月食既四年二月己亥閏七月乙未俱月食
十一月丙戌月暈歲星歲在奎月在壁興定元年十
一月癸未月暈歲星熒惑二星木在胃火在昴十二月
戊午月食二年六月乙卯月食十一月壬子月食既
三年五月庚戌月食既十一月乙巳月食四年五
月甲辰月食六年四月癸亥月食元光元年九月
壬申月食歲星
哀宗正大七年十月己巳月暈至五更復有大連環貫
之絡北斗内有戟氣
元世祖至元二十四年十一月壬辰月暈金土二星
仁宗元祐二年三月丙辰月色赤如赭
英宗至治元年六月壬戌月食既
泰定帝泰定元年四月辛未月食既
是月庚辰以風烈月食地震手詔戒飭百官
順帝元統二年三月癸卯月食既至元元年三月丁
酉月食三年正月丙辰月食五年六月壬寅月食
六年十一月甲子月食至正元年五月壬戌月食
三年十月丁未月食四年閏二月乙亥月食
王圻曰十三年三月月食太白是時徐貞一倪蠻
子陳友諒等亂漢沔
(臣)等謹按明史天文志不載月食事正猶春秋之
法也苐馬端臨考月變内詳載月食不應明之一
代竟爾闕焉特從歷朝實錄補之如左
明太祖洪武三年四月甲戍月食四年九月乙丑月
食五年三月壬戌月食六年八月甲申月食九
年十一月乙未月食而暈十年十一月己巳月食
十一年五月丙戌十一月癸未俱月食十二年十月
戊寅月食十三年九月癸卯月食十四年三月己
亥八月辛酉俱月食十七年正月甲寅月食十八
年六月丙午月食二十年十月辛酉月食二十一
年四月己未十月丙辰俱月食二十五年二月丙寅
月食二十八年十一月乙亥月食二十九年五月
壬申月食於斗十一月己巳月食於井
成祖永樂元年正月甲午月當食隂雨不見七月辛卯
亦如之
時禮部尚書李至剛以月食不見請率百官朝賀帝
曰王者能修德行政任賢去邪然後日月當食不食
適以隂雨不見之果不食耶勿許
二年六月乙酉月食四年十月辛丑月食五年十
月丙申月食九年二月丁未八月癸卯俱月食十
一年六月癸亥月食十二年十一月甲寅月食十
四年十月甲戍月食十五年九月戊辰月食十六
年三月乙丑月食既九月壬戍亦如之十八年閏正
月己酉月食十九年正月己卯月食既二十年正
月壬申月食二十一年十一月壬辰月食
宣宗宣德元年正月丙午月暈井南北河五車二月己
邜昏刻月生兩珥十二月丁丑月生兩珥色蒼白二
年三月癸卯月食七月乙未月上生背氣十二月甲戌
月生交暈隨生兩珥五年八月癸未月食六年十
二月己巳月食八年六月丁酉月食十年四月(時英)
(宗已即位)丙辰月食
英宗正統元年二月乙卯月暈五色八月癸酉至己卯
月出入時皆有游氣色赤無光十二月丙戍月生背氣
左右珥二年三月乙巳月食十月甲戌月生背氣及
兩珥三年二月庚午月食戊寅月生暈隨生冠氣十
二月癸酉月生兩珥隨生背氣四年四月壬辰七月
辛酉俱月食七年二月壬寅五月乙亥俱月食十一
月壬申月食於井十二月辛丑月暈九年五月癸亥
月食十月辛酉月當食不食十一年三月癸未月食
十一月己卯月暈參畢五車十四年正月辛卯月暈
五車參畢井宿復生左右珥丙申月當食不食八月辛
未月晝見與日爭明
景帝景泰元年正月辛卯六月戊子十二月乙酉俱月
食二年四月己卯月色如赭四年四月庚子十月
己亥俱月食五年十月癸巳月食十一月壬戌月暈
左右珥及背氣又生白虹貫右珥七年九月丙子月
色變赤
景帝實錄元年正月辛卯月食卯正三刻監官誤
推辰初刻致失救護下法司論徒詔宥之
英宗天順元年二月庚戍八月乙巳俱月食二年二
月甲辰月食七月辛丑月食於室三年八月丁巳月
色如赭十二月癸亥月食四年六月庚申月食五
年十一月壬子月食七年正月壬寅月生連環暈
憲宗成化元年三月癸亥月食三年四月辛亥月色
如赭七月己卯月食四年正月丙子月食隂雲不見
是日上元節以月食免宴
五年正月庚午月食既七年十月甲申月食八年
四月辛巳月食九年十月癸酉月食十一年二月
乙未月食十二年二月己丑八月丁亥俱月食十
三年二月癸未十二月戊申俱月食十四年十二月
癸卯月食十五年十一月戊戌月食十七年十月
丙辰月食十八年九月庚戍月食十月癸巳月當晦
不晦十九年三月己酉月食既二十年九月己亥
月食二十一年二月丁卯月當食不食二十二年
正月辛酉月食
憲宗實錄十五年十一月戊戌監推又誤帝以天
象微渺不之罪也二十一年二月丁卯當食不食
時以監官推算不精停春官正李宏等俸一月
孝宗弘治元年十一月己卯月生芒如齒長三尺餘色
蒼白二年十一月戊辰月暈連環貫左右珥接北斗
六年十一月乙巳月暈左右珥連環貫之十年六月
乙酉十二月癸未月食十一年六月己卯月食十
三年十月丙申月食十四年九月庚寅月食十七
年七月甲辰月食十八年正月辛丑月食二月己巳
月暈左右珥
武宗正德元年十二月辛酉月暈甲子亦如之二年
五月丁巳十一月乙卯俱月食三年十一月己酉月
食四年十月癸卯月食六年九月癸亥月食七
年七月丁亥月食十年六月庚午月食既十三年
十月辛巳月食十四年四月己卯月食十月乙亥月
食既十五年四月癸酉月食
世宗嘉靖元年二月壬辰月食四月癸未月生連環暈
二年正月己酉月暈連環左右珥二月丙戌月食
五年五月丁酉十一月甲午俱月食八年三月辛亥
月食十三年十二月戊申月食十四年六月甲辰
十一月壬申俱月食十六年四月癸亥月食十九
年二月丁丑月食二十一年二月丙寅月食十一月
甲子月暈連環二十三年六月壬子月食三十四
年五月丁丑月食二十七年三月庚寅九月戊子俱
月食三十年正月甲辰月食三十一年正月己亥
七月乙未俱月食三十二年正月癸巳月食三十
三年五月乙卯月食三十四年十一月丙午月食
三十七年八月庚申月食三十八年二月丁巳月食
八月甲寅月當食雲隂不見三十九年八月戊申月
食四十年六月癸酉十二月辛未俱月食四十一
年十二月己丑月當食雲隠不見四十二年六月壬
戌月食四十五年十月癸酉月食
穆宗隆慶三年七月丙戍月食不見四年七月庚辰
月食五年七月乙亥月食六年五月通州月光晝
見月下有二星六月庚子月食
神宗萬歷元年十一月辛卯月食既二年五月己丑
十一月丙戌俱月食四年九月乙巳月食五年三
月壬寅月食既八月庚子月應食不食六年二月丁
酉月食七年七月戊午月食不見八年正月丙辰
六月癸丑十二月庚戌俱月食十一年四月丁卯十
月甲子俱月食十二年四月辛酉月食十三年四
月乙卯閏九月癸丑俱月食十五年八月辛未月食
十七年正月甲子七月庚寅俱月食十二月戊子月
食不見十八年十二月壬午月食十九年五月庚
辰月食二十年五月甲戍月食二十二年三月癸
巳月食二十四年三月壬午月應食不食二十九
年三月壬子十一月己酉俱月食三十年四月丙午
月食七月丙子月生五色暈三重三十四年二月乙
卯望月食丙辰月食既八月辛亥亦如之三十六年
六月辛未月食三十七年十二月壬戌月食既四
十年四月己卯十月丙子俱月食四十一年三月癸
酉九月庚午俱月食四十二年三月庚辰連日月色
赤黃如赭九月甲子月食四十四年正月丁亥月食
四十六年正月乙亥月食
(臣)等謹按三十四年二月乙卯丙辰連夜月食古
今僅見變異之甚者殆實錄紀載之誤也
光宗泰昌元年十一月己丑月食既
時全魄黑旋變紅與尋常虧食不同
熹宗天啓二年五月辛酉巳時兖州見月明當午有星
隨月西轉三年九月壬寅月食六年閏六月乙卯
月當食雲隂不見十二月癸丑月食七年十二月(時莊)
(烈帝已即位)戊申月食
愍帝崇禎元年六月乙巳十一月癸酉俱月食四年
四月戊午月食十月丙午月晝見七年二月壬申八
月己巳俱月食八年正月丙寅月食十四年九月
戊子月食
(臣)等謹按歷代月變亦間有白虹貫之者今俱見
雲氣門
彗孛
(臣)等謹按馬端臨考載彗孛始於春秋魯文公十
四年終於宋寕宗嘉定十五年各着占驗於下今
據宣城梅文鼎云聖人遇灾而懼實有修省轉移
之道故古人言占必兼人事若執定占書一二言
以斷其休咎將修德弭灾語為虛設而天亦可
量矣是固不容妄議故祗考正史天文志具詳其
事於左
宋理宗紹定三年十一月丁酉有星孛于天市垣屠肆
星之下明年二月壬午乃消五年閏九月庚戍彗星出
於角十月己未始消
帝以彗星詔中外臣僚指陳缺失諸路監司察守令
之貪廉仁暴民間利便疾苦以聞
(臣)等謹按紹定五年即金天興元年也考金史天
文志其事相符但作己酉與此庚戍異耳
嘉熙四年正月辛未彗星出營室甲午彗星犯王良西
南第二星三月辛未始滅景定五年七月甲戌彗星
見於柳芒角燭天長十餘丈日高方斂凡月餘己卯退
行見於輿鬼辛巳在井丙申見於参戊戍在参宿度内
八月末光芒稍减凡四月乃滅
彗見柳時詔避殿减膳許中外臣僚直言朝政闕失
臺臣言太子賓客楊棟指彗為蚩尤旗欺天㒺君詔
棟罷職予祠
宋史趙景緯傳曰考功郎趙景緯䟽百姓之心即
天心也乞捐内帑以絶壅利之謗出嬪嬙以節用
度之費弄權之貂寺素為天下所惡者屏絶之毒
民之恩澤侯嘗為百姓所憤者黜棄之擇忠鯾敢
言之士置之臺諫以通關鬲之壅選慈惠忠信之
人使為守宰以保元氣之殘又必稽乾淳以來凡
利源窠名之在百司庶府者悉隸其舊以濟經用
之急公田𣲖買不均之弊聽民自陳隨宜通變以
安田里之生則人心悦天意觧矣
(臣)等謹按景定五年即元世祖至元二年考元史
天文志其事亦相符
遼太宗會同四年九月壬申有星孛扵晉分
聖宗開泰三年正月丁酉彗星見西方
道宗咸雍二年三月壬午彗星見西方太康五年十
二月丙午彗星犯尾夀隆三年八月乙巳彗星見西
方
(臣)等謹按遼之開泰三年即宋真宗大同祥符七
年咸雍二年即英宗治平三年太康五年即神宗
元豐二年以上數條馬端臨考俱不載
金太宗天會十年八月辛亥彗星出於文昌
熙宗皇統五年四月丙申彗星見於西北長丈餘至五
月壬戌始滅七年正月辛未彗星出東方長丈餘凡
十五日滅
宣宗興定六年八月己卯彗星出於角亢右攝提周鼎
之間指大角九月丁未滅
太史奏除舊布新之象宜改元修政以消天變於是
改是年為元光元年
(臣)等謹按天會十年即宗高宗紹興二年皇統五
年七年即紹興十五年十七年興定六年即寧宗
嘉定十五年也馬端臨考俱有其事而月日不同
哀宗天興元年閏九月己酉彗星見東北色白長丈餘
彎曲如象牙出角軫南行至十二日長二丈十六日月
燭不見二十七日五更復見東南約長四丈餘至十月
一日始滅凡四十有八日
司天奏其咎在北哀宗曰我亦北人何乃不先不後
適丁此乎
(臣)等謹按是年互見扵宋紹定五年
元世祖至元元年七月甲戍彗星出輿鬼昏見西北貫
上台掃紫微文昌及北斗旦見東北凡四十餘日十
四年二月癸亥彗星出東北長四尺餘三十年十月
庚寅彗星入紫微垣抵北斗光芒尺許凡一月乃滅
時帝以彗入紫微憂之夜召平章政事博果密入禁
中問所以銷天變之道奏曰風雨自天而至人則棟
宇以待之江河為地之限人則舟楫以通之天地有
所不能者人則為之此人所以與天地參也且父母
怒人子不敢疾怨惟起敬起孝故易震之象曰君子
以恐懼修省詩曰敬天之怒三代聖王克謹天戒鮮
有不終漢文之世同日山崩者二十有九日食地震
頻歲有之善用此道天亦悔禍海内乂安此前代之
龜鑑也因誦文帝日食求言詔悚然曰此言深合朕
意可復誦之遂詳論疑陳至四鼓乃罷
成宗大德二年十二月甲戌彗出子孫星下五年八
月庚辰彗出井二十四度四十分如南河大星色白長
五尺直西北後經文昌斗魁南掃太陽又掃北斗天機
紫微垣三公貫索星長丈餘至天市垣巴蜀之東梁楚
之南宋星上長盈尺至九月乙丑而滅凡四十六日
七年十二月庚戌彗星見約盈尺指東南色白在室十
一度漸長尺餘復指西北掃螣蛇入紫微垣至八年三
月乙丑始滅凡七十四日
仁宗皇慶二年三月丁未彗出東井
御史臺言富人夤緣特旨濫授官爵徽政宣徽用人
多罪廢之流内侍託為貧乏互奏恩賞而西僧以作
佛事之故累釋重囚外任之官身犯刑憲輒營求内
旨以免罪諸王駙馬寺觀土田徵租民間擾害尤甚
皆今之弊政所宜悉革也制曰可
延祐二年十一月丙午客星變為彗犯紫微垣歷軫至
壁十五宿明年二月庚寅乃滅
時以星變赦天下減免各路差稅有差
順帝至元三年五月丁夘彗星見於東北如天船星大
色白約長尺餘指西南在昴五度戊辰往西南行日益
漸速至六月辛未芒彗愈長約二尺餘丁丑掃上丞己
夘光芒愈甚約長三尺餘入圜衛壬午掃華盖杠星乙
酉掃鈎陳大星及天皇大帝丙戌貫四輔經樞心甲午
出圜衞丁酉出紫微垣戊戌犯貫索掃天紀七月庚子
掃河間癸邜經晉鄭入天市垣丙午掃列肆己酉太隂
光盛微辨芒彗出天市垣掃梁星至辛酉光芒微小在
房宿鍵閉之上罰星中星正西日漸南行凡見六十有
三日自昴至房歷一十五宿至八月庚午乃滅六年
二月己酉彗星如房星大色白狀如粉絮尾跡約長五
寸餘彗指西南在房七度漸往西北行至三月庚辰凡
見三十有二日十六年八月甲戍彗星見於正東如
軒轅左角大色青白彗指西南約長尺餘在張宿十七
度十一分至十月戊午滅跡西北行四十餘日
(臣)等謹按順帝紀至元三年四月甲戌有星孛於
王良至七月壬寅没於貫索至正十一年十一月
辛亥孛星見於奎癸丑見於婁甲寅見於胃乙夘
亦如之丙辰見於昴丁巳微見於畢不知志何以
不載也
二十二年二月乙酉彗星見光芒約長尺餘色青白在
危七度二十分丁酉犯離宫西星至二月終光芒約長
二丈餘三月戊申不見星形惟有白氣形曲竟天西指
掃大角壬子行過太陽前惟有星形無芒如酒杯大昏
濛色白在昴宿六度至壬午始滅跡六月辛巳彗星見
於紫微垣在牛二度九十分色白光芒約長尺餘東南
指西南行戊子掃上宰至七月乙夘始滅
(臣)等謹按順帝紀二十年三月戊子彗星見於東
方二十二年四月丙子朔長星見其形如練長數
十丈在虛危之間後四十餘日乃滅二十三年三
月辛丑彗星見於東方經月乃滅志俱不載
二十六年九月庚子孛星見於紫微垣北斗權星之側
色如粉絮約斗大往東南行犯天棓辛丑在尾十八度
五十分壬寅在女二度五十分癸夘在女九度九十分
甲辰在初度八十分乙巳出紫微垣北斗權星玉衡
之間在軫東南行犯天棓經漸臺輦道去虛宿壘壁陣
西方星始滅
(臣)等謹按順帝紀二十八年正月庚寅彗星見於
昴畢之間三月庚寅又見於西北是年即明太祖
洪武元年詳見於下但三月之庚寅明史作辛夘
微有異耳
明太祖洪武元年正月庚寅彗星見於昴畢三月辛夘
出昴北大陵天船間長八尺餘指文昌近五車四月己
酉沒於五車北六年四月彗星三入紫微垣二十四
年四月丙子彗星二一入紫微垣閶闔門犯天牀一犯
六甲掃五帝内座
成祖永樂五年十一月丙寅彗星見
宣宗宣德六年四月戊戌有星孛於東井長五尺餘
七年正月壬戌彗星出東方長丈餘尾掃天津東南行
十月始滅是月戊子又出西方十有七日而滅八年
閏八月壬子彗星出天倉旁長丈許己巳入貫索掃七
公己夘復入天市垣掃晉星二十有四日而滅
英宗正統四年閏二月己丑彗星見張宿旁大如彈丁
酉長五丈餘西行掃酒旗迤北犯鬼宿六月戊寅彗星
見畢宿旁長丈餘指西南計五十有五日乃滅九年
七月庚午彗星見太微東垣長丈許累日漸長至閏七
月己夘入角沒十四年十二月(時景帝已即位)壬子彗星見
天市垣市樓旁歷尾度長二尺餘至乙亥沒
景帝景泰元年正月壬午彗星出天市垣外掃天紀星
三年三月甲午朔有星孛于畢七年四月壬戌彗
星東北見于胃長二尺指西南五月癸酉漸長丈餘戊
子西北見於柳長九尺餘掃犯軒轅星甲子見於張長
七尺餘掃太微北西南行六月壬寅入太微垣長尺餘
十二月甲寅彗星復見於畢長五寸東南行漸長至癸
亥而沒
英宗天順元年五月丙戌彗星見於危若動搖者東行
一度芒長五寸指西南六月癸巳朔見室長丈餘由尾
至東壁犯天大將軍卷舌第三星井宿水位南第二星
十月己亥彗星見於角長五寸餘指北犯角北星及平
道東星五年六月戊戌彗見東方指西南入井度七
月丙寅始滅
憲宗成化元年二月彗星見三月又見西北長三丈餘
三閱月而沒四年九月己未有星見星五度東北行
越五日芒長三丈餘尾指西南變為彗星其後晨見東
方昏見室南犯三公北斗瑶光七公轉入天市垣出垣
漸小犯天屏西第一星十一月庚辰始滅七年十二
月甲戌彗星見天田西指尋北行犯右攝提掃太微垣
上將及幸臣太子從官尾指正西横掃太微垣郎位己
夘光芒長大東西竟天北行二十八度餘犯天槍掃北
斗三公太陽入紫微垣内正晝猶見自帝星北斗魁庶
子后宫勾陳天樞三師天牢中台天皇大帝上衞閤道
文昌上台無所不犯乙酉南行犯婁天河天隂外屏天
囷八年正月丙午彗行奎宿外屏漸微久之始滅
孝宗弘治三年十一月戊戍彗星見天津南尾指東北
犯人星歴杵臼十二月戊申朔入營室庚申犯天倉
詔羣臣言闕失大學士劉吉等言妖星見天津歷人
星杵臼近營室考之載籍為兵荒水旱之徵竊見連
年風雨不時所在水旱邊境未寧盜賊竊發惟深思
軍民困苦罷工役停遺内官燒造所司陳闕失者次
第舉行則可以易災為祥轉禍為福從之
十三年四月甲午彗星見壘壁陣上入室壁間漸長三
尺餘指離宫掃造父過太微垣漸微入紫微垣近女史
犯尚書六月丁酉沒
武帝正德元年七月己丑有星見紫微西藩外如彈丸
色蒼白越數日有微芒見參井間漸長二尺如帚西北
至文昌庚子彗星見有光流東南長三尺越三日長五
尺許掃下台上星入太微垣十五年正月彗星見
世宗嘉靖二年六月有星孛於天市十年閏六月乙
巳彗星見於東井長尺餘掃軒轅第一星芒漸長至翼
長七尺餘東北掃天罇入太微垣掃郎位行角度東南
掃亢北第二星漸斂積三十四日而沒十一年八月
己夘彗星見東井長尺許後東北行歷天津漸至丈餘
掃太微垣諸星及角宿天門至十二月甲戌凡一百十
五日而滅十二年六月辛巳彗星見於五車長五尺
餘掃大陵及天大將軍漸長丈餘掃閣道犯螣蛇至八
月戊戌而滅十八年四月庚戍彗星見長三尺許光
掃東南掃軒轅第八星旬日始滅三十三年五月癸
亥彗星見天權旁犯文昌行入近濁積二十七日而沒
三十五年正月庚辰彗星見進賢旁長尺許西南指
漸至三尺餘掃太微垣次相東北入紫微垣犯天牀四
月二日滅三十六年九月戊辰彗星見天市垣列肆
旁東北指至十月二十三日滅
穆宗隆慶三年十月辛丑朔彗星見天市垣東北指至
庚申滅
神宗萬歷五年十月戊子彗星見西南蒼白色長數丈
氣成白虹由尾箕越斗牛逼女經月而滅八年八月
庚申彗星見東南方每夜漸長縱横河漢凡七十日有
竒十年四月丙辰彗星見西北形如匹練尾指五車
歷二十餘日滅十三年九月戊子彗星出羽林旁長
尺餘每夕東行漸小至十月癸酉滅十九年三月丙辰
西北有星如彗長尺餘歷胃室壁長二尺閏三月丙寅
朔入婁二十一年七月乙邜彗星見東井乙亥逆行入
紫微垣犯華盖
時以彗見東井下詔修省大學士王錫爵因請延見
大臣又言彗漸近紫微垣於象為君於地為藏神布
政之所不可不深畏宜慎起居之節寬左右之刑寡
嗜慾以防疾散積聚以廣恩疏入報聞
二十四年七月丁丑彗星見西北如彈丸入翼長尺餘西
北行三十五年八月辛酉朔彗星見東井指西南漸
往西北壬午自房歷心滅
給事中宋一韓以彗見東井上言謹按星野東井秦
分彗尾西南漸往西北又指秦地秦其急乎且彗者
掃除之象形人之職也小人用之以掃除為職君子
用之以除舊布新今李鳳鯨噬於粤東潘相蝮螫於
江右高淮虎視於遼左馬堂鴟張於河道其他若張
奕胡濱杜茂魯保沈永夀邱乘雲輩悉撤中官反其
故職因而一新舊令勤政講學親賢遠奸躬二聖之
典修四孟之儀復三朝之制補九列之班平積薪之
嘆沛賜環之詔作臺諫之氣决章䟽之壅慎節鉞之
選懲憤帥之風出禁藏之儲杜問寺之借節大官之
奉减水衡之織釋詔獄之冤紓都民之困一旦滌除
煥然改觀則和氣成禎祥見矣疏入留中
四十六年十月乙丑彗星出於氐長丈餘指東南漸至
西北掃犯太陽守星入亢度西北掃北斗璿璣文昌五
車逼紫微垣右至十一月甲辰滅四十七年正月杪
彗星見東南長數百尺光芒下射末曲而銳未幾見於
東北又未幾見於西
愍帝崇禎十二年秋彗星見參分十三年十月丙戌
彗星見
欽定續文獻通考卷二百十二
