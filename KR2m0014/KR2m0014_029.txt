欽定續文獻通考卷二十九
土貢考
歴代土貢(進奉羡餘)
明太祖吳元年三月宣州貢新茶
洪武元年四月詔四方非朝廷所需者毋妄獻
時蘄州進竹簟帝謂廷臣曰古者方物之貢惟服食
器用故無耳目之娱玩好之失今進竹簟固為用物
但無命来獻恐天下聞風急進竒巧勞民傷財自兹
始矣却之仍下是詔
是年湖廣土司入貢
時保靖奉表貢馬及方物自是朝貢如制九年永順
貢馬及方物成祖永樂三年保靖筸子坪等三十五
寨生苖各入貢九年保靖来貢十六年永順土官部
長六百六十七人貢馬二十一年保靖貢馬宣宗宣
德元年保靖又来貢憲宗成化五年禮部奏施州容
美土官進貢不及數宜停其賞并移知所司而八安
撫司各奏所進馬已付邊衛而諸衛收馬文移不至
恐有虚詐仍詔令勘實給賞十五年保靖兩江口長
官違例進貢命鎮巡官諭之孝宗弘治八年永順進
馬是年施州容美貢馬及香香不及數馬多道斃又
無文騐命予半賞武宗正德元年二年永順俱進馬
四年施州容美宣撫并椒山瑪瑙長官司所遣通事
等赴京進貢沿途驛𫝊多需索計千餘金部臣以聞
帝以遠蠻宥之散毛宣撫并五峰石寳水盡源通塔
平長官司入貢後期部議半賞從之十年永順宣慰
彭世麒獻大木三十次者二百其子所貢如之十三
年世麒及其子俱獻大楠木嘉靖七年施州容美及
龍潭兩安撫每朝貢率領千人所過擾害命所司照
舊制入貢人數申飭之忠孝安撫偽造關文違例入
貢禁之二十六年臘壁峒等長官司入貢以印文詐
偽革其賞四十四年永順復獻大木神宗萬歷四十
七年永順貢馬
廣西土司入貢
時鎮安府朝貢如例二年太平府思明府田州府龍
州向武州俱遣使入貢十二年東蘭州貢方物十四
年泗城州貢方物十五年思明来貢十六年龍州遣
使貢馬及方物十九年上隆州来貢二十二年田州
土知府遣其子思恩州知州貢方物二十四年思明
貢馬及方物二十六年泗城及奉議州各遣人貢馬
及方物二十七年思陵州貢馬及方物二十九年思
明土官入貢三十年安隆峒貢馬至永樂二年向武
州貢馬三年思明之憑祥縣四年泗城之上林長官
司俱遣人貢方物十二年安隆峒来貢洪熙元年上
隆土知州之母来朝貢馬果化州貢馬及方物宣德
元年泗城女土官遣族人貢馬及銀器等物二年利
州思恩州各遣使貢馬四年向武州及思陵州貢馬
正統元年泗城入貢四年利州貢銀器方物七年思
明土官遣使入貢八年泗城入貢九年思明土官貢
解毒藥味正德十二年泗城及程縣各遣官族来貢
萬歷二年泗城貢馬及香爐等物四十一年又貢方
物
二年六月安南入貢
時安南貢方物尋又遣使謝封来貢四年貢象七年
遣使請貢期詔三年一貢旋遣使来貢帝命所司諭
却且定使者毋過三四人貢物無厚十年後頻貢奄
豎金銀紫金盤黃金酒尊象馬之屬十四年以安南
寇思明不納其貢二十一年復進象帝以其頻煩且
貢物侈命仍三歲一貢毋進犀象二十六年以安南
擅廢立絶其朝貢二十七年仍由廣東入貢帝怒却
之明年復詭詞入貢帝雖惡其弑逆不欲勞師遠征
乃納之至永樂元年来貢宣德四年黎利貢方物及
代身金人五年六年八年皆来貢自後其君長皆有
二名以一名奏天朝貢獻不絶如常制正統元年四
月遣使進香尋又進方物閏六月復貢景泰元年二
年四年皆来貢英宗天順元年二年六年皆来貢成
化元年遣使進香十七年入貢嘉靖十五年禮官夏
言以安南不貢已二十年且國内叛逆昭然議征討
不果十九年命仍三歲一貢以為常神宗萬歷三年
莫氏来進方物又補累年所缺之貢二十五年三十
四年皆来貢至愍帝崇禎六年八年十年猶来貢
秋高麗貢方物
自是貢獻數至三年貢方物五年貢馬諭三年一聘
貢物惟所産毋過侈六年貢馬五十匹道亡其二以
私馬足之帝惡其不誠却之七年遣使来貢表請每
歲一貢貢道從陸由定遼毋涉海其貢物稱送太府
監中書省言元時有太府監本朝未嘗有言涉不誠
帝命却其貢是歲又貢馬及方物却不受冬遣使賀
明年正旦責令歲貢馬千匹明年貢金百斤銀萬兩
良馬百細布萬十年貢使五至以嗣王未立却之十
一年来貢十二年貢黃金百斤白金萬兩以不如約
却之十七年六月貢馬二十匹且言金非地所産願
以馬代輸餘皆如約許之十八年正月貢使至命損
其貢數令三年一朝貢馬五十匹至二十一年正旦
乃貢十九年二月貢布萬匹馬千匹九月表賀貢方
物其後貢獻輙踰常額且未嘗至三年也二十五年
改國號仍名朝鮮二十六年二月進馬九千八百餘
匹六月又貢馬及方物二十七年入貢永樂元年入
貢者六自是貢獻歲輙四五至成化三年獻海青白
鵲却之天啓二年八月来貢十一月復進方物崇禎
元年改每歲兩貢為一貢蓋朝鮮雖稱屬國而無異
域内故終明之世朝貢絡繹錫賚便蕃殆不勝書
是年占城貢象虎方物
自後或比歲貢或間歲或一歲再貢六年以所獲海
寇蘇木七萬斤奉獻帝嘉之十二年入貢十六年貢
象牙二百枝及方物十九年獻象五十四明年復貢
象五十一及伽南犀角諸物二十四年来貢帝以其
有簒事却之三十年後復連入貢永樂元年来貢四
年貢白象及方物五年又貢方物六年又貢象及方
物英宗正統元年以比年一貢勞費實多令三年一
貢番人利中國市易迄不遵景帝景泰及天順復辟
俱来貢成化五年至世宗嘉靖二十二年俱来貢
三年九月瓜哇遣使奉金葉表来貢方物
五年八年俱来貢十年遣使朝貢其國又有東蕃西
蕃兩王各遣使来貢十二年十三年瓜哇又来貢十
四年貢黑奴三百人及他方物明年又貢黑奴男女
百人大珠八顆胡椒七萬五千斤二十六年二十七
年又貢至永樂元年瓜哇西王東王各遣使朝貢四
年西王滅東王懼罪獻黃金萬兩悉捐之自後比年
一貢或間歲一貢或一歲數貢十三年貢方物十六
年後朝貢每歲一至宣德七年貢表書一千三百七
十六年蓋漢宣帝元康元年乃其建國之始也正統
八年𠡠三年一貢十一年復三貢後乃漸稀景泰三
年天順四年成化元年俱入貢弘治十二年貢使遭
風舟壊止通事一舟達廣東禮官請勅所司量予賜
賚遣還其貢物仍進京師制可自是貢使鮮有至者
(臣)等謹按外國𫝊瓜哇旁近有碟里日羅夏治俱於永樂
三年附其使臣入貢又有合貍里亦遣使附貢則
其地當近吕宋也
冬西番鎖南普等入朝貢馬及方物
自是番酋日至至永樂時又令諸衛僧歲一朝貢由
是諸僧及諸衛土官輻輳京師如西寧河州洮岷州
等番族諸衛皆得奉貢矣
是年西洋瑣里遣使奉金葉表獻方物
至永樂元年又遣使来貢二十一年偕古里阿丹等
十五國来貢
四年八月詔諭拂菻入貢
時其國遣使来貢後不復至
十月日本遣使奉表稱臣貢馬及方物
又七年七月其臣遣僧齎書上中書省貢馬及方物
而無表帝命却之未幾其别島守臣遣僧奉表来貢
以無國王之命且不奉正朔亦却之命禮臣移牒責
越分私貢之罪九年四月遣僧来貢十二年又来貢
十三年復貢無表乃却之十四年十九年復来貢再
却之嗣以胡惟庸欲藉日本入貢助已為亂事露乃
決意絶之朝貢不至永樂初詔日本十年一貢人止
二百船止二艘不得擕軍器違者以寇論乃賜以二
舟為入貢用後悉不如制三年十一月日本修貢五
年六年頻入貢自九年後久不貢十六年四月遣使
来貢宣德初申定要約人毋過三百舟毋過三艘而
倭人貪利貢物外所携硫黃蘇木刀扇漆器之類增
十倍大獲利十年十月英宗嗣位遣使入貢景泰四
年十一月遣使貢馬及方物成化四年夏貢馬十一
月復来貢十三年二十年俱来貢弘治十八年冬武
宗已即位日夲来貢命如故事鑄金牌勘合給之正
德四年五年俱来貢七年復来貢嘉靖時不通貢者
十七年至十八年七月遣使来貢部議貢期限十年
人不過百舟不過三二十三年七月復来貢以未及
期且無表文却之二十六年遣使先期来貢帝以先
期非制且人船越額勅守臣勒回二十七年復来貢
三十一年後倭寇猖獗無復朝貢事
(臣)等謹按明會典信符金牌始置於永樂二年給
雲南徼外土官其制銅鑄五面内隂文者一上有
文行忠信四字與四面陽文者合編某字一號至
一百號批文勘合底簿其字號如車里以車字為
號緬甸以緬字為號隂文信符勘合俱付土官底
簿付布政司其陽文信符四面及批文一百道藏
之内府凡朝廷遣使則齎陽文信符及批文各一
至布政司比同底簿方遣人送使者以往土官比
同隂文信符及勘合即如勅奉行信符之發初以
文字號次以行字號次忠次信周而復始云
是年浡泥遣使奉表箋入貢
所貢鶴頂生玳瑁孔雀梅花大片龍腦米龍腦西洋
布降真諸香表用金箋用銀字近回鶻皆鏤之以進
至永樂三年冬遣使入貢六年八月来朝進方物陳
之文華殿宴賚有差十月定為三年一貢傔從惟所
遣併敕瓜哇國免其歲供片腦四十斤八年九月遣
使入貢自十三年至洪熙元年朝貢者四後貢使漸
稀
三佛齊遣使奉金葉表入貢
所貢黑熊火雞孔雀五色鸚鵡諸香苾布兜羅被諸
物六年七年俱表貢八年入貢者再十年貢犀牛黑
熊火雞白猴紅綠鸚鵡龜筒及丁香米腦諸物旋為
瓜哇所役屬貢使遂絶三十年遣使諭令来貢而國
已亡華人流寓者往往起而據之如永樂初有梁道
明鄭伯可陳祖義施進卿皆入貢洪熙元年進卿子
濟孫遣使入貢其後朝貢漸稀
暹羅遣使来貢
時遣使貢馴象六足龜及方物五年貢黑熊白猴及
方物明年復来貢其王之姊别遣使貢方物於中宫
却之復貢又却之又國王之伯父主國事遣貢方物
已而新王遣使来貢使者亦有獻帝皆不納旋遣使
賀明年正旦貢方物且獻本國地圖七年諭諸國毋
頻貢而来者不止其世子亦遣使上箋於皇太子貢
方物八年再入貢其舊明臺王世子亦遣使奉表朝
貢十年遵朝命稱暹羅比年一貢或一年兩貢或數
年一貢二十年貢胡椒一萬斤蘇木一萬斤二十一
年貢象三十番奴六十二十二年世子遣使来貢二
十三年貢蘇木胡椒降香十七萬斤二十八年遣使
来貢至永樂二年六年七年俱貢馬及方物宣德八
年正統三年十一年景泰元年六年成化九年十七
年十八年弘治十年俱入貢正德十年進金葉表朝
貢嘉靖三十二年遣使貢白象及方物象死於途使
者以珠寳飾其牙盛以金盤并尾来獻隆慶六年遣
使入貢其後奉貢不替崇禎十六年猶入貢所貢物
有象象牙犀角孔雀尾翠羽龜筒六足龜寳石珊瑚
片腦米腦糠腦腦油腦柴薔薇水碗石丁皮阿魏紫
梗藤竭藤黃硫黃没藥烏爹泥安息香羅斛香速香
檀香黃熟香䧏真香乳香樹香木香丁香烏香胡椒
蘇木肉豆蔲白豆蔲蓽茇烏木大楓子及撒哈剌西
洋諸布
真臘遣使入貢
時遣使進表貢方物賀明年正旦六年十二年十三
年十六年俱来貢二十年貢象五十九香六萬斤旋
又遣使貢象及方物明年復貢象二十八象奴三十
四人番奴四十五人二十二年三貢明年復貢至永
樂二年遣使朝貢三年六年十二年十五年十七年
並入貢宣德景泰中亦遣使入貢自後不常至
四川土司入貢
明兵下蜀馬湖土官遣子朝貢五年播州酉陽各貢
方物六年茂州及所領之隴木静州来朝貢天全六
番貢方物自是俱三年一入貢七年石砫貢方物馬
湖貢馬八年黎州入貢十二年馬湖貢香楠木十四
年黎州貢馬定松潘十三族每三年入貢十五年建
昌貢馬百八十匹松潘所屬占藏先結等貢馬一百
三匹茂州之疊溪郁氏凡三年貢馬四匹十六年建
昌土官及酋先後貢馬及方物馬湖入朝獻馬十八
匹烏蒙烏撒東川芒部諸部長百二十人貢方物十
七年定烏撒歲輸賦税二萬石氊衫一千五百領烏
蒙東川芒部皆歲輸八千石氊衫八百領是年烏撒
女酋貢馬十八年石砫貢方物二十年播州入朝貢
馬十匹二十一年建昌故土官之妻来朝貢馬烏撒
獻馬三百匹米四百石於征南將軍以資軍用二十
五年建昌致仕指揮貢馬二十六年西番思曩日等
族進馬百三十匹二十九年烏蒙貢馬及氊衫自是
諸土知府三年一貢為常或有恩賜則進馬及方物
以謝至永樂五年酉陽貢方物十年天全貢馬十二
年馬湖所領泥溪平夷蠻夷沐川四長官司貢方物
宣德二年松潘外麻兒匝順化喇嘛遣人貢獻八年
松潘八部及思曩兒十四族朝貢平夷獻馬二匹正
統後罷石砫歲辦鉛課五千一百三十斤正德二年
茂州所轄卜南村曲山等寨番人向化令入貢給賞
八年酉陽獻大木二十二十年所獻亦如之嘉靖五
年令烏撒等諸土官三年一朝貢馬二十匹自後又
有黎州徼外大小木瓜種分三枝願歲貢馬方物令
輸糧於峨嵋縣萬歷十四年播州獻大木七十十七
年酉陽獻大木二十
貴州土司入貢
初太祖略地湖南思南及思州来歸置兩宣慰使朝
貢不絶至是故元安撫来朝貢馬五年貴陽水西水
東兩宣慰使貢方物與馬十六年金筑貢方物十八
年又遣人来貢二十年施秉土官貢馬水西宣慰之
妻與子亦進馬二十五年水西宣慰之妻又貢馬六
十六匹洪熙宣德改元及正統五年後金筑俱貢馬
不絶正德元年普安土官朝貢萬歷六年都勻之苖
坪夭漂皆請奉貢
五年正月吕宋遣使偕瑣里諸國来貢
時吕宋偕瑣里来貢瑣里并獻其國土地山川圖帝
謂中書省曰西洋諸國素稱遠蕃涉海而来難計歲
月其朝貢無論疏數厚往薄来可也嗣後永樂八年
吕宋復與馮嘉施蘭来貢此後久不至至萬歷四年
又入貢
琉球中山貢方物
國有三王曰中山曰山南曰山北而中山最強是年
遣弟入朝貢方物七年冬九年夏復入貢明年遣使
貢馬十六匹硫黃千斤又明年復貢山南亦朝貢十
五年春中山来貢明年與山南並来貢繼而山北亦
偕二王使朝貢十八年後屢奉貢中山尤數二十三
年中山来貢二十六年中山兩入貢二十九年春山
北来貢帝以琉球修職勤賜閩中舟工三十六戶以
便貢使往来至惠帝嗣位後三王亦奉貢不絶永樂
元年春三王並来貢山北最弱故朝貢亦最稀(三年又入)
(貢後至十三年四月始入貢)其後為中山山南所併而中山大富
一歲常再貢三貢四年中山進閹豎數人命禮部還
之其後山南(自宣德四年兩貢終帝世不復至)亦為中山所併惟中
山一國朝貢不絶成化十一年禮臣請定令二年一
貢毋過百人不得附携私物騷擾道途帝從之孝宗
弘治元年七月其貢使自浙江来禮官言貢道向由
福建今既非正道又非貢期宜却之其使臣復以國
王移禮部文来上言非敢違制乃納之三年使者至
言近歲貢使止許二十五人入都物多人少慮致疎
虞詔許增五人十七年遣使補貢宴賚如制正德二
年使者来請比年一貢許之嘉靖二年從禮部議勅
二年一貢如舊制自是至四十四年並入貢隆慶中
凡三貢萬歷三年入貢其後修貢如常儀至三十三
年後日本方強有吞滅意琉球外禦強鄰内修貢不
絶四十四年其國殘破已甚乃定十年一貢之例明
年修貢如故又明年再貢福建守臣遵朝命却還之
熹宗天啓三年三月遣使貢硫黃馬匹禮官言舊制
二年一貢後為倭寇所破改期十年今休養未久暫
擬五年一貢自是迄崇禎末並修貢如儀後唐王立
於福建猶遣使奉貢虔事天朝為外蕃最
十二月烏斯藏僧南巴藏布貢使至京
時先遣使朝貢至明年二月躬自入朝七年其徒入
貢者再九年達爾瑪巴拉遣使来貢十一年十四年
復来貢至永樂元年達爾瑪遣人入貢自是迄正統
末入貢者八已而久不奉貢弘治八年始遣使来貢
十二年其歲再貢禮官以違制請裁賜賚徔之正德
元年十年俱来貢後此嘉靖迄神宗朝入貢不絶萬
歷七年有僧索諾木嘉勒燦亦来通貢
六年十一月罷太原歲進葡萄酒
時上供簡省郡縣貢香米人參葡萄酒帝以為勞民
悉却之
是年烏斯藏怕木竹巴僧章陽沙加使酋長来貢
時貢佛像佛書舍利尋又進表及方物二十一年後
每三年一貢永樂元年特遣使入貢十一年後貢使
頻數宣德二年九年俱入貢成化元年禮部言宣正
間諸貢不過三四十人景泰時十倍天順間百倍乞
勅如洪武舊制三年一貢從之十七年以長河西諸
番多假番王名朝貢命給勅書勘合以防奸偽二十
二年遣使四百六十人来貢以人數踰額令為後日
兩貢之數正德三年復踰額亦令為後年應貢之數
嘉靖三年偕輔教王及大小三十六番請入貢自後
以入貢為利雖屢申約束而来者日增隆慶三年再
定闡化闡教輔教三王俱三年一貢萬歷以後奉貢
不替所貢物有畫佛銅佛銅塔珊瑚犀角氆氌左髻
毛纓足力麻鐵力麻刀劍明甲胄之屬諸王所貢亦
如之
詔朵甘等入貢
七年六月薩里輝和爾遣使貢鎧甲刀劍諸物
明年正月遣使来貢二十九年其酋長貢馬至永樂
二年安定衛請納差發馬五百匹三年請歲納孳畜
什一十一年五月後朝貢不輟又自正統十一年冬
歷景泰天順成化三朝頻入貢
是年阿南達功德國遣使貢物及解毒藥
是後不復至又有和林國亦遣使獻銅佛舍利白哈
丹布明年又獻佛像舍利馬二匹後亦不復至
九年覽邦遣使来貢
自後永樂宣德中嘗附鄰國朝貢厥貢孔雀馬檀香
降香胡椒蘇木
十年淡巴遣使貢方物
厥貢苾布兜羅緜被沈香速香檀香胡椒
十一年闍婆奉表貢方物
彭亨遣使齎金葉表貢番奴六人及方物
至永樂九年十二年復入貢十四年與古里瓜哇諸
國偕貢所貢象牙片腦乳香速香檀香胡椒蘇木之
屬
百花遣使奉金葉表入貢
厥貢白鹿紅猴龜筒玳瑁孔雀鸚鵡哇哇倒挂鳥及
胡椒香蠟諸物
十四年五月哈梅里貢馬
二十五年又遣使貢馬騾
十五年雲南土司入貢
時景東獻馬百六十匹銀三千一百兩馴象二尋甸
貢馬及方物十六年曲靖霑益州貢馬及玀玀刀甲
氊衫虎皮尋甸貢馬及虎皮氊衫等物武定麗江土
官並貢馬車里貢方物十七年臨安府土官等俱朝
貢鶴慶貢馬及方物元江貢象平緬獻方物車里復
来貢又永寧貢馬定三年一貢如例二十年廣西府
土官各遣人貢馬自後朝貢如例二十一年八百媳
婦國入貢二十二年平緬以象馬白金方物入貢二
十四年車里及八百俱貢象及方物二十六年麗江
以馬代歲輸金七百六十兩姚安貢馬二十七年元
江来貢平緬来朝貢馬象方物二十八年後曲靖諸
土官皆按期朝貢三十五年孟定土酋来朝貢方物
永樂元年平緬来朝貢馬車里貢馬木邦諸土官来
貢雲南大理諸土官按期入貢進馬及方物七月孟
養貢方物及金銀器二年平緬木邦孟養来貢八百
貢馬及方物命五年一朝貢三年八百奉金鏤表文
貢金結絲帽及方物仍命受之元江来貢鎮沅土知
州貢方物孟艮土知府遣人来朝請歲辦差發黃金
六十兩干崖長官遣頭目奉表貢馬及犀象金銀物
四年以車里孟定道里遼遠命三年一貢著為令木
邦貢象馬方物自後每三年貢象馬五年平緬所隸
孟外頭目来朝貢象及金器老撾及干崖俱来貢六
年廣南富州土官平緬貢馬及方物老撾又貢象馬
方物孟艮貢象及金銀器七年平緬来貢老撾進金
銀器屏象方物自是連年入貢八年茶山及黑麻兩
長官司俱貢馬九年元江貢馬及金銀器蒙化土知
州等来朝貢馬潞江長官司遣子貢馬及方物尋升
為安撫復来朝貢象馬金銀器臨安所轄溪處甸土
官来貢馬及金銀器除其歲納海&KR1684;七萬九千八百
索平緬遣使来貢十一年平緬遣頭目貢象六馬百
匹及金銀器皿等物十二年元江貢方物二十年平
緬又奉表来貢宣德元年潞江及富州貢馬五年潞江
廣邑土知州等貢方物景東歲增貢銀五十兩七年
八百来貢八年永寧緬甸入貢九年併靖安與車
里為一歲貢如例姚安貢馬正統元年元江所轄因
遠羅必甸来貢馬五年命八百進貢依永樂間例通
事督催驛使護送八年免木邦歲辦金萬四千兩十
一年免木邦歲辦銀八錠三年十二年緬甸貢方物
景泰七年平緬以差發銀五百兩象三馬六及方物
等遣使入貢隴州遣人貢象馬及金銀器皿方物成
化中孟養及金沙江思陸發遣人貢象馬又其時木
邦所轄孟密蠻婦貳於木邦遣人從間道抵雲南至
京獻寳石黃金十五年永寕貢大木二十年八百入
貢弘治元年緬甸来貢二年八百貢方物九年木邦
及孟密各来貢十一年老撾来貢者再正德四年武
定貢馬嘉靖四十四年老撾進舞牌牙象二母象三
犀甬十萬歷十二年耿馬奉朝貢十三年孟養貢象
及方物車里獻馴象金屏象齒諸物二十六年老撾
復修職貢三十一年又入貢天啓元年十二月鎮康
州進牝象及方物巡撫沈儆炌乞即解進以抵本省
採辦朝象之數報可
十六年西番打箭爐入貢
先是河西土官遣使来朝貢方物至是復来貢三十
年又入貢為置長河西魚通寧遠宣慰司自是修貢
不絶至永樂二十一年七月二十四人来朝貢馬成
化四年申諸番三歲一貢之令惟長河西比歲一貢
六年頒定二年或三年一貢之例貢使不得過百人
十九年其部遣僧徒来貢至千八百人守臣劾其違
制詔止納五百人餘悉遣還二十一年長河西以連
歲失貢至是補進三貢定制道梗者不得再補今貢
物已至命順其情納之而量減賜賚弘治十二年長
河西及烏斯藏諸番一時並貢使者至二千八百餘
人諭守臣無濫送然其後来者愈多卒不能却嘉靖
三年定令不得過一千人隆慶三年定五百人全賞
遣八人赴京之制其貢物則珊瑚氆氌之屬諸番貢
如之
須文達那遣使朝貢
所貢馬二匹幼苾布十五匹隔著布入的力布各二
匹花滿直地二番綿紬直地二兜羅綿二斤撒剌八
二箇幼剌革著一箇撒哈剌一箇及薔薇水沈香降
香速香諸物
十七年雲南以金銀貝布漆丹砂水銀代秋租
至三十年諭戶部自二十八年以前天下逋租咸許
任土所産折收米絹棉花及金銀等物著為令永樂
中既得交趾以絹漆蘇木翠羽紙扇沈速安息諸香
代租賦
(臣)等謹按以物代租正合任土作貢之意其詳已
載田賦考不贅錄
是年尼八剌貢金塔佛經及名馬方物
二十三年再貢終太祖時數歲一貢永樂七年十一
年十二年十六年俱来貢宣德後不復至
二十年四月撒馬兒罕遣使来朝貢馬十五駝二
自是頻歲貢馬駝二十五年兼貢絨六匹青梭幅九
匹紅綠撒哈剌各二匹及鑌鐵刀劍甲胄諸物二十
七年八月奉表貢馬二百明年命使報之其貢馬一
歲再至以千計至永樂五年六月貢方物自後或比
年或間一歲或三歲輙入貢宣德五年秋冬再入貢
正統四年貢良馬色玄蹄額皆白帝愛之命圖其像
賜名瑞鴇景泰七年貢馬駝玉石成化中三入貢十
九年偕亦思罕酋長貢二獅至肅州其使者奏請大
臣往迎職方郎中陸容言無用之物宜勿受禮官周
洪謨等言往迎非禮帝卒遣中使迎之弘治二年其
使由滿剌加至廣東貢獅子鸚鵡諸物禮官耿裕給
事中韓鼎等言不可受帝曰珍禽竒獸朕不受獻况
来非正道其即却還明年又偕土魯番貢獅子及哈
剌虎剌諸獸由甘肅入巡按御史陳瑤請勿納帝以
貢使既至不必却回十六年又来貢明年復至止德
中猶數至嘉靖二年貢使又至十二年偕天方土魯
番入貢稱王者至百餘人禮官夏言等論其非十五
年入貢復如故二十六年入貢迄萬歷中不絶
(臣)等謹按西域撒馬兒罕𫝊附載旁近東有沙鹿
海牙永樂中其酋遣使奉貢云
二十三年十二月詔罷天下歲織文綺
先是置四川山西諸行省浙江紹興織染局又置藍
靛所於儀真六合種青藍以供染事末幾悉罷至是
復有是詔
明會典曰織造所用物料除蘇木明&KR0552;官庫足用
蠶絲紅花藍靛於所産處税糧内折收(湖州府蠶絲六萬斤)
(山東河南紅花共萬五千斤應天鎮江揚州淮安太平五府藍靛各二萬斤)槐花梔子
烏梅於所産令民採取按歲進納(衢州金華嚴州徽州寧國廣德)
(五府州槐花共四千斤烏梅共八千四百斤梔子共二千四百斤)
(臣)等謹按食貨志天順四年蘇松杭嘉湖五府織
造常額外增綵緞七千匹至正德元年後以賞濫
日增萬歷中蘇松杭嘉湖五府歲造之外又令浙
江福建常鎮徽寧揚廣德諸府州分造增萬餘匹
陕西織造羊絨七萬四千有竒南直浙江紵絲紗
羅綾紬絹帛山西潞紬皆視舊制加丈尺而費不
貲矣
二十四年七月别失八里遣使貢馬及海青
至永樂二年貢玉璞名馬四年夏秋冬三入貢明年
夏又貢九年貢名馬文豹自是奉貢不絶宣德二年
入貢三年貢駝馬自是連歲来貢正統元年遣使貢
方物後亦頻入貢景泰三年貢玉石三千八百斤禮
官言不堪用詔悉收之每二斤賜帛一匹成化元年
定西域貢期三歲五歲一貢使者不得過十人朝貢
遂稀
九月詔建寧歲貢上供茶聽茶戸採進有司勿與
天下産茶之處歲貢皆有定額而建寧茶品為上其
所進者必碾而揉之壓以銀板為大小龍圑帝以重
勞民力罷造龍團惟採茶芽以進其品有四曰探春
先春次春紫笋置茶戶五百免其徭役俾專事採植
有司恐其後時常遣人督之茶司畏其逼迫往往納
賂帝聞之故有是命
是年沙州遣使貢馬及璞玉
至永樂時置衛授官朝貢不絶正統五年遣使入貢
六年貢駝馬
二十五年五月建寧府民貢品茶千六百餘斤
各處歲進茶芽額數
直隸宜興六安廣德建平四州縣共五百斤
浙江長興嵊會稽永嘉樂清臨安富陽慈溪麗水縉
雲青田遂昌蘭溪金華龍游等臨海等建德淳安遂
安夀昌桐廬分水各縣共五百二十二斤
江西南昌南康贑州袁州臨江九江瑞州建昌撫州
吉安廣信饒州諸府及南安府南新縣共四百五十
斤
湖廣興國臨湘武岡邵陽新化安化寧鄉益陽八州
縣共二百斤
福建建寧府建安縣一千三百六十斤(内探春二十七斤先春六)
(百四十三斤次春二百六十二斤紫笋二百二十七斤薦新二百一斤)崇安縣九百九
十斤(内探春三十二斤先春三百八十斤次春一百五十斤薦新四百二十八斤)共二千
三百五十斤
明會典云各處歲進茶芽及木瓜藥材俱從土産
之處解送供用以上乃茶芽之定數也木瓜藥材
并列於左
直隸寧國府宣城縣歲進木瓜二千三百箇(上瓜一千八百)
(箇中瓜五百箇)
廣西思明府歲進解毒藥五方三十四味共三十八
斤(錦地蘿一味重二斤消食藥十味重十二斤消毒藥十八味重十九斤大衝藥一味重一斤塞住藥)
(四味重四斤)
四川成都府歲進藥材七味(天雄二十對附子五十對川烏三十對漏藍二)
(十斤仙茅二十一斤補骨脂十五斤巴豆四斤)
三十年罕東酋遣使入貢
永樂元年後數入貢正統六年夏来貢馬
罕東左衛𫝊曰罕東部人奄章與種族相讐殺逃
居沙州境許其耕牧歲納馬於肅州自宣德至天
順朝朝貢不廢
成祖永樂元年剌泥入貢
其國中回回哈只馬哈没竒剌泥等来貢方物
外國剌泥國𫝊曰剌泥而外有數國曰夏剌比曰
竒剌泥曰窟察泥曰捨剌齊曰彭加那曰八可意
曰烏沙剌踢曰坎巴曰阿哇曰打回永樂中亦嘗
遣使朝貢
十一月哈密遣使貢馬百九十匹
明年六月復貢封昂哈特穆爾為忠順王又貢馬謝
恩既而其兄子托克托襲比歲朝貢八年十一月其
從弟推勒特穆爾襲封為忠義王十年又貢馬謝恩
自是修貢惟謹十七年貢馬三千五百餘匹及貂皮
諸物二十一年貢駝三百三十馬千匹至仁宗洪熙
元年再入貢宣德元年以托克托子布達寔哩嗣忠
順入貢明年貢駝馬方物三年又以忠義弟托歡特
穆爾嗣忠義自是二王並貢歲或三四至正統五年
遣使三貢廷議以為煩定令每年一貢景泰三年遣
使朝貢成化元年禮官姚䕫等言哈密貢馬二百匹
而使人乃二百六十人議定歲一入貢不得過二百
人五年與瓦剌土魯遣使三百餘人来貢廷議却之
尋命遣十之一赴京自後服屬土魯番猶令其比歲
一貢迄隆慶萬歷朝入貢不絶
西域僧端竹監藏遣使入貢
四年又貢十一年封闡教王後比年一貢至成化四
年申三年一貢之制迄嘉靖世修貢不輟
二年朵顔頭目二百九十四人来貢馬
自是朵顔福餘泰寧三衛朝貢不絶十二年春納馬
三千於遼東敕一馬各予布四匹宣宗初三衛入貢
景泰初三衛受額森旨數以非時入貢遣使往来伺
察中國舊制三衛每年三貢其貢使俱從喜峰口騐
入時有自獨石及萬全右衛来者邊臣以為言勅止
之自正德十三年至天啟五年俱貢馬朝賀不絶
九月周王橚来朝獻騶虞
百官請賀帝曰瑞應依德而至騶虞若果為祥在朕
更當修省至十一年五月曺縣獻騶虞禮官請賀不
許
三年九月蘇門荅剌遣使貢方物
自是比年入貢終成祖世不絶至宣德六年遣使奉
貢者再八年貢麒麟十年後貢使漸稀成化二十二
年又貢自後貢使不至所貢有寳石瑪瑙水精石青
回回青善馬犀牛龍涎香沈香速香木香丁香降真
香刀弓錫鎖服胡椒蘇木硫黃之屬
(臣)等謹按外國𫝊又載那孤兒在蘇門答剌之西
黎伐又在那孤兒之西南永樂中其酋長常入貢
方物云
滿剌加遣使貢方物
五年六年十年俱入貢十二年後或連歲或間歲入
貢以為常至宣德八年貢駝馬方物景泰六年貢馬
及方物天順三年成化十年正德三年俱入貢所貢
有瑪瑙珍珠玳瑁珊瑚樹鶴頂金毋鶴頂瑣服白苾
布西洋布撒哈剌犀角象牙黑熊黑猿白麂火雞鸚
鵡片腦薔薇露蘇合油梔子花烏爹泥沉香速香金
銀香阿魏之屬
外國𫝊曰正德中佛郎機據滿剌加之地十三年
遣使入貢
古里遣使貢方物
自是比年入貢十三年十四年十七年十九年二十
一年俱偕諸蕃来貢至宣德八年遣使偕蘇門荅剌
等國入貢正統元年後不復至所貢有寳石珊瑚珠
琉璃瓶琉璃枕寳鐵刀拂郎雙刃刀金繫腰阿思模
達途兒氣龍涎香蘇合油花氊單伯蘭布苾布之屬
四年八月馮嘉施蘭貢方物
至六年四月其酋玳瑁里欲二人各率其屬朝貢八
年復来貢
十二月婆羅國東西二王並遣使奉表朝貢
明年又貢厥貢玳瑁瑪瑙硨磲珠白焦布花焦布降
真香黃蠟黑小厮
是年廣東瓊州知府劉銘率土黎峒首王賢等来朝貢
馬
十一年臨高生黎又来朝貢馬十四年又朝貢令三
年一貢著為令十六年感恩峒首来貢馬十九年寧
遠峒首来朝貢宣德元年樂會及萬州黎来貢弘治
二年崖州土舍人朝貢
安圖衛入貢方物
又正統朝數入貢
察遜衛入貢
自是屢入貢宣德初貢駝馬六年四月復貢馬正統
七年貢玉石
于闐國遣貢方物
是年又遣使貢玉璞十八年偕哈烈八答黑商諸國
貢馬二十年貢美玉二十二年貢馬及方物仁宗後
貢使漸稀迄萬歷朝亦間入貢
西域僧著思巴兒監藏遣使入貢
明年封贊善王自是迄正統或間歲一来或一歲再
至至成化元年始定三歲一貢之例五年四川都司
言贊善諸王不遵定制遣使率各寺番僧百三十二
種入貢且無番王印文今止留十餘人守貢物餘已
遣還禮官言番地廣遠番王亦多若遵例並時入貢
則内郡疲供億莫若令應貢之歲各具印文取次而
来今貢使已至難拂其情乞許作明年應貢之數報
可十八年禮官言定制番王三歲一貢貢使百五十
人近贊善王連貢者再已遣四百十三人今請封襲
又遣千五百五十人違制宜却乞以三百人為後来
兩貢之數餘悉遣還亦報可自弘治至嘉靖後猶入
貢如制
西域僧宗巴幹遣使入貢
明年封護教王遂頻歲入貢洪熙宣德中並入貢
五年阿魯入貢
其後九年又遣使附古里諸國入貢十五年十九年
二十一年俱入貢宣德五年後貢使不至
小葛蘭入貢
時遣使附古里蘇門答剌来貢厥貢惟珍珠傘白棉
布胡椒
土魯番遣使貢玉璞
明年其國番僧又入貢自是其徒来者不絶貢名馬
海青及他物二十年其酋與哈密共貢馬千三百匹
正統六年朝議土魯番久失貢以鈔幣賜之明年遣
使入貢景泰三年天順三年復貢成化元年禮官姚
䕫等定議土魯番或三年或五年一貢貢不得過十
人五年六年俱来貢九年使来者三入貢者再十四
年又来貢弘治元年又来貢三年春偕撒馬兒罕貢
獅子四年秋遣使再貢獅子六年朝議却其貢物十
年冬欵關来貢十七年修貢如故正德四年後謀逆
犯邊至嘉靖三年寇掠失利於是卑詞求貢十二年
稱王入貢者多至十五人二十六年定令五歲一貢
其後貢期如令而来使益衆逮世宗末番文至二百
四十八道隆慶三年五年俱来貢迄萬歷朝奉貢不
絶天啓元年八月遣使進玉石鋼鑽等物
柳城遣使入貢
七年復入貢十一年兩入貢二十年與哈密共貢羊
二千宣德五年正統五年十三年並入貢自後不復
至
和卓入貢
時貢玉璞方物七年遣使偕哈烈撒馬兒罕来貢十
一年夏又偕俺的干失剌思等九國来貢十三年遣
使来貢自是久不至正統十三年復貢後遂絶
六年九月榜葛剌遣使貢方物
明年二月貢使凡再至携從者二百三十餘人自是
比年入貢十二年九月遣使奉表謝封貢麒麟及名
馬方物正統三年又貢麒麟明年又入貢後不復至
十月瓦剌馬哈木等来朝貢馬
瓦剌之渠三曰馬哈木曰太平曰把秃孛羅時各入
貢請封八年春瓦剌復貢馬謝恩自是歲一入貢十
三年春貢馬十六年復奉貢天順中屢遣使入貢弘
治初瓦剌中稱太師者一曰火兒忽力一曰火兒古
倒温皆遣使朝貢
七年哈烈遣使朝貢
明年又遣使朝貢十一年撒馬兒罕諸酋各遣使偕
哈烈使臣貢獅子西馬文豹諸物十三年哈烈諸國
復遣使貢文豹西馬及他方物十四年十五年十六
年十八年二十年俱来貢宣德二年貢馬七年随朝
使貢駝馬玉石明年秋及正統三年並来貢自後不
以時貢久之朝貢遂絶
八年十二月韃靼阿魯台遣使貢馬
明年冬又貢馬自是歲或一貢或再貢以為常至二
十二年仁宗即位十一月又貢馬自是歲修職貢如
永樂時正統二年韃靼長托克托布哈歲来朝貢景帝
立上皇歸自額森所托克托布哈修貢益勤六年其子
小王子遣使入貢天順二年毛里孩遣使入貢五年
孛来遣使来貢請改大同舊貢道而由陕西蘭縣入
明年勅孛来使臣仍從大同入貢七年冬貢使及關
帝却之以大學士李賢言乃止是時滿魯都等亦數
遣使朝貢弘治元年又有小王子及巴延孟克旺等
屢入貢隆慶二年諳達表請封貢總督王崇古議貢
額每歲一入貢諳達馬十匹使十人老把都吉能黃
台吉八匹使四人諸部長各以部落大小為差大者
四匹小者二匹使各二人通計歲貢馬不得過五百
匹使不得過百五十人其使歲許六十人進京餘待
境上貢期貢道以春月及萬夀聖節四方来同之會
使人馬匹及表文自大同左衛騐入給犒賞駐邊者
分送各城撫鎮騐賞入京者押送自居庸關入從之
五年諳達貢馬告廟受賀
是年安圖威入貢
自是至十四年俱偕哈烈通貢後不復至
九年赤斤衛貢馬
阿魯遣使随古里諸國入貢
自是之後十七年十九年二十一年俱入貢宣德後
貢使不至
柯枝遣使入貢
十年後連二歲入貢自後間歲入貢
加異勒遣使貢方物
十年後凡三入貢宣德八年又偕阿丹等十一國来
貢
南巫里遣使貢方物
十四年再貢後不復至
急蘭丹遣使朝貢
董卜韓胡遣使貢方物
時諭使比年一貢至正統七年後比歲入貢景泰六
年天順元年俱遣使入貢成化四年申諸番三年一
貢之例董卜許比年一貢自是迄萬歷後朝貢不替
十年九月南渤利遣使附蘇門答剌入貢
終成祖時比年入貢其王子沙者罕亦遣使入貢
十一年二月烏斯藏僧昆澤思巴入朝貢舍利佛像
封大乘法王自是歷洪熙宣德成化弘治正德嘉靖
俱遣使来貢其至期不在三年之例
六月失剌思遣使偕哈烈等八國入貢方物
十三年冬其酋又遣使朝貢十七年遣使偕亦思弗
罕諸部貢獅子文豹名馬時北征乏馬遣官市之諸
國其酋又即遣使貢馬宣德二年貢駝馬方物嗣後
久不貢成化十九年與黑婁諸國共貢獅子嘉靖三年
與旁近三十二部並遣使貢馬及方物自後貢使不
至
是年俺的干與哈烈並貢
地小不能常貢後竟不至
哈實哈兒遣使貢方物
至宣德時亦来朝貢其後不常至
西域思達藏僧南渴烈思巴入貢
封輔教王至景泰七年又来貢自後數通貢使至成
化六年申舊制三年一貢弘治十二年輔教等四王
及長河西宣慰司並時入貢使者至二千八百餘人
禮官以供費不貲遵制却還歷正德嘉靖世奉貢不
絶
十三年甘巴里遣使貢方物
至十九年再貢宣德五年又遣使来貢
忽魯謨斯奉金葉表貢馬及方物
自是凡四貢後不復至宣德五年復遣使至其國乃
遣使来貢其後遂絶所貢有獅子麒麟駝雞福祿靈
羊常貢則大珠寳石之類
十一月麻林及諸番進麒麟天馬神鹿
時貢使將至禮部尚書吕震請表賀帝曰往儒臣進
五經四書大全請上表朕許之以此書有益於治也
麟之有無何所損益其已之已而麻林與諸番使者
以麟及天馬神鹿進帝御奉天門受之百僚稽首稱
賀帝曰此皇考厚德所致亦賴卿等翊贊故遠人畢
来繼自今益宜秉德補朕不逮十四年又貢方物
十四年木骨都束遣使與不剌哇麻林諸國奉表朝貢
後再入貢至二十一年貢使又至
外國𫝊曰有與木骨都束接壤者曰不剌哇所産
有馬哈獸狀如獐花福祿狀如驢及犀象駱駝沒
藥乳香龍涎香之類嘗以充貢又有竹步國亦接
壤永樂中嘗入貢
沙里灣泥遣使来獻方物
錫蘭山入貢
時海外諸番咸服貢使載道其王屢入貢宣德八年
遣使来貢正統十年偕滿剌加使者来貢天順三年
遣使来貢嗣後不復至所貢有珠珊瑚寳石水晶撒
哈剌西洋布乳香木香樹香檀香沒藥硫黃籐竭蘆
薈烏木胡椒碗石馴象之屬
溜山遣使来貢
自後三貢並與忽魯謨斯國偕宣德五年後竟不至
阿丹遣使貢方物
自是凡四入貢宣德時諸番久缺貢命宣諭之即遣
使来貢正統後不復通使貢亦不至
剌撒遣使来貢
後凡三貢皆與阿丹不剌瓦諸國偕宣德後竟不復
貢
火剌札遣使朝貢
至弘治五年其地回回怕魯灣等由海道貢玻璃瑪
瑙諸物孝宗不納賜道里費遣還
西域𫝊曰永樂中又有乞力麻兒遣使来貢惟獸
皮鳥羽罽褐又白松虎兒及答兒密納失者罕敏
真城沙哈魯亦嘗入貢
十五年八月甌寧人進金丹却之
帝曰此妖人也命自餌之毁其方書
是年西洋蘇祿東西峒王来朝貢
凡家屬頭目三百四十餘人浮海来貢進金鏤表文
獻珍珠寳石玳瑁諸物至十八年西王遣使入貢十
九年東王之母遣使貢大珠一重七兩有竒二十二
年復入貢自後不復至
烏斯藏僧釋迦也失亦遣使来貢
先是封大慈法王至是入貢後二十一年復貢逮世
宗崇道教黜浮屠自是鮮至中國者
十六年沙哈魯遣七十七人来貢
千里達遣使貢方物
時又有古里班卒亦嘗入貢
十七年亦思弗罕偕鄰國失剌思共貢獅豹西馬
至成化十九年與撒馬兒罕共貢獅子名馬番刀兜
羅鎖幅諸物宣德六年有亦思把罕遣使朝貢或云
即亦思弗罕
八達黑商入貢
至天順五年其王馬哈麻遣使来貢明年復貢
阿速遣使貢馬及方物
以地遠不能常貢後不復至
十八年八月古麻剌朗入貢
其王斡剌義亦奔敦率妻子陪臣来朝貢方物
十九年祖法兒遣使偕阿丹剌撒諸國入貢
二十一年貢使復至宣德八年復遣使入貢有駝雞
頸長類鶴足高三四尺毛色若駝行亦如之常以充
貢
二十年布哈爾入貢
西域𫝊曰自成祖以武定天下遣使四出招徠北
窮沙漠南極溟海東西抵日出沒之處凡舟車可
至者無所不届自是殊方異域鳥言侏&KR0867;之使輻
輳闕廷歲時頒賜庫藏為虚而四方竒珍異寳名
禽殊獸進獻上方者亦日增月益宣德正統朝猶
多重譯而至今採故牘嘗奉貢通名者曰哈三曰
哈烈兒曰沙的蠻曰哈的蘭曰掃蘭曰乜克力曰
把力黑曰俺力麻曰脱忽麻曰察力失曰幹失曰
卜哈剌曰怕剌曰你沙兀兒曰克失迷兒曰帖必
力思曰火壇曰火占曰苦先曰牙昔曰牙兒干曰
戎曰白曰兀倫曰阿端曰邪思城曰捨黑曰擺音曰
克癿計二十九部以疆域褊小止稱地面與哈烈
哈實哈兒賽藍亦力把力失剌思沙鹿海牙阿
連把丹皆由哈密入嘉峪關或三年五年一貢入
京者不得過三十五人其不由哈密者更有乞兒
麻米兒哈蘭可脱癿蠟燭也的干剌竹亦不剌因
格失迷乞兒吉思羽奴思哈辛十一地面亦嘗通
貢
仁宗洪熙初給事中黃驥極陳貢使之害帝感其言召
禮官吕震責讓之遂罷遣使西域
先是永樂時成祖欲遠方萬國無不臣服故西域之
使歲歲不絶諸番貪中國財帛且利市易絡繹道途
商人率偽稱貢使多携馬駝玉石聲言進貢既入關
則一切車舟水陸晨昏飲饌之費悉取之有司郵𫝊
困供億軍民疲轉輸比西歸輙緣道遲留多市貨物
東西數千里間騷然繁費公私上下㒺不怨咨廷臣
莫為言天子亦莫之䘏也至是帝感驥言不復遣使
西域貢使亦漸稀
宣宗宣德元年白葛達遣使入貢
其使臣言遭風破舟貢物盡失國主惓惓忠敬之忱
無由上達乞恩貸其罪賜之冠帶俾得歸見國主知
陪臣實詣闕廷庶幾免責帝諭之曰倉卒失風豈人
力能制歸語爾主朕嘉其誠不在物也許附鄰國貢
舟還國
外國𫝊曰又有黑葛達亦於宣德時来貢
二年亦力把里入貢
自是至八年歲入貢英宗十年十一年俱入貢
五年坤城使臣来朝貢駝馬
其後亦常貢
六年九月討来思遣使来貢方物
是後以地小不能常貢
七年黑婁遣使貢方物
至正德二年六年俱来貢景泰四年偕鄰境三十一
部男女百餘人貢馬二百四十有七騾十二驢十駝
七及玉石碙砂鑌鐵刀諸物天順七年復来貢成化
十九年與失剌思等國共貢獅子弘治三年又與天
方諸國貢駝馬玉石
八年閏八月西域貢麒麟
時蘇門荅剌古里柯枝錫蘭山佐法兒阿丹甘巴里
勿魯謨斯加異勒天方等國或戎王或子弟或大酋
各泛海數千萬里而来貢麒麟獅象珠玉珍貝竒異
之品麒麟凡四而出非一所帝御奉天門受之尚書
胡濙以麒麟瑞物率羣臣稱賀帝曰遠方之物朕非
有愛但念其盡誠遠来故受之不足賀也
(臣)等謹按王圻續通考載九年甘肅以龍獻考宣
宗實錄無其事
英宗正統元年浮梁民進瓷器五萬餘
命償以鈔
食貨志曰隆慶時詔江西燒造瓷器十餘萬萬歷
十九年命造十五萬九千既而復增八萬至三十
八年未畢工自後役亦漸寖
六年米昔兒入貢
先是永樂中遣使朝貢至是復来貢後不復至
景帝景泰七年把丹沙入貢
至成化十九年與失剌思黑婁偕至弘治三年又與
天方諸國貢駝馬玉石
憲宗成化三年命進貢番僧自烏斯藏来者皆由四川
不得徑越洮岷著為例
陕西副使鄭安言番僧自烏斯藏来者不過三之一
餘皆洮岷寺僧詭名冒貢進一羸馬輙獲厚直所賜
幣帛制為戰袍以拒官軍本以羈縻之而益致寇掠
是虚國帑而齎盜糧也廷臣議行陕西文武諸臣計
定貢期人數及存留起送之額已而奏上遂有是命
六年五月命減各夷入貢之數
工部奏四夷朝貢人數日增歲造衣幣賞賚不敷乃
命禮部議減尚書鄒幹等具例以聞又令已定年數
入貢不得違越幹等以烏斯藏原無定例議贊善闡
教闡化輔教四王三年一貢每貢遣使百人多不過
百五十人由四川路入國師以下不許貢其長河西
董卜韓胡二處一年一貢或二年一貢遣人不許過
百松茂州番僧每年亦許三五十人来貢其附近烏
思藏地方入貢年例亦如烏思藏不許過五六十人
乞行四川鎮守等官委官審辦有印信文字者方許
放入仍勅各番王諭以番僧入貢定數至期將僧人
姓名及所貢方物各具印信番文以憑騐入至八年
禮官言定例生番三年一貢大族四五人小族一二
人今邊臣專事通番以紓近患洮岷諸衛送各族番
人赴京多至四千二百餘人乞降勅切責務遵前令
從之
十八年廣東布政司彭韶請罷貢獻不聽
先是雲南鎮守太監錢能進金燈擾道路韶劾之不
報十四年韶由四川按察使遷廣東布政使中官奉
使紛遝鎮守顧恒市舶韋眷珠池黃福皆以進奉為
名所至需求民不勝擾韶先後論奏最後梁芳弟錦
衣鎮撫德以廣東其故鄉歸採禽鳥花木害尤酷韶
抗疏極論之二十一年正月星變又言四方鎮守中
官争獻珍異動稱勅旨科擾小民此持儉之道未終
也帝得疏不悦
二十年正月詔減貢獻
以京師地震勅羣臣修省乃有是詔
二十三年八月(時孝宗初即位)禁鎮守等官額外進貢
詔在外鎮守分守守備等近年假以進貢為名貽害
地方今後不許額外進貢沿途擾害軍民嗣是給事
中王質等陳四事一曰罷進獻欲將近年以年進獻
寳石玩器諸物之徒通行查究追奪原領内府銀兩
并所得官秩俸祿時帝已因給事中韓重御史陳轂
劾奏李孜省等下所司查處矣弘治元年七月浙江
巡按暢亨言弭災三事一曰除姦弊謂太監張慶以
進貢為名斂百姓財物歲計數萬而所貢之物仍出
民間賣鈔鬻鹽歲時饋獻商税之利錙銖不遺金玉
珍玩竒禽異卉充滿第宅土木人功無時休暇而又
擅作威福濫受詞訟官吏受其辱挫軍民被其茶毒
乞下慶於理籍其所積以助軍費奏下吏部議令所
司行之
(臣)等謹按食貨志凡上供之物任土作貢曰歲辦
不給則官出錢以市曰採辦自中官競尚貢獻名
為採辦而扣尅巧取起運騷擾姦弊百出至孝宗
立從甘肅廵撫羅明言悉罷之互詳均輸市易和
買門
孝宗弘治元年日落國入貢
先是永樂中来貢至是復来貢
三年春天方國王阿黑麻遣使偕撒馬兒罕土魯番入
貢
先是宣德五年遣陪臣来貢正統六年又以珍寳来
貢至是又貢馬駝玉石自後正德十三年遣使貢馬
駝梭幅珊瑚寳石魚牙刀諸物嘉靖四年又貢馬駝
方物明年貢玉石十一年十七年二十二年俱貢馬
及方物後五六年一貢訖萬歷中不絶
(臣)等謹按王圻續通考載侍郎倪岳請絶阿黑麻
等所貢獅子疏明史西域𫝊亦載閣臣劉吉等言
宜絶其貢使不應召番人入大内看戲獅子因言
飼獅日用二羊十歲則七千二百羊矣守獅日用
校尉五十人一歲則一萬八千人矣若絶其餧養
聽其自斃𫝊之千歲實為美談帝不能用秋又遣
使從海道貢獅子乃命却之
八月命太監王舉所貢物解送来京
巡撫雲南都御史王詔等言故鎮守太監王舉不遵
詔例造作竒玩器物額外進貢請以其物之重大難
致如屏風石床之類發本處庫藏收貯金銀器皿鎔
化之與寳石珍珠象牙漆器等物解送戸工二部備
用其寄養象隻堪充儀衛者解京不堪者付與近衛
土官令出馬以給驛逓帝乃並令解送至京
十七年三月尚書馬文升請量減南京每歲進解船以
甦民困命所司議行之
南京進鮮船本為奉奉先殿薦新而設時用夫輓運
多者至千人沿途需索少不如意即加以不敬罪且
揚徐間荒旱特甚重以此役民甚驚擾文升請念古
者凶年殺禮之意量為減省疏入帝韙之
文升奏略曰太宗遷都北平其南京并各處進貢
方物尚未有皇馬快船之差至宣德正統以後或
裝載薦新品物及南京所造篩簸等項用船數多
州縣動撥夫千百名係附近州縣衛所出銀雇覓
一年之間自儀真抵通州所用銀不下數十萬皆
軍民膏脂而不係賦税凡馬快船其弊固多而進
鮮者其害為甚竊念進鮮乃朝廷敬奉祖宗之意
固不可缺若青梅小竹笋萵苔菜宣州棃蓋因高
皇帝踐祚時所用故猶進奉供薦今京師果品蔬
菜雪梨青杏比南京尤佳随時供薦亦可將敬奚
待南京况列聖以愛養黎元為心雖皇上篤於大
孝以奉祖宗而在天之靈憫念軍民困苦亦必為
之不懌乞將前項薦新量免進奉省少船隻惟楊
梅枇杷鰣魚北方不産者照舊奉供其餘馬槽篩
簸之類止運竹木来京著落匠役編造應用仍勅
南京兵部差撥馬快船務照事例滿船裝載不許
多撥沿途擾人庶軍民俱免害矣
南京歲進貢物共三十起
司禮監二
制帛二(計共二十杠)筆料一
守備并尚膳監等二十八
用冰物件六
守備處鮮梅一枇杷一楊梅一(各四十杠或三十五杠)
尚膳監鮮笋一(四十五杠)頭起鰣魚一二起鰣魚一(各四)
(十四杠)
不用冰物件二十二
守備處鮮藕荸薺橄㰖等物一(共五十五杠)鮮茶一木
樨花一(各十二杠)石榴柿子一(四十五杠)柑橘甘蔗一(五十杠)
尚膳監天鵝等物一(二十六杠)醃菜臺等物一(共一百三十罈)
糟笋一(一百二十罈)蜜餞櫻桃等物一(七十罈)乾鰣魚等
物一(一百二十盒罈箱)紫蘇糕一(二百四十八罈)木樨花醬等物
一(一百五罈)鷀䳓等物一(十五杠)
司苑局荸薺一(七十杠)薑種芋苗等物一(八十杠)苗薑
一(一百擔)鮮藕一(六十五杠)十樣果一(一百四十杠)
内府供用庫香稻一(五十杠)苖薑等物一(一百五十五杠)十
樣果一(一百一十五杠)
御馬監苜蓿種一(四十杠)
以上俱會典所載實用船一百六十二艘
每歲祭祀及供御并歲時筵宴各處歲辦野味額數
計湖廣三千江西一千直隸七千五百河南一千二
百浙江八百山東七百五十共一萬四千二百五十
隻至弘治時歲辦一萬四千五百一十四隻又歲進
供億野味活鹿二百六十七隻活天鵝三百二十隻
各處歲辦雜色皮張額數
計江西浙江湖廣北平山西各二萬河南山東各一
萬五千福建四川廣西廣東各一萬直隸二萬二千
共二十一萬二千張至弘治時歲辦雜皮三十四萬
七百六十一張
各處歲辦翎毛額數
計江西浙江各三百萬河南山東各六十萬福建陕
西北平各五十萬四川廣西廣東各一十萬湖廣二
百萬山西五十萬四千直隸二百五萬二千共一千
三百五十五萬六千根至弘治時歲辦翎毛二千二
百七十二萬六千五百五十根
以上皆會典所載王圻所謂諸貢視昔已增者也
武宗正德初鎮守中官率貢銀萬計
時任用劉瑾漁利無厭故中官多貢獻皇店諸名不
一歲辦多非土産諸布政使来朝各呈進貢之害皆
不省
六年巴喇西入貢
使臣進金葉表貢祖母綠一珊瑚樹琉璃瓶玻璃盞
各四及瑪瑙珠胡黑丹諸物
十六年六月(時世宗已即位)禁天下不許進獻禽獸
十一月罷廣西進香
初鎮守中官歲以零陵香進費至二千金帝即位詔
却諸獻而廣西徵香貢如故至是從布政司王啓等
請仍遍諭各處中官凡額外之徵皆罷之
世宗嘉靖時閩廣進羨餘
戶部請責他省廵按歲一奏獻如例
(臣)等謹按馬端臨考謂進奉羨餘上下相蒙重困
百姓而明自成祖時中官出使即滋弊端迨礦税
之使四出而進羨餘者不可勝數矣以詳征𣙜考
不具載
元年三月中都鎮守内官貢新茶
初詔罷天下額外貢獻至是内官張陽復貢新茶禮
部請遵詔禁不許給事中張翀以詔墨未乾旋即反
汗人將窺測朝廷玩侮政令且陽名貢茶實雜致他
物四方效尤何所底極願守前詔無堕奸謀又寧夏
歲貢紅花大為軍民害内外鎮守官莅任率貢馬謝
恩皆請罷帝雖是其言不能從
張翀疏略又言查會典内府織造所用紅花於所
産處税糧内折收如山東河南二處俱有定數而
寧夏鎮總所貢紅花不繫令甲寧夏孤懸河外雖
有平衍田疇類多鹻鹵寒冷地而所入之花播種
採擇歲無豐凶例取登足出錢賠補操切嚴峻計
其所耗百倍於所貢矣至鎮總等到任未幾輙行
獻馬名為謝恩其流弊至中官旁午道路依憑别
旨以發府庫之財假托供奉以糜縣官之物此陛
下所深知而痛心疾首者方今物力凋耗軍民困
苦先年實徵錢糧歲辦織造等項皆已量免凡不
係有司額賞者乞不許貢獻以擾軍民庶不失詔
旨之初意而邦本安固不搖矣
三年四月魯迷遣使貢獅子西牛
給事中鄭一鵬言魯迷非常貢之邦獅子非可育之
獸請却之以光聖德禮官席書等言魯迷不列王會
其真偽不可知近土魯番數侵甘肅而邊吏於魯迷
冊内察有土魯番之人其狡詐明甚請遣之出關治
所獲間諜罪帝竟納之而令邊臣察治五年冬復以
二物来貢既頒賜其使臣言長途跋涉費至二萬二
千餘金請加賜御史張祿言華夷異方人物異性留
人養畜不惟違物抑且拂人况養獅日用二羊養西
牛日用果餌獸相食與食人食聖賢皆惡之又調御
人役日需供億以光祿有限之財充人獸無益之費
殊為拂經乞返其人却其物薄其賞明中國聖人不
貴異物之意不納乃從禮官言如弘治撒馬兒罕例
益之二十二年偕天方諸國貢馬及方物二十七年
三十三年並入貢四十三年又貢獅子其貢物有珊
瑚琥珀金剛鑽花瓷器鎖服撒哈剌帳羚羊角西狗
皮捨列猻皮鐵角皮之屬
四年詔浙東貢幣悉以銀充
寧波知府楊最言本郡僻處海陽地不産桑所貢綺
繒乞改貢價料從之令今歲諸幣未具者俱聽入金
民以為便
(臣)等謹按食貨志嘉靖間數行一條鞭法土貢方
物亦計畆徵銀折辦於官云
十年七月鄭王厚烷獻白雀二
命薦之宗廟獻兩宫𫝊示百寮多獻白雀頌賦者
(臣)等謹按此乃王圻所謂非常貢者也考紀與實
錄十一年十一月四川巡撫宋滄獻白兔十二年
正月河南巡撫吳山獻白鹿羣臣並表賀自後諸
瑞異表賀以為常三十七年十月禮部進瑞芝一
千八百六十本詔廣求徑尺以上者四十三年八
月御醫王金獻萬夀香山三座聚芝三百六十本
為之是歲天下臣民進法秘仙桃瑞芝及建醮祝
釐者甚衆各賞賚有差四十四年四月方士趙天
夀進法秘三十二種五月醫人申世人進法秘三
種八月尚書王用賓等各獻頌祝萬夀胡宗憲進
法秘十四種俱留覽又山西陽曲縣生員鄧登高
以白兔獻賜金帛九月交城王表□進白鹿奏言
得之平陽府藐姑射山仙洞之側并撰頌以獻詔
賜金幣四十五年六月太醫院吏目李乾獻白兔
七月永忠王新墥獻白鹿皆遣官告廟百官表賀
當時崇道教信瑞應故所貢有之
二十六年三月都御史楊博條上貢夷事宜下所司議
之
一諸夷入關雖早今及五年之期請行起送一例當
起送五十存留二百阻回五百有竒今諸夷守候已
久請于阻數内更留百人減半給賞不為例一哈密
夷使止九十三人馬止七十八匹並無夹帶請分進
存起送如例一諸夷馬例止二百四十五匹今已騐
收九百八十六匹當退還者七百四十一匹業已給
軍給驛請償其值一方物騐退者聽於甘肅開市一
貢既届期廪給五十口糧一百聽支如例所增百人
亦量給口糧一各夷番本三百餘道先令邊臣審問
不合理法者退還勿奏一阻回諸夷口糧俱已住支
今稱歸途恐瓦剌遮擊之願候貢夷同出關住久或
生事端請徑自督發議入帝曰貢夷事宜姑如議行
先撫鎮官濫放入關新巡撫官不即參論並究治奪
俸有差
四十三年二月雲南進寳石
七月又進六百五十餘兩至四十四年四月巡撫吕
光洵奏進寳石及紫英帝以不堪用欲罪之尋命再
採以進
五月廣東進珠
先是正月帝諭戶部兩廣託倭擾無用心採珠者雲
南無事何不催取至是進二千兩帝少之命戶部别
採大珠以獻
四十五年二月命查騐貢物多寡參酌裝運
巡撫直隸御史尹校以徐沛蕭碭間運道淤塞請暫
免進鮮以蘇民困部覆校言良是但歲時奉先進御
之需不當槩議裁削惟舟船繁濫非盡貢物宜查騐
貢物多寡參酌船之大小定撥其數取足裝運毋容
虚濫仍痛革夹帶需索一切擾民宿弊有仍踵故習
者撫按官參奏之報可
穆宗隆慶元年四月禁屬國獻珍禽異獸
時又停止承天香米罷寳坻魚鮮凡薦新之物領於
光祿寺勿遣中官又命停徵加增細粳米白青鹽一
依成弘間例
三年令番夷不得假襲職謝恩别貢方物
又各處遠近不齊貢期不拘三年但未及三年不許
来貢不願者不強如貢不及期與例外多貢者准作
下次例貢之數
(臣)等謹按萬歴十九年禮部主事張我緒奏諸夷
之種曰朵顔曰泰寧曰福餘每歲入貢以六百人
計曰海西曰女直每歲入貢以千人計名修貢而
實規利到館則索當房館夫銀起程則索車戶馬
頭靴布所過州縣驛逓挟索多端有司不敢治伴
送不敢拂東京一帶一聞夷屬將至不啻大敵入
寇夫北夷来貢俱聽宣大總督代進其賞賜亦轉
發幕府給之此隆慶中事也今之朵顔大寧福餘
三衛海西女直三種獨不可放而行之耶乞大破
拘攣循北夷事例如其不然亦宜照西番事例減
其人數在彼之賞賚未嘗少而在我則關隘不使
其慣習虚實不令其竊窺沿途驛逓不致於摧殘
州縣居民庶免其驚擾斯内外之防未必無補而
久安長治之策或亦在是矣蓋以修貢為名實圖
厚利故借端違期往往有之
神宗萬歷元年禁科歛貢夷財物
各館通伴員役有指稱引領交易替代使用名色科
斂者責令提督主事不時呈報輕重治罪有差
七年定番夷貢回之限分三等
朝鮮國朵顔等衛限一月有十日安南琉球暹羅各
國陕西崇教能仁等寺四川金川寺加渴瓦寺長河
西等處各番僧族限一月有二十日烏斯藏董卜韓
胡番王及僧土魯番哈密等夷罕東等衛限兩月
二十三年二月添四川貢扇額
先是命四川年例貢扇常數外添造二千六百柄至
是解進内府命著為例自後天啟五年三月免蜀中
扇柄又令明歲止進二萬俟地方事平照舊解進
二十五年諸璫各進奉礦税銀兩
自是年至三十三年所進幾及三百萬兩
二十九年意大里亞國人利瑪竇進方物
先是九年利瑪竇泛海九萬里抵香山澳至是入京
師中官馬堂以其物進獻禮官奏劾之不報
熹宗天啓元年七月勅貢船毋夹帶私貨
尚書衛一鳳等奏歴朝勅諭内監嚴禁貢船即進鮮
船隻各有限數具載會典今船夫動增數倍上供十
無二三夹帶十嘗六七宜勅部移會管船主事開明
數之多寡船之大小仍會兵科掛號上水止填二十
名私貨附黃船馬快船者依律問遣貨物入官庶祖
制可復民力可紓乃勅貢船不得夾帶私貨仍嚴飭
有不遵者依律究擬
八月詔停浙江織造
以火災故也
三年二月命停南京進鮮
先是正月周唐二藩例進石榴山藥乾魚鮮柿帝以
軍興後驛𫝊疲累差役往来不無騷動特諭停免著
為令至是復有是命
十月命湖廣貢鮓止照原額辦進
其續加并改折添補俱免辦以省驛逓之累至五年
十一月命寧國府歲貢木瓜暫行停免以彰恤民德
意
愍帝崇禎朝番夷入貢甚稀
自元年至十六年烏斯藏土魯番哈密各一安南三
暹羅四琉球五餘俱不至
歴年貢獻事例
凡貢獻金銀器皿珍珠段匹先日具奏次日照進内
府俱付長随内使收受蘇木胡椒香蠟藥材等則所
在布都按三司檢視物貨呈報數目差解至京
(臣)等謹按食貨志明内府凡十庫一曰承運收貯
緞匹金銀寳玉齒角羽毛二曰廣租收貯紵絲綾
羅硫黃硝石三曰甲字收貯布匹并各顔料四曰
乙字收貯胖襖戰鞋軍士裘帽五曰丙字收貯棉
花絲纊六曰丁字收貯銅鐵獸皮七曰戊字收貯
軍仗八曰贓罰收貯沒官物九曰廣惠收貯錢鈔
十曰廣盈收貯紵絲紗羅錦紬絹又有天財庫收
貯各衙門管鑰亦貯錢鈔供用庫收貯秔稻熟米
及上供物皆謂之内庫其會歸門寳善門迤東及
南城磁器諸庫皆謂之外庫至内府諸監司局又
各以所掌收貯應用諸物更可見當時貢物之大
概矣
欽定續文獻通考卷二十九
