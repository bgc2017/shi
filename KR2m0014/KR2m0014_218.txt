欽定續文獻通考卷二百十八
物異考
木異
宋理宗景定四年五月成都太祖廟側大木仆忽起立
生三芽五年七月丙申知嘉定府洪濤言新繁縣御
容殿前枯木再榮
(臣)等謹按王圻續通考載理宗淳祐九年祠山廟
戟門前桂樹上花一簇十有四莖莖開五葉狀如
紅梅考紀志皆不載
恭帝德祐二年正月戊辰寶應縣民析薪中有天太下
趙四字
遼太宗會同五年十一月己未武定軍松生棗
聖宗統和十二年三月己巳涿州木連理
金衛紹王至寧元年宣宗彰德故園竹開白花如鷺鷥
藤
宣宗興定四年華州渭南縣民裴德寧家伐樹破其中
有赤色大字表裏脗合
有司言與唐大歷中成都瑞木有文天下太平者其
事頗同蓋太平之兆也乞付史館
元成宗元貞元年太平路蕪湖縣進榆木有文曰天下
太平年
文宗至順三年六月晉寧冀州桑災
(臣)等謹按王圻續通考載世祖至元十九年處州
麗水縣樟樹生梨可食史不載
順帝元統二年四月大名路桑麥災至正三年夏上
都大都桑果葉皆有黃色龍文八年九月奉元路桃
杏花九年秋奉元桃杏實十二年五月汴梁祥
符縣椿樹結實如木瓜十四年八月冀寧路榆次縣
桃李花十五年十一月汾州介休縣桃杏花十六
年七月彰德李樹結實如小黃瓜十七年十一月汾
州桃杏花二十一年明州松樹結實其大有盈尺者
八月汴梁祥符縣邑中樹木一夕皆有濕泥塗之
(臣)等謹按王圻續通考於二十一年後有云辛卯
夏松江普照寺僧舍一敝帚開花又嘉興儒學閽
人陶氏磨上木肘發青條開白花又吳江分湖里
鍛工一柳樹樁以安鐵碪者且十餘年矣發長條
數莖如葦十一年進賢縣瑞竹生今考歷代甲子
錄辛卯係順帝至正十一年殆是年歷有其事而
王圻誤載於二十一年後不及檢也
明成祖永樂初取材川蜀大木自出抵江上
先是四年閏七月詔以明年五月建北京宫殿分遣
大臣採木於川廣等處工部尚書宋禮伐山通路奏
言得大木數株皆尋丈一夕自出谷中抵江上聲如
雷不偃一草朝廷以為瑞
孝宗弘治八年長沙楓生李實黃連生黃瓜九年三
月長寧楠生蓮花李生豆莢
世宗嘉靖三十七年十月戊辰泗水沙中湧出大杉木
圍丈五尺長六丈餘
穆宗隆慶五年四月杭州栗生桃
神宗萬歷十八年五月丁卯祖陵大松樹孔中吐火竟
日方滅二十三年十二月癸亥皇陵樹巔火出延燒
草木
(臣)等謹按以上二條互見火異門
熹宗天啓六年四月癸巳白露著樹如垂綿日中不散
十月辛酉南京西華門内有烟無火三日始滅
禮臣往視乃舊宫材木瘞土中久烟自生土石皆焦
以水沃之始滅
愍帝崇禎六年五月癸巳霍山縣有木甑飛墮不知所
自來七年二月丁巳太康門牡丹開者三
太康知縣集邑紳議其事梁墮而死
草異
宋孝宗淳熙中太平州産異麻若靈芝
(臣)等謹按王圻續通考又載理宗端平元年八月
紹慶府黃登進對奏武泰軍因潛藩升紹慶府登
到任後荷生雙頭十年永州陶大社圃池中産蓮
並頭黃登屢進諛詞似不足信姑附錄以備考
遼太祖二年八月幽州進合歡瓜(互見土貢門)
(臣)等謹按金史無草異可見王圻續通考亦闕
元泰定帝致和五年禁中芭蕉連理
順帝至正四年萍鄉州治前鳳凰池蓮生一本二花駢
首並蒂六年夏西澗書院産瑞草(丙申丁酉間)揚州兵火
之餘城中屋址遍生白菜大者重十五斤小者亦不下
八九斤有力人所負纔四五顆云
(臣)等謹按歷代甲子圖丙申丁酉乃元至正十六
十七兩年也
明太祖洪武五年六月嘉瓜生於句容民家
句容民張穀賓家圃瓜生雙實同蒂禮部尚書陶凱
以獻
穀異(野穀竹米附)
宋高宗紹興十五年臨川禾登九穗
郡守晁謙之言足為瑞應乞宣付史館
寧宗慶元五年夏房陵民李祖振獲異麥二本一本五
穗一本二歧
(臣)等謹按馬端臨通考載穀異訖於宋徽宗政和
二年今從王圻續通考補錄二條如右又圻載嘉
定三年四年瑞麥生所産地及莖穗皆闕姑附錄
之
理宗景定元年十二月辛丑建陽縣嘉禾生一本十五
穗
是時福建提學李伯玉奏繪圖來上以皇太子始封
於建陽允為上瑞詔改建陽為嘉禾縣
四年九月昌化縣進嘉禾嘉粟
是時明禋慶成帝謂休瑞應期一德感通之驗詠詩
賜丞相
(臣)等謹按王圻續通考又載二年四月建康言瑞
麥五莖各兩歧三年四月嚴州言麥生兩穗附錄
之
度宗咸淳四年七月温州禾異畝同穎六年八月甲
申瑞安府樂清縣嘉禾生
遼穆宗應歷二年九月甲寅朔雲州進嘉禾四莖二穗
聖宗統和九年八月癸酉銅山嘉禾生二十年夏南
京平州麥秀兩歧
道宗太康三年九月癸亥玉田進嘉禾
金太宗天會三年九月壬午廣寧府進嘉禾四年十
月丁未中京進嘉禾
熙宗皇統三年五月丁巳朔京兆府貢瑞麥七月庚辰
太原路亦如之四年正月乙丑陜西進嘉禾十有二
莖莖皆七穗五年閏十月壬辰懷州進嘉禾
海陵貞元元年十一月丙戌朔定州獻嘉禾
世宗大定二年八月丁卯永興縣進嘉禾四年七月
臨潢府境禾黍穭生二十四年正月辛卯朔真定嘉
禾二本六莖異畝同穎二十九年(時章宗已即位)十月辛丑
沁州丹州進嘉禾十二月河間府進嘉禾
章宗明昌元年正月懷州河間等處進嘉禾
宣宗興定元年四月陳州商水縣進瑞麥一莖四穗開
封進瑞麥一莖三穗二莖四穗七月大社壇産嘉禾一
莖十五穗十月丹州進嘉禾異畝同穎
元世祖至元元年十月壬子恩州歴亭縣進嘉禾一莖
九穗十一月丁酉太原臨州進嘉禾二莖四穗四年
十月辛未太原進嘉禾二本異畝同穎六年九月癸
丑恩州進嘉禾一莖三穗七年五月壬戌東平府進
瑞麥一莖二穗三穗五穗者各一本十一年七月乙
未興元鳳州進麥一莖七穗穀一莖三穗十四年八
月襄陽生嘉禾十七年十一月甲寅太原路堅州進
嘉禾六莖十八年八月壬辰瓜州屯田進瑞麥一莖
五穗二十年九月癸巳鄂端宣慰司劉恩進嘉禾同
穎九穗七穗六穗者各一二十三年六月廣元路閬
中麥秀兩歧九月南部縣生嘉禾一莖九穗二十四
年八月癸亥濬州進瑞麥一莖九穗二十五年八月
丙辰袁州萍鄉縣進嘉禾二十六年十二月寧州民
張世安進嘉禾二本二十九年二月壬申澤州獻嘉
禾三十一年嘉禾生京畿一莖九穗
成宗大德元年十一月辛未曹州禹城縣進嘉禾一莖
九穗九年嘉禾生應州山隂縣
武宗至大三年九月河間等路獻嘉禾
有異畝同穎及一莖數穗勅繪為圖
仁宗皇慶二年八月嘉禾生渾源州一莖四穗延祐
四年九月己巳大都南城産嘉禾一莖十一穗七年
五月(時英宗已即位)丁未饒州鄱陽進嘉禾一莖六穗
英宗至治元年十月壬子左丞相拜珠獻嘉禾兩莖同
穗二年八月壬申蔚州民獻嘉禾
泰定帝泰定元年十月成都穀一莖九穗
順帝至元四年五月彰德獻瑞麥一莖三穗至正元
年九月冀寧路嘉禾生異畝同穎延平順昌縣嘉禾生
一莖五穗三年八月晉寧臨汾縣嘉禾生有五穗至
八穗者十年彰德路穀麥雙穗十六年大同路秦
城鄉嘉禾生一莖二穗五穗有九穗者有異莖而同穗
者十八年處州山谷中小竹結實如小麥饑民采食
之二十一年明州象山縣竹穗生實如小麥可食
二十六年五月壬午洛陽縣康家莊有瑞麥一莖五穗
三穗雙穗者甚衆
(臣)等謹按王圻續通考載順帝元統時唐山民岳
園瑞禾有一莖雙穗者有一本十三穗者而年次失
考六年洛陽産瑞麥有一莖三四穗者史皆不載
又於二十六年後載癸巳大平城北有瑞麥一莖
兩歧考歷代甲子圖當是至正十三年不應列於
二十六年後也
明太祖洪武二十八年九月壬辰朔北平永清衛之龍
門生嘉禾異莖同穗
時成祖封北平命歛之遣使來進帝喜親製詩一章
以賜
成祖永樂四年六月丙寅南陽獻瑞麥
帝諭禮部曰比郡縣屢奏祥瑞獨此為豐年之兆命
薦之宗廟
世宗嘉靖八年八月西苑進嘉禾
初十日萬壽節戶部侍郎劉體乾獻二穗三穗者共
百本閣臣徐階等表賀
(臣)等謹按王圻續通考載嘉靖時嘉禾嘉穀甚多
蓋其時喜言符瑞故致此耳又載始興令楊應隆
祁州人言其遠祖掘地種竹忽地中鏗然有聲得
一石甕發之有物數百個長三寸餘見其上下膚
如穀形去膚熟之真是大米香美異常食之者壽
皆百二三十歲飲其汁者壽亦八九十嘗讀藏經
云太古之世穀長五六寸人壽皆數百歲又圖經
稱崑崙之墟有木禾食者得上壽豈其餘粒耶以
無年月可據附錄於此
芝草
(臣)等謹按馬端臨通考謂宋草木之瑞史不勝書
而芝草尤多皆小人導諛為之迄於寧宗嘉泰二
年今考宋史嘉泰後無可見者豈史氏有懲於馬
氏之言而削之歟自後遼代無之而金元迄明獻
瑞芝者不一嘉靖間尤甚蓋時方崇尚青詞物以
類聚至於臣民競進數輙盈千然則芝之為瑞與
否亦槩可覩矣
宋理宗紹定元年漳州龍江書院仰高堂産芝九莖色
如截肪
(臣)等謹按王圻續通考又載度宗咸淳四年玉芝
生其地其狀皆闕不知何所據也
金世宗大定五年六月戊子河南府進芝草十三本(得於)
(芝田石上薦之太廟)甲辰大安殿楹生芝其色如玉十年正月
鄧州進芝草二十四年正月辛卯朔徐州進芝十有
八莖二十六年正月庚辰河南府進芝三本
章宗明昌元年正月懷州河間等處進芝草
(臣)等謹按王圻續通考載哀宗天興初荆王守純
府第産玉芝一株高五寸許色紅鮮可愛既而枝
葉津流成血臭不可聞剷而復生者再未幾有青
城之事
元世祖至元二年八月丙子濟南路鄒平縣進芝草一
本八年九月癸酉益都府濟州進芝二本十五年
四月濟南歴城進芝十九年六月芝生眉州青城縣
景德寺二十二年六月辛亥揚州進芝草二十三
年四月丁未江東宣慰司進芝一本九月芝産於蒼溪
縣十月庚申濟寧路進芝二莖二十六年三月癸巳
東流縣獻芝四月甲子池州貴池縣民王勉(勉志作逸)進紫
芝十二本六月丁丑汲縣民朱良進紫芝二十八年
三月芝生鈞州翟陽縣二十九年六月芝生賀州
(臣)等謹按王圻續通考載元世祖中統二年八月
濟州進芝二本殆即至元八年之訛也又云至元
八年武安文廟大成殿産芝金色九莖叩之有金
玉聲二十二年十月長葛郾城各進芝草附錄於
此
成宗大德五年十二月興元西鄉縣進芝一本色如珊
瑚六年正月濟南鄒平縣進芝一本五枝五葉色皆
赤
武宗至大四年(時仁宗已即位)芝生國學大成殿
仁宗延祐二年三月芝生大成殿五年七月大成殿
復生芝
順帝至元元年十二月己酉朔芝生荆門州當陽縣覆
船山一本五榦高尺有二寸一本二榦高五寸有半榦
皆兩歧二本相依附如珊瑚枝其高者結為華蓋慶雲
之狀五年秋芝生中書工部之屋梁一本七榦
(臣)等謹按覆船山生芝草王圻續通考謂為世祖
至元時事則以至元年號相同而致誤不如五行
志為可據也又五年秋芝草生事圻亦誤為仁宗
延祐五年今皆從志
明世宗嘉靖三十七年十月癸丑禮部進瑞芝
凡一千八百六十本詔廣求徑尺以上者
(臣)等謹按嘉靖實錄四十三年八月御醫王金獻
萬壽香山一座聚芝三百六十本為之是歲天下
臣民進瑞芝甚衆已詳土貢考王圻續通考載嘉
靖三十六年十月諸山獻仙芝一千四百十本時
河南巡撫潘恩等各獻芝不一而足四十三年兩
廣都御史吳桂芳又進之四十五年有芝生於太
廟第三室(乃睿宗初廟也)因命名玉芝宫云附錄備考
青青青祥
(臣)等謹按青𤯝青祥馬端臨通考起於後漢永興
二年迄於唐乾元三年自後絶無可見惟王圻續
通考載金章宗泰和二年七月癸丑申刻日上有
氣内赤外青須臾乃散明神宗萬歷二十九年昭
應寺藏經閣上大小瓦獸六各口吐青氣一道冲
天半時方散已詳雲氣門故不贅載
明宣宗宣德元年八月辛巳東南天有青氣狀如人义
手揖拜
(臣)等謹按自宋迄明見於正史者惟此
欽定續文獻通考卷二百十八
