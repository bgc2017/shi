欽定續文獻通考卷五十三
職官考
吏部
宋寧宗嘉定六年二月有司上嘉定編修吏部條法總
類
理宗淳祐時右丞相杜範請撥堂除闕歸吏部(互見官制門)
(臣)等謹按杜範傳又云帝命宰執各條當今利病
與政事可行者範上十二事一曰專職任謂吏部
不可兼給舍經筵亦必有專官未知當日果從其
言與否以志未載亦補錄以備考
遼南樞密院視吏部(詳樞密院門)
王圻曰南樞密院雖掌文銓視吏部而部族丁賦
之政亦與焉盖不專於吏部也
南面吏部官有尚書侍郎
所屬有郎中員外郎
金吏部掌文武選授勲封考課出給制誥之政官有尚
書侍郎各一人
以才行勞效比仕者之賢否以行止文冊貼黃簿制
闕之機要正七品以上以名上省聽制授從七品以
下每至季月則循資格而擬注自八品以上則奏以
下則否侍郎以下皆為尚書之貳
凡内外官之政績所歴之資考更代之期去就之故
秩滿皆備陳於解由吏部據以定能否又撮解由之
要於銓擬時讀之謂之銓頭又會歴仕銓頭而書於
行止簿(行止簿者以姓為類而書各人平日所歴之資考功過者也)又為簿列百
司官名有所更代則以小黃綾書更代之期及所以
去就之故而制其銓擬之要領也(凡縣令則省除部除者通書而各疏)
(之)
所屬郎中二人一掌文武選流外遷用官吏差使行
止名簿封爵制誥一掌勲級酬賞承襲用廕循遷致
仕考課議諡之事員外郎分制曹務及參議事所掌
與郎中同主事四人掌知管差除校勘行止分掌封
勲資考之事惟選事則通署及掌受事付事檢勾稽
失省署文牘兼知本部宿直檢校架閣(餘部主事自受事付事以)
(下所掌並同)
(臣)等謹按金史百官志海陵天德二年郎中員外
郎各增為四人後省熙宗皇統四年六部主事始
用漢人世宗大定三年用進士非特旨不得擬吏
人如宰執保奏人材不入常例章宗承安五年增
女直主事一人
又有架閣庫掌吏兵兩部架閣兼檢校吏部行止管
勾一人(以識女直契丹漢字人充如無擬識女直漢字人充)同管勾一人(大定二十)
(一年六月設仍以主事提控之)官誥院掌署院事有提舉二人(以吏部郎)
(中翰林修撰各一人充)
(臣)等謹按金之六部國初與左右司通署熙宗天
眷三年始分治焉
元吏部掌天下官吏選授之政令有尚書三人侍郎二
人
凡職官銓綜之典吏員調補之格封勲爵邑之制考
課殿最之法悉以任之
所屬有郎中員外郎各二人主事三人
世祖中統元年以吏戸禮為左三部尚書侍郎各二
人郎中四人員外郎六人至元元年以吏禮自為一
部尚書三人侍郎仍二人郎中仍四人員外郎三人
三年復為左三部五年又合為吏禮部尚書仍二人
侍郎郎中員外郎各一人七年始列尚書六部吏部
尚書一人侍郎一人郎中員外郎各二人八年仍為
吏禮部尚書侍郎郎中各一人員外郎仍二人十三
年分置吏部尚書增至七人侍郎三人郎中二人員
外郎四人十九年尚書裁為二人侍郎郎中員外郎
各一人二十一年尚書三人侍郎一人郎中員外郎
如故二十三年定六部尚書侍郎郎中員外郎員額
各二人二十八年仍增尚書為三人主事三人
(臣)等謹按以上設官不特左三部與吏禮二部分
合隨時并尚書侍郎郎中員外郎主事等官亦增
減不一如前所列員數則尚書侍郎乃至元元年
所定郎中員外郎則七年所定主事三人則二十
八年所增也或疑吏禮併為一部止設尚書一人
何以十三年分置吏部乃增至七人考帝紀是時
平宋之後十二月定江南所設官府則一時增置
多人既而裁為二人志固未嘗訛也
又按元史百官志有左三部照磨所一人掌吏戸
禮三部錢穀計帳之事右三部亦有照磨一人不
詳所掌
又按順帝時六部至元三年十二月巴延太師等
奏準吏部考功郎中員外郎主事各設一人至正
元年四月吏部置司績一人掌百官行止以憑叙
用廕襲六月中書奏準戸部事繁見設司計四人
宜依前至元二十八年例添設二人十一月吏禮
兵刑分為二庫戸工分為二庫各設管勾二人十
二年正月刑部添設尚書侍郎郎中員外郎各一
人十五年十月濟寧分省置兵刑工戸四部今類
叙於此
明吏部掌天下官吏選授封勲功課之政令盖古冡宰
之職視五部為特重尚書一人侍郎為之貳左右各一
人
所屬文選騐封稽勲考功四清吏司以贊尚書各郎
中員外郎一人主事一人(太祖洪武三十一年增設文選司主事一人英宗正)
(統十一年增設考功司主事一人)又有司務二人(明初設主事司務各四人為首領官)
(有主事即洪武二十九年改主事為司官裁司務二人各部並同)
文選司官吏班秩遷升改調之事凡選每歲有大選
有急選有遠方選有歲貢就教選間有㨂選有舉人
乞恩選選人咸登資簿釐其流品平其銓注而序遷
之凡升必考滿若員缺當補不待考滿日推升類推
上一人單推上二人三品以上九卿及僉都御史祭
酒廷推上二人或三人内閣吏兵二部尚書廷推上
二人凡王官不外調王姻不内除大臣之族不得任
科道僚屬同族則以下避上外官才地不相宜則酌
其繁簡互換之有傳升乞升者並得執奏以署職試
職實授奠年資以開設裁併兼攝適繁簡以薦舉起
廢徵召振幽滯以帶俸添注寄恩冗以降調除名馭
罪過以官程督吏治以寧假悉人情
騐封掌封爵襲廕褒贈吏算之事凡爵非社稷軍功
不得封封號非特旨不得與或世或不世皆給誥劵
衍聖公及戚里恩澤封不給劵凡劵左右各一左藏
内府右給功臣之家襲封則徵其誥劵稽其功過覈
其宗支以第其世流降除之等土官則勘其應襲與
否移文選司注擬(宣慰宣撫安撫長官諸司領土兵者則皆隸兵部)凡廕叙
京官三品以上考滿著績始廕一子曰官生其出自
特恩者曰恩生凡封贈公侯伯之進封皆遞進一等
三品以上政績顯異及死諫死節陳亡者皆得贈官
其見任則初授散階京官滿一考及外官滿一考而
以最聞者皆給本身誥敕七品以上皆得推恩其先
五品以上授誥命六品以下授敕命曾祖祖父皆如
其子孫官公侯伯視一品外内命婦視夫若子之品
生曰封死曰贈若先有罪譴則停給文之散官四十
有二以歴考為差外命婦之號九因其子孫封者加
太字夫在則否凡封贈之次七品至六品一次五品
一次(初制有四品一次後省)三品二品一品各一次三母不並
封兩封從優品父職高於子則進一階父應停給及
子為人後者皆得移封嫡在不封生母生母未封不
先封其妻妻之封止於一嫡一繼其封贈後而以墨
敗者則追奪
稽勲掌勲級名籍喪養之事凡文勲十自五品以上
歴再考乃授勲凡百官遷除降調皆開寫年甲鄉貫
出身每歲十二月貼黃春秋清黃皆赴内府有故揭
而去之凡父母年七十無兄弟得歸養凡三年喪解
職守制紏摘其奪喪匿喪短喪者惟欽天監官奔喪
三月復任
考功掌官吏考課黜陟之事凡内外官給由三年初
考六年再考並引請九年通考奏請綜其稱職平常
不稱職而黜陟之陟無過二等降無過三等其甚者
黜之罪之京官六年一察察以己亥年五品以下考
察其不職者降罰有差四品以上自陳去留取旨外
官三年一察以辰戌丒未年前期移撫按官各綜其
屬三年内功過狀註考彙送覆核以定黜陟倉場庫
官一年考巡檢三年考教官九年考府州縣官之考
以地之繁簡為差吏之考三六年滿移騐封司撥用
九年滿又試授官惟王官及欽天御用等監官不考
凡内外官彈章稽其功過擬去留以請上裁薦舉保
留則核其政績旌異焉
司務掌催督稽緩勾銷簿書
明初設四部於中書省分掌錢榖禮儀刑名營造之
務洪武元年始置六部設尚書侍郎郎中員外郎主
事仍隸中書省六年部設尚書侍郎各二人吏部設
總部司勲考功三屬部部設郎中員外郎各一人主
事二人十三年罷中書省六部各設尚書侍郎一人
每部分四屬部吏部屬部加司封每屬部設郎中員
外郎主事各一人尋增侍郎一人二十二年改總部
為選部二十九年定為文選騐封稽勲考功四司并
五部屬皆稱清吏司建文中設左右侍中位侍郎上
除去諸司清吏字成祖初悉復舊制永樂元年以北
平為北京置北京行部尚書二人侍郎四人其屬置
六曹清吏司(吏戸禮兵工五曹郎中員外郎主事各一人刑曹郎中員外郎各一人主事四)
(人照磨檢校各一人司獄一人尋戸曹亦增設主事三人)後又分置六部各稱行
在某部十八年定都北京罷行部及六曹以六部官
屬移之北不稱行在其留南京者加南京字仁宗洪
熙元年復置各部官屬於南京去南京字而以在北
京者加行在字仍置行部宣宗宣德三年復罷行部
英宗正統六年於北京去行在字於南京仍加南京
字遂為定制景帝景泰中吏部嘗設二尚書英宗天
順初復罷其一
(臣)等謹按明史職官志吏部尚書表率百僚進退
庶官銓衡重地其禮數殊異無與並者洪熙時大
學士楊士竒等加至三孤兼尚書銜然品叙列尚
書蹇義夏原吉下景泰中左都御史王文升吏部
尚書兼學士入閣其班位猶以原銜為序自孝宗
弘治六年二月内宴大學士邱濬始以太子太保
禮部尚書居太子太保吏部尚書王恕之上其後
由侍郎詹事入閣者班皆列六部上矣
南京吏部尚書右侍郎各一人
所屬文選考功騐封稽勲四清吏司各郎中主事一
人司務廳司務一人
凡南京官六年考察考功掌之不由北吏部
(臣)等謹按職官志南京六部侍郎至弘治後始專
設右神宗萬歷三年俱革十一年復設熹宗天啟
中每部增侍郎一人莊烈帝崇禎間革又騐封稽勲
二司主事後並革
戸部
宋高宗紹興中置提舉帳司總天下帳狀以戸部左曹
郎官兼之右曹歲具常平錢物總數每秋季具冊以聞
七年閻彦昭以太府寺丞兼右曹郎官二十七年徐
康正除左曹郎官又詔戸部事有可疑難裁決者許
長貳與衆郎官聚議文字皆令連書有定議然後付
本曹行遣
(臣)等謹按馬端臨通考所載終於孝宗淳熙時宋
史職官志既歴述之以上則補其所未載者也又
若官有度支分案五曰度支曰發運曰支供曰賞
賜曰知雜金部分案六曰左藏曰右藏曰錢帛曰
𣙜易曰請給曰知雜倉部分案六曰會場曰上供
曰糶糴曰給納曰知雜曰開拆亦端臨所未備今
補錄之若寧宗慶元以後大約相承不改然不可
考矣
遼北南二大王院視戸部
(臣)等謹按遼史百官志北南大王兩院皆分掌部
族軍民之政各有大王(北院大王初名德哷勒部額爾竒木太祖分北南院)
(太祖會同元年改額爾竒木為大王)有知北院南院大王事北院南
院太師太保司徒司空及郎君又有都統軍司掌
從軍之政令(官有統軍使副統軍使統軍都監將軍)詳衮司掌部族
軍馬之政令(官有詳衮都監將軍小將軍)都部署司掌部族軍
民之事(官有都部署副部署)盖其職不僅考稽錢穀而云視
戸部者所謂以國制治契丹概從簡朴也
南面戸部官有尚書侍郎
所屬有郎中員外郎
金戸部尚書一人侍郎二人
所屬郎中二人(海陵天德二年置五人章宗泰和中省作二人又作四人宣宗貞祐四年)
(置八人五年作六人)員外郎三人郎中而下皆以一人掌戸籍
物力婚姻繼嗣田宅財業鹽鐵酒麯香茶礬錫丹粉
坑冶𣙜場市易等事一人掌度支國用俸祿恩賜錢
帛寳貨貢賦租稅府庫倉廪積貯權衡度量法式給
授職田拘收官物并照磨計帳等事(泰和時設二人後增一人貞祐)
(四年作六人又作八人五年作四人)主事五人女直司二人通掌戸度
金倉等事漢人司三人同員外郎分掌曹事(泰和八年減一)
(人貞祐四年作八人五年六人)兼提控編附條格管勾架閣等事
又架閣庫管勾一人掌戸禮兩部架閣(衞紹王大安三年以主事)
(各兼之)同管勾檢法勾當官五人貞祐二年設幹辦官
十人三年置四人尋罷之四年更設為勾當官專提
控支納管勾勘覆經歴交鈔及香茶鹽引照磨文帳
等事(承安二年作四人貞祐四年作十五人五年作十人興定元年五人二年復作十人)又有
𣙜貨務以下皆屬尚書戸部者𣙜貨務(在京諸稅係中運司見錢)
(皆𣙜於本務收)掌發賣給隨路香茶鹽鈔引有使副使交
鈔庫使掌諸路交鈔及檢勘錢鈔換易收支之事副
使掌書押印合同判官又都監二人印造鈔引庫
(大安二年兼鈔紙坊)掌監視印造勘覆諸路交鈔鹽引兼提控
抄造鈔引紙有使副判(承安四年罷四小庫併罷庫判四人衛紹王至寧元年設)
(二人)抄紙坊(大安二年以印造鈔引庫兼貞祐二年復置仍設小都監二人)有使副
使判交鈔庫物料場(至寧元年置)場官掌收支交鈔物
料隨處交鈔庫鈔紙坊有使(貞祐二年設於上京西京北京東平大名益都)
(咸平真定河間平陽太原京兆平涼廣寧等府瑞蔚平清通順薊等州三年罷之)平準務
有使副又有勾當官六人(元光二年五月設十月罷)
(臣)等謹按百官志泰和八年嘗省戸部官員置三
司謂兼勸農鹽鐵度支戸部三科也貞祐罷之今
詳轉運使門
元戸部掌天下戸口錢糧田土之政令尚書三人侍郎
二人
凡貢賦出納之經金幣轉通之法府藏委積之實物
貨貴賤之直斂𣪚准駁之宜悉以任之
所屬有郎中二人員外郎三人主事八人
世祖中統元年所署官員已見吏部至元元年分立
戸部尚書三人侍郎郎中各四人員外郎省為三人
三年復為左三部五年復分為戸部尚書一人侍郎
郎中各一人員外郎又省為二人七年始列尚書六
部尚書侍郎郎中各二人員外郎如故十三年尚書
增置一人餘如故十九年郎中員外郎俱增至四人
二十三年六部尚書侍郎郎中員外郎定以二人為
額二十四年以戸部所掌視他部特為繁劇增置二
人成宗大德五年省尚書一人員外郎亦省一人各
設三人又主事八人司計官四人
(臣)等謹按順帝至正時有增置司計官及戸部庫
官濟寧分置戸部已見前吏部門
所轄都提舉萬億寳源庫掌寳鈔玉器萬億廣源
庫掌香藥紙劄諸物萬億綺源庫掌諸色段匹
萬億賦源庫掌絲綿布帛諸物俱有都提舉提舉同
提舉副提舉知事提控案牘各一人又四庫照磨
兼架閣管勾一人(至元二十八年以四庫錢帛事繁始置)提舉富寧
庫分掌萬億寳源庫出納金銀之事提舉同提舉副
提舉各一人又吏目一人(至元二十七年始創)
元史百官志曰萬億四庫國初以太府掌内帑之
出納既設左藏等庫而國計之領在戸部仍置萬
億等庫為收藏之府中統元年置庫官六人至元
十六年始為提舉萬億庫二十四年升都提舉二
十五年分立四庫以分掌出納至二十七年又别
立富寧庫焉
又有諸路寳鈔都提舉司達嚕噶齊都提舉副達嚕
噶齊提舉同提舉各一人副提舉二人知事照磨提
控案牘各一人(國初戸部兼領交鈔公事世祖至元初始設交鈔提舉司二十四年改今)
(名置官如上)寳鈔總庫達嚕噶齊大使各一人副使三
人(世祖至元二十五年改元寳庫為寳鈔庫其後定置如上)印造寳鈔庫達嚕
噶齊一人大使副使各二人(中統四年始置大使至元二十四年增達嚕噶)
(齊一人其後定置如上)燒鈔東西二庫達嚕噶齊大使副使
各一人(至元元年始制紙鈔庫置監燒紙鈔官二十四年分立二庫定置如上)行用
六庫提領大使副使各一人(中統元年初定中都行用庫至元二十四年京)
(師改置三庫曰光熙曰文明曰順承二十六年又置三庫曰健德曰和義曰崇仁並因城門以為名)
大都宣課提舉司掌諸色課程併領京城各市提舉
二人同提舉副提舉提控案牘各一人(至元十九年併大都舊城)
(兩稅務為大都稅課提舉司至武宗至大元年改宣課提舉司)其屬四(為馬市猪羊市牛驢市果)
(木市煤木所提領大使副使各一人魚蠏市大使一人副使二人)大都酒課提舉
司掌酒醋𣙜酤之事提舉同提舉副提舉各一人提
控案牘二人(至元十九年始置二十八年省同提舉副提舉各一人餘如故)鈔紙
坊提領大使各一人副使二人(中統四年置止設大使副使各一人至元)
(二十七年增置提領副使各一人)印造鹽茶等引局掌印造腹裏
行省鹽茶礬鐵等引大使副使各一人(至元二十四年置)
(臣)等謹按百官志戸部所屬有京畿都漕運使司
御河上下都漕運使司檀景等處採金鐵冶都提
舉司大都河間山東東路河東陜西等處三轉運
鹽使司各有所屬已詳轉運使司門略見於此
明戸部掌天下戸口田賦之政令尚書一人侍郎貳之
左右各一人
稽版籍歲會賦役實徵之數以下所司十年攢黃册
差其戸上下畸零之等以周知其登耗凡田土之侵
占投獻詭寄影射有禁人戸之隱漏逃亡朋充花分
有禁繼嗣婚姻不如令有禁皆綜覈而紏正之天子
耕耤則尚書進耒耜以墾荒業貧民以占籍附流民
以限田裁異端之民以圖帳抑兼并之民以樹藝課
農官以芻地給馬牧以召佃盡地利以銷豁清賠累
以撥給廣恩澤以給除差優復以鈔錠節賞賚以讀
法訓吏民以權量和市糴以時估平物價以積貯之
政恤民困以山澤陂池關市坑冶之政佐邦國贍軍
輸以支兌改兌之規利漕運以蠲減賑貸均糴捕蝗
之令憫災荒以輸轉屯種糴買召納之法實邊儲以
祿廩之制馭貴賤
所屬浙江江西湖廣陜西廣東山東福建河南山西
四川廣西貴州雲南十三清吏司各郎中一人(宣德以後)
(增設山西司三人陜西貴州雲南三司各二人山東司一人)員外郎一人(宣德七年增設)
(四川雲南二司各一人後仍革)主事二人(宣德以後增設雲南司七人浙江江西湖廣陜西福)
(建河南山西七司各二人山東四川貴州三司各一人)司務廳司務二人照磨
所照磨一人檢校一人
十三司各掌其分省之事兼領所分兩京直隸貢賦
及諸司衞所祿俸邊鎮糧餉并各倉場鹽課鈔關(浙江)
(司帶管在京羽林右留守左龍虎應天龍驤義勇右康陵七衞神幾營江西司帶管在京旗手金吾前)
(金吾後金吾左濟陽五衞陽湖廣司帶管國子監教坊司在京羽林前通州和豹韜永陵昭陵六衞及)
(興都留守司驍福建司帶管順天府在京燕山左武驤右武驤右騎右虎賁右留守後武成中茂陵八)
(衛五軍巡捕勇士四衞各營及北直隸永平保定河間真定順德廣平大名七府延慶保安二州大寧都)
(司萬全都司并北直隸所轄各衞所山口永盈通濟各倉山東司帶管在京錦衣大寧中大寧前三衞)
(及遼東都司兩淮兩浙長蘆河東山東福建各鹽運司四川廣東海北雲南黑鹽井白鹽井安寧五井各)
(鹽課提舉司陜西靈州鹽課司江司南贛鹽稅右山西司帶管在京燕山前鎮南興武永清左永清五)
(衞及宣府大同山西各鎮衞河南司帶管在京府軍前燕山右大興左裕陵四牧馬千戸所及北直隸)
(潼關衞蒲州千戸所政陜西司帶管宗人府五軍都督府六部都察院通司大理寺詹事府翰林院太)
(僕寺鴻臚寺尚寳司六科中書舍人行人司欽天監太醫院五城兵馬司京衞武學文思院皮作局在京)
(留守右長陵獻陵景陵四衞神樞隨侍二營及延綏寧夏甘肅固原各鎮四川司帶管在京府軍後金)
(吾右騰驤左騰驤右武德神策忠義後武功中武功左武功右彭城十一衞及應天府南京四十九衞南)
(直隸安慶蘇州松江常州鎮江徽州寧國池州太平廬州鳳陽淮安揚州十三府徐滁和廣德四州中都)
(留守司并南直隸所轄各衞所勇廣東司帶管在京羽林左留守中鷹揚神武左義前義勇後六衞蕃)
(牧奠靖二千戸所司廣西司帶管太常寺光祿寺神樂觀犧牲所司牲太倉銀庫内府十庫在京瀋陽)
(左瀋陽右留守前寬河蔚州左五衞及二十三馬房倉各象房牛房倉京府各草場雲南司帶管在京)
(府軍府軍左府軍右虎賁左忠義右忠義前泰陵七衞及大軍倉皇城四門倉并在外臨清德州徐州淮)
(安天津各倉門貴州司帶管上林苑監寳鈔提舉司都稅司正陽張家灣各宣課司德勝門安定門各)
(稅課司崇文門分司在京濟州會州富峪三衞及薊州永平密雲昌平易州各鎮臨清滸墅九江淮安北)
(新揚州河西務各鈔關)條為四科曰民科主所屬省府州縣地
理人物圖志古今沿革山川險易土地肥瘠寬狹戸
口物産多寡登耗之數曰度支主會計夏稅秋糧存
留起運及賞賚祿秩之經費曰金科主市舶魚鹽茶
鈔稅課及贓罰之收折曰倉科主漕運軍儲出納料
糧凡差三等由吏部選授曰註差疏名上請曰題差
劄委曰部差或三年或一年或三月而代照磨檢校
稽文書出入之數而程督之
初洪武元年置戸部六年設尚書二人侍郎二人分
為五科曰一科二科三科四科總科每科設郎中員
外郎各一人主事四人惟總科郎中員外郎各二人
主事五人八年中書省奏戸刑工三部事繁戸部五
科每科設尚書侍郎各一人郎中員外郎各二人主
事五人内會總科主事六人外牽照科主事二人司
計四人照磨二人分四屬部曰總部度支部金部倉
部每部郎中員外郎各一人總部主事四人度支部
金部各三人倉部主事二人尋罷在京行用庫二十
二年改總部為民部二十三年又分四部為河南北
平山東山西陜西浙江江西湖廣廣東廣西四川福
建十二部(四川部兼領雲南)部設郎中員外郎各一人主事
二人各領一布政司戸口錢糧等事量其繁簡帶管
京畿每一部内仍分四科管理又置照磨檢校各一
人二十九年改十二部為十二清吏司建文中仍為
四司(餘見吏部)成祖復舊制永樂元年改北平為北京司
十八年革北京司設雲南貴州交趾三清吏司宣德
十年革交趾司定為十三司其後歸併職掌凡宗室
勲戚文武官吏之廩祿陜西司兼領之北直隸府州
衞所福建司兼領之南直隸府州衞所四川司兼領
之天下鹽課山東司兼領之關稅貴州司兼領之運
漕及臨德諸倉雲南司兼領之御馬象房諸倉廣西
司兼領之
所轄寳鈔提舉司提舉副提舉典史各一人(洪武七年初置)
(提舉副提舉吏目各一人所屬鈔紙印鈔二局寳鈔行用二庫十三年罷十九年復置如上後副提舉典)
(史俱革)抄紙局大使副使各一人(後革副使)印鈔局大
使副使各一人(後俱革)寳鈔廣惠庫大使一人副使
二入(世宗嘉靖中革)廣積庫天使副使典史各一人(嘉靖中副)
(使典史俱革)贓罰庫大使一人副使二人(嘉靖中革副使)甲
字乙字丙字丁字戊字庫大使五人副使六人(内丁字庫)
(二人嘉靖中革一人并革乙字戊字二庫副使)廣盈庫大使一人副使二
人(嘉靖中革副使)外承運庫大使副使各二人(後俱革)承
運庫大使副使各一人(嘉靖中革副使)行用庫大使副使
各一人(後俱革)太倉銀庫大使副使各一人(嘉靖中革副使)
御馬倉大使副使各一人軍儲倉大使副使各
一人(後俱革)長安東安西安北安門倉各副使一人
(東安門倉舊二人萬歷八年革一人)張家灣鹽倉檢校批騐所大使
副使各一人(穆宗隆慶六年並革)
總督倉場一人掌督在京及通州等處倉場糧儲
洪武初置軍儲倉二十所各設官司其事永樂中遷
都北京置京倉及通州諸倉以戸部司員經理之宣
德五年始命李昶為戸部尚書專督其事遂為定制
以後或尚書或侍郎俱不治部事嘉靖十五年又命
兼督西苑農事隆慶初罷兼理萬歷二年另撥戸部
主事一人陪庫每曰偕管庫主事收放銀兩季終更
替九年裁革命本部侍郎分理之十一年復設二十
五年以右侍郎張養蒙督遼餉四十七年增設督餉
侍郎(崇禎間有督遼餉寇餉宣大餉增設三四人)天啟五年又增設督理
錢法侍郎
南京戸部尚書一人右侍郎一人
所屬十三司郎中十三人員外郎九人(浙江江西湖廣廣東廣西)
(福建山西陜西雲南九司各一人嘉靖二十七年革山西陜西二司各一人隆慶中又革廣西雲南二司)
(各一人)主事十七人(山東廣東廣西雲南各二人隆慶三年革廣西司一人)司務
一人照磨一人
所轄寳鈔提舉司提舉一人廣積承運贓罰三庫
甲乙丙丁戊五字庫寳鈔廣惠庫軍儲倉各大使一
人長安東安西安北安四門倉各副使一人龍
江鹽倉檢校批騐所各大使一人(隆慶三年革寳鈔司提舉軍儲倉大)
(使)
總督糧儲一人(嘉靖以前特設都御史二十六年革以戸部右侍郎加都御史銜領之)
(臣)等謹按職官志有判錄司掌在京官吏俸給文
移勘合有判錄一人副判二人洪武十三年置尋
改判錄為司正副判為左右司副十八年罷雖不
隸於戸部而所掌則分戸部之職乍設旋罷附載
於此
禮部
宋禮部官有尚書掌禮樂祭祀朝會宴享學校貢舉之
政令侍郎為之貳郎中員外郎參領之
凡講議制度損益儀物則審覆有司所定之式以次
諮決而質於尚書省大祭祀則省牲鼎鑊視滌濯薦
腥則奉籩豆簠簋及飲福徹之祼則奉瓚臨鬯侍郎
奏中嚴外辦同省牲及視饌腥熟之節祼受瓚奉槃
歲祀昊天上帝祭皇地祇與尚書迭為亞獻祭太社
太稷神州地祇則迭為初獻祀九宫貴神五帝感生
帝朝日夕月蜡祭東西方亦如之大朝會則尚書奏
藩國貢物凡慶賀若謝則郎中員外郎分撰表文祠
事與太常少官祠部官迭為終獻或亞獻親郊自景
靈宫朝獻太廟朝享至望燎禮畢乘輿還内皆奏解
嚴祠部月奏祠祭國忌休暇之曰每歲大祀忌日大
忌前一日皆不坐元日冬至寒食假各七日天慶先
天降聖節各五曰誕聖節正七月望夏至臘各三日
天祺天貺節人日中和二社上已端午三伏七夕授
衣重九四立春秋分及每旬假各一日主客凡四夷
至則圖其衣冠書其山川風俗有封爵禮命則承詔
頒付掌嵩慶懿陵祭享崇義公承襲之事膳部凡所
用物前期計度以關度支若祭祀朝會宴享則同光
禄寺官視其善否酒成則嘗而後進焉(餘詳馬端臨考)
遼多囉倫穆騰視禮部
多囉倫穆騰司掌禮儀官有多囉倫穆騰總知朝廷
禮儀事
南面禮部官有尚書侍郎
所屬有郎中員外郎
金禮部掌凡禮樂祭祀燕享學校貢舉儀式制度符印
表疏圖書册命祥瑞天文漏刻國忌廟諱醫卜釋道四
方使客諸國進貢犒勞張設之事尚書侍郎各一人
所屬郎中員外郎各一人主事二人
又有惠民司掌修合發賣湯藥(詳太醫院門)
又有左三部檢法司司正二人掌披詳法狀檢法二
十二人掌檢斷各司取法文字
元禮部掌天下禮樂祭祀朝會燕享貢舉之政令尚書
三人侍郎二人
凡儀制損益之文符印簡册之信神人封諡之法忠
孝貞義之褒送迎聘好之節文學僧道之事婚姻繼
續之辦音藝膳供之物悉以任之
所屬有郎中員外郎領會同館事主事各二人
中統元年以吏戸禮左三部(是年設官及至元元年三年五年或分或併已)
(詳吏部)至元七年别立禮部尚書三人侍郎一人郎中
二人員外郎如舊明年又合為吏禮部十三年又别為
禮部二十三年尚書等官定以二人為額成宗元貞
元年復增尚書一人領會同館主事二人
又有侍儀司掌凡朝會即位册后建儲奉上尊號及
外國朝覲之禮有左右侍儀奉御二人禮部侍郎知
侍儀事引進使知侍儀事各一人左右侍儀使左右
直侍儀使左右侍儀副使左右侍儀僉事各二人引
進副使侍儀令承奉班都知尚衣局大使各一人(至元)
(八年置十二年省左右侍儀奉御通曰左右侍儀省引進副使及侍儀令尚衣使等官改置通事舍人十)
(四人三十年減通事舍人七人為侍儀舍人武宗至大二年置典簿一人仁宗延祐七年定置侍儀使四)
(人英宗至治元年增置通事舍人六人侍儀舍人四人後定置侍儀使四人引進使知侍儀事二人首領)
(官典簿一人屬官承奉班都知一人通事舍人十六人侍儀舍人十四人)其屬(法物庫掌大禮法物)
(有提點大使副使各一人直長二人)
拱衞直都指揮使司掌控鶴六百餘戸及儀衞之事
指揮使副使鈐轄提控案牘各一人(至元三年置十六年增置達嚕)
(噶齊一人隸宣徽院二十五年歸隸禮部仁宗皇慶元年置經歴一人二年改鈐轄為僉事文宗至順二)
(年撥隸侍正府定置達嚕噶齊一人都指揮四人副指揮使僉事各二人首領官經歴知事各一人)其
屬(控鶴百戸所色目百戸漢人百戸各一十三人總十三所又儀從庫掌收儀衞器仗大使副使各一)
(人)
儀鳳司掌樂工供奉祭享之事有大使五人副使四
人經歴知事各一人(至元八年立玉宸院置樂長樂副樂判官各一人二十年改置)
(儀鳳司隸宣徽院置大使副使各一人判官三人二十五年歸隸禮部省判官三十一年置達嚕噶齊副)
(使各一人大德十一年改玉宸樂院置院使副使僉事同僉院判至大四年復為儀鳳司延祐七年定置)
(大使五人副使四人首領官經歴知事各一人)其屬五(雲和署掌樂工調音律及部籍更番之事)
(署令署丞管勾各一人協音協律各一人至元十二年置至大二年撥隸玉宸樂院皇慶元年定置官如)
(上勾安和署職掌員數俱與雲和同丞常和署初名管司管領回回樂人署令一人署管勾各二人)
(皇慶元年始置雲天樂署初名昭和署管領河西樂人設官員數輿和同至元十七年置至大四年改)
(為天樂署各廣樂庫掌樂器等物大使副使一人皇慶元年置)
教坊司掌承應樂人及管領興和等署五百戸有達
嚕噶齊一人大使三人副使四人知事一人(中統二年始置)
(至元十七年改提點教坊司隸宣徽院二十五年隸禮部延祐七年定官如上)其屬三(興和署署)
(令署丞管勾各二人使祥和署設官同興和署廣樂庫大副使各一人)
會同館掌接伴引見諸番蠻夷峒官之來朝貢者有
尚書領館事一人大使副使各二人提控案牘一人
(至元十三年置二十五年罷二十九年復置元貞元年以禮部尚書領館事遂為定制)其屬(收支)
(諸物庫有大使副使各一人至元二十九年以四賓庫改置)
鑄印局掌凡刻印銷印之事有大使副使直長各一
人(至元五年置)白紙坊掌造詔旨宣勅紙劄有大使副
使各一人(至元九年置)掌薪司司令一人司丞工人
明禮部掌天下禮儀祭祀宴饗貢舉之政令尚書一人
侍郎佐之左右各一人
所屬儀制祠祭主客精膳四清吏司各郎中員外郎
一人主事一人(正統六年增設儀制祠祭主事各一人又增設儀制司主事一人教習駙)
(馬弘治五年增設主客司一人提督會同館)司務廳司務二人
儀制分掌諸禮文宗封貢舉學校之事天子即位天
子冠大婚册立皇太子妃嬪太子妃上慈宫徽號朝
賀相見大享宴享大射宴射則舉諸儀注條上之若
經筵日講耕耤視學策士傳臚巡狩親征進歷進春
獻俘奏捷若皇太子出閣監國親王讀書之藩皇予
女誕生命名以及百官命婦朝賀皇太子后妃之禮
與諸王國之禮皆頒儀式於諸司凡傳制誥開讀詔
勅表箋及上下百官往來移文皆授以程式焉凡歲
請封宗室王郡王將軍中尉妃主君各以其親疎為
等百官於宗王具官稱名而不臣王臣稱臣於其王
凡宗室駙馬都尉内命婦藩王之誥命則會吏部以
請凡諸司之印信領其制度刓敝則換給之凡祥瑞
辨其名物以學校之政育士類以貢舉之法羅賢才
以鄉飲酒禮教齒讓以養老尊高年以制度定等威
以恤貧廣仁政以旌表示勸勵以建言會議悉利病
以禁自宮遏奸民
祠祭分掌諸祀典及天文國恤廟諱之事凡祭有三
曰天神地祇人鬼辨其大祀中祀小祀而敬供之飭
其壇壝祠廟陵寢而數省閱之蠲其牢醴玉帛粢羹
水陸瘞燎之品第其品侑從食功德之上下而秩舉
之天下神祇在祀典者則稽諸令甲播之有司以時
謹其祀事督日官頒歷象於天下日月交食移内外
諸司救護有災異即奏聞并或乞祭告修省凡喪葬
祭祀貴賤有等皆定其程則而頒行之凡諡帝(十七字)
后(十三字)妃太子太子妃(並二字)親王(一字)郡王(二字)以字為
差勲戚文武大臣請葬祭贈諡必移所司覈行能傳
公論定議以聞其侍從勤勞忠諫死者官品未應諡
皆得特賜凡帝后愍忌祀於陵輟朝不廢務凡天文
地理醫藥卜筮師巫音樂僧道人並籍領之有興造
妖妄者罪無赦
主客分掌諸番朝貢接待給賜之事諸番朝貢辨其
貢道貢使貢物遠近多寡豐約之數以定王若使迎
送宴勞廬帳食料之等賞賚之差凡貢必省閱之然
後登於内府有附載物貨則給直若番國請嗣封則
遣頒册於其國使還上其風土方物之宜贈遺禮文
之節諸番有保塞功則援勅印封之各國使人往來
有誥勅則騐誥勅有勘籍則騐勘籍毋令闌入土官
朝貢亦騐勘籍其返則以鏤金勅諭行之必與銅符
相比凡審言語譯文字送迎館伴考稽四夷館譯字
生通事之能否而禁止其交通漏泄凡朝廷賜賚之
典各省土物之貢咸掌之
精膳分掌宴饗牲豆酒膳之事凡御賜百官禮食曰
宴曰酒飯為上中下三等視其品秩蕃使土官有宴
有下程(宴有一次有二次下程有常例有欽賜)皆辨其等親王之藩王
公將軍來朝及其使人亦如之凡膳羞酒醴品料光
祿是供會其數而程其出納焉凡厨役僉諸民以給
使於太常光祿年深者得選充王府典膳凡歲藏冰
出冰移所司謹潔之
初洪武元年置禮部六年設尚書二人侍郎二人分
四屬部總部祠部膳部主客部每部設郎中員外郎
各一人主事各三人十三年設尚書侍郎各一人每
屬部設郎中員外郎主事各一人尋復增置侍郎一
人二十二年改總部為儀部二十九年定置如前
所轄鑄印局大使一人副使二人(萬歷九年革一人)僧道錄
司(詳僧道官名)教坊司奉鑾一人左右韶舞各一人左右
司樂各一人掌樂舞承應以樂戸充之
職官志曰周宗伯之職雖掌邦禮而司徒既掌邦
教所謂禮者僅鬼神祀祠而已至合典樂典教内
而宗藩外而諸番上而天官下逮醫師膳夫伶人
之屬靡不兼綜則自明始也成弘以後率以翰林
儒臣為之其由此陟公孤任輔導者盖冠於諸部
焉
南京禮部尚書一人右侍郎一人
所屬儀制祠祭主客精膳四司各郎中一人儀制祠
祭二司各主事一人司務一人
所轄鑄印局副使一人教坊司右韶舞一人左右司
樂各一人
兵部
宋兵部官有尚書掌兵衞武選車輦甲械廄牧之政令
侍郎為之貳郎中員外參掌之
凡大禮尚書充鹵簿司大祀奉魚牲及爼視朝則侍
郎執班簿對立小祀則郎中員外郎薦爼并徹職方
凡土地所産風俗所尚具古今興廢之因州為之籍
遇閏歲造圖以進四夷歸附則分隸諸州度田屋錢
糧之數以給之駕部凡大禮戒有司具五輅凡奉使
之官赴闕視其職治給馬如格官文書則量其遲速
以付步馬急遞總内外監牧籍其租入多寡孳産登
耗凡市馬於四夷者溢歲額則賞之駕部國之武庫
隸焉若御大慶文德殿應用鹵簿名數前期以戒有
司祭祀喪葬則給以等差總衞尉寺金吾仗司兵匠
之數考其功罪歲月而以法升降之(餘詳馬端臨考)
遼北樞密視兵部
南面兵部官有尚書侍郎
所屬有郎中員外郎
金兵部掌兵籍軍器城隍鎮戍廄牧舖驛車輅儀仗郡
邑圖志險阻障塞遠方歸化之事尚書侍郎各一人
所屬郎中一人員外郎主事各二人
又有四方館掌提控諸路驛舍驛馬并陳設器皿等
事使副使各一人法物庫(元兼管大樂海陵貞元二年改付太常寺)掌
鹵簿儀仗車輅法服等事使副使直長各一人承
發司掌受發省部及外路文字管勾同管勾各一人
元兵部掌天下郡邑郵驛屯牧之政令尚書三人侍郎
二人
凡城池廢置之故山川險易之圖兵站屯田之籍遠
方歸化之人官司芻牧之地駞馬牛羊鷹隼羽毛皮
革之徵驛乘郵運祗應公廨皂隸之制悉以任之
所屬郎中員外郎主事各二人
中統元年以兵刑工為右三部置尚書侍郎各二人
郎中員外郎各五人總領三部之事至元元年别置
工部以兵刑自為一部尚書四人侍郎三人郎中如
舊員外郎五人三年併為右三部五年復為兵刑部
尚書二人省侍郎二人郎中如故員外郎一人七年
始列六部尚書一人侍郎如舊郎中員外郎各一人
八年又合為兵刑部十三年復析為兵部二十三年
定尚書侍郎郎中員外郎以二人為額至治三年增
尚書一人主事二人
(臣)等謹按百官志載以兵刑工為右三部既云郎
中五人員外郎五人而以兵刑為一部下乃云郎
中如舊員外郎五人郎中舊設亦五人安得獨異
其詞以别於員外郎乎且刑部内載郎中四人則
員外郎如舊郎中反不如舊矣又以兵刑為一部
下載侍郎三人而刑部内則云侍郎仍二人當時
紀載草率致多舛謬姑仍之
其屬有管領隨路打捕鷹房民匠總管府達嚕噶齊
總管各一人副總管二人經歴知事提控案牘各一
人(初太祖以隨路打捕鷹房民戸七千餘戸撥隸實喇大王位下中統二年始置至元十二年阿布哈)
(大王遣使奏歸朝廷隸兵部)管領本投下大都路打捕鷹房諸
色人匠都總管府掌哈資大王位下事達嚕噶齊二
人總管同知副總管知事提控案牘各一人(大德八年始置)
(官吏皆王選用至大四年省併衙門以哈喇班第大王遠鎮一隅别無官屬存設不廢定置府官其屬東)
(局織染提舉司有達嚕噶齊提舉副達嚕噶齊副提舉提控案牘各一人)隨路諸色民
匠打捕鷹房等戸都總管府達嚕噶齊總管同知經
歴知事提控案牘兼照磨各一人掌拜哲伯營&KR0777;事
及管領大都路打捕鷹房等戸(至元三十年置)管領本位
下打捕鷹房民匠等戸都總管府掌拜哲伯營&KR0777;城
池阿哈特穆爾一應差發色徹肯定王位下事達嚕
噶齊總管副達嚕噶齊同知副總管判官經歴知事
提控案牘兼照磨各一人又有大都陸運提舉司
(詳轉運使門)
明兵部掌天下武衞官軍選授簡練之政令尚書一人
侍郎佐之左右各一人
所屬武選職方車駕武庫四清吏司各郎中一人(正統)
(十年增設武選二司郎中各一人成化三年增設車駕司郎中一人萬歷九年並革)員外郎一
人(正統十年增設武選司員外郎一人弘治九年增設武庫司員外郎一人後俱革嘉靖十二年增設)
(職方司員外郎一人)主事二人(洪武宣德間設武選司主事三人職方司主事四人正統十四)
(年增設車駕武庫二司主事各一人後革萬歷十一年又增設車駕司主事一人)司務廳司
務二人
武選掌衞所土官選授升調襲替功掌之事凡武官
六品其勲十有二散階三十歲凡六選有世官有流
官世官九等(指揮使指揮同知指揮僉事衞鎮撫正千戸副千戸百戸試百戸所鎮撫)皆
有襲職有替職其幼也有優給其不得世也有減革
有通革流官八等(左右都督都督同知都督僉事都指揮使都指揮同知都指揮僉事)
(正留守副留守)以世官升授或由武舉用之皆不得世即有
世者出特恩非真授者曰署職(署職遞加本職一級作半職不支俸非軍)
(功毋得實授)曰試職(試職作一級支半俸不給誥)曰納職(納職帶俸不涖事)戰
功二等(竒功為上頭功次之)首功四等(迤北為大遼東次之西番苗蠻又次之内地寇)
(賊又次之)凡比試有舊官有新官(洪武二十一年以前為舊成祖以後為新)軍
政五年一考選先期撫按官上功過狀覆核而去留
之五府錦衣衞堂上各總兵官皆自陳取上裁推舉
上二人都指揮以下上一人凡土司之官九級(自從三品)
(至從七品皆無歲祿)其子弟屬族妻女若壻及甥之襲替胥從
其俗附塞之官自都督至鎮撫凡十四等皆以誥勅
辨其偽冐贈官死於王事加二等死於戰陳加三等
凡除授出自中旨者必覆奏然後行之以貼黃徵圖
狀以功績徵誥勅以效力課將領以比試練卒徒以
優養恩故絶以褒恤勵死戰以寄祿馭恩倖以殺降
失䧟避敵激叛之法肅軍機以典刑敗倫行劫退陣
之科斷世祿
職方掌輿圖軍制城隍鎮戍簡練征討之事凡天下
地里險易遠近邊腹疆界俱有圖本三歲一報與官
軍車騎之數偕上凡軍制内外相維武官不得輒下
符徵發自都督府都指揮司留守司内外衞守禦屯
田羣牧千戸所儀衞司土司諸番都司衞所各統其
官軍及其部落以聽征調守衞朝貢保塞之令以時
修浚其城地而閱視之凡鎮戍將校五等曰鎮守協
守分守守備備倭皆因事增置視地險要設兵屯戍
之凡京營&KR0757;練統以文武大臣皆科道巡視之若將
軍四衞及勇士幼官舍人等營練則計其軍實稽其
什伍察其存逸聞否以教其坐作進退疾徐疏數之
節金鼓麾旗之號征討請命將出師懸賞罰調兵食
紀功過以黜陟之以保塞障邊徼以烽火傳聲息以
關津詰姦細以緝捕弭盜賊以快壯簡鄉民以勾解
收充抽選併豁疏放存恤之法整軍伍
車駕掌鹵簿儀仗禁衞驛傳廄牧之事凡鹵簿大駕
大典禮大朝會設之丹陛駕常朝設之武陳駕世宗
南巡時設之皆辨其物數以授所司慈宫中宫之鹵
簿東宫宗藩之儀仗亦如之凡侍衞御殿全直掌朝
番直守衞親軍衞畫前後左右四門為四行而日夜
巡警之凡郵傳在京師曰會同館在外曰驛曰遞運
所皆以符騐關劵行之凡馬政其專理者太僕苑馬
二寺稽其簿籍以時程其登耗惟内廄不會
武庫掌戎器符勘尺籍武學薪隸之事凡内外官軍
有征行移工部給器仗籍紀其數制敕下各邊徵發
及使人出關必騐勘合軍伍缺下諸省府州縣勾之
以跟捕紀錄開戸給除停勾之法覈其召募垜集罪
謫改調營丁尺籍之數凡武職幼官及子弟未嗣官
者於武學習業以主事一人監督之考稽學官之賢
否肄業之勤怠以聞
初洪武元年置兵部六年增尚書侍郎各一人置總
部駕部併職方三部設郎中員外郎主事如吏部之
數十三年增置庫部為四屬部部設郎中員外郎主
事各一人十五年增設侍郎一人二十二年改總部
為司馬部二十九年定改四部為武選職方車駕武
庫四清吏司(惟職方仍舊名)景泰中增設尚書一人協理部
事天順初罷隆慶四年添置侍郎二人尋罷萬歷末
年復置
所轄有會同館大使一人副使二人大通關大使副
使各一人
協理京營戎政一人掌京營&KR0757;練之事或尚書或侍郎
或右都御史為之
永樂初設三大營總於武將景泰元年始設提督團
營命兵部尚書于謙兼領之後罷成化三年復設率
以本部尚書或都御史兼之嘉靖二十年始命尚書
劉天和輟部務另給關防專理戎政二十九年以總
督京營戎政之印畀仇鸞而改設本部侍郎協理戎
政不給關防萬歷九年裁革十一年復設天啟初增
設協理一人尋革崇禎二年復增一人以庶吉士劉
之綸為兵部侍郎充之
南京兵部尚書參贊機務一人右侍郎一人
所屬武選職方車駕武庫四司郎中四人員外郎二
人(武選武庫無員外郎)主事五人(車駕主事二人)司務一人
所轄典牧所提領一人會同館大勝關各大使一人
明史職官志曰參贊機務自宣德八年黃福始成
化二十三年始奉敕諭專以本部尚書參贊機務
同内外守備官操練軍馬撫䘏人民禁戢盜賊振
舉庶務故其職視五部為特重云
刑部
宋刑部官有尚書掌天下刑獄之政令侍郎為之貳郎
中員外郎分掌其事
凡聽訟獄或輕重失中有能駁正詔其賞罰若頒赦
宥則糾官吏之稽違者大祀則尚書涖誓薦熟則奉
牲大禮肆赦則侍郎授赦書付有司宣讀承旨釋囚
分案十三曰制勘(掌凡根勘諸路公事)曰體量(掌凡體䆒之事)曰定奪
(掌訴雪除落過名)曰舉叙(掌命官叙優)曰糾察(掌審問大辟)曰檢法(掌供)
(檢條法)曰頒降(掌頒條法降赦)曰追毁(掌斷罪追毁宣敕)曰會問(掌批會遇)
(犯)曰詳覆(掌諸路大辟帳狀)曰捕盜曰帳籍(掌行在庫務理欠帳籍)曰
進擬(掌進斷案刑名文書)都官分案五曰差次曰磨勘曰吏籍
曰配隸曰知雜各因其名而治其事比部掌勾覆中
外帳籍司門掌諸門啟閉之節及關梁餘禁以時舉
行(餘詳馬端臨考)
遼額爾竒木視刑部
額爾竒木院掌刑獄官有額爾竒木左右額爾竒木
知左右額爾竒木事又有敞史選底掌獄
南面刑部官有尚書侍郎
所屬有郎中員外郎
金刑部尚書侍郎各一人
所屬郎中一人員外郎二人一掌律令格式審定刑
名關津譏察赦詔勘鞫追徵給没等事一掌監戸官
戸配隸訴良賤城門啟閉官吏改正功賞捕亡等事
主事二人
所轄有架閣庫掌刑工兩部架閣(大安二年以主事各兼)有管
勾同管勾各一人
所屬萬寧宫提舉司(舊大寧宫更名壽安宫又更今名)掌守護宫城
殿位官有提舉同提舉慶寧宫提舉司提舉兼龍門
縣令同提舉兼儀鸞監
元刑部掌天下刑名法律之政令尚書三人侍郎二人
凡大辟之案覆繫囚之詳讞孥收産没之籍捕獲功
賞之式冤訟疑罪之辨獄具之制度律令之擬議悉
以任之
所屬郎中員外郎各二人首領官主事三人
中統元年以兵刑工為右三部置尚書侍郎各二人
郎中員外郎各五人以郎中員外郎各一人專署刑
部至元元年析置工部而兵刑仍為一部侍郎仍二
人郎中四人員外郎置五人三年復為右三部七年
始别置刑部尚書侍郎郎中各一人員外郎二人八
年改為兵刑部十三年又為刑部二十三年六部尚
書等官定以二人為額大德四年增尚書一人其屬
有司獄司司獄獄丞各一人(初以右三部照磨兼刑部繫獄之任大德七年)
(始置專官部醫一人掌調視病囚)司籍所提領同提領各一人(至元)
(二十年改大部等路斷没提領所為司籍所隸刑部)
明刑部掌天下刑名及徒隸勾覆關禁之政令尚書一
人侍郎佐之左右各一人
所屬浙江江西湖廣陜西廣東山東福建河南山西
四川廣西貴州雲南十三清吏司各郎中員外郎一
人主事二人(正統六年十三司俱增設主事一人成化元年增設四川廣西二司主事各一)
(人後革萬歷中又革湖廣陜西山東福建四司主事各一人)司務廳司務二人照
磨所照磨檢校各一人司獄司司獄六人
十三司各掌其分省及兼領所分京府直隸之刑名
(浙江司帶管崇府中軍都督府刑科内官御用司設等監在京金吾前騰驤左瀋陽右留守中神策和陽)
(武功右廣洋八衛蕃牧千戶所及兩浙鹽運司直隸和州涿鹿左涿鹿中二衛江西司帶管淮益弋陽)
(建安樂安五府前軍都督府御馬監火樂酒醋麺觔等局在京府軍前燕山左留守前龍驤寬河忠義前)
(忠義後永清右龍江左龍江右十衛及直隸廬州府廬州六安九江武清宣府前龍門各衛湖廣司帶)
(管楚岷吉榮遼五府右軍都督府司禮尚寳尚膳神宫等監天財庫在京留守右虎賁右忠義右武功在)
(茂陵永陵江淮濟川水軍右九衛及興都留守司直隸寕國池州二府宣州神武中定州茂山保安右各)
(衛渤海千戶所都福建司帶管戶部太僕寺戶科寳鈔提舉司印綬知等監甲字等十庫在京金吾後)
(應天會州武成中武功中孝陵獻陵景陵裕陵泰陵十衛牧馬千戶所及福建鹽運司直隸常州府廣德)
(州中都留守左留守中定邊開平中屯各衛美峪千戶所山東司帶管魯德衡涇四府左軍都督府宗)
(人府兵部尚寳司兵科典牧所會同舘供用庫戈戟司司苑局在京羽林右瀋陽左長陵三衛奠靖千戶)
(所及山東鹽運司中都留守司遼東都司遼東行太僕寺直隸鳳陽府滁州鳳陽皇陵長淮泗州夀州滁)
(州沂州德州德州左保定後各衛安東中護衛潮河龍門寕靖各千戶所山西司帶管晉代瀋懷仁夀)
(成五府翰林院欽天監上林苑監南北二城兵馬司混堂司甜食房在京旗手金吾右驍騎右龍虎大寕)
(中義勇前義勇後英武八衛及直隸鎮江府徐州瀋陽中屯各衛瀋陽中護衛倒馬關平定各千戶所)
(河南司帶管周唐趙鄭徽伊汝七府禮部太常寺光禄寺鴻臚寺詹事府國子監禮科中書舍人神樂觀)
(犧牲所兵仗局靈臺鐘鼓等司東城兵馬司教坊司在京羽林左府軍右武德留守後神武左彭城六衞)
(及兩淮鹽運司直隸淮安揚州二府淮安大河邳州揚州高郵儀真宿州武平歸德寕山神武右各衛海)
(州鹽城通州汝寕各千戶所行陜西司帶管秦韓慶粛四府後軍都督府大理寺人司尚衣監針工局)
(西城兵馬司在京府軍後騰驤右豹韜鷹揚興武義勇右康陵昭陵龍虎左横海江隂十一衛及河東鹽)
(運司陜西行太僕寺甘粛行太僕寺直隸太平府建陽保定左保定右保定中保定前各衛平涼中護衛)
(錄四川司帶管蜀府工部工科巾帽織染二局僧道司在京府軍金吾左濟川武驤右大寕前蔚州左)
(永清左廣武八衛及直隸松江大名二府金山懷安懷來各衛神木千戶所廣東司帶管應天府在京)
(錦衣府軍左虎賁左濟陽留守左水軍左飛熊七衛及直隸延慶州懷來千戶所廣西司帶管靖江府)
(通政司五軍斷事司中城兵馬司寳鈔銀作二局在京羽林前燕山右燕山前大興左通州武驤左鎮南)
(富峪八衛及直隸安慶徽州二府安慶新安通州左通州右延慶延慶左延慶右各衛雲南司帶管順)
(天府太醫院儀衛惜薪等司承運庫及直隸永平廣平二府鎮海真定永平山海盧龍東勝左東勝右撫)
(寕密雲中密雲後大同中屯潼關營州五屯萬全左萬全右各衛寬河武定蒲州各千戶所貴州司帶)
(管吏部吏科司菜局及長盧塩運司大寕都司萬全都司直隸蘇州保定河間真定順德五府蘇州太倉)
(薊州遵化鎮朔興州五屯忠義中涿鹿河間天津天津左天津右德州宣府左宣府右開平保安蔚州永)
(寕各衛梁城興和廣昌各千戶所)凡軍民官吏及宗室勲戚麗於法
者詰其辭察其情偽傅律例而比議其罪之輕重以
請詔獄必據爰書不得逢迎上意凡有殊旨别勅詔
例榜例非輕請議著為令甲者不得引比凡死刑即
决及秋後决並三覆奏兩京十三布政司死罪囚歲
讞平之五歲請勅遣官審錄冤滯雪錄重囚會五府
九卿科道官共錄之矜疑者戍邊有詞者調所司再
問比律者監候夏月熱審免笞刑減徒流出輕繫遇
歲旱特旨錄囚亦如之凡大祭止刑凡贖罪視罪輕
重斬絞雜犯徒末減者聽收贖詞訴必自下而上有
事重而廹者許擊登聞鼓四方有大獄則受命往鞫
之四方決囚遣司官二人往涖凡斷獄歲疏其名數
以聞曰歲報月上其拘釋存亡之數曰月報獄成移
大理寺覆審必期平允凡提牢月更主事一人脩葺
囹圄嚴固扃鑰省其酷濫給其衣糧囚病許家人入
視脫械鎻醫藥之簿錄俘囚配没官私奴婢咸籍知
之官吏有過並紀錄之歲終請湔滌之以名例攝科
條以八字括辭議(以准皆名其及即若)以五服参情法以墨湼
識盜賊籍産不入塋墓籍財不入度支宗人不即市
宫人不入獄悼耄疲癃不即訊照磨檢校照刷文卷
計錄贓贖司獄率獄吏典囚徒
洪武元年置刑部六年增尚書侍郎各一人設總部
比部都官部司門部部設郎中員外郎各二人惟都
官各一人總部比部主事各六人都官司門主事各
四人八年以部主事浩繁增設四科科設尚書侍郎
郎中各一人員外郎二人主事五人十三年設尚書
侍郎各一人仍分四屬部部設郎中員外郎各一人
總部比部主事各四人都官司門主事各二人尋增
侍郎一人(始分左右侍郎)二十二年改總部為憲部二十三
年分四部為河南北平山東山西陜西浙江江西湖
廣廣東廣西四川福建十二部(浙江兼領雲南)部各設官如
戸部之制二十九年改為十二清吏司永樂元年以
北平為北京十九年革北京司增置雲南貴州交趾
三司宣德十年革交趾司遂為十三清吏司
南京刑部尚書一人右侍郎一人
所屬十三司郎中十三人員外郎五人(惟浙江江西河南陜西廣)
(東五省設)主事十四人(廣東司二人)分掌南京諸司及公侯伯
五府京衛所刑名之事又司務照磨各一人司獄二
人
工部
宋工部官有尚書掌百工水土之政令侍郎為之貳郎
中員外郎參掌之
凡官吏兵民緣本曹事有功賞罪罰則審實以上尚
書省大祭祀則尚書薦爼與徹若諸監鼓鑄錢寳按
年額而課其數因其登耗以詔賞罰屯田凡有司修
葺種植之事以賞罰詔其長貳而行之虞部掌辨地
産而為之厲禁計所入登耗以詔賞罰水部掌以時
約束而計度其歲用之物修治不如法者罰規畫措
置為民利者賞之又所隸有軍器所文思院(餘詳馬端臨考)
遼宣徽視工部
(臣)等謹按百官志宣徽北南二院掌御前祗應之
事詳宣徽院門
南面工部官有尚書侍郎
所屬有郎中員外郎
又中京有文思院院有使
(臣)等謹按百官志文思院使不詳所掌今以宋明
二史考之屬工部故附載於此
金工部掌修造營建法式諸作工匠屯田山林川澤之
禁江河隄岸道路橋梁之事有尚書侍郎各一人
所屬郎中一人員外郎一人(貞祐五年兼覆實司官天德三年增二人)主
事二人覆實司勾管一人隸戸工部掌覆實營造
材物工匠價直等事(大安元年隸三司工部罷同管勾貞祐五年併罷之以工部主)
(事兼興定四年復設從省擬不令戸工部舉)修内司(大定七年設)有副使掌
宫中營造事(兵匠一千六十五人兵夫二千人仍命少府監長官提控)直長二人
部役官四人掌監督工役受給官二人掌支納諸物
都城所有提舉副提舉掌修完廟社及城隍門鑰百
司公廨係官舍屋并栽植樹木等事左右廂官各二
人掌監督工役受給官二人掌支納諸物及埏埴等
事祗應司提點有令丞掌給宫中諸色工作又有
直長收支庫都監同監(泰和元年置)甄官署令丞直長
掌劖石及埏埴之事又上林署(詳上林署門)又有右
三部檢法司司正二人檢法二十二人(興定二年額外設檢)
(法及掌法四年罷)掌同左三部
元工部掌天下營造百工之政令尚書三人侍郎二人
凡城池之修濬土木之繕葺材物之給受工匠之程
式銓注局院司匠之官悉以任之
所屬郎中員外郎各二人首領官主事五人又司程
官四人右三部照磨一人至元元年始分立工部尚
書四人侍郎三人郎中四人員外郎五人三年復合
為右三部七年仍自為工部尚書二人侍郎仍三人
郎中三人員外郎如舊二十三年尚書等官定以二
人為額二十四年以曹務繁冗增尚書二人二十八
年省尚書一人
其屬有左右架閣庫掌六部文卷簿籍架閣之事管
勾二人(中統元年左右部各置二十三年併為左右部架閣庫)又諸色人匠
總管府掌百工之技藝有達嚕噶齊總管各一人同
知副總管各二人經歴知事提控案牘各一人(世祖至元)
(十二年始置總管同知副總管各一人十六年置達嚕噶齊一人增同知副總管各一人二十八年省同)
(知一人三十年省副總管一人後定置如上)其屬十有一(梵像提舉司薰繪畫佛像及土)
(木刻削之工提舉同提舉副提舉吏目各一人司出蠟局提舉司掌出蠟鑄造之工官與梵像提舉同)
(局鑄瀉等銅局掌鑄瀉之工大使副使各一人鏤銀掌金銀之工大使直長各一人鑌鐵局掌鐵)
(之工大使一人之瑪瑙玉局掌琢磨之工直長一人石局董攻石工大使管勾各一人木局董攻)
(木之工大使直長各一人諸油漆局董髹漆之工副使一人諸物庫掌出納物之事提領副提領各)
(一人之管領隨路人匠都提領所掌工匠詞訟事提領大使各一人俱受省檄)諸司局
人匠總管府領兩都金銀器盒及符牌等一十四局
事達嚕噶齊總管副達嚕噶齊同知副總管各一人
經歴知事提控案牘各一人(至元十四年置二十四年以八局改隸工部及)
(金玉府止領五局一庫掌氊毯等事)其屬六(收支庫掌出納之物大使一人大都氊局大使副)
(使各一人人大都染局大使一人使上都氊局大使副使各一隆興氊局大使副各一人剪毛)
(花毯蠟布局大使副使各一人)諸路雜造總管府達嚕噶齊總管
同知副總管各一人知事提控案牘各一人(至元元年改提)
(領所為提舉司十四年又改工部尚書行諸路雜造局總管府)其屬二(簾網局收支庫各有大使)
(副使一人)齊達勒局總管府管領諸色人匠造作等事
達嚕噶齊總管同知知事提控案牘各一人其屬二
(諸司局提領一人相副官二人使收支庫掌造作出納之物提領大使副各一人)大都人
匠總管府達嚕噶齊總管同知各一人經歴提控案
牘各一人其屬四(綉局掌綉造諸王百官段匹大使副使各一人紋錦總院掌織諸)
(王百官段匹官同上尚涿州羅局掌織造紗羅段匹提領大使各一人方庫掌出納絲金顔料等物)
(提領大使副使各一人)隨路諸色民匠都總管府掌仁宗潛
邸諸色人匠達嚕噶齊總管同知副總管各一人經
歴知事提控案牘照磨各一人(延祐六年撥隸崇祥院後又屬將作院順)
(帝至元三年歸隸工部)其屬五(織染人匠提舉司達嚕噶齊提舉同提舉副提舉吏目各一人)
(司雜造人匠提舉司官同上提大都諸色人匠提舉官同上大都等處織染舉司管何南達王位)
(下人匠官同上使收支諸物庫提領大使副各一人)
提舉右八作司掌出納内府漆器紅瓮梢隻等并在
都局院造作鑌鐵銅鋼鍮石東南簡鐵兩都支持皮
毛雜色羊毛生熟斜皮馬牛等皮騌尾雜行薩哩圖
等物提舉二人同提舉副提舉各一人(中統三年始置二十九年)
(以出納委積公為左右兩司)提舉左八作司掌出納内府氊貨
柳器等物置官同上提舉都城所掌修繕都城内
外倉庫等事提舉同提舉副提舉各二人吏目照磨
各一人其屬一(左右廂官四人)受給庫掌京城内外營造
等事提領大使副使各一人符牌局掌造虎符大
使副使直長各一人旋匠提舉司提舉副提舉各
一人薩達克齊提舉司提舉副提舉提控案牘各
一人(至元二十四年以札瑪里鼎率人匠成造與絲紬同局造作遂改組練人匠提舉司為今名)
巴實伯里局掌織造御用領袖納竒實等段大使
副使各一人又局官一人納竒實毛段二局院長
一人朔州毛子局大使一人和坦巴哩局大使
一人平則門光熙門兩窑場及大都通州兩皮貨
所提領大使副使各一人晉寧路織染提舉司提
舉照略案牘各一人其屬(提領所一係官織染人匠局一雲内人匠東西局二)
(本路人匠局一河中府襄陵翼城潞州隰州澤州雲州等局七每局各設提領副提領一人惟澤州雲州)
(止設提領)冀寧真定兩路織染提舉司各提舉同提舉
副提舉照略案牘各一人其屬二(開除局大使副使照略案牘各一人)
(局真定路紗羅兼雜造大使副使各一人)永平路紋錦等局提舉司
南宫中山保定雲州宣德府五處織染提舉司弘州
大名興和路蕁麻林三處人匠提舉司設官並如上
深州雲内州大同恩州大寧路順德路彰德路懷
慶路八處織染局各大使副使照略案牘一人東
聖州織染局院長局副各一人陽門天城織染局
提領副使照磨案牘各一人中山劉元帥局中山
察魯局深州趙良局各大使副使一人恩州東昌
局提領一人宣德博囉局提領副使各一人東
平路疃局直長一人巡河提領所提領二人副提
領一人
明工部掌天下百工山澤之政令尚書一人侍郎佐之
左右各一人
所屬營繕虞衡都水屯田四清吏司各郎中一人(後增)
(設都水司郎中四人)員外郎一人(後增設營繕司員外郎一人虞衡司員外郎一人)主
事二人(後增設都水司主事五人營繕司主事三人虞衡司主事二人屯田司主事一人)司
務廳司務二人
營繕典經營興作之事凡宮殿陵寢城郭壇場祠廟
倉庫廨宇營房王府邸第之役鳩工會材以時程督
之凡鹵簿儀仗樂器移内府及所司各以其職治之
而以時省其堅潔董其窳濫凡置獄具必如律凡工
匠二等曰輪班三歲一役役不過三月皆復其家曰
住坐月役一旬有稍食工役二等以處罪人輪作者
曰正工曰雜工雜工三日當正工一日皆視役大小
而撥節之凡物料儲偫曰神木厰曰大木厰以蓄材
木曰黑窑厰曰琉璃厰以陶瓦器曰臺基厰以貯薪
葦皆籍其數以供修作之用
虞衡典山澤採捕陶冶之事凡鳥獸之肉皮革骨角
羽毛可以供祭祀賓客膳羞之需禮器軍實之用歲
下諸司採捕水課禽十八獸十二陸課獸十八禽十
二皆以其時冬春之交置罛不施川澤春夏之交毒
藥不施原野苗盛禁蹂躙榖登禁焚燎若害獸聽為
䧟穽獲之賞有差凡諸陵山麓不得入斧斤開窑冶
置墳墓凡帝王聖賢忠義名山嶽鎮陵墓祠廟有功
德於民者禁樵牧凡山場園林之利聽民取而薄征
之凡軍裝兵械下所司造同兵部省之必程其堅緻
凡陶甄之事有歲供有暫供有停減籍其數會其入
毋輕毁以廢民凡諸冶飭其材審其模範付有司錢
必凖銖兩進於内府而頒之牌符火器鑄於内府禁
其以法式泄於外凡顔料非其土産不以征
都水典川澤陂池橋道舟車織造劵契量衡之事水
利曰轉漕曰灌田歲儲其金石竹木卷埽以時修其
閘壩洪淺堰圩隄防謹蓄洩以備旱潦無使壞田廬
墳隧禾稼舟楫磑碾者不得與灌田爭利灌田者不
得與轉漕爭利凡諸水要會遣京朝官專理以督有
司役民必以農隙不能至農隙則僝功成之凡道路
津梁時其葺治有巡幸及大喪大禮則修除而較比
之凡舟車之制曰黃船以供御用曰遮洋船以轉漕
於海曰淺船以轉漕於河曰馬船曰風快船以供送
官物曰備倭船曰戰船以禦寇賊曰大車曰獨轅車
曰戰車皆會其財用酌其多寡久近勞逸而均劑之
凡織造冕服誥勅制帛祭服淨衣諸幣布移内府南
京浙江諸處周知其數而慎節之凡公侯伯鐵劵差
其高廣凡祭器册寳乘輿符牌雜器皆會則於内府
凡度量權衡謹其校勘而頒之懸式於市而罪其不
中度者
屯田典屯種抽分薪炭夫役墳塋之事凡軍馬守鎮
之處其有轉運不給則設屯以益軍儲其規辦營造
木植城磚軍營官屋及戰衣器械畊牛農具之屬凡
抽分征諸商視其財物各有差凡薪炭南取洲汀北
取山麓或徵諸民有本折色酌其多寡而撙節之夫
役伐薪轉薪皆僱役凡墳塋及堂碑碣獸之制第宗
室勲戚文武官之等而定其差
洪武初置工部及官屬以將作司隸焉六年增尚書
侍郎各一人設總部虞部水部并屯田為四屬部總
部設郎中員外郎各二人餘各一人總部主事八人
餘各四人又置營造提舉司八年增立四科科設尚
書侍郎郎中各一人員外郎二人主事五人照磨二
人十年罷將作司十三年定官制設尚書侍郎各一
人四屬部(以屯田部為屯部)各郎中員外郎一人主事二人
十五年增侍郎一人二十二年改總部為營部二十
五年置營繕所二十九年又改四屬部為營繕虞衡
都水屯田四清吏司嘉靖後添設尚書一人專督大
工
春明夢餘錄曰周禮冬官亡漢時補以考工記夫
冬官之職既不可考豈待考工記補之而後為冬
官之全乎太宰事典以富邦國以任百官以生萬
民小宰事職以富邦國以養萬民以生萬物則事
官之意在周禮可覩也周官亦曰司空掌邦土居
四民時地利則司空之意在周官可推也况冬之
為言終也萬物成終必歸其根亶空土而已命之
曰司空豈無意義而云然哉惟藏而固之富而生
之此所以為冬之象也若夫考工記之事虞書所
謂共工也共工誠冬官之事但其一屬耳故取以
入冬官則可用之以補冬官則不可按工之官缺
則民用不周虞之官缺則物生不遂故舜視百工
萬物皆予一體故皆曰予而虞工列九官自古重
之矣周禮屬虞衡於夏官今則并山澤虞衡統屬
之於工部益垂猶且讓之任是職者可輕視之哉
所轄營繕所所正一人所副所丞各二人文思院
大使一人副使二人皮作局大使一人副使二人
(後革副使)鞍轡局大使副使各一人(隆慶元年俱革)寳源局
大使副使各一人(嘉靖間革副使)顔料局大使一人(後革)
軍器局大使一人副使二人(後革副使一人)節慎庫大使
一人(嘉靖八年設)織染所雜造局大使副使各一人
廣積通積盧溝橋通州白河各抽分竹木局大使各
一人副使各一人大通關提舉司提舉一人(萬歷二年)
(革)副提舉二人典史一人(後副提舉典史俱革)柴炭局大使
副使各一人
提督易州山厰一人掌督御用柴炭之事
明初於沿江蘆州并龍江瓦屑二場取用柴炭永樂
間遷都於北則於白羊口黃花鎮紅螺山等處採辦
宣德四年始設易州山厰專官總理景泰間移於平
山又移於滿城相繼以本部尚書或侍郎督厰事天
順元年仍移於易州嘉靖八年罷革改設主事管理
南京工部尚書一人右侍郎一人
所屬營繕虞衡都水屯田四司郎中四人員外郎二
人(營繕司一人都水司一人嘉靖三十七年革都水司員外)主事八人(營繕司三人屯田司)
(一人餘各二人)
所轄營繕所所正所副所丞各一人龍江清江二
提舉司各提舉副提舉一人(後革副提舉)文思院寳源
局軍器局織染所龍江抽分竹木局瓦屑&KR0309;抽分竹
木局各大使一人(嘉靖三十七年革文思院大使)
欽定續文獻通考卷五十三
