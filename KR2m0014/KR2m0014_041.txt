欽定續文獻通考卷四十一
選舉考
童科
宋度宗咸淳二年七月禮部侍郎李伯玉言人材貴乎
善養不貴速成請罷童子科息奔競以保幼穉良心詔
自咸淳三年為始罷之
自寧宗嘉定十四年定童子科歲取三人之制至是
罷仍詔須卓絶能文者許諸郡薦舉
金熙宗天眷二年詔設童子科
凡士庶子年十三以下能誦二大經三小經又誦論
語諸子五千字以上府試十五題通十三以上會試
每場十五題三場共通四十一以上為中選所貴在
幼而誦多者若年同則以誦大經多者為最
海陵天德時以童子科無益詔罷之
世宗大定二十九年七月(時章宗已即位)復設經童科
章宗明昌三年平章政事完顔守貞請約取經童從之
守貞言經童之科非古也自唐諸道表薦或取五人
或十人近代宋仁宗以為無補罷之本朝皇統間取
及五十人因以為常天德時復廢今復置取輒以百
數恐久積多不勝銓擬乞約取之帝曰若所誦皆及
格如何守貞曰視最幼而誦不訛者精選之則數亦
不多也復問參知政事胥持國對曰所誦通否易見
豈容有濫帝曰限以三十或四十人若百人皆通亦
可復取其精者持國曰是科蓋資教之術耳夫幼習
其文長玩其義使之蒞政人才出焉如中選者加之
修習進士舉業則所記皆得為用臣謂可勿令遽登
仕途必習舉業而後官之若能擢進士第自同進士
任用如中府薦會試視其次數優其等級幾舉不得
薦者從本科出身似可以激勸而得人矣詔議行之
五年定經童遷轉格
神童三次終場同進士恩榜遷轉兩次終場全免差
使第六任與縣令依本格遷官如一次終場初入仕
則一除一差其餘並依本門戶仍使應三舉然後入
仕每舉放四十人
先是以童子舉者太宗天會八年東平劉天驥七歲
能誦詩書易禮春秋左氏傳及論語孟子命教養之
時尚未有選舉之制至帝明昌元年益都府申童子
劉住兒年十一歲能詩賦誦大小六經所書行草頗
有法孝行夙成乞依宋童子李淑賜出身且加以恩
詔帝召至内殿試鳳凰來儀賦魚在藻詩又令賦旱
詩嘉之賜本科出身給錢粟官舍令肄業太學又有
張元素易州人八歲試童子舉蓋尤童子中之出類
者也
元成宗大德三年始舉童子科
時舉童子楊山童海童五年大都提舉學校所舉安
西路張秦山江浙行省舉張昇甫武宗至大元年舉
武福安仁宗延祐三年江浙行省舉俞傳孫馮恬哥
六年河南路舉張答罕學士完者不花舉丁頑頑七
年河間縣舉杜山童大興縣舉陳𣆀英宗至治元年
福州路連江縣舉陳元麟三年河南行省舉張英泰
定帝泰定四年福州舉葉留畊文宗天歷二年舉杜
夙靈至順二年制舉答不歹子買來的皆以其天資
穎悟超出兒輩或能默誦經文書寫大字或能綴緝
辭章講說經史並令入國子學教育之惟張秦山尤
精篆籕陳元麟能通性理葉留畊問以四書大義則
對曰無過事父母能竭其力事君能致其身時人以
遠大期之又袁遵道豐縣人年六歲能誦五經以神
童薦安滔九歲以經童登第隂幼遇奉新人八歲中
經科
明科目之制不設童科間有以神童薦者召至親試或
留中講讀或遣歸就舉其後多由進士致位通顕而以
功業自表見卓然為當世名臣者蓋不乏人
成祖永樂四年瑞安黃養正年十一能作大字令入
監讀書給與廩饌景帝時茶陵李東陽以戍籍居京
師四歲能作徑尺書帝召試之大喜抱置膝上賜果
鈔後兩召講尚書大義稱旨命入京學英宗天順初
休寧程敏政十歲隨父信官四川巡撫羅綺以神童
薦召試聖節及瑞雪詩并經義各一篇援筆立就詔
讀書翰林院官給廩給憲宗成化初安寧楊一清十
歲有司以竒童薦為翰林秀才命内閣擇師教之夀
光劉鈗八歲亦召見愛其聰敏且拜起如禮即命為
中書舍人宫殿門閾高一清時同官常提之出入帝
慮牙牌易損命易以銀孝宗弘治中會稽董玘舉竒
童試不中格罷歸又洪鐘四歲以善大書舉入翰林
肄業任道遜以竒童舉侍東宫書朱奎林章謝宇並
以幼童舉直内閣
欽定續文獻通考卷四十一
