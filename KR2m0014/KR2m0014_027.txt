欽定續文獻通考卷二十七
市糴考
常平義倉和糴
宋寧宗慶元元年詔戸部右曹專領義倉
是年又以兩浙轉運副使沈詵言比歲不登米價翔
踴凡商販之家發其囤積盡使出糶於是告藏之令
設矣
嘉定八年八月禁州縣遏糴
先是孝宗淳熙七年九月禁諸路遏糴十一年七月
以浙西江東水禁諸州遏糴光宗紹熙五年二月禁
湖廣江西遏糴至是復有是詔
九年正月罷諸路旱蝗州縣和糴及四川關外科糴
乾道初嘗罷諸路和糴一年李蘩知興安府安撫利
州東路漢中久饑劍外和糴在州者獨多蘩嘗匹馬
行阡陌間訪求民瘼有老嫗進曰民所以饑者和糴
病之也泣數行下蘩感其言奏免之至淳熙三年廷
臣言四川歲糴軍糧名為和糴實科糴也詔制置使
范成大同蘩相度以聞蘩奏諸州歲糴六十萬石若
從官糴歲約百萬緡如變科糴為官糴貴賤視時不
使虧毫忽之價出納視量勿務取圭撮之贏則軍不
乏興民不加賦詔如其議盡免蜀中和糴一年民始
知有生之樂會歲大稔米價頓賤父老以為三十年
所無梁洋間繪蘩像祠之於是成大奏關外麥熟倍
於常年實由罷糴民力稍紓得以盡於農畆帝覽之
曰免和糴一年田間和氣若此乃知民力不可重困
也十年三月又免四川和糴三年十三年四月再蠲
四川和糴軍糧三年是年復詔罷之
宋史真德秀𫝊曰嘉定十五年德秀以寳謨閣待
制湖南安撫使知潭州罷𣙜酤除斛面米申免和
糴以甦其民民艱食既極力賑贍之復立惠民倉
五萬石使歲出糴又易穀九萬五千石分十二縣
置社倉以徧及鄉落别立慈幼倉立義阡惠政畢
舉月試諸軍射捐其回易之利及官田租凡營中
病者死未葬者孕者嫁娶者贍給有差
理宗寳慶三年詔州縣和糴毋得科抑并申嚴遏糴之
禁
監察御史汪剛中言和糴之弊其來非一日矣欲得
其要而革之非禁科抑不可夫禁科抑莫如增米價
此已試而有騐者也詔所司奉行之又言豐穰之地
穀賤傷農凶歉之地濟糴無策惟以其所有餘濟其
所不足則饑者不至於貴糴而農民亦可以得利乞
嚴禁遏糴凡兩浙江東西湖南北州縣有米處並聽
販鬻流通違者許被害人越訴官按劾吏決配庶令
出惟行不致文具從之
立常平收糴黜陟法
侍御史李知孝言郡縣素無蓄積緩急止仰朝廷非
立法本意曩淮東總領岳珂任江東轉運判官以所
積經常錢糴米五萬石樁留江東九郡以時濟糶諸
郡皆蒙其利其後史彌忠知饒州趙彥悈知廣德軍
皆自積錢糴米五千石以是推之監司州郡苟能節
用愛民即有贏羡若立之規繩加以黜陟所糴至萬
石者旌擢其不收糴與擾民及不實者鐫罰庶郡縣
趨事蓄積歲增實為經久之利詔行之
宋史袁甫傳曰先是甫通判湖州考常平弊原以
增積貯核隱産增附嬰兒局尋知徽州請下轉運
常平兩司豫蓄常平義倉備荒興修陂塘創築百梁
繼知衢州歲撥助養士千緡西安龍游常山三邑
積窘豫借為代輸三萬五千緡蠲放四萬五千緡
郡有義莊買良田二百畆益之
又汪綱傳曰綱知蘭溪歲旱郡倚辦勸分綱謂勸
分所以助義倉一切行之非所謂安富恤貧也願
假常平錢為糴本使得循環迭濟及提舉淮東常
平淮米越江有禁綱念淮民有警則室廬莫保歲
凶則轉徙無歸豐年可以少蘇重以苛禁自分畛
域豈為民父母意哉請金陵糴三十萬以通淮西
之運京口糴五十萬以通淮東之運又言平江積
米數百萬陳陳相因久而紅腐宜視其收貯近久
取餉輦下百司諸軍中都路倉亦當廣糴以增其
數
又高定子𫝊曰定子知夾江縣會水潦洊饑貧民
競愬無所於糴定子曰汝毋憂汝苐持錢往常所
糴家以俟廼發縣廩給諸富家俾以時價糶至秋
而償須臾米溢於市
又牟子才𫝊曰子才知太平州郡有平糴倉以米
五千石益之又以緡錢二十餘萬創抵庫歲收其
息以助糴本
紹定元年賜銀會度牒於湖廣總所令和糴米七十萬
石餉軍
自乾道六年四月賜發運使史正志緡錢二百萬為
均輸和糴之用淳熙五年七月以歲豐命沿江糴米
百六十萬石以廣邊儲九年正月糴廣南米赴行在
紹熙三年正月命䕫路轉運使通融漕計糴米以備
凶荒至是復有是令
五年許民以米代輸緡錢
臣僚言若將民間合輸緡錢使輸斛斗免令賤糶輸
錢在農人亦甚有利此廣糴之良法也從之
嘉熙二年十二月詔諸路和糴給時值平槩量毋得科
抑
先是乾道元年臣僚言江西湖南和糴其弊非一不
問家之有無例以税錢均敷一弊也州縣各以水脚
耗折為名收耗米什之二三二弊也公吏㪷脚百方
乞覓量米則有使用請錢則有糜費三弊也以關引
償價許還以輸官及至輸官則不肯受四弊也詔漕
臣并提舉往來巡按務盡和糴之意以革四弊如安
坐不恤奉行簡慢必罰無赦二年王曮言和糴之弊
朝廷抛降有定數而州縣額外倍科朝廷降糴本於
州縣而州縣什不支一二詔令州縣各申嚴條法三
年劉珙自汝南召還初入見亦論和糴之弊湖南江
西為尤甚謂州縣既乏緡錢將何置場收糴民間關
引無用則與白著一同乞詔止之五年臣僚言陛下
臨御之初令州縣受納苗米不得多收加耗法禁甚
嚴而近年以來所收增多逮和糴時却以出剩之數
虛作糴到所得價錢盡資妄用乞申嚴州縣杜絶其
弊以寬民力皆從之至帝紹定四年七月臣僚奏建
劍之間秋霜害稼令諸司措置般運廣米應濟市糴
又言乞嚴飭州縣科糴及人戶投糴不即給錢多取斛
面其州縣折苗並依成法止以下戶畸零减直折錢
違者劾置憲典五年又奏令沿邊和糴高價招誘不
可均敷民戶並從之是年復有是詔
湖北安撫使彭龜年乞權住湖北和糴疏曰去年
以淮浙並饑江湖小熟遂下和糴之令嚴遏糴之
禁惠甚渥也然州縣亟欲集事未免敷糴於民商
賈競起趨利又復争糴於下江淮兩浙司倉以至
總司戎帥皆散遣官吏多齎錢物四處收糴其所
差人争先趨辦迭增價值以相傾奪米價既長害
及細民細民日添錢糴米富豪愈閉糴自豐遂使
江湖小熟之地反有饑餓不給之民江西湖南皆
病於此湖北愈甚常平米價每石若及兩貫已為
極貴今米直陡添數倍而猶未已况既有補糴又
有和糴數目既多不能頓足其初定價正當秋成
米賤之際只據一時市值每石作一貫五百具申
及後來米直陡貴官司但以事干朝廷只執原價
不敢增添致令百姓受錢於米賤之初而輸米於
增價之後甚者家無見儲不免轉糴以償於官焦
熬如此可不速為之計哉
陳耆卿奏曰臣聞豐歉在天而致其豐歉者在人
制歉之法莫如和糴和糴將以利民而民或以為
害其故何哉夫有粟者之欲錢猶有錢者之欲粟
也彼既欲之則惟恐和糴之不行而乃以為害者
非其懵於事情蓋由民與民為市此其所樂也民
與官為市此其所畏也畏官而復虐於官故寧閉
戶以失利毋傾囷以賈害市之價增官之價减一
害也市無斛面官有斛面二害也市以一人操槩
量無他費焉官之監臨者多誅求無厭三害也市
先得錢而官先槩粟有候伺之苦有錢陌不足之
弊四害也四害不去故凶年未有其利而豐年已
罹其擾名雖為和實則強也若果播告有司每遇
收糴必增其價而先予之錢蠲其斛面俾自操槩
量吏有騷動取贏者必寘之罰如是則雖一日萬
斛彼將樂趨之不暇矣裕民實邊二責并塞失今
不圖後將愈難惟裁擇焉
四年九月詔諸路提舉常平司覈所部州縣常平義倉
之儲以備賑濟仍飭制總司今後毋輙移用違者坐之
孝宗隆興二年嘗遣司農少卿陳良弼點檢浙東常
平等倉乾道六年知衢州胡堅奏廣糴常平福建轉
運副使沈樞奏水旱州郡請留轉運使和糴米以續
常平詔即施行八年戶部侍郎楊倓奏義倉在法夏
秋正税斗輸五合不及斗者免輸凡豐熟縣九分以
上即輸一升令諸路州縣歲收苗米六百餘萬石其
合收義倉米數不少間有灾傷支給不多訪聞諸州
軍皆擅用請稽之淳熙六年帝曰義倉米專備水旱
以濟民今連歲豐稔常平米正當趨時收糴可嚴催
諸路以常平錢盡數糴之七年三省奏去歲豐稔今
歲米賤所在和糴告辦倉廩盈溢其江東路諸郡上
供米初令就近赴金陵鎮江倉今兩處守臣皆云無
可盛貯乞依舊發赴行在豐儲西倉十五年臣僚言
豐儲倉為額一百五十萬石不為不多然積之既久
寧免朽腐乞令戶部相度以每歲諸州合觧納行在
米數若干諸處坐倉收糴若干預行會計以俟對兑不
盡之數如常平法許其於陳新未接之時擇其積之
久者盡數出糶俟秋成日盡數補糴則是五十萬石
之額永無銷耗此亦廣儲蓄之策也從之光宗紹熙
二年正月命兩淮行義倉法寧宗時黃疇若為殿中
侍御史乞撥買官田充糴本以廣常平之儲趙必愿
知崇安縣舊有均惠倉無所儲必愿捐緡錢增糴至
二千石迨知泉州秋旱力講行荒政乞撥永儲廣儲
二倉米賑救之又知婺州措置廣惠倉及諸倉積榖
至帝紹定元年資政殿學士曾從龍知潭州奏州縣
賑民之法有三曰濟曰貸曰糶濟不可常惟貸與糶
為可久今撥緡錢一千萬有竒分下潭州十縣委令
佐糴米置惠民倉乞比附常平法從之其弟用虎知
興化軍事立平糴倉捐楮幣萬六千緡為糴本益以
廢寺之榖歲歉價高則發倉以糶之歲豐價平則散
諸寺易新榖藏焉又其時常楙辟差平江府百萬倉
檢察不受和糴事例戢吏卒苛取六年二月臣僚言
義倉為官吏蠧耗帝曰此自是民戶寄留於官專為
水旱之備務令覺察至是以江湖浙東建劍汀邵旱
傷故有是詔從右諫議大夫徐榮叟請也
淳祐三年八月詔申嚴郡縣社倉科配之禁
初孝宗淳熙八年浙東提舉朱熹言乾道四年民艱
食請於府得常平米六百石賑貸夏則受粟冬則加
息隨年斂散斂則蠲息之半大饑則盡蠲之凡十有
四年得息米造倉三間還府元數見儲米三千一百
石以為社倉不復收息每石只收耗米三升雖遇凶
年人不闕食請以是行於倉司時陸九淵在勅令局
歎曰社倉幾年矣有司不復舉行所以遠方無知者
十二月遂下其法於天下嘉定末真德秀帥長沙行
之凶年饑歲人多賴之然事久而弊或移用而無可
給或拘催無異正賦良法美意胥此焉失至是又申
嚴科配之禁其後黃燔添差江西運司幹辦公事念
社倉之置僅貸有田之家而力田之農不得沾惠遂
倡議裒穀創社倉以貸佃人趙景緯知台州建黃巖
縣社倉至六十有六又廣德軍官置社倉民困於納
息至以息為本而息皆横取民窮至自經人以為朱
子之法不敢議黃震為通判曰是不然法出於堯舜
三代聖人猶有變通安有先儒為法不思救其弊耶
况朱子之法社倉歸於民而官不與官雖不與而終
有納息之患乃為别買田六百畝以其租代社倉息
約非凶年不貸而貸者不取息焉
十年七月復申和糴害民諸禁
諭輔臣和糴本非朝廷之得已若官司奉行無擾則
人戶自樂與官為市訪聞近年所在和糴未得朝廷
抛降豫行多敷富室大家臨期卒以賂免而中産下
戶反被均敷之害以至散錢則吏胥减尅納米則斛
面取贏專計誅求費用尤夥民間所得糴本每石幾
耗其半其何以堪可申嚴約束
宋史葉夢鼎𫝊曰淳祐六年夢鼎知袁州轉運司
和糴米三萬斛夢鼎言袁山多而田少朝廷免和
糴已百年自今開之百姓子孫受無窮之害則無
窮之怨從之
又趙汝愚𫝊曰趙崇憲知江州郡民歲苦和糴崇
憲疏於朝永蠲之且轉糴旁郡穀别廪貯之以備
歲儉
又張虙𫝊曰虙知南康轉運使以錢萬二千緡置
平糴於郡虙復出錢萬二千緡以增益之民賴其
利
開慶元年命諸路並視時以一色會子糴米以供軍餉
沿江制置司招糴米五十萬石湖南安撫司五十萬
石兩浙轉運司五十萬石淮浙發運司二百萬石江
東提舉司三十萬石江西轉運司五十萬石湖南轉
運司二十萬石太平州一十萬石淮安州三十萬石
高郵軍五十萬石漣水軍一十萬石廬州一十萬石
景定元年九月赦諸路義米賠納錢
赦曰諸路已糶義米價錢州郡以低價抑令上戶補
糴正税逃閣義米受虧常平司責縣道賠納縣道遂
敷吏貼保正常攬戶等人均納自今視時收糴見繫
吏貼等人賠納之錢並與除放至五年監察御史程
元岳奏隨秔帶義法也今秔糯帶義之外又有所謂
外義焉者絹紬豆也豈有絹紬豆而可加之義乎縱
使違法加義則絹加絹紬加紬豆加豆猶可言也州
縣一意椎剥一切理苗而加一分之義甚者赦恩已
蠲二税義米依舊追索貧民下戶所欠不過升合星
火追呼費用不知幾百倍破家産鬻妻子怨嗟之聲
有不忍聞望嚴督監司止許以秔帶義其餘盡罷其
有循習病民者重其罰從之
是年詔臨安府收糴米四十萬石
初臨安府平糴倉貯米數十萬石糶補循環其後用
而不補所存無幾至是用平糴倉錢及封樁庫十七
界會子收糴四十萬石
二年以都城全仰浙西米斛誘人入京販糶其賞格比
乾道七年加優
命和糴兼科御前莊米
帝曰遞年和糴止及民戶今歲水潦凡御前莊米亦
照民間所科之數輸之有司以示上下一體之意
度宗咸淳八年六月以錢千萬命京湖制司糴米百萬
石轉輸襄陽府積貯又以錢五百萬緡命四川制司詣
湖北糴運上峽入䕫米五十萬石
九年命交納和糴選清強正佐等官
臣僚言州縣交量科糴之弊乞令下江西湖南運司
各遴選諸郡清強正佐幕職等官互往鄰郡交納和
糴不許差右選及權豪等貪謬之人充應仍各遍牒
本路州軍守倅毋使奸吏生事淹滯所委之官如有
違戾從御史臺覺察聞奏
恭帝德祐元年七月令權糴公田今年租每石以錢十
貫給田主十貫給種戶其鎮江常州江隂被兵者勿糴
又糴浙西邸第寺觀田米十之三
遼聖宗統和十三年十月詔諸道置義倉
歲秋社民隨所獲戶出粟庤倉社司籍其目歲儉發
以賑民
十五年三月詔免南京舊欠義倉粟
道宗大安九年十月詔廣積貯以備水旱
(臣)等謹案遼史食貨志道宗時東京如咸信蘇復
辰海同銀烏遂春泰等五十餘城内沿邊諸州各
有和糴倉依祖宗法出陳易新許民自願借貸收
息二分所在無慮二三十萬石雖累兵興未嘗用
乏迨天祚帝天慶間金兵大入盡為所有會帝播
遷耶律迪里等逼立梁王雅里令羣牧人戶運鹽
濼倉粟人戶侵耗議籍其産以償雅里自定其直
粟一車償一羊三車一牛五車一馬八車一駝從
者曰今一羊易粟二斗尚不可得乃償一車此直
太輕雅里曰民有則我有若令盡償民何以堪雖
其時土崩瓦解事已不可為然使天未絶遼斯言
未始不足以彰君惠而收人心而非所望於雅里
之乘亂竊立名不正言不順事不成者也
金熙宗皇統二年十月燕西東京河東河北山東汴京
等路秋熟命有司增價和糴
世宗大定二年遣官和糴於山東
帝以正隆之後倉廩久匱遣太子少師完顔守道等
山東東西路收糴軍糧除戶口歲食外盡令納官給
其直至三年謂宰臣曰國家經費甚大向令山東和
糴止得四十五萬餘石未足為備自古有水旱所以
無患者由蓄積多也山東軍屯處須急為二年之儲
若遇水旱則用賑濟自餘宿兵之郡亦湏糴以足之
京師之用甚大所須之儲其勅戶部宜急為計
六年八月命諸路廣糴以備水旱
先是帝嘗責宰臣曰朕謂積貯為國本當修倉廩以
廣和糴今聞外路官文具而已卿等不留心甚不稱
委任之意至是乃勅有司秋成之後可於諸路廣糴
以備水旱至十二年十二月又申此詔
九年正月詔諸州縣和糴毋得抑配百姓
諭宰臣曰朕觀宋人虛誕恐不能久遵誓約其令將
臣謹飭邊備以戒不虞去歲河南豐宜令所在廣糴
以實倉廩并毋許抑配
十二年十二月詔在都和糴以實倉廩且使錢幣流通
自十年十月帝以官錢不得流通責戸部官又謂随
處時有賑濟往往近地無糧取於他處往返既遠人
愈難之何為不随處起倉年豐則多糴以備賑濟設
有緩急亦豈不易辦乎而徒使錢充府庫將安用之
至是遂有是詔
十四年詔定常平倉制中外行之
十六年五月以西邊自來不備儲蓄諭右丞相赫舍哩
良弼令所在和糴以備緩急
十七年四月命東京等路賑濟就鄰道增直以糴
先是尚書省奏先奉詔賑濟東京等路饑民三路粟
數不能給帝曰朕嘗諭卿等豐年廣糴以備凶歉皆
言天下倉廩盈溢今欲賑濟乃云不給自古帝王皆
以蓄積為國長計朕之積粟豈欲獨用即令不給可
於鄰道取之自今多備當以為常至是尚書省奏東
京三路十二明安尤闕食者已賑之矣尚有未賑者
詔遣官詣復州哈斯罕路檢視富家蓄積有餘增直
以糴令近地居民就往受糧
十八年四月命泰州所管諸明安西北路招討司所管
明安咸平府慶雲縣霧鬆河等處遇豐年多和糴
章宗明昌元年八月復設常平倉
自大定十四年行常平倉其法尋廢至是御史請復
設勅省臣詳議以聞省臣言大定舊制豐年則增市
價十之二以糴儉歲則减市價十之一以出平歲則
已夫所以豐則增價以收者恐物賤傷農儉則減價
以出者恐物貴傷民增之減之以平粟價故謂常平
非謂使天下之民專仰給於此也今天下生齒至衆
如欲計口使餘一年之儲則不惟數多難辦又慮出
不以時而致腐敗也况復有司抑配之弊殊非經久
之計如計諸郡縣騐戶口例以月支三斗為率每口
但儲三月已及千萬數亦足以平物價救荒凶矣若
令諸處自官兵三年食外可充三月之食者免糴其
不及者俟豐年糴之庶可久行也然立法之始貴在
必行其令提刑司各路計司兼領之郡縣吏沮格者
糾能推行者加擢用若中都路年榖不熟之所則依
常平法減其價三之一以糴詔從之
三年八月勅以常平倉豐糴儉糶有司奉行勤惰褒罰
之制徧諭諸路其奉行滅裂者提刑司糾察以聞
又謂宰臣曰隨處常平倉往往有名無實况遠縣人
戸豈肯跋涉直就州府糶糴可各縣置倉命州府縣
官兼提控管勾遂定制縣距州六十里内就州倉六
十里外則特置舊擬備戸口三月之糧恐數多致損
改令戸二萬以上備三萬石一萬以上備二萬石一
萬以下五千以上備萬五千石五千戸以下備五千
石河南陜西屯軍儲糧之縣不在是數州縣有倉仍
舊否則創置郡縣吏受代所糴粟無壞一月内交割
給由如無同管勾亦准上交割違限委州縣并提刑
司差官催督監交本處歲豐而收糴不及一分者本
等内降提刑司體察直申尚書省至日斟酌黜陟
十月勑置常平倉之地令州府官提舉之縣官兼董其
事以所糴多寡酌量升降為永制
命上京置常平倉
諭尚書省曰上京路諸縣未有常平倉如亦可置定
其當備粟數以聞
四年七月詔凡官糴俟秋收日依常平例收糴
諭戸部曰聞通州米粟甚賤若以平價官糴之如何
有司奏中都路去歲不熟今其價稍减者以商旅運
販繼至故也若即差官爭糴恐市價騰踴貧民愈病
請俟秋收日依常平倉條理收糴詔從之
九月詔權罷常平倉和糴
尚書省奏明昌三年始設常平倉定其永制天下常
平倉總五百一十九處見積粟三千七百八十六萬
三千餘石可備官兵五年之食米八百一十餘萬石
可備四年之用而見在錢總三千三百四十三萬貫
有竒僅支二年以上見錢既多且比年稍豐而米價
猶貴若復豫糴恐價騰踴於民未便遂詔權罷中外
常平倉和糴俟官錢羡餘日舉行
十月罷上京常倉
尚書省奏今上京扶餘率賓哈喇呼爾罕等路明安
穆昆民戸計一十七萬六千有餘每歲收税粟二十
萬五千餘石所支者六萬六千餘石總其見數二百
四十七萬六千餘石臣等以為此地收多支少遇災
足以賑濟常平倉似不必置遂止
金史馮璧傳曰章宗承安中璧調遼濱主簿縣有
和糴粟未給價者餘十萬斛散貯民居以富人掌
之有腐敗則責償於民民殊苦之璧白漕司即日
罷之民大悦
宣宗貞祐三年八月定沿河遮糴法取其八以抑販米
之弊仍嚴禁私渡
至四年四月河北行省侯摯言比商販粟渡河官遮
糴其什八商遂不行民饑益甚請罷其令從之又制
凡軍民客旅粟不於官糴處糶而私販渡河者杖一
百沿河軍及譏察權豪家犯者徒年杖數並的决從
重以物沒官
金史侯摯傳曰貞祐四年河北大饑摯上言今河
朔饑甚人至相食觀滄等州斗米銀十餘兩殍殣
相屬伏見沿河上下許販粟北渡然每石官糴其
八彼商人非有濟物之心也所以涉河往來者特
利其厚息而已利既無有誰復為之是雖有濟物
之名而實無所渡之物其與不渡何異昔春秋列
國各列疆界然晉饑則秦輸之粟及秦饑晉閉之
糴千古譏之况今天下一家河朔之民皆陛下赤
子而遭罹兵革尤為可哀其忍坐視其死而不救
歟人心惟危臣恐弄兵之徒得以藉口而起也願
止其糴縱民輸販為便詔尚書省行之
十月命尚書右丞高汝礪糴於河南諸郡
時令民輸輓入京後命在京諸倉糴民輸之餘粟侍
御史洪果納紳言汝礪所糴足給歲支民既於租賦
之外轉輓而來亦已勞矣止將其餘以為歸貲而又
強取之可乎且糴此有日矣而止得三百餘石此何
濟也詔罷之
十二月議禁京師糓出境不行
時行貞祐寳劵帝以附近郡縣多糴於京師榖價騰
踴乃令尚書省集戶部講議所開封府轉運司議所
以制之者戶部及講議所言以五斗出城者可闌糴
其半轉運司謂宜悉禁其出開封府謂寳劵初行時
民甚重之但以河北陜西諸路所支既多人遂輕之
商賈爭收入京以市金銀金銀價昂榖亦隨之若令
寳劵路各殊制則不可復入河南河南金銀賤則穀
自輕若直閉京城粟不出則外亦自守不復入京榖
當益貴宜諭郡縣小民無妄增價官為定制務從其
便帝從開封府議
四年復行遮糴法并命豐稔之日增價和糴
帝以河北州府錢多其散失民間頗廣命尚書省措
畫之省臣奏已命山東河北𣙜酤及濱滄鹽司以分
數帶納矣今河北艱食販粟北渡者衆宜權立法以
遮糴之擬於諸渡口南岸選通練財貨官先以金銀
絲絹等博易商販之糧轉之北岸以回易糴本兼收
見錢不惟杜奸弊亦使錢入京師從之又上封事者
言比年以來屡艱食雖由調度征斂之繁亦兼并之
家有以奪之也收則乘賤多糴困急則以貸人私立
劵質名為無利而實數倍饑民惟恐不得莫敢較者
故場功甫畢官租未了而囤已空矣此富者益富而
貧者益貧也國朝立法舉財物者月利不過三分積
久至倍則止今或不期月而息三倍願明勅有司舉
行舊法豐熟之日增價和糴則在公有益而私無損
矣詔宰臣行之
興定元年以和糴大重百姓棄業者多命宰臣加意體
察
六月立和糴賞格
八月權陜西行六部尚書楊貞奏糴販糧濟河者之半
以寬民從之
哀宗天興二年八月蔡州設四隅和糴官(時帝在蔡州故僅於城四)
(隅設之)
元世祖中統二年九月置和糴所於開平以戶部郎中宋
紹祖為提舉和糴官
始以鈔一千二百錠於上都北京西京等處糴三萬
石四年三月又命扎瑪拉鼎糴糧仍勅軍民官毋沮
五年諭北京西京等路市糴軍糧至元元年正月勅
北京西京宣慰司隆興總管府和糴以備糧餉三年
於南京等處和糴四十萬石七年三月尚書省言河
西和糴應僧人豪官富民一例行之制可八年二月
勅往輝和爾地市粟萬石又驗各處糧粟價值增十
分之一和糴三十九萬四千六百六十石
元史食貨志曰和糴之名有二曰市糴糧曰鹽折
草率皆增其直而市於民於是邊庭之兵不乏食
京師之馬不乏芻而民亦用以不困
四年以解鹽引一萬五千道和中陜西軍儲
至至元四年命沔州等處中納官糧續還其直十六
年以兩淮鹽引五萬道募客旅中糧二十一年以河
間山東兩浙兩淮鹽引募諸人中糧是年九月又發
鹽引七萬道鈔三萬錠於上都和糴二十四年官發
鹽引聽民中糧至順帝至正三年平章政事特穆爾
逹實言嶺北地寒不任穡事歲募富民和糴為邊餉
民雖稍利而費官鹽為多請别輸京倉米百萬斛儲
於和林以為備從之
至元六年始立常平義倉法
常平倉法豐年米賤官為增價糴之歉年米貴官為
減價糶之八年以和糴糧及諸河倉所撥糧貯之二
十一年十月又立常平倉以五十萬石價鈔給之二
十三年定鐵法又以鐵課糴糧充焉義倉法社置一
倉以社長主之豐年每親丁納粟五斗驅丁二斗無
粟聽納雜色歉歲就給社民二十一年新城縣水二
十九年東平等處饑皆發義倉賑之
元史馬亨𫝊曰至元三年亨為戶部尚書建言立
常平義倉謂備荒之舉宜亟舉行而時以財用不
足止設義倉
又姦臣𫝊曰至元二十二年右丞盧世榮奏國家
雖有常平倉實無所蓄臣將不費一錢但盡禁權
勢所擅産鐵之所官立鑪鼓鑄為器鬻之以所得
利合常平鹽課糴粟積於倉待貴時糶之必能使
物價恒賤而獲厚利國家雖立平凖然無曉規運
者以致鈔法虚弊諸物踴貴宜令各路立平凖周
急庫輕其月息以貸貧民如此則貸者衆而本且
不失矣
十三年置應昌和糴所
十五年六月置甘州和糴提舉司以備給軍餉賑貧民
至十九年九月又命和糴於隆興德興府宣德州糧
九萬石二十年正月以征日本發鈔三千錠糴糧於
察罕諾爾以給軍匠又命諸軍習舟楫給鈔八千錠
於隆興宣德等處和糴以贍之十二月給鈔四萬錠
和糴於上都(食貨志是年以鈔五千錠市於北京六萬錠市於上都二千錠市於應昌與紀)
(異)二十一年四月以鈔四千錠於應昌市糴九月發
鹽引七萬道鈔三萬錠於上都和糴二十二年以鈔
五萬錠令茂巴爾斯和糴於上都是年二月詔江南
民田秋成官為定例收糴次年减價出糶十月以鈔
五千錠和糴於應昌府二十三年發鈔五千錠市糴
沙静隆興軍糧二十四年十二月以揚州杭州鹽引
五十萬道兊換民糧二十五年四月僧格言自至元
丙子置應昌和糴所其間必多盗詐宜加鈎考從之
二十七年和糴西京糧其價每一十兩之上增一兩
成宗大德元年三月遣阿里以鈔八萬錠糴糧於和林
至武宗至大元年十月以大都艱食糴米十萬石减
價賑之以其鈔和糴於江南十一月尚書省言竊計
國之糧儲歲費寖廣而所入不足今歲江南頗熟欲
遣使和糴恐米價暴增請以至大鈔二千錠分之江
浙河南江西湖廣四省於來歲諸色應支糧者視時
直予以鈔可得百萬不給則聽以各省錢足之制可
武宗至大二年九月隨處路府州縣設立常平倉以權
物價
豐年收糴粟麥米穀俟青黃不接之時比附時估減
價出糶以遏沸湧十月御史臺言常平倉本以益民
然歲不登遽立之必反害民罷之便命與省臣議之
仁宗延祐三年中糴和林糧二十三萬石
其後五年六月又各和中二十萬石
四年二月勅郡縣各社復置義倉
自至元六年立義倉後至末年各社倉多空乏東平
趙天麟常論之皇慶二年帝復申其令然亦皆名存
實亡至是乃勅郡縣復置義倉
趙天麟上策曰隋開皇五年長孫平令軍民當社
共立義倉至元六年亦每社立一義倉自是以來
二十餘年矣然社倉多有空乏之處頃來水旱相
仍蝗螟蔽天饑饉薦臻四方迭苦轉互就食老弱
不能遠移而殍者衆矣彼隋立義倉而富今立義
倉而貧豈今民不及隋民哉臣試陳之蓋計丁納
粟之過也伏望普頒明詔詳諭農民凡一社立社
長社司各一人社下諸家共穿築倉窖一所為義
倉凡子粒成熟之時納則計田産頃畆之多寡而
聚之凡納例常平每畆粟率一升稻率二升凡大
有年聽自相勸督而增數納之凡水旱蝗螟聽自
相免凡同社豐歉不均宜免其歉者所當納之𢾗
凡饑饉不得已之時則計口數之多寡而散之凡
出例每口日一升儲多則每口日二升勒為定體
凡社長社司掌管義倉不得私用凡官司不得拘
檢借貸及許納雜色皆有前詔在焉如是則非惟
共相賑救而義風亦行矣
泰定帝泰定二年九月以郡縣饑詔運粟十五萬石貯
瀕河諸倉以備賑救仍勅有司治義倉
至四年正月燕南廉訪司請立真定常平倉不報
文宗至順二年十月命和糴於通漷陵滄等處
中書省言江浙平江湖州等路水傷稼明年海漕米
二百六十萬石恐不足宜令運百九十萬而命河南
發三十萬江西發十萬又遣官齎鈔十萬錠鹽引三
萬五千道於通漷陵滄四州優價和糴米三十萬又
以鈔二萬五千錠鹽引萬五千道於通漷二州和糴
粟豆十五萬石鈔三十萬錠往遼陽懿錦二州和糴
粟豆十萬石並從之
順帝至元元年十一月以改元詔立常平倉
至正七年分海漕米四十萬石置沿河諸倉以備凶荒
至十五年江浙省臣言至正十五年税課等鈔内除
詔書已成税糧等鈔較之年例海運糧并所支鈔不
敷乞減海運以甦民力戶部定例本年税糧除免之
外其寺觀并撥賜田糧十月開倉盡行拘收其不敷
糧撥至元折中統鈔一百五十萬錠於産米處糴一
百五十萬石貯瀕河之倉以聽撥運從之
元史太平傳曰至正二年中書左丞太平以粟貴
而金銀賤請出官本委官收市之所得不貲其後
兵興卒獲其用
又伊嚕布哈傳曰至正五年伊嚕布哈除吏部員
外郎奉命至江浙糴粟二十四萬石至則第戸産
之高下以為糴之多寡民不擾而事集既而軍餉
不給又奉命出糴於江浙召父老諭之曰今天子
宵衣旰食惟恐澤不下民而民不得其所耳然奈
盗賊何夫討賊者必先糧餉以我不汝擾故命我
復來盖討賊即所以安民耳父老其謂何衆咸應
曰公言是也不踰月糧事以畢
又貢師泰傳曰至正十四年江淮兵起京師食不
足命吏部侍郎貢師泰和糴於浙右得糧百萬石
以給京師五十年除戶部尚書俾分部閩中以閩
鹽易糧由海道轉運給京師凡為糧數十萬石朝
廷頼焉
明太祖洪武初設預備倉
朝廷出楮幣詔行省各選耆民運鈔糴糧儲之鄉村
以備賑濟即令掌之其後州縣充積而糴猶未已至
二十四年八月帝恐耆民緣此以病民乃罷耆民糴
糧
二十二年三月命遣官運鈔市糴以備賑
詔戶部遣官運鈔往河南山東北平山西陜西五行
省俟夏秋粟麥收成則於鄉村輻輳之處市糴儲之
以備歲荒賑濟
大學衍義補曰天生萬物惟榖於人為最急而不
可一日無者乃農民無遠慮一遇豐收視如土芥
變榖以為錢又變錢以為服食日用曾未幾時隨
即罄盡不幸有荒年則伐桑棗賣子女流離失所
凡草芽木皮無不食者是在舉李悝平糴之法各
立常平司每司注戶部屬官三員量地大小借與
官錢為本歲臨所分屬縣親騐麥熟幾分粟熟幾
分與夫大小豆之類皆定分數申部而因種類之
豐荒隨時價之多少收糴在官不分是何米糓逐
月驗地之所收市之所售粟少則發粟麥少則發
麥諸榖俱不收然後盡發之(若易朽腐者又在臨時勘酌)隨處
立倉通融般運分散量時取直凡貸物可用者皆
售之不必專取銀錢所得貨物可資國用者具數
送官其餘聽從隨時變賣以為糴本使農與人兩
不傷豐與歉兩俱足亦養民足食之一助也
成祖永樂中令天下府州縣多設倉儲移置預備倉於
城内
先是洪武三年建臨濠臨清二倉以供轉運各州縣
設預備倉東西南北四所以賑凶荒二十四年儲糧
十六萬石於臨清以給訓練騎兵至是預備倉在四
鄉者移置城内迨會通河成始設倉於徐州淮安德
州而臨清因洪武之舊并天津倉凡五會之水次倉
皆以資轉運
仁宗洪熙元年六月(時宣宗初即位)勅申明預備倉舊制
帝諭尚書夏原吉等曰預備倉儲正為百姓比之前
代常平最為良法若處處儲積完備雖有水旱災傷
百姓可無饑窘此太祖皇帝良法美意宜徧行天下
申明舊典務存實惠勿事虚文
宣宗宣德二年正月令泰安州民所借預備倉糧聽家
業成後償官
山東泰安州奏永樂十七年十八年人民艱食於預
備倉借糧二萬一千三百石賑之洪熙元年秋成止
償四千餘石多因逃徙復業欲待年業悉得償官帝
諭戶部曰逃民初復且當優恤常慮有司不體人情
今所奏良協朕心其聽家業已成後年穀有收則令
償官
三年四月命遣官巡視郡縣預備倉有慢令及欺弊者
罪之
給事中宋徵言洪武中所糴郡縣預備倉糓歲歉則
散秋熟則還數年來有司官吏與守倉之民或假為
已有或私貸與人俱不還官倉厫頽廢宜令郡縣修
倉徵收以備荒歉帝諭戶部曰此備荒良策廢弛如
此皆有司之過即遣官巡視整理之
四年六月復議行置倉積粟預備法
吏部聽選官歐陽齊言洪武中於各州縣置倉積粟
今各倉多廢一遇荒歉民無所望乞令府縣如舊修
理倉厫原有儲糧給散未還者悉徵還官其民戶繁
而積粟少者豐年令所司支官錢於有榖之家平糴
收貯庶凶歲無虞小民有頼命議行之河南布政司
參議邢旭亦奏洪武中直隸安慶等府宿松等縣四
鄉俱有預備倉糧今河南州縣俱無之帝下部議部
言宜令各處州縣未設倉者皆設如例或於今歲税
糧内存留或秋成支官錢平糴帝曰此固善策須俟
年豐行之五年五月僉都御史李濬亦以河南山西
向有預備倉儲乞如法修倉收糴從之七年五月巡
撫湖廣御史朱鑑言洪武間各府州縣皆置東西南
北四倉以貯官榖遇有水旱饑饉以貸貧民民受其
惠今各處有司以為不急之務倉厫廢弛榖散不收
乞令府州縣備倉厫謹儲積給貸以時徵收有實仍
令布按廵按等廵察違者罪之帝諭戶部曰此祖宗
良法美意比由守令不得人遂致廢弛言者比比而
未有興復之者爾部亦豈能無過其有違者從按察
司監察御史劾奏
英宗正統元年七月命所在有司增設社倉
順天府推官徐郁言建立義倉本以濟民然一縣止
一二所民居星散賑接之際追呼拘集動淹旬月不
免餓殍乞令所在有司增設社倉仍取宋儒朱熹之
法參酌時宜定為規畫以時斂散庶凶荒有備而無
患帝以其言甚切命有司速行之
二年五月令江浙豐收處斂糴以備荒賑
戶部奏洪武中各府縣俱設預備倉糧隨時散斂以
濟貧民實為良法近歲有司視為泛常倉廩頽塌而
不葺糧米逋負而不徵歲凶缺食往往借貸於官今
江浙諸處豐收請令所司出價斂糴以備荒賑從之
三年四月巡撫河南山西侍郎于謙奏請於本年起運
萬全等衞糧料内改撥六萬石赴大同府倉收納備用
從之
謙廵撫河南山西小有水旱輙上聞至六年疏言河
南山西積榖各數百萬請以每歲三月令府州縣報
缺食下戶随分支給先菽秫次黍麥次稻俟秋成償
官而免其老疾及貧不能償者州縣吏秩滿當遷預
備糧有未足不聽離任仍令風憲官以時稽察詔行
之
食貨志曰太祖時天下州縣多所儲蓄後漸廢弛
惟于謙撫河南山西修其政周忱撫南畿别立濟
農倉他人不能也
四年十月遣廉幹京官往督州縣平糴以舉廢為殿最
大舉士楊士竒言太祖篤意飬民備荒有制天下郡
縣悉出官鈔糴榖貯倉以時散斂歲久弊滋豪猾侵
漁榖盡倉毁稍遇凶荒民無所頼請擇遣京官廉幹
者往督有司凡豐稔州縣各出庫銀平糴儲以備荒
即以舉廢為殿最風憲官各務稽考欺蔽怠廢者具
奏罪之庶官有備荒之積民無旱潦之虞仁政所施
莫切於此帝曰此祖宗良法美意命戶部速行之五
年正月令六部都察院推選屬官領勅分詣兩畿各
省府州縣立預備倉發所在庫銀糴糧貯之軍民中
有能出粟以佐官者授以散官旌其門
十一月命查北直隸各府州縣散過預備倉糧及官降
糴糧折鈔數俟秋成令有司照舊修置倉厫收積糧儲
以備賑貸
從大理寺少卿李畛彦言也
食貨志曰正統時重預備倉侵盜之罪至僉妻充
軍且定納榖千五百石者奬為義民免本戸雜役
凡賑饑米一石俟有年納稻榖二石五斗還官
景帝景泰三年二月募軍民運米納開原鐵嶺倉
都御史王翺奏開原鐵嶺急缺倉儲請募軍民於遼
東運米千石赴開原海州運米千石赴鐵嶺俱冠帶
榮身從之三月命廣西廵撫李棠榜諭軍民有出米
自五百石至一千五百石納倉者給冠帶及授官職
有差
憲宗成化元年四月改設德州臨清縣預備倉於城内
先是二處預備倉各置於城外官私難於出納至是
從有司奏城内各有空厫請即以為倉儲預備糧而
名臨清曰常盈德州曰常豐設官主其事
二年八月以各處折糧銀四萬兩命官平糴米粟以實
臨清德州水次倉
從戸部請也時給事中邱弘又言山東叠報歲歉宜
將淮安府庫賑濟銀四萬兩内撥二萬兩分遣公正
官召商糴米於臨清濟寧德州及鳳陽淮安徐邳諸
處儲積委官監臨收放仍行各府州縣亦量為儲積
以時斂散從之
六年四月命甘肅糴糧貯預備倉
甘肅廵撫徐廷章言河西一帶居人别無營業止是
耕牧豐年上納耔粒外所餘無幾今甘肅倉庫收司
餘剩糧價乞量借二三年之數督同管糧官於秋成
之際委官照依時直糴糧於預備倉收貯春放秋收
以備兵荒之用後有贏餘盡數留邊為官軍月糧事
下所司
十八年正月命南京糶常平倉糧
時歲饑米價騰貴而常平所儲糧八萬六千餘石戸
部請減價糶之以濟民候秋成平糴還倉其糶於民
多不過五斗務使貧民得蒙實惠報可
孝宗弘治三年三月限州縣衛所積榖數以多寡為殿
最
命天下州縣預備倉積糧計里之多寡自十里以下
至八百里以下積榖萬五千石至十九萬石各有差
及數者為稱職過額者奏請旌擢不及者罰之各府
州正官亦視所屬糧足否以為黜陟其軍衛亦略倣
此數以量示勸懲從給事中羅鑒奏也
食貨志曰十里以下積萬五千石二十里積二萬
石衛千戸所萬五千石百戸所三百石考滿之日
稽其多寡以為殿最不及三分者奪俸六分以上
降調
十八年八月(時武宗已即位)令贖罪贓罰銀皆糴榖入預備倉
先是六月從尚書馬文升言命州縣四倉復古制兼
設法措置俾儲蓄充而凶荒有備至是從御史沈賚
等言儲蓄事宜令在外司府州縣贖罪贓罰等銀悉
折納榖以備賑濟仍具册報部稽考正德元年正月
陜西廵撫楊一清以預備救荒事宜上請廷臣議問
刑贖罪楮價聽收納粟米穀麥貯預備倉以備賑貸
十二月太常寺少卿喬宇亦以此為言俱從之後又
令囚納楮者以十之八折米入預備倉軍官犯者納
榖凖立功
臣等謹按武宗實錄正德四年十月部議總督蘇
松等處糧儲副都御史羅鑒所陳事宜可行者七
一戶部初奏荒政各府州縣驗里分多寡以為積
糧等第今宜查照册籍額定等數以便措置仍查
職掌官員支放數足方許給由陞調是即弘治三
年從鑒所奏而行之者也二清查囚犯贓罰紙劄
置立文簿各照年月日期填寫不許漏隠是即帝
初即位所著為令者也三放支預備倉糧務在年
歲荒歉人戸極貧不許冒領仍革里書濫放之弊
四各府州縣多有空閒田地并湖蕩池塘税糧盡
入預備倉收貯宜委官查理俟年荒給放五舊例
客商引錢一分而官二分收買米穀以備賑濟近
年引錢并米穀迄無定數宜稽考以治侵匿之罪
六人戶納解錢糧違限者每日罰米一升此係見
行事例宜申明施行七倉厫損壞坍塌所在官司
官宜即時修蓋詔依擬行焉
武宗正德三年七月詔以預備倉糧數少及不完者皆
所在官司侵盜所致其遷官去任致仕為民者命遣官
及撫按官查提加倍賠納以聞
戶部奏天下軍衛有司預備倉糧額數俱有題准事
例今湖廣巡撫張子麟繳到糧册惟武昌等府崇陽
澧州随州襄陽四州縣足原擬之數餘多不及蓋因
各府州縣衛所正官不能措置分巡分守管糧等官
又不依期比較宜行各處撫按官督同司府州縣掌
印等官將各倉糧斛自弘治十年以後備查放過并
見在之數通算三年之内某處足數并不及有餘備
開等第年終盤糧造册咨部以憑奏處其放過賑濟
之數自弘治十六年蠲免以後務於秋成扺計追還
此外或紙價引錢量留三分之一於本處糴買或地
方有力之家可以勸借或山林川澤之利可以區畫
俱聽所在官司盡心處置務使三年之内補足原擬
糧數遂有是詔并命差去侍郎韓福等查提倍償
五年十一月革除天下預備倉倉官
初預備倉皆設土倉官至是革之令州縣正官或管
糧官領其事
命運銀赴大同召商糴買糧料
總理大同糧儲郎中解經奏料糧缺乏乞并太原府
以北俱徵本色府南不為常例部議太原府南折徵
已定其府北例徵本色頃因小民樂於簡便官吏憚
於催徵任情更改以致闕乏宜照舊徵納戶部仍運
送銀十萬兩至彼召商糴買從之
大學衍義補曰考耿壽昌初立常平時兼請立於
邊郡今竊以為内地行之不能無弊惟用之邊郡
為宜宜於遼東大同宣府極邊之處各立常平司
每歲收成之候榖不必一種惟其賤而收之官不
必定價随其時而予之可久留者儲之以實邊不
可久者随時給廩食之人凡諸榖一以粟為則如
粟直八百豆直四百則支一石者以二石與之他
皆倣此然後計邊倉之所有預行應運邊儲州縣
俾依價收錢以輸於邊如此則不獨可以足邊郡
亦可以寬内郡矣
又論和糴曰馬端臨言唐以前所謂糴者聚米以
賑民宋以後所謂糴者聚米以養兵今日宜以□
民者行之内郡置常平司於遼以束淮以北養兵
者行之邊郡遼東大同諸處前已言之未必無補
於儲蓄之計也
世宗嘉靖初令有司倣常平法并定積榖數
諭德顧鼎臣言成弘時每年以存留餘米入預備倉
緩急有備今秋糧僅足兑運預備無粒米一遇災傷
輙奏留他糧及勸富民借榖以應故事乞急復預備
倉糧以裕民帝乃令有司設法多積米穀仍倣古常
平法春賑貧民秋成還官不取其息府積萬石州四
五千石縣二三千石為率既又定十里以下萬五千
石累而上之八百里以下至十九萬石
食貨志曰自後積粟盡平糶以濟貧民儲積漸減
至隆慶時劇郡無過六千石小邑止千石久之數
益減科罰亦益輕萬歷中上州郡至三千石止而
小邑或僅百石有司沿為具文屢下詔申飭率以
虚數欺罔而已
元年正月令委官召商糴買米麥以濟緩急
守備紫荆關太監耿忠奏新城等倉放支略盡軍無
見糧乞行所在徵納本色或召商糴買以濟緩急戸
部議往者夏秋税糧皆不畫一承解包納之徒得以
候時貴賤自擇本折去取肆其漁獵頃奏行折收召
買之例榖賤召買貴折銀而官價不虧榖貴放本色
榖賤放折色而軍士沾惠計無便於此者但本折二
色未定關支月分委官樂折支之便召買坐廢而軍
飽恒苦不給請自今為始本折間月關支其折色每
石如例給銀四錢五分其本色聽委官召買支用或
價直太高召買不及每石加銀二錢給之候米麥價
平及期貿易本色務足半年之用報可
八年令設社倉
先是弘治中江西巡撫林俊嘗請建常平及社倉至
是乃令各撫按設社倉令民二三十家為一社擇家
殷實而有行義者一人為社首處事公平者一人為
社正能書筭者一人為社副每朔望會集别戶上中
下出米四斗至一斗有差斗加耗五合上戶主其事
年饑上戶不足者量貸稔歲還倉中下戶酌量賑給
不還倉有司造冊送撫按歲一察覈倉虚罰社首出
一歲之米其法頗善然其後無力行者
十二年令以贖鍰引税糴榖備賑
戶部尚書許瓚言郡縣贖鍰引税多乾沒無稽宜令
糴榖備賑從之
穆宗隆慶三年七月詔天下有司實修積榖備荒之政
神宗萬歷二十九年十二月福建有倡義建常平等倉
者命奬勵之
廵撫金學曾以鄉官陳長祚林鳴盛等倡義建常平
倉於官勸義倉於民又有義廩以倡縉紳之尚義者
乞量加服色以示奬勵從之
三十九年四月設邊鎮常平倉
時遼東廵撫熊廷弼上設常平倉括鍰糴榖備邊之
數帝曰常平有禆邊鎮令以後接管官照例奏報仍
載入考成
熹宗天啟五年二月令延綏各堡糴買儲倉如常平法
廵按陜西御史蔣允儀言延綏兵馬甲天下近日民
運逋欠京運愆期倉庫蕩然倘有變故何以支持乞
清查各堡撫賞節省銀兩分發各路監收官就近委
賢能之員限日糴買酌量各堡應貯多少來春價騰
出糶秋入春出一如常平法部議從之
九月給事中王夢尹奏寬天津糴買米豆之數事下所
司
夢尹言天津米豆全頼真順保河等府為之糴買輸
運今三伏不雨繼以秋旱定興等處飛蝗蔽天米值
一斗至一錢四五分豆一斗至一錢二三分秋成且
然况明春乎畿輔近地與宗社相關原𣲖關門米豆
之數當照災傷輕重道里遠近價值高下逐一酌量
庶寬一分民受一分之賜䟽下部議
欽定續文獻通考卷二十七
