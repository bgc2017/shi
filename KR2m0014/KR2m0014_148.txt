欽定續文獻通考卷一百四十八
經籍考
經(詩)
宋史藝文志詩類八十二部一千一百二十卷(不著錄者十四)
(部二百四十五卷)
遼金元三史不立藝文志散見各紀𫝊中
明史藝文志詩類八十七部九百八卷
宋
張耒詩說一卷
耒字文潛楚州淮隂人元祐中官至起居舍人紹聖
中謫監黃州酒稅徽宗召為太常寺卿坐元祐黨復
貶房州别駕黃州安置得自便居于陳州主管崇福
宫卒事迹具宋史文苑𫝊
程大昌詩論一卷
大昌字泰之休寧人紹興進士累官龍圖閣直學士
謚文簡
文昌自序略曰儒者孰不談經而獨尊信漢說者
意其近古或有所本也若夫古語之所以證經者
遠在六經未作之前而經文之在古簡者親預聖
人援證之數則其端的可據豈不愈於或有師承
者哉而世人苟且循習之舊無能以其所當據而
格其所不當據是敢於違背古聖人而不敢於考
正漢儒也此詩義之所為作也
陸元輔曰程氏詩義十七篇一論古有二南而無
國風之名二論南雅頌為樂詩諸國為徒詩三論
南雅頌之為樂無疑四論四始品目五論國風之
有豳雅豳頌而無豳風以證風不得抗雅八論豳
詩非七月九辨詩序不出子夏十辨小序綴詩出
於衛宏十一辨序不可廢十二辨據季札序詩篇
次知無風名十三論毛詩有古序所以勝於三家
十四論采詩序詩因乎其地十五論南為樂名十
六論關雎為文王詩十七論詩樂及商魯二頌
范處義詩補𫝊三十卷
處義號逸齋金華人紹興進士
處義自序略曰經以經世為義𫝊以傳業為名毛
氏詩謂之訓詁傳故於訓詁則詳於文義則略韓
氏有外𫝊乃倣左氏國語非詩𫝊也惟詩序先儒
比之易繫辭謂之詩大傳近世諸儒或為小𫝊集
傳疏義註記論說類觧其名不一既於詁訓文義
互有得失其不通者輒欲廢之以就己說學者病
之補傳之作以詩序為據兼取諸家之長揆之情
性參之物理以平易求古詩人之意文義有闕補
以六經史傳詁訓有闕補以說文篇類異同者一
之□奥者明之窒礙者通之乖離者合之謬誤者
正之曼衍者削之而意之所自得者亦錯出其間
補傳大略如此或曰詩序可盡信乎曰聖人刪定
詩書詩序猶書序也獨可廢乎况詩序如都人士
之序記禮者以為夫子之言賚之序與論語合孔
叢子所記夫子讀二南及栢舟諸篇其說皆與今
序義相應以是知詩序嘗經聖人筆削之手不然
則取諸聖人之遺言也故不敢廢詩序者信六經
也尊聖人也若夫聞見單淺古書之存於世者力
不能盡得未敢以今日之言為然博雅君子嗣而
脩之使詩之一經無所闕疑不亦善乎
(臣)等謹案詩補傳三十卷以詩序為主而兼採諸
家之說國風雅頌二十八卷附說一卷(釋十五國及雅頌名)
廣詁一卷(風雅頌字有異音及字同音訓俱異者音同訓異者音異訓同者通用者重言)
(通用者重言字同音訓異者重言字異音訓同者重言音同字訓異者重名者各舉詩字詩名以證)
卷首但題逸齋而不著姓名宋藝文志有范處義
補傳三十卷卷數與逸齋本相符朱睦㮮聚樂堂
書目則直書處義名當有證據考通志堂經解刊
此書於南宋之末注云宋人失名蓋未考聚樂堂
書目之故又焦竑經籍志有范處義詩地理考宋
志不載
毛詩集解四十二卷
不著編輯者名氏集李樗黃櫄兩家詩解為一編而
附以李泳所訂吕祖謙釋音樗書己見馬考櫄字實
夫龍溪人淳熙進士官南劍教授終宣教郎泳字深
卿始未無攷
楊簡慈湖詩𫝊二十卷
簡見易類
袁燮絜齋毛詩經筵講義四卷
燮見書類
林岊毛詩講義十二卷
岊字仲山古田人紹熙元年特奏名嘉定間嘗守全
州有惠政郡人祀之柳宗元廟
輔廣詩童子問十卷
廣字漢卿號潜齋其父本河朔人南渡後居秀州之
崇德縣從朱子呂祖謙學講學家所稱慶源輔氏者
也
王禕曰輔氏書多補朱傳所未備
王應麟詩地理考六卷
應麟字伯厚慶元人淳祐進士寳祐中博學鴻辭累
官禮部尚書兼給事中事蹟具宋史儒林傳
應麟自序略曰人之心與天地山川相通發於聲
見於辭莫不因水土之風而屬三光五嶽之氣因
詩以求其地之所在稽風俗之厚薄見政化之盛
衰感發善心而得性情之正匪徒辨疆域云爾因
據傳箋義疏參之禹貢職方春秋爾雅說文地志
水經罔羅遺文古事𫝊以諸儒之說列鄭氏譜十
首為詩地理考
朱鑑編詩傳遺說六卷
鑑見易類
鑑後序曰先文公詩集傳豫章長沙后山皆有本
而後山讐校最精第初脱稿時音訓問有未備今
取家本親加訂正抑鑑昔侍旁每見學者相與講
論是書凡一字之疑一義之隠反覆問答切磋研
究必令心通意觧而後已今文集書問語錄所紀
載無慮數千百條彙次成編題曰遺說讀詩者能
兼考乎此而盡心焉則無異於親承訓誘矣
嚴粲詩輯三十六卷
粲字明卿又字坦叔邵武人官清湘令
林希逸序略曰嚴君早有詩名余求全書而讀之
乃知其鈎貫根葉疏析條緒辭錯而理意曲而通
至於意訓疑似名物異同時代之後前制度之纖
悉訂證精密開卷暸然詩於是乎盡之矣
袁甫曰坦叔於黍離中國有蓷葛藟不用舊說獨
能探得詩人優柔之意
黃佐曰嚴氏詩輯以吕氏讀詩記為主而集諸家
之說以發明之
段昌武毛詩集解二十五卷
昌武字子武盧陵人登進士第官朝奉郎
陸元輔曰昌武詩總說有二首載學詩總說分作
詩之理寓詩之樂讀詩之法次載論詩總說分詩
之次詩之序詩之體詩之派餘分十五國風小雅
大雅周頌魯頌商頌引先儒之說間附以己意大
抵如東萊讀詩記例前後無序䟦但有其從子惟
清状略云本之東萊詩說恭以晦翁詩傳近世諸
儒一話一言足發明者必錄焉焦竑經籍志載是
書而誤段昌武為段文昌朱睦㮮授經圖載是書
而誤段昌武為段武昌皆不見其書故也
王栢詩疑二卷
栢見易類
納喇性德曰栢師何基基師黃幹幹師朱子古之
說詩者率本大小序自朱子詩去序言詩栢自信
之堅過於朱子以為三百五篇豈盡夫子之舊容
或刪去之詩存於閭巷之口漢儒各出所記以補
其缺又以二南各十有一篇兩兩相配退何彼穠
矣甘棠歸之王風削去野有死麕一篇此則漢唐
羣儒莫之敢為者也何文定基嘗語曰諸經既經
朱子訂定且當謹守不必多起疑論有欲為後學
言者謹之又謹可也昔人之善誨人如此
詩義斷法五卷
不著撰人名氏
(臣)等謹案是書卷首有建安日新書堂刊行字又
有至正丙戍字盖元時所刻朱彝尊經義考載宋
謝叔孫詩義斷法不列卷數注引江西通志曰叔
孫南城人又載詩義斷法一卷不著名氏註曰見
菉竹堂書目並云已佚此本五卷與後一部一卷
之數不符疑即叔孫之書謹附錄于此
毛詩正變指南圖六卷
(臣)等謹案是書明末陳重光所刻前有李雯序謂
其書為宋人未竟之本疑即重光自輯重光字瑞
羲華亭人
元
許謙詩集傳名物鈔八卷
謙見書類
吳師道序略曰自北山何氏基得黃氏勉齋之𫝊
而魯齋王氏仁山金氏授受相承逮公四傳而益
大公念朱𫝊猶有未備者旁搜博采而多引王氏
金氏附以己見要皆前人所未發又以鄭氏歐陽
氏譜世多舛一從朱子補定正音釋考名物度數
粲然秩然
黃溍曰先生是書正其音釋考其名物度數以補
先儒之未備仍存其逸議旁采遠援而以己意終
之
錢曾曰朱子之學一傳為何基王栢再傳為金履
祥許謙授受相傳白雲一代大儒其於詩專宗朱
子汛掃毛鄭之說未知今之三百篇果非夫子之
舊與抑桑中溱洧諸篇夫子刪詩意不辨為滛佚
之什而采之歟退何彼禯矣甘棠於王風削去野
有死麕其卓識遠過於夫子歟子曰多聞闕疑聖
人且云然而後學反立己見以疑聖人非予所敢
言也
(臣)等謹案鈔中二南相配圖各十有一篇退何彼
禯矣甘棠於王風而削去野有死麕猶守魯齋之
說也
梁益詩傳旁通十五卷
益字友直號庸齋江隂人教授鄉里以終
翟思忠序略曰旁通者引用羣經兼輯詩說不泥
不僻如易六爻發揮旁通周流該貫也
劉瑾詩傳通釋二十卷
瑾字公瑾安福人隠居不仕
楊士竒曰宗朱子而錄各經傳及諸儒所發要義
又考求世次源流盖會通之書也
朱公遷詩經疏義二十卷
公遷字克升樂平人至正初徵至南京授翰林直學
士院忤當國者出為金革學正
公遷自序略曰輔氏羽翼傳說條理通暢予因其
說而擴充之剖析傳文以達經義而於未發者必
究其藴已發者不羨其辭庶乎顯微闡幽而因傳
求經不難也
朱倬詩疑問七卷附詩辨說一卷
倬字孟章江西新城人至正進士知遂安縣事
納喇性德曰詩疑問七卷元進士朱倬孟章著朱
氏授經圖焦氏經籍志皆作六卷今本七卷末附
南昌趙德詩辨說一卷余始得是書稱旴黎進士
朱倬考之新安文獻志載明初歙人汪叡仲魯所
為七哀辭錄元季守節服義者七人而倬與焉元
史至正十二年七月饒徵賊犯昱嶺關䧟杭州路
當是其時又稱其下車興學誦詩民熙化洽盖倬
固當時良吏不僅以一死自了者而元史既不為
之立傳郡人亦不載其行事於志可哀也已
梁寅詩演義十五卷
寅見易類
寅自述曰因朱子之傳演其義而申之
劉玉汝詩纉緒十八卷
玉汝字成之廬陵人嘗舉鄉貢進士
欽定續文獻通考卷一百四十八
