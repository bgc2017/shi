欽定續文獻通考卷八十七
王禮考
(臣)等謹按馬端臨作王禮考盖本朱子儀禮經𫝊
通解所謂王朝之禮也自朝儀而下凡廵狩田獵
冠冕服章圭璧符璽車旗鹵簿以及國恤山陵分
為八類而車服之制后妃百官各以類從自䆳古
迄於宋寧宗以前既詳且備矣理度之世偏安末
造未遑講求典物今考遼金元三史遼金創業東
方元則肇興朔漠其開國之初朝會燕饗之禮各
從本俗自遼太宗克晉金太宗滅遼元世祖混一
區宇於是議禮制度度數文物聲明燦焉大備而
先世忠質之風亦寖失遺意至於改易衣冠盡從
漢禮三朝末季如一轍焉伏讀
御批通鑑輯覽曰夏收殷冔本不相襲元魏變衣冠不數
𫝊而失遼金元亦然觀此可為炯鑒復於
御製皇朝禮器圖式序文及
全韻詩中再三申警三季之不可法而可戒者如此若明
太祖儉德開基其創造儀物因革損益力懲時弊
永樂嘉靖之間往往有所增改大約一代之制由
簡樸而漸趨於文亦風會使然也今從各史紀𫝊
志表依類分輯又按端臨帝系考於太皇太后皇
太后門附載上尊號冊寳儀注於后妃門附載天
子納后冊后儀皇太子納妃儀於皇太子皇子門
附載冊立皇太子儀於公主門附載公主受冊公
主下嫁儀王圻續考皆移入王禮盖以朝家典禮
所在附入帝系於體例無當也兹仍其例載於朝
儀之後又王圻考於山陵後增諡法一門今帝后
尊諡已載於山陵卷中其通諡可無庸贅述故不
具錄云
朝儀
宋孝宗乾道二年九月詔定四參日分起居班次
時閤門奏垂拱殿四參(四參官謂宰執侍從武臣正任文臣卿監員郎監察御史)
(以上)皇帝坐先讀奏目知閤以下次御帶環衛官以下
次忠佐殿前都指揮使以下次殿前司員僚次皇太
子次行門以上逐班並常起居次樞密學士待制樞
密都承旨以下知閤并祗應武功大夫以下通班常
起居次親王次馬步軍都指揮使次使相次馬步軍
員僚以上逐班並常起居次殿中侍御史入側宣大
起居訖歸侍立位次宰執以下並兩省官文武百官
入相向立定通班面北立大起居訖(凡常起居兩拜大起居七拜)
三省升殿侍立次兩省官出次殿中侍御史對揖出
三省樞密院奏事次引見謝辭次引臣僚奏事訖皇
帝起詔今後遇四參日分起居班次可移殿中侍御
史及宰執以下百官班令次樞密以下班起居却令
親王并殿前都指揮使以下殿前司員僚逐班於宰
執以下班後起居餘並從之
淳熙七年九月詔自今垂拱殿日參宰臣特免宣名
周密齊東野語曰時帝宣諭宰執云今後常朝宰
臣免宣名他朝會則否且云朕記得老蘇議論贊
儀之臣呼名如胥吏非禮貎之意也
寧宗嘉定十二年正月復常朝後殿四參禮
臣僚奏竊見皇帝御正殿或御後殿固可間舉四參
官亦有定日近者每日改常朝為後殿四參之禮亦
多不講正殿後殿四參間免陛下臨朝之日固未嘗
輟而外廷不知聖意或謂姑從簡便非所以肅百執
事也常朝之禮止於從臣後殿之儀從臣不與四參
止及卿郎而乃累月僅或一舉咫尺天威疎簡至此
非所以尊君上而勵百辟也伏願嚴常朝後殿四參
之禮起羣下肅謹之心彰明時勵精之治從之
沈括筆談曰唐制兩省供奉官東西對立謂之蛾
眉班國初供奉班於百官前横立王溥罷相為東
宫一品班在供奉班之後遂令供奉班依舊分立
慶歷中賈安公為中丞以東西班對拜為非禮復
令横行至今初叙班分立百官班定乃轉班横行
參罷復分立百官班退乃出參用舊制也
陸游老學菴筆記曰故相入朝以經筵或内祠奉
朝請班退亦與從官同捲班而出三公無班若不
秉政惟立使相班與貴戚諸人雜立又舊制朝參
拜舞而已政和以後增以喏然紹興中余造朝已
不復喏矣淳熙末還朝則迎駕起居閤門亦喝唱
喏然未嘗出聲也又紹興中朝參止磬折遂拜今
閤門習儀先以笏叩額拜拜皆然謂之瞻笏亦不
知起於何年也
理宗寳慶二年十一月丙辰始御紫宸殿丙子日南至
詣慈明殿(朝皇太后也)紹定三年十二月詔免明年元會
禮
(臣)等謹按王圻續通考載寳慶三年天基節羣臣
上壽於垂拱紫宸殿紹定四年十二月詔正旦大
朝會權免端平二年十一月日南至羣臣朝賀紀
與志皆不載
遼太祖神冊元年二月丙戌朔帝在龍化州德哷勒部
額爾竒木耶律赫嚕等率百僚請上尊號丙申羣臣及
諸屬國築壇州東上尊號建元神冊
太宗天顯三年九月有司請以帝生日為天授節皇太
后生日為永寧節十月癸卯朔永寧節率羣臣上壽於
延和宫甲子天授節御五鸞殿受羣臣及諸國使賀
(臣)等謹按帝紀太祖天顯元年帝即位有司請改
元不許故仍稱天顯凡十二年
會同元年十一月御宣政殿受晉使劉煦等冊上尊號
三年正月回鶻使乞觀諸國使朝見禮從之四月帝
至燕御元和殿行入閤禮五月庚午以端午宴羣臣及
諸國使命回鶻燉煌二使作本俗舞俾諸使觀之四
年十一月以永寧天授二節及正旦重午冬至臘並受
賀著為令大同元年正月朔備法駕入汴御崇元殿
受百官賀
(臣)等謹按歐陽修五代史晉開運三年(遼之會同九年)晉
出帝降遼太宗將至京師有司請以法駕奉迎曰
吾躬擐甲胄以定中原太常之儀不暇顧也止而
不用四年正月丁亥朔旦被甲衣貂裘帽自封邱
門入晉宫夕出宿於赤岡癸巳入居晉宫甲午視
朝於廣政殿乙未被中國冠服百官常參起居如
晉儀二月丁巳朔金吾六軍殿中省仗太常樂舞
陳於廷冠通天冠服絳紗袍執大珪以視朝大赦
改晉國為大遼國開運四年為會同十年(遼史云改大同)
(元年)三月丙戌朔服鞾袍御崇元殿百官入閣大悅
與紀稱正月有異又考遼史儀衛志帝受文武百
官賀於崇元殿自是日以為常盖即五代史所謂
常參起居非必日日朝賀也
穆宗應歷元年十一月詔朝會依嗣聖皇帝故事用漢
禮(嗣聖皇帝太宗尊號也)十四年八月戊申以生日值天赦不
受賀十七年五月壬辰罷重五宴(以北府宰相蕭海瓈薨故也)八
月辛酉生日不受賀(以政事今安巴逹病亟故也)
聖宗統和七年七月御含凉殿視朝
(臣)等謹按帝紀七年二月壬子朔帝御元和殿受
百官賀考元和殿在燕京時帝南伐破宋易州還
次南京御殿受賀盖賀破宋非賀正也亦猶前此
五年正月之還南京御元和殿大賚將士耳詳廵
狩門
興宗重熙元年正月朔皇太后御正殿受帝與羣臣朝
(時皇太后聽政帝不親庶務)九年正月朔帝進酒於皇太后宫御
正殿(先是三年五月皇太后還政於帝躬守慶陵八年七月迎還上京)
道宗太康三年閏十二月丙寅豫行正旦禮六年十
二月丁亥豫行正旦禮大安四年閏十二月癸卯朔
豫行正旦禮
(臣)等謹按道宗朝豫行正旦禮者三考其時太康
四年正月庚辰如春水六年十二月戊子如混同
江大安四年閏十二月丙午如混同殆以巴納之
故不及待元會也
壽隆七年正月力疾御清風殿受百官及諸國使賀
天祚帝乾統十年正月豫行立春禮
是日如鴨子河
正旦朝賀儀
臣僚并諸國使昧爽入朝奏班齊皇帝升殿坐契丹
舍人殿上通訖引契丹臣僚東洞門入引漢人臣僚
并諸國使西洞門入合班舞蹈五拜(凡五拜拜興再拜興跪搢笏三)
(舞蹈三叩頭出笏就拜興拜興再拜興其就拜亦曰俯伏興)鞠躬平身引親王東
階上殿欄内褥位俯伏跪自通全銜臣某等祝壽訖
伏興退引東階下殿復位舞蹈五拜畢鞠躬宣徽使
殿上鞠躬奏臣宣答稱有敕班首以下聽制訖再拜
鞠躬宣徽𫝊宣云履新之慶與公等同之舍人贊謝
宣諭拜舞蹈五拜贊各祗候分班引出引班首西階
上殿奏表目訖教坊起居賀十二拜畢贊各祗候引
契丹漢人臣僚并諸國使東西洞門入合班再拜贊
進酒引親王東階上殿就欄内褥位搢笏執臺琖進
酒訖退復褥位置臺琖出笏少前俯伏自通全銜臣
某等謹進干萬歲壽酒俯伏興退復褥位與殿下臣
僚皆再拜鞠躬俟宣徽使殿上鞠躬奏臣宣答稱有
制親王以下再拜如初儀𫝊宣云飲公等壽酒與公
等内外同慶舍人贊謝宣諭如初贊各祗候親王搢
笏執臺琖殿下臣僚分班皇帝飲酒教坊奏樂殿上
下臣僚皆拜稱萬歲贊各祗候樂止教坊再拜皇帝
卒飲親王進受琖復褥位置臺琖出笏揖臣僚合班
引親王東階下殿復位鞠躬再拜贊各祗候分班引
出皇帝起詣皇太后殿臣僚并諸國使皆從皇太后
升殿皇帝東方側坐引契丹漢人臣僚并諸國使兩
洞門入合班稱賀進酒皆如皇帝之儀畢引出教坊
入起居進酒亦如之皇太后宣答稱聖旨契丹班謝
宣宴上殿就位立漢人臣僚并諸國使東洞門入丹
墀東方面西鞠躬舍人鞠躬通文武百僚宰臣某以
下謝宣宴再拜出班致詞訖退復位舞蹈五拜贊各
上殿祗候引宰臣以下並諸國使副方䄄朵殿臣僚
西階上殿就位立不應坐臣僚並於西洞門出二人
監琖教坊再拜贊各上階下殿謝宴如皇太后生辰
儀
冬至朝賀儀
臣僚班齊如正旦儀皇帝皇后拜日臣僚陪位再拜
皇帝皇后升殿坐契丹舍人通臣僚入合班親王祝
壽宣答皆如正旦之儀謝訖舞蹈五拜鞠躬出班奏
聖躬萬福復位再拜鞠躬班首出班俛伏跪祝壽訖
俛伏興舞蹈五拜鞠躬贊各祗候分班不出合班御
牀入再拜鞠躬贊進酒臣僚平身引親王左階上殿
就欄内褥位搢笏執臺琖進酒皇帝皇后受琖訖退
就褥位置臺琖出笏俛伏跪少前自通全銜臣某等
謹進千萬歲壽酒俛伏興退復褥位再拜鞠躬殿下
臣僚皆再拜鞠躬宣答如正旦儀親王搢笏執臺琖
分班皇帝皇后飲酒奏樂殿上下臣僚皆拜稱萬歲
壽樂止教坊再拜臣僚合班親王進受琖至褥位置
臺琖出笏引左階下殿出御牀親王復丹墀位再拜
鞠躬贊祗候分班引出班首右階上殿奏表目進奉
諸道進奉教坊進奉過訖贊進奉收班首舞蹈五拜
鞠躬贊各祗候班首出臣僚復入合班謝舞蹈五拜
鞠躬贊各祗候分班引出聲警皇帝皇后起赴北殿
皇太后與皇帝皇后於御容殿率臣僚再拜皇太后
上香皆再拜贊各祗候可矮墩以上上殿皇太后三
進御容酒陪位皆拜皇太后升殿坐皇帝就露臺上
褥位親王押北南臣僚班丹墀内立皇帝再拜臣僚
皆拜鞠躬皇帝欄内跪祝皇太后壽訖復位再拜凡
拜皆稱萬歲贊各祗候臣僚不出皇帝皇后側坐親
王進酒臣僚陪拜皇太后宣答皆如正旦之儀臣僚
分班不出班首右階上殿奏表目合班謝宣宴上殿
就位如儀御牀入皇帝進皇太后酒如初各就坐行
酒宣飲盡如皇太后生辰之儀皇后進酒如皇帝之
儀三進酒行茶教坊致語行殽膳大饌七進酒曲破
臣僚起御牀出謝宴皆如皇太后生辰儀
常朝起居儀
昧爽臣僚朝服入朝各依幕次内侍奏班齊先引京
官班於三門外當直舍人放起居再拜各祗候依次
兩府以下文武官於丹墀内面殿立豎班諸司并供
奉官於東西道外相向立定當直閤使副贊放起居
再拜各祗候退還幕次公服帝升殿坐兩府并京官
丹墀内聲喏各祗候教坊司同北班起居畢奏事(燕京)
(就嘉寧殿西京就同文殿朝服幞頭袍笏公服紫衫帽也)
正座儀
皇帝升殿座警聲絶契丹漢人殿前班畢各依位侍
立次教坊班畢捲退京官班入拜畢揖於右横街西
依位班立次武班入拜畢依位立文班入拜畢依位
立北班入起居畢於左横街東序班立次兩府班入
鞠躬通宰臣某官以下起居拜畢引上殿奏事(以上六班)
(起居並七拜内有不帶節度使班首止通名亦七拜捲班與常朝同直院有旨入文班留守司三司統軍)
(司制置司謂之京官都部署司宫使副宫使都承以下令史北面主事以下隨駕諸司為武官館閤大理)
(寺堂後以下御史臺隨駕閒員令史司天臺翰林醫官院為文官)
皇帝受冊儀
前期一日尚舍奉御設幄於正殿北牖下南面設御
座奉禮郎設官僚客使幕次於東西朝堂大樂令設
宫縣於殿庭舉麾位在殿第二重西階上東向乘黃
令陳車輅尚輦奉御陳輿輦尚舍奉御設解劍席於
東西階設文官六品以上位横街南東方西向武官
五品以上位横街南西方東向皆北上重行每等異
位將士各勒所部六軍仗屯諸門金吾仗黃麾仗陳
於殿庭至日押册官引冊自西便門入置冊案西階
上通事舍人引侍從班入就位侍中東階下解劍履
上殿欄外俛伏跪奏中嚴下殿劍履復位立閤使西
階上殿欄外跪請木契面殿鞠躬奏奉敕喚仗殿中
監少監殿中丞等押金吾四色仗入位臣僚後協律
郎入就舉麾位符寳郎詣閤奉迎通事舍人引文官
四品至六品武官三品至五品就門外位皇帝御輦
至宣德門宣徽使押内諸司班起居引皇帝至閤服
衮冕侍中東階下解劍履上殿版奏外辦太常博士
引太常卿太常卿引帝内諸司出協律郎舉麾大樂
令令撞黃鍾之鍾左五鍾皆應工人鼓柷樂作皇帝
即御座宣徽使贊扇合樂止贊簾捲扇開符寳郎奉
寳進左右金吾報平安通事舍人引文官三品武官
二品以上入門樂作就相向位畢樂止通事舍人引
侍從班南班文官三品武官二品以上合班北向東
班西上西班東上起居七拜分班各復位通事舍人
引押冊官押冊自西階下至丹墀當殿置香案冊案
置冊訖樂作就位樂止捧冊官近後東西相對立舍
人引侍從班并南班合班北向如初贊再拜在位者
皆再拜舞蹈五拜分班各復位如初捧冊官就西階
下解劍席解劍履捧冊西階上殿樂作置冊御座前
東西立北向捧冊官西牖下立北上樂止讀冊官出
班當殿立贊再拜三呼萬歲就西階下解劍席解劍
履西階上殿欄内立當御座前侍中取冊捧冊官捧
冊匣至讀冊官前跪相對捧冊讀冊官俛伏跪讀訖
俛伏興捧冊官跪左膝以冊授侍中侍中受冊以冊
授執事者降自西階劍履訖復當殿位贊再拜三呼
萬歲復分班位舍人引侍從班南班合班北向如初
贊拜在位者皆拜舞蹈鞠躬如初通事舍人引班首
西階下解劍履上殿樂作就欄内位樂止俛伏跪通
全銜臣某等致詞稱賀訖俛伏興降西階下帶劍納
舄樂作復位樂止贊拜在位者皆再拜舞蹈五拜鞠
躬侍中臨軒西向稱有制皆再拜侍中宣答訖贊皆
再拜舞蹈五拜分班各復位三品以上出樂作出門
畢樂止侍中當御座俛伏跪通全銜奏禮畢俛伏興
退東階下殿帶劍納履復位宣徽使贊扇合下簾太
常博士太常卿引皇帝起樂作至閤樂止舍人引文
官四品武官三品以下出門外分班立次引侍從班
出次兵部吏部出次金吾出次起居郎舍人出次殿
中監少監押金吾細仗出仍位臣僚後次東西上閤
門使於丹墀内鞠躬奏衙内無事捲班出閤門使丹
墀内鞠躬揖奏敕放仗出門外文武班中間立喚承
受官承受官聲喏至閤門使後鞠躬揖閤門使鞠躬
稱奉敕放仗承受聲喏鞠躬揖平身立引聲奉敕放
仗聲絶趨退文武合班再拜舍人一員攝詞令官殿
前鞠躬揖稱奉敕放黃麾仗出放金吾仗亦如之翌
日文武臣僚入問聖躬(太平元年行此儀大略遵唐晉舊儀又有上契丹冊儀以)
(阻午可汗行柴冊禮合唐禮雜就之又有上漢冊儀與此儀大同小異加以上寳儀)
皇帝生辰朝賀儀
臣僚國使班齊皇帝升殿坐臣僚使副入合班稱賀
合班出皆如皇太后生辰儀中書令北大王奏諸道
進奉表目教坊起居七拜臣僚東西門入合班再拜
贊進酒班首上殿進酒宣徽使宣答羣臣謝宣諭分
班奏樂皇帝卒飲合班班首下殿分班出皆如正旦
之儀進奉皆如皇太后生辰儀皇帝詣皇太后殿近
上皇族外戚大臣並從奉迎太后即皇帝殿坐皇太
后御小輦皇帝輦側步從臣僚分行序引宣徽諸使
閤門攅隊前引教坊動樂控鶴官起居四拜引駕臣
僚並於山樓南方立候皇太后入閤揖使副并臣僚
入幕次皇太后升殿坐皇帝東方側坐引契丹漢人
臣僚使副兩洞門入合班起居舞蹈五拜贊各祗候
面殿立皇帝降御座殿上立進皇太后生辰物過畢
皇帝殿上再拜殿上下臣僚皆拜皇帝升御座引臣
僚分班出契丹臣僚入謝宣宴漢人臣僚使副入通
名謝宣宴上殿就位不應坐臣僚出從人入皆如儀
御牀入皇帝初進皇太后酒皇太后賜皇帝酒皆如
皇太后生辰儀贊各就坐行酒宣飲盡就位謝如儀
殿上一進酒畢從人入就位如儀親王進酒行餅茶
教坊致語如儀行茶行殽膳如儀七進酒使相樂曲
終從人起曲破臣僚使副起餘如正旦儀
皇太后生辰朝賀儀
至日臣僚入朝國使至幕班齊如常儀皇太后升殿
坐皇帝東面側坐契丹舍人殿上通名契丹漢人臣
僚宋使副綴翰林學士班東西兩洞門入合班稱賀
班首上殿祝壽分班引出皆如正旦之儀教坊起居
七拜契丹漢人臣僚入進酒皆如正旦之儀惟宣答
稱聖旨皇帝降御座進奉皇太后生辰禮物過畢皇
帝殿上再拜殿下臣僚皆再拜皇帝升御座引臣僚
分班出引中書令北大王西階上殿奏契丹臣僚進
奉次漢人臣僚并諸道進奉控鶴官置擔牀起居四
拜畢引進使鞠躬通文武百僚某官某以下高麗夏
國諸道進奉宣徽使殿上贊進奉各付所司控鶴官
聲喏擔牀過畢契丹漢人臣僚以次謝五拜贊各祗
候引出教坊諸道進奉使謝亦如之契丹臣僚謝宣
宴引上殿就位立漢人臣僚并宋使副東洞門入面
西謝宣宴如正旦儀贊各上殿祗候臣僚使副上殿
就位立亦如之監琖教坊上殿從人入東廊立皆如
之御牀入皇帝初進酒臣僚就位陪拜皇太后飲酒
殿上應坐侍立臣僚皆拜稱萬歲贊各祗候立皇太
后卒飲手賜皇帝酒皇帝跪卒飲退就褥位再拜臣
僚皆陪拜若皇帝親賜使相臣僚宋使副酒皆立飲
皇帝升坐贊應坐臣僚并使副皆拜稱萬歲贊各就
坐行方裀朵殿臣僚酒如正旦儀一進酒兩廊從人
拜稱萬歲各就坐親王進酒如正旦儀若皇太后手
賜親王酒跪飲訖退露臺上五拜贊祗候殿上三進
酒行餅茶訖教坊跪致語揖臣僚使副廊下從人皆
立口號絶贊拜亦如之行茶行殽膳皆如之大饌入
行粥盌殿上七進酒使相臣僚樂曲終揖廊下從人
起拜稱萬歲贊各好去承受官引兩門出曲破揖臣
僚使副起鞠躬贊拜皆拜稱萬歲贊各祗候引臣僚
使副下殿契丹臣僚謝宴畢出漢人臣僚使副舞蹈
五拜畢贊各好去出洞門畢報閤門無事皇太后皇
帝起
皇后生辰朝賀儀
臣僚昧爽朝皇帝皇后大帳前拜日契丹漢人臣僚
陪拜皇帝升殿坐皇后再拜臣僚殿下合班陪拜皇
帝賜皇后生辰禮物皇后殿上謝再拜臣僚皆拜契
丹舍人通名契丹漢人臣僚以次入賀琖入舍人贊
舞蹈五拜起居不表聖躬萬福贊再拜班首上殿拜
跪自通全銜祝壽訖引下殿復位鞠躬贊舞蹈五拜
贊各祗候引宰臣一員上殿奏百僚諸道進表目教
坊起居七拜不賀控鶴官起居四拜諸道押衙附奏
起居賜宴共八拜契丹漢人合班進壽酒舞蹈五拜
引大臣一員上殿欄外褥位搢笏執臺琖進酒皇帝
皇后受琖退復褥位授臺出笏欄内拜跪自通全銜
祝壽臣等謹進千萬歲壽酒訖引下殿復位舞蹈五
拜鞠躬宣徽使奏宣答如儀引上殿搢笏執臺琖皇
帝皇后飲殿下臣僚分班教坊奏樂皆拜稱萬歲卒
飲皇帝皇后授琖引下殿舞蹈五拜贊各祗候引出
臣僚進奉如儀宣宴如儀教坊監琖臣僚上殿祗候
如儀皇后進皇帝酒殿上贊拜侍臣僚皆拜皇帝受
琖皆拜皇后坐契丹舍人漢人閤使殿上贊拜皆拜
稱萬歲贊各就坐大臣進皇帝皇后酒行酒如儀酒
三行行殽行膳又進皇帝皇后酒酒再行大饌入行
粥教坊致語臣僚皆起立口號絶贊拜稱萬歲引下
殿謝宴引出皆如常儀
拜表儀
其日先於東上閤門陳設氊位分引南北臣僚諸國
使副於氊位合班通事舍人二人舁表案置班首前
揖鞠躬再拜平身中書舍人立案側班首跪搢笏興
捧表跪左膝以表授中書舍人出笏就拜興再拜中
書舍人復置表案上通事舍人舁表案於東上閤門
入捲班分引出禮畢(元日皇帝不御座行此儀餘應上表有故皆倣此)
(臣)等謹按馬端臨考不載上尊號及聖節上壽諸
儀然此固朝儀也故各從正史增入若遼史禮志
尚有賀祥瑞賀平難臣僚接見車駕還京宰相中
謝及勘箭立春重午重九再生并諸國使入見朝
辭賜宴等儀特一時之制不足為典要故俱闕之
金熙宗天眷十三年十二月始定齊高麗夏朝賀賜宴
朝辭儀十四年正月朔朝太皇太后於兩宫十五
年正月朔朝太皇太后於明德宫
(臣)等謹按金史紀𫝊天眷十三年正月熙宗即位
八月詔齊國與本朝文移署年仍用天眷時太祖
欽憲皇后太宗欽仁皇后並為太皇太后欽憲居
慶元宫欽仁居明德宫十四年正旦帝朝兩宫然
後御乾元殿受羣臣賀明年帝朝於明德宫然後
御殿受賀自是歲以為常如天眷元年正月朔及
是年九月戊戌日皇統元年九月戊申日至自燕
京皆朝皇太后是也
皇統三年正月朔以皇太子故不御正殿羣臣詣便殿
稱賀宋高麗夏使詣皇極殿遥賀乙巳萬壽節如正旦
儀
(臣)等謹按禮志載熙宗時夏使入見改為大起居
定制以宋使列於三品班高麗夏列於五品班皇
統二年六月定臣使辭見臣僚服色拜數止從常
朝起居三國使班品如舊俟殿前班及臣僚小起
居引宰執升殿餘臣分班畢乃令行入見及朝辭
之禮凡入見則宋使先禮畢夏使入禮畢而高麗
使入其朝辭則夏使先禮畢而高麗使入禮畢而
宋使入夏高麗朝辭之賜則遣使就賜於會同館
惟宋使則庭授六年詔外國使初見朝辭則於左
掖門出入朝賀賜宴則由應天門東偏門出入焉
海陵正隆元年三月朔始定職事官朝參等格仍罷兵
衛
世宗大定元年十二月丁巳帝至中都己未御貞元殿
受羣臣朝二年正月朔以日食不視朝辛未御太和
殿宴百官宗戚命婦賜賚有差二十八年三月丁酉
朔萬春節御慶和殿受羣臣朝復宴於神龍殿諸王公
主以次捧觴上壽
章宗明昌元年十二月丙午詔有司正旦可先賀隆慶
宫然後進酒(太后宫先名仁壽後更名隆慶)二年五月敕自今四日
一奏事仍免朝十一月敕提刑司官自今每十五日一
朝承安元年七月敕今後高麗夏使入見敷奏令新
設各國通事具公服與閤門使上殿監聽四年二月
諭有司自三月一日為始每旬三品至五品官各一人
轉對六品亦以次對臺諫勿與有應奏事與轉對官相
見無面對者上章亦聽(三月戸部尚書孫鐸郎中李仲閣略國子監祭酒趙忱始轉對香)
五月朔以旱避正殿命奏事於泰和殿泰和五年十
一月戊戌大雪免朝參
宣宗貞祐二年正月朔以邊事未息詔免朝賀三年
正月曲宴羣臣宋使定文武五品以上侍坐員遂為定
制十二月以軍事免樞密院官朝拜壬辰詔免元日朝
賀癸丑又諭宣徽院免元日親王公主進酒
時禮官奏正旦宋遣使來賀不宜輟朝不舉樂服色
如常儀至明年正月丁卯諭御史臺曰今旦視朝百
官既拜之後始聞開封府報衙聲四方多故之秋弛
慢如此可乎中丞福興素號謹於官事當一詰之
興定三年四月詔朝臣四日一奏事
先是貞祐三年四月權參知政事德升言舊制夏至
後免朝四日一奏事帝曰此在平時可也方今多故
勿以朕勞遂云當免但國事無廢則善矣至是年以
時暑乃詔朝臣如此
哀宗正大元年正月尊宣宗皇后及元妃皆為皇太后
百官入賀於隆德殿(皇后温都氏宫曰仁聖元妃温都氏宫曰慈聖)天興元
年四月百官初起居於隆德殿前
國初即位儀
太祖收國元年正月壬申朔諸路官民耆老畢會議
創新儀奉帝即皇帝位鄂蘭哈瑪爾宗翰乃陳耕具
祝以闢土養民之意復以良馬九隊隊九匹别為色
并介胄弓矢矛劍奉上國號大金建元收國天會元
年九月丙辰太宗即位己未告祀天地丙寅大赦改
元
受尊號儀
熙宗皇統元年正月二日太師宗幹率百僚上表請
上尊號凡三請詔允七日遣上京留守奭告天地社
稷析津尹宗強告太廟十日帝服衮冕御元和殿宗
幹率百僚恭奉冊禮冊文云云臣等謹奉玉冊玉寳
上尊號曰崇天體道欽明文武聖德皇帝是日皇帝
改服通天冠宴二品以上官及高麗夏國使十二日
恭謝祖廟還御宣和門大赦改元世宗大定七年
恭上尊號前三日遣使告奏天地宗廟社稷前二日
諸司停奏刑罰文字百官習儀於大安殿庭兵部率
其屬設黃麾仗於大安殿門之内外宣徽院率儀鸞
司於前一日設受御冊寳壇於大安殿中間又設御
榻於壇上又設冊寳幄次於大安殿門外及設皇太
子幄次於殿東廊又設羣官次於大安門外大樂令
與協律郎前一日設宫縣於殿庭又設登歌樂架於
殿上立舞表於殿下符寳郎即其日俟文武羣官入
奉八寳置於御座左右候上寳冊訖復舁寳還所司
即其日質明奉冊太尉奉寳司徒讀冊中書令讀寳
侍中以次應行事官並集於尚書省俟冊寳興乘馬
奉迎冊寳至應天門下馬由正門步導入至大安殿
門外置冊寳於幄次舁冊寳牀弩手人等分立於左
右文武羣官並朝服入次攝太常卿與大樂令帥工
人入就位協律郎各就舉麾位舁冊寳案官由西偏
門先入置案於殿東西間褥位置訖各退於西階冊
寳位後捧冊官捧寳官舁冊匣官舁寳盝官由西偏
門先入至殿西階下冊寳褥位之西東向立俟閤門
報通事舍人引攝侍中版奏中嚴訖典儀贊者各就
位閤門官引文武百僚分左右入於殿階下磚道之
東西相向立符寳郎奉八寳由西偏門分入升置殿
上東西間相向訖分左右立於寳後通事舍人引攝
侍中版奏外辦扇合帝服衮冕以出曲直華盖侍衛
警蹕如常儀殿上鳴鞭訖殿下亦鳴鞭協律郎跪俯
伏興舉麾工鼔柷奏乾寧之曲帝出自東房即座儀
使副添香爐烟升扇開簾捲協律郎偃麾戞敔樂止
太常博士通事舍人自冊寳幄次分引冊太常卿前
導吏部侍郎押冊而行奉冊太尉讀冊中書令舉冊
官於冊後以次從之次太常博士通事舍人二員分
引寳禮部侍郎押寳而行奉寳司徒讀寳侍中舉寳
官於寳後以次從之由正門入宫縣奏歸美揚功之
曲太常卿於冊牀前導至第一墀香案南籍冊寳褥
位上少置太常卿與衆冊寳官退於冊寳稍西東向
立博士舍人立於其後舁冊寳牀弩手繖子官等又
於其後皆東向太尉司徒中書令侍中皆於冊後面
北以次立吏部侍郎禮部侍郎次立於其後立定樂
止閤門舍人分引東西兩班羣官合班轉北向立中
間少留班路俟立定太常博士通事舍人四員分引
太尉司徒中書令侍中吏部禮部侍郎以次各復本
班訖博士舍人退以俟初引時樂奏歸美揚功之曲
至位立定樂止典儀曰拜贊者承𫝊太尉以下在位
官皆舞蹈五拜班首出班起居訖又贊再拜如朝會
常儀太常博士通事舍人四員再引太尉司徒中書
令侍中吏禮侍郎復進至冊寳所稍南立定舁冊寳
牀弩手繖子官並進前舉冊寳牀興太常博士通事
舍人二員分引冊太常卿前導吏部侍郎押冊而行
奉冊太尉讀冊中書令舉冊官於冊後以次從之冊
初行樂奏肅寧之曲次通亊舍人太常博士又二員
分引寳禮部侍郎押寳而行奉寳司徒讀寳侍中舉
寳官於寳後以次從之詣西階下至冊寳褥位少置
(冊北寳南)樂止舁冊寳牀弩手繖子官等退於後稍西東
向立捧冊官與舁冊官並進前取冊匣升太常博士
通事舍人分引冊太常卿側身導冊先升奉冊太尉
讀冊中書令舉冊官捧冊官於冊後以次從升冊初
行樂奏肅寧之曲進至殿上博士舍人分左右於前
楹立以俟讀冊中書令於欄子外前楹稍西立以俟
舉冊官捧冊官立於其後奉冊太尉從升至褥位搢
笏少前跪置訖執笏俯伏興樂止退於前楹稍西立
以俟太常博士立於後太常卿少退東向立舁冊官
立於其後皆東向捧冊官先入舉冊官次入讀冊中
書令又次入捧冊官四員皆搢笏雙跪捧舉冊官二
員亦搢笏兩邊单跪對舉中書令執笏進跪稱中書
令臣某讀冊讀訖俯㐲興中書令俟冊興先退通事
舍人引降自東階復本班訖太常卿降復寳牀前舁
冊官並進與捧冊官等取冊匣興置於殿東間褥位
案上西向捧舉冊官等降自東階還本班舁冊官亦
退太常博士引奉冊太尉降自西階東向立以俟次
捧寳官與舁寳官俟讀冊中書令讀訖出並進前取
寳盝升太常博士通事舍人分引寳太常卿側身導
寳先升奉寳司徒讀寳侍中舉寳官捧寳官於寳後
以次從升寳初行樂奏肅寧之曲進至殿上博士舍
人俱退不升並於前楹稍西立俟讀寳侍中於欄子
外前楹間稍西立以俟舉寳官捧寳官立於其後奉
寳司徒從升至褥位搢笏少前跪置訖執笏俯伏興
樂止司徒退於前楹西立以俟太常卿少退東向立
舁冊官立於其後皆東向捧寳官先入舉寳官次入
讀寳侍中又次入捧寳官四員皆搢笏雙跪捧舉寳
官二員亦搢笏兩邊单跪對舉侍中執笏進跪稱侍
中臣某讀寳讀訖俯伏興侍中俟寳興先退通事舍
人引降自西階復本班訖舁寳官進前與捧寳舉寳
等官取寳盝興置於殿之西間褥位案上東向捧寳
舉寳官等與太常卿俱降自西階及吏部侍郎皆復
本班舁寳官亦退太常博士引奉寳司徒次奉册太
尉東向立定博士舍人贊引太尉司徒進詣第一墀
香案南褥位立定博士舍人稍退曲儀曰拜贊者承
𫝊在位官皆再拜訖博士舍人二員引太尉詣東階
升宫縣奏純臣享上之曲至階止閤門使二員引太
尉進至前立定樂止閤門使揖贊太尉拜跪賀殿下
閤門揖百僚躬身太尉稱文武百僚具官臣等言致
賀詞云云俯伏興退至階上博士舍人分引太尉降
自東階初降宫縣作肅寧之曲復香案南褥位立定
樂止博士舍人少退典儀曰拜贊者承𫝊太尉司徒
及在位羣官俱再拜舞蹈三稱萬歲又再拜訖通事
舍人引攝侍中升自東階進詣前楹間躬承旨退臨
階西向稱有制典儀曰拜贊者承傳太尉司徒及在
位羣官俱再拜躬身宣詞云云宣訖通事舍人引侍
中還位典儀曰拜贊者承𫝊階上下應在位羣官俱
再拜舞蹈三稱萬歲又再拜訖博士舍人分引太尉
司徒就百僚位初引宫縣作肅寧之曲至位立定樂
止閣門舍人分引應北面位羣官各分班東西相向
立定通事舍人引攝侍中升自東階當前楹間跪奏
禮畢俯伏興引降還位扇合簾降協律郎俯伏興舉
麾工鼓柷奏乾寧之曲帝降坐入自東房還後閤進
膳侍衛警蹕如儀扇開樂止捧册官率舁册床人捧
寳官率舁寳牀人皆升殿取匣盝盖訖置於牀前引
進司官前導通事舍人贊引詣東上閤門上進通事
舍人分引文武百僚等以次出歸幕次賜食以俟上
夀上册寳禮畢有司供辦御牀及與宴羣臣位並如
曲宴儀攝太常卿與大樂令帥工人入并協律郎各
就舉麾位俟舍人報通事舍人引三師以下文武百
僚親王宗室等分左右入至殿階下稍南東西相向
立通事舍人先引攝侍中版奏中嚴少頃又奏外辦
扇合鳴鞭協律郎跪俯伏興工鼓柷宫縣奏乾寧之
曲帝服通天冠絳紗袍即座簾捲内侍贊扇開殿上
下鳴鞭戞敔樂止儀使副等添香爐烟升通事舍人
引班首以下合班樂奏肅寧之曲至北向位重行立
定中間少留班路通事舍人引攝侍中詣東階升至
殿上少立閤門舍人引禮部尚書出班前北向俯伏
跪奏稱禮部尚書臣某言請允羣臣上壽俯伏興躬
身通事舍人引攝侍中少退舍人贊禮部尚書再拜
訖贊祗候復本班内侍局進御牀入次良醖令於殿
下横街南酹酒訖典儀曰拜贊者承𫝊在位官皆再
拜隨拜三稱萬歲訖平立太常博士通事舍人分引
攝上公由東階升初升宫縣奏肅寧之曲殿上舍人
少退二閤使揖上公進至進酒褥位樂止宣徽使以
爵授上公上公搢笏受爵詣榻前跪進受爵訖上公
執盤授宣徽使訖二閤使揖上公入欄子内贊拜跪
殿下閤門揖百僚皆躬身通事舍人揖攝侍中進詣
前楹間躬承旨退臨階西向稱有制典儀曰拜贊者
承𫝊上公及在位羣官皆再拜隨拜三稱萬歲訖躬
身宣曰得公等壽酒與公等内外同慶閤門舍人贊
宣諭訖上公與百僚皆舞蹈五拜訖閤門舍人引百
僚分班東西序北向立博士舍人再引上公自東階
升宫縣奏肅寧之曲至進酒褥位樂止上公搢笏宣
徽使授上公盤上公詣欄子内褥位跪舉酒宫縣奏
景命萬年之曲飲訖樂止上公進受虛爵訖復褥位
以爵授宣徽使訖二閤使揖上公退内侍局舁御牀
出博士舍人並進前分引降自東階宫縣作肅寧之
曲閤門舍人分引東西兩班隨上公俱復北向位立
定樂止典儀曰拜贊者承傳在位官皆再拜三稱萬
歲訖平立殿上通事舍人揖攝侍中進詣前楹間躬
承旨退臨階西向閤門官先揖百僚躬身侍中稱有
制典儀曰拜贊者承傳在位官皆再拜訖躬身宣曰
延王公等升殿典儀曰拜贊者承𫝊在位官皆再拜
訖搢笏舞蹈又再拜訖太常博士通事舍人引王公
以下合赴宴羣官分左右升殿不與宴羣官分左右
捲班出宫縣奏肅寧之曲百僚至殿上座後立樂止
内侍局進御牀入依尋常宴會再進第一爵酒登歌
奏聖德昭明之曲飲訖樂止執事者行羣官酒宫縣
作肅寧之曲文舞入觴行一周樂止尚食局進食執
事者設羣官食宫縣奏保大定功之舞三成止出又
進第二爵酒登歌奏天贊堯齡之曲飲訖樂止執事
者行羣官酒宫縣作肅寧之曲武舞入觴行一周樂
止尚食局進食執事者設羣官食宫縣奏萬國來同
之舞三成止出又進第三爵酒登歌奏慶雲之曲飲
訖樂止執事者行羣官酒宫縣作肅寧之曲觴行一
周樂止尚食局進食執事者設羣官食宫縣奏肅寧
之曲食畢樂止閤門官分揖侍宴羣官起立於席後
通事舍人引揖侍中詣榻前俯伏興跪奏侍中臣某
言禮畢俯伏興閤門舍人分引羣官俱降東西階内
侍局舁御牀出宫縣作肅寧之曲至北向位立定樂
止典儀曰拜贊者承𫝊在位官皆再拜訖搢笏舞蹈
乂再拜訖再分班東西序立扇合簾降殿上下鳴鞭
協律郎俯伏跪舉麾興工鼓柷奏乾寧之曲帝降座
入自東房還後閣侍衛如前儀内侍贊扇開戞敔樂
止通亊舍人引攝侍中版奏解嚴所司承旨放仗在
位羣官皆再拜以次出
元旦聖誕上壽儀
皇帝升御座鳴鞭報時畢殿前班小起居各復侍立
位舍人引皇太子并臣僚使客合班入至丹墀舞蹈
五拜平立閤使奏諸道表目皇太子以下皆再拜引
皇太子升殿褥位搢笏捧盞盤進酒皇帝受置於案
皇太子退復褥位轉盤盞與執事者出笏二閤使齊
揖入攔子内拜跪致詞云元正啟祚品物咸新恭惟
皇帝陛下與天同休若聖節即云萬春令節謹上壽
巵伏願皇帝陛下萬歲萬歲萬萬歲祝畢拜興復褥
位同殿下羣僚皆再拜宣徽使稱有制在位皆再拜
宣答曰履新上壽與卿等内外同慶聖節則曰得卿
壽酒與卿等内外同慶詞畢舞蹈五拜齊立皇太子
搢笏執盤臣僚分班教坊奏樂皇帝舉酒殿上下侍
立臣僚皆再拜皇太子受虛盞退立褥位轉盤與執
事者出笏左下殿樂止合班在位臣僚皆再拜分引
與宴官上殿次引宋國人從至丹墀再拜不出班奏
聖躬萬福再拜唱有敕賜酒食又再拜各祗候平立
引左廊立次引高麗夏人從如上儀畢分引左右廊
立御果牀入進酒皇帝飲則坐宴侍立臣僚皆再拜
進酒官接盞還位坐宴官再拜復坐行酒𫝊宣立飲
訖再拜坐次從人再拜坐三盞致語揖臣使并從人
立誦口號畢坐宴侍立官皆再拜坐次從人再拜坐
食入七盞曲將終揖從人立再拜畢引出聞曲時揖
臣使起再拜下殿果牀出至丹墀合班謝宴舞蹈五
拜各祗候分引出(大定六年正月帝御大安殿受皇太子以下百官及外國使賀賜宴)
(文武五品以上侍坐者有定員為常制十七年詔以皇族袒免以上親雖無官爵封邑若與宴當有班次)
(禮官言按唐典皇家周親視三品大功親小功尊屬視四品小功親緦麻尊屬視五品緦麻袒免以上視)
(六品帝令以此制為班次)
朝參常朝儀
凡朔望朝參日百官卯時至幕次皇帝辰刻視朝供
御弩手繖子直於殿門外分兩面排立司辰入殿報
時畢皇帝御殿坐鳴鞭閤門報班齊執擎儀物内侍
分降殿階兩傍南面立宿衛官自都點檢至左右親
衛祗應官自宣徽閤門祗候先兩拜班首少離位奏
聖躬萬福兩拜弩手繖子先於殿門外東西向排立
俟奏聖躬萬福時即就位北面山呼聲喏起居畢即
相向對立擎御繖直立左班内侍上都點檢以次升
殿副點檢在少南東西相向立左右衛在殿下東西
相向立閤門乃引親王班贊班首名以下再拜訖班
首少離位奏聖躬萬福歸位再拜畢先退次引文武
百僚班首以下應合朝參官并府運六品以上官皆
左入至丹墀之東西向鞠躬畢閤門通唱復引至丹
墀閤門贊班首名以下起居舞蹈五拜又再拜畢領
省宰執升殿奏事殿中侍御史對立於左右衛將軍
之北少前修起居東西對立於殿欄子内副階下餘
退右出初帝就坐置寳匣於殿階之上東南角後定
制師傅起居畢御案始東入置定捧案内侍東西分
下侍殿隅直日主寳捧寳當殿叩欄奏封全符寳郎
及當監印郎中各一員監令史用印訖主寳吏封授
主寳俟奏事畢進封訖内侍徹案若常朝則親王班
退引七品以上職事官分左右班入丹墀再拜班首
少前起居畢復位再拜宰執升殿餘官分班退(熙宗天春)
(二年五月詳定常朝及朔望儀准前代制以朔日六日十一日十五日二十一日二十六日為六參日後)
(又定制以朔望日為朝參餘日為常朝世宗大定二年五月命臺臣定朝參禮自來朝參除殿前班外若)
(遇朔望自七品以上職事官皆赴其餘朝日五品以上職事官得赴六品以下止於本司局治事如左右)
(司員外郎侍御史記注院等官職雖不係五品亦赴朝參若拜詔則但有職事并七品以上散官皆赴朝)
(參吏員令譯史通事檢法各於本局待官員朝退赴局簽押文字不得於宫内署押七品以下流外職遇)
(朝日亦不合入宫如左右司都事有須合取奏事乃聽入宫七品以上職事官如遇使客朝辭見日依朔)
(望日皆赴若元日聖節拜詔車駕出獵送迎詣祖廟燒飯但有職事并七品以上散官皆赴凡親王宗室)
(已命官者年十六以上皆隨班赴起居五年右諫議大夫伊喇字敬言明安穆毘不得與州鎮官隨班入)
(見非軍民一體之意帝是其言責宣徽院令隨班入見凡班首遇朝參有故不赴以次押班凡五品以上)
(及侍御史尚書諸司郎中太常丞翰林修撰起居注殿中侍御史補闕拾遺赴召或假一月以上若除官)
(出使之類皆通班入見辭謝除官於殿門外見謝班皆舞蹈七拜辭班四拜門見謝辭並再拜)
金史黃久約𫝊曰世宗時左諫議大夫黃久約侍
朝故事宰相奏事則近臣退避久約欲趨出世宗
止之自是諫臣不避以為常
肆赦儀
前期宣徽院使率其屬陳設應天門之内外設御座
於應天門上又設更衣御幄於大安殿門内外稍東
南向閤門使設捧制書箱案於御座之左少府監設
雞竿於樓下之左竿上置大盤盤中置金雞雞口啣
絳幡幡上金書大赦天下四字卷而啣之盤四面近
邊安四大鐵環盤底四面近邊懸四大朱索以備四
伎人攀緣又設捧制書木鶴仙人一以紅繩貫之引
以轆轤置於御前欄子上又設捧鶴畫臺於樓下正
中臺以弩手四人對舉大樂署設宫縣於樓下又設
鼓於宫縣之左稍北東向兵部立黃麾仗於門外刑
部御史臺大興府以囚徒集於左仗外御史臺閤門
司設文武百官位於樓下東西相向又設典儀位於
門下稍東西向宣徽院設承受制書案於畫臺之前
又設皇太子侍立褥位於門下稍東南向又設皇太
子致賀褥位於百官班前又設協律郎位於樓上前
楹稍東西向尚書省委所司設制書位於百官班之
北稍東西向司天臺雞唱生於東闕樓之上尚衣局
備皇帝常服如常日視朝之服尚輦設輦於更衣御
幄之前躬謝禮畢皇帝乘金輅入應天門至幄次前
侍中俯伏跪奏請降輅入幄俯伏興皇帝降輅入幄
簾降少頃侍中奏中嚴又少頃俟典儀贊引皇太子
就門下侍立位通事舍人引羣官就門下分班相向
立侍中奏外辦皇帝服常朝服尚輦進輦侍中奏請
升輦繖扇侍衛如常儀由左翔龍門踏道升應天門
至御座東侍中奏請降輦升座宫縣樂作所司索扇
(五十柄)扇合皇帝臨軒即御座樓下鳴鞭簾捲扇開執
御繖者張於軒前以障日樂止東上閤門使捧制書
置於箱閤門舍人二員從以俟引繩降木鶴仙人通
事舍人引文武羣官合班北向立宫縣樂作凡分班
合班則樂作立定即止典儀曰再拜在位官皆再拜
訖分班相向立侍中詣御座前承旨退稍前南向宣
曰奉敕樹金雞通事舍人於門下稍前東向宣曰奉
敕樹金雞復位金雞初立大樂署擊鼓樹訖鼓止竿
木伎人四人緣繩争上竿取雞所啣絳幅展示訖三
呼萬歲通事舍人引文武羣官合班北向立樓上乘
鶴仙人捧制書循繩而下至畫臺閤使奉承置於案
閤門舍人四員舉案又二員對捧制書閤使引至班
前西向稱有制典儀曰拜在位官皆再拜訖以制書
授尚書省稍前搢笏跪受訖以付右司官右司官搢
笏跪受訖長官出笏俯伏興退復位右司官捧制書
詣宣制位都事對捧右司官宣讀至咸赦除之所司
率獄吏引罪人詣班南北向躬稱脫枷訖三呼萬歲
以罪人過右司官宣制訖西向以制書授刑部官跪
受訖以制書加於笏上退以付其屬歸本班典儀曰
拜在位官皆再拜舞蹈又再拜典儀贊引皇太子至
班前褥位立定典儀曰拜皇太子以下羣官皆再拜
典儀引皇太子稍前俯伏跪致詞俯伏興典儀曰再
拜皇太子以下羣官皆再拜搢笏舞蹈又再拜侍中
於御座前承旨退臨軒宣曰有制典儀曰再拜皇太
子以下羣官皆再拜侍中宣答宣訖歸侍位典儀曰
再拜皇太子以下羣官皆再拜搢笏舞蹈又再拜訖
典儀贊引皇太子至門下褥位通事舍人引羣官分
班相向立侍中詣御座前俯伏跪奏禮畢俯伏興退
復位所司索扇宫縣樂作扇合簾降皇帝降座樂止
樓下鳴鞭皇帝乘輦還内繖扇侍衛如常儀侍中奏
解嚴通事舍人承敕羣官各還次將士各還本所(大定)
(七年正月十一日上尊册禮畢十四日應天門頒赦其儀如此)
臣下拜赦詔儀
宣赦日於應天門外設香案及設香輿於案前又於
東側設卓子自皇太子宰臣以下序班定閤門官於
箱内捧赦書出門置於案閤門官案東立南向稱有
敇贊皇太子宰臣百僚再拜皇太子少前上香訖復
位皆再拜閤門官取赦書授尚書省都事都事跪受
及尚書省令史二人齊捧同升於卓子讀在位官皆
跪聽讀訖赦書置於案都事復位皇太子宰官百僚
以下再拜搢笏舞蹈執笏俯伏興再拜拱衛直以下
三稱萬歲訖退(其降諸書禮亦准此惟不稱萬歲)
皇太子生日正旦受賀儀
皇太子生日公服左上露臺欄子外先再拜二閤使
齊揖入欄子内拜跪祝畢就拜興復位再拜又再拜
接臺進酒退跪候飲畢接盞復位轉臺與執事者再
拜宣徽使以酒進皇帝親賜酒接盞稍退跪飲畢宣
徽使接盞復位再拜復揖入欄子内跪搢笏受賜物
畢出笏興復位再拜退更衣入殿稍東西向立皇妃
等進勸生日酒皇太子跪皇妃等亦跪飲畢各再拜
羣臣致賀則其日質明皆公服集於門外少詹事奏
請内嚴又奏外備典儀引升座文武宫臣入就庭下
重行北向立典儀曰再拜在位官皆再拜班首稍前
跪奏元正首祚生日則云慶誕令辰伏惟皇太子殿
下福壽千秋賀畢復位典儀曰再拜宫官皆再拜坐
受分東西序立次引東宫三師於殿上三少於殿柱
外北向東上立皇太子詣南向褥位典儀曰再拜師
少皆再拜班首同前稱賀復位執事者酌酒一巵班
首奉進樂作飲訖樂止回勸師少畢各復位典儀贊
師少再拜皇太子答拜師少出皇太子就坐次引親
王入欄子内一品宗室於欄子外餘宗室序班庭下
拜致賀進酒如上儀皇太子答拜畢就坐復引隨朝
三師三公宰執於殿上三品以上職事官於露階上
四品以下於庭下北向每等重行以東為上立皇太
子詣褥位典儀曰再拜上下皆再拜畢班首少前致
賀復位執事者酌酒一巵班首奉進樂作飲畢樂止
如有進獻如常儀回勸三公三師餘殿上羣官則令
執亊者以盤行酒飲畢典儀曰再拜上下皆再拜乃
答拜引羣官以次出少詹事跪奏禮畢自是歲賀為
定制(世宗大定二年命有司議親王百官及妃主命婦見皇太子禮有司按唐宋舊儀擬親王宗室)
(賀皇太子依冊畢受賀禮然唐禮元正復有降階見叔伯答羣官再拜之文又無妃主命婦見太子之禮)
(稽古今文凡應致恭之官相見或貴賤殊隔或長幼親戚任從私禮自今若在東宫候皇太子便服則當)
(從私禮接見若三師以下遇皇太子誕日在御前則候皇太子先進酒畢百官望皇太子再拜班首跪進)
(酒又再拜若賜酒即當殿跪飲畢又再拜以為定制命頒行之十二月晦太子奏狀曰按禮文親王并一)
(品宗室皆北面拜伏臣但答揖而已雖曰尊宗子而在長幼惇敘之間誠所未安當時遽蒙頒降未獲謙)
(讓明日元正有司將舉此禮伏望聖慈許臣答拜庶敦親親友愛之義帝從之命尚書省頒下所司)
皇太子與百官相見儀
三師三公欄子内北向躬揖班首稍前問候皇太子
離位稍前正南立答揖宰執及一品職事官扣欄子
北向躬揖答揖如前二品職事官欄子外向南躬揖
皇太子起揖三品職事官露階稍南躬揖皇太子坐
揖四品以下職事官庭下躬揖跪問候皇太子坐受
太子太師太傅太保與隨朝三師同東宫三少與隨
朝二品同詹事以下並在庭下面北每品重行以東
為上再拜稍前問候又再拜皇太子坐受(大定二年所定也七)
(年定制皇太子赴朝許與親王宰執相見餘官宗室並迴避後亦許與樞密使副御史大夫判宗正東宫)
(三師相見九年定制凡皇太子出於都門三里外設褥位三公宰執以下公服重行立皇太子便服三公)
(宰執以下鞠躬班首致辭云青宫萬福再拜皇太子答拜退迎送皆同)
金史禮志章帝承安五年五月帝諭有司曰女直
漢人拜數可以相從者酌中議之禮官奏周官九
拜一曰稽首拜中至重臣拜君之禮也乞自今凡
公服則用漢拜若便服則各用本俗之拜主事陳
松曰本朝拜禮其來久矣乃便服之拜也可令公
服則朝拜便服則用本朝拜平章政事張萬公謂
拜禮各便所習不須改也司空完顔㐮曰今諸人
袵髮皆從本朝之制宜從本朝拜禮松言是也乃
命公裳則朝拜諸色人便服則皆從本朝拜
元太祖元年帝大會諸王羣臣建九斿白旗即皇帝位
於鄂諾河之源
是歲實金之泰和六年也
太宗元年八月即皇帝位始立朝儀
皇族尊屬皆拜
(臣)等謹按陶宗儀輟耕錄謂帝即位時耶律楚材
為中書令定策立儀禮皇族尊長皆令就班列拜
尊長之有拜禮自此始今以列𫝊考之耶律楚材
於二年拜中書令方定儀制時特告親王察罕台
曰王雖兄位則臣也禮當拜王拜則莫敢不拜王
乃率皇族及臣僚俱拜帳下焉
世祖至元八年三月敕元正聖節朝會凡百官表章外
國進獻使臣陛見朝辭禮儀皆隸侍儀司八月己未聖
誕節初立内外仗及雲和署樂位十一月劉秉忠及王
盤圖克坦公履等言元正朝會聖節詔赦及百官宣敇
具公服迎拜行禮從之
元史禮志曰先是至元六年正月太保劉秉忠大
司農博囉奉旨命趙秉温史杠訪前代知禮儀者
肄習朝儀既而秉忠奏曰一人習之雖知之莫能
行也得旨許用十人遂徵儒生周鐸劉允中尚文
岳忱關思義侯佑賢蕭琬徐汝嘉從亡金故老烏
庫哩居貞完顔復昭完顔從愈葛從亮于伯儀及
國子祭酒許衡太常卿徐世隆稽諸古典參以時
宜緣情定制而肄習之百日而畢秉忠及翰林太
常奏曰今朝儀既定請備執禮員帝命丞相安圖
大司農博囉擇蒙古宿衞士可習容止者二百餘
人肄之期月七年二月奏以丙子觀禮前期一日
布綿蕞於金帳殿前帝及皇后臨觀於露階禮文
樂節悉無遺失十一月秉忠等奏請建官典朝儀
帝命與尚書省論定以聞八年二月立侍儀司以
呼圖克約蘇額森乃為左右侍儀奉御趙秉温為
禮部侍郎兼侍儀司事周鐸劉允中為左右侍儀
使尚文岳忱為左右直侍儀事關思義侯佑賢為
左右侍儀副使蕭琬徐汝嘉為僉左右侍儀事烏
庫哩居貞為承奉班都知完顔復昭為引進副使
葛從亮為侍儀署令于伯儀為尚衣局大使四月
侍儀司奏請製内外仗如歴代故事從之七月内
外仗成遇八月帝生日號曰天壽聖節用朝儀自
此始
輟耕錄曰至元初尚未遑興建宫闕凡遇稱賀則
臣庶皆集帳殿前無尊卑貴賤之辦執法官厭其
喧雜揮仗擊逐之去而復來者數次翰林承旨王
磐時兼太常卿慮將貽笑外國奏請立朝儀遂如
其言今考王磐𫝊嘗上疏曰舊制天子宫門不應
入而入者謂之闌入闌入之罪由第一門至第三
門輕重有差宜令宣徽院籍兩省而下百官姓名
各依班序聽通事舍人𫝊呼贊引然後進其越次
者殿中司糾察定罰不應入而入者凖闌入罪庶
朝廷之禮漸可整肅於是儀制始定
九年正月定受宣敕官禮儀十一年正月朔宫闕告
成帝始御正殿受皇太子諸王百官朝賀十九年八
月聖誕節帝自龍虎臺還宫御正殿受皇太子諸王百
官朝賀二十一年正月帝御大明殿右丞相和爾果
斯率百官奉玉册玉寳上尊號諸王百官朝賀如朔旦
儀二十三年正月朔以皇太子故罷朝賀二十九
年正月朔以日食免朝賀
成宗大德二年九月聖誕節受諸王百官賀
時駕幸上都駐蹕實桂之地四年九月駐蹕古策九
年駐蹕於夀寧宫受朝賀俱如之
十一年十一月(時武宗已即位)以皇太子受册禮成御大明殿
受諸王百官朝賀
仁宗延祐七年十一月(時英宗已即位)以親祀太廟禮成御大
明殿受朝賀
泰定帝泰定元年十二月敕内外百官凡行朝賀等禮
雨雪免朝服
文宗至順元年十二月以十月郊社禮成御大明殿受
文武百官朝賀四年六月(時順帝已即位)以至順四年為元
統元年中書省言凡朝賀遇雨請便服行禮從之
順帝元統二年十月朔正内外官朝曾儀班次一依品
從至元二年十一月詔特穆爾布哈王府官屬朝賀
班次列於有司之右六年十一月以親祼大禮慶成
御大明殿受羣臣朝至正十九年四月帝以天下多
故却天壽節朝賀
禮樂志曰元之有國肇興朔漠朝會燕享之禮多
從本俗太祖即皇帝位始建九斿白旗世祖至元
八年始制朝儀自是皇帝即位元正天壽節及諸
王外國來朝冊立皇后皇太子羣臣上尊號進太
皇太后皇太后冊寳暨郊廟禮成羣臣朝賀皆如
朝會之儀而大享宗親錫宴大臣猶用本俗之禮
為多
(臣)等謹按元史列𫝊世宗中統元年監察御史魏
初上疏曰臣聞君猶天也臣猶地也尊卑之禮不
可不肅方今内有太常有史官有起居注以議典
禮記言動外有高麗安南使者入貢以觀中國之
儀昨聞錫宴大臣威儀弗謹非所以尊朝廷正上
下也疏入帝欣納之此殆至元六年制朝儀所自
始歟然順帝時蘇天爵奏曰邇年以來朝儀雖設
版位品秩率越班行均為衣紫從五與正五雜居
共曰服緋七品與六品齊列下至八品九品莫不
皆然夫既踰越班制遂致行列不端因忘肅敬之
心殊失朝儀之禮今後朝賀行禮聽讀詔赦先儘
省部院臺正從二品衙門次諸司局院各騐執事
散官序列正從班次如有踰越品秩差亂位序者
同失儀論以懲不恪語載元典章中此又元統時
所以復正朝會班次耳
即位受朝儀
前期三日習儀於萬安寺前二日陳設於殿廷前一
日設宣詔位於闕前至期大昕侍儀使引導從護尉
各服其服至皇太子寢閣前捧牙牌跪報外辦内侍
𫝊旨曰可侍儀使俯伏興皇太子出閣侍儀使前導
由崇天門入升大明殿引進使引導從至皇太子妃
閣前跪報外辦内侍出𫝊旨曰可引進使俯伏興前
導由儀鳳門入俟諸王以國禮扶皇帝登寳位畢鳴
鞭三尚引引點檢以下皆公服入就起居位(起居贊拜如元)
(正朝儀)兩班點檢宣徽將軍宿直尚廐管旗各恭事俟
后妃諸王駙馬以次賀獻禮畢參議中書省事四人
以篚奉詔書由殿左門入至御榻前參議中書省事
跪奏詔文俯伏興以詔授典瑞使押寳畢置於篚對
舉由正門出樂作置闕前以詔置於案文武百僚各
公服就位北向立侍儀稱有制宣贊唱拜通贊贊鞠
躬拜興拜興平身班首稍前典引引班首至香案前
通贊贊跪在位官皆跪司香贊搢笏通贊贊上香上
香三上香出笏就拜興復位宣贊唱拜通贊贊鞠躬
拜興拜興平身侍儀使以詔授左司郎中郎中跪受
同譯使稍西升木榻東向宣讀通贊贊在位官皆跪
讀詔先以國語宣讀隨以漢語譯之讀畢降榻以詔
授侍儀使侍儀使置於案通贊贊就拜興拜興拜興
搢笏鞠躬三舞蹈跪左膝三叩頭山呼山呼再山呼
出笏就拜興拜興拜興平立典引引丞相以下皆公
服入起居位(起居拜舞祝頌進酒獻表賜宴並同元正受朝儀)宴畢鳴鞭三
侍儀使導駕引進使導后入寢殿如來儀次日以詔
頒行
輟耕錄曰大明門在崇天門内大明殿之正門也
七間三門日精門在大明門左月華門在大明門
右皆三間一門大明殿乃登極正旦壽節會朝之
正衙也十一間寢室五間東西夾六間後連香閣
三間中設七寳雲龍御榻白盖金樓褥並設后位
諸王百僚怯薛官侍宴坐床重立左右
上尊號受朝賀儀
前期二日儀鸞司設大次於大明門外又設進冊案
於殿内御座前之西進寳案於其東設受冊案於御
座上之西受寳案於其東侍儀使設冊案於香案南
寳案又於其南禮儀使位於前冊使副使位於廷中
北面引冊奉冊舉冊讀冊捧冊官位於右引寳奉寳
舉寳讀寳捧寳官位於左以北為上百官自金玉府
迎冊寳奉安中書省如常儀前期一日右丞相率公
卿朝服儀衛音樂導冊寳二案出自中書至闕前控
鶴奠案方輿中道冊使等奉隨入大次内方輿奠案
侍儀使引冊使以下由左門以出百官趨退至期大
昕右丞相以下百官各公服集闕廷儀仗護尉就位
侍儀使禮儀使引導從導皇帝升大明殿引進使引
導從導皇后升殿尚引引殿前班入起居位起居山
呼舞拜畢宣贊唱曰各恭事皇太子諸王后妃公主
以次升殿鳴鞭三侍儀使引冊引寳導冊寳由正門
入樂作奉冊使右丞相率冊官由右門入奉寳使御
史大夫率寳官由左門入至殿下置冊案於香案南
寳案又奠於其南樂止禮儀使引冊使以下就起居
位典引引羣臣入就位通班舍人唱文武百僚具官
臣某以下起居典引贊鞠躬平身引至丹墀拜位宣
贊唱拜通贊贊拜舞蹈山呼如常儀畢承奉班都知
唱奉冊使以下進上冊寳侍儀使引冊使以下進就
位樂作掌儀贊奉冊寳官稍前搢笏捧冊寳侍儀使
前導由中道升正階立宇下俟奉冊使諸冊官由右
階躋奉寳使諸寳官由左階躋畢俱由左門入奉冊
寳至御榻褥位前(冊西寳東)樂止掌儀贊捧冊官稍前以
冊寳跪置於案出笏就拜興平身復位奉冊使以下
皆跪舉冊官興俱至案前跪搢笏取冊於匣置於盤
對舉讀冊官興俱至案前跪讀冊讀冊官稱臣某謹
讀冊讀畢舉冊官納冊於匣興以授典瑞使出笏立
於冊案西南典瑞使置於受冊案掌儀贊舉寳官興
俱至案前跪搢笏取寳於盝對舉讀寳官興俱置案
前跪讀寳讀寳官稱臣某謹讀寳讀畢舉寳官納寳
於盝興以授典瑞使出笏立於寳案東南典瑞使置
於受寳案掌儀贊奉册使以下皆就拜興平身參議
中書省事四人以篚奉詔書由殿左門入至御榻前
跪讀詔文如常儀授典瑞使押寳畢置於篚對舉由
正門出至丹墀北置於詔案冊使以下由南東門出
就位聽詔如儀儀鸞使四人舁進冊寳案由左門出
侍儀使引班首由左階躋前行色樂作(按前行色乃指登歌者及)
(舞童舞女等見下元正受朝儀中)至宇下樂止舞旋至露階立班首
入殿宣徽使奉隨班首跪宣徽使西北向立班首致
詞曰冊寳禮畢願上皇帝皇后萬萬歲壽宣徽使應
曰如所祝樂作通贊唱分班進酒畢班首由南東門
出降階復位樂止通贊唱合班奏進表章禮物贊拜
舞蹈山呼錫宴並如元正之儀(上尊號冊寳凡攝官二百五十有六人奉)
(冊官四人奉寳官四人捧冊官二人捧寳官二人讀冊官二人讀寳官二人引冊官五人引寳官五人典)
(瑞官三人糾儀官四人殿中侍御史二人監察御史四人閣門使三人清道官四人點試儀衛五人司香)
(四人備顧問七人代禮官三十人拱衛使二人押仗二人方輿一百六十人)
元正受朝儀
前期三日習儀於聖壽萬安寺(或大興教寺)前二日陳設
於殿庭至期大昕侍儀使引導從護尉各服其服入
至寢殿前捧牙牌跪報外辦内侍入奏出𫝊制曰可
侍儀俯伏興皇帝出閤升輦鳴鞭三侍儀使并通事
舍人分左右引擎執護尉劈正斧中行導至大明殿
外劈正斧直正門北向立導從倒捲序立惟扇置於
錡侍儀使導駕時引進使同内侍官引宫人擎執導
從入至皇后宫庭捧牙牌跪報外辦内侍入啓出𫝊
旨曰可引進使俯伏興皇后出閤升輦引進使引導
從導至殿東門外引進使分退押直至堊塗之次引
導從倒捲出俟兩宫升御榻鳴鞭三劈正斧退立於
露階東司晨報時雞唱畢尚引引殿前班皆公服分
左右入日精月華門就起居位相向立通班舍人唱
左右衛上將軍兼殿前都檢點臣某以下起居尚引
唱鞠躬平身引至丹墀拜位知班報班齊宣贊唱拜
通贊贊鞠躬拜興拜興都檢點稍前宣贊報聖躬萬
福通贊贊復位拜興拜興平身搢笏鞠躬三舞蹈跪
左膝三叩頭山呼山呼再三呼(凡傳山呼控鶴呼譟應和曰萬歲𫝊再山)
(呼應曰萬萬歲後倣此)出笏就拜興拜興拜興平立宣贊唱各
恭事兩班點檢宣徽將軍分左右升殿宿直以下分
立殿前尚廐分立仗南管旗分立大明門南楹俟后
妃諸王駙馬以次賀獻禮畢典引引丞相以下皆公
服入日精月華門就起居位通班唱文武百僚開府
儀同三司錄軍國重事監修國史右丞相(具官無常)臣某
以下起居典引贊鞠躬平身引至丹墀拜位知班報
班齊宣贊唱拜通贊贊鞠躬拜興拜興平身搢笏鞠
躬三舞蹈跪左膝三叩頭山呼山呼再山呼出笏就
拜興拜興拜興平身侍儀使詣丞相前請進酒雙引
升殿前行樂工分左右引登歌者及舞童舞女以次
升殿門外露階上登歌之曲各有名音中本月之律
(先期儀鳳司運譜翰林院撰詞肄之)丞相至宇下褥位立侍儀使分左
右北向立俟前行色曲將半舞旋列定通贊唱分班
樂作侍儀使引丞相由南東門入宣徽使奉隨至御
榻前丞相跪宣徽使立於東南曲終丞相祝贊曰溥
天率土祈天地之洪福同上皇帝皇后億萬歲壽宣
徽使答曰如所祝丞相俯伏興退詣進酒位尚醖官
以觴授丞相丞相搢笏奉觴北面立宣徽使復位前
行色降舞旋至露階上教坊奏樂樂舞至第四拍丞
相進酒皇帝舉觴宣贊唱殿上下侍立臣僚皆再拜
通贊贊鞠躬拜興拜興平身丞相三進酒畢以觴授
尚醖官出笏侍儀使雙引自南東門出復位樂止通
贊贊合班禮部官押進奏表章禮物二案至横階下
宣禮物舍人進讀禮物目至第二重階俟進讀表章
官等(翰林國史院屬官一人)至宇下齊跪宣表目舍人先讀中
外百司表目翰林院讀中書省表畢皆俯伏興退降
第一重階下立俟進讀禮物舍人升階至宇下跪讀
禮物目畢俯伏興退同降至横階隨表章西行至右
樓下侍儀仍領之禮物東行至左樓下太府受之宣
贊唱拜通贊贊鞠躬拜興平身搢笏鞠躬三舞蹈跪
左膝三叩頭山呼山呼再山呼出笏就拜興拜興拜
興平立僧道耆老外國番客以次而賀禮畢大會諸
王宗親駙馬大臣宴饗殿上侍儀使引丞相等升殿
侍宴四品以上賜酒殿上典引引五品以下賜酒於
日精月華二門之下宴畢鳴鞭三侍儀使導駕引進
使導后還寢殿(天壽聖節受朝郊廟禮成受賀俱如此儀凡大宴馬不過一羊雖多必)
(以獸人所獻之鮮及脯鱐折其數之半預宴之服衣服同制謂之齊遜至元七年進酒儀班首至殿前)
(褥位立前行進曲尚醖官執空杯自正門出授班首班首搢笏執空杯由正門入至御梋前跪俟曲終以)
(杯授尚醖官出笏祝贊宣徽使曰諾班首俯伏興班首宣徽使由南東門出各復位班首以下舞蹈山呼)
(五拜百官分拜教坊奏樂尚醖官進酒殿上下侍立臣僚皆再拜三進酒畢班首降至丹墀至元十八年)
(十二月二十八日改今儀)
輟耕錄曰劈正斧以水蒼玉碾造高二寸有竒廣
半之文藻燦然或云自殷時流𫝊至今者如天子
登極正旦天壽節御大明殿會朝時則一人執之
立於陛下酒海之前盖所以正人不正之意又天
子凡宴享一人執酒觴立於右階一人執拍板立
於左階執板者仰揚其聲贊曰鄂拓克執觴者如
其聲和之曰打弼則執板者節一板從而王侯卿
相合坐者坐合立者立於是衆樂皆作然後進酒
詣帝前帝飲畢授觴衆樂皆止則奏曲以飲陪位
之官謂之喝盞盖襲金舊禮至今不廢
孫承澤春明夢餘錄曰元大朝殿上設漏案香案
酒海殿門外中道設褥位丹陛中道設鳴鞭丹墀
中道設香案又設表案禮物案中道南東西設樂
位設内黃麾立仗設外牙門立仗酒海之前一人
手執玉鉞立於陛下鉞乃殷時之物長三寸有竒
廣半之通體花紋宋藏宣和殿中為金所得後歸
元以為大寳
(臣)等謹按元典章載馬祖常曰百官朝見奏事古
有常儀今國家有天下百年典章文物屢復古制
惟朝儀之典不講實為闕遺且夫羣臣奏對之際
御史執簡史官執筆縉紳佩玉儼然左右則雖有
懷奸利乞官賞者亦不敢公出諸口如蒙聞奏命
中書省會集文翰衙門官員究講參酌古今之宜
或三日二日一常朝則治道昭明生民之福也今
考列傳祖常時為監察御史請御正衙立朝儀所
言如此然據春明夢餘錄謂元世祖至元十一年
正旦始御大明殿受朝賀及後天壽節皆行朝賀
禮每日則宰執入延春閣及别殿奏事而已是以
元史不載常朝朝參儀雖馬祖常有三日二日常
朝之請而未聞見諸施行則知終元之世盖無所
謂常朝禮也
欽定續文獻通考卷八十七
