欽定續文獻通考卷一百九
樂考
樂器
金之屬(雅部)
鐘
金登歌樂鐘一虡樂設於殿上前楹間金鐘一在東
北向宫縣樂大鐘四虡初太宗取汴得宋之鐘磬樂
虡挈之以歸後就用宋樂有司以鐘磬刻晟字者犯
太宗諱皆以黃紙封之
元憲宗二年命東平萬戸嚴忠濟立局制鐘磬筍虡
世祖至元元年括金樂器散在寺觀民家者先括到
燕京鐘磬等器凡三百九十有九事大興府又以所
括鐘磬樂器十事来進又於各道括到鐘三百六十
有七又括到大小鐘磬五百六十有九其完者大聲
鐘十中聲鐘一小聲鐘二十有七其不完者大聲鐘
十有三中聲鐘一小聲鐘四十有五元初鐘用宋金
舊器其識曰大晟大和景定者是也後增製兼用之
明初定樂祗命冷謙製編鐘編磬嘉靖中太常寺卿
張鶚乃議設特鐘特磬以為樂節後卒不行
王圻續通考曰明製鐘式正音八口一黃鍾之鐘
重十二觔中高七寸八分旁高八寸四分口徑五
寸口横七寸上徑四寸一分上横五寸二分梁高
二寸四分一太蔟重九觔七兩高六寸六分口徑
四寸九分口横五寸六分上徑四寸七分上横五
寸一分梁高一寸四分一姑洗重十觔八兩高六
寸八分口徑四寸口横五寸七分上徑四寸二分
上横四寸八分梁高一寸四分一仲吕重十一觔
高六寸九分口徑五寸口横五寸六分上徑三寸
八分上横四寸五分梁高一寸五分一林鍾重九
觔高六寸八分口徑四寸五分口横四寸七分上
徑四寸二分上横四寸八分梁高一寸六分一南
吕重十一觔高六寸九分口徑四寸九分口横五
寸八分上徑四寸一分上横四寸八分梁高一寸
八分一黃鍾清重十一觔八兩高七寸口徑四寸
六分口横五寸八分上徑四寸二分梁高一寸七
分一大吕清重十三觔八兩高七寸口徑四寸八
分口横五寸六分上徑四寸五分上横四寸八分
梁高二寸一分又取四清聲各加鐘聲以四是為
鐘十六
又曰凡鑄鐘如淨銅一觔加靈安錫四兩如用聲
濁加墨鉛少許如常聲清者不必加鉛錫少減些
但用和為佳
(臣)等謹按弘治中嘗命太常寺知音官於内府造
大祀樂以純金為鐘西玉為磬吏部尚書馬文升
言自堯舜作樂以来鐘必用青銅磬必用靈璧石
若用純金西玉為鐘磬恐音律不協事遂已
縛鐘辰鐘
金宫縣樂有縛鐘四虡章宗明昌中講議禮樂所言
辰鐘數缺命禮部符下南京取宋舊工更鑄辰鐘十
有二
元至元元年諸路括到亡金樂器鎛鐘完者十六不
完者二十有三十九年徵亡宋雅樂器至京師置於
八作司二十一年大樂署言宜付本署收掌中書命
八作司與之鏄鐘二十有七其後定制宫縣樂器鎛
鐘十有二虡虡一鐘制視編鐘而大依十二辰位特
懸之亦號辰鐘筍虡朱髹塗金彩繪飛龍跗東青龍
西白虎南赤豸北元麟素羅五色流蘇餘制並與編
鐘同
編鐘
金宫縣樂有編鐘十二虡登歌樂編鐘一虡宣宗貞
祐間修汴京太廟其地故宋景靈宫址也掘得編鐘
十三刻大晟字
元登歌樂編鐘一虡宫縣樂編鐘十有二虡虡各十
有六鐘範金為之筍虡皆雕繪樹羽塗金雙鳳五中
列博山崇牙十有六縣以紅絨組虡跌青龍藉地以
綠油卧梯二加兩跗焉筍兩端金螭首銜鍮石璧翣
五色銷金流蘇絛以紅絨維之鐵杙者四所以備欹
側在太室以礙地甓因易以石麟虡額識以金飾篆
字擊鐘者以茱萸木為之合竹為柄凢鐘未奏覆以
黃羅兩覆以油絹磬亦然至元元年各道括到亡金
樂器其完者編鐘五百十有五其不完者編鐘二百
五十有一三年製宫縣樂器成補鑄編鐘百九十有
二二十一年以亡宋樂器付大樂署收掌編鐘七百
二十有三二十三年以太廟樂器歲久就壊補鑄編
鐘八十有一合律者五十
明郊丘廟社文廟各用編鐘十六王國宗廟樂同中
和韶樂用編鐘二架鐘以銅為之十六枚應十二律
四清聲設於朱紅漆筍虡筍横虡上飾以鱗屬為貼
金木龍頭上各垂流蘇五并帉錔即周之璧翣遺制
鐘虡則植二柱以設筍餙以臝屬為二獅子以趺上
筍之上有業有崇牙大板謂之業刻為山形若鋸齒
捷業然其上大板繪雲文崇牙以懸鐘筍上列植羽
為木雕彩鸞五洪武中頒賜朝鮮國王廟社樂器編
鐘十六
景鐘太和鐘(增)
元至元元年中都等處括到亡金樂器其完者景鐘
二
(臣)等謹按金之景鐘必得之宋者也北宋崇寧中
所鑄(張康國為銘者)自應從金入元若紹興中所鑄(秦檜為銘)
(者)則此時南宋未亡不應流落北地不知何以有
二景鐘也
明洪武六年鑄太和鐘其制倣宋景鐘以九九為數
高八尺一寸拱以九龍植以龍虡建樓於圜丘齋宫
之東北懸之郊祀駕動則鐘聲作升壇鐘止則衆音
作禮畢升輦又擊之俟導駕樂作乃止初未有以名
之禮官奏昔黃帝有五鐘其一景鐘景大也惟功大
者其鐘大故宋之鐘亦緣是以為名請名之曰景鐘
帝曰古鐘名宜更之遂取周易保合太和之義名之
曰太和鐘至十七年改鐘減其尺十之四高四尺八
寸五分口徑三尺六寸五分鈕高一尺四寸五分重
二千二百六十一觔
金錞
金引舞所執有金錞二
元武舞器有金錞二範銅為之中虚鼻象狻猊木方
趺二人舉錞築於趺上至元元年諸路括到亡金樂
器有錞一三年製宫縣樂器成有錞二二十一年以
亡宋樂器付大樂署收掌有錞八
金鉦
遼鼓吹樂横吹樂前部俱有金鉦十二
金引舞所執有金鉦二法駕鼓吹前部第一第二俱
有金鉦十二後部第一金鉦三皇太子前部鼓吹金
鉦二後部鼓吹金鉦一
元武舞器有金鉦二制如銅槃懸而擊之以節樂至
元三年製宫縣樂器成有鉦二二十一年以亡宋樂
器付大樂署收掌有鉦八
(臣)等謹按通考雅部有金鉦與金鐲丁寧同列其
狀盖如小鐘俗部别有鼓吹鉦則形圓如銅鑼注
云周禮鼓人所掌金鉦形如鐘與此異(又有警嚴鉦注云形)
(同如鼓吹鉦)是鼓吹部之鉦不應與節樂之鉦同列但
元時節樂之鉦亦如銅槃其制正與鑼相似竊意
遼金二代鉦式史傳雖無明文然元時亦必㳂襲
舊制大抵後代之鉦俱不作鐘式而作鑼式矣雅
部節樂之鉦其制已變同俗部則祗須并載不煩
岐出也
明大駕鹵簿有金鉦四面銅質竹匡用紅綆繫鉦於
匡鉦徑九寸五分東宫儀仗金鉦二面制同親王儀
仗金鉦二面以響銅為之徑九寸邊有小竅外以紅
竹匡絡以紅絨綆郡王儀仗金鉦一面制同
金鐃
遼法駕鼓吹前後部俱有鐃十二皇太子亦有鐃吹
受册升金輅鳴鐃而行
金引舞所執有金鐃二法駕鼓吹前後部第一俱有
鐃鼓十二皇太子前後部鼓吹俱有鐃鼓二受册恭
謝太廟禮畢升輅過廟門鳴鐃而行
(臣)等謹按遼史樂志於鼓吹前後部並云鐃十二
鼓十二金史樂志於鼓吹前後部則云鐃鼓十二
疑有脱誤然儀衛志海陵遷燕儀仗第二第七節
亦並云鐃鼓十二而第一節直云鐃鼓一更不可
解故此處姑仍其文不敢節去鼓字俟詳考
元武舞器有金鐃二制如火斗有柄以銅為匡䟽其
上如鈴中有丸執其柄而搖之其聲鐃鐃然用以止
鼓至元三年製宫縣樂器成有鐃二二十一年以亡
宋樂器付大樂署收掌有鐃六
金之屬(夷部)
(臣)等謹按前考八音之屬各分雅部胡部俗部三
等夫凢稱胡越者義取南北相距最遠習俗迥異
者而言初非四裔之通號也前考於胡部即載有
西南夷及島夷之類而王圻續通考所採益廣如
西洋之七十二弦琴牂牁之二弦琵琶桂海之銅
鼓腰鼓盧沙羌管其皆得以胡概之耶甚不可通
今特正之
方響響鐵(增)
遼大樂散樂器俱有方響
元宴樂器有方響制以鐵十六枚懸於磬虡小角槌
二廷中設下施小交足几黃羅銷金衣雲和樂有方
響八雲和後部有方響二天樂部有響鐵一
明大樂器方響四架每架十六厚薄不等應律吕四
清聲以鐵條四褁以氊横置架内貫而列之為二層
每層方響八承以朱漆木架左右二柱并上下匡俱
戧金花文架高五尺闊二尺二寸上用雕木五彩花
板一雕木貼金龍一間以五彩雲架上貼金火燄寳
珠一左右兩如意雲上施貼金二龍頭口銜紅綠帉
錔下雕五彩芝草東宫儀仗方響二丹陛大樂迎膳
樂進膳樂方響各二中宫女樂方響六
雲璈
元宴樂器制以銅為小鑼十三同一木架下有長柄
左手特而右手以小槌擊之
銅鈸
遼大樂器有銅鈸
銅角
元制軍中用之大德初綽和爾帥師攻巴林之地阻
水不能進命吹銅角舉軍大呼敵衆爭起就馬於是
麾師畢渡天歷初雅克特穆爾與上都旺沁拒戰夜
吹銅角以震盪之敵亂乃西遁
明大駕鹵簿有小銅角一對長三尺八寸大銅角一
對長三尺六寸一分俱加漆貼金東宫儀仗小銅角
一對長三尺八寸大銅角一對長三尺五寸七分俱
加漆貼金親王儀仗小銅角一對高三尺五寸加朱
漆描金雲龍文大銅角一對高三尺四寸八分硃漆
描金升降雲龍文永樂十二年頒軍中號今夜間以
各等大小銅角笛聲為號不許聲音相同
銅鼓鐺(增)黎金(增)
宋范成大桂海虞衡志曰銅鼓古蠻人所用南邊
土中時有掘得者相傳為馬伏波所遺其制如坐
墩而空其下滿鼔皆細花紋極工緻四角有小蟾
蜍兩人舁行以手拊之聲全似鞞鼓
朱輔溪蠻叢咲曰麻陽有銅鼓水中掘得如大鐘
長䇶三十六乳重百餘觔金入天慶觀他處鼓尤
多其丈環以甲士中空無底溪峒愛鼓甚於金玉
摹取鼓丈以蠟刻板印布入靛缸漬染名點蠟慢
(臣)等謹按明成化四年提督四川軍務兵部尚書
程信等奏攻克山都等處洞寨獲銅鼓六十三面
萬歷元年兵部奏四川征都蠻報捷獲諸葛銅鼓
九十三面二年四川都督劉顯等蕩平九絲城等
寨得銅鼓有聲者六十四面鼓有聲者□上易千
牛次易七八百牛皆刻鷺雕螭竒文異狀相傳為
諸葛製以鎮蠻之物鼓去則蠻運終巡撫特表以
進崇禎七年四川定遠堡母猪洞内銅鼓有聲一
晝夜方止
銅鑼金(增)
陶宗儀輟耕錄曰元苗帥楊完者軍中無金鼓雜
鳴小鑼以節進止其鑼若賣貨郎擔人所敲者
明制大駕鹵簿有金四面以銅為之(金亦稱鑼)金一尺七
寸東宫儀仗金二面制同親王儀仗鑼二面口徑一
尺三寸郡王儀仗同親耕耤田教坊司合用樂器有
銅鑼四面
方以智通雅曰雲麓漫鈔云今人呼洗為沙鑼又
曰厮鑼近代賜契丹西夏使人皆用此語究其說
軍行不暇持洗以鑼代之智以此說附會盖中原
人以擊鑼為篩鑼東南方亦有言之者篩沙音相
近篩又為厮又小轉也書傳曰養馬者為厮所執
之鑼為洗曰厮鑼以鑼為洗正如秦漢用刁斗可
以警夜又可以炊飯取其便耳
水盞
元宴樂之器有水盞制以銅凡十有二擊以鐡箸
明四夷樂器有水盞一
(臣)等謹按通考水盞在土之屬盖以本係瓦甌其
列在俗部則以出於民間也王圻以元制用銅故
移在金屬而仍列之俗部據銅制始見於元而明
亦用之夷樂自應移置夷部
金之屬(俗部)
乳鐘
通雅曰明南京方山定林寺有乳鐘凡百二十乳
四面分直甬面各三十乳乳各為聲
華嚴經鐘(增)
汪懷德燕邸紀聞曰西郭外萬夀寺今上(謂神宗)所
建大内出一鐘成祖時少師姚廣孝監鑄重八萬
七千觔徑丈有四尺長丈五尺銅質甚古内外刻
華嚴經一部華亭沈度所書鑄時年月日時皆丁
未今徙置之日為六月十六日亦四丁未相符事
亦竒矣
(臣)等謹按佛寺鐘磬舊列不載此鐘制特鉅麗因
援通考古文鐘之例載之通考俗部所載如豐山
鐘等其虚實多不可知尚得編入則後代有現存
重器如此鐘者似不可遺也
又按永樂元年歲在癸未成祖在位二十二年是
終於甲辰至宣德二年乃是丁未耳燕邸紀聞云
成祖時鑄鑄年丁未其說不合
自鳴鐘(增)
明萬歷二十八年大西洋國人利瑪竇來獻自鳴鐘
祕不知其術大鐘鳴時正午一擊初未二擊以至初
子十二擊正子一擊初丑二擊以至初午十二擊小
鐘鳴刻一刻一擊以至四刻四擊盖氣機所為他人
不能為也
單鐸雙鐸
金引舞所執有單鐸二雙鐸二
元武舞器單鐸雙鐸各二制如小鐘上有柄以金為
舌用以振武舞兩鐸通一柄者號曰雙鐸至元三年
製宫縣樂器成單鐸雙鐸各二二十一年以亡宋樂
器付大樂署收掌單鐸雙鐸各五
鐵笛
朱子武夷山鐵笛亭詩序略曰山之隠者劉君兼
道善吹鐡笛有穿雲裂石之聲侍郎胡公詩有更
煩横鐵笛吹與衆仙聽之句因復作亭以識其處
楊維楨傳曰元楊維楨嘗獲斷劔鍊為笛吹之作
迴波引遂號鐵笛老人其冶師行序曰緱氏子名
長弓太湖中人與余鑄鐵笛者也
明宣德三年寧王權奏求鐵笛帝命工製與之謂
左右曰古人謂笛者滌也所以滌邪穢納之雅正
寧王之意其在此乎鐵笛雖無當新製與之
銅笛(增)
宋陸游詩高挂蒲帆上黃鶴獨吹銅笛過垂虹
銅籥(增)
律吕精義曰嚮於好事者家見古銅籥及古銅篪
秀色絶佳云是三代舊物彼雖寳之未識其名以
先儒之說証之始知是籥篪其形狀與太常所傳
篪籥異
銅篪(增)
律吕精義曰嘗於好事之家見一古器銅色若漆
狀類詩筒中空而兩端有底底中心皆無孔前面
左右各三孔共為六孔孔徑約一分半惟居中一
孔翹然上出可徑三分後面有銘三字字皆古篆
甚竒其文曰黃鐘䶵兩端圍徑大小與開元通寳
錢同横排錢十四枚則與篪之長同所謂大箎長
尺四寸者也律家相傳以為開元錢之徑即古黍
尺之一寸信矣徑一寸者所謂圍三寸也以篾探
之其中空處約徑七分筒厚一分半吹之嗚嗚然
其聲和雅盖三代之物希世之寳也
銅喇吧(亦作叭)(以下俱增)
活套鵝項喇吧
號筒(或作通)
哱囉
鎖□(亦作哪)
明正統四年賜斡拉達達汗樂器内有喇吧一景泰
六年華陽王友堚令千戶賈俊私買銅喇吧哱囉并
活套鵝項喇吧等踰制器物降勅責之
戚繼光新書號令篇曰喇吧哱囉皆軍中吹器喇
叭俗呼號筒凢吹哱囉衆兵起身執器站立
通雅曰仗有大鼓長鳴長鳴今時之號通也口圓
而長如竹筩一尺五寸又有小柄空管從筩中抽
出吹之晉即有鳴葮葮即笳或謂其始以葮管後
以銅作大&KR1227;篥桓元製龍角所謂銅角也今俗云
喇叭銷哪直口曰號通轅門吹角十二叠是也
(臣)等謹按喇吧號筒其制各别正字通即以號筒
為喇吧俗名殆未詳考
鈴(增)
明制皇城四面巡更諸舖周流傳警每夜内發大鈴
從東華門出至厚載門收一一交遞盡七十二枚天
明矣又宫人有罪罰提鈴每夜自乾清門至日精門
月華門仍還乾清宫前方止高唱天下太平聲緩而
長與鈴聲相應
冰盞(增)
劉侗帝京景物略曰立夏日啓冰賜文武大臣編
氓賣者手二銅盞叠之其聲磕磕曰冰盞
石之屬(雅部)
磬特磬辰磬
金登歌樂磬一虡宫縣樂特磬四虡明昌五年講議
禮樂所言辰鐘辰磬自昔數缺宜補造辰磬二十一
命琢辰磬各十有二以其半少劣擇其諧者用之
元初磬用宋金舊器至元中始採泗濱靈璧石為之
至元元年各路括到亡金樂器磬十有七二十一年
以亡宋樂器付大樂署收掌特磬二十有二
(臣)等謹按鐘磬之小者編縣大者特縣(通考編磬條云大則)
(特縣小則編縣)與鎛鐘終始相應之特磬固特縣者也與
十二辰鐘相配之辰磬虡各一磬(陳氏禮書云十二辰之鐘大鐘)
(也大鐘特縣言鐘則磬可知矣朱載堉律吕精義十二特磬小樣圍架祗一磬)亦特縣者
也陳氏樂書云編之則雜而小離之則特而大通
考云宋明道製新樂特磬十二黃鍾大吕制各云
云然則離磬固即特磬辰磬亦可稱特磬矣通考
不標特磬之名然己見雅部首條磬下王圻别為
表而出之遽謂端臨失載誤矣今依通考舊例仍
見首條磬下至辰磬亦從特縣之例附焉通考亦
無辰磬之名所稱特磬十二即辰磬也
明初制雅樂太祖親擊石磬試定旋命於泗州靈璧
取石製磬嘉靖十四年大常寺卿張鶚請設特鐘特
磬以為樂節不果
王圻續通考曰製磬式一十六片一黃鍾天長九
寸闊四寸九分中闊五寸九分地長一尺三寸闊
三寸六分厚九分一大吕天長九寸闊五寸中闊
五寸九分地長一尺五寸六分闊三寸八分厚八
分一大蔟天長九寸闊四寸九分中闊六寸地長
一尺三寸六分闊三尺五分厚一寸一分一夾鍾
(闕)一姑洗天長九寸闊四寸九分中闊六寸地長
一尺九分闊三寸六分厚一寸二分一仲吕天長
九寸闊四寸五分中闊六寸地長一尺三寸七分
闊三寸二分厚一寸二分一蕤賓天長九寸二分
闊六寸六分中闊六寸一分地長一尺三寸八分
闊三寸五分厚一寸一分一林鍾天長九寸一分
闊四寸七分中闊六寸地長一尺二寸六分闊三
寸五分厚一寸二分一夷則天長九寸闊四寸八
分中闊六寸一分地長一尺三寸一分闊三寸五
分厚一寸五分半一南吕天長九寸闊五寸中闊
六寸二分地長一尺三寸五分闊三寸三分厚一
寸六分一無射天長九寸二分闊四寸七分中闊
六寸四分地長一尺三寸七分闊三寸五分厚一
寸七分一應鍾天長九寸一分闊四寸七分中闊
六寸二分地長一尺二寸七分闊三寸五分厚一
寸五分一清黃鍾天長九寸一分闊六寸六分中
闊六寸一分地長一尺三寸五分闊三寸三分厚
一寸九分一清大吕天長九寸二分闊四寸五分
中闊六寸二分地長一尺三寸七分闊二寸四分
厚二寸三分一清太蔟天長九寸一分闊四寸五
分中闊六寸地長一尺三寸闊三寸五分厚二寸
一分一清夾鍾天長九寸三分闊四寸九分中闊
六寸一分地長一尺三寸闊三寸五分厚二寸二分
又曰按磬制下屈皆一尺六寸三分填眼至尖皆
一寸三分前闊為天後闊為地以石為之其石出
鳳陽府靈璧縣西北有山名靈璧如琢磨則取其
一樣聲之石琢成其音諧和也
玉磬天球
遼雅樂八音器數石音有球磬大樂器亦有玉磬
金登歌樂器有王磬惟天子親祀則用之攝祀止用
編磬樂設於殿上前楹間玉磬一在午陛之西稍南
北向
元登歌樂器亦設於殿上前楹間玉磬一虡在西
(臣)等謹按明自太祖初克金陵其明年即定雅樂
親擊磬聲命取泗州靈璧石為之弘治中以禮官
言欲製玉磬而不果嘉靖九年嘗發内府所藏金
銅玉石鐘磬命神樂觀考正音律而玉磬卒未聞
施用後張鶚請設特鐘特磬帝諭輔臣亦惟以特
磬難得巨石為言是明代未嘗用玉磬故樂志無
金鐘玉磬之文
編磬
金登歌樂編磬一虡有司攝祭則用之宫縣樂編磬
十二虡有司攝祭則用四虡宣宗貞祐間修汴京太
廟其地故宋景靈宫址也掘得編磬八刻大晟字
元登歌樂編磬一虡磬十有六石為之縣以紅絨紃
虡跗狻猊拊磬者以牛角為之餘筍虡崇牙樹羽璧
翣流蘇之制並與鐘同宫縣樂編磬十有六虡虡十
有二磬制同登歌筍虡與鎛鐘同至元元年中都等
處括到亡金樂器其完者編磬七其不完者編磬十
有四三年製宫縣樂器成靈璧石編磬百九十有二
二十一年以亡宋樂器付大樂署收掌編磬二十有
八二十二年太常卿呼圖克約蘇奏大樂見用石磬
聲律不協稽諸古典磬石莫善於泗濱女直未嘗得
此今泗在封疆之内宜取其石以製磬從之選審聽
音律大樂正趙榮祖及識辨磬村石工牛全詣泗州
採之得磬璞九十製編磬二百三十命大樂令陳革
等料簡應律者百有五二十九年太常卿希沙請採
石增製編磬遣孔鑄馳驛往泗州得磬璞五十八製
磬九十大樂令毛莊等審聽之得音律磬五十有八
於是編磬始備
明郊丘廟社文廟各用編磬十六王國宗廟樂同中
和韶樂編磬二架磬以石為之十六枚應十二律四
清聲筍餙以羽屬為貼金木鳳頭二虡亦餙以羽屬
若鵝狀二於其跌餘並如編磬筍虡制太祖初命冷
謙審定編鐘編磬等器謙議用四清聲故編鐘編磬
皆為十六洪武中賜朝鮮國王廟社樂器編磬十六
律吕精義曰鐘磬者樂之節也節者俗呼板眼是
也節貴乎簡故樂記曰繁文簡節之音縣鐘磬貴
乎少故荀子曰縣一鐘而尚拊大戴禮曰縣一磬
而尚拊此之謂也夫縣一鐘一磬者謂特縣之鐘
磬此唐虞舊制也或以玉為之或以石為之則不
拘耳玉為之者其名曰球益稷所謂鳴球顧命所
謂天球孟子所謂金聲玉振之類蓋玉磬之特縣
者也石為之者其名曰磬舜典所謂擊石拊石禹
貢所謂浮磬砮磬論語所謂擊磬於衛之類盖石
磬之特縣者也商周以降始有編縣之制故商頌
有小球大球盖玉磬之編縣者也而周禮有編鐘
編磬此石磬之編縣者也要之編縣不如特縣之
近古耳何況又有宫縣軒縣判縣種種分别臝屬
羽屬鱗屬種種粧餙徙令見者驚猶鬼神而唐虞
舊制益以支離矣孔子曰禮與其奢也寧儉凡古
制文過與質者非學樂之所急但從一磬尚拊之
說庶幾唐虞之舊制耳
又曰禹貢九州言磬者三徐州泗濱浮磬磬非可
浮物而謂之浮者猶俗語所謂浮頭一層也舊註
以為浮者浮生於土不根著者是也盖石之出土
者常見風日厥質堅脆而性最靈是以為佳其埋
沒土水中者不見風日厥性柔軟而聲不和此乃
擇磬要訣然石工姦猾者患堅石之難琢往往竊
以軟石易之凡監造之人不可不察也豫州錫貢
磬錯錯雜也磬有特者編者大小不一故曰錯舊
註謂錯為治磬之錯非也且冀州厥賦惟上上錯
青州海物惟錯揚州厥賦下上上錯豫州厥賦錯
上中梁州厥賦下中三錯此乃禹貢文法錯皆訓
雜獨磬錯則不然誤矣梁州厥貢璆磬蔡氏曰璆
玉磬也磬石磬也林氏曰徐州貢浮磬梁州既貢
玉磬又貢石磬豫州又貢磬錯以此觀之則知當
時樂器磬最為重古用泗濱浮磬蔡氏書傳曰今
下邳有石磬山或以為古取磬之地一統志曰磬
石山在邳州城西南八十里與泗水相近山有石
其聲清亮可為磬禹貢泗濱浮磬即此山所出者
又曰磬石山在靈璧縣北七十里山出磬石趙希
鵠曰靈璧石出虹州靈璧縣其石不在山谷深山
之中掘之乃見色如漆間有細白紋如玉然不起
峰亦無岩岫佳者如&KR1341;萏或如卧牛如蟠螭扣之
聲清越如金玉以利刀刮之略不動偽者多以大
湖石染色為之盖太湖石微有聲亦有白脉然以
利刀刮之則成屑按希鵠所說掘之乃得恐非古
人所謂浮磬嘗得數枚叩之不清亦無漆色盖偽
者耳今不拘何處之石皆可但擇其聲佳者而已
山海經曰小華之山其陰多磬石郭璞註云即少
華山在今華陽縣石可以為樂器經又曰高山涇
水出焉而東流注於渭其中多磬石郭云今涇水
出安定朝那縣西笄頭山至京兆高陵縣入渭也
經又曰鳥危之山其陽多磬石郭雖不言在何處
今以涇水之文次序考之亦當在陜西也然則出
磬之山不獨泗濱可知矣
石之屬(俗部)
玉編磬
輟耕錄曰元大明殿中設玉編磬一
玉律
元史齊履謙傳曰履謙嘗得黑石古律管一長尺
有八寸外方内為圓空中有隔隔中有小竅盖以
通隔上九寸其空均直約徑三分以應黃鍾之數
隔下九寸其空自小竅迤邐殺至管㡳約徑二寸
餘蓋以聚其氣而上之其制與律家所說不同蓋
古所謂玉律者是也
玉笙
周密癸辛雜職曰宋理宗朝韓世忠家獻白玉笙
一攅薄如鵝管其聲清越真希世之珍也
輟耕錄曰元大明殿中有玉笙
玉簫
癸辛雜識曰宋理宗朝張俊家有獻白玉簫管長
二尺者中空而瑩薄内府所無即時有旨補官此
與玉笙皆在軍中日得之北方即宣和故物也
玉琴
弇州史料曰明正德十五年籍沒錢寧家得白玉
琴一
玉笛
遼本紀曰遼太宗天顯三年唐遣使遺玉笛五年
人皇王進玉笛
玉響鐡
輟耕錄曰元廣寒殿中有小玉殿内設玉響鐵一
懸
玉箜篌
輟耕錄曰元大明殿中有玉箜篌
玉琵琶
弇州史料曰明正德十五年籍錢寧家得白玉琵
琶一
土之屬(雅部)
塤
遼雅樂器土有壎
金登歌樂塤二宫縣樂塤八
元登歌樂塤二陶土為之圍五寸半長三寸四分形
如稱錘六孔上一前二後三韜以黃嚢宫縣樂塤八
明郊丘廟社文廟各用塤四中和韶樂同殿内侑食
樂塤二王國宗廟樂同其式以白棉花和搥黃土為
之形如稱錘上銳下平中虛朱質戧金雲龍(按明會典云黑)
(漆戧金雲文)高三寸四分圍七寸五分厚四分上竅徑四
分前三孔後二孔皆一分半又以糊口灰為胎胎乾
却將黃土如前式樣造外土乾將灰於上竅中挖出
除吹竅共五孔前三孔後二孔
律吕精義曰八音内有所謂土音者蓋燒土為之
猶土簋土鉶苟非燒土為之豈不盛水則壊然謂
之土何耶古人所謂土猶今人謂之瓦耳土音之
塤缶推此可知也後世作樂苟簡塤雖土為之大
率不曾燒蓋由惑於土之一字未暇詳考故耳國
語曰瓦絲尚宫又曰匏以宣之瓦以贊之爾雅大
塤謂之嘂註云塤燒土為之大如鵝子銳上平底
形如稱錘六孔小者如雞子䟽引周禮小師註云
塤燒土為之大如雁卵鄭司農云六孔是相傳為
然也風俗通曰塤燒土也圍五寸半長三寸半有
四孔其二通凡為六孔文獻通考引風俗通又略
不同長三寸半作一寸半蓋傳寫之訛耳然塤既
有大小二等其圍五寸半長三寸半者是為小塤
而大塤舊不言其圍若干今以鵝卵雞卵之圍證
之然則大塤當圍七寸半也大塤圍七寸半長三
寸半小塤圍五寸半長三寸半則各得其制矣舊
說塤箎其竅盡合則為黃鍾其竅盡開則為應鍾
今按脣有俯仰抑揚氣有疾徐輕重一孔可具數
音則還宫亦自足不必某孔為某聲也
又曰大塤高三寸五分圍七寸五分底徑二寸四
分吹孔徑三分五釐按孔徑一分七釐小塤高三
寸五分圍五寸五分底徑一寸七分五釐吹孔徑
三分按孔徑一分五釐大小塤皆以細泥依樣造
窑内燒成不用粧餙尚自然之質也近代雅塤率
用漆以為餙未免俗氣切宜忌之至於銳上平底
塤之形也鵝子雞子不過喻其大小而近代雅樂
以塤為卵形誤矣
土之屬(俗部)
響葫蘆(增)
魏坤倚晴閣雜鈔曰琉璃厰原為燒殿瓦之用殿
瓦之外所製一曰響葫蘆小兒口啣嘘吸成聲俗
名倒掖氣一曰鐵馬懸之簷以受風戞者也
孫廷銓顔山雜記曰凡製琉璃響器先得下口後
得上口凡為鼓璫先得葫蘆提燒其底而凹流之
以均其薄欲平而不平使微杠焉以隨氣之動乃
得鳴鼓璫者響葫蘆也
革之屬(雅部)
搏拊
金登歌樂搏拊二
元登歌樂搏拊二制如鼓而小中實以糠外髹以朱
繪以綠雲繫以青絨絛兩手用之或摶或拊以節登
歌之樂
明洪武初定制郊丘廟社各用搏拊四後減二文廟
搏拊四中和韶樂搏拊二殿内侑食樂搏拊一其形
如鼓長一尺四寸冐以革二面粉餙繪彩鳳文硃紅
漆木匡繪彩雲文銅釘環貫以黃絨綆
王圻續通考曰搏拊以木為身以革為面制高一
尺三寸面闊四寸四分面繪雲彩身繪花腹用二
銅鐶繫以黃絨縧但用時掛於頸以手拊之
律吕精義曰近代搏拊之制以木為腔形如小鼔
而長冐以熟皮或以生皮或著以糠或無糠焉嘗
考古制蓋不然也史記樂書弦匏笙簧合守拊鼓
條下唐張守節正義詳矣其說曰合會也守待也
拊者皮為之以糠實如革嚢也用手撫之鼓也言
奏弦匏笙簧之時若欲令堂上作樂則撫拊堂上
樂工聞撫拊乃弦歌也若欲令堂下作樂則擊鼓
堂下樂工聞鼓乃吹管播樂也言弦匏笙簧皆待
拊鼓為節故言合守拊鼓也以此觀之則非以木
為腔之拊故文獻通考曰拊狀如革嚢實以糠擊
之以節樂此說得之矣
鼓
遼雅樂器革有鼓
葉隆禮遼志曰三歲一試進士舉案而出作樂及
門擊鼓十二面以法雷震
明丹陛大樂鼓二中宫女樂鼓五朔望朝參鼓一迎
膳樂鼓一進膳樂鼓一
王圻續通考曰鼓式以木為腔以革為面髹以黑
朱身高三尺五寸面闊二尺二寸緣以雙層釘釘
用四五月黴天釘則聲無改却用淮安府匠人得
法只要緊掤密釘為佳
律吕精義曰古人之鼓不言用何木造今南方鼓
則用楠木樟木北方鼓則用桑木梓木蓋隨鄉土
所産之木庶幾便於用也
建鼓鞞鼓應鼓樹鼓
金宫縣樂建鼓應鼓鞞鼓各四樂設庭中植建鼓鞞
鼓應鼓於四隅建鼓在中鞞鼓在左應鼓在右
元制建鞞應同一座通謂之樹鼓宫縣樂樹鼓四每
樹三鼓其制高六尺六寸中植以柱曰建鼓柱末為
翔鷺下施小圓輪又為重斗方蓋並繚以彩繪四角
有竿各垂璧翣流蘇下以青狻猊四為趺建旁挾二
小鼓曰鞞曰應樹樂縣之四隅踏床鼓桴並髹以朱
王圻續通考曰按禮器云縣鼓在西應鼓在東則
應鼓為東序之樂元制樹鼓中植以柱曰建鼓鞞
應二鼓即懸於建旁失其制矣
(臣)等謹按元制實本於宋制陳氏樂書嘗議宋制
之失通考已詳錄於建鼓條下王圻乃歸過於元
代亦未嘗㳂波而討源也
明郊丘廟社各用應鼓一中和韶樂應鼔二殿内侑
食樂應鼓一其制以木為匡冐以革鍍金銅釘環横
寘於青綠重斗上貫以硃紅漆柱下四足飾以臝屬
刻獅子四於其趺上施四角黃綿布蒙蓋周圍垂瀝
水抹金銅蓮花座其上施彩鳳一四角貼金木龍頭
下垂彩線流蘇五各垂紅線帉錔擊以紅漆槌
雷鼓
元宫縣樂有雷鼓二制如鼓而小鞔以馬革持其柄
播之旁耳自擊郊祀用之
雷鼗
元宫縣樂有雷鼗二亦以馬革鞔之為大小鼓三交
午貫之以柄郊祀用之
元祭祀志曰郊祀陳設儀設圜宫縣樂於壇南内
壝南門之外植四楹雷鼓於四隅皆左鼙右應
律吕精義曰或問舊說雷鼓雷鼗八面靈鼓靈鼗
六面路鼓路鼗四面何耶答曰八面者一樣八副
也六面四面放此猶今儀仗花腔鼓二十四面杖
鼓十二面非一鼓而有多面也舊說及圖近乎穿
鑿不必從也
路鼓
金宫縣樂有路鼓二
元宫縣樂路鼓二制如雷鼓惟非馬革祀宗廟用之
路鼗
金宫縣樂有路鼗二
元宫縣樂路鼗二其制為大小二鼓午貫之旁各有
耳以柄搖之耳往還自擊不以馬革祀宗廟用之
鼗鼗鼓單鼗雙鼗
遼雅樂器革有鼗
金引舞所執有單鼗二
元武舞器鼗二又宫縣樂有單鼗雙鼗郊祀設圜宫
縣樂於壇南内壝南門之外置雷鼓單鼗雙鼗各二
柄於北懸之内通街之左右
(臣)等謹按金樂志云引舞所執單鼗二單鐸二雙
鐸二单者對雙而言有單無雙直云鼗二可矣元
禮樂志云武舞噐鼗二雙鐸二又云單鐸雙鐸各
二鼗鼓二此並無語病也乃祭祀志復云武舞執
器二十人内單鼗二單鐸二雙鐸二正與金志同
病頗似漏却雙鼗矣單鼗雙鼗宫縣樂固有之然
非舞器也
晉鼓
金宫縣樂有晉鼓一
元宫縣樂晉鼓一處縣中之東南以節樂長六尺六
寸面徑四尺圍丈有二尺穹隆者居鼓面三之一穹
徑六尺六寸三分寸之一面繪雲龍為飾其皋陶以
朱髹之下承以彩繪趺座并鼓高丈餘在郊祀者鞔
以馬革
王圻續通考曰按晉鼓古所以鼓金奏建於軍元
用之郊祀失其制矣
(臣)等謹按制晉鼓為樂節此李照之失通考嘗議
之矣自宋歷今乃又以為元代之過耶
革之屬(夷部)
鞚(增)
遼散樂器有鞚
(臣)等謹按樂記本作椌音腔从木鞚字从革音椌
乃馬勒也然唐禮樂志云土則附革而為鞚遂以
鞚為椌矣自此而金鞚花鞚類多从革今字典於
鞚字尚不兼椌字音義
鼓
元宴樂鼓制以木為匡冐以革朱漆雜花面繪復身
龍長竿二廷中設則有大木架又有擊撾高座
毛員鼓
遼大樂器有毛員鼓二盖天竺龜兹樂器自唐流傳
者也
杖鼓
遼散樂器有杖鼓
金禮樂儀衛志並未見杖鼓之文然元至元六年太
保劉秉忠奏奉旨搜訪舊教坊樂工得杖鼓色楊皓
是金教坊樂器有杖鼓也
元宴樂器有杖鼓制以木為匡細腰以皮冐之上施
五彩繡帶右擊以杖左拍以手雲和樂部杖鼓三十
後部杖鼓十樂音王隊第一隊杖鼓三夀星隊禮樂
隊說法隊第一隊並同樂音王隊第七隊杖鼓二禮
樂隊第七隊同說法隊第七隊杖鼓四
明洪武初定制朝賀丹陞大樂杖鼓二十四後減用
十二中宫女樂同朔望朝恭杖鼓六大宴丹陛大樂杖
鼓二十四後减用八文武二舞杖鼓二迎膳樂杖
鼓十進膳樂杖鼔八太平清樂同其制每箇二面其
下鐵圈口二一面冐以犢皮徑一尺二寸五分一面
冐以山羊皮徑一尺三寸冐縫用紅皮掩錢細腰木
匡廣一尺七寸九分黑漆戧金枝葉寳相花文以紅
絨綆一條聯絡抹金銅龍頭鈎子十六箇各有襯鈎
紅皮硃紅生革描金龍束子八箇懸以綠絨匾絛用
抹金銅龍頭搭鈎二箇并鈎圈鼓衣以紅綺一幅長
三尺五寸織青龍并五彩雲文周圍黃絨織香草文
看杖硃紅漆竹片帶雕木貼金龍頭垂紅綠結子打
杖以硃紅漆竹片為之東宫樂器杖鼓十二制同大
駕鹵簿杖鼓四木匡細腰匡兩頭加黑漆戧金雲龍
文鉄圈二皆冒以革附於匡聯以紅絨綆加銅龍頭
鈎子以青絨匾□懸之東宫儀仗杖鼔二制同親王
儀仗杖鼓二黑漆木匡細腰戧金花文粉塗革面掛
以青絨匾絛樂器杖鼓十二制同但加木紅絹鼓衣
畫盤螭并花文及有貼金木魚首銜紅綠帉錔名魚
頭鞭郡王樂器杖鼓八制同
第二鼓第三鼓(增)
遼散樂器有第二鼓第三鼓
(臣)等謹按唐禮樂志云革有杖鼓第二鼓第三鼓
宋沈括梦溪筆談云唐之杖鼓本謂之兩杖鼓兩
頭皆用杖今之杖鼓一頭以手拊之則唐之漢震
第二鼓也然則第二鼓第三鼓蓋皆杖鼓之類耶
相鼓
金引舞所執有相鼓二
元武舞器有相鼓二制如搏拊以韋為表實之以糠
拊其兩端以相樂舞節
王圻續通考曰即撫拍之易名也
腰鼓
范成大桂海虞衡志曰宋花腔腰鼓出臨桂職田
鄉其土特宜鼓腔村人專作窑燒之油畫紅花紋
以為飾
遼散樂器有腰鼓
明四夷舞樂器腰鼓二
和鼓
元宴樂器有和鼓制如大鼓而小左持而右擊之安
和樂部有和鼓一夀星隊第七隊和鼓一
連鼗鼓(增)
遼大樂器有連鼗鼓二
雅鼓
金引舞所執有雅鼓二
元武舞器有雅鼓二制如漆筩鞔以羊革旁有兩紐
工人持之築地以節舞
王圻續通考曰按端臨謂西凉高麗有齊鼓其制
相似此即其類也
札鼓
元宴樂器有札鼓制如杖鼓而小左持而右擊之安
和樂札鼓六夀星隊第七隊札鼓三
金鞚小鼓
元樂音王隊夀星隊禮樂隊說法隊每第一隊各有
金鞚小鼓一
花鞚稍子鼓
元樂音王隊第九隊有花鞚稍子鼓二十第十隊花
鞚稍子鼓一
日月金鞚稍子鼓
元樂音王隊第十隊有日月金鞚稍子鼓八
日月鼓
元樂音王隊第十隊有日月鼓五制未詳
魚鼓
元夀星隊第十隊有魚鼓簡子八制未詳
王圻續通考曰按近制戳竹為筩長三四尺以皮
冐其首(皮用猪膋上之最薄者)用兩指擊之簡子則以竹為
之長二尺許闊四五分厚半之其末俱略反外歌
時用二片合擊之以和此即其制也
駝鼓(增)
元儀仗有駝鼓設金裝校具花罽鞍褥橐篋前峰樹
皂纛或旋彩旗後峰樹小旗絡腦當胸後鞦並以毛
組為轡勒五色瓘玉毛結瓔珞周綴銅鐸小鏡上施
一面有㡳銅掆小鼓一人乘之擊以毛䋲凡行幸先
鳴鼓於駝以威振遠邇亦以試橋梁伏水
騾鼓(增)
元儀仗有騾鼓制似駝而小
馬鼓(增)
元儀仗有馬鼓轡勒後勒當胸皆綴紅纓拂銅鈴杏
葉校具金塗釲上插雉尾上負四足小架上施以華
鼓一面一人前引凡行幸負鼓於馬以先馳與纛並
行
銳鼓(增)
桂海虞衡志曰宋銳鼓猺人樂狀如腰鼓腔長倍
之上銳下侈亦以皮鞔植於地坐拊之
革之屬(俗部)
掆鼓
遼鼓吹樂前部横吹樂前部各有掆鼔十二
金鼓吹樂前部第一第二各掆鼓十二後部第一掆
鼓三黃麾仗第一節掆鼓一第二第三節掆鼓各十
二第七節掆鼓三皇太子前部鼓吹掆鼓二後部鼓
吹掆鼓一
元崇天鹵簿太史鉦鼓隊有交龍掆鼓一
明東宫儀仗掆鼓二木匡加硃油冐以革面徑一尺
畫荷並葉匡畫寳相花親王儀仗掆鼓二紅油木匡
畫寳相花粉塗革面畫荷並葉鐵釘環鈸皆擺錫懸
以紅絨綆郡王儀仗掆鼓一制同
羽葆鼓
遼鼓吹後部羽葆十二鼓十二横吹前部同
金鼓吹前部第二羽葆鼓十二後部第一同黃麾仗
第三節羽葆鼓十二第七節同皇太子前部鼓吹羽
葆鼓二
鐃鼓
遼鼓吹前後部各鐃十二鼓十二
金鼓吹前後部第一各鐃鼓十二黃麾仗第一節鐃
鼓一第二節第七節各鐃鼓十二皇太子前後部鼓
吹各鐃鼓二
節鼓
遼横吹前部節鼓二
金鼓吹前部第二節鼓二後部第一同黃麾仗第三
節節鼓二第七節同皇太子前部鼓吹節鼓二後部
鼓吹節鼓一
朝鼓諫鼓登聞鼓
金設登聞鼓院
元至元十二年立登聞鼓
明制十三道御史輪值登聞鼓
通雅曰午門角樓上鼓乃御朝時發昫者偶一面
壊宗伯工部入估直見其制乃紙布裱成者以無
此大皮也塗金&KR0866;環司禮計費千餘金亦冐破耳
大鼓大樂鼓
遼鼓吹前部大鼓百二十散樂器亦有大鼓
金鼓吹前部第一大鼓百二十黃麾仗第一節大鼓
六第二節大鼓百二十皇太子前部鼓吹大鼓十二
元雲和樂部大鼓二工二人舁二人
明文廟樂器大鼓一朝賀大宴丹陛樂大鼓各二二
舞及迎膳樂奏黃童白叟鼓腹謳歌承應樂器大鼓
各一其制以木為匡高三尺冐以革面徑四尺周圍
抹金銅釘面施粉繪荷葉四中蓮花一匡加紅油繪
寳相花貼金銅環鈸四迎引用硃紅漆木杠二黃絨
綆舉之朝會用硃紅漆木架架施獅子四鼓衣一用
紅綺織彩色雲龍其下邊黃纓絡紋瀝水織瑞草文
東宫樂器大鼔一高一尺七寸面徑二尺五寸餘制
同上親王郡王大樂鼓各一匡高一尺六寸面徑二
尺木紅絹鼓衣畫盤螭并花文餘制同東宫耕耤教
坊司樂器有黑油腔大鼓四
小鼓
遼横吹樂前部小鼓百二十
金鼓吹樂前部第二小鼓百二十黃麾仗第三節同
皇太子前部鼓吹小鼓十二
元天魔舞樂器有小鼓
明太平清樂小鼓一黃童白叟鼓腹謳歌承應小鼓
一耕耤教坊司樂器小鼓二
更鼓
齊履謙傳曰元太史院使齊履謙考定刻漏之制
因請重建鼓樓增置更鼓
記里鼓(增)
金黃麾仗第一節有記里鼓車
花匡鼓(增)
明大駕鹵簿花匡鼓四十八面木匡加紅油冐以革
面徑一尺七寸匡畫寳相花面畫雙獅彩球東宫親
王儀仗花匡鼓各二十四面郡王二十面制並同
韸子(增)
明黃童白叟鼓腹謳歌承應樂器韸子二攛掇樂器
同耕耤教坊司樂器黑油腔韸子四
金鼓(增)
通雅曰今時有金鼓有襜如襦以系掛於後項手
兩桴擊之其節奏名得勝鼓士大夫家用之不過
二十面然南都始用也
太平鼓迎年鼓羯鼓(增)
陸啓浤北京歲華記曰十一月始擊羯鼓鼓用鐵
為圍單皮覆之每十人五人聚擊女子亦然臘月
羯鼓聲益喧曰迎年鼓
通雅曰打斷宋街市鼓曲也一名太平鼓吳曾言
崇寧大觀以來内外街市鼓笛拍板名曰打斷至
政和初禁之民間改名太平鼓又曰通同部鼓江
古心宣政雜錄言臻蓬蓬鼓今北京臘正小兒皆
以綿褁枹擊鐵環太平鼓無笛拍
嚴䋲孫西神脞說曰李紳周員外席上觀柘枝詩
畫鼓拖環錦臂攘今京師迎年鼓製施兩銅環以
手擊之高下環聲索索鼓聲相間疑即其遺製也
鞭鼓(增)
元葛邏禄迺賢塞上曲云鞭鼓聲中按海青蓋軍
中樂
明正統四年賜斡拉達達汗樂器内有鞭鼓一
律吕精義曰洪武王韵云鼙亦作鞞騎上鼓也蓋
今俗呼鞭鼓是也古人謂之應鞞又謂之應鼓儀
禮應鞞在建鼓東禮記應鼓在縣鼓東先儒以為
擊之便也然則鞭乃便之訛歟
欽定續文獻通考卷一百九
