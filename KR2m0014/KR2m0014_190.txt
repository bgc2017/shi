欽定續文獻通考卷一百九十
經籍考
集(别集二)
宋
陳耆卿篔窗集十卷
耆卿字夀老臨海人嘉定進士官至國子司業
汪莘方壺存稿八卷
莘字叔耕休寧人嘉定間以布衣上封事不用自號
方壺居士
方大琮鐵菴集三十七卷壺山四六一卷
大琮字德潤號壺山莆田人開禧省試第三人除右
正言累官集英殿修撰知廣州調知隆興謚忠惠
(臣)等謹案壺山四六原本不著撰人名氏考南宋
號壺山者有四一為宋自遜一為徐師仁一為黃
士毅一為方大琮四人之中惟大琮曾任閩漕見
周密齊東野語是編首篇即除福建漕謝啟與大
琮仕履相符當為大琮所作
吳潛履齋遺集四卷
潛字毅夫寧國人嘉定十年進士第一累官參知政
事右丞相兼樞密使進左丞相封許國公
游九言默齋遺稿二卷
九言字誠之建陽人官荆鄂宣武軍參謀端平中贈
直龍圖閣諡文靖
王邁臞軒集十六卷臞軒四六一卷
邁字貫之仙遊人嘉定進士累官知邵武軍贈司農
少卿
徐鹿卿清正存稿六卷附錄一卷
鹿卿字德夫號泉谷豐城人嘉定進士累官禮部侍
郎諡清正
包恢敝帚稿略八卷
恢字宏父建昌人嘉定進士歴官刑部尚書簽書樞
密院事封南城縣侯以資政殿學士致仕贈少保諡
文肅
詹初寒松閣集三卷
初字以元休寧人始為縣尉以薦入太學為學錄
(臣)等謹案是集始名流塘集宋藝文志及諸家書
目俱不載其子陽跋稱舊有二十一卷燬於火後
於族人處乞得殘本藏之明嘉靖戊午間其十六
世孫景鳳等始行刊版改名曰寒松閣集
劉克莊後村集六十卷
克莊字潛夫莆田人以蔭入仕官至龍圖閣直學士
諡文定
(臣)等謹案後村集坊本所刻詩十六卷詩話詩餘
各一卷毛晉津逮秘書又刻其題跋二卷而他作
並闕今本前有淳祐九年林希逸序較坊刻多文
集三十卷詩話亦較多後集二卷續集四卷新集
六卷又按黃虞稷千頃堂書目載劉克莊後村居
士詩文集五十卷又文集六十卷大全集一百九
十六卷又詩集十五卷祇以大全集論所存僅三
之一其遺佚多矣
許棐梅屋集五卷獻醜集一卷
棐見子類
孫夢觀雪窗集二卷附錄一卷
夢觀字守叔號雪窗慈谿人寳慶進士官吏部侍郎
以集英殿修撰知建寧府
徐經孫矩山存稿五卷
經孫字仲立豐城人寳慶進士歴官翰林學士知制
誥諡文惠
李昴英文溪存稿二十卷
昴英字俊明番禺人寳慶進士累官龍圖閣待制吏
部侍郎諡忠簡
幸元龍松垣集十一卷
元龍字震父高安人理宗時官朝奉郎郢州通判
趙汝騰庸齋集六卷
汝騰字茂實號庸齋太宗七世孫居福州寳慶進士
歴官端明殿學士兼翰林學士承旨
趙孟堅彜齋文編四卷
孟堅字子固號彜齋太祖十一世孫居嘉興寳慶進
士官提轄左帑
方岳秋崖集四十卷
岳字巨山號秋崖歙縣人紹定進士歴官知南康軍
又知袁州
(臣)等謹案岳集世有二本一為秋崖新稿凡三十
一卷乃從宋寳祐間刻本影鈔一為秋崖小稿凡
文四十五卷詩三十八卷乃明嘉靖中其裔孫謙
所刻又有别行本題曰秋崖小簡較之本集多書
札六首今本删其重複併成一集
張侃拙軒集六卷
侃字直夫其先大梁人後居吳興知樞密院巖之子
監奔牛鎮酒税遷上虞丞
唐士恥靈巖集十卷
士恥金華人堯封孫歴任江右丞倅問刑等官
(臣)等謹案士恥爵里始末諸書不載今從其集中
詩文考得其大略如此靈巖山在金華山有靈巖
寺為梁劉孝標故宅見金華志集以靈巖為名則
士恥當為金華人也
徐元杰楳埜集十二卷
元杰字仁伯上饒人紹定進士累官國子祭酒遷工
部侍郎諡忠愍
高斯得恥堂存稿八卷
斯得字不妄蒲江人紹定進士累官端明殿學士簽
書樞密院事兼參知政事
林希逸鬳齋續集三十卷
希逸見經類
(臣)等謹案宋藝文志載希逸鬳齋前集六十卷久
佚不傳惟存續集竹溪十一稿即此三十卷
王應麟四明文獻集五卷
應麟見經類
(臣)等謹案應麟所著深寧集一百卷宋史藝文志
及焦竑經籍志俱不載蓋散佚已久今本乃明鄞
縣鄭眞採輯陳朝輔增益之捃拾殘賸非其全本
歐陽守道巽齋文集二十七卷
守道字公權初名巽字迂父吉州人淳祐進士累官
崇政殿說書遷都官郎中終著作郎
陽枋字溪集十一卷附錄一卷
枋初名昌朝字宗驥號字溪巴川人淳祐進士仕紹
慶學官
劉黻蒙川遺稿四卷
黻字聲伯號質翁樂清人淳祐中由學官擢御史累
官吏部尚書國亡從二王入廣卒諡忠肅
(臣)等謹案黻所著有諫坡奏牘薇垣制稿經帷納
獻諸書航海時挾以自隨遂散落不存此為其弟
應奎裒集詩文殘稿
方逢辰蛟峯文集八卷外集四卷
逢辰字君錫淳安人淳祐十年進士第一官至吏部
侍郎德祐初徵為禮部尚書未赴宋亡終於家
(臣)等謹案逢辰宋史無傳惟元黃溍集中有所作
逢辰墓表略見其始末是集乃其五世從孫淵所
輯正集八卷前七卷逢辰詩文末一卷附其弟逢
振作逢振字君玉景定進士官太府寺簿宋亡不
仕外集四卷其七世孫中續輯凡逢辰歴官誥勅
及酬贈詩文皆在焉
李曾伯可齋雜稿三十四卷續稿八卷續後稿十二卷
曾伯字長儒覃懷人丞相邦彦之孫南渡後流寓嘉
興由著作郎累官觀文殿學士
(臣)等謹案曾伯雜稿編於淳祐壬子續稿編於寳
祐甲寅續後稿不著年月皆有曾伯自序其子杓
嘗彙三稿刻之荆州咸淳間書肆又有小板刊行
其序即杓所作至元嘉禾志稱為可齋類稿殊非
宋刻之舊
馬廷鸞碧梧玩芳集二十四卷
廷鸞字翔仲樂平人淳祐進士官右丞相兼樞密使
(臣)等謹案廷鸞集為其子端臨所編宋史不載卷
數已不可考今据四庫全書著錄凡二十三卷又
廷鸞嘗彷大事記作讀史旬編以十年為一旬起
帝堯元載甲辰迄周顯德七年庚申為三十八帙
今全書雖佚而緒論尚散見於永樂大典中併裒
為一卷附後
衛宗武秋聲集六卷
宗武字淇父華亭人淳祐間歴官尚書郎出知常州
入元不仕
姚勉雪坡文集五十卷
勉字述之高安人寳祐元年廷試第一除校書郎兼
太子舍人
(臣)等謹案勉宋史無傳其集藝文志不載是本為
其從子龍起所編訛缺特甚今以永樂大典所載
各為校補其不載者則仍其舊云
文天祥文山集二十一卷
天祥字履善又字宋瑞廬陵人寳祐進士第一官至
少保右丞相兼樞密使封信國公督兵潮州被執死
柴市
(臣)等謹案天祥生平有文山隨筆數十大册常以
自隨遭難後盡失之元元貞大德間其鄉人搜訪
遺集編為前集三十二卷後集七卷刊之世稱道
體堂刻本明初其本散佚尹鳳岐重加編次為詩
文十七卷江西副使陳价廬陵處士張祥先後為
之刊行附指南錄一卷後錄二卷則天祥於德祐
丙子奉使入元營間道浮海誓師閩粤羈留燕邸
患難中手自編定者又紀年錄一卷亦天祥在獄
時所述後人復集衆說以益之
王柏魯齋集二十卷
柏見經類
謝枋得叠山集五卷
枋得見經類
(臣)等謹案枋得所著詩文原本六十四卷歲久散
佚明嘉靖中林光祖以黃溥所輯叠山集刊行僅
分上下二卷今本為譚瑄重訂釐為五卷
陳著本堂集九十四卷
著字子微號本堂鄞縣人寳祐進士官臨安通判
舒岳祥閬風集十二卷
岳祥字舜侯寧海人寳祐進士官奉化尉終承直郎
劉辰翁須溪集十卷須溪記鈔八卷
辰翁見史類
危昭德巽齋四六一卷
昭德字子恭寳祐進士官至權工部侍郎
何夢桂潛齋文集十一卷附鐵牛翁遺稿一卷
夢桂字巖叟號潛齋淳安人咸淳進士累官大理寺
卿
(臣)等謹案是集明成化中夢桂八世孫淳訪舊本
刊行後其遠孫之論等又重刻之末附鐵牛翁稿
鐵牛翁名景福字介之夢桂族孫
何希之雞肋集一卷
希之樂安人咸淳進士官零陵教授宋亡遁跡以終
胡次焱梅巖文集十卷
次焱字濟鼎號梅巖婺源人咸淳進士官貴池尉宋
亡教授鄉里以終
黃仲元四如集五卷
仲元見經類
(臣)等謹案宋濂有仲元集序稱其門人詹清子類
次六經四書講義為六卷其子梓又分記序墓銘
字訓為五卷其曾孫至又裒其遺文為十卷請濂
序之是仲元原集實合講義襍文共二十一卷今
講義單行而詩文卷數不合蓋散佚之餘重為掇
輯者也
林景熙霽山集五卷
景熙一作景曦字德陽平陽人咸淳中官禮部架閣
宋亡不仕
熊禾勿軒集八卷
禾初名鉌字去非號勿軒建陽人咸淳進士授寧武
州司戶參軍宋亡不仕
陳仁子牧萊脞語十二卷二稿八卷
仁子字同甫號古迂茶陵人咸淳中漕試第一宋亡
不仕
謝翺晞髮集十卷晞髮遺集二卷遺集補一卷天地
間集一卷西臺慟哭記註一卷冬青引註一卷
翺字臯羽一字臯父長溪人試進士不第文天祥署
為咨議參軍天祥兵敗避地浙東終老於杭
(臣)等謹案方鳳作翺行狀稱翺遺稿凡詩六卷襍
文五卷唐補傳一卷南史贊一卷楚詞芳草圖譜
一卷宋鐃歌鼓吹曲騎吹曲各一卷睦州山水人
物古跡記一卷浦陽先民傳一卷東坡夜雨句圖
一卷世遠久佚今本為平湖陸大業所刻云從舊
刻錄出末附天地間集一卷皆翺所錄故臣遺老
之詩考宋濂作翺傳稱天地間集五卷此非完帙
鄭震菊山清雋集一卷附鄭思肖題畫詩一卷錦錢集
一卷襍文一卷
震字叔起連江人淳祐間為和靖書院山長思肖震
子字所南以太學生應博學宏詞科宋亡隠居以終
心史七卷
舊本題鄭思肖撰
(臣)等謹案此書明季始出凡咸淳集一卷大義集
一卷中興集二卷皆各體詩久久書一卷襍文一
卷略敘一卷皆記宋亡時雜事後附自序自䟦世
稱其書出自井中乃明末好異之徒偽作以欺世
者
家鉉翁則堂集六卷
鉉翁見經類
趙必&KR1859;覆瓿集六卷
必&KR1859;字玉淵號秋曉太宗十世孫居東莞咸淳進士
任南康丞文天祥辟攝惠州軍事判官入元不仕
牟巘牟氏陵陽集二十四卷
巘字獻之湖州人子才子舉進士官至大理寺少卿
入元不仕
(臣)等謹案是集凡詩六卷襍文十八卷前有至順
二年程端學序牟氏本蜀井研人世居陵山之陽
故以陵陽名而冠以牟氏别於韓駒詩名耳
俞德鄰佩韋齋文集十六卷
德鄰見子類
鄧牧伯牙琴一卷
牧見史類
(臣)等謹案是集為牧自編前後皆自作序䟦謂知
音難遇故以伯牙琴為名又牧所著洞霄圖志大
滌洞天記皆作於元成宗大德間故史類著錄列
於元人之内謹識於此
趙偕寳峰集二卷
偕字子永慈谿人自以宗宗室入元不仕隠居大寳
山東麓
方鳳存雅堂遺稿五卷
鳳見子類
王炎午吾汶稿十卷
炎午初名應梅字鼎翁安成人宋太學生文天祥辟
置幕府
金履祥仁山集四卷
履祥見經類
黃公紹在軒集一卷
公紹字直翁昭武人咸淳進士入元不仕
葛長庚瓊琯集十二卷
長庚見子類
楊至質勿齋集二卷
至質字休文號勿齋閤皂山道士
釋契嵩鐔津集二十二卷
契嵩姓李氏字仲靈鐔津人居杭州靈隠寺皇祐間
入京師兩作萬言書上之賜號明教大師尋還山而
卒
(臣)等謹案是編為明弘治間嘉興僧如巹刊凡文
十九卷詩二卷附他人所作序贊詩題疏一卷首
有陳舜俞所撰行業記稱契嵩所著凡百餘卷蓋
兼語錄言之而詩文止此數也
釋居簡北磵集十卷
居簡字敬叟潼川王氏子嘉熙中勅住淨慈光孝寺
釋道璨柳塘外集四卷
道璨字無文姓陶氏南昌人咸淳間嘗主饒州薦福
寺
(臣)等謹案是集宋以來書目皆不著錄今本乃釋
大雷訪得舊本釋元宏為之校正刊行
金
王寂拙軒集六卷
寂字元老玉田人天德進士歴官中都路轉運使諡
文肅
趙秉文滏水集二十卷
秉文字周臣自號閒閒道人滏陽人大定進士歴官
禮部尚書
(臣)等謹案元好問中州集稱秉文著易叢說十卷
中庸說一卷揚子發微一卷太玄贊六卷文中子
類說一卷南華略釋一卷列子補註一卷删集論
語孟子說各十卷資暇錄十五卷今皆未見史稱
所著詩文三十卷此本乃二十卷與史異然劉祁
歸潛志云秉文為佛老二家所作另為一編號閒
閒外集凡十卷則史傳合而計之故云三十卷也
王若虛滹南遺老集四十五卷
若虛字從之號慵夫藁城人承安經義進士累官至
翰林直學士金亡不仕事蹟具金史文藝傳
(臣)等謹案史稱若虛有慵夫集滹南遺老集今慵
夫集已佚惟此集尚存
李俊民莊靖集十卷
俊民字用章澤州人承安經義進士第一應奉翰林
文字後隠於嵩山自稱鶴鳴道人元世祖召見乞還
山卒賜諡莊靖先生
元好問遺山集四十卷附錄一卷
好問見子類
元
耶律楚材湛然居士集十四卷
楚材字晉卿遼東丹王八世孫從太祖平定四方太
宗時官至中書令追封廣寧王諡文正
郝經陵川集三十九卷附錄一卷
經見史類
張養浩歸田類稿二十四卷
養浩見史類
(臣)等謹案養浩嘗自序其集為四十卷名曰歸田
類稿焦竑經籍志作文忠集十八卷吳師道序稱
雲莊集四十卷皆已佚散今本乃掇拾而成者
王義山稼村類稿三十卷
義山字元高豐城人宋景定進士知新喻縣歴永州
戶曹入元官提舉江西學事
方回桐江續集三十七卷
回見子類
(臣)等謹案回所著有虛谷集今未見是編皆元時
罷官後作黃虞稷千頃堂書目作五十卷今本僅
存十之七矣
戴表元剡源集三十卷
表元字帥初一字曾伯奉化人宋咸淳進士乙科入
元以薦除信州教授事蹟具元史儒學傳
張伯淳養蒙集十卷
伯淳字師道崇德人宋末舉童子科元至元間以薦
除杭州路教授累官翰林侍講學士
陸文圭牆東類稿二十卷
文圭字子方江陰人宋咸淳初中鄉選入元再中鄉
舉以老疾終於家事蹟具元史儒學傳
趙文青山集八卷
文字儀可一字惟恭號青山廬陵人宋咸淳鄉貢入
元為東湖書院山長選授南雄儒學
劉詵桂隠文集四卷詩集四卷
詵字桂翁廬陵人延祐復科舉後十年不第江南行
御史臺屢以教官館職遺佚薦皆不報年八十三卒
王榮祿為之請於朝諡曰文敏事蹟具元史儒學傳
劉壎水雲村稿十五卷
壎見子類
(臣)等謹案壎文集有二本一曰水雲村氓稿乃洪
武間其孫瑛手編一即此本乃其裔孫凝收拾遺
佚較為賅備惟原目二十卷今本所存止十五卷
自十六卷以下有目無書
鄧文原巴西文集一卷
文原字善之一字匪石綿州人宋末應試中魁選入
元為杭州路儒學正官至集賢直學士兼國子監祭
酒致仕諡文肅
(臣)等謹案文原所著有内制集素履齋稿皆未見
今本僅錄其襍文七十餘首蓋出於後人摘選者
王奕玉斗山人集三卷
奕字敬伯玉山人宋儒生入元補玉山教諭
胡祗遹紫山大全集二十六卷
祗遹字紹聞磁州人中統初以薦授員外郎累官浙
西道提刑按察使追贈禮部尚書諡文靖
任士林松鄉文集十卷
士林字叔實號松鄉奉化人以薦授安定書院山長
趙孟頫松雪齋集十卷外集一卷
孟頫字子昂宋宗室居湖州宋亡以薦授兵部郎中
累官翰林學士承旨追封魏國公諡文敏
吳澄文正集一百卷
澄見經類
白珽湛淵集一卷
珽見子類
楊宏道小亨集六卷
宏道字叔能淄川人生於金末嘗仕宋為襄陽府學
教諭入元不仕
楊奐還山遺稿二卷附錄一卷
奐字煥然又名知章奉天人以薦授河南路徵收税
課長官兼廉訪使
(臣)等謹案奐集中自記所著各種共二百餘卷稱
還山集六十卷元好問作奐神道碑稱還山集一
百二十卷均不相符舊本久佚今本為明嘉靖間
所刊以掇拾殘賸名曰遺稿
許衡魯齋遺書八卷
衡見經類
劉因靜修集三十卷
因見經類
魏初青崖集五卷
初字太初號青崖順聖人以徵辟授國史院編修累
官至南臺御史中丞
劉將孫養吾齋集三十二卷
將孫字尚友廬陵人辰翁子授延平教官臨汀書院
山長
許謙白雲集四卷
謙字益之號白雲婺源人事蹟具元史儒學傳
程端禮畏齋集六卷
端禮見子類
安熙默菴集五卷
熙字敬仲藁城人
胡炳文雲峯集十卷
炳文見經類
王惲秋澗集一百卷
憚見史類
程鉅夫雪樓集三十卷
鉅夫名文海以字行建昌人元世祖試以筆札授應
奉翰林文字累官翰林學士承旨追封楚國公諡文
憲
(臣)等謹案鉅夫所著玉堂類稿奏議存稿及詩文
雜著本各自為部其子大本合輯為四十五卷今
本併作三十卷乃至正癸夘其曾孫溍所編
徐明善芳谷集二卷
明善字志友號芳谷德興人歴官江西儒學提舉
陳孚觀光稿一卷交州稿一卷玉堂稿一卷附錄一卷
孚字剛中臨海人歴官台州路總管府治中
王旭蘭軒集十六卷
旭字景初東平人
袁桷清容居士集五十卷
桷見史類
劉岳申中齋集十五卷
岳申字高仲吉水人以薦授泰和州判
張之翰西巖集二十卷
之翰字周卿邯郸人官翰林侍講學士知松江府事
洪希文續軒渠集十卷附錄一卷
希文字汝質號去華莆田人官訓導
(臣)等謹案希文之父巖虎詩名軒渠集故希文集
以續名巖虎字德章號吾圃宋末嘗為教諭軒渠
集斷爛不存故摭遺詩附於卷末
陳櫟定字集十六卷别集一卷
櫟見經類
劉敏中中菴集二十卷
敏中見史類
王結文中集六卷
結字儀伯定興人以薦充宿衛累官至中書左丞諡
文忠
劉鶚惟實集四卷外集一卷
鶚字楚奇永豐人以薦授揚州學錄累官江州總管
江西行省參政守韶州贑寇圍城被執不屈死
蕭㪺勤齋集八卷
㪺字維斗奉元人歴官集賢學士諡貞敏事蹟具元
史儒學傳
馬祖常石田集十五卷
祖常字伯庸世為農古部人居靖州天山入元家於
汴延祐進士累官御史中丞轉樞密副使諡文貞
同恕榘菴集十五卷
恕字寬甫太原人徙奉元舉鄉魁歴官集賢侍讀學
士贈翰林直學士封京兆郡侯諡文貞事蹟具元史
儒學傳
虞集道園學古錄五十卷道園遺稿十六卷
集見史類
揭傒斯文安集十四卷
傒斯字曼碩富川人延祐初以薦授國史院編修累
官翰林侍講學士追封豫章郡公諡文安
周聞孫鼇溪文集二卷
聞孫字以立廬陵人舉進士乙科為鼇溪書院山長
改袁州教授
(臣)等謹案聞孫所著凡二十卷日久散失明正統
間其曾孫翰林侍讀敘蒐輯詩文為是編
王沂伊濱集二十四卷
沂字思魯先世雲中人徙於眞定延祐進士累官禮
部尚書
吳萊淵穎集十二卷附錄一卷
萊字立夫浦陽人延祐鄉貢以薦署饒州路長薌書
院山長門人金華宋濂等私諡為淵穎先生
黃溍文獻集十卷
溍見子類
(臣)等謹案宋濂序稱溍日損齋稿二十五卷又有
危素所編本二十三卷皆未見今本止十卷嘉靖
間張儉删定卷首又題張維樞重選王廷曾補訂
是二人竄易又非儉本之舊
歐陽玄圭齋集十五卷附錄一卷
玄見史類
(臣)等謹案宋濂序稱原集一百餘卷皆燬於兵惟
存辛夘至丁酉七年之作二十四卷其孫祐持編
錄之今本詩文十五卷附錄一卷題宗孫銘鏞編
集又非祐持之舊
柳貫待制集二十卷附錄一卷
貫字道傳浦江人以薦為江山教諭累官翰林待制
兼國史院編修
(臣)等謹案宋濂作貫行狀載有西雝稿容臺稿鍾
陵稿靜儉齋稿西游稿蜀山稿至正十年余闕得
稿于貫子&KR1214;屬濂及戴良編次勒為二十卷闕及
危素蘇天爵各為之序濂為之後記天爵序又稱
有别集二十卷今未之見
蒲道源閒居叢稿二十六卷
道源字得之號順齋興元人皇慶中以遺逸徵官國
子博士
許有壬至正集八十一卷圭塘小稿十三卷别集二
卷續集一卷附錄一卷
有壬字可用湯陰人延祐進士歴官集賢大學士中
書左丞兼太子諭德諡文忠
(臣)等謹案史稱有壬所著至正集本一百卷有壬
沒即淪佚無傳今本明弘治間出於楊士奇家尚
缺十九卷圭塘小稿乃有壬自輯皆於至正集中
選錄者其弟有孚復編别集續集附錄刊行
吳師道禮部集二十卷
師道見史類
程端學積齋集五卷
端學見經類
朱德潤存復齋集十卷
德潤字澤民睢陽人延祐末以薦授翰林應奉文字
兼國史院編修官尋授鎮東行省儒學提舉
宋褧燕石集十五卷
褧字顯夫大都人泰定進士歴官翰林直學士兼經
筵講官諡文清
陳旅安雅堂集十三卷
旅字象仲莆田人以薦為閩海儒學累官應奉翰林
文字遷國子監丞事蹟具元史儒學傳
傅若金詩文集二十卷
若金初字汝礪改字與礪新喻人以異材薦佐使安
南除廣州教授
(臣)等謹案若金所著詩集至正間鋟板名曰清江
集明洪武中又刻其文集十一卷附錄一卷此則
其合編也
朱晞顔瓢泉吟稿五卷
晞顔字景淵長興人以習國書為平陽州蒙古掾歴
仕長林丞司煮鹽賦又為江西瑞州監税
(臣)等謹案元有兩朱晞顔其一吳人字名世一即
著此稿者
唐元筠軒集十三卷
元字長儒歙縣人泰定中以文學授平江路學錄歴
仕徽州教授
(臣)等謹案朱文選所作元行狀載有敬堂雜著思
樂雜著吳門雜著汾陽雜著金陵雜著老學叢稿
幾七千篇分為五十卷乃其子桂芳輯今本為程
敏政編入唐氏三先生集者僅詩八卷文五卷
李存俟菴集三十卷
存字明遠更字仲公安仁人傳陸九淵之學
蘇天爵滋溪文稿三十卷
天爵見史類
(臣)等謹案天爵所著詩稿七卷文稿三十卷今所
存者文稿其詩稿自顧嗣立元詩選外未見傳本
余闕青陽集四卷
闕字廷心一字天心色目人世居武威徙合肥元統
進士累官淮南行省左丞分守安慶陳友諒陷城自
剄死贈行省平章諡忠宣
李祁雲陽集十卷
祁字一初號希蘧茶陵人元統進士官江浙儒學副
提舉入明不仕
李士瞻經濟文集六卷
士瞻字彦聞先世新野人徙居荆門至正進士累官
翰林學士承旨封楚國公
胡助純白齋類稿二十卷附錄二卷
助字履信一字古愚東陽人舉茂才為建康路學錄
以薦充翰林國史院編修官授承信郎太常博士
盧琦圭峯集二卷
琦字希韓號立齋惠安人至正進士歴官漕司提舉
除平陽州事蹟具元史良吏傳
(臣)等謹案徐&KR0958;稱圭峯集歲久弗傳今本為元陳
誠中所編明萬歷間邑人朱一龍序而刻之然多
竄入他作
李孝光五峯集六卷
孝光字季和樂清人至正間詔徵隠士授秘書監著
作郎遷秘書監丞
邵亨貞野處集四卷
亨貞字復孺淳安人至正間為松江訓導占籍華亭
貢師泰玩齋集十卷拾遺一卷
師泰字泰甫宣城人中江浙鄉試以薦充應奉翰林
文字累官戶部尚書命督海運召為秘書卿
(臣)等謹案師泰所著有友迂齋集玩齋集東軒集
閩南集其門人謝肅劉欽類為一編總名曰玩齋
集今未之見此本為明天順間寧國守沈性重輯
凡十卷又補遺年譜一卷附之
劉仁本羽庭集六卷
仁本字德元天台人以進士乙科歴官温州路總管
江浙行省左右司郎中
鄭元祐僑吳集十二卷
元祐見子類
鄭玉師山文集八卷遺文五卷附錄一卷
玉見經類
吳海聞過齋集八卷
海字朝宗閩縣人元亡不仕
舒頔貞素齋集八卷附錄一卷北莊遺稿一卷
頔字道源績溪人官貴池教諭調台州路儒學正
李繼本一山文集九卷
繼本名延興以字行東安人占籍北平至正進士授
太常奉禮兼翰林檢討
謝應芳龜巢集十七卷
應芳見史類
甘復山忩餘稿一卷
復字克敬餘干人元亡遁跡以終
吳臯吾吾類稿三卷
臯字舜舉臨川人宋丞相潛諸孫官臨江路儒學教
授元亡遁迹以終
戴良九靈山房集三十卷九靈山房遺稿五卷
良字叔能浦江人自號九靈山人至正中官江北行
中書省儒學提舉入明徵召至京辭不受職卒於京
魯貞桐山老農文集四卷
貞字起元號桐山老農開化人
楊翮佩玉齋類稿十卷
翮字文舉上元人初為江浙行省掾歴江浙儒學提
舉遷太常博士
吳會書山遺集二十卷
會字慶伯金谿人至正中舉鄉薦第一入明不仕
倪瓚清閟閣集十二卷
瓚字元鎮號雲林無錫人隠居不仕
(臣)等謹案瓚畫居逸品詩文不屑屑苦吟明天順
間宜興蹇朝陽曾為刊集萬歷中其八世孫瑾等
復為彙刊凡十五卷歲久漫漶惟毛晉所刊本行
世上海曹培廉重為編定校刊多所增補
王禮麟原文集二十四卷
禮字子尚更字子讓廬陵人元末為廣南元帥府照
磨入明不仕
汪克寬環谷集八卷
克寬見經類
沈夢麟花溪集三卷
夢麟字昭原吳興人舉鄉薦授婺源州學正遷武康
令明初以贒良徵辭不起應聘入浙閩校文者三會
試同考者再終不仕
胡行簡樗隠集六卷
行簡字居敬新喻人至正進士授國子監助教歴翰
林院修撰除江南道御史遷江西廉訪司經歴入明
不仕
沈貞茶山老人遺集二卷
貞字元吉自號茶山老人長興人入明不仕
趙訪東山存稿七卷附錄一卷
汸見經類
(臣)等謹案汸集為其門人汪蔭范凖編輯汪仲魯
為之序不詳卷數明嘉靖間鮑志定序稱先世與汸
為莫逆交故諸所撰述留其家最多其父總彙成
集繡梓云云則此本乃志定之父所編非蔭凖之
舊也
楊維楨東維子集三十卷附錄一卷麗則遺音四卷
維楨見經類
陳基夷白齋稿三十五卷外集一卷
基字敬初臨海人至正中以薦授經筵檢討明初召
修元史
宋禧庸菴集十四卷
禧初名元禧後改名禧字旡逸號庸菴餘姚人中鄉
試補繁昌教諭明洪武初召修元史不受職而還
程從龍梅軒集四卷
從龍字登雲號漢章嘉魚人隐居教授入明不仕
吕不用得月稿四卷
不用字則耕上虞人明洪武初舉教諭以疾辭
王禎農務集三卷
禎見子類
(臣)等謹案此集凡賦五首詩一百九十四首贊銘
七首皆禎農書所已載盖後人從農書中抄出詭
立此名也
梁寅石門集七卷
寅見經類
趙天麟太平金鏡策八卷
天麟自稱東平布衣始末無考
歐陽起鳴論範二卷
起鳴里貫無考
(臣)等謹案是編皆取經史諸子語為題各繫以論
而史事為多
釋圓至牧潛集七卷
圓至字牧潛號天隐高安人
(臣)等謹案僧明河書後云初得抄本於武林前有
方回序後有洪喬祖跋又有姚廣孝序後得刻本
多詩數首因校付毛晉刊之此即毛晉刊本也僅
有喬祖跋及明河文無方姚二序殆失之矣
釋大訢蒲室集十五卷
大訢字笑隱南昌陳氏子居杭之鳳山遷中天竺又主
建康集慶寺
(臣)等謹案是集前有虞集序考文宗入繼大統改
建康潛邸為集慶寺特起大訢居之授大中大夫
頗諳朝廷故典若所著王可毅尚書歴任記證以
文宗本紀皆相符合又杭州路金剛顯教院記金
陵天禧講寺佛光大師德公塔銘並題曰代趙魏
公作則孟頫亦嘗假手於大訢知非俗僧矣
欽定續文獻通考卷一百九十
