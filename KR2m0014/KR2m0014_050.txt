欽定續文獻通考卷五十
學校考
郡國鄉黨之學
宋寧宗嘉定中知崇安縣趙崇本捐俸興學校請買開
平廢寺田以充學廪又請佃西林興福二寺廢租以折
納餘羡助養士之費
時趙彦敔監青龍鎮税務重建鎮學以養士百里之
間絃誦相聞理宗嘉熙元年知桐廬縣趙汝鏜發縣
帑五千緡置學養士淳祐元年王泌知睦州修州學
行鄉飲新釣臺書院景定初王鏜任江寧縣知縣縣
舊無學時值諸學置官鏜慨然曰有師無學非所以
稱上旨即建學於縣𪠘之北又置田若干畆以備學
之廪粟焉
兵部侍郎虞儔上奏曰朝廷興太學置明師四方
之士于于然而來可謂盛矣竊怪夫近年州郡之
學往往多就廢壞士子游學非圖哺啜以給朝夕
則假衣冠以誑流俗而鄉里之自好者過其門而
不入為教授者則自以為冷官而不事事自一郡
觀之若未甚害也舉天下皆然則實關事體矣臣
嘗究其所以然蓋人之常情莫不以仕進為榮選
人之在外者所望不過關升與夫改秩而已向也
太守監司所發舉狀先及教授今則且以為贅員
置而不問雖有提學司文字專舉教官而員數又
甚窄向也教官在法得就任改秩今則莫之許也
是以有不屑就之心故不能所不樂為之事無足
怪者夫朝廷建一官蓋欲使之治一職苟以為迂
闊於事無補於時曷不一舉而廢之吏禄學糧猶
可省也若以為化民成俗長育人材自學校始祖
宗以來莫之有改奈何使之名存而實亡乎教官
自堂除之外在部格法非會試中詞科及學官殿
試第一甲者試上舍十名前等人不許差注蓋立
法之初重其選也如此今選人到部縱使有格多
不肯就至與之堂除亦不滿意又就試者絶無一
人而干堂者日以猥衆上而架閣非有所擢用則
不可得次而幹官非特降指揮則不可差伺候日
月之久廟堂無闕以處之未免有淹滯之嘆今若
朝廷稍重教官之選有以作新之使其知所歆羡
則選人進取之路少寬而廟堂造化之權亦廣矣
是一舉而兩得之也
理宗淳祐六年勅湖廣善化縣别建湘西書院
潭州故有嶽麓書院至是御書其額賜之復於湘水
西别建書院州學生月試積分高等升湘西嶽麓書
院生又積分高等升嶽麓精舍生潭人謂為三學生
宋自白鹿石鼓應天嶽麓四書院後日增月益書院
之建所在有之寧宗開禧中則衡山有南嶽書院掌
教有官育士有田略倣四書院之制嘉定中則涪州
有北巖書院至理宗時尤夥其得請於朝或賜額或
賜御書及間有設官者應天有明道書院蘇州有鶴
山書院丹陽有丹陽書院太平有天門書院徽州有
紫陽書院建陽有考亭書院廬峰書院崇安有武夷
書院金華有麗澤書院寧波有甬東書院衢州有柯
山書院紹興有稽山書院黃州有河東書院丹徒道
州有濓溪書院興化有涵江書院桂林有宣成書院
全州有清湘書院度宗朝則淳安有石峽書院衢州
有清獻書院其他名賢戾止士大夫講學之所自為
建置者不與焉
王圻續通考曰按諸本以淮海列四大書院之中
蓋以淮海書院在丹徒疑即應天書院也不知宋
之應天書院乃在歸德府亦或以雎陽名之人以
其字之相近遂以雎陽為淮海非矣又玉海所謂
四大書院者有嵩陽而無石鼓今當以玉海為正
(臣)等謹按馬端臨所載四書院曰白鹿洞曰石鼓
曰應天曰嶽麓而無嵩陽且言嵩陽後來無聞獨
四書院之名著而石鼓復不詳其建置攷嵩陽書
院在河南登封縣太室山下五代時建宋太宗至
道元年七月賜額及印本九經書疏三年五月河
南言甘露降書院講堂上真宗大中祥符三年四
月復賜九經仁宗景祐二年九月王曾奏置學官
賜田一頃則嵩陽自當在四大書院中又淮海書
院者在丹徒縣治西宋南渡後淮士多寓京口因
建書院為講學之所故名自後書院徧天下星羅
鱗次王圻謂其多尚虛名而實學荒矣
遼聖宗開泰元年十二月歸州言其居民本新羅所遷
未習文字請設學以教許之
上年十二月始置歸寧二州至是遂設學
道宗清寧元年十二月詔設學養士頒五經傳疏置博
士助教各一員
時五京黃龍興中二府及諸州縣皆有學其設官並
同咸雍時太公鼎為良鄉令省徭役務農桑建孔子
廟學部民服化太康時耶律孟簡為高州觀察使修
學校招生徒以循吏著
金太宗時歸德軍節度使持嘉暉建宋州學舍生徒肄
業者復其身
世宗大定四年立諸路女直學
以女直大小字譯尚書頒行之擇明安穆昆内良家
子弟為諸生諸路至三千人九年取其尤俊秀者百
人至京師以編修官温特赫吉逹教之十三年以策
詩取士諸路始設女直府學以新進士為教授府州
學二十二中都上京呼爾哈率賓海蘭扶餘博索咸
平泰州臨潢北京冀州開州澧州西京東京蓋州隆
州東平益都河南陜西凡取府學生之制皆與詞賦
經義生同又定制每穆昆取二人若宗室每二十戶
内無願學者則取有物力家子弟年十三以上二十
以下者充凡會課三日作策論一道季月私試如漢
生制二十九年勅以女直進士提控其事具入官銜
章宗承安二年罷河南陜西女直學餘如舊至宣宗
興定元年御試策論進士帝覽程文怪其數少以問
宰臣對曰大定制隨處設學諸穆昆貢三人或二人
為生員贍以錢米至泰和中人例授地六十畆所給
既優故學者多今京師雖存府學而月給通寳五十
貫而已若於諸路總管府及有軍戶處置學養之庶
可加益京師府學已設六十人乞更增四十人中京
亳州京兆府並置學官於總府以穆昆内不隸軍籍
者為學生人畀地四十畆漢學生在京者亦乞同此
餘州府仍舊制從之
十六年四月詔京府設學養士
凡十七處共千人初以嘗與廷試及宗室皇家祖免
以上親并得解舉人為之後增州學遂加五品以上
官曾任隨朝六品官之兄弟子孫餘官之兄弟子孫
曾經府薦者同境内舉人試補三之一經府薦及終
場免試者不得過二十人凡試補州府學生以提舉
學校學官主之曾得府薦及終場舉人皆免試凡經
史註疏會課學規一同太學之制
詔立兖州學闕里廟宅子孫年十三以上入學不限數
二十九年(時章宗已即位)詔計州府戶口增養士之數
時上封事者乞興學校下尚書省集百官議戶部尚
書鄧儼等謂唐太宗養士至八千人有宋兩學五千
人今策論詞賦經義三科取士而太學所養止百六
十人外京府或止十人天下僅及千人今若每州設
學專除教授月加考試每舉所取數多者賞其學官
月試定為三等籍之一歲中頻在上等者優復之不
率教行惡者黜之庶幾得人之道也帝從其議遂計
州府戶口於舊制京府十七處千人之外置節鎮防
禦刺史州學六十處增養千人各設教授一員選五
舉終場或進士年五十以上者為之府學二十有四
學生九百五人(大興開封平陽真定東平府各六十人太原益都府各五十人大定河間)
(濟南大名京兆府各四十人遼陽彰德府各三十人河中慶陽臨洮河南府各二十五人鳳翔平涼延安)
(咸平廣寧興中府各二十人)節鎮學三十九六百一十五人(絳定衛懷)
(滄州各三十人萊密潞汾冀邢兖州各二十五人代同邠州各二十人奉聖州十五人餘二十三節鎮皆)
(十人)防禦州學二十一二百三十五人(博德洛棣亳各十五人餘十六)
(州各十人)凡千八百人其長貳官各以進士提控其事至
承安四年八月詔諸路學校生徒少者罷教官止以
本州府文資官提控
(臣)等謹按金史選舉志所載養士之數二十四府
散數較總數少二十五人三十九節鎮散數較總
數多十五人合三總數與大總數千八百人較又
少四十五人疑有脱誤
宣宗興定元年二月尚書省請罷州府學生廪給不許
自章宗泰和元年九月定贍學養士法生員給民佃
官田人六十畆歲支粟三十石至是省臣以軍儲不
足請罷之帝曰自古文武並用向在中都設學養士
猶未嘗廢况今日乎其令仍舊給之
元世祖中統二年九月詔立諸路提舉學校官凡諸生
進修者嚴加訓誨務使成材以備選用
時翰林學士承旨王鶚請於各路選委博學老儒一
人提舉本路學校因立十道提舉學校官
立孔顔孟三氏學
置教授正錄各一員大司農姚樞請以儒人楊庸為
教授從之乃詔曰孔氏顔孟之家皆聖賢之後也自
兵亂以來往往失學甘為庸鄙朕甚閔焉今以進士
楊庸教授孔顔孟三氏子弟其務嚴加訓誨精通經
術以繼聖賢之業
至元六年七月置諸路蒙古字學
十二月定制命諸路府官子弟入學上路二人下路
二人府一人州一人餘民間子弟上路三十人下路
二十五人願充生徒者與免一身雜役以蒙古字譯
寫通鑑節要頒行各路俾肄習之八年十二月詔天
下興起國字學十九年定路設教授國字在諸字之
右成宗元貞元年命有司割地給諸蒙古學生員餼
廪大德四年添設學正一員上自國學下自州縣舉
生員高等者從翰林院考試凡學官譯史取以充焉
五年十月又定生員散府二十人上中州十五人下
州十人
十九年四月命雲南諸路皆建學祀先聖
雲南俗無禮義子弟不知讀書且未知尊孔子祀王
逸少為師至元三年賽音諤德齊沙木斯鼎為雲南
行省平章創建孔子廟明倫堂購經史授學田十五
年張立道為忠慶路總管亦首建孔子廟置學舍勸
士人子弟以學擇蜀士之賢者迎以為弟子師歲時
率諸生行釋菜禮人習禮讓風俗稍變至是復有是
命二十九年四月設雲南諸路學校其教官以蜀士充
二十三年二月詔江南學校舊有學田復給之以養士
時江南行省理財方急賣所在學田以價輸官利用
監徹爾奉使至見之謂曰學有田所以供祭祀育人
才也安可鬻遽止之還朝以聞帝嘉納焉至二十九
年正月詔江南州縣學田其歲入聽其自掌春秋釋
奠外以廪給師生及士之無告者貢士莊田則令覈
數入官
二十四年遷都北城詔以南城國子學為大都路學自
提舉以下設官有差
時各道儒師悉以曠官罷浙西道儒學提舉葉李召
至京師奏言先帝當創業時軍務繁夥尚招致士類
今陛下混一區宇偃武修文可不作養人材以弘治
道各道儒學提舉及郡教授實風化所係不宜罷請
復立提舉司專令提調學官課諸生講明治道而上
其成材於太學以備錄用凡儒戶徭役乞一切蠲免
帝可其奏是年閏二月設江南各道儒學提舉司二
十六年九月置高麗國儒學提舉司至仁宗皇慶延
祐間遼陽甘肅四川雲南並置儒學提舉司
二十八年命江南諸路學及各縣學内設立小學選老
成之士教之其他先儒過化之地名賢經行之所好事
之家出錢粟贍學者並立為書院
凡儒師之命於朝廷者曰教授路府上中州置之命
於禮部及行省與宣慰司者曰學正山長學錄教諭
州縣及書院置之中原從禮部命各省從行省宣慰
命路設教授學正學錄各一員散府中上州設教授
一員下州設學正一員縣設教諭一員書院設山長
一員凡路州府書院設直學以掌錢榖從郡守及憲
府官試補考滿升學錄教諭諭錄升正長正長升教
授凡正長諭錄教授或由集賢院及臺憲等官舉充
之教授之上各省設正副提舉各一員提舉學校之
事其後直學考滿為州吏例以下第舉人充正長偹
榜舉人充諭錄有薦舉者亦參用之自京學州縣學
以及書院凡生徒之肄業於是者守令舉薦之臺憲
考覈之或用為教官或為吏屬往往人材輩出焉
自太宗八年行中書省事楊惟中從皇子庫春伐宋
收集伊洛諸書送燕京立宋儒周敦頥祠建太極書
院延儒士趙復王粹等講授其間此元建書院之始
其後昌平有諫議書院河間有毛公書院景州有董
子書院京兆有魯齋書院開州有崇義書院宣府有
景賢書院蘇州有甫里書院文正書院文學書院松
江有石洞書院常州有龜山書院池州有齊山書院
婺源有明經書院太原有冠山書院濟南有閔子書
院曲阜有洙泗書院尼山書院東阿有野齋書院鳳
翔有岐陽書院郿縣有横渠書院湖州有安定書院
東湖書院慈谿有慈湖書院寧波有鄮山書院處州
有美化書院台州有上蔡書院南昌有宗濓書院豐
城有貞文書院餘干有南溪書院安仁有錦江書院
永豐有陽豐書院武昌有南湖書院龍川書院長沙
有東岡書院喬岡書院益陽有慶州書院常德有沅
陽書院福州有勉齊書院同安有大同書院瓊州有
東坡書院凡此蓋約略舉之不能盡載也
(臣)等謹按帝紀大司農司所上諸路學校之數至
元二十三年二萬一百六十六所二十五年二萬
四千四百餘所二十八年二萬一千三百餘所可
謂盛矣而學校卒未見起興明太祖謂其名存實
亡豈不信耶
成宗元貞元年五月詔各省止存儒學提舉司一餘悉
罷之
大德八年四月分教國子生於上都增置助教學正學
錄各二員
十一年五月(時武宗已即位)詔勉勵學校蠲儒戶差役
仁宗延祐四年閏正月詔學校為致治之本各肅政廉
訪司及提調正官常加勉勵作成人材以備擢用
集賢修撰虞集上學校議略曰師道立則善人多
今天下教官猥以資格注授強加之諸生之上而
名之曰師有司生徒皆莫之信如此而望師道之
立可乎為今之計莫若使守令自求經明行修之
士身師尊之以求其德化之及庶乎有所觀感也
其次則操履近正確守經義師說為衆所服者又
其次則取鄉貢至京師罷歸者其議論文藝猶足
以動人非若泛泛莫知根柢者矣
順帝元統二年二月詔内外興舉學校
時白景亮為衢州路總管郡學之政久弛從祀諸賢
無塑像諸生無廪給祭物樂器有缺景亮皆為備之
儒風大振縉紳稱頌
明太祖洪武二年十月詔天下府州縣皆立學
時國子生至者甚衆帝銳意作興諭中書省臣曰古
昔帝王育人材正風俗莫先於學校至元而其弊極
矣上下波頽風靡學校雖設名存實亡兵亂以來人
習戰鬭惟事干戈莫識爼豆欲興化何由今朕統一
天下雖内設國子監恐不足盡延天下之英俊其令
天下郡縣並建學校延師儒招生徒講道論德以復
先王之舊於是府學設教授一員訓導四員州設學
正一員訓導三員縣設教諭一員訓導三員生員府
學四十人州縣以次減十仍免其家差徭二丁生員
專治一經以禮樂射御書數設科分教務求實材頑
不率者黜之
七年正月設孔顔孟三氏教授司
置教授學錄學司各一員令三氏子孫入學習禮至
宣宗宣德中詔三氏教授司學錄保仕孔氏一人英
宗天順中給三氏教授印開生員歲格世宗嘉靖九
年六月山東廵撫劉節請以曲阜縣治立四塾十六
社各立一塾簡孔氏生員儒士二十人為塾師凡孔
顔孟三氏子弟八歲以上俱送塾教習并十五以上
提學官試其學業有成送入三氏學而黜其累試無
成者仍立為廪膳增廣附學名目其廪膳以提學官
考定高下收補不支餼廪至於應貢以收補名次為
定如年至五十累考無進者發回衣巾終身詔從所
請其廪增人數視州學例各三十名神宗萬歷十五
年又益以曾氏改鑄四氏學印給之四十一年四月
加四氏學廪增附如府學制
八年正月詔天下立社學
詔曰昔成周之世家有塾黨有庠故民無不知學是
以教化行而風俗美今京師及郡縣皆有學而鄉社
之民未覩教化有司其更置社學延師儒以教民間
子弟導民善俗稱朕意焉於是鄉社皆置學令民間
子弟兼讀御製大誥及本朝律令二十年令社學子
弟讀誥律者赴京禮部較其所誦多寡次第給賞英
宗正統元年詔有俊秀向學者許補儒學生員孝宗
弘治十七年令各府州縣訪保明師民間幼童年十
五以下者送社讀書講習冠㛰喪祭之禮法寢廢不
行
十五年四月賜學糧增師生廪膳
初制師生月廪食米人六斗有司給以魚肉學官月
俸有差至是命凡府州縣田租入官者悉歸於學俾
供祭祀及師生餼廪仍定為三等府學一千石州學
八百石縣學六百石應天府學一千六百石各設吏
一人以司出納師生月給廪膳米一石教官俸如舊
五月頒禁例於天下學校鐫勒卧碑置明倫堂左不遵
者以違制論
卧碑禁例一府州縣生員有大事干已者許父兄弟
陳訴非大事毋輕至公門一生員父毋欲行非為必
再三懇告不䧟父母於危亡一一切軍門利病農工
商賈皆可言之惟生員不許建言一生員學優才贍
年及三十願出仕者提調正官奏聞考試錄用一生
員聽師講說毋恃已長妄行辨難或置之不問一師
長當竭誠訓導愚蒙毋致懈惰一提調正官務常加
考校敦厚勤敏者進之懈怠頑詐者斥之一在野賢
人有練逹治體敷陳王道者許所在有司給引赴京
陳奏不許在家實封入遞至二十五年又定禮射書
數之法一頒行經史律誥禮儀等書生員皆須熟讀
精通以備科貢考試一朔望習射於射圃樹鵠置射
位初三十步加至九十步每耦二人各挾四矢以次
相繼長官主射射畢中的飲三爵中采二爵一習書
依名人法帖日五百字一數學務精通九章之法
十七年十一月立遼東諸衛學
諭禮部曰近命遼東立學校或言邊境不必建立夫
聖人之教猶天也天有風雨霜露無所不施聖人之
教亦無往不行昔箕子居朝鮮施八條之約故男遵
禮義女尚貞信管寧居遼東講詩書陳爼豆飾威儀
明禮讓而民化其德曾謂邊境之民不可以教乎夫
越與魯相去甚遠使越人而居魯久則必魯多魯人
而居越久則必越多非人性有魯越之異風俗所移
然也况武臣子弟久居邊境鮮聞禮教恐漸移其性
今使之誦詩書習禮義非但可以造就其才他日亦
可資用自後各衛以次皆設學宣宗宣德七年令衛
所官舍軍餘俊秀者許入附近府州縣學聽本處鄉
試景帝景泰三年許各處軍生考補廪膳照例科貢
憲宗成化三年定軍生入學之例四衛以上軍生八
十人三衛以上六十人二衛一衛四十人有司儒學
軍生二十人武宗正德十年命凡都司衛所學原定
一年一貢者許設優等次等生員各四十名原定三
年二貢者各三十名二年一貢者各二十名通行提
學官考補以後於優等内選取充貢有多餘者俱作
附學
二十四年十月定生員巾服之制
帝以學校為國儲才而士子巾服無異吏胥宜有以
甄别之命工部製式以進帝親視必求典雅凡三易
其制始定
二十六年定學官考課法以科舉為殿最
初教官考滿兼覈其歲貢生員之數至是以歲貢為
學校常例復定制九年任滿核其學生員科舉中式
府九人州六人縣三人者為最又教官自試通經即
與升遷中式少者為平等即考通經亦不遷中式至
少及全無者為殿又考不通經則黜降之
成祖永樂元年五月立順天府學
時改北平為順天府禮部言舊制應天府設學不設
上元江寧二縣學今既設北京國子監以向日府學
為之宜革大興宛平二縣學而以大興學為順天府
學其舊府學及大興宛平二縣學生徒通經能文者
令充北京國子監生餘並充順天府學生從之
宣宗宣德元年定增廣生員額
洪武初生員雖定額至二十年即命增廣不拘額數
至是定制在京府學六十人在外府學四十人州三
十人縣二十人於是初設食廪者謂之廪膳生員增
廣者謂之增廣生員英宗正統十二年鳳陽府知府
楊瓉言民間子弟可造者衆宜增置生員毋限額帝
採瓚言令於額外增取附於諸生之末謂之附學生
員凡初入學者皆謂之附學廪膳增廣則以歲科兩
試等第高者補充之非廪生久次者不得充歲貢天
順六年令廪膳缺於增廣内考補孝宗弘治七年始
命廪膳缺不得以别學增廣調補其未入學者通謂
之童生當大比之年間收一二異敏三場並通者俾
與諸生一體入場謂之充場儒士中式即為舉人不
中式仍候提學官歲試合格乃準入學世宗嘉靖十
年令天下沙汰生員以御史楊宜争而止神宗萬歷
初張居正當國復建議核減提學官奉行太過童生
入學有一州縣僅錄一人者
日知錄曰明初諸生無不廪食於學其後以多材
之地許令增廣亦不過三人五人而已踵而漸多
於是宣德元年定為之額如廪生之數其後又有
軍民子弟俊秀待補增廣之名久之乃號曰附學
無常額而學校自此濫矣
英宗正統元年五月始置提調學校官
初生員入學從巡按御史布按兩司及府州縣官選
取至是戶部尚書黃福言比來生員學業疎淺宜令
專官徧歷考試庶得真才於是南北直隸各置御史
一員餘置按察司副使或僉事一員專督學校景帝
景泰元年罷英宗天順六年復設各賜勅諭十六條
俾奉行之其後因提學有所轄太廣及地最僻遠歲
巡所不能及者乃以口外及各都司衛所土官屬各
道分巡官以南直隸廬鳳淮揚滁徐和屬江北巡按
湖廣衡永郴屬湖南道辰靖屬辰沅道廣東瓊州屬
海南道甘肅衛所屬陜西巡按亦皆專勅行事神宗
萬歷四十一年南直隸分上下江湖廣分南北復各
增提學一員提學官在任三歲兩試諸生先以六等
試諸生優劣謂之歲考一等前列者視廪膳生有缺
依次充補其次補增廣生一二等皆給賞三等如常
四等朴責五等則廪增遞降一等附生降為青衣六
等黜革繼取一二等為科舉生員俾應鄉試謂之科
考其充補廪增給賞悉如歲試其等第仍分為六大
抵多置三等三等不得應鄉試其生儒應試每舉人
一名以科舉三十名為率舉人屢廣額科舉之數亦
日增凡考試及事關學校者皆提學官主之不理刑
名所受詞訟重者送按察司輕者發有司直隸則轉
送巡按御史督撫巡按及布按二司亦不許侵提學
職事
十四年申明生員黜罰之制
先是太祖洪武二十四年七月詔歲貢生員不中其
廪食五年者罰為吏不及五年者遣還讀書次年復
不中者雖未及五年亦罰為吏二十七年十月詔生
員食廪十年學無成效增廣二十年不通理義者罰
為吏成祖永樂二年詔增廣生員入學十年若年二
十以上魯鈍不能行文者充吏宣宗宣德三年三月
勅各處巡按御史會布按二司各官公同考試生員
食廪膳七年以上學無成效者發充吏六年以下追
還所給廪米黜為民正統元年令廪膳六年以上不
諳文理者充吏增廣為民至是申明其制而稍更之
廪膳受贓奸盗冐籍及諸所犯事理重者直隸發充
國子監膳夫各省充附近儒學膳夫齋夫滿日為民
俱追廪米犯輕充吏者免追
憲宗成化三年詔提學官躬歷各學督率教官化導諸
生
先是英宗正統六年令提調官置簿稽考生員所業
提學官所至察提調勤怠以書其稱否生員不率教
者黜退之至是令仍置簿考騐其德行優文藝贍治
事長者列上等簿或有德行而劣於經義或有經義
而短於治事者列二等簿經義雖優治事雖長而德
行或缺者列三等簿歲課月考循序而上非上等不
許科貢
明史選舉志曰明初優禮師儒然鉗束亦甚謹其
後教官之降黜生員之謫發皆廢格不行即卧碑
亦具文矣諸生上者中式次者廪生年久充貢或
選拔為貢生其累試不第年踰五十願告退閒者
給與冠帶仍復其身有親老願告侍養者聽親終
復學其後有納粟馬捐監之例則諸生又有援例
而出學者矣提學官歲試校文之外令教官舉諸
生行優劣者一二人賞黜之以為勸懲此其大較
也
春明夢餘錄曰明初重督學之選其盛時無論迨
正德末御史蕭鳴鳳懲惡嚴雖才不貸副使魏校
敦行急受欺不悔副使李夢陽伸士節振萎習士
誦義不休其後督學官稍輕柄其任者非必有卓
行實學厭士心如曩時高者虛談沽譽劣者安禄
養交下者至開倖門聽請託不忌又巡歷二三歲
乃一至至不過浹旬月獨品所為校試一日文而
止不復關行能考察他道藝即甄考德行亦徒按
郡縣學官所報三等簿奬汰之不復有案質甚乃
憚巡行勞苦獨高坐引日月至大比獨委府州縣
類考而合試之故士習刓而人騖於奔走
十七年詔凡土官嫡子許入附近儒學
至世宗嘉靖二十六年命歸順土官子孫照例送學
食廪讀書神宗萬歷四年詔廣西雲南四川凡改土
為流州縣及土官地方建有學校者提學官嚴加查
核果係土著之人方准考充附學不許他處士民冐
籍濫入
世宗嘉靖十七年四月吏部尚書許讚請毁書院從之
初太祖因元之舊洪武元年立洙泗尼山二書院各
設山長一人憲宗成化二十年命江西貴溪縣重建
象山書院孝宗弘治元年以吏部郎中周木言修江
南常熟縣學道書院武宗正德元年江西按察司副
使邵寳奏修德化縣濓溪書院其時各省皆有書院
弗禁也至帝十六年二月御史游居敬疏斥南京吏
部尚書湛若水倡其邪學廣收無頼私剏書院乞戒
諭以正人心帝慰留若水而令所司毁其書院至是
讃復言撫按司府多建書院聚生徒供億科擾宜
撤毁詔從其言神宗萬歷十年閣臣張居正以言官
之請槩行京省查革然亦不能盡撤後復稍稍建置
其最著者京師有首善書院江南曰東林書院
孫國敉燕都遊覽志曰首善書院在宣武門内左
方天啓初都御史鄒元標副都御史馮從吾為都
人士講學之所大學士葉向高撰碑禮部尚書董
其昌書黨禍起魏忠賢矯旨毁天下書院搥碎碑
碣即其地開局修歷
春明夢餘錄曰京師有首善書院不知者統謂之
東林當日直借東林以害諸君子耳蓋東林無鍚
書院名也宋儒楊時建後廢為僧寺萬歷中吏部
考功郎顧憲成罷歸即其地建龜山祠同志者為
構精舍居焉乃與行人高攀龍等開講其中及攀
龍起為總憲疏發御史崔呈秀之贓呈秀遂父事
魏忠賢日嗾忠賢曰東林欲殺我父子既而楊漣
左光斗交章劾璫璫益信呈秀之言不虛也於是
遂首毁京師書院而天下之書院俱毁矣
神宗萬歷十五年禮部言文學日弊請以所選刊布學
宫為士子式從之
明諸生應試之文通謂之舉業四書義一道二百字
以上經義一道三百字以上取書旨明晰而已不尚
華采其後標新領異益漓厥初至是禮部言唐文初
尚靡麗而士趨浮薄宋文初尚鉤棘而人習險譎國
初舉業有用六經語者其後引左傳國語矣又引史
記漢書矣史漢窮而用六子六子窮而用百家甚至
佛經道藏摘而用之流弊安窮弘治正德嘉靖初年
中式文字純正典雅宜選其尤者刊布學宫俾知趨
向因取中式文字一百十餘篇奏請刊布以為準則
時方崇尚新竒厭薄先民矩矱以士子好尚為趨不
遵上指也啓禎之間文體益變以出入經史百氏為
高而恣軼者亦多矣雖數申詭異險僻之禁勢重難
返卒不能從
(臣)等謹按舉業之文代聖賢立言而士人之學問
才識亦即於是乎見經史固其根柢也若如禮部
之言則將使學者屏六經左國史漢於不觀而惟
程文之是習毋怪乎坊刻盛行而學術日就於荒
陋人才日即於銷耗也
愍帝崇禎六年二月申嚴學校之制
諭曰近來士習日偷舉貢失當真才鮮少理道不張
皆由督學教諭訓導各官董率乖方培養無術盡失
舊制初意以致朝廷不獲收用人之效據會典及提
學勅書内敦尚行誼以勵頽俗不專論文優劣開載
甚明近日通不遵行至小學諸書州縣各有社學原
欲養蒙育德敷教儲才近亦全不講論興舉教官為
士子師長化導最親舊制甚重近皆以衰庸充數教
術全廢此尤士風不正之源今宜設法興起吏禮二
部同都察院等詳議明確以聞
禮部尚書黃汝良議曰古者家有塾黨有庠州有
序國有學循序漸進無非先勖以六德六行而後
及六藝故曰行有餘力則以學文今之教者自少
至長自長至壯所學習者皆佔畢文藝之事所經
營者皆富貴溫飽之圖一旦登第為官竟不知德
行為何物無怪其四維不張而百事決裂也合無
勅下臣部劄行各省直學臣刊為條教頒下府縣
塾師俱籍名於官有能以孝經小學教育童蒙俾
之入孝出悌幾幾小子有造者塾師榮以衣巾其
子弟敗類而不戒戢者塾師有罰教官有能以規
矩準繩表率子衿俾之飭躬勵行斌斌成人有德
者教官注以上考其生童入試須令州縣教官各
取保結無過犯方准進埸有敗倫而失簡舉者教
官與州縣官有罰至於提學一官尤為宣上率下
機要必於文字外加意作興其諸生行誼著聞文
雖平加以優等素行薄劣文雖工黜革示懲實能
奉行勅書者查覆紀錄如彰癉不明勸懲無法提
學官有罰如此庶幾士風可挽夙習可祛矣
袁黃曰學校者國家所以育英才者也在内總之
以司成在外督之以憲臣可謂重其事矣然所學
者皆無用之文所謀者皆干澤之事而其應上之
虛文如經義表判論策之詞率皆掇拾緒餘略無
心得以經義言之不攻體貼專尚浮詞逐靡鬭華
自誇高調而凡所引用漠然不知來歷以表判言
之鈔成四六顛倒鋪填或誤記而錯用或妄用而
強排以之陳情逹意開刑擬罪無一相干論者所
以發揮義理論列事情者也今則陳言塞白輳合
成文策者所以折經史陳世務者也今則摘定名
目鈔成活套一遇考試不對其所問而對其所不
問略過本題含糊遷就謂之凌駕問答之體固如
是乎竊意此皆由朝廷不重教官之職故無以振
作士風蓋今日教官多是歲貢挨撥而歲貢之條
凡生員一食廪惟計年之久近年滿赴選又限以
資格故加意作興者少而蘇湖之風不復見也愚
按生員食廪係於憲臣之一考一時偶得豈盡賢
才奈何輕授以師儒之重任哉意欲將民間俊秀
通一經者入學試通二經者補增廣生試通三經
四經者補廪膳生試通五經者送入監一年一試
毋得弛廢如浙江一省限貢生四五十員此縣不
足足以他處如人才果乏不必求備到監當厚其
廪給仍遵太祖積分之例注官既注官仍聽科舉
雖數年升轉之後亦不禁惟以非禮去官始禁之
不拘入官未入官能以五經中鄉會試者選府教
授其州學正縣學教諭等以通四經以下科目出
身者選為之三年政成上者補翰林次者補郎屬
又次者補有司政未成六年再考之稱職依次升
入六年未成九年再考之稱職則陟不稱職則或
黜調凡入翰林者非通五經及博雅之士不可濫
進餘通四經以下一經以上中式者不拘教職京
職及雜職能復就試以五經中式亦聽偹翰林之
選兩京外藩督學之臣即於翰林差出未經差者
不得入經筵如此則教官之職重督學之選精而
人知自愛士知向風矣
十年令天下府州縣學皆設武學生員提學官一體考
取
已又申會典事例簿記功能有不次擢用黜退送操
奬罰激厲之法時事方棘無所益也
欽定續文獻通考卷五十
