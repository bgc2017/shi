欽定續文獻通考卷七十四
郊社考
祀山川
宋理宗淳祐十二年十二月詔海神為大祀春秋遣從
臣奉命往祠
潛說友咸淳臨安志曰海神壇在東青門外太平
橋之東淳祐十二年有旨中興以來依海建都宜
以海神為大祀下太常議詔守臣馬光祖建殿望
祭自寳祐之元歲以春秋二仲遣從官行事
遼太祖七年十一月祠木葉山
(臣)等謹按木葉山在永州為契丹始祖肇迹之地
遼興尊為鎮山歲時臨幸於拜山過樹及詣菩薩
堂後必親致祭兼及遼河之神𫝊世九帝史不絶
書望祭遣祠亦間舉焉兹於太祖始祀書之餘不
悉載
天贊三年八月次古單于國登阿勒坦音德爾山以麃
鹿祭
太宗天顯四年(仍太祖元不改)三月望祀羣神
穆宗應歷十四年七月以酒脯祀黑山
聖宗統和七年二月分遣巫覡祭名山大川
十三年八月詔修山澤祠宇以時祀之
開泰六年五月祠木葉山潢河
遼俗歲十月五京進紙造小衣甲槍刀器械萬副十
五日天子與羣臣望祭木葉山用國字書狀并焚之
國語謂之逹勒噶冬至日屠白羊白馬白雁各取血
和酒天子望拜黑山黑山在境北俗謂國人魂魄其
神司之猶中國之岱宗云每歲是日五京進紙人馬
萬餘事祭山而焚之俗甚嚴畏非祭不敢進山
金世宗大定四年六月初定祭五嶽四瀆禮
禮官言嶽鎮海瀆當以五郊迎氣日祭之詔依典禮
以四立土王日就本廟致祭其在他界者遙祀立春
祭東嶽於泰安州東鎮於益都府東海於萊州東瀆
大淮於唐州立夏望祭南嶽衡山南鎮會稽山於河
南府南海南瀆大江於萊州季夏土王日祭中嶽於
河南府中鎮霍山於平陽府立秋祭西嶽華山於華
州西鎮吳山於隴州望祭西海西瀆大河於河中府
立冬祭北嶽恒山於定州北鎮醫巫閭山於廣寧府
望祭北海北瀆大濟於孟州其封爵並仍唐宋之舊
每歲遣使奉御署祝版奩香乘驛詣所在率郡邑長
貳官行事禮用三獻讀祝官一捧祝官二盥洗官二
爵洗官二奉爵官一司尊彛一禮直官四以州府司
吏充
金史范拱𫝊曰大定七年除太常卿議郊祀或有
言前代都長安及汴洛以太華等山列為五嶽今
既都燕當别議五嶽名寺僚取崧高疏周都豐鎬
以吳嶽為西嶽拱以為非是議略曰軒轅居上谷
在恒山之西舜居蒲版在華山之北以此言之未
嘗據所都而改祀也後遂不改
十五年三月册長白山神為興國靈應王
十二年有司言長白山在興王之地禮合尊崇議封
爵建廟宇十二月禮部太常學士院奏奉勅旨封興
國靈應王即其山北地建廟宇至是奏定封册儀物
冠九旒服九章玉圭玉册函香幣册祝遣使副各一
員詣會寧府行禮官散齋三日致齋一日所司於廟
中陳設如儀廟門外設玉册衮冕幄次牙杖旗鼓從
物等視一品儀禮用三獻祭如嶽鎮自是每歲降香
命有司春秋二仲擇日致祭
二十一年册大房山神為保陵公
以大房山為祖宗陵寢所在特錫公爵冕八旒服七
章圭册香幣使副持節行禮並如册長白山之儀申
敕有司歲時奉祀其封域之内禁無得樵採弋獵著
為令是後遣使山陵行禮畢山陵官以一獻禮致奠
二十五年册混同江神為興國應聖公
有司言昔太祖征遼策馬徑渡江神助順靈應昭著
宜修祠宇加賜封爵乃封神為公致祭如長白山之
儀册禮視保陵公故事
册上京護國林神為護國嘉蔭侯
册禮毳冕七旒服五章信圭遣使詣廟以三獻禮祭
告是後遇月七日上京幕官一員行香著為令
二十七年四月册盧溝河神為安平侯
十九年有司言盧溝河水勢泛決嚙民田乞官為封
册神號禮官以祀典所不載難之已而特封安平侯
建廟每歲委本縣長官春秋致祭如令
金史圖克坦克寧𫝊曰初盧溝河決久不能塞加
封河神安平侯久之水復故道上曰鬼神雖不可
窺測即獲感應如此克寧奏曰神之所佑者正也
人事乖則弗享矣報應之來皆由人事上曰卿言
是也世宗頗信神仙浮圖之事故克寧及之
章宗明昌四年八月册呼圖哩巴山神為瑞聖公
呼圖哩巴山即瑪逹格山大定八年世宗幸金蓮川
七月丙戍次冰井章宗生於兹山之下世宗喜其地
衍而氣清因以命名後更山名曰呼圖哩巴並建廟
焉至是以冕服玉册封神為公命撫州有司春秋二
仲擇日致祭為常册文有云念誕彌之初度由翊衛
之效靈蓋不忘誕生之自云至明年六月以出獵登
是山酹酒載拜
十二月册長白山神為開天弘聖帝
備衮冕玉册儀物帝御大安殿用黃麾立仗八百人
行仗五百人遣使册之
六年九月册靜寧山神為鎮安公
靜寧山舊名旺國崖太祖伐遼嘗駐蹕於此世宗大
定八年五月始更今名後復建廟是年以冕服玉册
加封號焉
十二月詔加五鎮四瀆王爵
封沂山為東安王吳山為成德王霍山為應靈王會
稽山為永興王醫巫閭山為廣寧王淮為長源王江
為會源王河為顯聖靈源王濟為清源王從沂山道
士楊道全請也
宣宗貞祐三年十一月遣參知政事行河南尚書省侯
摯祭河神於宜村
哀宗天興三年正月册柴潭神為護國靈應王
遣官祭嶽鎮海瀆儀
前三日應行事執事官散齋二日治事如故宿於正
寢如常儀前二日有司設行事執事官次於廟門外
掌廟者掃除廟之内外前一日有司牽牲詣祠所享
官以下常服閱饌物視牲充腯享日丒前五刻執事
者設祝版於神位之右置爵於坫及以血豆陳於饌
所次設祭器皆藉以席掌饌者實之左十籩為三行
以右為上實以乾䕩乾棗形鹽魚鱐鹿脯榛實乾桃
菱茨栗右十豆為三行以左為上實以芹菹筍菹韭
菹葵菹菁菹魚醢兔醢豚拍鹿臡醓醢左簠二實以
梁稻右簋二實以稷黍俎二實以牲體次設犧尊二
象尊二在堂上東南隅北向西上犧尊在前實以法
酒犧尊初獻官酌象尊亞終獻酌又設太尊一山尊
一在神位前設而不酌有司設燭於神位前洗二在
東階之下直東霤北向罍在洗東加勺篚在洗西南
肆實以巾執罍篚者位於其後又設揖位於廟門外
初獻在西東向亞終及祝在東南向北上開瘞坎於
廟内庭之壬地享日丒前五刻執事官各就次掌饌
者帥其屬實饌具畢凡祭官各服其服與執事官行
止皆贊者引點視陳設訖退就次引初獻以下詣廟
南門外揖位立定贊禮者贊揖次引祝升堂就位立
次引初獻詣盥洗位北向立搢笏盥手帨手執笏詣
爵洗位北向立搢笏洗爵以爵授執事者執笏升堂
詣酌尊所西向立執事者以爵授初獻初獻搢笏執
爵執尊者舉幂執事者酌酒初獻以爵授執事者執
笏詣神位前北向立搢笏跪執事者以爵授初獻初
獻執爵三祭酒奠爵訖執笏俛伏興少立次引祝詣
神位前東向立搢笏跪讀祝訖執笏興退復位初獻
再拜贊禮者引初獻復位次引亞獻酌獻並如初獻
之儀次引終獻並如亞獻之儀贊者引初獻官詣神
位前北向立執事者以爵酌清酒進初獻之右初獻
跪祭酒啐酒奠爵執事者以俎進減神座前胙肉前
脚第二節共置一俎上以授初獻初獻以授執事者
初獻取爵遂飲卒爵執事者進受爵復於坫初獻興
再拜贊者引初獻復位贊者曰已飲福受胙者不拜
亞獻官以下皆再拜拜訖次引初獻以下就望瘞位
以饌物置於坎東西廂各二人贊者曰可瘞置土半
坎又曰禮畢遂引初獻以下出祝與執尊罍篚幂者
俱復位立定贊者曰再拜再拜訖遂出祝版燔於齋
所
元太祖十七年三月封崑崙山為元極王大鹽池為惠
濟王
時討契丹遺族十六年帝駐大雪山前抄馬都鎮撫
郭寳玉請封山川神從之
世祖中統二年七月遣使持香幣祀嶽瀆
嶽鎮海瀆代祀自是年始凡十有九處分五道後乃
以東嶽東海東鎮北鎮為東道中嶽淮瀆濟北海南
嶽南海南鎮為南道北嶽西嶽后土河瀆中鎮西海
西鎮江瀆為西道既而又以驛騎迂遠復為五道道
遣使二人集賢院奏遣漢官翰林院奏遣蒙古官出
璽書給驛以行其禮物則每處歲祀銀香合一重二
十五兩五嶽組金幢二鈔五百貫四瀆織金幡二鈔
二百五十貫四海五鎮銷金幡二鈔二百五十貫至
則守臣奉詔使行禮皇帝登寳位遣官致祭降香幡
合如前禮惟各加銀五十兩五嶽各中統鈔五百貫
四瀆四海五鎮各中統鈔二百五十貫或他有禱禮
亦如之
至元三年定歲祀嶽鎮海瀆之制
正月東嶽鎮海瀆土王日祀泰山於泰安州沂山於
益都府界立春日祀東海於萊州界大淮於唐州界
三月南嶽鎮海瀆立夏日遙祭衡山土王日遙祭會
稽山皆於河南府界立夏日遙祭南海大江於萊州
界六月中嶽鎮土王日祀嵩山於河南府界霍山於
平陽府界七月西嶽鎮海瀆土王日祀華山於華州
界吳山於隴縣界立秋日遙祭西海大河於河中府
界十月北嶽鎮海瀆土王日祀恒山於曲陽縣界醫
巫閭山於遼陽廣寧路界立冬日遙祭北海於登州
界濟瀆於濟源縣祀官以所在守土官為之既有江
南乃罷遙祭
四年正月封實默圖山為武定山其神曰武定公泉為
靈淵其神曰靈淵侯
七年二月築昭應宫於高梁河
(臣)等謹按水經注濕水又東南高梁之水注焉水
出薊州西北平地泉東注經燕王陵北又東逕薊
城北又東南流入濕水魏征北將軍建城鄉侯劉
靖始導高梁河造戾陵遏開車箱渠灌田其後興
廢不常至元二十九年都水監郭守敬導白浮甕
山諸泉水至西門入都城東至通州河成名通惠
其時於義和門外西北一里置西城牐即古高梁
河也是年築宫河上名曰昭應疑為祀河神而設
而他無可證姑載之以俟考
十二年二月立河瀆廟於河中
十四年七月回水窩淵聖廣源王加封善佑常山寧濟
昭應王加封廣惠安邱雹泉靈霈侯加封靈霈公
十六年五月進封桑乾河洪濟公為顯應洪濟公
(臣)等謹按桑乾河神是年已敕進封而世祖紀又
載至元二十二年二月加封桑乾河神洪濟公為
顯應洪濟公於舊號無所增加其為重載無疑或
别加封字而史失載然不可考矣
十七年十二月修桐栢山淮瀆祠
二十二年十月修南嶽廟二十七年九月修南海廣
德王廟
二十一年閏五月加封衛輝路小清河神為洪濟威惠
王
二十八年二月詔加嶽瀆四海封號各遣官詣祠致祭
中統初遣道士或副以漢官至是年正月帝謂中書
省臣言曰五嶽四瀆祠事朕宜親往道遠不可大臣
如卿等又有國務宜遣重臣代祀之漢人遣名儒及
道士習祀事者是月命加嶽瀆海神封號詔曰朕惟
名山大川國之秩祀今嶽瀆四海皆在封宇之内民
物阜康時惟神休而封號未加無以昭答靈貺可加
上東嶽為齊天大生仁聖帝南嶽司天大化昭聖帝
西嶽金天大利順聖帝北嶽安天大貞元聖帝中嶽
中天大寧崇聖帝加封江瀆為廣源順濟王河瀆靈
源弘濟王淮瀆長源溥濟王濟瀆清源善濟王東海
廣德靈會王南海廣利靈孚王西海廣潤靈通王北
海廣澤靈祐王仍各遣官詣神致告以稱朕敬恭明
神之意
成宗大德二年二月詔諸王駙馬毋擅祀嶽鎮海瀆
先是元年六月諸主伊爾根遣使乘驛祀嶽瀆命追
其驛劵仍切責之因有是令
刑法志曰諸五嶽四瀆五鎮國家秩祀有常諸王
公主駙馬輒遣人降香致祭小民僭禮犯義以祈
禱䙝瀆者並禁之
東平布衣趙天麟上太平金鏡策略曰臣聞天子
祭天地及天下之名山大川諸侯祭社稷及名山
大川之在其地者大夫祭五祀士祀宗廟庶人祭
祖考於寢上得兼下下不得僭上皆有制以節之
今國家稱秩元祀咸秩無文既有禮部太常司侍
儀司以備其節文又詔令所在官司歲時致祭五
嶽四瀆名山大川歷代聖帝明王忠臣節士之載
在祀典者皆其宜也竊見方今小民不安常典妄
事明神其類甚多不可枚舉夫東嶽者太平天子
告成之地東方藩侯當祀之山今乃有倡優戲謔
之徒貨殖屠沽之子每年春季四方雲聚有不遠
千里而來者有提挈全家而至者干越邦典渫瀆
神明停廢産業耗損食貨亦已甚矣伏望陛下申
明前詔使天下郡縣官各祭名山大川聖帝明王
忠臣節士之在其地者凡下民當祭之神如祖考
及門庭戸竈等聽之凡非典所當祀而祀者禁之
無令妄瀆凡祈神賽社漿酒藿肉飾立神像泥金
鏤木者禁之無令妄費如是則非但巫風寖消抑
亦富民一助
三月詔加五鎮封號
東鎮沂山為元德東安王南鎮會稽山為昭德順應
王西鎮吳山為成德永靖王北鎮醫巫閭山為貞德
廣寧王中鎮霍山為崇德應靈王敕有司歲時與嶽
瀆同祀著為令式
泰定帝泰定二年閏正月浙江道廉訪司請慎擇代祀
之使
言四方代祀之使棄公營私多不誠潔以是神不歆
格請慎擇之
四年十月改封建德路烏龍山神為忠顯靈澤普佑孚
惠王
致和元年四月改封蒙山神為嘉惠昭應王洞庭廟神
為忠惠順利靈濟昭佑王
順帝至正元年十二月加封真定路滹沱河神為昭佑
靈源侯
十一年四月加封河瀆神為靈源神佑弘濟王仍重建
河瀆廟
先是元年河決遣禮部尚書台哈布哈以圭玉白馬
致祭河神四年河決白茅堤又決金堤方數千里民
被其患五載不能塞是年中書右丞相托克托用都
漕運使前工部郎中嘉魯計請塞之入奏稱旨乃命魯以
工部尚書為總治河防使四月鳩工十一月水土工
畢諸堤埽成河復故道帝遣貴臣報祭河伯至是乃
加封并重建廟焉
重建西海神廟
山西通志曰西海神廟在蒲州府永濟縣南門外
宋以立秋日於河中府河瀆廟望祭元至元十二
年敕建西海神廟於河中春秋致祭及祭告儀帛
一視河瀆禮
(臣)等謹按西海神自唐以後皆於河瀆廟望祭至
元初始即河中府别建廟考世祖紀至元十二年
立河瀆等廟而不及西海蓋史失之據是年重建
之文繫於河瀆之下則前此立廟河中可知參互
以證足明史𫝊之缺
二十一年十一月黃河清遣官祀河神
黃河自平陸三門磧下至孟津五百餘里皆清凡七
日命祕書少監程徐祀之
(臣)等謹按史嶽鎮海瀆元世祖時代祀幾無虚歲
其後歷朝亦修祀事惟謹或命重臣或遣羽士或
一歲徧祠或因事專祭其有司歲時之祀不與焉
大率徼福之舉居多故不悉載
明太祖吳元年八月祀山川
洪武元年正月命使往登萊祭海神
時遣道士周原德往祭原德未至前數日濱海民見
海濤恬息聞空中若有神語者皆驚異及原德至臨
祭靈風清肅海潮響應父老皆欣喜相賀謂原德曰
海濤不息者十餘年矣今聖人應運太平有兆何幸
身親見之原德還奏帝悦
三月遣官祭魯山淮川之神
二年正月分建地祗壇
帝以太歲山川諸神合祭城南未有壇壝命禮官定
制至是禮官議上略曰虞舜祭四嶽王制始有五嶽
之稱周官小宗伯兆四望於四郊鄭注以四望為五
嶽四鎮四瀆詩序曰廵狩而祀四嶽河海則又有四
海之祭蓋天子方望之祀無所不通而嶽鎮海瀆在
諸侯封内則各以其方祀之秦罷封建嶽瀆皆領於
祠官及漢復建諸侯則侯國各祀其封内山川天子
不預焉武帝時諸侯或分或廢五嶽皆在天子之邦
宣帝時始有使者持節代祀嶽瀆之禮由魏及隋嶽
鎮海瀆皆即其地立祠命有司致祭唐宋之制有命
本界刺史縣令之祀有因郊祀望祭之祀又有遣使
之祀元遣使祀嶽鎮海瀆分東西南北中為五道其
天下山川之祀虞書曰望于山川徧于羣神周頌曰
懷柔百神周禮小宗伯兆山川邱陵墳衍各因其方
王制凡山川之小者其祭秩視伯子男其在諸侯封
内者諸侯又自祭之如楚祭雎漳晉祭惡池齊祭配
林是已秦罷封建則皆領於祠官由漢唐以及宋元
嶽鎮海瀆之外又有羣山川之祀今宜以嶽鎮海瀆
及天下山川城隍諸地祗合為一壇與天神埒春秋
專祀遂定祭日以清明霜降壇高廣視天神前期一
日皇帝躬省牲至日服通天冠絳紗袍詣嶽鎮海瀆
前行三獻禮山川等神分獻官行禮於是祀地祗則
五嶽五鎮四海四瀆並列南向次鍾山江東兩淮兩
浙江西湖廣山東山西河南陕西北平福建廣東廣
西海南海北左右兩江山川之神並京都各府城隍
外夷山川之神皆東西相向位皆用犢一羊一豕一
籩豆各八簠簋各二酒尊三帛一樂用雅樂三年復
與天神合祀皆躬行禮先祭禮官奏祝文太歲以下
至四海凡五壇稱臣者親署御名其鍾山諸神稱余
者請令禮官代署帝曰朋友書牘尚親題姓名况神
明乎遂親署後又定驚蟄秋分後三日遣官祭山川
壇諸神七年令春秋仲月上旬擇日以祭(詳星辰門)
帝既以天下山川附祭嶽瀆壇又以安南高麗皆臣
附其國内山川宜與中國山川同祭諭中書及禮官
考定安南之山二十有一曰佛蹟曰徹圍曰武寧曰
仙游曰普頼曰萬劫曰傑特曰安子曰地覲曰天養
曰神投曰龍岱曰文場曰安獲曰卞曰立石曰香象
曰崇曰都隆曰測曰分其江有六曰川瀘曰富良曰
大黃曰大歷曰蘇歷曰三帶其水有六曰安石淵曰
石龍門曰兹廉曰浪泊曰越裳宛曰九德宛高麗山
有三曰魯陽曰嵩曰葦水有四曰川禮成曰鹽難水
曰浿水曰馬訾水即鴨綠江也遂命著之祀典設位
以祭六年正月祀琉球山川
遣使祭嶽鎮海瀆
時遣都督孫遇遷等十八人以行帝皮弁御奉天殿
視香祝躬署御名以授使者百官公服送至中書省
使者奉以行金合貯香黃綺旛二白金二十五兩具
祭物牲用太牢幣各隨其方色祭畢鐫祝文於廟石
賜守祠者金
明會典曰嶽鎮海瀆凡遇豋極必遣官分投祭告
東嶽泰山山東泰安州祭西嶽華山陜西華陰縣
祭中嶽嵩山河南河南府祭南嶽衡山湖廣衡州
府祭北嶽恒山直隸真定府祭東嶽沂山山東青
州府祭西鎮吳山陜西隴州祭中鎮霍山山西平
陽府祭南鎮會稽山浙江紹興府祭北鎮醫巫閭
山遼東祭東海山東萊州府祭西海山西蒲州祭
南海廣東廣州府祭北海河南懷慶府祭江瀆四
川成都府祭河瀆山西蒲州祭淮瀆河南南陽府
祭濟瀆河南懷慶府祭
三年正月遣使祀安南高麗占城諸國山川
遣使之儀與遣祭中國嶽瀆之使相類更命各國圖
其山川及摹錄碑碣圖籍付使者還所至諸國皆勒
石紀其事略曰朕頼天地祖宗眷佑位臣民上郊廟
社稷以及嶽鎮海瀆之祭不敢不恭邇者占城安南
高麗遣使奉表稱臣已封其王則其國境内山川悉
歸職方古者天子望祭雖無不通然未聞有遣使致
祭於其境者今思與普天之下共享昇平之治故具
牲幣遣使往祭於神神既歆格必能庇其國王世保
境土使風雨以時年榖豐登民庶得以靖安庶昭一
視同仁之意
六月詔定嶽鎮海瀆諸神號
帝躬署祝文遣官以更定神號告祭仍頒詔於安南
占城高麗略曰為治之道必本於禮嶽鎮海瀆之封
起自唐世崇名美號歷代有加朕思英靈之氣萃而
為神必受命於上帝豈國家封號所可加瀆禮不經
莫此為甚今依古定制並去前代封號五嶽稱東嶽
泰山之神南嶽衡山之神中嶽嵩山之神西嶽華山
之神北嶽恒山之神五鎮稱東鎮沂山之神南鎮會
稽山之神中鎮霍山之神西鎮吳山之神北鎮醫巫
閭山之神四海稱東海之神南海之神西海之神北
海之神四瀆稱東瀆大淮之神南瀆大江之神西瀆
大河之神北瀆大濟之神
十二月遣使祭南海
六年正月遣使祭江瀆之神
禮官言往者四川未平望祭江瀆於峽州今川蜀既
下宜遣官詣南瀆大江神廟致祭乃遣戶部主事王
性中往祭給白金二十兩具祭物
四月罷祭天下山川各祀於其境
帝諭中書省及禮臣始天下方定其山川皆統祀於
京師然古者諸侯祭封内山川今行省大臣與古方
伯連帥無異其境内山川當祭者其定制頒行之於
是禮臣議嶽鎮海瀆禮秩尊崇及京師山川皆國家
常典非諸侯所得預者各省惟祭風雲雷雨及境内
山川之神宜共為一壇設二神位以省臣初獻都指
揮司官亞獻府官終獻祭期春用驚蟄後三日秋用
秋分後三日每位牲用羊一豕一籩豆四簠簋二爵
三鉶犧象尊各一祝一風雲雷雨帛四山川帛二凡
祭齋三日制可自是天下山川皆各省官自祭舊合
祭京師及四夷山川悉罷之惟甘肅新附其山川仍
附祭京師八年禮部尚書牛諒言京都既罷祭天下山
川其四夷山川亦非天子所當躬祀中書及禮臣請
附祭各省從之廣西附祭安南占城真臘暹羅鎖里
廣東附祭三佛齊瓜哇福建附祭日本琉球渤泥遼
東附祭高麗陜西附祭甘肅朵甘烏思蔵京城更不
復祭又從禮官言各省山川居中南向外夷山川東
西向同壇共祀
七年十一月頒嶽鎮海瀆儀於所在有司
祭用羊豕一帛一隨其方色籩豆簠簋皆四鉶一爵
三尊三祭期春二月秋八月上旬擇日
九年正月定王國祭山川禮
山川壇建於端禮門外之西南殿二一以棲神一以
望拜十三年重定壇制高四尺廣三丈五尺一寸四
出陛壝廣二十丈高五尺置櫺星門四壇在壝内稍
北居三分之一外垣南門置屋列戟十二北神門無
屋十八年定祭儀同社稷惟不瘞毛血二十三年定
王國有嶽鎮海瀆者凡祭以嶽為正鎮海瀆次之風
雲雷雨之神又次之既又命東海則燕齊皆祭東嶽
東鎮齊魯皆祭西海秦蜀皆祭晉祭北海又詔公侯
府第俱立壇祭本處山川以御製祭文並神壇圖式
頒之
復定山川壇制
嶽鎮海瀆鍾山與太歲風雲雷雨為七壇居正殿京
畿山川與夏冬月將列東廡春秋月將及京都城隍
列西廡正殿親祭兩廡遣官分獻(詳星辰門)
八月分遣國子生修嶽鎮海瀆祠
帝諭禮臣嶽鎮海瀆祀典所重所在祠宇宜致尊嚴
以稱神居於是分遣國子生周渭等三十一人往修
祠宇各賜巾衣靴襪俾所至齋沐而後行事仍命禮
部嶽鎮海瀆之祀凡遣官行禮及所在有司致祭勿
與京師同日二十二年命工部遣官修中嶽祠宇
十年六月命大臣十八人分祀嶽鎮海瀆賜之制
韓國公李善長祀中嶽魏國公徐達祀北嶽曹國公
李文忠祀東嶽宋國公馮勝祀西嶽江夏侯周德興
祀南嶽吉安侯陸仲亨祀東鎮延安侯唐勝宗祀西
鎮江陰侯吳良祀南鎮濟南侯顧時祀北鎮平凉侯
費聚祀中鎮陸安侯王志祀東海營陽侯楊璟祀西
海永嘉侯朱亮祖祀南海穎川侯傅友德祀北海宜
春侯黃彬祀江瀆南安侯俞通源祀河瀆中山侯湯
和祀淮瀆宣寧侯曹泰祀濟瀆制曰百神之祀乃國
家之先務朕與卿等當羣雄角逐戰勝攻取非天地
昭鍳嶽鎮海瀆效靈安得至是今孟秋在邇理宜報
祭古者人君廵狩則祭名山大川於方嶽之下今國
家新造民生始遂朕未獲親往特命卿等代朕以行
十一年正月以封建諸王遣使祭蜀湘諸國山川
時封皇子椿為蜀王栢為湘王桂為豫王楧為漢王
植為衛王改封吳王橚為周王
二十一年六月遣神樂觀道士解性初祭雲南境内山
川
成祖永樂元年九月修中嶽嵩山廟
七年二月封南海神為寧海伯
時遣使往諸番國神屢著靈應故封之
十八年十二月北京山川壇成
明年正月命黔國公沐晟詣壇奉安太歲諸神及山
川諸神主位置陳設與南京舊制同惟正殿鍾山之
右增祭天夀山之神
英宗正統三年八月修南嶽祠
廵按御史陳祚言南嶽神廟頽敗請撤去殿宇像設
依祀山川例為壇以祭禮臣重興革不允其請仍命
大吏督有司修復至景泰六年十月再修
孝宗弘治六年七月兵部尚書馬文升請改祀北嶽於
渾源州不允
文升言北嶽恒山在今大同府渾源州宋有天下未
能混一北為契丹所有故祭北嶽於真定府曲陽縣
迨我太宗遷都北平而真定乃在京都之南當時禮
官亦未建明猶祭北嶽於曲陽臣考周禮載恒山為
并州之鎮在正北我朝一統志亦載恒山在渾源州
南三十里即北嶽以此觀之則北嶽當在渾源州無
疑今本州北嶽廟址猶存乞勅禮部詳考移文山西
守臣於渾源州恒山舊址修建北嶽廟以後歲祭於
此行禮下禮臣議以為祀北嶽恒山於曲陽歷漢唐
宋以至國朝幾三千年未之有改其渾源州雖有恒
山亦名北嶽然祀典不聞碑誌無考况今恒山實為
畿内鉅鎮孕美已久一旦廢此舉彼恐有窒礙如文
升所奏渾源州恒山既為一方之望古蹟間存其洪
武年間重修廟宇年久頽敝請下所司量加修葺春
秋致祭用垂悠久從之世宗嘉靖初科臣陳棐復請
改祀不允神宗萬歷十四年廵撫胡來貢再請禮臣
據大明集禮定議仍祀曲陽
世宗嘉靖二年三月遣官祭東嶽
六年詔建河神祠於沛縣
時漕河復通議者以為神助請復其故宇春秋致祭
工部以請從之
七年二月遣官祭河神
先是六年十二月河南靈寳縣黃河清五十里至是
遣太常寺官齎祝往祭
八年八月始親祭山川著為令(詳星辰門)
十年七月改建地祗壇
先是分雷雨風雲為天神嶽鎮海瀆陵山及京畿天
下名山大川為地祗至是合建壇於先農壇南天神
在左南向地祗在右北向又加祖陵山曰基運皇陵
山曰翊聖孝陵山曰神烈顯陵山曰純德與嶽鎮海
瀆并祀凡五壇從壇二京畿山川西向天下山川東
向以丑辰未戍年親祭餘年遣大臣攝祭(互見星辰門)
二十六年十月命祀小孤山神
先是獻皇帝舟次小孤製詩一篇留廟中至是勒詩
於石建亭蔵之廟故士民私建為小姑神女像命改
用木主題小孤山之神賜額曰小姑山廟令有司春
秋致祭又聖母舟過曾遣致茶果留龍盤三彩盤九
即用以盛祭品龍盤餈食一麥餅二彩盤果五蔬四
牲用少牢帛一爵三著為令
穆宗隆慶元年正月罷祀山川壇(詳星辰門)
六年三月詔祀沿河水神諸廟
從工部尚書朱衡請也
祭山川儀(詳星辰門)
(臣)等謹按明初建山川壇嶽瀆山川與太歲諸神
同祀其後改天神地祗壇或分或合祭儀則同已
見星辰門不重載
遣官祀嶽鎮海瀆山川城隍儀
齋戒降香陳設正祭俱如祭太歲儀惟迎神瘞毛血
改望燎為望瘞
欽定續文獻通考卷七十四
