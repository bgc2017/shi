欽定續文獻通考卷一百二十六
兵考
禁衛兵
明親軍上二十二衛
(臣)等謹按有明一代禁衛之制自太祖為吳王時
始置金吾羽林等十衛洪武時有上十二衛而勲
衛舍人在外永樂時增為上二十二衛而五軍神
樞二營之紅盔明甲將軍等在外宣德時以永樂
時所集之勇士改為四衛皆為親軍又有皇城守
衛官軍昉於洪武南京而北京之制定於永樂即
以諸衛軍分地司之又有京城廵捕軍亦昉自洪
永此則設專官為之即五城兵馬司也總而論之
諸衛中惟錦衣衛以兵兼刑且與中官相羽翼故
其權至後而積重四衛營亦以聽御馬監提調故
亦稱要焉此外武功彭城諸衛及諸陵之衛兵志
雖亦列之親軍之後然皆不稱親軍今偹載兵志
所列之三條於本門之首上十二衛則洪武時制
也上二十二衛及其餘諸衛則自永樂而後歴朝
之制也南京衛所親軍衛則既遷北京後而南京
所存者也至歴朝一切制度則仍按年載之
舊制上十二衛金吾前衛金吾後衛羽林左衛羽林
右衛府軍衛府軍左衛府軍右衛府軍前衛府軍後
衛虎賁左衛錦衣衛旗手衛後增設金吾左衛金吾
右衛羽林前衛(以上北平三護衛洪武三十五年升按此書洪武三十五年乃成祖革)
(建文年號而仍稱洪武實即永樂元年之前一年也)燕山左衛燕山右衛燕山
前衛大興左衛濟陽衛濟川衛通州衛(舊為安吉衛以上北平都)
(司七衛永樂四年升)為上二十二衛俱稱親軍指揮使司不属
五府
又增設四衛及武功永清彭城諸衛長陵等衛
騰驤左衛騰驤右衛武驤左衛武驤右衛(以上四衛宣德八年)
(以各衛養馬軍士及神武前衛官軍開設)亦係親軍武功中衛(洪武年間設)武
功左衛(宣德二年設)武功右衛(宣德六年設)永清左衛永清右
衛彭城衛(以上北平三衛改常山三護衛宣德初復為本衛又併河南三護衛多餘官軍於彭)
(城衛)長陵衛(舊為南京羽林右衛永樂二十二年改)獻陵衛(舊為武成左衛宣德元年)
(改)景陵衛(舊為武成右衛宣德十年改)裕陵衛(舊為武成前衛天順八年改)茂
陵衛(舊為武成後衛成化二十二年改)泰陵衛(舊為忠義左衛弘治十八年改)康陵
衛(舊為義勇中衛正德十六年改)永陵衛(舊為義勇左衛嘉靖二十七年改)昭陵衛
(舊為神武後衛隆慶六年改)定陵衛慶陵衛德陵衛奠靖千戶所
(嘉靖二十一年設)犧牲千戶所(按志於定陵等三衛不載設立之年而奠靖千戶所下則)
(系以嘉靖二十一年之文至犧牲千戸所但載属太常寺轄而亦不紀其設立之年)
南京衛所親軍衛
於舊上十二衛外又有金吾左衛金吾右衛江淮衛
濟川衛孝陵衛犧牲千戸所
洪武二年改拱衛司為親軍都尉府
先是吳元年十二月設拱衛司領校尉隸都督府至
是改為府統中左右前後五衛軍而儀鑾司隸焉
三年二月置留守五衛指揮司專守門廵警
先是丙申七月置帳前總制親兵都指揮使司省都
鎮撫司兵馬指揮司至吳元年十月以省都鎮撫隸
大都督府已改為留守司至是改置留守衛指揮司
設左右前後中五衛每衛設指揮五員關領内府銅
符日輪二人點守衛官軍夜亦如之
按上十二衛以衛宮禁留守五衛及在京諸衛共
四十八衛以衛京城此洪武時南京之制
四年正月立内城門禁之法
守門指揮千百戶日一更代士卒三日一更代凡内
官内使出入皆用號牌若有以兵器雜藥到門者論
如律守門軍士失察者罪如之至二十七年十二月
帝諭凡守衛皇城四門自指揮至軍士各依其伍全
隊上直勿得代替違者處重刑因申定皇城門禁法
凡朝恭門始啟直日都督將軍及應直帶刀官入後
百官始以次入上直軍三日一更番於朝退辰時交
代凡内臣出入必合符嚴索以金幣出者騐視勘合
以兵器雜藥入者擒治之失察者重罪凡官軍人民
有事陳奏不許阻遏及問其事情違者罪之
五年正月置親王護衛指揮使司
每府三護衛衛設左右中前後五所所千戶二百戸
十設圍子手所二所千戶一
邱濬大學衍義補曰昔人謂侯國之兵既属之郡
而王國之兵亦天子之所有皆所以防微杜漸以
尊京師也明於親藩皆設護衛然惟給其使令而
不許其調遣遇國家有事亦起焉亦防微杜漸以
尊京師之意
六年五月改扈駕先鋒金字銀牌為守衛金牌
先是命工部造銀牌鈒駕前先鋒四字以金塗之尋
改為守衛金牌銅塗金為之高一尺闊三寸以仁義
禮智信為號仁字號鈒獨龍盤雲花公侯伯都督佩
之義字號鈒伏龍盤雲花指揮佩之禮字號鈒獬豸
盤雲花千戸衛鎮撫佩之智字號鈒獅子盤雲花百
戶所鎮撫佩之信字號鈒盤雲花將軍佩之二面俱
有篆文一曰守衛一曰隨駕守衛官員懸帶此牌直
宿不許借掛首為圓竅貫以青絲縧掌於尚寳司凡
隨駕應直宿衛者許關給佩帶下直則納之
九年正月以勲臣子弟有才者置勲衛𣪚騎舍人
詔都督府擇公侯伯都□及各衛所指揮嫡長子才
可試用者為之佩弓刀充宿衛
十月金吾右衛指揮同知袁義等進大駕出入侍衛布
列圖
凡隨駕之兵各依隊伍布列騎兵百戸則領執盾之
卒侍衛指揮列於執盾者之前應有祭祀及臨幸之
處雖大臣不許往來其侍衛官員無兵仗者亦不得
輙至侍從大臣皆列兵士之後若有宣召許由道左
右以進其扈從盖扇兩旁或值衢巷恐有衝突各設
八尺短兵五枝以衛至如内官離駕後一十五丈隨
行詔令内官有職事者稍近後行無職事者旁行勿
居兵衛之中
十二年四月遣使於浙江諸府募民為校尉
先是校尉力士之設僉民間丁壮無疾病過犯者為
之力士隸旗手千戶所專領金鼓旗幟隨駕出入及
守衛四門校尉隸拱衛司專職擎執鹵簿儀仗及駕
前宣召官員差遣幹辦三日一更直至是以隸儀鑾
司特詔募民為之後罷司置錦衣衛亦罷旗手千戸
所置旗手衛
十三年三月以京衛軍士充公侯儀仗戶
韓國公李善長魏國公徐逹二十戶曹國公李文忠
等十九戶侯十五戸先是以京民充之至是命易以
軍士後至二十三年六月置公侯伯屯戍百戸給以
銕册初帝以公侯伯有大勲勞人賜卒百二十人為
從者曰奴軍及其年老還鄉命設百戸一人綂衆衛
之俾屯戍以食賜以銕册給以印俟其子孫承襲則
罷之時謂銕册軍
(臣)等謹按帝作鐵榜申戒公侯其一凡指揮以下
不得私受公侯金帛衣服錢物其二凡公侯等官
非奉特旨不得私役官軍其四凡内外各衛官軍
非當出征之時不得輙於公侯門首侍立聽候違
者至死或戍烟瘴其防閑之意至矣此則奉特賜
者歟
十五年四月改置錦衣衛
初設拱衛司後改親軍都尉府隸以儀鑾司至是罷
府及司置錦衣親軍指揮使司所属有南北鎮撫司
十四所南司理衛中刑名如列衛而兼簡軍匠北司
專理詔獄所隸有將軍力士校尉其掌職直駕侍衛
廵察捕緝等事錦衣所隸將軍選豐偉有勇者為之
號曰天武將軍凡朝及宿衛扈駕俱執金瓜披鐵甲
佩弓矢冠紅纓鐵盔列侍左右如大朝會則金甲金
盔侍殿庭初隸拱衛司至是隸錦衣衛改稱大漢將
軍凡千五百人設千百戸搃旗七員以積勞逓升許
以子弟襲無則選民戶充之其衆自為一軍下直操
練如制(按王圻本此亦自稱為將軍營)永樂中置五軍三千營增紅
盔明甲二將軍及义刀圍子手之属偹宿衛校尉力
士俱以民間丁壮充力士先隸旗手衛至是改隸錦
衣衛及後宣德時亦属騰驤等四衛專領隨駕金鼓
旗幟及守衛四門校尉先隸儀鑾司司改錦衣衛仍
隸焉掌擎執鹵簿儀仗曰鑾輿曰擎盖曰扇手曰旌
節曰旙幢曰班劍曰斧鉞曰戈戟曰弓矢曰馴馬凡
十司及駕前宣召差遣三日一更直設搃旗小旗而
領以勛戚官官凡六管大漢將軍及𣪚騎舍人府軍
前衛帶刀官者一管五軍營义刀圍子手者一管神
樞營(即三千營也世宗時改)紅盔將軍者四凡大節大典用全
直直三千人餘則更番居常當直將軍朝夕分候午
門外夜則司更共百人而五軍义刀官軍悉於皇城
直宿掌侍衛官輪直日一員惟掌錦衣衛將軍及义
刀手者每日侍尤嚴收捕之令及諸脱更離直者共
計錦衣衛大漢將軍一千五百七人府軍前衛帶刀
官四十神樞營紅盔將軍二千五百把搃指揮十六
明甲將軍五百二把搃指揮二大漢將軍八五軍營
义刀圍子手三千把搃指揮八勲衛散騎舍人無定
員旗手等衛帶刀官一百八十此侍衛將軍大較也
兵志曰太祖之設錦衣也專司鹵簿是時方用重
刑有罪者往往下錦衣衛鞠實本衛恭刑獄自此
始文皇立倚錦衣為心腹所属兩鎮撫司凡問刑
奏請皆自達不關白衛帥用法深刻為禍甚烈又
錦衣緝民間情偽以印官奉勅領官校東厰太監
緝事别領官校亦從本衛撥給因是恒與中官相
表裏皇城守衛用二十二衛卒不獨錦衣軍而門
禁亦上直中事京城廵捕有專官然每令錦衣官
恊同地親權要遂終明之世云
春明夢餘錄曰錦衣衛堂上官每駕出則戎装帶
繡春刀扈從繡春刀極小然非上賜則不敢佩
(臣)等謹按以上所采皆搃明全代言之不專在洪
武時也
二十八年九月命衛所鎮撫發夜廵銅牌
初置兵馬司夜發廵牌旗士領之覈城門扄鑰及夜
行者至是改命衛所鎮撫官每夜鎮撫一員發牌分
鎖二員領軍旗廵警而掌於中軍都督府
成祖永樂元年二月設北京兵馬指揮司
至七年八月增五城兵馬司
(臣)等謹按兵馬司洪武時南京已設王圻續通考
曰建文元年二月改為五城兵馬司永樂元年定
為中東西南北城兵馬司殆不足據
七年鑄北京皇城四門銅符及夜廵銅牌
八年摘諸衛軍為營選其魁大者同將軍侍衛
時帝北征調諸衛官軍俱集命每衛摘三五人或六
七人計一千二百人為一營属神機營兼統之復選
其魁大者令同將軍捧刀侍衛遂謂之千二營至宣
德中大臣言此在外官軍常於内府出入不便乃罷
遣還衛
十三年四月立府軍前衛親軍指揮使司
先是帝以皇太孫年長有智略欲令習武事命選民
間子弟年十七至二十勇健有才藝者送京師俾充
随從謂之幼軍至是立衛所置官属至宣德八年二
月選京衛武職舍人及見操幼官舍人餘丁以偹東
宮随侍尋命選幼軍萬人随侍皇太子
定諸衛軍守衛分地頒銅符
皇城四門各衛官軍分守有分定地方自午門達承
天門左右逮長安左右門至皇城東西属旗手濟陽
濟川府軍及虎賁右金吾前燕山前羽林前八衛東
華門左右至東安門左右属金吾羽林府軍燕山四
左衛西華門左右至西安門左右属四右衛元武門
左右至北安門左右属金吾府軍後及通州大興四
衛凡各門守衛官照依地方各領銅符收掌守衛其
符頒自太祖曰承曰東曰西曰北各以其門名廵者
左半守者右半守官遇廵官至合契而從事又各門
守衛官遇夜各領銅令申字牌齎執廵警自一至十
六日直都督及帶刀千百戸一員領十七號令牌於
内直宿仍點各門軍士後更定都督府改命僉書侯
伯輪直内皇城四圍衛舍四十設銅鈴四十一外皇
城衛舍七十二設銅鈴七十八次第循環内皇城左右
坐更將軍百人每更二十人四門設走更官八員交
互往來鈐印於籍以為騐
(臣)等謹按兵志云永樂中定制無年月故附於末
銅符之制既頒自太祖大抵遷都之後因舊制而
申定之者也
仁宗洪熙初更造衛士懸牌
(臣)等謹按造懸牌之制史志云洪熙初事考實錄
則係永樂二十二年十一月仁宗初即位而未改
元時事也先是守衛軍但懸木牌至是更以銅一
面文曰凡守衛官軍懸帶此牌無牌者依律論罪
借者及與者罪同一面守衛二字其守衛官並懸
本職牙牌
元年四月以京衛軍助親軍守衛
先是南京留守五衛官軍皆先調其半於北京分守
城門至是始以其軍改設衛所時親軍缺伍衛士不
獲代帝命選散衛軍之精壮者助親軍守衛親軍專
守皇城四門京衛軍助守端門之外及東直等門尚
書李慶謂非舊制且散衛軍不可盡信帝曰人主在
布德以属人心苟心相属雖非親信何患焉
宣宗宣德三年十一月命御史點閱衛卒
時四門官軍玩法作弊帝命都御史顧佐嚴禁之常
以御史一員往來四門廵察著為令至五年十二月
又命科道官點守衛軍士先是取外衛帶操軍士萬
人分隸親軍專令守衛上直往往有逃者違例别差
及私役者故命科道及守門内臣點之後至英宗正
綂四年十月以門禁不嚴命御史每日點視守衛官
軍天順中復增給事中一人
四年二月選幼官指揮千戶分番佩刀入直
是年七月金吾衛指揮擅收將軍帶刀上直帝以將
軍侍左右最係切要之人非經兵部奏請而擅收嚴
治其罪
八年七月設武驤左右騰驤左右四衛實以御馬監飬
馬勇士
初永樂時以迤北逃回軍士供飬馬役給糧授室號
曰勇士後多以進馬者充而聽御馬監官提調名隸
羽林身不隸也名姓多同量支糧賞莫可稽考宣德
六年十二月乃專設羽林三千戶所統之凡三千一
百餘人至是改武驤騰驤左右衛稱四衛軍選本衛
官四員為坐營指揮督以太監别營開操稱禁兵器
械衣甲異他軍横於輦下
(臣)等謹按逃回軍士明史言永樂時明史稿則云
宣宗初有馬貴等三十餘人自迤北逃回用以飬
馬與明史不符
英宗正統元年三月改守衛内外諸衛官軍為京衛
五軍都督府言守衛諸軍係内外四十衛官軍衛所
繁多無衙門印信公文難以稽考請併入上二十衛
收伍仍令直守從之
(臣)等謹按洪熙初以親軍不足選散衛軍助之守
衛兹之併入者是已
憲宗成化四年四月命錦衣衛官同御史督京城廵捕
軍
時城内外多盜給事中陳鶴請勅錦衣衛多發旗校
分管各城每城設千百戸二員搃以指揮輪替分守
定為賞罰命所司参酌行之六月錦衣衛官及廵城
御史胡靖等言京城之外四路截路強盜多係騎馬
官軍步行不能追捕宜於四路各差千百戸一員率
領馬軍三四十名分為二班輪流廵視從之至末年
撥團營軍二百增給之
(臣)等謹按此為御史分地廵城之初制以前則命
點閱衛卒而已
孝宗弘治元年令三千營選指揮以下四員領精騎廵
京城外又令錦衣官五旗手等衛官各一分地廵警廵
軍給牌
五年設把搃都指揮專職廵捕
後至正德中添設把搃分畫京城外地南抵海子北
抵居庸關西抵盧溝橋東抵通州復增城内二員而
益以團營軍定官卒賞罰例末年邏卒增至四千人
六年十二月令兵部主事每月點視門卒
京城九門守衛軍卒籍禁甚嚴成化中門卒往往納
賂門官因縱免名曰辦納月錢乃令科道及兵部官
各一員廵視至是止留兵部主事一員每月二次點
視而不遣科道官盖從内官陳良等奏也
(臣)等謹按是時承平日久法禁日弛守門内官數
多軍士占役殆盡九年九月兵部言每門守視軍
士原二百餘人近以私役者多止有老弱五六十
人頃歲盜自正陽門越城而出近日黑熊上西直
門門禁廢弛一至於此乞嚴點閱仍減内臣孝宗
悉允行之
武宗正德元年八月兵部請嚴進充勇士之禁
先是孝宗命汰勇士後兵部言詭冒食糧者一萬三
千九百有竒宜除其名籍武宗即位中官&KR1108;瑾乞留
所汰人數言官及尚書劉大夏持不可不聽至是尚
書許進言勇士名為飬馬實為禁兵近進充者五百
五十人其中尚多年五六歲者每歲月糧為六千六
百石而冬衣不與焉即今災異頻仍倉儲告乏可復
啟濫收之門而增坐耗之蠧乎望俱裁革或勅御馬
監内官會同本部從公閱其年貎膂力堪飬馬操練
者量留之
(臣)等謹按陳奏雖如此而帝終不聽也後兩官廳
立遂選四衛勇士隸西官廳掌以邊將内官
二年十月收錦衣衛餘丁五千人充軍役
指揮同知高得林奏本衛五所旗校及七所鎮撫司
軍士數少乞以戸内餘丁收充軍役五千人帝從之
盖自有收充之請而坐食之蠧日滋矣
兵志曰自正綂後妃主公侯中貴子弟授官者多
寄禄錦衣中正德時奏帶傳升冐銜者又不下數
百人武宗好飬勇士嘗以千把搃四十七人注錦
衣衛帶俸舍餘丁一千人充御馬監家將勇士食
糧騎操又令大漢將軍試百戸五年實授著為令
倖竇開而恩澤濫宿衛稍輕矣
四年二月增夜廵查點守鋪官軍指揮二員為五員
(臣)等謹按兵志言正德初嚴皇城紅舖廵徼日令
留守衛指揮五員督内外夜廵軍而兵部郎中主
事各一人同御史錦衣衛稽閱母攝他務當即實
錄所書此年增二員為五員時事也
十六年五月(時世宋已即位)增京城内外廵捕馬軍設恭將領
之
舊制設官軍三千六百餘員名廵邏京城内外地界
廣遠乏官專領又汰革海戸及詭冐軍匠人等相聚
為盜於是兵部請添設官軍凡增官軍四千員名又
於内揀選精銳五百員名立為尖哨加給行糧以署
右都督桂勇充恭將督領之由是盜賊屛戢至二年
九月掣新添兵回營以其壮勇補原額官軍四年四
月桂勇言西山一帶依山險阻奸民相率為盜宜編
立鄉兵略如保甲之法令相守望度地之中設廵捕
分署委官駐劄從之
(臣)等謹按兵志於正德末言增邏卒至四千人特
置參將即所謂舊制三千六百餘員名也今㩀世
宗實錄則置恭將乃世宗初政非武宗末年事又
兵志言嘉靖元年復增城外把搃一員并舊為五
分轄城内東西二路城外西南東南東北三路增
營兵為五千又選十之一立尖哨五百騎厚其月
糈命恭將督操而監以兵部郎與此所采實錄會
典諸書大同而小異
世宗初即位詔四衛營勇士自弘治十八年存額外悉
裁之
時帝入立有此詔凡勇士替補必兵部查駁而御馬
監之馬令科道廵覈既而中旨免覈馬多虚增(按史言馬)
(增者盖馬增則養馬之士亦必增也)後數年御馬太監閔洪矯旨選四
衛官為言官所劾不報久之兵部尚書李承勛請以
選覈仍隸本部中官謂非便帝從承勛言至嘉靖十
六年又命收復登極詔書所裁者凡四千人後五年
内臣言勇士僅存五千餘請令子姪充選以偹邊警
部臣言故額定五千三百三十人八年清稽已浮其
數且此營本非為偹邊設者帝從其議然隠射占役
冐糧諸弊率如故
嘉靖三十三年六月詔籍京師召募民兵充廵捕軍
初庚戍變後詔募民兵四千為一營設恭將領之於
西教場操練防禦京師至是逃者千餘人兵部議老
弱裁汰所餘精壮不敷一營以充京營廵捕從之
(臣)等謹按庚戍之變謂二十九年諳達入寇之事
也
神宗萬歷二年減四衛營坐營官二員
已復定營官缺由兵部擇用其後復為中官所撓仍
属御馬監廷臣多以為言不能從後至四十二年給
事中姚宗文點閱本營言官勇三千六百四十七僅
及其半馬一千四十三則無至者官旗七千二百四
十止四千六百餘馬亦如之乞下法司䆒治帝不能
問
十一年於皇城内外設把搃二員分東西管理
(臣)等謹按此乃皇城守衛官軍之制也史言時門
禁益弛諸衛軍役於中官每至空伍賃市兒行丐
應點閱义刀紅盔日出始一入直直廬虚無人坐
更將軍皆納月鏹於所轄凡提號廵城印簿走更
諸事悉廢盖明自神宗而後其叢脞不可言矣中
外多故迨至啓禎兩朝雖屢申飭䆒莫能挽侵尋
以至於亡
十二年定京城内外捕盜責成
凡有盜發自夘至申責成兵馬司自酉至寅責成廵
捕營賊衆則恊力捕勦至崇禎時以兵部左侍郎專
督捕之務歲舉劾捕營將領以下汰選捕軍而以盜
之有無賞罰焉然玩法卒如故
四十六年六月覈定内外守門軍士
尚書薛三才言十六門原額軍六千八百餘名自添
内監提督逐門占役至四千三百餘名乞委官清理
掣回詔允之已而兵部言守門軍士實在五千八百
七名宜委主事一員管理并揀選指揮千百戸以嚴
統率再於京營調取把搃八員分委查點從之
愍帝時改四衛營為勇衛營
先是天啓時廵視御史高弘圖請視三大營例分弓
弩短兵火器加以訓練至是允提督内臣曹化淳奏
改為勇衛營以周遇吉黃得功為帥遂成勁旅出擊
流賊輙有功得功軍士畫虎頭於皂布以衣甲賊望
見黑虎頭軍多走避其得力出京營上云
(臣)等謹按黃得功傳崇禎九年遷副總兵分管京
衛營則改營名當亦在是年也
欽定續文獻通考卷一百二十六
