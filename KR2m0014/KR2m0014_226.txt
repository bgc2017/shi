欽定續文獻通考卷二百二十六
物異考
人異
宋寧宗慶元元年永州民産兒有角翅尤溪縣民陳油
妻産二子肢體異而胸膈相連
(臣)等謹按王圻續通考載陳升之將生母荆國夫
人常聞排榻有聲者累日索之無所見既産升之
其聲遂息得大蛇蜕於褥下鱗甲首尾俱備惟腹
下脱一鱗升之既長腹亦有鱗可磨指甲封秀國
公楊億初生母章氏夢羽衣人自言武夷仙脱化
既誕則一鶴雛也舉家驚駭貯而棄之江其叔曰
吾聞世之異人其生亦異如姜嫄有棄簡狄有契
乃追至江濱開視之鶴已脱而嬰兒具焉體猶有
紫毳尺餘次日乃落考列傳多不符姑從附錄
遼穆宗應歷十二年八月女真進鼻上毛小兒
金太祖駐軍寧江人馬異狀
帝未即位時軍寧江駐高阜薩哈仰見太祖體如喬
松所乘馬如岡阜之大帝亦視薩哈人馬異常薩哈
因白所見太祖喜曰此吉兆也即舉酒酧之曰異日
成功當識此地
熙宗天眷元年夏熙州見一人乘白馬紅袍玉帶如少
年官狀馬前有六蟾蜍
凡三時乃沒郡人競往觀之
海陵正隆元年五月辛亥修容安氏閤女御為妖所憑
舞譟宫中命殺之
世宗大定十二年三月宛平人張孝善子曰合得旦死
至暮復活
十三年正月尚書省奏合得復活自云本是良鄉王
建子喜兒而喜兒前三年已死建驗以家事能具道
之此盖假屍還魂擬付王建為子帝曰若是則姦倖
小人競生詐偽凟亂人倫止付孝善
哀宗正大元年有人衣麻衣望承天門大笑者三大哭
者三
有司拘而問之其人曰我先笑者笑許大天下將相
無人後哭者哀祖宗國家破蕩至此也有司議置重
典帝曰今詔草澤之士並許直言雖涉譏訕亦不治
罪况此人言亦有理只不應笑哭闕下耳乃杖之
元太祖十世祖勃端察爾母夢金色神人有娠
勃端察爾母阿倫果斡寡居夜寢帳中夢白光自天
窗中入化為金色神人來趨卧榻阿倫果斡驚覺遂
有娠産一子即勃端察爾也
世祖中統二年九月河南民王四妻靳氏一産三男
唐志云物反常為妖隂氣盛則母道壯也
至元元年四月黃崗民婦生男狗頭二年正月武城
縣民王氏妻崔氏一産三男八年平灤路昌黎縣民
生子中夜有光
詔加鞠養或以為非宜帝曰何幸生一好人毋生嫉
心也
十年八月甲寅鳳翔寳雞縣劉鐵牛妻一産三男二
十年二月高州張丑妻李氏一産三男一女四月固安
州王得林妻張氏懷孕五月生一男四手四足圓頭三
耳一耳附腦後生而即死二十二年四月江陵民張
二妻鄧氏一産三男二十八年九月襄陽南漳縣民
李氏妻一産三男
成宗大德元年五月辛未遂寧州軍戶任福妻一産三
男十一月遼陽打鷹布哷齊戶諾海妻哈瑪爾一産四
男四年三月寳應縣民孫奕妻朱氏一産三男十
年正月江州湖口縣民方丙妻甘氏一産四男
泰定帝泰定元年十月秦州成紀縣趙思直妻張氏一
産三子四年十二月絳州太平縣趙氏婦一産三子
致和元年三月太平路當塗縣楊太妻吳氏一産三子
順帝至元元年正月雲南婦人一産三男又廣西師宗
州些生妻適和一産三男汴梁祥符縣市中一乞丐婦
人忽生髭鬚二年四月黃州黃崗縣周氏婦産一男
即死狗頭人身
王圻曰至元三年民間謠言拘刷童男女以故婚
姻不問長幼平江蘇達卿時為上海縣吏有女年
十一贅里人浦仲明之子為婿明年生一子
至元九年棗陽縣民張氏婦生男甫及周歲暴長四尺
許(容貎異常皤腹擁腫見人輒嬉笑如世俗所畫布袋和尚云)十年春有人伏麗
正門樓斗拱中
人伏斗拱内不知何自而至遠近聚觀之門尉以白
留守達於都堂上聞有旨令取付法司鞠問但云薊
州人問其姓名詰其所從來皆惘若無知惟妄言禍
福而已乃以不應之罪笞之忽不知所在
二十三年五月覇州民王馬駒妻趙氏一産三男六月
亳州務李閏妻張氏一産三男
明太祖洪武二十四年八月河南龍門婦司氏死三年
借屍復生
河南府龍門内有婦人司牡丹者為夫蹴死越三年
同鄉袁馬頭死而復甦自言我司牡丹也召其家人
問之良是云死後為薄姬廟侍婢今借屍還魂耳時
懿文太子自陜還聞于上乃賜以鈔帛令兩家給養
宣宗宣德元年十一月行在錦衣衛校尉綦榮妻皮氏
一産四子
英宗天順四年四月揚州民婦一産五男
憲宗成化十三年二月南京鷹揚衛軍陳僧兒妻朱氏
一産三男一女十七年六月宿州民張珍妻王氏臍
下右側裂生二子二十年十二月徐州婦人肋下生
瘤久之漸大兒從瘤出二十一年嘉善民鄒亮妻初
乳生三子再乳生四子三乳生六子
孝宗弘治十一年六月騰驤左衛百戶黃盛妻宜氏一
産三男一女十六年五月應山民張本華妻崔氏生
鬚長三寸時鄭陽商婦生鬚三繚約百餘莖
世宗嘉靖二年六月曲靖衛舍人胡晟妻生一男兩頭
四手三足四年横涇農孔方脇下産肉塊剖視之一
兒宛然五年江南民婦生妖六目四面有角手足各
一節獨爪鬼聲十一年當塗民婦一産三男一女
十二年貴州安衛軍李華妻生男兩頭四手四足二
十七年七月大同右衛參將馬繼舍人馬錄女年十七
化為男子
穆宗隆慶二年十二月静樂男子李良雨化為婦人
五年二月唐山民婦生兒從左脇出
神宗萬歷十年淅川人化為狼十八年南宿州民婦
一産七子
七子髮膚紅白黑青各色時以為妖屬人瘞之是夜
里有長者夢神謂曰明七將軍在阨過爾門當捄之
長者起覘門外果見所識人抱一筐衣覆其上問知
其故遂如神言收養越數年婦老竟無子思昔所瘞
之子微聞在長者家因屬人訪求其子長者曰神以
兒屬我安有還理於是與見而兩家子焉
三十七年六月繁峙民李宜妻牛氏一産二女頭面相
連手足各分四十六年廣寧衛民婦産一猴二角四
齒是時大同民婦一産四男
愍帝崇禎八年夏鎮江民婦産一子頂戴兩首與母俱
斃十五年十一月曹縣民婦産兒兩頭頂上有眼手
過膝
詩異
(臣)等謹按童謠輿誦自昔志之蓋語同天籟事未
形而機先動誠格物之君子所不廢也但小說諸
家或彼此相襲異代如出一口或術數相矜事後
強為傅會類皆不足徵信即載出正史如宋之紙
錢使不行寒到五更頭語涉䜟緯詭誕非若謠誦
出於自然者可比故概從削略
宋度宗咸淳五年都人以碾玉為首飾有詩曰京師禁
珠翠天下盡琉璃
金章宗泰和八年有童謠云易水流汴水流百年易過
又休休兩家都好住前後總成留
至貞祐中舉國遷汴
宣宗貞祐元年衛州有童謠曰團戀冬劈半年寒食節
沒人烟
明年正月元兵破衛城遂邱墟
興定五年京師有童謠云青山轉轉山青耽誤盡少年
人
盖言是時人皆為兵轉鬭山谷戰伐不休當至老也
元世祖初宋未下時江南謠言江南若破百雁來過
當時莫喻其意及宋亡乃知指丞相巴延也
順帝元統二年六月彰德雨白毛民謠曰天雨氂事不
齊至元三年彰德雨線民謠云天雨線民起怨中原
地事必變五年八月京師童謠云白雁望南飛馬札
望北跳
(臣)等謹按至元三年王圻續通考作至正十六年
誤今從志
至正五年淮楚間童謠云富漢莫起樓貧漢莫起屋但
看羊兒年便是吳家國十年河南北童謠云石人一
隻眼挑動黃河天下反
王圻曰嗣嘉魯治河果於黃陵崗得石人一眼而
汝穎之變起
十三年蓚縣有皇舅墓元初即有謠云皇舅墓門閉運
糧向北去水渰墓門開運糧却回來
王圻曰是年中原大水水退土阜崩墓門顯露自
後天下多事海運不通卒如其謠
十六年正月松江府民謠曰滿城多是火官府四散躱
城裏無一人紅軍府上座
時常熟州䧟松江府印造官號給散吏兵佩帶以防
奸偽號之製作畫為圓圈繞圍皆火熖圈之内一府
字以府印印府字上圈之外四角府官花押故民間
有是謠不二月城破悉如所言
二十八年六月壬寅彰德路天寧寺塔忽變紅色(詳見赤𤯝)
(赤祥門)時河北有童謠云塔而黑北人作主南人客塔而
紅朱衣人作主人公
明太祖吳元年蘇州民謠曰丞相做事業專靠黃蔡葉
一朝西風起乾鼈
時張士誠弟偽丞相士信及黃敬夫葉德新蔡彦文
用事未幾蘇州平士信及三人者皆被誅
惠帝建文初年有道士歌於途曰莫逐燕逐燕日高飛
高飛上帝畿
已忽不見是靖難之䜟也
英宗正統二年京師旱街巷小兒為土龍禱雨拜而歌
曰雨帝雨帝城隍土地雨若再來還我土地
說者謂雨帝者與弟也帝弟同音城隍者郕王再來
還土地者復辟也
神宗萬歷末年有道士歌於市曰委鬼當頭坐茄花遍
地生
北人讀客為楷茄又轉音為魏忠賢客氏之兆
愍帝崇禎十七年流賊張獻忠毁廻瀾塔有古碑云修
塔余一龍拆塔張獻忠歲逄甲乙丙此地血流紅妖運
終川北毒氣播川東吹簫不用竹一箭貫當胸漢元興
元年丞相諸葛孔明記
塔在成都東門外鎮江橋萬歷中布政余一龍所修
也獻忠破蜀毁之穿地取磚得碑上有篆書如此
本朝大兵西征獻忠被射而死時肅王為將又有謠曰
鄴臺復鄴臺曹操再出來賊羅汝材自號曹操乃其
兆也
訛言
宋寧宗時浙東訛言嵊縣有虎神募人捕之
理宗時僉書樞密院事林存為賈似道所擯死於漳漳
有富民蓄油煔木甚佳林氏子弟求之價高不可得因
撫其木曰收取收取待賈丞相用恭宗德祐元年似道
謫死郡守與之經營竟得此木以殮
金衛紹王即位改元大安四年改曰崇慶既而又改曰
至寧有訛言曰三元大崇至矣俄而有呼沙呼之變
王圻曰大崇者大蟲也俗稱虎為大蟲
宣宗貞祐三年六月京城中夜妄相驚逐狼月餘方息
元太宗九年左翼部訛言括民女帝怒因括以賜麾下
世祖至元十一年四月甲寅誅西京訛言惑衆者
成宗大德六年九月己酉龍興民訛言括童男女至有
殺其子者命捕為首者三人誅之始息
順帝至元三年五月民訛言朝廷拘刷童男童女一時
嫁娶殆盡
時訛言者謂將采童男女以授韃靼為奴婢且令父
母護送直抵北交割故自中原至於江南凡品官庶
人家但有男女年十二三以上便為婚嫁雖守土官
吏與夫韃靼色目之人亦如之十餘日乃止
胡粹中曰人必好色然後疑其淫人必貪財然後
疑其盜訛言雖起於閭閻之小人亦在上者露其
機括故因以發之耳當時順帝志荒而欲縱聲色
之好不待哈瑪爾進秘密而後肆也訛言其必有
所自矣
至正元年江浙行省平章政事珠爾噶岱入城之任日
衣紅衣童謠曰火殃來矣
至四月十九日杭州灾燬官民房屋公廨寺觀一萬
五千七百五十五間燒死七十六人明年四月又灾
甚於前自昔所未有也
(臣)等謹按明史五行志無訛言可考惟王圻續通
考載英宗正統元年京師天旱祈雨小兒口中羣
誦雨帝雨帝城隍土地隨有土木之變已見前詩
異門又云十三年有人夢開黃榜傳第一名彭時
國子生其人言於朋軰徧傳都下又一人謂岳正
曰我昨夢見賢兄魁多士正曰若夢可信則已有
人夢彭時作魁矣其人戲曰會試廷試有兩魁二
人各占其一可也已而果然是時有童謠云衆人
知不知今歲狀元是彭時不知何自而起也
服妖
宋理宗朝宫妃繫前後掩裙而長窣地名趕上裙梳高
髻於頂曰不走落束足纖直名快上馬粉點眼角名淚
妝剃削童髮必留大錢許於頂左名偏頂或留之頂前
束以綵繒宛若博焦之狀或曰鵓角
度宗咸淳五年都人以碾玉為首飾
是時有詩云京師禁珠翠天下盡琉璃(互見詩異門)
元世祖至元二十八年九月命尚衣局織無縫衣
順帝至元五年十月許男子裹青巾婦女服紫衣不許
戴笠乘馬
明武宗正德元年婦女多用珠結盖頭謂之瓔珞十
三年正月車駕還京令朝臣用曳撒大帽鸞帶
給事中朱鳴陽言曳撒大帽行役所用非見君服皆
近服妖也
十五年十二月帝平宸濠還京俘從逆者及懸諸逆首
於竿皆標以白幟數里皆白
愍帝崇禎時朝臣好以紗縠竹籜為帶取其便易北方
小民製幘低側其簷自掩眉目名曰不認親
其後寇亂民散途遇親戚有飲泣不敢言或掉臂去
之者
射妖
金哀宗天興元年閏八月己未有箭射入宫中
(臣)等謹按馬端臨通考載射妖始於周宣王訖於
宋寧宗慶元五年今考歷代史書惟上一條餘無
可見
欽定續文獻通考卷二百二十六
