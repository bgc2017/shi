欽定續文獻通考卷四
選舉考
辟舉
宋理宗寳慶三年定廣南東西路辟官法
凡通判幕職教授等官法未嘗許辟者須於各官將
滿之前具闕如未有代者即聽申部出闕滿三月無
人注擬申省下本路通判以下京官闕從諸司奏辟
選人闕從漕司定差作邑未滿三年作倅未滿二考
不許預期奏辟他闕諸司屬官不許輙自辟置或久
闕正官許令次官暫攝待朝命方許奏辟
詔諸道檢法官照條格差注憲司毋得妄辟
從右正言梁成大奏也
紹定三年詔縣獄官須曾歷二考有縣令舉主三員無
過犯人許注毋得破格輕授或監司帥守辟置亦須吏
部審實合格方許放行
四年詔諸道監司從正任屬官外不得别令見任官入
幕違者罪之
五年詔二廣監司令後武臣非經公朝拔擢不許辟郡
特科人不得辟入郡幕如遇闕守祗於鄰郡差攝著為
令
淳祐十一年中書省乞辟校勘檢閱等官從之
時又以御史臺言禁監司郡守辟親戚為屬吏又選
人無考第舉主不及三員及納粟人雖有考第舉主
並不聽辟為令又詔諸道制總監司州郡不得緣堂
除部注之闕攙越申辟縱元係辟闕若見任有人亦
不許預辟下次違者將求辟人降罷其襄蜀兩淮極
邊并新復州郡縣及二廣惡弱去處或遇闕官許令
斟酌辟上
寳祐三年五月以監司州郡辟書冗濫詔申嚴禁止諸
路監司帥閫不應辟而輙辟者辟主及受辟之官並與
鐫秩
景定二年詔有連年闕正官處許監司選辟
三年詔安豐六縣陞為軍令沿江制司選辟軍使一次
以道里迢遥邊鄙險要故也
四年詔吏部具諸路見闕知縣不拘常格限十日許人
指射限滿無人注者令監司郡守列銜奏辟一次
度宗咸淳九年五月四川制司朱禩孫言所部諸縣除
正辟文臣外諸郡屬邑讀令本司不拘外縣一體選辟
文臣奏可
金太宗天會元年十月詔以空名宣頭百道給西南西
北兩路都統完顔宗翰
諭之曰今寄爾以方面如當選授必待奏請恐致稽
滯其以便宜從事次年二月又命都統完顔宗望凡
東京留守及諸闕官擇勲賢有人望者就注擬之具
姓名官階以聞
世宗大定元年勅從八品以下除授不須奏聞
二十九年二月(時章宗已即位)勅御史臺自今監察令本臺辟
舉任内不稱職亦從奏罷
後章宗明昌三年復命尚書擬注每一闕則具三人
或五人之名取旨授之至宣宗貞祐四年又命臺官
辟舉以名申省定其可否
宣宗貞祐二年命河朔諸道宣撫司權擬七品以下官
時播越流離官職多闕故有是命尋以所注吏部不
知季放之闕多至重複罷之
三年三月詔河北州縣官令文武五品以上辟舉不聽
以他事差占仍勒終任有勞績者但陞遥領之職應降
罰者亦止本處居住
以河北殘毁吏治多苟且以求代易故著是令
元世祖初凡諸王分地與所受湯沐邑得自舉其人以
名聞於朝而後授其職
其後至元二十三年制諸王駙馬并百官保送人員
若曾仕者騐資歷於州縣内相間用如無歷仕從本
投下自用成宗大德元年詔諸投下逹嚕噶齊從七
以下依例類選仁宗皇慶四年令凡投下郡邑自置
逹嚕噶齊其為副者罷之各投下有闕用人自於其
投下選用不許冐用常選人延祐四年六月勅諸王
駙馬功臣分地仍舊制自辟逹嚕噶齊
至元十九年十月詔兩廣福建五品以下官從行省就
便銓法
二十六年六月詔雲南行省地遠州縣官多闕六品以
下許本省選辟以聞
陶安曰銓衡重守令之選而經歷次之蓋不輕以
授人也自幕僚不辟於長官而命於朝得以均禮
抗論彼可於上此否於下彼非於前此是於後準
律而裁之當也據理而行之決也其責任豈易乎
哉
又曰朝廷立制使士出而致用其目有三曰進士
也曰學官也曰儒吏也州郡吏曺士或不屈從而
進士拔十一於千百未易猝與寧受辟為學官耳
(臣)等謹按是時不獨諸投下及兩廣諸行省許自
選辟其他幕僚亦多自辟如東平嚴實辟孟棋掌
書記姚樞辟王憚為詳議官董士選辟元明善為
省掾嚴忠濟辟商挺為經歷又姚天福以才辟懷
仁丞張孔孫以文學辟萬戶議事官皆是
明制凡内外大小官除授遷轉皆吏部主之間有撫按
官以地方多事奏請改調陞擢者亦下吏部覆議再奏
允行無辟舉之例
莊烈帝崇禎十七年令豫楚被䧟州縣員缺不拘科目
雜流士民聽撫按官選辟更置
時薦舉紛紛徧天下皆授以殘破郡縣卒無大效此
令尤一時皇遽權宜之計非常制也
欽定續文獻通考卷四十五
