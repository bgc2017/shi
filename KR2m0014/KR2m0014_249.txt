欽定續文獻通考卷二百四十九
四裔考
北夷
(臣)等謹按一統志元之先曰蒙古起西北邊奄有
天下明初順帝太子阿裕實哩達喇歸朔漠復其
故號遣種繁衍諸部時擁衆侵邊迨
本朝龍興蒙古科爾沁部率先歸附及既滅察哈爾
諸部相繼来降於是正其疆界悉遵約束有大征
伐並帥師以從及定鼎後錫以爵禄俾得世及歲
時朝貢奔走率職惟謹設理藩院以統之蓋奉正
朔隸版圖者部落二十有五為旗五十有一並同
内八旗藩封萬里中外一家此豈可以外夷目之
哉今第從明史舊文詳列於左以備勝國時事云
韃靼
明太祖洪武三年春命將率師北征
先是元年大將軍徐逹率師取元自元主北平遁出
塞居開平數遣其將伊蘇等擾北邊明年常遇春擊
敗之師進開平俘宗王慶孫平章鼎珠元主奔應昌
其將王巴拜據定西為邊患至是使徐達出西安搗
定西李文忠馮勝出居庸搗應昌文忠大破元兵於
駱駝山知元主已殂進克其城獲其孫邁達哩巴拉
及妃嬪大臣寳玉圖籍元太子阿裕實哩逹喇獨以
數十騎遁去而徐達亦破王巴拜於沈兒峪口帝封
邁逹哩巴拉為崇禮侯諡元主曰順帝於是故元之
將江文清等王子齊都爾等先後歸附獨王巴拜擁
阿裕實哩逹喇居和林屢招諭之不從
(臣)等謹按馬端臨北狄考無所謂韃靼者宋祕書
丞葉隆禮契丹國志載契丹地圖則遼之北境固
已有韃靼而無事可見至明史所稱韃靼即蒙古
故元之後在洪武時尚未名韃靼也
七年秋遣元主孫崇禮侯北歸以書諭故太子
帝以故元太子流離沙漠父子隔絶未有後嗣故遣
崇禮侯歸并以書諭之至十一年夏故元太子卒其
子特古斯特穆爾繼立十四年王巴拜已先卒諸巨
魁多以次平定或望風歸附獨丞相納克楚擁二十
萬衆據金山二十年命將將兵二十萬征之納克楚
詣軍納降帝以故元遺寇終為邊患乃即軍中拜藍
玉為大將軍率師十五萬於二十一年春深入捕魚
兒海大破其軍斬太尉蠻子數千人漠北削平特古
斯特穆爾以其太子天保努等數十騎遁行至圖拉
河為其下伊蘇岱爾所弑并殺天保努來降者益衆
二十三年春命穎國公傅友德等以北平兵從燕王
定遠侯王弼等以山西兵從晉王征元丞相耀珠及
太尉鼐爾布哈知院阿嚕特穆爾等大軍壓其營耀
珠等俱來降久之鼐爾布哈等以謀叛誅死敵益衰
帝亦封燕晉諸王為邊藩鎮更歲遣大將巡行塞下
督諸衛卒屯田戒以持重寇來輒敗之而敵自特古
斯特穆爾後部帥紛拏五傳至袞特穆爾咸被弑不
復知帝號有果勒齊者簒立稱汗去國號遂稱韃靼
成祖永樂八年二月帝親將五十萬衆征韃靼
帝初即位即遣使諭果勒齊通好賜以銀幣及阿嚕
台與丞相瑪勒和斯等時果勒齊與威喇特相仇殺
往來塞下帝勅邊將各嚴兵備之三年其頭目薩哈
勒察罕達嚕噶等先後來歸久之阿嚕台殺果勒齊
而迎元之後布尼雅實哩於巴實伯里立之六年帝
以書招諭不聽七年給事中郭驥齎書往被殺秋命
淇國公邱福等五人將精騎十萬北討時布尼雅實
哩已為威喇特所襲破與阿嚕台徙居臚朐河福輕
敵窮追敵衆奄至五將之軍皆没帝震怒决意親征
至是出塞布尼雅實哩西奔阿嚕台東奔帝追及鄂
諾河(鄂諾河者元太祖始興地也)布尼雅實哩以七騎遁班師至
靜虜鎮遇阿嚕台追奔百餘里乃還越二年布尼雅
實哩為威喇特瑪哈穆特等所殺阿嚕台先以數入
貢至是奏瑪哈穆特等弑其主又擅立塔爾巴願輸
誠内附請為故主復仇帝義之封為和寧王(時以困於威喇)
(特窮慼而南思假息塞外而已)數年後多行劫掠時來窺塞二十年
春大入興和詔親征之阿嚕台懼以其孥北徙遂班
師二十二年帝以其盗邊復親征阿嚕台遠遁乃還
仁宗洪熙元年韃靼阿嚕台所屬先後來歸
時阿嚕台數敗于威喇特部曲離散其屬巴迪爾等
俱來歸阿嚕台日益蹙乃率其屬東走烏梁海駐牧
遼塞宣德九年復為托克托布哈所襲(托克托布哈故元後韃靼)
(長也)妻子死孳畜略盡獨與其子實納干等徙居鳥納
山察罕諾爾等處未幾威喇特托歡襲殺阿嚕台及
實納干于是阿嚕台子阿卜濟延及其孫妻蘇默達
實等喪敗無依來乞内附帝憐而納之阿嚕台既死
其故所立阿勒台王子及所部多爾濟巴勒等復為
托克托布哈所窘竄居亦集乃路外為納欵而數入
寇甘涼正統初屢敗之復出沙漠千里東西夾擊敵
幾盡于是阿勒台多濟巴勒等來歸未幾托克托布
哈捕阿勒台等殺之先是威喇特托歡悉收阿嚕台
所部兼并賢義安樂二王之衆欲自立為汗衆不可
乃立托克托布哈以阿嚕台衆屬之自為丞相陽推
奉之實不承其號令托歡死子額森嗣益桀驁自雄
諸部皆下之托克托布哈具汗名而已
英宗正綂十四年七月韃靼大舉入寇帝親征之
先是托克托布哈歲来朝貢朝廷報之比諸蕃有加
書稱逹勒達汗至是額森謀入寇托克托布哈止之
不聽遂擁衆從大同入致有土木之變明年秋帝歸
自額森所托克托布哈脩貢益勤額森疑其與中國
通將害已遂攻殺托克托布哈而自立為汗未幾為
所部阿勒濟延所殺韃靼部長博囉復攻破阿拉立
托克托布哈子瑪勒克哷號小王子阿拉死而博囉
與其屬摩爾歡等皆雄視部中於是韃靼復熾邊報
日亟天順六年瑪勒克哷復與博囉相仇殺瑪勒克
哷死衆共立瑪古克哷濟蘇亦號小王子自是韃靼
部長益各專擅小王子稀通中國傳世次多莫可考
憲宗成化六年韃靼别部長博囉鼐等入據河套
始韃靼之來也或在宣府大同或在寧夏莊浪甘肅
去來無常為患不久景泰初始犯延慶然部落少不
敢深入天順間有阿勒楚爾率屬潛入河套居之遂
逼近西邊(河套古朔方郡唐張仁愿築三受降城處也地在黃河南自寧夏至偏頭關延袤二)
(千里饒水草外為東勝衛東勝而外土平衍敵來一騎不能隠明初守之後以曠絶内徙)先是元
年博囉與小王子摩囉歡等先後繼至擄中國人為
嚮導抄掠延綏無虛日二年大入寇未幾諸部内爭
博囉弑瑪古克哷濟蘇摩囉歡博囉更立他汗阿勒
楚爾復與摩囉歡相仇殺摩囉歡遂殺其所立汗逐
阿勒楚爾尋渡河掠大同連年入寇延綏榆林大擾
至是博囉鼐乃與阿勒楚爾合合别部沙克嘉斯賚
博勒呼亦入據之為久居計延綏告急明年從廷議
大發兵搜套敵大入延綏師不能禦而摩囉歡博囉
鼐阿勒楚爾稍衰滿達勒入河套稱汗沙克嘉斯賚
為太師九年滿逹勒等與博勒呼並寇韋州其老弱
巢紅鹽池我軍晝夜疾馳大破其營復邀擊於韋州
滿逹勒等敗歸孳畜廬帳蕩盡妻孥皆喪亡相顧悲
哭去自是不復居河套邊患少弭間盗邊弗敢大入
十六年韃靼滿逹勒部伊斯瑪音等糾衆盗邊
初沙克嘉斯賚以女妻滿逹勒立為汗久之殺博勒
呼忽并其衆益專恣滿逹勒部多羅干伊斯瑪音謀殺
之尋滿逹勒亦死諸強酋相繼略盡邊人稍得息肩
至是伊斯瑪音等復糾衆盗邊延及遼塞秋敵三萬
騎寇大同殺掠人畜數萬長驅入順聖州散掠渾源
朔諸州迄成化末無寧歲伊斯瑪音死入寇者復稱
小王子又有巴延孟克王
孝宗弘治初年韃靼小王子自稱大元大汗與巴延孟
克王漸往來套中出没為寇
八年北部額布勒王等入套駐牧於是小王子及多
羅干之子和碩相倚日強為東西諸邊患自是至十
八年入寇内地不絶及武宗嗣位敵入鎮夷所復自
花馬池毁垣入掠隆德靜寧會寧諸處關中大擾
武宗正德九年秋韃靼入寇
帝即位之次年敵入寧夏莊浪及定遼諸衛四年數
寇大同五年北部額布勒與小王子仇殺額布勒竄
西海阿勒達斯與合逼脅洮西屬番屢入寇邊人苦
之八年擁衆來川遣使詣巡撫張翼所乞邊地駐牧
脩貢翼㗖以金帛令遠徙額布勒遂西掠烏斯藏據
之自是洮岷松潘無寧歲小王子數入寇殺掠尤慘
至是敵連營數十寇宣大塞而别遣萬騎掠懷安總
制叢蘭告急京師戒嚴已敵踰懷安趨蔚州至平虜
城其年小王子部長布爾罕以内難復奔去西海出
没寇西北邊十一年秋小王子以七萬騎分道入遂
犯宣府凡攻破城堡二十人畜數萬十二年冬小王
子以五萬騎自榆林入寇帝幸陽和親督諸將追至
平虜朔州而還是後歲犯邊然不敢深入
世宗嘉靖四年韃靼小王子入寇
是時以萬騎寇甘肅明年犯大同及宣府額布勒復
駐牧和羅山後數擾邊五年至十一年小王子屢入
寇時小王子最富強控弦十餘萬多蓄貨貝稍厭兵
乃徙幕東方稱土蠻分諸部落在西北邊者甚衆曰
濟農曰暗逹者於小王子為從父行據河套雄黠喜
兵為諸部長相率躪諸邊
十二年春韃靼濟農擁衆屯套内
時將犯延綏邊臣有備乃突以五萬騎渡河西襲額
布勒布爾罕兩部大破之布爾罕為莊寧邊患久伊
楞古吐魯番諸蕃皆苦之至是以衰敗遠徙西海獲
寧濟農等既破西海旋竊入宣府永寧境大掠而去
自是至二十年屢寇涼州延綏及寧夏邊宣大塞邊
臣捍禦屢戰敗之
二十年秋韃靼暗逹欵塞詔却之
時暗逹及其屬阿巴該遣使石天爵來既却之仍督
宣大兵懸賞格購暗達阿巴該首遂大舉内犯暗逹
下石嶺關趨太原濟農由平虜衛入掠平定壽陽諸
處明年夏大同廵撫龍大有誘縛天爵上之朝詭言
用計擒獲磔於市敵怒入寇掠朔州抵廣武由太原
南下沁汾襄垣長子皆被殘復從忻崞代而北屯祁
縣從雁門故道去秋復入朔州濟農死諸子朗台吉
等𣪚處河西勢既分暗逹獨盛歲數擾延綏諸邊
二十三年冬韃靼小王子入寇
時自萬全右衛入至蔚州及完縣明年秋暗逹犯延
綏及大同又犯鵓鴿峪二十五年敵以十萬騎西入
保安掠慶陽環縣而東以萬騎寇錦義總督三邊侍
郎曾銑率將直擣賊巢於馬梁山後斬百餘級敵始
退銑議復河套大學士夏言主之帝方嚮用言今銑
圖上方略以便宜從事明年銑方鳩兵繕塞輒破敵
既而帝意中變言與銑竟得罪斬西市敵益蓄忿思
逞廷臣不敢言復套事矣
二十九年秋韃靼暗逹大舉犯京師
二十八年敵犯西塞者五是年春暗逹移駐威寧海
子夏犯大同傳箭諸部大舉分兵四掠畿甸大震遂
薄都城大同總兵仇鸞保定廵撫楊守謙等各以勤
王兵至皆懦不敢戰兵部尚書丁汝䕫恇擾不知所
為閉門守敵焚掠三日夜引去暗逹歸遣子托克托
陳欵時鸞方用事乃議開馬市以中敵兵部郎中楊
繼盛上疏爭之不得(詳互市門)明年開市叛人蕭芹吕明
鎮者故以罪亡入敵挾白蓮邪教與其黨趙全邱富
周原喬源諸人導暗逹為患暗達市畢旋入掠邊臣
責之以芹等為詞芹詭有術能墮城敵試之不騐遂
縳芹及明鎮而全富等竟匿不出又潛得河西諸部
内犯墮諸邊垣帝惡之詔罷馬市自是敵日寇掠西
邊邊人大困三十一年暗逹四犯大同三犯遼陽一
犯寧夏次年自春及秋分兵侵掠小王子亦乘隙為
寇三十三年春暗達入宣府紫溝堡夏復犯寧夏大
同秋攻薊鎮牆百道並進總督楊博悉力拒守募死
士夜砍其營敵驚擾乃遁明年數犯宣薊三十五年
夏敵三萬騎犯寧夏冬掠大同邊及陜西環慶諸處
其年土蠻再犯遼東明年敵以二萬騎分掠大同邊
夏突犯宣府馬尾梁秋復入大同右衛境攻毁七十
餘堡所殺掠甚衆
三十八年春暗逹弟婁巴圖子星哈犯薊鎮
先是三十六年婁巴圖擁衆數萬入河流口犯永平
及遷安冬星哈掠大同圍右衛更犯宣薊鎮復掠永
昌涼州及宣府赤城圍甘州十四日始退土蠻亦數
寇遼東至是婁巴圖星哈謀大舉入犯駐會州入薊
鎮夏犯大同轉掠宣府東西二城三十九年寇大同
延綏薊遼邊無虛日明年春敵自河西踏冰入寇秋
犯宣府及居庸冬掠陜西寧夏塞已復分兵而東陷
蓋州四十一年夏土蠻入撫順冬復攻鳳凰城暗達
數犯山西寧夏塞四十二年春敵入宣府滴水崖又
引而東數犯遼塞明年土蠻入遼東海水瀑漲敵騎
多没者冬敵犯陜西大掠板橋響閘兒諸處
四十四年秋暗逹子鴻台吉入寇
先是春敵犯遼東寧前小團山夏犯肅州至是鴻台
吉帥輕騎自宣府洗馬林突入𣪚掠内地明年暗達
屢犯東西諸塞
穆宗隆慶元年暗逹入寇山西
時邱富死趙全益用事尊暗逹為帝治宫殿期日上
棟忽大風棟墜傷數人暗逹懼不敢復居兵部侍郎
譚綸在薊鎮善治兵全乃說暗逹無輕犯薊大同兵
弱可以逞是年數犯山西秋復率衆數萬分三道入
井坪朔州老營偏頭關諸處邊將不能禦遂長驅攻
岢嵐及汾州破石州屠其民復大掠孝義等數州縣
男女死者數萬而三衛勾土蠻同時入寇薊鎮昌黎
撫寧諸處皆被蹂躪遊騎至灤河京師震動三日乃
引去二年敵犯柴溝
四年冬暗達孫巴罕鼐濟率屬來降
時兵部侍郎王崇古鎮西邊總兵李成梁守遼東數
以兵邀擊於塞外敵知有備入寇稍稀巴罕鼐濟者
暗逹第三子鐵背台吉子也幼孤育於暗逹妻所既
娶婦必濟巴罕復聘鄂爾多斯女即暗達外孫女貌
美暗逹奪之巴罕恚遂率其屬阿爾噶等十人來降
大同廵撫方逢時受之以告崇古崇古以聞詔授巴
罕等官暗逹方西掠土番聞之亟引還約諸部入犯
崇古檄諸道嚴兵禦之敵使來請命崇古遣譯者往
言朝廷待巴罕甚厚第能縳拜星諸叛人趙全等旦
送至巴罕即夕返矣暗達大喜乃益發使來乞封且
請互市隨執趙全李自馨等數人來獻崇古乃以帝
命遣巴罕歸巴罕猶戀戀感泣再拜去暗達得孫大
喜上表謝崇古因上言若允封貢諸邊有數年之安
可乘時脩備設敵背盟吾以數年蓄養之財力從事
戰守愈於終歲奔命自救不暇者矣復條八事以請
(一議封爵一定貢額一議貢期貢道一立互市一議撫賞一議歸降一審經權一戒狡飾)帝從其
言詔封暗達為順義王昆都里罕(即婁巴圖)鴻台吉及賓
都台吉等十人納穆爾台吉等十九人達爾罕台吉
等十八人阿拜台吉等十二人恰台吉等二人各授
官有差暗逹常遠處青山二子曰賓都居松山直蘭
州之北曰賓圖居西海直河州之西多桀驁暗逹諭
之亦漸馴自是約束諸部無入犯西塞以寧
神宗萬歷初年韃靼東部土蠻頻入犯
先是李成梁嘗敗之至六年多所斬獲總督梁夢龍
以聞帝大悅祭告郊廟御皇極門宣捷七年冬土蠻
四萬騎入錦川營夢龍成梁及總兵戚繼光等已預
受大學士張居正方略併力備禦敵始退自是數入
成梁等數敗之輒斬其巨魁又時襲擊於塞外敵畏
之少戢
十年封鴻台吉為順義王
自暗達既就市事朝廷甚謹是年春死帝特示優恤
其妻子上謝表遂封之鴻台吉改名齊清罕立三歲
死給恤典如例十五年春子哲爾格嗣其妻三娘子
(故暗達所奪之外孫女而為婦者也歷配三王)主兵柄為中國守邊保塞衆
畏服之封忠順夫人自宣大至甘肅不用兵者二十
年及哲爾格西行遠邊而套部章圖哩等據水塘布
色圖果勒齊等據莽賚寧恭兩川數犯甘涼洮岷西
寧間他部落亡慮數十種出没塞下順逆不常帝惡
之詔並停哲爾格市賞已而哲爾格叩邊輸服率衆
東歸獨章圖哩布色圖等寇抄如故
十九年韃靼别部明安圖們分犯榆林邊
總兵杜桐禦之斬獲五百人殺明安明年寧夏叛將
巴拜等勾布色圖章圖哩等大舉入寇總兵李如松
擊敗之
二十二年秋套部布色圖入固原全陜震動
時遊擊史見戰死延綏總兵麻貴禦之閱月始退其
年東部綽哈犯鎮武堡總兵董一元大破之明年春
松部寨桑等犯陜西總督葉夢熊督却之秋海部永
恰布犯西寧總督三邊李敗檄參將達雲遊擊白澤
暨瑪齊徹布爾嘉諸屬番設伏邀擊大敗之二十四
年春敗以勁兵分三道出塞襲布色圖營又果勒齊
部衆窺伺洮州&KR0776;遣參將周國柱等擊之於莾賚川
諾爾並多斬獲秋著里圖阿齊圖果勒齊等合謀犯
西邊綽哈亦擁衆犯廣寧守將皆嚴兵却之二十五
年秋海部寇甘鎮官軍擊走之冬綽哈糾土蠻諸部
寇遼東殺掠無算明年夏復寇遼東總兵李如松遠
出搗巢死之冬&KR0776;等分道出襲果勒齊等於松山走
之復其地二十七年詔復哲爾格市賞時&KR0776;等築松
山諸部紛叛延寧守臣共擊之殺獲甲首幾三千明
年著里圖齎桑章圖賚等乞通欵詔復套部貢市三
十一年海部數入陜西塞兵備副使李自實總兵蕭
如薰達雲等擊走之三十三年夏東部齎桑誘殺慶
雲堡守禦熊鑰詔革其市賞
四十一年詔封布色圖為順義王
先是哲爾格死未有嗣忠順夫人率所部仍效貢職
西部元丹德沁數擁衆犯東西邊延綏部孟克實哩
亦以挾賞故常沿邊抄掠布色圖欲婚於忠順忠順
拒之其所部索諾木台吉五路台吉等各不相下封
號久未定至是布色圖始婚於忠順東西諸部長皆
具狀請封忠順夫人旋卒詔封布色圖為順義王而
以巴罕必濟素效恭順封忠義夫人布色圖為哲爾
格孫襲封時已少衰所制止山大二鎮外十二部其
部長五路索諾木及烏紳台吉等兵力皆與順義埒
朝廷各予升賞如例
是年韃靼東部綽哈糾呼都克圖三犯遼東
呼都克圖者居察哈爾地亦曰察哈爾王子元裔也
其祖達喇蘇始駐牧宣塞外暗達方強懼為所併乃
徙帳於遼收福餘雜部數入掠薊西四傳至呼都克
圖遂益盛明年夏綽哈復合齎桑納喇圖以三萬騎
入掠至平虜大寧既求撫賞許之四十二年孟克實
哩寇懷遠及保寧延綏總兵官等率師破之明年察
哈爾部數犯遼東已略義州攻陷大安堡兵民死者
甚衆
四十四年總兵杜文煥數破套部於延綏邊
時果勒齊巴延台吉濟農齊勒德沁沙津東西諸部
皆懼先後以貢市來請四十六年我
大清兵起略撫順及開原察哈爾部乘隙擁衆挾賞西
部阿琿妻滿達亦以萬騎自石塘路入掠薊鎮白馬
關及高家馮家諸堡羽書日數十至中外戒嚴頃之
滿逹亦叩關乞通貢四十七年
大清兵滅齎桑及北關金達實布延古等金逹實孫女
為呼都克圖婦於是薊遼督撫等以利㗖之俾聮結
綽哈諸部以捍
大清兵給白金四千明年為泰昌元年加賞至四萬呼
都克圖乃揚言助中國邀索無厭
熹宗天啓元年秋韃靼濟農犯延綏邊
榆林總兵杜文煥擊敗之明年春復大掠延安黃花
峪深入六百里殺掠居民數萬三年春元丹糾衆再
掠西邊官軍擊敗之明年春復掠入故巢犯松山為
守臣馮任等所敗夏遂糾海西古魯台吉等犯甘肅
總兵董繼舒擊敗之其年德沁以領賞譁於邊邊人
格殺之德沁呼都克圖近屬也邊臣議歲給償命銀
一萬三千有竒而呼都克圖怏怏益思颺去未幾
大清兵襲破綽哈所部皆散亡半歸於察哈爾時布色
圖益衰號令不行於諸部部長噶爾瑪等歲數犯延
綏諸邊齊清台吉及鄂摩克必濟默齊坦必濟等亦
各擁衆往來窺伺塞下
愍帝崇禎元年察哈爾部呼都克圖犯邊
時呼都克圖攻哈喇章及巴延台吉布色圖諸部皆
破之遂乘勝入犯宣大塞帝從總督王象乾等言因
定歲予察哈爾金八萬一千兩明年秋呼都克圖復
擁衆至延綏紅水灘乞增賞未遂即縱掠塞外既而
東附
大清兵攻龍門未幾為
大清兵所擊
韃靼傳曰崇禎元年秋帝御平臺召王象乾詢禦
察哈爾方略對言禦察哈爾之道宜令其自相攻
今布色圖西走套内拜台吉挺身免而哈喇章所
部多被擄不足用永恰布最強約三十萬人合布
色圖所部并聯絡朵顔三十六家及哈喇章餘衆
可以禦察哈爾然與其搆之不若撫而用之乃命
與督師袁崇煥共議皆言西靖而東自寧呼都克
圖不欵而東西並急因定歲予察哈爾金以示羈
縻大同廵撫張宗衡言察哈爾來宣大駐新城去
大同僅二百里三閱月未敢近前饑餓窮乏察哈
爾與我等耳察哈爾恃撫金為命兩年不得資用
已竭食盡馬乏暴骨成莾察哈爾之望欵不啻望
歲而我遺之金繒牛羊茶果米穀無算是我適中
其欲也察哈爾炰烋悖慢耳目不忍覩聞方急欵
尚如是使察哈爾士馬豊飽其憑陵狂逞可勝道
哉帝不聽
六年夏察哈爾聞
大清兵至盡驅部衆渡河遠遁
時韃靼諸部先後歸附於
大清明年
大清兵遂大會諸部於烏蘇河南崗頒軍律而呼都克
圖已卒乃追至上都城盡俘察哈爾妻孥部衆
韃靼傳曰崇禎七年後套部歲入寧夏甘涼境廵
撫陳竒瑜總兵馬世龍督師洪承疇等輒擊敗之
套部噶爾滿亦為尤世禄所斬迄明世邊陲無寧
致中原盗賊蠭起當事者狃與暗達等貢市之便
見察哈爾之恣於東也謂歲捐金數十萬冀苟安
旦夕且覬收之為用而卒不得迨其後明未亡而
察哈爾先斃諸部皆折入於
大清國計愈困邊事愈棘朝議愈紛明亦遂不可為矣
又曰韃靼地東至烏梁海西至威喇特當洪永宣
全盛世頗受戎索然叛服亦靡常正綂後邊備廢
弛聲靈不振諸部長多以雄桀之姿恃其暴強迭
出與中國抗邊境之禍遂與明相終始云
朵顔(泰寧福餘)
(臣)等謹按一統志明邊外烏梁海三衛今皆為外
藩蒙古地朵顔即喀喇沁泰寧即土默特福餘即
科爾沁也兹仍明史故猶稱朵顔泰寧福餘三衛
明太祖洪武二十二年置朵顔等三衛
其地為烏梁海在黑龍江南漁陽塞北漢鮮卑唐吐
谷渾宋契丹皆其地也元為大寧路北境帝初有天
下東蕃遼王惠寧王朵餘元帥府相率乞内附遂即
古會州地置大寧都司營州諸衛封子權為寧王使
鎮焉已數為韃靼所抄至是置三衛指揮使司俾其
頭目各自領其衆以為聲援
明史朵顔傳曰自大寧前抵喜峰口近宣府曰朵
顔自錦義歷廣寧至遼河曰泰寧自黃泥窪逾瀋
陽鐵嶺至開原至福餘獨朵顔地險而強久之皆
叛去
成祖永樂元年遣使齎勅諭三衛
帝從燕起靖難患寧王躡其後自永平攻大寧入之
謀脅寧王因厚賂三衛說之來帝臨行寧王餞諸郊
三衛從一呼皆起遂擁寧王西入關帝復選其三千
人為竒兵從戰天下既定徙寧王南昌徙行都司于
保定遂盡割大寧地畀三衛以償前勞二年授來朝
頭目托爾果齊等三百餘人官賜誥印冠帶及白金
鈔幣襲衣四年三衛饑請以馬易米命有司第其馬
之高下各倍價給之久之陰附韃靼掠邊戍復假市
馬來窺伺帝下詔切責之又復叛附阿嚕台二十年
帝親征阿嚕台還擊之大敗其衆於齊羅河斬馘無
算來降者釋勿殺
仁宗洪熙元年冬三衛頭目阿齊圖來歸
授千戶官賜鈔幣襲衣鞍馬仍命有司給供具自後
來歸者悉如例
宣宗宣德初三衛掠永平山海關
帝將親討之三衛頭目皆謝罪入貢撫納之如初七
年秋以朵顔頭目哈喇哈遜福餘頭目安春泰寧頭
目托和齊等恭事朝廷久加賜織金綵幣表裏有差
英宗正統九年春命將分勦三衛
先是三衛屢寇遼東大同延安境復附威喇特額森
泰寧卓沁妻額森以女皆隂為之耳目入貢輒易名
且互用其印又兵數入廣寧前屯帝惡其反覆至是
命成國公朱勇偕恭順侯吴克忠出喜峰興安伯徐
亨出界嶺都督馬亮陳懷一出劉家口一出古北各
將精兵萬人分勦之捕擾邊者致闕下并奪回所掠
人畜威喇特復分道截殺三衛大困
十二年春三衛入寇官軍擊敗之
時總兵曹義等分巡東邊值入寇擊斬其衆又威喇
特賽堪王擊殺朵顔鼐爾布哈大掠以去額森繼至
朵顔泰寧皆不支乞降福餘獨走避諾衮江三衛益
衰畏威喇特強不敢背仍歲來致貢止以利中國賜
賚又心銜邊將勦殺故常潛圖報復十四年夏大同
參將石亨等復擊斬其盜邊者于箭谿山三衛益怨
秋導威喇特大入英宗北狩景泰初朝廷仍遣使撫
諭三衛受額森旨數以非時入貢多遣使往來伺察
中國既而額森虐使之復逼徙朵顔所部於黃河母
納地三衛皆不能堪遂陰輸威喇特情于中國請得
近邊屯駐
憲宗成化元年三衛數寇邊
先是天順中嘗乘間掠諸邊復竊通韃靼博囉每為
之鄉導所遣使與博囉使臣偕見中國待韃靼厚請
加賞不得大忿遂益與博囉相結至是頭目多羅干
等以兵從博囉大入遼河已復西附默囉歡東合海
西兵數入塞又時獨出没廣寧義州間九年三衛入
犯十年復掠開原慶雲十四年時韃靼滿逹勒暴強
侵掠三衛三衛頭目皆走避塞下數饑困滿逹勒死
伊斯瑪音主兵柄三衛復數為所窘二十二年韃靼
别部納海擁三萬衆入大寧金山涉老河攻殺三衛
頭目巴延等掠去人畜以萬計三衛乃相率擕老弱
走匿邊圉詔予芻糧優恤之至弘治初常盜掠古北
開原境又北結多羅干數寇廣寧寧遠諸處時海西
尚古者以不得通貢叛中國數以兵阻諸蕃入貢諸
蕃並銜之朝廷旋許尚古納欵撫寧孟克特穆爾等
皆以尚古為辭入寇遼陽殺掠甚衆韃靼小王子屢
掠三衛三衛因各叩關輸罪朝廷許之然陽為恭順
而已
武宗正德十年朵顔分道入寇
朵顔都督華善恃險而驕數請增貢加賞不許至是
華善子巴爾斯以千騎毁鮎魚關入馬蘭谷復以五
百騎入板場谷千騎入神山嶺又千餘騎入水開洞
事聞命副總兵桂勇禦之華善退去屯駐江羅山匿
巴爾斯使其子逹罕等入朝請罪詔釋不問至嘉靖
九年時巴爾斯已死其子伯克入貢詔予父爵而巴
哈自以華善子不得職怒遂先後掠冷口擦崖喜峰
間邊將失於防禦皆逮治
嘉靖十七年春泰寧部入寇
泰寧頭目布棟貴率衆寇大清堡總兵馬永擊斬之
其屬巴遜以朵顔部衆復入鎮守少監王永與戰敗
績二十二年冬攻圍墓田谷副總兵楊繼祖等擊敗
之
二十二年秋三衛復導韃靼寇邊
三衛之迭犯也實朵顔部哈珠爾陳通事為之(二人俱中)
(國人被擄遂為三衛用)二十九年韃靼暗逹謀犯畿東珠爾為
指潮河川路暗達移兵白廟近古北珠爾詐言敵已
退邊備緩暗達遂由鴿子洞曹榆溝入直犯畿甸已
暗達請開馬市珠爾復往來誘阻之三十年薊遼總
督何棟搆捕至京伏誅四十二年古北哨卒出關為
朵顔所撲殺俄三衛長托海(暗達子星哈妻父也)叩關索賞總
督楊選將為牽制星哈計乃拘縶圖罕令其諸子更
迭為質三衛恨甚遂導暗逹入掠順義及三河選得
罪
神宗萬歷初朵顔長昂入寇
長昂益強挾賞不遂數糾衆入掠截諸番貢道十二
年秋復導土蠻以四千騎分掠三山三道溝錦川諸
處僅革其月賞未幾復以千騎犯劉家口官軍禦之
殺傷相當於是益跋扈自恣東勾土蠻西結婚白洪
大以擾諸邊十七年合韃靼東西二部寇遼東又二
年大掠獨石路二十二年復擁衆犯中後所入小屯
臺明年潛入喜峰口二十九年長昂與董狐狸等皆
納欵三十四年冬復糾韃靼班布爾實巴延台吉等
以萬騎迫山海關長昂復以三千騎窺義院界邊將
有備乃引去及長昂死諸子稍衰三衛皆靖
愍帝崇禎初三衛與察哈爾戰於哈喇烏蘇勝之
時殺獲萬計以捷告未幾皆服屬於我
大清
(臣)等謹按四裔之在北者如韃靼及朵顔等三衛
皆見於明史而為馬端臨考與遼金元史所未載
若馬端臨考有曰室韋考遼太祖時黑車子室韋
以八部降尋復叛討破之太宗時頻入貢穆宗時
黃室韋與大室韋小黃室韋俱叛聖宗以後皆稱
恭順有曰回紇唐德宗時改為回鶻言其捷鷙如
鶻也遼時貢獻不絶間亦請婚不許回紇即回回
其種類部落散見四裔中者互詳于他處有曰沙
陀遼太祖嘗討沙陀降之太祖天顯時以沙陀從
征渤海有功加賞有曰濟噶蘇遼太宗天顯六年
正月西南邊將以慕化濟噶蘇國人來穆宗應歷
二年十月同回鶻遣使來貢景宗保寧八年十二
月又來貢(詳土貢考)又有曰霫(奚附)遼太祖丙寅年十一
月遣偏師討奚霫諸部及東北女直之未附者悉
破降之既即位之五年正月親征西部奚奚阻險
叛服不常數招諭不聽是役所向輒下遂分兵討
東部奚亦平之于是盡有奚霫之地東際海南暨
白檀西踰松漠北抵潢水凡五部咸入版籍太宗
以後奚貢獻不絶有曰德哷勒遼太宗與穆景之
世德哷勒歲來貢聖宗時德哷勒八部屢殺祥袞
以叛雖就招撫而自後輒叛服不常至天祚帝為
金所逼歸于其部耶律逹實乃有其地此則見于
遼史者也又有鬼國考元世祖至元十七年三月
詔討羅氏鬼國命以蒙古軍六千哈喇章軍一萬
西川雅爾哈萬嘉努軍萬人阿爾哈雅軍萬人三
道並進六月七月屢詔諭之至九月國主阿察及
阿里降自後叛服不常此則見于元史者也金與
明則無可考矣至遼史所載係馬端臨考所未有
者一曰烏爾古初遼太祖征烏爾古諸部至神册
四年九月復征之十月舉部來附太宗天顯三年
五月命林牙圖魯卜討烏爾古部會同二年十月
帝以烏爾古部水草肥美詔南北院徙三實里戶
居之穆宗以後叛服不常至天祚之世入于金一
曰珠卜古(女真附)遼太宗天顯十二年九月珠卜古
女真來貢至聖宗之世而諸部皆叛興宗時其酋
長復來此後遂絶考金史女真本名珠勒札噶蕃
語舌音訛為女真或曰慮真避契丹興宗名又曰
女直葉隆禮契丹國志地理四至雖稱東南至熟
女真國東北至生女真國其實皆在中國之北一
曰五國(威于厥附)遼聖宗統和二年二月五國威于厥
節度使耶律鄂幹以所轄諸部難治乞賜詔給劒
便宜行事從之王圻謂五國與威于厥共一節度
使興宗以後叛服不常云
又按契丹國志四至隣國載五節度熟女真部族
共一萬餘戶南北七百餘里東西四百里西北至
東京五百餘里烏舍阿育美等國各一萬餘戶西
至上京四千餘里特哩國西南至上京五千餘里
喜實謙國西南至上京四千餘里蒙古國南至上
京四千里于厥國東南至上京五千餘里布古國
達達國東南至上京六千餘里生吐蕃國為熟土
渾突厥黨項等部族所隔皆北夷也併附錄焉
欽定續文獻通考卷二百四十九
