欽定續文獻通考卷二百
帝系考
太上皇(遼金元明皆無)太皇太后皇太后
宋理宗即位尊楊皇后曰皇太后同聽政寶慶三年上
尊號曰夀明皇太后紹定元年加上慈睿三年又加仁
福五年崩諡曰恭聖仁烈皇后
(臣)等謹按此即馬端臨考所載夀明皇后也但彼
列后妃門且略而未備今詳載於此
度宗即位尊皇后謝氏曰皇太后咸淳三年上尊號曰
夀和皇太后五年加上聖福恭帝即位尊為太皇太后
宋亡降於元降封夀春郡夫人越七年終
恭帝即位尊母全皇后為皇太后宋亡從恭帝入朝於
燕京後為尼而終
端宗即位冊母楊淑妃為太后同聽政及聞帝昺投海
死亦自沈於海
遼太祖即位尊母蕭氏為皇太后太后字伊木沁約尼
氏宰相塔喇之女太宗即位尊為太皇太后天顯八年
崩興宗重熙二十一年追謚宣簡皇后
(臣)等謹按此即后妃傳所載德祖宣簡皇后蕭氏
也傳稱天顯十一年崩祔德陵而太宗紀八年十
一月太皇太后崩遣使告哀於晉九年葬於德陵
則傳文之誤明矣又后妃傳篇首云太祖稱帝尊
祖母曰太皇太后母曰皇太后王圻續通考採而
載之今考太祖元年紀並無尊祖母之文契丹國
志亦無可考太祖之祖母乃元祖簡獻皇后蕭氏
傳中亦不詳其崩於何年記載多疎弗可深考矣
又按契丹國志與續綱目皆言太祖舒嚕后有母
有姑皆踞榻受其拜夫使舒嚕后受姑之拜則姑
之未尊為皇太后可知此契丹國志綱目所以無
尊為皇太后之文也今以正史為據而載之且疑
受拜之事或未可信
太宗即位尊母蕭氏為應天皇太后會同初晉使馮道
韋勲上尊號曰廣德至仁昭烈崇簡太宗崩世宗即位
於鎮陽太后遣少子魯呼以兵逆擊相持數日各罷兵
趨上京既而聞太后魯呼復有異謀遷於祖州穆宗應
歷三年崩諡曰貞烈重熙中更諡淳慶
世宗即位尊母蕭氏(義宗之妃)為皇太后天祿五年察克作
亂被弑興宗重熙二十年諡柔貞
(臣)等謹按義宗妃尊為后者二人一諡端順一諡
柔貞見義宗傳端順后應先薨義宗傳與世宗紀
皆不詳載
聖宗即位尊母蕭氏為皇太后攝國政統和元年上尊
號曰承天皇太后二十四年加上尊號曰睿德神略應
運啟化(契丹國志於睿德神略應運啟化下尚有法道洪仁聖武開統八字)二十七年崩
諡曰聖神宣獻重熙二十年改諡睿知
聖宗紀曰統和元年五月詔近臣議皇太后上尊
號冊禮樞密使韓德度以後漢太后臨朝故事草
定上之
(臣)等謹按后妃傳云聖宗時皇太后攝國政明逹
治道聞善必從故羣臣咸竭其才習知軍政澶淵
之役將士用命聖宗稱遼盛主后教訓為多契丹
國志亦云聖宗年少太后專政武功殿聖宗居之
文化殿太后居之
興宗即位母元妃蕭氏自立為太后攝政重熙元年上
尊號曰法天應運仁德章聖二十三年加上尊號曰仁
慈聖善欽孝廣德安靜貞純懿和寬厚崇覺儀天道宗
立尊為太皇太后清寧三年崩諡曰欽哀
契丹國志曰聖宗臨崩屬子宗真曰皇后事我四
十年以其無子故命汝為嗣我死汝母子切毋殺
之遺命以齊天為皇太后順聖為太妃元妃匿之
自為皇太后令人誣告齊天謀叛囚於上京縊殺
之
(臣)等謹按興宗紀載尊母元妃蕭氏為皇太后而
后妃傳則書自立為皇太后考紀文興宗初年皇
太后聽政帝不親庶務羣臣表請不從重熙三年
五月皇太后還政於帝躬守慶陵與傳云重熙三
年后隂欲立少子重元重元以所謀白帝乃收太
后符璽遷於慶州七括宫之事相合則當興宗初
立未親庶政傳中自立之書法信矣苐紀載重熙
八年始迎太后還京二十三年始上尊號曰仁慈
聖善云云與重熙元年之尊號固兩相異也今后
妃傳中乃以二十三年之尊號屬之元年而謂六
年秋即奉迎侍飬獨不考七年二月尚有遣使慶
州問安之事耶史筆舛錯如此
道宗即位尊母皇后蕭氏為皇太后清寧二年上尊號
曰慈懿仁和文惠孝敬廣愛宗天(前為后時已上尊號此是為太后尊號)
太康二年崩諡曰仁懿
(臣)等謹按契丹國志云尊為睿聖洪慈順天皇太
后徽號與史傳不同又云清寧五年崩與太康二
年亦差十餘年矣
金熙宗天會(仍太宗年號)十三年九月尊太祖后赫舍哩氏
為太皇太后十四年正月崩諡曰欽憲
又尊太宗后唐古氏為太皇太后皇統三年三月崩諡
曰欽仁
(臣)等謹按金太祖太宗之世雖正位建元而禮儀
未備如太祖將伐遼入見肅宗宣靖皇后富察氏
后命太祖正坐號令諸將自後太祖每出師還輙
率諸將上謁獻所俘獲此豈非以太后之禮奉之
者而名號未崇紀載闕如故今所纂輯斷自熙宗
時始
海陵天德二年正月尊嫡母圖克坦氏為皇太后正隆
六年八月弑之大定間諡曰哀及宗幹降封遼王后亦
追降為妃
又尊生母大氏為皇太后貞元元年四月崩諡曰慈憲
大定七年降封太妃削諡號及宗幹降封遼王追降大
氏與順妃李氏寧妃蕭氏文妃圖克坦氏俱為夫人
金史后妃傅曰圖克坦氏宗幹正室無子次室李
氏生鄭王充大氏生三子長即海陵也大氏事圖
克坦甚謹相得歡甚海陵以其母嫡妾之分心常
不安及弑熙宗圖克坦見海陵不賀海陵銜之至
天德四年海陵遷中都獨留圖克坦於上京大氏
常思念之貞元元年大氏臨終謂海陵必迎致之
三年迎至中都海陵外極恭順太后以為誠然及
謀伐宋諫止之海陵益不悦樞密使布薩師恭征
契丹辭謁太后太后言涉江伐宋疲弊中國我嘗
諫止之不聽契丹事復如此奈何海陵意太后以
充為子充四子皆成立恐師恭將兵在外太后或
有異圖乃使人弑太后并令殺太后同乳妹安圖
及郡君博索額嚕温徹辰等自軍中召師恭還殺
之
章宗即位尊母圖克坦氏為皇太后(顯宗之妃)明昌二年崩
諡曰孝懿
后妃傳曰后父貞尚遼王宗幹女梁國公主后生
章宗明昌元年禮官議以五月奉上册寶后弗許
帝屢為之請后曰世宗服未終遽衣錦繡佩珠玉
於禮何安當俟服闋行之帝諭有司曰太后執意
甚堅其待來年明昌二年正月崩
哀宗即位尊母皇后温都氏(本姓王氏賜姓温都氏)為皇太后天
興元年京城破后北遷不知所終
又尊生母元妃温都氏(即王皇后之女兄)為皇太后正大八年
七月崩諡曰明惠
元成宗即位尊太母元妃伯竒音濟齊鴻吉哩氏(裕宗之妃)
為皇太后大德四年崩諡曰裕聖皇后至大三年加諡
徽仁
(臣)等謹按元史定宗紀與后妃傳載太宗崩六皇
后鼐瑪錦氏稱制攝國者五年定宗立朝政多出
於后此豈非定宗所當尊為皇太后者乎定宗憲
宗二朝本紀禮文未備無尊為太后之文惟憲宗
二年正月紀有皇太后崩四字邵經邦弘簡錄以
為此乃憲宗生母莊聖皇后繅勒噶塔納竒唻氏
也憲宗元年亦未嘗有尊生母為皇太后之文皆
無可詳考又王圻續通考有世祖時尊后鴻吉哩
氏為皇太后一條考世祖初年紀文並無此事且
世祖與憲宗同母乃竒唻氏世祖之后二人則皆
鴻吉哩氏王圻所載誤甚故今所纂輯斷自成宗
朝始
成宗即位尊太母元妃伯藍也怯赤弘吉剌氏(裕宗之妃)為
皇太后大德四年崩諡曰裕聖皇后至大三年加諡徽
仁
武宗即位尊太母元妃塔濟鴻吉哩氏為皇太后后為
阿禪孫昆都特穆爾之女(順宗之妃)至大三年上尊號曰儀
天興聖慈仁昭懿夀元仁宗延祐二年加上尊號曰全
德泰寧福慶英宗即位尊為太皇太后加上尊號曰徽
文崇祐至治二年九月崩諡曰昭獻元聖
(臣)等謹按昭獻元聖皇后后妃傳書至治三年二
月崩紀作二年九月崩今考紀文至治二年十二
月已有定諡太皇太后曰昭獻元聖之文是紀是
而傳非矣
英宗即位尊母鴻吉哩氏為太后
(臣)等謹按此即仁宗莊懿慈聖皇后鴻吉哩氏也
傳曰英宗即位上尊號為皇太后至治二年崩考
英宗紀延祐七年正月仁宗崩三月帝即位頒詔
天下尊太后為太皇太后並無尊皇后為皇太后
之語八月祔仁宗聖文欽孝皇帝莊懿慈聖皇后
於太廟其明年始改為至治元年則傳云至治二
年崩之謬明矣表云延祐七年上尊諡與祔廟之
事相符但傳中備載即位時上皇太后尊號之冊
文皆是生前崇奉之語其至治二年上諡冊中有
云為天下母而養弗逮履天子位而報則豐則又
似未曾身為皇太后者續通鑑綱目延祐七年七
月既並書尊皇太后為太皇太后尊皇后為皇太
后矣後止書太皇太后崩而皇太后崩失載邵遠
平續弘簡錄載英宗嗣位尊為皇太后之冊文與
元史后妃傳無異然后妃傳止曰遣某官某奉册
上尊號而已弘簡錄乃備書儀天興聖慈仁昭懿
夀元全德泰寧福慶之尊號此乃仁宗延祐三年
加上順宗元妃為皇太后之號而英宗即位再加
徽文崇祐尊為太皇太后者也其誤滋甚王圻續
通考不載此事當亦闕疑之意也苐思后果未曾
為太后則必崩於仁宗朝而仁宗紀並未一書且
后妃傳所載尊為皇太后之冊文語似可據意者
仁宗崩時后猶未崩曾有尊為太后之事未幾即
崩距仁宗之崩不遠故於八月同袝太廟乎今據
傳文書之而存其疑以俟考焉
寧宗即位尊文宗皇后鴻吉哩氏為皇太后順帝元統
二年上尊號曰贊天開聖仁夀徽懿昭宣至元元年八
月詔議加禮乃議尊皇太后為太皇太后加上尊號曰
贊天開聖徽懿宣昭貞文慈祐儲善衍慶福元六年六
月撤文宗廟主詔去太皇太后尊號安置東安州尋崩
續通鑑綱目曰至元二年尊為太皇太后許有壬
諫以為非禮且言推恩之法近重而遠輕今尊皇
太后為太皇太后是推而遠之乃反輕矣監察御
史台哈布哈率同列上章言嬸母不宜加徽稱太
后聞之怒欲殺言者既而怒解曰風憲有臣如此
豈不能守祖宗之法乎命賜金幣以旌其直
至元元年詔曰永惟皇太后後其所生之子一以
至公為心親挈大寶畀予兄弟定策兩朝功德隆
盛雖嘗奉上尊號朕心猶為未盡命大臣特議加
禮至六年六月詔曰叔嬸布逹實哩恃其勢𦦨不
立明考之冡嗣而立孺稚之弟伊埒哲伯奄復不
年諸王大臣以賢以長扶朕踐位國之大政屬不
自遂者詎能枚舉布逹實哩本朕之嬸乃隂搆奸
臣弗體朕意僣膺太皇太后之號迹其閨門之禍
罪惡尤重削其鴻名徙東安州安置
明惠帝建文元年尊母妃吕氏(興宗妃)為皇太后后夀州
人太常卿本之女四年燕兵入太后随其子允熙居興
宗陵永樂元年復稱皇嫂懿文太子妃
(臣)等謹按吕后為興宗繼妃興宗元妃常氏開平
王遇春女洪武十一年薨諡敬懿惠帝即位追尊
孝康皇后成祖復降稱為太子妃見興宗傳
宣宗即位尊母皇后張氏為皇太后英宗即位尊為太
皇太后正統七年十月崩上尊諡曰誠孝恭肅明德弘
仁順天啟聖昭皇后
明史后妃傳曰宣宗崩英宗方九歲宫中訛言將
召立襄王矣太后趣召諸大臣至乾清宫指太子
泣曰此新天子也浮言乃息大臣請垂簾太后曰
毋壞祖宗法第悉罷一切不急務時時勖帝向學
委任股肱故終太后世王振不敢專大政
英宗即位尊母皇后孫氏為皇太后景帝時尊為上聖
皇太后英宗復辟上徽號曰聖烈慈夀天順六年九月
崩上尊諡曰孝恭懿憲慈仁莊烈齊天配聖章皇后
后妃傳曰英宗在迤北太后數寄禦寒衣裘及還
南内數人省視石亨等謀奪門先密白太后許之
景帝即位尊母賢妃吳氏為皇太后英宗復辟復稱宣
廟賢妃成化中薨
憲宗即位尊母皇后錢氏為慈懿皇太后成化四年六
月崩上尊諡曰孝莊獻穆弘惠顯仁恭天欽聖睿皇后
錢皇后無子憲宗立上兩宫徽號下廷臣議太監夏
時希貴妃意欲獨尊周貴妃為太后大學士李賢彭
時持不可中官傳貴妃旨豈有無子而稱太后者言
德間有故事彭時曰宣德胡后上表讓位故正統初
不加尊今日事異安得為比賢亦極言之議遂定彭
時以兩宫同稱則無别錢皇后請加二字以便稱謂
從之越數日中官覃包至内閣曰帝意固如是但廹
於太后不敢自主非二公力爭幾誤大事
又尊生母貴妃周氏為皇太后成化二十三年四月上
徽號曰聖慈仁夀孝宗即位尊為太皇太后弘治十七
年三月崩上尊諡曰孝肅貞順康懿光烈輔天承聖睿
皇后
孝宗即位尊母皇后王氏為皇太后至武宗即位尊為
太皇太后正德五年上尊號曰慈聖康夀十三年崩上
尊諡曰孝貞莊懿恭靖仁慈欽天輔聖純皇后
(臣)等謹按憲宗后胡氏以杖萬貴妃而廢後孝宗
生於西宫后保抱惟謹及即位念后恩命服膳皆
如母后禮此亦以皇太后之禮事之者也但未復
尊號故不載
武宗即位尊母皇后張氏為皇太后正德五年上尊號
曰慈夀世宗入繼稱聖母加上尊號曰昭聖嘉靖三年
加上康惠已改稱皇伯母十五年復加恭安二十年崩
諡曰孝康靖肅莊慈哲懿翊天贊聖敬皇后
(臣)等謹按皇伯母之稱由於張璁繼統不繼嗣之
說當時議禮之大案千載而下自有公評至張后
有定策迎立之功而世宗事之日薄興國太后誕
節特勅朝賀燕賚而后誕免賀諸臣爭者皆得罪
其後推怨張氏坐太后弟延齡謀逆論死太后敝
𥜗席藁以請亦不見聽延齡之罪終無確証即以
待皇伯母之恩誼律之亦有愧多矣
世宗即位尊祖母邵氏(憲宗妃睿宗母)為皇太后嘉靖元年上
尊號曰夀安十一月崩諡曰孝惠康肅温仁懿順恊天
祐聖皇太后七年改稱太皇太后十五年改稱皇后
又尊生母蔣氏(睿宗妃)為興國太后后大興人父為玉田
伯斆嘉靖三年上尊號曰本生章聖皇太后是年秋用
張璁等言去本生號尊為聖母七年上尊號曰慈仁十
五年加上康靖貞夀十七年崩上尊諡曰慈孝貞順仁
敬誠一安天誕聖獻皇后
初議追尊禮禮臣咸謂宜考孝宗而稱興王為皇叔
父妃為皇叔母不允進士張璁以繼統不繼嗣之說
進命廷臣集議楊廷和等抗䟽力爭皆不聽會妃至
通州聞考孝宗恚曰安得以吾子為他人子留不進
帝涕泣願避位羣臣以慈夀太后命改稱興獻后元
年改稱興國太后三年乃上尊號稱本生皇太后尋
用張璁等言定稱孝宗為皇伯考昭聖太后為皇伯
母獻皇帝為皇考章聖皇太后為聖母至九年明倫
大典成頒示天下
神宗即位尊母皇后陳氏為仁聖皇太后萬歷六年加
上徽號曰貞懿十年再加康靜二十四年崩諡曰孝安
貞懿恭純温惠佐天弘聖皇后
又尊生母貴妃李氏為慈聖皇太后萬歷六年加上徽
號曰宣文十年再加明肅二十九年加貞夀端獻三十
四年加恭熹四十三年崩上尊諡曰孝定貞純欽仁端
肅弼天祚聖皇太后
舊制天子立尊皇后為皇太后若有生母稱太后
者則加徽號以别之是時太監馮保欲媚貴妃因
以並尊諷大學士張居正居正不能違也
欽定續文獻通考卷二百
