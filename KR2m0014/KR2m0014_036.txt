欽定續文獻通考卷三十六
選舉
舉官
宋寧宗嘉定八年三月詔大郡歲舉廉吏二人小郡一
人
至十二年五月詔侍從兩省臺諫各舉文武可用之
才二三人又命監司守臣舉十科政績所知自代露
章列薦並籍記審察任滿則取其舉數多有政績行
誼者升擢之
江東轉運司副使真德秀奏曰太平興國中嘗詔
諸道轉運司察訪部下官吏凡罷軟不勝任及黷
於貨賄者俾條上其事狀其清白自守幹局不凡
者亦許其明揚臣仰見祖宗盛時選用監司付以
事權者盖欲其公於刺舉責任之意不輕也自嘉
泰開禧以來公道不行請囑日盛郡縣之官有罪
狀彰灼為監司者甫欲按劾已求要路之援以自
脱甚者得以施其反噬之計於是刺之權有不行
矣歲舉之員往往奪於權貴之命孤寒無援者雖
盡心職業不免陸沉之嘆膏梁庸騃苟有所挾則
若執劵以取償焉於是舉之權又有所不行矣是
以州縣之間賢否不分民受其病今陛下更新大
政公道昭明寖還乾道淳熙之舊矣獨縉紳間親
故請託之弊未能盡革臣愚欲望聖慈詔戒中外
士大夫相與維持公道使將指承命者得以展澄
清之志而賢不肖有所甄别於治道豈小補哉
理宗寳慶元年詔今後見供職及在外帶職從官依元
祐十科舊制歲舉三人
從右正言糜洒請也是年八月擢知袁州趙䈣夫直
秘閣福建提點刑獄以旌廉吏又詔侍從給諫卿監
郎官并在外前執政侍從帥臣監司各舉廉吏三人
權司封郎官許應龍乞設十科劄子曰臣聞天下
固有不一之才人主當無執一之見盖人才之在
天下若十指然小大長短雖若不齊而皆適於用
兼收並蓄則皆有以自見而天下無不舉之事苟
用一而廢一則互相傾軋必有分朋植黨之弊夫
人才不同彼此異見其來非一日矣足一躡軍門
視文士如仇讐首一戴儒冠輕武弁如草芥矯矯
特立則以静重為苟容處事詳審則以剛直為沽
譽長於吏才則以明經術者為腐儒專於學問則
以了官事者為俗吏少俊則以老成為遲鈍寬厚
則以嚴明為苛刻各分黨與判乎其不相入也人
主用才惟求以辦吾事濟吾治而已安可主一而
廢一哉陛下建用皇極無黨無偏耆德者召之文
學者用之吏事者任之或長於將略或精於財計
或以循良稱或以讜直名莫不擢用固無一毫好
惡之私然求賢之詔屢下剡薦之牘交馳而人心
多私罕以實應靖退不競者無由自達單寒寡援
者未免見遺臣願陛下開衆正而達四聰使任薦
舉者悉參公論舉能其官則錫以進賢之賞稱匪
其人則加以謬舉之罰如此則真才實能皆為吾
用何事不立惟陛下與大臣亟圖之
紹定元年右正言梁成大奏乞申嚴薦舉法
成大奏除升陟所知政績姑從舊法改官廉吏犯入
已贓者許舉主悔舉又選人改官舉主五員内用職
司一員始為及格近奔競巧取者或用職司三四員
甚至五員而寒畯終身不得職司乞勅吏部止用一
員過數毋令收使俱從之
二年二月詔歲舉廉吏或犯姦贓保任同坐監司臣申
嚴覺察
四月詔郡縣官闕毋令藝術人及豪民罷吏借補權
攝
淳祐元年正月詔舉文武才
宰執侍從兩省卿監郎官帥臣監司各舉一二人悉
疏其才能委堪任用者指實以聞
四年詔臺諫耳目之官例由親擢自今不許大臣薦進
七年十月監察御史陳垓建言銓法十弊乞申戒飭從
之
一曰添差數多破法耗財二曰抽差員衆州縣廢職
三曰攝局違法蠧政害民四曰須入不行徼幸撓法
五曰奏辟不應奔競日甚六曰改任巧捷紊亂官常
七曰薦舉不公多歸請託八曰借補繁多官資泛濫
九曰瘝曠職守役心外求十曰匿過居官翫視國法
八年二月勅吏部凡未歴郡者不許為郎已為郎者更
迭補外未歴縣者必令須入已作縣者須及任滿闕次
必依先後毋或改差
十年詔改官班引之人先赴都堂或御史臺各試書判
合理法者許集注如不通且令為丞再試中方與入
景定四年正月詔侍從臺諫給舍卿監郎官以上及制
總監司各舉所知不拘員限不如所舉行連坐法
次年詔侍從兩省於内外官舉堪監司郡守者疏其
實以聞令中書籍記遇有官闕精加審察取旨擢用
如犯贓私坐以謬舉之罰
度宗咸淳元年詔侍從給舍臺諫卿監郎官各舉所知
二人摭實狀限三日以聞
時以初即位有此詔次年復詔各舉所知二人
五年三月詔舉廉吏
詔曰吏以廉稱自古有之今絶不聞豈不自章顯而
壅於上聞與其令侍從卿監郎官各舉廉吏將顯擢
焉
七年十二月詔舉廉能材堪縣令者
侍從臺諫給舍各舉十人卿監郎官各舉五人制帥
監司各舉六人知州軍監各舉二人
遼聖宗統和十二年十一月詔諸部所俘宋人有官吏
儒生抱器能者具以名聞
遼史張儉傳曰故事車駕經行長吏必有所獻聖
宗嘗獵雲中節度使進曰臣境無他産惟幕僚張
儉一代之寳願以為獻先是帝夢四人侍側賜食
人二口至聞儉名始悟召見容止朴野訪以世務
占奏三十餘事由此顧遇特異踐歷清華號稱明
幹
興宗重熙九年十二月詔諸職官有治民安邊之略者
悉具以聞
十年十月詔東京留守察官吏有廉幹清彊者具以名聞
金制文武選皆吏部統之自從九品至從七品職事官
部擬正七品以上呈尚書省以聽制授
凡文散官謂之文資官武散官謂之右職又謂之右
選文資則進士為優右職則軍功為優皆循資有升
降定式而不可越自餘舉人勞效應襲恩例之外入
仕之途尚多而所定之時不一若牌印護衛令史之
出職則皇統時所定者也檢法知法國史院書寫則
海陵所置者也若宗室將軍宫中諸局承應人宰相
書表太子護衛妃護衛王府祗候郎君内侍及宰相
之子并譯史通事省祗候郎君親軍驍騎諸格則定
於世宗之時及章宗所置之太常檢討内侍寄禄官
皆仕進之門戸也凡外任循資官謂之常調選為朝
官謂之隨朝吏部選者謂之部選尚書省選者謂之
省選部選分四季擬授省選理資考升遷
世宗大定二年詔隨朝六品外路五品以上各舉廉能
官一人
三年定制若察得所舉相同即擬旌除若聲跡穢濫
所舉官量約降罰至九年諭宰臣曰朕思得忠廉之
士與之共治故嘗命五品以上各舉所知於今數年
矣以天下之大豈無其人亦由在上者知而不舉耳
參知政事魏子平奏曰可命當舉官者每任須舉一
人視其當否以為旌賞帝曰一任舉一人則人才或
難恐涉於濫又少有所犯則罪舉者故人益畏而不
敢舉宋國辟舉之官有犯罪者所舉官雖宰執亦不
免降黜人情始慕進故多廉慎既得任用或失所守
宰執自掌黜陟之權豈可因所舉而置罪耶十年又
詔曰舉人之法若定三品官當舉幾人是使小官皆
諂媚於上也惟任滿詢察前政則得人矣
三年八月詔祖宗時有勞效未曾遷賞者五品以上奏
聞六品以下及無職事者尚書省約量升除
時又詔監當官遷散官至三品尚任縣令者與省除
四年勅隨朝六品以繁劇局分官有闕者省不得擬
注其具闕及人以聞六年制官至三品朝廷約量勞
績歲月特予遷除七年勅外路四品以上職事官并
五品合升除官皆具闕及人以聞六品以下尚書省
擬定而後奏
金史高衎傳曰大定初每季選人至吏部託以檢
閱舊籍謂之檢卷有滯留至後季尚不得去者衎
三為吏部知其弊及授尚書歲餘銓事修理選人
便之
八年七月詔自今朝官出外即令體訪外任職官廉能
者及草萊之士可助治者具姓名以聞
時帝求賢甚切十一年諭宰臣曰昨觀貼黃五品以
上闕員甚多而難於得人三品以上朕則知之五品
以下不能盡識也卿等曾無一言見舉者國家之務
朕豈能獨盡哉二十六年三月尚書省擬奏除授帝
曰卿等在省未嘗薦士止限資格安能得人古有布
衣入相者聞宋亦多用山東河南流寓疎遠之人皆
不拘於貴近也以本朝境土之大豈無其人朕難遍
知卿又不舉外官三品以上必有可用之人但無由
得進耳
二十六年四月詔職官犯除名者毋復舉用
諭尚書省曰比有上書言職官犯除名不可復用此
言極當如軍朝急速權可使用今天下無事復用此
輩何以戒將來
二十九年十一月(時章宗已即位)諭尚書省自今五品以上官
各舉所知歲限所舉之數如不舉者坐以蔽賢之罪仍
依唐制凡五品以上官到任即舉自代並從提刑司採
訪之
時以選舉十事命尚書省定擬其一減資考使可用
者不至衰老其二隨朝考滿人果才能免回降其三
隨路提刑所訪廉能官就令隨宜遷注其四許宰相
與求仕官相見以訪才能其五薦賢毋避親故如數
各舉所知不舉者罪之其六舉自代其七内外五品
以上官長於僚屬内舉才能官一人數外舉者聽其
八監臨諸物料内及草澤隠逸之士皆聽薦舉其九
親軍出職内有尤長武藝勇敢過人者令内外官舉
提刑司察之其十定前項各欵隨色歲舉一人
章宗明昌元年八月詔選才幹官為諸州刺史皆召見
戒諭之
三年十月詔應保舉官及試中書判者委官覆察言行
相副者量與升除隨朝及六品以下各隨所長用之
六年八月詔宫中承應人出職後三年内犯贓罪者元
舉官連坐不在去官之限著為令
承安三年二月諭宰臣選任才能雖資品未及亦具以
聞毋避親故
四年立審官院
勅宰臣曰凡除授恐未盡當今無門下省雖有給事
而無封駁司可設審官院使於擬奏未受時詳審得
當然後授之凡所送令詳審者以五日内奏或申省
三月諭尚書省官員必須改除者議之其日月淺者毋
數改易
先是尚書省於明昌四年正月奏推官蘇德秀為禮
部主事帝曰百官當使久於其職彼方任理官復改
戶曹又除禮部人材豈能兼之但中材勝於新人事
既經練亦必有濟後不可輕易改除至是有是諭
泰和二年十二月詔監察御史非特旨不許舉官
七年正月勅宰臣舉才幹官同議南征事
六月詔朝官六品外官五品以上及親王舉通錢榖官
一人不舉者罰舉不當者論如律
宣宗貞祐三年三月詔沿河州縣官罷軟不勝任者汰
去令五品以上官公舉仍許今年到部人内先擇能者
量緩急易之
興定元年詔隨朝七品外路六品以上職事官舉正七
品以下職事官年未六十不犯贓堪使任者一人
三年十月定保舉縣令能否升黜舉主制
繼以舉官或私其親或徇於請求或謬於鑒裁而妄
舉數歲之間以濫去者九十餘人五年十二月乃罷
其制
十一月詔隨朝七品外路六品以上官二歲舉縣令一
人
初貞祐四年三月監察御史完顔綏蘭上言臣近被
命體問外路官廉幹者擬以差遣若懦弱不公者罷
之具申朝廷别議擬注臣伏念彼懦弱不公之人雖
令罷去不過止以待闕者代之其能否又未可知或
反不及前官盖徒有選賢之虚名而無得人之實跡
古語云縣令非其人百姓受其殃今若後官更劣則
為患滋甚豈朝廷恤民之意哉夫守令治之本也乞
命隨朝七品外路六品以上官各舉堪充司縣長官
者仍明著舉官姓名他日察其能否同定賞罰庶幾
其可詔議行之至是始定其制
四年八月勅掌兵官不聽舉縣令
哀宗至大元年命監察御史司農司官先訪察隨朝七
品外路六品以上官清慎明潔可為舉主者然後移文
使舉所知仍用六事課殿最以升黜舉主
元選官之法從七品以下屬吏部正七品以上屬中書
三品以上非有司所與奪由中書取進止自六品至九
品為勅授則中書牒署之自一品至五品為宣授則以
制命之三品以下用金寳二品以上用玉寳有特旨者
則有告詞
凡選用不拘常格省參議都司郎中員外高第者拜
參預政事六曹尚書侍郎及臺幕官監察御史出為
憲司官外補官已制授入朝或用勅除朝蹟秩視六
品外任或為長伯在朝諸院由判官至使寺監由丞
至卿館閣由屬官至學士有遞升之法其吏部月選
凡解由到部即行照勘合得七品者呈省從七以下
本部注擬其餘流外人員不拘多寡並以一月一次
銓注
世祖至元十五年四月命行中書省舉廉能吏以聞其
貪殘不勝任者劾罷之
十九年九月命各道提刑按察司舉廉能吏加等遷叙
監察御史魏初疏曰舊制常參官諸州刺史上任
三日舉一人自代况風紀之職與常員異請自今
監察御史按察司官在任一歲各舉一人自代所
舉不當有罰不惟砥礪風節亦可為國得人
二十年四月禁近侍為人求官紊亂選法
二十四年閏二月詔行省宣慰司毋濫舉官吏
二十八年詔路府州縣除達嚕噶齊外長官並宜選用
漢人素有聲望及勲臣故家并儒吏出身資格相應者
佐貳官遴選色目漢人參用
成宗元貞元年二月命中書省振理選法
省臣言近者阿哈瑪特僧格怙勢賣官不别賢否止
憑解由遷調選法大壞宜令廉訪使體覆以聞省臺
選官覈實定其殿最以明黜陟其廉訪司官亦令省
臺同選為宜從之
三月詔自後諸司毋得奏舉官屬專令中書奏擬
先是至元十九年十二月御史中丞崔彧言選用臺
察官若由中書必有偏徇之弊御史宜聽本臺選擇
從之至是省臣言樞密院御史臺例應奏舉官屬其
餘諸司不宜奏請今皆請之非便故有是詔至大德
七年二月又詔諸司舉用人員並經中書省毋得擅
奏十一年武宗即位八月中書省臣言内降旨與官者
八百八十餘人已除三百未議者猶五百餘請自今
越奏者勿與帝是其言又御史臺臣言中書省樞密
院御史臺宣政院得自選官具有成憲今監察御史
廉訪司官非本臺公選而從諸臣所請自内降旨非
祖宗成法帝嘉納之九月中書省臣言内外選法向
者有旨一遵世祖成制兩宫近侍銓叙惟上所命比
有應入常調者夤緣驟遷其已仕廢黜及未嘗入仕
者亦後請自内降旨臣等奏請禁止蒙賜允從自後
所降内旨復有百餘臣等已嘗銓擇奉行第中書政
務他人又得輒請責以整飭其效實難自今銓選請
如前制非由中書議者毋得越奏詔從之
大德元年四月中書省及御史臺議定臺憲舉官事宜
副萬戶阿喇卜丹御史中丞崔彧等陳臺憲諸事省
臺集議言乞依舊例御史臺不立選其用人則於常
調官選之惟監察御史首領官今御史臺自選廉訪
司必擇蒙古人為使或闕則以色目世臣子孫為之
其次參以色目漢人各省文案行臺差官檢覈宿衛
近侍奉特旨令臺憲擢用者必須明奏然後任之行
臺御史任滿而有效績者或遷内臺或呈中書省遷
調廉訪司亦如之其不稱職者省臺擇人代之未歴
有司者授以牧民之職經省臺同選者聽御史臺自
調中書省或用臺察之人亦宜與御史臺同議各官
府憲司官毋得輒入體察制可
二年十二月詔廉訪司歲舉所部廉幹者各二人
七年二月詔慎選文翰師儒官
翰林院宜選通經史能文辭者國子學宜選年高德
劭能文辭者並須資格相應之人不得預保布衣之
士若果才德素著合不次超擢者别行具聞其後至
大四年仁宗即位四月詔國子監師儒之職有才德
者不拘品級雖布衣亦聽選用閏七月中書平章政
事鄂勒哲李孟等言方今進用儒者而老成日以凋
謝宜訪四方儒士成材者擢任國學翰林秘書太常
或儒學提舉等職俾學者有所激勸帝是其言詔自
今勿限資級果才而賢雖白身亦用之
九年二月詔臺院部五品以上官各舉廉能識治體者
三人行省臺宣慰司廉訪司各舉五人
(臣)等謹按成宗紀及元典章並云詔御史臺翰林
集賢院六部於五品以上各舉三人與志文互異
據志則五品以上皆得舉人據紀則五品以上乃
指所舉廉能之人而言恐五品以上職官無幾不
應各舉三人如是之多今從志又元典章是詔在
九年六月亦與紀不同
武宗至大三年十月詔尚書省事繁重諸司有才識明
達者並從尚書省選任樞密院御史臺及諸有司毋輒
奏用違者論罪其或私意請託罷之不叙
四年二月(時仁宗已即位)命臺官選正直之人為廉訪司官體
察郡縣有廉能愛民者不次擢用
六月又命侍臣咨訪内外才堪佐國者悉以名聞七
月勅御史臺選更事老成者為監察御史
仁宗延祐七年十一月(時英宗已即位)詔監察御史肅政廉訪
司於常選人中每歲舉可任守令者一人
並須指陳廉能實跡色目官初舉漢官覆察漢官初
舉色目官覆察限次年三月内申臺呈省籍其姓名
以備擢用既用之後考其政績成敗與元舉官同示
賞罰違期不舉罪亦及之
英宗至治三年正月詔常調官外不次銓用者但升以
職勿升其階
九月勅諭百司凡銓授官遵世祖舊制
泰定帝泰定元年二月以舊制臺憲歲舉守令推官二
人有罪連坐非便命中書於常選擇人用之
文宗至順二年九月監察御史陳思謙上銓選法從之
思謙言銓衡之弊入仕之門太多黜陟之法太簡州
郡之任太淹朝省之除太速欲設三策以救四弊一
曰至元三十年以後增設衙門冗濫不急者從實減
并其外有選法者并入中書二曰宜參酌古制設辟
舉之科令三品以下各舉所知得才則受賞失實則
受罰三曰古者刺史入為三公郎官出宰百里盖使
外職識朝廷治體内官知民間利病今後歴縣尹有
能聲善政者授郎官御史歴郡守有竒才異績者任
憲使尚書其餘各驗資品通選在内者不得三考連
任京官在外者須兩任乃遷内職績非出類守不敗
官者則循以年勞處以常調凡朝缺官員須二十月
之上方許遷除帝可其奏命中書議行之
三年十月(時寧宗已即位)復詔監察御史肅政廉訪司并内外
三品以上正官歲舉才堪守令者一人申達省部錄用
稱職者舉官優加旌擢犯贓私者量其輕重黜罰
至順帝元統二年十月命臺憲部官各舉才堪守令
者一人至正五年十二月詔定薦舉守令法七年十
二月以連年水旱民多失業選擇臺閣名臣二十六
人出為守令八年四月詔京官三品以上歲舉守令
一人守令到任三月亦舉一人自代十二年三月詔
隨朝一品職事及省臺院部諸正官各舉循良才幹
智勇兼全堪充守令者二人知人多者不限員數各
處試用守令並授兼管義兵防禦諸軍奥魯勸農事
所在上司不許擅差守令既已優升其佐貳官員比
依入廣例量升二等任滿驗守令全治者與真授不
治者全削二等依本等叙半治者減一等叙雜職人
員其有智勇之士並依上例凡除常選官於殘破郡
縣及迫近賊境之處升四等稍近賊境升二等十六
年二月命六部諸監院正官各舉才堪守令者一人
中書省斟酌用之或任内害民受贓者舉官量事輕
重降職
王圻曰元舊制銓曹有行止科吏主之日具内外
官十名上中書省中書籍以遷擢其後吏怠不為
意任者淹滯有待選十餘年者至正時危素責吏
日具五名五日一上中書吏樂易集各思奉職而
久滯者獲伸
明制任官之事文歸吏部武歸兵部而吏部凡四司文
選掌銓選考功掌考察其職尤要選人初授者曰聽選
升任者曰升遷
其法每年吏部六考六選凡引選六類選六遠方選
二聽選及考定升降者雙月大選其序定於單月改
授改降丁憂候補者單月急選其揀選三歲一舉行
凡升遷必滿考若員缺應補不待滿者曰推升内閣
大學士吏部尚書由廷推或奉特旨侍郎以下及祭
酒吏部會同三品以上廷推太常卿以下部推通參
以下吏部於宏政門會選詹事由内閣各衙門由各
掌印在外官惟督撫廷推九卿共之吏部主之布按
員缺三品以上官會舉監司則序遷惟防邊兵備率
由選擇保舉付以勅書其他在外府州縣正佐在内
大小九卿之屬員皆常選官選授遷除一切由吏部
太祖洪武十五年正月命天下朝覲官各舉所知一人
至成祖永樂元年詔京官文職七品以上外官至縣
令各舉所知一人量才擢用後以貪汚聞者舉主連
坐仁宗洪熙元年八月宣宗即位命京官五品以上
及給事御史外官布按兩司正佐及府州縣正官各
舉所知惟見任府州縣正佐及曾犯贓罪者不許薦
舉其他官及屈在下僚或軍民中有廉潔公正才堪
撫字者悉以名聞世宗嘉靖七年詔兩京三品以上
及科道官各舉所知仍從吏部議奏定奪
孫承澤春明夢餘錄曰夫以天下之大人才之廣
而僅取用於銓衡一司網疎甚矣欲使官得其人
人盡其才舍保舉其奚由焉夫保舉與薦舉異薦
舉者誠有所知一舉焉而臣之心畢矣保舉者舉
其顯復保其微舉其始復保其終故薦舉者上世
之法也保舉者晚世之法也明主好賢如渴而又
慎之以不得已非薄視天下也保而舉之不厭慎
也
仁宗洪熙元年定制凡布按二司知府有缺令三品以
上京官保舉
先是成祖永樂九年吏部尚書蹇義言在外布按二
司府州縣官承流宣化以撫字為職必須得人得人
之法在銓選精嚴薦舉有法宜令在内文職七品以
上在外五品以上及州縣正官各舉所知賢能廉幹
堪任牧民及風憲者一人吏部考驗酌用其所保非
才或授職之後闒冗卑汚舉主連坐詔是其言命所
司速行之至是復定是制其後復以知府多循資格
不稱任宣宗宣德六年五月命大臣薦舉郎中况鍾
趙豫莫愚羅以禮員外郎陳本深邵旻馬儀御史何
文淵陳鼎俱授知府賜勅遣之其冬復用薛廣等二
十九人十年詔府州縣官廉勤公正能恤民者親臨
上司宜以禮待仍具其政績以聞英宗正統二年九
月大學士楊士竒言宣德七年以前藩臬二司及府
州縣正官惟聽吏部所舉權衡獨擅聞見不廣未盡
得人百姓受害是以宣宗皇帝勅令大臣保舉自此
得人遂多間有一二非才盖緣舉主審察不至或徇
私不公所致昔唐太宗命在京三品以上舉郡守縣
令後来致天下斗米三錢之效近来有等京官無人
舉保造為謗語專欲隳壞良法伏望聖斷仍遵先帝
勅旨行但所舉之人籍記舉主後有犯贓必明正舉
主之罪則人知謹畏不敢徇私官必得人矣詔從之
十一年御史黃裳言國初給事御史奏遷方面郡守
近年方面郡守率由羣臣保升給事御史以糾參為
職豈能無忤於一人乞勅吏部仍按例奏請十二年
給事中余忭復言方面郡守有缺吏部當奏請上裁
尚書王直英國公張輔等言方面郡守保舉升用稱
職者多未可擅更易詔從輔直言而仍採忭疏許言
官指劾十三年御史凃謙復陳舉薦得方面郡守輒
改前操之弊請仍遵洪武舊制於内外九年考滿官
内揀選升授或親選朝臣才望者任之詔可景帝景
泰間給事中林聰又陳推舉驟遷之弊言今缺參政
等官三十餘員請暫令三品以上官保舉自後惟布
按兩司三品以上官連名共舉共餘悉付吏部詔並
從之憲宗成化五年科道官復奏請保舉方面吏部
因併及郡守詔從言官請而令知府員缺仍聽吏部
推舉旋以會舉多未當并方面官第令吏部推兩員
以聞罷保舉之令至孝宗弘治十二年復詔部院大
臣各舉方面郡守吏部因請依往年御史馬文升遷
按察使屠滽遷僉都御史之例超擢一二以示激勸
而未經大臣薦舉者亦兼採之並從其議武宗正德
八年詔兩京堂上官五品以上及在外巡撫巡按布
按二司正官各舉賢能出衆堪任守令之人又詔在
京在外堪任知府者許兩京文職三品以上各舉所
知後照所舉旌勞連坐
春明夢餘錄曰保舉一事三楊當國時謂借以攫
吏部之權部意不平事遂漸寢
明史選舉志曰宣德三年况鍾趙豫等以薦擢守
蘇松諸府賜勅行事十年用郭濟姚文等為知府
亦如之其所奏保者郎中員外御史及司務行人
寺副皆與不依常調也復多有政績部曹及御史
由堂上官薦引類能其官而長吏部者蹇義郭璡
亦屢奉勅諭帝又慮諸臣畏連坐而不舉則語大
學士楊溥以全才之難謂一言之薦豈能保其終
身欲得賢才尤當厚教養之法故其時吏治蒸蒸
稱極盛焉沿及英宗一遵厥舊然行之既久不能
無弊所舉或鄉里親舊僚屬門下素相私比者方
面大吏方正謝莊等由保舉而得罪而無官保舉
者在内御史在外知府往往九年不遷
英宗正統元年十一月詔京官三品以上舉堪任御史
者四品及侍從言官舉堪任知縣者各一人
至七年罷薦舉縣令之制十年四月復命舉州縣治
行卓異者憲宗成化七年正月又以都御史李賓言
命在京五品以上及給事中御史各舉堪任州縣者
一人二十三年詔天下有司官員有才行超卓者許
六部都察院通政司大理寺堂上及各撫按官舉保
十四年詔下僚有才能出衆者聽風憲官及上司薦舉
擢用
至孝宗弘治九年詔在外凡布按二司府州縣及教
官有政績才行者並許撫按奏舉世宗嘉靖四十四
年三月吏部尚書嚴訥疏言今年朝覲之後請令来
朝官各舉所屬府佐以下治行卓異者如國初馮堅
以典史擢都御史王興宗以直廳擢布政司故事超
擢一二以鼓其志從之四月乃以潮州府同知王化
為廣東副使鳳陽府同知江東為陜西僉事辰州府
通判邵元美為四川僉事廣安州知州張澤為雲南
僉事溆浦教諭李珙為大理寺評事碣石衛經歷鄧
文通為肇慶府同知東寧衛經歷蔡琮為淮安府通
判福清縣縣丞陳永為興化府通判河内縣典史薛
侃為曹縣知縣
景帝景泰三年詔文官罷職無贓犯而才學可用者並
聽在京四品以上在外撫按方面及府州縣正官薦舉
聽用
憲宗成化七年定制有司官必三年六年政績卓異方
許薦舉仍令吏部先察舉主
至世宗嘉靖二十一年詔撫按官毋得以升遷任淺
及去任久者一槩薦舉神宗萬歷十二年詔部院考
察正數官員不許一槩混舉
孝宗弘治六年詔各撫按及布按二司遇府州縣官才
行俱優者無分舉貢吏員出身一體保舉五品以上果
有才德出衆者開報吏部奏請定奪
初太祖嘗御奉天門選官且諭毋拘資格選人有即
授侍郎者進士監生及薦舉者參錯互用給事御史
亦初授升遷各半永宣以後漸循資格而臺省尚多
初授至是資格始拘舉貢雖與進士並稱正途而軒
輊低昂不啻霄壤故有是詔至世宗嘉靖四十四年
又詔各撫按於所屬中不論舉貢進士但有賢能一
體保舉穆宗隆慶三年六月掌吏部大學士高拱言
國初進士舉人並用乃後進士偏重而舉人甚輕至
於今極矣宜破拘攣之見以開功名之路凡自授官
以後惟考政績不必問其出身吏部自行體訪苟係
賢能即一體升取各撫按官一體保薦無分彼此有
所輕重詔嘉納之然勢已積重不能復返
十六年詔各撫按及布按二司訪察所屬廉能幹濟者
明開堪任某官具奏升用
穆宗隆慶元年命兩京九卿及各科道廣詢博訪有
才略過人忠誠任事者或堪各邊督撫或堪各邊兵
備有司或堪清理屯鹽無分見任去任各具疏薦日
後所舉之人果有成績舉主一體升賞如僨事殃民
併坐舉主
世宗嘉靖十一年定舉主連坐法
諭吏部朝覲年分考察既畢備查被黜方面有司等
官追究所舉巡按御史四人以上革職閑住二人以
上降一級調外任一人罰俸半年著為令
穆宗隆慶四年六月詔於諸都寺屬及南京科道各省
藩臬中有志行特出人所共推者一體蒐訪遇京堂缺
每歲間擢數人
從大學士陳以勤請也
神宗萬歷十九年八月吏部侍郎趙志臯前禮部侍郎
張位以不由廷推入閣吏部尚書陸光祖争之命勿為
例
時閣臣員缺志臯位以大學士申時行薦遂用之光
祖言舊制閣臣必由廷推若令一人密薦恐開植黨
之門帝是之明年位建言會推大臣宜令九卿科道
各舉所知送之吏部類奏取自上裁吏部尚書孫鑨
以為會推乃爵人於朝之義官至大臣敡歴已久才
品已定會推之時九卿科道俱在如有不當自宜面
相争引何必類奏給事中史孟麟疏云如輔臣之言
則始以一部之權分而散之於諸司究也以諸司之
權合而收之於禁密聽自上裁旨由閣票内託上意
外諉廷推誰執其咎議遂寢
二十二年始行掣籖法
吏部尚書孫丕揚思杜權貴請謁之弊乃創為掣籖
法大選急選悉聽選人自掣諸寄無所容然銓政自
此一變
春明夢餘錄曰選法之壞自萬歷甲午掣籖始也
丕揚欲杜權貴請謁之弊為大選掣籖之法一時
稱公于慎行嘗譏其非體謂古人見除吏條格却
而不視以為一吏足矣奈何衡鑑之地自處於一
吏之職而無所秉成亦已陋矣至於人才長短各
有所宜員格高下各有所便地方繁簡各有所合
道里遠近各有所準而以探丸之智為挈瓶之守
是掩鏡可以索照而持衡可以懸决也熹宗初趙
南星掌吏部疏言掣籖之法自古未有自萬歷年
間始用之以示公其初即不能行遂有造籖之弊
討缺者無不如意御史翟學程之疏至以為可笑
良亦無怪其然荀卿曰探籌取鈎所以為公此假
設以見行法之在人耳而不意天下之果有此事
也似宜變之以復祖宗之舊遂停抽籖之法至天
啓末復行終明世不復更人因譏銓部為籖部
(臣)等謹按明史選舉志言萬歷二十九年文選員
外郎倪斯蕙條上銓政十八事其一曰議掣籖尚
書李戴擬行報可孫丕揚踵而行之而丕揚傳則
言萬歷二十二年拜吏部尚書患中貴請謁乃造
為掣籖法贊亦及之李戴傳則言時在外府佐及
州縣正佐官盡用掣籖法戴視事謹守新令幸無
罪而已考神宗實錄二十三年五月載曹上吉一
事云吏部尚書孫丕揚選法用掣籖頗稱無私則
掣籖不始於戴而始於丕揚無疑且實錄載二十
九年李戴疏陳銓政十八事不報而志乃云擬行
報可亦屬失考
愍帝崇禎元年五月復外吏久任及保舉連坐之法
十一年五月策試考選官於中左門
明史選舉志曰明制給事御史謂之科道科五十
員道百二十員洪武至天順成化間進士舉貢監
生皆得選補其選擢者推官知縣而外或由學官
其後監生及新科進士皆不得與或庶吉士改授
或取内外科目出身三年考滿者内則兩京五部
主事中行評博國子監博士助教等外則推官知
縣自推知入者謂之行取其有特薦則俸雖未滿
亦得與焉嘉靖萬歷間常令部曹不許改科道後
亦間行之舉貢推知例得與進士同考選大抵僅
四之一嘉靖間又常令監生與選旋罷不行其考
選之例優者授給事中次者御史又次者以部曹
用雖臨時考試而先期有訪單出於九卿臺省諸
臣之手往往據以為高下崇禎二年考選畢吏部
以中書二人訪單互異上請帝責以推諉而不悟
訪單之非體也
欽定續文獻通考卷三十六
