欽定續文獻通考卷八十一
宗廟考
后妃廟私親廟
宋
(臣)等謹案馬端臨考載宋之后妃私親廟迄於光
宗紹熙五年今考寧宗以後正史無可見惟王圻
續通考載理宗端平元年五月詔沂靖惠王榮文
恭王合依典禮置主祠堂園廟令禮寺討論以聞
議上紹興府繪圖條具於尚書省沂靖惠王名柄
寧宗弟始以宗室子貴和為之後後立為皇子乃
以帝嗣沂王榮文恭王名希瓐帝本生父也若后
妃廟則無可考矣
遼世宗天祿元年九月追諡皇考曰讓國皇帝五年
九月祭讓國皇帝於行宫
先是太宗大同元年帝親護人皇王靈駕歸自汴京
葬毉巫閭山陵曰顯陵中作影殿制度宏麗又於東
京宫牆北建御容殿
(臣)等謹案遼建始祖妣克敦廟於木葉山是為后
妃立廟之始其後廟祀祖宗或奉御容或金石肖
像皆帝后並祀已詳天子宗廟門兹考后妃私親
立廟自世宗始
又案本紀太祖長子封人皇王主都木達國讓位
於太宗未幾浮海歸唐後為李從珂所害太宗思
之遣惕隱率宗族以下祭於行宫世宗即位始加
尊諡景宗保寕二年四月幸東京致奠於讓國皇
帝廟聖宗統和二十六年七月更諡文獻興宗重
熙二十一年十一月增為文獻欽義皇帝廟號義
宗及諡二后曰端順曰柔貞道宗清寧三年十月
謁讓國皇帝廟遂與諸帝並極崇奉云
道宗清寕七年六月幸崇德宫致祭
(臣)等謹案營衞志承天皇太后置沽依鄂爾多是
為崇德宫在土河東后妃傅太后為景宗后聖宗
母明達治道聞善必從聖宗稱遼盛主后訓為多
焉
天祚帝乾統元年十月追諡皇考昭懷太子曰大孝順
聖皇帝妣曰貞順皇后廟號順宗
金太宗天會十三年九月(時熙宗已即位)追尊皇考豐王為景
宣皇帝妣蒲察氏為惠昭皇后廟號徽宗
世宗大定三年十月祔睿宗及昭德皇后神主於太廟
先是二年有司援唐典昭德皇后合立别廟擬於太
廟内垣東北起建從之至是太廟祫享升祔帝后神
主同時制造題寫奉詣殿庭謁畢祔於祖姑欽仁皇
后之左享祀畢奉主還本廟十二月臘享禮官言唐
禮别廟薦享皆準太廟一室之儀恐今廟享畢已過
質明請别差官攝祭制可十一年郊祀前一日朝享
與太廟同日用登歌樂行三獻禮有司攝事後以别
廟殿制小又於太廟之東别建一廟十二年八月廟
成正殿三間東西各空半間以兩間為室從西一間
西壁上安置祏室廟置一便門與太廟相通仍以舊
殿為冊寶殿祏室奏毁十三年六月告祭奉安
二十四年四月次東京幸清安垂慶寺
初睿宗薨帝母貞懿皇后李氏祝髮為比邱尼歸遼
陽營建清安禪寺居之后自建浮圖於遼陽是為垂
慶寺臨終謂帝曰吾已用浮圖法置塔於此不必合
葬也大定三年改葬睿宗於景陵帝深念遺命乃即
清安寺建神御殿奉安御容詔有司增大舊塔起奉
慈殿於塔前九年名神御殿曰報德十三年垂慶寺
起神御殿至是幸其寺
二十六年敇别建昭德皇后影廟於中都
帝命建廟於太廟内有司言禮無廟中别建影廟之
例今皇后廟西有隙地廣三十四步袤五十四步可
以興建制可乃建殿三間南面一屋三間垣周以甓
外垣置靈星門一神廚及西房各三間仍於正南别
創正門以坤儀為名仍留舊有便門遇禘祫祔享由
之每歲五享並影廟行禮於正南門出入又於廟外
起齋廊房二十三間
宣宗貞祐三年七月明德皇后神主至自中都九月黜
衞紹王母李氏先獻皇后諡神主在太廟畫像在衍慶
宫並遷出之
昭德皇后廟奉安儀
大定十三年六月前期二日奏告太廟祭告别廟至
日用祫享過廟儀有司言當用鹵簿以廟相去不遠
用清道二人次團扇二人次職掌八人次衙官二十
六人為十三重供奉官充次腰輿輿士一十六人繖
子二人次團扇十四為七重方扇四次排列職掌六
人燭籠十對輦官並錦襖盤裹仍令皇太子率百官
行禮前一日行事執事官就祀所清齋一宿仍習儀
執事者視醴饌太廟令帥其屬掃除廟之内外禮直
官設皇太子西向位執事官位太子後近南西向各
依品從立監祭殿西階下東向立及親王百官位於
廟庭北向西上又設祝案於神位之右設尊彝之位
於左各加勺冪坫又設祭器皆藉以席(左一籩實以鹿脯右一豆)
(實以鹿臡)又設盥洗爵洗位於横街之南稍東(罍在洗東加勺篚在)
(洗西南肆實以巾)執罍篚者位於其後太廟令又設神位於
室内北牖下當戸南向設几席(直几一黼扆一莞席一繅席一次席二紫)
(綾厚褥一紫綾蒙褥一)幷幄帳等諸物並如舊廟之儀又設望
燎位西神門外之北設燎柴於位之北預握瘞坎於
燎所所司陳儀衞於舊廟門之外奉安日未明二刻
所司進方扇燭籠於舊廟殿門外設腰輿一繖一於
殿階之下南向質明皇太子公服乘馬本宫官屬導
從至廟門外步入廟門至幕次引親王百官常服由
廟門入於殿庭北向西上重行立定次引皇太子於
百官前絶席位立贊者曰再拜皆再拜宫闈令升殿
捧昭德皇后神主置於座贊者曰再拜皆再拜次引
内常侍北向俛伏跪奏請昭德皇后神主奉安於新
廟降殿升輿奏訖俛伏興捧几内侍先捧几匱跪置
於輿又宫闈令接神主内侍前引跪置於輿上几後
覆以紅羅帕内常侍以下分左右前引皇太子步自
舊廟先從行親皇次之百官分左右後從儀衞導從
至别廟殿下北向内常侍於腰輿前俛伏興跪奏請
降輿升殿内侍捧几匱前宫闈令捧接神主升殿置
於座禮直官引皇太子以下親王百官入殿庭北向
西上重行立皇太子在絶席立禮直官贊曰再拜皆
再拜又贊曰行事官各就位禮直官引皇太子西向
位立定禮直官少前贊曰有司謹具請行事即引皇
太子就盥洗位北向搢笏盥手帨手執笏詣爵洗位
北向立搢笏洗爵拭爵以授執事者執笏升詣酒尊
所西向立執事者以爵授皇太子搢笏執爵執事者
舉冪酌酒皇太子以爵授執事者詣神位前北向搢
笏跪執事者以爵授皇太子執爵三祭酒反爵於坫
執笏俛伏興少立次引太祝舉祝官詣讀祝位東北
向舉祝官跪舉祝板太祝跪讀祝訖置祝於案俛伏
興舉祝官皆却立北向贊者曰再拜皇太子兩拜降
階復位舉祝讀祝官後從復本位禮直官曰再拜在
位者皆再拜宫闈令納神主於室贊者曰再拜皆再
拜禮畢退署令闔廟門瘞祝於坎儀物各還所司
元世祖至元二年祔皇妣莊聖皇后於睿宗廟三十
年十月祔明孝太子於太廟
先是二十二年十二月皇太子薨太常博士議前代
太子薨梁武帝諡統曰昭明齊武帝諡長懋曰文惠
唐憲宗諡寧曰惠昭金世宗諡允恭曰宣孝又建别
廟以奉神主準中祀以陳登歌例設令丞歲供洒掃
斯皆累代之典莫不追美洪休時中書翰林諸老臣
亦議宜加諡立别廟奉祀遂諡明孝作主用金二十
五年冬享制送白馬一至是遂祔廟
成宗大德五年正月奉安昭睿順聖皇后御容於護國
仁王寺
初至元七年秋昭睿順聖皇后於都城西高梁河之
濱大建佛寺三年而成中宫乃斥粧奩營産業以豐
殖之已而效地獻利者隨方而至物衆事繁建總管
府統於内置提舉司提領所分治於外至是奉安御
容焉
(臣)等謹案帝紀世祖第四子諾摩罕封北安王鎮
北邊後薨顯宗噶瑪拉以長孫封晉王代之嗣是
顯宗長子襲封晉王及繼大統是為泰定帝以興
王之地不忘所自特敕奉北安王塑像於高梁河
寺即護國仁王寺也寺建於至元七年至十六年
置總管府至大元年罷總管府建會福院總理事
務以寺奉昭睿順聖皇后御容故以北安王附祀
焉又元制祖宗御容皆奉安諸刹凡帝后並祀者
詳載宗廟門兹不重見
英宗至治三年三月祔昭獻元聖皇后(武宗母后也)於順宗
廟堂
泰定帝泰定元年四月作昭獻元聖皇后御容殿於普
慶寺二年十一月幸大承華普慶寺祀昭獻元聖皇
后於影堂
文宗天歷二年二月追尊皇妣伊竒哩氏曰仁獻章聖
皇后唐古氏曰文獻昭聖皇后命有司具冊寶三月文
獻昭聖皇后神御殿月祭如列聖故事至順元年三
月命宣政院供顯懿莊聖皇后(睿宗后也)神御殿祭祀
順帝元統元年十月命廷議武宗英宗明宗三朝皇后
升祔
時武宗一廟未立后主配享命集議之太常博士逯
魯曾抗言先朝以武宗皇后珍格無子不立其主為
非是時巴延為右丞相以明宗母伊竒哩氏可配享
徽政院傳太后旨以文宗母唐古氏可配享巴延問
魯曾曰先朝既以珍格皇后無子不為立主今所立
者明宗母乎文宗母乎對曰珍格皇后在武宗朝已
膺玉冊則為武宗皇后明甚今以無子之故不為立
主可乎衆服其議以珍格皇后配享武宗廟室至元
二年三月造三后冊寶十一月升祔禮成命官致祭
至元元年三月定布濟克太后神御殿祭禮逯
從中書省言甘肅甘州路十字寺奉安世祖皇帝母
布濟克太后於内請定祭禮故也
二年二月追尊生母瑪爾題克為貞裕徽聖皇后
先是元年三月中書省言帝生母太后神主宜於太
廟安奉命集議其禮至是乃祔於明宗廟室
三年十二月致祭太上皇唐妃影堂於真定玉華宫
集賢大學士羊歸言太上皇唐妃影堂在真定玉華
宫每年宜於正月二十日致祭從之
(臣)等謹案元世稱睿宗為太上皇正月二十日為
睿宗忌辰詳天子宗廟門
明太祖洪武元年正月追尊皇伯考妣以下皆列祀太
廟
帝追尊皇族以皇伯考為夀春王皇兄為南昌王盱
眙王臨淮王皇從兄為霍邱王下蔡王安豐王蒙城
王皇姪為山陽王招信王皇從姪為寶應王六安王
來安王都梁王英山王皇伯妣劉氏為夀春王夫人
皇嫂劉氏為臨淮王夫人皇從嫂翟氏霍邱王夫人
趙氏安豐王夫人皆列祀於太廟後定夫人皆改稱
妃凡四壇共十九位春夏於仁祖廟東廡秋冬及歲
除於德祖廟東廡皇帝行初獻禮獻官詣神位分獻
四年進於殿内東壁九年新太廟成增祀蒙城王妃
田氏盱眙王妃唐氏
(臣)等謹案實錄正德十一年御史徐文華言宋儒
程頤曰成人而無後者祭終兄弟之孫之身蓋從
祖而祔亦從祖而毁未有祖祧而祔食之孫獨存
者今懿僖二祖既祧太廟祔享諸王亦宜罷祀廷
議不可嘉靖中分建九廟仍序立東廡二十四年
新建太廟成復進列東壁其木主猶仍正統之舊
以夀春與霍邱七王為皇高伯祖考寶應下七王
為皇曾伯祖考世次不合萬歴七年始改稱本爵
十四年太常卿裴應章言諸王本從祖祔食今四
祖之廟已祧諸王無所祔宜罷享而祔之祧廟禮
部言祧以藏毁廟之主為祖非為孫禮有祧不聞
有配祧者請遵初制序立東廡為近禮報可今考
之前古未有以皇族從享者明祖創為此制蓋以
時遭喪亂諸王俱無後惟南昌有傳而於太祖為
伯兄分誼尤近故咸祔享太廟亦親親之誼也歴
世旣久祖祧而孫存誠有不合於禮者當日諸臣
間有言之終以祖制莫敢廢故終明之世得侑食
如故亦無於禮者之禮也諸王旣不同於功臣配
享又非若私親之有專廟雖太廟祔享禮經闕載
而大夫家廟固有此制因儀起例為綜述始末附
載之
英宗天順五年十二月遣官致祭宣廟賢妃胡氏
七年七月上宣宗廢后胡氏諡修陵寢不祔廟
憲宗成化二十三年十月(時孝宗已即位)追尊母淑妃為孝穆
皇太后建奉慈殿祀之
帝以母妃不得祔廟遂於奉先殿建奉慈殿一歲五
享薦新忌祭俱如太廟奉先殿儀
孝宗弘治十七年三月上太皇太后諡别祀於奉慈殿
(臣)等謹案后妃傳此所稱太皇太后係英廟后其
詳已見天子宗廟門
世宗嘉靖元年三月遣官詣安陸州恭上興獻帝冊寶
尊號改題神主(曰興獻帝神主不稱皇不稱考亦不著子名)五月命設祠祭
署(以皇親蔣榮世襲奉祀顯陵)二年二月奉孝惠邵太后祔祀孝
慈殿(帝祖母也)四月命享祀興獻帝家廟如太廟儀(籩豆十二樂用)
(八佾)三年四月加上本生皇考皇太后尊號(建觀德殿於大内奉)
(迎獻皇帝神主於安陸)九月大禮議定布告天下(尊恭穆獻皇帝曰皇考章聖太)
(后曰聖母)十月定顯陵祭儀(如七陵)五年九月世廟成(奉章聖皇)
(太后謁世廟)六年二月改觀德殿為崇先殿(奉獻皇帝神主及章聖行)
(謁見禮)十一月詔修顯陵(敇建岳懷王長寧善紀兩公主墓碑)
(臣)等謹案興獻稱帝祔廟事前以有關於天子宗
廟之制旣詳載之此更補所未備耳
十四年十月祭皇考於啓詳宫十五年七月議遷三
后神主於陵寢罷奉慈殿祭九月更名世廟為獻皇帝
廟
(臣)等謹案實錄三后為英宗孝肅周太后憲宗孝
穆紀太后孝惠邵太后孝宗於奉先殿側特建奉
慈殿别祀孝穆皇后後祔孝肅皇后復祔孝惠皇
后時禮臣議謂帝於孝肅曾孫也孝穆孫屬也孝
惠孫也三后神主禮不祔廟義當從祧遷奉陵殿
深合典禮但三后稱皇太后太皇太后於奉慈殿
乃子上尊號於母孫上尊號於祖母禮也若三后
於今日遷陵祔享則當各從夫婦之義不當仍襲
子孫之稱請改題神主俾庶嫡之稱有别夫婦之
分無嫌尊尊親親之道並隆而無失十月改題三
后神主奉遷孝肅皇后神主於裕陵孝穆孝惠神
主於茂陵奉慈殿遂罷
又案禮部尚書夏言等上議禮天子諸侯始祖廟
稱太廟其間有功德祖宗旣不可以昭穆名又不
可以太始目乃以義起號之曰世今獻皇稱世在
天之靈必不欲當宜改曰獻皇帝廟以諡名而尊
號昭揭與列聖廟號同符敇下所司悉如議輔臣
奏太廟工完倂新崇先殿帝奉崇先殿神位於景
神後殿更皇考廟曰獻皇帝廟别擇吉區以避渠
道大工悉成遂定太廟禘祫之祭獻皇帝廟止修
四時之祀以避豐禰之嫌互見時享門
十七年上獻皇帝廟號睿宗以祭日奉主於孝宗位祫
享太廟
致仕通判豐坊言請建明堂加尊獻皇帝廟號稱宗
以配上帝文武大臣議宗以其德皇考宜稱宗配帝
於明堂帝以疏不言祔廟留中不下乃作明堂式以
示輔臣禮部尚書嚴嵩言大祀殿在圜丘之北應古
方位則明堂不須更建萬物成形於帝人成形於父
故秋祀明堂以父配之至於稱宗無不袝太廟臣不
敢妄議帝以示夏言言不敢對仍命集議乃復議皇
考宜祔孝宗之廟以寢殿不足容二主仍奉神主於
特廟而遇祫享太廟恭設神座與孝宗同居昭位文
皇帝廟號宜稱成祖獻皇帝廟號宜稱睿宗帝以為
然乃上冊寶尊號悉如所擬
十八年正月詔改建隆慶殿於原世子府殿八月祔孝
獻皇后神主於睿宗廟
承天府舊邸家廟奉獻皇帝神位帝以規制隘隨命
同山陵興工三月享上帝於龍飛殿以皇考配旋祭
告皇考於顯陵行三獻禮復以回鑾辭告獻皇帝后
於隆慶殿八月舉慰神之祭於永孝殿后妃與事帝
曰以此盡子婦之情也迨祔廟復率皇后及妃嬪行
禮
(臣)等謹案嘉靖實錄二十年四月太廟災二十二
年諭建立新廟仍復舊制太祖南向成祖及羣廟
與皇考同堂享獻畢奉主各歸於寢二十三年四
月廷臣集議廟制孝宗睿宗各為一廟並立於三
穆之位者張壁等之說也成廟睿廟東西對峙江
汝壁之說也太廟居中祀成祖於左世室而虚其
右高曾祖考祀於四親廟孝宗廟於成祖之右武
宗别廟於昔所祀皇考之宫郭希顔之說也帝仍
命廟復同堂而廟建之議始定二十四年七月太
廟成奉太祖正位居中成祖及列聖與睿宗皇考
武宗皇兄並同堂序享獻之位以七月朔奉安神
主布告天下今考大禮初議稱考稱皇及立廟京
師廷臣争之甚力然人子愛敬之思不可得已一
命之家報及所生封爵之加如其孫子安有身為
天子反不得奉一日烝嘗加以尊號乎變子為姪
尤不可訓聖人緣人情而制禮葬以士祭以大夫
追王太王王季古典具在可以意通故别廟專祀
而不干大宗之統於禮殊未為失自後漸以支離
未幾而明堂配天稱宗祔享矣未幾而奉主廟中
與孝宗並立昭位直與繼體之君無異矣考興獻
王於正德十四年薨其臣事於孝武二宗者亦已
有年並居昭位之孝宗兄也實則君也遜居次位
之武宗兄子也亦其君也忘君臣之分同饗而且
躐居其上較之春秋逆祀殆有甚焉夫未居尊位
斷不可以入太廟後世持論當力攻張壁等而不
必專歸咎於璁萼也
四十四年六月作玉芝宫奉安睿宗神位
太廟都宫之側舊為睿宗廟後以神主祔太廟而原
廟猶存至是産金色芝一本帝命奏謝元極寶殿告
廟行禮改廟名曰玉芝宫九月定玉芝宫日供時享
儀十一月奉安獻皇帝后神位命官行禮
穆宗隆慶元年正月命修大内神霄殿奉聖母杜太后
祀二月移孝烈皇后主於弘孝殿
(臣)等謹案孝潔皇后祔太廟而孝烈移弘孝殿其
事已詳天子宗廟門
神宗萬歷三年正月移孝烈方皇后孝恪杜太后(皆穆宗母)
(也)於奉先殿二十四年七月祀仁聖皇太后奉先殿
别室四十二年二月别祀慈聖皇太后於崇先殿
崇禎五年六月命别置殿祀孝純皇太后及七后
帝御德政殿召大學士及禮臣入問曰太廟之制一
帝一后祧廟亦然歴朝繼后及生母凡七位皆不得
與即宫中奉先殿亦尚無祭奈何禮部侍郎蔣德璟
曰奉先殿外尚有奉慈殿所以奉繼后及生母者雖
廢可舉也帝曰奉慈殿外尚有弘孝神霄奉恩諸殿
今奉慈已撤惟奉先尚可拓也於是以孝純皇太后
追前代生繼七后同建一廟以展孝思云
(臣)等謹案實錄十一年以加上孝純皇太后諡於
御用監得孝靖孝和兩皇太后玉冊玉寶始命有
司獻於廟閹魏忠賢黨王體乾坐怠玩論死考先
宗泰昌元年十月上母妃諡曰孝靖十一月上生
母諡曰孝和計距其時十有八年矣
欽定續文獻通考卷八十一
