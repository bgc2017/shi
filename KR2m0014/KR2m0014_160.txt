欽定續文獻通考卷一百六十
經籍考
經(小學)
(臣)等謹案馬端臨通考小學類自訓詁音韻字學
各書之後如蘭亭考十七史蒙求弟子職等書皆
列焉今續輯此門惟訓詁字書韻書以類相從餘
如帖考則歸目錄蒙求則附類書其有關於養正
閑家者皆入儒家類庶區分部别不使錯雜云
宋史藝文志小學類二百六部二千五百七十二卷(不著)
(錄者六部六十九卷)
遼金元三史不立藝文志散見各紀𫝊中
明史藝文志小學類八種二百四十部一千八百五十
九卷
焦竑曰古者八歲入小學習六甲四方與書數之
藝成童而授之迨其大成也知類通達靡所不晰
而小學始基之矣爾雅津涉九流標正名物講藝
者莫不先之於是有訓詁之學文字之興隨世轉
易譌舛日繁三蒼之說始製字法而說文興焉於
是有偏旁之學五聲異律清濁相生孫炎沈約始
作字音於是有音韻之學蓋古昔六藝乘其虛明
肄之以適用而精神心術之微寓焉矣古學久廢
世儒采拾經籍格言作為小學以補亾失昔人所
歎為數可知而義難知今之所患在義可知而數
難陳孰知不得其數則影響空疎而所謂義者何
可知矣
宋
羅願爾雅翼三十二卷
願字端良號存齋新安人汝楫子以蔭補承務郎乾
道二年登進士第知鄂州
都穆序略曰爾雅周公書也昔之志藝文者附於
孝經志經籍附於論語皆所以尊經也唐四庫書
目始置之小學之首至宋邢昺等奉勅為疏爾雅
遂復與諸經並列由周而來作者漢孔鮒有小爾
雅魏張楫有廣雅宋陸農師有埤雅爾雅翼者宋
知鄂州新安羅公端良所著也是書之出後於陸
氏而考覈名物援引百家其博洽視陸氏殆又過
之惜史闕公傳文獻通考亦不載其書非其裔孫
文殊曷能使其晦而復傳耶
明
朱謀㙔駢雅七卷
謀㙔見易類
謀㙔自序略曰盤誥雅頌選艱而挹賾今去殷周
三千餘䙫其雕章繪語方言殊訓與夫制事錫名
豈不淵且博哉畸文隻句獨得訊之頡籕家書乃
聯二為一駢異而同析之則吳越合之則肝膽古
故無其編非藝事一大歉哉暇日檢諸解詁排纂
散出之文經子史流稗官賸說㒺不搜括條貫依
廣雅埤雅之義作駢雅七卷又作方國殊語雖所
見異詞所聞異語皆不删廢要亦郭公夏五之例
云
張萱彙雅二十卷續編二十八卷
萱字孟竒博羅人萬歷時舉人官至戸部郎中
魏濬方言據二卷
濬見易類
陳與郊方言類聚四卷
與郊見禮類
以上訓詁
宋
郭忠恕汗簡三卷目錄叙略一卷
忠恕字恕先洛陽人工篆竊尤善畫仕周為宗正丞
兼國子書學博士宋太宗時召為國子監主簿事迹
具宋史文苑傳
忠恕自述曰小篆散而八分生八分破而隸書出
隸書悖而行書作行書狂而草書聖自隸以下吾
不欲觀
周越序略曰自蒼頡逮我朝善書者得三百九十
八人以古文大小篆隸飛白八分行書草書通為
八體附以雜書以真書真行行草草書分為四等
朱彛尊曰周宗正博士洛陽郭忠恕著汗簡編集
七十二家篆法鳥跡蝌斗畢具依說文例始乙終
亥後附宋虞部員外郎李直方高士鄭思肖跋
(臣)等謹案馬考止載佩觹三卷未及汗簡今特補
錄
侍其良器續千文一卷
良器里貫未詳官左朝散大夫知池州軍事
元
戴侗六書故三十三卷
侗字仲達永嘉人淳祐中登進士第以國子監簿守
台州德祐初由秘書郎遷軍器少監辭疾不起
吾邱衍曰戴侗六書故以鐘鼎文編此書不知者
多好之以其字字皆有不若說文與今不同者多
也形古字今雜亂無法鐘鼎偏旁不能全有只以
小篆足之或一字兩法人多不知(本音睘)加凢不
過為寰字乃音作官村字從邨不從寸木今乃書
此為村引杜詩無村眺望賖為證甚誤學者許氏
解字引經漢時猶篆隸乃得其宜今侗亦引經而
不能精究經典古字以近世差誤等字作證去說
文遠矣
楊桓六書統二十卷六書統&KR1140;原十二卷
桓字武子號辛泉兖州人中統時以郡諸生補濟州
教授累官太史院校書監察御史國子監司業
吳均增修復古編四卷
均字仲平爵里無攷
周伯琦說文字原一卷六書正譌五卷
伯琦字伯温饒州人官至兵部侍郎
伯琦自序略曰字原以序制作之全正譌以刊𫝊
寫之誤
王禕曰伯温於字學最用功其作字結體蓋出泰
山李斯舊碑其著書發明斯義有說文字原六書
正譌云
李文仲字鑑五卷
文仲長洲人
舒天民六藝綱目二卷
天民字埶風鄞縣人
蒙古譯語一卷
不著撰人名氏
明
華夷譯語一卷
洪武二十二年翰林侍講火源潔等奉勅撰火源潔
蒙古人書前有劉三吾序
篇海類編二十卷
按舊題宋濓撰屠隆訂正濓字景濓浦江人元至正
末召為編修不就洪武中官至翰林學士承旨隆字
長卿鄞縣人萬歷進士官禮部主事明史文苑𫝊附
見徐渭𫝊中
(臣)等謹案是書致為舛陋且書中所引如田汝耔
湯顯祖輩皆正德以後人其為謬妄不辨可知所
稱屠隆訂正者亦託名也
黃諫從古正文五卷
諫字世臣蘭州人天順進士累官侍講學士後坐與
石亨交謫廣州府通判
方仕集古韻隸五卷
仕字伯行寧波人
楊慎石鼓文音釋五卷附錄一卷六書索隠五卷
經子難字二卷
慎見禮類
陶滋石鼓文正誤二卷
滋字時雨絳州人正德進士
豐道生金石遺文五卷
道生即豐坊所更名也坊見易類
王應電同文備考八卷附聲韻會通韻要粗釋二卷
應電見禮類
顧充字義總略四卷
充字回瀾上虞人隆慶舉人官至南京工部都水司
郎中
魏校六書精藴六卷音釋一卷
校見禮類
錢曾曰此於六書之學詳考極佳尚是徐元懋手
寫藁本後附莊渠先生親筆書四紙亦墨莊中一
古物也
陳士元古俗字略七卷
士元見易類
周宇字考啟蒙十六卷
宇字必大西安左衛人嘉靖舉人官戸部主事
併音連聲字學集要四卷
不著撰人名氏萬歷二年會稽陶承學得此書於吳
中屬其同邑毛曾刪訂前有承學序承學字子述嘉
靖進士累官禮部尚書
張士佩六書賦音義三卷
士佩字澽濱韓城人嘉靖進士官南京戶部尚書
卞蓘古器銘釋十卷
蓘揚州人始末無攷
田藝衡同文集五十卷
藝衡字子藝錢塘人以歲貢生官休寧縣訓導明史
文苑傳附見其父汝成𫝊中
趙撝謙童蒙習句一卷
撝謙原名古則餘姚人宋秦悼惠王之後洪武中徵
修洪武正韻持議不協出為中都國子監典簿罷歸
尋以薦為瓊山縣教諭事迹具明史文苑𫝊
本𫝊略曰撝謙博究六經百氏之學尤精六書時
目為考古先王
撝謙自述略曰自許叔重以來以同意相受考老
字為轉注依聲託事令長字為假借其說既興康
成以之而解經漁仲以之而成略遂失假借轉注
之本指蕭楚謂一字轉其聲而讀之是謂轉注宋
張有曰轉注者展轉其聲注釋他字之謂也假借
者不轉韻而假借為他用之謂也近世程端禮謂
轉注為轉聲假借為借聲皆足正考老之謬
焦竑俗書刊誤十二卷
竑見易類
葉秉敬字孿四卷
秉敬字敬君衢州西安人萬歷進士以部郎出知開
封府進河南提學僉事再遷荆西道參議
吳元滿六書正義十二卷六書總要五卷六書泝
源直音二卷諧聲指南一卷
元滿字敬甫歙縣人萬歷中布衣
李登六書指南二卷摭古遺文二卷補遺一卷書
文音義便考私編五卷附雖字直音一卷
登字士龍上元人官新野縣知縣
林茂槐諸書字考二卷
茂槐字穉虛福清人萬歷進士官至吏部郎中
袁子讓字學元元十卷
子讓字仔肩郴州人萬歷進士官眉州知州
五侯鯖字海二十卷
舊題湯海若訂正
(臣)等謹案明湯顯祖號若士亦曰海若臨川人萬
歷進士官至禮部主事終於遂昌縣知縣事迹見
明史本傳據是書卷首標題當為顯祖所作然頗
多訛謬體例亦雜蓋明末坊賈所偽託也
朱光家字學指南十卷
光家字謙甫上海人
李當泰字學訂譌二卷
當泰字元祉泗州人
徐孝合并字學集篇集韻二十三卷
孝順天布衣始末無攷
夏宏字考二卷
宏字用德號銘乾海陽人
都俞類纂古文字考五卷
俞字仲良錢塘人仕履無攷其序跋則萬歷時也
趙宧光說文長箋一百四卷六書長箋七卷
宧光字凡夫吳縣人
顧炎武曰說文原本次第不可見楊慎六書索隠
曰說文有孔子說楚莊王說左氏說韓非說淮南
子說司馬相如說董仲舒說京房說衛宏說揚雄
說劉歆說桑欽說杜林說賈逵說傅毅說官溥說
譚長說王育說戸彤說張林說黃顥說周盛說逯
安說歐陽僑說甯嚴說爰禮說徐廵說莊都說張
徹說叔重本諸人之說作說文然則叔重已不能
盡得古人之意矣萬歷時吴人趙凡夫作說文長
箋適當喜新尚異之時其書盛行而刺謬者甚多
如顧野王陳人也而以為晉之虎頭陸龜蒙唐人
也而以為宋之象山王筠梁人也而以為晉王禹
偁宋人也而以為南朝恂字箋漢宣帝諱而不知
宣帝諱詢衍字箋漢平帝諱而不知平帝諱衎後
漢書劉虞𫝊故吏尾敦於路劫虞首歸葬之(注尾姓敦)
(名)箋引云後漢尾敦路劫劉虞首歸之莽若以敦
路為人名而又以葬為莽是劉幽州之首歸於王
莽也叩京兆藍田鄉箋云地近京口故从口夫藍
田乃今之西安屬而京口則今之鎮江府寸十分
也漢書律歷志一黍為一分十分為一寸本無可
疑而增其文曰析寸為分當為十分尺之一此類
不可勝數姑舉其尤謬者正之
朱彛尊曰凡夫以篆書名略以草書體書之名曰
草篆所撰說文長箋一時紙貴然自解人觀之未
有不齒冷也古之小學書數方名大小二篆八分
三真六草諸體雜出賴有叔重說文一編自乙至
亥本之倉頡迨譜以四聲說文亾矣顧野王玉篇
其文多於叔重孫強又增益之迨題以大廣益而
玉篇又亡矣蓋書之最古者莫如篆學野王雜以
隸書已失其舊李陽冰刊定說文頗出私意詆訶
許氏凡夫草篆其又何所本乎
釋道泰集鐘鼎古文韻選五卷
道泰字來峯泰州人
張自烈正字通十二卷
自烈見經解類
(臣)等謹案是書本自烈撰其前列
國書十二字母則
國朝廖文英所續加也文英字百子連州人康熙中
官南康府知府
以上字書
宋
司馬光切韻指掌圖二卷附檢例一卷
光見易類
(臣)等謹案是書舊有檢例一卷元邵光祖以為斷
非光作因自撰為檢圖之例附於其後光祖字宏
道吳人自署洛邑殆其祖籍也
李燾說文解字五音韻譜十卷
燾字仁父程史云一字子真號巽岩丹陵人紹興進
士官至敷文閣學士贈光禄大夫謚文簡
(臣)等謹案是編前後序見馬考徐鍇繫傳條下而
佚去標題世遂不知燾有此書今應續錄
毛晃增修互注禮部韻略五卷
晃見書類
魏了翁曰三衢毛氏增韻奏御之六十二年其子
居正義甫應大司成校正經籍之聘始克錄梓於
胄庠然人情異嚮趨簡厭繁故軼其始著尚多刊
削世之不遇者非獨一增韻也
郭守正增修校正押韻釋疑五卷
守正字正己自號紫雲山民景定時人
(臣)等謹案押韻釋疑宋紹定時廬陵進士歐陽德
隆所撰至景定甲子守正增修之
楊伯嵒九經補韻一卷
伯嵒字彦思號泳齋代郡人淳祐間以工部郎守衢
州
伯嵒自序略曰禮部韻一書政為聲律舉子設紹
興間三山黃進士嘗補選進上乃亦闕略如禮記
歛般請以機封毛詩鱣鮪發發之為鱍鱍周禮舍
采合舞之為釋菜或音義未順或非韻語可押豈
可任後學之𫝊訛乃即經釋蒐羅萃為一編於嘉
定十七年冬而書成焉
俞任禮後序曰禮部韻以略言多隘之而議欲增
自元祐國子博士孫諤隨乞添收其後黃啓宗有
補韻吳棫有韻補補音毛晃有增韻張貴謨有韻
略補遺近世黃子厚蔣全甫各有論泳齋先生補
韻凡九經中字之假借音之旁通考訂分彙各疏
其下
金
韓孝彦四聲篇海十五卷
孝彦字允中真定松水人
韓道昭五音集韻十五卷
道昭字伯暉孝彦子
元
楊桓書學正韻三十六卷
桓見本類
劉鑑經史正音切韻指南一卷
鑑字士明關中人
熊忠古今韻會舉要三十卷
忠字子忠昭武人
朱宗文蒙古字韻二卷
宗文字彦章信安人前有劉更序又稱為朱巴延蓋
宗文嘗充蒙古字學弟子故别以蒙古語命名也
四聲等子一卷
不著撰人名氏
漢隸分韻七卷
不著撰人名氏
明
洪武正韻十六卷
洪武中翰林侍講學士樂韶鳳宋濓等撰
趙撝謙聲音文字通三十二卷
撝謙見本類
章黼韻學集成十三卷
黼字道常嘉定人隠居教授以博聞稱
蘭廷秀韻略易通二卷
廷秀字上菴正統中人爵里無攷
楊慎古音叢目五卷古音獵要五卷古音餘一卷
古音附錄五卷竒字韻五卷古音略例一卷
轉注古音略五卷古音駢字一卷
慎見禮類
慎轉注古音略自序曰六書分六體班固云象形
象事象意象聲假借轉注是也六書以十分計之
象形居其一象事居其二象意居其三象聲居其
四假借借此四者也轉注注此四者也四象以為
經假借轉注以為緯四象之書有限假借轉注無
窮也漁仲六書考論假借極有法則至說轉注之
義則謬以千里矣
張位問竒集一卷
位字明成新建人隆慶進士官至吏部尚書武英殿
大學士
位自序略曰凡音必先辨五音其淺深輕重全在
齒脗間别之如宫喉音商齒頭正音角牙音徵舌
頭舌上音羽脣輕音切音之紐不可不别
茅溱韻譜本義十卷
溱字平甫丹徒人
方日升韻會小補三十卷
日升字子謙永嘉人
陳第毛詩古音考四卷屈宋古音義三卷
第見易類
第屈宋古音義自序略曰毛詩易象之音若日月
中天耿然不可易矣考之屈宋其音往往與詩易
合其詩易所無者又往往與周秦漢魏之歌謠詩
賦合其為古音何疑自唐顔師古太子賢注兩漢
書於長卿子雲孟堅平子諸賦音有與時乖者後
儒不察自毛詩楚辭漢賦凡古昔有韻之篇動以
叶韻當之余少好屈宋一一以古音讀之聲韻頗
諧因復集屈宋古音義公之同好
濮陽淶韻學大成四卷
淶字貞菴廣德州人嘉靖舉人官南昌府通判
葉秉敬韻表(無卷數)
秉敬見本類
吳繼仕音聲紀元六卷
繼仕見經解類
吕維祺音韻日月燈七十卷
維祺見儀注類
張獻翼讀易韻考七卷
獻翼見易類
甘雨古今韻分注撮要五卷
雨字子開永新人萬歷進士由翰林院檢討謫德安
府推官遷南京刑部郎中
(臣)等謹案是書雨所撰而注之者為陳士元士元
見易類
吕坤交泰韻一卷
坤見儀注類
周嘉棟正韻彙編四卷
嘉棟字隆之黃州人萬歷進士
程元初律古詞曲賦叶韻十二卷
元初字全之歙縣人
朱簡韻總持三卷
簡字修能萬歷時人
釋真空篇韻貫珠集一卷
真空號清泉萬歷中京師慈仁寺僧
金尼閣西儒耳目資(無卷數)
尼閣字四表西洋人
楊時偉正韻箋四卷
時偉見春秋類
喬中和元韻譜五十四卷
中和見易類
陳藎謨皇極圖韻一卷
藎謨字獻可嘉興人黃道周之門人
(臣)等謹案是書本邵子皇極經世聲音倡和之說
而推衍之末以經緯子母為說實即邵子之言隂
陽剛柔也
陳藎臣元音統韻二十二卷
藎臣始末無攷
(臣)等謹案是書為其門人胡邵瑛增修
桑紹良青郊雜著一卷文韻考衷六聲會編十二卷
紹良字遂叔零陵人
龔黃古叶讀五卷
黃爵里無攷
楊貞一詩音辨略二卷
貞一字孟公新都人
馬自援等音外集一卷内集一卷
自援雲南人始末無攷
纂韻五十卷
不著撰人名氏
字韻合璧二十卷
不著撰人名氏但題鄱東朱孔陽訂正
以上韻書
欽定續文獻通考卷一百六十
