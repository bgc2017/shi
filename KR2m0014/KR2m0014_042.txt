欽定續文獻通考卷四十二
選舉考
方伎
宋寧宗嘉定四年詔太史局生必俟試中方得轉補
(臣)等謹按自大觀四年以算學士歸之太史局淳
熙元年春聚局生子弟試歷算崇天宣明太衍
三經取其通習者五年以紀元歷試九年以統元
歷試十四年定以崇天紀元統元歷三歲一試此
南宋試太史局生之法也
理宗淳祐十二年復太史局試秘書省制
秘書省言舊典以太史局隸秘書省今引試局生不
經秘書非也稽之於令諸局官應試歷算天文三式
官每歲附試通等則以精熟為上精熟等則以習他
書多為上習書等則以占事有驗為上諸局生補及
二年以上者並許就試一年試歷算一科一年試天
文三式兩科每科取一人諸同知算造官闕有試翰
林天文官闕有試諸靈臺郎有應試補直長者諸正
名學生有試問景祐新書者諸判局闕而令差諸秤
漏官五年而轉資者無不屬於秘書而局官等人各
置脚色遇有差遣改補功過之類並申秘書今乃一
切自行陳請殊乖初意自今有違令補差及不經秘
書公試補中者中書執奏改正仍從舊制申嚴試法
從之
初高宗紹興中復置醫學以醫師主之翰林局醫生
并奏試人並試經義一十二道取六通為合格孝宗
乾道三年罷局而存御醫諸科後更不置局而存畱
醫學科令每舉附省闈别試所解發太常寺掌行其
事淳熙十五年命内外白身醫士經禮部先附銓闈
試脉義一場三道取其二通者赴次年省試經義三
場一十一道以五通為合格五取其一補醫生俟再
赴省試升補八通翰林醫學六通祗候其特補薦補
並停光宗紹熙二年復置太醫局銓試依舊格其省
試三場以第一場定去留墨義大義等題倣此
金制凡司天臺學士女直二十六人漢人五十人聽官
民家年十五以上三十以下試補又三年一次選草澤
人補充其試以宣明歷試推步婚書地理新書試合婚
安葬并易筮法六壬課三命五星之術
哀宗正大初有臨渙人武禎善占天文徵至京除司
天臺管勾及至蔡州禎子亢又以右丞完顔仲德薦
授司天長行
凡醫學十科大興府學生三十人餘京府二十人散府
節鎮十六人防禦州十人每月試疑難以所對優劣加
懲勸三年一次試諸太醫雖不係學生亦聽試補
世宗大定十五年泰安人紀天錫上其所著醫書授
醫學博士
元世祖中統二年五月詔立醫學
遣太醫院副使王安仁授以金牌往諸路設立醫學
其生員擬免本身檢醫差占等役俟其學有所成每
月試以疑難視其所對優劣量加勸懲後又定醫學
之制設諸路提舉綱維之其隨路學校每歲出降十
三科疑難題目具呈太醫院下諸路醫學令生員依
式習課年終置簿解送本司定其優劣
至元十三年正月詔凡儒學卜筮及通曉天文歷數之
士所在官司具以名聞
先是有趙城人田忠良精陰陽術用太保劉秉忠薦
召侍左右又帝嘗命秉忠選太史官屬授大名人靳
德進天文星歷卜筮三科管勾至是以江南平有是
詔十五年湘潭人張康至授著作佐郎至十六年二
月又遣使訪求通皇極數鄱陽祝泌子孫七月遣牙
牙納术崔或至江南訪求術藝之士二十六年七月
復遣牙牙僧住詣江南搜訪之忠良贈至趙國公諡
忠獻德進至魏國公諡文穆
十四年八月定管匠官止於匠官内流轉
元官制分内外任外任中又分民職軍職匠職等名
匠職官甚多與軍民職官相等亦謂之局院官是年
定是制
時有渾源人孫成善為甲贈至神川郡公諡忠惠子
拱世其業亦贈至神川郡公諡文莊回回人阿喇卜
丹以善製砲世襲副萬戶回回人伊斯瑪音亦以善
製砲世襲職波羅國人阿爾尼格尼以善粧塑贈至
太師涼國公諡敏惠劉元繼之亦官至昭文館大學
士
二十二年四月定選試太醫法
每三年一次選試先於八月内隨各路總管府試十
三科經論至明年二月赴大都省試中選者注定名
闕聞奏充太醫承應其府試中選人充各路學官至
武宗至大四年閏七月仁宗即位禁醫人非選試及
著籍者毋行醫學
郭微緇素錄曰十三科者大方脈雜醫科小方脈
科風科產科眼科口齒兼咽喉科正兼金瘡骨科
瘡種科鍼炙科祝由書禁科其法考較醫經辨驗
藥味合試經書則素問難經聖濟錄本草千金翼
方也元惟重其選故名醫特多
二十七年五月括天下陰陽戶口仍立各路教官有精
於藝者令各歲貢一人
二十八年六月始置諸路陰陽學
其腹裏江南若有通曉陰陽之人各路官司詳加取
勘每路設教授以訓誨之有術藝精通者每歲錄呈
省府赴都試驗果有異能則於司天臺内許令近侍
仁宗延祐初令凡陰陽人皆教授官管轄之而上屬
於太史
(臣)等謹按元典章試陰陽人皆三元經書内出題
有占算三命五星周易六壬數學等書婚元則占
才大義書宅元則周書袐奥八宅通真論塋元則
地理新書塋元總論地理明真論所分科目大約
亦以此定元貞元年二月定其制
武宗至大元年二月詔諸内侍太醫陰陽樂人毋授常
選散官
至順帝至正中有以音樂得幸者帝命為崇文監丞
參政朵兒直班他擬一人以進帝恕曰選法盡由中
書耶朵兒直班頓首曰用幸人居清選恐後世議陛
下今選他人臣實有罪帝悦而從之
明制天文生用世業子弟選補又命府州縣舉陰陽人
補正術等官
明初置太史監後改欽天監掌歷數天文地理之事
凡習業者分四科自五官正以下與天文生陰陽人
各專一科凡天文生有缺初令天下訪取仍會禮部
考驗收用後止選世業子弟立師教習有成遇缺選
補其教師亦量升授孝宗弘治十一年命訪世業原
籍子孫并山林隱逸之士及致仕退閒官吏監生生
員軍民人等有能精通天文歷數陰陽地理五星子
平遁甲大定并六壬占課灼龜等術者每府不過一
二人試中取用凡天下府州縣舉到隂陽人堪任正
術等官者俱從吏部送本監考中咨回選用不中者
遣還原籍為民原保官吏治罪
太祖時張中善數學以鄧愈薦召之從征陳友諒舟
次孤山無風不得進中以洞元法祭之風大作遂達
鄱陽成祖時金忠善易卜與靖難功歷官兵部尚書
皇甫仲和精天文推步學授欽天監正而袁珙善相
人術受知藩邸及帝即位拜太常寺丞子忠徹亦傳
父業英宗天順初瞽者仝寅善京房術帝復辟寅有
力焉授以官不受至以方術得幸者憲宗時則有僧
繼曉鄧常恩李孜省趙玉芝世宗時則有邵元節陶
仲文之類
凡醫士俱以世業子弟試補或令在外訪保以充
初置醫學提舉司後改太醫院凡習業分十三科自
御醫以下與醫士醫生各專一科凡醫士俱以父祖
世業代補或令在外訪保醫官醫士以充孝宗弘治
五年命選醫家子弟推堪任教師者二三人教之每
季考試三年或五年堂上官一員同醫官二員試其
通曉本科者收充醫士未通曉者許習學一年再試
三試不中者黜之若五年考試成材者多其教師亦
量加升授各府州縣醫學官生提舉官按時考校遇
太醫院醫士醫生及本處醫官有缺保送選用其徵
至京者禮部會同考試高等入御藥房次入太醫院
下者遣還
時以醫舉者惠帝時戴思恭成祖時盛寅吳訥孝宗
時吳傑世宗時許紳慶歷間李時珍思恭寅傑並官
太醫院使訥有學行嘗侍内廷備顧問歴官南京副
都御史紳累加禮部尚書領太醫院事宫變營救甚
力加太子太保時珍官楚王府奉祠正
又成祖時安南黎澄子叔林並善造神鎗澄官尚
書叔林官侍郎而以能書舉者尤衆如太祖時周淵
袁復成祖時金問宣宗時凌晏如張天駿沈度度弟
粲英宗時陳學景帝時趙榮世宗時張電談相等皆
歷位通顯至景帝時陸祥以石工蒯祥以木工世宗
時徐杲亦以木工累擢至工部侍郎尚書時稱為匠
官
欽定續文獻通考卷四十二
