欽定續文獻通考卷一百十四
樂考
樂歌
元郊祀樂章
成宗大德六年合祭天地五方帝樂章
元史禮樂志曰此與祭社稷先農樂章皆用金舊
名
降神奏乾寧之曲六成圜鍾宫三成黃鍾角一成太
簇徵一成姑洗羽一成(詞並同)
惟皇上帝監德昭明祖考承天治底隆平孝思維則
禋祀薦誠神其降格萬福來并(按王圻續通考誤作駢照史志改)
初獻盥洗奏肅寧之曲黃鍾宫
明水在下鐘鼔既奏有孚顒若陟降左右辟公處之
多士祼將吉蠲以祭上帝其饗
初獻升降奏肅寧之曲大吕宫
禋祀孔肅盥洗(按史志作薦照王圻續通考改)初升攝齊恭敬以薦
惟馨肅雝多士來格百靈降福受釐萬世其承
奠玉幣奏億寧之曲(按四字史志闕照王圻續通考添)大吕宫
宗祀配饗肇舉明禋嘉玉既設量幣斯陳惟德格天
惟誠感神於萬斯年休命用申
迎俎奏豐寧之曲黃鍾宫
有碩斯俎有滌斯牲鸞刀屢奏血膋載升禮崇繭栗
氣達尚腥上帝臨止享於克誠
酌獻奏嘉寧之曲大吕宫
崇崇泰畤穆穆昊穹神之格思肹蠁斯通犧尊載列
黃流在中酒既和止萬福攸同
亞獻奏咸寧之曲黃鍾宫
六成既闋三獻云終神具醉止穆穆雍雍和風慶雲
賁我郊宫受兹祉福億載無窮
終獻(詞同前)
徹籩豆奏豐寧之曲大吕宫
禋禮既備神具宴娭籩豆有楚廢徹不遲多士駿奔
樂且有儀乃錫純嘏永佐丕基
送神奏圜鍾宫
殷祀既畢靈馭載旋禮洽和應降福自天動植咸若
陰陽不愆明明天子億萬斯年
望燎奏黃鍾宫
享申(按王圻續通考作用)百禮慶洽百靈奠玉高壇燔柴黃庭
祥光達曙燦若景星神之降福萬國咸寧
太常集禮曰國朝樂章皆用成字凡用寧字者金
曲也國初禮樂之事悉用前代舊工循習故常遂
有用其舊者亦有不用其詞而冒以舊號者如郊
祀先農等樂是也
大德九年以後定擬親祀樂章
禮樂志曰大德九年新建郊壇既成命大樂署編
運曲譜舞節翰林撰樂章十一月二十八日祀圜
丘用之其迎送神曰天成之曲云云
皇帝入中壝黃鍾宫
赫赫有臨洋洋在上克配皇祖於穆來享肇此大禮
乾文弘朗被衮圜丘巍巍元象
皇帝盥洗黃鍾宫
翼翼孝思明德洽禮功格元穹有光帝始著我精誠
潔兹薦洗幣玉攸奠永集嘉祉
皇帝升壇(降同)大吕宫
天行惟健盛德御天日月龍章筍簴宫縣藁鞂尚明
禮璧蒼圜神之格思香升燔煙
降神奏天成之曲圜鍾宫三成黃鍾角一成太簇徵
一成姑洗羽一成(詞並同)
烝哉皇元丕承帝眷報本貴誠於郊殷薦藁鞂載陳
雲門六變神之格思來處來燕
初獻盥洗奏隆成之曲黃鍾宫
肇禋南郊百神受職齊潔惟先匪馨於稷迺沃迺盥
祠壇是陟上帝監觀其儀不忒
初獻升壇(降同)奏隆成之曲大吕宫
於穆圜壇陽郊奠位孔惠孔時吉蠲為饎登降祗若
百禮既至願言居歆允集熙事
奠玉幣(正配位同)奏欽成之曲黃鍾宫
謂天蓋高至誠則格克祀克禋駿奔百辟制(按王圻續通考)
(作玉照史志改)幣斯陳植以蒼璧神其降康俾我來益
司徒奉俎奏寧成之曲黃鍾宫
我牲既潔我俎斯實笙鏞克諧籩豆有飶神來宴娭
歆兹明德永錫繁禧如幾如式
昊天上帝位酌獻明成之曲黃鍾宫
於昭昊天臨下有赫陶匏薦誠聲聞在德酌言獻之
上靈是格降福孔偕時萬時億
皇帝祗位酌獻大吕宫
至哉坤元與天同德函育羣生元功莫測合饗圜壇
舊典時式申錫無疆聿寧皇國
禮樂志曰大德十一年武宗即位祭告天地命大
樂署編運皇地祗酌獻大吕宫一曲及舞節翰林
譔樂章無曲名
太祖位酌獻黃鍾宫
禮大報本郊定天位皇皇神祖反始克配至德難名
元功宏濟帝典式敷率育攸塈
禮樂志曰至大三年十一月敕以二十三日冬至
祀昊天上帝於南郊配以太祖令大樂署運製配
位及親祀曲譜舞節翰林譔樂章皇帝出入中壝
黃鍾宫曲二盥洗黃鍾宫曲一陞殿登歌大吕宫
曲一酌獻黃鍾宫曲一飲福登歌大吕宫曲一出
入小次黃鍾宫曲一皆無曲名
皇帝飲福大吕宫
特牲享誠備物循質上帝居歆百神受職皇武昭宣
孝祀芬苾萬福攸同下民陰隲
皇帝出入小次萬鍾宫
惟天為大惟帝(按王圻續通考作仁)享帝以配祖考肅贊靈祉
定極崇功永我昭事升中于天象物畢至
文舞(崇德之舞)退武舞(定功之舞)進奏和成之曲黃鍾宫
羽籥既竣載揚玉戚一弛一張匪舒匪棘八音克諧
萬舞有奕永觀厥成純嘏是錫
亞終獻奏和成之曲黃鍾宫
有嚴郊禋恭陳幣玉大糦是承載祗載肅上帝居歆
馨香既飫惠我無疆介以景福
徹籩豆奏寧成之曲大吕宫
三獻攸終六樂斯(按王圻續通考作始照史志改)徧既右享之徹其
有踐洋洋在上默默靈眷明禋告成於皇錫羨
送神奏天成之曲圜鍾宫
神之來歆如在左右神保聿歸靈斿先後恢恢上圓
無聲無臭日監孔昭思皇多祐
望燎奏隆成之曲黃鍾宫
熙事備成禮文郁郁柴(按史志誤作紫照王圻續通考改)煙聿升靈
光下燭神人樂康永膺戩穀祚我丕平景命有僕
皇帝出中壝黃鍾宫
泰壇承光寥廓元曖暢我揚明饗儀惟大九服敬宣
聲教無外皇拜天(按王圻續通考作斯照史志改)祐照臨斯届
宗廟樂章
世祖中統四年至至元三年七室樂章(太常集禮藁云此係卷牘所載)
太祖第一室
天垂靈顧地獻中方帝力所拓神武莫當陽谿昧谷
咸服要荒昭孝明禋神祖皇皇
太宗第二室
和林勝域天邑地宫(按史志闕一句)南北來同(按史志闕王圻續通考作)
(百)司分置胄教肇崇潤色祖業德仰神宗
睿宗第三室
珍符默授疇昔自天爰生聖武寳祚開先霓旌迴狩
龍駕遊僊追遠如生皇慕顒然
皇伯考卓沁第四室
威(按史志此下闕一字王圻續通考作武)鷹揚冡位(按史志此下闕一字王圻續通考作)
(克)當從龍遠拓千萬里疆誕總虎旅駐壓西方航海
梯山東西來王
皇伯考察罕台第五室
雄武軍威滋多歴年深謀遠略協贊惟專流沙西域
餞日東邊百國畏服英聲赫然
定宗第六室
三朝承休恭己優游欽繩祖武其德聿修帝憗錫壽
德澤期周蠲饎惟薌祈饗於幽
憲宗第七室
龍躍潛居風雲會通知民病苦軫念宸衷䕫門之旅
繼志圖功俎豆敬祭華儀孔隆
至元四(按四當作三詳後)年至十七年八室樂章(太常集禮云周馭所藏儀)
(註所錄舞節同)
禮樂志曰至元三年省臣言太廟殿室向成宫縣
樂器咸備請徵東平樂工赴京肄習以俟廟享制
可秋七月新樂服成樂工至自東平敕翰林院定
撰八室樂章大樂署編運舞節俾肄習之冬十有
一月有事於太廟宫縣登歌樂文武二舞咸備其
迎送神曲曰來成云云
迎神奏來成之曲九成黃鍾宫三成大吕角二成太
簇徵二成應鍾羽二成(詞並同)
齊明盛服翼翼靈眷禮備多儀樂成九變烝烝孝心
若聞且見肸蠁端臨來寧來燕(按至大迎神曲詞同但改曲名為思成)
初獻盥洗奏肅成之曲(再詣盥洗同曲至大以後名順成之詞律同)無射
宫
天德維何如水之清維水内耀配彼天明以滌以濯
犧象光晶孝思維則式薦忱誠
初獻升殿登歌樂奏肅成之曲(降同)夾鍾宫
祀事有嚴太宫有侐陟降靡違禮(按史志誤作孔照王圻續通考改)
容翼翼籩豆旅陳鐘磬翕繹於昭吉蠲神保是格
司徒奉俎奏嘉成之曲(别本所錄親祀樂章詞同)無射宫
色純體全三犧五牲鸞刀屡奏毛炰胾羹神具厭飫
聽我磬聲居歆有永胡考之寧
烈祖第一室奏開成之曲無射宫
於皇烈祖積厚流長大勲未集燮伐用張篤生聖嗣
奄有多方錫我景福萬世無疆
(臣)等謹按前此以太祖為第一室故僅有七室樂
章是年始追尊烈祖為第一室故定撰八室樂章
太祖第二室奏武成之曲無射宫
天扶昌運混一中華爰有真人奮起龍沙際天開宇
亘海為家肇修禋祀萬世無涯
太宗第三室奏文成之曲無射宫
纂成前烈底定丕圖禮文簡省禁網寬疎還風太古
躋世華胥三靈順協四海無虞
皇伯考卓沁第四室奏弼成之曲無射宫
神支挺秀右壤疏封創業艱難相我祖宗叙親伊邇
論功亦崇春秋祭祀萬世攸同
皇伯考察罕台第五室奏協成之曲無射宫
玉牒期親神支懿屬論德疏封展親分玉相我祖宗
風櫛雨沐昔同其勞今共兹福
睿宗第六室奏明成之曲無射宫
神祖(按王圻續通考作祖宗照史志改)創業爰著戎衣聖考撫軍代
行天威河南底定江北來歸貽謀翼子奕葉重輝
定宗第七室奏熙成之曲無射宫
嗣承丕祚累洽重熙堂構既定垂拱無為邊庭閑暇
田里安綏歆兹禋祀萬世攸宜
憲宗第八室奏威成之曲無射宫
羲馭未出螢爝騰光大明麗天羣陰披攘百神受職
四海寧康愔愔靈昭德音不忘
文舞(武定文綏之舞)退武舞(内平外成之舞)進奏和成之曲(别本所錄親祀)
(樂章詞同)無射宫
天生五材孰能去兵恢張洪業我祖天聲干戈曲盤
濯濯厥靈於赫七德展也大成
亞獻行禮奏順成之曲(終獻詞律同)無射宫
幽通神明所重精禋清宫肅肅百禮具陳九韶克諧
八佾兟兟靈光昭答天休日申
徹籩豆登歌樂奏豐成之曲夾鍾宫
豆籩苾芬金石鏘鏗禮終三獻樂奏九成有嚴執事
進徹無聲神保聿歸萬福來寧
送神奏來成之曲(或作保成)黃鍾宫
神主在室神靈在天禮成樂闋(按史志作閟照王圻續通考改)神返
幽元降福冥冥百神無愆於皇孝思於萬斯年
至元十八年冬十月世祖皇后祔廟酌獻樂章(按王圻續通考)
(此下有黃鍾宫三字史志無其文)
徽柔懿哲溫默靖恭範儀宫閫任姒同風敷天寧謐
内助多功淑德祔廟萬世昌隆
禮樂志曰至元十八年冬十月昭睿順聖皇后將
祔廟製昭睿順聖皇后室曲舞
親祀禘祫樂章(未詳年月太常集禮云别本所錄以時考之疑至元三年以前擬用詳見制樂)
(始末)
皇帝入門宫縣奏順成之曲無射宫
熙熙雍雍六合大同維皇有造典禮會通金奏王夏
祗欵神宫感格如響嘉氣來叢
皇帝升殿奏順成之曲夾鍾宫(按至大升殿詞律同)
皇明燭幽沿時制作宗廟之威降登時若趨以采齊
(按史志作茨)聲容有恪曰藝曰文監兹衎樂
皇帝詣罍洗宫縣奏順成之曲(云至元四年用此曲)
(名曰肅成至大以後用此詞律同)無射宫
酌彼行潦維挹其清潔齊以祀祀事昭明肅肅辟公
沃盥乃升神之至止歆於克誠
皇帝詣酌尊所宫縣奏順成之曲無射宫
靈庭愔愔乃神攸依文為在禮載斟匪祈皇皇穆穆
玉佩聲希列侯百辟濟濟(按史志闕一字)威(王圻續通考作威儀)
迎神宫縣奏思成之曲(至元四年名來成之曲詞律同)
司徒奉俎宫縣奏嘉成之曲(至元四年詞律同)
酌獻始祖宫縣奏慶成之曲無射宫
啟運流光幅員既長敬恭祀事鬱鬯芬薌德以舞象
功以歌揚式歌且(按王圻續通考誤作再)舞神享是皇
諸廟奏熙成昌成鴻成樂成康成明成等曲(詞闕)
文舞退武舞進宫縣奏肅成之曲(至元四年名和成之曲詞律同)
亞終獻宫縣奏肅成之曲(至元四年名順成之曲詞律同)
皇帝飲福登歌奏釐成之曲夾鍾宫
誠通恩降靈慈昭宣左右明命六合大全啐飲椒馨
純嘏如川皇人壽穀億萬斯年
徹豆登歌奏豐成之曲夾鍾宫
三獻九成禮畢樂闋于豆于豋於焉靖徹多士密勿
樂且有儀能事脱穎孔惠孔時
送神奏保成之曲黃鍾宫
靈車之來不疾而速風馭言還閴其恍惚神心之欣
孝孫之禄燕翼無疆景命有僕
武宗至大以後親祀攝(按王圻續通考無攝字)樂章(太常集禮云孔思逮本所)
(錄)
皇帝入門奏順成之曲(别本親祀禘祫樂章詞律同)
皇帝盥洗奏順成之曲(至元四年名肅寧之曲詞律同)(按寧字誤應作成據)
(前八室樂章可見)
皇帝升殿登歌樂奏順成之曲(别本親祀樂章詞律同)
皇帝出入小次奏昌寧之曲(太常集禮云此金曲思逮取之詳見制樂始末)
無射宫
於皇神宫象天清明肅肅來止相維公卿威儀孔彰
君子攸寧神之休之綏我思成
(臣)等謹按金曲第三句本作有來肅肅第五句作
禮儀卒度第七句作孔時孔惠然則思逮亦點竄
用之
迎神奏思成之曲(至元四年名來成之曲詞律同)黃鍾宫三成大吕
角二成太簇徵二成應鍾羽二成(詞並同)
齊明盛服翼翼靈眷禮備多儀樂成九變烝烝孝心
若聞且見肸蠁端臨來寧來燕
初獻盥洗奏肅成之曲(别本親祀樂章名順成之曲詞律同)
初獻升殿(降同)登歌樂奏肅寧之曲(至元四年名肅成之曲詞律同)
(臣)等謹按凡用寧字者皆襲金舊未改正耳此曲
在至元時已名肅成至此反稱肅寧後徹豆一曲
在至元亦稱豐成至此復稱豐寧蓋皆孔本之誤
司徒奉俎奏嘉成之曲(至元四年曲名詞律同)
太祖第一室奏開成之曲(至元四年名武成之曲詞同)
禮樂志曰開成本至元中烈祖曲名其詞則太祖
舊曲也
睿宗第二室奏武成之曲(至元四年名明成之曲詞同)
禮樂志曰武成亦至元中太祖曲名其詞則神祖
創業以下仍舊
世祖第三室奏混成之曲無射宫
於昭皇祖體健乘乾龍飛應運盛德光前神功耆定
澤被垓埏詒厥孫謀何(按王圻續通考作億)千萬年
裕宗第四室奏昭成之曲無射宫
天啟深仁須世而昌追維顯考敢後光揚徽儀肇舉
禮備音鏘皇靈監止降釐無疆
順宗第六室奏慶成之曲無射宫
龍潛於淵德昭於天承休基命光被紘埏洋洋如臨
籩豆牲牷惟明惟馨皇祚綿延
成宗第七室奏守成之曲無射宫
天開神聖繼世清寧澤深仁溥樂協韶英宗枝嘉會
氣和惟馨繁禧來格永被皇靈
武宗第八室奏威成之曲無射宫
紹天鴻業繼世隆平惠孚中國威靖邊庭厥功惟茂
清廟妥靈歆兹明祀福禄來成
禮樂志曰至大四年六月武宗祔廟命樂正謝世
寧等編曲譜舞節翰林侍講學士張士觀譔樂章
曲名威成
仁宗第九室奏歆成之曲無射宫
紹隆前緒運啟文明深仁及物至孝躬行惟皇建極
盛德難名居歆萬祀福禄崇成
禮樂志曰延祐七年仁宗祔廟命樂正劉瓊等編
運酌獻樂譜舞節翰林譔樂章曲名歆成
英宗第十室奏獻成之曲無射宫
神聖繼作式是憲章誕興禮樂躬事烝嘗翼翼寢廟
煜有耿光于千萬年世仰明良
皇帝飲福登歌樂奏釐成之曲夾鍾宫
禮樂志曰新製曲
穆穆天子禋祀太宫禮成樂備敬徹誠通神胥樂止
錫之醇醲天子萬世福禄無窮
文舞退武舞進奏肅成(孔本作肅寧寧字誤見前)(按)之曲(至元四年)
(名和成之曲詞律同)
亞終獻行禮宫縣奏肅成之曲(至元四年名順成之曲詞律同)
(臣)等謹按以上二曲並稱肅成(此禮樂志三所載)是矣而
禮樂志二又云文舞退武舞進仍用舊曲(舊名和成)改
名肅寧亞終獻酌獻仍用舊曲(舊名順成)改名肅寧蓋
前後自相錯迕如此
徹籩豆登歌樂奏豐寧(按寧字誤見前)之曲(至元四年名豐成之曲詞律同)
(臣)等謹按此云與至元四年詞律同禮樂志二又
云舊名豐成詞語亦異
送神奏保成之曲(至元四年名來成之曲詞律同)
皇帝出廟廷奏昌寧(按此亦沿襲之誤)之曲無射宫
緝熙維清吉蠲致誠上儀具舉明德薦馨己事而竣
歡通三靈先祖是皇來燕來寧
文宗天歷三年明宗祔廟樂章
酌獻奏永成之曲無射宫
猗那皇明世纘神武敬天弗違時潛時旅龍旗在塗
言受率(按王圻續通考作兹照史志改)土不遐有臨永錫多嘏
社稷樂章
禮樂志曰至元三十年六月初立社稷命大樂許
德良運製曲譜翰林國史院譔樂章其降送神曰
鎮寧之曲云云皆用金舊名
降神奏鎮寧之曲林鍾宫二成
以社以方國有彝典大哉元德基祚綿遠農功萬世
於焉報本顯相默佑降監壇墠
太簇角二成
錫民地利厥功甚溥昭代典禮清聲律吕穀旦于差
(按王圻續通考誤作兹照史志改)洋洋來下相此有年根本日固
姑洗徵二成
平厥水土百穀用成長扶景運宜歆德馨五祀為大
千古舉行感通肸蠁登歌鎮寧
南吕羽二成
幣齊虔修粢盛告偹倉庾坻京翳維之(按維疑當作誰否則之字)
(誤)賜崇壇致恭幽光孔邇享于精(按王圻續通考作積)誠休祥
畢致
初獻盥洗奏肅寧之曲太簇宫
禮備樂陳辰良日吉挹彼樽罍馨哉黍稷濯溉揭虔
維巾及羃萬年嚴祀蹌蹌受職
初獻升壇奏肅寧之曲(降回)應鍾宫
春祈秋報古今彝章民天是資神靈用彰功崇禮嚴
人阜時康雍雍為儀燔芬苾香
正配位奠玉幣奏億寧之曲太簇宫
地祗嚮德稽古美報幣帛斯陳圭璋式繅(按王圻續通考作表)
(照史志改)載烈載燔肴羞致告雨暘時若丕圖永保
司徒奉俎奏豐寧之曲太簇宫
我稼既同羣黎徧德我祀如何牲牷孔碩有翼有嚴
隨方布色報功求福其儀不忒
正位酌獻奏保寧之曲太簇宫
異世同德於皇聖造降兹嘉祥衛我大寳生乃烝民
侔德覆燾厥作祼將有相之道
配位酌獻奏保寧之曲太簇宫
以御田祖皇家秩祀有民人焉盍究本始惟叙惟修
誰實介止酒旨且多盛德宜配
亞終獻奏咸寧之曲太簇宫
以引以翼來處來燕豆籩牲牢有楚有踐庸答神休
神亦錫羨土穀是依成此醻獻
徹豆奏豐寧之曲應鍾宫
文治修明相成田功功為特殊儀為特隆終如其初
誠則能通明神毋忘時和歲豐
送神奏鎮寧之曲林鍾宫
不屋受陽國所崇敬以興來歲苞秀堅穎雲軿莫駐
神其諦聽景命有僕與國同永
望瘞位奏肅寧之曲太簇宫
雅奏肅寧繁釐降格篚厥元黃丹誠烜赫肇祀以歸
瞻言咫尺萬年攸介丕承帝德
先農樂章
禮樂志曰至大二年十二月始製先農樂章以太
常登歌樂祀之先是有命祀先農以登歌樂如社
稷之制大樂署言禮祀先農如社遂錄祭社林鍾
宫鎮寧等曲以上蓋金曲也
降神奏鎮寧之曲林鍾宫二成
民生斯世食為之天恭惟大聖盡心于田仲春劭(按王)
(圻續通考作勸)農明祀吉蠲馨香感神用祈豐年
太簇角二成
耕種務農振古如兹爰粒烝庶功德茂垂降嘉奏艱
國家攸宜所依惟神庸潔明粢
姑洗徵二成
俶載平疇農功肇敏千耦耕耘同徂隰畛田祖丕靈
為仁至盡豐歲穰穰延洪有引
南吕羽二成
羣黎力耕及兹方春維時東作篤我農人我黍既華
我稷宜新由天降康永賴明神
初獻盥洗奏肅寧之曲太簇宫
洞酌行潦真足為薦奉兹潔清神在乎前分作甘霖
沾溉芳甸慎于其初誠意攸見
初獻升壇奏肅寧之曲應鍾宫
有椒其馨維多且(按王圻續通考誤作甘照史志改)旨式慎爾儀降
登庭止黍稷稻粱民無渴饑神嗜飲食永綏嘉祉
正配位奠玉幣奏億寧之曲太簇宫
奉幣惟恭前陳嘉玉聿昭盛儀肅雝純如(按如字疑誤)南
畝深耕麻麥禾菽用祈三登膺受多福
司徒奉俎奏豐寧之曲太簇宫
奉牲孔嘉登俎豐備地官駿奔趨進光輝肥碩蕃孳
歆此誠意有年斯今(按史志誤作令照王圻續通考改)均被神賜
正位酌獻奏保寧之曲太簇宫
寳壇巍煌神應如響備腯咸有牲體苾(王圻續通考作芬)芳
洋洋如在降格來享秉誠罔怠羣生瞻仰
配位酌獻奏保寧之曲太簇宫
酒清斯香牲碩斯大具列觴俎精意先會民命維食
稗莠毋害我倉萬億神明攸介
亞終獻奏咸寧之曲(按史志闕二字)宫(王圻續通考作太簇)
至誠攸感肸蠁潛通百穀嘉種爰降時豐祈年孔夙
稼穡為重俯歆醴齊載揚歌頌
徹豆奏豐寧之曲應鍾宫
有來雍雍存誠敢匱廢徹不遲靈神攸嗜孔惠孔時
三農是宜眉壽萬歲穀成丕又
送神奏鎮寧之曲林鍾宫
焄蒿悽愴萬靈來唉靈神具醉聿言旋歸歲豐時和
風雨應期皇圖萬年永膺洪禧
望瘞位奏肅寧之曲(按史志闕二字)宫(王圻續通考作無射)
禮成文備歆受清祀加牲兼幣陳玉如儀靈馭言旋
面陰昭瘞集兹嘉祥常致豐歲
宣聖樂章
元禮樂志曰釋奠宣聖樂章因宋不改
迎神奏凝安之曲黃鍾宫三成
大哉宣聖道尊德(按宋樂章作德尊)崇維持王化斯文是宗
典祀有常精純並隆神其來格於昭盛容
大吕角二成
生而知之有教無私成均之祀威儀孔時惟兹初丁
潔我盛粢永言其道萬世之師
大簇徵二成
巍巍堂堂其道如天清明之象應物而然時維上丁
備物薦誠維新禮典樂諧中聲
應鍾羽二成
聖王生知闡乃儒規詩書文教萬世昭垂良日惟丁
靈承丕(按宋樂章作不)爽揭此精虔神其來享
初獻盥洗奏同安之曲姑洗宫
右文興化憲古師經明祀有典吉日惟丁豐犧在俎
雅奏在庭周迴(按宋樂章作旋)陟降福祉是膺
初獻升殿奏同安之曲(降同)南吕宫
誕興斯文經天緯地功加於民實千萬世笙鏞和鳴
粢盛豐備肅肅降登歆兹秩祀
奠幣奏明安之曲南吕宫
自生民來誰底其盛惟王神明度越前聖粢幣具成
禮容斯稱黍稷惟(按宋樂章作非)馨惟神之聽
奉俎奏豐安之曲
道同乎天人倫之至有享無窮其興萬世既潔斯牲
粢明醑旨不懈以忱神之來暨
大成至聖文宣王位酌獻奏成安之曲南吕宫
大哉聖王實天生德作樂以崇時祀無斁清酤惟馨
嘉牲孔碩薦羞神明庶幾昭格
兖國復聖公酌獻奏成安之曲南吕宫
庶幾屢空淵源深矣亞聖宣猷百世宜祀吉蠲斯辰
昭陳尊簋旨酒欣欣神其來止
郕國宗聖公酌獻奏成安之曲南吕宫
心傳忠恕一以貫之爰述大學萬世訓彝惠我光明
尊聞行知繼聖迪後是享是宜
(臣)等謹按宗聖述聖二曲宋史未見
沂國述聖公酌獻奏成安之曲南吕宫
公傳自曾孟傳自公有嫡緒承允得其宗提綱開蘊
乃作中庸侑于元聖億載是崇
鄒國亞聖公酌獻奏成安之曲南吕宫
道之由興於皇宣聖維公之傳人知趨正與饗在堂
情文斯(按宋樂章作實)稱萬年承休假哉天命
亞獻奏文安之曲(終獻同)姑洗宫
百王宗師生民物軌瞻之洋洋神其寧止酌彼金罍
惟清且旨登獻惟三於嘻成禮
飲福受胙(與盥洗同惟國學釋奠親祀用之攝事則不用外路州縣並皆用之)
徹豆奏娛安之曲南吕宫
犧象在前豆籩在列以享以薦既芬既潔禮成樂備
人和神悦祭則受福率遵無越
送神奏凝安之曲黃鍾宫
有嚴學宫四方來崇(按宋樂章作宗)恪恭祀事威儀雍雍歆
兹惟馨飈馭回(按宋樂章作旋)復明禋斯畢咸膺百福
望瘞(與盥洗同)
右釋奠樂章皆舊曲元朝嘗擬譔易而未及用今
并附於此
迎神奏文明之曲
天縱之聖集厥大成立言垂教萬世凖程廟庭孔碩
尊俎既盈神之格思景福來并
盥洗奏昭明之曲
神既寧止有孚顒若罍洗在庭載盥載濯匪惟潔修
亦新厥德對越在兹敬恭惟則
升殿奏景明之曲(降同)
大哉聖功薄海内外禮隆秩宗光垂昭代陟降在庭
攝齊委佩莫不肅雝洋洋如在
奠幣奏德明之曲
圭衮尊崇佩紳列侑籩豆有楚樂具和奏式陳量幣
駿奔左右天睠斯文繄神之祐
文宣王酌獻奏誠明之曲
惟聖監格享於克誠有樂在縣有碩斯牲奉醴以告
嘉薦維馨綏以多福永底隆平
兖國公酌獻奏誠明之曲
潛心好學不違如愚用舍行藏乃與聖俱千載景行
企厥步趨廟食作配祀典弗渝
郕國公酌獻(闕)
沂國公酌獻(闕)
鄒國公酌獻奏誠明之曲
洙泗之傳學窮性命力距楊墨以承三聖遭時之季
孰識其正高風仰止莫不肅敬
亞獻奏靈明之曲(終獻同)
廟成奕奕祭祀孔時三爵具舉是饗是宜於昭聖訓
示我民彝祀德報功配於兩儀
送神奏慶明之曲
禮成樂備靈馭其旋濟濟多士不懈益虔文教兹首
儒風是宣佑我(闕)
欽定續文獻通考卷一百十四
