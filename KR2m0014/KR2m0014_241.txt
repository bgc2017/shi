欽定續文獻通考卷二百四十一
四夷考
西南夷
四川土司
明太祖洪武初置四川布政司使招諭諸蠻
帝略定邊方首平蜀置布政司使招諭諸蠻次第歸
附
明史四川土司傳曰四川土司諸境多有去蜀遠
去滇黔近者如烏蒙東川近于滇烏撤鎮雄播州
近于黔太祖首平蜀招諭諸蠻故烏蒙烏撤東川
芒部舊屬雲南者皆隸於四川不過歲輸貢賦示
以羈縻然夷性獷悍嗜利好殺爭相競尚焚燒劫
掠習以為恒去省窵遠莫能控制附近邊民咸被
其毒皆由規模草剏禾嘗設立文武為之鈐轄聽
其自相雄長雖受天朝爵號實自王其地以故終
明之世常煩撻伐惟建昌松茂等處設立衛所播
州改遵義平越二府以後稍安輯云
(臣)等謹按明史四川土司曰烏撤烏蒙東川鎮雄
曰馬湖曰建昌(寧番越巂鹽井會川附)曰茂州曰松潘曰天
金六番曰黎州曰播州曰永寧曰酉陽曰石柱今
以一統志考之雲南之昭通府即昔日之烏撤烏
蒙地鎮雄本稱府降為州屬昭通府東川今為府
屬雲南布政使司若馬湖則昔為府今併入四川
之叙州建昌則昔為衛今改置寧遠府(寧番越巂為衛鹽井)
(為鹽源縣會川為會理州)茂州直隸四川布政使司松潘舊為
衛今改屬龍安府天全六番今為天全州治碉門
城屬雅州府黎州今為清溪縣亦屬雅州播州今
為遵義平越二府地永寧今為縣屬湖南酉陽今
為永順縣屬湖南永順府石柱今為宣慰司在明
世則皆謂之四川蠻者也
烏□烏蒙東川鎮雄
元世祖至元十年烏撒部始内附
烏撒者蠻名也其部在中慶東北七百五十里舊名
巴凡兀姑後名巴的甸自昔烏雜蠻居之時所轄部
六曰烏撒阿頭易溪易娘烏蒙閟畔其東西又有芒
布阿晟二部烏蠻之裔折怒始強大盡得其地因取
遠祖烏撤為部名憲宗征大理累招不降至是始附
十三年立烏撒路
十五年以烏蒙路隸雲南行省
仍詔諭烏蒙路總管阿牟置立站驛修治道路其一
應事務並聽行省賽音諤德齊節制二十二年烏蒙
叛命四川行院伊蘇岱爾將兵討之馬湖路總管汝
作以蠻軍三百為助降西崖酋長阿者等百餘戶
(臣)等謹按元史地理志止有烏撤烏蒙宣慰司今
貴州威寧州無烏蒙路考一統志古為竇地甸漢
為牂牁郡地唐時烏蠻阿統居此至十一世孫烏
蒙始強號烏蒙部宋時封阿杓為烏蒙主元初歸
附至元間置烏蒙路云
二十四年立烏撒烏蒙宣慰使以東川芒部隸之
先是二十一年改烏撒路軍民總管府為宣撫司至
是升宣慰司二十八年立東川路又置芒部路軍民
總管府
明史土司傳曰烏蒙烏撒東川芒部古為竇地的
巴東川大雄諸甸皆烏蒙裔也元初置烏蒙路遂
以東川芒部皆隸於烏蒙烏撒等處宣慰司烏撒
富盛甲諸部元嘗置軍民總管府而於東川置萬
戸府地勢並在蜀之東南與滇黔壌土相接皆據
險阻深與中土聲教隔離
順帝至元元年詔以烏撒烏蒙之地隸四川行省
先是文宗至順元年雲南諸王圖沁及萬戸布呼等
叛烏蒙土官禄余殺烏撒宣撫司官吏降於布呼羅
羅諸蠻俱叛與布呼相應禄余以蠻兵七百餘人拒
烏撤順元界立關固守羅羅斯權土官宣慰撤加伯
等多附之合烏蠻兵萬人攻建昌縣圖沁布呼等勢
愈猖獗烏撤禄余亦乘勢約連東川芒部諸蠻欲攻
順元詔督諸軍分道進討又以烏蒙烏撤及羅羅斯
地接西番與碉門相為唇齒命宣政院督所屬軍民
嚴加守備閏七月芒部路九村夷人阿斡阿里自陳
本隸四川今撤加伯與雲南連叛願備丁糧助大軍
進征事聞詔嘉慰之十月烏蒙路土官阿朝歸順四
川官軍分道進兵及禄余等戰敗之即奪其關隘以
導順元諸軍十一月羅羅斯撒加伯烏撒阿答等合
諸蠻攻建昌官軍敗之于本托山下二年正月戰于
金馬山誅布呼等餘兵皆潰獨禄余等據金沙江詔
趣兵討之敗烏撒蠻兵射中禄余烏蒙東川蠻兵夷
獠等皆欵附雲南平遣使報捷六月烏撤羅羅蠻復
殺戍軍撒加伯又殺掠為亂東川路總管普折兄那
臭會禄余兵殺烏撒宣慰使東川路府判等三年二
月禄余言於四川行省自父祖世為烏撒土官素無
異心曩為布呼誘脅比聞詔諭而期限已過乞再降
詔赦即率四路土官出降仍乞改屬四川省永寧路
冀得休息事聞詔諸大臣雜議之至是詔隸四川
明太祖洪武十四年遣内臣齎勅諭烏蒙烏撒諸部長
帝既平蜀規取雲南大師皆集於辰沅欲并剪諸蠻
以通蜀道故遣使諭之時征南將軍傅友德已分遣
都督胡海洋等帥師五萬由永寧趨烏撒自率師由
曲靖循格孤山而南以通永寧之兵擣烏撒元右丞
實卜聞海洋兵至聚兵赤水河大軍繼進皆遁友德
令諸軍築城版插方具諸蠻大集友德屯兵山岡持
重以待既知士勇可用乃縱兵接戰有芒部諸酋率
衆來援實卜兵與合鋒甚銳大軍鼓譟而前酋長多
中槊墜馬死蠻衆力不支斬獲甚衆皆率衆遁遂城
烏撒克七星關以通畢節又克可渡河於是東川烏
蒙芒部諸蠻震讋皆望風降附
十五年置東川烏撒烏蒙芒部諸衛指揮使司
時以雲南已降附諭諸部長率土人隨疆界遠近開
築道路各廣十丈凖古法以六十里為一驛又勅征
南將軍以諸部雖降恐大軍一還仍復嘯聚宜悉送
其酋長入朝又以貴州已設都指揮使然地勢偏東
宜于實卜所居之地立司以便控制已烏撒諸蠻伺
官軍散處果復叛帝以曲靖普安烏撒建昌勢在必
守其東川芒部烏蒙且留屯大軍蕩掃諸蠻戮其渠
長方可分兵守禦乃命安陸侯吳復等征烏撒烏蒙
諸叛蠻併諭勿與蠻戰於關索嶺上當分兵直搗其
巢使各奔救其家之不暇必不敢出抗大師俟三將
軍至破禽之嗣是西平侯沐英會友德擊烏撒大破
之斬獲數萬計又諭友德等師捷後必戮其渠魁盡
搜餘黨使智窮力屈誠心欵附方可留兵鎮守又諭
宜乘兵勢修治道途令土酋諭其民各輸糧一石給
軍為持久計
十六年以雲南所屬烏撒烏蒙芒部三府隸四川布政
使司
明年割雲南東川府隸四川布政使司并烏撒烏蒙
芒部皆改為軍民府而定其賦稅并定茶鹽布疋易
馬之數
二十一年命西平侯沐英征東川
沐英言東川強盛據烏山路作亂罪狀已著必先加
兵但其地重關複嶺上下三百餘里人迹阻絶須以
大兵臨之帝命潁國公傅友德等率諸軍進討勅友
德等曰東川芒部諸夷種類皆出於玀玀厥後子姓
蕃衍各立疆埸乃異其名曰東川烏撒烏蒙芒部禄
肇水西無事則互起爭端有事則相為救援若唐時
閣羅鳳亡居大理唐兵追捕道經芒部諸境羣蠻聚
衆據險設伏唐將不備遂墮其計喪師二十萬皆將
帥無謀故也須預加防閑嚴為之備復命景川侯曹
震等分討東川平之
二十三年烏撒土知府阿能及烏蒙芒部土官各遣子
弟入監讀書
至宣德八年以烏蒙通判黃甫越言元時向有學校
今文廟雖存師儒未建乞除教官選俊秀子弟入學
讀書以廣吏治從之設烏蒙儒學教授訓導各一員
武宗正德十五年討斬芒部𤏡蠻阿又磉等
初芒部土舍隴壽與庶弟隴政及兄妻支禄争襲仇
殺所部阿又磉等乘機倡亂流劫命官捕治至是貴
州參政傅習等討擒之事乃定至嘉靖時政與支禄
倚烏撤土舍安寧等兵力仇殺如故命遣官軍進勦
政禄佯聽撫乞援師而令賊黨阿黑等掠周泥站七
星關復遣阿核等糾集諸苖剽掠畢節諸處殺傷官
軍燬官民房屋甚衆於是所遣官軍進勦斬俘甚夥
降其衆政敗奔烏撒復檄烏撒土舍安寧土婦奢勿
擒之安寧佯許諾僅以阿核等屍獻竟不出政兵久
不解四年政為官軍擒於水西追獲芒部印信招撫
白烏石等四十九寨以捷聞貴州巡撫劉廷簠言阿
核等屍及所縳隴政真偽未可信恐首惡尚在請覈
其實
世宗嘉靖五年以芒部隴氏無人承襲改設鎮雄府流
官
兵部奏隴氏釁起蕭墻騷動南省王師大舉始克蕩
平今其本屬親支已盡乏人承襲請改為鎮雄府設
流官知府統之分屬夷良毋響落角利之地為懷德
歸化威信安静四長官司使隴民疎屬阿濟白壽祖
保阿萬四人統之以通判程洸為試知府明年芒部
賊沙保等謀復隴氏擁隴壽子勝糾衆攻䧟鎮雄城
執程洸奪其印殺傷數百人洸奪畢節
九年四月革鎮雄府流官以隴勝為通判署府事
先是沙保之亂言者以初設流官蠻情未服有司不
亟收遺裔隴勝而令沙保煽禍宜速勦寇部議勝非
真隴壽子故設流官沙保叛亂當調兵進勦保乃出
鎮雄府印乞降然尚持兩端欲立土官如故四川撫
按以其狡悍難馴檄軍擊之又遣使勞賜芒部撫夷
郤良佐使計擒保保怒復叛川貴諸軍會勦之擒斬
三百餘級招撫蠻玀男婦以千計設流官如舊而芒
部烏撒毋響苖蠻隴革等復起攻劫畢節屯保殺掠
士民紛紛見告議者或謂用兵為失計或謂用流非
長策又時值荒饉帝亦軫念災傷令罷芒部兵俟有
秋再議征誅於是川貴撫按等以烏蒙烏撒東川諸
土官故與芒部為唇齒自芒部改流諸部内懷不安
反者數起今懷德長官阿濟等雖自詭擒賊固望隴
勝得一職以存隴後請俯順輿情又首惡如□響祖
保等宜勦誅以折其驕氣始下撫處之令許生獻沙
保等待阿濟以不死然後復隴勝故職或降為知州
其長官或因或事或分隸庶操縱得宜恩威並著乃
革流官知府而以勝署事令三年後果能率職奉貢
准復知府舊銜
三十九年命勘東川阿堂之亂
初東川土知府禄慶死子位幼妻安氏攝府事有營
長阿得革頗擅權謀奪其官因先求烝安氏不得乃
縱火焚府治走武定州為土官所殺得革子阿堂奔
水西賄結烏撒土官安秦入東川囚安氏奪其印貴
州宣慰安萬銓故與禄氏姻連乃起兵攻阿堂所居
寨破之堂妻阿聚攜幼子奔霑益州土官安九鼎萬
銓脅九鼎取阿聚及幼子殺之堂以是怨九鼎時相
攻擊堂兵侵羅雄州境九鼎及禄位與羅雄土官者
濬等各上書訟堂罪詔下雲貴川撫按會勘堂聽勘
于車洪江具服罪願獻所劫府印并霑益羅雄人口
牲畜及侵地乞貸死時位及弟僎已前殁官府因訊
禄氏所當襲者堂以已幼子詭名禄招以報據府印
如故復與九鼎治兵相攻九鼎訴之雲南巡撫游居
敬謂堂怙惡請致討且自詭率所部為前鋒必擒堂
以獻居敬信之遂疏請進勦方下川貴撫按會勘居
敬遽調土漢兵五萬餘勦之費用不貲賦斂百出諸
軍衛及有司土官舍等乘之為奸利遠近騷動巡按
王大任劾居敬違旨動衆且入九鼎賄及受各土官
賂皆有實跡乃命逮居敬時堂聞大兵至東川逃深
箐諸將分兵於新舊諸城窮搜不獲地方民夷大遭
屠掠至四十年營長阿易謀於堂之心腹毋勒阿濟
等掩殺堂於戛來矣石之地其子阿哲就擒哲時年
八歲事雖定而府印不知所在於是安萬銓取東川
府經歴印畀禄位妻寧著署之以照磨印畀羅雄土
官者濬而以寧著女妻者濬子仍留水西兵三千於
東川為寧著防衛水西與東川鄰萬銓本水西土官
議者謂其有隂據東川之志巡按王大任以誅阿堂
聞因言東川地方殘傷該府三印悉為土官部置請
通勅川貴總督及鎮巡官按究土官私擅標署之罪
并訪禄氏支派之宜立與所以處阿哲者報可
四十一年鑄給四川東川府印
初阿堂既誅索府印不獲人疑為安萬銓所匿及屢
勘印實亡失而禄位近派悉絶惟同六世祖有幼男
阿采撫按官請以襲禄氏職姑予同知銜令寧著署
掌後果能撫輯其衆仍進襲知府其新印請更名以
防奸偽有旨不必更餘如議
神宗萬歷三十八年詔東川土司並聽雲南節制
時巡按鄧漾疏稱蜀之東川偪處武定尋甸諸郡只
隔一嶺出沒無時朝發夕至其酋長禄壽禄哲兄弟
安忍無親日尋干戈其部落以劫殺為生不事耕作
蜀轄遼遠法紀易疎滇以非我屬内號令不行以是
驕蹇成習目無漢法請改勅滇撫兼制東川因條三
利以進詔從之
(臣)等謹按明史土司傳萬歷四十三年雲南巡按
吳應琦言東川土官禄壽禄哲爭襲以來各縱部
衆越境劫掠擁衆千餘剽掠兩府浹旬之間村屯
並掃荼毒未有如此之甚者或撫或勦毋令養禍
日滋下所司勘奏泰昌元年雲南巡撫沈儆炌等
言蜀之東川業奉朝命兼制然事權全不相關禄
千鍾禄阿伽縱賊狓猖為患不已是東川雖隸蜀
而相去甚遠雖不隸滇而禍實震隣宜特勅蜀撫
按凡遇襲替務令兩省會勘蜀察其世次滇亦按
無侵犯方許起送亦羈縻綏静之要術也詔下所
司蓋東川雖聽雲南節制而終不能静如此
三十九年命隴鶴書承襲鎮雄土知府
先是四川烏撒軍民府雲南霑益州雖滇蜀異轄宗
派一源明初大軍南下女土官實卜與夫弟阿哥二
人率衆歸順授實卜烏撒土知府阿哥霑益土知州
其後彼絶此繼通為一家萬歷元年霑益女土官安
素儀無嗣奏以土知府禄墨次子繼本州即安紹慶
也已禄墨及長子安雲龍與兩孫俱殁紹慶奏以次
子安效良歸宗襲土知府雲龍之妻隴氏即鎮雄女
土官者氏之女也以雲龍雖故尚有遺孤挾外家兵
力與紹慶為敵紹慶則以隴氏所出明係假子亦倚
霑益兵力與隴氏為難彼此仇殺流毒一方兩省會
勘歴十有四年不結雲龍堂弟雲祥又奏稱隴氏有
子官保今已長成效良倚父兵強圖竊據殺戮無辜
因極言效良不可立者數事至是廷議行川貴大吏
勘報貴州撫臣以土官爭職在雲南而為害在黔蜀
必得三省會勘始可定獄帝勅速勘乃有是命
明史土司傳曰鶴書原名阿卜自其始祖隴飛沙
獻土歸順授世職知府五傳而為庶魯卜别居於
果利地又四傳而為庶禄姑别居夷良七欠頭地
又五傳而隴氏之正支斬矣水西安堯臣贅于禄
欲奄有之衆論不平始有驅安立隴之奏奉旨察
立隴後女官者氏以阿固應阿固者魯卜之六世
孫而易名隴正名者也阿固不為夷衆所服復察
勘者氏及四十八目十五火頭等共推阿卜阿卜
者禄姑之五世孫咸以為長且賢而者氏且以印
獻遂定立阿卜而以阿固充管事從巡撫喬應星
之議也
(臣)等謹按土司傳萬歷四十三年貴州巡按御史
楊鶴言烏撒土官自安雲龍物故安咀與安效良
爭官奪印仇殺者二十年夷民無統盜寇蜂起堡
屯焚燬行賈梗絶者亦二十年是争官奪印者蜀
之土官而蹂踐糜爛者黔之赤子誠改隸於黔則
彈壓既便干戈可戢又言烏撒者滇蜀之咽喉要
地臣由普安入滇七日始達烏撒見效良之父紹
慶據霑益當曲靖之門戸效良據烏撒又扼滇蜀
之咽喉父子各據一方且壤地相接無他郡縣上
司以隔絶鈐制之將來尾大不掉實可寒心蓋黔
有可制之勢而無其權蜀有遙制之名而無其實
誠以為屬黔中便時雖命所司速議而未及行此
今改隸貴州名威寧州所由𤼵其端也
光宗泰昌元年烏撒土舍安效良首附逆叛官軍敗之
時諸土司皆桀驁難制烏撒東川烏蒙鎮雄諸府地
界復相錯於川滇黔楚之間統轄既分事權不一往
往軼出為諸邊害故封疆大吏紛紛陳請冀靖邊隅
而中樞動諉勘報彌年經月卒無成畫以致疆事日
壊播州初平永寧又叛水西煽起東川烏蒙鎮雄皆
觀望騎墻心懷疑貳于是效良以烏撒首附逆于安
邦彦并力攻陸廣復合霑益賊圍羅平陷霑益為雲
南巡撫閔洪學所敗洪學以兵力不繼好語招之令
擒賊自贖效良亦佯為恭順又見黔師出陸廣滇師
出霑益水烏之勢已成騎虎遂合永寧水西諸部三
十六營直扺霑益對壘城下五日副總兵袁善等督
將士出竒兵破之效良敗死
愍帝崇禎二年官軍克復烏撒城
自效良死妻安氏無子妾設白生其爵其禄二婦素
不相能安氏居鹽倉設白居抱渡安氏遂代效良為
土官然亦未絶其爵其爵亦以安氏為安位姊不敢
抗崇禎元年四川巡撫差官李友芝齎冠帶奬賞其
爵母子令管烏撒安氏始絶其爵其爵夜襲安氏鹽
倉不克與設白其禄逃東川界為東川所拒而抱渡
又失李友芝為請于制府𤼵兵三千援其爵滇撫不
應安氏懼謀迎霑益土官安邊為婚授之烏撒以拒
其爵安邊亦欲偶安氏以拒其禄遂至鹽倉成婚一
時皇皇謂水西必糾霑烏入犯雲南巡撫謝存仁因
移鎮曲靖以觀變至是總督朱爕元調集漢土兵列
營霑益趨滇撫會兵進烏撒境安邊安氏逃避偏橋
大兵入鹽倉拔難民一千餘人師還安邊安氏復還
鹽倉乃復發兵逐之遂進復烏撒城安邊夜遁棄鹽
倉入九龍屯烏撒陷賊八年至是始復召其爵來鹽
倉令約束九頭目且令圖獻安邊安氏其爵以鹽倉
殘毁乞移烏撒城從之
明史土司傳曰崇禎時安其爵署烏撒知府弟其
禄署霑益知州雖懦稚頗忠順其母亦頗有主持
能得衆安邊屢乞降於總督朱爕元且藉水西安
位代申以邊實紹慶嫡孫宜襲知州請罪其爵其
禄爕元曲為調護欲予以職銜分烏撒安置之雲
南撫按以安邊令其黨勒兵于野馬川復以千金
誘其爵頭目日為并吞霑烏計萬一其爵被襲則
烏撒失而前功盡棄烏撒失霑益危而全滇動搖
非但震隣實乃切膚堅執不行邊乃乞師於安位
納之霑益而逐其禄時安氏在也既而安氏死位
與之貳其禄乃假手羅彩令者布發難邊遄死不
移日其禄率兵至詭言為其叔報仇士民歸者如
流于是其禄復有霑益而廟堂之上方急流寇不
復能問云
馬湖
元世祖至元十二年置馬湖路
馬湖漢牂牁郡内地有龍馬湖因名焉唐為羈縻州
四總名馬湖部宋時蠻主屯湖内至是内附立總管
府遷于夷部溪口瀕馬湖之南岸創府治時嘗以獨
本葱為獻由是歲至郡縣疲於遞送至成宗元貞二
年敕罷之其民散居山箐無縣邑鄉鎮領軍一曰長
寧州一曰戎
明太祖洪武四年冬授馬湖土官知府世襲
時馬湖路總管安濟遣其子仁來歸附詔改路為府
領長官四曰泥溪曰平夷曰蠻夷曰沐川即以安濟
為知府六年以病告乞以子安仁代職詔從之
孝宗弘治二十年命改馬湖府為流官
先是土知府安鰲性殘忍虐民計口賦錢歲入銀萬
計土民有婦女多淫之同妖僧百足魘魅殺人又令
人殺平夷長官王大慶大慶聞而逃乃殺其弟為横
至是巡按御史張鸞請治之得實伏誅遂有是命
(臣)等謹按明實錄宣德八年平夷長官司火焚公
廨凡朝廷頒榜文及倉庫案牘皆救免乞宥罪仍
獻馬二匹正統二年泥溪土官醫學正科田璣盜
官藏絲鈔援永宣時邊夷有犯聽以馬贖例三年
馬湖府舉人王有學會試過期不至例應充吏長
官司遣通事貢馬乞免充吏仍肄習太學皆許之
蓋一如殺人而贖以牛之類朝廷特因其俗而寬
假之也
建昌(寧番越巂鹽井會川四衛附)
元世祖至元十二年立建昌路
建昌本古卭部地漢武帝置越巂郡隋唐皆為巂州
至德初没于吐蕃貞元中復之懿宗時為蒙詔所據
改建昌府以烏白二蠻實之其後諸酋争強不能相
下分地為四推叚興為長其裔浸強遂併諸酋自為
府主大理不能制傳至阿宗娶落蘭部建蔕女沙智
憲宗朝建蔕内附以其壻阿宗守建昌至是析其地
置總管府五州二十三建昌為其一路領縣一曰中
州九曰建安永寧瀘禮(領一縣曰瀘沽)里闊卭部隆姜
元史地理志曰卭部州在路東北大渡河之南越
巂之東北君長十數筰部最大唐立卭部縣後沒
於蠻至宋歲貢名馬土物封其酋為卭都王今其
地夷稱為卭部川治烏弄城昔麽些蠻居之後仲
由蒙之裔奪其地憲宗時内附中統五年立卭部
川安撫招討使隸成都元帥府至元十年割屬羅
羅斯宣慰司二十一年改為州
明太祖洪武十五年置建昌衛
先是五年羅羅斯宣慰安定來朝而建昌未歸附十
四年遣内臣齎敕諭之降至是遂置衛
二十六年建昌叛酋伊嚕特穆爾伏誅
初元平章伊嚕特穆爾上元所授符印詔為指揮司
使十八年舉家來朝請遣子入學厚賜遣之已而伊
嚕特穆爾反合德昌會川迷易柏興邛部并西番土
軍萬餘人殺掠軍糧率衆攻城指揮安的以所部兵
出戰敗之賊退屯阿宜河轉攻圍蘇州指揮僉事魯
毅乘間遣壯士王旱突入賊營斫賊賊驚遁于是置
建昌蘇州二軍民指揮使司及會州軍民千戸所調
京衛及陜西兵萬五千餘人往戍之仍諭將士互相
應援設伏出竒并諭擒賊首獻者賞千金復諭涼國
公藍玉以伊嚕特穆爾詭詐不可信其降致緩師養
禍四川都指揮司瞿能率各衛兵至雙狼寨擒偽千
戶段太平等賊敗遁能督兵追捕攻拔托落寨轉戰
而前進至打冲河三里所與伊嚕特穆爾遇大戰又
敗之俘獲無算官軍入德昌能遂調指揮同知徐凱
分兵入普濟州搜捕復駕橋于打冲河遣指揮李華
引兵追托落寨餘孽進至水西斬其把事七人其截
路寨土蠻長沙納的皆中矢死能還攻天星卧漂諸
寨皆克之伊嚕特穆爾遁入栢興州帝遣諭藍玉以
伊嚕特穆爾信其逆黨達達楊把事等或遣之先降
或親來覘我不可不密為防其栢興州賈哈喇境内
麽些等部更須留意(賈哈喇者麽些洞土酋也初王師克建昌授以指揮之職是時)
(從伊嚕特穆爾叛)玉率兵至栢興州遣百戸毛海以計誘致
伊嚕特穆爾并其子彭布遂降其衆至是送伊嚕特
穆爾京師伏誅
三十一年命土酋安氏世襲建昌衛軍民指揮使司
初伊嚕特穆爾既誅藍玉奏四川地曠山險控扼西
番松茂碉黎當土番出入之地馬湖建昌嘉定俱為
要道皆宜增屯衛報可命玉班師二十七年麽些洞
蠻寇打冲河西守堡都督徐凱擊敗之二十九年威
龍土知州普習(伊嚕特穆爾妻卂也)叛官軍捕之中流矢死至
是徐凱等攻卜木瓦寨寨地峻險三面陡絶下臨大
江江流悍急不可行舟惟一道僅可通人行官軍至
輒自上投石不得進凱乃斷其汲道困之寇窮促凱
督將士抵其寨乃攻破之遂禽賈哈喇送京師伏誅
因改建昌路為建昌衛置軍民指揮使司安氏世襲
指揮不給印置其居于城東郭外里許
明史土司傳曰建昌指揮使所屬有四十八馬站
大頭土番僰人子白夷麽些狢&KR2225;猓玀韃靼回紇
諸種散居山谷間北至大渡南至金沙江東扺烏
蒙西訖鹽井延袤千餘里以昌州普濟威龍三州
長官隸之(所領昌州等皆在□東西南三百里内洪武十八年土官盧尼姑吉撒□白氏)
(等歸附皆令世襲為知州伊嚕特穆爾之亂諸州皆廢革永樂元年復置悉改為長官司仍隸建昌)
有把事四人世轄其衆皆節制於四川行都指揮
使司西南土官安氏殆為稱首配六世孫安忠無
後妻鳳氏管指揮使事鳳死族人安登繼襲復無
子妻瞿氏管事以族人世隆嗣世隆復無子繼妻
禄氏管事禄死以族姪安崇業嗣崇業與禄氏不
相能因養那固為假子其奴禄祈慫惥搆難歲仇
殺鎮巡官讞之殺那固而戍禄祈事遂平安氏所
轄四驛曰禄馬阿用白水瀘沽各百里有差其涼
山拖郎桐槽熱水諸番則以強弱為向背其千戸
所之隸於衛者三曰禮州漢蘇示縣曰打沖河唐
沙野城曰德昌元定昌路也
寧番
元時立於卭都之野曰蘇州洪武間土官怕兀它
從伊嚕特穆爾為亂廢州置衛環而居者皆西番
種故曰寧番有冕山鎮西禮州中三千戶所
越巂
明太祖洪武二十六年置越巂衛初越巂為漢卭
都及闡二縣地有奴諾城即蜀漢時諸葛亮征蠻
所築以憩軍者元置卭部安撫招討司已改卭部
州洪武中招討使嶺真伯來歸因改卭部軍民州
永樂元年改卭部為長官司隸越巂衛萬歷中土
官嶺柏死孽子應昇負印去柏妻沙氏爭之不得
土目阿堆等擁沙氏焚利濟站廬舍擁兵臨城總
兵官劉顯率兵往撫之沙氏悔禍殺阿堆等自贖
顯遂以印授之後沙氏淫于族人阿祭印復為昇
所奪祭死其子嶺鳳起嗾他番剌殺應昇鎮守官
因平蠻之師誘鳳起縶之收其印而誅從鳳起為
亂者百餘人印無所歸緘於庫部衆無統肆行為
盜普雄部衆姑咱等乘勢蜂起郵傳不通遠近震
恐十五年鎮巡官會師討之斬馘千數鳳起病死
其衆爭歸附因置平夷歸化二堡以居之有鎮西
千戸所
鹽井
明太祖洪武中置鹽井衛古定笮縣地也元初為
落蘭部至元中於黑白鹽井置閏鹽縣於縣置柏
興府帝既改為柏興府族改鹽井衛又于二井置
鹽課司永樂五年設馬剌長官司其村落多白夷
居之長官世阿氏洪武時歸附授世職地接雲南
北勝州稱富庶人亦擾馴又打沖河守禦中左千
戶所其土千戸剌兀於洪武二十五年征賈哈喇
效順來歸其子剌馬非授本所副千戸永樂十一
年陞正以别于四所地與麗江永寕二府鄰麗江
土官木氏侵削其地幾半
會川
明太祖洪武二十六年置會川衛本越巂之會無
縣也唐上元中移卭都縣於會川鎮(以川原並會故名)宋
屬大理為會川府元置會川路洪武十七年復立
會川府領武安永昌麻龍等州至是革會川府(初伊)
(嚕恃穆爾反土知府王春陷會川燬民居府治是年遂墮其城)尋改為會川衛領
迷易千戸所土官賢姓其先雲南僰種洪武十六
年歸附以隨征東川芒部勞世襲副千戶居所治
城外所轄僰蠻八百戸
茂州
元武宗大德二年詔改松潘疊宕威茂州安撫司為宣
撫司遷治茂州
茂州古冉䮾國地漢武帝置汶山郡宣帝為北部都
尉隋為蜀州尋改會州唐貞觀改茂州宋元仍舊治
汶山縣時武靖王搠思班與朵思麻宣慰司言松潘
疊宕威茂川等處安撫司管内西番秃魯卜降胡漢
民四種人雜處昨遣經歷蔡𢡟昭往蛇谷隆迷招之
降其八部戸萬七千皆數百年負固頑獷之人酋長
令真把等八人已嘗廷見今令真把謂其地鄰接四
川未降者尚十餘萬宣撫司官皆他郡人不知蠻夷
事宜纔至成都灌州畏懼即返何以撫治宜改安撫
為宣撫遷治茂州徙松州軍千人鎮遏為便乃以巴
爾斯德濟為宣撫司達嚕噶齊蔡懋昭為副使
明太祖洪武十一年詔置茂州衛治汶山縣
先是六年茂州權知州楊者七及隴木頭静州岳希
蓬諸土官來附至是詔置衛指揮使司時四川都司
遣兵修灌縣橋梁至陶關汶川土酋孟道貴疑之集
部落阻陶關道都司遣兵分二道一由灌口進次陶
關蠻衆伏兩山間投石崖下兵不能進適汶川土官
來降得其間道乃選勇士捲旗甲乘夜潛出兩山後
遲明從山頂張旗幟發大礟蠻驚潰師進雁門關道
險蠻復據之乃駐平野得小舟渡至龍止鐵冶寨擊
破之一由石泉次泥池蠻悉衆拒千戶薛文突陣射
却之士卒奮擊大敗其衆兩軍遂會於茂州權知州
楊者七迎降以者七仍領其部并有是詔留指揮楚
華將兵三千守之十五年者七陰結生番約日伏兵
陷城有小校密告於官遂發兵捕斬者七生番不之
覺如期入寇官軍掩擊敗之盡徙羌民於城外
明史土司傳曰茂州長官司三一曰隴木(茂州通西域要)
(路為桃坪即古桃關有䋲橋渡江守桃坪者為隴木司)其長官即隴木里人
洪武時歸附世襲長官歲貢馬两匹所屬玉亭神
溪十二寨俱為編氓有保長統之一曰静州即唐
之悉唐縣地其長官亦静州里人正德間與岳希
蓬土酋節孝為亂攻茂州斷水道七日節孝弟車
勺潛引水以濟我軍事平使車勺襲職轄法虎核
桃溝八寨俱編戸為氓亦有保長統之疊溪千戸
所領長官司二(永樂四年置)一曰疊溪在治北一里洪
武十五年郁氏歸附給印世襲所轄河東熟番八
寨皆大姓及馬路小關七族其土舍轄河西小姓
地土廣遠饒畜産稞麥路積人皆梟黠名雖熟番
與生番等一日欎即在治西十五里萬歷十八年
長官噉保與黑水松坪稱兵攻新橋明年伏誅漢
關墩附近諸小姓舊屬欎即至是改屬疊溪初都
督方政平歷日諸寨設長寧安撫司隸松潘至正
統元年以其遼闊亦改隸於疊溪守禦千戶
武宗正德二年命茂州卜南村等寨土人入貢給賞
太監羅籥奏茂州所轄卜南村曲山等寨乞為白人
(其俗以白為善以黑為惡)願納糧差禮部覆番人向化宜令入貢
給賞從之
神宗萬歷十九年威茂諸番作亂
先是正德十四年巡撫馬昊調松潘兵攻小東路番
寨而茂州核桃溝上下關番蠻懼遂紏白石羅打鼓
諸寨生番攻圍城堡官軍敗績十五年綽頭番犯松
州復犯雄溪屯官軍敗之烟崇等寨皆降至是諸番
攻破新橋乘勢圍普安等堡四川巡撫李尚忠檄諸
路兵追勦過河普安諸堡得以保全
明史土司傳曰茂州地方數千里自唐武德改郡
會川羈縻領州九前後皆蠻族向無城郭宋熙寧
中范百常知茂州民請築城而蠻人來争百常與
之拒且戰且築城乃得立自宋迄元皆為羌人所
據不置州縣者幾二百年洪武十一年平蜀置疊
溪右千戸所隸茂州衛而置威茂道開府茂州分
遊擊以駐疊溪規防始立然東路生羌白草最強
又與松潘黃毛韃相通出沒為寇相沿不絶云
松潘
元世祖時以松州潘州屬吐蕃宣慰使司
松潘古氐羌地而漢置護羌校尉唐初置松州都督
廣德初陷于吐蕃宋時吐蕃將潘羅支領之名潘州
至是内附置松潘宕疊威茂州等處軍民安撫使領
于宣慰司
明太祖洪武十二年命平羌將軍丁玉定松潘地
勅之曰松潘僻在萬山接西戎境以屢寇邊故征之
今知松州已克徐將資糧于容州進取潘州若盡三
州之地則疊州自當來復須擇勇士守納都疊溪路
其驛道無阻遏者不可守也遂併潘州于松州置松
州衛城其地十三年帝以松州遠在山谷屯餉為難
命罷之未幾指揮耿忠奏松州為番蜀要害地不可
罷命復置十四年置松潘等處安撫司以龍州知州
薛文勝為安撫使又置十三族長官司曰勒都曰阿
昔洞曰北定曰牟力結曰路匝曰祈命曰山洞曰麥
匝曰者多曰占藏先結曰包藏先結曰班班曰白馬
路其後復隸松潘者長官司四曰阿思曰思曩兒曰
阿用曰潘幹寨安撫使四曰八郎曰阿角寨曰麻兒
匝曰芒兒者後又以思曩日安撫司附焉
明史土司傳曰洪武六年龍州薛文勝來降仍知
龍州十四年置松潘安撫司命文勝為安撫使二
十年改松州衛為松潘等處軍民指揮使司仍改
松潘安撫司為龍州宣德九年升龍州為宣撫司
(龍州者漢陰平道也宋景定間臨卭進士薛嚴來守是州捍衛有功得世襲自文勝歸附其部長李)
(仁廣王祥皆輸糧餉有功亦得世襲至是以征松潘功陞州為宣撫司以土知州薛忠義為使仁廣)
(為副使祥為僉事各統兵五百世守白馬白革木瓜番處等地)至嘉靖四十四年
宣撫薛兆乾與副使李蕃相仇訐率衆毆殺蕃又
不聽勘與母陳氏及諸左右糾合白草蕃衆數千
人分據各關隘拒命絶松潘餉道脅僉事王華不
從屠其家居民被焚掠者無算官軍討之求救于
上下十八族番蠻皆不應乃率其家屬奔至石壩
官軍追擒之四十五年伏誅藉其家母及其黨二
十二人皆以同謀論斬餘黨悉平遂改龍州為龍
安府設流官如馬湖而割保寧之江油成都之石
泉分隸之萬歴十九年巡按李化龍言松潘為四
川屏藪疊茂為松潘咽喉番戎作梗松潘力不能
支宜移四川總兵于松潘以備防禦時疊茂諸番
衆糾結為亂鎮巡官率兵勦破之番寇亦斬其部
長黑卜白什等獻功贖罪而松坪諸惡屯據大雪
山頂諸將卒搜討亦有斬獲以捷聞遂設平武縣
于龍安府
十六年松潘民作亂官兵討平之
先是耿忠言所轄松潘等處安撫司屬各長官司宜
以其戶口之數量其民力歲令納馬置驛而籍其民
充驛夫供徭役既而羌民作亂官兵平之甃松州及
疊溪城十七年松潘八積族老虎等寨蠻亂官軍擊
破之時所獲牛馬等從景川侯曹震請擇良馬貢京
師餘給軍其犏牛氂牛非中國所蓄令易糧餉犒軍
十八年松州羌反官軍攻破其牟力等寨退至乞剌
河乃還二十一年朵貢生番則路南向等引草地生
番寇潘州阿昔洞殺傷人口官軍討之斬獲甚衆賊
潰渡河復收敗卒屯聚再追破之郡番遠遁
宣宗宣德二年命置麻兒匝安撫司
麻兒匝在阿樂地去松潘七百餘里先是喇嘛著八
譲卜侵掠邊民及遮八郎安撫司朝貢路松潘衛指
揮吳瑋遣人招之遂順化來歸且言其地廣民衆過
于八郎故有是命即以著八譲卜為之
四月松潘衛所轄阿用等寨蠻亂命官軍討之
時四川巡按等奏蠻寇擁衆萬餘傷敗官軍帝意邊
將必有激之者既而都司奏實由千戶錢宏因調軍
征交阯衆憚行宏詭言番寇至當追捕冀免調又領
軍突入麥匝諸族逼取牛馬番人忿怨復以大軍將
致討懾之番衆驚潰約黑水生番為亂圍松潘疊溪
茂州斷索橋出掠綿竹諸縣官署民居皆被焚燬命
官軍亟討之而梟宏于松潘以徇并竄諸將之貪淫
玩寇者次年屢敗賊于圪答壩葉棠關奪永鎮等橋
復疊溪撫定祁命等十族又招降渴卓等二十餘寨
松潘平九年勅官勦撫松潘榜諭禍福威茂諸衛俱
聽命惟松潘疊溪所轄任昌巴猪黑虎等寨梗化官
軍以次進平龍溪等三十七寨班師還
明武宗實錄正德元年五月四川巡撫劉洪奏松
潘疊溪禦夷八事其一為查襲土官言祈命族八
長官司所攝番夷多者至三十寨少亦二十餘寨
環布松疊兩河其土官已故子孫自相承管未嘗
請襲宜命查勘有原降印信者必請而襲自相承
管者别為處置以盡羈縻之道從之
英宗正統三年巖州土司作亂
長官司譲達侵雜道諸邊帝命四川三司往諭之皆
歸服四年松潘指揮趙得奏祁命族番寇商巴作亂
官軍擒捕之其弟小商巴復聚浦江新塘等關據險
劫掠帝命調兵勦除參贊軍務王翺知商巴為都指
揮趙諒所陷乃按誅諒而釋商巴等事遂已九年以
黑虎等寨番蠻攻圍椒園松溪等關堡殺傷官民欲
行擒勦恐各勦驚疑諭能擒賊者重賞之十年命官
往諭諸寨擒黑虎寨賊首多兒太至京梟其首
十一年設思曩日安撫司隸松潘
時松潘皆已向化惟歪地骨鹿族二十寨不服命官
討之設思曩日安撫司以阿思觀為之使隸松潘先
是阿思觀父端葛于洪武中歸順給金牌撫番阿思
觀又能招撫故有是命
景帝景泰七年總督侍郎羅綺奏滅松潘叛賊降勅奬
賞
先是雪兒卜寨賊首卓時芳等烟崇寨賊首阿兒結
等累年糾合於安化關劫掠羅綺等會師抵其巢穴
斬首不計其數生擒卓時芳等梟首于市又松潘土
番王永習性兇獷嘗殺其土官及故土官家屬五百
餘口至是又糾合番蠻攻劫綺統領官軍直抵桑坪
誅滅之故奬賞焉天順五年番衆入龍安石泉等處
擾糧道帝以叙州蠻賊出沒為患比松潘尤甚勅官
軍會兵叙州分兩哨克硬寨四十餘成化二年後松
茂疊溪所轄白草壩等寨番羌(白草番者唐吐蕃贊普遺種上下凡十八)
(寨部曲素強恃其險阻往往剽奪為患)及黑虎寨賊首夜合等屢攻劫
關堡弘治二年松潘番寇殺傷平夷堡官軍九年松
潘空心寨番賊犯邊十三年番賊入犯松潘壩州坡
抵關勢益猖獗勅調漢土官兵五萬由東南二路分
勦破白羊領鵝飲溪等三十一寨商巴等二十六族
皆納欵十四年復攻黃頭青水諸寨斬獲男婦七百
餘人赭其碉房九百墜崖死者不可勝計諸番稍靖
世宗嘉靖五年命都督僉事何卿鎮守松潘
先是正德十六年松潘熟番人八禳等作亂官軍平
之至是黑虎五寨及烏都鵓鴿諸番叛卿次第平之
降者日至卿有威望在鎮十七年松潘以寧二十三
年以北警召卿入衛繼之者皆為巡撫劾罷二十六
年復命卿往鎮時白草番亂卿會巡撫張時徹討禽
渠惡數人俘斬九百七十餘級克營寨四十七毁碉
房四千八百獲馬牛器械儲積無算終帝之世松潘
鎮號得人邊境安堵焉
明史土司傳曰松潘以孤城介絶域寄一綫饋運
路於龍州制守為難洪武時欲棄者數以形勝扼
險不可罷乃内修屯務外輯羌戎因時拊循擇人
為理番衆相安者四十餘年及宣德初調兵啓釁
致動干戈自是置鎮建牙宿重兵以資彈壓亦時叛
時服自漳臘以北即為大荒斯籌邊者之所亟圖
也
天全六番
元置天全招討司
天全古氐羌地五代孟蜀時置碉門黎雅長河西魚
通寧遠六軍安撫司宋因之隸雅州元置六安撫司
屬土番等處宣撫司後改六番招討又分置天全招
討司世祖至元二年雅州碉門宣撫使高保四言碉
門舊有城邑中統初為宋人所廢衆依山為柵去碉
門半舍欲復戍故城便于守佃勅秦蜀行省相度得
宜城如可復當助成之十六年詔發新附軍及蒙古
漢軍千人戍碉門魚通黎雅次年又敕東西兩川𤼵
蒙古漢軍戍魚通黎雅
明史土司傳曰明初天全招討司治碉門城元之
碉門安撫司也在雅州境
明太祖洪武二十一年詔更天全六番招討司為武職
先是併天全六番為一招討司隸四川都司六年以
土官高英為正招討楊藏卜為副及英子敬嚴襲偕
藏卜奏請簡土民為兵以守邊境遂招選土民教以
戰陣得馬步卒千餘人至是奏其事遂有是詔令戍
守邊界控制西番三十一年帝以碉門拒長河西口
道路險隘聞有路自碉門出枯本任傷徑抵長河西
口通雜道長官司平坦徑直諭左都督徐增壽即檄
所司開拓以便往來
武宗正德十五年天全六番土官亂命官兵討之
初招討高文林等與蘆山縣民爭田搆釁知縣處置
失宜遂致高文林父子搆兵副招討楊世仁亦助惡
命四川撫按官討之踰年斬文林擒其子繼恩擇其
宗人承襲
明史土司傳曰初宣慰余思聰王德貴歸附始降
司為州設雅州千戶所而設碉門百戸近天全六
番之界盖其地為南詔咽喉三十六番朝貢出入
之路(三十六番者皆西南諸部落所謂三十六種也其貢道皆由雅州入)
(臣)等謹按一統志長河西魚通寧遠軍民宣慰司
其地在大渡河外即打箭罏直黎雅之西
黎州
元世祖至元二十年以黎雅屬吐蕃招討司
黎州漢沈黎郡地史記稱越巂以東北君長以十數
筰都最大自唐蒙通夜郎卭筰之君請為内臣因置
筰都縣復曰旄牛縣元鼎中以為沈黎郡唐割雅巂
二州置黎州天寳初改為洪源郡尋改漢源宋屬成
都路元至元十三年後立嘉定路以眉雅黎卭隸之
至是又割二州領于吐蕃招討司
明太祖洪武八年省漢源縣置黎州長官司以芍德為
長官
德雲南人馬姓祖仕元世襲卭部州六番招討使明
氏據蜀德兄安復為黎州招討使明氏亡蠻民潰散
德奉母還居卭部是年來朝遂有是詔十一年陞為
安撫司即以德為使至萬歷十九年安撫馬祥無後
妻瞿氏掌司事取瞿姓子撫之將有他志祥姪土舍
居松坪者遂興兵攻城奪印番衆乘機剽掠官軍勦
平之二十四年降安撫為千戶所立所治于司南三
十里大田山壩分上七枝編戸屬大渡河千戶所下
七枝仍屬松坪馬氏約束松坪在司之東南自炒米
城直接峨嵋高山峻坂三百餘里皆安撫族人居之
明史土司傳曰黎雅諸蠻宋時屢為邊患明興以
諸蠻皆天全六番諸部散居于二州之境遂于黎
州設安撫天全六番設招討以示羈縻而雅州所
屬與招討所轄之蠻民境土相連時有争訟徼外
大小木瓜種分三枝膩乃卜最強世居西河初屬
馬湖土官安氏鈐轄自馬湖改流諸瓜叛入卭部
歸嶺氏其地自西河至涼山雪山諸處周圍盤據
嘉靖末諸瓜畜木蕃盛時窺邊卭部長官嶺柏不
能制嘉峨犍為諸邊皆為侵擾鎮巡官督卭部兵
捕之瓜兵益熾乃分建昌越巂馬湖三路進討瓜
部始惶駭請降因定其地糧輸峨嵋縣
又曰初與安撫司同置者有大渡河守禦千戶所
唐時河平廣可通漕戍將一不守則黎雅卭嘉成
都皆動搖宋建隆三年王全斌平蜀以圖來上議
者欲因兵威復越巂藝祖以玉斧畫圖曰外此吾
不有也自後河中流忽陷下五六十丈水至此洶
湧如空中落船筏不通名為噎口殆天設險以限
内外云
播州
元世祖至元十四年播州安撫使楊邦憲乞璽書從之
播州秦為夜郎且蘭地漢屬牂牁唐貞觀中改播州
乾符初南詔陷播太原楊端應募復其城為播人所
懷服歷五代子孫世有其地宋大觀中楊文貴納土
置遵義軍先是十二年從四川行樞密院昝順言播
州楊邦憲未知逆順降詔使之自新並許世紹封爵
至是邦憲言本族自唐至宋世守此土將五百年昨
奉旨許令仍舊乞降璽書又偕思州安撫使田景賢
請降詔禁戍卒毋擾思播之民又從邦憲請以鼎山
仍隸播州十六年詔四川行省等撫治播州務川西
南諸蠻夷官吏軍民各從其俗無失常業二十三年
封邦憲妻田氏為永安郡夫人領播州安撫司事延
祐七年英宗已即位播州蜑蠻的羊籠等來降
泰定帝泰定二年播州蠻作亂詔宣慰使楊雅爾布哈
招諭之
時蠻酋黎平愛等集羣夷為寇湖廣行省請兵討之
不許乃有是詔次年正月楊雅爾布哈招諭黎平愛
等來降六月黎平愛復叛合謝烏窮為寇楊雅爾布
哈招平愛出降烏窮不附命湖廣行省討之四年烏
窮來獻方物
明太祖洪武五年置播州宣慰使司
時宣慰使楊鏗同知羅琛總管何嬰蠻夷總管鄭瑚
等相率來歸納元所授金牌銀印銅章詔賜鏗衣幣
鏗琛皆仍舊職領安撫司二曰草塘曰黃平長官司
六曰真州曰播州曰餘慶曰白泥曰容山曰重安以
嬰等為長官七年復置播州黃平宣撫司播州江渡
蠻黃安作亂貴州官軍討平之十五年城播州沙溪
以官土兵三千戍之改宣慰司隸貴州改黃平衛為
千戸所
(臣)等謹按明史土司傳元世祖授楊邦憲宣慰使
(元史不載)賜其子漢英名賽音布哈(疑即雅爾布哈)封播國公
洪武四年平蜀遣使諭之次年土官等相率來歸
云
成祖永樂四年設重安長官司隸播州
時以張佛保嘗招輯重安蠻民即以為長官七年播
州宣慰楊昇招諭草塘黃平重安所轄當科葛雍等
十二寨蠻人來歸
景帝景泰三年從播州宣慰使楊輝奏命勦苗賊
輝奏湖貴所轄臻剖五坌等苗糾合草塘江渡諸苗
殺掠人民屢撫屢叛命總督王來等會同四川廵撫
勦之七年調輝兵征銅鼓五開叛苗成化十年播州
賊齎果等屢歲為患正統末苗蠻聚衆寇邊時輝有
病帝命其子愛代即勅率兵從總督官勦賊先是輝
奏所屬天壩干地五十三寨及重安所轄灣溪等寨
屢被苖蠻佔據乞令湖貴會兵討之部議以愛年幼
仍起輝理軍事又勅都御史張瓚親至播州督理十
二年瓉督諸軍及輝攻敗灣溪天壩干地諸苗凡破
山寨及斬撫甚衆部議以苗就撫者多宜量為處分
瓉議設安寧宣撫并懷遠宣化二長官司建靖南龍
場二堡命輝董其役輝調兵民五千餘立治所委所
屬黃平諸長官分甓城垣將竣輝奏播州向設操守
土兵一千五百人今撥守懷遠靖南夭漂龍場各二
百人宣化百人安寧六百人其家屬宜徙之同居為
固守計其工之未畢者宜命臣子愛董之而聽臣致
仕如故詔從之
明史土司傳曰時灣溪既立安寧宣撫爛土諸蠻
惡其逼遂引齎果等攻陷夭漂靖南城堡圍安寧
愛新襲力不能支求援于川貴二鎮部議起輝再
統兵勦之又勅川貴兵為助
武宗正德二年陞播州宣慰使楊斌為四川按察使仍
理宣慰事
舊制土官有功賜衣帶或旌賞部衆無列銜方面者
斌狡横不受兩司節制諷安撫羅忠等上其平普安
等功重賂劉瑾得之踰年從巡按御史俞緇言裁之
仍原職播州安撫宋淮奏貴州凱口爛土苖婚于凱
離草塘諸寨搆結山苖為亂乞賜斌勅令巡視邊境
部議不行諭斌以撫綏輯睦以副朝廷優待之意斌
又為其父愛請進階及服色禮科駁之以服色等威
所繫不可假兵部以愛舊有勦賊功皆許之斌復為
其子相請入學并得賜冠帶十二年羅忠宋淮等奏
斌有父喪欲援文臣例守制但邊防為重乞仍令掌
印理事
世宗嘉靖二十三年播州與水西搆難官兵討平之
初宣慰楊相之祖父皆以嫡庶相争梯禍數世相復
寵庶子煦嫡子烈母張悍甚與烈盜兵逐相相走客
死水西烈求父屍宣慰安萬銓因要挾水煙天旺故
地而後予屍烈陽許之及相喪還烈靳地不予遂與
水西搆難又殺其長官王黻烈既代襲遂與黻黨李
保治兵相攻垂十年總督馮岳調總兵石邦憲討平
之真州苖盧阿項者亦久稱亂邦憲擊敗之有言賊
求援于播者邦憲曰吾方調水西兵聲揚烈助逆罪
烈暇救人乎已擒阿項父子斬獲四百餘人至隆慶
五年烈死子應龍襲職
明史土司傳曰先是楊輝庶子友嫡子愛楊氏家
法宜立嫡輝欲割地以授友因以夭壩干乃本州
懷遠故地為生苖所據請兵取之巡撫張瓉受輝
賂以其地設安寧宣撫司冒以友任之輝歿友潛
謀剌愛不果友遂奏愛居處器用僣擬朝廷又通
唐府密書往來私習兵法天文謀不軌事皆誣命
以愛友皆有罪愛贖任友遷保寧羈管自是愛益
恣厚斂以賄中貴征取友向所居凱里地者獨苛
同知楊才居安寧乘之朘剥尤甚諸苖憤怨紏衆
作亂攻播州多所殘戮愛屢請兵討之會友死遂
緩師已而鎮巡官言友子宏悔過自新且善撫馭
蠻衆其前為友所焚殺者俱已隨土俗折償且還
所侵奪于官乞授宏土舍宏既歸凱里與重安土
舍馮綸等有怨宏卒綸等誘苖蠻攻之更相仇殺
侵軼貴州境巡撫鄒文盛遣參議蔡潮入播州督
致仕楊斌撫平之因言宜復安寧宣撫俾宏子弟
襲之部議不行宏弟張以襲職不得時盜邊劫白
泥司印信復相構兵守臣乞改凱里屬貴州以張
為土知州解釋之兵部議不可已而遂許張襲宣
撫改安寧為凱里屬貴州既又以播地多在黔境
并改屬思石兵備及真州盜平地方安靖播人以
為非便川貴守臣異議不決從總督奏仍以播歸
四川而貴州思石兵備仍兼制播酉平邑諸土司
事
神宗萬歷十九年播州楊應龍反命總督李化龍討平
之
先是貴州巡撫葉夢熊等䟽論應龍兇惡諸大罪四
川巡按李化龍疏請寬之由是川貴撫按相争辨廷
議從公會勘夢熊主議播州所轄五司改土為流悉
屬重慶與化龍意復相左盖應龍本雄猜阻兵嗜殺
所轄五司七姓悉叛離嬖妾田屠妻張氏并及其母
妻叔張時照與所部何恩宋世臣等告應龍反夢熊
請勦之蜀中士大夫咸謂蜀三面隣播屬裔以什伯
數皆其彈壓且兵驍勇數征調有功剪除未為長策
會倭大入朝鮮徵天下兵應龍因奏辨願將兵征倭
自贖詔釋之而仍抗不聽勘于是蜀撫用兵之議遂
決二十一年蜀兵進勦殺傷大半黔師協𠞰亦無功
二十三年總督邢玠自黔至蜀察永寧酉陽皆應龍
姻媾而黃平白泥久為仇讐宜剪其枝黨乃檄招應
龍七姓恐應龍出得除罪而四方亡命竄匿其間又
幸其反因以為利驛傳文移輒從中阻玠檄重慶知
府王士琦趨聽勘單騎至松坎應龍面縛請罪乃縛
獻渠魁黃元等十二人案騐抵應龍斬論贖仍革職
以子朝棟代次子可棟羈府追贖尋可棟死于重慶
應龍益痛恨促歸喪不得復檄完贖大言曰吾子活
銀即至矣擁兵驅千餘僧招魂去分遣土目置關據
險原撫諸苖名其健者為硬手州人稍殷厚者没入
其貲以養苗苖人咸願出死力二十四年殘餘慶掠
大阡都壩焚劫草塘餘慶二司及興隆都勻各衛又
遣黨圍黃平戮重安長官家二十五年流劫江津及
南川臨合江復統苖兵大掠貴州洪頭高坪新村諸
屯已又侵湖廣四十八屯阻塞驛站詗原奏仇民宋
世臣羅承恩等挈家匿偏橋衛襲破之大索城中戮
其父母淫其妻女備極慘酷二十七年起化龍節制
川湖貴州諸軍事調東征諸將綎等南征應龍乘大
兵未集勒兵奄陷綦江盡殺城中人投江中水為赤
益結九股生苖及黑脚苗等為助屯官壩聲窺蜀已
遂焚東坡爛橋楚黔路梗二十八年賊五道並出破
龍泉司化龍移駐重慶徵兵大集分八路進連戰破
之計出師至滅賊百十有四日八路共斬級二萬餘
生擒楊朝棟等百餘人化龍露布以聞獻俘闕下剉
應龍屍磔朝棟等于市播州自唐入楊氏傳二十九
世八百餘年至應龍而亡
明史土司傳曰化龍于二十八年二月十二日誓
師分八路每路約三萬人官兵三之土司七之旗
鼓甲杖森立苖大驚綎破其前鋒朝棟僅以身免
賊膽落遂克桑木烏江渡三關奪天都三百落諸
囤又破九盤入婁山關關為賊前門萬峯插天中
通一線綎從間道攀籐毁柵入䧟焉四月朔師屯
白石賊决死戰綎親衝中堅分兩翼夾擊追奔至
養馬城連破龍爪海雲險囤壓海龍囤賊所倚天
險謂飛鳥騰猿所不能逾者時偏沅師已破青蛇
囤水西兵亦奪落濛關至大水田焚桃溪莊賊見
勢急每路投降文緩師總兵吳廣入崖門關營水
牛塘賊詐報應龍仰藥死廣益厲兵攻燒二關奪
樵汲路八路師齊集海龍囤更番迭攻化龍念前
囤險不能越令勍兵并力攻其後天苦兩將士馳
泥淖中苦戰六月四日天忽霽綎先士卒克土城
應龍見火光燭天大兵已登囤入倉皇同二妾闔
室自焚廣獲其子朝棟急覓應龍屍出熖中賊平
至三十一年播州餘逆吳洪等叛官軍討平之分
播地為二屬蜀者為遵義府屬黔者為平越府
永寧
元世祖至元時置永寧路
永寧唐藺州地宋為瀘州江安合江二縣境先是十
四年詔諭瀘州西南番蠻王阿永筠連騰串等處諸
族蠻夷使其來附二十年右丞伊蘇岱爾招撫筠連
州定州阿永都掌等蠻至是遂置路領州一曰筠連
曰騰川後改為永寧宣撫司大德八年永寧路叛寇
雄挫來降
明太祖洪武四年詔置永寧衛
時方平蜀永寧歸附故有是詔六年筠連州滕大寨
蠻編張等叛詐稱雲南兵據湖南長寧諸州縣命成
都衛指揮袁洪討之至叙州慶符縣攻破清平關擒
其偽千戶編張遁復犯江安諸縣洪追敗之焚其九
寨獲編張子偽鎮撫張壽編張遁匿溪洞餘衆散入
雲南未幾復聚衆據滕大寨洪移兵追至小芒部遂
取得花寨自是張不敢復出其寨悉平遂降筠連州
為縣屬叙州以九姓長官司隸永寧七年升安撫司
為宣撫使司
憲宗成化四年永慶宣撫奢貴開通運道擒獲賊首降
璽書奬賚之
先是元年山都掌大壩等寨蠻賊分劫江安等縣二
年國子學錄黃明善奏山都掌蠻屢歲寇掠近宣撫
奪貴赴大壩招撫亦未效宜早為定計三年明善復
言宋時多剛縣蠻為寇用白芀子兵破之白芀子者
即今之民壯多剛縣者今之都掌多剛寨也前代用
鄉兵有明效宜急募民壯以助官軍都掌水稻十月
熟宜督兵先時取其田禾則三月之内蠻必餒矣軍
宜分三路南從金鵝池攻大壩中從戎縣攻箐前北
從高縣攻都掌小寨破大寨自拔又大壩南百餘里
為芒部西南二百里為烏蒙令二府土官截其險要
更用火器自下而上順風延爇寨必可攻且征調土
兵湏處置得宜招募民壯須賞罸必信詔總兵官參
用之至是奢貴有功乃加奬賚從總督尚書程信奏
也
十六年白玀玀羿子與都掌大壩蠻相攻
禮部侍郎周洪謨言臣叙人也知叙蠻情戎珙筠高
諸縣在前代皆土官國朝始代以流民激變洪永宣
正四朝四命將徂征隨服隨叛景泰初益滋蔓都御
史汪浩儌幸邊功誣殺所保土官及寨主二百餘人
諸蠻痛恨轉肆劫掠尚書程信統大兵僅能克之宜
及今順蠻情擇衆所推服者為大寨主俾世襲庶可
相安又言白玀玀者相傳為廣西流蠻有衆數千無
統屬景泰中糾戎珙苖攻破長寧丸縣今又侵擾都
掌其所居崖險箐深既難剪滅亦宜立長官司治之
地近芒部宜即隸之羿子者永寧宣撫所轄而永寧
乃雲貴要衝南跨赤水畢節六七百里以一柔婦人
制數萬強梁之衆故每肆劫掠臣以為宣撫土獠仍
令宣撫奢貴治之其南境寨蠻近赤水畢節要路者
宜立二長官司仍隸永寧宣撫夫土官有職無俸無
損國儲有益邊備從之
神宗萬歷元年都蠻叛發兵討之
四川廵撫曾省吾奏土官奢效忠首在調但與貴州
土官安國亨有讐請並令總兵官劉顯節制使不得
藉口復仇妄有騷動從之初烏撒與永寧烏蒙水西
霑益諸土官境相連復以世戚親厚既而安國亨殺
安信信兄智結永寧宣撫奢效忠報仇彼此相攻事
聞國亨效忠俱奉命聽勘于川貴巡撫議照蠻俗罰
牛贖罪報可
三十五年永寧姦人閻宗傳降
先是奢效忠死妻世統無子妾世續有幼子崇周世
統以嫡欲奪印相仇殺方奏報總兵郭成等利其所
有遽發兵千餘深入落紅奢氏九世所積搜掠一空
世續亦發兵尾其後效忠弟沙卜出拒戰且邀水西
兵報讐成兵敗績乃檄取沙卜于世統統不應復殺
把總三人聚苖兵萬餘欲攻永寧洩怨巡撫劾成等
邀利起釁而議二土婦仍分管所屬俟崇周成立赴
襲理事十四年崇周代職未幾死從弟崇明效忠親
弟盡忠子也幼孤依世統撫養一十三年至是送之
永寧世續遺之氊馬許出印給之事已定而諸奸閻
宗傳等自以昔附世續逐世統殺沙卜恐崇明復前
恨遂附水西立阿利以自固安疆臣陰陽其間蠻兵
四出焚掠屯堡朝議崇明暫管宣撫冀崇明蠲夙恨
以收人心而宗傳等攻掠永寧普寧摩尼如故崇明
承襲幾一載世續竟以印私與安疆臣妻弟阿利巡
撫遣官執而索之世續言印在鎮雄隴澄處(隴澄者水西安)
(堯臣也隴氏垂絶堯臣入贅遂冒稱隴澄得叙平播州叙州功中朝不知也堯臣外怗稱功内仗水西有)
(據鎮雄制永寧心蜀撫按以非隴氏種無授鎮雄意堯臣以是懷兩端陰助世續意世續得授阿利則已)
(據鎮雄益堅又朝廷厭兵宗傳阿利等方驛騷已可卧取隴氏也)而閻宗傳等每焚
掠必稱鎮雄兵以怖諸部於是總兵侯國弼等皆歸
惡于安堯臣黔中撫按以西南多事兵食俱詘無意
取鎮雄堯臣因以普市麾尼諸焚掠皆歸之蜀將議
者遂以貪功起釁為蜀將罪四川巡撫喬璧星疏請
會勦堯臣(璧星言堯臣欲簒鎮雄垂涎藺地有年矣宗傳之背逆恃鎮雄猶鎮雄之恃水西安)
(疆臣不助兵臣已得其狀宜乘逆孽未成黔蜀會勦倘怙惡如故即移師擊之)廷議無敢決
用師者久之阿利死印亦出蜀中欲逐堯臣之論卒
不可解永寧議兵幾如聚訟時朝廷已一意休兵乃
命釋世續赦閻宗傳等罪訪求隴氏子孫為鎮雄後
並令疆臣約束堯臣歸本土司不許冒襲於是宗傳
降堯臣請避去黔督遂請撤師
熹宗天啓元年永寧土官奢崇明據重慶以叛
崇明與其子寅久蓄異志至是借請調馬步兵二萬
赴遼遣其壻樊龍部黨張彤等領兵至重慶久駐不
發巡撫徐可求移鎮重慶趨永寧兵樊龍等以增行
糧為名乘機殺巡撫道府總兵等官二十餘員遂據
重慶分兵攻合江汭溪破瀘州陷遵義府(興文知縣張振德死)
(之興文故九絲蠻地)進圍成都偽號大梁布政司朱爕元等分
門固守石砫女土官秦良玉統精兵至諸援兵亦漸
集相持百日會賊將羅乾象輸欵自效夜縱火焚賊
營崇明父子倉皇奔錢帛米穀委棄山積窮民賴以
得活時爕元已授巡撫率川卒追崇明江安新都遵
義諸郡邑皆復
三年川師平藺州
先是樊龍收餘衆數萬據重慶險塞爕元督良玉等
奪二郎關又破佛圖關官軍與平茶酉陽石砫三土
司兵合圍重慶城中乏食爕元遂以計擒樊龍殺之
張彤亦為亂兵所殺生擒龍子友邦及其黨三十餘
人遂復重慶時安邦彦反於貴州崇明遥倚為聲援
至是川師復遵義進攻永寧敗奢寅于土地坎被創
遁樊虎亦戰死進克其城降賊二萬復進拔紅崖天
台諸囤寨降者日至崇明勢益蹙求救于水西邦彦
遣十六營過河援之羅乾象急破藺州焚九鳳樓覆
其巢崇明踉蹌走投水西邦彦與合兵分犯遵義永
寧川師敗之於芝蔴塘賊遁入青山諸將逼渭河鏖
入龍場陣獲崇明妻安氏及奢崇輝等斬獲萬計藺
州平
愍帝崇禎初年起朱爕元總督貴湖雲川廣諸軍務會
師勦賊
爕元前總督川師平藺州請以赤水河為界河東龍
場屬黔河西赤水永寧屬蜀永寧設道府與遵義建
武聲勢聯絡未幾貴州巡撫王三善為邦彦所襲死
崇明勢復張將大舉寇永寧會奢寅為其下所殺爕
元亦以父喪去崇明邦彦得稽誅崇明稱大梁王邦
彦號四裔大長老諸稱元帥者不可勝計合兵十餘
萬規先犯赤水至是爕元大會師定計誘賊深入永
寧邀之於五峯山桃紅壩令總兵侯良柱大敗之崇
明邦彦皆授首
酉陽
元世祖至元二十年定酉陽屬紹慶府
酉陽漢武陵郡酉陽縣地宋為酉陽州是時置紹慶
府領州四一為酉陽泰定帝泰定四年紹慶路四洞
首阿者等降並命為蠻夷長官仍設巡檢司以撫之
(臣)等謹按元史地理志酉陽與來寧柔遠服州俱
領于懷德府今從明史土司傳
明太祖洪武八年命置酉陽宣撫司以冉如彪為使
先是五年酉陽宣慰司冉如彪遣弟如喜來朝詔置
酉陽州以如彪為知州至是改宣撫司仍以如彪為
使置平茶邑梅麻兔石耶四洞長官司以楊底綱楊
金奉冉德原楊隆為之二十七年酉陽宣撫冉興邦
以襲職來朝命改隸渝州
孝宗弘治十二年酉陽宣撫司等奏蠻賊作亂乞師討
之
宣撫冉舜臣以宋農寨蠻賊糾脅諸寨洞蠻殺掠焚
劫保靖永順二宣慰亦稱邑梅副長官楊勝剛父子
謀據酉陽結俊倍洞長楊震廣等號召宋農後溪諸
蠻聚兵殺掠並請𠞰捕部議酉陽溪洞連絡易煽動
宜即撲滅請行鎮巡官酌議機宜正德三年酉陽宣撫
司護印舍人冉廷璽及邑梅長官司奏湖廣鎮溪所
洞苖聚衆攻劫請兵討之
神宗萬歷四十六年調酉陽兵四千命宣撫冉躍龍將
之援遼
四十七年躍龍遣子天允及文光等領兵赴遼陽駐
虎皮黃山等處三載解奉集圍後以渾河之敗冉見
龍戰沒死者千餘人撤守遼陽又以遼陽失守冉文
煥等戰没死者七百餘人躍龍又捐金運軍器至山
海關振困招魂兵部尚書張鶴鳴言臣前在貴州時
躍龍捐餉征紅苖屢建竒功今又著節于邊宜加優
䘏以風諸邊
熹宗天啓元年授冉躍龍宣慰使
妻舒氏並給誥命仍恤陣亡千七百餘家四年躍龍
以東西赴調效命為弟見龍及諸陣亡者請賜恤命
下所司崇禎九年宣慰司冉天麟奏庶孽天允謀奪
爵土不遂擅兵戕殺下撫按察勘時蜀方憂盜大吏
自顧不暇土官事多寢閣云
石砫
元置石砫軍民安撫使司
石砫本漢牂牁郡地以石潼關砫蒲關而名後周置
施州唐改青江郡宋末置石砫安撫使元改石砫軍
民府尋仍為安撫司
明太祖洪武八年改石砫安撫為宣撫司隸重慶府
先是石砫安撫司馬克用遣其子付德入朝至是改
為宣撫既而宣慰馬應仁有罪應死貸謫戍宣德五
年帝念其祖克用嘗效力先朝命求其子孫之良者
用之以應仁子鎮為宣撫
明史土司傳曰石砫地鄰酆都互争銀場成化十
八年三月盜三百人入石砫殺宣撫馬澄及隸卒
二十餘人焚掠而去四川巡撫孫仁奏除其課閉
其洞仍移忠州臨江巡檢于酆都南賓里之姜池
以便防守從之
神宗萬歷二十二年石砫女土官覃氏行宣撫事
時土吏馬邦聘謀奪其印與其黨馬斗斛等集衆數
千圍覃氏縱火焚公私廬舍八十餘所殺掠一空覃
氏奏言臣自從征疊茂擊賊大雪山皆著成勞今邦
聘無故虔劉孤寡臣以未有朝命不敢出兵角勝請
比先年楚金洞舍覃碧謀簒事與邦聘同就吏會次
年楊應龍反播州覃與楊為姻而斗斛亦結應龍兩
家觀望獄遂解
明史土司傳曰覃氏有智計性淫故與應龍通長
子千乘失愛暱次子千駟謂應龍可恃因聘其女
為千駟妻千駟入播同應龍反千乘襲馬氏爵應
調與酉陽冉御龍同征應龍應龍敗千駟伏誅而
千乘為宣撫如故千乘卒妻秦良玉以功封夫人
熹宗天啓二年授石砫女土官秦良玉都督僉事充總
兵官
良玉饒膽智善騎射兼通詞翰儀容嫻雅而馭下嚴
峻戎伍肅然所部號白捍兵為遠近所憚先是萬歷
時征播州泰昌時援遼天啓時赴榆關及復崇慶援
貴州屢建大功良玉初舉兵即以疏聞命封夫人至
是復有是命崇禎三年奉詔勤王出家財濟餉帝優
詔褒美召見平臺賜綵幣羊酒賦四詩旌其功七年
歸自京師不復援𠞰專辦蜀賊二月賊陷䕫州圍太
平良玉至乃走十三年敗羅汝才兵斬其魁東山虎
又破之仙寺嶺奪汝才大纛擒其渠副塌天賊勢漸
衰當是時督師楊嗣昌盡驅賊入川川撫邵捷春提
弱卒二萬守重慶所倚惟良玉及張令二軍十月張
獻忠連破官軍令為賊所殪良玉趨救不克轉闘復
敗所部三萬人略盡乃單騎見捷春陳辦賊計既又
圖全蜀形勢上巡撫陳士竒巡按劉之勃皆不能用
十七年春全蜀盡陷良玉約所部分兵守四境賊遍
招土司獨無敢至石砫者後以壽終
欽定續文獻通考卷二百四十一
