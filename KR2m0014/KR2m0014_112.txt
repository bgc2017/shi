欽定續文獻通考卷一百十二
樂考
樂歌
宋寧宗郊祀樂章
皇帝入中壝乾安
合祀丘澤登侑祖宗顧諟惟精靈承惟恭有嚴皇儀
有莊帝容監于克誠肅肅雍雍
降神景安圜鍾為宫
天門蕩蕩雲車隂隂百神咸秩三靈顧歆神哉來娭
神哉溥臨饗時宋德翼翼小心
黃鍾為角
華盖既動紫微洞開星樞周旋日車徘徊靈兮顧佑
靈兮沛來載燕載娭式時壇垓
太簇為徵
泰尊媪釐祖功宗德辰躔陪營嶽瀆受職神哉來下
神哉來格饗德惟馨留虞嘉席
姑洗為羽
金石宣昭羽旄紛綸㓗火夕照明水夜陳娭哉惟靈
娭哉惟神風馬招搖惟德之親
皇帝盥洗乾安
皇帝儉勤盥用陶瓦禮神頌祗奠幣獻斝月鑑隂肅
醴液融冶挹彼注兹禮無違者
升壇乾安
崇壇穹窿高靈下堕慶隂仿彿從坐嶫峨宵升於邱
時通權火惟天之命百禄是荷
降壇
帝饗於郊一精二純紫觚陟降嘉玉妥陳神方留娭
瑞貺紛綸申錫無疆螽斯振振
還位
肅肅禮度鋗鋗宫奏天行徐謐皇儀昭懋光連重璧
物陳簋豆於皇以饗無聲無臭
尚書奉俎
列俎孔陳嘉籩維實鼎煁陽燧玉流星液我牲既碩
我薦既苾神監下昭安坐翔吉
再詣盥洗
帝澄初觴禮嚴再盥精明顯昭齊顒洞貫靈娭留俞
神光炳煥我宋受福永壽於萬
再升壇
紫壇嶽立神光夜燭有儼旒采有鸞佩玉霄垠顧佑
祖宗熙穆對越不忘俾爾戬榖
降壇乾安
天容澄謐景氣晏和瓚斝薦醇鋗璆叶歌帝降庭止
夜其如何神助之休宜爾衆多
還位乾安
甘露流英卿雲舒采靈俞有喜神光晻曖穆穆來莅
洋洋如在帝用居歆澤及四海
入小次乾安
聽惟饗德監惟棐忱顧諟思明靈承思欽永言端莅
肅對下臨上帝是皇母貳爾心
文舞退武舞進正安
羽籥陳容干戚按節德閑而泰功勞而决虞我神祗
揚我謨烈盡美盡善福流有截
亞獻正安
帝臨中壇神從八陛華玉展瑞明馨薦醴亦有嘉德
克相盛禮獻兹重觴降福瀰瀰
終獻正安
敬事天地升侑祖宗陳盥於三介觴之重秉德翼翼
有來雍雍相予祀事福嘏日溶
出小次乾安
孝奏展成熙儀畢薦光流桂俎祥衍椒奠風管晨凝
雲容天轉拜貺於郊右序詒燕
詣飲福位乾安
所饗惟清所欽惟馨靈喜留俞天景窈冥福禄來成
福禄來寧皇用時斂壽我慈庭
飲福禧安
瓚斝觩䚧觥罍氤氲有醴惟香有酒惟欣肸蠁豐融
懿懿芬芬我龍受之如川如雲
降壇乾安
天錫多祉皇受五福言瞻瑤壇迄奉瑄玉昭星炳燿
元氣回復帝儀載旋有嘉穆穆
還位乾安
璇圖天深鼎文日輝慶流皇家象炳紫微乾回冕旒
雲煥衮衣何千萬年式於九圍
尚書徹豆熙安
蘭豆既升簠簋既登禮備俎實饗貴牲□時乃告徹
器用畢興祚我皇基介福是膺
送神景安
神輔有德來燕來娭醴薦熙成三靈逆釐神饗有道
言旋言歸福祉咸蒙百世本支
詣望燎位乾安
莫神乎天陽嘘而生日月星辰皆乾之精肆求厥類
與陽俱升眡燎於壇展也大成
詣望瘞位乾安
地載萬物隂翕而成山嶽河瀆皆坤之靈克肖其象
與隂俱凝眡瘞於坎思求厥成
還大次乾安
福方流胙祈方欽柴鹵簿再肅球架允諧帝祉具臨
皇靈允懷遄御於次降福孔皆
還内乾安
八神呵(按史志誤作叮)蹕千官景從回軫還衡祲威(按史志誤作戚)
盛容妥飾芝鳳御朝雲龍歸壽慈闈敷時民雍
寧宗郊祀前朝享太廟樂章
皇帝入門乾安
王假有廟四極駿奔鼎俎宵嚴虡簨雲屯積厚流光
德隆慶蕃是則是繩保我子孫
升殿乾安
於穆清宫奕奕孔碩芝莖蔓秀桂華馮翼八簋登列
六瑚賁室皇代擁慶啟佑千億
盥洗乾安
天一以清地一以寧維皇精專承神明靈娥御堕津
瀆祗揚溟盥事允嚴先祖是聽
詣室乾安
丹楹雲深芳勺宵奠樂華淳鬯禮文炳絢有容有儀
載肅載見維時緝熙世世以燕
還位乾安
旅楹有閑人神允叶福以德昭饗以誠接六樂宣揚
百禮煒煜對越在天流祚萬葉
迎神興安(九變)黃鍾為宫
咸英備樂簋席列斝詩歌安世聲叶皇雅翠□羽蓋
雲車風馬神其來兮以燕以下
大吕為角
勾陳旦闢閶闔夜分軫風挾月車駟凌雲瑞景晻靄
神光耀煴神其來兮以留以忻
太簇為徵
穆穆紫幄璜璜清宫旱麓流詠鳬鷖叶工道閎詒燕
業綿垂鴻神其來兮以康以崇
應鍾為羽
文以謨顯武以烈承聖訓之保祖武之繩有肅孝假
式嚴衎烝神其來兮以宜以寧
奉俎豐安
簋豆薦牲鉶籩實饋其俎孔庶吉蠲為饎惟德逹馨
以忱以貴神既佑享祉貺來暨
再詣盥洗乾安
精粹象天明清鍳月再御兹盥益致其潔齋容顒若
誠意洞徹百禮允洽率履不越
真宗室熙文
天地熙泰躋時昇平闡符建壇聲容文明君臣賡載
夷夏肅清本支百世持盈守成
仁宗室美成
在宋四世天子聖神用賢致治約已裕民海内富庶
裔夷肅賓四十二年堯舜之仁
英宗室治隆
明明英后仁孝儉恭丕顯丕承增光祖宗繼志述事
遵制揚功萬邦作孚盛德形容
神宗室大明
厲精基治大哉乾剛信賞必罰内修外攘禮樂法理
號令文章作新之功度越百王
哲宗室重光
於皇我宗世有哲明元祐用人遹駿有聲紹述先志
思監於成受天之祜王配於京
徽宗室承元
帝撫熙運晏粲協期禮明樂備文恬武嬉道光授受
謀深燕詒駿命不易子孫保之
欽宗室端慶
顯顯令主輝光日新奉親以孝綏下以仁兢兢業業
誕保庶民於穆不已之德之純
高宗室大德
昊天有命中興復古治定功成修文偃武德隆商宗
業閎漢祖付托得人系堯之緒
孝宗室大倫
藝祖有孫聰睿神武紹興受禪歸尊於父行道襲爵
百度修舉聖德曰孝光於千古
光宗室大和
維宋洽熙帝繼於理萬姓厚生三辰順軌對時天休
以燕翼子肅唱和聲神其有喜
還位乾安
在周之庭設業設虡酒醴維醹爾殽伊脯帝觴畢勺
天步旋舉丕顯丕承念兹皇祖
降殿乾安
黼幄蟬蜎颷斿寧燕(按史志誤作燕寧)尊彝獻祼瑚簋陳薦
眎儀天旋淳音韶變遹求厥寧福禄流羡
入小次乾安
皇容肅祗天步舒遲對越惟恭敬事不遺陟降莅止
永言孝思上帝臨汝日監於兹
文舞退武舞進正安
明庭承神鞉磬柷敔玉梢飾歌侑綴維旅既肖厥文
復象乃武祖德宗功惟帝時舉
亞獻正安
尊斝星陳罍幕雲舒來貳鸞觴玉佩瓊琚相予嚴祀
秉德有初對揚王休何福不除
終獻正安
秉德翼翼顯相肅雝䟽羃三舉誠意益恭光燭黼繡
和流笙鏞子孫衆多福禄來從
出小次乾安
廟楹邃嚴夜景藻清文物炳彪禮儀熙成帷宫載敞
珮珩有聲帝復對越將受厥明
再升殿乾安
明明維后詒厥孫謀系隆我漢陳錫哉周以孝以饗
世德作求介以繁祉萬邦咸休
飲福乾安
玉瓚黃流有飶其香來假來享降福穰穰我應受之
湯孫之將有百斯男福禄無疆
還位乾安
聖圖廣大宗祊光輝假于有廟帝命不違僾若有慕
夙夜畏威嘉樂君子福禄祁祁
徹豆豐安
升饌有章卒食攸序庭鏘金奏凱收鉶筥其獻惟成
其餕惟旅禮洽慶流皇祖之祜
送神興安
珠幄熉黃神既燕娭監觀於下福禄來宜雲車風馬
神保聿歸啓佑我後福禄來為
降殿乾安
聖有謨訓詒謀燕翼奉天酌祖萬世維則維皇孝熙
乾乾夕惕禮既式旋惟福之錫
還大次乾安
王假有廟對越在天帷宫旋御率禮不愆泰畤展祠
雲陽奉瑄齊居精明益用告虔
理宗郊祀前朝享太廟樂章
皇帝升降乾安
於皇祖宗清廟奕奕威靈在天不顯惟德垂裕鴻延
詒謀燕翼孝孫格斯受祉罔極
迎神興安九奏
秬鬯既將黃鍾具奏瞻望真游僾若有慕於皇列聖
在帝左右雲車具來以妥以侑
寧宗室大安
帝德之休恭儉淵懿三十一年謹終如始升祔在宫
祖功並美民懷有仁何千萬世
理宗明堂前朝享太廟樂章
寧宗室奠幣定安
皇矣昭考聖靈在天稱秩宗祀有嚴恭先奉幣以薦
見之僾然仁深澤厚厥光以延
酌獻考安
假哉皇考必世後仁嘉靖我邦與物皆春之純之德
克配穹旻餘慶淵如佑我後人
寧宗郊祀前朝獻景靈宫樂章
皇帝入門乾安
閟幄䆳深雲景杳冥天清日睟展容玉庭締基發祥
希夷降靈神其來燕是饗是聽
升殿乾安
帝居瑶圃璇題玉京日月經振列宿上熒桂簋飶芬
瑚器華晶寅承禋祀用戒昭明
降神太安六變圜鍾為宫
四靈晨耀五煒夕明風雲晏和天地粹清(按史志此處脱一句)
靈兮來迎啓我子孫饗於純精
黃鍾為角
芬枝楊烈熉珠叶陶闓珍闡符展詩舞箾神哉來下
神哉來翺肅若有承靈心招搖
太簇為徵
龍車既奏鳳馭載翔帝幄佇靈天衢騰芳神來留俞
神來蹇驤禮鬯樂明奏假孔將
姑洗為羽
虹旌蜺旄鸞旗翠蓋星樞扶輪月御叶衛靈至隂隂
靈般裔裔來格來享福流萬世
盥洗乾安
禮文有俶祀事孔明將以潔告允惟齊精自盥而往
聿觀厥成靈監下臨天德其清
詣聖祖位乾安
惟宋肖德欽天顧佑於皇道祖丕釐靈佑葛藟殖繁
瓜&KR1705;孕荗克昌厥後世世孝奏
聖祖位奉玉幣靈安(高宗御製)
上靈始祖雲景元尊嚴祀夙展六樂朱軒明玉之潔
豐帛之温暢乃繼序承德不愆
皇帝還位乾安
桂宫耽耽藻儀穆穆天回衮彩風韶璜玉咸英皦亮
容典炳煜假我上靈景命有僕
奉饌吉安
我簋斯盈我簠斯實或剥或烹或燔或炙有殽既將
為俎孔碩禮儀卒度永錫爾極
再盥洗乾安
觴澹初勺禮戒重盥假廟以萃取象於觀清明外暢
精肅中貫我儀圖之三靈攸贊
再詣聖祖位乾安
肇基駿命鞏右鴻業鼎玉龜符垂固萬葉靈貺具臻
神光煜煜輝祉無疆規重矩叠
聖祖位酌獻祖安(高宗御製)
瑶原誕啓玉牒肇榮覆育羣有監觀圓清酒醴既洽
登薦惟誠無有後艱駿惠雲仍
還位乾安
皇帝瑞慶長發其祥纂系悠遠遡源靈長德之克明
休烈有光配天作極孝饗是將
文舞退武舞進正安
持翟成象秉朱就列旄乘整溢鳳儀諧節揮舒皇文
歌蹈先烈合好效歡福流有截
亞獻沖安
光熉紫幄神流玉房秉文侑儀嘉虞貳觴震澹醉喜
仿彿迪嘗璇源之休地久天長
終獻沖安
靈輿蹇驤畢觴泰筵貳饗允穆祼將克竣垂恩儲祉
錫羨永年將以慶成燕及皇天
詣飲福位乾安
若木露英青雲流霞蔓蔓芝秀馮馮桂華綿瑞無疆
産嘏孔奢皇則受之鞏我帝家
飲福酒報安
旨酒惟蘭勺漿惟椒福流瓚斝光燭琨瑶拜貺清宫
凝輝慶霄神其如在徘徊招搖
還位乾安
烝哉我皇繼天毓聖逆釐元都對越靈慶如天斯久
如日斯盛瑶圖濬邈永隆駿命
徹饌吉安
房鉶陳列室簋登奉告饗具歆展徹惟拱祥光奕奕
嘉氣懞懞受嘏不諐燕天之寵
送真太安
雲車風馬靈其來遊天門詄蕩神其莫留遺慶隂隂
祉發祥流康我有宋與天匹休
降殿乾安
璇庭爛景紫殿流光禮洽乾回福應日昌聖系龐鴻
景命溥將德茂功成率祀無疆
詣望燎位乾安
厥初生民淵濬惟祖芳薦既輟明燎具舉德馨升聞
靈貺蕃詡懷濡上靈佑周之祜
還大次乾安
帝假于宫彝承清祀天暉臨幄宸衛森峙行繇太室
旋趨紫畤率禮不違式旉靈祉
理宗明堂前朝獻景靈宫樂章(餘用舊詞)
升殿登歌乾安
我享我將罄兹精意陟降左右維天與契齋明乃心
祗肅在位於萬斯年百福來備
亞獻宫架沖安
慶雲郁郁鳴璆琅琅澹其容與申薦貳觴奉承若宥
神其樂康錫以多祉源深流長
淳祐祭海神樂章
迎神延安宫一曲
堪輿之間最鉅惟瀛包乾括坤吐日滔星祀典載新
禮樂孔明鑒吾嘉賴來燕來寧
角一曲
四溟廣矣八紘是紀我宅東南迴復萬里洪濤飄風
安危所倚祀事特隆神其戾止
徵一曲
若稽有唐克致崇極祝號既升爰增祭式從享于郊
神斯受職我祀肇新式祈隂隲
羽一曲
猗與祀禮四海會同靈之來沛鞭霆馭風肸蠁仿彿
在位肅雍佑我烝民式徼神功
升降欽安
靈之來至垂慶隂隂靈之已坐飭兹五音壇殿聿嚴
陟降孔欽靈宜安留鑒我德心
東海位奠玉幣德安
百川所歸天地之左澒洞鴻濛功高善下行都攸依
百禄是荷制幣嘉玉以侑以妥
南海位奠玉幣瀛安
祝融之位貴乎三神吞納江漢廣大無垠長為委輸
祐我黎民敬陳明享允鍳恭勤
西海位奠玉幣潤安
蒲昌之澤派引天潢羲娥出入浩渺微茫蓋高斯覆
猶隔封疆我思六合肇正吉昌
北海位奠玉幣瀚安
瀚海重潤地紀亦歸吞受百瀆限制北陲一視同仁
我心則怡嘉薦玉幣神其格思
奉俎豐安
昭格靈貺祀典肇升牲牷告充雕俎是承薦虔效物
省德惟馨靈其有喜萬宇肅澄
東海位酌獻熙安
滄溟之德東南具依熬波出素國計攸資石臼却敵
濟我王師祀其享錫益卑燕綏
南海位酌獻貴安
南溟浮天旁通百蠻風檣迅疾琛舶來還民商永頼
坐消寇姦薦兹嘉觴弭矣驚瀾
西海位酌獻類安
積流䟽派被於流沙布潤施澤功均邇遐我秩祀典
四海一家祗薦令芳靈其享嘉
北海位酌獻溥安
鯈忽會同裴回安留牲肥酒香晨事聿修惟德之涼
曷奄九州帝命是祗多福是求
亞終獻饗安
籩豆有楚貳觴斯旅神其醉飽式燕以序百靈祕怪
蜿蜒飛舞錫我祺祥有永終古
送神成安
告靈饗矣錫我嘉祚乾端坤倪開豁呈露元雲聿收
羣龍咸騖滅除凶災六幕清豫
寧宗登門肆赦樂章
升坐乾安
帝饗於郊荷天之休五福敷錫皇明燭幽雲行雨施
仁翔德游聖人多男歌頌九州
降坐乾安
天日清晏朝野靖安三靈荅祉萬國騰歡帝命不違
王業艱難天子萬年永迪監觀
紹定三年恭上壽明仁福慈睿皇太后册寳樂章
文德殿册寳降殿
思齊聖母嫓於周任體乾履坤博厚洪深七袠既啓
萬壽自今昕庭發號式昭德音
册寳詣東階
煌煌儀物繹繹鼓鐘奉兹寳册至於階東上公相儀
列辟盡恭拜手慈宸福如華嵩
册寳出門
帝闕肅開天階坦履霓旌羽蓋導儀護衛匪誇雕琢
匪矜繁麗兹謂盛儀億載千歲
慈明殿册寳入門
金堅玉純文郁禮縟來從帝所作瑞王國天開地闢
日熙春燠兹謂盛事永燕茀禄
册寳升殿
皇儀有煒綵舁次升沈沈䆳殿穆穆天廷坤德罙隆
皇圖永寧咨爾廷臣攝齊以登
册寳詣宫中
壽為福先明燭物表仁沾動植福齊穹昊曰慈與睿
並崇丕號演而申之萬世永保
皇太后升御座
邇臣跪奏嚴辦必恭乃御禕䄖升于殿中慈顔雍穆
和氣冲融芳流青史傳之無窮
册寳詣讀册寳位
徽音孔昭寳傳斯刻金昭玉粹有煜斯册載祈載祝
以燕以翼寳之萬年與宋無極
皇太后降御座
皇文既舉慶禮告虔肇自宫闈格于幅員子稱母壽
母謂子賢陟降在兹隆名際天
宋樂志曰理宗享國四十餘年凡禮樂之事式遵
舊章未嘗有所改作及奉上壽明仁福慈睿皇太
后册寳始新製樂曲行事
嘉定十五年皇帝爰膺天命之寳樂章
恭膺天命之曲太簇宫
我祖受命恭膺于天爰作玉寳載祗載虔申錫無疆
神聖有傳昭兹興運於萬斯年
舊疆來歸之曲太簇宫
於穆我皇之德之純涌濡羣生矧我遺民連齊跨晉
輸貢效珍土宇日闢一視同仁
永清四海之曲太簇宫
我祖我宗德厚澤深於皇繼序益單厥心天人協扶
一統有臨乾坤清夷振古斯今
嘉定二年册皇太子樂章
皇帝升座
於皇我宋受命于天升儲主鬯衍慶卜年典册告備
庭工載虔萬乘莅止端冕䆳延
太子入門受册寳
太極端御少陽肅秪珉簡斯鏤衮服孔宜式奏備樂
廼陳盛儀下拜登受永言保之
太子受册寳出門
明兩承曜作貳宣猷荗德金昭令譽川流豫定厥本
永貽乃謀三朝致養問寝龍樓
皇帝降座
震洊體象我儲明兮渙陽顯册我禮成兮大駕言旋
警蹕鳴兮燕祉無疆邦之榮兮
寳祐二年皇子冠樂章
皇帝將出文德殿隆安
於皇帝德乃聖乃神本支百世立愛惟親敬共冠事
以明人倫承天右序休命用申
賓贊入門祗安
豐芑詒謀建爾元子揆禮儀年筮賓敬事八音克諧
嘉賓至止于以冠之成其福履
賓贊出門祗安
禮國之本冠禮之始賓升自西維賓之位于著于阼
維子之義厥惟欽哉敬以從事
皇帝降座隆安
路寝闢門黼座恭已羣公在庭所重維禮正心齊家
以燕翼子於萬斯年王心載喜
皇子初行
有來振振月重輪兮瑜玉在佩綦組明兮右徵左羽
德結旌兮步中采齊矩彠循兮
賓贊入門
我有嘉賓直大以方亦既至止厥德用光冠而字之
厥義孔彰表裏純備黃耉無疆
皇子詣受制位
吉圭休成其日南至天子有昭冠爾皇嗣為國之本
隆邦之禮拜而受之式共敬止
皇子升東階
兹惟阼階厥義有在歴階而升敬謹將冠經訓昭昭
邦儀粲粲正纚賓筵壽考未艾(按此首用韻未詳豈擬車攻第五章體耶)
皇子升筵
秩秩賓筵籩豆孔嘉帝子至止衿纓振華周旋陟降
禮行三加成人有德匪驕匪奢
初加
帝子惟賢懋昭厥德跪冠于房元冠有特鐘鼓喤喤
威儀抑抑百禮既洽祚我王國
初醮
有賓在筵有尊在戸磐管將將醮禮時舉跪觴祝詞
以永燕譽寳祚萬年磐石鞏固
再冠
復及肇祥震維標德乃共皮弁其儀不忒體正色齊
維民之則璇霄眷佑國壽箕翼
再醮
冠醮之義匪酬匪酌于戸之西敬共以恪金石相宣
冠醮相錯帝祉之受施及家國
三加
善頌善禱三加彌尊爵弁峩峩介珪温温陽德方長
成德允存燕及君親厥祉孔蕃
三醮
席于賓階禮義以興受爵執爵多福以膺匪惟服加
德加愈升匪惟德加壽加愈增
皇子降
命服煌煌跬步中度慶集皇闈化行德宇禮具樂成
惕若戒懼寳璐厥躬有秩斯祜
朝謁皇帝將出
皇王烝哉令聞不已燕翼有謀冠醮有禮百僚在庭
遹相厥事頌聲所同嘉受帝祉
皇子再拜
青社分封前星啓熖繁弱綏章厥光莫掩容稱其德
蓄學之騐芳譽敷華大圭無玷
皇子退
元衮黼裳垂徽永世勉勉成德是在元子胙土南賓
厥旨孔懿充一忠字作百無愧
皇帝降座
愛始於親聖盡倫兮元子冠字邦禮成兮天步舒徐
皇心寧兮家人之吉億萬春兮
寧宗郊祀大禮鼓吹曲
六州
皇撫極明德貫乾坤信星列卿雲爛輝亘紫微垣思
報貺明詔祠官練時蒐曠典紫畤觚壇昭孝德親御
和鑾振鷺玉珊珊精純謁欵膋蕭爌焬黃流湛澹百
末布生蘭扣天閽延飛駕相仿彿降雲端神光集嘉
嚮應藹藹萬衣冠竣熙事清曉輕寒恣榮觀華衣霧
縠般般乾坤並貺慶君歡翹首聖恩寬遵皇極沛天
澤靈心懌龜鼎永尊安
十二時
宵景霽河漢清夷曠典講明時合祛升侑孝德爰熙
陳祼閟宫澹觴太室來奏天儀駟蒼螭玉輅馭蕤綏
觚陛展躬祠長梢餙玉翠羽秀金支華始倡雅韵出
宫垂神來下雲車風馬繽晻靄宴棲遲畢觴流胙柴
煙竣事棠梨迴謁宣室受蕃釐盛德無心專饗端為
民祈雲恩有截雨澤沛無涯君王愉樂龢氣溢瑶巵
壽天齊長擁神基
奉禋歌
葭飛璇籥孕初陽雲絶清臺薦景祥風應律日應光
歲功順底金穰壽而康庭壺樂無疆皇展報新禮樂
觚陛詠賓鄉珠幄熉黃登瑞繅陳俎豆澹嘉觴衮衣
輝煥寳佩琳琅奠椒漿慶隂隂神來下鳳翥龍驤靈
燕喜錫符仍降嘏鏞管琳琅懽亮神之出祓蘭堂輦
路天香輕烟半襲旂常祉滂洋受釐宣室返馭齋房
恩與風翔華封祝皇來有慶八荒同壽寳歴無疆
降仙臺
星芒收采雲容放曉羲馭漸揚明觚壇竣事霽風襲
衮衣輕鑾路塵清甘泉鹵簿祲威肅回軫旋衡千官
導從粲簪纓鈞奏間韶英瞻龍闈近鳳城都人雲會
芬茀夾道懽迎宸極尊榮巵玉慶熙成瓊樓天上起
和聲布春澤洪暢寰瀛嵩呼萬歲鼇三抃頌昇平
明堂大禮鼓吹曲
合宫歌
聖明朝曠典乘秋舉大饗本仁祖九室八牖四戸敕
躬齋戒格堪輿盛牲實俎並侑總稽古玉露乍肅天
宇冰輪下照金鋪燎烟嘘鬱尊香雲門舞髣髴翔坐
靈心咸嘉娛衆星俞美光屬照熉珠清曉御丹鳳湛
恩徧浹率溥歡聲雷動嶽鎮呼徐命法駕萬騎花盈
路萬姓齊祝壽同天地事超唐虞看平燕雲從此興
文偃武待重會諸侯舊東都
六州
商秋肅嘉會協中辛涓路寝修禋祀聖德昭清端志
慮罄竭齋精錦繡排天仗羽衛繽紛朝太室返中宸
被衮接神明時平天地俱清宴兼金行萬寳物盛藹
清馨瞻熉座舂容娭燕三靈奠瑶爵薦量幣清思窈
冥冥望崑崙輸嘉祥塞絪緼誠殚禮洽慶休成潤澤
被生民端門肆眚昕庭稱賀俱將戬榖萬壽祝明君
十二時
炎圖鞏天祚昌期聖德茂重離英明經遠濬哲昭微
寳儉更深慈觀萬國累洽重熙對時報禮秩神祗玉
帛凑華夷肅雍顯相百辟盡欽祗奄嘉虞英璧奠華
滋神安坐景氣澄虚極光𦦨燭長麗展詩應律萬舞
逶遲三獻洽皇儀垂靈祲慶祐來宜禮無違鳴鸞臨
帝闕飛鳳下天倪清和寰宇霈澤一朝馳醇化無為
萬祀鞏丕基
導引
合宫親饗青女肅長空精意與天通后皇臨顧誰為
侑文祖暨神功函蒙祉福歲常豐聲教被華戎兩宫
眉壽同榮樂戬榖永來崇
寧宗皇帝發引鼓吹曲
導引
三弄曉雲黯天低攀六引轉悲悽儉慈孝哲鍾天性
深仁厚澤徧羣黎東西南北徯商霓功甫就别宸閨
臣民千右恨幾時羽衛帶朝歸
六州
明天子昔日丕纂鴻圖躬道德崇學問稽古訓訪羣
儒日親廣厦論唐虞講求政治想都俞君臣一德志
交孚外夷效順猶自選車徒仁恩霑四國固結滿寰
區千年宗社萬歲規模重新天命出乾符老癃策杖
相扶願觀德化徧方隅幸無死須臾謂宜聖壽等嵩
呼遽登雲輿上龍胡宸居幽寂紫雲孤宸章寳畫但
與日星俱龍帷鳳翣已載塗忍聽笳鼔嗟呼
十二時
弋綈革舄最仁賢儉德自躬全憂勤庶政三十餘年
金風肅秋漸老攝調愆忱恂徧羣祀號泣訴旻天綴
衣將出神凝玉几一夜登仙弓堕隔蒼烟七月有來
同軌引綍動靈輇悽愴淚潸然行號巷哭薤露聲傳
東城去路驚濤忍見江船憔悴山川不禁簫鼓咽山
隂處茂林修竹芊芊望陵宫應弗遠金粟堆前人徒
慕戀百神警待盤翥驅先戴鴻恩空痛慕淚珠連千
秋歲功德寄華編
寧宗神主祔廟鼓吹曲
導引
中興四葉休德繼昭清王度日熙平氣調玉燭金穰
應八表頌聲騰中原圖籍入宸廷列聖慰真靈衮龍
登廟游仙闕億萬載尊承
寳慶三年奉上寧宗徽號鼔吹曲
導引
中興五葉天子肇明禋一德格高旻寧皇至聖功超
古萬國慕深仁徽稱顯號又還新功德粲雕珉乾坤
繪畫終難盡遺澤在斯民
欽定續文獻通考卷一百十二
