欽定續文獻通考卷一百二十
樂考
夷部樂
猺人盧沙樂狀類簫縱八管横一管貫之
逹逹樂器如筝&KR0793;琵琶胡琴渾不似之類
大曲哈巴爾國庫們伊克唐古輝和爾
蒙古□齊特庫爾巴爾斯托羅該色紳頗
約囉四蒙古約囉四閃彈約囉四阿雅勒古
薩噶爾衮布丹(江南謂之孔雀雙手彈)逹罕(江南謂之白翎雀雙手彈)
庫濟伯竒(品絃)
小曲阿爾斯蘭徹伯爾(回盞曲雙手彈)哈喇和斯果濟
阿拉納董棟巴庫嚕克穆爾哲庫匹勒
綽鄂牝疇兀爾巴勒丹格卜實喇實瑪哈
相公仙鶴阿實克順和
回回曲(附)伉里馬黑某當當清泉當當
渤海俗每歲時聚會作樂先命善歌舞者數軰前行
士女相隨更相唱和回旋宛轉號曰踏鎚
真臘其俗每一月必有一事如四月則抛毬九月則
壓獵壓獵者聚一國之衆皆來城中教閱於國宫之
前八月則挨藍挨藍者舞也點差伎樂每日就國宫
内挨藍且闘猪闘象國主亦請奉使者觀焉
每日國主兩次坐衙諸臣與百姓欲見者皆列坐地
上以俟少頃内中隱隱有樂聲在外方吹螺以迎之
須臾宫女捲簾臣僚以下皆合掌叩頭螺聲方絶乃
許擡頭(仝上)
印毒國國中懸大鐘有訴者擊之司鐘者紀其事及
時王官亦紀其名以防姦欺
祖法兒國其王出入吹篳篥鎻㖠簇擁而行
榜葛剌國有一等人名根肖速魯奈即樂工也每日
五鼓到頭目或富家門首一人吹鎻㖠一人擊小鼓
一人擊大鼓初起則慢後漸緊促而息至飯時仍到
或與酒飯或與錢物
古里國以葫蘆殼為樂器紅銅絲為弦唱番歌相和
而彈音韵堪聽
默德那回回祖國也有隂陽星歷醫藥音樂諸技
暹羅國交易用海&KR1437;是年不用海&KR1437;則國必大疫
侯顯傳曰永樂初顯為司禮少監帝聞烏斯藏僧
尚師逹爾瑪有道欲致一見乃命顯賫書幣往迓
延見奉天殿五年二月建普度大齋於靈谷寺為高
帝高后薦福聞梵唄天樂自空而下帝大喜廷臣
表賀學士胡廣等咸獻聖孝瑞應歌詩
費信星槎勝覽曰成祖永樂七年命太監和至占
城國其酋擁番兵椎鼓吹椰殼筒出郊迎詔
倪謙朝鮮紀事曰景泰元年謙使高麗行冊封禮
正月己亥至平壌府先遣伶戲來迓抵近郊列儀
仗鼓樂其平安道都觀察使率僚屬迎詔樂人着
襆頭束帶執仗者着戎冠葵花衫陳百戲導入城
至大同館門外各樹鰲山綵棚列諸戲入館拜詔
罷設宴宿閏正月丙午朔至慕華館宗親百官具
儀仗鼓樂雜戲迎詔入城至景福門盛結鰲山舞
妓至勤政殿宣詔受勅禮畢設宴未宴前王先遣
官來逹意曰小邦有女樂數輩奉歡望容其奉侍
謙却之又請謙言途間曾有却樂詩持此去復命
可矣錄詩畀之乃去戊申謁宣聖廟其春秋丁祭
俱用朝廷頒降雅樂
又曰景泰元年差都御史李純廵按御史劉孜左
府都督守遼東都司王祥出城宴餞别自遼東至
安興館王遣禮曹参判李邊奉問安設宴盛飾女
樂三十餘軰兩行各抱樂器升堂辭却之退有郤
樂詩至西京平壌府王先于十數里外遣伶戲奉
迎抵近郊列香亭龍亭儀仗鼓樂率僚屬迎詔樂
人皆着幞頭束帶執仗者皆着戎冠葵花衫金釘
帶與花同陳百戲環繞作百獸率舞態豎若幡幢
者四上書曰萬國同歡爭蹈舞兩儀相對自生成
天下太平垂拱裏海東無事鑿耕中
明
武宗實錄曰正德二年錦衣衛都指揮同知于永
進回回女善西域舞者十二人
大政記曰世宗嘉靖十四年七月給事中陳侃進
使琉球錄述其國樂
陳侃使琉球錄曰嘉靖十一年侃使琉球冊封七
月二日封王禮畢别殿設宴金鼓笙簫樂翕然齊
鳴二十二日復設宴名曰拂塵令四夷童歌夷曲
為夷舞以侑觴傴僂曲折亦足以觀
又曰琉球樂用弦歌音頗哀怨嘗聞其曲有人老
不少年之句亦及時為樂之意如唐風之山有樞
也更以童子四人手磬折而足婆娑以為舞焉杜
氏通典所謂歌呼蹋蹄扶子女上膊搖手而舞皆
非也
穆宗應歷二十八年大西洋利瑪竇獻其國樂器
利瑪竇自大洋西國來自言泛海九年始至因天津
御用監少監馬堂進貢土物其俗自有音樂所為琴
縱三尺横五尺藏櫝中絃七十二以金銀或鍊鐵為
之絃各有柱端通於外鼓其端而自應又有自鳴鐘
者祕不知其術大鐘鳴時(正午一擊初未二擊以至初子十二擊正子一擊初)
(丑二擊以至初午十二擊)小鐘鳴刻(一刻一擊以至四刻四擊)蓋氣機所為他
人不能為也
徹樂
宋寧宗開禧二年二月以壽慈宫火災避正殿徹
樂
慶元六年瑞慶節金使者至以執光宗慈懿皇后喪詔
就驛賜御筵不作樂
理宗紹定四年九月臨安火延及太廟帝素服視朝减
膳徹樂
嘉熙二年七月以霖雨烈風詔避殿减膳徹樂
淳祐九年三月詔以四月朔日食自二十日避殿减膳
徹樂
開慶元年十月以元兵圍鄂州急詔自今月十一日始
避殿减膳徹樂
景定二年六月詔霖雨為沴避殿减膳徹樂
度宗咸淳二年十二月南郊前朝享景靈宫太廟並以
禫制减樂節
自高宗之喪孝宗力行三年之制既而大享明堂起
居舍人鄭僑奏祭祀於事為大禮樂於用為急然先
王處此有常變之不同各務當其禮而已昔舜居堯
喪三載遏密後世既用漢文以日易月之文又用漢
儒越紼行事之制循習既久不特用禮而又用樂去
古愈遠聖主躬服通喪有司請舉大禮屈意從之且
大饗之禮祭天地也聖主身親行之行禮作樂似不
可廢其他官分獻與夫先期奏告例用樂者權宜蠲
寝不亦可乎今若因明堂損益而裁定之亦足為將
來法乃命太常討論始詔除降神奠玉幣奉俎酌獻
換舞徹豆送神依典禮作樂外所有皇帝及獻官盥洗
登降等樂皆備而不作至是太常寺言來年正月一
日南郊行禮皇帝既已從吉請依儀用樂其十二月
二十九日朝獻景靈宫三十日朝享太廟尚在禫制
之内所有迎神奠幣酌獻送神作樂外其盥洗升降
行步等樂備而不作
遼聖宗太平二年三月以宋主崩詔諸州軍不得作樂
帝聞宋真宗崩集番漢大臣舉哀遣耶律僧隱等來
弔祭置宋主御靈建資福道場百日而罷詔諸州軍
不得作樂
契丹國志曰宋真宗上仙帝詔沿邊州軍不得作
樂後因御宴有教坊都知格守樂名格子眼轉充
色長因取新譜宣讀帝欲更遷一官見本名正犯
真宗諱因怒曰汝充教坊首領豈不知我兄皇諱
字遂以筆抺其宣而止
金太宗天會十三年三月(時熙宗已即位)詔諸國使賜宴不舉樂
熙宗皇統元年六月有司請舉樂帝以太師領三省事
梁宋國王宗幹新喪不允
(臣)等謹按金史宗幹傳云是時帝生日不舉樂
海陵貞元元年四月皇太后大氏崩詔中都自四月十
九日為始禁樂一月外路自詔書到日禁樂一月
三年十二月太傅領三省事大㚖薨親臨哭之命有司
廢務及禁樂三日
其三日當賜三國使館宴以不賜教坊樂命左宣徽
使敬嗣暉宣諭之
世宗大定二年正月朔日食伐鼓用幣帝徹樂减膳不
視朝
四年五月旱勅有司審冤獄禁宫中音樂
二十一年二月以元妃李氏之喪致祭興德宫過市
肆不聞樂聲謂宰臣曰豈以妃故禁之耶細民日作
而食若禁之是廢其生計也其勿禁
章宗明昌三年正月以皇太后喪禁音樂
時孝懿皇后小祥尚書省請依明昌元年世宗忌辰
例禁音樂屠宰從之明年四月幸興陵崇妃第是日
始舉樂
五年正月祭社稷以宣獻皇后忌辰用熙寧祀儀樂縣
而不作
是時金頗用宋儀如是月己巳亦云初用唐宋典禮
皇后忌辰皆廢務是也
泰和四年四月以久旱下詔責躬求直言避正殿减膳
徹樂
宣宗貞祐四年五月禮官言太廟既成行都禮雖簡約
惟以親行祔享為敬請權不用鹵簿儀仗及宫縣樂舞
從之
(臣)等謹按是時以南遷草創樂虡不備故也此後
亦遂無樂可用至哀宗時且欲假市中優樂以當
太常矣非有樂而徹不用也
元英宗至治二年十月享太廟以國哀迎香去樂
時八月丙辰太皇太后崩太常院官奏國哀以日易
月旬有二日外乃舉祀事有司以十月戊辰有事於
太廟取聖裁制曰太廟禮不可廢迎香去樂可也
明太祖洪武二年開平王常遇春卒於軍訃至遂定乘
輿為王公大臣舉哀儀於西華門内壬地設御幄皇帝
素服乘輿詣幄樂陳於幄之南不作
十五年八月皇后馬氏崩在京在外並停音樂祭祀百
日小祥輟朝三日禁在京音樂屠宰
十六年正月己巳朔御殿朝賀不舉樂
以孝慈皇后喪故也九月夀節復常儀仍不舉樂
二十三年定凡公侯卒葬皆輟朝(或三日或一日)輟朝之日不
鳴鐘鼓
二十五年皇太子薨在京停大小祀事及樂至復土日
而止在外停大小祀事及樂十三日
是年令廟享值國喪樂備而不作
惠帝建文元年正月受朝不舉樂
成祖永樂元年禮部奏定高皇帝忌辰帝服淺淡色衣
御西角門視事不鳴鐘鼓不舉音樂高皇后忌辰如之
王圻續通考曰是年奏定各廟忌辰視朝不鳴鐘
鼓不舉音樂凡親王公主郡王及文武大臣喪早
朝不鳴鐘鼓凡大喪官員軍民人等並停音樂百
日
五年皇后徐氏崩自次日輟朝不鳴鐘鼓中外官吏軍
民俱停音樂祭祀百日至百日禮部請御正門視朝鳴
鐘鼓帝以梓宫未葬不允至周期致祭復輟朝三日在
京停音樂七日
二十二年七月帝崩禮部定喪禮宫中服斬衰三年服
内停音樂嫁娶中外官吏軍民凡音樂祭祀並輟百日
十月(時仁宗已即位)冊東宫以梓宫在殯樂設而不作
十二月禮部進葬祭儀葬畢神主還京先於城外置幄
次列儀衛鼓吹備而不作祔饗之日太常寺設醴饌於
太廟如時饗儀樂設而不作
二十三年十二月百官習新正儀於海邱寺用樂
明日楊士竒等言近禮部已議定新正朝儀不用樂
昨日習儀所仍用樂不改今四方朝覲官皆集於觀
禮乞勅禮部設樂不作不報蓋尚書吕震復言士竒
等所議不當榮幼孜皆欲已榮即趨出士竒與淮不
可三人遂復進言夜漏下十刻未得旨午門官入奏
士竒等尚未退遂有旨命禮部設樂不作
仁宗洪熙元年正月帝御奉天門朝羣臣不作樂
先是禮部尚書吕震請於帝曰陛下初登大寳天下
文武之臣及海外諸國皆來朝宜受賀作樂如大朝
之儀不從次日震固請之大學士楊士竒楊榮金幼
孜黃淮進曰陛下言是帝曰山陵甫畢事忍遽即吉
朕明日亦不欲出見羣臣震曰四方萬國之人遠朝
新主皆欲一覩天顔固聖孝誠至亦宜勉徇下情帝
顧士竒四人曰禮過矣對曰誠如聖諭必欲俯徇輿
情亦不宜備禮帝從之遂有是命
仁宗崩服除(二十七日)宣宗仍素服坐西角門視事不鳴鐘
鼓
英宗即位禮臣議每歲高廟帝后文廟帝后仁宗忌辰
服淺淡色服不鳴鐘鼓於奉天門視事從之
英宗正統七年十二月太皇太后神主祔廟樂設而不
作
天順七年七月敬妃劉氏薨輟朝五日不鳴鐘鼓
八年正月禮部進即位儀注前期教坊司陳設中和韶
樂懸而不作是日早鳴鐘鼓
禮部復奏春二月應遣官祭先師孔子故事傳制奏
樂兹遇大行皇帝喪禮請遣官如故免傳制制可
夏(時憲宗已即位)享太廟禮部請帝具黃袍翼善冠升殿鳴鐘
鼓樂設而不作從之
憲宗成化四年七月以慈懿皇太后喪帝仍素服御西
角門視事百官素服朝参不鳴鐘鼓
七年十二月彗星入紫微垣避正殿徹樂御奉天門聽
政
八年正月懷獻太子薨輟朝三日帝素服七日而除又
三日御西角門視朝不鳴鐘鼓
二十三年九月(時孝宗已即位)禮部進西角門視事儀注二十
日以後請遵英宗睿皇帝服制上仍素翼善冠麻布袍
腰絰視朝不鳴鐘鼓帝曰朕居喪當自盡禮二十日始
釋衰服餘從所請
安南國王黎灝遣陪臣黎能譲等以歲例進表箋方
物馬匹禮部以聞命免引奏陳設賜宴不用樂
憲宗崩孝宗既除服仍素翼善冠麻衣腰絰視朝不
鳴鐘鼓百日後如常
十月朔孟冬享太廟樂設而不作
孝宗弘治二年十月帝詣太廟奉安憲宗純皇帝神主
祭畢仍祭服御輦大樂設而不作詣武英殿迎神位奉
安於奉先殿
十六年八月禮部上申懿王喪葬禮儀自八月初五日
起至初七日止輟朝三日不鳴鐘鼓
十七年三月朔聖慈太皇太后崩禮部上喪禮儀注自
本日至二十七日不鳴鐘鼓
四月朔孟夏享太廟樂設而不作
禮部上孝肅太皇太后梓宫發引至卒哭儀注禁音
樂至卒哭日止
十八年七月朔(時武宗已即位)享太廟樂設而不作
九月禮部進孝宗敬皇帝梓宫發引祔享儀注至日太
常寺官設牲醴於太廟如時享之儀樂設而不作
孝宗崩禮部言百日例應變服但梓宫未入山陵請仍
素翼善冠麻布袍服腰絰御西角門視事不鳴鐘鼓從
之
武宗正德元年二月以纂修實錄成賜監修總裁纂修
等官宴於禮部以山陵甫畢免簪花作樂
五月孝宗敬皇帝小祥帝詣几筵行祭禮遣駙馬都尉
林岳祭泰陵是日早不鳴鐘鼓帝服淺淡色服視事於
西角門
六月遣内官祭中霤之神以服制未終樂設而不作
二年六月修歷代通鑑纂要成大學士李東陽等於文
華殿進呈賜東陽等宴於禮部以孝宗敬皇帝禫祭未
舉不簪花作樂
十三年二月慈聖康夀太皇太后崩禮部上喪禮儀注
自本日至三月初九日共二十七日不鳴鐘鼓
四月朔享太廟遣定國公徐光祚代行禮以孝貞太皇
太后喪樂設而不作
十六年五月策進士時喪制未滿就西角門引見行禮
免傳制唱名并恩榮宴百官素服侍班樂設而不作
世宗嘉靖元年正月賜纂修實錄及監修等官宴遣成
國公朱輔尚書喬宇毛澄代以武宗皇帝山陵甫畢免
簪花作樂
二月禮部擬加上聖母昭聖皇太后皇嫂莊肅皇后夀
安皇太后興國太后尊號教坊司設中和韶樂設而不
作是日設女樂於丹陛上設而不作用内贊各二人
十一月帝祖母夀安皇太后邵氏崩服除不御中門不
鳴鐘鼓
十二月以武宗毅皇帝禫祭遣駙馬都尉京山侯崔元
詣康陵行禮是日帝御西角門服黑翼善冠素服烏犀
帶不鳴鐘鼓文武百官具淺淡色服烏紗帽黑角帶侍
班奏事如常儀禮畢帝還宫仍素服先是三日夀安皇
太后服除部臣毛澄等請帝即吉御奉天門視事再上
不許命考孝肅太皇太后喪禮行之澄等又言孝肅太
后崩時距葬期不遠故暫爾持凶以待山陵事竣與今
事體不同况當正旦朝元之會亦不宜素冠縞衣臨見
萬國若孝思未忘苐毋御中門及不鳴鐘鼓足矣帝不
得已從之仍免朔望日升殿
十二月帝始御奉天門朝見羣臣時禮部及科道官俱
言夀安皇太后服制已滿宜漸從吉典御奉天門視事
久之乃允仍令不鳴鐘鼓不鳴鞭
二年正月禮部言夀安皇太后梓宫在殯是月望後請
帝具黑翼善冠淺淡色服烏犀帶御奉天門視朝仍鳴
鐘鼓鳴鞭朔望免升殿俟梓宫發引更具儀以聞帝曰
朕方在疚視朝仍不鳴鐘鼓不鳴鞭
二月禮部上孝忠皇后梓宫發引禮儀太常寺奏齋戒
禁音樂至卒哭止
二月禮部復上奉安武宗毅皇帝神主儀大樂并金鼓
俱設而不作
三月賜進士宴於禮部命成國公朱輔主席以武宗皇
帝甫及大祥免簪花作樂
八年十月朔日有食之是日享太廟世廟上素服乘板
輿撤鹵簿大樂
十四年二月帝御文華殿召尚書夏言改定陵祭初用
清明中元冬至至是添霜降一祭惟中元冬至各衙門
不陪祭内殿忌祭不作樂改吉服為淺淡色
十七年十二月章聖皇太后崩遺詔服制以日易月二
十七日而除君臣同之皇帝毋過哀戚以妨萬幾母廢
郊社宗廟百神常祀母禁中外臣民音樂嫁娶禮部具
上大喪儀注自本日起通二十七日不鳴鐘鼓
二十年四月九廟災帝祭告内殿奉祭上帝謝譴避殿
徹樂令修省自陳極言得失
禮部以成祖廟仁廟帝后神主俱燬請擇日恭製因
奏奉安儀注神主啟行大樂前導設而不作帝常服
奉迎入景神殿東門行安神禮如時祫儀於永孝殿
惟不用樂畢奉主還景神殿
丙子帝青袍御奉天殿頒詔不設樂駕儀如常朝
九月孝恭章皇后忌辰永孝殿行祭禮遣定國公徐延
德祭景陵是月五日百官服滿會有大享時祫禮禮部
請服所宜帝曰禮情一定不可變亂服色隨主祀者大
享齋戒服吉正祭用樂時祫齋戒權用青綠花樣祭樂
設不作朝參辦事百官青衣本等帶退仍烏帽素服祔
陵日仍喪服
十月立冬時祫享祖宗列聖於景神殿是日太常寺誤
作樂禮部糾奏得旨敬皇后未葬已諭懸樂不作太常
寺官不行敬謹傷朕孝誠各奪俸兩月
禮部上孝康敬皇后梓宫發引至祔廟儀注禁音樂
至祔廟止
二十七年正月時享太廟命京山侯崔元代以孝烈皇
后梓宫在殯與祭者各青綠服色樂設而不作
啟蟄行祈榖禮於元極寳殿命成國公朱希忠代先
是禮部以孝烈皇后喪在殯請帝裁定諸祭禮儀詔
定元極寳殿祭吉服作樂二社稷朝日壇如之先農
歷代帝王先師孔子百官止用青綠服色文廟仍免
奏樂
四月禮部上孝烈皇后發引儀注禁音樂至神主還京
日止神主至城外幄次内執事備儀衞教坊司備女樂
鼓吹設而不作
二十八年三月皇太子薨戊子禮部上皇太子喪禮儀
注服十二日而除自十八日為始輟朝不鳴鐘鼓至除
服日止
禮部奏孟夏時享有莊敬太子服百官服青綠錦繡
致齋至日樂懸而不作得旨廟享仍用樂
三十三年正月康妃杜氏(穆宗生母)薨輟朝二日不鳴鐘鼓
穆宗隆慶元年春享太廟以世宗喪禮尚在二十七日
内照弘治十八年例遣官行禮樂設而不作至二十七
日滿御門視事不鳴鐘鼓
正月禮部進冊立皇后儀注樂設而不作
先是太常寺以祭太社太稷請如近例遣官攝事帝
命禮部查議至是覆言臣等謹按禮曰喪三年不祭
惟祭天地社稷為越紼而從事說者以為不敢以卑
廢尊以已事廢公祀也今太社稷祀典雖在世宗皇
帝未升祔之前然稽諸越紼行事之說似不可廢宜
如憲宗武宗朝例鴻臚寺免請升殿太常寺具本奏
知至期請皇上躬詣壇壝具服致祭樂懸而不作帝
從之
二月祭先師孔子及朝日壇歷代帝王以梓宫在殯俱
遣官行禮樂設而不作
帝親祭太社太稷是日鳴鐘樂設而不作
禮部進世宗肅皇帝梓宫發引至祔享儀注是日鳴
鐘鼓樂設而不作
三月禮部進冊封皇貴妃賢妃儀注是日鳴鐘鼓樂設
而不作
孟夏享太廟以世宗神主尚在几筵照正德元年例凡
奏升殿奏致齋及駕回宫俱樂設而不作以後時享祫
祭在大祥内亦如之
神宗萬歷四年十二月淮府嘉興王厚爖等靖遠伯王
學詩等先後病故禮部類請帝輟朝一日不鳴鐘鼓
二十五年七月孝安皇太后小祥輟朝不鳴鐘鼓
三十九年九月皇貴妃王氏薨輟朝五日不鳴鐘鼓
四十二年二月慈聖皇太后崩發喪不鳴鐘鼓
五月禮部上孝定皇后發引儀注免朝禁屠宰音樂
四十三年二月孝定皇太后小祥輟朝一日不鳴鐘鼓
四十七年皇太子才人王氏薨命視皇太子妃郭氏例
輟朝五日不鳴鐘鼓
四十八年四月皇后王氏崩禮部條上喪禮事宜一聞
喪次日為始輟朝不鳴鐘鼓服二十七日而除帝御奉
天門視朝鳴鐘鼓鳴鞭如常
七月冊諡大行皇后為孝端皇后禮部擬進儀注是日
帝常服御文華門樂設而不作
光宗泰昌元年九月朔帝崩禮部進喪禮儀注發喪不
鳴鐘鼓又進登極儀注教坊司設中和韶樂設而不作
熹宗天啟元年八月禮部奏孝元貞皇后祔享儀注太
常寺官設牲醴於太廟如時享之儀樂設而不作
愍帝崇禎八年十月下詔罪已避居武英殿减膳徹樂
欽定續文獻通考卷一百二十
