欽定續文獻通考卷一百六十四
經籍考
史傳記上
(臣)等謹案馬端臨通考傳記一門最屬繁雜王圻
續通考所載漫無别擇尤為汎濫若鄭樵通志藝
文略分目十三又嫌𤨏屑今從四庫全書之例先
聖賢次名人次總錄次雜錄次别錄以類為敘總
曰傳記至遼金本無著錄則從其闕云
宋史藝文志傳記類四百一部一千九百六十四卷
遼金元三史不立藝文志散見各紀傳中
明史藝文志傳記類一百四十四部一千九百九十七卷
宋
歐陽士秀孔子世家補十二卷
士秀廬陵人
(臣)等謹案宋代紀錄聖蹟之書馬考所載孔子編
年東家雜記外惟有此書今首登於此
元
孔氏實錄一卷
不著撰人名氏
(臣)等謹案是書末一條云大蒙古國領中書耶律
楚材奏准皇帝聖旨於南京特取襲封孔元措令
赴闕里奉祀此書疑即元措等所撰明文淵閣書
目有孔子實錄一册今從四庫全書作孔氏實錄
程復心孔子論語年譜一卷孟子年譜一卷
復心字子見婺源人皇慶時以所撰四書纂釋進於
朝授徽州路教授致仕給半俸終其身
(臣)等謹案此二書為曹溶學海類編所載疑出偽
撰
明
陳鎬闕里志二十四卷
鎬會稽人成化進士官至右副都御史巡撫湖廣
劉濬孔顔孟三氏誌六卷
濬永嘉人成化中官鄒縣教諭
季本孔孟事蹟圖譜四卷
本見經類
素王記事(無卷數)
不著撰人名氏
張玭夷齊錄五卷
玭字席玉石州人嘉靖進士官至南京戶部右侍郎
蔡復賞孔聖全書三十五卷
復賞巴陵人
陳堯道尊聖集四卷
堯道里貫無考官大埔縣教諭
劉天和仲志五卷
天和字養和麻城人正德進士官至兵部尚書諡莊
襄
張雲漢閔子世譜十二卷
雲漢字倬侯宿州人
胡其久夷齊考疑四卷
其久崇德人隆慶時舉人官龍南知縣
白瑜夷齊志一卷
瑜字紹明永平人萬歷進士官至刑部左侍郎
沈朝陽闕里書八卷
朝陽江寧人天啟中貢士官池州府學教授
吕元善聖門志六卷三遷志五卷
元善字季可海鹽人天啟中官山東布政司都事後
殉流寇難
吕兆祥宗聖志十二卷陋巷志八卷
兆祥元善子
夏洪基孔子年譜綱目一卷孔子弟子傳略二卷
洪基字元開高郵人
道統圖贊一卷
不著撰人名氏
聖賢圖贊(無卷數)
不著撰人名氏
以上聖賢
宋
趙起种太尉傳一卷
起字得君里貫無考
趙子櫟杜工部年譜一卷
子櫟字夢授太祖六世孫元祐進士紹興中官至寳
文閣直學士
魯訔杜工部詩年譜一篇
訔字季欽嘉興人官至福建提點刑獄公事
(臣)等謹案趙子櫟魯訔均紹興中人馬考未載今
補入
王質紹陶錄二卷
質見經類
(臣)等謹案王質於淳熙中奉祠山居作此書舊於
雪山集外别行今列于此
胡知柔象臺首末五卷
知柔吉水人
(臣)等謹案知柔父夢昱嘉定進士官大理評事以
論濟王事貶死象州寳慶元年追贈員外郎咸淳
三年追諡剛簡知柔編其奏疏遺文及諡議題贈
諸作以成此書
王宗稷東坡年譜一卷
宗稷字伯年五羊人
(臣)等謹案宗稷自記稱紹興庚申隨外祖守黃州
到郡訪東坡先生遺蹟甲子一周矣思諸家詩文
皆有年譜獨此尚缺謹編次先生出處大略敘其
歲月先後為年譜云今刻於東坡集首者即此書
也
樓鑰范文正公年譜一卷補遺一卷附義莊規矩一卷
鑰字大防鄞縣人隆興進士官至參知政事除資政
殿大學士諡宣獻
(臣)等謹案樓鑰所撰惟年譜一卷其補遺一卷不
知何人所作自記謂取舊譜所未載者見之各年
之下元天歷初范氏後人與年譜同刊行之又義
莊規矩一卷則為范氏後人所敘並附於此
綦煥綦崇禮年譜一卷
煥高密人崇禮孫官至通直郎知饒州德興縣
馮忠恕涪陵紀善錄一卷
忠恕臨汝人紹興初官黔州節度判官
(臣)等謹案忠恕常師事尹焞焞在涪時忠恕官黔
蜀往來必過涪其後焞被召赴都忠恕以鞫獄來
涪因輯是書宋史尹焞傳稱焞言行見於涪陵紀
善錄為詳則修史時即採此書也
尹和靖年譜一卷
不著撰人名氏
度正周子年譜一卷
正字周卿合州人紹興進士官至禮部侍郎
陳天麟梅詢年譜一卷
天麟宣城人
(臣)等謹案天麟為宋淳熙中人撰梅詢年譜一卷
又元至元中張師曾撰梅堯臣年譜一卷師曾亦
宣城人明萬歷中梅一科合而刻之題曰二梅公
年譜今錄天麟所撰而附載於此
魏仲舉韓文類譜七卷
仲舉建安人
(臣)等謹案仲舉乃慶元中書賈也嘗刊韓集五百
家注輯吕大防程俱洪興祖三家所撰譜記編為
此書
文安禮柳子厚年譜一卷
安禮里貫未詳紹興中知柳州事
(臣)等謹案以上二書本皆附刊集中近時祁門馬
曰璐合刻之題曰韓柳年譜今仍分列為二焉
君臣相遇錄十卷
不著撰人名氏
(臣)等謹案是書載宋韓𤦺事蹟盖出南宋時其家
子孫所為晁陳二家書目及馬考均未著錄今補
入
朱子年譜一卷
舊本題袁仲晦撰仲晦里貫未詳
(臣)等謹案陳振孫書錄解題有紫陽年譜三卷李
方子公晦所撰馬考載之此書題目及撰人卷數
俱不同蓋别為一本也
陳貽範鄱陽遺事錄一卷
貽範天台人官鄱陽通判
(臣)等謹案范仲淹嘗守鄱陽有善政紹聖中貽範
為鄱陽通判因輯是書
范文正遺蹟一卷言行拾遺事錄四卷
不著撰人名氏
李心傳道命錄十卷
心傳見經類
(臣)等謹案是書備載程子朱子進退始末宋史心
傳本傳作五卷此作十卷與本傳不合考卷首有
元程榮秀序自稱因原本而釐定之則此非心傳
之舊也
饒雙峰年譜一卷
不著撰人名氏
元
翟思忠魏鄭公諫續錄二卷
思忠下邳人
(臣)等謹案元伊蘇丹魏鄭公諫錄序云唐王琳諫
錄五卷至順初下邳翟思忠為常州知事摭其餘
為續錄二篇今考永樂大典中所載王綝諫錄之
後即綴此本篇數俱合其為思忠所續無疑
耶律有尚許魯齋考歲略一卷
有尚字伯強號迂齋東平人官至昭文館大學士
蘇天爵劉文靖公遺事一卷
天爵字伯修真定人官至浙江行省參知政事
陶凱辜君政續書二卷
凱字中元江都人中至正鄉試榜官永豐教諭
(臣)等謹案凱官教諭時適永豐今辜中受代去因
序其政績為此書
謝應芳思賢錄五卷續錄一卷
應芳字子蘭武進人至正中薦授三衢清獻書院山
長兵阻不赴明初歸横山以終事蹟具明史儒林傳
(臣)等謹案應芳是編為其鄉宋寳文閣學士鄒浩
而作正錄成於至正十五年故附諸元人之末
明
崔百冑崔清獻全錄十卷
百胄增城人
(臣)等謹案百胄是編皆其六世祖與之之遺事遺
文也與之紹熙進士理宗時累官廣東安撫使拜
參知政事右丞相致仕卒□清獻所著有菊坡文
集嶺海便民榜海上澄清錄均佚不傳
李維樾林增志忠貞錄三卷附錄一卷
維樾字蔭昌增志字可任俱安福人
(臣)等謹案維樾等是書為其同里卓敬而作
楊時偉諸葛忠武書十卷
時偉見編年類
危素草廬年譜二卷附錄二卷
素字太樸金溪人元翰林承旨入明為翰林侍講學
士謫居和州卒事蹟具明史文苑傳
褒賢集五卷
不著撰人名氏
(臣)等謹案是書為明初人所編取宋元人著作有
關范仲淹者合為一書
滁陽王廟歲祀冊一卷
不著撰人名氏
(臣)等謹案明初追封郭子興為滁陽王立廟滁州
此本即從廟中碑刻錄出别行者
李文秀鐘鼎逸事一卷
文秀昆明人
(臣)等謹案文秀黔寧王沐英之閹豎也是編皆紀
英行事
陳怡直道編八卷
怡吳縣人
(臣)等謹案怡祖祚永樂進士歷官福建按察司僉
事怡輯其年譜行狀之類為此書吳寬題曰直道
編
劉廌翊運錄二卷
廌青田人誠意伯基之孫
丁元吉陸右丞蹈海錄一卷
元吉鎮江人
顔端徐翰張乖厓事文錄四卷
端應山人官成都縣教諭翰杭州人官華陽縣教諭
王承裕李衛公通纂四卷
承裕字天宇三原人吏部尚書恕之子弘治進士官
至南京戶部尚書諡康僖
陸相陽明先生浮海𫝊一卷
相字良弼餘姚人弘治進士官至長沙府知府
戴銑朱子實紀十二卷
銑字寳之婺源人弘治進士官至給事中
葉性談倫韓祠錄三卷
性里貫未詳官潮州同知倫上海人天順進士官至
戶部右侍郎
王道行奕世增光錄八卷
道行字明南陽曲人嘉靖進士官至布政使
王鴻薛文清行實錄五卷
鴻河津人官石灰山關税大使
商汝頥文毅公行實一卷
汝頥大學士輅孫
商振倫文毅年譜四卷
振倫大學士輅元孫
陳虞岳傳信辨誤錄一卷
虞岳泰和人
夏崇文忠靖道事一卷
崇文字廷章湘隂人成化進士官至南京太僕寺少
卿
顧元慶雲林遺事一卷
元慶字大有長洲人
朱存理旌孝錄一卷
存理字性甫長洲人成化間布衣
(臣)等謹案是書載旌表孝子朱灝事蹟舊本不著
撰人名氏今考灝即存理之父朱觀潜䟦存理遺
文稱有旌孝錄一卷則此編乃存理所輯也
徐階岳廟集五卷
階字子升華亭人嘉靖進士官至大學士諡文貞
吳悌疏山集十七卷
悌字思誠號疏山金谿人嘉靖進士官至兵部侍郎
諡文莊事蹟具明史儒林傳
(臣)等謹案是書乃悌門人李約所編本名紀實錄
其後以附錄之文增多改題曰集今仍入之傳記
類
胡桂竒梅林行實(無卷數)
桂竒績溪人兵部尚書宗憲之子
孫堪孫墀孫陛忠烈編十卷
堪墀陛皆餘姚人廵撫江西副都御史燧之子
鄭履淳端簡年譜七卷
履淳字叔初海鹽人尚書曉之子嘉靖進士官至光
禄寺少卿
李廷寳董子故里志六卷
廷寳字國用曲沃人嘉靖中官景州知州
李楨濓溪志九卷
楨字維卿安化人隆慶進士官至南京刑部尚書
李嵊慈濓溪志十三卷
嵊慈字元穎龍城人官道州知州
朱維陛東方類語十六卷
維陛海鹽人
唐伯元二程年譜二卷
伯元字仁卿澄海人萬歷進士官至吏部文選司郎
中事蹟具明史儒林傳
王士騏武侯全書二十卷
士騏見雜史類
范明泰米襄陽外紀十二卷米芾志林十六卷
明泰字長康嘉興人萬歷中舉人
徐縉芳精忠類編八卷
縉芳字奕開晉江人萬歷進士官至監察御史
楊鶴薛文清年譜一卷
鶴字修齡武陵人萬歷進士官至兵部尚書總督三
邊軍務
李韡海珠小志五卷
韡番禺人萬歷中官武定府知府宋吏部侍郎李昂
英之後
郭化蘇米譚史一卷蘇米譚史廣六卷
化字肩吾宣城人
顧道洪襄陽外編(無卷數)
道洪字嗣圖無錫人
趙滂程朱闕里志八卷
滂歙縣人
馬巒温公年譜六卷
巒字子端夏縣人
鄭鄤宋三大臣彙志二十一卷
鄤常州人天啟進士
毛晉蘇米志林三卷
晉見經類
顧與沐端文年譜二卷
與沐無錫人顧憲成之子官至䕫州府知府
馮奮庸張抱初年譜一卷
奮庸字則中壽安人
戴光啟邵潜關帝紀定本四卷
光啟字方廷潜字潜夫皆江都人
王元鼎心齋類編二卷
元鼎泰州人王艮之後
陳繼儒卲康節外紀四卷
繼儒見雜史類
姚履旋遜志齋外紀二卷續集二卷
履旋上元人
周沈珂周元公集十卷周氏遺芳集五卷
沈珂吳縣人周子之後
夏賓靈衛廟志一卷
賓里貫無考
陳念先廱略二卷
念先慈谿人
宋四家外紀四十九卷
不著編輯者名氏
(臣)等謹案四家者蔡襄蘇軾黃庭堅米芾也蔡紀
成於徐&KR0958;蘇紀成於王世貞黃紀成於黃之伸米
紀成於范明泰本各自為書此蓋明季坊賈所合
刻也
以上名人
欽定續文獻通考卷一百六十四
