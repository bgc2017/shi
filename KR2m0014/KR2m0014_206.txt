欽定續文獻通考卷二百六
封建考
(臣)等謹按古封建之制自漢而還漸乖其舊去古
日遠規模盡易然歷代帝王子弟多膺封爵非惟
重天潢之支派亦尚有屏翰王室之義焉若異姓
公卿間列五等然生前晉錫為洊歷之官階身後
褒崇乃恩加之䘏典絶非封建初意是以馬端臨
考叙唐封建止及諸王而凌煙功臣封公侯者更
不叙錄顧考屢朝異姓世襲之封亦有不可全削
者但不當如王圻續通考之漫無别白耳馬端臨
於宋代事跡纂至寧宗亦不載異姓一人王圻起
而續之增載寧宗以後異姓及外戚封爵數十人
前無所承甚乖體例又以魏了翁文天祥二公之
議立藩鎮一門冀以續唐代藩鎮之例空言何足
以當實事歟又以李璮陳日照二人立外國封爵
不知李璮倏南倏北反覆無常且其所據之地實
在中原不可以云外國安南僻在南徼之外自王
其國雖受册封不足以云封建贅此二門尤為舛
謬今所續纂於宋代則全準馬端臨之例王圻所
增槩為削去遼金而下四朝則同異姓並載一以
生前之實膺封號者為據其追封加贈者即屬皇
子亦止從附注槩不列入正文(馬端臨於歷代皇子追贈國號者多)
(採列王圻凡遠年追贈者悉登載今則皆更其例)或一人之身生既封而
殁又贈者亦止以所封為正庶乎得循名核實之
義焉總而論之遼之東丹制度畢具屹然各樹一
國元則幅隕廣遠諸王出鎮之地胥能總其軍賦
辟置官僚明之諸王亦皆出就藩封給以護衛是
皆有古者封建之餘意然不靖之徒迭生事端其
弊亦根乎此餘則徒擁虛號取給於食邑之戶而
已此則四朝封建之大略可按籍而稽者也
宋秀王後嗣封(太祖第四子秦康惠王德芳五世孫曰子偁子偁之子曰伯琮即孝宗孝宗既)
(被選入宫立為太子紹興中贈子偁太師中書令追封秀王長子伯圭襲自伯)
(圭傳子師禹凡三襲封師禹薨在寧宗嘉定十六年具見前考)
師嵒(寧宗嘉定十七年嗣封)師彌(理宗寳慶元年嗣封)與澤(當是寳祐六年)
(師彌薨後嗣封紀文未詳)與睪(當是咸亨七年十月封紀未詳)
濮王後嗣封(太宗第三子商王元份之子曰允讓英宗本生父仁宗嘉祐四年贈太尉中書令追)
(封濮王子宗暉元豐中嗣王宗暉傳至不凌凡二十一襲封不凌薨在寧宗嘉定十)
(七年具見前考)
不熄(理宗寳慶元年嗣封)不擅(封年未詳)善珊(淳祐十年嗣封珊或作珘)
善奐(淳祐十二年嗣封)善騰(當是寳祐三年十二月封紀文未詳)
(臣)等謹按馬端臨考載嗣秀王者至師禹而止嗣
濮王者至不凌而止宋史秀王濮王傳亦至此二
人而止今據帝紀并參王圻續通考續載之如右
沂王後嗣封(徽宗子㮙初封冀國公積封至沂王具見前考)
貴謙(理宗近屬寳慶三年命繼沂王後淳祐元年嗣封沂王)
榮王後嗣封(太祖曾孫從式初封安定郡王後追封榮王熙寧中更封燕王德昭曾孫世清為嗣)
(自世清傳至伯澤凡二十一襲封具見前考)
與芮(理宗同母弟淳祐元年嗣封榮王度宗咸淳三年進封福王)
益國公憲度宗子咸淳五年封六年薨
(臣)等謹按憲為度宗子從本紀載之紀又有咸淳
四年子鍠生未見有封號故不列再考帝紀理宗
紹定三年追封皇子緝永王繹昭王係追封嘉熙
四年子夀國公薨景定三年皇孫資國公焯薨皆
一見於紀文而無可詳考故亦不列至王圻續通
考又載希懌至善湘等數人雖皆宗室然由進士
起家而歷官以得封號非親王及皇子可比通考
例皆不載故竟削去
又按馬端臨考宋代親王載至寧宗之世厥後天
屬寡少求之紀文僅得如上所列諸人已為續載
又端臨於宣祖太祖太宗之傳系其親王之子孫
襲爵贈爵者附載各王之下今以史傳參考每多
缺略同異如秦王元美十子惟德文於慶歷間特
封東平郡王餘德恭等九人皆止封公侯或身後
追贈端臨既已全列則德鈞之子承簡襲封徐國
公德雍子承亮襲封昌國公至熙寧二年改承亮
為秦國公德文子承顯亦以王後襲封康國公其
後克愉與叔牙嗣焉此秦王後裔所宜詳述者魏
王德昭之裔惟忠子從信卒以惟忠之孫從恪之
子世規襲封崇國公端臨並缺焉惟吉之子守節
守節之子為世永世延世延贈彭城郡公端臨載
之而世永身襲邢國公之封後贈南康郡王反缺
而不載岐王德芳之裔惟叙子從煦(史傳作從照)惟能
子從贄端臨載其為温州團練使贈南陽侯而史
傳則止為内殿崇班惟憲子從演端臨載其為登
州防禦使贈遂寧侯而史傳則止為禮賓副使其
惟叙孫世逸惟憲孫世奕惟能孫世瑞端臨皆云
贈爵而史傳并闕其名惟憲子從式既封安定郡
公乃封從式子世恩為楚國公以主德芳之祀此
亦宜錄其事而端臨闕之漢王元佐之裔初以允
言之子宗說為元佐長孫封祁國公皇祐中除名
熙寧時以允升子宗惠襲封魏國公尋見黜以允
言子宗立嗣封傳載其傳仲來不儻彦清三世端
臨皆未一載允升有子十三人傳言宗禮宗旦宗
悌宗惠四人知名端臨則載宗禮宗道宗楷宗回
宗默宗秀六人并允升之孫仲翹一人與史傳顯
晦互異且如元豐時封華隂郡王後贈滕王之宗
旦亦竟缺焉昭成太子元僖無子仁宗時以允成
子宗保為之後襲封燕國公端臨亦不載陳王元
份之長子允寧有子宗諤宗敏宗孟宗肅宗諤封
虢國公進封豫章郡王宗肅封魯國公端臨止載
宗敏宗孟(宗敏贈會稽侯宗孟史不言何封前考作贈臨汝侯)而宗諤宗肅
不列元份之次子濮王允讓其子宗暉神宗時嗣
封濮王傳至不凌而止允讓之長子宗懿封和國
公前考皆載之與史傳合而允讓之次子宗樸封
岐國公治平中改濮國公神宗時進濮陽郡王宗
樸薨宗誼襲封端臨考獨不載其為越王元傑之
後之宗望史以為元佐之孫允言之子端臨則與
宗懿等並列為允讓子世系亦多岐出鎮王元偓
子允弼封北海郡王又改東平王其子宗繢封韓
國公宗景封濟隂郡王曹王元偁再傳而無子以
平陽懿恭王之子宗逹為後襲封蔡國公端臨皆
不載周王元儼之子允迪史言其無行詔絶朝請
而前考云贈永嘉郡王史言允良封華原郡王其
子宗絳亦於熙寧中嗣封吳國公前考亦不載(自仁)
(宗之世以下前考本止載皇子一世故所闕軼不更補述)凡此皆宣祖太祖太
宗之裔端臨於諸親王下皆附載其子姓者而缺
略仝異之處指不勝屈何哉豈端臨著書時宋室
譜牒或未能得觀歟抑修史者有舛訛歟續通考
本斷自寧宗而下然既續端臨之緒且同屬宋代
之事故據正史追補所未偹並為之考証云
同姓封爵
遼東丹國人皇王倍太祖長子天顯元年封五年(時太宗即位之)
(四年仍稱天顯年號)倍浮海適唐
天顯元年太祖破渤海改渤海國曰東丹名其輝罕
城曰天福册皇太子倍為人皇王以主之賜天子冠
服建元甘露稱制置相以皇弟達喇為左大相渤海
老相為右大相渤海司徒大素賢為左次相耶律羽
之為右次相建臺省百官一用漢法歲貢布十五萬
端馬千匹太宗既立見疑以東平為南京徙倍居之
盡遷其民倍因浮海適唐(其追尊為義宗事已詳帝系考)
(臣)等謹按太祖第三子李胡太宗時册為太子薨
後追尊為帝第四子雅爾噶未封爵故皆不列以
後各帝之子凡生前未膺封者皆不入正文
齊王雅斯哈太宗次子會同二年封太平王(表作元年誤)穆
宗時以謀亂事覺貶戍景宗保寧元年召還封齊王保
寧四年薨
冀王迪里太宗第四子景宗保寧元年封乾亨初歿於
陣
越王必舒太宗第五子景宗保寧元年封(表作穆宗封誤)後以
疾薨
寧王長没世宗第三子(當即質睦詳帝系考中)景宗時封王保寧
八年奪爵除名聖宗統和元年復爵
秦晉王隆慶景宗第二子乾亨二年封恒王聖宗統和
十六年封梁國王開泰元年進封秦晉國王後以疾薨
齊王隆祐景宗第三子乾亨初封鄭王聖宗統和十六
年封吳國王十九年封楚國王開泰元年徙封齊國王
是年薨
秦王重元聖宗第二子太平三年封(餘見帝系考)道宗清寧
九年其子尼嚕古叛軍潰重元自殺
柳城郡王布古德聖宗第三子興宗重熙十七年封後
討夏軍還薨
燕王武格聖宗第四子(封年未詳)後薨於南京
混同郡王海古勒聖宗第六子興宗重熙十七年(表作七年)
(誤)封饒樂郡王道宗咸雍中封混同郡王八年薨
宋魏王和囉噶興宗第二子重熙十七年封越王道宗
即位徙魯國王清寧時進宋魏國王(道宗紀清寧二年封宋國王其加魏)
(國未詳何年)後從獵於慶州薨
秦越王阿林興宗第三子重熙十七年封許王道宗即
位進陳國王清寧時進秦越國王(清寧二年封秦國王其加越國不知何年)
大安三年薨
梁王濬道宗子清寧九年封(餘詳帝系考)
晉王額嚕温天祚帝第一子天祚六年封保大初縊死
(詳帝系考)
梁王雅里天祚帝第二子(封年未詳餘見帝系考)
燕國王逹魯天祚帝第三子天祚三年由梁王進封早
薨(道宗紀云梁王逹魯進封燕國王其封梁王表不載封年未詳)
趙王錫訥埒天祚帝第四子天祚六年封饒樂郡王尋
進封趙王後從天祚至泉濼為金師所獲(封趙王事紀文不載封年)
(未詳封郡王事表亦不載)
秦王定天祚帝第五子許王寧天祚帝第六子(封年未詳)後
俱至青冡濼為金師所獲
(臣)等謹按同姓封爵先叙皇子之封而皇族之封
後焉皇族及異姓之封皆以第一次受封年月先
後為序遼皇族中元祖子蜀國王葉木隋國王錫
嚕德祖子許國王伊德實皆係重熙二十一年追
封故不列又遼時有南院大王北院大王乙室部
大王奚六部大王考百官志會同元年改額爾竒
木為大王北南二王其職視戶部與乙室部奚六
部共為四大部族則大王乃官名非封爵也
明王安圖德祖第五子太祖弟世宗天禄元年以之主
東丹國賜號明王穆宗應歷二年薨
(臣)等謹按太宗紀會同五年有明王温恩考安圖
字猥隠恩隠聲相似其時已有明王封號
泰寧王察克安圖子天禄元年封後以弑逆伏誅
燕王德哷六院額爾竒木博果濟之後天禄二年封後
以弑逆伏誅
漆水郡王托雲孟父房之後天禄三年封穆宗應歷初
薨
平王隆先義宗倍子景宗保寧元年封後討高麗軍還
薨
荆王道隠義宗倍子保寧元年封蜀王乾亨元年徙封
荆王聖宗統和初薨
吳王稍義宗倍子保寧元年封
宋王喜隠章肅帝李胡子初封趙王保寧元年封宋王
六年以謀反廢賜死
衛王宛章肅帝李胡子保寧元年封
西平郡王賢適元祖之裔景宗乾亨初疾篤得請二年
封旋薨
宋國王休格元祖之裔聖宗統和四年封十六年薨
漆水郡王耶律穆濟仲父房之後(封年未詳聖宗紀統和六年有以漆水郡)
(王穆清為大同軍節度使之文傳中不載封郡王事)統和末薨
(臣)等謹按聖宗紀統和十二年又有封耶律景為
漆水郡王之文景無傳不可考其何系
魏國王察克秦晉國王隆慶之子聖宗開泰五年封中
山郡王太平九年進封潞王興宗重熙二十一年進封
越國王道宗初進趙國王清寧二年徙封魏國王
豳王蘇克隆慶子聖宗開泰五年封樂安郡王後進豳
王(封年未詳興宗重熙十二年紀已有豳王蘇克之文疑亦太平中所進)
陳王謝嘉努隆慶少子聖宗開泰六年封長沙郡王興
宗重熙十七年進封陳王後又進魯王(道宗紀清寧五年有魯王謝嘉)
(努之文封年未詳)
遼西郡王圖芬漆水郡王蘇色皆隆慶子(封年未詳)
(臣)等謹按興宗重熙十七年紀有封旅墳為遼西
郡王事他無可考旅墳曾為惕隠則是皇族可知
且名字之音相同當即一人也故旅墳於興宗朝
不再列
周王呼圖克齊國王隆祐子聖宗開泰三年封廣平郡
王後進封周王(太平三年紀有周王呼圖克之文封年未詳)
魏王赫嚕亦隆祐子(封年未詳)
三韓郡王宗範聖宗太平三年封(紀云封皇姪宗範為三韓郡王其父不可)
(考皇族表中無此名)
(臣)等謹按聖宗紀開泰八年以廣平郡王宗業為
中京留守當與宗範同輩無可詳考又自查葛至
宗範凡七人皆見於表紀而無傳故其薨時亦無
可考矣
豳王華格孟父房之裔聖宗開泰二年封(紀作二年傳作元年)尋
削
楚王尼嚕古重元子興宗重熙十一年封安定郡王十
七年進封楚王道宗清寧九年以叛誅
衛王塔布齊國王隆祐子初封豫章王興宗重熙十七
年進漢王道宗清寧間進魏國王又進吳王又進衛王
與重元同叛削爵
晉王耶律仁先孟父房之後(父瑰引封燕王係追封故不列見信先傳)興宗
重熙十八年封吳王(興宗紀云十九年封宋王與傳異當誤)道宗清寧四
年徙封隋王九年徙封許玉尋進封宋王後又封遼王
咸雍元年又徙封晉王八年薨
富春郡王義先仁先弟興宗重熙十六年封武昌郡王
二十一年進封富春王未幾薨
漆水郡王達嚕噶(曾為惕隠則是皇族可知第不知何系)興宗重熙十二
年封
許國公耶律仙童仲父房之後道宗清寧時封蔣國公
咸雍初徙封許國尋薨
豳國公耶律哈里只六院額爾竒木博果濟之後道宗
清寧七年封後致仕薨
漆水郡王實都興宗子和囉噶之子道宗太康七年封
混同郡王額特埒許王伊德實之後道宗夀隆元年封
漆水郡王(傳作大康中封今從紀)天祚帝乾統初封混同郡王尋
致仕薨
吳國公博廸季父房之後道宗太康中封大安中致仕
薨
秦晉國王淳興宗子和囉噶之子初封北平郡王天祚
帝乾統元年進封鄭王三年進越國王六年進魏國王
天慶五年進封秦晉國王(餘詳帝系考)
(臣)等謹按以上同姓之封皆據紀表列𫝊考正但
遼時皇族與民族皆有耶律之姓史所書某院部
人則同姓不宗之民族仍宜列入異姓者也史筆
多疎每有不能辨其為同異姓者如聖宗開泰二
年封耶律昆為幽王太平三年封耶律哈噶為漆
水郡王太平四年有漆水郡王廸里之名(不知即太祖子)
(雅爾噶之子否無可詳考)道宗即位時有宿國王陳留(王圻續通考云)
(是隋國王釋魯曾孫未知何據)與陳王圖伯特進封吳王之事(疑是)
(同姓)重元叛逆之黨中有陳國王陳六大安四年封
耶律阿蘇為漆水郡王後封趙王又耶律哈里傳
云令公巴爾岱之長子封漆水郡王(傳中不言其系此疑是同)
(姓太祖弟埒克之子曰巴爾岱恐此處援字有訛但巴爾岱傳文又無為令公之事)此則紀
傳中皆無可考其世系者故類誌於此
晉王耶律隆運本姓韓名德讓聖宗統和四年封楚國
公七年封楚國王後進齊國王十九年賜名德昌二十
二年皇太后賜姓耶律徙晉王出宫籍籍横帳季父房
後位親王上二十八年賜名隆運二十九年薨
(臣)等謹按隆運本異姓然改籍横帳且營衛志載
隆運無子以魏王塔布子葉魯為嗣天祚帝又以
晉王額嚕温繼之終遼之世直以同姓之最親者
視之較耶律仲禧之賜姓親疎亦迥異矣故列入
同姓之末
漆水郡王耶律制心隆運之姪聖宗開泰六年封太平
中徙封燕王
(臣)等謹按聖宗紀開泰九年有漆水郡王韓&KR1826;為
南京留守制心本姓韓&KR1826;字即制心二字之誤
漢王耶律達魯隆運弟德威之孫興宗重熙初封漆水
郡王十九年改封混同郡王道宗清寧初徙封鄧王後
更封漢王太康中薨
異姓封爵(凡姓耶律而非皇族者亦俱列入此類)
魯國公韓延徽太宗時封穆宗應歷九年卒
魏王趙延夀太宗初封燕王會同初封魏王世宗天禄
二年卒
悊郡開國公高模翰太宗會同間封穆宗應歷九年卒
鄭國公耶律舒嚕南京人聖宗統和八年封
秦王高勲世宗應歷初封趙王景宗保寧元年封秦王
八年除名
趙國公韓德樞延徽子(當在穆宗時封封年未詳)景宗保寧元年卒
魏王蕭思温景宗保寧元年封從帝獵閭山為賊所害
鄴王韓匡美初封魏國公景宗保寧三年進封
彭城郡王劉繼文(繼文漢蔣也與宋戰敗漢亡來奔)景宗乾亨元年封
秦王韓匡嗣耶律隆運父初封燕王景宗乾亨元年十
二月降封秦王二年卒
楚國公耶律鴻觀約尼氏之後聖宗統和十三年封開
泰初卒
蘭陵郡王蕭達林聖宗統和十四年封二十年伐宋中
伏弩卒
韓王耶律舒嚕六院部人聖宗統和二十九年封
岐王耶律世良六院部人聖宗開泰二年封五年卒
蘭陵郡王蕭寧(聖宗開泰元年紀有北宰相駙馬蘭陵郡王蕭寧之文封年未詳)
豳王蕭排押聖宗統和末封蘭陵郡王開泰五年進封
東平郡王太平三年封豳王尋卒
(臣)等謹按蘭陵郡王蕭寧惟見於聖宗之紀餘無
可徵至開泰八年紀又有東平王蕭韓寧之文韓
寧當即寧也其二次封號與排押相同封年亦為
近似但紀有韓寧與排押同征高麗之事則的是
二人也以列傳考之遼之封號不妨同時重複耳
楚王王繼忠聖宗開泰五年(傳中脱年號以時考之當是開泰五年)封琅
琊郡王六年進封楚王賜國姓太平三年致仕卒
燉煌郡王曺順(回鶻人沙州節度使)聖宗開泰八年封
蘭陵郡王丁振聖宗太平三年封
齊王蕭孝穆聖宗太平三年封燕王十年封東平王(傳缺)
(載封東平事從紀增)興宗即位徙秦王重熙六年進吳國王九年
徙楚王十一年徙齊王尋卒
陳王張儉聖宗太平六年封韓王興宗立徙封陳王重
熙十二年卒
蘭陵郡王蕭必塔排押子聖宗太平十年封欽哀皇后
攝政被殺
晉王蕭布古(興宗初即位時紀文有此人名餘無可考封年未詳)
魏王蕭朴聖宗太平中封蘭陵郡王進恒王興宗重熙
初改韓王又改楚王四年改魏王尋卒
晉王蕭孝先孝穆弟興宗重熙初封楚王四年徙晉王
趙國王蕭貫寧(興宗重熙十年紀有此人名餘無可考封年未詳)
豐國王蕭孝友孝穆弟興宗重熙元年封蘭陵郡王八
年進陳王十年進吳王後進趙王燕王秦王道宗清寧
初進封豐國王坐子胡覩逆謀伏誅
楚王蕭孝忠(當亦是孝穆弟)興宗重熙十二年封
魏國王蕭惠聖宗開泰二年封魏國公興宗初進鄭王
重熙六年徙趙王後又徙封齊王進韓王十九年封魏
國王道宗清寧二年卒
陳王蕭敖拉孝穆子興宗重熙二十一年封西平郡王
道宗清寧元年進封韓王二年徙封陳王後為蕭革所
譛帝縊殺之
鄭國王蕭革興宗重熙二十一年封吳王進鄭王道宗
清寧四年更封楚王八年進楚國王後封鄭國王以附
重元之亂伏誅
武寧郡王蕭薩巴孝穆子興宗重熙末封道宗清寧初
卒
鄭王蕭錫里庫惠之弟興宗重熙二十一年封(虚烈之名附見)
(蕭惠傳)
遼西郡王楊晳道宗清寧初封趙國公咸雍初徙封齊
國又改封晉國又改封趙國太康五年例改遼西郡王
旋卒
(臣)等謹按道宗紀太康五年詔惟皇子仍封一字
王餘並降削故一時楊晳伊蘇及蕭韓嘉努皆降
封也
遼西郡王楊績初封趙王太康中例降遼西郡王致仕
卒
(臣)等謹按道宗紀太康五年降封者止載楊績無
楊晳名二人皆有傳然其歷官彷佛相同績與晳
音亦相似細按當是一人而誤作兩傳今姑存疑
依傳列之
蘭陵郡王蕭韓嘉努道宗清寧初封韓國公進封蘭陵
郡王九年進封荆王太康初徙封吳王五年仍例降蘭
陵郡王尋卒
漢王蕭德道宗清寧元年封魯國公九年進封漢王咸
雍時卒
混同郡王耶律伊蘇五院部人道宗清寧五年封趙王
九年進魏王太康五年例降混同郡王以罪伏誅
韓王蕭唐古(見咸雍三年紀文封年未詳)
柳城郡王蕭珠展道宗清寧十年封咸雍時卒
陳國公張孝傑道宗咸雍八年封後以罪削爵
趙王蕭必埒哩道宗太康二年封
遼西郡王蕭額哩頁敖拉子道宗太康二年封
柳城郡王蕭錫默道宗太康二年封
(臣)等謹按必埒哩額哩頁錫默皆以后之父與叔
得封此專因外戚而貴者然止此數人不再立外
戚門
蘭陵郡王蕭烏納(一名撻不也道宗紀太康五年所封即兀納也)道宗太康五
年封天祚帝天慶末卒
韓國公耶律仲禧本姓李道宗咸雍八年賜國姓封(傳作)
(六年封今從紀)
漆水郡王儼仲禧之子道宗夀隆初封越國公天祚帝
乾統三年徙封秦國六年改封漆水郡王天慶中卒
蘭陵郡王蕭倬哈必埒哩子道宗太康五年封尋以事
除名
陳國公竇景庸道宗大安初封九年卒
蘭陵郡公蕭阿嚕帶道宗夀隆元年封天祚帝乾統時
卒
蘭陵郡王蕭德勒岱天祚帝天慶三年封國亡後死
蘭陵郡王蕭奉先天祚妃之兄也天祚帝時封以罪賜
死
(臣)等謹按遼代耶律與蕭世為婚姻凡蕭氏封爵
之人無一非戚畹也但蕭氏實世世與其國事其
中一無功業僅以外戚封者固有而實緣名業得
封非由恩澤者亦不少王圻續通考槩列之外戚
固屬非宜若以一族之人分為異姓外戚二門亦
滋煩𤨏故統列於異姓焉
又按王圻續通考有外國封爵如册石敬塘為帝
諸事乃一時南北朝大勢使然豈可降為封建之
制西夏亦各為一國非可以分茅列土論故竟從
刪
金熙宗天眷元年定封國制
(臣)等謹按紀文止此一語其詳不可考大約與皇
統中所定相同耳
皇統二年定制皇兄弟及子封一字王者(始祖以下子孫勖傳亦有)
(此文但無封一字王者五字)為親王給二品俸餘宗室封一字王者
以三品俸給之
親王正一品錢粟二百二十貫石(郡王在從一品内减二十貫石)麴
米麥各三十五稱石(郡王减五稱石)春衣羅三十五匹秋衣
綾三十五匹(郡王各减五匹)春秋絹各一百二十匹(郡王减二十匹)
綿六百兩(郡王减百兩)正二品錢粟一百五十貫石麴米
麥各二十二稱石羅綾各二十二匹絹各八十匹綿
三百五十兩正三品錢粟七十貫石麴米麥各十六
稱石羅綾各十二匹絹各五十五匹綿二百兩
(臣)等謹按詳繹志文舊制親王支正一品俸郡王
支從一品俸當即天眷初所定至此時則定支二
品三品俸也又章宗即位時詔親王到任各給錢
二十萬(互見職官考)
海陵正隆二年改定親王以下封爵等第(詳見帝系考皇族門)
封王大國號二十曰遼梁宋秦晉漢齊趙越殷楚魯
冀豫唐兖吳蜀陳曺次國三十曰隋鄭衛韓潞豳瀋
岐代虞(志誤作澤)徐滕薛紀原邢翼豐畢鄧鄆霍蔡瀛(按金)
(格葛當在此)沂荆榮英夀温小國三十曰濮濟道定景(後改)
(為鄒)申崇宿昔莒鄴郜舒溜郕宗鄖郯杞(按海陵子傳云因太子名)
(光英而國號有英國應國故改英國為夀國應國為杞國今國名無應當是改杞矣而英與夀兩存豈海)
(陵之後仍不諱英且與夀國並例歟)向郇密胙任戴(志誤作載)鞏葛蕭莘芮
封王之郡號十曰金源廣平平原南陽常山太原平
陽東平安定延安
章宗明昌二年勅有司國號犯昔有天下者之號不得
封臣下
有司議以遼為恒梁為卲宋為汴秦為鎬晉為并漢
為益齊為彭殷為譙楚為郢唐為絳吳為鄂蜀為䕫
陳為宛隋為涇虞為澤
(臣)等謹按宗後改萊避宗峻與睿宗之名也郇後
改管興定二年避宣宗嫌名也葛又改蔣考章宗
元妃李氏傳曰葛王世宗初封大定後不以封臣
下由是三等國號無葛及皇子德里封葛王尚書
令奏請於瀛國下附葛國號從之則知葛之改蔣
在大定後事也原後改昇濟後改遂史無明文當
是章宗曾為原王故同葛改蔣之例濟則當是避
衛紹王之名耳
同姓封建
梁宋國王宗幹太祖庶長子海陵之父熙宗天眷二年
封皇統元年薨(餘詳帝系考)
越國王宗弼太祖子熙宗天會十五年封瀋王天眷二
年進封越國王皇統八年薨
兖國王宗雋太祖子熙宗天眷元年封陳王二年進封
兖國王以謀反伏誅
衛王宗強太祖子熙宗天眷元年封紀王三年進封衛
王皇統二年薨
(臣)等謹按傳云天眷三年進封衛王而熙宗紀皇
統元年六月仍書紀王宗強薨封號與薨年皆小
有互異
曹國王宗敏太祖子熙宗天眷元年(傳作三年誤)封邢王皇
統三年封曹國王海陵時被殺
任王威和太祖子熙宗皇統六年封海陵天德二年被
殺
(臣)等謹按太祖子趙王宗傑宋王宗望考本傳皆
係薨後追封太宗紀天會五年書漢國王宗傑薨
(傳無漢國封號)但以前無封國事餘如豐王烏里瀋王額
魯豳王鄂爾多紀王實訥埒息王寧吉莒王燕孫
鄴王布古七人皆無傳封年未詳惟熙宗紀皇統
六年有封太祖子孫為王之語而是年正月又專
書封威和為王無餘人名則此七人疑與宗傑宗
望皆係追封故皆不列
宋國王宗磐太宗子熙宗即位封天眷二年以謀反伏
誅
豳王宗固太宗子熙宗即位封代王宗雅虞王阿魯補
滕王呼沙呼薛王宗懿陳王宗本翼王呼蘭豐王宗美
鄆王神土門霍王哈必蘇蔡王沃哩冀王宗哲徐王宗
順皆太宗子熙宗天眷元年封天眷二年呼蘭以謀反
伏誅宗雅宗懿宗本宗哲皆為海陵所殺
(臣)等謹按宋國王宗磐之號與宗固之封為王皆
見於熙宗初即位之紀餘人封爵雖紀傳中無一
一指名然紀云天眷元年封太宗子斛魯補等十
三人為王(據紀文宗固已於前一年封則此十三人當有宗磐在内)而當世宗
大定二年追封太宗子十人為王時其封號皆與
表中所書不同則表必係據熙宗時所封者書之
明矣熙宗天眷二年紀又書降封太宗諸子盖因
宗磐呼蘭謀叛之故皇統二年八月又書復太宗
子呼嚕為王(宗固本名魯音相類也)疑當時復王者或不止
呼嚕一人史略之耳海陵時宗雅四人被殺之外
其時太宗子孫死者七十餘人則諸王固皆不免
矣
魏王道濟熙宗子皇統三年封未幾被殺
(臣)等謹按熙宗子濟安封皇太子已見帝系考故
不列凡歷代册封皇太子者皆不載入此門
崇王元夀海陵子天德元年封(傳作二年)三年薨
滕王廣陽海陵子正隆三年七月封九月薨
(臣)等謹按光英為太子宿國王舒蘇鄂博乃追封
故皆不列
鎬王永中世宗子大定元年封許王七年進越王(紀書由越)
(王進許王誤)十一年進趙王章宗即位進漢王明昌二年改
并王三年進鎬王六年以罪賜死
越王永功世宗子大定四年封鄭王七年進隋王十一
年進曹王章宗即位進冀王明昌二年改魯王承安元
年進郢王衛紹王大安元年進譙王二年進越王宣宗
興定五年薨
鄭王永蹈世宗子大定十一年封滕王尋進徐王章宗
即位進衛王明昌二年改鄭王以謀逆賜死
豫王永成世宗子大定七年封瀋王十一年進豳王章
宗即位進吳王明昌二年改兖王承安改元進豫王泰
和四年薨
䕫王永升世宗子大定十一年封徐王尋進虞王章宗
即位進隋王明昌二年改曹王久之改宛王衛紹王即
位徙䕫王宣宗禎祐元年薨
潞王永德世宗子大定十七年封薛王(傳作二十七年封誤)章宗
即位進瀋王明昌二年改豳王承安二年進潞王宣宗
興定後薨
(臣)等謹按顯宗初封楚王尋立為皇太子已詳帝
系考又有趙王蘇尼越王舒嚕史稱早卒當是追
封也
夀王洪輝章宗子承安二年五月生即封十月薨
葛王德里章宗子泰和二年生即封三年薨
(臣)等謹按章宗子傳洪裕封絳王洪靖封荆王洪
衍封英王皆追封也又衛紹王即位大安元年封
子六人為王從恪初封胙王二年即立為太子衛
紹王被弑從恪兄弟皆廢居至哀宗末崔立作叛
脅太后封從恪為梁王此時國事已潰並非册封
正典故不列餘有任王鞏王之號亦皆不可考其
為何人
荆王守純宣宗子貞祐元年封濮王興定三年進英王
哀宗正大元年進荆王國亡時與諸子及宗室皆死
晉國王宗翰景祖之魯孫韓國公劾者之孫撒改之子
熙宗即位封天會十四年薨(熙宗即位之次年)
沂王暈熙宗之叔祖熙宗即位時封天眷二年與宗磐
謀反伏誅
(臣)等謹按熙宗紀稱暈為皇叔祖則是世祖之子
宗室表有世祖子沂王扎拉應即暈也但史中不
載暈本名扎拉之文
魯國王昌穆宗子熙宗天會十五年封天眷二年與翼
王呼蘭謀反伏誅
某王昱景祖之孫劾孫之子熙宗天眷二年封為王以
宗磐等辭連及奪爵尋薨
鄧王奭太祖之孫宗傑之子熙宗天眷元年封皇統三
年薨
蜀王(熙宗紀作蜀國公誤)尼楚赫宗室子天會十三年封(太宗於是年正)
(月崩當是熙宗即位封)熙宗天眷三年薨
(臣)等謹按太祖太宗開國伊始未暇行分封之典
至熙宗天會十四年始大封宗室凡已薨者無不
追封王爵至海陵正隆二年改定親王以下封爵
等第其已薨者亦皆追取告身毁其銘誌史中紀
表往往以追封之爵叙入生前今皆詳考其身膺
封號者載之故較史中所列止得其半其本封尊
爵而卒後例降者亦以生前之爵為據
金源郡王安塔哈康宗之孫宗雄之子熙宗天眷中封
金源郡王進譚王海陵時進鄆王改魏王正隆二年例
奪王爵世宗時封蘭陵郡王復進金源郡王大定十四
年薨
鄆王昂世祖最幼子熙宗皇統元年封漆水郡王二年
封鄆王是歲薨
譚國公阿里布景祖之裔(世次未詳)熙宗皇統三年封六年
薨
某國王杲安帝六代孫熙宗皇統三年封應國公海陵
時進封國王為海陵所殺
(臣)等謹按杲之進國王與後舒國公褒之進封王
史傳中皆無國號以意揣之當即蒙其舊號但易
公為王耳然傳無明文故作某國王以存其疑
胙王元太祖之孫景宣帝之子熙宗皇統六年封九年
被殺
(臣)等謹按熙宗紀與胙王元傳皆不言何時封今
考皇統六年紀有封太祖子孫為王一語則受封
必在此時矣
金源郡王勖穆宗子熙宗皇統八年封魯國王九年進
漢國海陵簒立加封秦漢國王進封周宋國王正隆二
年例降金源郡王是歲薨
代王充太祖之孫宗幹之子熙宗皇統間封淄國公進
封代王九年薨
豳國公宗賢昭祖裔習不失之孫熙宗皇統四年封海
陵簒立時遇害
芮王亨太祖之孫宗弼之子熙宗時封海陵時被殺
景國公宗賢宗室子(此又一人未詳何系)海陵天德初封定國公
後封廣平郡王正隆例奪王爵世宗大定初封景國公
後致仕薨
蕭王秉德景祖裔晉王宗翰之孫與海陵謀弑熙宗海
陵即位封後為海陵所殺
許國王烏逹景祖之裔與海陵同弑熙宗海陵即位封
後海陵使其妻殺之
廣平郡王宗秀勖之子海陵天德初封宿國公後封廣
平郡王正隆二年薨(是年例奪爵)
宗國公烏舍康宗子海陵天德四年封廣平郡王正隆
例奪王爵世宗大定元年封宗國公為勸農使薨於官
某王褒(王號未詳)太祖之孫宗敏之子海陵天德三年封舒
國公後進封王(正隆時當亦奪爵傳不載)
密國公阿嘍罕亦宗敏子海陵時封(封年未詳當亦是天德三年)正
隆六年被殺
鉅鹿郡王宗憲景祖系撒改之子海陵天德初封河内
郡王進封鉅鹿郡王正隆例奪王爵世宗大定六年薨
齊國公思敬始祖弟之裔石土門之子海陵天德時封
河内郡王進鉅鹿郡王正隆例奪王爵世宗大定二年
封濟國公十三年薨
廣平郡王晏景祖之孫阿离合懣之子海陵天德初封
葛王進宋王又改豫王許王越王貞元初進封齊王正
隆例奪王爵世宗初封廣平郡王大定二年薨
夀王京太祖之孫宗望之子海陵天德時封曹王正隆
例降瀋國公世宗即位封夀王以謀反免死除名
荆王文亦宗望子海陵貞元時封正隆例降鄖國公世
宗大定時封英王徙荆王十二年以贓罪奪爵尋以謀
反伏誅
某王衮(王號未詳)太祖之孫宗幹之子海陵天德初封後被
殺
(臣)等謹按宗幹諸子中有兖有衮衮傳云天德初
封王而海陵紀不載海陵紀天德二年四月有司
徒兖封王之文兖傳又不載又傳云天德四年薨
後始進兖王爵(薨年與紀文合)紀傳相參皆不符合
定國公突合速宗室子海陵天德間封正隆初薨
漢國公昂昭祖曾孫海陵時封瀋國公進楚國公又累
進莒衛齊世宗大定二年進漢國公三年薨(昂本名奔睹與前鄆)
(王為二人)
(臣)等謹按宗義傳(宗義世祖之孫杲之子)載海陵殺宗義時
杲幼子阿虎里以赦不死後封為王不知即海陵
時所封否也無可詳考故附志於海陵時所封諸
人之末
榮王爽太祖之孫宗強之子世宗即位封温王後進夀
王又進英王又進榮王大定二十三年薨
代國公宗尹宗室子世宗大定八年封二十八年薨
南陽郡王襄昭祖之裔世宗大定二十三年封蕭國公
徙封戴章宗明昌元年改封任王(紀作六年)承安元年封常
山郡王又進南陽郡王泰和二年薨
應國公和尚宗幹之孫襄之子世宗時封後以罪誅
鄆王琮世宗之孫顯宗之子大定十八年封道國公章
宗即位封鄆王明昌五年薨
瀛王瓌世宗之孫顯宗之子大定二十二年封崇國公
章宗即位封瀛王明昌三年薨
霍王從彛世宗之孫顯宗之子大定二十五年封宿國公章
宗即位封沂王明昌四年以從彛為永功後封趙王(時追封永)
(功為趙王)承安元年改封蔡八年封霍王宣宗貞祐二年薨
瀛王從憲世宗之孫顯宗之子章宗即位封夀王承安
元年進英王四年改封瀛泰和八年薨
温王玠世宗之孫顯宗之子章宗即位封明昌三年薨
申王完顔匡始祖九世孫章宗泰和七年封定國公衛
紹王時封申王大安元年薨
榮國公宗浩昭祖裔昂之子章宗承安四年封(紀作崇國公)
泰和七年薨
蕭國公璐世宗之孫永功之子章宗時封泰和五年薨
密國公璹世宗之孫永功之子宣宗貞祐中封胙國公
正大初進密國公哀宗天興時薨
任國公瑋世宗之孫永成之子(封年未詳)宣宗貞祐四年薨
鞏國公按春世宗之孫永蹈之子(封年未詳)宣宗貞祐三年
以罪黜
(臣)等謹按宣宗紀貞祐三年四月艾國公從厚薨
此亦世宗孫也但其名宗室表中不載王圻續通
考云是瀛王𤦺子不知何據𤦺本名從憲不應與
從厚名軰行
定國公承暉世祖之裔宣宗貞祐初封鄒國公二年徙
定國中都破殉難
曹王額爾克宣宗之孫守純之子初封肅國公哀宗天興
元年三月封曹王議質於元國亡時死
戴王某鞏王伯特亦守純之子(封年未詳)國亡時死
夀國公薩布始祖弟之裔哀宗時封國亡時死
異姓封建
濮王韓企先太宗天會七年封楚國公熙宗皇統元年
封濮王六年卒
隋國公和尼完顔部人羅索之子熙宗天眷時封廣平
郡王海陵正隆二年例改代國公後進隋國公卒
陳王希尹完顔部人歡都之子熙宗天眷二年封後為
熙宗所殺
郇國公盧彦倫熙宗天眷時封海陵天德三年卒
任國公李師䕫(封時已致仕)
(臣)等謹按張邦昌於天會五年立為帝後為宋所
殺劉豫亦於天會八年立為帝十五年廢降封蜀
王皇統元年進曹王其子麟亦封韓國公此僣竊
之徒又非五等列爵可比故不載
曹王劉筈彦宗次子熙宗皇統九年封吳國公海陵天
德元年封滕王二年進鄭王又進曹王是歲卒
鄭國公時立爱初封陳國公(封年未詳)熙宗天會十五年致
仕加封鄭國公卒
越國王蕭仲恭熙宗皇統初封蘭陵郡王後封濟王又
封曹王海陵天德二年封越國王是歲卒
冀國公高楨熙宗時封戴國公又封任國公進河内郡
王海陵時封莒王進代王正隆例改冀國公楨固辭旋
卒
鄆國公韓昉熙宗皇統六年封海陵天德初卒
申國公趙興祥海陵時封廣平郡王改封鉅鹿正隆例
改申國公世宗大定十五年卒
吳國公蕭玉海陵逆黨封陳國公進封吳國公世宗即
位降爵
(臣)等謹按蕭裕徒單阿里出虎僕散師恭徒單貞
唐括辯五人皆海陵逆黨傳中皆言海陵時封王
後皆先後伏誅又蕭懷忠傳亦云海陵時封王其
封號皆不可詳考
韓國公錫默阿里海陵天德初封王正隆例降韓國公
後以疾卒
榮國公特嘉暉海陵天德二年封河内郡王進封戴王
正隆例降景國公又封濟國公又封榮國公尋卒
豳國公烏雅富埒琿海陵時封世宗大定二年卒
漢國王大㚖海陵時封神麓郡王貞元三年封漢國王
是歲卒
廣平郡王王伯龍海陵天德三年封是歲卒
景國公耶律懷義海陵時封漆水郡王進封莘王又進
蕭王正隆例降景國公六年卒
曹王張通古海陵天德初封譚王改鄆王又封瀋王正
隆元年進曹王是歲卒
温國公耶律安禮海陵時封譚國公進郕國公又封温
國公
廣平郡王諾延温思忠海陵時封郜國公進沂國公又
進齊國王又改封廣平郡王正隆六年卒
諾延温思忠傳曰海陵欲定封爵制度令思忠建
白之封王者皆降封異姓或封公或一二品階惟
封思忠廣平郡王
衛國公蔡松年海陵時封郜國公又封衛國公正隆四
年卒
戴國公左泌企弓子海陵貞元初封年六十一致仕又
十四年卒
南陽郡王張浩海陵貞元元年封潞王改蜀王正隆例
降魯國公進秦國公世宗立封南陽郡王大定三年卒
崇王張中孚海陵貞元元年封南陽郡王三年封宿王
又進封崇王尋卒
廣平郡王赫舍哩呼喇海陵正隆元年封是歲卒
舒國公高彪海陵正隆時封旋卒
齊國公李成海陵正隆間由郡王(王號未詳)例降
(臣)等謹按孔彦舟傳初封廣平郡王正隆時例降
傳中不言所降何號或僅改一二品階也故不列
廣平郡王李石世宗初封道國公大定九年進封平原
郡王又進廣平郡王十六年卒
宗國公張中彦中孚之弟世宗初年封後以疾卒於官
冀國公完顔元宜(本姓耶律賜國姓)弑海陵世宗大定二年封
久之致仕卒
榮國公默音完顔部人羅索之子世宗大定七年封十
一年卒
芮國公瓜爾佳沃哩布(封年未詳)世宗大定二十六年卒
任國公雅富埒赫(封年未詳)世宗大定十九年卒
莘國公張汝霖浩之子世宗大定二十八年封芮國公
進封莘國公章宗明昌元年卒
金源郡王赫舍哩志寧世宗時封定國公後封廣平郡
王進封金源郡王大定十二年卒
沂國公布薩忠義世宗時封榮國公改封沂國公大定
六年卒
定國公圖克坦合喜世宗時封大定十年卒
宗國公赫舍哩良弼世宗初封大定十八年卒
莘國公石琚世宗大定十七年封二十二年卒
申國公唐古安禮世宗時封芮國公大定二十一年進
封申國公是年卒
莘國公伊喇道世宗大定二十三年封二十四年卒
淄王徒單克寧世宗大定十二年封密國公十九年徙
譚國公二十一年徙定國公二十八年封延安郡王又
封東平郡王章宗立改金源郡王明昌元年封淄王二
年卒
任國公富察通世宗時封章宗承安三年卒
密國公瓜爾佳清臣章宗明昌二年封芮國公四年進
封戴國公六年封密國公泰和二年卒
蕭國公完顔守貞希尹之孫章宗明昌四年封承安五
年卒
濟國公布薩揆忠義之子章宗時封泰和七年卒
芮國公鈕祐禄額特埒章宗承安二年封尋卒
英國公瓜爾佳衡章宗承安四年封尋卒
夀國公張萬公章宗承安四年封泰和七年卒
廣平郡王圖克坦鎰章宗承安五年封濟國公宣宗即
位進廣平郡王貞祐二年卒
申國公布薩端章宗泰和七年封宣宗興定元年卒
崇國公孫即康衛紹王即位封大安三年卒
澤王赫舍哩執中弑衛紹王宣宗即位封尋為术虎高
琪所殺宣宗乃詔削其官爵
申國公穆延盡忠宣宗貞祐二年封以謀逆伏誅
密國公完顔弼宣宗貞祐四年封元光末卒
夀國公高汝礪宣宗興定四年封(傳作貞祐誤)正大元年卒
英國公胥鼎宣宗興定元年封莘國公四年進温國公
哀宗正大二年進英國公三年卒
滕陽公時青本賊黨宣宗興定四年招降受封尋叛去
蕭國公侯摯哀宗天興元年封國變時死
芮國公完顔哈達哀宗正大四年封死於戰
滄海公王福河間公伊喇仲嘉努恒山公武仙高陽公
張甫易水公靖安民晉陽公郭文振平陽公胡天作(作元)
(史作祚)上黨公張開(賜姓完顔)東莒公燕寧皆宣宗興定四年
封
(臣)等謹按此所謂九公也據苖道潤及王福九人
傳載興定四年議封建公府以固屏翰募威望服
衆者假以方面重權使分守州郡於是王福等九
人封焉皆賜宣力忠臣之號并詔除已畫定所管
州郡外如能收復鄰近州縣亦聽管屬時王福則
清滄觀州鹽山無棣樂陵東光寧津無極將陵阜
城蓚縣隸焉後福又叛去移刺衆嘉努則獻蠡安
深州河間肅寧安平武強饒陽六家莊郎山寨隸
焉武仙則中山真定府沃冀威鎮寧平定州抱犢
寨欒城南宫縣隸焉後仙走澤州為澤之戍兵所
殺張甫則雄莫霸州高陽信安文安大成保定静
海寳坻武清安次縣隸焉靖安民則涿易安肅保
州君氏川季鹿三保河北江礬山寨青白口朝天
寨水谷懽谷東安寨隸焉後安民與元兵戰死郭
文振則河東北路皆隸焉胡天作則平陽晉安府
隰吉州隸焉後天作降元為元所誅宣宗以史詠
權行平陽公府事後亦封平陽公張開則澤潞沁
州隸焉後開為民家所殺燕寧則益都府路皆隸
焉後以戰死史傳據宣宗實錄所載如此又言他
書載滄安公張進河間公移刺中哥又易水公張進晉
陽公郭棟此必正大間繼封如史詠繼胡天作者
然不可考矣
臨淄郡王張惠東平郡王王義深膠西郡王范成進又
有某郡王夏全皆宋人哀宗正大三年來降受封
兖王國用安本賊黨也哀宗時來降受封
(臣)等謹按史傳中是時又有所謂十郡王者李明
德封仙張瑀張友卓翼(卓翼據完顔仲德傳是東平郡王餘人無考)康
琮杜政吳歪頭劉安國也國事既棘惟冀以封爵
為激勸之具故遂多濫錫云
外戚封建
蘭陵郡王實嘉努熙宗時封
某王裴滿達(后妃傳作呼達)熙宗時以后父封徐國公海陵簒
立以悼后死非其罪封其父為王天德三年卒
梁晉國王圖克坦恭天眷時封譚國公海陵以后父進
封王又進梁晉國王貞元二年卒
葛王富察阿固岱尚海陵姊熙宗皇統時封卒
任國公烏庫哩元忠尚世宗女世宗時封章宗承安二
年卒
蕭國公唐古貢尚世宗女章宗時封莘國公改封蕭國
公泰和二年卒
定國公圖克坦公弼尚世宗女衛紹王至寧初封宣宗
興定五年卒
欽定續文獻通考卷二百六
