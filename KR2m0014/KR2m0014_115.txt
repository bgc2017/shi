欽定續文獻通考卷一百十五
樂考
樂歌
明洪武元年圜丘樂章
迎神中和之曲
昊天蒼兮穹窿廣覆燾兮龐洪建圜丘兮國之陽合
衆神兮來臨之同念螻蟻兮微衷莫自期兮感通思
神來兮金玉其容馭龍鸞兮乘雲駕風顧南郊兮昭
格望至尊兮崇崇
奠玉帛肅和之曲
聖靈皇皇敬瞻威光玉帛以登承筐是將穆穆崇嚴
神妙難量謹兹禮祭功徵是皇
進俎凝和之曲
祀儀祗陳物不於大敢用純犢告於覆載惟兹菲薦
恐未周完神其容之以享以觀
初獻夀和之曲武功之舞
眇眇微躬何敢請於九重以煩帝聰帝心矜憐有感
而通既俯臨於几筵神繽紛而景從臣雖愚蒙鼔舞
歡容乃子孫之親祖宗酌清酒兮在鍾仰至德兮元
功
亞獻豫和之曲文德之舞
荷天之寵睠駐紫壇中情彌喜臣庶均懽趨蹌奉承
我心則寬再獻御前式燕且安
終獻熙和之曲文德之舞
小子於兹惟父天之恩惟恃天之慈内外慇懃何以
將之奠有芳齊設有明粢喜極而抃奉神燕娭禮雖
止於三獻情悠長兮遠而
徹饌雍和之曲
烹飪既陳薦獻斯就神之在位既歆既右羣臣駿奔
徹兹俎豆物倘未充尚幸神宥
送神安和之曲
神之去兮難延想遐袂兮翩翩萬靈從兮後先衛神
駕兮回旋稽首兮瞻天雲之衢兮眇然
望燎時和之曲
焚燎於壇燦爛晶熒幣帛牲黍冀徹帝京奉神於陽
昭祀有成肅然望之玉宇光明
王圻續通考曰命朱升等撰圜丘方丘樂章
洪武八年御製圜丘樂章
迎神
仰惟兮昊穹臣率百職兮迓迎幸來臨兮壇中上下
護衛兮景從旌幢繚繞兮四維重悅聖心兮民獲年
豐
奠玉帛
民依時兮用工感帝德兮大化成功臣將兮以奠望
納兮微衷
進俎
庖人兮列鼎殽羞兮以成方俎兮再獻願享兮以歆
初獻
聖靈兮皇皇穆嚴兮金牀臣令樂舞兮景張酒行初
獻兮捧觴
亞獻
載斟兮載將百辟陪(按王圻續通考作從)祀兮具張感聖情(按王)
(圻續通考作神)兮無已拜手稽首兮願享
終獻
三獻兮樂舞揚殽羞具納兮氣藹而芳光朗朗兮上
(按王圻續通考多下字)方况日吉兮時良
徹饌
粗陳菲薦兮神喜將感聖心兮何以忘民福留兮佳
氣昂臣拜手兮謝恩光
送神
旌幢(按王圻續通考作幡)煜煜兮雲衢長龍車鳳輦兮駕飛揚
遥瞻冉冉兮去上(按王圻續通考作上下)方可見(按二字王圻續通考作必)
(字)烝民兮永康
望燎
進羅列兮詣燎(按王圻續通考作燎瘞)方炬熖發兮煌煌神變
化兮物全於上(按四字王圻續通考作束帛將)感至恩兮無量
(臣)等謹案自進俎至望燎七首後十二年合祀同
用則此處自應作詣燎方而合祀當從王圻續通
考作燎瘞即標題亦當作望燎瘞也
洪武二年方丘樂章
迎神中和之曲
坤德博厚物資以生承天時行光大且寧穆穆皇祗
功化順成來御方丘嚴恭奉迎
奠玉帛肅和之曲
地有四維大琮以方土有正色制幣以黃敬存於中
是薦是將奠之几筵臨鑒洋洋
進俎凝和之曲
奉將純牡其牡童犢烹飪既嚴登俎惟肅升壇昭薦
神光下燭眷佑邦家報效惟篤
初獻夀和之曲武功之舞
午為盛陽隂德初萌天地相遇品物光榮吉日令辰
明祀攸行進以醇醴展其潔清
亞獻豫和之曲文德之舞
至廣無邊道全持載山岳所憑海瀆咸賴民資水土
既安且泰酌酒揭虔功德惟大
終獻熙和之曲文德之舞
庸眇之資有此疆宇匪臣攸能仰承佑助恩崇父母
臣懽鼓舞八音宣揚叠侑明醑
徹饌雍和之曲
牲牷在俎籩豆有實臨之肹蠁匪惟飲食登歌乃徹
薦獻爰畢執事奉承一其嚴慄
送神安和之曲
神化無方妙用難量其功顯融其祀悠長飈輪云旋
龍控鸞翔拜送稽首瞻禮餘光
望瘞時和之曲
牲醴制幣餕饌惟馨瘞之於坎以達坤靈奉神於隂
典禮是程企而望之厚壤寬平
朱國楨明大政記曰洪武二年五月癸卯夏至祭
皇地祗方丘改望燎為望瘞
洪武八年御製方丘樂章
迎神
仰皇祗兮駕來川嶽從迎兮威靈備開香烟繚繞兮
神臨御街漸升壇兮穆穆靄瑞氣兮應結樓臺以微
衷兮率職幸望聖悦兮心諧但允臣兮固請願嘉烝
民兮永懷
奠玉帛
臣奉兮以筐玉帛是進兮歲奠以常百辟陪祀兮珮
聲琅琅惟南薰兮解愠映燎炎兮煌煌
進俎
庖人兮進湯大烹牲兮氣靄而芳以微衷兮獻上曰
享兮曰康
初獻
初獻行兮捧觴聖靈穆穆兮洋洋為烝民兮永康鑒
豐年兮耿光
亞獻
維殽羞兮己張法前王兮典章臣固展兮情悃用斟
醴兮載觴
終獻
爵三獻兮禮將終臣心眷戀兮無窮恐殽羞兮未具
將何報兮神功
徹饌
俎豆徹兮神熙鸞輿駕兮旋歸百神翼翼兮雲衣敬
奉行兮弗敢違
送神
祥風興兮悠悠雲衢開兮民福留歲樂烝民兮大有
想洋洋兮舉觴載酒
望瘞
殽羞玉帛兮瘞坎中遥瞻隠隠兮龍旗從祀事成兮
盡微衷感厚德兮民福雍雍
陳仁錫皇明世法錄曰八年四月上親製二丘樂
章成初二丘樂章皆翰林學士朱升等所撰上謂
其文深而詞藻故更製之
洪武十二年合祀天地樂章
迎神中和之曲
荷蒙天地兮君主華夷欽承踴躍兮備筵而祭誠惶
無已兮寸衷微仰瞻俯首兮惟願來期想龍翔鳳舞
兮慶雲飛必昭昭穆穆兮降壇壝
奠玉帛肅和之曲
天垂風露兮雨澤霑黃壤氤氲兮氣化全民勤畎畝
兮束帛鮮臣當設宴兮奉來前
進俎以後咸同八年圜丘詞
世法錄曰十二年春正月始合祀天地於大祀殿
初上以即位以來每當祭祀齋期多有風雨覽京
房災異之說乃定天地合祀禮更其樂章既奏草
木不搖卿雲縹緲上大悦特作歌十一章以紀之
祭告天地樂章(後更定)
迎神
天道大矣物繇以生地道廣矣物因以成惟鴻恩是
資惟禋祀是明神之格兮瞻繽紛其並迎
奠玉帛
奠以嘉玉栗而温兮薦以重幣煜其文兮庶鑒兹哉
斯禮之存兮
奉牲
既虔我祀既具我牲角貴繭栗心之誠有苾其芬于
豆于登五音會合祝而平(疑有訛脱)
上帝獻酌
仰明明瞻巍巍如事父栗以䕫物莫稱德曷報之酌
用陶匏斯其宜
地祗酌獻
勢廣厚德含弘五行具百物生承天之施功之成何
以報貺醑惟馨
上帝亞獻
父事惟天格神以心赫赫在上洋洋若臨樂既具止
有鏘其音酌言再之庶明明之降歆
地祇亞獻
母事惟地物無不載九賦既登百貨是賴罔敢煩而
瀆罔敢忽而怠昭兹加貺沛兮未有艾
上帝終獻
禮行匪懈祀事兆明瑶席菲菲華鐙煌煌豐我粢盛
潔我豆觴隂陽之和邦家之昌
地祗終獻
六府孔修生我兆民廣厚之功陸海之珍洞洞屬屬
清醑以陳所佑惟德禎祥其增
分獻
鸞輿下臨從百神金支秀華耀五莖雲峩峩靈欣欣
位以序列享明禋
徹俎
禮嚴厥初尤慎乎終徹以示敬儀雍雍嘒嘒管簫五
音從
望燎瘞
在繅維玉在篚維幣禮從厥初乃燎乃瘞凝屹立瞻
以匪終怠
送神
神飈若馳矞雲上翔蒼龍並騰車以行顧兹瑶壇兮
尚有榮光
(臣)等謹案此十三首未詳何時所撰豈即十二年
合祀之初擬撰而其後復改用前九首耶
嘉靖九年復定分祀圜丘樂章
迎神中和之曲
仰惟元造兮於皇昊穹時當肇陽兮大禮欽崇臣惟
蒲柳兮螻蟻之衷伏承眷命兮職統羣工深懷愚昧
兮恐負洪德爰遵彛典兮勉竭微忠(按史志誤作衷照王圻續通考)
(改)遥瞻天闕兮寶輦臨壇臣當稽首兮祗迓恩隆百
辟陪列兮舞拜於前萬神翊衛兮以(按史志作而照王圻續通考改)
西以東臣俯伏迎兮敬瞻帝御願垂歆鑒兮拜德曷
窮
奠玉帛肅和之曲
龍輿既降兮奉禮先爰有束帛兮暨瑶瑄臣謹上獻
兮(按兮字史志脫照王圻續通考添)進帝前仰祈聽納兮荷蒼乾
進俎豆凝和之曲
殽羞珍饌兮薦上元庖人列鼎兮致精虔臣盍祗獻
兮馨醴牷願垂歆享兮民福淵
初獻夀和之曲
禮嚴初獻兮奉觴臣將上進兮聖皇聖皇垂享兮穆
穆臣拜手兮何以忘
亞獻豫和之曲
禮觴再舉兮薦玉漿帝顔歆悦兮民福昂民生有賴
兮感上蒼臣惟鞠拜兮荷恩長
終獻熙和之曲
三獻兮禮告成一念微衷兮露悃情景張樂舞兮聲
鍠鋐仰瞻聖容兮俯錫恩泓
徹饌雍和之曲
祀禮竣兮精意禋三獻備兮誠己申敬徹弗遲兮肅
恭寅恐多弗備兮惟賴洪仁(按史志作神照王圻續通考改)
送神清和之曲
禋事訖終兮百辟維張帝垂歆鑒兮沐澤汪洋龍車
冉冉兮寶駕旋雲靈風鼔舞兮瑞露清瀼洪恩浩蕩
兮無以為酬粗陳菲薦兮已感歆嘗香氣騰芳兮上
徹帝座仰瞻聖造兮賜福(按福字史志脫照王圻續通考添)羣方臣
同率土兮載懽載感祗迴寶輦兮鳳嘯龍翔誠惶誠
恐兮仰戀彌切願福生民兮永錫亨昌
望燎時和之曲
龍駕寶輦兮昇帝鄉御羞菲帛兮奉燎方環珮鏗鏘
兮羅壇壝炬熖特舉兮氣輝煌生民蒙福兮聖澤霑
臣荷眷佑兮拜謝恩光
嘉靖九年復定方丘樂章
迎神中和之曲
俯瞻兮鳳輦來靈風兮拂九垓川嶽從兮後先百辟
列兮襄陪臣拜首兮迓迎願臨享兮幸哉
奠玉帛廣和之曲
祀禮有嚴兮奉虔玉帛在笥兮來前皇靈垂享兮以
納烝民率土兮樂豐年
進俎咸和之曲
殽羞馨兮氣芳庖人奉役兮和湯奉進兮皇祗歆慰
臣稽首兮敬將
初獻夀和之曲
酒行初獻兮樂舞張齊醴明潔兮馨香願垂享兮以
歆生民安兮永康
亞獻安和之曲
載獻兮奉觴神顔和懿兮以嘗功隆厚載兮配天民
感德兮無量
終獻時和之曲
三進兮玉露清百職奔繞兮佩環鳴鳬鐘鷺(按史志誤作露)
(照王圻續通考改)鼓兮韻錚鍧願留福兮羣生
徹饌貞和之曲
禮告終兮徹敢違深維一念兮誠意微神垂博容兮
聽納恐未備兮惟慈依
送神寧和之曲
禮成兮誠已伸駕還兮法從陳靈祗列兮以隨百辟
拜兮恭寅望坤宫兮奉辭願普福兮烝民
望燎(按燎當作瘞)曲同寧和
(臣)等謹按大政記世法錄並云洪武四年二月詔
太常司凡祭祀配享之位不别奏樂故終明代無
配位樂章
洪武三年朝日樂章二十一年罷(按禮志云帝以大明夜明己從祀圜)
(丘遂罷朝日夕月之祭)
迎神熙和之曲
吉日良辰祀典式陳純陽之精惟是大明濯濯厥靈
照鑒我心以候以迎來格來歆
奠幣保和之曲
靈旗莅止有赫其威一念潜通幽明弗違有幣在篚
物薄而微神兮安留尚其享之
初獻安和之曲武功之舞
神兮我留有薦必受享祀之初奠兹醴酒晨光初升
祥徵應候何以侑觴樂陳雅奏
亞獻中和之曲文德之舞
我祀維何奉兹犧牲爰酌醴齊貳觴載升洋洋如在
式燕以寧庶表微衷交於神明
終獻肅和之曲文德之舞
執事有嚴品物斯祭黍稷非馨式將其意薦兹酒醴
成我常祀神其顧歆永言樂只
徹饌凝和之曲
春祈秋報率為我民我民之生賴于爾神維神佑之
康寧是臻祭祀云畢神其樂忻
送神夀和之曲
三獻禮終九成樂作神人以和既燕且樂雲車風馭
靈光昭灼瞻望以思邈彼寥廓
望燎豫和之曲
俎豆既徹禮樂已終神之云旋倏將焉從以望以燎
庶幾感通時和歲豐維神之功
嘉靖九年復定朝日樂章(按禮志云帝謂日月照臨其功甚大太歲等神歲有二祭)
(而日月星辰止一從祭義所不安大學士張璁亦以為缺典遂定春秋分之祭如舊儀)
迎神熙和之曲
仰瞻兮大明位尊兮王宫時當仲春兮氣融爰遵祀
禮兮報功微誠兮祈神昭鑒願來享兮迓神聰
奠玉帛凝和之曲
神靈壇兮肅具恭有帛在筐兮赤琮奉神兮祈享以
納予躬奠兮忻以顒
初獻夀和之曲
玉帛方奠兮神歆酒行初獻兮舞呈齊芳馨兮犧色
騂神容悅兮鑒予情
亞獻時和之曲
二齊升兮氣芬芳神顔怡和兮喜將予令樂舞兮具
張願垂普照兮民康
終獻保和之曲
慇懃三獻兮告成羣職在列兮周盈神錫休兮福民
生萬世永賴兮神功明
徹饌安和之曲
一誠盡兮予心懌五福降兮民獲禧仰九光兮誠已
申終三獻兮徹敢遲
送神昭和之曲
祀禮既周兮樂舞揚神享以納兮還青鄉予當拜首
兮奉送願恩光兮普萬方永耀熹明兮攸賴烝民咸
仰兮恩光
望燎之曲
覩六龍兮御駕神變化兮鳳翥鸞翔束帛殽羞兮詣
燎方佑我皇明兮基緒隆長
明史樂志曰時方釐定南北郊復朝日夕月之祭
命詞臣取洪武時舊樂歌一切更改
洪武三年夕月樂章(周天星辰附)二十一年罷
迎神凝和之曲
吉日良辰祀典式陳太隂夜明以及星辰(四年星辰别祀改以)
(及星辰句為惟德孔神)濯濯厥靈昭鑒我心以候以迎來格來
歆
奠帛以下咸同朝日
嘉靖九年復定夕月樂章
迎神凝和之曲
隂曰配合兮承陽宗式循古典兮齊以恭覩太隂來
格兮星辰羅從(按禮志云朝日無從祀夕月以五星二十八宿周天星辰共一壇南向祔)
(焉)予拜手兮迓神容
初獻夀和之曲
神其來止有嚴其誠玉帛在篚清酤方盈奉而奠之
願鑒微情夫祀兮云何祈佑兮羣氓
亞獻豫和之曲
二觴載斟樂舞雍雍神歆且樂百職惟供願順軌(按史)
(志作歸照王圻續通考改)兮五行祈民福兮惟神必從
終獻康和之曲
一誠以申三舉金觥鐘鼓鍧鍧環珮琤琤鑒予之情
願永保我民生
徹饌安和之曲
禮樂肅具精意用申位坎居歆納兹藻蘋徹之弗遲
儀典肅陳神其鑒之佑我生民
送神保和之曲
禮備告終兮神喜旋穹碧澄輝兮素華鮮星辰從兮
返神鄉露氣清兮霓裳蹁躚
望瘞之曲
殽羞兮束帛薦之於(按王圻續通考無於字)瘞兮罔敢愆予拜
手兮奉送願永貺兮民樂豐年
嘉靖十年定祈穀樂章
迎神中和之曲
臣惟穹昊兮民物之初為民請命兮祀禮昭諸備筵
率職兮祈洪庥臣衷微眇兮悃懇誠攄遥瞻駕降兮
霽色輝歡迎鼓兮迓龍輿臣愧菲才兮后斯民願福
斯民兮聖恩渠
奠玉帛肅和之曲
烝民勤職兮農事顓蠶工亦慎兮固桑阡玉帛祇奉
兮暨豆籩仰祈大化兮錫以豐年
進俎咸和之曲
鼎烹兮氣馨香羞兮旨醽帝垂享兮以歆烝民蒙福
兮以寧
初獻夀和之曲
禮嚴兮初獻行百職趨蹌兮珮琤鳴臣謹進兮玉觥
帝心歆鑒兮歲豐亨
亞獻景和之曲
二觴舉兮致虔清醴載斟兮奉前仰音容兮忻穆臣
感聖恩兮實拳拳
終獻永和之曲
三獻兮一誠微禋禮告成兮帝鑒是依烝民沐德兮
歲豐禨臣拜首兮竭誠祈
徹饌凝和之曲
三獻周兮肅乃儀俎豆敬徹兮弗敢遲願留福兮丕
而曰雨曰暘兮若時
送神清和之曲
祀禮告備兮帝鑒彰臣情上達兮感昊蒼雲程肅駕
兮返帝鄉臣荷恩眷兮何以忘祥風瑞靄兮彌壇壝
烝民率土兮悉獲豐康
望燎太和之曲
遥覩兮天衢長邈彼寥廓兮告上方束帛薦火兮(按樂)
(律志有希字)升聞悃愊(按樂律志有己字)通兮沛澤長樂終九奏
兮神人以和臣同率土兮感荷恩光
(臣)等謹按嘉靖實錄云九年六月禮部請令翰林
院撰祈穀樂章明史樂志第一云嘉靖九年帝親
製祈穀樂章命太常協於音譜明大政記云嘉靖
九年七月太常寺進御製祈穀樂章所叶音譜明
史禮志第二云嘉靖十年始以孟春上辛日行祈
榖禮於大祀殿(樂志第一於年月有誤已詳辨於歴代樂制嘉靖十年祈穀條下)
嘉靖十七年定大饗樂章
迎神中和之曲
於皇穆清兮弘覆惟仁既成萬寶兮惠此烝民祗受
厥明兮欲報無因爰稽古昔兮式展明禋肅肅廣庭
兮遥遥紫旻笙鏞始奏兮祥風導雲臣拜稽首兮中
心孔懃爰瞻寶輦兮森羅萬神庶幾昭格兮眷命其
申徘徊顧歆兮鑒我恭寅
奠玉帛肅和之曲
捧珪幣兮瑶堂穆將愉兮聖皇秉予心兮純一荷帝
德兮溥將
進俎凝和之曲
歲功阜兮庶類成黍稷飶兮濡鼎馨敬薦之兮慙菲
輕大禮不煩兮惟一誠
初獻夀和之曲
金風動兮玉宇澄初獻觴兮交聖靈瞻元造兮懷鴻
禎曷以酬之心怦怦
亞獻豫和之曲
帝眷我兮居歆紛繁會兮五音再捧觴兮莫殫臣心
惟帝欣懌兮生民是任
終獻熙和之曲
綏萬邦兮屢豐年眇眇予躬兮實荷昊天酒三獻兮
心益虔帝命参輿兮勿遽旋
徹饌雍和之曲
祀禮既洽兮神人肅雍享帝享親兮勉竭臣衷惟洪
恩兮罔極儼連蜷兮聖容
送神清和之曲
九韶既成兮金玉鏗鏘百辟森立兮戚羽斯藏皇天
在上兮昭考在旁嚴父配天兮祇修厥常殷薦既終
兮神去無方元雲上升兮鸞鵠参翔靈光回照兮郁
乎芬芳載慕載瞻兮願錫亨昌子孫庶民兮惟帝是
將於昭明德兮永懷不忘
望燎時和之曲
龍輿杳杳兮歸上方金風應律兮燎斯揚達精誠兮
合靈光帝廷納兮玉帛將顧下土兮眷不忘願錫吾
民兮長阜康
嘉靖十七年上皇天上帝泰號樂章(按王圻續通考誤作萬歷三年更定)
(分祀圜丘樂章)
迎帝神中和之曲
於昔洪荒之初兮混濛五行未運兮兩曜未明其中
挺立兮有無容聲神皇出御兮始判濁清立天立地
立人兮羣物生生
升冊表元和之曲
帝闢隂陽兮造化張神生七政兮精華光圓覆方載
兮兆物康臣敢祗報兮拜薦帝曰(按王圻續通考脫曰字)皇
奠玉帛休和之曲
帝垂(按王圻續通考作皇聰)聽兮義若親子職庸昧(按樂律志脫昧字)
兮無由申冊表荷鑒兮泰號式尊敬陳玉帛兮燕賀
洪仁
進俎豫和之曲
大筵宏開歡聲如雷皇神賜享臣衷涓埃大鼎炮烹
殽羞馨裁上(按會典脫上字照王圻續通考添)帝歆兮兆民之福臣
感恩兮何如幸哉
初獻夀和之曲
大高降恩鑒微情何以承臣愚端拜捧瑶觥聖夀無
極萬古(按會典脫萬古二字照王圻續通考樂律志添)并
奉祝景和之曲
帝皇立命兮肇三才中分民物兮惟天徧該小臣請
命用光帝陪庶永配於皇穹哉
亞獻太和之曲
羣生總總兮悉蒙始恩人物盡囿兮於帝仁羣生荷
德兮誰識所從來於惟皇兮億兆物之祖真
終獻永和之曲
寶宴宏玉几憑瓊液升樂舞䎖協氣凝民物礽臣衷
蹇蹇兮報無能
徹饌咸和之曲
大奏既成微誠莫傾皇德無京陶此羣生巨細幪帡
刻小臣之感衷兮罔罄愚情(按王圻續通考誤作忱)實(按實字王圻續)
(通考脱)弘㴠(按㴠字王圻續通考脱)而容納兮曲賜生成
送神清和之曲
禮祗册薦兮皇神垂享萬舞畢舉兮九成已行帝錫
洪㴠兮大我家慶金鳴玉振兮聲鏜鏜羣僚環珮兮
響玎璫神人交賀兮贊帝皇寶稱泰號兮曷有窮量
永固高厚兮宰御久長微臣頓首叩首兮攸沐恩光
奉燎熙和之曲
瑶簡拜書兮泰號成奉揚帝前兮資離明珍幣嘉肴
兮與祝誠均登巨熖兮達元清九垓(按樂律志作海)四表兮
莫不昂瞠庶類品彙兮(按以上九字樂律志脱)悉慶洪名
嘉靖十八年興都大饗章
迎神中和之曲
仰高高之在上兮皇穹冒九圍之徧覆兮罔止西東
王者出王游衍兮必奉天顧愚臣之此行兮亶荷帡
幪
初獻夀和之曲
於昭帝庥兮臣感恩淵淵巡省舊藩之地兮實止承
天下情思報兮此心拳拳瓊巵蒼幣兮捧叩壇前
亞獻敷和之曲
樂奏兮三成觴舉兮再呈帝鑒凡(按王圻續通考作幾實錄同)微
兮曰爾誠(按王圻續通考作誠爾實錄同)小臣頓首兮敢不嚴於此
精(按王圻續通考作誠實錄同)
終獻承和之曲
臣來兹土本之思親思親伊何昌厥嗣人嗣人克昌
匪戴(按史志作載照王圻續通考改)帝之臨汝夫何因
徹饌永和之曲
肅其具兮祀禮行備彼儀兮樂舞張退省進止兮臣
疎且狂沐含仁兮何以量
送神感和之曲
王之狩兮典有禋望於維柴祀兮首重上蒼臣情罔
殫兮夙夜惶惶祇伸愚悃兮允頼恩光遥瞻兮六龍
騰翔帝垂祉兮萬世永昌
嘉靖實錄曰十八年三月甲申享上帝於龍飛殿
奉皇考配帝親製樂章
(臣)等謹按明史世宗本紀云十八年三月庚辰至
承天辛巳謁顯陵甲申享上帝於龍飛殿奉睿宗
配秩於國社國稷徧羣祀夏言桂洲文集云謁顯
陵樂章二闋一奏報親恩之曲調御鑾歌二奏還
朝之曲調闕祀國社稷山川壇禮成樂章一闋一
奏報神功之曲調御鑾歌云云蓋皆祭祀回鑾樂
歌樂志不載附存其目聊以備考云
嘉靖十一年定雩祀樂章(按嘉靖實錄云十七年七月禮部言先年本部議擬雩壇)
(祈禱禮儀己經撰有樂章而儀物未備宜命所司製造并選樂舞生教習歌舞得旨報罷)
迎神中和之曲
於穆上帝爰處瑶宫咨(按史志誤作資照樂律志改)爾黎庶覆憫
曷窮旗幢戾止委蛇雲龍霖澤斯溥萬寶有終
奠帛肅和之曲
神之格思奠兹文纁盛樂斯舉香氣氤氲精禋孔熯
徹於紫冥懇祈膏澤渥我嘉生
進俎咸和之曲
百川委潤名山出雲愆𤾉孔熾膏澤斯屯祈年於天
載牲於俎神之格思報以甘雨
初獻夀和之曲
有嚴崇祀日吉辰良酌彼(按史志誤作被照樂律志改)罍洗椒馨
飶香元功溥濟時雨時暘惟神是聽綏以多福
亞獻景和之曲
皇皇禋祀孔惠孔明瞻仰來歆拜首欽承有醴惟醽
有酒維清雲韶侑獻肅雍和鳴聖靈有赫鑒享精誠
終獻永和之曲
靈承無斁駿奔有容嘉玉以陳酌鬯以供禮三再稱
誠一以從備物致志申薦彌恭神昭景貺佑我耕農
徹饌凝和之曲
有赫旱暵民勞瘁斯於牲於醴載舞載時禮成三獻
敬徹不遲神之聽之雨我公私
送神清和之曲
爰迪寅清昭事昊穹仰祈甘雨惠我三農既歆既格
言歸太空式霑下土萬方其同
望燎太和之曲
赤龍旋馭禮洽樂成燔燎既舉昭格精禋維帝降康
雨施雲行登我黍稌溥受厥明
祭畢樂舞童羣歌雲門之曲
景龍精兮時見測鶉緯兮宵懸肆廣樂兮鏗鍧列皇
舞兮蹁躚祈方社兮不莫薦圭璧兮孔虔需密雲兮
六漠霈甘澍兮九元慰我農兮既渥錫明始兮有年
洪武元年太社稷異壇同壝樂章
迎神廣和之曲
五土之靈百穀之英國依土而寧民以食而生基圖
肇建祀禮修明神其來臨肅恭而迎
奠幣肅和之曲
有國有人社稷為重昭事之初玉帛虔奉維物匪竒
敬實將之以斯為禮冀達明祗
進俎凝和之曲
崇壇北向明禋方闡有潔犧牲禮因物顯大房載設
中情以展景運既承神貺斯衍
初獻夀和之曲武功之舞
(太社云)高為山林深為川澤崇邱廣衍亦有原隰惟神
所司百靈效職清醴初陳顒然昭格
(句龍配云)平治水土萬世神功民安物遂造化攸同嘉惠
無窮報祀宜豐配食尊嚴國家所崇
(太稷云)黍稷稻粱來牟降祥為民之天豐年穰穰其功
甚大其恩正長乃登芳齊以享以將
(后稷配云)皇皇后稷克配于天誕降嘉種樹藝大田生民
粒食功垂萬年建壇於京歆兹吉蠲
亞獻豫和之曲文德之舞
(太社云)廣厚無偏其體弘兮德侔坤順萬物生兮錫民
地利神化行兮恭祀告虔國之禎兮
(句龍配云)周覽四方偉烈昭彰九州既平五行有常壇位
以妥牲醴之將是崇是嚴煥然典章
(太稷云)億兆林林所資者穀雨暘應時家給人足倉庾
坻京神介多福祗薦其儀昭事維肅
(后稷配云)躬勤稼穯有相之道不稂不莠實堅實好農事
開國王基永保有年自今常奉蘋藻
終獻豫和之曲文德之舞詞同亞獻
徹豆雍和之曲
禮展其勤樂奏其節庶品苾芬神明是達有嚴執事
俎豆乃徹穆穆雍雍均其欣悦
送神安和之曲
維壇潔清維主堅貞神之所歸依兹以寧土宇靖安
年穀順成祀事昭明永致昇平
望瘞時和之曲
晨光將發既侑既歆瘞兹牲幣達於幽隂神人和悦
實獲我心永久禋祀其始於今
(臣)等謹按明史樂志第一云圜丘奏迎神中和等
九曲方丘同太社太稷易迎神曰廣和省奉牲餘
並與方丘同曲詞各異今此九曲即樂志第二所
載現有進俎凝和一曲與二丘奉牲奏凝和同並
未嘗省也志一殆以奉牲進俎為兩事耶且志二
詳載洪武元二年及八年二丘樂章皆不稱奉牲
而稱進俎又寧可云省奉牲也
洪武十一年合祭太社稷樂章
迎神廣和之曲
予惟土穀兮造化工(按王圻續通考會典俱作功)為民立命兮當
報崇民歌且舞兮朝(按王圻續通考作期)雍雍備筵率職兮候
迓迎想聖來兮祥風生欽當稽首兮告(按會典王圻續通考俱有)
(拜字)年豐
初獻夀和之曲
氤氲氣合兮物遂蒙民之立命兮荷隂功予將玉帛
兮獻微衷初斟醴薦兮民福洪
亞獻豫和之曲
予令樂舞兮再捧觴願神昭格兮軍民康思必穆穆
兮靈洋洋感恩厚兮拜祥光
終獻熙(按王圻續通考樂律志俱作寧)和之曲
干羽飛旋兮酒三行香烟繚繞兮雲旌幢予今稽首
兮忻且惶神顔悦兮霞彩彰
徹饌雍和之曲
粗陳微禮兮神喜將琅然絲竹兮樂舞揚願祥普降
兮遐邇方烝民率土兮盡安康
送神安和之曲
氤氲氤氲兮祥光張龍車鳳輦兮駕飛揚遥瞻稽首
兮去何方民福留兮時雨暘
望瘞時和之曲
捧殽羞兮詣瘞方鳴鑾率舞兮聲鏗鏘思神納兮民
福昂予稽首兮謝恩光
(臣)等謹按是時罷句龍棄配位以仁祖配享其配
位更不製樂章者四年己有配位不别奏樂之詔
也至奠幣進俎未見改作亦不云仍用舊詞後嘉
靖十年樂章亦闕此二奏將省之耶抑史略之耶
觀初獻有予將玉帛云云而嘉靖十年樂章初獻
亦有菲幣在笥云云似屬并省
嘉靖十年初定帝社稷樂章隆慶元年罷
迎神時和之曲
東風兮地脉以融首務兮稼穡之工(秋祭云金風兮萬寶以充忻成)
(兮稼穡之工)祀神於此兮苑中願來格兮慰予衷
初獻夀和之曲
神兮臨止禮薦清醇菲幣在笥初獻式遵神其鑒兹
享斯藻蘋我祀伊何祈報是因神兮錫祉財(按史志作則照)
(會典改)阜吾民
亞獻雍和之曲
二觴載舉申此殷勤神悦兮以納祥靄兮氤氲
終獻寧和之曲
禮終兮酒三行喜(按樂律志作嘉)茂實兮黍稷梁農事待兮
豐康予稽首兮以望
徹饌保和之曲
祀事告終三獻既周徹之罔遲惠注田疇迓以休貺
庇兹有秋
送神廣和之曲
耕耨伊首(秋祭云耕耨告就)力事豆籩粢盛頼之於此大田
予將以祀神其少延願留嘉祉副我潔虔肅駕兮雲
旋普予兮有年
望瘞曲同送神
明史禮志曰隆慶元年禮部言帝社稷之名自古
所無嫌於煩數宜罷從之
(臣)等謹按嘉靖實錄云帝社帝稷壇不設奠玉此
初獻所以但云菲幣在笥也至二十二年八月以
得瑞麥嘉禾遣宫攝祭欽降樂章命奏奠玉帛乃
借太社稷玉奠獻據此當有續製奠玉帛一章今
不可考矣
洪武二年分祀天神地祗樂章
迎天神奏中和之曲
吉日良辰祀典式陳太歲尊神雷雨風雲(按王圻續通考此處)
(有京畿山川城隍之神二句明會典同)濯濯厥靈昭鑒我心以候以迎
來格來歆
奠帛以後咸同朝日
迎地祗奏中和之曲
吉日良辰祀典式陳惟地之祗百靈繽紛嶽鎮海瀆
山川城隍内而中國外及四方濯濯厥靈昭鑒我心
以候以迎來格來歆
奠帛以後咸同朝日
洪武六年合祀天神地祗樂章
迎神保和之曲
吉日良辰祀典式陳太歲尊神雷雨風雲嶽鎮海瀆
山川城隍内而中國外及四方濯濯厥靈昭鑒我心
以候以迎來格來歆
奠帛以後咸同朝日
(臣)等謹案明史樂志第一云祭太歲風雷嶽瀆迎
神奏中和奠帛奏安和初獻奏保和亞獻奏肅和
終獻奏凝和徹豆奏夀和送神奏豫和望燎奏熙
和此即合祀天神地祗樂章也乃樂志第二載此
除迎神改保和外餘並同朝日朝日則奠幣保和
初獻安和亞獻中和終獻肅和徹饌凝和送神夀
和望燎豫和曲名節奏殊别
嘉靖九年復分祀天神地祗樂章隆慶元年罷(按禮志云)
(禮臣言天神地祇已從祀南北郊其仲秋神祗之祭不宜復舉令罷之)
迎天神保和之曲
吉日良辰祀典式陳景雲甘雨風雷之神赫赫其靈
功著生民參贊元化宣布蒼仁爰兹報祀鑒斯藻蘋
奠帛以後俱如舊
迎地祗保和之曲
吉日良辰祀典式陳靈嶽方鎮海瀆之神京畿四方
山澤羣真毓靈分隅福我生民薦斯享報鑒我恭寅
奠帛以後亦如舊
洪武四年祀周天星辰樂章
迎神凝和之曲
星辰垂象布列元穹擇兹吉日祀禮是崇濯濯厥靈
昭鑒我心謹候以迎庶幾來歆
奠帛保和之曲詞同朝日
初獻保和之曲
神兮既留品物斯薦奉祀之初醴酒斯奠仰惟靈耀
以享以歆何以侑觴樂奏八音
亞獻中和之曲
神既初享亞獻再升以酌醴齊仰薦於神洋洋在上
式燕以寧庶表微衷交於神明
終獻肅和之曲
神既再享終獻斯備不腆菲儀式將其意薦兹酒醴
成我常祀神其顧歆永言樂只
徹豆豫和之曲
祀事將畢神既歆只徹兹俎豆以成其禮惟神樂欣
無間始終樂音再作庶達微悰
送神雍和之曲詞同朝日
望燎雍和之曲
神既享祀靈馭今旋燎烟既升神帛斯焚巍巍霄漢
倏焉以適拳拳余衷瞻望弗及
嘉靖八年祀太歲月將樂章
迎神
吉日良辰祀典式陳輔國佑民太歲尊神四時月將
功曹司辰濯濯厥靈昭鑒我心以候以迎來格來歆
奠帛以後俱與神祗壇同
會典曰神祗壇隆慶元年議罷惟太歲月將特祭
於山川壇如初
洪武元年宗廟樂章
迎神太和之曲(按王圻續通考作中和明會典同)
慶源發祥世德惟崇致我眇躬開基建功京都之中
(按會典王圻續通考俱作内)親廟在東惟我子孫永懷祖風(按會典王)
(圻續通考樂志作風者豈永樂後改𦕈躬為祖宗因又改宗為風以避重複耶)氣體則同呼
吸相通來格來崇皇靈顯融
奉冊寶熙和之曲(時享不用)
維水有源維木有根先世積善福垂後昆冊寶鏤玉
德顯名尊祗奉禮文仰答洪恩
進俎凝和之曲(時享不用)
明明祖考妥神清廟薦以牲牷匪云盡孝願通神明
願成治效此帝王之道亦祖考之教
初獻夀和之曲武功之舞(按樂志一云初獻則德懿熙仁各奏樂舞亞終獻則)
(四廟共之)
(德祖廟云)思皇高祖穆然深元其遠歷年其神在天尊臨
太室餘慶綿綿歆於几筵有永其傳
(懿祖廟云)思皇曾祖清勤純古田里韜光天篤其祜佑我
曾孫宏開土宇追遠竭虔勉遵前矩
(熙祖廟云)維我皇祖淑後貽謀盛德靈長與泗同流發於
孫枝明禋載修嘉潤如海恩何以酬
(仁祖廟云)維我皇考既淳且仁弗耀其身克開嗣人子有
天下尊歸於親景運維新則有其因
亞獻豫和之曲文德之舞
對越至親儼然如生其氣昭明感格在庭如見其形
如聞其聲愛而敬之發乎中情
終獻熙和之曲文德之舞
承先(按會典王圻續通考俱作前)人之德化家為國母曰予小子
基命成績欲報其德昊天罔極慇懃三獻我心悦懌
徹豆雍和之曲
樂奏具(按會典王圻續通考俱作儀)肅神其燕嬉(按王圻續通考同會典乃作娛)
(恐當作娭)告成於祖亦右皇妣敬徹不遲以終祀禮祥光
焕揚錫以嘉祉
送神安和之曲
顯兮幽兮神運無迹鑾馭逍遥安其所適其靈在天
其主在室子子孫孫孝思無斁
王圻續通考曰朝享太廟諸樂章詔梁寅等分撰
二十一年更定初獻合奏(餘並同)
思皇先祖耀靈於天源衍慶流由高逮元元孫受命
追遠其先明禋世崇億萬斯年
(臣)等謹案永樂以後改迎神章致我眇躬句為助
我祖宗又改終獻章首四句為惟前人之功肇膺
天歷延及予(史志誤作於照會典改)小子爰受方國(餘並同)
嘉靖十五年孟春九廟特享樂章
太祖廟迎神太和之曲
於皇於皇兮仰我聖祖乃武乃文攘夷正華為天下
大君粤(按粤字史志脱照會典添)比隆於古越比放勛肇造王業
佑啓予小(按史志作子照會典改)孫功德超邁太室攸尊首稱
春祀誠敬用申維神格思萬世如存
初獻夀和之曲
薦帛於篚潔牲於俎嘉我黍稷(按會典作稷黍)酌我清酤愚
孫毖祀奠獻初舉翼翼精誠對越我皇祖居然顧歆
永錫純祜
亞獻豫和之曲
籥舞既薦(按會典樂律志俱作遷)八音洋洋工歌喤喤醇醴載
羞齊明其將之永佑於子孫歲事其承之俾嗣續克
承百世其保之
終獻寧和之曲
三爵既崇禮秩有終盈溢孚顒顯相肅雍惟皇祖格
哉以繹以融申錫無窮暨於臣民萬福攸同
徹饌豫和之曲
禮畢樂成神悦人宜籩豆靜嘉敬徹不遲穆穆有容
秩秩其儀益祗以嚴矧敢斁於斯
還宫安和之曲
於皇斯祖陟降在天清廟翼翼禋祀首虔明神既留
寢祏(按史志誤作祐照會典改)靜淵介福綏禄錫蔭綿綿以惠我
家邦於萬斯年
成祖廟迎神太和之曲
於維文皇重光是宣克戡内難轉坤旋乾外讋百蠻
威行八埏貽典則於子孫不忘不愆聖德神功格於
皇天作廟奕奕百世不遷祀事孔明億萬斯年
三獻徹饌還宫俱與太祖廟同
仁宗廟迎神太和之曲
明明我祖盛德天成至治訏謨遹駿有聲專奠致享
惟古經是程春祀有嚴以迓聖靈惟陟降在庭以賚
我思成
初獻夀和之曲
幣牲在(按會典作載)陳金石在懸清酒方獻百執事有虔
明神洋洋降歆自天俾我孝孫德音孔宣
亞獻豫和之曲
中誠方殷明神如存醴齊孔醇再舉罍尊福禄穰穰
攸介攸臻追遠報酬罔極之恩
終獻寧和之曲
樂比聲歌佾舞婆娑稱彼玉爵酒旨且多獻享維終
神聽以和孝孫在位受福不那
徹饌雍和之曲
牷牲在俎稷黍在簠孝享多儀格我皇祖稱歌進徹
髦士膴膴孝孫受福以敷錫於下土
還宫安和之曲
犆享孔明物備禮成於昭在天以莫不聽神明(按會典作)
(明神)即安維華寢是憑肇祀迄今百世祗承
宣廟英廟憲廟俱與仁廟同
孝廟迎神太和之曲
列祖垂統景運重熙於維孝皇敬德允持用光於大
烈化被(按史志作彼照會典改)烝黎專廟以享經禮攸宜俎豆
式陳庶幾來思
初獻夀和之曲
粢盛孔蠲腯肥牷牲考鼓淵淵萬舞躚躚清醑初酌
對越在天明神居歆式昭厥虔
亞獻豫和之曲
祀事孔勤精意未分樂感鳳儀禮虔駿奔醖齊挹清
載奠瑶尊神其格思福禄來臻
終獻寧和之曲
樂舞既成獻享維終明明對越彌篤其恭篤恭維何
明德是崇神之聽之萬福來同
徹饌雍和之曲
牲牢醴陳我享我將黍稷蘋藻潔白馨香徹以告成
降禧穰穰神錫無彊祐我萬方
還宫安和之曲
禮享既洽神御聿興廟寢煌煌以憑以寧維神匪遐
上下在庭於寢孔安永底我烝民之生
武廟迎神太和之曲(按史志脱下四字照會典添)
列祖垂統景運重熙於維武皇昭德敕威用剪除奸
兇大業弗隳專廟以享經禮攸宜俎豆式陳庶幾來
思
三獻及徹饌還宫俱與孝廟同
(臣)等謹按明會典直以睿廟六章列武廟前躋僖
之逆史志正之
睿廟迎神太和之曲
於穆神皇秉德凝道仁厚積累配於穹昊流慶顯休
萃於眇躬施於無窮以似以續以光紹我皇宗惟兹
氣始俎豆是供循厥典禮式敬式崇神其至止以鑒
愚衷
初獻夀和之曲
制帛牲牢庶羞芬膫玉戚朱干協於韶簫清醑在筵
中情纏綿神之格思儀形僾然
亞獻豫和之曲
瑶爵再陳侑以工歌籥舞蹌蹌八音諧和孝思肫肫
感格聖靈致慤則存如聞其聲
終獻寧和之曲
儀式弗踰奠爵維三樂舞雍容以雅以南仰仁源德
澤岳崇海淵願啓我子孫緝熙光明維兩儀是參
徹饌雍和之曲
嘉饌甘只亦既歆只登歌迅徹敬終維始惟神孔昭
賚永成於孝矣
還宫安和之曲
幽顯莫測神之無方祀事既成神返諸帝鄉申發休
祥俾(按俾字史志脱照會典添)蔭嗣蕃昌宜君兮宜王歷世無彊
嘉靖十五年定九廟時祫樂章
孟夏迎神太和之曲
序届夏首兮風氣薰禮嚴時祫兮戞擊鐘鼖迎羣主
來合享交歆於皇列聖正南面以申崇報皇勲
初獻夀和之曲
瞻曙色方昕仰列聖在上奠金觥而捧幣紋小孫執
盈兮敢不懼慇
亞獻豫和之曲
思皇祖仰聖神來列主會太宸時祫修循古倫惟聖
鑒歆愚孫忱恂
終獻寧和之曲
齊醴清兮麥熟新籩豆潔兮孝念申仰祖功兮宗德
願降祐兮後人
徹饌雍和之曲
樂終兮禮成告玉振兮訖金聲徹之弗違以肅精誠
還宫安和之曲
三獻就兮祖宗鑒享一誠露兮念維長思弗盡兮思
弗忘深荷德澤之啟佑小孫惟願以餘光神返宫永
安保家國益昌
孟秋迎神太和之曲
時兮孟秋火西流感時毖祀兮爽氣回喜金風兮飄
來仰祖宗兮永慕哉秋祫是舉兮希鑒歆小孫恭迓
兮捧素裁
初獻夀和之曲
皇祖降筵列聖靈聫執事恐蹎樂舞蹁躚小孫捧盈
兮敢弗虔
亞獻豫和之曲
再酌兮玉漿潔淨兮馨香祖宗垂享兮錫允昌萬歲
兮此禮行
終獻寧和之曲
進酒三觥歌舞雍韺鐘鼓轟錚皇祖列聖永享愚誠
徹饌雍和之曲
秋嘗是舉稌黍豐農三獻既周聖靈顯容小孫時思
恩德兮惟&KR0885;
還宫安和之曲
仰皇祖兮聖神功祀典陳兮報莫窮嘗祫告竣鸞馭
旋宫皇靈在天主在室萬&KR1124;陟降何有終
孟冬迎神太和之曲
時兮孟冬凛以淒感時毖祀兮氣潜回遡朔風兮北
來仰祖宗兮永慕哉冬祫是舉兮希鑒歆小孫恭迓
兮捧素裁
三獻俱同孟秋
徹饌雍和之曲
冬烝是舉俎豆維豐三獻既周聖靈顯容小孫時思
恩德兮惟&KR0885;
還宫同孟秋但改嘗祫為烝祫
嘉靖十五年定大祫樂章
迎神太和之曲
仰慶源兮大發祥惟世德兮深長時惟歲殘大祫洪
張祖宗聖神明明皇皇遥瞻兮頓首世德兮何以忘
初獻夀和之曲
神之格兮慰我思慰我思兮捧玉巵捧來前兮慄慄
仰歆納兮是幸已而
亞獻豫和之曲
再舉瑶漿樂舞羣張小孫在位陪助賢良百工羅從
大禮肅將惟我祖宗顯錫恩光
終獻寧和之曲
思祖功兮深長景宗德兮馨香報歲事之既成兮典
則先王惟功德之莫報兮何以量
徹饌雍和之曲
三酌既終一誠感通仰聖靈兮居歆萬禩是舉兮庶
乎酬報之衷
還宫安和之曲
顯兮幽兮神運無迹神運無迹兮化無方靈返天兮
主返室願神功聖德兮啓佑無終(按終字於韻不叶疑誤)元孫
拜送兮以謝以祈
嘉靖十年定大禘樂章
迎神元和之曲
於維皇祖肇創丕基鍾祥有自曰本先之奄有萬方
作之君師追報宜隆以申孝思瞻望稽首介我休禧
初獻夀和之曲
木有本兮水有源人本祖兮物本天思報德兮禮莫
先仰希鑒兮敢弗虔
亞獻仁和之曲
中觴載升於此瑶觥小孫奉前願歆其誠樂舞在列
庶職在庭祖鑒孔昭錫祐攸亨(按史志誤作享照會典改)
終獻德和之曲
於維兮先祖延慶兮深高追報兮曷能三進兮香醪
徹饌太和之曲
芬兮豆籩潔兮黍粢祖垂歆享徹乎敢遲(按史志誤作違照會)
(典改)禮云告備以訖陳詞永裕後人億世丕而
送神永和之曲
禘祀兮具張佳氣兮鬱昂皇靈錫納兮喜將一誠通
兮萬載昌祈鑒祐兮天下康仰源仁浩德兮曷以量
小孫頓首兮以望遥瞻冉冉兮聖靈皇皇
嘉靖二年御製改題興獻帝家廟祭告樂章
迎神太和之曲
秉德奉藩仁孝謙恭委祉沖人入紹大宗故國綿邈
新此閟宫以安明靈萬世攸崇祀事孔嚴精神感通
來格洋洋風雲景從
初獻夀和之曲
明靈在天陟降于庭聲容肅然顧兹嘗烝舞以八佾
庶將其誠於萬斯年禋祀永(按王圻續通考作承)承
亞獻豫和之曲
裳衣既設籩豆更新惟祭之豐至養莫伸再酌清酤
以薦明禋有秩斯祜錫我後人
終獻寧和之曲
荷勤勞以生深恩罔極舉追崇之典萬舞有奕禮以
三成虔恭無斁江漢湯湯延我世澤
徹饌雍和之曲
菲薦具陳既歆既享敬徹不遲顧瞻下上濯濯厥靈
式慰遐想嘏告以慈錫之景貺
還宫安和之曲
倏來忽往神化無方風馭雲軿返於帝鄉祥光奕奕
旌旆央央衣冠在廟孝思不忘
嘉靖五年御製世廟樂章
迎神永和之曲
初獻清和之曲
亞獻康和之曲
終獻沖和之曲
徹饌太和之曲
送神寧和之曲(詞俱闕)
嘉靖十七年九月上成祖睿宗廟號樂章
(成祖廟)迎神太和之曲
天眷不遲誕降我皇祖夙秉文德聿昭聖武攘除姦
兇戢寧寰宇維典章未備翳孝孫是補大號鴻名卓
絶千古寶册攸躋精禋斯舉將降休兮聖靈騰爐烟
兮燎炬尚來格來歆以篤天之祜
舉册寶熙和之曲
於穆文祖貽我丕基昊天罔極永言孝思爰薦徽稱
以協民彝勒賁琬琰昭哉厥詞以詔於萬世神其聽
之
初獻夀和之曲
制帛孔純滌牲腯肥黍稷醴羞蠲潔芬馡穆穆孝孫
敬德淵微獻享初陳仰威顔其靡違
亞獻豫和之曲
干戚武成於昭神功文治太平沕穆皇風樂舞既遷
禮儀肅雍奠獻載將致其孚顒願申佑我孝孫萬福
攸同
終獻康和之曲
三爵既登禮秩斯成駿奔就列虎拜盈庭匪臣工之
虔孝孫之德孔明錫皇釐於普天奠邦家兮永寧
徹饌永和之曲
古禮之經有儀有節將享既終登歌以徹祀事利成
神人胥悦惟孝孫之衷情猶纏綿其糾結
送神安和之曲
高皇謨烈我祖是成誕垂裕於後昆孝孫是徵稽古
酌今恭薦兹尊稱奕奕閟宫歲事有恒子子孫孫百
世其承(按會典衍之字照樂律志刪)
(睿宗廟)迎神太和之曲
於皇烈考濬發慶源欽明宣哲敦德允元克昌厥祚
以釐我子孫筮薦徽稱惟大德是尊惟烈考鑒兹臨
享如存
舉册寶熙和之曲
月吉兮良辰薦鴻號兮受命溥將日星赫奕兮玉册
輝煌啓中興兮七葉頌貞符兮萬方
初獻夀和之曲
載清酤兮犧尊瑟笙喤喤兮鐘鼓於論樂一奏兮爵
一獻靈來享兮鑒兹熏熏
亞獻豫和之曲
瑶觴濯兮元酒登懷明德兮薦椒馨翳昭考兮陟降
在庭顧孝享兮靈心載寧
終獻康和之曲
三獻畢陳八音舉百辟相予祀事毖愛敬極兮揚名
始冀皇考兮綏孝子
徹饌永和之曲
笙鏞止豆籩徹禮莫愆孝靡竭神具醉兮以莫不懌
賚我思成兮純嘏是錫
降座安和之曲
神之來思天路修神之去思路寢幽幽既安既妥兮
靡淹留奠宗祊兮永錫洪庥
嘉靖十七年九月睿宗升祔九廟合享樂章
迎神太和之曲
太室巍巍九廟肇祀皇聖居歆惟昭(按會典衍考字照樂律志刪)
假只昭假維何欣天倫攸叙宗祏有嚴開萬禩伊始
初獻夀和之曲
酌彼鬱鬯玉瓉是將敬哉捧盈有飶其香儼皇祖在
上八聖在旁合享交欣天容洋洋
亞獻豫和之曲
樂奏既和禮嚴再獻黃流載觴玉露斯湛烝畀祖考
式衎以宴神其醉止用嘉我明薦
終獻寧和之曲
玉齊維醑萬舞盈廷尊祖享親樂奏禮行式序式和
祀事孔明於赫聖靈兮賚我思成
徹饌雍和之曲
籩豆有踐兮敬徹不遑禮儀卒度兮既敕既匡神之
聽之兮昭格洋洋保我子孫兮惠錫無疆
送神安和之曲
雲(按會典作靈照樂律志改)輿肅肅兮靈駕歸閟宫侐兮瞻依我
其夙夜兮敬敢違願言顧歆兮俎豆光輝
嘉靖十七年十一月加上太祖諡號樂章
迎神太和之曲
繄中夏之遘艱兮汙羶羣皇天厭亂兮眷求大君降
錫元命兮挺生聖神惟我太祖兮首出人倫一戎衣
奄四海兮為帝王真
舉册寶鴻和之曲
皇祖受命兮闢乾坤驅逐異物兮復中原陳常時夏
(按樂律志作立綱陳紀)兮佑元元克配彼天兮功高業尊寅薦
册寶兮鑒我曾孫
初獻崇和之曲
苾彼玉瓉兮酌黃流敬而將之兮冕凝旒有赫在上
兮右享羊牛(按樂律志作儼圜丘三字)保我子孫兮永荷鴻庥
亞獻豫和之曲
於皇祖兮帝中華廓清氣氛兮一統為家除兇雪恥
兮功蔑以加視湯武兮德音不瑕
終獻永和之曲
爵三獻兮旨酒熏樂和鳴兮萬舞肅陳率百辟兮偕
駿奔衎我祖兮神忻忻
徹饌彰和之曲
孝享畢兮禮弗愆羃牲俎兮徹豆籩於昭對越兮神
在天益篤皇祜兮萬斯年
還宫綏和之曲
薦鴻號兮大禮成仰瞻威赫兮陟降在庭列聖左右
兮懽忻合并鐘鼔響答兮祀事孔明粤有大德兮必
得其名天地罔極兮欲執奚能庶幾鑒享兮寸草微
誠永賴祉福兮用保我後人
嘉靖十八年獻皇后祔廟樂章
迎神太和之曲
肅肅清廟駿奔在焉奉我母慈升祔告虔百禮有壬
八音在宣惟列聖降靈臨享一筵
初獻夀和之曲
清酤載酌筐帛既陳肴核維旅有飶其芬玉瓉初舉
翼翼欽欽以衎我祖考庶幾格歆
亞獻豫和之曲
苾彼黃流酌言至再以烝以享必敬必戒惟九聖在
天景福是介伊嘏考妣俾式昌以大
終獻寧和之曲
爵獻既終鏞鼔有翼濟濟蹌蹌率我百辟於皇聖神
既歆既懌惠我無疆保子孫千億
徹饌雍和之曲
享禮既備豆徹敢違終事有嚴敬而將之肇祀孔明
式永我孝思
送神安和之曲
瞻雲駕兮翩翩神洋洋兮在天清廟兮肅肅奉烝嘗
兮於萬斯年
洪武七年御製祀歴代帝王樂章
迎神雍和之曲
仰瞻兮聖容想鑾輿兮景從降雲衢兮後先來俯鑒
兮微衷荷聖靈兮蒼生有崇睠諸帝兮是臨予頓首
兮幸蒙
奠帛安和之曲(按史志作保和照王圻續通考樂律志改)
秉微誠兮動聖躬來列坐兮殿庭予今願兮效勤奉
禮帛兮列酒尊鑒予情兮忻享方旋駕兮雲程
初獻保和之曲武功之舞
酒行兮爵盈喜氣兮雍雍重荷蒙兮載瞻載崇羣臣
忻兮躍從願覩穆穆兮聖容
亞獻中和之曲文德之舞
酒斟兮禮明諸帝熙和兮悦情百職奔走兮滿庭陳
籩豆兮數重亞獻兮願成
終獻肅和之曲文德之舞
獻酒兮至終早整雲鸞兮將還宫予心眷戀兮神聖
欲攀留兮無從躡雲衢兮緩行得遥瞻兮達九重
徹饌凝和之曲
納殽羞兮領陳烝民樂兮幸生將何以兮崇報惟歲
時兮載瞻載迎
送神夀和之曲
旛幢繚繞兮導來蹤鑾輿冉冉兮歸天宫五雲擁兮
祥風從民歌聖佑兮樂年豐
望燎豫和之曲
神機不測兮造化功珍羞禮帛兮薦火中望瘞庭兮
稽首願神鑒兮寸衷
洪武六年定祀先師孔子樂章
明史樂志曰釋奠孔子初用大成登歌舊樂洪武
六年始命詹同樂韶鳳等更製樂章
迎神咸和之曲
大哉宣聖道德尊崇維持王化斯民是宗典祀有常
精純益隆神其來格於昭聖容
奠帛寧和之曲
自生民來誰底其盛惟王神明度越前聖粢帛具陳
禮容斯稱黍稷非馨惟神之聽
初獻安和之曲
大哉聖王實天生德作樂以崇時祀無斁清酤惟馨
嘉牲孔碩薦羞神明庶幾昭格
亞終獻景和之曲
百王宗師生民物軌瞻之洋洋神其寧止酌彼金罍
惟清且旨登獻惟三於戲成禮
徹饌咸和之曲
犧象在前豆籩在列以享以薦既芬既潔禮成樂備
人和神悦祭則受福率遵無越
送神咸和之曲
有嚴學宫四方來宗恪恭祀事威儀雍雍歆格惟馨
神馭旋復明禋斯舉咸膺百福(按王圻續通考樂律志並云望燎同送神)
(會典史志俱無之)
嘉靖十年改宣聖曰孔聖惟王曰惟師聖王曰聖師
(臣)等謹按明會典所載六曲與明史樂志同據樂
志云云應是詹同等所更製矣考之宋元樂志則
迎神咸和一曲即元襲宋舊迎神凝安曲詞奠帛
寧和一曲即宋元奠帛明安曲詞初獻安和一曲
即宋元正位酌獻成安曲詞亞終獻景和一曲即
宋元亞終獻文安曲詞徹饌咸和一曲即宋元徹
豆娛安曲詞送神咸和一曲即宋元送神凝安曲
詞其迎神等五曲皆大晟樂府所撰而徹饌一曲
則又大晟襲景祐之舊也然則終明世用大晟舊
樂洪武所定嘉靖所改皆是物也詹同等所製竟
安在耶此與元製新曲而不用正同殊不可解
洪武二年享先農樂章
迎神永和之曲
東風啓蟄地脉奮然蒼龍掛角奕奕天田民命惟食
創物有先圜鍾既奏有降斯筵
奠帛永和之曲(按王圻續通考樂律志俱作夀和)
帝出乎震天發農祥神降於筵藹藹洋洋禮神有帛
其色惟蒼豈伊具物誠敬之將
進俎雍和之曲(按此章會典王圻續通考樂律志俱闕未詳所以)
制帛既陳禮嚴奉牲載之於俎祀事孔明簠簋攸列
黍稷惟馨民力普存先嗇之靈
初獻夀和之曲(按王圻續通考樂律志俱作豫和)
九穀未分庶草攸同表為嘉種實在先農黍稌斯豐
酒醴是供獻奠之初以祈感通
(配位云)厥初生民粒食其天開物惟智䆳古奚傳思文
后稷農官之先侑神作主初獻惟蠲(按配位三章會典王圻續通考)
(俱無之豈四年有配位不别奏樂之詔故減去耶)
亞獻夀和之曲(按王圻續通考樂律志俱作安和)
倬彼甫田其隰其原耒耜云載驂御之間報本思享
亞獻惟虔神其歆之自古有年
(配位云)后稷配天興於有邰誕降嘉種有栽有培俶載
南畝祇事三推佑神再獻歆我尊罍
終獻夀和之曲(按王圻續通考樂律志俱作寧和)
帝耤之典享祀是資潔豐嘉栗咸仰於斯時維親耕
享我農師禮成於三以訖陳詞
(配位云)嘉德之薦民和歲豐帝命率育報本之功陳常
時夏其德其功齊明有格惟獻之終
徹饌永和之曲(按王圻續通考樂律志俱作雍和)
於赫先農歆此潔脩於篚於爵於饌於羞禮成告徹
神惠敢留餕及終畝豐年是求
送神永和之曲(按王圻續通考樂律志俱作景和)
神無不在於昭于天曰迎曰送於享之筵冕衣(按會典王)
(圻續通考樂律志俱作冠裳)在列金石在懸往無不之其佩翩翩
望瘞太和之曲
祝帛牲醴先農既歆不留不䙝瘞之厚深有幽其瘞
有赫其臨曰禮之常匪今斯今
嘉靖九年定享先𧖟樂章
迎神貞和之曲
於穆惟神肇啓蠶桑衣我萬民保我家邦兹舉曠儀
春日載陽恭迎霞馭靈氣洋洋
奠帛夀和之曲
神其臨只有苾有芬乃獻玉齍乃奠文纁仰祈昭鑒
淑氣氤氲顧兹𧖟婦祈祈如雲
初獻曲同奠帛
亞獻順和之曲
載舉清觴𧖟事孔明以格以享鼔瑟吹笙隂教用彰
坤儀允貞神之聽之鑒此禋誠
終獻寧和之曲
神之格思桑土是宜三繅七就惟此繭絲獻禮有終
神不我遺錫我純服藻繪皇儀
徹饌安和之曲
俎豆具徹式禮莫愆既匡既敕我祀孔虔我思古人
葛覃惟賢明靈歆只永顧桑阡
送神恒和之曲
神之升矣日霽霞蒸相此女紅杼軸其興兹返元宫
鸞鳳翔騰瞻望弗及永錫嘉徵
望燎曲同送神
祀海神樂章
迎神
金節晃兮繽繙翥翠華搖兮葳蕤舉驂沆瀣兮駕旬
始屏翳驅兮豐隆駛鞭雷霆兮叱風雨逆惟怒兮惠
惟喜香芬茀兮景凄靡羌洋洋兮如誶語神兮神兮
斯戾止
禮神
鼓鐘奏兮鏜鏜簫管揚兮琅琅帛有元兮玉有璜羌
煜煜兮爛盈廂黍稷芬兮有苾其芳簠簋飾兮厥文
孔章肅元端兮斂衣裳儼誠敬兮靡不將神兮神兮
假有光
初獻
爵初獻兮誠已萃鼻欲嚏兮志不悖衣冠肅兮容體
懿昭對越兮凝念慮答元功兮靡自媚瞭予鑒兮饗
予意時雨暘兮醖和氣蓊穰穰兮育羣類神兮神兮
民所庇
亞獻
爵再獻兮誠正精虚室白兮靈府澄澄震雷迅兮神
靡驚匕鬯安兮端不傾犧尊圭瓉兮兩楹太羹元酒
湛且明民與嘉貺國與禎千古萬古恒不攖神兮神
兮予爾盟
終獻
爵終獻兮誠彌篤神安娛兮光耀燭宥災𤯝兮降釐
祿柄予奮兮梮禍福失恒道兮殃品物陵為波兮川
為陸稼不登兮人不育苦墊溺兮慉怨讟神兮神兮
爾之辱
承釐
膳膏芬兮酹酒温罍尊彛俎羅繽紛明禋傑制全本
文既醉既飽神載欣嘉貺蕃釐乃爾分惕息受命如
有聞錫爾人民錫爾馨
樂神
擁靈姬兮侍元女蠵吹笙兮鼉擊鼔長鯨清歌老蛟
舞河伯行酒御龍脯百神效順恩湛溥嘘為清風噀
為雨風雨維時澤下土神兮神兮樂何許終國家兮
萬萬古
送神
飈輪展兮雲為衢羽葆張兮蜺化旗雷公蹕道俾雨
師電母舉鞭驅封夷千騎萬騎魚龍隨山為烈兮川
為移去矣直與元冥期神不厭兮民永禧年年歲歲
春秋祠
(臣)等謹按此與代祀大濟樂章樂志不收會典亦
未之見考之禮志洪武二年命官十八人(罪惟錄曰都督)
(孫遇儛等)祭天下嶽鎮海瀆之神三年詔定嶽鎮海瀆
神號遣官以更定神號告祭(盡去前代所封名號如四海直稱某海之)
(神濟瀆直稱北瀆大齊之神也)十年又命官十八人分祀此樂章
不知何時所定祭海者固可通用祭瀆者又不知
何以惟濟有之也
代祀大濟樂章
降神
太行之西兮王屋之東危巔密岫兮實神所(按王圻續通考)
(作兮照樂律志改)宫發為沇兮注(按下有注字或應作溢)為滎注流顯
伏勢愈雄出雲致雨兮灌濟千秋萬歲兮報祀同
迎神
隂雨颼颼寒景流神之來兮驂兩虬蠙珠結佩琅玕
球湘靈作儐原胥儔先驅欲至妖氛收䕫魖斂跡魍
魎愁
禮神
招搖轉兮夜未央庭燎舉兮天有光象在陛兮登歌
在堂庶羞盈俎兮醖酒盈觴神兮神兮爾惟嘗玉帛
煌煌兮誠所將
初獻
神兮至止御法宫縞衣元裳蟠兩龍元精耿兮貫白
虹休徵應兮來清風駿奔走兮嚴百工爵一奠兮誠
始通
亞獻
綵雲密疇流蘇敷錦裀重匝鸚武鋪明靈妥兮歡且
娛慰我明兮錫以符和氣暢兮甘霖煦爵再獻兮誠
已孚
終獻
馮蠵鼔舞忻且抃蜿蜒嬉遊隠無見羣靈百怪歘變
幻神載歆兮樂昭鑒福我君兮夀無算爵終獻兮誠
靡間
承釐
天子夀考民物休降神祉兮該九州尊神和氣迎神
庥虎拜稽首誠愈修神兮神兮良厥猷作神羞兮予
爾尤
樂神
吹管兮鳴簫鼔鐘兮伐鼛都盧曼衍騰神鼇元冥起
舞黔雷跳神再歡兮何所昭休嘉砰隠妖祥消
送神
膏鳳輦兮排龍馬蜺旌羽蓋兮紛布野赭鞭鞭山兮
山為赭金戈指天兮天亦挎(按挎音枯持也又音彄與摳同於此處音義俱)
(不合恐是馬韻撦字之誤撦裂開也)九垓八埏兮恣上下雲旗飛兮神
去也
洪武七年定祭祀回鑾樂歌
神降祥等曲三十九首詞闕
王圻續通考曰洪武癸丑(按癸丑是六年與大政記不合)翰林院
進回鑾樂歌先是帝以祭祀還宫宜用樂舞生前
導遂命翰林院儒臣撰樂章以致敬慎戒鑒意諭
之曰古人詩歌樂曲皆寓諷諫之意後世樂章惟
聞頌美無復古意矣常聞諷諫則使人惕然有警
若頌美之詞使人聞之意怠而自恃自恃者日驕
自警者日強朕意如此卿等其撰述毋有所避至
是儒臣上所撰神降祥神貺惠酣酒色荒禽荒諸曲
凡三十九章曰回鑾樂歌(按明樂志云命曰御鑾歌)其詞皆存
規諫其樂舞分為八隊隊皆八人上命禮部付樂
工肄習之
明史樂韶鳳傳曰洪武七年帝以祭祀駕還應用
樂舞前導命韶鳳等撰詞因撰神降祥神貺惠酣
酒色荒禽荒諸曲以進
太廟時享回鑾樂歌
敬祖宗之曲(詞闕)
(臣)等謹按此曲不知何時所定或與神歡之曲皆
即在三十九首中耶
洪武二十六年定祭祀傳制樂章
萬歲樂(與朝賀同)
典祀之曲
氤氲滿殿香八音絲竹弄笙簧金石音韻彰匏土革
木度鏗鏘高捧降明香吾皇誠念詣神方神不妄禍
淫福善理之常
成化元年視學還宫導駕御鑾歌
神歡之曲
臣聞古帝王受天命統四方宵衣旰食治道章一心
誠敬感昊蒼龍翔鳳舞神心樂康臣民讃時皇萬夀
無疆
明會典曰凡大祀天地祭社稷山川幸太學耕耤
田禮畢回鑾教坊樂俱奏神歡之曲
駕至奉天門升座百官行禮奏萬歲樂朝天子之曲
還宫奉萬歲樂(與朝賀同)
隆慶三年大閱禮成回鑾樂章
武成之曲
吾皇閱武成簡戎旅壯帝京龍旗照耀虎豹營六師
雲擁甲胄明威靈廣播蠻夷震驚稽首頌昇平四海
澄清
洪武十八年定王國祭社稷樂章
迎神廣清之曲
初獻夀清之曲武功之舞
亞獻豫清之曲文德之舞
終獻熙清之曲文德之舞
徹饌雍清之曲
送神安清之曲
望瘞時清之曲(詞俱闕)
祭山川儀與社稷同但改詣瘞位為燎位及樂歌不
同(詞亦闕)
洪武十八年定王國宗廟樂章
迎神太清之曲
仰祖考兮德容陳時祝兮奉迎思眷顧兮一氣感通
神其格兮鑒此微衷
初獻夀清之曲
胙土於兹兮宗祀是承廟奕奕兮安神靈薦常祀兮
以享以寧禮初獻兮心屏營
亞獻豫清之曲
祖有德兮垂至今享恩封兮皇恩深仰神眷兮酒重
斟歲烝嘗兮具來歆
終獻熙清之曲
禮三獻兮酒在尊思形容兮想聲音頻瞻聽兮若見
聞神其享兮佑兹後人
飲福徹饌雍清之曲
祀禮兮既終奏樂兮雍容籩豆兮斯徹儀物兮匪豐
祥光兮昭煥神心兮感通
送神望燎安清之曲
惟祖考兮有靈植厚德兮深仁惠子孫兮世相承再
拜送神兮鑒此衷情
明實錄曰弘治十三年命各王府宗廟禮樂悉遵
國初頒降定制先是寧王宸濠奏本國社稷山川
壇禮樂俱有舊制惟廟祀禮樂未有定式乞敕該
部查國初曾賜王國宗廟禮樂則申明施行倘當
時未遑則創制頒賜得旨所司看詳以聞禮部以
洪武先年學士宋濂等奏准諸王國祭祀樂章用
清字迎神用太清等凡六曲今但有曲名而無曲
詞請下各王府查考至是靖江王府長史司具上
迎神等六曲云云禮部覆准頒行各王府一體遵
守
欽定續文獻通考卷一百十五
