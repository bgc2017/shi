欽定續文獻通考卷九十四
王禮考
后妃命婦以下首飾服章制度
(臣)等謹按宋后妃命婦以下首飾服章制度寧宗
以後可見於史者惟理宗紹定三年有出封樁庫
緡錢二十萬製皇后褘衣事然亦無關於制度也
若遼史所載自太宗大同元年正月入晉後惟太
后與北班契丹臣僚用國服已見於君臣冕服門
矣儀衛志載國服中之祭服皇后戴紅帕服絡縫
紅袍懸玉佩雙同心帕絡縫烏鞾小祀服之若臣
僚命婦服飾則各從本部旗幟之色其可見者略
如此
金制皇后冠服
花珠冠用盛子一青羅表青絹襯金紅羅托裏用九
龍四鳳前面大龍銜穗毬一朵前後有珠花各十有
二及鸂鶒孔雀雲鶴王母隊仙人浮動插瓣等後有
納言上有金蟬鑻金兩博鬢以上並用鋪翠滴粉縷
金裝珍珠結製下有金圈口上用七寳鈿窠後有金
鈿窠二穿紅羅鋪金欵幔帶一褘衣深青羅織翬
翟之形素質十二等領褾襈並紅羅織成雲龍中單
以素青紗製領織成黼形十二褾袖襈織成雲龍並
織紅縠造裳八副深青羅織成翟文六等褾襈織成
紅羅雲龍明金帶腰蔽膝深青羅織成翟文三等領
緣緅色羅織成雲龍明金帶大綬一長五尺闊一尺
(黃赤白黑縹綠)六采織成小綬三色同大綬間七寳鈿窠施
三玉環上碾雲龍撚金線織成大小綬頭紅羅花襯
大帶青羅朱裏紕其外土以朱錦下以綠錦鈕約用
青組撚金線織成帶頭玉珮二朵每朵上中下璜各
一半月墜子各二並玉碾鏤金打鈒獸面篦鈎佩子
各一水葉子真珠穿綴青衣革帶用鏤金青羅裏造
上用金打鈒水地龍鵝眼䤩尾龍口攀束子共八事
以玳瑁襯金釘脚抹帶二紅羅青羅各一並明金造
各長一丈五寸舄以青羅製白綾裏如意頭明金黃
羅準上用玉鼻真珠裝綴繫帶襪青羅表裏綴繫帶
犀冠減撥花樣鏤金裝造上有玉簪一下有玳瑁
盤一
命婦之服
宗室及外戚并一品命婦衣服聽用明金(即大定二十年四月)
(之制也)期親雖别籍女子出嫁並同又五品以上官母
妻許披霞帔惟首飾霞帔領袖腰帶許用明金籠金
間金之類其衣服止用明銀象金及金條壓繡正班
局分承應帶官人雖未出職係班其祖母及母妻子
孫之婦同籍兄弟之妻及在室女孫娣妹並同又禁
私家用純黃帳幕陳設若曾經宣賜鸞輿服御日月
雲肩龍文黃服五箇鞘眼之鞍皆須更改
婦人常服
婦人服襜裙多以黑紫上編繡全枝花周身六襞積
上衣謂之團衫用黑紫或皂及紺直領左衽掖縫兩
旁復為雙襞積前拂地後曳地尺餘帶色用紅黃前
雙垂至下齊年老者以皂紗籠髻如巾狀散綴玉鈿
於上謂之玉逍遙此皆遼服也金亦襲之許嫁之女
則服綽子製如婦人服以紅或銀褐明金為之對襟
彩領前齊拂地後曳五寸餘
金史輿服志曰大定十三年制婦人首飾不許用
珠翠鈿子等物翠毛除許裝飾花環冠子餘外並
禁
元制命婦服飾
衣服一品至三品服渾金四品五品服金答子六品
以下惟服銷金并金紗答子首飾一品至三品許用
金珠寳玉四品五品用金玉珍珠六品以下用金惟
耳鐶用珠玉同籍不限親疎期親雖别籍并出嫁同
草木子曰元朝后妃及大臣之正室皆帶姑姑高
圓二尺許用紅色羅蓋唐金步搖之遺制也
(臣)等謹按元史輿服志不載后妃服色即命婦以
下亦止見仁宗延祐元年定服色等第中今詳如
右
明制皇后冠服
太祖洪武三年定受册謁廟朝會服禮服其冠圓匡
冒以翡翠上飾九龍四鳳大花十二樹小花數如之
兩博鬢十二鈿褘衣深青繪翟赤質五色十二等素
紗中單黻領朱羅縠褾襈裾蔽膝隨衣色以緅為領
緣用翟為章三等大帶隨衣色朱裏紕其外上以朱
錦下以綠錦紐約用青組玉革帶青襪青舄以金飾
成祖永樂三年定制飾翠龍九金鳳四中一龍銜大
珠一上有翠蓋下垂珠結餘皆口銜珠滴珠翠雲四
十片大珠花小珠花數如舊三博鬢飾以金龍翠雲
皆垂珠滴翠口圈一副上飾珠寳鈿花十二翠鈿如
其數托裏金口圈一副珠翠面花五事珠排環一對
皂羅額子一描金龍文用珠二十一翟衣深青織翟
文十有二等間以小輪花紅領褾襈裾織金雲龍文
中單玉色紗為之紅領褾襈裾織黻文十三蔽膝隨
衣色織翟為章三等間以小輪花四以緅為領緣織
金雲龍文玉革帶青綺鞓描金雲龍文玉事件十金
事件四大帶表裏俱青紅相半末純紅下垂織金雲
龍文上朱緣下綠緣青綺副帶一綬五采(黃赤白縹線)纁
質間施二玉環皆織成小綬三色同大綬玉佩二各
用玉珩一瑀一琚二衝牙一璜二瑀下垂玉花一玉
滴二瑑飾雲龍文描金自珩而下繫組五貫以玉珠
行則衝牙二滴與二璜相觸有聲上有金鈎有小綬
五采以副之纁質織成青韈舄飾以描金雲龍皂純
每舄首加珠五顆
皇后常服
洪武三年定雙鳳翊龍冠首飾釧鐲用金玉珠寳翡
翠諸色團衫金繡龍鳳文帶用金玉四年更定龍鳳
珠翠冠真紅大袖衣霞帔紅羅長裙紅褙子冠制如
特髻上加龍鳳飾衣用織金龍鳳文加繡飾
永樂三年更定冠用皂縠附以翠博山上飾金龍一
翊以珠翠鳳二皆口銜珠滴前後珠牡丹二花八蘂
翠葉三十六珠翠穰花鬢二珠翠雲二十一翠口圈
一金寳鈿花九飾以珠金鳳二口銜珠結三博鬢飾
以鸞鳳金寳鈿二十四邊垂珠滴金簪二珊瑚鳳冠
觜一副大彩霞帔衫黃霞帔深青織金雲霞龍文或
繡或鋪翠圈金飾以珠玉墜子瑑龍文四䙆襖子(即褙)
(子)深青金繡團龍文鞠衣紅色前後織金雲龍文或
繡或鋪翠圈金飾以珠大帶紅綫羅為之有緣餘或
青或綠各隨鞠衣色緣襈襖子黃色紅領褾襈裾皆
織金采色雲龍文緣襈裾紅色綠緣襈織金采色雲
龍文玉帶如翟衣内制第减金事件一玉花采結綬
以紅綠綫羅為結玉綬花一瑑雲龍文綬帶玉墜珠
六金垂頭花瓣四小金葉六紅綫羅繫帶一白玉雲
樣玎璫二如佩制有金鈎金如意雲蓋一下懸紅組
五貫金方心雲版一俱鈒雲龍文襯以紅綺下垂金
長頭花四中小金鐘一末綴白玉雲朵五青韈舄與
翟衣内制同
皇妃冠服
洪武三年定皇妃受冊助祭朝會禮服冠飾九翬四
鳳花釵九樹小花數如之兩博鬢九鈿翟衣青質繡
翟編次於衣及裳重為九等青衫中單黻領朱縠褾
襈裾蔽膝隨裳色加文繡重雉為章二等以緅為領
緣大帶隨衣色玉革帶青韈舄佩綬常服鸞鳳冠首
飾釧鐲用金玉珠寳翠諸色團衫金繡鸞鳳不用黃
帶用金玉犀又定山松特髻假鬢花鈿或花釵鳳冠
真紅大袖衣霞帔紅羅裙褙子衣用織金及繡鳳文
永樂三年更定禮服九翟冠二以皂縠為之附以翠
博山飾大珠翟二小珠翟三翠翟四皆口銜珠滴冠
中寳珠一座翠頂雲一座其珠牡丹翠穰花鬢之屬
俱如雙鳳翊龍冠制第减翠雲十又翠牡丹花穰花
各二面花四梅花環四珠環各二其大彩霞帔燕居
佩服之飾俱同中宫第織金繡瑑俱雲霞鳳文不用
雲龍文
九嬪冠服
世宗嘉靖十年始定冠用九翟次皇妃之鳳大衫鞠
衣如皇妃制
内命婦冠服
洪武五年定三品以上花釵翟衣四品五品山松特
髻大衫為禮服貴人視三品以皇妃燕居冠及大衫
霞帔為禮服以珠翠慶雲冠鞠衣褙子緣襈襖裙為
常服
宫人冠服
制與宋同紫色團領窄袖徧刺折枝小葵花以金圈
之珠絡縫金帶紅裙弓樣鞵上刺小金花烏紗帽飾
以花帽額綴團珠結珠鬢梳垂珠耳飾
皇太子妃冠服
洪武三年定禮服與皇妃同
永樂三年更定九翬四鳳冠漆竹絲為匡冒以翡翠
上飾翠翬九金鳳四皆口銜珠滴珠翠雲四十片大
珠花九樹小珠花數如之雙博鬢飾以鸞鳳皆垂珠
滴翠口圈一副上飾珠寳鈿花九翠鈿如其數托裏
金口圈一副珠翠面花五事珠排環一對珠皂羅額
子一描金鳳文用珠二十一翟衣青質織翟文九等
間以小輪花紅領褾襈裾織金雲龍文中單玉色紗
為之紅領褾襈裾領織黻文十一蔽膝隨衣色織翟
為章三等間以小輪花三以緅為領緣織金雲鳳文
其帶綬玉佩韈舄之制俱同皇妃
又洪武三年定常服犀冠刻以花鳳首飾釧鐲衫帶
俱同皇妃四年定冠亦與皇妃同
永樂三年定燕居冠以皂縠為之附以翠博山上飾
寳珠一座翊以二珠翠鳳皆口銜珠滴前後珠牡丹
二花八蘂翠葉三十六珠翠穰花鬢二珠翠雲十六
片翠口圈一副金寳鈿花九上飾珠九金鳳一對口
銜珠結雙博鬢飾以鸞鳳金寳鈿十八邊垂珠滴金
簪一對珊瑚鳳冠觜一副其大衫霞帔燕居佩服之
飾俱同皇妃
親王妃冠服
受冊助祭朝會服禮服洪武三年定九翬四鳳冠永
樂三年又定九翟冠制同皇妃其大衫霞帔燕居佩
服之飾同東宫妃第金事件减一玉綬花瑑寳相花
文
公主冠服
與親王妃同
世子妃冠服
永樂三年定與親王妃同惟冠用七翟
郡王妃冠服
永樂三年定冠用七翟與親王世子妃同其大衫霞
帔燕居佩服之飾俱同親王妃第繡雲霞翟文不用
盤鳳文
郡王長子夫人冠服
珠翠五翟冠大紅紵絲大衫深青紵絲金繡翟褙子
青羅金繡翟霞帔金墜頭
郡主冠服
永樂三年定與郡王妃同惟减四珠環一對
鎮國將軍夫人冠服
與郡王長子夫人同輔國將軍夫人冠服與鎮國將
軍夫人同惟冠用四翟抹金銀墜頭奉國淑人冠服
與輔國將軍夫人同惟褙子霞帔金繡孔雀文鎮國
中尉恭人冠服與奉國將軍淑人同輔國中尉宜人
冠服與鎮國中尉恭人同惟冠用三翟褙子霞帔金
繡鴛鴦文銀墜頭奉國中尉安人冠服與輔國中尉
宜人同惟大衫用丹礬紅褙子霞帔金繡練鵲文
縣主冠服
珠翠五翟冠大紅紵絲大衫深青紵絲金繡孔雀褙
子青羅金繡孔雀霞帔抹金銀墜頭郡君冠服與縣
主同惟冠用四翟褙子霞帔金繡鴛鴦文縣君冠服
與郡君同惟冠用三翟鄉君冠服與縣君同惟大衫
用丹礬紅褙子霞帔金繡練鵲文
命婦冠服
洪武元年定命婦一品冠花釵九樹兩博鬢九鈿服
用翟衣繡翟九重素紗中單黼領朱縠褾襈裾蔽膝
隨裳色以緅為領緣加文繡重翟為章二等玉帶青
襪舄佩綬二品冠花釵八樹兩博鬢八鈿服用翟衣
八等犀帶餘如一品三品冠花釵七樹兩博鬢七鈿
翟衣七等金革帶餘如二品四品冠花釵六樹兩博
鬢六鈿翟衣六等金革帶餘如三品五品冠花釵五
樹兩博鬢五鈿翟衣五等烏角帶餘如四品六品冠
花釵四樹兩博鬢四鈿翟衣四等烏角帶餘如五品
七品冠花釵三樹兩博鬢三鈿翟衣三等烏角帶餘
如六品自一品至五品衣色隨夫用紫六品七品衣
色隨夫用緋其大帶如衣色四年以古天子諸侯服
衮冕后與夫人亦服褘翟今羣臣既以梁冠絳衣為
朝服不敢用冕則外命婦亦不當服翟衣以朝命禮
部議之奏定命婦以山松特髻假鬢花鈿真紅大袖
衣珠翠蹙金霞帔為朝服以珠翠角冠金珠花釵闊
袖雜色綠緣為燕居之服一品衣金繡文霞帔金珠
翠妝飾玉墜二品衣金繡雲肩大雜花霞帔金珠翠
妝飾金墜子三品衣金繡大雜花霞帔珠翠妝飾金
墜子四品衣繡小雜花霞帔翠妝飾金墜子五品衣
銷金大雜花霞帔生色畫絹起花妝飾金墜子六品
七品衣銷金小雜花霞帔生色畫絹起花妝飾鍍金
銀墜子八品九品衣大紅素羅霞帔生色畫絹妝飾
銀墜子首飾一品二品金玉珠翠三品四品金珠翠
五品金翠六品以下金鍍銀間用珠五年更定品官
命婦冠服一品禮服用山松特髻翠松五株金翟八
口銜珠結正面珠翠翟一珠翠花四朵珠翠雲喜花
三朵後鬢珠梭毬一珠翠飛翟一珠翠梳四金雲頭
連三釵一珠簾梳一金簪二珠梭環一雙大袖衫用
真紅色霞帔褙子俱用深青色紵絲綾羅紗隨用霞
帔上施蹙金繡雲霞翟文鈒花金墜子褙子上施金
繡雲霞翟文常服用珠翠慶雲冠珠翠翟三金翟一
口銜珠結鬢邊珠翠花二小珠翠梳一雙金雲頭連
三釵一金壓鬢雙頭釵二金腦梳一金簪二金脚珠
翠佛面環一雙鐲釧皆用金長襖長裙各色紵絲綾
羅紗隨用長襖緣襈或紫或綠上施蹙金繡雲霞翟
文看帶用紅綠紫上施蹙金繡雲霞翟文長裙横䜿
金繡纏枝花文二品特髻上金翟七口銜珠結餘同
一品常服亦與一品同三品特髻上金孔雀六口銜
珠結正面珠翠孔雀一後鬢翠孔雀二霞帔上施蹙
金雲霞孔雀文鈒花金墜子褙子上施金繡雲霞孔
雀文餘同二品常服冠上珠翠孔雀三金孔雀二口
銜珠結長襖緣襈看帶或紫或綠並繡雲霞孔雀文
長裙横䜿襴並繡纏枝花文餘同二品四品特髻上
金孔雀五口銜珠結餘同三品常服亦與三品同五
品特髻上銀鍍金鴛鴦四口銜珠結正面珠翠鴛鴦
一小珠鋪翠雲喜花三朵後鬢翠鴛鴦二銀鍍金雲
頭連三釵一小珠簾梳一鍍金銀簪二小珠梳環一
雙霞帔上施繡雲霞鴛鴦文鍍金銀鈒花墜子褙子
上施雲霞鴛鴦文餘同四品常服冠上小珠翠鴛鴦
三鍍金銀鴛鴦二挑珠牌鬢邊小珠翠花二朵雲頭
連三釵一梳一壓鬢雙頭釵二鍍金簪二銀脚珠翠
佛面環一雙鐲釧皆用銀鍍金長襖緣襈繡雲霞鴛
鴦文長裙横䜿襴繡纏枝花文餘同四品六品特髻
上翠松三株銀鍍金練鵲四口銜珠結正面銀鍍金
練鵲一小珠翠花四朵後鬢翠梭毬一翠練鵲二翠
梳四銀雲頭連三釵一珠緣翠簾梳一銀簪二大袖
衫綾羅紬絹隨所用霞帔施繡雲霞練鵲文鈒花銀
墜子褙子上施雲霞練鵲文餘同五品常服冠上鍍
金銀練鵲三又鍍金銀練鵲二挑小珠牌鐲釧皆用
銀長襖緣襈看帶或紫或綠繡雲霞練鵲文長裙横
䜿襴繡纏枝花文餘同五品七品禮服常服俱同六
品其八品九品禮服惟用大袖衫霞帔褙子大衫同
七品霞帔上繡纏枝花鈒花銀墜子褙子上繡摘枝
團花通用小珠慶雲冠常服亦用小珠慶雲冠銀間
鍍金銀練鵲三又銀間鍍金銀練鵲二挑小珠牌銀
間鍍金雲頭連三釵一銀間鍍金壓鬢雙頭釵二銀
間鍍金腦梳一銀間鍍金簪二長襖緣襈看帶並繡
纏枝花餘同七品又定命婦團衫之制以紅羅為之
繡重雉為等第一品九等二品八等三品七等四品
六等五品五等六品四等七品三等其餘不用繡雉
二十四年定制命婦朝見君后在家見舅姑并夫及
祭祀則服禮服公侯伯夫人與一品同大袖衫用真
紅色一品至五品紵絲綾羅六品至九品綾羅紬絹
霞帔褙子皆深青段公侯及一品二品金繡雲霞翟
文三品四品金繡雲霞孔雀文五品繡雲霞鴛鴦文
六品七品繡雲霞練鵲文大繡衫領闊三寸兩領直
下一尺間綴鈕子三末綴鈕子二鈕在掩鈕之下拜
則放之霞帔二條各繡禽七隨品級用前三後四墜
子中鈒花禽一四面雲霞文禽如霞帔隨品級用笏
以象牙為之二十六年定一品冠用金事件珠翟五
珠牡丹開頭二珠半開二翠雲二十四片翠牡丹葉
一十八片翠口圈一副上帶金寳鈿花八金翟二口
銜珠結二二品至四品冠用金事件珠翟四珠牡丹
開頭二珠半開四翠雲二十四片翠牡丹葉一十八
片翠口圈一副上帶金寳鈿花八金翟二口銜珠結
二一品二品霞帔褙子俱雲霞翟文鈒花金墜子三
品四品亦用霞帔褙子俱雲霞孔雀文鈒花金墜子
五品六品冠用抹金銀事件珠翟三珠牡丹開頭二
珠半開五翠雲二十四片翠牡丹葉一十八片翠口
圈一副上帶抹金銀寳鈿花八抹金銀翟二口銜珠
結子二五品霞帔褙子俱雲霞鴛鴦文鍍金鈒花銀
墜子六品霞帔褙子俱雲霞練鵲文鈒花銀墜子七
品至九品冠用抹金銀事件珠翟二珠月桂開頭二
珠半開六翠雲二十四片翠月桂葉一十八片翠口
圈一副上帶抹金銀寳鈿花八抹金銀翟二口銜珠
結子二七品霞帔墜子褙子與六品同八品九品霞
帔用繡纏枝花墜子與七品同褙子繡摘枝團花
品官之祖母及母以下冠服
洪武元年禮部尚書崔亮奉詔議定内外品官之祖
母及母與子孫同居親弟侄婦女禮服合以本官所
居職品級通用漆紗珠翠慶雲冠本品衫霞帔褙子
緣襈襖裙惟山松特髻子許受封誥敇者用之品官
次妻許用本品珠翠慶雲冠褙子為禮服銷金闊領
長襖長裙為常服
士庶妻冠服
洪武三年定制士庶妻首飾用銀鍍金耳環用金珠
釧鐲用銀服淺色團衫用紵絲綾羅紬絹五年令民
間婦人禮服惟紫絁不用金繡袍衫止紫綠桃紅及
諸淺淡顔色不許用大紅鴉青黃色帶用藍絹布女
子在室者作三小髻金釵珠頭&KR2254;窄袖褙子凡婢使
高頂髻絹布狹領長襖長裙小婢使雙髻長袖短衣
長裙成化十年禁官民婦女不得僭用渾金衣服寳
石首飾正德元年令軍民婦女不許用銷金衣服帳
幔寳石首飾鐲釧
宫中女樂冠服
洪武三年定制凡中宫供奉女樂奉鑾等官妻本色
䯼髻青羅圓領提調女樂黑漆唐巾大紅羅銷金花
圓領鍍金花帶皂鞾歌章女樂黑漆唐巾大紅羅銷
金裙襖胸帶大紅羅帓額青綠羅彩畫雲肩描金牡
丹花皂鞾奏樂女樂服色與歌章同
嘉靖九年祀先蠶定樂女生冠服黑縐紗描金蟬冠
黑絲纓黑素羅銷金葵花胸背大袖女袍黑生絹襯
衫錦領塗金束帶白韈黑鞵
教坊司樂妓冠服
洪武三年定明角冠皂褙子不許與民妻同教坊司
婦人不許戴冠穿褙子衣服止用明綠桃紅玉色水
紅茶褐色
欽定續文獻通考卷九十四
