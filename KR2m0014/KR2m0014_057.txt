欽定續文獻通考卷五十七
職官考
殿前司
宋殿前司凡統制訓練番衞戍守遷補賞罰皆總其政
令(餘詳馬端臨考)
哲宗元祐七年簽書樞密院王巖叟言祖宗以來三
帥不曾闕兩人若殿帥闕難於從下超補姚麟係殿
前都虞候合升作步軍副都指揮使紹聖三年詔殿
前指揮使金鎗弩手班龍旗直所減人額及排定班
分並依元豐詔旨渡江後三衙軍制名稱不正孝宗
乾道中洪邁嘗劄論之(劄子詳馬端臨考)淳熙以後捧日天
武左右四廂之職多虚而殿前職司有權管幹有時
暫照管之號愈非乾道以前之比矣
以上補馬端臨所未載以備參考又有侍衞馬軍
步軍兩司所設官屬如殿前司已詳前考中
遼北面侍衞司掌御帳親衞之事官有侍衞太師太保
司徒司空及侍衞
所屬近侍局有近侍直長近侍近侍小底近侍詳
衮司有近侍詳衮都監將軍小將軍
北護衞府掌北院護衞之事官有北護衞太師太保司
徒
所屬總領左右護衛司官有總領左右護衞左護衞
司官有左護衞太保左護衞右護衞司官有右護衞
太保右護衞
南護衞府掌南院護衞之事官與北護衞同
所屬司官俱與北護衞同(惟左右護衛北曰總領南曰總理)
又有奉宸司掌供奉宸御之事官名未詳三班院
掌左右寄班之事官有左班都知右班都知寄班都
知三班院祇候宿衞司專掌宿衞之事官有總宿
衞事(亦曰典宿衛事)總知宿衞事同掌宿衞事宿衞官(所屬禁衞)
(局有總禁衛事禁衞長)宿直司掌輪直官員宿直之事官有
宿直詳袞都監將軍小將軍宿直官宿直護衞硬
寨司掌禁圍槍寨下舖傳鈐之事官有硬寨太保
南面殿前都點檢司有都點檢副點檢同知都點檢
又點檢侍衛親軍馬步司設官同上
金殿前都點檢司(熙宗天春元年置)掌親軍總領官有殿前都
點檢兼侍衛將軍都指揮使掌行從宿衛關防門禁督
攝隊仗總判司事殿前左右各副點檢兼侍衛將軍副
都指揮使掌宫掖及行從又有殿前都檢點判官(世宗大定)
(十二年設)知事一人
所隸殿前左右衛將軍副將軍掌宫禁及行從宿衛
警嚴仍總領護衛符寳郎四人掌御寳及金銀等
牌左右宿直將軍八人掌總領親軍凡宫城諸門
衛禁并行從宿衛之事左右振肅掌妃嬪出入總
領護衛導從宫籍監有提點監副丞掌内外監戸
及地土錢帛大小差發直長二人掌同丞近侍局
(詳内侍省)器物局有提點使副使掌進御器械鞍轡諸
物又有直長都監同監尚廏局掌御馬調習牧養
以奉其事官有提點使副使(大定二十九年添副使一人管小馬羣)又
直長一人司馬牛羣都轄副轄尚輦局掌承奉輿
輦等事有使副使又直長及典輿都轄收支都監(大定)
(二十年設)掌給受之事同監(章宗泰和四年設)鷹坊掌調養鷹
鶻海東青之類有提點使副使直長管勾武庫署
掌收貯諸路常課甲仗有令丞直長武器署有提
點令丞直長掌祭祀朝會巡幸及公卿婚葬鹵簿儀
仗旗鼓笛角之事有提點令丞直長又頓舍官二人
元明俱不設殿前司
大都督府
宋寧宗開禧二年十一月以邱崈簽書樞密院事督視
江淮軍馬
時值用兵或以簽樞督視或以元樞代之或以參知
政事督視四川軍馬然皆未底績而罷
(臣)等謹按馬端臨考所載都督始於魏黃初三年
迄於宋紹熙三十二年今考宋史職官志以執政
為督視自葉義問始非宰相而為都督則自楊存
中始存中之代王之望為都督也之望辭同都督
有曰朝廷於兩淮前以二大將為招撫使以二從
臣為宣諭使憂其不相統攝則以宰相為都督欲
事權歸一也此可以見朝廷開府之意凡簽廳文
字並依尚書左右司樞密院檢詳房體式設屬諮
議軍事參謀參議並依從官充書寫機宜文字幹
辦官準備差遣前後員數不一亦可補前考所未
備故附錄之
遼南面遼陽大都督府太宗會同二年置
遼史百官志都督曷魯泊等關防遼陽東都
金不設大都督府(惟海陵南伐時置左右領軍大都督詳後都元帥府門)
元大都督府管領左右欽察兩衛龍翊侍衛東路蒙古
軍元帥府東路蒙古軍萬戸府哈喇婁萬戸府官有大
都督三人同知二人副都督三人僉都督事二人經歴
都事各二人管勾照磨各一人
文宗天歷二年始立欽察親軍都督府後改大都督
府
所屬右欽察衛置達嚕噶齊一人都指揮使副使僉
事經歴知事照磨各二人世祖至元二十三年依河
西等衛例欽察衛設官十人英宗至治二年分為左
右衛天歷二年撥隸大都督府置官如上其屬行軍
千戸十八所(達嚕噶齊各一人千戶三十六人百戸一百八十人彈壓十八人)屯田
千戸所二(達嚕噶齊各二人百戸二十人彈壓二人)門尉(二人)教官(三衛教授員數)
(建置俱詳諸學校官門)
右欽察衛置都指揮使三人副使僉事經歴知事各
二人照磨一人至治二年依阿蘇衛例分為兩衛設
官十人天歷二年撥隸大都督府定置官如上其屬
行軍千戸所十翼(千戸一人百戸八十二人彈壓九人奥魯官四人)守城千
戸所一翼(達嚕噶齊千戸各一人百戸九人彈壓一人)屯田千戸所一翼
(達嚕噶齊千戸各一人百戸十人彈壓一人)教官
龍翊侍衛親軍都指揮使司置都指揮使三人副指
揮使僉事各三人經歴一人知事二人照磨一人天
歷元年始立設官十四人二年又置愛滿知事一人
又以左欽察衛唐吉失九千戸隸本衛定置官如上
其屬行軍千戸所九翼(達嚕噶齊一人千戸六人副千戸一人百戸四十五人彈)
(壓五人)屯田一翼欽察千戸所(達嚕噶齊千戸各一人百戸二十二人彈壓二)
(人)教官
哈喇婁萬戸府掌守禁門等處應直宿衛置達嚕噶
齊萬戸各一人經歴知事提控案牘鎮撫吏目各一
人至元二十四年招集哈喇婁軍人立萬戸府尋移
屯襄陽後征交阯成宗大德二年置司南陽天歷二
年隸大都督府定置官如上其屬千戸所三翼(千戸三人)
(百戸九人彈壓三人)
(臣)等謹按元史百官志大都督府領三衛三府而
此所列者止有三衛一府别考都元帥府内有蒙
古軍都元帥之名而不言領於大都督府又行樞
密院所屬内有蒙古軍都萬戸府之名但考大都
督府天歷二年以後始置而蒙古軍都萬戸府乃
置於至元二十一年至天歷時已改為山東河北
蒙古軍大都督府必不為其所領矣元史官制繁
冗於重見疊出中時有疎漏無從一求其源委也
明五軍都督府(中左右前後)掌軍旅之事各領其都司衛所
(詳見各路將官門)以達於兵部每府官有左右都督(各一人)同知
僉事(各二人)恩功寄祿無定員
其屬經歴司經歴都事各一人
凡武職世官流官土官襲替優養優給所屬上之府
移兵部請選既選移府以下之都司衛所首領官聽
吏部選授給繇亦如之凡武官誥勅俸糧水陸步騎
操練官舍旗役併試軍情聲息軍伍勾補邊腹地圖
文冊屯糧器械舟車薪葦之事並移所司而綜理之
凡各省各鎮鎮守總兵官副總兵並以三等真署都
督及公侯伯充之有大征討則掛諸號將軍或大將
軍前將軍副將軍印總兵出既事納之其各府之掌
印及僉書率皆公侯伯(間有屬老將之實為都督者不能十一也)
初太祖罷樞密院改置大都督府以朱文正為大都
督節制中外諸軍事設司馬參軍經歴都事等官又
增設左右都督同知副使僉事照磨各一人并設斷
事官又以都鎮撫司隸大都督府(先是屬中書省)吳元年更
定官制罷大都督不設以左右都督為長官又有同
知都督副都督僉都督其屬設參議經歴斷事官都
事照磨洪武九年罷副都督改參議為掌判官十三
年始改都督府為五軍都督府分領在京各衛所(惟錦)
(衣等親軍直衛不隸五府)及在外各都司衛所以中軍都督府斷
事官為五軍斷事官十五年置五軍十衛參軍府設
左右參軍十七年五軍各設左右斷事二人提控案
牘一人三十二年升五軍斷事官總治五軍刑獄分
為五司司設稽仁稽義稽禮稽智稽信五人各理其
軍之刑獄二十九年置五軍照磨所專掌文牘惠帝
建文中革斷事及五司官成祖永樂元年設北京留
守行後軍都督府置左右都督都督同知都督僉事
無定員經歴都事各一人後又分五府稱行在五軍
都督府十八年除行在字在應天者加南京字仁宗
洪熙元年復稱行在仍設行後府宣宗宣德三年又
革英宗正統六年復除行在字
南京五軍都督府左右都督同知僉事不全設其掌印
僉書皆以勲爵及三等都督為之分掌南京衛所以達
於南京兵部
凡管領大教場及江上操備等事各府奉敕分掌之
城門之管鑰中府專掌之(初設城門郎洪武十八年革以門禁鎖鑰銅牌命中)
(軍都督府掌之)
其屬經歴都事各一人
春明夢餘錄曰宋制軍旅屬於樞密院與中書省
並謂之兩府明以兵部掌兵政而統軍旅專征伐
則歸之五軍都督府兵部有出兵之令而無統兵
之權五軍有統兵之權而無出兵之令至將屬於
五府而兵又總於京營合之則呼吸相通分之則
犬牙相制
都元帥府(大將軍附)
(臣)等謹按馬端臨考有元帥始於唐高祖迄於宋
康王又有大將軍始於戰國而謂隋以後無之今
考南渡以後瀛國公德祐二年衆奉益王昰為天
下兵馬都元帥廣王昺副之猶渡江時之奉高宗
也而遼金元明俱有元帥府若大將軍則宋為環
衛官可補端臨考所未備惟遼則有大將軍府焉
宋環衛官有左右金吾衛上將軍大將軍將軍中郎將
郎將
又有左右衛上將軍大將軍將軍中郎將郎將左
右驍衛上將軍大將軍將軍左右武衛上將軍大
將軍將軍左右屯衛上將軍大將軍將軍左右
衛官軍衛上將軍大將軍將軍左右監門衛上將
軍大將軍將軍左右千牛衛上將軍大將軍將軍
中郎將郎將
宋史職官志曰諸衛上將軍大將軍將軍並為環
衛官無定員皆命宗室為之亦為武臣之贈典大
將軍以下又為武官責降散官政和中改武臣官
制而環衛如故蓋雖有四十八階别無所領故也
靖康元年詔以武安軍節度使錢景臻等為左金
吾衛上將軍保信軍節度使劉敷等為右金吾衛
上將軍用御史中丞陳過庭言遵藝祖開寶初罷
王彦超武行德等歸環衛故事也其禁兵分隸殿
前及侍衛兩司所稱十二衛將軍皆空官無實中
興多不除授隆興中始命學士洪遵等討論典故
復置十六衛號環衛官其法節度使則領左右金
吾衛上將軍承宣使則領左右衛上將軍在内則
兼帶在外則不帶正任為上將軍遙郡為大將軍
正親兄弟子孫試充又詔祖宗諸后自明肅至欽
慈諸后及后妃嬪御之家各具本宗堪充諸衛官
以名銜聞又詔三衛郎為三衛侍郎又詔博士並
差文官崇寧四年二月置五年正月罷
遼北面天下兵馬大元帥府太子親王總軍政有天下
兵馬大元帥副元帥
又大元帥府大臣總軍馬之政有大元帥副元帥
都元帥府大將總軍馬之事有兵馬都元帥副元帥
同知元帥府事便宜從事府有便宜從事大詳
袞司有大詳袞都監將軍小將軍軍校隊帥東西
兩都督各分掌軍馬之政俱有太師
南京都元帥府有都元帥大元帥
本南京兵馬都總管府興宗重熙四年改(互見都總管府)
南京馬步軍侍衛控鶴都指揮使(詳指揮使門)燕京禁
軍詳袞司南京都統軍司(又名燕京統軍司聖宗統和十二年復置南京)
(統軍都監)牛欄都統領司有都統領副統領距馬河
戍長司有戍長(聖宗開泰七年沿距馬河宋界東西七百餘里特置戍長一人巡察)
監軍寨統領司石門統領司南北兩皮室詳袞
司莽噶拉詳袞司管押平州甲馬司
以上南京諸司並隸元帥府備禦守國皆北面邊
防官也
大將軍府有大將軍上將軍將軍小將軍各統所治軍
之政令
又護軍司有護軍司徒衛軍司有衛軍司徒諸
路兵馬統署司有都統署副統署
又左右北南四皮室詳袞司(初太祖以行營為宫選諸部豪健千餘人置為)
(腹心部太宗選天下精甲增多至三十萬為皮室軍)黃皮室軍詳袞司(黃皮室屬)
(國名)屬珊軍詳袞司(應天皇太后置軍二十萬選番漢精兵珍美如珊瑚故名)
錫里軍詳袞司(統皇族之從軍者横帳三父房屬焉)北王府錫里軍
詳袞司(五院皇族屬焉)南王府錫里軍詳袞司(六院皇族屬焉)
禁軍都詳袞司(掌禁衛諸軍之事)各部族錫里司(掌各部族子弟)
(之軍政)郎君軍詳袞司(掌著帳郎君之軍事)伊喇軍詳袞司
(走卒謂之伊喇)旗鼔伊喇詳袞司(掌旗鼔之事)千伊喇詳袞
司莽噶拉詳袞司墨離軍詳袞司礮手軍詳
袞司(掌飛礟之事)弩手軍詳袞司(掌強弩之事)鐵林軍詳
袞司大鷹軍詳袞司鷹軍詳袞司鶻軍詳袞
司(大小鶻軍即二室韋軍號)鳳軍詳袞司龍軍詳袞司飛
龍軍詳袞司虎軍詳袞司熊軍詳袞司左鐵
鷂子軍詳袞司右鐵鷂子軍詳袞司龍衛軍詳
袞司威勝軍詳袞司天雲軍詳袞司圖們軍
詳袞司德哷勒軍詳袞司德哷勒皮室詳袞司
華喇奚軍詳袞司尼格奚軍詳袞司渤海軍
詳袞司鈕祐祿詳袞司奚王南尅軍詳袞司
奚王北尅軍詳袞司國舅帳尅軍三尅軍頻
必尅軍九尅軍(諸糺並有尅官為長餘同詳袞司)十二行糺軍
各宫分糺軍約尼糺軍各部族糺軍羣牧
二糺軍(諸糺並有司徒餘同詳袞司)怨軍八營都詳袞司(前宜營)
(後宜營巖前錦營營後錦營募乾營為顯營祚乾顯大營州營八皆以所州名號天帝天)
(慶六年命秦晉王淳募遼東饑民得二萬餘人謂之怨軍及淳僣位改號常勝軍)
以上皆百官志所謂北面軍官也
金都元帥府掌征伐之事官有都元帥左右副元帥元
帥左右監軍左右都監經歴都事知事檢法各一人
太宗天會二年伐宋始置兵罷則省章宗泰和八年
後改為樞密院
海陵正隆六年南伐立三道都統制府及左右領軍
大都督將三十二總管有神策神威武勝武定威定
威信等號泰和六年伐宋權設平南撫軍上將軍至
殄寇果毅都尉凡九階還罷宣宗元光間招義軍置
總領使副使訓練官哀宗正大二年更總領名都尉
有建威折衝振武盪寇等名
元都元帥府都元帥副元帥各二人經歴知事各一人
北庭(隸吐蕃宣慰司)察遜塔拉(都元帥三人)蒙古軍征東
(二府都元帥副元帥各一人)
元帥府達嚕噶齊元帥經歴知事各一人
李店文州(上一府增置同知副元帥各一人)都沁哈喇伊圖朵
甘斯當陽岷州積石州洮州路圖沙瑪
路十八族(上八府隸吐蕃宣慰司設官並同)
(臣)等謹按以上北庭都元帥府及都沁哈喇伊圖
等八元帥府百官志並云隸吐蕃宣慰司而吐蕃
宣慰一官不見於志未知何故也
分元帥府(順帝時置)
至正八年以福建盜起詔汀漳二州立分元帥府以
討捕之又命買列的開分元帥府於沂州以鎮禦東
海羣盜十一年湖南寶慶路及寶武各置分元帥府
又置山東分元帥府於登州提調登萊寧海三十六
處海口事十二年置安東安豐二處分元帥府二十
六年又置河淮水軍元帥府於孟津縣
明諸翼統軍元帥府官有元帥同知元帥副使經歴知
事照磨
初太祖下集慶時置尋罷
京衛
宋諸衛有上將軍(已詳大將軍門)大將軍將軍
遼南面各衛有大將軍上將軍將軍折衝都尉果毅都
尉
諸衛有親衛勲衛翊衛左右衛左右驍衛左右武衛
左右威衛左右領軍衛左右金吾衛左右監門衛左
右千牛衛左右羽林軍左右龍虎軍左右神武軍左
右神策軍左右神威軍
(臣)等謹按百官志北面有北面護衛府詳殿前司
南面侍衛親軍馬步軍都指揮使司等詳諸指揮
使司故此不載
金武衛軍都指揮使司隸尚書兵部掌防衛都城警捕
盜賊有都指揮使一人副都指揮使二人副都判官各
一人
所屬鈐轄司掌管轄軍人防衛警捕之事有鈐轄四
人都將軍二十人
其左右衛將軍領於殿前都點檢已詳殿前司
元右左中三衛掌宿衛扈從兼屯田國有大事則調度
之各有都指揮使三人(左衛都指揮使志作二人恐誤)副都指揮僉事
各二人經歴知事各二人照磨一人
初世祖中統三年置武衛至元元年改為侍衛八年
改為左右中三衛設有都指揮使僉事等官中增省
不一後定置如前
其屬各十有五有鎮撫所一(鎮撫二人)行軍千戸所十(達嚕)
(噶齊副達嚕噶齊千戸副千戸各十人彈壓二十人百戸二百人知事十人)弩軍千戸所
一(達嚕噶齊十戸各一人彈壓二人百戸十人)屯田左右千戸所二(達嚕噶齊)
(十戸各二人彈壓二人百戸四十人)教官一(蒙古字教授儒學教授各一人)
前後二衛所掌與設官並同右左中三衛(前衛經歴志作一人亦恐)
(傳寫之誤)
至元十六年以侍衛親軍剙置十八年後增省不一
至至大四年後定置如前
(臣)等謹按百官志前後二衛屬官大約與左右中
三衛同惟前衛所屬十有七較多門尉二(平則門順承門)
(尉各一人)後衛所屬十有四較少屯田千戸所一而已
武衛親軍都指揮使司掌修治城隍及京師内外工役
兼大都屯田等事官有達嚕噶齊一人都指揮使三人
副都指揮使僉事經歴知事各二人照磨一人
至元二十六年樞密院以六衛六千人大都屯田三
千人近路迤南萬戸府一千人總一萬人立武衛設
官累有增省至大三年定置如前
(臣)等謹按百官志武衛所屬官十有五所異於左
右中三衛者惟行軍千戸所七屯田千戸所六而
無弩軍千戸所
隆鎮衛親軍都指揮使司掌屯軍徼巡盜賊於居庸關
南北口統領欽察阿蘇護軍三千六百九十三人屯駐
東西四十三處官有都指揮使三人副指揮使僉事經
歴知事各二人承發兼照磨一人
仁宗皇慶元年升隆鎮萬戸府為隆鎮衛至治二年
後定置如前
其屬十有二鎮撫所(鎮撫二人)北口千戸所(達嚕噶齊千戸各一人百)
(戸七人於上都路龍慶州東口置司)南口千戸所(達嚕噶齊千戸百戸彈壓各一人於大都)
(路昌平縣居庸關置司)白羊口千戸所(達嚕噶齊千戸各一人百戸二人彈壓一人於)
(大都路昌平縣東口置司)牌樓口千戸所(達嚕噶齊千戸百戸彈壓各一人於應州金城)
(縣東口置司)古北口千戸所(達嚕噶齊千戸各一人百戸六人彈壓一人於檀州北面)
(東口置司)遷民鎮千戸所(官同古北口於大寧路東口置司)黃花鎮千戸
所(官同上於昌平縣東口置司)蘆花嶺千戸所(官同上於昌平縣本口置司)太
和嶺千戸所(官同上於大同路昌邑縣本隘置司)紫荆關千戸所(官同上於)
(易州易縣本隘置司)隆鎮千戸所(達嚕噶齊千戸各一人百戸八人彈壓一人於隆慶州北)
(口置司)
左右阿蘇衛親軍都指揮使司掌宿衛城禁兼營潮湖
蘇沽兩川屯田供給軍儲官有達嚕噶齊一人都指揮
使三人副都指揮使僉事經歴知事各二人承發架閣
照磨一人鎮撫二人
至元九年初立阿蘇巴圖魯達嚕噶齊置屬官二十
三年遂名為阿蘇之軍至大二年改立左右二阿蘇
衛四年後定置如前
右衛所屬五(行軍千戸所千戸七人百戸九人門千戸二人百戸五人門尉一人)(把本)
(投下達嚕噶齊長官副長官各一人教廬冮縣達嚕噶齊主簿各一人教官儒學授一人)
左衛所屬四(本投下達嚕噶齊長官各二人圍鎮□縣達嚕噶齊二人主簿一人宿把)
(門千戸所一十三翼千戸二十六人百戸一百三十人彈壓一十三人教官儒學教授一人)
唐古衛親軍都指揮使司總領河西軍三千人以備征
討官有都指揮使三人副都指揮使僉事各二人經歴
知事照磨各一人鎮撫二人鄂囉官正副各二人
至元十八年始立設官屢有增省後定置如上
所屬千戸所九翼(正千戸副千戸各九人百戸七十五人彈壓九人鄂囉官正副各九)
(人)門尉三(建德和義肅清各一)教官(儒學教授蒙古字教授各一人)
桂齊衛親軍都指揮使司官有達嚕噶齊一人都指揮
使副都指揮使僉事經歴知事各二人照磨一人鎮撫
二人
至元二十四年立設官亦屢有增省後定置如上
所屬千戸所八翼(每所置達嚕噶齊一人千戸十六人百戸八十人彈壓八人門尉二)
(人)
忠翊侍衛親軍都指揮使司官有都指揮使三人副都
指揮使僉事經歴知事各二人照磨一人鎮撫二人
至元二十九年始立屯田府大德十一年增軍數立
為大同等處指揮使司至大四年屬徽政院延祐元
年改中都威衛使司尋改屬樞密院至治元年改忠
翊侍衛後定置如前
所屬行軍千戸所一十翼(達嚕噶齊副達嚕噶齊千戸副千戸各十人百戸二)
(百六人彈壓二十人)弩軍千戸所一翼(達嚕噶齊千戸各一人百戸彈壓各十人)屯
田左右手千戸所二翼(達嚕噶齊二人千戸二人百戸四十人彈壓四人)
西域親軍都指揮使司官有達嚕噶齊一人都指揮使
副都指揮使僉事經歴知事各二人承發架閣兼照磨
一人鎮撫二人
成宗元貞元年始立設官增省不一後定置如上
所屬行軍千戸所(千戸一十三人百戸二十九人)把門(千戸二人百戸八人門尉)
(一人)教官(儒學教授一人)
宗仁蒙古侍衛親軍都指揮使司官有都指揮使三人
副都指揮使僉事經歴知事各二人照磨一人鎮撫二
人
至治二年以伊竒喇斯人氏二百戸與所收蒙古子
女通三千戸及清州二千戸屯田漢軍二千戸立宗
仁衛以統之定置官如上
所屬蒙古軍千戸所一十翼(千戸二十人百戸一百人彈壓十人)屯田
千戸所(千戸四人百戸四十人彈壓四人)教官(儒學教授蒙古教授各一人)
左右二翼蒙古侍衛親軍都指揮使司官有都指揮使
三人副都指揮使僉事經歴知事各二人承發架閣兼
照磨一人鎮撫二人
至元十八年以蒙古侍衛總管府依五衛之例為指
揮使司大德七年改今名延祐五年後定置如前
左翼所屬有千戸所七翼(正副千戸各七人知事彈壓各七人百戸六十二人)
教官(蒙古字教授儒學教授各一人)右翼所屬有千戸所十二翼(正副)
(千戸各十二人知事彈壓各十二人百戸一百九人)教官(蒙古字教授儒學教授各一人)
虎賁親軍都指揮使司管領上都路元籍軍人兼鄂囉
之事官有都指揮使三人副都指揮使僉事各二人經
歴知事照磨兼管勾各一人鎮撫二人都目一人
至元十六年立虎賁軍元貞元年改今名至大四年
後定置官如上
所屬薩達克齊千戸翼(正達嚕噶齊副達嚕噶齊正千戸副千戸知事各一人百)
(戸二十人彈壓二人)布哈千戸翼(正達嚕噶齊副達嚕噶齊正千戸副千戸各一人百戸二)
(十二人彈壓二人)托克托穆爾千戸翼(正達嚕噶齊副達嚕噶齊正千戸副千戸)
(知事各一人百戸二十八人彈壓二人)大和塔拉千戸翼(正達嚕噶齊副達嚕噶齊)
(正千戸副千戸知事各一人百戸二十四人彈壓二人)楊千戸翼(正達嚕噶齊副達嚕噶齊)
(正千戸副千戸知事各一人百戸二十二人彈壓二人)密喇卜和卓千戸翼(正達)
(嚕噶齊副達嚕噶齊正千戸副千戸知亊各一人百戸二十人彈壓二人)
百官志以上各衛俱屬樞密院
明京衛指揮使司官有指揮使一人同知二人僉事四
人鎮撫司鎮撫二人
其屬經歴司經歴知事吏目倉大使副使各一人所
轄千戸所多寡各不等
京衛有上直衛有南北京衛各有掌印有僉書其以
恩蔭寄祿無定員
凡上直衛親軍指揮使司二十有六曰錦衣衛曰旗
手衛曰金吾前衛曰金吾後衛曰羽林左衛曰羽林
右衛曰府軍衛曰府軍左衛曰府軍右衛曰府軍前
衛曰府軍後衛曰虎賁左衛(是為上十二衛洪武中置)曰金吾左
衛曰金吾右衛曰羽林前衛曰燕山左衛曰燕山右
衛曰燕山前衛曰大興左衛曰濟陽衛曰濟州衛曰
通州衛(是為上十衛永樂中置)曰騰驤左衛曰騰驤右衛曰武
驤左衛曰武驤右衛(宣德八年置)番上宿衛名親軍以護
宫禁不隸五都督府
其京衛隸都督者三十有三曰留守左衛曰鎮南衛
曰驍騎右衛曰龍虎衛曰瀋陽左衛曰瀋陽右衛隸
左軍都督府曰留守右衛曰虎賁右衛曰武德衛隸
右軍都督府曰留守中衛曰神策衛曰應天衛曰和
陽衛乃牧馬千戸所蕃馬千戸所俱隸中軍都督府
曰留守前衛曰龍驤衛曰豹韜衛隸前軍都督府曰
留守後衛曰鷹揚衛曰興武衛曰大寧中衛曰大寧
前衛曰會州衛曰富峪衛曰寬河衛曰神武左衛曰
忠義右衛曰忠義前衛曰忠義後衛曰義勇右衛曰
義勇前衛曰義勇後衛曰武成中衛曰蔚州左衛隸
後軍都督府
又京衛非親軍而不隸都督府者十有五曰武功中
衛曰武功左衛曰武功右衛(以上三衛以匠故隸上部)曰永清左
衛曰永清右衛曰彭城衛曰長陵衛曰獻陵衛曰景
陵衛曰裕陵衛曰茂陵衛曰泰陵衛曰康陵衛曰永
陵衛曰昭陵衛
明初置帳前總制親軍都指揮使司後改置金吾侍
衛親軍都護府設都護經歴知事照磨又置各衛親
軍指揮使司設指揮使同知指揮使副使經歴知事
照磨千戸所正千戸副千戸鎮撫百戸因置武德龍
驤豹韜飛熊威武廣武興武英武鷹揚驍騎神武雄
武鳳翔天策振武宣武羽林十七衛親軍指揮使司
此設親軍衛之始尋罷金吾侍衛親軍都護府洪武
永樂間增設親軍諸衛名上二十二衛分掌宿衛而
錦衣衛主巡察緝捕理詔獄以都督指揮領之蓋特
異於諸衛焉
留守五衛舊為都鎮撫司總領禁衛先屬中書省改
隸大都督府設都鎮撫副鎮撫知事尋改宿衛鎮撫
司設宿衛鎮撫宿衛知事洪武三年改為留守衛指
揮使司專領軍馬守禦各城門及巡警皇城與城垣
造作之事後升為留守都衛統轄天策豹韜飛熊鷹
揚江隂廣洋横海龍江水軍左右十衛八年復為留
守衛與天策等八衛俱為親軍指揮使司(惟水軍左右二衛為)
(指揮使司)並隸大都督府十一年改為留守中衛增置留
守左右前後四衛仍為親軍十三年始分隸五都督
府
錦衣衛掌侍衛緝捕刑獄之事恒以勲戚都督領之恩
廕寄祿無常員
凡朝會巡幸則具鹵簿儀仗率大漢將軍(共一千五百七員)
等侍從扈行宿衛則分番入直朝日夕月耕耤視牲
則服飛魚服佩繡春刀侍左右盜賊奸宄街塗溝洫
密緝而時省之凡承制鞫獄錄囚勘事偕三法司五
軍官舍比試併鎗同兵部涖視統所凡十有七中左
右前後五所領軍士五所分鑾輿擎蓋扇手旌節旛
幢班劍斧鉞戈戟弓矢馴馬十司各領將軍校尉以
備法駕上中上左上右上前上後中後六親軍所分
領將軍力士軍匠馴象所領象奴養象以供朝會陳
列駕輦䭾寶之事
明初置拱衛司管領校尉屬都督府後改拱衛指揮
使司尋又改為都尉司洪武三年改為清軍都尉府
管左右中前後五衛軍士而設儀鸞司隸焉四年儀
鸞司設大使一人副使二人十五年罷儀鸞司改置
錦衣衛其屬有御椅等七人設經歴司掌文移出入
鎮撫司掌本衛刑名兼理軍匠二十年以治錦衣衛
者多非法淩虐乃焚刑具出擊囚送刑部審錄詔内
外獄咸歸三法司罷錦衣獄成祖時復置尋增北鎮
撫司專治詔獄憲宗成化間刻印畀之獄成得專達
不關白錦衣錦衣亦不得干預而以舊所設為南鎮
撫司專理軍匠旗手衛本旗手千戸所洪武十八年
改置掌大駕金鼓旗纛帥力士隨駕宿衛(校尉力士僉民間壯)
(丁為之校尉專職擎執鹵簿儀仗及駕前宣召官員差遣幹辦隸錦衣衛力士專領金鼓旗幟隨駕出入)
(及守衛四門隸旗手衛)凡歲祭旗頭六纛之神八月於壇十二
月於承天門外皆衛官涖事統所五
春明夢餘錄曰錦衣衛與在京諸衛即唐人十六
衛之遺制凡諸衛親軍皆以番直宿衛執戈戟嚴
巡警監門禁而錦衣所掌者乃鹵簿儀仗之事旗
手所司者乃旗纛金鼓之物諸衛皆統軍卒而錦
衣獨領校尉力士即周之虎賁旅賁也諸軍皆世
卒而府軍獨僉幼軍即漢之六郡良家子也諸衛
正倅一惟其世獨錦衣之任則不以世而以能蓋
御座則夾陛而立御輦則扶轅以行出警而入蹕
承旨而傳宣皆在所司而詔獄所寄則尤重矣自
正統後貴妃尚主公侯中貴子弟多寄祿衛中遞
進用事至正德間奄宦擅權貴倖子弟以奏帶冒
銜錦衣者尤多嘉靖初從給事夏言等奏革二千
一百九十九人裁汰未幾濫受如故至隆慶四年
復汰冒濫官旗一千一百十五人然邊功之冒報
内侍之傳奉勲戚之陳乞相襲以為故事至以寄
廕錦衣加銜五府者尤比比此明政之一蠧也
又曰隆慶中刑科給事中舒化奏朝廷設立厰衛
原以捕盜防奸非以察百官也駕馭百官乃天子
之權而奏劾諸司責在臺諫今以暗訪之權歸諸
廠衛萬一人非正直事出冤誣是非顛倒殃及善
良陛下何由知之且朝廷既憑廠衛廠衛必委之
番役此輩貪殘何所不至人心憂危衆目睚眦非
盛世所宜有也命付所司知之
府軍前衛掌統領幼軍輪番帶刀侍衛
明初有帶刀舍人洪武時府軍等衛皆有習技幼軍
永樂十三年為皇太孫特選幼軍置府軍前衛設官
屬(指揮使五人同知十人僉事二十人衛鎮撫十人經歴五人)統所二十有五
金吾羽林等十九衛掌守衛巡警統所凡一百有二
騰驤等四衛掌帥力士直駕隨駕統所三十有二
京營三曰五軍營曰神機營曰三千營五軍神機各設
中軍左右哨左右掖五軍三千各設五司每營俱選勲
臣二人提督之其諸營管哨掖官曰坐營曰坐司(各哨掖官)
(亦率以勲臣為之)又設把總把司把牌等官(又有圍子手幼官舍人殫忠效義諸)
(營俱附五軍營中)
永樂二十二年置三大營景帝景泰元年選三營精
銳立十團營&KR0681;以總兵統以總督監以内臣其舊設
者號為老營(三老營凡六提督内選其二領團營)成化三年分團營為
十二每營又各分五軍三千統騎兵神機統火器其
各營統領俱擇都督都指揮或列爵克之以總督統
轄之武宗正德中又選團管精銳置東西兩官廰另
設總兵參將統領世宗嘉靖二十九年仍并三大營
改三千曰神樞設副參遊佐坐營號頭中軍千把總
等官(五軍營戰兵一營左副將一戰兵二營練勇參將一車兵三營參將一車兵四營游擊將軍一)
(城守五營佐擊將軍一戰兵六營右副將一戰兵七營練勇参將一車兵八營參將一車兵九營遊擊將)
(軍一城守十營佐擊將軍一備兵坐營官一大號頭官一已上部推監鎗號頭官一中軍官十一隨征千)
(總四隨營千總二十選鋒把總八把總一百三十八已上俱營推神樞營戰兵一營左副將一戰兵二)
(營練勇參將一車兵三營參將一車兵四營遊擊將軍一城守五營佐擊將軍一戰兵六營右副將一車)
(兵七營練勇參將一執事八營參將一城守九營佐擊將軍一城守十營佐擊將軍一備兵坐營官一大)
(號頭官一已上部推監鎗號頭官一中軍官十一千總二十選鋒把總六把總一百五十七已上俱營推)
(一神機營戰兵一營左副將一戰兵二營練勇參將車兵三營遊擊將軍一車兵四營佐擊將軍一城)
(守五營佐擊將軍一戰兵六營右副將一車兵七營練勇參將一城守八營佐擊將軍一城守九營佐擊)
(將軍一城守十營佐擊將軍一備兵坐營官一大號頭官一已上部推監鎗號頭官一中軍官十一千總)
(二十選鋒把總六把總一百二十八已上俱營推通計三大營共五百八十六人)統以提督
總兵官一人已改提督曰總督鑄總督京營戎政印
更設侍郎一人協理京營戎政定巡視科道官歲一
代更悉革内侍官增設巡視主事尋亦革穆宗隆慶
初仍以總督為提督改協理為閱視尋併改閱視為
提督四年二月更京營制三營各設提督又各設右
都御史一人提督之九月罷六提督仍復總督戎政
一人熹宗天啟初增設協理一人已仍革一人莊烈
帝崇禎初復增一人
南京以守備及參贊機務官為要職掌南都一切留守
防護之事有守備一人以公侯伯充之兼領中軍都督
府事協同守備一人以侯伯都督充之領五府事參贊
機務以南京兵部尚書領之其治所在中府
永樂十九年遷都北京命中府掌府事官守備南京
節制南京諸衛所洪熙元年始以内臣同守備景泰
三年增設協同守備一人
南京衛指揮使司(設官詳京衛)凡四十有九
分隸五都督府者三十有二曰留守左衛曰鎮南衛
曰水軍左衛曰驍騎右衛曰龍虎衛曰龍虎左衛曰
英武衛曰龍江右衛曰瀋陽左衛曰瀋陽右衛隸左
府曰留守右衛曰虎賁右衛曰水軍右衛曰武德衛
曰廣武衛隸右府曰留守中衛曰神策衛曰廣洋衛
曰廣天衛曰和陽衛及牧馬千戸所隸中府曰留守
前衛曰龍江左衛曰龍驤衛曰飛熊衛曰天策衛曰
豹韜衛曰豹韜左衛隸前府曰留守後衛曰横海衛
曰鷹揚衛曰興武衛曰江陰衛隸後府
又親軍衛指揮使司十有七曰金吾前衛曰金吾後
衛曰金吾左衛曰金吾右衛曰羽林左衛曰羽林右
衛曰羽林前衛曰府軍衛曰府軍左衛曰府軍右衛
曰府軍後衛曰虎賁左衛曰錦衣衛曰旗手衛曰江
淮衛曰濟州衛曰孝陵衛與左府所屬十衛右府所
屬五衛前府所屬七衛後府所屬五衛並聽中府節
制各衛領所一百一十有八
欽定續文獻通考卷五十七
