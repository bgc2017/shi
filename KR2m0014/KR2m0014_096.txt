欽定續文獻通考卷九十六
王禮考
乘輿車旗鹵簿
遼
(臣)等謹按遼自伐晉以前多用國俗會同以後始
用漢禮故有國輿漢輿國仗漢仗之别今俱據儀
衛志具詳於左
遼史儀衛志曰契丹故俗便於鞍馬隨水草遷徙
則有氊車任載有大車婦人乘馬亦有小車貴富
者加之華飾禁制疎闊貴適用而已帝后加隆勢
固然也(此言國輿之制)迨會同初晉遣使備車輅法物上
尊號冊禮自此天子車服昉見於遼太平中行漢
冊禮乘黃令陳車輅尚輦奉御陳輿輦盛唐輦輅
盡在遼廷矣(此言漢輿所由置)
又曰遼自逹呼爾氏摩魯受唐鼔纛之賜是為國
仗其制甚簡太宗伐唐晉以前所用皆是物也(此言)
(國仗之制)顧自逹呼爾失活入朝於唐娑固兄弟繼之
尚主封王飫觀上國開元東封邵固扈從又覽太
平之盛自是朝貢歲至於唐遼始祖湼里立約尼
氏世為國相目見耳聞歆企帝王之容輝有日矣
約尼致鼓纛於太祖帳前曾何足以副其雄心覇
氣之所存哉厥後交梁聘晉不憚勞勩至於太宗
立晉以要冊禮入汴而收法物然後累世之所願
欲者一舉而得之於是秦漢以來帝王文物盡入
於遼周宋按圖更製乃非故物遼之所重此其大
端故特著焉(此言漢仗所由置)
太宗會同元年晉使馮道劉煦等備車輅法物上皇帝
皇太后冊禮尊號三年帝在薊州觀導駕儀衛圖遂
備法駕幸燕四年七月有司奏神纛車有蜂窠成蜜
史占之吉六年幸燕備法駕迎導大同元年正月
朔備法駕至汴三月將幸中京鎮陽詔收鹵簿法物委
所司押領先往(未幾鎮陽入漢鹵簿法物隨世宗歸於上京)四月(世宗即位)鹵簿
法駕備而不御
世宗天禄五年十一月(穆宗已即位)詔朝會依嗣聖皇帝故
事用漢禮(互見朝儀門)
(臣)等謹按儀衛志作應歷元年誤也
景宗乾亨四年(聖宗已即位)六月帝還上京留守具法駕迎
導
聖宗統和元年車駕還上京迎導儀衛如式三年駕
幸上京留守具儀衛如式四年燕京留守具儀衛導
駕入京
儀衛志曰是後儀衛常事史不復書
太平元年十月幸中京通天觀還升玉輅自内三門入
萬歲殿奠酒七廟御容
(臣)等謹按志作開泰十年不知即太平元年也今
從紀又玉輅享宗廟用之故從志附載奠酒事
國輿
大輿(柴冊再生儀見載神主)輿(臘儀見皇帝皇后升輿降與)總纛車駕以御
駝(祭山儀見皇太后升總纛車)車(納后儀見皇后龍車)椅(冊皇太后儀皇帝乘椅自便殿轝至)
(西便門)鞍馬(祭山儀皇帝乘馬侍皇太后行獵儀皇帝降輿祭東畢乘馬入獵圍色克色哩儀埧)
(乘馬東行羣臣在南命婦在北)
漢輿
五輅玉輅(祀天祭地享宗廟胡賀納后用之)青質玉飾黃屋左纛
十二鑾在衡二鈴在軾龍輈左建旂十二斿皆畫升
龍長曳地駕蒼龍金㚇鏤錫鞶纓十二就(遼國勘箭儀皇帝乘)
(玉輅至内門)金輅(鄉射祀還飲至用之)赤質金飾餘如玉輅色從
其質駕赤騮象輅(行道用之)黃質象飾餘如金輅駕黃
騮革輅(巡狩武事用之)白質革鞔駕白翰木輅(田獵用之)黑
質漆飾駕黑駱
車(制小於輅小事乘之)耕根車(耕耤用之)青質盖三重餘如玉輅
安車(一名進賢車臨幸用之)金飾重輿曲壁八鑾在衡紫油
纁朱裏幰朱絲絡網駕赤騮朱鞶纓四望車(一名明遠)
(車拜陵臨弔則用之)金飾青油纁朱裏通幰駕牛餘同安車
涼車(省方罷獵用之)赤質金塗銀装五絲龍鳳織籐油壁緋
絛蓮座駕以槖駝
輦(用人挽本宫中所乘太平冊禮皇帝御輦)大鳳輦赤質頂有金鳳壁
畫雲氣金翅前有軾下有鈎欄絡帶皆繡雲鳳銀梯
主輦八十人大芳輦仙遊輦(王圻云二輦制不可考)小
輦(永夀節儀皇太后乘小輦)芳亭輦黑質幕屋緋欄皆繡雲鳳
朱綠夾窗花板紅網兩簾四竿銀飾梯主輦百二十
人大玉輦小玉輦(二輦制亦不可考)逍遥輦(常用之)㯶
屋赤質金塗銀装紅絛輦官十二人(春夏緋衫秋冬素錦服)
平頭輦(常行用之)制如逍遥無屋(冊承天皇太后儀皇太后乘平頭輦)步
輦(統和三年駐&KR3414;土河乘步輦聽政)羊車(古輦車)赤質兩壁龜文鳳
翅緋幰絡帶門簾皆繡瑞羊畫輪駕以牛(隋易果下馬)童
子十八人(服繡瑞羊挽之)
輿(以人肩之天子用□絡臂綰)腰輿前後長竿各二金銀螭頭
緋繡鳳襴上施錦褥别設小牀奉輿十六人小輿
赤質青頂曲柄緋繡絡帶制如鳳輦而小上有御座
奉輿二十四人
國仗
十二神纛十二旗十二鼓曲柄華盖直柄
華盖
約尼末主(史稱哈陶津可汗亦曰德祖)遺制迎十二神纛天子旗
鼓置太子(即太祖也)帳前諸弟埒克等叛伊德實縱火焚
行宫皇后命海古勒救之止得天子旗鼓太宗即位
置旗鼔神纛於殿前聖宗以輕車儀衛拜帝山
又有渤海仗太宗天顯四年幸遼陽府人皇王備
乘輿羽衛以迎(先是太祖滅渤海改其國為東丹丘子倍為人皇王以主之)聖宗
乾亨五年東巡東京留守具儀衛迎車駕(此故渤海儀衛也)
漢仗
鹵簿儀仗人數馬匹步行擎執二千四百一十二人
坐馬擎執二百七十五人坐馬樂人二百七十三人
步行教坊人七十一人御馬牵攏官五十二人御馬
二十六匹官僚馬牽攏官六十六人坐馬挂甲人五
百九十八人步行挂甲人百六十人金甲二人神輿
十二人長夀仙一人諸職官等三百五人内侍一人
引哨押衙二人赤縣令一人府牧一人府吏二人少
尹一人司錄一人功曹一人太常少卿丞博士各一
人司徒一人太僕卿一人鴻臚卿一人大理卿一人
御史大夫一人侍御史殿中侍御史各二人監察御
史一人兵部尚書侍郎郎中員外郎各一人符寳郎
一人左右諸衛將軍三十五人左右諸折衝二十一
人左右諸果毅二十八人尚乘奉御排仗承直左右
夾騎各二人都頭六人主帥一十四人(教坊司差)押纛二
人左右金吾四人虞候佽飛一十六人鼓吹令漏刻
生各二人押當官一人司天監令史司辰各一人統
軍六人千牛備身左右親勲各二人左右郎將四人
左右拾遺左右補闕各二人起居舍人一人左右諫
議大夫給事中書舍人左右散騎常侍門下侍郎中
書侍郎各二人鳴鞭二人(内侍内差)侍中一人中書令一
人監門校尉排列官各二人武衛隊正一人隨駕諸
司供奉官三十人三班供奉官六十人通事舍人四
人御史中丞二人乘黃丞二人都尉一人太僕卿一
人(王圻本刪此句)步行太卜令一人職官乘馬三百四(四字疑衍)
匹進馬四匹駕車馬二十八匹人之數凡四千二百
三十有九馬之數凡千五百二十(以上得諸元時太常卿徐世隆家藏)
(遼朝雜禮至於儀注之詳不敢傅會云)
(臣)等謹按史志人數馬匹條太僕卿一人後復重
出王圻刪之下步行太卜令一人則卜改為僕疑
此必字有舛誤未可意為節改也又教坊司差四
字王圻不作注說者謂主帥非教坊所差不應注
此然安知不連下讀乎若馬之數以上文計之凡
多四匹今俱仍正史之舊摘錄之備考
金
金史輿服志曰金初得遼之儀物既而克宋於是
乎有車輅之制熙宗幸燕始用法駕迨至世宗制
作乃定班班乎古矣
儀衛志曰金制天子之儀衛一曰立仗二曰行仗
其衛士曰護衛曰親軍曰弩手曰控鶴曰繖子曰
長行立仗則有殿庭内仗殿庭外仗凡大禮大朝
會則用之其朔望常朝弩手百人分列兩階而已
行仗則有法駕大駕黃麾仗凡行幸及郊廟祀享
則用之其非大禮遠出則有常行儀衛宫中導從
焉大抵模倣宋制錯綜增損而用之
熙宗天眷三年四月幸燕京始備法駕凡用士卒萬四
千五十六人攝官在外皇統元年正月上冊寳立仗
一千一百八十人(自是以後至海陵時俱用三千人)
海陵天德二年九月立惠妃圖克坦氏為皇后發冊勤
政殿設黃麾細仗用前六部攝官七十一擎執六百七
十八人受冊太和殿用後六部攝官三十六擎執三百
二十二人
儀衛志曰是年祀廟用黃麾四千人
貞元元年三月遷都至燕京備法駕用黃麾仗萬三百
四十八人
世宗大定七年正月受尊號冊寳禮頗減立仗之數且
以天德貞元不設車輅遂并去之
是後或減至二千或一千或八百或六百人
八年正月冊皇太子於大安殿用黃麾半仗二千二百
六十五人奉表於仁政殿用黃麾細仗一千四百二人
二十六年十一月冊立原王璟為皇太孫用黃麾仗
亦如八年冊皇太子儀
儀衛志曰世宗即位凡行幸祀享並用黃麾三千
人間亦不滿其數大定十一年前祀南郊朝享太
廟及至郊壇用大駕七千人此其大較也
章宗明昌五年八月至自景明宫還京儀依大定六年
制
先是六月尚書省奏大定六年世宗自西京還都採
宋省方還京之儀用黃麾仗二千人及金玉輅庫庫
隊甲騎五百人導駕官二十四人今駕還都日宜依
之制可至是遂用焉
承安元年十一月有事於南郊量添鹵簿人數
省臣奏南郊大禮大駕鹵簿當用人二萬一千二百
一十八馬八千一百九十八世宗親行郊祀仗用七
千人今擬大定制外量添甲卒三百庫庫隊執撾人
二百四十八通七千五百四十八人仍分八節從之
泰和八年四月禘於太廟依元年例黃麾仗三千人屯
門仗五百人
(臣)等謹按儀衛志泰和六年帝欲親行祫享命有
司計其役費尚書省奏當用仗三千五百人錢一
萬餘貫馬八百六十五匹舊例馬皆取借於民親
軍皆自備從事今軍旅方興官馬以備緩急不可
借用民亦不可重擾宜令有司攝事帝詔再議之
考章宗紀是年不載祫享事盖未及舉行也
常朝儀衛
初國制凡朔望常朝日殿下列衛士簾下置甲兵海
陵正隆元年命去甲兵惟存錦衣弩手百人分立兩
階
其儀都副點檢公服偏帶(常朝則展紫)左右衛將軍宿直
將軍展紫金束帶各執玉水晶及金飾骨朵左右親
衛盤裹紫襖塗金束帶骨朵佩兵械供御弩手繖子
百人並金花交脚幞頭塗金銅鈒襯花束帶骨朵左
右班執儀物内侍二十人展紫塗金束帶朝參日弩
手繖子直於殿門外分兩面排立司晨報時畢皇帝
御殿座鳴鞭閤門報班齊執擎儀物内侍分降殿階
南向立點檢司起居弩手繖子於殿門外北面山呼
聲喏訖即於殿門外東西相向排立都點檢以次三
人升殿都點檢在東近南左副又少南右副在西東
向對立左右衛將軍在殿下東西對立省臣隨班起
居畢左右司侍郎從宰執奏事殿中侍御史隨班起
居畢東西對立於左右衛將軍之北少前修起居注
分殿陛東西對立於殿欄外副階下以俟奏事畢皇
帝還閤侍衛者方退
内外立仗
凡遇大禮大朝會則用之(自熙宗皇統元年至世宗大定二十八年事已見前)
大定八年黃麾半仗攝官一百七十五人擎執二千
八十一人編排職掌九人(合之冊皇太子於大安殿所用二千二百六十五人)
(之數相符)
殿庭内仗(以中心東西相向一重并面北旗幟為中道)左行自北西向排
列黃麾幡一首執者三人碧襴官一大雉扇二碧襴
官一中雉扇六碧襴官一小雉扇六碧襴官一朱團
扇六碧襴官一睥睨四碧襴官一紅大繖一碧襴官
一紫方繖二碧襴官一華盖一右行東向立者並同
面北第一行牙門旗八共二十四人分左右留中道
第二行監門校尉十二分左右第三行長夀幢一押
旗大將軍一居中次東五方龍旗十五次西五方鳳
旗十五第四行自内而東青龍旗五紅龍旗二十自
内而西青龍旗五紅龍旗二十第五行同上又君王
萬歲旗一五人居中日旗一五人在左月旗一五人
在右第六行自内而東天下太平旗苣紋旗日月合
璧旗苣紋旗青龍旗赤龍旗河瀆旗江瀆旗各一旗
五人排仗通直官一排仗大將一未午巳辰夘寅旗
各一青天王旗白天王旗各一自内而西祥雲旗五
星連珠旗祥雲旗黃龍旗白龍旗黑龍旗淮瀆旗濟
瀆旗各一旗五人通直官一大將一申酉戌亥子丑
旗各一緋天王旗皂天王旗各一第七行自内而東
孔雀旗一五人蒼烏旗兕旗犛牛旗騼䮷旗赤熊旗
白狼旗金鸚鵡旗馴犀旗角端旗鵕䴊旗騶牙旗野
馬旗瑞麥旗甘露旗各一旗五人自内而西者同
外仗(在門外)左邊西向自北排列第一部第一行侍御
史大將軍折衝都尉各一主帥三第二行絳引幡五
首十五人龍頭竿四弓矢五揭鼓二龍頭竿四儀鍠
斧五龍頭竿四朱刀盾五龍頭竿四綠刀盾五龍頭
竿四小戟五第三行與第一行同第四行與第二行
同第二部第三部第四部第五部以次而南各為前
後四行其名數與第一部同惟無絳引幡右五部東
向排列色數皆同左第五行從北每大旗一均用小
紅龍旗二間之角宿旗一三人均用二亢宿旗氐宿
旗房宿旗心宿旗尾宿旗箕宿旗斗宿旗牛宿旗各
一(皆三人均用二同角宿旗)女宿旗一三人龍旗并黃排襴旗各
一虚宿旗一三人紅黃排襴旗二危宿旗一三人紅
紫排襴旗二室宿旗一三人黃紫排襴旗二壁宿旗
一三人紅黃排襴旗二重輪旗一三人紅紫排襴旗
二左攝提旗一三人黃紫排襴旗二青龍旗一三人
紅黃排襴旗二木星旗一三人紅紫排襴旗二火星
旗一三人黃紫排襴旗二土星旗一三人紅黃排襴
旗二金星旗一三人紅紫排襴旗二水星旗一三人
吏兵并紫排襴旗各一北岳旗一三人吏兵并龍君
旗各一東岳旗一三人龍君并黃熊旗各一中岳旗
一三人黃熊并赤豹旗各一西岳旗一三人赤豹幷
力士旗各一南岳旗一三人力士幷虎君旗各一朱
雀旗一三人虎君并天馬旗各一右第五行從北奎
旗一三人婁旗胃旗昴旗畢旗觜旗參旗井旗鬼旗
各一(各三人皆均用二旗如前)柳宿旗星宿旗張宿旗翼宿旗軫
宿旗重輪旗右攝提旗白虎旗東方神旗南方神旗
中央神旗西方神旗北方神旗各一(各三人皆有排襴旗二俱同前)
風伯旗一三人力士并虎君旗各一雨師旗一三人
虎君并黃熊旗二雷公旗一三人黃熊幷赤豹旗二
電母旗一三人赤豹并吏兵旗二北斗旗一三人吏
兵并龍君旗二元武旗一三人龍君并天馬旗二三
人執一旗者重立二人各執小旗者亦重立
殿門外仗亦從北留中道飛驎旗駃騠旗鸞旗麟旗
馴象旗各二共十人從中分列為第一重鶡鷄旗貔
旗玉馬旗三角獸旗黃鹿旗各二共十人次外分别
為第二重其次第一部都尉三人第二部至第五部
俱二人為第三重又其次五部各刀盾二十為第四
重又其次五部各弓矢二十為第五重左右同
(臣)等謹按以上所列儀衛志所謂黃麾車仗也然
以二千二百六十五人之數較之有不相符者
黃麾細仗攝官八十八人擎執一千三百五人編排
職掌九人(合之立皇太子奉表於仁政殿所用一千四百二人之數相符)
内仗中道左一行自北西向排列黃麾幡一首執者
三人大雉扇中雉扇小雉扇朱團扇各六睥睨四紅
大繖一紫方繖二華盖一凡繖扇之上皆有碧襴官
一右行東向排次同面北第一行長夀幢一居中牙
門旗八共二十四人分左右第二行君王萬歲旗五
人居中日旗五人監門校尉五人在左月旗五人監
門校尉五人在右第三行五方龍旗十五在左五方
鳳旗十五在右第四行紅龍旗三十四第五行紅龍
旗三十四皆分左右第六行自内而東太平苣紋合
璧苣紋赤龍青龍旗各一旗五人通直一人大將一
人未午已辰夘寅旗各一青天王旗白天王旗各一
自内而西祥雲連珠祥雲黃龍白龍黑龍旗各一旗
五人通直一人大將一人申酉戌亥子丑旗各一緋
天王旗皂天王旗各一第七行自内而東河瀆江瀆
兕赤熊馴犀角端鵕䴊綱子旗各一旗五人自内而
西淮瀆濟瀆兕赤熊馴犀角端鵕䴊綱子旗各一旗
五人
外仗左邊西向自北排列第一行五部侍御史大將
軍折衝都尉各一主帥各二第二行第一部絳引幡
五首十五人龍頭竿四弓矢五揭鼓二儀鍠斧五龍
頭竿四弓矢五朱刀盾五綠刀盾五龍頭竿四儀鍠
斧五朱刀盾五綠刀盾五龍頭竿四小戟五龍頭竿
四小戟五第二部至第五部無絳引幡餘色並同以
次相接而南右五部東向亦如之左第三行從北角
亢氐房心尾箕斗牛女虚危室壁旗各一旗三人次
重輪左攝提青龍旗各一木火土金水星旗各一北
東中南兩岳旗各一旗三人次紫排襴四黃排襴四
紅排襴四吏兵旗二天馬旗一右第三行從北奎婁
胃昴畢觜參井鬼柳星張翼軫旗各一旗三人次重
輪右攝提白虎旗各一東南中西北方神旗各一風
伯雨師雷公電母北斗旗各一旗三人次排襴十六
及吏兵天馬旗(俱同前)
(臣)等謹按以上所列儀衛志所謂黃麾細仗也然
以一千四百二人之數較之亦不盡符殆偶有舛
錯耳
常行儀衛
天子非祀享巡幸遠出則用之(名行仗)弩手二百人軍
使五人控鶴二百人首領四人(俱服紅地藏根牡丹錦襖金鳳花交脚幞)
(頭塗金銀束帶控鶴或皂帽碧襖)各執金鍍銀蒜瓣骨朵長行四百
人(拳脚幞頭紅錦四□襖塗金束帶)二人(紫衫)前導無執物餘執列絲
骨朵七十八瓜八十八鐙三十四在控鶴前金吾仗
八十金花大劍六十(俱垂紅絨結子)儀鍠斧五十八在控鶴
後其常朝御殿郊廟臨幸凡步輦出入則有近侍導
從執金鍍銀骨朵者二人左右扇十人拂子四人香
盒香毬節幢各二人盂唾壺淨巾鐁鑼水鑵交椅斧
各一人皇帝出閤則分立閤門之外導引至殿皇帝
升座則降階以俟入閤然後放仗
行仗法駕
天眷三年幸燕用之
法駕人數攝官六百九十九人將軍大將軍四十三
人折衝果毅一百二十六人校尉五十六人郎將三
十四人帥兵官二百四十六人統軍六人都頭六人
千牛一人旅師二人部轄指揮使二人押纛二人押
衙四人四色官四人押旗二人引駕官四人進馬四
人押仗通直二人押仗大將二人碧襴一十六人長
史二人鼔吹令丞各二人典事五人太史令一人太
史正一人司丞一人府牧一人刻漏生四人縣令一
人御史大夫一人僚佐一十人進輅職掌二人夾輅
將軍二人陪輅將軍二人教馬官二人四省局官八
人導駕官四十八人抱駕頭官一人執扇筤一人尚
輦奉御二人殿中少監二人供奉職官二人令史四
人書令史四人押仗二人殿中侍御史二十四人諸
班直隊二千九百四十五人鈞容直三百六人(人員六長)
(行三百)執旗一百三十六人引駕六十二人(人員二長行六十)
駕頭天武官一十二人執從物茶酒班一十一人御
龍直仗劍六人天武把行門八人殿前班擊鞭一十
人御龍直四十人(人員二長行三十八)骨朵直一百三十四人
部押二人殿前班行門三十五人捧日馬隊七百人
奉宸步隊七百人天武骨朵大劍三百一十人(人員一十)
(長行三百)東第四班三十一人(人員一長行三十)扇筤天武二十
人捧日隊從領人員一十七人簇輦荼酒班三十一
人(人員一長行三十)鈞容直三十一人(人員一長行三十)招箭班三
十三人(人員三長行三十)天武約欄三百一十人(人員一十長行三百)
車輅下駕士六百三十八人玉輅下一百四十人(控踏)
(路馬四駕士一百二十八挾輅八)金輅下六十四人(控馬踏路四駕士六十)象
輅下駕士四十人革輅木輅耕根車駕士同上革車
二共五十人指南記里車各三十人輅車鸞旗皮軒
車各十八人黃鉞豹尾車各十五人屬車八共八十
人輦輿下六百八十五人小輿一長行二十四人逍
遥一共三十五人(什將節級九長行二十六)平輦下四十二人(什將)
(節級九人員七長行二十六)腰輿各一十九人(人員一什將虞候二長行十有六)
大輦下三百七十一人(掌輦人員四什將十二長行三百五十五分五番)芳
亭輦一長行六十人御馬三十二共百三十四人(控馬)
(天武官六十四挾馬騎御馬直長行六十四人押馬六人騎御馬直人員三天武節級三人)象二
十三人擎執人士共八千七百七十一人鼓吹樂二
九百九十四人馬六千七十八匹
(臣)等謹按儀衛志以上法駕凡萬四千五十六人
攝官在外已見於前矣
黃麾仗
天德五年遷都於燕用黃麾仗一萬八百二十三人
攝官在内騎三千九百六十九分八節
第一節中道象二十二人(節級二人銅鑼七寳瑜石銀鈎各一鐡鈎二小旗十)
(五並服花脚幞頭青錦絡縫緋䙆衫金鍍銀雙□束帶)第一引七十二人清道
一(武弁緋雲鶴袍袴革帶執黑漆杖)幰弩一(赤平巾幘緋辟邪衫革帶赤袴)誕馬二
控四人(赤平巾幘緋繡寳相花衫銀革帶纓轡凉屜二副)軺車一赤馬二駕
士十八人(武弁緋繡雉大袖衫白袴馬纓轡凉屜銅面包尾)縣令一人(朝服坐軺)
(車)僚佐四人(並朝服)控馬八人(錦帽絡縫紫衫大佩銀帶)紫方繖一
(黃抹額寳相花衫銀帶大口袴)朱團扇一曲盖一(緋抹額寳相花衫革帶袴)青衣
二(青平巾青衫袴革帶執青竹杖)車輻棒二(赤平巾緋白澤衫革帶赤袴)告止幡
二執者六人(緋抹額寳相花衫革帶袴)傳教幡一信幡一各三人
(並黃抹額寳相花衫革帶大口袴)小戟十六(服同上)第二引二百六十
四人清道二幰弩一誕馬四控八人(服並如前)掆鼓金鉦
各一(平巾幘緋鸞衫抹帶袴錦騰蛇)大鼓六(黃雷花衫袴抹額抹帶)節幢麾各
一夾矟二角四儀刀十(並平巾幘緋繡寳相花衫銀革帶大口袴)革車一
赤馬四駕士二十五人(武弁獬豸大袖勒帛馬飾如前)府牧一人(朝服)
(坐車)僚佐四人控馬八人(服並如前)鐃鼓一簫二笳二笛一
篳篥一(並平幘緋寶相花衫銀褐抹帶)大横吹一(緋苣紋袍袴抹額抹帶)青衣
四車輻棒四紫方繖一朱團扇四曲盖一告止幡傳
教幡信幡各二各六人小戟四十(服並如前)刀盾三十六
(銀褐抹額寳花衫銀革帶袴)弓矢三十六(錦帽青寳相花衫銀革帶袴)矟三十
六(錦帽紫寳相花袍革帶袴)朱雀旗隊三十四人折衝都尉三人
(平巾幘紫辟邪衫革帶大口袴錦騰蛇横刀弓矢)犦矟二(平巾幘緋繡寳相花衫革帶袴)朱
雀旗一五人(緋抹額寳相花衫革帶大口袴横刀引夾人加弓矢)弩六弓矢六
矟十二(並平巾緋寳相花衫横刀革帶袴)龍旗隊七十一人大將軍
一人(朝服)引旗四人(黃抹額寳相花衫革帶大口袴)旗十二風伯雨師
雷公電母北斗各一五星五左右攝提二執夾共六
十人(皆五色寳相花衫抹額革帶袴横刀引夾人加弓矢後凡執旗者並同)副竿二(錦帽)
(黃寳相花衫革帶袴)護旗四人(加黃額抹弓矢)太僕三車八十一人指
南車駕士三十人(武弁緋純繡孔雀大袖銀褐帶袴)記里鼓車駕士
三十人(獬豸大袖)鸞旗車駕士十八人(瑞鷹大袖)駕車赤馬十
二執黑仗者三人牙門旗隊二十八人(分左右)白澤旗
二執夾各五人(綠貝冠人馬甲錦臂鞲横刀引夾加弓矢)金吾牙門旗第
一門牙門旗四執夾十二人(青寳相花衫抹額革帶大口袴横刀引夾人加)
(弓矢)監門校尉六人(長脚幞頭緋抹額獅子裲襠銀帶横刀弓矢烏皮鞾後隊同)前
部馬隊第一隊七十人折衝果毅都尉二人(錦帽緋辟邪袍)
(袴革帶横刀弓矢)角宿亢宿斗宿牛宿旗四旗五人(並五色寳相花)
(衫抹額革帶横刀引夾加弓矢)弩六弓矢十四(並錦帽青寳相花衫革帶袴)矟二
十八(緋色衫餘同上)第二隊七十人折衝果毅都尉二人(白澤)
(衫)氐宿女宿房宿虚宿旗四旗五人弩弓矢矟數同
上(服執如前)第三隊七十人折衝果毅都尉二人心宿危
宿尾宿室宿旗四旗五人弩弓矢矟數同上(服執如前)
第二節金吾引駕騎二十人折衝都尉二人(平巾幘緋辟邪)
(衫革帶袴横刀弓矢)弩弓矢矟各六(並平巾幘緋寳相花柄襠革帶袴)前部鼓
吹五百四十七人鼓吹令二人(長脚幞頭綠公服角帶絲鞭烏皮鞾)府
史四人(長脚幞頭綠寬衫角帶黃絹牛臂烏鞾)部轄指揮使一人(平巾幘紫)
(寳相花衫革帶錦騰蛇)主帥四十八人(分五項平巾幘緋鸞衫革帶袴執儀刀)掆
鼔金鉦各十二(平巾幘緋鸞衫銀褐抹帶錦騰蛇)大鼓長鳴各百二
十(黃雷花彩抹額抹帶)鐃鼓十二(緋苣紋彩抹額抹帶)歌二十四拱辰管
簫笳各二十四(服如鉦鼓無騰蛇)大横吹百二十(服如鐃鼓)馬部
第四隊六十人(分左右)折衝都尉二人(緋麟衫)箕宿壁宿
旗各一旗五人弩六弓矢十四矟二十八(服執並如前隊)第
五隊六十人折衝都尉二人奎宿井宿旗各一旗五
人(弩弓矢矟之數及服執並如前隊自此至第十隊俱如之不贅書)第六隊六十人
折衝都尉二人(緋瑞鷹袍)婁宿鬼宿旗各一旗五人第七
隊六十人折衝都尉二人胃宿柳宿旗各一旗五人
第八隊六十人折衝都尉二人昴宿星宿旗各一旗
五人第九隊六十人折衝都尉二人(赤豹袍)畢宿張宿
旗各一旗五人第十隊七十人折衝都尉二人(瑞馬袍)
觜宿翼宿參宿軫宿旗各一旗五人步甲隊第一第
二兩隊百一十人領軍衛將軍二人(平巾紫白澤袍袴帶錦騰蛇横)
(刀弓矢)犦矟四(平巾幘緋寳相花袍大口袴)折衝都尉四人(服如將軍)鶡
雞旗二貔旗二旗各五人朱牟甲弓矢四十朱牟甲
刀盾四十(兜牟甲身披膊錦臂鞲行縢鞋韈勒甲革帶)
第三節中道前部鼓吹第二五百二十三人(侍御在外)節
鼓二笛簫篳篥笳桃皮篳篥各二十四(黑平巾幘緋對鸞衫銀褐)
(勒帛大口袴)主帥二十六人(分四項革帶執儀刀服如上無勒帛)掆鼓金鉦
各十二(黑平巾幘緋繡對鸞衫銀褐勒帛大口袴錦騰蛇)小鼓中鳴各百二
十(黃雷花袍袴抹額抹帶)羽葆鼓十二(青苣紋袍抹額抹帶)歌二十四拱
辰管簫笳各二十四(服如前色)侍御史二人(朝服)黃麾幡一
三人(武升緋寳相花衫銀褐勒帛大口袴執者馬[糸斥]者步)步甲第三隊五十二
人折衝果毅都尉二人(紫瑞馬袍)玉馬旗二旗五人青牟
甲弓矢四十(服執並同前隊)第四隊五十二人折衝果毅都
尉二人(瑞鷹袍)三角獸旗二旗五人青牟甲刀盾四十
第五隊五十二人折衝果毅都尉二人(白澤袍)黃鹿旗
二旗五人黑牟甲弓矢四十第六隊五十二人折衝
果毅都尉二人(服同前)飛麟旗二旗五人黑牟甲刀盾
四十第七隊五十二人折衝果毅都尉二人(赤豹袍)駃
騠旗二旗五人銀褐牟甲弓矢四十第八隊五十二
人折衝果毅都尉二人(服同前)鸞旗二旗五人銀褐牟
甲刀盾四十第九隊五十二人折衝果毅都尉二人
(瑞鷹袍)麟旗二旗五人黃牟甲弓矢四十第十隊五十
二人馴象旗二旗五人黃牟甲刀盾四十(服執如前)金吾
牙門旗第二門牙門旗四執夾十二人監門校尉六
人(服執同第一門)左右屯衛將軍二人(平巾幘紫飛麟袍大口袴錦騰蛇革帶横)
(刀弓矢)絳引幡二十執者六十人(武弁緋繡寳相花衫銀褐勒帛大口袴)
共八十人
第四節中道六軍儀仗二百五十二人統軍六人(花脚)
(幞頭紫繡抹額孔雀袍革帶横刀䩴□器仗珂馬)都頭六人(長脚幞頭紫寳相花大袖衫革)
(帶横刀)神武軍旗羽林軍旗龍武軍旗各二旗各五人
(執人錦帽引夾人金帽)排襴旗四十八吏兵旗力士旗赤豹旗
黃熊旗龍君旗虎君旗各四掩尾天馬旗六旗一人
(錦帽五色寳相花衫革帶錦臂鞲)白簳槍九十(交脚幞頭五色寳相花衫抹額革帶汗袴)
柯舒二十四鐙杖十八(並貼金帽五色寳相花衫革帶)引駕龍墀隊
六十五人排仗通直二人排仗大將二人(並長脚幞頭紫公服)
(紅鞓帶絲鞭烏皮鞾)天王旗四十二辰旗各一旗一人(並錦帽五色寳)
(相花衫革帶臂鞲)天下太平旗一五方龍旗五旗五人(執人錦帽)
(引夾人貼金帽服並如上横刀弓矢)君王萬歲旗一日月旗各一旗五
人(執人錦帽引夾人貼金帽服執己見前例)御馬六十六人馬十六匹匹
四人(控馬三十二人貼金幞頭紫寳相花衫革帶夾馬三十二人皂帽青錦襖塗金銅束帶)廣
武節級一人(錦帽執黑杖服同御馬)管押騎御馬直人員一人
(皂帽紅錦襖塗金銅束帶)中道隊三十二人大將軍一人(朝服絲鞭)日
月合璧旗一苣紋旗二五星連珠旗一祥雲旗二旗
各五人(服執見前例)長夀幢一(平巾幘緋寳相花衫革帶大口袴)金吾細
仗一百人青龍旗白虎旗各一五嶽神旗五方神旗
各五旗各四人(並四色寳相花衫青黃銀褐皂抹額革帶横刀引夾如前)押旗二
人(長脚幞頭紫公服紅鞓角帶烏皮鞾)五方龍旗各三五方鳳旗各三
旗一人(並五色衫抹額革帶横刀)四瀆旗四旗五人(並皂帽寳相花衫抹額革)
(𢃄横刀夾引如前)黃麾前第一部二百七十二人殿中侍御
史二人(朝服)左右屯衛大將軍二人折衝都尉二人(平巾)
(幘紫飛麟袍革帶大口袴錦騰蛇横刀弓犬)主帥二十人(平巾幘縑寳相花衫革帶袴儀)
(刀)龍頭竿一百揭鼔六儀鍠斧小戟各二十弓矢四
十朱縢絡刀盾矟綠縢絡刀盾各二十(並青寳相花衫抹額抹帶)
(行縢鞋襪)第二部二百七十二人殿中侍御史二人左右
領軍衛大將軍二人折衝都尉二人(紫繡白澤袍)主帥二
十人(龍頭竿揭鼓等數俱同第一部惟服並緋餘同上)第三部二百七十二
人殿中侍御史二人左右屯衛大將軍二人折衝都
尉二人(紫瑞鷹袍)主帥二十人(龍頭竿揭鼓等數俱同第一部惟服並黃餘同上)
第五節中道八寳三百人轝士九十六人(平巾幘緋寳相花衫)
(大口袴塗金銀束帶)燭籠三十二(大佩銀腰帶服同轝士)行馬十六(服同燭龍)
碧襴官十六人(弓脚幞頭碧襴衫金銅束帶烏皮鞾後四人執長刀)符寳郎八
人(長脚幞頭綠公服角𢃄槐簡步導)援寳三十二人人員二人(武弁紫寳)
(相花衫革帶執黑漆杖)長行三十人(緋寳相花衫執黑漆杖)香案八轝士
三十二人(服同燭籠行馬)案後金吾仗六方繖二大雉扇四
(服並同碧襴官)金吾仗十二人四色官四人(長脚幞頭綠公服大口袴金銅)
(腰帶前二人執槐簡後二人執金銅儀刀)押仗二人(長脚幞頭紫公服紅鞓帶烏皮鞾)金
甲二人(披賻兜斗鉞斧錦臂鞲勒甲縧)進馬四人(平巾幘紫犀牛裲襠革帶横刀弓矢)
金吾引駕四十九人千牛將軍一人千牛十人郎將
二人(並緋繡抹額紫犀牛裲襠革帶大口袴横刀弓矢珂馬將軍平巾幘無抹額千牛郎將花脚幞)
(頭餘同)長史二人(長脚幞頭綠公服金銅腰帶袴烏皮鞾)引駕官四人(長脚)
(幞頭紫公服紅鞓帶烏皮鞾)中雉扇十二大繖二小雉扇四華盖
二香蹬一座八人火燎一二人(武弁緋寳相花大袖革帶大口袴)輿
輦一百三人腰輿人員什將三人(皂帽紅錦襖塗金銀束帶人員執仗)
長行十六人(拳脚幞頭紅錦四䙆襖塗金銀腰帶)排列官二人(長脚幞頭紫公)
(服紅鞓帶烏皮鞾)小輿二十四人(白成銀束帶服同長行人)逍遥輦人員
什將共十六人(皂帽塗金銀束帶紅錦方勝練鵲人員執黑漆杖)長行二十
六人(紅地白獅錦襖塗金銀帶冠同)平輦人員什將十六人(皂帽紅錦團襖)
(塗金銀帶)諸班開道旗隊一百七十七人開道旗一(鐡甲兜牟)
(紅背子劍緋馬甲)皂纛旗十二旗一人(黑漆鐡笠皂皮人馬甲)引駕六
十二人(皂帽紅錦團襖紅背子鐵人馬甲箭兵械骨朵)輔龍直一百二人(皂帽)
(紅背子骨朵鐡人馬甲)黃麾前第四部二百七十二人殿中侍
御史二人左右武衛大將軍二人折衝都尉二人主
帥二十人龍頭竿一百揭鼓六儀鍠斧小戟各二十
弓矢四十朱縢絡刀盾矟綠縢絡刀盾各二十(黃寳相花)
(衫餘並如前第一部)第五部二百七十二人(除左右驍衛大將軍與都尉服赤豹)
(袍龍竿以下服銀褐花衫餘名色並同前第二部)第六部二百七十二人(除將)
(軍都尉服瑞馬袍龍竿以下服牟花衫餘名色並如前第三部)
第六節中道門旗隊一百二十三人騎執門旗四十
五方色龍旗十步執紅龍門旗六十麋旗一簇輦紅
龍旗八日月旗二麟旗鳳旗各一旗各一人(並鐡甲兜牟紅)
(錦襖紅背子馬執者惟紅背子步執門旗仍帶劍)金輅(皇太后乘之公主侍坐故在玉輅之前)
駕士九十四人(赤平巾幘緋繡對鳳大袖衫緋抹額赤袴鞋襪)擊鞭内侍十
人(皂帽紅錦襖塗金銀束帶)駕頭下(御牀也)抱駕頭内侍一人(長脚幞頭)
(紫羅公服塗金銀束帶)控馬二人(錦帽錦絡縫寬衫銀大佩腰帶)廣武官十二
人(錦帽白成銀束帶襖)茶酒班執從物十一人水罐香毬各二
唾盂厮羅手巾各一御椅三人踏牀一(皂帽碧錦團襖紅錦背子)
(塗金銀束𢃄)共百三十人拱聖直人員二人長行三十八
人(真珠頭巾紅錦四䙆襖塗金銀束帶)導駕官四十二人(朝服)從人八十
四(錦帽紫絡縫寬衫大佩銀腰帶)仗劍六人(皂帽紅錦團襖紅錦背子鐵甲弓矢器械)廣
武把行門八人殿班把行門三十五人(服並如仗劍)玉輅
(帝后同乘太子陪坐)駕士百二十八人(服如金輅惟用青色)千牛將軍一
人(具装執長刀於輅右)左右點檢二人(披金甲)夾輅大將軍二人
陪輅將軍二人(並朝服)進輅職掌二人(長脚幞頭紫寬衫塗金銀腰帶)
教馬官二人(長脚幞頭緋抹額紫寳相花衫塗金銀腰帶)部押二人(皂袍鐡甲)
(紅錦襖執骨朵)挟輅八人控踏路馬四人(馬二匹銅面色尾涼屜人服如駕士)
共一百五十三人龍翔馬隊二十隊六百二十人分
左右每隊人員三人(皂帽鐡甲紅錦襖紅背子弓矢劍骨朵甲馬)殿侍二
十八人(鐡甲紅錦背子弓矢器械甲馬)東第五班金鎗六隊每隊旗
三人鎗二十五人(内二十人佩弓矢)共一百六十八人(並裹鐡兜)
(牟金鎗)銀鎗六隊每隊旗鎗等人數俱同上(並裹鐵笠銀鎗)東
第四班二隊每隊旗三人弩二十五人共五十六人
(鐡笠兜牟)神勇步隊七百人分左右作四重每重人員十
(皂帽紅錦團襖弓矢器械骨朵)長行六百六十人(並鐡兜牟甲)内拱聖骨
朵直拱聖鎗直各一百六十四人(内執子旗者二人餘執槍)拱聖
弓箭直一百六十六人(弓矢器械執骨朵)拱聖弩直一百六
十六人(挟弩䩴□)廣武骨朵大劍三百一十人指揮使五
人(紅錦襖紅背子)都頭五人(紅襖紅背子皂帽塗金腰帶骨朵)長行三百人
(内一百人簇四金鵰錦帽紫孔雀寬襖白成銀束帶骨朵二百人金鍍銀花朱紅笠緋對鳳寬襖銀帶執)
(銀花大劍)遵駕官四十二員從者八十四人(服己見前)青龍白
虎隊五十二人果毅都尉二人青龍旗白虎旗各一
旗五人弩六人弓矢十四矟二十(服己見前)
第七節中道駕後輔龍直等二十一人拍板一篳篥
十五笛十四共長行三十人樂器自備(並皂帽紅錦襖塗金束帶)
(並馬)人員一人(執骨朵服如前)扇筤二十五人執筤官一人控
馬二人(服並如前例)紅龍扇二(長脚幞頭紫公服塗金銀束帶)廣武二十
人(錦帽繡寬襖白成銀束帶紫對鳳十領緋對鳳十領)七寳輦轝士四十二人
什將人員十六人(皂帽紅錦團襖)長行二十六人(盤裹幞頭紅錦四䙆)
(襖塗金束帶)持鈒隊五十人旅帥二人(服如都尉)重輪旗二旗
五人(服同前例)紅羅大繖二大雉扇小雉扇各八紅羅繡
華盖一(武弁緋寳相花衫革帶袴錦騰蛇)朱團扇八(黃寳相花衫)真武幢
一(皂寳相花衫)睥晲八(緋寳相花大袖衫)麾幢各一(紫寳相花衫銀褐抹帶)
後部鼓吹三百三十七人鼓吹丞二人典士四人部
轄指揮使一人主帥十八人金鉦掆鼓各三羽葆鼓
十二歌二十四拱辰管簫笳各二十四節鼓二鐃鼔
十二歌十六簫笳各二十四小横吹一百二十(青苣紋袍)
(抹額抹帶餘並與前同)金吾牙門第三門牙門旗四旗三人監
門校尉六人(服執同第一門)黃麾後第一部第二部第三部
各二百七十二人殿中侍御衛大將軍折衝都尉龍
頭竿以下名色並如前三部
第八節中道後部鼓吹第二百二十人笛簫篳篥笳
桃皮篳篥各二十四(服並如前)屬車八牛二十四駕士八
十人(武弁緋繡雲鶴大袖銀褐抹帶大口袴)黃鉞車赤馬二駕士十五
人(武弁緋對鵝大袖銀褐抹帶大口袴)豹尾車赤馬二駕士十五人(武弁)
(緋立豹大袖銀褐抹𢃄大口袴)元武隊六十一人金吾折衝都尉一
人(平巾幘紫辟邪袍革𢃄袴騰蛇横刀弓矢)犦矟二(平巾幘緋寳相花衫革大𢃄)仙童
旗一元武旗騰蛇旗神龜旗各一旗五人(服執如前例)矟
十九弓矢十五弩四(平巾幘緋寳相花衫革帶袴)黃麾後第四部
第五部第六部各二百七十二人攝官名數服色並
如前第四第五第六部絳引幡二十執者六十人(並武)
(弁緋繡寳相花衫銀褐抹帶大口袴)
諸從駕官並於仗後陪從朝服不足者公服(凡應乘馬者並)
(同宋制)
(臣)等謹按以上人數實一萬八百二十三人所以
異於前云萬三百四十八人者以攝官在内也
大駕鹵簿
大定三年祫享用黃麾仗三千人分四節
第一節無縣令府牧即用黃麾前三部次前部鼓吹
次金吾牙門旗次駕頭次引駕龍墀隊次天王十二
辰等旗
第二節黃麾第四第五部次君王萬歲日月旗次御
馬内增控馬司圍挟司馬圍各一十六人次日月合
璧五星連珠等旗次八寳内增執黑仗傳喝一十八
人在香案前次七寳輦
第三節黃麾後第一第二部次玉輅次庫庫隊次導
駕門仗官
第四節黃麾後第三第四第五部次金輅次牙門旗
次後部鼓吹
六年九月西京還都用黃麾仗二千五百四十二人
(攝官在内)騎七百六十二匹分四節
第一節攝官五十四人執擎三百二人樂工一百七
十人
第二節攝官三十二人執擎三百七十六人
第三節仗内攝官四十四人導駕官四十二人門仗
官一百人玉輅青馬八駕士一百四十人護駕庫庫
隊五百人執擎二百四十二人
第四節攝官五十人金輅赤馬八駕士九十四人控
鶴二十二人樂工八十四人執擎二百九十人
儀衛志曰先是凡行幸皆役民執仗自是歲後詔
以軍士易之
十一年將有事於南郊朝享太廟右丞石琚奏其禮
帝曰前朝漢人祭天惟務整肅儀仗此自奉耳非敬
天也朕謂祭天在誠不在儀仗之盛也其減半用之
於是遂增損黃麾仗為大駕鹵簿凡用七千人(攝官在内)
分八節
第一節第一引七十人縣令第二引二百六十四人
府牧第三引二百二十九人御史大夫名色與府牧
同頗損其數而增行止旗一
第二節金吾皂纛旗一十二人朱雀隊三十四人指
南記里鼓車皆五十二人鸞旗車一十八人前部鼓
吹一百二十九人清游隊七十二人内白澤旗二旗
五人(綠具裝冠綠皮甲勒皮錦臂鞲横刀引夹加弓矢綠皮馬甲包尾全)折衝都尉二
人(黑平巾幘紫繡辟邪袍革帶銀褐大口袴錦騰蛇横刀弓矢)弩六弓矢二十四
矟三十(並錦帽青繡寳相花衫革帶銀褐大口袴)佽飛隊四十八人内果
毅都尉二人(黑平巾幘紫繡飛麟袍革𢃄銀褐大口袴錦騰蛇佩横刀弓矢)虞侯佽
飛三十人(鐡甲兜牟横刀弓矢黑馬甲全)鐡甲佽飛一十六人(服執如上)
前部馬隊第一隊六十四人第二第三隊皆六十人
第四第五隊皆五十八人殳叉仗五十四人内帥兵
官二人(黑平巾幘緋寳相花衫革帶銀褐大口袴執儀刀)殳义各二十六(五色)
(寳相花衫抹額抹帶行縢鞋韈)行止旗一(緋繡寳相花衫抹額銀褐抹帶大口袴)
第三節前部鼓吹第二三百六十九人前部甲隊第
一至第五隊皆四十二人牙門旗二十人黃麾前第
一部一百五十人第二部一百二十人殳义仗五十
八人行止旗一
第四節黃麾幡三人六軍儀仗二百二十六人御馬
三十三人黃麾前第三至第五部皆一百二十人青
龍白虎隊五十二人殳义仗五十六人行止旗一
第五節八寳二百三十二人平頭輦三十人七寳輦
四十二人班劍儀刀隊二百人内將軍二人折衝都
尉二人(平巾幘緋辟邪袍革帶銀褐大口袴錦騰蛇執儀刀)班劍儀刀各九十
八人(並平巾幘緋繡寳相花衫革帶銀褐大口袴錦騰蛇執儀刀)驍衛翊衛隊六
十人内供奉郎將二員(黑平巾幘緋繡瑞馬袍革帶銀褐大口袴執儀刀)鳳
旗二旗五人(服執如前)弩弓矢矟皆一十六(服如班劍儀刀)夹轂
隊第一隊九十二人内折衝都尉二人(平巾幘緋繡飛龍袍革帶)
(銀褐大口袴執儀刀)寳符旗二旗五人朱鍪甲刀盾八十(朱甲錦臂)
(鞲行縢鞋韈)第二隊八十二人内果毅都尉二人(白澤袍)飛
黃旗二旗五人銀褐鍪甲刀盾七十第三隊八十二
人内果毅都尉二人(赤豹袍)吉利旗二旗五人皂鍪甲
刀盾七十殳义仗五十六人行止旗一
第六節馬步門旗隊一百人駕頭一十五人廣武官
茶酒班執從物者二十三人御龍直四十人(紅錦團襖鍍金)
(束帶)内人員二(皂帽三十八人真珠頭巾)玉輅一百五十一人庫庫
隊五百人内金槍隊一百二十六人分左右人員十
八(並鐡甲皂帽紅錦背子執小旗馬甲紅錦包尾)長行一百八人(鐡甲兜牟紅錦背子)
(錦臂鞲甲馬紅錦包尾執金槍)銀槍隊一百二十六人人員十八長
行一百八人(服執如上銀槍)弓箭直步隊一百二十四人人
員四(鐡甲皂帽紅錦團花戰袍弓矢執銀骨朵馬甲全)長行一百二十人(鐡笠)
(紅錦團花戰袍鐡甲弓矢骨朵)骨朵直步隊一百二十四人人員四
長行一百二十人(服甲同上無弓矢)金吾牙門旗二十人黃
麾後第一部一百五十人第二部一百二十人殳义
仗五十二人行止旗一
第七節扇筤二十五人金輅九十四人大安輦一百
八十一人内尚輦奉御二人殿中少監二人奉職官
二人(並公服)令史書令史各四人(七人烏介幘緋四䙆素衫銀褐抹帶大口)
(袴皂鞾一人長脚幞頭紫羅公服角帶皂鞾)掌輦四人(武弁黃繡寳相花衫銀褐抹帶大口)
(袴)人員十二(皂帽紅錦團襖銅束帶内指揮使一人執銀骨朵)舁士一百五
十一人(服同掌輦)御馬三十三人持鈒隊三十九人後部
鼓吹一百六十人黃麾後第三至第五隊皆一百二
十人後步甲隊第一至第二隊皆四十二人殳义仗
五十六人行止旗一
第八節後部鼓吹第二一百四十人象輅革輅木輅
皆五十人進賢車二十六人豹尾車一十八人屬車
八十人元武隊六十一人後步甲隊第三至第五隊
皆四十二人金吾牙門旗二十人後部馬隊第一隊
七十六人第二隊六十四人第三隊六十人殳义仗
六十人行止旗一(後分行旗止旗為二)
儀衛志曰以上名數與黃麾同者不重述
天子車輅
大定十一年將有事於南郊命太常寺檢宋南郊禮
鹵簿當用玉輅金輅象輅革輅木輅耕根車明遠車
指南車記里鼓車崇德車皮軒車進賢車黃鉞車白
鷺車鸞旗車豹尾車軺車羊車各一革車五屬車十
二除見有車輅外闕象木革輅耕根明遠皮軒進賢
白鷺羊車大輦各一革車三屬車四按五禮新儀玉
輅以青金輅以緋象輅以銀褐革輅以黃木輅以皂
盖其物有合隨輅之色者有當用别色者如玉輅用
青絲繡雲龍絡帶青羅繡寳相花帶青畫輪轅青氂
牛尾此隨輅之色者也若象木革輅則當用緋用銀
褐用黃及皂若至尊乘御步武所及非若餘物但為
美觀其踏牀倚背踏道之褥皆用紅錦坐褥及行馬
褥透壁輭簾三用銀褐黃青羅錦三色又大輦宋陶
榖創意為之至祥符中以其太重減七百餘斤可見
當時亦無定制各以意從長斟酌造之其制金玉輅
闕可見者象輅革輅木輅耕根皮軒進賢明遠白鷺
羊車革車大輦凡十有一
象輅黃質金塗銅装以象飾諸末輪衣以銀褐建大
赤餘同玉輅革輅黃質鞔之以革金塗銅装輪衣
以黃建大白餘同玉輅木輅黑質漆之輪衣以皂
建大麾餘同玉輅耕根車青質盖三重制如玉輅
而無玉飾皮軒車赤質上有漆柱貫五輪相重畫
虎紋一轅進賢車赤質如革車緋輪衣絡帶門簾
並鳳上設朱漆牀香案紫綾衣一轅明遠車制如
屋銳頂重簷勾欄頂上有金四角垂鐸上層四面垂
簾下層周以花板三轅白鷺車赤質周施花板上
有漆柱柱杪刻為鷺鷥銜鵝毛筩紅綾帶柱貫五輪
相重輪衣皂頂緋裙緋絡帶並繡飛鷺一轅羊車
赤質兩壁油畫龜文金鳳翅幰衣結帶並繡瑞羊二
轅大輦赤質正方油畫金塗銀葉龍鳳装其上四
面施行龍雲朵火珠方鑑銀絲囊網珠翠結雲龍鈿
窠霞子四角龍頭銜香囊頂輪施耀葉中有銀蓮花
坐龍紅綾裏碧牙壓帖内設圓鑑香囊銀輪勾欄壹
坐紫絲絛網帉錔中施黃褥上置御座曲几香爐錦
結綬几衣輪衣絡帶並緋繡雲龍寳相花金綫壓長
竿四飾以金塗銀龍頭畫梯托义行馬七寳輦制
如大輦飾以玉裙網七寳滴子用真珠宋欽宗為上
皇製海陵自汴取而用之
欽定續文獻通考卷九十六
