欽定續文獻通考卷二百二十五
物異考
雷震
宋寧宗嘉定十七年九月丁丑雷
(臣)等謹按王圻續通考載寧宗嘉定十四年正月
地震大雷是春金人入蘄黃二州吏部侍郎兼侍
讀彭龜年知事勢將變因極陳小人竊權號令不
時之弊所奏極為剴切今考列傳龜年卒于開禧
二年距是時已十有五年矣若馬端臨通考則載
十四年十六年俱冬雷亦不載正月大雷也
理宗寳慶二年九月庚申雷十月辛丑又雷紹定元
年十一月庚辰雷二年九月庚辰雷五年九月乙
巳雨雹雷端平二年十二月辛亥雷三年九月庚
午雷辛未祀明堂大雨震電十月戊戌雷嘉熙元年
九月丁巳雷二年九月己酉雷十月庚戌雷淳祐
元年正月庚子雷十二月丙寅雷二年九月己丑雷
十一月己亥日南至雷電交作三年三月丙辰雷
四年九月乙丑丁卯雷十月戊申雷五年正月己酉
雷七年九月癸酉雷八年九月辛酉雷是日祀明
堂大赦十年十一月壬午雷十二年十二月丁丑
立春雷寳祐二年十二月癸未雷三年正月己未
迅雷九月甲午朔雷五年正月乙巳雷十月癸巳雷
六年正月戊寅雷開慶元年十月乙酉雷景定
二年十月戊戌己亥俱雷電
(臣)等謹按宋史理宗紀寳祐三年正月起居郎牟
子才上疏言元夜張燈侈靡倡優下賤竒技獻笑
媟汚清禁上累聖德今震霆示威願聖明覺悟天
意可回帝納其言錄以備考
度宗咸淳三年十月甲戌大雷電九年十月癸亥雷
十二月丙辰壬戌雷
王圻曰宋季福州晝錦坊有賣米者一夕雷震死
其家三人大書屍上凡九字其文曰□口月□□
口月□□人不能識有一老者曰但于其中直貫
一畫則成文矣謂米中用水糠中用木查也盖賣
米之家實如是云
遼太宗天顯十二年五月壬申雷震開皇殿
景宗乾亨二年五月雷火乾陵松(互見火災門)
金穆宗攻阿蘇日辰巳間忽暴雨昏曀雷電環阿蘇所
居
是夕有巨火聲如雷墜阿蘇城中遂攻下之
熙宗皇統九年四月壬申夜大風雨雷電震壞寢殿䲭
尾
哀宗天興元年九月辛丑夜大雷
工部尚書博斯納震死
元太祖即位之五年冬大雷
先是四年六月帝西討回回國禡旗之日雨雪三尺
帝疑之耶律楚材曰元冥之氣見于盛夏克敵之徵
也至是復問之對曰回回國主當死于野後果騐
順帝至正三年秋興國路永興縣雷擊死縣人尹章
是時方大旱雷擊死糧房貼書尹章于縣治有朱書
在其背云有旱却言無旱無灾却道有灾未庸殱厥
渠魁且擊庭前小吏
十年六月戊申廣西臨桂縣雷震死邑民廖廣達十二
月庚子汾州孝義縣雷雨十一年十二月台州大雨
震電十三年十二月汾州雷雨十四年十二月孝
義縣雷雨十九年十二月台州大雷電二十一年
十一月戊申温州樂清縣雷二十七年十月奉元路
雷電
(臣)等謹按王圻續通考順帝至正二十二年十月
初五日大雨雷電紀志皆不載
明太祖洪武六年十一月戊申雷電交作十三年五
月甲午雷震謹身殿六月丙寅雷震奉天門十月甲戌
雷電十二月己巳廣州大風雨雷電十八年二月甲
午雷電雨雪二十一年五月辛丑雷震元武門獸吻
六月癸卯雷震洪武門獸吻
宣宗宣德九年六月甲子雷震大祀壇外西門獸吻
英宗正統八年五月戊寅雷震奉天殿鴟吻七月辛未
雷震南京西角門樓獸吻是日大同巡警軍至沙溝風
雷驟至裂膚斷指者二百餘人九年正月辛亥朔雷
雷大雨閏七月壬寅雷震奉先殿鴟吻十一年十二
月壬寅大雨雷電翼日乃止十四年六月丙辰南京
風雨雷電謹身殿灾
(臣)等謹按英宗正統八年五月王圻續通考作四
月十四年六月則云震雷風雨驟作謹身奉天華
蓋殿俱灾今從志
景帝景泰三年六月庚寅雷擊宫庭中門傷人
英宗天順二年六月己夘雷震大祀殿鴟尾四年六
月癸丑雷毁薊州倉厫四
(臣)等謹按明史英宗紀復辟之元年六月己亥大
風雨電壞奉天門鴟吻王圻續通考訛為大雷電
今入雨雹門
憲宗成化三年六月戊申雷震南京午門正樓五年
二月乙卯又震山川壇具服殿之獸吻十二年十一
月癸亥南京大雷雨十三年二月甲戌安慶大雪既
而雷電交作十一月辛未冬至杭州大雷雨戊寅荆門
州大雷雷雨雪十七年七月己亥雷震郊壇承天門
脊獸十一月丁酉江南大雷雨雪
(臣)等謹按王圻續通考載憲宗成化二十三年六
月雷震南京午門志不載
孝宗弘治元年五月丙子辰刻南京震雷壞洪武門獸
吻已刻壊孝陵御道樹六月己酉雷壞應揚衛倉樓聚
寳門旗杆二年四月庚子雷毁神樂觀祖師殿三
年七月壬子雷壞午門西城牆六年閏五月丁未薊
州大風雷拔木偃禾牛馬有震死者十二月壬戌南京
雷雨拔孝陵樹七年六月癸酉南京雷雨拔樹七月
丙辰福州雷燬城樓八年十二月丙子長沙大雷電
雨雪丁丑南昌彭水俱大雷電雨雪雹大木折十年
四月雷震宣府西横嶺之南山傾三十餘丈七月乙卯
雷擊吉王府端禮門獸吻十二年四月丙午雷震楚
府承運殿十四年閏七月庚辰福州大風雷擊壞教
場旗杆城樓大樹
武宗正德元年五月壬辰雷震青州衣甲庫獸吻有火
起庫中六月辛酉雷擊西中門柱脊暴風折郊壇松栢
大祀殿及齋宫獸瓦多墮落者丙子南京暴風雨雷震
孝陵白土岡樹十二月己巳朔南通州雷再震四年
十二月壬寅杭州大雨雷電越二日復作五年六月
丙申雷震萬全衛紫溝堡斃墩軍四人七年五月戊
辰雷震餘千萬春寨旗杆狀如刀劈閏五月丁亥雷震
成都衛門及教場旗杆十年閏四月甲申薊州賺狗
崖東墩及新開嶺關雷火震傷三十餘人十二年八
月癸亥南京祭歴代帝王雷雨大作震死齋吏十二月
庚辰瑞州大雷電十六年八月雷擊奉天門
世宗嘉靖二年五月丁丑雷擊觀象臺四年七月己
丑雷擊南京長安左門獸吻五年四月戊寅雷擊阜
城門城樓南角獸吻及北酒舖旗杆十年六月丁巳
雷擊德勝門破民屋柱斃者四人癸亥雷擊午門角樓
及西華門城樓柱十五年六月甲申雷擊南京西上
門獸吻震死男婦十餘人十六年五月戊戌雷擊謹
身殿䲭吻二十八年六月丁酉朔雷震奉先殿左吻
及東室門槅三十八年六月丙寅雷擊奉先殿門外
南西二牆
穆宗隆慶元年八月大暑雷震次日大寒如嚴冬是夕
雷震達旦四年六月辛酉雷擊圜丘廣利門鴟吻
神宗萬歷三年六月己卯雷擊建極殿鴟吻壬辰又擊
端門鴟尾六年七月壬子雷擊南京承天門左簷
十三年七月戊子雷震郊壇廣利門震傷榜題利字及
齋宫北門獸吻十六年八月壬午雷震南京舊西安
門鐘鼔樓獸頭十九年五月甲戌太平路喜峯路並
雷擊墩臺折傷官軍二十一年四月戊戌雷擊孝陵
大木二十二年六月己酉雷雨西華門灾七月壬辰
雷擊祈穀壇東天門左吻二十五年七月庚寅朔雷
燬黃花鎮臺垣及火器三十二年五月癸酉雷燬長
陵樓又燬薊鎮松棚路墩臺三十三年五月庚子大
雷電擊燬南郊望燈高杆三十七年八月甲寅雷劈
西城上旗杆
光宗泰昌元年十月己未雷燬淮安城樓
愍帝崇禎六年十二月丁亥大風雪雷電九年正月
甲戌雷燬孝陵樹十年四月乙亥薊州雷火焚東山
二十餘里十二年七月雷擊破密雲城舖樓(所貯砲木皆碎)
十月乙未立冬雷電大作十四年四月癸丑雷火起
薊州西北焚及趙家谷(延二十餘里)六月丙午雷震宣府西
門城樓十五年四月癸卯雷震南京孝陵樹(火從樹出)
十六年五月癸巳朔雷震通夕不止(次日見太廟神主横倒諸銅器為火)
(所鑠鎔而成灰)六月丙戌雷震奉先殿鴟吻(槅扇皆裂銅環盡燬)
物自鳴
宋寧宗慶元元年夏建昌軍民居木柱有聲如牛鳴者
三日乃止
(臣)等謹按馬端臨通考載物自鳴終於光宗紹熙
二年此條據志補錄
恭帝德祐二年五月乙未朔黎明有大聲出府中衆皆
驚仆
是日左丞相陳宜中等立帝㬎于福州改元景炎
遼太宗大同元年四月丙辰朔自汴州行次赤岡夜有
聲如雷起于御幄
聖宗太平五年三月魚兒濼有聲如雷而徙(互見水異門)
金海陵正隆六年臨潢府聞空中有車馬聲
時仰視見風雲杳靄神鬼兵甲蔽天自北而南仍有
語促行者未幾海陵南征遇弑
世宗大定十三年八月丁丑夜空中有音樂聲
時策試進士于憫忠寺夜半忽聞音樂聲起東塔上
西達于宫考官完顔佛寧李宴等以為文運始開得
賢之兆
哀宗正大五年八月御座上聞若有言者索之不見
其言若曰不放捨則何
元順帝至正七年五月庚戌台州路黃巖州海濱無雲
而雷十年六月戊申廣西桂臨縣無雲而雷十二
年三月丙午寧國路無雲而雷
王圻曰順帝至正十二年寇起蘄黃將由義興取
道犯浙西義興王子明多藏三代彝鼎又購得一
商彝鑿深窖以埋之既入窖彝作牛鳴者七夜因
取出寄田家窖後遭發掘獨此彝得存
(臣)等謹按王圻續通考先是順帝至元四年冬江
浙行省官立僧格沙布鼎輩德政碑穹窿莫比特
缺坐石時若晦者素善謟媚因以楊和王墳域所
有為言役人夫數千拖曳而至畢工之日省中火
爐鳴直至昧爽方休嗣是夜以為常越明年僧格
敗諸人俱罹竒禍皆志所不載
十三年十二月庚戍京師無雲而雷少頃有火墜于東
南是日懷慶之河南修武潞州之襄垣縣皆無雲而雷
聲振天地十八年三月辛丑夜大同路西方有聲如
雷至夜半空中有兵戈聲
(臣)等謹按王圻續通考載順帝至正十六年正月
嘉興楓涇鎮戴君實家柳樹若牛鳴者三主人與
僕從悉聞之斬樹不一月苗軍抄掠貲産又兩月
屋燬于兵是歲寒食日海鹽州趙初心率子侄輩
詣先隴汛埽松楸忽聞如老鸛作聲戞戞不絶審
所在乃是一栢樹頃間衆樹同聲和之一二時方
止舉家惶惑至八月苗軍火其居明年六月紅巾
掠貨財婦女而姪善如死於難二十四年四月十
五日華亭西清菴廊屋每間屋柱皆有聲其聲如
以桶覆水面而擊其底者人以手按之則振掉而
起經時方止志不載
明太祖洪武五年八月己酉徐溝西北空中有聲如雷
十一年瑞昌有大聲如鐘自天而下
王圻曰或以為鼓妖次年官民俱灾又十三年三
月貴州布政司使蔣延瓚言去年北征班師詔至
思南府婺川縣大岩山有聲連呼萬歲者三咸謂
恩威遠加山川效靈之徵禮部尚書吕震請率羣
臣表賀帝以山谷空虚呼噪相應理或有之布政
司不察以為祥大臣不能辨其非皆事近阿諛非
君子事君之道也不許
英宗天順六年九月乙巳夜天無雲西北方有聲如雷
七年二月晦夜空中有聲
大學士李賢奏無形有聲謂之鼓妖上不恤民則有
此異
憲宗成化十三年正月甲子代州無雲而雷十四年
八月戊戌早朝聞若有兵甲聲
時東班官聞之辟易不成列久之始定
孝宗弘治六年六月丁卯石州吳城驛無雲而震者再
十七年六月甲申江西廬山鳴如雷
武宗正德七年文登秦始皇廟鐘鼓自鳴(成山衛亦如之互見金異門)
(臣)等謹按王圻續通考謂是年三月二十三日山
東文登縣奏聞存以備考
世宗嘉靖二十九年二月甲子隆慶州張山營堡山鳴
穆宗隆慶二年三月直隸新城縣空中迅響如雷
神宗萬歷十二年十二月己未蕭縣山鳴如驚濤澎湃
竟夜不止二十八年八月戊戌西北方有聲如雷
(臣)等謹按王圻續通考載西寧古浪城樓大鐘連
鳴三日係萬歷二十六年五月事
熹宗天啟七年八月丁巳(愍帝即位)朝時空中有聲如天鼓
發於殿西
愍帝崇禎十二年十二月乙未蕭縣山鳴是月西山大
鳴如雷如風濤十三年二月壬子浙江省城門夜鳴
十六年冬建極殿鴟吻中有聲
聲似鵓鳩曰苦苦其聲漸大復作犬吠聲三日夜不
止明年三月辛丑孝陵夜有哭聲亦鼓妖也
(臣)等謹按馬端臨通考於物自鳴後載自動一門
始于周之鼎震終于宋之鏡舞考遼金元諸史俱
無可見王圻續通考亦略而不書今姑仍其闕焉
物自壞
宋度宗咸淳九年賈似道家廟棟自壞
丞相賈似道起復之日在越上私第方拜家廟忽聞
内有裂帛聲衆賓愕然密詢左右知家廟棟裂皆逡
巡而退
遼天祚帝保大二年十一月居庸關崖石自崩
金宣宗元光二年七月乙卯丹鳳門壞壓死者數人
元順帝元統二年二月甲申太廟木陛壞至正八年
五月丁酉京城崩十一年岳州府門忽自倒柱脚向
天
明太祖洪武十六年正月己巳朔早朝鐘忽斷為二(互見)
(金異門)
(臣)等謹按王圻續通考祇載金宣宗元光二年元
順帝至正十一年有物自壞二事考歴代史亦不
多見
欽定續文獻通考卷二百二十五
