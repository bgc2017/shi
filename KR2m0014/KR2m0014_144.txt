欽定續文獻通考卷一百四十四
經籍考
經(易)
明
黃芹易圖識編(無卷數)
芹字德馨號畏菴龍巖人蔡清之弟子也正德九年
以歲貢生官海陽縣訓導
吕柟周易說翼三卷
柟字仲木號涇野高陵人正德戊辰進士第一累官
南京禮部右侍郎學者稱涇野先生事蹟具明史儒
林傳
楊時喬曰柟宗程朱當心學盛行辨之不能勝乃
一著諸經其於易理與象數兼收乃其辭則於象
理時事相合者論注之此即文言之類謂為吕子
易可也
黃宗羲曰柟之學以格物為窮理先知而後行所
謂窮理只在語默作止處驗之所謂知者即從聞
見之知以通德性之知但事事不放過耳
唐龍易經大旨四卷
龍字虞佐蘭溪人正德進士官至吏部尚書諡文襄
王崇慶周易議卦一卷
崇慶字德徵開州人正德進士官至南京吏禮二部
尚書
韓邦竒易學啟蒙意見五卷
邦竒字汝節朝邑人正德進士累官南京兵部尚書
諡恭簡
黃宗羲曰邦竒天禀高明學問精到明於數學胸
次灑落大類堯夫而論道體乃獨取横渠少負氣
節既乃不欲為竒一味涵養淵深持守堅定則又
一薛敬軒也
洪鼐讀易索隠六卷
鼐字廷器夀昌人正德時舉人官國子監助教
(臣)等謹案朱彛尊經義考載是書之名註云未見
今本紙墨尚新盖刻于彛尊後也其說大抵主良
知之學
馬理周易贊義七卷
理字伯循三原人正德進士累官南京光禄寺卿事
蹟具明史儒林傳
理自序略曰易之為書有轉禍為福之理有以人
勝天之道非龜卜之書所可班也故孔子贊之自
孔子贊而龜卜書廢盖卜之吉凶定於天而易之
吉凶係乎人天作孽猶可違自作孽不可活吉凶
消長之理在此而不在彼也
舒芬易問箋一卷
芬字國裳進賢人正德丁丑進士第一授修撰以諫
謫福建鹽課司副提舉嘉靖初復職又以争大禮廷
杖尋遭母憂卒萬歷間追諡文節
梅鷟曰芬博極羣書尤專於易祖程宗朱有問箋
之作
崔桐曰舒子八圖有與朱子異者朱子云虚五與
十者太極也竒數二十偶數二十者兩儀也以一
二三四為五六七八九者四象也析四方之合以
為乾坤離坎補四隅之空以為兑震巽艮者八卦
也舒子曰中五者太極也次十者分兩儀也次一
二三四者生數分四象也次六七八九者成數分
八卦也九數三竒老陽為乾焉六數三偶老隂為
坤焉七數一竒兩偶少陽為震坎艮生焉八數一
偶兩竒少隂為巽離兊生焉參之生蓍倚數揲蓍
求爻皆合
季本易學四同八卷别錄四卷
本字明德山隂人正德進士官監察御史以議禮外
謫學者稱明德先生
(臣)等謹案是書名易學四同謂伏羲文王周公孔
子之心無不同也大旨主慈湖楊簡之說
林希元易經存疑十二卷
希元字茂貞同安人正德進士官至廣東提學僉事
洪朝選曰存疑云者存諸子之疑以羽翼程朱之
傳義也
薛侃圖書質疑(無卷數)
侃字尚謙號中離揭陽人正德進士官至行人司司
正
(臣)等謹案是書為侃門人所記前列卦位河圖太
極洛書等十三圖圖各有說後為圖書總解及與
諸生答問
陳琛易經淺說八卷
琛字思獻晉江人從蔡清游正德進士除吏部考功
司主事乞養歸嘉靖中以薦起提學江西僉事不赴
劉濓易象解四卷
濓字濬伯南宫人正德進士由杞縣知縣擢監察御
史
補齋口授易說(無卷數)
不著撰人名氏題門人永豐周佐編次
梅鷟古易攷原三卷
鷟旌德人正德舉人官南京國子監助教終鹽課司
提舉
(臣)等謹案是書謂伏羲之易已有文字畫卦在前
河圖後出伏羲但則之以揲蓍大衍之數當為九
十有九以五十為體以四十九為用無有中五乘
十置一不用之理其持論多創闢
徐體乾周易不我解二卷
體乾字行健長淮衛人嘉靖進士
體乾自序略曰漢魏以來以易名者數千百人皆
無當孔子之義至京口陳氏授以青山易半卷希
夷易一卷攬其辭言約而旨深合易天垂象見吉
凶之義輒為書六卷纖毫不敢以我與故定斯名
黃百家曰行健易學用天星配四時具有神解
豐坊古易世學十五卷易辨一卷
坊字存禮鄞人嘉靖進士官南京吏部主事謫歸晚
歲更名道生
葉良珮周易義叢十六卷
良珮字敬之台州太平人嘉靖進士官刑部郎中
良珮自序略曰於百有餘家内摘取精要仍以本
義冠之篇首若程傳則偹書而不敢删節釐為十
六卷
唐樞易修墨守一卷
樞字惟鎮歸安人從湛若水遊嘉靖進士官刑部主
事建言削籍隆慶初復官以年老致仕
樞自述曰易不外乎象占聖人因人事幾之動而
象其理象乃吾心之象占是吾心之擬議以成其
變化
楊爵周易辨錄四卷
爵字伯修富平人嘉靖進士官御史直諫廷杖先後
繫獄七年釋歸追諡忠介
爵自述略曰易謂險以說困而不失其所亨其惟
君子乎久處困難以此自慰或有所得筆之以偹
遺忘歲月已久六十四卦之說略具矣因名曰周
易辨錄
黃宗羲曰初韓恭簡講學爵乘軒往拜其門恭簡
異其氣岸欲勿受已叩其學詫曰宿學老儒莫能
及也吾幾失人矣剛大之氣百折不回與椒山並
稱人謂韓門二楊
胡居仁易象鈔四卷
居仁字叔心號敬齋餘干人事蹟具明史儒林傳
雷樂周易古經(無卷數)
樂建安人嘉靖間由貢生官廣州訓導
薛甲易象大旨八卷
甲字應登號畏齋江隂人嘉靖進士官江西按察司
副使
熊過周易象旨决錄七卷
過字叔仁號南沙富順人嘉靖進士官禮部郎中明
史文苑傳附載陳束傳中
楊慎曰象旨一書多以易數為主而引伸觸類繼
絶表微條貫葉分可謂擇之精而語之詳矣
胡經易演十八卷
經字用甫廬陵人嘉靖進士官翰林院侍講
吕懷周易卦變圖傳二卷
懷字汝愚號中石永豐人嘉靖進士官至南京太僕
寺少卿
盧翰易經中說四十四卷
翰字子羽潁川人嘉靖舉人官兖州推官
陳士元易象鈎解四卷
士元字心叔號歸雲應城人嘉靖進士官灤州知州
士元易象鈎解自序略曰孔子曰作易者其有憂
患乎觀泰否剥復損益夬姤之相次也隂陽消長
治亂存亡之幾微矣先儒傳注發明象爻非不顯
著而取象之由則略而不論夫觀象以闡吉凶稽
象以定趨避朱晦菴張南軒善談易者皆以為互
體五行納甲飛伏之數俱不可廢盖文周彖爻雖
非後世緯數瑣碎而道則無不冒焉傳注者惟以
虚无之旨例之有遺論矣往予為彙解三卷括其
大凡而舊所謬承尚闕質問者兹則述之簡編題
曰鈎解云
龍子昂看易凡例圖說一卷
子昂泰和人嘉靖時舉人官知縣
王樵周易私錄(無卷數)
樵字明逸號方麓金壇人嘉靖進士官至刑部侍郎
改南京都察院右都御史諡恭簡
李贄九正易因(無卷數)
贄本名載晉江人嘉靖舉人官至姚安府知府坐妖
言逮問自殺
徐師曾今文周易演義十二卷
師曾字伯魯吳江人嘉靖進士官至吏科給事中
姜寳周易傳義補疑十二卷
寳字廷善號鳳阿丹陽人嘉靖進士累官南京禮部
尚書
顧曾唯易解(無卷數)
曾唯字一貫號魯齋吳江人嘉靖進士
(臣)等謹案朱彛尊經義考載顧曾唯周易詳藴十
三卷而無易解之目此書解經多支離大抵出于
依託非彛尊著錄之本也
孫應鼇淮海易談四卷
應鼇字山甫如臯人嘉靖進士累官南京工部尚書
諡文恭
歸有光易經淵旨一卷
有光字熙甫嘉靖進士官至太僕寺丞事蹟具明史
文苑傳
楊時喬周易古今文全書二十一卷
時喬字宜遷號止庵上饒人嘉靖進士累官吏部侍
郎諡端潔
張雲章曰此書分論例二卷古文二卷今文九卷
易學啟蒙五卷傳易考二卷龜卜考一卷卷首各
冠以序文及論例蓋其學宗程朱深闢當時心學
之傳故作傳易考分别宗傳衍傳正傳附傳異傳
别傳而系以古今易家之書具列其源流支派學
者潛玩於此不惑於異說則公之功也
來知德周易集注十六卷
知德字矣鮮梁山人嘉靖舉人萬歷中以薦授翰林
院待詔知德以老病辭詔以所授官致仕事蹟具明
史儒林傳
知德自序略曰六十四卦乾坤坎離大過頥小過
中孚八卦相錯其餘五十六卦皆相綜而為二十
八卦并相錯八卦共三十六卦如屯蒙之類雖屯
綜乎離蒙綜乎坎本是二卦然一上一下二陽四
隂之卦乃一卦也故孔子雜卦傳曰屯見而不失
其居蒙雜而著是以上經止十八卦下經止十八
卦周公立爻辭雖曰兼三才而兩之故六亦以隂
陽之氣皆極于六天地間窮上極下循環無端者
不過此六而已此立六爻之意也後儒不知文王
周公立象皆藏于序卦錯綜之中止以序卦為上
下經之次序乃將說卦執圖求迹自王弼埽象而
後注易諸儒皆以象失其傳不言象止言理易經
大全雖會諸注成書然不知象不知文王序卦不
知孔子序卦不知後儒卦變之非於此四者既不
知則易不得其門而入其注疏之所言者乃粗淺
爾夫象也者像也非真有實事實理也若以事論
金豈可為車玉豈可為鉉若以理論虎尾豈可履
左腹豈可入易與諸經不同無此事無此理惟有
此象而已故不知象易不注可也又如以某卦自
某卦變者此虞翻之說也後儒從而信之訟卦剛
來得中乃以為自遯卦來不知乃綜卦也需訟相
綜乃坎之陽爻來於内而得中也孔子贊其為天
下之至變正在於此蓋乾所屬綜乎坤坎所屬綜
乎離艮所屬綜乎巽震所屬綜乎兊乃伏羲之八
卦一順一逆自然之對待也非文王之安排也惟
需訟相綜故雜卦曰需不進也訟不親也若遯卦
則綜大壯故雜卦曰大壯則止遯則退也見孔子
雜卦傳昭昭若此而乃曰訟自遯來失之千里矣
知德沈潛數年悟伏羲文王周公之象又數年而
悟文王序卦孔子雜卦又數年而悟卦變之非二
十九年而始成書注既成乃於伏羲文王圓圖之
前新畫一圖以見聖人作易之原又畫八卦變六
十四卦圖又畫八卦所屬相錯圖又畫八卦所屬
自相綜文王序卦正綜圖又畫八卦四正四隅相
綜文王序卦雜卦圖又發明八卦方正及上下經
篇義并各字義又發明六十四卦啟蒙又考繫辭
上下傳又補定說卦傳以廣八卦之象又改正集
注分卷又發明孔子十翼其注先訓釋象義字義
及錯綜義後加一圈方訓釋本卦本爻正意象數
言於前義理言於後諸儒之言理有不悖於經者
採而集之名曰周易集注云
張雲章曰其說專取繫辭中錯綜其數論易象而
以雜卦治之如乾坤坎離大過頥小過中孚無反
對之卦所謂錯也餘五十六卦皆綜列圖及說於
前自序以為文王周公立象皆藏於序卦之錯綜
中不知文王序卦孔子雜卦則易不得其門而入
自孔子没而四聖之易如長夜者二千餘年何其
信之過而蔑視諸先儒耶雜卦反對上下經皆十
八卦先儒言之者多矣易固聖人設卦觀象之書
要之有理而後有象謂易非有實事可也謂非有
實理可乎且其說以卦變為非以一分二二分四
四分八以至於六十四卦為十直死數未免有意
與先儒違異矣
金瑶六爻原意一卷
瑶字德温號栗齋休寧人嘉靖辛夘選貢生授會稽
縣丞再補廬陵縣丞遷桂林中衛經歴以母老不赴
教授鄉里年九十七乃卒
陳言易疑三卷
言字獻可號東涯海鹽人嘉靖時舉人
張獻翼讀易紀聞六卷
獻翼字幼于崑山人後更名敉太學生明史文苑傳
附見皇甫涍傳末
葉山八白易傳十六卷
山號八白嘉靖時人里貫無攷
(臣)等謹案是書第釋六十四卦爻詞而於彖象文
言十翼皆不之及大旨以楊萬里易傳為主援證
史事瀾翻不窮蓋意在專論人事所言亦往往可
以昭法戒云
沈一貫易學十二卷
一貫字肩吾號蛟門鄞縣人隆慶進士官至中極殿
大學士諡文恭
(臣)等謹案一貫易學皆其在經筵日進呈之講義
而歸田後重加編削者大抵主理而不及象占
賀沚圖卦億言四卷
沚字汝定廬州人隆慶舉人官至蘇州府同知
劉元卿大象觀二卷
元卿字調父安福人隆慶庚午舉人萬歷中官至禮
部主事明史儒林傳附見鄧元錫傳中
唐鶴徵周易象義四卷
鶴徵號凝菴武進人隆慶進士累官太常寺少卿
張雲章曰鶴徵荆川子能世其學其自述曰易之
為書以象證理之書也必象理合始有確據自象
與爻各自為訓不惟爻象常相悖而六爻之中或
本爻以為君子他爻目之為小人所以先儒謂六
爻似累世仇殺豈易義固然耶鶴徵細求之則孔
子之彖傳備矣正所以合象理彖爻而一之者也
易象會旨一卷
舊題延伯生述不著名氏
(臣)等謹案是書前有萬歷己酉熊惟學序稱為同
年臨川文喜吳君不著其名考惟學為隆慶辛未
進士是年榜有臨川吳撝謙或即其人
黃正憲易象管窺十五卷
正憲字懋容秀水人與其兄少詹事洪憲皆喜談易
郭子章蠙衣生易解十四卷
子章字相奎號青螺又自號曰蠙衣生泰和人隆慶
進士官至兵部尚書
戴廷槐學易舉隅六卷
廷槐長泰人隆慶中貢生
姜震陽易傳闡庸一百卷
震陽字復亨自署東楚蓋淮泗間人也
(臣)等謹案其書用朱子本義為主附綴諸說于其
下而經文次第仍用王弼之本蓋惟見坊刻本義
未見朱子原書也
鄧伯羔今易詮二十四卷
伯羔字孺孝常州人
(臣)等謹案朱彛尊經義考載伯羔古易詮二十九
卷今易詮二十四卷又載史孟麟序有合為一帙
命曰易詮云云則自是一書此本但有今易詮非
完帙也
傅文兆羲經十一翼二卷
文兆金谿人始末無攷
(臣)等謹案是書凡分五篇上古易第一觀象篇第
二玩辭篇第三觀變篇第四玩占篇第五以孔子
傳易為十翼又自以翼孔子為十一翼其名殊未
免僣妄明史藝文志載此書五卷經籍考亦註曰
存此本僅有上古易一卷觀象篇一卷其玩辭觀
變玩占三卷並闕殆近時始佚也
欽定續文獻通考卷一百四十四
