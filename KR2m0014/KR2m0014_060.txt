欽定續文獻通考卷六十
職官考
布政使司
(臣)等謹按馬端臨考有承宣使始於唐迄於宋似
同於今之承宣布政使然考政和時改觀察留後
為承宣使實非今之布政使司比也今之布政司
昉於明初行中書省唐書百官志官司之别為省
如尚書黃門中書秘書殿中尚侍六省是也明既
改行中書省為十三承宣布政司而向所稱各道
各路者遂剏為十三省之名是布政司固當列於
行中書省之後然明代改設以来布政司為一方
守土官之首與都指揮使提刑按察使稱三司或
布按並稱則曰藩臬兩司兩司設官互有兼銜故
置於諸按察司前
明承宣布政使司左右布政使各一人左右參政參議
無定員(參政參議因事添設各省不等詳諸道)
所屬經歷司經歷都事照磨所照磨檢校理問所理
問副理問提控案牘司獄司司獄庫大使副使倉大
使副使各一人又雜造局軍器局寳泉局織染局各
大使副使一人(所轄衙門各省不同詳見雜職)
布政使掌一省之政朝廷有德澤禁令承流宣布以
下於有司凡僚屬滿秩廉其稱職不稱職上下其考
報撫按以逹於吏部都察院三年率其府州縣正官
朝覲京師以聽察典十年會戶版以登民數田數賓
興貢合省之士而提調之宗室官吏師生軍伍以時
班其禄俸廪糧祀典神祇謹其時祀民鰥寡孤獨者
養之孝弟貞烈者表揚之水旱疾疫災祲則請於上
蠲賑之凡貢賦役視府州縣土地人民豐瘠多寡而
均其數凡有大興革及諸政務會都按議經畫定而
請於撫按若總督其國慶國哀遣僚貳朝賀弔祭於
京師天子即位則左布政使親至參政參議分守各
道及𣲖管糧儲屯田清軍驛傳水利撫民等事併分
司協管京畿(兩京不設布按無參政參議副使僉事故於旁近布按分司帶管詳見各道)
經歷都事典受發文移其詳廵按廵鹽御史文書用
經歷印照磨檢校典勘理卷宗理問典刑名
太祖洪武九年改浙江江西福建北平廣西四川山
東廣東河南陜西湖廣山西諸行中書省俱為承宣
布政使司罷行省平章政事左右丞等官改參知政
事為布政使左右參政改左右司為經歷司十四年
增置左右參議尋增設左右布政使各一人十五年
置雲南布政司惠帝建文中裁一人成祖復舊制永
樂元年以北平布政司為北京五年置交阯布政司
十一年置貴州布政司(止設使一人餘官如各布政司)宣宗宣德三
年罷交阯布政司除兩京外定為十三布政司初置
藩司與六部均重布政使入為尚書侍郎副都御史
每出為布政使宣德正統間猶然自後無之
布政司參政參議分司諸道
督糧道(十三布政司各一員俱駐省城)督册道(江西陜西等間設)分守道浙
江杭州嘉湖道寧紹台道金衢嚴道温處道(俱駐省)江
西南瑞道(駐省)湖東道(駐廣信)湖西道(駐臨江)饒南九江道
(駐九江)贑南道(駐南安)山東濟南道東兖道海右道(俱駐省)
山西冀寧道(駐省)河東道(駐蒲州)冀北道(駐大同)冀南道(駐汾)
(州)陜西關内道(駐省)關西道(駐鳳翔)西寧道(駐凉州)關南道
(駐興安)河西道(駐慶陽)隴右道(駐鞏昌)河南大梁道(駐省)河南
道(駐河南)汝南道(駐南陽)河北道(駐懷慶)湖廣武昌道下荆
南道(駐鄖陽)上荆南道(兼兵備駐灃州)荆西道(兼兵備駐安陸)上湖南
道下湖南道上江防道(或駐荆州岳州)下江防道福建興泉
道(駐泉州)福寧道(駐興化)漳南道(駐漳州)建南道(駐延平)汀漳
道(駐上杭縣)廣東嶺東道(駐潮州)嶺西道(駐高州)羅定道(兼兵備駐)
(羅定州)嶺北道嶺南道(駐南雄)四川川西道川北道(駐保寧)
上下川東道(駐涪州)上川南道(雅州嘉定二署)下川南道(叙州瀘州)
(二署)廣西桂平道(駐省)蒼梧道(駐梧州)左江道(駐潯州)右江道
(駐柳州)貴州安平道貴寧道(駐省)新鎮道(駐平越)思仁道(駐思)
(南)雲南臨安道騰衝道瀾滄道(以上或參政或參議)
(臣)等謹按明史百官志布政司所分諸道各省因
事添設或置或罷故總詳於右云
按察使司
宋寧宗嘉定十四年六月初置沿江制置副使司於鄂
州
(臣)等謹按唐有十道按察採訪處置使宋沿其制
諸州各置觀察使(亦曰承宣觀察使)已詳馬端臨考
遼南面中京路按問使司官有使
又五京處置使司官各有使
分司官有分决諸道滯獄使按察諸道刑獄使又有採
訪使
(臣)等謹按遼史百官志分司官平理庶獄採摭民
隠官不常設有詔則選材望官為之如太宗會同
三年命于骨鄰為採訪使聖宗統和九年命邢抱
朴等五人馬守瑛等三人分决諸道滯獄開泰五
年遣劉涇等分路按察刑獄是也
邊防官有霸建宜泉錦五州制置使司平灤營三州處
置使司霸州處置使司皆有使
諸州軍觀察使官有使副使判官
中京道高武安利三州東京道益寧歸三州及寧江
州混同軍上京道永州永昌軍及靜州置觀察使司
凡九
金按察司本提刑司官有使副使判官等
(臣)等謹按章宗紀世宗大定二十九年六月初置
提刑司分按九路並兼勸農採訪事屯田鎮防諸
軍皆屬焉又命提刑官除後於便殿聽旨每十月
使副内一人入見議事如止一人則令判官入見
其判官所掌繁劇可升同隨朝職八月定提刑司
所掌三十二條明昌二年十一月勑提刑司官自
今每十五日一朝三年四月勑外路冤獄委提刑
司處决六月宰臣請罷提刑司帝曰諸路提刑司
官止三十餘員猶患不得其人州縣三百餘處其
能盡得人乎弗許又定提刑司條制至四年始改
按察司此百官志所以云按察司本提刑司也
又按金史百官志章宗承安三年正月並上京東
京兩路為一提刑使兼宣撫使勸農採訪事以兼
宣撫副使判官為名復改宣撫為安撫各設安撫
判官一人提刑一人通判四人安撫使掌鎮撫人
民譏察邊防軍旅審錄重刑事安撫判官則銜内
不帶勸農採訪事令專管千戸穆昆安撫使副内
差一人於咸平一人於上京分司四年四月罷咸
平分司使在上京副在東京各設簽事一人改為
按察司泰和八年十一月以轉運使權輕州縣不
畏不能規措錢穀遂詔諸路按察使並兼轉運使
副使兼同知簽按察並兼轉運副添按察判官知
事各一人知法二人此本紀所以云按察司並兼
轉運司也至宣宗貞祐三年又罷按察司使止委
監察採訪使一人掌審察刑獄照刷案牘糾察濫
官汚吏豪猾之人私鹽酒麴並應禁之事兼勸農
桑與副使簽事更出廵按云
元提刑按察司國初立後改為肅政廉訪司凡二十二
道每道使副司各二人僉事四人(兩廣海南止二人)
所屬經歷知事照磨兼管勾各一人
初世祖至元六年二月以立四道提刑按察司詔諭
諸道曰山東東西道曰河東陜西道曰山北東西道
曰河北河南道八月以提刑按察司兼勸農事八年
置河東山西道陜西四川道十二年分置燕南河北
道十三年以省併衙門罷按察司十四年復置增立
八道曰江北淮東道曰淮西江北道曰山南江北道
曰浙東海右道曰江南浙西道曰江東建康道曰江
西湖東道曰嶺北湖南道十五年復增三道曰江南
湖北道曰嶺南廣西道曰福建廣東道十九年增西
蜀四川道二十年增海北廣東道改福建廣東道曰
福建閩海道以雲南七路置雲南道以女直之地置
海西遼東道二十二年九月立按察司廵行郡縣法
除使二人留司副使以下每歲二月分莅按治二十
三年以淮東淮西山南三道撥隸内臺二十四年增
河西隴右道是年罷雲南道二十五年罷海西遼東
二十七年以雲南按察司所治立雲南行御史臺三
月增提刑按察司僉事二人總勸農事二十八年改
為肅政廉訪司成宗大德元年徙雲南行臺於陜西
復立雲南道其後遂定為二十二道設官如上
内道八隸御史臺為山東東西道(濟南路置司)河東山西
道(冀寧路置司)燕南河北道(真定路置司)江北河南道(汴梁路置司)
山南江北道(中興路置司)淮西江北道(廬州路置司)江北淮東
道(揚州路置司)山北遼東道(大寧路置司)
江南十道隸江南行臺為江東建康道(寧國路置司)江西
湖東道(龍興路置司)江南浙西道(杭州路置司)浙東海右道(婺州)
(路置司)江南湖北道(武昌路置司)嶺北湖南道(天臨路置司)嶺南
廣西道(静江府置司)海北廣東道(廣東路置司)海北海南道(雷州)
(路置司)福建閩海道(福州路置司)
陜西四道隸陜西行臺為陜西漢中道(鳳翔府置司)河西
隴北道(甘肅路置司)西蜀四川道(成都路置司)雲南諸路道(中慶)
(路置司)
(臣)等謹按元史順帝紀及蘇天爵傳至正五年命
奉使宣撫廵行天下天爵前山東道肅政廉訪使
召還仍為集賢殿侍講學士至是與西臺中丞定
定同廵京畿道究民所疾苦察吏之姦貪其興除
者七百八十有三事其糾劾者九百四十有九人
都人有包韓之譽然以忤時相意竟坐不稱職罷
歸盖當時吏治陵替概可知矣
明提刑按察使司按察使一人副使僉事無定員
所屬經歷司經歷知事照磨所照磨檢校司獄司司
獄各一人
按察使掌一省刑名按劾之事糾官邪戢奸暴平獄
訟雪冤抑以振揚風紀而澄清其吏治大者暨都布
二司會議告撫按以聽於部院凡朝覲慶弔之禮具
如布政司副使僉事分道廵察其兵備提學撫民廵
海清軍驛傳水利屯田招練監軍各專事宜併分員
廵備京畿
明初置提刑按察司吳元年置各道按察司設按察
使副使僉事洪武十三年罷十四年復置并置各道
按察分司十五年又置天下府州縣按察分司以儒
士王存中等五百三十一人為試僉事人按二縣凡
官吏賢否軍民利病皆得廉問糾舉十六年盡罷試
僉事二十九年改置按察分司為四十一道直隸六
(曰淮西道曰淮東道曰蘇松道曰建安徽寧道曰常鎮道曰京畿道)浙江二(曰浙東道曰浙西道)
四川三(曰川東道曰川西道曰黔南道)山東三(曰濟南道曰海右道曰遼海東寧道)河
南二(曰河南道曰河北道)北平二(曰燕南道曰燕北道)陜西五(曰關内道曰關南道)
(曰河西道曰隴右道曰西寧道)山西三(曰冀寧道曰冀北道曰河東道)江西三(曰嶺北道)
(曰兩江道曰湖東道)廣東三(曰嶺南道曰海南道曰海北道)廣西三(曰桂林蒼梧道曰左)
(江道曰右江道)福建二(曰建寧道曰福寧道)湖廣四(曰武昌道曰荆南道曰湖南道曰湖)
(北道)三十年始置雲南按察司(先是命布政司兼理)建文時改為
十三道肅政按察司成祖初復舊永樂五年置交阯
按察司又增設各按察司僉事(因督軍衛屯糧增浙江江西廣東廣西湖)
(廣河南雲南四川各一人陜西福建山東山西各二人此增設監司之始)十二年置貴州
按察司宣德五年革交阯按察司(除兩京不設共十三按察司)英
宗正統三年增設理倉副使僉事又設僉事與布政
司參議各一員於甘肅監收倉糧八年增設僉事專
理屯田景帝景泰二年增廵河僉事
按察司副使僉事分司諸道
提學道(十三布政司俱各一人惟湖廣二人)清軍道驛傳道(十三布政司亦俱各)
(一人惟浙江山西陜西福建廣西貴州清軍兼驛傳江西右布政使清軍)分廵道為浙江
杭嚴道寧紹道嘉湖道金衢道江西饒南九江道(駐饒)
(州)湖西道(駐吉安)南昌道湖東道嶺北道山東兖州道
(駐沂州)濟寧道青州海防道濟南道(移德州)海右道(駐省)海
道(駐萊州)登萊道遼海道山西冀寧道冀南道(駐潞安)雁
門道陜西關内道(駐邠州)關西道(駐平凉)隴右道(駐秦州)河
西道(駐鄜州)西寧道河南大梁道汝南道(駐信陽州)河南道
(駐汝州)河北道(駐磁州)湖廣武昌道荆西道(駐河陽)上荆南
道下荆南道湖北上湖南道下湖南道沅靖道福建
廵海道(兼理糧儲)福寧道興泉道(駐泉州)建南道(駐建寧)武平
道漳南道(駐上杭縣)建寧道海道(駐漳州)汀漳道廣東嶺東
道(駐惠州)嶺西道(駐肇慶)嶺南道(駐省)海北道(駐雷州)海南道
(駐瓊州)四川上東道(駐重慶)下東道(駐達州)川西道川北道
(駐保寧)下川南道上川南道廣西府江兵廵道(駐平樂)桂
林兵廵道(駐省)蒼梧兵廵道(駐梧州移鬱林州)左江兵廵道(駐□)
(州)右江兵廵道(駐柳州)(上五道俱兼兵備)貴州貴寧道思石
道(駐銅仁)都清道(兼兵備駐都勻)雲南安普道臨沅道洱海道
金滄道整飭兵備道浙江寧紹道嘉興道温處道台
海道江西南瑞道廣建道(駐建昌)山東臨清道武德道
(駐武定州)曹濮道(駐曹州)沂州道遼東道山西雁北道(駐代州)
大同道(二員一駐大同一駐朔州)陽和道潞安道岢嵐道陜西肅
州道固原道臨洮道(駐蘭州)洮岷道(駐岷州)靖遠道榆林
東路道(駐神木縣)寧夏河西道(駐寧夏)寧夏河東兵糧道(駐花)
(馬池)莊浪道漢羌道潼關道湖廣辰沅道河南睢東道
福建兵備道廵海道廣東南韶道南雄道四川松潘
道威茂道建昌道重䕫道安綿道叙瀘道廣西分廵
兼兵備(五道俱見分廵)貴州威清道(駐安順)畢節道雲南曲靖
道其外又有協堂(副使河南浙江間設)水利道(浙江)屯田道(江西河南)
(四川三省屯田兼驛傳)管河道(河南)鹽法道撫治道(陜西撫治商洛道湖廣又)
(有撫民撫苗道)監軍道(因事不常設)招練道(山東間設)其北直隸之道
寄銜於山東者則為密雲道大名道天津道霸州道
寄銜於山西者則為易州道口北道昌平道井陘道
薊州永平等道南直隸之道寄銜於山東者太倉道
潁州道徐州道寄銜浙江江西湖廣者蘇松道漕儲
常鎮道廬鳳道徽寧池太道淮揚道
職官志曰按明初制恐守令貪鄙不法故於直隸
府州縣設廵按御史各布政司所屬設試僉事已
罷試僉事改按察分司四十一道此分廵之始也
分守起於永樂間每令方面官廵視民瘼後遂定
右參政右參議分守各屬府州縣兵道之設昉自
洪熙間以武臣疎於文墨遣參政副使沈固劉紹
等往各總兵處整理文書商確機密未嘗身領軍
務也至宏治中本兵馬文升慮武職不脩議增副
僉一員敕之自是兵備之員盈天下兩京不設布
按二司故督學以御史後置守廵諸員無所屬則
寄銜於鄰近省布按司官
(臣)等謹按按察司所分諸道自景泰二年後各省
因事添設或置或罷不可勝紀故亦總詳於右
轉運使司
宋都轉運使等官掌經度一路財賦而察其登耗以足
上供及郡縣之費
歲行所部檢察儲積稽考帳籍凡吏蠧民瘼悉條以
上達及專舉刺官吏之事神宗熙寧初詔河東河北
陜西三路漕臣許乘傳赴闕留毋過浃日既又詔三
路漕臣令自辟屬各二人以京朝官曾歷知縣者為
之二年詔川陜閩廣七路除堂選守臣外委轉運司
依四選例立格就注免赴選具為令元豐初詔河北
淮南京東京西及陜右雖各析為兩路許依未析時
通治兩路之事錢穀聽其移用哲宗元祐初司馬光
請漕臣除三路外餘路毋得過二人其屬官溢員亦
省之紹聖中詔淮浙江湖六路上供米計其遠近分
三限自季冬至明年八月以次輸足徽宗大觀中陜
西漕臣以四人為額政和中又詔陜西以三人熙秦
兩路各二人宣和初又詔陜西以都漕兩人總治於
長安而漕臣三人分領六路南渡後置官掌一路財
賦之入按歲額錢物斛斗之多寡而察其稽違督其
欠負以供於上間詣所部則財用之豐歉民情之休
戚官吏之勤惰皆訪問而奏陳之有軍旅之事則供
餽錢糧或令本官隨軍移運或别置隨軍轉運使一
人或諸路事體當合一則置都轉運使以總之(江東西路)
(分置三帥置都轉運使一人張公濟為江浙荆湖廣南福建都運趙開為四川都運)隨軍及都
運廢置不常而正使不廢若副使若判官皆隨資之
淺深稱焉(餘詳馬端臨考)
遼南面山西路都轉運使司奉聖蔚應朔保五州轉運
使司西山轉運使各有使副使同知判官
奉聖等五州轉運使聖宗開泰三年置
上京鹽鐵使司東京戸部使司中京度支使司南京三
司使司南京轉運使司(亦曰燕京轉運使司)西京計司各有使知
使事副使同知使事判官
諸錢帛司官有都點檢
其可見者長春路錢帛司(興宗重熙二十二年置)又遼西路平
州路錢帛司
(臣)等謹按百官志謂遼以畜牧田漁為稼穡財賦
之官初甚簡易自聶哷教耕而後鹽鐵利用日以
滋殖既得燕代益富饒焉
金都轉運司掌税賦錢穀倉庫出納權衡度量之制官
有使其紀綱衆務分判勾案有同知副使都勾判官(惟南)
(京勾判兼上林署丞戶籍)又有判官二人(舊止一人承安四年增置一人)不許别差
專管拘收徵剋等事支度判官二人掌勾判分判支度
案事鹽鐵判官一人都孔目官勾稽文牘知法各二人
金史百官志曰惟中都路置都轉運司餘置轉運
司省支度判官一人南京西京北京遼東山東西
路河北東路則置女直知法漢知法各一人山東
東路河東南路北路河北西路陜西東西路則置
漢知法一人餘官並同中都
漕運司掌河倉漕運之事官有提舉一人(景州刺史兼領)同提
舉一人及勾當官掌督催起運綱船(景州依此置肇州以提舉兼本州同)
(知同提舉兼州判)
山東鹽運使司(與寳坻滄解遼東西京北京凡七司)掌幹辦鹽利以佐國
用官有使一人(他司皆同)副使二人(他司皆一人)判官三人(泰和作四)
(人寳坻解州設二人餘司皆一人)又管勾二十二人(寳坻解西京六人北京遼東滄州四)
(人同管勾都同監皆省)掌分管諸場發買收納恢辦之事同管勾
五人都監八人同監七人知法一人(他司皆同)
三司掌勸農鹽鐵度支官有使副使簽三司事同簽三
司事各一人判官三人知事二人(以識女直漢字人充)勾當官二
人管勾架閣庫一人知法三人
章宗泰和八年省戸部官員置謂兼勸農鹽鐵度支
戶部三科也宣宗貞祐中罷之(判官本参幹官衛紹王大安元年更参議)
(規措審計官掌同参幹官知事以識女直漢字人充)興定三年七月又置東西
南三路行三司
(臣)等謹按馬端臨考載轉運司今考遼金元明亦
皆有之若酒麴𣙜貨倉庫等官似較轉運尊卑懸
絶矣然皆為財賦官也故附載於後
中都都麴使司(酒使司院務稅醋使司𣙜場兼酒使司)掌監知人戶醖造
麴蘖辦課以佐國用官有使副使(餘酒使監醖辦課同此)掌簽署
文簿檢視醖造都監二人
凡京都及真定皆為都麴酒使司設官吏同此他處
置酒使司課及十萬貫以上者設使副小都監各一
人五萬貫以上者設使副各一人三萬貫以上者設
使及都監各一人不及二萬貫者為院務設都監同
監各一人不及千貫之院務止設都監一人其他稅
醋使司及𣙜場與酒稅相兼者視課多寡設官吏皆
同此
又提舉南京𣙜貨司有提舉同提舉及勾當官三人
(貞祐四年置)中都都商稅務司掌從實辦課以佐國用
官有使副使各一人都監一人掌簽署文簿廵察匿
税都監一人(餘置官吏同酒使司)南京豐衍東西庫官有使
副使又判官二人監支納各一人(隸運司)中都廣偹
庫掌匹帛顔色油漆諸物出納之事官有使副使判
官各一人永豐庫掌泉貨金銀珠玉出納之事官
有使副使判官各一人(所屬鍍鐵院管勾生熟鐵釘線都監二人京府通州並依)
(此置判官都監皆省或兼軍器並作院或設使若副一人佛哷郡設都監一人仍兼軍器庫)南
京交鈔庫掌出入錢鈔兌使之事官有使副使各一
人
中都等處流泉務使副各一人
大定十三年帝以民間典質利息重者至五七分或
以利為本小民苦之若官為設庫務十中取一為息
以助官吏廪給之費似可便民有司奏於中都南京
東平真定等處並置典質庫以流泉務為名各設官
如上凡典質物使副親評價直許典七分利一分不
及一月者以日計之經二周年外又逾月不贖即聽
下架出賣出帖子作寫質物人姓名物之名色金銀
等第分兩及所典年月日錢貫下架年月之𩔖若亡
失者收贖日勒合干人騐元典官本并合該利息賠
償入官外更勒庫子騐典物日上等時估償之物雖
故舊依新價償仍委運司佐貳幕官識漢字者一人
提控若有違犯則究治每月具數申報上司二十八
年京府節度州添設流泉務凡二十八所明昌元年
皆罷之二年在都依舊存設使副使各一人掌典解
諸物流通泉貨勾當官一人中都店宅務掌官房
地基徵收官錢檢料修造摧毁房舍管勾四人各以
二人分左右廂南京店宅務同(又中都左右廂别貯院掌拘收退朴等物)
(及出給之事使副使各一人)
又中都木場掌拘收材木諸物及出給之事使副使
判官各一人中都買物司掌收買宫中所用諸物
官有使副使各一人又掌支應等事都監四人京
兆府司竹監管勾一人掌&KR1573;養竹園採斫之事管勾
一人諸綾錦院(置於真定平陽太原河間懷慶)掌織造常課匹縀
之事官有使副使各一人
諸倉掌倉廪蓄積受納租稅支給禄廪之事官有使
副使(又有提舉倉場司使副使掌出納公平及毋致虧敗監支納官以年六十以下廉幹人充女直)
(漢人各一人乃貞祐時置也)草場掌儲積受納之事官有使副
使(中都南京歸德河南京兆鳳翔依此置西京省副使餘京節鎮科設副使一人佛哷仍舊置都監一)
(人)南京諸倉草場各有監支納官南京提控規運
柴炭有使副使又京西規運柴炭場有使副使
元京畿都漕運使司掌凡漕運之事官有運使同知副
使判官各二人經歷知事各一人提控案牘兼照磨二
人
世祖中統二年初立軍儲所尋改漕運所至元十五
年改漕運司十二年改都漕運司十九年改京畿都
漕運使司二十四年内外分立兩運司而京畿則領
在京諸倉出納糧斛及新運糧提舉司站車儧運公
事省同知運判知事各一人而押綱官隸焉仁宗延
祐六年增同知副使運判各一人其後定置正官各
二人首領官四人隸戶部
所屬新運糧提舉司置達嚕噶齊都提舉各一人同
提舉二人副提舉吏目各一人(至元十六年置管站車二百五十輛隸兵)
(部開設運糧壩河改隸戶部)京師二十二倉(萬斯北萬斯南千斯永平永濟惟憶)
(既盈大有屢豐積貯豐穰廣濟廣衍大積既積盈衍相因順濟通濟慶貯豐潤豐實)每倉各置
監支納一人大使副使二人一人不等(俱中統至元時置)
通惠河運糧千戸所掌漕運之事中千戸一人中副
千戶二人(至元三十一年置)
都漕運使司掌御河上下至直沽河西務李二寺通州
等處儧運糧斛官有運使同知副使各二人運判三人
經歷知事各一人提控案牘二人(内一人兼照磨)
至元二十四年自京畿運司分立都漕運司於河西
務置總司分司臨清隸戶部
所屬河西務十四倉(永備南永備北廣盈南廣盈北充溢崇墉大盈大京大稔足用)
(豐儲豐積恒足既備)通州十三倉(有年富有廣儲盈止及秭迺積樂歲慶豐延豐足食)
(富儲富衍及衍)河倉一十有七(館陶舊縣陵州傅家池秦家渡尖塚西尖塚東長蘆)
(武強夾馬營上口唐宋唐村安陵四柳樹淇門伏恩)每倉各置監支納一人大
使副使二人一人不等直沽倉一(廣通)大使一人
榮陽等綱凡三十(濟源陵州獻州白馬滏陽完州河内南宫沂莒霸州東明獲嘉鹽山)
(武強膠水東昌武安汝寧修武安陽開封儀封蒲臺鄒平中牟膠西衛輝濬州曹州濮州)每綱
皆設押綱官二人(每編船三十隻為一綱船九百餘隻運糧三百餘萬石船戶八千餘)
(戶綱官以常選正八品為之)
海道運糧萬戶府掌每歲海道運糧供給大都官有達
嚕噶齊萬戸各一人副萬戸四人經歷知事照磨各一
人鎮撫二人
所屬海運千戸所達嚕噶齊一人千戸二人副千戶
三人若温台若慶元紹興若杭州嘉興若崑山崇明
常熟江隂等處凡五所平江又有海運香莎糯米千
戶所
百官志順帝至元二年京畿都漕運司添設提調
官運副運判各一人九年添設海道廵防官掌統
領軍人水手防護糧船廵防相副官各二人至正
十五年升台州海道廵防千戶所為防禦海道運
糧萬戶府又置分府於平江
大都陸運提舉司掌兩都陸運糧斛之事提舉二人副
提舉吏目各一人
至元十六年始置運糧提舉司延祐四年改今名屬
兵部
大都河間等路都轉運鹽使司掌場竈𣙜辦鹽貨以資
國用官有使二人同知副使各一人運判二人首領官
經歷知事照磨各一人
國初立河間稅課達嚕噶齊清滄鹽使所後剏運使
立提舉鹽𣙜所又改為河間路課程所提舉清滄課
鹽使所中統三年改都提領拘𣙜滄清課鹽所至元
二年以刑部侍郎右三部郎中兼滄清課鹽使司尋
改為河間都轉運鹽使司立清滄深三鹽司十九年
以刑部尚書行河間等路都轉運使司事尋罷改立
清滄二鹽使司二十七年改令戶部尚書行河間等
路都轉運使司事二十八年改河間等路都轉運司
延祐六年頒分司印廵行郡邑以防私鹽之弊所屬
鹽場二十二所(以下鹽場各所其名俱詳鹽鐵門)每場設司令司丞
各一人
山東東路轉運鹽使司掌同上運判一人
國初置益都課稅所管領山東鹽場以總鹽課後改
置運司中統四年詔以中書左右部兼諸路都轉運
司至元二年命有司兼辦其課改立山東轉運司十
二年改立都轉運司延祐五年以鹽法澁滯降分司
印廵行各場督收課程罷膠菜鹽司所屬鹽場一十
九所每場設司令司丞管勾各一人
河東陜西等處轉運鹽司掌同前運判二人
國初平陽府徵課程之利中統二年改立轉運司置
提舉解鹽司至元二年罷運司命有司掌其事尋復
置二十二年立陜西都轉運司諸色稅課悉隸焉二
十九年置鹽運使專掌鹽課其餘課稅歸有司解鹽
司亦罷延祐六年更為河東陜西等處都轉運鹽使
司隸省部所屬解鹽場管勾同管勾各一人河東安
邑提領所二有正提領副提領各一人
百官志以上屬戶部
兩淮都轉運鹽使司使二人同知副使各一人運判二
人經歷知事照磨各一人
國初兩淮内附以提舉馬里范章(食貨志作張)專掌鹽課
之事至元十四年始置司於揚州設官如上三十年
悉罷所轄鹽司以其屬鹽場二十九所每場設司令
司丞管勾各一人大德四年復置批騐所於真州采
石等處掌批騐鹽引每所提領大使副使各一人
兩浙都轉運鹽使司使同知運判各二人經歷知事照
磨各一人
至元十四年置司杭州大德三年定其産鹽之地立
場有差仍於杭州嘉興紹興凖台等處設檢校四所
專騐鹽袋毋過常度所屬鹽場三十四所每所設官
同前
百官志順帝至正二年講究鹽法准於杭州嘉興
紹興凖台四處各置檢校批騐所直隸運司專批
騐鹽商引目均平袋法稱盤等事每所置檢校批
騐官相副官各一人
福建等處都轉運鹽使司設官同前
至元十三年始置市舶司領煎鹽徵課之事二十四
年改立鹽運使司二十九年罷立提舉司大德四年
復為運司九年復罷併入元帥府兼掌之十年復立
都提舉司武宗至大四年復升運司徑隸行省所屬
鹽場七所每所設官同前
廣東鹽課提舉司提舉同提舉副提舉各一人
至元十三年始從廣州煎辦鹽課十六年隸江西鹽
鐵茶都轉運司二十二年併入宣慰司二十三年置
市舶提舉司大德四年改廣東鹽課提舉司設官如
上所屬鹽場十三所每所設官同前
廣海鹽課提舉司都提舉同提舉副提舉各二人知事
提控案牘各一人
至元三十一年置專職鹽課
四川茶鹽轉運司使同知副使運判經歴知事照磨各
一人
鹽井九十五處散在諸郡山中至元二年置興元四
川轉運司專掌煎熬辦課之事八年罷十六年復立
十八年併入四道宣慰司十九年復立陜西四川轉
運司通轄諸課程事二十二年置茶鹽轉運司置官
如上所屬鹽場二十一所每所設官同前
𣙜茶都轉運使司
至元十四年置十六年立江西𣙜茶運司十七年置
𣙜茶都轉運司於江州二十五年改江西茶運司為
都轉運使司文宗天歷二年罷𣙜茶司順帝元統元
年復置江西湖廣江浙河南𣙜茶運司
(臣)等謹按元𣙜茶之法前見於征𣙜考者詳矣乃
元史百官志不載𣙜茶都轉運使司惟載常湖等
處都提舉司及提領所等附見宣徽院下元統元
年復置湖廣江西𣙜茶都轉運司云云蓋史氏之
疎如此今從本紀及食貨志補之若其員數則不
可得而詳矣
諸路寳泉都提舉司其屬有鼓鑄局永利庫
至正十年置掌鼓鑄至正銅錢印造交鈔十一年置
於河南行省及濟南冀寧等處凡九所江浙江西湖
廣行省各一所十二年置銅冶場於饒州路德興縣
信州路鉛山州韶州岑水凡三處每所置提領大使
副使各一員流官内銓置直隸寳泉提舉司掌浸銅
事
檀景等處採金鐵冶都提舉司掌各冶採金煉鐵𣙜貨
以資國用官有提舉同提舉各一人
中統時置景州提舉司管領景州灤陽新匠三冶至
元十四年又置檀州提舉司管領雙峰暗峪大峪五
峰等冶大德五年併檀景三提舉司置都提舉司而
灤陽雙峰等冶悉隸焉他如河東山西濟南萊蕪等
處鐵冶提舉司及益都般陽等處淘金總管府其沿
革蓋不一也
百官志有印造鹽茶等引局各官詳戸部又有提
舉都城所等官見工部
市舶提舉司三每司提舉副提舉各二人知事一人
至元二十三年立鹽課市舶提舉司隸廣東宣慰司
三十年立海南博易提舉司至大四年罷之禁下番
船隻延祐元年弛其禁改立泉州廣東慶元三市舶
提舉司
河泊所建康等處三湖河泊所提領大使副使相副官
各一人安慶等處池州等處兩河泊所各大使副使一
人
百官志右河泊所官俱隸江淮等處財賦總管府
安慶一所又屬揚州等處財賦提舉司
(臣)等謹按百官志提舉提領設官最夥凡附見所
屬下者既詳於各門内矣又若特置之員提舉司
則有至元十六年之雜造局達嚕噶齊提舉同提
舉副提舉各一人十七年之管領曹州東平等路
民匠司大都納綿司及保定織染局(設官各同上)二十
一年之管領大都民匠司提舉同提舉副提舉各
一人涿州成錦局人匠司達嚕噶齊提舉同提舉
副提舉各一人又河間民匠司(設官同上)二十二年之
大都等處柰曼司達嚕噶齊提舉副提舉各一人
大都等處金玉民匠稻田司大都薊州等處打捕
司(設官同上)大德二年之涿州等處民匠異錦局達嚕
噶齊提舉同提舉副提舉各一人上用織染局提
舉同提舉副提舉各一人延祐五年之大都上都
打捕鷹房納米麵司達嚕噶齊提舉各一人大都
涿州織染司河間路清州人匠司(設官同上)提領所則有
至元二十四年之上都人匠所達嚕噶齊提領同
提領副提領各一人二十七年之上都大都掌本
位下齊哩克昆等事達嚕噶齊大使副使各一人
致用庫大使一人副使二人何其設官繁多也此
外又有至元二十一年置之管領隨路諸色民匠
達嚕噶齊等官達嚕噶齊總管同知副總管各一
人二十七年置之上都人匠達嚕噶齊副使各二
人管領豐州鼐濟局掌織造花毯頭目一人至元十
七年置皆附詳於此以偹考
明都轉運鹽使司掌辦鹽課事官有都轉運使分司之
者為同知副使各一人判官無定員
其屬經歷司經歷知事庫大使副使各一人所轄各
場鹽課司大使副使各倉大使副使各批騐所大使
副使各一人
都轉運鹽使司凡六曰兩淮曰兩浙曰長蘆曰河東
曰山東曰福建分司十四泰州淮安通州隸兩淮嘉
興松江寧紹温台隸兩浙滄州青州隸長蘆膠萊濱
樂隸山東解鹽東場西場中場隸河東分副使若副
判涖之督各場倉鹽課司以總於都轉運使共奉廵
鹽御史或鹽法道臣之政令(福建山東無廵塩御史)
鹽課提舉司其職掌皆如都轉運司官有提舉同提舉
各一人副提舉無定員
其屬吏目庫大使各一人所轄各鹽倉大使副使各
場各井鹽課司大使副使各一人
提舉司凡七曰四川曰廣東海北(廉州)曰黑鹽井(楚雄)曰
白鹽井(姚安)曰安寧曰五井(大理)曰察罕腦兒又有遼東
煎鹽提舉司
明初置都轉運司於兩淮吳元年置兩浙都轉運司
於杭州設同知副使運判經歷知事照磨綱官鹽場
設司令司丞百夫長洪武二年置長蘆河東二都轉
運司及廣東海北鹽課提舉司尋又置山東福建二
都轉運司三年又於陜西察罕腦兒之地置鹽課提
舉司後漸增置各處建文中改廣東提舉為都轉運
司永樂復故十四年初命御史廵鹽景泰三年罷長
蘆兩淮廵鹽御史命撫按官兼理已復遣御史其無
御史者分按察司理之又洪武中於四川置茶鹽都
轉運司(洪武五年置設官如都轉運鹽使司十年罷)納溪白渡二鹽馬司
(洪武五年置以常選官為司令内使為司丞十三年罷尋復置十五年改設大使副使各一人)後并
革又有順龍鹽馬司亦革
(臣)等謹按以上皆轉運司事也其總督倉場及總
督漕運都御史總兵廵漕御史等官已分見戸部
及御史臺將官各門兹不複載若此後有茶馬司
等其為職掌微矣然無可附見特載於後又有寳
鈔廣惠庫等已見戶工等部門故不贅
茶馬司掌市馬之事官有大使副使各一人
洪武中置洮州秦州河州三茶馬司設司令司丞十
五年改設大使副使各一人尋罷洮州茶馬司以河
州茶馬司兼領之三十年改秦州茶馬司為西寧茶
馬司又洪武中置四川永寧茶馬司後革復置雅州
碉門茶馬司又於廣西置慶遠峪民司(洪武七年置設大使副使)
(各一人)市八番溪洞之馬後亦革
批騐所掌騐茶鹽引官有大使副使各一人
市舶提舉司掌海外諸番朝貢市易之事辨其使人表
文勘合之真偽禁通番征私貨平交易閑其出入而慎
館穀之
吳元年置洪武三年罷太倉黃渡市舶司七年罷福
建之泉州浙江之明州廣東之廣州三市舶司永樂
元年復置設官如洪武初制尋命内臣提督之世宗
嘉靖元年給事中夏言奏倭禍起於市舶遂革福建
浙江二市舶司惟存廣東市舶司
稅課司(府曰司縣曰局)典稅事大使一人
凡商賈儈屠雜市皆有常征以時𣙜而輸其直於府
若縣凡民間貿田宅必操契劵請印乃得收戶則征
其直百之三又明初改在京官店為宣課司府州縣
官店為通課司後改通課司為稅課司局
倉倉大使副使庫庫大使織染雜造局大使副使俱各
一人河泊所官掌收魚稅閘官壩官掌啟閉蓄洩
洪武十五年定天下河泊所凡二百五十二歲課糧
五千石以上至萬石者設官三人千石以上設二人
三百石以上設一人
遞運所掌運遞糧物官有大使副使各一人(洪武九年置)
先是在外多以衛所戍守軍士傳送軍囚太祖以其
有妨練習守禦乃命兵部增置各處遞運所以便遞
送設大使副使各一人騐夫多寡設百夫長以領之
(後汰副使革百夫長)
鐵冶所大使副使各一人
洪武七年初置凡十三所
節度使(防禦使團練使諸州刺史附)
宋節度使(詳馬端臨考刺防禦使團練使諸州史並同)
遼北面約尼帳節度使司官有使副使
大部族節度使司有使副使判官小部族亦有節度
使司(官未詳)
邊防官有倒塌嶺塌西塌毋城三節度使司(互見將官門)
屬國官各部節度使司官有使副使
百官志凖卜國大王府有凖卜扎拉部節度使司
凖卜諸部節度使司(統和二十九年置)凖卜别部節度使
司
南面方州官諸州軍節度使官有使副使同知使事
又有行軍司馬軍事判官掌書記衙官
上京道懷州奉陵軍慶州元寧軍泰州德昌軍長春
州韶陽軍儀坤州啟聖軍龍化州興國軍饒州匡義
軍徽州宣德軍成州長慶軍懿州廣順軍渭州高陽
軍鎮州建安軍東京道開州鎮國軍保州宣義軍
辰州奉國軍興州中興軍海州南海軍渌州鴨渌軍
顯州奉先軍乾州廣德軍貴德州寧遠軍瀋州昭德
軍遼州始平軍通州安遠軍雙州保安軍同州鎮安
軍咸州安東軍信州彰聖軍賓州懷化軍懿州寧昌
軍蘇州安復軍復州懷德軍祥州瑞聖軍中京道
成州興府軍興中府彰武軍宜州崇義軍錦州臨海
軍川州長寧軍建州保靜軍來州歸德軍南京道
幽州盧龍軍平州遼興軍西京道雲中大同軍雲
内州開遠軍奉聖州武定軍蔚州忠順軍應州彰國
軍朔州順義軍置節度使司凡四十八
(臣)等謹按百官志節度使各有馬步軍都指揮使
司詳指揮使門
金諸節鎮節度使一人掌鎮撫諸軍防刺總判本鎮兵
馬之事兼本州管内觀察使事(其觀察使所掌並同府尹兼軍州事管内觀察)
(使)同知節度使一人通判節度使事(兼州事者仍帶同知管内觀察使)
副使一人節度判官一人掌紀綱節鎮衆務僉判兵馬
之事兼制兵刑工案事觀察判官一人掌紀綱觀察衆
務僉判吏戸禮案事通檢推排簿籍又有知法司獄
哈斯罕路扶餘路托里路索雲路四節鎮省觀察判
官而無州事
又諸府節鎮錄事司掌平理獄訟警察别部與警廵
使同錄事判官各一人
諸部族節度使使一人統制各部鎮撫諸軍(餘同州)節度
副使判官知法各一人
元明俱不設節度使
遼諸州圑練使司官有使副使判官
東京道有安州圑練使又諸軍都圑練使(俱設官同上)漢
軍都圑練使司(設官未詳)
諸州防禦使司官有使副使判官
東京道鎮海一府廣冀二州及衍州安廣軍置防禦
使司凡四
諸州刺史官有州刺史同知州事錄事參軍
上京道烏䧏聖維防招五州東京道穆賀盧鐵崇
耀嬪遼西康宗海北巖集祺遂韓銀安遠威清雍湖
渤郢銅涑率賓定理德爾吉麓荆勝順化連肅烏三
十七州中京道恩惠榆澤北安潭松山安德黔嚴
隰遷潤十三州南京道順檀涿易薊景灤營八州
西京道宏德寧邊歸化可汗儒武東勝八州置刺
史凡七十一
觀察使以下俱有學官詳各學校官門
金諸防禦州防禦使一人掌防捍不虞禦制盗賊(餘同府尹)
同知防禦使一人掌通判防禦使事判官一人掌簽判
州事又有專掌通檢推排簿籍知法又州教授一人又
有司軍及軍轄兼廵捕使
諸刺史州刺史一人掌同府尹兼治州事同知一人通
判州事判官一人簽判州事又有專掌通檢推排簿籍
司軍又有知法一人及軍轄兼廵捕使
及諸防刺州司候司司候司判各一人
(臣)等謹按宣宗紀貞祐元年十月元兵下涿州設
京城鎮撫彈壓官至興定二年四月詔河南路行
總管府節鎮以上官充宣差捕盗使以防禦刺史
長貳官及世襲猛安之才武者為之副又命濮王
府尉完顔毛良虎為宣差提控以廵督之九月設
随處行六部官以京府節鎮長官充尚書次侍郎
郎中員外郎佛哷長官充侍郎次郎中員外郎主
事勾當官聽所屬任使州府官並充勸農事防刺
長官及京府節鎮同知以下充副使皆百官志所
謂一時之制也
元防禦使
至正十七年准山東分省咨團結義兵每州添設州
判一人每縣添設主簿一人詔有司正官俱兼防禦
使事聽宣慰司節制
(臣)等謹按元雖不設團練使而以團結義兵添官
則名異而實同矣
明不設防禦使團練使諸州刺史
(臣)等謹按日知錄謂漢之刺史猶今之廵按御史
魏晉以下之刺史猶今之總督隋以後之刺史猶
今之知府及直隸知州盖隋有時改郡為州則謂
之刺史有時改州為郡則謂之太守又引新唐書
地理志載唐興高祖改郡為州太守為刺史以証
之由是明雖不設諸州刺史而凡為知州者𩔖皆
以刺史稱之矣
諸安撫司(招計宣慰等官附)
宋寧宗慶元二年詔利州西路安撫司於興州置司令
都統制兼
五年臣僚言遴選帥才除嘗任執政外兩制從官必
曾經作郡庶官必曾任憲漕實有治績者從之
(臣)等謹按職官志又云紹興五年令襄陽守臣湖
北帥司各帶經略安撫使後罷惟二廣如故(招討使招)
(撫使宣諭使撫諭使鎮撫使等官具詳馬端臨考)
遼北面邊防官西南面安撫使司官有使
又西南面都招討司官有使太祖神册元年置(亦曰西南)
(路招討使)西南面五押招討司官有五押招討大將軍西
南路廵察司官有西南路廵察將軍(又有西南廵邊官)
又西北路招討使司官有知西北路招討事有監軍
又有西路招討使司西北路戍長司九水諸夷安撫
使
南面邊防官易州安撫使司
初名易州飛狐招安使統和二十三年改為安撫使
司又道宗咸雍四年改易州飛狐兵馬司為易州安
撫司
又有易州飛狐招撫司西南面招安使司
以上互詳於後各路將官門
又有東京安撫使司安撫使雲州宣諭招撫使司(管内)
(使二人統和四年韓毗哥邢抱質為雲州管内宣諭招撫使)
金安撫司掌鎮撫人民譏察邊防軍旅審錄重刑事官
有使副使判官等後以按察司官兼領之
安撫司本宣撫司承安三年改置(詳按察使司)泰和六年
置陜西路宣撫使節制陜西右監軍右都監兵馬公
事八年改陜西宣撫司為安撫司山東東西大名河
北東西河東南北遼東陜西咸平隆安上京肇州北
京凡十處置司官有使副使
西北西南東北三路招討司招懷䧏附征討携離使一
人副招討使二人判官一人紀綱職務簽判司事勘事
官一人(西北路增一人)知事一人知法一人(女直漢人各一惟東北路不置漢人)
(知法)
諸明安掌修理軍務訓練武藝勸課農桑餘同防禦
所隸諸穆昆掌撫輯軍戶訓練武藝惟不管常平倉
餘同縣令
(臣)等謹案百官志上京東京等路安撫司掌鎮撫
譏察仍專管明安穆昆教習武藝及令本土純愿
風俗不致改易(互見按察使司)又以諸明安列於三處招
討司後故附於此
元宣慰使司掌軍民之務分道以總郡縣每司使三人
同知副使經歴都事照磨兼架閣管勾各一人凡六道
行省有政令則布於下郡縣有請則為達於省有邊陲
軍旅之事則兼都元帥府其次則止為元帥府(詳都元帥府)
其在遠服又有招討安撫宣撫等使
山東東西道(益都路置)河東山西道(大同路置)淮東道(揚州置)浙
東道(慶元路置)荆湖北道(中興路置)湖南道(天臨路置)
順帝至元元年湖南道宣慰司兼都元帥府總領所
轄路分鎮守萬戸府軍馬六年改立山東東西道宣
慰使司都元帥府專掌開設屯田屯駐軍馬至正十
一年荆湖北道宣慰使司兼都元帥府十二年浙西
宣慰司添設使同知各一人都事二人
宣慰使司都元帥府使三人同知副使經歴知事各二
人照磨兼架閣管勾一人
廣東道(廣州置)大理金齒等處(二府設官如上)蒙慶等處
(上一府使二人同知副使各一人經歴都事亦减一人)廣西兩江道(靜江路置)
海北海南道福建道八番順元等處察罕淖
爾等處(上五府宣慰使都元帥三人副都元帥僉都元帥事各二人餘同上)
順帝至元四年十二月置邦牙等處宣慰使司都元
帥府先是以緬地處雲南極邊就立其酋長為帥三
年一貢方物至是來貢故改立官府以奬異之至正
三年七月遂定置永昌等處宣慰使司都元帥府使
三人同知副使各二人首領經歴知事照磨各一人
十五年二月置淮東等處宣慰使司都元帥府統率
濠泗義兵萬戶府并洪澤等處義兵招誘富民出丁
壯五千名者為萬戸五百名者為千戸一百名者為
百戶䧏宣勑牌面與之命置司於泗州天長縣十二
月置興元等處宣慰使司都元帥府十六年九月置
江州等處宣慰使司都元帥府廷授佐貳僚屬命江
西行省平章政事道通和尼齊承制署之
宣慰使兼管軍萬戶府(曲靖等路羅羅斯臨安廣西道元江等處)每府宣慰
使三人同知副使經歴各一人都事二人照磨兼管勾
一人
至正十九年罷洛陽招討軍民萬戶府置河南宣慰
司
宣撫司每司達嚕噶齊宣撫各一人同知副使各二人
僉事計議經歴知事提控案牘架閣各一人
廣南西道不置副使僉事叙南等處不置僉事計議
順帝時有紹熙軍民宣撫司(至元四年置六年罷)永順宣撫司
(至正十一年改永順安撫司升)平緬宣撫司(至正十五年以雲南死可伐等䧏置此羈縻之)
(臣)等謹按百官志至正五年遣官分道奉使宣撫
布宣德意詢民疾苦疎滌冤滯蠲除煩苛體察官
吏賢否明加黜陟有罪者四品以上停職申請五
品以下就便處决民間一切興利除害之事悉聽
舉行其餘必合上聞者條具入告各道使二人首
領官一人時奉使者蘇天爵其最著也(詳按察使司)十
七年詔以中書左丞額森布哈御史中丞成遵奉
使宣撫彰德大名廣平東昌東平曹濮等處奬厲
將帥此二事皆一時特設非常制也
安撫司每司達嚕噶齊安撫使同知副使僉事經歴知
事照磨鎮撫各一人
湖廣羅番遏蠻軍四川師璧軍不置達嚕噶齊湖廣
小龍番静蠻軍不置同知副使蘆番静海軍不置知
事
順帝時有忠孝軍民安撫司(至正十一年革四川省所轄大奴管勾等洞長)
(官司立忠考軍民府十五年詔改為安撫司)忠義軍民安撫司(至正十五年罷四川)
(羊母甲洞臭南王洞長官司置此)盤順軍民安撫司(十五年罷盤順府置)
招討司達嚕噶齊招討使經歴各一人
吐蕃喇嘛剛等處天全倴不思設官如上沿邊溪洞
索紐諸番征沔朵甘斯長河西裏管軍擔裏管軍圖
沙瑪田地各置副使一人無達嚕噶齊
至正二十年以鞏縣為招討軍民萬戶府二十六年
置嵩州軍民招討萬戶府
(臣)等謹按百官志宣慰等司重見叠出更多互異
今概不贅錄
長官司(屬中政院者)每司達嚕噶齊長官副長官提控案牘
都目各一人
奉元等路平凉等處開城等處甘肅寧夏等路察罕
淖爾等處凡五處各設如右延祐二年以民匠提舉
司所領地里闊遠人戶散處於政不便乃酌遠近衆
寡立長官司提領所以分理之提領所凡十奉元等
路鳳翔等處平凉寧環等處開城等處察罕淖爾等
處甘州等路肅沙等路永昌寧夏等路長城等路各
設提領等官分掌齊哩克昆地方隸各長官司
諸長官司官有達嚕噶齊長官副長官
管領上都大都奉聖州長官司掌領出征軍五十有
一戸(至元十七年置)管領口子迤北長官司掌領戸計二百
有六管領隨路打捕納綿民匠長官司掌民匠一百
七十有九戶管領河間滄州等處長官司領戶計五
百四十有八管領河間臨邑等處軍民長官司掌軍
民二百有二戸(以上俱至元二十一年)管領上都大都麴米等
長官司領民匠七十有九戸管領彰德等處長官司
掌民一百一十有七戸管領上都大都等處長官司
掌民二百六十有一戶管領泰安等處長官司掌民
一百有一戶管領曹州等處長官司管民一百有五
戶(以上俱大德二年)又有歸德長官司(不詳所掌至治三年置)
諸蠻夷長官司官有達嚕噶齊長官副長官
西南夷諸溪洞各置司達嚕噶齊長官副長官參用
其土人為之
明宣慰使司宣慰使同知副使僉事經歴司經歴都事
各一人
宣撫司宣撫使同知副使僉事經歴司經歴都事照磨
各一人
安撫司安撫使同知副使僉事各一人其屬吏目一人
招討司招討使副招討各一人其屬吏目一人
長官司長官副長官各一人其屬吏目一人
又蠻夷長官司長官副長官各一人又有蠻夷官苗
民官及千夫長副千夫長等官
職官志以上皆土官洪武七年西南諸蠻夷朝貢
多因元官授之稍與約束定征徭差發之法漸為
宣慰司者十一為招討司者一為宣撫司者十為
安撫司者十九為長官司者百七十有三其府州
縣正貳屬官或土或流(大率宣慰等司經歴皆流官府州縣佐貳多流官)
皆因其俗使之附輯諸蠻謹守疆土修職貢供征調
無相携貳有相讐者疏上聽命於天子又有番夷
都指揮使司三衛指揮使司三百八十五宣慰司
三招討司六萬戶府四千戸所四十一站七地面
七寨一(詳見兵志衛所中)並以附寨番夷官其地
都總管府
宋徽宗崇寧四年以輔郡知州為都總管置副總管鈴
轄各一人
從尚書左僕射蔡京奏也(詳見馬端臨考京尹門)大觀三年詔
東南帥府總管依三路都總管法靖康元年詔四道
副總管並通差文武臣
總管鈐轄司掌總治軍旅屯戍營房守禦之政令凡
將兵隸屬官訓練教閱賞罸之事皆掌之守臣帶提
舉兵馬廵檢都監及提轄兵甲者掌統治軍旅訓練
教閱以督捕盗賊而肅清治境凡諸營各籍賞罸之
事皆掌之(餘詳馬端臨考)
遼北面南京兵馬都總管府有都總管總領南面邊事
總領南面軍務事總領南面戍兵等官
興宗重熙四年改南京都元帥府(互見元帥府門)
又東路兵馬都總管府有都總管同知兵馬事官
南面五京都總管府各有都總管知府事同知府事
又諸軍兵馬都總管府有都總管副總管同知兵馬事
判官
百官志南面軍官又有歸聖軍都總管府不詳官
名其所隸有都指揮使司已詳指揮使門
又邊防官有義霸祥順聖五州都總管府
金諸總管府(謂府尹兼領者)都總管一人掌統諸城隍兵馬甲
仗總制府事同知都總管一人掌通判府事(惟博索路同知都總)
(管兼來遠軍事兵馬)副總管一人所掌與同知同總管判官一人
掌紀綱總府衆務分判兵案之事府判一人掌紀綱衆
務分判戸禮案仍掌通檢推排簿籍推官一人掌同府
判分判工刑案事知法一人
凡諸府置員並同惟曷嬾路無府事
諸總管府節鎮兵馬司有都指揮使等官(詳指揮使門)
元大都路都總管府領府一州十有一官有達嚕噶齊
二人都總管一人副達嚕噶齊同知治中判官推
官經歷知事各二人提控案牘四人照磨兼管勾
一人
國初為燕京路總管大興府中統五年稱中都路至
元九年改號大都二十一年始置大都路總管府達
嚕噶齊都總管等官二十七年升為都總管府凡本
府官吏惟達嚕噶齊及總管推官專治路政其餘皆
分任供需之事故又號曰供需府
其屬大都路兵馬都指揮使司有都指揮使及司獄
司等官(詳指揮使門)左右警廵二院有達嚕噶齊等官(詳警)
(廵院)大都路提舉學校所有提舉等官(詳各學校官門)
管領諸路打捕鷹房總管府(至元十七年置)官有達嚕噶齊總
管副達嚕噶齊副總管各一人經歴知事各一人
所屬宛平大興二縣有達嚕噶齊等官(詳諸縣門)東關廂
西北南關廂三廵檢司有廵檢等官(詳鎮戊關市門)
諸路總管府(至元初置二十年定十萬戶之上者為上路十萬戶之下者為下路當衝要者雖不)
(及十萬戶亦為上路)上路達嚕噶齊總管各一人兼管勸農事江
北則兼諸軍鄂囉同知治中判官各一人下路不置治
中員而同知如治中之秩餘悉同上推官二人(至元二十三年)
(置)專治刑獄(下路一人)經歴一人知事一人(或二人)照磨兼承
發架閣一人
其屬儒學教授一人(諸路學正學錄及散府諸州教官詳諸學校官門)蒙古
教授一人醫學教授一人隂陽教授一人司獄司司
獄丞各一人平準行用庫提領大使副使各一人織
造局局使副使各一人雜造局大使副使各一人府
倉大使副使各一人惠民藥局提領一人稅務提領
大使副使各一人錄事司(凡路府所治置一司以掌城中戶民之事)設錄
事司候判官各一人(中統二年詔騐民戶定為員𢾗二千戶以上設官如上二千戶)
(以下省判官不置至元二十年置達嚕噶齊一人省司候以判官兼捕盗之事典史一人若城市民少則)
(不置司歸之倚郭縣在兩京則為警廵院獨杭州置四司後省為左右兩司)
隨路諸色人匠都總管府有達嚕噶齊一人總管二人
同知一人副總管二人經歴知事照磨提控案牘各一
人
中統五年命招集析居放良還俗僧道等戸習諸色
匠藝立總管府以司其造作
所屬上都諸色民匠提舉司提舉同提舉副提舉吏
目各一人(至元十九年立又有金銀器盒局染局雜造局泥瓦局鐵局上都葫蘆局器物局砑)
(金局鞍子局各大使副使雲州管納色提領所提領)大都等路諸色人匠提
舉司提舉同提舉副提舉各一人(至元十六年置)其屬(雙線局大)
(小木局赫伯局管納色各提領大使副使等官又有管銅局筋局鎖兒局裝釘局雕木局)
成製提舉司達嚕噶齊提舉同提舉副提舉吏目各
一人上都大都貂鼠軟皮等局提領所提領二人
(其屬大都軟皮局斜皮局上都軟皮局牛皮局金絲子局畫油局氊局材木庫瑪瑙玉局各有大使副使)
(并直長等官)大都奥魯提領所提領一人上都鄂囉提
領所提領同提領各一人俱掌理人匠詞訟(又有上都異樣)
(毛子局氊局斜皮局蔚州安定等處山場採木提領所上都隆興等路雜造鞍子局真定路雜造局珠翠)
(局各提領大使副使直長等官)
江淮等處財賦都總管府達嚕噶齊總管同知各一人
副總管二人經歴知事照磨一人案牘各一人
至元十六年以宋謝太后福王所獻事産及賈似道
劉堅等田土立總管府以治之大德四年罷命有司
掌其賦天歷二年復立其賦復歸焉
其屬儲用庫一(大使副使各一人)提舉司五(揚州等處建康等處平江等處)
(抗州等處四財賦提舉司並設達嚕噶嚌提舉同提舉副提舉提控案牘都目各一人又有陜西等處管)
(領毛子匠提舉司達嚕噶齊提舉各一人)織染局三(杭州建康黃池三局各有大使副使相副)
(官)河泊所三(詳見轉運使門)
(臣)等謹按百官志所載總管都總管甚屬繁冗或
隸兵部工部或隸樞密宣政將作徽政儲政等院
俱詳見於各門兹不贅錄
明不設總管府
欽定續文獻通考卷六十
