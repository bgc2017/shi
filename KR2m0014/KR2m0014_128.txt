欽定續文獻通考卷一百二十八
兵考
郡國兵(鄉兵)
元制各路立萬戸府各縣立千戶所其所部之軍每歲
第遷口糧府縣關支而各道以宣慰司元帥總之
(臣)等謹按元代以萬戸統軍旅百官志言上萬戶
管軍七千之上中萬戸五千之上下萬戶三千之
上千戶亦分上中下以七百五百三百為差各路
萬戸府地理志中亦載之今皆詳職官考此不多
述
世祖中統三年二月括諸道逃亡軍
三月詔真定彰德邢州洺磁東平大名平陽太原衛輝
懷孟等路各處有舊屬安札爾博囉實訥岱庫庫布哈
伯爾克巴圖爾等官所管特默齊軍人乙夘歲籍為民
戶亦有僉充軍者若壬寅甲寅兩次僉定軍已入籍冊
者令隨各萬戶依舊出征其或未嘗為軍及蒙古漢人
民戸内作數者悉僉為軍
石高山傳曰石高山因平章塔齊爾入見世祖奏
曰在昔太祖皇帝所集安札爾博囉庫哩台博囉
罕巴圖庫庫布哈五部特默齊軍金亡之後散居
牧地多有入民籍者國家土宇未一宜加招集以
備驅策帝命與諸路同招集之既集其數仍命高山
佩銀符領之
四年七月詔免河南保甲丁壯射生軍三千四百四十
一戶雜泛科差專令守把巡哨
八月諭成都路行樞密院近年軍人多逃亡事故者可
於各鄂囉内盡實僉補自乙夘年定入軍籍之數悉僉
起赴軍
至元五年十一月僉山東河南沿邊州城民戶為軍遇
征進則選有力之家同元守邊城漢軍一體出征其無
力之家代守邊城及屯田
七年六月僉成都府義士軍八千六十七人
十年六月汰陜西貧難軍
十一年六月勅哈達選部下蒙古軍五千人與漢軍分
戍沿江堡隘為使傳往來之衛
十三年五月復沂莒膠密寧海五州所括民為防城軍
者為民免其租徭二年
十五年正月雲南行省請雲南諸軍止於本地戰守
雲南行省言雲南舊屯蒙古軍甚少遂取漸長成丁
齊呼勒圖等軍以備出征雲南闊遠多未降之地必
須用兵乃僉爨𤏡人一萬為軍續取新降拉拉和寧
等人亦令充軍然其人與中原不同若赴别地出征
必致逃匿宜令就各所居一方未降處用之
三月分揚州行省兵於隆興府
初置行省分兵諸路調遣江西省軍為最少至是以
南廣地闊阻山谿之險命特穆爾布哈領兵一萬人
赴之合元帥達春軍以備戰守
(臣)等謹按隆興府即江西省南昌新建等縣之地
而南廣之地亦屬江西行省故有此制
八月命江南諸路戍卒散歸各所屬萬戶屯戍
初渡江所得城池發各萬戶部曲士卒戍之久而亡
命死傷者衆續至者多不着行伍至是縱還各營以
備屯戍
烏克遜澤傳曰時行省議籍江南民之自相什伍
保衛鄉里者為兵烏克遜澤曰國兵非少今籍民
以示少非所以安反側也且當籍者衆民或有他
心議遂格
撤川蜀諸屯戍
安西王相府言川蜀既平城邑山砦洞穴凡八十三
所其渠州禮義城等處凡三十三所宜以兵鎮守餘
悉撤去從之
十一月定軍民異屬之制及蒙古軍屯戍之地
先是以李璮叛分軍民為二而異其屬後因平江南
軍官始兼民職遂因之凡以千戸守一郡則率其麾
下從之百戸亦然至是令軍民各異屬如初制士卒
以萬戶為率擇可屯之地屯之諸蒙古軍士散處南
北及還各鄂囉者亦皆收聚令四萬戸所領之衆屯
河北阿珠二萬戶屯河南以備調遣餘丁定其版籍
編入行伍俾各有所屬遇征伐則遣之
十六年二月詔河南行省於戍軍還途每四五十里立
安樂堂疾者醫之饑者廩之死者藁葬之官給其需
十六年四月定上都戍卒用本路元籍軍士
國制郡邑鎮戍士卒皆更相易置故每歲以他郡兵
戍上都軍士罷於轉輸至是以上都民充軍者四千
人每歲令備鎮戍罷他郡戍兵
六月發兵戍碉門魚通及黎雅諸處
諸處民戶不奉國法議以兵戍其地發新附軍五百
人蒙古軍一百人漢軍四百人往鎮戍之
(臣)等謹按調戍之事甚多皆因互相更替之故並
非定制故槩不採入今此一條以民不奉法乃以
兵戍當即定制之初故十七年三月又有勅東西
兩川發蒙古漢軍往戍其地之事
九月王相府言四川宣慰司有籍無軍虚受賞者一萬
七千三百八人命詰治之
十七年三月同知浙東道宣慰司事張鐸請更易江南
鎮戍軍官
先是既平江南以兵戍列城其軍官皆世守不易故
多與富民樹黨因奪民田宅居室蠧有司政事為害
滋甚鐸上言請更其制限以歲月遷調之庶使初附
之民得以安業
(臣)等謹按兵志所載如此其果以歲月遷調與否
志雖無明文然觀下文所採十九年七月事則果
如其所請而行之矣
七月易廣州鎮戍士卒
初以丞相巴延等麾下哈必濟軍二千五百人從元
帥張弘範征廣因留戍焉歲久皆貧困多死亡者至
是命更代之
十八年九月增大都巡兵千人
十月立鎮邊萬戸府
高麗王并行省皆言金州合浦固城全羅州等處沿
海上下與日本正當衝要宜設立鎮邊萬戸府屯鎮
從之
十九年二月命唐古岱於沿江州郡視便宜置軍鎮戍
及諭鄂州揚州隆興泉州等四省議用兵戍列城徙淛
東宣慰司於温州分軍戍守江南自歸州以及江隂至
三海口凡二十八所
四月立總管府於臨川鎮
潭州行省以臨川鎮地接占城及未附黎同請立總
管府一同鎮戍從之
六月命以官錢給戍軍費而以各鄂囉所征還官
七月以隆興西京軍士代上都戍卒還西川
先是上都屯戍士卒其鄂囉皆在西川而戍西川者
多隆興西京軍士每歲轉餉不勝勞費至是更之
是月令蒙古軍守江南者更番還家
二十年二月命各處行樞密院造新附軍籍冊
是月定兩廣四川戍軍二三年一更廩其家屬軍官給
俸以贍之
八月留蒙古軍千人戍揚州餘悉縱還
揚州所有蒙古士卒九千人行省請以三分為率留
一分鎮戍史塔爾琿曰蒙古士卒悍勇孰敢當留一
千人足矣從之明年四月潭州蒙古軍亦詔依揚州
例
十月發乾討虜軍千人增戍福建行省
先是福建行省以其地險常有盜負固為亂兵少不
足戰守請增蒙古漢軍千人樞密院議以劉萬努所
領乾討虜軍益之
是月蒙古岱請增蒙古漢軍戍邊從之
二十一年八月放福建畬軍收其軍器其部長于近處
州郡民官遷轉
至二十二年九月令福建黃華畬軍有恒産者為民
無恒産與妻子者編為守城軍至二十四年閏二月
以宋畬軍將校授管民官散之郡邑
十月增兵鎮守金齒國
舊嘗以漢軍新附軍三千人戍守今以其地民戸剛
狠再調探馬赤蒙古軍二千人赴之至成宗元貞元
年雲南行省言噶瑪拉有兩夷未附金齒亦服叛不
常乞調兵六千鎮撫金齒置驛入緬從之
二十二年正月立行樞密院於江南三省其各處行省
見管軍馬悉以付焉
兵志曰大德元年十一月江南省言前揚州立江
淮行省江陵立荆湖行省各統軍馬上下鎮遏後
江淮省移於杭州荆湖省遷於鄂州黃河之南大
江迤北汴梁古郡設立河南江北行省通管江淮
荆湖兩省元有地面近年并入軍馬通行管領所
屬之地大江最為緊要兩淮地險人頑宋亡之後
始來歸順當時沿江一帶斟酌緩急安置三十一
翼軍馬鎮遏後遷調十二翼前去江南餘有一十
九翼於内調發止存原額十分中一二况兩淮荆
襄自古隘要之地今即寧静宜慮未然乞照沿江
元置軍馬遷調江南翼分并各省所占本省軍人
發還元翼仍前鎮遏省院官議以為沿江安置三
十一翼軍馬之說本院無此簿書問之河南省官
博囉罕其省亦無樞密院文卷内但稱至元十九
年巴延伊蘇特穆爾等共擬其地安置三萬二千
軍後增二千今悉令各省差占及逃亡事故者還
充役足矣又博囉罕言去年巴延點視河南省見
有軍五萬二百之上若還其占役事故軍人則共
有七八萬人此數之外托歡太子位下有一千特
默齊一千漢軍阿勒巴齊等哈喇婁亦在其地設
有非常皆可調用據各省占役總計軍官二百九
名軍人一萬三千六百七十二名悉令還役江浙
省亦言河南行省見占本省軍人八千八百三十
三名亦宜遣還鎮遏有旨令兩省各差官赴闕辨
議
(臣)等謹按上條史文當是直據其時移文錄之殊
覺繁𤨏然所云巴延等安置沿江三十一翼總計
軍三萬四千之語皆可稍見當時立制之萬一故
備錄之其兩省遣官若何辨議槩無考且沿江三
十一翼乃平宋後保境安邦之要策而省竟無此
簿書後之人更何從而追考耶
二月命改江淮江西元帥招討司為上中下三萬戶府
蒙古漢人新附諸軍相參作三十七翼
上萬戸宿州蘄縣真定沂郯益都高郵沿海七翼中
萬戸棗陽十字路邳州鄧州杭州懷州孟州真州八
翼下萬戸常州鎮江潁州廬州亳州安慶江隂水軍
益都新軍潮州淮安夀春揚州泰州弩手保甲處州
上都新軍黃州安豐松江鎮江水軍建康二十二翼
每翼設達嚕噶齊萬戶副萬戸各一人以隸所在行
院
二十六年五月詔季陽益都淄萊三萬戸軍久戍廣東
疫死者衆其令二年一更
二十七年十一月重定浙東等處萬戸府
江淮行省平章布琳濟達言先是丞相巴延及元帥
阿珠安塔哈等守行省時各路置軍鎮戍視地之輕
重而為之多寡厥後蒙古岱代之悉更其法易置將
吏士卒殊失其宜今福建盗賊已平惟淛東一道地
極邊惡賊所巢穴請復還三萬戸以戍守之哈喇岱
一軍戍沿海明台伊竒哩一軍戍温處扎呼岱一軍
戍紹興婺其寧國徽州初用土兵後皆與賊通今皆
遷之江北更調高郵泰州兩萬戸漢軍戍之而揚州
建康鎮江三城跨據大江人民繁會置七萬戶府杭
州行省諸司府庫所在置四萬戶府(餘詳舟師門)從之
十二月遣兵部侍郎靳榮等閱實安西鳳翔延安三道
軍戸
元籍四千外復得三萬三千二百八十丁樞密院欲
以為兵僧格不可帝從之至二十九年三月樞密院
臣奏延安鳳翔京兆三路精軍三千人僧格皆籍為
民今復其軍籍屯田六盤從之
三十年五月括思播等處亡宋湼手軍
三十一年十二月(時成宗已即位)選各衛精兵千人命巴喇罕
岱爾等將之戍和林三年而更
(臣)等謹按各衛精兵當是以禁衛兵而出戍者
成宗元貞二年九月令廣海左右兩江戍軍以二年三
年更代
時以歲一更代往來勞苦乃更是制
(臣)等謹按志言兩廣海外四州城池紀言廣海左
右兩江大約其地同也
十一月以廣西戍軍悉隸兩江宣慰司都元帥府遣樞
密院官整飭江南諸鎮戍軍凡將校勤怠者列實以聞
樞密院臣言江南近邊州縣宜擇險要之地合羣戍
為一屯卒有警急易於徵發詔行省圖地形覈軍實
以聞
大德元年七月招收亡宋左右兩江土軍千人
從思明上思等處都元帥實喇布哈言也
二年三月詔各省合併鎮守軍
福建所置者合為五十三所江浙所置者合為二百
二十七所江西元立屯軍鎮守二百二十六所減去
一百六十二所存六十四所
十二月議增江南戍兵
中書省臣言世祖撫定江南沿江上下置戍兵三十
一翼今無一二懼有不虞外郡戍卒封椿錢軍官遷
延不以時取而以已錢貸之徵其倍息逃亡者遣人
追捕皆非所宜詔與樞密院議之三年正月以江南
軍數多闕官吏因緣為奸詔禁飭之至五年二月增
江浙戍兵三月詔河南省占役江浙省軍一萬一千
四百七十二名除洪澤芍陂屯田外餘令發還元翼
至八年二月以江南海口軍少調蘄縣王萬戶翼漢
軍一百人寗萬戸翼漢軍一百人新附軍二百人守
慶元自納顔來者蒙古軍三百人守定海
(臣)等謹按八年之增戍海口因倭寇而設
三年四月禁和林戍軍竄名他籍
十二月詔各省戍軍輪次放還二年供役
五年二月發四川雲南囚徒從軍
時征八百媳婦故也
九月放稱海守倉庫軍還令以次更代
拘刷江南在逃驅丁
中書省奏蒙古漢軍分戍江南全籍各家驅丁供給
軍需今往往逃匿或為僧道或傭工負販縱有敗獲
鼓衆奪去如奉旨遍行諸路捕獲即發合屬官司給
主不致消乏軍戸
七年二月詔和林軍以六年更戍仍給鈔以周其乏
以近兵戍甘肅
同僉樞密院事齊諾上疏言蒙古軍在山東河南者
往戍甘肅䟦涉萬里裝槖鞍馬之資皆其自辦每行
必鬻田産甚則賣妻子戍者未歸代者當發前後相
仍困苦日甚今邊陲無事而虚殫兵力誠為非計請
以近甘肅之兵戍之而山東河南前戍者官為出錢
贖其田産妻子庶使少瘳也詔從之
八年四月置千戶所戍定海以防歲至倭船
九年十月命兩廣以南軍與土人同戍
十一年四月詔禮店軍還屬土番宣慰司
初西川所統特默齊軍自壬子年屬禮店隸王相府
後屬陜西省僧格奏屬土番宣慰司咸以為不便大
德十年命依壬子之籍至是復改屬焉
武宗至大二年七月詔江浙省以水路軍與陸路軍相
參鎮守
時江浙省請以慶元台州沿海萬戸新附軍往陸路
鎮守以蘄縣宿州兩萬戸府陸路漢軍移就沿河屯
鎮樞密院議以巴延阿珠等安置軍馬豈可輕動前
行省蒙古岱等亦以水陸軍互換遷調世祖有訓曰
以水路之軍習陸路之伎驅步騎之士從風水之役
難成易敗於事何補今欲禦備奸宄莫若從宜於水
路沿海萬戸府新附軍三分取一與陸路蘄縣萬戸
府漢軍相參鎮守從之
(臣)等謹按是時日本往往内寇故江浙行省每議
遷調鎮遏之法此條樞臣所議於情事似為明練
而總以巴延等所置不敢輕更至四年十月江浙
省又以沿海瀕江海寇出没且承平日久將驕卒
惰帥領不得其人軍馬安置不當乞斟酌衝要遷
調鎮遏而樞臣之議止以慶元與日本相接為倭
商焚毁宜如所請其餘事關機務别議行之求之
志紀不可考其别議云何也
四年閏七月(時仁宗已即位)置居庸關隆鎮萬戸府
樞密院奏居庸關古道四十有三軍吏防守之處僅
十有三舊置千戶位輕責重請置隆鎮萬戶府俾嚴
守備從之
仁宗皇慶元年十一月詔江西省瘴地内諸路鎮守軍
各移近地屯駐
十二月許雲南佐貳官佩虎符
省臣言先是樞密院奏准雲南省宜遵各省制其省
官居長者二員得佩虎符提調軍馬餘佐貳不得預
已受虎符者悉收之今雲南省言本省藉軍士之力
以辦集錢糓遇有調遣則省官親率衆上馬故舊制
雖牧民官亦得佩虎符領軍務視他省不同其已受
虎符者依故事未受者宜頒賜之制曰可二年正月
又詔雲南省鎮遠方掌邊務凡事涉軍務自平章至
僚佐須同署押
延祐三年三月命巴延都萬戶府及紅胖襖總帥府各
調軍九千五百悉遣精銳練習騎射之士往諸侯王所
更代守邊士卒
四年四月命補撥河南省隨省軍馬
河南行省言本省所屬萬戶府俱於臨江沿淮上下
鎮守方面相離省府一二千餘里不測調度卒難相
應而汴梁國家腹心之地設立行省别無親臨軍馬
江浙江西湖廣陜西四川等處俱有隨省軍馬惟本
省未蒙撥付命以山東河北蒙古軍河南淮北蒙古
軍兩萬戸府調軍一千人與之
(臣)等謹按自後兵志載泰定四年十二月河南行
省又言所轄之地洞蠻草賊出没與民為害本省
軍馬俱在瀕海沿江安置相遠一二千里乞以砲
手弩軍兩翼移於汴梁并各萬戶府摘軍五千名
(按既於各萬戶摘軍何得有五千之多疑千字乃十字之訛也又摘軍五千名句文氣未完而下文)
(即云世祖云云此當是樞密院臣議覆之語與上文句意不相連貫其中有脱文明矣)世祖命
知地理省院官共議於瀕海沿江六十三處安置
軍馬時汴梁未嘗置軍揚州衝要重地置五翼軍
馬并砲手弩軍今親王托歡太子鎮遏揚州提調
四省軍馬此軍不宜更動(按此則河南行省所欲移之砲手弩軍當在揚)
(州之軍也)若河南省果用軍則布達拉濟所管四萬戶
蒙古軍其三在河南之西一在河南之南圖卜台
所管五萬戸蒙古軍在河南之北總共十一衛翼
又本省所轄一十九翼軍馬俱在河南省之南沿
列果用兵即馳奏於諸軍内調發從之此雖未允
河南行省所奏而其中所云瀕海沿江六十三處
及河南省之共有一十九翼附近河南屯駐之十
一衛翼蒙古軍馬皆兵制中略存什一而可供後
人考核者故備錄之又是年三月陜西行省言奉
元建立行臺别無軍馬乞移鳳翔蒙古軍都萬戸
府於奉元樞密院議以陜西舊例未嘗提調軍馬
未允行也
又按兵志内兵制敘至延祐三年而止鎮戍軍敘
至泰定四年而止自後皆缺略矣今據紀傳文略
補數條
文宗至順元年七月詔江西建昌萬戶府軍戍廣海者
二歲一更役
十二月勅各行省凡遇邊防有警許令便宜發兵事緩
則驛聞
二年十一月以淮東宣慰司所部兵復隸河南行省
順帝至正九年重定沅靖等處屯戍
沅靖柳桂等路猺獠竊發朝廷以溪洞險阻下詔招
諭之湖廣行省平章政事達實特穆爾謂寇情不可
料請置三分省一治静江一治沅靖一治柳桂以左
右丞參政分兵戍其地罷靖州路總管府改立靖州
軍民安撫司設萬戸府益以戍兵朝廷皆如其言已
而諸猺悉降
十年十月大名東平濟南徐州各立兵馬指揮司
十三年四月命南北兵馬司各分官一員就領通州漷
州直沽等處巡捕官兵往來巡邏分給司印一同署事
半載一更
十一月立義兵千戶水軍千戸所於江西事平願還者聽
至次年三月中書定擬義兵立功者權任軍職事平
授以民職從之
十四年五月立南陽鄧州等處毛葫蘆義兵萬戶府
募土人為兵免其差役令討賊自效因鄉人自相團
結號毛葫蘆故以名之
多爾濟巴勒傳曰至正五年為陜西行御史修築
奉元城壘募民為兵出庫銀為大錢射而中的者
賞之由是皆為精兵金商義兵以獸皮為矢房狀
如瓠號毛葫蘆軍甚精銳列其功以聞賜勅褒美
由是其軍遂盛而國家獲其用
十五年二月立淮東等處宣慰司於天長縣統濠泗義
兵萬戶府并洪澤等處義兵聽富民願出丁壯義兵五
千名者為萬戸五百名者為千戶一百名者為百戸仍
降宣勅牌面
是年秋杭州破越民結義固守江南行臺官檄穆爾
古蘇總統義兵護城池乃更募得勇悍者三千餘人
號曰果毅軍時御史大夫拜珠格又自統軍三千曰
臺軍至十七年正月命山東團結義兵每州添設判
官縣添主簿各一員專率義兵以事守禦仍命各路
達嚕噶齊提調聽宣慰司節制十二月詔天下團結
義兵路府州縣正官俱兼防禦事十八年二月議團
結西山寨大小十一處以為保障命中書右丞達實
特穆爾左丞烏克遜良楨等總行提調設萬夫長千
夫長百夫長編立牌甲分守要害
董搏霄傳曰至正十六年搏霄同簽淮南行樞密
院事建議於朝曰淮安為南北襟喉江淮要衝之
地救援誠為急務今莫若於黃河上下并瀕淮海
之地及南自沭陽北抵沂莒贑榆布連珠營每三
十里設一總砦就三十里中又設一小砦使斥堠
相望而巡邏往來遇賊則并力野戰無事則屯種
而食此善戰者所以常為不可勝以待敵之可勝
也又海寧一境(按海寧州即海州也)不通舟楫軍糧惟可陸
運而凡瀕淮海之地屢經盗賊宜加存撫權令軍
人搬運其陸運之方每人行十步三十六人行一
里三百六十人行十里三千六百人行百里每人
負米四斗以夾布囊盛之用印封識人不息肩米
不着地排列成行日行五百回計路二十八里輕
行十四里重行十四里日可運米二百石每運給
米一升可供二萬人此百里一日運糧之術也又
江淮流移之民并安東海寧沭陽贑榆等州縣俱
發其壯者既為軍老弱無所依歸者宜設置軍民
防禦司擇軍官材堪牧守者使居其職而籍其民
以屯故地於是練兵積糓且耕且戰内全山東完
固之邦外禦淮海出没之寇而後恢復可圖也
胡粹中曰兵貴精不貴多將在和不必衆添設帥
領團結義兵不足禦敵適足以資敵耳田豐等十
萬戸相繼背叛而山東先失團結果何益哉
(臣)等謹按元代屯田之制甚詳各衛兵所屯已略
見禁衛門矣其餘屯政腹裏所轄三處遼陽等處
行省所轄四處河南行省所轄四處陜西等處行
省所轄三處甘肅等處行省所轄五處江西等處
行省所轄一處江浙等處行省所轄一處高麗國
亦立屯一處四川行省所轄二十九處雲南行省
所轄一十二處湖廣等處行省所轄二處(志云二處然其)
(所列則三處也)兵志中詳列之故其兵餉等事史中絶無
可徵大約屯政之為利溥也采其大略入此餘詳
田賦考又按元代諸軍雖不比宋時多立名目亦
往往隨時隨地而名之固不僅分蒙古軍漢軍之
兩大目而已也今取史中所載其分入本考内兵
制禁衛郡國諸門者總為羅列於左或有以止書
僉調並無制度故軍名不見於各門者亦并志於
此庶一檢閱而元代諸軍名皆可畢見焉
蒙古軍
特默齊軍
漸丁軍
漢軍
獨戶軍
正軍戸
貼軍戸
餘丁軍
匠軍
質子軍又曰圖爾哈軍
(臣)等謹按世祖中統元年十一月命漢軍質子軍
於西京宣德屯駐
新附軍
(臣)等謹按至元十四年十二月有樞密院言收附
亡宋新附請糧官軍并通事馬軍人等之語請糧
疑因新附而請糧或宋時本有此軍名故亦錄之
請糧軍
通事軍
(臣)等謹按大德三年正月有差官招誘新附生熟
劵軍廂禁土軍通事馬軍并身故手額號正軍弟
男之語皆宋之遺軍也但廂禁軍元史内所載事
甚少當即統在新附軍之内矣
遼東乣軍
契丹軍
女直軍
高麗軍
雲南寸白軍
福建畬軍
(臣)等謹按此本宋時軍名而元招收之者也
砲軍
弩軍
達爾罕軍
解鹽司軍
回回軍
(臣)等謹按此兩夏之軍也至元八年九月有僉此
軍事九年五月罷僉
無籍軍
襄陽生劵軍熟劵軍
(臣)等謹按此本宋時軍名也詳見兵制禁衛郡國
各門
乾討虜軍
手號軍手記軍湼手軍
(臣)等謹按此三軍同實而異名本宋時軍名也
阿實達軍
(臣)等謹按至元二十年十月有此軍事載入兵制
但不知阿實達是人名地名禁衛兵内有阿蘇衛
軍疑即以此軍置之也
江南鹽徒軍
(臣)等謹按此本宋時軍名也見兵制江浙省皆有
之
駐夏軍
(臣)等謹按元貞二年三月有增駐夏軍為四萬人事
見本紀是年七月有命湖廣江西為此軍擇牧地事
禮店軍
防城軍
(臣)等謹按中統元年四月有以西征軍人充京師
防城軍事
河南射生軍
鎮守軍
成都義士軍
土兵
(臣)等謹按宋時已有之如大德元年收亡宋左右
兩江土軍是也寧國徽州亦有之此當是諸路皆
有
義兵
毛葫蘆兵
果毅軍
臺軍
撞兵
(臣)等謹按此止見兵志屯田數内在廣西兩江道
都元帥管下以猺獞民丁令之屯田也餘無可考
蓋止此一處用以為屯耳搖撞似當即猺獞
弓手
元制郡邑設弓手以防盗也内而京師南北兩城兵
馬司外而諸路縣尉司巡檢司捕盗所皆置巡軍弓
手職巡邏捕獲官有綱運及流徙者至則執兵仗導
送以轉相授受外此則不敢役世祖中統五年隨州
府驛路騐民戶多寡定額離城池遠處村店及二十
戸以上者設立巡防弓手合用器仗必須完備不及
二十戸者依數差補若無村店去處或創立聚落店
舍亦須及二十戸數其巡軍别設不在戶數之内關
津渡口必當設立凡軍站人匠打捕鷹房鄂拓克窑
冶諸色人等戶内每百戶取中戶一名充役免本戶
差發於九十九戶内均攤至元三年省部議隨路戶
數多寡不同難以均攤擬合用人數於本處包銀戶
内每百戶選中戸一名當役其本戸税銀令九十九
戸包納從之八年御史臺言諸路宜選年壯熟閑弓
馬之人以備巡捕之職弓手數少者增置十六年分
大都南北兩城兵馬司各主捕盗之任南城三十二
處弓手一千四百名北城一十七處弓手七百九十
五名仁宗延祐二年從江南行御史臺請以各處弓
手人等往往致害人命役三年者罷之還當民役别
於相應戶内補換
(臣)等謹按元制設弓手以防盗雖不與軍旅之役
而亦所以緝奸禁亂以固吾圉也故兵志亦載之
今節取以附郡國兵之後其夜禁之制捕緝之格
不贅述
急逓鋪兵
(臣)等謹按元時又有急逓鋪兵之制即古者置郵
傳命之法也其制始於世祖初年騐地里遠近人
數多寡立急逓站鋪或十里或十五里二十五里
則設一鋪於各州縣所管民戸及漏籍戸内僉起
鋪兵中統元年詔隨處設立每鋪置鋪丁五人至
元八年申命州縣官點視闕少鋪司鋪兵隨路鋪
兵不許僱人領替須本戸少壯人丁正身應役九
年左補闕祖里法罕言諸路急逓鋪名不合人情
急者急速也國家設官署名字必須吉祥宜更定
之遂更為通遠鋪(按嗣後仍名急逓想不久即仍舊名)二十年留守
司官言初立急逓鋪時取不能當差貧戶除其差
發充鋪兵又不敷者於漏籍戸内貼補今富人規
避差發永充鋪兵乞擇其富者令充站戸站戶之
貧者却充鋪兵從之三十一年大都設置總急逓
鋪提領所降九品銅印英宗至治三年各處急逓
鋪每十鋪設一郵長凡鋪卒皆腰革帶懸鈴持槍
挾雨衣賫文書以行夜則持炬火限以時刻各鋪
展轉逓去此其立制之大略也其逓運文書稽遲
損壞之罪及凡所以封記包裹之法有司官照勘
點刷之制兵志詳言之兹不贅列
明太祖洪武元年以劉基言立軍衛法遂為一代定制
八年改在外都衛為都指揮使司以統各衛所及永樂
而後隨時省置不一
明初止設都司而總兵不常置其後凡天下要害地
方皆設官統兵鎮守其總鎮一方者曰鎮守獨守一
路者曰分守獨守一堡一城者曰守備與主將同守
一城者曰協守又有提督提調巡視備禦備倭等名
各因事異職焉其中官出鎮自永樂時始後以次添
設
浙江都司統衛十六所三十五遼東都司統衛二十
五所十八山東都司統衛十八所十七陜西都司統
衛二十七所二十陜西行都司統衛十二所三四川
都司統衛十一所十一土官司三十四川行都司統
衛五所八土官司五廣西都司統衛九所二十二雲
南都司統衛二十所二十土官司九貴州都司統衛
十八所十二土官司七中都留守司統衛八所一河
南都司統衛十一所七湖廣都司統衛二十五所三
十一土官司三十八湖廣行都司統衛八所九興都
留守司統衛三所一福建都司統衛十一所十六福
建行都司統衛五所五江西都司統衛三所十一廣
東都司統衛十五所五十二大寧都司統衛十一所
一萬全都司統衛十五所七山西都司統衛八所九
山西行都司統衛十四所三
羈縻衛所洪武永樂間邊外歸附者官其長為都督
都指揮指揮千百戸鎮撫等官賜敇書印記設奴兒
干都司一衛三百八十四所二十四西北諸部在明
初服屬授指揮等官給誥印設齊勤蒙古等六衛
西番即古土番洪武初遣人招諭又令各族舉舊有
官職者至京授以國師及都指揮宣慰使元帥招討
等俱給印誥傳以為信所設有都指揮使司二指揮
使司一宣慰使司三招討使司六萬戸府四千戸所十
七
(臣)等謹按各衛所其制度皆已具兵制其餘如洪
永時某地始設某衛及其後一切損益之事惟擇
其有關兵事而可補史書之略者量為采錄於左
至民壯土兵兵志言太祖定江東循元制立管領
民兵萬戸府後從山西行都司言聽邊民自備軍
械團結防邊閩浙苦倭指揮方謙請籍民丁多者
為軍時已用民兵然非召募也蓋天下已定建立
衛所皆屯軍自為耕作久之法廢兵不得不仰食
於民而兵又羸弱不足用由是而召募及民壯之
制起矣今亦據史文而參以他書共錄之於左
四年正月詔諸處領兵鎮守屯戍諸將遇境内有警許
乘機調兵剿捕若失誤致滋蔓者罪之
後至二十八年詔在外衛所遇寇盗猝起設有寇三
四十人即調官軍一二百人有寇數百人即調數千
人刻期捕獲指揮千戶不躬率士卒及調兵失律誤
事者罪之
十三年九月詔陜西諸衛軍士留三分之一守禦城池
餘皆屯田給食以省轉輸
十六年七月詔各都司上衛所城池水陸地里圖
十七年正月選湖廣土民為巡檢集鄉丁保障
布政司靳奎言長陽巴東二縣地連容美諸洞蠻人
時出劫掠有土民譚天富者率衆敗之其他所被寇
者報官剿捕賊已遁去若於蠻人出沒要路選土民
如天富者授以巡檢俾集鄉丁自為保障則蠻不敢
竊發矣從之
(臣)等謹按此為用湖廣土兵之始
二十一年二月簡天全六番招討司土民為兵
先是招討高敬嚴等請簡土民為兵以守禦邊境詔
許之選得千餘人至是副招討楊藏布奏其事乃改
招討為武職令戍守邊界控制西番仍命景川侯曹
震閱視之
(臣)等謹按天全六番乃四川土官此用四川土兵
之始
二十六年定設巡檢司弓兵
凡天下衝要之地皆設巡檢司其屬曰弓兵於丁糧
相應人戶内僉點應役一年更替凡往來奸細逃軍
逃囚私鹽犯人無引可疑之人皆得捕執官軍禦盗
亦與協力
(臣)等謹按弓兵元時有此制此蓋仿而行之也據
會典則洪武時已肇此制兵志直至弘治時始類
叙及之耳
三十一年三月命各衛指揮分任衛所
帝諭五府臣曰近聞將帥怠弛自今如一衛五千六
百人指揮五員則以四所分四指揮管領中所則掌
印官管之凡修繕城池五千戶均分其工敵至且守
且戰四千戸各守四門掌印指揮提調中所總四指
揮而一其部伍如城壁不高壕塹不深屯糧不勤則
坐本管之罪軍容不整器械不精操練不熟則罪分
管之官其諭各衛一體處分慢令者究治之
惠帝建文四年十二月(時成祖已入立)免北平保定永平三府
募軍為民
(臣)等謹按此乃靖難師起時所募以其有功故削
軍籍也
成祖永樂元年閏十一月詔廣西勦賊兼用土軍
兵部主事牟論使廣西撫諭蠻寇還奏言蠻寇多係
猺獞倚恃巖險出沒不時兵至則散匿溪洞兵退則
出劫鄉村官軍不能深知惟土兵熟知道路諳識賊情
若資其力可以收效今後如遇竊發則命土軍與官
軍合勢攻擊凡其有得就以與之從之
(臣)等謹按此乃用廣西土兵之始
宣宗宣德二年五月復置廣西所屬民欵
廣西巡按御史朱惠等言桂林諸衛軍士征行者多
防守不足請如永樂中事例於坊市鄉鎮起集民欵
協同牌兵巡守從之
英宗正統二年始募所在軍餘民壯願自效者分隸操
練
(臣)等謹按此為召募民壯之始兵志言時陜西得
四千二百人擇其最多者志之也王圻本言民壯
始於正統十四年景帝立之初誤矣
景帝景泰初遣使分募直隸山東山西河南民壯
時遣御史十五人往諸處招募民壯就彼衛所操練
事平仍為民時撥山西義勇守大同而紫荆倒馬二
關亦用民兵防守事平免歸至憲宗成化二年以邊
警復二關民兵
四年四月勅兩廣總督遇警調用狼兵
孝宗弘治二年立僉民壯法
州縣七八百里以上里僉五人五百里里僉四人三
百里里僉三人百里以上里僉二人有司訓練遇警
調發給以行糧而禁役占買放之弊富民不願則上
直於官官自為募或稱機兵在巡檢司者稱弓兵後
以越境防冬非計大同巡撫劉宇請免其班練徵銀
糧輸大同而以威遠屯丁舍餘補役
(臣)等謹按兵志止云弘治二年立僉民壯法而實
錄則云是時設有民壯未為定制至七年十月始
從給事中孫儒言定其數也實錄言州縣七八百
里上者每里僉民壯二名五百里者三名三百里
上者四名百里以下者五名與兵志所書不符每
名免戶下二丁雜役以助之若老死及全戸消乏
者另補考王圻續通考每州縣民壯之數與實錄
同實錄當為可據至十一年十二月從山東巡撫
何鑑言十年一次編審老疾僉換照例復免其中
有仕宦子孫軍將竈籍量加優免
九年八月以廣西歸順州等處土兵隸有司調用
廣西流官土民數少而各衛軍士十亡八九凡有征
調全倚土兵總督鄧廷瓚因區畫土官土兵處置諸
事以請乃復田州土知府岑溥官令以土兵萬五千
人赴梧州聽調改歸順峒為州以岑瑛為土官知州
凡出征令備土兵五千仍歲令土兵二千於梧州聽
調上林縣土知縣黃瓊歸德州土知州黃通每歲各
出土兵一千聽兵備官提調
(臣)等謹按古今圖書集成言廣西東蘭那地南丹
歸順諸土司之狼兵大略如昔秦人以首級為上
功凡一人赴敵則左右皆夾擊而一伍争救之一
伍赴敵則左右伍夾擊而一隊爭救之否則皆論
罪岑州家法七人為伍每伍自相為命四人專主
刺三人專主割首舊制凡狼兵調征經過之處不
許入城以其性貪淫惟劫於其主之威耳有司不
善遇之擄掠之患在所不免籌海圖編又言廣西
狼兵於海内為尤悍然不易得真狼兵必土官親
行部署纔出餘不過柳州水東巖之遊民與廣州
新會打手亦無加於嘉湖販鹽者流也
又按王圻續通考與古今圖書集成所載西南邊
服各土司兵蜀曰土兵黔蒙氏兵粤西瓦州及東
蘭等州狼兵而湖廣之土兵尤常調用以取勝湖
廣土兵永順為上(彭翼南)保靖次之(彭藎臣)其兵天下
莫強焉近常調三千人後調六千此在官之數也
實私加一倍共一萬二千人其陣法每司立二十
四旗頭每旗一人居前次三人横列為第二重次
五人横列為第三重次七人横列為第四重又其
次七人横列為第五重其餘皆置後驩呼助陣若
在前者敗則二重居中者進補兩翼亦然勝負以
五重為限若皆敗則無望矣每旗一十六人二十
四旗合三百八十四人皆精選之兵也其調法初
檄所屬照丁揀選宣慰籲天祭以白牛牛首置几
上銀副之下令曰有敢死衝鋒者收此銀啖此牛
首勇者報名彙而收之更盟誓而食之即各旗頭
標下十六人是也其節制甚嚴止許擊刺不許割
首違者與退縮皆斬故凡戰必捷人莫敢攖所患
土兵無鳥嘴銃須軍門以素嘗演熟者三千人分
撥助用則其技乃全又湖廣九溪等衛容美宣慰
等司桑植安撫長官等司及麻寮等所上茶峒等
峒各有驍勇土兵能制倭賊者惟湖廣土兵鈎䥥
鎗弩之技使與北方兵彼此夾持部伍均配器械
長短相濟其調法必分永順保靖為二班弘治中
平思恩正德中平蜀多其力嘉靖中倭亂東南王
江涇之捷張經以粤西瓦氏兵配俞大猷以蘭那
地南丹兵配鄒繼芳以歸順兵及募至東筦打手
配湯克寬合湖廣保靖永順之兵遂獲大捷然狼
土兵所過剽掠為害故議者謂不宜輕調云
武宗正德五年三月選集廣東民兵并令勿輕用狼兵
巡按兩廣御史江萬實言廣東僱募打手皆游食之
徒今欲量加選集以足民兵時加教閱目為總甲壯
丁調用狼兵所過剽掠劫殺雞犬不遺謀之不臧莫
甚於此然事已無及願自今勿輕調用從之
六年九月調河南毛葫蘆兵助防流寇
是時流寇猖獗既調宣延邊軍又請調毛葫蘆千人
分守險隘已而紀功給事中吳玉榮言所調湖廣漢
土官軍及招募僧兵所過騷害河南民兵號白棒手
者聚劫行旅請治總兵等官之罪毛葫蘆白棒手皆
河南民兵也又是時四川江西湖廣河南兩廣盗起
皆調用土兵其殘害甚於賊給事中王良佐以為言
乃降敇約束之
(臣)等謹按兵志言鄉兵之不隸軍籍者河南嵩縣
曰毛葫蘆習短兵長於走山而嵩及盧州靈寶永
寧並多礦兵曰角腦又曰打手打丁當即白棒手
也考毛葫蘆兵元末已用之蓋南陽鄧州等處義
兵萬戶府所統者也太祖洪武元年取其山塞而
是後仍自相團結耳至礦兵考古今圖書集成内
所錄有嵩縣李和尚盧氏縣王九永寧縣馬雄張
吕登封縣王試宜陽縣葉張飛靈寶縣王九宰等
若干人皆當時驍健之魁其號角腦者坐名取之
量給職銜賞以銀牌令其自率平日所與之人以
來計得角腦十人即可得兵千人矣打手則須四
處選取彙集而率領之
七年七月設山東河南南北直隸四鎮戍兵
時以盗賊未盡平依各邊事例於山東河南南北直
隸各設鎮守總兵一人所部各千暫留鎮守其餘兵
將各遣還鎮後宣大遼東軍過京師遂留不遣
十三年正月議設鄱陽湖口及新安建德戍兵
巡按楊必進言南京根本重地淮揚諸衛悉屯重兵
所以備淮海也若上流水道有二陸路有二荆蜀江
漢會於九江而贛吉撫饒滙於鄱陽湖口九江開府
置衛又置兵備以專守之而湖口曾無一卒之戍非
全策也請於湖口增設一軍以九江鈔關餘積各置
戰船百艘俾相為應援復以南康黃州二府隸九江
兵備而巡江御史得往來巡歷則水道可無憂矣又
江西閩廣之盗泛鄱陽登陸則池之建德徽之祁門
晝夜兼程五日可至金陵宜撥新安衛一所屯祁門
而建德亦撥一所以戍之復於要害險隘守以弓兵
謹以烽堠則陸道可無憂矣命南京内外守備官及
撫按會議以聞
十三年十一月選籍畿南鄉兵
侍郎徐問言順天所屬霸州文安等處人多勇悍諳
弓馬閒聚為寇宜令有司籍為鄉兵給以器械而時
操習之以備有警調用從之
世宗嘉靖七年四月詔籍貴州舍餘餘丁
巡撫袁宗儒言貴州原額軍士逃亡者多宜將各衛
所舍餘不拘疎遠旁枝但願從軍者審果精壯即收
伍食糧以備操練又軍士生息日蕃往往投苖助亂
宜將諸衛所見在正軍戸内餘丁盡籍報抽選充實
營伍詔如議行
二十二年增州縣民壯額
大者千人次六七百小者五百
(臣)等謹按實錄言大州縣增至千人其次八九百
又次五六百最小百名與兵志亦不相符
三十一年八月募徐邳盗為兵
福建參將湯克寬請募徐邳盗為兵兵部言古亦有
舉士於盗者且克寬父慶常用之破江洋賊亦有效
可許從之
(臣)等謹按古今圖書集成言北方山東直隸徐邳
山西等處善使雙頭棍標鎗打手又言徐邳淮揚
乃勁兵所産之處多可用今附志於此
三十二年六月命江南防倭得調處州坑兵
應天撫按諸臣以倭患日熾南兵脆弱請調山東福
建等處勁兵兵部言山東陸兵不閑水鬭福建亦在
戒嚴豈能分兵外援宜令就近調處州坑兵一二千
仍隨宜募所屬濱海郡縣義勇鄉夫分布防禦詔允
之
(臣)等謹按兵志言浙兵義烏為最處次之台寧又
次之善狼筅間以又槊戚繼光用之製鴛鴦陣以
破倭及守薊門最有名古今圖書集成又言浙中
陸兵之善鬪者以處州坑兵為絶勇但未習水戰
且真坑兵惟梁高山為最自幼開坑盗礦自有重
利非優其募資恩信兼至未易得也
三十四年三月汰河南山東民兵三千徵銀輸邊
兩省民兵舊為兩班詔簡其精健三千人為一班入
衛汰去老弱三千令每名歲徵銀三十六兩輸部以
備修邊從科道言也
三十八年十二月遣廣浙閩省應募為兵者悉還原籍
為鄉兵
巡按福建御史樊獻科言近歲軍興募集武勇多無
頼子弟今廣浙閩俱有海警宜以三省兵應調募者
悉遣還原籍收為鄉兵即以待客兵者養贍計無便
於此得旨永行
實錄曰四十二年三月浙江巡撫趙炳然言各省
募兵多浙之義烏人夫福建所以致亂者民變為
兵兵變為盗其所由來漸也夫閩民為盗治標之
道不得不假於别省募兵而反求其本必須使盗
化為兵兵化為民可也今又驅浙之民以拯福建
之急臣懼夫浙之為閩也自今請令各省一意團
練土著使人皆可用家自為守急則為兵緩則為
農聚散之間兩有歸著即不得已而召募亦必先
本省次隣省不得專泥一方以釀禍本兵部議覆
行之
四十年十二月罷江西南贛機兵
南贛機兵統以參將舊係兩廣福建湖廣各省徵發
總督陸穩言其至則亡去請罷勿調而徵其直歲輸
軍門募近地驍勇充之報可
(臣)等謹按機兵即民壯有寓兵於民之義今以民
兵而徵之他省又罷徵兵而徵其直名實乖舛矣
四十一年六月設江西伸威營
時江西多寇盗乃於興寧程鄉安遠武平四縣間建
設鎮城賜名伸威設副總兵及兵備副使俱駐本城
備盗
四十三年九月設福建新練兵二營
時福建巡撫譚綸陳閩省善後事宜乞許撫臣得取
各縣團練民壯之半與各巡司弓兵給以客兵之食
集之省會分為二營營三千二百人設練兵都司二
員分統訓練則可以漸减客兵而增主兵從之
穆宗隆慶元年十一月命直隸山西各州縣選編民兵
廷臣議禦寇之策請團民兵言燕趙三晉古稱用武
多材之地未嘗無兵督撫兵備率令有司於各鄉里
壯丁選編成伍無事則共習騎射有警則同為拒守
詔從之至二年九月兵部議覆大學士張居正團練
鄉兵疏請通行各邊郡縣不分城市村堡軍餘民舍
皆列為鄉兵如邊軍隊伍之制十隊為司司有長有
副十司為哨哨有總有正其村堡寡不及數者止五
十人為一隊每堡設堡長堡副領之不妨農務隨時
訓習有司時加按視有警乘城防守有功照例賞犒
詔如議
後復籍畿甸民兵
張居正陳以勤言直隸八府人多健悍總按戶籍除
單丁老弱者父子三人籍一子兄弟三人籍一弟州
與大縣可得千六百人小縣可得千人中分之為正
兵竒兵登名尺籍隸撫臣撡練歲無過三月月無過
三次練畢即令歸農復其身歲操外不得外遣命所
司議行
(臣)等謹按兵志言隆慶中雖有此等新制然自嘉
靖以來山東河南民兵戍薊門者率徵銀以充召
募至萬歷初山東徵銀至五萬六千兩貧民大困
蓋至是時凡班軍之當赴京操者每苦於應役多
脱逃乃罰銀以代工作而民兵亦徵銀以充召募
兵既弱而民又貧兩失之矣
神宗萬歷二年八月令廣東編練土兵十營以代額兵
兩廣督臣殷正茂平惠潮諸賊因陳善後事宜言近
年率調浙兵今設練兵參將一員招募土人就中擇
為把總哨官隊長編成隊伍練成二十營視遠募實
為得策事下兵部請令先練十營而汰章程之兵老
弱者以此補入詔如議
八年四月罷寧夏入衛兵
總督梁夢龍議於灤陽地方募土兵三千設立車後
營移河南班軍布守臺頭代出延綏衛兵駐山海援
遼寧夏入衛兵馬永為罷免報可至十一年四月又
免延綏入衛兵自嘉靖中多邊患且犯京畿議徵各
鎮精兵入衛甘肅固原寧夏宣府遼東各一枝延綏
大同各二枝其後陸續撒減至是總督周詠言召募
民兵足抵延綏額兵之數又抽選各軍足抵保定額
兵之數合為一營可備戰陣其延綏撒兵歸鎮永免
入衛命於秋防後行之
十九年十一月鳳陽僱募短兵
鳳陽撫按官以倭警陳請添兵原隸陸路長兵俱分
布洋港要害每年春汛量行僱募短兵以守隘口許
之
二十三年十二月復北直隸州縣民壯舊制
時畿南盗賊竊發科臣耿隨龍請復民壯舊制州縣
大者二百名次者一百五十名小者百名時常操練
量懸賞格以專捕盗賊報可
二十七年九月調廣西土兵萬人征播州
御史涂宗睿上征播之策請酌調土兵兵部言我兵
新練未習地利而山嵐溪澗步騎不可馳騁非藉土
兵未易得志議行廣西撫臣於南丹東蘭泗城諸土
司每州選三千人合之得萬人赴四川進征許之時
工部侍郎趙可懷亦以播州之亂請練土著兵部因
言天下之無兵者不獨蜀也各省官軍民壯皆宜罷
老穉易以健卒軍操屬印官操官民操屬正官捕官
郡守監司不得牽制立營分伍以憑調發亦議行之
(臣)等謹按自是而後有兵事往往倚土兵為用至
崇禎末四川石砫土司女官秦良玉率所部白桿
兵奮擊流賊戰功大著此土官中之最能以忠義
效命者
四十三年十一月允陜西簡練民壯并命直省照例行
之
兵部覆允陜西撫臣李楠疏也仍通行天下并禁占
役之弊
(臣)等謹按各省鄉兵隨其風土所長應募調佐軍
緩急如浙兵及河南之嵩縣毛葫蘆等已隨其致
用之時見前矣其餘兵志所列者曰川兵曰遼兵
崇禎時多調剿流賊(浙兵與川兵遼兵皆隸軍籍)其不隸軍籍
者山東有長竿手徐州有箭手井陘有螞螂手善
運石遠可及百步閩漳泉習鏢牌水戰為最(古今圖書)
(集成曰其中多從海寇習其所長於諸兵中為最特)泉州永春人善技擊正
統間郭榮六者破沙尤賊有功商竈鹽丁以私販
為業多勁果成化間河東鹽徒千百自備火礟強
弩車仗雜官軍逐寇而松江曹涇鹽徒嘉靖中逐
倭至島上焚其舟後倭見民家有鹺囊輒搖手相
戒粤東雜蠻蜑習長牌斫刀而新會東莞之産強
半延綏固原多邊外土著善騎射英宗命簡練以
備秋防大藤峽之役韓雍用之以摧猺獞之用牌
刀者(莊浪魯家軍西寧馬戶八百詳邊防内)又僧兵有少林伏牛五
臺倭亂少林僧應募者四十餘人戰亦多勝(古今圖書)
(集成言武藝胥推少林次為伏牛次為五臺之三者其刹數百其僧億萬下征調之命蔑不取勝誠)
(精兵之淵藪也)蓋明自中葉後天下衛所之兵幾於徒有
虚籍緩急所恃惟民兵及諸鄉兵與四川粤西湖
廣三省之土兵而已厥初兵制之善果安在哉又
按以上皆載各省衛所及民土兵之制當與兵制
門互相參考以下專述邊防
欽定續文獻通考卷一百二十八
