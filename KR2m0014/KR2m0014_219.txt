欽定續文獻通考卷二百十九
物異考
金異
(臣)等謹按馬端臨通考載金異始於周威烈王二
十三年迄於宋寧宗慶元二年自後考之宋史無
可見者遼金元明四朝亦不多有今但據正史書
之他書間從附錄
遼太祖神册元年二月將稱尊號改元掘地為壇得金
鈴因名其地曰金鈴岡
聖宗統和十四年閏七月五院部進穴地所得金馬
道宗大安七年六月倒塌嶺人進古鼎有文曰萬歲永
為寶用
(臣)等謹按聖宗道宗兩朝事俱互見土貢門
元世祖至元十三年霧靈山伐木官劉氏言檀州大路
錐山出鐵鑛有司覆視之尋立四冶
(臣)等謹按王圻續通考載至元中有趙生者宋宗
室子家貧居閩之深山業薪以自給一日伐木溪
滸見一巨蛇章質盡白昂首吐舌若將噬生生棄
斧奔避歸以告妻因念白者豈寶物變幻耶即拉
夫同往蛇尚未去見其夫婦來迴首遡流而上尾
之行數百步則入一巖穴中就啟之得石石隂刻
押字與歲月姓名乃黃巢手瘞治為九穴中穴置
金甲餘八穴金銀無算後金甲歸一路官珍襲甚
至任滿他適其妻徙至榻下一夕聞繞榻風雨聲
頃刻而止頗怪之夫婦共取視鐍鑰如故啟籠無
有矣又載歲壬午杭州張存於番中獲聖鐵一塊
厚廣僅及二寸作法撒沙布地噙鐵於口刀刃不
能傷其身有烏瑪喇奉使來取試以鐵納於羊口
籠其首作法撒沙驗之劍果無所傷去鐵復揮應
手首落遂就進呈考歴代甲子圖所謂壬午乃世
祖至元十九年也
成宗大德元年雲州聚陽山等冶言鑛石煽煉銅貨不
出
順帝至正二十三年石州有人持鎗矛忽生火焰抺之
即無搖之即有(互見火異門)
明太祖洪武十一年正月元旦甲戌早朝殿上金鐘始
叩忽斷為二
(臣)等謹按王圻續通考載洪武八年庫錢庫銀飛
或曰此隂盛陽微之徵時南臺民家屋上有錢䜿
立瓦上各貫以竹或得一二十文皆庫錢也又一
日廣積庫内鎮庫銀重數百斤忽穿庫飛出有一
儒生夜坐見田間火起曰此必有寶因標識其地
比旦往視標在秧田中去土尺許得白銀有硃填
廣積字重不可舉遂告相識者十八人同掘取分
爭不平乃聞於官帝曰此銀已失三塊矣殆天所
以畀是儒也其賜之餘止與傭工錢
穆宗隆慶六年七月七日有物轟轟飛至直隸華亭海
濱墜於地乃鐘也鑄時年月具在識者謂其來自閩云
熹宗天啟六年五月丁未京城石獅擲出城外銀錢器
皿飄至昌平閱武場中
愍帝崇禎六年五月癸巳有鐵斧飛落霍山縣
(臣)等謹按明史五行志所載金異有互見於諸門
者如太祖洪武十一年六月丁卯夜寧夏衛風雨
兜鍪旗槊皆有火光惠帝建文二年四月乙卯燕
王營於蘇家橋兵端火光如毬上下相擊金鐵錚
錚弓弦自鳴此已見於火異門者也洪武十二年
十二月甲子徐州衛譙樓銅壺自鳴乙丑復鳴武
宗正德四年三月甲寅蓋州衛城樓鐘自鳴者三
七年文登秦始皇廟鐘鼓自鳴成山衛如之神宗
萬歷二十六年五月庚寅古浪城樓大鐘自鳴者
三愍帝崇禎八年十二月辛巳夜四鼔山東鎮南
城樓大礟鳴如鐘至黎明大吼一聲乃止十三年
三月丙申蘄州城隍廟古鐘自鳴此當見於物自
鳴者也憲宗成化十三年六月壬子雨錢於京師
世宗嘉靖六年五月甲午京師雨錢此别見於天
雨異物者也故不贅載
玉石之異
(臣)等謹按馬端臨通考玉石之異亦終於慶元二
年自後宋史無可見者惟王圻續通考載理宗端
平元年八月戊寅紹慶府黃登進對奏武泰建節
之邦在唐為武泰軍節度使今陛下潛藩升為紹
慶府龍飛一年之先大雨洗土石骨皆龍鱗或係
登傅會之語未可知也遼金二史亦無可考故竟
從元始
元世祖至元二年十一月己丑瀆山大玉海成勅置廣
寒殿
王圻曰丞相巴延嘗至于闐國鑿井得一玉佛高
三四尺色如截肪照之見筋骨脈絡即貢上方又
有白玉一段高六尺闊五尺長十七步以重不可
致
武宗至大元年正月豳王徹伯爾進玉六百二十五斤
(互見土貢考)
順帝至正十年正月甲戌隕石於棣州色黑中微有金
星先有聲自西北來至州二十里而隕三月慶元奉化
州南山石笑開其碎而大者有山川人物禽獸草木之
文二十七年七月龍山大石起立
明太祖洪武十二年左丞相胡惟庸宅井上生石笋去
之復旁出者三
熹宗天啓四年河南臨漳得玉璽巡撫副都御史程紹
以聞
臨漳民耕地漳濱得玉璽龍紐龜形方四寸厚三寸
文曰受命于天既壽永昌以獻紹紹聞之於朝略言
秦璽不足徵久矣今璽出適在臣疆既不當復埋地
下又不合私秘人間欲遣官恭進闕廷跡涉貢媚且
至尊所寶在德不在璽故先馳奏聞候命進止昔王
孫圉不寶玉珩齊威王不寶照乘前史美之今尚有
一代名賢如鄒元標馮從吾孫慎行等皆憂國奉公
白首魁艾其他詞林臺諫一錮不起者皆盛朝珍寶
臣不能汲致明廷徒獻符貢瑞臣竊羞之伏願惟賢
是寶勿事虛拘亟圖登進彼區區秦璽之真偽又安
足計哉
(臣)等謹按明代玉石之異見於志者甚少考王圻
續通考太祖洪武九年二月泰安民於蒿里得玉
匣内有玉簡十六獻於朝騐其刻乃宋真宗祀太
山后土文仍瘞其地三十一年即建文二年正月
辛酉朔凝命神寶成先是惠帝在儲宫時嘗夢神
人致上帝命授以重寶及元年使者還自西方得
青玉於雪山踰二尺質理温栗至是郊祀宿齋宫
夕夢若有覩乃驚寤遂命玉人琢之為大璽方一
尺六寸九分賜名凝命神寶其文曰天命明德表
正萬邦精一執中宇宙永昌孝宗弘治十三年六
月二十二日獲玉璽於趙倫村在陜西西安府鄠
縣道安里有常命于天既壽永昌八字皆篆文人
曰即傳國璽
(臣)等又按明史黃尊素傳熹宗天啟四年八月河
南進玉璽厰閹魏忠賢欲侈其事命由大明門進
行受璽禮百僚表賀尊素上言昔宋哲宗得璽蔡
確等競言祥瑞改年元符宋祚卒不競本朝弘治
時陜西獻玉璽止令取進給賞五金此祖宗故事
宜從事獲中止可為王圻續通考陜西進璽之證
也
白𤯝白祥
宋度宗咸淳九年江南平地産白毛臨安尤多
遼太祖天顯元年正月己未白氣貫日
金世宗大定五年六月丙午京師地生白毛二十年
五月丙寅京師地生黑白毛二十三年三月癸丑地
生白毛五月丁亥復生白毛二十九年五月(時章帝已即位)
丁未地生白毛
章宗明昌元年二月癸丑地生白毛
(臣)等謹按王圻續通考載哀宗至大三年三月省
前有氣微黃自東北至西南其狀如虹中有白物
十餘往來飛翔已見雲氣門
元仁宗皇慶元年六月丁卯天雨毛
順帝元統二年六月彰德雨白毛六年七月延安路
鄜州雨白毛如馬鬃所屬邑亦如之至正十三年四
月冀寧榆次縣雨白毛如馬鬃七月泉州路雨白絲
十八年五月益都雨白氂十九年三月遵化路連日
雨氂二十五年五月甲子京師雨氂長尺許如馬鬃
二十七年五月朔白氣亘天山東天雨毛益都天雨
氂
(臣)等謹按王圻續通考載仁宗皇慶二年八月黃
梅縣天雨毛順帝至正十九年八月安仁怪物見
空中白色頭黑尾銳雷震忽失所在志皆不見又
載順帝至正十八年四月山東天雨白毛殆即志
五月益都事二十五年五月京師天雨毛殆即志
五月甲子日事也特重出耳
明太祖洪武十九年九月丙子天雨絮
宣宗宣德元年七月甲午地生毛長尺餘
英宗正統八年十一月浙江地生白毛
憲宗成化十三年四月甘肅地裂生白毛十五年五
月常州地生白毛十七年四月南京地生白毛
孝宗弘治元年五月丙寅瀘州長寧縣雨毛
武宗正德十二年四月金華地生黑白毛長尺餘
世宗嘉靖七年十二月望白氣亘天津
欽定續文獻通考卷二百十九
