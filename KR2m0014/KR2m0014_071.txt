欽定續文獻通考卷七十一
郊社考
祀日月
遼太祖天贊三年九月拜日於蹛林
穆宗應歷二年十一月日南至始用舊制行拜日禮
聖宗統和元年十二月千齡節祭日月
四年十一月祭日月為駙馬都尉勤德祈福
開泰二年四月拜日
四年六月七月七年二月四月並拜日如禮
拜日儀
皇帝升露臺設褥向日再拜上香門使通閤使或副
應拜臣僚殿左右階陪位再拜皇帝升座奏牓訖北
班起居畢時相以下通名再拜不出班奏聖躬萬福
又再拜各祇候宣徽以下横班同諸司閤門北面先
奏事餘同教坊與臣僚同
(臣)等謹按遼志冬至朝賀臣僚班齊皇帝皇后拜
日臣僚陪位再拜乃升殿受賀帝后同拜與常儀
異惟至日行之又每歲十二月辰日出獵皇帝皇
后焚香拜日畢乃設圍行柴册禮亦拜日詳見柴
册儀
金太宗天會四年正月朔始朝日於乾元殿而後受賀
熙宗天眷二年定朔望朝日儀
皇帝服靴袍百官常服有司設爐案御褥位於所御
殿前陛上設百官褥位於殿門外皆向日宣徽使奏
導皇帝至位南向再拜上香又再拜各門皆相應贊
殿門外臣僚陪拜如常儀
世宗大定十五年復月朔拜日禮
拜日禮自大定二年以無典故而罷至是言事者謂
今正旦並萬春節宜令有司定拜日之禮有司援據
漢唐春分朝日升煙奠玉如圜丘之儀又按唐開元
禮南向設大明神位天子北向皆無南向拜日之制
今已奉勅以月朔拜日宜遵古制殿前東向拜詔姑
從南向其日先引臣僚於殿門外立陪位立殿前班
露臺左右皇帝於露臺香案拜如前儀
十八年拜日於仁政殿始行東向之儀
皇帝出殿東向設位宣徽使贊拜皇帝再拜上香訖
又再拜臣僚並陪拜依班次起居如常儀
章宗明昌五年三月初定日月常祀
朝日壇曰大明在中都施仁門外之東南當闕之夘
地門壝之制皆同方丘夕月壇曰夜明在彰義門外
之西北當闕酉地掘地汙之為壇其中以春分朝日
於東郊秋分夕月於西郊齋戒陳設省牲器奠玉幣
進熟並如大祀之儀朝日玉用青璧夕月用白璧幣
皆如玉之色牲各用羊一豕一有司攝三獻司徒行
事
宣宗貞祐元年閏九月朔拜日於仁政殿
自是每月吉以為常
元世祖至元十六年十二月祀太陽
二十五年正月祭日於司天臺
三十一年五月(時成宗已即位)祭太陽於司天臺
武宗至大三年十月詔行朝日夕月禮
時議行南北郊及朝日夕月典禮有旨所用儀物令
有司速備其後僅舉南郊北郊及日月皆不行(詳郊祀門)
明太祖洪武三年正月定朝日夕月禮
元年定郊祀禮以日月從至是議專祀乃建朝日壇
於城東門外高八尺夕月壇於城西門外高六尺俱
方廣四丈兩壝壝各二十五步燎壇方八尺高一丈
開上南出戶方三尺神位以松栢為之長二尺五寸
廣五寸趺高五寸朱質金書朝日以春分日夕月以
秋分日星辰則祔祭於月壇
李善長等朝日夕月議曰按周禮大宗伯以實柴
祀日月星辰玉人圭璧五寸以祀日月星辰禮記
曰王宫祭日也夜明祭月也祭日於壇祭月於坎
以别幽明以制上下考古者祀日月其禮有六郊
特牲曰郊之祭大報天而主日配以月一也玉藻
曰朝日於東門之外祭義曰祭日於東郊祭月於
西郊二也大宗伯肆類於四郊兆日於東郊兆月
於西郊三也月令孟冬祈來年於天宗天宗日月
之類四也覲禮拜日於東門之外及祀方明禮日
於南門之外禮月於北門之外五也雪霜風雨之
不時則禜日月六也說者謂因郊䄍而祀之者非
正祀也類禜而祀之與覲諸侯而禮之者非常祀
也惟春分朝之於東門之外秋分夕之於西門之
外者祀之正與常者也蓋天地至尊故用其始而
祭以二至日月次天地春分陽氣方永秋分陰氣
向長故祭以二分為得陰陽之義也若其次則大
次小次重帟重案其牲體則實柴其服則玄冕玄
端其圭之繅藉則大采小采禮之之玉則一圭邸
璧祀之之樂則奏黃鐘歌大吕舞雲門凡見於周
禮者如此秦祭八神六曰月主七曰日主雍又有
日月廟漢郊太乙朝日夕月改周法常以郊泰畤
質明出行宫東向揖日西向揖月又於殿下東西
拜日月宣帝於神山祠日萊山祠月魏明帝始朝
日東郊夕月西郊唐以二分日朝日夕月於國城
東西宋代因之升為大祀元於郊壇以日月從祀
其二分朝日夕月皇慶中議建立而未行今既以
日月從祀於郊壇當稽古正祭之禮各設壇專祀
為宜
二月朝日於東郊
初定為上祀後改中祀
八月夕月於西郊祔祭周天星辰
七年二月朝日卜日
以丁酉春分日食改己亥行禮
二十一年三月罷朝日夕月
帝以大明夜明已從祀郊壇乃罷專祭
世宗嘉靖九年五月建朝日夕月壇
初帝問輔臣張璁曰大報天而主日配以月大明壇
當與夜明壇異且日月照臨其功甚大今太歲等神
歲有二祭而日月星辰止一從祭義所不安璁對以
國初正祭之禮載在舊典今朝日夕月不復舉行蓋
缺典也宜講求以復禮制遂與两郊並復建朝日壇
於朝陽門外二里許東向為制一成高五尺九寸方
廣五丈壇面用紅琉璃四出陛各九級俱白石壝周
七十五丈高八尺一寸櫺星門六正西三門外為燎
爐瘞池西南為具服殿東北為神庫神厨宰牲亭燈
庫鐘樓北為遣官房繚以周垣前方後圓西北為天
門各三北天門外西北為禮神坊西天門外迤南為
百官齋宿房護壇地一百畆建夕月壇於阜成門外
之南二里許東向為制一成高四尺六寸方廣四丈
壇面用白琉璃四出陛各六級亦白石壝周二十四
丈高八尺櫺星門六正東三門外為瘞池東北為具
服殿南門外為神庫西南為宰牲亭神厨祭器庫北
門外為鐘樓遣官房外為方垣東北天門各三東天
門外北為禮神坊護壇地三十六畆朝日無從祀夕
月仍以五星二十八宿周天星辰為一壇南向祔焉
祭日春分時以寅迎日出也祭月秋分時以亥迎月
出也
十年二月祀大明於朝日壇
祭用太牢奠玉禮三獻樂七奏舞八佾
八月祀夜明於夕月壇
牲玉獻舞如朝日儀樂九奏
世宗實錄曰嘉靖九年定郊壇禮朝日夕月等壇
玉爵各用其方之色因詔求紅黃二玉不得暫用
紅瑪瑙水晶仍極意購求終不獲回回館通事撒
文秀者言二玉産阿丹去吐魯番西南二千里其
地兩山對峙自為雌雄有時自鳴乞依宣德時下
番時例往求可獲部臣以遣官非例止責陜西撫
按於邊地訪求
十一年四月詔定間歲朝日三歲夕月則親祀
二月朝日帝以疾遣官代祀至是禮部尚書夏言請
朝日夕月歲遣大臣行禮不必親祀帝命朝日間歲
一親祀以甲丙戊庚壬年夕月三歲一親祀以丑辰
未戌年餘年遣大臣攝之朝日遣文臣夕月遣武臣
著為令八月夕月制應親祀帝以東郊未舉仍命武
定侯郭勛攝
(臣)等謹按日月分年親祀定於嘉靖十一年詳見
世宗實錄禮志乃云隆慶元年禮部定議誤也郊
祀諸禮咸定於世宗其後曠而不舉穆宗即位用
遺詔議羣祀興罷禮官特舉前朝典章而申議之
耳非創制於隆慶初元年也又隆慶三年禮部上
朝日儀言正祭遇風雨則設小次於壇前駕就小
次行禮其升降奠獻俱以太常寺執事官代制可是
亦倣郊壇之制施之朝日耳
十四年二月祀大明於朝日壇
先是太常寺言朝日壇間歲一親祀例以甲丙戊庚
壬年今歲請遣官行禮帝曰大明乃羣神首祀去歲
朕闕躬祭今歲一行後如例
熹宗天啟六年二月祀大明於朝日壇
愍帝崇禎十三年二月祀大明於朝日壇
朝日儀(洪武三年定)
先期皇帝致齋三日散齋一日陪祭執事官同先祭
一日皇帝服皮弁服詣壇省牲詣神厨視鼎鑊滌溉
陳設牲用赤犢一羊一豕一玉用圭璧五寸幣亦用
赤色設太尊著尊山罍各二在壇上東南隅北面象
尊壺尊山罍各二在壇下實以醴齊盎齊清酒其明
水玄酒各實於上尊籩豆各十簠簋各二所實與社
稷同豋三實以太羹鉶三實以和羹至日清晨駕至
大次太常卿奏中嚴皇帝服衮冕太常卿奏外辦皇
帝入就位贊禮唱迎神協律郎舉麾奏熙和之曲贊
禮唱請行禮太常卿奏有司謹具請行事皇帝再拜
在位官皆再拜贊禮唱奠玉帛皇帝詣盥洗位太常
卿奏前期齋戒今晨奉祭加其清潔以對神明皇帝
搢圭盥帨出圭升壇太常卿奏曰神明在上整肅威
儀升自午陛協律郎舉麾奏保和之曲皇帝詣大明
神位前跪搢圭上香奠玉帛出圭再拜復位贊禮唱
進俎皇帝詣神位前搢圭奠俎出圭復位贊禮唱行
初獻禮皇帝詣爵洗位搢圭滌爵拭爵以爵授執爵
官出圭詣酒尊所搢圭執爵受酒以爵授執爵官出
圭協律郎舉麾奏安和之曲武功之舞皇帝詣神位
前跪搢圭上香祭酒奠爵出圭讀祝官取祝跪讀訖
皇帝俯伏興再拜復位亞獻奏中和之曲終獻奏肅
和之曲舞俱用文德之舞儀並同初獻贊禮唱飲福
受胙皇帝升壇詣飲福位再拜跪搢圭奉爵官酌福
酒跪進太常卿贊曰惟此殽羞神之所與賜以福慶
億兆同霑皇帝受爵祭酒飲福酒以爵授執事者置
於坫奉胙官奉胙跪進皇帝受胙以授執事者出圭
俯伏興再拜在位官皆再拜復位贊禮唱徹豆協律
郎舉麾樂奏凝和之曲掌祭官詣神位前徹豆贊禮
唱送神皇帝再拜在位官皆再拜讀祝官取祝奉幣
官奉幣掌祭官取饌及爵詣燎所贊禮唱望燎協律
郎舉麾奏豫和之曲皇帝詣望燎位半燎太常卿奏
禮畢
夕月儀(洪武三年定)
犢用白星辰犢用純帛俱白色夜明星辰各祝文一
三獻俱先詣夜明位次詣星辰位迎神樂奏凝和之
曲送神奏豫和之曲望燎奏熙和之曲餘儀與朝日
同
朝日儀(嘉靖九年定)
前期三日太常寺奏祭祀如常儀諭百官致齋二日
前期二日太常寺卿同光禄寺卿奏省牲如常儀前
期一日皇帝親填祝版於文華殿(紅楮版硃書如遇遣官之歲則中書)
(官代填)遂告於廟(遣官則否)陳設大明神位西向犢羊豕各
一豋鉶各一簠簋各二籩豆各十玉爵三紅瓷酒盞
三十酒尊三紅瑪瑙玉一帛一紅色篚一祝案一祭
日錦衣衛備隨朝駕皇帝常服乘輿由東長安門出
至壇北門入至具服殿具祭服出導引官導皇帝由
左門入典儀唱樂舞生就位執事官各司其事内贊
奏就位皇帝就拜位典儀唱迎神樂奏熙和之曲樂
止内贊奏四拜傳贊百官同典儀唱奠玉帛樂奏凝
和之曲内贊奏升壇導皇帝至大明神位前奏跪奏
搢圭司香官捧香跪進於皇帝左内贊奏上香皇帝
三上香訖捧玉帛官以玉帛跪進於皇帝右皇帝受
玉帛奠訖奏出圭復位樂止典儀唱行初獻禮樂奏
壽和之曲内贊奏升壇導皇帝至神位前奏搢圭捧
爵官以爵跪進於皇帝右皇帝受爵内贊奏獻爵皇
帝獻訖奏出圭詣讀祝位奏跪傳贊百官皆跪樂暫
止贊讀祝讀祝官跪讀畢樂復作奏俯伏興平身傳
贊百官同奏復位樂止典儀唱行亞獻禮樂奏時和
之曲儀同初獻不讀祝樂止典儀唱行終獻禮樂奏
保和之曲儀同亞獻樂止太常卿進立於壇前之右
唱賜福胙内贊奏詣飲福位導皇帝至飲福位光禄
官捧福酒跪進於皇帝右内贊奏跪奏搢圭奏飲福
酒皇帝飲訖光禄官捧福胙跪進於皇帝右内贊奏
受胙皇帝受訖奏出圭俯伏興平身奏復位皇帝復
位奏兩拜傳贊百官同典儀唱徹饌樂奏安和之曲
執事官徹饌訖樂止典儀唱送神樂奏昭和之曲内
贊奏四拜皇帝四拜興平身傳贊百官同樂止典儀
唱讀祝官捧祝進帛官捧帛掌祭官捧饌各詣燎位
樂作内贊奏禮畢樂止導引官導皇帝至具服殿易
祭服升輦還參拜於廟畢還宫
夕月儀(嘉靖九年定)
前期二日太常寺奏祭祀如常儀諭百官致齋二日
前期一日太常卿同光禄卿奏省牲如常儀是日皇
帝親填祝版於文華殿(白楮版墨書如遇遣官之歲則中書官代填)遂告
於廟(遣官則否)陳設夜明神位東向犢羊豕各一豋鉶各
一簠簋各二籩豆各十金爵三白瓷酒盞三十酒尊
三玉用白璧一帛一白色篚一祝案一從位一壇南
向籩豆各十帛十(青紅黃各一白六黑一)祭日錦衣衛備隨朝
駕申時皇帝常服乘輿由西長安門出至壇北門入
至具服殿具皮弁服出導引官導皇帝由中門入典
儀唱樂舞生就位執事官各司其事内贊奏就位皇
帝就拜位典儀唱迎神樂奏凝和之曲樂止内贊奏
兩拜傳贊百官同典儀唱奠玉帛樂作内贊奏升壇
導皇帝至夜明神位前奏跪奏搢圭司香官捧香跪
進於皇帝左内贊奏上香皇帝三上香訖捧玉帛官
以玉帛跪進於皇帝左内贊奏獻玉帛皇帝受玉帛
奠訖奏出圭復位樂止典儀唱行初獻禮樂奏壽和
之曲内贊奏升壇導皇帝至神位前奏搢圭捧爵官
以爵跪進於皇帝右皇帝受爵内贊奏獻爵皇帝獻
訖奏出圭詣讀祝位奏跪傳贊百官皆跪樂暫止贊
讀祝讀祝官跪讀祝畢樂復作奏俯伏興平身傳贊
百官同奏復位皇帝復位樂止典儀唱行亞獻禮樂
奏豫和之曲儀同初獻不讀祝樂止典儀唱行終獻
禮樂奏康和之曲儀同亞獻樂止太常卿進立於壇
前之右唱答福胙内贊奏詣飲福位導皇帝至飲福
位奏跪奏搢圭光禄卿捧福酒跪進於皇帝左内贊
奏飲福酒皇帝飲訖光禄官捧福胙跪進於皇帝左
内贊奏受胙皇帝受胙奏出圭俯伏興平身奏復位
皇帝復位奏兩拜傳贊百官同典儀唱徹饌樂奏安
和之曲執事官徹饌訖樂止典儀唱送神樂奏保和
之曲内贊奏兩拜傳贊百官同樂止典儀唱讀祝官
捧祝進帛官捧帛掌祭官捧饌各詣瘞位樂作内贊
奏禮畢樂止導引官導皇帝入具服殿易常服升輿
還參拜於廟畢還宫
分獻儀(附)
初獻讀祝分獻官朝上跪至俯伏興平身贊引引獻
官由北陛上至從神位前贊搢笏上香獻帛獻爵訖
贊出笏復位亞終獻皇帝復位贊引引獻官至神位
前贊搢笏獻爵出笏復位
欽定續文獻通考卷七十一
