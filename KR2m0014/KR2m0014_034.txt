欽定續文獻通考卷三十四
選舉考
(臣)等謹案馬端臨作選舉考自舉士以至貲選方
伎辟舉考課等門條分類聚固足見前代之章程
矣宋之選舉首重進士制科其次則三學選補至
於教官武舉童子等試以及遺逸奏薦貴戚公卿
任子親屬與遠州流外諸選雖委曲瑣細咸有品
式故得人稱盛焉遼金元以武開國崇尚弓馬遼
景宗道宗亦行貢試金太宗世宗屢闢科場元初
以科舉選士至仁宗延祐間始斟酌舊制而行之
當時褎然舉首應上所求者皆彬彬輩出矣明制
科目為上卿相皆由此出學校則儲才以應科目
者也其徑由學校通籍者亦科目之亞也外此則
雜流矣然進士舉貢雜流三途並用雖有畸重無
偏廢也兹纂續考於宋斷自寧宗迄於明代其見
於史志紀傳各書者仍仿馬氏之例依次編輯庶
幾存各朝之制而其間得失之故亦可徵其梗概
云
舉士
宋理宗寳慶二年以士子弊竇日滋左諫議大夫朱端
常陳防戢之策從之
時舉人之弊凡五曰傳義曰換卷曰易號曰卷子出
外曰謄錄滅裂於是用端常言命試院申嚴門禁入
試日一切不許傳遞士人暮夜投卷令彌封官躬親
封鐍卷匱士人親書簿歷投匱中俟舉人盡出院然
後啟封分類抄上即付謄錄所明旦申逐場名數於
御史臺檢核其撰號法上一字許同下一字各異以
杜訛易謄錄人選擇書手充不許代名其考官容情
任意者許臺諫風聞弹奏至嘉熙二年又以類試卷
封彌作弊不一命前期於兩浙轉運司臨安府選見
投吏胥共三十人差近上一名部轄入院十名專管
詩賦餘分管諸經各隨所管號於引試之夕分尋試
卷各置簿彌封不許混亂别差一吏將號置歴發過
謄錄所書寫其簿歴封彌官收掌不經吏手不許謄
錄人干預以革其弊
紹定元年復知舉參詳差臺諫御史舊制
初省試奉勅差知貢舉一員同知二員内差臺諫官
一員參詳官若干員内差監察御史一員俾會聚考
校微寓弹壓糾察之意寧宗初韓侂胄用事將鈐制
士人遂於三知舉外别差同知一員以諫官為之專
董試事不復干預考校參詳官亦不差察官於是約
束峻切氣燄薰灼嘉泰間更名監試製造簿歴嚴立
程限其失愈甚至是復舊制三知舉内差一臺諫十
參詳内差一御史至端平初侍御史李鳴復等又言
臺諫充知舉參詳既留心考校不能檢柅姦弊乞仍
舊差臺諫為監試從之
二年飭考官明示詞賦題意各房分經考校
臣僚言詞賦命題不明致士子上請煩亂經義不分
房别考致士子多悖經旨因有是命至三年臣僚又
請學校場屋並禁斷章截句破壞義理及春秋經越
年牽合其程文本古注用先儒說者取之穿鑿撰說
者黜落
定四月上旬廷試至期更不移展
向廷試惟蜀士到杭最遲每展日以待會有言蜀士
嗜利多引商貨押船致留滯關津者故為定期至淳
祐九年省試用三月廷試用八月遠方之士往往滯
留逆旅十二年乃詔來年省試仍用二月一日廷試
用四月十五日以前度宗咸淳十年成都已失廷試
擬五月五日蜀士至者絶少展至末旬又因覆試特
奏名至部猶少展作六月七日復以隆暑命立秋後
擇日
四年勅漕臣嚴選考官仍令有司量展揭封之期嚴治
士子虚偽之罪
時場屋士子日盛卷軸如山有司不能徧觀迫於日
限去取不能皆當蓋士人既以本名納卷或别為名
或易以字一人納二三卷不禁挾書又許見燭浙閩
諸郡又閒日引試中有一日之暇甚至次日午方出
於是經義可作二三道詩賦可成五六篇幸皆中選
往往以兄弟承之或轉售同族姦詐百端乃命諸郡
關防於投卷之初責鄉鄰覈實嚴治虚偽之罪縱容
之罰其弊稍息
復四川類試遣官之制
四川類試其事雖隸制司而監試考官共十員惟大
院别院監司主文各一員從朝命餘聽制司選差自
安丙為四川制置大使差四員之外權委成都帥守
臨期從近取具是歲始仍舊朝命四員餘從制司分
選
詔避親人與漕舉及待補國子生到省者同試於别院
舊制避親舉人與命官鎖廳同試自紹熙三年場場
各試其額太窄寒士憚之朝士之被差為大院考官
者恐多妨其親亦不願差寒士於鄉舉千百取一之
中得預秋薦以數千里之遠辛勤赴省而省闈差官
乃當相避遂有隠身匿名不認親戚以求免者有憤
懣憂沮狼狽旅邸者至是言者謂除大院收試外以
漕舉及待補國子生到省者與避親人同試於别院
亦將不下數百人數既多其額自寬寒士可不怨其
親戚朝士可不憚於被差從之既而以諸路轉運司
牒試多營求偽冒之弊罷之其實有妨嫌者收試每
百人終場取一人各路州軍解額窄者量與均添於
是臨安紹興溫台福婺慶元處池袁潮興化及四川
諸州府共增觧額一百七十名未幾又命止許牒滿
里親子孫及門客召見任官二員委保與有官礙格
人各處收試五十人取放一人合牒親子孫别項隔
截收試不及五十人亦取一人凡涉詐冒並坐牒官
保官至端平初有言門客及隨侍親子孫五十人取
一臨安府學三年類申人漕試七十取一别院分項
收試已為煩碎兼之兩項士人習賦習書之外習他
經者差少難於取放遂命將兩項混同收試考校均
作六十取一京學行食職事生員二百二十四名别
項發號考校不限經賦取放一名至嘉熙元年罷諸
牒試凡郎官以上監司守倅之門客及姑姨同宗之
子弟與游士之不便於歸鄉者並混同試於轉運司
各從所寓縣給據赴司納卷一如鄉舉之法家狀各
書本貫不問其所從來而定其名曰寓試以四十名
為額滿五千人則臨時取旨增放二年言者又以類
申門客滿里子孫仍前漕試六十人取一較之他處
雖甚優而取無定額士有疑心就試者少宜令額寬
而試者衆塗一而取之精遂依前例放行寓試亦以
四十名為定額仍前待補其類申門客滿里子孫及
附試並罷四年以兩浙轉運司寓試終場滿五千人
特命增放二名後雖多不增如不及五千人止依元
額
詔唐鄧二州類試襄陽如舊制復光州觧額
唐鄧二州嘗䧟於金金滅復得其地因命仍舊於襄
陽類試但别號考校以優新附之事光州解額舊制
七名渡江後為極邊士子稀少權赴試鄰州孝宗淳
熙閒本州自置科場權放三名至是已五六十年舉
人十倍於前遂命復還舊額
端平元年詔士子發解三十年五到省許就特科以四
分取一置前四等
申定宗子鎻廳應舉解試之制
宗子試法始於神宗熙寧十年高宗紹興初行在宗
室試國子監者有官鎻廳七取其三無官應舉七取
其四無官袒免親取應文理通為合格不限數而外
任主宫觀嶽廟試於轉運司者取放之額同進士十
五年命諸路宗室願赴行在試者依熙寧舊制並國
子監請解不願者依崇寧通用貢舉法孝宗登極凡
宗子不以服屬遠近人數多寡其曾獲文解兩次者
並直赴廷試略通文墨者量試推恩習經人本經義
二道習賦人詩賦各一道試論人論一首仍限二十
五歲以上合格第一名承節郎餘並承信郎曾經下
省入免量試推恩四川則附試於安撫制置司於是
入仕者驟踰千人隆興元年詔量試不中年四十以
上補承信郎展三年出官餘並於後舉再試四月御
射殿引見取應省試第一人賜同進士出身第二第
三人補保義郎餘四十人承節郎七人承信郎凡宗
室鎖廳得出身者京官進一秩選人比類循資無官
應舉得出身者補修職郎濮秀二王下子孫中進士
舉者更特轉一秩乾道六年臣僚言比年宗子雋異
者多或冠多士或登詞科幾與寒士齊驅而入仕寖
繁未知裁抑非所以示至公也於是禮部請鎖廳登
第者舊於元官上轉行兩官自今止依元資改授餘
准舊制十二年右正言胡衛請自今宗室監試無官
應舉照鎖廳例七取其二省試則三舉所放人數如
取應例立為定額從之寧宗嘉定四年詔鎖廳應舉
省試第一名殿試唱名授官日應得恩例外更遷一
秩至是命宗子鎖廳應舉解試凡在外州軍或寄居
或見任隨侍及見寓行在就試者各召知職官委保
正身國子監取其出身訓名生長左驗以憑保收試
仍於試卷家狀内具保官職位姓名以防欺詐至度
宗咸淳元年以鎖廳應舉宗子兩請舉人遇即位赦
恩並赴類試其曾經覆試文理通者照例升等文理
不通及未經覆試者則否第五等人特與免銓出官
九年凡無官宗子應舉初生則用乳名給據既長則
用訓名其赴諸路漕司之試因有一人前後用兩據
印二卷者乃命漕司並索乳名訓名各項公據方許
收試以杜姦弊
嘉熙元年罷牒試仍申嚴冒牒國子之禁
時牒試既罷士人又復冒求國子而士大夫為子弟
計者輒牒外方他族利為場屋相資或公然受價以
鬻及命徧諭百官司知雜司等如已凖朝廷辨驗批
書印紙批下國子監收試即報赴試人躬赴監一姓
結為一保每保不過十人責立罪罰當官書押遞相
委保各給告示方許投納試卷冒牒官降官罷任或
一時失於參照誤牒他族許自陳悔牒一次冒牒中
選之人限主保官舉人一月自首舉人駁放主保官
免罪出限不首者仍照前條罪之二年臣僚言國子
牒試之弊冒濫滋甚今後令牒官各從本職長官具
朝典狀保明先期取本官知委狀仍立賞格許人指
實陳首冒牒之官按劾鐫秩受牒之人駁放殿舉保
官亦與連坐專令御史臺覺察都省勘會淳祐九年
臣僚又言士子又有免解偽冒入試者或父兄沒而
竊代其名或同族物故而填其籍於是令自本貫保
明給據類其姓名先申禮部各州揭以示衆犯者許
告捉依鬻舉法治罪
寳慶間禮部侍郎曹彦約奏曰科舉之弊莫甚於
牒試而牒試之弊莫甚於作偽蓋解額之有廣狹
士子之有衆寡廣而寡者固已安其分則狹而衆
者必思所以為之計朝廷以承平日久士子日盛
試為牒試之法寬其進取之門末節細故未暇深
察於是改鄉里以就他人之貫改三族以認他人
之親甚者改其父祖改其姓氏若得若失尚未可
知而欺君之跡已昭昭不可掩矣今國子監牒試
其弊尚少臣不知其本末未敢遽議惟是漕試之
弊積習既久士大夫互相欺詐恬不為怪壊士子
心術莫甚於此時舉摘一二尤者而懲戒之於事
無補律以科舉之法無一可者則改而更張之不
可緩也好事者深知其不便求其說而不得欲增
解額則難立限制欲均解額則侵及他郡欲廢漕
額以益諸郡不特舊額不等極費區處而所部之
親戚故舊有决不可不避者變舊法以起争端終
不可久無已則有一焉在内有職事官朝廷之所
選用也在外有監司帥守朝廷之所責任也大郡
之有通判小郡之有簽判轉運司之有主管文字
諸路之有川廣福建又遠地之多士子處也與其
詐偽避親而使之冒試孰若嚴其保任而使之牒
試隨其官職分其差等若監司帥守可舉十五人
則大郡可舉十人中下可舉七八人通判可舉
五人主管文字與簽判可舉三人川廣福建不在
此位者不過一二人職事官之牒門客者當如其
舊其以川廣福建牒者郎官以上不得過下郡之
數寺監丞以下不得過通判之數明載公牘參以
法令如是行之不增發觧不拂人情而解額之狹
處與士子之衆處受其利如前日也但前之為法
不許其保任而容其詐偽後之為法不容其詐偽
而許其保任其利害相去何如哉然州縣官之牒
本路可以稽考而監司帥守之牒鄰路容有泛濫
且如兩浙路與江東福建為鄰而又與淮東為鄰
湖北一路與湖南江西為鄰而又與淮西京西䕫
路為鄰若止許一處則地里有不便或分之數路
則渙散而無統須合與之關防立為限制應監司
帥守牒過員數並限九月三十日以前具申禮部
禮部總其名數並限九月三十日具申部省偹牒
御史臺諫院則其弊可革矣
初置紹興安吉試院
時以士子數多於禮部及臨安轉運司兩試院外紹
興安吉各置一院從朝廷差官前詣同日引試分各
路士人就試同在京不許見燭
是年已失京西諸州軍士多徙寓江陵鄂州命京湖
制置司於江陵别立貢院取德安府荆州軍歸峽復
三州及隨郢均房等京西七郡士人别差官混試用
十二郡元額混取以優之
二年命省試下第及游學人並就臨安府給據赴兩浙
轉運司混試待補國子生
元年罷諸路轉運司及諸州軍府所取待補國子生
命自明年並赴國子監混試至是遂有是命
四年詔兩淮經寇州郡已舉未改免人與比荆襄例令
赴來年省試一次
淳祐元年復别院引試之制
臣僚言既復諸路漕試合國子試兩項科舉及免舉
人不下千數宜復撥漕舉胄舉同避親人並就别院
引試使大院無卷冗之患小院無額容之弊從之三
年仍令試别院者復歸大院
二年詔軍功補授人願就鄉舉者聽
三年申定試法科之制
先是寧宗嘉定十一年五月申嚴試法官七等之制
至是以試法科者皆取撰成見義挾入試場令刑部
措置關防其考試則選差大理丞正歴任中外有聲
望者不許止用新科評事未經作縣之人逮其試中
仍倣省試中書覆試之法質以疑獄觀其讞筆明允
始與差除所立等第文法俱通者為上徑除評事文
法粗通者為次其檢法不通者駁放至度宗咸淳元
年復申嚴選試之法凡引試刑法官命題一如紹興
式八年以試法科者少特命考試命題務在簡嚴毋
用長語有過而願就試者照現行條法除私罪應徒
或入已贓失入死罪并停替外餘犯輕罪者與放行
收試或已經三試終場之人已歴三考赴部參注命
本部考覈元試果有所批分數不須舉狀與注外郡
刑法獄官差使一次舊制試法科者批及八分方在
取放之數咸淳末有僅及二分以上者亦特取一名
授提刑司檢法官
命淮東西諸州郡附近秋試
時淮南諸州郡歲有兵禍士子不得以時赴鄉舉且
漕司分差試官路梗不可徑達乃命淮東州郡附鎮
江府秋試淮西州郡附建康試蘄黃光三州安慶府
附江州試三處各增差試官二員别項考校照各州
元額取放
四年增點檢雷同官
紹定元年有言舉人程文雷同或一字不差者其弊
有二一則考官受賂或受暗記或與全篇各家分傳
謄寫一則老儒賣文場屋一人傳十十人傳百考官
不暇參稽於是命禮部戒飭前申號三日監試會聚
考官將合取卷參驗互考稍涉雷同即與點落或仍
前弊以致覺察則考官監試一例黜退至是復添差
點檢雷同官一員仍命監察御史一人鈐試度宗初
以雷同假手之弊多由於州郡試院閒日引試以致
繼燭達旦或至次日辰己猶未出院遂一遵舊制連
試三日咸淳九年又以臣僚條上科場之弊令大院
别院參詳官點檢試卷官兼考雷同又監試兼專一
詳定雷同試卷不預考校遂罷簾外點檢雷同官其
國子監解試雷同官亦罷
(臣)等謹按宋時省闈體例士人卷子先經點檢官
批定分數然後參詳官審定其當否上之知舉而
決其去取高下則一卷凡經數人之手而雷同之
不辨其疎玩亦太甚矣
六年命三學在籍諸生並赴來年省試一次
詔曰昨令三學各舉經明行修氣節之士而諸生合
辭控免秉義甚高其令在籍諸生並赴來年省試一
次臨安府學長諭亦如之以稱搜羅之意
十年詔每舉待補人先就郡庠試
試曰國家以儒立國士習美惡治道所關端平初增
諸郡解額寖漕闈牒試正欲四方之士安鄉井修孝
悌以厚風俗比歲殊失初意可令逐州於每舉待補
人數内分額之半先就郡庠校以課試取分數及格
者同待補生給據赴上庠補試其大府一體施行次
年又謂輔臣曰去歲罷京學類申欲令四方之士各
歸鄉校以課試校定稍復鄉舉里選之意近覽土著
士人投匭之書謂猶有未還鄉井者科舉在近可令
臨安守臣曉諭士子早還本鄉所有土著人自依此
制行歲校之法其遊士出學年久不能赴鄉舉者與
赴浙漕試另行考校仍取待補以示優䘏
十二年詔廣南分東西兩路考試
廣南西路言所部二十五郡科選於春官者僅一二
蓋山林質樸不能與中土士子同工請援兩淮荆襄
例别考從之
寳祐二年定發解給歴之法
監察御史陳大方言士風日薄文場多弊乞將發解
士人初請舉者從所司給帖赴省别給一歴如命官
印紙之法批書發解之年及本名年貫保官姓名執
赴禮部又批赴省之年長貳印署赴監試者同如將
來免解免省到殿批書亦如之如無歴則不收試候
出官日赴吏部繳納換給印紙應合免解免省人亦
從先發解處照此給歴如省殿中選將元歴發下御
史臺考察以憑注闕給告士子得歴可為據證有司
因歴可加稽驗目前偽冒之人可不却而自遁遂自
明年始行之四年又命在朝之臣除宰執侍從臺諫
外自卿監郎官以下至釐務官各具三代宗支圖三
本結立罪狀申尚書省御史臺及禮部所屬各置簿
籍存留照應遇屬子孫登科發解入學奏補事故並
具申入鑿後由外任登朝亦於供職日後具圖籍記
如上法遇胄試之年照朝廷限員於内牒能應舉人
就試以革胄牒冒濫之弊
景定二年增胄子牒試員
初寳慶元年詔胄試職事官牒同居五服内親釐務
官牒同居小功親銓次三人取一至是復命宰執牒
緦麻以上親增作四十人侍從臺諫給事中舍人小
功以上親增作二十七人卿監郎官秘書省官四總
領小功以上親增作二十人寺監丞簿學官二令大
功以上親增作十五人六院四轄省部門史館校勘
檢閱大功以上親增作十人臨安府通判大功以上
親增作八人餘應牒親子孫者一仍舊制
三年以建儲恩詔三學免觧外行食生員兩赤縣觧試
終場人及臨安府學職事生員特令赴省一次
二月詔省試中選士人覆試於御史臺為定制
舊制鄉貢監補省試皆有覆試其法令宰執出題不
許都司干預仍日輪臺諫一員簾外監試至是并士
人中選者亦覆之度宗初又以州郡鄉貢未有覆試
易滋冒濫之弊命漕臣及帥守於解試揭曉之前點
差有出身倅貳或幕官專充覆試盡一日命題考校
解名多者斟酌分日但能行文不謬說理優通覺非
假手即取非才不通就與駁放如將來省覆不通罪
及元覆試漕守之臣及考校官又嚴省覆試法比校
中省元卷字蹤稍異者黜之
五年正月詔三省詳議取士之法
詔略曰我國家因唐之舊進士一科得人為盛三百
年閒所以保乂王家垂休億載厥功懋哉弊久蠧滋
近年尤甚非無佳士穎出由此其選然窮經學古者
或病於詞華植德礪行者難究其藴奥高才大器者
往往局於纖悉繩墨之末是以官甚冗而才愈乏家
殊俗而風益漓至於冒國法以苟營假儒冠而挾策
俚言亂雅勦說趨時使習之者反賊其良而取之者
莫任其咎人情至此咸欲變通嘗閱先朝名臣奏議
其論取士之法非一惟程顥程頥深知治道酌古通
今綱目詳明用意純切令三省詳議參酌其可行者
條具以聞務於科舉無大更張以安士心而於進士
舉之外所以崇尚經術考察德行選用材能之道立
為一代之典陶成四方之風庶幾豐苞之仁垂之萬
世顧不美哉
度宗咸淳七年十二月初置士籍
丞相賈似道欲制東南士心令御史陳伯大請置士
籍開具姓名年甲三代妻室令鄉鄰給勘於科舉條
例無礙方許納卷
周密癸辛雜識曰咸淳辛未正言陳伯大建議以
為科場之弊極矣欲自後舉始行下諸路運司牒
州縣先置士籍編排保伍取各家戸貫三代年甲
娶誰氏兄弟男孫若干之數其有習舉業者則各
書姓名所習賦經子孫憑所書年甲如十五以上
實能舉業者自五家至二十五家而百家百家而
里正許自召其鄉之貢士結罪保明批書舉歴然
後登士籍一樣四本州縣漕部各觧其一仍從縣
給印歴俾各人親書家狀於歴首以為字跡之驗
不許臨期陳狀改易或有隨侍子弟合赴漕牒諸
色漕試者各令齎歴先赴縣批鑿前去各處狀試
每遇唱名後重行編排保伍取會如有新進可應
舉者續照前式保明付籍或有事故服制者並畫
時申聞批鑿或毁抹如虚增人名妄稱舉子其犯
人與里正保伍並照貢舉條例施行自是嚴行天
下或稍有瑕疵皆不敢有功名之望士論紛紛至
賈似道潰師之後臺中始首劾伯大焉
九年以諸州郡鄉貢終場人衆而元額少命自今年為
始視終場人數多寡每二百人取放一名
是年省試亦以士子數多增參詳官三員點檢試卷
官六員
遼景宗保寧八年十二月詔復南京禮部貢院
聖宗統和六年詔開貢舉
葉隆禮契丹國志曰太祖起朔漠之區倥偬干戈
武事未戢何有科目延及數世承平日久始有開
闢制限以三歲有鄉府省三試之設鄉中曰鄉薦
府中曰府解省中曰及第時有秀才未願赴者州
縣必根刷遣之程文分兩科一曰詩賦一曰經義
魁各分焉每三歲輙一試進士貢院以二寸紙書
及第者姓名於上給之號為喜帖明日舉案而出
樂作及門擊鼓十二面以法雷震殿試臨期取旨
又將第一人特增一官授奉直大夫翰林應奉文
字第二第三人授從事郎餘並授從事郎聖宗時
止以詞賦法律取士詞賦為正科法律為雜科
七年三月宋進士挈家來歸者十七人命有司考其中
第者補國子官餘授縣主簿尉
興宗重熙十九年六月詔醫卜屠販奴隸及悖父母或
犯事逃亡者不得舉進士
道宗大安五年三月詔析津大定二府精選舉人以聞
仍詔諭學者當窮經明道
天祚帝乾統五年十一月禁商賈之家不得應進士舉
遼登科總目
聖宗統和六年賜及第一人
(臣)等謹按遼科目始見於統和而室昉傳稱會同
初登進士第則進士之來遠矣
七年八月放進士高正等二人及第
八年放鄭雲從等二人及第
九年放進士石用中一人及第
十一年十一月放進士王熙載等二人及第
十二年放進士吕德懋等二人及第
十三年放進士王用極等二人
十四年放進士張儉等三人
十五年放進士陳鼎等二人
十六年放進士楊文立等二人
十七年放進士初錫等三人及第
十八年放進士南承保等三人及第
二十年放進士邢祥等六人及第
二十二年放進士李可封等三人
二十四年放進士楊信等二十三人及第
二十六年放進士史克忠等一十三人
二十七年御前引試劉二宜等三人
二十九年御試放高承顔等二人及第
開泰元年五月放進士史簡等十九人及第
是年詔裴元感邢祥知禮部貢舉七月進士康文昭
張素臣郎元達等坐論知貢舉私曲皆杖而徒之
二年放進士鮮于茂昭等六人及第
三年放進士張用行等三十一人及第出身
五年放進士孫傑等四十八人及第
七年十二月放進士張克恭等三十七人及第
九年十二月放進士張仲舉等四十五人
太平二年放進士張漸等四十七人
四年放進士李烱等四十七人
五年十一月試進士張昱等七十二人各授官有差
時帝幸内果園宴京民聚觀求進士得七十二人命
賦詩第其工拙以張昱等一十四人為太子校書郎
韓欒等五十八人為崇文館校書郎
八年放進士張宥等五十七人
(臣)等謹按七年十一月紀云以楊又元邢祥知貢
舉而不言放進士
九年十一月皇城進士張人紀趙睦等二十七人入朝
試以詩賦皆賜第
興宗景福元年御宣政殿放進士劉真等五十七人
先是聖宗太平十年七月詔來歲開貢舉至是興宗
即位遂遵行之
重熙元年放進士劉師貞等五十七人
五年十月御元和殿放進士馮立等四十九人
時以日射三十六熊賦幸燕詩試進士於廷賜馮立
趙徽四十九人進士第以立為右補闕徽以下皆為
太子中舍賜緋衣銀魚遂大宴宰臣張儉請幸禮部
貢院歡飲至暮而罷賜物有差
七年六月御清凉殿試進士賜邢彭年以下五十五人
第
(臣)等謹按傳言趙徽中重熙五年甲科王觀中重
熙七年乙科則遼時科第亦有甲乙之分也
十一年六月御清凉殿放進士王實等六十四人
十五年六月御清凉殿放進士王棠等六十八人
十九年六月御金鑾殿試進士
道宗清寧元年御清凉殿放進士張孝傑等四十四人
五年御百福殿放進士梁援等百一十五人
八年六月御清涼殿放進士王鼎等九十三人
(臣)等謹按王鼎傳稱清寧五年進士
咸雍二年御永安殿放進士張臻等百一人
六年六月御永安殿放進士趙廷睦等百三十八人
九月以馬希白詩才敏妙十吏書不能給召試之
十年六月親出題試進士
太康五年六月放進士劉瓘等百一十三人
九年御前放進士李君裕等五十一人
大安二年五月放進士張轂等二十六人
六年放進士文充等七十二人
八年放進士寇尊文等五十三人
壽隆元年放進士陳衡甫等百三十人
六年放進士康秉儉等八十七人
天祚帝乾統三年放進士馬恭回等百三人
七年放進士李石等百人
九年放進士劉禎等九十人
天慶二年放進士韓昉等七十七人
(臣)等謹按遼之進士皆漢人契丹人無舉進士之
條傳載重熙中耶律富魯舉進士第帝怒其父庶
箴擅令子就科目有違國制鞭之二百然天祚紀
載耶律達實舉天慶五年進士而紀於五年又不
云放進士蓋史之缺漏多矣
八年放進士王翬等百三人
後耶律淳於保大二年自立改為建福元年放進士
李寳信等一十九人以醫官李爽陳秘十餘人曾與
大計並賜進士及第授官有差淳卒妻德妃稱制改
元德興放進士李球等百八人
金取士之制有詞賦經義策論律科經童其試詞賦經
義策論中選者謂之進士律科經童中選者曰舉人凡
諸進士舉人由鄉至府由府至省及殿廷凡四試皆中
選則官之至廷試五被黜則賜之第謂之恩例又有特
命及第者謂之特恩
詞賦進士試賦詩策論各一道經義進士試所治一
經義論策各一道
策論進士選女直人之科也始大定四年世宗命頒
行女直大小字所譯經書每穆昆選二人習之尋欲
興女直字學校明安穆昆内多擇良家子為生諸路
至三千人九年選異等者得百人薦於京師廩給之
命溫特赫吉達教以古書作詩策後復試得圖克坦
鎰以下三十餘人十一年始議行策選之制至十三
年始定每場策一道以五百字以上成免鄉試府試
止赴會試御試且詔京師設女直國子學諸路設女
直府學擬以新進士充教授以教士民子弟之願學
者俟行之久學者衆則同漢進士例三年一試二十
年以女直學大振詔今後以策詩試三場策用女直
大字詩用小字程試之期皆依漢進士例二十八年
以女直進士惟試以策行之既久人能預偹命於經
内出題加試以論章宗承安二年勅策論進士限丁
習學遂定制内外官員諸局分承應人武衛軍若明
安穆昆女直及諸色人戸止一丁者不許應試兩丁
者許一人四丁二人六丁以上止許三人三次終場
不在驗丁之限三年定制女直人以年四十五以下
試進士舉於府試十日前委佐貳官善射者試射其
制以六十步立垜去射者十五步對立兩竿相去二
十步去地二丈以繩横約之弓不限強弱不計中否
以張弓巧便發箭迅正者為熟閑射十箭中兩箭出
繩下至垜者為中選餘路委提刑司在都委監察體
究如當赴會試御試者大興府佐貳官試驗三舉終
場者免之宣宗興定元年制中都西京等路策論進士
及武舉人權於南京東平婆速上京四處赴試
律科進士又稱為諸科其法以律令内出題府試十
五題每五人取一人其制始見於海陵正隆元年世
宗大定二十二年定制會試每場十五題三場共通
三十六條以上文理優擬斷當用字切者為中選臨
時約取之無定數二十九年章宗即位有司言律科
止知讀律不知教化之原可使通治論語孟子以涵
養其氣度遂令自今舉後復於論語孟子内試小義
一道府會試别作一日引試命經義試官出題與本
科通考定之
恩例大定二十九年章宗即位始勅五次御簾進士
皆不黜落止以文之高下定其次謂之恩榜明昌元
年定制省元直就御試不中許綴榜末解元但免府
試四舉終場依五舉恩例所試文卷惟犯御名廟諱
不成文理者黜之仍一日試三題其五舉者止試詩
賦女直進士亦同此例承安五年勅進士四舉該恩
詞賦經義當以各科為場數不得通數又恩榜人應
授官者監試官於試時具數以奏特恩者授之泰和
三年以經義會元與策論詞賦進士不同若御試被
黜則附榜末為太優若同恩例又與四舉者不同遂
定制依曾經府試解元免府試之例會試下第再舉
直赴御試
太宗天會五年八月以河北河東初降職員多闕詔南
北各因其素所習之業取士號為南北選
熙宗天眷元年五月詔南北選各以經義詞賦兩科取
士
海陵天德二年始增殿試之制
三年併南北選為一罷經義策試兩科專試詞賦
貞元元年定貢舉程試條理格式
正隆元年命以五經三史正文内出題三年一舉
初太宗時急欲得漢士以撫輯新附無定數亦無定
期故天會二年二月八月凡再行天德二年始定試
期至是定為三年一舉
世宗大定四年勅宰臣進士文優則取勿限人數
十六年四月定宗室宰相子程式等第
十八年諭宰相文士有偶中魁選不問操履輙授翰苑
之職無行之士往往敗露自今榜首先訪察其鄉行可
取則授以應奉否則從常調
至二十二年又諭宰臣漢進士魁例授應奉若行不
副名不習制詔之文者即與外除
十九年詔通場并答時務策
二十八年復經義科申定試期
鄉試之期以三月二十日府試之期若策論進士則
以八月二十日試策閒三日試詩詞賦進士則以二
十五日試賦及詩又閒三日試策論經義進士又閒
詞賦後三日試經義又三日試策次律科次經童每
場皆閒三日試之會試則策論進士以正月二十日
試策皆以次閒三日同前御試則以三月二十日策
論進士試策二十三日試詩論二十五日詞賦進士
試賦詩論而經義進士亦以是日試經義二十七日乃
試策論若試日遇雨雪則俟晴日御試唱名後試策
則禀奏宏詞則作二日程試舊制試女直進士在再
試漢進士後是年以復設經義科更定是制
章宗明昌元年詔免鄉試其府試以五人取一人會試
依世宗制中格者取毋限數
凡試以六經十七史孝經論語孟子及荀楊老子内
出題皆於題下註其本傳其舉人程文所用故事亦
自註出處至六年又命題註本傳不得過五十字經
義進士御試第二場試論日添試策一道
二年敇官或職至五品者直赴御試
其女直進士大定十六年命皇家兩從以上親及宰
相子直赴御試皇家袒免以上親及執政子直赴會
試明昌元年又定制餘官第五品散階直赴會試官
職俱至五品直赴御試
承安四年詔詞賦經義科御試同日各試本業依舊分
立甲次
詞賦第一名為狀元經義魁次之恩例與詞賦第二
人同餘分為兩甲中下人並在詞賦之下先是一科
有兩狀元至是改其制
定諸路府試之地及考官員數
府試策論進士大定二十年定以中京上京咸平東
平四處明昌元年添北京西京益都為七處兼試女
直經童凡上京合懶速頻胡里改蒲與東北招討司
等路者則赴會寧府試咸平隆州婆速東京蓋州懿
州者則赴咸平府試中都河北東西路者則赴大興
府試西京并西南西北二招討司者則赴大同府試
北京臨潢宗州興州全州者則赴大定府試山東西
大名南京者則赴東平府試山東東路則試於益都
凡詞賦經義進士及律科經童府試之處大定間大
興大定大同開封東平京兆凡六處明昌初增遼陽
平陽益都為九處是年復增太原為十中都河北則
試於大興府上京東京咸平府等路則試於遼陽府
餘各試於其境至考試官大定間府試六處各差詞
賦試官三員策論試官二員明昌初增為九處路各
差九員大興府則十一員是年又增太原為十處有
司請省之遂定策論進士女直經童千人以上差四
員五百人以上三員不及五百二員各以職官高者
一人為考試官餘為同考試官詞賦進士與律科舉
人共及三千以上者五員二千四員不及二千三員
經義進士及經童舉人千人四員五百以上三員百
人以上二員不及百人以詞賦考官兼之後又定制
策論試官上京東平咸平各三員北京西京益都各
二員律科監試官一員試律官二員隸詞賦試院經
童試官一員隸經義考試院與會試同其彌封謄錄
搜檢懷挾等官並如會試之制其會試知貢舉官同
知貢舉官詞賦則舊十員承安五年省為七員經義
舊六員承安五年省為四員詮讀官二員泰和三年
以彌封官渫語於舉人勅自今女直司則用右選漢
人封漢人司則以女直司封御試讀卷官策論詞賦
進士各七員經義五員餘執事官各二員制舉宏詞
共三員泰和七年禮部尚書張行簡言舊例讀卷官
不避親至有親人或有不敢定其去留或力加營護
而為同列所疑若讀卷官不用與進士有親者則讀
卷之際得平心商確遂命臨期多擬其有親者汰之
泰和元年詔進士試策日自時務策外更以疑難經旨
相參為問使發聖賢之微旨古今之事變著為令
詔放良人不得應諸科舉其子孫則許之
先是勅樂人不得舉進士而奴免為良者則許之尚
書省奏舊稱樂工為配隸諸色及倡優之家今少府
監工匠太常大樂署樂工皆民也而不得與試前代
令諸選人身及祖父曾經免為良者雖在官不得居
清貫及臨民今反許應舉誠玷清論帝然之故有是
詔
定搜檢之制
初搜檢制大興府則差武衛軍餘府則於近府猛安
内差摘平陽府則差順德軍府會試則每四舉人差
一人復以官一人彈壓御試策進士則差弩手及隨
局承應人漢進士則差親軍人各一名皆用不識字
者以護衛十人親軍百人長五十人長各一人巡護
是年省臣奏搜檢之際雖當嚴切然至於解髮袒衣
索及耳鼻則過甚矣豈待士之禮哉故大定二十九
年嘗依前故事使就沐浴官制衣為之更之既可防
濫且不虧禮帝從其說命行之
二年定會試取士數
會試之數始分南北兩選北選詞賦進士一百五十
人經義五十人南選百五十人凡三百五十人嗣後
北選詞賦進士七十人經義三十人南選百五十人
凡二百五十人海陵罷經義科併南北通選不過六
七十人世宗患入仕者少縣令多缺員漸議多取然
自大定二十五年以前取不過五百人二十八年復
經義科以不限人數遂至五百八十六人章宗承安
二年至九百二十五人時復加四舉終場者數太濫
乃命取數不得過六百人至是定制策論三人取一
詞賦經義五人取一五舉終場年四十五以上四舉
終場年五十以上者受恩宣宗貞祐初詔免府試赴
會試者幾九千人取八百有竒御史中丞把古喇以
為言詔集文資官議仍從泰和之例
宣宗貞祐三年四月定諸進士登第授階制
策論詞賦進士第一甲第一人特遷奉直大夫第二
人以下經義第一人並儒林郎第二甲以下徵事郎
同進士從事郎經童將仕郎
金史選舉志曰金承遼後凡事皆欲軼遼世故進
士科目兼採唐宋之法而增損之其及第出身視
前代特重而法亦密焉若夫以策論進士取其國
人而用女直字為文斯蓋就其所長以收其用又
欲行其國字使人通習而不廢耳終金之代科目
得人為盛諸宫護衛及省臺部譯史令史通事仕
進皆列於正班斯則唐宋以來之所無者豈非因
時制宜而以漢法為依據者乎金治純駁議者於
是每有别焉宣宗南渡仕進之岐既廣僥倖之俗
益熾軍伍勞效雜置令錄門廕右職迭居朝著科
舉取士亦復汎濫而金治衰矣
金登科總目
太宗天會十年胡礪中進士第一
熙宗天眷二年石琚中進士第一
海陵天德二年吕忠翰中進士第一
三年楊建中中進士第一
正隆二年鄭子𣆀以天德進士第三復就是年御試得
第一
是年中第者七十三人又王彦潛常大榮皆海陵時
進士第一
世宗大定三年孟宗獻中進士第一
宗獻鄉試府試省試皆第一時號孟四元特授奉直
大夫第二第三人授儒林郎餘皆從仕郎命勿為例
十三年策女直進士圖克坦鎰等二十七人及第
時鎰授兩官餘授一官上三人為中都路教授四名
以下除各路教授
十九年張行簡中進士第一
又趙承元亦大定時進士第一人
章宗明昌二年王澤中進士第一
五年楊雲翼中進士第一
(臣)等謹按是年韓玉中經義詞賦兩科進士
承安二年納喇呼喇勒中進士第一
又李俊民亦承安中進士第一商衡為衛紹王至寧
元年特恩第一人
泰和六年李演中進士第一
宣宗貞祐元年張本中詞賦進士高第
三年李獻能中詞賦進士第一
興定二年賜經義進士王彪等十三人及第
時帝謂宰臣曰從來廷試進士日晡後即遣出宫恐
文思遲者不得盡其才令待至暮時及覽彪程文愛
其辭藻咨歎久之至五年三月省試經義進士考官
於常格外多放喬松等十餘人有司奏請駁放帝以
旱恐傷和氣不許及廷試以進士盧元繆誤濫放及
第讀卷官禮部尚書趙秉文翰林待制崔禧歸德治
中時戩應奉翰林文字程嘉美當奪三官降職監試
李復亨當奪兩官帝憐秉文老以禮部尚書致仕復
亨罷為安國軍節度使
金史趙秉文傳曰興定元年秉文拜禮部尚書明
年知貢舉坐取進士盧亞重用韻削兩階因請致
仕金自泰和大安以來科舉之文其弊益甚有司
惟守格法所取之文卑陋陳腐苟合程度而已稍
涉竒峭即遭黜落於是文風大衰貞祐初秉文主
省試得李獻能賦雖格律稍疎而詞藻繁麗擢為
第一舉人遂大喧噪愬於臺省以為趙公大壊文
格且作詩謗之久之方息俄而獻能復中宏詞入
翰林而秉文竟以是得罪興定五年復為禮部尚
書
(臣)等謹按獻能之中在貞祐秉文之得罪在興定
事本風馬牛傳以二事牽合非也盧亞及第紀在
正大四年而傳云興定二年秉文以亞故削兩官
亦非是自當從復亨傳為正
哀宗正大元年五月賜策論進士孛术論長河以下十
餘人經義進士張介以下五人詞賦進士王鶚以下五
十人皆及第
四年六月賜詞賦經義盧亞以下進士第
七年五月賜經義詞賦李瑭以下進士第
李世弼金登科記序略曰金天會改元始設科舉有
詞賦有經義有同進士省同三傳有同學究凡
五等詞賦初以經傳子史内出題次又令逐年改
一經亦許註内出題以詩書易禮春秋為次循遼
舊也天眷三年於析津府試天德三年始親試於
兩京貞元二年遷都於燕自後止試於析津府正
隆二年以五經三史正文内出題明昌二年改令
五經子史内出題仍與本傳此詞賦之大略也經
義初試於真定府所放號七十二賢榜後及蔚州
析津令易書詩禮春秋專治一經内出題蓋循宋
舊天德三年罷此經義之大略也天眷三年令大
河以南别開舉場謂之南選貞元二年遷都遂合
南北通試於燕正隆二年令每二年一開科立定
程限月日更不擇日府試初分六路次九路後十
路此月日路分格也天德二年詔舉人鄉府省御
四試中第明昌三年罷去御試止三試中第府試
五人取一依大定例不過五百人後以舉人漸多
會試四人取一得者常不下八九百人御試取奏
旨此場數人數格也天眷二年析津放第於廣陽
門西一僧寺唱名遷都後於宣陽門唱名後為定
例此唱名之格也明昌初五舉終場人直赴御試
不中者别作恩榜賜同進士出身會元御試不中
者榜末安插府元被黜者許來舉直赴部又貞祐
三年終場人年五十以上者即行該恩此該恩之
格也大定三年孟宗獻四元登第特授奉直大夫
第二第三人授儒林郎餘皆從仕郎後不為例明
昌間以及第者多第一甲取五六人狀元授十一官
第二人授九官餘皆授三官此授官之法也進士
第一任丞簿軍防判第二任縣令此除授之格也
(臣)等謹按金進士之制特重而諸紀中於廷試事
多闕而不書孫承澤春明夢餘錄及學典惟載
李世弼一序而登科記不可得今據志傳載一二
以存其略至世弼之言與金史紀志頗有異同亦
未知孰是而特賜人姓氏之可見者天德前蘇保
衡以宗衡薦賜進士出身天德中曹望之以戸部
郎中特賜進士及第世宗朝則有完顔匡以太孫
侍讀試進士不中賜及第章宗朝則有吳光謙游
總孔端甫魏汝翼劉震亨崔秉仁翟駒齊文乙孫
可久陳信仁董戣李天祺康晉侯時琦劉摰升傅
礪趙摯田扈方張介然李貞固等並以學行舉光
謙端甫汝翼介然賜進士及第餘俱賜同進士出
身宣宗興定五年康琚以林州行元帥府經歴官
乞赴廷試賜進士及第哀宗天興二年王輔以下
十六人並以終埸賜進士出身若海陵時孫梅以
貴妃唐古定格家奴賜進士及第則濫甚矣
元太宗九年八月命試諸路儒士中選者除夲貫議事
官得四千三十人
帝始取中原中書令耶律楚材即請用儒術選士至
是始命斷事官扎哈岱及山西東路課税所長官劉
中歴諸路考試以論及經義詞賦分為三科作三日
程專治一科能兼者聽但以不失文義為中選復其
賦役令與各處長官同署公事時得東平楊英等若
干人多一時名士當世或以為非便事復中止
世祖至元四年九月翰林學士承旨王鶚等請行貢舉
法從之命中書左三部與翰林學士議立程式
先是命丞相史天澤條具當行大事嘗及科舉而未
果行至是始有此議至二十一年九月丞相和禮霍
孫言天下習儒者少由刀筆得官者多惟開貢舉凡
蒙古之士及儒吏陰陽醫術皆令試舉則用心為學
矣帝可其奏詔中書議會和禮霍孫罷事遂寢
成宗時翰林學士王惲奏曰貢舉之法宜先選教
官定所明經史為所習科目以州郡大小限其生
徒揀俊秀無玷汚者充員數以生徒員數限歲貢
人數期以歲月使盡修習之道然後州郡官察行
考學極其精當貢於禮部經試經義作一場史試
議論作一場廷試策兼用經史斷以已意以明時
務如是則士無不通之經不習之史進退用舍一
出於學既復古道且革累世虚文妄舉之弊必收
實學適用之效矣
仁宗皇慶二年十一月詔行科舉定條制
中書省臣奏科舉事世宗裕宗屢嘗命行武宗尋亦
有旨今不以聞恐或有沮其事者夫取士之法經學
實修已治人之道詞賦乃摛章繪句之學自隋唐以
來專尚詞賦故士習浮華今臣等擬將律賦省題詩
小義皆不用專立德行明經科以此取士庶可得人
帝然之乃下詔曰惟我祖宗以神武定天下世祖皇
帝設官分職徵用儒雅崇學校為育材之地議科舉
為取士之方規模宏遠矣朕以𦕈躬獲承丕祚繼志
述事祖訓是式若稽三代以來取士各有科目要其
本末舉人宜以德行為首試義則以經術為先詞章
次之浮華過實朕所不取爰命中書参酌古今定其
條制其以皇慶三年八月天下郡縣興其賢者能者
充賦有司次年二月會試京師中選者朕將親策焉
具合行事宜於後
科場每歲一次開試舉人從本貫官司於諸色戸内
推舉年及二十五以上鄉黨稱其孝悌朋友服其信
義經明行修之士結罪保舉以禮敦遣咨諸路府其
或徇私濫舉并應舉而不舉者監察御史肅政廉訪
司體察究治考試程式蒙古色目人第一場經問五
條大學論語孟子中庸内設問用朱氏章句集註其
義理精明文詞典雅者為中選第二場策一道以時
務出題限五百字以上漢人南人第一場明經經疑
二問大學論語孟子中庸内出題並用朱氏章句集
註復以己意結之限三百字以上經義一道各治一
經詩以朱氏為主尚書蔡氏為主周易以程氏朱氏
為主已上三經兼用古註疏春秋用三傳及胡氏傳
禮記用古註疏限五百字以上不拘格律第二場古
賦詔誥章表内科一道古賦詔誥用古體章表四六
參用古體第三場策一道經史時務内出題不矜浮
藻惟務直述限一千字以上成蒙古色目人願試漢
人南人科目中選者加一等注授蒙古色目人作一
榜漢人南人作一榜第一名賜進士及第從六品第
二名以下及第二甲皆正七品第三甲以下皆正八
品兩榜並同所在官司遲悞開試日期監察御史肅
政廉訪司糾彈治罪流官子孫廕叙並依舊制願試
中選者優陞一等在官未入流品願試者聽若中選
之人已有九品以上資級加一等注授若無品級止
依試例從優銓注
中書省詳定科舉條目鄉試中選者各給解據錄連
取中科文行省移咨都省送禮部腹裏宣慰司及各
路關申禮部該監察御史廉訪司依上錄連科文申
臺轉呈都省以憑照勘
鄉試八月二十日第一場二十三日第二場蒙古色
目漢人南人同二十六日第三場試止漢人南人
會試省部依鄉試例於次年二月初一日試第一場
初三日第二場初五日第三場(後或改用二月中旬至順元年命仍舊制)
御試三月初七日前期奏委考試官二員監察御史
二員讀卷官二員入殿廷考試每舉子一名集賽岱
一人看守漢人南人試策一道限一千字以上成蒙
古色目人等時務策一道限五百字以上成
選考試官行省與宣慰司及腹裏各路有行臺及廉
訪司去處與臺憲官一同商議選差上都大都從省
部選差在内監察御史在外廉訪司官一員監試每
處差考試官同考試官各一員並於見任并在閒有
德望文學常選官内選差彌封官一員謄錄官一員
選廉幹文資正官充之凡謄錄試卷并行移文字皆
用硃書仍湏設法關防毋致容私作弊省部會試都
省選委知貢舉同知貢舉官各一員考試官四員監
察御史二員彌封謄錄對讀監門等官各一員
鄉試行省一十一河南陜西遼陽四川甘肅雲南嶺
北征東江浙江西湖廣宣慰司二河東山東直隸省
部路分四真定東平大都上都天下選合格者三百
人赴會試於内取中選者一百人内蒙古色目漢人
南人分卷考試各二十五人蒙古取合格者七十五
人大都十五人上都六人河東五人真定等五人東
平等五人山東四人遼陽五人河南五人陜西五人
甘肅三人嶺北三人江浙五人江西三人湖廣三人
四川一人雲南一人征東一人色目人取合格者七
十五人大都十人上都四人河東四人東平等四人
山東五人真定等五人河南五人四川三人甘肅二
人陜西三人嶺北二人遼陽二人雲南二人征東一
人湖廣七人江浙一十人江西六人漢人取合格者
七十五人大都一十人上都四人真定等十一人東
平等九人山東七人河東七人河南九人四川五人
雲南二人甘肅二人嶺北一人陜西五人遼陽二人
征東一人南人取合格者七十五人湖廣一十八人
江浙二十八人江西二十二人河南七人
鄉試會試許將禮部韻略外餘並不許懷挾文字差
搜檢懷挾官一員每舉人一名差軍一名看守提點
擗掠試院差廉幹官一員度地安置席舍務令隔遠
仍自試官入院後監押外門鄉試會試彌封謄錄對
讀官下吏人於各該衙門從便差設
凡犯御名廟諱及文理紕繆塗注乙五十字以上者
不考謄錄所承受試卷並用硃書謄錄正文實計塗
注乙字數標寫對讀無差將硃卷逐旋送考試所如
硃卷有塗注乙字亦皆標寫字數謄錄官書押候考
校合格中選人數已定抄錄字號索上元卷請監試
官知貢舉官同考試官對號開拆
舉人與考試官有五服内親應迴避而不自陳者殿
一舉
國子監學歲貢生員及伴讀出身並依舊例願試者
聽中選者於監學合得資品上從優銓注
科舉既行之後若有各路歲貢及保舉儒人文字到
官並令還赴夲鄉應試别路附籍蒙古色目人漢人
大都上都有恒産住經年深者從兩都官司依例推
舉就試
邵遠平續弘簡錄曰臧晉叔云元以曲取士設十
有二科其說甚為無據自至元八年設國學出策
題試問所對精通者為中選皇慶二年制科舉皆
用經書時務為題並無詞曲一項此明證也
延祐二年三月始開科分進士為左右榜
蒙古色目人為右漢人南人為左仍用趙孟頫元明
善所議貢試法凡蒙古由科舉出身者授從六品色
目漢人遞降一級
四月賜進士恩榮宴於翰林院
賜會試下第人教授等官
丞相特們德爾等奏下第舉人年七十以上者與從
七品流官致仕六十以上與教授元有出身者視應
得資品稍優加之無出身者與山長學正其來遲不
及試者同之不為例至泰定帝泰定元年三月以改
元恩蒙古色目人年三十以上并兩舉不第者與教
授三十以下與學正山長漢人南人年五十以上並
兩舉不第者與教授五十以下與學正山長先有資
品出身者更優加之不願仕者令備國子員後勿為
格順帝至正初下第者悉授以路府學正及書院山
長又增取鄉試備榜亦授以郡學錄及縣教諭三年
因御史成遵言以終場下第舉人及國子生會試不
中者同充學正山長二十六年六月中書省奏江浙
福建舉人涉海道以赴京有六人者已後會試之期
宜授以教授之職其下第三人亦以教授之職授之
非徒慰其跋涉險阻之勞亦足以勸遠方忠義之士
順帝至元元年十一月詔罷科舉
初徹爾特穆爾為江浙行省平章政事會行科舉驛
請試官供張甚盛心頗不平及入中書首議罷之參
政許有壬力争曰科舉若罷天下人才觖望丞相巴
延曰舉子多以贓敗又有假蒙古色目名者有壬曰
科舉未行臺中贓罰無算豈盡出於舉子巴延又曰
科舉取人實妨選法有壬曰科舉取士豈不愈於通
事知印等出身者今通事知印等天下凡三千餘名
自四月至九月受宣者七十三人而科舉一歲僅三
十餘人太師試思之科舉與選法果相妨耶巴延心
然其言而議已定不可中輟遂罷之二年六月禮部
侍郎呼喇台請復科舉取士之制不聽
胡粹中曰古之人君患不能知賢才而用之以治
天下故設科取士使懷才抱德敦行者由之以進
若漢之鄉舉里選察廉對策非一途也然人之德
行難知藝能易見德行者多自晦藝能者每自衒
於是乎聽其所言以察其所蘊即其所習以審其
所向故唐之明經進士宋之制策詞學非一科也
猶以為有德者必有言有言者不必有德則又即
其言以考其實若稽諸古典而夲於經不失乎先
聖之旨則有取焉非但取其言語之工文藻之華
而已也元之用人大抵偏於國族勲舊貴游子弟
故選舉之法久而未行仁宗決意行之由此中華
縫掖之士僅得拔什一於千百若謂科舉遺賢才
則可謂妨選法則非也
六年十二月復科舉取士制仍稍變程式
減蒙古色目人明經二條增本經義易漢人南人第
一場四書疑一道為本經疑增第二場古賦外於詔
誥章表内又科一道
至正十九年三月詔定科舉流寓人名額
中書左丞成遵言淮南河南山東四川遼陽等處及
江南各省所屬州縣避兵士民會集京師宜别設流
寓鄉試之科令其就試從之命禮部議定寓試解額
蒙古色目各十五名漢人二十名南人十五名五月
又詔今歲八月鄉試河南舉人及避兵儒士不拘籍
貫依河南省元額數就陜州置貢院應試又是年福
建行中書省初設鄉試定取七人為額而江西流寓
福建者亦與試焉乃命通取十五人充貢京師
二十六年正月命增燕南河南山東陜西河東等處會
試舉人額進士及第以下遞升官一級
二十五年鄉試以江南四川等處皆阻於兵其不廢
者惟燕南河南山東陜西河東數道而已乃培增鄉
貢之額至是所放進士復優其品秩第一甲授承直
郎正六品第二甲承務郎從六品第三甲從仕郎從
七品
元登科總目
仁宗延祐二年三月廷試進士賜呼圖克岱爾張起巖
等五十六人及第出身有差
五年三月廷試進士賜呼圖克岱爾霍希賢等五十人及
第出身有差
英宗至治元年三月廷試進士賜達嚕噶宋本等六十
四人及第出身有差
泰定帝泰定元年三月廷試進士賜巴拉張益等八十
四人及第出身有差
四年三月廷試進士賜阿恰齊李黼等八十五人及第
出身有差
文宗至順元年三月廷試進士賜篤列圖王文煜等九
十七人及第出身有差
順帝元統元年廷試進士賜同同李齊等百人及第出
身有差
是科左右榜各三人皆賜進士及第
(臣)等謹按元之廷試皆以三月而順帝以是年六
月即位十月始改元元統則廷試當必改期紀闕
未書
至正二年三月廷試進士七十八人賜拜珠陳祖仁及
第餘出身有差
五年三月廷試進士七十八人賜布延布哈張士堅及
第餘出身有差
八年三月廷試進士一百八人賜阿嚕呼木特穆爾王
宗哲及第餘出身有差
十一年三月廷試進士八十三人賜圖烈圖文允中及
第餘出身有差
次年三月詔省院臺不用南人以有偏負宜依世祖
時用人之法南人有才學者皆令用之自是累科南
方之進士始有為御史為憲司官為尚書者矣
十四年三月廷試進士六十二人賜薛朝晤牛繼志及
第餘授官出身有差
十七年三月廷試進士五十一人賜侻徵王宗嗣及第
餘出身有差
二十年三月廷試進士三十五人賜邁珠魏元禮及第
餘出身有差
二十三年三月廷試進士六十二人賜寳寳楊輗及第
餘出身有差
二十六年三月廷試進士七十二人賜哈喇布哈張棟
及第餘出身有差
欽定續文獻通考卷三十四
