欽定續文獻通考卷一百十六
樂
樂歌
明洪武三年定朝賀樂章
升殿奏飛龍引之曲
千載中華生聖主王氣成龍虎提劍起淮西將勇師
雄百戰收強虜驅馳鞍馬經寒暑將士同甘苦次
第静風塵除暴安民功業如湯武
百官行禮奏風雲會之曲
玉壘瞰江城風雲繞帝營駕樓船龍虎縱横飛礟發
機驅六甲降健將勝驕兵談笑掣長鯨三軍勇氣
增一戎衣宇宙清寧從此邊陲歸一統開帝業慶昇
平
丞相致詞奏慶皇都之曲
虎踞龍蟠佳麗地真主開基千載風雲會十萬雄兵
屯鐵騎臺臣守將皆奔潰一洗煩苛施德惠里巷
謳歌田野騰和氣王業宏開千萬世黎民咸仰雍熙
治
復位百官行禮奏喜昇平之曲
持黃鉞削平荆楚清吳越清吳越暮秦朝晉幾多豪
傑幽燕齊魯風塵潔伊凉蜀隴人心悦人心悦車
書一統萬方同轍
還宫奏賀聖朝之曲
天運推遷虜運移王師北討定燕畿百年禮樂重興
日四海風雲慶會時除暴虐撫瘡痍漠南爭覩舊
威儀君王聖德容降虜三恪衣冠拜玉墀
二十六年更定樂章
升殿韶樂奏聖安之曲
乾坤日月明八方四海慶太平龍樓鳳閣中扇開簾
捲帝王興聖感天地靈保萬壽洪福增祥光王氣生
升寶位永康寧
公卿入門奏定安之曲(後不用)
忠良為股肱昊天之德承主恩森羅拱北辰御爐烟
繞奉天門江山社稷興安天下軍與民龍虎會風雲
賀萬壽聖明君(按史志脱此二句照會典王圻續通考添)
百官行禮大樂奏萬歲樂朝天子之曲
雨順風調昇平世萬萬年山河社稷八方四面干戈
息慶龍虎風雲會
聖德聖威洪福齊天地御階前文武兩班齊擺列在
丹墀内舞蹈揚塵山呼萬歲統山河壯帝畿禮儀贊
稽慶龍虎風雲會
還宫奏定安之曲
九五飛聖(按王圻續通考樂律志俱無聖字)龍千邦萬國敬依從鳴
鞭三下同公卿環佩響玎□(按會典王圻續通考俱作□)掌扇護
御容中和樂音吕濃翡翠錦繡擁還華盖赴龍宫
進春樂頒誥樂開讀樂俱與朝賀同
洪武二十六年定中宫正旦冬至千秋節命婦朝賀樂
章
天香鳳韶之曲
寶殿光輝晴天映懸玉鈎珍珠簾櫳瑶觴舉時簫韶
動慶大筵來儀鳳昭陽玉帛齊朝貢讚孝慈賢助仁
風歌謠正在昇平中謹獻上齊天頌
宣德以後增定慈宫朝賀樂章
天香鳳韶之曲
龍樓鳳閣彤雲曉開繡簾天香芬馥瑶階春暖千花
簇壽聖母齊頌祝御筵奏獻長生曲坤道寧品類咸
育和氣四時調玉燭享萬萬年太平福
洪武三年定宴饗樂章
一奏起臨濠之曲名飛龍引(醉花隂)
詞見朝賀樂章内
王圻曰稱述王師起義之由舉第一爵則奏之
二奏開太平之曲名風雲會(唐多令)
詞見朝賀樂章内
王圻曰稱述王師渡江收取太平以有江東舉第
二爵則奏之
三奏安建業之曲名慶皇都(蝶戀花)
詞見朝賀樂章内
王圻曰稱述王師撫安建業為王業之本舉第三
爵則奏之
四奏削羣雄之曲名喜昇平(秦樓月)
詞見朝賀樂章内
王圻曰稱述王師掃除羣雄平定禍亂以有天下
舉第四爵則奏之
五奏平幽都之曲名賀聖朝(鷓鴣天)
詞見朝賀樂章内
王圻曰稱述王師平定幽燕以承大統舉第五爵
則奏之
六奏撫四夷之曲名龍池宴(人月圓)
王圻曰稱述威德及遠四夷來朝舉第六爵則奏
之
海波不動風塵静中國有真人文身交趾氊裘金齒
重譯來賓奇珍異産梯山航海奉表稱臣白狼元
豹九苞丹鳳五色麒麟
七奏定封賞之曲名九重歡(柳梢青)
王圻曰稱述治功告成大封功臣以定爵賞舉第
七爵則奏之
乾坤清廓論功定賞策勲封爵玉帶金符貂蟬簮珥
形圖麟閣奉天洪武功臣佐興(按王圻續通考樂律志俱無興字)
運文經(按王圻續通考樂律志俱作謨)武略子子孫孫尊榮富貴久
長安樂
八奏大一統之曲名鳳凰吟(太常引)
王圻曰稱述王業廣大四海一家萬方同軌舉第
八爵則奏之
大明天子駕飛龍開疆宇定王封江漢遠朝宗慶四
海車書會同東夷西旅北戎南越都入地圖中遐
邇暢皇風億萬載時和歲豐
九奏守承平之曲名萬年春(百字令)
王圻曰稱述奉天法古以守承平舉第九爵則奏
之
風調雨順徧乾坤齊慶承平時節玉燭調和甘露降
遠近桑麻相接偃武修文報功崇德率土皆臣妾山
河盤固萬方黎庶歡悦長想創業艱難君臣曾共
掃四方豪傑露宿宵征鞍馬上歷盡風霜冰雪朝野
如今清寧無事任用須賢哲躬勤節儉萬年同守王
業
樂志曰以上九奏前三奏和緩中四奏壯烈後二
奏舒長其曲皆按月律
大政記曰洪武四年吏部尚書詹同禮部尚書陶
凱進宴享九奏樂章
十二月按律樂歌
王圻曰係每月第一奏起臨濠
正月太簇本宫黃鍾商俗名大石曲名萬年春
奉天承運秉黃麾志在安民除慝曾覩中天騰王氣
五色虹霓千尺龍繞兜鍪神迎艘艦嘉應非人力鳳
凰山上慶雲長繞峯石天助神武成功人心效順
所至皆無敵手握乾符開寶祚略定山河南北飲馬
江淮列營河漢四海風波息師雄將猛萬方齊仰威
德
二月夾鍾本宫夾鍾宫俗名中吕曲名玉街行
山林豺虎中原狐兔四海英雄無數大明真主起臨
濠震於赫戎衣一怒星羅玉壘雲屯鐵騎一掃乾
坤烟霧黎民重覩太平年慶萬里山河磐固
三月姑洗本宫太簇商俗名大石曲名賀聖朝
雲氣朝生芒碭間虹光夜起鳳凰山江淮一日真王
出華夏千年正統還瞻日角覩天顔雲龍風虎競
追攀君臣勤苦成王業王業汪洋被百蠻
四月仲吕本宫無射徵俗名黃鍾正徵曲名喜昇平
風雲密濠梁千載真龍出真龍出鯨鯢豺虎掃除無
迹江河從此波濤息乾坤同慶承平日承平日華
夷萬里地圖歸一
五月蕤賓本宫姑洗商俗名中管雙調曲名樂清朝
中原鹿走英雄起回首四郊多壘英主倡兵淮水將
士皆雄偉百靈護助人心喜一呼萬人風靡談笑
掃除螻蟻王業從兹始
六月林鍾本宫夾鍾角俗名中吕角曲名慶皇都
王氣呈祥飛紫鳳虎嘯龍興千里旌旗動四海歡呼
師旅衆天戈一指風雲從將士争先民樂用駕御
英雄聖德皆天縱率土華夷歸職貢詞臣拜獻河清
頌
七月夷則本宫南吕商俗名中管商角曲名永太平
鳳凰佳氣好王師起義乾坤初曉淮水西邊五色慶
雲繚繞三尺龍泉似水更百萬貔貅熊豹軍令悄魚
麗鵝鸛風雲蛇鳥赳赳(按史志誤作糾照王圻續通考改)電掣鷹
揚在伐罪安民去殘除暴天與人歸豪傑削平多少
萬里烟塵淨洗正紅日一輪高照膺大寶王業萬年
相保
八月南吕本宫南吕宫俗名中管仙吕曲名鳳凰吟
紫微華(按史志作翠照王圻續通考改)盖擁蓬萊聖天子帝圖開歷
數應江淮看五色雲生上台櫛風沐雨攻堅擊銳
將士總英才躍馬定塵埃創萬古山河壯哉
九月無射本宫無射宫俗名黃鍾曲名飛龍引詞同
前九奏内起臨濠之曲
十月應鍾本宫姑洗徵俗名中吕正徵曲名龍池宴
大明聖主承天運倡義擁天戈星辰旋繞風雲圍護
龍虎麾訶旌旗所指羌夷納欵江海停波從今平
定萬年疆宇百二山河
十一月黃鍾本宫夷則角俗名仙吕角曲名金門樂
慶皇明聖主開寶祚起臨濠正汝潁塵飛江淮浪捲
赤子呼號天戈奮然倡義擁神兵百萬總英豪貔虎
朝屯壁壘虹霓夜繞弓刀鳳凰山勢聳層霄佳氣
五雲高愛士伍同心君臣協力不憚勤勞風雲一時
相會看魚龍飛舞出波濤静掃八方氛祲咸聽九奏
簫韶
十二月大吕本宫大吕宫俗名高宫曲名風雲會
天眷頋淮西真人起布衣正乾剛九五龍飛駕馭英
雄收俊傑承永命布皇威一劍立鴻基三軍擁義
旗望雲霓四海人歸整頓乾坤除暴虐歌聖德慶雍
熙
武舞曲名清海宇
拔劍起淮土策馬定寰區王氣開天統寶歷應(按史志作)
(慶照會典王圻續通考改)乾符武略文謨龍虎風雲創業初將軍
星繞弁勇士月彎弧選騎平南楚結陣下東吳跨蜀
長驅萬里山河壯帝居
文舞曲名泰階平
乾坤清寧治功告成武定禍亂文致太平郊則致其
禮廟則盡其誠卿雲在天甘露零風雨時若百榖登
禮樂雍和政刑肅清儲嗣既立封建乃行䜛佞屏四
海賢俊立朝廷玉帛鐘鼔陳兩楹君臣賡歌揚頌聲
四夷舞曲
其一小將軍
大明君定宇寰聖恩寬掌江山東虜西戎北狄南蠻
手高擎寶貝盤
其二殿前歡
五雲宫闕連霄漢金光明照眼玉溝金水聲潺潺頫
𩕄觀趨蹌看儀鑾嚴肅百千般威人心膽寒
其三慶新年
虎豹關文武班五采間慶雲朝霞燦黃金殿喜氣增
丹墀内仰聖顔翠繞紅圍錦繡斑高樓十二欄笙簫
趁紫壇仙音韵瑶&KR0793;按拜舞齊歌謠讚吾皇萬壽安
其四過門子
定宇寰定宇寰掌江山撫百蠻謳歌拜舞仰祝讚萬
萬年帝業安
洪武十五年重定宴饗九奏樂章
一奏炎精開運之曲
炎精開運篤生聖皇大明御極遠紹虞唐河清海宴
物阜民康威加夷獠德被戎羌八珍有薦九鼎馨香
鼔鐘鐄鐄宫徵洋洋怡神養壽理隂順陽保兹遐福
地久天長
二奏皇風之曲
皇風被八表熙熙聲教宣時和景象明紫宸開繡筵
龍衮曜朝日金爐裊祥烟濟濟公與侯被服麗且鮮
列坐侍丹扆磬折在周旋羔豚升華俎玉饌充方圓
初筵奏南風繼歌賡載篇瑶觴欣再舉拜俯禮無愆
同樂及斯辰於皇千萬年
奏平定天下之舞曲名清海宇(同前)
三奏眷皇明之曲
赫赫上帝眷我皇明大命既集本固支榮厥本伊何
育德春宫厥支伊何藩邦以寧慶延百世澤被羣生
及時為樂天禄是膺千秋萬歲永觀厥成
奏撫安四夷之舞曲名小將軍殿前歡慶新年過門
子(俱同前)
四奏天道傳之曲
馬負圖兮天道傳龜載書兮人文宣羲畫卦兮禹疇
敘皇極建兮合自然綿綿歷數歸明主祥麟在郊威
鳳舞九夷入貢康衢謠聖子神孫繼祖武垂拱無為
邁前古
奏車書會同之舞曲名泰階平(同前)
五奏振皇綱之曲
周南詠麟趾卷阿歌鳳凰藹藹稱多士為楨振皇綱
赫赫我大明德尊踰漢唐百揆修庶績公輔理隂陽
峩冠正襟佩都俞在高堂坐令八紘内熙熙民樂康
氣和風雨時田疇見豐穰獻禮過三爵歡娛良未央
奏百戲承應
六奏金陵之曲
鐘山蟠蒼龍石城踞金虎千年王氣都於今歸聖主
六代繁華經幾秋江流東去無時休誰言天塹分南
北英雄豈但嗤曹劉我皇昔住濠梁屋神遊天錫真
人服提兵乘勢渡江來詞臣早獻金陵曲歌金陵進
珍饌諧八音繼三歎請觀漢祖用兵時為嘗馮異滹
沱飯
奏百戲承應
七奏長楊之曲
長楊曳綠黃鳥和鳴菡萏呈鮮紫燕輕盈千花浥露
日麗風清及時為樂芳尊在庭管音嘒嘒絲韵泠泠
玉振金聲各奏爾能皤皤國老載勸載懲明德惟馨
垂之聖經唐風示戒永保嘉名無已太康哲人是聽
奏百戲承應
八奏芳醴之曲
夏王厭芳醴商湯遠色聲聖人示深戒千春垂令名
惟皇登九五玉食保尊榮日昃不遑餐布德延羣生
天庖具豐膳鼎鼐事調烹豈但資肥甘亦足養遐齡
達人悟兹理恒令五氣平隨時知有節昭哉天道行
奏隊舞承應
九奏駕六龍之曲
日麗中天漏下遲公卿侍宴多令儀簫韶九奏觴九
獻爐烟細逐祥風吹羣臣舞蹈天(按王圻續通考樂律志俱作聖)顔
喜歲熟民康長(按史志作常照王圻續通考改)若此六龍迴駕鳳樓
深寳扇齊開扶玉几景星呈瑞慶雲多兩曜增輝四
序和聖人道大如天地歲歲年年奈樂何
奏隊舞承應
進膳樂水龍吟
寳殿祥雲紫氣濛聖明君龍德宫氤氲霧靄檜栢間
青松龍樓鳳閣雕梁畫棟此是蓬萊洞
太平清樂太清歌
萬國來朝進貢仰賀聖明主一統華夷普天下八方
四海南北東西託聖德勝堯王保護家國太平天下
都歸一將兵器銷為農器旌旗不動酒旗招仰荷天
地
又上清歌
一願四時風調雨順民心喜攝外國將寳貝攝外國
將寳貝見君王來朝寳殿裏珊瑚瑪瑙玻璃進在丹
墀
又開天門
託長生日月光天德萬萬歲永固皇基公卿文武來
朝會開玳筵捧金杯
迎膳樂水龍吟(同前)
陞座還宫百官行禮奏萬歲樂朝天子二曲(與朝賀同)
大祀慶成大宴用萬國來朝隊舞纓鞭得勝隊舞
萬壽聖節大宴用九夷進寳隊舞壽星隊舞
冬至大宴用讚聖喜隊舞百花聖朝隊舞
正旦大宴用百戲蓮花盆隊舞勝鼓采蓮隊舞
永樂十八年定宴饗樂章
一奏上萬壽之曲
龍飛定萬方受天命振紀綱彛倫攸敘四海康普天
率土盡來王臣民舞蹈嵩呼載揚稱觴奉吾皇聖壽
天長
平定天下舞曲四邊静刮地風
威伏千邦四夷來賓納表章顯貞祥承乾象皇基永
昌萬載山河壯
聖主過堯勝(按史志作舜照會典王圻續通考改勝)禹湯五常三綱八
蠻進貢朝今上頓首誠惶朝中宰相爕理隂陽五穀
收成萬民歡暢賀吾皇齊讚揚萬國來降
二奏仰天恩之曲
皇天眷聖明五辰順四海寧風調雨順百榖登臣民
鼔舞樂太平賢良在位邦家永禎吾皇仰洪恩夙夜
存誠
黃童白叟鼔腹謳歌承應曲豆葉黃
雨順風調五穀收成倉廩豐盈大利民生託賴著皇
恩四海清鼔腹謳歌白叟黃童共樂咸寧
四夷舞曲小將軍殿前歡慶豐年渤海令
過門子
順天心聖德誠化番邦盡朝京四夷歸伏舞於龍廷
貢皇明寳貝擎
四夷率土歸王命都來仰大明萬邦千國皆歸正覲
(志誤作現照圖書集成改正)帝庭朝仁聖天階班列衆公卿齊聲
歌太平
和氣增鸞鳳鳴紫霧生祥雲朝霞映爇金爐香味馨
列丹墀御駕盈絃管簫韶五音應龍笛間鳳笙
金杯中酒滿盛御案前列羣英君德成皇圖慶嵩呼
萬歲聲
聖主興聖主興顯威靈蠻夷静至仁至德至聖明萬
萬年帝業成
三奏感地德之曲
皇心感地靈順天時德厚生含弘光大品物亨鍾奇
毓秀産俊英河清海宴麟來鳳鳴隂陽永和平相我
文明
車書會同舞曲新水令水仙子
錦衣花帽設丹墀具(按史志誤作俱照會典王圻續通考改)公服百司
同會麟至舞鳳來儀文武班齊朝賀聖明帝
八方四面錦華夷天下蒼生仰聖德風調雨順昇平
世徧乾坤皆讚禮託君恩民樂雍熙萬萬年皇基堅
固萬萬載江山定體萬萬歲洪福天齊
四奏民樂生之曲
世間的萬民荷天地感聖恩乾坤定位四海春君臣
父子正大倫皇風浩蕩人心載醇熙熙樂天真永戴
明君
表正萬邦舞曲慶太平武士歡滚繡毬陣
陣贏得勝回小梁州
奸邪濁亂朝綱搆禍難煽動戈斨赫怒吾皇親征灞
上指天戈敵皆降
白溝戰場旌旗雲合迷日光令嚴氣張三軍踴躍齊
奮揚掃除殘甲如風蕩凱歌傳四方仁聖不殺降望
河南失欃槍
肆旅拒恃力強一心搆殃築滄州(按史志誤作洲照王圻續通考改)
百尺城隍騁蠆毒恣虎狼孰能禦當順天心有德隆
昌倒戈斂甲齊歸降撫將生還達故鄉自此仁聞愈
彰
不數孫吳兵法良神謀睿算合隂陽八陣堂堂行天
上虎略龍韜孰敢當俘囚十萬皆疎放感荷仁恩戴
上蒼
兩旁四方展鳥翼風雲雁行出奇兵敵難量士強馬
強徧百里眠旗(按史志作旌照會典王圻續通考改)卧槍勝兵回樂洋
洋敵兵戰敗神魂喪擁貔貅直渡長江開市門肆不
移宣聖恩如天曠綸音頒降普天下仰吾皇
五奏感皇恩之曲
當今四海寧頌聲作禮樂興君臣慶會躋太平衣冠
濟濟宴彤庭文臣武將共荷恩榮忠心盡微誠仰答
皇明
天命有德舞曲慶宣和窄甎兒
雨順風調萬物熙一統華夷四野嘉禾感和氣一幹
百穗一幹百穗
梯航萬國來丹陛太平年永固洪基正東西南北來
朝會洽寰宇布春暉四裔(按史志作夷照會典王圻續通考改)咸賓聲
教美自古明王在慎德不須威武服戎夷祥瑞集鳳
來儀佳期萬萬歲聖明君主華夷
六奏慶豐年之曲
萬方仰聖君大一統撫萬民豐年時序雨露均穰穰
五榖貨財殷酣歌擊壤風清俗淳四夷悉來賓正統
皇仁
七奏集禎應之曲
皇天眷大明五星聚兆太平騶虞出現甘露零野蠶
成繭嘉禾生醴泉涌地河水清乾坤萬萬年四海永
寧
八奏永皇圖之曲
天心眷聖皇正天位撫萬邦仁風宣布禮樂張戎夷
稽首朝明堂皇圖鞏固賢臣贊襄太平日月光地久
天長
九奏樂太平之曲
皇恩被八紘三光明四海清人康物阜歲屢登含哺
鼓腹皆歡聲民歌帝力唐堯至仁乾坤永清共樂太
平
升座還宫俱奏萬歲樂百官行禮奏朝天子導膳迎
膳俱奏水龍吟進膳奏太清歌上清歌開天門俱與
洪武間同
大祀慶成用纓鞭得勝蠻夷隊舞
萬壽聖節用九夷進寳隊舞
冬至節用讚聖喜隊舞
正旦節用百戲蓮盆隊舞
嘉靖九年續定大祀慶成宴樂章
升座樂曲萬歲樂
五百昌期嘉慶會啟聖皇龍飛天位九州四海重華
日大明朝萬萬世
百官行禮樂曲朝天子
滿前瑞烟香繞蓬萊殿風回韶律鼓淵淵列陛上旌
旗絢日至朱躔陽生赤甸氣和融徹上元歷年萬千
長慶天宫宴
上護衣上花樂曲水龍吟
寳殿金爐瑞靄浮陳玉案列珍羞天花炫彩照耀翠
雲裘鸞歌鳳舞虞廷樂奏萬歲君王壽
一奏上萬歲之曲
聖主垂衣裳興禮樂邁虞唐簫韶九成儀鳳凰日月
中天照八荒民安物阜時和歲康上奉萬年觴允祚
無疆
奏平定天下舞曲四邊静鳳鸞吟
天啟嘉祥聖主中興振紀綱頌洋洋功蕩蕩國運隆
昌萬歲皇圖壯
維皇上天佑聖明景命宣五雲輝三台潤七緯光懸
協氣生嘉祥見正萬民用羣賢垂衮御經筵宵衣勤
政殿禮圜丘大祀精虔明水潔蒼璧圓秉周文承殷
薦眷皇家億萬斯年
二奏仰天恩之曲(按實錄載隆慶四年郊祀慶成宴樂舞名目與此微别附註如左)
(仰天恩作仰天府)
皇穹啟聖神欽乾運祗郊禋一陽初動靄先春萬福
來同仰至仁祥開日月瑞見星辰禮樂協神人宇宙
咸新
迎膳曲水龍吟
春滿雕盤獻玉桃葭管動日輪高熹微霽色遙映衮
龍袍千官舞蹈鈞韶迭奏曲度昇平調
進膳曲水龍吟
紫禁瓊筵暖應冬驂八螭乘六龍玉巵瓊斝黼座獻
重瞳堯天廣運舜雲飛動喜聽賡歌頌
進湯曲太清歌上清歌開天門
長至日開黃道喜乾坤佳氣陽長隂消奏鈞韶音調
鳳軫律協鸞簫仰龍顔天日表如舜如堯金爐烟煖
御香飄玉墀晴霽祥光繞宫梅苑柳迎春好燕樂蓬
萊島
雲捧宸居五星光映三台麗仰日月層霄霽仰日月
層霄霽中興重見唐虞際太和元氣自陽回兆姓歡
愉
九重霄日轉皇州曉宴天家共歌魚藻龍鱗雉尾高
祝聖壽慶清朝
奏黃童白叟鼔腹謳歌承應曲御鑾歌
雅奏樂昇平瞻綘闕集瑶京黃童白叟喜氣盈謳歌
鼔舞四海寧金枝結秀玉樹含英聽康衢擊壤聲帝
力難名
三奏感昊德之曲
帝德運光明一陽動萬物生升中大報蒼璧陳禮崇
樂暢歆太清星懸紫極日麗璇庭乾坤瑞氣盈海宇
安寧
奏撫安四夷舞曲賀聖朝殿前歡慶豐年
新水令太平令
華夷一統萬國來同獻方物修庭貢遠慕皇風自南
自北自西自東望天宫佳氣鬱重重四靈畢至麟鳳
龜龍
瑞雲晴靄浮宫殿一脉陽和轉禮成交泰開周宴鳳
笙調龍幄展天心感格人歡忭四海謳歌徧
賴皇天錫豐年勤禹稼力舜田喜慰三農願嘉禾秀
瑞麥鮮賦九州貢八埏神倉御廩咸充滿養民以養
賢
聖德精禋格昊穹大一統四夷來貢玉帛捧文軌同
世際昌隆共應輿人頌
誕明禋天鑒元后光四表惠澤周流來四裔趨前擁
後獻萬寳充庭滿囿稽首頓首天高地厚祝聖人多
男福壽
四奏民樂生之曲(按隆慶四年作慶洪禧)
大報禮初成象乾德運皇誠神州赤縣永清寧靈雨
和風樂太平隂陽交暢品物咸亨元化自流行允殖
羣生
迎膳曲水龍吟
五色祥雲捧玉皇開閭闔坐明光鈞天樂奏冬日御
筵張文恬武熙太平氣象人在唐虞上
進膳曲水龍吟
玉律陽回景運新燕鎬京藹皇仁光昭雲漢一氣沸
韶韺錦瑟和聲瑶琴清韵瞻仰天顔近
進湯曲太清歌
萬方民樂時雍鼔舞荷天工雷行風動喜今逢南蠻
北貊東夷西戎來朝貢大明宫星羅斗拱九重天上
六飛龍五色雲間雙彩鳳普天率土效華封允協河
清頌
奏車書會同舞曲新水令水仙子
五雲深護九重城感洪恩一人有慶陽初長禮方行
帝德文明表率邦家正
萬方安堵樂康寧九域同仁荷聖明千年撫運承天
命露垂甘河獻清見雙岐秀麥連莖喜靈雪隨冬應
覩祥雲拂曙生神與化並運同行
五奏感皇恩之曲(按隆慶四年作荷皇恩)
雙闕五星光霓旌樹紫盖張璇臺玉歷轉新陽鈞天
廣樂諧宫商恩深露湛喜溢霞觴日月焕龍章地久
天長
表正萬邦舞(按隆慶四年作呈瑞應之舞)曲慶太平千秋歲
滚繡毬殿前歡天下樂醉太平
維天眷我聖明禮圜丘至德精誠乾元永清洪膺景
命休徵應泰階平
聖主乘龍御萬邦慶雲翔化日重光羣臣拜舞稱壽
觴載歌天保章
五雲車度九重利見飛龍耀衮章火藻華蟲擊虎敔
考鳬鐘鼉鼔逢逢八珍列九鼎豐隆堯眉揚采舜重
瞳萬國咸熙四海雍齊歌頌聖德神功
萬年禮樂中興日大化覩重熙河清海宴臻祥瑞五
行順七政齊超三邁五貞元會既醉頌鳬鷖
萬靈朝拱接清都享南郊欽天法祖願聖人承乾納
祜中和位育龜獻範馬陳圖
禮樂萬年規謳歌四海熙衣冠蹈舞九龍墀麗正仰
南離紫雲高捧唐虞帝垂衣天下文明治鎬烏岐鳳
呈嘉瑞真箇是人在成周世
六奏慶豐年之曲(按隆慶四年作民樂生之曲讚聖喜之舞)
聖人懋承乾綏萬邦屢豐年神倉御廩登天田明粢
鬱鬯祀孔虔輿情咸豫協氣用宣萬古帝圖傳璧合
珠聮
七奏集禎應之曲(按隆慶四年作景祚隆之曲來四夷之舞)
天保泰階平寳露降渾河清嘉禾秀麥集休禎遐陬
絶域喜氣盈一人有慶百度惟貞萬國頌咸寧麗正
重明
八奏永皇圖之曲(按隆慶四年作表正萬邦之舞)
鎬燕集天京頌魚藻歌鹿鳴邊陲安堵萬國寧重譯
來庭四海清咸池日曙昧谷雲征帝座仰前星豫大
豐亨
九奏樂(按隆慶四年作荷)太平之曲
皇極永登祥乾符啟泰運昌玉管回春動一陽金鑾
錫燕歌九章虞廷獸舞岐山鳳翔日麗衮龍裳主聖
臣良
迎膳曲水龍吟
香霧氤氲紫閣重仰天德瞻聖容星輝海潤甘雨間
和風樂比鳶(按史志誤作鴛照會典改)魚瑞呈鸞鳳永獻卷阿頌
進膳曲水龍吟太清歌
萬戶千門啟建章台階峻帝座張三垣九道北斗玉
衡光元氣調和雅頌鏗鏘昭代慶明良
萬方國盡來庭稽首歌帝仁仰荷生成振乾綱隂陽
順序民物樂生逢明聖萬年春永膺休命華夷蠻獠
咸歸正蒼生至老不知兵鼓腹含哺囿太平九有享
清寧
奏天命有德舞曲萬歲樂賀聖朝
太平天子興隆日履初長陽回元吉醴泉芝艸休徵
集曾聞道五星聚室
一人元良百度維新握赤符凝元應享太清大禮方
行祀事孔明感天心億載恒承慶明王慎德四裔咸
賓
奏纓鞭得勝蠻夷隊舞承應曲醉太平看花會
天下樂清江引
星華紫殿高雲氣彤樓繞九夷重譯梯航到皇圖光
八表玉宇無塵明月皎銀河自轉扶桑曉平平蕩蕩
歸王道百獸舞鳳鳴簫韶
普天下都賴吾皇至聖看玉關頻欵天山已定四夷
效順歸王命天保歌羣黎百姓
九重樂奏萬花開望龍樓雲蒸霧靄仰天工雍熙帝
載臣民歡戴溥仁恩徧九垓
黃鍾既奏陽和長德盛天心貺人文日月明國勢山
河壯衢室民謠頻擊壤
奏致語(按史志作詞照會典改)曲(按會典致語云萬民安樂天下太平嵩呼萬歲再動樂聲)
清江引千秋歲
鈞天畢奏日方中既奏歡聲動雲章傍衮龍飈勢翔
威鳳萬方安樂興嘉頌
上下交歡燕禮成一陽奮萬彙咸亨風雲會合開明
運紫極轉璇衡
宴畢百官行禮曲朝天子
文班武班歡動承明殿禮成樂備頌聲喧真咫尺仰
天顔日照龍筵風回雉扇翠蕤旋奉仙鑾雲間斗間
五色金章燦
還宫曲萬歲樂
天回北極雲成瑞望層霄重華日麗九垓八極樂雍
熙祝聖壽萬萬歲
王圻續通考曰嘉靖九年六月中允廖道南奏稽
古樂以禆盛典疏云云上命禮部看詳禮部尚書
李時等議云所奏慶成耤田樂章樂舞雅俗混淆
盖有平定天下撫安四夷車書會同表正萬邦天
命有德而又有黃童白叟及蠻夷隊舞二項承應
耤田有村田樂及感天地隊舞俱係承應夫既謂
之承應則為俗樂明矣但祭祀專用雅樂朝會兼
用俗樂自唐宋以來皆然惟慶成有仰天恩感地
德之曲今慶圜丘禮成而仍用感地德似為無謂
況各項樂章詞多俚俗率係樂工猥陋之語誠不
宜用之朝廷傳之後世今欲用祖宗之制而少加
潤色默寓箴規警戒不至褻狎雜擾其於治體不
為無補奉旨朝宴等樂且姑照舊今年至日大祀
後宴樂章曲名還著翰林院官撰用時道南奉命
撰上慶成樂章九奏凡四十九章改感地德為感
昊德
(臣)等謹按王圻謂此四十九章皆廖道南撰然一
奏上萬歲之曲聖垂衣裳云云四奏後迎膳曲水
龍吟五色祥雲捧玉皇云云並見夏言桂洲文集
則固非一手所撰也
永樂間小宴樂章
一奏本太初之曲朝天子
混兮沌兮水土成元氣不分南北與東西未辨天和
地萬象包涵其中秘密難窮造化機是隂陽本體乃
為之太極兩儀因而立
二奏仰大明之曲歸朝歡(按會典與史志同王圻續通考作殿前歡)
太極分混然方始見儀形清浮濁偃乾坤定日月齊
興照(按史志誤作昭照會典改)青霄萬象明陽須動隂須静隂與
陽皆相應流行二氣萬物俱生
自二奏至八奏俱奏百戲承應
三奏民初生之曲沽美酒太平令
乾坤清宇宙寧六合淨四維正萬象原來一氣生定
三才五行民與物共成羣
為一類不分人品竟生食豈曉庖烹避寒暑巢居穴
遁披樹葉相尋趁如何是愛親世情治生雖混然各
安其性
四奏品物亨之曲醉太平
黎民生世間萬物長塵寰隂陽交運轉循環久遠時
庶繁相傳氣候應無間品物交錯憑誰鑒望聖人出
世整江山主萬民得安
五奏御六龍之曲清江引碧玉簫
人心久仰生聖君天使人生聖聖人受天機體天居
中正御六龍聖明登九重
君坐神京海岳共從新民仰君恩聖治有人倫人品
分萬物增聖承乾百福臻垂法明尊天命興後朝皆
從正
六奏泰階平之曲十二月
聖乃有言天天是無言聖聖人臨正萬物亨通恩威
盛社稷安仁德感(按史志誤作盛照會典王圻續通考改)江山定選用
英賢興王政分善惡賞罰均平三公九卿左右股肱
庶事康寧
七奏君德成之曲十二月堯民歌
皇基以興聖帝修身奉天體道聖德愈明敬天地勤
勞萬民立法度上下咸寧
風俗禮樂厚彛倫爰興學校進儒經賢臣良將保朝
廷四野人民頌歡聲用的是賢英賢英定太平寰宇
皆歸正
八奏聖道行之曲金殿萬年歡得勝令
三綱既定九疇復興聖道如天嘉禾齊秀寒暑和平
聖威無邊皇基穏勝磐石慶雲生景星長現三光輝
耀百穀收成萬姓安寧
聖德感皇乾甘露降山川萬邦來朝貢奇珍擺布全
玉階下鳴鞭仰聖主升金殿丹墀列英賢讚吾皇豐
稔年
九奏樂清寧之曲普天樂沽美酒太平令
萬邦寧皇圖正父君母后天下咸欽君治外永聖明
后治内長安静後聖承乾皆從正德相傳聖子神孫
天威浩蕩江山永固洪福無窮
和氣生滿玉京祥烟起映皇宫明聖開基整萬民風
雲會帝庭奏簫韶九韵成
紫霧隠金鸞彩鳳祥光罩良將賢臣玉案列珍羞美
醖寳鼎爇龍涎香噴至尊永寧儲嗣守成賀萬萬歲
一人有慶
奏魚躍於淵承應
升殿還宫百官行禮奏萬歲樂朝天子進膳奏水龍
吟俱與前同
奉天門宴百官止用本太初仰大明民初生三奏曲
其進酒進膳樂同惟百官行叩頭禮用朝天子曲宴
畢導駕還宫用御鑾歌
永樂間定耕耤宴饗樂章
一奏本太初之曲
二奏仰大明之曲
三奏民初生之曲
會典曰初觀耕訖教坊司承應用大樂百戲嘉靖
九年續定教坊司承應用大樂隊舞村田樂雜戲
嘉靖十年仁壽宫落成宴饗樂章
一奏本太初之曲朝天子
帝誠帝明寳位基昌命仙苑開筵歌鹿鳴亭殿天章
映我有嘉賓鼔瑟吹笙示周行昭德音日升月恒萬
載皇圖正
二奏仰大明之曲殿前歡
天保定聖人多壽多男慶修和禮樂協中興麗正重
明如山阜如岡陵如川方至莫不增協氣生禎祥應
百神受命萬國來庭
三奏民初生之曲沽美酒太平令
黃河清寳露凝瑞麥呈靈鵲鳴諸福來同仰聖明喜
萬寳告成占景緯泰階平
念農桑衣食之本仰君德獨厚民生事耕鑿羣黎百
姓歌鹿鳴神人胥慶明主燕嘉賓承筐鼔瑟吹(按會典無)
(吹字)笙繼自今福增天定
四奏品物亨之曲醉太平
瑤宫怡聖顔閬苑隔人寰吹笙鼔瑟賓旨酒天開宴
鹿鳴歌舞黃金殿賴吾皇錫福萬民安醉歌天保歡
五奏御六龍之曲清江引碧玉簫
聖王有道樂昇平宴會延休慶務本軫民生宏化凝
天命欣落成萬載開鴻運
帝重農桑法駕起明光麟遊鳳翔宴陳天保章開玳
筵薦瑤觴既醉頌洋洋聖德巍皇恩蕩世際唐虞上
進膳曲水龍吟大清歌上清歌開天門
寳瑟瑤笙鼓吹喧聖天子御華筵南山萬壽瑞日正
中天百穀豐年八方珍膳人樂昇平宴
祥(按會典作瑞)麥嘉瓜臻瑞仰荷堯舜主愛育羣黎感天
意五風十雨秋報春祈徧爾德勸農桑日用飲食嘉
賓和樂開筵地紅雲捧雕盤珍味山呼萬歲福無疆
日升川至
仰賴吾皇參天兩地凝和氣四三王六五帝國家興
賢才為上瑞養萬民九域熙百禄咸宜
寳殿輝龍虎風雲會瞻丹陛覲紫微周詩歌既醉螽
斯麟趾開祥瑞仰飛龍在天位
嘉靖十年豳風亭宴講官樂章
一奏本太初之曲朝天子
九重詔傳殿閣開秋宴授衣時節肅霜天禾稼登場
徧鼓瑟吹笙昇平重見工歌七月篇春酒當筵獻願
吾皇萬年歲歲臨西苑
二奏仰大明之曲殿前歡
鳳苑御筵開黃花映玉階鹿鳴天保歌三代古詞新
裁奉君王萬壽杯日月明乾坤大看年年秋報賽太
平有象元首明哉
三奏民初生之曲沽美酒太平令
熙春陽化日長執懿筐采柔桑拾繭繅絲有萬箱染
紅黃孔陽為公子製衣裳
勤樹藝歲年豐穰九十月禾黍登場為春酒甕浮新
釀村田樂齊歌齊唱饗公堂殺羊舉觴繼進著兕觥
祝聖壽萬靈扶相
四奏品物亨之曲醉太平
納嘉禾滿場釀御酒盈缸公桑蠶績製元黃服龍衣
衮裳螽斯蟋蟀諧清唱水光山色明仙仗豳風亭殿
進霞觴祝聖壽無疆
五奏御六龍之曲清江引碧玉簫
九月風光何處有鳳苑在龍池右農夫稼已登公子
衣方授萬歲君王頻進酒
凡我生民農桑最苦辛終歲經營氣候變冬春田畯
欣婦子勤詠豳詩仰化鈞場圃新風雨順宴御墀龍
顔近
進膳曲水龍吟太清歌上清歌開天門
養老休農敞御筵瀉春酒介耆年刲羊剪韭社鼓正
闐闐香粳米顆升堂拜獻此樂真堪羨
九月天開西苑宸居無逸殿講幄張筵集儒流雲蒸
星炫璧緯珠躔覩御製煥天章昭回雲漢堯天舜日
民安宴御廩神倉百穀登金輝玉燦休徵見大有豐
年
鳳苑宸居公桑帝耤今方舉躬耕蠶勸士女躬耕蠶
勸士女(按下六字疊句史志脱照會典添)獻羊羔升堂奏樂舞葵菽
棗壺上珍厨萬壽山呼
豳風亭共仰吾皇聖百穀登萬國咸寧民康物阜禎
祥應仰乾運俯坤靈
王圻續通考曰豳風亭宴講官樂章廖道南撰進
帝親裁定
嘉靖十五年進呈寳訓實錄宴監錄等官樂章
一奏本太初之曲讚聖喜功臣慶賀之舞
二奏仰大明之曲賓鴻翺翔之舞
三奏民初生之曲二十八將封侯之舞
四奏品物亨之曲感洪恩之舞
五奏御六龍之曲金安之舞朝聖隊舞承應
嘉靖九年皇后親蠶宴内外命婦樂章
升座奏天香鳳韶之曲
春雲繚繞芳郊曙喜乾坤萬象咸舒蘭臯蕙圃迎仙
馭采柔(按史志作桑照會典改)條攀茂樹蠶宫繭館親臨御璧
月珠星照太虛開筵還駐翠旓(按會典作銷)旟萬載垂貞
譽
進膳曲沽美酒
蠶禮成鳳輦停薦霞觴列雲屏宫妃世婦仰坤寧祥
雲映紫冥同祝(按祝字史志脱照會典添)頌耀前星
回宫御鑾歌
惟天啟聖皇君耕耤后躬桑身先田織率萬邦天清
地寧民阜康百穀用成四夷來王治化登虞唐世發
禎祥
洪武間定東宫朝賀樂章
升殿還宫百官行禮奏千秋歲曲
堯年舜日勝禹周慶雲生繚繞鳳樓風調雨順五穀
收萬民暢歌謳
永樂間定東宫宴饗樂章
一奏喜千春之曲賀聖朝
開國承天聖感極多總一統封疆闊百姓快活萬物
榮光共沐恩波仙音韻合讚昇平詠歌齊朝拜千千
歲東宫滿苑春和
二奏永南山之曲水仙子
洪基永固海波清盛世明時禮樂興華夷一統江山
靜民通和樂太平讚東宫仁孝賢明秉鈞衡端正順
乾坤泰亨坐中華萬世昌寧
三奏桂枝香之曲蟾宫曲(按王圻續通考作步蟾宫)
曉光融燕享春宫日朗風和嘉(按會典作喜)氣葱葱鎮領
台樞規宏綱憲禮節至公事聖上柔聲婉容問安寧
勤孝虔恭果斷寬洪剛健文明聖德合同
四奏初春曉之曲小梁州
端拱嚴宸事紫微秉運璇璣四時百物總相宜仰賴明
君德大業勝磐石皇儲仁孝明忠義美遐方順化朝
儀孝能歡慈愛心敬篤尊卑禮意(按志作敬篤上尊卑意禮照古今圖)
(書集成改)上和下睦民鼓舞樂雍熙
五奏乾坤泰之曲滿庭芳
春和玳筵安邦興國欽聖尊賢文英武烈於民便禮
樂成全享大業中庸不偏順天常節儉為先達文獻
嚴儀訓典孝敬億千年
六奏昌運頌之曲喜秋風
文武安軍民樂宴文華會班僚五雲齊動鈞天樂賀
春宫讃皇朝
自二奏至六奏俱奏百戲承應
七奏泰道開之曲沽美酒
布春風滿畫樓對嘉景鳳凰洲高捧金波碧玉甌設
威儀左右分品從列公侯
效聖上誠心勤厚主宗器嚴備春秋諧律吕仙音齊
奏欽皇政皇天保佑拜舞頓首讃祝進酒千千歲康
寧福壽
進膳樂曲水龍吟
方響笙&KR0793;鼓樂喧排寳器開玳筵鑾儀旌節錦繡景
相連簪纓趨進皆來朝見春滿文華殿
升座還宫百官行禮奏千秋歲曲(同前)
洪武十八年定王國宴饗樂章
一奏喜千春之曲(色長跪啟承應餘六奏同)
二奏永南山之曲
三奏桂枝香之曲
四奏初春曉之曲
五奏乾坤泰之曲(常宴五爵止)
六奏昌運頌之曲
七奏泰道開之曲
(臣)等謹按七奏曲詞未見而曲名與東宫宴樂同
但彼曲詞語貼切東宫非可通用自應别有曲詞
至每奏各有承應而不詳其色目不知亦是百戲
承應否又王國宴樂洪武間定何東宫宴樂反定
於永樂時大抵修飾曲詞而曲名實洪武舊制也
洪武初擬朝會樂章
升座奏泰安之曲
金門洞開寳座尊崇煌煌龍衮穆穆聖容俯臨萬國
高拱九重臣民稱賀玉帛攸同
公卿入門奏治安之曲
萬乘天臨千官景從濟濟卿士秩秩王公簉班鴛鷺
接武䕫龍同心協德永效公忠
上壽奏壽安之曲
天眷聖主應運開基尊臨大寳撫有華夷武功底定
文德宏施微臣何報仰稱壽巵
君親之重實為臣綱至尊至敬著在天常仙韶按曲
玉醴浮觴載申華祝萬壽安康
舉酒奏嘉禾之曲
有美嘉禾勃如雲興一莖九穗異畝同榮至和所召
盛德之徵荐諸郊廟用慶豐登
又卿雲之曲
上天垂象著于卿雲九苞鳳采五色龍文迎風郁麗
映日絪縕有徵斯應實惟聖君
又紫盖之曲
聖人受命紫盖呈祥亭亭錦覆奕奕霞張天中屹立
雲際飛揚眷兹靈佑國祚隆長
又彤旗之曲
在昔征伐旗纛為先仰惟聖朝著象於天彤竿對峙
赤羽文鸞克敵之應萬方歸焉
又神芝之曲
后祇效德神芝挺生奕奕三秀濯濯九莖紫蕤絢采
綠葉敷榮願著聲歌播於大廷
武功之曲
聖主承天運臨濠樹義旗萬方思治日一劍奮興時
采石方收捷金陵即駐師神機安可測建此萬年基
大命歸真主羣心屬至尊神功參造化英略定乾坤
永洽雍熙治洪惟曠蕩恩華夷俱奉貢冠帶入天門
六成
江漢親征日風雲睿算中六師方奮武孤寇已潛蹤
矢石飛星急樓船烈火攻興王天已祚次第盡羣雄
萬乘龍飛始東吳尚陸梁天兵將罪問驕虜敢稱王
負固三時久終成一戰降山河畿甸接賀表壯金湯
陜右遺梟獍山東據虎狼神威方遠及小醜孰能當
飲馬黃河上觀兵華岳旁來蘇人望切載道獻壺漿
王師若時雨隨地沛恩波東浙爭歸款南閩已戢戈
山川回正氣田野起謳歌一洗兵塵淨羣生樂太和
巴蜀雖云險區區在一隅偏方寧自守逆豎漫狂圖
正類蛙藏井真成虎負嵎神兵飛渡入俄報定成都
大將承王命長驅向北征揮戈清朔土按轡入燕城
圖籍登天府車書混玉京從容歸奏捷萬姓共歡迎
文德之舞
一統皇圖大三陽泰運開王侯鳴佩入蠻貊獻琛來
瑞靄騰金闕祥雲護玉階太平人物盛鼓舞樂春臺
雞鳴欲曙天冠蓋集羣賢拜舞瞻龍座懽愉侍御筵
玉杯傳法醖仙樂奏宫懸願祝君王夀齊稱億萬年
六成
五采炫晴虹神都王氣鍾石城嚴踞虎鍾阜鬱蟠龍
宫闕天光近金湯地勢雄四方均貢賦萬國敬來同
皇朝稱祀典聖主每齋心天地嚴昭格神祇肅降臨
牲牢歆大享金石奏清音三獻精誠至端知錫福深
創業知非易圖安念守成帝心常簡注皇樂在經營
脩德承天意推誠軫物情一人恢大樂萬國仰昇平
盛典稽前古皇心協至公建儲安國本列土錫王封
玉册加殊禮金支衍大宗羣臣無以贊三祝但呼嵩
宵旰思賢切旁求滿四方山林登隠逸朝野慶明良
際遇風雲會瞻依日月光同心匡盛治竹帛永流芳
中國聖人興羣方仰大明海波俱怗息年榖屢豐登
玉帛來諸國梯航貢上京臣民咸舞蹈萬國贊朝廷
還宫
洪惟聖主端冕凝旒高躋舜禹遠邁殷周功成治定
禮備樂脩受天之祜萬歲千秋
王圻續通考曰以上俱顧禄撰
永樂初擬朝會樂章十二首
天命有德之舞
嘉禾進
堪輿寧協氣蒸萬彙出嘉禾生祥飈瑞露凝光精一
莖九穗有三登田畯駿奔進天庭荐宗廟將德馨時
和歲豐樂太平乃知天子在樹德雲龍風虎開休禎
野繭成
瑞道昌至治明萬化滋殖盈八荒猗歟野蠶集我條
桑載生載成以元以黃以登於明堂至治磅礴黼黻
文章繅為五采絲上補虞舜裳
騶虞獻
騶虞至周服至仁表天造饑不食生畜行不踐生草
聖皇御宸極德澤被枯槁林邑神聖初召南風化首
邁遐躅前無偶啟貞符垂永久
神龜呈
箕疇衍洛之靈元龜出聖之徵皇孝理表八紘役五
神策六丁允五總符十朋介金石利永貞天子九九
八十一萬歲夀與天齊并
黃河清
黃河清七百里水晶宫下見底聖人在位天心合并
六合澄清萬國文明捐雜珮兮滿津遺玉玦兮龍門
川后跽而陳詞兮錫蕃釐於賢君
四夷來
天子踐祚宏拓皇謨義聲翕沓隂肅陽噓東款扶桑
西徼余吾瀚海祝栗統為一家繩牽索引咸傅於都
莫不震慴天休涵濡□□狉狉以拱宸樞玉帛匪頒
王會有圖萬歲千秋協我貞符
明德新民之舞
聖君召和黃流獻竒澄波清且漣漪歕薄龍門震盪
坤倪萬雷呿張光燭化機上下一碧機動天隨天啓
聖神河水為清天啟聖神治化底成聖德天齊造化
降精聖德天齊心與道凝萬國一統聖聖相承
嘉禾同穎
祥開函宇地出嘉禾端倪叶應大瑞是荷同穎異畝
瑞協周家以濯仁風以昭太和惟皇忠厚被草木懋
昭大道同變化是知聖心能致和上與天運同亨嘉
慶雲成采
德動天鑒慶雲呈祥紛為華蓋□為天章郁郁芬芬
靉靉茫茫映日烜彩隨風飛揚昭回麗河漢覆幬彌
下方神聖揚清芳溥暢融天(按淵鑑類函作昭回)光
龍馬來廷
天之駟龍之媒産大宛徵渥洼追流星舞天街汗流
赤沁九垓歷閶闔觀玉臺西風十二閑爭稱龍馬來
蹴踏五雲煖神光夜昭回詄蕩蕩天門開
甘露降祥
和氣叶甘露凝陋寳甕軼金莖厭厭浥浥瀼瀼熒熒
而於粲其英如餳如飴如珠如脂不隨日以晞天子
聖神與天合德至和攸繹以濡天液天子神聖與天
同甄至和氤氲以播靈芬瑞應之彰有苾其芬於萬
斯年受天之慶
四夷來賓
聖皇御天治化攸甄文武並用其機孔神極日月之
所照莫不獻䞇而效珍普天率土悉妾悉臣環拱北
辰以沐至仁德懋被乎&KR1544;爽聲教暨乎八垠陋漢唐
之用師侈成周之王會其道斯何王者無外
王圻續通考曰永樂元年九月詔學士王景等擬
撰樂章竟未施行
欽定續文獻通考卷一百十六
