明史紀事本末卷八十
浙江提學僉事谷應泰編
甲申殉難
懷宗崇禎十七年三月十九日丁未賊李自成陷京師
帝崩于煤山大學士兼工部尚書范景文死之初賊犯
都城景文知事不可為嘆曰身為大臣不能從疆場少
樹功伐雖死奚益十八日召對已不食三日矣飲泣入
告聲不能續翌日城陷景文望闕再拜自經家人解之
乃賦詩二首潛赴龍泉巷古井死其妾亦自經
戶部尚書兼侍讀學士倪元璐聞難曰國家至此臣死
有餘責乃衣冠向闕北謝天子南謝母索酒招二友為
别酬漢夀亭侯像前遂投繯題几案云南都尚可為死
吾分也慎勿棺衾以志吾痛因詔家人曰若即欲殮必
大行殮方收吾屍乃縊死三日後賊突入見之顔色如
生賊驚避他去一門殉節共十有三人
左都御史李邦華聞難嘆曰主辱臣死臣之分也夫復
何辭但得為東宫導一去路死庶可無憾已矣勢不可
為矣乃題閣門曰堂堂丈夫聖賢為徒忠孝大節矢死
靡他乃走文丞相祠再拜自經祠中賊至見其冠帶危
坐爭前執之乃知其死驚避去
左副都御史施邦曜聞變慟哭題詞于几曰愧無半策
匡時難但有微軀報主恩遂自縊僕解之復蘇邦曜叱
曰若知大義毋久留我死乃更飲藥而卒
大理寺卿凌義渠聞難以首觸柱流血破面盡焚其生
平所著述及評隲諸書服緋正笏望闕拜復南向拜訖
遺書上其父有曰盡忠即所以盡孝能死庶不辱父乃
繋帛奮身絶吭而死
協理京營兵部右侍郎王家彦賊犯都城奉命守得勝
門城陷家彦自投城下不死折臂足其僕掖入民舍自
縊死賊燔民舍焚其一臂僕收其遺骸歸
刑部右侍郎孟兆祥賊犯都城奉命守正陽門賊至死
于門下妻何氏亦死其子進士章明收葬父屍亟歸别
其妻王氏曰吾不忍大人獨死吾往從大人妻曰爾死
吾亦死章明以頭蹌地曰謝夫人然夫人須先死乃遣
其家人盡出止留一婢在側章明視妻縊取筆作詩已
復大書壁曰有侮吾夫婦屍者吾必為厲鬼殺之妻氣
絶取一扉置上加緋服又取一扉置妻左亦服緋自縊
囑婢曰吾死亦置扉上遂死
左諭德馬世奇是日方蚤食聞變曰是當死家人曰奈
太夫人何世奇曰正恐辱太夫人耳遂作書别母侍妾
朱氏李氏盛服前世奇曰若辭我去耶二妾言主人盡
節吾二人亦欲盡節拜辭已並入室自縊世奇亦遂縊
家人救之復蘇告曰聞聖駕已南幸矣可為從亡計世
奇不應睹二妾已死笑曰若年少遂能死乎乃朝服捧
勅北面再拜取冠帶焚之于庭以司經局印置案上囑
僕曰上如出幸以此上行在否則投之吏部復南向拜
母端坐引帛力自縊死
左中允劉理順賊入城理順題于壁曰成仁取義孔孟
所傳文信踐之吾何不然酌酒自盡其妻萬氏妾李氏
及子孝廉并婢僕十八人闔門縊死賊多河南人至其
居曰此吾鄉把縣劉狀元也居鄉厚德吾軍奉李將軍
令護衛公何遽死也數百人下拜泣涕而去時謂臣死
君妻死夫子死父僕死主一家殉難者以劉狀元為最
太常少卿吳麟徵奉命守西直門賊勢急同守者相繼
避去麟徵遺友人書曰時事決裂一旦至此同官潛身
遠害某惟致命遂志自矢而已丁未城陷徒步歸賊已
據其邸因入道左三元祠時傳天子蒙塵有勸公南歸
不應同官來招之降賊怒揮之戶外遂自經家人救之
甦泣而請曰明旦待祝孝廉至可一訣麟徵許之先是
祝孝廉淵以奏保劉宗周被逮留京師淵晨至麟徵酌
酒慷慨與别曰自我登第時夢見隠士劉宗周題文信
國零丁洋詩二語于壁數實為之今老矣山河破碎不
死何為相對泣數行下因作書訣家人曰祖宗二百七
十年宗社一旦而失身居諫垣無所匡救法應褫服殮
時用角巾青衫覆以單衾籍以布席足矣茫茫泉路咽
咽寸心所以瞑予目者又不在乎此也罪臣吳麟徵絶
筆書畢投繯死之淵為視含殮乃去
右庶子周鳳翔帝崩梓宫暴露東華門外鳳翔赴哭慟
絶歸寓遺書訣父有曰男今日幸不虧辱此身貽兩大
人羞吾事畢矣㒺極之恩無以為報矢之來生復作詩
一首有碧血九泉依聖主白頭二老哭忠魂之句向闕
再拜自縊二妾從之俱死
簡討汪偉先是聞賊漸近都城遺友人書曰京師單弱
不惟不能戰亦不能守一死外無他計也及賊犯闕偉
㤞憏累日不食妻耿氏從容語曰苟事不測請從君共
死丁未城陷偉趨吳給事甘來所約同殉難歸與妻耿
氏呼酒命酌偉大書前人語于壁曰志不可屈身不可
降夫婦同死節義成雙為兩繯于梁間偉就右耿氏就
左既皆縊耿氏復揮曰止止雖在顛沛夫婦之序不可
失也復解繯正左右序而死
戶科給事中吳甘來賊薄京師兄禮部員外泰來至寓
執甘來手泣曰事勢至此奈何甘來曰有死無二義也
城陷傳聞聖駕南出甘來曰上明且決必不輕出乃疾
趨皇城不得入返寓家人進飲食却之有勸甘來潛遁
者甘來曰今不能調兵殺賊顧欲苟全求活耶遂作書
以後事囑其兄弟簡几上有疏草在曰留此恐彰君過
取火焚之兄子家儀奔至相與慟哭曰我不死無以見
志汝父死無以終養古者兄弟同難必存其一使皇上
在則土木袁彬遜國程濟皆可為也否則求真人于白
水起斟鄩于有仍是我雖死猶生也努力免之遂冠帶
北向拜者五南向拜者四賦絶命詩一首引佩帶自縊
死
監察御史王章賊犯京師章與給事中光時亨同巡城
至阜城門賊緣堞而上從人駭走賊持刃問曰降否章
叱之曰不降賊以刃築其膝仆地遂遇害章子之拭後
亦死難于閩甚烈與章同
監察御史陳良謨聞變痛飲作詩為繯于梁欲自盡妾
時氏有娠良謨謂之曰吾年踰五十無子汝幸有娠倘
生男以延陳氏血食汝必勉之時氏曰主人死妾將誰
依與其為賊一辱不如無子也妾請先死以絶君念遂入
投繯良謨别作一繯與之同盡
監察御史陳純德時提督北直學校行部至易水試士
未竟聞都城賊警即戒裝入都不數日城陷自縊死之
四川道御史趙譔巡視中城捕賊諜殺之城陷賊獲譔
譔瞑目大罵賊怒殺于白帽衚衕
太僕寺丞申佳胤聞城陷投井死
吏部員外郎許直都城陷時傳先帝從齊化門出有客
勸曰天子南巡公等宜扈蹕偕行共圖光復直唯之既
而出門一望曰當此四面干戈駕將焉往比聞帝崩號
慟幾絶有客從旁慰解動以親老子幼直曰有兄在吾
無憂也是夜為書報其父作詩六章起拜闕已復拜父
畢自縊死之一手持繩尾一手上握神氣如生
兵部郎中成德賊報急即致書同年馬世奇曰主憂臣
辱我等不能匡救貽禍至此惟有一死以報國耳君常
忠孝夙禀諒有同心也及帝崩梓宫暴露東華門德以
雞酒哭奠梓宫前賊怒露刃脅視之不為動歸寓跪母
張氏前慟哭母曰我知之矣入室自縊死妻張氏亦死
一子六歲德撲殺之然後自殺
兵部員外郎金鉉賊攻城急鉉跪母章氏前曰兒世受
國恩職任車駕城破義在必死得一僻地可以藏母幸
速去母曰爾受國恩我獨不受國恩耶事急廡下井是
吾死所鉉慟哭即辭母往視事丁未歸至御河橋聞城
陷鉉望寓再拜即投入御河從人拯救鉉囓其臂急赴
深處時河淺俛首泥濘死之家人報至母章氏亦投井
死鉉妾王氏亦隨死其弟諸生錝哭曰母死我必從死
然母未歸土未敢死也遂棺殮其母既葬三日復投井
而死
光祿寺署丞于騰蛟冠帶呼妻亦衣命服同縊死
副兵馬使姚成中書舍人宋天顯皆自盡
中書舍人滕之所阮文貴經歴張應選咸投御河死
儒士張世禧二子懋賞懋官父子俱自經死又菜傭湯
之瓊見先帝梓宫過慟哭觸石死
襄城伯李國楨賊李自成舁帝后梓宫于東華門外設
厰百官過者莫進視國楨泥首去幘踉蹌奔走跪梓宫
前大哭賊執國楨見自成復大哭以頭觸階血流被面
賊衆持之自成以好語誘國楨使降國楨曰有三事爾
從我即降一祖宗陵寢不可發一須葬先帝以天子禮
一太子二王不可害自成悉諾之扶出賊以天子禮藳
葬先帝于田貴妃墓惟國楨一人斬衰徒步往葬至陵
襄事畢慟哭作詩數章遂于帝后前自縊死之
新樂侯劉文炳賊破外城帝召文炳同駙馬鞏永固各
率家下二十餘人欲于崇文門突圍出不得乃回宫文
炳嘆曰身為戚臣義不受辱不可不與國同難其女弟
適李年未三十而寡文炳召之歸城陷與弟左都督文
耀擇一大井驅子孫男女及其妹十六人盡投其中縱
火焚賜第火燃俱投火死祖母瀛國太夫人即帝外祖
母也年九十餘亦投井死
駙馬都督鞏永固從帝突圍出不得歸家殺其愛馬焚
其弓刀鎧仗大書于壁曰世受國恩身不可辱時樂安
公主先薨以黃繩縳子女五人于柱命外舉火遂自剄
從之
太傅惠安伯張慶臻聞城陷盡散財物與親戚置酒一
家聚飲積薪四圍全家燔死
宣城伯衛時春聞變合家赴井死無一存者
錦衣衛都指揮使王國興聞變自縊死
錦衣衛指揮同知李若珪守崇文門城陷作絶命詞云
死矣即為今日事悲哉何必後人知自縊死
錦衣衛千戶高文采守宣武門城陷一家十七人皆自
殺屍狼籍于路
順天府知事陳貞達自盡
陽和衛經歴毛維張不屈死
太監王承恩從帝于煤山帝崩承恩再拜慟哭退而自
縊于亭下與大行相望
百戶王某周鍾寓其家百戶勸鍾死鍾不應出門欲降
百戶挽鍾帶至斷鍾不聽百戶自經
長洲生員許琰聞京師之變悲號欲絶遍體書崇禎聖
上四字絶粒七日而死
谷應泰曰聞之君臣大義有死無貳忠孝大節有
死無隕以故須漕碎體弘演納肝蕩陰被矢侍中
濺血莫不氣激傾輈志堅化碧皜皜乎與秋日嚴
霜比潔也然而為之君者或智昏菽麥恩同草芥
有若東昏在齊屠肉沽酒孫皓居吳燒鋸截頂而
且軹道牽牲冀存末裔東堂索蜜猶丐餘生甚乃
騎導劉聰之畋身墜景陽之井莫不義辱宗社形
汚囚縶然為之臣者猶尚奮臂不顧蹈難如歸辛
賓之死抱而不解吉朗之亡哭而彌詈嗚呼主辱
臣死無所逃也況乎愍帝宵旰臨朝唏嘘畢命公
主揕胸妃后並縊引經死社稷遺詔愛百姓自古
亡國正終未有若斯之烈者以故鼎湖弓墜到處
攀髯望帝魂歸自然啼血雖穆滿之一軍皆化田
横之五百從死傳美殺身成仁易稱致命遂志蓋
亦未為過也考其時闔門同死者中允劉理順新
樂侯劉文炳惠安伯張慶臻宣城伯衛時春駙馬
鞏永固金吾高文采是也父與子俱死者少司寇
孟兆祥儒生張世禧是也母與妻子俱死者樞部
郎成德金鉉是也妻妾從死者大學士范景文左
諭德馬世奇簡討汪偉御史陳良謨勛丞于騰蛟
是也獨身效死者大司農倪元璐中丞施邦曜廷
尉凌義渠少司馬王家彦太常卿吳麟徵庶子周
鳳翔給諫吳甘來御史王章陳純德吏部郎許直
兵馬姚成中書宋天顯滕之所阮文貴百戶王某
知事陳貞達經歴張應選毛維張是也聞難餓死
者長洲諸生許琰是也凡此諸臣者無論道術素
許至性勃發位列三階榮邀一命莫不椎心扼吭
追路相從良以衣帶夙銘馮生者固少宫車晏駕
蓐蟻者益多耳若乃袁景倩之父子並殲石頭江
萬里之夫妻同趨止水甚者一門伏劍闔室自焚
雖祖宗豢養之恩亦愍帝拊循之效也論者又以
生多誤國死未酬君夫文山開門宋室何功張巡
嚼齒睢陽不守而諸人乃以刀筆之深文詆箕尾
之毅魄含血噴人適以自汚其口矣又若李國楨
斬衰送葬絶命陵前王承恩扶服煤山雉經亭下
以至菜傭湯之瓊慟哭梓宫觸石而死抑何盡節
之多也嗚呼石窌河西盡有吾君之痛風車雲馬
猶聞殺賊之聲予蓋讀愍帝之君臣而嘆其亡國
之正也雖與日月爭光可也
明史紀事本末卷八十
