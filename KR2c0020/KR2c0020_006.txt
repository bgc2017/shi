明史紀事本末卷六
浙江提學僉事谷應泰編
太祖平閩
元順帝至正十二年盗起海上勢且及汀元汀州判蔡
公安募吏士乘城福清人陳友定以明溪驛卒談軍事
公安竒之授黃土寨廵檢從討延平邵武諸山賊平之
遷清流簿尋為清流令友定一名有定字安國從福清
徙居清流少孤病頭瘡傭于富室羅氏常與羣兒樵設
隊伍為戱羅竒之將以為壻媼不悦曰頭病郎足婿耶
因失鵝而奔于隣隣家夢虎踞門得友定大喜召飲食
乞于羅媼竟壻之俾習商販善敗大困然其為人勇沈
喜游俠擊斷不問家人有無要以借軀徇急行其志而
已衆憚服之争願為之役
十九年陳友諒遣其將康泰取邵武鄧克明寇汀州友
定以總管禦之戰于黃土盡獲其部衆克明逃去遷行
省參政
二十年二月庚申元福建行省參政袁天禄以福寧州
來歸先是福建義兵萬戶賽富迪音阿里瑪丹據泉州陳
友諒兵入杉關攻䧟邵武汀州延平諸郡縣羣盗乘勢
竊發閩地騷動天禄輩知元勢不振至是見明師下浙
東方國珍歸附天命有在遂遣古田縣尹林文廣納欵
時福清同知張希伯亦遣其屬來降太祖賜書褒嘉之
二十一年鄧克明復寇汀州陳友定逆戰敗之遂開省
于汀州遷左丞
二十二年夏元以陳友定守汀州友定兵勢日盛郡縣
倉庫悉入其家元行省平章雅克布哈擁虚位而已
二十四年陳友定開省延平遷行省平章政事時元大
都道絶友定遣貢舶多由海道取登萊十逹三四元主
下詔褒美方國珍來寇擊敗之
二十五年二月陳友定侵處州參軍胡深擊之遁復追
敗之己丑遂下浦城四月乙丑參軍胡深進攻建寧
之松溪克之獲陳友定守將張子玉餘衆敗奔崇安深
請發廣信撫州建昌三路兵併攻之因取八閩太祖如
深言遣廣信衛指揮朱亮祖由鉛山建昌左丞王溥由
杉關會深進兵擊之五月胡深等進兵克浦城遂與友
定將頼元帥大戰于浦城之南敗之六月會朱亮祖克
崇安建陽遂進攻建寧大兵次城下亮祖即欲攻之深
視氛祲不利謂亮祖曰天時未協將必有災未可與戰
亮祖曰參軍何得以災為解師已至此庸可緩乎且天
道玄遠山澤之氣變態無時何足徵也迫深進兵深猶
執不可會建寧守將阮德柔以兵四萬屯錦江逼深陣
後亮祖咎深督戰益急深不獲已遂引兵鼓譟進擊之
破其二門德柔盡率精銳扼深軍圍之數重時日已暮
深知營壘未安而兵圍不解難以持久即突圍出德柔
伏兵忽起深馬蹶被執友定頗禮遇之深為具道朝廷
威德并陳天命所在且援竇融歸漢故事諭之友定初
無害深意會元遣使者至督迫之遂殺深先是日中有
一黑子劉基奏曰東南當失一大將至是深果敗沒深
有文武才守處州五年威惠甚著太祖聞報痛惜之遣
使賜祭追封縉雲郡伯
二十六年八月元以陳友定既敗胡深命為福建行省
平章政事兼守八閩友定有勝兵萬人益發取諸郡縣
遠近瓦解無敢角而長汀人羅良者故亦以散資募士
為元捕殺漳山寇提兵解福州圍為閩將第一良數從
海道漕元元爵良晉國公貽友定書曰足下向為參政
國大臣汀州之復固本職雅克平章足下僚長也足下
迫之郡邑之長出自朝命足下竄之百司朝廷之役足
下臣妾之足下所收復郡邑得其倉庫入為家資口言
為國心實身耳跬步之間真偽甚明不審足下將為郭
子儀抑為曹孟德友定大怒發兵攻漳良使三千人操
弩毒矢伏險待之十長石古違良節制友定兵得渡柳
營江良迎戰馬岐山敗績進圍漳良堅守旬月死之友
定據漳使人鑿山道城守自固十二月友定建寧守
將阮德柔遣使來納欵
太祖吳元年元至正二十七年也十月甲子命中書平
章胡廷美為征南將軍江西行省左丞何文輝為副將
軍率師取福建以湖廣參政戴德隨征諭廷美曰汝以
陳氏丞相來歸事吾數年忠實無過故命汝總兵往取
福建何文輝為汝之副湖廣參政戴德從汝調發二人
皆吾親近之人勿以此故廢軍政凡號令征戰一以軍
法從事吾昔微時在行伍中見將帥統馭無法心竊非
之及後握兵柄所領一軍皆新附之士一日驅之野戰
有二人犯令即斬以徇衆皆股栗莫敢違吾節制人能
立志何事不可為聞汝往年嘗攻閩中必深知其地理
險易今總大軍征進凡攻圍城邑必擇便利可否為之
進退無失機宜克定之功全頼于汝廷美拜命出十
一月壬寅胡廷美度杉關略光澤縣下之己酉廷美克
邵武元守將李家茂以城降丁巳廷美克建陽元守將
曹復疇亦降戊午勅征南將軍湯和副將軍廖永忠
率舟師自海道取福州庚午湯和克福州初友定環
福州城外皆築壘為備每五十步更築一臺嚴兵守之
聞我師入杉關乃留同僉頼正孫副樞謝英輔院判鄧
益以衆二萬守福州友定自率精銳守延平時湯和偕
廖永忠吳禎等自明州乘東北風不數日奄至福州五
虎門駐師南臺遣人入城招諭為元平章庫春所殺大
兵登岸將圍城庫春領衆出南門拒戰指揮謝得成等
擊敗之衆潰入城拒守是夜參政袁仁密遣人納欵黎
明大兵蟻附登城遂開南門和擁兵入鄧益拒戰于水
部門擊殺之正孫英輔自西門出走延平庫春塔海穆爾
哈扎拉布哈左丞敦珠卜中丞特穆爾喇實等皆懷印綬挈
妻子遁去參軍尹克仁赴水死時僉樞拜特穆爾居官
聞大軍攻城急曰戰守非吾得為無以報國乃積薪樓
下殺其妻妾及兩女縱火焚之遂自刎湯和入省署撫
輯軍民獲馬六百餘匹海舟一百五艘糧一十九萬餘
石和遣袁仁暨員外余善招諭興化漳泉諸路其福寧
等州縣之未附者分兵徇之
太祖洪武元年春正月元興化守將葉萬戶棄州遁耆
民李子成等率衆詣湯和降和遣都指揮俞良輔往守
之于是莆田等十三縣皆降和進攻延平徇胡廷美何
文輝等率師至建寧元守將同僉逹爾瑪參政陳子𤦺
集僚佐謀曰聞明兵驍勇自入杉關諸鎮望風瓦解其
鋒不可當今吾城中軍士不下萬餘儲蓄尚富可以拒
守不可與戰彼攻吾城不克必將自逸吾因而乘之可
以得志衆皆曰然由是備禦甚堅廷美等進圍之數挑
戰逹爾瑪等固守不出廷美督兵環其四門晝夜急攻
之逹爾瑪不能支夜潛至副將軍何文輝營納欵詰旦
總管翟額森布哈亦率衆詣文輝降廷美怒二人不詣
已欲屠其城文輝曰與公同受命至此為安百姓耳城
降欲以私忿殺人可乎乃止壬辰整軍入秋毫無犯執
參政陳子琦送京師獲將士人馬銀糧以萬計命指揮
費子賢領兵守之湯和廖永忠等進兵取延平垂發
先遣使招諭友定友定大會諸將殺使者取血置酒中
盟諸將慷慨飲之誓以死報元大兵遂至延平隔水而
陣分一軍渡水攻其西門友定戰不利歸謂諸將敵千
里遠鬭氣銳慎毋戰戰徒殺吏士耳吾墉山塹壑蓄犀
器飽士為持久計困之衆曰善遂乘城守日夜勒吏士
擊刁斗被甲偶立不得更番休息守者怨甚會諸將欲
出戰友定不許數請不已友定遂疑其部將蕭院判劉
守仁有携貳心收蕭院判殺之奪守仁兵守仁降士卒
多踰城走者圍十日城中軍局火砲聲發明兵疑有内
應急擊破之友定知事已廹乃與樞密副使謝英輔參
政文殊哈雅訣曰公等善為計吾為元死耳坐省堂按
劍仰藥飲盡英輔與達嚕噶齊白哈瑪爾具服北嚮拜自
經死文殊哈雅頼正孫等開門降庚子大兵入城輿友
定出俄值大雷雨復蘇其子海自將樂來就死并執送
京師太祖面詰曰元已亡若為誰守殺我胡將軍又不
内使者今何憊也友定恚曰已矣毋多談安得加我死
乎遂併其子棄市胡廷美等進兵克興化遣建陽降
將曹復疇招諭汀州及寧化連城等縣元汀州守將陳
國珍納欵于是泉州漳州潮州郡縣相繼降置延平衛
廷美以部將蔡玉守之六月甲子友定故將金子隆馮
谷保等復率衆寇延平玉擊敗之追至沙縣青雲寨子
隆負險自守會建寧指揮沭英攻鉛山上命英以兵會
和丙寅英引兵夾攻破之擒谷保戊辰命平章李文忠
率兵討金子隆等閏七月李文忠帥師攻清化寧化
諸山寨擒金子隆及其餘黨誅之閩地悉平
谷應泰曰太祖之取閩也嘗分兵從兩道入胡廷
美何文輝由陸路湯和廖永忠督海師而其時為
元守封疆者則福清人陳友定也友定以布衣談
兵謁州判蔡公安從攻延邵諸山賊起家廵檢歴
功擢行省平章何其偉也乃其為人勇沉喜游俠
捐軀報仇不問生産又且明兵壓境義無反顧殺
使者盟諸將嬰城固守誓死報元豈非犖犖尤異
者歟方羣雄割據中原雲擾之時友定藉海舶之
利乘關門之險北引東甌南襟嶺表練兵積粟專
制一方則無諸之業閩越王之尊可坐而致也又
不然則如徐煜之在江南錢俶之據吳越持虚名
以奉唐挈土地以歸宋列爵王侯不失富貴亦數
世之利也乃友定計不出此始終為元延平垂破
慷慨就死仰藥復蘇父子駢戮亦足愧智士之持
兩端人臣之懷二心者矣雖其間胡深之殺頗有
狐疑劉守仁之降亦多猜刻定之方略要亦未稱
盡善而英輔與瑪勒以自經告終金子隆與馮谷
保又血戰致斃蓋若田横既死義士悉從李芾自
裁潭城皆盡豈非激于忠勇奮臂不顧者耶然予
獨怪至正之末猶德祐之末也内則判官離次外
則委印棄城一矢加遺望風相屬乃其部落多奔
潰而閩人獨為扼守京畿多散亡而閩地獨能死
守者豈漢室將衰邊庭請附晉家解紐張駿稱藩
荒裔絶域固未測中朝之虚實也
明史紀事本末卷六
