明史紀事本末卷六十四
浙江提學僉事谷應泰編
平楊應龍
神宗萬歷十七年四川播州宣慰司使楊應龍反按播
州夜郎且蘭地漢屬牂牁郡唐貞觀初分牂牁北界置
郎州領六縣已改播州乾符三年南詔寇陷太原楊端
應募決策馳白錦出竒兵定之授武略將軍值唐亂留
據長子孫歴宋附屬稱臣大觀中楊文貴納土置遵義
軍元世祖授楊邦憲宣慰使賜子漢英名賽音布哈封
播國公國初楊鑑内附改播州宣慰司使隸四川其域
廣袤千里介川湖貴竹間西北塹山為關東南附江為
池蒙茸鑱削居然奥區領黃平草塘二安撫真播白泥
餘慶重安容山六長官司統田張袁盧譚羅吳七姓世
為目把嘉靖初楊相寵庶子煦欲奪嫡嫡妻張與子烈
擁兵逐相走水西客死水西宣慰安萬銓挾奏索水烟
天旺地聽還葬烈即應龍父也自烈仇殺長官相攻剽
垂十年總督侍郎馮岳討平之應龍生而雄猜尤阻兵
嗜殺隆慶六年襲職以從征喇麻諸番九絲膩乃楊柳
溝等多郤敵先登斬獲無算先後賜金幣萬歷十二年
進大木六十本助工上特給大紅飛魚服加職級應龍
窺蜀兵弱每征討止調土司而蜀將或從借給漸驕蹇
輕縱法所居僣飾龍鳳擅用閹寺嬖小妻田雌鳳疑嫡
妻張姦淫出之已飲田氏兄所乘醉封刃取張并其母首
屠其家應龍在州專酷殺樹威益結關外生苗為翼肆
行劫掠於是妻叔張時照與所部何恩宋世臣等上飛
文告龍反巡撫貴州葉夢熊疏請發兵勦之而蜀中士
大夫率謂蜀三面鄰播屬裔以十百數皆其彈壓且兵
驍勇數赴征調有功剪除未為長策以故蜀撫按並主
撫朝議行西省會勘應龍願赴蜀不赴黔
二十年十二月逮楊應龍詣重慶對簿繫論法當斬請
以二萬金贖御史張鶴鳴方駁問會倭大入朝鮮羽檄
徵天下兵應龍因愬辯願自將五千兵征倭報效詔可
釋之兵已啟行尋報罷巡撫都御史王繼光至嚴提勘
結遂抗不復出而張時照等復詣奏闕下王繼光乃一
意主勦
二十一年春正月撫臣王繼光馳至重慶與總兵劉承
嗣恭將郭成等議分三軍各道並進時軍至婁山等關
屯白石口應龍佯令其黨穆炤等約降因統苗兵據關
衝殺都司王之翰軍覆殺傷大半會繼光論罷即撤兵
委棄輜重略盡黔師協勦亦無功以譚希思為四川
巡撫與總兵劉承嗣會同貴州撫鎮相機征勦時王繼
光既罷御史薛繼茂乃旋主撫應龍亦上書自白御史
吳禮嘉劾郭成等失律令戴罪立功尋劉承嗣以疾乞
骸骨兩省議久不決應龍遣其黨攜金入京行間執原
奏何恩詣綦江縣
二十二年三月以兵部侍郎邢玠總督貴州車駕郎中
張國璽主事劉一相贊畫軍前
二十三年春正月總督邢玠乘傳至蜀察永寧酉陽暨
馬千斛皆應龍姻媾而黃平白泥諸司久為仇讐計先
剪其枝黨以檄曉譬應龍大略稱引哱劉事謂龍來當
待以不死不者國家懸萬金購而頭若早為計吾不而
欺也會水西宣慰安疆臣請父國亨䘏典兵部尚書石
星手札示疆臣趨應龍就吏得貫罪疆臣亦奉札至播
招龍當是時七姓惟恐龍出得除罪而四方亡命竄匿
其間又幸龍反因以為利院道文移輙從中阻四月
重慶太守王士𤦺奉總督邢玠檄詣綦江縣趨應龍安
穩聽勘士𤦺屬綦江令前往宣諭應龍使弟兆龍至安
穩治郵傳儲糧郊迎叩頭致餔資餼牽如禮曰應龍久
縛渠魁待罪松坎所不敢至安穩者以安穩多奏民伏
兵伺殺往有明鑑誠恐中計故不敢出使君幸枉車騎
臨貺松坎敬布腹心綦江令具言太守太守曰松坎亦
曩奏勘地也即以五月八日單騎往松坎應龍果面縛
道旁泣請死罪膝行前席叩頭流血請治公館執罪人
及罰金獻廷中得自比安國亨國亨者曩亦被訐懼罪
不出界故應龍引之太守為請總督乃遣贊畫張國璽
劉一相及道府詣安穩應龍囚服蒲服郊迎縛獻黃元
阿羔阿苗等十二人案騐抵應龍斬以其族得論贖輸
四萬金助採木仍革職子朝棟以土舍受事次子可棟
羈府追贖黃元等梟斬重慶市總督以聞是時倭氛未
靖大司馬欲緩應龍專事東方天子亦以應龍向有積
勞可其奏總督議設撫彛同知治松坎從之論功加邢
玠右都御史還朝以重慶太守王士琦為川東兵備使
彈治之應龍再及寬政益怙終不悛而次子可棟尋死
重慶則心益痛促取屍棺以勘報未完不肻發趣其完
贖大言曰吾子活銀即至矣擁兵驅千餘僧招魂而去
分遣土目置闕據險僣立巡警搜戮軍民劫掠屯堡殆無
虚日厚撫諸苗用以摧鋒名硬手州人稍殷厚者没其
家以養苗由是諸苗人願為之出死力矣
二十四年七月楊應龍肆逆劈餘慶土吏毛承雲棺磔
其屍已又掠大阡都壩焚劫餘慶草堂二司徧及興隆
偏鎮都勻各衞遣弟兆龍引兵圍黃平戮重安司長官
張熹家勢復大熾
二十五年三月楊應龍流劫江津縣及南川十二月
楊應龍臨合江索其讐袁子升縋城下臠割之石砫
宣撫司土舍馬千駟入播先是千駟母覃與應龍私覃
寵千駟謀奪長子千乘爵於是聘應龍次女為聲援
二十六年十一月兵備副使王士琦調征倭楊應龍益統
苗兵大掠貴州洪頭高坪新村諸屯已又侵湖廣四十
八屯阻塞驛站詗原奏讐民宋世臣父鑾及羅承恩等
挈家匿偏橋衞城襲執指揮陳天寵等大索城中得鑾
承恩及子女惨戮以殉令諸苗對父奸女面夫淫妻或
裸體坐木叢射笑樂或燒蛇從隂入腹人蛇俱斃又掘
墳墓焚屍灰飛蔽天巡撫四川都御史譚希思請于合
江綦江各置遊擊一員合江募兵千二百人扼岡門綦
江募兵二千人扼安穩
二十七年二月貴州巡撫江東之令都司楊國柱指揮
李廷棟部兵三千勦楊應龍龍遣子朝棟弟兆龍何漢
良等迎敵于飛練堡我師奪三百落賊佯走天邦囤誘
我師殱之楊國柱罵賊不屈與經歴潘汝資等俱死於
是江東之坐浪戰罷以郭子章代之起前都御史李化
龍兼兵部侍郎節制川湖貴三省兵事决意進勦調東
征諸將南征劉綎督川兵先發麻貴陳璘董一元相繼
回兵五月總督馳至蜀即請設標兵益調募浙閩滇
粤將士檄總兵萬鏊自松潘移重慶并調集鎮雄永寧
各漢土兵設防六月楊應龍乘我師未集大勒兵犯
綦江分屯赶水猫兒岡婁國等以偏師一犯南川一犯
江津其子朝棟守沙溪緝麻山防永寧宣撫與貴州十
七日遊擊張良賢遇賊舊東溪頗有斬獲二十一日應
龍督苗兵圍綦江城數匝遊擊房嘉寵誤爇火磚反傷
城上兵賊乘勢登城嘉寵帥師巷戰蜀兵争譟走水上
嘉寵乃殺其妻與良賢赴敵死應龍因劫令縱囚焚掠
出綦江庫犒師依倉就食盡取資財子女去老弱者殺
之投屍蔽江而下水為赤退屯三溪以綦江之三溪毋
渡南川之東鄉壩立石為播界號宣慰官莊聲言江津
合江皆播故土總督郭子章日夜徵調漢土各兵守渝
城分戍南川合江瀘州軍聲漸振賊遷延不進初賊本
無意竟反徒以安忍猖狂既覆我師飛練則騎虎勢不
終下益結九股生苗及紅黑脚等苗負險弄兵然猶冀
我如往事曲宥未敢鼓行深入止言争界給葬并索奸
民而總督因我援師未集蜀人畏賊如虎時時移文詰
責示無遽絶意計以緩賊賊果具文求撫不復西向總
督亦謬為好語縻之止駐會城調度示賊無張皇已上
聞破綦江追褫兩省撫臣譚希思江東之各為民緹綺
逮兵偹使王貽德賜劍懸賞嚴旨進勦總督益調各路
兵專俟大舉十月命總督李化龍駐重慶調度川貴
湖廣兵總兵劉綎兵亦至綎素有威名其家丁良馬皆
可决勝然夙與應龍昵人皆疑之於是總督延入卧内
輸心腹且以危言激之引其父顯九絲功為比綎大慟
願誓死報效總督乃騰書于朝遂委綎專制而總督治
軍益有次第十一月楊應龍屯官壩聲窺蜀已遂焚
東坡爛橋楚黔路梗黃平龍泉所在告急賊復據偏橋
出掠興隆鎮遠總督議置勁兵萬餘據要害通楚黔道
黔帥童元鎮擁兵銅仁不前革職立功以李應祥代
命僉都御史江鐸巡撫偏沅監總兵陳璘之師
三十八年春正月楊應龍勒兵數萬五道並出攻龍泉
司守偹楊維忠擁兵二千以勢不敵先期托臺謁走思
南鸚鵡溪土官安民志率步卒五百拒守死之吏目劉
玉鑾偕妻子並死于賊副總兵陳良玭託守偏橋不之
援石砫宣撫司馬千乘軍鄧坎賊乘夜掩襲我軍堅壁
詰旦奮擊連破金竹青岡觜虎跳關等七寨酉陽宣撫
司冉御龍進攻官壩斬關直上復擒斬三百有竒初賊
既下龍泉方移兵攻婺州聞敗撤兵遁徵兵大集延
寧四鎮河南山東天津滇浙粤西兵至者踵背相屬各
土司亦用命總督李化龍分兵八路川師分四路總兵
劉綎從綦江入以恭將麻鎮等隸參政張文耀監之總
兵馬孔英從南川入以恭將周國柱宣撫冉御龍等隸
僉事徐仲佳監之總兵吳廣從合江入以遊擊徐世威
等隸參議劉一相監之副將曹希彬受吳廣節制從永
寧入以參將吳文傑宣撫奢世績等隸恭議史旌賢監
之而中軍率標下遊兵策應黔師分三路總兵童元鎮
統土知府瀧澄知州岑紹勲等由烏江參將朱鶴齡受
元鎮節制統宣慰安疆臣等由沙溪總兵李應祥統宣
慰彭元瑞等由興隆恭議張存意按察司楊寅秋監之
湖廣偏橋一路分兩翼總兵陳璘統宣慰彭養正等由
泥副總兵陳良玭受璘節制統宣撫單宜等由龍泉副
使胡桂芳參議魏養蒙監之以偏橋江外為四牌江内
為七牌五司遺種及九股惡苗盤據故也其黔撫郭子
章駐貴陽楚撫支可大移沅州部署既定大會文武于
重慶登壇誓師二月十二日分道並發每路兵約三萬
人官兵三之土司七之苗見驚曰今番真天兵與昔不
同總督諭諸將以抵婁山等關為期移鎮重慶節制且
曰關外且戰且招降多不可勝誅也關内疾戰勿受降
師不可久老賊詐不可信也先是蜀玉壘山忽裂僉謂
昔年平九絲地數動殆播平前兆云十五日劉綎進入
綦江連戰破三峒綦江自東溪入播並峻嶺茂箐楠木
山羊簡臺三峒素號竒險賊首穆炤等盤據綎力戰克
之三月楊朝棟統苗兵數萬分道迎敵鋒甚銳我師夾
擊綎身自陷陣苗大驚曰劉大刀至矣棟潰圍走幾為
我獲初綦江諸苗自分屠城惨戮罪不赦又應龍憚綎
威名冀首挫其鋒屬朝棟悉勁兵間道相角曰爾破綦
江馳南川盡焚積聚餘無能為也及朝棟僅以身免賊
膽落益為守禦計諸軍分道並捷南川則酉陽石砫二
司先登初八日遂克桑木關烏江則壩陽永順兵先登
十一日遂克烏江關翌日克河渡關陳璘及副將陳寅
擊四牌賊各披靡遂奪天都三百落諸囤賊連敗乃乘
隙出竒兵突犯烏江詐稱水西瀧澄會哨誘永順兵斷
橋淹死我師無算恭將楊顯守備陳雲龍阮王竒白明
逵指揮楊續芝等死之事間逮總兵童元鎮下于理時
有飛語水西佐賊者總督檄詰水西不自安會賊殺其
頭目澄大眼二十六日賊託田氏修好賄澄澄戮其使
擊斬偽將楊惟棟等安疆臣亦執賊二十餘人以示不
背二十九日劉綎戰九盤入婁山關關為賊前門萬峯
插天中通一線我師從間道攀藤魚貫毁栅入四月
朔屯白石應龍身率各苗决死戰隂令楊珠等抄後山
奪關四面合圍都司王芬中流矢死劉綎親勒騎衝堅
以遊擊周敦吉守備周以德分兩翼夾擊敗之追奔至
養馬城與南川永寧路合連破龍爪海雲險囤壓海龍
囤而壘海龍囤賊所倚天險飛鳥騰猿不能踰者時偏
沅巡撫都御史江鐸已抵任視師陳將軍璘帥師急攻
以十三日破青蛇囤安疆臣亦以十六日奪落濛關至
大水田焚桃溪莊賊見勢急父子相抱哭上囤死守每
路投降文緩我師總督檄賊詭降即斬使焚書毋為所
紿虞綎與應龍舊檄無通賊綎械其人自明而吳廣以
朔三日入崖門關營水牛塘與賊力戰三日却之賊詭
令婦人于囤上拜表痛哭云田氏且降復詐為應龍仰
藥死報廣廣輕信按兵不動已覘知田氏詐降緩攻而
所云應龍死乃川兵攻囤以火砲擊死所謂楊珠也珠
驍勇善戰既死賊痛如失左右手廣覺詐益厲兵恊攻
燒二關奪三山絶賊樵汲八路兵大集海龍囤下五月
十八日始築長圍更番迭攻自是賊坐困窮厓知兵在
頸矣會總督李化龍聞父喪詔以縗墨視師化龍跣而
草檄益治軍念賊囤前陡絶勢難飛越令馬孔英率勁
兵壁其間餘併力攻後囤時天苦雨將士馳淖中苦戰
六月四日天忽開朗五日劉綎身先士卒進克土城應
龍益迫夜散數千金募死士拒戰諸苗皆駭散無應者
起提刀自巡壘就四面火光燭天傍徨長歎泣語妻子
曰吾不能復顧若矣詰朝我師遂登囤破大城入應龍
倉皇同愛妾二闔室縊且自焚吳廣獲其子朝棟及妾
田雌鳳急覓屍出焰中廣中火毒失聲幾絶頃而甦計
出師至滅賊百十有四日八路共斬級二萬餘生獲朝
棟兆龍等百餘人播賊平總督露布以聞劉將軍綎為
軍功冠十二月獻俘闕下剉楊應龍尸磔楊朝棟兆
龍等于市分播地為二屬蜀者曰遵義屬黔者曰平越
谷應泰曰楊應龍播州土司官也其地屬漢牂牁郡
唐乾符中楊端應募長子孫焉歷宋元皆授世官
明室因之應龍生而雄猜尤阻兵嗜殺然其賓叛
不一荒忽無常亦土司之風類然也應龍之初從
征喇麻進貢大木亦嘗效忠順膺賞賚矣乃以嬖
小妻田雌鳳屠妻張氏之家而何恩宋世臣連章
告變黃牛白泥諸司久為仇讐于凡七姓諸豪咸喜
龍之得罪不欲其就徵對簿而五司遺種九股頑
苗及輕剽好作亂之徒又鼓動其間同惡相濟龍
雖狼子野心亦所謂生長蠻鄉無與為善者也所
幸援兵大集調度多方督臣李化龍發蹤之才總
戎劉綎軍功之冠于時八路分兵四月告捷卒之
應龍戮尸朝棟棄市威震遐荒功業爛焉然而重
慶之會登壇誓師海龍之圍尅期並到兵法曰兵
貴有謀又曰以多算勝固先定其規模非漫嘗于
一擊也若應龍者倔強偏陲不知漢大宗嗣蕩滅
取世戮笑尤足為憑險負固之戒悲夫
明史紀事本末卷六十四
