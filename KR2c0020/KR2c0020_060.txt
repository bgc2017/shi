明史紀事本末卷六十
浙江提學僉事谷應泰編
諳達封貢
世宗嘉靖八年冬十月濟農諳達寇榆林寧夏塞總督
王瓊率兵禦却之初小王子有三子長阿爾婁次阿珠
次蒙古勒章阿爾婁既死二子皆幼阿珠稱小王子未
幾死衆立阿爾婁子伯竒而阿珠子二曰濟農曰諳達強
甚小王子雖稱君長不相統攝也濟農分地河套當關
中地肥饒諳達分開原上都最貧以故最喜為寇其後
漸強盛有騎十餘萬遂雄于諸部蒙古勒章等八營皆服
屬之時時入寇瓊乃請修沿邊垣墉起蘭洮盡榆林三
千餘里十月諳達寇大同掠井坪應朔
九年夏五月諳達犯寧夏時諳達與小王子濟農諸部
或合或分時時犯塞至是入寧夏六月入宣府
十月春三月入大同塞秋九月犯陜西冬十月犯大同
旋出松潘犯西川西境自是無歲不入寇前後殺略吏
民剽人畜以億萬計
十九年七月諳達諸部大舉犯宣府先是大同歸正人
王九子言北部哈喇沁糾諳達吉嚕濟農青台吉赤台
吉等共十餘部禱旗晾馬負十日糗&KR1458;入塞比報至諳
達已過聖順川抵蔚州所過盡破關隘殺人盈野總兵
白爵禦之戰于水兒亭敗績總兵雲冒又敗績于連雲
堡諳達留宣府境内兩月始出塞八月諾延格哷勒台
結濟農諳達分道入大同大掠太原諸處初大同之變
諸叛卒多亡出塞北走諳達諸部諳達擇其黠桀者多
與牛羊帳幕令為僧道丐人偵諸邊或入京師凡中國
虚實盡走告諳達其有材智者李天章高懷智等皆署
為長至是諳達率諸部入塞大同鎮卒陰遣人與約勿
掠我人畜我亦不闌汝諳達諸部喜與折箭而去乃竟
越大同由井坪朔州抵雁門破靈武關入岢嵐興縣交
城汾州文水清源諸處殺掠人畜萬計遇大同卒以所
掠輜重遺之求假道焉巡撫大同諸道總兵王陞若不
聞宣府總兵白爵調赴應援亦觀望不戰巡撫山西都
御史陳講告急事下兵部尚書張瓉曰寇且退矣何事
張皇諳達濟農縱掠旣飽乃旋出塞十二月諳達濟
農寇大同
二十年九月濟農入大同塞大掠太原等處又越而南
殺掠人畜數萬京師戒嚴己而濟農出關未及塞諳達
復入又越太原而南至石州殺掠甚衆上命宣大總督
樊繼祖發兵應援繼祖竟不應援諳達縱掠而去
二十一年夏六月諳達入大同大掠太原而南時濟農
掠忻代倡伎縱淫樂不休病髓竭死諸子不相屬分居
套中而諳達日強盛有子曰黃台吉臂偏短善用兵其
衆畏之用命過于父諳達乃糾青台吉濟爾噶哈喇罕
及叛人高懷智李天章等各擁衆數萬入大同塞其精
兵戴鐵浮圖馬具鎧刀矢銛利望之若冰雪然不輕與
我戰卽餘騎足扼我矣至是經朔州破雁門關掠太原
而南京師戒嚴秋七月廷議懸賞格斬諳達頭與千金
官不次其下偏禆三百金官三級無有應者諳達乃擁
衆越太原列營汾水東西掠潞安平陽諸州縣上命翟
鵬提督宣大偏保山東河南諸軍務未至諸軍連營處
不相統攝皆觀望不戰縱寇深入諳達大衆駐平遥介
休閒散騎入山落中殺掠人畜輜重迤邐就大營諸將
竟無肯乘險邀擊者己而諳達大得利整衆且歸副總
兵張世忠自侯城村起營約誓諸將躡寇力戰諸將皆
閉營不救諳達見世忠軍壯戰又力呼集精騎三千蹙
世宗圍之世忠傷矢裹創下馬步戰諳達衆亦窘會矢
及火藥俱盡諳達益衆蹙之世忠憤呼曰我軍被圍戰
苦諸將竟不相援國憲天刑寧汝逭耶復上馬督短兵
接戰自已至酉兵死傷殆盡諸軍卒無援者世忠力竭
腦中二矢墜馬死部將張宣張臣痛世忠死亦力戰死
之諳達旣勝復分掠定襄五臺孟縣又自代州出繁峙
靈丘廣昌殺掠人畜十餘萬乃從廣武出關安行出大
同左衛及陽和塞而去諳達自六月丁酉入塞至七月
庚午始出凡掠十衛三十八州縣殺僇男女二十餘萬
牛馬羊豕二百萬衣襆金錢稱是焚公私廬舍八萬區
蹂田禾數十萬頃詔贈世忠右都督立祠祀之
二十三年秋九月諳達入大同塞總督尚書翟鵬禦却
之冬十月諳達破宣府塞入紫荆關時以巡撫朱方
請撤防秋兵太早致諳達深人翟鵬不能禦俱逮繫下
獄鵬削籍方杖死關下
二十四年加總兵咸寧侯仇鸞太子太保鸞寧夏人祖
鉞以襲寘鐇功封伯已平河北盜進封侯鸞粗悍敢大
言朝臣俱薦之襲封守寧夏先是濟農寇甘肅鸞與總
督侍郎張珩巡撫張錦禦却之遂上言督兵禦寇追至
朵蘭地及之大戰一日凡五捷斬首百餘級及斬濟農
子朗台吉而竄其昆季厮養卒姓名于籍中稱有功疏
上兵科劾鸞奏捷辭多虚構意涉夸張往歲黑山墩之
捷謂馘濟農子台哈布哈竟成空言今復以衣鎧鮮華謂
為朗台吉濫引勤王之語妄覬封侯之勲宜行勘覈帝
曰勦獲旣多厥功可嘉其加鸞宫保任一子所鎮撫
二十六年夏四月總督宣大侍郎翁萬逹上言諳達請
求入貢乞參酌其可否巡按御史黃汝桂奏北邊自和
碩為梗貢禮寢廢迄今四十餘年自嘉靖辛丑北邊諸
部懷叵測之謀石天爵倡入貢之請去歲至今又復踵
行前詐豈可輕信墮其計中蓋諸寇自庚子以來連年
蹂大同深入潞澤宣府抵紫荆西掠延綏東寇遼陽塗
炭我疆宇殺掠我人民凡我臣工皆思剪此以雪憤但
時未可乘勢當徐圖耳故貢亦寇不貢亦寇者外寇之
故習也貢亦備不貢亦備者邊臣之本計也事機貴乎
先圖軍令重于申命乞嚴勅總督鎮巡等官加防禦上
曰逆寇連歲為患詭言求貢勿得聽從其各嚴邊兵防
禦如有執異處以極典
二十七年春正月諳達入河套三月總督宣大翁萬
逹上言諳達復投譯書求貢帝命拒之五月諳達寇
偏頭關七月寇大同九月諳達入宣府塞寇居庸諸
處嚴嵩言于帝曰諳達諸部以夏言曾銑收河套故報
復至此帝于是益怒言不可解銑與言先後皆棄市(詳議)
(復河套)
二十八年春二月諳達大舉入寇略大同直抵懷來指
揮江瀚董暘迎擊之斬獲頗多力竭無援死之總兵周
尚文師兵萬人追至曹家莊及諳達兵大戰總督翁萬
逹親率銳卒繼之諳達敗走斬首五十五獲其噐鎧無
算諳達兵傷痍甚衆乃馳出塞議者謂數十年間無此
戰功捷聞諸臣升賞有差八月諳達入宣府大同塞
備禦官張景福百戶成策李松力戰死之
二十九年秋八月諳達越宣府走薊州塞入古北口圍
順義長驅直入戊寅逼通州大掠密雲三河昌平諸處
辛巳進犯京師壬午諳達求入貢命廷臣集議之癸未
諳達犯諸陵轉掠西山良鄉以西遂東去京師解嚴(詳庚)
(戌之變)
三十年春三月與諳達通馬市初咸寧侯仇鸞倡大舉
北伐之議内實畏怯乃密遣時義結諳達義子晩脱使
諳達以貢馬互市為請諳達利中國貨幣投譯書宣大
總督蘇佑求通市佑以聞帝命羣臣集議鸞力主之羣
臣弗敢異上從之乃以兵部侍郎史道往大同總理互
市兵部員外楊繼盛上疏力言不可略曰互市市馬者
和親别名諳達蹂躪我陵寢虔劉我赤子而先之曰和
忘天下之大讐其不可一北伐之詔下天下曉然知聖
意日夜輸兵食以助京師而忽更之曰和失天下之大
信其不可二以堂堂天朝而下與邊臣互市冠履倒置
損國家之重威其不可三天下豪杰日夜磨礪其長技
以待試而甘心于和欵謂國家厭兵無所用之隳豪杰
效用之心其不可四庚戌之變頗講兵事無故言和使
邊鎮美衣媮食而自肆懈天下飭武之志其不可五往
者邊臣私通外寇吏猶得以法裁之今導之使通其不
勾結而危社稷者幾希開邊方交通之門其不可六伏
羌之莽在在有之往者厭國威不敢肆今謂縣官慴而
議和啟内地不靖之漸其不可七諳達深入時我雖不
敢逆一矢然彼知我有備也備之已半歲而互市終之
彼謂我尚有人乎長諳達輕中國之心其不可八諳達
狡詐出沒叵測我竭財力而輦之邊彼負約不至未可
知也或因互市而伏兵若吐番清水之盟未可知也或
互市畢即入寇入寇矣而駕諉他部未可知也或以下
馬索上價或責我以他賞或望我以苛禮未可知也墮
諳達狡詐之謀其不可九大約歲帛數十萬得馬數萬
匹十年之後彼馬少而我帛亦不計將何以善其後不
為國家深長之策其不可十凡為謬說者有五不過曰
吾外假馬市以羈縻之而内寬吾以修武備夫諳達至
無厭也至無耻也吾安能一一而應之是終兆釁也且
吾果欲修武備而何所藉于羈縻此一謬也曰互市之
馬吾藉此以資吾軍則又非也旣和矣無事戰矣得馬
將用之且彼亦安肯捐其壯馬而予我此二謬也曰互
市不已彼且朝貢夫至于朝貢而中國之損資以奉寇
益大矣此三謬也曰彼旣利我必不失信又非也夫中
國之所開市者能盡給其衆乎不給則不能無入掠此
四謬也曰兵危道也佳兵不祥夫敵加于己而應之胡
佳也人身四肢皆癰疽毒日内攻而憚用藥石可乎此
五謬也夫此十不可五謬匪唯公卿大臣知之三尺童
子皆知之而敢有為陛下主其事者蓋其人内迫于國
家之深恩則圖倖目前之安以見效外慴諳達之重勢
則務中彼之欲以求寬然公卿大臣皆知而莫為一言
止之者止則身任其責而危開則人任其責而安陛下
宜振獨斷發明詔悉按言開市者選將練兵聲罪致討
不出十年臣請得為陛下勒燕然之績懸諳達之首于
藁街以示天下後世疏奏帝連閱頗然之下内閣及禮
兵部大臣集議嚴嵩等唯唯莫敢以為是鸞憤然曰䜿
子目不識兵宜其易之乃密疏搆之而帝意遂中變下
錦衣獄拷訊繼盛持論不變獄具謫狄道典史夏四
月宣大馬市成史道主市事每一馬償幣若干諳達驅
馬至城下計直取償事竣諳達貢良馬九乞再為市仇
鸞請勅厚賚之賜衣幣甚渥遣官宣諭朝廷恩威仍勅
嚴飭部落勿得生事開邊釁秋七月諳達獻叛人蕭
芹等初華人蕭芹張扳隆王得道喬源丘富等六十餘
人潛出塞降諳達諳達任用之丘富每教以火食屋居
諳達竟不敢屋居也為築板升處之至是馬市通諳達
頗利之芹等弗肯請仍謀入塞剽掠諳達不悦仇鸞遣
時義啗諳達以利諷令縳獻芹等諳達以為然遂擒芹
及扳隆得道等三十餘人械至大同塞下納譯書于總
督史道所道以聞其丘富喬源等三十五人俱走免芹
等伏誅詔進仇鸞史道官爵餘各陞賞有差十二月
諳達寇大同初史道主宣大市事諳達以羸馬多索價
直弗予輙大譁入大同市寇宣府宣府市寇大同甚者
朝市暮寇幣未出境而警報隨至併所得羸馬掠之去
諳達衆日往來大同城外訊之輙以貢市為言將士不
敢拒各邊垣及諸營堡俱壊戍卒盡散諳達遊騎可長
驅至城下矣史道上言諳達無馬者許以牛羊入市酬
粟豆科道交章阻之諳達又請開市于遼東巡撫遼東
許宗魯移書兵部反覆陳不可狀事得寢諳達知市利
不博是月三寇大同巡按御史李逢時上言數日之内
諳達三入寇似與通市情實相左乞勅邊臣多方備禦
仍遣使諳達宣示恩威令其約束部落勿啟邊釁每歲
六九月通市外不許頻復求請倘若服從與通市如故
若面從心違據實奏報一意戰守可也兵部尚書趙錦
言自古禦寇之道戰守為上羈縻終非長策乃開市甫
畢而旋三入寇防微杜漸誠宜審處上命督臣偵探備
禦并嚴私通之禁
三十一年春正月諳達寇大同巡按御史李逢時上言
諳達敢于歲初擁衆入犯可見馬市之羈縻難恃今日
之計惟大集兵馬一意討伐宜行各邊臣合兵征勦仍
勅京營大將仇鸞訓練甲兵專事征進勿得隱忍顧忌
釀成大患帝曰諳達非時擾攘邊兵不能防禦皆因平
日耑恃馬市全不設備故爾今後一意戰守如仍前觀
望重懲不貸二月諳達復入大同塞時仇鸞佩大將
軍印偃蹇畏懦不敢發兵征進又恃通市亦不嚴飭邊
將防禦而大同總兵徐仁復驕縱聲言馬市旣通無庸
戍守恣意朘克巡撫都御史何思亦以通市故即有警
輙匿不以聞有拒殺零騎者抵死以故諳達衆出入關
隘無復顧忌動以貢市為名往來官寺有司廪餼惟謹
稍拂意輙大閧甚至直入堡城奸辱婦女莫敢誰何至
是諳達衆萬餘入塞直抵懷仁大掠徐仁等各擁兵觀
望不擊遊擊劉潭陰遣人結諳達鬻路獨中軍指揮王
恭率所部禦之戰于管家堡力屈死之諳達得利遁去
代府饒陽王上言其事上命逮徐仁劉潭等詣京即訊
議處何思削籍王恭贈都督僉事任一子祠祀三月
罷馬市時邊防從廢言官屢以為言仇鸞亦慮禍及密
疏請止乃罷市召史道還帝命復言開馬市者論死著
為令于是兵部上言往歲宣大戍卒自足戰守自簡銳
卒入衛京師衆分勢散致調各鎮兵赴援奔命罷勞餽
饟繁費數年以來費百餘萬後將何繼不若以本鎮土
著壯夫補足原額庶供億可省而戰守足恃從之初總
督翁萬逹修築宣大邊垣千餘里烽堠三百六十三所
頗完固後以通市故大半為諳達衆所毁兵部請勅邊
臣修補給事中李幼滋上言敵壘卑小宜于垣上增築
高臺營建房廬以棲火器俱從之夏四月大將軍仇
鸞帥師出塞襲諳達于威寧海敗績而還朵顔三衛
導諳達衆數萬由遼東前屯衛撤去邊垣七十餘里掠
至寧遠備禦官王相力戰死之詔贈相都督同知時諳
達數寇遼薊皆朵顔導之為患益劇秋七月諳達寇
薊州塞先是遼東報至仇鸞請行邊己而中止至是薊
州報愈急鸞當出禦適疽發背不能出師然顧戀大將
軍印不肯辭又無有敢言易將者兵部尚書趙錦曰事
迫矣乃上言大將軍病不能禦敵而印在大將軍所諸
偏禆令不行請暫假大將軍印自將兵禦之帝謂本兵
不可出師令收大將軍印綬上之别遣將將兵錦乃夜
馳至鸞第收鸞印綬以總兵陳時代鸞佩大將軍印鸞
聞大恚疾益劇遂死時上已心知鸞奸逆未發命都督
陸炳密訪之炳素惡鸞常伺察其動靜得其諸奸事欲
即發尚恐無案驗會時義侯榮姚江皆冐功授錦衣衛
指揮等官知鸞死事必敗遂以八月十一日出奔居庸
關鞏華城諸處欲叛出塞炳知之使關吏及邏者執之
以聞詔下獄炳乃盡發其前後交通納賄諸亂政狀帝
大怒令諸司會鞫之下制暴鸞罪惡剖棺戮其屍父母
妻子及時義侯榮等皆斬籍其家下詔布告天下諳達
聞之引去趙錦亦以初附鸞謫戍于是帝諭更戎政悉
改鸞措置約束冬十月宣大總督蘇祐與巡撫侯鉞
總兵吳瑛奉詔出師北代鉞率數萬人出塞襲擊諳達
幕諳達知之會兵逆擊殺把總劉欽等七人士卒死者
無算瑛等急歛衆歸塞内巡按御史蔡朴上言其狀因
劾祐鉞詔不問仍命卹劉欽等
三十二年閏三月諳達寇大同副總兵郭都出戰死之
詔逮巡撫侯鉞為民予都卹典夏四月廵撫宣府都
御史劉璽上言修築邊垣須用磚灰以圖永久山西一
鎮須六十餘萬請給發御史秦朴亦言土沙易圮費當
不貲俱下兵部議尚書聶豹言奏乞之數六十餘萬則
經營必須十年財力旣不辦况曠日持久無救目前可
姑為旦夕防禦之計日後别圖永世之利從之冬十
月朵顔糾諳達率衆二十萬薄古北口烽火逹京師帝
懲庚戌事憂日旰忘食遣使偵諸軍戰守狀總督薊遼
侍郎楊博躬擐甲乘城督將士防禦甚力諳達百道攻
塞垣博隨方拒擊終不能入使者以狀聞帝大悅即軍
中賜博衣一襲發帑金萬兩犒將士博承命宣朝廷威
德諸將士人人喜勇氣益倍與諳達守八日諳達不得
利乃引退猶徘徊數舍外不卽去博募敢死士持火械
夜數入其營擾之寇衆倉皇宵遁去
三十三年秋七月諳達衆數萬入大同塞官軍敗績逮
總督尚書蘇祐巡撫齊宗道于獄十二月諳達寇大
同總督侍郎許論巡撫都御史王忬徵兵擊走之
三十六年秋八月諳達衆三十萬入雁門塞破應州四
十餘堡總督楊順縱兵殺避難兵民上首功以自解己
而錫琳阿妾托斯齊私部目懼誅來降順上其狀以為功錫
琳阿諳達子士馬雄諸部且入寇順懼上言諳達叵測
欲脅朝廷歸之敵故薄順等無能且黠甚詐言以叛人
丘富來易順信其言予之鍚琳阿戮托斯齊丘富竟不可
得順懼罪賂巡按御史路楷隱其事給事中吳時来聞
之上言托斯齊來降不過寇中一亡婦耳苟明于啟釁
之媒拒之勿納可也始則張皇已功旣而輕墮敵計乃
行賂按臣相為欺蔽然則朝廷邊餉之用秪借順等潤
家之資耳疏入上怒逮順楷下獄削籍以兵部尚書許
論比順楷亦罷之
三十七年春正月諳達圍大同右衛不克四月命兵
部尚書楊博出督宣大軍務時右衛圍久不解議者以
為非博往不可遂有是命仍虚部中位以待之博乃徵
諸鎮兵聲言出塞北伐羽檄日數十下諳達聞博至乃
引去守將上表拒守四閱月誓志勵衆死守不屈博上
其功優叙之王德戰死奏立祠加䘏參將周現潛通諳
達奏禠之自是邊人俱砥礪思自奮博因陳善後二十
餘事築牛心諸堡為烽堠二千八百餘所濬濠千餘里
五旬訖功帝大悅加博太子太保
四十五年春正月諳達寇宣府塞西陽河先是諾延格
哷勒台英格每歲引小王子諸部寇薊遼四十二年由墻
子嶺直犯通州京師震動而宣大諸邊頗安靖至是復
入寇宣府旋引去
穆宗隆慶元年夏五月諳達犯大同參將劉國引兵禦
却之九月諳達子黃台吉擁衆窺伺陵後南山上命
總督劉燾率兵防護陵寢俺達陷山西石州陷之殺知
州王亮留壁石州剽掠交汾等處山西騷動會有薊鎮
之警京師戒嚴上命羣臣議防禦策大學士徐階條十
三事時諳達入邊已二十餘日勢甚横已雨潦連旬馬
多死皆杖馬箠徒步歸所剽獲不能盡載往往遺于道
甚衆十餘日始盡出邊而官軍無一人邀擊者大同總
兵申維岳孫吳等覘俺答旣去汾石始約兵進戰及俺
答出岢嵐東北孫吳以非己信地引還大同維岳等終
不敢戰而還十四日諳達始悉去諸將乃稍稍出獲奸
細明海等及他老幼疲弱掩襲得之以為功諸將獨方
振一與諳達遇尤月逐諳達于嵐縣稍稱敢戰而已事
聞詔奪督撫鎮諸臣官聽勘而逮諸將至京鞫之議功
罪賞罰有差時邊臣巽愞怠玩掩罪冒功積弊已久故
恣寇出入動得利去至是議罰將士始知畏法焉
二年夏五月兵部言山西一鎮舊以大同為藩籬警備
差少自嘉靖壬寅失事之後大同棄墻不守遂與諳達
為隣三關邊隘皆諳達必犯之地矣然鎮臣尚在内地
諳達必糾合諸部乃敢深入故在關内則憂大舉傍老
一帶逼近寇巢居常則有遊騎出入之苦遇冬則有套
騎履冰之備故在關外則慮零寇今寧武在忻代偏岢
之中旣以總兵駐師便于東西策應而關外一帶宜增
設防禦請發太僕金益募軍買馬以備之上令施行
四年冬十月癸夘諳達孫巴罕鼐濟率其屬額里格等
十人来降巴罕鼐濟者諳達第三子塔布台吉之子也
幼孤育于諳達妻伊克哈屯所命僕額里格之妻乳焉
及長鼐濟多智有口辯諳達娶壻博竒女為之婦不相
能復聘圖克且吉德之女適諳達長女伊巴罕有所生
三娘子者貌甚艷麗已受鄂爾多斯聘諳達奪取之鄂爾
多斯甚甚將攻諳達諳達無以解即以鼐濟所聘圖克且吉
德女償之鼐濟怒謂額里格曰我祖妻外孫又奪孫婦與
人吾不能為若孫吾行矣遂與額里格同妻博竒女等十
人南走叩關請降總督王崇古留之邊吏譁曰此孤豎
無足重輕宜勿留崇古曰此竒貨可居諳達即急因而
為市諭以執送叛人趙全等還我乃優遣以慰其䑛犢
之愛而制其命若其弗急則我因而撫納如漢質子法
使招其故部居近塞諳達老且死其子黃台吉勢不能
盡有其衆然後以居耆谷蠡柣置塞外其與黃台吉搆
則兩利而俱存之弗搆則以師助之外以博興滅扶危
之名而實收其力廷臣譁然以為不可御史葉夢熊爭
尤力上曰寇慕義來降宜加優撫其以巴罕鼐濟為指
揮使額里格為正千戸各賞大紅紵絲衣一襲諳達婦
恐中國戕其孫日夜尤諳達諳達尋亦悔遂擁十萬衆
壓境崇古命百戸鮑崇德諭以存卹恩而要其縳叛示
信諳達頗銜之乃留崇德隨遣騎覘之則鼐濟方蠎衣
貂帽馳馬從容歸報諳達與婦感且愧曰漢乃肯全吾
孫吾且囓臂盟世服屬無貳奚有于叛人遂定盟通貢
市馬而諸部亦貪中國財物咸從臾無間言十二月
諳達執叛人趙全等九人求獻索鼐濟許之先是山西
妖人吕明鎮以白蓮妖術謀不軌全與丘富等從之事
覺明鎮伏誅富與全率黨李自馨劉四趙龍吕老十猛
谷王之屬叛歸諳達駐邊外古豐州地名曰拜甡己而
我百戸張彦文遊擊家丁劉天祺邊民馬西川等二十
八人悉往從之衆至數萬因尊諳達為帝富犯邊死全
等治第如王者署其門曰開化府至是誘執之至雲石
堡待命總督王崇古受其獻悉送闕下誅之遣使送歸
鼐濟鼐濟猶戀戀不欲行崇古諭以朝廷恩意許奉表
通貢不絶鼐濟感泣誓不敢貳中國携其妻以歸崇古
以欵諳達功加少保尚書巡撫方逢年兵部尚書郭乾
侍郎谷中虚王遴各陞賞有差又加恩輔臣李春芳高
拱張居正殷士儋及原任大學士趙貞吉等五人
五年三月己丑封諳達為順義王及其子弟部落為都
督等官諳達得孫後遣使来謝且乞表式請封王崇古
疑濟農大巴圖未與盟恐有詐未許蓋濟農者諳達兄
婁巴圖爾昆都埒赫諳達親弟也濟農死子四長曰濟
嚢皆為諳達姪而烏紳巴約永實卜多羅托滿等部又
多其支屬諳達于諸部為尊行力能合之必同心内附
始可假以王封得比三衛例崇古以此脅諳達諳達以
托滿故主力不能致為辭而崇古獨自計婁巴圖與托
滿善且内親黃台吉會黃台吉使來乃令其約婁巴圖
以招托滿與諳達會同請封因可以破三衛交搆之私
至是諳達始與婁巴圖濟嚢永寔卜諸部各遣使十八
人請通貢開市以息邊氓詔下羣臣廷議定國公文璧
吏部侍即張羅等二十二人為可英國公溶戸部尚書
張守直等十七人為不可工部尚書朱衡等五人以為
封貢便互市不便獨都御史李崇極言宜許狀上卒如
崇古議封俺答王號貢期聽于三四月後一行互市之
數先定馬數其貢使不得至京鐵鍋諸物不得闌出賞
大紅五綵紵絲蠎衣一襲綵緞八表裏五月總督王
崇古為諳達陳乞四事一請給王印如先朝忠順王例
二請許貢入京比于三衛各貢使貢馬三十疋三請給
鐵鍋議廣鍋十斤煉鐵五斤尚未可為兵器洛禍生粗
每十斤煉鐵三斤宜可給與以敝易新四請撫賞部中
親屬布段米豆散所部窮丁塞上仍許不時小市六
月順義王諳達使恰台吉逹爾罕執趙全餘黨趙崇山
穆教清張永保孫大臣及妖人李夢陽等來獻上嘉其
誠順賞白金三十兩彩幣四表裏恰台吉等各十兩一
表裏御史劉良弼以封貢事畢上疏陳六漸一曰封疆
弛守之漸二曰屬部疑叛之漸三曰將領推諉之漸四
曰塞下虚耗之漸五曰勇士散逸之漸六曰市地增加
之漸又言黃台吉嚮化不醇他日必為邊患大學士高
拱言嘉靖十九年北寇求貢當事憚于主計斬使絶之
三十餘年邊民肝腦塗地此往歲之明失今其感恩慕
義直受而封錫之猶非要領之圖本意之所在也及此
閒暇積我金修我險練我士整我械開我屯田理我鹽
法皆得次第行之彼若背約遂興問罪之師進退各有
餘地苟見一時遂爾偷怠良時不再得邊備寢弛難振
矣上嘉納施行
六年九月諳達貢馬二百五十匹時穆宗已崩神宗卽
位十月授諳達兄子永寔卜岱青都督同知十二
月遣諳達舊使和爾齊諾木沁北還嘉靖間奉使六人
以諳達内犯下獄二十年餘俱物故至是釋之
神宗萬歷元年三月頒順義王諳達番經并給鍍金銀
印
二年十二月順義王諳達子璸都求河西互市邀索刀
仗朝議絶之兵部言以一部啟各鎮拒絶之心非計也
宜諭諳達令其子改圖遂令督撫臣諭之
三年夏四月璸都駐牧西海役蘇克伯哩等番屢擾
邊境詔陜西總督諭諳達嚴戢璸都諳達言璸都因甘
肅不許開市苦寧遠途遠巡撫甘肅都御史侯東萊上
言璸都屢侵諸番以報其掠馬因圖請市河西彫敝開
市為難苟可安邊何惜甘肅一垣而不以縻之也上從
之遂立大市于甘州小市于莊浪十月諳達乞佛像
蠎叚且城市成求賜名賜城名福化量給其請是年
黃台吉改貢市于新平堡
四年十二月伊德台吉所屬嘗盗邊絶其貢諳達聞之
從彼法罰羊千馬二百駝二詔宥之已服罪馬駝等不
必進
五年二月順義王諳達執叛盟獻鶴等四人上賜諳達
幣論叛者如法三月諳達請開市茶馬又求都督金
印朝議以請屬部並無金印宜諭遣上從之九月諳
達上書甘肅巡撫復求茶市初西番善蔵請納馬保塞
廷議勿受巡茶御史李時成上言善蔵生西番中俗極
遠未嘗通貢市一朝率衆來降彼實畏我威靈苐以洮
西極邊地更得此族不益厚固藩籬耶矧今急須馬何
為拒之上從之諳達以番人入漢久且慢我遣大巴圖
薩布啟幕府請得比番開茶市廷議且許之李時成得
奏言諳達今求茶市意不在茶在得番人耳夫洮西一
帶抵嘉峪金城綿亘數千里番族星羅西寇之不敢長
驅而南以番為之蔽也顧番人須茶最急一司無茶則
病且死是番人之命懸于中國俾世受約束藩我西上
脱以茶市假之諳達逐利而專意于番求生而制命于
諳達彼此合一其遺患可勝道哉上是之兵部謂茶市
不可許但諳達稱迎佛僧寺必須用茶量給數十篦示
恩報可諳達復求開洮州茶市進馬五百疋諭止之
七年秋諳達請寺額詔名其寺曰弘慈
八年秋八月加順義王諳達次子博達斯驃&KR0008;將軍察
罕鄂博格爾台吉等百戶
九年秋八月順義王諳達上表貢馬十二月順義王
諳達死賜祭七壇采幣十二雙布百疋其妻三娘子率
其子黃台吉上謝表貢馬黃台吉者諳達長子也嘉靖
時有精騎萬餘庶弟曰青台吉精騎半之諳達老矣娶
二妾棄其妻黃台吉怨之妾各子一人諳達予萬騎自
備以故中自疑不敢深入黃台吉日夜扼腕曰老婢子
有此兵而老死沙漠可笑也及諳達歸欵益老而厭兵
且佞佛聽番僧言戒殺掠而朝廷威信亦足以服之以
故十餘年終保塞不敢南犯先是王崇古入為大司馬
繼崇古者方逢時吳兑代為總督各部俱貢市無失期
而三娘子切切慕華不時欵塞常詰兑兑兒女畜之情
甚暱或三娘子致手書索金珠翠鈿兑隨市給與以敦
和好部落中間有梗化者三娘子時時報聞督府得預
為備
十年總督鄭洛遣通事馬應時佯為趣貢事陰以詗之
三娘子遣托和齊請寬假辭以無嗣王表文空其印
十一年閏二月黃台吉襲封順義王更名徹辰汗黃台
吉先配烏蘭必濟後受西僧紿納婦一百八人以象數
珠諳達死黃台吉將收三娘子三娘子嫌其老病將别
屬督臣鄭洛計曰若三娘子别屬我封此黃台吉何用
乃命人說三娘子曰汝歸王天朝以夫人封汝不歸一
婦耳于是三娘子逼于利害乃歸之黃台吉襲封僅四
年三娘子佐之貢市推謹
十四年二月順義王黃台吉死子齊哩克襲位初巴罕
鼐濟歸諳達命主拜甡號曰岱青台吉妻曰岱青必濟
兵馬雄諸部癸未年死三娘子欲令己子布逹寔哩妻
必濟而諳達用事臣恰台吉勿從隂主齊哩克以兵收
必濟為妻三娘子名哈屯别築城居朝廷賜名歸化至
是黃台吉死齊哩克當嗣督臣鄭洛復諭齊哩克曰娘
子三世歸順汝能與娘子聚則封不亟聚封别有屬也
齊哩克盡逐諸妾乃以十月入三娘子帳中合婚其部
落雅爾哈盗我助馬堡哈瑪爾盗我偏頭關三娘子俱罰
治如法
十五年秋七月封齊哩克為順義王三娘子為忠順夫人
十八年大學士王錫爵上言古謀國之臣無事則深憂
有事則不懼自封欵十九年順義王齊哩克以助和爾
齊故罷市賞兩年未與忠順夫人三娘子捕叛人史二
致塞上請復市賞詔復二年以三娘子兒布逹寔哩為
都督史二即齊哩克兄安圖壻也仍寬假其罪分列于
龍門滴水崖史二亦欵服二十年來吏恬卒玩一旦封
豕生心舉朝惶怖止辦呶呶追尤首事此一反也武官
爨下求安專藉欵關之利文吏隙中觀鬭爭談出塞之
功此二反也諸邊以彼此支吾為熟套以日月玩愒為
良謀一遇緩急重難之事則隔垣内外便分爾我逃責
于己而嫁禍于人此三反也臣謬為三反之論而約以
經營鎮定之一言蓋欲少省議論使當事可以措手暫
寬文法使文武貴于同心上是之
四十一年春二月齊哩克既殁布色圖以長孫嗣封而
索諾木阻之越冬講乃成于是總督凃宗濬以爵禮請詔
布色圖襲封順義主巴罕必濟封忠義夫人西僧愛且
噶授都綱遣官賫封勅至邊各散去不受御史李若星
疏論布色圖抗旨回巢踰年告欵塞上乃&KR0008;受封其部
落多散失遂不競
明史紀事本末卷六十
