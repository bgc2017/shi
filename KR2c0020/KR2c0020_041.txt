明史紀事本末卷四十一
浙江提學僉事谷應泰編
平固原盗
憲宗成化四年夏四月固原托逹穆蘇叛據石城初洪
武中平陕西故元平凉萬戶巴勒丹率衆歸附高帝授平
凉衛千戶其部落散處開城等縣號托逹以畜牧射獵
為生家多殷富巴勒丹孫穆蘇以貲力雄諸族成化初保
喇瑪拉噶内侵托逹李俊者獨以羊酒奉保喇保喇喜
賜以馬俊遂有北徙意致仕都督張泰牧鳴沙州與托
逹鄰張巴延等時時假寇盗劫掠之泰以狀聞于巡撫
陳介會有通渭縣民避徭役匿穆蘇所陳介下吏捕治
之穆蘇素縱佚不知法頗危懼參將劉清初至指揮馮
傑歛諸托逹賄利為餽李俊素狡黠遂以言激穆蘇等
為亂穆蘇姪滿璹為平凉指揮有司移檄平凉衛捕滿
四張巴延甚急璹素戅不知穆蘇等異謀率衆往捕穆
蘇知之俟璹至佯許歸罪有司紿遣其衆散遂刦璹號
集諸土達以四月叛入石城石城在衆山中去平凉千
里四面峭壁數十仞無徑非引繩不可登西山頂平可
容數干人山罅皆墻高二三丈城中有數石池可汲池
外設棧道而棧道下則築小城護之前有小山高數仞
如拱壁狀山後悉築墻高二丈五六尺各留小門僅容
單騎城外皆亂山盖昔人造之避亂者不知所始穆蘇
等往獵射故熟知其險可據而先掘地得前代行帥府
印心動遂叛入居之其徒相率偽尊四為招賢王李俊
順理王散劫甘州旋攻固原千戶所李俊戰死劉清自
靖鹵率衆馳戰不利都指揮邢瑞申澄率各衛軍往捕
戰于城下兵敗申澄死之賊勢大振民失職者多從之
遠近震駭五月勅陜西巡撫都御史陳介總兵寧遠伯
任夀廣義伯吳琮巡撫綏延都御史王銳參將胡愷各
率所部兵討之秋七月寧夏兵先至介等不候綏延兵
自固原急趨蔡祥堡夜二鼓營壘始定軍士勞疲比曉即
出架梁順嶺而行去石城十里許賊數千出迎請降有
卒馮信頗知兵言于介等曰賊雖降誠僞叵測然我軍
夜至未休暇即行且乏水飲力疲矣不可戰姑聽彼請
緩師徐議攻討吳琮叱之曰賊計欵我兵至此豈可退
乎遂麾兵進賊遁去至城遂驅牛羊數千在前而精兵
後繼時賊尚無兵械執木挺而鬭官兵大敗任壽吳琮
俱退保東山陳介欲自殺左右救免遺失軍資甲械千
數兵有被圍在山者皆棄之而歸盡殱焉賊乃益猖獗
凢係托逹盡逼入城時截靜寧州道掠奪甘肅粮運無
算且聲言欲窺陜西事聞逮陳介任壽吳琮劉清馮傑
等下錦衣獄命都御史項忠總督軍務總兵劉玉參將
夏正率京營兵并發陜西三邊兵五萬人往討之起大
理寺少卿馬文升為都御史巡撫陜西恊勦冬十月朔
項忠馬文升先後至固原明旦于營外得賊所遺書求
宥罪容居石城免其徭役衆知為緩兵計置之忠等議
進兵方略令善畫者圖其山谷形分六路進兵忠與文
升等屯中路山莽金佛溝進延綏巡撫王銳參將胡愷
由李俊溝進伏羌伯毛忠由木頭溝進右參將夏正由
亂麻川進都指揮姜盛由墨城子進副總兵林盛由好
水川進都指揮張英由驢母川進期三日諸路少出兵
嘗賊且探地勢後乃大舉比至城外賊來迎敵延綏兵
恃勇輕進失利明日復會戰賊佯敗歛衆入城伏羌伯
毛忠麾其兵進據木溝翼日忠督精銳四千先登奪山
北三峯又奪山西四峯與各路官軍會進攻石城擒斬
甚衆忠為流矢所中還至半山而卒諸軍皆却劉玉被
圍城下衆潰玉中流矢項忠斬退縮千戸一人以徇衆
懼不敢退玉得免項忠以兵敗憂失色文升曰勝負常
事耳况賊死亦多勢已不振此時黃河未凍賊不能北
徙無深憂可徐圖之朝廷聞毛忠敗死兵部尚書程
信撫寧侯朱永定襄伯郭登等議恐賊連北寇奏遣朱
永率京兵四萬往益師朱永欲張大其事請定賞格乃
行事下閣議大學士彭時知賊可平嫌其張皇會項忠
報軍中事至時曰賊四出掠信可慮今入保山我師圍
之甚固賊已困行當就擒矣京兵何庸再出大學士商
輅亦曰觀項忠布置賊不足慮也程信忿其言不行出
危言曰項忠軍若敗必斬一二人然後發兵去耳時廷
臣羣然附和謂不出師必遂失關中多尤時輕敵時曰
觀項忠疏曲折保無虞也詔問忠須益兵否忠上疏言
京軍怯不諳戰益之無補請命永率精兵五千沿邊西
得賊平報止不來未平則西戮力攻之信等以忠異已
各煽浮言會有星孛于台斗中外洶洶占者以為木在
秦州不利西師忠聞之曰賊虐害生靈惡貫滔天今仗
皇威問罪師直而壯兵法曰禁祥去疑昔李晟討朱泚
熒惑守歲卒以成功今類此乃不待援師至即督兵攻
圍賊堅壁不出戰文升與忠謀曰賊城中無水芻粟亦
漸乏若絶其芻汲則釜魚當自斃矣忠然之令官軍掩
捕芻汲者多被擒乃知城中無水忠等日引兵至城下
挑戰至暮引還以疲之賊信胡神神降曰若今日出戰
勝則利不勝已矣是日賊一出敗歸始大懼會調甘州
兵三千至乃益兵攻城兵已登山山高險卒不能克會
日暮兵在山上者數千人未能退方懼賊亦自危詐請
降忠等遂許之以退山上兵賊邀忠文升等詣城下與
語忠與劉玉皆單騎往賊數百人擐甲馳遶門外以示
武文升在溝外賊來邀亦赴之帥數十騎往叱賊使歛
兵穆蘇等訴被劉指揮馮參將激變故乞宥死請降忠
等言劉馮二人朝廷已械赴京下獄矣爾速降朝廷必
宥爾死又問滿璹曰爾被刦入城非反者璹乞命忠等
遂納其降撫璹歸營而滿四狐疑復走上山明日復設
木柵請戰不降十一月諸將相持久時天寒甚士卒
墮指忠等言曰師老矣恐生他變即黃河凍倘有外警
我師豈能久駐倘賊乘問突出與西戎合患有不可言
者須急攻城破之衆不能决文升議欲縛木為廂車渡
濠攻城衆恐多傷人不果然賊見攻具甚懼漸有出降
者忠等皆給票縱之歸賊聞出降者益衆有楊虎貍者
最驍悍穆蘇所任倚夜使虎貍出營遠汲被擒忠先揚
言斬之虎貍乞命仍諭之順逆許以不死解所束金鈎
賜遣之令為内應劉玉刮刀與誓曰爾能生擒穆蘇或
殺之來朝廷有賞格必不爾負虎貍請自效且曰賊兵
精當以計移其精騎于山上誘四出東山口出戰可擒
也忠等厚撫慰遣之明日整兵至山下東山口係延綏
兵所守忠等不欲泄謂其將曰爾暫休今日余代爾守
乃令人登高覘之見一人白馬出城即穆蘇也既而果
有精兵駐山上忠等始信虎貍約乃伏兵東山口穆蘇
出諸軍競前撲之伏兵四起穆蘇倉皇突陣墜馬遂就
擒斬首七千餘級俘獲二千餘文升欲乘勝擣城忠恐
倉猝難拔遂以穆蘇歸營乃奏捷止援兵明日城中復
立舊逹官哈勒沁為主忠等乃遣偵夜探城下賊北行即
捕南行勿追蓋欲散其黨使易成擒劉玉欲撤兵退令
賊自解散忠曰賊自叛逆以來前後大小三百餘戰殺
我一伯三指揮官軍死者數千人今若縱之逸去他日必
為陜患乃屯兵日&KR0008;之賊度不能支一夜潰走散去因
發兵分捕復斬首數千級穆蘇從子滿能者最驍捷逸
去詢其黨知入青山洞乃用火薰之出亦就擒并獲家
屬百餘口諸營搜山又獲賊五百餘人幼男婦女不下
數千人盡分給諸軍惟宥楊虎貍家文升謂忠曰石城
之險非盡毁前後所築墻垣恐後有叛者必據此為巢
窟遂令萬人悉平之立石紀平賊歲月于山餘賊百餘
人走據彗箒山會有報西戎入套乃留精兵三千人伺
勦餘賊忠等還固原時生擒千人惟穆蘇哈勒沁等并各
罪大者械送京師餘八百人就軍中斬之捷奏至人始
服彭時料敵明審鎮靜得體云初忠日披堅于石城下
矢石如雨略不退怯文升勸其持重忠曰奉命討賊久
無成功死所甘心時論偉之
五年正月彗箒山賊首茂哈喇被獲誅之餘賊解散忠
等下令各歸農業不問奏于石城北西安州增設一千
戸所設兵防守之忠等遂班師論功陞賞有差
谷應泰曰太祖之平陜也元部落巴爾丹率衆歸附
授平凉衛千戶以畜牧射獵為生頗饒樂足用而
成化初年巴爾丹孫穆蘇又以貲雄諸族然招納亡
命抵觸文網石勒倚嘯東門劉淵請歸會葬蓋未
嘗一日忘北徙也乃以撫臣陳介捕治逋逃參將
劉清歛錢餽贈而遂聽李俊之狡黠刧滿璹以鼓
亂然不西通甘肅東屯河套而但入據石城憑險
負固者此直緩死之圖非有啓疆之志也夫石城
去平陽千里而遥緣峭壁十仞而上繩行懸度四
面陡絶昔人經營以避禍亂者萬年奄有氐服豈
居郿塢之中劉曜入據長安匪保桃源之境吾知
穆蘇者特僨轅之小犢非飛食之攫獸矣比至陳
介出討賊衆僞降斥馮信緩師之謀用吳琮進兵
之策薄城一戰軍盡殱焉假令禁馬謖之輕出則
街亭無敗用許歷之據險則閼與可勝介實輕敵
罪則奚辭若夫項忠身冒矢石馬文升躬擐甲胄
圖山谷則聚米成形斷樵牧則困獸自斃而且金
鈎陽虎貍刮刀誓賞格數月之内俘獻京師功垂
竹帛乃知岳節使之神算竟定湖湘祭征鹵之奉
公終摧隴蜀者也然其始王師屢挫兵力單微中
外洶洶頗言星孛不利西方書生豈能料敵而忠
以晟討朱泚熒惑守歲安拒苻堅郗部遣罷豈非
意思安閒知彼知此者耶總之辦賊之方由于將
帥命將之略本于政府所喜者彭時斷其就擒商
輅欽其布置夫論思密勿之地决勝千里之外比
于真長料桓温之必克郄超識謝玄之有成猶為
過之而彼張解設難發言盈廷豈非肉食者鄙哉
若夫丹穴之逃薰以蕭艾東門之役撤其關梁則
尤長駕遠馭之規毋俾易種于兹邑也
明史紀事本末卷四十一
