明史紀事本末卷七十七
浙江提學僉事谷應泰編
張獻忠之亂
崇禎元年延安饑谷府民王嘉運作亂延安人張獻忠
從之獻忠陰謀多智賊中號八大王其部最強旁掠延
安諸郡邑
四年張獻忠率衆二千人就撫于三邊總督洪承疇
五年獻忠復叛隨賊首高迎祥紫金梁等轉寇山西諸
郡縣
七年羣賊轉寇河南張獻忠犯信陽鄧州遁入應山洪
承疇率諸將逐賊于河南獻忠西奔商雒遁盭鄠間與
延安賊李自成陷澄城寇平涼邠州旋與羣賊出潼關
寇嵩汝
八年正月諸賊盡集宛雒張獻忠東走掠廬鳳安慶三
月與老回回西走商州復至秦州十一月獻忠與羣
賊自潼關出犯閿鄉靈寶東行庚申總兵祖寬大破獻
忠于姑家廟十二月獻忠合諸賊圍廬州分道陷巢
縣含山遂陷和州沿江下犯江浦
九年正月張獻忠合羣賊圍滁州總理盧象昇大敗之
賊竄河南
十年羣盜久擾河南無可掠悉入楚寇蘄黃間官軍敗
獻忠于黃岡獻忠復入江北東掠至儀真揚州告急獻
忠尋西走入楚
十一年正月總兵左良玉陳洪範大破賊于鄖西張獻
忠請降初獻忠自良涿噪而為盜洪範捕獲獻忠異其
貌而釋之以是懷舊恩乞降于洪範請率所部殺賊自
效總理熊文燦承制撫之獻忠請置家口于鄖西文燦
為請于朝詔貸其罪立功自贖獻忠乃率部曲數千居
白沙界山獻忠狡而多計羣盜每以為的其降也自言
能制鄖襄荆承數百里内外無一賊文燦每曲徇其請
益驕不奉法屢檄從征不應獻忠又求襄陽一郡以屯
其軍文燦議餉二萬人獻忠乞餉十萬人文燦遷延不
能應十月獻忠聲言寄家口于榖城入據守之分屯羣
盜于四郊十一月羅汝才亦就撫文燦安其衆于房
竹間與民錯壤而處遥與獻忠為聲援奪民禾而食不
奉縣官法鄖楚偏沅諸撫咸以為憂文燦剛而愎又新
有功而驕皆不聽鄖襄人惴惴恐禍至無日矣
十二年五月張獻忠叛于榖城初賊首高迎祥既誅李
自成困川西羣盜失勢獻忠連敗精銳俱盡始乞撫以
緩誅初無降意及據榖城潛勾諸賊為犄角遂復思叛
去舉人王秉貞為之謀主至是遂殺榖城知縣阮之鈿
以叛羅汝才九營並起應之獻忠脅御史林鳴球上書
求封于襄陽鳴球不從遂殺之七月熊文燦檄諸將
進兵榖城獻忠焚榖城西走與羅汝才合左良玉追賊
于房縣西賊設伏羅睺山良玉兵度隘入伏中賊四合
圍之突圍戰敗績一軍盡沒良玉失其符印僅收殘兵
數百走回房縣事聞文燦良玉供革職殺賊自贖九
月大學士楊嗣昌督師討賊十月至襄陽逮熊文燦論
死
十三年二月平賊將軍左良玉大破張獻忠于太平縣
之瑪瑙山斬首萬級獻忠精銳俱盡止驍騎千餘自隨
遁走興歸山中尋自鹽井竄興房界上左良玉屯興安
平利諸山連營百里諸軍憚山險圍而不攻賊伏深箐
中重賄山氓市鹽芻米酪山中人安之反為賊耳目陰
輸兵情于賊獻忠得以休夏收散亡養夷傷羣盜往往
歸之兵復振時羅汝才過天星七股賊盡入蜀六月
獻忠自興房走白羊山入巫山隘聞川兵躡之益入深
谷中掩息旂鼓轉入而西不知所往都司曹進功率兵
入山偵賊不見一人而還七月獻忠既西羅汝才屢
為官軍所敗勢孤率黨走合于獻忠共謀渡川西諸將
賀人龍李國奇張應元汪雲鳳張奏凱等會師擊之應
元雲鳳營于䕫之土地嶺待賀人龍兵三檄不至初督
師嗣昌以左良玉跋扈難制而人龍屢破賊有功請以
人龍代良玉佩將印既而以良玉瑪瑙山捷度未可動
復奏留良玉佩印如故别加人龍總鎮銜須後命人龍
初聞大將之拜踴躍動三軍既報寢乃怏怏良玉知其
故意亦恨當獻忠之遁伏興歸也千餘殘寇可盡乃良
玉以奪印懷慚人龍復以歸印觖望遂逡巡不復深入
致獻忠復熾皆嗣昌失兩帥之心玩寇故也人龍屯開
縣每以餉乏為辭頓兵不進癸亥人龍兵噪而西歸己
巳官軍敗績于土地嶺時張應元汪雲鳳所將楚兵五
千皆新募未經行陣待人龍兵久不至獻忠知官軍無
後繼悉銳來攻應元雲鳳簡銳千人摶戰晨至日中未
決賊分兵繞後山而下突入營中守營新兵皆譁賊乘
之前後合圍二將連兵死戰應元中流矢奮擊突圍出
賊方渡巴霧河應元馳赴河上然礟擊殺一賊帥衣緋
者賊不得渡雲鳳苦戰久得脫渴飲水斗餘臥血凝臆
而卒兵多潰亡九月獻忠汝才陷大昌庚寅屯䕫城
山背賊行營輜重婦女甚衆而諸軍多觀望不前但尾
賊後所至關隘防兵多遠遁賊長驅直過二賊合兵趨
達州謀西渡丙午賊渡河遂入巴西督師嗣昌命監
軍萬元吉監諸軍西行尾擊賊十月壬戌獻忠汝才
陷劍州甲子過劍閣趨廣元直走陽平關從間道别出
百丈山將入漢中總兵趙光遠守陽平甚嚴賀人龍李
國奇復整兵而東賊乃踰昭化走西川丙寅川兵追賊
于劍州敗績賊擒四將以去官軍轉戰于綿州逐北至
城下賊渡綿河而西十一月庚戌督師監軍元吉大
饗將士于保寧以諸軍進止不一立大帥以統之以總
兵猛如虎為正總統張應元為副總統癸未發保寧趨
綿州諸將分屯要害元吉督諸軍自間道趨射洪扼蓬
溪以待之癸卯賊屯安岳知大兵且至宵遁走内江乙
巳猛如虎至安岳選驍騎逐賊元吉與應元屯于安岳
城下以遏賊歸路十二月己酉賊走瀘州賀人龍等
以兵躡之辛亥賊陷瀘州瀘州三隅皆陡絶臨江止立
石站一路可北走賊既走絶地元吉謀以大兵自南搗
其老營伏兵旁塞險要蹙賊北竄永州逆而擊之可以
盡殲也乙卯元吉兵至立石站賊營先移渡南溪官軍
隔水追之不及癸亥賊越成都走漢川德陽復至綿河
十四年正月丁丑獻忠汝才入巴州己卯走達州甲申
賊渡違河而東往新開焚燬驛道人烟斷絶者七百里
初賊南竄元吉欲從間道出梓潼扼歸路以待賊嗣昌
檄諸軍躡賊急追不得距賊遠令他逸諸將皆盡向瀘
州賊折而東返歸路盡空不可復遏賀人龍頓兵廣元
不進己丑猛如虎率諸將及賊于開縣日暮雨作諸將
咸以人馬乏請詰朝戰參將劉士傑曰自瀘州逐賊馳
騖四旬僅而及之惟敵是求今遇賊不戰縱敵失賊誰
執其咎乎請為諸君先揮戈而進如虎亦率親兵從之
士傑奮勇前摶賊陣連勝之獻忠憑高而望見後軍無
繼左軍皆前却不進因以精銳繞谷中出官軍後馳而
下左軍先潰士傑及游擊郭關如虎子猛先捷皆戰死
前軍已覆如虎突戰潰圍出馬仗軍符盡失賊東走巫
山大昌監軍元吉赴開縣收召殘兵祭陣亡諸將哀動
三軍嗣昌在雲陽聞開縣失利始悔不用諸將扼歸路
之謀矣初賊之西渡違河也嗣昌策其必入秦令左良
玉自興歸趣漢中及賊東走嗣昌復檄良玉自夷䕫進
𠞰使者憚行中道返命曰平賊已入漢中矣既慮其言
不售也更使人紿良玉曰賊向漢中矣良玉不至嗣昌
之使十九返良玉曰向依督師令瑪瑙山安得功乎遂
撤興房兵趨漢中賊下䕫門無一人攔截者賊既度巫
山晝夜疾走興房山中二月獻忠汝才走當陽鄖撫
袁繼咸悉兵扼賊于房竹賊走宣城偵襄陽無備簡二
十騎持符偽為官兵己酉夜至城下守者驗符信啟關
賊既入即揮刀大呼殺門者城中先伏賊百餘俱起應
之縱火光燭天賊大隊疾馳至城中大亂門洞開庚戌
昧爽賊盡入城知府王承曾突圍走兵備副使張克儉
推官酈曰廣死之賊焚襄王府執襄王獻忠據坐王宫
坐王堂下勸之以巵酒曰吾欲斷楊嗣昌頭而嗣昌遠
在蜀今當借王頭使嗣昌以陷藩伏法王其努力盡此
一杯酒因縛王殺之投屍火中福清王常澄逃免潛遣
人索王屍已燼僅拾顱骨數寸以歸賊殺宫眷并貴陽
王常法盡掠宫女發銀十五萬以賑飢民襄陽守兵數
千軍資器械山積盡為賊有初左良玉屢破賊掠其輜
重盡蓄之許州為獻忠襲取良玉在鄖厝家口貲蓄于
襄陽至是復盡為獻忠有良玉聞之同鄖撫袁繼咸發
兵馳援已不及癸丑賊渡江破樊城己未陷當陽郟縣
乙丑陷光州新野三月丙子督師大學士楊嗣昌自
縊于軍時李自成已陷河南福王遇害嗣昌以連失二
郡喪兩親藩度不免遂自盡監軍元吉部署行營命猛
如虎駐蘄黃防獻忠東逞上以襄陽失陷左良玉違制
避賊削職戴罪平賊逮鄖撫袁繼咸入京四月獻忠
焚掠襄陽既空聞左兵漸逼以兵三萬犯應山知縣章
日煇擊却之北至隨州掠汝寧縣難民逸歸見獻忠面
帶刀瘢二箭創一方令羣盜備乾糒為半月糧往攻固
始陷光州漸逼麻城革左諸賊在皖桐聞獻忠東來
自潛太至麻城勾合之將謀渡江巡撫宋一鶴擒賊諜
焚其舟庚午獻忠汝才合兵陷隨州知州徐世淳死
之合戶被殺吏民屠僇不遺血流成溝澮六月左良
玉敗獻忠于南陽之西山獻忠西走與汝才合兵攻南
陽晝夜穴城知府顔日愉力拒之賊去陷信陽獲左兵
旂幟令羣盜襲以入泌陽陷之癸亥走隨州七月丁
丑獻忠圍鄖陽鄖兵禦之多殺傷己卯獻忠宵遁總
兵黃得功戲下兵叛西走投獻忠獻忠陷鄖西羅汝
才忤于獻忠北走合自成左良玉敗之于鄧州再敗之
于浙川辛卯鄖兵與獻忠戰敗績獻忠以所擒鄖兵人
斷一手縱歸以辱官軍督師丁啟睿與左良玉俱屯南
陽頓兵不進獻忠既拔鄖西馬騾器甲搶獲甚盛羣盜
蟻附之衆至數十萬獻忠屢勝而驕八月東掠信陽左
良玉營多降將家在鄖襄多被獻忠殺掠人思致死于
賊良玉乃自南陽引兵逆擊獻忠于信陽斬其首將沙
賊大破之奪其馬萬餘降衆數萬獻忠負重創易服夜
遁竄入山中良玉軍聲大振降附日衆遣諸將分道窮
搜獻忠戊午獻忠收餘衆數千反走向鄖陽驟遇官軍
不戰而潰棄馬騾二千尚有衆二千趨南陽負創不能
馳保其婦豎日行三十里部曲日逃十六七僅隨數百
人辛未良玉自鄖北發獻忠已過南陽追之不及監軍
御史汪承詔劾將士觀望縱賊羅汝才既北合李自
成自成踞河雒有衆五十萬獻忠衆散且盡九月因汝
才以奔自成初獻忠與自成並起延西以狡詐相雄長
自陷襄陽嗣昌縊死自以威名遠出自成右及敗來歸
僅從數百騎自成方強欲屈之獻忠不為下自成怒欲
殺之汝才知之陰選良馬五百騎資獻忠令他徙獻忠
乃盡夜東馳與回革諸賊合入霍山扼險拒守督師啓
濬以兵赴商城旋北行討李賊獻忠得逸山中十月
張獻忠合六營賊復出攻舒城
十五年二月乙卯張獻忠陷亳州亳州官吏先已棄城
走賊按兵入城三月獻忠合回革諸賊復攻舒城
四月壬寅舒城陷時舒城無令參將孔庭訓以兵千人
同編修胡守恒率民共守七閱月廷訓降于賊勾賊攻
城守恒倡舒人死守賊以洞車穴城穿者數處守恒督
軍民補塞之賊射書脅降守恒燔其書于城上越三日
城陷賊執守恒刅其腹被數十創以死獻忠屯舒城改
曰得勝州令降將孔廷訓攻霍山河南賊袁時中以
兵會獻忠乙巳獻忠合諸賊陷六安五月甲戌張獻
忠襲破廬州先是獻忠遣英霍遊民陽為貿易者潛入
廬州城適督學御史以較士至郡獻忠遣賊數百負書
卷衣青衿雜諸生應試者旅寓城中甲戌夜漏三下獻
忠捲甲疾馳入郡城中賊縱火應之城陷學使者及備
兵副使蔡如蘅俱走知府鄭履祥死之廬州城池高深
賊屢攻不能克至是一夕而陷獻忠斂兵退屯巢湖略
含山巢縣六月辛亥獻忠襲陷廬江焚僇一空還兵
舒城八月辛丑獻忠分三軍一軍上六安一軍趨廬
州一軍往廬江三河掠雙橋巨舟二百艘復大治舟艦
于巢湖習水師因大會羣賊合水陸五十六營集于皖
口壬子獻忠復陷六安將州民盡斷一臂男左女右
總兵黃得功劉良佐兵救六安營于夾山嶺再戰敗績
得功歸定遠獻忠再陷六安挫得功良佐兵謀渡江入
南京遂僭號改元刻偽寶選自宫男子偽署總兵以下
官九月黃得功復以大兵逐之己卯賊悉走潛山命
賊將一堵墻為殿營于山上步騎九十哨分營為四前
阻大溝後枕山險為持久計得功良佐捲甲疾趨夜半
緣山後譟而升賊驚起失措且前阻大溝不能成列官
軍奮擊賊踰崖跳澗四潰追奔六十里斬首萬餘獻忠
潰圍走一堵墻伏林中焚殺之填屍溢溪壑臭達百里
奪馬騾數萬賊腹心謀士婦豎俱盡十月丙午劉良
佐再破獻忠于安慶奪馬騾五千救回難民萬餘獻忠
引兵西走蘄水十一月獻忠西入楚劉良佐旋師淮
安黃得功旋師定遠十二月獻忠復東去陷桐城屠
之初獻忠西遁諸軍俱𠞰袁時中于潁故獻忠乘虚突
出丙戌陷無為州遂陷黃梅壬辰陷太湖
十六年正月辛酉張獻忠以二百人夜襲陷蘄州明日
令薦紳孝廉文學各冠帶自東門入西門出盡斬之遂
屠蘄州留婦女毁城稍不力即被殺執守道仁和許文
岐獻忠曾販杭州識文岐頗禮之文岐陰謀圖賊乃被
殺時楚兵盡隨良玉東下蘄黃一帶惟土兵三百人守
蘄水獻忠乘虚充斥三月丁酉陷蘄水屠之甲寅左
良玉引兵自池口西上屯安慶丙辰獻忠自蘄水疾
馳至黃州乘大霧攻城黎明城陷執副使樊維城欲降
之罵賊不屈賊刺之洞胸死獻忠據府自稱西王麻城
諸生周文江倡亂迎降獻忠獻忠大喜偽授文江知州
賊尋陷羅田五月總兵方國安率兵七千扼蘄州獻
忠西向武昌武昌武備積弛闖獻交窺江漢時議募兵
守城而庫藏空絀楚王有積金百萬三司長史貸金數
十萬以贍軍王不應大學士賀逢聖家居倡義捐貲募
兵僉謂宜募土著適承天德安潰兵俱下楚王盡募之
為軍鋒以長史徐學顔領之號楚府兵獻忠沿江而
上悉師破漢陽臨江欲渡武昌大震議撤江上兵嬰城
守參將崔文榮曰守城不如守江守江不如守漢磨盤
煤炭諸洲淺不過馬腹縱之飛渡而嬰城坐困非策也
議者不從賊果從煤炭洲而渡直逼城下文榮禦之小
有斬獲賊攻武勝門文榮率諸軍拒之多殺傷壬戌楚
府新募兵為賊内應開門迎賊文榮躍馬持矛大呼殺
賊三人賊攢矛刺之洞腋死大學士賀逢聖與文榮俱
守武勝門城陷歸家衣冠北向再拜以巨舟載其家出
墩子湖至中流鑿舟全家溺者十二人逢聖屍沉百七
十日不壞十一月壬子始出葬長史徐學顔與賊格鬭
斷左臂右手持刀不仆賊支解之楚宗多從賊者賊執
楚王盡取宫中積金百餘萬輦載數百車不盡楚人以
是咸憾王之愚也賊以箯興籠王沉之西湖屠僇士民
數萬投屍于江尚餘數萬人縱之出城以鐵騎圍而蹙
之江中浮屍蔽江而下武昌魚幾不可食其遺民數百
多刖斷手足鑿毁目鼻無一全形者獻忠遂據楚王府
僭稱武昌曰京城偽設六部五府鑄西王之寶開科取
士殿試取三十人為進士授郡縣官初李自成兵臨
漢陽不克聞獻忠取之自成怒榜示遠近曰有能擒獻
忠以獻者賞千金及聞取武昌復遣人賀之曰老回回
已降曹革左皆被殺行將及汝矣獻忠得書而懼多賫
金寶報使于自成自成留其使獻忠恨之六月丙戌
諭平賊將軍左良玉專𠞰張獻忠毋老師糜餉七月
辛亥方國安合左營副將徐懋德馬士秀等步騎二萬
從蘄州而上夜擊賊于大冶斬首千級前鋒既勝左鎮
諸軍並進獻忠聞之戊午以四賊帥守武昌為浮橋于
金口悉衆西渡屯舟師于湖中謀向岳八月丙寅方
國安等進兵黃州斬偽知府癸亥諸將進次陽邏堡距
武昌三舍監紀知縣吳敏師聮絡蘄黃四十八寨義勇
數萬人與師會總兵常安國以舟師先進轉戰金沙州
奪賊舟百艘賊騎反走焚城下諸舟嬰城自保安國等
退屯漢口丙寅諸軍齊壓武昌而軍賊出戰大敗退
入官軍逐之遂入城賊開門西走諸將縱兵屠僇萬計
遂復漢陽并諸屬縣張獻忠陷咸寧蒲圻距岳州二
百里沅撫李乾德總兵孔希貴以兵二萬守城陵磯盡
移岳州居民他避令軍士詐為居民開門迎賊賊入城
伏發賊盡殲留四賊賊割一耳貫箭縱回以辱賊獻忠
怒益兵進攻乾德虚立營壘道傍林中植旗幟伏大砲
積薪其上賊以火攻之延燒積薪砲大發殺賊數百賊
益怒水陸並進乾德飾戰艦中流向賊營度矢石可及
即止不進賊連弩射良久乾德度賊矢礟且盡水陸奮
擊大敗之三戰三捷獻忠乃悉衆二十萬圍岳州百道
俱攻力屈城陷乾德希貴俱走長沙戊辰賊前鋒至湘
隂湘隂民俱空城走獻忠分軍為二一軍下長沙一軍
上荆州獻忠欲北渡卜于洞庭湖神不吉三卜神終不
許庚辰獻忠斂舟湘潭數千艘將北渡忽大風起覆舟
百餘溺死數千人因復還岳州盡殺所掠婦女投屍江
中焚其舟火延四十里江水夜明如晝遂陸行向長沙
甲申至城下長沙人民先已走李乾德奉吉王惠王走
衡州丙戌長沙陷總兵尹先民何一德降賊巡撫王聚
奎單騎走江夏推官蔡道憲死之先是武昌陷聚奎南
奔長沙道憲請還屯岳州謂岳與長沙唇齒也併力守
岳則長沙可保而衡永無虞聚奎屯岳數日仍南徙驅
萬人入長沙所過如泥慘甚于賊尋遁入湘潭及賊至
城下呼推官曰吾軍中皆知爾名可速降毋自苦也道
憲挽強弩射之獻忠怒攻三日夜而城陷執道憲百計
誘降不屈磔之健卒林國俊等九人追侍道憲不去賊
勸道憲降時國俊曰如吾主可降亦去矣不至今日賊
云爾主不降爾亦不得生國俊曰若我輩願生亦去矣
不至今日賊併殺之内四卒奮然曰願且延旦夕葬主
骸而後受刅賊義而許之于是四卒解衣裹骸葬之南
郭畢四卒自經死獻忠既陷長沙設立偽官大書偽榜
馳檄遠近降賊將先民一德願效前驅進取江西獻忠
悦偽封世襲伯庚寅賊襲陷衡州桂王及吉惠二王
走永州九月獻忠拆桂王府殿材至長沙搆造宫殿遣
兵南追三王至永州巡按湖南御史劉熙祚督水師禦
之遣兵護三王南行入廣西而自入永州死守奸人内
應開門迎賊熙祚被賊執賊欲脅降之不屈囚之永陽
驛中閉目絶食題絶命詞于壁賊再三諭降之臨以白
刅熙祚大罵不已遂遇害于是全楚皆陷戊戌官軍
入岳州初獻忠陷岳州置偽官守之悉率羣賊南略地
官軍進復之偽官俱伏誅獻忠屯衡州復分軍為三
一軍往永州一軍入廣西全州一軍犯江西袁州獻忠
陷長沙開科取士丙辰賊前鋒至袁州獻忠至萍鄉
知縣棄城走萍鄉士民牛酒遠迎賊路相屬戊子賊陷
萍鄉盡焚公廨屋廬空其城獻忠歸長沙分兵徇佼縣
分宜十月甲子賊陷萬載于是瑞安臨江新喻分宜
之人俱空獻忠遣别將趨連州南贑兵備副使王孫
蘭駐韶州兵不滿百聞之遽自經知府踰城遁韶民盡
逃袁州迎降于賊賊陷袁州左良玉以副總兵吳學
禮援袁州次于分宜甲戌進圍袁州偽將丘仰寰拒
守都司高山奮身先登斬賊二千四百奪馬六百擒斬
丘仰寰遂復袁州時江西袁州吉安臨江人民多徙山
谷官兵淫殺獻俘三郡民所在屯結以拒官軍江西巡
撫郭都賢檄撤兵回九江招土著戍三郡官兵既撤賊
自長沙突至吉安丁丑備兵副使岳虞巒方閱軍于郊
俄報賊至皆潰虞巒走戊寅吉安陷諸縣同日而陷賊
設偽官改吉安為親安府廬陵為順民縣賊將張其在
發偽檄馳下袁州兵民皆傾城先竄賊復入袁州獻
忠在長沙增兵為九營四營皆老卒五營皆新附左良
玉令馬進忠諸將馳兵赴袁州馬士秀以步兵上臨湘
岳州令惠登相規復襄陽劉洪起規復南陽乙酉獻
忠遣賊將馬賜下臨湘取米及釜方國安遣兵進扼于
蒲圻十一月壬辰江督吕大器兵復吉安癸巳獻
忠遣四賊將下岳州沿江設伏藏輕舟于㲼港以巨艦
載輜重順流下副將王世泰楊文富以兵三千邀擊之
賊逆流陽走以誘官軍官軍爭利泝流上盡奪其資入
舟舟重不能速行賊輕舟四出圍之夾岸賊兵邀擊官
軍殺溺無算方國安等諸將合兵救之僅奪回文富世
泰喪師二千舟二百艘岳州軍民空城走賊疾趨復陷
之壬寅詔承天太監何志孔勞良玉軍以恢楚有功
加良玉少師蔭一子吏士各陞秩大賚各軍詔良玉移
鎮武昌良玉令馬士秀趨長沙搗賊後令馬進忠等趨
袁吉迎擊其前甲寅馬士秀等復臨湘賊奔岳州諸將
追至岳州賊將混天龍步騎數千拒南岸以輕舟數十
順流下邀官軍士秀三分其軍以殿後者交射南岸賊
乘風直上繞賊舟後反擊之賊大敗盡奪其舟南岸賊
疾入城士秀麾諸軍登岸四面乘城鱗次入賊突門復
走長沙斬首四千餘級遂復岳州乙卯馬進忠等進
兵分宜賊盡竄袁州丙辰進趨袁州賊開門西走諸軍
逐之三十里復袁州盡誅諸偽官斬首三千級奪賊馬
二百弓矢數萬十二月張獻忠遣兵陷建昌义陷撫
州南豐獻忠遣人通好于老回回時老回回為李自
成據荆州獻忠與修舊好合兵李自成既入關獻忠益
横荆岳間丁亥獻忠前鋒艾四轉戰至蒲圻馬進忠
禦之再戰敗績
十七年正月張獻忠自岳陽渡江虚設偽官于江南大
隊俱往江北遂棄長沙造浮橋于三江口以一軍過荆
州盡棄舟楫步騎數十萬入䕫州二月方國安馬進
忠復長沙左良玉遣兵追賊于沙陽六月張獻忠陷
涪州瀘州蜀王告急請濟師于南都左良玉兵屯德安
獻忠順流陷佛圖關遂圍重慶悉力拒守四日而陷瑞
王闔宫被難舊撫陳士奇死之賊屠重慶取丁壯萬餘
刳耳鼻斷一手驅徇各州縣兵至不下以此為令但能
殺王府官吏封府庫以待則秋毫無犯由是所至官民
自亂無不破竹下者八月張獻忠進陷成都蜀王闔
宫被難巡撫龍文光暨道府各官皆死之獻忠大索全
蜀紳士至成都皆殺之既而懸榜試士諸生遠近爭赴
獻忠以兵圍之擊殺數千人咸挾筆握策以死蜀中士
類俱盡復大殺蜀民全蜀數千里蕭條絶無人跡時中
原多故諸將無暇西顧獻忠遂奄有兩川李自成敗益
發兵攻漢中陷之獻忠逡巡自守不敢出未幾獻忠以
病死于蜀中
谷應泰曰昔者周書越人閔不畏死三輔縱横持
斧而出以至鄭苦萑苻之警楚定僕區之法草竊
奸宄自古患之矣然未有自秦寇晉豫由豫入楚
蜀轉掠江右旋犯粤西二十餘年之間取肝益膳
流血成渠里落蕭條宗社顛覆若張獻忠之甚者
也考獻忠與李自成因飢煽亂並起延安孫恩甫
叛盧循即興仙芝既起黃巢來附同惡相濟若連
矢然天禍人國以有此孽耳其時掩捕渠魁賑恤
餘黨用張京兆之鳴鼓兼汲長孺之發粟平定安
集一長吏事也奈何燎原莫撲滋蔓難圖嘯聚為
羣旁抄郡邑楊大作而湖湘悉陷黃巾起而山左
不平使天子有西顧之憂蒼生有喋血之患者揆
厥亂源誰執其咎哉然而獻忠無他技巧止以陰
謀多智暴豪嗜殺可乘之敝正自不少耳方夫賊
師屢挫其弱可擒賊氣方張其驕可掩賊黨内攜
其釁可間也假令良玉太平之捷精銳俱盡得功
潛山之捷屍填溝壑便當乘勝追奔不令逸去即
子儀克新店而收東京懷光克河陽而滅朝義故
曰其弱可擒也又若襄陽初陷獻忠横恣六安再
下獻忠改元若能轉敗為功出彼不意即元濟氣
盛而李愬夜襲淮蔡潁川甫陷而長源規取范陽
故曰其驕可掩也又若南陽之敗自成蓄謀以圖
漢陽之取自成懸金以購若能用諜出奇兩虎自
鬭即吕布交疎于袁術慶緒授首于思明故曰其
釁可間也乃諸臣計不出此而天與不取地險坐
失遠棄漢川近防江夏纔屯石站已渡南溪以至
萬元吉才同崔浩不竟其用李乾德孔希貴智埒
淮陰勢絀而走賀逢聖蔡道憲忠比睢陽力盡而
死比至歲月遷延四分五裂師老財匱而天下之
大勢去矣然予以元和討賊全倚裴度建興恢復
獨任武侯而楊嗣昌者白面書生不嫺將略寇氛
剽銳即非郗曇之移疾大藩蹂躪便同孟昶之仰
藥雖復引義自裁亦云無媿而應元士傑尚昧發
蹤如虎人龍終乖駕馭譬之次律陳濤之敗中軍
石頭之䘐為法取惡亦所不得辭也論者又以獻
猶據蜀闖則犯闕按法行誅薄乎減等而不知獻
亂以來材賦絀于吳楚士馬斃于荆襄民命塗于
中野夫是以瓦解土崩一蹷而壞譬猶人之死也
獻縶其手而後闖刺其心獻揕其胸而後闖扼其
吭則獻之與闖厥罪惟均也窮奇檮杌又可以九
品差次乎哉
明史紀事本末卷七十七
