明史紀事本末卷七十六
浙江提學僉事谷應泰編
鄭芝龍受撫
熹宗天啓七年六月海寇鄭芝龍等犯閩山銅山中左
等處芝龍泉州南安縣石井巡司人也芝龍父紹祖為
泉州庫吏蔡善繼為泉州太守府治後衙與庫隔一街
相望芝龍時十歲戲投石子誤中善繼額善繼擒治之
見其姿容秀麗笑曰法當責而封遂釋之不數年芝龍
與其弟芝虎流入海島顔振泉黨中為盜後振泉死衆
盜無所統欲推擇一人為長不能定因共禱于天貯米
一斛以劒插米中使各當劒拜拜而劒躍動者天所授
也次至芝龍再拜劒躍出於地衆咸異之推為魁縦横
海上官兵莫能抗始議招撫以蔡善繼嘗有恩於芝龍
因量移泉州道以書招之芝龍感恩為約降及善繼受
降之日坐戟門令芝龍兄弟囚首自縛請命芝龍素德
善繼屈意下之而芝虎一軍皆譁竟叛去六年春遂據
海島截商粟閩中大饑望海米不至于是求食者多往
投之七月劫商民船勢浸大其黨謀攻廣東海豐嵌頭
村以為穴芝龍乃入閩泊于漳浦之白鎮時六年十二
月也巡撫朱一馮遣都司洪先春率舟師擊之而以把
總許心素陳文廉為策應鏖戰一日勝負未決會海潮
夜生心素文廉船漂泊失道賊暗度上山詐為鄉兵出
先春後先春腹背受敵遂大敗身被數刃然芝龍故有
求撫之意欲微達于我兵乃舍先春不追獲盧遊擊不
殺又自舊鎮進至中左所督帥俞咨皋戰敗縱之走中
左人開城門求不殺芝龍約束麾下竟不侵擾警報至
泉州知府王猷知其詳乃曰芝龍之勢如此而不追不
殺不焚掠似有歸罪之萌今勦難猝滅撫或可行不若
遣人往諭退舟海外仍許立功贖罪有功之日優以爵
秩興泉道鄧良知徔之遣人諭意
愍帝崇禎元年春正月工科給事顏繼祖劾福建總兵
俞咨皋下獄初巡撫朱欽相招撫海寇楊六楊七等鄭
芝龍求返内地楊六紿其金不為通遂流劫海上繼祖
上言海盜鄭芝龍生長于泉聚徒數萬劫富施貧民不
畏官而畏盜總兵俞咨皋招撫之議實飽賊囊舊撫朱
欽相聽其收海盜楊六楊七以為用夫撫寇之後必散
于原籍而咨皋招之海即置之海今日受撫明日為寇
昨歲中左所之變楊六楊七杳然無蹤咨皋始縮舌無
辭故閩帥不可不去也疏入逮咨皋下于理三月禁
漳泉人販海芝龍縱掠福建浙江海上六月兵部議
招海盜鄭芝龍九月鄭芝龍降于巡撫熊文燦工科給
事顏繼祖言芝龍既降當責其報效徔之
二年春二月海盜李魁奇伏誅魁奇本鄭芝龍同黨芝
龍忌之擊斬粤中夏四月廣東副總兵陳廷對約鄭
芝龍勦盜芝龍戰不利歸閩不數日寇大至犯中左所
近港芝龍又敗寇夜薄中左所
四年春正月上召廷臣及各省監司于平臺問福建布
政使吳𤾉陸之祺海寇備御若何𤾉曰海寇與陸寇不
同故權撫之但官兵狃撫為安賊又因撫益恣致數年
未息上曰前撫李魁奇何又殺之𤾉曰魁奇非鄭芝龍
比即撫終不為我用今鍾斌雖撫亦反側不可保也上
問實計安在祺曰海上官兵肯出死力有司團練鄉兵
多設火器以守為戰勦之不難上問巡撫熊文燦𤾉曰
文燦才膽俱優但視賊太易故前有吉了之敗祺曰鍾
斌與鄭芝龍勢不兩立七月間斌擾福州撫臣計誘往
泉州前聞撫臣同芝龍討賊僇其兄賊遁去問廣東布
政使陸問禮對曰廣東海寇俱自福建至舟大而多火
器兵船難近但守海門勿令登陸則不為害
五年冬十一月海盜劉香老犯福建小埕遊擊鄭芝龍
擊走之
六年夏六月海盜劉香老犯長樂
七年夏四月海盜劉香老犯海豐十二月總督兩廣熊
文燦奏道將信賊自陷時文燦令守道洪雲蒸巡道康
承祖參將夏之本張一傑往謝道山招劉香老被執上
以賊渠受撫自當聽其輸誠豈有登舟往撫之理弛備
長寇尚稱未知督臣節制何事命巡按御史確覈以聞
已令文燦戴罪自效
八年夏四月福建遊擊鄭芝龍合粤兵擊劉香老于田
尾遠洋香老脅兵備道洪雲蒸出船止兵雲蒸大呼曰
我矢死報國亟擊勿失遂遇害香老勢蹙自焚溺死康
承祖夏之木張一傑脱歸八月香老家屬六十餘人部
屬千餘人至黃華降于温處參軍
十三年秋八月加福建參將鄭芝龍署總兵芝龍既俘
劉香老海氛頗息又以海利交通朝貴寢以大顯
十六年冬十一月設南贛兵三千以副總兵鄭鴻逵統
之
十七年春正月前兵科都給事中曾應遴薦副總兵鄭
鴻逵緩急可用詔益南贛兵二千命鴻逵鎮守踰年鴻
逵以舟師守鎮江我
清兵南下潰歸鄭芝龍降
谷應泰曰海上亡賴奸民多相聚為盜自擅不討
之日久矣蓋以魚鹽蜃蛤商舶往來剽掠其間者
累千金利則乘潮上下不利則嘯聚島中儼然以
夜郎扶餘自大東南邊徼益騷然苦之矣泉州人
鄭芝龍筦庫之子也年未弱冠為海寇顏振泉所
掠振泉愛芝龍狀貌因有寵泉死衆推為魁然而
龍特饒智數桀黠喜持兩端其他無絶殊者方其
侵暴外洋也輸金于楊六緩追于洪先春黃巾未
破于曹公赤眉約降于光武其持兩端者一也及
其受撫内地也私鬭則勇于魁奇公戰則怯于廷
對殺陳餘于泜水縦匡術于石頭其持兩端者二
也又若擁兵閩越援立外藩定策功高闔門横玉
而乃陰懷首鼠百計沮軍滹沱既未合兵東吳豈
能遽下居異人為奇貨以澶淵為孤注其持兩端
者三也又若關門既下釋甲入臣居第京師招搖
海上曾無麟閣之功但比遼東之豕隗囂侍子而
身返于外延之在臺而子更舉兵其持兩端者四
也夫奉先之天在于去就輕脱故依建陽則背建
陽依董卓則背董卓牢之之敗在于天性反覆故
附道子則反道子附元顯則反元顯今芝龍以盜
賊之雄挾遨遊之智而鷹眼不化狼心已成身在
樊籠之中志存江湖之上一旦緩急可得信乎然
予又怪崇禎之初芝龍既撫銳意行金織皮丹珀
來自賈胡眀珠文犀至皆兼兩是以薦剡頻上爵
秩屢貤坐論海王奄有數郡人但知元龜象齒都
自淮來而不知寶玉大弓原從魯竊若能卻盜泉
之水則不至奪君子之器矣說在孔子之對康子
也
眀史紀事本末卷七十六
