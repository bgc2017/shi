明史紀事本末卷六十五
浙江提學僉事谷應泰編
礦稅之弊
神宗萬歷二年二月太監張誠等求領真定木稅工部
執論不許
七年七月給事中顧九思王道成請撤浙直織造内臣
上以示大學士張居正居正曰地方多一事則有一事
之擾寬一分則受一分之惠災地疲民不堪催督撤之
便上從之十一月命浙直織造添織之萬三千張居
正言添織之費不下四五十萬金在庫藏則竭在小民
則疲浙直水災蒙恩蠲濟方撤織監又復加𣲖非聖意
所以愛養元元也上命減其半
八年九月太監王效稱缺歲額銀硃等料戸部尚書張
學奏登極一詔盡損不急之務宜量停罷上從之
十年四月順天府尹張國彦請豁房稅不報
十一年正月戸部請停買金珠不報
十二年六月四川巡撫雒遵奏採木之害八月房山
人史錦請開礦命下撫按
十四年四月南京工部尚書隂武卿乞減免織造燒造
甆器停解花梨杉楠不聽九月戸部侍郎張國彦言
蘇杭之織造江西之甆器公主之廣求珠寶得無與漢
文百金之費相類乎不聽
十六年十一月遣内臣禱祠五臺山還奏言紫荆關外
廣昌靈邑可定礦砂作銀冶奸民張守清擅其利一日
上視朝畢召大學士申時行等于皇極殿語及之時行
等請勅部行撫按查問禁戢上是之命逮守清伏法閉
塞礦洞
十八年九月易州民周言請開礦玉田豐潤民復以請
部未報上遣文書官至閣速之輔臣因言開礦之害御
史邵以仁亦力言其不可
二十四年六月府軍前衞副千戸仲春請開礦助大工
從之命戸部錦衣衞各一同仲春開採給事中程紹工
楊應文言嘉靖二十五年七月命採礦自十月至三十
六年委官四十餘防兵千一百八十人約費三萬餘金
得礦銀二萬八千五百得不償失不聽七月錦衣衞
百戶陸松鴻臚寺隨堂官許龍順天府教授馮時行經
歴趙鳳等各言開礦助大工從之戶部尚書楊俊民
言真保薊易永平開礦恐妨天夀山龍脉上謂距陵遠
且皇祖嘗開之不聽命戸部即中戴紹科錦衣僉書
楊宗吾開礦汝南八月詹事府錄事曾長慶錦衣衞
百戸吳應騏請山西夏邑開礦府軍後衞指揮王中允
請青沂等開礦從之招礦盜開採仍編富民為礦頭
從太監王虎請也錦衣衞百戶汪文通言沂州礦指
揮郝承爵言費縣礦指揮劉鑑言棲霞招遠等礦指揮
馬清言文登縣礦千戸趙良將言沂水蒙隂臨朐礦命
太監陳增同府軍指揮曾守約開採九月巡撫山西
魏允貞請停開礦不報太監王虎論保定巡撫李盛春
阻撓開採下旨切責十一月戸部郎中戴紹科進礦
砂銀自後進者踵至十二月遣太監張忠往山西曹
金往兩浙趙欽往陜西各開礦輔臣沈一貫言留守
中衞王一清請稅煤炭為民害不報先是奸人王君錫
奏開易州礦旨下戸部議尚書林材執奏且上言山冶
之害小則争掠大則嘯聚盗之囮寇之藪也遂幡然從
之逐君錫令勿潛住生奸計至是新建張位秉政以為
利出于天地之自然可益國無病民採之便上遂從其
言
二十五年春正月御史况上進給事中楊應文言建(昌)
採木之害人夫渡瀘觸瘴死者被野吏胥假公行私毒
流百姓不報戸科程紹言開礦事變多端疏凡五上俱
不報二月給督徵天津等處店租内官關防三月
浙江巡按王業宏言礦稅不便者六乞停罷不報四
月刑部侍郎吕坤言洮蘭之絨山西之紬浙直之段絹
積于無用若服有定期歲用千疋而江南山陝之人心
收礦税無利勒民間納銀民不能支括庫銀代豈開礦
之初意哉誠勅各省使臣嚴禁散砂不許借解而各省
之人心收自趙承勛造四千之說而皇店開朝廷有内
官之遣而事權重且馮保八店為屋幾何而歲四千金
不奪市民將安取乎誠撤各店之内官而畿内之人心
收不報九月太監陳增劾福山知縣韋國賢阻撓開
採逮下獄巡撫萬象春奪俸山西巡撫魏允貞奏言
巨璫出領礦稅為民鑿齒窫窬而礦為尤甚璫亦反噬
以激上怒允貞又上書言朝廷得失譏切宰臣不能輔
導致使刑餘之人播惡上切責之
二十六年六月命内監李敬採珠廣東七月神武衞
千戶朱仁等奏湖口船稅可萬餘金鴻臚寺主簿田應
璧言兩淮没官餘鹽命内監李道督稅湖口魯保經理
淮鹽俱許節制有司戶科給事包見捷上言開礦之害
陛下謂徒取諸山澤在礦使實奪取之閭閻搥擊入山
者十二載虎狼出柙者半天下科臣趙完璧郝敬道臣
許聞造姚思仁交章言之不報奪保定巡撫李盛春
等俸以天津店稅銀解進遲延故罰八月太常寺少
卿傅好禮言近郊假官抽稅不報越三日好禮伏文華
門求面對上怒降廣昌典史大理寺卿吳定疏救削籍
而假官二十八人下鎮撫司惜薪司柴炭歲兵工二
部二十餘萬至是求益給事賈維春言歲進物料上用
什之二三餘盡入溪壑今復求益不已豈真為國家計
盈縮哉不報九月益都知縣吳宗堯奏礦務太監陳
增罔上營私益都有鉛砂無銀礦增強之入銀業非法
矣又強採者代納稍緩逮及吏民陛下所得十一而增
私橐十九山東巡撫尹應元恭增罪狀二十餘條忤旨奪
俸宗堯下鎮撫司削籍十月雲南大理採石
二十七年春正月分遣御馬監高宷𣙜京口供用庫官
暨禄𣙜儀真二月百戸張宗仁請復浙江市舶命太
監劉成𣙜稅浙江千戶陳保請𣙜珠命内監李鳳採
珠廣州兼徵市舶司稅課設福建市舶司命御馬監
高寀兼礦務命内監楊榮開採雲南陳奉徵荆州店
稅陳增徵山東店稅孫隆帶徵蘇杭等處稅課魯坤帶
徵河南孫朝帶徵山西時奸弁馮綱等望風言利皆朝
奏夕遣湖口稅監李道參南康知府吳寶秀星子知
縣吳一元僨侵國稅命緹騎逮下理寶秀至任纔十六
日初任大理廉平有聲至是忤道被逮妻陳氏自縊檻
車旁内監丘乘雲徵稅四川兼礦務梁永徵稅陝西
各以原奏千戸翟應泰樂綱等往御馬監潘相督理江
西瓷厰前珠池太監李敬兼廣東礦稅輔臣沈一貫言
中使衙門皆創設並無舊緒可因大抵中使一員其從
可百人分遣官不下十人此十人各須百人則千人矣
此千人每家十口為率則萬人矣萬人日給千金歲須
四十餘萬及得纔數萬徒斂怨耳今分遣二十處歲糜
八百萬聖思偶未之及也乞盡撤之不報尋諸省皆併
稅于礦使三月内監王忠徵稅密雲張煜徵稅盧溝
橋太監陳增馬堂爭稅命堂稅臨清增稅東昌命
錦衣衞千戸韋夢麒同御馬監奉御陳奉徵收湖廣等
處店稅徵銀六萬有竒上以湖廣荆州原有辛效忠店
房曾經遼藩竊據後張居正私意革免命撫按奏明巡
撫支可大奏湖楚内錯江湖故稱澤國物産非有縑纁
綺繡之竒也厥貢非有璆琳琅玕之珍也比歲採木重
役焚林竭澤十室九空舊有各項稅課如荆州遼府張
居正店房已經没入變價解京盡属民間之業今僅于
沙市徵收稅銀及各府原設有稅課司有門攤商稅有
茶鹽油布雜稅内以給解京濟邊之用外以充宗藩吉
凶之資大之供官軍俸錢科舉兵餉之需小之作紙劄
公費工食衣糧之數紀載甚明今若併前項收入内帑
則百用乏絶矣若迫于用詘復議加𣲖則下民怨咨矣
此猶以在官言之也至其在民行貨有稅矣而算及舟
車居貨有稅矣而算及廬舍米麥菽粟饔飱也而稅雞
豚肉食也而稅耕牛騾驢一畜産也而稅搜刮于十五
郡之中遍及于一百十六州縣之内一歲之中驛逓錢
糧動益千計雖欲不擾地方不可得矣楚故獷悍又以
横政驅之有莫知其所底止者不報戸科給事包見
捷疏論礦店滋蔓又疏論臨清稅使擾民必致生變又
疏遼左阽危礦市為患尤烈一月三疏指數内使切直
時論韙之謫貴州布政司都事未幾臨清百姓變毆稅
使馬堂幾死見捷言若左劵歙縣監生吳養晦投稅
監魯保言大父守禮逋鹽課工十五萬乞追入給占産
從之左春坊左庶子葉向高請罷礦使不報大學
士趙志臯病篤特疏請停礦稅不報四月河南礦監
魯坤言礦砂嬴縮不一請均𣲖官民從之十月南京
守備大監郝隆劉朝用採寧國池州等礦戸科給事
李應策姚文蔚以播警乞停中官礦稅不報八月錦
衣衞總旗申敏奏湖廣興國州礦洞丹砂命陳奉開採
逮荆州府推官華鈺黃州府經歴車任重降荆州知
府李商耕黃州知府趙文煒荆門知州高則巽各一級
以稅監陳奉誣劾也初奉由武昌抵荆州商民鼔譟者
數千人飛磚擊石勢莫可禦道府諸臣身犯其衝殫力
防護獨華鈺以公事至夷陵奉疑之又惡其禁革差官
冠帶阻截司役書算故受誣尤烈又稅課襄陽商人聚
徒鼓譟知府李商耕治其參隨開鎮荆門增設稅課而
荆門故非巨鎮往來商船頗少誣知州高則巽阻撓俱
降調雲南稅監李榮虐諸生見詬榮劾巡撫陳用賓
命下諸生于理九月戶部進大珠龍涎香十月驍
騎衞百戶請徵湖廣郡縣積貯羡銀又興國州人漆有
光報徐鼎等掘古墓得黃金巨萬命陳奉同撫按查解
十二月命應天府取帘屏龍旂龍簾諸上供物府丞
徐申上疏言費將巨萬弊不可言必不得已請增爐鼓
鑄以濟急報可武功衞百戶韓應桂奏土民夏國瑚
報湖廣京山具有真礦鉛砂大青等物是時興國麻城
開採止得鉛砂得不償失即陳奉亦經營勞瘁苦于奉
行巡撫支可大疏恭應桂欺罔請置法上免其罪撤回
雲南道御史葉永盛奏差璫播虐請誅首禍不報
二十八年春正月武昌漢陽民千餘集撫按門陳稅監
陳奉之毒撫按不敢理民情益憤貴州巡按宋興祖
請停採木專力討播逮西安府同知宋言稅監梁永
劾其激衆倡亂也二月己卯命太監暨禄兼徵鳳陽
安慶徽廬常鎮稅前止徵應天太平寧國淮揚至是從
羽林千戸王承德金吾百戸王鎮請也南京守備太
監邢隆稅沿江洲田辛巳内監魯坤開彰德衞輝懷
慶開封等礦洞以武驤衞百戸張欽請也戊子錦衣
衞百戸王體仁奏徵長江船稅從之三月戊申四川
貢扇不至左布政使程正誼等五人俱降調庚戌兩
淮鹽務少監魯保參稅監陳增委官程守訓假武英殿
中書舍人恣虐不報廣洋衞鎮撫戴君恩奏廣東遺
鹽及名馬天鵝絨鎮伏西錦珠寶皆土産上即命徵收
總督戴耀極言之不聽四月甲申雲南礦稅寶井内
監楊榮參雲南知府蔡如川趙州知州甘學書等乙
酉珠池市舶稅務内監李鳳激變新會縣因恭鄉官吳
應鴻等命逮治鳳陽巡撫李三才請停礦稅曰自礦
稅繁興萬民失業陛下為斯民主不惟不衣之且併其
衣而奪之不惟不食之且併其食而奪之征𣙜之使急
于星火搜括之令密如牛毛今日某礦得銀若干明日
又加銀若干今日某處稅若干明日又加稅若干今日
某官阻撓礦稅拏解明日某官怠玩礦稅罷職上下相
争惟利是聞如臣境内抽稅徐州則陳增儀真則暨禄
理鹽揚州則魯保蘆政沿江則邢隆千里之區中使四
布加以無賴亡命附翼虎狼如中書程守訓尤為無忌
假旨詐財動以萬數昨運同陶允明自楚來云彼中内
使沿途掘墳得財方止聖心安乎不安乎且一人之心
千萬人之心也皇上愛珠玉人亦愛溫飽皇上愛萬世
人亦戀妻孥奈何皇上欲黃金高于北斗而不使百姓
有糠粃升斗之儲皇上欲為子孫千萬年而不使百姓
有一朝一夕試觀往籍朝廷有如此政令天下有如此
景象而不亂者哉不報辛未三才復奏數月以來章
奏但繫礦稅即束高閣臣前疏非泛常國脉民命之所
關天心祖德之所在也人主能為萬姓之主然後奔走
禦侮若休戚不關威力是憑劫奪之己耳斬刈之己耳
孤人之子寡人之妻拆人之産掘人之墓即在敵國讐
人猶所不忍况吾袵席之赤子哉窮困無聊遂生窺竊
如徐州趙古元之類是己夫天下非小弱也草澤之人
至廣且衆也欲為古元者何限獨以朝廷處置得宜欲
乘之而無釁故俛首降心從教從令耳今乃驅之使亂
臣懼萬姓不肻為朝廷屈也南京守備太監下廬州
問六安州礦有無狀知府具地圖上言六安有礦高皇
帝恐人盗採有傷皇陵來脉故六安衞特重巡山之任
不敢妄議開取詔止之六月戊戌礦監趙欽劾富平
知縣王正志逮訊七月稅監王虎劾通州同知邵光
庭香河知縣焦光卿降調戊申稅監陳奉訐江防恭政
沈孟化蘄州知州鄭夢楨降調戊午巡按御史王立賢
奏稅監陳奉貪暴激變不報時陳奉道承天之金花灘
勒居民黃金拷及婦人并拘鍾祥知縣鄒堯弼遠近大
震八月把總韓應龍奏四川成都龍安産鹽茶重慶
馬湖産名木命内監邱乘雲往徵十二月辛丑湖廣
稅監陳奉遣荆州衞王指揮開礦穀城不獲責貸主簿
脅庫金若干邑人大懼羣擊之指揮走免餘俱溺江中
二十九年二月天津稅監馬堂進大西洋利瑪竇方物
禮部言大西洋不載會典真偽不可知且所貢天主女
圖既屬不經而囊有神仙骨等物夫仙則飛昇安得有
骨韓愈謂凶穢之餘不宜令入宫禁宜量給冠帶令還
勿潜住京師不報己丑武昌兵備馮應京參陳奉大
逆十罪逮至京下司理削籍奉欲開礦青山棗陽知縣
王之翰以近顯陵拒之因誣及襄陽通判邸宅推官何
棟如俱削籍逮下獄之翰尋斃三月武昌民變逐陳
奉奉列兵殺二人匿楚府中命甲騎三百餘射死數人傷
二十餘人奉踰月不敢出衆埶奉左右六人投之江奉
自焚公署門事聞謫知府王禹聲知縣鄒堯弼為民沈
一貫論陳奉激變不報四月督理直隸儀真等稅御
馬監暨禄言臣徵廬鳳徽安遺稅并沿江船稅各撫按
皆云重叠不敷題請寬處臣未敢憑二項共二十萬金
今徵不滿萬始信撫按為可據而原奏人無憑也乞軫
念民瘼以實徵解上毋拘原奏人揣摩之數上從之時
𣙜使竒暴獨暨禄請寬䘏凡五上六月己巳太監孫
隆採稅浙直駐蘇州激變市人殺其恭隨黃建節等數
人撫按詰亂民有葛成獨引服不及其餘下獄論死
直隸巡按御史劉曰梧行部徽州見程守訓竪坊曰特
旨下書咸有一德即收之守訓訐奏曰梧短不報七
月陝西撫按奏歲貢羊絨四千疋奉命改織盤陵又降
柘黃暗花二則每疋長五丈八尺日織一寸七分半年
得疋豈能如額乞悉改織不報九月起禮部尚書沈
鯉大學士入閣辦事鯉陛見具疏望上以言致治又極
陳礦稅之害尋值長至節上使太監陳矩晏之語及開
礦事鯉言洩山川靈氣傷陵脉關係聖躬與聖子神孫
不細上頷之禮部侍郎郭正域疏言世宗朝罷内臣鎮
守及珠池貢物擾驛逓濫奏帶開銀場者按問譴戍不
貸備在寶錄寶訓幸罷諸中使以杜亂萌不報十月
以内監魯保司兩淮鹽政兼浙直織造請專勑與關防
禮部侍郎郭正域持不可往白内閣朱賡曰勑去矣勑
中多勸戒語正域曰今文武臣奉勅者孰無勸戒能一
一奉行否何望于閹退而具疏力争關防得無給
三十年二月己卯上偶不豫急召輔臣沈一貫入諭以
勉輔太子併及罷礦稅起廢釋禁諸事翌日上安諸事
遂寢停稅諭已出上悔急令追之太監田義諫曰諭已
頒行不可反汗上怒幾欲手刃義義不為動一貫恐亟
繳前諭義唾之始吏部尚書李戴左都御史溫純約即
日奉行且頒天下刑部謂弛獄湏再請亡何而旨格矣
饒州景德鎮民變稅監潘相舍人激之相誣劾通判
陳竒逮下獄三月雲南稅監楊榮肆虐激變滇人不勝
憤火厰房殺委官張安民撫按以聞上怒持其章不下
大學士沈鯉揭言定亂宜速久且生變又具列榮罪狀
得毋株及五月戊辰太監劉成徵稅蘇松常鎮激變江
西稅監潘相掠諸生及輔國將軍謀託各宗大閧抉門
入相走免誣劾上饒知縣李鴻報怨鴻除名禮部侍郎
馮𤦺上言礦稅之害滇以張安民故火厰房矣粤以李
鳳釀禍欲剸刃其腹矣陝以委官迫死縣令民洶洶不
安矣兩淮激變地方劫燬官舍錢糧矣遼左以余東翥
故碎屍抄家矣土崩瓦解亂在旦夕皇上能無動心乎
不報應天大風拔富家樹成穴魯保誣以盗礦府尹
徐申力白富家冤而盛言帝京王氣不可鑿保不能奪
九月楊州富民吳時脩獻銀十四萬兩詔授其子弟
各中書舍人
三十一年九月雲南稅監楊榮責麗江土官木增退地
聽開採巡按御史宋興祖上言麗江古荒服也木氏世
知府守石門以絶西域守鐵橋以斷土番不宜自撤其
藩貽誤封疆不報
三十二年三月都御史溫造言礦稅毒虐乞逮廣東稅
使李鳳撤陝西税使梁永雲南稅使楊榮不報八月
丙午武驤百戸陳起鳳請採大木以覬利除名盡逐其
黨時大雨都城崩壞戸部尚書趙世卿言蒼生糜爛已
極天心示警可畏礦稅貂璫掘墳墓奸子女皇上嘗曰
朕心仁愛自有停止之日今將索元元于枯魚之肆矣
不報九月戊申翰林簡討蔡毅中上皇明祖訓節略
内關礦稅者為注疏二十二卷不報
三十三年春正月壬辰廣東撫按戴燿林秉漢奏稅監
李鳳憾潮州推官姚會嘉遮辱于廣州不報二月丙
午巡按廣西楊芳國言税監沈永夀以土産金銀鉛錫
𣲖有司包解永康思恩等州原無礦洞亦𣲖多金宜免
不報八月禮部侍郎馮𤦺上言礦使出而天下苦更
甚于兵稅使出而天下苦更甚于礦皇上欲通商而彼
專欲困商皇上欲愛民而彼必欲害民皇上戒以勿信
撥置而撥置愈多皇上責以不報繹騷而繹騷更甚皇
上之心但欲裕國不欲病民羣小之心必自瘠民方能
肥己疏留中十二月壬寅詔罷採礦以稅務歸有司釋
礦稅在獄承天諸生沈機等十二人
三十四年春正月癸巳逮咸陽知縣宋時隆下獄時命
停礦稅監梁永堅執咸陽潼關委官不宜罷益樹黨布
虐巡撫顧其志捕惡黨置之法永大恨之永又檄時隆
取絨氊千五百時隆不予遂誣時隆劫稅閣臣揭沮不
報二月己未南京内官監丞徐夀偽造印牒稱中旨
徵南工部杉枋三千部報詳詐窮下守備太監劉朝用
訊之三月己巳朔大學士沈鯉朱賡言秦人恨梁永
甚宜撤不報乙亥江西礦務太監潘相以停稅移景德
鎮請專陶從之丁丑仍以江西湖口稅務歸稅監李道
己卯雲南礦務太監楊榮被殺榮久于滇恣行威福杖
斃數千人榜掠指揮樊高明等盡捕六衞官人人自危
指揮賀世勲韓光大遂倡衆焚其署徒黨輜重皆燼事
聞上怒不食曰榮不足惜何紀綱頓至此罪其首事罷
中使不遣以稅課歸四川稅使丘乘雲世勲下獄死光
大戍邊五月巡撫鳳陽李三才言恩詔中格流傳二
說一新政原非聖意故旋開旋閉一沈一貫恐沈鯉朱
賡妨位恥事不出已計傾左右致善事不終上怒奪俸
三月一貫奏辯不問
三十五年七月壬辰撤陝西稅監梁永還京初巡按陝
西御史王基洪劾稅監梁永陳兵殺傷吏民巡撫顧其志
奏至平甚上疑之梁永遂訐奏咸陽知縣滿朝薦承御
史意伏兵渭南劫貢上怒命逮朝薦廷臣論救不聽時
緹騎止灞上宗室士民毋慮數萬人圍永署朝薦間道
就檻車藍田知縣王邦才亦發奸剔蠧與永相左并為
永誣逮至是中旨撤永還十一月巡撫福建徐學聚
戶科給事中江灝劾税監高宷不法不報初宷肆虐閩
中舊撫袁一驥捕其爪牙置之法宷造樓船艅艎治戎
器招集亡命徵集百貨將出與諸番市閩人集其門詬
之宷所殺傷百餘人焚民居無算一驥力輯之乃定已
又招紅番入市殺僇商漁漸窺内地故學聚奏之
二十六年五月甲寅遼東稅監高淮激變錦州淮恃寵
恣横吏民小拂意父子老弱係累相属干道徵稅私賦
倍之每開市奪其善馬駑者強勒堡軍以重價購償自
疏調度兵將詡其功伐總督蹇達劾奏内臣不得豫政
典兵不報至是索賄錦州軍戶軍戶殺其使激衆千人
圍之淮倉皇逃入山海關吏部左侍即楊時喬戎政尚
書李化龍力言遼東重困危在旦夕皆高淮擾民激變
以資禍患上命撤淮還京
四十一年六月初廣東珠池自萬歷三十二年停採至
是金吾右衞指揮倪英上章請開刑科給事中郭尚賓
論開採之害不報
四十二年二月命各省稅課减三分之一
四十三年八月命内官吕貴暫提督浙江織造江西稅
監潘相檄催福建廣東稅課閣臣言之不聽九月丁
丑江西湖口稅廨火大學士吳道南請罷湖口商稅不
報
四十四年四月丙午雷火焚通州稅監張煜樓居御史
金汝諧以聞請罷稅使不報八月萬夀節加稅監河
南湖廣江西潘相通灣張煜天津馬堂四川邱乘雲南
京劉朝用歲禄賜吕貴飛魚服
四十七年五月吏部候選儒士蔣定國奏採山西夏縣
等礦疏不由通政司通政使姚思仁紏之時遼東三路
敗兵餉告急歙人曹致廉等奏乞同内監搜江南富家
借餉數百萬思仁復疏争之
四十八年七月上崩遺詔罷一切礦稅并新增織造燒
造等項建言廢棄及礦稅詿誤諸臣酌量起用奉皇太
子令旨盡行停止稅監張煜馬堂胡濱潘相丘乘雲等
撤還京
谷應泰曰聞之銀鏤金品列之禹貢卄人璣貝載
在周禮國有常經非可以無藝征之也况王者藏
富于閭閻天子不下求金車良以多慾者仁義難
施黷貨者亂源斯伏有天下者不可以不致謹也神宗
奕葉昇平邊圉封貢海内乂安家給人足而乃苞
桑之憂不繫于慮日中之昃弗虞于懷遠賢士大
夫親宦官宫妾女謁苞苴隂性吝嗇孳孳所談利
之所萌耳逮至萬歷二十四年張位主謀仲春建
策而礦税始起于是命張忠往山西曹金往兩浙
趙欽往陜西陳增駐山東高寀領福建楊榮辦雲
南丘乘雲駐四川李敬攝廣東郝隆劉朝用采池
州陳奉領湖廣魯坤開彰德衞輝大璫襍出諸道
紛然而民生其間富者編為礦頭貧者驅之墾采
繹騷凋敝若草菅然又不特此也礦務之外天津
有店租廣州有珠𣙜兩淮有餘鹽京口有供用浙
江有市舶成都有鹽茶重慶有名木湖口長江有
船税荆州有店稅又有門攤商税油布襍税莫不
設璫分職横肆誅求有司得罪立繫檻車百姓奉
行若驅駝馬雖漢室牢盆桑孔乘傳熙豐手寔雞
豚悉空曾未若斯之酷也至乃國法恣睢人懷痛
憤反爾之誡覆舟之禍亦間有之以故高淮激變
遼東梁永激變陝西陳奉激變江夏李鳳激變新
會孫隆激變蘇州楊榮激變雲南劉成激變常鎮
潘相激變江西當斯時也瓦解土崩而散其不亡
者幸耳而深宫不省疏入留中其始因礦税而設
璫者繼則璫熒然託命言礦税其始因璫媚而迎
合在礦税者繼則璫肥而交結在宫闈植根深固
未易卒拔故也善乎侍即馮𤦺之疏曰皇上之心
但欲裕國不欲病民羣小之心必自瘠民方能肥
己逮至三十三年而税歸有司礦使停罷輪臺之
悔不亦晚乎然且兩載以還税監不革七年之後
為池復開比之衞武飲酒之悔秦穆臨河之誓矣
何習與性成也
明史紀事本末卷六十五
