明史紀事本末卷七十八
浙江提學僉事谷應泰編
李自成之亂
懷宗崇禎元年延安大饑不沾泥楊六郎王嘉運等率
衆掠富家粟有司捕之急遂揭竿為盜米脂人李自成
性狡黠善走能騎射家貧為驛書往投焉已而參政洪
承疇擊賊破之不沾泥等相次俘獲自成走匿山澤間
得免
二年冬十月都城警詔天下勤王山西巡撫耿如把入
援兵潰于涿鹿叛走秦晉間山谷李自成出與之合旬
日間衆至萬餘推高迎祥為首稱闖王轉寇山西河南
賊中稱自成為闖將已而官軍擊迎祥斬之羣盜推自
成為主
七年總督洪承疇率總兵曹文詔等先後𠞰諸賊斬獲
甚衆羣賊悉奔入商雒興平大山中衆潰散李自成與
張獻忠奔盩鄠間六月總督陳奇瑜圍李自成于漢
中車箱峽會連雨四十日賊馬乏芻死者過半弓矢俱
脫賊大窘自成乃自縛乞降奇瑜許之各給免死票回
籍自是復縱横不可制矣秋七月李自成陷澄城圍
郃陽聞洪承疇兵至解圍去轉寇平涼邠州八月李
自成陷真寧殺知縣趙躋昌洪承疇兵至賊棄金帛餌
官兵竟西遁屯乾州招之不聽十月總兵左光先擊
李自成于高陵富平間斬首四百餘級自成佯求撫于
監軍道劉三顧真寧知縣王家永遽信之出城招諭失
其印三顧逆其詐即入堡自守賊走涇原
八年羣賊盡集宛雒李自成獨留秦平其衆七八萬總
督洪承疇邀擊連敗之秦中郡縣俱堅壁清野賊飢疲
東西分竄退屯興平武功諸梁計窮乞撫以緩兵陰遣
諸賊攻掠山谷堡塞搜掘巨室窖藏芻糧盡為賊有賊
既得食復連營走漢中為西兵所挫東走邠寧環慶其
衆漸散會承疇以寧夏兵變旋師邊鎮自成得收餘燼
復振突出潼關守將艾萬年等兵俱潰
九年春正月李自成出河南攻固始左良玉遇自成于
閿鄉相持六日總兵陳永福援之敗之于朱仙鎮自成
走登封密縣三月李自成誘别部賊入河南當官兵
而自帥麾下奔漢南循南山險阨遵商雒而行復出陜
西官軍敗績于羅家山失亡士馬無筭自成自鄜州至
延綏夏四月李自成欲往綏德渡河入山西定邊副
將張天機力戰却之賊沿河犯朝邑將圍綏德延綏總
兵俞翀霄引兵逐賊陷賊伏中翀霄被執綏延精卒盡
覆賊分陷米脂延安綏德賊本延安人至是再入延安
衣錦繡晝遊衒其親戚故從亂者益衆
十年春正月官軍敗績于寶雞李自成寇涇陽三原西
安大震賊勢益熾冬十月丁酉李自成同過天星九
股陷寧羌分三道入西川自成自七盤關度朝天閣戊
戌至廣元壬寅陷昭化癸卯過劍閣甲辰陷劍州乙巳
陷梓潼黎雅參將羅尚文大敗賊于廣元斬首千級賊
自梓潼分為三一走潼川一趨綿州一入江油遂陷青
川彰明盤亭諸縣圍綿州庚戌賊漸逼成都土寇蟻附
之巡撫王維章次保寧畏賊不敢出丙辰賊焚郫縣詔
革維章職以傅宗龍巡撫四川
十一年二月李自成陷瀘溪陜寇盡聚川西總督洪承
疇檄川中諸道兵嚴守要害賊因乏食承疇以川師誘
之陜兵設伏于梓潼自成率羣賊逐川兵川兵走伏發
賊大敗斬首千餘幾殲之自成率殘衆數千走溪南孑
身入楚依張獻忠不許至竹溪獻忠謀殺之自成獨乘
騾日行六百里走商雒至淅川老回回營臥疾半年餘
老回回授以數百人仍出剽掠其同自成入川諸賊仍
出階文向陜西
十二年九月秦兵大破李自成于函谷自成衆散略盡
其部下相繼俱降自成竄漢南秦兵蹙之于北左良玉
阨武關以南自成窮蹙不得他逸食且盡自經者數四
養子李雙喜救之自成因令軍中盡殺所掠婦女以五
十騎衝圍而南初諸將困自成崤函諸山中斷其要害
合圍甚密將坐斃之督師大學士楊嗣昌曰圍師必缺
不若空武關一路設伏商雒鄖均以待之可一擊而盡
也自成乘隙突走諸將不能禦遂自武關逃入鄖陽息
馬深山中時河南大饑飢民所在為盜自成乃自鄖均
走伊雒飢民從者數萬勢復大振十二月自成圍永
寧雲梯肉薄攻城陷之焚殺一空殺萬安王采&KR0008;連破
四十八寨土賊一斗榖等羣盜響應遂陷宜陽衆至數
十萬把縣諸生李巖為之謀主賊每以剽掠所獲散濟
飢民故所至咸歸附之其勢益盛
十四年春正月李自成圍河南府福王募死士逆戰斬
獲頗多賊引退賊以大砲環攻城城守嚴不動及昏而
退總兵王紹禹兵有馳而呼于城上者外亦呼而應之
紹禹兵即執副使王胤昌于城上紹禹馳解之諸軍曰
賊已在城下即總鎮其如我何揮刀殺守陴者數人守
陴者皆驚墜堞賊緣堞而上叛兵迎之賊遂入賊焚福
王府福王及世子俱縋城走士民被殺數十萬執副使
王胤昌已下各官皆不死惟一典史不屈見殺河南方
大饑通判白尚文墜城死其屍為飢民所食頃刻盡自
成發藩邸及巨室米數萬石金錢數十萬賑飢民先是
自成聞福藩最富為謀已久適陜西叛兵數百逃至河
南巡撫招至城中禦寇事聞詔逮其首惡數人解京正
法叛兵大懼乃陰勾自成襲河南為内應故一夕而陷
丁酉自成跡福王所在執之并執前兵部尚書吕維
祺維祺遇王於西關謂王曰名義甚重毋自辱王見自
成免怖泥首乞命自成責數其失遂遇害賊置酒大會
以王為俎襍鹿肉食之號福禄酒維祺罵賊不屈死世
子逸走遇亂兵刦之裸而奔于懷慶是時羣盜輻輳自
成自稱闖王雄諸賊變聞上震怒逮總兵王紹禹磔之
籍其家二月李自成搜掘河南富室窖藏席捲子女
玉帛捆載入山以書辦邵時昌為總理官令守河南府
巡撫李仙風偵賊已去引兵至城下時昌閉門拒守尋
開門迎官軍仙風收時昌斬之戊午自成合羣盜圍
開封開封城為宋汴京金完顔亮益加增築土堅厚五
丈賊以洞車數百障壯士多具犁鋤斧钁環𫝊城鑿而
穴之七晝夜不息鑿之深者四丈有奇巡按高名衡率
司道官嬰城固守賊兵砲及城中殺傷相繼軍餉告匱
周王恭枵出庫金五十萬買米麥日夜飯屑麥餉守
陴者復懸金募死士能擊死一賊者予五十金兵民踴
躍共擊賊斃者甚衆賊懼退數舍李仙風督諸將高
謙等馳至開封陳永福逼城而戰一日三捷賊退開封
解嚴仙風與高名衡互相訐奏詔逮仙風仙風聞之自
縊遂以高名衡巡撫河南壬辰李自成陷歸德四
月甲子進陜督丁啓睿兵部尚書代楊嗣昌督師討賊
時嗣昌討賊無功飲藥死啓睿督秦師至潼關左良
玉自襄陽進擊李自成至南陽自成北出屯於盧氏永
寧寶封舉人牛金星向有罪當戍邊降于賊自成以其
女為妻金星薦卜者宋獻策善河洛數獻策長不滿三
尺見自成獻圖讖云十八孩兒當主神器自成大喜拜
軍師五月乙亥賀人龍破李自成於靈峽山中高名
衡屯開封保武總督楊文岳屯禹州左良玉屯南陽張
獻忠羅汝才漸北向思合於自成猛如虎進阨德安黃
州疽發背退屯承大癸巳赦兵部尚書傅宗龍出之
獄以右侍郎都御史督陜西兵討賊羅汝才不合於
張獻忠七月自内鄉淅川走鄧州與自成合營時自成
有衆五十萬復得汝才軍衆益熾九月張獻忠衆散于
南陽以數百騎奔自成自成將殺之汝才以五百騎資
獻忠獻忠東奔合回革丁丑陜督傅宗龍率兵四萬
次新蔡與保督楊文岳之兵會賀人龍李國奇將秦兵
虎大威將保定兵共結浮橋渡河合兵趨項城戊寅兩
軍畢渡走龍口是日自成汝才亦結浮橋于上流將趨
汝寧覘官軍至盡伏精銳松林中陽驅諸賊自浮橋西
渡人龍使候騎覘賊還報曰賊渡河向汝矣己卯宗龍
文岳兩軍並進次孟家莊諸將以士馬俱疲請詰朝戰
諸軍遂弛馬甲散行墟落以求芻牧賊覘之突起林中
搏官軍人龍斂兵不戰國奇迎戰不勝兩軍俱潰人龍
大威北奔國奇從之賊以步兵攻二督營以火礟擊却
之日暮賊引去保定兵宵潰文岳夜奔項城宗龍獨立
營當賊壘壬午飛檄人龍國竒以兵還救二帥不應以
兵走陳州宗龍穿塹築壕以拒賊賊亦穿壕二重以困
之宗龍兵食盡乃殺馬騾以享軍馬騾復盡殺賊取其
屍分噉之辛卯營中火器弓矢俱盡宗龍簡卒尚有六
千夜漏二下潛勒軍突賊營潰圍出諸軍星散宗龍徒
步率散卒且戰且走壬辰至項城賊追之被執至城下
賊呼於門曰我秦督官軍也請啓門納秦督宗龍大呼
曰我秦督也不幸墮賊手左右皆賊耳毋為所紿賊唾
宗龍宗龍罵曰我大臣也殺則殺耳豈能為賊詐城以
緩死賊抽刅擊宗龍中腦而仆復厲聲罵賊斲其耳鼻
死城下人龍國竒俱歸陝賊獲衣甲器械無筭遂陷項
城屠之分兵屠商水扶溝所在土寇蠭起騷動詔復宗
龍兵部尚書太子太保戊戌督師丁啓睿自商城北
發檄左良玉兵共擊李自成楊文岳招集散亡於陳州
兵稍集自成汝才合兵陷葉縣殺守將劉國能初國能
與自成汝才同為賊結兄弟十二年左良玉大敗國能
於陳州國能率衆萬人降汝才恨之誓殺國能至是聞
國能在葉乘勝拔其城執國能責其負約殺之詔贈國
能左都督賊移兵陷泌陽十月張獻忠糾回革左諸
賊自霍太北行會李自成河南諸土寇以兵畢赴自成
衆逾百萬左良玉兵至臨潁臨潁為賊守良玉攻破
屠之盡獲賊所掠自成怒合兵攻良玉良玉退保郾城
自成汝才圍之良玉悉兵拒守敗陷襄城十一月陜
西巡撫汪喬年率馬步三萬總兵鄭家棟牛成虎賀人
龍將之趨河南先是喬年于陜西發李自成先塜得小
蛇即斬蛇以徇誓師兼程進兵以輕騎萬餘抵郟縣時
襄城新破喬年遲疑不敢進襄城貢士張永祺率邑人
出迎官軍屯於城下自成聞之解郾城之圍來迎戰喬
年安營未定有二將先逃官軍大潰賊乘之一軍盡覆
喬年以數百人入城居守五日襄城復陷喬年自刎未
殊被執見殺自成深恨諸生遂劓刖百九十人又購永
祺永祺匿免屠其族人九家殺守將李萬慶萬慶乃降
將射塌天也自成再破秦師獲馬二萬降秦兵數萬威
鎮河雒乘勝圍南陽數日城陷總兵猛如虎死之唐王
遇害楊文岳屯把縣丁啓睿屯汝寧太監劉元斌率京
軍救河南聞南陽陷乃擁婦女北去俄上命御史清軍
元斌倉皇悉沈之于河十二月李自成連陷洧川許
州長葛鄢陵鄢陵知縣劉振之力詘衣冠北向再拜自
剄死自成汝才合兵陷禹州徽王遇害復圍開封巡撫
高名衡總兵陳永福等竭力守禦周王貯庫金于城頭
禽一賊者予百金斬一首者五十金戰歿者䘏其家五
十金傷者以輕重為差殺賊甚衆永福射中自成左目
自成屯朱仙鎮内鄉鎮平唐縣新野俱降于賊鄧州知
州劉振世死焉
十五年春正月李自成攻開封益急洞車附城鑿城塼
土而空之廣數尺實以火藥燃之一烘而裂曰小放窟
城縱横數丈實火藥燃之一發震天曰大放癸未賊以
精騎數千布圍于外執汴人畚土穴城為大窟十餘輦
火藥數萬斤百炬齊燃賊擐甲持矛望城崩將擁入賊
穴城畚其土礫於外累累成阜火藥一發崩天甎缶皆
飛鳴外嚮賊之布圍于外者人馬成血糜城之未穿者
堅如石猶尋丈賊駭解圍去南陷西華起孫傅庭兵部
侍郎總督陜西兵𠞰寇三月庚午李自成羅汝才合
羣盜八十萬圍陳州兵備副使關永傑率士民死守賊
周圍四十里更番進攻永傑力竭城陷戰死城上鄉紳
崔必之舉人王受爵等咸手刅數賊被執罵賊死賊怒
屠陳州辛卯陷睢州陷大康遂圍歸德府歸德無兵民
自為守乙未賊鱗次穴城城陷賊乘勝陷寧陵考城
夏四月孫傅庭檄召諸將于西安聽令固原總兵鄭家
棟臨洮總兵牛成虎援𠞰總兵賀人龍各以兵來會傅
庭大集諸將縛賀人龍坐之旗下而數之曰爾奉命入
川討寇開縣譟歸猛帥以孤軍失利獻賊出柙職爾之
由爾為大帥遇寇先潰致秦督秦撫委命賊手一死不
足塞責也因命斬之諸將莫不動色因以人龍兵分隷
諸將刻期進討人龍米脂人初以諸生效用佐督撫討
賊屢殺賊有功總全陜兵叛將劇賊多歸之人龍推誠
以待往往得其死力襄城之役朝廷疑人龍與賊通密
勅傅廷殺之賊聞人龍死酌酒相慶曰賀風子死取關
中如拾芥矣癸亥李自成羅汝才合羣賊復攻開封
先是賊再攻不克士馬多殺傷羣賊畏葸日逃亡數千
賊乃申約圍而不攻以坐困之五月李自成分兵陷開
亳六月命侯恂以兵部侍郎總督援𠞰官兵討賊與孫
傅庭協力援開封七月賊圍開封久守臣告急詔援𠞰
總兵許定國以山西兵渡河援之定國兵潰于覃懷己
巳督師援𠞰諸軍潰于河上時督師丁啓睿保督楊文
岳合左良玉虎大威楊德政方國安諸軍次于開封朱
仙鎮與賊壘相望啓睿督諸軍進戰良玉曰賊鋒方銳
未可擊也啓睿曰汴圍已急豈能持久必擊之諸將咸
懼請詰朝戰良玉以其兵南走襄陽諸軍相次而走督
師營亂啓睿文岳聮騎奔汝寧賊渡河逐之追奔四百
里喪馬騾七千兵數萬俱降賊啓睿&KR0897;書印劍俱失事
聞詔逮啓睿下獄文岳革職聽勘八月開封久困食盡
人相食周王先後捐庫金一百二十餘萬復捐歲禄萬
石以養兵國廪空虚宫人咸有飢色詔山東總兵劉澤
清援開封澤清以朱家寨距城八里提兵五千渡河為
營列水環之達于大堤築甬道以運糧則救援可濟遂
往立營賊攻之三日諸兵不至澤清引兵去時羅汝才
營亦食盡謀他徙自成乃分糧以餽之約破開封以東
隅屬之汝才汝才乃留不去開封城北十里枕黃河巡
撫高名衡推官黃澍等城守且不支恃引河水環濠以
自固更決隄灌賊可潰也李自成遣兵攻陷歸德推官
王世琰死之九月河決開封賊先營高處然移營不及
亦沉其卒萬人河流直衝入城勢如山岳自北門入穿
東南門出流入渦水水驟長二丈士民溺死數十萬巡
撫高名衡陳永福咸乘小舟至城頭周王府第已沒從
後山逸出西城樓率宫眷及諸王露棲城上雨中七日
督師侯恂以舟迎王庚寅總兵卜從善以水師至開封
城上推官黃澍從王乘城夜渡達隄口諸軍列營朱家
寨賊乘高據筏以矢石擊汴人之北渡者城中遺民尚
餘數萬賊浮舟入城盡掠以去河北諸軍以大礟擊沉
其前鋒奪回子女五千人舊河故道清淺不盈尺歸德
隔斷在河北邳亳以下皆被其災汴梁佳麗甲中州大
隄之上絃管紛咽羣盜心艷之前後三攻汴士馬死者
無筭賊積恨矢必拔久懷灌城之謀顧以子女珍寶山
積不忍棄之水族憤其城久不下河大決百姓生齒盡
屬波臣斷垣矗水上數堞隠見而已黃澍以守禦功詔
授御史回革左諸賊北合于李自成孫傅庭率兵
至南陽李自成羅汝才西行逆之傅庭設三覆以待牛
成虎將前軍左勷將左鄭嘉棟將右高傑將中軍成虎
陽北以誘賊賊奔逐入伏中成虎還兵而鬭高傑董學
禮突起翼之左勷鄭嘉棟左右横擊斬首千餘級賊潰
東走追之賊盡棄甲仗軍資于地官軍爭取之無復步
伍賊覘官軍囂反兵乘之左軍先潰諸軍繼之喪材官
將校七十有八人賊倍獲其所喪焉冬十月李自成
復陷南陽屠之回兵屯開封北孫傅庭以兵敗上書自
劾詔傅庭圖功自贖自成汝才合兵趨汝寧十一月
孫傅庭治兵于登封收斬逃帥進兵汝寧賊游兵窺懷
慶欲北渡劉澤清禦卻之閏十一月己酉李自成合
諸賊圍汝寧監軍孔貞會以川兵屯城東楊文岳以保
定兵屯城西賊兵進攻相距一晝夜川兵潰保定兵不
支庚戌賊四面環攻戴扉以障矢石雲梯如墻而立城
上矢石俱下賊死傷衆而攻不休一鼔百道並登執文
岳及分巡僉事王世琮于城頭文岳世琮厲聲罵賊賊
怒縛文岳等以大砲擊之洞胸糜骨以死世琮初授河
南推官屢却賊射矢貫耳不動號王鐵耳賊屠士民數
萬燔燒邸舍無遺丁巳拔營走確山向襄陽掠崇王由
樻及世子諸王妃嬪以行左良玉自朱仙鎮南潰久
屯襄陽諸降卒附之有衆二十萬其餼于官者僅二萬
五千餘俱因糧村落襄人不聊生十二月李自成羅
汝才合兵四十萬由唐縣而西良玉結營襄陽近郊大
造戰艦于樊將避賊入郢襄人怨其淫掠縱火焚之良
玉怒掠荆襄巨估舟載軍資婦女其中而身率諸軍營
樊城高阜賊勢既盛襄民咸焚香牛酒以迎戊辰賊以
數萬騎至樊城良玉乘高飛礟擊殺賊千餘騎賊從間
道至白馬渡臨江欲渡良玉移營拒之賊不得渡良玉
拔營而南賊亦不敢逼自成切齒于良玉每戰必力良
玉懼不敢復與爭鋒故恒避之鄖撫王永祚跳城走己
巳襄陽陷賊分兵陷夷陵宜城荆門向荆州良玉全師
出漢口遂下武昌次于金沙洲賊逼荆州甲戌偏沅巡
撫陳睿謨棄荆州奉惠王走湘潭自成遣賊將馬守應
據夷陵以犯豐賀一龍趨德安窺黃麻辛巳自成至荆
州士民開門迎之賊入荆州荆州諸縣土寇蠭起
十六年春正月李自成圍承天知府開門迎賊巡撫宋
一鶴時守城下城巷戰將士勸之走一鶴不聽揮刃擊
殺賊數人死鍾祥知縣蕭漢有賢聲賊戒其部曰殺賢
令者死無赦乃幽之寺中戒諸僧曰令若死當屠爾寺
僧謹視之漢曰吾盡吾道不礙汝法遂自經賊改承天
府曰揚武州遂犯顯陵巡按李振聲守陵迎降賊賊列
之上班振聲自以與賊同姓肩輿出入營中揚揚自得
自成坐陵殿大會羣賊欽天監博士楊永裕亦降于自
成自稱天文禮樂兵法地理俱該洽請賊發顯陵忽大
聲起山谷若雷震賊懼而止分兵陷潛江京山諸縣遣
賊將攻德安乙巳陷雲夢丙午陷孝感丁未自成汝才
至黃陂知縣懷印走賊設偽令黃陂士民殺偽官賊怒
反兵攻黃陂屠之夷城垣為平地戊申陷景陵賊别將
陷德安自成馳檄黃州指斥乘輿偽托仁義以誘遠近
黃州守將王允成棄城順流而下掠江上客舟大擾江
南北方國安諸將退屯漢口賊大隊逼漢陽左良玉自
金沙渚東下九江遂至于蕪湖初自成流劫秦晉楚
豫攻剽半天下然志樂狗盜所至焚蕩屠夷既而連陷
荆襄鄢郢席捲河南有衆百萬始侈然以為天下莫與
爭思據有城邑擅名號矣羣賊俱奉其號令推自成為
奉天倡義文武大元帥號汝才曰代天撫民德威大將
軍自成據襄陽號曰襄京其餘所陷郡縣俱改易名號
修襄王宫殿設官分職武官有權將軍等九品文官有
太師六政府諸品封崇王由樻為襄陽伯邵陵王在城
保寧王紹圯肅寧王術授俱降賊改封伯偽吏政府侍
郎喻上猷薦列荆州紳士賊下檄徵之江陵舉人陳萬
策李開先在所薦中偽檄下萬策自經開先觸墻死楊
永裕又勸進牛金星不可乃止二月庚午李自成遣
賊陷麻城城空無人賊回屯德安自成分兵為四老回
回守承天羅汝才守襄陽革裏眼往黃州自將其一癸
未自成攻郟縣知縣李貞率士民堅守一晝夜殺傷甚
衆賊百道環攻一鼓而拔縱兵大殺李貞大聲叱賊曰
驅百姓死守者知縣耳妄殺何為罵賊不已自成怒褫
其衣倒懸于樹貞大呼曰高皇帝有靈我必訴之上帝
以殺賊賊斷其舌剮之母喬氏及妻俱死三月乙未
灃州土賊勾李自成陷常德常德富強甲湖南生齒百
萬積粟支十年巡撫陳睿謨遇賊于郟先奔士民無固
志賊遂陷之自是辰岳諸府相繼俱陷而雲貴路梗矣
丁酉命大學士吳甡出督師給五萬金旌功以大理
評事萬元吉為職方員外郎仍充督師軍前贊畫兵部
尚書張國維請隨輔臣躬率六軍討賊優詔答之癸
卯李自成襲殺革裏眼左金王并其衆甲寅左良玉
引兵自池口西上屯安慶傳制襄承失守明法具在左
良玉憫其久勞行間責令圖功自贖方國安陳可立革
職充為事官殺賊夏四月李自成殺羅汝才并其衆
降將惠登相王光恩在鄖陽陰使人招汝才所部多犇
降之自成怒攻鄖陽登相光恩屢敗之自成遂築長圍
以困鄖丁酉陷保康知縣石惟壇死之辛丑自成遣賊
將以兵十萬至禹州守將楊芬張朗先期具禮迎賊賊
設偽官之任甲申下詔厲將士討賊告諭天下五
月河南所在擒斬偽官李自成在襄陽所造宫殿皆
傾塌遂屯移鄧州益兵攻鄖陽王光恩禦之賊屢戰不
利孫傅庭復遣高傑以兵援鄖陽擊賊敗之賊退屯襄
陽拘鐵工晝夜造鐵鈎釘各萬餘謀向潼關踰越山險
戊申上諭輔臣甡奉命督師討賊自當星馳受事乃
三月以來遷延不進將出都門籌畫不固若在行間何
以制勝還宜在閣佐理不必督師詔趨孫傅庭作速𠞰
寇丙辰李自成攻袁時中殺之并其衆巡撫河南
秦所式上言中州大勢闖曹蹂躪五郡八十餘城盡為
瓦礫及革左諸賊由宛汝跨江漢旬日陷數名郡此流
寇之大略也自永城以至靈閿自宛汝以抵河岸方千
里之内皆土賊大者數萬小者數千棲山結寨日事焚
掠此土賊之大略也辨賊必須兵舊撫餘兵不及二千
陳永福餘兵不及四千合卜從善三千人亦不滿萬此
主兵之大略也用兵必裕餉河南五郡淪沒河北強半
蒿萊額賦五十萬昨年完不及二十萬撫鎮闕餉五月
有餘此糧餉之大略也轉餉必須民自經寇十餘載人
烟幾斷守城修河轉運至于稚子荷旗老婦鳴柝此民
生之大略也撫民必須官按除目則有人稽地方則無
官或年餘不赴或土團寄命此官吏之大略也敗壞已
極惟願皇上速發内帑亟練精銳佐以土寨開荒選牧
庶有濟乎時上召保定巡撫徐標入對標曰臣自江淮
來數千里見城陷處固蕩然一空即有完城僅餘四壁
蓬蒿滿路雞犬無音曾未遇一耕者土地人民如今有
幾皇上亦何以致治乎上欷歔泣下標又上言屯田及
車戰諸策上善之是月給事中吳甘來上言諸撫臣
借名護藩實棄城走乞&KR0897;諭各藩并覈王永祚等棄城
之罪上不問六月丁丑立賞格購李自成萬金爵通
侯購張獻忠五千金官極品世襲錦衣指揮餘各有差
進孫傅庭兵部尚書總制應鳳江皖豫楚川黔剿寇
軍務仍總制三邊鑄督師七省之印李自成大造戰
艦于荆襄遣老回回攻常德自成謀自王于荆其親信
大帥二十九人分守所陷郡邑自成自隨騎兵五營營
精騎二千步兵十四哨哨精卒三千劉宗敏總步白旺
總騎每屯以騎兵一營外圍巡徼晝夜更番餘營以次
休息警候嚴密人不得逃逸逸者追獲必磔之營兵不
許多攜輜重兵各攜妻孥生子棄之不令舉男子十五
以上四十以下咸掠為養子為奴隸故每破一邑衆輒
增數萬每一精兵則蓄役人二十餘其䭾載馬騾不與
焉衆實五六萬且百萬也雖拔城邑不聽屋居寢處布
幕彌望若穹廬其甲縫緜帛數十重有至百者輕而韌
矢鏃鉛丸不能入每戰一騎兵必二三馬數易騎終日
馳驟而馬不疲嚴寒則掠茵薦布地以籍馬足或刳人
腹為馬槽實以芻椒飼之飲馬則牽人貫耳流血雜水
中馬習見之遇人則嘶鳴思飲噉焉行兵倏忽雖左右
不知所往雞再鳴並起蓐食鞴馬以俟百萬之衆惟自
成馬首是瞻席卷而趨遇大川則囊土壅上流雖淮泗
諸水亂流而渡百萬合營不攜糧隨掠而食飽則棄餘
有斷食斷鹽數月者臨陣鐵騎三重反顧則殺之戰不
勝馬兵陽北官軍乘之步兵拒戰馬兵繞而合圍無不
勝矣以牛金星為謀主日講經一章史一通每有謀畫
集衆計之自成不言可否陰用其長者人多不測也其
攻城分畫夜為三番以鐵騎布圍步兵肉薄向城人戴
鐵胄蒙鐵衣攜椎斧鑿城得一甎甓即還易人以進穴
城可容一人則一人匿之畚土以出以次相繼遂穿空
旁側迤四五步留一土柱巨絙繫之去城十百丈牽絙
倒柱而城崩矣望風降者不焚殺守一二日殺十三四
或五六日不下則必屠矣殺人數萬聚屍為燎名曰打
亮城將陷以兵周布濠外縋城者殺之故城陷必無噍
類掠馬騾為上功次軍仗次幣帛衣服次珍寶其金銀
恒散棄之或以代鉛置礟中屠城則夷其城垣令後莫
與為守立投順牌四凡破城四向負牌至村落䧏者即
負牌過别村否則加兵牌所至日蹙千里性慘酷斷耳
剔目截指折足剖心鐻體日以為常談笑對之其兄從
秦軍來自成獲而殺之性又澹泊食無兼味一妻一妾
皆老嫗不蓄奴僕無子以李雙喜為養子嗜殺更酷于
自成自成在襄陽以搆殿鑄錢皆不成斬一謀士令術
士問紫姑卜之不吉因立李雙喜為太子改名洪基以
厭之鑄洪基年為錢又不成七月聞秦督兵將至留毛
賊守襄陽家口自成率精銳往河南庚子督師孫傅
庭發兵潼關分道進討以總兵牛成虎副將盧光祖為
前鋒會河南總兵卜從善陳永福合兵洛陽之下池寨
檄左良玉以兵自九江赴汝寧夾擊賊大營移宛向雒
詔薊遼總兵白廣恩四川總兵秦翼明入衞土漢官兵
陜西三鎮兵俱隨督師進討傅庭以副總兵高傑將降
丁為中軍命秦翼明出商雒為犄角總兵王定官撫民
率綏夏二鎮兵為後勁八月辛未傅庭師次閿鄉自成
盡發荆襄諸賊俱會于河南步賊沿河列守自汜水至
滎澤伐竹木結筏人佩三葫蘆將渡河先驅千餘賊北
渡總兵劉弘起以兵逐之復渡南岸丁丑牛成虎率諸
將前驅遇賊于洛陽擊破之再敗之河岸追奔至汝州
成虎以孤軍無繼退屯澠池九月己亥傅庭次汝州偽
都尉四天王李養純率所部來降知賊并兵守寶豐傅
庭進軍寶豐合圍賊堅守不下壬寅自成以輕兵來援
戰于城東白廣恩高傑盧光祖分兵逆戰却之癸卯復
以精騎數千直攻官軍諸將復擊走之傅庭曰寶豐不
即下而賊救大至則腹背受敵矣親督諸軍悉力攻城
拔之斬偽州牧陳可新等數千級遂以大兵搗唐縣時
賊家口盡在唐縣賊發精騎來援官軍已入城盡殺賊
家口賊滿營痛哭誓殺官兵壬寅傅庭自朱仙鎮而南
大兩六日糧車日行三十里又道淖未至士馬俱飢或
勸傅庭旋師就運傅庭曰軍已行即還亦飢奚濟乎要
當破一縣就食耳甲辰傅庭破郟縣縣俱窮民集騾羊
二百餘頃刻分臠食盡不足給己酉命河北山西就近
餉傅庭軍自成將步騎萬餘逆戰官軍前鋒擊斷自成
坐纛進逐之賊披靡賊營逃亡者相屬時傅庭前鋒盡
收革左故部皆致死于賊而高傑統諸降賊備悉賊中
曲折自成遣其弟一隻虎逆戰三戰三北自成奔襄城
諸軍進逼之自成累敗而懼挑土築墻自守已食匱賊
有飢色初自成在河南以河雒荆襄四戰之地且荒
蕪赤地千里關中其故鄉也士馬強甲天下據之可以
霸乃謀西向憚潼關天險將從淅川間道入陜如不能
則從楚豫下淮安金陵可襲而有也既至陝州屢敗盡
發河上屯守諸賊以迎官軍驅所掠難民為前鋒以誘
敵官軍屢勝輕敵日馳逐數百里河南所在皆荒諸軍
既深入饋餉不繼丙子自成書巨牌行至官軍刻期會
戰時襄洛豪傑並起各保塞以逐賊大者萬人少者數
千若毛顯文劉弘起沈萬登皆起布衣為將領潛山宋
正竒集鄉兵數萬扼險隘賊不敢下承天方國安以兵
復承天老回回屯夷陵官軍擊敗之諸縣多恢復大
雨連旬傅庭軍乏食壬子兵譟于汝州降盜李際遇陰
通賊癸丑賊率精騎大至傅庭問計于諸將高傑請戰
白廣恩曰我師困宜駐師分據要害步步為營以薄賊
易耳傅庭恐賊遁曰將軍何怯獨不如高將軍耶廣恩
不懌引所部八千人先去賊前鋒名三堵墻一紅一白
一黑各七千二百人來薄官軍接戰陷賊伏中賊乘之
官軍大敗陷泥淖死者數千人高傑立嶺上望曰不可
支矣麾衆退諸軍盡西走賊驅大隊疾追一日馳走四
百里至于孟津官軍死亡四萬餘人盡喪其軍資數萬
傅庭與傑收散亡數千騎渡垣曲走河北初賊驅難民
誘官兵斬獲皆良民也傅庭不知其詐奏賊聞臣名皆
驚潰臣誓肅清楚豫不以一賊遺君父識者憂之至是
果敗賊别將克汝州殺僇過當戊子自成向潼關白廣
恩擊破之孫傅庭亦回軍潼關衆尚四萬十月辛酉
朔副總兵沈萬登復汝寧萬登汝寧大俠也聚鄉勇萬
餘人李自成偽授威武大將軍不受鳳督馬士英承制
授副總兵是日偽將軍馬尚志&KR0681;任萬登潛遣諜入城
因擁衆入誅尚志并諸偽官壬戌一隻虎陷閿鄉即
自成弟李過也疾走至潼關獲督師大纛丙寅賊以纛
紿守關者乘間突入潼關陷李自成間道緣山崖出潼
關後夾攻官軍大潰賊既入關西行一隻虎陷華陰傅
庭及白廣恩退屯渭南賊合衆數十萬陷渭南傅庭沒
于陣知縣楊暄被執不屈死賊屠渭南陷華州戊辰陷
商州商雒道黃世清不屈死之賊屠商州乙丑陷臨潼
關中人心所在瓦解陝西廵撫馮師孔知寇棘急入西
安收保俄賊至辛未師孔督兵出戰陣陷被執不屈死
之西安陷按察使黃炯自盡長安知縣吳從義指揮崔
爾達俱投井死秦府長史章世炯自經死紳士死者甚
衆右都御史三原焦源溥罵賊磔死磁州道副使祝萬
齡至學宫拜先聖從容自經死禮部主事南居業罵賊
死宣撫焦源清參政田時震俱不受偽職死御史王道
純大罵賊不屈死解元席增光舉人朱誼泉俱投井死
山東監軍僉事王徵七日不食死都司吏丘從周罵賊
死餘吏民皆相率降于賊總兵白廣恩逃而追獲降之
初自成剽掠十餘年既席捲楚豫始有大志然地四通
皆戰場所得郡縣官軍旋復之至是既入秦百二河山
遂不可制自成據秦王府偽授秦王存樞權將軍世子
妃劉氏曰國破家亡願求一死自成遣歸外家秦藩富
甲天下擁貲千萬賊之犯秦也戶部尚書倪元璐奏曰
天下諸藩無如秦晉山險用武國也宜諭兩藩能任殺
賊不妨假之以大將之權如不知兵宜悉輸所有與其
齎盜何如享軍賊平之後益封兩藩各一子如親王亦
足以報之兩王獨不鑒十一宗之禍乎賢王忠而熟于
計必知所處矣書上不報至西安陷秦藩府庫盡為賊
有賊分兵徇諸縣皆陷蒲城知縣朱一統抱印投井死
初自成在楚議所向牛金星請先取河北直擣京師楊
承裕欲先據留都斷漕運獨顧君恩曰否否先據留都
勢居下流難濟大事其策失之緩直搗京師萬一不勝
退無所歸其策失之急不如先取關中為元帥桑梓之
邦且秦都百二河山已得天下三分之二建國立業然
後旁略三邊資其兵力攻取山西後向京師進退有餘
方為全策賊從其計先是賊好殺掠牛金星勸以不殺
遂嚴戢其下民間稍安堵輒相誑惑人無鬭志自成遂
改西安府為長安榜掠巨室助餉辛未進白廣恩盪
寇將軍𠞰賊時上信廣恩尚未知其降賊也李自成
分兵略鄜延中部知縣華堞知城小不支先令妻妾自
縊一妾年少遣之其妾亦垂泣投繯華堞遂經死官
兵進𠞰汝寧一路偽官土寇俱盡河南稍寧庚寅上
始聞潼關失守以兵部侍郎余應桂總督陜西三邊收
拾邊兵相機𠞰寇應桂聞命飲泣陛辭曰不益兵餉雖
去何濟上默然發帑金五萬給軍應桂遷延河上不進
十一月總兵王定高傑自渭南敗各帥所部奔延安
自成命賊將田斌守西安自往塞上甲午高傑聞賊至
以兵渡河而東入山西王定奔榆林自成陷延安大會
羣賊戎馬萬匹旌旗數十里於米脂祭墓以五百騎按
行鳳翔守將誘而殲之自成怒親攻鳳翔陷之屠其城
壬寅李自成發金數萬招榆林諸將以大寇繼之備兵
副使都任及故總兵王世顯侯世禄侯拱極尤世威惠
顯等斂各堡精銳入鎮城大集將士謂之曰若等守乎
降乎各言效死無二遂推世威為長主號令繕甲兵賊
遣偽官說三日不聽賊怒乙未賊四面環攻城上強弩
疊射賊死屍山積更發大砲擊之賊稍却丙午賊攻寧
夏鎮兵逆戰三勝之殺賊精銳數千自成歸西安益發
賊往寧夏關中諸賊聞寧夏之敗數萬東奔商雒出潼
關復散入河南壬子自成復往攻寧夏丁巳李自成陷
榆林榆林被圍諸將力戰殺賊賊死者萬人賊攻益力
逾旬不克賊以衝車環城穴之城崩數十丈賊擁入城
遂陷副使都任闔室自經死總兵尤世威縱火焚其家
百口揮刀突戰死諸將各率所部巷戰殺賊千計賊大
至殺傷殆盡無一降者闔城婦女俱自盡諸將死事者
數百人榆林為天下勁兵處頻年餉絶軍士飢困而殫
義殉城志不少挫闔城男子婦女無一人屈節辱身者
榆林既屠賊搗寧夏寧夏總兵官撫民迎降三邊俱沒
賊無後顧長驅而東矣自成攻慶陽城中堅守四日力
不支城陷備兵副使段復興董琬鄉紳太常少卿麻禧
死之屠慶陽執韓王時賊遣偽王往關東靈閿諸路大
張偽榜移檄河南郡縣河南西境賊皆設偽官官兵守
懷慶府十二月李自成遣賊入漢中不克高傑在絳
州聞李自成將東渡分道東走戊辰至蒲州李自成前
鋒渡河入山西巡撫蔡懋德先屯平陽至是以歲暮還
太原庚辰賊至河津陷平陽知府張嶙然走太原吏民
皆降賊殺西河王等三百人高傑聞平陽陷擁兵東下
澤州山西郡縣聞賊至望風迎款賊遣偽牌徧行山西
其辭甚悖李自成遣賊陷甘州先是鳳翔蘭州開門
迎賊賊渡河莊浪涼州二衞俱降遂圍甘州乘夜雪登
城巡撫甘肅林日瑞總兵郭天吉同知藍臺等並死之
殺甘民四萬七千餘人西寧衞尚堅守不下至明年二
月詐降殺偽官賀錦等
十七年春正月李自成稱王于西安僭國號大順改元
永昌自成久覬尊號懼張獻忠老回回相結為患既入
秦通好獻忠獻忠厚幣遜詞以報之自成喜遂僭號牛
金星為丞相更定六政府尚書等偽官三月乙巳李
自成自山西抵京師環攻九門丁未京城陷帝后崩
丙辰遼東總兵平西伯吳三桂聞京師陷帝后殉難遂
縞素發哀乞師于我
大清討賊薄山海關傳檄遠近李自成聞之大驚脅三桂
父襄作書招三桂令舊將唐通遺三桂書勸降且言東
宫無恙三桂不答上書其父略曰父既不能為忠臣桂
亦安能為孝子桂與父訣請自今日雖寘父鼎俎旁以
誘三桂不顧也書至自成益懼三桂頓兵山海關以忠
義激將吏規取京師唐通不能禦三桂殺賊騎殆盡初
三桂諭其下曰吾不忠不孝何顔立天地間欲自刎其
下俱曰將軍何至此吾輩當死戰遂大破賊己巳京城
外徧張吳三桂檄共約士民縞素復仇一時都人皆密
製素幘庚午李自成率兵六萬東行劉宗敏李過等從
之挾太子永王定王吳襄自隨太子二王玄幘綠衣各
一兵抱之馬上都人擁觀多隕涕甲戌李自成向永平
丁丑吳三桂大破賊于關門賊初破京師精銳不過萬
數所至虚聲脇下未常經大敵既飽掠思歸聞邊兵勁
無不寒心自成知成敗決于一戰益驅賊連營並進三
桂悉銳出戰無不一當百奮擊殺賊數千人賊亦賈勇
疊進自成挾太子登高岡立馬觀戰賊衆三面圍三桂
兵三桂兵東西馳突賊散而復合我
大清兵至繞出三桂右所向披靡莫當自成策馬走諸賊
遂大潰自蹂踐死者數萬人諸軍分道乘之殺其大帥
五人奪輜重無筭自成以數千騎急走永平戊寅自成
遣使赴軍中議和三桂曰歸我太子二王速離京城使
鍾簴如故而後罷兵自成請旋師如三桂言求和三桂
許之自成拔營而西己卯三桂追賊于永平又破之賊
奔竄還京師毁京城外民居數萬間并夷牛馬墻稍遲
者殺之凡數萬人三桂兵壓城自成合兵一十八營以
拒戰三桂進攻之連拔其八寨斬首二萬自成殺吳襄
首以高竿懸城上盡殺襄家三十八口三桂披髮墜鞍
哭于地三軍感憤怒拔刀砍地誓殺賊丙戌李自成
自稱帝即位于武英殿偽磁侯劉宗敏扶創出平立不
拜曰爾故我等夷也偽官皆拜宗敏不得已再拜而退
丁亥昧爽李自成出齊化門西走先運薪木積宫内縱
火發砲擊毁諸宫殿又燒九門雉樓火光燭天先是三
桂知賊將西走設疑兵于西山密取酒罌數千實以石
灰夜埋齊化門道上上覆浮土賊萬馬並馳而出踐罌
皆穿馬足驚踣後騎相壓奔石灰迷目不可眎疑兵遠
譟以驚之賊陣大亂三桂望城中火作知賊走繞城而
西追奔三十里賊馬騾俱重載日行數十里追兵至盡
棄其輜重婦女自盧溝至固安百里盔甲衣服盈路賊
兵散去者又數萬三桂徐收所棄已逾數百萬賊既得
脫西走三桂復率大兵追賊至保定賊還兵而鬭奮擊
破之又追破之于定州北奪其婦女二千獲輜重無筭
招降潰賊萬餘人自成屯真定既屢敗憤極復勒精騎
擊三桂三桂兵張兩翼以進擊斬其大將三人首萬級
自成大敗還真定益發兵攻三桂三桂接戰自晨至晡
未決三桂分兵疊戰自成漸引却自成中流矢墜馬掖
而騎馳還營即拔營西走度故關入山西三桂以兵逐
之及關而止遂還軍京師李自成自井陘西行至平
陽分兵守山西諸隘益發關中兵西攻漢中陷之李
自成復遣兵出潼關攻掠河南又遣降賊叛將馬科至
四川略保寧一路吳三桂追賊入山西時西部復攻
臨洮甘肅以牽之自成數戰不勝遂棄山西走西安我
大清兵西伐李自成合賊數十萬悉銳迎戰鐵騎衝堅而
入賊披靡斬首數萬劉宗敏田見秀等俱死賊衆大潰
棄西安走商雒丙子自成棄陜以兵出潼關分軍為八
營三道俱下南略地至襄郟我
大清兵既定三秦下河南入楚取荆襄李自成南奔辰州
將合張獻忠獻忠已入蜀遂留屯黔陽部賊亡大半然
尚擁衆十餘萬乏食遣賊將四出抄掠黔陽四境雞犬
皆盡川湖何騰蛟進攻之自成營于羅公山倚險築塹
為久屯計勢彌蹙食盡逃者益衆自成自將輕騎抄掠
何騰蛟伏兵邀之大敗殺傷幾盡自成以數十騎突走
村落中求食邨民皆築堡自守合圍伐鼓共擊之自成
麾左右格鬭皆陷于淖衆擊之人馬俱斃邨民不知為
自成也截其首獻騰蛟驗之左矑傷鏃始知為自成李
過聞自成死勒兵隨赴僅奪其屍滅一邨而還結草為
首以衮冕葬之羅公山下賊諸將奉李過為首改名李
繡渡湖入險山中後改名李赤心羣盜俱散亡
谷應泰曰國以民為本民以食為天故曰積貯者
天下之大命也史稱關中大祲而三輔寇盜縱横
周官荒政十二而興大役以業貧民至若青徐歲
饑樊崇以起長垣歲凶仙芝作亂蓋揭竿之變往
往由于請磬之匱也況乃汰郵驛減冗卒使亡賴
奸人無所得衣食則益煽而為亂走死地如騖耳
崇禎之初銳意恭儉東南織文西北游徼並行裁
罷而李自成以驛胥失職值飢民不沾泥等倡亂
延安因往從之又與耿如把潰兵相合旬月之間
衆至萬餘推為闖將蓋潰兵得飢民則嚮道既精
飢民得潰兵則壁壘益厚又況延綏地連邊鎮俗
嫺弓馬民多獷悍秦長西陲雄制列國唐起靈武
終復兩京揆之自成起事雖屬毛賊實則勁旅也
此時明察之官剽銳之將便當厚集衆師一鼓擒
滅比之唐周上書馬元車裂宋賢謀亂鷹揚捕斬
斯為得之而乃養&KR1012;坐大馴致蔓延此豈非計之
失耶雖然自成之起延安也自秦入豫由蜀躪楚
轉寇關東僭號襄鄧十餘年之間曹文詔敗之于
商雒陳竒瑜敗之于漢中左光先敗之于富平左
良玉扼之于武關賀人龍破之于靈陜孫傅庭敗
之于襄城亦未嘗不自縛乞降投繯引決而究至
狼犇豕突死灰復燃者則以號令乖方韜鈐不飭
中朝無良平之謀而行間無李郭之將也乃者車
箱峽之困自成解甲矣而更給票免死興平武功
之捷自成計阻矣而乃緩兵待撫崤函合圍之舉
自成坐斃矣而云圍師必缺又且得臣之猛按劍
行誅節度之師同日奔潰以至嗣昌仰藥于前傅
庭陣亡于後而天下事不可為矣自成乃更北攻
寧夏略定三邊東搗居庸長驅京邑洎乎祿山陷
都惟事聲色黃巢入簒大掠貲財突令言于宜春
坐朱泚于北闕遂使銅駝榛莽鍾簴灰銷自古潢
池之禍未有若斯之酷者也嗟乎彼自成者非有
殊才絶力不過狡黠善騎射耳而謀主牛金星顧
君恩輩則井窺之智也孽黨劉宗敏白旺等則瘈
犬之猛也奈何千丈之隄潰于蟻穴天府之險踣
于困獸哉以予論之假令貨賄屏絶則將必盡材
文法便宜則權不中制而又有武侯以興復自任
晉公以討賊自效者即寇雖鴟張不難一舉而撲
滅之也然則顛覆之禍固當責之廟筭歟
明史紀事本末卷七十八
