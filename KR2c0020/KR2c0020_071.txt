明史紀事本末卷七十一
浙江提學僉事谷應泰編
魏忠賢亂政
熹宗天啓元年秋八月魏忠賢矯殺前太監王安魏忠
賢初名進忠河間肅寧人也少黠慧無籍好酒善啗喜
馳馬能右手執弓左手彀弦射多奇中目不識丁然亦
有膽力能決斷顧猜狠自用喜事尚諛嘗與年少賭博
不讐走匿市肆中諸少年追窘之恚甚因而自宫萬歷
十七年隸司禮監掌東厰太監孫暹時熹宗為皇太孫
忠賢謹事之導之宴游甚得皇太孫歡心孝和王后太
孫生母也忠賢夤入宫辦膳其介紹引進者魏朝朝故
屬太監王安名下安素剛正主持一宫事魏朝日譽忠
賢安善視之朝初與太孫乳媪客氏私即所稱為對食
者然朝以侍安又承事太孫多不暇忠賢乘間亦通焉
客氏者故定興民侯二妻也年十八進宫又一年而婺
生子國興光宗踐阼冊太孫為東宫忠賢得充東宫典
膳客氏力也光宗升遐東宫暫居慈慶給諫楊漣疏參
及忠賢忠賢無措泣求魏朝於王安力營救之遂與李
選侍宫中李進忠為一人外廷不知也忠賢深德朝結
為兄弟而兩人皆客氏私人上即位數月一夕忠賢與
朝爭擁客氏於乾清宫煖閣醉詈而囂聲達御前時上
已寢漏將丙夜俱跪御榻前聽上令客氏久厭朝儇薄
而喜忠賢憨猛上逆知之乃退朝而與忠賢忠賢卒矯
旨發朝鳳陽縊殺之自是得專客氏而尾大不掉之患
成焉初帝之立也王安與諸大臣同受顧命見忠賢侵
權欲重懲之奏之帝會御史方震孺上䟽請逐客氏帝
乃令客氏出宫忠賢發安鞠問安詰責令其自新忠賢
得釋客氏夤緣復入宫將甘心於安焉時安奉旨掌司
禮監辭未赴王體乾即欲起攘之因忠賢以危言動客
氏曰爾我比西李何如勢在騎虎無貽後悔西李者李
選侍也忠賢遂嗾給事霍繼華劾之又令劉朝田詔等
上䟽辨冤客氏從中附和之於是矯旨革安職而以體
乾掌司禮監忠賢必欲殺安遂以劉朝提督南海子而
降安為南海淨軍勒令自裁方光宗居青宫時憂讒畏
譏幾三十年安左右勤勞靡敢怠玩光宗頗任用之安
素剛不肯頤使於李選侍劉朝李進忠皆選侍私人故
以移宫恨安至是安既死而忠賢益無所憚矣忠賢闇
文義乃取舊司禮監李永貞入備贊畫李實李明道崔
文昇各司監局探上意為奸忠賢自掌東厰客氏封奉
聖夫人命奉聖夫人客氏如皇祖戴聖夫人例加其
子侯國興錦衣衞指揮使御史劉蘭上言皇上初登寶
位客氏保護是賴今釐降之儀肇舉關雎之慶方新恩
禮所加權勢歸之初上大婚禮成魏忠賢廕姪二人給
事中程注周之綱亦奏祖制非軍功不襲國典不當濫
予俱不聽九月上以客氏保護聖躬命戶部擇田二
十頃以為護墳香火之用魏忠賢侍衞有功命工部于
陵工成叙錄御史王心一奏云梓宫未殯先規客氏之
香火陵工既成強入忠賢之勤勞於禮為不順於事為
失宜忠臣愛君必防其漸上怒責之冬十月降吏科
給事中侯震𤾉於外初客氏已出宫復召入震𤾉奏曰
皇上於客氏始而徘徊眷注稍遲其出猶可言也出而
再入不可言也中涓羣小煬竈借叢王聖寵而煽江京
李閏之奸趙嬈寵而媾曹節王甫之禍可為寒心上怒
降之時倪思蕙朱欽相馬鳴起王心一相繼疏劾皆降
謫吏部尚書周嘉謨論救不報刑科給事中孫杰疏
糾周嘉謨劉一燝謂統均仰輔臣之權輔臣奉王安之
意中旨錯出致悞封疆嘉謨免一燝尋亦回籍
二年春三月禮科給事中惠世揚疏糾大學士沈㴶使
其門客晏日華潛入大内誘劉朝等練兵頓使聖明之
朝再見江彬之事外戚鄭養性厚募死士包藏禍心上
慰留㴶而謫世揚於外初㴶藉内監劉榮得通於忠賢
内操之議皆自㴶導之未幾刑部尚書王紀亦劾㴶與
客魏交通彼此攻訐忠賢矯旨削紀籍夏五月御史
周宗建上言近日朝廷處分章奏外庭嘖嘖咸謂奥窔
之中莫可測識論旨之下有物馮焉如魏忠賢者目既
不識一丁心復不諳大義揭其志慮有何嘉謨又曰耳
目嚬笑之暇漸與相親宫廷禮法之事漸與相近一切
用人行政墮於其說必且東西易面而不知奏入咸為
宗建危之秋八月兵科給事中朱童蒙疏糾鄒元標
馮從吾醵金講學比之妖賊元標致仕歸冬十月修
撰文震孟上言勤政講學之實中云君臣相對如家人
父子則左右近習無緣可以蒙蔽疏入忤魏忠賢不下
庶吉士鄭鄤復疏促之曰經御覽而留中則非止輦轉
圜之義不經御覽而留中必有藏伏奥援之奸本朝故
事惟武宗及神宗末年有之權璫煬竈相顧太息無可
如何矣忠賢深惡之承上觀劇摘震孟疏中傀儡登場
語激怒上時太僕寺卿滿朝薦亦言之力俱謫歸十
二月命劣轉科臣霍維華孫杰優陞京堂顧秉謙魏廣
微為大學士入閣辦事
三年秋八月内官張守仁等索冬衣譁於工部堂上尚
書鍾羽正致仕歸詔開内操鉦鼓之聲喧闐宫禁或
云皇子生震死焉御史劉之鳳上言虎符重兵何可倒
戈授巷伯之手假令劉瑾擁甲士三千能束手就擒乎
御史李應昇黃尊素宋師襄交章論之尊素疏有阿保
重於趙嬈禁旅近於唐末等語忠賢尤惡之皆矯旨切
責忠賢自殺王安後益驕横設内標萬人衷甲出入内
監王進嘗試銃上前銃炸傷進手上幾危光宗選侍趙
氏與客魏不協矯旨賜死選侍盡出光宗所賜珍玩列
於庭再拜投繯而絶裕妃張氏方姙膺冊封禮客氏譖
於上絶飲食閉禳道中偶天雨匍匐掬薝溜數口而絶
成妃李氏誕二公主而殤先是馮貴人嘗勸上罷内操
客魏惡之矯旨貴人誹謗賜死成妃從容為上言之乃
矯旨革封絶飲食成妃故鑒裕妃饑死密儲食物壁間
數日不死魏客怒少解斥為宫人遷於乾西所皇后
張氏素精明魏客憚之后方姙腰痛客氏密布心腹宫
人奉御無狀隕焉又於上郊天之日掩殺胡貴人以暴
疾聞
四年春二月加錦衣衞田爾耕太子太保以其緝捕有
功也爾耕尚書田樂之孫以軍功補廕錦衣附魏忠賢
遂得美擢三月刑科𫝊櫆疏參僉都御史左光斗吏
科都給事魏大中詞引故内臣王安及中書汪文言
廕魏忠賢弟姪一人錦衣百戶五月以許顯純掌北
鎮撫司理刑六月左副都御史楊漣疏參魏忠賢二
十四罪曰忠賢原一市井亡賴人耳中年淨身夤入内
地初猶謬為小忠小佞以倖恩既而敢為大奸大惡以
亂政祖宗之制以票擬託重閣臣責無他委自忠賢擅
權旨意多出傳奉徑自内批壊祖宗二百年來之政體
大罪一也劉一燝周嘉謨同受顧命之大臣也忠賢急
於剪己之忌不容皇上不改父之臣大罪二也先帝一
月賓天進御進藥之間實有隱恨執春秋討賊之義者
孫慎行也明萬古綱常之重者鄒元標也忠賢一則逼
之告病去一則嗾言官論劾去顧於護黨氣毆聖母之
人曲意綢繆終加蟒玉以贈其行親亂賊而讐忠義大
罪三也王紀鍾羽正先年功在國本及紀為司寇執法
如山羽正為司空清修如鶴忠賢一則使人交誶於堂
辱而迫之去一則與沈㴶交搆陷之削籍去必不容盛
時有正色立朝之直臣大罪四也國家最重無如枚卜
忠賢一手握定力阻前推之孫慎行盛以弘更為他辭
以錮其出是真欲門生宰相乎大罪五也爵人於朝莫
重廷推去歲南太宰北少宰所推皆點陪貳致一時名
賢不安位去顛倒有常之銓政掉弄不測之機權大罪
六也聖政初新正資忠直乃滿朝薦文震孟等九人抗
論稍忤忠賢傳奉盡令降斥屢經恩典竟阻賜環長安
謂皇上之怒易解忠賢之怒難調大罪七也然猶曰外
廷之臣子也傳聞宫中有一舊貴人以德性貞靜荷上
寵注忠賢恐其露已驕横謀之私比托言急病立刻掩
殺是皇上且不能保其貴幸矣大罪八也猶曰無名封
也裕妃以有喜得封中外欣欣相告忠賢以抗不附己
囑其私比矯旨勒令自盡是皇上不能保其妃嬪矣大罪九
也猶曰在妃嬪也中宫有慶已經成男乃繞電流虹之
祥忽化為飛星墮月之慘傳聞忠賢與奉聖夫人實有
謀焉是皇上不能保其子矣大罪十也先帝在青宫四
十年操心慮患所以護持孤危者僅王安一人耳皇上
倉卒受命擁衞防護之中亦不可謂無微忠而忠賢以
私忿矯旨掩殺於南海子是不但讐王安而實敢於讐
先帝之老僕與皇上老犬馬略無顧忌大罪十一也今
日奬賞明日祠額要挾無窮王言屢䙝近又於河間府
毁人房屋以建牌坊鏤鳳雕龍干雲插漢又不止於塋
地擅用朝官規制僭擬陵寢而已大罪十二也今日廕
中書明日廕錦衣金吾之堂口皆乳臭誥勑之館目不
識丁如魏良弼魏良材魏良卿等五侯七貴何以加兹
大罪十三也因立枷之法以示威枷號家人者欲扳陷
皇親也扳陷皇親者欲動搖三宫也當時若非閣臣力
持椒房之戚又興大獄矣大罪十四也良鄉生員章士
魁以爭煤窑傷其墳脈托言開礦而致之死假令盜長
陵一抔土何以處之趙高鹿可為馬忠賢煤可為礦大
罪十五也伍思敬胡遵道以侵占牧地細事而徑置囚
阱草菅士命使青燐赤璧之氣先結於壁宫泮藻之間
大罪十六也科臣周士樸執糾織監一事原是在工言
工忠賢竟停其陞遷使吏部不得專其銓除言官不敢
司其封駁大罪十七也北鎮撫臣劉僑不肯殺人媚人
自是在刑言刑忠賢以其不善鍛鍊竟令削籍明示大
明之律令可以不守而忠賢之律令不可不遵大罪十
八也科臣魏大中到任已奉明旨鴻臚寺傳單忽傳詰
責及科臣覆奏臺省交章又再䙝王言而煌煌天語朝
夕紛更令天下後世視皇上為何如主大罪十九也東
厰原以察奸細非常不以擾平民也自忠賢受事雞犬
不寧野子傅應星等為之招搖引納陳居恭為之鼓舌
搖唇𫝊繼教為之投罟設網片語違忤駕帖立下如近
日之逮汪文言不從閣票不令閣知而傅應星等造謀
告密日夜未已勢不至於興同文之獄刊黨錮之碑不
已者當年西厰汪直之僭恐未足語此大罪二十也前
韓宗功潛入長安偵探虚實往來忠賢私房之家事露
始令避去大罪二十一也祖制不蓄内兵原有深意忠
賢創立内操使羽黨盤踞其中安知無大盜刺客深謀
不宄之人識者每為寒心昔劉瑾招納亡命曹吉祥傾
結達官忠賢蓋已兼之大罪二十二也忠賢進香涿州
鐵騎之簇擁如雲蟒玉之趨隨耀日警蹕傳呼清塵墊
道人人以為駕幸涿州及其歸也以輿夫為遲故駕駟
馬羽幢青蓋夾護環遮則已儼然乘輿矣大罪二十三
也蓋寵極則驕恩多成怨聞今春忠賢走馬御前皇上
曾射殺其馬貸忠賢以不死忠賢不自畏罪請死且進
有傲色退有怨言朝夕隄防介介不釋從來亂臣賊子
只爭一念放肆遂至收拾不住奈何養虎兕於肘腋間
乎此又寸臠忠賢不足盡其辜者大罪二十四也凡此
逆跡左右既畏而不敢言外廷又皆觀望而不敢言即
或内廷奸狀敗露又賴有奉聖客氏為之彌縫其罪戾
而遮飾其回邪故掖廷之内知有忠賢不知有皇上都
城之内知有忠賢不知有皇上即大小臣工又積重之
所移積勢之所趨亦不覺不知有皇上而止知有忠賢
宫中府中大事小事無一不是忠賢專擅反覺皇上為
名忠賢為實且如忠賢已往涿州矣一切事情必星夜
馳請意旨票擬必忠賢到始敢批發嗟嗟天顔咫尺之
間忽漫不請裁而馳候忠賢意旨於百里之外事勢至
此皇上威靈尚尊於忠賢耶疏入忠賢亦惴惴懼禍欲
結輔臣韓爌為之地爌嚴拒不得已泣訴御前客氏又
從中委曲調之遂令魏廣微條旨廣微素固結忠賢附
為同姓漣疏中復有門生宰相語廣微恨之是時忠賢
亦有疏辭厰疏先下備極温諭次日乃下漣疏切責不
少貸先是漣疏成意欲於午朝面奏出疾雷掩耳之計
繕寫甫竟次日免朝恐再宿則機洩且害成也遂循例
封進故忠賢得以彌縫漣愈憤激冀補牘以伺對仗忠
賢聞之阻遏上不御朝者三日至四日乃出御皇極門
刀劒倍於往時侍班官僚更為嚴謹左班諸臣不許擅
出奏事而諸臣公憤愈甚繼漣上疏者捆至給事陳良
訓魏大中許譽卿劉茂傅櫆陳熙昌周之綱杜三英楊
夢衮顧其仁胡永順朱大典陳奇瑜熊奮渭李精白孫
紹沆陳維新楊維新御史袁化中周宗建劉芳劉廷佐
李應昇房壯麗劉環胡良機喻思洵林汝翥胡士奇謝
竒舉洪如鐘黃尊素梁元柱李光春張鑛翟學程劉之
侍周汝弼李喬崙劉其忠宋政南科道徐憲卿趙應期
兵部尚書趙彦詹事翁正春等卿寺朱欽相胡世賞吏
部郎中鄒維漣撫寧侯朱國弼等不下百餘疏先後申
奏或專或合無不危悚激切俱不聽南京兵部尚書陳
道亨已引疾杜門不與公事及見楊漣參疏忽奮擊扼
腕曰國家安危誠在此舉吾備位大臣不言誰為言者
即日出署合部院九卿諸大臣公疏以上凡千言指陳
剴切疏入嚴旨切責道亨嘆曰此何時尚可在公卿間
耶乃具疏力辭而去屯田司郎中萬燝先授營繕司
主事管寶源局疏請内監廢銅忤忠賢意至是燝復上
疏曰忠賢原名進忠今改名忠賢當亦顧名而思忠賢
之義乎夫以忠賢珠玉盈笥金銀滿屋何求不得何欲
不遂以此破廢銅器無足入其目當其心而亦必一手
握定者其設心以為不若是無以操天下之利權既操
天下之利權何難攬天下之政權奸雄用意最深蓄謀
甚毒臣有以窺其微矣疏入忠賢矯旨杖燝於午門外
羣閹至燝寓捽之而出辱毆於道燝幾危及至闕受杖
忠賢命立斃之先是御史林汝翥葉向高鄉人也忠賢
欲借之以傾向高會翥巡城有火者曹大𫝊國興挾人
命劫財鬭於塗汝翥欲參之皆願受杖免參翥信其無
他也即杖之數日後萬燝禍作忽中旨逮汝翥廷杖汝
翥懼出亡羣閹疑向高匿之百餘人直入其寓辱及婦
女嫚罵坐索向高奏之置不問至七月林汝翥自詣遵
化軍門獄蓋翥懼未受廷杖先殞命於中涓之私毆故
逸出都門詣遵化撫臣獄求為代題各道潘雲翼等疏
救不聽執前旨如故已而被杖創甚幾斃向高奏曰楊
漣一人之言容有過激未幾而諸疏繼至矣又未幾而
臺省九卿復有公疏舉朝閧然即臣等亦被其指摘甚
者疑其為忠賢畫策當與焦芳同傳矣臣地居密勿不
敢自同於廷臣即受疑受謗情固甘之惟是皇上念忠
賢則當求所以保全之而今日保全忠賢之計莫如聽
其自請且歸私第遠勢避嫌以釋中外之心使天下曉
然知忠賢之無他其於轉禍為福直俄頃間耳至内操
一事祖宗朝所無聚數千之甲兵於宫廷肘腋間在今
日雖無可慮他日終屬隱憂疏上温旨復悉數忠賢勤
勞責羣臣附和詔錦衣衞杖汪文言革為民大學
士葉向高予告回籍向高初相時猶可展布自忠賢專
擅同官顧秉謙魏廣微希意阿旨向高強半注籍疏三
十上至是以御史林汝翥逸出羣閹圍第決意去初廣
微以己意用墨筆點縉紳一冊分差等目為邪人其人
則葉向高韓爌何如寵錢謙益成基命繆昌期姚希孟
陳子壯侯恪趙南星高攀龍楊漣左光斗魏大中黃尊
素周宗建李應昇等約六七十人密達於忠賢以漸擯
斥復手書所欲起用之人黃克纘王紹徽王永光徐大
化霍維華阮大鋮等五十六人指為正人以次點用至
是向高去秉謙居首揆吏部謝陞起用至京見時政日
非勉終一選歸且以書規廣微中旨大拂廣微之意史
記事黃汝亨各有書以大義告廣微咸拒不納八月
署國子監祭酒禮部右侍郎蔡毅中監丞金維基博士
門洞開鄧光舒王裕心助教張翰南徐伯徵姚士儒孫
世裕董天胤學正王永興蔣紹煃學錄聶雲翔杜士基
典簿萬民憼典籍陳烈公疏劾魏忠賢上不問毅中既
與璫忤四疏請告亦不許九月左都御史高攀龍疏
參貪汚御史崔呈秀革職聽勘冬十月朔有事太廟
上冕而升百執事咸集大學士魏廣微不至迨飲福受
胙禮且告畢踉蹌入班拜跪吏科給事魏大中劾之曰
皇上升殿頒來歲之歷四方萬國誰不頫首奉行其矯
命雄行獨奢安耳廣微執政重臣何以驁焉不拜正朔
也皇上於一日間行二大禮頒朔不至享廟則後至其
無禮於皇上亦已甚矣廣微上疏自理且乞骸温旨留
之廣微恨大中甚御史李應昇上言閣臣魏廣微疏辨
自謂罪止失儀夫行禮悞錯始謂失儀謹按大明律失
悞朝賀者笞四十祭奠失悞者杖一百廣微尚可靦焉
入中書之堂乎國家設立言官稱耳目近臣言及乘輿
則天子改容事關廊廟則宰相待罪廣微父允貞嘗為
言官公正發憤得罪閣臣以去聲施至今廣微獨不念
乎奈何比之路馬斥之此輩夫不與此輩為伍者必另
有一輩為緣方今聖天子在上賢公卿在下廣微有何
疚心之事清夜抱慙每見指摘輒自張皇若十手十目
之暴其隱也廣微當退讀父書保其家聲毋倚三窟與
言官為難異日亦可見乃父於地下上切責之降吏
科都給事魏大中吏部員外夏嘉遇御史陳九疇三級
調外吏部尚書趙南星左都御史高攀龍乞罷許之大
學士韓爌力爭不報南星等狼狽去國削吏部左侍
郎陳于庭右都御史楊漣左僉都御史左光斗籍趙南
星之去也銓部以陳于庭代署西臺以楊漣代署俱留
中及會推冢宰漣以註籍不與其所會推喬允升馮從
吾汪應蛟上仍以南星私人責之并責楊漣袁化中一
時盡去部署皆空降御史房可壯三級吏科許譽卿
沈惟炳河南道御史袁化中各一級降吏部文選司郎
中張光前三級俱調外光前甫入署二旬因南星等後
先奉旨去乃上疏曰臣若緘默不言為苟免之計是賣
友也賣友之人即是欺君之人臣豈敢蹈欺君賣友令
皇甫規笑人千載之上哉冬十二月復逮汪文言
五年春正月起崔呈秀復為御史呈秀為高攀龍所糾
乃微服持賂叩忠賢願為忠賢子呼之以父忠賢大悅
遂出中旨免其勘起用時忠賢竊柄動曰中旨兵科給
事中李魯生阿忠賢意上言執中者帝宅中者王旨不
自中出而誰出時論鄙之罷禮部侍郎何如寵右諭
德繆昌期削太僕寺少卿劉宗周籍起用阮大鋮十一
人二月大理寺丞徐大化劾楊漣左光斗黨同伐異
招權納賄命俟汪文言逮至鞫之削御史周宗建李
應昇黃尊素張慎言籍工部主事曹欽程復劾趙南星
周宗建張慎言李應昇高攀龍黃尊素鄒維漣魏大中
大約誣以受熊廷弼賂以汪文言為之證三月上視
太學魏忠賢王體乾擅改儀注賜坐而大臣不得賜茶
五月上祭方澤還宫即幸西苑時日已晡忠賢與客
氏乘大舟飲酒歡甚上獨與宦䜿二人泛小舟蕩漾上
身自刺舟一璫佐之相顧笑樂忽風起舟覆上及二璫
俱墮水中二璫死焉上救免忠賢及客氏相顧錯愕而
已詔肅寧縣建坊賜勅旌奬魏忠賢并廕其弟姪一
人都督僉事特賜璽書褒美錦衣衞都督田爾耕仍
命所司賚之羊酒建坊以示眷荅至意時修舉屯政以
濟軍需爾耕乃捐田土七千餘頃以佐縣官之急故下
璽書美之錦衣衞指揮掌北鎮撫事許顯純勘問汪
文言獄辭連趙南星楊漣左光斗魏大中繆昌期袁化
中惠世揚毛士龍鄒雄璉鄧漢盧化鰲夏之令王之寀
錢士晉徐良彦熊明遇施天德等略曰移宫建議原為
立名躐等之資整頓銓政實是偏聽招權之藉布買命
之金而楊熊之刑停啓賄賂之門而陞遷之法濫總文
言得力於父事王安結納權要濁亂朝政請勑法司研
鞫已而忠賢矯旨仍命顯純訊之於是周朝瑞黃龍光
顧大章并以求緩楊熊獄入焉初文言再下詔獄鍛鍊
兩月餘弗屈有旨杖之百其甥悲失聲文言叱曰孺子
真不才死豈負我哉而效兒女子相泣耶至是下獄嚴
鞫者四酷刑備加弗屈如故最後不能堪始仰視許顯
純曰吾口終不似汝心任汝巧為之我承焉可也顯純
誣魏周諸人以賍文言蹶起曰天乎冤哉以此衊清廉
之士有死不承六月九門提督太監金良輔劾御史
倪文煥擅責官軍文煥求解於崔呈秀呈秀引入璫幕
青衣叩頭珍竒盈列求為忠賢義子閱數日即具疏劾
周順昌等以逢其意忠賢悅自此入幕用事秋七月
下楊漣周朝瑞左光斗顧大章袁化中於北鎮撫司初
獄上擬漣以移宫一案許顯純等相與謀謂不引入移
宫則罪名不大不假借封疆則難與追贓遂坐以受熊
廷弼賄漣等不肯承而顯純箠楚甚酷無生理左光斗
曰彼殺我有兩法乘我之不服而亟鞫以斃之又或陰
害於獄中徐以病聞耳若初鞫輒服即送法司或無死
理於是靡焉承順遂五日一比慘毒更甚比時纍纍跪
階前訶詬百出裸體辱之弛杻則受桚弛鐐則受夾弛
桚與夾則仍戴杻鐐以受棍創痛未復不再宿復加榜
掠後訊時皆不能跪起荷桎梏平卧堂下見者無不切
齒流涕材官蔣應陽因熊廷弼下獄代為投揭白其
冤時時入監左右之魏忠賢緝獲以其所攜遼東圖畫
指為妖書以獻上命寘重辟加廕忠賢以羊酒銀幣賜
之八月御史張納上書論東林書院詆鄒元標孫慎
行馮從吾余懋衡俱削籍副都御史楊漣卒於獄漣
身事三朝親受光宗顧命自下獄體無完膚及其死也
土囊壓身鐵釘貫耳僅以血濺衣裹置棺中後櫬歸無
葬地置於河側母妻俱棲息城樓而忠賢仍令撫按追
贓吏科都給事魏大中卒於獄其子學洢死之大中
家徒四壁卓然以名教自持熊楊之獄大中力言宜寘
重辟諫草傳布而竟誣以熊楊賄賂坐贓死方溽暑殷
雷旨故遲遲不下越六七日始出尸牢穴中尸潰甚慘
方被逮時其子學洢徒跣攀號欲隨之北大中曰覆巢
寧有完卵耶父子俱斃無益也學洢微服間行尾緹騎
刺探起居抵國門邏卒四布則變姓名匿旅邸中晝伏
夜出以救其父迨獄益危榜掠益毒度無生理欲撾登
聞鼓上書自刎已而不果扶櫬歸朝夕號哭未嘗入寢
室勺水不進而死決熊廷弼於市僉都御史左光
斗卒於獄先是楊漣疏上魏廣微惡之時有謂廣微者
曰楊漣攻魏公波及於閣下公知其故乎曰不知也曰
出疏者楊漣造意者左光斗潤色者繆昌期也吾為閣
下足了此事矣廣微首肯遂與盟授旨於御史陳九疇
發其端而旋以會推彰其事復理移宫為傷孝垂簾為
阿黨定策元勲為居功及再鞫改為封疆誣以贓矯旨
五日一比竟斃於獄九月賜魏忠賢印文曰顧命元
臣客氏印文欽賜奉聖夫人顧大章下獄尋卒冬
十月逮御史惠世揚夏之令於獄刑部侍郎朱世守大
理寺丞楊一鵬兵部侍郎劉策布政陸完學俱削籍
中書舍人吳懷賢下獄懷賢以忠賢傾陷忠良目擊不
平時閱邸報見楊漣有二十四罪疏擊節稱快旁註曰
當如任守忠即時安置適工部吳昌期以劾忠賢還籍
懷賢服其不阿遺書稱之為事極必反反正不遠辭多
激烈凡對客及貽書親朋輒寓感憤義形於色同官傅
應星入告忠賢即逮之下獄拷死籍其家妻程氏以驚
死十一月以崔呈秀為工部右侍郎歲加魏忠賢禄
米一千二百石為殿工也呈秀初倚許秉彝通忠賢至
是殿工興忠賢借督工無日不與呈秀相見屏人密語
移時呈秀授黨人姓名如天鑒等錄忠賢奉為聖書一
時梁夢環李魯生曹欽程各獻諛入告而追贓嚴比等
旨俱自顧秉謙出之天鑒錄首列東林葉向高韓爌孫
承宗劉一燝趙南星楊漣高攀龍左光斗孫居相李邦
華喬允升王洽曹于汴李騰芳錢謙益姚希孟等次列
東林之黨孫鼎相徐良彦熊明遇沈維炳熊奮渭侯恪
等又列真心為國不附東林顧秉謙魏廣微王紹徽王
永光霍維華徐大化周應秋崔呈秀閻鳴泰王在晉楊
維垣卓邁倪文煥李魯生吳淳夫孫國珍劉廷元等同
志錄者首列詞林部院卿寺則陳宗器韓維思易應昌
張潑等臺省則黃尊素李應昇劉芳張慎言惠世揚房
可壯章允儒劉弘化侯恂游士順等部屬則賀烺張光
前孫必顯汪如亨等點將錄者首曰天罡星托塔天王
李三才及時雨葉向高浪子錢謙益聖手書生文震孟
白面郎君鄭鄤霹靂火惠世揚大刀楊漣智多星繆昌
期等共三十六人地煞星神機軍師顧大章旱地忽律
游大任鼓上皂汪文言等共七十二人揚州知府劉
鐸下獄僧本福攜鐸贈三詩至京為其語多譏刺遂逮
之錦衣衞指揮僉事高守謙毆翰林丁乾學斃之乾
學典試江西試策中引汪直劉瑾觸怒忠賢降級調外
未及赴守謙與乾學有舊憾遂嗾忠賢使二十餘人擁
入乾學寓矯稱有詔乾學俯伏就逮守謙偕諸人箠楚
交下乾學創甚尋卒時科臣陳熙昌詞臣陳子壯亦
以試錄有庸主失權英主攬權等語亦削籍戍吏部
尚書趙南星南星以忤沈一貫削籍家居三十年其入
朝也大理寺卿周應秋知其柄用郊迎結歡南星益鄙
之嘆曰吾入山三十年安知士風至此乎見大學士魏
廣微廣微父魏允貞與南星善以父執自居廣微因力
排之中旨削奪巡撫山西郭尚友誣其贓追論戌振武
衞子清衡戍莊浪衞南星日短衣執士伍卒於戍所
六年春正月削曹欽程籍為民欽程以媚璫劾周宗建
諸人稱忠賢為父躐秩太僕寺卿復與同黨不合忠賢
厭薄之遂責其敗羣削籍出都門時再拜忠賢前云君
臣之義已絶父子之恩難忘遂倉卒跟蹌而去命修
三朝要典以紅丸挺擊移宫三案編緝成書蘇杭織
造太監李實疏劾南京巡撫周起元松江知府張宗衡
同知孫應崑詔逮之時李實特印空疏遣人持至京奉
忠賢忠賢令李朝欽李永貞屬草而命孫昇書之以上
三月御史周宗建下獄宗建屢疏劾魏客魏客恨之先
是為曹欽程所誣逮至詔獄鞫時箠楚較衆更毒宗建
偃卧不能出聲許顯純罵之曰此時尚能說魏公不識
一丁否蓋宗建前疏魏忠賢有目不識一丁語也卒斃
於獄遼人武長春往來京師魏忠賢指為間諜緝之
以邀功竟磔之以獲武長春功封魏良卿肅寧伯世襲
并賜養贍田七百頃忠賢用事奬勅約百道閣臣撰勅
全倣曹操九錫文為之先是掌司禮秉筆者非公事不
得出忠賢獨招搖畿輔以恣馳逐每先期治儲待於停
驂所在數千百騎絡繹不絶民間皆焚香插柳枝於戶
又以輿夫遲駕四馬輿青蓋羽幢環遮夾擁疾於飛鳥
凡朝中草疏李永貞必遣急足馳白即百里外一日常再
往返也章疏至分閱者王體乾梁棟李永貞石元雅凃
文輔有關切者鈐以寸紙又湼一指甲重痕為識永貞
等以次朗誦而體乾為疏其意旨焉左諭德繆昌期
下獄昌期湖廣典試策語侵魏忠賢忠賢銜之以昌期
負文名人望所屬不即發及楊漣二十四罪疏昌期為
之屬草忠賢深恨之昌期往告葉向高以清君側之惡
向高唯唯昌期色變而出韓爌當國頗信昌期益持正
議及爌去趙南星高攀龍逐楊左削奪昌期日慷慨置
酒餞别忠賢愈怒使人詈於朝曰昌期何人尚留此送
客耶昌期請告忠賢矯旨勒閒住忠賢嘗營墳於玉泉
山遣人詣昌期乞墓碑昌期瞋目叱曰吾生平恥為諛
墓豈肯順璫旨耶客曰身履虎尾不畏其咥乎壽寧事
可鑒也昌期大恚曰壽寧曾困李獻吉今日壽寧安在
忠賢聞之怒益不解至是起大獄與周順昌同詔獄為
許顯純所斃左都御史高攀龍卒攀龍削籍家居杜
門著書聞緹騎至焚香沐浴手繕遺疏封固以授其子
世儒曰事亟方啓之乃紿家人令各自寢息勿得驚恐
夜半密起整衣冠望闕叩頭自投於園池次早世儒瞷
戶寂無人聲啓視之留詩以寓意亟走池中出尸因以
遺疏附呈疏曰臣雖削籍舊屬大臣大臣不可辱辱大
臣則辱國矣謹北面以效屈平之遺君恩未報願結來
生望使者持此以復皇上忠賢復矯旨逮世儒吏部
主事周順昌下獄順昌吳縣人時緹騎出魏大中被逮
過吳順昌周旋累日臨别涕泗即以女許配其孫允柟
緹騎促大中行語侵順昌順昌張目叱之曰若不知世
間有不畏死男子耶若曹歸語而忠賢我即故吏部郎
周順昌也大中下獄御史倪文煥即以締婚事劾順昌
削籍内臣李實復疏參順昌攀龍應昇尊素宗建五人
俱矯旨逮繫緹騎挾威横行所至索金數千宗建逮行
未三日而逮順昌者復至吳中沸然士民素德順昌聞
其逮不勝冤憤吳令陳文瑞順昌所拔士也夜半叩戶
求見撫牀為慟公曰吾固知詔使必至此特意中事耳
毋效楚囚對泣顔色不變語良久令請順昌入治裝舉
家號慟順昌笑曰無事亂人懷也顧案上有素牓徐曰
此龍樹菴僧屬我書者我向許之今日不了亦一負心
事乃題小雲棲三字後識年月投筆而起改囚服出門
士民擁送者不下數千人順昌出赴使署開讀巡撫毛
一鷺至署諸生五六百人王節楊廷樞劉羽儀文震亨
等遮中丞懇其疏救一鷺流汗不能出一語緹騎見議
久不決手擲鋃鐺於地厲聲曰東厰逮人鼠輩何敢置
喙於是市人顔佩韋等前問曰旨出朝廷乃東厰耶緹
騎曰旨不出東厰將誰出衆怒閧然而登叢毆緹騎立
斃一人諸司不復相顧順昌徬徨立久之無所屬步詣
府署適緹騎之逮黃尊素於浙者舟泊胥門要挾需索
聞變焚其舟沉駕帖於河緹騎皆泅水遁不復往浙時
有謂順昌者曰公不幸遭清流之禍忠良無得全者矧
今日變因公起恐徒自苦順昌嘆曰以我一人貽禍桑
梓死且目不瞑我豈不知自裁然順昌小臣也豈得引
高公不辱之義乎今我赴都必死死則訴高皇帝速殛
元兇以清君側之惡手書别親友以三月二十六日行
人無知者就詔獄顯純拷比倍酷身無完膚罵不絶口
無一語哀乞好義者醵金代其納贓顯純令獄卒私殞
之臨死短章祈以尸諫獄卒見而毁焉魏良卿請第
宅朝房工部議如李成梁例給庫銀一萬九千兩為第
宅之價以武清伯西朝房改付從之御史李應昇下
獄忠賢擅權應昇草十六事欲上會楊漣先發遂易稿
以奏忠賢切齒嗣後救萬璟有疏劾魏廣微有疏廣微
見疏棄擲於地不食者二日欲廷杖之讀至異日何以
見乃父於地下氣歉乃已方駕帖之至也應昇獨立門
側佇望使來一無他顧惟入慰父母云兒此去或徼君
恩得以生還慎勿憂念縣令至門奮身就道登舟作賦
略無抑鬱之色至獄亦拷死卒之前一日寄詩别親友
遺書誡其子詩有云白雲渺渺迷歸夢春草淒淒泣路
岐寄與兒曹焚筆硯好將犁犢聽黃鸝聞者傷心焉
戍毛士龍削夏嘉遇姜志禮王心一劉大受等籍御
史黃尊素卒於獄卒前一日獄吏告尊素曰公休矣内
傳欲斃公公何語即書以寄家尊素略不及他事即於
三木上賦詩是夜卒五月王恭厰災兵部尚書王永
光請寬訟獄停工作慎票旨給事中彭汝楠御史高弘
圖亦言之俱削籍未幾降勅奬忠賢撲滅雷火功從尚
書薛貞之請也六月命逮吳養春等養春歙縣人家
世饒富祖守禮常輸邊二十一萬養春官中書有黃山
收息不貲又准浙中鹽與從兄弟訐訟置僕吳榮於獄
榮脫入京訴於東厰誣其私占黃山歴年獲租稅六十
餘萬金忠賢遂矯旨逮養春至京坐養春贓六十餘萬
程夢庚贓十三萬六千其山場木植估價三十餘萬命
官變易之以助大工忠賢以能發奸剔弊廕錦衣衞指
揮時養春等俱拷死工部遣主事吕下問至歙追産吳
氏家已破其妻女俱自縊吕下問專召富家𣲖買坐累
至破家者甚多激民變下問遁回忠賢復命太僕寺丞
許志吉至歙續追志吉即徽人其酷不減下問殺揚
州知府劉鐸方鐸下獄時李承恩方震孺同繫獄鐸與
二人相得甚洽會鐸以前詩乃歐陽暉所作事白得釋
遂為承恩行金救免為張體乾所緝獲體乾心欲媚璫
遂誣鐸與假官曾雲龍同謀倩道士方景陽咀呪厰臣
忠賢聞之怒甚即使谷應選逮景陽至榜掠數百景陽
不勝楚誣服然景陽實未識鐸具獄時鐸亦不復與景
陽面質獄成始擬戌既擬絞賢矯旨令從重擬是時景
陽已斃於獄而刑部尚書薛貞承忠賢意竟擬斬決不
待時疏上報可方貞再鞫時語鐸曰當今之時以己功
名為重耳他人生死何與己事鐸曰一時功名有限千
秋清議難逃貞大恨之撲之二十未幾詔斬於西市并
戮景陽屍浙江巡撫潘汝禎議為忠賢建祠宇乞賜
額從之時汝禎疏先至而巡按劉之侍疏遲至一日忠
賢怒削奪之僉都御史周起元下獄拷死九月削
廣西副使曹學佺籍時學佺有野史紀略一書議論與
要典相反故削籍毁板以皇極殿工成晉魏忠賢為
上公加恩三等原封肅寧侯魏良卿進寧國公賜鐵券
世襲加吏部尚書侍郎周應秋等十八人宫保進秩金
幣有差馬嘉會崔呈秀廕子錦衣衞指揮世襲郭允厚
薛鳳翔廕子入監徐大化孫杰升工部尚書科道郭興
言加銜賜銀幣有差加恩張惟賢等七人傅應星加太
子太保李承錦加太子太傅魏士望等十四人升都督
僉事各賜銀幣有差又勅賜魏忠賢莊田二千頃寧國
公禄米照魏國公例歲支五千以示酬眷至意蘇杭
織造李實奏厰臣祠宇已建乞授杭州衞百戶沈尚文
等永守祠宇世為祝釐崇報上允之祠建於西湖之麓
居關壯繆岳武穆祠之中備極壯麗閣臣縉紳施鳳來
撰記張瑞圖書丹賜額曰普德子衿微有反唇者則守
祠之䜿叢毆之蘇州立普惠祠松江立德馨祠者巡撫
毛一鷺巡按徐吉也淮安立瞻德祠揚州立沾恩祠者
漕運郭尚友巡按宋楨樸許其孝也盧溝橋立隆恩祠
者工部郎中曾國禎也崇文門内立廣仁祠宣武門外
立茂勲祠者順天府通判孫如冽府尹李春茂巡撫劉
詔巡按卓邁戶部主事張化愚也濟寧立昭德祠河東
立褒勲祠者巡撫李精白巡按李燦然黃憲卿并漕運
郭尚友也河南立戴德祠成德祠者巡撫郭增光巡按
鮑奇謨守道周鏘也山西立報功祠者巡撫牟志夔曹
爾楨巡按劉弘光也大同立嘉德祠者巡撫王點巡按
張素養汪裕也登萊立報德祠者巡按李嵩也湖廣立
隆仁祠者巡撫姚宗文巡按温臯謨也四川房山立顯
德祠者工部郎中加侍郎何宗聖也陜西立祝恩祠者
巡撫朱童蒙巡按莊謙王大中也徽州立崇德祠者知
府頡鵬也通州立懷仁祠者督漕内監李明道也通州
昌平二鎮立崇仁彰德二祠者總督閻鳴泰也密雲立
崇功祠者巡撫劉詔巡按倪文煥也林衡署中立永愛
祠者庶吉士李若琳也嘉蔬署中立洽恩祠良牧署中
立存仁祠者上林監丞張永禄也福建則絶未有請江
西亦最後明年六月内方題建賜隆德祠者巡撫楊廷
憲巡按劉述祖也各曲意獻媚務窮工作之巧攘民田
墓伐人樹木無敢發聲其上食饗祀一如王公像以沉
香木為之眼耳口鼻手足宛轉一如生人腹中肺腸皆
以金玉珠寶為之衣服奇麗髻上穴空其一以簪四時
香花一祠木像頭稍大小䜿上冠不能容匠人恐急削
而小之以稱冠焉小䜿抱頭慟哭責匠人薊州道胡
士容下獄士容任薊州督師有聲崔呈秀薦其妾弟蕭
惟中宋珏等為守備私人鄭冲宇等為中軍不從且置
之法欲建祠於薊州士容又勿聽遂激忠賢怒矯旨逮
之許顯純拷掠最毒幾斃大學士顧秉謙回籍冬
十月順天府丞劉志選上言張國純怙惡不悛上下旨
切責國紀后父也后賢明客氏忌之誣稱后非國紀女
幾搖天聽忠賢嗾志選及御史梁孟環論之志選疏有
丹山之穴藍田之種等語尤悖逆上一日幸后宫顧見
几上書一卷問后何書曰趙高傳也上默然忠賢益怒
次日伏壯士數人於便殿上御殿搜得之懷刃上大驚
送厰衞忠賢乃誣后父國紀謀立信王為不軌欲興大
獄謀之王體乾曰主上凡事憒憒獨於夫婦兄弟間不
薄脫有變吾輩無類矣忠賢懼乃亟殺之以滅口事得
寢
七年春正月削禮部尚書李思誠吏部主事于志舒懷
來兵備丘志充籍命錦衣衞逮志充同上林監署丞王
家棟下獄家棟以太醫院醫士授署丞出入崔呈秀門
時戶部主事于志舒托家棟通賄呈秀得除吏部而懷
來兵備丘志充亦與棟有交囑棟營求呈秀謀升太僕
寺卿棟暮夜攜賂呈秀適遇厰中旂尉獲之棟窘甚往
呈秀家叩門求解時呈秀與禮部尚書李思誠接壤而
居遂誣以此所以賂思誠者忠賢書發其事而思誠實
不知也因削籍魏忠賢欲任天下兵柄以提督忠勇
營内操太監劉應坤陶文紀用鎮守山海關又命司禮
監凃文甫總督太倉節慎二庫原任司禮監崔文昇李
明道總督漕運疏通河道凡司道以下俱行屬吏禮李
明道至淮以淮安道楊廷槐不廷跪參論削籍削翰
林陳仁錫文震孟鄭鄤籍擬孫文豸顧同寅罪斬文豸
仁錫戚也嘗作策論嘲時忠賢知之因誣文豸造妖言
謗朝政置重辟所指妖言者則韓愈原道篇欽天監步
天歌也先是仁錫在講筵因王恭厰火災又見正人屠
戮忠賢竭土木不休講時不避忌諱忠賢怒復以不撰
寧國勅怒愈甚遂命許顯純擬文豸獄詞連仁錫等因
削職追奪誥命夏四月遵化道耿如把下獄時劉詔
巡撫順天行縣至肅寧叩首於忠賢家及謁祠見忠賢
像即行五拜三叩頭因創立生祠諭意於如把不應祠
成又欲率如把往拜如把半揖而出事聞忠賢怒令詔
疏劾之疏連入而如把下獄遣三王之國忠賢包藏
禍心故有是遣五月監生陸萬齡請建魏忠賢祠於
國學之旁謂孔子作春秋而忠賢作要典孔子誅少正
卯而忠賢誅東林許之秋七月以邊功加恩魏忠賢
三等廕弟姪一人錦衣衞指揮世襲王體乾等各有差
既而以厰臣安攘天下封魏鵬翼安平伯三殿告成加
寧國公魏良卿太子太保襲伯爵錦衣衞指揮魏明望
進秩少師封魏良棟為東安侯時良棟僅三歲鵬翼二
歲世襲賜奉聖夫人客氏金幣加恩三等廕一人錦衣
衞指揮使世襲以田吉為兵部尚書霍維華總督薊
遼袁崇煥不為魏忠賢所喜邊功不叙恩廕維華請以
己廕讓之上下旨切責初維華内弟陸藎臣為午門璫
得通於忠賢因進仙方靈露飲其法雜取秔穤諸米淘
淨入木甑蒸之甑中底安長頸大口空銀瓶一米漸添
漸熟水漸熟漸易不數易而瓶中之露滿矣乃米糓之
精也上飲而甘之以餘瀝分賜近侍及上不豫忠賢歸
罪於此因恚維華維華又偵知上彌留遂先與忠賢貳
八月以崔呈秀為兵部尚書少傅兼太子太傅仍兼
左都御史奪情視事從來九卿未有兼官如呈秀者呈
秀初以御史監工帶左都銜及晉司馬尚如故既竊兵
柄復擅紀綱奪情視事不用縗墨上不豫禮部頒爵
賞列封廕羣臣謝恩之日即帝上賓之日也二十二日
乙卯上崩初上病亟時召皇弟信王入諭以當為堯舜
之君再以善事中宫為托及委用忠賢語既崩忠賢自
出迎王入王危甚時羣臣俱在寓聞訃恐入朝之時有
他變生死且不測厥明至殿門宦者持門不得入告以
宜用喪服既改服又言未成服宜如常羣臣奔走出入
者三氣喘且不續哀訴宦者乃得入既哭大行皇帝司
禮太監王體乾及忠賢在喪次獨體乾語禮部備喪禮
忠賢目且腫無所言羣臣出少頃獨呼兵部尚書崔呈
秀入屏人語移時秘不得聞或曰忠賢欲自篡而呈秀
以時未可止之丁巳信王即皇帝位九月東厰太監
魏忠賢乞辭位不許奉聖夫人客氏出外宅國子司
業朱之俊劾監生陸萬齡曹代請祠魏忠賢國學宜罪
命下獄忠賢乞止建祠上優荅之其前賜額如故餘俱
罷止同時更有一張生者欲上疏以忠賢與孔子並尊
入國學自稱見子路擊之遽殂給太師寧國公魏良
卿少師安平伯魏鵬翼鐵券巡撫江西僉都御史楊
邦憲巡按御史劉述祖請建魏忠賢祠不許冬十月
巡撫登萊孫國楨報宣川之捷叙及厰臣論賞廕魏忠
賢王體乾徐應元崔呈秀各錦衣衞指揮同知御史
楊維垣劾兵部尚書崔呈秀呈秀奏辨求之次日百官
哭臨忽隆道閣前有數小内臣招呼兵部尚書崔家羣
臣錯愕所言公當公言之豈呈秀所得私耶臣言及此
不寒而栗又云祖制不許上言大臣德政何况内臣語
頗侵忠賢工部主事陸澄源上言四事正士習糾官
邪安民生足國用其正士習略曰比來士氣漸降惟以
稱功頌德為事厰臣魏忠賢服事先帝論功行賞自有
常典何至寵踰開國爵列三等也外廷奏疏不敢名書
姓盡廢君前臣名之禮釐祝遍於海内奔走狂於域中
士習漸衰莫此為甚兵部主事錢元慤上言魏忠賢以
梟獍之姿供綴衣之役先帝念其服勤左右假以事權
羣小蟻附勢漸難返稱功頌德布滿天下幾如王莽之
妄引符命列爵三等畀於乳臭幾如梁冀之一門五侯
徧列私人分置要津幾如王衍之狡兔三窟輿珍輦寶
藏積肅寧幾如董卓之郿塢自固廣開告訐誅鋤士類
幾如節甫之鈎黨株連陰養死士陳兵自衞幾如桓温
之壁後置人使先帝而早知其如此亦必有以處忠賢
矣即皇上念其勤勞貸之不死宜勒歸私第使國家無
尾大之患魏良卿輩既非開國之勲又非從龍之寵安
得玷兹茅土自宜褫革至告訐獲賞之張體乾煅煉驟
貴之楊寰夫頭乘轎之張凌雲委官開棍之陳大同號
稱大兒之田爾畊寧國契友之門太始凡為爪牙俱宜
明暴其罪或殛或放而奸黨肅清矣貢生錢嘉徵上數
忠賢之罪曰並帝内外封章必先關白稱功頌德上配
先帝及奉俞旨必曰朕與厰臣自古未聞有此奏體曰
蔑后皇親張國紀於御前面折逆奸遂遭羅織欲置之
死賴先帝神明祇膺薄懲不然皇親危則中宫危矣曰
弄兵祖宗朝不聞内操忠賢外脅臣工内逼宫闈操刀
禁中深可寒心曰無二祖列宗高皇帝垂訓中涓不許
干預朝政乃忠賢一手障天流毒縉紳凡邊腹重地漕
運咽喉多置腹心意欲何為曰克削藩封三王之國莊
田賜賚甚薄也而忠賢封公侯伯之土田膏腴萬頃曰
無聖先師為萬世名教主忠賢何人敢祠太學之側曰
濫爵古制非軍功不侯忠賢竭天下之物力佐成三殿
居然襲上公之爵靦不知省曰邀邊功遼左用兵以來
墮名城殺大帥而冒侯封伯曰傷民財郡縣請祠遍天
下計祠所費不下五萬金敲骨剥髓孰非國家之脂膏
乎曰䙝名器順天賢書崔呈秀之子鐸目不識丁遂登
前列疏上俱報聞太監魏忠賢有罪免寧國公魏良卿
改錦衣衞指揮使東安侯魏良棟改指揮同知安平伯
魏鵬翼改指揮僉事十一月甲子安置魏忠賢於鳳陽
籍其家初上神明默操忠賢黨與林立莫發其奸楊維
垣首糾崔呈秀語侵忠賢而崔魏之勢衰後陸澄源錢
元慤直攻忠賢至錢嘉徵十大罪疏上忠賢不勝憤哭
訴於上上命内侍讀嘉徵疏使聽之忠賢震恐喪魄客
魏相倚知信邸内監徐應元為上所任忠賢屈身事之
餽以貨告之辭東厰印援為後勁應元果為間至是謫
忠賢鳳陽司香祖陵籍客魏二氏安置徐應元於顯陵
尋謫戍丁卯諭兵部曰逆惡魏忠賢擅竊國柄誣陷忠
良罪當死姑從輕降發鳳陽不思自懲素蓄亡命之徒
環擁隨護勢若叛然令錦衣衞擒赴治其罪庚午魏忠
賢宿阜城尤氏邸舍其黨密報上旨知不免夜同李朝
欽自經忠賢初直東宫有道人宿朝天宫日歌市中曰
委鬼當朝立茄花滿地紅蓋指魏客也至是始驗下魏
良卿鎮撫司獄庚辰奉聖夫人客氏有罪誅先是籍其
家命太監王文政嚴訊之得宫人姙身者八人蓋出入
掖庭多攜其家侍媵冀如吕不韋李園事也上大怒立
命赴浣衣局掠死子侯國興下獄良卿國興俱伏誅客
光先客璠楊六奇等永戍光先璠客氏之兄子六奇忠
賢之壻也初忠賢肆惡皆客氏成之忠賢晤客氏必屏
宫人密語移時其危中宫害裕妃成妃用王體乾殺王
安等皆客氏造意也天啓初矯旨慰留客氏皆體乾為
之客氏在宫中乘小轎内官負之如妃嬪禮儼然自視
為上八母之一誕日上必臨幸升座歡飲賞賚無限中
宫皇貴妃迥不及也客氏往私宅内侍王朝忠等數十
人着紅玉帶前驅客氏盛服倩粧乘輿由嘉德門經月
華門至乾清宫前亦不下輿出西下馬門呼殿侍從之
盛遠過聖駕燈炬簇擁熒然白晝衣服鮮華儼若神仙
都人士所罕見也其到私宅升廳事自管事至近侍挨
次叩頭老祖太太千歲之聲喧闐震天各以銀幣犒荅
之欽賜金幣無算每日三時輟御前膳以賜絡繹不絶
在外或住旬日忠賢促之始入出入皆以五更忠賢亦
有私第與客氏居斜對不遠先是熹宗崩上准歸私第
客氏五更衰服赴梓宫前出一小函用黃色龍袱包裹
皆先帝胎髮痘痂及累年剃髮落齒指甲等痛哭焚化
而去良卿謹慎稍善言詞國興昏愚與人坐輒欠伸入
夢鄉至是俱駢首受戮嬰孩赴市有盹睡未醒者天下
以為慘毒之報無不快之給事中許可徵劾崔呈秀
下吏部勘處都給事中吳鴻業論吏部尚書周應秋南
京兵部右侍郎潘如禎及呈秀子倖舉呈秀歸薊州列
姬妾羅諸珍異器縱飲飲一巵即擲壞之飲已自經其
子鐸覆試僅搆二義削籍戍邊廷議呈秀死有餘辜命
法司按律暴其罪於天下河南道御史倪文煥吏部
郎中周良材工部尚書吳淳夫吏部尚書周應秋兵部
尚書田吉太僕寺卿白官始尚寶司卿魏撫民並劾免
東厰太監張體乾漕運太監李明道崔文昇免復
先帝成妃李氏裕妃張氏封號右都督張國紀爵釋
薊鎮兵備道耿如把於獄復其官提督操江都御史
劉志選削籍復撫寧侯朱國弼俸復故太監王安
官予祭葬立祠愍勞降太監李實奉御安置南京凃
文輔司香鳳陽尚書楊夢寰孫杰左副都御史李夔
龍免戶部員外王守履奏逆黨文臣崔呈秀田吉吳
淳夫李䕫龍倪文煥為五虎武臣田爾耕許顯純孫雲
鶴楊寰崔應元為五彪命削爾耕籍籍其家爾耕貪婪
好羅織諸臣榜掠慘毒皆爾耕為之御史楊維垣參
太監李永貞劉若愚佐逆御史卓邁亦言永貞習於文
字其惡過於忠賢遂下永貞獄戍顯陵初永貞辭任聞
忠賢敗其黨徐應元王國泰俱危餽太監王體乾王永
祚王文政各五萬金懼泄以獻内承運庫永貞知之即
遁久而獲之赴戌所十二月監生王之鼎劾大理寺
副許志吉借黃山一案毒害民命下志吉於理初監
生胡煥猷論大學士黃立極施鳳來張瑞圖李國&KR1376;當
魏忠賢專權揣摩意旨專事逢迎浙直建祠各撰碑稱
頌宜亟罷併糾督撫按之請祠者法司引卧碑生員禁
言事律論杖除名立極等各上疏辨言忠賢碑文使其
食客游士自為之至於取旨褒贊則文書官稱上命擬
票臣等不能盡職計惟有見幾之作而忠賢不惟視臣
等去就輕即視臣等死生亦輕不得已徘徊其門冀有
毫髮之益於國則亦少盡區區之心耳鳳來疏中並引
及陳平周勃狄仁傑事上優荅之太常寺卿阮大鋮
論魏忠賢之罪且辨要典勒入臣名釋大理寺少卿
惠世揚御史方震孺獄李承恩論減䘏工部郎中萬燝
定逆案先將五虎五彪下法司議罪時呈秀已伏法
䕫龍淳夫文煥吉追贓遣戍爾耕顯純死應元雲鶴寰
戍邊懷宗崇禎元年春正月召前兵部尚書霍維華維
華辭勅命且述忤璫始末薦周道登郭鞏不允辭法
司追論魏忠賢等罪上命磔忠賢屍於河間斬崔呈秀
於薊州又戮客氏屍尋復誅許顯純田爾耕天下快之
阮大鋮請合計先朝奸狀略曰汪文言以徽州庫吏
逃罪投王安幕下引左光斗入幕移宫之疏紛紛迎合
此中外謀傾宫闈之始御史賈繼春疏揭力爭汪文言
等嗾臺省諛王安佐楊漣左光斗繼春削職此中外謀
殺言官之始吏部尚書周嘉謨雅重熊廷弼復任經略
而重處姚宗文馮三元此中外謀危封疆之始汪文言
處霍維華以謝王安逆閹效之逐戚畹撼中宫此中外
謀危母后之始時逆黨次第伏法二月免楊漣熊廷
弼等誣贓戶部尚書曹爾楨免爾楨撫山西祠魏忠
賢明年追論削籍御史高弘圖劾順天府丞劉志選
太僕寺少卿梁夢環順天巡撫劉詔媚璫俱逮之下
太監李永貞劉若愚李實於獄永貞粗通文墨為司禮
監秉筆導虐李實往蘇松織造誣陷周起元周順昌等
若愚博洽典故永貞每諮問之俱為言官所劾尋誅李
永貞共籍銀二十七萬太監崔文昇下獄戍南京
五月兵部推戎政尚書霍維華署督師事工科給事中
顔繼祖上言維華狡人璫熾則借璫璫敗則攻璫擊楊
左者維華也楊左逮而陽為救者亦維華也以刑科給
事中三年躐致尚書無叙不及有賚必加即維華難以
自解乞褫革以儆官邪遂罷維華行邊尋免官歸太
僕寺少卿楊維垣削籍御史鄒胤祚劾維垣為逆璫私
人占氣最先轉身最捷貪天為功沽名反覆故有是命
光禄寺卿阮大鋮免大鋮與左光斗同里有隙天啓
四年吏科都給事中闕宜補大鋮廷議以大鋮貪邪遂
授魏大中其後左魏被陷皆大鋮意也至是御史毛羽
健劾其黨邪明年追論削籍兵科給事中李魯生太
僕寺少卿李蕃相繼免魯生當魏忠賢時迎合中旨倡
為執中之說李蕃督學建忠賢祠至是給事中顔繼祖
御史王之朝劾罷之魯生蕃故與禮科給事中李恒茂
號三李謠曰官要起問三李都察院左僉都御史賈
繼春免先是繼春首爭移宫削籍楊左去中旨復繼春
官上嗣位踰月繼春督學南畿馳疏劾忠賢怙權流毒
狀累遷内臺至是劉新&KR0008;劾其變詐明年削籍編修
倪元璐追論大學士顧秉謙魏廣微媚璫奪恩廕廣微
尋削籍上曰故輔魏廣微持國柄授逆璫毒遍海内實
為禍首其以先朝焦芳例除名為民以為人臣附奸不
忠之戒六月前吏部尚書周應秋戶部尚書黃運泰
兵部尚書閻鳴泰太僕寺卿郭興治御史卓邁並削籍
南京兵部尚書范濟世免以言官劾其媚璫也大學士
楊景辰新被命亦以豫修要典罷誅前提督巡捕營張
體乾谷應選八月前兵部尚書邵輔忠戶部尚書李
精白黃憲卿翰林院編修吳孔嘉削籍孔嘉微時故怨
族人及登第因詰奏黃山之案傾陷數百家九月協
理京營兵部尚書吕純如免
二年春正月召大學士韓爌李標錢龍錫吏部尚書王
永光刑部尚書喬允升左都御史曹于汴定逆案諭以
首開諂附傾陷擁戴及頌美不置并雖未頌祠而陰行
贊導者據法依律無枉無徇初逆璫既伏法上欲因臺
諫言定逆案大學士韓爌錢龍錫不欲廣搜禁錮僅列
四五十人以請上大不悅再令廣搜且云皆當重處輕
則削籍閣臣又以數十人進上怒其不稱旨諭以稱頌
贊導速化為題皆書列入又曰忠賢一人在内苟非外
廷逢迎何遽至此且内臣同惡亦當入之閣臣以外廷
不知内事對上曰豈皆不知特畏任怨耳閱日召閣臣
指黃袱所封章疏纍纍示閣臣曰此皆璫實跡也宜一
一按入之閣臣知勢難遺漏乃云臣等職司輔導三尺
法非所習也上呼王永光問之以吏部止諳考功不習
刑名對乃召喬允升曹于汴參定之二月壬子召廷臣
於平臺問張瑞圖來宗道何以不在逆案對曰二臣無
實事上曰瑞圖善書為璫所愛宗道祭崔呈秀母稱在
天之靈其罪著矣問賈繼春何以不處閣臣言繼春欲
善待選侍不失厚道後雖反覆其持論間有可取上曰
唯反覆故為小人於是發原奏并前紅本未入各官六
十九人案列無遺三月辛未廷臣上欽定逆案詔刊布
中外以七等定罪魏忠賢客氏磔死外曰首逆同謀兵
部尚書崔呈秀等六人結交近侍提督操江都御史劉
志選等十九人結交内侍次等大學士魏廣微等十一
人逆孽軍犯東平侯魏志德等三十五人諂附擁戴軍
犯内監李實等十五人結交内侍末等俱配贖大學士
顧秉謙等百二十八人祠頌照不謹例冠帶閒住大學
士黃立極等四十四人
谷應泰曰魏忠賢者河間惡少肅寧醜類摴蒱坐
困腐身自媒斯固以刀鋸之兇殘冀鼎俎之拾瀋
者也遂乃潛事皇孫惟供刀匕玄宗藩邸力士傾
心肅帝東宫輔國稱職攀鱗附翼有自來爾乃熹
宗之初御忠賢輒伺嚬笑欲攬太阿而乳媪客氏
又以妖倖毁政之姿為洽比對食之舉於是勢同
羶附情昵晏私王聖寵而京閏煽孽趙嬈尊而甫
節媾禍女子小人朋淫於國矣乃王安者名在閹
餘職邀顧命郭躭清謹不事威權吕強剛正終陷
刑戮蓋自安死而忠賢愈肆滔天益無顧忌讇奉
者登進忤恨者誅傷此左悺有回天之名令孜有
阿父之號也乃若釁開宗社毒流縉紳誣織封疆
飛文宫禁威明豈貨羣羌乃輸左校張儉詎危社
稷更煩北寺耶洎乎文言冤獄徧染清流楊漣左
光斗等並繫鋃鐺魏大中周順昌等同嬰桎梏正
如朱並所告二十四人李膺所坐六百餘士雖夕
陽亭下震酖何辭首陽山前滂屍不愧而田爾耕
三木横加許顯純五毒備至乳虎乍逢盡灑萇弘
之血蒼鷹所擊皆含杜伯之冤是則拊髀之憤原
不馮生而破柱之風猶能為厲矣倘非金閶告變
佩韋倡怒殺詔使於厠上沉駕帖於河中則懸金
之募沉命還多瓜蔓之抄囊頭未已也又若中外
戚屬濫賜褒封呈秀淳夫具邀顯秩五人同貴首
自單超一子為侯咸尊焉惠而伯榮出入宫掖張
朔貪横野王又有光和太尉承望内官延光司空
徧徵親故此所謂蹶馬番徒倡予和汝者也尤可
異者祠宇徧天下俎豆及學宫賢非荀勖乃祀安
陽學異荆公敢配孔子頌功德者四十萬人趨勢
利者鴻都門下也至操兵禁籞將衷甲於桃園蓄
孕閨房欲繼牛於典午又且遣王郡國遠徙扶蘇
危后中宫謀誅伏氏取代之規誠難掩覆矣而况
大行當憑几之日多官邀横拜之恩弓裘不御鬼
蜮仍多城社已摧狐鼠猶據所幸者武陽色變易
與北軍猶豫無成而信邸英開神明獨運雲龍初
入方深斷仗之憂江陵收璽漸除徐傳之黨迨至
卓臍燃京莽頭傳宛而人心始快國紀肅焉嗚呼
自予考之神光二廟朝議紛爭玄黃溷淆朋徒互
揣至此則鉤黨同文得禍斯酷矣然封諝事發始
知顧及之賢蔡京事敗益信元祐之正身雖蕩滅
名義所從判爾
明史紀事本末卷七十一
