明史紀事本末卷七十四
浙江提學僉事谷應泰編
宦侍誤國
熹宗天啟七年秋八月懷宗踐阼冬十月魏忠賢伏誅
南京守備太監楊朝浙直織造太監李實承天守備太
監李希哲提督太和山太監馮玉天夀山太監孟進漕
運太監李明道崔文昇並免上御日講畢名閣臣入
便殿出薊遼督師王之臣疏示之曰王之臣自云贅員
又云虚拘非内臣牽制之乎其盡撤各邊内臣十一月
戊辰諭曰先朝於宣大薊遼東江諸地分遣内臣恊鎮
一柄兩操甚無謂矧宦官觀兵古來有戒其概罷之一
切相度機宜俱聽經督節制無復委任不專以藉其口
凡爾諸臣宜體此意先是自萬歷以來礦税既行騷然
苦之既而魏忠賢擅權敲骨剝髓天下重足而立上即
位首罷之朝野翕然望至治焉
懷宗崇禎元年春正月命内臣俱入直非受命不許出
禁門二月諭戒廷臣結交近侍
二年夏四月以内官監太監曹化淳提督南京織造
秋七月以司禮太監曹化淳提督東厰冬十一月我
大清兵南下始遣乾清宫太監王應朝監視行營太監馮
元昇覈軍訖始下戸部發餉又命太監吕直勞軍十
二月以司禮監太監沈良佐内官太監吕直提督九門
及皇城門司禮太監李鳳翔總督忠勇營提督京營
三年春二月司禮太監曹化淳等各廕錦衣衛指揮僉
事
四年秋九月命太監張彛憲總理戶工二部錢糧唐文
征提督京營戎政王坤往宣府劉文忠往大同劉允中
往山西各監視兵餉冬十月命太監監軍王應朝往
關寧張國元往薊鎮東恊王之心中恊卲希韶西協
十一月以太監李竒茂監視陜西茶馬吳直監視登島
兵餉初上既罷諸内臣外事俱委督撫然上英察輒以
法隨其後外臣多不稱任使者崇禎二年京師戒嚴乃
復以内臣眎行營自是銜憲四出動以威倨上官體加
于庶司羣相壅蔽矣罷工部郎中孫肇興肇興監督
盔甲厰以帑詘疏劾張彛憲上怒落職
五年春三月工部右侍郎高弘圖上言臣部有公署中
則尚書旁則侍郎禮也内臣張彛憲奉總理兩部之命
儼臨其上不亦辱朝廷而䙝國體乎臣今日之為侍郎也
貳尚書非貳内臣國家大體臣固不容不慎故謹延之
川堂相賓主而公座毋寧已之雖大拂彛憲意臣不顧
也且總理公署奉命别建則在臣部者宜還之臣部豈
不名正言順而内外平上以軍興餉事重應到部驗核
不聽弘圖遂引疾求去疏七上竟削籍秋七月以司
禮監太監曹化淳提督京營戎政冬十二月南京禮
部主事周鑣上言内臣用易而去難此從來之通患然
不能遽去猶冀有以裁抑之今張彛憲用而高弘圖之
骨鯁不可容矣金鉉之撫蘆雖幸免罪以他事中之矣
王坤用而魏呈潤以救胡良機處矣趙良㬢以直糾扶
同處矣鄧希詔用而曹文衡以互結投閒矣王弘祖以
禮數苛斥矣若夫孫肇興王弘祖之激直李曰輔熊開
元之慷慨無不罷斥未能屈指尤可嘆者每讀邸報半
屬内侍之温綸從此以後草菅臣子委䙝天言秪徇中
貴之心將不知所極矣上怒其切直削籍禮部員外郎
袁繼咸疏救之不聽以司禮監右少監劉勞譽提督
九門令百官進馬三品以上各貢一匹餘合進俱納于
御馬監實賫金貿之本監也否則雖騎驥亦却之
六年春正月大學士周延儒以宣府閱視太監王坤疏
劾乞罷不允左副都御史王志道上言王坤不宜侵輔
臣上召廷臣于平臺謂志道曰遣用内臣原非得已朕
言甚明何議論之多也昨王坤之疏朕已責其誣妄乃
廷臣舉劾莫不牽引内臣豈處分各官皆為内臣耶對
曰王坤直劾輔臣舉朝皇皇為紀綱法度之憂臣為法
度惜非為諸臣地也上曰廷臣於國家大計不之言惟
因内臣在鎮不利㚥弊乃借王坤疏要挾朝廷誠巧佞
也因詰志道者再周延儒曰志道非專論内臣實責臣
等溺職上色稍霽曰職掌不修沽立名論何堪憲紀立
命志道退延儒遂放歸夏五月命司禮監太監張其
鑑等赴各倉同提督諸臣盤騐收放太監張應朝調
南京與胡承詔恊同守備諭兵部流寇蔓延各路兵
將功罪應有監紀特命太監陳大金閻思印謝文舉孫
茂霖為内中軍會各撫道分入曹文詔左良玉諸營尋
復以閻思印同總兵張應昌合勦汾陽知縣費甲鏸以
逼迫苦供億墜井死六月命太監高起潛監視錦寧
張國元監視山西石塘等路綜核兵餉秋七月叙内
臣守萊州功徐時得翟升各廕錦衣衛正千戶命湖
廣守備太監魏相監視登島兵餉
七年春二月監視登島太監魏相以給事中莊鰲獻上
太平十二策内撤監視因求罷不允貶鰲獻於外總
理太監張彛憲請入覲官投册以隆體統許之山西提
學僉事袁繼咸上言士有廉恥然後有風俗有氣節然
後有事功如總理内臣有覲官賫册之令皇上從之特
在剔釐奸弊非欲羣臣詘膝也乃上命一出靡然從風
藩臬守令參謁屏息得免阿責為幸嗟乎一人輯瑞萬
國朝宗諸臣未覲天子之光先拜内臣之座士大夫尚
得有廉恥乎逆璫方張時義子乾兒昏夜拜伏自以為
羞今且白晝公庭恬不知怪國家自有覲典二百餘年
未聞有此所為太息也上以越職言事責之既張彛憲
亦奏辨謂覲官參謁乃尊朝廷繼咸復上言尊朝廷莫
大於典例知府見藩臬行屬禮典例也見内臣行屬禮
亦典例乎諸司至京投册吏部各官典例也先謁内臣
亦典例乎事本典例雖坐受猶為以安事創彛憲即長揖
秖增其辱高皇帝立法内臣不得與外事若必以内臣
繩外臣會典所不載上仍切責之夏五月陜西按察
司副使賀自鏡奏監紀太監孫茂霖玩寇宣府太監王
坤奏監軍紀功罪耳追逐有將吏在果如自鏡言則地
方官罪不在茂霖下矣上不問六月叙禁旅功廕太
監曹化淳世襲錦衣衛千戶袁禮楊進朝盧志德各百
戶賜衣幣以擊盗屢捷也罷各道監視太監諭曰朕
御極之初撤還内鎮舉天下事悉以委之大小臣工比
者多營私㒺恤民艱廉謹者又迂疎無通論己巳之冬
京都被兵宗社震恐此士大夫負國家也朕不得已用
成祖監視之例分遣各鎮監視添設兩部總理雖一時
權宜亦欲諸臣自引罪今經制麤立兵餉稍清諸臣應
亦知省其將總理監視等官盡行撤回以信朕之初心
張彛憲俟漕竣即回監供職惟關寧密邇外境高起潛
兼監兩鎮暨内臣提督如故秋七月發幣金蟒叚給
監軍太監高起潛賞功九月司禮監太監張從仁改
内官監提督九門冬十月命兵部同内中軍張元亨
崔良用往西寧監眎及茶馬御史易壯馬總理戶工
二部司禮太監張彛憲改司禮監提督十一月侍讀
倪元璐上言邊臣之情歸命軍容無事禀成為恭寇至
推委百出陽以號于人曰吾不自由也陛下何不信賞
必罰以持其後而必使近習之人試之鋒鏑又使藉口
迄用無成哉始陛下曰行之有績即撤今行之無績益
宜撤不聽十二月以乾清宫太監馬雲程提督京營
戎政撤南京守備太監胡承詔張應朝以司禮太監梁
洪泰内官太監張應乾恊同守備
八年夏四月承運庫太監周禮言崇禎六年七年省金
金花銀共逋八十九萬命趣之冬十一月太監高起
潛弟廕錦衣衛中所正千戶世襲
九年夏六月命司禮太監曹化淳同法司錄囚秋七
月我
大清兵至居庸遣内中軍李國輔守紫荆關許進忠守倒
馬關張元亨守龍門關崔良用守固關勇衛營太監孫
維武劉元斌以六千五百人防馬水沿河兵部尚書
張鳳翼督援兵出師以監視關寧太監高起潛為總監
南援霸州遼東前鋒總兵祖大夀為提督同山海總兵
張時傑屬起潛給起潛金三萬賞功牌千購賞格以
前司禮太監張雲漢韓贊周為副提督巡城閱軍司禮
太監魏國徵守天夀山尋以國徵總督宣府昌平京營
御馬太監鄧良輔為分守太監鄧希詔監視中酉二恊
太監杜勲分守以張元佐為兵部右侍郎鎮守昌平
時内臣提督天夀山者皆即日往上語閣臣曰内臣即
日就道而侍郎三日未出何怪朕之用内臣耶以司
禮太監盧維寧總督天津通州臨清德州内中軍太監
孫茂霖分守八月命科道各官分地督運從太監張
彛憲之言也召廷臣于平臺及河南道御史金光宸初
光宸參督師張鳳翼及鎮守通州兵部右侍郎仇維楨
首叙内臣功為借援又請罷内臣督兵上勿善也是日
上怒甚曰仇維楨方至通州爾即借題沽名欲重治之
適大雷雨議謫九月我
大清兵從建昌冷口還守將崔秉德請率兵遏歸路總監
高起潛不敢進揚言當半渡擊之偵騎報師已盡行四
日起潛始進石門山報斬三級司禮監太監孫象賢
調南京同張彛憲守備冬十月工部侍郎劉宗周上
言人才之不兢非無才之患而無君子之患今天下即
乏才亦何至盡出二三中官下每當緩急之際必依以
大任三恊有遺通津臨德有遣又重其體統等于總督
中官總督將置總督于何地是以封疆嘗試也且小人
與中官每相引重而君子獨岸然自異故自古有用小
人之君子終無黨比中官之君子皇上誠欲進君子退
小人而復用中官以參制之此明示以左右袒也不報
賜太監曹化淳等綵幣時各進馬也叙京師城守
功太監張國元曹化淳廕指揮僉事各世襲賜金幣初
化淳為京營提督收用降丁及守昌平俱散去至有叩
京師城下者皆稱京營兵莫能辨十一月叙禁旅功
太監劉元斌廕錦衣衛百戶命御馬太監陳貴總監
大同山西牛文炳分守御馬太監王夢弼分守宣府昌
平鄭良輔恊理召兵部左侍郎王業浩司禮太監曹
化淳于平臺十二月曹化雨加後軍都督府左都督
世襲錦衣衛指揮僉事
十年春正月常熟張從儒訐錢謙益温體仁修郄下之
獄謙益嘗為王安作祠記太監曹化淳者故王安門下
也謙益得免體仁尋致仕還(詳東林黨議)以御馬太監李
名臣提督京營巡捕王之俊副之司禮太監曹化淳提
督東厰分守津通臨德總理太監楊顯名參前巡鹽
御史張養高欽舜各侵税額詔逮之時養先卒下撫按
錄其家夏四月命南京守備太監孫象賢張雲漢同
兵部尚書范景文清覈兵馬械杖總監太監高起潛
行部永平道劉景耀關内道楊于國俱恥行屬禮上疏
求免上謂總監原以總督體統行事罷于國降景耀二
級以後監司皆莫敢爭時監止之設止多一扣餉之人
監視欲滿則督撫鎮道皆有所恃以飭功掩過故邊吏
皆樂有監視而上方倚任中官不察也秋七月工部
員外郎方壐謫外壐上言皇上親擒魏忠賢而手刅之
豈溺情閹豎者不過以外廷諸臣無一可用而借才及
之况人臣感激聖功苟知報答何論内外每見廷臣處
地懸絶不若宮庭&KR0591;御效忠倍易凡此内臣徼兹曠典
孰不欲棄捐頂踵以酬我皇上者不必鰓鰓過計也刑
科給事中何楷駁其通内呈身吏部請削其籍上手改
降三級謫外冬十一月以司禮太監曹化淳杜勲等
提督京營孫茂霖分守薊鎮中西三恊鄭良輔總理京
城巡捕
十一年春正月任丘清苑淶水遷安大城定興通州各
有司不法上内訪逮入責撫按不先劾為溺職近畿如
此遠地可知命部院申飭二月丙申城盧溝名拱極
城太監督役掠塗人受工民力為&KR0629;冬十月以御馬
太監邊永清分守薊鎮西恊
十二年春正月叙緝奸功東厰太監王之心曹化淳廕
錦衣衛百戶二月以司禮太監崔琳清理兩浙鹽課
賦税秋七月以司禮太監張榮提督九門王裕民總
督京營戒午門端門諸内臣延接朝士九月以内官
監太監杜秩亨提督九門
十二年春三月詔撤各鎮内監還京夏六月大學士
薛國觀免先是上召國觀語及朝士貪婪對曰使厰衛
得人朝士何敢如是東厰太監王化民在側汗浹沾背
於是專偵其隂事而國觀亦褊忮坐通賄敗(詳東林黨議)
十四年夏四月召大學士周延儒入朝秋八月辛酉
上幸太學以重修告成也正一真人張應京請扈從臨
雍先期司禮監太監王德化奉命率羣臣習儀于太學
時比之唐魚朝恩講經元李邦寧釋奠事九月改東
厰提督京營者亦稱總督冬十一月禁朝士私探内
閣通内侍于是待漏俱露立毋敢入直舍十二月諭
停内操勅内臣神宫等監及各司局庫等毋于外政并
申戒廷臣毋交通近侍
十五年春正月罷提督京營内臣御史楊伯願上言
臣讀勑諭申結交内侍之律因稽高皇帝初無所謂緝
事之令臣工不法止于明糾無隂訐也臣待罪南城所
見詞訟多假番役妄稱東厰甚者諉人作奸挾仇首告
矣夫餌人以䧟禍擇人而肆喙惟恐其不為惡又惟恐
其不即罹於法揆之皇上泣罪解網之仁豈不傷哉伏
願先寬東厰條例東厰寬而刑罰可以漸省抑臣復有
請焉如臣子獲罪但勅撫按檻車送詣闕下未為不可
若緹騎一遣有資者家門破散無資者地方歛餽為害
匪淺上是之諭東厰所緝止于謀逆亂倫其作奸犯科
自有司存戒錦衣校尉奉使需擾秋七月以司禮太
監齊本正提督東厰王承恩提督勇衛營冬十月誅
司禮太監劉元斌初元斌監軍河南羣盜在陜洛元斌
留歸德不敢進縱諸軍大掠殺樵汲者論功及論辟未
得旨即奏辨上怒并誅太監王裕民
十六年夏五月以内官監太監王之俊提督京城巡捕
練兵秋七月戒廷臣私謁内臣果有事朝房商之
八月以司禮太監王承恩督察京營戎政韓贊周守備
南京冬十二月前大學士周延儒有罪賜死延儒當
中外交訌竟無能為上畫一策其罷内監撤厰衛内臣
日夜文致之故延儒始終皆以璫敗初延儒受主眷深
諸璫稍稍乘間媒孽上俱不信延儒益忽之不為慮迨
視師行邊上意稍移而諸璫乃盡發其蒙蔽狀上信之
吳昌時事發聖怒遂不可回矣
十七年春二月李自成自山西趨真定保定命太監高
起潛等分據要害三月李自成陷宣府太監杜勲迎
䧏入居庸關太監杜之秩迎降以司禮太監王承恩
提督内外京城召前太監曹化淳等分守諸門丙午賊
騎薄彰義門太監杜勲縋城上入見大内張皇賊勢語
守璫輩曰吾黨富貴自在也是夕太監曹化淳開門降
上死社稷内臣從死者惟王承恩一人
谷應泰曰嘗聞宦者四星在皇位之側而腐身薰
子動相衒達金貂左璫口含天憲者所由來漸矣
然秦以趙高敗漢唐以宦侍亡太祖鑒之凡内䜿
不令讀書取備掖庭給灑掃而已及乎中葉寵用
刑餘英憲武熹亂者四世比至懷宗冲齡踐祚睿
謀天縱手剪凶璫雖李閏有伺安之功曹騰參建
桓之策而卒之張逵坐收甘露無變不動色而去
大奸斯已竒矣然其初年江南織造即便撤還塞
北監軍悉皆免罷仍諭内臣受命始出禁門廷臣
在官勿交近侍於時嚬笑不假狐鼠無竊宫中府
中肅清極矣詎意渭水陳兵甘泉舉火而問錢榖
則大僚不對咨廟筭則肉食寡謀秦既無人王真
孤立乃始參任貂璫往來給使勞軍轉餉偵刺行
間蓋亦有所不得已也自是之後曹化淳等以錦
衣蒙廕而張彛憲緫理戸工唐文征親督京營高
起潛監視錦寧張其鑑盤騐收放内外各司必兼
貂貴緣邊諸鎮復設中涓語云西頭勢重南衙樞
機權過宰相良不誣矣其後高弘圖熊開元次第
投劾倪元璐袁繼咸先後上章侯覽用事而朱穆
發疽朝恩即席而魯公争坐國體既傷宜士大夫
之所鄙也然而英主在御太阿未落非有王振土
木之罪汪直西厰之酷劉瑾不軌之謀魏忠賢闇
奸之狀而潛窺意旨馴致敗亡者無他陽授以國
柄者猶摘龍之珠而陰寄以耳目者直竊叢之神
也總之懷宗怒在門戸故必用甫節以伺膺滂而
懷宗疑在蒙蔽又必用弘石以發楊賈卒之中常
子弟悉合黃巾凉州議郎責輸貨賄而天下事不
可為矣以予論之崇禎初造人望太平假令推誠
置腹則煬竈可除任賢去邪則小羣可渙與其詗
之於閹人孰若信之於正士回天獨坐固無事此
曹也獨奈何輔國就誅元振更用左悺既殺張譲
復然眉睫之喻乃為識者所悼惜哉
明史紀事本末卷七十四
