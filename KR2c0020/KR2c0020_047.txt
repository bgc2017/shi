明史紀事本末卷四十七
浙江提學僉事谷應泰編
宸濠之叛
武宗正德二年夏四月劉瑾受寧王宸濠重賂矯詔擅
復護衛屯田寧藩舊在大寧今三衛地也初太祖諸子
燕王善謀寧王善戰靖難兵起燕王以計挟寧王遷北
平後以其地與朵顔三衛遂徙封江西天順間寧府不
法革去護衛改為南昌左衛至是宸濠遣内官梁安輦
金銀二萬通瑾朦朧奏請准改南昌左衛為護衛又准
與南昌河泊所一處侵奪民利
五年秋八月劉瑾伏誅兵部奏革寧王宸濠護衛仍為
南昌左衛
六年冬十月寧王宸濠葬母於西山青嵐乃先朝禁革舊穴也
八年夏四月寧王宸濠建陽春書院僭號離宫宸濠懷
不軌術士李自然等妄稱天命謂濠當為天子又招術
士李日芳等謂城東南隅有天子氣遂建書院當之
九年春三月復寧王宸濠護衛屯田先是陸完為江西
按察司為宸濠所重常曰陸先生他日必為公卿完亦
心附之至是完為兵部尚書濠喜曰全卿為司馬護衛
可復得矣全卿完字也自完入内與王歲時問遺不絶
王致書完欲復護衛完答書須以祖訓為言時伶人
臧賢者有寵于上左右近習錢寧張銳張雄輩皆隂
結之以求固寵賢壻司鉞坐法充南昌衛軍宸濠因
之以通于賢每手書寄賢字賢為良之至是乞護衛輦
載金寶于賢家分饋諸權要大學士費宏知之宣言曰
今寧王以金寶鉅萬復護衛苟聽其所為吾江西無噍
類矣陸完知宏必阻之乃密謀于錢寧等會三月十五
廷試進士内閣與部院大臣皆在東閣讀卷完遂於十
四日投覆寧王乞護衛疏十五日中官盧明以疏下閣
密約楊廷和出下制許之而宏竟不與聞廷和與完懼
宏發其狀會言官交章論護衛不可復乃謀去宏以宏
私其弟費宷入翰林鄉人黃初及第譖之且曰乾清宫
災下詔皆宏視草歸咎朝廷傳旨令宏致仕宏南歸舟
至清源濠黨陰遣人入舟中縱火行李皆為煨燼濠黨
使人舟尾窺之見舟焚而餘貲盡遂以是復濠濠乃已
寧王宸濠自稱國主妄傳護衛為侍衛改令旨為聖
旨夏六月寧王宸濠密令承奉劉吉等招劇盜楊清
李甫王儒等百餘人入府號把勢八月寧王宸濠令
撫臣以下朝服見撫臣俞諫不可時宸濠久畜異志會
有上賜欲撫臣等朝服見諫不可又嘗去其左右為惡者
濠深銜之冬十月寧王宸濠招鄱湖賊首楊子喬統
賊徒揚清等肆行劫掠
十年春二月寧王宸濠招舉人劉養正入府密謀濠聞
養正有才名習兵法延至府講論宋太祖陳橋之變養
正甚稱濠有撥亂之才密約待時舉事夏六月寧王
宸濠忌都指揮戴宣擅捶殺之冬十月江西按察司
副使胡世寧奏寧王宸濠無道罪狀下兵部移文寧府
令鈐束其下時宸濠反跡已著人莫敢言世寧發憤上
疏略曰寧王自復護衛以來騷擾閭閻鈐束官吏禮樂
政令漸不出自朝廷臣恐江西之患不止羣盜也伏乞
聖明廣集羣議簡命才節威望大臣兼任提督巡撫之
職假以陳金彭澤之權銷隙寢邪於無形勑王自王其
國仰遵祖訓勿撓有司以防未然疏上宸濠頗懼委過
近屬以自解以河南左布政孫燧為都察院右副都
御史巡撫江西先是俞諫以忤宸濠奪官閒住宸濠謀
益横朘削百姓輦珍寶結禁近以為奥援及結連各洞
寨逋賊縱其流劫鎮巡藩臬以正自持者必百計去之
畏禍者遂翕然依附燧知大變將作乃均征賦飭戎備
實倉儲散鹽利諸凡摧剥黎萌者漸次削除偵姦黨置之
法以剪其羽翼宸濠奏副使胡世寧離間親親妖言
誹謗賄營内旨逮之先是世寧已陞福建按察使宸濠
臨發毒之下血幾殆濠深銜世寧必欲置之死摘前疏
語為謗上賂用事者中以危法逮捕之世寧既遷福建
便道抵浙歸家濠屬其黨巡浙御史潘鵬發卒募取世
寧欲甘心焉會李承勛為按察使匿世寧變姓名間道
歸命京師得不死下錦衣獄世寧獄中三上書言江藩
横逆朝野皆聞微臣愚戅天日共鍳兩京言官陳啓充
徐文華交章論救世寧繫再經冬訊鞫搒掠幾庾死
十一月江西豕生象宸濠三司稱賀左布政使張嵿以
義折羣議止之
十一年春三月寧王宸濠以上東宫未立密遣萬銳林
華賄錢寧等稱長子宜入太廟司香為名迎取來京錢
寧臧賢受厚賂隂助之夏五月宸濠欲拓府居擬大
内左布政張嵿以非制拒之秋八月謫福建按察使
胡世寧戍遼東瀋陽衛初世寧刑訊一年錢寧蕭敬張
雄張銳江彬等受宸濠重賄脇刑官必坐以誣告親王
罪至死大理寺少卿胡瓚抗言曰濠謀頼世寧以發而
置之極刑何以服天下衆直之及行撫按孫燧李潤奉
勘委曲明世寧無辜得减死謫戍奪瓚等俸九月宸
濠奪官池賄李士實左布政張嵿不可濠遣承奉劉吉
饋以四菓啓視之則棗梨薑芥也嵿呼吉曰我知之矣
是欲我早離江西界也臣子受命于君行止豈人所能
預濠聞之默然冬十月以王守仁為都察院右僉都
御史巡撫南贛汀漳等處
十二年春二月寧府典寶閻順内官陳宣劉良奏宸濠
不法事濠遣承奉劉吉賄錢寕矯旨發順等孝陵衛充
軍濠疑承奉周儀實使之併家人六十餘人盡捶死
三月宸濠令王春余欽等招募劇盜凌十一閔廿四等
五百餘人四集亡命同楊清等藏丁家山寺劫掠官軍
民財商貨復厚結廣西土官狼兵并南贛汀漳洞蠻欲
圖為應遣人往廣東收買皮帳製作皮甲及私製鎗刀
盔甲并佛郎機銃兵器日夜造作不息夏五月宸濠
忌布政使張嵿賄錢寧囑吏部陞光禄卿以遠之秋
七月以許逵為江西按察司副使宸濠以進貢方物
為名遣徐紀趙隆盧孔章等赴京偵伺沿途伏徤步快
馬限十二日報知九月巡撫孫燧奏宜重九江兵備
之權湖東分巡兼理兵備佞倖阻之不行冬十一月
宸濠仇大學士費宏遣人焚毁其廬墓并攻城掠羣從
兄弟殺之孫燧請兵擒捕下兵部議十二月命太監
畢貞守江西貞遂附宸濠謀逆
十三年春正月寧王宸濠誣奏清軍御史范輅賄近倖
逮問除名輅與畢貞爭坐及辨朝王服色故被陷秋
八月宸濠大集羣盜凌十一閔卄四吳十三等四出劫
掠有抗者陰使盜屠其家吳十三劫新建庫銀七千餘
兩南昌知府鄭瓛置其窩主何順於理濠怒誣瓛事執
送按察司監禁九月宸濠賄佞倖改中官畢貞鎮守
浙江冬十月巡撫孫燧捕賊首吳十三等繫南康府
獄濠恐泄謀陰令賊黨劫獄奪之
十四年春二月寧王宸濠持重賄交通南京留守太監
劉琅夏四月孫燧自劾乞罷不許時李士實劉養正
王春劉吉萬銳等日夜與宸濠謀恐事起以反為名欲
伺晏駕後乘變起益遣奸黨盧孔章等分布水陸要道
萬里傳報浹旬往返蹤跡大露先是孫燧托禦盜名城
進賢南康瑞州又請勑湖東道分巡兼理兵備與饒相
犄角九江當湖衝最要害請重兵備兼設南康寧州武
寧瑞昌及湖廣興國通城便控制廣信横䧏香山諸寨
地險人悍設通判駐其地兼督六縣又恐宸濠一旦起
劫兵器假討賊盡調衛城兵器於外嘗笑曰即賊起吾
不滅賊賊必以吾處分故速滅也會江西大水凌十一
吴十三閔廿四等出沒鄱陽湖為寇燧與許逵自江外
掩捕之夜大風雨不克濟三賊走匿宸濠林墓中竟不
得濠恐乃致書陸完曰急去孫燧用梁辰湯沐來王守
仁亦可切勿用吴廷舉時燧疏宸濠逆謀凡七上宸濠
奸黨邀諸途皆不得達燧又以朝廷懿親不敢先發故
自劾乞休不報五月遣太監頼義駙馬都尉崔元都
御史顔頥夀戒飭宸濠時江彬錢寧有隙太監張忠等
常欲借彬以傾寧會濠居父喪矯情飾禮復令南昌生
徒保舉孝行挾孫燧并巡按御史王金奏其事燧等欲
緩其逆謀具疏上之上見奏驚曰百官賢當陞寧王賢
欲何為且將置我何地耶張忠乃乘間密言曰朱寧臧
賢交通寧王謀不軌陛下不知乎稱王孝譏陛下不孝
也稱王早朝譏陛下不朝也上頷之東厰太監張銳大
學士楊廷和初亦黨濠為復護衞已而銳知有反謀且
知上入忠言乃與廷和謀欲復革去護衞以免後患於
是御史蕭淮疏稱寧王不遵祖訓包藏禍心招納亡命
反形已具疏入江彬張忠贊其說遂勑義等往革其護
衞給事中徐之鸞御史沈灼各上疏宸濠不法事詔發
兵大索宸濠偵卒于臧賢家時宸濠偵卒林華匿賢家
家多複壁外鑰木厨開則長巷人無覺者華以是得脫
歸不獲六月丙子寧王宸濠反都御史孫燧按察司
副使許逵死之先是朝廷遣頼義崔元顔頥夀等行崔
元過楊廷和詢之廷和曰宣德中有疑于趙府常令駙
馬袁泰往竟得釋或此意也元等遂行而京師競傳以
為且擒治寧王偵卒林華者即兼程逃歸以六月十三
日至江西值濠生日宴鎮巡三司等官聞報大驚蓋舊
日擒荆王時差太監蕭敬駙馬蔡震都御史戴珊過南
昌寧王親見之遂以此必擒我不復記廷和所云趙府
事也罷宴遂密召劉養正劉吉等謀之養正曰事急矣
明早鎮巡三司官入謝宴可就擒之殺其不附已者因
而舉事乃夜集賊首吴十三凌十一閔廿四等飭兵器
以候待旦急召致仕侍郎李士實入以謀反告之士實
唯唯而已尋各官入謝拜畢左右帶甲露刃侍衛者數
百人宸濠出立露臺大言曰太后有密旨令我起兵入
朝監國汝等知之乎都御史孫燧毅然曰密旨安在濠
曰不必多言我今往南京汝保駕否燧張目直視濠厲
聲曰天無二日臣安有二君太祖法制在誰則敢違濠
大怒命縛燧衆駭愕相顧失色按察司副使許逵大呼
曰孫都御史朝廷大臣汝反賊敢擅殺耶顧燧語曰我
欲先發不聽今制於人尚何言濠併縛之訊逵且何言
逵曰惟有赤心耳豈從汝反且縛且罵賊捶折燧左臂
并縛逵喝校尉火信等拽出惠民門外殺之逵且死罵
曰今日賊殺我明日朝廷必殺賊時烈日中忽陰曀慘
淡城中聞之無不流涕者遂執御史王金主事馬思聰
金山右布政胡濓參政陳杲劉斐參議許效廉黃宏僉
事顧鳳都指揮許清白昂并太監王宏俱械鎻下獄思
聰黃宏不食死逆黨舉人劉養正至宸濠自出城迎之
養正常言帝星明江漢間故屬意宸濠至是與李士實
謀令參政季斆僉事潘鵬師䕫持檄諭降諸郡縣左布
政梁宸廉使楊璋副使唐錦為所脇移咨府部𫝊檄遠
近革正德年號指斥乘輿以李士實劉養正為左右丞
相參政王綸為兵部尚書總督軍務大元帥分遣逆黨
婁伯王春等四出收兵戊寅閔廿四吳十三等奪船順
流攻南康知府陳霖等遁走進攻九江兵備副使曹雷
知府汪穎等亦遁城俱陷宸濠即令師䕫居守婁伯至
進賢知縣劉源清誅之提督南贛軍務都御史王守
仁移檄遠近暴露宸濠罪惡起兵討之先是守仁提督
江西致仕侍郎李士實素與宸濠通一日守仁見宸濠
舉宴士實亦在座宸濠因言上政事缺失外示愁嘆士
實曰世豈無湯武耶守仁曰湯武亦須伊吕宸濠曰有
湯武便有伊吕守仁曰有伊吕何患無夷齊於是守仁
陰為之備會五月間福州三衛軍人進貴等作亂兵部
尚書王瓊知宸濠且反謂主事應典曰進貴亂小事不
足煩王守仁但假此便宜勑書在彼手中以待他變可
也乃具題降勑令守仁查處福州亂軍故宸濠之叛江
西守臣俱遇害被執惟守仁以往勘福建出六月初九
日自贛起行十五日守仁至豐城知縣顧佖告濠反守
仁易服潛至臨江幾為宸濠所及臨江知府戴德孺聞
守仁至喜迎入城調度守仁曰臨江居大江之濱與省
會近且當道路之衝莫若抵吉安為宜又以三策籌之
曰宸濠若出上策直趨京師出其不意則宗社危矣若
出中策趨南都則大江南北亦被其害但據江西省城
則出下策勤王易為也及行至中途恐其速出乃為計
佯奉朝廷密旨先知寧藩反狀令兩廣湖廣都御史楊
且秦金暗伏要害地方以俟寧藩兵至復取優人數輩
厚賞以全其家令其至伏兵處所飛報竊發日期將公
文縫置袷衣絮中臨發適捕李士實家屬至舟尾故令
覘知之守仁乃佯怒令牽上岸處斬而陰縱之令其奔
報宸濠邏獲優人果於祫衣絮中搜得公文不敢即發
庚辰守仁飛報宸濠反王瓊宣言曰有王伯安在何患
不久當有捷報耳丁亥守仁集兵糧傳檄四方諸郡縣
知府伍文定等皆至議所向守仁曰兵家之道急衝其
鋒攻其有備皆非計之得我故示以自守不出之形彼
必他出然後尾而圖之先復省城以搗其巢穴俟彼還
兵來援然後邀而擊之此全勝之策也宸濠果使人探
守仁不出秋七月壬辰朔宸濠會李士實劉養正造
偽檄指斥朝廷參政季斆同南昌教授趙承芳等賫偽
檄榜諭吉安守仁執縛軍門固封上進疏略曰陛下在
位十四年屢經變難民心騷動尚爾巡遊不已致使宗
室謀動干戈冀竊大寶且今天下之覬覦豈特一寧王
天下之奸雄豈特在宗室言念及此可為寒心昔漢武
帝有輪臺之悔而天下向治唐德宗下奉天之詔而士
民感泣伏望陛下痛自刻責易轍改絃罷奸回以動天
下忠義之心絶遊幸以杜天下奸雄之望宸濠率兵出
江西留其黨宜春郡王拱樤同内官萬銳等守南昌自
與拱栟李士實劉養正閔廿四等六萬人號十萬以劉
吉為監軍王綸為參贊指揮葛江為都督載其妃媵世
子從總一百四十餘隊分五哨出鄱陽舳艫蔽江而下
聲言直取南京太監畢貞守浙江許起兵應之戊戌宸
濠趨安慶知府張文錦都指揮楊銳指揮崔文令軍士
鼓譟登城大罵之宸濠遂留攻安慶時九江南昌既陷
遠近震駭三人憑孤城以忠義激士誓衆死守僉事潘
鵬安慶人也宸濠令鵬遣家屬持書入城諭降崔文手
斬之磔其尸投城下宸濠令鵬至城下說之文引弓欲
射鵬鵬走免張文錦即鵬家盡誅之宸濠盡攻擊之術
不能克時朝廷聞濠反乃收太監蕭敬秦用盧明都督
錢寧優人臧賢尚書陸完等俱下獄籍其家後蕭敬罰
二萬金得免秦用陸完謫戍邊餘死獄中癸夘王守
仁率知府伍文定等起兵會于臨江樟樹鎮于是知府
戴德孺引兵自臨江徐璉引兵自袁州邢珣引兵自贛
州通判胡堯元童𤦺引兵自瑞州通判談儲推官王暐
徐文英新淦知縣李美太和知縣李楫寧都知縣王天
與萬安知縣王冕各以其兵至十八日己酉至豐城衆
議所往或謂寧王經畫旬餘始出留備南昌必嚴攻之
恐難猝拔今寧王攻安慶久不克兵疲意沮若以大兵
逼之江中與安慶夾攻之必敗寧王敗南昌不攻自破
矣守仁曰不然我師越南昌下與寧王持江上安慶之
衆僅能自保必不能援我於中流而南昌兵議其後絶
我糧道南康九江又合勢乘之腹背受敵非利也不若
先攻南昌寧王久不克安慶精銳皆出守禦必單弱我
兵新集氣銳南昌可克也寧王聞我攻南昌必解安慶
圍還兵自救暨來我師已克南昌彼聞之自奪氣首尾
牽制此成擒矣乃分其兵為十三哨哨三千人少者千
五百人令伍文定等各攻一門以四哨為遊兵策應之
諜報寧王别伏兵攻厰為城中聲援守仁遣知縣劉守
緒夜從間道襲破之以撼城中十九日發兵以二十日
昩爽各至汛地守仁下令曰一鼓附城再鼓登三鼓不
登誅四鼓不登斬其隊將又先期為榜入諭城中居民
令各閉戶自守勿助亂勿恐畏逃匿遂舁攻具至城下
梯絙而登城上雖設守禦聞風倒戈城門有不閉者兵
遂入守仁乃入城撫定之時贛州奉新等兵皆降盜頗
驍悍然多肆殺掠不遵約束民被殺傷者衆守仁執數
人斬之衆稍定擒拱樤及萬銳等十餘人宫中皆縱火
自燒殺不盡者拘繫之散遣脅從府庫被宸濠取充軍
資及兵士略取不盡者籍封之城中始安時宸濠憤安
慶不下方自督兵填壕塹期在必克聞守仁帥兵攻南
昌大恐李士實等勸宸濠勿還兵舍安慶徑取南京既
即大位江西自服宸濠不從解安慶圍移兵泊阮子江
先遣兵二萬還援江西宸濠自率大軍繼之二十二日
諜報至江西守仁乃集衆議或謂寧王兵盛憑其憤怒
悉衆而來我援兵未集勢不能支不若堅壁自守以待
四方之援彼久頓堅城之下兵孤援絶將自潰矣守仁
曰寧王兵力雖強然所至徒恃焚掠劫衆以威未嘗逢
大敵與之旗鼓相當一鏖戰者彼所誘惑其下不過以
事成封爵富貴為說今進取不能巢穴又覆沮喪退歸
衆心已離我以銳卒乘勝擊之彼將不戰自潰矣是日
撫州知府陳槐亦帥兵至於是守仁大賑城中軍民慰
諭諸宗室榜示宥釋脇從常受賊官爵能自逃歸投首
者皆置不問二十三日諜報宸濠先鋒已至樵舍守仁
乃遣諸將帥兵迎擊之令伍文定以正兵當其前余恩
繼文定後邢珣帥兵繞出賊背徐璉戴德孺張兩翼分
擊之諸將各受命出二十四日乙邜賊兵乘風鼓譟而
前逼黃家渡氣驕甚伍文定余恩佯北致之賊爭進趨
利前後不相及邢珣兵從後急擊横貫其陣賊敗走文
定恩還兵乘之徐璉戴德孺兵合勢夾擊賊不知所為
遂大潰追奔十餘里擒斬二千餘級溺水死者萬計賊
氣大沮退保八字腦是夜宸濠問舟所泊地其下對黃
石磯南人謂黃王宸濠惡其音為王失機殺對者賊衆
見兵敗稍稍散去是日建昌知府曾璵等帥兵至守仁
謂九江南康不復則道終便且湖廣援兵不能達乃别
遣知府陳槐帥兵四百合知府林椷兵攻九江知府曾
璵帥兵四百合知府周朝佐兵攻南康宸濠大賞將士
當先者千金被傷者百金使人盡發南康九江兵至丙
辰并力合戰官兵敗死者數百人伍文定急斬先却者
以殉身立砲銃間火焚其鬚鬢不移足士殊死鬭兵復
振砲及宸濠舟賊遂大敗擒斬二千餘級溺水死者甚
衆賊復退保樵舍聯舟為方陣盡出其金帛賞士伍文
定等乃為火攻之具邢珣擊其左徐璉戴德孺擊其右
余恩等分兵四伏期火發兵合丁巳宸濠朝羣臣執其
不盡力者將斬之爭論未決官兵四集奮擊之火及宸
濠副舟賊復大潰宸濠與諸妃嬪泣别妃嬪皆赴水死
將士執宸濠及其世子郡王儀賓并偽丞相元帥等官
李士實劉養正徐吉凃欽王綸熊瓊盧行羅璜丁瞶王
春吳十三凌十一秦榮葛江劉勛何鏜王信吳國士火
信等數百餘人被執脅從官太監王宏御史王金主事
金山按察使楊源僉事王疇潘鵬參政陳杲布政司梁
宸都指揮郟文馬驥白昂等擒斬賊黨三千餘級溺水
死者約三萬棄其衣甲器仗財物與浮尸積聚横亘若
洲餘賊數百艘四散逃潰復遣兵分勦擊破之于樵舍
又破之于吳城擒斬千餘級守仁所遣曾璵陳槐亦攻
復九江南康二郡各于沿湖諸處擒斬千餘級將士執
宸濠入江西軍民聚觀歡呼之聲震動天地宸濠見守仁
呼曰王先生我欲盡削護衛請降為庶民可乎守仁曰
有國法在遂頫首不言初宸濠謀反妃婁氏泣諫不聽
及宸濠被擒于檻車中泣語人曰昔紂用婦人言而亡
天下我以不用婦人言而亡其國今悔恨何及守仁為
求婁妃尸葬之得宸濠交賄大小臣僚手籍悉焚置不
問八月上下詔親征時王守仁擒宸濠捷書未至諸
邊將在豹房者各獻擒濠之策上亦欲假親征南遊太監
張永等見錢寧臧賢事敗又欲因此邀功于是上自稱
奉天征討威武大將軍鎮國公邊將江彬許秦劉暉中
貴張永張忠等俱稱將軍所下璽書改稱軍門檄上方
出師駐蹕良鄉而守仁捷奏至且慮有沿途竊發欲自
獻俘闕下疏略曰臣於告變之際選將集兵振揚威武
先收省城虚其巢穴繼戰鄱湖擊其惰歸今宸濠已擒
逆黨已獲從賊已掃閩廣赴調軍士已散地方驚擾之
民已定竊惟宸濠擅作威福睥睨神器招納叛亡輦轂
之動静探無遺跡廣置奸細臣下之奏白百不一通發
謀之始逆料大駕必將親征先于沿途伏有奸黨期為
博浪荆軻之謀今逆不旋踵遂已成擒法宜解赴闕門
式昭天討然欲付之部下各官誠恐潛布之徒乘隙竊
發或虞意外臣死有餘憾矣蓋時事方艱賊雖擒亂未
己也奏入上屢檄止之令以俘候車駕至大學士梁儲
蔣冕屢請回鑾不聽九月上至南京王守仁發南昌
將獻俘闕下張忠江彬等謂當縱之鄱湖俟上親與遇
戰而後奏凱論功屢遣人至廣信止之守仁不得已乘
夜過玉山械繫宸濠等取道由浙河以進張永已候於
杭州守仁至杭謂永曰江西之民久遭濠毒今經大亂
繼以旱災又供京邊軍餉困苦既極必逃衆山谷為亂
昔助濠尚為脅從今將遂成土崩之勢然後興兵定亂
不亦難乎永深然之乃徐曰吾之此出為羣小在君側
調護左右以默輔聖躬非為掩功來也但皇上意將順
而行猶可挽回萬一若逆其意徒激羣小之怒無救于
天下大計矣于是守仁信其無他以濠付之乘夜渡浙
江過越還江西太監張永復命先見上備言王守仁
之忠并江彬等欲害之意初江彬張忠等謀欲奪功誣
守仁初附宸濠及知其勢敗然後擒濠攘功張永知其
謀語家人曰王都御史忠臣為國今欲以此害之他日
朝廷有事何以教臣子之忠乃先見上備言其事彬等
毁遂不入張忠又言守仁在杭竟不至南京陛下試召
之必不來無君可知召之守仁即奔命至龍江將進見
忠殊失意又從中阻之守仁乃綸巾野服入九華山張
永聞之又力言于上曰王守仁忠臣今聞衆欲爭功欲
棄其官入山為道士由是上益信之命守仁廵撫江西
擢吉安知府伍文定為江西按察司贛州知府邢珣為
江西布政司右參政十一月上在南京張忠許泰劉
暉等復營内旨領京邊軍討宸濠餘黨時守仁受命巡
撫江西許泰等領京邊軍萬餘人在南昌勦捕餘賊給
事中祝續御史章綸隨軍紀騐望風附會肆為飛語北
軍旦暮呼守仁名嫚罵或衝道啓釁守仁略不為動務
待以禮預遣官諭市人移家于鄉而以老羸應門始欲犒
賞北軍泰等預禁之令勿受守仁給示内外述北軍離
家苦楚居民當致主客禮每出遇北軍喪必停車問故
厚與之櫬嗟嘆乃去久之北軍咸曰王都堂待我有禮我
安得犯之會冬至時新經濠亂民間哭亡酧酒聲聞不
絶北軍無不思家泣下求歸者忠泰自挾所長較射教
場江西官軍射多不中忠泰乃強守仁守仁故不得已
應之忠泰笑守仁乃三發三中每一中北軍在傍同聲
踴躍呼應遠近忠泰不樂而罷且曰我軍皆附彼矣遂
班師時江西已寧忠等搜求微隠羅織平民妄誅戮以
為功而没其貨財軍馬駐省城五閱月糜費浩煩江西騷
然不勝其擾十二月宸濠等至南京上欲自以為功
乃與諸近侍戎服整軍容出城數十里列俘于前為凱
旋狀既入囚禁之十五年秋九月上以大將軍鈞帖
令巡撫江西都御史王守仁重上捷書守仁節略前奏
入江彬張忠等姓名於内上之疏入始議北旋冬十
月上自南京班師還京十二月上至通州賜宸濠死
燔其尸餘黨至京師磔誅之獨抑王守仁功未敘至嘉
靖初始起為南京兵部尚書封新建伯
谷應泰曰武宗慢棄神器王綱不守累葉金甌視
為中原之鹿于是羣邪睥睨蕭墻之内躭躭虎視
人有風雲之想矣宸濠復護衛于正德二年舉兵
于正德十四年十餘年之間碁布星羅賊黨幾徧
海内當其始也覘螽斯龍種之衰妄冀千秋萬歲
之約畜梁孝淮南之志要結伍被嚴助之歡輿服
升朝儼然大寶稱戈喋血詎其本懷既而玉歷無
疆妖謀漸洩羅絡彌嚴腹心愈廣其骨鯾不附者
内則大學士費宏外則巡撫孫燧副使許逵數人
已耳宫掖樹其私人六卿半其羽翼京省津梁飛
騎立達荆蠻百越振臂能呼知義旗之莫舉料乘
輿之必東設伏關輔之間陰謀博浪之事嗟乎飛
鷹颺羽已上其韝遊魚鼔鬐已吞其餌武宗方且
改號將軍貶名鎮國右挈江彬左倚忠永張皇國
門有同兒戲豈不危哉所幸宸濠身居彭蠡之間
結聚椎埋之客地利既失人謀不臧玉燭灰而復
明皇輿昃而旋正是乃天意夫豈人事焉若王新
建﨑嶇江介倡率羣僚亟攻南昌覆其巢穴迎戰
鄱陽擊其惰歸柴桑捷而長鯨晝徙湓口圍而寶
帳宵灰兵甫萬餘時纔旬日天生李晟為國非為
朕也大功甫立疑謗旋生角巾野服口不言功委
蛇於羣閹之間調護于悍軍之日所憂在國釁而
不在身危所爭在民心而不在已爵卒之上勲格
而不行五等加而又奪然而陳湯之爵失而不冺
其功魏徵之碑仆而詎損其直微彰柔剛龍蛇伸
屈殆所謂浩然正氣日月爭光者與若夫孤城單
旅牽制賊兵不使下留都者安慶知府張文錦武
臣楊銳崔升也聞難赴義先登摧敵佐成大功者
知府伍文定及邢珣徐璉戴德孺也分剪支蔓收
復降郡者知府陳槐曾璵也王瓊拔守仁于未有
事之先未雨綢繆國之元臣張永一寺人耳片言
感悟力為左右吕疆張承業之功何以加焉悲夫
樊噲以吕戚而得免葅醢杜預賂朝貴而始遂功
名功臣志士所遇抑又何窮與
明史紀事本末卷四十七
