明史紀事本末卷五十八
浙江提學僉事谷應泰編
議復河套
英宗天順六年春正月瑪拉噶等入河套是時保喇稍
衰其大部瑪拉噶阿勒楚爾少師孟克與保喇相仇殺而
立托蘇以為汗托蘇故小王子從兄也於是瑪拉噶阿
勒楚爾博勒呼三部始入河套然以争水草不相下不能
深入為寇時遣人貢馬頗通諾延諸衛擾塞下河套周
圍三面阻黃河土肥饒可耕桑密邇陜西榆林堡東至
山西偏頭關西至寧夏鎮東西可二千里南至邊墻北
至黃河遠者八九百里近者二三百里卽周之朔方秦
之河南地漢之定襄郡赫連勃勃趙元昊之所據以為
國者也唐三受降城在河套北黃河之外元東勝州在
受降城之東國初諸部遁河外居漠北延緩無事正統
以後王驥等兵次甘肅申明號令河套以寧然間亦渡
河繼而守將都督王順始築榆林城創沿邊一帶營堡
墩臺累增至二十四所歲調延安綏德慶陽三衛官軍
分戍而河南峽西客兵助之列營積糧以遏要衝景泰
初犯延慶不敢深入至是阿勒楚爾掠邊人以為嚮導因
知河套所在不時出沒遂為邊境門庭之害
憲宗成化元年冬十月瑪拉噶寇陜西都御史項忠及
彰武伯楊信禦之遁去
二年春三月延綏紀功兵部即中楊琚奏河套寇屢為
邊患近有百戸朱長年七十餘自幼熟遊河套親與臣
言套内地廣田腴亦有鹽池海子葭州等民多墩外種
食正統間有寧夏副總兵黃鑑奏欲偏頭關東勝關黃
河西岸地名一顆樹起至榆溝蘇默圖六鎮沙河海子
山火石腦兒鹻石海子回回墓紅鹽池百眼井甜水井
黃河溝至寧夏黑山嘴馬營等處共立十三城堡七十
三墩臺東西七百餘里實與偏頭關寧夏相接惟隔一
黃河耳當時議者以為地土平漫難據已之後總兵官
石亨又奏欲將延綏一帶營堡移徙直道實為萬世防
邊之長策也帝曰楊琚所奏移堡防邊具有証據其言
有理兵部即會官議處以聞六月大學士李賢等奏
河套與延綏接境原非敵人巢穴今瑪拉噶居處其中
出沒不常苟欲安邊必須大舉而後可乞令兵部會官
博議進兵搜勦務在盡絶其總制將官與凡出兵事宜
俱預處請畫又秋禾方熟彼必入掠而延綏鄜慶環縣
一帶宜推選武將一人統步騎精兵萬人守禦庶幾有
備無患於是兵部尚書王復同孫繼宗等集議以大同
總兵楊信舊鎮延綏稔知地利宜召還京面受成算其
陜西寧夏延綏甘凉大同宣府鎮廵諸官亦宜𠡠令整
飭兵備候期調發帝允所擬遂召信還以修武伯沈煜
代之乃勑陜西廵撫項忠太監裴當總兵楊信恊謀征
勦河套
三年春正月瑪拉噶乞通貢制曰無約而請和者謀也
其令各邊謹備之瑪拉噶不得貢渡河東侵大同廷議
楊信兵少不足制之於是以撫寧伯朱永為大將軍率
京兵往都督劉聚鮑政副之會瑪拉噶再上書求貢許
之二月瑪拉噶入大同界帝命原調大同宣府偏頭
關等處搜勦河套官軍仍留各城守禦
四年春二月竒木嘉色稜殺阿勒楚爾併其衆而結元孽瑪
勒圖入河套
六年博勒呼等據河套邊人大擾乃勑都御史王越總
關中軍務議搜河套復東勝越等奏言河套水草甘肥
易於駐劄腹裏之地道路曠遠難於守禦陝西博勒呼
竒木嘉色稜等糾率醜類居套分掠出入數年雖嘗阻於
我師然未經挫衂終不肻退近日據我河曲擾我延綏
寧夏深入我平鞏固原近又覘我大同逼我萬全乞命
廷臣共議得一爵位崇重威望素著者統制諸軍往圖
大舉朝廷從其議以武定侯趙輔充總兵官總制各路
軍馬搜河套尋以疾還遂不復舉
七年春二月朱永以河套寇未退議戰守二策事下兵
部白圭等以馬方瘦損供餉不敷勢難進勦請命諸將
慎為守禦以圖萬全帝從之命吏部右侍郎葉盛行視
河套時議增兵設險或請大舉驅之出河外沿河築城
堡抵東勝徙民耕守其中盛往上言搜河套復東勝未
可輕議唯增兵守險可為遠圖帝從之
九年秋九月瑪勒圖與博勒呼並寇韋州總督王越偵
知其老弱盡行巢於紅鹽池可取也乃與總兵許寧遊
擊周玉等率輕騎晝夜馳三百餘里襲擊之擒斬三百
餘級獲雜畜噐械甚衆盡燒其廬帳而還自據河套以
來無歲不深入殺掠人畜至數千百萬邊將擁兵莫敢
誰何徼所遺老弱及殺平民以上功冒陞賞三遣大將
朱永趙輔劉聚出師亦多效邊將故習以是益横内地
且危廷臣日議搜套聚兵八萬糜資儲無筭而師竟不
出至是捷賊内失其孥相與悲泣渡河北去患少弭
孝宗弘治八年北部復擁衆入河套住牧
十三年冬十二月和碩入河套和碩等渡河而東焦家
坪娘娘灘羊圈子等處為衝其要在偏頭關三受降城
受降城者唐所築禦寇於河外者也中城南直朔方西
城南直靈武東城南直榆林相距各四百餘里花馬池
要地成化前患在河西據套而河東為其衝花馬池居
其中都御史徐廷璋楊一清王瓊新獲城效力甚堅花
馬池西至興武營一百二十里又西至横城堡一百四
十里一漫沙漠寇路拆墻頗易入靈韋掠環慶犯平固
則清水營鐵柱泉小鹽池一帶為捷徑自大廣武渡河
而下至靈韋亦易
武宗正德元年春正月總制三邊楊一清上言受降據
三面之險當千里之蔽正統以来舍受降而衛東勝已
失一面之險又輟東勝以就延綏則以一面之地遮千
餘里之衝遂使河套沃壤為寇甌脱巢穴其中而盡失
外險反備南河此陜西邊患所以相尋而莫之觧也兹
欲復守東勝因河為固東接大同西接寧夏使河套千
里之地歸我耕牧開屯田數百里用省内運則陜西猶
可息肩也又上六事其一修築定邊營迤東邊墻其二
修復寧遠基邊迤西北堡其三增設花馬池及興武營
衛所其四防禦靈州上逹其五整飭韋州官軍其六增
修黑山鎮遠關墩臺多中機宜帝可其奏刻期奏績以
忤劉瑾乞休工亦罷僅築四十餘里屹然巨嶂也初
弘治末朝廷清明諸大臣協和盡心體國為經久計以
故議復河套會孝宗崩瑾既專政一清復得罪去遂無
敢言及河套者我邊日減敵日進矣
嘉靖元年套騎二萬自井兒堡撒墻入固原平凉涇州
殺指揮揚洪千戶劉瑞先是正德間小王子三子長阿
爾婁次阿珠次蒙古勒章太師額布勒殺阿爾婁遯入河
西西海之有寇自額布勒始也阿爾婁二子長伯竒次克
們皆幼阿珠稱小王子未幾死衆立伯竒稱伊克汗伊克
汗大營五浩沁察哈爾曰昭阿爾曰布勒噶爾曰克實克
騰曰巴哩巴可五萬人伯竒居中屯牧五營環之又東
有喀提哈哈額特三部喀提部營三其渠莽果王哈哈
部營三其渠孟克保喇額特部營一其渠昆都德哷三部
共六萬人居沙漠東偏與諾延為鄰西有永寔卜阿爾
托蘇蒙古勒章三部永寔卜部營十曰阿克蘇曰哈喇
沁曰薩納勒曰保喇曰達爾罕曰實保沁曰巴勒鄂特
曰鴻和爾丹曰納木珍曰哈爾布奈曼故屬額布勒額
布勒遁西海去遂分散無幾惟哈喇一營僅全阿爾托
蘇部營七故亦屬額布勒後從濟農合為四營曰博果
斯曰烏遜曰鄂噶薩納曰達蘭可七萬蒙古勒章部
營八故屬和碩後從諳達合為六營曰多羅曰圖們輝
和爾曰烏紳曰巴約曰烏嚕曰圖古勒三部衆可四萬濟
農諳達皆出入河套阿珠子也諸種中獨強時寇延寧宣
大南有哈喇沁海蘭二部哈喇沁部營一渠巴達喇喀納
衆可三萬海蘭部營一渠寔喇台吉衆可二萬居宣府大
同寨外北有烏梁海營一故小王子北部也因隙叛去至
今相攻又西為衛喇特可五萬人世與土魯番為讐諸部
雖逐水草遷徙不定然營皆有分地不相亂十二月寇
固原環衛間殺傷以萬計
十七年冬十一月廵按山西御史何贊疏言河套為吉
囊所據外連西海内搆大同宜急勦除其策有二一曰
計以破之二曰勢以走之而其要在於久任撫臣以責
成效興復屯法以裕邊儲議寢不行
二十四年春正月廵按山西御史陳豪疏言北寇三犯
山西殺傷百萬此不可以常寇目之計費帑金六百萬
而戰守無尺寸功諸臣建議動稱屯守不知賊衆内侵
不由諸隘口皆猿攀絶壁蟻附懸崖邊垣又何足恃况
諸鎮烽卒皆媒寇日為生計多囊針刀遇偵者賂求不
殺彼此譯語互為和同待其深入然後舉燧發礟降堠
轉走蓋不止一日一處為爾且邇來之寇類多我民亡
命為彼向導故連歲非時倏至冒險深入如履故途乞
下延臣集議萬全之策期於必戰盡復套地庶可弭其
其内擾之患而邊境無虞矣章下兵部議行
二十五年秋八月套騎三萬餘入犯延安府至三原涇
陽殺掠人畜無筭總督三邊侍即曾銑請復河套條為
八議一曰定廟謨二曰立綱紀三曰審機宜四曰選將
材五曰任賢能六曰足芻餉七曰明賞罰八曰修長技
計萬餘言指據明悉下兵部議行冬十二月總督曾銑
廵撫謝蘭張問行等奏延綏密與套寇為隣自定邊營
至黃甫川連年入寇率由是道所當急為修繕分地定
工次第修舉起自安邊營東至龍州堡計長四百四十
餘里為中段自雙山堡而東至黃甫川計長五百九十
餘里為下段歲修一段期以三年竣事乞發帑銀如宣
大山西故事疏下部議銑復言套賊不除中國之禍未
可量也今日之計宜用練兵六萬人益以山東鎗手二
千多備矢石每當秋夏之交携五十日之餉水陸並進
乘其無備直搗巢穴材官騶發礟火雷擊則彼不能支
歲歲為之每出益勵彼勢必折將遯而出套之恐後矣
俟其遠出然後因祖宗之故疆并河為塞修築墩隍建
置衛所處分戍卒講求屯政以省全陜之轉輸壯中國
之形勢此中興之大烈也願陛下斷自聖心亟定大計夫
臣方議築邊又議復套者以築邊不過數十年計耳復
套則驅斥兇殘臨河作陣乃國家萬年久遠之計唯陛
下裁之疏下兵部議行謂築邊復套兩俱不易相較則
復套又難夫欲率數萬之衆賫五十日之糧深入險遠
艱阻之域以驅數十年盤據之兵談何容易故不若修
墻築邊為計完而成功可期也但延綏一帶地勢延漫
土雜沙鹻居民隔遠最為荒凉若欲一千五百里之地
而責成於三年之功恐未易集縱使能成亦難為守宜
仍行銑等計議以聞帝曰寇據河套為中國患久矣連
歲關隘横被荼毒朕宵旰念之而邊臣無分主憂者今
銑能倡復套之謀甚見壯猷本兵乃久之始覆迄無定
見何也其令銑更與諸邊臣悉心圖議務求長筭若邊
境千里沙漠與宣大地異但可就要害修築兵部其發
銀三十萬兩與銑聽其修邊餉兵造器便宜調度支川
備明年防禦計
二十六年夏五月總督曾銑出塞襲套部勝之初春時
銑督兵出塞掩擊敗還不以聞至是復襲之寇覺銑搜
選銳卒督之戰馘斬二十六人生擒一人托克托和斃於
矢石者甚衆獲馬牛駝槖九百有五十械器八百五十
三以捷聞敵移帳漸北間以輕騎出掠銑復督諸軍驅
之遂遠遁不敢近塞銑旣以捷聞更列上諸臣功罪帝
以套寇連年深入如蹈無人之境大損國威銑能率兵
出塞擒斬有功命增俸賜白金紵幣有差十一月總
督曾銑會同陜西廵撫謝蘭延綏廵撫楊守謙寧夏廵
撫王邦瑞及三鎮總兵議復套方略乃條列十八事曰
恢復河套修築邊墻選擇將材選練士卒買補馬驘進
兵機宜轉運糧餉申明賞罰兼備舟車多置火器招降
用間審度時勢防守河套營田儲蓄及明職守息訛言
寬文法處孽畜又上營陣八圖曰立營總圖及遇敵駐
戰選鋒車戰騎兵迎戰步兵摶戰行營進攻變營長驅
獲功收兵各圖帝覧而嘉之奏下兵部尚書王以旂會
廷臣集議言曾銑先後章疏俱可施行帝曰寇據河套
為國家患朕軫宵旴有年念無任事之臣今銑前後所
上方略卿等旣已詳酌即會同多官協忠抒謀以圖廊
清其定策以聞
二十七年春正月大學士夏言罷初河套之議言力主
之嚴嵩積憾言且欲躐其首輔於是因災異疏陳缺失
謂曾銑開邊啟釁誤國大計所致夏言表裏雷同淆亂
國事當罪遂罷言逮銑詣京出兵部尚書王以旂總督
軍務廷臣議罪凡與議復套者悉奪俸并罰言官廷杖
有差於是復套事宜悉為停止會諳達蹈冰踰河入套
將謀犯延寧聲勢甚張廵撫延綏楊守謙以聞嵩激上
怒謂諳達合衆入套皆曾銑開邊啟釁所致於是兵部
侍即萬鎮等參曾銑㒺上貪功之罪甘肅總兵咸寧侯
仇鸞初被銑劾奏逮京亦上疏訐銑嵩主之棄銑市銑
有機略初為御史廵按遼東會遼陽廣寧撫順兵變銑
密運方略悉捕首惡誅之全遼大定時論以為才比視
西師乃倡復套議夏言好邊功遂力主持之時敵勢方
熾而我兵積弱銑疏下部議久之未覆上亦危疑之密
以訊嚴嵩嵩素與言不相能欲因是陷言銑銑竟論死
家無餘貲妻子狼狽遠徙後九月復寇宣府上曰寇以
言銑收河套故報復至此遂并斬言天下並冤之自言
銑死竟無一人議復河套者
谷應泰曰邊備所爭者二地勢坦衍敵騎四入列
守不足追哨難及蘇子所謂大梁四戰之衝汪立
信所謂長江隨處可入是也地或險阨山谷林薄
寒嶢不畊沙鹵乏水耿弇第言五溪水險縋糧而
食馬文升言西域道旱因雪為泉是也若河套三
面憑河荷戈守禦險踰長城地又肥饒耕桑自給
然則河套屯守歲省租税數十萬障塞之卒亦十
餘萬東距偏頭西抵寧夏二千里中晝乏旌旗夜
罕鼓柝矣周城朔方漢開河西有自來也邊備久
虚縱敵深入畜牧既久樂不思去伏蒿之雉不復
畏鷹噍穴之鼠不復畏貓而邊將又坐視養癰莫
敢深入憲宗時楊琚請建一十三城堡七十四墩
臺李文逹又以中筦力贊乃三帥授劍或輿疾徵
還或遷延不出惟王越深入紅鹽池焚其廬帳劫
其器甲賊喪失妻孥相顧慟哭而大師不繼虎牢
一關卒為楚有河西數郡折為秦臣武宗時楊一
清又請力圖受降旋以璫瑾去位夫仁願且爭險
於黃河之外而扼受降今人乃歛兵於河套之内
僅守延綏開門延寇角勝堂奥三方被敵秦晉騷
然世宗之世延安涇陽皆供蹂&KR1011;矣曾銑毅然請
行願以數萬之衆持五十日之糧水陸星馳矢礟
電發燔燒積聚驅掠馬牛往來出沒歲無寧晷食
道既窮項王亦欲踐鴻溝之約將士思歸關羽不
能救荆州之潰世宗屢降璽書特頒文綺展圖嘉
歎刻期廓清而夏言又力主銑議樞臣俱先後奏
行辟之充國旣有孝宣復煩魏相魏尚已逢文帝
更遇馮唐君臣將相千載一時而乃急殺大臣以
當星變先誅渠帥以謝兵端道濟誅而長城自壊
得臣死而晉毒已亡予所惜者反禍為福難于轉
石化成為敗疾又轉圜九重廟算倏智倏愚幕府
平章忽功忽罪匣中之劍竟斬曹彬拜將之壇并
收相國世宗之英察何如也
明史紀事本末卷五十八
