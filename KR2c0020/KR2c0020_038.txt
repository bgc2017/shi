明史紀事本末卷三十八
浙江提學僉事谷應泰編
平鄖陽盗
憲宗成化元年夏四月荆襄盗劉千斤反荆襄之上游
為鄖陽鄖古麋國春秋時為楚附庸地多山元至正間
流賊作亂終元世竟不能制明初命鄧愈以大兵勦除
之空其地禁流民不得入然地界湖廣河南陜西三省
間又多曠土山谷阸塞林箐蒙密中有草木可採掘食
正統二年歲饑民徙入不可禁聚旣多無所禀約束中
巧黠者自相雄長稍能驅役之漢中守臣以聞且言不
即誅恐有後患上曰小民為饑寒所迫奈何遽用兵誅
之命御史金敬往撫輯敬至謫數人戍餘陽聽撫而大
奸皆潜伏不出尋復縱勢益滋蔓有錦衣千戶楊英者
奉使河南策其必反上䟽言流逋之衆宜選良吏賑恤
其饑漸圖所以散遣之辭甚諄切不報三省長吏又多
諉非已境因循不治至是千斤遂倡亂千斤名通河南
西華人有膂力縣治門有石獅重千斤通手舉之人因
號為劉千斤正統中潜往襄陽房縣與僧尹天峯謀亂
成化元年有石龍號石和尚紏合馮子龍數百人四散
剽掠通令男聰約子龍舉事乃於大石厰立黃旗聚衆
據海溪寺稱王偽號漢建元德勝偽署將軍元帥以石
和尚為謀主劉長子苗龍苗虎為羽翼衆至數萬劫襄
鄧境時王恕方以副都出撫懸榜曉諭而未受分討之
命賊狃為故常不肻散恕聞於朝曰民可撫也而奸民
好亂者非兵不威五月命撫寧伯朱永為總兵官兵
部尚書白圭提督軍務太監唐慎林貴監軍合湖廣總
兵李震討劉千斤副都御史王恕會三師並進擣其巢
二年春二月擢鎮守荆襄王信為都指揮同知劉千斤
之亂荆襄震驚信度房陵險要自率數十騎往據之調
集民兵不滿千人賊四千餘人突至圍攻之援絶信多
張旗舉火日夜不息歴四旬間以死士出城五六里舉
火礟賊以為援兵也驚潰信追擊大利三月提督荆
襄軍務兵部尚書白圭奏言賊首劉千斤在襄陽房縣
豆沙河諸處萬山之中分作七屯臣等議欲分兵四路
一從南漳一從安遠一從房縣一從糓城犄角並進尅
期會勦上報曰兵不可遥制悉如卿所議行五月兵
部尚書白圭及湖廣總兵都督李震帥師討荆襄賊平之
先是圭至南陽與撫寧伯朱永由南漳入遇賊誘之臨
城擊破之永適有疾留鎮圭與唐慎李震湖廣廵撫王
儉進兵潭頭坪林貴鮑政自安遠進兵馬良坪喜信王
信自房縣進兵浪口河王恕率都指揮劉清等亦自糓
城進兵洞庭廟賊見勢逼千斤走壽陽欲出陜西苗龍
走大布欲出遠安即調兵往壽陽截其奔軼千斤退保
大市與龍合都指揮田廣進至鴈坪擊賊敗之追及於
古口山明日廣與諸軍皆會進攻賊陣斬其子劉聰偽
都司苗虎一百餘人乘勝進兵賊退入巢穴山險復雨
淖圭身先士卒至格兜賊憑險為拒時諸路兵會已二
日攻之不能下士卒聞圭來倍奮勇圭乃命劉清將兵
千餘由間道出賊後焚其營而自以大軍臨之圭與震
儉攻其右王信擊其左鮑政衝其中賊數萬餘迎戰顧
其營火遂驚走蹂躡死者無筭擊斬萬人生擒劉千斤
獻俘京師與苗龍等四十人皆磔於市男子十歲以上
者斬之惟劉長子石和尚遁去深入岩險會永病愈更
帥兵搜餘黨六月石和尚集衆千餘焚劫四川大昌
縣殺䕫州通判王禎命分兵討之冬十月提督湖廣
軍務白圭誘執賊首石和尚時石和尚劉長子聚衆巫
山圭遣參將喜信鮑政都指揮白玉隨賊向往勦之賊
計窮食盡乞降圭遣指揮張英誘之劉長子遂縳石和
尚送至喜信營受之長子詣信營乞食信餉之俾居近
營旣而并誘執劉千斤妻連氏及其偽職常通王靖張
石英等六百餘人事聞上命搜捕餘黨賊平諸將忌張
英功譛於朱永謂英多獲賊賄以事捶殺之遂班師
十一月磔石和尚劉長子於市叙平荆襄功進撫寧伯
朱永為侯李震興寧伯白圭進太子少保
四年春三月改戸部右侍郎楊璿為右副都御史撫治
荆襄南陽流民
六年冬十月荆襄賊李鬍子聚衆反先是賊平諸郡邑
控制戍守皆未設會歲大旱流民入山者九十萬人李
鬍子新鄭人劉千斤餘黨也千斤敗與其黨王彪走免
紏合餘黨小王洪石歪膞往來南漳内鄉渭南間復倡
流民為亂偽稱太平王立一條蛇坐山虎等號官軍屢
捕不獲荆襄南陽為之騷然十一月命都御史項忠
總督河南湖廣荆襄軍務討李鬍子
七年春正月右都御史項忠至襄陽以見卒寡弱請調
永順等土兵從之諸將請速進忠曰流民逃聚山谷䧟
盗中不能自脱耳乃駐兵分布險要遣人持榜招諭有
能去賊自歸者禁勿殺於是民多携老弱來歸王彪引
數十人覘軍且阻歸者出不意擒之兵部尚書白圭言
賊黨困饑寒出於迫脅宜勑項忠相度機勢計撫綏長
策不必調永順保靖土兵以滋騷動忠奏曰賊據險在
萬山中復有流民從之患將不測臣奉詔旨開諭生路
流民携扶老幼出山日夜不絶計四十餘萬今若中止
土兵恐民聞之仍懷疑懼且王彪雖授首而渠魁李鬍
子尚竄伏設復再聚重調為難上報曰土兵已到嚴約
不得擾民其流民在山眷戀生業不至為非者用心設
法撫安之十一月荆襄南陽流賊平進總督軍務項
忠右都御史𠡠留撫治忠之用兵荆豫也遣人持榜入
山招諭負險不服即縱兵勦不赦李鬍子勢孤潜伏山
寨忠遣副使余洵都指揮李振率兵追捕遇鬍子於竹
山縣盡死拒敵為官軍所擒小王洪尚有衆五百屯於
鈞州龍潭亦破擒之凢遣還鄉者四十萬人俘斬二千
人編戍者萬餘人時流民有自洪武以來家業延子孫
未嘗為惡者兵入盡草薙之死者枕藉山谷其戍湖貴
者又多道死棄屍江滸議者謂忠此役實多濫殺旣樹
平荆襄碑或亦呼為墮淚以嘲忠云十二月都御史
項忠獻荆襄俘李鬍子一百二十九人刑部尚書陸瑜
等會奏坐罪有差
八年夏四月給事中梁璟疏劾都御史項忠偏聽檢討
張寬御史劉潔總兵李震縱殺要功上曰荆襄流民為
患中外皆以為慮今及蕩平即議其後非所以激勸天
下也兵部尚書白圭又言忠所上荆陽功次文冊與震
前後不同請勘上亦不聽五月都御史項忠乞致仕
慰留之召還院先是有星孛於天田言者謂荆襄殺戮
所致忠再疏自列因乞骸骨上温旨答之
十二年春二月命都御史原傑經略鄖陽撫定流民自
成化初年陜西至荆襄唐鄧之間皆長山大谷綿亘千
里所至流逋藏聚為梗劉千斤之亂因之至李鬍子復
亂流民無慮百萬都御史項忠奉命捕逐之死者不可
勝計祭酒周洪謨乃著流民說略曰昔因修天下地理
志見東晉時廬松之民流至荆州乃僑置松滋縣於荆
江之南陜西雍州之民流聚襄陽乃僑置南雍州於襄
西之側其後松滋遂隸於荆州南雍遂併於襄陽垂今
千載寧謐如故此前代處置荆襄流民者甚得其道若
今聽其近諸縣者附籍遠諸縣者設州縣以撫之置官
吏編里甲寬徭役使安生業則流民皆齊民矣都御史李
賓深然其說至是流民復集如前賓乃援洪謨說疏上
之上可焉命傑往蒞其事秋七月北城兵馬吏目文
會疏言荆襄自古用武之地宣德間有流民鄒百川楊
繼保匿聚為非正統中民胡忠等開墾荒田始入版籍
編成里甲成化年來劉千斤石和尚李鬍子相繼作亂
大臣處置失宜終未安輯今河南歲歉民饑入山就食
勢不可止能保無後日之患經條上三事曰荆襄土地
肥饒皆可耕種遠年入籍流民可給還田土所附籍者
領田土力耕量存恤之其願回籍者聽曰流民潜處出
没不常乞選良有司為之撫綏軍衛官為之守禦則流
民自安曰荆襄上流為吳楚要害道路多通必於總隘
之處加設府衛州縣立為保甲通貨賄以足其衣食立
學校以厚其風俗則其民自趨於善矣上大是之命都
御史原傑採其言用之九月都御史原傑奏言信陽固
始等州縣南抵蘄黃西接荆襄東連鳳陽霍丘山勢綿
亘河流四逹盗易出没且鳳陽陳州近皆被災流民載
道盗入霍丘劫帑藏執縣官民庶騷動誠宜思患預防
今請於汝寧所屬信陽等一十三州縣令二司廵守官
選壯丁備噐械馬匹委任二官督之緝捕盗賊又信陽
軍民雜處奸盗尤衆請調守備南陽河南都指揮官俾
得專禦盗賊禁治銀洞又商城縣南接六安州二百餘
里四野曠漫而金剛臺廵檢司乃在縣北今請遷置縣
馬頭山詔悉如所言行之十一月開設湖廣鄖陽府
即其地設湖廣行都司衛所及縣時都御史原傑徧置諸
郡縣深山窮谷無不親至至則宣朝廷德意問民疾苦
諸父老皆忻然原附版籍為良民於是大會湖廣河南
陜西撫按藩臬之臣籍流民得十一萬三千餘戸遣歸
故土者一萬六千餘戸其願留者九萬六千餘戸許各
自占曠土官為計丁力限給之令開墾為永業以供賦
役置郡縣統之於是湖廣割竹山地分置竹溪縣割鄖
津地分置鄖西縣河南割南陽汝州唐縣地分置桐柏
南召伊陽三縣陜西析商縣地為商南山陽二縣而以
商縣為商州使流寓土著者參錯以居又即鄖縣城置
鄖陽府以統鄖及竹山竹溪鄖西上津六縣且立行都
司衛於鄖陽以保障控禦之經畫旣定乃上其事因薦
鄧州知州吳遠為鄖陽知府諸州縣皆選鄰境良能吏
習知其事者為之又以地界三省無統紀薦御史吳道
宏才望請代己任得兼制三省撫治八郡居鄖陽上遂
擢道宏為大理少卿代傑撫治馳璽書賜傑召還以為
南京兵部尚書傑勞苦成疾南還竟卒於驛舍荆襄之
民聞之無不流泣者尋以撫治鄖陽大理少卿吳道宏
為右僉都御史開府鄖陽著為令
谷應泰曰鄖陽斗絶西北錯處陜蜀南下則光信
南陽豫州之域漢北楚山又皆蜿蜒亘屬下抵鳳
陽廬霍地徧千里壤接數省河流四達複嶺萬里
麋羅之故國鬻熊之邊陲也終元之世嘯聚不散
高皇削平竟虚其地禁民勿入夫亦周終徙洛漢
不復豐惡其淵藪遂作丘墟然而鄖處萬山林篁
叢密地旣紆迴利堪樵給流民生長莫隸版圖家
占土田不知租税此亦桃源之於武陵五丁之於
蜀道矣流聚旣多遂生雄長天水泥丸之志尉陀
坐大之形劉通以膂力號劉千斤石龍以妖䜟號
石和尚憲宗之世潜號改元唐鄧荆襄騷然不靖
白圭以大司馬出督五道俱進敗之南漳懸軍深
入焚其中營千斤獻俘闕下而臨陣斬獲者萬有
餘人蹂亂走死者不可勝筭兵威懲創於斯烈矣
旣而劉長子又有餘黨復聚巫山圭發師掩捕連
營入討食盡援窮誘殺渠帥獲縛者復六百餘人
而上猶命縱兵誅勦必無噍類示不臣之烱鍳明
天威之莫犯也旣而李鬍子又以餘黨搆亂荆襄
項忠主勦尤力徧召土兵進營竹房陳俘二千編
戍滿萬乃史稱其草薙良民枕藉山谷戍多道死
尸棄江干項羽盡屠外黃晉楚遂築京觀不是過
也然而流民入山就食雲集如前大臣悔禍始議
更張洪謨著流民之說文會有三事之陳原傑乃
披榛履險宣布慰問於是山東之民扶杖聽詔河
北之老流涕觀軍入籍者十一萬三千願留者九
萬六千餘戸各占曠土並輸賦役割地三省設置
六縣而鄖陽巍然重鎮矣鄭國成渠秦漑萬頃受
降河外唐築三城國寳慢藏利噐誨盗非惟棄險
實啟戎心故一介之吏賢於十萬之師耰鉏之民
勝於組練之甲然後知飲至凱旋稱俘獻廟當時
虔劉我赤子抑又何多也原傑﨑嶇布置竟以勞
卒萊公雷竹叔子峴碑視死人如刈以為己功者
吾又以傑為百世如生也
明史紀事本末卷三十八
