梁書卷二十四
唐散騎常侍姚思廉撰
列𫝊第十八
蕭景(弟昌)(昂)(昱)
蕭景字子昭高祖從父弟也父崇之字茂敬即左光禄
大夫道賜之子道賜三子長子尚之字茂先次太祖文
皇帝次崇之初左光禄居於鄕里專行禮讓為衆所推
仕歴宗太尉江夏王參軍終於治書侍御史齊末追贈
散騎常侍左光祿大夫尚之敦厚有德器為司徒建安
王中兵參軍一府稱為長者琅邪王僧虔尤善之每事
多與議決遷步兵校尉卒官天監初追諡文宣侯尚之
子靈鈞仕齊廣德令高祖義師至行會稽郡事頃之卒
高祖即位追封東昌縣侯邑一千戸子謇嗣崇之以幹
能顯為政尚嚴厲官至冠軍將軍東陽太守永明中錢
唐唐㝢之反别衆破東陽崇之遇害天監初追諡忠簡
侯景八歲随父在郡居喪以毁聞既長好學才辯能斷
齊建武中除晉安王國左常侍遷永寧令政為百城最
永嘉太守范述曾居郡號稱廉平雅服景為政乃牓郡
門曰諸縣有疑滯者可就永寕令决頃之以疾去官永
嘉人胡仲宣等千人詣闕表請景為郡不許還為驃騎
行參軍永元二年以長沙宣武王懿勲除步兵校尉是
冬宣武王遇害景亦逃難高祖義師至以景為寕朔將
軍行南兖州軍事時天下未定江北傖楚各據塢壁景
示以威信渠帥相率面縛請罪旬日境内皆平中興二
年遷督南兖州諸軍事輔國將軍監南兖州高祖踐阼
封吴平縣侯食邑一千戸仍為使持節都督北兖徐青
冀四州諸軍事冠軍將軍南兖州刺史詔景母毛氏為
國太夫人禮如王國太妃假金章紫綬景居州清恪有
威裁明觧吏職文案無壅下不敢欺吏人畏敬如神會
年荒計口賑卹為饘粥於路以賦之死者給棺具人甚
賴焉天監四年王師北伐景帥衆出淮陽進屠宿豫丁
母憂詔起攝職五年班師除太子右衛率遷輔國將軍
衛尉卿七年遷左驍騎將軍兼領軍將軍領軍管天下
兵要監局官僚舊多驕侈景在職峻切官曹肅然制局
監皆近倖頗不堪命以是不得久留中尋出為使持節
督雍梁南北秦郢州之竟陵司州之随郡諸軍事信武
將軍寕蠻校尉雍州刺史八年三月魏荆州刺史元志
率衆七萬寇潺溝驅廹羣蠻羣蠻悉渡漢水來降議者
以蠻累為邊患可因此除之景曰窮來歸我誅之不祥
且魏人來侵每為矛楯若悉誅蠻則魏軍無礙非長策
也乃開樊城受降因命司馬朱思遠寕蠻長史曹義宗
中兵參軍孟惠儁擊志於潺溝大破之生擒志長史杜
景斬首萬餘級流屍盖漢水景遣中兵參軍崔繢率軍
士收而瘞焉景初到州省除參迎羽儀器服不得煩擾
吏人修營城壘申警邊備理辭訟勸農桑郡縣皆改節
自厲州内清肅緣漢水陸千餘里抄盗絶迹十一年徵
右衛將軍領石頭戍軍事十二年復為使持節督南北
兖北徐青冀五州諸軍事信威將軍南兖州刺史十三
年徵為領軍將軍直殿省知十州損益事月加祿五萬
景為人雅有風力長於辭令其在朝廷為衆所瞻仰於
高祖屬雖為從弟而禮寄甚隆軍國大事皆與議決十
五年加侍中十七年太尉揚州刺史臨川王宏坐法免
詔曰揚州應湏緝理宜得其人侍中領軍將軍吴平侯
景才任此舉可以安右將軍監揚州并置佐史侍中如
故即宅為府景越親居揚州辭讓甚懇惻至於涕泣高
祖不許在州尤稱明斷符教嚴整有田舍老姥嘗訴得
符還至縣縣吏未即發姥語曰蕭監州符火爄汝手何
敢留之其為人所畏敬如此十八年累表陳觧高祖未
之許明年出為使持節散騎常侍都督郢司霍三州諸
軍事安西將軍郢州刺史將發高祖幸建興苑餞别為
之流涕既還宫詔給鼓吹一部在州復有能名齊安竟
陵郡接魏界多盗賊景移書告示魏即禁塢戍保境不
復侵略普通四年卒于州時年四十七詔贈侍中中撫
軍開府儀同三司諡曰忠子勵嗣
昌字子建景第二弟也齊豫章末為晉安王左常侍天
監初除中書侍即出為豫章内史五年加寕朔將軍六
年遷持節督廣交越桂四州諸軍事輔國將軍平越中
即將廣州刺史七年進號征遠將軍九年分湘州置衡
州以昌為持節督廣州之綏建湘州之始安諸軍事信
武將軍衡州刺史坐免十三年起為散騎侍即尋以本
官兼宗正卿其年出為安右長史累遷太子中庶子通
直散騎常侍又兼宗正卿昌為人亦眀悟然性好酒酒
後多過在州郡每醉輙逕出入人家或獨詣草野其於
刑戮頗無期度醉時所殺醒或求焉亦無悔也屬為有
司所劾入留京師忽忽不樂遂縱酒虚悸在石頭東齋
引刀自刺左右救之不殊十七年卒時年三十九子伯
言
昂字子明景帝三弟也天監初累遷司徒右長史出為
輕車將軍監南兖州初兄景再為南兖德惠在人及昂
來代時人方之馮氏徵為琅邪彭城二郡太守軍號如
先復以輕車將軍出為廣州刺史普通二年為散騎常
侍信威將軍四年轉散騎侍郎中領軍太子中庶子出
為吴興太守大通二年徵為仁威將軍衛尉卿尋為侍
中兼領軍將軍中大通元年為領軍將軍二年封湘隂
縣侯邑一千戸出為江州刺史大同元年卒時年五十
三諡曰恭
昱字子貞景第四弟也天監初除秘書郎累遷太子舍
人洗馬中書舍人中書侍即每求自試高祖以為淮南
永嘉襄陽郡並不就志願邊州高祖以其輕脫無威望
抑而不許遷給事黃門侍即上表曰夏初陳啓未垂採
照追懷慙懼實戰胸心臣聞暑雨祁寒小人猶怨榮枯
寵辱誰能忘懷臣藉以往因得預枝戚之重緣報既雜
時聞坎壈之運昔在齊季義師之始臣乃幼弱粗有識
慮東西阻絶歸赴無由雖未能負戈擐甲實銜淚憤懣
?伏東境備履艱危首尾三年亟移數處雖復飢寒切
身亦不以凍餒為苦每涉驚疑惶怖失魄既乖致命之
節空有項領之憂希望開泰冀蒙共樂豈期二十餘年
功名無紀畢此身骸方填溝壑丹誠素願溘至長罷俯
自哀憐能不傷歎夫自媒自衒誠哉可鄙自譽自伐實
在可羞然量已揆分自知者審陳力就列寕敢空言是
以常願一試屡成干請夫上應玄象實不易叨錦不輕
裁誠難其製過去業鄣所以致乖算測聖監既謂臣愚
短不可試用豈容久居顯禁徒穢黃樞忝竊稍積恐招
物議請觧今職乞屏退私門伏願天照特垂允許臣雖
叨榮两宫報效無地方違省闥伏深戀悚高祖手詔荅
曰昱表如此古者用人必前明試皆湏績用既立乃可
自退之高昔漢光武兄子章興二人並有名宗室就欲
習吏事不過章為平隂令興為緱氏宰政事有能方遷
郡守非直政績見稱即是光武猶子昱之才地豈得比
類焉往歲處以淮南郡既不肯行續用為招遠將軍鎮
北長史襄陽太守又以邊外致辭改除招遠將軍永嘉
太守復云内地非願復問晉安臨川随意所擇亦復不
行觧巾臨郡事不為薄數有致辭意欲何在且昱諸兄
逓居連率相繼推轂未嘗缺歲其同産兄景今正居藩
鎮朕豈厚於景而薄於昱正是朝序物議次第若斯於
其一門差自無愧無論今日不得如此昱兄弟昔在布
衣以處成長於何取立豈得任情反道背天違地孰謂
朝廷無有憲章特是未欲致之於理既表觧職可聽如
啓坐免官因此杜門絶朝覲國家慶弔不復通普通五
年坐於宅内鑄錢為有司所奏下廷尉得免死徙臨海
郡行至上虞有敕追還且令受菩薩戒昱既至恂恂盡
禮改意蹈道持戒又精潔高祖甚嘉之以為招遠將軍
晉陵太守下車勵名迹除煩苛眀法憲嚴於姦吏優養
百姓旬日之間郡中大化俄而暴疾卒百姓行坐號哭
市里為之諠沸設祭奠於郡庭者四百餘人田舍有女
人夏氏年百餘歲扶曾孫出郡悲泣不自勝其惠化所
感如此百姓相率為立廟建碑以紀其德又詣京師求
贈諡詔贈湘州刺史諡曰恭
史臣曰高祖光有天下慶命傍流枝戚屬㜕咸被任遇
蕭景之才辯識斷益政佐時盖梁宗室令望者矣
梁書卷二十四
梁書卷二十四考證
蕭景𫝊蕭景字子昭昭南史作照
江北傖楚各據塢壁江南史作沔
梁書卷二十四考證
