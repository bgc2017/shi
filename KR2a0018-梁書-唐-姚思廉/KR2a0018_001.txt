梁書卷一
唐散騎常侍姚思廉撰
本紀第一
武帝上
高祖武皇帝諱衍字叔達小字練兒南蘭陵中都里人
漢相國何之後也何生酇定侯延延生侍中彪彪生公
府掾章章生皓皓生仰仰生太傅望之望之生光祿大
夫育育生御史中丞紹紹生光祿勲閎閎生濟隂太守
闡闡生吳郡太守冰冰生中山相苞苞生博士周周生
蛇丘長矯矯生州從事逵逵生孝廉休休生廣陵郡丞
豹豹生太中大夫裔裔生淮隂令整整生濟隂太守鎋
鎋生州治中副子副子生南臺治書道賜道賜生皇考
諱順之齊高帝族弟也參預佐命封臨湘縣侯歴官侍
中衛尉太子詹事領軍將軍丹陽尹贈鎮北將軍高祖
以宋孝武大明八年甲辰歲生於秣陵縣同夏里三橋
宅生而有竒異兩骻駢骨頂上隆起有文在右手曰武
帝及長博學多通好籌略有文武才幹時流名軰咸推
許焉所居室常若雲氣人或過者體輒肅然起家巴陵
王南中郎法曹行參軍遷衛將軍王儉東閣祭酒儉一
見深相器異謂廬江何憲曰此蕭郎三十内當作侍中
出此則貴不可言竟陵王子良開西邸招文學高祖與
沈約謝朓王融蕭琛范雲任昉陸倕等竝遊焉號曰八
友融俊爽識鑒過人尤敬異高祖每謂所親曰宰制天
下必在此人累遷隨王鎮西諮議參軍尋以皇考艱去
職隆昌初明帝輔政起高祖為寧朔將軍鎮壽春服闋
除太子庶子給事黃門侍郎入直殿省預蕭諶等定策
勲封建陽縣男邑三百戸建武二年魏遣將劉昶王肅
帥衆寇司州以高祖為冠軍將軍軍主隸江州刺史王
廣為援距義陽百餘里衆以魏軍盛趑趄莫敢前高祖
請為先啓廣即分麾下精兵配高祖爾夜便進去魏軍
數里逕上賢首山魏軍不測多少未敢逼黎明城内見
援至因出軍攻魏柵高祖帥所領自外進戰魏軍表裏
受敵乃棄重圍退走軍罷以高祖為右軍晉安王司馬
淮陵太守還為太子中庶子領羽林監頃之出鎮石頭
四年魏帝自率大衆寇雍州明帝令高祖赴援十月至
襄陽詔又遣左民尚書崔慧景總督諸軍高祖及雍州
刺史曹武等竝受節度明年三月慧景與高祖進行鄧
城魏主帥十萬餘騎奄至慧景失色欲引退高祖固止
之不從乃狼狽自拔魏騎乘之於是大敗高祖獨帥衆
距戰殺數十百人魏騎稍却因得結陣斷後至夕得下
船慧景軍死傷略盡惟高祖全師而歸俄以高祖行雍
州府事七月仍授持節都督雍梁南北秦四州郢州之
竟陵司州之隨郡諸軍事輔國將軍雍州刺史其月明
帝崩東昏即位揚州刺史始安王遥光尚書令徐孝嗣
尚書右僕射江祏右將軍蕭坦之侍中江祀衛尉劉暄
更直内省分日帖敕高祖聞之謂從舅張弘策曰政出
多門亂其階矣詩云一國三公吾誰適從況今有六而
可得乎嫌隙若成方相誅滅當今避禍惟有此地勤行
仁義可坐作西伯但諸弟在都恐罹世患須與益州圖
之耳時高祖長兄懿罷益州還仍行郢州事乃使弘策
詣郢陳計於懿曰昔晉惠庸主諸王争權遂内難九興
外寇三作今六貴争權人握王憲制主畫敕各欲專威
睚眦成憾理相屠滅且嗣主在東宮本無令譽媟近左
右蜂目忍人一總萬幾恣其所欲豈肯虚坐主諾委政
朝臣積相嫌貳必大誅戮始安欲為趙倫形迹已見蹇
人上天信無此理且性甚猜狹徒取亂機所可當軸惟
有江劉而已祏怯而無斷暄弱而不才折鼎覆餗翹足
可待蕭坦之胸懷猜忌動言相傷徐孝嗣才非柱石聽
人穿鼻若隙開亹起必中外土崩今得守外藩幸圖身
計智者見機不俟終日及今猜防未生宜召諸弟以時
聚集後相防疑拔足無路郢州控带荆湘西注漢沔雍
州士馬呼吸數萬虎眎其閒以觀天下世治則竭誠本
朝時亂則為國翦暴可得與時進退此蓋萬全之策如
不早圖悔無及也懿聞之變色心弗之許弘策還高祖
乃啓迎弟偉及憺是歲至襄陽於是潛造器械多伐竹
木沉於檀溪密為舟裝之備時所住齋常有五色回轉
狀若蟠龍其上紫氣騰起形如繖蓋望者莫不異焉永
元二年冬懿被害信至高祖密召長史王茂中兵呂僧
珍别駕柳慶遠功曹史吉士瞻等謀之既定以十一月
乙己召僚佐集於廳事謂曰昔武王會孟津皆曰紂可
伐今昏主惡稔窮虐極暴誅戮朝賢罕有遺育生人塗
炭天命殛之卿等同心疾惡共興義舉公侯將相良在
兹日各盡勲效我不食言是日建牙於是收集得甲士
萬餘人馬千餘匹船三千艘出檀溪竹木裝艦先是東
昏以劉山陽為巴陵太守配精兵三千使過荆州就行
事蕭穎胄以襲襄陽高祖知其謀乃遣參軍王天虎龐
慶國詣江陵遍與州府書及山陽西上高祖謂諸將曰
荆州本畏襄陽人如脣亡齒寒自有傷弦之急寧不闇
同邪我若總荆雍之兵掃定東夏韓白重出不能為計
況以無算之昏主役御刀應敕之徒哉我能使山陽至
荆便即授首諸君試觀何如及山陽至巴陵高祖復令
天虎齎書與穎胄兄弟去後高祖謂張弘策曰夫用兵
之道攻心為上攻城次之心戰為上兵戰次之今日是
也近遣天虎往州府人皆有書今叚乘驛甚急止有兩
封與行事兄弟云天虎口具及問天虎而口無所說行
事不得相聞不容妄有所道天虎是行事心膂彼聞必
謂行事與天虎共隱其事則人人生疑山陽惑於衆口
判相嫌貳則行事進退無以自明必漏吾謀内是馳兩
空函定一州矣山陽至江安聞之果疑不上穎胄大懼
乃斬天虎送首山陽山陽信之將數十人馳入穎胄伏
甲斬之送首高祖仍以南康王尊號之議來告且曰時
月未利當須來年二月遽便進兵恐非廟算高祖答曰
今坐甲十萬糧用自竭況所藉義心一時驍銳事事相
接猶恐疑怠若頓兵十旬必生悔吝童兒立異便大事
不成今太白出西方仗義而動天時人謀有何不利處
分已定安可中息昔武王伐紂行逆太歲復須待年月
乎竟陵太守曹景宗遣杜思冲勸高祖迎南康王都襄
陽待正尊號然後進軍高祖不從王茂又私於張弘策
曰我奉事節下義無進退然今者以南康置人手中彼
便挾天子以令諸侯而節下前去為人所使此豈歲寒
之計弘策言之高祖曰若使前途大事不捷故自蘭艾
同焚若功業克建威讋四海號令天下誰敢不從豈是
碌碌受人處分待至石城當面曉王茂曹景宗也於沔
南立新野郡以集新附三年二月南康王為相國以高
祖為征東將軍給鼓吹一部戊申高祖發襄陽留弟偉
守襄陽城總州府事弟憺守壘城府司馬莊丘黑守樊
城功曹史吉士詢兼長史白馬戍主黃嗣祖兼司馬鄀
令杜永兼别駕小府錄事郭儼知轉漕移檄京邑曰夫
道不常夷時無永化險泰相㳂晦明非一皆屯困而後
亨資多難以啟聖故昌邑悖德孝宣聿興海西亂政簡
文升歴竝拓緒開基紹隆寶命理驗前經事昭往策獨
夫擾亂天常毁棄君德姦回淫縱歲月滋甚挺虐於鬌
翦之年植險於髫丱之日猜忌凶毒觸途而著暴戾昏
荒與事而發自大行告漸喜容前見梓宮在殯靦無哀
色懽娛遊宴有過平常竒服異衣更極誇麗至於選采
妃嬪姊妹無别招侍巾櫛姑姪莫辨掖庭有稗販之名
姬姜被干殳之服至乃形體宣露䙝衣顚倒斬斮其間
以為懽笑騁肆淫放驅屏郊邑老弱波流士女塗炭行
産盈路輿尸竟道母不及抱子不遑哭劫掠剽虜以日
繼夜晝伏宵遊曾無休息淫酗醟肆酣歌壚邸寵恣愚
豎亂惑妖嬖梅蟲兒茹法珍臧獲厮小專制威柄誅翦
忠良屠滅卿宰劉鎮軍舅氏之尊盡忠奉國江僕射外
戚之重竭誠事上蕭領軍葭莩之宗志存柱石徐司空
沈僕射搢紳冠冕人望攸歸或渭陽餘感或勲庸允穆
或誠著艱難或劬勞王室竝受遺託同參顧命送往事
居俱竭心力宜其慶溢當年祚隆後裔而一朝齏粉孩
稚無遺人神怨結行路嗟憤蕭令君忠公幹伐誠貫幽
顯往年寇賊遊魂南鄭危逼拔刃飛泉孤城獨振及中
流逆命憑陵京邑謀猷禁省指授羣帥剋翦鯨鯢清我
王度崔慧景竒鋒迅駭兵交象魏武力喪魂義夫奪膽
投名送欵比屋交馳負糧景從愚智競赴復誓旅江甸
奮不顧身奬厲義徒電掩彊敵克殱大憝以固皇基功
出桓文勲超伊呂而勞謙省己事昭心迹功遂身退不
祈榮滿敦賞未聞禍酷遄及預禀精靈孰不冤痛而羣
孽放命蜂蠆懷毒乃遣劉山陽驅扇逋逃招逼亡命潛
圖密構規見掩襲蕭右軍夏侯征虜忠斷夙舉義形於
色竒謀宏振應手梟懸天道禍淫罪不容戮至於悖禮
違教傷化虐人射天彈路比之猶善刳胎斮脛方之非
酷盡寓縣之竹未足紀其過窮山澤之兔不能書其罪
自草昧以來圖牒所記昏君暴后未有若斯之甚者也
既人神乏主宗稷阽危海内沸騰氓庶板蕩百姓懔懔
如崩厥角蒼生喁喁投足無地幕府荷眷前朝義均休
戚上懷委付之重下惟在原之痛豈可卧薪引火坐觀
傾覆至尊體自高宗特鍾慈寵明竝日月粹昭靈神祥
啟元龜符驗當璧作鎮陜藩化流西夏謳歌攸奉萬有
樂推右軍蕭穎胄征虜將軍夏侯詳竝同心翼戴即宮
舊楚三靈再朗九縣更新升平之運此焉復始康哉之
盛在乎兹日然帝德雖彰區宇未定元惡未黜天邑猶
梗仰禀宸規率前啟路即日遣冠軍竟陵内史曹景宗
等二十軍主長槊五萬驥騄為羣鶚視争先龍驤竝驅
步出横江直指朱雀長史冠軍將軍襄陽太守王茂等
三十軍主戈船七萬乘流電激摧鋒扼險斜趣白城南
中郎諮議參軍軍主蕭偉等三十九軍主巨艦迅檝衝
波噎水旗鼓八萬焱集石頭南中郎諮議參軍軍主蕭
憺等四十二軍主熊羆之士甲楯十萬㳂波馳艓掩據
新亭益州刺史劉季連梁州刺史柳惔司州刺史王僧
景魏興太守裴師仁上庸太守韋叡新城太守崔僧季
竝肅奉明詔龔行天罰蜀漢果銳㳂流而下淮汝勁勇
望波遄騖幕府總率貔貅驍勇百萬繕甲燕弧屯兵冀
馬摐金沸地鳴鞞聒天霜鋒曜日朱旗綘㝢方舟千里
駱驛係進蕭右軍訏謨上才兼資文武英略峻遠執鈞
匡世擁荆南之衆督四方之師宣讚中權奉衛輿輦旍
麾所指威稜無外龍驤虎步竝集建業黜放愚狡均禮
海昏廓清神甸掃定京宇譬猶崩泰山而壓蟻壤決懸
河而注熛燼豈有不殄滅者哉今資斧所加止梅蟲兒
茹法珍而已諸君咸世胄羽儀書勲王府皆俛眉姦黨
受制凶威若能因變立功轉禍為福竝誓河岳永紆青
紫若執迷不悟距逆王師大衆一臨刑兹㒺赦所謂火
烈高原芝蘭同泯勉求多福無貽後悔賞罰之科有如
白水高祖至竟陵命長史王茂與太守曹景宗為前軍
中兵參軍張法安守竟陵城茂等至漢口輕兵濟江逼
郢城其刺史張冲置陣據石橋浦義師與戰不利軍主
朱僧起死之諸將議欲併軍圍郢分兵以襲西陽武昌
高祖曰漢口不闊一里箭道交至房僧寄以重兵固守
為郢城人掎角若悉衆前進賊必絶我軍後一朝為阻
則悔無所及今欲遣王曹諸軍濟江與荆州軍相會以
逼賊壘吾自後圍魯山以通沔漢鄖城竟陵間粟方舟
而下江陵湘中之兵連旗繼至糧食既足士衆稍多圍
守兩城不攻自拔天下之事卧取之耳諸將皆曰善乃
命王茂曹景宗帥衆濟岸進頓九里其日張冲出軍迎
戰茂等邀擊大破之皆棄甲奔走荆州遣冠軍將軍鄧
元起軍主王世興田安等數千人會大軍於夏首高祖
築漢口城以守魯山命水軍主張惠紹朱思遠等遊遏
江中絶郢魯二城信使三月乃命元起進據南堂西陼
田安之頓城北王世興頓曲水故城是時張冲死其衆
復推軍主薛元嗣及冲長史程茂為主乙已南康王即
帝位於江陵改永元三年為中興元年遥廢東昏為涪
陵王以高祖為尚書左僕射加征東大將軍都督征討
諸軍事假黃鉞西臺又遣冠軍將軍蕭穎達領兵會于
軍是日元嗣軍主沈難當率輕舸數千亂流來戰張惠
紹等擊破盡擒之四月高祖出沔命王茂蕭穎達等進
軍逼郢城元嗣戰頗疲因不敢出諸將欲攻之高祖不
許五月東昏遣寧朔將軍吳子陽軍主光子衿等十三
軍救郢州進據巴口六月西臺遣衛尉席闡文勞軍齎
蕭穎胄等議謂高祖曰今頓兵兩岸不併軍圍郢定西
陽武昌取江州此機已失莫若請救於魏與北連和猶
為上策高祖謂闡文曰漢口路通荆雍控引秦梁糧運
資儲聽此氣息所以兵厭漢口連絡數州今若併軍圍
城又分兵前進魯山必阻沔路所謂搤喉若糧運不通
自然離散何謂持久鄧元起近欲以三千兵往定尋陽
彼若懽然悟機一酈生亦足脱距王師故非三千能下
進退無據未見其可西陽武昌取便得耳得便應鎮守
守兩城不減萬人糧儲稱是卒無所出脱賊軍有上者
萬人攻一城兩城勢不得相救若我分軍應援則首尾
俱弱如其不遣孤城必陷一城既没諸城相次土崩天
下大事於是去矣若郢州既拔席卷㳂流西陽武昌自
然風靡何遽分兵散衆自貽其憂且丈夫舉動言静天
步況擁數州之兵以誅羣豎懸河注火奚有不滅豈容
北面請救以自示弱彼未必能信徒貽我醜聲此之下
計何謂上策卿為我白鎮軍前途攻取但以見付事在
目中無患不捷恃鎮軍静鎮之耳吳子陽等進軍武口
高祖乃命軍主梁天惠蔡道祐據漁湖城唐脩期劉道
曼屯白陽壘夾兩岸而待之子陽又進據加湖去郢三
十里傍山帶水築壘柵以自固魯山城主房僧寄死衆
復推助防張樂祖代之七月高祖命王茂帥軍主曹仲
宗康絢武會超等潛師襲加湖將逼子陽水涸不通艦
其夜暴長衆軍乘流齊進鼓噪攻之賊俄而大潰子陽
等竄走衆盡溺于江王茂虜其餘而旋於是郢魯二城
相視奪氣先是東昏遣冠軍將軍陳伯之鎮江州為子
陽等聲援高祖乃謂諸將曰夫征討未必須實力所聽
威聲耳今加湖之敗誰不弭服陳虎牙即伯之子狼狽
奔歸彼間人情理當恟懼我謂九江傳檄可定也因命
搜所獲俘囚得伯之幢主蘇隆之厚加賞賜使致命焉
魯山城主張樂祖郢城主程茂薛元嗣相繼請降初郢
城之閉將佐文武男女口十餘萬人疾疫流腫死者十
七八及城開高祖竝加隱䘏其死者命給棺槥先是汝
南人胡文超起義於灄陽求討義陽安陸等郡以自效
高祖又遣軍主唐脩期攻隨郡竝剋之司州刺史王僧
景遣子貞孫入質司部悉平陳伯之遣蘇隆之反命求
未便進軍高祖曰伯之此言意懷首鼠及其猶豫急往
過之計無所出勢不得暴乃命鄧元起率衆即日㳂流
八月天子遣黃門郎蘇回勞軍高祖登舟命諸將以次
進路留上庸太守韋叡守郢城行州事鄧元起將至尋
陽陳伯之猶猜懼乃收兵退保湖口留其子虎牙守盆
城及高祖至乃束甲請罪九月天子詔高祖平定東夏
竝以便宜從事是月留少府長史鄭紹叔守江州城前
軍次蕪湖南豫州刺史申胄棄姑孰走至是時大軍進
據之仍遣曹景宗蕭穎達領馬步進頓江寧東昏遣征
虜將軍李居士率步軍迎戰景宗擊走之於是王茂鄧
元起呂僧珍進據赤鼻邏曹景宗陳伯之為遊兵是日
新亭城主江道林率兵出戰衆軍擒之於陣大軍次新
林命王茂進據越城曹景宗據皂莢橋鄧元起據道士
墩陳伯之據籬門道林餘衆退屯航南義軍迫之因復
散走退保朱爵憑淮以自固時李居士猶據新亭壘請
東昏燒南岸邑屋以開戰場自大航以西新亭以北蕩
然矣十月東昏石頭軍主朱僧勇率水軍二千人歸降
東昏又遣征虜將軍王珍國率軍胡獸牙等列征於航
南大路悉配精手利器尚十餘萬人閹人王倀子持白
虎幡督率諸軍又開航背水以絶歸路王茂曹景宗等
掎角奔之將士皆殊死戰無不一當百鼓噪震天地珍
國之衆一時土崩投淮死者積屍與航等後至者乘之
以濟於是朱爵諸軍望之皆潰義軍追至宣陽門李居
士以新亭壘徐元瑜以東府城降石頭白下諸軍竝宵
潰壬午高祖鎮石頭命衆軍圍六門東昏悉焚燒門内
驅逼營署官府竝入城有衆二十萬青州刺史桓和紿
東昏出戰因以其衆來降高祖命諸軍築長圍初義師
之逼東昏遣軍主左僧慶鎮京口常僧景鎮廣陵李叔
獻屯瓜步及申胄自姑孰奔歸又使屯破墩以為東北
聲援至是高祖遣使曉喻竝率衆降乃遣弟輔國將軍
秀鎮京口輔國將軍恢屯破墩從弟寧朔將軍景鎮廣
陵吳郡太守蔡夤棄郡赴義師十二月丙寅旦兼衛尉
張稷北徐州刺史王珍國斬東昏送首義師高祖命呂
僧珍勒兵封府庫及圖籍收嬖妾潘妃及凶黨王咺之
以下四十一人屬吏誅之宣德皇后令廢涪陵王為東
昏侯依漢海昏侯故事授高祖中書監都督揚南徐二
州諸軍事大司馬錄尚書驃騎大將軍揚州刺史封建
安郡公食邑萬戶給班劒四十人黃鉞侍中征討諸軍
事竝如故依晉武陵王遵承制故事己卯高祖入屯閱
武堂下令曰皇家不造遘此昏凶禍挺動植虐被人鬼
社廟之危蠢焉如綴吾身籍皇宗曲荷先顧受任邊疆
推轂萬里眷言瞻烏痛心在目故率其尊主之情厲其
忘生之志雖寶歴重升明命有紹而獨夫醜縱方煽京
邑投袂援戈克弭多難虐政横流為日既久同惡相濟
諒非一族仰禀朝命任在專征思播皇澤被之率土凡
厥負舋咸與惟新可大赦天下唯王咺之等四十一人
不在赦例又令曰夫樹以司牧非役物以養生視人如
傷豈肆上以縱虐廢主棄常自絶宗廟窮凶極悖書契
未有征賦不一苛酷滋章緹繡土木菽粟犬馬徵發閭
左以充繕築流離寒暑繼以疫癘轉死溝渠曾莫救恤
朽肉枯骸烏鳶是厭加以天災人火屢焚宮掖官府臺
寺尺椽無遺悲甚黍離痛兼麥秀遂使億兆離心疆徼
侵弱斯人何辜離此塗炭今明昏遞運大道公行思治
之氓來蘇兹日猥以寡薄屬當大寵雖運距中興艱同
草昧思闡皇休與之更始凡昏制謬賦淫刑濫役外可
詳檢前源悉皆除蕩其主守散失諸所損耗精立科條
咸從原例又曰永元之季乾維落紐政實多門有殊衞
文之代權移於下事等曹恭之時遂使閹尹有翁媪之
稱高安有法堯之旨鬻獄販官錮山護澤開塞之機奏
成小醜直道正義擁抑彌年懷冤抱理莫知誰訴姦吏
因之筆削自己豈直賈生流涕許伯哭時而已哉今理
運惟新政刑得所矯革流弊實在兹日可通檢尚書衆
曹東昏時諸諍訟失理及主者淹停不時施行者精加
訊辨依事議奏又下令以義師臨陣致命及疾病死亡
者竝加葬歛收恤遺孤又令曰朱爵之捷逆徒送死者
特許家人殯葬若無親屬或有貧苦二縣長尉即為埋
掩建康城内不逹天命自取淪滅亦同此科二年正月
天子遣兼侍中席闡文兼黃門侍郎樂法才慰勞京邑
追贈高祖祖散騎常侍左光祿大夫考侍中丞相高祖
下令曰夫在上化下草偃風從世之澆淳恒由此作自
永元失德書契未紀窮凶極悖焉可勝言既而璇室外
構傾宮内積竒技異服殫所未見上慢下暴淫侈競馳
國命朝權盡移近習販官鬻爵賄貨公行竝甲第康衢
漸臺廣室長䄂低昂等和戎之賜珍羞百品同伐冰之
家愚人因之浸以成俗驕豔競爽夸麗相高至乃市井
之家貂狐在御工商之子緹繡是襲日入之次夜分未
反昧爽之朝期之清旦聖明肇運厲精惟始雖曰纘戎
殆同創革且淫費之後繼以興師巨橋鹿臺凋罄不一
孤忝荷大寵務在澄清思所以仰述皇朝大帛之旨俯
厲微躬鹿裘之義解而更張斵雕為樸自非可以奉粢
盛脩紱冕習禮樂之容繕甲兵之備此外衆費一皆禁
絶御府中署量宜罷省掖庭備御妾之數大享絶鄭衞
之音其中有可以率先卿士准的甿庶菲食薄衣請自
孤始加羣才竝軌九官咸事若能人務退食競存約己
移風易俗庶朞月有成昔毛玠在朝士大夫不敢靡衣
偷食魏武歎曰孤之法不如毛尚書孤雖德謝往賢任
重先達實望多士得其此心外可詳為條格戊戌宣德
皇后臨朝入居内殿拜帝大司馬解承制百僚致敬如
前詔進高祖都督中外諸軍事劒履上殿入朝不趨贊
拜不名加前後部羽葆鼔吹置左右長史司馬從事中
郎掾屬各四人竝依舊辟士餘竝如故詔曰夫日月麗
天高明所以表德山岳題地柔博所以成功故能庶物
出而資始河海振而不洩二象貞觀代之者人是以七
輔四叔致無為於軒昊韋彭齊晉靖衰亂於殷周大司
馬攸縱自天體兹齊聖文治九功武苞七德欽惟厥始
徽猷早樹誠著艱難功參帷幕錫賦開壤式表厥庸建
武升歴邊隙屢啟公釋書輟講經營四方司豫懸切樊
漢危殆覆彊寇於沔濱僵胡馬於鄧汭永元肇號難結
羣醜專威擅虐毒被含靈溥天惴惴命懸晷刻否終有
期神謨載挺首建大策惟新鼎祚投𬒮勤王㳂流電舉
魯城雲撒夏汭露披加湖羣盗一鼓殄拔姑孰連旍倏
焉冰泮取新壘其如拾芥撲朱爵其猶掃塵霆電外駭
省闥内傾餘醜纖蠧蚳蝝必盡援彼已溺解此倒懸塗
懽里抃自近及遠畿甸夷穆方外肅寧解兹虐網被以
寬政積弊窮昏一朝載廓聲教遐漸無思不被雖伊尹
之執兹壹德姬旦之光于四海方斯蔑如也昔呂望翼
佐聖君猶享四履之命文侯立功平后尚荷二弓之錫
況於盛德元勲超邁自古黔首惵惵待以為命救其已
然極其方斮式閭表墓未或能比而大輅渠門輟而莫
授眷言前訓無忘終食便宜敬升大典式允羣望其進
位相國總百揆揚州刺史封十郡為梁公備九錫之禮
加璽紱遠遊冠位在諸王上加相國綠綟綬其驃騎大
將軍如故依舊置梁百司策曰二儀寂寞由寒暑而代
行三才竝用資立人以為寶故能流形品物仰代天工
允兹元輔應期挺秀裁成天地之功幽恊神明之德撥
亂反正濟俗寧人盛烈光於有道大勲振於無外雖伊
陟之保乂王家姬公之有此丕訓方之蔑如也今將授
公典策其敬聽朕命上天不造難鍾皇室元帝以休明
早崩簡文以仁弱不嗣高宗襲統宸居弗永雖夙夜劬
勞而隆平不洽嗣君昏暴書契未覩朝權國柄委之羣
孽勦戮忠賢誅殘台輔含冤抱痛噍類靡餘實繁非一
竝專國命嚬笑致災睚眦及禍嚴科毒賦載離比屋溥
天熬熬寘身無所冤頸引決道樹相望無近無遠號天
靡告公藉昏明之期因兆人之願爰帥羣后翊成中興
宗社之危已固天人之望允塞此實公紐我絶綱大造
皇家者也永明季年邊隙大啟荆河連率招引戎荒江
淮擾逼勢同履虎公受言本朝輕兵赴襲縻以長算制
之環中排危冐險彊柔遞用坦然一方還成藩服此又
公之功也在昔隆昌洪基已謝高祖慮深社稷將行權
道公定策帷帳激揚大節廢帝立王謀猷深著此又公
之功也建武闡業厥猷雖遠戎狄内侵憑陵關塞司部
危逼淪陷指期公治兵外討卷甲長騖接距交綏電激
風掃摧堅覆銳咽水塗原執俘象魏獻馘海渚焚廬毁
帳號哭言歸此又公之功也樊漢阽切羽書續至公星
言鞠旅禀命徂征而軍機戎統事非已出善策嘉謀抑
而莫允鄧城之役胡馬卒至元帥潛及不相告報棄甲
損師餌之虎口公南收散卒北禦雕騎全衆方軌案路
徐歸拯我邊危重獲安堵此又公之功也漢南廻弱咫
尺勍寇兵糧盡闕器甲靡遺公作藩爰始因資靡託整
兵訓卒蒐狩有序俾我危城飜為彊鎮此又公之功也
永元紀號瞻烏已及雖廢昏有典而伊霍稱難公首建
大策爰立明聖義踰邑綸勲高代入易亂以化俾昏作
明此又公之功也文王之風雖被江漢京邑蠢動湮為
洪流句吳於越巢幕匪喻公投袂萬里事惟拯溺義聲
所覃無思不韙此又公之功也魯城夏汭梗據中流乘
山置壘縈川自固公御此烏集陵兹地險頓兵坐甲寒
往暑移我行永久士忘歸願經以遠圖御以長策費無
遺矢戰未窮兵踐華之固相望俱拔此又公之功也惟
此羣凶同惡相濟緣江負險蟻聚加湖水陸盤據規援
夏首桴旝一臨應時褫潰此又公之功也姦孽震皇復
懷舉斧蓄兵九𣲖用擬勤王公稜威直指勢踰風電旌
旆未臨全州稽服此又公之功也姑孰衝要密邇京畿
凶徒熾聚斷塞津路公偏師啟塗排方繼及兵威所震
望旗自駭焚舟委壁卷甲宵遁此又公之功也羣豎猖
狂志在借一豕突淮涘武騎如雲公爰命英勇因機騁
銳氣冠版泉勢踰洹水追奔逐北奄有通津熊耳比峻
未足云擬睢水不流曷其能及此又公之功也琅邪石
首襟帶岨固新壘東墉金湯是埒憑險作守兵食兼資
風激電駭莫不震疊城復于隍於是乎在此又公之功
也獨夫昏狠憑城靡懼鼓鐘鞺鞜慠若有餘狎是邪孽
忌斯冠冕凶狡因之將逞孥戮公竒謀密運盛略潛通
忠勇之徒得申厥效白旗宣室未之或比此又公之功
也公有拯億兆之勲重之以明德爰初厲志服道儒門
濯纓來仕清猷映代時運艱難宗社危殆崑崗己燎玉
石同焚驅率貔貅抑揚霆電義等南巢功齊牧野若夫
禹功寂寞微管誰嗣拯其將魚驅其被髮解兹亂網理
此棼絲復禮衽席反樂河海永平故事聞之者歎息司
隸舊章見之者隕涕請我民命還之斗極憫憫搢紳重
符戴天之慶哀哀黔首復蒙履地之恩德踰嵩岱功隣
造物超哉邈矣越無得而言焉朕又聞之疇庸命德建
侯作屏咸用剋固四維永隆萬葉是以二南流化九伯
斯征王道淳洽刑措罔用覆政弗興歴兹永久如燬既
及晉鄭靡依惟公經綸天地寧濟區夏道冠乎伊稷賞
薄於桓文豈所以憲章齊魯長轡宇宙敬惟前烈朕甚
懼焉今進授相國改揚州刺史為牧以豫州之梁郡歴
陽南徐州之義興揚州之淮南宣城吳興會稽新安東
陽十郡封公為梁公錫兹白土苴以白茅爰定爾邦用
建冡社在昔旦奭入居保佑逮于畢毛亦作卿士任兼
内外禮實宜之今命使持節兼太尉王亮授相國揚州
牧印綬梁公璽紱使持節兼司空王志授梁公茅土金
虎符第一至第五左竹使符第一至第十左相國位冠
羣后任總百司恒典彛數宜與事革其以相國總百揆
去錄尚書之號上所假節侍中貂蟬中書監印中外都
督大司馬印綬建安公印策驃騎大將軍如故又加公
九錫其敬聽後命以公禮律兼修刑德備舉哀矜折獄
罔不用情是用錫公大輅戎輅各一玄牡二駟公勞心
稼穡念在民天丕崇本務惟糓是寶是用錫公衮冕之
服赤舄副焉公鎔鈞所被變風以雅易俗陶民載和邦
國是用錫公軒懸之樂六佾之舞公文德廣覃義聲遠
洽椎髻髽首夷歌請吏是用錫公朱戶以居公揚清抑
濁官方有序多士聿興棫樸流詠是用錫公納陛以登
公正色御下以身軌物式遏不虞折衝惟遠是用錫公
虎賁之士三百人公威同夏日志清姦宄放命圯族刑
兹罔赦是用錫公鈇鉞各一公跨躡嵩溟陵厲區宇譬
諸日月容光必至是用錫公彤弓一彤矢百盧弓十盧
矢千公永言惟孝至感通神恭嚴祀典祭有餘敬是用
錫公秬鬯一卣圭瓚副焉梁國置丞相以下一遵舊式
欽哉其敬循往策祗服大禮對揚天眷用膺多福以弘
我太祖之休命高祖固辭府僚勸進曰伏承嘉命顯至
佇策明公逡廵盛禮斯實謙尊之旨未窮遠大之致何
者嗣君棄常自絶宗社國命民生翦為仇讐折棟崩榱
壓焉自及卿士懷脯斮之痛黔首懼比屋之誅明公亮
格天之功拯水火之切再躔日月重綴參辰反龜玉於
塗泥濟斯民於阬岸使夫匹婦童兒羞言伊呂鄉校里
塾恥談五霸而位卑乎阿衡地狹於曲阜慶賞之道尚
其未洽夫大寶公器非要非距至公至平當仁誰讓明
公宜祗奉天人允膺大禮無使後予之歌同彼胥怨兼
濟之人飜為獨善公不許二月辛酉府僚重請曰近以
朝命藴策冐奏丹誠奉被還令未蒙虛受搢紳顒顒深
所未達蓋聞受金於府通人弘致高蹈海隅匹夫小節
是以履乘石而周公不以為疑贈玉璜而太公不以為
讓況世哲繼軌先德在民經綸草昧歎深微管加以朱
方之役荆河是依班師振旅大造王室雖復累繭救宋
重胝存楚居今觀古曾何足云而惑甚盜鍾功疑不賞
皇天后上不勝其酷是以玉馬駿奔表微子之去金板
出地告龍逢之冤明公據鞍輟哭厲三軍之志獨居掩
涕激義士之心故能使海若登祗罄圖效祉山戎孤竹
束馬景從伐罪弔民一匡静亂匪叨天功實勤濡足且
明公本自諸生取樂名教道風素論坐鎮雅俗不習孫
吳遘兹神武驅盡誅之氓濟必封之俗龜玉不毁誰之
功與獨為君子將使伊周何地於是始受相國梁公之
命是日焚東昏淫奢異服六十二種於都街湘東王寶
晊謀反賜死詔追贈梁公故夫人為梁妃乙丑南兗州
隊主陳文興於桓城内鑿井得玉鏤騏驎金鏤玉璧水
精環各二枚又建康令羊瞻解稱鳳皇見縣之桐下里
宣德皇后稱美符瑞歸於相國府丙寅詔梁國初建宜
須綜理可依舊選諸要職悉依天朝之制高祖上表曰
臣聞以言取士士飾其言以行取人人竭其行所謂才
生於代窮達惟時而風流遂往馳騖成俗媒孽夸衒利
盡錐刀遂使官人之門肩摩轂擊豈直暴蓋露冠不避
寒暑遂乃戢屨杖策風雨必至良由鄉舉里選不師古
始稱肉度骨遺之管庫加以山河梁畢闕輿徵之恩金
張許史忘舊業之替吁可傷哉且夫譜諜訛誤詐偽多
緒人物雅俗莫肯留心是以冒襲良家即成冠族妄修
邊幅便為雅士負俗深累遽遭寵擢墓木已拱方被徽
榮故前代選官皆立選簿應在貫魚自有銓次胄籍升
降行能臧否或素定懷抱或得之餘論故得簡通賓客
無事掃門頃代陵夷九流乖失其有勇退忘進懷質抱
眞者選部或以未經朝謁難於進用或有晦善藏聲自
埋衡華又以名不素著絶其階緒必須畫刺投狀然後
彈冠則是驅廹廉撝奬成澆競愚謂自今選曹宜精隱
括依舊立簿使冠屨無爽名實不違庶人識涯涘造請
自息且聞中閒立格甲族以二十登仕後門以過立試
吏求之愚懷抑有未達何者設官分職惟才是務若八
元立年居皂隸而見抑四凶弱冠處鼎族而宜甄是則
世祿之家無意為善布衣之士肆心為惡豈所以弘奬
風流希向後進此實巨蠧尤宜刊革不然將使周人有
路傍之泣晉臣興漁獵之歎且俗長浮競人寡退情若
限歲登朝必增年就宦故貌實昏童籍已踰立滓穢名
教於斯為甚臣總司内外憂責是任朝政得失義不容
隱伏願陛下垂聖淑之姿降聽覽之末則彛倫自穆憲
章惟允詔依高祖表施行丙戌詔曰嵩高惟岳配天所
以流稱大啓南陽覇德所以光闡忠誠簡帝番君膺上
爵之尊勤勞王室姬公增附庸之地前王令典布諸方
策長祚字甿罔不由此相國梁公體兹上哲齊聖廣淵
文教内洽武功外暢推轂作藩則威懷被於殊俗治兵
教戰則霆雷赫於萬里道喪時昏䜛邪孔熾豈徒宗社
如綴神器莫主而已哉至於兆庶殱亡衣冠殄滅餘類
殘喘指命崇朝含生業業投足無所遂乃山川反覆草
木塗地與夫仁被行葦之時信及豚魚之日何其遼夐
相去之遠歟公命師鞠旅指景長騖而本朝危切樊鄧
遐遠凶徒盤據水陸相望爰自姑孰届于夏首嚴城勁
卒憑川為固公㳂漢浮江電激風掃舟徒水覆地險雲
傾藉兹義勇前無彊陣拯危京邑清我帝畿撲既燎於
原火免將誅於比屋悠悠兆庶命不在天茫茫六合咸
受其賜匡俗正本人不失職仁信竝行禮樂同暢伊周
未足方軌桓文遠有慙德而爵後藩牧地終秦楚非所
以式酬光烈允答元勲寔由公履謙為本形於造次嘉
數未申晦朔增佇便宜崇斯禮秩允副遐邇之望可進
梁公爵為王以豫州之南譙廬江江州之尋陽郢州之
武昌西陽南徐州之南琅邪南東海晉陵揚州之臨海
永嘉十郡益梁國并前為二十郡其相國揚州牧驃騎
大將軍如故公固辭有詔斷表相國左長史王瑩等率
百僚敦請三月辛卯延陵縣華陽邏主戴車牒稱云十
二月乙酉甘露降茅山彌漫數里正月己酉邏將潘道
蓋於山石穴中得毛龜一二月辛酉邏將徐靈符又於
山東見白麞一丙寅平旦山上雲霧四合須臾有玄黃
之色狀如龍形長十餘丈乍隱乍顯久乃從西北升天
丁卯兗州刺史馬元和籖所領東平郡壽張縣見騶虞
一癸巳受梁王之命令曰孤以虛昧任執國鈞雖夙夜
勤止念在興治而育德振民邈然尚遠聖朝永言舊式
隆此眷命侯伯盛典方軌前烈嘉錫隆被禮數昭崇徒
守愿節終隔體諒羣后百司重兹敦奬勉兹厚顔當此
休祚望昆彭以長想欽桓文而歎息思弘政塗莫知津
濟邦甸初啓藩宇惟新思覃嘉慶被之下國國内殊死
以下今月十五日昧爽以前一皆原赦鰥寡孤獨不能
自存者賜糓五斛府州所統亦同蠲蕩丙午命王冕十
有二旒建天子旌旗出警入蹕乘金根車駕六馬備五
時副車置旄頭雲罕樂舞八佾設鐘虡宮縣王妃王子
王女爵命之號一依舊儀丙辰齊帝禪位于梁王詔曰
夫五德更始三正迭興馭物資賢登庸啓聖故帝跡所
以代昌王度所以改耀革晦以明由來尚矣齊德淪微
危亡荐襲隆昌凶虐寔違天地永元昏暴取紊人神三
光再沉七廟如綴鼎業幾移含識知泯我高明之祚𦕈
焉將墜永惟屯難冰谷載懷相國梁王天誕睿哲神縱
靈武德格玄祇功均造物止宗社之横流反生人之塗
炭扶傾頽構之下拯溺逝川之中九區重緝四維更紐
絶禮還紀崩樂復張文館盈紳戎亭息警浹海㝢以馳
風罄輪裳而稟朔八表呈祥五靈效祉豈止鱗羽禎奇
雲星瑞色而已哉勲茂于百王道昭乎萬代固以明配
上天光華日月者也河嶽表革命之符圖䜟紀代終之
運樂推之心幽顯共積謌頌之誠華裔同著昔水政既
微木德升緒天之歴數寔有所歸握鏡璇樞允集明哲
朕雖庸蔽闇于大道永鑒崇替為日已久敢忘列代之
高義人祇之至願乎今便敬禪于梁即安姑孰依唐虞
晉宋故事四月辛酉宣德皇后令曰西詔至帝憲章前
代敬禪神器于梁明可臨軒遣使恭授璽紱未亡人便
歸于别宮壬戍策曰咨爾梁王惟昔邃古之載肇有生
人皇雄大庭之辟赫胥尊盧之后斯竝龍圖鳥跡以前
慌惚杳冥之世固無得而詳焉洎乎農軒炎皥之代放
勲重華之主莫不以大道君萬姓公器御八紘居之如
執朽索去之若捐重負一駕汾陽便有窅然之志暫適
箕嶺即動讓王之心故知戴黃屋服玉璽非所以示貴
稱尊乘大輅建旂旌蓋欲令歸趣有地是故忘已而字
兆人殉物而君四海及於精華内竭畚橇外勞則撫兹
歸運惟能是與況兼乎笙管革文威圖啓瑞攝提夜朗
熒光晝發者哉四百告終有漢所以高揖黃德既謝魏
氏所以樂推爰及晉宋亦弘斯典我太祖握河受歴應
符啓運二葉重光三聖係軌嗣君喪德昏棄紀度毁紊
天綱凋絶地紐茫茫九域翦為仇讐溥天相顧命懸晷
刻斮涉刳孕於事已輕求雞徵杖曾何足譬是以谷滿
川枯山飛鬼哭七廟己危人神無主惟王體兹上哲明
聖在躬禀靈五緯明竝日月彜倫攸序則端冕而協邕
熙時難孔棘則推鋒而拯塗炭功踰造物德濟蒼生澤
無不漸仁無不被上達蒼昊下及川泉文教與鵬翼齊
舉武功與日車竝運固以幽顯宅心謳訟斯屬豈徒桴
鼓播地卿雲叢天而已哉至如晝覩爭明夜飛枉矢土
淪彗刺日既星亡除舊之徵必顯更姓之符允集是以
義師初踐芳露凝甘仁風既被素文自擾北闕藁街之
使風車火徼之民膜拜稽首願為臣妾鍾石畢變事表
於遷虞蛟魚竝出義彰於事夏若夫長人御衆為之司
牧本同已於萬物乃因心於百姓寶命無常主帝王非
一族今仰祗乾象俯藉人願敬禪神器授帝位於爾躬
大祚告窮天祿永終於戲王允執其中式遵前典以副
昊天之望禋上帝而臨億兆格文祖而膺大業以傳無
疆之祚豈不盛歟又璽書曰夫生者天地之大德人者
含生之通稱竝首同本未知所以異也而禀靈造化賢
愚之情不一託性五常彊柔之分或舛羣后靡一爭犯
交興是故建君立長用相司牧非謂尊驕在上以天下
為私者也兼以三政迭改五運相遷綠文赤字徵河表
洛在昔勛華深達兹義眷求明哲授以蒸人遷虞事夏
本因心於百姓化殷為周實受命於蒼昊爰自漢魏罔
不率由降及晉宋亦遵斯典我高皇所以格文祖而撫
歸運畏上天而恭寶歴者也至于季世禍亂荐臻王度
紛糾姦回熾積億兆夷人刀爼為命已然之逼若綫之
危跼天蹐地逃形無所羣凶挾煽志逞殘戮將欲先殄
衣冠次移龜鼎衡保周召竝列宵人巢幕累卵方此非
切自非英聖遠圖仁為己任則鴟梟厲吻翦焉已及惟
王崇高則天博厚儀地鎔鑄六合陶甄萬有鋒馹交馳
振靈武以遐略雲雷方扇鞠義旅以勤王揚旍旆於遠
路戮姦宄於魏闕德冠往初功無與二弘濟艱難緝熙
王道懷柔萬姓經營四方舉直錯枉較如畫一待旦同
乎殷后日昃過於周文風化肅穆禮樂交暢加以赦過
宥罪神武不殺盛德昭於景緯至義感於鬼神若夫納
彼大麓膺此歸運烈風不迷樂推攸在治五韙於已亂
重九鼎於既輕自聲教所及車書所至革面回首謳吟
德澤九山滅祲四瀆安流祥風扇起淫雨靜息玄甲遊
於芳荃素文馴於郊苑躍九川於清漢鳴六象於高崗
靈瑞雜杳玄符昭著至於星孛紫宮水效孟月飛鴻滿
野長彗横天取新之應既昭革故之徵必顯加以天表
秀特軒狀堯姿君臨之符諒非一揆書云天鑒厥德用
集大命詩云文王在上於昭于天所以二儀乃眷幽明
允叶豈惟宅是萬邦緝兹謳訟而已哉朕是用擁璇沉
首屬懷聖哲昔水行告厭我太祖既受命代終在日天
祿云謝亦以木德而傳於梁遠尋前典降惟近代百辟
遐邇莫違朕心今遣使持節兼太保侍中中書監兼尚
書令汝南縣開國侯亮兼太尉散騎常侍中書令新吳
縣開國侯志奉皇帝璽紱受終之禮一依唐虞故事王
其陟兹元后君臨萬方式傳洪烈以答上天之休命高
祖抗表陳讓表不獲通於是齊百官豫章王元琳等八
百一十九人及梁臺侍中臣雲等一百一十七人竝上
表勸進高祖謙讓不受是日太史令蔣道秀陳天文符
䜟六十四條事竝明著羣臣重表固請乃從之
梁書卷一
梁書卷一考證
武帝紀上虎眎其間以觀天下凡虎字南史俱作武
閣本俱作獸避諱也今獨作虎不知何時所改
必漏吾謀内是馳兩空函定一州矣南史無必漏吾
謀内五字
旌旆未臨全州稽服未南本作小
以豫州之梁郡歴陽南徐州之義興揚州之淮南宣城
吳興會稽新安東揚十郡封公為梁公吳興上應
從舊本尚有一吳字方與十郡之數合
南兖州隊主陳文興於桓城内鑿井桓南史作宣武
梁書卷一考證
