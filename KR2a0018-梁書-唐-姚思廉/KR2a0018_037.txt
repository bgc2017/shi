梁書卷三十七
唐散騎常侍姚思廉撰
列𫝊第三十一
謝舉何敬容
謝舉字言揚中書令覽之弟也幼好學能清言與覽齊
名舉年十四嘗贈沈約五言詩為約稱賞世人為之語
曰王有養炬謝有覽舉養炬王筠王泰小字也起家秘
書郎遷太子舍人輕車功曹史秘書丞司空從事中郎
太子庶子家令掌東宫管記深為昭眀太子賞接秘書
監任昉出為新安郡别舉詩云詎念耋嗟人方深老夫
託其屬意如此嘗侍宴華林園高祖訪舉於覽覽對曰
識藝過臣甚遠惟飲酒不及於臣高祖大悦轉太子中
庶子猶掌管記天監十一年遷侍中十四年出為寧遠
將軍豫章内史為政和理甚得民心十八年復入為侍
中領步兵校尉普通元年出為貞毅將軍太尉臨川王
長史四年入為左民尚書其年遷掌吏部尋以公事免
五年起為太子中庶子領右軍將軍六年復為左民尚
書領步兵校尉俄徙為吏部尚書尋加侍中出為仁威
將軍晉陵太守在郡清静百姓化其德境内肅然罷郡
還吏民詣闕請立碑詔許之大通二年入為侍中五兵
尚書未拜遷掌吏部侍中如故舉祖莊宋世再典選至
舉又三為此職前代未有也舉少博涉多通尤長玄理
及釋氏義為晉陵郡時常與義僧遞講經論徵士何允
自虎丘山赴之其盛如此先是北渡人盧廣有儒術為
國子博士於學發講僕射徐勉以下畢至舉造坐屢折
廣辭理通邁廣深歎服仍以所執麈尾薦之以况重席
焉四年加侍中五年遷尚書右僕射侍中如故大同三
年以疾陳解徙為右光禄大夫給親信二十人其年出
為雲麾將軍吴郡太守先是何敬容居郡有美績世稱
為何吴郡及舉為政聲跡略相比六年入為侍中中書
監未拜遷太子詹事翊左將軍侍中如故舉父[卄瀹]齊世
終此官累表乞改授敇不許久之方就職九年遷尚書
僕射侍中將軍如故舉雖居端揆未嘗肯預時務多因
疾陳觧敕輙賜假并手敕處方加給上藥其恩遇如此
其年以本官參掌選事太清二年遷尚書令侍中將軍
如故是歲侯景寇京師舉卒于圍内詔贈侍中中衛將
軍開府儀同三司侍中尚書令如故文集亂中竝亡逸
二子禧嘏竝少知名嘏太清中歷太子中庶子出為建
安太守
何敬容字國禮廬江人也祖攸之宋太常卿父昌㝢齊
吏部尚書竝有名前代敬容以名家子弱冠選尚齊武
帝女長城公主拜駙馬都尉天監初為秘書郎歷太子
舍人尚書殿中郎太子洗馬中書舍人秘書丞遷揚州
治中出為建安内史清公有美績民吏稱之還除黃門
郎累遷太子中庶子散騎常侍侍中司徒左長史普通
二年復為侍中領羽林監俄又領本州大中正頃之守
吏部尚書銓序眀審號為稱職四年出為招遠將軍吴
郡太守為政勤恤民隐辨訟如神視事四年治為天下
第一吏民詣闕請樹碑詔許之大通二年徵為中書令
未拜復為吏部尚書領右軍將軍俄加侍中中大通元
年改太子中庶子敬容身長八尺白晳美鬚眉性矜莊
衣冠尤事鮮麗每公庭就列容止出人三年遷尚書右
僕射參掌選事侍中如故時僕射徐勉參掌機密以疾
陳解因舉敬容自代故有此授焉五年遷左僕射加宣
惠將軍置佐史侍中參掌如故大同三年正月朱雀門
災高祖謂羣臣曰此門制卑狭我始欲構遂遭天火竝
相顧未有答敬容獨曰此所謂陛下先天而天不違時
以為名對俄遷中權將軍丹陽尹侍中參掌佐史如故
五年入為尚書令侍中將軍參掌佐史如故敬容久處
臺閣詳悉舊事且聪眀識治勤於簿領詰朝理事日旰
不休自晉宋以来宰相皆文義自逸敬容獨勤庶務為
世所嗤鄙時蕭琛子廵者頗有輕薄才因制卦名離合
等詩以嘲之敬容處之如初亦不屑也十一年坐妾弟
費慧眀為導倉丞夜盗官米為禁司所執送領軍府時
河東王譽為領軍將軍敬容以書解慧眀譽即封書以
奏高祖大怒付南司推劾御史中丞張綰奏敬容挟私
罔上合棄市刑詔特免職初天監中有沙門釋寳誌者
嘗遇敬容謂曰君後必貴然終是何敗何耳及敬容為
宰相謂何姓當為其禍故抑沒宗族無仕進者至是竟
為河東所敗中大同元年三月高祖幸同泰寺講金字
三惠經敬容請預聽敕許之又有敕聽朔望問訊尋起
為金紫光禄大夫未拜又加侍中敬容舊時賓客門生
諠譁如昔冀其復用會稽謝郁致書戒之曰草莱之人
聞諸道路君侯已得瞻望朝夕出入禁門醉尉將不敢
呵灰然不無其漸甚休甚休敢賀於前又將弔也昔流
言裁作公旦東奔燕書始来子孟不入夫聖賢被虚過
以自斥未有嬰時釁而求親者也且曝鰓之鱗不念杯
勺之水雲霄之翼豈顧籠樊之糧何者所託已盛也昔
君侯納言加首鳴玉在要回豐貂以步文昌聳高蟬而
趨武帳可謂盛矣不以此時薦才拔士少報聖主之恩
今卒如爰絲之說受責見過方復欲更窺朝廷觖望萬
分竊不為左右取也昔竇嬰楊惲亦得罪眀時不能謝
絶賓客猶交黨援卒無後福終益前禍僕之所弔實在
於斯人人所以頗猶有踵君侯之門者未必皆感惠懷
仁有灌夫任安之義乃戒翟公之大署冀君侯之復用
也夫在思過之日而挾復用之意未可為智者說矣君
侯宜杜門念失無有所通築茅茨於鍾阜聊優游以卒
歲見可憐之意著待終之情復仲尼能改之言惟子貢
更也之譬少戢言於衆口微自救於竹帛所謂失之東
隅收之桑榆如此令眀主聞知尚有冀也僕東臯鄙人
入穴幸無銜寠恥天下之士不為執事道之故披肝膽
示情素君侯豈能鍳焉太清元年遷太子詹事侍中如
故二年侯景襲京師敬容自府移家臺内初景於渦陽
退敗未得審實𫝊者乃云其將暴顯反景身與衆竝沒
朝廷以為憂敬容尋見東宫太宗謂曰淮北始更有信
侯景定得身免不如所𫝊敬容對曰得景遂死深是朝
廷之福太宗失色問其故敬容曰景翻覆叛臣終當亂
國是年太宗頻於玄圃自講老莊二書學士吴孜時寄
詹事府每日入聽敬容謂孜曰昔晉代喪亂頗由祖尚
玄虚胡賊殄覆中夏今東宫復襲此殆非人事其將為
戎乎俄而侯景難作其言有徵也三年正月敬容卒于
圍内詔贈仁威將軍本官竝如故何氏自晉司空充宋
司空尚之世奉佛法竝建立塔寺至敬容又捨宅東為
伽藍趨勢者因助財造構敬容竝不拒故此寺堂宇校
飾頗為宏麗時輕薄者因呼為衆造寺焉及敬容免職
出宅止有常用器物及囊衣而已竟無餘財貨時亦以
此稱之子㲄秘書丞早卒
陳吏部尚書姚察曰魏正始及晉之中朝時俗尚於玄
虚貴為放誕尚書丞郎以上簿領文案不復經懷皆成
於令史逮乎江左此道彌扇惟卞壼以臺閤之務頗欲
綜理阮孚謂之曰卿常無閑暇不乃勞乎宋世王敬弘
身居端右未嘗省牒風流相尚其流遂遠望白署空是
稱清貴恪勤匪懈終滯鄙俗是使朝經廢於上職事隳
於下小人道長抑此之由嗚呼傷風敗俗曾莫之悟永
嘉不競戎馬生郊宜其然矣何國禮之識治見譏薄俗
惜㦲
梁書卷三十七
