梁書卷三十四
唐散騎常侍姚思廉撰
列𫝊第二十八
張緬(弟纉)(綰)
張緬字元長車騎將軍宏策子也年數歲外祖中山劉
仲德異之嘗曰此兒非常器為張氏寳也齊永元末義
師起弘策從高祖入伐留緬襄陽年始十歲每聞軍有
勝負憂喜形扵顔色天監元年弘策任衛尉卿為妖賊
所害緬痛父之酷喪過於禮高祖遣戒喻之服闋襲洮
陽縣侯召補國子生起家秘書郎出為淮南太守時年
十八高祖疑其年少未閑吏事乃遣主書封取郡曹文
案見其斷决允惬甚稱賞之還除太子舍人雲麾外兵
參軍緬少勤學自課讀書手不輟卷尤眀後漢及晉代
衆家客有執卷質緬者随問便對略無遺失殿中郎缺
高祖謂徐勉曰此曹舊用文學且居鵷行之首宜詳擇
其人勉舉緬充選頃之出為武陵太守還拜太子洗馬
中舍人緬母劉氏以父沒家貧葬禮有闕遂終身不居
正室不随子入官府緬在郡所得禄俸不敢用乃至妻
子不易衣裳及還都竝供其母賑贍親屬雖累載所畜
一朝随盡緬私室常閴然如貧素者累遷北中郎諮議
參軍寧遠長史出為豫章内史緬為政任恩惠不設鈎
距吏人化其德亦不敢欺故老咸云數十年未之有也
大通元年徵為司徒左長史以疾不拜改為太子中庶
子領羽林監俄遷御史中丞坐收捕人與外國使闘左
降黃門郎兼領先職俄復為真緬居憲司推繩無所顧
望號為勁直高祖乃遣畫工圖其形扵臺省以勵當官
中大通三年遷侍中未拜卒時年四十二詔贈侍中加
貞威將軍侯如故賻錢五萬布五十匹高祖舉哀昭眀
太子亦往臨哭與緬弟纉書曰賢兄學業該通莅事眀
敏雖倚相之讀墳典郄縠之敦詩書惟今望古蔑以斯
過自列宫朝二紀將及義惟僚屬情實親友文筵講席
朝遊夕宴何曾不同兹勝賞共此言寄如何長謝奄然
不追且年甫強仕方申才力摧苗落穎彌可傷惋念天
倫素睦一旦相失如何可言言及增哽擥筆無次緬性
愛墳籍聚書至萬餘卷抄後漢晉書衆家異同為後漢
紀四十卷晉抄三十卷又抄江左集未及成文集五卷
子傅嗣
纉字伯緒緬第三弟也出後從伯弘籍弘籍高祖舅也
梁初贈廷尉卿纉年十一尚高祖第四女富陽公主拜
駙馬都尉封利亭侯召補國子生起家秘書郎時年十
七身長七尺四寸眉目疎朗神彩爽發高祖異之嘗曰
張壮武云後八葉有逮吾者其此子乎纉好學兄緬有
書萬餘卷晝夜披讀殆不輟手秘書郎有四員宋齊以
来為甲族起家之選待次入補其居職例數十百日便
遷任纉固求不徙欲遍觀閣内圖籍嘗執四部書目曰
若讀此畢乃可言優仕矣如此數載方遷太子舍人轉
洗馬中舍人竝掌管記纉與琅邪王錫齊名普通初魏
遣彭城人劉善眀詣京師請和求識纉纉時年二十三
善眀見而嗟服累遷太尉諮議參軍尚書吏部郎俄為
長史兼侍中時人以為早達河東裴子野曰張吏部在
喉舌之任已恨其晚矣子野性曠達自云年出三十不
復詣人初未與纉遇便虛相推重因為忘年之交大通
元年出為寧遠華容公長史行琅邪彭城二郡國事二
年仍遷華容公北中郎長史南蘭陵太守加貞威將軍
行府州事三年入為度支尚書母憂去職服闋出為吴
興太守纉治郡省煩苛務清静民吏便之大同二年徵
為吏部尚書纉居選其後門寒素有一介皆見引拔不
為貴要屈意人士翕然稱之五年高祖手詔曰纉外氏
英華朝中領袖司空以後名冠范陽可尚書僕射初纉
與參掌何敬容意趣不協敬容居權軸賓客輻奏有過
詣纉者輒距不前曰吾不能對何敬容殘客及是遷為
表曰自出守股肱入尸衡尺可以仰首伸眉論列是非
者矣而寸衿所滯近蔽耳目深淺清濁豈有能預加以
矯心飾貌酷非所閑不喜俗人與之共事此言以指敬
容也纉在職議南郊御乘素輦適古今之衷又議印綬
官備朝服宜竝著綬時竝施行九年遷宣惠將軍丹陽
尹未拜改為使持節都督湘桂東寧三州諸軍事湘州
刺史述職經途乃作南征賦其詞曰歲次娵訾月惟中
吕余謁帝於承眀將述職於南楚忽中川而反顧懷舊
鄉而延佇路漫澷以無端情容容而莫與乃弭節歎曰
人之寓於宇宙也何異夫栖蝸之争戰附蜹之遊禽而
盈虛倚伏俯仰浮沉矜榮華於尺景總萬慮於寸隂彼
忘機於粹日乃聖達之眀箴妙品物扵貞觀曾何足而
繫心撫余躬之末迹屬興王之盛世蒙三欒之休寵荷
通家之渥惠登石渠之三閣典校文乎六藝振長纓於
承華眷儲皇之上叡居銜觴而接席出方舟以同濟彼
華坊與禁苑常宵盤而晝憩思德音其在耳若清塵之
未逝經二紀以及兹悲明離之永翳惟平生之褊能實
有志於棲息慙滅沒之千里謝韓哀於八極如蓑裘之
代用譬輪轅之曲直愧周任之清規諒無取於陳力逢
濯纓之嘉運遇井汲之眀時懷君恩而未荅顧靈瑣而
依遲總端揆以居副長庶僚而稱師猶深泉之短綆若
高墉而無基伊吾人之罪薄豈斯滿之能持奉皇命以
奏舉方驅𫝊於衡疑遵夕宿以言邁戒晨装而永辭行
摇摇於南逝心眷眷而西悲爾乃横濟牽牛傍瞻雉庫
前觀隐脹却視雲布追晉氏之唘戎覆中州之鼎祚鞠
三川於茂草霑兩京於朝露故黃旗紫盖運在震方金
陵之兆允符厥祥及歸命之銜璧爰獻璽於武王唘中
興之英主宣十世而重光觀其内招人望外攘干紀草
創江南締構基址豈徒能布其德主晉有祀雲漢作詩
斯干見美而已哉乃得正朔相承于兹四代多歷年所
二百餘載割疆場於華戎拯生靈於宇内不被髮而左
衽繄明德其是賚次臨滄之層巘尋叔寳之舊埏藴珠
玉之餘潤昭羅綺之遺妍懷若人之遠理豈喜慍其能
遷雖魂埋於百世猶映澈於九泉經法王之梵宇覩因
時之或躍從四海之宅心故取亂而誅虐在蒼精之將
季翦洪柯以銷落既觀蝎而逞刑又施獸而為謔候高
燧以巧笑俟長星而懽噱何惵惵之黔首思假命其無
託信人欲而天從爰物覩而聖作我皇帝膺籙受圖聪
眀神武乘璺而運席卷三楚師克在和仁義必取形猶
積决應若颷舉於是殪桑林之封狶繳青丘之大風戢
干戈以耀德肆時夏而成功放流聲於鄭衛屏豔質於
傾宫配軒皇以邁迹豈商周之比隆化致升平于兹四
紀六夷膜拜八蠻同軌教穆於上庠冤申於大理顯三
光之照燭降五靈之休祉諒殊功於百王固無得而稱
矣沂金牛之迅渚覩靈山之雄壮實江南之丘墟平雲
霄而竦状摽素嶺乎青壁葺頳文於翠嶂跳巨石以驚
湍批衝巖而駭浪鏟千尋之峭岸潨萬流之大壑隐日
月以蔽虧搏風煙而回薄崕映川而晃朗水騰光而倏
爍積霜霰之往還鼓波濤之前却下流沫以洊險上岑
崟而將落聞知命之是虞故違風而靡託訊會骸之詭
状云怒特之来奔及漁人之垂餌沉潛鎖於洪源鑒幽
塗於忠武馳四馬之高軒不語神以徵怪情存之而勿
論曬姑熟之舊朔訪遺迹兮宣武挟仲謀之雄氣朝委
裘而作輔歷祖宗之眀君猶負芒於盛主勢傾河以覆
岱威回天而震宇雖眀允之篤誠在伊稷而未舉矧有
功而無志豈季葉其能處懼貽笑於文景憂象賢之覆
餗雖苞蘖以代興終夷宗而殄族彼儋石之贏儲尚邀
之而俟福况神眀之大寳乃闇干於天禄造扃鍵之候
司𤼵𫝊書於關尉據轘轅乎伊洛守衡津於河渭無矯
且以招賓闕捐繻而待貴實祗敬於王典懷鞠躬而屏
氣惟函谷之襟帶疑武庫之精兵採風謠於往昔聞乳
虎於甯成在當今而簡易止譏鑒其姦情陋文仲之廢
職鄙耏門之食征於是近睇赭岑遥瞻鵲岸島嶼蒼茫
風雲蕭散屬時雨之新晴觀百川之浩涆水泓澄以闇
夕山參羌而辨旦忽臨睨於故鄉眇江天其無畔遡洄
流而右阻遵長薄而左貫獨向風以舒情搴芳洲其誰
翫息銅山而繫纜訪叔文之靈宇得舊名而猶存皆攅
蕪而積椘想夫君之令問實有聲於前古拯巴漢之廢
業爰配名於鄒魯辨山精以息訟對祠星而寤主每撫
事以懷人非末學其能覩嘉梅根之孝女尚乘肥於媵
姬嗟吴人之重辟憂峻網於將貽彼沉瓜而顯義指滄
波而為期此浮履以眀節赴丹爓其何疑信禮感而情
悼實悽悵於余悲空沉吟以遐想愧邯鄲之妙詞望南
陵以寓目美牙門之守志當晉師之席卷豈藩籬而不
庇携老弱於窮城猶區區乎一簣雖挈瓶之小善寔君
子之所識(闕一句)是謂事人之禮入雷池之長浦想恭
岱之芳塵臨魚官以輟膳踐寒蒲之抽筠又有生為令
德沒為眀神或捐家事主携手拜親或正身殉義哀感
市人所以家稱純孝國號能臣揚清徽於上列竝異世
而為鄰發曉渚而遡風苦神吴之難習岸曜舟而不進
水騰沙以驚急天曀曀其垂隂雨霏霏而来集愍征夫
之勞瘁每搴帷而佇立由江沲之派别望彭匯之通津
塗未中乎及絳日已盈於浃旬於是千流共歸萬嶺分
状倒景懸高浮天瀉壮清江洗滌平湖夷暢飜光轉彩
出沒摇漾岷山嶓冡悠遠寂寥青湓赤岸控汐引潮望
歸雲之蓊蓊揚清風之飄飄界飛流於翠薄耿長虹於
青霄若夫灌莾川涯層潭水府游泳之所往還喧鳴之
所攅聚羣飛沙漲掩薄草渚竒甲異鱗雕文綷羽聽寡
鶴之偏鳴聞孤鴻之慕侣在客行而多思獨傷魂而悽
楚美中流之衝要因習坎以守固既因之而設險又居
之而務德南通珠崕夜郎西欵玉津華墨莫不内清姦
宄外弭苛慝籬屏京師事有均於齊德也眄匡嶺以躊
躇想霞裳於雲仞流姮娥之逸響發王子之清韻若夜
光而可投豈榮華之難擯羡還丹其何術佇一丸扵来
信徑遵途乎鄂渚迹孫氏之霸基陳利兵而蓄粟抗十
倍之銳師在賢才之必用寧推誠而忍欺圖富強以法
立屬貞臣而日嬉識徐基於江畔云釣臺之舊址方戰
國之多虞猶從容而宴喜欽輔吴之忠諒歎仲謀之虛
已處君臣而竝得良致霸其有以伊文侯之雅望誠一
代之偉人禰觀書以心服玉比德而譽均遘時雄之應
運方協義以經綸名既逼而愈賞言雖聞而彌親惜勤
王扵延獻俾漢京之惟新何天命其弗與悲盛業之未
申汛蘆洲以延佇聞伍員之所濟出懷珠而免讐歸投
金以荅惠彼無求於萬鍾唯長歌而鼓枻慨斯誠之未
感乃沉軀以眀誓空負恨其何追徒臨飡而先祭及旋
師於鄭國美邀福於来裔入郢都而抵掌壮天險之難
窺允分荆之勝略成百代之良規賈生方扵指大應侯
譬之木披所以居宗振末強夲弱枝聞古今之通制歷
盛衰而不移可不謂然與美經國之遠體也酌忠言於
城郢播終古之芳猷忘我躬之匪閱顧社稷而懷憂服
莊王之高義乃徵名於夏州恥蹊田之過罰納申叔之
嘉謀觀巫臣之獻箴鑒周書以眀喻何自謀其多僻要
桑中而遠赴若葆申之誅丹實匡君以成務在兩臣而
優劣居二主其竝裕臨赤崕而慷愾㩁雄圖於魏武乘
戰勝以長驅志吞吴而并楚總八州之毅卒期姑蘇而
振旅時有便乎建瓴事無留扵蕭斧覇孫赫其霆奮杖
萬俗之英輔裂宇宙而三分誠决機乎一舉嗟元德之
矯矯思興復於舊京招卧龍於當世配管仲而稱英收
散亡之餘弱結與國而連横延五紀乎岷漢紹四百於
炎精望巴丘以邅回遵洞庭而敞怳沉輕舟而不繫何
靈胥之浩蕩眺君褊之雙峯徒臨風以增想償瑶觴而
一酌駕彩蜺而獨往爾乃南奠衡霍北距沮漳包括沅
澧汲引瀟湘滮滮長邁漫澷回翔蕩雲沃日吐霞含光
青碧潭嶼萬頃澄澈綺蘭從風素沙被雪雜雲霞以舒
卷閒河洲而斷絶回曉仄於中川起長颷而半滅税遺
構之舊浦瞻汨羅以隕泗豈懷寳而迷邦猶殷勤而一
致蘊芳華以襞積非黨人之所媚合小雅之怨辭兼國
風之美志譬弹冠而振衣猶自别於泥滓且殺身以成
義寧露才而揚已悲先生之不辰逢椒蘭之妬美有驊
騮而不馭焉遑遑於千里既踐境以思人彌流連其無
已修行潦之薄薦敢憑誠於沼沚謁黃陵而展敬奠瑶
席乎川湄具蘭香以膏沐懷椒糈而要之延帝子于三
后降夔龍於九疑騰河靈之水駕下太一之靈旗撫安
歌以會儛疎緩節而依遲日徘徊以將暮情眇默而無
辭慍秦皇之川幸尤土壤以加戮昧天道之無親勤望
祀以祈福將人怨而神怒故飛川而蕩谷推冥理以歸
諐遂刊山而赭木於是下車入部班條理務砥課庸薄
夕惕兢懼存問長老隐恤氓庶奉宣皇恩寬徭省賦遠
哉盛乎斯邦之舊也有虞廵方以託終夏后開圖而䟽
决太伯讓嗣以来遊(闕)臣祈仙而齊潔固是眀王之塵
軌聖賢之蹤轍也若夫屈平懷沙之賦賈子遊湘之萹
史遷摛文以投弔揚雄反騷而沉川其風謠雅什又是
詞人之所流連也亦有仲寧咸德仍世相繼父子三台
緇衣改敝古初抱於烈火劉先高而忤世蔣公琰之弘
通桓伯緒之匡濟鄧兖時之絶述谷思恭之藻䴡實川
嶽之精靈常閒出而無替也至於殊庭之客帝鄊之賢
神奔鬼化吐吸雲煙玉笥登之而却老金人植杖以尊
泉蘇生騎龍而出入處静駕鹿以周旋配北燭之神女
偶南榮之偓佺時髣髴其遥見亦往往而有焉爾乃歷
省府庭周行街術山川遠覽邑居近悉割黔中以置守
獻青陽而背質鄒生所謂還舟楚王於焉垂馹廵高山
之累仞襃吴文之為宰彼非劉而八王皆國士而身醢
在長沙而著令經五葉其未改知天道之福謙勝一時
之經始尋太傅之故宅今築室以安禪邑無改於舊井
尚開流而冽泉懷伊管之政術遇庸臣而見遷終被知
於時主嗟漢宗之得賢受齊居之遠託豈理謝而生全
哀懷王之不秀遂抱恨而傷年修定祀于北郭對林野
而幽藹庶無吐於馨香祀瓊茅而沃酹景十三以唘國
惟君王其能大迨炎正之中微實斯藩而是頼顧四阜
之紆餘乍升高以遊目審山川之面帶將取名於衡麓
下彌漫以爽塏上欽虧而重複風瑟瑟以鳴松水琤琤
而響谷低四照於若華竦千尋於建木冀囂塵之可屏
登巖阿而寤宿捨域中之常戀慕遊仙之靈族是時凉
風暮節萬實西成華池迥遠飛閣淒眀嘉南州之炎德
愛蘭蕙之秋榮下名柑於曲榭採芳菊於高城樹羅軒
而竝列竹被嶺而叢生翫棲禽之夕返送旅鴈之晨征
悲去鄕而遠客寄覽物而娱情惟𫝊車之所騖實鷹揚
其是掌或解組以立威乍露服而加賞遵聖主之恩刑
荷天地之厚德沾河潤扵九里澤自家而刑國闕小道
之可觀寧畏塗其易克眄高衢而願騁憂取累於長纆
聞困石之非據承烱戒乎明則愧夀陵之餘子學邯鄲
而匍匐也纉至州停遣十郡尉勞解放老疾吏役及關
市戍邏先所防人一皆省併州界零陵衡陽等郡有莫
徭蠻者依山險為居歷政不賓服因此向化益陽縣人
作田二頃皆異畆同穎纉在政四年流人自歸戶口增
益十餘萬州境大安太清二年徵為領軍俄改授使持
節都督雍梁北秦東益郢州之竟陵司州之随郡諸軍
事平北將軍寧蠻校尉纉初聞邵陵王綸當代已為湘
州其後更用河東王譽纉素輕少王州府候迎及資待
甚薄譽深銜之及至州遂託疾不見纉仍檢括州府庶
事留纉不遣會聞侯景宼京師譽飾装當下援時荆州
刺史湘東王赴援軍次郢州武城纉馳信報曰河東已
竪檣上水將襲荆州王信之便回軍鎮荆湘因構嫌隙
尋棄其部伍單舸赴江陵王即遣使責讓譽索纉部下
既至仍遣纉向襄陽前刺史岳陽王詧推遷未去鎮但
以城西白馬寺處之會聞賊䧟京師詧因不受代州助
防杜岸紿纉曰觀岳陽殿下必不容使君使君素得物
情若走入西山招聚義衆遠近必當投集又帥部下繼
至以此義舉無往不克纉信之與結盟約因夜遁入山
岸反以告詧仍遣岸帥軍追纉纉衆望岸軍大喜謂是
赴期既至即執纉并其衆竝俘送之始被囚縶尋又逼
纉剃髮為道人其年詧舉兵襲江陵常戴纉随後及軍
退敗行至湕水南防守纉者慮追兵至遂害之棄屍而
去時年五十一元帝承制贈纉侍中中衛將軍開府儀
同三司諡簡憲公纉有識鑒自見元帝便推誠委結及
元帝即位追思之嘗為詩其序曰簡憲之為人也不事
王侯負才任氣見余則申旦達夕不能己巳懷夫人之
德何日忘之纉著鴻寳一百卷文集二十卷次子希字
子顔早知名選尚太宗第九女海鹽公主承聖初官至
黃門侍郎
綰字孝卿纉第四弟也初為國子生射策高第起家長
兼秘書郎遷太子舍人洗馬中舍人竝掌管記累遷中
書郎國子博士出為北中郎長史蘭陵太守還除員外
散騎常侍時丹陽尹西昌侯蕭淵藻以久疾未拜敕綰
權知尹事遷中軍宣城王長史俄徙御史中丞高祖遣
其弟中書舍人絢宣旨曰為國之急惟在執憲直繩用
人夲不限升降晉宋之世周閔蔡廓竝以侍中為之卿
勿疑是左遷也時宣城王府望重故有此旨焉大同四
年元日舊制僕射中丞坐位東西相當時綰兄纉為僕
射及百司就列兄弟導騶分趨兩陛前代未有也時人
榮之歲餘出為豫章内史綰在郡述制旨禮記正言義
四姓衣冠士子聽者常數百人八年安成人劉敬官挟
祅道遂聚黨攻郡内史蕭侻棄城走賊轉宼南康廬陵
屠破縣邑有衆數萬人進宼豫章新淦縣南中久不習
兵革吏民恇擾奔散或勸綰宜避其鋒綰不從仍修城
隍設戰備募召敢勇得萬餘人刺史湘東王遣司馬王
僧辯帥兵討賊受綰節度旬月間賊黨悉平十年復為
御史中丞加通直散騎常侍綰再為憲司弹糾無所回
避豪右憚之是時城西開士林舘聚學者綰與右衛朱
异太府卿賀琛遞述制旨禮記中庸義太清二年遷左
衛將軍會侯景寇至入守東掖門三年遷吏部尚書宫
城䧟綰出奔外轉至江陵湘東王承制授侍中左衛將
軍相國長史侍中如故出為持節雲麾將軍湘東内史
承聖二年徵為尚書右僕射尋加侍中眀年江陵陷朝
士皆俘入關綰以疾免後卒於江陵時年六十三次子
交字少游頗涉文學選尚太宗第十一女安陽公主承
聖二年官至太子洗馬秘書丞掌東宫管記
陳吏部尚書姚察曰太清版蕩親屬離貳纉不能叶和
藩岳成溫陶之舉苟懷私怨構隙瀟湘遂及禍於身非
由忠節繼以江陵淪覆實萌於此以纉之風格卒為梁
之亂階惜矣㦲
梁書卷三十四
梁書卷三十四考證
張緬𫝊此兒非常器為張氏寳也南史作非止為張
氏寳方為海内令名也
綰𫝊南中久不習兵革監夲缺兵字今從各本增入
梁書卷三十四考證
