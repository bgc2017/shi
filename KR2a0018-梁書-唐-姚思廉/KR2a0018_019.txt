梁書卷十九
唐散騎常侍姚思廉撰
列傳第十三
宗夬劉坦樂藹
宗夬字明敭南陽湼陽人也世居江陵祖景宋時徵太
子庶子不就有高名父繁西中郎諮議參軍夬少勤學
有局幹弱冠舉郢州秀才歴臨川王常侍驃騎行參軍
齊司徒竟陵王集學士於西邸並見圖畫夬亦預焉永
明中與魏和親敕夬與尚書殿中郎任昉同接魏使皆
時選也武帝嫡孫南郡王居西州以夬管書記夬既以
筆札被知亦以貞正見許故任焉俄而文惠太子薨王
為皇太孫夬仍管書記及太孫即位多失德夬頗自疎
得為秣陵令遷尚書都官郎隆昌末少帝見誅寵舊多
罹其禍惟夬及傅昭以清正免明帝即位以夬為郢州
治中有名稱職以父老去官還鄉里南康王為荆州刺
史引為别駕義師起遷西中郎諮議參軍别駕如故時
西土位望惟夬與同郡樂藹劉坦為州人所推信故領
軍將軍蕭穎胄深相委仗每事諮焉高祖師發雍州穎
胄遣夬出自楊口面稟經略并護送軍資高祖甚禮之
天興初遷御史中丞以父憂去職起為冠軍將軍衞軍
長史天監元年遷征虜長史東海太守將軍如故二年
徵為太子右衞率是冬遷五兵尚書參掌大選三年卒
時年四十九子曜卿嗣夬從弟岳有名行州里稱之出
於夬右仕歴尚書庫部郎郢州治中北中郎錄事參軍
事
劉坦字德度南陽安衆人也晉鎮東將軍喬之七世孫
坦少為從兄虬所知齊建元初為南郡王國常侍尋補
孱陵令遷南中郎錄事參軍所居以幹濟稱南康王為
荆州刺史坦為西中郎中兵參軍領長流義師起遷諮
議參軍時輔國將軍楊公則為湘州刺史帥師赴夏口
西朝議行州事者坦謂衆曰湘境人情易擾難信若專
用武士則百姓畏侵漁若遣文人則威略不振必欲鎮
静一州城軍民足食則無踰老臣先零之役竊以自許
遂從之乃除輔國長史長沙太守行湘州事坦嘗在湘
州多舊恩道迎者甚衆下車簡選堪事吏分詣十郡悉
發人丁運租米三十餘萬斛致之義師資糧用給時東
昏遣安成太守劉希祖破西臺所選太守范僧簡於平
都希祖移檄湘部於是始興内史王僧粲應之邵陵人
逐其内史褚洊永陽人周暉起兵攻始安郡竝應僧粲
桂陽人邵曇弄鄧道介報復私讐因合黨亦同焉僧粲
自號平西將軍湘州刺史以永陽人周舒為謀主師于
建寧自是湘部諸郡悉皆蜂起惟臨湘湘隂瀏陽羅四
縣猶全州人咸欲汎舟逃走坦悉聚船焚之遣將尹法
略距僧粲相持未决前湘州鎮軍鍾玄紹潛謀應僧粲
要結士庶數百人皆連名定計刻日反州城坦聞其謀
偽為不知因理訟至夜而城門遂不閉以疑之玄紹未
及發明旦詣坦問其故坦久留與語密遣親兵收其家
書玄紹在坐未起而收兵已報具得其文書本末玄紹
即首伏於坐斬之焚其文書其餘黨悉無所問衆愧且
服州部遂安法略與僧粲相持累月建康城平公則還
州羣賊始散天監初論功封荔浦縣男邑三百戸遷平
西司馬新興太守天監三年遷西中郎卒時年六十二
子泉嗣
樂藹字蔚遠南陽淯陽人晉尚書令廣之六世孫世居
江陵其舅雍州刺史宗慤嘗陳器物試諸甥姪藹時尚
幼而所取惟書慤由此竒之又取史傳各一卷授藹等
使讀畢言所記藹略讀具舉慤益善之宋建平王景素
為荆州刺史辟為主簿景素為南徐州復為征北刑獄
參軍遷龍陽相以父憂去職吏民詣州請之葬訖起焉
時齊豫章王嶷為武陵太守雅善藹為政及嶷為荆州
刺史以藹為驃騎行參軍領州主簿參知州事嶷嘗問
藹風土舊俗城隍基跱山川險易藹隨問立對若按圖
牒嶷益重焉州人嫉之或譖藹廨門如市嶷遣覘之方
見藹閉閣讀書嶷還都以藹為太尉刑獄參軍典書記
遷枝江令還為大司馬中兵參軍轉署記室永明八年
荆州刺史巴東王子響稱兵反既敗焚燒府舍官曹文
書一時蕩盡武帝引見藹問以西事藹上對詳敏帝悦
焉用為荆州治中敇付以脩復府州事藹還州繕脩廨
署數百區頃之咸畢而役不及民荆部以為自晉王悦
移鎮以來府舍未之有也九年豫章王嶷薨藹觧官赴
喪率荆湘二牧故吏建碑墓所累遷車騎平西錄事參
軍步兵校尉求助戍西歸南康王為西中郎以藹為諮
議參軍義師起蕭穎胄引藹及宗夬劉坦任以經略梁
臺建遷鎮軍司馬中書侍郎尚書左丞時營造器甲舟
艦軍糧及朝廷儀憲悉資藹焉尋遷給事黃門侍郎左
丞如故和帝東下遷兼衞尉卿天監初遷驍騎將軍領
少府卿俄遷御史中丞領本州大中正初藹發江陵無
故於船得八車輻如中丞健步避道者至是果遷焉藹
性公彊居憲臺甚稱職時長沙宣武王將葬而車府忽
於庫火油絡欲推主者藹曰昔晉武庫火張華以為積
油萬石必然今庫若有灰非吏罪也既而檢之果有積
灰時稱其博物弘恕焉二年出為持節督廣交越三州
諸軍冠軍將軍平越中郎將廣州刺史前刺史徐元瑜
罷歸道遇始興人士反逐内史崔睦舒因掠元瑜財産
元瑜走歸廣州借兵於藹託欲討賊而實謀襲藹藹覺
之誅元瑜尋進號征虜將軍卒官藹姊適徵士同郡劉
虬亦明識有禮訓藹為州迎姊居官舍參分禄秩西土
稱之子法才字元備幼與弟藏俱有美名少遊京師造
沈約約見而稱之齊和帝為相國召為府參軍鎮軍蕭
穎胄辟主簿梁臺建除起部郎天監二年藹出鎮嶺表
法才留任京邑遷金部郎父憂去官服闋除中書通事
舍人出為本州别駕入為通直散騎侍郎復掌通事遷
尚書右丞晉安王為荆州重除别駕從事又復徵為尚
書右丞出為招遠將軍建康令不受俸秩比去任將至
百金縣曹啓輸臺庫高祖嘉其清節曰居職若斯可以
為百城表矣即日遷太府卿尋除南康内史恥以讓俸
受名辭不拜俄轉雲騎將軍少府卿出為信武長史江
夏太守因被代表便道還鄉至家割宅為寺棲心物表
皇太子以法才舊臣累有優令召使東下未及發而卒
時年六十三
陳吏部尚書姚察曰蕭穎胄起大州之衆以會義當其
時人心未之能悟此三人者楚之鎮也經營締構蓋有
力焉方面之功坦為多矣當官任事藹則兼之咸登寵
秩宜乎
梁書卷十九
梁書卷十九考證
宗夬傳西中郎諮議參軍各本脱郎字
梁書卷十九考證
