梁書卷十五
唐散騎常侍姚思廉撰
列傳第九
謝朏(弟子覽)
謝朏字敬沖陳郡陽夏人也祖弘微宋太常卿父莊右
光禄大夫並有名前代朏幼聰慧莊器之常置左右年
十歲能屬文莊遊土山賦詩使朏命篇朏攬筆便就琅
邪王景文謂莊曰賢子足稱神童復為後來特逹莊笑
因撫朏背曰真吾家千金孝武帝遊姑孰勑莊擕朏從
駕詔使為洞井贊於坐奏之帝曰雖小竒童也起家撫
軍法曹行參軍遷太子舍人以父憂去職服闋復為舍
人歴中書郎衞將軍袁粲長史粲性簡峻罕通賓客時
人方之李膺朏謁既退粲曰謝令不死尋遷給事黃門
侍郎出為臨川内史以賄見劾案經袁粲粲寢之齊高
帝為驃騎將軍輔政選朏為長史勑與河南褚炫濟陽
江斆彭城劉俁俱入侍宋帝時號為天子四友續拜侍
中并掌中書散騎二省詔册高帝進太尉又以朏為長
史帶南東海太守高帝方圖禪代思佐命之臣以朏有
重名深所欽屬論魏晉故事因曰晉革命時事久兆石
苞不早勸晉文死方慟哭方之馮異非知機也朏答曰
昔魏臣有勸魏武即帝位者魏武曰如有用我其為周
文王乎晉文世事魏氏將必身終北面假使魏早依唐
虞故事亦當三讓爾高帝不悅更引王儉為左長史以
朏侍中領秘書監及齊受禪朏當日在直百僚陪位侍
中當觧璽朏佯不知曰有何公事傳詔云觧璽授齊王
朏曰齊自應有侍中乃引枕卧傳詔懼乃使稱疾欲取
兼人朏曰我無疾何所道遂朝服步出東掖門乃得車
仍還宅是日遂以王儉為侍中觧璽既而武帝言於高
帝請誅朏帝曰殺之則遂成其名正應容之度外耳遂
廢于家永明元年起家拜通直散騎常侍累遷侍中領
國子博士五年出為冠軍將軍義興太守加秩中二千
石在郡不省雜事悉付綱紀曰吾不能作主者吏但能
作太守耳視事三年徵都官尚書中書令隆昌元年復
為侍中領新安王師未拜固求外出仍為征虜將軍吳
興太守受召便述職時明帝謀入嗣位朝之舊臣皆引
參謀策朏内圖止足且實避事弟瀹時為吏部尚書朏
至郡致瀹數斛酒遺書曰可力飲此勿豫人事朏居郡
每不治而常務聚歛衆頗譏之亦不屑也建武四年詔
徵為侍中中書令遂抗表不應召遣諸子還京師獨與
母留築室郡之西郭明帝下詔曰夫超然榮觀風流自
遠蹈彼幽人英華罕值故長揖楚相見稱南國高謝漢
臣取貴良史新除侍中中書令朏早藉羽儀夙標清尚
登朝樹績出守馳聲遂歛跡康衢拂衣林沚抱箕潁之
餘芳甘顦顇而無悶撫事懷人載留欽想宜加優禮用
旌素槩可賜牀帳褥席俸以卿禄常出在所時國子祭
酒廬江何胤亦抗表還會稽永明二年詔徵朏為散騎
常侍中書監胤為散騎常侍太常卿並不屈三年又詔
徵朏為侍中太子少傅胤散騎常侍太子詹事時東昏
皆下在所使迫遣之值義師已近故並得不到及高祖
平京邑進位相國表請朏胤曰夫窮則獨善逹以兼濟
雖出處之道其揆不同用捨惟時賢哲是蹈前新除侍
中太子少傅朏前新除散騎常侍太子詹事都亭侯胤
羽儀世胄徽猷冠冕道業德聲康濟雅俗昔居朝列素
無宦情賓客簡通公卿罕預簪紱未褫而風塵擺落且
文宗儒肆互居其長清規雅裁兼擅其美並逹照深識
預覩亂萌見庸質之如初知貽厥之無寄拂衣東山𦕈
絶塵軌雖觧組昌運實避昏時家膺鼎食而甘兹橡艾
世襲青紫而安此懸鶉自澆風肇扇用南成俗淳流素
軌餘烈頗存誰其激貪功歸有道康俗振民朝野一致
雖在江海而勲同魏闕今泰運甫開賤貧為恥况乎久
藴瑚璉暫厭承明而可得求志海隅永追松子臣負荷
殊重參贊萬機寔頼羣才共成棟幹思挹清源取鏡止
水愚欲屈居僚首朝夕諮諏庶足以翼宣寡薄式是王
度請並補臣府軍諮祭酒朏加後將軍並不至高祖踐
阼徵朏為侍中光禄大夫開府儀同三司胤散騎常侍
特進右光禄大夫又並不屈仍遣領軍司馬王果宣旨
敦譬明年六月朏輕舟出詣闕自陳既至詔以為侍中
司徒尚書令朏辭脚疾不堪拜謁乃角巾肩輿詣雲龍
門謝詔見於華林園乘小車就席明旦輿駕出幸朏宅
醼語盡懽朏固陳本志不許因請自還東迎母乃許之
臨發輿駕復臨幸賦詩錢别王人送迎相望於道到京
師勑材官起府於舊宅高祖臨軒遣謁者於府拜授詔
停諸公事及朔望朝謁三年元會詔朏乘小輿升殿其
年遭母憂尋有詔攝職如故後五年改授中書監司徒
衞將軍並固讓不受遣謁者敦授乃拜受焉是冬薨於
府時年六十六輿駕出臨哭詔給東園祕器朝服一具
衣一襲錢十萬布百匹蠟百斤贈侍中司徒諡曰靖孝
朏所著書及文章並行於世子諼官至司徒右長史坐
殺牛免官卒於家次子篹頗有文才仕至晉安太守卒
官
覽字景滌朏弟瀹之子也選尚齊錢唐公主拜駙馬都
尉秘書郎太子舍人高祖為大司馬召補東閤祭酒遷
相國戶曹天監元年為中書侍郎掌吏部事頃之即真
覽為人美風神善辭令高祖深器之嘗侍坐受敕與侍
中王暕為詩答贈其文甚工高祖善之仍使重作復合
旨乃賜詩云雙文既後進二少實名家豈伊止棟隆信
乃俱國華以母憂去職服闋除中庶子又掌吏部郎事
尋除吏部郎遷侍中覽頗樂酒因醼席與散騎常侍蕭
琛辭相詆毁為有司所奏高祖以覽年少不直出為中
權長史頃之敕掌東宫管記遷明威將軍新安太守九
年夏山賊吳承伯破宣城郡餘黨散入新安叛吏鮑敘
等與合攻沒黟歙諸縣進兵擊覽覽遣郡丞周興嗣於
錦沙立塢拒戰不敵遂棄郡奔會稽臺軍平山寇覽復
還郡左遷司徒諮議參軍仁威長史行南徐州事五兵
尚書尋遷吏部尚書覽自祖至孫三世居選部當世以
為榮十二年春出為吳興太守中書舍人黃睦之家居
烏程子弟專横前太守皆折節事之覽未到郡睦之子
弟來迎覽逐去其船杖吏為通者自是睦之家杜門不
出不敢與公私門通郡邑多劫為東道患覽下車肅然
一境清謐初齊明帝及覽父瀹東海徐孝嗣並為吳興
號為明守覽皆欲過之昔覽在新安頗聚斂至是遂稱
廉潔時人方之王懷祖卒於官時年三十七詔贈中書
令子罕早卒
陳吏部尚書姚察曰謝朏之於宋代蓋忠義者歟當齊
建武之世拂衣止足永元多難確然獨善其疎蔣之流
乎洎高祖龍興旁求物色角巾來仕首陟台司極出處
之致矣覽終能善政君子韙之
梁書卷十五
梁書卷十五考證
謝朏傳乃角巾肩輿詣雲龍門謝詔肩監本訛自今
從南本改正
梁書卷十五考證
