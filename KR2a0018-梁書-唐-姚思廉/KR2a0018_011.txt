梁書卷十一
唐散騎常侍姚思廉撰
列傳第五
張弘策庾域鄭紹叔吕僧珍
張弘策字真簡范陽方城人文獻皇后之從父弟也幼
以孝聞母嘗有疾五日不食弘策亦不食母彊為進粥
乃食母所餘遭母憂三年不食鹽菜幾至滅性兄弟友
愛不忍暫離雖各有室常同卧起世比之姜肱兄弟起
家齊邵陵王國常侍遷奉朝請西中郎江夏王行參軍
弘策與高祖年相軰幼見親狎恒隨高祖遊處每入室
常覺有雲煙氣體輒肅然弘策由此特敬高祖建武末
弘策從高祖宿酒酣徙席星下語及時事弘策因問高
祖曰緯象云何國家故當無恙高祖曰其可言乎弘策
因曰請言其兆高祖曰漢北有失地氣浙東有急兵祥
今冬初魏必動若動則亡漢北帝今久疾多異議萬一
伺釁稽部且乘機而作是亦無成徒自驅除耳明年都
邑有亂死人過於亂麻齊之歴數自兹亡矣梁楚漢當
有英雄興弘策曰英雄今何在為己富貴為在草茅高
祖笑曰光武有云安知非僕弘策起曰今夜之言是天
意也請定君臣之分高祖曰舅欲效鄧晨乎是冬魏軍
寇新野高祖將兵為援且受密旨仍代曺虎為雍州弘
策聞之心喜謂高祖曰夜中之言獨當驗矣高祖笑曰
且勿多言弘策從高祖西行仍參帷幄身親勞役不憚
辛苦五年秋明帝崩遺詔以高祖為雍州刺史乃表弘
策為錄事參軍帶襄陽令高祖覩海内方亂有匡濟之
心密為儲備謀猷所及惟弘策而已時長沙宣武王罷
益州還仍為西中郎長史行郢州事高祖使弘策到郢
陳計於宣武王語在高祖紀弘策因說王曰昔周室既
衰諸侯力争齊桓蓋中人耳遂能一匡九合民到于今
稱之齊德告微四海方亂蒼生之命會應有主以郢州
居中流之要雍部有戎馬之饒卿兄弟英武當今無敵
虎據兩州參分天下糾合義兵為百姓請命廢昏立明
易於反掌如此則桓文之業可成不世之功可建無為
豎子所欺取笑身後雍州揣之已熟願善圖之王頗不
懌而無以拒也義師將起高祖夜召弘策吕僧珍入宅
定議旦乃𤼵兵以弘策為輔國將軍軍主領萬人督後
部軍事西臺建為步兵校尉遷車騎諮議参軍及郢城
平蕭穎逹楊公則諸將皆欲頓軍夏口高祖以為宜乘
勢長驅直指京邑以計語弘策弘策與高祖合意又訪
寕遠將軍庾域域又同乃命衆軍即日上道緣江至建
康凡磯浦村落軍行宿次之頓處所弘策逆為圖測皆
在目中義師至新林王茂曹景宗等於大航方戰高祖
遣弘策持節勞勉衆咸奮厲是日仍破朱雀軍高祖入
頓石頭城弘策屯門禁衞引接士類多全免城平高祖
遣弘策與吕僧珍先入清宫封檢府庫于時城内珍寳
委積弘策申勒部曲秋毫無犯遷衞尉卿加給事中天
監初加散騎常侍洮陽縣侯邑二千二百戸弘策盡忠
奉上知無不為交遊故舊随才薦拔搢紳皆趨焉時東
昏餘黨初逄赦令多未自安數百人因運荻炬束仗得
入南北掖作亂燒神虎門總章觀前軍司馬吕僧珍直
殿内以宿衞兵拒破之盗分入衞尉府弘策方救火盗
潛後害之時年四十七高祖深慟惜焉給第一區衣一
襲錢十萬布百匹蠟二百斤詔曰亡從舅衞尉慮𤼵所
忽殞身祅豎其情理清貞器識淹濟自藩升朝契闊夷
阻加外氏凋衰饗嘗屢絶興感渭陽情寄斯在方賴忠
勲翼宣寡薄報效無徵永言增慟可贈散騎常侍車騎
將軍給鼔吹一部諡曰愍弘策為人寬厚通率篤舊故
及居隆重不以貴勢自高故人賓客禮接如布衣時禄
賜皆散之親友及其遇害莫不痛惜焉子𬗟嗣别有𫝊
庾域字司大新野人長沙宣武王為梁州以為錄事参
軍帶華陽太守時魏軍攻圍南鄭州有空倉數十所域
封題指示將士云此中粟皆滿足支二年但努力堅守
衆心以安虜退以功拜羽林監遷南中郎記室參軍永
元末高祖起兵遣書招域西臺建以為寧朔將軍領行
選從高祖東下師次陽口和帝遣御史中丞宗夬銜命
勞軍域乃諷夬曰黃鉞未加非所以總率侯伯夬反西
臺即授高祖黃鉞蕭潁胄既都督中外諸軍事論者謂
高祖應致牋域争不聽乃止郢城平域及張弘策議與
高祖意合即命衆軍便下每獻謀畫多被納用覇府初
開以為諮議参軍天監初封廣牧縣子後軍司馬出為
寧朔將軍巴西梓潼二郡太守梁州長史夏侯道遷舉
州叛降魏魏騎將襲巴西域固守百餘日城中糧盡將
士皆齕草食土死者大半無有離心魏軍退詔增封二
百戸進爵為伯六年卒於郡
鄭紹叔字仲明滎陽開封人也世居夀陽祖琨宗高平
太守紹叔少孤貧年二十餘為安豐令居縣有能名本
州召補主簿轉治中從事史時刺史蕭誕以弟諶誅臺
遣收兵卒至左右莫不驚散紹叔聞難獨馳赴焉誕死
侍送喪柩衆咸稱之到京師司空徐孝嗣見而異之曰
祖逖之流也高祖臨司州命為中兵参軍領長流因是
厚自結附高祖罷州還京師謝遣賓客紹叔獨固請願
留高祖謂曰卿才幸自有用我今未能相益宜更思他
塗紹叔曰委質有在義無二心高祖固不許於是乃還
夀陽刺史蕭遥昌苦引紹叔終不受命遥昌怒將囚之
救觧得免及高祖為雍州刺史紹叔間道西歸補寧蠻
長史扶風太守東昏既害朝宰頗疑高祖紹叔兄植為
東昏直後東昏遣至雍州託以候紹叔實潛使為刺客
紹叔知之密以白高祖植既至高祖於紹叔處置酒宴
之戱植曰朝廷遣卿見圖今日閑宴是見取良會也賓
主大笑令植登臨城隍周觀府署士卒器械舟艫戰馬
莫不富實植退謂紹叔曰雍州實力未易圖也紹叔曰
兄還具為天子言之兄若取雍州紹叔請以此衆一戰
送兄於南峴相持慟哭而别義師起為冠軍將軍改驍
騎將軍侍從東下江州留紹叔監州都督江湘二州糧
運事無闕乏天監初入為衞尉卿紹叔忠於事上外所
聞知纖毫無隐每為高祖言事善則曰臣愚不及此皆
聖主之策其不善則曰臣慮出淺短以為其事當如是
殆以此誤朝廷臣之罪深矣高祖甚親信之母憂去職
紹叔有至性高祖常使人節其哭頃之起為冠軍將軍
右軍司馬封營道縣侯邑千戸俄復為衞尉卿加冠軍
將軍以營道縣戸凋獘改封東興縣侯邑如故初紹叔
少失父事母及祖母以孝聞奉兄恭謹及居顯要禄賜
所得及四方貢遺悉歸之兄室三年魏軍圍合肥紹叔
以本號督衆軍鎮東關事平復為衞尉既而義陽為魏
所䧟司州移鎮關南四年以紹叔為使持節征虜將軍
司州刺史紹叔創立城隍繕脩兵器廣田積糓招納流
民百姓安之性頗矜躁以權勢自居然能傾心接物多
所薦舉士類亦以此歸之六年徵為左將軍加通直散
騎常侍領司豫二州大中正紹叔至家疾篤詔於宅拜
授輿載還府中醫藥一日數至七年卒於府舍時年四
十五高祖將臨其殯紹叔宅巷狹陋不容輿駕乃止詔
曰追往念功前王所篤在誠惟舊異代同規通直散騎
常侍右衞將軍東興縣開國侯紹叔立身清正奉上忠
恪契闊藩朝情績顯著爰及義始寔立茂勲作牧疆境
效彰所莅方申任寄恊贊心膂奄至殞喪傷痛于懷宜
加優典隆兹寵命可贈散騎常侍護軍將軍給鼓吹一
部東園祕器朝服一具衣一襲凶事所湏随由資給諡
曰忠紹叔卒後高祖嘗澘然謂朝臣曰鄭紹叔立志忠
烈善則稱君過則歸已當今殆無其比其見賞惜如此
子貞嗣
吕僧珍字元瑜東平范人也世居廣陵起自寒賤始童
兒時從師學有相工歴觀諸生指僧珍謂博士曰此有
竒聲封侯相也年二十餘依宋丹陽尹劉秉秉誅後事
太祖文皇為門下書佐身長七尺五寸容貌甚偉在同
類中少所䙝狎曺軰皆敬之太祖為豫州刺史以為典
籖帶蒙令居官稱職太祖遷領軍補主簿妖賊唐㝢寇
東陽太祖率衆東討使僧珍知行軍衆尸事僧珍宅在
建陽門東自受命當行每日由建陽門道不過私室太
祖益以此知之為丹陽尹復命為郡督郵齊随王子隆
出為荆州刺史齊武以僧珍為子隆防閣從之鎮永明
九年雍州刺史王奐反敕遣僧珍隸平北將軍曺虎西
為典籖帶新城令魏軍寇沔北司空陳顯逹出討一見
異之因屏人呼上座謂曰卿有貴相後當不見减努力
為之建武二年魏大舉南侵五道並進高祖率師援義
陽僧珍從在軍中長沙宣武王時為梁州刺史魏圍守
連月閒諜所在不通義陽與雍州路斷高祖欲遣使至
㐮陽求梁州問衆皆憚莫敢行僧珍固請充使即日單
舸上道既至㐮陽督遣援軍且獲宣武王書而反高祖
甚嘉之事寧𥙷羽林監東昏即位司空徐孝嗣管朝政
欲與共事僧珍揣不久安竟弗往時高祖已臨雍州僧
珍固求西歸得補卬令既至高祖命為中兵参軍委以
心膂僧珍隂飬死士歸之者甚衆高祖頗招武猛士庶
響從會者萬餘人因命按行城西空地將起數千間屋
以為止舍多伐林竹沉於檀溪積茅蓋若山阜皆不之
用僧珍獨悟其旨亦私具櫓數百張義兵起高祖夜召
僧珍及張弘策定議明旦乃會衆𤼵兵悉取檀溪材竹
装為艛艦葺之以茅並立辦衆軍將發諸將果争櫓僧
珍乃出先所具者每船付二張争者乃息高祖以僧珍
為輔國將軍步兵校尉出入卧内宣通意旨師及郢城
僧珍率所領頓偃月壘俄又進據騎城郢州平高祖進
僧珍為前鋒大將軍大軍次江寧高祖令僧珍與王茂
率精兵先登赤鼻邏其日東昏將李居士與衆來戰僧
珍等要擊大破之乃與茂進軍於白板橋築壘壘立茂
移頓越城僧珍猶守白板李居士密覘知衆少率銳卒
萬人直來薄城僧珍謂將士曰今力既不敵不可與戰
亦勿遥射湏至塹裏當并力破之俄而皆越塹拔柵僧
珍分人上城矢石俱發自率馬步三百人出其後守隅
者復踰城而下内外齊擊居士應時奔散獲其器甲不
可勝計僧珍又進據越城東昏大將王珍國列車為營
背淮而陣王茂等衆軍擊之僧珍縱火車焚其營即日
瓦觧建康城平高祖命僧珍率所領先入清宫與張弘
策封檢府庫即日以本官帶南彭城太守遷給事黃門
侍郎領虎賁中郎將高祖受禪以為冠軍將軍前軍司
馬封平固縣侯邑一千二百戸尋遷給事中右衞將軍
頃之轉左衞將軍加散騎常侍入直秘書省總知宿衞
天監四年冬大舉北伐自是軍機多事僧珍晝直中書
省夜還秘書五年夏又命僧珍率羽林勁勇出梁城其
年冬旋軍以本官領太子中庶子僧珍去家久表求拜
墓高祖欲榮之使為本州乃授使持節平北將軍南兗
州刺史僧珍在任平心率下不私親戚從父兄子宏以
販葱為業僧珍既至乃棄業欲求州官僧珍曰吾荷國
重恩無以報效汝等自有常分豈可妄求叨越但當速
反葱肆耳僧珍舊宅在市北前有督郵廨鄉人咸勸徙
廨以益其宅僧珍怒曰督郵官廨也置立以来便在此
地豈可徙之益吾私宅姊適于氏住在市西小屋臨路
與列肆雜處僧珍常導從鹵簿到其宅不以為耻在州
百日徵為領軍將軍尋加散騎常侍給鼔吹一部直秘
書省如先僧珍有大勲任總心膂恩遇隆密莫與為比
性甚恭慎當直禁中盛暑不敢觧衣每侍御座屏氣鞠
躬果食未嘗舉箸嘗因醉後取一柑食之高祖笑謂曰
便是大有所進禄俸之外又月給錢十萬其餘賜賚不
絶於時十年疾病車駕臨幸中使醫藥日有數四僧珍
語親舊曰吾昔在蒙縣熱病發黃當時必謂不濟主上
見語卿有富貴相必當不死尋應自差俄而果愈今已
富貴而復發黃所苦與昔正同必不復起矣竟如其言
卒于領軍府舍時年五十八高祖即日臨殯詔曰思舊
篤終前王令典追榮加等列代通規散騎常侍領軍將
軍平固縣開國侯僧珍器思淹通識宇詳濟竭忠盡禮
知無不為與朕契闊情兼屯泰大業初構茂勲克舉及
居禁衞朝夕盡誠方参任台槐式隆朝寄奄致喪逝傷
慟于懷宜加優典以隆寵命可贈驃騎將軍開府儀同
三司常侍鼔吹侯如故給東園秘器朝服一具衣一襲
喪事所湏随由備辦諡曰忠敬侯高祖痛惜之言為流
涕長子峻早卒峻子淡嗣
陳吏部尚書姚察曰張弘策敦厚慎密吕僧珍恪勤匪
懈鄭紹叔忠誠亮藎締構王業三子皆有力焉僧珍之
肅恭禁省紹叔之造膝詭辭蓋識為臣之節矣
梁書卷十一
梁書卷十一考證
吕僧珍𫝊妖賊唐㝢之寇東陽㝢閣本作瑀又無之
字
梁書卷十一考證
