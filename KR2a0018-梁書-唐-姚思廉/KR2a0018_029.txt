梁書卷二十九
唐散騎常侍姚思廉撰
列傳第二十三
高祖三王
高祖八男丁貴嬪生昭明太子統太宗簡文皇帝廬陵
威王續阮脩容生世祖孝元皇帝吳淑媛生豫章王綜
董淑儀生南康簡王績丁充華生邵陵攜王綸葛脩容
生武陵王紀綜及紀别有傳
南康簡王績字世謹高祖第四子天監八年封南康郡
王邑二千戸出爲輕車將軍領石頭戍軍事十年遷使
持節都督南徐州諸軍事南徐州刺史進號仁威將軍
績時年七歲主者有受貨洗改解書長史王僧孺弗之
覺績見而輒詰之便卽時首服衆咸歎其聰警十六年
徵爲宣毅將軍領石頭戍軍事十七年出爲使持節都
督南北兗徐青冀五州諸軍事南兗州刺史在州著稱
尋有詔徵還民曹嘉樂等三百七十人詣闕上表稱績
尤異一十五條乞留州任優詔許之進號北中郎將普
通四年徵爲侍中雲麾將軍領石頭戍軍事五年出爲
使持節都督江州諸軍事江州刺史丁董淑儀憂居喪
過禮高祖手詔勉之使攝州任固求解職乃徵授安右
將軍領石頭戍軍事尋加護軍羸瘠弗堪視事大通三
年因感病薨于任時年二十五贈侍中中軍將軍開府
儀同三司給鼓吹一部諡曰簡績寡玩好少嗜慾居無
僕妾躬事約儉所有租秩悉寄天府及薨後府有南康
國無名錢數千萬子會理嗣字長才少聰慧好文史年
十一而孤特爲高祖所愛衣服禮秩與正王不殊年十
五拜輕車將軍湘州刺史又領石頭戍軍事遷侍中兼
領軍將軍尋除宣惠將軍丹陽尹置佐史出爲使持節
都督南北兗北徐青冀東徐譙七州諸軍事平北將軍
南兗州刺史太清元年督衆軍北討至彭城爲魏師所
敗退歸本鎮二年侯景圍京邑會理治嚴將入援會北
徐州刺史封山侯正表將應其兄正德外託赴援實謀
襲廣陵會理擊破之方得進路臺城陷侯景遣前臨江
太守董紹先以高祖手敕召會理其僚佐咸勸距之會
理曰諸君心事與我不同天子年尊受制賊虜今有手
敕召我入朝臣子之心豈得違背且遠處江北功業難
成不若身赴京都圖之肘腋吾計決矣遂席卷而行以
城輸紹先至京景以為侍中司空兼中書令雖在寇手
每思匡復與西鄉侯歡等潛布腹心要結壯士時范陽
祖皓斬紹先據廣陵城起義期以會理爲内應皓敗辭
相連及景矯詔免會理官猶以白衣領尚書令是冬景
往晉熙京師虛弱會理復與柳敬禮謀之敬禮曰舉大
事必有所資今無寸兵安有以動會理曰湖熟有吾舊
兵三千餘人昨來相知克期響集聽吾日定便至京師
計賊守兵不過千人耳若大兵外攻吾等内應直取王
偉事必有成縱景後歸無能爲也敬禮曰善因贊成之
于時百姓厭賊咸思用命自丹陽至于京口靡不同之
後事不果與弟祈陽侯通理竝遇害乂理字季英會理
第六弟也生十旬而簡王薨至三歲而能言見内人分
散涕泣相送乂理問其故或曰此簡王宮人喪畢去爾
乂理便號泣悲不自勝諸宮人見之莫不傷感爲之停
者三人焉服闋後見高祖又悲泣不自勝高祖爲之流
涕謂左右曰此兒大必爲竒士大同八年封建安縣侯
邑五百戸乂理性慷慨慕立功名每讀書見忠臣烈士
未嘗不廢卷歎曰一生之内當無愧古人博覽多識有
文才嘗祭孔文舉墓并爲立碑製文甚美太清中侯景
内宼乂理聚賓客數百輕裝赴南兗州隨兄會理入援
恒親當矢石爲士卒先及城陷又隨會理還廣陵因入
齊爲質乞師行二日會侯景遣董紹先據廣陵遂追會
理因為所獲紹先防之甚嚴不得與兄弟相見乃爲請
先還京得入辭母謂其姊固安公主曰事旣如此豈可
合家受斃兄若至願爲言之善爲計自勉勿顧以爲念
也家國阽危雖死非恨前途亦思立效但未知天命何
如耳至京師以魏降人元貞立節忠正可以託孤乃以
玉柄扇贈之貞怪其故不受乂理曰後當見憶幸勿推
辭會祖皓起兵乂理奔長蘆收軍得千餘人其左右有
應賊者因間劫會理其衆遂駭散爲景所害時年二十
一元貞始悟其前言往收葬焉
廬陵威王續字世訢高祖第五子天監八年封廬陵郡
王邑二千戸十年拜輕車將軍南彭城琅邪太守十三
年轉會稽太守十六年爲都督江州諸軍事雲麾將軍
江州刺史普通元年徵爲宣毅將軍領石頭戍軍事續
少英果膂力絶人馳射游獵應𤼵命中高祖常歎曰此
我之任城也嘗與臨賀王正德及胡貴通趙伯超等馳
射於高祖前續冠於諸人高祖大悅三年爲使持節都
督南徐梁秦沙四州諸軍事西中郞將南徐州刺史七
年加宣毅將軍中大通三年又爲使持節都督雍梁秦
沙四州諸軍事平北將軍寧蠻校尉雍州刺史給鼓吹
一部續多聚馬仗蓄養驍雄金帛内盈倉廪外實四年
遷安北將軍大同元年爲使持節都督江州諸軍事安
南將軍江州刺史三年徵爲護軍將軍領石頭戍軍事
五年爲驃騎將軍開府儀同三司又出爲使持節都督
荆郢司雍西北秦梁巴華九州諸軍事荆州刺史中大
同二年薨於州時年四十四贈司空散騎常侍驃騎大
將軍鼓吹一部諡曰威長子安嗣
邵陵攜王綸字世調高祖第六子也少聰穎博學善屬
文尤工尺牘天監十三年封邵陵郡王邑二千戸出爲
寧遠將軍琅邪彭城二郡太守遷輕車將軍會稽太守
十八年徵爲信威將軍普通元年領石頭戍軍事尋爲
江州刺史五年以西中郞將權攝南兖州坐事免官奪
爵七年拜侍中大通元年復封爵尋加信威將軍置佐
史中大通元年爲丹陽尹四年爲侍中宣惠將軍揚州
刺史以侵漁細民少府丞何智通以事啓聞綸知之令
客戴子高於都巷刺殺之智通子訴于闕下高祖令圍
綸第捕子高綸匿之竟不出坐免爲庶人頃之復封爵
大同元年爲侍中雲麾將軍七年出爲使持節都督郢
定霍司四州諸軍事平西將軍郢州刺史遷爲安前將
軍丹陽尹中大同元年出爲鎮東將軍南徐州刺史太
清二年進位中衛將軍開府儀同三司侯景構逆加征
討大都督率衆討景將𤼵高祖誡曰侯景小䜿頗習行
陣未可以一戰卽殄當以歲月圖之綸次鍾離景已度
采石綸乃晝夜兼道遊軍入赴濟江中流風起人馬溺
者十一二遂率寧遠將軍西豐公大春新塗公大成等
步騎三萬𤼵自京口將軍趙伯超曰若從黃城大道必
與賊遇不如逕路直指鍾山出其不意綸從之衆軍奄
至賊徒大駭分爲三道攻綸綸與戰大破之斬首千餘
級翌日賊又來攻相持日晚賊稍引却安南侯駿以數
十騎馳之賊回拒駿駿部亂賊因逼大軍軍遂潰綸至
鍾山衆裁千人賊圍之戰又敗乃奔還京口三年春綸
復與東揚州刺史大連等入援至于驃騎洲進位司空
臺城陷奔禹穴大寶元年綸至郢州刺史南平王恪讓
州於綸綸不受乃上綸爲假黃鉞都督中外諸軍事綸
於是置百官改廳事爲正陽殿數有災怪綸甚惡之時
元帝圍河東王譽於長沙旣久内外斷絶綸聞其急欲
往救之爲軍糧不繼遂止乃與世祖書曰伏以先朝聖
德孝治天下九親雍睦四表無怨誠爲國政實亦家風
唯余與爾同奉神訓宜敦旨喻共承無改且道之斯美
以和爲貴况天時地利不及人和豈可手足肱支自相
屠害日者聞譽專情先訓以幼陵長湘峽之内遂至交
鋒方等身遇亂兵斃於行陣殞于吳局方此非冤聞問
號怛惟增摧憤念以兼悼當何可稱吾在州所居遥隔
雖知其状未喻所然及届此藩備加覿訪咸云譽應接
多替兵糧閉壅弟教亦不悛故興師以伐譽未識大體
意斷所行雖存急難豈知竊思不能禮爭復以兵來蕭
墻興變體親成敵一朝至此能不嗚呼旣有書問雲雨
傳流噂&KR0689;其間委悉無因詳究方今社稷危耻創巨痛
深人非禽䖝在知君父卽日大敵猶強天讐未雪余爾
昆季在外三人如不匡難安用臣子唯應剖心嘗膽泣
血枕戈感誓蒼穹憑靈宗祀晝謀夕計共思康復至於
其餘小忿或宜寬貸誠復子憾須臾將柰國冤未逞正
當輕重相推小大易奪遣無益之情割下流之悼弘豁
以理通識勉之今已喪鍾山復誅猶子將非揚湯止沸
吞冰療寒若以譽之無道近遠同疾弟復效尤攸非獨
罪幸寬於衆議忍以事寧如使外寇未除家禍仍構料
今訪古未或弗亡夫征戰之理義在克勝至於骨肉之
戰愈勝愈酷捷則非功敗則有喪勞兵損義虧失多矣
侯景之軍所以未窺江外者正為藩屏盤固宗鎮強密
若自相魚肉是代景行師景便不勞兵力坐致成效醜
徒聞此何快如之又莊鐵小豎作亂久挾觀寧懷安二
侯以爲名號當陽有事充掣殊廢備境第聞征伐復致
分兵便是自於瓜州至于湘雍莫非戰地悉以勞師侯
景卒承虛藉舋浮江豕突豈不表裏成虞首尾難救可
爲寒心其事已切弟若苦陷洞庭兵戈不戢雍川疑廹
何以自安必引進魏軍以求形援侯景事等内癰西秦
外同瘤腫直置關中已爲咽氣况復貪狼難測勢必侵
吞弟若不安家國去矣吾非有深鑒獨能弘理正是採
藉風謠溥參物論咸以爲疑皆欲解體故耳自我國五
十許年恩格玄穹德彌赤縣雖有逆難未亂邕熙漙天
率土忠臣憤慨比屋罹禍忠義奮𤼵無不抱甲負戈衝
冠裂眥咸欲剚刃於侯景腹中所須兵主唱耳今人皆
樂死赴者如流弟英略振遠雄伯當代唯德唯藝資文
資武拯溺濟難朝野咸屬一匡九合非弟而誰豈得自
違物望致招羣讟其閒患難具如所陳斯理皎然無勞
請箸驗之以實寧須確引吾所以間關險道出自東川
政謂上游諸藩必連師狎至庶以殘命預在行間及到
九江安北兄遂泝流更上全由餼饋懸斷卒食半菽阻
以菜色無因進取侯景方延假息復緩誅刑信增號憤
啓處無地計瀟湘榖粟猶當紅委若阻弟嚴兵唯事交
切至於運轉恐無暇發遣卽日萬心慊望唯在民天若
遂等西河時事殆矣必希令弟豁照茲途解汨川之圍
存社稷之計使其運輸糧儲應贍軍旅庶叶力一舉指
日寧泰宗廟重安天下清復推弟之功豈非幸甚吾才
懦兵寡安能爲役所寄令弟庶得申情朝聞夕死萬殞
何恨聊陳聞見幸無怪焉臨紙號迷諸失次緒世祖復
書陳河東有罪不可解圍之狀綸省書流涕曰天下之
事一至於斯左右聞之莫不掩泣於是大修器甲將討
侯景元帝聞其彊盛乃遣王僧辯帥舟師一萬以逼綸
綸將劉龍武等降僧辯綸軍潰遂與子確等十餘人輕
舟走武昌時綸長史韋質司馬姜律先在于外聞綸敗
馳往迎之於是復收散卒屯于齊昌郡將引魏軍共攻
南陽侯景將任約聞之使鐵騎二百襲綸綸無備又敗
走定州定州刺史田龍祖迎綸綸以龍祖荆鎮所任懼
爲所執復歸齊昌行至汝南西魏所署汝南城主李素
者綸之故吏聞綸敗開城納之綸乃修浚城池收集士
卒將攻竟陵西魏安州刺史馬岫聞之報于西魏西魏
遣大將軍楊忠儀同侯幾通率衆赴焉二年二月忠等
至于汝南綸嬰城自守會天寒大雪忠等攻之不能克
死者甚衆後李素中流矢卒城乃陷忠等執綸綸不爲
屈遂害之投于江岸經日顔色不變鳥獸莫敢近焉時
年三十三百姓憐之爲立祠廟後世祖追諡曰擕長子
堅字長白大同元年以例封汝南侯邑五百戸亦善草
隸性頗庸短侯景圍城堅屯太陽門終日蒲飲不撫軍
政吏士有功未嘗申理疫癘所加亦不存卹士咸憤怨
太清三年三月堅書佐董勛華白曇朗尋以繩引賊登
樓遂陷堅遇害弟確字仲正少驍勇有文才大同二年
封爲正階侯邑五百戸後徙封永安常在第中習騎射
學兵法時人皆以爲狂左右或以進諫確曰聽吾爲國
家破賊使汝知之除秘書丞太子中舍人鍾山之役確
苦戰所向披靡羣虜憚之確每臨陣對敵意氣詳贍帶
甲據鞍自朝及夕馳驟往反不以爲勞諸將服其壯勇
及侯景乞盟確在外慮爲後患啓求召確入城詔乃召
確爲南中郎將廣州刺史增封二千戸確知此盟多貳
城必淪没因欲南奔攜王聞之逼確使入確猶不肯攜
王流涕謂曰汝欲反邪時臺使周石珍在坐確謂石珍
曰侯景雖云欲去而不解長圍以意而推其事可見今
召我入未見其益也石珍曰敕旨如此侯豈得辭確執
意猶堅攜王大怒謂趙伯超曰譙州卿爲我斬之當賫
首赴闕伯超揮刃眄確曰我識君耳刀豈識君確於是
流涕而出遂入城及景背盟復圍城城陷確排闥入啓
高祖曰城已陷矣高祖曰猶可一戰不對曰不可臣向
者親格戰勢不能禁自縋下城僅得至此高祖歎曰自
我得之自我失之亦復何恨乃使確爲慰勞文確旣出
見景景愛其膂力恒令在左右後從景行見天上飛鳶
羣虜爭射不中確射之應弦而落賊徒忿嫉咸勸除之
先是攜王遣人密導確確謂使者曰侯景輕佻可一夫
力致確不惜死正欲手刃之但未得其便耳卿還啓家
王願勿以爲念也事未遂而爲賊所害
史臣曰自周漢廣樹藩屏固本深根高祖之封建將遵
古制也南康廬陵竝以宗室之貴據磐石之重績以孝
著續以勇聞綸聰警有才學性險躁屢以罪黜及太清
之亂忠孝獨存斯可嘉矣
梁書卷二十九
梁書卷二十九考證
高祖三王𫝊董淑儀生南康簡王績淑南史作昭
南康簡王績𫝊天監八年封南康郡王八南史作七
(臣人龍)按高祖紀係天監七年九月事南史是也
民曹嘉樂䓁三百七十人詣闕上表南史無嘉字
與弟祈陽侯通理並遇害乂理字季英會理第六弟也
監本缺通字閣本訛乂為通(臣人龍)按南史通理
字仲宣今各補正之
封建安縣侯建安南史作安樂
邵陵携王綸𫝊權攝南兖州南兖南史作南徐考本
紀不載兼攝事
綸軍潰遂與子確等十餘人輕舟走武昌確南史作
躓
時綸長史韋質司馬姜律先在于外律南史作偉
西魏所署汝南城主李素者者南史作孝
梁書卷二十九考證
