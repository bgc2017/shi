欽定國子監志卷七
詣學
(臣)等謹案戴記天子視學大昕鼓徵衆至然後
天子至乃命有司行事興秩節祭先師先聖焉
蓋禮之大也德之備也自漢以還臨雍饗射圜
橋觀聽史冊盛稱自是視學之典歷代舉行惟
是酳饋受成敷揚景鑠而已至於春秋釋奠或
委諸職守或遣官莅祭書親祀者蓋僅覯焉洪
惟我
朝禮教隆備自我
太宗肇興釋奠
世祖
聖祖躬舉
臨雍典禮
親授經義
特頒勅諭訓勉師生迄為定制
世宗憲皇帝
親祀上丁登獻升香
詔改幸學為詣學又增置先賢先儒博士俾與陪祀隆
文懋典昭示來兹我
皇上丕纘
先緒
躬行三獻
鴻儀邁古
恩賚有加所謂禮之大德之備者稽諸前載罕有比
倫謹志
親祀一卷
臨雍一卷為
詣學門而以元明以來臨雍之典附焉
詣學一
親祀
順治十七年春正月庚辰以修葺
先師廟工成
世祖章皇帝親詣釋奠
雍正二年夏六月戊戌以曲阜
聖廟災
世宗憲皇帝親詣國子監告祭
先師孔子
御素服不設鹵簿不鳴鐘不作樂王大臣以下陪祀諸
臣並常服從事
(遣官惟謹案告祭例皆二年七年)
(特舉親祀之禮故謹載于此云)
雍正四年秋八月丁亥
世宗憲皇帝親詣
先師廟釋奠
特命以尚書四人分獻四配以侍郎四人分獻十一哲
東西廡凡進帛爵于
先師皆
行跪獻禮
雍正六年春二月丁酉
世宗憲皇帝親詣
先師廟釋奠
雍正七年冬十二月辛酉以曲阜
聖廟工成慶雲見于
闕里
世宗憲皇帝親詣國子監告祭
先師孔子
雍正十一年春二月丁巳
世宗憲皇帝親詣
先師廟釋奠始
行三上香禮
乾隆三年春二月丁酉
聖廟易用黃瓦工成
皇上親詣
先師廟釋奠始
行三獻禮
乾隆五年秋八月丁未
皇上親詣
先師廟釋奠
乾隆九年春二月丁亥
皇上親詣
先師廟釋奠
乾隆十八年秋八月丁亥
皇上親詣
先師廟釋奠
乾隆二十一年春二月丁未
皇上親詣
先師廟釋奠
特命衍聖公孔昭煥陪祀
(臨雍謹案舊制惟期行取衍聖公等來京陪祀觀禮盛典部臣先)
(覲故釋奠則否時孔昭煥適入有是)
(命)
乾隆三十四年春二月丁亥大修
先師廟工成
皇上親詣釋奠
乾隆四十八年春二月丁夘
皇上親詣
先師廟釋奠
親祀儀注(乾隆三年增)
先祭一日樂部設中和韶樂于
大成殿外階上分左右懸至日五鼔鑾儀衛陳
法駕鹵簿於
午門外日出前六刻太常寺卿詣
乾清門告届時
皇帝御祭服乘禮輿出宫引扈如常儀
駕發警蹕
午門鳴鐘
法駕鹵簿前導不陪祀王公百官咸朝服跪送導迎
鼓吹設而不作
皇帝至廟門外降輿贊引太常寺卿二人恭導由中
門入至更衣大次少憩太常寺卿奏請行禮
皇帝出大次盥洗贊引官恭導
皇帝入大成中門由中階入殿中門至拜位前北嚮
立太常贊禮郎引分獻官至階下夾甬道立鴻
臚寺官引陪祀王公位殿外階上百官位階下
左右序立均北面典儀官贊樂舞生登歌執事
官各供迺職(以下自迎神至送神皆典儀官唱贊)文舞六佾進贊
引官奏就位
皇帝就拜位立迺迎神司香官捧香盤進司樂官贊
舉迎神樂奏昭平之章(凡舉樂皆司樂官唱贊)贊引官奏
就上香位導
皇帝詣
先師香案前立司香官跪進香贊引官奏上香
皇帝立上柱香次三上瓣香奏旋位
皇帝旋位奏跪拜興(以下行禮皆有奏)
皇帝行二跪六叩頭禮王公百官均隨行禮奠帛行
初獻禮司帛官捧篚司爵官捧爵進奏宣平之
章舞羽籥之舞司帛官詣
先師位前跪獻三叩司爵官詣
先師位前立獻奠正中皆退分獻官各詣四配十
二哲兩廡先賢先儒位前上香奠獻如儀司祝
至祝案前跪三叩奉祝版跪案左樂暫止
皇帝跪羣臣皆跪司祝讀祝畢詣
先師位前跪安於案上叩退樂作
皇上率羣臣行三叩頭禮興行亞獻禮奏秩平之章
(舞同初獻)司爵官詣
先師位前獻爵奠於左儀如初獻行終獻禮奏叙
平之章(舞同亞獻)司爵官詣
先師位前獻爵奠於右儀如亞獻分獻官以次畢
獻均如初樂止文德之舞退乃徹饌奏懿平之
章徹饌畢送神奏德平之章
皇帝率羣臣行二跪六叩頭禮有司奉祝次帛次饌
次香恭送燎所
皇帝轉立拜位旁西向候祝帛過復位樂作祝帛焚
半奏禮成
皇帝由大成中門出至廟門外陞輿
法駕如常儀
崇聖祠承祭官分獻官于
皇帝出大次時入祠上香奠獻如春秋釋奠儀
(謹案雍正四年所定儀注無上香禮爵止一獻餘同今儀)
各衙門承辦
親祀事宜
凡恭遇
皇帝釋奠
先師廟工部于祀前一日自
先師廟門内至
大成殿門外鋪設棕毯又恭設大次於
大成門東其
大成殿四配十二哲分獻官
崇聖祠承祭官由太常寺前期奏派
大成殿司香司帛司爵俱用太常寺官
崇聖祠分獻官司香帛爵官
大成殿兩廡
崇聖祠兩廡分獻官司香帛爵生由國子監自行
揀派移會太常寺餘與
遣官釋奠同
國子監承辦
親祀事宜
先期移文太常寺查取
親祀典禮工部恭設大次並取鋪設棕毯工役于集
賢門外柵欄門以内平墊黃土鑾儀衛領應差
廟尸等紅駕衣二十件帽二十頂帶二十條翎
二十根餘應行事宜並與丁祭同
欽定國子監志卷七
