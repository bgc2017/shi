欽定國子監志卷三十一
官師四
銓除
國子監兼管監事滿漢大臣雍正三年始
命康親王果郡王兼領監事嗣後以大學士尚書侍郎
内閣學士等官兼管皆
特簡無定員
兼管國子監蒙古事乾隆三十年
命侍郎悟勒穆濟兼管三十七年以郎中法福里兼
管蒙古司業事亦
特簡無定員
滿祭酒由滿洲蒙古科甲出身之詹事府庶子
司經局洗馬翰林院侍讀侍講國子監司業帶
領引
見補授應行陞轉内閣學士詹事府詹事太常寺卿
光禄寺卿太僕寺卿等官
(謹案本監各官補授陞轉俱遵現行品級考開載其隨時更定條例及格外遷擢不拘成格者)
(並按年分識於後)
順治十七年定國子監滿祭酒缺出於應陞各
官内遴選通曉清文及人品學問可為師範者
推用(滿司業亦准此例)
乾隆十一年奉
諭旨滿祭酒出缺仍照向例由科甲出身人員開列請
旨簡用
十九年吏部議准從前繙譯進士初次引
見時因奉有歸進士班銓用之
諭旨是以遇有翰詹缺出遂將繙譯出身之人一體
陞用今繙譯鄉會試既經議停而繙譯進士與
文進士舉人究屬有間其陞轉翰詹祭酒司業
等官之處請一并停止
三十四年吏部奏准滿漢祭酒均有司鐸成均
造就人材之任應一體遵
旨帶領引
見補授以歸畫一
漢祭酒由詹事府庶子司經局洗馬翰林院侍
讀侍講詹事府中允國子監司業詹事府贊善
引
見補授應行陞轉内閣學士詹事府詹事少詹事等
官
乾隆五年祭酒謝道承陞任内閣學士大學士
兼管監事趙國麟奏稱謝道承在祭酒任内訓
導有方國學諸生因其陞任具呈懇留
上以内閣學士職非繁劇仍令兼祭酒任不開缺
乾隆十一年漢祭酒崔紀出缺
諭祭酒為成均司鐸之長有造就人材之責著吏部
將應行開列及其次應陞人員一併引見嗣後漢
祭酒出缺吏部俱遵
諭行
滿司業由滿洲蒙古科甲出身之翰林院編修
檢討欽天監監正宗人府副理官各部院員外
郎内閣侍讀詹事府中允九卿檢選四五人引
見補授應行陞轉通政司左通政大理寺少卿詹事
府少詹事内閣侍讀學士翰林院侍讀學士侍
講學士國子監祭酒詹事府庶子等官
乾隆三十三年司業博卿額陞授詹事府左庶
子奉
旨仍兼司業不必開缺是年博卿額又陞翰林院侍
講學士吏部奏請應否開缺奉
旨不必開缺
蒙古司業由吏部𫝊集各部院蒙古郎中員外
郎會同理藩院遴選能繙譯蒙古文義通曉清
文蒙古字語者四五人引
見補授陞轉與滿司業同
漢司業由翰林院修撰編修檢討論資開列二
十人引
見補授應行陞轉翰林院侍讀侍講司經局洗馬等
官
雍正九年漢司業缺出祭酒鄂爾竒孫嘉淦奏
請現任編修胡宗緒學有本原人尤端謹堪以
勝任奉
旨依擬用
乾隆十四年
命大學士九卿督撫保舉經學陸續保薦共四十人
十六年經大學士等核定陳祖范吳鼎梁錫璵
顧棟高四人奉
旨吳鼎梁錫璵俱以國子監司業用吳鼎即行補授
梁錫璵亦著一體食俸辦事其陳祖范顧棟高年
老不能來京奉
旨加司業銜
十七年恭遇
皇太后六旬萬夀恩科現任學正王延年年逾七十禮
部帶領引
見奉
旨授為額外司業
十八年奉
旨國子監助教曹洛禋年逾大耋精力康強分教成
均蔚為耆宿著加恩授為國子監司業額外行走
滿監丞由滿洲蒙古文舉人挨科分名次擬定
正陪引
見補授應行陞轉太常寺寺丞宗人府經歴各部院
堂司主事都察院都事經歴大理寺寺丞詹事
府贊善光禄寺署正等官又有各省理事同知
通判撫民同知通判京畿四路捕盗同知八旗
游牧員外郎戶部三庫司庫太常寺漢所牧
盛京刑部蒙古主事奉天州縣等官並由本衙門
遴選咨送帶領引
見錄用
雍正七年定國子監屬員舉人出身者准會試
(監丞以下滿漢各官並同)
乾隆七年定七品以下小京官中式進士歸班
選用者仍留原任接俸推陞停其以知縣候選
(監丞以下滿漢各官並同)
又定滿洲蒙古文進士繙譯進士及文舉人等
於未用之先定期考試引
見除奉
旨外用外其餘以小京官十三缺用本監監丞博士
典簿與焉
八年吏部議准滿洲蒙古科目人員已就知縣
等官自揣不宜外任者准其於臨選之時呈明
不論雙單月遇有國子監監丞等十三缺先儘
補用其有已經銓選而不宜外任人尚謹慎者
該督撫具本聲明送部引
見
欽定即以監丞等十三缺不論雙單月通較奉
旨日期與現在文舉人等輪流間用
漢監丞由守部進士舉人銓選引
見補授應行陞轉六部主事都察院都事等官
(謹案會典則例各部主事員缺於應陞應選人員輪班陞選其應陞班次將漢小京官與在外)
(知縣各陞一次又都察院都事入干主事班内其吏禮兩部則專用進士出身之員)
雍正元年定國子監監丞博士助教等官停止
捐納專用正途出身之教授學正教諭陞授其
不係正途之候選候補者改補本監典簿及鴻
臚寺主簿
又定宗人府主事員缺由進士出身之小京官
遴選引
見補授本監監丞博士助教與焉
十二年吏部議准祭酒覺羅吳拜疏稱直省教
授學正教諭等官陞任監丞典簿者俱衰邁不
堪供職請於守部進士舉人及學習期滿舉人
内㨂選引
見補授
乾隆三十四年吏部奏准監丞等項缺出㨂選
時赴挑者率多年力衰庸不堪應選請嗣後監
丞典簿缺出除應補人員先儘補用外餘即以
守部之進士舉人不論雙单月一併歸入月選
遇有缺出每月掣簽之期將擬選知縣之科甲
班内先掣京缺再掣外缺若遇知縣月選缺少
科甲不能到班即將名次在前頂選之進士舉
人選用其銓選班次舉人較進士為多酌擬進
士一人舉人二人與捐納之員輪流間用仍隨
月官考試騐看如果人實衰邁不堪外任即於
擬備之進士舉人内挑取補缺一體帶領引
見恭候
簡用
滿博士由滿洲蒙古文舉人按科分名次擬定
正陪引
見補授其陞轉與滿監丞同
乾隆三十四年兼管監事侍郎德保奏滿漢博
士助教除
京察應留應去嚴加釐定外(臣)等隨時騐看滿漢
博士助教等官如有文理生疎年力精壯尚能
辦事者即照例咨行吏部對品補用經部議准
滿博士助教以詹事府主簿光禄寺署丞典簿
三項改補其非科甲出身者專以光禄寺典簿
用漢博士助教以鑾儀衛經歴中書科中書詹
事府主簿光禄寺典簿京府經歴等項改補得
旨允行
漢博士由京府教授四氏學教授鹽運司教授
外府衛教授陞任其陞轉與漢監丞同
滿助教由舉人貢生除授又由宗人府各部院
衙門筆帖式陞任並歸本監考選咨送其陞轉
與滿監丞博士同
順治元年國子監設滿助教二員教習清書後
經設立官學令二廳六堂分教十五年議准撤
回另設八旗官學滿助教
十七年翰林學士折庫納奏准官學助教宜選
滿漢文義兼通德行純正者以為教官
康熙二十三年
命國子監助教諸員吏部於銓補時試取文義優通者
用之
雍正四年部臣議准國子監八旗漢文助教員
缺請案科分咨取舉人副榜十人及由舉人副
榜出身之俸深筆帖式每旗五人繙譯助教員
缺于繙譯俸深之筆帖式内每旗咨送十人考
試繕寫錄取依次補用不限旗分是年十月
世宗憲皇帝以助教專司訓課如僅試繕寫則淺學習
書皆可入選
命各部院將滿洲筆帖式老成敦行者保舉引
見其繙譯仍如例考試
五年
命繙譯舉人考補八旗助教
八年司業朱蘭泰奏准八旗助教遇出差離任
陞遷事故需次無人委員兼理别旗未免曠本
旗之職請嗣後於考選助教時多取十數人令
其協同學習行走庶接補簡便訓課不致間斷
乾隆二年部臣議准
盛京禮部助教六年期滿該堂官出具考語送部
註冊仍在原任行走俟國子監助教缺出先將
考取人員補一缺次將
盛京禮部助教調取一員補授
十三年准内繙書房咨稱國子監助教明德兼
繙書房行走本監咨覆助教一官有督率一學
之責若兼兩處行走必不能專於官學嗣後本
監助教不便令兼各處行走
四十二年兼管監事尚書蔡新奏准向例八旗
官學滿助教滿教習缺出俱由本監奏請
欽派大臣考試今滿教習已議准由禮部于奏請考
取人員内補用嗣後滿助教缺出應由吏部奏
請考試以歸畫一
蒙古助教與滿助教一體考選其陞轉皆同
漢助教由本監學正學錄㨂選擬定正陪引
見補授其陞轉與漢監丞博士同
康熙二十三年吏部議奏助教各官職掌教導
應選優於文字者補用奉
旨著吏部考取將試卷送内閣閱看具奏
二十六年定助教學正學錄等官吏部將考取
人員咨補四缺後以正途出身之現任官推陞
一缺
雍正五年部議助教等缺由各省教授正諭論
俸推陞者到任羈遲每致懸缺今各省生員經
學政奉
命薦舉于助教等官相宜應以助教學正學錄補用
八年祭酒孫嘉淦疏請甄别助教年力衰邁者
以原品休致學問平常年力尚壯者以應得之
缺另補並令九卿於進士舉人内擇其文行兼
優者各舉所知保送吏部引
見補授其外省教官陞授助教之例永行停止
乾隆二年兼管監事楊名時保舉進士莊亨陽
舉人潘永季蔡德峻秦蕙田吳拔拔貢生官獻
瑶監生夏宗瀾等七人皆留心經學可備錄用
奉
旨著該部調取引見以為該監屬員聽楊名時等分
委辦事又尚書徐元夢奏保拔貢生王文震潛
心經學於禮記講習尤精請給與助教職銜遇
缺題補兼令在三禮館纂修上行走
四年兼管監事趙國麟奏保進士鍾晼舉人孫
用果副榜現任教諭王之銳學問人品可為師
範請委以訓士之責奉
旨允行
六年山西平陽府知府暨絳州隰州直隸州知
州各員缺奉
旨命九卿保舉屬員本監將率性堂助教王文震保
送咨部帶領引
見奉
旨發往山西以知州題補
十三年部臣議准向例助教學正學錄員缺令
九卿于進士舉人内保舉每一缺保舉者不下
十數人請將此次保送之舉人十四人引
見補授一缺外其餘各員視其人材可用者量予記
名交部遇缺挨補
十七年祭酒臣觀保陸宗楷奏准臣監助教秩
從七品學正學錄秩正八品請嗣後助教缺出
如無應補應用人員並由學正學錄選擇正陪
引
見請
旨陞授
三十一年奉
特旨國子監助教陳孝泳在内廷行走有年著加恩
以戶部主事用
算學助教由欽天監博士及算學教習考選補
用應陞欽天監五官正
俄羅斯學助教一滿一漢不常設由本監于滿
漢助教内㨂派二人兼理
學正學錄俱漢缺由考取進士舉人及會試落
卷中錄取記名引
見補授應行陞轉本監助教鑾儀衛經歴部寺司務
太常寺典簿等官
雍正十三年學正何名世推陞兵部司務引
見奉
旨何名世人年老不宜兵部司務著留原任
乾隆十九年御史陳大化奏准學正學錄一項
請
欽簡大臣考試取用停止九卿保舉之例
二十六年御史范棫士奏准學正學錄請與内
閣中書一例從會試取中餘卷選取得缺補用
三十一年兼管監事陸宗楷奏學正學錄員缺
需次乏人部議仍派大臣考試奉
旨允行
三十四年奉
旨派總裁等官於會試落卷中量取幾名引見以中
書學正學錄分别記名
又兼管監事德保奏准學正學錄向有推陞别
衙門經歴典簿司務之例如其中有文學優裕
訓課有方者應奏明請
旨留於本監遇有助教缺出照例題補
滿典簿由滿洲蒙古進士舉人按科分名次擬
定正陪引
見補授其陞轉與滿監丞博士助教同
漢典簿由守部進士舉人銓選引
見補授應行陞轉鑾儀衛經歴詹事府主簿等官
典籍漢缺由翰林院孔目州學正縣教諭直隸
州州判陞授應行陞轉部寺司務鑾儀衛經歴
等官
筆帖式由滿洲蒙古漢軍舉人恩拔歲副貢生
考取者秩七品應行陞轉各部院堂司主事都
察院都事大理寺寺丞太常寺博士内閣撰文
辦事中書外縣知縣等官由生員監生考取者
秩八品應行陞轉各部院堂司主事都察院都
事大理寺寺丞太常寺博士内閣撰文辦事中
書通判等官由官學義學生閒散及親軍護軍
領催庫使驍騎校考取者秩九品應行陞轉内
閣撰文辦事中書州同州判縣丞等官
(國謹案祭酒以下等官恭遇由繕書修書處行走家慶典或由經學保舉或)
(特旨奉賞職銜者除在監額外辦事之員載入外餘恩)
(恩賞俱詳題名表職銜)
銓除附
元
世祖至元十三年博果密為諸生上疏請於大
都宏闡國學選德業充備足為師表者充司業
博士助教(元史列傳)
至元二十三年程鉅夫為翰林集賢學士首陳
興建國學乞遣使江南搜訪儁逸帝納之(同上)
至元二十四年置國子祭酒司業皆以德尊望
重者為之時許衡以集賢院大學士兼國子祭
酒(元史百官志)
成宗大德七年詔以師儒之官難同常調國子
學宜選年高德劭能文辭者須求資格相應之
人不得預保布衣之士若果才能素著合不次
超擢者别行具聞(學典)
學正學錄司樂典籍管勾舊制舉積分生員充
之後以積分既革於上齋舉年三十以上學行堪
範後學者為正錄通曉音律學業優贍者為司
樂幹局通敏者為典籍管勾(元史選舉志)
明
明初國子祭酒司業擇有學行者任之後皆由
翰林院遷轉(明史百官志)
洪武初司教之官必選耆宿宋訥吳顒等俱由
儒士為祭酒(明史選舉志)
洪武三年命擇文儒性行端潔者充學官從典
簿周循理之請也(明太祖實錄)
十六年諭國學為育才之地公卿子弟咸在特
命威望重臣兼領其事時曹國公李文忠兼領
國子監
洪熙元年諭吏部引選國子監官率循資格不
聞舉一有道德老成之士自今宜慎重其選(辟雍)
(紀事)
宣德四年詔自今國子監博士助教考滿稱職
即擢用從助教王僊之請也(明宣宗實錄)
宣德五年吏部言舊例國子監官九載考滿復
職增俸博士汪奉許子謨已經三考應復職帝
諭之曰國子監官有例復職固是優待儒者但
官九載俱陞職學官獨不陞乎乃以奉子謨為
翰林院檢討仍理博士事(學典)
正統元年令禮部尚書及祭酒司業公同考察
監官如無學行者送部别用(續文獻通考)
景泰三年令祭酒保舉教官文學優長才行超
卓者擢用(辟雍紀事)
成化五年定國子監屬官曾經考滿果才堪政
事者量陞長史知州同知以示激勸(同上)
嘉靖二年定考選御史國子監官一體考選不
必拘定進士出身(兩朝典故)
又命禮部各省鄉試主考舉京官進士出身者
二人次年鄉試命博士王庭典試山西(同上)
十年禁進士外選者求改監職(同上)
又命國子監官屬吏部簡别賢否開奏(同上)
十六年吏部覆奏司業童承敘陳請博士助教
等官學識醇正訓廸勤懇者先年率多假以翰
林職銜仍管教事比來遷轉不一自今各官給
由到部果係才堪政務者即與序遷才堪風憲
者行取考選才堪别用者開陞部屬及府佐等
官若有志甘恬淡學稱師模者仍令再歴九年
滿日照例加以清階責其成效從之(學典)
二十三年令學臣於見任教官有學行者量陞
兩京國子監學正等官從給事陳棐之請也(同上)
崇禎六年令國子監博士并外特薦教官一體
考選分别等第補翰林員缺次補科道以及部
寺又次者補同知通判從吏部尚書李長庚之
請也(同上)
欽定國子監志卷三十一
