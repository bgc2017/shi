欽定國子監志卷二十六
監制
(臣)等謹案成周四學並設制度綦備兩漢太
學之外又有辟雍講堂順帝修葺黌宇規模
益廓晉武帝咸康二年始立國子學至隋改
為國子監監署之名實昉於兹唐以國子監
統六學太宗增創學舍一千二百楹至德以
還寖以頽廢宋初國子監止二百楹神宗以
錫慶院改建太學而後齋舍直廬規模粗具
尋復行三舍法置八十齋蓋王者建國君民
莫不以建學為先也自有元都燕始于南城
立學逮世祖至元二十四年而國子監始遷
今地前明永樂徙都燕仍元舊三𫝊至英宗
始營建焉洪惟
世祖章皇帝建極宅京宏宣文治膠雍之制監二代而
彌隆又
命創設八旗官學為俊秀儲材之地嗣是
聖祖仁皇帝特賜御書彝倫堂額
世宗憲皇帝復頒御書文行忠信扁額又
特賜官宅為學舍
皇上廸
光纘
緒復
命大修監署鳩材庀工發帑鉅萬俾海内髦彦觀光
堂廡蹈詠於論於樂之盛侯其禕矣謹志圖說
一卷建葺一卷各以元明舊制附載其末為監
制門
監制一
圖說
國子監在都城東北隅崇仁里成賢街南向繚
以周垣大門凡三中榜曰集賢門左右樹坊各
一榜曰國子監坊左右又樹坊各一曰成賢街
(西第二坊在先師廟西)前屏以垣自集賢門入為太學門
門凡三中榜曰太學中門常時皆不啟
車駕詣學乃啟之自太學門入為
新建辟雍(乾隆四十八年詔建)殿通方九室重簷周廊覆
琉璃黃瓦楹柱門扉皆丹飾樑棟施五采殿前
恭懸
御書辟雍額殿中恭懸
御書額一曰雅涵於樂
御製聯一曰金元明宅於兹天邑萬年今大備虞夏
殷闕有間周京四學古堪循方臺外圜以璧池前
後左右平橋四座池内外甃白石欄地高乏水
則引以四井前二井在太學門外其二井一在
池東率性堂後簷牆外一在池西修道堂後簷
牆外俱砌暗溝汲水注入池中前樹琉璃牌樓
一座中設劵門三南向恭勒
御書圜橋教澤坊額北向恭勒
御書學海節觀坊額牌樓東北西北角各建碑亭一
座恭勒
御製國學新建辟雍圜水工成碑記
御製三老五更說(恭載卷五門御製文)牌樓東南西南角各
建鐘鼔樓一座
辟雍殿後為彝倫堂堂七楹中壁恭勒
聖祖仁皇帝御書聖經堂中恭懸
聖祖仁皇帝御書彝倫堂額(康熙四十五年頒揭)
世祖憲皇帝御書文行忠信匾額額首
御製題辭曰學者文行並重尤以忠信為本故孔子垂
為四教成均進士之法無踰於此
賜國子監(雍正四年給頒)
列聖勅諭三道
皇上勅諭一道(乾隆三年頒給)
皇上御書福疇攸叙匾額(乾隆五十年新建辟雍工成頒捐)堂前
有露臺(西置日晷)堂北有後堂三楹有門通敬一亭
堂左右東西講堂各三楹南向旁各一門通敬
一亭西講堂前有元臣許衡手植古槐一株乾
隆十六年
皇太后七旬萬夀古槐重榮
御製詩六韻紀之(恭載卷六門御製詩)東講堂之東轉而南
廊房三楹屬于東廡西亦如之東廡近北為繩
愆廳廳三楹監丞莅之典簿典籍亦于此治事
其南鼔房一間庋鼓次為率性誠心崇志三堂
其助教學正學錄莅之堂各十一楹西向西廡
近北為博士廳亦三楹與繩愆廳相直其南鐘
房一間庋鐘次為修道正誼廣業三堂其助教
學正學錄莅之堂各十一楹東向東西廡之盡
折而南東西隅廊房各九楹北向與太學門並
後堂之北為敬一亭亭五楹奉
聖祖仁皇帝御碑五通碑後附置明碑前有門曰敬一
之門旁啟小門各一東為東廂祭酒于此治事
前為大門中廳三楹祭酒孫岳頒題額曰進德
修業東西房各一楹後軒五楹俱南向軒前廂
房各二楹東曰崇實軒西曰振雅軒(俱祭酒李周望重建)
(周望作記勒壁)大門外西向屋五楹為書吏辦事所左
折而南有門通儲材門亭西為西廂司業于此
治事大門中廳及廳左右房如東廂之制廳前
東西各廂房二楹廳後軒五楹南向無廂房大
門外東向屋五楹亦書吏辦事所右折而南有
門通廣居門署西為射圃隙地平敞周垣繞之
亭三楹南向八旗諸生以時較射於此署東毗
連屋宇二百餘楹書吏隸役廟戶居之統屬于
監
(謹案監署左右前後冇號舍環之延袤共五百餘楹久為民居乾隆三十四年工部議侍郎兼)
(管監務臣德保所奏監東屋宇二百一楹出入必由署門不通衢路請以居本監吏隸廟戶其)
(監西屋宇三百八楹向本有門逕通衢路者築垣隔出署外付内務府經理並繪圖造冊一存)
(工部一存國子監其餘閒曠屋宇俱相度情形準此辦理)
(詔從之)
御書樓在廨舍東北南向五楹東西廂樓各五楹恭
貯
欽頒經史書籍前為二門門西小屋數椽前為大門
欽賜學舍在成賢街南方家衚衕一百四十餘楹亦稱
南學雍正九年
恩賞門南向額曰
欽賜學舍門西耳房一楹東六楹北為率性堂堂三楹
南向中壁勒乾隆五年
御製訓飭士子文東西序各三楹耳房各一楹號舍
東五楹西四楹皆東西向堂南有門在大門稍
東不相直門東西耳房各一楹其南即大門堂
北曰東宅祭酒公所也堂三楹堂東西房各二
楹俱南向東西序各三楹耳房各一楹堂後軒
五楹東西房各二楹亦南向東序三楹西序四
楹堂前有垂花門通率性堂祭酒公所西曰西
宅與東宅毗連而不相通司業公所也堂三楹
堂後軒三楹並南向前有垂花門出門折而西
有複道直貫學舍之南北率性廣業二堂祭酒
司業公所在道東誠心正誼崇志堂並在道西
祭酒司業公所之北為廣業堂門一楹在複道
東西向堂三楹堂東西房各四楹俱南向東號
舍七楹西五楹入大門折而西為修道堂之門
轉而北堂三楹南向東西序各三楹堂南號舍
六楹(庭有古井)庭西北隅有門北向門外即複道西
南隅有門西向門内北向號舍七楹東向號舍
三楹修道堂號舍之北有垂花門入門為誠心
堂堂三楹南向東西序各三楹耳房各一楹東
序之南别啟一門東向以屬于複道正誼堂在
誠心堂北自複道入門一楹東向堂五楹南向
東序二楹西序四楹堂後號舍東西各七楹正
誼堂北為崇志堂亦自複道入門一楹東向堂
三楹南向堂東號舍六楹西九楹堂後號舍五
楹其西耳房二楹凡各堂正屋助教學正學錄
居之東西序及號舍肄業諸生居之直北隙地
一區東西廣二十餘丈南北長三丈許又北為
後總門門側房一楹門者處之周繚以垣門與
公廨周垣相對
鑲黃旗官學在安定門内崇教坊大門南向門
旁屋一楹入門西折而北為儀門門左右屋各
三楹又北堂五楹南向堂之前東西序各三楹
耳房各二楹堂之後正軒九楹
正黃旗官學在西直門内鳴玉坊大門三楹南
向門左右各屋二楹北為儀門門左右各屋三
楹又北堂五楹堂後有門門内後堂五楹後堂
之前東西序各三楹耳房各一楹後堂之北有
講室左右各五楹屬於兩序
正白旗官學在思誠坊大門北向門東屋三楹
西四楹南為堂堂五楹堂東西講室各一楹又
南後堂五楹後堂之北東廂三楹後堂南左右
耳房共五楹又講室三楹在後堂之西墻外
正紅旗官學在阜城門内日忠坊大門南向門
旁屋九楹北為儀門門左右屋各三楹又北堂
三楹東西廂各三楹東廂之北南向屋二楹西
廂之北東向屋四楹堂北講室八楹又北為複
道道左屋再重各三楹道右屋三楹
鑲白旗官學在明時坊大門三楹南向右屋七
楹北堂五楹堂北室三重各五楹又北屋八楹
鑲紅旗官學在宣武門内阜財坊大門南向門
左右屋共十三楹北為儀門又北堂五楹東西
序各三楹北屋二楹堂西屋三楹堂東屋再重
南向二楹北向一楹又南為講室三楹西牆外
羣舍十三楹
正藍旗官學在黃華坊大門南向門西屋八楹
北為儀門門外左右廂各一楹又北堂五楹東
西序各三楹堂之旁各有講室三楹東西相向
堂後樓五楹左右各翼以樓並二楹皆南向
鑲藍旗官學在甘石橋大門西向學堂南向入
大門南折至儀門門左右屋共七楹其北堂三
楹西廂三楹東向堂之左屋再重各三楹其南
有西向屋三楹又南有北向屋二楹堂北講室
九楹
圖說附
元
國子學在先聖廟西地遜於廟者十之二中為
國子監東西六館自堂徂門環列鱗比通教養
之區為百六十有七(程鉅夫雪樓集)
國學中之堂為監前以公聚後以燕處旁有東
西夾夾之東西各一堂以居博士東堂之東西
堂之西有室東室之東西室之西有庫庫之前
為六館東西向以居弟子員一館七室助教居
中以涖之館南而東而西為兩塾以屬於門屋
四周通百間(元吴澄文正公集)
(謹案元太祖平燕京從王檝之請設國子學于金樞密院故署至元二十四年乃遷今地)
(迄武宗至大元年監署始成其堂宇制度略具於此)
至順三年富珠哩先生兼國子祭酒國子監有
隙地在居賢坊大德中有司議以建學餘力築
屋以舍師儒不果明年五月筮日籌工除地坊
北畫為四區區各立屋五間中三間為居室旁
兩間為肅官具饗之所宅之門以東西門之衖
以南北衖北距通衢立大門衖南羨壤可藝蔬
東浚井西置屋以居隸者使掌大門之管(元陳旅安)
(雅堂集)
(謹案是時兼祭酒者富珠哩翀也)
監學櫝藏經書宜得重屋以庋乃于監學之北
搆架書閣閣四阿檐三重度以工師之引其崇
四常有一尺南北之深六尋有竒東西之廣倍
差其深延祐四年夏經始六年冬績成(元吴澄文正公)
(集)
仁宗延祐二年用趙孟頫元明善議定陞齋等
第六齋東西相向下兩齋左曰游藝右曰依仁
凡誦書講說屬對者隸焉中兩齋左曰據德右
曰志道講說四書課肄詩律者隸焉上兩齋左
曰時習右曰日新講說易書詩春秋科習明經
義程文者隸焉(元史選舉志)
明
國子監在城東北正堂七間曰彝倫堂元之崇
文閣也中一間車駕幸學設座於此上懸勅諭
五通東一間祭酒公座面南司業面西堂前為
露臺臺南中為甬路前至太學門長四十三丈
車駕臨幸由之東西為墀諸生列班于此後堂
三間東講堂三間西講堂三間藥房三間折而
東為繩愆廳三間鼓房一間率性堂誠心堂崇
志堂各十一間西為博士廳三間鐘房一間修
道堂正誼堂廣業堂率如率性堂六堂乃諸生
肄業之所東折而南為廊房九間門一間西亦
如之太學門三間外東井亭一又東為持敬門
以入廟自東少北為儲才門以通啟聖祠土地
祠及典簿典籍掌饌廳倉庫之路祭酒東廂亦
由此入西井亭一又西為退省號門自西少北
為廣居門以為司業入廂諸生入號之路墀内
雜植槐柏共二十株前為集賢門三間門前為
通衢東西牌坊各一題曰國子監衢牌坊各一
題曰成賢街彝倫堂後齋明所九間格致誠正
號每號計三十七間嘉靖七年即其地改作敬
一亭前為大門題曰敬一之門祭酒廂房在敬
一亭東司業廂房在敬一亭西會饌堂一所在
監東北典籍廳五間在饌堂門左典簿廳三間
掌饌廳三間退省號及廣居門之西為天地人
智仁勇文行忠信規矩準繩紀綱法度凡一十
八號并退省房三連湢厠各一所(春明夢餘錄)
欽定國子監志卷二十六
