欽定國子監志卷二十七
監制二
建葺
順治元年我
世祖章皇帝定鼎燕京
命飭新國子監擴元明之舊左
廟右署規制大備時祭酒李若琳疏言滿洲官員
子弟咸肄業成均而臣衙門在城東北隅諸弟
子往返晷短途紆易妨講習請于滿洲居處之
地各擇空宇一區立為書院以國學二廳六堂
學官分教八旗子弟滿洲十六人蒙古八人仍
設學長四人均就書院萃處朝夕訓廸月之六
日師生入監考課以示勸懲下部集議順治二
年得
旨允行祭酒薛所藴又請凡滿洲子弟就學者分四所
以京省生員十人充伴讀十日一赴監考課春
秋演射各就本處習練俾文武兼資以儲實用
詔從之
順治十一年
命修國子監廨署
(謹案時工部定議委官修葺國子監署動支監中積貯銀不敷由部增給嗣後如有損壊國子)
(詔從之監自支額設錢糧量行修葺)
康熙十八年
命修
先師廟
啟聖祠至二十二年落成復
命國子監廨宇次第繕葺
康熙四十一年
聖祖仁皇帝蕩平朔漠遣官告成發帑大修
聖廟並繕葺監署以和碩理親王董其事
雍正元年
命修國子監講堂學舍修葺事宜均禮部會同工部經
理(計共支帑金九千兩有竒)
雍正五年
允監臣孫嘉淦奏
命八旗每旗别給官房一所各寬二十餘楹可容百人
誦習者以為學舍仍飭本旗修葺完固其嚮為
官學之屋宇各令交還本旗
(謹案時以八旗就學者衆嚮時官學屋隘不能容故也)
雍正六年俄羅斯國遣陪臣子弟魯喀佛多德
宜畹喀喇西木等覲光國學
特命即舊會同館設俄羅斯館教之
雍正九年工部左侍郎兼理監事鄂爾竒祭酒
孫嘉淦疏奏直省拔貢必須在監居住者三百
餘人六堂難于棲止查國子監門外方家衚衕
官房一所舊有二百餘間今只存一百四十二
間與國子監相去數武懇
恩賞給國子監衙門臣等于每年公費銀兩内動支修
葺令拔貢及助教等就近肄業
詔從之
乾隆二年國子監奏請修葺彝倫堂及兩序
詔工部委官經理(計支帑金四千八百兩制錢三千貫冇奇)
乾隆二十四年國子監奏請修葺
特命莊親王及内務府大臣督修廨署
御書樓輝煌鞏固視舊有加(計支帑金二萬九千五百三十三兩有奇)
乾隆四十八年春二月丁亥
上親詣國子監釋奠
先師禮成
特命尚書德保劉墉金簡侍郎德成等仿照禮經于
太學門内彝倫堂前興建
辟雍監(臣)又奏請將彝倫堂及六堂東西廂一律
修葺得
旨允行四十九年冬
辟雍新工告成隆規炳爍學制大備誠千古希逢
盛典(計支帑金三萬有奇)
(謹案凡大修國子監廨署由監料估凡物之直銀二百兩以上工之直錢五十貫以上照例奏)
(明交工部校辦奇零工程隨時咨部繕治歲修南學本監派員經理于)
(恩賞銀内支銷修理八旗官學本旗滿洲蒙古漢軍各都統會估派員經理于本旗房租銀内支銷)
(特辟雍工程發帑興建簡派大臣)
建葺附
元
至元二十四年遷都北城立國子學于國城之
東(元史選舉志)
(謹案志稱太祖平燕京宣撫王檝請以金樞密院為宣聖廟所謂南城國子學是也又謂太宗)
(六年嘗設國子總教及提舉官太宗紀五年八年並修孔子廟而宋濂文集則謂太宗五年權)
(用燕京真定歷日銀建國子學聖廟兩廡及肄業之舍與史小異總之是時國子學尚在南城)
(與今異所世祖紀書中統三年修宣聖廟成後書至元六年立國子學又書八年設國子學紀)
(載重叠自相牴牾要皆言南城廟學也惟世祖紀二十四年閏二月設國子監與選舉志合實)
(今監署之權輿故首列之又案元程鉅夫聖廟碑至元四年畫地為廟學基二十四年備置監)
(學宫是二十四年以前于金之國子監規畫之而已無所興建也)
大德十年正月營國子監于文宣王廟西偏(元史)
(成宗紀)
(謹案吳澄賈馴修廟學頌云至元二十四年設國子監大德十年設官教國子已二十年矣寄)
(寓官舍不正其名丞相哈喇哈斯以為未稱興崇文教之實也乃營國學于廟之西命工部郎)
(中賈馴董其役又案吳澄崇文閭碑云監學之建哈喇哈斯贊成之實由御史臺建白此大德)
(中營國子監之顛末也)
至大元年五月丁卯御史臺臣言成宗朝建國
子學迄今未成皇太子請畢其功制可(元史武宗紀)
(謹案程鉅夫國學先聖廟碑云至元四年作都城畫地宫城之東為廟學基二十四年備置監)
(學宫元貞元年詔立先聖廟久未集大德三年丞相哈喇哈遜達爾罕飭工部郎中賈馴任之)
(十年秋廟成謀樹國子學御史臺臣復以為請制可至大元年冬學成則是時之施功實先廟)
(後學矣)
皇慶二年六月建崇文閣于國子監(元史仁宗紀)
(謹案吳澄崇文閣碑云成宗時御史臺言胄子之教寄寓官舍隘陋非宜奏請于孔廟之西營)
(建國子監學以御史府所貯公帑充其費逮至仁宗文治日隆僉謂監學櫝藏經書宜得重屋)
(以庋有旨復令臺臣辦集其事乃于監學之北構架書閣延祐四年夏經始六年冬績成材木)
(瓦甓諸物之直工役飲食之費皆出御史府則爾時建閣實以藏書今之彝倫堂即閣故址也)
南陽富珠哩先生兼國子祭酒以中統楮泉二
萬餘緡于監之隙地築屋以舍師儒(陳旅安雅堂集富珠)
(哩名翀見前卷)
(謹案元制國子監國子學之外復有蒙古國子監國子學回回國子監國子學考元史至元八)
(年立蒙古國子學至元十四年立蒙古國子監至元二十六年置回回國子學延祐元年復立)
(回回國子監七年罷之史既詳載設學立監則非統于國學可知謹附識以備參考)
明
永樂元年春二月設行部國子監(明史成祖紀)
(謹案明太祖洪武元年克燕都改元國子監為北平府學成祖由北平起兵欲定都于此升為)
(北京復命設之至十八年遷都以京師國子監為南京國子監今所設為北京國子監)
正統九年春二月新建太學成(明史英宗前紀)
(謹案先是太學因元之陋吏部主事李賢上言國朝建都北京佛寺時復修建太學日就廢弛)
(何以示法天下請以佛寺之費修舉太學從之至是落成有御製重建太學碑文)
景泰中御史程璥請于東長安街改創國子監
不允(國史唯欵)
宏治十四年祭酒謝鐸疏請修國子監從之(明太)
(學志)
嘉靖十一年祭酒林文俊疏請修國子監從之
(同上)
