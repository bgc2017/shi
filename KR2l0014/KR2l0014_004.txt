欽定國子監志卷四
御製一
文二
世宗憲皇帝
御製追封
孔子五世祖木金父公冊文
右文稽古思統緒之相承重道尊師溯淵源於自遠
舉千秋之曠典蘋藻維馨超五等之崇封絲綸式煥
緬維
先師孔子之五世祖木金父公系本殷朝居從魯國
治維尚質傳樸素之舊風貴而彌恭守謙和之家法
積功累行聿弘毓聖之基貽慶鍾祥遂極生民之盛
朕初登大寳欽想前規欲申景仰之誠用議顯揚之
制特追封為肇聖王錫之冊命於戲克昌厥後永立
人倫之宗有開必先並膺素王之號服兹嘉命垂示
無窮
御製追封
孔子高祖祈父公冊文
道高聖域宜推師表之源恩浹儒宗用廣尊崇之典
擬王封而晉秩禮軼古今定鴻號而加稱榮增洙泗
緬維
先師孔子之高祖祈父公系出商宗望隆宋國姓分
公族為孔氏之再傳瑞啓聖人逮
宣尼而間出溯淵源於累葉知德盛而世昌鍾靈秀
於一人實教尊而功溥朕羹牆
至聖寤寐前徽思敬禮之加隆必恩綸之及遠特追
封為裕聖王錫之冊命於戲衮衣端冕視躬桓蒲穀
而彌尊春禴秋嘗與鳬繹龜蒙而並久膺兹寵命永
荷鴻庥
御製追封
孔子曾祖防叔公冊文
聖人覺世道有開而必先王者尊師禮必隆於所自
備顯揚之典用煥千秋申嚮往之誠特超五瑞緬維
先師孔子之曾祖防叔公殷朝賢裔魯國儒宗潛德
彌彰守高曾之矩矱詒謀自遠藴詩禮之淵源聿開
天縱之能四科立教爰啓時中之聖一貫傳心朕寳
位初膺前徽是式溯儀刑而景仰加名號以褒崇特
追封為詒聖王錫之冊命於戲爼豆常新峻秩共尼
山並峙絲綸誕賁恩光與泗水長流永荷寵嘉昭垂
無斁
御製追封
孔子祖伯夏公冊文
化民善俗道首頼乎師資累行積功誼應推夫祖德
閱再傳而誕聖垂裕貽謀超五等而加封創興盛典
緬維
先師孔子之祖伯夏公東山毓秀泗水鍾靈生秉禮
守義之邦漸摩既久奉崇聖尊賢之訓牖廸尤深集
慶在躬早兆四科之教克昌厥後遂開萬世之蒙朕
寳歷初膺景行彌切推降祥之有自念顯號之宜加
特追封為昌聖王錫之冊命於戲溯尼山之世澤茂
績丕昭崇闕里之家聲斯文益振服兹嘉命永示光
榮
御製追封
孔子父叔梁公冊文
達天盡性溯道統之攸傳崇德報功體孝思之不匱
惟誕生夫睿質遂永樹乎師模用賁徽章特升峻秩
緬惟
先師孔子之父叔梁公望重魯邦業傳鄹邑秉姿勇
毅垂史傳之盛名積慶悠長衍家庭之令緒感殊祥
於闕里兆啓素王徵靈應於尼山運鍾至聖粤從前
代顯贈上公兹當纘緒之初更議推恩之典特追封
為啓聖王錫之冊命於戲澤惟裕後聿弘作述之規
善則歸親宜極尊崇之禮儀型如在嘉命是承
御製追封
孔子五代告祭
聖廟文
道尊往聖宜錫類以推恩牒溯前徽乃緣情而制禮
絲綸聿賁爼豆維新仰維
先師孔子撰合乾坤名高日月纂修刪定煥六籍之
文明祖述憲章樹百王之儀範朕夙承
庭訓嚮往實深誕紹丕基欽崇彌切惟德全而業盛知
積厚而流光爰命廷臣式稽譜系詒謀式穀洵篤慶
於一門毓秀鍾靈宜上追於五代並躋祀典特晉王
封體
皇考敬師之心弘
先聖顯親之孝於戲金聲玉振集今古之大成木本
水源享烝嘗之美報靈其不昧尚克来歆
御製平定青海告成太學碑文
我國家受
天眷命撫臨八極日月所照㒺不臣順遐邇乂安兆人
蒙福乃有羅卜藏丹津者其先世固始汗自國初稽
首歸命當時使臣建議畀以駐牧之地其居雜番羌
密近甘凉我
皇考聖祖仁皇帝睿慮深遠每厪於懷既
親御六師平定朔漠威靈所加青海部落札什巴圖兒
等震讋承命
聖祖仁皇帝因沛殊恩封為親王兄弟八人咸賜爵祿
羈縻包容示以寬大而狼心梟性不可以德義化三
十年来包藏異志朕紹登寳位優之賜賚榮其封號
尚冀革心輯寧部衆而羅卜藏丹津昏謬狂悖同黨
吹拉克諾木齊阿爾布坦温布藏巴札布等實為元
惡謂國家方弘浩蕩之恩不設嚴密之備誕敢首造
逆謀廹脅番羌侵犯邊城反狀彰露用不可釋於天
誅遂命川陜總督太保公年羹堯為撫遠大將軍聲
罪致討以雍正元年十月師始出塞自冬涉春屢破
其衆凡同叛之部落戈鋋所指應時搉敗招降數十
萬衆又降其貝勒貝子台吉等二十餘人朕猶閔其
蠢愚若悔禍思愆束手來歸尚可全宥而怙惡不悛
負險抗違乃决翦滅之計以方略密付大將軍羹堯
調度軍謀簡稽將士用四川提督岳鍾琪為奮威將
軍於仲春初旬
禡牙徂征分道深入搗其窟穴電掃風驅搜剔巖阻
賊徒蒼黃糜潰窮蹙失據羅卜藏丹津之母及謀逆
渠魁悉就俘執擒獲賊衆累萬牲畜軍械不可數計
賊首逃遁我師踰險窮追獲其輜重人口殆盡羅卜
藏丹津孑身易服竄匿荒山殘喘待斃自二月八日
至二十有二日僅旬有五日軍士無久役之勞内地
無轉輸之費克奏膚功永清西徼三月之朔奏凱旋
旅鐃鼓喧轟士衆訢喜四月十有二日以倡逆之吹
拉克諾木齊等三人獻俘
廟
社受俘之日臣民稱慶伏念
聖祖仁皇帝威靈震於遐方福慶流於奕葉用克張皇
六師殄滅狂賊行間將士亦由感激
湛恩厚澤為朕踴躍用命斯役也芟夷凶悖綏靖番羌
俾烽燧永息中外人民胥享安阜實成
先志以懋有丕績廷臣上言稽古典禮出征而受成於
學所以定兵謀也獻馘而釋奠於學所以告凱捷也
宜刊諸珉石揭於太學用昭示於無極遂為之銘曰
天有雷霆聖作弧矢輔仁而行威遠寧邇維此青海
種類實繁錫之茅土列在藩垣被我寵光位崇禄富
負其阻遐禍心潛搆恭惟
聖祖慮遠智周睠念荒服綏撫懷柔朔野既清西陲攸
震爵號洊加示之恩信如何兇狡造謀逆天鼓動昏
憝寇侵於邊惟彼有罪自干天罰桓桓虎貔爰張九
伐王師即路冬雪初零日耀組練雷響鼙鉦蠢兹不
順敢逆戎旅奮張螳臂以當齊斧止如山嶽疾如雨
風我戰則克賊壘其空彼昏終迷曾不悔戾當翦而
滅斯焉决計厲兵簡將往搗其巢踰歷嶔嶇坦若坰
郊賊棄其家我縶而獲牛馬谷量器仗山積蹇兔失
窟何所逋逃枯魚遊釜假息煎熬師以順動神明所
福旬日凱歸不疾而速殪彼逆謀懸首藁街獻俘成
禮金鼓調諧西域所瞻此惟雄特天討既申羣酋惕
息槖戈偃革告成辟雍聲教遐暨萬國來同惟我
聖祖親平大漠巍功煥文邁桓軼酌流光悠久視此銘
辭繼志述事念兹在兹
御製
文廟增定從祀告祭文
道崇前聖尊萬世之師資緒啓後賢備千秋之祀典
虔將蘋藻聿告几筵惟
先師孔子德配乾坤心傳堯舜文垂六籍揭大義以
昭明教設四科育英才而蔚盛雖微言漸遠難窺達
天盡性之功而正脉相承不乏入室升堂之彦朕紹
登寳位親詣辟雍爰因釋奠之時更切崇儒之念特
頒諭旨博訪廷臣考自有周逮於昭代凡在傳經之
哲咸躋從祀之班兹卜良辰以林放等二十六人新
造牌位安奉兩廡以張載之父張廸新造牌位安奉
崇聖祠於戲闡揚經術長歆爼豆之馨廣厲學宫益
篤羹牆之慕仰惟
聖鑒格享苾芬
御製
聖廟落成告祭文
金聲玉振集神聖之大成霞蔚雲蒸表天人之上瑞
肅將蘋藻奉告几筵仰惟
先師孔子德邁皇王學該河洛綜五百年之𫝊緒聿
峻宫牆立億萬代之師模永光爼豆自廟堂之重建
準宫殿之鴻規盡誠敬以經營務尊崇其制度乃者
將升畫棟選卜良辰忽睹卿雲光輝晴晝芝英爛漫
映泗水以霏烟車蓋輪囷倚尼岡而結影當前期之
二日有開必先瞻垂象者三時惟形則著絢於東國
顯徵丹艧之祥耀彼南方弘闡文明之運
上帝之凝休滋至
先師之降鑒孔昭實感慶於衷懷用吉蠲而躬詣於
戲羹牆如見彌殷重道之忱霄漢為章佑啓作人之
化
神其如在歆享苾芬
御製太學
文廟祭文
金聲玉振開宇宙之文明日角珠庭垂聖神之儀範
肅敷筵几聿薦藻蘋仰惟
先師孔子學綜圖疇統承堯舜道超萬類喻海河泰
岳之崇深德服羣賢比江漢秋陽之皎潔温良恭讓
之度邦國共欽齋莊中正之容簡編備載新營廟貎
虔製爼樽竭誠敬之心思極尊嚴之規制乃者歲逢
庚戌序屬仲秋上溯周朝近當今日推之長歷即尼
山降誕之時卜以良辰是闕里增輝之會用稽徽典
適協貞符於戲棟宇恢閎已慶雲霞之糺縵堂楹端
儼重瞻日月之光華
神鑒孔昭苾芬歆享
欽定國子監志卷四
