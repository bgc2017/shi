欽定國子監志卷三十五
生徒
(臣)等謹案周禮鄉學教庶人國學教國子及庶
人之俊鄉學秀者之升曰選士國學秀者之升
曰進士自漢設博士弟子唐則六館生徒宋之
三舍生元明之陪堂伴讀官民監生雖銓綜代
異而損益因時載在史書班班可考洪惟我
朝
列聖相承教澤深厚百餘年來鼓舞振興條目簡嚴負
笈來遊者肩駢趾錯
世宗憲皇帝勅賜學舍於太學之南俾諸生肄業其中
皇上復親製訓飭士子文勒之講堂垂教萬世自
國初迄今由成均肄業掇科目膺辟舉者英才輩出
至於八旗子弟之肄監者分置學舍校字工書
藝能畢錄他如算學生勲蔭子弟各攻術業造
就成材以至遠人慕化並遣侍子就學選賢簡
藝同軌同文之盛超軼前古謹志員額一卷考
校一卷算學一卷勲蔭一卷鄉試一卷甄用一
卷外藩入學一卷各以元明舊制附載其末為
生徒門
生徒一
員額
肄業各生
國子監肄業有貢生有監生貢生凡六曰歲貢
由直省府州縣學廪生年深者挨次升貢起送
曰恩貢凡遇
恩詔以正貢為恩貢次貢為歲貢起送曰拔貢由直
省學臣選拔與督撫彙考覆核升貢
廷試三等及一二等之引
見未授官者禮部劄送曰優貢由直省各府州縣學
廪增生教官申報學臣與督撫核定禮部會本
監考試准貢劄送曰副貢由直省鄉試副榜准
作貢生曰例貢由廪增附生報捐者並取本籍
文或同鄉京官結送由俊秀監生報捐者取本
籍文結送監生凡四曰恩監由八旗漢文官學
生算學館滿漢肄業各生考取曰蔭監由各蔭
生咨送曰優監由各直省府州縣學附生武生
教官申報學臣核定部監彙考與優貢同曰例
監與例貢同凡貢監生赴監考到考驗後應大
課一次補班内班定額一百五十名並在監居
住外班定額一百二十名在外僦寓每月赴監
應課内外班共計二百七十名分六堂肄業内
班每堂二十五名外班每堂二十名自補班後
連閏扣算三年期滿遇有告假復班等事本堂
學官移付繩愆廳辦理
(世宗憲謹案本監肄業生向無員額亦無内外班自外皇帝恩賞銀歲六千兩給與膏火始設有内)
(班額今謹遵現行則例開載其歷年添設貢監生名目及增減肄業人數附載于後)
順治元年
恩詔直省府州縣學以本年正貢為恩貢次貢為正貢
(是為恩貢之始)
又
諭舉選貢生為掄才大典准先行歲考補足廪生以拔
其尤直省府學各貢二名州縣學各貢一名時
禮部定議在外府州縣學廪生赴學臣考試選
貢來京以學達經濟行合規矩為及格(是為拔貢之始)
二年禮部奏准直省府州縣學不拘廪增附生
每學將文行兼優者大學二名小學一名起送
入監聽監臣自行考課仍以貢監名色彙送應
試
(謹案此例至康熙二十四年始復舉行餘不數舉盖)
(特典也)
又
命直省歲貢士於京師府學每年一名州學三年二名
縣學二年一名(是為歲貢之始)
(謹案各省歷年更定貢額詳載會典兹不具錄)
又
命順天鄉試副榜入監由增附中式者准作貢監廪生
及恩拔歲貢貢監中式者免其坐監即與
廷試(是為副榜准貢之始)
又順天學臣御史曹溶疏奏奉天十五學隨遷
入關僑居失業學問久荒今逢考監請寬取百
人就近教育仍勅監臣從優考課減月積分為
天下勸經部議於十五學内取三十人入監得
旨允行
五年
詔本年鄉試副榜由廪生中式者准貢增附中式者准
入監
又
詔直省府州縣學各拔貢一名先儘本年科舉首卷如
首卷中式或有事故即以次卷挨補
又部臣定議生員俊秀援例入監由各該部題
准遵行或入監或在籍肄業俱准作監生
(謹案例監生得在籍讀書不必赴監肄業自是年始)
又定議奉天生員每歲三貢
八年
世祖章皇帝臨雍禮成以五氏子孫觀禮生員十五人
入監(是為聖賢後裔入監之始)
九年定漢軍廪增生員每年出貢二名
十一年定隨征生員有軍功二等准作監生更
有軍功二等准作貢生
(謹案此例至順治十三年部議停止)
又科臣孫柏齡疏奏直省貢生
廷試後即授官需次多人選途壅滯請仍舊例送監
肄業俟學成再送
廷試經部議於
廷試後選英年者送監得
旨允行
十三年定歲貢生於到部時詳看年力強壯者
送監
又科臣王命岳奏准貢途壅滯請暫停恩拔歲
貢生惟副榜貢生仍舊
康熙元年
命停止直省鄉試副榜准貢例
八年
聖祖仁皇帝臨雍禮成以五氏子孫觀禮生員十五人
入監
十年定八旗歲貢生額滿洲蒙古漢軍每年各
二名
又祭酒查禄奏准
命直省學臣選拔一二等生員文行兼優者府學二名
州縣學一名送監
又
命直省鄉試副榜仍准貢監
十一年
命選拔八旗生員文行兼優者與漢生員一體入監每
旗滿洲蒙古二名漢軍一名寧缺毋濫
二十四年禮部議准監生止有輸納一途貧寠
之士無由觀光請將各儒學生員選其文行兼
優者府學二名州縣學一名起送准其貢監寧
缺母濫
二十六年禮部議准請停止直省歲貢
廷試之例聽學臣考准挨序咨補捐納貢生亦聽考
選補授願入監肄業者學政給文送部劄監
三十三年
聖祖仁皇帝東廵
躬詣闕里以五氏生員入監
三十六年定直省歲貢入監由本府州縣起送
停止學臣起送之例
三十七年祭酒特默德孫岳頒等面試山東拔
貢張漢翀等六名陜西拔貢吕爾恒等四名文
理不堪照例駁回三十八年面試廣東拔貢陳
其瑋等三名文理不堪字畫舛謬抄卷駁回明
年奉
命停止直省選拔貢生
雍正元年禮部尚書陳元龍奏請國子監生皆
由捐納入監能文之士稀少應令各省學臣查
明往例於各學廪膳生員秉公考試送監肄業
尋議准仍照康熙三十六年例府學選拔二名
州縣等學每學一名每旗滿洲蒙古共二名漢
軍一名寧缺毋濫如有文理荒疎者將該學臣
照溺職例處分
又禮部議准生員有孝弟端方實行尤著者許
學臣列薦入監以示優勵(是為優貢之始)
二年
世宗憲皇帝臨雍禮成以五氏子孫觀禮生員十五人
入監
五年
命直省選拔貢生六年舉行一次不必拘定正考等第
又
命各省學臣於三年任滿後舉報生員人品端方有猷
有守者大省四五人小省二三人送部引見錄
用嗣因各省並不舉報部議令于三年任滿時
具疏彙題送監肄業得
旨允行
八年禮部議准各省造報優生少者僅二三名
多者至八九十名不等其請升入太學者並無
優行實蹟亦有未經聲明應否升入太學應令
該學政確訪實蹟取具地方官印結出具考語
照原議升入太學給與印結彙送清冊報部其
武生中如果文行騎射兼優者亦照文主之例
升入太學
又監臣孫嘉淦奏准請將八旗生員多行選拔
每旗拔八人或拔十人入監與各省貢生一體
教導俟其學成再行采用或即以之補授助教
等官使之督率生徒則八旗官學益加振興明
年考試八旗生員選拔九十四人送監
十一年禮部奏稱各省優生由學政出具考語
具題送部從前祇議升入太學並未分晰貢監
名色以致一切考試錄用無從分别今議優生
由廪增升入太學者准作貢生由附生武生者
准作監生皆由部換給執照劄監肄業奉
旨武生到部着禮部考試文藝兵部考試騎射以聞
乾隆元年定直省拔貢生
廷試三等者停其簡選劄監肄業
三年
上臨雍禮成以聖賢後裔來京觀禮者三十一人入
監
又兼管監事尚書孫嘉淦奏准肄業貢監生每
堂在内三十名在外二十名六堂共三百名
又孫嘉淦奏准八旗官學生當使之講求經史
為有用之才每三年一次錄取請
旨欽點大臣來監考試擇其明通者授為監生(是為恩監)
(之始)
又兼管監事尚書趙國麟奏准請將外班一百
二十名額數裁去止留内班一百八十名俾諸
生安心肄業
三年
命監臣選取肄業貢生十名送
武英殿充校對官
四年兼管監事大學士趙國麟奏准肄業額數
現定一百八十名而選拔之年貢入者不下千
餘人請嗣後肄業期滿者即行咨部出缺另補
又禮部議准各省學政嗣後舉報優生除確訪
實行考試經義外並限以大省五六名中省三
四名小省一二名令該學政詳慎舉報寧缺毋
濫仍於任滿日彙題由部核實具奏再會同國
子監考試劄送肄業
六年兼管監事尚書劉吳龍奏准本年係直省
拔貢之期例應赴部考騐劄監肄業不下千餘
人請於内肄業一百八十缺之内撥出二十四
名作外肄業缺計其公費可給百二十人臣等
仍詳加考騐分撥六堂
又
命直省學臣拔貢每十二年一舉
十三年
上東廵以十三氏子孫遠承世緒濟濟膠庠其中當
有文行兼優者
特命學臣甄拔數人咨送禮部貢入太學以示鼓勵
十六年禮部議准直省拔貢生引
見未授官者俱劄監肄業
三十四年禮部侍郎王際華奏准
武英殿繕寫人員即於吏部考取謄錄内遴選正
途出身書法端楷者咨送停止本監咨送之例
三十九年四庫全書館總裁質郡王等奏准永
樂大典内採輯散篇彙輯成部者頗有堪以刊
行之書應行刊刻此項書籍非另辦副本不可
擬於國子監揀𣲖内肄業貢生十名到
武英殿照現在行走貢生例專供校錄刊本之用
八旗官學生
國子監官學生由八旗選擇俊秀子弟咨送監
臣當堂挑取十八歲以下者記名挨補每旗額
設學生一百名滿洲六十名蒙古二十名漢軍
二十名又鑲白等下五旗每旗額設包衣學生
十名滿洲六名蒙古二名漢軍二名八旗各分
五館漢文四館滿文一館館無定額蒙古别為
一館有習漢文者歸漢館
(謹案官學生員額謹就現行則例開載其歷年增定章程附志于後)
順治二年禮部奏前此八旗官學生每佐領止
取一名以十名習漢書餘習滿書得就學者無
多請增廣額數因
命每佐領增取一名於原額習漢書十名外加增十名
餘俱習滿書不論文武官員子弟由各佐領選
擇移送國子監
十三年
世祖章皇帝以八旗子弟不習武事悉令入官學讀書
此等習尚殊違我
朝以武定天下之意特
諭禮部酌量每佐領下應幾名讀滿漢書更定具奏尋
議定滿洲蒙古學生每佐領止留一人漢軍學
生每佐領一人外應添一人至十四年禮部覆
准蒙古學生應令兩佐領出一人漢軍學生或
仍舊制每佐領出二人或視滿洲例每佐領止
出一人奉
旨漢軍學生每佐領止出一人
十八年部臣議准滿洲漢軍加增官學生額數
每佐領各舉二名一習滿書一習漢書止於武
員及甲兵等子弟開送文員不與
康熙九年
命八旗文員子弟仍得充官學生
十一年
命酌減八旗官學生額數禮部議准滿洲漢軍學生每
佐領下存一人蒙古學生出缺甚難又有廕生
監生間補應每二佐領存一人
十六年部臣議准八旗官學生以生員選補如
本佐領下無生員准補閒散
五十年部臣議准八旗官學生隨貢監生分撥
各堂鑲黃旗在東講堂正黃旗在西講堂正白
旗在率性堂正紅旗在修道堂鑲白旗在誠心
堂鑲紅旗在正誼堂正藍旗在崇志堂鑲藍旗
在廣業堂令八旗助教設立公座每逢進署之
日季考月課之期先赴本堂謁見使坐立有所
且杜頂冐之弊
雍正元年司業博禮奏稱官學生不可濫取應
於該佐領下無論官兵子弟不許瞻徇情面擇
其資性穎秀可以讀書上進者一人該參領佐
領保送該都統等騐看移送國子監肄業部議
如所請奉
旨允行
五年
命八旗官員子弟十八歲以下者入學讀書時部議八
旗子弟不能習文者令其披甲學習騎射向來
帶赴外任之處永行停止
又王大臣等定議凡選擇官學生不拘門第務
擇聰明俊秀子弟年幼者令學滿文稍長者令
學漢文向例八旗每佐領必選一人今酌定一
旗額設官學生一百名分𣲖滿洲六十名以三
十名習滿文三十名習漢文蒙古二十名漢軍
二十名缺出通在一旗選擇不拘佐領申送本
旗都統騐看交國子監當堂挑取
六年部臣議准國子監八旗並有蒙古官學其
内蒙古學實屬多設應將内蒙古學裁去其裁
退學生歸國子監官學遇缺即補
又
命國子監八旗每旗各立一學其二十歲以下十歲以
上俱准入學
(謹案向來兩旗共立一學八旗散處值天寒隂雨多不能到學至是始增設云)
十年
命八旗漢軍記名舊家子弟無力延師者得入官學
(謹案時八旗漢軍記名子弟左翼二十一人右翼十一人令各就本旗官學肄業)
乾隆三十三年兼管監事尚書陸宗楷奏准查
咸安宫官學八旗子弟及上三旗包衣子弟均得
選補八旗官學專補八旗子弟
景山官學專補上三旗包衣子弟俱有定缺禮部
八旗義學無定額聽有志讀書無力延師者投
呈充補下五旗包衣得入此學自乾隆二十三
年部議裁去禮部義學各學生俱有可歸之學
惟下五旗包衣無學可歸請嗣後每旗各設官
學生十名滿洲六缺蒙古二缺漢軍二缺附入
國子監八旗官學
三十四年兼管監事侍郎德保奏准八旗官學
生考取中書筆帖式庫使等官未經得缺之前
向來俱准在學候補但伊等既獲寸進若仍留
在學候補恐讀書未必專心反屬有名無實請
嗣後八旗官學生有候補各官者即令出學另
行挑取
(本謹案養人材之法貢監肄業之外特設八旗官朝育)
(學專課清漢文蓋即古者教胄遺意較元明立法更為詳備云)
員額附
元
至元二十四年立國子學而定其制三齋生員
之數定二百人先令一百人及伴讀二十人入
學其百人之内蒙古半之色目漢人半之(元史選舉)
(志)
(謹案志又稱太宗六年命侍臣子弟十八人入學世祖至元七年命侍臣子弟十一人入學世)
(祖紀又稱至元八年選胄子托克托穆爾等十人肄業國學均在二十四年立學以前故附著)
(於此)
二十七年勅從臣子弟入國子學(績文獻通考)
大德八年增置國子生初增蒙古生百員至是
增二百員選宿衛大臣子孫充之(同上)
大德十年國子學增定蒙古色目漢人生員二
百人三年各貢二人(元史選舉志)
至大二年擇衛士子弟充國子學生(續文獻通考)
至大二年定伴讀員四十人四年定國子學生
員額二百人(元史選舉志)
(謹案續文獻通考作三百人又云增陪堂生二十人通一經者以次補伴讀與史不同)
延祐二年增置國子生百人陪堂生二十人歲
貢伴讀四員又以所設生員百人蒙古五十人
色目二十人漢人三十人而百官子弟之就學
者常不下二三百人宜增其廪餼乃减去庶民
子弟一百一十四員聽陪堂學業於見供生員
一百名外量增五十名先置蒙古二十人漢人
三十人(同上)
至治元年命世家子弟成童者入國學(續文獻通考)
泰定帝四年勅國子監歲貢生員業成者六人
(同上)
天歷二年勅增伴讀員數(同上)
(謹案元代尚有蒙古國子學及回回國子學其員額亦備見選舉志以與集賢院所屬之國子)
(學無涉槩不載入)
明
入國學者通謂之監生舉人曰舉監生員曰貢
監(有歲貢選貢恩貢納貢之别)品官子弟曰蔭監(有官生恩生之别)
捐貲曰例監(謂之民生亦謂之俊秀)每班選一人充齋長
每歲天下按察司選生員年二十以上厚重端
秀者送監考留會試下第舉人入監卒業又因
諫官閔賢奏設為定例府州縣學歲貢生員各
一人翰林考試中式一等者入國子監其後例
亦屢更孔顔孟三氏及京學衛學都司土官川
雲貴諸遠省其按年充貢之法亦間有增减云
恩貢者國家有慶典或登極詔書以當貢者充
之而其次即為歲貢納貢視例監稍優其實相
彷也(明史選舉志)
(謹案明制又有生員檎斬叛賊題奏入監者謂之功生見辟雍紀事史未之載)
永樂元年令順天府大興宛平二縣通經能文
者充北京國子監生(明成祖實錄)
(謹案時設北京國子監以舊國子監為南京國子監而太學生有南北之分矣)
永樂二年禮部奏言監生太少請自明年為始
依洪武二十五年歲貢例從之(辟雍紀事)
永樂八年定州縣戸不及五里者州歲一人縣
間歲一人十九年令歲貢照洪武二十一年例
(明史選舉志)
(謹按選舉志洪武二十一年定府州縣學歲貢以一二年為差二十五年改令府學歲貢二人)
(州學二歲貢三人縣學歲貢一人終明之世所仍者此二例也)
永樂中舉人會試下第輙令翰林院錄其優者
俾入學以俟後科給以教諭之俸(同上)
(謹按舉人入監雖始于洪武然不過偶一行之至是著為例云)
宣德六年禮部奏言比因監生衆多令天下學
校悉依洪武三十年貢額府學一年貢一人州
學二年貢一人縣學三年貢一人今監生出仕
者多在監者少兼有差遣請仍照洪武三十年
以前例自宣德七年為始府學每年貢二人州
學二年貢三人縣學一年貢一人庶足任使從
之(明宣宗實錄)
(謹按此所云洪武三十年貢額即明史二十一年所定之例也而年歲互異宣德時去洪武未)
(久不應舛錯或洪武三十年仍改從二十一年貢額而史不載歟)
宣德八年命禮部尚書胡濙大學士楊士竒楊
榮選副榜舉人龍文等二十四人送監進學三
月一考其文頗示優異後不復另試惟取副榜
年二十五以上者授教職年未及者或依親或
入監讀書既而不拘年齒依親入監者皆聽依
親者回籍讀書依親肄業也(明史選舉志)
宣德八年詔天下州不及二十里者歲貢生員
一人過二十里者貢如舊例縣不及五里者二
歲貢一人不及十里者三歲貢二人過十里者
貢如舊例(明宣宗實錄)
宣德八年令天下生員年四十五以上者考送
國子監(辟雍紀事)
(謹按時言者以士子在學多衰老不得進用故有是命盖此即選貢法而意主於限年所以重)
(老成也)
正統六年更定府學歲貢一人州學三歲二人
縣學間歲一人(明史選舉志)
正統十三年御史萬節請勅禮部多取舉人副
榜以就教職禮部以舉人願依親入監者十之
七願就教職者僅十之三但宜各隨所欲却其
請不行(同上)
景泰元年以邊事孔棘令天下納粟納馬者入
監讀書(是為例監之始)限千人而止行四年罷之(同上)
天順元年令年淺監生及副榜舉人歲貢生初
入監者悉放還依親以俟取用又禮部議今後
在京三品以上官員之子奏願入監讀書者務
要科目出身其非三品子孫不得乞恩入監著
為令(辟雍紀事)
天順五年令天下生員考選送國子監肄業(續文)
(獻通考)
成化二年南京大饑守臣建議欲令官員軍民
子孫納粟送監禮部尚書姚䕫言太學育才之
地近者直省起送四十歲生員及納草納馬者
動以萬計不勝其濫且使天下以貨為賢士風
日陋帝以為然為却守臣之議然其後或遇歲
荒或因邊警或大興工作率援往例行之訖不
能止(明史選舉志)
宏治五年吏部尚書王恕奏銓法壅滯詔停止
生員納粟事例(辟雍紀事)
宏治八年定府學歲貢二人州學二歲三人縣
學歲一人時祭酒林潮以坐班人少不敷撥歴
請開科貢舉禮部尚書倪岳覆奏科舉已有定
額不可再增惟請增歲貢人數從之行四歲而
止(明史選舉志)
歲貢之始必考學行端莊文理優長者充之其
後但取食廪年深者宏治中南京祭酒章懋言
歲貢挨次而升衰遲不振舉人坐監差撥不敷
教養罕效近年有增貢之舉而所拔亦挨次之
人資格所拘英才多滯乞于常貢外令提學行
選貢之法不分廪膳增廣生員通行考選務求
學行兼優年富力強累試優等者乃以充貢通
計天下之廣約取五六百人以後三五年一行
則人才可漸及往年矣乃下部議行之此選貢
所由始也
(謹按行選貢法明史不載年分辟雍紀事云係宏治十七年事)
正德十二年會昌縣生員文泮擒斬大帽山賊
五人送監叙用(續文獻通考)
正德十四年復開上粟入監之例收生員五百
七十人十六年停止(辟雍紀事)
(謹按先是正德四年十二年並開納粟事例辟雍紀事未載人數)
嘉靖十年監生在監者不及四百人諸司歷事
歲額以千計禮部尚書李時引宏治八年倪岳
議請增歲額以足坐班生徒行之四歲而止今
國學闕人更甚請參前例舉行不從未幾復以
祭酒許誥提學御史胡時善之請詔增貢額如
岳時前議永為定額(明史選舉志)
嘉靖二十七年時歲貢多頽老惟願就教而不
願入監祭酒程文德請將廷試歲貢惟留即選
者於部而其餘盡使入監報可歲貢諸生合疏
言家貧親老不願入監禮部復請從其所願而
盡使舉人入監又從之舉人入監不能如期南
京祭酒潘晟請設重罰以趣其必赴然其不願
入監者卒不能力強也(同上)
嘉靖三十四年廣寧衛學生員唐能以斬獲賊
首照例題准入監(續文獻通考)
嘉靖三十九年議濟大工許監生入貲又推廣
事例以佐國計(辟雍紀事)
萬歷三年祭酒孫應鰲奏乞督送天下舉人入
監違者不准會試從之(同上)
萬歷四年掌監事禮部侍郎孫應鰲疏言國家
設立太學非舉貢勲蔭不許濫入自事例一開
廪增附不已遂濫及青衣發社及斥退者至民
間俊秀大半富商大賈之子但入微貲皆占成
均之籍夫郡縣之士必試以經術始入黌宫今
身未成童目不識丁者皆可驟躐賢關是虎闈
重地反不如黨庠術序之有選擇也請嗣後停
廪停增降附者暫許充納此外一切罷之疏下
部議報可(同上)
萬歷十九年祭酒劉元震疏請於常貢外間行
選貢禮部議覆于四番常貢之中間以一番選
貢府學五年一選州學七年縣學十年京府學
五年例選二名使選貢之士得拔于十年五年
之間而挨貢之人止遲於一年二年之内從之
(同上)
萬歷中工科給事中郭如心奏言選貢非祖制
其始欲以補歲貢之乏其後遂妨歲貢之途請
停其選帝然之(明史選舉志)
(謹按辟雍紀事罷選貢係萬歷二十五年以後事又按選舉志崇禎中又曾行選貢)
天啓三年定恩例副榜每生員中百名截二十
名監生五十名截十名為副榜不得溢額(辟雍紀事)
崇禎八年從祭酒倪元璐言以貢選為正流援
納為閏流改定積分撥歷法(明史選舉志)
欽定國子監志卷三十五
