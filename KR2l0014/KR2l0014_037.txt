欽定國子監志卷三十八
生徒四
勲廕
國子監肄業廕生有三曰恩廕凡職官恭遇
覃恩特
詔廕子文職在京四品以上官在外三品以上官武
職二品以上官並送一子入監讀書三年期滿
聽銓曰特廕凡内外大臣宣力有年特邀
寵命廕一子入監讀書六月期滿聽銓曰難廕凡職
官殁于王事者按所任應陞品級加贈並廕一
子入監讀書六月期滿聽銓定例三品以上子
孫為廕生三品以下子孫為廕監生世爵與宗
室覺羅一體與廕凡廕生承廕必以適長子孫
適長子孫已仕或有故始廕適次子孫無適始
廕庶長子孫嫡庶皆無始廕弟及兄弟之子應
繼其祀者凡子孫在
恩詔後始生及緣事治罪者均不得承廕
順治元年定漢人䘏廕生難廕生考滿廕生坐
監以六閱月為滿恩廕生官生以二十四月為
滿又滿洲蒙古漢軍廕監生十歲以上入監讀
書俟至十八歲考試咨部
三年定官員殉難者俱照本官應陞品級酌加
贈廕委署者不議䘏
八年定職官不論現任及丁憂給假候補者俱
照職銜予廕
九年定内外滿漢三品以上官三年任滿勤事
以死者俱准贈銜廕子
十一年祭酒固爾嘉渾奏准覺羅廕生廕監生
視各官恩廕生例送監讀書期滿送宗人府按
品銓授
十六年
恩詔凡護軍統領副都統侍郎以上之子俱為廕生其
餘各官之子俱為廕監生
又定各官非現任者不廕包衣佐領下官員不
與廕
又定八旗當承廕之子孫未承廕之先曾緣事
鞭責者不得廕
康熙三年定滿漢各官緣事革職其廕子未仕
者停廕已仕者照舊供職降調之員即未仕者
亦不停廕
又定三品以上病故官不贈廕
又定滿漢各官廕生廕監生已得官職及科目
中式者不得補廕
四年定
恩詔得承廕者先送國子監讀書後授官職
(旨滿洲謹案順治元年奉清書或讀漢書及漢官子弟官員子弟有願讀)
(願讀清漢書者俱送入國子監嗣後十三年停止四品以上官送子弟入監十六年停止四品以下)
(命廕生官生入監至是始方得入監焉)
六年定各官不論加級及宫保各銜俱照實俸
廕子
又定各官廕生廕監生俱核明予廕以後稱遺
忘請補廕者不准給
十年定官員文職既革尚餘武職者仍得留廕
十二年定以原品解任食俸官員各視其品秩
廕子
又定凡八旗漢軍廕生廕監生或通清文或兼
通清漢文願于部院衙門錄用者移送國子監
考試于策論判語酌量出題並令繙譯清漢文
一篇嚴加關防彌封各卷擇文理優通者送吏
部銓用未取者還官學讀書其滿洲通漢文廕
監生不與試至十三年停止考試策判
十三年定漢軍漢人各官廕監生俱聽國子監
考試文理優通者咨部銓用其吏部考試之例
停止
二十二年定覺羅廕生監生由國子監考試移
送吏部銓用
三十九年定各廕生廕監生由直省督撫及所
司衙門題奏送監讀書年滿咨部銓用
雍正元年定廕生廕監生内除願就武職行走
者照所得品級隨旗行走外其現在通曉文義
者交與吏部分給各部院試騐行走其未能通
曉而學習文義者將十五歲以上送國子監讀
書年滿學成移咨吏部彙齊十人奏
聞依次均分各部院學習行走按班銓用有幹練者堂
官即行具題照品即用尋又
諭大臣等所得廕生廕監生内二十歲以上者分給各
部院學習行走外省大臣各官得廕之廕生廕監生
有願在家讀書者以聞
又定廕生廕監生俱于到部時考試繙譯寫字
再行分部其世襲官員所得三品廕生内考試
有列優等者賜以所應得原品
二年以廕生廕監生缺少壅滯不得補用
命查明年二十以上者題請考試其在外省有願來京
考試者聽
又
命世職一品二品者俱視三品職官例予廕
七年定各項廕生廕監生有二三人到部即考
試履歷進
呈引
見
乾隆元年
令八旗世職年二十以上者分撥各旗官學讀書每
學增設漢教習一人並各撥教射教習一人教
之
三年定八旗世職入官學讀書者三年期滿引
見錄用其有雖滿三年而年未及二十者仍留學讀
書
四年定文武官廕生廕監生未嘗出仕中式而
病故及以病殘廢者均許别將
詔前所生子孫由部核明奏聞補廕仍計原廕廕生
予廕之年月選授其承廕監生已得官職及科
目已中式者不得補廕已補而又病故殘廢者
不得復行請補再文武官廕生廕監生肄業期
滿由監咨部除已經補用外其注册而未授者
得廕之官革職則子孫奪廕其左遷而尚餘微
職者所廕免革若得廕之官革職復還原職或
還職後别緣事左遷及革職後奉
特旨起用品與原秩相當或在原品上者均許其將
原廕之子孫咨部奏聞還其原廕倘原廕之人
殘廢病故或于奪廕後業經出仕中式者聽其
别將
詔前所生子孫咨部具題補還原廕仍照先時予廕
年月注册銓用
十一年定廕生到部試以古論及時務策奏請
欽派大臣閱卷恭呈
御覽其文理優通議論明暢者照例辦理荒謬者發
回讀書三年後再行考試閱卷大臣即于摺内
聲明停其引
見
十二年定廕生到部守候已逾三月尚無續至
者即奏請考試引
見
十七年定八旗世職既于兩翼設官學以訓之
應將現在于國子監所屬之官學肄業者咨回
各旗並裁八旗官學增設之漢教習其弓箭教
習亦令回本旗别用
三十四年奉
上諭内外文武大臣皆分職任事為國宣力分應予
廕世爵公侯伯等祖父勛庸懋著錫慶承家即照
一品予廕亦與延賞之義相符若子爵男爵之一
品二品或先世績本稍微或承襲久而遞減平日
並無職任不過朝期上班及本旗應差不應與内
外大臣公侯伯等一體予廕着照雍正二年
諭旨子爵視三品官男爵視四品官下部議行
勲廕附
元
至元二十五年修國子監以居胄子(續文獻通考)
(謹案元史選舉志太宗六年命侍臣子弟十八人入學世祖至元七年命侍臣子弟十有一人)
(入學八年選胄子托克托穆爾等十人肄業國學俱在二十四年未修國子監以前附識于此)
至元二十七年勅從臣子弟入國子學(同上)
大德八年增置國子生選宿衛大臣子弟充之
(同上)
至大二年擇衛士子弟充國子學生(同上)
至治元年命世家子弟成童者入國學(同上)
(謹案元史世祖至元八年始立蒙古國子學于隨朝百官及集賽台官員選子弟俊秀者入學)
(大抵元之世胄俱入此學而不在集賢院所屬之國子學也故稍載崖略以存一代規制)
明
明初因前代任子之制文官一品至七品皆得
廕一子以世其祿後乃漸為限制在京三品以
上方得請廕謂之官生出自特恩者不限官品
謂之恩生或即與職事或送監讀書既從廕叙
由提學官考送部試如貢生例送入國子監(明史)
(選舉志)
成化三年令大臣三品以上子孫許一人送監
照監例出身從助教李坤請也給事中李森以
為不可帝諭責其刻薄第令非歷任年久政績
顯著者毋得濫叙(續文獻通考)
(謹案明自宏治以後凡京官三品以上已經考滿許一子廕叙免考送監惟未及一考及有過)
(劾退或年遠而由雜流出身者乃不許廕其廕子未仕物故許其補廕無子者許廕繼嗣之子)
(若例得廕子而先没者許其子孫陳乞其中亦有有子而願廕其姪者或有以廕而舉于鄉復)
(以其次子補廕者有以嫡子之子補叙至孫曾者凡登極冊立邊功加恩及常典之外私情陳)
(乞皆得予廕世祿之子由此冐濫梯榮其卓然有勲業可紀者蓋什不一二焉)
成化十年令公侯伯初襲授者送監讀書祭酒
循學規以教之惰不率者以聞(辟雍紀事)
(謹案明太祖洪武元年命品官子弟充國子生三年命功臣子弟悉入監五年命年幼勲臣及)
(武官子弟初襲爵者悉入監辟雍紀事所載蓋循舊例而復加申明也)
成化十八年禮部奏請廕生入監必先試經書
大義非優通者勿許(續文獻通考)
宏治十八年定例東宫侍從官講讀年久輔導
有功者殁後子孫乞恩禮部奏請上裁(明史選舉志)
正德元年定東宫侍從官年勞已及三年者一
子即授試中書舍人習字未及三年者一子送
監讀書(同上)
正德八年定東宫侍班官三年者一子入監(同上)
正德十六年定例文武官死于忠諫者一子入
監(同上)
(謹案建文元年以吳雲死節雲南錄其子為國子生是為恩生之始後守土官死節皆得廕子)
嘉靖元年令公侯伯未經任事年三十以下者
送監讀書尋令已仕者亦送監(同上)
萬歷十二年定例三品日講官雖未考滿一子
入監
欽定國子監志卷三十八
