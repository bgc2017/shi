欽定國子監志卷六十一
識餘
(臣)等竊惟史有外傳子有外篇採摭遺事以廣
見聞亦著述家所不廢也矧成均為首善之區
我
國家隆
師典學造士育才之規自
祖
宗以來勤勤懇懇有加無已筆不勝書言不盡意既分
類志之兹復攟摭遺美凡有關太學典制足以
備考証資談柄者事必徵信聞或存疑分紀事
綴聞各一卷為識餘門
識餘一
紀事
諸生肄業太學恭遇
聖駕臨雍得以瞻覲
天顔其他皆不與惟乾隆甲子
駕幸貢院諸生與禮部會試舉人在貢院磚門跪迎
聖駕各蒙
賜六經一部又乾隆辛未辛巳辛夘三逢
聖母皇太后萬夀諸臣於西直門至西安門祗候
皇上奉
皇太后安輿由
圓明園還宫諸臣各按分定處所跪迎國子監祭
酒司業并合屬官員於西直門通衢之西率領
諸生具公服跪於道左辛巳適琉球官生在監
肄業情殷瞻仰呈請代奏荷蒙
俞允亦得與焉
國家有大慶典六館諸生沐浴膏澤往往作為詩
歌頌美太平監臣為之&KR0724;潢成册進呈
御覽乾隆辛未辛巳辛夘三逢
慈夀己丑
文廟落成庚寅
皇上六旬萬夀(臣)監自祭酒以下迄諸生恭獻詩册
黌序歡騰士林抃舞洵稱太平盛事
凡遇
臨雍禮成監臣及諸生先荷
賞賚當即具表謝
恩衍聖公謝表例由(臣)監撰擬乾隆三年
聖駕臨雍(臣)監具表謝
恩三十四年
文廟工成祭酒司業率滿漢屬員八旗教習内外
班肄業諸生官學生等赴
圓明園宫門具摺謝
恩又乾隆元年十七年二十六年三十五年
特旨開科國子監率領諸生及監丞等官之與會試
者恭赴
天安門謝
恩
凡修
文廟先期
遣官告祭敬移
神牌國子監派員率教習肄業諸生官學生恭謹
手奉不假手吏役以昭誠敬乾隆三十二年重
修
文廟
遣大學士尹繼善告祭本監派助教博士等十六員
以八員手奉
至聖先師神牌於
彝倫堂正中安置再備八員更代四配每位各用
教習貢生四人十二哲每位各用肄業諸生四
人手奉安置
彝倫堂左右如
文廟正殿位次兩廡每位各用官學生二人手奉
率性修道兩堂安置悉如東西廡位次
崇聖祠五王祗請
御書樓安置
正殿每位用官四員配哲廡每位各用肄業諸生
二人悉如
崇聖祠位次三十三年
文廟工成祗請
還位如前儀
凡春秋二丁分胙
遣官應分猪首連肩牛首羊腿羊尾鹿脯和羹饌盤
飲福受胙牛塊煑羹牛猪一羊一豚膊如
遣親王則應分全牛一分獻翰林官二員猪蹄各一
羊腿各一監察監宰監禮御史共六員各猪胙
二斤羊胙一斤禮部提調猪胙二斤羊胙二斤
宗人府猪一内閣猪二羊一吏部猪一羊半戶
部猪胙十二斤羊胙五斤禮部猪胙十二斤羊
胙五斤兵部猪胙六斤羊胙五斤刑部猪胙十
二斤羊胙五斤工部猪胙六斤羊胙五斤理籓
院猪胙六斤都察院猪胙十五斤羊胙十斤六
科猪胙各五斤通政司猪胙三斤羊胙二斤大
理寺猪胙三斤羊胙二斤太常寺猪一羊一起
居注猪胙三斤羊胙二斤翰林院猪胙十八斤
詹事府猪胙三斤羊胙二斤光祿寺猪胙五斤
羊胙四斤大僕寺猪蹄二個羊胙二斤順天府
猪胙二斤羊胙二斤鴻臚寺猪胙六斤欽天監
猪胙二斤太醫院猪胙二斤鑾儀衛猪胙六斤
羊胙三斤本監堂屬官員教習肄業諸生執事
各生并吏役兵丁人等統俟各處分訖按等次
酌量勻分皆典簿廳掌之即於是日禮畢後具
文沠役分送不得遲至次日以䙝
神惠
貢監生公服冠頂鏤花銀座上銜金雀公服袍
青紬為之藍緣披領如袍飾俱與舉人同貢生
吉服冠頂銀坐上銜花金監生吉服冠頂用素
銀
(皇謹案諸生冠服恭遵朝禮器圖式纂入)
翰詹科道衙門堂屬官員俱於堂上設座各部
則無之惟(臣)監祭酒正坐司業僉坐監丞助教
等官旁坐如係兩廂講課六堂諸生皆坐而聽
講
凡六堂諸生遇封印開印兩廂官到任及充補
教習辭堂行四起四拜禮其餘上堂只三揖雖
有禀請不下跪
國子監祭酒司業各就翰林院衙門前後輩相
稱呼其與大學士尚書侍郎各照京堂之例具
帖監丞以下等官與祭酒司業俱用官銜帖(祭酒)
(用呈字上銜司業用正字下銜)與大學士尚書吏禮二部侍郎
用官銜帖與四部侍郎及四品各京堂用晩生
帖五品京堂用侍生帖
王士禎池北偶談云祭酒四品與講讀學士較
俸陞遷朝班則坐學士下兩坊庶子上康熙二
十年正月
賜宴乾清宫坐次在東面西與朝班同二十年七月
賜宴瀛臺在南面北則序坐於太常卿僉都御史之下
太僕卿光祿卿之上
凡
恩賜書籍或合監數部或每堂數部或每旗學數部
俱交各所司收貯聽生取閱惟乾隆八年
皇上恭謁
三陵
御製
盛京賦刊刻成卷
賜國子監肄業諸生人各一部則出自
特恩焉
乾隆壬申年
詔以下第舉人現任學正王延年年在七十以上准
為額外司業次年癸酉又以現任助教曹洛禋
年在八十以上並為額外司業三十五年庚寅
浙江原任訓導
恩賞六品頂帶王世芳年一百十二歲來京恭祝
萬夀
恩賞司業職銜在籍食俸三十六年辛卯江西會試
舉人李煒年百歲恭逢
皇太后八旬萬夀
恩賞司業職銜四十九年甲辰福建
欽賜進士郭鍾岳年一百四歲
聖駕南巡來浙迎
鑾
恩賞司業職銜皆出優老
特恩不為常例
太學鐘鼓之名由來舊矣國子監有鐘一鼓一
鼓房在東廳之南鐘房在西廳之南乾隆三十
年重修
文廟移庫又得銅鐘一銘文皆道家語非太學所
用之物移交内務府存貯
彝倫堂月臺東南立日晷一座考明代
文廟國子監創建記已載有此今八旗官學亦各
立之蓋講學問業考課俱有一定時候憑此以
知早暮焉
國子監東西牌坊題曰成賢街大門之外兩牌
坊題曰國子監大門題曰集賢門儀門豎書太
學二字大堂後篆君親師三字字盈四尺君字
居中東廳題曰繩愆廳西廳題曰博士廳東一
堂題曰率性堂次題誠心堂次題崇志堂西一
堂題曰修道堂次題正義堂次題廣業堂乾隆
五十年
詔建辟雍繩愆博士兩廳及六堂並易清漢文豎額
敬一亭大門刻石曰敬一之門亭有豎額曰敬
一亭東廂正堂匾曰進德修業康熙丁丑祭酒
孫岳頒題土地祠即昌黎祠聯曰進學解成閒
官一席曾三任起衰力任鉅學千秋本六經康
熙戊辰司業彭定求題又匾曰泰山北斗聯曰
貫日矢天正氣衍千秋之俎豆驅邪闢異精英
振八代之文章俱康熙戊辰典簿張璿題又匾
曰浩氣獨存聯曰道統接鄒魯而後功在千秋
儒修開濂洛之先澤流多士皆康熙丙戌祭酒
孫岳頒書
大成門外神廚神庫宰牲所致齋所持敬門
崇聖祠啟聖門皆有題額南學大門豎書
欽賜學舍六堂六匾各書堂名
(文謹案額對聯凡廟匾)
(聖祖仁皇帝世祖憲皇帝)
(皇上御筆俱恭載廟制門)
紀事附
元
太宗即位之五年新建國子學於燕京御製宣
諭二通其一通諭多羅岱等及十投管象等官
方是時遣蒙古子弟一十八人來習漢人語言
文字復掄漢人子弟一十二人習蒙古語言弓
箭命提領陳時可擇二名儒管勾并主守
孔子廟道人馮志亨選秀士二人通儒道人二人
分作四牌子教讀不率教者以簡子量箠之更
權用燕京真定歷日銀建立
夫子廟兩廡及肄業之舍其子弟日給米一升麵
如之肉一觔晚間給酒一缶家糧之給亦一升
土著者皆不與又於降戶每人撥小倉頭一名
以奉使令此蛇兒年六月初九日所頒也其一
通諭受學子弟員習漢人文書之外兼諳匠藝
事及藥材所用彩色所出地理州郡所紀下至
酒醴麯糵水銀之造飲食烹飪之制皆欲周覽
旁通仍戒飲酒不可有違恒度而於習講尤諄
諄也所頒之年月與前同不書何日意稍後於
前耳後十六年己酉十月望日
夫子廟住持賜紫知觀李知元始礱石令重元子
葛志仙刊置學中其左方序列四教讀弟子名
蒙古筆且齊自札固喇沁以下凡十九人漢人
筆且齊自文宣努而下凡二十八人所為筆且
齊者譯言書生也其數比舊有所加者續有慕
效而來者耳又列羅劉二通事不著其名又列
宣授蒙古筆且齊四牌子總教馮志亨宣授金
牌提舉國子學事中書楊惟中御前宣議國子
學事賽音衮巴克實李志常三人銜名所謂巴
克實譯言師傅也惟中郎楊文肅公從事征行
勞烈甚著餘若志元志先志常則皆黃冠師當
時制尚淳質混儒道為一有合於老易同用之
旨厥後元勲碩輔頗有為道家所薦而起者濂
謹案蛇兒年六月九日正金哀宗天興二年癸
巳六月壬午也金自宣宗以貞祐二年五月壬
午遷汴三年五月庚申燕京入我職方至是垂
二十載立學以教胄子固惟其時然竊獨怪是
年王師南征圍汴蹴蔡决策制勝日不暇給而
太宗乃以教育英才為先務為不可及已列聖
有作益修成均養士之制百年以來遂用人文
化成天下兹蓋其權輿者歟石刻今藏京師與
御賜
宣聖玉斝皆提舉學事者司之每當代去出以相
𫝊且繋其名於籍非惟不忘其本先蓋亦慎之
至也濓因得而備述俾覽者知祖宗垂意學校
文運之興殆非一日而纂修史臣或得以參考
焉(宋潛溪集)
京都未有
孔子廟而國學寓他署丞相興元忠憲王完澤喟
然曰首善之地風化攸出不可怠乃奏營廟學
(元名臣事略)
至正八年許衡授集賢大學士國子祭酒即南
城之舊樞密院設學奏召舊弟子散居四方者
王梓韓思永蘇郁耶律有尚孫安高凝姚燧及
其弟燉劉季偉吕端善劉安中白棟皆驛致館
下為伴讀(國學事跡)
至正元年大興國子監蒙古回回漢人三監生
員凡千餘然祭酒司業博士多非其人惟粉飾
章句補苴時務以應故事而已諸生日啖籠炊
粉羹一人之食為鈔五兩君子以監學為作養
人材之地而千百為羣恣縱恬嬉以嫚侮嘲謔
為賢行加屏風以障市人入茶酒肆不償直掉
臂而出是壞天下人材何作養之有(庚申外史)
明
洪武初太祖親定士子巾服生員襕衫貢舉入
監者不變所服後許戴遮陽帽而監生衣藍色
洪熙中帝問衣藍者何人左右以監生對帝曰
著青衣較好乃易青圓領嘉靖二十二年禮部
言士子冠服詭異有凌雲等巾甚乖禮制詔所
司禁之萬歷二年禁舉人監生生員儒士僭用
忠靜冠巾錦綺鑲履及張繖蓋戴煖耳違者五
城御史送問(明史輿服志)
新舉人朝見著青衫不著藍衫者聞始於宣廟
欲其異於歲貢生耳及其下第送國子監仍著
襕衫蓋國學自有成規也(賢奕)
永樂間翰林院進所纂錄韻書賜名文獻大成
以其未備遂命重修以祭酒胡儼兼翰林院侍
講及學士王景等為總裁開館於文淵閣禮部
簡能書監生繕寫辛酉命北京國子監會繕照
本監定例(南雍志)
辛未廷試賜許觀及第上以連科狀元出太學
召祭酒宋訥面褒諭焉(鳳洲雜編)
正統十年會試時中副榜不就與諸副榜并下
第者九百餘人俱入太學是時李先生時勉為
祭酒趙先生琬為司業李先生極意造就人才
初至令坐堂一月後乃散處於廂房列格致誠
正四號號房中有家室者居外晨入饌堂讀書
俱朔望升堂其於四號督勵尤切夜讀務盡二
更將五更復令膳夫提鈴循號門催喚起讀書
或自潛行以察勤惰無燈者令人暗記明示之
責罰自是燈光達旦書聲不絶學者競相勸勉
李公多宿廂房每隔三五夜必召余同鄉三二
人侍坐談講李公端坐儼然或說鄉曲舊事或
論詩文言簡而確婉而有味聽者忘倦每至更
深乃已别時必曰語久誤工夫自當退補且曰
三更是隂陽交代時讀書宜二更即止不可過
過則次早無精神其愛人多類此(彭文憲筆記)
正統十一年太師英國公暨侯伯二十餘人早
朝畢奏曰臣等皆武夫不諳經典願賜一日假
詣國子監聽講上命以三月三日往於是太師
率諸侯伯至日到監各攜茶湯果餅之類甚豐
祭酒李先生時勉命諸生立講五經各一章講
罷設酒饌奉欵諸侯伯讓曰受教之地皆就列
坐惟太師與先生抗禮飲甚懽太師屢辭先生
曰秀才家飯不易措置願太師少寬復命諸生
歌鹿鳴之詩賓主雍雍抵暮而散此亦太平盛
事也(寓圃雜記)
閻禹錫以國子學正為同考(鳳洲雜編)
南昌張直閣在翰苑嘗上疏請令史官行人奉
使四方各求遺書一部送國學翰林收藏業已
允行而久之竟無應者都下所當積書者有五
其一内府監局當儲其全以備御覽其一内閣
秘書當儲其全以備顧問其一翰林院庫當儲
其全以備考訂其一兩京太學當儲其全以備
頒行其一禮部庫房當儲其全以備參核五者
即不能兼得一二焉可矣而今皆無之徒使坊
肆訛刻日滋月盛毁瓦畫墁寖失舊本矣(于文定筆)
(麈)
景泰四年祭酒王恂卒監丞安貴言太子少師
侍郎學士蕭鎡任祭酒諸生悦服乞照胡儼例
不妨内閣職務時來提督儀型後學上不許以
太常少卿陳詢代之永樂中儼實出為祭酒不
復入内閣也(今言)
景泰中劉鉉為祭酒易儲議起諸司無大小皆
勸進司業言於鉉曰百司皆勸進國子監獨無
乎鉉曰國子監諫止則可勸進則不可遂止後
英宗復辟閱諸疏皆勸進無國子監名問徐有
貞曰祭酒何人官幾年矣有貞以鉉對上曰吾
欲一識之乃召對於文華殿擢少詹事(守溪筆記)
天順四年盛自兩廣入議八月某日上有事西
壇忝扈從衆皆盛服候駕劉祭酒崇益倏就前
班偶閣老李公語退而見告曰太學有前元時
加封
孔子制碑卧草間欲具奏重立門下適請於李公
公言此立則可耳何用奏崇益故有僚舊之好
盛因復之曰此前代所立若建學時因而不改
可也今國子監建自我朝已有御製碑矣一旦
遽立前代詔旨未宜若具奏重立恐亦未當况
加封諸制已有史𫝊聖道輕重初不繫此須更
商量其事遂寢(水東日記)
崇仁洪鐘生四歲為神童隨父以訓導考滿至
京憲宗聞之召見命翰林給廩讀書陞其父國
子助教以便其子(治世餘闓)
成化十八年太常寺卿掌監事劉宣以琉球官
生蔡賓等束修有白金一斤辭不受後四年賓
等復申請前事以聞上命宣受之(明太學志)
萬歷十六年重書寶訓實錄校對官於翰林院
差委圈書監生於國子監收管吏役於吏部取
發(見聞錄)
國家度越前代者有數事前代
文廟用塑像本朝初建國學改用木主前朝太學
生皆上書我朝獨生監不許陳民間利弊宋制
臺省六品諸司五品一郊而任一人兩制以上
一歲而任一人子又任其孫孫又任其子任姪
任甥亦有之今三品以上才得廕子入監紈袴
子弟所以不濫朝籍(正秘笈)
欽定國子監志卷六十一
