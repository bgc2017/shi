欽定國子監志卷四十
生徒六
甄用
各途貢監生
在監貢監生肄業三年期滿有經明行修者得
應薦舉留監三年奏請考試引
見以知縣擢用其餘滿洲蒙古恩拔副貢生咨部以
七品筆帖式用例免考試漢恩拔副貢生咨部
以復設教諭用漢歲貢生咨部以復設訓導用
並得於雙月先用如本生有由本班應即選者
仍歸即選之班銓用優貢廩貢均入歲貢班捐
納貢監不咨部漢軍貢生肄業期滿許簡選雲
貴川廣州縣佐貳官餘並同漢貢監生
滿洲蒙古各途貢監生許考選八旗七品八品
筆帖式内閣貼寫中書蒙古新設外郎太常寺
讀祝官贊禮郎鴻臚寺鳴贊各館繙譯清字謄
錄五年期滿議叙各照品級以筆帖式用漢各
途貢監生許考選各館謄錄五年期滿議叙恩
拔副貢生已就職或考職者以本職即用未經
考職就職者以州同州判縣丞掣用肄業咨部
之正途貢生仍以教職用歲貢優貢捐納貢監
生以主簿吏目用於期滿之前中式舉人者以
知縣用
滿洲蒙古正途貢生(恩拔副歲優各貢生並為正途)許考選順
天府學滿訓導由禮部考取分别正陪引
見補授各官學滿教習由所司大臣奏請考取善繙
譯者充補三年期滿引
見咨部以應補之缺補用漢正途貢生許考選翰林
院孔目由吏部奏請考試試題用論一篇
欽派大臣閱卷進呈
欽定補用
景山覺羅及八旗官學漢教習均由禮部奏請考
試試題用四書文一篇五言八韵詩一首並
欽派大臣閱卷進呈
欽定按次補用三年期滿由所司大臣按其勤惰定
書考語引
見請
旨以知縣教職分别銓選其任教習後中式舉人若
進士者銓注尤速其以教職用者恩拔副貢生
均選復設教諭歲貢生選復設訓導
武英殿錄書由吏部奏請考取六年期滿議叙
武英殿校錄由辦理四庫全書處咨取監臣錄送
亦六年期滿議叙均照所得職銜先用
恩拔副貢生願就直隸州州判及教職者漢人
由督撫驗看漢軍由都統驗看均咨吏部通較
年歲先後循次銓用其歲貢生之願就訓導者
亦如之
漢軍漢人各途貢監生均許考授職銜由國子
監咨送例於子午夘酉鄕試之歲五月試之凡
例貢例監生俱取本籍文結限三月内到監并
取同鄕六品以上京官印結二(一存監一送部)恩拔副
歲優貢生及由廪增附捐貢監生者與在監肄
業諸生止取同鄕六品以上京官印結二繩愆
廳查驗執照文結相符呈堂上官冊送各貢監
生俱扣滿年限方准收考吏部奏請
欽派大臣試以四書文一篇判一道入選者恩拔副
貢生一等以州同用二等以州判用三等以縣
丞用歲貢優貢例貢例監生一等以主簿用二
等以吏目用均歸雙月選用其已經就職及肄
業期滿咨部者不得與焉
(謹按國子監貢監生甄用各途均就現行則例開載其歴年增定章程附載於後)
順治二年以銓選需人
命各省貢生免其赴監肄業於每年四月十五日
廷試後即行授職上卷以知州用上次卷以推官
知縣用中卷以州判縣丞教職用
十年定貢監生願考中書者國子監列名送吏
部彙考
十一年科臣孫柏齡疏請復貢生坐監之制部
議遴貢生中英年者送監肄業滿日撥歷聽吏
部會同内院禮部公同考試以定職銜其歲貢
願就教職者咨送吏部會同内院
廷試得
旨允行(是為考職之始)
十三年定吏部彙考中書於舉人貢生内擇文
優學博者補撰文中書貢監生員内擇辭達字
工者補辦事中書
十四年定貢監生
廷試上卷以知縣用中卷以州同州判縣丞用
十五年祭酒固爾嘉渾奏准積分法以一年為
限恩拔歲副貢生積分及格者咨送吏部歷滿
考職照教習貢監生例上上卷以通判用上卷
以知縣用例監積分及格咨部歷滿考職許與
不積分貢生一體
廷試每百名取正印官八名餘俱以州縣佐貳官
用
又定副榜貢生三科不第後方准考職
十六年定歷事肄業諸生送考辦事中書舍人
十七年定八旗教習止用恩拔歲副貢生考補
官生廕生例監例貢生均不許考選是年停止
積分法貢監俱不撥歷
康熙元年定貢監生肄業期滿國子監咨部考
職以州同州判縣丞用
二年定内閣撰文辦事中書遇有缺出國子監
咨送貢監生中英年端品文優字工者八名吏
部考取正副二卷題請
欽定
三年定内閣中書缺出於未考職之貢監生内
考選字畫端楷者錄用凡在監肄業者均得遴
選不復限以考試人數
又定正途貢監生考職專以州同用例監生考
職以州同州判縣丞分别用
又定肄業恩拔歲副貢生補八旗官學教習期
滿者以知縣州同用
四年罷恩拔歲副貢生補用八旗教習以官廕
准例監生未經考職者考補
六年
詔八旗教習有缺於恩拔歲副官廕生内考取數未足
者准取准例監生
又都察院左都御史王熙奏准舉人願就教習
者請與貢監生一體考試試題論二首策一道
彌封試卷即日取定文理荒疎者不得濫取
又御史李棠奏准監生考補中書三年後即升
部郎遷陟太優請罷其例
八年
詔各省鹽場大使有缺令祭酒等保舉在京拔貢生送
部揀選
九年
命選國子監拔貢生三十員同庶吉士赴陜西宣諭化
導
又定例貢例監生充教習期滿者兼除布政司
經歷理問轉運判官
十年開館纂修
世祖章皇帝實錄需用漢字謄錄令國子監遴善書監
生送部考選轉送内閣又令禮部選滿漢貢監
善書者送翰林院考取具奏所取不拘真草何
家亦不論多寡選取彙送(是為貢監生考選謄錄之始)
十二年罷舉人官生廕生准例監生考取八旗
官學教習仍以恩拔歲副貢生考補
二十年
命考取善書監生恭繕
太宗文皇帝實錄
二十三年定八旗監生得考取清漢文筆帖式
二十六年罷歲貢生
廷試之例令各省學政循次考准咨部補授訓導
捐納歲貢生亦聽考送補授尋又定捐納歲貢
生以復設訓導用
五十七年定各省貢監生赴京考職取地方官
印結及各生里隣結狀撫臣給咨送部惟在監
肄業者得由國子監取本生親供加以同鄕京
官印結保送赴部九卿公同考試如試卷與親
供字迹不同者察出治罪凡由恩貢及廩生中
式副榜者滿六月得與考職由增附中式副榜
及歲貢生滿八月得與由廪生拔貢及由廪生
捐貢者滿十四月得與由增附拔貢及由增附
捐貢者滿十六月得與由俊秀捐貢及四品廕
監生滿二十四月得與俊秀監生自捐監月日
為始滿三十六月得與俱得計閏餘不得送試
五十九年定八旗監生能書清文者簡選清字
中書舍人
雍正元年
命考取善書監生十二人恭繕
聖祖仁皇帝實錄
又
命各司月摺俱兼漢字具奏選八旗佐領下貢監生能
書漢字者補内務府漢字筆帖式總管等議准
俟其任職五年後貢生授七品筆帖式者以知
縣用監生授八品筆帖式者以通判用
又定滿洲蒙古漢軍貢監生俱許考取筆帖式
又吏部議准貢監生考職請詳列九卿翰林等
官職名奏請
欽點閱卷官出題考試吏部司員按名察對如字跡不
符聲音不合者卷不送閱必實係本生應試者
始將試卷封送試官較閱各照其應得職銜取
定甲乙吏部先期行文國子監並各省督撫嚴
核給咨令各生親賫赴部投文驗到方准考試
八旗貢監生由都統咨送如有假冐代替諸弊
本籍出結官暨加結轉申給咨等官並議罰有
差出結之同鄕京官咨送肄業生之國子監官
咨送八旗貢監生之都統參領佐領罰亦如之
其貢監生考定職銜即給與執照吏部行文各
直省令州縣有司籍記之俟截取時地方官取
諸生執照與部咨核對符合者給咨聽選稍有
不符及審有假冐代替諸弊咨部斥革治罪
又定漢軍貢生由本旗都統漢人由本省督撫
選年力強盛者造冊送部以直隸州州判缺掣
籖選用並令其赴京引
見與學止教諭較俸升轉
又定各省教職由生員捐納貢生者教諭改以
縣丞用訓導改以主簿用
三年定舉人選拔副榜貢生考補
景山教習三年期滿引
見送部分班銓選
(景謹按康熙二十五年始設是始以舉人貢生考山官學專用進士教習至)
(補甄用)
又定覺羅學漢教習於舉人貢生内考補
又定由廩生捐納之貢生仍照捐納日期先後
按次以復設訓導用不必以主簿改授
四年增設順天府滿訓導一員由恩拔歲副貢
生赴禮部具呈考取正陪送吏部引
見補用
又定雲南貴州四川廣東廣西福建等省教職
途遠艱於赴部應將進士舉人恩拔副歲貢生
及捐貢生照科分名次及所捐雙單月先後日
期開列選法截定人數填給執照教職有缺令
各省督撫以次升選仍照例考試令其到任月
一奏之並將各員履歷到任日期原發執照按
季彙冊送部察核
又定八旗漢文助教員缺以閒散文舉人及副
榜中式久者每旗咨取十人由文舉人及副榜
出身之俸深筆帖式每旗𫝊取五人清文助教
員缺於清文俸深筆帖式内每旗𫝊取十人令
國子監會同翰林院恭請
欽定題目閱取文理繙譯字跡優者進呈
御覽吏部照例注冊遇缺擬正陪引
見仍不限旗分惟按考取名次補用照例論俸陞轉
又定各省恩拔副貢生已就教職者令學臣於
歲科兩試事竣會同督撫與歲貢生一例驗看
造冊送部銓選年老者以原品休致
五年定八旗教習報滿除去肄業之期以莅教
習任三十六月為滿
又定欽天監滿洲漢軍天文生缺歸入月選令
考取之繙譯監生等與筆帖式缺一例掣補
六年吏部議准刑部尚書勵廷儀奏向例考職
國子監止據直省地方官文結轉行咨送其賫
文赴考本生實難辨識嗣後考職並令投具親
供取同鄕六品以上京官識認印結同鄕同考
五人連名互結書明並無假冐頂替重考字樣
有犯此者許出結互結之人首告治罪知情不
舉者並請嚴治考試之日編次字號列坐代作
者御史察出參處
又定蒙古貢監生能繙譯滿洲蒙古字語者由
部會同理藩院考試理藩院蒙古筆帖式按期
補用
七年
詔舉人教習係應選知縣之人照常銓選外其貢生等
長於訓課未必嫻於吏治若概用為知縣不但吏治
無益而各生不能任職致干參劾亦非成全之道嗣
後各處教習貢生期滿著所司衙門帶領引見或用
為知縣或用為教職並候旨因材器使著為例
又定八旗監生考試隨印筆帖式補用
又定八旗蒙古新設外郎准令漢軍監生通清
漢文者選補
十三年
詔肄業期滿監生二十四人以教職發直省任用
乾隆元年祭酒國璉等奏准八旗助教有缺向
例咨取各部院精通繙譯之筆帖式及繙譯舉
人考試補授今八旗拔貢生到監肄業與漢貢
生學習漢文未嘗專心繙譯未可即以助教補
授請嗣後肄業期滿者咨部以筆帖式分班銓
選助教有缺准與各部院咨送人員一體考取
漢軍拔貢生仍准簡選雲貴川廣州縣佐貳官
又定八旗貢監生官學生考筆帖式題於内閣
新到通本内酌取一道
又定八旗貢監生考試各館繙譯謄錄取清文
熟精者數十人註冊按名補用用畢再請考試
又定各省拔貢生
廷試列一等二等者九卿會同揀選由部引
見簡用三等者劄監肄業其考取宗學等教習者三
年期滿以知縣銓用其餘肄業期滿者吏部照
例銓選
又定未經就職之恩拔副貢生考授佐貳一等
選州同二等選州判三等選縣丞未經就職之
歲貢生考授佐貳一等選主簿二等選吏目並
入於雙月班銓用聽其在籍候選未銓時仍得
應鄕試有願就教職者聽其已就教職及直隸
州州判者不與焉捐納貢監生亦照歲貢之例
考取主簿吏目漢軍與漢人同
是年拔貢生引
見奉
旨交吏部以知縣用者十八人願就佐貳教職用者
五十人其餘歸國子監准作貢生
二年
恩詔貢生監生每年仍派大臣考定職銜照舊例送
吏部銓選
又定拔貢初到部者概停簡選俱于考試後劄
監肄業荒謬者議處其肄業期滿之拔貢生有
品學兼優者祭酒核實保薦引
見簡用餘皆遵例銓補教職
又定諸生肄業期滿國子監官擇學醇品卓者
核實保薦留監三年引
見請
旨是年本監官奏留期滿貢生暴煜鄒儒莊權三人
又定太常寺暨
陵寢讀祝官贊禮郎鴻臚寺鳴贊等有缺凡滿洲副貢
監生並得遴選太常寺鴻臚寺堂上官主之選
定引
見補授
三年尚書張照奏准令國子監選肄業正途貢
生善書者十人送
武英殿錄書數年後酌量議叙
又定貢監生於鄕試年五月内考職文結務於
三月到部
又定鹽場藩庫大使有缺恩拔副榜貢生得與
舉人候選知縣考授州同州判縣丞候選直隸
州州判等一體赴部遴選引
見簡用嗣以舉人需次者多罷貢生鹽場藩庫之選
又尚書兼管監事孫嘉淦奏准於八旗官學生
中考其優者拔為監生令入監肄業與拔貢生
同習明經治事期滿擇尤異者一體保舉引
見
四年大學士兼管監事趙國麟奏准本年肄業
期滿者止二十餘人若概行引
見則與原議不符就其中品學稍可觀者奏請亦非
慎重之意請暫停引
見之例嗣後如有才品學識迥異恒常者仍照原議
核實保薦
又定八旗肄業期滿拔貢生奉
旨以筆帖式用者如不能繙譯准其但試清字考取
者以各部繕本筆帖式用
五年監臣以肄業期滿又留監三年之貢生鄒
儒引
見奉
旨以知縣用時莊權告假回籍暴煜考充教習後期
滿引
見亦以知縣用
又定肄業監生期滿者國子監咨送吏部以主
簿吏目分别考定職銜照考職年資名次挨選
又定繙譯貢監生准考内閣貼寫中書舍人照
筆帖式例給俸
又定在各館修書暨在監肄業之漢恩拔副貢
生准考翰林院孔目
八年尚書兼管監事劉吳龍等奏准八旗官學
教習期滿請於引
見時分别等第以實心訓課著有成效者列為一等
請
旨以知縣用仍留官學教習三年期滿准其即用訓
課勤謹稍有成效者請
旨或用知縣或用教職仍歸原班銓選
又定各館謄錄照考試滿洲繙譯謄錄之例貢
監生均得與試吏部行文禮部國子監核明繕
冊取具同鄕京官印結送吏部俟
欽簡大臣在
午門内考試遴取者按名補用六年期滿或全書
告成奏請議叙其例在一等者就職考職人員
准以應得之缺即用其未經就職考職者恩拔
副貢生以州同州判縣丞掣用歲貢優貢生以
主簿吏目掣用肄業已滿咨部候選教職者准
輪班選用未議叙以前由諸生中式舉人者議
叙以知縣用捐納貢監生以主簿吏目掣用其
議叙在二等者銓用各酌减有差
九年御史錢度奏准向來貢監生考職止分别
等第凡成篇者盡行錄取未免濫收請
勅考試大臣務擇優通者酌取寧少毋多其餘概置
不錄
又定各途考試除鄕會生童考試在貢院外其
餘俱在
午門諸處派護軍人等監視并於考取後嚴行覆
試
(午謹按向例貢監生考職在院是年十月門乾隆七年以後改入貢)
(詔各途考試俱在三十四年禮部議准御史五章阿午門諸處嗣於)
(朝奏一切人數在五十名以内仍照舊例在内考試)
(午門内考試遇五十名以外請照吏部考試候補筆帖式之例於貢院聚奎堂考試仍請)
(簡派滿漢御史各一員以資彈壓)
十年定
武英殿錄書貢生照各館例六年議叙
十四年監臣以肄業期滿奏請留監之監生蔣
炳引
見奉
旨以知縣用
十六年御史楊勲奏准官學漢教習員缺向例
祗由國子監堂官將現在肄業之恩拔副優歲
貢生考取充補請嗣後照吏部揀選之例先期
命大臣至監會同考取并將試卷彌封詳閱
又定選拔貢生由學政考取令會同督撫秉公
掄選順天學政選拔滿洲蒙古漢軍
欽派大臣會同看驗奉天由府丞選拔會同府尹看
驗臺灣府由臺灣道選拔移送福建學政會同
督撫看驗給照赴部以應
朝考列在優等者照舊例簡選引
見候
旨分别錄用未入簡選及引
見未用者俱劄監肄業並令直省督撫澄汰年力就
衰教職以簡選引
見之拔貢生補其缺
十七年江蘇學政雷鋐奏祭酒官於肄業諸生
無保薦之人則平日董勸無實應加議處部議
恐開臨期濫保塞責之漸令監臣於三年期滿
時將無可保薦之處自行奏明著為例
又雷鋐奏准國子監保薦留監期滿貢監生請
欽派大臣試以經解策問始得引
見
十八年定考職就職貢監生得與守部候銓各
員及未經截取之進士舉人同遴發河工效力
又吏部議准遠省教職向令在外督撫按月具
題選授每多錯悞駁回更多遲滯請仍歸部選
又議准二等教習歸班後例得挑選較一等留
學人員轉得先膺錄用未為平允嗣後以知縣
用之留學教習遇有揀發一體報名遴選
二十年監臣以期滿留監之監生章紹七奏請
欽派大臣於
午門内試以經解策問並將試卷進呈
御覽監臣帶領引
見奉
旨以知縣用
二十六年
命八旗官學教習期滿引
見候
旨錄用毋庸預列等次並罷教習留學三年之例
二十八年御史王紱奏准凡貢監生考試八旗
教習請照
咸安宫諸處教習例
欽派大臣在
午門内考試毋庸至國子監會同監臣閱卷
二十九年監臣以琉球學教習期滿之進士潘
相引
見奉
旨以知縣用
(謹按潘相以拔貢生選補琉球學教習後成進士至是年期滿)
三十一年祭酒良誠奏稱國子監官學與
景山覺羅三處貢生教習每年奉
旨以知縣用者不下十餘人而向例于雙月三班五
十一缺之後選用一人計一歲中合三處所選
不過一人應量為疏通以示鼔舞經部議淮於
雙月三班五十一缺之後選用二人
又奏請八旗官學設滿洲教習每學一名經部
議准照考取覺羅學滿教習之例由監臣奏請
考試凡八旗進士舉人貢生生員等並得與選
三十三年尚書兼管監事陸宗楷等奏准肄業
期滿諸生果有經明事治者即隨時保奏若諸
生無可薦亦不必𤨏凟陳奏
三十四年大學士等議准侍郎王際華奏以
武英殿錄書貢生前經國子監所送未稱任使嗣
後缺出改用吏部考取正途出身之謄錄
又尚書兼管監事蔡新等奏准八旗官學滿教
習八員嗣後缺出行文禮部於考取人員内補
用不由本監奏考
三十八年尚書永貴奏准
咸安宫官學及覺羅學滿教習許恩監例監一體
考試
又奉
旨繕寫四庫全書總裁大學士劉統勲等奏准在京
貢監生内有曾經學字情願自備資斧效力行
走人員内擇其字畫端正酌取三十名令其在
館行走以供繕錄五年報滿准其議叙尋又奏
添取三十名一體在館效力
又劉統勲等奏准四庫全書卷帙浩瀚非多派
謄錄不能如期蕆役應令現在提調纂修各員
於在京之舉人及貢監各生内擇字畫工緻者
各舉數人共定四百人之數令其充為謄錄自
備資斧效力仍核定字數每人每日寫一千字
五年期滿照各館議叙再書内有應繪圖樣另
選通暁畫法之貢監生十員作為謄錄一體效
力
又是年
皇上廵幸天津
召試獻賦貢監生員奉
上諭此次考列二等有願在四庫全書處效力者准
其在謄錄上行走
又奉
旨繕寫四庫全書薈要總裁大學士于敏中等奏准
另選謄錄二百名繪圖四名仍照現在謄錄寫
書之例自備資斧期滿議叙
又九卿等會議准御史胡翹元條奏停止提調
纂修保舉謄錄之例
三十九年奉
旨辦理四庫全書並薈要二處所用謄錄莫若於鄕
試發榜後即在落卷内擇其字畫勻净可供抄錄
者酌取備用著交曹秀先嵩貴同派出之同考官
竇光鼐吳玉綸周於禮趙佑戈源善聰留住貢院
將未經取中之南北中皿彌封墨卷公同繙閱挑
取五六百名交與吏部按照名次拆卷填註此内
如有本係謄錄即行扣除餘俟出榜暁示註冊挨
補
四十一年
皇上廵幸山東天津兩處
召試獻賦舉人貢監生員奉
上諭所有考取二等各生著照上屆廵幸天津之例
有願在四庫全書處效力者准其在謄錄上行走
四十二年禮部議准各館現充謄錄人員嗣後
遇考試漢教習之時俱不准其考試並查明現
在如有謄錄教習兩處兼走之員係先補謄錄
者即將教習撤回係先補教習者即將謄錄撤
回如係肄業外班於依限寫書之外仍可自理
本業無庸扣除以昭平允
又奉
旨繙譯鄕會試停止已二十餘年近日滿洲學習清
文善繙譯者益少著加恩以乾隆戊戌年八月考
試繙譯舉人己亥年三月考試繙譯進士嗣於四
十三年禮部議准繙譯鄕試應考之繙譯生員
文生員貢監生天文生中書七八品筆帖式小
京官等應照舊例由
欽派考試繙譯生員之大臣先期考試列在一二三
等者准與新進生員一體入場
又奉
旨辦理四庫全書並薈要二處謄錄仍著於鄕試發
榜後將未經取中之南北中皿及貝字號墨卷彌
封詳慎繙閱皿字號挑取八百卷貝字號挑取六
百卷交與吏部照例辦理至應派之閱卷官俟臨
時再降諭旨
八旗官學生
八旗官學生考選之制滿洲蒙古漢軍各有區
别其滿洲官學生准考而蒙古漢軍不與者則
有各部寺庫使由吏部奏請
欽派大臣於貢院内考試試題於通本内擬用一道
錄取者付吏部書於冊遇缺按旗分名次補用
其蒙古學生准遴選而滿洲漢軍不與者則有
唐古忒學生經咒館校錄唐古忒學生由理藩
院遴補以唐古忒中書筆帖式補用經咒館校
錄由八旗遴選三年期滿給與筆帖式品級其
漢軍官學生准考而滿洲蒙古不與者則有八
旗外郎滿洲蒙古漢軍舊各一缺由吏部行文
國子監於漢軍年久官學生内揀選一名咨送
吏部考試繙譯補用又蒙古新設外郎每旗一
缺由吏部行文本旗漢軍旗分將監生官學生
等挑選正陪咨送考補期滿仍送吏部考授州
同州判縣丞職銜於貢監生考職選用七人之
後選用一人其滿洲蒙古同准考而漢軍不與
者則有内閣貼寫中書由貢監官學生考取按
旗分名次補用考試之制與庫使同其滿洲蒙
古漢軍同得考選不復分别者則有各館繙譯
謄錄九品筆帖式太常寺讀祝官贊禮郎鴻臚
寺鳴贊繙譯生員
咸安宫官學生恩監生諸途各館繙譯謄錄由貢
監生官學生考補九品筆帖式由官學生考授
太常寺讀祝官贊禮郎由太常寺官簡選八旗
貢監生官學生補授鴻臚寺鳴贊由鴻臚寺官
簡選補授繙譯生員三年一考錄取者冊送禮
部仍准考選筆帖式
咸安宫官學生由國子監遴送考選與八旗官學
同恩監生由八旗漢文班官學生考補自官學
而升太學有優異者並得薦舉
(謹按官學生甄用各途謹就現行則例開載其歷年增定章程附載于後)
順治十三年以八旗官學生不習武事
敕部酌定讀滿漢書額數並
諭凡應試及各衙門取用均在此定數之内其定數外
讀書子弟毋得取用亦不許應試
十四年定各部院筆帖式有缺止用官學生補
授
(謹按筆帖式舊例由官學生庫使補授九年定舉人生員亦得選補至是年題准止用官學生)
康熙元年定八旗漢軍官學生考選印房外郎
三年定清漢文筆帖式有缺每旗咨取官學生
三人清文筆帖式有缺本旗咨取五人令其掣
籖補授
又定各部院筆帖式有缺官學生與舉人蔭監
生間補
四年定官學生補授筆帖式取年久者補用
六年定官學生除國子監照常考試外每年禮
部嚴考一次分别等第送部錄用如肄業怠廢
者劾治助教等官議處
八年定各部院筆帖式有缺用廕監生十人官
學一人庫使領催一人循次間補
九年定筆帖式有缺凡候補筆帖式與廕監生
照文到之先後共用十人然後用庫使領催二
人官學生二人如清漢文筆帖式有缺係庫使
領催應補而無識漢文者許以官學生擬用官
學生遇應補時行文國子監考補
又定庫使領催有缺行文國子監考試官學生
每館咨送五人掣籖除授
又定滿洲督撫藩臬筆帖式半於各部院筆帖
式内選補半以廕監生官學生考取考取之制
國子監于八旗各擇官學生一人與廕監生候
補筆帖式同試
十二年定八旗漢軍官學生或通清文或通清
漢文願於部院衙門錄用者令國子監於策論
判語内酌試之並令繙譯清漢文一篇嚴加關
防彌封各卷擇文理優通者送吏部銓用未取
者還官學讀書其滿洲通漢文之官學生不與
試至十三年即罷行此例
十五年罷官學生考補領催其考補庫使如舊
制
是年罷官學生考試滿洲督撫藩臬筆帖式例
十六年定外省將軍漢總督城守尉邊門筆帖
式員缺將俊秀生員庫使官學生間補
(謹按舊例將軍等衙門筆帖式俱以官學生補授八年期滿還京候補嗣又以庫使領催官學)
(生考補十五年議停考試至是復行更定焉)
又定
盛京各部筆帖式有缺由
盛京三四品官廕監生庫使除授若無其人亦准
以在京廕監生庫使官學生補用
二十年定各部院筆帖式有缺國子監於滿洲
習漢文之官學生及漢軍官學生内每旗考送
二人掣籖補授未授者書於冊以次銓用
二十二年定各部院筆帖式有缺國子監於官
學生内考試清文優通者每一缺取五名送部
掣補
二十三年定八旗未出征監生及官學生得考
補清漢文筆帖式
二十五年定索倫地方筆帖式由理藩院遴選
兼通清字蒙古字之官學生考送補授五年期
滿所司大臣咨送還京遇京師本旗有缺許得
先用
五十六年定蒙古官學生得選取理藩院委署
筆帖式
五十九年定官學生及候補筆帖式之監生每
旗擇能寫清文大字者一人能寫細字者二人
令其學習俟肄習有成奏請補用
(謹按八旗官學生向例得除内閣辦事中書自康熙十年後中書皆由考授官學生不復與選)
(至是復定簡選學習補用之例)
六十年吏部題准官學生銓補各部院筆帖式
八旗各為一班循次逓補每班補用二人自康
熙二十二年後止用一人計每旗官學生八十
餘人閱五六年始得補用不無壅滯請仍照舊
例每班各用二人
六十一年定各部院銓補滿洲蒙古漢軍筆帖
式繙譯繕寫各為一班凡官學生應銓者遇繙
譯筆帖式班次吏部以繙譯試之而後補遇清
文筆帖式班次以繕寫清文試之而後補劣者
駁還以其次應銓者考補駁還者給假一年令
其肄習遇缺仍得考補如國子監咨送官學生
適與捐納筆帖式同日則考其能繙譯繕寫者
補用
雍正元年定考試筆帖式先期奏請
欽點大臣閱卷御史監試試畢擬甲乙進
呈恭候
欽定俟奉
旨後出榜註冊按名補用
又定凡銓補内外各衙門筆帖式均于每月十
五日截限二十日掣簽將考取人員除未滿十
八歲者停其補用外餘各按旗分依考取名次
擬補舉人貢生授為七品筆帖式監生生員授
為八品筆帖式官學生義學生驍騎校閒散人
等均授為九品筆帖式如任筆帖式後中式舉
人准改予舉人應得品級食俸任後捐監生者
改予八品職銜仍食九品俸
又定蒙古官學生准以蒙古筆帖式補用
三年定八旗漢軍筆帖式貢監生員官學生與
滿洲蒙古一體考試繙譯於三年内考取秀才
舉人進士各一次至乾隆十九年罷試繙譯舉
人進士
五年定欽天監滿洲漢軍天文生缺歸入月選
令考試繙譯甄取之監生生員官學生義學生
掣補
六年定蒙古舉人貢監生生員官學生義學生
能繙譯滿洲蒙古語者得考試理藩院蒙古筆
帖式試時吏部理藩院會考取者按旗循次補
用
又吏部議准舊例蒙古官學生得以中書補用
似屬太優請罷其例又蒙古官學生有願試滿
洲蒙古繙譯者令其與考以各部院衙門蒙古
筆帖式用
又定遴官學生俊秀者為
咸安宫學生
十一年定八旗生員監生官學生俱准考試隨
印筆帖式錄取者授為九品筆帖式三年期滿
咨部註冊考試仍留隨印效力俟其銓補所陞
缺後始别行考取
又定八旗蒙古新設外郎八名令于漢軍生員
監生官學生内遴清漢文藝優者二人擬正陪
咨部考試充補
乾隆元年定官學生考充各館繙譯謄錄
四年定各部寺庫使有缺吏部行文國子監每
一缺考選本旗官學生四人仍將試卷送部覆
核擇其佳者補用
五年定滿洲蒙古官學生准考内閣貼寫中書
十六年御史恒光奏准部寺庫使有缺令國子
監咨送八旗官學生三人與覺羅官學生二人
均聽吏部考用
二十一年定官學生得簡選太常寺讀祝官贊
禮郎鴻臚寺鳴贊一體引
見補授
二十五年定考補部寺庫使令覺羅官學生八
旗官學生均得與試先期奏請
欽點大臣閱卷酌取吏部書之於冊有缺則按旗循
名補用
三十一年定官學生之兼前鋒護軍領催披甲
者准考試貼寫中書
甄用附
元
至大四年定國子學試貢法蒙古授官六品色
目正七品漢人從七品(元史選舉志)
(謹按是時未行科目故試貢銓注品秩之優與進士相埒)
本學正錄司樂典籍管勾侍儀舍人舊例舉積
分生員充之泰定三年更積分而行貢舉定於
上齋舉年三十以上學行堪範後學者為正錄
通曉音律學業優贍者為司樂幹局通敏者為
典籍管勾其侍儀舍人於上中齋舉禮儀習熟
音吐洪暢曾掌春秋釋奠每月告朔鳴贊衆與
其能者充之(同上)
天歷二年於國子生員内舉充郊壇庫藏都監
(元史選舉志)
定國子學伴讀歲貢八人内充部令史者四人
路教授者四人(同上)
至順元年詔國子生積分及等者省臺集賢院
奎章閣官同考試中式者以等第試官不中者
還學肄業(續文獻通考)
至正間教官悉用下第進士及鄕試備榜七年
以監察御史成遵等言試國子監會食弟子員
選補路府及各衛學正(元史順帝紀)
明
外官推官知縣及學官由舉人貢生選京官五
府六部首領官州縣佐貳都布按三司首領官
由監生選(明史選舉志)
太祖雖間行科舉而監生與薦舉人才參用故
其時布列中外者太學為最盛一再𫝊之後進
士日益重薦舉遂廢而舉貢日益輕雖積分歴
事不改初法南北祭酒陳敬宗李時勉等加意
振飭已漸不如其始衆所趨向專在科甲宦途
升沉定於謁選之日監生不獲上第雖奮自鏃
厲不能有成積重之勢然也迨開納粟之例庶
民皆得援例入監謂之民生亦謂之俊秀而監
生益輕于是同處太學而舉貢得為府佐貳及
州縣正官尚為正途而援例監生僅得選州縣
佐貳及府首領官其授京職者乃光禄寺上林
苑之屬其願就遠方者則以雲貴廣西及各邊
省軍衛有司首領及衛學王府教授之缺用而
終身遂為異途矣(同上)
(謹按明太祖洪武元年即選國學生侍太子讀書五年命諸生先于諸司習吏事謂之歴事監)
(生取其中尤英敏者李擴等入文華武英殿說書後俱擢御史給事中又擢監生劉政龍鐔等)
(為行省布政按察使諸官盖内而臺諫外而藩臬並由太學其常調者乃為府州縣六品以下)
(官又命諸生稽覈黃冊督修水利其委任甚重永樂以後雖歴事之額逓增出使之軺間命而)
(按循資格無復不次用之者矣)
凡監生歴事吏部四十一名戶部五十三名禮
部十三名大理寺二十八名通政司五名行人
司四名五軍都督府五十名謂之正歴三月上
選滿日增減不定又有諸司寫本戶部十名禮
部十八名兵部二十名刑部十四名工部八名
都察院十四名大理寺通政司俱四名隨御史
出廵四十二名謂之雜歴一年滿日上選又有
諸色辦事清黃一百名寫誥四十名續黃五十
名清軍四十名天財庫十名初以三年謂之長
差後改一年上選承運庫十五名司禮監十六
名尚寳司六名六科四十名初作短差後亦定
一年上選又有隨御史刷卷一百七十八名工
部清匠六十名俱事完日上選又有禮部寫民
情條例七十二名光禄寺刷卷四名修齋八名
參表二十名報訃二十名齎俸十二名錦衣衛
四名兵部查馬冊三十名工部大木厰二十名
後府磨算十名御馬監四名天財庫四名正陽
門四名崇文宣武朝陽東直俱三名阜城西直
安定德勝俱二名以半年滿日回監(同上)
建文時定歴事期滿監生考核之法分上中下
三等上等選用中下等仍歴一年再考上等者
亦選用中等者不拘品級隨才任用下等者回
監讀書凡歴事吏部四十一名永樂元年奏請
增額十五名從之是時吏部又請取通經監生
三百名送翰林院考試選用教職他若齎勅諭
中外頒詔各王府以及訪求高皇帝御製文宸
翰皆令監生奉命以行(南雍志)
(謹按此條雖見南雍志然歷事之法訖明世遵行之且永樂時已設行部國子監規制應同後)
(凡京師國子監通行之制而紀於南雍志者亦載焉)
先是監生辦事内府半年即選及吏部以五府
六部等衙門歴事者所關較重而選用反遲非
所以勸士為言因命内府辦事者一年乃許就
選永樂二年尚書蹇義又以内官監奏准一年
授官而諸司歴事監生例應三月授官因缺少
有遲至一年未授者請令所司于内府辦事監
生月日滿日定例賞給仍令回監依歴事出身
著為令(同上)
永樂五年選監生三十八人隸翰林院習四裔
譯書九年辛夘習譯書監生鍾英等五人成進
士俱改庶吉士壬辰乙未以後譯書中會試者
甚多皆改庶吉士以為常(明史選舉志)
(謹按永樂時又取善書監生繕寫實錄永樂大典五經大全諸書書成之日或授御史中書或)
(賚銀鈔絹米皆隨時酌定不為定例)
永樂八年定歴事監生三試俱殿者以未入流
首領官叙用(南雍志)
永樂十一年定取撥歴監生必循資次(同上)
永樂二十二年簡監生二十八人分六科隨朝
歴事(兩朝典故)
仁宗初歴事者多不願還監通政司引奏六科
辦事監生二十人滿日例應還監仍願就科辦
事帝不許復召二十人者諭令進學盖是時六
科給事中多缺諸生覬得之帝察知其意故不
授官也(明史選舉志)
宣宗以教官多缺選監生三百八十人又監生
程富等以都御史顧佐之薦使於各道歴政三
月選擇任之謂之試御史(同上)
内府收鈔者辦事以三年為限英宗即位遣歸
歴事差使監生俱令在家聽候選用惟清理文
職貼黃監生及清理軍職者入監十年以上歴
事照例考覈(南雍志)
宣德十年從祭酒貝泰疏奏候選監生皆撥歴
年遠銓除之日大半齒衰宜選取盛年堪任者
充儒學教官于是會官簡選通經監生除授教
職(同上)
宣德時取副榜舉人年二十五以上者授教職
(明史選舉志)
又兵部奏請選取能書監生八十人送中書科
書寫武職誥命三年滿日照歷事出身撥補(南雍)
(志)
又從南陵教諭任綸請命舉人除教職者寄監
以待再試如三試不第者照歲貢出身選官(同上)
正統四年集諸生一千九百人合試於大成門
之丹墀試法一如棘闈故事取監生三百人送
吏部選用教職後復以教職多缺選監生能作
三場文字者考選充之(辟雍紀事)
正統五年奏准三法司寫本分廵一年出身者
以監生當歷事者充之兵部戶部清軍寫誥天
財庫辦事三年出身者以監生入監五年者充
之印綬監清黃續黃三年仍歷事二年共五年
出身者以監生入監三年者充之(南雍志)
正統六年吏部以雲貴兩廣廵檢吏目倉官驛
丞有缺先年有監生願出仕遠方事例請以就
職監生年四十七八以上者銓補從之(同上)
正統七年中書宋懷等以年深監生寫字麤拙
請不拘資次選用旋經祭酒李時勉請仍遵前
例并令寫誥已滿監生授之職事專一寫誥從
之(兩朝典故)
又查理黃冊取撥監生一千二百名(同上)
又祭酒陳敬宗奏命入監十年以上者准照歷
事例出身(同上)
景泰八年令監生坐堂五年者辦事歷事二年
出身三年者四年出身一年二年者止令辦事
不許歷事出身又令監生正歷一年三閱月寫
本一年長差三年用祭酒王恂言也(南雍志)
九年取撥監生八百名查理黃冊時在監坐堂
人少移文取依親監生以足之(同上)
天順二年兵部奏撥清黃監生一百名歷事三
年送吏部選用又奏清理軍伍撥取監生四百
名(兩朝典故)
天順三年令依親監生復班後坐堂及辦事半
年方准撥歷(南雍志)
天順五年詔坐堂歷事聽選記名等監生有願
告歸者俱與在外九品職名冠帶閒住(同上)
舊例監生歷事三月考勤後移吏部取用景泰
以來三月考勤畢重歷一年天順六年減作九
月送吏部銓用後復改諸司歷事考最勤謹者
再歷三閱月送部聽選其有願就教職及雜職
者聽不能出仕願告回家者俱與冠帶閒住尋
定正歷六閱月寫本八閱月長差一年半(明太學志)
成化元年令納粟監生坐堂十年循次撥歷若
中鄕試者通計先年坐監日月撥歷(南雍志)
成化二年令禮部都察院堂上官歲與祭酒考
選監生一次老疾不堪作養者給冠帶閒住後
又申明監生母得告就雜職至于願就教職必
嚴試三場始准若納馬納粟等項暨未經科舉
者俱不准濫與(同上)
監生撥歷初以入監年月為先後丁憂省祭有
在家延留七八年者比至入監即得取撥陳敬
宗李時勉先後題請一以坐監年月為淺深其
後又以存省京儲依親就學在家年月亦作坐
堂之數其患病及他事故始以虚曠論諸生互
争年月資次各援科條成化五年祭酒陳鑑以
兩詞具聞乞勅禮部酌中定制為禮科所駁鑑
復奏争之乃下部覆議請一一精覈仍計地理
遠近水程日月以為凖然文移往來紛錯繁揉上下
伸縮弊端甚多卒不能畫一也(明史選舉志)
成化七年令監生重歷九閱月者又減兩月(南雍)
(志)
先是天下教官多缺而舉人厭其卑冷多不願
就成化十三年御史胡璘疏言教官率多歲貢
言行文章不足為人師範請以舉人選用而罷
貢生勿選部議歲貢如其舊而舉人教官仍許
會試自是就教者亦漸多矣(明史選舉志)
成化十五年詔監生歷事有不願出仕者授以
正七品有司職名依親坐堂授以正八品職名
冠帶閒住(南雍志)
成化二十二年吏禮兩部議生員由科貢入監
乃先朝舊制納粟准充監生係一時權宜若循
次撥歷滿日入選則納粟者比之科貢數多未
為平允宜分為兩途酌量相兼撥歷俟納粟監
生撥歷已盡科貢之士可以復舊循次出身矣
於是各置精微文簿臨時復計兩途人數多寡
量撥(同上)
宏治元年吏科給事中林廷玉上言納粟監生
臨選吏部嚴加考試分為三等上中二等與科
貢一體選用下等填注衙門職名令其官帶閒
住從之(同上)
宏治三年從尚書王㒜請增撥吏禮二部寫本
監生各二名兵部一名(同上)
宏治三年定四譯館繙譯選取監生二十名子
弟一百名習番語番文歷三年一考九年考中
優等者子弟授以雜職監生授以從八品官(兩朝)
(典故)
先是納粟監生多于科貢故分為兩途相兼撥
歷其後科貢多于納粟宏治四年從祭酒謝鐸
請更定撥歷人數科貢十居六七納粟十居三
四云(南雍志)
明初令監生由廣業升率性堂始得出身天順
以前在監十餘年然後撥歷諸司歷事三月仍
留一年送吏部銓選其兵部清黃及隨御史出
廵者則以三年為率其後以監生積滯者多頻
減撥歷歲月以疏通之每歲揀選優者輒與撥
歷孝宗時監生在監者少而吏部聽選至萬餘
人有十餘年不得官者祭酒林瀚以坐班人少
不敷撥歷請開科貢禮部尚書倪岳覆奏科舉
不可再增惟增歲貢人數而定諸司歷事必須
日月滿後方與更替諸生坐監稍久選人亦無
壅滯焉(明史選舉志)
宏治十四年定歲貢生願授教職者先送翰林
院國子監按月考試期年後選取陛考授職(南雍)
(志)
宏治十五年定監生正歷一年三月者減三月
長差三年者減一年(同上)
宏治十七年從祭酒謝鐸言歲貢生願就教職
者附監肄業一年附選(同上)
又南祭酒章懋疏奏歲貢諸生先令督學憲臣
嚴試再命大臣簡選謁選之日吏部就行考定
高下或錫冠帶或授合得品級散官使之待選
于家而行文各處廵撫廵按分廵分守及司府
正官凡有公事委之幹辦驗其能否歲終第其
高下造冊奏聞其材識優長即行取選年老不
堪用者就令致仕從之(同上)
正德五年令正歷減四月雜歷減兩月長差減
六月(明太學志)
正德八年祭酒石珤疏請照先年事例歷滿方
與起送撥補部議撥歷事宜因時增減不常請
照宏治十五年正歷寫本各一年之例從之(同上)
正德十四年贑州府歲貢生周尚文以擒斬賊
徒報功命免其坐監即與附選(續文獻通考)
(謹按明制諸生擒賊報功者得為功生例免坐監歷事即與銓叙亦見辟雍紀事)
嘉靖十年監生在監者不及四百人諸司歷事
歲額以千計禮部尚書李時以國學缺人視宏
治間更甚乃引倪岳前議權宜之法定諸司歷
事三月考勤後仍歷一年寫本一年清黃寫誥
清軍清匠三年出廵等項俱如舊例日月從之
(明史選舉志)
先是減去雜歷缺一百五十六名嘉靖十五年
以在監人多遂依舊額後生徒日盛更請增額
遂定查各衙門正雜歷共九百三十八名外又
增一百四十一名(明太學志)
嘉靖三十一年令舉人上選二年歲貢三年援
例監生六年赴部選補邊方府州縣官(兩朝典故)
嘉靖四十五年給事中張純等奏請舉人年四
十以上者俱銓授教職歲貢衰耄不得收選從
之(同上)
嘉靖間議濟大工許監生入貲授冠帶謁選又
准援納布按二司首領隆慶五年又令監生納
銀得授都司經歷斷事等官并開遙授官帶例
(辟雍紀事)
舊例舉人就教多授府州縣訓導萬歴初槩授
學政教諭不及三年即陞知縣由是舉人遂不
復坐監大學士張居正奏請酌議釐正將考取
上卷中卷十卷以前俱授學正中卷二百名前
俱授縣教諭餘俱授訓導(兩朝典故)
萬歷十四年吏部尚書楊巍祭酒張位各陳選
法請擇文義精通之納粟監生視歲貢監生例
選授府佐縣正(辟雍紀事)
萬歷三十一年令監生入貲授文華武英二殿
中書(同上)
天啟三年戶部奉旨行監撥監生三百五十名
清理黃冊(同上)
欽定國子監志卷四十
