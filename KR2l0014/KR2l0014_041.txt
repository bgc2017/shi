欽定國子監志卷四十二
經費
(臣)等謹案辟廱制備成周而司禄籍亡樂正諸
官受禄之制其詳不可得聞至士之升於學者
亦苐不征於司徒未聞給廩餼也西漢置博士
秩比六百石又置博士弟子復其身東漢光武
幸太學賜學官弟子各有差而後世臨廱恩例
昉焉梁武帝天監四年始給五經博士舘生徒
餼廩嗣是厨米之賚肇於唐緡錢之賜起於宋
至元而三監並有膳學錢糧洎乎明初規模益
密而中葉以還修舉無聞紀載亦略入膠庠者
藉免科役而已我
朝成均儲養制度秩如
世宗憲皇帝復詔歲賚帑金
皇上作人育俊渥澤彌周
錫賚有加出納底慎官有常禄士有常廩綱舉目張
纖悉具備信可垂為彛典謹志經費為
恩賚一卷歲支一卷俸秩一卷廩給一卷
經費一
恩賚
皇帝視學禮成
賜王以下文武各官茶先期由禮部精膳司行文内
務府轉行内茶房庀具翼日
賜襄事諸臣宴於禮部衍聖公大學士内閣學士禮
部太常寺翰林院詹事府官及國子監祭酒司
業咸與宴亦先期禮部精膳司計人數移光禄
寺具饌饌分上中下三等各視品秩為差乃
頒賞衍聖公文貂朝冠朝服祭酒司業錦緣領袖紵
絲袍服聖裔及五經博士文貂紵絲袍服助教
以下官及孔顔諸氏生員紵絲袍服聽講進士
舉人各學教習貢監生官學生等各白金一兩
貂皮表裏由禮部行文内務府廣儲司支給銀
由國子監行文戶部福建司支給
每科新進士至國子監釋褐
賜花紅筵宴銀十五兩先期由監行文戶部福建司
領銀庀具
進士題名碑
賜銀一百兩立石
大成門外由禮部奏請國子監行文工部營繕司
支領典簿廳經理其事
貢監生由國子監錄送順天鄉試中式每名
賜旗扁銀二十兩由國子監行文戶部福建司支領
國子監每歲
恩賞銀六千兩由監行文戶部陜西司支領以為師
生講課飯食及内外班肄業生膏火衣服奬賞
之費其餘以備賙䘏有事故諸生本監設錢糧
處遴滿員經理之凢動支
恩賞銀均令具稿呈堂核發
國子監官員承
命差遣移咨兵部給與勘合其在任病故者
恩凖津送還籍
(謹案以上各條俱照國子監現行則例開載所有歴年所定章程詳識於後)
順治九年
世祖章皇帝視學禮成
賜羣臣宴及冠服白金有差
十年定國子監祭酒在任物故者給與勘合陸
路夫十有六名馬四匹司業以下夫十有二名
馬二匹水程各給舟一
康熙八年
聖祖仁皇帝視學禮成
賜宴
賞賚如定制
雍正二年
世宗憲皇帝視學禮成越二日
賜宴(時值齋期視學適故也)宴設上席下席各三十筵中席二
十筵他
賞賚如定制
又
命發帑金建進士題名碑於國子監
(謹案進士題名碑舊由工部發帑建立康熙間議裁於是每科皆進士捐資立石)
(世宗憲皇帝以本朝題名自順治丙戌科至康熙戊戌科而正)
(特命工部發帑交國子監補建康熙辛丑雍正癸卯甲辰三科題名碑嗣後每科並由禮部奏請工部)
(發銀付監立碑着為例)
八年祭酒孫嘉淦奏國子監肄業貢監講課之
期請給與桌飯費每歲並照内教習例給與衣
服銀懇每年
恩賚庫帑六千兩委員承辦所餘以備諸生事故量加
賙䘏
詔從之
命歲賜國子監銀六千兩著為例
乾隆三年
皇上視學禮成
賜羣臣茶翼日
賜宴
詔廣與宴人數於舊例八十筵外加設一百三十六
筵諸
賞賚並如定制
(駕視謹案先是羣臣隨學者無賜茶禮)
(上特行之又數俾同霑詔廣賜宴人)
(渥澤焉)
四年定國子監祭酒司業奉差給予勘合廩給
一分從役五名口糧五分馬七匹水程舟一監
丞博士助教學正學錄典簿典籍廩給一分從
役二名口糧二分馬二匹水程舟一
二十七年戶部奏鄉試中式舉人人給旗扁銀
二十兩向例各赴戶部領取查各省貢監應順
天鄉試者由國子監錄送請令國子監於彙齊
後行文咨領按名給予
詔從之
恩賚附
元
至正八年幸國子學賜衍聖公銀印升秩從二
品(元史順帝紀)
明
國子監諸生歲時賜布帛文綺襲衣巾鞾正旦
元宵諸令節並賞節錢監中置紅倉養諸生之
妻子歴事生末娶者賜錢婚聘及女衣二襲月
米二石諸生在京師歲久父母存者或父母亡
而大父母伯叔父母存者俱遣歸省人賜衣一
襲鈔五錠為道里費(明史選舉志)
(謹案此洪武時所定迄明世遵行之故備錄於此)
永樂三年諭禮部凢監生免其家兩丁差徭(南廱)
(志)
永樂四年視學進講畢賜百官茶禮成祭酒等
表謝帝御奉天門賜百官宴復賜祭酒司業紵
絲羅衣各二襲學官三十五人各紵絲衣一襲
監生三千餘人各鈔五錠(明史禮志)
正統五年幸國子監禮畢賜公侯伯駙馬武官
都督以上文官三品以上及翰林院學士至檢
討國子監祭酒至學錄宴(同上)
(謹案英宗實錄是年學官諸生賞賚如舊制但史不具耳)
景泰二年視學前期禮部具奏儀注命講官并
學官添與紗帽及帶監生每人添與絹一匹(續文)
(獻通考)
成化元年視學禮畢百官慶賀賜衣服賜宴襲
封衍聖公紵絲衣一襲犀帶一條紗帽一頂五
經博士顔議孟希文俱紵絲一襲帶一條紗帽
一頂其餘族人各與素紵絲衣一襲講官學官
監生賞賚如舊吏典每名賞鈔二錠(明憲宗實錄)
(謹案宏治以後視學錫賚並遵此例故不複述)
宏治十四年工部奏造保安堂五間以濟監生
疾病醫士二名(涿州一名良鄉一名)每歲每名觧工食銀
三兩六錢典簿廳收貯以備監生醫藥之用病
故者國子監移文順天府給銀三兩以為殯殮
之具兵部給以口糧脚力遞送還鄉(明太學志)
嘉靖元年定視學禮畢衍聖公率三氏子孫祭
酒率學官諸生上表謝恩皆賜宴於禮部(明史禮志)
萬歷四年視學頒賞如舊免賜宴(同上)
欽定國子監志卷四十二
