欽定國子監志卷二十八
官師
(臣)等謹案典樂教胄肇始虞廷自成周設師氏
保氏大司樂樂師之屬制度加詳秦惟置博士
一職至漢武帝置五經博士設弟子員而博士
司教乃著於功令東漢又置博士祭酒選聰明
威重者為之祭酒之名昉焉晉武帝立國子學
改稱國子祭酒又設助教分肄生徒隋改學為
監增置司業監丞而唐制因之後唐明宗天成
三年更命宰臣判國子監事任彌重矣嗣是學
正學錄設於宋典簿典籍設於元洎乎前明多
仍元舊
聖朝
君師首出建極宅中即肇新國子監董正治官襄以羣
宷又置八旗官學分肄俊秀
世宗憲皇帝又
特命親王大臣兼管監事我
皇上文思纘緒
申諭學官首以躬行表率為訓凡釐績育才之規纖
目宏綱至周且備煌煌乎唐虞振德之命敬敷
之典也海隅日出行省郡縣之秀悉升國學教
而裁之繄師長是頼其敢不夙夜廪廩乎百餘
年來官斯署者或姓氏僅泐豐碑或勲名爛於
國史法鑒具在焉謹志設官一卷典守一卷儀制
一卷銓除一卷題名一卷各以元明舊制附載
其末為官師門
官師一
設官
兼管國子監事大臣
雍正三年設初順治元年設國子監祭酒以下
各官監中事宜俱禮部總之十五年
命監事專屬之國子監康熙二年復隸禮部十年仍專
屬國子監至雍正三年
世宗憲皇帝特命康親王果郡王領監事由是兼管大
臣或用滿洲或用漢人並奉
特旨簡用
(見)(謹案乾隆三十年蒙古教習期滿引)
(上詢以蒙古語奏對失次十七年復詔特派悟勒穆濟董之三)
(命法福里兼管國子監蒙古司業並奉特簡後不常設謹附識於此)
祭酒
順治元年設秩正四品(初兼太常寺少卿銜後不兼)滿洲漢
人各一人
司業
順治元年設秩正六品(初兼太常寺丞銜後不兼)滿洲二人
(分左右二翼翼各一人)蒙古一人漢人一人乾隆十三年
裁滿洲司業一人以一人兼理左右翼
監丞
順治元年設秩正八品滿洲漢人各一人乾隆
元年改秩正七品
博士
順治元年設秩正八品滿洲一人漢人三人十
五年裁漢博士一人康熙五十二年復裁漢博
士一人乾隆元年改秩從七品
典簿
順治元年設秩從八品滿洲漢人各一人
典籍
順治元年設秩從九品漢人一人
助教
順治元年設秩從八品漢人十有二人分莅率
性修道誠心正誼崇志廣業六堂十五年裁助
教六人乾隆元年改秩從七品
學正
順治元年設秩正九品漢人十有二人亦分莅
六堂康熙三十八年裁學正六人五十六年復
裁學正二人以四人分掌率性修道誠心正誼
四堂乾隆元年改秩正八品
學錄
順治元年設秩從九品漢人六人亦分莅六堂
十五年裁學錄四人以二人分掌崇志廣業二
堂乾隆元年改秩正八品
八旗官學助教
順治元年設秩從八品滿洲十有六人(清文八人清漢)
(文八人)蒙古八人十八年裁蒙古助教四人康熙
五十七年裁滿洲助教四人雍正二年復設蒙
古助教四人三年復設滿洲助教四人乾隆元
年改秩與六堂助教同
(謹案雍正六年理藩院臣奏俄羅斯遣其陪臣子弟魯喀等七人來學)
(詔王大臣簡選國子監滿漢助教引年見以滿洲漢人各一員專司教事九)
(詔從祭酒鄂爾竒之請於六堂額外專設俄羅斯漢助教一人乾隆十五年祭酒吳逹善陸宗楷請嗣)
(後漢助教照滿助教例不必額外專設祗令六堂助教兼理)
(詔從之)
算學助教
乾隆四年設秩正八品或滿洲或漢人一人先
是算學統於八旗官學後改設於欽天監附近
之地至是
命改稱國子監算學專隸於監
筆帖式
順治元年設自七品至九品視其出身有差滿
洲四人漢軍二人十八年增設蒙古筆帖式二
人
設官附
元
國子監至元初以許衡為集賢館大學士國子
祭酒教國子與蒙古大姓四集賽人員至元二
十四年始置監祭酒一員從三品司業二員正
五品監丞一員正六品典簿一員(元史百官志)
(謹案典簿品秩元史闕)
國子學秩正七品置博士二員助教四員學正
二員學錄二員典給一員(同上)
(謹案元制國子監統於集賢院選舉志又云太宗六年設國子總教及提舉官而百官志不載)
(盖草創之制非常設之員也)
國子監有司樂一員典籍一員管勾一員及侍
儀舍人等官(元史選舉志)
(謹案元制國子監國子學外有蒙古國子監國子學俱統於蒙古翰林院所習者蒙古新字選)
(舉志序稱當時仕進多岐出身於學校者有國子學監學又有蒙古字學回回國學其設官品)
(秩亦與國子監學大約相同因與集賢院所統之國子監不相涉概不載入)
明
國子監祭酒一人從四品司業一人正六品其屬
繩愆廳監丞一人正八品博士廳五經博士一人
從八品率性修道誠心正誼崇志廣業六堂助
教十五人從八品學正十人正九品學錄七人
從九品典簿廳典簿一人從八品典籍廳典籍
一人從九品掌饌廳掌饌一人未入流(明史職官志)
(謹案此明太祖洪武二十四年所定成祖置北京國子監皆循是而稍加損益故具列於此)
永樂元年置國子監於北京設祭酒司業監丞
典簿博士學正學錄掌饌各一人助教二人(同上)
永樂以後監中屬官增設不常助教至十五人
學正至十一人學錄至七人後裁助教二人學
正四人學錄二人萬歷二年又裁助教四人學
錄一人(明史職官志)
宣德九年省司業(同上)
宏治十五年復設司業(同上)
(謹案晉以國子學教大臣子孫太學教凡民俊秀唐宋並以國子監統國子學太學元時監學)
(本並設尚沿舊制其并學於監則自前明始朝因之而制度益加詳云)
欽定國子監志卷二十八
