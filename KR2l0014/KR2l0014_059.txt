欽定國子監志卷六十
藝文四
詩賦
初拜國子祭酒釋奠太學作王士禎
雍雍禮樂地肅肅堂廡深皚皚素雪零鬱鬱青
松隂堂上鐘虡懸壁中絲竹音末學愧承師撫
躬實難任文學盛鄒魯流風感至今早入矍相
圃夙侍緇帷林未能習禮器遂以玷華簪
聖朝敷文德憬彼胥獻琛岧嶤白虎觀諸儒粲璆
琳議郎悉承制更老多横襟低徊宫牆下如聽
師襄琴
丁香花詩(并序)謝履忠
太學東序相傳有丁香一株前明大司成龍
石許公復領成均因出為南京少宰感維今
昔對花寄興形之於詩自後同聲仰步者有
司成張水南司業王前峰諸公備鐫於石歴
世久遠詩石尚在詢其丁香遂不復識其處
矣夫萬物興替何常揚之則顯匿之則晦千
古靈區異境前人開之後人忽而不理歸於
煙飛雲滅者豈可勝道及今得睹斯石猶見
古人味其遺言惟恐墜地乃與大司成華西
坡李南屏司業登宣之諸先生探究是事循
圖相基重起室宇三間更植丁香數本時當
春莫花開素苞繁萼騰彩敷華自公之暇羣
賢濟濟撫景言懷曠如奥如致足樂也闡昔
聞而啟將來獨非流風相續之一機乎忠夙
窺翰墨之林兹以教導為業思步先達之清
塵冀增學宫之雅趣爰綜聖教序半截碑字
集為五言古詩并引其端以記日月
謬典國子教宏道慙明時石室契前哲往跡勞
夢思名花植幽境風月朗四垂遐哉歴百年獲
覩翰墨遺懷賢引同志鑑古尋高基排日剪荒
穢庭宇曠東維非無衆卉麗丁香夙所期一朝
復清觀心儀良在兹餐霞仙侣接問業諸生隨
早春見苞茂還憑化雨滋勝事常不朽遊息端
有資願言躡軌躅將使來者知
石鼓歌陳廷敬
石鼓歌者韓與蘇我今捉筆捋虎鬚蚍蜉撼樹
何為乎推尋鳥跡閒自娛皇頡古愁凝斯須浮
雲變化萬事徂斗宿下天羣靈趨羲娥掩苒焚
劫餘陳倉之野纍纍俱高穹如屋厚土鋪古物
敢侮明神扶博士西顧空嗟吁偉哉餘慶亦一
夫鳳翔廟置煩枝梧是時十鼓一鼓殊偽有作
者其誰與傳師向氏何雅儒殷勤求訪鼓不孤
辟雍保和皆埤汙大觀靖康尾畢逋東遷北徙
鳳在笯王宣撫宅湮榛蕪虞集矯矯真吾徒羅
列國子森津途安頓妥帖星當樞聖道無害兹
無虞天作石鼓宣籀書歐陽雖疑理不誣獻襄
宇文宣所奴寳玉詎可方碔砆嗚呼石鼓窮鎪
鏤流浪豈憚馳與驅艱難歴盡形糢糊鱗甲剗
落中不枯人生誰能汝鼓如時哉不遇生良虚
我歌石鼔排鬱紆韓蘇歌後補所無
古栢行吳苑
夫子廟栢數十株托根自與尋常殊霜實時時垂
玉琲風枝往往鳴笙竽含貞挺節亭亭竦儼如
冠劍森相拱小者猶留十數圍交柯屈鐡煙濤
湧一株參天勢更竒鬱蟠元氣何淋漓摩挲歲
月猶可識許公手植非𫝊疑蛟龍攫拏雷雨作
黛色翻從半空落斑鱗點盡秋後霜百片青銅
光灼爍新甫山頭樵徑封武侯祠堂碧草叢西
川東魯遠莫致何由突兀撑晴空當年元儒推
第一遺經辛苦窮編葺嘉樹栽培用意深周模
孔楷千秋則至今偃蓋拂雲端雍容子弟趨盤
桓豈徒材大資梁棟直欲香清集鳳鸞君不見
上林崇臺千尺高青棠赤椑皆凌霄若論歲寒
卓堅骨坐使萬木慚丰標雝池管領真遭際南
榮歲歲涵葱翠蒼軒櫺門映日寒素華璧水縈
波細攀枝摘葉有所思六館三舍應爾師豫章
七年人始知不然丹漆將安施
石鼓歌吳苑
辟雍鐘鼓羅俊竒忝臨六館重皋比廟楹掃塵
釋菜畢顧視石鼔環廡墀彭亨菌蠢數盈十刻
畫文字符鼎彛文百二行字五百從甲至癸完
無遺始終紀述漁狩事中載策命諸臣詞細文
淺刻堅且好閱三千載光娥羲曾經缺齧受風
雨豈用蟠負承鼇螭韋韓二蘇染大筆助流寳
氣長赫曦周宣王時史籀作車攻吉日堪肩隨
篇章排比類吉甫體源質古超相斯誰何小儒
恣評駁不究根本多然疑先秦西魏駕空說嗤
點欲使成瘢疵自來神物多𨼆見晚出往往千
秋垂周官左氏右六籍夘金專門叢詆諆至今
首冠甲乙庫儒生穮蓘如畬菑撫兹鼓質最龐
厚琱琢山骨窮㕒厜雍城城南久托迹蛟鼉鸞
鳳藏瓌姿辭嚴義密難諷讀句奇語重誰思維
鴻生鉅學茫不識任春日炙秋風吹縱敲牧火
礪牛角却免摹搨傷皮肌譬如深山石犖确歲
月久遠無成虧文王紐在禹追蝕其豈屬屬聲
音為自唐訖今始的皪日星雲漢光天逵高駝
巨艦凡四徙終然碁置
文宣祠百靈呵護神作合𫝊萬萬世遐無期方今
天子闡絶學玉函金版皆繙披詎惟瑰辭追雅頌直使
鐡畫伴繇芝
黼帷丹扆多制作慶雲五色紛葳蕤黃支烏弋遠
受吏海外來學航於兹峩峩髦士拂芹茆軌度
肅整趨委蛇
聖謨文治四洋溢浩蕩匝匼無津涯講蒐前制載編牒
或按周典揚戈麾威靈宣暢讋函夏秀弓彤矢
斑陸離從臣才藝敢誇詡稽首拜獻成功詩天
球琳琅刻金石潤色鴻業攀姚媯炳麟煌煒照
六合卓然此事有職司研搜故實要參考名為
石鼓良乖宜建康天發石三截暨禹岣嶁堪旁
推石形似鼓制非鼓徇迹忘本差毫釐摩挲彷
髴古人意定作閱武岐陽碑
石鼓歌王原
我謁太學歲丙寅九秋既雨天氣新廟貌肅穆
迥絶塵右平左墄通堂陳戟門森立高嶙峋内
塾十鼓碁布勻周宣垂今二千春三代法物希
世珍文謨武烈墜復振烝民韓奕學士呻方叔
召虎儕鳳麟尹氏仍氏詞絶倫大小二正存其
醇大蒐岐陽韎韐親迺命譔列示無垠編詩不
入昧所因翻幸虐燄逃暴秦陳倉滅没同泗淪
李唐獲九竒不純其一刳中投杵頻皇祐得之
田野民呵護浩劫宜鬼神鋄之黃金錯白銀金
人剔取馳北輪宣撫宅廢薶管榛虞公請置功
不泯朅來摩挲餘百廵史籀不作難考詢手畫
生胝吟燥脣心重古器詞罔伸斑斑駁駁星向
晨三百廿五龍蛻鱗九未全蝕亡一辛耳目荒
忽雲雷屯鳥跡蝌蚪辨莫真蛟蟠鸞翥勢未馴
韓蘇鉅公生不辰強尋難讀淚墮巾矧當愚蒙
識如燐邈從天漢窺涯津麋鹿連連驂騝駪維
鱮維鯉以柳緡約略大義車攻鄰難以意解取
笑嗔我聞彛鼎銘至仁武功勒銘則鼓錞合江
鐘石紀禹禋厥制最古聖所循之罘詛楚焉與
鈞麗牲沿俗羞彬彬崇尺有咫徑度逡銳上廣
下妥帖蹲臼仰虚受鼓覆均圍圓質厚膚理皴
緬懷上古風何淳封山禪亭空積薪大書特書
摩貞珉高陵&KR4090;陊邃谷湮其蹟盡逐雲煙湮惟
聖有作無緇磷縱亡其器詞在紳授受箋釋窮
白申况𫝊此鼓士響臻絶勝熹平觀經人怳與
楊解揖讓賓幾忘渺末蟣蝨臣生逢□冀充介
僎澘然後百六紀身
讀王令貽石鼓歌追和子瞻韻張尚瑗
嗚呼古來人物顯晦不可常軼事難從訊遺叟
掩抑千年忽昭揭蛟龍撝護五丁走魯宫魏冡
竹素書祇今一一誦人口烟銷煤燼行復著何
疑獵碣初唐後爾曰陳倉披草看十亡其一唯
存九剜刮土荂拭苔繡琅琅炳若天星柳遂令
流𫝊編好事周廟錞于甄墓斗韓公蘇公詩繼
作淋漓大筆字運肘聚觀日多口日衆瘡痏彈
射爭好莠由來名盛百毁生疑信喧騰供惡友
此鼓自唐流至今子復生孫雛哺㝅立乎哀定
指𨼆桓零編斷字皆蝌蚪就令餘慶偽手造已
堪閱世稱耆耉何况宇文與嬴政羣言示吽一
夫嗾
聖朝崇儒興禮樂峩峩泮璧新鬯卣虎觀還聞聚
學徒鹿鳴曾說歌矇瞍十碣依然盡無恙靈文
翕赩齊岣嶁圜橋受學肩相差古物摩挲手胝
厚韋帶摳衣階下誰江表鯫生名氏某觀碑亦
厠羣英後俯仰從前難希有司空解辨桐魚鼓
中壘能知貳負杻搜求茫昧須博物奚懼墳羊
與土狗所嗟歴劫仍至此劉蹶嬴顛視若偶邱
墟已聽幾鵑聲輦載頻回萬牛首向使仍前尚
淪汨牧兒蹴蹋蕘童掊直置金鐘大吕間陸離
光彩人爭取自古成名在得地清水難同濁泥
垢要之至寳不終棄自分球圖堪世守琉璃質
脆櫧葉輕斯須悅目旋彫朽嗚呼君不見方召
功勲樊尹才文字模粘石猶壽
石鼓歌用蘇子瞻原韻和王令貽張宏蘧
宋犖
我髮未燥心好竒周宣獵碣詢遺叟執經曾為
國子生屢肅衣冠戟門走嶙峋驚覩石鼓文欲
讀牴牾難上口累朝考究窘鉅公矧我生當千
載後樸質輪囷列仍十古蹟剝蝕載維九臨池
書學眇蟣蝨筋骨徒教誇顔柳嗒然對此喪所
懷昂首高天爛箕斗我車我馬辨不易畫肚移
時動右肘繽紛光景浮雲敲隸楷俗書埽稂莠
強尋邊旁鬱深衷乍測奥義呼良友卧度夘酉
推索艱如趙武靈探鷇㝅憶昔中興蒐岐陽紀
績銘功勒蝌蚪歌辭烜赫躋雅頌從臣撰述定
耆耉或云嬴氏或字文異議相沿誰所嗾天留
重器登成均壓倒犧尊與鬯卣趨蹌上舍勤俊
髦想像歌工煩矇瞍金石刻畫蛟鼉盤聖作巋
然並岣嶁朅來摩挲儼落星元氣淋漓蘚荂厚
昌黎子瞻遞咏歎音訓豐碑表某某蹉跎三紀
緬神物光怪羅胸詫希有厭親簿領謝文翰忍
見庭除設械杻拓本寓目心一洗斯邈以還等
瓦狗陳倉淪棄鳳翔遷日炙火燒存亦偶流𫝊
奕&KR1124;位置妥蹲䲭排比齊其首臼窠曾憐任舂
揄牧豎幾遭來擊掊縱經鄭重金玉&KR2450;播蕩戈
鋋旋剔取嗟哉顯晦固有時至寳終難辱埃垢
出之泥草獻清廟祭酒先生昭世守江右兩生
韓蘇才鞭撻風騷若拉朽石鼓之歌欲和難應
附此物千萬夀
仲秋釋奠湯右曾
海甸同文日橋門釋奠時牲牢遵舊典肸蠁肅
神儀道統三才合儒宗百世
師器猶存俎豆祀已重壇壝律應清商管齊先上
戊期侵階開紫陛列仗擁黃麾韻欲流金石尊
看潔象犧璆懸存虡業瑤篚薦堂基素壁留香
久靈風卷幔遲僾如函丈接炳若日星垂醴酌
思遺版車攻有舊碑槐隂當殿合松蓋拂雲欹
仙草依幽砌文芹漾碧漪
清時修禮樂上相主盤&KR1250;調變勲方大精虔意不
疲丹楹浮翡翠碧瓦護琉璃瑞氣澄清靄祥光
接曙曦淵源繼顔閔名德重臯䕫璧水羣賢在
蘭臺百籍披宗風𫝊絳帳家法守皋比吾道今
安仰斯文總在兹青衿諸弟子聯袂獻新詩
太學紀事十首彭會淇
謁廟
夙昔蓬山展拜虔移官喜近
聖人前雍容導引羅衿佩親切趨承到几筵末學
愧分新絳座儒臣榮溢舊青氊回思釋褐春風
日叨被
恩光十七年
釋菜
曈曨殿角啟朝暾月吉親
師古禮存肅若朝儀齊虎拜頒來法醖獻犧尊教
先鼓篋歌鳴鹿潔薦溪毛效采蘩樺燭影搖羣
吏散綠隂深鎖映朱垣
齋宿
初擕襆被入西廂半榻琴書靜夜張
聖主齋宫親祝册小臣清署自焚香鈐聲到枕風吹閣
栢影横階月轉廊𨼆𨼆晨雞纔動聽橋門劍履
已成行
陪祀
春秋秩祀重雍宫庭燎光齊鹵簿同鵷鷺隨班
光九列牲牢將事盡三公欣從俎豆趨承下得
厠衣冠拜舞中分胙擕歸叨
聖澤也登鼎實薦宗工
觀樂
釋奠工歌雅奏揚先期陳設兩楹旁賁鏞駕刻
螭頭重簫鼓形摹鳳咮長譜出元音風渾穆𫝊
將法器日輝煌
聖人自建中和極豈獨司存有奉常
會講
夜燃藜火一燈青曉起攤書向廣庭談引清風
傾滿座坐移晴日上疏櫺噌吰鐘鼓齊觀聽想
像羹牆見典型自是
熙朝文教洽期門子弟盡横經
校課
廊廡隂森樹影高每擕多士競濡毫當年問字
惟寒畯此日程材盡譽髦淬厲秋風誰奮翮吚
唔午夜尚焚膏
國恩思報慙無補次第鉛黃敢憚勞
習射
矍圃風流在澤宫不徒男子事桑蓬即今禦侮
歸樽俎大抵竒英讓沛豐决拾既調年正少鞬
櫜纔解賦還工太平
天子勤蒐狩好侍長楊與射熊
檢書
太學書樓儼石渠登樓猶見有藏書棗梨充棟
沈蛛網篇帙盈箱走蠧魚檢點不辭臣職在搜
羅應念
國恩餘我
皇著述高千古好待新頒内府儲
修碑
牆隂石碣幾縱横土蝕苔侵草自生剩有姓名
𫝊甲第尚將年號認元明虎闈標榜承新寵雁
塔留題感舊情幸際昇平文物備殘碑拂拭若
為榮
遊國學摩挲石刻恭賦二律劉凝
雲烟滿目結交神樂石於今始得親瞻
聖雁行如弟子聳霄虯幹遜先秦(殿前老栢六十一株蔭蔽數畝)
(肅人心目其巨者合抱右旁一株輪囷離竒尤為古物)産岐遊汴老燕邸
辱臼榮金續火薪暮雨朝風悲□嗼桐魚考伐
和鳴錞
幾家箋注幾家詳史籀當年義類長並建兩都
通臂指特咨分陜重封疆(石鼓詩言言乂安要道至於兩都與分陜)
(尤為西周一大關鍵)采詩原不編金石(孔子西行不到秦此韓昌黎謬解)
汲古寧堪比衛王篇什固多知者少寒山共語
歎岐陽
太學白丁香詩(雍試作)周清原
翠靄輕籠靚素籹枝頭點點綴寒光月明有水
皆為影風靜無塵别遞香一自宫牆容弱質漫
隨桃李鬭穠芳獨憐澹冶當春暮應許栽培向
玉堂
文廟釋褐
數仞宫牆霄漢連兩楹俎豆故依然曾陪鼓篋
三千士重到橋門二十年末學豈增科目重菲
才特荷
聖人憐較他儕輩蒙
恩早獨在青衫未換前
石鼓歌沈德潛
九天星精化為石墜落平地三千霜纍纍十鼓
重琬琰迄今太學生寒芒籀文蝌蚪形髣髴強
尋跟肘推偏旁車攻馬同建旄旐東都氣象何
焜煌蛟龍觺觺牙角厲羣靈荒忽驂鸞凰字𫝊
三百三十四其餘齾缺難推詳始從陳倉歴鳳
翔輦來燕京由靖康飄零遷徙閱兵火石刻直
欲關興亡周秦真蹟多漫滅穆滿馬磴𫝊荒唐
嶧山之碑遭野火之罘片石付渺茫中興獵碣
獨無恙成周
昭代遙相望神明鬼物永呵護天應眷念岐西王
聖賢法物理不朽豈以世遠淪滄桑傳聞禹碑
在岣嶁紅文綠字垂琳琅昌黎搜索不相遇咨
嗟涕淚流滂滂後人尋山得蹤跡恍惚雲際摩
青蒼安得移載置一處臯益申甫陪同堂方今
聖皇崇道術辟雍鐘鼓紛趨蹌圜橋聽講日千計何
止觀者如堵牆討搜遺文補殘缺驂騝趩&KR1946;煩
校量長楊從獵撰詞賦敷陳功德追岐陽自慚
貧賤伏草莽仰望無路排天閶
成均古槐歌張若霍
洙泗微言啟靈鑰一燈未墜承伊洛宋元之際
許懷州間起相師返衰弱當時講習擁臯比胄
子侁侁聞木鐸一勺難窮學海瀾三雍敬奉人
師約雲蒸雨降名嶽尊芒寒色正秋星作東西
兩序集儒紳地靈一氣相迴薄西山蒼翠落庭
除璧水澄波下寥闊講堂高踞西北隅鼉鼓鯨
鐘振絶漠是時樹人等樹木梁棟名材入斤削
有槐成市古所云拱把微生手親度不知樹閱
幾滄桑成毁曾誰考崖略天禧古栢慈仁松僵
立青冥煙雨合腹垂癭疣穴螻蟻巢怯童髠翻
鸛鶴巋然獨剩魯靈光五百流年箭雜彍我
朝文教遍遐陬萬里如呼順風納執經負笈逮諸
蕃侍子冠巾雀魚躍四海謳歌答管絃
兩宫温清聞韶濩長樂筵陳
萬夀觴天酒春生
聖人酢丹鳳門前字十行
詔曰求賢兼賜爵
壽母推恩及泮芹文思肄雅賡場藿懽聲雷動九衢人
六館生徒躡芒屩此槐冬枿忽春榮生意婆娑
頓如昨槎枒老榦出勾尖張王新枝翻笋篛虬
鬚徐展碧氍毺兔目紛翻綠瓔珞鳴風不改舊
笙竽作勢仍為古拏攫金絲殷壁衆音和石鼓
搜竒千手拓堵牆觀者歎且詫漢栢秦松皆退
却産祥當與孔檜俱論年何不莊椿若一物能
迴造化慈千秋不受風霜虐澤及太清下太寧
芝草葳蕤醴垂酪淑氣先徵首善區光風早扇
幽人壑小臣額手誦薪槱願植巖廊光五柞
太學十詠王雲廷
周宣石鼓
頫首謁橋門蒼然獵碣存籀書三古遠法物百
王尊繡幕金華殿沙流石鼓村何如托韓筆長
此老乾坤
元代老槐
堂右孤槐在留𫝊說魯齋春風今已邈手澤尚
堪懷雨色蒼皮溜苔痕朽骨埋鼓鐘誰繼響寂
寞伴空階
栢庭翠蔭
鬱鬱復葱葱參天黛色同染袍分柳翠照案映
藜紅晝靜常疑雨庭閒自嘯風斜陽銜殿角金
碧聳層空
石井甘泉
丹墀檜影森下有寒泉冽未辨活水源頗憂脩
綆折一泓鑒鬚眉古甃藏冰雪應為苦吟人酌
兹消煩熱
兩序書聲
書聲喧兩廡無復辨琅琅疎密參簷溜悠揚徹
院牆閉門山共靜抱膝興偏長何處遙相和新
蟬噪晚涼
六堂燈火
傳柝三更靜挑燈六館明參差螢案亂掩映月
忩横風露空堂迥凄其夜氣清懸知太學客不
羨照長檠
長廊步雨
積雨長廊寂跫然聽足音入簾多草色環戸半
槐隂好鳥時三哢幽蛩更一吟不須深谷去自
少軟塵侵
射圃歸鴉
一望蒼茫裏閒登矍相廳歸鴉寒樹集落日遠
山冥過此懷觀德何人繼勒銘寧須盡投筆編
簡始垂青
輦道月明
皓月紛紛白彝倫堂外多長衢光瀉水夾徑露
穿莎涼意生衣袂秋聲入院柯倚簷還展卷莫
問夜如何
橋門雪霽
雪後望宫牆粲然出紛繪鏗鏘墜簷簪瓔珞挂
庭檜拂石有古碑踏冰挹晨靄豈惟耳目清悠
悠與神會
詩賦附
元
石鼓賦(有序)周伯温
予嘗考古石刻而岐陽石鼓為第一每讀韋韓
蘇三君子之歌心蓋竒之訪諸士大夫具在京
師欲往一觀而無由也皇上踐祚之始年有詔
置石鼓太學遂列於
宣聖廟之兩塾尊之也明年改元皇慶余列國子
生撫玩之獲償所願夫以三代遺物置庠序中
盛典也韓詩有云聖恩若許留太學諸生講解
得切磋蓋欲而不得故冀之於乎韓公不得見
於昔時而吾輩得見於今日何幸如之輒為賦
曰
周有石鼓今在辟雍列橋門而甲乙相輝暎於
西東紛質理之泐蝕偉形制之穹崇有文秩秩
有詞渢渢法皇頡之妙畫續小雅之變風蔚兮
九天之儀鳳蜿兮六合之神龍欣獸魚之物庶
嘉車馬之攻同歴歴兮瓊株森竦於元圃依依
兮神雲𨼆見於蒼穹嗟追琢之渾厚或制作於
天工於維宣王宏振頽綱四國既遂百職既張
□兹農暇載飭戎行踵武前人蒐於岐陽史籀
才藝當時俊良播之聲詩勒之琳琅其形之不
一者因樸質之自然其數盡於十者表治極而
功揚在戰國暴秦而韜晦者抑貞介遠其汚辱
歴兩漢六朝而不泯没者必神物為之護防歲
紀茫茫顯於李唐韋韓歌之藹其有芳迄宋宣
和斯遷於梁金人襲没遂歸朔方維天子之龍
飛當文運之日昌誕降德音輦登上庠文石重
藉用衛兩旁六經彛訓因時表章大比曠典同
曰舉揚遐邇縱觀陳迹復彰嗟夫九州之鼎已
沈淪而不可得岣嶁之石又漫滅而不復有惟
斯文為至寳實終古之罕偶惜捃摭之有遺不
見稱於魯叟何人之蚩蚩窪一為臼質損文存
庸詔永久後乎此者豈無祖龍之頌功茂陵之
封禪亦皆埋仆於榛莽雖萬一之或𫝊適足以
著其君之無取然則石鼓之周流於世者天非
徒夀之蓋以寄古文於不朽也乃作詩曰刻石
鼓兮周賢王置之學兮自我皇紛胄子兮樂未
央曰詠歌兮揚揚維大道兮無疆齊地久兮天
長維斯鼓兮作配勿壞兮勿傷保億齡兮於耿
光(賦彙)
送國子伴讀倪行簡赴京吳澄
瀲灧離杯泛九霞還家未久便辭家出門惻惻
重闈遠前路漫漫萬里賖不怕狂風妨去鷁偏
愁寒月照棲鴉諸生凝望須君至共贈新詩賞
雪花(草廬集)
書上京國子監壁虞集
神京極高寒幽居了晨夜雷風無時發零雨每
飄灑炎光不到地蕭爽度長夏大化漠無宰豈
必事陶冶揚雄不曉事守道栖栖者元經百無
徵白髮謾盈把(道園學古錄)
次韻國子監同官(二首)虞集
坐𨼆烏皮髀肉消諸生應笑嬾邊韶階前老馬
隨秋草袖裏遺編俟早朝乞米西鄰晨有粥思
家南國暑無綃經明亦是歸耕好清夢無時萬
里橋
學宫南直禁垣隂假寓惟愁兩壁沈一曲鏡湖
遺老事三年經幄小臣心銀河回夜天逾近草
徑迎秋露轉深珍重鄉人居巷北時能來往和
烏琴(同上)
辟雍賦楊宗瑞
聖元誕膺天命德洽仁浹三陲晏然萬國臣妾
神聖代作武功赫然天啟聖皇乘龍御天登三
邁五繼後光前斂五福以錫庶民橎仁風而胞
八埏厭吏治而樂士賤遠物而寳賢乃尚文德
韜武功一制度作辟雍聲教被乎遐邇隆運軼
乎時雍其為制也璧月印海洄風舞漪方壺屹
兮中峙長虹爛兮四垂黌序秩兮奐輪簷甍翊
兮翬飛産三秀兮殿楹羅石鼓兮庭闈八戶闔
闢兮乾坤九楹儼雅兮壁奎鼓鐘頌其於樂振
鐸宣其教辭翫芹藻兮澄碧俯菁莪兮中坻澹
文魚兮遊戲肅威鳳兮來儀乃有髦士碩儒咸
集於兹馴良喻兮德驥朋來况兮總龜紛冠蓋
兮後先翳裾佩兮陸離建嘉猷兮二典擬鴻休
兮六詩並追芳兮伊周齊接武兮咎䕫含咀繽
天之葩欬唾明月之珠是皆素邱園之賁而來
賓上國之輝者也至若萬乘戾止六龍馳馭日
表肅穆天顔沖邃百王駿奔千官肅懿以祀以
饗禮嚴物備飲食三老釋奠
素王洞洞屬屬濟濟蹌蹌耄倪仰聽而咨嗟億兆
嚮風而樂康在泮宫而宴樂陋魯侯而不齒圜
橋門而觀聽視漢世其孰昌乃進諸生論經史
研治否推今古色笑以教匪狎匪怒聖敬曰躋
恩渥時澍頌聲嫓乎韶夏慚德薄夫湯武於是
益窮致治爰發德音誕告多方簡擢士林思臻
霖雨之佐以協宵旰之心集天下之英才軌行
藝於京國鵾鵬奮兮南溟驊騮空兮冀北捫膺
拊心揮雲吐虹來遊來歌載歌辟雍歌曰環璧
水兮作辟雍建文治兮啟淳風進多士兮表至
公翳令德兮垂無窮恢宏庠序之制作兮酌凖
成均之遺蹤固非後世之所擬倫兮宜與唐虞
成周而等隆不然何以表皇元萬億年太平之
成功(賦彙)
石鼓揭徯斯
孔廟頽垣下周家石鼓眠苔分敲火跡雨洗篆
蝸涎野老偷為臼居人打賣錢有形終一盡流
落漫堪憐(秋宜集)
陳彦理昨以漢石經見遺今承寄詩索石鼓文
答以此作吳萊
横山先生多古玩太學石經分我半魏公世藏
資州本金石錄中還散亂當時愛竒巧收拾筆
畫昭回映雲漢流𫝊到我乃不遠虬甲鳳毛真
可惋自從得此未有報岐陽石鼓天下觀昔則
敲火今斵臼駱駝載歸石盡爛倉沮以後即史
籀先代遺寳列圭瓚中郎變篆生八分二者不
敵何足算先生嗜書出法帖青銅堊壁手脫擥
漆書科斗不通俗蛇蚓蟠結強塗竄先生博學
抱聖經焚膏繼晷日躭翫韋編鐵擿只紙傳鄒
魯精髓合淹貫國子門開塵没城蓬萊閣廢草
堆岸春秋徒聞璧可假道德詎信鵝能換古今
所重在周典周史面目極□□聖心不死不在
石日月行天旦復旦吾家故紙本不惜驪頷有
珠吾欲鍛向來見辱亦云然焦尾之餘爭免爨
先生安坐幸勿躁歲晚相逢笑拍案屏除許事
不須說好與吾儒峙楨榦(吳淵潁集)
贈陳九成遊國學李存
黃雲潭潭天欲雪陳子初來即言别值吾築室
正狼籍為煑春茶供再啜子宗九江稱義門明
年挾策遊成均奎章先生賦詩贈秋波一幅清
無塵竊聞國初許祭酒正義堂堂古希有諸王
駙馬皆敬憚帳下公卿列先後即今規矩猶當
時肥羊大餅午不飢願君努力積分數他日錦
衣當晝歸(元文類)
明
石鼓詩(有序)唐之淳
洪武丁卯秋九月余在燕城觀石鼓因賦四十
韻己巳三月鄉友趙撝謙氏持墨本來京師俾
余錄諸卷尾
郡學舊辟雍中有岐陽鼓古今所聞十左右各
惟五離離大星隕兀兀壞雲補纍纍營竈減落
落陳沙聚質若切元玉制若覆氣釜精若鎔五
金文若斷釵股孤峯割秋瘦千葩耀春嫵森嚴
列戈矛爾雅冠章甫厓冰溜靜懸海暖浪掀舞
推輈半折軸敗舫或遺艣小龍彭蠡歸大鵬扶
搖舉斷苔明碎錦古墨漬潤礎思昔委秦郊雷
電驚草莽耒牛礪其角鑿臼加以杵幸今依黌
宫星日照廊廡圭璧遜其儀俎豆與之伍脫非
天意憐或是神明祐深檐白晝永老屋翔鸞翥
晴連晝戟隂冷濕宫牆雨諸生獲講解髦士資
訓詁啟鑰煩豎閽搨本利商賈韋辭表姬周韓
語懷李杜雄章迭鏗鍧遺恨寄酸楚紛紜歐蘇
作詰屈薛鄭譜稱評雖靡定仿像詎非古鯫生
千載下匏繫三江滸神徒馳周南足不出城府
適從遼碣役遂作幽燕旅平生慕竒聞一日獲
嘉覩初臨色愈莊欲狎氣斯沮如親至東都揖
讓申與甫如親與田獵搏攫兕與虎如虚藜莧
腹烹太牢肥羜如洗蜩蟬耳聆笙磬柷敔羇愁
破昏懵喜氣浹眉宇時維躔夀星歲甲在疆圉
天寒號䲭梟城荒茂禾黍宗周本余懷覽古亦
天與摩挲重圖訓䠞蹜媿庠序聊陳曹檜風式
繼韓韋武(萍居稿)
登崇文閣陳璉
巍乎高哉崇文之閣兮吾不知其幾百尺突兀
直倚蒼冥中雕簷高飛近曉日瓊窗洞啟來清
風前瞻兮帝闕下顧兮辟雍京畿鬱兮千里五
雲近兮九重太行西來兮迤邐居庸北拱兮巃
嵸峯巒遠近共環峙削出朵朵金芙蓉是中竒
勝甲天下何况此地名儒宗圖書浩瀚紛莫數
文光夜吐猶晴虹漢家天禄之不可復見兮幸
喜斯閣之高崇值校文之多暇日徙倚而從容
愛扶輿磅礴之竒秀兮呼吸盡使歸心胸闌干
笑拍飛鳥上豪氣不減陳元龍俯視十二衢車
馬塵濛濛欲招李謫仙更拉東坡翁長此共笑
傲不使心忡忡葡萄酒傾瑪瑙甕日醉三百玻
璃鍾人間亦是有勝境何必遠度扶桑東願裁
上雲樂進入蓬萊宫上將萬夀祝天子文風聖
化永與天地長無窮(文翰類選)
石鼓歌李東陽
昔聞石鼓在太學鼓形穹窿石犖礜髫年釋褐
隨班行未識研覃與揚㩁始官翰林歲分獻晚
以代祀觀尤數我思古人不可見健筆雄詞兩
超卓宣王謨烈繼成康况有文章存古朴是時
風俗蓋渾灝其臣拜頌俱堅確勒功太廟告中
興講武岐陽猶獵較于時旋凱奏鐃歌于時揚
言播聲樂靈祗地不愛圖書引石天然謝雕琢
垂垂股折屋漏痕𨼆𨼆昏星露芒角初如淮徐
振師旅壯士當場鳴劍槊又如申甫端冠紳擯
相聯階舞干箾年深歲長世運改誰向鴻荒究
緜邈嬴劉以後無此文直與混沌分清濁驟看
筆勢尋風骨細剔苔痕認斑駁原抛野擲墮榛
菅冬經霜雪夏冰雹疑隳大鼎存銘識似毁明
堂露榱桷當時十鼓一為臼猶幸農家事舂㪬
愛惜應勞神護訶搜尋不厭山磽确暗中摸索
亦可知辨口尚煩泣楚璞聖朝天子方好儒森
列戟門護重幄聞之興慕且興敬以手摩挲防
擊撲我生學篆希前蹤下視俗書羞齷齪家藏
舊本出梨棗楮墨輕虚不盈握行年七十始研
求老臂支撑目昏眊拾殘補缺能幾何以一涓
埃禆海嶽太原宋生生好竒鐡筆為予親刻斵
吁嗟往者不復還庶免方來盡漫剥請從祭酒
告諸生誦此衣冠日薰濯(懷麓堂集)
三月八日扈從視學聽講說命文言有作
程敏政
萬乘隆師禮不煩上庠開講重淵源朝衣絢日
金緋匝御幟迎風錦繡翻相業古來存說命從
龍今日感文言鳳團分賜叨陪坐願續聲詩紀
治元(篁墩集)
彭祖觀井圖吳寬
賈客適江海洪濤渺無津忽然颶風作舟楫竟
漂淪蜑叟川上浴何殊白鷗馴寧知有飢鰐俟
汝水之濱履危信多險處坦終無屯所有下堂
戒名言推子春鬱然大樹下誰寫彭祖真飄蕭
白髮叟千年貌如新草間者塪井蛙股諒可伸
保身乃至此夀合希莊椿古人不可作故事從
誰論此老飲水活應仗汲井人彼欲一往觀人
當置車輪中心宜怵惕豈徒保吾身聊成一轉
語圖畫固有因兹事有與無不須吾重陳紛紛
奉遺體足以驚凡民(匏庵集)
謁
孔廟李夢陽
端笏陪朝列時禋謁
聖林戟門留石鼓春殿靜珠琴奎府星連切璧池
龍躍深詵詵趨國子早晚翠華臨(空同集)
觀石鼓歌何景明
我來太學謁
孔廟下觀戟門石鼓陳之罘詛楚已薶没此石照
燿垂千春苔昏蘚澀讀難下蟲彫鳥剥細不分
古畫詰曲蛟龍𨼆石氣慘澹烟霧紛周王功勲
史籀筆數石散落岐陽濱中興氣象豈復覩大
篆意格誰曾聞先秦文字稍近古兩漢摹搨多
失真六朝以來尚靡麗鍾王往往稱通神唐愈
宋軾遞歌歎長篇險韻句悲辛大觀之間入汴
國君王好藝崇斯文高駝巨艦遠載致金填玉
嵌𫝊相珍靖康乘輿忽播蕩保和玩物隨烟塵
神驅鬼守散復聚至寳豈得空沈淪文皇北來
定燕鼎不置太廟留成均博士無煩上書請諸
生頗得親講詢虚廊畫壁安置穏大厦長檐覆
蓋新不隨鐘鼎怨磨滅已與琬琰爭嶙峋平生
博覽愛古蹟世上墨本徒紛紜此雖殘缺歲已
久尚覺隻字輕千緡璧池日月動華衮奎閣星
斗羅貞珉嗚呼
孔廟在萬世此石與廟長無湮(大復集)
署後丁香爛開有感(有序)王同祖
大司成公廨後有丁香一株閱歲已久龍石
許公再莅辟雍不踰年擢南少宰因俯仰今
昔嬰情去來對花賦詩興懷高遠今大司成
水南張公覽而和之金石並奏雅音舂容不
可及已祖忝先後佐二公周旋輒次韻并手
書登石以識一時盛事
不見花開已六年重來相對更相憐花應笑我
今仍去我獨看花一莞然疎影澹籠春檻月暖
香晴拂禁城煙浮生蹤跡原無定海鶴江鴻萬
里騫(原倡)
仙卉栽培自昔年上林芳色轉堪憐不愁花樹
常為主但寄萍蹤亦偶然春晚軒窗看爛漫晝
長亭館起雲煙我來公去遙相憶天漢雲槎獨
望騫(和韻)
東華塵土漫經年坐對名花靜可憐細雨一庭
香自發春風三月興悠然時飄璧水流丹藻更
倚蓬山生紫煙最羨羽儀雙彩鳳每從霄漢想
高騫(和韻)
秋祀
先師恭述王慎中
維馨歆歲事有侐恭明神豐功報宜重
孔祀典攸敦明明天子命宣哲協欽文咨惟百工
長曰予克宅臣攝祀昭我將奏假具惟寅庶僚
既濟濟多士亦振振肆佾表殷薦大烹羞明禋
格思儼無斁仰止儀自遵大哉
聖人德展為帝者賓(遵巖集)
次丁香花韻(有序)李元春
東廂舊有丁香花大司成龍石許水南張二
公相繼倡和少司成王公次韻手書登石萬
歷癸酉春以司計從事成均依韻賦和興仰
止之思耳
名花培植始何年玉署相看倍可憐不與國色
爭竒麗自爾天香出澹然疎影騰霞横絳帳綠
隂浮座散青煙倚闌斜日烏啼靜仙籞鶴鳴遶
夢騫
石鼓歌朱國祚
橋門左右獵碣十形如古礎相排連窪中或與
虀臼似抱質可敵瑤琨堅𫝊書昔自太史籀比
於大篆尤瑰姸其辭典奥儷二雅髣髴吉日車
攻篇周京遺製衆所信疑義莫定文成宣紛綸
雖滋翟鄭議審視終異秦斤權下逮宇文豈能
爾虀堂所見毋乃偏嗚呼人物不易覩三代舊
跡希流傳巫咸告辭熊相詛裕陵寳惜今棄捐
比干銘折衛州壤穆滿書徙壇山巔會稽窆石
字茫昧岣嶁祕跡文紏纏掎摭非乏好竒士千
搜萬索無真詮詎若十鼓離復合陳倉入汴還
留燕氊包席裹槖駝背塵蒙露濯蝸牛涎置諸
太學始皇慶於今又歴二百年深檐五丈密蓋
護不受長雨闌風顛我來摩挲輒終日證以郭
薛施潘箋凝思斵桐來自蜀叩之定有聲淵淵
文殘非因硬黃搨劃缺反憾鈎金填長廊無人
起題壁回視落景棠梨懸(介石齋集)
石鼓郭天中
鼓非石霣者星文非鼓勒者銘焚外書刪外經
經雅頌書典刑隸秦漢徑睒庭篆龍鳥藍溲青
臼謝杵舂戮停嵌辭金波畫零我拜手以誦兮
神之聽
賦彝倫堂前石晷袁廷玉
流沙迢迢隔溟渤不取昆吾鑄竒物杏壇花開
春晝遲帝遣良工琢山骨圓如蒲璧巨如輪三
尺瑤臺高捧雲子午南北已定位虔數安用羅
星辰六堂深沈更漏早旭日扶桑照林杪一絲
影射白玉盤萬井鐘聲報清曉先生盛服坐皋
比獨記華磚催直時寅賓出納著二典赤心祇
許羲和知爰則晨昏造小子寸隂自昔勤終始
期在涓埃答主恩大明教化同一晷(柳莊集)
欽定國子監志卷六十
