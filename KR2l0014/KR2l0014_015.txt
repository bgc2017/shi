欽定國子監志卷十五
禮三
釋褐
順治二年定每科新進士臚唱後擇吉日狀元
率諸進士詣廟釋褐先行釋菜禮
先師孔子及四配以一甲第一名主獻東西哲位
以一甲第二名第三名分獻東西廡以二甲第
一名三甲第一名各分獻諸進士俱隨班行禮
禮畢釋褐更補服詣
彛倫堂簪花飲酒如儀
(謹案諸進士俱帶鍍金三枝九葉頂冠不穿補服謁)
(廟後更補服頂帶其一甲三名已經授職各服頂帶掛朝珠)
釋褐儀注
是日清晨状元率諸進士至集賢門外下馬入
持敬門詣致齋所贊引導由東角門入詣殿階
下通贊贊排班班齊贊就位行謁見贊跪叩興
三跪九叩畢通贊贊行釋菜禮禮畢由西角門
出詣致齋所
神庫前釋褐候祭酒司業朝服升堂諸進士由太
學左門入至階下序立曾入監者升露臺四拜
起立臺西未入監者露臺下兩拜祭酒司業俱
坐受禮畢一甲三名由堂東門入執事者設食
案于座前祭酒司業下座面南立一甲三名面
北立執事者簪花斟酒一甲三名向上揖飲酒
三爵出祭酒司業送至堂門内諸進士由堂西
門入本監屬官接待簪花飲酒如前儀畢送出
堂簷下
釋褐事宜
新進士釋褐先准禮部知會日期到監本監典
簿具稿行文戶部移取花紅香蠟酒果銀十五
兩照例備辦屆期陳設與朔日同(國子監則例)
釋褐(附)
元
中選進士賜恩榮宴於翰林國史院擇日詣
先聖廟行舍菜禮第一人具祝文行事(元史選舉志)
明
萬歷二十三年定每科進士行釋菜禮先日太
常寺備祭品兔醢棗栗蔬酒香燭于殿廡
神位前是日清晨狀元率諸進士行四拜禮其巾
服每襲巾一如唐制袍一用玉色羅為之木笏
一靴一布襪一俱貯藏用所放榜前三日各赴
監關領釋菜畢乃解巾袍服官服謂之釋褐巾
袍等送監騐收(明史禮志)
崇禎十三年命將下第舉人與廷試貢士史惇
等一百六十三人盡留特用於是惇等上疏請
援進士例謁
文廟行釋菜禮閣臣張四知以為不可上命如所
請(日下舊聞)
欽定國子監志卷十五
