欽定國子監志卷二十九
官師二
典守
兼管國子監事大臣總理本監一切事務
祭酒總司監事董率其屬以教貢監官學生凡
六堂八學教學之勤惰隨時稽核凡貢監入監
者分内外班肄業以經義治事之法教之立課
程以董之朔望講書而啟迪之以考驗定去取
以季考較課業以賙助恤事故歲終而甄别之
肄業期滿經明事治品學兼優者特舉其次咨
部銓選將行鄉試則與兼管大臣輪遞錄科合
格者送順天府與試凡貢監考職及應考各途
均為之咨送官學生亦如之三年京察則書各
屬之考第其優劣六堂助教有缺以學正學錄
資滿者題陞學正學錄有應陞部院經歴司務
等官而司迪素優者保留以助教陞用滿員應
送倉差同知通判等官則遴選而保送之滿洲
八旗及算學生當考恩監者三年一舉奏請考
試八旗官學生有缺遴取挨補教習期滿帶領
引
見凡奏事循其班稽核本監錢糧之出入歲終奏銷
聖廟丁祭則遴派執事官凡月朔主行釋菜禮滿
洲漢人職掌同
司業職貳祭酒凡兼管大臣祭酒所統者皆佐
之貢監生入監以考到驗之朔望與祭酒講四
書性理諸書以迪多士匝月而課之凡稽核六
堂八學之功課及一切題奏行移俱贊行之有
戒約規條則商兼管大臣祭酒行之亦滿漢職
掌同惟蒙古司業專司八學蒙古師生教學之
事稽核其功課蒙古官學生有缺則同祭酒遴
補不與八學滿洲學務及六堂課試之政凡月
朔主行
崇聖祠釋菜禮月望主行拜
聖廟上香禮皆各司業遞司之
監丞掌學規以督教課察勤惰核支銷凡貢監
生到監經司業考到甄取者次月朔日呈兼管
大臣祭酒考驗考驗復取則分撥六堂以教之
廼循大課之甲乙補内外班肄業(諸生願就内班或外班者)
(各聽其自行填寫)稽其曠怠者申飭之失儀者糾正之
不率者懲戒之書於集愆冊凡給假者書其月
日並籍貫年甲所肄經書銷假則查核冊籍而
分别使之復班大課錄科則監試肄業期滿者
咨部銓選應考職者咨部請考八旗漢教習有
缺循其考取之先後而補用之期滿則第其功
課而呈於堂上官祭酒涖任則呈送儀注各官
涖任則引參堂上官凡丁祭先期開具人數移
咨太常寺習儀祭時分獻
大成殿兩廡及
崇聖祠四配兩廡朔望拜
廟先期率各執事習儀拜
廟時分獻東哲凡本監師生暨人役咸聽糾察滿
漢職掌同有缺而新任者未受事則博士助教
攝之凡監丞以下各屬官並聽堂上官差委監
用堂印
博士掌明經說以助啟迪朔望會講諸經並令
諸生背誦所肄之經驗其生熟月以經義經解
試之凡
聖諭及
御製詩文頒於監者恭繕冊而藏之諸生領讀
御書樓書籍則識之於簿讀畢取貯大課錄科則巡
場琉球官生入學則董率教習課之與六堂分
日稽察南學司業涖任呈送儀注朔望拜
廟分獻西哲丁祭分獻同監丞亦滿漢職掌同有
缺而新任者未受事則監丞助教攝之
助教六堂漢助教各涖事於本堂掌分教直省
貢監生諸生歸堂肄業則以經義治事立課程
限日計功劄記所疑而請益者條分辨析之稽
其勤惰别其功過移繩愆廳籍記不率者面訓
之不悛者白堂上官以俟懲辦諸生領讀本堂
書籍則識之於簿立限呈繳每五日一講書月
上旬而課之肄業滿一年則第其文行書之於
冊月稽内外班人數移繩愆廳發膏火衣服銀
(内班給膏火銀外班給衣服銀)凡諸生有疾請假暨他事故則呈
之堂上官移繩愆廳籍記報滿亦如之銷假復
班或有故改補(内班改外班外班改内班)則核實移繩愆廳
辦理凡將鄉試則籍本堂諸生送典簿廳記冊
以待錄科每月公查内班肄業則統六堂而稽
之飭曠怠者分日稽察南學整肅學規凡本堂
書籍器物皆籍記之去任則授代者大課則巡
場考到考騐錄科則監試朔望
聖廟分獻又於土地祠主行上香禮丁祭分獻同
監丞有缺而新任者未受事則同堂學正學錄
攝之八學滿助教掌教本旗滿洲漢軍之子弟
滿文班肄清書繙譯滿洲教習一人課之漢文
班肄經書文藝漢教習四人課之均兼步射騎
射則弓箭教習一人課之咸統於助教凡學生
宜滿文宜漢文量材分撥督率諸教習各勤所
職日有課程不率者懲戒之重則呈斥浹月一
合課一演騎蒙童使背書以觀教習勤惰春秋
彙呈其冊於監以聽兼管大臣祭酒季考歲終
統稽一歲之課回堂甄别學生有缺咨旗遴補
滿十年無成者退回本旗皆呈明堂上官以俟
辦理凡教習及學生領讀本學書籍並識之於
簿立限呈繳凡書皆籍記之去任以授代者朔
望拜
廟分獻哲廡又獻
崇聖祠正位暨四配兩廡丁祭分獻兩廡或執事
大成殿有缺而新任者未受事則同學助教攝之
蒙古助教掌教八旗蒙古子弟董率蒙古教習
一人課學生以蒙古語言文字繙譯學生願習
漢文者撥歸漢館其蒙古弓箭教習課步射騎
射者與滿洲助教同董之考稽職掌並同滿洲
助教有缺而新任者未受事則附近助教兼理
算學助教掌分教算學生課以天文算法凡肄
習算法中線面體三部各以一年為程通曉七
政共以二年為程每季小試歲終大試俄羅斯
學助教掌分教俄羅斯來學子弟不常設滿漢
職掌同
率性修道誠心正誼四堂學正崇志廣業兩堂
學錄職掌與本堂漢助教同每月下旬則課本
堂貢監生丁祭執事
大成殿有缺而新任者未受事則同堂助教兼理
典簿為本監首領掌簿書以稽文移之出入凡
本監事務當咨各衙門者曰月報以咨欽奉
上諭處内閣稽察房吏部起居注曰季報以咨戶部
湖廣道曰年報以咨都察院凡錢糧之咨領於
戶部者曰本監堂屬俸銀俸米曰本監堂屬公
費曰八旗算學教習銀米曰算學生月銀曰中
式舉人旗匾銀曰皂隸口糧曰年例公用物件
凡
聖廟廨舍之筦鑰咸謹掌之屋宇當修則咨部繕
葺器用亦如之籍記祭器樂器敬儲於庫他器
物均書於冊去任以授代者凡貢監生入監詳
稽其印票部照文結乃呈司業考到凡將鄉試
查核内外班諸生及各處貢監之應赴試者具冊
呈兼管大臣祭酒錄科其直省特來鄉試者
均驗明呈司業考到凡本監各官陞調及他事
故皆具稿咨部丁祭則先期陳設監視宰牲分
胙瘞埋諸典禮祗肅將事監造進士題名碑辦
理釋褐花紅約束本監書隸兵役有缺而新任
者未受事則六堂攝之
典籍掌本監書籍板刻凡
頒賜
御製書
欽定書
欽定墨刻及經史子集各種存貯
御書樓俱以類分櫝而謹藏之凡
頒賜之年月日書若干部部若干卷並冊記之本監
堂屬取讀皆謹書於簿讀畢取貯諸生取讀則
立限呈繳失者責償本監板刻暨
武英殿寄監存貯板刻均立冊詳識數目凡書籍
板刻之冊皆鈐以監印新舊交代則詳驗而悉
數之夏月督率匠役開曬印刷各書嚴防損壊
歲終則查報無缺存案備稽或歲久書蠧板泐
隨時修補考課掌收試卷丁祭執事
大成殿有缺而新任者未受事則博士攝之
筆帖式掌文移繙譯滿洲蒙古漢軍職掌同
錢糧處由堂上官遴委本監官二員兼理掌支
領
恩賞銀兩以給歲支凡定例得支者曰内外班諸生
膏火衣服銀曰前列奬賞曰事故賙助曰學舍
歲修曰大課及六堂講課公膳曰修理考課及
公用器物咸經理之按季呈堂上官核算歲終
咨部奏銷
照房亦由本監堂上官遴委本監官滿漢各四
員兼理浹歲而易之掌給貢監生印票(即監照)凡
貢監請給印票者核戶部執照暨戶部各省之
來冊而後給之立冊記之鈐以監印凡諸生舉
鄉試或斥革事故均追繳印票驗銷
當月處本監滿漢各官遞司之掌𫝊抄
諭旨凡各衙門文移收而識之號簿次日呈堂上官
以發所司者經理
檔子房滿洲助教筆帖式理之掌繙譯繕寫清
文奏摺及各衙門文移辦理京察冊籍其行咨
各衙門者曰咨送倉差税差關差曰考補滿洲
助教教習曰滿洲蒙古漢軍官員揀選部院堂
主事部寺司庫各衙門筆帖式外省同知通判
知縣等官曰八旗官學各官告假曰蒙古教習
遴選補缺期滿出缺曰選取八旗官學生曰八
旗官學生考試庫使曰漢軍官學生遴選外郎
曰奏考八旗恩監生均行文經理凡朝會大典
先期𫝊知本監各官
教習掌分課八旗官學本館學生統於助教凡
官學滿洲蒙古教習各一人漢教習四人蒙古
弓箭教習一人滿洲教習掌滿洲學生清書繙
譯蒙古教習掌教蒙古學生蒙古語言文字繙
譯漢教習掌教經書文藝蒙古弓箭教習掌教
合學騎射凡滿洲學生宜習清文若漢文均由
助教量材分撥蒙古學生習蒙古文或願習漢
文者聽凡滿洲漢人教習之職學生每日到學
各令畫到授書背書講書覆講習字默寫經書
日有課程有不率者責懲之旬之三八日習滿
文者課清書繙譯習漢文者課文藝一切功課
並督學生隨日籍記彙交助教按季呈本監堂
上官查核春秋赴監聽堂上官會考凡官學生
肄業以十年為限期滿者報監開缺教習朔望
赴監隨本監官拜
聖廟蒙古教習課程與滿漢教習同蒙古弓箭教
習日教一館學生騎射一學六館凡六日而遍
(八旗官學各滿洲館一蒙古館一漢館四)浹月則率學生出城校射
以為常課蒙古教習朔望不赴監拜
廟
(謹案國子監堂屬各官典守事宜謹遵乾隆十二年)
(欽定會典則例三十七年欽定會典)
(欽定國子監則例分晰開載至前此屢有更定現在俱仍遵奉施行當敬錄以備參考者並識於後)
順治元年定國子監條規祭酒司業職在總理
監務嚴立規矩表率屬員模範後進監丞職在
繩愆凡教官怠於師訓監生有戾規矩並課業
不精悉從糾舉懲治立集愆冊登記備考博士
助教學正學錄職在教誨務須嚴立課程用心
講解如或怠惰致監生有戾學規者堂官舉覺
罰治典簿職在明立文案并支銷錢糧季報文
冊典籍職在收掌
御書樓一應經史書籍板刻滿洲蒙古漢軍監生責
成八旗助教漢監生責成漢助教學正學錄等
官務在嚴加訓誨不得怠惰徇情以致廢弛
康熙二十四年申嚴監規
御書樓書籍板片不時查閱如有刷印方開不許印
匠損壊火燭尤宜小心檔子房各項文案官吏
小心收貯不許帶歸私寓凡有查閱即時呈覽
康熙二十七年議准琉球國陪臣子弟入監讀
書由監於附近房屋撥給十餘間為住居之所
取貢生一人令其教習博士一人專管董率祭
酒司業等不時稽察俾講解經書學習道藝
康熙三十一年覆准國子監季考月課雖有成
例恐日久廢弛嗣後考試務親身督課分别奬
勵每月朔望令滿漢肄業生齊集講書如視為
具文不實心奉行從重議處
雍正二年覆准令祭酒司業𫝊助教教習等每
月親臨官學不時廵察奬勤儆惰每月𫝊至監
考試一次
又議准琉球國陪臣子弟入監讀書照康熙二
十七年例遴選文行兼優貢生盡心訓迪委博
士一人董率本監堂官不時稽察其教習生廪
糧咨部考職等項照官學教習之例其子弟住
房食用四時衣服亦統令稽察務令得所是年
博士適缺員
詔從監臣之請派學正一員董率之
又議准祭酒季考司業月課出四子書題一道
五經講義各一道治事策問各一條至六堂助
教等官每月按堂考課亦照此例
乾隆元年議准御史毛之玉奏國子監祭酒司
業所管貢監生為數繁多耳目難周其助教等
員分司訓課派撥入堂各有專屬稽查便易應
將貢監生責成助教等留心體察有不安本分
實跡可據者申報祭酒司業查究若瞻徇姑容
不行舉報發覺一併處分
乾隆二年議准御史薛馧奏國子監責成祭酒
司業董率屬員以道誼經術造士其不肖者指
實參糾若查有訓士實跡即行議叙至品端學
正師道尊嚴者隨時薦舉陞用
又總理監務尚書孫嘉淦奏准國子監監丞堂
期到廳辦事外朔望日稽查拜
廟諸生有無齊集凡執事不謹班次參差俱應查
察每旬查堂一二次遇堂上官講課整肅堂規
分别功過秉公核實不得偏徇六堂助教學正
學錄每逢講課之期務湏早集辦事朔望各詣
本堂公案敦勉諸生不得視為具文至督課諸
生批晰劄記閱定課藝必按期呈堂核定發閱
仍繳本堂存貯彙核
乾隆三年總理監務尚書孫嘉淦奏准官學生
入學三年内專歸漢教習教授經書三年之後
有願習繙譯者責成助教專教繙譯凡官學一
切事務助教辦理蒙古官學責成蒙古助教撤
回舊設喇嘛八名
乾隆四年總理監務大學士趙國麟奏准助教
等官課士宜嚴查六堂助教學正學錄每堂二
員以司教課該員或分課或輪班或居住南學
必須朝夕講誨稽其課程察其勤惰辨其優劣
禁其浮囂其實力奉行者分别記功京察列為
優等怠荒厥職者重則即行題參輕則分别記
過京察列為下等
乾隆十一年議准總理監務侍郎臣德沛奏凡
援例貢監各於報捐所在將本生年貎籍貫三
代履歴造冊送監本監設立號簿列名詳記各
給印票一紙在外報捐者發與督撫轉給在部
報捐者本生到監親領如有斥革病故一面報
部一面繳銷印票
又議准八旗官學子弟分有清漢兩途助教一
官有督率一學之責不但教習繙譯即漢教習
亦應稽查
乾隆二十二年順天府尹臣劉綸奏大宛兩縣
貢監生頗有冐籍者奉
諭此等貢監生分堂肄業年貎語音不難立辨應專
責成於本監官令於肄業時嚴加察驗以杜假冐
倘濫行收考一經發覺嚴加議處
附吏役執掌
國子監額設書吏九名堂書四名東廂案房(繁缺)
西廂案房(簡缺)並承辦堂行事件堂印房(簡缺)承辦
用印事件堂火房(簡缺)管硃盒筆硯繩愆廳一名
(繁缺)管本廳文案博士廳一名(簡缺)管本廳文案兼
辦六堂典籍廳事件典簿廳二名案房(繁缺)管本
廳文案印房(繁缺)管用印事件檔子房一名(繁缺)管
本房一切文案
額設皂役二十九名堂皂八名繩愆廳二名(一兼)
(鑲黃旗官學差使)博士廳三名(一兼正黃旗官學差使)典簿廳二
名(專辦本廳)率性堂二名(一兼正白旗官學差使)修道堂二名
(一兼正紅旗官學差使)誠心堂二名(一兼鑲白旗官學差使)正誼堂
二名(一兼鑲紅旗官學差使)崇志堂二名(一兼正藍旗官學差使)廣
業堂二名(一兼鑲藍旗官學差使)算學二名(專辦本館)以上各
役兼灑掃伺候廵視啓閉輪班值日考試驅閒
人呵禁出入
額設廟戶十三名灑掃廟祠封鎖門戶兵丁十
二名徼廵廟門(由步軍統領衙門撥派)厨役一名司厨茶
庫一名司茶刷印匠四名刷印書籍並歸本管
官約束
附稽驗簿冊
堂行簿由堂上官判押凡文移出入月日事由
具載焉
堂諭簿凡堂上官批發事件或特有飭諭所司
各詳識於簿
考勤簿凡四廳六堂八學檔子房均設每堂期
呈堂上官查驗八旗教習另有考勤簿本學助
教司之月終呈堂上官查驗
交代冊凡四廳六堂八學錢糧處照房當月處
檔子房遇陞遷事故俱立交代冊將涖任以來
經理檔案各事新舊交代呈堂上官鈐印書吏
役滿亦令其具並無遺失結狀接辦經承亦具
接辦結狀本管官驗明呈堂上官核覽附卷備
查
考驗冊繩愆廳司之凡貢監生考到後聽總理
大臣及祭酒考驗閱定甲乙繩愆廳出榜曉示
按名次逐月造冊試卷用印鈐封與點名冊俱
存廳備查
撥堂冊繩愆廳司之凡貢監生考驗後未經補
班繩愆廳查照考驗名次先後按堂分撥周而
復始備書於冊六堂各官亦各詳識諸生年貎
籍貫經書存冊備查
補班冊繩愆廳司之凡貢監考驗後應大課一
次例得補班其肄業月日皆入此冊起算内班
注明所居號舍每月大課一次本堂課二次俱
面試外班注明舍館僦寓之所其離京三十里
外者不准補班每月大課亦面試本堂課則於
大課時給題限日親繳内班曠課一月者改外
外班曠課三月者扣除
大課點名冊繩愆廳司之凡總理大臣祭酒季
考司業月課並曰大課按六堂分晰内外班造
冊呈堂上官點名考試繩愆廳面給膏火其未
補班及復班者均附於後一體考試試畢封貯
存查
大課等第冊繩愆廳司之凡季考月課取定等
第出榜曉示仍立冊存案
給假冊繩愆廳司之凡内外班諸生或遇有省
親回籍等事赴本堂官禀明本堂官以呈堂上
官給假移廳備書事由於冊並載經書年貎籍
貫坐監年月復班則按冊補曠其復班逾限無
本地方官文結申明稽延之由者以前肄業年
月不准接算
集愆冊繩愆廳司之凡貢監生不遵學規者即
行申飭備書此冊示戒
報滿冊繩愆廳司之凡内外班恩拔副歲優等
貢生及廩貢肄業三年期滿者本堂官查明有
無告假考劣記過應扣月日帶領赴堂上官處
遞呈批發查核詳識此冊照例咨部銓用俊秀
貢監不咨選亦記冊備查
咨送考職簿繩愆廳司之凡三年鄉試之前吏
部咨取考職貢監由廳查驗本生執照本籍來
文同鄉六品京官印結詳記於簿呈堂上官彙
送
漢教習補缺冊繩愆廳司之凡八旗官學漢教
習考取名次及前此已補現來銷假者其告假
先後俱開列於前現任將滿教習報滿年月開
列於後一新一舊相間補用由廳呈堂上官查
驗
功過簿繩愆廳司之凡本監滿漢各屬記功記
過各識事由及年月日於冊堂上官標發繩愆
廳收存京察參閱分别殿最
禮儀簿繩愆廳司之凡朔望拜
聖廟及
崇聖祠土地祠繩愆廳將
大成殿四配兩廡分獻及後殿土地祠等處上香
各官遂次開列於前六堂貢監生充正引哲引
廡引鳴贊司爵司尊諸執事者開列於後其餘
隨班行禮者分堂列名親書到字或諸生執事
儀節生疎隨班行禮臨期不到者並以不遵約
束記集愆冊香燭祭品典簿先期嚴飭廟戶敬
謹陳設諸生上堂謁見應分班候齊以次祗揖
如進退舛錯及不到者指名呈堂上官申飭
内班畫到簿博士廳及六堂官遞司之每朔望
博士赴南學值日餘日則六堂助教學正學錄
分值各於清晨𫝊齊諸生畫到質疑問難不拘
經史遇本堂官課期𫝊集面試批閱其有暫行
請假注明緣由時刻月終送繩愆廳呈堂曠功
者罰改外班
課程冊六堂官司之凡六堂諸生各令自立一
冊逐日詳識所讀之書所習之字每十日呈送
本堂官批閱面加訓示朔望博士查驗每月酌
休假三日曠業者量懲
官學生補缺冊八學助教司之凡八旗官學生
補缺入此冊起算於各生名下注明到學月日
屬何佐領及本生三代年歲備查
官學生記名冊八學助教司之凡八旗官學生
經堂上官遴選正取外酌其尚有可造者記名
候補備書此冊按名補入讀書俾無攙越補完
再行各旗咨取
官學生畫到簿八學助教司之凡八旗官學生
每日到學於此冊畫到有事給假者注明備查
官學生功課冊八學助教司之凡八旗官學各
立冊令學生將所讀何書所溫何書每日填寫
起止歲終由博士廳呈堂上官查核至教習三
年期滿又各將所教學生造冊填明功課一送
繩愆廳一呈堂上官以候查核
驗照簿典簿廳司之凡貢監生到監親携文結
及部監兩照赴廳驗訖書押於簿
考到冊典簿廳司之凡貢監生考到司業取定
甲乙出榜曉示仍按月書其名次於冊試卷用
印鈐封存廳備查
錄科冊典簿廳司之凡鄉試之歲貢監生赴監
驗文驗照考到錄科其名次先後及應考幾次
始得錄取皆詳悉載冊呈堂上官查核
撥堂簿典簿廳司之凡貢監生考到錄取後分
撥六堂各書於冊
親供冊典簿廳司之凡貢監生錄科取具本生
年貎籍貫三代經書親供彙書於冊
到任簿典簿廳司之凡本監堂屬各官到任年
月日及履歴詳識備查
印結簿典簿廳司之凡本監各官員為其同鄉
人出具印結典簿廳立簿識之鈐角備查
題奏簿典簿廳檔子房司之凡本監題奏各事
隨時詳識歲終將一年所有奏摺夾片呈堂上
官查核
祭器樂器簿典簿廳司之凡
聖廟祭器樂器及一切陳設分冊詳識鈐印貯廳
時為查檢
器用簿典簿廳司之凡公堂兩廂四廳六堂南
學一切器用俱詳識某處某器若干件於簿鈐
印存廳備查
官廨簿典簿廳司之凡本監廨舍楹數俱繪圖
立簿存廳備查
收文簿凡外省文移典簿廳司之在京各衙門文
移檔子房司之俱以類分記粘連原卷呈堂上
官與當月處號簿查對
點卯簿典簿廳司之凡兩廂四廳六堂書吏皂
役及廟戶兵丁人等由廳立簿記載姓名朔望
點視
經籍書板簿典籍廳司之載明書若干部墨刻
若干卷書板若干片鈐之以印凡
御書樓所貯書籍典簿掌其成數博士司其出入别
刊書目分給六堂貢監生有願領讀者具領紙
向博士廳取閱限日交繳毋許損失博士廳詳
記領書月日於冊每月呈堂上官與課程冊參
觀用稽勤惰
武英殿寄監板片歲終清查或全或缺典籍廳悉
記於簿亦鈐以印
錢糧支放簿錢糧處司之凡支領錢糧給發膏
火俱記此簿
報捐簿照房司之凡報捐貢監者照戶部及各
省來文編載
鈐號簿照房司之凡監給各生執照編字排號
記其給發月日於簿
銷照簿照房司之凡貢監生中式或斥革等事
故繳照銷毁者按各衙門來文編載
公項簿照房司之凡定例貢監生領照者輸銀
二錢以充辦事公用積照千張照房按號呈堂
上官查核
用印點單簿照房司之凡盖用堂印顆數委監
印官二員記載照房亦立簿識之皆呈堂上官
過硃典簿廳用印則本廳自立冊識之
當月號簿當月處司之凡各衙門來文編號記簿
京察簿檔子房司之凡三年京察大典例於前
一年之冬即派員於檔子房經理本監滿洲漢
人各員考語優劣並行載入
滿洲蒙古教習補缺冊檔子房司之凡八旗官
學滿洲蒙古教習弓箭教習出缺補缺備書於
冊呈堂上官查驗
(謹案以上諸簿冊俱鈐堂印交各廳官自行司記載不令書吏涉手照慎重典守之義焉)
典守(附)
元
國子監祭酒司業掌國子教令監丞專領監務
(元史百官志)
(謹案百官志國子監又有典簿一員不詳其職)
國子學博士掌教授生徒考校儒人著述教官
所業文字助教分教各齋生員學正學錄督習
課業典給掌生員膳食(同上)
至元二十四年立國子學而定其制設博士通
掌學事分教三齋生員講授經旨是正音訓上
嚴教導之術下考肄習之業復設助教同掌學
事而專守一齋正錄申明規矩督習課業凡讀
書必先孝經小學論語孟子大學中庸次及詩
書禮記周禮春秋易博士助教親授句讀音訓
正錄伴讀以次𫝊習之講說則依所讀之序正
錄伴讀亦以次而𫝊習之次日抽籖令諸生復
說其功課對屬詩章經解史評則博士出題生
員具藁先呈助教俟博士既定始錄附課簿以
憑考校(元史選舉志)
(謹案元史百官志國子學載有伴讀之官而闕其職事盖史本有之而𫝊寫脱落矣觀選舉志)
(所載可以互証)
延祐二年集賢學士趙孟頫等議定國子學法
立游藝依仁據德志道時習日新六齋隸諸生
其有不事課業及一切違戾規矩者從學正錄
糾舉正錄知見而不糾舉者從本監議罰之(元史)
(選舉志)
至正十五年參知政事實勒們言舊立國子監
專教四集賽愛滿官員子弟今宜諭令嚴為訓
誨從之(元史順帝紀)
(謹案續文獻通考作元統十五年奏考順帝初即位建元元統至三年即改號至元續通考誤)
附吏員
國子監令史二人譯史知印典吏各一人(元史百官志)
明
祭酒司業掌國學諸生訓導之政令凡舉人貢
生官生恩生功生例生土官外國生幼勲臣及
勲戚大臣子弟之入監者奉監規而訓課之造
以明體達用之學以孝弟禮義忠信廉恥為之
本以六經諸史為之業務各期以敦倫善行敬
業樂羣以修古樂正成均之師道有不率者扑
以夏楚不悛徙謫之其率教者有升堂積分超
格叙用之法課業倣書季呈翰林院考校文冊
歲終奏上監丞掌繩愆廳之事以參領監務堅
明其約束諸師生有過及廪膳不潔並糾懲之
而書之於集愆冊博士掌分經講授而時其考
課凡經以易詩書春秋禮記人專一經大學中
庸論語孟子兼習之助教學正學錄掌六堂之
訓誨士子肄業本堂則為講說經義文字導約
之以規矩典簿典文移金錢出納支受典籍典
書籍掌饌掌飲饌(明史職官志)
凡春秋仲月上丁遣大臣祀先師則祭酒司業
總其禮儀車駕幸太學則執經講義新進士釋
褐則坐而受拜(續文獻通考)
國子監司業二員分為左右各提調三堂(明史選舉)
(志)
(謹案此洪武十六年所定亦見明太學志)
成化七年令本監錢糧兼委博士助教廉謹者
公同收支以防奸弊(辟雍紀事)
自博士而下每月正堂帖委一員守廟兼同典
簿支放各項錢糧凡聖廟一應禮器樂器雜物
皆交盤封固提督廟戶看守春秋丁祭及朔望
則督地方及廟戶打掃潔淨六月六日同太常
寺遣官開曬樂器放過錢糧則與典簿公同具
數呈東廂每日升堂同廵風廵倉庫官報云守
廟無事又自博士而下日輪一員廵風該日號
長將廵風簿送本官並廵倉庫官畫知本夜提
督各該堂長號長及皂隸人役環監號廵視次
日報廵風無事或生員出號在號飲酒生事並
一應偷竊鬭毆事關本監則次日禀廂裁處又
委六堂一員兼管號舍凡生員住號修號貼號
立簿稽查號舍損壊及監生撥號不住者呈堂
裁處又選委六堂一員同典簿收支錢糧一應
出納無小大俱公同照數登簿呈堂以憑查考
(明太學志)
國子監銅印方二寸五分厚五分繩愆廳博士
典簿廳銅印方二寸厚二分二釐典籍廳銅印
方一寸九分厚二分二釐(明史職官志)
洪武十五年二月頒定監規本監正官職專總
理一應事務須整飭威儀嚴立規矩表率屬官
模範後進不可尸位素餐因而怠惰監丞之職
所以參領監事凡教官怠於師訓生員有戾規
矩并課業不精廪膳不潔並從糾舉懲治務要
夙夜盡公嚴行約束毋得瞻徇以致廢弛博士
助教學正學錄等官職專教誨務嚴立工程用
心講解以臻成效如或怠惰不能自立以致生
員有戾規矩者覺舉到官各有責罰掌饌職備
廪食供給師生務要恪恭乃事飭令豐潔毋得
通同膳夫廚役使人等因而尅减以致不充違
者依律問罪典簿職掌文案凡一應學務並支
銷錢糧季報課業文冊等項皆須明白稽考毋
得通同吏典人等侵損漏落作弊違者並依律
處治(明太祖實錄)
洪武十五年五月禮部尚書劉仲質等奏定監
規各堂教官每班選厚重勤敏生員一名以充
齋長堂宇宿舍俱各整飭應用什物皆已備具
務在潔淨閒雜人等不許輒入其在學人員敢
有毁汚作踐者從繩愆廳糾舉治罪本監官員
及官民生並不許將帶家人僮僕擅入紛擾汚
雜違者從繩愆廳糾治掌膳專供飲食務要恪
恭乃事毋得簡慢師生病不能行履者許令膳
夫供送若無病不行隨衆會食者不與當日飲
食除三飯之後不許别與茶飯横索者繩愆廳
糾治乃錄於集愆冊監丞置集愆冊一本各堂
生員凡有不遵學規即便糾治仍將所犯附寫
文冊以憑通考初犯記錄再三犯决竹笓有差
四犯發遣安置師生所用飯食物料一一備具
若掌管之官不將官貯物料放支别差市夫廚
役人等日逐補辦諸食物者許生員面奏從之
(同上)
洪武十六年正月又定監規正官嚴立學規察
六堂講誦課業定生員三等高下六堂師範高
下博士五員雖分五經共扵彛倫堂西設坐教
訓六堂依本經考課(同上)
洪武三十年又定監規各堂教官所以表儀諸
生必當躬修禮節正其衣冠率先勤謹使其有
所瞻觀庶幾模範後學今後故作闒茸有失威
儀者許監丞糾舉以憑區處若監丞故不覺察
及懷私糾舉不當者從監官奏聞區處(同上)
(謹案太學志云近日修志前賢建白及逐年事例多無可考以不立案故也故北雍規制前史)
(闕如然大約遵洪武初制盖明代監規自洪武以後冇廢弛而無更易故備錄之以存一代之)
(典與他篇斷自永樂者稍殊焉)
附吏役
國子監當該典吏四名外兩廂辦事吏隨吏部
撥送無定數内吏二名專守兩廂火房書手博
士廳寫課一名典簿廳一名廟戶舊十名後十
三名每日輪守廟二名直堂及守各堂器用一
名把大門一名東西廂各三名繩愆廳一名博
士廳一名直堂皂隸十名把大門二名看朝房
二名東廂八名後分僱十名西廂六名後分僱
八名東廳直廳皂隸三名後分僱四名典簿廳
直廳二名看倉斗級二名後分僱八名庫子二
名掌饌廳一名分僱二名膳夫八十一名(本民僉百)
(名係順天保定河間永平四府所屬遞年僉替内改撥廟戶十名庫子一名逃亡八名存八十)
(一名宏治十五年祭酒謝鐸題凖本監屬官員給一名使用其餘收僱直銀每名十兩以充公)
(用)徒充膳夫一百五十名刑部例行禮部轉送
(後歲送不過二三十名分撥堂廳皆年老貧病不堪實用)刷印匠四名宛大
二縣分撥水夫二名東西廂各一人朝房一人
歇家十名答應收糧小脚十二名搬送糧米仍
充本監一應公使(明太學志)
附稽驗簿冊
國子監所設簿冊曰公座簿每月一扇每日未
升監前各屬官以次畫訖兩廂公座當該吏先
送司業次送祭酒畫訖判日祭酒有故不至則
司業代判曰實歴簿兩廂東廳俱設官生舉人
一冊歲貢一冊援例生一冊每名下寫係某處
人由官舉歲例於某年月日入某堂某班例生
并寫由廩增附青俊秀各脚色由原籍起文部
劄送監則為實歴尚須行查者則為暫收凡本
生出差給假復班皆填註簿曰班簿分三十二
班每班不論官舉貢例但依入監月日寫姓名
籍貫及差假等字以便查閱亦曰點名簿曰監
規簿東廂給本生監規登簿訖禮生引赴西廂
兩廳登記限一月内熟背背訖西廂西廳查驗
判銷再引赴東廂及東廳判銷曰集愆冊設扵
東廳分三十二班逐歲月書各生名下或橔鎖
幾日壓撥幾次罰曠若干日有因病久曠者亦
附書曰舉善簿本生在監有善行關風教者本
生師及友長同鄉生從實呈報書簿量加奬勸
曰東廂堂稿簿凡師生各事與錢糧行各衙門
事宜詳具緣由逐日書簿判行備考曰號簿凡
本監各事務收發各衙門文書用印掛號以防
欺偽曰印簿凡遇用印備書某日用印若干曰
撥歴簿凡監生撥正雜歴名數若干各以官舉
貢例扣足年月照撥單填注曰撥差簿應撥長
短差者明開坐班月日所撥某差某時復班曰
禮器樂器簿凡諸器各登總數每月守廟官交
代查點責廟戶看守丁祭照數驗發洗滌祭畢
查收曰器用簿凡公堂兩廊五廳六堂一應公
用器物照所在多寡數目開載用堂印鈐記一
存東廂一存典簿廳曰官廨簿凡本監官房若
干坐落何地頽圯修整一一登記鈐印存東廂
曰内外號舍簿照例註明委屬官督同號長巡
守倒塌呈明查修曰經簿書板簿典籍廳逐一
登載損缺查明修補各堂取閱備載曰徒役簿
典簿廳查明登冊曰錢糧簿俱典簿掌管收放
登記遇月終季終年終交盤照簿查算曰卷簿
凡各部公務或題覆本監奏請或奏擬本監事
宜到監俱立簿備查曰供事簿凡文廟兩廂兩
廳各班禮生講章禮生六堂堂長友長各舍號
長俱登載幾人某姓某名曰巡風簿凡二凡廳
堂官每日輪值巡守内號封鎖外門掌饌官每
日輪值巡守倉庫皆先日堂長各持所記之簿
畫知次日送堂判日曰序任簿凡本監官員到
任即登記姓名字號籍貫出身到任年月陞遷
亦如之曰習禮公侯伯卯簿凡已襲未襲應習
讀者列名每日畫卯曰丁祭訪官簿曰集禧簿
派各生訪明各官寓所祭畢查各獻官陪祭官
及六品以下先日拜廟官頒胙曰背書簿堂上
掣籖先赴博士廳背訖再揭試生熟送西廂試
背生者或罰曠皆書曰講書簿會講先日開題
送西廂裁點具稿送改正發西廳錄簿曰查課
簿監生每月作課六篇送本堂看訖彙送西廳
詳定等第揭送西廂列等勸懲凡篇數不完字
畫潦草者計篇罰責悉載曰查倣簿監生每日
寫倣一幅送本堂圈改月終送西廂查驗責者
悉注曰六堂通知簿(天順二年奏准)以備撥歴者曰各
堂勘合文簿舊定監規凡積紅圈七百以上者
升率性堂曰六堂卯簿每生二行行十五日每
日到堂畫卯不到者本堂判不到呈廂究治曰
歲報冊自去年十二月十六日起至本年十二
月十五日止一應官恩舉貢例監凡舊管新收
開除實在各若干查開呈堂奏進仍具清冊送
禮科(同上)
歲報監生冊即周人學士之版也每歲終總一
歲諸生之數分舉貢官例舊管新收開除實在
之日以獻於天府人材興替於是驗焉(續文獻通考)
欽定國子監志卷二十九
