欽定國子監志卷四十一
生徒七
外藩入學
外藩就學國子監者有琉球學有俄羅斯學俱
不常設或該國王奏請奉
旨俞允乃令其所遣陪臣子弟入學讀書由監臣遴
貢生為教習又派博士助教等官董之學成遣
歸
康熙二十三年冊封使臣汪楫林麟焻自琉球
還疏言中山王臣尚貞親詣館舍懇為轉奏願
令陪臣子弟四人赴京受業得
旨允行至二十七年琉球國王遣其子弟梁成楫鄭秉
均阮維新蔡文溥四人隨貢使耳目官魏應伯
至京
詔許其入監讀書並
命所司安置得所尋選取肄業貢生一人令其教習博
士一員專司董率祭酒司業時為稽察俾之講
習有成焉
三十年琉球國王臣尚貞疏奏前陪臣子弟入
學已久乞許歸養得
旨遣歸
五十九年冊封使臣海寳等疏稱中山王臣尚
敬願遣陪臣子弟入監讀書得
旨允行至雍正二年琉球國王遣其子弟鄭秉哲鄭謙
蔡宏訓至監秉哲等自陳願學為四書五經義
因遴拔貢生李著為教習以訓之時適博士缺
員派學正顧蒙董率國子監堂上官以時稽察
如舊制是年蔡宏訓病故
特賜白金三百兩以二百兩交貢使附歸其家以一百
兩交禮部官於近京地方營葬
六年琉球官生鄭秉哲等以父毋衰老倚閭望
切請得歸國終養經部議准前此琉球官生入
監者由其國王疏請遣歸始令其馳驛還國今
鄭秉哲等雖未經其國王疏請但懇乞歸養乃
人子之孝思且情詞真摯可憫應請令其歸國
續奉
旨照都通事例賞以大綵縀各一匹裏綢各一匹毛青
布各四匹傔從二人亦賞毛藍布各四匹禮部
筵宴一次給驛令同貢使毛汝龍等返國
又是年俄羅斯遣其陪臣子弟魯喀佛多德宜
畹喀喇西木米海拉等詣京懇請肄業
詔即舊會同館設學
命王大臣簡選助教引見以滿洲助教胡什圖漢助教
陳憲祖專掌教事學成遣歸
乾隆六年定俄羅斯遣陪臣子弟入學習讀清
漢書國子監於滿漢助教内簡選二人專掌教
事
十五年定俄羅斯學滿漢助教遇有陞遷事故
應更換者由監臣揀選八旗六堂助教文理明
白者派令管理咨明吏部理藩院存案
二十二年冊封使臣全魁周煌自琉球還疏言
臣等奉使將旋中山王臣尚穆詣館設宴送臣
令陪臣通事向臣等致詞懇請許其遣陪臣子
弟入學部議應如所請令於應貢之年來學至
二十五年禮部劄送琉球國陪臣子弟鄭孝德
梁允治蔡世昌金型入監本監選取拔貢生潘
相為教習以訓廸之並派博士張鳳書助教林
人櫆董率堂上官稽察如定制
二十五年梁允治金型相繼病故
詔從雍正二年例賙䘏
二十六年恭遇
皇太后七旬萬夀聖節琉球官生鄭孝德等隨國子監
肄業諸生恭
進詩冊又呈請隨班迎
駕時監臣為之代奏得
旨允行十一月二十五日
皇上親奉
安輿由
圓明園還
宫國子監官率諸生恭迎於西直門内時孝德等
派助教二員率之跪於道左
上霽顔顧問
駕還宫
特賜孝德等縀匹
二十八年鄭孝德蔡世昌在學三年頗知文藝
所作性理論並駢體文俱有可觀書法亦端楷
時琉球國王臣尚穆遣耳目官馬國器正議大
夫梁煌等賫表請
旨遣歸部議如所請
詔賞賜筵宴如定制
外藩入學附
嘉靖五年琉球中山王遣官生蔡廷美等四人
入學十一年歸國(續文獻通考)
(謹按元之啟疆最為遼闊遠譯之臣服者紛綸於史冊而遣子入學獨未之有故綴輯止自明)
(始苐明自洪武初即有高麗琉球中山王山南遣子入學其後來者絡繹又明史選舉志載日)
(本暹羅皆有官生入學嗣後沿為故事以皆在南監肄業與今國子監無涉故不詳錄)
嘉靖十七年琉球中山王遣梁□等四人入國
學至二十三年歸國(同上)
嘉靖二十九年琉球來貢携陪臣子五人入國
學(明史外國𫝊)
(謹按明永樂時滇蜀蠻官皆遣其子弟入監然徼内土官本屬聲教所暨則其向化來學分所)
(應然而當時輒詫為盛事何所見之小也又其時太學前有交趾號舍盖成祖設以處交趾官)
(生者考永樂時南交曾為郡縣非外藩入學者比故並從刊削焉)
欽定國子監志卷四十一
