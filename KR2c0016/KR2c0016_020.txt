欽定石峯堡紀略卷二十
十一月二十八日己卯福康安奏言竊(臣)前准哈
密喀什噶爾辦事大臣咨拏獲靖遠縣逆犯馬四
軰子沙重文胡剛之親属馬奉舉沙一珍沙重武
胡魁胡鰲等又伏羌縣禀報拏獲馬希中一犯俱
觧省歸案審辦兹據陞任臬司陳步瀛新任臬司
汪新將觧到各犯逐加硏訊據馬希中供認賊人
攻擾伏羌將該犯裹脇從逆曾經随同與官兵打
仗兩次後賊衆為官兵所破畏懼逃匿兹于十月
初七日潜回本處被族人綁縳送官等語又據馬
奉舉等五犯僉供該犯等均係出口謀生並不知
伊子及伊兄弟在籍隨同謀逆情事但係律應緣
坐之犯應均請即行正法(臣)覆加提訊屬實查馬
希中一犯隨同逆匪抗拒官兵後因賊敗潜逃希
圖漏網今經縳送自應立正典刑至馬奉舉等五
犯既據供明實係逆犯之父暨同胞兄弟雖不知
情俱應緣坐當即派委按察使汪新(臣)標中軍副
將王彙將該犯等綁赴市曹按名正法訖奏入
上諭部知之
十二月初八日己丑福康安奏言竊(臣)據安定縣
禀報續獲逸賊馬名正馬名忠二犯當即飭令觧
省審辦嗣據靖遠縣禀報續獲竄匪張三娃子一
犯並准塔爾巴哈臺烏什烏魯木齊等處拏獲逆
犯親屬黃宣哈禮鐵阿都子鐵印哈明穆守榮妥
江妥六十五劉天俸馬宗馬中相馬呼腮子等犯
押觧來甘又據安定縣詳報續獲應行緣坐犯屬
馬二娃子車哈娃子馬英馬七十一傅有王六娃
子等犯陸續觧省經臣飭司審訊兹據臬司汪新
訊明馬名正馬名忠張三娃子三犯供認被賊裹
去給與號褂腰刀矛子隨同屡次打仗後因賊人
殱滅畏惧潜逃先後被拏等情又據訊明馬二娃
子車哈娃子馬七十一鉄印王六娃子係已正法
逆犯馬金昌車朝禮馬世林鐵光保王成之子馬
英傅有馬中相哈明馬宗係已正法逆犯馬如庫
傅見瑚馬有哈舍兒巴馬拜拜子之父黃宣鐵阿
都子妥江係已正法逆犯黃彩鐵文花妥成之胞
弟哈禮馬呼腮子劉天俸穆守榮係已正法逆犯
哈文馬有劉天眷穆昇貴之胞兄妥六十五係已
正法逆犯妥成之胞姪均屬律應緣坐禀請即行
正法前來(臣)覆加提訊屬實查馬名正馬名忠
張三娃子三犯隨賊屡抗官兵法無可貸其馬二
娃子等一十八犯雖不知謀逆情事但既係逆犯
之父子胞姪胞兄弟均應緣坐隨委按察使汪新
(臣)標中軍副將王彙將馬名正等二十一犯押赴
市曹會同監視行刑訖奏入
上諭部知之
同日福康安又奏言竊(臣)欽奉
諭旨令將逆回經過地方所有被焚廟宇神像量為修
葺粧塑等因欽此(臣)伏查賊回所至焚掠村庒並敢
燒燬廟宇殘損神像實屬罪大惡極自速刑誅(臣)
於軍務告蕆後即飭令各該州縣查明城鄉被燬
廟宇除有關
祀典者亟應詳請修建外即民間廟宇有被賊焚燬者
亦應量為繕葺其神像殘燬者重加装塑甘省邊
陲僻地民間廟宇規模本不閎壯修葺較易為力
現已一律完整奏入報
聞
十七日戊戌福康安奏言竊自七月内軍務告竣
以來(臣)時時諄飭地方文武加意稽察多派兵役
搜查餘匪如有竄匿之犯即行拏獲毋得稍存疎
懈嗣據署隴西縣知縣杜夢錫禀報該縣張家營
地方拏獲逸賊安定縣回民張談一名復據靖遠
協副將袁國璜署靖安縣知縣王賜均禀稱于該
縣羊稍兒地方拏獲賊匪馬守山一名訊知尚有
同逃之犯馬倉藏匿南山内袁國璜即同派往靖
遠一帶廵緝之署遊擊德昌押帶馬守山跟蹤查
緝至山僻處有一窑洞據馬守山指稱即係該犯
同馬倉藏匿之處該犯因出外覓食被拏其馬倉
現在窑内隨督同兵丁進窑擒拏馬倉即持棍迎
撲出窑拒捕當被兵丁路榮額外外委范廷貴用
矛扎倒旋即斃命割取首級同木棍一併呈賫前
來(臣)騐明首級仍令帶回原處梟示並將獲犯馬守
山同隴西觧到賊犯張談飭發臬司審訊據該司
禀稱訊據張談供認在馬家河經賊人紏約入夥
随在賊營熬茶做飯並未随同打仗後因賊敗逃
至隴西即被拏獲又據馬守山供認在糜子灘從
賊随至鷹窩石白楊嶺等處與官兵打仗由亂草
灣渡河逃避潜匿山溝被兵役拏獲等情(臣)覆訊
無異查張談馬守山二犯或為賊服役多日或随
賊抗拒官兵均係從賊之犯法無可貸随即委按
察使汪新會同(臣)標中軍副將王彙將該二犯綁
赴市曹監視行刑訖奏入報
聞
五十年正月十三日癸亥福康安奏言竊照陜甘
二省回民較多仰蒙
聖澤㴠濡以飬以教均沾
丕冒鴻慈自農工商賈而外多有食糧充伍並且中式
武科者恭惟
聖主一視同仁漢回並無岐異惟是回民習武者多而
習文應試之人甚少(臣)竊以含生負性秉賦無殊
當使沐浴詩書通知禮義馴其桀驁之氣即可化
其頑梗之風則教𨗳回民洵為善後之要務(臣)自
蒞任以來即通飭各屬每於朔望召集回衆同漢
民一體宣講
聖諭廣訓俾知孝弟睦婣並令廣設義學延師課讀藉
以化廸愚頑近據回民貢生馬有麟赴(臣)衙門具
呈請設立學校以資教讀(臣)即面加奬勵准令設
立扎飭地方官一體實力奉行庶幾迎其好善之
機𨗳以向化之路且使上進有階自必更為踴躍
兹據署循化同知達桑阿禀稱該廳所管沿關一
帶漢民回族戶口日繁從前河州廳移駐循化時
考試一事未經議及雖准令赴州一體應試但該
處距河州窵遠有隔至五百餘里者往往惮于遠
涉漸廢讀書無志上進回族見漢民如此更無由
觀感職因公下鄉見童稚中頗有俊秀可以造就
成材随增修義學延師教讀數月以來不但漢民
踴躍即撒拉爾回族亦多有樂從苟能迎機引𨗳
自成禮義之鄉似應于循化地方專設學校添置
教職一員以司董率每逢歲科考試由廳錄送文
童酌予取進名數俾知榮顯以策後效將見茅檐
蔀屋絃誦成風即回族民人莫不仰
聖化覃敷漸摩從善似于地方風俗有禆等情(臣)伏思
我
皇上誕敷文教雖新疆塞外亦已比戸絃歌况循化廳
近隸蘭州該處漢回民人漸濡
聖化百數十年祗因從前未經專立學校教𨗳不先以
致愚民無由觀感自圖上進今該署同知所禀自
屬化𨗳愚頑之意自應准其添設學校以資訓廸
查乾隆四十三年口外瑪納斯縣丞改設綏來縣
知縣案内議准專設學額歲試取進文童四名武
童四名科試取進文童四名俱歸本學管教並建
立
文廟裁撥訓𨗳一員移駐董率等因在案今循化廳
添設學校應請照綏來縣之例歲試取進文童四
名即于内地州縣學額内酌量抽撥嗣後人文漸
盛再為請增如試卷不能足額寕闕無濫並請添
建
文廟以彰文教至應設教職查河州儒學原設學正
訓𨗳各一員擬請將訓𨗳裁撥移駐以資董率奏
入
上嘉之
二月初五日乙酉福康安奏言竊照乾隆四十六
年大學士公阿桂等籌議甘省善後事宜條欵内
開各處回民凡已習新教者俱仍改從舊教並不
許稱阿渾名目於回民内揀選老成之人令其充
當鄉約随時稽查如有復倡異教者即行首告指
拏如該處實無新教每年年底令鄉約等聯名具
結一次彙齊咨部查核等因經部議覆准行歴年
取結報部在案(臣)伏查立法稽查取結具報原為
綏靖地方起見如果實力奉行認真稽察何至去
年復有逆回滋擾之事可見從前取結咨部竟屬
故套相沿具文塞責兹於乾隆四十九年年底據
甘肅按察使汪新呈據各該道府轉據各屬申稱
查明現在並無邪教回民妄稱阿渾名目亦無添
建禮拜寺取具切實印甘各結加具印結照例詳
請核咨(臣)竊以立法宜嚴尤貴行之以實惟有督
率司道諄訓各地方官随時随事加意稽察如有
陽奉隂違者立即查拏辦理如果能實心察辦杜漸
防微則各鄉約咸凛奉公衆回民均知畏法較之
取結更有實濟若因地方無事稍涉寬弛則雖紛
紛具結亦止沿習虚文仍無實效(臣)不敢虚應故
事徒以一咨塞責惟有凛遵
諭旨随時實力稽察有弊必覺有犯必懲以仰副
聖主綏靖邊陲之至意奏入報
聞
初六日丙戌福康安奏言竊(臣)欽奉
諭旨據俞金鰲奏從前陜甘兵丁平日皆預偹乾糧一
遇征調即可尅期起身自平定凖噶爾回部之後遂
因循不復儲備等語兵丁乾糧自應平時籌辦以備
急需着傳諭福康安即留心妥辦以復從前舊制等
因欽此(臣)檢查舊案乾隆初年署寧遠大將軍查郎
阿條議戰兵之設原備随時調遣之用一遇調遣
湏立即起身則裹帶之物均宜預備收貯請每兵
各備乾糧一個月交該管將備收存該提鎮不時點
騐仍恐不便久貯應令半年更换一次將舊貯者
領回食用等因具
奏經戶部議覆准行在案是陜甘各營向來原有儲
備征兵裹帶口粮之制嗣因平定凖噶爾回部以
後日久因循遂停預備今荷
聖明指示自應妥為籌辦以復舊規惟是舊議每兵一
名預備粟米一京斗白麺炒麺各十二斤八兩以
為三十日口糧(臣)竊以裹帶粟米如無薪水之處
不能為炊不如炒麺一項即可拌食無湏炊㸑且
設有軍需之事早則數日遲或半月自當安設糧
臺若每兵裹帶一月口糧計一人携帶三十斤以
千人合計即有三萬斤勢必于軍装䭾載之外復
添輜重殊形累墜不便遄行兹酌議每兵備貯炒
麺十五斤足供半月之糧令各該營核明移交駐
劄及附近州縣即在倉貯麦石内支結營員磨炒
成熟各製口袋標記本兵姓名收貯軍庫所有磨
工柴炭及製辦口袋等項均准于公費内開銷仍
按季更换給散各兵即以抵應得月糧如有收藏
不謹以致霉變不堪食用者即着落經管營員賠
補毋許抑派兵丁承領仍即陸續辦製出陳易新
源源積貯設遇調遣立時携帶起程即倉猝未設
糧臺而征兵亦不虞枵腹矣但既籌出征裹帶之糧
尤湏先有訓練備戰之兵(臣)查陜甘邊地巖疆原
屬重兵所聚嗣因節次裁移兼派屯防口外以致
實兵較少先於乾隆四十六年遵
旨添兵一萬二千七百餘名近復仰蒙
恩旨賞添兵三千名現在添營設汛碁布星羅行伍更
為充實伏念
國家豢飬士卒原期有一兵即收一兵之用無論馬步
均屬可戰之兵惟是兵多貴精正當于飬兵不用
之時挑選壯健勤加訓習督撫提鎮各標俱有精
練之兵多者二三千少者亦不下千餘名一有調
發即可帶領遄征尤為預備不虞之計即以蘭州
省城而論(臣)標五營額兵三千名除額外外委及
各營字識均在額兵數内又有派往口外屯防其
實在撡兵共二千七百四十九名加以城守營現
在兵五百三名此内城守營兵分派墩汎堆撥及
每日押觧遣犯護送餉鞘等差計不敷用尚湏由
(臣)標五營兵内撥協又自(臣)衙門暨各將弁署内
均有該班兵丁統計撥役應差者共湏七百數十
名計此外别無差使可以常川訓練者已挑出二
千餘名勤加操演即該班之兵每日在署仍可親
試技藝随時訓練其看守堆撥亦係輪班每于下
班之日不廢操演其應差兵丁差竣仍令歸伍演
習則此數百名亦屬可以備戰之兵至&KR0894;演之法
(臣)查向來綠營陣勢止係兩儀四象方圓如式此
皆傳自前朝相沿舊樣平時較閱雖屬可觀臨敵
打仗竟無實用自不若京營陣式講肄精詳即如
九進十連環等勢果能演習嫻熟施之行陣實堪
克敵奏功(臣)去年抵省後即仿照京營健銳火器
等營陣式摹送提(臣)轉發標營各鎮屬一體照錄
存營如式演習改去故套以收實用再如演習連
環原為臨陣擊賊之用乃綠營兵丁平日演放帶
藥不過數出藥盡而止設遇臨敵之時敵未退而
藥已盡何能制勝(臣)操演省標各營鳥鎗連環不
許拘定出數惟令多帶火藥演放其應否停止悉
聽臨時號令庶兵丁演放之際不能預定出數多
寡閱時長短雖平常操演亦如戰陣之時積久純
熟可免臨時生疎又綠營施放鳥鎗均係膀根不
能拄住鎗靶有似開功之勢過於高仰以致不得
凖頭且臨陣之時未見賊而鎗已亂放及賊至而
藥已將盡更復慌張尤非紀律此皆將弁偷惰因
循未經認真訓練之故(臣)嚴飭各營如法教演期
于發鎗之勢合式可以盡得凖頭鎗不虛發嫻習
于平時庶不致倉惶於臨事其各兵内習弓箭者
打鳥鎗者演習馬上鎗箭者令其每日各照所習
之技在各營分操逢五之期各營合在一處比試
為小合操逢十之期為大合操除肄式各項外即
操演九進十連環之陣(臣)親往較閱即以兵丁之
優劣騐將弁之勤惰分别懲賞雖值寒冬不令停
止並酌量如提鎮標之大小令其挑出備戰之兵
自二千名以至一千二百名不等西安將軍標撫
標亦酌定兵數均照(臣)標認真操練常無間斷務
俾技藝盡屬精嫻計將軍督撫提鎮各標共可得
兵二萬餘其各恊營路額兵多寡不等今定以兵
數在三百名以上者即挑出一半勤加撡練計又
可得兵萬餘合之兩省足有三萬餘訓練精嫻一
呼即集之兵將兵丁花名及帶兵將弁註定册籍
由各營送(臣)查騐如有兵丁事故及技藝生疎者
即行裁汰于册内開除另挑勇壯入册補額仍將
各營將弁預為派定不派别差專意訓練練兵之
員即領兵之員使與兵素相嫻習不致臨時兵不
顧將將不識兵並令教演兵之員弁將部頒遵
旨酌擬行軍紀律數條時時告誡提撕俾知臨陣退縮
者欲惜命而不免刑誅奮勇争先者雖捐軀而終
膺䘏賞庶幾軍律嚴明人懷果銳一變綠營怯懦
之習俾三萬人咸成勁敵即此三萬之外不在挑
選備戰數内者仍飭随時實力撡演不令技藝生
疎期于無一非可用之兵至軍興之際備帶軍械
火藥帳房馬匹均關緊要在衝鋒䧟陣之兵勢難
兼顧必須另兵經管俾免分心此項兵丁亦應早
為派定若干另造一册將所管軍械鉛藥及看守
帳房牽喂馬匹各差使于每兵名下註明亦送(臣)
衙門查核設有緩急均可按籍而稽朝調夕發不
虞遲滯至挑兵入伍之始尤為喫緊查綠營積弊
凡有年衰技劣之兵輙事姑容佔額糜餉迨出缺
挑補時又復瞻徇情面以幼丁濫充更為惡習(臣)
抵省以來遇有(臣)標兵缺必親自騐補並移行各
提鎮一體親騐拔充仍令嚴飭所屬各營員將舊
存老弱兵丁全行革退另募年力精壯漢仗高大
之人頂充無許徇情濫補其拴飬馬匹尤湏飼喂
飽騰牧放得地毋得尅減草料缺額疲瘦(臣)不時
派妥員查騐如有前弊即行據實嚴參再(臣)查行
軍之法既有勁兵尤資利器乃外省綠營一切軍
械均非利用雖年年查騐無虧仍不免有名無實
即如鎗鞘多係松木製成外用硃油徒事餙觀而
木質鬆脆不能堅久(臣)前在軍營中見鎗靶一經
磕碰即有損壊當臨敵之時損壊一桿即少一鎗
之用且鎗靶火機製造均不能合式以致兵丁施
放不能合手(臣)已另給式樣妥為置造並將鎗鞘
改用榆木不施油漆期于朴素堅緻施放便利又
如砲位演放不勤即易銹鈍兼且砲手生疎一時
不能得凖至弓久張而不弛必致筋角鬆懈箭久
放而不端必致灣曲撒放之時豈能及遠又如刀
矛鑄造不精鋒鋩挫鈍何能殱敵鳥鎗日久不洗
必致火門澁滯豈能擊放迅捷似此武偹廢弛雖
有器械猶之徒手也(臣)自幼直侍
内廷夙蒙
聖主教𨗳訓示又曾在軍營學習行走今洊歴封圻重
寄兩省營伍均係(臣)之專責何敢稍事因循致負
我
皇上整飭戎行之至意惟有随時查騐勤加講習力為
整頓總期兵精器利人器相習庶幾一兵收一兵
之用至各兵丁衣甲器械之外其靿鞋亦湏製備
遇有山路﨑嶇或雨後泥濘脚齒亦應預偹俾資
輕便遄行再軍營遇雨事屬尋常全在禦雨之具
籌偹齊全便於携帶若當乘機進勦之時或因雨
濕軍裝逗遛烘烤坐守機宜去年剛塔在馬家堡
之事可為明鍳(臣)已飭各營務將各項營械預製
攩雨油袋妥為備辦庶免臨時周章以上添置各
項之費或即歸入現在補製帶缺軍装案内通融
辦理或在各營公費銀内支銷至如火藥鉛丸尤
關緊要(臣)前在川滇時各處均有備貯火藥三年
五年不等自抵甘陜通查各營其足備三年之處
甚少加以去年勦賊復有耗用現在移會各提鎮
查明實貯之數悉行通盤籌偹奏入
上命軍機大臣傳諭福康安各省總督兼管營務之廵
撫曰據福康安奏儲辦征兵裹帶並挑演偹戰兵丁
一摺所辦甚是已令軍機大臣核議行矣國家設兵
衛民兵可百年不用不可一日不偹陜甘兩省係邊
陲要區設兵不為不多乃逆回兩次滋事綠營兵丁
怯懦退縮致賊匪得以蔓肆鴟張又從前山東王倫
一案均由京簡派八旗勁旅令大臣帶往督辦勦捕
方能迅速翦除此皆承平日久督撫提鎮不能實心
整飭各營將弁不加操演講習因循怠玩以致兵偹
廢弛屡經降旨嚴切訓飭若能如福康安加意整頓
於各標營内挑出兵丁一半專意訓練俾軍律嚴明
士氣勁銳一變綠營怯懦之習兩省共有三萬餘勁
旅設或地方稍有不靖又何患不立時撲滅耶在雲
貴四川兩廣福建等省係沿邊沿海重地自應照福
康安所辦於各營内挑選壯健勤加訓習使各有數
萬勁兵庶平時可以重操防而臨事可以供調遣即
腹地亦當如此留心簡練各省皆係總督專主營政
而山東河南山西江西係廵撫兼提督銜著將福康
安原摺抄寄各省搃督及山東山西河南江西廵撫
一體留心不動聲色皆有精兵之偹亦一政要也
同日福康安又奏言伏查此次逆回遺存房産前
經(臣)會同大學士公阿桂遵
旨籌議先儘被難民人認買再及别處居民如甘省民
人承買之外尚有餘剰房産即令附近甘省之陜
省民人認買但被難貧民諒不能遽有餘資交官
還值擬准將所估價值分季攤交至此外民人如
有不能一時交清價值者亦准分年帶交應與難
民稍示區别俟招買時(臣)福康安再行酌辦飭令
各該地方官據實查報兹查塩茶静寧隆德華亭
伏羌通渭安定靖遠莊浪等處十五廳州縣抄獲
逆産共山川水旱荒熟地五萬一千四百三十三
畝六分零瓦房土房共三千八百三間土窑六百
一十五處又拆毁禮拜寺七十三間此項房産自
出示招買以來具呈認買者尚屬寥寥盖緣甘省
地瘠民貧有力之家本少無論被難民人仰頼
聖恩賑䘏得免饑寒瘡痍乍復即未經被難人戶均鮮
餘資無暇遽謀新産若過於催督恐地方官辦理
不善或致抑勒派買轉多一番滋擾殊非仰體我
皇上惠䘏邊氓之至意且以無力之人強為承買價值
仍不能清交則
帑項亦終多懸宕(臣)現在諄飭各屬徐為招諭妥協
經理已將此案房産田畝仰蒙
聖主格外鴻慈减價售變並許分年帶交緣由明白出
示遍行曉諭計小民貪得便宜將來自必争先承
買至(臣)
奏分年交價之處詳加籌酌請將前項房産仍照例
核估不得預為短少致滋欺弊但于民人認買之
時明示酌减如係被難民人承買者照估定價值
許减十分之三分作五年攤交此外民人承買者
减十分之二或有一時未能清價亦准分作三年
帶交並令接壌之陜省民人一體承買分年帶交
如此分别辦理期於踴躍争售房地可不致久懸
查自去冬臘月以來節據静寕州等處具報歸籍
貧民百數十戶查明均係賊氛之始聞信驚逃或
先在他鄉傭工趁食迨事後旋歸室廬焚毁生計
蕩然情殊可憫(臣)於撫䘏銀糧之外復自捐廉給
予並飭令該地方官妥為安插即於入官房屋内
量撥棲身據伊等即情愿認買(臣)復議酌撥地畝
令其承佃即可將所收花利按年依限交價似于
售變房産之中即可寓加惠灾黎之一法嗣後承
售之人源源踵至邊氓均荷
聖立鴻慈减價寬限立産安居益感戴
皇仁於靡既矣再現在籌議添兵案内應建營署兵房
擬將入官房屋撥給兵丁居住或拆移修蓋衙署
以省工料之費(臣)現俱分别酌核辦理奏入
上諭如所議行
初八日戊子福康安奏言竊查逆回滋擾焚掠村
庒其州縣鄉倉糧食亦間有被焚者先據通渭縣
詳報馬營監安遠鎮二處鄉倉被焚又據華亭縣
詳報所屬白巖鎮鄉倉被賊燒燬(臣)抵任後即飭
藩司查明該二縣鄉倉被焚厫座間數應否建修
並燒過粮石内有無堪用之粮據實盤騐造册賫
報去後兹據藩司浦霖詳稱查得通渭縣馬營安遠
二處被賊焚燒倉厫三十二間原貯倉斗粮共五
千八百七十五石零内盤騐堪用倉斗二千七百
七十一石零實在燒燬粮三千一百四石零至該
處被焚倉厫除安遠鎮距城窵遠往返稽查本属
不便應請毋庸建修外其馬營監居民稠密設有
鄉倉出納稱便且現在設營添駐弁兵可資防範
而每年應放兵粮亦可收貯關支請將安遠鎮被
燬倉厫一十間馬營監被燬倉厫二十二間共三
十二間統歸馬營監一處建修以資偹貯又查華
亭縣屬之白巖鎮原有倉厫二十間存貯倉斗糧
二千五百七十五石零盡被逆回燒燬無存僅于
厫底檢出麥豆一百四十餘石亦屬不堪食用至
該處距城窵遠鞭長莫及所有焚燬倉厫應請毋
庸建修等情造册具詳前來(臣)覆核無異現飭將
盤騐堪用粮二千七百七十一石零加謹收貯其
燒燬粮共五千六百七十餘石應請在於冬原欵
内作正開銷至被焚倉厫除華亭縣白巖鎮鄉倉
既據該司查明距城窵遠不便存貯毋庸建修外
其通渭縣安遠鎮馬營監二處被焚倉厫共三十
二間應如該司所請安遠舊有鄉倉毋庸重建統
歸馬營監一處建修奏入報
聞
四月初十日己丑福康安奏言(臣)于二月十五日
自省起程前往各處察勘適凉州鎮總兵蘇靈因
查閱營汛抵莊浪營屬之紅城地方離省百餘里
(臣)因去年籌議添兵事宜係該鎮随同辦理頗為
認真是以檄令就近来蘭帶同查勘(臣)仍會同提
(臣)哈當阿周歴詳勘酌量地方之險易道里之遠
近随勘随商議定規模兹届事竣旋省理合詳晰
陳明伏念此次添兵設汛乃係
聖主厪念邊陲要地期於營伍充實聲勢聯絡為億萬
載敉寕之計就(臣)識見所及合之目擊情形詳晰
妥籌除新舊各營酌定兵額及營員分駐地方衙
署間數悉照前
奏辦理規模已定其兩次添兵已四千二百三十八
名擬請以馬四步四守二作為定額所有新添之
兵若全行招募則一營統係新兵教練須時驟難
用且有地處險僻居民稀少之區招募維艱勢將
懸缺久待更非添兵之本意是以(臣)前
奏明参用舊兵按各汛地方情形酌擬用舊兵十分
之二三四五六七八不等並有全用舊兵者其原
議抽裁零尾兵一千二百三十八名酌擬在甘省
者全係移兵在陜省者分别道路之遠近近則移
兵遠則移缺先儘一千二百三十八名之數尚有
不敷即在附近督提鎮大標内撥往令原營照數
另行募補仍將裁移抽撥之處派定營分營數分
晰造册咨部查核至前議添設各汛尚有應行酌
改者查前議六盤山添安一汛設千總一員經制
額外外委各一員兵一百名今(臣)復加勘度六盤
山頂地勢窄削難以安營其山腰有廟兒坪一處
地面平坦但多沙石難施夯硪堅築建蓋兵房徒
費力而易於坍損又乏水泉兵馬均難存劄今勘
得山之西麓地名楊家店依山扼要地頗寬敞舊
有墩塘一座擬改於此處設汛建盖營署兵房較
為妥協但該處西距隆德縣城止十五里今隆德
縣已添足兵一百五十名東距瓦亭三十五里亦
已添足兵一百名則楊家店無須駐兵一百名之
多擬止駐經制外委一員帶兵五十名在彼分駐
已資聯絡聲勢請裁減原議添駐六盤山之千總
額外外委各一員兵五十名仍於山頂安設墩塘
一座汛房五間撥兵輪班廵防又原議孟家墩添
安一汛設千總一員經制額外外委各一員兵一
百名今查此地雖居高憑險但在河州城外不過
里許河州現已添設重兵其孟家墩近在咫尺呼
吸相通只須於孟家墩山頂安設墩塘一座酌建
汛房十間即在河州城守營内撥外委一名帶兵
三十名輪班駐守其原議之千總經制額外外委
各一員兵一百名均可裁減再(臣)勘得秦安縣所
属之蓮花城地居險隘烟戶稠密其附近十數村
庒民回雜處較為緊要擬即以六盤山裁減之千
總一員外委一員兵五十名移駐廵防又查得河
州之定羌驛東通洮河南連狄道西接河州為三
路扼要之區前於乾隆四十六年大學士公阿桂
等籌議善後事宜案内奏請復設州判分防弹壓
但同城並無武弁兵丁尚未嚴密又狄道州之沙
泥站係河州蘭州要道舊有州判分防而存城兵止
十五名亦屬太单今擬在孟家墩裁減之千總一
員經制額外外委各一員兵八十名移駐定羌驛
尚餘兵二十名即添駐沙泥站以資防守似此一
轉移間與原設弁兵並無增減而於防範地方均
收實用矣至墩塘之設所以盤詰奸匪接遞文報
期於聲勢聯絡如人身之血脈貫通實與營汛相
為表裏自應遠近疎密道里適均又憑高瞭望須
擇形勝之區方非虚設今甘省河東地方中路自
蘭州以至涇州大道舊有墩塘五十一處其中遠
近参差位置失宜者甚多實未妥協又省城東北
路由靖遠以逹固原迤東北以至下馬關一路墩
戍稀疎又東南路鞏秦通渭伏羌莊浪一帶偏僻
地方多係崇山峻嶺舊設墩塘更属寥寥無幾實
不足以聯絡聲勢是以(臣)前兩次籌議由臯蘭縣
屬三角城至安定會寕添安墩塘八處静寧州境
内添墩十四處平凉縣境内添墩十七處馬營監
四路添墩十四處固原州東至瓦亭西至靖遠縣
屬之打喇赤添墩二十處靖遠縣至打喇赤東路
添墩六處西路添墩二處又自蘭州至靖遠添墩
十六處又底店四路添墩八處安定境内添墩十
處共一百四十一處先後
奏明在案兹(臣)親加履勘自蘭州以至涇州九百餘
里係新疆孔道驛站衝途前擬舊設墩塘五十一
處之外添設十三處尚覺稀疎今通盤籌度請再
加添十九處計程十里或十五里即有墩塘一處
廵防更為周密其原議馬營監四路添設墩塘四
十處今親勘情形該處西接安定東接伏羌秦安
西南接鞏昌東北接静寧計至四路各交界處所
不過百里内外止須分布墩塘二十處已敷廵防
接應可毋需四十處之多擬請酌裁二十處所有
大路加添之十九處即於此内移設又勘得莊浪
至石峯堡之間有䨇峴山一處頗為險峻扼要應
請添設墩塘一處適符所裁二十處之數其餘安
定會寧静寧平凉底店固原塩茶靖遠臯蘭各境
内添設墩塘之處仍照原議數目妥協布置統計
仍符原
奏添設一百四十一處之數合之舊有墩塘八十二
處共計二百二十三處(臣)謹繪圖分路詳細粘簽
恭呈
御覽再查大路墩臺塘汎原為廵防亦属觀瞻所係每
歲年班入
覲新疆伯克人等時有經過尤須示以整齊嚴肅臣於
途次留心察看舊日墩塘規制不能一律又因年
久多有坍損殊不足以壯觀瞻自應乘此添建新
墩之時將舊墩普行修改一律整齊鞏固自入境
以逹省城千里之内焕然改觀則地方益昭嚴整
尤足壯金湯之色至河西大路各墩塘舊日規模
本為嚴密又屡經修整尚無坍損之處均毋庸另
為籌辦惟是墩塘既籌添設尤貴有兵常川廵守
向來綠營陋習凡有墩兵均就附近各營搬住遇
有過往差使臨時撥兵支應差過即回本營平日
仍無一兵常川在汛甚至有一兵佔兩兵之缺一
塘兼兩塘之差此項兵丁營中差操則稱現在汛
所及查汛防則又托言調操歸營彼此巧為規避
徒属有名無實兹臣酌議每新墩一所建盖土房
五間其舊時塘汛兵房一體添盖足數即以附近
標營舊兵撥駐間有在該墩坐落地方及附近村
庒招募民人充補者酌量情形辦理每兵一名撥
房一間俾携眷安居可以責令常川駐守不得藉
稱棲止無所曠汛悮差仍嚴飭該管大員加意稽
查如有營弁侵佔名粮兵不足數者即嚴參治罪
務期有一兵收一兵之用即添一墩有一墩之益
以仰副
皇上整飭邊防永期綏靖之至意除現已飭司給發銀
兩將前議續添營署兵房墩塘等項尅日鳩工仍
責成該管道府會同各營協力督催稽查毋許曠
延時日苟簡工程並移咨提(臣)哈當阿就近常川
督察再各該州縣抄存逆回房屋及拆毁禮拜寺
木料磚瓦與其滅價售變不若即以撥給官兵居
住並就近拆移添建仍于題估案内確核聲明奏
入
上諭軍機大臣會同該部議奏旋經議覆應如所奏辦
理
上從之
(臣)等謹案甘省逆回滋擾自取誅鋤
皇上授鉞重臣先後調集諸路兵及京營勁旅直擣賊
巢不十日間醜類盡殱凶渠生縶伏讀
御製遲速論以先幾立應迅即蕆功統歸於一念之敬
煌煌乎
聖訓昭垂洞古今徹上下而無以易也至逆氛既静邊
㝢敉寧孽匪悉净根株良氓胥登衽席荷
恩言之賑撫獲比戶以寧居增兵額而重操防廣學校
而興絃誦所以控幅員之遼闊化獷俗之愚頑
者善後章程無一不禀承
睿斷實為萬年經久之鴻模詎惟隴右方隅永資綏輯
已哉
欽定石峯堡紀略卷二十
