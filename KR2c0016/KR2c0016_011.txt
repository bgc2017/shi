欽定石峯堡紀略卷十一
六月十六日己亥
上命軍機大臣傳諭阿桂福康安曰近日軍營漸有起
色旗鼓一新自當立𠞰草寇但念此次逆回田五等
斷非無故即能糾合黨羽定期起事遠近回人亦即
附和隨從之理朕於此事再四思維反躬自問自臨
御以來數十年兢兢業業並不敢稍存滿假於民生
疾苦無不時時厪念務期得所而於甘省尤加意撫
䘏該省連年以來並未聞水旱災歉斷無貧黎失所
致匪徒得乘機煽誘或地方官有勒索苛派苦累百
姓因而賊人倡亂滋事抑或李侍堯查辦邪教不密
致逆回得謊稱𠞰洗回民藉詞煽誘以上種種各情
節思之總不得其故究竟因何而起不得不澈底跟
究著傳諭阿桂福康安務向擒獲賊目逐一研鞫並
於該處詳晰詢訪起釁緣由據實奏覆毋得稍存迴
護之見至賊人於上年即預備石峯堡巢穴以為退
守之地其所積糧食器械必多自係陸續運往斷難
掩人耳目何以地方文武員弁竟昏如聾聵毫無聞
見此非尋常失察可比阿桂福康安即遵前旨查明
貽悞之員嚴參治罪賊人前此肆行無忌往來逃竄
其所需糧食等項尚可向各處村庄搶刧今見官兵
聲勢壯盛又經福康安等痛加𠞰戮餘賊自必竄回
石峯堡福康安等派兵四面嚴密圍堵後賊人及老
幼眷屬不下萬人藏匿堡内困守坐食其糧食自必
立形匱乏皆從何來惟防各處邪教匪徒尚有為之
暗中饋送者此等為賊接濟之人罪與逆賊無異必
當嚴密查捕一經拏獲究出姓名居址不可使一名
漏網此係盡絶邪教根株之法阿桂福康安當留心
遵照妥辦不可稍存姑息
同日五岱奏言(臣)等於六月初七日在静寧州接
欽差尚書福康安來文會商進兵旋於初八日行至静
寧州三十里亂柴鋪地方接見福康安海蘭察傳
旨固原提督剛塔革職所遺提督印務著(臣)五岱署理
(臣)即於初八日在軍營接印任事隨公同商酌隆
德一路現有寧夏延綏並各鎮官兵三千餘名除
福康安海蘭察在(臣)所帶各營滿漢並老教土兵
内挑派二千餘名帶赴隆德外尚存滿漢兵二千
餘名(臣)同阿爾薩朗俞金鏊圖桑阿興漢鎮三德
城守尉額爾恒額帶領前往並商議於初十日同
往底店進攻初九日駐劄曹務川距賊營約二十
餘里是晚大雨初十日雨尚未止(臣)現差弁前往
隆德仍向福康安海蘭察商酌該處訂於何時進
攻(臣)等即按時一同進𠞰其前分往蓮花城一路
之寧夏鎮吉蘭泰現駐劄陳家山梁距(臣)軍營數
十里(臣)亦知會吉蘭泰令不時探聽俟得福康安暨
(臣)等兩路進攻確信即督率官兵乘機協力進𠞰
奏入
上命軍機大臣傳諭阿桂福康安曰昨據福康安奏於初
十日分路進攻賊匪本日復據五岱奏初九日駐劄
曹務川是晚天降大雨初十日雨尚未止等語看來
初十日福康安等因天降大雨慎重前進尚未得與
賊打仗天氣晴霽後自即剋期分路進攻此時賊人
已不能到處勾結亦不能四出搶掠諒官兵進𠞰不
過竄回石峯堡以為苟延殘喘之計福康安等彼時
轉不必急於進攻宜倍加持重即使賊人負嵎固守
亦止少緩須臾而四面密圍别尋可進之路一鼓殱
擒自即完事料賊困守空堡斷不能與官兵久持也
至賊人自田五斃後仍分路滋擾通渭伏羌等處是
其中必另有主謀為首之人訂期起事倡率賊衆而
賊人亦咸聽其指揮者著傳諭阿桂福康安於拏獲
賊人時務須究出實在賊首並設法生擒解赴熱河
審明寸磔以伸國法而快人心
同日圖薩布奏言(臣)於六月初一日自省起程前
赴鳳翔查辦官兵糧餉及守禦通甘隘口即於初
四五等日馳抵鳳隴一帶查明各該州縣常平倉
儲均足敷官兵口糧之需其料豆草束先經酌發
司庫銀兩飭令鳳翔通屬上緊採買現在俱已備
辦但隴州汧陽麟遊地處山陬採買無多恐各處
官兵到齊之日尚不敷供應(臣)即於附近各縣派
撥草料趕緊運往協濟仍令該縣等再行四處購
買以便隨時應用至該處各隘口内與甘肅之清
水秦安華亭秦州交界地方或已設卡挖壕或開
成深塹或遍立木柵並經副都統敷倫泰分别險
峻緊要處所派撥滿漢官兵自數十名至三五百
名不等嚴密屯守又於各隘口總滙之處劄安大
營以資策應現在聲勢聯絡布置已屬周密復經
尚書福康安派令巴圖魯侍衞章京二員並太原
鎮總兵福敏泰星馳前來會同相機調度現在汧
隴一帶因有各處官兵雲集小民皆知逆回不能
竄入已安堵如常大學士阿桂帶領頭起官兵於
六月十一日到關(臣)隨同照料前進沿途供應無
悞再調赴汧隴等處守禦官兵應需口糧等項先
經(臣)查照成例飭屬備供兹查該州縣商販不通
本地所産糧食無多現在屯劄重兵食指浩繁且
所調本省及鄰省各官兵相距原營均有數百里
至千餘里不等裹帶支取未免窵遠(臣)已飭知各
該地方官將官兵應得口糧或日給本色或折支
炒麵統在常平倉内動支並於司庫酌發銀一萬
兩借給各官兵應得俸餉俾資日用奏入報
聞
同日陳步瀛奏言(臣)於六月初四日抵静寧州初
五日各路官軍均由秦安追襲賊匪至静寧州城
外駐劄賊匪現於底店屯聚山口俱設有堆卡其
附近大路處所雖間出焚掠尚未敢佔踞官道臣
於初七日由静寧馳赴隆德新任督(臣)福康安亦
於是日至隆德(臣)當將賊匪情形詳悉面禀督(臣)
於初八日接任後即調遣官軍由隆德静寧兩路
進𠞰以為前後夾攻之計並分遣官兵嚴守各處
要隘以防賊人逃竄賊匪聞風震懾自不敢復肆
鴟張其石峯堡賊人現在據險自守若底店逆回
殱除淨盡自可乘勢進攻至官軍既由隆德静寧
兩路進𠞰所有東路糧草均應運至隆德西路糧
草均應運至静寧(臣)已分派州縣兩路接收其進
𠞰之後轉運軍營山路崎嶇間有車馬難行之處
現奉督(臣)諭令雇覓民夫背負轉運俾無阻滯而
附近貧民得有雇值亦可藉以餬口(臣)已督飭該
州縣遵照趕辦務令源源接濟無悞軍糈奏入報
聞
十七日庚子保寧奏言(臣)前次接奉
諭旨派令降番頭目穆塔爾丹比西喇布等帶領番兵
前往甘省𠞰辦回匪即迅速咨行副將張芝元去
後今據張芝元禀稱促浸降番頭目丹比西喇布
於接到初次調兵咨文時業經將伊派出其儧拉
降番頭目穆塔爾得有鼻䶊之症因阿鍾布木又
告稱情願出兵是以未曾派出今穆塔爾病已稍
愈告稱感激
皇上天恩情願帶兵隨後趕往𠞰賊效力奏入
上諭内閣曰此次甘省𠞰捕逆回調取四川屯練降番
及阿拉善蒙古兵丁長途跋涉不無勞費所有屯練
降番著賞給一個月錢糧阿拉善兵著賞給銀一千
兩即著福康安於甘省庫項内動撥交保寧旺沁班
巴爾分别賞給又據保寧奏穆塔爾現在病中聞甘
省調兵即起身前往甚屬急公穆塔爾前已賞給二
品職銜著再賞給散秩大臣銜並元寶一個以示朕
體恤戎行優加奬勵之至意
(臣)等謹案四川屯練降番及阿拉善兵丁登陟
擊刺是其長技此次𣲖赴甘省助𠞰逆回一聞
檄調踴躍從征咸知敵愾同仇之義我
皇上軫念戎行
恩施優渥或加賚月餉或賞犒千金復以降番頭目穆
塔爾力疾從軍即
命進階散秩大臣寵榮優厚所以效力行間者益思感
奮一舉而迅掃無餘也
同日永鐸奏言(臣)於五月二十六日抵鹿鹿山大
營面見傅玉永安等告以東路情形即協同駐守
至六月初十日傅玉永安接到尚書福康安咨調
兵丁赴石峯堡附近地方牽綴堵截(臣)即隨同前
往效力進𠞰俟大概完竣後遵
旨馳驛前赴熱河
陛見奏入
上命軍機大臣傳諭阿桂福康安五岱傅玉永安永鐸
曰據永鐸奏五月二十六日已抵鹿鹿山軍營而傅
玉等初二日拜發奏摺時何以竟不將永鐸到彼之
處奏及永鐸係將軍大員且係近支宗室朕之姪也
既抵該處於關係軍務事件亦當會銜具奏何以傅
玉等初二之摺永鐸並未列名朕方因該將軍前奏
於二十四日由静寧前赴五岱等軍營二十五日賊
即至静寧滋擾半月以來未得永鐸音信心甚懸念
節經傳旨詢問傅玉永鐸等何竟疎略若此致朕遥
為厪念傅玉永鐸永安俱著傳旨申飭至傅玉既經
福康安咨調於石峯堡附近堵截賊人因何並不奏
聞即福康安摺内亦未據詳晰聲敘況傅玉等帶兵
二千坐守鹿鹿山於伏羌賊匪竄回静寧等處時何
不就近遏其來路即現在該將軍等帶兵自西而東
堵截石峯堡賊人後路亦係接奉朕旨遵照辦理豈
領兵大員於𠞰賊機宜皆待朕於數千里外一一為
之指示耶此時賊人業已計窮力竭想不過竄回石
峯堡巢穴為苟延殘喘之計正如鳥自投籠官兵至
該處四面圍堵賊亦斷不能久支福康安現由隆德
帶兵進𠞰而傅玉永鐸等則在石峯堡附近駐劄五
岱俞金鏊等又由曹務川帶兵𠞰捕皆係防遏賊人
西北兩面逃竄之路料賊經官兵痛加殱戮之後已
不能再行竄逸設或鋌而走險堵截不嚴惟該處疎
縱之領兵大員是問至前此賊人於馬家堡假設帳
房逃竄時自因剛塔不能嚴防後路彼時提督帶兵
𠞰賊總督在靖遠審訊賊人家屬籌備糧餉尚屬可
原至賊既翻山遁去是提督漫無主見已不勝𠞰賊
之任維時李侍堯見及此即應星速赴剛塔軍營商
同堵截何至賊人又由馬營街竄往烏家坪伏羌等
處乃李侍堯仍然安坐縣城直待朕屢次嚴飭始親
身前赴軍營雖伊抵伏羌後數次打仗官兵略有起
色想係李侍堯主意居多然究不能掩其前此退縮
貽悞之罪也
十八日辛丑福康安奏言(臣)行抵隆德前赴曹務
川軍營與五岱等兵會合一處(臣)復回隆德同海
蘭察整頓兵力定期進𠞰隨於各營弁兵併老教
回兵内挑選得奮勇兵二千六百名其時正值旺
沁班巴爾帶領阿拉善兵於初九日行抵隆德又
挑得好鎗手五百名定於初十日分路進攻不意
初九日午後雲霧四起時雨時止至酉刻雨勢益
大竟夜不止山路泥滑難以進兵初十日未刻天
氣晴霽(臣)與海蘭察即將挑出弁兵分為四路今
涼州鎮總兵蘇靈參領阿滿泰帶領固原涼州兵
由正路進攻總兵策卜坦三品職銜法靈阿巴圖
魯章京等帶領延綏肅州寧夏為一路攻其左巴
圖魯參領巴達瑪副將和倫帶領撒拉爾舊教回
兵為一路攻其右阿拉善公多爾濟色布騰率領
阿拉善兵為一路攻其傍海蘭察帶領巴圖魯侍
衞章京在各路誘賊𠞰殺(臣)帶領巴圖魯侍衞督
催各路指示攻𠞰
乾清門侍衞泰斐英阿福寧往來截殺併分兵於後
路山梁得勢處聯絡放卡以防賊人抄截旺沁班
巴爾帶領寧夏滿兵阿拉善兵在大兵後路接應
以備截殺竄逸之賊莽古賚在後催儧進𠞰官兵
乾糧火藥鉛彈併知會五岱同日進攻十一日丑
刻發兵由隆德西南小路前進至底店約四十餘
里俱係重巒疊嶂側逕懸崖止容單騎行走賊人
佔踞極高山梁劄大營一座又於前十數里潘隴
等山梁劄營三處週圍山梁又有小營十餘處互
相聯絡官兵未到賊營之先有底店賊首武舉馬
文熹遣伊戚咸進良投禀乞降稱係被賊逼迫無
奈順從官兵一到即為内應帮同𠞰賊等語辰刻
各路官兵到齊合力進撲賊匪約有千餘分作兩
翼從山梁壓下勢甚兇猛我兵直迎上前士氣振
奮維時巴圖魯侍衞鎗箭齊發殺賊甚多賊始稍
退官兵又復進壓有騎馬賊目二人手執紅旗往
來指揮拜唐阿薩克丹布放鎗打死一人官兵追
壓五六次賊人拚死迎拒我兵痛加殱戮自辰至
酉殺死賊人二百餘名捉獲活賊三十餘名賊始
紛紛逃竄我兵奪得賊營四座卡營十餘處得獲
器械帳房牛羊糧食無算五岱等所帶之兵亦由
西路進攻會在一處合力𠞰殺其時武舉馬文熹
帶底店回民在東南山上劄營見我兵一到即率
領婦女及回民數百跪迎痛哭乞降口稱從未與
官兵打仗寔係被賊脅從當即派伊手下回民隨
同官兵打仗維時海蘭察帶同巴圖魯侍衞奮勇
官兵追趕敗竄之賊又殺死一百餘名隨有賊人
二百餘脱棄賊人所給白布號掛抛擲器械跪道
乞降情甚惶懼查賊匪敢攻擾城池抗拒官兵劫
掠村庄罪大惡極今見我兵勢盛震懾喪膽始行
乞降應即與駢誅但當攻𠞰之時恐餘賊益復負
固死守是以權宜允准再為設法辦理時天色已
晚官兵應稍為休息即於所得賊營屯劄并於左
右一帶山梁放卡駐守俟黎明將逃竄餘賊搜捕
淨盡分兵安設後路以通糧運即統兵進攻石峯
堡直搗賊巢此次打仗滿漢官兵俱各振作巴圖
魯侍衞等俱倍加出力俟查明再行分晰具
奏至底店賊匪共二千餘人官兵初次打仗即摧枯
柆朽勢如破竹皆由
皇上洪福
上天眷佑是以底店賊衆一舉殱除(臣)不敢稍存大意惟
有倍加慎重以期迅速集事奏入
上諭内閣曰此次福康安等督率官兵𠞰殺賊匪奮勇
爭先殱賊三百餘名拜唐阿薩克丹布並能鎗斃賊
目一人甚屬奮勉可嘉福康安海蘭察著各賞大荷
包一對小荷包二對薩克丹布著擢授藍翎侍衞其
餘出力之侍衞章京及官弁兵丁俱著福康安查明
咨部議敘以示奬勸其有出衆特等奮勇者仍即指
名奏聞該部知道
上命軍機大臣傳諭阿桂福康安曰賊人經官兵痛加
殱戮紛紛跪道乞降其敗竄之賊料不過逃往石峯
堡希冀苟延殘喘福康安肅清後路直搗賊巢自必
遵照日前硃筆圈出指示之處選派官兵將石峯堡
四面嚴密圍堵悉數殱除但閱五岱等前進圖内石
峯堡南北兩面俱係石崖想無可通之路福康安現
由底店進𠞰係在石峯堡之東北而其西南一面圖
内所註石硤處所看來必係賊人出入路徑前此賊
人在伏羌敗竄時將帶傷之賊送回堡内諒由該處
行走福康安所調傅玉永安等在石峯堡附近牽綴
堵截賊人想即係此處傅玉年老無用恐在彼不能
得力著阿桂福康安酌派明幹能事之員帶兵千餘
赴彼帮同傅玉等在西南一面嚴密防堵並向現獲
賊衆詳細審訊及問附近誠實土人通達石峯堡路
徑如高廟山者共有幾處凡賊人可進之路即屬可
出之路阿桂福康安訊訪明確後均當派員帶兵逐
一堵截即使不能迅速擒殺賊匪斷不可致有一名
逸出方為周妥現在辦賊將次完竣阿桂福康安宜
倍加慎重勿稍存大意再所奏底店回人乞降後其
手下回人隨同打仗等語此等從逆之人見官兵勢
盛乞降其心究不可測底店回人業經隨同打仗亦
祗可成事不說然此事甚險不可不知慎重至所奏
脱去白布號褂跪道乞降之二百餘人俱曾助賊抗
拒更不可復留於軍營此時石峯堡賊未𠞰盡所有
乞降之衆福康安自不得不故示寬容以解散其黨
羽死守之心但此究屬暫時權宜辦法若其乞降之
賊二百餘人行營難於看守宜解往省城暫於臬司
衙門監禁俟事定後再行辦理至邪教回民業經兩
次滋事不可稍存姑息務淨根株阿桂福康安將來
查辦時凡屬先已從逆後始投降之匪徒年在十五
歲以上者俱應駢誅其幼孩婦女或原其一線酌量
發遣邊遠為奴福康安現已帶兵前進而底店乞降
之土著回民尚有千餘名此等從逆復降之人事後
作何辦理阿桂福康安即會同悉心妥籌密奏至底
店石峯堡地勢險要賊匪洗淨後自應酌駐官兵或
於底店設都司一員石峯堡設遊擊一員督率稽查
況邪教回匪現有空出房屋斷不可仍招回民居住
即可於陜甘二省漢民内擇其年力壯盛家業窮苦
者招集數百名賞給居住并即令伊等充當兵丁交新
設之員管轄藉資控制尤為兩便或於甘省新添兵
内擇其無甚緊要營汛兵額較多之處移住彈壓實
為有益著阿桂福康安辦理善後時妥商熟議具奏
再官兵此次𠞰賊勢如破竹諒石峯堡之賊斷不能
久支所有阿拉善蒙古兵暨川省屯練降番長於攀
陟騎射自應留於軍營以為進攻石峯堡搜拏賊目
之用阿桂所帶初派之京兵一千名計日内已陸續
到彼亦可留該處帮同搜捕餘黨其復興所帶續派
之京兵一千名著阿桂福康安酌量情形如無需用
之處即一面奏聞一面飛咨撤回庶兵歸實用而軍
營糧餉亦更得充裕至汧隴一帶此時斷無虞賊人
竄往敷倫泰福敏泰竟令其各回本任此外或有應
撤回之兵並著阿桂福康安酌量就近行知令其一
併撤回
同日福康安又奏言現在大兵分路進𠞰一切馬
匹糧草火藥鉛彈最關緊要經(臣)嚴飭藩臬兩司
各該道府上緊督催趕辦務期源源接濟無誤供
支兹據布政使馮光熊禀稱前調河州涼州西寧
各標營馬一千六百餘匹均於初五六日過省其
甘省肅州寧夏檄調馬匹亦報於五月二十九及
六月初一二起程是馬匹一項足敷京兵騎用至
火藥鉛彈除蘭州省城陸續運送外(臣)於過西安
時面囑撫(臣)畢沅協撥火藥三萬斤鉛彈八萬斤
據報已運送在途即日可到其軍糧一項現飭隨
營之三等侍衛職銜蘇凌阿按察使陳步瀛等
嚴催各州縣迅速趕運惟是甘省糧運向用牛車
而現在進𠞰路途多係山坡小徑車輛不通(臣)再
四思維必須通融籌辦方得軍行無阻查從前金
川用兵一切軍糧俱用民夫背送最為便捷且自
賊匪滋擾以來所有被掠各村庄百姓遷徙流離
者甚多現奉
恩旨妥為撫䘏(臣)已派員查辦給予口糧此等貧民僱
令背運軍糧既可迅速遄行而日給雇值貧民藉
資口食實為一舉兩得(臣)已飭令該司等遵照妥
辦奏入報
聞
同日馮光熊奏言現在
欽差大臣統領京兵來甘會𠞰逆回所需馬匹先經督
(臣)檄調各標營馬三千三百餘匹陸續赴東路軍
營聽候調用(臣)恐臨時或有不敷復將各營放厰
之馬檄令及早收槽一面解赴候撥(臣)並於洮州
岷州西寧三處上緊採買馬一千匹以資添補至
軍營應用火藥鉛丸火繩(臣)遵照督(臣)札飭派調
各營分途運送其供支糧料在附近軍營各州縣
派辦運供尚足敷用惟草束一項河東州縣本無
厰貯現在官兵追賊遠近無定且附近賊巢村庄
有草之處皆被焚燬若概由遠處撥運需用車騾
甚多查甘省馬匹多飼麥草河東麥收較早麥草
漸次登場(臣)現札知陳步瀛並飭各屬就近採買
以期供支無缺再此次添調官兵現集平涼一帶
進發各官兵應支鹽菜銀兩(臣)欽遵
諭旨寬裕籌辦除節次由司庫撥銀預備外查此時賊
匪正在静寧隆德一帶若再由省解銀前赴平涼
路經賊人出沒之所恐有疎虞(臣)已飛禀陜西撫
(臣)畢沅將西安截留河南解甘協餉銀二十萬兩
分起解至平涼交貯府庫備用又錢文一項甘省
本無錢局軍興之後錢價較昂(臣)已禀請督(臣)具
奏於陜省錢局内撥錢十萬串迅解河東各屬分貯
應用以平市價奏入報
聞
同日阿桂奏言(臣)由豫入秦節次接奉
諭旨並據福康安來札詳悉聲敘各路賊匪情形始覺
了然如六盤山險要之地近在咫尺賊人未敢佔
據且經五岱等兩次殱賊頗多是賊人伎倆已可
槩見而福康安籌辦𠞰除底店逆回肅清後路再
行合攻石峯堡布置均屬妥協自可即望得手兹
於十四日抵西安復接福康安札稱在底店殺賊
三百餘人其自行投出者數百人或權為安撫或
即行收監辦理亦均得當現在軍威大振賊勢窮
蹙自可易於集事但(臣)所帶京兵一千名接續抵
陜其頭起兵距甘省不過六站賊匪一日尚未掃
除淨盡即兵行一日不可停留(臣)即於十五日帶
領頭起京兵前赴軍營其續派京兵及各路添調
之兵或竟應停止或應於何處暫駐候信尚須於
進攻石峯堡後度量情形與福康安商酌再行具
奏奏入
上諭曰覽奏俱悉諸凡皆有旨諭汝二人矣詳妥為之
總以靖盡孽種毋致復生事端為要至近日雨暘應
時心略慰矣
二十日癸夘福康安奏言查賊匪自底店敗逃約
有數百人當經官兵追殺百餘賊又臨陣投降二
百餘名餘賊即紛紛四散底店一帶亂山重疊路
逕叢雜溝坎深險賊匪隨處可以藏匿亦隨在可
以奔逃官兵若由一路尾追勢難躡其蹤跡且恐
追捕少緩又復遠颺(臣)與海蘭察五岱各帶巴圖
魯侍衞率領官兵分路於山溝僻徑逐處搜捕連
日又殺賊三十餘名見官兵搜到陸續自行投出
者四十餘名又經鄉村百姓擒獻者七名其餘零
星賊匪有由南山溝一帶分竄者查南山小路係
華林堡化平店林家硤空峝山俱通華亭平涼等
處(臣)前均已分兵於各該處駐劄防範現又飛飭
將備各帶所領弁兵嚴密堵截擒拏並曉諭各村
鎮百姓如遇賊匪竄至即行擒獻者當優加奬賞
又派總兵吉蘭泰帶兵一千前往南山一帶搜捕
派副都統阿爾薩朗帶兵五百在北山一帶查拏
(臣)現同海蘭察等由雙峴小路前往石峯堡合兵
圍𠞰搗其巢穴毋令竄逸漏網現在大兵前進底
店係糧運後路且武舉馬文熹雖經投出隨營效
力該鎮投順回民共有千餘亦難盡信現令俞金
鏊帶兵一千三百名在底店山梁險要處駐劄防
範彈壓再賊匪内陸續投出者共二百四十餘人
已分起交臬司於隆德隔别收禁此等從逆匪徒
罪大惡極原應即予駢誅前此准其投順本屬權
宜之計(臣)已派兵前往隆德密行札知臬司陳步
瀛令其設法妥速辦理毋使稍稽顯戮其百姓縛
獻賊匪亦已即行正法並量加奬賞以示鼓勵
同日馮光熊奏言查靖遠臯蘭平番交界之西番
窑白銀厰等處前據報稱聚有逆匪三百餘名(臣)
一面飛禀督(臣)即派委靖遠協副將玉柱帶兵二
百名莊浪營參將王永茂派委兵二百五十名分
路前往搜捕並經靖遠協添派蘆塘兵百名都司
一員協同擒𠞰嗣據玉柱具報萱帽塔北山白銀
厰賊匪現俱竄逸靖遠縣屬距城七十里之黑矻
塔井藏匿確加偵探賊匪約有一百餘人現在帶
兵搜捕等情又據玉柱禀稱本月初九日酉刻行
至白楊嶺地方遇賊百餘人直撲前來官兵施放
鳥鎗殺賊七人傷賊十餘人兵丁受傷者十餘名
陣亡者六名並據莊浪營外委黃榮等報稱本日
申刻在白楊嶺遇賊百餘人將營盤沖散守備福
泰夏治千總趙良樞外委秦玉等被害(臣)查賊匪
竟敢殺傷官兵甚屬猖獗殊堪痛恨雖據報止有
一百餘人恐前派官兵不敷𠞰捕新任督(臣)福康
安遠在隆德若禀請調撥官兵往返需時(臣)一面
具禀一面將調到之西寧兵五百名並原領兵都
司穆克登額諸佛保等帶領前往協同搜捕仍候
督(臣)指示辦理均奏入
上命軍機大臣傳諭阿桂福康安曰據福康安奏賊匪
陸續投出者共二百四十餘人已分起交臬司於隆
德隔别收禁等語所辦甚是其底店投順回民共有
千餘雖據福康安奏令俞金鏊帶兵一千三百名在
該處駐劄彈壓但此等從逆之人見官兵勢盛始行
投降其心究不可信著福康安酌量或送至省城或
分别就近各府州監禁俟事定後遵照前旨分别正
法發遣總之此次查辦逆黨務期淨盡不可姑息李
侍堯即吃此虧阿桂福康安慎勿再留後患也至馬
文熹現在隨營效力此事究險竟當仍照前旨即將
該犯解送熱河並於起解時嚴加鎖釒法靈阿人尚
結實令其酌帶弁兵數名沿途小心解送自不至或
有疎虞又據馮光熊奏莊浪外委黃榮等報稱在白
楊嶺遇賊百餘人將營盤沖散守備福泰夏治千總
趙良樞外委秦玉等被害等語玉柱等帶兵五百五
十名搜捕賊匪何至遇賊百餘人即被沖散此或是
一處之賊或是兩處之賊著阿桂福康安查明初九
日白楊嶺遇賊時若止係福泰等在彼玉柱或往别
處捕賊尚屬可原若彼時玉柱亦在白楊嶺為賊沖
退或竟躱避即當將該副將嚴參治罪其守備福泰
等雖遇賊被害但似此庸懦無能是自取其死與奮
勇陣亡者有閒亦不值交部議敘至福泰等既於白
楊嶺遇賊而黑矻塔井地方據馮光熊奏又有賊匪
一百餘人自萱帽塔北山白銀厰竄往藏匿現在阿
桂福康安等辦賊將次完竣豈容此等匪徒分路滋
擾看來黑矻塔井白楊嶺二處賊匪自亦係底店迸
出之賊玉柱等在彼𠞰捕或不能得力著傳諭阿桂
福康安即於侍衞章京内酌派一二人或即派五岱
帶兵前往實力搜捕務將竄逸餘賊迅速殱擒方為
妥善
同日福康安又奏言查逆回餘黨自馬家堡翻山
逃竄後即攻擾通渭伏羌秦安等各州縣俱係鞏
昌府所屬鞏秦階道張廷桂於三月中具呈告病
雖在賊匪未起事以前但當地方多事之事應即
赴所屬督同守禦彈壓乃該道安坐衙署置身事
外不得因其已經告病稍為姑容相應據實參
奏請
旨將鞏秦階道張廷桂革職俟軍務事竣(臣)委員切實
查驗如係托病規避即將該員拏問解交刑部加
倍治罪以為玩視地方者戒至李侍堯於張廷桂
告病後並不委員接署以致原缺久懸正當賊匪
滋擾之時竟無大員稽查彈壓是李侍堯不但於
𠞰賊機宜茫無措置即地方事務亦多闒冗相應
據實參奏奏入
上諭内閣曰鞏秦階道員缺緊要張廷桂於三月内已
經告病何以歷久尚無委署之員以致賊匪滋擾時
竟無大員在該處稽察彈壓是李侍堯不但於𠞰賊
機宜茫無措置即地方事務亦多闒冗實屬大奇至
張廷桂告病雖在賊匪未經滋擾以前但當地方多
事之際即使患病屬實亦應力疾馳赴該處督同防
禦乃竟置身事外其罪斷難姑容張廷桂著革職拏
交刑部治罪該部知道
同日福康安又奏言查陜甘二省回民錯處安居
樂業生聚有年同為
皇上子民惠養撫綏並無岐視(臣)於西安途次節經出
示曉諭以大兵前來原為搜擒逆黨並非查辦新
教如舊教回民敢於從逆亦罪在不赦若新教能
知畏法安分本屬良民毫無干涉斷不必自生疑
懼為逆黨煽誘脅從並於經過地方傳集回民面
加慰諭今奉有
諭旨通行宣播不特良善回民益得安堵無恐即業經
煽惑入黨者亦當聞風解散於𠞰捕機宜更為得
力至逆回起事根由(臣)自入陜境後即密行詳細
訪察雖不能確鑿大概逆回等初則藉口以馬明
心報復為辭互相糾結迨起事後又以洗滅新教
煽鼓勾連復於所到地方用威迫脅是以聽從入
黨之人日聚日衆但其蓄謀肆逆已非一日即如
所用褲刀矛子等物甚多必非倉猝可辦乃李侍
堯毫無覺察置若罔聞因循玩悞其罪已無可諉
至逆回等齊集禮拜寺糾合新教及修葺石峯堡
兩事容(臣)查詢明確即行嚴參並將專管兼管之
文武各員弁一併分别參奏奏入報
聞
同日福康安又奏言接據藩司馮光熊詳稱此次
𠞰捕逆回先經詳請撥調各營馬匹解赴軍營並
抽調驛馬協濟東路各站供差在案兹查各屬撥
運軍糧以及鉛丸火藥等項山路踦嶇有車道不
通之處必須豫備馬騾以資䭾載復經飭屬買馬
一千匹騾五百餘頭解送安定交總理糧務處查
收所有採買馬匹價值照甘省定例每匹銀八兩
其騾頭一項遵照乾隆三十六年買給金川征兵
騾頭案内每騾一頭一十五兩之數核給俟事竣
後有倒斃者按例准銷外其餘馬騾變價歸欵等
因(臣)查官兵𠞰賊所用馬騾雖經調撥營驛馬匹
仍有未敷既據該司聲明業經採買馬一千匹騾
五百頭並請照例分别動給價銀之處相應據詳
奏明統俟事竣之日核明例准倒斃馬騾外其餘變
價歸還原欵奏入
上諭部知之
同日畢沅奏言聞本月十一日福康安等帶兵先
往底店鎮攻𠞰殺賊三百餘人其面縛投出者又
數百人餘賊竄逸現在分道窮追是底店鎮一路
漸就肅清即可一面𠞰洗大路賊匪一面攻圍石
峯堡逆回困守巢穴日就窮蹙無難一鼓殱除百
姓聞
天兵四集賊匪指日誅鋤又蒙
特沛鴻恩速行撫䘏人心日漸寧貼從前被難逃出居
民多有還歸本地村堡者至陜省汧隴一帶緊要
地方俱有重兵彈壓閭閻景象已覺安堵至前所
調鄰省兵四千名内山西太原鎮總兵福敏泰帶
來兵一千名據稱係本標一處之兵不便分析彼
時因回匪尚在秦安等處滋擾即令一併帶往是
以與原派帶赴汧隴之數較多二百名現在該總
兵察看形勢於鳳翔縣屬之寶玉山及麟遊險要
處所屯駐敷倫泰在隴州汧陽屯駐設卡安兵稽
查瞭望堵禦嚴密數百里聲勢極為聯絡其山西
兵一千名除隨往福康安二百名外餘八百名俱
已前赴平涼聽候調用至四川兵二千名(臣)俱令
其在鳳翔會齊日内已經督(臣)福康安檄調由秦
州一帶前進即在石峯堡迤南地方堵截賊匪竄
逸之路再京兵赴甘進𠞰戰馬最關緊要經大學
士公阿桂與(臣)酌商即在西安滿營挑選解往(臣)
隨會同副都統哈青阿揀取壯健馬五百匹專差
員弁押送軍營以資乘騎又賊匪多在山梁札營
必須用砲火轟打業將舊存大神砲二位新造劈
山砲十二位解送平涼其軍火一項除前已運送
外續解去火藥二萬觔鉛丸四萬觔火繩八萬丈
至京兵需用鑼鍋帳房亦於滿營撥出五百副箭
一萬枝俱於京兵未到以前先行運往餘再陸續
運送均可無誤要需奏入報
聞
欽定石峯堡紀略卷十一
