欽定石峯堡紀略卷五
五月十九日癸酉李侍堯奏言(臣)於四月二十六
日與提(臣)相晤於劉家井議以(臣)赴靖遠督捕糜
子灘竄匿鷹窩石之賊提(臣)由余家溝李陽川一
帶搜捕餘賊防其竄入官川嗣賊人竄據馬家堡
於五月初二日與官兵打仗(臣)竊以賊人既入馬
家堡官軍堵截攻圍即可在此完結不謂賊人雨
夜潛逃提(臣)帶兵尾追已落賊人之後迨賊人初
六日焚搶西鞏提(臣)於初七日追至賊已翻山南
竄由小路至通渭縣之馬營地方而通渭之石峯
堡復有聚匪乘機滋擾(臣)查杜家園距馬營數十
里提(臣)已於初八日至彼若分兵迅往自可追及
賊蹤痛加𠞰戮俾不敢侵犯通渭乃連接該縣禀
報情形甚為緊急若馬營之賊與石峯堡賊匪合
為一處則通渭甚屬可虞其毗連該縣之伏羌西
和回衆較多萬一交通接應愈難辦理(臣)現在兼
程前赴安定與將軍提督聲息相通惟有嚴督將
弁迅速辦理再(臣)查此次𠞰賊各路官兵齊集所有
兵丁口糧馬匹料草(臣)早飭藩司轉飭地方官預
備供支復令多辦炒麺乾糧以便褁帶並多雇牲
畜䭾運糧豆其草束一項鄉村多有存積購買尚
易擬酌給兵丁折色銀兩令其隨處買用(臣)查臬
司陳步瀛現在鹽茶審辦案犯將竣即飛飭該司
馳赴安定會寧一帶督率經理無悞供支奏入
上命軍機大臣傳諭福康安曰據李侍堯所奏其意亦
以為賊人遁逸剛塔並不星夜帶兵趕捕繞在賊前
截殺惟知在後尾追致賊得以勾結匪黨四出刦掠
摺内措詞皆隠隠參奏剛塔總督與提督平日雖屬
平行至行軍之時一切皆應聽總督調度如李侍堯
親往打仗處所督率籌辦剛塔仍然怯懦不前原不
妨據實參奏乃該督惟知安坐靖遠觀望逗遛及賊
已遠颺惟知以落在賊後歸咎剛塔試思伊不又落
剛塔之後乎至所稱馬營之賊與石峯堡之賊合為
一處則通渭甚為可虞新教匪徒到處勾結今賊匪
既已竄往通渭則石峯堡之賊人自必聚集入夥著
福康安到彼迅速籌辦勿使再有蔓延方為妥善
上又命軍機大臣傳諭甘肅布政使馮光熊曰甘省逆
回滋事總督李侍堯帶同臬司陳步瀛前往靖遠一
帶蘭州省城止有藩司馮光熊一人在彼照料乃匝
月以来並未見馮光熊陳奏一摺該省總督業經公
出一切地方應辦事宜均係藩司經理該省現有回
匪滋事官軍前往𠞰捕安定一帶距省不遠現在作
何籌備防範之處甚關緊要乃馮光熊總未據奏及
從前蘇四十三滋事之時王廷贊尚知將情形具奏
數次馮光熊係由軍機司員擢任藩司豈轉不能見
及此耶馮光熊著傳旨嚴行申飭並將現在作何防
範情形迅速具奏
二十日甲戌五岱永安剛塔俞金鰲圖桑阿奏言
(臣)等於本月十一日據偵卒報稱馬家灣見有賊
回數百名自西北往東南山溝行走(臣)剛塔當即
派遊擊汪啟帶兵二百名先行追拏(臣)等隨後帶
兵前進至馬家灣遊擊汪啟業將賊回殺死二十
餘名奪獲軍器十六件殺賊家眷三十二口又拏
獲受傷活賊一名究問賊衆現往何處逃走據供
現在賊人眷口數千俱在石峯堡居住與官兵打
仗之賊亦有千餘名商酌將石峯堡家眷接取保
護前往伏羌秦州一帶糾會賊衆等供臣等隨星
速跟蹤前往追𠞰是日申刻據通渭縣知縣王慺
禀報有賊回數百圍攻縣城甚急請發兵救援(臣)
剛塔派兵三百名令都司福德保岱什衣帶領星夜
馳往通渭𠞰捕於十二日亥刻據福德保等禀報
十二日寅刻帶兵抵通渭縣賊匪已在城中放火
燒毁城隍廟一座知縣大堂一座民舖十餘處當
即率領官兵前進排列鎗箭矛刀奮勇𠞰拏而賊
回見我兵勢盛即鼠逃出城外在北山上札營隨
即率領官兵追趕用鎗擊打奪獲賊馬一匹殺賊
二十餘名查該縣倉糧並未燒壊銀庫已被打破
銀錢無存獄中囚犯盡數被賊放走王知縣在後
園中倉房内藏匿劉訓導跳樓右腿跌傷典史温
模自縊身死並詢據該訓導稱賊回自初八日酉
刻攻城至十一日戌刻用長未綑梯上城攻破城池
今賊既逃竄出城隨將城外百姓放入城中撥令
壯健者上城與官兵三百名一同防守賊退走之
後於十二日未刻復會集賊匪約有四五百名在
城東南山頂札營距城三里等因(臣)等據禀即於
堵禦鹿鹿山之兵續派二百名令其前往接應再
(臣)等於十二日午刻追賊至鹿鹿山賊回在山頂
札營三座山勢高險道路窄狹現今臣等設法連
行進擊賊仍負嵎死守查賊回所佔鹿鹿山石峯
堡係通伏羌通渭秦州鞏昌會寧安定等州縣一
帶總路要隘(臣)等即在對面拏營並分派官兵於
各路口嚴行堵截奏入
上命軍機大臣傳諭阿桂福康安五岱曰賊人現在鹿
鹿山扎營剛塔等仍止在對面拏營又不籌及堵截
圍攻之法是復縱令賊人得有去路現已派阿桂福
康安帶同侍衛章京等並京兵一千名前往督𠞰五
岱等此時雖不能奮勇殺賊當此兵力厚集之時自
當分撥將領四面堵圍防其又從後路竄逸俟阿桂
等到時再行會合殱擒再據五岱等奏拏獲活賊一
名訊據供稱現有賊人眷口數千俱在石峯堡居住又
商議將石峯堡家眷接往伏羌秦州一帶等語賊匪
家眷既有數千口由石峯堡前往伏羌秦州伊等此
時何不派兵分路前赴該處截住賊人並將賊犯家
屬盡數擒斬勿使又得與人會聚豈伊等不能殱除
賊衆而於賊人留下之老幼眷屬尚不能派兵截殺
必待朕數千里外一一為之指示耶著五岱即遵旨
於永安八十五玉柱等數員内酌派一員迅速帶兵
前往𠞰辦毋使一名漏網至賊匪既攻破通渭城内
居民自必被其擾害現在作何安撫庫項錢糧被賊
搶去者若干其放走監犯有自行投回者著福康安
詳晰查明具奏典史温模聞城破自縊沒於王事尚
屬可憫應予議䘏其訓導因跳樓跌傷情尚可矜至
知縣王慺因畏賊先行逃匿不能督率兵民在城防
護以致失事並著阿桂福康安到彼會同查明據實
參奏
同日李侍堯奏言(臣)前因賊人已至西鞏該處有
小路可至通渭伏羌當即咨會提(臣)撥兵前往堵截
兹連據通渭縣禀報石峯堡所聚之賊搶掠村堡
並已環城攻圍焚搶西關該縣防護只有民夫不
敷防守(臣)甚為焦急即飛飭派往鞏昌之兵五百
名先往協同守護並據提(臣)等以軍營兵力稍單
尚須接續(臣)查附近提鎮之兵所調已多其遠處
各營又緩不濟急現有涼州肅州二鎮續到兵六
百已飭令趕赴軍營又鷹窩石之賊𠞰除殆盡所
有副將八十五原帶兵五百名(臣)亦飭星赴安定
就近撥往提(臣)軍營再(臣)調赴防護通渭之兵五
百名現據提(臣)咨已另派兵三百名前往此項官
兵並可調赴軍營是現在派往之兵已有一千六
百名足敷接續至軍營糧食最關緊要(臣)早飭藩
司轉飭附近之會寧隴西安定静遠等州縣預備
炒麵乾糧料豆等項運送前往(臣)復派蘭州道宋
維琦督催經理惟是經過山徑叢雜現在安定會
寧一帶鄉村均有賊蹤恐其潜伏搶掠或有疎虞
(臣)又派兵四百名輪流護送以期不悞供支(臣)明
日即抵安定再行察看情形辦理奏入報
聞
同日甘肅按察使陳步瀛奏言竊(臣)接督臣李侍
堯札知賊回現圍攻通渭縣城調(臣)馳赴安定一
帶隨同查辦(臣)於五月十二日自鹽茶起程十三
日戍刻行抵隆德縣城接據平涼府知府王立柱
署静寧州知州涂躍龍報稱西安副都統明善帶
領滿漢兵一千二百名於十一日由静寧州前往
石峯堡進𠞰又據馬夫探稱十二日官兵抵高廟
山滿兵先佔山頂賊人各執刀矛仰面上攻官兵
往下放鎗打死賊人數十名賊人退回石峯堡官
兵乘勢追趕奪得頭卡撫標兵續至正在劄營賊
人又從山上下撲官兵抵敵不住即時冲散嗣據
行營官兵陸續回營俱稱副都統明善已中矛傷
陣亾等情臣聽聞之下不勝駭異賊回草竊小醜
胆敢抗拒官兵並將領兵大臣殺害逞凶犯順不
法已極查將軍傅玉副都統永安圖桑阿提督剛
塔俞金鰲合兵數千駐劄通渭之馬營街大兵雲
集震讋
天威現雖偏師失利逆回必不致遽肆鴟張惟高廟山
距静寧隆德平涼等州縣僅八九十里至百餘里
不等静寧現有兵三百名該州縣慮其乘虚東犯
羣請益兵防守若俟禀請督(臣)派撥誠恐輾轉遲
延(臣)從固原經過詢知彼處尚存兵一千五百名
現已飛扎副將張拱酌調兵五百名分撥隆德平
涼兩縣防護城池(臣)即星赴静寧州會同將備收
集餘兵嚴防要隘以遏賊鋒至督(臣)李侍堯於十
一日由靖遠一帶進發計日將抵安定一切進𠞰
事宜諒已熟籌方略(臣)俟静寧籌辦防守事畢仍
馳至督(臣)行營隨同料理外所有現在賊匪情形
及調兵防守緣由理合具奏奏入
上命軍機大臣傳諭阿桂福康安五岱陳步瀛曰據陳
步瀛奏稱西安副都統明善帶兵由静寧前往石峯
堡進𠞰十二日抵高廟山擊賊中矛傷陣亡前因五
岱等奏稱傅玉拏獲賊匪訊據供稱賊人想將官兵
誘至石峯堡内裏外夾攻朕即有旨傳諭五岱等務
宜小心防範今明善竟於石峯堡被害自係該副都
統未悉彼處地勢以致誤中賊人之計殊堪憫惻其
所帶官兵内恐亦有受傷陣亡者著阿桂福康安到
彼後查明具奏一體優䘏至賊人既如此鴟張而彼
處又無有主見能辦事之人福康安不可不兼程星
赴該處籌辦即阿桂亦當即日帶領京兵分起前往
以壯軍勢而懾人心所有帶兵之侍衛章京等即著
阿桂一面挑帶派往一面奏聞再據陳步瀛奏稱高
廟山距静寧隆德平涼等處僅八九十里至百餘里
不等該州縣兵力無多恐賊人乘虚東犯已飛札固
原副將張拱酌調兵五百名分撥隆德等處防護並
星赴静寧州收集明善所帶餘兵嚴防要隘以遏賊
鋒等語所辦甚好該處兵力既單賊人乘勢搶奪斷
不可不防該臬司所辦尚屬能事自當如此嚴密堵
禦勿使賊人再行乘間奔竄
(臣)等謹案賊匪佔據石峯堡恃險負嵎抗拒官
兵竟敢戕害大員攻掠縣城實為罪大惡極雖
寸磔不足蔽辜而揆厥所由總因該處帶兵大
員毫無籌畫縦賊遠颺以致賊人勾結匪徒久
延殘喘未能尅日翦除
皇上神幾坐照洞悉情形爰命福康安兼程星速赴甘
(臣)阿桂帶領勁旅即日唘程所謂兵貴神速先
聲所鼓足以奮揚士氣而震讋
天威迨乎大軍雲集壁壘一新不待兼旬賊黨盡數殱
擒詎非
睿謨廣運勝筭先操之明騐歟
上又諭内閣曰甘省逆回滋事未能迅速𠞰滅已派福
康安帶領巴圖魯侍衛章京等前往𠞰辦著再派阿
桂帶領侍衛章京並京兵一千名分作五起阿桂先
帶領頭起由驛起程從河南一路行走前往其隨帶
軍機處司員並著一體馳驛
上又命軍機大臣傳諭阿桂福康安曰現令阿桂前往
甘肅會同福康安辦理𠞰賊事宜所有福康安佩帶
之欽差大臣關防即可令阿桂作為將軍印信福康
安海蘭察五岱等並為參贊大臣協同經畫至屆期
進勦時賊匪内有應誅戮者即行誅戮若俘獲賊首
要犯酌揀數名派委幹練官兵護送迅速解赴熱河
務飭該解員等沿途小心防護毋稍疎縦並於起解
時飛咨所過省分督撫嚴飭地方文武員弁按站派
兵協同護解
二十一日乙亥李侍堯奏言(臣)於本月十四日據
提(臣)剛塔札知由馬營街一路於十二日追賊至
蕁蔴灣地方賊匪現在魯山扎營並咨令速派弁
兵赴通渭救援正在籌計間是日又據都司福德
保岱什衣禀報該都司等於十二日寅刻前抵通
渭賊回已將通渭縣城攻破倉糧並未燒壊庫項
無存獄犯盡數放逸知縣王慺在倉房内藏匿現
在賊回竄出城外復於東南山上扎營等由嗣據
平涼府知府王立柱禀稱副都統明善於本月十
二日帶兵從偏麻堡赴石峯堡𠞰賊打仗中矛受傷
陣亡等情伏查(臣)前因通渭情形緊急一面將赴
鞏昌防守官兵五百名檄令就近前往防護復以
提(臣)在馬營𠞰賊較鞏昌至通渭更近隨即飛咨
令撥兵救護乃(臣)前遣之兵未及趕到提(臣)所撥
之兵甫經到彼而通渭縣城先為賊所攻破雖經
都司福德保岱什衣擊退賊匪而賊衆旋散旋聚
仍復近城扎營與石峯堡之賊互相聯絡副都統
明善帶兵往𠞰又因中傷陣亡現在軍營滿漢官
兵合計雖有數千而賊人散竄滋擾勢難分路𠞰
捕兵力仍單(臣)現在飛調寧夏滿洲兵一千名再
調寧夏鎮標兵五百名星赴軍營又莊浪城守尉
額爾恒額現帶滿洲兵二百名在省城彈壓(臣)亦
令前赴軍營據河州總兵哈當阿禀稱韓土司所
管老教兵已令挑選一千名預備(臣)查前年老教
土兵打仗甚為得力現亦將此項兵丁調来應用
兹(臣)已抵安定查該縣有甘標留駐兵三百名即
遣往通渭協同防守並再飛催肅州涼州及(臣)標
副將八十五從鷹窩石撤回之兵星赴提(臣)軍營
惟是賊人糾合各處新教敢肆猖獗日聚日多(臣)
晝夜焦憂似此情形恐難尅期蕆事仰懇
皇上天恩簡派久經行陣之大臣官員来甘會同辦理
以期迅速完結奏入
上命軍機大臣傳諭阿桂福康安曰據李侍堯奏請調
寧夏滿洲鎮標兵丁星赴軍營會𠞰看来賊匪自馬
家堡翻山逃竄之後沿途勾結聚集愈多而通渭縣
石峯堡等處之賊又暗相聫絡攻破縣城傷害帶兵
大員猖獗已甚必須及早殱除以靖地方茲剛塔率
領各處官兵已不下數千名軍勢不為不盛而馬營
街石峯堡俱係通渭縣地方相距又不甚遠何以剛
塔由馬營街一路追賊而於通渭縣城失守之處竟
毫無策應且副都統明善於石峯堡遇賊打仗亦以
單軍失利中矛陣亡剛塔亦並未派兵救援近在一
縣之内彼此信息不通其故殊不可解著阿桂福康
安到彼時即查當時實在情形如果有貽悞之處即
行據實參奏至新教回民自蘇四十三滋事之後朕
節次傳諭李侍堯令其嚴密查辦净盡根株李侍堯
雖不諳軍旅而於查辦地方事務尚所能為乃現在
各處新教回匪互相煽惑蔓延勾結擾害地方若非
李侍堯平日不能留心覺察辦理不善何至賊匪猖
獗若此是其養癰貽患為害地方李侍堯之罪實無
可逭阿桂福康安到甘時俟𠞰賊完竣後務須嚴查
賊匪經過起事一帶如有順從新教者即行盡數殱
除勿留餘孽至賊匪所過村庄城堡有與賊人賫送
糧食或傳遞信息併曾為賊人出力打仗者即為從
賊夥黨必當盡予駢誅不可稍事姑容若本非賊匪
經過地方而又並未與賊人串通勾結者自是良回
不必波及著傳諭阿桂福康安於此次𠞰戮净盡後
務將根株剪除毋使一名得以漏網方為妥善
上又命軍機大臣傳諭李侍堯曰本日據行在兵部奏
甘省逆回不法来往文報皆關緊要請飭令直隸山
西陜甘督撫自京至甘省一帶添設腰站並酌添馬
匹以備馳逓文報等語已諭令依議速行前據李侍
堯等奏賊人焚刦西鞏驛搶去號馬及民馬二百餘
匹當經傳諭該督令其速行設法安置以達郵傳雖
現在文報並無貽誤但賊人於鹿鹿山石峯堡一帶
聚衆滋擾距安定會寧静寧各州縣不遠該州縣均
係甘省衝衢大路况該省𠞰賊事宜已有旨飛調川
省屯練暨阿拉善兵各一千名赴甘協𠞰並令阿桂
福康安帶同侍衛章京等及京兵一千名馳驛迅速
前往李侍堯即不能辦理𠞰賊之事寧於地方事件
尚不能妥協經理乎所有該省驛站著責成李侍堯
專辦設有貽悞則該督更罪上加罪矣再節次揀發
往甘之滿洲道府較他省為多何以李侍堯於辦理
軍務運送糧草等事未見奏及派委滿員承辦滿洲
人員乘騎嫻習即使鞏昌一帶非該道府所轄均為
該督省内之屬員亦應檄調前来帮同辦理著傳諭
該督如此時辦理軍需臺站需人即於通省道府内
酌調滿員數人分派承辦
上又諭内閣曰李侍堯等奏賊回滋擾通渭縣城随經
派往𠞰捕之都司福德保岱什衣等奮力擊殺回匪
即竄出城外當經查明知縣王慺在後園中倉房内
藏匿訓導劉德跳樓右腿跌傷典史温模自縊等語
王慺當逆回滋擾自當率領民夫上城嚴密防守即
或力有不支亦當罵賊而死為國捐軀凡沒於王事
者國家自有議䘏之典乃該令當賊匪攻城不能率
衆防護竟至向倉房藏匿倖免偷生實屬無恥况典
史微員尚知身殉訓導亦跳樓跌傷王慺係該縣知
縣乃竟訓導典史之不若國家安用此等縣令為耶
王慺著革職拏交刑部照例治罪其典史温模並著
交部議䘏
同日阿桂奏言竊(臣)於本月十九日接奉
諭旨令將火器健銳兩營兵挑選一千名預備並酌派
素嫻行陣之侍衛章京等分起帶領其派出之兵丁
所有應得之項照例辦給欽此臣阿桂荷蒙
聖恩深重理宜馳驅行陣奮勉效力遵即前赴該營挑
派預備該兵丁等應得之項亦照例備辦俟再接
奉
諭旨(臣)即帶領頭隊先行起程其餘四隊酌量驛站車
輛便於輪流逓送(臣)即令派出之侍衛章京等陸
續帶領約束前進間一日行走除領隊之侍衛章
京等(臣)阿桂已於素所深知各員内酌量派往外
伏思明亮春寧雖由愚昧無知身蹈重愆苐伊二
人於行陣之際俱曾經歷人尚勇往奮勉而明亮
尤為得力有用俱在
聖明洞鑑之中伊二人現在監禁轉得間居安逸(臣)愚
昧之見懇請
聖恩將伊二人釋放或賞給侍衛拜唐阿令隨(臣)前往
效力行走是否有當恭俟
諭旨後敬謹遵行再派出滿洲兵一千名必須領隊大
臣約束方有專屬舒亮瑚尼爾圖二人或俱派往
或即派舒亮前往之處請
旨遵行奏入
上諭曰領隊大臣著派舒亮去明亮春寧著賞給藍翎
侍衛隨往打仗效力贖罪
二十二日丙子傅玉五岱永安剛塔俞金鰲圖桑
阿奏言臣等於五月十四日據西安協領禪達理
稟報副都統明善帶兵於十二日巳時往石峯堡
進𠞰行至迤東五里有四五百逆回前来攻撲官
兵奮勇𠞰殺賊匪敗竄我兵乘勝奪取賊匪頭二
卡正在安營掘濠之間忽護墻内有賊匪數十從
高阜處撲下我兵鏖戰良久抵敵不住副都統明
善受傷陣亡等因(臣)等聞信之下實深憤懣即欲
帶兵往𠞰而賊回等在鹿鹿山深岩藏匿恃險攖
守意欲伺隙始行下撲查現在各營内只有兵四
千餘名若分往各處堵𠞰勢便單弱(臣)傅玉等公
同商酌應請照四十六年𠞰滅蘇四十三時調取
川省屯練兵来甘協𠞰該兵丁等善於跨越山險
較為得力(臣)等一面具奏一面飛咨四川總督李
世傑成都將軍保寧令其選派二千名星即起程
来甘並行知寧夏將軍莽古賫阿拉善親王旺沁
班巴爾等調滿洲兵一千名阿拉善兵一千名迅
速前至軍營俟所調之兵到齊再行相機進𠞰奏
入
上命軍機大臣傳諭傅玉五岱李侍堯曰傅玉等奏賊
匪現在鹿鹿山恃險攖守請飛調屯練阿拉善寧夏
各處兵丁俟到齊後再行相機進𠞰同日又據軍機
大臣將所繪自西安堡至通渭一帶地圖呈進朕因
閱該將軍等摺内並不籌及四面合圍之法仍係會
集一處在賊對面扎營賊人現雖藏匿鹿鹿山不過
因官兵尚未到齊該山居高臨下有險可恃為暫時
嵎負之計若見官兵踵至心懷畏懼勢必又思翻山
逃竄此時各處回匪聚衆滋擾皆由剛塔在馬家堡
縱賊逃遁所致前已節次有旨傳諭伊等當分撥將
領四面堵圍毋使賊人又從後路竄逸此旨諒伊等
業經接奉若再不能嚴密堵圍賊人或復潛竄不但
剛塔一人罪上加罪即現在軍營之領兵大員均不
能當此重罪也至此事始終貽悞皆由李侍堯安坐
靖遠並不親赴打仗處所督率調度及賊已竄逸仍
思於賊蹤不到之處逗遛駐劄畏葸不前以致軍營
無人統攝全不上緊認真辦理即如本日傅玉等摺
内有俟所調兵丁到齊再行進𠞰之語所調各兵非
十日半月可到豈有坐待彌月之理該將軍等所帶
之兵現有四千餘名昨又據李侍堯奏續派兵一千
六百名前赴軍營聽候調遣是兵力已不為少又有
將軍統領副都統及提督總兵各大員在彼何至竟
束手無策安坐營中與賊對持必待所調各兵到齊
然後再行設法辦理况賊人由馬營街逃往鹿鹿山
擕帶糧草自屬無多現既藏匿深山從何得食前已
有旨傳諭李侍堯等留心訪察若有為賊私送糧食
之人即行查拏嚴辦此旨自亦已接奉該將軍等若
果能嚴密防範使賊人無從潛出刦掠並新教黨類
不敢暗為齎送糧食則賊人又安能久延殘喘再明
善在石峯堡被害其所帶弁兵作何收集現交何員
帶領其石峯堡之賊又作何𠞰捕李侍堯竟似置之
不問而傅玉等則惟稱兵力不敷分撥任賊在石峯
堡公然肆行無忌看此光景總由軍營内無督辦之
人剛塔俞金鰲俱係提督職分相埒彼此既不相統
屬傅玉係隔省將軍且年老不甚曉事五岱雖素嫻
軍旅又係經過留辦客官呼應不靈以致互相推諉
羣懷觀望又見明善打仗被害益形氣餒若李侍堯
早能到彼督辦一切則領兵各員内即提鎮以下有
怯懦不前坐失機會者該督自可據實糾參何至徘
徊畏葸漫無整頓傅玉李侍堯剛塔俞金鰲圖桑阿
俱著傳旨嚴行申飭李侍堯接奉前旨自己前赴軍
營但此時𠞰賊關鍵總以嚴防後路四面圍攻勿使
賊人乘間遠颺為要朕閱軍機大臣所進圖内四至
方向雖不能甚准而賊人滋擾之處既在通渭地方
相距亦不甚遠已於圖内用硃筆約略標記著五岱
李侍堯等遵照妥辦其圖内地方山川營盤里數是
否相符著詢查該處情形另行繪圖呈覽並諭阿桂
福康安知之
上又命軍機大臣傳諭傅玉五岱曰前據陳步瀛奏星
赴静寧州收集明善所帶餘兵嚴防要隘以遏賊鋒
該臬司所辦尚屬能事但伊究係書生未嫻軍旅且
此項兵丁既經失利之後則其氣已餒未必即能堵
住賊人著再傳諭五岱等務須迅速派兵分堵要路
加意嚴防並宜收集餘兵申明紀律以作士氣
上又命軍機大臣傳諭保寧曰前已有旨諭保寧選派
四川屯練番兵一千名帶領赴甘協𠞰今據傅玉等
奏請調取屯練番兵二千名兵勢愈盛則𠞰捕愈為
得力著保寧即遵照辦理其原派之一千名保寧即
帶領穆塔爾等星即起程赴甘其續調之一千名著
酌派幹練副將統領前往
上命軍機大臣傳諭阿桂福康安曰副都統明善在高
廟山陣亡伊所帶之滿漢官兵有一千二百名亦不
為少僅遇賊匪四五百人何至一經接戰即行失利
其故殊不可解或係該兵丁等怯懦所致著阿桂福
康安到彼詳悉查明據實具奏
同日阿桂奏言竊(臣)欽奉
諭旨令(臣)將帶兵之侍衛章京酌量挑派(臣)謹就所知
選派頭等侍衛額爾博克護軍參領星山保觀祥
三等侍衛佛爾卿額德布星額定住塔爾弼善副
護軍參領愛星阿永寧委護軍參領德成額等十
員令其分起帶兵前往至應派之兵丁一千名(臣)
阿桂於火器營内會同(臣)綿恩挑選於健銳營内
會同(臣)復興等挑選將曾經出兵及技藝精嫻者
每營挑派五百名共選派一千名除該兵等應得
箭枝綿甲火藥鉛丸俱令該處照例辦理即行給
與外其應得銀兩仍照四十六年定例賞給查上屆
各兵起程原係酌量車輛間一日即令一隊起程
以期迅速行走此次酌令分兵為四隊每隊二百
五十名令侍衛章京等仍間一日一隊起程已交
兵部順天府遵照辦理奏入報
聞
同日法靈阿奏言(臣)自阿克素起程回京五月初
一日行抵西安聞固原州所屬地方回民李化玉
等倡立邪教聚衆滋擾督(臣)李侍堯提(臣)俞金鰲
等業經領兵前往𠞰捕(臣)聞信之下即星夜趲程
前進徑赴督(臣)李侍堯軍營聽候調遣奮勉𠞰賊
俟事竣再行回京庶稍盡犬馬報效之誠奏入報
聞
欽定石峯堡紀略卷五
