欽定石峯堡紀略卷十五
七月十二日乙丑
上命軍機大臣傳諭阿桂福康安曰昨據阿桂等奏初
五日黎明督率官兵進堡搜捕將首逆張阿渾即張
文慶大通阿渾即馬四娃等全數擒獲等語張文慶
等於黑夜之中思欲奪路遁逃經官兵截殺竄回堡
内福康安等帶兵進堡搜捕時該犯等自知罪在不
赦豈肯甘心束手就縛着傳諭阿桂福康安即將搜
拿張文慶馬四娃各犯時該犯等曾否抵拒官兵等
係何人擒捕何賊並該犯等詢取供詞後何日起解
之處迅速覆奏至該處善後事宜全仗阿桂福康安
會同在彼辦理其海蘭察等即帶同巴圖魯侍衛等
由馹馳赴熱河以備扈從
十四日丁夘延綏鎮總兵策卜坦奏言(臣)帶兵前
往白楊嶺等處督拿賊匪於六月二十一日至靖
遠詢知賊人由鷹窩石又復他竄(臣)即一面差弁
各路偵探一面令都司馬得先往白楊嶺鷹窝石
一帶查看有無賊匪蹤迹隨據署副將玉柱禀到
賊匪出沒無常詭詐多端兼之山深路險最易藏
匿雖偵探尾追並未見賊(臣)即嚴飭該署副將等
若僅如此尾追徒勞兵力與搜捕無濟隨即指使
各領兵將備各佔要隘四圍搜捕以期迅速就獲
(臣)即在糜子灘赴鷹窝石要隘處所駐劄搜拿旋
於二十七日拏獲賊回馬如務馬如龍二名又於
二十八日拏獲馬六之子賊首馬守正訊據馬守
正供稱糜子灘隨從逆回尚有五十人(臣)即令其
供出姓名開單按名搜捕奏入
上命軍機大臣傳諭阿桂福康安曰現在石峯堡賊匪
業經殱擒净盡五岱因未得信是以又趕回石峯堡
專留策卜坦在鷹窝石一帶搜捕該處賊匪既據馬
守正供出姓名自無難按名緝獲其現獲之馬守正
馬如龍馬如務三犯即著選派妥幹員弁解送熱河
以便審訊盡法懲治至玉柱帶兵五百餘名在鷹窝
石捕賊即使賊蹤詭詐多端亦應設法繞截擒拿何
至徒事尾追並未擒獲一賊著傳諭阿桂福康安即
將該署副將玩悮之處迅速據寔查參
十七日庚午阿桂福康安奏言(臣)等連日親提各
犯逐加鞫審並將節次拿獲各要犯田友李自黨
等隔别研訊雖供詞不能確實相符(臣)等核其情
節緣田五張文慶俱係馬明心徒弟張文慶又係
馬明心内侄田五交結往來已非一日馬四娃係
大通人於乾隆四十二年出外遊學與張文慶相
識一同誦念回經即在馬營居住又有老鴉溝地
方之李可魁即李鬍子係李自黨之子向隨田五
念經本年正二月間田五先與李可魁商同謀逆
糾約張文慶及各回匪訂期於八月十五日起事
欲與馬明心報復經回民李應得等到官舉首田
五等知事已敗露遂於四月十四日聚衆劫掠抗
拒官兵經剛塔帶兵於狼山追剿田五中創身死
餘匪逃散其時李可魁逃至官川馬營一帶藉稱
官兵剿洗回民肆行煽鼓遠近回匪聽信附從四
出焚掠而通渭縣逆回張文慶大通馬四娃同馬
鬍子楊填四等亦於五月初五日在石峯堡糾衆
肆逆互為應援攻打通渭伏羌等處回至底店糾
合武舉馬文熹攻城掠堡扎營屯聚至六月十一
日大兵進剿底店李可魁在山梁被鎗打死所有
賊營内精壯能打仗者多被殱戮馬文熹率衆投
出張文慶等始竄回石峯堡負固死守此逆回等
起意謀逆及勾連煽誘先後各情節也此案渠魁
以田五張文慶馬四娃三犯為首惡而李可魁馬
鬍子為賊前鋒回匪與官兵接仗皆係該二犯率
領抵拒自六月十一日李可魁在底店被鎗身死
而逆回之氣沮三十日馬鬍子在石峯堡被鎗身
死而逆回之膽益落至張文慶與田五等如何往
來約會輾轉糾結及於何時起意謀逆之處反覆
究詰該犯等匿不供吐若加以刑鞫無難得實因
係首惡要犯即應解送熱河未便遽加刑訊謹就
該犯等供出大槩情形另繕供單先行奏
聞一面派定員弁分起妥解其賊目非甚緊要之犯仍
酌留數名以便嚴切鞫訊詳細跟究至四十六年
修理石峯堡一事前經(臣)等將通渭縣民董有具
控馬壯馬正芳及前後審斷緣由奏蒙
聖鑒但現提馬壯到案極口稱冤張文慶亦堅不承認
及詰以何從知有此堡始行糾衆則稱此處附近
地方有華陽窪馬姓回人一向熟識來往是以知
有此堡而馬壯亦稱從前聞有華陽窪回民馬廷
秀修理堡子之事是華陽窪馬姓回人必有通同
勾結情弊現已飛飭查挐並提集馬正芳及承辦
董有控案之書役等一併嚴行審訊徹底跟究再
(臣)等親至石峯堡上周圍看視係於山頂築土牆
一道高七尺五寸厚四尺五寸堡外挑壕三層堡
内土墻南北長六十三丈東西寬十五丈二尺並
無房屋四面有窰洞百餘座因該處土性鬆浮不
能開挖寬深每洞僅容數人(臣)等已飭令將壕洞
填平墻垣拆毁再查賊首張文慶馬四娃二犯罪
大惡極必應生擒寸磔以申
國法但大兵四面攻圍時難保無情急自戕等事(臣)
等正在設法籌辦時適有賊犯馬建幾到營懇求
投出(臣)等隨諭以若能將賊首縳獻方可活命至
初五日早晨官兵殱戮石峯堡撲出賊匪後堡内
賊人已少馬建幾即與伊弟馬建業等將賊首擁
逼出堡官兵迎上拿獲查馬建幾一犯業經從賊
雖自行投出亦所不赦但賊首得以生致該犯亦
有微勞可否原其一線之處伏候
聖裁
阿桂福康安又奏言查底店回民九百餘戶俱曾
經從逆斷難容留彼時欲示寬大以廣招徠是以
權宜允准留俞金鰲帶兵在彼彈壓俟事定後即
行相機妥辦嗣據該提督咨稱底店附近村庄回
民三百餘戸懇請回家收割田禾恐本庄及沿途
村民認為賊黨致被擒拿求出示曉諭以便携眷
回庄(臣)等咨覆令將該回民等住址名姓人口數
目開具清單移送以便寫入告示曉諭百姓俟發
給告示後再行遣歸暫安各回民之心將來辦理
時可以按冊稽查不至遺漏查石峯堡賊巢業已
掃平首逆擒獲此時自以籌辦底店降回為要(臣)
等公同商酌該處回民人數衆多若令海蘭察統
率大兵前往聲勢太盛且海蘭察威名素著難保
無聞信驚疑四散逃逸因思明亮尚能辦理此事
而現在官階不過藍翎侍衞令與總兵興奎蘇靈
同往不至駭人觀聽並酌帶滿漢官兵屯土兵丁
共三千餘名以往南山一帶搜捕餘賊為名前至
底店先將該處所通各路偵探明悉于各要隘派
兵分布埋伏堵截又令海蘭察帶同巴圖魯侍衛
等前往遥為策應(臣)等面嘱明亮至彼先令署隆
德縣知縣朱爾漢傳集該處回民會同俞金鰲剴
切曉諭以伊等前經從賊不無殺傷民人焚掠村
舍之事此時雖已返正而附近村庄百姓或父兄
子弟曾被殘害或廬舍糧畜曾被焚掠者皆銜恨
切骨見伊等回歸自必憤圖報復不能永遠相安
今為伊等籌計現在各州縣逆回誅戮其空出房
屋地畝甚多莫若將伊等遷移各該處撥給居住
使被害百姓相隔遥遠庶免尋隙報復又起釁端
如此明白宣諭若該回民等俯首順從即派兵分
起解送隆德縣按名正法設或桀驁不服即督兵
剿殺四面俱有兵堵截諒亦無從竄逃可期殱除
净盡至馬文熹所帶隨營效力回民百餘名已派
入各隊兵丁内帶往一體辦理現在止有馬文熹
一犯(臣)等派員看守約計明亮到彼辦結即將該
犯嚴加鎻&KR0008;交與法靈阿押解起程均奏入
上命軍機大臣傳諭阿桂福康安曰據阿桂等所奏馬
明心業經正法田五等尚復守其邪教且敢公然聚
衆謀逆思為報復可見該犯等滋事不法總由争教
而起而舊教回民尚知安分守法自當妥為撫慰此
時賊匪業經殱擒净盡阿桂福康安等宜出示明切
曉諭即向曾學習邪教者亦應及早改悔勉為安分
良民仍遵前旨嚴密查訪拿辦則邪教根株斷絶自
不至再生事端至修理石峯堡係馬壯供係大馬家
馬正芳華陽窪馬廷秀所修等語馬正芳馬廷秀已
經阿桂等飛飭查拿現在曾否拿獲作何審辦又田
友供出之黃鬍子阿渾哈掌教俱是馬明心徒弟田
養和馬自成等俱在田五家商議事情曾否一併拿
獲審辦再馬四娃之兄馬三娃據供在營食糧此人
現在何處曾否到過賊營俱應詳細查明即使未到
賊營馬四娃係賊中首犯其兄亦應緣坐不可寬縱
其馬建幾一犯與伊弟馬建業等將賊首擁逼出堡
得以生擒尚可原其一綫但該犯究經從逆亦未便
遽擬發遣將來或可免其死罪牢固監禁俟解到時
再行定奪也又張文慶供五月初四日本縣差役張
金到庄上呌我父子我悄悄問他究係何事他告訴
我說你此去總是有去無來我曉得這事不好就躱
過了等語張金身充縣役奉差往喚張文慶乃以有
去無來之語私相告知且該犯本係回人又與張文
慶同族認識故為透露消息顯属知情縱逆何以阿
桂福康安未經辦及著傳諭阿桂等即速提張金一
犯從嚴審辦至張文慶之子張太暨掌教張樂等先
經通渭縣拿獲後楊填四帶領賊衆攻擾通渭該縣
王慺便將伊子張太及掌教張樂等從城上放下此
事實出情理之外張太等既經拿獲當賊人攻城緊
急時若慮其搶奪亦當即子正法何得輙行放還王
慺懦怯憤事至此已極現據解送熱河俟解到時應
將伊縱賊之處一併審明再行正法再張文慶供在
伏羌被官兵擊敗竄回底店糾合馬文熹那時馬文
熹已經打了静寧州通邊鎮回來我們遂與馬文熹
合在一處等語是馬文熹業經攻犯州城通同肆逆
罪無可逭其在縣具呈及跪道乞䧏不過見大兵勢
盛自為脱罪地步尤屬狡詐可惡必應審明嚴辦其
底店從逆回衆亦俱不可赦宥據阿桂福康安奏派
委明亮前往諭令伊等移徙居住若該回民俯首順
從即分起解送隆德按名正法設或桀驁不服即督
兵勦殺等語自當如此設法辦理明亮至彼察看回
民情形若何此時曾否妥辦完竣具報著即迅速奏
聞至石峯堡既無房屋可居亦不必再議駐兵應如
所奏即將壕洞填平牆垣拆毁并交該地方官不時
稽察勿任私有佔據又土司楊宗業隨同打仗尚属
出力著賞給大緞二疋以示奬勵
同日阿桂福康安又奏言(臣)等欽奉
上諭此案剛塔之罪尚輕於李侍堯著傳諭阿桂再會
同福康安秉公詳查務歸至當以憑定讞欽此查回
民於四十六年脩理石峯堡乃三月内之事嚴訊
馬壯父子等據供彼時因撤拉爾逆回滋事地方
官諭令鄉民各修村堡我們住在蔡家堡那時也
曾脩過至石峯堡係華陽窪馬廷秀䓁修理等語
雖該回民等修堡或防撤拉爾或預存謀逆之心
均未可定但其事在四十六年三月尚在李侍堯
未到甘省已前至四十七年八月董有又將回民
脩堡佔地情節控告該縣王慺視為田土細故前
官已經斷定並未審訊亦未詳禀是李侍堯於回
民脩理石峯堡尚無知而不辦情事至逆犯倡亂
滋事(臣)等細加訪詢皆因李侍堯於查辦新教一
事地方官奉行不善胥役又從中勒索滋擾致逆
回得誆稱剿洗回民藉詞煽誘到處勾連但田五
等蓄謀圖逆已非一日至本年正月田五輾轉糾
約距四月内被李應得等首告之時已經數月李
侍堯安坐省城毫無聞見身任封疆重寄而漫無
覺察貽患養癰其罪實無可諉迨賊首田五已斃
餘黨竄入馬家堡剛塔等帶兵追趕李侍堯惟株
守静遠審辦賊匪家屬以至軍營無人統攝全不
知攻剿機宜賊匪得乘間翻山而逸及屢奉
諭旨嚴加訓飭始至伏羌軍營督率將弁與賊打仗將
賊擊退於雲霧山等處連次克捷追賊直至底店
使李侍堯早至軍營賊匪必不至鴟張若此是其
從前逗遛觀望之罪難逃
聖明洞鑒至剛塔補授固原提督甫經到任田五即被
首舉事剛塔帶兵剿捕射賊受傷追至狼山馬營
水殺賊二百餘名田五傷重自戕其時餘賊不過
八九十名使剛塔奮勇追剿即可及早完結乃馬
家堡為賊所誆致令翻山逃竄各處賊衆遂紛紛
接應四出滋擾雖在後竭力尾追打仗亦属勇往
而其毫無籌畫以致賊勢蔓延剛塔亦不能無罪
奏入
上諭曰公論俟審明有旨
同日阿桂福康安又奏言前因初五日賊匪夤夜
撲出恐有帶傷乘隙逃竄者(臣)等不敢以首逆及
各要犯全數就獲稍存大意當即令海蘭察跴看
賊蹤約計竄出者有二三百人隨派舒亮等帶領
馬兵分路搜拿並飭前經派出帶兵將領及附近
各州縣一體堵截據各該鎮將及地方官等陸續
具報擒殺賊匪並各村庄百姓拏獲送至軍營者
共一百五十餘名(臣)等擇其中稍悉賊情之犯飭
令觧赴軍營以備審訊餘犯俱令於該處即行正
法現仍嚴飭緝拿不使一名漏綱至首逆張文慶
馬四娃及要犯楊填四等現派侍衛章京將該犯
等分作三起擬於十一二三等日分起押解起程
前赴熱河至從前所獲馬世忠劉天禄馬成格惠
明見四犯現已飭令臬司陳步瀛即行正法
阿桂福康安又奏言查前經伏羌縣禀報該縣白
馬庄有賊匪竄匿(臣)福康安以敷倫泰駐劄汧隴
相距不遠調令就近查辦嗣經派吉蘭泰帶兵前
往會同富禄搜捕而福敏泰又巳撤兵回任是以
仍令敷倫泰在彼暫駐今賊匪已平汧隴一帶無
需堵截(臣)等現已飛咨該副都統即行撤兵回任
至白馬庄餘賊據該鎮等禀報陸續拿獲一百二
十餘名可期净盡再第五起續調京兵未至軍營
石峯堡賊匪業已剿洗完竣(臣)等即令在隆德静
寧兩處暫駐以備接應俟將底店回民辦畢仍飭
原帶章京分起陸續緩程回京均奏入報
聞
同日阿桂福康安奏言此次𠞰賊大兵雲集所有兵丁
口粮馬匹料草經(臣)嚴飭藩臬兩司及該道府上
緊督催趕運查石峯堡軍營陸續運到粮數十萬
石甚屬充裕現在大兵已將石峯堡賊匪剿除净
盡首逆就擒各路官兵可以漸次撤回無須多粮
支給至派往各處搜捕賊匪官兵其口糧仍從軍
營運往未免勞費(臣)前已預飭各該地方官凡兵
到之處係某州縣所屬即令該州縣辦糧供送以
省轉運之煩所有各州縣應運糧石未經起運者
現已飛飭停止運送在途者即令轉回其營中堆
貯軍糧若仍復運回各該州縣長途脚費又多一
倍支銷(臣)現飭藩司查明應行撫䘏酌給口糧各
村庄即以此項糧石就近撥運庶運價不至多銷
貧民藉資口食實為兩便至火藥鉛彈現亦存積
甚多俟查明各營有缺乏者即撥給收貯總期各
歸實用不至濫費虚糜奏入報
聞
十九日壬申
上命軍機大臣傳諭阿桂福康安曰現在石峯堡賊回
業已擒剿完竣其底店從逆回民亦據阿桂等奏派
令明亮等帶兵前往設法剿洗想此時亦已辦理就
緒惟閱阿桂等奏到拿獲各犯供内如馬營海城官
川草芽溝蔡家堡朱家河馬家大庄老鴉溝以及小
山底店鷹窝石各等處俱係逆回起事地方所有各
該處回民謀逆及從逆者以次辦竣其空出房屋田
地例應入官變價但招賣時無論新舊教回民概未
便仍令承買執業居住著阿桂福康安查明各該處
空出房屋田地招令甘省漢民分戶認買移居倘因
房産數多驟難變售不妨少為估價俾貧民得利自
必踴躍承買如甘省民人承買之外尚有餘剰房産
福康安現係陜甘總督即可令附近甘肅之陜省民
人出貲認買庶此等地方皆為漢民居住更易彈壓
著阿桂福康安即遵照酌商妥辦
二十一日甲戌
上命軍機大臣傳諭阿桂福康安曰前因查辦賊黨時
若輾轉跟究未免人數太多曾傳諭阿桂福康安止
可向現獲賊犯研鞫如有供出黨羽即指名拏辦不
必向續拿之犯再令輾轉供扳昨據阿桂等奏到首
逆張文慶等供詞其所供出李芝安等各犯均巳經
官兵殱斃此外惟黃阿渾哈掌教等犯係其扳引供
出已有旨令阿桂等速拿嚴辦現在張文慶等業經
起解其各處黨羽阿桂等已無從向訊或所獲賊衆
内尚有平日通同商謀足備訊問者如尚未正法自
應向其覆加嚴鞫有供出黨羽即當拘拿嚴辦朕之
屢諭阿桂福康安辦理善後事宜時將賊黨多加殱
戮者原以蘇四十三甫經剿滅田五等又胆敢聚衆
滋事不可不趁此兵力剷絶根株但若輾轉跟究伊
於何底亦非綏靖地方之道阿桂福康安素稱能事
且又目覩該處情形所有此事應如何結局自必預
為籌及現在作何商辦務須通盤籌畫迅速據實具
奏福康安係該省總督阿桂係朕特交辦理自不肯
再貽後患即朕亦不過欲該省地方永遠寧謐並非
必令輾轉跟究以致蔓引株連阿桂福康安自能仰
體朕不為已甚之意也
二十三日丙子阿桂福康安奏言查底店曾經從
逆回民九百餘戸共男丁一千數百名(臣)等酌派
明亮同興奎蘇靈帶兵前至底店辦理隆德縣本
有續到京兵五百名在彼暫駐以備接應(臣)等又
派三等侍衛蘇靈阿前往會同護軍統領善德妥
為預備嗣據明亮報知於初九日至底店初十日
即傳集該處回民明切曉諭該回民等俱稱情原
遷移當即諭令各歸收拾並許擕帶眷口同行使
之不疑一面令興奎馳赴隆德會同善德蘇靈阿
嚴密預備並檄調静寧所駐之滿兵五百名前至
隆德協同防範(臣)等即飛飭駐劄静寧之京兵五
百名迅速赴調即於初十日明亮等在底店酌分
起數派兵陸續解送明亮蘇靈等帶兵在後押護
以防竄逸於是日晚齊至隆德十一日清晨酌分
數處派兵嚴密防衛即一面點名一面正法至日
晡全行辦竣共正法回民一千二百六十八名凡
從逆匪徒以次就戮並無一人漏網至該回民等
婦女幼孩共有二千五百餘名口容俟查明遵
旨分别辦理其馬文熹親丁九名律應緣坐俱已正法
現在止有馬文熹一犯(臣)等業已嚴加鎻&KR0008;交與
法靈阿押解起程
阿桂福康安又奏言查馬文熹於底店率衆投
順時(臣)福康安曾面訊該犯以伊名列武榜身受
國恩何竟甘心從逆據供實係被賊逼廹無奈順從
曾於五月十七日將危急苦情禀過隆德縣等語
彼時欲權示寬大以安其心故未深加究詰即將
匿禀不報之隆德縣知縣鍾潤參
奏嗣據静寧州知州涂躍龍禀稱五月十四日拿獲
奸細楊五十三訊係石峯堡賊人差令前赴底店
通信告知石峯堡賊人於十八日到底店入夥等
供旋聞該鎮回衆於十五日移住山上當即稟明
臬司並差傳武舉馬文熹赴州面諭並令在城居
住之回教武舉馬人龍前往曉諭慰安馬文熹堅
不赴州果於十九日石峯堡賊匪即至底店糾約
馬文熹及該鎮回民入夥隨據底店附近村庄通
邊鎮曺務鎮等處紛紛禀報刦掠焚燒二十五日
逆賊圍攻州城賊首即係馬文熹合州共知等情
(臣)等查閱該犯原禀内有隆德衙役在鎮散布流
言大兵現在剿捕盡滅熹等命在眼前無奈遷逃
墩臺山安居等語而訊其衙役係何姓名則又不
能指出誠如
聖諭明係該犯甘心附賊故投此禀以為日後被獲時
卸罪地步且底店係静寧州所属而該犯在隆德
逓禀自係因該州屢次遣人傳諭不從底裏畢露
無從掩飾而隆德縣猶可以虚詞恐嚇其鬼蜮伎
倆尤屬顯然今(臣)等研訊之下該犯雖不肯將平
時與賊勾通及攻城掠堡各情節據實供吐而反
覆究詰俯首無詞且首逆張文慶曾有到底店時
馬文熹已經焚掠通邊鎮回山之供彼時因該犯
尚未拿回故未令質証俟解到當面質對諒該犯
亦無從置辨至參革隆德知縣鍾潤於馬文熹投
禀時理應通禀上司設法速辦乃因循不報自有
應得之罪(臣)福康安已派員將該犯解送熱河聽
候審訊均奏入
上命軍機大臣傳諭阿桂福康安曰阿桂福康安奏底
店從逆回匪於初十日明亮等派兵陸續解送隆德
十一日一面點名一面正法共正法回民一千二百
六十八名等語匪徒駢首就戮人數太多朕心深為
不忍此實刦數使然亦伊等孽由自作也至馬文熹
一犯前經静寧州傳喚赴州曉諭堅不前往甘心從
賊復敢率領賊衆圍攻州城肆行刦掠繼又至隆德
縣具禀因衙役散布流言無奈遷逃墩臺山上預為
後來被獲卸罪地步實為罪大惡極其居心尤屬奸
詐俟解到時自應審明盡法辦理
同日
上諭内閣曰前據阿桂福康安奏逆回此次滋事由田
五張文慶李可魁等俱係馬明心徒弟本年正二月
間田五先與李可魁商同謀逆糾約張文慶及各回
匪訂期起事欲與馬明心報復等語可見田五等滋
事不法總由争教而起該犯等俱係内地回民自其
祖先以來食毛踐土蒙國家豢養深恩者已百數十
年同隸編氓毫無區别乃馬明心以邪教魁首甫經
正法田五等尚復私守其教且敢於光天化日之下
聚衆鴟張私為報復不法已極今石峯堡賊匪業經
殱擒净盡其底店從逆回匪據阿桂福康安奏該犯
等曾經攻擾城池搶掠百姓法無可宥是以遣員往
辦亦已辦理完竣此外凡屬邪教回衆本應徹底跟
究但念此次逆回滋事經官兵殱戮及拿獲正法者
人數已復不少雖係該犯等孽由自作朕心寔覺惻
然不忍且恐輾轉查辦或至良善回民波及株連更
非朕不為己甚之意是以格外施仁除審明實係平
日與逆犯等通同謀逆者查拿治罪外其餘槩免追
究予以自新回民等務須革面洗心遵守爾等歴來
舊教各安生業永享昇平之福况田五等糾衆謀逆
不過欲倡復新教試思新教起於馬明心馬明心及
身既正刑誅妻子靡有孑遺從其教者為蘇四十三
蘇四十三則又經官兵殱斃妻妾子女槩予駢誅今
田五張文慶馬四娃李可魁等謀興新教復經官兵
拿獲身膺寸磔閤家俱緣坐正法是新教不但與回
民無益且至喪軀破家其禍尤烈回衆等因何甘為
所愚執迷不悟受其流毒若經此次寬免之後尚有
陽奉隂違或敢滋生事端則是自外生成斷不能復
為曲貸著阿桂福康安即將此旨謄黃普貼出示曉
諭凡屬良善回民益宜安分守法即有向從邪教者
亦當觸目警心及早改悔勉為順化良民毋負朕法
外施仁諄切誡導之至意
(臣)等謹按回民自蘇四十三搆逆創懲未久仍
敢附從新教滋擾不法如底店及石峯堡兩處
賊匪經官兵迅即掃平首惡之田五張文慶馬
文熹等或鎗傷立斃或檻送磔誅其黨逆不逞
之徒亦皆軿首殱戮
天道之彰著與
國典之森嚴足為不靖者永昭烱鑒我
皇上除惡務盡復慮蔓引株連屢降
諭旨免其輾轉跟究俾得自新仰見格外
恩施不為己甚之至意而於新教之流毒貽殃諄諄
垂誡惟恐愚氓迷瞀自外生成凡在血氣心知之屬有
不發蒙而震聵者乎
同日阿桂福康安又奏言本月初五日據靖遠縣
知縣禀報糜子灘民人拿獲賊匪馬守正一犯訊
據供稱父親馬六即馬世敖前隨同田五攻打靖
遠城因田五在狼山打仗身死餘賊逃散馬六同
了百十多人竄往鷹窝石藏躱經官兵追捕同夥
投河死了許多剩有六七十人一同逃走總不過
在黃河北岸大山躱避前月初九日馬六等在白
楊嶺地方藏著見有官兵到彼搜尋緊急隨撲出
與官兵打了一仗傷了二三十個官兵連夜逃至
山岔無路處藏著今因要往糜子灘搶些吃食被
庄民拿獲現在我們只有五十餘人名字我都知
道等供並據該縣將供出賊匪名字開單呈送查
該犯所供賊匪止五十餘人俱在黃河北岸大山内
藏躱之語雖未可盡信但既據開出姓名自可從
此蹤跡搜拿切實跟究隨將該犯供出名單飛移
五岱等上緊查拿並行令安定等縣及帶兵搜捕
賊匪之鎮將等一體搜緝去後據防守馬家堡副
將阿穆呼朗禀報在馬家堡地方拿獲賊匪二十
六名内有名單所開馬世林等四名又據五岱等
報稱玉柱等在蓼馬灘拿獲賊匪二名殺死七名
當即令該處老教回民逐一認識據稱殺死賊匪
七犯内有一犯委係馬六即馬世敖又遊擊德明
阿藺發甲等亦於該處拿獲賊匪十名此外遍加
搜尋白楊嶺鷹窝石一帶並無藏匿賊匪等語(臣)
等查鷹窝石餘黨訊據拿獲賊匪供稱馬六即馬
世敖實為首犯今雖據該處老教回民識認委係
殺死但是否確實尚須提現獲各犯嚴切審究且
恐潜匿餘匪未能搜獲净盡現仍移咨五岱等令
其督飭將弁再行分兵實力搜捕
阿桂福康安又奏言竊照賊巢掃蕩逆惡殱除底
店回民一千二百餘名業經按名正法所有各路
官兵應酌量分起撤回查續派京兵一千名(臣)等
前因石峯堡將近蕆事隨行令善德等在隆德静
寧分駐嗣後一齊調至隆德今酌定仍分四起令
善德帶領頭起於十五日起程此後間日一起行
走復興帶領第四起回京其先派京兵一千名亦
分四起令舒亮帶領頭起阿爾薩朗帶領末起陸
續起程回京土司楊宗業番兵撤回經由洮岷係
與四川屯土兵丁同路恐途間擁擠滋事是以先
令楊土司兵於十三日起程撤回其川省屯練土
兵仍分四起俟三五日後令成德等帶領由鞏秦
階原路撤回西安滿軍及軍標兵丁令永鐸帶領
於京兵行走空日起程撤回涼州莊浪滿兵令圖
桑阿等帶領撤回(臣)福康安已通飭陜甘二省各
屬妥為照應先期偹辦無誤應付並行文各該督
撫一體預偹支應至(臣)福康安自攻剿底店後即
派阿爾薩朗噶他布吉蘭泰富祿等帶領官兵分
路前往伏羌秦安通渭安定會寧等所屬各村庄
搜捕餘匪查拿從逆黨羽並通飭各州縣嚴行查
緝嗣後陸續具報拿獲賊犯約千餘名及剿滅石
峯堡賊巢後竄出賊匪約有二三百人(臣)等又添
派舒亮永安阿滿泰許世亨帶同巴圖魯侍衛章
京等率領馬兵分路追拿並嚴飭各州縣營汛一
體實力緝捕隨據各處報到搜獲賊匪約二百餘
名今當官兵撤回之時(臣)等復派保寧富禄帶領
四川應撤綠營官兵二千六百名由馬營通渭伏
羌秦安等處會同文職大員再行逐細搜捕俟查
緝完竣即順路從兩當徽縣入陜西略陽境撤回
與屯練土兵各為一路不至擁擠又丁憂壽春鎮
總兵袁敏於本月十三日來至軍營(臣)等派令協
同保寧等前往搜捕順便回伊四川原籍又阿拉
善兵寧夏滿兵各留二百各同甘肅提標綠營兵
八百名令旺沁班巴爾同閻正祥帶領前赴固原
塩茶一帶會同地方官再行嚴切查拿其餘阿拉
善寧夏滿兵一千三百餘名令先行飭回又派副
將觀音保帶領綠營官兵前往華亭會同地方官
實力查緝至甘肅本省及興安延綏並老教土兵
暫行留駐俟應撤時全數撤回如此再四搜緝逐
處查辦賊匪餘黨可期殱除净盡並令各領兵大
員俟搜捕完竣自信實無餘匪藏匿即報明(臣)等
再行各歸本處營汛均奏入報
聞
欽定石峯堡紀略卷十五
