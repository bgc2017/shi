欽定石峯堡紀略卷九
六月初七日庚寅
上諭内閣曰前因甘省逆回滋事所過地方百姓田廬
牲畜被其劫掠及聞信驚避遷徙流離者均為可憫
已諭令福康安到彼即查明酌量撫恤苐念該省現
在調集官兵會𠞰賊匪一切軍糧料草雖俱係地方
官發價購辦而沿途輓運未免有需民力是未經被
賊滋擾之處百姓共效供輸亦宜一體加恩均施惠澤所
有該省本年應徵錢糧著概行豁免如有本年業經
徵收者著詳悉查明於下年豁免該督務董率所屬
實力奉行俾閭閻得沾實惠以副朕優加軫恤普沛
恩施之至意此旨到甘省福康安即謄黃徧諭各屬
並著該部遵諭速行
(臣)等謹案甘省編氓蒙
皇上軫切如傷於賊蹤所過地方
命重臣查明撫䘏所以甦困安良者已無弗至復念大
兵雲集一切士馬糧芻源源接運皆須民力輓
輸即未經被賊之區亦降
德音而施
愷澤是擾累祗在偏隅而
恩膏普加全省
聖皇雨露之均實與天同量矣
同日李世傑奏言前准西安將軍(臣)傅玉等咨調
川省屯練降番二千名前往甘肅通渭縣地方合
𠞰回匪經將軍(臣)保寧提督(臣)成德先行選派省
城綠營壯健兵丁六百名由成都帶領起程其屯
練番兵飭令副將李天佑張芝元等帶領前往兹
于五月二十六日復接西安撫(臣)畢沅咨調撥川
兵二千名委員統領星赴鳳隴一帶堵禦(臣)連日
探得甘省賊勢蔓延業預飭各鎮協營先為挑選
兵將聽候調遣兹接咨調之信隨飛飭川北鎮派
兵四百名並於督標派兵八百名提標派兵八百
名共二千名就近委川北鎮總兵富禄統領剋日
起程由棧道馳赴鳳隴一帶分派防守堵禦再川
北一鎮本與陜西連界(臣)因該鎮屬之昭化廣元
二縣與甘肅文縣毗連亟須重兵防守是以止就
近調兵四百名前往并恐該處兵力不敷且須大
員鎮壓復另調重慶鎮標兵九百名並調建昌鎮
總兵魁麟馳往昭化廣元等處督率把守再川省
龍安府屬之平武縣松潘鎮屬之漳臘小河南坪
等營柴門關黃坪關各處均與甘省文縣互相毗
接(臣)復於川南之建昌峩邊黎雅安阜永寧等營
内再酌調兵二千名分撥川北松潘等處緊要隘
口協同防禦以期有備無患奏入
上諭曰大勢已定不必張皇總以鎮静為要
同日李世傑又奏言原任雲南騰越鎮總兵許世
亨於四十七年八月丁母艱回籍本年冬閒服滿
現聞甘省逆回滋擾情願前赴軍營效力懇(臣)代
為奏請(臣)查該鎮前在金川南路軍營節次奮勇
殺賊時(臣)督辦南路糧臺俱所目擊今據該鎮禀
請自效其情詞出於至誠(臣)謹附奏
聞並令在成都候
旨奏入
上命軍機大臣傳諭阿桂福康安曰原任雲南騰越鎮
許世亨前在金川曾著勞績今願赴軍營效力即著
准其馳驛前往甘省聽候阿桂福康安調遣
初八日辛夘五岱李侍堯剛塔俞金鏊圖桑阿阿
爾薩朗奏言(臣)等於五月二十三四等日在伏羌
𠞰賊打仗搶佔賊營賊人南竄因官兵壓下追𠞰
又復繞道北回於豐杜山梁札營(臣)等即分路帶
兵追𠞰適法靈阿亦抵軍營一同打仗二十六日
辰刻官兵齊至雲霧山近抵賊營(臣)等正在整兵
之際賊即直前突撲經官兵壓下奮勇𠞰殺賊人
旋退旋撲四次(臣)等公同商酌當即分兵兩路直
搗賊營俾前後受敵(臣)阿爾薩朗首先帶遊擊德
海等(臣)剛塔帶遊擊高人傑等領兵分為左右兩
路直撲賊人所據山梁與(臣)五岱等所帶官兵奮
勇夾攻鎗箭齊發殺賊二百餘名帶傷者甚衆割
取首級四十一顆生擒賊目馬玉華一名賊人十
名賊仍竄回山梁據險自守此次官兵打仗甚為
奮勇而涼州滿兵鳥鎗亦甚得力適興漢鎮(臣)三
德帶兵一千名亦至與(臣)等相距二十里即知會
該鎮領兵迎截遏其前路現在商同設法𠞰捕務
期盡數殱擒
同日甘肅按察使陳步瀛奏言(臣)於五月十四日
由隆德縣馳抵静寧州查自高廟山退回之西安
滿漢兵尚存九百一十四名次日該州拏獲奸細
訊供知石峯堡賊人有勾合底店回匪入夥之信
其州屬鄒家河為經由要路隨知會西安協領禪
達禮帶領官兵前往防守一面禀知督(臣)李侍堯
等適督(臣)帶兵赴通渭一帶進𠞰催(臣)馳赴安定
辦理軍糧(臣)即於十七日起程西行十八日抵安
定旋於二十一日據静寧州禀報十八日石峯堡
賊千餘人突至鄒家河維時禪達禮已奉將軍檄
調將滿洲兵三百餘名帶赴大營進𠞰只有守備
趙承謨帶領軍標撫標兵五百餘名與賊打仗殺
賊數十名因賊多兵少不能堵禦賊遂東赴隆德
縣之潘隴山勾合底店各處回匪於附近村庄肆
行焚刧據隆德靜寧平涼華亭莊浪等處紛紛禀
報(臣)節次禀請督(臣)發兵𠞰捕適賊人圍攻伏羌
縣城督提各(臣)俱赴伏羌𠞰賊經督(臣)派兵二百
赴莊浪防守又兩次發兵八百名赴隆德防守賊
匪已於二十五日越過隆德前犯靜寧州城經平
涼府知府王立柱署州凃躍龍會同都司趙廷選
督率兵民施放鎗砲擊斃賊人甚多賊始退至離
城三里之翠屏山現據該府州禀請火藥鉛彈(臣)
即於督(臣)存貯安定火藥内動撥專派弁兵星飛
解往接濟查静寧為驛站大路静寧被圍則文報
阻隔經督(臣)奏明一切軍報改由寧夏軍臺馳遞
惟是静寧距省城僅五百餘里中間會寧安定為
糧運要路現在督提各(臣)追逐伏羌之賊日益南
行相距愈遠恐賊人由靜寧南竄抄奪糧運直襲
大兵之後(臣)已屢次馳禀督(臣)速撥重兵前來防
護現據隴西縣禀報官軍抵伏羌之後殺賊甚多
重圍已解大兵自可計日北旋至
欽差尚書福康安等將次抵境(臣)已飛禀陜西撫(臣)畢
沅即於陜省帶兵來甘以速𠞰除均奏入
上命軍機大臣傳諭阿桂福康安五岱曰五岱等現在
𠞰辦賊匪漸有起色賊人經官軍兩次殱戮已有五
六百名三德現又帶兵到彼遏其前路與五岱等兩
路會𠞰是伏羌城外賊匪不滿千名無難迅速殱除
該處賊匪𠞰捕淨盡官兵毋庸兼顧南路更可專心
進𠞰至石峯堡之賊由鄒家河赴隆德縣之潘隴山
勾合底店各處回匪直撲靜寧州城經該府王立柱
等督率兵民擊斃賊人甚多賊退至離城三里之翠
屏山是隆德潘隴山等處賊匪此時竟專在靜寧滋
擾福康安至隆德時如偵探該縣並無賊匪自必與
海蘭察巴圖魯侍衞等帶兵速赴靜寧計福康安此
時早抵該處𠞰辦賊匪將次完竣已可往石峯堡與
五岱等設法會𠞰石峯堡地形雖屬險窄然現在大
兵雲集四面堵截攻圍並尋跴路徑據其高處建瓴
而下勢如破竹即可得𠞰賊淨盡之喜音也至賊營
内器械馬匹齊備又於上年糾約訂期起事並脩理
石峯堡是該處竟係賊人預營巢穴以為退守地步
蓄謀已久必非朝夕所能猝辦其脩理石峯堡時附
近居民既已共知而地方文武員弁何以竟毫無聞
見任賊如此肆行無忌若文武各員弁曾經具禀總
督提鎮而總督提鎮等竟置之不辦其罪自專在總
督提鎮或係該管之知縣聞知信息曾稟知道府該
管之營員亦曾禀知專轄之副參而該道府副參等
竟敢沈匿不為轉禀或竟係州縣營員聞信並不禀
報各該管上司以致釀成事端其罪更不可逭前已
有旨令阿桂福康安到彼一併查明參奏著再傳諭
阿桂等務宜逐層詳細查明具奏至五岱等所奏生
擒之馬玉華係賊人頭目所有賊中情形及起事根
由馬玉華自必知其詳細五岱等何以未經奏及著
即速訊供具奏如尚未正法即將馬玉華派委幹練
員弁妥慎解赴熱河預備訊問
同日陳步瀛又奏言六月初一日據静寧州禀稱
逆回已於二十七日夜閒南竄分為三股一回石
峯堡一在底店鎮一在雷打灣係通蓮花城大路
又據隆德縣禀稱賊人在縣屬之馬家坪直達靜
寧州底店鎮離城四十里寧夏滿漢官兵已於二
十六七等日到縣東路文報已通又據會寧縣禀
稱二十七日賊人在縣屬之梁家河焚刧村庄是
静寧雖已解圍賊仍屯聚於隆德静寧會寧境内
若不早為廓清則大路一帶出沒無常文報糧運
在在可虞似應即由隆德一帶進𠞰以清肘腋之
患至寧夏官兵已抵隆德將軍莽古賚面諭隆德
縣俟阿拉善兵到之日酌議進𠞰爾時
欽差尚書福康安等亦將抵境其應由何路進兵之處
(臣)即馳赴隆德將賊匪情形詳悉面禀聽候裁酌
再督提各(臣)已赴秦安追賊距會寧安定較遠(臣)
已飛飭鞏昌秦州二屬附近秦安之各州縣赶運
軍糧其現駐隆德官兵由平涼涇州固原華亭各
州縣辦運軍糧較為便捷(臣)已飛飭平涼府知府
王立柱督催赶辦其火藥鉛彈南路軍營現在俱
由蘭州省城陸續運送其東路軍營如有不敷(臣)
即飛禀陜西撫(臣)畢沅就近酌撥協濟(臣)因現赴
隆德已將南路軍營糧草火藥等項諄囑蘭州道
宋綺琦上緊嚴催東路糧草火藥(臣)與侍衞職銜
蘇淩阿竭力赶運總期源源接濟無悞供支至馬
昇貴一犯係署静寧州凃躍龍拏獲奸細供出該
犯亦與田五往來經固原州拏送鹽茶廳維時伊
孫馬如林馬如海尚未能到據該州王琮禀報勘
驗該犯房屋在城外靠城居住屋内挖有地窖可
容數百人研訊該犯只供三月内田五遣人告知
造反之事其閒挖地窖緣由堅不供吐及(臣)奉督
(臣)檄調經過固原詢知伊子馬漢龍在城内靠城
居住隨親往查看則馬漢龍院内亦有開挖地窖
雖距伊父城外之窖尚遠其為逆賊詭謀已屬顯
然查地窖必非伊父子一二人所能辦之事(臣)已
諄札接辦審案之平慶道沈鳴臯窮究夥黨以淨
根株均奏入
上命軍機大臣傳諭阿桂福康安曰據五岱等奏伏羌
賊人經官兵兩次𠞰殺遠近逆回自必聞風膽落而
官軍日有起色已覺旌旆改觀計此時福康安早抵
隆德而寧夏滿漢官兵據陳步瀛奏於二十六七等
日業經到彼現在賊人屯聚隆德境内福康安與海
蘭察巴圖魯侍衞等當趁此軍容振作之時將隆德
等處賊匪以次𠞰捕淨盡如賊畏懼先逃必仍竄入
石峯堡内福康安可遵照前旨必𠞰清後路然後帶
兵前往設法四面堵截攻圍但仍宜嚴防後路為要
至陳步瀛節次所辦俱合機宜頗具識見殊為能事
可嘉現據該臬司奏稱即日馳赴隆德將賊匪情形
面禀福康安等語陳步瀛來往安定隆德一帶於該
處賊情及路徑夷險自能熟悉伊既親赴隆德福康
安得一能事之員面加詳細詢問於𠞰賊事宜更為
有益再據陳步瀛奏固原州回匪馬昇貴城外靠城
屋内挖有地窖可容數百人伊子馬漢龍城内靠城
屋内亦挖有地窖等語地窖可容數百人必非馬昇
貴父子數人所能開挖亦非朝夕所能猝辦之事是
蓄謀已久於城墻内外暗通欲為破城之計逆蹟顯
然李侍堯平時竟漫無覺察以致養癰貽患其罪實
無可逭而知州應知一州之事逆回如此近城掘窖
肆行無忌何至毫無聞見如馬昇貴開掘地窖係前
此知州任内之事而該州王琮能盤獲奸細是不但
無過而且有功即應專治前任知州之罪如王琮已
經抵任而馬昇貴猶公然開掘地窖事後方被查拏
到案其功過尚兩不相掩若開挖地窖竟係該知州
任内之事賊犯又非其所盤獲即應將王琮嚴參治
罪著福康安詳晰詢明年月核其功罪據實具奏
同日何裕城奏言(臣)先准陜西撫(臣)畢沅咨開陜
省現在赶配火藥委員赴豫採辦淨硝八萬斤䟎
運陜省應用查火藥為軍務要需必須硝斤配製
若候委員到豫始行購辦未免有需時日(臣)隨札
行藩司墊發銀兩飛飭就近産硝各州縣上緊煎
鍊如數妥備一俟陜省委員到日立即交給領運
兹復接畢沅札會現在軍營需用火藥陜局存貯
不敷應用并囑預期籌備以待飛調查陜甘壤界
毗連軍火急需必得多為儲備方可就近接濟(臣)
隨又查明撫鎮各標營現存火藥數目於貯藥較
多各營分酌量分别動撥共足五萬斤之數密飭
赶備齊全并即包裹堅好預派弁兵如陜省尚需
備用一經咨調刻即解運起程以期倍加妥速奏
入報
聞
初十日癸巳五岱李侍堯剛塔俞金鏊圖桑阿阿
爾薩朗奏言(臣)等於二十八日午刻追賊至秦安
縣屬之土鼔山接據臬司陳步瀛靜寧州知州凃
躍龍禀稱二十五日辰刻逆回約有二三千人來
至靜寧城下焚燒東關現在督率兵役嚴加防守
懇請發兵救援(臣)等查現在伏羌一帶賊匪自伏
羌城外打仗二次復於雲霧山打仗一次賊人連
敗奔逃現由土鼓山竄往蓮花城查蓮花城有兩
路一走石峯堡一走靜寧州均係大路尚有山僻
小路數處(臣)等帶兵壓下跟蹤追𠞰務期盡數殱
擒查軍營現有滿漢土兵共五千餘名但静寧現
在緊急(臣)李侍堯前經知會寧夏阿拉善兵速由
固原一路前赴隆德靜寧並已咨會福康安海蘭
察入甘境後即可帶領該二處官兵𠞰捕東路之
賊今寧夏阿拉善兵丁尚未報明行抵何處勢難
懸待(臣)等再三籌酌軍營現在兵丁均係連日追
賊行走不免稍乏今即於此内挑派精壯一千六
百名令興漢鎮三德帶領星赴靜寧救援仍先派
兵一千名令副將和倫等帶領赶赴蓮花城迎截
土鼓山竄往之賊(臣)等將現存之兵全行帶領追
赶𠞰捕
同日興漢鎮總兵三德奏言(臣)前經撫(臣)畢沅奏
派帶兵一千名於鳳翔隴州一帶要隘堵禦逆回
嗣准督(臣)李侍堯等檄調(臣)所帶兵丁由秦州前
赴伏羌縣一帶迎擊賊匪(臣)即於五月二十二日
自隴屬之長寧驛起程帶兵一千名由秦州一路
偵探賊蹤至二十六日抵桌子坪山遇見賊匪(臣)
即督率官兵施放鳥鎗奮勇迎𠞰殺賊六七十名
與督提(臣)大營相距二十餘里至半夜閒賊衆奔
走蓮花城一路(臣)於次日率領官兵尾追𠞰捕
同日保寧成德奏言(臣)等帶領綠營兵六百名於
二十三日由成都起程一面飭令副將李天佑張
芝元等帶領屯練番兵迅速前至保縣等候今(臣)
等於二十五日行抵保縣地方仍督飭屯練兵丁
一千六百名儧拉番兵二百四十名於二十七日
各隊陸續俱至保縣惟派出促浸番兵一百六十
名因路程較遠尚未能到(臣)等即於二十七日仍
分隊起程行走將促浸番兵一百六十名交都司
額爾亨額守備何連陞屯練守備丹比西喇布等
星速隨後赶到再(臣)等督領屯練番兵迅赴保縣
道經瓦寺地界該土司桑朗雍中率領土舍頭目
等出迎叩頭告稱我等瓦寺土司世受
大皇帝厚恩非别部土司可比當此攻𠞰逆回之際正
當報稱宣力瓦寺土兵曾經歷行陣者現有四百
名我小土司年齒雖幼叔父土舍桑朗音春情願
帶領頭目兵丁等殱滅逆回等語其籲懇實出至
誠(臣)等又詢問副將李天佑等據稱屯練兵内尚
可得一千四百名番兵内亦可得二百名合計瓦
寺兵四百名共得番兵二千名(臣)等令其一併預
為妥備以候調取應用伏祈
皇上訓示均奏入
上命軍機大臣傳諭阿桂福康安五岱曰據五岱等奏
伏羌城外賊匪經官兵兩次擊殺五六百名又據三
德奏稱於桌子坪山遇見賊匪殺死六七十名是南
路之賊所存無幾已不難迅速𠞰盡但三德帶兵由
秦州前至伏羌本係在賊前面迎𠞰今賊竄回秦安
三德與五岱等會合俱在後尾追何以未經兩面夾
攻殊不可解兹五岱等又將該鎮派往靜寧而靜寧
之賊已據陳步瀛奏稱於二十七日分竄是三德此
時即應前赴隆德隨同福康安𠞰捕看來賊人因汧
隴一帶有重兵防堵已不敢再行南竄惟賊計窮力
竭或又思繞道往西竄赴河州勾合邪教匪徒復至
省城滋擾尤不可不預防範著傳諭五岱等詳查路
徑設法派兵斷其去路并飛札哈當阿馮光熊令其
一體嚴密防範勿致稍有疎虞至攻犯靜寧州城之
賊昨據陳步瀛奏稱已經平涼府知府王立柱等督
率兵民擊退賊人分為三股一股回石峯堡一股在
底店一股往雷打灣又隆德縣稟報賊人現在縣屬
之馬家坪及靜寧州之底店等處屯聚等語是靜寧
州城外已無賊匪滋擾此時福康安所急宜𠞰辦者
又在馬家坪底店及石峯堡等處賊匪官兵疊次殺
賊遠近逆回自無不聞聲膽落福康安正當趁此軍
容振作之時由隆德以次進𠞰將後路肅清再赴石
峯堡與五岱等四面堵截攻圍現在鹿鹿山已無賊
匪傅玉等所帶之兵尚有二千福康安竟當速將此
項官兵調至軍營會合𠞰捕兵力厚集賊匪更易迅
速殱除再據保寧奏土練降番内尚可得一千六百
名又四川瓦寺土司桑朗雍中禀稱該處可得土兵
四百名共計二千名俱情愿跟同赴甘𠞰賊等語此
時甘省𠞰辦賊匪大局已定而保寧所帶初調之土
練降番二十九日尚在保縣未能即抵甘省若續行
檄調更不免有需時日徒勞往返著福康安酌量情
形如尚有必需添調此項番土各兵之處即一面飛
咨檄調一面奏聞如該處兵力已足即知照李世傑
停其預備
同日馮光熊奏言(臣)於五月二十九日接臬司陳
步瀛札知攻擾靜寧之賊經官兵擊退後現又竄
往梁家河距會寧止四十餘里急須添兵防守查
前據靜寧州禀報賊匪攻犯經(臣)酌撥蘭州防護
之甘標兵五百名飛飭前往應援此項官兵須由
會寧至靜寧今靜寧州之賊既竄往梁家河距會
寧不遠該處僅有滿兵三百名仍恐單弱(臣)業已
飛移臬司即將前項官兵飭令兼程星赴會寧協
同防堵其靜寧州現據具報督(臣)派撥中衞協兵
四百名涼肅二鎮標兵四百名業已到彼如賊匪
已退即可躡蹤應援會寧前後夾𠞰更覺得力(臣)
仍催續調之甘涼官兵迅速來蘭以備派撥策應
再靖遠賊匪前督(臣)李侍堯親往督𠞰業已完竣
但該處多係山谷尤易藏奸恐有餘匪竄匿節經
飭令附近各地方官多派員役加意偵探截拏兹
督(臣)札知據莊浪營參將王永茂呈報西番窑等
處現有賊匪三四十人又據靖遠縣禀報萱帽塔
北山内有賊匪約三百餘人飛令靖遠協副將玉
柱帶兵二百名同莊浪營參將王永茂帶兵二百
五十名前往會合𠞰捕(臣)復飛飭臯蘭靖遠等縣
再行添撥壯役民夫於各要隘截拏奏入報
聞
同日敷倫泰奏言(臣)帶領綠營兵五百名前至隴
州查隴州東界汧陽麟遊一帶綿亘五六百里其
最要者自隴州所屬之長寧驛至商家庄二百餘
里中間要隘既多而小路亦復不少(臣)將所帶兵
五百名自長寧驛起至商家庄隘口以及崎嶇小
徑約有十五處分設卡倫城中亦留兵看守嗣有
畢沅續派西安滿兵五百名到來(臣)即酌量要處
添設嚴行防守查辦仍曉諭居民現在大兵節次
到齊賊匪不久殱滅爾等毋得驚惶仍各安本業
居民等經撫慰之後俱各安堵奏入報
聞
欽定石峯堡紀略卷九
