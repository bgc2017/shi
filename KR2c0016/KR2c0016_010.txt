欽定石峯堡紀略卷十
六月十二日乙未五岱李侍堯剛塔俞金鰲圖桑
阿阿爾薩朗奏言查賊人共有四路其一路即鹽
茶窮蹙餘匪竄入官川勾連馬家灣等處新教佔
據馬家堡復經逃竄馬營之賊又一路係石峯堡
屯聚之賊又一路係伏羌糾合助逆之賊又一路
係糾聚潘隴山與底店回匪會合之賊此路賊人
現在静寧滋擾其餘三路俱會於伏羌尚有留在
石峯堡與將軍傅玉之兵相拒者嗣經官兵伏羌
雲霧山三次剿殺殱戮甚多賊衆奔竄其所過村
庄輙分遣黨羽誆稱官兵剿洗回民藉此煽誘先
經(臣)等出示曉諭是以各處回民多不肯從賊並有
拒擊殺賊割獻首級及生擒解送軍營者(臣)等帶
兵于初一日至田家山查興漢鎮(臣)三德先經(臣)
等委令帶兵一千六百名前往静寧州該鎮現尚
與賊相持賊人即於田家山對面山梁之上憑高
據險扎營拒守(臣)等隔山親看賊營帳房尚多又
甘省雖係土山綿亘但立土經雨冲刷多成陡壁
中隔深溝旋繞紆折往往對山相拒看似甚近及
繞道前往便有一二十里之遥如從前賊人所佔
之馬家堡亦非平地村庄乃係懸崖立磡頂上方
是堡門而其後又有羊腸山徑昨(臣)五岱前赴軍
營路經該堡察其形勢實為險峻賊人所據山梁
中間河溝兩道一路可竄石峯堡一路可竄静寕
州偵詢賊情尚在遲疑不定臣等公同商酌賊雖
憑高據險但當探明路徑相機設法視可進兵之
路迅速剿捕以期掃滅賊氛謹將各山堡形勢繪
圖恭呈
御覽
同日畢沅奏言甘省地方本係土瘠民貧自四月
間賊回不法到處焚燒殺掠百姓多伏匿山谷顛
沛流離雖有田疇不能耕穫仰蒙
皇上如天好生
特沛恩綸槩行撫䘏(臣)因與福康安酌商一入甘省境
界即應查明村堡戶口招徠流亡轉徙之人分别
賑給銀米并得有所棲息則黎氓感戴
天恩淪肌浹髓賊匪更無所脅從實為目前之急務現
已陸續解銀十五萬兩送至平凉以備撫䘏之用
此後當源源運往以應急需均奏入
上命軍機大臣傳諭阿桂福康安曰據五岱等奏官兵
追賊至田家山情形一摺係初二日拜發由邊外軍
臺馳遞轉到在初六日伊等所發奏摺之後閱其所
繪圖内形勢總不清楚昨據五岱等奏已與三德會
在一處尾追賊匪今圖内興漢兵大營仍繪在秦州
界内與所奏不符又底店係賊人巢穴空峒山與底
店徑路通連何以圖内並未繪入着將原圖發交福
康安令其詳細查對將圖内地盤展寬所有賊人前
後分竄屯聚處所以及官兵現在追剿扎營各處路
逕暨方向里數逐一繪出分色粘簽貼說呈覽計福
康安此時早赴隆德由該處進剿底店之賊看來賊
人現在情形已不敢與官兵抗拒亦不能四出搶掠
惟思竄回石峯堡以圖苟延殘喘况據五岱等奏稱
賊人所過村庄輙分遣黨羽謊稱官兵剿洗回民藉
此煽誘經五岱等出示曉諭是以各處多不肯從賊
並有拒擊賊匪割獻首級及生擒解送者此等更當
查賞是賊現已無從四出勾結諒福康安數日内即
可將底店之賊剿盡肅清後路與五岱等會合赴石
峯堡設法四面堵截攻圍佇聽捷音之至再據畢沅
奏陸續觧銀十五萬送至平凉以備撫䘏之用餘尚
源源接解等語前據馮光熊奏甘省藩庫現有銀四
百餘萬兩是該省庫項儘敷支用何必又從陜西解
往倘途次或有疎虞更屬不成事體此時畢沅駐劄
西安止須籌辦車輛馬騾俾無貽誤所有解往之銀
十五萬兩如已解到即可收貯平凉以備賑恤之用
其未經起解者即行停止此外如軍器火藥等項亦
宜遵前旨或于涇州平凉二處暫貯撥支更宜嚴固
防守若能隨同大兵運往更為稳妥
同日五岱李侍堯剛塔俞金鰲圖桑阿阿爾薩朗
又奏言臣等於初三日追賊至雙峴途次據蓮花
城民人前來禀稱有逆回數百人於蓮花城相近
之東山扎營係静寧底店分出之賊等語查蓮花
城係(臣)等前日經過扎營之處今官兵已過即有
逆黨潜行遶出恐賊情詭詐欲抄官軍後路或仍
往秦安一帶不可不防(臣)等現由雙峴追剿賊回
據弁員偵探賊人將帶傷賊匪百餘人送回石峯
堡又有石峯堡出來賊匪五六百人會同雙峴奔
回之賊前往底店一路等語查底店距静寧甚近
前此静寧攻城賊匪經城上官兵擊退竄據翠屏
山現已奔回底店恐雙峴之賊一至底店即與該
處賊匪會合自當分兵兩路(臣)等商派總兵吉蘭
泰帶綠營兵一千名土司楊宗業兵一千名前赴
蓮花城如果有潜伏賊匪即可剿捕如無賊人即
令吉蘭泰由蓮花城取道前往底店抄截賊之後
路(臣)等督率官兵迅由静寧迎前截𠞰計兩路官
兵均於底店會齊再(臣)等查得靳家寺地方係石
峯堡賊人出入所必由更湏留兵防範已派副將
阿穆呼朗帶兵五百名在彼駐劄挐卡斷其來往
勾通之路奏入
上命軍機大臣傳諭阿桂福康安五岱曰五岱等奏由
雙峴追剿賊回一摺總未明晰五岱等本在㐲羌剿
辦賊匪賊經官兵連次擊敗奔逃五岱等帶兵追趕
所追之賊現今究往何處况伏羌在南石峯堡在北
靜寧又在東北伏羌之賊業經敗竄五岱等何不設
法派兵從間道邀截剿殺乃惟知在後尾追一任賊
人將帶傷者送回石峯堡而堡内之賊又復出與會
合殊不可解且既係尾追則賊係繞道而至靜寧五
岱等又安能反出其前稱自靜寧迎前截剿况賊人
節次被官兵剿殺不下六百餘名本日據五岱等奏
伏羌逆回家口送往石峯堡時官兵拏獲正法者又
有五百餘口是此時賊人已被殺一千餘日見其少
且現惟首先勾合之石峯堡底店等處賊黨分路逃
竄此外更無敢有聚集接應者可見遠近逆回已無
不望風胆落連日未見福康安續有報至自因在甘
陜交界齊集官兵稍為躭擱今五岱等既到靜寧是
該處已並無阻梗福康安竟當速赴靜寧與五岱等
會剿蓮花城底店等處之賊將後路肅清再往石峯
堡剿辦倘底店等處之賊見大兵雲集先竄回石峯
堡福康安遵照前旨仍派兵嚴防後路再與五岱等
同往石峯堡堵截攻圍以期一舉集事現在寧夏滿
兵及阿拉善兵俱已到彼延綏兵亦必早到福康安
與五岱等會在一處兵力更為厚集想已足敷剿賊
之用著福康安即通盤籌畫現在官兵若干如兵力
已足大局俱定福康安酌量情形毋湏添兵接濟所
有復興續行帶往京兵一千名即可一面奏聞一面
行文撤回以省往返䟦涉而保寧等昨日續奏預備
之桑朗雍中土兵二千名更可無湏調往至賊人由
鹿鹿山竄回伏羌今又由伏羌竄往蓮花城底店等
處傅玉永安尚帶兵二千在鹿鹿山扎營空守究有
何事著福康安即遵前旨速行查明奏覆
同日李侍堯又奏言(臣)前於安定道旁盤獲形跡
可疑之道士徐璠成訊據供稱係岷州人在金縣
興隆山當道士今年正月内有通渭縣王會長請
我到馬營十王廟内住廟五月初七日回賊到來
將我裹去跟著打仗帶有矛傷昨賊營裡使我來
安定打探官兵信息并勾結新教就被盤獲賊營
為首係張阿渾賊衆有千餘人等語查該犯甫至
賊營已隨同打仗并為探聽消息勾結匪黨情殊
可惡業于審明之日即行正法再徐璠成供出安
定城中通賊匪犯數名即經拏獲審訊復據獲犯
馬三九子供有欲往蘭州河州勾合新教之語(臣)
已密札藩司暨河州鎮將供出蘭州勾合之犯按
名嚴拏訊辦其安定所獲通賊各犯隨審隨辦均
已正法
同日五岱剛塔又奏言(臣)等從前拏獲賊犯俱供
稱石峯堡賊匪帶有家口數千前往伏羌秦州一
帶等語嗣經連次打仗查得石峯堡止有分出賊
人並無携帶家眷其家口仍在該堡藏匿唯有伏
羌從逆回匪欲將家口送往石峯堡因官兵攻𠞰
甚急賊人逃竄時不暇携帶經(臣)等拏獲正法者
共有五百餘口
同日畢沅又奏言前(臣)福康安到陕時詢問甘省
賊匪並地方情形(臣)以河東之平涇鞏秦等屬萬
山深阻處處可以藏奸賊回雖係烏合之衆但聚
散出沒倏忽不常必先將各處要隘山口先行分
兵堵塞使其無路奔竄則攻剿方能得力而堵塞
去路東南兩面尤為緊要查陜省之隴州汧州鳳
翔麟遊等處綿延三百餘里隘口甚多賊匪總在
各處之西北一帶往來奔逸恐乘間竄入陜疆所
關匪細前雖已撥滿漢兵二千名前往交與副都
統敷倫泰漢興道豐紳設卡堵禦復恐兵力尚单
適太原鎮總兵福敏泰先帶兵一千名前來即令
迅赴鳳隴會同敷倫泰相機辦理是汧隴一帶似
可無虞至甘省之秦州東南路通秦蜀最為扼要
該處民物殷繁亦多回衆日前賊匪攻逼伏羌即
有覬覦秦州之意此處必湏一專閫大員駐劄彈
壓使賊回不能南竄階成即將來各路進兵亦湏
用重兵從秦州之清水秦安一路逼剿腹背夾攻
始能速就殱滅至平凉東通涇州長武西控瓦亭
六盤之險北連固原為河東第一巨鎮六盤山外
近接隆德靜寧賊匪多屯聚於大路以南之山塢
並有竄入空峒山内者距平凉不過三四十里該
處兵備单疎(臣)與福康安商酌約計延綏總兵策
卜坦所帶兵一千名寧夏及阿拉善兵二千名日
内可到固原因即令其就近駐劄平凉俟福康安
到彼先將底店潘隴山一帶之賊全行廓清以絶
肘腋之患則平凉固原回匪最多之處見有大兵
駐劄自必不敢再萌蠢動之念而馹路可無虞梗
塞矣再鞏昌在通渭之東南西通河州南接秦階
路逕叢深亦屬要地恐賊匪被大兵圍困復從此
路逃竄亦須先行派兵堵塞方可盡數殱除奏
入
上諭曰防禦固應慎重然若汝所籌十萬兵亦不敷
用有是理乎
畢沅又奏言查甘省之隆德静寕一帶現被賊
人滋擾民間車馬等項勢難雇覓自應陜省通
融協濟所有京兵過站經(臣)
奏明將一應倒站騎䭾馬匹俱改用長騾按站遄
發直送軍營較為妥速至驛站所需馬匹甘省
購辦維艱(臣)前已買馬五百匹送交平凉涇州
等處分派添補近因兵差絡繹尚恐不敷支應
現又買馬五百匹陸續趕程以備供送京兵之
用至火藥鉛丸鑼鍋帳房炮位器械箭枝等項
俱係軍前急需(臣)日内分投趕辦或用站車或
用長騾或添雇民車總期寬為儲備送至平凉
以便大兵齊集支用敷餘惟官兵口粮一項最
為緊要前福康安亦曾與(臣)細加商酌查甘省
各屬倉儲近年並未支用想存倉之粮自屬不
少現在各路所調官兵約計三萬名每兵一名
每日支糧一升核算不過每日需糧三百石亦
尚易辦此時自應先儘本省附近州縣倉糧動
撥倘有不敷再從陜省隣界地方設法挽運至
從縣城運至軍營或用本地人夫背送或需陜
省代僱脚騾䭾運俟福康安查明各屬倉糧實
數定議咨會到日即行照辦均可不致遲誤奏
入
上諭曰妥為之此固汝所能也
同日李世傑奏言甘省逆回滋擾先經成都將軍
(臣)保寧四川提督(臣)成德統率副將李天佑張芝
元等帶領番練兵二千名綠營兵六百名赴甘肅
通渭縣會剿續准陜西撫(臣)畢沅咨調川兵二千
名往鳳隴一帶防禦經(臣)於川北及提督各營内
選派足額委川北鎮總兵富禄統領前往兹保寧
等帶兵起程於五月二十七日已抵茂州屬之保
縣地方所有頭二起屯練兵於二十六七日已先
經過其三四起亦於二十八九日全行過完又省
城派往鳳隴之兵於二十七八九日陸續起身(臣)
復委員馳赴前途催趕各兵星夜遄行一切夫馬
口糧嚴飭經過州縣寬為預偹不致稍有遲悞並
委川北道明安保寧府知府趙文興綿州知州張
官五沿途催䟎照常前進仍飛飭川北松潘二處
凡與甘省毗連關隘即添兵丁小心防守設有逆
回竄入即嚴拏究辦以杜奸萌再原任江南夀春
鎮總兵袁敏係四川保縣人前經出師滇省金川
屡著勞績于四十八年三月丁母艱回籍兹聞甘
肅逆回不法該鎮來省禀請代懇
天恩前往甘肅軍營效力(臣)查現據將軍保寧等以瓦
寺土司桑郎雍中情願撥土兵四百名出力報效
又屯練番兵尚有派調一千六百名共二千名奏
請撥用如蒙
俞允應飭即日起身目下川省現乏領兵大員(臣)擬俟
奉
旨後即令袁敏統領前往設毋須撥調而現在派往鳳
隴之川北鎮總兵富禄從未經歷行陣恐一切未
能諳練並擬令袁敏馳赴鳳隴帮同富禄相機酌
辦實堪得力奏入報
聞
同日福康安奏言(臣)自西安帶兵起身初五日到
平凉府寧夏將軍莾古賚帶領滿兵已經先到延
綏鎮總兵策卜坦帶兵八百名亦陸續到齊旺沁
班巴爾所帶阿拉善兵於兩三日内可到至連日
賊匪情形據各州縣禀報自二十五日攻擾静寧
州被守城兵丁擊敗佔踞城外之翠屏山數日復
往東北一帶搶掠林家硤化平店相水店等各村
庄係隆德華亭所屬潘隴山空峒山俱有賊營屯
扎其伏羌城外賊匪已竄赴秦安又復逃回底店
剛塔等帶兵尾追在静寧州之關山堡劄營等因
(臣)查賊匪忽聚忽散出沒無常而其巢穴有二處
一係石峯堡一係底店俱静寕州所屬東西相距
約百餘里底店賊匪約有四千餘人該處與空峒
山潘隴山相連逼近固原平凉為進兵後路最關
緊要此時自應將底店賊匪先行剿洗查底店距
隆德三十餘里(臣)現與海蘭察即赴隆德帶兵進
剿直搗賊巢但賊匪詭譎異常聞其數次遇見官
兵稍覺難敵即不敢向前接仗紛紛逃竄官兵徒
事尾追於事無濟必得將其去路堵截方可痛加
殱戮此次揣度賊匪必思復往東南一帶山僻小
路分竄(臣)詳加訪察華亭所屬之化平店在空峒
山底店適中之地擬分兵前往以防賊匪東竄即
可截住剿殺似此分兵攻剿俟殱除賊匪淨盡即
至石峯堡併力合攻以期一舉集事再(臣)前奏將
所調川北鎮兵二千名令在平凉鞏昌分駐嗣經
奉有
諭旨令該總兵富禄帶兵由雲棧一帶至汧隴弹壓堵
禦(臣)思川北鎮兵若由寳雞鳳翔前至平凉道里
稍遠今賊匪業已竄回鞏昌無須重兵駐守而平
凉亦已就近調到各兵酌留防範似毋庸復留川
兵(臣)已飛扎該鎮富禄即遵
旨趕赴汧隴堵禦再查甘省被掠村庄前奉
諭旨令(臣)查明撫䘏經(臣)在西安藩庫先帶銀三萬兩
偹沿途撫䘏之用惟是該處地方官現在辦理軍
務恐於撫䘏事宜不能周妥必須派委府道大員
專司其事適有安肅道鳳翔赴任到甘(臣)即派令
該道率同通判鶴綸詳細確查實力妥辦至華亭
縣所屬之化平店前經底店賊回焚掠居民逃散
今有自該處逃出居民二十餘人聞臣前赴平凉
自行報到經臣面加詢問内有七人熟悉底店道
路(臣)逐加安撫並即帶往隆德令為嚮導以便相
機堵截奏入
上命軍機大臣傳諭阿桂福康安曰據福康安奏此時
應將底店賊匪先行剿洗現與海蘭察即由平凉前
往隆德帶兵進剿直搗賊巢正與朕所降諭旨相合
其慮賊由小路竄逸分兵防堵攻剿之處所辦亦皆
中欵要頃已有旨傳諭福康安如兵力已足續調之
京兵可即行文停止著再傳諭阿桂沿途探聽甘省
剿賊情形如底店及石峯堡之賊經福康安剿洗完
竣僅存伏羌竄逸餘賊阿桂止須帶頭二起京兵五
百名前往帮同福康安搜捕并籌辦善後事宜其三
四起京兵及復興所帶之兵皆可令其撤回至賊人
初次竄往伏羌時傅玉永安等帶兵在鹿鹿山扎營
空守猶可藉詞牽綴賊勢今賊竄往秦安又由秦安
繞回静寕傅玉等帶兵在鹿鹿山駐劄自應就近遏
其來路乃竟一無策應坐守空山殊不可解著福康
安速即查明參奏又永鐸奏于二十四日由靜寕前
赴五岱軍營迄今未據續奏而陳步瀛及傅玉五岱
等摺内亦均未奏及永鐸現在何處並着福康安迅
速查明具奏再從前首賊謀逆之李應得等四人已
有旨將伊等拔補千總如此時福康安進剿賊匪已
無需李應得等隨營嚮導之處即就其中選二人送
部引見以便詢問賊人滋事情形福康安可諭此係
格外加恩尚欲錄用之意令其不必心存畏懼
十三日丙申五岱李侍堯奏言(臣)等於初六日行
抵静寕離底店九十里正擬就所帶之兵與吉蘭
泰分路攻剿接得尚書福康安來咨於初七日准
到隆德與(臣)等合兵大舉為一鼔殱擒之計(臣)等
隨即咨覆先將由静寕至底店進兵路逕繪圖封
寄俟福康安明日一到即公同商酌合兵分路進
剿奏入
上命軍機大臣傳諭阿桂福康安五岱曰五岱等近來
籌剿賊匪較前略得主意自因福康安即日到彼有
所倚仗精神漸能振作福康安抵静寕後與五岱等
併力進剿底店賊匪無難即時殱盡如賊不敢與官
兵抗拒竄入石峯堡福康安自必遵照前旨四面攻
圍已于圖内用硃筆圈出並發交福康安等閱看應
照此派兵嚴密圍堵並用大砲于山頂向堡轟擊更
可不勞兵力而悉數殱除但必需將其大賊目設法
生擒留一半于該處審鞫一半觧送熱河備訊不可
盡行擊斃方為妥善其四川屯練降番攀陟山路是
其所長仍宜令其趕赴軍營以備圍攻石峯堡搜拏
賊目之用至近來五岱李侍堯剛塔等數次剿賊頗
有起色伊等自必商同辦理但究係何人主意為多
着福康安秉公詢訪確實具奏不可稍存袒護
十四日丁酉五岱李侍堯剛塔俞金鰲圖桑阿阿
爾薩朗奏言(臣)等追賊至田家山因賊人憑高據
險於初二日晚間商派總兵吉蘭泰帶同遊擊汪
啟懷塔哈領兵六百名潜繞山溝往刦賊營(臣)等
一面整兵預備約定吉蘭泰等號鎗一響(臣)等即
帶兵接應于初三日丑刻吉蘭泰等所帶兵丁從
山溝繞至山腰賊人已經知覺拔營竄走官兵佔
住山梁(臣)等帶兵趕到即令總兵三德帶兵抄路
截擊隨派兵八百名在左翼剛塔阿爾薩朗蘇靈
帶領復派兵八百名在右翼圖桑阿額爾恒額法
靈阿暨前鋒侍衛永福帶領(臣)五岱李侍堯俞金
鰲督兵由中路前進據差探員弁回稱賊人現在
雙峴地方扎營並有石峯堡分出賊人前來會合
候官兵打仗等語(臣)等整兵前進途間即見山頭
雲霧四起迨辰刻趕到雙峴賊人迎上拒敵(臣)等
帶兵進剿正在壓賊之際雷風大作賊即退過上
梁官兵搶佔賊所據地方擺隊拏卡其時雨勢愈
猛山水奔注加以大風夜間夾襍雹雷至初四日
黎明方止天氣驟寒兵夫凍傷者三名(臣)等因帶
兵追賊一切賑房䭾子尚俱在後陡坡泥濘不能
趕上兵丁衣服器械均被雨淋濕(臣)等現在嚴密
拏營趕緊將軍械烘烤完妥整頓兵丁迅速帶領
前往
同日李侍堯又奏言查賊人於五月十一日戍刻
攻破通渭縣城都司福德保袋什衣帶兵於十二
日寅刻趕到擊退賊匪收復城垣始據該都司等
禀稱城内倉厫未被焚燒其庫項業經搶去獄囚
亦被放出復據禀稱細查該縣庫貯本無銀錢昨
(臣)前赴軍營路過通渭查詢城内居民尚俱安堵
(臣)即面諭署縣黃恩加意安撫仍飭藩司彙入各
處被賊村庄應行撫䘏案内查明照例優䘏再該
縣獄囚查有命案緩决絞犯三名經賊人放走内
有自行投回者一名其二名現在查緝均奏入
上命軍機大臣傳諭阿桂福康安曰據五岱等奏追賊
至田家山情形等摺係初四日拜發由邊外軍臺馳
遞轉到在初六七兩日所發奏摺之後計伊等此時
已與福康安會在一處剿賊著將原摺發交福康安
閱看至回人慣用鮓荅此次剿賊屡經遇雨且有雹
雷致凍傷民夫或竟係賊回施用鮓荅所致亦未可
定然總係邪法不能勝正當以此語曉諭衆兵勿懷
疑懼又李侍堯奏通渭縣監内命案緩决絞犯三名
經賊人放走内有一名自行投回者尚屬畏法著照
從前蘇四十三縱放河州監犯自行投回之例寬減
發落其餘二犯竟思倖逃法網不行投到殊屬可惡
應嚴飭地方官上緊查拏務獲並當從重入情實治
罪
同日五岱剛塔俞金鰲圖桑阿奏言伏查副都統
明善帶領西安官兵自静寕之高廟一路進攻石
峯堡係在石峯堡東北(臣)等帶兵追賊在鹿鹿山
拏營係在石峯堡西南相距石峯堡三十餘里再
查明善自静寧前往石峯堡進剿若與鹿鹿山相
通信息須仍由静寕遶道方抵(臣)等軍營其静寧
相距鹿鹿山一百二十里當明善進攻石峯堡時
並未知會(臣)等在鹿鹿山與賊相持實不知明善
由静寕進剿信息即副都統永安亦不知明善進
兵情節至五月十三日西安將軍傅玉自會寕到
(臣)等軍營始知明善由静寧進剿又十四日據平
凉府知府王立柱稟報明善于十二日在石峯堡
與賊打仗中矛陣亡等情兹蒙
諭旨詢問所有兩路聲息不通緣由合再恭摺奏
聞奏入報
聞
十五日戊戌福康安奏言(臣)於初七日行抵隆德
探得自伏羌竄往秦安之賊轉回底店五岱李侍
堯等隨後尾追亦至静寕(臣)即迎赴前途静寕州
所屬曹務川地方遇見李侍堯剛塔等宣示
諭旨接印任事並將李侍堯革職剛塔革職挐問查賊
人現在情形大半聚集底店並於潘隴山娘娘廟
兩處扎營希圖抗拒底店離隆德三十里於該處
進兵較近但路徑叢雜恐賊人又復乘間竄逸一
面令五岱等駐劄曹務川定期進剿(臣)仍回至隆
德與海蘭察揀選調到各兵分三路攻剿並派弁
兵於底店各後路及華林堡六盤山險要之處駐
守堵截定於初十日會同五岱等進兵惟是由隆
德至底店皆係山僻小路官兵初至不能熟悉(臣)
與海蘭察相商必須偵探明白悉其形勢方能直
搗賊巢但多人前往又恐賊人知覺海蘭察於初九
日黎明帶領巴圖魯侍衛章京等十八人至賊營
附近處所詳細跴探進兵路徑及賊人扎營之所
忽見山梁有賊二十餘人内有騎馬賊四人執持
鳥鎗器械在彼窺探維時海蘭察随率同巴圖魯
侍衛等上前迎截殺賊數名三等侍衛富克精額
將執鳥鎗之騎馬賊一名射傷拏獲餘賊即棄馬
同步行之賊從僻路奔竄海蘭察等正在追趕見
山梁有牧放牲畜之賊數人隨經
乾清門侍衛額爾登保參領阿滿泰生擒賊回大小
四人并將賊人所乘馬四匹及牧放之牛六十七
隻驢三十四頭羊八十三隻盡數趕回並得鳥鎗
一杆刀矛數件現在(臣)與海蘭察分派官兵並知
會五岱等定於初十日一同分路進剿又飛咨傅
玉永安在石峯堡附近牽綴堵截以防賊人竄往
務期先將底店逆回痛加殱戮以冀迅掃賊氛奏
入
上命軍機大臣傳諭阿桂福康安曰此次福康安甫抵
隆德因跴探路逕即能擒殺賊匪趕獲牲畜可見事
機凑合滅賊佳兆而先聲所及已足以破逆回之膽
但慮賊人得信復行逃竄然料彼亦無路可去矣據
奏現與海蘭察分派官兵並知會五岱等於初十日
一同分路進剿並飛咨傅玉永安在石峯堡附近堵
截如此四面迎剿截殺賊人更無難迅速殱除所有
擒拏賊匪之侍衛富克精額等甚屬奮勉可嘉統俟
捷音馳到時一併從優議叙再據奏訊之拏獲賊人
馬佳英等供稱底店為首之賊係馬武舉就是底店
回人不知名字等語底店賊回為首者竟係武舉實
屬罪大惡極福康安進剿務當設法將該犯生擒解
送熱河審明寸磔以伸國法而快人心至武舉例屬
總督管轄何以平時漫無約束縱令謀逆此非尋常
失察可比並著福康安查明據實參奏
欽定石峯堡紀略卷十
