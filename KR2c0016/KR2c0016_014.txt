欽定石峯堡紀略卷十四
初七日庚申阿桂福康安奏言竊照官兵進逼石
峯堡賊巢周圍安卡挖壕斷賊水道數日以來海
蘭察明亮等帶兵於石峯堡前又拏卡二座以圖
逐漸進逼距賊人所挖溝壕甚近賊匪亦不敢出
争(臣)等現已將石峯堡層密攻圍賊匪自知無路
可出一任官兵拏卡進逼不敢搶撲惟於壕内死
守水道已斷其所畜馬騾已有渴極滚跌下磡者
俱為我兵所得雖自到軍營以來每日有陣雨一
次為時不久接取無多斷不能供數千人飲用且
立秋已將一旬雨水漸少就現在情形而論止湏
晴霽十餘日賊回立見困憊無難一鼓殱擒此時
大兵雲集不妨小試兵威或賊人自知死在旦夕
出堡迎拒即可乘勢𠞰殺因於三十日發兵(臣)福
康安同海蘭察明亮成德蘇靈泰斐英阿福寧春
寧等帶同巴圖魯侍衛章京率領京兵各營奮勇
官兵阿拉善兵屯練降番分作三路由石峯堡之
前東南山腿進攻保寧舒亮阿爾薩朗三德巴達
瑪率領京兵各營奮勇官兵老教土兵分為兩路
由石峯堡之後西北山腿進攻(臣)阿桂同旺沁班
巴爾永鐸永安在各路督率策應寅刻我兵搶上
山梁賊匪仍不敢迎拒惟蔵匿壕内放鎗投石我
兵鎗箭齊發並抛擲火彈打死溝内之賊甚多賊
匪亦拚命抵禦不肯潰竄惟時屯練及各路官兵
無不人人振奮俱欲鼓勇先登無如山上有數層
直磡勢甚陡削即平時攀陟而上尚須喘息數次
其稍平處所又有深溝數重阻隔我兵不能得手
恐久站多有損傷因於巳刻將各路官兵陸續撤
回此次進攻殺死賊人數十名官兵因奮勇上撲
亦有陣亡受傷者總兵蘇靈侍衛克臣保鄂爾霍
爾圖協領和興額遊擊高人傑汪啓德海哈眀阿
俱帶有箭石各傷其傷痕俱輕至賊匪以釡底遊
魂尚敢負嵎死守抗拒官兵實屬罪大惡極人人
髮指現在(臣)等惟有督率官兵將溝壕愈加刨挖
寬深營卡益加嚴密俾賊人不致有一名漏網一
面劄飭各路帶兵將領及各州縣將零星賊匪實
力搜捕並曉諭百姓盤獲解送務期净盡諒此么
麽小醜斷不致曠日稽誅再前此派往各路鎮將
會同地方官陸續搜獲賊匪一百數十名内有李
自黨一犯俟解到時審訊眀確再行分别解送辦
理奏入
上命軍機大臣傳諭阿桂福康安曰蘇靈等帶兵打仗
不避箭石以致受傷實為奮勇可嘉雖據阿桂等奏
其傷痕尚輕但現在曾否平復著即據實覆奏以慰
厪念至賊人已經官兵四面圍住斷其水道斷不致
稽延時日阿柱福康安宜遵前旨倍加慎重不必輕
於前進即如此次蘇靈等因𠞰賊受傷已属不值殊
非持重之道諒阿桂福康安自能相機妥辦俾官兵
不致傷損而賊匪盡數殱除也又據奏派往各路鎮
將及地方官陸續搜獲賊匪一百數十名内有李自
黨一犯俟解到審訊眀確再分别解送等語此係要
犯著阿桂福康安即訊明錄供具奏至前日官兵由
底店進𠞰時該處乞降回人共有千餘人此等回匪
均經從逆自不可赦阿桂福康安于石峯堡事竣後
務即帶兵前往詳細分别查辦不可復使一名留於
該處其餘舊教回衆自未便因賊匪等滋事遂爾概
行查辦前已有旨諭知阿桂福康安但如田五起事
之小山地方以及賊犯挖窖聚粮各處所阿桂福康
安務遵前旨親往履勘並一經賊犯供出不論蘭州
河州各匪徒俱即應行文查挐再此次賊匪滋事到
處搶劫良民被其傷害者自必不少著阿桂福康安
于事竣時即查明百姓被賊傷害者共有若干官兵
打仗陣亡者共有若干及前後殱擒賊匪共有若干
詳細開單具奏
同日阿桂福康安又奏言查奸細徐璠成一犯前
經李侍堯盤獲訊供具奏後將該犯交安定縣監
禁嗣據該縣禀報徐璠成患病垂斃李侍堯即批
令正法已於六月初八日正法訖(臣)等查閱徐璠
成原供雖有欲往蘭州河州勾合之語而其蘭州
所欲勾合者何人河州所欲勾合者何人當時既
未審訊確實究出姓名住址無憑查拏現已飭令
各該地方文武留心訪察設法跴緝如有曾經與
賊匪往來勾結之人立即擒拏解送俟拏獲賊首
再向逐一跟究至賊匪煽誘起事係鹽茶靖遠安
定會寧伏羌通渭固原静寧隆德秦安華亭各州
縣所属之小山海城官川糜子灘馬營街白馬庄
馬家堡底店烏家坪鷹窩石白楊嶺蔡家堡等處
(臣)等現已分派五岱策卜坦吉蘭泰富祿噶塔布
阿穆呼朗等帶兵前往搜捕竄匿餘匪俟𠞰滅石
峯堡賊巢後再於各該處將曾經從逆及形跡可
疑者實力查拏痛加殱戮以期净絶根株其拏獲
賊目自當遵照
訓諭詳細研究令將平日往來勾結匪徒逐一供出即
可按名擒拏(臣)阿桂自啟程後日夜籌畫(臣)福康
安由途次及到軍營以來往復計慮均無刻不以
此事為念至甘省逆回於蘇四十三滋事之後甫
閱三載復敢于光天化日之下聚衆鴟張攻城掠
堡罪大惡極凡含齒戴髮稍有人心者亦不肯縦
賊養奸况(臣)等受
恩深重籌辦善後事宜無論(臣)福康安身任總督責成
綦重斷不敢少存姑息復留餘孽自蹈重愆即(臣)
阿桂既蒙委任倘殱除不盡芽蘖復萌亦無可卸
責惟是甘省各屬回民居其大半此次逆回起事
糾合勾連大概總以欲洗回民為詞肆行煽鼓以
致愚蠢無知各懷疑懼日聚日衆毋論新教回民
相率成羣即舊教亦多有聽從入黨而其中守法
良回不肯從賊并協同民人守禦者亦復不少若
事後查辦持之太急或奉行官吏辦理不善株連
蔓引波及無辜尤属不成事體(臣)等惟有仰體
訓諭核實稽查嚴加懲創俾回民知所儆懼并酌量事
勢于可以完局撤兵時即行奏明撤兵萬不敢少
存姑息俾孽種漏網稽誅
阿桂福康安又奏言查黑矻㙮井白楊嶺二處匪
徒滋擾前經(臣)福康安查明以署副將玉柱在彼
𠞰捕不能得力令總兵策卜坦帶兵一千名前往
督率查拏兹遵奉
諭旨已派五岱選帶弁兵迅赴該二處實力搜捕令將
竄逸餘賊悉數殱擒勿任一人漏網其所管石峯
堡西北山包營卡舒亮現已到營即令同阿爾薩
朗三德在彼駐守嚴密防堵至底店從逆投降之
人共有千餘該處距省城尚有六百餘里長途解
送難免疎虞即分寄各州縣監禁亦須多兵押送
若中途竄逸又滋事端是以暫示寬容令於本處
居住酌留俞金鰲帶兵在彼駐劄彈壓(臣)等現在
設法籌酌於可辦時即行辦理均奏入報
聞
同日甘肅布政使浦霖奏言竊(臣)仰沐
殊恩擢授甘肅布政使(臣)自入陜境以後一路留心察
看民情俱極寧貼十七十八等日抵甘省之涇州
平凉一帶歲稔時和居民亦俱安堵無恐及至隆
德静寧等處漸近賊營城外村庄不無被賊滋擾
之所仰蒙
皇上蠲租加賑叠沛
恩膏並經督(臣)委員確勘按戸酌加撫䘏其被難流離
者亦已復還故土且現在官兵大集賊勢漸蹙民
氣倍增(臣)於途次目睹該處民人協力搜擒無復
有畏怖張皇之態(臣)即于二十日馳抵石峯堡軍
營隨同督(臣)福康安親探賊巢山勢陡隘尚猶負
險自固我兵四面紥營攻圍甚属周密賊匪已如
釡底遊魂現在大學士公阿桂帶領八旗勁旅亦
已陸續到營統兵會𠞰定可盡數殱除無虞竄逸
(臣)奉督(臣)面諭省城地方緊要將一切應行籌辦
事宜詳細告知飭令赴省任事(臣)即于二十一日
自軍營起身經過會寧安定等縣居民安貼行旅
無虞但縣屬官川馬營等處俱係賊回出沒之所
恐有逸匪竄匿滋擾情事(臣)嚴飭文武員弁督率
兵夫分頭堵截務令盡行擒獲不使一名漏網(臣)
於二十七日抵省任事查軍需粮餉係(臣)專責先
據各州縣報到粮數(臣)按册稽查倉貯均属充裕
足敷派撥惟是甘省山路﨑嶇運送稍為費力(臣)
飭令車騾並運趕緊遄行以資接濟至應需銀兩
現值行軍之際萬難拘泥所有東路一帶州縣(臣)
已面嘱臬司陳步瀛在于沿途截留兵餉銀内酌
量動支其西路一帶(臣)即于庫貯銀内按照各州
縣差務繁簡隨時酌給以期無悞要差仍令實用
實銷不得稍有浮冒至省城内外要隘各處業經
原任藩司馮光熊安設堆卡並派撥兵丁民夫分
地防守布置尚属周密(臣)惟督率在省文武各員
時時親歷稽查分别勤惰予以勸懲總不使賊匪
竄逸致逃
國憲再城關所住回民十居三四(臣)于抵省之日約
有回民二百餘人在于關外迎接(臣)即宣揚
聖諭此次查辦止誅叛逆之犯其餘均属良民概無波
及爾等各安生業無庸疑慮等語該回民等俱感
激
皇仁鼓舞歡欣見于形色現在耕市無驚民情寧謐奏
入
上命軍機大臣傳諭福康安曰據浦霖奏沿途察看並
省城防禦情形一摺尚為眀白妥恊此時安徽無事
而汪新到甘尚需時日著傳諭福康安酌量情形如
該處需員辦事或暫留浦霖在甘肅省城辦理藩司
事務陳步瀛仍辦臬司事務庶不致又易生手俟汪
新到後再各赴本任可也
初八日辛酉
上命軍機大臣傳諭阿桂福康安曰此次逆回滋事敢
於攻擾城池傷害官兵實属罪大惡極其遺孽即予
以寸磔亦所應得但朕心究有所不忍且首從各犯
一律辦理亦未免無所區别前據福康安奏賊人眷
属俱蔵匿石峯堡内又向各處褁脅回民入夥令其
男口隨同打仗婦女留于堡内作當是賊人巢穴之
内老弱男婦正復不少著傳諭阿桂福康安于查辦
時所有石峯堡底店賊犯如張阿渾大通阿渾馬阿
渾楊填四等為賊營中阿渾者自不應復留孽種其
名下幼孩即年未及歲俱當概予駢誅其餘各犯以
及被賊擄掠入夥之犯凡男口年在十五歲以下者
著從寬免其一死仍遵前旨賞給别省官兵及降番
屯練為奴至賊衆婦女如阿渾妻妾亦不可赦宥其
餘賊犯名下眷口并賊所擄掠婦女雖已從賊者亦
著免其一死仍遵前旨分賞為奴再前降諭旨令阿
桂等于挐獲賊目後使其指明供出始行挐究則查
辦有因良善回民不致疑懼今思若輾轉跟追未免
人數太多牽引株連將來阿桂等辦理善後時止向
現獲賊犯隔别研鞫如有供出黨羽即指名出示拘
挐治罪不必又向續拏之犯再令輾轉指供其中倘
有被賊供出到案後審眀實係賊人仇扳者亦當分
别辦理不可波及無辜如此則匪徒黨羽仍不漏網
而安分回民亦可不致連累著阿桂福康安即悉心
妥商據實覆奏至賊人現經官兵四面圍住水道又
已斷絶萬無生路何以尚敢負嵎死守竟無投出乞
降者况賊營人衆不下數千若非有主謀為首之人
當此窮蹙之時賊衆豈不立時涣散乃石峯堡内阿
渾又有如許之多而賊衆何以仍前齊心死拒其故
殊不可解著阿桂福康安訊訪確實一併具奏
初十日癸亥阿桂福康安奏言竊照官兵自六月
三十日分路進攻𠞰殺賊匪後數日以來(臣)等督
率官兵將周圍溝濠加挖寬過一丈深至一丈四
五尺各處營卡加添官兵嚴密防守用大砲轟擊
賊營(臣)等公同商酌自斷水以來晴霽數日賊匪
定形惶急必于黑夜希冀我兵備禦稍懈拚命下
撲或能越過溝濠盗取河水因嚴飭守卡官兵慎
密嚴防並派巴圖魯侍衛章京周圍巡邏不時偵
察又派屯練土兵分投埋伏海蘭察明亮等周歷
各卡往來稽查初一日夜間果有賊匪數十執持
器械負桶携罐於石峯堡之後潛行下磡未至溝
邊即被我兵趕上鎗箭齊發殺死甚多割取首級
三顆生擒二名餘俱受傷竄回訊據供稱一名馬
伏保係狄道州回民一名馬八四係伏羌縣回民
堡内打㐲的有一千多人眷口有數千係張阿渾
大通阿渾馬營馬鬍子阿渾為頭三十日打仗馬
營馬鬍子阿渾虎狼口大石溝小馬阿渾俱受鎗
傷死了堡上有三個水窖遇下雨纔積些水這幾
日天晴剩得不多大衆怕没有水吃甚是著急所
以下來取水至粮食從前在各村庄搶掠運至堡
内存積甚多還可吃兩個月等語隨將該二犯正
法訖初二日夜間又有數賊偷下山磡俱被我兵
殺死割取首級初三日賊營内甚露慌亂時聞婦
女號哭之聲隨有陸續投出賊回共三十一名訊
據供稱俱係静寧州楊家窪一帶回民被賊褁去
其堡内打仗係馬營海城兩處回民居多他們同
兩個阿渾每日尚有口水吃係從前積下的再天
晴兩三日也就没得吃了至我們有渴至四日三
日者實受不得有數百戸商量投出兩個阿渾不
許前後俱有人把守出去即要殺死我們無柰從
兩旁陡磡滚下家眷尚留在堡内也顧不得各等
語(臣)等審眀後將各犯即行處斬訖伏思賊匪層
密圍定水道斷絶已成釡底游魂斷不至有一名
兔脱誠如
聖諭官兵轉不必輕於前進以致或有損傷况賊首數
名除李自黨現已拏獲其子李可魁即李鬍子已
於底店被官兵殺死馬營馬鬍子阿渾于三十日
打㐲中鎗身死現在首逆止有張阿渾大通阿渾
該二犯如此殘忍不法或者再渴數日衆賊怨極
内潰將首逆縛獻即可解送熱河盡法處治以伸
國憲而快人心此即生致之一法(臣)等惟有督飭官
兵愈加嚴密防範不肯因賊匪窘蹙稍存大意再
查要犯李自黨已經解至軍營(臣)等嚴加究訊現
就所供情節先行錄呈
御覧至伊供詞有與他犯不甚符合之處因係應解要
犯未便加以重刑現有拏獲各犯已飭令解赴軍
營俟訊明後擇其眀悉賊中情形者與李自黨一
併解送熱河預備審訊再李自黨所供勾合各犯
(臣)等查對姓名業經正法者有十餘人其餘雖據供打
仗被殺究難憑信仍飭文武各員按名緝拏奏入
報
聞
十一日甲子阿桂福康安奏言查石峯堡賊人自
斷水以來晴霽數日情形惶急屢于黑夜下磡盗
水俱被我兵擒殺初三日有陸續投出賊回三十
一名俱因渴極困憊私從山磡滚下至初四日投
出男婦愈多自早至晚已有一千五百餘名(臣)等
察看情形其投出人數内婦女幼稚居多男丁内
亦少精壮者且從石峯堡正門行走並未見賊人
攔阻逆料賊人詭譎伎倆自知死在旦夕不能照
管多人任聽受渴困憊之男婦老幼紛紛投出既
可節省粮食且希冀我兵見賊衆投出防範稍懈
即乘勢撲出以圖竄逸亦未可定且時已日暮尤
應戒備不虞(臣)阿桂等令各營卡施放鎗砲將投
出賊匪打回(臣)福康安同海蘭察泰斐英阿福寧
阿滿泰明亮春寧蘇靈及巴圖魯侍衛章京率領
各營奮勇官兵阿拉善兵屯練降番于石峯堡周
圍各卡要隘之外層層分布埋伏預備並恐投出
之逆回五百餘名留在營中倉猝生變因設法於
粮臺附近處所辦理沿路派兵彈壓將賊匪分作
十人為一起陸續送至該處一面點名一面正法
以絶他患至子刻賊首張阿渾果同楊填四等帶
領賊匪甚衆寂不作聲一至壕邊將婦女牲畜包
褁推入壕内向外直撲大通阿渾帶領賊人在後
催促接應思欲捨命奪路竄逃其地正在興奎永
鐸永安額爾登保一帶而舒亮三德阿爾薩朗處
營卡亦有賊匪撲出我兵鎗箭如雨盡力截殺維
時海蘭察即帶同泰斐英阿福寕阿滿泰春寧巴
圖魯侍衛及滿漢屯土奮勇各兵馳往該處自外
層層圍褁痛加殱戮(臣)福康安於各路督催照料
明亮保寧成德圖桑阿額爾恒額法靈阿蘇靈各
於防守處周密巡邏見賊截殺賊人撲下處所係
石峯堡南面陡磡地本險峻我兵所挖溝濠又極
寬深賊匪自相踐踏黑夜力戰直至寅刻殺賊共
有千餘賊屍積滿壕内河灘山下遍地縦横張阿
渾被我兵射傷仍與大通阿渾等竄回堡内其時
天色黎明(臣)福康安同海蘭察明亮等帶領各路
官兵一湧而上復興旺沁班巴爾傳玉等亦督率
官兵進堡搜捕擒殺將首逆張阿渾即張文慶大
通阿渾即馬四娃及賊目楊填四黃阿渾即黃明
馬建成馬良茂馬金玉楊存義馬建幾馬建業馬
保全數擒獲此外又生擒餘賊七百餘名割取首
級八百餘顆其壕内河中賊屍層積未及割取者
尚多計兩日内打仗殱戮及生擒投出正法賊回
共二千餘名挐獲首從逆犯及各賊眷属孩稚共
三千餘口得獲牲畜粮食器械帳房無筭此次𠞰
滅賊巢滿漢官兵俱各振奮巴圖魯侍衛等皆倍
加出力俟查明再行分晰具
奏我兵因賊人冒死迎撲間有受傷者容查明造册
咨部
乾清門侍衛哲森保永德俱受石傷尚輕查逆回自
其祖先以來食毛踐土蒙
國家豢養深恩者已百數十年與民人同隸編氓毫
無區别乃敢聚衆鴟張攻城掠堡傷害官兵罪大
惡極雖寸磔不足蔽辜是該犯等惡貫滿盈揆之
情理必當生擒解送盡法處治以正
國憲而快人心但(臣)等將賊巢四面攻圍原無虞其
竄逸而率兵攻撲該賊首或臨陣被殺或情急自
戕均難預定今竟悉數擒獲並眷口俱全行就縳
此皆仰頼
皇上洪福
上天嘉佑故能蕆功如此之完善俟將首逆各要犯嚴切
審訊再行分起派
乾清門侍衛巴圖魯侍衛章京等迅速解送熱河以
備審訊再賊匪夤夜撲出官兵奮勇𠞰殺賊屍積
滿溝壕難保無賊人自相踐踏乘隙竄出者現在
首逆及各要犯雖已全數擒獲(臣)等不敢稍存大
意派舒亮阿爾薩朗阿滿泰等帶同巴圖魯侍衛
章京率領馬兵分路搜拏並飭從前派出之各帶
兵將領及各該縣一體堵截緝拏務期淨盡不致
一名漏網至底店降回千餘人臣等現擬設法辨
理俟一面查辦一面即將馬文熹嚴加鎖&KR0008;交法
靈阿解送熱河再石峯堡内(臣)等派員逐細搜查
除牲畜粮食破爛衣服外餘無别物其堡上形勢
實属險峻但止有土墻一道溝壕三層並無别項
備禦奏入
上諭内閣曰據阿桂福康安奏初四日石峯堡内投出
老弱賊匪一千五百餘名阿桂福康安恐賊人詭譎
伎倆希冀官兵見賊衆投出防範稍懈即乘勢撲出
竄逸預派官兵層層分布埋伏預備初五日子刻賊
首張阿渾果同楊填四等帶領賊衆向外直撲思欲
奪路竄逃官兵鎗箭如雨盡力截殺戮賊千餘張阿
渾等竄回堡内其時天色黎明福康安同海蘭察等
帶領各官兵一湧而上進堡搜捕將首逆張阿渾即
張文慶大通阿渾即馬四娃並賊目楊填四黃阿渾
即黃明馬建成馬良茂馬金玉楊存義馬建幾馬建
業馬保全數擒獲兩日打仗殱擒賊回共二千餘名
拏獲首從逆犯及各賊眷属孩稚共三千餘口等語
覧奏實深欣慰國家愛養黎元凡直省編氓遇有水
旱灾荒無不立時蠲賑至甘省回民久隸帡幪食毛
踐土便與齊民無異該省地方磽瘠間有不登即行
蠲免賑濟較他省為尤多回民等同在編氓之中百
數十年仰沐膏澤家給人足伊等同有天良豈不當
稍知感激且地方官並無苛求酷派激變事端乃逆
回等敢于光天化日之下肆行逆謀實為國法不容
神人共憤而前此李侍堯剛㙮等辦理不善致賊四
出勾結蟻聚滋蔓猖獗鴟張經朕特派大學士阿桂
陜甘總督福康安先後帶領巴圖魯侍衛等前往督
辦並諭以底店係賊匪門戸當先由該處以次進𠞰
福康安先抵甘省數日之内即將底店賊匪𠞰辦淨
盡肅清後路俾賊衆聞風膽落萌蘗潜消阿桂抵石
峯堡後復會同福康安遵照朕硃筆圈示之處安營
設卡將賊匪嚴密圍堵並斷其水道辦理均為妥協
且𠞰辦甫經一月即能將賊匪迅速殱除而賊首張
文慶等俱悉數生擒並拏獲活口三千餘名不使有
一人兔脱此皆仰荷
上天嘉佑是以軍士用命俾該犯等惡貫滿盈按名生致
盡法懲治而諸臣之蕆功完善不可不特沛殊恩以
昭懋賞阿桂前于平定金川時已封頭等公爵現為
大學士恩施無可復加著再予輕車都尉世職即令
阿桂于伊子孫内㨂選一人奏聞承襲福康安籌辦
底店賊匪先得機宜較為出力前於平定金川時已
封為嘉勇男著再晉封嘉勇侯海蘭察前在金川超
衆奮勉已封侯爵今在甘省節次打仗復能首先帶
領官兵奮勇殺賊前已加恩將伊子安祿擢授二等
侍衛在乾清門行走著再給予騎都尉世職即令安
祿承襲五岱係塔爾巴哈台班滿回京之人路過甘
省即自奏留該處協𠞰且於福康安未到之先在伏
羌等處擊退賊匪頗為奮勉著授為都統亦予騎都
尉世職其餘巴圖魯侍衛章京等及領兵各員分投
𠞰殺兼有能不避矢石殺賊受傷者均属奮勇可嘉
所有此次𠞰賊受傷出力之帶兵大小各員弁著阿
桂福康安查明出衆特等者及其餘出力之侍衛章
京官弁兵丁等分别等第奏聞交部議叙以示奬勵
至此次𠞰辦回匪三月以來朕批覽奏章指示機宜
和珅首承諭旨繕寫寄發巨細無遺一體宣勞和珅
本身現襲輕車都尉著再給予輕車都尉世職歸併
前職照例議襲其餘在事慶成之軍機大臣梁國治
董誥福長安並軍機章京之勤勞出力者著一併交
部議叙所有此次賞給各世職俱著世襲㒺替其應
如何議襲之處俱著該部查例具奏將此通諭中外
知之
(臣)等謹案逆回世處隴右久隸編氓踐土食毛
帡幪樂利百數十年仰蒙
國家厚澤深仁涵濡淪浹懷舊德而服先疇理宜耕
鑿自安勉為良善乃敢于光天化日之下自外
生成跳梁不靖竟至附和邪教糾合匪徒蟻聚
鴟張攻城掠堡實属罪惡貫盈神人共憤必當
駢首寸磔盡法處治方足以正刑章而昭
國憲兹者
天戈所指未及浃旬而賊首按名生致眷口悉數就
擒良由秉承
睿算事事洞燭幾先掃底店則門戸先摧搗石峯則腹
心自潰嚴圍堵而竄逸無虞斷水道而困憊益
甚故𠞰辦甫經一月而奏捷若是其迅速蕆功
若是其完善洵乎
神謨遠燭勝握萬全凡軍營經畫所及早定算於
聖明指掌中矣若乃郵章宣捷
頒尺酬庸大小將弁固已榮膺
懋賞至(臣)等夙邀
渥眷分應馳驅或身在行間或親承
籌筆凡皆仰仗
天威故克膚功迅奏何有微勞曲蒙
優叙敬誦
丹綸彌增感悚惟有與在事諸(臣)共深慶幸云
阿桂福康安又奏言查石峯堡係鞏昌府通渭縣
所管地方(臣)福康安到軍營後即詢據附近石峯
堡居住之監生馬文遠稱石峯堡原係昔年舊有
的堡子從前並無人居住乾隆四十六年三月有
回民馬正芳馬壮等至堡内修理築墻挖窖随有
民人董有赴通渭縣知縣趙元德處控告差役查
勘審訊不許回民修理將回民佔去地土審明分
為三分一分斷給回民兩分斷給百姓後來縣官
换了王慺董有等又去告過王知縣說此事已經
前任斷過何故又告就没有准此事就沉擱下了
等語(臣)福康安即飛飭署通渭縣知縣黃恩查送
前後控告呈詞及斷過案卷嗣據該縣禀稱此案
卷宗已被賊燒燬無存查前任知縣趙元德已於
控災冒賑案内正法接任王慺失䧟城池又復蔵
匿倉房偷生無恥奉
旨即于該處正法以示懲儆因該犯已解至省城監禁
隨即提至軍營(臣)等公同審訊據供四十七年八
月有縣民董有控告回民馬正芳馬壮等在石峯
堡築墻挖窖霸佔地畆彼時我因此案已經前任
知縣趙元德審訊將石峯堡及附近地土斷作董
李馬三姓公業不許馬姓獨佔滋事各具甘結息
訟已久就没有准他後來董有因他的地土賣與
回民馬正芳止剰場園意欲一并契賣馬正芳等
扣勒不要又將前次修堡並向賣場園扣勒情節
控告我委典史温模前往查勘據稱回民築墻挖
窖屬實我因回民安静無事修理舊堡想不過要
住家就未親往查勘亦未押令平鏟止斷令董有
下剰場園著馬正芳承買完結各上憲處亦未稟
詳這就是我昏憒糊塗該受重罪等語反覆究詰
矢口如一(臣)等伏思王慺雖堅供未經稟報伊係
身犯重辟之人焉知非自知必死以一身擔承為
各上司卸責應將該犯暫留監禁有湏訊問之處
即將該犯同經手胥吏原告等解赴熱河質對俟
審眀後再正法示衆至通渭縣向未設有專汎員
弁嗣于四十八年十二月始議駐額外外委一員
兵丁十五名咨部覆准在案所有應參之文武各
上司(臣)等現在詳查俟查訊眀確即令一面嚴參
一面遵
旨拏問解赴熱河治罪奏入
上又命軍機大臣傳諭阿桂福康安曰阿桂等奏官兵
𠞰洗石峯堡賊巢一摺已明降諭旨交部議叙矣至
張阿渾等敢于到處勾結匪徒肆行滋擾殺害官民
實為罪大惡極前節次傳諭阿桂福康安將拏獲賊
目詳悉嚴訊有供出黨羽即行指名出示拘拏治罪
今賊首張阿渾等既全數擒獲著阿桂福康安即速
向其詳悉跟究並隔别研鞫將供出匪黨指名出示
拏獲嚴辦仍即將張阿渾等選派妥幹大員分起押
解沿途嚴密防範迅送熱河嚴鞫治罪以伸國法而
快人心又昨據奏到拏獲賊犯李自黨供稱田五是
馬明心的徒弟要替馬明心報仇所以造反等語田
五縦欲為馬眀心報仇遂思謀反而張阿渾大通阿
渾等並非馬明心之徒何以亦敢四出勾煽匪黨安
心作逆况底店石峯堡等處賊衆滋擾俱在田五自
戕之後田五雖自戕即應查其緣坐亦不可漏其張
阿渾等仍敢煽誘多人肆行擾害地方尤属可惡現
在賊目賊夥俱經拏獲著傳諭阿桂福康安將張阿
渾等因何又思謀逆之處詳細嚴訊務令供出實情
勿致得有狡展至阿桂等奏賊匪夤夜撲出保無有
乘隙竄逸者現派舒亮等分路搜拏及各州縣一體
堵截緝拏等語所辦甚是要犯既全數搜獲即有一
二竄出之犯經官兵分路搜捕及各州縣分投截堵
自當陸續就擒不致漏網况各處村庒被賊搶劫殺
害懷恨已深如有餘賊潜逃到彼亦必當即時擒獻
也又據奏四十六年三月有回民馬正芳馬壮等將
石峯堡修理民人董有赴通渭縣知縣趙元德處控
告該縣查明回民佔去地土將一分斷給回民後来
王慺到任董有又行控告王慺說此事已經前任斷
結遂行批駁現將王慺及經手胥吏原告等觧赴熱
河等語趙元德已于前年監粮案内正法將来王慺
解到審明後亦自當明正典刑但該犯等敢肆行無
忌公然修理城堡逆跡昭然李侍堯係該省總督毫
無見聞養癰貽患其罪固無可逭而該管之道府各
員所司何事乃竟亦身同聾聵茫無覺察豈此等重
大事件竟諉為該縣未經禀報伊等遂得卸罪耶著
傳諭阿桂福康安查明該管道府係属何人任内之
事仍遵前旨解赴熱河審明治罪又前降諭旨令阿
桂福康安于事竣後趁京兵及山陜各兵撤回之便
就近親赴底店等處將賊人種種逆蹟詳細履勘並
究出黨羽按名拏辦以淨孽種此時辦賊業經完竣
阿桂福康安自能遵照前旨親往妥協辦理也
上又命軍機大臣傳諭阿桂福康安曰此次甘省逆回
滋事軍報往還最關緊要邇來正值伏暑大雨時行
沿途馹站馳送文報並無遲悞今賊匪業經辦竣所
有自熱河以至甘省馹站官員著該督撫等查明咨
部並兵部捷報處章京一併議叙馳逓之弁兵人等
並著酌予賞賚又京兵前往軍營協𠞰經過各省照
料妥協俾得耑進無悮均属可嘉其派出護送之官
員等亦著該督撫等查明具奏交部議叙
同日阿桂福康安又奏言查伏羌縣之白馬庄馬
家坡等處前據該縣稟報有賊匪潜匿滋擾經(臣)
福康安派令寧夏鎮吉蘭泰帶兵前往搜捕並續
派川北鎮富祿帶兵一千名協同吉蘭泰分路查
拏嗣據該鎮等陸續禀報于六月二十日帶領弁
兵率同回民千總職銜白重煒前往白馬庄逐戸
稽查拏獲自底店逃回之六指阿渾白重友伊子
白雙喜二犯家屬男婦大小七名口并刀矛號衣
等物二十四日在馬家坡各山僻處所搜獲隨賊
打仗及被賊褁去逃回之馬士元等十六名家属
二十四名口二十五日搜獲賊匪馬伏得等四十
八名家屬一百三十六名口除賊匪家属就近交
伏羌縣監禁外其餘各犯節經解赴軍營當將從
逆之犯審明即行正法其並未從賊逃匿被獲者
俱交臬司嚴行監禁于事竣後再行研審辦理仍
飭該鎮等再行實力搜查務期淨盡至靖遠縣白
楊嶺等處竄匿賊匪猝將守備福泰等殺害一案
係六月初九日午刻之事彼時玉柱帶兵在荒草
嶺一帶搜拏賊匪于酉刻行抵白楊嶺係属兩路
是以未及捄援但玉柱帶兵五百餘名𠞰捕賊匪
四路追趕並未擒獲一賊(臣)等已令策卜坦查明
該署副將玩悞緣由據實揭報俟查明後再行參
奏再李世傑所奏請赴軍營效力之原任總兵許世
亨已于本日前至軍營現在飭令聽候差委俟川
兵撤回時即令該員一同回川奏入報
聞
同日福康安又奏言查浦霖於前月二十日馳抵
軍營(臣)福康安以省會地方關係緊要將應行籌
辦軍需事宜詳悉告知令其赴省接印任事兹奉
諭旨浦霖著調補安徽布政使其甘肅布政使員缺
著陳步瀛補授汪新著調補甘肅按察使等因欽此
查汪新到任尚需時日陞任臬司陳步瀛現馳赴
静寧督催各路糧運審辦賊犯事務較繁未便令
其回省道員中又無堪以委署臬篆之人應請令
浦霖暫緩起程陳步瀛仍管理臬司事務奏入
上諭曰所奏與前日所降諭旨脗合甚屬可嘉
同日農起奏言(臣)于六月二十八日接阿桂福康
安咨會大兵圍住石峯堡賊巢尅日蕩平原調山
西兵二千名現奉
諭旨令福敏泰帶領撤回等因(臣)查福敏泰帶領之兵
係在逼近賊巢之隴州一帶防守今既撤回則在
蒲州駐守之兵相距更遠似可毋庸再駐現已一
并陸續撤回除令各州縣預備各兵過境外(臣)亦
於六月三十日回省奏入報
聞
欽定石峯堡紀略卷十四
