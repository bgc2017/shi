欽定石峯堡紀略卷十八
八月十八日辛丑軍機大臣奏言竊照甘省回匪
田五糾同李可魁等聚衆謀逆田五殲斃後賊黨
張文慶等復四出擾害仰蒙
皇上特派大學士公阿桂陜甘總督福康安先後帶領
巴圖魯侍衛章京等前往督辦勦捕逆匪首夥各
犯擒戮無遺經阿桂福康安等將緊要應訊賊首
張文慶馬四娃賊目楊填四賊夥馬良茂馬金玉
馬建成馬壯馬幾並田五之兄田友李可魁之父
李自黨及始而從賊攻城搶鎮繼而投出之武舉
馬文熹等分起押解前來
皇上親加鞫訊復
命(臣)等逐一研詰緣已斃逆回田五並現獲之張文慶
即張阿渾俱係馬明心之徒張文慶又係馬明心
妻侄田五借復馬明心邪教為名蓄意謀逆於本
年二月間同伊徒李可魁及李可魁之父李自黨
等訂於五月初五日分頭起事李自黨李可魁潛
約老鴉溝回子馬化保等三十一人入夥因被李
應得等告發田五等遂先於四月十五日在小山
率衆搶掠西安堡田五分居胞兄田友未經隨往
即被挐獲當經已革提督剛塔帶兵前往勦捕於
狼山遇賊打仗田五腹中鎗傷自刎身死賊黨李
可魁等竄入馬家堡旋被官兵追勦賊衆翻山夜
遁張文慶在通渭縣草芽溝糾約已經正法之吳
進寳等十三人入夥因被縣役張金查捕將伊子
挐獲送縣該犯即率衆逃入石峯堡隨後馬四娃
即大通阿渾自馬營挈眷會集回衆踵至堡内張
文慶义糾楊填四入夥楊填四轉糾馬金玉並已
經正法之吳忠德等九人入夥李可魁自糾約馬
建成馬良茂等所在附近村庄回民俱脅令入夥
不從者即加殺害維時馬見幾及馬金玉之父馬
壯先各携家口避匿嗣經逼脅上山訊未隨同打
仗張文慶隨令楊填四等帶領千餘人至通渭縣
索討伊子並肆行焚搶放出監犯馬金玉亦隨同
攻城張文慶自在鹿鹿山扎營接應而李可魁等
於翻山竄逸後困守馬營監尋被官兵尾追亦逃
往鹿鹿山會合屯聚滋擾伏羌秦安各州縣雖屢
經官兵截殺賊衆尚復窮竄滋蔓而馬文熹以静
寧州武舉居住底店當楊填四等糾其入夥時馬
文熹即率底店數百戶為賊營辦送糧食且四出
搶掠村鎮攻犯州城我
皇上指示機宜
特命阿桂福康安抵甘先將底店賊匪勦净再行進抵
石峯堡設法攻圍福康安仰秉
睿謨帶兵前進底店馬文熹見官兵勢大先至軍前投
出曾不數日底店賊匪勦辦净盡復抵石峯堡四
面設卡圍堵絶其水道有投出之馬見幾復進賊
巢與馬建業楊填四馬良茂立誓擒獻賊首自效
楊填四旋復翻悔告知馬四娃轉將馬見幾看守
欲行殺害張文慶等復思奪路奔竄經馬見幾先
令伊家口逃出告知官兵即乘其領衆撲出盡力
殱殺旋復竄回隨于初五日黎明督率各官兵一
湧而上進堡搜捕將首逆張文慶馬四娃賊目楊
填四馬建成馬良茂馬金玉等悉行擒獲殲捕賊
回二千餘名挐獲首夥各犯眷屬共三千餘名口
除審實逆情即於該處正法分别辦理外將為首
緊要及應質人犯張文慶等先行解送前來連日
嚴訊之下各犯供吐前情不諱(臣)等以回民自其
祖先以來蒙
國家覆載厚恩
皇上因甘省地瘠民貧尤加意賑恤各回民同有天良
自當深知感激回匪張文慶等何以自外
生成甘心謀逆從前蘇四十三與馬明心倡立邪教聚
衆滋事當經勦滅各回民尤應共知儆戒且石峯
堡屢經修葺自屬造謀已久帳房器械及堡中糧
食亦必係預先製造囤積至該犯等如果聽從田
五為馬明心報讐圖復邪教則當田五殱斃之後
該犯等因何不畏懼解散敢於率衆攻城肆行焚
掠恐此外另有主謀為首之人且馬文熹係静寧
州武舉身有頂帶為衆所推當賊匪到底店糾其
入夥時馬文熹理應率領回民與之抵禦乃反為
辦送糧食本庄不足又於附近村鎮擄掠送給更
助賊人攻犯州城關廂是其心蓄逆謀定非一日
(臣)等將該犯等逐一反覆究詰據張文慶馬四娃
供從前蘇四十三經官兵勦殺掌教馬明心亦已
正法此事原因與舊教争教而起舊教是我們新
教讐人今年田五在小山起事前聽見說是舊教
回子舉首所以我們立誓要與他讐殺後來聞官
兵追捕就逃往石峯堡藏躱堡子向係大馬家修
葺實不是我們修的所用斧子剪子庫刀都是村
庄上搶來後在高廟山又搶得些鎗刀軍器帳房
係蔡家堡當舖内搶得布疋做的糧食是沿途搶
掠來的並非預先囤積我們人又少糧又短在堡
裏不過得活一天多延一天性命至我們起事先
前田五為首田五死後就推張文慶為首馬四娃
為副實没另有為首之人等語據李自黨供田五
起事時我聽見兒子李可魁說原是為馬明心報
讐後來傷了官兵搶了城堡見事情已經閙大在
底店又告訴我說如今不如趁勢閙去萬一閙得
成功豈不更好等語(臣)等又以李自黨業據供認
於田五等謀逆時伊實知情其楊填四等自必有
預商謀逆情事各加嚴究詰訊據楊填四供我係
張文慶於五月初間帶領多人將我裹上山去張
文慶馬四娃派我同馬尚德馬廷海帶領千餘人
去攻破通渭縣城先前實不認得張文慶們义據
馬金玉供五月初六日楊填四把我糾上石峯堡
派我管糧初八日實止跟隨攻打通渭縣城一次
馬良茂供五月十一日李鬍子馬鬍子糾我上山
曾在鹿鹿山隨馬四娃打仗一次又據馬建成供
五月初七日李鬍子逼我上山派我巡壕並没有
打過仗馬壯供五月初間李鬍子裹我上山後見
官兵到了就投首出來的又據同供我們與張文
慶們素不認識都是被裹上山實無預先商謀的
事等語據馬文熹供我住居静寧州底店中過武
舉本年田五起事在狼山被官兵鳥鎗打死其餘
回人逃往馬營官川等處五月十九日石峯堡賊
人馬鬍子楊填四馬金玉等到底店來要我入夥
我那時恐其殺害家口應許了他們原想等官兵
到來再作計較當日馬鬍子楊填四等都散了退
到離底店不遠的紅山上扎營官兵到時我寫了
禀帖率衆首先投出等語復提出楊填四馬金玉
詰以糾約馬文熹入夥後馬文熹如何替你們辦
送糧食搶掠付鎮攻犯州縣令其與馬文熹當面
質對馬文熹始猶不吐繼見衆証確鑿始據供出
楊填四等在紅山扎營每日都是我們底店人運
送牛羊糧食後因本庄不能供給領了衆人到附
近之通邊轉嘴鎮搶掠糧食送給通邊鎮上有我
的相好薛岱是我預先吩咐衆人不要到他家搶
掠轉嘴鎮有我的讐家孫高舉是我帶去的底店
人馬六十子將他殺了至於楊填四等攻犯静寧
州城時我扎營在南山娘娘廟前因聽得官兵將
到底店我勸他們撇了静寧州回到底店保護村
庄至小山田五我平日並不認識我也不會念經
並非阿渾等語反覆究詰矢供如一(臣)等伏思率
土編氓均受
皇上深恩厚澤甘省回民食毛踐土百數十年實與齊
民無異該犯等乃敢潜造逆謀聚衆焚搶實屬人
神共憤覆載難容查律載謀反大逆但共謀者皆
凌遲處死等語除首逆田五及黨惡李可魁等已
伏冥誅業經剉骨揚灰外張文慶馬四娃糾約新
教回匪聚集石峯堡四出滋擾抗拒官兵實屬罪
大惡極雖寸磔不足蔽辜楊填四聚集多人入夥
攻城焚搶縱放罪囚李自黨與伊子李可魁同預
逆謀又隨同打仗均屬同惡相濟馬文熹身為武
舉膽敢倡率衆人為賊營運送糧食助攻州城而
其搶掠通邊轉嘴鎮係伊一人主謀並非為賊所
脅且其供内并有報復恩仇之語後見賊人氣喪
官兵勢盛始於軍前投出是其心懷兩端險惡狡
詐實屬不法已極張文慶馬四娃楊填四李自黨
馬文熹均合依謀反大逆律凌遲處死該犯等父
母妻子兄弟叔姪不限籍之同異除已經阿桂等
查明正法外應行令陜甘總督再詳細查挐照例
緣坐毋致一名漏網馬良茂隨同李可魁入夥在
鹿鹿山隨馬四娃打仗一次馬金玉聽從楊填四
入堡亦隨至通渭打仗一次馬建成隨李可魁上
山為賊巡壕田友係首逆田五之兄例應緣坐馬
壯係逆黨馬金玉之父曾被脅上山以上五犯雖
起事均未共謀但已隨同入夥即屬黨惡俱應擬
斬立决以示懲創馬見幾被脅上山於官兵甫抵
石峯堡即思擒獻賊首迨賊人欲於黑夜潜逃又
密遣家屬投出通信官兵隨進逼賊巢即將首逆
張文慶馬四娃等挐獲但已經入夥未便因其送
信投出微勞遽令倖免亦應一例擬斬立决奏入
上諭内閣曰張文慶馬四娃李自黨楊填四馬文熹俱
著即凌遲處死馬良茂馬金玉馬建成俱著即處斬
至向來逆案緣坐人犯經法司按律擬以斬决具奏
者朕每加恩改為監候此次賊回竟敢預蓄逆謀聚
集多人傷害官兵攻掠城堡實屬罪大惡極所有首
逆田五張文慶馬四娃等名下應行緣坐者無論男
女長幼自應概予騈誅其從逆賊匪名下緣坐各犯
男丁十三歲以上者亦不可復行存留田五之兄田
友馬金玉之父馬壯並著即行處斬其馬見幾一犯
先經從賊本當一併正法但念該犯於官兵甫抵石
峯堡即先行投出欲將首逆張文慶馬四娃擒獻迨
復回石峯堡於賊人商謀黑夜潛逃時馬見幾又遣
伊家屬到營密禀官兵得先為預備將賊匪痛加殱
戮并將張文慶馬四娃按名生擒械送熱河審明盡
法懲治尚有一綫可原馬見幾著從寬免其一死永
遠牢固監禁遇赦不赦餘依議
二十日癸卯
上命軍機大臣傳諭福康安曰前據福康安奏馬建業
供单内稱伊兄馬見幾眷口俱在静寧州監禁等語
現在福康安作何審辦之處查明覆奏至馬建業一
犯雖據馬見幾供稱初五日官兵攻進石峯堡時曾
帮同將首逆張文慶等擒獲但該犯先已從賊未便
因其兄業經免死概從寬宥並著福康安將馬建業
如何辦理之處一併覆奏
同日福康安奏言查守備池清遇賊接仗失利兵
有損傷一事(臣)傳該守備嚴加究詰據供四月十
五日田五起事剛提督派我帶了五百固原兵前
往靖遠接應高人傑十八日到了海城參將李良
輔將我的兵留下三百名防守海城我帶了二百
兵前往靖遠二十二日巳刻路過馮家園地方忽
遇賊匪五百餘人從山溝内持械撲出我就帶兵
與賊接仗因兵少賊多不能抵禦陣亡了六十人
其餘兵丁即上山梁站住抛擲石塊施放鳥鎗將
賊擊打賊始退去我就帶領餘剰官兵赴劉家井
大營見剛提督是實等語(臣)查守備池清雖據供
並無遇賊退走情事但係一面之詞難以憑信恐
不無畏罪捏飾情弊隨將原領之把總外委以及
旗隊目兵晁選等傳集隔别訊問切實跟究與池
清所供相符應否免其治罪之處恭候
欽定奏入
上命軍機大臣傳諭福康安曰據福康安查奏守備池
清於馮家園地方忽遇賊匪五百餘人撲出池清帶
兵接仗陣亡兵六十名其餘兵丁即上山梁站住擲
石放鎗將賊擊退該守備帶領餘剰官兵赴趙家井
大營並無退走情事等語該兵丁等站住山梁時是
否池清親自帶領上山抑係兵丁各自上山站住池
清究竟身在何處福康安所奏情形尚未為明晰况
賊匪不過烏合之衆池清帶兵二百名雖遇賊五百
餘名亦何至不能抵禦即使查無退走情事亦止當
免其一死豈可復令忝列戎行已將奏到之摺交軍
機處存記著傳諭福康安再向池清嚴切究詰該兵
丁等上山站住時該守備是否帶領上山究在何處
詳晰據實具奏俟奏到另降諭旨
同日福康安又奏言(臣)據甘肅布政使浦霖詳稱
查得逆回攻擾通渭時有該縣原任四川威遠縣
知縣李南暉因病告休在籍一聞賊警即帶領子
侄家丁督率民夫上城協力守禦迨縣城失䧟該
員仍罵賊格鬭遂為所害其子貢生孝思沆同時
被殺伊侄監生李師沆亦即投繯殞命賊人將其
家室焚掠一空嗣經伊子貢生李宗沆呈報署縣
黃恩轉詳該府何文燿覆查属實(臣)伏查逆回不
法鴟張敢於攻犯城邑實属士民共憤該員曾登
仕版尤切同仇率衆守城原属分内應為之事惟
是賊氛方熾之時該縣知縣王慺尚且靦顔苟活
而在籍之員獨能禦賊捐軀且父子及姪同時殞
命殊堪憫惻自應據詳
奏明仰懇
聖恩量加
賜䘏以示奬勵
福康安又奏言前奉
諭旨帶眷投案之回民馬世雄又舉首田五謀逆之李
應得等四人令(臣)拔補千總作為嚮導並㨂選一
二人送部引見查李應得等三人前經傳至軍營
優加給賞伊等俱情愿進京引
見瞻仰
天顔已令回家收拾遇便送部至大莊回民馬世雄於
賊匪至莊糾約入夥時携眷赴通渭縣城首告五
月十一日賊回攻破縣城被賊殺害情尤堪憫現
將伊子馬得榮給予把總頂帶並賞給銀兩以示
優䘏均奏入
上諭内閣曰通渭當賊人滋擾時該縣知縣王慺尚靦
顔苟活李南暉以致仕在籍之員竟能率領子侄家
丁督同民夫守護城池迨賊匪進城復格鬥捐軀父
子暨侄同時畢命深堪嘉憫李南暉著加恩賞給知
府職銜並著該部即照知府陣亾例議給䘏廕又前
據剛塔奏大莊回民馬世雄於賊匪至莊糾約入夥
時擕眷赴通渭縣城首告業經降旨將馬世雄拔補
千總兹據福康安查奏馬世雄已於賊匪攻破縣城
時被賊殺害現將伊子馬得榮給予把總頂帶並賞
給銀兩等語馬世雄不肯從賊且赴縣舉首以致為
賊戕害情亦可憫伊子僅賞給把總頂帶尚覺稍輕
著福康安即將馬得榮拔補千總以示奬勵
同日福康安又奏言(臣)暫駐固原州離静寕不遠
所有各州縣解到賊匪劉五六子等五十三名(臣)
率同陞任按察使陳步&KR0801;嚴加究訊或隨賊攻城
或抗拒官兵或擾害村庄肆行搶刦或聽從糾約
入夥或賊匪經過被脅隨行俱各供認不諱查劉
五六子等四十八名俱係從賊匪犯又應行緣坐
犯属賢一倉等五名理應即正顯戮(臣)於審明後
即行按名正法奏入
上諭該部知之
福康安又奏言革職靖遠營外委李茂前於捏報
逃兵金鑑陣亡案内問擬斬候秋後處決今其胞
弟李榮附從哈得成等謀逆業經拏獲正法查李
茂曾任武弁其胞弟竟敢從逆不法情尤可惡該
犯律應緣坐未便稽誅(臣)已飭司提出省監即行
處斬奏入報
聞
二十六日己酉軍機大臣奏言(臣)等遵
旨詢問額爾登保據稱我於七月十五日奉派同和倫
由石峯堡帶兵至馬家河帮同副將趙繼鼎搜拏
賊匪十六日行抵該處趙繼鼎不在營内聞說往
高家灣搜尋賊匪去了十七日至青梁山遇見該
副將聞知馬家河回匪從賊者原有四五十人七
月初十日該副將派外委趙宗先前往搜拏賊匪
等聞信欲逃被該處地保攔阻賊匪將地保三人
殺害並同該處回民男婦大小一百餘名齊上空
堡以為抵禦之計趙繼鼎們初十十一十二攻打
了三日没有打開十三日纔打開堡子賊匪就竄
往高家灣地方所有堡内剰下回匪當經趙繼鼎
等殺死有逃至紅土窑者亦經順道擒戮又追至
高家灣與賊打仗外委趙宗先於該處陣亡我十
五日至馬家河趙繼鼎已將高家灣賊匪辦結止
剰下三十餘名逃往官川一帶我於十七日帶兵
同趙繼鼎前往搜拏殺死賊匪十一名等語(臣)等
查馬家河回匪既齊上空堡抵禦官兵殺害地保
並外委趙宗先誠如
聖諭未便以為脅從置之不辦但額爾登保所稱情形
係趙繼鼎轉向告稱並未目覩(臣)等復將福康安
原摺與刑部議覆核對俱属相符奏入
上命軍機大臣傳諭福康安曰本日據刑部核擬阿桂
福康安參奏洮泯協副將趙繼鼎治罪一摺細閱摺
内有外委趙宗先前往馬家河拏賊時賊匪聞信欲
逃被該處地保攔阻賊匪將地保三人殺害並逼脅
回民男婦大小一百餘人齊上空堡以為抵禦之計
等語回民既上堡抵禦官兵即與從逆無異不得復
稱為良民因傳詢額爾登保亦據稱回匪由馬家河
搬入堡内經趙繼鼎等攻打三日始行打開等語回
匪等屯集堡内若非齊心抵拒豈能固守至三日之
久况賊匪凡經官兵拏獲者無不自稱為被賊脅從
以圖末減即如張文慶馬四娃馬文熹等尚有為李
鬍子裹脅上山之供豈可輕信且外委趙宗先及地
保人等俱因拏賊被害是馬家河回匪竟敢聚衆拒
捕傷害官兵情節斷難寬宥趙繼鼎之殱戮多人不
得謂之波及無辜其失不過未取親供即行正法以
致於此然罪尚不至於發遣伊犂况斬罪乎著將刑
部摺内折角處及詢問額爾登保奏片交福康安閱
看令其將馬家河回人究竟曾否帮賊拒捕之處詳
細查明據實具奏此事關係趙繼鼎生死出入福康
安係公正之人自不肯迴護前奏也
九月初五日丁巳
上諭内閣曰甘省逆回案内革職通渭縣知縣王慺於
縣城失事時躱避倉房不能守城殺賊效節捐軀據
刑部定擬斬決請即於該處正法經朕特降諭旨令
阿桂等將該犯解至行在審訊今據福康安委員將
該犯解到當交軍機大臣會同行在刑部訊取供詞
進呈朕復親行廷鞫加以杖夾令其羞辱該犯於原
參各欵不能復置一辭著即將該犯明正典刑以彰
國憲方逆回滋擾通渭縣城時該縣典史温模以佐
雜微員尚能自縊身死紳衿李南暉係告休在籍知
縣亦能慷慨同仇率其子侄奮身巷戰迨勢屈力窮
與子侄同時殞命經該督奏聞朕即加恩均予格外
卹廕王慺以現任縣令且係進士出身讀書明理豈
不知城存與存城亡與亡為古今通義乃始則將張
文慶之子張太及掌教張樂等從城中放出予賊繼
復蔵匿倉房賊退後逡巡復出是其忍恥偷生設使
賊人向伊逼脅伊必頫首降賊豈能如温模之義激
投繯李南暉之挺身罵賊乎似此靦顔喪節實為忝
竊科名貽羞民社於世道人心大有關係其罪實不
止於失守城池也且該犯一念貪生希圖苟延性命
殊不知死則没有餘榮生則身遭顯戮一榮一辱取
決湏臾况逆回攻城係在本年五月王慺即苟活偷
生亦不過暫延數月仍正刑誅又何不為温模李南
暉之取義舍生榮邀恤典耶如此貪生忘義之人即
身受重辟尚不足蔽辜其子孫如有業經出仕及現
為舉監生員者俱著即查明斥革永不許登仕版夫
激濁正所以揚清朕固不為己甚此非牽牛蹊田奪
牛罸重也其知縣李南暉已給與知府卹廕典史温
模前已勅部議恤着加恩賞給知縣職銜仍着該部
照知縣例議予恤廕以示善善從長賞延於世之意
朕辦理庶務一秉大公其能死事者必優予恤廕恩
及後嗣而於遇賊恇怯畏死倖生之徒則不但本身
重加懲治並且罰及子孫所以勵名節而儆官方刑
賞俱視其人之自取至此案内逆回滋擾處所之各
該地方官張廷桂等或藉病玩延或平時失察各有
應得之罪然不如王慺之無恥偷生並着軍機大臣
會同刑部按律嚴審定擬以蔽其辜將此通諭中外
知之
(臣)等謹案縣令有守土之責一旦有事與城存
亡所關綦重非獨職司民社實義凛綱常也王
慺身任知縣曾忝科名其於古今大義如張巡
許遠之事寧不知之乃當通渭失守時避賊藏
匿忍恥偷生隳(臣)節而負
國恩實為法所難宥至典史温模紳衿李南暉或投
繯畢命或巷戰捐軀乃臣子分所宜然我
皇上秉大公以激揚於王慺之靦顔倖免罔顧名義不
惟身被顯戮且罰及子孫以樹大防而垂炯戒
其盡節之温模等並優加䘏廕善善從長刑賞
重輕悉視其人之自取伏誦
聖訓炳若日星洵足為萬世名教之凖歟
初十日壬戌福康安奏言查首逆田五於四月二
十日率領衆賊撲攻靖遠該縣知縣黃家駒聞賊
入境一面通稟一面即僱撥民夫搬運木石同委
員候補通判吳廷芳吏目朱爾漢督率上城竭力
守禦維時有督標遊擊富成帶兵六百名協同擊
勦有靖遠兵丁范大全在南城鎗傷一賊未死令
民夫縋城擒上訊係田重交供出城内有哈得成
哈彦等内應該縣即密行約會在事文武暗傳兵
役挑選勇健民夫設計擒拏吏目朱爾漢即帶兵
役民夫往内應回民各家誘以上城陸續綁縳一
百三十八人次日又搜獲十九名俱行監禁陸續
審明正法賊知内應已獲於二十一日傍晚遁回
馮家園打喇赤等處又賊首張文慶率衆於五月
十九日撲攻伏羌縣城該縣向無額設弁兵知縣
楊芳燦於五月初間聞賊匪圍攻通渭即僱覓壯
健民夫並挑選漢回紳士之能事者上城防守偵
知城中有回民馬稱驥馬元驥馬中驥等欲為内
應並經守城回民監生馬映龍出首該縣率領典
史葛宗仁壯役馬增夀等合力擒拏該犯等持械
抗拒當時中鎗身死者馬稱驥等四名其餘蘇玉
奇等十四名全行就獲審明正法並搜出刀矛火
藥等物迨十九日賊至城下圍攻三晝夜該縣督
率民夫及回民鄉約白中偉等竭力抵禦鎗石斃
賊百餘人至二十二日李侍堯剛塔等率兵到境
連次打仗𠞰殺賊匪於二十四日始行竄逸又署
静寧州知州金縣知縣凃躍龍於四月二十三日
拏獲賊犯馬果能究出草芽溝張阿渾與田五通
謀起事情節當即密查州城内回民有一百餘戶
恐其勾結内應因挑選年力精壯回民四十餘名
給以口糧分撥出城守卡並派夫役密為防範又
查所属村鎮惟底店回民最多借放給口糧之便
傳該鎮回民掌教馬伯倫回子鄉約馬相寅扣留
在州差人看守嗣於五月十四日拏獲奸細楊五
十三訊係石峯堡賊人差令赴底店通信告知十
八日到底店入夥旋聞該鎮回民於十五日移住
山上即一面禀明臬司陳步&KR0801;一面差傳武舉馬
文熹赴州面諭馬文熹堅不赴州二十五日馬文
熹率衆賊二千餘人至静寧州城外翠屏山劄營
焚燒關廂攻圍州城該署州督率兵役上城防守
竭力抵禦施放鎗砲擊斃賊人二百餘名生擒馬
子倉一名正法賊匪攻擾三晝夜至二十七日始
行竄逸該署州前後拏獲奸細逸匪共四十五名
以上各情節(臣)留心體訪俱属確實伏思州縣職
司民社遇有賊匪竊發攻擾城池率衆防護原属
職分應為之事但該員等先事籌辦保守危城亦
有微勞此内靖遠縣知縣黃家駒已於失察哈彦
哈得成聚集禮拜寺謀逆一案參奏革職凃躍龍
亦有失察馬文熹從逆之咎其功過兩不相掩可
否請
旨將凃躍龍楊芳燦黃家駒送部引
見量加奬擢之處出自
皇上天恩再署塩茶廳同知敦柱於本年三月甫經到
任因盤查鄉倉等事未能在城四月十四日一聞
田五糾衆謀逆之信該處本係土堡又經坍塌敦
柱即自行捐貲上緊修理整齊並選募民夫督同
兵役上城防守田五起事見海城戒禦甚嚴不敢
攻擾逕撲西安州土堡該署廳即帶領兵役前往
小山將田五之兄田友及犯属六十餘名口悉數
擒獲又陸續拏獲逆回李可喜等六十三名俱經
前督(臣)李侍堯審明正法尚属能事該員已於失
察田五起事案内同知府王立柱參奏革職拏問
解交刑部治罪將來定案時可否仰懇
聖恩量為末減之處恭候
欽定至協同守城出力各員除吏目朱爾漢已經奉
旨送部引
見外所有遊擊富成守備趙邦選及奪回通渭縣城之
都司福德保岱什衣千總蘇朝候補通判吳廷芳
候補知縣陶廷珍保寧吏目李元龍典史葛宗仁
曾對揚相應奏明請
旨一併交部議叙以示奬勵再副將八十五因前次𠞰
捕鷹窩石賊匪未能悉數殱擒業經參奏革職查
該員於回匪起事時帶兵𠞰捕殱戮多人尚属奮
勉其擊散鷹窩石賊匪後即奉前督(臣)李侍堯檄
調令其帶兵速至軍營與玉柱之專委搜捕餘匪
者不同且該員年力精壮熟識營務合無仰懇
聖恩將該員留於甘省差遣效力俟將來遇有都司缺
出酌量題補則該員感激
天恩愈益奮勉而甘省得一熟練之員於營伍亦属有
禆奏入
上諭内閣曰凃躍龍楊芳燦及革職之知縣黃家駒俱
著送部引見富成趙邦選福德保岱什衣蘇朝吳廷
芳陶廷珍保寧李元龍葛宗仁曾對揚俱著交部議
叙八十五著留於甘省交福康安差遣委用遇有都
司缺出酌量題補
同日福康安又奏言竊照逆匪馬四娃其原籍大
通住居兄弟及伊繼父繼父之子前經(臣)密飭西
寧府巴海查拏兹據該府縣等選𣲖幹役將各犯
解送前來(臣)率同陞任按察使陳步&KR0801;提集案犯
逐加研訊緣馬四娃本係回民蘇大朋之子過繼
與回民馬良賓為子馬良賓又生有二子馬正孝
馬正福該犯馬四娃本生父母俱故兄弟蘇旺福
等六人該犯於乾隆四十一年出外謀生即在馬
營教授回經總未回籍本年五月遂與張文慶糾
衆起事(臣)恐馬良賓蘇旺福等與馬四娃有往來
勾通情事嚴訊馬良賓堅供馬四娃出外多年久
不見面馬營至大通千有餘里實不知有謀逆情
事又據蘇旺福等堅供馬四娃自過繼馬姓之後
久絶往來實不知伊在外謀逆等語加以刑訊矢
口不移(臣)思馬良賓蘇旺福等如果知馬四娃在
外糾衆謀反即使大通相隔遥遠未能潜赴賊營
亦必慮及牽連緣坐預行逃避斷無静候查拏之
理所供似無遁飾查馬四娃聚衆謀逆為石峯堡
賊首實属罪大惡極所有該犯繼父繼父之子及
本生兄弟俱應概予緣坐以昭炯戒(臣)於審勘後
即委按察使陳步&KR0801;會同(臣)標中軍副將王彙將
馬良賓馬正孝馬正福蘇旺福蘇旺木海木賽乙
的里七名綁赴市曹按名正法訖該犯三兄蘇旺
成業經飛咨伊犁將軍查拏俟解到續行審辦其
各犯婦女幼孩統候併案發遣所有馬四娃祖父
坟墓現飭該地方官刨挖剉骨揚灰
福康安又奏言鹽茶廳所属小山地方為逆回田五
起事之處嗣即攻破西安州土堡由裴家堡松栢
子崖永安堡板窑溝柴薪梁新寨溝小紅溝一帶
搶掠村庄遂至靖遠縣城外約會糜子灘賊匪攻
撲一晝夜遁回馮家園打喇赤狼山與官兵相遇
接仗田五中鎗自戕餘黨自馬營水竄至官川勾
結從逆回匪復行蔓延又在馬家堡設計翻山遁
逃竄聚石峯堡肆行滋擾彼時賊蹤所過地方屢
奉
恩綸撫卹普蠲本年錢粮又豁免歷年積欠(臣)已節次
派員會同地方官妥協辦理務令均沾寔惠現今
軍務告蕆(臣)於八月十八日自固原起程周歷查
察次日至海城係塩茶廳同知駐劄地方離西門
十五里即田五所住之小山該處逆惡二十餘家
𠞰洗淨盡現已並無一人土房數間窑洞十餘處
俱經鏟填平燬其田五祖父塚墓亦已刨挖起出
屍身剉骨揚灰至城内回民八十餘戶曾經帮同
守城出力者夾道跪迎情形甚属感懼過海城四
十里即西安州該處本係土堡又頽廢殘缺處甚
多而署都司王宏毅已先帶兵至塩茶協同守城
是以賊至不能守禦即被攻破賊亦未及停留焚
掠止刦開軍器庫搶取旂幟刀矛數件而逸至經
過劉家井打喇赤狼山馮家園各地方俱係官兵
與賊打仗處所(臣)又從小道繞至馬營水官川馬
家堡一帶巡查該處兩旁皆係崇巒叠嶂中間一
道山溝約長二百餘里總名官川此内各村庄回
民雜居回人約有六百餘戶從賊者居其半俱經
殱戮淨盡現存三百餘戶皆安静畏法良回其首
報引拏餘賊一百七十餘名有監生馬如仁及馬
良才馬良能三人尤為出力(臣)將馬如仁賞給千
總頂帶馬良才等優加賞賚以示鼓勵至馬家堡
靠山居險路逕叢雜
聖明於數千里外早慮及賊匪翻山遁逃而剛塔帶兵
惟知在堡前攻𠞰並不嚴密圍堵誠難辭咎二十二
日至靖遠城内民居稠密市肆殷阜皆因地近黃
河土沃樹繁於甘省迤東各州縣中較為富庶是
以為賊所覬覦幸該處本有存城兵百餘名又遊
繋富成自省城帶兵六百名於四月二十日辰刻
至縣賊匪即於巳刻攻城兵民協力守禦將賊擊
退而田五所勾結之内應逆回一百三十餘名又
俱先行拏獲正法賊始沮喪而遁(臣)傳集縋城殺
賊武生劉養鵬兵丁范大全面加奬慰即行拔
補外委其餘守城出力並拏獲内應之兵民夫役
及老教回民軍流遣犯俱經分别奬賞(臣)即由靖
遠渡河至田五糾約附逆之糜子灘查勘該處回
民百餘戶盡數從逆節經殱戮搜捕淨盡各犯家
属久經跳河溺斃又賊過糜子灘時迫脅漢民展
廷隆不從將伊一家五人殺死經前督(臣)李侍堯
奏明奉
旨賞䘏今查展廷隆尚有一子(臣)傳令進見慰撫優加
賞䘏又經過萱帽塔蔡家河等處俱係萬山環繞
一徑盤紆所過山溝窑洞俱令隨帶弁兵逐細搜
查寔無竄匿餘匪(臣)於二十五日進蘭州省城闔
城士庶民回扶老㩦幼至黃河西岸夾道迎迓其
歡欣愛戴俱出至誠所有經過各属回民(臣)親加
曉諭以歷次欽奉
諭旨不肯波累株連逾格
恩施宜各安分守業至從前倡設新教各逆犯俱各身
膺寸磔妻子殱戮靡有孑遺此後惟當觸目警心
痛自改悔諄切開導該回民等均知感激愧畏其
被賊擾累各村庄俱已綏輯寧居廬舍被燬者亦
皆修葺苫蓋現在按戶撫䘏散給口粮貧民無不
歡呼感戴其未經被賊各属秋禾俱已收穫登場
在田油麥糜子雜粮亦各茂盛黃熟農民歡忭景
象恬熙再(臣)所過地方遼闊山嶺重叠大概荒蕪
處居多皆因地土磽确不能墾種是以人民稀少
墩戍亦属寥寥前經
奏請添汛設兵仰蒙
俞允容俟查明會同該提督等酌議妥辦
福康安又奏言(臣)行抵固原薩炳阿所領左哨兵
丁俱在本營既可就近傳詢而凉州守備福泰原
帶未經被傷弁兵亦已調取前來當即詳加訊問
嚴切跟究據凉州外委黃雲王永隆兵丁李印祥
徐奉得等同供我們跟隨松山營守備福泰於六
月初八日自中腦泉起程由荒草嶺黑石山張牙
水口一帶搜捕賊匪初九日未時至白楊嶺福守
備領衆兵尋取柴水造飯忽有賊匪八九十人從
南面山溝内突然衝出與官兵接仗官兵猝不及
防衝為兩處賊人分作三股一股堵截張牙水口
道路兩股又分左右接仗正在攪殺時有蘆塘營
遊擊藺發甲帶兵到來將賊人用鎗擊退賊匪走
上山梁彼時天色已晚官兵隨佔據張牙水口石
嘴放鎗抵禦次日黎明有副將玉柱帶兵從南山
梁下來賊始竄逸查看陣亡官四員陣亡兵丁二
十九名當時寔無首先退潰之人况該處三面皆
係高山一面下臨黃河賊又接住路口無從退避
等語(臣)以該弁兵等所供未足憑信嚴加駁詰並
詢之遊擊藺發甲等據稱該處地勢及遇賊情形
尚属相符查福泰帶兵百餘即使尋柴造飯亦應
預為防備何至猝遇賊匪八九十人衝出即失利
損傷是始而輕敵大意既而怯懦無能綠營積習
殊堪痛恨除陣亡守備福泰千總趙良樞夏治外
委泰玉陣亡兵丁二十九名遵
旨毋庸議䘏業於造冊時扣除外其現存弁兵内雖無
首先退縮之人亦未便置之不議應將黃雲王永
隆革去外委兵丁李印祥等交與凉州鎮總兵各
加重責示儆至遊擊薩炳阿所領左哨兵丁孰先
退走之處詢問該遊擊據稱當日遇賊打仗頭帶
石傷即覺昏沉寔不曾見兵丁内誰先退潰等語
隨提集弁兵切寔研究令將首先退潰之人據寔
舉出並諭以如隐飾不舉即將伊等全行治罪該
弁兵等始猶互相推諉嚴切究詰始據左營把總
白禮外委田生龍等供稱本年四月二十三日在
打喇赤遇賊打仗正在攪殺之際見本哨左營兵
丁王天良前營兵丁朱廷奎先行退走彼時有本
隊目兵楊和中周禄一同看見隨詢之楊和中周
禄所供與把總白禮等相符(臣)即提該兵詢問初
猶狡賴迨衆兵互相指証該二犯亦俯首無辭(臣)
查綠營官兵向來怯懦皆由不能明曉軍律所致
今左哨兵丁王天良朱廷奎既查明首先退潰理
應正法示衆隨傳集各營兵丁向其明白曉諭以
官兵征𠞰賊匪臨陣退縮兵不顧將按軍律必當
正法與其退縮而就戮不如争先殺賊成功既可
以邀賞叙萬一死事子孫家属亦可得優䘏况未
必死於賊而退回者必死於法王天良朱廷奎即
係前鑒曉諭畢將該二犯正法訖俾各營兵丁咸
知儆惧(臣)又思兵丁臨陣畏縮皆因該管將弁平
日約束不嚴毫無訓練以致畏怯退潰亦應嚴加
懲創所有帶領左哨之把總白禮徐浚得穆緒才
外委田生龍王榮夀化天沛武滿魁七員均應革
職發往伊犂效力贖罪遊擊薩炳阿統率左哨所
帶石傷尚輕即不能管住衆兵任其退走亦難辭
咎相應請
旨一併革職均奏入
上諭該部知之
十三日乙丑
上命軍機大臣傳諭福康安曰從前賊回滋擾静寧州
時驛路阻滯所有五岱等在伏羌縣拜發奏摺係涇
陽驛差人探路步行傳送當經傳諭福康安查明傳
送之人優加奬賞現在尚未據覆奏逆回梗阻驛路
該驛能差人步行傳送軍營緊急文報尚属可嘉着
福康安即查明當日傳送何人如係千把外委即應
量予陞等或係兵丁亦應酌賞銀兩以示鼓勵
二十日壬申福康安奏言(臣)前於七月十三日接
據副將趙繼鼎禀稱初十日抵馬家河外委趙宗
先帶兵四十四名於前一日駐守山梁賊匪已將
地保馬寅等三人殺死逼脅該處回民男婦大小
一百餘人齊上空堡正在查問間逆匪俱從堡子
内呐喊撲出約有五六十人當即帶兵進𠞰殺傷
賊匪數名賊遁入堡内不出一面飛調安定守城
官兵前往攻打十一日攻開賊堡賊匪乘間竄逸
隨入堡内將男婦大小一百餘名悉行殱戮追至
馬家寨殺死男婦七十餘名口及至高家灣地方
又遇賊百餘人抵拒官兵傷斃外委趙宗先及兵
丁數名經官兵𠞰殺多人餘仍竄逸請飭發兵追
𠞰隨派侍衛額爾登保副將和倫帶兵七百餘名
馳往該處督同搜捕追至昌家岔青嵐山個家岔
劉家店一帶陸續殺傷數十名餘被各路官兵截
拏及縣役鄉保等擒獲三十餘名又追急自戕數
名此項賊匪方得殱除淨盡(臣)思馬家河回民既
經被賊逼脅上堡扺禦誠如
聖諭即與從逆無異不得復稱為良民但當趙繼鼎攻
開賊堡時賊匪業已乘間竄逸該副將即應督兵
上緊追𠞰至堡内餘剰老弱婦女無難查辦乃該
副將不以追賊為急帶兵入堡先行殱戮且該處
回民既畏惧賊匪裹掠紛紛竄逸該副將帶兵順
道搜捕凡遇被難奔逃藏匿回民並不訊取親供
問明是賊與否即一併𠞰殺尤不免濫及無辜况
追至高家灣尚有餘賊一百餘人與官兵接仗查
馬家河逃回之賊僅止二十餘人則此百餘人即
係堡内逸出帮同拒捕者其該副將前此所戮非
盡係真賊可知實難辭辦理不善之咎惟念該副
將究属無心誤殺是以
奏請革職發往伊犂效力贖罪奏入
上諭内閣曰前因閱刑部核覆阿桂福康安參奏洮岷
協副將趙繼鼎治罪摺内有外委趙宗先前往馬家
河拏賊時賊匪聞信逼脅回民男婦大小一百餘人
齊上空堡抵禦等語是該處回衆業經聚衆抗拒不
得謂為戮及無辜當經降旨詢問福康安兹據覆奏
馬家河回民男婦一百餘人寔俱經被賊逼脅上堡
惟該副將順道搜捕時並不訊取親供一併𠞰殺難
辭辦理不善之咎等語回民既從賊上堡抵禦且外
委趙宗先等皆被傷害是其抗拒傷官已不得復稱
為良民趙繼鼎於前往搜捕時不待取供即加殱戮
固未免失之冐昩然綠營將弁往往遇賊怯懦今該
副將能奮勇殺賊其失尚属可原趙繼鼎著加恩免
其治罪留於陜甘遇有遊擊缺出題補
同日福康安人奏言據安定通渭等縣解到從賊
逆犯哈九等二十七名縱賊縣役張金王福士二
名又緣坐犯属馬彦等二十二名(臣)逐一提集嚴
訊此内哈九黃明撒中才係糜子灘從逆回匪隨
同田五攻撲靖遠城又在白楊嶺傷害官兵情罪
重大張金身充縣役奉差往喚張文慶乃以田五
造反牽連之語私相告知該犯本係回人又與張
文慶同族認識故為透露消息顯属知情縱逆王
福士係通渭縣頭役奉差查拏要犯並不親至該
庄輒令張文慶族人張金前往以致洩漏風聲張
文慶得以糾衆滋事及賊至城下不知隨同該縣
固守城池反聽賊人指使將監中回犯全行放出
實属藐法縱賊楊世禄等二十一名均各供認被
賊逼脅或隨同抗拒官兵或為賊跟役属實白鳳
白文亦於賊匪藏避該庄隐匿不首馬自成係小
山逆回田養順姻親因接取伊妹透露消息均属
有心黨惡以上逆犯哈九等二十九名又緣坐回
犯馬彦等二十二名俱應概予駢誅(臣)於審明後
即派委陞任按察使陳步&KR0801;(臣)標中軍副將王彙
監視行刑按名正法以淨根株而示懲創現又據
安定縣知縣陳善儀禀報選派幹役於各處深山
僻洞内搜獲糜子灘餘匪劉天全毛大毛六娃子
三名又伏羌縣知縣楊芳燦稟報拏獲從逆之犯
馬萬蒼一名已飭迅速妥解俟解到後即上緊審
辦
福康安又奏言(臣)於二十五日至蘭州省城據静
寧州解到暫留候質之田守載等十五犯(臣)覆加
鞫訊此内田守載係首逆田五胞姪田重交係李
自黨繼妻隨嫁之子張泰係張文慶之子馬三十
七係張文慶之壻俱首先隨同造反馬見幾之弟
馬建業及馬訓馬伏德馬保馬廷芳楊存義馬友
馬金玉之弟馬明玉黃明等或隨賊撲攻城池或
沿途搶掠村庄情罪重大馬如虎為馬文熹登記
入夥姓名馬德預聞張文慶逆謀均属法無可貸
前因解送熱河各要犯或有供出别項情節應須
訊問之處是以將田守載等暫留候貭今已無可
貭訊未&KR0008;久稽顯戮又安定縣解到六十九等十
八犯隆德縣解到任秀等四犯通渭縣解到王忠
元等四犯伏羌縣金縣解到丁再學馬海達等二
犯(臣)逐一提集研鞫俱各供認被賊逼脅或隨同
拒敵官兵或為賊服役属實又静寧州解到底店
掌教馬伯倫鄉約馬相寅二犯雖於底店回匪未
經起事之先即被該署州凃躍龍傳至州城差人
看守未反從逆似有一線可原但(臣)細核情節該
二犯身充掌教鄉約底店及附近村庄九百餘戶
盡數從逆皆由該二犯平日毫無管教約束豈能
置身事外况首惡馬文熹置造軍器糾集黨羽該
二犯既係掌教鄉約安得諉為不知何以不先行
出首是該二犯仍應照隱藏謀反大逆律正法又
塩茶廳解到回匪趙得隆于首逆李自黨藏避該
庄隱匿不首實属有心黨惡以上逆犯田守載等
四十六名又緣坐回犯沙倉等五名均當概予駢
誅(臣)於審明後即按名正法以彰
國憲
福康安又奏言(臣)遵
旨即傳守備池清向其嚴切究詰據供當日在馮家園
遇賊接仗時我見官兵失利損傷心中着急即帶
領兵丁數十名先上山梁佔據其餘各兵始陸續
上山站住擲石放鎗將賊擊退我就帶領餘剰官
兵赴劉家井大營若衆兵上山我在山下一人一
騎安能抵禦衆賊如使我預先退避又何能復帶
領餘兵前赴大營等語(臣)又傳集原領兵之把總
外委以及旗隊目兵隔别訊問所供亦属相符是
該守備實係帶兵上山尚無退走情事但賊匪不
過烏合之衆池清帶兵二百名雖遇賊五百餘人
亦何至不能扺禦誠如
聖諭即使查無退走情事亦止當免其一死豈可復令
忝列戎行(臣)前摺未將該守備聲請革職實属疎
漏應請
旨將守備池清革職並發往伊犂效力贖罪以示懲儆
均奏入
上諭該部知之
福康安又奏言查馬明心倡立新教常往來河州
之洪濟槁唐家川及伏羌等處傳習煽惑是以該
數處黨羽較多其河州所有徒弟馬得明等于蘇
四十三肆逆攻破河州及由洪濟槁唐家川往攻
蘭州時俱經糾合從逆有臨陣被官兵殱戮者有
拏至蘭州省城正法者親属緣坐婦女幼孩俱已
發遣(臣)留心細訪現在實無餘孽存留至伏羌縣
拜從馬明心為師之馬得建等十六名於四十六
年𠞰滅賊匪後經大學士公阿桂等派按察使福
寧前往按名拏獲解至省城審明各該犯等與撒
拉爾逆回住居遥遠向不認識蘇四十三實無從
逆情事但既拜從馬明心為師甘心崇奉即與逆
黨無異業將馬得建等於省城正法因各該犯附
從馬明心在蘇四十三未起事之前尚無通賊實
跡是以免其緣坐此次賊匪起事攻擾伏羌(臣)恐
各該犯子嗣内有乘機勾合以圖報復者曾飭該
縣密加訪察嗣據禀稱各該犯家属尚知儆惧畏
法並無從賊之人而馬得建之子馬映龍於賊匪
未攻城之先出首城中内應馬中驥蘇玉竒等十
四名帮同該縣楊芳燦竭力擒拏正法迨賊匪攻
城同回民鄉約白中偉分駐守禦最為出力經前
督(臣)李侍堯
奏明賞給千總職銜以示鼓勵(臣)查河州伏羌二處
馬明心徒弟俱被官兵殱斃並拏獲正法属實但
當日亦止據顯有形跡者查拏辦理而自馬明心
正法之後各属回民學習新教者仍有一半總由
馬明心首先倡立輾轉流傳若言各属必無馬明
心徒弟(臣)亦難以盡信現在通省回民感激畏惧
安静守法自不便復事搜求致滋紛擾(臣)惟有時
刻留心密飭各属稽查防範遇有傳經惑衆煽誘
滋事之人即密速查拏從嚴究辦以期防微杜漸
永底敉寧其馬泉灣之馬三阿渾馬如龍二犯馬
如龍業據安定縣拏獲審明正法馬三阿渾據獲
犯張泰等供稱在石峯堡賊營已為官兵殱戮又
官兵在雲霧山打仗時擒獲賊目馬玉華一犯當
時於訊取供詞具奏後即經正法奏入報
聞
欽定石峯堡紀略卷十八
