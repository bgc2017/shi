欽定石峯堡紀略卷一
乾隆四十九年四月二十二日丙午固原提督剛
塔奏言(臣)於閏三月十八日自固原起程查閱河
州一帶營伍四月十六日午刻途次鞏昌接據(臣)
標中軍參將李良輔等禀稱四月十三日未刻據
署靖遠協八營守備千總馬忠竒禀報韓家寨回
民李化玉李自黨等朋夥聚衆私作邪教約於四
月十六並五月初五等日自紅澇埧起事旋據紅
澇埧保正李應得李芝本首報本庒李自黨招留
馬尾川回民五人及河州馬回回等隨從新教小
山地方回民田五聚衆通謀私造庫刀銅鞭號褂
等物查小山離八營一百三四十里係廳屬西安
州汛地即派前營遊擊薩炳阿帶領五營兵三百
名于十三日亥刻前往三營屯駐以防不虞參將
即于次日帶兵二百名自固原星赴三營據署西
安州都司王宏毅禀稱田五等聚集百餘人滋事
擾害己傷百姓一二人參將即將原帶兵丁令遊
擊薩炳阿帶領前赴鹽茶廳守護並移知固原城
守營遊擊王化臣再派兵五百名星赴鹽茶廳以
備撥遣十五日戍刻接鹽茶廳來扎西安州城堡
已于十五日被賊攻破即令右營遊擊高人傑帶
兵三百名前往等情(臣)接閱所禀即星夜馳赴該
處相機妥協辦理奏入
上命軍機大臣傳諭陜甘總督李侍堯固原提督剛塔
陜西巡撫畢沅曰甘肅逆回新教自前歲大加懲創
之後田五等復敢私起新教糾夥聚衆甚至傷害百
姓攻破城堡不法已極自係前因人數衆多搜捕未
淨所致即應迅速𠞰捕以靖地方但此案係内地回
民非撒拉爾可比尚易撲滅蘭州距該處甚近李侍
堯接據剛塔咨移自己馳往會同妥辦李侍堯係能
事之人剛塔及各鎮亦多係久歷戎行似此小醜跳
梁無難即速擒捕况此案係舊教回民禀首可見舊
教回民原知安分守法李侍堯等查辦時務須明切
曉諭慰安舊教其新教不法之徒更可搜除淨盡李
侍堯等總以迅速擒捕毋使蔓延滋事至西安州止
係城堡賊匪亦不能久佔滋擾萬一有須調集兵力
之處現已另降諭旨傳知傅玉莽古賚先期預備並
著傳諭畢沅不動聲色一體預為籌辦以備調用
同日
上命軍機大臣傳諭西安將軍傅玉寧夏將軍莽古賚
曰據剛塔奏固原新教回人田五等聚衆滋擾該處
與西安府相距不遠而離寧夏尤近亦當預為籌備
著傅玉莽古賚酌量各派兵數百名俟李侍堯咨調
時即作速帶兵前往應用至揀派此項兵丁須慎密
辦理不可過涉張皇
同日陜甘總督李侍堯奏言四月十五日接據平
慶道沈鳴臯禀稱固原州屬韓家寨回民李化雄
首報馬尾川回民李化玉李化有李折拉李芝欽
李良振官代李自黨等及小山回民田五糾衆滋
事等情職道即親往該處確查辦理並據參將李
良輔等具禀前來(臣)查甘省自前年𠞰捕逆回大
加懲創之後經(臣)隨事整頓有犯必懲各處回民
無不畏懼
天威守分安業(臣)去年查閱營伍所過河州固原等處
地方留心察看回衆情形均極寧謐似不應有聚
衆為匪之事惟是甘省本係回民雜處之地其固
原鹽茶一帶回族尤多雖經大加懲創而其中陽
奉隂違愍不畏死妄思滋事者亦難保其必無(臣)
即帶同臬司陳步&KR0801;前往該處察看籌辦奏入
上諭曰勉為之料不如撒拉爾之滋事惟應以速以嚴
二十四日戊申李侍堯奏言(臣)于十六日自省起
程十七日子刻途次接據平慶道沈鳴臯等禀稱
小山回民已經起事戮傷百姓一名衙役一名西
安州營土堡已經被賊佔據等語又接提(臣)剛塔
扎稱途次接到提標參將李良輔之禀即兼程前
往并已調各鎮營兵協𠞰(臣)查該提督就近所調
之兵已有二千餘名其餘各提鎮除甘州肅州西
寧相距遙遠外其涼州寧夏官兵已經(臣)檄調至
河州係回民較多之地該鎮官兵不便檄調(臣)已
飛扎該總兵哈當阿令其留鎮彈壓至靖遠係省
城門戶自鹽茶一帶赴省所必由不得不預為防
範(臣)已飛飭(臣)標將弁派兵六百名星赴靖遠協
同防護如該處無須防守即可順途前赴西安州
會同撲𠞰(臣)仍連夜赴固原鹽茶等處會同提(臣)
督率辦理奏入
上命軍機大臣傳諭李侍堯曰小山回民聚衆私立邪
教攻破城堡看來此等小醜不但不似撒拉爾之蘇
四十三并非王倫王伏林之聚衆滋事者可比今既
竄伏西安城堡若官兵四面圍截自無難立時撲滅
現在李侍堯剛塔已親赴該處相機辦理且各處所
調之兵已有二千餘名儘足擒𠞰但甘肅逆回新教
自前歲大加懲創之後為時無幾乃田五等復敢私
起新教糾衆攻佔城堡不法已極著傳諭李侍堯即
督率官兵迅速擒捕審明後必須盡法殱除務淨根
株不可藉稱脅從稍存始息使兇頑得以漏網
二十五日己酉李侍堯奏言臣于十八日途次接
據平慶道沈鳴臯禀稱回匪李化玉等現已蔵匿
化山其倡立新教之首犯田五亦竄回山内現在
參將李良輔遊擊薩炳阿高人傑帶兵前往堵截
擒挐等語查賊回起事傷人佔據西安州營盖緣
西安營係鹽茶廳地方都司王宏毅先經帶兵前
往守護城垣倉庫堡内並無官兵該犯等得以乘
空竊據惟是賊匪初在鹽茶城外傷人明知城内
有倉有庫捨而不攻轉退至三十里外竊據無倉
無庫之空堡旋復棄去散入山中看來田五等原
欲復立新教誘人滋事因首告有人又聞官兵前
來擒挐是以倉率舉動尚無成算今賊人現已竄
回山中官兵上緊擒挐自不致勢成嵎負所慮該
犯等蓄謀已久恐别處回民誘入新教匪徒串通
勾引(臣)現已密扎附近固原鹽茶之靈州靖遠靜
寧平涼隆德會寧等州縣及河州西寧回族較多
地方留心防範預遏奸萌
同日剛塔奏言(臣)于四月十八日戌刻到固原據
署靖遠協副將玉柱禀稱確查賊人有三百餘名
攻開西安州城門搶去軍物馬騾扎死兵丁二名
民人七名賊衆由雞窩山沙溝店子一帶劫搶民
人牲畜及搶去年壮民人前往西北地方署副將
即同遊擊高人傑帶領兵丁三百七十名前往追
𠞰(臣)查雞窩山沙溝店子地處西北逼近蘭州一
面飛咨督(臣)李侍堯派兵堵禦嚴挐一面行知各
營敬謹防守外(臣)即帶兵二百名馳赴前途追挐
查辦均奏入
上命軍機大臣傳諭李侍堯剛塔曰據剛塔所奏現在
賊匪不盡竄匿山内尚有逸在他處滋事者與李侍
堯所奏情形不符固原鹽茶廳一帶回民較多賊匪
既竄往雞窩山等處恐有潛相煽動糾約入教情事
該督等務宜迅速帶兵堵截擒挐𠞰捕淨盡至此案
田五等復敢倡設新教糾衆滋事究係從前李侍堯
未能殱絶根株以致復萌餘孽自難辭辦理不善之
咎而此時緊要關鍵總以撫安舊教為主所有禀首
之李應得李化雄應酌量賞給外委虚銜頂帶以示
奬勵
(臣)等謹案甘省自撒拉爾逆回滋擾之後新教
匪徒業經重加創治封疆大吏若果乘此剗除
淨盡永杜亂源何致牙枿復萌仍有倡教糾衆
之事乃未逾三載而内地回民遽興搆煽是督
(臣)之辦理疎漏誠莫逃
聖明洞鑒至賊由西安州入靖遠境勢漸蔓延
皇上于奏報竄往雞窩山時即
諭迅速擒挐堵截
先幾炳燭早已慮患于未形矣
同日李侍堯又奏言據署鹽茶同知敦柱禀稱聞
賊匪在西安州營滋擾後即糾夥轉赴新堡一帶
搶掠等語如所禀果實是賊人不盡竄回尚有逸
在他處滋事者應即飭派將弁帶兵追挐再該署
丞于小山地方搜挐賊匪已將首犯田五之兄田
友并夥犯李福張得有等挐獲收禁又據平慶道
沈鳴臯禀稱盤獲新教回匪馬海龍之子馬買篩
子供伊父亦係順從田五往來化山聞現在賊夥
有數百人打造刀矛等語但其年甫十三童稚之
言恐難憑信統俟(臣)扺固原逐加嚴訊自可得其
起事根由及夥黨確數奏入報
聞
同日陜西巡撫畢沅奏言四月十八日准固原提
(臣)剛塔咨稱甘省鹽茶廳屬小山等處回民田五
等聚衆滋事將西安州營汛攻破現已調兵一千
名派委幹練將弁帶領前往𠞰捕並咨隣近各營
酌派弁兵一體堵禦截挐(臣)查鹽茶廳逆回敢於
光天化日之下聚衆滋事攻奪營汛不法已極現
聞督(臣)李侍堯提(臣)剛塔選領幹練將弁帶兵𠞰
捕截挐自必即日就擒第查該處距陜省西路長
武縣一帶不過三百餘里恐各犯因官兵搜捕嚴
緊星散逃竄潛入陜境(臣)現已派委臬司王昶(臣)
標中軍參將孫受酌帶兵役星馳前往甘省交界
長武地方嚴密堵截如遇逆回逃竄入境即行擒
挐并飛飭路通甘省之各地方文武員弁一體督
率兵役在要隘處所堵禦巡緝務須不動聲色毋
得稍涉張皇再甘省𠞰捕逆回須兵就近協助業
經固原提(臣)剛塔將陜省之長武邠州等營兵丁
陸續零星調往自可合力𠞰除無須再有徵調但
事關回匪抗逆而陜甘境壤毗連倘或有另需調
用自當預籌應援以資協𠞰查(臣)標止有額設兵
一千名現已挑選五百名預備並商之西安將軍
傅玉副都統明善于滿營並軍標綠營内酌為派
備一面飛咨督(臣)李侍堯如其需用俟知會到日
即迅速遴派幹練將弁帶領前往奏入報
聞
同日陜西按察使王昶奏言撫(臣)畢沅准陜西提
(臣)剛塔咨稱甘省鹽茶廳屬回民田五等攻破西
安州營汛派(臣)會同撫標中軍參將孫受酌帶兵
役星赴甘省交界長武地方嚴密堵截(臣)即于本
日自省起程前往至所需兵役俟(臣)到彼後察看
事宜如有必需之處再請撫(臣)派撥前來以資應
用再驛傳事務係按察使管理此時文報往來尤
關緊要(臣)于馳赴長武之便即將各驛站馬匹順
道稽查並嚴飭站員上緊馳遞毋致稽遲奏入報
聞
二十六日庚戌李侍堯奏言(臣)行扺瓦亭驛接據
署鹽茶同知敦柱靖遠縣知縣黃家駒禀報有賊
回一百數十人于十五六等日先在花崖灣民家
搶奪馬騾扎傷事主後至板窰溝搶奪財物牲畜
砍傷婦女隨往柴梁新寨小紅溝而去又據署靖
遠協副將玉柱禀稱賊衆由雞窩山沙溝店子一
帶劫掠即同遊擊高人傑帶兵前往追挐各等情
是賊匪劫掠滋擾由鹽茶而至靖遠地方該處為
省城門戶(臣)前慮及賊匪由靖遠赴省是以奏派
(臣)標兵六百名前往協防計日内已扺靖遠正可
會同該副將撲𠞰兹(臣)于二十日夘刻抵固原提
(臣)已于本日前往沙溝一帶督挐逆匪(臣)據平慶
道沈鳴臯禀稱已將匪犯李化龍李折拉李良振
并李化龍李化玉之子獲解州城又據參將李良
輔禀稱遊擊薩炳阿前赴小山捕獲田五之母及
家屬并獲夥賊六名及其家屬婦女六十口押交
鹽茶同知衙門收禁又署同知敦柱會同該參將
挐獲新教回民李可喜父子二人又西安州營外
委王德仁挐獲賊犯二名亦經解赴鹽茶廳收禁
又臨洮營兵挐獲回匪馬成千馬進彪解州候訊
(臣)查首犯田五之兄田友先經該署同知禀報挐
獲今其母及家屬均已拘挐其餘夥犯暨家屬已
經挐獲者若令解赴固原審訊相隔二百里恐有
疎虞查鹽茶廳離小山二十餘里獲犯便于解審
且鹽茶西安州大半回民現經滋擾之後(臣)更須
親往彈壓擬即帶同臬司馳赴該處將現禁各犯
嚴加審訊則首犯田五現在蹤跡及原糾夥黨究
有若干即可向其母兄家屬根究至如馬尾川紅
澇壩老鴉溝等處均有賊匪除現往各處搶劫據
報稱一百數十人計尚有竄回者又其家屬自必
留于巢穴(臣)一至固原即已派員帶兵役前往搜
捕毋俾漏網至西安州滋事賊匪據署副將玉柱
查報共三百餘名是否確實尚難憑信計今必有
逃竄回巢之犯(臣)扺鹽茶後即當添派弁兵督率
上緊擒挐至雞窩山沙溝店子等處劫搶之賊匪
現有提(臣)前往督率𠞰捕(臣)擬暫留鹽茶審辦次
第奏
聞奏入
上命軍機大臣傳諭李侍堯剛塔曰回匪田五等由沙
溝一帶竄逸不過沿途搶竊且其家口已被挐獲計
剛塔追躡賊蹤自無難即時撲滅但此案回匪復藉
新教名色滋事傷害民兵恐其易于煽動現在鹽茶
衙門監禁多人李侍堯親往審訊所有田五蹤跡及
起事緣由均無難徹底跟究著李侍堯于審明後即
將現獲各犯分别凌遲斬梟一面奏聞一面正法其
案内情節較輕應行緣坐之犯亦不可從寬自應牢
錮監禁于結案後另降諭旨再行從嚴辦理此案關
鍵總以迅速為主即剛塔此時前往沙溝一帶𠞰捕
賊匪亦應速行搜捕淨盡勿留餘孽至平慶道沈鳴
臯鹽茶同知敦柱及副將玉柱參將李良輔等于此
案回匪劫掠情形隨時禀報且能挐獲多人尚屬奮
勉著李侍堯于此案完結後查明實在出力文武各
員據實奏明候朕酌量加恩以示鼓勵如有庸懦退
縮不肯出力者一併據實參奏治罪如此賞罰嚴明
庶文武員弁知所勸懲
二十九日癸丑李侍堯奏言(臣)于二十日由固原
起程二十二日子刻途次據藩司馮光熊禀稱逆
回來攻靖遠城復據靖遠所屬蘆塘營署遊擊藺
發甲報稱回匪約有四五百人佔踞分水嶺于十
七日夜間攻擾永安堡天明仍回分水嶺斃賊二
人並未傷損官兵等情伏查臣前因賊人在靖遠
鄉村搶掠即慮由鄉至城該縣存城之兵先經署
副將玉柱帶領𠞰賊留兵較少(臣)前已飛扎(臣)標
調赴靖遠官兵星速馳往計二十日必當扺靖可
資防禦而提(臣)督領追𠞰之兵計日亦可踵至又
涼州赴調官兵已于十八日自涼起程(臣)復飛催
帶兵將弁速赴靖遠是各處兵已漸集又據藩司
禀稱因省城緊要已飛調莊浪土司兵三百名來
省協防并已就近扎致莊浪城守尉酌派滿兵數
百來省合之省城五營存駐兵二千餘名計已不
下三千兵力無虞單弱其靖遠可通省城之小路
(臣)亦預飭撥兵堵截(臣)因鹽茶挐禁匪犯及犯屬
人數較多現又訊據各犯供出竄歸巢穴之賊隨
供隨捕均須遣派兵丁現存兵二百名不敷派撥
(臣)昨已飛調固原兵二百名星赴鹽茶一面飛調
慶陽兵三百名就近赴固原協駐兹(臣)于本日未
刻扺鹽茶一俟固原兵至擬留臬司平慶道在此
審辦所獲賊匪兼資彈壓(臣)即帶此二百名兵馳
往靖遠一路會同提(臣)𠞰挐賊匪再(臣)前檄調省
城涼州寧夏官兵時即已咨會甘州提(臣)預備兵
六百名兹一併咨調并續調涼州兵六百名俾各
處兵丁四面堵截賊匪無路奔竄得以迅速完結
奏入
上命軍機大臣傳諭李侍堯剛塔曰賊匪在靖遠鄉村
搶掠乘夜圖攻永安土堡又復回據分水嶺現已厚
集兵力四面攻圍𠞰捕似可剋期撲滅但閱摺内有
各犯供出竄歸巢穴之賊隨即擒捕是賊匪已有沿
途竄回者何以尚有四五百人佔踞分水嶺所供數
目如果屬實恐賊匪往鹽茶靖遠一帶該處復有新
教回民沿途煽誘此次逆回糾衆滋擾總因新教而
起究係從前查辦未盡所致將來賊匪盡數就獲時
必須痛加殱戮即情節至輕者亦當發遣極邊烟瘴
李侍堯辦理此事務宜淨絶根株方為妥善至剛塔
前經奏報由固原起程追躡賊蹤現在該提督究至
何處曾否遇賊擒殺何以日來未據奏報著傳諭該
提督即將追𠞰擒捕情形迅速馳奏
三十日甲寅畢沅奏言接准督(臣)李侍堯自鹽茶
廳來咨逆回已由靖遠渡河東路之兵不敷應用
飛調(臣)標兵五百名西安將軍標綠營及滿營兵
三千名迅速赴甘策應(臣)查靖遠距蘭州不過二
百餘里逆回已經渡河必須多兵應援不容稍緩
(臣)原預備兵五百名一切軍装器械早已收拾齊
全即派委(臣)標中軍參將孫受帶領起程其所調
西安滿漢兵三千名亦經西安將軍傅玉副都統
明善預為挑備停妥即日起程(臣)并飛飭西路
各州縣多備車輛馬騾俟各兵到境應付接濟務
期迅速行走前赴平涼固原一帶以資策應至陜
省鳳翔延安邠州各屬均與甘省接壤所有要隘
處所亦須派兵彈壓(臣)已飛扎興漢鎮(臣)三德帶
兵一千名由雲棧前赴鳳翔延綏鎮(臣)策卜坦帶
兵一千名前赴定邊各交界地方不動聲色嚴密
堵禦并聽候調用再查陜省西同鳳各營兵丁經
提(臣)剛塔陸續調往固原協𠞰現在存營無幾省
城滿漢官兵此次調用亦幾及半而陜西幅員遼
闊回民衆多兵備未便空虚設甘省更須調撥未
免不敷應用(臣)已密咨山西撫(臣)農起在附近陜
省各營分預備兵二三千名如遇應用即行飛調
庶不致臨時遲誤仍聽候甘省信息倘可無須即
便停止至臬司王昶前已赴長武一帶督率稽查
此次西安滿漢各兵起行亦須大員沿途料理(臣)
已派藩司圖薩布令其前赴甘省一路往來護送
以速兵行奏入
上命軍機大臣傳諭李侍堯剛塔畢沅農起曰此次逆
回聚衆滋擾節經李侍堯等奏報情形尚不至如蘇
四十三之猖獗况甘肅省城自四十六年以後城垣
已一律修整華林山又增添營堡各營汛亦俱添設
額兵河州有總兵固原有提督形勢聯絡足壮聲援
似此小醜跳梁無難尅期撲滅陜甘相距遙遠何必
紛紛調集多兵徒滋煩擾且該處將軍都統俱已帶
兵起程藩臬兩司又赴交界地方料理護送畢沅復
扎派興漢延綏兩鎮各帶兵一千名赴鳳翔定邊等
處堵禦又復密咨晉省預備兵二三千名候調所辦
殊屬張皇蓋因畢沅本係書生未嫻軍旅所致現在
陜省各路官兵業經起程自當聽甘省派撥協同堵
禦其山西兵竟可無庸預備著傳諭農起即行停止
派撥至陜省各屬回民甚多伊等俱係舊教從前曾
降旨李侍堯令其明切曉諭慰安舊教嚴辦新教畢
沅亦應照此辦理况賊人既已西去自無復東回之
理尤宜不動聲色妥為撫輯
同日西安將軍傅玉副都統明善奏言(臣)等接准
撫(臣)畢沅來咨即簡派滿洲兵二千綠旗兵一千
預備檄調四月二十五日據督(臣)李侍堯移咨派
令滿洲綠旗兵三千迅赴甘肅援𠞰逆回(臣)等即
將預行派出之滿洲官兵二千綠旗官兵一千分
為六起(臣)傅玉于二十六日攜帶將軍印信率領
頭起官兵迅速兼程前往其餘各起官兵俱令陸
續起程末起令副都統明善督催迅速前往酌留
曉事之協領達春常山率領官兵防守省城仍面
囑撫(臣)畢沅所有滿漢官兵暫行總統約束奏入
上命軍機大臣傳諭傅玉曰傅玉奏接到李侍堯調取
西安兵咨文即將預派兵三千與副都統明善分隊
帶領前往等語此事甚屬錯誤明善曾經身歷戎行
所有前起甘省兵丁自應著明善帶往傅玉若自揣
親身帶兵于事有益即當令明善存留防守今西安
城中惟有巡撫一人而將軍副都統俱前往甘省並
不通盤籌畫以期有濟徒為自占地步傅玉于此事
尚不明悉何以辦事且永安奏請陛見業已起程途
中聞逆回滋事之信以陛見非甚緊要即奏明前往
固原能知事體輕重傅玉何反不如永安乎著傳旨
嚴行申飭並諭明善永安知之
欽定石峯堡紀略卷一
