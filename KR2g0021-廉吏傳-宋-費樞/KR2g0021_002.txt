廉吏傳卷下
宋費樞撰
南史
嘗謂清修高潔之士何世無之然求用於時委身為吏
亦必其國有道不為巳辱則彼將輩出而為用矣晉自
渡江國勢日削禍亂相仍以召權臣之簒於時宋高祖
奮臂草野誅鉏姦兇再興晉室垂二十年然後因天命
受晉襌觀其治兵誓衆經營四方東征而慕容超横潰
南伐而盧循殄滅西獲譙縱北縳姚泓遂使威棱震讋
華夏蜚聲繼以文帝惠愛勤約幾臻承平以成一代之
治故南國四朝為宋齊梁陳而吏以廉稱者惟宋冣盛
其餘則國體世俗鮮有足道嗚呼觀人材之衆寡亦可
略見矣作南史廉吏傳
王琨
王琨華從父弟也琨少謹篤歴位宣城義熙太守皆以
廉約稱華終又託之宋文帝故琨屢居清顯後出為廣
州刺史加都督南土沃實在任者常致巨富世云廣州
刺史但經城門一過便得三千萬琨無所取納表獻禄
俸之半鎮舊有鼔吹又啓輸還孝武知其清問還資多
少琨曰臣買宅百三十萬餘物稱之帝悅其對卒年四
十八
王惠
王惠字令明誕從祖弟也宋國初建當置郎中令武帝
難其人既而曰吾得其人矣乃以惠居之少帝以蔡廓
為吏部尚書不肯拜乃以惠代焉惠被召即拜未嘗接
客人有與書求官得輒聚閤上及去職印封如初時以
廓不拜皆是也兄鑒頗好聚斂惠意不同謂曰何用田
為鑒怒曰無田何由得食惠又曰何用食為其標寄如
此
論曰嘗聞清潔之吏必有所守苟有所守則不撓於權
昔曹魏時毛玠以清正典選舉文帝屬所親眷玠確不
納果不撓其所守也史官書王琨為吏部郎貴要多所
屬請琨自公卿下至士大夫例為用兩門生江夏王義
恭更有所屬琨執不許惠為吏部尚書人有與書求官
者得即聚閤上及去職印封如初二王其毛玠之流歟
使百官執事人人如琨惠之潔則天下何患其不理此
君上所宜畱意也
孔顗
孔顗字思遠少骨鯁有風力以是非為己任口吃好讀
書早知名性真素不喜寳玩服用時吴郡顧愷之亦尚
儉素衣裘器服皆擇其陋者宋世清約稱此二人覬弟
道存從弟徽頗營産業二弟請假東遷顗出渚迎之輜
重十餘船皆是錦絹紙席之屬覬見之偽喜曰我比乏
得此甚要因命置岸側既而正色曰汝輩忝預士流何
至還東作賈客耶命燒盡乃去先是庾徽之為御史中
丞性豪麗服玩甚華覬代之衣冠器用莫不麤率蘭臺
令史並三吴富人咸有輕之之意顗蓬首緩帶風貌清
嚴皆重跡屏氣莫敢欺犯後為司徒左長史道存代覬
為後軍長史江夏内史時東土大旱都邑米貴一斗將
百錢道存慮顗甚乏遣吏載五百斛米餉之顗呼吏謂
之曰我在彼三載去官之日不辦有路糧即至彼未幾
那能便得此米耶可載米還彼吏曰自古以來無載米
上水者都下米貴乞就貨之不聽吏乃載還
論曰王惠清脩而鑒好聚斂劉覽高尚而孝綽贓墨南
朝士論且深惜之金昆玉友並秀一門誠不可多得也
宋世清約孔顗有稱而道存徽營利謀食為顗之耻至
焚其輜重却其餉米夫有兄如此而不少薰其清德彼
何人哉彼何人哉
褚彦回
褚彦回幼有清譽父湛之卒彦回悉推財與弟澄唯取
書數千卷湛之有兩厨寳物在彦回所生郭氏門嫡母
吴縣主求之郭欲不與彦回曰但令彦回在何患猶不
許彦回流涕固請乃從之宋明帝即位累遷吏部尚書
有人求官密袖一餅金示之曰人無知者彦回曰卿自
應得官無假此物若必見與不得不相啓其人懼而去
彦回叙其事而不言其名時人莫知之也齊高帝受命
加彦回尚書令時淮北屬江南無鰒魚間有得之者一
枚直數千錢人有餉彦回鰒魚三十枚彦回時雖貴而
貧薄過甚門生有獻計賣之可得十萬錢彦回曰我謂
此食物非曰財貨且不知堪賣錢耶聊爾受之雖復儉
乏寧可賣餉取錢也悉與親游噉之朝廷機事彦回多
與議謀每見從納禮遇甚重薨年四十八家無餘財負
責數十萬諡曰文簡
論曰彦回悉推財於弟而獨取書數千卷其趣尚固自
高遠矣袖金求官賣餉取錢彼何人者乃敢以是相凂
耶
裴昭明
裴昭明少傳儒史之業宋元徽中為長沙郡丞罷任刺
史王藴之謂曰卿清貧必無還資湘中人士有須一禮
之命者我不愛也昭明曰下官忝為郡佐不能光益上
府豈以鴻都之事仰累清風齊永明三年為始安内史
及還甚貧罄武帝曰裴昭明當罷郡還遂無宅我不讀
書不知古人中誰可比之昭明歴郡皆清勤常謂人曰
人生何事須聚蓄一身之外亦復何須子孫若不才我
聚彼散若能自立則不如一經故終身不事産業中興
二年卒
論曰韋賢有言遺子黃金滿籝不如教子一經昭明其
達此者歟夫志趣鄙陋之人聞此言也未必不嗑然而
笑之且彼之與此莫非所以遺後人惟君子能擇其久
遠之業而用之爾
顧憲之
顧憲之字士思性尤清直宋元徽中為建康令時號神
明至於權要請託長吏貪殘據法直繩無所阿縱性又
清儉強力為政故都下飲酒者醇旨輒號為顧建康謂
其清且美焉後仕齊歴位給事黃門郎兼尚書吏部郎
中宋時其祖愷之嘗為吏部於庭列植嘉樹謂人曰吾
為憲之植耳至是憲之果為此職憲之雖累經宰郡資
無儋石及歸環堵不免饑寒卒於家
論曰宋世清約唯推顧愷之孔顗二人時愷之於吏部
植嘉木期憲之異日為此職後果如其言夫為善於人
責報於天誠如此其驗乎斯足為清吏之勸焉
阮長之
阮長之字景茂閒居篤學未嘗有惰容初為諸府參軍
母老求補襄垣令督郵無禮鞭之去職後拜武昌太守
時郡田禄以芒種為斷此前去官者則一年秩禄皆入
後人始以元嘉末改此科計月分禄長之去武昌郡代
人未至以芒種前一日解印綬初發都親故或以器物
贈别得便緘錄後歸悉以還之為中書郎直省夜往鄰
省誤著屐出閣依故事自列門下以闇夜人不知不受
列長之固遣送曰一生不侮暗室前後所蒞官皆有風
政為後人所思宋世言政者咸稱之文帝深惜之曰景
茂方堪大用豈直以清苦見惜
論曰古者制圭田以養廉其名為圭者取其潔也後之
仕者如賤商趨市惟恐緩期不得乘其錐刀之利至為
科法以限之長之先期解印綬使禄秩屬後人豈非廉
者然後能推遜耶
甄彬
甄彬有行業鄉黨稱善嘗以一束苧就州長沙寺庫質
錢後贖苧還於苧束中得五兩金以手巾裹之彬得送
還寺庫道人驚云近有人以此金質錢時有事不得舉
而失檀越乃能見還輒以金半仰酬往復十餘彬堅不
受因謂曰五月披羊裘而負薪豈拾遺金者耶卒還金
梁武帝布衣時聞之及踐阼以西昌侯藻為益州刺史
乃以彬為府錄事參軍帶郫縣令將行同列五人帝誡
以廉慎至彬獨曰卿昔有還金之美故不復以此言相
屬由此名德益彰及在蜀藻禮之甚厚云
論曰昔者鄭子真耕於巖谷之下名震於京師人之為
善焉有隠而不形者乎甄彬還金於鄉寺而取知於冕
旒榮哉
虞愿
虞愿字士恭會稽餘姚人也祖賚給事中監利侯賚中
庭橘熟子孫競取之愿年數歲獨不取家人皆異之宋
元嘉中出為晉安太守在郡不事生業前政與百姓交
關質錄其兒婦愿遣人追奪還之郡舊出蚺蛇膽可為
藥有遺愿蛇者愿不忍殺放踰數十里外而復歸者至
再時以為仁心所致海邊有越王石常隠雲霧世傳清廉
太守乃得見愿往就觀清澈無所隠蔽後琅邪王秀之
為郡與朝士書曰此郡承虞公之後善政猶存遺風易
遵差得無事禇彦回嘗詣愿愿不在見其眠牀上積塵
埃有書數帙彦回歎曰虞君之清至於此令人掃地拂
牀而去
論曰褚彦回一時清流而歎服虞君之清如此愿之為
人可知矣
范述曾
范述曾字穎彦吴郡錢塘人也齊明帝用為永嘉太守
政清平不尚威猛甿俗使之所部横陽縣山谷嶮峻為
逋逃所聚前後二千石討捕莫能息述曾下車開恩示
信凡諸凶黨襁負而出編戶屬籍者二百餘家自是商
旅流通居人安業勵志清白不受饋遺明帝下詔褒美
召為游擊將軍郡送故舊錢二十餘萬一無所受唯得
白桐木火籠朴十餘枚而巳述曾平生所得俸禄皆以
分施及老遂壁立無資以天監八年卒後有吴興丘師
施亦以廉潔稱罷臨安縣還唯有二十籠簿書並是倉
庫劵帖當時以比述曾
孫謙
孫謙字長遜東筦莒人也客居歴陽躬耕以養弟妹鄉
里稱其敦睦仕宋為句容令清慎強記縣人號為神明
宋明帝以為巴東建平二郡太守郡居三峽常以威力
鎮之謙將述職敕募千人自隨謙曰蠻夷不賓盖待之
失節爾何煩兵役以為國費固辭不受至郡布恩惠之
化蠻彝懷之競餉金寳謙慰諭而遣一無所納及掠得
生口皆放還家奉秩出吏人者悉原除之郡境翕然威
恩大著齊初為錢塘令御煩以簡獄無繫囚及去官百
姓以謙在職不受餉遺追載縑帛以送之謙辭不受每
去官輙無私宅借空車廏寓止焉謙自少及老歴二縣
五郡所在廉潔居身儉素牀施籧除屏風冬則布被莞
席夏日無幬帳而夜臥未嘗有蚊蚋人多異焉卒年九
十二
何遠
何遠字義方東海剡人也梁武帝踐阼為武昌太守遠
性本倜儻尚輕俠至是乃折節為吏杜絶交遊饋遺秋
毫無所受武昌俗皆汲江水當盛夏每患水温每以錢
買人井水不取錢者則汲水還之其他事率多如此跡
雖似偽而能委曲用意車服尤弊素器物無銅漆江左
水族甚賤遠每食不過乾魚數片而已然性剛嚴吏人
多以細事受鞭罰遂為人所訟徵下廷尉被劾十數條
當時士大夫坐法皆不受測遠度己無贓就測立三七
日不款猶以私藏禁仗除名後為武康令愈厲節廉正
身率職人甚稱之太守王彬巡屬縣諸皆盛供帳以待
焉至武康遠獨設糗水而巳武帝聞其能擢為宣城太
守自縣為近畿近代未之有也遠在官田秩俸錢並無
所取歲暮擇人尤窮者充其租調以此為常然其聽訟
猶人也不能過絶而性果斷人畏而惜之所至皆生為
立祠表言政狀帝每優詔答焉其清公為天下第一居
數郡見可欲終不變其心妻子饑寒如下貧者始為東
陽太守豪右畏憚遂坐謗免去官歸家歴年歲口不言
榮辱士類益以此多之其輕財好義周人之急言不虛
妄盖天性也每戱語人云卿能得我一妄語我謝卿以
一縑衆共伺之不能記也後以疾卒
論曰東漢大將軍竇憲將兵出屯所至州郡悉脩禮遺
惟張掖太守李恂公清不阿為憲奏免何遠以廉正舉
職在武康令時太守王彬巡屬縣諸皆盛供帳獨武康
設糗水而已彬去更與盡歡嗚呼郡縣禮遺供帳之屬
一出於公家給賜則可在上位者若踰法制責之彼守
令何從得之是驅而相與裒削耳賢者肯為之哉此君子
所以稱遠之清正而尤多彬之不屑責於人也
郭祖深
郭祖深襄陽人也梁武帝普通七年改南州津用為南
津校尉加雲騎將軍秩二千石使募部曲三千及至南
州公嚴清刻由來王侯勢家出入津不忌憲綱俠藏亡
命祖深搜檢姦惡不避強禦動致刑辟奏江州刺史邵
陵王太子詹事周捨贓罪遠近側足莫敢縱恣淮南太
守畏之如上府常服故布襦素木案食不過一肉有姥
餉一青瓜祖深報以疋帛後有富人效之以貨鞭而徇
衆朝野憚之絶於干請
論曰以疋帛與餉瓜之姥近乎傷惠然考祖深行事之
始終盖非惠而不知為政者
北史
拓䟦氏有國久矣自道武乘燕涼之衰憑陵中夏吞併
北冀數千里之地而有之國始號魏明元大武繼之土
地益廣東至海岱南包荆豫西達於關中北逾于大漠
其後魏析東西傳於周齊世代綿久乃能與江表抗分
南北自孝文崇飾儒雅興禮作樂脩帝王之政厥後風
聲文物與南土相輝而北俗質實不染江左之靡麗懷
材勵行之士遂亦多砥礪廉隅敦崇風節能謹守儉素
之操焉作北史廉吏傳
長孫道生
長孫道生嵩從子也忠厚篤謹魏太武征赫連昌道生
為前驅遂平其國後除司空加侍中進封上黨王道生
尤廉約身為三司而永不華飾食不兼味一熊皮鄣泥
數十年不易時人比之晏嬰第宅卑陋出鎮後其子弟
頗更修繕起堂廡道生還歎曰昔霍去病以匈奴未滅
無用家為今強寇尚遊魂漠北吾豈可安享華美也乃
切責子弟令毁其宅太武世所在著績每建大議多合
時機為將有權略善待士衆帝命歌工歴頌羣臣曰智
如崔浩廉如道生道生薨年八十二諡曰靖與父嵩俱
為三公當世以為榮
論曰昔吴漢事光武嘗出征妻子營田宅漢命分與親
黨無畱曰軍師在外吏士不足何以家為道生為將可
無愧於漢矣得以廉聲登之歌頌豈不美哉
裴俠
裴俠字嵩和河南解人也州辟主簿舉秀才魏正光中
解巾奉朝請後事周文帝為河北郡守俠躬履素儉愛
人如子所食唯菽麥鹽菜而已吏民莫不懷之此郡舊
制有漁獵夫三十人供郡守役俠亦不以入私並收庸
為市官馬歲時既積馬遂成羣去職之日一無所取人
歌曰肥鮮不食丁庸不取裴公貞惠為世規矩俠嘗與
諸牧守俱謁周文周文命俠别立謂諸牧守曰裴俠清
慎奉公為天下之冣令衆中有如俠者可與之俱立衆
皆默然無敢應者周文乃號為獨立使君又撰九世伯
祖正侯潛傳述裴氏清公欲使後生奉而行之宗室中
知名者咸付一通從弟伯鳳世彦時並為丞相府佐笑
曰人生仕進須身名並裕清苦若此欲何為也俠曰夫
清者蒞職之本儉者持身之基况我大宗世濟其美故
能存見稱於朝廷没流芳於典策今吾幸以凢庸濫蒙
殊遇固其窮困非慕名也志在自脩懼辱先也翻被嗤
笑知復何言伯鳳等慚而退周孝閔帝踐阼遷戶部中
大夫時有姦吏主持倉儲積年隠没至千萬者及俠在
官勵精發擿數旬之間姦盜略盡轉工部中大夫有大
司空掌錢物典李貴乃於府中悲泣或問其故對曰所
掌官物多有費用裴公清嚴懼遭罪責所以泣耳俠聞
之許其自首貴自言隠費錢伍百萬俠嘗遇疾沈頓士
友憂之忽聞五鼔便即驚起顧左右曰可向府耶疾因
以瘳晉公護聞之曰裴俠危篤若此而不廢憂公因聞
鼔聲一朝疾愈此天祐其勤恪也又司空許國公宇文
貴小司空北海公申徵並来候俠疾所居第屋不免霜
露貴等還言之於帝帝矜其貧苦乃為起宅并賜良田
十頃奴隸耕耒莫不備足搢紳咸以為榮卒於位贈太
子少師蒲州刺史諡曰正河北郡前功曹張回及吏人
等感俠遺愛乃作頌紀其清德焉
論曰俠在郡而民歌之入國而君賞之發擿姦伏而吏
畏之忘身向公而天祐之豈他術哉俠嘗曰清者蒞政
之本儉者持身之基盖其所以終身行之者此言也
袁聿脩
袁聿脩字叔德齊天統中詔與趙郡王叡等議定五禮
出為本鄉信州刺史為政清靖不言而化自長史以下
爰逮鰥寡孤幼皆得其懽心武平初御史普出過諸州
悉有舉劾唯不到信州魏齊世臺郎多不免交通餉饋
聿脩為尚書郎十年未嘗受升酒之遺尚書邢邵與聿
脩舊款每省中語戱常呼聿脩為清郎大寧初聿脩以
太常少卿出使巡省仍令考校官人得失經兖州時邢
邵為刺史别後送白紬為信聿脩不受與邵書云今日
仰過有異常行瓜田李下古人所慎願得此心不貽厚
責邵亦欣然領解報書云老夫忽忽意不及此欽承来
旨吾無間然弟昔為清郎今日復作清卿矣後入周仕
隋為熊州刺史卒
庫狄士文
庫狄士文字士文生平立志孤直雖鄉里至親莫與通
狎在齊襲父爵封章武郡王周武帝平齊山東衣冠多
來迎唯士文閉門自守帝竒之授開府儀同三司隨州
刺史隋文受襌加上開府尋拜貝州刺史性清苦不受
公料家無餘財其子嘗啖官厨餅士文枷之於獄累日
杖之二百步送還京僮隸無敢出門所買鹽菜必於外
境凡有出入皆封緘其門親故絶跡慶弔不通法吏嚴
肅吏人股戰道不拾遺有細過必深文陷害嘗入朝遇
上賜公卿入左藏任取多少人皆極重士文獨口銜絹
一疋兩手各持一疋上問其故士文曰臣口手俱足餘
無所須上異之别賞遺之士文至州發擿姦細諂諛長
吏尺布斗粟之贓無所寬貸得千人奏之悉配防嶺南
親戚相送哭聲遍於州境至則死者十八九其後唐君
明為御史劾士文性剛在獄數日憤恚而死家無餘財
有三子朝夕不繼親賓無贍之者
論曰士文以子啖官厨餅獄之近乎賊恩矣其發摘姦
贓雖尺布斗粟無所容貸流放者至千人亦過矣盖魏
齊世居官者不免以餉遺交通想士文有所激而為此
耶及其憤死家無餘財親賓無有贍其子者後世庸人
必謂士文獲報如此嗚呼孔氏以儒窮後之君子不廢
為儒顔氏善而夭後之君子不廢為善且以孟獻子之
為父子服佗之為子方季文子為魯上卿妾不衣帛馬
不食粟子服譏之其後文子以告獻子囚之七日卒能
改過為魯上大夫是則士文之獄其子亦獻子之愛其
子也至夫千人者豈盡士文之讎怨哉非讎非怨而獲
罪者公也士文之心則正矣天道豈禍正耶特當時親
賓無賢者爾
郎基
郎基字世業中山新市人也齊天保四年除海西鎮將
御史中丞畢義雲引為侍御史趙州刺史尉粲文宣外
弟揚州刺史郭元真楊愔妹夫基不憚權威並劾其贓
罪皇建初除鄭州長史基性清慎無所營求嘗語人云
任官之所木枕亦不須作况重於此乎唯頗令人寫書
潘子義遺之書云在官寫書亦是風流罪過基答云觀
過知仁斯亦可矣卒諡曰惠
論曰後漢吴恢守南海欲殺青簡寫經書其子祐諫止
之祐非謂害廉特畏竹簡有薏苡之嫌爾後世用紙則
異於竹簡矣此基之所以不嫌也然以木枕之微基猶
以為不須作其他可知也巳
隋
晉失其鹿南北分裂至隋開皇中區宇混一人心之望
治者如渴得飲故豪傑有志之士坌然歸之而清廉者
亦簉其間惜其功淺德薄規模不宏遠而士之可書者
不過數人矣作隋廉吏傳
骨儀
骨儀天竺國人也性剛鯁有不可奪之志開皇初為侍
御史處法平當不為勢利所回煬帝嗣位遷尚書左司
郎於時朝政漸亂濁貨公行凡當樞要之職無問貴賤
並家累金寳天下士大夫莫不變節而儀勵志守常介
然獨立帝嘉其清苦超拜京兆郡丞
論曰管子有言禮義廉恥國之四維四維不張國乃滅
亡盖禮義廉恥之行在人而主之者在國家若朝政失
其紀則士夫亦變其節矣嗚呼隋至煬帝之時濁貨公
行樞要之家攫金無憚是隋之政紀已無矣不滅亡何
待哉骨儀是時為獨清之人帝雖嘉之然一木之支安
能效其力於顛厦耶
韋師
韋師字公穎京兆杜陵人也齊王憲為雍州牧引師為
主簿平陳之役領元帥掾陳國府藏悉委於師秋毫無
所犯稱為清白後上為長寧王儼納其女為妃除汴州
刺史甚有治名卒於官
論曰軍旅之會廉士難其人矣高祖平陳韋師以掾主
府藏秋毫無欺且是時非有簿正防檢而彼有所不為
兹可以見其所守矣
侯莫陳穎
侯莫陳穎字遵道代人也高祖受禪遷瀛州刺史甚有
惠政在職數年坐累免官百姓將送者莫不流涕因相
與立碑頌穎清德俄拜邢州刺史仁夀中吏部尚書牛
弘持節巡撫山東以穎治為第一高祖嘉歎優詔褒揚
時朝廷以嶺南刺史縣令多貪鄙蠻夷怨叛妙簡清吏
以鎮撫之於是徵穎入朝及進見上與穎言及平生以
為歡笑數日進位大將軍拜桂州總管煬帝時復拜南
海太守卒
論曰治亂之幾甚於反掌清吏基治汙吏階亂勢之必
然也昔在東漢以在位侵削而交阯怨叛用賈琮為刺
史而部中清明隋以嶺南守令多貪鄙而蠻夷怨叛用
穎為桂州總管而遂以鎮伏嗚呼清汙之吏利害邈然
惟朝廷清明紀律振舉誅賞有章遠方承法則怨叛何
患哉
梁毗
梁毗字景和安定烏氏人也高祖受襌出為西寧州刺
史改封邯鄲縣侯在州十一年先是蠻夷酋長皆服金
冠以金多者為豪雋由此遞相陵奪每尋干戈邊境略
無寧歲毗患之後因諸酋長相率以金遺毗於是置金
坐側對之慟哭而謂之曰此物饑不可食寒不可衣汝
等以此相滅不可勝數今將此来欲殺我耶一無所納
悉以還之於是蠻夷感悟遂不相攻擊高祖聞而善之
徵為散騎常侍煬帝即位遷尚書攝御史大夫事奏劾
宇文述私役部兵帝議免述罪毗固諍因忤旨遂令張
衡代之毗憂憤數月而卒
論曰邊方冣貪動相吞噬毗之在郡躬履清節諭以至
言而彼皆感悟其化深矣然宇文述私役部兵毗劾其
罪坐是忤旨憂憤隕身嗚呼嘗聞人亂治之以兵兵亂
治之以法法亂則無可以治矣觀隋之賞罰如此欲不
滅亡難哉
裴矩
裴矩字弘大河南聞喜人也煬帝即位進位右光禄大
夫於時皇綱不正人皆變節左翊衛大將軍宇文述内
史侍郎虞世基等用事文武多以賄聞矩守常無贓穢
之響以是為世所稱史官曰裴矩學涉經史頗有幹局
至於恪勤匪懈夙夜在公求諸古人殆未之有與聞政
事多歴歲年雖處危亂之中未虧廉謹之節美矣然承
望風旨與時消息使高昌入朝伊吾獻地聚糧且未師
出玉門關右騷然頗亦矩之由也
論曰矩遵素守介乎宇文述虞世基羣汙之中取一時
之清譽為得之矣然君子所貴乎廉者為其視外物輕
不以利自累則出處裕然其出則如東漢楊震李固輩
奮不顧身有力國計其退則如管寧在魏陶潛在宋身
退名全清議亦歸一出一處大抵不踰此兩塗為善也
矩既有清節乃承望風旨與時消息後仕於唐而史官
以謂其姦足以亡隋其智足以佐唐是則前日之清脩
亦何所施乎哉此非廉之罪以其道不足故也
樊子盖
樊子盖字華宗廬江人也煬帝即位授武威太守以善
政聞大業三年入朝帝引之内殿特蒙褒美乃下詔曰
子盖幹局通敏操履清潔自剖符西服愛惠為先撫導
有方寬猛得所處脂膏不潤其質酌貪泉豈渝其性故
能治績克彰課冣居首凡在厥位莫非王臣若能人思
奉職各展其效朕將冕旒垂拱何憂不治哉於是進位
金紫大夫太守如故五年車駕西巡將入吐谷渾子盖
以彼多瘴氣獻青木香以禦霧露及帝還謂之曰人道
公清定如此否子盖謝曰臣安敢言清止是小心不敢
納賄耳由此賜之口味百餘斛乃下詔褒美進右光禄
大夫太守如故子盖無他權略在軍持重未嘗負敗蒞
官明察下莫敢欺然嚴酷少恩果於殺戮臨終之日見
斷頭鬼前後重沓為之厲云
唐
歴觀前代類有真賢碩士可紀於時然未有如唐之得
人為最多何也盖唐選舉之法科目不一如秀才明經
俊士進士之類則有司常選歲有定舉與志烈秋霜賢
良方正達於教化詳明政術之類則天子自詔號為制
舉其吏部銓選也則嚴保識之官而刑家之子工賈異
類悉不得雜亂士流又擇人之條取以四事而身言書
判咸以德行為先下至蔭補齋郎猶以清官子為之其
法巳自善矣况三百年之間其時君賢否好惡不同而
樂善求賢之意未始少怠其開基創業得太宗英明之
主行仁義以致太平故後世頼之易以持守焉嘗謂吏
部尚書杜如晦曰今專以言辭刀筆取人而不悉其行
至後敗職雖刑戮之而民已敝矣夫朝廷之上既有旁
搜廣取之法而又有至誠責實之意則凡中此選者何
啻拔十得五有苟賤不廉之徒固難自肆於時則清潔
之士惡得不泰然獲伸其志哉故唐之科目得人為盛
其不由科目進者亦一時忠義豪傑之士也作唐廉吏
傳
屈突通
屈突通先仕隋蒞官勁正有犯法者雖親無所回縱煬
帝南幸畱鎮長安高祖起被擒帝勞曰何相見晚耶泣
曰通不能盡人臣之節故至此為本朝羞帝曰忠臣也
釋之授兵部尚書為秦王行軍元帥長史從平薛仁杲
時賊珍用山積諸將爭得之通獨無所取帝聞曰清以
奉國名定不虚特賚金銀六百兩綵千叚卒年七十二
贈尚書左僕射諡曰忠後詔配饗太宗廟廷初桂州都
督李弘節亦以清慎顯既殁其家賣珠太宗疑弘節實
貪欲追坐舉者魏徵曰陛下過矣且今號清白死不變
者屈突通張道源通三子來調共一馬道源子不能自
存審其清者不加䘏疑其濁者罪所舉帝曰朕未之思
置不問通之清益顯云
論曰士大夫尚節義要其始終不渝在於檢束其家人
無自取坫而後可李弘節以清慎顯既殁之後其家賣
珠太宗疑其實貪劉崇龜姻舊不可干以財既殁之後
其家有鬻珠翠者由是名損此齊家之道不可不慎也
屈突通三子赴調共一馬其清節益著視漢楊氏可無
愧矣
皇甫無逸
皇甫無逸字仁儉京兆萬年人本隋勲舊高祖尊遇之
蜀新定吏多横恣人不聊生詔無逸持節巡撫得承制
除吏既至黜貪暴用廉善法令嚴明蜀人以安後徙益
州大都督府長史所至輒閉門不通賓客左右無敢出
入者所須皆市易他境嘗按部宿民家鐙炷盡主人將
續進無逸抽佩刀斷帶為炷其廉介類如此然過自畏
慎每上表疏讀數十猶懼未審使者上道追省再三乃
得遣母是時在長安疾篤太宗命馳驛召還承問憂悸
不能食道病卒
李襲譽
李襲譽字茂實高祖已定長安召授官擢累揚州大都
督府長史江南巡察大使多所黜陟召為太府卿為人
嚴慤以威肅聞居家儉厚於宗親禄廩隨多少散之以
餘資寫書罷揚州書遂數車載嘗謂子孫曰吾性不喜
財遂至窶乏然負京有賜田十頃能耕之足以食河内
千樹桑事之可以衣江都書力讀可進求官吾殁後能
勤此無資於人矣
論曰襲譽之遺子孫也負京田河内桑足以資其衣食
既有常産又有揚州數車書令不失素業可謂得遠圖
而近中道矣
蕭倣
蕭倣字思道太和中擢進士第自集賢學士拜嶺南節
度使南方珍賄叢夥不以入門家人病取槁梅于厨以
和藥倣知趣市還之卒年八十子廩字富侯第進士倣
領南海解官往侍為人退約少合南海多穀紙倣敕諸
子繕補殘書廩諫曰州距京師且萬里書成不可露齎
必貯以囊笥貪者伺望得無薏苡嫌乎倣乃止
論曰東漢吴祐諫其父不寫書北齊郎基在官頗寫書
然皆以廉得名然則繕補殘書亦無損於大節也倣子
廩且引嫌諫止豈不以南海珍竒所聚之地不可不慎
耶
張玄素
張玄素蒲州虞鄉人仕隋為景城縣戸曹竇建德陷景
城執將殺之邑人千餘號泣請代曰此清吏殺之是無
天也建德命釋縛太宗即位問以政玄素亦數有諫諍
魏徵名梗挺聞玄素言每嘆曰張公論事有回天之力
可謂仁人之言哉
論曰玄素初為縣小吏方被俘執邑人皆號泣以為清
吏願代之死嗚呼清吏之得民心也如此
長孫順德
長孫順德無忌族叔也初仕隋亡命歸太宗有佐命之
功為左驍衛大將軍以受賕為有司劾發帝曰順德元
勲外戚爵隆位厚至矣若令觀古今自鑒有以益國家
者朕當與共府庫何乃以貪冒聞乎因賜帛數十媿切
之大理少卿胡演曰順德以賂破法不可赦奈何又賜
之帝曰使有恥者得賜甚於戮如不改乃禽獸也殺之
何益後為澤州刺史折節為政以嚴明稱先時守長多
通餉問順德繩摘無所容後為良吏
論曰君子小人豈天與之名而一定不可易哉禮義本
無私也違之則為小人蹈之則為君子是故聖人貴遷
善改過推恕以待天下不使之一跌而遂為小人終不
可為也順德貪冒更賜之帛以媿切其心後果易志遂
為良吏昔許圉師為相州刺史有受賕者圉師不忍按
但賜清白箴其人自媿亦修飾更為廉士嗚呼去小人
而為君子果可以勉而至之捨穢趨潔夫人何憚耶且
太宗嘗疾貪吏欲懲艾之乃間遣人饋遺諸曹一吏受
縑怒欲殺之裴矩謂不可紿人以行法帝乃止至順德
受賕既為有司劾發帝以勲戚不正其罪何耶愚竊謂
人之有過當其未露則可責其改既已發矣則有法存
焉受饋縑者尚欲罔之以罪而在有司者乃更賜之以
帛何太宗之英烈而有所蔽如此夫法為至公天下共
之也非一人所能私也順德勲戚法在所議豈可置而
不問耶雖然順德之折節厲志不負曲恩終稱循良亦
可書也
蔣渙
蔣焕父挺歴胡延二州刺史涣永泰初歴鴻臚卿日本
使嘗遺金帛不納維取牋一番貽書以報其副挺卒涣
與其兄洌廬墓側植松栢千餘洌子鍊涣子銖又有清
白名
阿史那社尒
阿史那社尒突厥處羅可汗之次子處羅卒哀毁如禮
治衆十年無課斂或勸厚賦以自奉答曰部落豐餘於
我足矣故首領咸愛之貞觀十年入朝授左驍衛大將
軍處其部於靈州詔尚衡陽公主為駙馬都尉典衛屯
兵十四年以交河道行軍總管平高昌諸將咸受賞社
尒以未奉詔秋毫不敢取見别詔然後受又所取皆老
弱陳弊太宗美其廉嘗與郭孝恪等五將軍討龜兹
恪之在軍牀帷器用多飾金玉以遺社尒不受帝聞曰
二將優劣不復問人矣
論曰社尒本番將入朝著忠義之節方在戎狄中不厚
賦以自奉且謂部落豐餘於我足矣及其仕唐不替初
終之操以功為天子倚信列名青史亦可嘉哉
王義方
王義方泗洲漣水人舉明經詣京師客有徒步疲于道
者自言父官遠方病且革欲往省困不能前義方哀之
解所乘馬以遺不告姓名去由是譽振一時不肯造請
貴勢太宗使宰相聽其論於是魏徵異之欲妻以夫人
之姪辭不敢俄而徵薨乃娶人問其然曰初不附宰相
今感知己故也義方嘗為御史時買第後數日愛庭中
樹復召主人曰此佳樹得無欠償乎又予之錢其廉不
貪類此始魏徵愛其材也每恨太直後卒以嫉惡不容
於時既死門人員半千何彦先行喪蒔松柏墓側三年
乃去
論曰南史顔延之嘗買田不還直後為御史所劾大抵
苟利昧得之徒不有銜策以制之無畏也義方買第之
後因愛庭木復召主人償之錢其不貪如此觀其微時
巳能解所乘馬以周人之急盖輕財重義久矣又焉貪
韓思彦
韓思彦字英遠鄧州南陽人萬年令李乾祐異其才舉
下筆成章志烈秋霜科擢第監察御史嘗使并州司
農武惟良擅用并州賦二百萬緡思彦劾處死武后為
請而免後思彦遂以譖出為山陽丞初尉遲敬德子姓
陷大逆思彦按釋其冤至是贈黃金良馬思彦不受至
官閱月自免去後復召歴官徙蘇州錄事參軍罷客汴
州張僧徹者廬墓三十年詔表其閭請思彦為頌餉縑
二百疋不受時歲凶家窶甚僧徹固請為受一疋命其
家曰此孝子縑不可輕用上元中復召見思彦久去朝
儀矩梗野拜忘蹈舞又詆外戚擅權后惡之被劾云負
氣不可用遷賀州司馬卒
論曰嘗見韓思彦舉志烈秋霜科牛僧孺舉賢良方
正科二人皆以廉節有名於唐然思彦嘗劾武惟良之
贓力詆武氏族擅權終以散官廢死誠所謂志烈秋霜
矣而僧孺交結李宗閔相為朋黨起縉紳之禍四十餘
年其可謂賢良方正也哉嗚呼惟君子而後有終焉
陸景倩
陸景倩元方子也為扶溝丞河南按察使覆州縣殿最
欲必得實有吏言狀曰某疆清某詐清惟景倩曰真清
也
韓思復
韓思復京兆長安人也祖倫貞觀中歴左衛率封長山
縣男思復少孤篤學舉秀才高第襲祖封永淳中家益
窶歲歉京兆杜瑾者以百綾餉思復思復方併日食而
綾完封不發調汴州司戶仁恕不行鞭罰以親喪去官
鬻薪自給後歴仕至太子賓客卒年七十四諡曰文天
子親題其碑曰有唐忠孝韓長山之墓云
崔玄暐
崔玄暐博陵安平人舉明經居父喪盡禮廬有燕更巢
共乳母盧有賢操嘗戒玄暐曰吾聞姨兄辛玄馭云子
姓仕宦有言其貧窶不自存此善也若貲貨盈衍惡也
吾嘗以為確論比見親表仕者務多財以奉親而親不
究所從来必出於廩禄則善如其不然何異盜乎若今
為吏不能忠清無以戴天履地宜識吾意故玄暐所守
以清白名母亡哀毁甘露降庭樹長安六年為天官侍
郎當官介然不受私謁執政忌之改文昌左丞不踰月
武后曰卿向改職乃聞令吏設齋相慶此欲肆其貪耳
卿為朕還舊官乃復拜以誅嬖臣封博陵郡王會貶流
古州道病卒年六十九玄暐三世不異居家人怡怡如
也貧寓郊墅羣從皆自遠食會無他㸑與弟昇尤友愛
族人貧孤者撫養教勵後雖秉權而子弟仕進不使踰
常資當時稱重
論曰春秋之時晉侯賞從亡者介之推不言禄禄亦弗
及逮將隠也其母曰能如是乎與汝偕隠嗚呼母而不
達於此介子未必獲全其高節也君子於是賢之玄暐
之母知義方愛子之教且曰若今為吏不忠清無以戴
天履地宜識吾意厥後玄暐能立功名於一時無違教
也盧母之語其同於不朽矣
盧奐
盧奐懷慎之子早修整為吏有清白稱歴御史中丞兵
部侍郎天寳初為南海太守南海兼水陸都會物産瓌
怪前守劉巨鱗彭果皆以贓敗故以奐代之汙吏歛手
中人之市舶者亦不敢干其法遠俗為安時謂自開元
後四十年治廣有清節者宋璟李朝隠奐三人而已
論曰廣州貨珍之會汙吏至是類快其欲地有名貪泉
者其来舊矣斯可觀風也奐之清節遂與當代宋璟李
朝隠齊名晉有吴隠之宋有王琨不獨擅南方之清議
矣
杜暹
杜暹濮州人擢明經第補婺州參軍秩滿歸吏以紙萬
番贐之暹為受百番衆歎曰昔清吏受一大錢何異哉
為鄭尉復以清節顯華州司馬楊孚公挺人也每咨重
暹會孚遷大理正暹適以累當坐孚曰使若人得罪衆
安勸乎以狀言執政由是擢為大理評事開元四年以
監察御史覆屯磧西會安西副都護郭虔瓘與西突厥
可汗刺史邦獻鎮守使劉遐慶更相訟詔暹即按入突
騎施帳䆒索左驗虜以金遺暹暹固辭左右曰公使絶
域不可失戎心乃受焉隂埋幕下巳出境乃移文畀取
之突厥大驚度磧追不及去遷給事中以母喪解會安
安西都護張孝嵩遷太原尹或言暹往使安西虜伏其
清今猶慕思乃奪服拜黃門侍郎兼安西副大都護進
禮部尚書封魏縣侯卒諡曰貞孝暹友愛撫異母弟昱
甚厚其為人少學術故當朝議論時時失淺薄然能以
公清勤約自將亹亹為之自弱冠誓不通親友獻遺以
終身既卒尚書省及故吏致賻其子孝友一不受以行
暹素志云
王丘
王丘字仲山十一擢童子科他童皆專經而丘獨屬文
由是知名及冠舉制科中第開元初為考功員外郎考
功異時多請託進者濫冒歲數百人丘務覈實材登科
纔滿百議者謂自武后至是數十年来采錄精明無與
丘比其後席豫嚴挺之亦有稱然出丘下久之為黃門
侍郎會山東旱饑議以中朝臣為刺史重其選以革頽
弊乃以丘與中書侍郎崔沔等並為山東刺史而丘守
懷州尤清嚴為下畏慕入知吏部選徙禮部尚書致仕
丘更履華劇而所守清約未嘗通饋遺室宅童騎敝陋
既老藥餌不能自給帝歎之以謂有古人節下制給全
禄以旌潔吏天寳二年卒
論曰開元之政冣為責實故治臻隆平如丘之廉貧既
休致矣猶下制給全禄以旌潔吏斯可為治世之典也
歟
裴寬
裴寬綘州聞喜著姓性通敏工騎射彈碁投壺略通書
記景雲中為潤州參軍事刺史韋詵有女擇所宜歸會
休日登樓見人於後圃有所瘞藏者訪諸吏曰參軍裴
寬居也與偕来詵問狀答曰寬義不以苞苴汙家適有
人以鹿為餉致而去不敢自欺故瘞之詵嗟異乃引為
按察判官許妻以女歸語妻曰常求佳壻今得矣明日
幃其族使觀之寬時衣碧瘠而長既入族人皆笑呼為
碧鸛雀詵曰愛其女必以為賢公侯妻也何可以貌求
人卒妻寬為刑部員外郎萬騎將軍馬崇白日殺人而
王毛仲方以貴倖將鬻其獄寬固執不肯為蒲州刺史
州久旱寬入境輙雨徙河南尹不屈附權貴河南大治
寬兄弟八人皆擢明經任臺省州刺史雅性友愛於東
都治第八院相對甥姪亦有名稱常擊鼔會飯其為政
務清簡所蒞人愛之世皆冀其得宰相天寳間稱舊德
以寬為首卒年七十五
李尚隠
李尚隠其先出趙郡舉明經神龍中擢左臺監察御史
於是崔湜鄭愔典吏部選附勢倖銓擬不平至逆用三
年員缺材廉者不得進俄而相踵知政事尚隠與御史
李懷讓顯劾其罪湜等皆斥去後為桂州都督稍遷廣
州都督五府經略使及還人或袖金以贈尚隠曰吾自
性分不可易非畏人知也尚隠凡三入御史府輒繩惡
吏不以殘鷙失名所發當也物議歸重仕宦未嘗以過
謫惟劾詆幸臣及坐小法左遷復見用以循吏終始年
七十五諡曰正
李勉
李勉字玄卿鄭惠王元懿曾孫少喜學調開封尉治有
名從肅宗於靈武擢監察御史後拜嶺南節度使居官
久未嘗飾噐用車服後召歸至石門盡搜家人所蓄犀
珍投江中時人謂可繼宋璟盧奐李朝隠部人叩闕請
立碑頌德代宗許之進工部尚書封汧國公滑亳節度
使德宗立加同中書門下平章事卒年七十二諡正簡
勉少貧俠客梁宋與諸生共逆旅諸生&KR0858;且死出白金
曰左右無知者幸君以此為我葬餘則君自取之勉許
諾既葬密置餘金棺下後其家謁勉共啟墓出金付之
及歴將相所得奉賜悉遺親黨身没無贏藏其在朝廷
鯁亮廉介為宗臣表禮賢下士有終始嘗引李巡張參
在幕府後二人卒至宴飲仍設虛位沃饋之
論曰廉貧之節得之寒士易求之王族難何則非素習
也歴觀前代惟漢唐宗室之賢為冣多其處富貴利達
而清約類寒士者李勉一人而已觀其在靈武時劾大
將背闕之慢肅宗乃知朝廷尊嗚呼宗子維城勉之賢
於城遠矣
薛珏
薛珏字温如河中寳鼎人以蔭為懿德太子廟令累遷
陵臺令歲餘以清白聞課第一改昭應令人請立石紀
德珏固遜避遷楚州刺史初州有營田宰相遥領使
而刺史得專達俸及他給百餘萬田歴數百年以優得
遷别戶三千備刺史厮役珏至悉條去之租入贏異時
觀察使惡其潔誣以罪左授峽州刺史建中初德宗命
使者分諸道察官吏升黜焉而李承狀珏之簡趙贊言
其廉盧翰言其肅書參聞於是拜中散大夫賜金紫歴
河南京兆尹卒七十四
論曰先王之時碩德美行人皆有之而䜛沮之風不作
於世何哉賊賢害能必殺無赦故也薛珏之潔乃為上
位所惡誣之以罪是無法也未幾諸使參舉乃復進用
觀風之任其賢不肖於此分矣
郗士美
郗士美字和夫兖州金鄉人士美年十二通五經史記
漢書皆能成誦父友蕭穎士顔真卿桺芳相與論繹嘗
曰吾曹異日當交二郗之間後為河南尹檢校工部尚
書充昭義節度使昭義自李抱真以来皆武臣私厨月
費米六千石羊千首酒數十斛潞人困甚士美至悉去
之出廩錢市物自給又盧從史時日具三百人膳以餉
牙兵士美曰卒衛於牙固職也安得廣費為私恩亦罷
之後檢校刑部尚書為忠武節度
劉晏
劉晏字士安曹州南華人明皇封泰山晏始八歲獻頌
行在授太子正字時號神童後數領諸道度支鹽鐵轉
運鑄錢租庸常平等使凡佐軍興實國用斂不及民而
用度足所居脩行里粗樸庳陋飲食儉狹室無媵婢德
宗立言者屢請罷轉運使晏亦固辭不許始楊炎為吏
部侍郎晏為尚書盛氣不相下晏嘗治元載罪而炎坐
貶及炎執政銜宿怨先以誣罪貶晏忠州刺史以晏所
素憾庾準為荆南節度準即奏晏與朱泚書語言怨望
又蒐卒擅取官物脅詔使謀作亂炎證成之建中元年
詔中人賜晏死年六十五天下以為冤時炎兼刪定使
議籍没衆論不可乃止然巳命簿錄其家唯雜書兩乘
米麥數斛人服其廉
論曰史官謂劉晏因平準法制萬物低昂常操贏資以
佐軍興唐中僨而振晏有力焉而居室湫隘飲食儉約
死之後其家唯雜書兩乘米麥數斛其廉亦至矣然晏
嘗饋謝四方名士凢有舌者悉以利啖之使無得以訾
短是晏能廉於臨財而不能廉於取名乃區區持利以
結人期固寵保名嗚呼惜哉
宋申錫
宋申錫字慶臣史失其何所人擢進士第文宗時轉中
書舍人為翰林學士帝惡宦官權寵震主而王守澄典
禁兵偃蹇放肆帝察申錫忠厚因召對俾與朝臣謀去
守澄等且倚以執政未幾拜尚書右丞進同中書門下
平章事京兆尹王燔與謀而漏泄守澄黨鄭注得其謀
遣軍候豆盧著誣告申錫與漳王等謀反典吏脅成其
罪初議抵死朝臣力請出著與申錫劾正情狀帝稍悟
乃貶申錫開州司馬從而流死者數百人天下以為冤
初申錫以清節進嫉要位者納賕餉敗風俗故自為近
臣凡四方賄謝一不受既被罪有司驗劾悉得所還問
遺書朝野為之咨憫太和五年為宦官所陷七年感憤
卒有詔歸葬後因李石延英召對從容為帝言原雪之
仍追復舊官禄其子賜諡曰貞
論曰治亂安危之所寄誠在於貪廉之人一用一捨之
間耳宦官王守澄之姦亂文宗和委宋申錫懲刈之既
又倚鄭注以圖成功且申錫激節守正却謝賄遺帝嘗
察其忠厚可任固為得人矣而注本挾藝術附守澄以
進藉權依寵專鬻官射利貪沓無厭然則若注等輩
果可倚以心腹耶抑嘗考之唐祚傾覆非一朝一夕之
故其所由來者漸矣閹寺專權倒持國柄自天寳以来
訖於太和之際既百數十年矣在明皇時則高力士引
用安史等以召危亂在肅宗時則李輔國憑藉功勞以
擅國政在代宗時則因程元振之用賞罰任情致吐蕃
犯闕而方鎮之兵不至德宗時則因用竇文場霍仙鳴
等分統禁旅致專制閫外而王師屢戰無功甚者至於
門生天子黜陟朝臣綱紀總於百司予決擅干制敕盤
根固柢歴十數世終以覆唐社稷而後已是則文宗之
世欲鉏而去之其為力固不易而乃使鄭注小人參預
其間其敗乃公事必矣可不戒哉
陸贄
陸贄字敬輿蘇州嘉興人年十八第進士中博學宏辭
壽州刺史張鎰有重名贄往見語三日可之請為忘年
交既行餉錢百萬曰請為母夫人一日費贄不納止受
茶一串曰敢不承公之賜史官曰德宗之不亡顧不幸
哉在危難時聽贄言及巳平追仇盡言怫然以䜛倖逐
猶棄梗至延齡輩則寵任磐桓不移如山昏佞之相濟
也世言贄白罷翰林以為與吳通玄兄弟争寵竇參之
死贄漏其言非也夫君子小人不兩進邪諂得君則正
士危何可訾耶觀贄論諫數十百篇譏陳時病皆本仁
義可為後世法炳如丹書帝所用纔十一唐之祚不競
惜哉
論曰陸宣公一代之儒臣當時陳論與其行事之迹後
世所共知也今錄其不受餉一節并取史官之贊附之
庶見其梗概焉
崔戎
崔戎字可大玄暐從孫也舉明經憲宗稱戎才累擢諫
議大夫雲南蠻亂成都詔戎持節劍南為宣撫使奏罷
税外薑芋錢當賦者率三之其一以準繒布優其估以
與民綏招流亡凡廢若置公私莫不便之還拜給事中
出為華州刺史吏以故事置錢萬緡為刺史私用戎不
取及去召吏曰籍所置錢享軍吾重矯激以夸後人也
徙兖海沂密觀察使擁畱於道不得行乃休傳舍民至
抱持取其鞾時詔使尚在民泣詣使請白天子丏戎還
使許諾戎恚責其下衆曰畱公而天子怒不過斬吾二
三老人則公不去矣戎夜單騎亡去民追不及乃止至
兖州鉏滅姦吏十餘輩民大喜歲餘卒
馮伉
馮伉魏州元城人徙貫京兆第五經宏詞三遷膳部貝
外郎李抱真卒持節臨弔歸之帛不受又致京師伉上
表固拒於是醴泉令缺宰相慎選德宗曰前使澤潞不
受幣者其人清可用也遂以授伉縣多嚚猾數犯法伉
為著諭蒙書十四篇大抵勸之務農進學而教以忠孝
鄉黨授之使轉相教督官至散騎常侍領國子祭酒
韋夏卿
韋夏卿字雲客京兆萬年人少邃於學與弟正卿同舉
賢良方正皆策高第為吏部侍郎時從弟執誼在翰
林嘗受人金有所干請内夏卿懷中夏卿毁懷不受曰
吾與爾頼先人遺德致位及此顧當是哉執誼大慙官
至太子少保
歸崇敬
歸崇敬字正禮蘇州吳人治禮家多識容典天寳中舉
博通墳典科對策第一遷四門博士有詔舉才可宰百
里者復策高等為主客員外郎代宗幸陜召問得失崇
敬極陳生人疲敝當以儉化天下則國富而兵可用大
歷初授倉部郎中充弔祭冊立新羅使海道風濤舟幾
壞衆驚謀以單舸載而免答曰今共舟數十百人我何
忍獨濟哉少遲風息先是使外國多齎金帛貨舉所無
崇敬囊槖惟食衣東夷傳其清德後年老以兵部尚
書致仕卒年八十八諡曰宣
韋貫之
韋貫之名純避憲宗諱以字行及進士第為校書郎擢
賢良方正異等河中鄭元澤潞郗士美以厚幣召皆不
應居貧啖豆糜自給再遷長安丞或薦之京兆尹李實
實舉笏示所記曰此其姓名也與我同里素聞其賢願
識之而進之於上或喜以告曰子今日詣實而明日賀
者至矣貫之唯唯不往官亦不遷歴位尚書右丞同中
書門下平章事皇甫镈張宿皆以幸進宿出使裴度欲
為請銀緋貫之曰宿姦佞吾等縱不能斥奈何欲假以
寵乎由是宿等怨陰搆之自是左遷而貫之所厚善者
韋顗李正辭韋處厚輩皆清正以鈎黨去穆宗立即拜
河南尹以工部尚書召未行卒六十二贈尚書右僕射
諡曰文貫之居輔相嚴身律下以正議裁物室居無所
改易裴均子持萬縑請撰先銘答曰吾寧餓死豈能為
是哉生平未嘗通饋遺家無羨財
論曰皇甫湜為裴度撰寺碑曰今碑三千字字三縑何
遇我薄耶桺公權以書名當時大臣家碑誌非其筆人
以子孫為不孝貺遺既鉅萬而主藏奴或盜用姑笑而
不詰然裴晉公止目湜之語為不羈穆宗尤喜公權能
以筆諫是二子未可指為黷貨者且人於嚴親持縑以
請銘無傷取予之義貫之辭餽如此之峻是亦君子之
過乎廉者觀其處己不肯自售於人立朝尤慎名器非
稟性清介孰能為之
范希朝
范希朝字致君河中虞鄉人初從邠寧軍為别將德宗
在奉天以戰守功累遷振武節度使部有黨項室韋雜
居暴掠放肆日入匿作謂之刮城門希朝度要害置屯
保斥邏嚴密鄙民以安至小竊取殺亦無赦虜人憚伏
相謂曰是必張光晟紿姓名来也邊州每長帥至必效
槖駝駿馬雖甚廉者猶受之以結其歡希朝一不納積
十四年虜保塞不敢横希朝號當世善將或比之趙充
國後以太子太保致仕
錢徽
錢徽字蔚章中進士第累官為翰林學士三遷中書舍
人憲宗嘗稱其長者後以忤宰相段文昌誣以事貶江
州刺史郡例有牛田錢百萬刺史以給宴飲贈餉者徽
曰此農耕之備可他用哉命代貧民租入文宗立召拜
尚書左丞後以吏部尚書致仕卒年七十五徽曾任太
子右庶子時韓公武以賂結公卿遺徽錢二十萬不納
或言非當路可無讓徽曰取之在義不在官時稱有公
望
論曰可以取可以無取奚必為有位者言之耶或告徽
非當路可受無嫌乃曰取之在義不在官兹言可以附
聖人之經也觀其中書舍人時憲宗方禁無名貢獻而
至者不甚却徽能懇諫罷之在江州以牛田錢代貧民
租入不徇故事自給宴飲之奉原其用心如此豈但脩
身以明汙者哉
李景讓
李景讓字後己贈太尉憕後也性方毅有守寳歷初遷
右拾遺淮南節度使王播以錢十萬市朝廷權求領鹽
鐵景讓詣延英亟論不可遂知名歴中書舍人禮部侍
郎商華虢三州刺史母鄭治家嚴身訓飾諸子始貧乏
時治牆得積錢僮婢奔告母曰士不勤而禄猶災其身
况無妄而得我何取亟使閉坎景讓自右散騎常侍出
為浙西觀察使母問行日景讓率然對有日鄭曰如是
吾方有事未及行盖怒其不嘗告也且曰巳貴何庸毋
行景讓重請罪乃赦故雖老猶加箠敕已起欣欣如初
嘗怒牙將杖殺之軍且謀變母欲息衆讙召景讓廷責
曰爾鎮撫方面而輕用刑一夫不寧豈特上負天子亦
使百歲母銜羞泉下何面目見先大夫乎將鞭其背吏
與將再拜請不許皆泣謝乃罷一軍遂定後拜西川節
度使以病丐致仕或諫公廉潔亡素儲不為諸子謀耶
景讓笑曰兒曹詎餓死乎書聞輒還東都以太子少保
分司卒年七十二景讓清素寡欲門無雜賓李琢罷浙
西以同里訪之避不見及去命斸其騙石焉元和後大
臣有德望者以居里顯景讓宅東都樂和里世稱清德
者號樂和李公云
論曰崔玄暐母盧李景讓母鄭咸能戒敕其子保初終
之節是則二子之清皆其母之烈也
牛僧孺
牛僧孺字思黯隋僕射竒章公弘之裔元和初以賢良
方正對策第一歴位御史中丞按治不法内外整肅宿
州刺史李直臣坐賕當死賂宦侍為助具獄上帝曰直
臣有才朕欲貸而用之僧孺曰彼不才者持禄取容耳
天子制法所以束縳有才者禄山朱泚以才過人故亂
天下帝異其言乃止賜金紫服以戸部侍郎同中書門
下平章事始韓弘入朝其子公武用財賄賂權貴杜塞
言者俄而弘公武卒孫弱不能事帝遣使者至其家悉
收貲簿校計出入所以餉遺朝臣者皆在至僧孺獨注
其左曰某月日送錢千萬不納帝善之謂左右曰吾不
謬知人由是遂以相歴事四朝卒年六十九諡曰文簡
論曰僧孺與李宗閔植黨排擊所憎權震天下起搢紳
之祻四十餘年史官目之盜儒顧何足道哉然始能却
韓公武餉錢致位宰相今取而附之廉吏使夫人有以
見貪墨之事如僧孺輩猶知恥而不為是不可為也
盧鈞
盧鈞字子和系出范陽舉進士累官監察御史争宋申
錫獄知名後擢嶺南節度使海道商舶始至異時帥府
争先賤售其珍鈞一不取時稱廉潔歴位將相所居官
必有績大抵根仁恕至誠而施於事玩服不為鮮明其
没也家無贏財以太保致仕卒年八十七贈太傅諡曰
元
論曰宋申錫承帝旨鉏宦官不幸謀泄反陷於獄鈞乃
能雪其冤然則鈞之大節乃東漢李固楊震李膺陳
蕃之流歟有力於清議多矣
廉吏傳卷下
