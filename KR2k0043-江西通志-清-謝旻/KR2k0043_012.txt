欽定四庫全書
江西通志卷九
山川(三)
臨江府
閤皂山在府城東六十里山形如閤色如皂道書第二
十三福地漢張道陵晉丁令威葛孝先修煉於此峰
六曰東峰西峰鳳游蓮花凌雲玉女嶺四曰觀舍雞
坑嶠嶺西巘巖二曰金鐘藏籙原五曰葛憩會仙桃
花石臼蠶原石四曰䨇鯉馬跡石門朝斗宮曰崇眞
潭曰投龍塘曰九龍泉曰漱玉池曰磨劍山中有靈
仙館山北有高峰為丁眞人壇他景尚多見宋周必
大崇眞宮碑記
章山在府治西晉羅浮道人章昉修眞於此有丹池故
名宋宣和中知軍汪師心修後圃月榭得碑石於池
中始知古名富壽岡
瑞筠山在府城南唐歐陽處士董宅有瑞竹色如銀故
名
國朝康熙二年守道施閏章建亭山左既成産紫芝數
十本因賦詩紀事以紫芝名亭改山曰紫芝山
龍岡山在府城南十里當驛路有赤土如環者二相去
數丈舊傳為龍眼掘土輙雨雨過色赤如初
紫淦山在府城東四十里太平寰宇記作紫金以石色
紫翠淦水經其下作金色故名
棲梧山在府城西南三十里有太平玉虚二觀及靈芽
丹井蜻蚨塘蟾蜍谷葛峰筯竹巖真君泉聖水亭諸
遺蹟又西南五里為黃岡山有仙女塔東晉王長史
遇仙女張麗英居棲梧山沒葬於此又西南十里為
福山
孤山在府城西北二十里自縣境至高安界此山獨高
故名鍾秀山與之對峙相去十里山下寺曰查林有
古銅鐘聲極清遠
雲谷山在府城東北二十五里三峰相峙有寺曰龍居
夏山在府城東北六十里上有寺門枕石潭其流不竭
可灌田數百畝
銀嶂山在府城北七十里周十餘里石色如銀故名
鳳凰山一在新淦縣迎春門外宋狀元何昌言故宅一
在縣北五里岳廟前又峽江縣跨城之山亦名鳳凰
楓岡山在新淦縣南十里對學宫挹秀門有瀑水下七
里陂合桂湖逹惠政橋入江相近為峽山有霧峰祠
祈禱輙應又有刻木山立廟祀丁孝子俗謂丁蘭也
考宣和二年胡致隆記云丁蘭本河内人見孫盛遠
人傳距淦遠廟祀殊未詳
秀峰山在新淦縣南二十里俗呼南雷山相連者為䨇
峰席帽峰獅石嶺
大羅山在新淦縣南三十二里出雲則雨下有甘泉歲
旱里人汲泉以禱
東山在新淦縣東二里有永壽寺宋劉次莊卜築寺前
為堂鑿池名戲魚自號戲魚翁有戲魚堂法帖明陳
獻章詩存得舊臨遺帖在摩娑字畫凛秋霜其麓為
練子寧故宅子寧有東山待月歌
秋山在新淦縣東五十里有蘇令祠陳永定中蘇為巴
邱令歿葬於此相近有百丈山唐天寳六載改名豐
城山
尚樂山在新淦縣東六十里上有宋武帝廟秃女岡皇
后陂六尺源羅公坑三百陂諸蹟按南史無秃女姓
氏亦不應既為皇后而鄉里不知姓氏也舊志云結
藕絲為履靈鵲銜至殿前為說尤誕
湓山在新淦縣東六十餘里其山環擁十二峰有紫元
洞上有王郭浮邱三仙壇俗號湓峰山出雲則東鄉
雨又東為伏泉山上有泉飛空而下舊名石泉山亦
唐天寳中改
小廬山在新淦縣北六十里上有石池又有石泉飛瀑
四注山周百里南接樂安北抵豐城界
石屋山在新淦縣東北七十餘里巉石如屋廣三丈中
有石山雨暘應禱明王守仁詩遊仙船古蒼苔合伏
虎巖深菉草封山麓有石溪寺守仁詩杖錫飛身到
赤霞石橋閒坐演三車
虎瞰山在新喻縣治南勢如虎踞俯瞰渝水治後有雲
岑山舊建鎮遠樓邑人傅鶚為記又後為登高嶺上
有山如几其巔有亭傍一小阜方正砥平呼為印臺
施閏章詩孤阜荒城内羣峰入望遥
銅山在新喻縣西北五十里山産銅鑛唐大歷後置官
場宋平南唐罷之
鐘山在新喻縣西六十里地與分宜接界裴子野宋略
載有洪水浮鐘事已見袁州志内隋時欲於新喻設
鐘山府其名本此
三山在新喻縣南三十里東有鐘形山南有周桐嶺西
有佛臺嶺三峰並峙宋進士陳大猷居此乃左諫議
省華後裔也明陳綸讀書處中書吳筠篆額曰三山
書閣相近有貞華山一名薩陽俗呼為䨇陽兩峰尖
聳登其巔則一峰獨出邑人以山形如火建北極廟
於其上
鼎山在新喻縣南五十里頂有泉常不竭泉傍寺曰頂
泉睦宦之水出焉即峽江志所名頂山也宋尚書謝
諤讀書其中相傳有野猿聽講
蟠龍山在新喻縣北十里自仰天岡至此山勢蜿蜒如
龍石泉清冷可漑田數千頃
瑪瑙山在新喻縣北六十里土色赤白相間若瑪瑙狀
山之隂有雷祠其麓有水月洲馮溪有石梁名曰石
步元時里人黎立禮引以為流觴曲水今存故址
蒙山在新喻縣北七十里接上高縣界上有天雲標月
光峰彈子嶺風雨潭諸勝山之東有宋司業黎立武
講堂其西為西華寺明梁寅讀書講學於中著有蒙
山賦
玉笥山在峽江縣東南四十里道書第十七洞天曰大
秀法樂之天郁木坑為第八福地舊名羣玉峰漢武
帝時嘗降玉笥於山故名漢梅福及晉郭桂倫彭眞
一袁景立梁杜曇永蕭子雲皆嘗學道於此有峰三
十二壇二十四洞六臺十二亭十一泉五池七巖四
石四井四杏花桃花二塢孔君梅君二宅白雲潭飇
御祠名蹟不可枚舉唐道士令狐見堯有專志今失
傳所存者梁杜曇永碑記明羅倫有遊記然未能盡
領厥勝也宋黃庭堅大秀峰詩大秀仙峰䓿萏開玉
梁高接九仙臺又覆箱峰詩上天下地似探梯怪石
巉巖襯馬蹄朱子飛仙石詩巨靈擘破三千丈西竺
飛來第二峰
鐵雷山在峽江縣北三里上有雷壇即古巴邱鎮山也
黃金山在峽江縣南三十里黃金江上
寳林山在峽江縣西十五里羣岫環擁竹樹隂森又西
五里為雞冠山二石卓立如笏俗呼䨇簡石
石洞山在峽江縣西四山皆高江水流其中水口一山
巉岈迴顧土人呼為獅子石明解縉遊此留四十日
乃去李中講學其地有句云霞外問仙翁猶藏學士
筆
安山在峽江縣東南五十里有陳時岳陽王祠墓祠記
云岳陽王墓在玉笥鄉館頭安山地名大浽
東峰在府城東即閤皂山六峰之一也相傳仙翁丹成
藏之石室留記云以俟廣修隂德者明海鹽徐穎詩
明月在天人在雪三更私自禮東峰
綿峰在新淦縣南二十里一名黃檗山唐權載之有黃
檗館遇雨詩
天柱峰在新淦縣東北二十五里兩峰並起名大小天
柱峰又縣東三十里有三峰宋祕閣修撰向子諲薌
林院存焉子諲為兩浙轉運使乞歸高宗親書薌林
二大字賜之因屬友人孫覿為銘府志以子諲為清
江人三峰薌林舊屬新淦差可據也
葛僊峰在新淦縣西二十里又西十里為百丈峰俗呼
西雷王文卿脩煉所宋徽宗召王禱雨有應勅立雷
壇北境隸新喻
梅仙峰在新淦縣東四十五里有梅欒鄧葉四仙祠
仙女峰在新淦縣東南七十里唐乾符間李氏女得道
于此鄉人為立廟又名嚴穆山
玉華峰在新淦縣北三十五里俗呼北雷相對者為著
棋峰或云王郭二仙奕處
石梅峰在新喻縣東三十里上有䨇巨石俗呼了髻岡
其南為峽江境
白梅峰在新喻縣西北四十五里山出㺅筍亦呼㺅竹
嶺上有晉習鑿齒廟明詹事習嘉言家其下
石門峰亦名紫雲峰在新喻縣北崇教鄉醴溪三峰秀
聳巨石對峙如門峰北為賜護臺東為神峰西為靈
峰明梁寅讀書于此建石門書院來學者甚衆著有
醴溪記
七層峰在峽江縣東北六十里七峰連絡觀音巖在焉
神嶺在府城東六十里上有嘉惠廟
東皂嶺在新淦縣東十五里上有仙壇明嘉靖間因文
廟改設木主乃移供聖像焉
蘆嶺在新淦縣東三十里山蹊峻隘其上建亭明知縣
胡之琳詩停車亭下行人絶相對微煙隔樹低
澄嶺在新淦縣北八十里有泉清澈東北隸豐城縣界
横琴嶺在新喻縣西三十里山高而横枕若琴故名舊
産鐵礦官嘗置爐烹煎後廢
圓嶺在新喻縣北五十里自璜緱嶺而來羣峰蒼翠亦
名雕琅嶺其北尤高者為大袤嶺
都督嶺在峽江縣西七里相傳周瑜屯兵於此舊有相
公祠今廢邑人曾櫻辨云攷瑜傳定豫章廬陵留鎮
巴邱則瑜嘗鎮峽無疑但此時僅為江夏太守何以
遽稱都督按陳霸先以大都督討侯景頓兵巴邱尋
發豫章下金陵高涼洗氏告其夫云陳都督極得衆
心則此山以都督稱者霸先也非瑜也嶺下有七里
洞
石牛嶺在峽江縣南十里上有雨潭風潭火潭禱雨兩
潭多應若投非其所或激風且致亢暘
白牛岡在府城東三里上有雷祠
茱萸岡在新淦縣北五里上産茱萸
瑒岡在新喻縣東三十里曹學佺志勝云江西有小白
花玉潔幽香土人以為瑒花即山礬也
仰天岡在新喻縣西北十五里上有仰山廟廟前有仰
天池其水味甘歲旱不竭山半有石梁跨屬西崖號
仙人橋澗中嘗産九節菖蒲明傅玉潤詩石橋幾度
仙人過寳殿千秋帝子居
白竹岡在新喻縣西三十五里山平坦所生惟小白竹
圓沙垇在新淦縣西十八里越此為藍塘新喻界櫟樹
垇在縣東七十里抵樂安界
上垇中垇下垇俱在峽江縣西抵吉水界
虎瞰巖在新喻縣虎瞰山下巖高百尺石皆赭色有二
泉如目曰虎瞰泉釀酒甘洌
廣教洞在新喻縣北五十里東山上虚敞如室者不一
而足所滴石乳成鐘磬花木虬龍之狀石壁多宋元
題咏剥落不可讀
龍巖洞在新喻縣西北淛村其洞中虚而釡懸明光透
逹石乳大者色如玉柱邑人萬年居闢自榛莽遂成
勝境
何君洞在峽江縣玉笥山舊志云秦時孔邱明駱法通
等十人避亂玉笥山中脩煉歲久皆騎龍上昇惟何
紫霄隠居山洞為地仙何君洞由此名按紫霄當姓
鄧黃庭堅詩九仙乘詔上龍湖盡是驪山所送徒惟
有鄧公留不去松根搘鼎煮菖蒲是一徵也
龍石在府城南元妙觀水濱其狀如龍蜿蜒鱗甲具備
一夕雷震之有竅有紋宛如骨節好事者多取為玩
物
龜石在府城中布政分司前繡衣坊下舊有石轉狀元
生之䜟宋咸淳甲戍正月朔夜有聲如雷及明觀之
石裂中有白氣薰蒸膚理初軟久始堅
清江在府城南五里袁贑二水合流為清江宋羅知古
詩層層碧嶂來無盡滚滚清江遠莫追於是有清江
碧嶂之名宋末迄元明水勢齧岸屢有甃築以奠民
居明成化末年贑水北衝蛇溪不復西折止有横河
一綫通其吐納之勢嗣是府城止臨袁江不臨贑江
直至城北二十里外二水復合其勢益張下流遂多
衝決之患
太平江在府城西三十五里出蒙山之陽經華陽江口
流五十里會袁江入贑江
長宣江在新喻縣東四十里其源自璜&KR1670;嶺南流三十
里入渝水環江有五湖之秀
峽江在峽江縣治東贑水由廬陵吉水順流至縣兩崖
峭拔江水束于中而不得逞故名
桂湖在新淦縣治南挹秀門外為儒學外泮又名倉池
明萬曆戊申知縣朱邦禎以水勢徑洩惠政橋於學
宮漫無關鎻率民開濬遶迎春門循秀峰學泮而出
取名玉帶水後令周文議其不便而已成之局亦難
興役復故矣
蓮湖在新淦縣西北四十五里
蕭水在府城西五里又名小陽水源出棲梧山一自段
塘一自烏塘至香田合流而為蕭水
淦水在府城南三十里源出茂林鄉之離嶺經紫淦山
至清江鎮會蛇溪水入贑江
曲水在府城北接高安界自西北又折而東北故名曲
水有曲水橋跨其上舊建曲水公館
湄湘水在新淦縣南一里自東三十里高嶺發源經惠
政橋入贑江
泥江水一名泥溪在新淦縣南十里源出撫州樂安界
流經縣境入贑江
金水在新淦縣北小廬山西經廬陂西流出石口入江
藍陂水在新淦縣西八里源出百丈峰下蘆溪至黃荆
渡入江
逆溪水在新淦縣西十里出源頭經南坑湖田橋入江
渝水在新喻縣治南一名秀水其源出袁州萍鄉之蘆
溪經縣境凡九十九灣八十八灘下抵清江
睦宦水在新喻縣南二里出鼎山北流三十里入渝水
同水在新喻縣南八十里自袁州分宜之同村闊嶺東
流入縣界經黃源一百八十里入安福縣界合贑水
距河水在新喻縣東北出分宜之洞村有兩源一涂塘
一龍塘合距村南流三十里經通濟橋合渝水
板陂水在新喻縣西四十里源出分宜界流縣境又三
十里入渝水寰宇記所謂五浪者即江口之合流處
也
亭頭水在峽江縣西三里源出七里洞環城北經新田
大安橋入峽
&KR2224;水在峽江縣北二十里合新喻界頭水東流入清江
一名烏口&KR2224;舊志作漚
豐水在峽江縣南三十里西北流入峽又縣南黃金水
自新喻界東流入斷金鄉九十里入峽昔有人窮水
源見沙中有金採以歸後往尋之不復見事類編云
漁人網魚得一金鍊忽見金牛湧出挾鍊而去以斧
截得數尺皆精金也因名黃金江
踏石水在峽江縣西南自吉水界巷里流經員嶺黃金
江入峽有大石亘江中石上足跡深寸許傳為張果
仙蹤
蛇溪在府城東其源自永泰下五里分江水為溪三十
里復與江流合此即銅鑼江水也昔時春夏水泛瀰
漫數十里民不可田宋淳熙初築堤捍之患始息明
成化末贑水暴至徑北衝蛇溪遂成大江田土沒入
於水幾千百畝嘉靖間參政陳大賓知府徐灝先後
議塞不果
沉香溪在府城北即閤山水也左界水會淦水至鎮入
江右界水出沉香溪南流又東折至豐城界小港口
入江
秀溪在新淦縣東北二十里逹于江
蓮花潭在新淦縣南三十里潭畔有巨石狀如蓮花
龍潭有二一在新淦縣吳山嶺一在新喻縣龍塘岡下
讀書潭在新喻縣西南十五里唐盧肇讀書鐘山嘗扁
舟溯洄寓居潭上
騘馬潭在新喻縣東三十里潭上山勢馳驟如馬水深
魚聚漁者利之
蕭灘在府城西蕭水中亦名蕭洲梁武帝南幸曾駐此
又呼判官灘宋王益判臨江軍官吏懷欺求判益輙
閣筆不行以比涉蕭灘者用腐舟則必敗也
苦竹灘在峽江縣北即廣州刺史蕭勃遣將歐陽頠屯
兵處今名甑箄灘
金鳳洲在府城文明門對岸形如鳳古䜟云金鳳洲圓
丞相出是也宋黎立武建有金鳳書院今廢
國朝守道施閏章作來鳳亭於其上有讌集詩
萬碩洲在府城南十里上有柑園最盛其地則清江新
淦各隸其半與萬碩相望者為游家洲袁江自西折
北而洲在其右掖故又名䨇洲稍北為中洲長二十
里廣半之
木瓜洲在府城東北三十里又花艷洲在清江鎮前凉
傘洲在清江鎮下
大洋洲在新淦縣北四十里有英祐侯蕭公祠
紫洲在新喻縣治南文昌閣下與東瀛洲相連大水不
沒明萬曆間參政施天德建塔于上珠洲在縣西南
二十里畫江中
萬壽洲在峽江縣玉峽驛前其上有古成子廟圮於水
鐘沉水底為行舟患舊名成子洲後改今名
玉澗在峽江縣一名玉溪源出玉笥山迴互紆曲號三
十六澗流出縣東北十五里為玉澗橋俗傳漢武帝
時有玉梁墜澗至獻帝時化龍飛去
鳳池在新喻縣鳳凰門外深廣不數尺四時不竭水清
甘
洗墨池有二一在新淦縣治東舊傳陶侃讀書處一在
峽江縣玉笥山相傳杜曇永學道於此嘗鑿池洗硯
故名
醴泉在新喻縣西三十里宋黃庭堅嘗過飲之而甘曰
惜張又新陸鴻漸輩不及知也因題其傍石柱曰醴
乳以泉釀酒醇美殊常
環溪泉在新喻縣北崇教鄉地名山灣每歲旱則泉湧
而流廣漢泉在縣西北長樂鄉地名漢下山隅巨石
屹立中虚如屋鄉人號為石屋其下水源與漢泉通
雖大旱流漑不竭
落星井在府城北門外
劉仙井在新淦縣南十里峰岡山舊傳仙人劉守眞煉
丹井其泉清甘病者飲之可愈
丹井新喻縣有四一在仙馭觀一在延眞觀皆許旌陽
煉丹處一在善應觀為羅陳二仙遺跡一在百丈峰
為葛仙遺跡
九星井在新喻縣治内相傳鑿井時泉涌出有浮漚若
九星隠映其中
吉安府
青原山在府城東南十五里山勢鬱盤外望如蔽旁有
徑縈磵而入度待月橋石壁峭倚其中曠衍淨居寺
在焉山半蹊稍平有卓錫泉在七祖行思塔左虎跑
泉在右其後為雷震泉三泉之外又有名龍井碧乳
者獅象二山左右拱立駝峰鷓鴣嶺巑岏絡繹蓋天
然勝區也唐顔眞卿曾題祖關二字宋黃庭堅書碑
凡八石今嵌大雄殿壁青原山三大字文信國天祥
書明嘉靖間鄒守益歐陽德羅洪先輩宗陽明致良
知之學春秋于此會講乙卯歲鄒元標郭子章移會
館于翠屛山之陽建五賢祠
國朝康熙甲辰守道施閏章會講山中摹顔書祖關二
字建右坊更書聖域二字建左坊祠前建傳心堂翼
以二樓左曰仁樹右曰見山藏書以待四方來學者
青原向無山志釋大然輯成志略凡十三卷
東山在府城南龍興坡上負隍面市舊祥符寺有仁壽
塔世傳唐天祐中一夕風霆其塔忽左旋東嚮因呼
神運塔宋黃庭堅有記後改建儒學又吉水縣東二
十里亦有東山緜亘二百餘里漢劉智請移郡謂東
通大山者即此
相山在府城西即西原山平衍幽曠唐杜審言司戶吉
州結相山詩社宋周必大罷相歸與故舊憩息於此
構司戶祠明陳嘉謨輩置西原會館買田以膳來學
之士今廢
仁山在府城西二里城隍岡側梁書天監五年高昌之
仁山獲銅劍二廬陵在梁以前為高昌即此山也吉
水縣東北亦有仁山以山形似仁字而名
神岡山在府城南十里舊名翠峰高三百丈迴環五里
上有惠祐廟祀陳太守劉竺因其顯赫故名
瑞華山在府城北五里俯瞰大江上有瑞華觀明王守
仁令廬陵時遊此有松古尚存經雪幹竹高還長拂
雲梢之句相連者為眞君山嶻&KR1110;倍之宋時有蛟為
患因祀許旌陽得免遂以名山
螺子山在府城北十里與神岡山對峙南臨贑江宛委
如螺無林木舊志云昔有漁人遇風雨見神螺光彩
五色取而懷之至山下涉水螺失所在歐陽守道作
靈泉寺記又云掘地不盈尺輙得金螺無數大僅如
珠而形奪眞
天華山在府城西六里許舊名鳳山相傳嚴陽尊者說
法西峰感天雨華乃易今名上有天華觀前一小山
狀如覆蓋明嘉靖間太守余之禎建亭曰見曉今廢
金鳳山在府城南二十里永和市東形似鳳故名
娑羅山在府城南三十五里狀類人俯身又名拜相山
歐陽氏聚族於此又南為香城山緜亘百餘里南北
麓界永豐吉水高數百仞三峰筆立中一峰尤竒秀
其下為宋胡忠簡銓故居
文山在府城東五十里下臨大江文信國嘗觀大水於
此有記與文山相對者為天馬山宋義士鄒彦明剙
半山書院以居學者周必大嘗寓講焉既貴為之記
其右為東門山宋景定間義士鄒&KR1590;率鄉人立柵兹
山以避寇
龍須山在府城西五十里唐一登禪師嘗駐錫於此代
宗時土人龍須建法雲菴因名或云水之瀠洄曰須
湏誤須也曹輔送周吉州詩龍須山對殷侯池池面
山容兩清絶
國朝順治丙申歲有鳥千百翔集山上一大者中立餘
環拱之不鳴不食一宿而去或以為鳳凰云
武華山一名丫髻山在府城西去梅溪十五里峰巒叠
秀其麓有泉雖旱不竭禱者嘗於石下投符必得雨
因呼龍王崖山有寺面木魚峰寺背流泉頗似匡廬
三叠邑人李天材有記
觀山在泰和縣西十五里泉流千尺冬夏不涸黃庭堅
有觀山千尺夜泉冷之句相近為金華山其脈自武
山連亘至此與玉華山埒秀
武山在泰和縣西三十里一名新山勢如躍馬蓋縣之
主山也山有武婆岡世傳武姆飛昇處又有陶皮石
室龍王洞珍珠泉虎鼻峰望陽石禮斗石衣籠石南
崖石西崖洞石鼔丹井雲峰寺佑仙觀十四景詳見
明劉崧遊記
傳擔山在泰和縣西五十里山極高峻非攀援不可度
西南有石筍峰尤峭拔下有九龍潭又有玉溪泉凡
四十八竅至巖前合為一因名六八泉産茶味極香
美世傳温道者所種相近為潮山唐四祖禪師結菴
山巔菴成江水逆流聲急若潮故名山有通天巖四
祖巖其巔有唐則天時舍利塔方址七成亦見劉崧
遊記又西十里為高湖山
三顧山在泰和縣南五十里宋元嘉中盧度隠此屋前
有池其池魚以名喚之則次第來取食宋徽宗時蕭
楚自號三顧隠客嘗築讀書臺以春秋授胡忠簡銓
沒後私謚清節先生山中有洗馬池龍潭南巖三竅
泉諸勝相近有山曰䨇鳳以其兩峰相連秀拔如鳳
也
大唐山在泰和縣南六十里勢如羣馬交馳上有大唐
寺
王山在泰和縣東八十里狀如卓筆高二十里周迴百
餘里晉永嘉中王子瑶隠此修真因名唐貞觀初匡
智與兄子大郎求仙至廬山遇異人曰此隂山也不
如南求陽地入此山得仙故又名匡山山有十二景
曰送龍潭釣魚臺駕鶴峰禮斗壇煉丹井衣冠塚圍
碁石讀書巖通仙橋白蓮池崇元觀滚泉池餘見胡
忠簡銓記
蟠龍山在泰和縣北三十三里山勢委宛若龍蟠
禾山在泰和縣西北五十里唐時嘗生嘉禾故名禾邕
二水出焉九月間山産浮筍味佳
甘露山在吉水縣東二里舊名虎邱山宋紹興初有甘
露降因名又東一里為太平山上有許旌陽祠賽禱
者無虚日又東二里為鳳山上有鳳皇巖瀑布自巖
逹于江縣南有張華山石洞流泉洞口有玩龍亭
中華山在吉水縣東二十里衆山環擁一峰秀出如懸
鐘有浮丘王郭三仙壇禱雨輒應
天獄山在吉水縣南五十里一名黃原嶺相傳此山鎮
伏奸宄上有地方廣丈許履之覺下虚如鼔聲俗謂
之鬼監故曰天獄
國朝康熙十一年山有二虎為民患縣令檄於城隍越
數日其虎斃於山穴
西山在吉水縣西南八十里重岡叠巘若屏障然其間
一峰獨尖秀曰望火樓下為朗溪又安福縣西南二
十五里亦有西山其下龍窟歲旱應禱
崇義山在吉水縣北二十里有南岡禪寺其寺僧皆守
清規衣服相傳飲食相讓故曰崇義
朝元山在吉水縣西北五十里有方石點如金名黃金
臺
南山在吉水縣北六十里山阿數石屹立號石人峰下
有宋儒王子俊振古堂相近為望符山世傳旌陽令
許遜於此望符
崆峒山在吉水縣西北九十里山多黑石能化為白每
化一石其年輙有擢科者
龍華山在永豐縣南五里晉有龍華眞人於此得道舊
志云東漢桓帝時上苑白鹿遺落人間常見於此後
人就其地建白鹿觀今改為鴻都觀
西華山在永豐縣西五里山形類覆鐘有浮邱王郭三
仙殿歲旱應禱縣西三十里有寳山聳秀可挹
陽山在永豐縣西北十里相傳葛仙翁於此煉丹上有
集靈觀丹井亭
巘山在永豐縣北十五里五峰森列上有凌空閣寓仙
館注生堂文昌祠明崇禎間擴注生堂為長春殿亦
浮邱王郭三仙香火也
雞籠山在永豐縣東北四十里四面田疇此山獨蹲其
中宛若棲雞之籠
香爐山在永豐縣東四十里以形似名又東四十里為
郭山連樂安新淦二縣界
五勝山在永豐縣南一百里五峰連聳上有石龜其罅
有水流入莫知所出
鳳凰山在永豐縣南一百六十里宋歐陽修考妣墓在
焉即瀧岡阡也左為修之故居右為修之前室胥楊
二氏墓其前有西陽宫傍有沙溪市市有寨相近有
沙山一名杉山舊有福興廟文信國父儀嘗謁山乞
靈題詩於壁有紅日麗天掀霧幕白雲歸洞見山屏
之句
蒙岡山在安福縣東里許一名鳳山又名秀峰林木森
茂舊有明尚書王學益書屋王守仁為之銘縣北二
里北華山一名玉箱山上有菴山頂方平便於登覽
麟山在安福縣東十里一名罾石山突起江濱石峙如
麟角里人副使周憲居其下憲未第時治尚書夢兹
山神告曰居我山曷不讀我經乃改治春秋遂得第
子懋卿懋相世其經皆第
浮岡山在安福縣南十餘里層峰叠嶂有洞虚觀闍黎
峽峽口舊有古松一株上有石如龍骨爇之微腥又
有桃花洞芙容嶺䓿萏峰姚崇讀書臺
天臺山在安福縣南二十里有石磵石磴觀音崖相傳
葛仙煉丹處西山有蟠藤古廟宋王庭珪記之又南
十里為玉荆山相傳晉時有人犂田得玉因名又南
十里為三峰山卓立雲表西北有長礱洞石缽泉南
有小石屋劉陽題曰半雲洞天相近有書岡山兩峰
屹立上有平臺相傳陶潛讀書處也
青岡山在安福縣南五十里高峰如旗幟小峰離立里
許如碁布梅點相傳為桓修疑塜
斑竹山在安福縣西十里有菴産斑竹竹下有斑魚池
相傳魏夫人於此煉丹石上爐竈宛然王庭珪有記
新茨山在安福縣西五十里漢豫章太守賈萌與安成
侯張普戰于新茨之野疑即其地
胡仙仰山在安福縣北四十里其高峰曰黃公洞有泉
曰眞濟又北二十里為鴿湖山上有雁峰白鶴峰石
人峰三渡橋桃花澗
月山在安福縣西一百里山頂有石如月下有月山寺
又西二十里為高峰山山徑峭險上有龍潭三禱雨
必應
武功山在安福縣西根盤八百餘里跨吉袁二郡界接
長沙最高者為白鶴峰相傳有武氏夫婦遠來脩煉
夫止盧蕭婦止西昌遂以武公名山故泰和有武姥
山云及陳武帝時山神隂助王師平侯景之亂更名
武功高踰三十里中夜登頂可望日出峰上有壇以
巨石叠方丈許其瓦用鐵祀葛仙於壇内傍有石塔
時見火焰若金燈然又有煉丹池泉冬温夏凉滚滚
不絶求嗣者於激流處掬水得圓石則宜男山脚有
集雲菴半山有箕峰菴南有圖坪菴昔有異人遊此
潑墨於門壁間忽不見洗之見詩一首行草書甚竒
墨刻至今存或以為白玉蟾云宋李廉明王直劉陽
皆有遊記邑人張程輯武功山志自武功絶頂行十
五里為九龍山萬峰環遶林木蓊鬱相傳劉蓬頭結
茅山中明嘉靖間有僧自安仁古爽來創建佛寺詳
九龍翰墨志
蹲山在安福縣西南一百四十里上有風窟繚繞百餘
步無草木每有風出飛沙揚塵又西南十里為更生
山輿地志云吳時有女子居樟木下木大數十圍孫
皓遣人伐之斧斤莫克丁夫苦之女祝曰汝今且去
他時更生遂克之後果復生山下有更生夫人廟
盧蕭山在安福縣西二百二十里接袁州萍鄉界山頂
二水瀘水東流注鄱陽湖瀟水南流注洞庭湖或云
盧蕭二道人結廬峰頂因以名山者非也
金山在龍泉縣西一里形如金字與銀山夾峙形家以
縣名龍泉二山為龍之䨇角銀山在縣東一里山巔
有塔
錢塘山在龍泉縣東南六里山壤衍沃其下有徑通南
康縣又東南四里為玉泉山泉出石罅潔白如玉故
名
西龍山在龍泉縣西二十里頂有風穴相傳昔有異僧
暑中謁民家求飲弗與僧拂衣去以杖觸山頂石罅
風大作俗呼西龍風遇霜夜怒號尤甚隂雨則息有
樵者以土石塞其穴乃自山下潭中出波濤洶湧久
乃復故
石含山在龍泉縣西一百五十里延袤數百里跨永新
及湖廣桂陽茶陵境右溪水源出焉
芙蓉山在萬安縣西五里山形秀麗超出衆山宋周濓
溪過其下歎曰芙蓉山何減文章嶺耶其門人因賦
錦繡湖邊徵理學芙蓉山裏見文章之句
龍頭山在萬安縣東二十里高數百丈山如几案又名
案山上有仙壇嶺及仙聖羅漢二巖擣藥臼仙人跡
巖臨溪水溪中有大小石鑊東注黃龍潭西注龍溪
蕉源山在萬安縣東四十里山形尖峭樹木鬱茂舊産
鐵一名東溪山又東四十里為西平山三面懸崖惟
西南平坦梁水出焉
韶山在萬安縣西北四十里俗傳虞舜南巡嘗奏九韶
樂於此有舜祠今廢
金牛山在萬安縣南六十里東瞰大江有石如牛建金
牛廟又縣西南八十里有五馬山其峰相連狀如五
馬
東華山在永新縣治東下有澄潭及金星石縣東南五
里有大洪山一名花斜嶺
義山在永新縣東南二十里西交郴廣南控虔吉峰巒
相顧若有長幼之序故名唐天寳初嘗改名永新山
有聦明泉宋劉沆詩義山山下有靈泉泉號聦明自
古傳山下有梅田洞前洞泉石較勝後洞明劉崧有
遊記其南有䨇㢲文筆二峰與義山相連者為南華
山勢如飛鳳相傳仙匡智棲化其中今有仙壇瀑布
泉疏磯洞仙人壟仙人牀明正德間同知朱衮鐫南
華天秀四大字於石壁
綏原山在永新縣南四十里勢連永寧鵝嶺其上有阿
育王塔佛書稱舍利塔八萬四千此其一云
高士山在永新縣東南五十里昔有高士宅其麓後人
置菴尸祝之水隂為漿坑黃庭堅有詩
秋山在永新縣西北六十里勢接衡潭周迴數百里亦
名禾山旁有石崖瀑布直下盪為深泓顔眞卿為吉
州别駕曾遊此大書石上曰龍溪山有七十一峰最
幽者為赤面峰昔有異人居此存一釡徑丈許半瘞
土中
後隆山在永新縣北宋相劉沆祖景洪居此
拔鐵山在永新縣西南一百餘里分壠而下在南為雞
冠巖在西為更鼓寨與龍泉縣接界
漿山在永寧縣西三十里峰巒峻峭有泉味甚甘上有
蜀先主行祠
小玉笥山在永寧縣西四十五里周迴二十里臨江有
玉笥山此故名小玉笥南唐孟賓于隠此號羣玉峯
叟有泉味香美
拐湖山在永寧縣東南六十里上有泉自山腰湧出直
瀉山麓蕩為深湖
迎岡山一名銀岡在永寧西北五里中有石潭歲旱禱
雨于此又縣西北三十里有小江山
金竹峰在府城北六十里高三百餘丈兩峰對峙如竹
文筆峰有二一在府城東南百二十里廬陵縣之淳化
鄉宋文信國世居也一在廬陵永福鄉淡江蕭氏居
其下
螺髻峰在泰和縣南四都秀聳如鬏髻狀
㢲峰一名青螺峰在吉水縣東南五里又縣西十五里
有午岡峰一名斗峰五岡連屬一峰獨高世傳楊善
飛昇處上有仙師廟所遺白角每旱禱吹之則雷雨
隨作
蓮花峰在吉水縣東六十里峭壁萬仞松杉森薈中有
池産白蓮花又菖蒲生水中經冬不彫十年一花人
欲採之者入池中竟迷不得壁上詩相傳呂仙所題
今漫滅矣
鹿角峰在吉水縣西北六十里相傳有仙人騎鹿經此
又西北二十里為三凹峰上凹之山壁立有石高數
尺相傳此石生光必有中科第者遂名石鏡中凹為
南北通衢下凹臨赤石潭有黃雲岡祠旱歲應禱
一峰在永豐縣南七十里舊名飛盂峰孤巒秀矯明羅
文毅倫取以自號
東陽峰在安福縣東十里磅礴高聳四面形體各殊頂
有巨石可坐數十人時出雲氣居人望之以占晴雨
西有石巖如屋舊刻石屋洞天四大字土人祀唐令
劉像於中後徙洞傍其南為白雲峰一名白馬峰下
有葛仙壇壇下有泉流入蜜湖
石榴峰在安福縣東十五里俗名龜山狀若龜之渴而
飲於江下有龍潭深不可測元時有漁人沒水誤入
洞中石牀卧一老人蓋龍所居也
䨇乳峰在永新縣西皂旗山之右其麓有顔詡墓
七星峰在永寧縣北一百五十步縣西十里有娥皇峰
雲騰嶺在府城西三里山勢屏列於長岡之外相傳唐
刺史吳世雲升仙於此下有噴珠泉
九巘嶺在府城西南十里沙嶺以逹高沙合九峰而名
畫眉嶺有二一在府城北真君山後平衍可五里許
國朝順治三年大兵破吉城屯營於此一在廬陵縣北
五十一都石如碁局名仙石山其下出泉可漑
廖仙嶺在府城西南六十里山勢盤折又名曲山蕭氏
世居其下上有石崖世傳唐會昌中廖仙姑棲神崖
内里人有禱必應又甑蓋嶺之北有名麟嶺者形似
麟高百餘丈東陂環之明蕭弘魯有遊麟嶺記
登科嶺在泰和縣西北五里舊名燈窩宋劉廷雋居其
下擢第改今名
減飯嶺在泰和縣東三十里濱江形如偃月遇江漲則
漸傾減俗傳此山日減則民食足故名
城頭嶺在泰和縣南四十里上有獅子寨下有蛟潭又
南為閬川嶺劉崧詩一洞深連三十里兩崖高聳百
千峰
分水嶺在吉水縣南四十里文昌鄉又南四十里為穹
嶺因與西山對峙亦名東山
楊梅嶺在吉水縣東五十里出楊梅味類揚州又東十
里為韓相嶺世傳南唐韓熙載曾遊此
王嶺在吉水縣北九十里絶頂有石壁高數十丈下有
小巖高可五六尺歲旱鄉民於此禱雨將盥薦輙有
微溜出石崖上亟以器貯之水多則雨隨至其側有
嶺名范蕭世傳范蕭二人學道於此
獅子嶺在永豐縣南三十里上有巨石如獅舊傳有僧
號禪和大師結茅其上後凌雲去相近者為聖嶺上
有井深廣數丈前有峰曰仙人臺
白芙嶺在永豐縣西四十里又名白霧嶺抵吉水界
石空嶺在永豐縣南一百十里形如覆斗空闊可容二
三百人其上為古寨場
羊角嶺在安福縣西五十里一名煬岡山上有仙壇龍
洞洞秉燭可入數十步水深莫測又有逹仙卧石錫
杖跡其下有潭巨石如石鐘倒垂擊之有聲其北為
龍雲嶺宋劉弇居其下著龍雲集縣東南有黃牛嶺
上有三仙臺
西雲嶺在安福縣西一百二十里山勢聳特世傳鑒義
禪師於此化去遺銅印一枚一刷可度十數紙
鵝嶺在龍泉縣西四十里勢插層霄有飛雲洞集雲峰
石人峰仙鵝池金龜石老蛤石諸勝元初立永寧縣
治于嶺之西界
蓬萊嶺在龍泉縣北五十里多勝境人謂如海上蓬萊
金船嶺在萬安縣西南六十里昔傳胡僧過此知有神
物掘地取金船而去
篨嶺在萬安縣東南一百里路通黃塘
千嶺在永新縣西四十里
七溪嶺在永寧縣北十里長可二十餘里林木交蔭有
泉流為七溪三十六洞
弄心嶺在永寧縣西北七十里與湖廣茶陵州接界縣
西南五十里有楓溪嶺與湖廣酃縣接界
美岡在府城桃花巖之南碧溪抱流南峙石壁松檜蒼
翠勝槩頗多
天柱岡在泰和縣南二十里形家謂之南方天馬
日岡在吉水縣北四十里廣數丈其圓如日相距五里
有月岡狀如偃月
五里岡在安福縣南五里一名龍岡晉郭璞安復遷城
記云鳳山龍岡狀元文章
貞女岡在龍泉縣東北三里上有貞女墳
雲岡在萬安縣東北宋慶元間遷儒學於此
桃仙巖在府城仙城嶺下石洞虚明可居百人石樓上
聳古柏蒼然
石屋巖在廬陵縣二十四都從大穴入中如廳事可容
三百人石天成如闌干毁於紅巾賊巖口出泉經旱
不竭
十龍巖在泰和縣南四十里空洞可容百人中有龍井
清水巖在泰和縣北五十里其廣可容百人深無底世
傳一道人入其中有石燕飛來撲人度行十餘里聞
有撒網聲懼而還又縣東王山之半有讀書巖形若
瓦甕可容二十人世傳匡仙讀書處
般若巖在吉水縣東南九里廣丈餘相傳般若大師學
道於此又縣南八十里有洞巖産龍䰅草又桑洞山
下有仙女巖元大德三年立王郭邱三仙壇靈跡甚
著
教授巖在永豐縣南八十里武岡教授羅開禮幽棲處
里人重羅死節故以官名巖
白水仙巖在龍泉縣九都上有三瀑泉
黃塘巖在萬安縣東南八十里有洞碧空玲瓏名通天
石室下有玉乳泉可漑田千畝
花石巖在永新縣千嶺之半勢甚竒峭又西為長春巖
金洞在泰和縣二都山勢縈迴約五里許日出照耀鮮
明如金亦見廬陵縣志
東綿洞在泰和縣南四都一名東沔以沔水所出故也
洞西又有高龍洞洞南為老虎坳洞北為鵝鼻峰
黎洞在吉水縣東五里黎王寨下洞中皆良田溪水極
清縣南五里有神洞入徑最狹依山俯澗略可容足
不百步即寬平有良田百畝許兩山合翠峰高入雲
洞中有石棺石爐之屬
鷓鴣洞在吉水縣西北五十里四面山皆環合中分南
洞西洞有田數百畝多鷓鴣南唐時盗吳光據之今
其地猶有馬家營鼓樓洲又西北十里為石蓮洞磐
石屹立可三四丈中空如屋洞口有羅漢松枝甚竒
古如虬龍然其洞本屬虎穴明羅文恭洪先手闢榛
莾自題梅關二字又書虎豹關三字其後虎絶跡焉
洪先於洞南建正學堂有石樓閉關諸詩講堂久廢
國朝康熙五年守道施閏章有志興復之嘗著遊記二
其夜宿題洞門絶句云古木蒼藤老未枯洞門幽鳥
自相呼白雲不記人來往誰似當年舊主無
金牛洞在永豐縣南二百里許境幽人寂中有書院明
羅倫所構也
石城洞在安福縣西一百三十里石勢環抱如城舊志
因劉弇遊永新石廊洞詩沿譌襲舛里人劉元卿改
定今名洞由小竇秉燭入澗水中流有觀音崖石鐘
石鼓石田諸名勝前後空曠可五里俗呼書林洞
寳仙聖洞在永新縣東二十五里洞深數百步内有石
柳石龍石鼔石碁枰之屬有二石對立若童子方石
若書案俗呼䨇童講書石世傳唐天寳間有言洞藏
妙寳眞符者明皇命張均等祠求之其陽為玉虚洞
右為合璧洞
石廊洞在永新縣西北一百里洞深一二里中有白石
幢石鼓石檠石蓮花距石廊十里為元陽洞清泉湧
出旁有元陽觀世傳唐相姚崇讀書其中故山稱書
堂嶺其下有墨池元提舉李祁嘗棲隠焉又名鳳凰
臺
石屋在府城東南八十餘里山臨大江石屋架虚者二
漁人避雨嘗泊舟其下江漲則水瀰之
石倉在永豐縣南一百十里中空如螺旋上有石牀
苦富峽在吉水縣南四十五里兩山相對如峽居民力
耕而富庶故名
芙蓉峽在萬安縣十八都葉塘下寺背舊有出鹽石壁
可供日用寺僧利其多出鑿石寬之鹽遂絶有花如
芙蓉四時間開移之他境不復秀發趙悅道云峽與
繡毬山皆以花命名景色殊絶
洛陽峽在永新縣南三十里峽勢險絶比於洛陽伊闕
釣臺石在府城青原山淨居寺南氣象甚古黃庭堅與
周元翁遊此賦詩云遯世一邱壑似漁非世漁
仙人石在府城方石嶺北和風坑口有山磅礴狀如覆
鐘石壁上墨楷書朱草書各數行又馬嶺之上有人
石二石屹如巨人一為雷碎有東西泉溢出西人禱
之虔東即澀東禱亦然
牛眠石在吉水縣西北四十里方廣丈餘舊傳夜靜時
有金牛現跡
試劍石有二一在吉水縣北五十里元潭觀後相傳許
旌陽以石試劍其劍留觀中長僅尺許非銅非鐵一
在安福縣北桑田相傳劉像為令時試劍於此
螺絲石在安福縣江汉潭四周水繞形家言不可塞也
贑江在府城南原本章貢二水北流至贑縣為贑江三
百里至萬安縣十八灘屬萬安者有九曰崑崙曉武
索匡坊小蓼大蓼綿津漂神黃公水性湍險惟黃公
灘為甚東坡南遷訛為惶恐舟過此其險始平趙抃
守虔州時未置萬安縣地尚隸虔嘗疏鑿惶恐以上
諸灘按陳史贑水舊有二十四灘多巨石陳高祖發
虔州水暴漲高數丈三百里間巨石皆沒今止有十
八灘云折而東六十里經泰和水愈清澈故曰澄江
東北流八十里經廬陵縣界以逹府城又東北四十
五里經墨潭而下吉水過臨江至南昌入鄱陽湖
雲亭江在泰和縣南一名繒水源發興國縣界西北流
至珠林入贑江
僊槎江在泰和縣東源發興國縣界小窰嶺西北流其
間有大蓬江水仁善江水皆經此入贑江
盧江在吉水縣南源出永豐縣界合上盧中盧之水西
流為盧原又西北流為盧陂灌田數萬頃又北入義
昌水
恩江在永豐縣治東南舊名瀕水合麻江龍門江諸水
下流入贑江由漢孝子歐寳救虎得名縣舊為報恩
鎮水曰報恩江
王江在安福縣東南一名洋口有龍陂四鄉會水處也
皂口江在萬安縣南六十里其源出贑縣三龍經上造
下造而流入贑江又南二十里為梁口江其源一自
霧團一自龍頭合於游田溪
韶江在萬安縣西北三十里其源自西韶來下流入贑
江又西北三十里為射洲江源發龍泉縣界經泰和
合牛吼水入贑江
城江在萬安縣北六十里其源自蕉源山發流經南州
觀合盧源溪從兩江口入贑江
溶江在永新縣東二十里合禾水琴停勝業茭川諸水
經府城入贑江
螺湖在府城東北源發城西五里岡冷水坑流經雲騰
嶺下與沸泉合北折而東注為螺湖通贑江里人周
思東詩螺湖湖畔盡人家雞犬聲中度歲華
郎湖在府城永陽市上游劉崧有長歌乘月過郎湖句
鑑湖在吉水縣東二里地讖云青湖水決鑑湖弦文江
出狀元明洪武庚辰胡廣應讖正統壬戍劉儼復應
之
東湖在安福縣治南三峰下地名厚霄舊有道院每雞
唱鐘鼓自鳴後陷為湖又書岡山之西有鴨翼湖
蜜湖在安福縣東十五里輿地志云湖産絲蓴鯽魚有
石窟可容百人其魚味甘如蜜故名
神岡山水在府城西南其源有二一自袁州萍鄉界瀘
瀟山百八十里至安福縣東北流八十里與永新水
合一自永寧之漿山鵝嶺二水通永新江其間又有
永新之抱陂水琴停水黃陂水泰和之邕水禾水安
福之郭水毛停水清溪水更生水皆經此入贑江
横石水在府城西北廬陵吉水之界一發廬陵儒行鄉
一發吉水中鵠鄉又有清湖水三江橋水皆經此入
贑江
牛吼水在泰和縣西南源出永新拔鐵山其間有蜀水
禾溪横江諸水皆經此入贑江
吉文水一名字水在吉水縣南贑江下流與永豐水合
曲折於灘洲間狀若吉字故灘曰吉陽縣曰吉水其
上有墨潭以水深黑而名
同江水在吉水縣西北六十里源出袁州分宜縣界受
楓子江柿陂何湖石水同入贑江
明德鄉水在永豐縣南從西北流經沙溪瀟瀧出廬陵
張家渡以合贑江
白水在永豐縣西三十里自帶源流出歷九峰有瀑布
泉下匯為潭中有石龜浮出即雨流至羅富橋合恩
江
盧水在安福縣城北發源盧蕭山距縣一百八十里自
武功東流合洋澤水遶縣北與王江合又東會永新
縣水歷神岡山下入贑江下流與廬陵清溪合又名
廬水
閻水在安福縣東三十里其源出閻嶺東流合毛停水
入王江
遂水在龍泉縣南其源有左右二溪左溪之源一出自
郴之桂陽掘渡一出自南安上猶之大林至南江口
始與右溪水合右溪之源出自衡之茶陵沴陽經䨇
溪坑至西溪口由渡口而東歷八十四灘乃入贑江
蜀水在龍泉縣北一百二十里源有二左源清湛右源
稍渾流至金田始合東經泰和瓦窰入大江
蜜溪水在萬安縣東南出鵝公嶂下
秀水在永新縣西南入縣分兩支遶縣舊學轉北入江
形若秀字宋縣令侯彭老濬之後湮塞縣令柴必勝
又濬之每濬科第輙倍他時諺云東陂交西陂迎取
狀元歸今塞為街市歲久迄不可復
勝業水在永寧縣城南源出縣東境鵝嶺山腰下流合
永新縣芰田水
富川在府城南水自贑州興國而下曰富川宋文文山
集中有富川酹魁星文
義川在安福縣南其源發萍鄉縣界合湖廣攸縣水逹
永新流經廬陵神岡山水性奔騰善潰決歲齧民田
無算明天順間鄉民劉岳捐資鑿石數十里水患以
寧兼利行舟守令交旌之名其川曰義云
習溪在府城南興賢門外源出吉塘渡流入贑江
文溪武溪俱在泰和縣治西又縣西一百二十里有湣
溪東合禾水流經神岡山下
梅溪在吉水縣東北三十里溪傍多梅樹故名
葛溪在永豐縣治西以葛仙丹泉所出故名
智溪在安福縣治北源出袁州宜春縣界桑田東麓合
荷溪水入盧水
龍溪在萬安縣東源出龍頭山八景之一宋滕逹道有
詩縣西南有綿津溪其源一出䨇坑一出長仙合流
五里入江水性柔故名
黃土潭在府城紫瑶山下有龍潛焉宋文儀嘗夢潭中
龍即其居隨産天祥雲霧暝室潭日淺塞既死柴市
土人復夢有乘輿擁入潭中者旦大雷電風雨潭漲
如舊
分獅潭在府城游獅嶺下二獅隔潭立故名
花石潭在泰和縣東北三十里日色映石燦爛如花
籰絲潭在吉水縣東三仙壇後相傳用絲千尺繫石投
之方及潭㡳中有龍禱雨即應縣西四十里石牛潭
相傳江水暴漲見石牛浮其上
三姑潭在永豐縣慵嶺之北方廣七丈水源自暗潭來
石鼓潭在永豐縣南一百六十里世傳内有石鼓擊之
則可致雨
紗帽潭在安福縣武功山其水從迎仙橋横流一石梘
懸注潭中潭口如紗帽也雲氣昏黑相傳有龍出沒
百花潭在安福縣西一百二十里盧蕭武功之間峰巒
秀拔雲嘗覆之花木滋盛歲旱可禱雨
虎潭在龍泉一都右溪中潭上山阜屹立如虎其水深
黑多産巨魚
神潭在萬安縣南五里惶恐灘上潭水清深觀魚輙見
兩岸種茶味香美百丈皂蛤潭在縣東三十里有風
雨雲雷四潭
忠義潭在永新縣城南抱陂渡元兵破城八姓勤王弗
克相率赴潭水死故名
石角潭在永新縣東十里明劉文安定之故居潭有異
石形如硃墨硯池
金馬潭在永寧縣金溪鄉俗傳仙人乘金馬過此
牛吼灘在泰和縣蜀江口其石最險昔有嫁女者渡此
溺死劉崧作蘭舟詞以悼之
黨灘在吉水縣泝流而上三十里距廬陵界黃洲之下
水勢奔急舟人識其險有小黨灘頭大黃洲尾之語
金灘在萬安縣北六十里一名灘頭中列三洲多沙磧
長礱灘在永新縣西礱山下與短礱灘黃花灘相接三
灘之險舟人涉此計篙而數其用力節度稍一失手
即漂沒不可復救大灘在縣東馬頰廟下江闊半里
許石隙可放舟者僅數尺巳下為大小木黃灘魚矢
灘畫角灘四灘相連亘三十餘里石勢險惡
石鬱瀧在龍泉縣二十五都水石險惡不可以舟其下
五十里為武陵瀧險尤甚
白鷺洲在府城東贑江中長五六里宋江文忠萬里建
白鷺書院其上徐俯詩金陵與廬陵俱有白鷺洲相
望萬里江中同二水流
琵琶洲在府城北真君山下劉公橋水繞之酷似琵琶
龍洲在泰和縣南一里有定光僧留讖云龍洲過縣前
泰和出狀元明水樂間陳循曾鶴齡宣德間縣典史
曹鼐成化間曾彦後先應讖縣東二里有金魚洲狀
如游魚讖云龍洲接金魚泰和出相儒縣西五十里
有神童洲宋慶元五年曾戟中童子科楊萬里立此
名
青湖洲在吉水縣南三百步其上舊有宿鷗亭
魚袋沙洲在龍泉縣儒學前長二十餘丈外窿中窪形
如金魚袋每秋沙涌則登科有人
五雲洲在萬安縣北贑江濱唐賈崇為虔州刺史赴闕
檥舟於此見五色雲起因名
臙脂池在府治後藥師寺前金錢池在府城南永和市
宋蘇軾黃庭堅遊清都觀戲擲金錢於池後池中開
花如金錢迥勝常葩
煉丹池在安福縣儒學前一名放生池相傳魏夫人煉
丹處至今無蛙聲
金牛泉在府城小東門外劉同升品泉記云金牛寺石
岸之下有清泉焉余與季房良辰月夕往往酌而飲
之又云春江初泛余覓畫舫檥寺下白鷺洲邊柳隂
相借客至飲以佳茗熟火旋汲可供韻人揮麈
國朝康熙丙午守道施閏章構取亭於上謂金牛泉疑
即水經注金井之譌因作記且為之銘
小三叠泉在青原山中釋墨歷有得瀑記李源泉在府
城廖仙源北塘有石牛自口噴出紺寒清澈
石礱瀑泉在吉水縣南二十里宋淳熙間建亭曰挂川
縣東北里許普德廟之左有靈泉歲時嘗涸相傳六
月二十四日為神生朝前三日水輙清冷溢出飲之
者可愈疾
清冷泉在吉水縣西北六十里鹿角峰北平地涌出高
七八寸大旱不涸匯於曲池俗名冷水塘漑田百餘
頃
五味泉在永豐縣西九峰嶺下俗傳張果老經此拄杖
泉出如珠具五味
石牛泉在安福縣南六十里又名九女窟相傳昔有九
女遊戲溺死於水太平寰宇記云大泉平田之中巨
石如牛巖石若削指此
湯泉在龍泉縣二十二都可熟羊豕相近又有温泉
東坡井在府城南相傳蘇軾自儋耳還遊清都觀至米
市街失足墮溝中笑曰此地好開井如其言果得甘
泉
義井一在府治西仁義坊宋相周必大鑿之以飲居民
一在府學後建州學正蕭彝翁死節於此因名
彭五經井在吉水縣西三十里相傳五代時有彭五經
者鑿此井闊二丈深倍之
仙井在永豐縣南醴泉院世傳楊仙師以杖拄地水涌
出如醴石井在縣南二十里深廣丈餘或云風雨晦
冥時見金鴨出沒其間
高家井在安福縣治東又名君子泉其水甘洌能愈疾
東閣井在萬安縣城北早則潮湧至午乃平
鄭溪井在永寧縣城西隅相傳呂仙從陳氏嫗覓湯嫗
從半里外取水烹茶酌之因言汲水維艱仙取隻碗
覆米於地囑其七日後開至期開視土陷泉湧闔城
飲之不竭
江西通志卷九
