欽定四庫全書
江西通志卷一百四十六
藝文(辭賦)
晉
歸去來辭(有序)陶潛
余家貧耕植不足以自給幼稚盈室缾無儲粟生生
所資未見其術親故多勸余為長史脫然有懷求之
靡途會有四方之事諸侯以惠愛為德家叔以余貧
苦遂見用於小邑於時風波未靜心憚遠役彭澤去
家百里公田之利足以為酒故便求之及少日眷然
有歸與之情何則質性自然非矯厲所得饑凍雖切
違已交病嘗從人事皆口腹自役於是悵然慷慨深
媿平生之志猶望一稔當斂裳宵逝尋程氏妹喪於
武昌情在駿奔自免去職仲秋至冬在官八十餘日
因事順心命篇曰歸去來兮乙巳歲十一月也
歸去來兮田園將蕪胡不歸既自以心為形役奚惆悵
而獨悲悟已往之不諫知來者之可追實迷途其未遠
覺今是而昨非舟遥遥以輕颺風飄飄而吹衣問征夫
以前路恨晨光之熹微乃瞻衡宇載欣載奔僮僕歡迎
稚子候門三徑就荒松菊猶存攜幼入室有酒盈罇引
壺觴以自酌盼庭柯以怡顔倚南窗以寄傲審容膝之
易安園日涉以成趣門雖設而常關策扶老以流憩時
矯首而遐觀雲無心以出岫鳥倦飛而知還景翳翳以
將入撫孤松而盤桓歸去來兮請息交以絶遊世與我
而相遺復駕言兮焉求悅親戚之情話樂琴書以消憂
農人告余以春及將有事乎西疇或命巾車或櫂孤舟
既窈窕以尋壑亦崎嶇而經邱木欣欣以向榮泉涓涓
而始流善萬物之得時感吾生之行休已矣乎寓形宇
内復幾時曷不委心任去留胡為乎遑遑兮欲何之富
貴非吾願帝鄉不可期懷良辰以孤往或植杖而耘耔
登東臯以舒嘯臨清流而賦詩聊乘化以歸盡樂夫天
命復奚疑
南北朝
元覽賦梁簡文帝
泝蛟川於匯澤㳂鵠塞於潯陽何蠡川之浩浩而匡岫
之蒼蒼其匡岫也盤紆崷崪嶾嶙鬱律峻極於天干霄
秀出岑嶔崎&KR2337;烏兔蔽虧㟏岈豁閜背原面野噴飛流
於天末鼓雷霆於巖下聳高館於雲中聯藂祠於星社
雕甍綺閣吁其可畏其欲落雲霧杳冥縈萬嶺而俱青
照曜山莊岧嶤石梁雁門餘帳隆安故牀鏡臨江而分
影爐銜光而共香若乃羽族徘徊察風應雷鴛鴦感夢
乾鵲知來露華挾䳄而肅侣銜環帶壟而合猜孔接影
而䬙颺□交頸而毰毸爾其彭蠡際天用長百川沸渭
渝漢瀲淡連延大則浩汗滉漾細則澆灌潺湲遇神飇
之沸爽彼所報之無愆且摶摇以九萬乍高飇而三千
唐
劒池賦(并序)李德裕
丙辰歲孟夏月余屆途豐城弭檝江渚問埋劒之地
則有池存焉感其至靈之物亦有淪棄非遇識者無
由振發雖人亡劒去而故事可悲因維舟俄頃以為
此賦云
天地神物龍泉太阿光耀時促沈埋日多往者紫氣衝
星時人莫識吳已亡而氣存寶乃隆於敵國既精感而
上達當龍變而不息未遭風雨之會尚假雷生之力豈
通塞之有時何顯晦之難測我不自振掘之而得雖潛
朽壤之中每受莓苔之蝕誠宜英主用之提攜指揮内
以靖諸侯外以服四夷為東序之祕寶備有國之光儀
一見留於邑長一獲佩於台司始謂伸於知已終乃屈
於不知既而長鳴玉匣躍入漣漪化鋒鍔兮奮迅煥晶
光兮陸離垂尾滄波斷鯨鯢之族矯首清漢讋江海之
祇昔時在獄今成廢池寶嘗棄於兹土人載懷而孔悲
況乎耶溪水涸赤堇山閉巧冶既歿作者曠世風胡已
遠壯武復逝斯物倘存知者誰氏惟人代兮去不留嗟
雙劒兮焉可求
望匡廬賦(并序)
滄湖口北望匡廬二山影入澄潭峰連清漢江水無
際煙景相鮮沿流而東若存世表因懷遠公陸先生
悵然成賦
春水湖平齊天景旭眇赴海之清瀾映干霄之翠嶽波
鱗爛而勢微帆雁引而相續輕煙冒於爐峰若香散於
空谷飛流灑於星灣疑虹飲於曾曲想遠公之平昔比
孟綽之不欲談精義於松間寄虚懷於巖足喜濯纓而
旋返悲負鼎而放逐恥隨屈賈之波不及宗雷之躅整
襟帶於瑶席望元師於林麓徒佩紫青之書未脫朱丹
之轂感明主之嘉惠荷天地之覆育既復扶陽之爵又
剖專城之竹被金組於薄躬昭皇明於荒服豹文忽變
蔚然以彧蟬緌更新倏然而脫雖澡身於滄浪終有愧
於玷辱念大福兮不再來歸東臯兮供黍粟
大孤山賦(并序)
余剖符淮司道出蠡澤屬江天清霽千里無波點大
孤於中流昇旭日於匡阜不因左官豈遂斯遊謝康
樂尤好山水嘗居此地竟闕詞賦其故何哉彼孤嶼
亂流非可儔匹因為小賦以寄友朋
川瀆巇道人心所惡必有穹石禦其横騖勢莫壯於灎
澦氣莫雄於砥柱惟大孤之角立掩二山而桀䜿高標
九派之衝以捍百川之注耽若虎視蚴如龍據靡摇巨
浪神明之所扶不倚羣山上元之所固必迤邐而何多
信嶷然而有數念前世之獨立知君子之難遇如介石
者袁楊制横流者李杜觀其側秀靈草旁挺奇樹寧憂
梓匠之斤豈有樵人之路想江妃之乍遊疑水仙之或
駐嗟瀛洲之方丈蓋髣髴如煙霧據神鼇而臲卼逐風
濤而沿泝未若根連坤軸終古而長存迹寄夜川負之
而不去雖愚叟之復生焉能移其咫步
豫章賦敬括
東南一方淮海維揚爰有喬木是名豫章根坎窞篲天
綱鬱四氣煥三光矗縮雲聳離披翼張一擢而其秀穎
發七年而其材莫當懿夫倚荆衡連楚越迴合湘沅之
浦芬敷吳會之闕點彭蠡而煙垂汩滄浪而吹發清輝
豔豔朝灑陽臺之雲翠影亭亭夕皓巫山之月爾其孤
幹直指交莖亂傾紺葉煙綠朱華日明掩蓂靈之光價
奪若木之芳榮卉不暇植蔓不及縈總此衆美疇之與
京其下則啼飛猱逐暴武突兀鹿麌爪牙鈎拏盤遊其
下蓋難勝數其上則陸鴻漸谷鸎遷孔翠曳曳鸞鵠翩
翩翼翳日聲聞天巢集其顛動盈百千嗟乎不菌不輪
有典有則其材也直空懷寶以自棄諒斧斤之未識日
者龍宫是構鵲鸛云修整山林之木應榱桷之求何獨
不見千金而留為媒紹也闕為出處也幽謂爾不任大
為賢而致尤今叢木之所忽吾亦為之心憂借如將趙
括於上軍秩長卿於下令良驥為鹽車所伏谷松為山
苗所映以曼倩而等侏儒尚俳優而輕雅正雖物情之
共爾固君子之攸病向若廓君之林池充君之苑囿膏
澤既沐鴻休亦覆門柳不可齊華庭梧不能獨秀已矣
夫用之則哲抑之則沈隨取捨之攸措何棟梁之所任
梓匠之瞻望靡及江潭之歲月空深誰當徙植天池畔
終冀成君桃李隂
雲液泉賦(道士)吳筠
坤元孕氣潛暢於泉冠五行之首為萬物之先爰有清
流出此山側處蒙險以難知猶井渫之不食我搜靈祕
載披載登見其地僻至潔源深有恒冱寒不為之縮炎
暑不為之增考室以飲樂在枕肱珍侔元玉之膏德並
雲華之液疾可蠲年可益引充狎玩唯意所適懸之則
皎潔壅之則澄碧晝浮光以悠揚夜含響而淅&KR0377;隂陽
為災水旱失節不雨炎夏暨於元月汪汪洪波久已竭
耿耿瀑布今已絶挫江湖之浩蕩況溪澗之微劣斯泉
秉彛毫纖無虧雖遠不霑惠而近有所滋彼崩湍於疇
昔豈不慙涓涓於此時夫醴泉無源而易涸丹溜乍見
而難挹曷若平以為鑒酌焉取給何似神山之瀵帝臺
之漿涌異域之表湛無人之鄉兹亦標奇於絶境眞可
謂靈而長也
宋
秋香亭賦(并序)范仲淹
提點屯田鉅鹿公就使居之北擇高而亭背孤巘面
横江植菊以為好命曰秋香亭呼賓醑酒以落之僕
賦而侑焉
鄭公之後兮宜其百禄使於南國兮鏗金粹玉倚大旆
於江干揭高亭於山麓江無煙而練迴山有嵐而屏矗
一朝賞心千里在目時則秋風起兮寥寥寒林脫兮蕭
蕭有翠皆歇無紅可彫獨有佳菊弗冶弗天采采亭際
可以卒歲畜金行之勁性賦土爰之甘味氣驕松筠香
滅蘭蕙露漙漙以見滋霜肅肅而敢避其芳其好胡然
不早歲寒後知殊小人之草黃中通理得君子之道飲
者忘醉而餌者忘老公曰時哉時哉我賓我來緩泛遲
歌如登春臺歌曰賦高亭兮盤桓美秋香而酡顔望飛
鴻兮冥冥愛白雲之閒閒又歌曰曾不知吾曹者將與
夫謝安不可盡歡而聿去乎東山又不知將與夫劉伶
不可復醒而蔑聞乎雷霆豈無可而無不可兮一逍遥
以皆寧
麻姑山賦李覯
巍乎高哉兹山之為異也吾不知夫幾百千里之廣但
見土老而石頑頂天而直上驗地勢之所極固亦東南
之藩障者乎路溪蟠鬱前後相失岡巒崒嵂左右馳突
鳴泉百雷躍下雲窟喬杉萬矛舞破煙骨靈奇怳惚變
見出沒匱耳目之觀聽曾不究夫萬一其間則有名天
之洞禮神之堂高臺層瑶吸日月之光繚垣築粉含芝
蘭之香偏門曲廊入迷其方斜軒亂窗或温而涼況乎
御龍膏之酒倚雲和之瑟一飲一石一醉千日安知億
萬人塵衣飛蚤蝨其或黯然而霧飄然而雨跬步之内
則矇無所覩夜長漫漫山空月寒鶴羣戲風舞羽珊珊
老猨抱子吟聲欲乾怪物參差松柯水湄或步或馳或
嘯而悲仙乎鬼乎千態萬狀而使人心疑别有澗石之
迤邐圜潭之無底是曰蛟龍之所止嬾而為旱怒而為
水嗟我力耕之民輟衣食之資而為禱祠之費巖岫冥
冥古無人行百獸饑死虎狼夜鳴是何假上眞之名而
神姦之所憑也悲夫以地之奇以物之靈而逋客之經
營全形養氣采术茹菁未嘗有笳簫之聲鸞鳳之迎謝
人品而淩太清者徒見山寒兮青青水秋兮泠泠雲路
咫尺而不能以升豈非仙可得而不可求道可悟而不
可學彼其叛稼穡之功遺室家之樂越天常而慕冥冥
宜乎白首於封竈之下幽死而無所託也
休亭賦(并序)黃庭堅
吾友蕭公餉濟父往有聲場屋間素不利於有司歸
教子弟以宦學而老於清江之上開田以為歲鑿池
灌園以為籩豆兒時藝木今憩其隂獨立無鄰自行
其意築亭高原以望玉笥諸山用其所以齋心服形
者名之曰休亭乞余言銘之將游居寢飯其下豫章
黃庭堅為作休亭賦
槃礴一軌萬物並馳西風木葉無有靜時懷蠧在心必
披其枝事時與黃間同機世智與太行同巇飲羽於市
門之下血刃於風波之上至於行盡而不休夫如是奚
其不喪故曰衆人休乎得所欲士休乎成名君子休乎
命聖人休乎物莫之嬰吾友濟父居今而好古不與不
取亦莫子敢侮將強學以見聖人而休乎萬物之祖曩
游於世也獻璞玉而取刖圖封侯而得黥驕色未鉏而
物駭機心先見而鷗驚撫四方者倦矣迺歸休於此亭
濯纓於峽水之上游晞髮於舞雩之喬木彼玉笥之𨼆
君子惠我以生芻一束是謂不蓍而筮從無龜而吉卜
江西道院賦(并序)
江西之俗士大夫多秀而文其細民險而健以終訟
為能由是玉石俱焚名曰珥筆之民雖有辯者不能
自解免也惟筠為州獨不嚚於訟故筠州太守號為
守江西道院然與南康廬陵宜春三郡並蒙惡聲元
祐八年武陵柳侯子儀守筠之明年也樂其俗之媺
使為政者不勤乃新燕居之堂榜曰江西道院以鼓
舞其國風且為高安之父老雪恥焉秋九月遣使來
告成於雙井永思堂於是為之賦
句吳之區維斗所直半入於楚終蝕於越有泰伯虞仲
季子之風故處士有巖穴之雍容有屈原宋玉枚皋之
筆故文章有江山之秀發吳越之君多好勇故其民樂
鬭而輕死江漢之俗多禨鬼故其民尊巫而淫祀雖郡
異而縣不同其大略不外是矣若乃高安之城豫章之
别雖風氣之未遠亦媺俗之可悅故柳侯下車解牛而
不割未嘗發硎初不折缺則喟然嘆曰江西道院名不
虛生爰作新堂合陳鼓笙有斐翰墨賓贊令丞作為詩
歌接民頌聲昔也憂民之憂今則樂民之樂懷僊伯之
蛻蟬有勿翦之喬木製劒池之菡萏以為裳釀丹井之
清泠以為酌醉而起舞父老持足恐使君之仙去而鰥
寡之長失職也吾聞風行於上而水波此天下之至文
仁形於心而民服此天下之善化豈可多為令而病民
慢自設險而病民詐耶九轉丹砂鑄鐵成金兩漢循吏
鑄頑成仁我簡靜則民肅我平易則民親今使高安之
農養生於桁楊之外珥筆教訟者傳問孝之章𠢐耳銷
吭者深春耕之耒賣私鬭之刀劔以為牛羞淫祠之樽
俎以養親雖承平百年雨露滲漉非二千石所以牧人
者乎雖然有一於此堂密有美樅而未聞處士之節岑
蔚有於菟而不見墨客之文豈其龜藏而自祕蠖屈而
不伸者耶公試酌樽中之渌謝山川之神為予問之
白山茶賦(并序)
姨母文城君作白山茶賦興寄高遠蓋以自況𩔖楚
人之橘頌感之作後白山茶賦
孔子曰歲寒然後知松栢之後彫也麗紫妖紅爭春而
取寵然後知白山茶之韻勝也此木産於臨川之崔嵬
是為麻源第三谷仙聖所廬金堂瓊榭故是花也稟金
天之正氣非木果之匹亞迺得骨於崑閬非乞靈於施
夏造物之手執丹青而無所用析薪之斤雖睥睨而幸
見赦高潔皓白清修閒暇裴回冰雪之晨偃蹇霜月之
夜彼細腰之子孫與莊生之物化方培戸以思温故無
得而陵跨蓋將與日月爭光何苦與洛陽爭價惟是當
時而見尊顯處於瑶臺玉墀之上是以閉藏而無悶淡
然於乾楓枯柳之下江北則上徐庾江南則數鮑謝蓋
不能刻畫嫦娥藩飾姑射諒無地以寄言故莫傳於膾
炙況乎見素抱朴難乎郢人故徐熙趙昌䑛筆和鉛而
不敢畫或謂山丹之皓質足以爭長而更霸知我如此
不幾乎罵雖瓊華明后土之祠白蓮秀遠公之社皆聲
名藉甚俗態不捨挾脂粉之氣而藴蘭麝與君周旋其
避三舍
白鹿洞賦(并序)朱熹
白鹿洞賦者洞主晦翁之所作也翁既復作書院洞
中又賦其事以示學者其詞曰
承后皇之嘉惠宅廬阜之南疆閔原田之告病惕農扈
之非良粤冬孟之既望夙余駕乎山之塘徑北原以東
騖陟李氏之崇岡(地名李家山)揆厥號之所繇得頽址於榛
荒曰昔山人之𨼆處至今永久而流芳(陳舜俞廬山記云唐李渤字濬
之與兄涉偕𨼆白鹿洞後為江州刺史乃即洞創臺榭環以流水雜植花木為一時之勝)自昇元之
有土始變塾而為庠儼衣冠與絃誦紛濟濟而洋洋(廬山
記又云南唐昇元中因洞建學館置田以給諸生學者大集乃以國子監九經李善道為洞主掌其教授江南
野史亦云當時謂之白鹿國庠)在叔季而且然矧休明之景運皇穆穆
以當天一軌文而來混念敦篤於化原乃搜剔乎遺遯
朌黃卷以置郵廣青衿之疑問樂菁莪之長育拔雋髦
而登進(謹按國朝會要太平興國二年知江州周述乞以九經賜白鹿
洞詔從其請仍驛送之六年以洞主明起為蔡州褒信主簿旌儒學榮鄉校也)迨繼照於咸平又增修而罔倦
(廬山記又云咸平五年敕重修又塑宣聖十哲之象)旋錫冕以華其歸琛亦肯堂
而詒孫(郭祥正書院記云祥符初直史館孫冕以疾辭於朝願得白鹿洞以歸老詔從之冕未及歸而
卒皇祐五年其子比部郎中琛即學之故址為屋榜曰書堂俾子弟居而學焉四方之士來者亦給其食)悵
茂草於熙寧尚兹今其奚論(廬山記熙寧中作已云鞠為茂草矣)天既啓
余以堂壇友又訂余以冊書(尋訪之初得樵者指告其處客楊方子直遂贊興作
之謀既而劉清之子澄亦裒集故實來寄)謂此前修之逸迹復關我聖之宏
模亦既震於余衷乃謀度而咨諏尹悉心以綱紀吏竭
蹷而奔趨士釋經而敦事工殫巧而獻圖曾日月之幾
何屹厦屋之渠渠(事具吕祖謙伯恭所作書院記)山蔥瓏而遶舍水汨
㶁而循除諒昔人之樂此羌異世而同符偉章甫之峨
峨抱遺經而來集豈顓眺聽之為娛實覬宫牆之可入
愧余修之不敏何子望之能給矧道體之無窮又豈一
言而可緝請姑誦其昔聞庶有開於時習曰明誠其兩
進抑敬義其偕立允萃摰之所懷謹巷顔之攸執彼青
紫之勢榮亦何心於俛拾亂曰澗水觸石鏘鳴璆兮山
木苯䔿枝相樛兮彼藏以修息且游兮德隆業茂聖澤
流兮往者弗及余心憂兮來者有繼我將焉求兮
豐水賦徐鹿卿
豫章古號句吳附庸自江北以徙建即南昌而分封漢
錫以富晉名曰豐梁暫畀撫隋復隸洪環囦洄洄鎮山
崈崈既燾社於爵列亦要銀於縣公起造物之休息産
人傑之沖融經學齊緩衣冠魯風仕少宦情俗與古同
操觚懷鉛莫備形容粤自丹陽啓土長睨中夏命干將
於吳産資越工於歐冶鑿泰騩以出鋌訹風胡而定價
發龍淵之新硎與太阿而更霸愕千仞之壁立浩萬折
之傾寫驚屑越於兕甲指蜚颺於駟駕火精潛閟於吉
土晉旅瑟縮而退舍武皇築宫以旌異章帝親題而賚
下何靈物之鏟跡淪古犴而不赦紫氣輪囷而貫斗寒
芒剡奕而爭夜孔章雪鍔於久蟄壯武服之而驚侘始
丙粲於北巖終耿光乎少華眷天寶之必復駴延平之
儵化凜沖氣之攸在非見驟而驚乍玩雙鐔之書贊豈
取次而假借迺若池山躍龍芙蓉浴日眞靈所棲厥惟
始豐新郛是營永徽僝功章水徑其北曲江滙其東帶
二水(豐水富水)之交流矜三洲之長雄洪瀾舞蛟巨隄眠虹
下千艘之粲白動檣牙之颭紅灌輸輻湊泉貨阜通若
夫晚渚無波夕景涵空聽煙外之鳴榔認鷗邊之短篷
彷彿笠澤依約吳淞晞濠上之游儵亞洞庭之橘宫竦
跂前聞侈觀後躅威鳳巢其高岑鸑雛啐於幽谷窖棲
神丹淵生金粟藥石鏤贊皇之賦寶室快涪翁之讀鼇
扉之文如在騎省之頌可續辭工長善詩妙羣玉頫墨
池以心敬㪺孝泉而貌肅鄉標長樂里揭長安洲既霧
龍社亦歌鸞精行達孝而錫封壽春羈忠而列仙追憲
表之清風誦少陵之大篇記河西之新幢哦出塞於左
賢嗣銀筦之遺響證豐碑之瑶鐫或居鄉而化行或啓
宇以旁延忠厚策勛於續敕信誼成德於同年徇一節
而尸祝壯九拜而極言偉三稱於郎宿赫再忤於師垣
詩矜豪於痛飲賦雄誇於會纏續硬語於溪堂晤賞音
於平川句折良史之奇學富尊經之篇或交臂於射鄉
或冠倫於黌省伸讜議於鬻鹺建遠圖於推茗欽孝著
於宰木慕廉稱於安定燹妖像之眩俗斥叢祠之干正
或垂車於五齡或用鉞於百乘裁效尤之絡繹子蠲除
之僥倖外夙著於模楷内兼優於文行扁華椽於補史
勗師說於西岡咏春還之清詩諷金影之名章議論欲
超於峨岷種藝或規乎壽張墮謫仙於樊樓精象數於
草堂書裒至孝之通神卒感仁言而弗忘睇黃虛之高
標想西陂之逸韻賦嚴瀨而軒渠誦贑灘而奮迅慨玉
樓之感歌弔竹坡之形影揭誠齋之墓表哦水心之篇
詠宜蠻覿德以心化淫澦收波而神聽或遵養於宋府
或厭直於儀曹指退軒之奎文問竹坡之詩豪或廉問
於兩驂或通夢於三刀莫不富水其清猴峰其高位不
滿才榮未副褒或默或言各惟所遭道有升降一人之
本薰然慈仁告新令尹雷裴顯晉張柳稱唐亦有朱馮
可以播揚詩稱水部律進奉常或振禀以同食或鞭石
而固防旴南稱陳臨汝表江返俗習以改紀樂半環而
祀王贊府景伯專媺有唐非無印曹上坡位楊亦有少
仙宋劉相望宛其風流膏沐華光巍巍寓公赫赫明府
於昭大興發揚溥詡魯無君子斯焉取斯
元
棲深賦(為王舉山作地名舉子岡)劉詵
六合之内八荒之壖匪臯匪涘不甸不㕓有岡伏興望
之芊緜蓋得名於吾黨而託之乎槐黃之一言於是過
者喟然而語曰此非姓溪以冉而名谷以𨼆者之盤旋
邪非科目之已遠而寄想像於千年者邪爰有有道築
居其巔問其所從來則蓋元祐之初元矣青山繚屋古
木横天籬援翳塗藤茨入椽内環洗墨之池外繞種秫
之田竹分徑造之所蔬滿日涉之園春林雨過花澗流
泉孤鶯自啼時鳥雜喧清風墮籜永日聞蟬焚香起坐
茶味入禪微涼蕭瑟林木自絃臨清賦詩脫葉如船天
寒酒熟梅花入檐峰雪成畫牆暾獻暄閱大化之迭序
甘窮居以為緣族四世而廡狹乃構寬於厥先折干雲
以為棟逝棲鳥而為櫋鳴機𨼆於内霤藏籍矗於西偏
文公題記韻士贊篇風月不待獻而彌勝江山不假飾
而增妍念百年之種樹終自庇於本根又歌聚之從起
待千載之雲聞豈飄風之晝語異茅雨之夜眠比𨼆橘
而非幻擬種桃而非仙於是先生欣然而笑曰深矣吾
之棲也可以驕元亮而傲玉川矣客有難之曰吾聞淺
深表裏所分山之深也在谷水之深也為淵今先生之
居介毫末於一馬寄圭粟於大千南非其中北匪其邊
而先生何所指以為深焉左眺高闉右接廣阡暍車望
其林翳饑袂想其炊煙而先生何所恃以為深焉窮搜
邃討談空說元問字填巷受經款門使昧者欲赴於其
燧辨者欲磨於其堅而先生何所匿以為深焉先生曰
夫泥於迹者常有所窮游於化者或有所全吾聞至人
入水不濡入火不爇會光塵於一隙混涇渭於同源故
卜於肆者庸知其非隠行於市者安知其非仙嵇康好
琴靈運遊山伯倫酒狂張旭草顛豈所託之或淺嘗不
離乎人間顧吾深之安在誠可指於目前彼山林之委
塊亦身外之附懸於是客莫能詰走若季咸望其棲而
不見渺山水之蒼然
三節堂賦危素
稽受氏于高堂兮奠偰輦之攸居際神元之興運兮肆
彊暴而攘除偉令子之俶儻兮從世皇以平吳匪徒勠
力于戰陳兮陳征討之訏謨信直道以迕時兮轉漕輓
于番禺屬羣盜之交熾兮集草間而嘯呼阨險隘以弄
兵兮値陸梁之兇渠矢赤心而奮鬭兮凜英烈而莫渝
俄勢窮以被執兮必臨難而捐軀慘海霧之隂翳兮嘂
山鬼而乘狐嗟良配之嫠居兮歷三紀而有餘撫青鏡
以含悲兮收涕泗于衣裾哀孤惸于幼稚兮念生我之
勞劬閔無父之何怙兮賴慈母之攜扶嬰疾疢以莫瘳
兮吾豈愛于肌膚刲股肉以和藥兮欣沉痼之獲蘇世
驚嘆乎忠義兮作人紀之良撫表三節以詠歌兮峙堂
構于東湖葆遺器以櫝藏兮矧緹襲乎詩書惟延祐之
后皇兮思蒐羅于文儒爰趾美于高科兮羌簪笏之滿
家推羽儀于天朝兮流四海之名譽匪顯庸之足夸兮
拯黎庶于泥塗雖余文之骫骳兮揭潛德以張鋪信天
道之孔昭兮式原本于厥初
明
崆峒雪樵賦(有序)宋濓
劉君宗弼家于贑之崆峒山陽學贍而文雄嘗擢進
士第入教成均出任浙江部使者之寄聲光已赫然
矣君乃退然弗居方以崆峒雪樵自號其殆顯幽一
致者歟非賢而有德者蓋弗能也君間請濓賦其事
雕蟲篆刻之學老且亡去黽俛操觚雖用賦體而比
物成義為多君之西還或歌于清泉白石間山靈聞
之未必不囅然一笑也其辭曰
伊崆峒之拔起兮鎮嶠南之靈區翠旓繽其蕩空兮播
灝氣之蕤綏章貢挾以北流兮盎土脈之滋腴穴遥通
于龍翕兮勢蟠亘于鬱孤信地維之奥宅兮為靈眞之
所都則有白鵝羽人黃唐丹士闢玉為房鑄金成黍仰
青帝以布帷撥赤霞而啓笥悼下土之坌濁凌剛風以
逕度惟彭城之仙子兮式爛柯之遺軌謂靈奕之可觀
兮意翩翩而遐舉裘翦鹿胎之花屨約芝田之蘂巾割
湘雲之枝鞶點彩鷮之尾傷胡麻之未飯愛白石之堪
煮踰洞眞之石扉借修月之寶斧期緱笙之下臨兮庶
綠文之可暏于時元冬屆朔氣交冰腹堅金莖高二鶴
夜語獨烏晝韜莽六花之聚白合溟涬于空寥幻九清
之祕景闢太素之神苞奪人目睛兮若流汞翻空而不
定一白無地兮如爛銀炫燿于霜臯瓊林玉樹疊穎聯
條柯頓亡于春綠蘤巧綴于晴梢乃陟瑶磴乃依冰樾
膚中寒而生鱗指屢僵而弗屈丁丁許許不遺餘力已
枯成采方長不折玉屑隨聲而輕墮霜莖倚雲而初積
束以九眞之赤藤附以千年之苓魄既消摇而咏歸忘
蕉鹿于今昔歌曰我采我樵兮太濛之野萬樹&KR0785;瓏兮
玉光照夜孰能相從兮與霓旌而俱下于是築石竈繙
金經養神火煉黃寧汞生水虎之窟鉛出火龍之扃液
承太乙之珠機運元華之精憑添抽之卦劵植鄞鄂之
丹城逮伐毛而洗髓致隂爍而陽凝種芝于瓊玉之山
折桂于廣寒之庭領衿佩于橋門集鵷鷺于王庭白簡
霜飛繡衣春明近一出而持斧使九夏之生冰迺乘風
而來歸兮將瀛洲之先登隔人間之風雨兮遽眞凡之
異程至若西隣之子沈酣羶葷屏龜香曙笙火花春瑶
階舞楚銀館歌秦黃塵迷南華之夢敝屣嗤東郭之貧
樂鍾鼎之遺豔厭煙霞之近醇尚父釣渭阿衡耕莘或
封齊于東海或致君于華勛齊出處于一塗肯變志于
屈伸世繽紛兮麗以新蠟代薪兮傷芳辰翻海水以為
霖兮曾莫濯夫游塵孰不化為胡燕兮依華榱之飛文
丹禽鳴夫空谷兮亦寥寥之一聞彈樵歌之逸響兮寄
綠綺于秋旻歌曰若有人兮在蘭厓止白虎為使陟崇
巇止皓毳迴飊敷天葩止虛白内朗絶纖瑕止仁斧義
戕龍鏘鳴止鵜膏匪施痂弗形止翦彼薪樗扶松柏止
養賢大鼎熟以烹止天下為公大道行止遡風屹立思
盈盈止
遊匡廬山賦胡儼
昔神禹之疏鑿兮奠山川于九區惟彭蠡之既瀦兮渺
巨浸而為湖爰有山而西峙兮儼穹窿而覆廬彼何人
之昆季兮初卜居而宅其陽詢遺老而求其故兮傳其
姓而曰匡余於是招五老于雲中兮參九眞而翺翔攬
香爐之紫煙兮濯飛瀑于石梁挽銀河于九天兮凌倒
影之蒼茫雙劍倚空而嵯峨兮凜肅肅之秋霜俯龍淵
于絶壁兮瀉碧澗之琅琅漱玉挺乎長松兮慨故址之
荒涼埽蘚斑而求古跡兮信德美其流芳倏淩風而遐
舉兮抵尋眞之舊觀逕松蘿而歷九奇兮覩雲屏之煥
爛天宇豁其澄鮮兮聳層巒于霄漢水簾三疊而下垂
兮儵瓊飛而珠散羌觸坎而轂轉兮懸素絲于天半迴
風搏而混結兮炯雪毬之洞貫邀謫仙于松巢兮扣東
林之禪扃倚三笑而長吟兮聽虎溪之泠泠升上方而
登天池兮跨絶頂之高寒靈籟發而凄清兮悚萬壑之
驚湍鳥吚嚶于幽谷兮猿悲嘯乎巑岏熊咆龍吟之不
可以留兮接空明之羽翰巨艦突而撐空兮何神化之
渺漫披蒙茸而陟虎豹兮仰石磴而高攀坐飛閣以延
攬兮付江山于一瞬紅葉忽其翩翻兮猶雨花之亂隕
訪竹林之古寺兮云隠顯之靡常流鐘磬于巖竇兮顧
杳靄兮何鄉俯盤盤之深谷兮綺繡錯而錦張過淵明
之栗里兮三逕沒而已荒挹高風于千載兮攀逸駕于
羲皇余思夫古人而不得見兮撫孤松而徬徨望白雲
之悠悠兮覽紫霄之蒼翠迎鸞鶴于空中兮驂羣仙之
環珮臨墨池以揮灑兮希右軍于絶代酌鸞溪之一滴
兮亦何有乎滯礙道簡寂以遨遊兮仍羽人于丹邱陸
子肅余于石壇兮耿星河之欲流余既縱夫元覽兮羌
回車以復路度松關之迢迢兮問棲賢之故處乃少室
之山人兮甘嘉遯而來居抑後賢之仰止兮藏簡冊之
奥區振吾袂于高岡兮挾天風于兩腋鹿呦呦而思苓
兮闢紫陽之遺跡洞㟏岈而𨼆約兮山幽幽而無人葛
漫漫于樛木兮石磊磊乎澗濱堂構餘乎瓦礫兮蛩愁
吟而饑鼯呻余既感此而惆悵兮除積翳于荒榛采蘋
蘩于沼沚兮就堂階而薦觴退即乎風泉雲壑兮聊詠
歌而徜徉衆既告予以欲暮兮還余駕乎東騖蟬嘒嘒
而寒鳴兮草凄凄其夕露松隂隂而月朧朧兮渺蒼蒼
之煙霧亂曰汩吾遊兮北征水茫茫兮山青稅吾駕兮
匡廬訪古蹟兮窮奥區山之人兮潔修跨黃犢兮夷猶
灑清風兮六合凜冰玉兮高秋歸來兮歸來求仙人兮
林邱
玉笥山賦金幼孜
鼇宫散兮彩雲鯨海飛兮黃塵銅山眇兮寂寞玉峰美
兮嶙峋占西江之上郡表南紀之孤青攬神秀於磅礴
通仙靈於杳冥割晨昏而軼雲雨薄光景而生風霆登
之者若廣寒百萬戸之玉㝢望之者恍巫山十二峰之
翠屏予嘗攀蘿絶澗繫馬西風斷蒼崖之秋骨舒一笑
於奇逢攀危巢於棲鶻附垂翅於冥鴻發孤嘯於巖端
振萬籟於笙鏞但覩夫華蓋倚天芙蓉削玉清霜利鍔
劍插秋寒初月修眉黛横空綠其瑰瑋萬狀而東連者
非臨川諸山列於前者乎重灘來遠千里如瀉煙消雨
浹隠若垂虹雪立風濤疾如走馬行祠候龍女之暮歸
别路泣驪駒之曉駕其蜿蜒百折而南委者非章貢之
經流繞其下者乎西連石霜百丈之奇北挹閤皂寶金
之秀或寬而坡陀或卑而培塿莫不瞻仰乎後先羅列
乎左右則諸山聳處之尊眞足以配南山不崩之壽也
方將臨飛梁淩絶頂窮元微入溟涬抽石室之藏書校
黃庭之内經俄遇鴻蒙先生虛無誕叟身珮蒼精手捫
落斗或處靜而守嘿或談空而說有相與吐羅秀之奇
胸騁懸河之辯口候紫氣於青牛歎浮雲於蒼狗誕叟
起揖於先生曰子亦通元者也獨不聞清江玉笥之山
乎夫洞之天者三十有六而法樂固為第一福之地者
七十有二而郁木固為無匹蓋天作而地藏宜鬼沒而
神出今子以憑虛弔古之才拔俗出塵之質不遊於元
都千樹之時而訪於昆明劫灰之日何其異哉僕固鄙
人請告山川風物之美宫室羽儀之麗悉耳目之所及
庶幾發吾子之蒙而袪吾子之蔽也在昔此山卓卓太
古究其根盤罔知幾許錫以太白雲臺之名雜以羣玉
秦望之所崟岑岪鬱岒嶸險阻嵸&KR4119;㠎岋㟏岈岣嶁蟠
者如龍踞者如虎方者如屏圓者如筥斷者如臼續者
如組高者如立下者如俯呀者如吞突者如吐平者如
削起者如舞向者如鬭回者如顧千奇萬狀不可遽數
其上則小山叢桂漆園大椿松檜栝柏椅桐栗榛大餘
連抱深踞重坤夸條幡纚布葉鋪棻昂霄聳壑霧合雲
屯白日而蛟虬動微風而笙吹繁禽則出穴雛鵷銜書
神雀黃鵠白鷴金雞元鶴旋日駕鵝鴰鶬鳷鵲呈其吐
綬名之搗藥雲彩星馳風毛雪落或翔而集或俛而啄
是皆踰岷越嶂離瀛度弱不遠伊邇於焉兹托其下則
玉芝葳蕤瑶草緣縟葭若麝香荃蘭甘菊芎藭鶴化金
鈴櫻粟抗紫莖揚清馥耀羣芳駭衆目被幽崖施中谷
灼灼猗猗青青郁郁獸則馴虎飛猱麝香麀鹿或獻果
而攀蘿或賣杏而收穀或食乎野苹或眠乎石竹餘則
五色之毛千里之足茂先亦不能知爾雅所不及錄若
不肥大蕃息絡繹馳逐以寢以吪不瘰不瘯水則三溪
八池七潭六源丹砂之井玉醴之泉服之可以永壽飲
之可以成仙潏潏滈滈澄澄涓涓光涵曉鏡聲彈夜絃
練横㼨瀉枝分蔓延灑而為雨積而為淵溉田百頃衣
食之源然後觸穹石赴奔川東滙彭蠡同歸海門其中
則蛟龍龜貝鰋鯉鱅鰱比目之魼縮項之鯿沙蛤海蚌
明珠出焉亦有羣飛屬玉並浴文鴛雙鳧乘雁鳴翠舞
鵾蒼鱗繡羽舉一漏千莫不集於淺瀨浮於清漣唼嚼
乎菰蒲菁藻棲息乎菱芡藕蓮建宫室則度其隰原拔
斯柞棫爰命工垂乃程匠石巧者獻能勇者效力千夫
雲從萬斧雷擊鑿石而龍門空斬木而虎穴赤發嶺表
之瑰材集江南之佳植倏鬼設而神運不一朝而山積
於是寶圖呈於坤靈玉梁降乎天寵倣配極之元都列
飛霞之畫棟翬翼㝢而欲飛螭負楹而不動華榱引明
月於璇題藻梲綴浮雲於朱栱露闕角之蒼龍啄檐牙
之丹鳳表以承天大秀之崇侈以天德乘光之竦參錯
乎萬像之鱗次彷彿乎九重之星拱觀其重觀疊樓右
坪左墄飛甍驚海色之摇紅鉛砌鏤琅玕之連白窗綺
疏而結錢帶金釭而銜璧聚天上之星辰隔人間之風
月周河漢之昭回順隂陽而闔闢宜上帝之高居近天
顔之咫尺至若黃道雨晴瑶階塵輭翠蕤下元武之旌
魚鑰起寥陽之殿羽衣翻仙子之霓裳雉尾擁宫人之
彩扇耀孤鶴於金莖鳴八鸞於翠輦魚龍舞九奏於鈞
天鵷鷺肅羣眞於旒冕濟濟乎山澤之癯昂昂乎珪璋
之彦降笙鶴於緱山來舄鳧於葉縣無非講道德於元
文咒長生之祕典元霜杵月臼帶香殘丹氣成虹爐存
火煉進麐脯之新奇集龍根之宛轉冰桃鬭瓜棗之筵
銀瓮錫葡萄之讌又何必慕弱水之二神比塵世之所
常羨也鍾其精英發為人傑其方平重厚故為人也沉
毅而富才峭直孤高故為人也磊落而多節遠而九仙
曄爾之名近則八祖森乎其列故孔梅沈謝之羣流歷
秦漢唐宋而恒赫訪遺跡則魏氏之瑶臺何君之石竅
臺聳東華赤谷之奇谷隠彤霞丹陽之奥箱峰蔓草之
似袍墨沼寒藤之學藥劉通慕仙籙於徒聞夏禹惜神
樏之未造涪翁僅吟於彷彿叔夜敢侔於醉倒逮及累
朝舉由其道銀鈎賜金榜之鏤題寶篆降御爐於恩詔
信為古今之名山非遯世延年者莫能到也言未卒先
生乃欣然而笑曰子誠知管晏之齊人識昭襄之秦客
但誇夫山川之為美而不知河山之帶礪也覩宫室之
為盛而不知兩都之舊制也羨木石鳥獸之同羣而不
知斯人之為貴也慕辟穀延年之可尚而不知所惡有
甚於死也夫達人之大觀曾何足以芥蔕雖殺身以成
仁眞不亡而日在且夫大人物我本同槖籥聚則成形
散歸寥廓高為星辰低為河嶽故箕尾墜而傅說亡尼
山禱而聖人作二伯生而崧嶽降其神靈三蘇出而眉
山為之蕭索相業應乎旁求王迹寓乎筆削為藩翰於
西周著文章於東洛是皆為海内之安危兼天下之憂
樂豈效乎沒世無聞但忘情於邱壑且子不聞蓬萊方
壺遠則遠矣而樓船之藥未返滈池之璧已遺莖臺井
榦高則高矣而茂陵之石馬無聲柏梁之金人有烈是
二君者今安在哉今欲與子窺九嶷登太行上會稽探
禹穴泝崑崙觀澥渤追太史之奇蹤繼前人之遺烈挽
壯士之天河洗中原之戰血然後對禮樂於丹墀進輿
圖於金闕則下視玉笥之山者曾何足比於一髮也哉
誕叟聞斯言也狼顧鼠拱莫知所措夕陽兮在山碧雲
兮欲暮余乃拾銅雀於殘煙分玉蟾於墜露倚桂樹之
秋香遂登高而作賦
三谷賦(并序)何喬新
麻源三谷之勝為吾旴江山水甲今司勛員外郎左
君時翊之先廬在焉時翊嘗為予道其泉石幽雅之
趣巖壑瑰詭之觀予欣然欲遊而未能乃想像而賦
之每一展翫庶幾乎少文之臥遊矣
出城闉以遐覽兮爰陟峻而捫幽度駝嶺之&KR2187;谺兮訪
仙臺乎山之陬銅陵岌嶪而凝黛兮紅泉汩㶁其鳴璆
琪花瑶草紛不知其名兮桂樹鬱其相繆予乃淩犖确
厲清泠窺石門之窈窕躡雲蓋之崢嶸石梁龍矯兮臥
波仙觀翬飛兮淩空吸紫霞兮石閣招白雲兮羅峰步
予馬于靈豐兮悵宿莽之離離訪繙經之遺臺兮蒼煙
慘其增凄若乃崇岡&KR0886;崒疊穎巑岏丹光夜爍土花春
殷非子期仙隠之所存乎寒燐宵飛山精暮泣折戟沉
沙戰血凝碧非危郎駐兵之故柵乎山川宛其如昨嗟
昔人其安在攀古柏之虬枝兮增子心之永慨謂仙人
之不死兮吾不得而見之謂英雄之不朽兮亦澌盡而
無遺招黃鶴而訊之兮鶴翩翩其高翥尋斷碑于荒榛
兮蝸涎苔花閟而不可覩重予懷之耿耿兮撫幽篁而
延竚迴飇冷兮欲秋斜月澹兮將夕駕予輈以復路兮
聊容與乎田北騁子目以流觀兮見夏屋之渠渠萬瓦
鱗鱗以波偃兮曰美人之故廬綠樹藹其承宇兮清泉
琤其循除詠先生之遺風兮有左琴而右書愛兹境之
幽勝兮恍王官於綠野欲誅茅以葺廬兮敢云信美非
吾土何所獨無芳草兮羌睠睠而懷兹念美人之好修
兮苟去此其從誰儻解印以南旋兮將稅駕乎旴之湄
從美人以徜徉兮終歲晏以為期
匡山館賦(有序)湯顯祖
友人胡孟弢本豫章之才子慕匡仙之舊廬結架山
顔逶迤雲貌每聚遠公之笑自號栗里之人白雪恒
操元風再暢余嘉其志包宇宙為賦所居
美澤國之洪州奠江陽之名嶽柱北斗以崔巍鎮南條
之廣邈爾其日月影射煙波沃漾積霧沈峰横雲矯嶂
碎瀑珠寒香爐翠颺竹影之金書自然樹杪之鐵船無
恙物死強梁人生弱喪空迷閱水之中不住靈山之上
如何孟弢先我遊遨眉顔如畫意氣眞豪河山不礙風
雲自高書盈唐述賦滿邊橑鵜峰比峭鵠岸雙遥發匡
君之寶牒覓吳嶝之金膏見白龍之時起聽元豹之潛
號搏空屏而曉灎寫石鏡于寒臯升降神阡吐納靈川
林冥冥兮欲雨人飄飄兮似仙仙家兮遊衍層隂兮疊
巘覽神邱而弗居孰人寰其更選借禪林之一邱構丹
房於九轉逗驂鸞於石梁尋飛鵝與敝艑天門之松側
生華嶠之蓮半捲況復巖流自清藥樹恒榮留半空之
霜雪隔浮世之隂晴長風夜作則萬流俱響棲鼯晨嘯
則百嶺齊應朝饑則平湖上果暝暗則獮山佛燈允可
以頓眞人之響策儷神區之赤城乃有辯才大士元德
先生遡靈襟之滌覽泛馨香而解縈妙喜對揚之地高
眞元憩之楹振林木以長嘯憶蓮花之舊盟出淺見而
遊戲捫重元而迅征方遺蛻乎生品又何流鶩於塵情
國朝
東湖漁者賦(有序)徐世溥
家世江上别業榆溪在邑之廬又臨東湖日侣漁者
習而為賦綴叙所見至于笭箵&KR2000;籪之制筒矢舟車
之事槩不錄焉
古有漁者厥號庖羲世傳其術潛者出之大江湯湯長
網横絶忽然碧山箜篌嗚咽杳窱曲溪有立垂綸彼何
為者獨寐寤言我觀東湖潛有多魚人隨鷗泛宅與桴
俱朱樓華館環其旁長梁飛虹飲其中滙五溪而璋合
連别澤而珠從若夫堅冰始泮條風正歸榆將學眼柳
未成眉蟻浮柏臘獺祭蘋暉驅葉艇以孤進逐葭鷁而
飜飛爾其龍分蓮候蟬翳槐隂紋吹曉綠沫漲昏霒雲
遮黛鬛日射朱鱗乍攜罥以求羨渺黝黝而漸沉及夫
柯消露渚潦退霜汀薄寒籬落殘暑橋亭馳如脫箭泳
似聞琴爰溯洄於中沚或疊進而斜征于斯時也則有
烏啼岸曙鶴唳川明振網成雨摇罾飛星傴隨竿僂仰
與罛興又或夕陽依堞殘霞半樓羣笱背日衆舫截流
水歌無曲寒嘯動秋爾迺雨舸暝踏煙蓑晚披林燈欲
舉浦氣纔霏霧中聞語知是雙麗若乃四野無人千廬
月白躍亂金光遊迷咫尺淵亭亭以漾影波渺渺而同
色筏無乾迴筥不虚擲至于凍雲結蕊野白黏天風侵
面苦鳥靜人潛猶復頂青拒雪負黑當緜念室處之淒
澹恐斟酌之或愆其漁翁也侷脊齫齒素鬢蕭條晨無
盥櫛醉發謳謠夜指犂角秋歎楓蓼其漁父也俠渡子
胥暇詰三閭于今遺族戶向東湖落日亂棹依葦傾壺
擊鮮趨市贏金媚孥其漁子也稚語川中閒嬉碧汜俯
仰微艱縱送獨美母呼以餐兄來相倚得魚固歡鰕亦
可喜諒庖羲之古民其忘機亦如此
滕王閣賦陳維崧
自昔沁水餘公主之園清漳有王孫之第藍田稱廢將
之家青門實故侯之地家居小巷人傳丞相之賓田近
南山客言太后之弟或北接銅街或南通金市況夫長
樂貴胄東阿幼王苑齊博望系自平陽出龍樓而婉娩
開朱邸以徜徉梁孝則廣通賓客蕭繹則雅善文章淮
南則山名桂樹楚國則臺號高唐頃之則秦宫草綠魏
殿烟黃雖有子晉吹笙之館陳思挾瑟之場上黃侯之
離臺别囿竟陵王之玉柱金觴亦復銷沈歇絶彷彿傍
徨笙歌散兮風月盡亭榭虚兮羅綺傷沈初明之才情
上通天而下泣陸壬衡之意氣弔銅雀而霑裳是知世
何人之不促人何世之能長徒賦哀於景福祗寄慨於
靈光而已矣原夫滕王閣者地接衡廬天分吳楚漢灌
嬰洗馬之城晉殷羨投書之渚南昌乃三江之咽喉洪
都亦五湖之門戸名藩既竹木為園愛子復芙蓉為府
徐劉應教依稀江上之簾櫳潘左陪軒隠約樓頭之簫
鼓然而千年觀閣百代江山戴媯大去鄫子無還哀美
人兮淚盡怨公子兮衣單念繁華兮何極悲花月兮難
言沿夫明季之將衰也飛燕長安李花河北江陵之文
武道消洛下之衣冠運息干重白馬之軍萬騎黑山之
賊倚弓於鸚鵡忩前繫馬於鳳凰樓側空餘玉樹之悲
猶見金人之泣繄結綺與臨春奚兹閣之如昔無何而
金甌永奠玉燭初調吳明徹則投身周境庾子山則辭
跡梁朝韓擒虎折衝軍壘温子昇出入宫僚斥堠少烽
烟之警士女多清晏之謠妙選重臣用綏江服庾征西
以重望特鎮武昌郄太傅以名賢坐備姑孰領軍則秩
擬儀同假節則位崇左僕蓋我蔡公實以御史大夫出
領豫章為一時名節度使焉時則四境無虞一軍多暇
陶侃之姿制慷慨羊祜之標期儒雅溯疇曩而神傷顧
景物而心寫撫靈搆於前人嗣神功於來者眷斯閣以
徘徊獨藴情而瀟洒爰乃召輪般徵楩柟不煩將作之
匠寧費水衡之錢結驚鸞之窈窕窮舞鳳之㛹娟儼雕
甍之宛爾恍繡闥之依然伊左縈而右拂羌前紆而後
旋爰乃朱樓緜亘綺疏葱蒨曲房窅䆗高臺婉轉鑿桂
榭之玲瓏撰華簷之繾綣勢未整而欲斜狀將翔而又
變丹青圖畫有若神仙飾之翠羽錯以金鈿鴛鴦起於
梁上玫瑰生於棟間斜通闤闠遥接平原俗類數錢之
市地疑種玉之田田竇之居縹緲金張之宅蟬聯則見
夫紅籹美女青驄少年商民輻輳錢貝喧闐吚吚畫角
之聲江城夜市歷歷紗窗之下秋水晴川一騎琵琶彈
來檻外萬家燈火照去闌前於是闔府參佐之徒蟬翼
翩翻丹輪的爍輕俊則庾氏肩吾雕華則劉家孝綽飛
羽觴而凌亂盼長空而横薄陪公讌於中天極勝遊於
高閣維玉管與金簫遂臨風而競作則有澄波噴欱洪
濤渺茫江名彭蠡湖曰鄱陽賈客黃龍之舳估師朱雀
之航蕩子以明珠作檝倡家以白玉為檣西風起兮鳧
雁飛烟波冷兮菱芡長垂畫簾於江上擊大鼓於中塘
又若南浦層巒西山崇嶺香爐幽邃以逶迤石鏡礧砢
而溟涬洪崖虧蔽夫金梯匡廬隠現夫丹井朝暉無自
匿之鮮元夜有長舒之景猿言巖畔之寒狖訝山間之
冷華榱與碧嶂俱懸綺戸與翠微相映爰乃四開朱牖
盡啓羅幬玉顔既醉銀箏未收幕府筵終臨高臺而懷
古元戎晝靜列巨艦而悲秋思夫帝子旌旗兮風流相
賞江山文藻兮賓朋俯仰金棗長埋兮銀蠶猶朗朱門
寂寞兮綠池惆悵惟物華之如故兮悼斯人之一往悲
舞館與歌樓兮但長天之明爽思夫閻公棨戟兮都督
簪纓子安詞賦兮文章縱横將軍愛士兮年少能文藝
林勝事兮末座知名彼星移而物換兮見水綠而山青
悵賢王之臺榭兮想詞客之生平於斯時也悲不自勝
泣將何及王長史之登山悵晀極多衞叔寶之渡江蒼
茫交集矧復羈人顦顇塞客參差何年泣别幾度相思
攀桃李兮三千里贈蘼蕪兮十二時目斷擣衣之信魂
消織錦之詞又或王粲從軍徐陵負羽官道致餞東門
出祖參軍之供帳傾城都護之刀環極浦别蛾眉兮在
二八望龍額兮在三五更或妾家燕趙君住河汾君憐
紅粉妾念羅裙製豔曲兮未敢忘懷異香兮不忍熏抱
衾裯兮獨宿冀砧杵兮相聞正復登高望遠覩物懷人
倚危闌而躑躅臨複閣而逡巡公乃凭檻而歌振衣而
顧對景兮移情俯今兮弔古授簡鄒枚使為之賦賦曰
飛觀鬱嵯峨平臺捫蔦蘿罘罳還却月屈戍正横波金
尊應對酒玉貌恰當歌絶殊三閣外秋雨剪輕羅又曰
千秋聞此閣形勝據名邦檻下芙蕖並樓頭蛺蝶雙王
侯不可見花月為誰長朱闌七十二面面落空江僕本
恨人遭逄苦辛潘岳騎省之年尚餘一歲陸厥凋零之
日已過三齡未躬逄夫燕會徒馳想夫風雲王門養炬
抽筆於茂弘之座謝家覽舉揮毫於安石之庭遂乃終
起而為之亂曰滕王閣兮江之汜作巨鎮兮奠方軌邦
之人兮康且喜風俗醇兮政事美公之德兮在南紀長
無極兮永終祀
匡廬山賦湯倓
有客壯遊五嶽詫於敷淺主人曰五嶽崚嶒竦插無垠
倚天浴日拔地干雲積封禪之銘刻露巨靈之形神並
三公以位置亘四海而渺隣下俯廬峰之秀削僅表江
右之嶙峋既殊錫號未邁等倫烏能屹兩間以作鎮激
八風而轉輪敷淺主人曰上古之時封域未廣已而州
以九名由是嶽以五享若夫遍舉名山廣搜仙厰崑崙
曳星宿而分源峨嵋挾霜雪而披氅雁蕩難飛天台莫
上貫紫霓以逶遲坼元氣以蕩漾豈可以耳目所未周
而狹小乎俯仰今者提封百萬蜿蝘扶輿雖十洲之浩
淼三島之虚無峙於庭戸闢其逕塗況匡廬瓌瑋南國
名區詎遜美於五嶽而擅異於一隅相彼岡巒從空峭
拔衡嶽鬱其綢繆白藤助其發越帶岷川以瀠洄臨斗
牛而高揭森秀二千丈有奇周遭五百里猶越南涵星
渚北枕九江西走大陸東挾彭郎吳城之市蝟集湖口
之楫鳧翔峰翹然四出谷呀然畢張其隂石枯土燥其
陽草秀木香聆仙樂於咫尺頓靈岫於中央爾乃吐白
氣鼓紅爐凝胚渾結雲腴挺萬仞於地脈耀九壘於天
衢綠淵倒黛紫氣成盂纓絡風歸而縹緲笙簧巖響而
吹嘘仗雙虹而横跨獻萬象以平鋪倚天王之保障委
仙蛻之舊廬嶂分吳號山冒匡呼老聃常憩子孝夙居
天地緜緜而相合星斗燦燦而若輸雪浪砰轟雲濤險
峻吸彭蠡之渙汗呷珠溪之漉滲帆破江而山移月臨
流而峰印掠大姑之煙鬟撞石鐘而川釁江祖委蛇天
吳奮迅灌輸三笑之林洸瀁二仙之燈露水怪於山隅
坐江豚於小徑若夫山頂一湖吞吐朝曦浪浸扶桑之
杪波飜若木之枝白雁飛來唼聲碧漢赤鱗遊去繪影
天池滃鬱則歸雲蘸水惝怳則織女漚絲仙舟猶在楄
木誰貽摇之風雨夕至取之鬼神夜啼玉龍拽其三疊
水簾迸其餘派釀雲漿而瀉梁搗瓊汁而爭隘銀漢怒
翻鵝毛旋掛色潤厜㕒音騰泙湃疑吳門之疋練勝雍
州之長鎩陸羽遇之而品題康王得之而愉快左右潨
射屈曲飛灑洗耳何之濯纓斯屆爾其巖壑之險實為
崱屴之雄蒼崖側席朱闕迎風含突奥排芙蓉停眞宰
出鴻濛本一拳以開擴分五老以穹窿撼天關而有問
躡巨鼇而當中嶤嶤寥寥不相拱揖峨峨嶫嶫共顯神
通兹山之頂衆壑之宗餘則錫名錦繡肖形雞公鶴鳴
下呼塵世蓮葉上捧天宫或香爐靉靆或圭璧玲瓏或
靈龜曳尾或獅子摇騣或峰頭擲筆花開穎兔或石中
懸鏡雨集蟠龍駕鐵船於滄海繫繡毬於丹楓轉金輪
於鹿苑禮鐵墖於蠶叢震石耳以潺湲上紫霄而朦朧
至於石鴻留象外之微寶樹控瀛寰之馭聖燈則照耀
迷途石門則蘢蔥野霧雙闕幽深林峰暴露漢武嵩呼
秦皇輦駐陽烏迴翼於高標羲和頓駕於天路交劍戟
以森羅䜿槎牙而布濩斯衆峰之駊騀而大勢之類聚
也若乃寒雲欲濕金氣都清石梁窈窕臺閣崢嶸水晶
宫啓閬苑樓平吳猛躡虹而渡澗老人酌醴而傾觥俯
玉堂則肩聳傍琪樹則身輕爰有上宫高翔天際露冠
其巔霞烘其髻將摩蕩乎彼蒼通呼吸於上帝其中宫
也址逶迤而蟠踞境超忽而迷離員峰陿窄石室坦夷
隂霾繚松而佶屈瑞靄觸石而紛披其下宫也偪近鮫
人暗通泉府芝亭亭而紫蓋畝勻勻而綠稊仙童縹緲
異草葳蕤劚雲根以出黃芽採金液以鍊玉肌望之若
近即之已非其巖則新蘿發其虬枝佛手展其金臂黃
石出袖裏之符大雨洗屋頭之穢地裂天開鵬飛日閉
竇欲絶而未崩煙將塞而忽霽其洞則劉越手傳衣鉢
孫眞火燎鬚眉錦風大王稱霸白雲神女偏攜蓮圖其
貌花表其姿蛇行屈折螺穴依稀勾引蓬萊之室深藏
貳負之尸其崖谷則銅馬崔嵬尚留莽物青牛躑躅獨
授賢經蒼虎嘯於松根麻姑駕其雲軿膠葛而晝日黯
颼飀而古雪零勢横潰以偃蹇狀奥祕以杳冥晴則峰
照湖光山明水底長山泱漭而垂天重岫繽紛而撤壘
東寺霜清虎溪月美文殊夜露神光潄玉朝流聖水掃
石臼之藥苗掇員嶠之松子雨則萬山皆晦羣籟都紓
墮空中之飛狖翻水内之潛魚玉虹吼浪駝馬奔芻飜
經臺畔熒光而笑開電口歸來館側霹靂而怒碾雷車
沈牛西澗寂寂饑烏三峽嗚嗚寒則霰集多峰雪凝滿
屋望瑶井之熒熒指瓊林之矗矗凍瀑布而睡穏雙龍
封蛇岡而光迷白鹿歇馬屯邅跨驢局促讀李氏之藏
書哂昭明之無目醉石深隠銀堆雲屏煥生玉燭暑則
祥飇徐送爽氣西來鮮鮮白日隠隠晴雷謝氏山居松
風灑其頂劉軻書屋皓月照其杯遊虚白之館登四望
之臺乘涼栗里濯足清池昇天階而丰神瀟灑坐錦澗
而形影參差迺有宫神却懼欒巴杏樹猶傳董奉吕子
騎雲黎仙煮汞食白李於天厨留木瓜於石孔垂紫元
之琳瑯軒靈霍之斗拱蓮社突其高蹤禪臺顯其遺壟
釋道之地皆蜜脾仙佛之宫成地湧其山之支分者則
有天花寶鬘螺子空青丫髻遷延微笑烏稍拳曲呈形
撫烏石之黑漆坐李家之花茵將騰驤而遠逝乍騫翥
而偶停接嶺蜂腰太細過脈鶴膝如鱗其水之散見者
出冰壺於露壑搴芳蘭於洲渚想潭内之伏龍觀石上
之跪虎射日則白蓮墜雪沍寒則湯泉沸釡觀音瀉其
軍持女兒操其機杼飲牛扣角興歌卓錫飛流釀乳石
門汲神泉之瑩馬尾拂鸞坡之浦泉擅聰明池分雙數
百道濞然飛霜萬竅泓然出土因風則縐綠紋得石則
鳴戰鼓時涓流而悠揚倏結絡而迴舞橋跨弓弦花明
水滸斯眞開神宫於濁世毓大氣於明湖千途翠發九
曲琴疎曜七重之雲仞羅三嶺之帝都懷石髓藴金樞
噓大蜃躍騶虞吐珠光而照紺髮俯鷹盤而覷微軀隂
風振則萬類號晨鼯吟則百嶺呼澄玉淵之㶑灔濬金
井之泥淤扃鑰豫章之野嶒&KR1478;閩粤之墟若乃低枝拂
潭修柯戛漢青雀白猿所棲蒼龍元鳥所竄此不可以
縷陳烏能以臆斷哉客逡巡而起曰匡廬之勝可甲天
下聞子言而卧遊擬他年而命駕敷淺主人曰天剷神
都星分紺宇盡供殿寺之場半集緇黃之侣勝地有聞
名教罕補誰若此中詩書禮樂之壇仁義道德之府出
孝入弟之鄉養性怡情之土竹木蔭其道岸魚鳥洩其
天機蓋自文公之出守啓洞門而提撕溯聖澤於洙泗
接薪傳於濓溪陸子講君子之喻義胡氏承婺學之精
微濬天根月窟析牛毛繭絲歷歷多賢繼起彰彰希聖
弘基若夫凝之高蹈陳貺幽棲脫屣潯陽三隠談經彭
澤一師無慚砥柱長作羽儀至今過者低徊聞之振拔
信書院之無雙豈洞天之第八山高而捷足先登水深
而俗腸自潔悟物性於春華鏡秋毫於石髮超萬丈於
崇巔滙百川於溟渤覩旭日之清新障頽波之汩沒斯
則視五嶽為兒孫鄙諸山為邱垤者矣豈以參錯峰巒
高低林樾木客猙獰偓佺詭譎半青碧而蒙茸點莓苔
而峍屼遂足擅異南州儼同天闕哉客良久曰願從廬
山受學翫草長於窗前聽鹿鳴於山角辨朱陸之迥異
尋孔顔之至樂庶幾仰止在兹又何岐趨於他山之攻
錯
白鹿洞賦(次朱子韻)靖道謨
鍾廬阜之靈異跨荆揚以啓疆振大儒之木鐸發人心
之天良實理學之淵藪寧石隠之林塘聽呦呦之鳴鹿
儼翽鳳於高岡年歷今其六百嗟屢鞠於榛荒維重熙
累洽之明盛草木亦增其芬芳匪惟四書院之冠冕尚
想見乎有虞之上庠流風聲於廣遠誰不仰謨訓之洋
洋挈敬義與誠明開斯文之景運繼窮理以實踐允知
行之不容混溯敷教於虞廷放淫詞與邪遯彼六經之
註我尚虚空之學問惟義利之剖分大有造於後進多
聞則擇善而從之文禮必交脩而罔倦緬師古之攸聞
來厥修於敏遜奉正學為歸依在巵言其奚論嗟余生
之已晚景先哲於遺書誦楣間之揭示窺入道之規模
愧盲心之難豁爰來詢而來諏奉俎豆於宫牆歷三載
以奔趨仰
奎章之雙麗儼羲禹之疇圖(康熙二十六年)
(聖祖賜學達性天匾額乾隆九年皇上賜洙泗心傳匾額)聳傑閣以淩雲富卷軸於
石渠紛五老太乙之環列挹風泉雲壑於前除想尼山
泗水之高深允朝宗而合符謬臯比之虚擁紛羣英之
畢集效攻錯於他山望堂升而室入顧啓發於時文日
勉焉其不暇給矧未知而既耄何光明之熙緝抑禽鳥
之數飛成自然於慣習惟有志之克堅於大者以先立
匪幹事之貞固將天德其焉執凜前哲之訓言庶闕遺
之補拾亂曰集羣儒之大成聲振璆兮厚新知之培養
枝幹樛兮啓牖我後以居以游兮根茂實遂津潤流兮
厥修不迪吾能無憂兮來名教之樂地舍此將焉求兮
江西通志卷一百四十六
