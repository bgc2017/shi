欽定四庫全書
江西通志卷六十五
名宦(九)
南安府
宋
李夷庚字坦之隴西人初為從事以勤著績漕運康侯
表於朝擢南安軍丞至道中陞為守雪冤獄二百餘
人毁滛祠四十餘所(林志)
按宋淳化元年始置南安軍歐陽忞輿地廣記云
南安軍自五代以前地理與虔州同凡南部都尉
南康郡國俱屬虔州故林志於南安名宦自宋李
夷庚始(原跋)
祝深字通甫三衢人至道中知南安軍慈祥愷悌下教
立五條曰修學化俗曰飭吏愛民曰清訟省困曰節
用下士曰歲豐時和百姓宜之立祠於學(明一統志)
嚴肅字成之大中祥符間由大理丞知南安軍通敏之
才正直之氣勸善懲惡民以無訟輦運無滯物産豐
盛(同上)
周惇頤字茂叔道州人元名敦實避英宗舊諱改焉為
分寧主簿有獄久不决惇頤至一訊立辨邑人驚曰
老吏不如也部使者薦之調南安軍司理參軍有囚
法不當死轉運使王逵欲深治之衆莫敢争惇頤獨
與之辨不聽乃委手板歸將棄官去曰殺人以媚人
吾不為也逵悟囚得免移郴之桂陽二年徙知南昌
南昌人皆曰是能辨分寧獄者吾屬得所訴矣歴合
州判官部使者趙抃惑於譖口臨之甚威通判虔州
抃方守虔熟視其所為大悟執其手曰吾幾失君矣
今而後乃知周茂叔尋以疾求知南康軍因家廬山
蓮花峯下前有溪合於湓江取舊所居濓溪以名之
抃再鎮蜀將奏用之未及而卒年五十七黃庭堅稱
其人品甚高胸懷灑落如光風霽月著太極圖說并
通書四十篇嘉定十三年賜諡曰元公(宋史)
程珦字伯温洛人寳元康定間通判南安軍事視周惇
頤氣貌非常人與語知其為學知道因與為友使二
子頤顥往受業焉敦頤每令尋孔顔樂處所樂何事
二程之學源流乎此(宋史周惇頤傳)
陳升之名旭避裕陵諱以字行三衢人景祐甲辰進士
以校書郎知南康首建學校化民成俗熙寧中拜使
相邑人懷之為建坊(林志)
劉安世字器之魏人登進士第不就選從學於司馬光
咨盡心行已之要光教之以誠且令自不妄語始光
入相薦為秘書省正字擢右正言進左諫議大夫尋
以集賢殿修撰提舉崇福宫才六月召為寳文閣待
制出知成德軍章惇用事尤忌惡之黜知南安軍蔡
京入相連七謫至峽州羈管卒年七十八(宋史)
程敏叔熙寧間以秘書丞出守南安軍始至訪問利病
興廢以時既獲豐年乃因餘財改作學宫(彭汝礪南
安學記)
曹登紹聖間為南安太守以治郡顯聞所至必建學故
南安之學甲於江西(蘇軾南安學記)
郭見義字季勇河南人紹興間南安軍學教授立周程
三先生祠於學撰記立石(府志)
都潔字聖與京口人學邃於易有易說行於世紹興中
知南安軍勤身率下宣布德澤囹圄空虛年榖豐登
移守南雄士民猶相率候問戀慕不已(林志)
李聞之開封人紹興中知南安軍寬嚴得中待士以禮
復城東廟學之舊補書籍之遺嘉惠來學郡人德之
立祠於學宫(府志)
范振紹興中知南安軍上書論雇募耆戶長十事高宗
稱其關民利病言多可采(明一統志)
黃謙字牧仲三山人乾道初以進士知大庾縣母老留
婦養於家謙乃單車之官為政勤明常攝南康父老
吏民相率遮道留之至為感泣(林志)
黃由庚字道卿建寧人乾道中知南康時猾吏姦民表
裏夤緣由庚正其詭弊人不敢欺嘗置學田以贍士
既去民立祠祀之(府志)
李大正字正之建安人淳熙中知南安軍適郡賦税不
辦豪猾梗治大正理賦税計利害務窮其源一郡肅
然每坐宴閣聽事終日忘倦暇則習射於後圃云(林志)
管銳南陽人淳熙中知南安軍勤政愛民增修學舍士
民懷之立生祠學宫額曰頌禧堂(同上)
方崧卿字季申莆田人淳熙間擢知南安軍事廉勤平
易嘗與教授許開修南安軍志(府志)
趙孟□號菊山淳熙中知南安軍以廉勤為政以孝弟
教民其於學校尤加意焉(歐陽守道南安學記)
王式字用之曲江人年十四舉進士授秘書省校書郎
歴南安司理清謹自守而發姦摘伏一郡咸以為神
(府志)
戴翼字汝諧三山人紹興中攝南康鼎剏城壁兩新縣
治政績著聞(林志)
梁現番禺人寳祐間知南康捐俸增修祭器課訓諸生
舉行射禮士民懷之(同上)
胡泓紹定間知上猶縣築城為民捍禦後令李申㢲藉
此以禦元兵(同上)
李申㢲宋末知上猶縣忠愛廉謹深得民心歲丙子冬
元兵攻上猶城㢲率民死守及元參政賈復至諭降
乃與居民李梓發等誓曰邑未城前遇有變民輒散
而之吉贑胡泓徙邑築城正為吾民守義具也前人
建城後人降城於義勿許乃堅守至七十五日城屠
李梓發全家自殺申㢲死之有雷晴空而震識者疑
為星隕至今君子追思其事而三歎焉(林志)
按安志於南安名宦有宋一朝只載十人而張齊
賢孫沔岳飛程大昌趙希懌俱以統轄闌入則專
治南安者守令僅五人而已因從宋史明一統志
林志郡志及諸文集增補如右(原跋)
元
張昉南安路總管始至即知閭閻疾苦奏罷不急之科
作石堤以息水患凡有利於民者為之無遺民為立
生祠(豫章書)
王虎英字雄甫歴陽人大德中為南安路總管專行政
教尤盡心於學校改剏大成殿增飭學舍今規模制
度皆其遺跡(林志)
汪澤民字叔志婺源人延祐進士授承事郎同知岳州
路平江州事遷南安路總管府推官鎮守萬戶多爾
濟持官府短長郡吏王甲毆傷屬縣長官訴郡同僚
畏多爾濟託故不視事澤民獨捕甲繫之獄多爾濟
賂廵按御史受甲家人訴欲出之澤民正色與辨御
史沮怍夜竟去乃卒罪王甲累官至禮部尚書致仕
(元史)
母珌南安路總管克修其官飭修廟學時稱賢守(明一
統志)
張元祚南安路總管薄賦斂省冗費嘗修平政橋以便
民往來凡一事不獲自盡寢食不安邦人德之(同上)
趙明字明之大梁人至治間上猶尹常禱雨雨至逐蝗
蝗去驅厲厲息人以為異時營前二倉輸糧有屯軍
阻撓乃躬自部率軍豪帖服宿弊以革民為立碑以
紀其績(同上)
明
于潤珪吳元年守南安當國家肇造之初宣威布澤綏
懷安集凡城池廨宇學校橋梁廢堕者修舉一新(林志)
周以中字道和直隸人洪武初知南康廉以律己信以
示民先是民頗荒阻慢令惟以中能信服之凡有召
役給片札無後期者(明一統志)
吳履字德基蘭谿人李文忠鎮浙東聘為郡學正久之
舉於朝授南康丞南康俗悍謂丞儒也易之居數月
摘發姦伏如老獄吏則皆大驚相率斂跡履乃改崇
寬大與民休息知縣周以中廵視田野為部民所詈
捕之不獲怒盡繫其鄉鄰履閱獄問故立釋之乃白
以中益怒曰丞慢我履曰犯公者一人耳其鄰何罪
今繫者衆而捕未已急且有變柰何以中意乃解邑
有滛祠每祀有蛇出戶民指為神履縳巫責之沉神
像於江為丞六年百姓愛之(白志)
高敏道安陽人永樂初以給事中左遷知上猶悉心撫
字賦役均平民皆樂業(林志)
趙時中歴城人永樂間守南安為政廉勤勞於撫字名
聞鄰境(明一統志)
齊原銘湘潭人宣德間知南康廉介有為愛民興學在
任十二年士民懷之(林志)
按南安府志稱原銘以民少賦重奏移繁役以蘇
邑困
林芉黃巖人由舉人正統中知南安府練逹政務裁决如
流刑無濫及政暇從容詞翰卒於官民哀慕之(明一統志)
郭誠通州人正統中守南安剛直勤敏興學修先賢祠及
津梁驛傳關繫民事者罔不修飭大庾有荒原高阜
誠相度地勢開鑿溝渠引水溉田至今民享其利(林志)
許南傑餘姚人正統中守南安剛敏端恪妖賊孫佛羅
等倡亂詔籍其黨民有被誣在籍中者悉白其冤(同上)
劉琮金華人正統中為南安通判多善政有膽略石溪
妖民孫志恭稱亂琮親冐矢石一鼔平之民頼以安
(明一統志)
徐宗傑金華人正統中横浦遞運所大使南源山賊羅
大師寇城宗傑率民兵捕戮之奮勇先登得以成功
(林志)
汪惠逵常山人正統中為南安經歴時大庾縣有失額
糧一千七百三十餘石民苦賠納奏豁除之(同上)
張弼字汝弼華亭人成化進士授兵部主事進員外郎
遷南安知府地當兩廣衝姦人聚山谷為惡悉捕滅
之毁滛祠百數十區建為社學謝病歸士民為立祠
(白志)
夏璣字德乾蘇州人成化初知大庾縣寬廉愛民府學
及道源書院皆其修葺祭器舊用陶以青金易之(府志)
毛智仁和人弘治中知南康廉慎有為權貴度關射利
貨殖者不容匿税贈遺雖微物不納遷改縣治極力
區措民力不擾入覲辭官而去(林志)
鄧應仁字子榮南海人弘治末知南安府廉静平恕門
無私謁在任數年惟擕一童自随去後民思之有肖
像於家者(同上)
黃璋順德人由舉人正德間知南康廉介自持剛毅有
執立旌善懲惡二牌於要地善惡直書其名衆皆服
其公(同上)
按南安府志云丙子輋賊謝志珊逼城七日璋率
民固守措畫有方城頼以全
趙鶴字叔鳴江都人歴郎中以忤劉瑾左遷南安同知
時峒寇犯境率兵迎敵寇掩至舁到營鶴危坐曉以
大義賊曰若多如趙東街吾輩豈至此乎翼送歸郡
(安志)
虞鈊字剛夫義烏人正德間任上猶教諭時輋賊負險
士多廢學鈊善易親授生徒講習不倦以老乞休諸
生追送至虔猶不忍别其子文詡字廷曾由舉人守
南安亦有惠政人為立碑以頌之(府志)
洪聰字謀甫晉江人正德末知南安府以地僻民寡不
及他郡一縣凡上供之費力請減損民甚德之(同上)
鄭衷龍溪人嘉靖間知南康清儉豈弟凡關民生及學
校事咸誠心為之立社學開便民門起敬一亭築學
前逆水砂及填學後低䧟地士風大振(同上)
胡鑰字時凖崇德人嘉靖間知上猶縣才幹通敏興利
去弊學校縣治一一鼎新凡濠池街衢水道之屬皆
盡力規畫民不勞而事集尤長於詩文有重齋集以
計典謫袁州府教授士民深惜之(府志)
吳鎬字宗周績溪人嘉靖舉人知上猶縣實心為政禮
士愛民築城垣修學舍置義田以備祭祀餼脯士赴
選舉者勉贐以勸邑之重役若夫馬船價路費及修
葺公廨諸科條皆加意裁恤釐載石碑纂修縣志捐
俸授梓時有劇盗據險積年為患鎬設計誘撫密練
鄉勇乘不意搗殄之捷聞欽賜銀幣陞安州知州士
民攀留不得立祠祀之(江南通志)
林舜道字允中閩縣人嘉靖乙未進士為南安知府深
知民間疾苦清操甚勵地當江廣之衝車騎絡繹一
切供帳多所裁省自随惟一篋貯冠裳及敝衣數襲
而已擕一僕備役使郡舍蕭然秩滿陞四川副使轉
貴州廣西參政卒於官僚屬賻之始得就歛歸櫬貧
不能葬同年生王世懋為買地營窀穸焉(福建通志)
谷同字用中南陵人嘉靖十五年知上猶縣清介自持
以培善抑強為己任豪民捍法必嚴治之洪水衝决
西城數十丈同捐贖鍰募工修築未嘗擾民(上猶志)
周鏜邳州人嘉靖進士知南安府性強毅兼善騎射廣
東流寇至率家衆十數人在横浦橋邀擊之發一矢
中挈旗者再發再中賊懼而走郡城得全(府志)
劉鑰號東臯四川人嘉靖間任崇義縣簡催科捐俸葺
官倉大修學宫有碑記(崇義志)
支(府志作文)體義全州人嘉靖舉人知大庾縣先是流寇兩
至邑體義請發公帑築水南新田鳳凰山九所等城
共六座規畫周詳民恃保障(安志)
余世儒字汝為婺源人隆慶初知南康縣條鞭法初行
人情觀望世儒獨盡力蠲革一切弊征為嶺北諸邑
倡(府志)
吳江字元濯宿松人萬歴七年任崇義縣開狗脚嶺路
建朝天關修學宫御史陳炌記之(崇義志)
葉明元字可鳴同安人萬歴間知南安府大庾學自天
順時併郡學中道源書院亦裁廢明元入覲具疏奏
復之詔如其請(府志)
陳誥字㢲甫莆田人進士萬歴三年知南安府高潔方
雅簡獄訟修學宫導誨諸生如帷中弟子在任五年
時和歲稔人以為德瑞陞浙江按察副使晉參政(同上)
宋萬葉莆田人進士萬歴七年知南安府方正詳慎政
簡刑清葺書院修橋梁清郡中虛糧甦民積困民德
之立祠以祀遷雲南按察司副使(同上)
洪有助字懋孫福建南安縣人進士萬歴間任南安推
官高潔明敏鄰郡之訟皆歸焉嘗攝大庾南康清洗
宿弊立徵收串票之法無重追虛納增减之害兩邑
愛戴尤擅文學郡邑士人多師之累官廣州知府(同上)
劉宦成衡陽人萬歴十年知大庾縣徵收額賦分起存
二款起運則徵銀存留給發則令募人兑支銀榖布
縷随便民甚德之庾縣學新復一切堂齋剏建俱極
詳妥(同上)
趙日榮字巨甫晉江人萬歴十八年知南康廉明惠愛
甚有才略立社倉裁鹽餉置學田在任五載吏畏民
懷(同上)
汪承爵字仲修歙縣人由進士萬歴二十三年知南康
縣操守嚴重葺學舍闢旭山書院率諸生課藝其中
(同上)
林際春號懸釡泉州人萬歴間由舉人知崇義縣修公
署葺城垣建尊經閣置朱子祠祀田重建王文成祠
葺崇義邑志其鋟本皆手書蓋際春工文章尤精書
法云(崇義志)
陳瑾號白岳宣化人天啟壬戍以舉人知南康廉能明
允斷獄如神新文昌塔築西流堤一切無名之徵及
健訟猾蠧皆力除之在任七載陞海防同知(府志)
龍文光字煥斗廣西人由進士天啟四年知上猶縣剔
姦格頑境内寧謐嘗建鳳閣立觀瀾社所著社約猶
士迄今佩之調繁新建(同上)
宋本忠山隂人崇禎甲申任南康典史時闖賊猖獗四
方擄掠逼城城幾䧟本忠書夜廵防頼以固圉後竟
殉難士民哀之(同上)
國朝
鄭思魯號明宇遼東人順治壬辰知南康縣邑當殘破
後如丈田徵賦招攜勸墾儘費拮据更建文廟新譙
樓修舉廢墜民咸德之(南康志)
梁爾夀字山公涇陽人康熙十七年知崇義縣兵氛初
息室廬邱墟爾夀多方招徠貸贑州漕米及買六畜
之屬民之歸集者予以牛種牲畜又捐剏學宫民至
今感之(劉凝崇義志藁)
白啟明字見宸遼東人由舉人任廣東清遠知縣康熙
十五年舉首逆書導引大兵出粤奉
旨嘉奬擢南安知府值平定之初流民失所招徠開闢協
濟軍需境無騷擾建奎星閣以興文教飭保甲弭盗
賊三十三年擢贑南道捐修濂溪書院廵撫宋犖記
其事歲歉設法賑濟饑民全活者無算(南安崇祀錄)
馬化龍字雲津遼東人康熙二十年知南安府事革火
耗除科派倡修文廟開設義館政聲大著(同上)
張為煥字允文太倉人明庶常溥之族孫庚戌進士授
雲南某縣補任崇義甲寅乙夘間兵燹交連楚粤盤
踞峒穴者猶未盡戢為煥至歎曰去萬里外之洱海
而來蒲伏此箐嶂其命也夫雖然要有前榘在購文
成公横水方略條件倣行之表險害置土兵編閭伍
嚴保甲風俗稍馴興義學勤課試重葺王文成祠尋
以老乞歸(同上)
靳襄字天垣鑲黃旗人由例監累陞南安知府作興學
校重建周程陽明書院革除陋規禁加派葺城垣遇
旱虔禱設法賑濟士民懷之(同上)
陳奕禧字香泉海寧人康熙四十七年由戶部郎出知
南安府倡修學宫詳除扳運减免陋規纂修郡志工
書法人争寳焉(同上)
贑州府
宋
王歆之字叔泰河東人宋武帝孝建中為南康相歴官
左民尚書光禄大夫在國時嘗撰南康記元嘉九年
豫州刺史長沙王義欣上言所統官屬清節績能歆
之與焉奉詔褒美(宋書)
陳
宗元饒南郡江陵人性公平善持法諳曉故事明練治
體吏有犯法政不便時及於名教不足者随事糾正
高祖大建間遷南康内史以秩米三千餘斛助人租
課存問高年拯救乏絶百姓甚頼焉以課最入朝加
散騎常侍終吏部尚書(南史)
唐
許圉師安陸人擢進士第龍朔中為左相免官久之為
虔州刺史專以寬治州人刻石頌美部有受賕者圉
師不忍按但賜清白箴其人愧自修飾更為廉士進
戶部尚書卒諡曰簡(唐書)
張九臯曲江人九齡仲弟孝廉登科嶺南按察尚書裴
伷先表授海豐司戶及伷先討五溪蠻奏授贑縣令
軍興倚辦供億無留宣慰使梁勛竹承構先後奏其
戶口增益清白有名褒進朝散大夫尋改授南康别
駕以便省覲累遷殿中丞尚書職方郎中(府志)
按唐書張九齡傳弟九臯亦有名終嶺南節度使
而不立傳且在嶺南時耑供楊妃織繡之工多至
七百人以所獻精靡加三品頗為時議所疵(原跋)
裴諝字士明聞喜人禮部尚書寬之子大歴間出為虔
州刺史歲旱諝禱於儲潭之神翼日大雨從弟曙撰
祈雨感應頌宗人弘書之碑存廟中(同上)
路應字從衆京兆三原人以父嗣恭蔭為著作郎貞元
初出為虔州刺史鑿贑石梗險以通舟道終左散騎
常侍(唐書)
按林志云應奏割雩都地置安遠縣陶甓以完城
逢水旱賤出榖俟歲熟收之常有贏利人不病饑
而官府有蓄積
張署河間人德宗時以進士舉博學宏詞累遷虔州刺
史民俗朋比殺牛又多捕鳥雀魚鱉相買賣期放生
為福署一切禁絶使通經吏與諸生之旁大郡學鄉
飲喪婚禮張施講說民吏觀聽從化度支符下折民
戶租歲徵綿六千屯比部承命惶怖署獨疏言嶺民
不識蠶桑難以供辦月餘免符下民相扶擕守州門
噭讙為謝改澧州刺史終河南令見昌黎集墓志(府志)
馬緫字會元系出扶風元和中為虔州刺史廉清不撓
用儒術教其俗政事嘉美歴官太平軍節度使入為
戶部尚書(唐書)
王揆字孔度黃岡人泰和六年令虔化築子城濬濠池
建廨舍創始之功居多(林志)
五代
周章字仁績(縣志作章仁績)顯德間知寧都縣增葺子城為防
禦計(林志)
宋
楊澈字晏如建陽人建隆初進士江南平通判虔州令
就大將曹彬分兵以行既入境偽帥郭再興擁兵自
固澈單騎直趨其壘諭以朝廷威信再興即奉符以
代澈悉料城中軍士之勇壯者凡五百人為一綱部
送京師土豪黎羅二姓聚衆依山謀亂澈率兵平之
械送闕下遷右贊善大夫(豫章書)
王協太平興國間知虔州奏析贑縣地置興國縣(林志)
陳從易字簡夫泉州晉江人進士及第知虔州會歲大
饑有持杖盗取民榖者請一切減死論凡生者千餘
人入為左司郎中知制誥(宋史)
張式字景則建州建安人天禧進士景祐間知虔州虔
於東南州為最劇式鎮撫之以無事三司市綢絹十
餘萬非經數式拒勿市民以守為有賜也式廉静好
書長於政事見時事有不便往往能極言之無所忌
所居官既去而人見思仕至尚書祠部郎中(臨川集)
陳希亮字公弼眉州人天聖八年進士知雩都有老吏
曾腆舞法粥獄以希亮年少易之希亮廉得其重罪
腆叩頭出血願自新希亮戒而捨之暨修學腆捐家
財助官遣子入學卒為善人巫覡歲斂民財祭鬼謂
之春齋否則有火災民譌言有緋衣三老人行火希
亮禁之民不敢犯火亦不作毁滛祠數百區勒巫為
農者七十餘家及代去父老送之出境泣拜曰君去
恐緋衣老人復出矣(東坡集傳)
程戡字勝之陽翟人進士仁宗時通判虔州州人有殺
母暮夜置尸他人門以誣仇者獄已具戡獨辨之正
其罪歴官參知政事(豫章書)
趙抃字閱道西安人進士嘉祐間知虔州召戒諸縣令
使人自為治令皆喜争盡力獄屢空改修鹹法疏决
贑石民頼其利造舟百艘以給二廣諸郡仕宦沒而
不能歸者(明一統志)
沈希顔字幾聖明州人嘉祐八年知雩都縣公宇有妖
禽夜啼甚哀希顔題詩於所棲樹遲明禽飛去縣西
峽路﨑嶇鳩工開鑿遂為坦途(府志)
孔宗翰字周翰道輔之子登進士第知仙源縣為治有
條理王珪司馬光皆上章論薦知虔州城濱章貢兩
江歲為水齧宗翰伐石為址冶鐵錮之由是屹然詔
書褒美歴陜揚洪兖州皆以治聞(宋史)
孫復字明復平陽人石介之師范仲淹富弼薦復有經
術除國子監直講慶歴七年徐州狂人孔直温謀叛
捕索其家得所遺復詩坐貶監虔州商税嘗作贑縣
孔子廟碑翰林學士趙槩等言復行為世法經為人
師不宜佐州縣乃復為國子監直講(府志)
劉彝字執中福建懷安人幼介特嘗師胡瑗擢進士熙
寧中以運判知虔州虔俗尚巫鬼彝斥淫巫三千七
百家使以醫易業習俗遂變時饑民多棄子立法收
養日給官米二升月一騐視一境無夭閼時有甘露
瑞蓮瑞粟之應城東北瀕江彝作水窗視水消長而
啟閉之水患遂息元祐初召為都水丞(豫章書)
錢顗字安道無錫人初為海寧軍節度推官知贑縣事
以治行聞治平末以金部員外郎為殿中侍御史裏
行蘇軾贈詩有烏府先生鐵作肝之句因號鐵肝御
史(宋史)
楊時字中立將樂人熙寧九年中進士第師事河南程
顥學者稱龜山先生任虔州司法州有疑獄衆所不
能决者立斷之累官龍圖閣直學士卒諡文靖(林志)
王鬲字景和崇安人皇祐進士熙寧中以著作郎知雩
都民素嚚訟鬲圖古人之孝義者列其事勸誘之逾
年訟息縣南有泉灌田千頃忽産銘錫使者欲置官
冶鬲力争遂寢其議改朝奉郎判婺州(府志)
謝麟字應之甌寧人嘉祐進士元祐間知會昌有民被
酒夜與仇鬭既歸為親屬所殺其家誣仇者獄久不
决麟知死者無子所親利其財故殺之訊鞫輒得真
情邑稱神明(同上)
蔡懋字子堅仙游人襄之曾孫靖康中為會昌尉遇賊
犯境領所部及土兵禦之力戰遇害贈承事郎官其
子(同上)
魏懋字覺民甌寧人由進士紹興初知雩都事江西盗
起虔諸邑多失守懋出帑金犒勵誓與死守寇攻城
累日不能克遁去岳飛提兵過雩見井邑俱無殘毁
甚稱賞之(豫章書)
李畊先為忠州團練使紹興二十二年禁兵齊述殺統
制吳進同統領馬晟據贑州畊奉詔致討兼知州事
屢下金字符許從招撫畊遣辨士諭以禍福令出降
不聽乃大修攻具刊木輦石破其城盡收賊黨誅之
捷聞轉觀察使畊披灰燼瓦礫立治所為叢冢收葬
死於兵刃者(同上)
劉藻字廷潔南雄人紹興間知雩都設事布置悉有程
度首興學校修築城池勸民畊織刊布前令王鬲所
作孝義圖舊本使民誦習邑民化之秩滿去民為立
祠(府志)
陳剛中字彦柔閩清人任太府寺丞紹興中胡銓上封
事乞斬秦檜謫廣州剛中送之貶知安遠時與張九
成等七人同謫故詩曰同日七人俱去國何時萬里
許還家竟卒於官(豫章書)
李寰字畿卿郴州人紹興間知寧都利弊無不興除梅
江水漲涉者易溺寰作橋以濟民争趨役將代猶夙
夜董勸畢役而後行父老感其德為立祠廬陵楊萬
里為之記(府志)
趙汝回大梁人紹興間任會昌州時閩廣寇起民庶竄
徙邑里蕭然汝回募義勇以備戰守築城池以為保
障招流逋以實村落寇知有備竟不敢犯民頼以安
(林志)
趙善繼紹興二十四年知贑州以興學宣化為首務先
是府學罹於火至是重建張九成記之居常勸民為
善頑梗者必繩以法踰年風俗稍變訟牒希簡百姓
愛戴之(府志)
薛弼字直老温州永嘉人政和進士紹興二十五年以
左司郎官知贑州武夫周虎臣陳敏者善戰丁壯各
數百視官軍可一當十弼善待之後福州大盗有號
管天下伍里龍滿山紅之屬衆甚盛詔升弼集英殿
修撰往知其州弼乃奏虎臣為副將敏為廵檢選兵
壯千人號竒兵日給糗糧責以滅賊凡四年而賊平
擢敷文閣待制(宋史)
叚秀實隆慶間知龍南縣事以縣治毁於寇嘆曰百里
之地惟民具瞻積歲不理令之耻也爰率民肇築土
城凡廳堂庫舍輪奐一新(林志)
趙公偁宗室紹興中任贑州隆興二年收有寬剰錢十
餘萬請為民代輸夏税(府志)
羅願字端良新安人以父吏部尚書汝楫蔭補新城縣
監税乾道二年擢進士第八年通判贑州攝守事以
簡易為治贑人化之部使列其治行以聞從臣又交
薦其才歴知鄂州卒有鄂州集(府志)
莊夏字子禮泉州人淳熙進士慶元六年大旱詔求言
夏時知贑州興國縣上封事曰君者陽也臣者君之
隂也今威福下移此隂勝也積隂之極陽氣散亂而
不收其弊為火災為旱蝗願陛下體陽剛之德使後
宫戚里内省黃門思不出位此抑隂助陽之術也召
為太學博士累官兵部侍郎煥章閣待制與祠歸(宋史)
按贑州府志朱夢龍生祠記永豐民孫六毆妻妻
自剄死六懼夜舁屍興國田中宣言盗自興國掠
殺夏密令人視六家則土屋䋲樞死者則蓬頭秃
項也乃面詰六曰盗何利而劫掠及汝乎六語塞
自是民不敢欺嘗却添給錢九十餘萬為下戶代
輸逋欠五十三萬餘則以給公家之役民感德繪
像祠於學宫
趙善佐字佐卿宗室居邵武受學於張敬夫又從朱元
晦遊淳熙中知贑州奉法愛民以勤儉自約飭不妄
費公帑干請無所應在任踰年卒民哀思之(府志)
王柟字木叔温州永嘉人乾道進士知贑州先禮教後
刑罰先是元祐禁錮贑士與者十四人柟舉以諭其
耆老曰汝州多正人如此將百世稱之後生可不勉
乎哉民皆興起遷善遠罪或夜不閉戶俗工麻苧鮮
絲纊柟課種桑多者减役贖罪贑廣間販鹹號鹽子
所過輒殺傷官軍故有鹽子獄柟申嚴保伍須行者
給憑乃聽由是十省八九提刑者意不合毁之於朝
罷主沖佑觀士民雪涕前後擁不得行柟曰太守數
易古矣今不去後當去耳賦詩留别贑人刊而祠之
(葉水心集)
沈木崇德人嘉定進士知石城縣時汀寇入境廵司以
同姓者指為賊木察其非是破械與約使捕熊子開
等以自白已而果縛以獻人服其明(府志)
萬億嘉定間知信豐縣事舊無城池億庀工傭役百雉
屹然先是有䜟云上門驅山下門塞海若要成城除
是萬載至是乃騐(林志)
鄒應龍字景初泰寧人慶元進士開禧初忤韓侂胄出
知贑州建慈幼院牧養民間所棄子女寒暑有衣疾
病有藥襁褓盥櫛各有司存所頼全活甚衆終資政
殿學士(府志)
陳孔碩候官人嘉定間知贑州事摧強植弱子惠黎元
先是豪家沿江障水作碓以射利水湍急奔射舟行
多覆孔碩盡去之前患乃息子韡紹定間復知贑州
進江西安撫使(同上)
魏泌字深甫常山郡人嘉定九年知寧都事捐俸七十
萬緡購田八十畝以贍學躬勤課校於時登賢書者
十有二人又建梅江石梁二百餘丈民不告勞(同上)
司馬&KR2283;字及之文正公光裔孫慶元三年知贑縣事時
學舍久圮不治&KR2283;慨然以修建為已任舊廪歲輸二
百斛緡錢僅以百計&KR2283;括六鄉閒田之所入益錢至
三倍請於州選補生員寢食於學月書季考以督厲
之文風郁然(周必大學記)
葉湜字子是建安人少遊朱文公之門以父任得邵州
新化簿改尉寧都有劇賊數十人深入廣右為虣已
易服遁歸廉得其根盡傅之法後以宣義郎知贑縣
一以所得於師者施之政督吏胥不少假借而以家
人父子遇其士民兩造至庭一見即决無所宿滯邑
有田訟更數令不能辯枉直湜一見詰問具得其情
縣人稱神明(真西山集)
林光裔福州人嘉定十二年知寧都周知民隠舉行荒
政邑俗多溺女光裔儲米為舉子倉積俸為舉子錢
貧民生女者鄰里以聞先給錢米養産母閱月抱女
至庭騐視則月給米三斗至周歲而止行之數年全
活甚衆(府志)
高照邵武人以進士任贑州司理參軍有盗驅脅良民
利賞者捕之將論死照察其枉出繫者百餘人(同上)
楊珏字君寳紹定進士淳祐元年調贑州教授先是學
計蠧於前官廪餼不給珏捐私槖以助後改通直郎
知饒州官至朝議大夫(同上)
趙紃夫福州人紹定四年以贑尉攝寧都縣時石城寇
黃元仲僣號狂逞紃夫葺城濠為守禦計賊圍城登
臺射之稍退率兵追北遂禽元仲臠於市明年還職
父老磨石紀其功尋知本縣在任能聲益著(同上)
劉弁字清叔寧化人端平進士歴會昌尉知瑞金事築
城建學以平洞寇功改京秩終奉議郎(同上)
趙時儋紃夫從子景定中知寧都事先是磜下賊廖四
猖獗勢將逼城時儋在道聞警單騎疾馳至邑選募
義丁禦賊勸諭富民出資以給兵食與賊戰大敗之
斬其渠首縱火焚賊砦殆盡(府志)
吳柔勝字勝之溧水人舉進士第授嘉興教諭御史湯
碩劾其主朱熹之學不可為人師改贑縣尉韓侂胄
用事學禁甚厲柔勝獨講學不輟人以此服之時謫
宦嶺南者多歿於瘴還過贑妻孥率流落可憫柔勝
置廣惠館括閒田所入待之提點刑獄司辟為屬獲
盗當改官柔勝曰豈忍以人命博一官丐祠歸(府志)
元
陳泰字志同茶陵人延祐進士尹龍南修學校賑恤貧
窮境内乂安時信豐洞賊臨境泰率兵與戰於犁鼻
山敗績死之士民悼痛收葬馬鞍山之原立祠祀之
(府志)
逹實蒙古人泰定中贑州路總管攝寧都縣事時羣醜
嘯聚境内獨安田覈未精賦浮於額遂稽實奏免虛
糧五百餘石斷獄得情徭役稱力民多悦服為立碑
紀之(林志)
德古爾丹蒙古人至正中為贑州路逹嚕噶齊廉知郡
中豪右武斷因獄為市者悉裁以法不數月令行禁
止因嘆曰吾民幸知向背不進之以禮未善也於是
飭學舍延師儒闡明教化俗亦少變見輟畊錄(府志)
按輟畊錄載德古爾丹字志道守贑州路任滿聽
除時有故吏丘往臨江貼補介志道書見總管茂
巴爾既得錄用就遣丘持俸鈔五十錠餽志道盖
以廉故家甚貧朋友間每分財以濟之丘竟匿其
鈔後總管得書而謝不及此疑焉便使問之志
道知丘匿具書請失謝之罪丘聞惶赧奉鈔還志
道不受且隠其惡未嘗與人言
噶海齊至正十六年繼沁布阿咱爾守贑長於弓馬力
能射虎偽兵至死守食盡或請降噶海齊曰我奉命
守土何敢負國爾父老完首領保妻子宜也我固自
有處及被執見偽兵大罵曰與爾戰者我也速殺我
無殺我百姓遂遇害(陳海桑集)
王榮忠岳州人至正間贑州判官時盗擾寧都掠興國
䧟會昌榮忠與賊戰於萬石俘馘三百有奇克復各
縣駐劄雩都相形勢以建城募義勇以禦賊賊復集
五千餘人攻雩都榮忠身先士卒列城分守矢石交
下賊死幾半命子收公私銅鐵鎔液澆注賊由是潰
追擊又大破之雩民羅拜曰再生我者公也(豫章書)
朱克敬至正末任興國尹邑常賦七千屯田襍賦不與
焉自楊吳南唐割據歲倍取之民不堪命克敬上其
事於府率吏民泣訴當道憫其誠與之申請未幾命
下民額手相賀泰和陳謨作申免倍徵序以頌其德
(瀲水志林)
明
鄒奕字弘道吳江人元至正中進士明初任御史出知
贑州時天下初定郡縣規制一切草創奕至建社稷
壇於西津門風雲雷雨山川壇於鎮南門置厲壇於
府城北又建遞運所館驛隂陽醫學百廢具興坐事
謫甘肅永樂初以蹇義薦召還(府志)
崔天錫字彦才贊皇人由賢良舉歴官有聲明初取贑
州即以天錫知贑縣草昧之際事多創造重建縣治
及明倫堂濂溪書院造浮梁以濟章貢二水先是至
正戊戍邑罹偽漢兵火版籍燬棄靡遺公私交病天
錫多方訪求令民具實自呈及互相參覈既有次第
復按行封畛度田廣狹肥瘠率三十而取一糧覈役
均人民稱便在任九年陞廣州知府(同上)
查允中休寧人洪武間知雩都縣時流賊犯境征南將
軍帥師討之應給軍需民不告擾及賊平撫綏黎庶
奏蠲糧額至今民思慕之(林志)
黃六八寧化人洪武間知會昌縣事時有草寇剽掠六
八請兵護守勦捕而饋餉不絶人多才之又奏除賦
税以安民立軍鎮以衛民遂為定制(同上)
陳九思浙江人洪武間龍南教諭奏免贑郡秋糧三千
有奇民困以蘇百姓立祠祀之(同上)
莊濟翁泉州人洪武間知寧都縣事勸農興學雖閭巷
小學師生亦令朔望赴邑庠聽講遠近聞風而化懲
豪猾修陂塘造梅川橋人懷其惠(明一統志)
李子昭博野人洪武中以人材舉為信豐丞自廣寇剽
掠之後民竄田荒子昭奏蠲税額十之八又請立戍
屯田為守禦備自是流亡復業而防衛亦有攸頼云
(信豐志)
唐子儀名文鳳以字行歙縣人洪武中以文學徵授興
國知縣教民力本務農嘗出郊躬勸勞之造士日有
程課寒暑不輟擢趙王府紀善(瀲水志林)
陳大本無為州人洪武中任贑州同知撫民以寬臨吏
以莊應務以敏尋陞本府知府吏民熟其政雖公務
煩劇凡所號令不勞而集遷浙江參政(明一統志)
戈文七金壇人洪武間知龍南縣事值廣寇兵火之後
百務廢墜文七奏減糧税省冗官招撫流竄勸課農
桑歴任三年民懷其德(林志)
朱伯齡金華人洪武間任寧都縣主簿政多惠愛時寇
剽掠之餘徵賦如舊伯齡為覈荒蕪奏免租税民甚
德之(同上)
楊霄遠洪武間任安遠典史時民寡役煩霄遠考績時
奏減賦税民始樂生為立祠以祀(同上)
按安志作楊霄漢
許庸廣東石城人永樂初知會昌縣莅政公勤庭無留
滯遇工作貧者騐丁以出力富者量財以供費民樂
趨事在任八年修學舍勵生徒積年逋逃皆聞風歸
籍以艱去民思慕之(明一統志)
李素字宗文蒼梧人永樂進士宣德元年知贑縣修廢
舉墜驅蠧釐姦得良牧體邑之建春門東津渡西津
門知政橋儒學殿堂齋廡皆其剏修歲荒勸富民出
粟以賑秩滿報留踰十五年進俸正六品(府志)
黃恭松江人由鄉舉正統中知贑州府精敏有才盡心
民事尤惓惓學政去後民有餘思(同上)
陳璉興化人由鄉貢正統中知興國縣清勤不懈多惠
政築長信里堰塘母喪去民走訴上僚挽留之得請
於朝服闋再任三載(同上)
鄭暹仁和人由舉人正統初任贑州通判莅事有聲戊
辰盗起躬率民壯保障郡幸無虞當道以聞陞知府
去(同上)
王學古交阯人正統間知信豐縣事廉介寬厚嘗招徠
蠻洞列為編戶里甲以增廵撫侍郎楊寧奏其功陞
授六品致仕後家於信豐(林志)
唐瑜辰溪人由舉人正統九年知龍南縣自洪武末裁
并學校以生員隸之郡庠黌舍遂廢瑜疏請復之(府志)
周昂字時舉曲江人正統丙寅知寧都持廉秉公勸農
興學戊辰閩寇鄧茂七倡亂連破石城瑞金二縣昂
豫為武備伺寇至即督率勇壯與賊戰於東龍屢有
擒獲已又敗之於上磜又敗之於白玉賊遁去論功
陞本府通判(同上)
黃振沙縣人正統間知安遠縣慈祥愷悌喜怒不形在
任九年人咸戴之(林志)
阮衍交阯人正統間知瑞金時流賊之後官兵繼擾衍
立法防制兵不敢犯撫瘡痍招流亡民懷其惠(同上)
楊友諒雲南廣通人成化間知龍南縣事性素忠實政
務老成民咸樂之會司府檄田升科友諒仗義執言
力為分辨得豁秩滿民遮道攀戀留一鞾而去(林志)
顧□字明德長洲人正統進士改庶吉士天順末謫知
贑州長河峒氓獷悍時出剽掠縣匿不以聞□疏言
用兵事宜迄平之賜以金綺□有治才遇事裁决無
難易無不立辦豪猾歛手吏不敢欺(分省人物傳)
張勝麻城人天順六年任雩都典史長河峒賊竊發勝
率民夫陳世用等禦之賊圍急援兵不至皆死於陣
(雩都志)
姜璉蘭溪人天順進士成化七年以海寧州守遷知贑
州繕城池實倉廪防賊寇改建郡縣學治行為江右
第一(林志)
崔惠晉江人舉人素慷慨負大節任石城縣學教諭正
統戊辰叛寇陳椿䧟城被執罵賊不絶口會賊焚草
營遂投火自焚死(福建通志)
李璡字純夫懷寧人進士成化間知贑州府興學校修
城池建府治郡罹大水疫疾盛行璡賑濟全活甚衆
閩廣流賊犯境率民兵躬冐矢石平之士民感頌不
置(豫章書)
王廷珪湖廣人舉人成化間任贑州同知流賊犯境率
民快乘銳倍道臨寇援兵不至竟死事聞贈官秩錄
其子(同上)
項德輝建城人由鄉貢成化十四年知龍南縣舊例秋
糧轉運於郡暨會昌興國等縣灘高石險時有漂損
領運者苦之德輝疏請改折民困大蘇(府志)
逹泰麗水人成化舉人知興國剛介廉慎流寇肆毒霪
雨城壊民甚恐泰併力修葺寇不敢犯卒官民祠祀
之(同上)
梁潜字孔昭由鄉舉成化十六年知會昌居官廉勤修
敝舉廢加意學校農桑長河峒素稱頑梗潛至聽其
教令編戶日增邑治改觀(同上)
章廷圭字文瑞石埭人由鄉舉成化八年知興國以興
學勸農為首務寇躪鄰封且及境廷圭選丁壯教以
武略寇不敢犯有甲乙相搆而甲病死者舁屍以誣
乙瘞之於庭遂為厲乙家暴死者三人廷圭得誣狀
治甲罪而厲息邑有牛牯陂澮高不能通水廷圭相
度上流鑿石引水自蘇陂至竹壩延袤二十里歲增
榖數千石遷倅衡州補贑州南村峒寇李福正剽掠
殺人出沒汀邵間廷圭相機擒之四封晏然(同上)
張瓛字孔圭浦城人成化庚子鄉舉授贑州推官時汀
韶寇侵贑境重以饑疫瓛持檄走諸邑增治城濠勞
來周恤民頼以安治獄多所平反弘治間秩滿陞本
府同知(同上)
聞韶羅田人由鄉舉成化二十一年知石城縣才識通
明幹辨敏給防禦廣寇兵食恒足開拓城池至今頼
之(同上)
黃世忠字孝卿長樂人由鄉舉弘治初知贑縣持性堅
定敷政平易贑俗信巫世忠毁淫祠百餘民咸感化
(林志)
甘文紹桂平人由鄉舉弘治二年知安遠邑故土城陶
甓改築廣積貯以備儉歲新文廟以振士風當流寇
後剏建一新陞瑞州通判(府志)
朱諫字君佐樂清人弘治進士正德癸酉知贑州有賊
棲大帽山山延袤閩廣千餘里中多谿谷賊憑要害
時出為民患諫舉兵壓賊境歴行盤龍嶺諸寨下令
曰能捕賊者即以所得賊貨充賞人懷利競赴旬日
殲渠魁俘數千人餘衆悉降乃散置於安遠龍南諸
所給之牛糧遂盡為良民移知吉安謝事歸(分省人
物傳)
蔣曙字景明全州人弘治進士知贑縣節愛寬仁先是
郡中職清戎者歲計三分以為政績故絶軍已歴百
餘年者往往械繫戶丁遣送戌所曙至核實分辨請
於清戎直指除豁甚衆顧猶有漏者越二十年曙遷
江西右轄總清軍事於是力請於直指朱衮為之覆
疏曙入覲又請於大司馬絶軍之續補者俱得如奏
名數盡除其籍民獲更生至今受其賜(府志)
萬琛字廷獻宣城人由鄉舉初選清江令弘治甲子𥙷
瑞金居數月廣寇乘元旦夜殺門卒攻城突入琛從
兵壯數十人迎敵相持經日力屈遇害時弘治乙丑
二日也守臣上狀詔贈光禄少卿賜祭葬蔭一子(同上)
蔡䕫南寧衛人由鄉舉弘治十八年知寧都有惠政正
德七年補安遠時何積玉將據城以叛䕫焦勞備禦
密集忠勇畫計擒積玉餘黨解散地方獲安(同上)
王天與字性之興寧人正德進士知寧都廉平有政績
丙子從督府王守仁征横水浰頭桶岡龍川諸寨有
功陞俸二級己夘從討宸濠冐暑疾作卒於軍守仁
哭之哀解衣為殮明年錄平逆功優䘏其家邑人肖
像祀之(豫章書)
邢珣字子用當塗人弘治進士正德初歴官南京戶部
郎中忤劉瑾除名瑾誅起南京工部遷贑州知府招
降劇盗滿總等授廬給田撫之甚厚後討他盗多藉
其力廵撫王守仁征横水桶岡珣常為軍鋒功最增
二秩宸濠反以重賞誘總總執其使送珣遂從珣共
平宸濠珣遷江西右參政世宗錄功增秩二等(白志)
黃泗福清人正德中由鄉舉知興國先是劇賊鍾仕錦
何積玉騷動江廣間支黨掠興國泗至值焚蕩之餘
民日夜相驚恐寇且至乃募壯丁守城沿城設警舖
二十四以處之建樓城上重構文廟齋廡而按追田
塘之侵蝕者以贍學毁諸滛祠改建三程祠移安湖
書院於學宫時王守仁方撫虔唐龍視學江西俱極
嘉奬之(府志)
祝詠字鳴盛衡陽人嘉靖進士歴戶兵兩科以方鯁忤
時外調贑州知府減郡供應嘗持法於督撫憲司無
所撓境多盗憲司令賞捕盗者詠詗其賕不實乃屏
人謂曰吾知某非盗柰何枉之瞋目視捕者不能置
對具吐實立反其獄憲司不勝忿與廵撫共擠詠詠
再引疾去上不聽尋陞按察副使終陜西左參政(分
省人物傳)
王釴字公儀候官人嘉靖進士以南戶部主事左遷瑞
金令廉明強幹政教兼舉剏鄉校聘名儒為羣士師
置田以供課藝費文教聿興鄰寇竊發釴多方備禦
時出偏師以挫其鋒賊不敢犯遷東平知州(府志)
趙勳字彝伯番禺人由鄉舉嘉靖間知瑞金均徭役興
學校修邑志建雲龍橋委賑龍南信豐存活甚衆安
遠黃鄉賊葉金糾衆剽掠勳奉督撫檄往諭單騎入
賊所推誠慰撫縳倡亂者以獻一方晏然擢授御史
(同上)
阮悉懷集人由鄉舉知雩都性敏决察奸摘隠吏民畏
服邑賦役不均數十年民受其累悉力為清除又捐
置學田資諸生膏火至今祠祀之(縣志)
胡明通羅田人嘉靖鄉薦知信豐縣值歲歉設法賑饑
益以常俸退賊弭盗有奇功三載考績保留復任陞
金華府通判(湖廣通志)
潘翊錢塘人舉人嘉靖庚戌令寧都才識敏練優於治
劇縣無驛遞過客夫馬責之民間翊首立官船官馬
今為定例有罹於法者託吏餽金翊嚴拒置於法陞
沅州知州(同上)
盧宁字忠獻南海人嘉靖甲辰進士丁未知興國縣設
匭於門務求已過察民隠縣有虛糧千六百石民苦
賠累多逃竄宁履畝清丈正經界平等則民力稍紓
當道有難决事必諮焉遷潼川州守(豫章書)
雷上儒字應聘嘉魚人嘉靖進士歴郎署壬戌知贑州
當辛酉之亂賊氛方揚徵發旁午上儒從容應之未
嘗詘乏督府志在滅賊慮州人之為賊耳目也設匭
轅門以來告密時贑民黎氏劉氏趙氏先世有田土
於龍南適鄰賊巢仇家遂舉其名指為通賊逮捕下
獄將戮之以徇上儒請即訊不可請頌繫緩决不可
明日且出旗牌縳以赴法上儒趨入反覆陳說泣數
行下督撫為之感動良久起謝曰君誠篤君子也豈
欺我哉遂釋之今各姓子孫立木主祀之(安志)
黃扆字文斷大埔人嘉靖進士乙丑由部郎守贑練識
長才察姦摘隠吏民畏服革沿門火夫雜役修復書
院議建定南縣治歴遷福建副使(府志)
吳誠字明卿瓊山人正德己夘舉於鄉嘉靖乙未為龍
南令釐夙弊四十餘條治聲赫然沙頭賊徐守沐僭
號倡亂官司不能制謝鉞李鑑者王文成勦三浰時
用之以撫輯阬洞頑嚚者積久多骫法誠廉得其狀
召至出軍門檄示之曰將逮戮汝皆叩首請命誠曰
能擒沙頭自效者貫罪鉞鑑敬諾即誘守沐擒捕之
境内晏然所著有雁峰詩集(同上)
趙承謙字德光常熟人嘉靖進士任贑州推官贑俗嚚
其豪仰刀筆而食以間把持富人長短稍不給輒文
致其罪而黨更迭為証佐承謙至廉得其狀杖而出
諸境一郡稱快攝贑劇盗劫尉去欲挾以攻縣承謙
從兩吏單車逼盗壘曉諭利害盗叩頭請死送尉出
又攝寧都當賑而御史行部至承謙曰吾不忍饑民
以易御史懽也畢賑而往司理三年以強項故僅擢
南吏部郎歴官至參議(弇州史料)
陳梁字伯棟涇陽人舉人任贑州府同知時有賊僭偽
號衆數萬掠郡縣上官委梁往討梁以計誘執賊百
餘人又遣人分諭諸賊使解散賊黨悉平城南章江
人病徒涉梁作石橋人便之稱陳公橋(陜西通志)
李夢周字希道海門人嘉靖癸未進士知寧都縣土俗
好鬼事五王廟歲市子女代牲周火其廟併毁諸滛
祠有勢家横里中周置於法籍所奪田歸之民遂為
所中傷解綬歸及卒貧不能殯(江南通志)
陳大綸字伯言南寧人嘉靖己丑進士嘗受學于陽明
先生知寧都咨詢民間利病亟為興除賭博者痛䋲
以法創立社學命塾師教童子歌詩習禮時行奬賞
風俗一變(府志)
李丕顯字憲文長樂人嘉靖乙未進士由南道御史補
贑州清恬不擾抗直無阿廵按御史行部有所督過
及審讞輕重不相得必争之不少徇會亢旱為民禱
雨暴赤日中遘疾竟不起喪車就道百姓攀號哀思
(同上)
應本泉永康人嘉靖間任安遠主簿時三巢賊出劫無
虛歲本泉領兵捍禦親冐矢石不避艱險與士同甘
苦累有功績陞永新丞行日民遮道送之(安志)
雷墊建安人嘉靖間任石城典史時流寇攻圍縣城墊
雨夜跣足廵邏厲衆堅守尋用計破賊邑頼以全(同上)
王春復字學牧晉江人嘉靖戊戌進士先令泰和有惠
政比守贑益簡靖不擾丁艱去起復還故治郡人相
慶丙辰大水春復乘筏拯溺所活甚衆未幾有大木
之役條上便宜視諸府費為省時流寇覘知督木者
有積貲從石城越會昌將薄雩都督府遣二材官偵
賊為所執遠近洶洶春復提兵出結營四十里外慴
以先聲民聞守至遠近來集賊氣阻釋二弁遁去累
官貴州按察使(福建通志)
廖憲大田人少遊吉水羅文恭洪先之門由鄉貢倅虔
刻厲清修精勤職業僚長貳敬愛之署縣榷關秋毫
無染嘗修信豐邑志滿考陞知州去之日乘小舠惟
竹簏一肩圖書數卷(府志)
海瑞字汝賢瓊山人舉人為淳安令陞嘉興通判未行
以伉直忤部使者意摭他事謫調興國縣值辛酉兵
燹後十室九空瑞勞來安集漸復舊業邑苦浮糧則
述八事上當道懸賞捕盗捐俸修學又植松以護水
口插杉以興民利飲冰茹櫱一如淳安云(安志)
按海忠介集知興國縣時有興國縣八議一篇皆
陳江西興國之事前志據明史稿謂瑞謫湖廣興
國州判官非贑州興國縣令反以安志為附會此
失考也今八議采載藝文中
林萬潮字養晦莆田人嘉靖進士補贑州推官謙冲周
慎斷獄務求其生攝興國重建安湖書院聚諸生課
業其中信豐大水奉檄往賑冐暑行村塢中計口給
授凡活數千人竟以疾卒官(府志)
李鳳朝貴州人嘉靖歲貢任信豐主簿時三巢賊頼清
規等屢掠城下鳳朝督兵出戰屢破之賊入青邨谷
距山逆戰鳳朝奮力先登為賊所害數日得其屍顔
色不變邑人哀之呼其山為主簿腦(信豐志)
葉夢熊字男兆歸善人嘉靖進士由福清令入為戶部
主事改御史以諫降郃陽丞累遷贑州知府平黃鄉
賊遷浙江副使累官廵撫貴州尋改陜西(白志)
李多祚字可久石首人嘉靖舉人知安遠縣時三巢搆
亂大石小石伯洪三保俱被脅從而腰古丹竹樓等
保又皆招撫新民多祚調度有方駕馭得策每遇寇
警鼓率鄉勇捍禦新民亦肯自效下歴之役獨當一
面擒斬招降以千計寇平三保流移千餘家盡歸業
築城南逕以據要害其功尤足垂久遠云(安志)
龔有成嘉定人嘉靖舉人自詔安令調龍南所在賊擾
瘡痍未復有成愛養招徠境内改觀督撫奏留為本
府同知仍管縣事協謀進勦高砂下歷賊壘蕩平地
方德之(府志)
吕若愚字可明浙江新昌人嘉靖進士知瑞金縣恢復
書院闢宣文門增修公署橋梁祠宇時紅白蓮邪教
煽惑愚民捕其魁寘於法餘皆解散終駕部郎中(同上)
陳瀾麗水人嘉靖舉人知信豐縣清鯁嚴明下歷之役
督撫移鎮信豐兵將四集取辦倉卒瀾一身任之措
處次第上不廢事下不損民新立定南縣督撫疏薦
詔加五品服俸卒於官(同上)
沈文淵字上甫丹徒人由鄉舉萬歷四年知長寧邑當
新造城池學校縣署一身剏始董率勤勞已而定里
均糧衡文作士團兵戍守諸務漸次就理考滿去卒
於途百姓哀慕之(長寧志)
崔允升字吉山海門人由舉人萬歷十一年知會昌下
車即革冗役恤里甲凡不便於民者悉除之捐修城
垣公署纂修邑志文詞典贍卒於官(會昌志)
劉昌祚武進人由鄉貢知雩都操履清白邑俗溺風水
有停喪數十年不舉者刻日諭之畢葬又翦除上吉
鄉劇盗高魁一等四境寧謐陞金華通判(府志)
黃克纉字紹夫晉江人由進士萬歴十七年守贑值歲
大侵發倉以賑更因舊學之製而新之鳩工庀材而
以廪中餘粟給役人食民皆競赴不期月迄工陞四
川提學(同上)
陸化淳字君復常熟人萬歴進士丙午守贑州法嚴政
舉别駕某以兩橋税羡四千金貯於府化淳固辭值
病革别駕往省微言諷及則伏枕謝曰吾無事此家
人復請以手麾之遂瞑士民為之巷哭(府志)
沈振龍字潛起秀水人萬歴進士天啟二年守贑州閩
寇適發虔撫議徵兵焚郭外居民閉城堅守振龍不
可曰吾有備矣就所立里甲部伍約勒之張旗幟申
斥堠寇不敢至避難者麕集軍士輒縳上募府指之
為寇振龍按其妄多所開釋忤上僚意以軼盗劾罷
贑人懷之(同上)
祁汝東山隂人由鄉舉萬歷甲申為贑州同知聽斷公
明用法平恕獄難鞫者當道悉委之以屯田高下分
等則以定運軍年限衛所至今頼之終兩淮鹽運使
(同上)
嚴遵試字行之賀縣人由鄉舉萬歴間為贑州同知遇
事摘發推見至隠盗賊竊發禽制有方歲旱禱雨徒
步暴日中東南瀕河居民苦板木牙行則為蠲其役
在任四年歌謠盈路(同上)
李熠號鄴郁涉縣人萬歷間通判贑州榷税凡偵夫摉
卒一切罷去務為寬疎節目或縱舍微利過者樂之
後南陽李若素判郡筦榷亦能恤商施惠稱二李云
(同上)
吳宗周字熙偉福建南安人由鄉舉知興國瀲濊二水
自城北合流過縣西舊為浮橋以濟歲久圮宗周至
捐俸訖工鄒元標為之記徵輸有法買田數十畝以
資軍黃二册解費設白沙渡民不病涉邑人思之(瀲
水志林)
蔡鍾有字恒卿同安人萬歷末由鄉舉知興國嫻於吏
職能得物情屯田漸蕪府檄召民墾荒給帖為業已
墾者軍復争之前令何應彪盛陳刁軍害民虔撫李
汝華深然之未久復争郡守金汝嘉頗庇軍鍾有條
陳源委言多切中汝嘉不能奪葺撰邑志手自編纂
迄今文獻不墜者鍾有之力也(同上)
陳履忠字公亮號鳳阿昆明人崇禎進士知贑縣有幹
濟才建社倉以備荒廉泉之側舊為養濟院履忠剏
為書院以興文教肇舉廉泉大社鼎革後臺榭傾圯
獨書院不廢(府志)
王六如字凡夫黃岡人崇禎甲戍以舉人知信豐時寇
盗蜂起兵役數發例舉縣中富戶當之輕重責成一
人輪役經年無不破産者六如請於上官照糧編𣲖
黠者不得規避倉庫本吏胥所司反外僉里民六如
釐正之經費取足糧戶典守仍歸本役樹碑儀門永
以為式邑人深感其德立祠祀之(同上)
冒夢齡字汝九如臯人選貢知會昌縣萬山窮僻吏治
墮窳夢齡立意振刷造横江橋以濟民新學宫以課
士士民懷之(江南通志)
馬調鸞平順人崇禎貢任石城知縣時流賊肆横調鸞
增修城垣團練鄉勇守禦有方地方乂安陞懷慶通
判民為建祠立碑(山西通志)
金廷韶字二如山隂人進士知贑縣贑營兵變撫道皆
不敢出廷韶於倉卒之時數言撫定甲申以後匿影
山澤不復再見(浙江通志)
國朝
曹廷偉字文雄陵川人順治初恩貢授定南知縣會金
逆兵至殫力捍禦不屈以死長子翰明次子諸生際
盛從子翊明僕曹伏新凡十一人皆遇害父子主僕
同時死義聞者為流涕賊平
贈江西按察司僉事予祭葬蔭一子入監(山西通志)
郭自修綘縣人順治元年恩貢授安遠知縣調石城縣
土寇竊發城䧟罵賊不絶遂遇害(同上)
郎永清號定菴廣寕人以大臣子弟選就國學順治癸
巳擢知贑州府贑自丙戌城破加以閩廣連歲用兵
民相率徙避永清勤招徠嚴約束復業者日衆時李
定國犯梧桂郝尚九在潮官兵進勦以馬匹休飼於
贑永清慮兵入城百姓騷動預區南門教場地為營
柵厰芻糧畢備而自往萬安迎哈朱二大將軍陳說
宇内新定民為邦本之義將軍至見供億整飭則大
喜下令不許一兵入城瑞金石城寇掠最劇之地為
難民營構室廬收瘞胔骼興瑞定三邑洊饑發大濟
倉粟往賑全活無算贑諸生王曰旦為盗所引酷刑
誣服永清廉其枉出之又雪興國民廖安民之獄在
官四年兄子廷佐廵撫江西例宜引避贑士民伏虔
臺乞留候代又一年丙申乃行贑人懷其德為祠祀
之(府志)
錢江字珥信嘉興人順治進士知瑞金縣均里役貧富
無偏修復雲龍橋民不病涉有劇盗陳許二姓又僧
超忠聚僧兵千人據銅鉢山尤横江誘擒超忠密布
方略破許賊于羅漢巗進兵大柏江捕獲陳姓于烏
橋崠一時盗魁巨猾盡被擒無倖脱者行取兵部督
學山東以得士稱(同上)
黃之麟字瑞白宿松人順治十年授興國令興界閩粤
久為賊踞麟招降賊王大勇滅賊孫可貴勦海窖峒
賊曾拱宸等墾田糧二千八百石有竒民士作十頌
志之(江南通志)
蘇峻大順天人以貢生任贑州推官順治戊子諸邑猶
未靖雩都渠帥曾斌羅聚奎等嘯聚禾豐山謀以二
月窺城劉虔撫武元發兵勦之偵者道聞城中士民
與賊通統兵諸將議先屠城而後擊賊峻大適以他
事過雩雩民焚香城上自訴其無辜呼籲之聲聞十
里外峻大兼程抵郡白其事力保雩民不反武元然
之遣飛騎諭諸將毋妄殺良民持二金巵為信乃嘗
讌會文武衆所識者也遂撤兵獨勦禾豐先是屠城
之令以某夜夜分砲三發為約城中人皆擊豕祀先
聚食醉飽以待僇礟已二發哭聲殷地飛騎至得全
皆慶更生為祠以祀蘇公(雩都志)
吉永廸字太邱陜西人進士順治庚寅知信豐時議勦
安遠砂含賊練鄉兵於新田賊聞令離縣百餘里謀
從他道乘虛劫城永廸偵知之乃夜伏兵於龍頭逕
賊至大敗之壬辰九月復奉檄勦黃石砦副將楊栗
賈三榮久戰無功永廸書諭以威德賊聽命永廸趫
勇絶人嫻兵略數以討賊自效所至有功(信豐志)
趙夢仁字卜生河南人順治辛夘以進士知興國邑中
兵燹之後絃誦不聞夢仁振興文教諸生匿不赴試
召之庭與之講論文藝由是士知向學田畝荒蕪募
民墾闢瘡痍漸有起色不二載以憂去(瀲水志林)
蔡國相仁和人順治八年任定南典史九年十月十五
日廣賊數萬夜衝定邑國相領鄉勇力戰殺賊數十
衆寡不敵為賊所擒尚徒手摶賊而死(府志)
郭堯京字平野高陵人順治十年由鄉舉知石城殘燬
之後刻意興釐葺學宫繕城堞造警舖先是大盗陳
其綸與東關盗黃允會踞砦未散鄰界羅漢巖劇寇
沿鄉肆劫堯京募鄉勇伏險堵截其綸授首餘賊潜
遁其俘掠難民悉獲放還民頼以安在任八年陞祁
州知州(同上)
黃里字君畝湖廣人辛夘貢士順治十二年知贑縣見
荒缺十之七繪圖泣請題免荒糧一萬三千缺丁八
千七百留給贑鎮兵米抵作贑漕至今兵民食其德
(同上)
沈元箕字子弓吳縣人順治十二年由恩貢知長寧縣
先是閩人朱家垣託歸順安插邑中結土豪分立十
營閭井有事必關白而後行視令尹若贅旒為害者
十年元箕至以情形具告虔撫蘇弘祖弘祖乃以諸
營為之首者畀以材官等銜分隸他處資汛防漸次
解散所奪民産盡給主者大害以除(同上)
李佑之字在公長山人順治十四年以選貢知雩都粤
賊范日星嘯聚東鄉即用所撫之衆擒之己亥秋海
寇蠢動江左李玉廷復叛督府遣將攻圍賊壘佑之
親歴行間密捕間諜於是賊之驍將張寕閻勝等先
後投誠玉廷宵遁獲之於九山田舍(同上)
王枚字卜子鄞縣人戊戌進士康熙壬寅令贑時漸承
平流遺復業荒蕪稍稍成熟有議陞科者枚喟然曰
藏富於民古之道也吾不能為悝鞅之利國遂不上
聞振興文學詩賦清麗越俗尤工書嘗縷竹絲為筆
以書蒼鬱盤硬號四明書格(同上)
孔興訓字覺所山東曲阜至聖裔康熙甲辰守贑刻厲
振作懲姦剔蠧胥徒畏之若神歲己酉安插閩海降
兵屯田於贑諸屬興國屯兵洶洶欲為亂興訓親往
履塍畝尺寸審度俾兵民各有其土居官九年民至
今思之(同上)
井廞字素菴北直文安人由進士康熙七年知長寕莅
治精察能任繁劇時董總制衛國檄各縣解運豫備
倉榖往省協濟廞詳陳搬運利害免解費一千八百
餘兩康熙壬子閩寇入境廞調選鄉勇委典史鄭之
鵬會勦大敗賊於牛門山(長寕志)
張瀲字湄有黃梅人順治甲午副榜康熙戊申知雩都
政務簡静甲寅閩變起其部因屯墾居興國者響應
助亂據厓石山山接雩之北郊鈔劫長樂里天華山
乙夘擁衆叩城下瀲閉城静以待之城中無兵賊遥
見城上旗幟干櫓隠映森列信宿退去一時稱神助
莅事十有四年陞雲南雲龍州知州(府志)
宋必逹字其在黃岡人順治辛丑進士康熙乙酉令寧
都清泰懷德二鄉久罹寇燹多流移必逹請盡蠲逋
賦以徠之漸次開墾甲寅滇逆部將韓大任兵犯吉
安虔屬震恐乃倣王文成保甲法簡習義勇團練約
束汀州賊奄至縣境必逹揮義勇横擊之賊大奔解
圍去(韓菼有懷堂集)
李德明字瑞毓巴陵人任贑照磨康熙甲寅六月石城
䧟於閩賊總兵劉進寳帥師復之德明押紅夷大礮
佐軍前令以䧟城去撫軍委攝篆事石城近汀而遠
贑汀久為耿逆有德明預為保障計增築城堞城中
無井汲於江每被圍軍渴乃堰江水入城浚池以蓄
之又週城鑿隍偽將軍陳益擁衆來攻氣欲吞城德
明揮兵一戰馘之邑人始無擕志丙辰二月滇逆高
某䧟吉安羣賊聲勢日熾偽將軍劉應麟以書誘降
不聽囚其使應麟怒帥兵三萬圍城時外援不至德
明與民死守鄉勇名畢佛者中礟碎腦語其伍曰公
矢忠報國吾受公厚恩死無恨若等謹守堞毋為賊
乘言訖而絶德明哭而殮之衆皆感激奮呼請效死
德明知人心可用乃出戰五戰五捷自是汀寇不敢
復睨石城矣德明視事三載禱雨輒應人稱曰李霖
其受代行也生祠祀之(府志)
郭毓秀字鍾山陜西人舉人知贑縣事時康熙甲寅耿
孫叛於閩粤大兵出入多道贑有蜚語謂玉田村民
通逆主兵者謀殱之毓秀言於佟撫國禎哲鎮爾肯
曰
國初兵寇交訌贑四境蕭索獨田村鷺谿一二井里能
自保聚遂以蕃庶遽以大逆誣之恐非惠養元元意
也國禎爾肯皆然之毓秀即馳入田村令毁其壘培
而供輸芻糗倍於他所議得寢越三年以戅樸忤上
官去里人至今述其事猶有墮淚者(同上)
王維威富平人任石城典史康熙甲寅石城被閩逆攻
圍維威視事甫三日與照磨李德明協志守禦晝夜
登陴二旬乃解丙辰劉應麟以盛兵至維威與戰破
之嘗巡城矢集臂弗為動三載寇禍卒保危城勞勩
著焉(石城續志)
錢志泗山隂人興國典史甲寅之變屯弁石昭最先發
六月虔撫遣兵勦之昭與朱明拒戰於陳屋園志泗
饋餉行至江背峒寇猝至襲其後遂被戕是冬郡丞
顧岱來諭降始歸志泗首事聞蔭一子經歴(瀲水志林)
劉治國順天良鄉人康熙甲寅由蔭生知信豐丙辰六
月賊王割耳李善長率衆萬餘攻城治國將家子有
膽略增修城濠督兵守禦被圍數月贑兵救至賊乃
退(信豐志)
萬蹶生字文若江南武進人由副榜康熙甲寅令寧都
初下車减徵税耗羡一粟一薪之費不以取諸民三
逆變起吉汀之間皆賊黨所潛伏俗故好亂蹶生踵
前令宋必逹鄉勇之制部署民兵而訓練之丁巳韓
大任竄入縣境蹶生多方禦之遂不犯城既而郡兵
與省會兵皆大集蹶生支應有方民得不病越明年
以事黜既解組猶居寧累年無以自食士民羣資給
之(魏禧文集)
王璋字豐年浙江人康熙初知興國縣縣舍自戊子燬
於兵璋特建之有幹才多所興革己酉部議閩降卒
屯墾贑屬邑璋恐聚處生變且病民請於守按籍授
田析置諸鄉以散其勢有宄法者按律䋲之皆歛戢
以鹽政罣誤去(贑州府志)
李楓韓城人康熙進士知會昌時田多荒蕪民賦逋欠
楓為申請蠲豁去官無歸資士民醵贈悉不受(陜西
通志)
黃惟桂字木菴直隸真定人以舉人知興國康熙丙辰
至江西韓大任寇據吉安邑中罹寇已四載惟桂招
懷擕貳大任戰敗竄入寧都萬安瑞金間皆假道興
境惟桂率民兵登陴戒嚴賊去則官兵之躡賊者至
牲醴犒賚得其懽心乃上勦撫機宜先撫寳石次撫
浪川又次撫鯉婆諸寨皆降獨厓石寨朱明狡惡負
固乃陳狀於宣義將軍尚之義重兵困之四閱月始
自縛下山撫局乃成值山水暴漲齧城繼以旱災發
倉賑饑祈霖禱疫備嘗艱瘁甲子春陞貴州永寧知
州(瀲水志林)
楊允和號育菴遼東人康熙間知安遠縣歲饑捐俸賑
施存活以萬計邑俗溺堪輿好以父母枯骸屢更葬
地名曰檢金允和力禁并著木鐸餘音一書刊布之
俗始革邑多山田桔橰有難施者製龍骨小車以戽
水灌溉農民至今相沿其法利頼甚遠又創立義學
延師教授故士民咸頌其德不忘云(楊椿撰誌銘)
江西通志卷六十五
