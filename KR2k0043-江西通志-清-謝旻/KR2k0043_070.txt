欽定四庫全書
江西通志卷六十七
人物(二)
南昌府(二)
宋
羅從彦字仲素本南昌人寓閩之劍浦聞楊時得程氏
學慨然慕之時爲蕭山令從彦徒步往從之游甫三
日即驚汗浹背曰不至是幾虛過一生講易至乾九
四爻時云伊川說甚善即走洛見程正叔問之既歸
卒業築室山中終日端坐弟子至者益多每教李侗
令静中看喜怒哀樂未發時作何氣象朱子謂龜山
倡道東南士之游其門者甚衆然潛心力行任重詣
極仲素一人而已嘗著遵堯錄八篇大要謂藝祖開
基列后繼統若舜禹遵堯而不變迨元豐改制創爲
功利之圖浸召邊鄙之禍為書四萬言靖康中擬獻
闕下不果紹興初以特科授博羅主簿未幾卒沙縣
楊淵每詣從彦必竟日乃返謂人曰奥學清節真南
州之冠冕也學者稱爲豫章先生淳祐間追諡文質
(人物志)
按宋史羅從彦南劍人弘簡錄作羅源人林志安
志不載人物志豫章書皆云南昌人白志疑因學
者稱豫章先生之故今南昌縣西南七十里有地
號羅家原爲仲素故居明嘉靖間萬光禄思默嘗
即其地搆屋數楹與鄧定宇李見羅王塘南鄧潛
谷章本清諸子讀書其中延羅文恭洪先主講席
文恭手書其額曰羅原書屋蓋寓宗仰豫章之意
况徐孺子稱南州高士而當時楊淵亦稱仲素爲
南州冠冕則仲素之為南昌人不誣也
樊昌時進賢人建炎初以書生為閣門祗候舍人王虎
謀逆駕巨艦欲襲洪州昌時偕弟昌盛率鄉民力戰
從兄昌諤捐貲以佐兵費昌時昌盛及昌諤子士通
俱死之虎亦敗衂紹興初府帥高衛以事聞贈昌時
修職郎昌盛保義郎封昌諤為修職郎鄉人廟祀之
(林志)
范仕衡字平甫豐城人居查村性至孝父歿出必泣告
於墓而行母久患目疾乃禱於神若有以藥授者忽
不見母服之遂愈特奏名授欽州推官攝二守咸著
廉能之譽(人物志)
胡敦詩字可興靖安人敦實之弟紹興八年進士時年
二十二與海昏劉氏為姻不數年劉頓貧既登第劉
請離昏敦詩指日為誓未幾廣帥陳橐過南昌欲妻
以女敦詩力辭竟尋劉盟明年除廣州清遠簿槖雅
敬之留幕中舉裴寬劉寧事相激勉或謂之曰坡仙
書劉庭式事引羊叔子爲證且云功名富貴人也子
其是矣敦詩正色曰東坡書事特厲薄俗耳夫婦三
綱之首安計富貴乎聞者賢之(林志)
王鈇字承可分寧人本之子蔭授通仕郎建炎間通判
邵州累擢敷文閣直學士知湖州告祠適番禺請帥
上即命鈇有吳聽者爲海盗之魁鈇密授軍士擒獲
戮之於市因盡籍舟艦區别疆域毋得復持兵械聫
以保伍而稽其出人自是宿害頓除番禺俗葬親必
大會賓客費至不貲以是貧者多不克葬下令悉禁
止之士大夫貧不能葬及流徙不獲歸者率捐俸為
資助卒邦人立祠祀之(府志)
按王鈇林志作鐵未詳孰是
雷觀字仲立豐城人偕同邑鄒薖范璿並以文學著名
應貢入國學與陳東友善偕疏請復用李綱帝從之
及白時中罷以張邦昌為相觀復上言詆之賜出身
與館職遷太常博士復請重紀綱惜名器以抑冐濫
忤黃潛善以臺評謫監當紹興間兩倅潭州料院(同上)
陳特立字致柔奉新人弱冠應科連中三舉紹興二十
一年進士乃登第授南城縣尉知宜春縣毁大姓偽
劵歸其田於民以憂去邑人罷市相弔再知麗水秩
滿歸行李蕭然官至臨賀太守(林志)
莫將字少虛分寧人以父援任子歴仕縣令有聲紹興
間除太府丞使金還除工部尚書充京西宣諭使以
敷文閣學士知明州改知廣州將在朝以學問自結
主知握節出疆尤熟敵人情偽孟太后鑾輿南返將
之力居多贈端明殿學士(豫章書)
許叔逹字商叟奉新人紹興進士授崇仁主簿民有尸
其子於親屬之門者屢按不能竟獄叔逹摘發其隠
誣者伏罪知寧鄉縣賑貸有條時推爲一路荒政之
最調知宜春卒叔逹生平以清苦自持張南軒栻稱
之曰持身冰玉每飯不足高卧讀書淡然自若(林志)
胡敦實字觀光靖安人紹興進士僉漢陽幕職辰倅何
兊以獻言得罪時秦檜方興羅織獄當路承之以自
媒敦實被命力辭不受劾褫一官盧溪王庭珪慰之
曰緣此受責其芬多矣後知臨賀軍事奏減上供之
半請憲司損折苗之直以寬民力利及兩路又知全
州敦實學問精粹深於左氏班史詩文皆簡古有玉
澗集(同上)
余紹祖字光裔奉新人紹興進士爲潭州觀察推官民
盗海商既獲而窮治不承紹祖募人於江淮間得舊
舟示之盗遂駭服及知廬陵縣歲旱郡督課不少緩
紹祖持告身付吏求去郡將改容謝之秩滿積俸二
千緡折劵弗取歸裝書數篋而已尋通判江陵府辟
守巴東命下以疾終郡人舒邦佐挽之曰東南官數
任來往只單車(同上)
李惟深字彦溪豐城人年十九第紹興進士授都昌丞
臺檄錄囚事竣爲憫囚賦以獻知宜黃縣適淮壖宿
重師募軍和糴百需猥至惟深曲諭富民不戒而集
又上言募軍之法輕用人命徒耗糧廩前此揀發弓
兵曾不能北向發一矢及休息什不一歸以此知士
非素練是謂棄之事竟得寢後奉祠終于家(同上)
王樞字致榮豐城人通羣經尤䆳於春秋少游胡安國
之門紹興進士參吉州軍事郡給軍衣有濫惡者衆
讙庭中莫能制樞正色折之乃定知瑞金縣改丞岳
州所至每詣學宫執經講論諸生受其指者多與計
偕再爲鼎州丞會茶寇絡繹道路不通或欲焚山絶
茶或欲官自收鬻樞建議爲長短引以便負販至今
頼之終常德府通判有東谷集二十卷(同上)
曾光字元明豐城人紹興進士嘗判融州強寇李接擾
旁郡聞光名獨不入境移知房陵房西馬所經校牽
者執劵要索不已光給予如律卒羣譟庭下悉擒械
之謂其校曰朝廷所需者馬爾於若輩何有今遣他
官以馬入并劾若不職計將安出其人謝過戢衆以
去(同上)
孫伯温字南叟豐城人幼端莊讀書敏悟紹興進士調
龍城教官改知新昌縣爲治先教化後刑罰豪民競
田伯温繩以法遂中萋斐見謫新昌人有平田謠紀
其事後再知臨湘縣嘗師楊慈湖簡又從漕使楊方
受爲己之戒每謂學者當知三坑四關之病曰利欲
坑文藝坑枯寂坑惟義與利是生死關惟誠與偽是
虛實關惟敬與肆是安危關惟動與静是吉凶關博
學工詩文有集若干卷其歿也龍城人士爲之立祠
(同上)
袁鳳字子儀奉新人方九齡作詩有坐觀天下本無事
何必昌陽作引年之句識者異之登紹興進士初尉
理定其俗相習鬻妻鳳曰夫婦人倫之首可爾邪白
府嚴其禁室家始相安攝荔浦縣嘗籌利民三事運
帥張紫微喜曰使屬邑皆如是吾可卧而治矣遷衛
州錄事參軍(同上)
徐時動字舜鄰豐城人師事胡文定公安國遂傳其學
以歸第紹興進士爲虔州教官改吉州未及歲移疾
遂不復仕著孟子說十四卷西江錄三卷師門答問
一卷(同上)
按舊志有京鏜傳宋史謂鏜為韓侂胄畫策䧟趙
汝愚薦劉德秀立偽學之禁得罪天下萬世云云
未可列於人物今削鏜父三郎附雜記中
喻樗字子才南昌人梁安州刺史愈藥之後藥賜姓喻
累傳至樗徙居嚴州建炎進士趙鼎去樞筦居常山
樗往謁因諷曰公之事上當使啟沃多而施行少啟
沃之際當使誠意多而語言少鼎奇之引為上客及
鼎都督川陜荆襄辟樗為屬高宗親征樗見鼎曰公
自度此舉果出萬全乎或姑試一擲也當思歸路毋
遺君父憂鼎曰策安出樗曰張德遠有重望居閩莫
若使爲江淮荆浙福建宣撫使俾以諸道兵赴闕宣
撫來路即朝廷歸路也鼎入奏遂起浚知樞密院事
浚至執鼎手曰此行舉措皆合人心鼎笑曰喻子才
之功也樗往來鼎浚間多所禆益頃之以鼎薦授秘
書省正字兼史館校勘鼎浚相得歡甚人知其將並
相樗獨言二人宜且同在樞府他日趙退則張繼之
立事任人未甚相遠則氣脈長若並處相位萬有一
不合則必更張是賢者自相背戾矣後如其言又常
曰推車者遇艱難則相詬病及車之止也則忻然如
初士之于國家亦然先是樗與張九成並言和議非
便檜既主和言者希旨劾樗與九成訕謗出知懷寧
州通判衡州致仕檜死復起工部員外郎出知蘄州
歴浙東常平提舉以治績聞(弘簡錄)
按樗本南昌人僑居嚴州後爲玉山尉復家玉山
前志列于寓賢謂本嚴州人僑家玉山今改正
徐如晦字光伯豐城人隆興初應詔陳十事為慈利主
簿有殺人祭鬼者久繫未決如晦語上官曰殺人者
死法也妻子無罪可盡戮乎定罪止其人復有怙勢
殺人反指死者之妻妻被誣復將論決如晦白其冤
時苦旱忽雨人以比東海雪冤婦之應再調萬載丞
卒有文藁數百篇(林志)
簡世傑字伯俊自進賢徙居靖安隆興進士初任靖江
府司理參軍外邑以盗上府凡六七人世傑推詳非
是後果獲正盗時參政范成大爲帥將劾令而賞之
世傑力辭且謂令誤非有他成大益賢之暨鎮蜀辟
入幕府汲引蜀士皆一時翹傑改知蒲圻縣政本豈
弟行之以信不設科條民不忍犯知賀州嶺外官自
鬻鹽人以為病遂一切罷之(豫章書)
按楊誠齋所撰簡伯俊墓志稱其學問通古今議
論守大體所居不赫赫所去民見思云
李修己字思永豐城人父希說以學行教授鄉里修己
登乾道進士參興國軍事時陸九齡分教是州盡告
以躬所操履謂當息其己學求所未學遂與爲師友
既又事朱文公益講伊洛之學議論森嚴臨事敏決
兩令寧鄉衡陽皆劇邑有政聲當路交薦將召以嘗
哭故相趙汝愚忤時遂通判成都府繼知成州竟不
得召用韓侂胄當國聞其才名諷使攀附修己笑而
不答有文集十卷(林志)
李大性字伯和端州人其先積中為元祐名人始家豫
章以父任入官孝宗朝進典故辨疑百篇上嘉之擢
大理司直工部郎陳傅良彭龜年黃度楊方以言事
相繼去大性抗疏言朝廷清明乃使言者無故去國
臣所甚惜恐端人正士望風去者將不止此可爲寒
心孝宗崩光宗以疾未能執喪大性稱檀弓成人有
兄死而不喪者聞子羔將爲成宰遂為衰若待金使
祭奠然後執喪則貽譏中外豈特如成人而已久之
累遷戶部尚書開禧將用兵又疏陳利害忤韓侂胄
意出知江陵府充荆湖制置使江陵兵殘之後繼以
饑疫首請賑貸凡三十八萬緡奏流移還業者皆免
征榷歴遷兵部尚書卒諡文惠李氏自積中三世官
於朝父子兄弟相師友而大性與弟大異大東並躋
侍從爲名臣云(宋史)
胡价字仲藩奉新人乾道進士知湘隂縣大姓以武斷
相高吏不敢問价方按治援者旁午不聽悉置以法
諸豪始讋服焉調湖北憲參提舉陳謙平蠻戎務价
告謙郡縣兵弱請召旁路諸軍遣將分討遂擒首亂
并拒捕者數十百人餘盡降价之力居多所著有尚
書要義當世急務湖北利害漢唐治安龜鑑及集宋
名臣奏議(豫章書)
高鼎字國器新建人乾道進士授鄱陽主簿時給事吳
芾帥江西一見輒加寵禮郡有大政必使預聞武寧
多寇未獲委攝尉事鼎以計搜捕寇盡就擒調樂平
縣饒之德興有岸地敷鹽米額民甚苦之鼎條奏利
害悉與蠲除改丞宜春獄數百人皆逋租者引至庭
下約限遣之其後不加箠而賦集吉有疑獄憲司檄
鼎推鞫得其情囚多貸死秩滿退歸西山洪井故人
留正京鏜在政府屢致書幣招之不起閒居二十年
以夀終(林志)
范飛卿字升甫豐城人舉乾道鄉薦授龍陽主簿飛卿
居家孝友行誼著于鄉女兄老而貧迎事之如母有
老僕不良于行廩之終身其學以明善誠身爲本所
著有東軒思說易元虛辨七史歷義三正辨本朝典
故等集十三種及詩文百餘篇門人李劉狀其行(人
物志)
王允文字文伯豐城人乾道進士有聲從陸子静學精
詣力踐諸公争館致之彭龜年薦于楊萬里示以近
作虞雍公碑有諒彼高宗之語允文引詩凉彼武王
以證其誤萬里謝曰一字之師也龜年論韓侂胄死
謫所嘉定更化允文袖諫草謁樓内翰鑰且以劄述
本末鑰具疏繳進龜年始被䘏典士論稱之有棲碧
類藁(林志)
黃談字子默分寧人官至朝奉郎有詩名張安國推作
江西從社頭有澗壑詩集并詞行於世(人物志)
趙汝偩字和仲進賢人昭成太子六世孫也雖帝胄而
澹然守布衣之操以漕貢仕永興縣丞真德秀嘗以
固窮之節許之年未六十棄官結廬於縣南蛟坑之
帶山(林志)
劉子虛字君實靖安人以文學孝友稱隠於桃源山自
號支離翁釋善權賦古風十二韻贈之詩不具錄(人
物志)
范德動字光卿豐城人璿之次子淳熙鄉薦知龍泉縣
茶寇大擾居民盡室逃匿德動因險立柵寇望風去
擢知容州以最聞召赴闕上言廣西官弛鬻鹽禁而
驅之買鈔是舍坐收見獲之利而指擬于歲月未必
得之錢失官司坐守之權而求售于商賈之手豈長
便哉命集議擢瓊管安撫改知肇慶府帥臣上其治
狀召赴行在卒(林志)
鄧元字南秀豐城人淳熙進士分宜主簿時夏潦暴至
邑屋皆沒民争走山無所得食元不及白州發禀粟
以濟所活甚衆再辟廣西帥屬時宜州蠻欲叛奉使
者檄往約束之即退聽命有遺藁曰漫堂集(豫章書)
黃疇若字伯庸豐城人得禮曾孫少孤外大母杜教養
之淳熙中舉進士知廬陵縣嘗以六月督畸零税疇
若念民方艱食取任内縣用錢三千餘緡代輸兩年
治爲諸邑最尋遷殿中侍御史知成都蠲積逋十餘
萬罷官吏冗員為民代輸六年市估錢二十萬二千
四百緡又别立庫儲二十五萬三千緡期於異日接
續代輸糴米十五萬石以足倉儲初沈黎蠻屢犯邊
疇若鏤榜曉以禍福青彌兩羌遂乞降會董蠻犯龍
鳩堡龍門隘皆以有備而退遷兵部尚書以煥章閣
學士致仕所著有竹坡文集(宋史)
孟程南昌人淳熙進士調襄陽監酒税奉帥檄浚水渠
溉田數千頃知漵寧遠二縣皆正賦籍吏不敢欺邑
計亦裕遷臨江通判有詩文千餘篇自號冰雪林主
人(豫章書)
于革字去非豐城人年十三作賦有聲淳熙進士知房
州時金兵猖獗自棗陽至光化荆門悉無全堞房居
其中革獨繕甲治兵防扞關隘暨逆曦内訌人暗騷
動革奬忠義戢津梁曦偽命不能東出後為漕臣劾
罷宣撫吴獵疏理其功制帥劉光祖又以房陵士民
之詞剡上事遂白有竹國集若干卷革嘗與朱晦庵
游後祠學宫(府志)
按于革事林志不詳今改定
王衡仲字仲平豐城人淳熙進士丞相京鏜欲引以自
近衡仲謝弗就授新昌簿居官善推鞫以得事情部
民有為人訐毁墓者邑莫能定部使者檄衡仲就辨
之至則每杖植表而錄證者詰墓所在三詰之各指
一處輒加榜已而證者以實告其獄乃決遷漢東丞
時漕使趙方檄攝郢且以所捕寇數十人約令至境
行誅衡仲按其事多詿誤乃悉縱遣復命曰非真盗
也已為明府末減矣方韙之爲審計時輪對言今以
放散新軍失士卒之心以拘毁白帖失邊豪之心以
納粟限銓失巨室之心以新引失商賈之心以新會
失天下之心又言孔子謂兵食可去而信不可去今
急於兵食而先去其信一旦緩急尚能以空言欺人
而使之我聽哉詞甚激切出知建昌軍值歲大旱衡
仲默禱曰得雨則郡可爲也入境望郡治而舍大雨
如注郡人迎而喜曰真刺史雨新城地名黃檀磜與
汀鄰境其民險健騷動令不能制衡仲欲以兵往臺
閫難之衡仲奮銳不顧卒擒其渠衆乃怗服所著有
柏軒文集(豫章書)
盛温如名璲以字行豐城人少有大志時方擯程氏學
璲獨宗其說讀書稽古以聖賢為己任領淳熙鄉薦
時盗蜂起璲舉義兵擒渠魁數十人盗又阻山據險
謀再舉璲單騎往諭以禍福遂駭散去定賞功授奉
節郎以親老辭創書院於盛家洲顔之曰安樂廬朱
晦庵嘗邂逅於楚甚器重之過訪其家者三屢贈以
詩所著有伊洛統宗太極圖解并詩集傳世後與于
革劉充並祀學宫號三傑祠(人物志)
按林志盛璲事不詳白志改補
熊恪字子敬豐城人朱元晦帥長沙道出清江謀館客
于彭龜年彭薦恪以有宿諾辭元晦義之平居和緩
言動不妄嘗云學不遷怒之方有二平日當涵養臨
事當持守又爲忍銘以示門人張洽洽答曰乳犬攫
虎伏鷄搏貍精神之至也但恐學者知忍而不知行
所當忍宜勖以懲忿之箴而復揭忍為懲忿之訣恪
遂作懲忿記學者稱曰謹節先生(林志)
黃端卿字正仲疇若子以祖覃為江州征官歴上饒廬
陵縣丞補授茶陵時賊起桂東高垓峒踰月破安福
安仁又入茶陵焚掠未及城五里端卿求援諸司未
報勢益急乃部分兵士遏截之明日率兵擊賊賊却
乘勝以進雨暴至賊大集執端卿使前導入城端卿
叱曰我爲軍使恨不勦汝豈從汝害百姓邪遂遇害
事聞詔立廟雲陽門賜額忠顯(同上)
丁錟字仲熊新建人以伊洛之學倡于江右弟子雲集
與陸子静為友領淳熙慶元嘉定三舉歴官曲江縣
簿朱元晦知南康軍聘掌教白鹿書院不就時與往
復論學自號瓮天先生所著有春秋要辨易通釋書
辨疑王霸論性理大旨諸集子季敏博學能文徐鹿
卿爲撰墓志(丁氏世美集)
按林志一統志丁錟傳太略今據世美集改撰及
考王衡仲所撰丁仲熊墓志絶不及與朱陸為友
往復論學之事或其子孫托以取重耳(原跋)
裘萬頃字元量新建人淳熙進士有孝行節操其學惟
以存心為主粹然一出乎正由樂平簿遷大理寺丞
力求補外以便禄養差江西撫幹時真西山為安撫
甚器重焉所著有竹齋詩集卒贈通直郎楊慈湖誌
其墓以默識稱之端平間知隆慶府吳潛疏言萬頃
清名厚德矜式士林博學高文源流前輩平生出處
與故司直李燔相似(人物志)
按林志及南昌耆舊記叙裘通直事太略
甘同叔字叔異豐城人力學精思工于吟咏淳熙進士
參桂州民曹攝荔浦縣有節軒集若干卷同邑鄧元
與同叔齊名鄧之天才甘之學力皆人所難到(同上)
舒邦佐字輔國靖安人淳熙進士為善化主簿長沙輸
送苖米三十萬斛郡委邦佐領其事每歲輸納例有
所餽號曰優潤錢邦佐舉而寄諸帑遷衡州司錄參
軍茶陵民訴胥長受賕逮鞫則曰嘗許而未與守倅
將罪訴者邦佐言吏蠧易滋民冤難伸於是訴者得
從寬減紹熙甲寅朱文公帥長沙邦佐以疾乞歸文
公賢而從之嘉定中授通直郎卒所著有雙峰猥藁
九卷(舒通直墓志)
按舒邦佐事人物志所載略白志據李大異所撰
墓志改定
揭飛雄字少穎豐城人有文學教授鄉里登淳熙進士
未及唱名而卒劉副樞謂其為人外若不勝衣言呐
呐不能出口而不爲不義屈亦不以一毫不義取予
其為文典麗精微詩亦閒雅平淡有舊山集(人物志)
劉充字實之豐城人累試禮部不遇乃益博究羣書其
古賦大篇有凌雲摩空之氣律句稱是後任衡州監
獄真德秀提刑淮東聞其賢辟入幕授從仕郎提刑
司幹歸朱晦庵過豐城甚敬之與于去非盛温如號
三傑並祠學宫(同上)
徐璿字深甫豐城人九歲即喜為詩教授何藴奇之授
以經學象山先生亦稱爲異稟有覺溪集又從吏部
吳曾受歷學盡得其傳著起算法及考異以布衣終
李劉銘其墓(同上)
徐倫字彝仲豐城人璿之族弟慶元進士為袁州推官
待次七年安貧篤學唐宋諸詩手鈔神契既至官牋
筆軍賦民詞皆以身任當道交薦右史張嗣古尤亟
稱賞遭父喪哀毁卒有詩藁若干卷(同上)
范應鈴字旂叟豐城人開禧進士知崇仁縣通判撫州
改蘄州差知吉州贑叛卒賊殺主帥應鈴密遣諜捕
之部使者劾其輕發鐫一官起廣西提點刑獄召為
金部郎入見言公論不出于君子而參以逢君之小
人綱紀不出于朝廷而牽于弄權之閹寺言皆讜直
識者韙之除軍器監召見奏國事大且急者儲貳為
先上爲之動容累遷直寳謨閣湖南轉運判官兼安
撫事峒獠倡亂帥憲招捕逾年未平應鈴調飛虎等
軍討之未一月全師而歸擢大理少卿以病請告不
允未幾卒應鈴不以得失利害動心當官而行不敢
撓以非義所至無留訟繩奸吏不少貸家居時人有
不平不走官府而走其門為不善輙相戒曰毋使范
公聞所著有西堂對越二集徐鹿卿稱其經術似兒
寬決獄似雋不疑治民似龔遂風采似范滂理財似
劉晏而正大過之人以爲名言(宋史)
按人物志應鈴諡清敏而史傳不載
王孝友字順伯豐城人學有淵源凡隂陽性命之奥必
洞究所以與魏了翁稱為修士李文清宗勉屢致書
幣聘之著性理彝訓造化六合論海潮論撮古今名
臣事跡為正監裒風土人物為豐水志卒徐鹿卿志
其墓(人物志)
羅必元字亨父進賢人嘉定進士真德秀入參大政必
元移書曰老醫嘗云傷寒壊證惟獨參湯可救之然
其活者十無二三先生其今之參湯乎調餘干縣趙
福王府中驕横不法至是以汝愚墓侵奪民山必元
為直之淳祐中通判贑州賈似道總領京湖剋剥日
甚必元上疏以為蠧國脈傷民命似道銜之移汀州
為丁大全按去起幹行在糧料院錢塘有海鰍為患
漂民居詔方士治之都人鼓扇成風必元上疏力闢
之度宗朝以直寳章閣兼宗學博士致仕卒年九十
一(宋史)
陶夢桂字德芳進賢人嘉定進士歴任至朝請郎岳州
通判出入江淮荆蜀二十年所至愛民力修軍政有
廉能稱退隠平塘簡澹自處以夀終(豫章書)
李義山字伯高豐城人修己之子嘉定進士授大宗正
兼金部輪對言為善不可有疑心去惡不可有悔心
并陳進善不能無疑者三去惡不能無悔者三繇是
罷出知吉州後以湖南提舉攝帥漕楚俗尚鬼有妖
覡譚法祖假禍福惑人義山曰此張角孫恩之漸也
斬法祖燬其祠歴階至中正大夫所著有後林遺藁
思過錄(林志)
黃竑字持國豐城人彦輔曾孫紹熙進士仕至廣西提
幹李修己嘗稱其讀書自具一隻眼議論不随人脚
跟為文筆力奔放嘗作賦以莊周馬遷自况有留皮
集(同上)
范仲武字季克慶元進士知太和縣徙倅安豐道由洪
都帥問以治狀首以蠲放下戶餘賦為言帥曰富民
得産而不收攬戶得錢而不納若一蠲之則受惠者
斯人耳仲武曰信如所諭但催之不已則受害者貧
民下戶非富家攬戶所憂帥善之在安豐料賦給餉
無缺保守箕谷扞蔽兩川其功為最劉光祖疏其治
狀召赴行在未對而卒(同上)
王休字致美豐城人嘉定鄉薦兩擢第一下筆千言一
旦盡焚去取眉山集讀之累月為文沛然似之作心
要十篇貴王而賤伯表忠而堲佞著誠而惡偽以晏
子踊貴屨賤之言為藥石以相如子虛大人之賦為
酒色謂淵明不夷不惠為避世之尤謂仲舒劉蕡之
策或緩或激皆愛君之實識者韙之(同上)
熊炎字時中豐城人嘉定進士授靖安教諭攝縣事復
教授瑞州遷廣東儒學副提舉同知英德州嘗摭傳
記所載孝節忠義廉循吏為六傳有裨風教(人物志)
王武子字文翁豐城人開禧進士為江夏尉臺檄視旱
武子請蠲逋租禁屠牛罷關征勸假貸以資細民寬
米值以來商販使者悉行之調知荔浦縣察民有能
奉親事長服田力穡畏訟樂輸者許以名聞輒加旌
勸時架閣裘萬頃被召請贈言武子謂曰人謂朝士
寧疎拙毋便習則不失其在我者萬頃奉其言未期
月而出人謂武子不惟勉己且以淑人(林志)
徐鹿卿字德夫隆興豐城人博通經史後進争師宗之
嘉定進士有司第其對居二詳定官以其直抑寘第
十調南安軍學教授張九成嘗以直道謫居鹿卿摭
其言行刻諸學先是周惇頤程顥與其弟頤皆講學
是邦鹿卿申其教曰是理義之學復立養士綱條學
田多在溪峒異時征之無藝農病之鹿卿撫恤無逋
租者辟福建安撫司幹辦公事郡多火災救護有方
會都城火鹿卿應詔上封事言積隂之極其徵為火
指言惑嬖寵溺燕私用小人三事尤切改知尤溪縣
德秀守泉辟宰南安首罷科斂之無名者明版籍革
預借決壅滯逹冤抑邑以大治歲饑處之有法富者
樂分民無死徙以母喪去服闋主管官告院幹辦諸
事審計司遷國子監主簿改樞密院編修官權右司
會方大修劉克莊王邁以言事黜鹿卿贈以詩言者
并劾之太學諸生作四賢詩知建昌軍擢度支郎官
兼右司入對極陳時弊改右侍郎官兼勅令刪修官
宰相以甘言誘鹿卿退語人曰是牢籠也吾能為宰
相私人乎言者以他事詆鹿卿主管雲臺觀起為江
東轉運判官歲大饑人相食鹿卿命掩捕食人者尸
諸市出本司積米三千餘石減半價以糶出緡錢萬
有七千以予貧民所活數萬人移浙東提點刑獄史
彌遠之弟通判温州利韓世忠家寳玩籍之鹿卿奏
削其官改直寳章閣知寧國府擢太府少卿兼右司
入對請定國本正紀綱立規模時事多艱人心易摇
無獨力任重之臣無守節仗義之士願蚤決大計上
嘉納之兼中書門下省檢正諸房公事逾年權吏部
侍郎以疾匄祠遷右文殿修撰知平江府召權兵部
侍郎累疏告老致仕進華文閣待制卒贈四官鹿卿
居家孝友喜怒不形恩怨俱冺宗族鄉黨各得歡心
居官廉約清峻毫髮不妄取一廬僅庇風雨所著有
泉谷文集奏議講義鹽楮議政槀歴官對越集手編
漢唐文類文苑菁華諡清正(宋史)
丁中字汝明父歿四月遺腹生中育于祖杉巢君受業
于程巽齋寳祐三年領鄉舉補太學上舍與陳宜中
等上書攻丁大全咸淳四年復上書乞調諸路兵馬
并力救襄不報中知國事已去束裝而歸治家有方
守祖宗法以施濟為心徐鹿卿扁其室曰韋軒入元
隠居不仕詳見胡希寅所撰韋齋行狀中(五溪丁氏
世業集)
按丁中新建人所著有春秋續辨四卷周禮考異
四卷君臣懿範五卷古今括異十卷韋軒文集十
卷甲子紀年圖
徐經孫字中立豐城人璿之子寳慶進士累遷監察御
史劾京尹厲文翁不報即日出關去召為秘書監太
子諭德遷給舍陞太子詹事時賈似道議買公田以
省糴運經孫極論非便忤似道意免閒居十年卒諡
文惠時著作郎陳著亦乞罷買公田坐補外經孫所
薦陳茂濂為公田官在嘉興聞經孫去國曰我不可
以負徐公遂以親老謝歸終身不起時人稱為三立
(人物志)
冷應澂字公定分寧人寳慶進士調廬陵簿以廉能著
轉静江府司錄參軍治獄平恕范應鈴薦知萬載縣
大修學舍招俊秀教試之旌其通經飭行者以勸歲
饑下令收養棄孩父母不得復問全活甚多葉夢鼎
(一作得)知袁州列其行事風厲餘邑知德慶府洞獠偪
城六十里應澂諭以禍福知其勢解即厲士馬出不
意一鼓擒之屬縣租賦諉道阻不至為期曰首輸者
與減分未至則償所減民惟恐後不一月訖事遷本
道提舉常平兼轉運使改直寳章閣知廣州主管當
路經略安撫司領漕如故常曰治官事當如家事惜
官物當如己物今國計内虛邊聲外震安得清談以
誤世陶士行卞望之吾師也自聞襄樊受圍日繕器
械裕財粟以偹倉卒後頼其用屢平大寇未嘗輕殺
一人即笞杖亦加慎至其臨事斷決雖勢要不為之
撓奪(宋史)
胡大訓字世文豐城人紹定鄉薦剛正嫉邪遊國學時
憤權相史嵩之奪情起復同黃愷伯等上書數其罪
被逐作捲堂文辭先聖歸隠于桂陂(人物志)
李龍庚字彝甫豐城人紹定鄉貢補太學生謝方叔當
國龍庚叩閽上疏言方叔耄昏子弟交通貨賄條上
五欺十賣之罪京尹承望風旨欲置獄國子司業蔡
抗率屬争之獲免未幾方叔竟罷龍庚特奏名第三
以桂陽軍判官終于任子毅通撫州推官(林志)
南宫靖一字仲靖分寕人端平進士嘗著小學史斷二
卷謂作史者當于莊襄之元年東周既滅特書周亡
然後進秦使接周統于莊襄之季年吕政嗣立特書
秦亡然後正其姓氏别為後秦斯實錄矣今東周未
滅遽進昭襄之秦吕政嗣立猶冒嬴秦之姓于周則
絶之如恐其不亟于秦則進之如恐不及是非逆置
謂之何哉其持論如此自號坡山主人(人物志)
甘茂榮字榮可豐城人紹定進士調常德府戶曹轉江
西兵馬鈐轄司幹官平生以節操自勵所至寡偶竟
淹抑以終著定庵集雁峰猥藁困學樸詞等書(林志)
按林志不列所著書名
雷宜仲字宜叔豐城人師張洽得朱子緒餘補太學生
史嵩之以右相開督府隂植姦黨與弟巖之勢焰熏
灼嚬笑可生殺人會天變宜仲上書指斥其罪由是
流落久之擢淳祐進士第二為右司諫與賈似道不
合去經界廣東還入奏言廣東進上供銀率抑買為
民害有旨蠲之又乞復故相吳潛官仍賜諡以勵臣
節復濟邸封爵以厚天倫錄江西二陸之後以勸學
徒德祐間除禮部尚書尋為廣東經略安撫使偕文
丞相起義勤王丞相入衛又與信州謝枋得招諭軍
民固守嶺嶠元游騎至力戰病臂創而卒(豫章書)
按林志宜仲作宜中又不叙其起義事
趙時侉字謙甫奉新人宗室子以詞賦登開慶進士由
新淦尉改興國軍大冶尉郡守以修築郡城委之帥
閫責其不禀命與郡守俱以罪聞再調廣東連山尉
受經略司檄平潮州等處蠻寇有功就知南海縣事
祥興元年崖山行朝潰與幼主同沉于海(林志)
羅一理字循叟進賢人咸淳鄉舉謝枋得為江西招諭
使舉兵恢復一理偕弟起潛赴義受擒不屈皆腰斬
起潛臨刑顧謂一理曰今日得死所矣既歿面皆如
生(豫章書)
周應合武寧人曾祖世修故居九江為江西轉運使值
歲歉發廩賑饑奏減征賦民甚德之因家于武寧有
八子友賢友直友能友仁友信友諒友聞友端以孝
義聞寧宗御書棣華以賜之友賢為敷文閣學士應
合即其孫也淳祐進士任江陵府教授入為翰林修
撰以疏斥賈似道謫饒州通判終朝奉大夫(人物志)
李登字仲圭豐城人紹定鄉薦授耒陽主簿時湖南被
兵列城震恐守臣委登督修城壘規畫有方不數旬
竣事民不知役再調吉水丞經界方行覈田高下以
定則等賦均而民樂辦及得代郡守魏峙知登清貧
檄令受納秋苖資例以賙歸橐登代至即行秋毫無
取(林志)
范嚴字子嚴豐城人淳祐進士方試禮部即伏闕陳十
事既登第復上書言可為治世惜者五謂公論脈絶
正人引去輕厭學校庇護嵩之創龍翔觀可為明主
危者六謂敵國窺江寇循海道楮幣折閱浙右盗賊
軍驕而紀律不嚴拒言而人不敢諫舋舋萬餘言仕
至臨川主簿(人物志)
熊大經字仲常豐城人寳祐鄉薦主建陽簿時劉克莊
為知縣大經推誠贊理見義勇為克莊嘗遺書曰某
試邑匪才唯主簿忠告善道藉手寡過為力孔多轉
知龍泉縣廣西憲司幹有胖齋集(豫章書)
徐思立字志夫豐城人景定進士除南雄教授改臨江
時丁大全植黨横甚太學諸生伏闕攻之有旨戒諭
立石學宫思立為書抵祭酒反覆萬言請轉聞以伸
公論于是十年不得志德祐初改奉議郎尋除武學
博士有山房雜著若干卷(林志)
徐子端字克之豐城人鹿卿之子以蔭入仕初調監烏
青鎮時更造楮幣漕司責以日解楮葉千斤吏牒旁
午子端謂非庶土所有累請得免轉黃州推官知善
化縣歴官所在見稱及宋運革杜門讀書作後泉散
人傳引蔡季通獨行不愧影獨寢不愧衾之語以自
擬有後泉集(人物志)
舒嗣隆邦佐六代孫幼有才識器量以廣東帥閫掾歷
官奉議大夫初從元帥征猺有數百人伏道左曰吾
等為猺所掠聞大軍至即繋妻子歸善地嗣隆曰勿
恐既而帥至命悉斬之嗣隆曰聖旨但令收捕叛人
無勦降民之理帥乃從之旬日猺拒命省文罪帥違
慢以猺至不戮罪在嗣隆嗣隆曰吾寧受罪不可違
旨遂與立限破猺而歸(林志)
孫羲字伯隆豐城人於書無所不讀尤精於歷每謂治
歷當備三法曰象曰器曰數因圖寫古今七十六家
法作大歷賦又謂知歷者不可以不知星知星者不
可以不知歴折衷各家之言作太極圖及清室類考
復古耆傳(同上)
徐端字矩叔豐城人弱冠以文學見知所著有易發揮
莊子章句晚歲號絜矩病叟敘平生大略授其子俟
屬纊刻石表墓自作祭文挽歌超然無所芥蔕一日
手錄忠孝大致數百言集家人對酒索筆書曰若以
為了多少未了以為未了何時而了題曰了了道人
自贊投筆而逝(同上)
按人物志作徐端方與林志異
隂幼遇字時夫奉新人家數百口五世同居登寳祐九
經科入元不仕父鄉貢士應夢授以凡例幼遇著韻
府羣玉若干卷兄中夫幼逹復為注釋若干卷傳于
世應夢號竹埜幼逹號復春幼遇號勁弦(人物志)
按隂幼遇南昌耆舊記林志俱以為元人
陳友沅字直翁豐城人篤學力行景定鄉舉時兵興毁
家給民伍捍鄰寇渠魁就殲脅從者悉舍之人以為
德所著有春秋集傳等書(林志)
黃千能字必強豐城人刻意讀書嘗謂皇極九疇之統
漢儒舉以參五事配六極則失之妄作皇極要論謂
古今地理無一定之形神禹疏河之故道蕪沒而難
考作禹貢圖說雜著尤多(同上)
余玠字義夫分寧人僑寓蘄州少為白鹿洞諸生入趙
葵幕為制置司參議官嘉熙間與元兵戰於汴城河
隂有功授直華文閣歴官四川安撫制置使至蜀招
賢禮士與之謀議修築要害城陴屯兵聚糧為必守
計旋率諸將直搗興元與北兵大戰於嘉定利州都
統王䕫號王夜义素殘悍不受節度聞玠至以所部
兵來謁班聲如雷舟中衆皆失色玠部分自若䕫退
曰儒者乃有此人尋設策召䕫計事斬之軍中帖然
會戎州帥欲舉統制姚世安為代玠不許世安倚謝
丞相内援遂以微罪中玠召還齎志而歿(安志)
按宋史余玠蘄州人安志府志州志俱載分寧人
僑寓蘄州前志不載今採補
徐定字子固豐城人父國和與兄國會義居三紀有交
木連理之異國和卒定廬墓三年晝夜不絶哭家有
紅紫牡丹忽變白華定卒子子義未弱冠居喪足不
履閨闥里中號定為大孝子子義為小孝子曾孫傅
霖字高澤事親孝謹居喪如制人謂徐氏世襲孝子
(安志)
按前志以國和為定之字又以國會為定父今改
正
王友仲武寧人淳祐七年父病劇割股作肉糜以進病
尋愈有司表為篤孝之門(安志)
王汝正武寧人咸淳中母病篤刲股煮以進母遂愈(同上)
按安志尚有豐城何穆孫儼雷璲范文柔何章王
義端分寧黃薰俱以孝義著附錄於此
宗必應字子固南昌人景定進士歴官江西招討司計
議元克真州徇江南招討劉槃欲以江西城降必應
不可曰德祐之初降元者劉權致無為軍失守今文
開府經略西南劉洙亦自省起兵往會可謂義舉明
公不劉洙是效而效劉權此何為者且能戰則戰不
戰則死李廷芝姜才獨不可與同不朽乎槃不聽必
應遂遯去人皆壯之(府志)
宗必經字子文南昌人景定進士授靖安知縣調萬安
轉判瑞州晉潛藩兵副與樞密陳宜中不合謝歸及
宋祚革元世祖詔求江南人士留夢炎程文海交薦
謝枋得等二十餘人子文與焉固辭迫脅以去械至
元都繫獄三歲乃放還著玉溪集詩文雅淡有陶靖
節風(同上)
趙汝暨字及之新建人以父善恪蔭授明州錄事參軍
有執平民為殺人盗者獄具汝暨直其冤繼獲真盗
寳祐間帥閫忤丁大全奉祠歸後趙葵宣撫江東西
薦知鄉郡兼領漕遂置庫贍宗糴榖賑荒改知静江
及廣州俱有善政累進工部尚書(林志)
胡霆桂字直翁進賢人開慶進士為鉛山主簿公清嚴
毅時私醋之禁甚嚴有婦訴其姑私釀者霆桂詰之
曰汝與姑和乎曰和曰然則汝能代姑受責矣以私
醋律笞之政化遂行宗室寓居多不輸田賦霆桂繩
以法卒為所誣免歸著書自娱天經地志禮樂名物
及醫藥卜筮之書無不究覈號寬居先生(同上)
胡文舉字仲明進賢人寳祐進士主寧國軍簿調贑縣
尉先是有訴殺人而失屍并不見殺者文舉至方下
其事一日池有尸無首文舉詢死者之母云臂有涅
虎視尸果然又廉得其妻嘗與某男子通急召男子
别鞫其妻妻疑事泄言實與男子姦共殺夫而薶其
首掘得首加屍如生咸以為神自是臺省疑獄多以
屬文舉所平反居多辟州錄事參軍授浮梁縣丞卒
于官(同上)
徐伯琛字通父豐城人師清江張洽洽以其子妻之嘗
語伯琛曰讀書自有解處須盡捐富貴習見自識聖
賢之心讀論語則如親見孔子讀孟子則如親見孟
子因言求意方不枉讀伯琛受教服勤數年修身踐
言如恐不及聚書甚富建閱浩閣以貯之景定中授
廸功郎卒年九十三(同上)
楊龍偉字卿雲進賢人咸淳進士授鄱陽主簿時信州
軍亂提刑檄龍偉往視戮首惡數人餘皆釋之邑大
饑民相聚為盗故事義倉非朝命雖持節使及有朝
命而無臺檄者皆不敢擅發龍偉曰事急矣獲罪所
不辭也乃發廩以賑之民遂安(同上)
余炎午字光伯奉新人咸淳進士知漢陽縣以文學才
幹稱秩滿安撫使徐安民辟湖北又奏留兼權機密
在幕府有武弁恃勢為民害炎午執擬甚堅軍帥不
能撓宋亡教諭鄉邑暇日與賓友賡酬吟咏自命為
平淡集(白志)
熊汝垕字兑大豐城人咸淳進士授崇陽主簿九經不
釋手一月一過讀李義山嘗執經於其父瑁之門及
義山漕湖南汝垕留其閣中有僧以楮鏹萬緡求通
關節汝垕毅然曰吾與李公世道義交何可以利相
浼耶(林志)
黃㽦字子耕分寧人嘗從朱晦庵學咸淳進士知盧陽
縣五溪獠獷悍因為詩諭之獠感悦莫敢違命累遷
知台州訪謝良佐子孫之播越者收而教之爲濟糴
倉及抵當庫葬民之棲寄暴露者又剏安濟坊以居
病囚葉適嘗謂其條目建置憂民如家遷知袁州所
著有復齋集(同上)
揭道孫字志道豐城人治進士業下筆千餘言值世革
技無所施因徜徉山水痛飲狂歌繼以太息教授鄉
里每食舍肉將歸遺親親歿事兄如父事姊如母姊
寡有子十歲被俘徧求勿獲養姊於家終其身作堂
名廣思歲時於堂中序族年逾四十而鰥不再娶(同上)
吳仲軒進賢人度宗時第進士語江萬里曰國步日蹙
吾不復仕矣遂歸隠教授於鄉四方從遊者衆侍御
史程鉅夫疏薦不起(同上)
按舊志載有章鑑傳鑑位丞相無善可錄及兵逼
臨安託故徑去有玷人物今削
陳煥字詩可豐城人博學和易黃謙父重其人為築館
居之兩與鄉漕薦入元隠居巏山不仕取生平著述
定為易傳宗書傳通詩傳微禮記釋四書補注嘗謂
學者率信先儒而疑夫子故講說必原夫子之意不
苟随先儒議論學者號為巏山先生(人物志)
黃介字剛中分寧人意氣卓越善兵法帥鄉民登龍安
山為保聚計元兵至砦介堅守不去顧謂家童陳力
曰爾盡力勿走力曰主在死生同之介身被鏃如蝟
面頸腹中十三矢倚栅而死力亦死妻劉被掠子用
中獲免及長求母逾十年得于京以歸州里稱黃孝
子云(林志)
徐子中字益之豐城人子端之弟由承務郎監黃花鎮
德祐初元兵䧟當塗子中合門死之(豫章書)
胡敬方分寧人任臨江路僉判元兵至率衆死守屢拒
戰誘之不肻降及城破元將張弘範執至瑞州不屈
而死弘範函其首而去家人以身歸葬焉(同上)
趙若煥字堯章宗室子也居進賢年二十三值國運革
賦草之茂三章援琴而歌與箕子麥秀同悲所著有
中庸講義適情小藁逸民自得合若干卷平居未嘗
免冠褰裳嗜酒不至醉每微酣令人歌淵明歸去來
辭自吹洞簫以和之年八十卒(林志)
徐欽字汝敬豐城人家藏書數萬卷無不覽記通六經
工詞賦試胄監參太學明善齋内侍董宋臣除押班
主管太廟及國信所都大提點欽率同舍生抗疏謂
國信不可付閹寺内臣不可預兵權主管太廟不可
用刑餘不祥之人疏入不報入元不仕開梧陽精舍
集生徒延老成為之師羣盗過門皆斂戢去(同上)
孫素字少初豐城人咸淳末以進士貢不第平生多撰
述詩文若干首清江皮溍為刻板以傳吳草廬有序
(吳文正集)
王用龍字震叔進賢人宋亡誓不為異國民時謝枋得
招諭江西用龍檄衆往附其詞曰以燕人而伐燕全
趙璧而歸趙為元鎮守兵所獲家人饋食至碎瓮器
劘吭而死(豫章書)
趙德宋宗室博學工文舉進士宋亡隠居南昌之東湖
自號鐵峰嘗著四書箋義五經辨說行于世(林志)
按趙德所著書世所傳者惟詩經辨說一卷附刻
朱孟章詩疑問之後林志以為辨疑者譌
元
洪淵號沐齋豐城人宋鄉貢進士仕元為儒學教授少
攻進士業晚耽邵子易學揭先天方圓圖于屋壁扁
曰環中年八十一而卒所著有環中集十卷其文援
引該博議論贍蔚如江漢波瀾衮衮不竭(吴文正集)
按洪淵林志南昌耆舊記豫章書安志俱不載白
志采吳草廬洪先生文集序補撰
揭來成字哲夫富州人傒斯之父宋鄉貢以子貴累贈
通奉大夫江西行省參政仁宗朝集賢學士陳顥等
上言翰林揭傒斯之父來成學行師表一方宜特賜
諡以示尚德之意有旨賜諡貞文先生處士易名之
典自來成始(歐陽原功集)
王義山字元高富州人學工詞賦宋景定進士知新喻
縣歴永州戶曹湘潭縣豪與李氏争田不遂獻之學
義山引春秋齊人來歸汶陽之田書來歸者心悦而
歸者也李非心服先聖其肻受乎以還李姓湘俗信
巫歲用人以奉滛祀事覺止罪祭者不及巫義山謂
巫實殺人按而法之其風遂殄入元提舉江西學事
退老東湖之上環所居皆種蓮名其堂曰君子又于
先廬之側扁其所曰稼村學者稱稼村先生所著有
稼村類藁(林志)
按王義山林志入宋白志改入元羅整庵有稼村
類藁後序
龔日新字中季南昌人十歲通進士業有能聲十五始
去舊業由周程張朱之說以求逹夫孔孟至元中分
教進賢邑人翕然師之(揭文安集)
熊朋來字與可富州人宋咸淳進士授寳慶僉判未任
而國亡元初以薦為福州廬陵兩學教授所至講論
經義考古篆籀文字學者化焉調建安主簿不赴晚
以福清州判官致仕朋來之學深於三禮當時言禮
學者咸宗之每歎詩樂無傳仿朱子所得趙彦肅家
二十四譜增二十詩俾皆可歌又補孔廟釋奠升歌
樂章部使者以之遍行於諸郡嘗譜考槃蒹葭衡門
白駒四詩以寓己意學者稱為天慵先生所著有小
學標注瑟譜及天慵文集三十卷弟召子字南豐博
覽載籍鄉里稱靖邑先生子太古鄉貢士為翰林編
修國子助教後隠櫧山明初徵校雅樂告老歸(人物志)
按熊朋來林志豫章書譌入宋
雷光霆字友光寕州人家居教授學士程鉅夫詹天遊
皆其徒也著九經緝義五十卷史子辨三十卷詩義
指南十七卷至元間遣使徵未至卒學者稱為龍光
先生(同上)
程以臨字至可寧州人至元間除將仕郎辭不就天資
超悟凡經史百家天文地理諸書靡不通貫尤長于
詩構别墅閉戶讀書老而彌篤選編漢魏唐宋諸詩
名曰刪後正音所著有瓢丸小集擬古集(同上)
廖立孫字幼興豐城人至元十九年鄉寇大作立孫負
母冐白刃逃難及安靖孝養終身及卒揭曼碩題其
墓曰有元純孝廖立孫之墓又作詩刻石有如昔江
革遭亂離負母逃潜經險阻之句(林志)
揭傒斯字曼碩龍興富州人幼貧讀書刻苦父子自為
師友貫通百氏早有文名大德間出游湘漢湖南帥
趙淇雅號知人見之曰他日翰苑名流也程鉅夫盧
摯先後為湖南憲長咸器重之薦于朝特授國史院
編修官應奉翰林文字遷國子助教南歸省母旋復
召還凡三入翰林臺閣之儀靡不閑習天歷初開奎
章閣首擢為授經郎以教勲戚大臣子孫文宗時幸
閣中有所咨訪奏對稱旨恒以字呼之而不名每中
書奏用儒臣必問曰其材何如揭曼碩間出所上太
平政要策以示臺臣曰此朕授經郎揭曼碩所進也
其見親重如此富州地不産金官府惑於姦民之言
為募淘金戶三百而以其人總之散往他郡采金以
獻歲課自四兩累增至四十九兩其人既死而三百
戶所存無什一有司遂責民之受役於官者代輸多
以是破産中書因傒斯言遂蠲其征與修經世大典
特授藝文監丞參檢校書籍事元統初遷翰林待制
集賢學士及開經筵再陞侍講學士同知經筵事經
筵無專官曰領曰知多執政大臣微辭奥義必屬傒
斯訂定而後進其言往往寓獻替之誠務以禆益治
道年七十致其事而去詔遣使追及於漷南還撰明
宗神御殿碑修遼金宋三史傒斯與為總裁官毅然
以筆削自任凡政事得失人材賢否一律以是非之
公至於物論之不齊必反覆辨論以求歸於至當遼
史成有旨奬諭仍督早成金宋二史傒斯留宿史館
朝夕不敢休因得寒疾卒追封豫章郡公諡文安傒
斯少處窮約暨有禄入衣食稍逾於前輒愀然曰吾
親未嘗享是平生清儉至老不渝友于兄弟始終無
間言為文章敘事嚴整語簡而當詩尤清婉麗密善
楷書行草朝廷大典册及元勳茂德當得銘辭者必
以命焉(元史)
按揭傒斯傳林志太略白志據史節錄
熊凱字舜夫南昌人從饒應中學得雙峯之傳以明經
開塾四十餘年時稱遥溪先生門人同邑梅邊熊良
輔最知名舉延祐鄉試有易傳集疏風雅遺音小學
入門三書(林志)
李廷瑞字雲紀豐城人積學敦行為時所重教諭新建
廣昌兩庠師範比於安定徙長南劍延平書院以母
春秋高辭不赴母歿廬墓有白蓮生廬前田畝中華
葉蕃盛人皆歎異之(人物志)
夏景孫字權可寧州人幼勤敏博通經史事父至孝旦
暮必温凊問起居飲食必親調後執父喪一遵禮制
時稱巨孝先生進士余貞師事之貞在翰林與修史
以景孫薦于朝未及拜命而卒(林志)
余貞字復卿寧州人事父孝每事必咨禀而後行舉泰
定進士授上海丞知棗陽縣皆以政聲聞及還四方
學士執經從者甚衆至元間以翰林修撰召修宋遼
金三史史成乞歸養途聞父訃痛哭跣行數百里居
喪盡制哀毁骨立有司上其行於省府未幾寢疾卒
(同上)
龔煥字幼文進賢人通五經師饒應中以明體反躬為
務時科舉未行文章猶尚華靡煥獨與學者議曰苟
以科舉必遵朱氏之學其程式皆預為擬定煥歿而
科目興一如其言居泉嶺下人稱為泉峯先生(同上)
包希魯字魯伯進賢人穎異絶倫嘗授今古文尚書于
吳草廬動履端嚴為後進楷法其教人先德行後文
藝士習為之一新及歿門人私諡曰忠文先生所著
有四書凡例易九卦衍義詩小序辨說文解字𥙷義
及原教說儒等篇門人傅箕王槐最著箕字拱辰進
士任延平路錄事轉本縣尹政尚廉平人咸慕之洪
武間召不起槐别有傳(人物志)
熊鈞正富州人性穎敏力究性理之學嘗有人問世間
何物為大荅曰道理最大以學行任吉安路儒學提
舉有一齋集(同上)
龔道源字士元新建人刻苦讀書教授鄉里弟子從者
甚盛著雲山夜話集以釋五經未明之義世號碧梧
先生(白志)
按林志以碧梧為龔道源名者譌
丁儼字主敬新建人游吳草廬澄門草廬禮之為製主
敬字說范梈嘗拊其背曰有美君子如金如玉吾不
及也母病侍湯藥不解帶者兩月及喪哀毁幾絶時
吏督鹽直榜笞無虛日乃傾貲以代輸撫鄒氏孤子
侖為娶婦而教誨之手編金閨彝訓八卷及著小溪
集四卷寓興十卷授龍興酒務大使值兵變未任卒
于家(林志)
朱本字致真富州人至正間授福州路儒學提舉途遇
寇妻袁氏義不受辱死遂終身不取洪武初薦至京
辭官歸所著有四書皇極經世太極圖通書解(白志)
劉文質字彬卿豫章人讀書不泥章句務在躬行年踰
三十以薦為繕工司照磨轉詹事院管勾府正司典
簿中書左丞史克新戌遼陽時江南餉道絶各屯田
以食軍士食且不給廷議欲徵其米五萬石人難之
不敢往文質毅然請行至軍為陳利害衆咸感動卒
致三千四百斛以歸時官牛多掠于亂兵貧窶人無
所訴富有力者反指為口實沒去牛羊失其租文質
舍乘傳偽衣醫者服徒行民間廉其實以聞徵富人
租而復窶人之家京南諸倉不以時入糧民告病文
質馳驛察之徧詢倉之前後盡得其情遠近不待督
而事集已而入都水監爲丞陞少監性耿介不阿初
至燕客塔海平章家勸其納少室以奉巾櫛荅曰家
有糟糠之妻相期至髮白肻中道棄之乎其子時敏
方幼一少年誘其馳馬竟跌死或語文質宜訟文質
曰吾兒生死有定命可尤人邪經一晝夜忽自蘇凡
出使即呼官錄其行槖且曰歸時苟增其一即贓也
尤善以形色言人吉凶巧發竒中無毫髮差人有意
問之輒固閉不荅貌竒古眉毫長寸許雙目深其瞳
閃閃照人年七十餘今猶聞其騎青驢出入于豫章
山中云(宋學士集)
按劉文質事林志豫章書俱略白志據宋潜溪所
撰本傳稍加刪節
熊東字季隆南昌人凱之子嗣守家傳從游者衆其為
學堅苦篤信以四書五經為日用飲食造詣高遠踐
履平實後辟臨川學正不就同邑熊原字孟和受學
于東號端學先生又有王復亨深明易理鄧紹先博
雅工詩王楫穎悟善屬文先後皆以經學教授南昌
(人物志)
熊復字庶可新建人以五經教授鄉里四方來學者常
數百人著春秋成紀以惠後進門人稱為西雨先生
時富州陳仲易亦以經術授徒于郡城杏花邨(同上)
陽霖字伯雨龍興新建人早喪父事母至孝母嘗病熱
更數醫弗能效不肻飲藥曰惟得冰我疾乃可愈爾
時天氣甚燠霖求冰不得累日號哭于池上忽聞池
中戞戞有聲拭淚視之乃冰凘也亟取以奉母其疾
果愈(元史)
按陽霖林志作湯霖
李克家字肖翁富州人嘗建同文書院于州城之東以
訓鄉子弟任本學教諭遷遼陽儒學提舉著有續豐
水志(人物志)
楊顯民南昌人力學操行通古今之務家甚貧蕭然吟
咏以自樂不肻就元科目余闕稱為南州有道之士
所著有水北山房集(同上)
熊師賢字君佐富州人元廢科舉師賢絶意仕進誦讀
自娛扁其堂曰寓樂琴書圖畫羅列左右尤嗜古器
玩嘗學琴後不復操曰但識琴中趣耳生平專力于
詩吳文正謂賢詩冲淡蕭散不事雕琢而近自然酷
與其人相似(同上)
舒公平字廉夫靖安人宋衡州錄事參軍邦佐之後延
祐間官定戶籍公平奉命總復靖安諸鄉凡有田不
税無田虛税之家悉以實報蒙惠者甚衆捕寇官軍
至縣俘男女百餘公平捐貲飲食之言于主帥多獲
免遇歲饑輒竭所積賑貸且命工斵材以給死而無
棺者遠近深德之博涉經史於春秋尤䆳然不苟作
注釋每評論宋文推蘇明允第一學者稱之曰平山
先生(同上)
文殊哈雅字貫通南昌人元至正間監延平尤溪縣廉
介明敏邑有陳十軍陳合一者素獷悍各聚黨為亂
海涯捕其渠魁置于法餘黨盡宥之尤重儒雅興學
校增置弟子員凡鄉社俱令立學擇師儒以主教事
士子感慕為立祠于南溪書院(同上)
巴延子中其先西域人後仕江西因家焉子中明春秋
五舉有司不第行省辟授東湖書院山長遷建昌教
授江西盗起授分省都事使守贑州而陳友諒兵已
破贑子中倉卒募吏民與鬭城下不勝脱身間道走
閩陳友定素知之辟授行省員外郎出竒計復建昌
浮海如元都獻捷持節發廣東何真兵救閩至則廖
將軍永忠已降何真子中跳堕馬折一足致軍前永
忠欲脅降之終不屈義而舍之乃變姓名冠黃冠游
行江湖間太祖求之不得簿錄其妻子子中竟不出
久之事寖解乃還故里洪武十二年詔令郡縣舉元
遺民將官之不應者論重辟布政使沈立本密言子
中於朝詔以幣聘使者至子中太息曰死晚矣為歌
七章飲酖而死(元史)
按朱一齋為子中作傳敘述校史加詳核七歌載
在傳中
舒慶遠字伯原靖安人至正鄉舉授贑州學正調主濂
溪書院未赴紅巾寇起攻靖安慶遠迎監縣潮海倡
義拒敵繕兵儲糧召募勇敢為固守計潮海敗死省
府即署慶遠攝縣自是每寇至輒偕鄉進士胡斗元
涂淵勇士黃雲與戰却之寇忿甚合圍益急慶遠力
匱被執中途脱歸以憂憤卒有攄悶集一卷(安志)
按舒慶遠林志不載南昌死義傳亦失載
隂用炤字用光奉新人元季為臨汝書院學長聚徒數
百人講心性之學永樂中纂四書大全多采其語(人
物志)
程翼字於敬寧州人登至正鄉舉任新淦州學正避兵
歸隠與同郡胡季安朱善為友其教人以孝弟為修
身之本勤苦為讀書之本廉謹為居官之本門人石
彦誠艾旭最著(同上)
熊仕重南昌人號梅邊居士結屋梅下讀易有咏梅詩
百首(同上)
熊自得字夢祥富州人博聞強記善繪事得米老家法
而興致幽遠元末召至都授大都路儒學提舉崇文
監丞著有析津志(同上)
揭汯字伯防富州人傒斯之子工古文詞善書以廕補
秘書郎遷國史編修歴官至福建廉訪司使守建寧
偽漢陳友諒兵寇松關建寧受圍吏民相繼出奔汯
與經略使布延布哈協謀禦賊設方略復延平等三
州改江西行省未赴以工部郎中召時淮浙亂道不
通留家明州之慈谿與子樞浮海趨遼東制授刑部
侍郎洪武間召至鳳陽書皇陵碑竣賜金放還(同上)
黃翊字孟翔新建人通春秋工屬文元末罷進士遂棄
舉業受大府辟為廬陵郡掾性剛勁事礙於法輒抱
案歴階而升摘其語與上官議反覆相鈎連上官怒
斥之屹立不少動已而卒如翊言至正壬辰大盗起
蘄黃將之郡郡二千石與官皆散走翊獨止孔子廟
堂盗獲之知為府掾強之仕使行官書翊罵曰我死
即死其能官於賊邪盗怒反接於樹歴一日意其自
悔抽刀礦頸曰從則禄不從則血涴吾刀矣翊大罵
甚於初賊砍首而去(宋學士集)
朱隠老字子方富州人其學以聖賢為宗尤研精易禮
及邵子先天横渠正蒙諸書所著有易說禮說皇極
經世書說平生一踐場屋不中遂棄去倡道於荷山
之陽四方學者悉從之游稱灊山先生至正壬辰春
江淮兵動鄉里惡少年為變殺戮至雞犬隠老猶操
觚正衣冠而坐從容語抄掠者曰貲財任取書籍非
汝所好也及後再至三至隠老曰吾家已罄矣爾幸
他之盗笑而去臨歿語其子善曰吾以數推明年江
西當大變宜謹避以免難語訖而逝及偽漢陳友諒
䧟南昌果如其言(同上)
按灊山先生為一齋之父一齋以文章受知于明
太祖家學淵源宋潛溪所撰墓志極相推重非泯
泯無聞者林志安志俱不載白志𥙷入
范復亨字顔卿南昌人元舉進士不第省署吉水等州
都目後歐陽祥彭塋合寇袁州復亨募集義兵力戰
死(林志)
熊釗字伯幾進賢人至正甲申以春秋領鄉薦授崇仁
學官遷進賢壬辰徐夀輝兵圍龍興釗與樊復合謀
倡義立營栅阻湖以守北山時郡城被攻甚急外援
不至釗出竒兵與戰連捷賊黨稍却夜遣壯士持羽
書入告城中得報乃并力出擊圍解省臣嘉其功承
制授臨江路知事遷江西儒學副提舉城䧟避之臨
川偽漢陳友諒欲羅致之釗匿山澤中得免洪武間
召校書會同館賜宴著學庸私錄論孟類編春秋啟
鑰諸書(白志)
胡明甫南昌人至正間江西寇起行省平章道通於龍
興路城内四廂廂設一官列巷各置一長又編民兵
為十七屯環列城上與廂巷之兵相為聲援明甫以
才能選任廂官壬辰蘄黃賊鄒普勝擁衆圍龍興城
明甫協助城中堅守屢出竒縳賊賊遂敗去以功授
奉新尉尋陞龍興路判(安志)
朱仁靖安人至正間母劉氏病篤醫禱無應于是割股
取肝救母得活有司立精孝坊表之(林志)
孫民憲肇慶路總管巴延次子紅巾盜起奉檄起兵討
之攻油磜寨奮勇争先沒于陣沁布阿咱爾表其門
曰尚義(至正南昌死義傳)
楊璹字季子龍興人家世以文學稱璹以工詩與兄鎰
齊名至正初用薦以布衣入史館為校勘史事畢調
唐元衛教授歴中書檢校官時天下多故朝廷遣名
臣經略江南得承制行事璹辟從事以行至閩道以
疾卒鎰詩淳厚典則浸滛漢魏璹詩視其兄各自名
家其冲䆳幽靚之思往往能道人之所不能言(王忠
文季子詩篇序)
胡斗元字元浩靖安人至正十年領江西鄉薦第一署
鰲溪書院山長賊至靖安掠斗元鄉里斗元以鄉兵
擊敗之入縣治與潮海共圖戰守及潮海被執賊脅
之使降斗元罵不屈乃以土薶其腰不死又縳置暗
室斗元仆墻以出逃入深山而死(元史)
湯盤字又新龍興路人至正丙申除寧州判官先是州
治為張普憲所䧟州判楊宗訓戰死普憲使其黨余
茂功屯守盤聞命會義士吳德潤等募義兵克復州
治生擒余茂功誅之未幾茂功之黨余祐二聚衆復
來盤出戰力屈為賊所殺定江廵檢汴梁劉儼亦死
于難(至正南昌死義傳)
吳德文吳德機莫以中俱寧州人至正間永興賊張普
憲合武寧賊盧昌瑞寧州賊余有慶侵州境德文等
集義兵從州判楊宗訓守武昌界與賊戰于南樓嶺
宗訓戰敗德文以中等復統兵從宗訓收捕與賊戰
于黃岡累勝乘虛追逐賊伏四起宗訓謂德文曰我
世受國恩報國是此時也若等各宜逃生德文等泣
曰相公既不負國我輩豈敢負相公誓與同死於是
奮戰宗訓被殺德文德機以中力屈就擒以中奪監
押人刀自刎德文德機俱死之(同上)
祝興可寧州人世業儒草寇殘破州治率鄉丁於本都
吳仙里接應州判楊宗訓以圖恢復值寇余祐二等
來攻興可戰敗奔總兵皂溪張軍前求救張與二千
餘人興可大破祐二於西峽橋俘馘數百祐二遁後
又同余天常統義兵搜捕祐二以火爆其巖石擒殺
之餘寇吳娘子劉院判至高嶺復與興可遇力屈遂
為賊擒罵不輟口死(同上)
胡紹遠武寧人至正壬辰外寇侵燬縣治居民四逸紹
遠兄弟五人倡義聚衆保障鄉閭頼之而安者五載
江西右平章道通左平章和尼齊差官齎禮幣特加
慰勞己亥秋與偽漢陳友諒兵戰于建昌之麻潭不
勝兄弟皆死之鄉里立祠塑像以祀焉(同上)
按安志所載尚有靖安朱仁二進賢吳孔昭萬毅
三人俱以孝義著附錄姓名于此
樊復字明仲進賢人幼警敏好學有大志至正間寇攻
郡城江東之黨操舟應之明仲率弟文仲姪用行屯
兵下流禦之力戰獲其渠魁未幾寇攻北山明仲復
戰于新墟力不支與弟姪死于新橋事聞贈明仲進
賢尹文仲臨川丞用行崇仁簿(同上)
楊行道字中道龍偉子操行純篤有萬姓者遺珠於途
行道俟其至還之外親有兄弟訟田聞行道一言感
而相讓盗過其里戒勿驚楊宣教學士虞伯生序而
傳之(安志)
按龍偉進賢人安志誤列行道于撫州撫州府志
亦誤今改入
偰列箎字世德龍興人父文質官于江西遂家焉列箎
兄弟五人皆登第其第號五桂坊列箎由翰林出監
海潮州有惠政罷歸至正間紅巾寇起攻郡城列箎
奉檄掌北門之管既奉命往别道士陳白雲曰予世
為忠臣兵事不可測誓不辱國辱先請以身後為託
歸具牲酒酹祖墓囑妻孥曰城倘不守爾等當即赴
池井勿汚賊城䧟列箎投井死妻妾子女死者十一
人明日道士乃浚井竭池求屍具棺槨以葬弟玉立
至正中監泉州以政績著(府志)
按科目志列箎兄弟俱以龍興籍登進士舊志列
于寓賢今改入
趙祖仝豫章人僑寓富順隠居讀書志行純潔鄉閭以
為矜式善屬文凡郡邑碑刻多出其手(四川流寓志)
黃冲字季中南昌人至正間汝潁江淮盗起渡江䧟江
州南康至龍興城下官軍與戰敗績時守吏狎於承
平束手無措惟冲驍勇率下每戰有功後朝廷遣使
置義兵將校遂授冲左義兵副千戶官昭信校尉佩
白金虎符廉訪使吳當奉詔招捕即召冲從征冲曰
自羣逆摧却省府政治日懈使君能布宣天子恩威
民可得也會和尼齊攻奉新靖安其將疾冲不與已
合誘致議事遂被害論者惜之(白志)
按弘簡錄偽漢䧟城和尼齊遁冲悉健勇來援為
叛將所殺閱六月父得其元葬焉與此不合
鄧椿字伯夀奉新人任臨江路照磨領義兵從楊萬戶
援江西至豐城縣遇水寇力戰手殺數十人而死(同上)
舒泰奉新人至元進士居父喪一遵禮制虞集嘗云泰
行古道足以變世俗任分宜縣丞辨冤獄却虎患屏
妖祟異政可紀寇難起渠帥慕其才欲要致之不得
後舉義衆破寇兵為鄰境劇賊所乘泰被執怒罵不
屈遂遇害(同上)
毛鐸字仲聲龍興人至正間行省署為富州學正時土
寇李明道集衆據州治脅為從事鐸曰我故士人肻
從爾為亂乎明道曰若屈膝於我富貴立致鐸抗色
曰我寧折首無寧屈膝遂遇害(同上)
徐穎字叔良進賢人元季游京師從學於余廷心楊顯
民程以文僑居金陵龍鳳時為中書典籖太常博士
(列朝詩傳)
江西通志卷六十七
