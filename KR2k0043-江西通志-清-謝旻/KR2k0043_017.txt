欽定四庫全書
江西通志卷十四
水利(一)
聖主勤民特先水利盡力溝洫經營立制濬澮距川高
下因勢以敬天時以重民事長江西道澤國之地章
貢交流彭蠡匯萃緜山絡谷諸江衆至以潤以滋田
疇孔易陂塘隄堰旱澇有備勿壞勿湮永受其賜作
水利志
江西水之上源其大者為章水漢志曰豫章水山海經
水經曰贛水出南安聶都東山沙谿洞(屬崇義縣西南界)方石
五色水如滴漏至洗心橋始大東流經大庾縣合巘山
和溥水雲山密水了山靈巖水大里水黃公坑峒山水
傀儡山大明水大庾嶺嶠水北流入之廣東仁化所出
之平政水合凉熱水(寰宇記云昔名豫水)東北流入之經南康縣
西南為南壄口合蓮塘蕉溪諸水及布尾之封侯水鑊
山西符水禽山禽水過山過水東流為芙蓉江澄渌泓
深東山有港有橋皆以芙蓉名也西北崇義縣有樟山
之潛水湖南益漿之麟潭水牛皮龍水玉泉山之義安
水大嶂山之帶圍水(即横水)經上猶縣界上猶江源出湖
廣郴州桂陽縣流經琴江口營前彭山水入之過大猶
嶂合稍水(出石溪)料水(出料村)造水(出老寨背)鬭水(出益漿)石門水
(出百丈洞)米洲水皆從東南流入章水至南康沙口又東經
贛州城西環城而北與貢水會貢水漢志曰湖漢水發
源福建汀州新樂山西流經瑞金縣陳石山綿江水流
五十里入之又合烏村智水銅鉢山灞水羅田浮圖水
流經會昌湘水上源為羊角水北流過龍石綿湘二水
始合為湘洪水淵深多怪石蛟蜃居之盤古山墨斗灣
諸水皆會而入貢水安遠濂江水南流入之經雩都南
為雩水合金溪水(出鴨公嶂)化龍水(出雞公山)羅芽汊水(出慈果嶺)其
東北石城之琴水出鷹子岡合灞水寧都之梅水出梅
嶺(在邑北一百二十里非大庾之梅嶺)合白沙江(出武頭峰麓)白鹿江(出石城)璜
溪又合東江之鼇溪小溪西江之龍變溪桃溪(出桃林山)會
於吳口渡西南流入雩水繞城而西出雩都峽其北興
國之瀲江源出桐林埂及蜈蚣山合濊水(出太平鄉藍坡)黃田
水(出清德鄉)龍下川(出曹溪西流)長信衣錦二瀧西南流入雩水
其南則定南員魚溪出南坑垇龍南桃水出冬桃山合
筋竹葛溪諸山水為三江口經信豐為桃江源出龍南
桃嶺合黃田江(出始興大竹園保昌靠頭龍南樟木垇諸處)方溪水(出龍洲)北
江水(出猶山)大樂口水(出大庾界楓山)安樂鄉三江水(一為新田江出安遠
會昌界一為周坑江出會昌遊魚山一為寺坪腦江出會昌贑縣上下坪)巫水(出中坑洞)禾溪口
水(出長老山)綿水(出綿山)安息江水(出安遠東坑)東北流至雙溪口
又北為烏漾又北會於雩水故雩都為衆水之匯也貢
水又西經贛州城東環城而北與章水會二水合而為
贛此齊都官尚書劉澄之說相沿己久雖酈道元譏其
以字說水亦未遠失水實若謂縣治居二水之間因以
名縣則說尤允矣城中鳳凰嘶馬金鯽三池福壽二溝
之水通之長步水出黃家山東流入之龍溪水出黃竹
嶺北流入之梁水出龍頭嶺西流入之皂水東流出皂
口入之凡北流三百里歴十八灘經萬安龍溪水西流
入之綿津溪水出雙坑及長仙合流入之蜜溪水出鵝
公嶂西流入之水甘洌可瀹茗十八灘中惶恐灘最險
上有神潭潭傍種茶甚美故諺云蜜溪水神潭茶贛江
折而東流蘇溪水由九石陂入之雲岡水出朝天橋入
之韶江水合黃鵠水東流入之武朔溪受風雨雲雷四
潭之水西流入之其西龍泉遂江水源出左右二溪至
李派渡合為一東北流入之經泰和江流澄澈故曰澄
江永新拔鐵山出之牛吼水合龍泉之射洲江東流入
之麻斜溪水合李陂溪水出西江口入之贛江又北經
永豐西報恩江發源寧都西北界古名瀕水以漢孝子
歐寶廬墓救虎虎銜白鹿以報故更名西流合葛溪黃
竹溪白水麻江龍門江諸水流遶邑城下流為英潭其
南沙溪蕭瀧發源興國界西北流合孤江儲溪出廬陵
張家渡入贛江江水又北經吉安城東白鷺洲在焉宋
江文忠萬里始建書院合習溪水(出吉塘渡)螺湖水(出五里岡冷水
坑)及横石江水(在西北界吉水)安福之盧水發源盧蕭山西受
永新之禾水勝業水及溶江(在永新東界)合毛停水閻水郭
水(出郭山上通宜春)同水(出遊嶺)赤谷水(出分宜界)智
溪(出宜春桑田東麓)荷溪(出鴿湖)東流與王江會源出陳會山之舟湖水合修水
於書岡下達於王江又東流合泰和之禾水一名早禾
江經廬陵神岡山下同入於贛其自富田合明德水而
入者為廬陵之王江盧水下流與清溪水相合者為廬
陵之廬水贛江又北經吉水南為文江永豐英潭之交
會也江中有青湖洲二水繞之狀若吉字故灘曰吉陽
縣曰吉水又云兩水交合如文故名文亦曰字水合義
昌水(出文昌鄉上通蕭瀧)陽豐永豐幽溪沙口諸水入之南溪水
出中鵠鄉東流出柘口入之經峽江東流折北舊為玉
峽鎮江水束於中而不得溢合亭頭水(出七里洞)暮膳水(出石
牛嶺)自古山漕溪逆流南入者為仁和水自漕溪北入者
為蓮花潭水經新淦西湄湘水發源高嶺合秀溪水西
流入之藍陂溪發源百丈峰合金灘水東流入之贛江
又經臨江郡城南為清江水蓋袁江贛江二水會於萬
碩洲南繞城而北故名臨江明成化末贛水暴衝蛇溪
水為銅鑼江沒田畆以千計直北流三十里與袁江會
於是臨江城臨袁不臨贛也袁江者發源萍鄉羅霄山
下為羅霄水東流至宜春西為稠江折而北澄清深碧
名為秀江合麟橋江(其源為清瀝江出老山)仰山水九曲水鸞溪
水經分宜南為清源渡合赤江楊江野江介溪竹橋諸
水東流經新喻南為渝川縣本以渝水名唐後訛而為
喻西合嚴塘江版陂江畫江東合距江(出分宜)灼江穎江
(發源蒙山合八十四源即太平江水)長宣江(出璜緱嶺)諸水凡九十九灣八十
八灘紫洲東瀛洲聯亘以障之下清江而合於贛贛江
又北流至清江鎮淦水發源離嶺會沈香溪水一名閤
山水出洋湖西注之蕭水亦名小陽水出古清泉里二
源匯於香田由蕭洲橋歴蕭灘鎮東注之經豐城西為
劍江繞而北歴苦竹楊林金雞諸洲豐水出杯山東北
流由三溪津會羅山之富水東流受百斤湖(廣百餘頃溉田五百
餘頃)株湖(長十餘里田千餘頃)溉銅湖(亘三十里)赤湖(廣二里溉田二百餘頃)平港
湖(溉田二百餘頃)諸水又會猴峰之槎溪水合流出小港口入
贛江江水北流雩韶水出撫州横汊河合隠溪水西流
入之過龍霧洲即金鐘口是也杭溪水出介山匯為藥
湖合瑞州水東流入之瑞州水自萬載西南八疊山有
金鐘湖東流為龍江歴魚鱗灘合康樂水東流經上高
南為凌江新昌之東溪來自奉新西溪來自寧州皆南
流入之合鹽溪(在新昌西門外)清溪秀溪(一名查溪有晉陶淵明遺蹟)白竹
港(出高嶺)諸水又合滕江水受小水(出烟竹嶺)易樂水(出乾陀嶺)斜
口水(出蒙山)六口水(出上夫)石洪港水東流貫高安城南為
錦江一名筠河漢志曰蜀水分一支亘南城為市河東
會於象牙潭受鐘口(出荷山)龍口(出蛟湖)華陽(出新喻小溪)龍陂
(出米山)梅口(出蕭坊斜溪)諸水東流抵新建界黃源(出蕭峰下)銅源
(出香城山)芭蕉源諸水入之北流經南昌府城西為章江麥
源水出西山上風雨池注梅嶺下為吳源水合白石源
水入之寧州修水出黃龍山山與湖廣通城縣連界水
行修遠故曰修江郭璞讖云有水名修有魚名儵天下
大亂此地無憂受杏苑水(出幕阜山亦連通城)百菖水(出大湖山)武寧
鄉水(出大潙山連湖廣瀏陽興國州及新昌界乃盜賊淵藪也)東津水(出州南東津山)洪水
灘水(灌毛嶺山下田三十頃)鹿源水腰帶水(出鳳凰山)過州城東受安
平水(出毛竹山)鶴源水(出湖廣連界九宫山)及泰安鄉歛口梁溪諸水
東北流經武寧縣南合義溪水官塘源港(亦名腰帶水出神童山)
魯溪水南受清江(出銀爐山)長田(出牛皮洞)楊浦石鑊(俱出嚴陽山)鳳
口(出三卷山)北受茶培(出伊山)東北受陂田(出昇仁鄉)箬溪(出丫髻山)東
受磧溪(出雙嶠山)諸港水東北流靖安城西雙溪水出毛竹
山(與寧州界)一支歴南源諸都東北流達於追里一支歴中
下燥坑達於桐城合流受桃源水(出九洞南流)石掌灘水東
南流抵奉新與馮水合(出邑南百丈山)龍溪水(出藥王山)華林水(出華
林山)縈紆西來入之而皆會於修水安義之龍江水兆州
水東陽新徑水合於邑東為三合水并皎源(出寶峰山)白武
斛源(二水俱出靖安界)諸水東流合於修水又東北流經建昌
縣南合檀陂水雲居山之楓林西江白沙雲門諸水東
流入之又合珠溪水一名青樹灣漢元和間出明月珠
大如雞子即此達於章江匯於彭蠡星子六溪十八湖
之水入之德安博陽川東南流入之又北為女兒港德
化水入之港口白沙水磧初日照之燦然金色曰金沙
洲明師殲陳友諒之卒於洲上是為西鄱陽湖南昌城
中之水曰三湖九津三湖者蘇圃迤北曰北湖由廣濟
橋至洪恩橋曰東湖同仁坊二小橋至兩學宫抵水關
閘曰西湖總名為東湖古稱十里後僅廣五里歲額魚
課一百二十金明萬歴中郡邑捐納禁不復漁九津者
義取洪範九疇所以洩三湖水廣潤門二津惠民進賢
順化永和德勝五門各一津章江門二津津各引水歸
濠水關橋置内外閘湖水盈則放水西達章江江湖俱
溢則閉外閘使江水不得侵入乃開内閘引湖達濠繞
廣潤章江德勝永和四門而東注歸蜆子艾溪二湖出
牛尾閘趨楊家灘入於湖旴水發源血木嶺過厓山北
流為巴溪又北為小勲溪過白水鎮經廣昌縣南為平
西大河合南村石壁青銅諸港水北流經南豐西會滄
浪水(出新城界)軍港(出軍山)蔓翠湖諸水北流經建昌郡城東
川門為旴江說文日始出曰旴清明之意也一名旴姥
江旴村有老母生三子服五銖衣喜食魚日於黎沮澤
中取二鯉久之能變化遂仙去也合東江(出覆船山)石頭港
水一名梅溪(出梓木山)新城飛鳶水亦名悲猿港合荀溪西
流入之東北流經金谿西合齊岡清江石門塗嶺后車
溪(出韓婆嶺)東漕港諸水經撫州東為汝江上流為金谿水
出上幕嶺水色如金與苦竹赤橋二水合流由夢港環
城而北江廣流緩渟瀦如湖名曰瑶湖宜黃漳水發源
箬嶺北流與軍峰宜水合又北流與黃土嶺黃水合二
水合而名縣也崇仁巴水出臨川山為臨水之源東北
流至嚴陀大盤山寶唐水會之芙蓉山之書堂十洞二
水分流會於李河埠而與之合東流會華蓋山之西寧
水曲折數百里合青水東流過黃洲有長橋束之水灌
則湧激如奔馬過左港合羅山水東流合孤嶺水北流
合大浮山水高峰山水石牛源水逕白鷺渡為臨川至
西津合汝水其北連礬水發源長岡出黃塘橋東流入
之水比他水獨重昔人取以充漏刻無差節諸水相合
由金玉臺出烏鵲石折而北過虎頭洲至金雞城東鄉
三港水合金橋延橋二水西流入之東北流合西洛水
入武陽水進賢通濟港水出香爐山流為九曲至臧溪
灣合獬山之院澤水優游源北流入洪源湖一名日月
湖湖有小山東為日西為月涸則二漲則一中有石灘
讖云日月湖明良將出石人灘合狀元生東歴回龍洲
連軍山湖湖延袤五十餘里北為白沙湖與南昌大沙
小沙二湖接邑西羅溪嶺水流為清溪合南陽水為青
嵐湖與洞陽武陽合為三陽水至南昌東北入湖玉溪
出懷玉山西流合沙溪永平溪水又永豐溪源出福建
建寧盤亭西流入之過廣信城南為上饒江西流合儲
溪宋溪葛溪諸水(皆出靈山)為弋陽江(一名弋溪)信義港自福建
邵武分流入之西流合明溪水過桃花灘經貴溪南鄉
溪水合箬溪湖陵戴星諸溪水過白茫洲洲上昔產鬱
金香草故名貴溪也經安仁南為安仁江一名錦江亦
名雲錦溪水雲蕩漾如錦也白塔河合王石烏石鵝湖
河陂諸澗之水與之會藍溪水三源合流入之建昌之
瀘溪水流百三十里亦入之西北流經餘干桐口灘分
二派西北流者由布村趨龍窟河受潤陂水(三源一出李梅峰一
出臨川大梅嶺一出進賢贊王嶺)過樣林雲霧洲至瑞洪鎮入於湖東
北流者由八字嘴又分二支一受古埠水(二源一出貴溪鶴嶺一出
安仁洪大源)趨馮田過黃坊合沙港水一由破穴入市河中
有越水波紋或圓如鏡或長如練味甘且重陸羽取烹
茗謂味似鏡湖水故名越也出西津俱會珠湖趨饒河
口故老云餘干水國塞破穴則龍窟為大河塞布村則
沙港西津為大河也鄱水發源江南祁門環中合大共
山之霄溪禾戌嶺之柏溪及榔木嶺武陵嶺盧溪山諸
水西流出經浮梁東之梅村始容舟三十五里會天寶
水十數里會横槎港水至臧家灣合江家山水南合歴
降水鯉魚橋水黃壇水柳家灣水西合大演水洗馬橋
水畫溪塢水流為昌江過景德鎮經饒州鄱陽南為鄱
江樂平洎川發源德興洎山下洎灘里西流與大溪會
溪出江南婺源合浙江開化寅港水至明口與長樂水
會水出大茅山合桐川横溪瑞港(出石榴源)諸水至桐山港
口合建節水水出弋陽霧山下俱西流歸大溪入樂安
江江水源出徽州芙蓉嶺内河吳溪諸水皆西流入之
萬年之殷河匯竹屯河文溪南溪諸水又書源出之九
芝水注之而入鄱江江受北珠南珠楓木角尾大雷白
水諸湖之水環饒州城西折而北至雙港口分為二一
支西經棠隂鎮出饒河口會餘干水入於湖一支西注
堯山港由老鸛港匯為烏坽湖出虬門入於湖是為東
鄱陽湖湖闊四十里袤三百里南跨南昌西接南康東
抵饒州盡匯諸江之水古稱彭蠡一名宫亭一名揚瀾
近都昌者為左蠡湖近湖口者為土目湖北為皂湖白
洋湖又北為西倉湖勞渡湖為白虎塘皆在鞋山(亦名大
孤)山上下由湖口出大江此豫章水殊源同歸之大概也
瑞昌蘆泉魚泉石房大&KR2121;梅溪白龍諸泉瀦為赤湖流
為瀼溪東流經九江城西入龍開河東通湓浦港白樂
天聽商婦琵琶處南通濂溪港宋儒周元公所寓也東
流入潯陽江湖口沙頭港發源黃土嶺接沙頭河入大
江沙頭一名麒麟河係明萬歴中增設湖口關稅商舟
往來所泊易以嘉名如楊港曰武曲港黃牛洑曰文昌
洑老鴉磯曰鳳凰磯之類是也彭澤青山大泊諸湖瀼
子臙脂筲箕横山諸港皆濱大江此雖水之别入於江
而在漢志豫章郡境内亦當隨地以附見者其陂塘隄
垻之廢興與夫灌溉蓄洩之利詳見左方
南昌府
南昌縣舊額灌城鄉(曰新堰壩陂堰棠陂堰塘陂堰觀陂堰客侯堰刺史
堰岡下陂堰夾陂堰楊湖塘大長塘朱姑陂塘魚溪塘潦溪塘萬溪塘桃花塘
大陂塘小池塘彭陂塘大汊)長定鄉(曰河陂塘石陽塘圍捍塘小洪陂塘大觀
陂湖武陂任家陂塘南州塘露南塘高公塘蓮池塘沿港續塘義堘塘鵝池塘
橋塘圩塘烏陂塘)東鄉(曰陳陂堰開陂堰苦陂堰豫陂堰痕陂堰雄陂堰鍼陂堰新
陂堰石陂堰大角陂堰蒼陂堰張陂堰楊家堰馬鞍陂堰彪落堰楊墅塘
南官塘桐官塘桐車塘堵老塘曾家瀝楓塘瀝西瀝南瀝東灣)西鄉(曰曹陂堰
蛟陂堰宿陂堰大滿陂堰超陂堰溪陂堰長湖堰黃家冷塘黃牛塘泉坑塘泥
灣塘神靈湖塘新塘)鍾陵鄉(曰螺螄塘橋坑塘蔡蕭湖塘黃陂堰孤陂塘蛟坑
堰渠鳩陂堰旱水塘圩塘有二張家塘長堨陂塘姚灣塘□湖大海湖廣濟陂堰
神塘湖舗湖塘大如陂堰小如陂堰横塘麻邱塘宋家塘東池陂塘楊樹塘楊)
門塘橋陂塘塘頭坽品湖坽下神汊柳塘)歸德鄉(曰大陂堰櫪樹堰灌陂堰厚
陂堰横陂堰北口陂堰四邱陂堰南山塘新田塘古塘院塘諶家塘大塘劉家
塘黃家塘羅罷塘東大塘院溪蒙塘)忠孝鄉(曰當陂塘杜壩陂堰葛溪陂堰鄧
艾陂堰下壩陂堰觀陂堰秋陂堰黃陂堰長陂堰杜陂堰幽蘭塘官溪塘壩塘
熊柔堰丁公堰皇恩塘長塘車塘魏家塘大吳塘矑塘)府志載新築者
(曰壚泥壋萬石橋壋壓紫池壋)北鄉(曰荆陂塘何陂塘塗舍陂塘當南陂塘白鷺塘
草陂塘白鼠陂塘殷家陂塘藕陂塘萬陂塘荷䔵塘朱家陂塘彭陂塘澹陂塘
梅陂塘上坑陂塘寅陂塘大藍塘象陂塘莫家陂塘白蘋塘觀湖載湖板湖)南
鄉(曰霸陂堰烏土陂堰蜀陂堰梅陂堰)西鄉(曰黃竹湖滿湖上湖瑶湖牯牛
湖荷湖官湖)南昌鄉(曰沙泠港小港廣前港)明弘治間補築者
(曰上豐圩富有圩順利圩大有圩平成圩衆樂圩大全圩歲有圩康樂圩厚利圩
順利圩在十五都大積圩富積圩歲豐圩豐樂圩樂成圩秋成圩秋收圩富利圩
博收圩大熟圩豐成圩萬全圩廣濟圩和平圩西成圩美利圩豐熟圩樂收圩
年豐圩安樂圩長樂圩富成圩收成圩富收圩廣積圩利樂圩厚收圩大豐圩
常豐圩秋熟圩富熟圩歲收圩熟收圩廣豐圩樂豐圩屢豐圩廣收圩康濟圩
全豐圩大成圩黃熟圩安豐圩常熟圩仁濟圩樂利圩通濟圩太平圩安順圩
富貴圩樂有圩和樂圩大利圩富樂圩)明萬歷間補築者(曰深坑圩
朱公坳界上下豐圩况池三洞藍家厰富收圩陳家汊鐵船湖内壋鐵船湖外壋吳
家背富有圩青山閘大有圩牛尾坽閘大有圩平正圩樂有圩新捍關山捍牛㯗
穴大穴淇頭廟灣穴下樂有圩劉家捍汪家湖口伍章港口新開總口新衝子口黃
家厰黃陂穴閔港口上樂有圩剰有圩芳溪湖余家塘黃泥坽雙坑圩山前港風
絲圩苦連樹土圩范坑大積圩下方圩富足圩東蘆洲甘谷圩同心圩歲豐圩
常豐圩中下長有圩和平圩豐樂圩大熟圩楊灣圩三洞湖藍家厰小忙湖蛟池圩
富利圩中洲圩宫二背下湖圩長陵茭溪圩南竹山磯圩樓前渡圩豐城圩楊婆
壠龔資穴三洞湖圩楊林捍大口湖端公圩白田洲東墎圩樂成圩里湖圩楓
林潭曾家垾凃家垾美利圩沋湖閘西城圩蔡家垾年豐豐熟圩安樂圩安太圩
得收圩倍收圩永豐圩富盛圩收成圩廣僻洲歲收圩唐家廟對岸方溪湖大
圩岸鄱湖横石梁小港石梁小塘口土圩大湖大成圩車塘渡楓林圩豐樂圩下清
水瀝大興圩萬歴圩上泥姑山萬橋圩富倉閘下富倉圩朱湖口圩下富樂圩山
西圩蛇湖圩上富倉圩斫草圩上富樂圩小潭圩横塘圩張牙瀝圩哀坊圩豐樂
圩三馬洲漸溪圩夏家穴芋大圩劍湖閘熊天渡茅園圩大潭湖圩青草湖圩
富有圩上長湖圩中長湖圩下長湖圩牛欄圩今古圩灌口塘壕塘圩沙漏圩塌
埠圩石溪嘴赤谷圩)
新建縣舊額桃花鄉(曰九社陂西疇陂新塘陂黃陂)洪崖鄉(曰鵲陂
鸞陂小陂柄陂珠陂梅樹塘黃泥塘官塘)忠孝鄉(曰嶺港陂萬於菴陂)遊仙
鄉(曰遊仙堰大婆堰)南鄉(曰蹇水堰黃坊羅家壋金谷壋安櫪萬石壋)東鄉(曰横
岸北圍趙家圍上諶圍塘西圍張坊圍五嶺圍吉利圍)西鄉(曰沙頭港堤岸沙
成港堤岸)明弘治間補築者(曰利順圩厚富圩豐富圩成富圩大盈圩永
寧圩安富圩豐寧圩瀝下陂官塘拏陂塘壋吉順圩廣潤圩十全圩東港壋豐盈圩
大利圩樂富圩富儲圩富順圩樂民圩樂全圩和順圩豐實圩大富陂廣儲圩
大儲圩康順圩永豐圩澤潤圩惠民圩富民圩廣盈圩富寧圩泰寧圩富潤圩
豐利圩吉利圩足民圩豐順圩安寧圩萬倉圩厚儲圩)明萬歷間補築
者(曰太平圩重豐圩萬枋圩萬豐圩隆興圩牛欄横永豐圩新增圩接新圩西辛
圩諶家汊圩錢家圩楊枋圩隨稼圩北汊圩新安圩太平圩塘下汊圩東官圩
常豐圩上潤澤圩中潤澤圩下潤澤圩馬家嘴圩下潤澤外圩都關圩豐樂上諶圩
塘西圩豐樂新圩新豐圩東南圩羅家圩黃家圩楊家圩長湖圩張枋圩趙家圩
赤湖圩豐順圩上下厰牙湖圩樓前石橋小塘圩鄔子羅木坽圩永和圩高溪圩白
洋圩江岸圩鴉鵲圩中州長山下圩新豐圩貯山圩永豐圩熊圩婁里圩
暗里圩萬家圩厰瀝圩范家圩黃湖圩蘆洲圩萬瀝圩新圩上近湖圩下近湖圩
上濱江圩下濱江圩濱湖圩岡前圩寺洲圩蘭亭圩下英圩下岸圩官資圩喻
枋圩扃子圩羅家圩大池圩興里圩北湖圩南圩大山下圩夏里圩堯英圩荷
溪圩周霞鴨池圩荷溪陂圩長樂圩蕪泥圩豐利圩安樂圩新塘圩季家圩象湖
安定圩蔣壠圩駟馬圩毛墩圩前汊圩三牙鼠底圩下庄圩師家壋藥湖西汊圩
祝家圩杜家港壋萬符圩行湖圩連豐圩豐盈圩甘谷圩永豐圩盤石圩大石圩
中興盤石下包圩常豐圩舍前圩劉家圩塗家圩豐實圩東湖王家圩夾州圩豐
坊圩思三圩魏福圩蛟湖圩凡柒圩章田圩歐家圩雷家圩南沙圩婁里圩錢
家圩槎塘圩晏家圩李家圩江上圩濠湖圩鄒家圩沙窟圩彭澤圩沙汀圩産
子北沙圩下汊圩馬廓圩界湖圩蘆洲破腦壩圩陳婆圩范湖厰港圩小沙圩南瀝
圩楊林汊圩車軸圩積水塘圩常湖圩赤港圩源港圩西瀝圩宗貴圩穴東圩
上中下游團圩柏一圩院場圩游團北小圩草湖圩邊圩灌山圩南角圩鐵鹿圩
盤石下關馬下汊圩下新圩邊瀝圩新汀圩鄔家灣圩萬婆圩西梓圩南中圩藍家
圩)
豐城縣舊額環邑官壋(曰新壋敖家壋鴉鵲壋觀音壋熊坊壋拖船壋
狗頸壋龍潭湖壋平豐壋蘇家洑下坊宋坊圩馬湖壋斗門南堤長樂港壋繩灣
壋滕坊壋連湖壋松湖壋周方壋)登仙鄉(曰墨湖泉湖鍾陵塘新塘陂龍
窟楊方港林塘烏陂城頭湖孫家渡港張車湖降湖車馬湖東湖趙家塘淑
湖車湖湖東湖櫪湖泥坑湖西塘陂蛟湖敖公陂典琴陂萬家陂碩路陂黃
湖松湖花陂山字橋陂朱姑陂鐵爐陂大率湖驕湖道士井陂)梅仙鄉(曰金
家陂吕潭溪南圳溪小池陂楓源新陂觀陂大水塘花湖陂團塘陂長老連陂
汪家陂潭頭圳黃溪堨汊口圳松樹塘陂)劍池鄉(曰梅溪張家陂魚藪陂南市
港高巖陂龍窟陂丁公陂烈陂扶山陂石陂蕪陂土橋陂教塘陂虎岡陂劉
家陂大橋陂篤陂白陂萬家陂蕭家陂桐江陂陳家陂蘇陂迷湖陂潭頭陂
官店陂長坑陂漆家陂)長樂鄉(曰官陂楊林陂楓樹陂何家陂楊灣塘白侃
陂秋陂余公陂羅陂熊家陂史家陂油榨陂石盤陂黃家陂源頭水圳)長安
鄉(曰菴陂蘆陂横橋陂西牢陂羊牯陂白竹陂石橋陂卸源陂上坑陂橋上陂
傘陂牛頭陂衙前陂歐山陂猛屋陂蔣家陂柏葉陂陳公陂雷山陂東羅陂
萊子陂沙港陂後思陂夏家陂余源陂)奉化鄉(曰孤橋陂老鴉陂周虚陂袁
陂橙樹陂陳陂楓陂穴陂黃家陂韶湖陂白陂官陂啞陂吳陂沙陂羅陂
廿陂松陂流陂越陂安善陂車槽陂)折桂鄉(曰山茶陂夾陂郭下陂茅園
陂港口圳中江塘陳家陂鐵爐塘雷坊塘大頭陂中堨陂雷家陂壕塘津頭港
鄧家連塘坪港曹家陂塘東上塘東中塘東下秋塘荷塘江家陂牢陂桂村
陂三溪陂浯溪陂)會昌鄉(曰百斛陂謝家陂斗陂觀音陂陳坊坡長峰陂
竹溪陂堯坊陂烏陂麻莊塘黃社陂付陂鄭家陂板陂長汪上塘)長寧鄉(
曰梅林陂藻溪陂白塘陂斗陂佳城陂龍山陂蕭家陂藁陂土梘陂下茂陂水
磨陂故汊陂東港陂周家塘提陂龔坊陂桃山圳李家陂大塘陂鳳池陂賴陂
火燒陂苦竹陂三汊陂黃家陂下港陂下藍陂龍井陂烏蘇陂起山中陂嚴家
塘鄒家陂梅母陂楊樹陂楊林上陂揭家陂蛇陂南湖陂㶑陂結陂良陂長
陂沇江陂大塘陂九工陂)富城鄉(曰□陂匡行陂范家陂油陂張家陂王
家陂泉陂蘆復陂舞陂荒陂蕪陂甘家塘佛座塘雷公塘蟾塘陳陂石陂
覺溪鹹陂中陂竽山塘永安陂孫家塘船弦溪黃師溪牛路溪遠溪低溪范
付陂)大順鄉(曰夀山陂捍陂嚴家陂率陂楊柳陂官莊陂澤口陂黃墓陂新
塘陂玕溪丁陂白陂玕陂黃家陂石陂筻竹陂杜林陂鼔樓陂張家陂倪家陂
黨陂陡溪上南陂巢湖陂福陂荷塘陂李家陂堨坪陂蔡塘楊家陂文岡橋
陂)廣豐鄉(曰檀溪龍陂高陂何陂羅家橋港下塘奉鄉塘楊塘彭家塘
三塘左埠港屯陂徐家陂秋陂赤墎上塘徐家陂畬下塘同湖南岸陂里長埠
港鄢家陂李家陂石家塘鴉鵲湖潭頭小港逢婢陂蘆陂朱陂上洛陂赤石橋
港墅陂下陂東陂南陂赤堨陂連陂廟前塘天塘徐潤塘潭塘拏陂泉水
南湖洪塘瓘塘沙漠陂黃泥塘後門塘)正信鄉(曰上引陂下引陂烏藪陂上
大陂城岡塘古陂檀陂吳倪圳新作陂葉家橋陂勺陂晴陂大陂塘蛟頭湖
城山塘小陂塘湖茫塘東湖塘螭稍湖爐下堰塘屯陂錦水塘楓樹塘梅陂隩
劉家港大塘湖西塘湖孝序陂牛陂墟湖溪湖斗湖赤角湖土橋陂雙溪湖
龍窟婁陂瀝城門塘章陂圩塘泉水湖吳塘港蕭塘港茫湖流澌潭張九圳
萬斗塘小伏塘)長豐鄉(曰港口湖灘頭港平沙湖藍家圳菖蒲湖大家湖泉
湖黃筍溪官陂龍泉塘楓林溪舟長圳懶客陂高埠陂桑洲陂劉家陂城下陂
大橋陂竹篠陂伏鳩坪圳泉下陂蓮塘陂)宣風鄉(曰長溪洪濠烏鱅塘甘
谷湖羅溪水圳馬湖茶漏湖李家湖黃橙陂割茅湖石頭港菜子湖旗塘藥紅
塘管坊南塘胡蘆塘赤岡陂泉水陂楊木塘羅湖洪陽塘安陂塘三角塘大橋
陂菱湖禄塘闊塘甘家塘爵塘神仙橋塘黃第塘黃婆塘藕湖塘嵩塘堰塢
社陂卿塘袁塘黃家塘鵲塘賀家橋陂葉家塘甘塘新塘上三塘中三塘下
三塘龔家陂田西陂泉陂從陂羅坊陂馮家陂住塘泉水陂郭家井圳矩塘
塔頭塘缺塘皮湖鴨卵湖闊塘白竹塘)興仁鄉(曰洛溪荆塘羅湖急寶湖
石合龍陂搭橋湖丁家塘傅家陂高家塘檀陂壕陂湖陂聳岡陂官橋陂睦
塘陂櫪陂狗陂對陂官大陂富陂弓塘竹家陂金雞塘白馬塘植梓岡塘洪
石陂朱坑塘官塘石塘胡家塘桑古陂楊河塘梓陂泉陂城塘陂小儼陂吳
山陂斗陂塘鐵爐陂沙石水陂唐坊塘大堨陂山堨陂刁江陂楓樹橋陂拖泥陂
刺倒陂烏臼塘蓮塘小陂塘龍會塘梨樹陂楊樹陂泉塘大泉塘羊肝塘樓
魁陂廂塘後塘赤塘)歸德鄉(曰老塘禾岡塘烏塘圳黃土塘長坑圳板橋陂
楓樹陂横陂新陂中陂檀陂河杉陂福溪泉圳余家陂彭古陂九曲陂交湖
小港義方塘壬湖塘馬頭塘舍頭圳)
進賢縣舊額歸仁鄉(曰和尚陂藍陂楊樹塘張源陂楊家陂蓋和陂東陂
馬大陂南新陂烏邱陂白石塘荷陂魏婆陂楊柳塘五里塘鴉鵲塘交塘新
塘有二李家塘麻畬塘龍陂塘大塘七里塘湖觀塘徐家塘爐峰塘貫塘桑塘
大郭塘艾家塘劉峰塘觀塘十八陂塘積工塘丁家塘堯師塘堰塘何師塘
堰湖塘新陂塘黃家塘南塘張家塘橋兒塘古塘胡婆塘雙塘凃家塘劉家塘
有二烏鴉塘一作烏鵲宋坊塘晏塘松畔塘吳家塘葉家塘英山塘沙塘胡家塘
楊樹塘新姑塘衆牛塘神塘榖樹塘西凉塘上棚塘一作上樹萬方塘吳塘喻
勝塘院塘莊上塘龔家塘竹塘魏家塘林前塘傅家塘肥前塘羊鵝塘羅家塘
有二萬家塘筯竹塘鄭家塘屋牆塘)崇信鄉(曰長陂東陂新陂中陂淳塘
金塘陂塘新塘雷塘李塘祿塘劉家塘長坑塘穀樹塘范家塘王家塘作塍
塘牛岡塘黃家塘文家塘麻油塘西坑塘許家塘西家塘瓜坑塘蛇圍塘牛場
塘吳家塘黃絲塘一作黃線夏坊塘潤安塘潤山塘一作關山焦家塘浮磉塘一作浮
碟山下塘水瓦塘李家塘樓前塘簇陂塘張陂塘黃陂塘杞柳塘東岡塘鵝鴨
塘羅家塘窯舗塘龔家塘)真隠鄉(曰楊樹陂鄧坊陂趙家塘正塘曲尺塘
王辛塘傅家塘蘆荻塘同口塘陳坊塘鄧家塘狄塘新塘隴源塘百戶塘翁家
塘幕塘浯渡塘陂塘龍窟塘周公塘朱家塘斗塘長樂塘大喻塘金家塘肥
塘院前塘五岊塘魏家塘虎豹塘黃泥塘黃土塘宋家塘南陂塘五步塘西坑
塘丁家塘樓下塘泉脚塘大江塘一作大岡山塘)欽風鄉(曰赤陂鄔凌陂官陂
新塘明塘塔岡塘一作搭江謝家塘雙塘熊坊塘新搭塘顏家塘雄塘楓樹塘
新堰塘閔家塘龍塘彭坊塘新坦塘藍家塘官塘牛欄塘烏泥塘黃泥塘捍
塘青窟塘新陂塘當頭塘黃塘雷公塘新堰塘小黃塘大塘平鼓塘一作平波
湖尾塘)崇禮鄉(曰大陂鄧家塘桃林塘堰塘院塘陂塘幽槎塘大姑塘小
歇塘茭塘新堰塘有二吳家塘院前塘新塘院方塘張甫塘中小塘有二小塘
李家塘榆柳塘詹家塘中塘白沙塘鄭家塘流田塘東塘新陂塘黃山塘龍會
塘流塘證林塘朱家渡汀竹塘觀塘)明萬歷間築圩六所(曰圩
名官池周迥八百丈周家渡圩周迴一千丈鄧林圩周迴八百丈泉白湖裘家渡紫溪圩)
奉新縣舊額從善鄉(曰良石陂烏石潭陂廬陂蒲陂)建康鄉(曰北洲陂
黃家陂洪家陂京陽陂界竹陂盧家陂周家陂京思陂洪水陂胡家陂下定陂
鄒家陂綠溪陂馮家陂諶家陂鳳凰陂實竹山陂上板橋陂下板橋陂前塘筒陂
石陂塘蓮花塘)北鄉(曰鄧家陂路南陂黃壋陂西湖陂盤陂黃家塘楊步港
桃林塘梅塘諶家塘梘頭塘楊壋塘顯教院陂塘徐家塘甘塘蘆塘土地廟前塘
丁塘義塘)南鄉(曰朱羅陂石陂水圳村尾陂南圳陂荷葉陂大橋陂羅塘)同
安鄉(曰井陂一作井龍金湖陂黃伯陂石腦陂一作黃腦槎陂黃土陂四石陂周
陂)奉新鄉(曰擎陂劉广陂社下陂小石陂帥家陂青塘圳陂青水陂櫪塘陂
丁坊陂白沙陂楊林陂彭城陂上澇陂白茅陂楊樹陂大石陂和尚陂歐塘陂
團山陂)新安鄉(曰金陂□下陂)新興鄉(曰百家渡赤田陂黃局陂)法城鄉
(曰杜坑陂廟前陂鳥广陂消陂石堨陂新皂陂赤田陂斜陂西源陂下坊陂朱
山下陂小陂)進城鄉(曰黃土陂大坡陂東山陂中陂白花陂百里陂黃雁陂
上石陂下石陂下塹陂熊大郎陂)奉化鄉(曰上富陂金港口灌南畯田千頃南壋塘灌
田千頃兩岸陂黃沙陂泊口陂)建康鄉(曰梅家堨一作楊家朱羅堨師姑堨)
靖安縣舊額靖安鄉(曰承陂私陂洪陂觀前陂官陂清湖陂北津陂南
港陂道塘陂昭靈陂上車陂吳公陂西新橋陂黃花堰小堰鄭家堰觀堰土堰
院揚陂太平堰西邊小堰曹山堰千工塘李源塘湖尾塘黃泥塘巴田陂清陂
白泥塘)羡門鄉(曰石陂有二新田陂張婆陂陂前陂石崖陂中陂湖陂白早
陂崖頭陂中田陂荒田陂梅源塘下陂竹棚陂層陂潛下陂南陂熊師陂周家
堰黃土堰有二大堰山塘堰城崖堰田圳堰小子堰土塘堰有二鄒師堰雙新堰
清塘堰戴家堰箬源堰白泥塘百工塘大岫塘栗樹塘大甲塘烏頭塘洪家塘
徐家塘羅家塘破塘大横塘小横塘灌塘長塘旱塘萬家陂鄒家陂欄港陂
小古陂)南義鄉(曰藿草陂梅陂青溪陂有二旱水陂烏沙陂廖家陂土同堰
張家堰河田堰)長安鄉(曰林陂吳陂梅陂羊婆陂判陂香陂馬蓼陂石陂
周家陂黃堰長崙堰冷水塘仁坑堰)招賢鄉(曰苦竹堰)
武寧縣舊額安樂鄉(曰瞿陂任前塘宅前塘社林前塘住背塘門首塘有三
紫石塘西余塘鹿眠塘西盧塘上費塘匡費塘有二岡頭塘黃唐塘張家塘住
畔塘暗路口塘陂裏塘路畔塘長湖塘)昇仁鄉(曰梘田陂土陂舍前塘上塘
黃塘有二艾長塘艾塘田塘株塘港北段塘畬塘屋畔塘居畔塘壼坊塘鄧
塘灌溪塘江墩塘門首塘有二魯塘但家塘橦子塘山塘油榨塘雷塘有二程
塘上塘中塘前塘大塘泉塘坂田塘新塘東塘陳隴塘丁塘山南塘茶培
塘梅塘)北鄉(曰長樂陂舒家塘冲口塘夏家源塘門首塘有二鷺鸞塘余坊塘
下黃塘楊隴塘竹田塘上黃塘風山塘路邊塘過道塘艾家塘新田塘艾家邊塘
楊坊塘龍鬚口塘上冲塘牛車塘徐家塘)年豐鄉(曰遼陂灌田一千三百畆清
陂桑陂斜塘烟陂)上南鄉(曰官陂)下南鄉(曰早陂石鑊港陂磨源陂楊
田塘李家源塘桃林塘費洲塘下費洲塘月田塘上月田塘中月田塘下月田塘
求場塘)江隂鄉(曰石陂源口陂石峰陂散灘陂荆陂山口陂南冲陂鄭家陂
秋場塘濁水塘大冲塘渌洲頭塘西殿頭塘笮林塘嘲田塘黃沙塘大塘車頭
塘石鼔塘西冲塘東源塘)順義鄉(曰盧陂大塘蓑塘東山塘殷湖塘苦山
塘泉塘)長樂鄉(曰章家陂毛家陂余家陂長水源漿陂桐坑陂大陂梅家陂
黃陂李家陂大洪陂上董口陂大注陂鄭家陂潢水陂瓜畬陂高隴塘邢家邊塘
新庫邊塘山口塘株嶺下塘下房塘茅岡塘黃水塘羅冲塘粟田塘山田源塘
下鳥邊塘蛇鱗塘蓮花塘大江塘黃師塘李家冲塘)
寧州舊額泰鄉(曰上平陂大段陂梅潭陂雞冠陂張堝陂鄧隴陂張陂張枋
陂坎下陂黃泥陂有二王陂横潭陂穿石陂赤江陂鄭家陂汪隴陂楊牙陂杞
林陂清林陂牛車陂何家陂巖下陂喻家陂余家陂黃婆陂蕭陂石思陂角頭
陂魯潭陂協祐陂長難陂竹山陂長湖塘徐龍塘李頭塘石隴上塘西坳塘高
坪塘劉思塘劉思上塘石隴塘石坳塘有二塋坑塘石坳下塘有二土墎塘岑段塘
玉坎下塘趙嶺上塘趙嶺下塘西塘有二車田後塘車田塘舉臨塘槐林塘張邊
塘朝家塘朱家塘東段塘東段大塘東塘陳塘黃家塘黃塘城頭塘城下塘
朱塘宋家塘方原塘郊隴塘新塘有二汪家塘白竹塘白竹上塘張塘堝頭塘
堝尾塘郊隴中塘余家塘錢婆塘東坑下塘東坑塘邱堝塘沙灣塘石井塘邱堝
下塘黃家上塘陳家塘有二吳家塘吳家上塘塘原口塘歐家上堝塘宋原下塘塘
原塘宋原塘陳家内塘黃邱塘梅山塘歐塘土大塘劉家塘江谷塘諶塘諶下
塘江塘北岸塘北岸下塘下圍塘西石塘塘門首塘葫塘濂溪上塘曾神
塘烏居塘濂溪下塘劉隴塘葛家塘臺源口塘臺源塘北隴塘西嶺塘正源山塘
竹段塘魏家塘王完塘正源口塘朱韓塘宋信塘西坑塘西坑口塘諸嶺塘泉
坑塘湖頭塘湖頭下塘傅家塘平堝崙塘西嶺下塘安豐上塘安豐塘程源口塘
程源塘源口塘郭源塘郭源段塘郭源下塘范塘范益塘陳奇塘安峰塘考
坑塘韓家塘范家塘戴坊塘禾稈塘同坳塘廖塘)安鄉(曰烏山陂石嘴陂有二
楊田陂黃源陂港洲陂有三山口陂港源陂廟前陂後林陂新田陂高田陂陜
口陂徐公陂黃均陂背段陂花源陂源仲陂黃原陂石梁陂徐家陂杉樹陂濟
陂故宅陂皆口陂桃林陂坳下陂港口陂田邱陂姜家陂杜家陂石門陂余家
陂椒洞陂龔家陂有二楊林陂中平陂宅前陂有二塤坳陂清港陂籠港陂石頭
陂風山陂清凉陂武家陂有二大陂黃家陂洞坪陂社前陂有三石井陂王家陂
左坊陂安居陂有三上蔡陂章家陂沙田陂馬山陂南隴陂沙溪陂小洞陂大
洞陂桐林陂許家陂邵家陂洞源陂源口陂有二坪港陂田坳陂坑口陂劉家陂
濟陂湘竹陂師家陂劉大陂景陽陂偉南陂李公陂朱公陂達公陂益敬陂
萬家陂南陂凉灘陂東坑陂杭頭陂陶家陂黃沙陂陳家陂有二坳口陂江家陂
佃前陂趙坊陂雙頭陂李家陂中厚陂汪家陂石橋陂周家陂有二喻家陂張
家陂弓潭陂宫家陂杭口陂胡家陂熊源陂唐沖塘故宅塘熊源口塘鐵爐塘
石蹇塘程家隴上塘山洞坑塘湴源塘潘源塘有二程家隴下塘羅源口塘羅源塘
大源塘筐竹塘朱墩塘安居塘安居坳下塘黃泥灣塘黃泥塘劉家塘下塘沙溪
内塘沙溪塘桐林大塘桐林小塘小水塘廖源塘廖源口塘城隍灣塘浩塘程家
隴塘周家郭塘水碓塘程源坑塘水井源塘洞頭源塘洞頭塘唐源塘黃師塘堂源
塘小源塘西大汝南塘下源塘清源塘芭蕉塘熊家塘楊柳塘大源塘上源塘
長坑塘)奉鄉(曰梅坑陂麻潭陂有二龍峽陂柘坑陂左家陂石坪陂南山陂觀
前陂上石陂戴坊陂小段陂有二坑陂黃株陂龔家陂桐處陂小河陂徐舍陂
板歴源陂洞口陂北岸陂茶源陂柿潭陂南坪陂西港陂烟竹陂火燒陂祝家陂
鄒家陂江陂南港陂大陂石嘴下陂蕭公陂宅前陂道嶺陂董關陂挹船陂
河源陂橋頭陂馬江陂楓林陂磉頭陂安平陂罷般陂夏源陂汪段陂嶺下陂
桃陂楊段陂烏樹陂漂江陂石岸陂上段陂水段陂上洞陂下洞陂鄧家陂大
段陂上源陂古額陂西湖陂千工陂淡岡陂石嘴陂楊頭陂石潭陂馬源陂石
頭陂青山陂大頭陂唱歌陂港口陂劉陂周家陂傅家陂石田陂李家陂何家
陂大橋陂淡江陂店坪陂禮源陂社坑陂三奄陂社前陂湖頭陂蔣源口塘廖
坪塘丁宗塘靈山坳塘蔣源頭塘茭洞塘丁家塘羅家源塘雷家源塘蓮荷塘蔣
源塘響塘桐木源塘坳口塘白竹坳塘白竹坳下塘中宅源塘東源塘中宅塘下
源塘南坪濟貨塘小源張家塘觀湖王家塘水歴張家塘官井王家塘隴原山塘張塘
水源口塘張家下塘水源塘上源塘下源塘道嶺塘道嶺下塘山水塘洞口塘
村前塘有二村前上塘店坪塘左源塘小水塘冷坑塘唐源塘田南塘田南下塘
梅隴塘觀前塘熊舍宅前塘三坑堝塘南塘泉塘潭弓灣塘榮家後塘榮長塘東
嶺塘白水洞上下塘東嶺下塘大坪塘榮家塘劉塘劉家下塘榮塘蕭塘)武鄉
(查湖陂有二梗樹陂石坑陂南保陂同陂風陂湖田陂上源陂何塘陂洞口
陂野婆坑陂赤范陂風田陂石漿陂岫嶺下陂小水陂辰磉陂楊林陂水口陂
匣石陂中村陂南莊陂石虎陂茅田陂下官陂雷家陂鐵爐陂上乾陂明山陂
馬坳陂楓槎陂前嶺陂泉嶺陂蜜源陂稈稠陂南沖陂大坪陂禄田陂黃皮陂
義田陂小港陂白沙陂石嘴陂小洞陂長冲陂均陂劉家陂有二湖頭附楊岸陂
廟下陂郭家附水源陂石下陂蔣里陂洞下石陂蓮花陂南潭陂茶山陂石崖
潭陂小口陂正源陂東甫陂袁家陂劉中陂嶺下陂湖頭陂湯陂林灣陂黃泥
陂水口陂段陂有二小留陂白茅陂港西陂小山陂桑坑陂永夀陂大段陂有二
將里陂關山陂有三夏家敖陂南港陂蕭莊陂學孔陂上芭蕉陂張家陂有五楊
家陂有三受邨陂有二劉塘下陂上坪陂盧壁陂山前陂楊田下陂上源陂周坊陂
榮家陂楊田中陂虎口陂石山下陂港口陂胡家陂有三小陂何下陂賀家陂
傅家陂黃陂泉塘陂李家陂韓陂南坑陂有二羅塘陂山口陂有三大陂湖頭陂
安平陂坳下陂楊陂王坑陂杭口陂有二楊山陂徐平陂龍蟠陂彭姑陂崇陽
陂楊林陂有二龍坑陂有二羊林陂有二龍段陂石田陂有二石當陂吳陂清水陂
龔家陂有二杜家陂雷家陂横安陂林橋陂石井陂泉湖陂杉樹陂油榨陂石
坳陂寒婆陂程源陂上坑陂寨前陂許陂安峰陂有二廟嶺陂新田陂石渠陂
范口陂滴水陂山下陂葛藤陂里田陂萬家陂有二金堆陂汪家陂黃家陂有二
鄒家陂凉源陂黃石陂吳剛陂大楓樹陂瞿家陂灣里陂泉田陂柳家陂陜頭陂
安峰源口陂東再陂上坑北岸陂藍家陂塌橋陂下北岸陂北岸陂黃沙陂萬江
陂柏樹陂北坑陂莫家陂南段陂烏石陂山田陂鄒坊陂蘇家陂梅坑陂社山
坳陂胡嶺陂阜家陂北村陂黃岡下陂黃岡陂洞下陂有二蘇嘴陂謝家陂田普
陂毛橋陂陂坑口陂周家陂石坑陂竹段附田蒲陂南村陂水歴陂韓家陂山
口塘東源塘一梡塘温家上塘温家塘下宅塘社下塘查湖塘社前塘楓槎塘有
二楓槎楊家塘南岸塘有二莊前塘唐源塘鄒家門首塘觀上塘觀下塘楓槎黃皮
塘荷坳塘帶下塘安樂塘鐵爐坑口塘賽背塘莊前下塘賽上塘石上塘石下塘
均田塘觀源塘石土塘萬家源口塘交洞塘禄田塘大坪塘小回洞塘石坡塘
稈稠塘下源塘下源口塘崙堝塘泉嶺塘童家塘童家下塘趕洞塘周家塘有二
井源塘小洞口塘泥湖塘古塘坪舍源塘東甫塘東甫上塘喻家塘喻家下塘蕭
家塘蕭家下塘葉家塘葉家下塘朱家塘朱家下塘劉莊塘劉莊下塘毛口塘小
斜茶塘交田塘喻家源塘梅家塘有二喻家源下塘蔣源塘坑口塘孫家塘聶塘
廖家塘蔡家塘蔡家門首塘胡家塘榮家塘黃毛塘瞿家塘三峰塘大坪塘尾塘
帶下塘蔣家塘蔣家下塘鄒家塘有二陂山塘陳家塘蔣塘陂田塘石塘里塘
彭段塘壠源塘韭菜塘關山下坳塘山源塘南源塘正源口塘灣頭塘東莊塘正
塘柘林塘郎師源塘龔源口塘柘林源塘邱家塘)高鄉(曰正村陂南新陂沈坊陂
黃家磨場陂黃沙陂車段陂雙畆陂嵐涓陂上坑陂有二郭浪陂王仲威港陂大
盤陂白沙陂坪下陂坑口陂石家陂法昌陂修坑陂三峰陂石頭陂雙坑陂曾
陂湖頭陂迷潭陂菜園陂黃陂深圳陂黃家陂板陂龔家陂戴家陂有二堝口
陂章家陂熊家陂石歇陂桃灘陂坳下陂嚴坪陂西港陂楓林下陂鄄陂楊口
陂上杭陂大陂紫溪陂大禾陂張陂小車陂坑南陂弓坊陂東陂張坑陂茅
田陂杏港陂余陂包源陂雷坑陂鍾陂新車陂杭口陂喻家陂戴陂南山陂
余陂程灣周陂羅陂梁陂東岡段塘紫石嶺塘柿樹堝塘店前塘下龍塘上龍塘
丅龍塘上野塘下野塘羊林塘青龍山塘楊林塘黃張塘神童塘湖田塘余黃
塘余家塘黃大塘高段塘官塘吳塘徐思塘程塘茅坪下塘樂塘邱源塘山
塘大塘山下塘内塘茅坪塘有二上隴塘石嶺頭塘陳塘栗岡塘段頭塘大坵
城塘段塘戴塘黃泥大塘張公下塘張公塘夏塘夏家新塘朱家大塘黃泥塘
朱塘張戴塘舒家塘舒塘岳塘敏章塘敏周塘勝塘箬領下塘戴山塘箬嶺塘
上塘茅坪西塘下坊塘熊盧塘伍塘箬坑口塘箬坑塘王塘王家大塘冷水塘
沈婆塘大塘韓家大塘竹園塘朴樹塘小塘堝頭源塘南龍塘九子塘童塘
童家小塘戴家塘韓家塘惠塘黃塘熊童塘李塘)崇鄉(曰梁家陂石城陂下港陂
溪口陂石隴陂陳坊陂彭姑陂大坑陂盧坊陂蒲口陂柴段陂山口小陂黃沙
陂土潭陂普福陂普福橋陂楊州陂紫路陂白沙陂黃家陂余家陂消陂石坑
上陂中段陂長崙陂明覺陂石坑陂黃茅陂張添陂下中陂顧院陂廖家陂有二
山棗陂二坐陂黃石陂□口陂陳家陂劉家陂長潭陂張家陂鄭家陂高陂
陳源陂游家陂百工陂新開陂萬山陂中源陂鄧通陂鄧修陂陳良陂永先陂
仕安陂鄭坑陂熊家陂遊方陂周林陂櫪榔塘山蓮塘義坑塘南嶺下塘南嶺塘
消源塘高坑塘高坑下塘泉塘官橋塘官橋王塘飯山塘游坳塘游坳下塘楊
柳下塘楊柳塘蓮荷塘馬坳山塘北山口塘中莊塘前湖塘飯羅山塘有二北山程
家塘實竹塘巖前塘粳飯塘茅塘江塘董塘虞源塘新塘李塘元塘石下塘
石嘴塘唐源塘北山塘楊師塘雷夫塘童簡塘子路坑塘松林塘梢源塘廖新
塘子路坑下塘喻大塘下坑塘車函塘黃土嶺塘内黃塘外黃塘紅菱塘大水下
塘大水塘上戴塘籍源塘何大塘帥家塘車段塘丁陽塘方陽塘沈觀塘萬山
塘滑石塘魯塘小水低塘鄭源塘瞿塘上彭須塘下彭須塘塘沖塘黃塘鳳凰
坪塘塘源塘臺步塘臺步下塘雙港塘淨林塘)仁鄉(曰蓮花陂山口陂長田沴
家陂團石陂束田陂有二西源洞陂黃塘陂石下陂迎水洞陂官陂小洞陂有二
曹源陂樂田陂新陂楊沖陂王仲陂黃陂新田陂下家陂麥田陂草鞋江陂太
平橋陂寺前陂太平陂大莊陂段陂千秋陂西隠陂黃龍寺陂早塘新塘有二
雷塘鍾公塘方塘響塘徐塘彭大塘官塘石皮塘豐盛塘中段塘黃山塘松
林塘談坳塘打石塘石前塘歴塘巖塘張家塘張家大塘李塘李家塘王家塘
苦塘黃塘石塘東塘大東塘小東塘官段塘官段上塘大山塘三堝塘楓樹塘
楓樹下塘横沖塘龍門塘龍門下塘龍坳塘邱家塘方家塘上衡塘黃家塘隠
盧家塘戴家塘)西鄉(曰郭家陂商家陂有二黃家陂有三青山陂黃泥陂有二余家陂
有二大□陂甘家陂口洲陂芭蕉陂大陂彭源陂路口陂從下陂對莊陂道嶺
陂力田陂邱田陂上家陂陳家陂楊田陂鐵爐陂社公陂蛛絲陂牛額陂黃段
陂石段陂楓林陂劉方陂青水陂辜家陂泰清陂談陂桃樹港陂龍陂山田陂
西灣陂觀前陂板洞陂徙陂曹坊陂洪硃陂大分陂黃株陂淵林陂上源陂
黃陂西莊陂南源陂沈莊陂黃沙陂石頸陂神潭陂自然塘朗田塘高家塘高
家門首塘官田塘黃大塘隂沖塘小源塘錢坊塘西莊塘西莊下塘遊戲塘藕塘
新塘萬莊塘塌段塘唐沖塘大坪塘)
南昌府城東湖舊與江通漢永平中太守張躬始築
堤以通南路謂之南塘劉宋景平間太守蔡廓乃於
其西起堤唐元和三年刺史韋丹設南塘斗門以走
暴漲築堤長十二里宋嘉定中通判豐有俊築堤植
柳號萬柳堤明萬歷十五年知府范淶因湖淤塞檄
縣挑濬淶又勘得水關橋外閘久廢砌而新之并清
九津水竇刻石為記三十四年知府盧廷選重造内
外閘創築堤岸起崇正學坊西過水關橋口包徐孺
子亭東至同仁祠右甃石五百丈有奇以杜侵占并
置橋五沿堤通為衢路植柳環之而南新兩學宫形
勝始備於躍龍橋右創建梅子真祠與故孺子亭東
西相峙又疊土若阜者三以固水口詳見郡人劉一
焜濬治東湖碑記及萬恭復豫章城三湖九津水道
碑
章江堤在府城西章江門上下宋仁宗時趙槩知洪
州始作石堤二百丈以障其衝歴久崩壞明成化間
巡視大理卿夏時正因江水齧岸迫於城壕捐官銀
伐石修砌未竟弘治十二年知府祝瀚續成之北起
龍興觀南至南浦橋
周公堤在府城北德勝門外明嘉靖四十二年巡撫
周相因江水衝沒民居括所屬鍰金伐石甃岸民德
之立亭於北關上名曰周公亭知府盧廷選議云三
湖一衣帶水至冬可徒涉也城壕之湮者未鑿也章
江堤周公堤之齧於江者尚錯落如斷岸也浚之築
之以無忘前人功是役雖勤何可已焉
府城西南茅園楓樹當章貢旴汝之衝明嘉靖間知
府譙孟龍築堤障民居五千餘家田數萬畆至今名
曰譙堤
萬公堤在府城東地名合熂每撫河水漲田塍浸沒
明太常卿萬思謙捐築長堤五里許甃石閘三座以
時啟閉
少宰堤在羅家渡距府城西南九十里當瑞河之衝
昔嘗三築三決
國朝順治乙酉年洪水傾圩一百六十丈郡人熊文舉
倡募修復知縣魏雙鳳取今名
舒家壋在南昌縣嵩安鄉南通撫河舊壋窪下每春
夏泛漲周迴百里田禾淹沒
國朝康熙八年郡人羅憲汶捐貲倡義更築新堤自下
舒家村至鐵爐巷綿亘十餘里高十餘丈
豫章溝在東湖東北舊防東湖水溢為溝東折出城
以殺其勢宋知洪州董儼張瓌程師孟先後修竣明
知府范淶刻石識之
明永樂四年修新建石頭岡圩弘治十二年知府祝
瀚修築南昌圩岸六十有四新建圩岸四十有一號
祝公圩嘉靖元年洪水決余家塘雙坑二圩(圩與萬家塘黃
泥坽王甫巷共五圩跨南新二邑北境下連四十八圩)修治三年乃底績三十
八年知府韓弼增修南昌烏土溪閘蔭八都田濬甘
家湖連珠湖邵家湖洩於斗門閘入平港鄒文莊守
益有記萬歷十四年知府范淶南昌知縣何選新建
知縣佘夢鯉請發贖鍰築南昌圩一百三十有八新
建圩一百七十有四并修石堤石梘石閘淶又請弛
長河漁禁盡給災民選又用捲埽塞黃泥雙坑余家
塘三決口三月功成郡人萬恭為之記三十五年新
建知縣吳家謨修圩一百六十處三十六年布政使
陸長庚丁繼嗣盡蠲五所(港口所趙圍所樵舍所昌邑所鄔子所)長河
漁禁普惠災民不許豪佔凡官港及浮辦官湖高塘
淺水一切罷之南昌知縣樊王家動倉穀修圩一百
八十有五石梘七十有六石閘十
國朝康熙十六年新建知縣楊周憲修復潤澤圩邑人
陶尚漋作記又修吳城石堤長五十八丈高二十五
丈周憲自記之
豐城官壋自唐永徽間始遷縣治即築堤由張家埠
至寶氣亭陽靈觀周迴十餘里宋天聖間知縣事毛
洵鄒嚴張宿創築石堤未備至明道二年縣令徐紹
齡始成之堤凡三級級高一丈袤一百五十丈黃庠
有記紹興十六年縣令胡璉再加修治高四丈廣袤
各二十丈王正已有記淳熙五年知隆興府辛棄疾
剏建兩埽於寶氣亭前濯纓巷口以殺奔湍慶元二
年縣令林仲懿剏建稅亭石埽一併築觀巷壋七十
丈聶家壋三十五丈别增子堤一十八處劉德秀有
記嘉定五年運榦李燔及縣令葉庭築敖家壋二十
餘丈端平三年江岸多圮邑人徐鹿卿請於漕使曾
用虎補埽五級淳祐五年堤溢縣令劉卿月自東菴
寺至縣治西北增築土堤二百六十丈又自張埠至
問津館改砌石堤更增兩級凡三百五丈有奇徐泉
谷為之記七年敖家壋決邑人趙汝仁等重修元大
德初達嚕噶齊阿爾威築馬湖壋三百丈又修壞堤
六十四處延祐二年州尹江從善砌北堤明洪武三
十年知縣姚瑾丞何昭善增北堤二埽永樂二年知
縣范約丞何昭善修斗門堤增高五丈宣德三年堤
壞巡按御史許勝奏請發民修築正統九年知縣朱
瑄重修景泰間外堤決成化五年石堤盡圮議遷城
於曲江冢宰李裕移書止之曰遷邑不若修堤之省
費也知縣李廷聰委主簿黃璲修築起水口抵龍王
壋凡三百餘丈弘治四年知縣俞振英重修二十五
丈七年知縣劉璲修城西至仙壇壋皆砌以石并築
沿城堤一千四百丈李裕為之記十二年知府祝瀚
增置水口石埽一敖家壋土埽一楊文恪廉有記正
德元年知縣朱諫修沿河石堤自陽靈觀至新廟又
至馬家埠數百丈復築龍潭壋數百丈七年知縣吳
嘉聰築普菴堂新壋十五年巡撫王守仁欲載苦竹
洲土實敖家湖決壋不果命知縣顧佖築土堤於楊
柳湖口築土埽於仙壇後嘉靖十五年典史胡桂修
馬湖壋二十八年知縣韓弼增石埽一於鴉鵲壋三
十三年知縣葛慈繼修之三十五年知縣曹大川修
瓦窯灣狗頸壋雷公腦諸處隆慶元年通判王天性
移築豐城馬湖内堤萬歴二年知縣顧九思修南河
岸十四年知縣吳達可韓文相繼修熊坊壋三十四
五年堤壋大壞知府盧廷選檄知縣張廷拱增建石
埽於城西登仙壇并條善後八議事詳李琯碑記三
十八年知縣江朝賓增建石埽於平豐堤四十三年
馬湖堤傾圯知縣徐揚先甃以石崇禎九年知縣謝
龍文修馬湖壋
國朝順治八年辛夘知縣宋彝修上熊坊壋丙申築烏
陂灣及沿河壋各增高二尺庚子知縣何士錦修雞
婆畬上壋建龍王廟鎮之辛丑大水決雞婆畬下壋
上其事委丞趙逵於蔣家厫何家腦宋坊圩一帶修
葺堅固長二百餘丈廣十丈餘水患始平明守盧廷
選議云先朝劍江偶溢輒欲徙縣治今持之數十百
年使江如帶邑若覆盂者堤壋之力也議者欲盡去
用夫但徵銀募役見為目前小省然畚鍤併起積猾
攬充強半皆疲弱虚應奸胥出沒侵漁功什而不得
一此坐費之道也夫懲噎者不廢食若以豪強影占
人夫為慮在縣長吏籌之熟執之堅以畫地責都圖
以赴工分遠近緩急有節期會有時勞逸有量如湯
令(名兆京)兼徵夫銀之法近來勘定患額之議皆豐邑
世世當遵勿變者惟是迎流設埽尤為治水第一訣
約一石埽之費不下千餘金而長堤歲免楗薪所省
亦不貲今仙壇埽平豐埽業己次第舉矣由唐永徽
至今壋名稍易然不出縣治上下倘於劍江一帶伐
石以障土增埽以捍流盡數十里金堤屹若砥柱之
固雖李冰史起復出何以加哉
長樂港堤在豐城縣南十里許豐水出江之故道元
時塞而復決明永樂間耆民楊長和具疏上聞修築
兩月而訖工又穆湖等圩亦於永樂四年修築
繩灣壋在劍江西上接安沙下抵羅湖延袤數十里
明洪武辛未耆民陳惟德建言修築
滕坊壋在豐城縣西七十里濱瑞河綿衍二十餘里
明正統間知縣朱瑄嘗修之隨圯俗傳中有水怪乃
鑄鐵牛三以鎮之典史劉忠專司其事堤遂成
曲尺灣壋在豐城縣東十五里
國朝康熙初年縣丞趙逵修築
豐城各壋名目自皇華驛前至蔣家厫壋(沿河計堤六里)鄢
家濠至徐家湖(沿河計堤十里)熊坊壋至老壋(沿河計堤六里)深潭
口至牛灣清江界(堤長二十七里)謝仙亭至津橋頭壋(堤長十里)
淇湖壋至塔下壋(堤長五里)南寺湖至孟公壋(堤長一十八里)小
港口至劉家港(堤長七里)疇西壋至徐茫圩(堤長五里)大港口
至橋畔(堤長三里)安沙楊新口至金家厫(堤長十里)新倉馬家
壋至螺螄街(堤長七里)大橋壋至霍家灣(堤長四里)都天廟壋
至豬頭灣(堤長八里)連湖壋至鄒家門(堤長六里)舊例有里夫
力役之征每歲農隙勘明撥修
豐城榮塘在縣西二十里(溉田五百餘頃)尚塘在縣西三十
里(溉田六百餘頃)灣塘在縣東四十里(溉田五百餘頃)歴歲修築民
食其利
白沙堤在進賢縣白沙湖湖與南昌之大沙河小沙
河相連明巡道潘昭度與邑人熊司馬明遇協謀興
築
明正統間進賢知縣張沖築羅溪堤延袤二里有奇
中造橋以通溪流正德己夘之變守者斷橋毁堤後
屢修屢圯萬歷三十年知縣黃汝亨重造石橋六孔
堤二百七十五丈護以樁木植柳環之尋為洪水衝
齧三十六年知縣周光祖復築并修石橋以利涉
豐樂圩在進賢縣東北為鄱湖之西汊撫贑諸水奔
流而下饒信諸水倒灌而上淫潦不時田廬漂沒明
萬歷三十三年知縣黃汝亨修築邑人樊朝祖有記
歲久圩壞
國朝康熙三年知縣聶當世重修
明萬歴十五年進賢知縣林道楠修圩六所三十四
年知縣周光祖築洪源堤長二里許後又修圩八所
石梘十一口四十八年知縣沈景初繕下五鄉堤岸
以防湖溢
宋乾道間知奉新縣沈雲舉捐圭稅以修陂見名宦
明弘治十五年巡撫林俊疏治奉新溝洫萬歷十五
年知縣沈天啓築圩一所曰龍船港口圩二十一年
知縣馮烶徧葺陂堰
武寧縣磧溪水舊遶東門傍城而西至小南門上入
修水為縣脈東界間遇暴漲則直下孟家灣明嘉靖
三年知縣陸浚命義民盛環砌石為堤樹以杞柳隆
慶末堤漸壞萬歷三十六年知縣周道昌補栽樹木
嚴禁剪伐水復西流崇禎末年龍水驟發於永慶寺
前直衝而出決口之築殆不可緩
明嘉靖三十五年寧州同知林春澤興築南門堤
按南新豐進濱於江湖倚圩為命豐城尤五郡諸
水之交勢若覆盂無堤壋且無城也奉靖武寧不
虞墊沒又慮衝淤矣前守建議謂山田沙磧不耕
者補之助之令開墾如故為澤國計宜以社倉之
斂發與田圩之修築相為表裏民生將世世賴之
此關江右通省情形匪直為南昌一郡良策也
瑞州府
高安縣舊額信義鄉(陂塘湖圳凡八十有八)新豐第一鄉(陂塘凡一百有
四十)新豐第二鄉(陂塘凡二十有七)崇本鄉(陂塘湖凡四十有二)洪山鄉
(陂塘湖凡四十有二)易俗鄉(陂塘湖凡二十有九)仁孝南鄉(陂塘湖凡二十有七)仁
孝北鄉(陂塘湖凡五十有二)宣政鄉(陂塘凡二十有七)務農鄉(陂塘凡二十有
三)歸厚鄉(陂塘湖凡二十有二)永夀鄉(陂塘湖凡一十有七)來賢鄉(陂塘凡一
十有八)旌義鄉(陂塘圳凡一十有六)豐安鄉(陂塘凡一十有二)萬碩鄉(陂塘
圳凡一十有五)調露鄉(大陂官塘等有六)
上高縣舊額義鈞上鄉(陂塘有八)義鈞下鄉(陂塘有四)感仁南上
鄉(陂塘有五)感仁南下鄉(陂塘一十有二)望蔡上鄉(陂塘一十有三)望蔡
下鄉(陂塘二十有一)禮賢上鄉(陂塘有六)禮賢下鄉(陂塘有六)宣風上
鄉(陂塘有三)宣風下鄉(陂塘有三)千春上鄉(陂塘有五)千春北鄉(陂塘
有七)感仁北上鄉(陂塘凡二十)感仁北下鄉(陂塘有七)旌儒鄉(陂塘
有九)
新昌縣舊額太和鄉(賽口陂等三十有三相公塘等一十有五)宣風鄉(高家陂等
六十有二蔡家塘等二十有五)義鈞鄉(廖家陂等五十有四白泥塘等四十有九)新安鄉
(菱堨陂等三十有七王方塘等二十有二)天德鄉(湖城段陂等二十有五水村塘等有五)太
平鄉(寒山陂等一十二白鷺坑塘等有)天寶鄉(合湖陂等二十有六蘇田塘等有
九)廣賢鄉(菱坑陂等有八劉家塘等有五)
南唐昇元中高安縣令陳承昭濬溝洫
明正德七年瑞州知府鄺璠推官汪濬浚市河淤塞
建三石閘以息火災堤錦江橋兩崕以石凡二千七
百七十六丈有奇參議沈煉有修復城池記璠又請
復紅菱進龍二池侵佔嘉靖三十九年知府韓子允
修築南城會以入覲陞任後守方邦慶於四十三年
十月畢城工復浚濠深七尺廣九尺舊閘二新閘三
水門四皆甃以石天啓七年知府陶履中修築迎仙
步以府署原有江西道院之稱而馬頭為往來駐節
之地故名履中自有記
國朝康熙九年知縣張文旦因古讖有錦水入市河朱
紫滿城多之語市河久湮雇工開濬以復故道明
天啓七年高安知縣胡承謨重建飛躍亭(在南城外東一
里許)題簿募石築堤其下承謨自有記
喻方堤在高安縣二都明崇禎間知縣蔡國光仝邑
人梁維新築大泊堤在東岡腦西抵平湖附近居民
修築
萬碩壋在高安縣四十一都歲久傾圮
國朝順治十一年邑人胡起龍率衆修築越歲訖工蔭
田數百餘頃雞□陂在三十七都舊址在獅子山下
里民汪廷朴買田移改下流蔭注數百畆
宋嘉熙間上高縣令江湘築陂堰以利灌溉
上高縣裏陂受蒙末二水之流其勢衝激難成易壞
舊志謂蔭田四十五頃蓋利之最溥者古諺云若要
上高米價平除是作得裏陂成明洪武八年知縣黃
權因歲旱乃從民情議築兩閱月而成計工一萬三
千權作裏陂行以紀其事正德間知縣趙剛有志修
築先諭深村黃村勞松上下河南岸之民受其利者
預開舊圳淤泥成河使水得順流而下訂期興工會
遷秩未就惜後無繼之者
明嘉靖三年上高知縣陸時雍纂水利志以便一方
農事於今賴之按煙竹垇泉味甘洌由花石坑謝家
橋入梅沙江居民引流為塘大泉窟在普潤山之北
源小亦可灌田白馬泉在白馬山下田中迸出蔭田
五十畆注西團南陂舊志皆不載係時雍勘旱報入
者又小沙泉在楊梅嶺下屬全安而蔭田則及全安
以下舊志謂方廣五丈泉從地湧出里老隠蔽止報
五尺丙戌夏旱時雍因勘災傷知為舒姓所佔開濬
如舊
上高縣監水溝源出蒙山順流無田承蔭明弘治八
年團民廖高松胡治國築堰挽流逆蔭至布張港計
四百餘畆石子陂在麻塘橋花柱下承界塘之水嘉
靖四年團民趙順乾築
大瀑布泉在上高縣南里團泉分二派一注為黃蜂
塘一注為蕉塘又分為四口蔭山前田春夏雨多流
如瀑布旱則其泉暗出土名大壋坑團民爭佔為塘
國朝康熙十一年知縣劉啓泰勘明并立均水法□為
十六更番輪注夜亦如晝之數餘流入新喻清湖
明成化間新昌知縣龔伯寧正疆界興水利人被其
澤
新昌附郭古陂二曰上禄陂在縣北螺灘之上自灘
頭為渠水從北門外田間過扁嶺下出亂郭楓林瓦
窰塘到龍津橋分為二渠一渠自鍾婆湖下注營背
田間復過馬家瀧繞折桂峰下灌車田一渠由龍津
坊出營背鄔家巷從東頭塘青龍閣再分二渠一渠
過舊學背灌田入江一渠注東門陂下曾家園經船
場土地堂背繞折桂峰下合流灌車田曰下禄陂
在舊學前灘左右石橋之上元學前橋之下自對岸
為渠引水經冷家車相公塘山後鹽嶺背大橋頭直
至□口禄陂命名未詳其義或云上陂曰禄存下陂
曰文曲水此形家之言或云初築陂不成有二鹿浮
江忽不見隨所渡處築之乃成說亦稍誕或云禄陂
洲在舊學水口兆邑人有食禄於朝者近之二陂今
廢
按錦江源出袁州萬載縣合上高之凌江新昌之
藤江歴郡城而注章江在漢志名蜀水酈道元水
經注譌為濁水蓋豫章十川之巨者也兩城之中
其流浩浩湯湯齧橋潰堤宜先時熟計焉乃各鄉
陂塘名目府志闕如即高安縣志亦不詳載豈居
官而視為傳舍抑有故而盡去其籍耶夫伍廬井
作封洫國僑所由稱惠人也西門豹為鄴令漳水
在傍而不知用史起以不智不仁譏之智以成仁
擇可勞而勞之則勞而不怨惠而不費一舉斯兩
得矣
江西通志卷十四
