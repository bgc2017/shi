欽定四庫全書
江西通志卷一百五十七
藝文(詩十一)
七言絶句
唐
與黃檗禪師觀瀑布聮句唐宣宗
千巖萬壑不辭勞遠看方知出處高(黃檗)溪澗豈能留得
住終歸大海作波濤(宣宗)
望廬山瀑布水李白
日照香爐生紫煙遥看瀑布挂前川飛流直下三千尺
疑是銀河落九天
登廬山五老峰
廬山東南五老峰青天削出金芙蓉九江秀色可攬結
吾將此地巢雲松
寄廬山㯶衣居士韋應物
兀兀山行無處歸山中猛虎識㯶衣俗客欲尋應不遇
雲溪道士見猶稀
尋簡寂觀瀑布
躡石欹危過急澗攀崖迢遞弄懸泉猶將虎竹為身累
欲付歸人絶世緣
送前上饒嚴明府攝玉山戴叔倫
家在故林吳楚間冰為溪水玉為山更將舊政化鄰邑
遥見逋人相逐還
臘日龍沙會絶句權德輿
簾外寒江千里色林中罇酒七人期寧知臘日龍沙會
却勝重陽落帽時
餘干贈别張二十三侍御
蕪城陌上春風别干越亭邊歲暮逢驅車又愴南北路
返照寒江千萬峰
徐孺亭馬上口號(并序)
鍾陵東湖之南有亭亭中有二碑一則故曲江張公
所製徐徵君碣一則北海李公所製放生池碑嗟夫
二君子久隨化往而二文之盛傳於天下貞元初余
為是邦從事每將迎郊勞多經是間且以其尚賢好
生皆醇仁之首也因歎不得與二賢同時論文變損
益亭址圮壞苔篆磷趺古風如在感舊依然而通馗
在側平湖在下波流轂擊日月無窮因於馬上口號
絶句一首以寄愀愴
湖上荒亭臨水開龜文篆字積莓苔曲江北海今何處
盡逐東流去不迴
黃檗館
驅車振楫越山川候曉通宵冒煙雨青楓浦上魂已銷
黃檗館前心自苦
望簡寂觀顧況
青嶂青溪直復斜白雞白犬到人家仙人住在最高處
向晚春泉流白花
安仁港口望仙人城
樓臺采翠遠分明聞說仙家在此城欲上仙城無路上
水邊花裏有人聲
小孤山
古廟楓林江水邊寒鴉接飯雁横天大孤山遠小孤出
月照洞庭歸客船
思歸寄東林澈上人(并序)韋丹
澈公近以匡廬七詠見寄及吟諷之皆麗絶於文圃
也此七詠者俾予益發歸與之興且芳時勝侣卜遊
於三二道人必當攀躋千仞之峰觀九江之派是時
也飄然而去不希京口之顧默然而遊不假東門之
送天地為一朝萬物任陶鑄夫二林翼翼松逕幽邃
則何必措足於丹霄馳心於太古矣偶為思歸絶句
詩一首以寄上人法友幸先達其深趣矣
王事紛紛無暇日浮生冉冉只如雲已為平子歸休計
五老巖前必共聞
題五老峰下費君書院楊巨源
解向花間栽碧松門前不負老人峰已將心事隨
身隠認得溪雲第幾重
遊西林寺題蕭二兄郎中舊堂韓愈
中郎有女能傳業伯道無兒可保家偶到匡山曾住處
幾行衰淚落煙霞
楚昭王廟詩
丘墳滿目衣冠盡城闕連雲草樹黃猶有國人懷舊德
一間茅屋祀昭王
酬樂天舟泊夜讀微之詩元&KR1027;
知君暗泊西江岸讀我聞詩欲到明今夜通州還不睡
滿山風雨杜鵑聲
琵琶亭
夜泊尋陽宿酒樓琵琶亭畔荻花秋雲沈鳥沒事已往
月白風清江自流
題李八百洞苻載
太極之言混沌坼此山亦是神仙宅後世何人來飛昇
紫陽真人李八百
大林寺桃花白居易
人間四月芳菲盡山寺桃花始盛開長恨春歸無覓處
不知轉入此中來
建昌江
建昌江水縣門前立馬教人喚渡船忽似往年歸蔡渡
草風沙雨渭河邊
宿西林寺
木落天晴山翠開愛山騎馬入山來心知不及柴桑令
一宿西林便欲回
題廬山山下湯泉
一眼湯泉流向東浸泥澆草煖無功驪山温水因何事
流入金鋪玉甃中
望江州
江廻望見雙華表知是潯陽西郭門猶去孤舟三四里
水煙沙雨欲黃昏
題崔使君新樓
憂人何處可銷憂碧甃紅欄湓水頭從此潯陽風月夜
崔公樓替庾公樓
鍾陵餞送
翠幕紅筵高在雲歌中一曲萬家聞路人指點滕王閣
看送忠州白使君
遊西山蘭若羊士諤
路傍垂柳古今情春草春泉咽又生借問山僧好光景
看花攜酒幾人行
重登滕王閣李涉
滕王閣上唱伊州二十年前向此遊半是半非君莫問
好山長在水長流
遊西林寺
十地初心在此身水能生月即離塵如今再結林中社
可羡當年會裏人
廬山瀑布徐凝
虚空落泉千仞直雷奔入江不暫息今古長如白練飛
一條界破青山色
再歸松溪舊居宿西林
五粒松深溪水清衆山摇落月偏明西林靜夜重來宿
暗記人家犬吠聲
過馬當
風波隠隠石蒼蒼送客靈鴉拂去檣三月盡頭雲葉秀
小姑新著好衣裳
宿青牛谷梁鍊師仙居楊衡
隨雲步入青牛谷青牛道士留我宿可憐夜入明月中
惟有壇邊一枝竹
送舍弟孺復往廬山熊孺登
能騎竹馬辨西東未省煙花暫不同第一早歸春欲盡
廬山好看過湖風
望麻姑山鮑溶
幽人往往懷麻姑浮世悠悠仙景殊自從青鳥不堪使
更得蓬萊消息無
贈鄭徵君家匡山首春與丞相贊皇公遊止
温庭筠
一抛蘭櫂逐燕鴻曾向江湖識謝公每到朱門還悵望
故山多在畫屏中
鵝湖山張蠙
鵝湖山下稻梁肥豚柵雞栖對掩扉桑柘影斜春社散
家家扶得醉人歸
題弋陽館張祐
一葉飄然下弋陽殘霞昏日樹蒼蒼吳溪謾淬干將劍
却是猨聲斷客腸
西江晚泊趙嘏
芒芒靄靄失西東柳浦桑村處處同戍鼓一聲帆影盡
水禽飛起夕陽中
紫極宫齋夜李羣玉
紫府笙歌碧落寒晚星寥亮月光殘一羣白鶴高飛散
惟有松風掃石壇
題玉笥山強處士方干
酒裏藏身嵒裏居刪繁自是一家書世人呼爾為漁叟
爾學釣璜非釣魚
題廬山雙劍峰來鵠
倚天雙劍古今閒三尺高於四面山若使火雲燒得動
始應農器滿人間
訪潯陽友人不遇韋莊
不見安期海上樓寂寥人對鷺鷥愁蘆花雨急江煙暝
何處潺潺獨棹舟
撫州江口雨中作
江上聞衝細雨行滿衣風洒綠荷聲金騮掉尾横鞭望
猶指廬陵半日程
西山靜中吟施肩吾
重重道氣結成神玉闕金堂逐日新若數西山得道者
連余便是十三人
宿干越亭
琵琶洲上人行絶干越亭中客思多月滿秋江山冷落
不知誰問夜如何
依韻贈南安方處士(二首)徐寅
兩鬢當春却似秋僻居誇近野僧樓落花明月皆臨水
明月不流花自流
晉楚忙忙起戰塵龔黃門外有高人一畦雲薤三株竹
席上先生未是貧
南昌道中陳陶
古道夤緣蔓黃葛桓伊冡西春水闊村翁莫倚横浦罾
一半魚鰕屬鵜獺
鍾陵秋夜
洪崖嶺上秋月明野客枕㡳章江清蓬壺宫闕不可夢
一一入樓歸鴈聲
題徐穉湖亭
伏龍山横洲渚地人如白蘋自生死洪崖成道二千年
唯有徐君播青史
上蘇使君伍唐珪
江西昔日推韓注袁水今朝數趙祥縱使文翁能待客
終栽桃李不成行
題袁州龍興寺易思
百尺古松松下寺寳幡朱蓋畫珊珊閒庭甘露幾回落
青石綠苔猶未乾
大庾驛有懷蔣吉
一囊書重百餘金郵吏寧知生計貧莫訝偏吟望鄉句
明朝便見嶺南人
憶潯陽舊居兼感長孫郎中周賀
潯陽却到是何日此地今無舊使君長憶窮冬宿廬嶽
瀑泉冰圻共僧聞
南唐
湖口縣王周
柴桑分邑載圖經屈曲山光展畫屛最是蘆洲東北望
人家殘照隔煙汀
題梅仙館孟賓于
仙界路遥雲縹緲古壇風冷葉蕭騷後來豈合言淹滯
一尉昇騰道最高
彭澤解印廖凝
五斗徒勞謾折腰三年兩鬢為誰焦今朝官滿重歸去
還挈來時舊酒瓢
訪廬山歸章禪伯李中
沈沈石室疎鐘後寂寂沙池片月明多少學徒求妙法
要於言下悟無生
廬山棲隠洞譚先生院留題
壇畔歸雲冷濕襟拂苔移石坐花隂偶然醒得莊周夢
始覺元門興味深
閤皂山徐鉉
殿影高低雲掩映松隂繚繞步徘徊從今莫厭簪裾累
不是乘軺不得來
簡寂觀(釋)靈徹
古松古栢巖壁間猨攀鶴巢古枝折五月有霜六月寒
時見山翁來取雪
東林寺酬韋丹刺史(韋卄帥洪州時靈徹居廬山丹與為忘形之契篇什倡和
月居四五丹寄一詩寓思歸之意徹答此詩)
年老心閒無外事麻衣草坐亦容身相逢盡道休官好
林下何曾見一人
東林寺寄包侍御
古殿清隂山木春池邊跂石一觀身誰能來此焚香坐
共作爐峰二十人
再遊東林寺作五首(釋)貫休
臺殿參差聳瑞煙桂花飄雪水潺潺莫疑遠去無消息
七萬餘年始半年(傳記盡云安遠持奘三車盡生兜率天人間四千年彼天一畫夜亦三十
日為一月十二月為一年)
桓元舊輦殘雲濕耶舍孤墳落照遲(昔桓元入山禮遠公遂捨輦至今在
遠公堂下)有箇山僧倚松睡恐人來取白猿兒
玉像珠龕香陣横錦霞多傍石墻生辟蛇行者今何在
花裏唯聞鴆鳥聲
愛陶長官醉兀兀送陸道士行遲遲買酒過溪皆破戒
斯何人斯師如斯
白薝蔔花露滴滴紅苾芻草香濛濛田地更無塵一點
是何人合住其中
龍虎山(道士)吳筠
道士身披魚鬛衣白日忽上青天飛龍虎山頭好明月
玉殿珠樓空翠微
宋
答贑縣錢顗著作移花趙抃
令尹憐花意思勤海棠多種郡園新自從西蜀年年見
今日欄邊似故人
廉泉
歲旱江潢萬井汚此泉深靜肯清渝伯夷死後泉流在
能使貪人一飲無
劉仙石(在江州太平興國觀)祖無擇
支機莫問君平肆取履誰修黃石祠深洞自開人不見
何須惆悵憶當時
將至南康道中
湓江輟棹整驂騑松路揚鞭入翠微好是近郊人候望
紛紛羽服與田衣
遊栖賢
偷得沈迷簿領身暫來林下訪幽人雲泉滿眼慵歸去
便擬抛官學隠淪
琵琶亭上作歐陽修
九江煙水一登臨風月清含古恨深濕盡青衫司馬淚
琵琶還似雍門琴
送春寄呈祖袁州李覯
去年春盡在宜春醉送東風淚滿巾今日春歸倍惆悵
相逢不是去年人
因遊華子岡題麻源壁
平生猶未識紅泉人日纔遊石磴邊宿雨半晴秋草濕
困來無處可閒眠
琵琶亭劉敞
江頭明月琵琶亭一曲悲歌萬古情欲識當時腸斷處
只應江水是遺聲
南浦王安石
南浦東岡二月時物華撩我有新詩含風鴨綠粼粼起
弄日鵝黃裊裊垂
烏塘
烏塘渺渺綠平隄隄上行人各有攜試問春風何處好
辛夷如雪柘岡西
晏望驛釋舟走信州
病起行山山更險下窮溪谷上通天乘高欲作東南望
青壁松杉滿我前
遊麻姑山六首曾鞏
行盡壇前石崖路忽見一曲清泠泉酒行到我不辭醉
安用了了分愚賢(流杯池)
古杉蒼蒼橫斗文其幹十圍隂蔽野應到夜深山月來
林色天光迷上下(七星杉)
飛泉一支天上來寒影沈沈瀉龍穴山靈欲以怪動人
山路先冬積霜雪(瀑布泉)
樹杪蒼崖路屈盤半臺亭榭午猶寒平時舉眼看山處
到此憑欄直下看(半山亭)
碑文老勢信可愛碑意小缺誰能鐫已推心膽破姦宄
安用筆墨傳神仙(顔碑)
神仙恍惚不可明空有池蓮變紅碧清香冷落秋風前
似被麻姑妬顔色(碧蓮池)
題靈山寺劉恕
早晚報衙蜂擾擾友朋相和鳥關關餘香滿袖花驚眼
空翠沾巾雨暝山
醉石程師孟
萬仞峰前一水傍晨光霽色助清涼誰知片石多情甚
曾送淵明入醉鄉
虔州八境圖八首(并序)蘇軾
南康八境圖者太守孔君之所作也君旣作石城即
其城上樓觀臺榭之所見而作是圖也東望七閩南
望五嶺覽郡山之參差俯章貢之奔流雲煙出沒草
木蕃麗邑屋相望雞犬之聲相聞觀此圖也可以茫
然而思粲然而笑慨然而歎矣蘇子曰此南康之一
境也何從而八乎所自觀之者異也且子不見夫日
乎其旦如槃其中如珠其夕如破璧此豈三日也哉
苟知夫境之為八也則凡寒暑朝夕雨暘晦明之異
坐作行立哀樂喜怒之接於吾目而感於吾心者有
不可勝數者矣豈特八乎如知夫八之出乎一也則
夫四海之外詼詭譎怪禹貢之所書鄒衍之所談相
如之所賦雖至千萬未有不一者也後之君子必將
有感於斯焉乃作詩八章題其上
坐看奔湍遶石樓使君高會百無憂三犀竊鄙秦太守
八詠聊同沈隠侯
濤頭寂寞打城還章貢臺前暮靄寒勌客登臨無限思
孤雲落日是長安
白鵲樓前翠作堆縈雲嶺路若為開故人應在千山外
不寄梅花遠信來
朱樓深處日微明皂蓋歸時酒半醒薄暮漁樵人去盡
碧溪青嶂遶螺亭
使君那暇日參禪一望叢林一悵然成佛莫教靈運後
著鞭常恐祖生先
却從塵外望塵中無限樓臺煙雨濛山水照人迷向背
只尋孤塔認西東
雲煙縹緲鬱孤臺積翠浮空雨半開想見之罘觀海市
綘宫明滅是蓬萊
回峰亂嶂鬱參差雲外高人世得知誰向空山弄明月
山中木客解吟詩
贈東林總長老
溪聲便是廣長舌山色豈非清淨身夜來八萬四千偈
他日如何舉似人
題西林壁
横看成嶺側成峰遠近高低各不同不識廬山真面目
只緣身在此山中
余過温泉壁上有詩云直待衆生總無垢我方清
冷混常流問人云長老可遵作遵已退居圓通亦
作一絶
石龍有口口無根自在流泉誰吐吞若信衆生本無垢
此泉何處覓寒温
世傳徐凝瀑布詩云一條界破青山色至為塵陋
又偽作樂天詩稱羡此句有賽不得之語樂天雖
涉淺易然豈至是哉乃戲作一絶
帝遣銀河一派垂古來惟有謫仙詞飛流濺沫知多少
不與徐凝洗惡詩
書李公擇白石山房
偶尋流水上崔嵬五老蒼顔一笑開若見謫仙煩寄語
匡山頭白蚤歸來
望湖亭
黑雲堆墨未遮山白雨跳珠亂入船驀地風來忽吹散
望湖亭下水連天
和毛君州宅八詠(存二)蘇轍
池上茅簷覆水低早來秋雨尚紅霓敗荷折葦飛鴻下
正憶漁舟泊故溪(方沼亭)
一夜飛霜點綠苔曉庭黃葉埽成堆簷間翠樾彫疎盡
却放牆東好月來(翠樾亭)
上高息軒起亭二絶
山下清谿谿上市谿光山色映人煙幽亭正在人聲裏
長與谿山共寂然
漁父起收罾下鯉山翁起賣焙中茶長官亦與人俱起
笑擁黃紬放早衙
錦繡谷孔武仲
江城已月芳菲盡殘紫深緋到谷中最是廬山佳麗處
我來蕭颯已秋風
自歸宗入臨溪觀
紫霄峰下有禪林瓦結青瑶地布金聞道靈溪纔咫尺
攜笻不覺後山深
秦人洞潘興嗣
秦人當日避風煙自種桑麻老洞天綠竹横谿雞犬靜
不知門外漢山川
雩都遊羅田巖周惇頤
聞有山巖即去尋亦躋雲外入松隂雖然未是洞中境
且異人間名利心
萍實里黃庭堅
楚地童謠已兆祥果然所得屬昭王若非精鑿逢尼父
安得佳名冠此鄉
東林寺
白蓮種出淨無塵千古風流社裏人禪律定知誰束縛
過溪沽酒見天真
送永倅周茂叔還居濂溪任大中
君去何人最淚流老翁身獨寄南州隨君不及秋來雁
直到瀟湘水盡頭
屏間偶題(監饒州酒務時作)劉季孫
呢喃燕子語梁間底事來驚夢裏閒說與傍人渾不解
杖藜攜酒看芝山
寄題洪州華林胡氏書齋魏野
江僧昨日到茅齋曾向華林駐錫來因說故家宗族盛
御書樓對義門臺
望廬山晁補之
南康南麓江州北五百僧房綴蜜脾盡是廬山佳絶處
不知何處合題詩
棲賢寺陳舜俞
辟蛇行者應開寺赤眼高僧尚有墳龍去雨歸三峽水
鳥銜花出五峰雲
石耳峰洪芻
朝踏紅塵暮宿雲往來車馬漫紛紛侯溪橋下潺湲水
惟有峰頭石耳聞
曾仲共和予春日登滕王閣詩復次韻
洪炎
西江東畔見江樓江月江風萬斛愁試問海潮應念我
為將雙淚到南州
鉛山縣石井院
兩年再踏鉛山路今日初嘗石井泉碧玉巖邊瀹湯餅
全勝五鼎擊肥鮮
宿圓通寄佛印彭汝礪
丈室燈寒夜未眠竹間流水聽涓涓試看石耳峰頭月
何似雲居天上圓
西山道中
行盡鍾陵西北山籃輿恣意取峰巒明朝未必無風雨
更撥浮雲子細看
臨江驛中庭有大柏因寄潁叔
林麓山頭屋數椽中庭翠柏上參天廟廊豈不須梁棟
位置荒幽亦偶然
送曾道者歸玉笥舊隠劉弇
踏盡匡廬十載雲却抽秋鶴九臯身明明似為溪毛熟
笑整西風不岸巾
題吉水南華寺
紫翠浮浮奪曉昏生涯谷汲與松焚客塵一點自應少
終日到門惟白雲
送僧住梅山韓駒
寺門岑寂知何許想對千巖萬壑開待得梅山梅子熟
不辭先寄一枝來
北津渡謝逸
竹籬茅舍掩柴扉衰草寒煙野徑迷只有白鷗無俗韻
年年相伴老清溪
鸞溪李綱
溪流宛轉若翔鸞翠色涵虚特地寒底事舞餘窺碧沼
祗應誤作鏡中看
雩都華嚴院岳飛
手持竹杖訪黃龍舊穴空餘虎子蹤深鎻白雲無覓處
半山松竹撼西風
南豐覺源寺胡寅
靜聞山犬吠雲根自掩柴門澗水濱四海未清眠不得
此身猶欲畫麒麟
過豐城楊時
清江渺渺綠浮天博物無人繼昔賢應有斗間靈氣在
誰能更與劚龍泉
宜春溪上
斜斜疎柳照清漪藉藉殘紅自滿蹊刺眼藤梢牽不斷
欲尋流水路還迷
過東林(二首)
寂寞蓮塘七百秋溪雲庭月兩悠悠我來欲問林間趣
萬叠松聲自唱酬
百年陳迹水溶溶尚憶高人寄此中晉代衣冠誰復在
虎溪長有白蓮風
月巖去上饒十里山有側穴腹背皆洞如月
朱松
鑿透巉巖不記春山腰千古挂冰輪誰知擘破三峰手
聊出嬋娟戲路人
題薦福寺莫莫堂王十朋
休休有室歸宜早莫莫名堂去恨遲禪老相逢應笑我
休休莫莫定何時
名郡之東門曰永平書一絶
鄱水新門號永平永平何止一鄱城願言廣此平天下
黎庶長無愁嘆聲
予自饒易䕫以七月九日行饒人遮道挽留易轎
由間道而去提點何德獻相追不及以詩見寄云
斷橋截磴亦堪憐始信林間别有天微見兵機第
一義朱幡暫席廣文氊因次其韻
誤辱鄱陽士庶憐閉門不許出朝天(門名)間行雖乏相如
璧得句全勝子敬氊
過五柳灣
出守江湖日念還又扶衰病入巴山不能早作歸田計
愧過淵明五柳灣
望大孤山
湖口羅家渡中流見大孤山世俗以孤為姑以澎浪
為彭郎遂有小姑嫁彭郎之語蘇坡戲見於詩鄱陽
有童子渡渡頭有小山如冡世傳為九女冡見於圖
經其事甚怪蓋亦世俗流傳之訛遂以二渡所見戲
成一詩
鄱陽古渡留遺冡湖口煙鬟露淡籹九女何由從童子
兩姑那肯嫁彭郎
游楞伽(三首)
涉水穿雲一徑迂朱砂峰下訪僧居鳥鳴蟬噪更幽處
中有人藏萬卷書(李公擇藏書之所)
老僧元不服朱砂境靜心灰夀自遐廬阜招提三百所
只餘折桂與楞伽(有僧年八十一言廬山諸刹惟楞伽折桂不遭焚燬)
藏書閣在已無書山色依然滿舊居留得婦人三墨竹
金鐘聲裏尚扶疎(鐘樓有李夫人墨竹公擇女兄山谷母也)
游南山入康谷以不觀谷簾泉為恨南康李守致
上尊乃此泉名也戲成一絶
不飲谷簾山下水徒觀瀑布下長川使君破我游山恨
酒寄人間第一泉
石鏡溪
山中有鏡石為臺雲霧深藏未肯開别有一溪清似鏡
不須人為拂塵埃
三峽橋
三峽橋邊杖履游此身疑已到䕫州題詩欲比真三峽
深媿詞源不倒流
寄題番昜一江亭
一江明月夜歸遲瀟洒齋中小范詩亭自我名猶未賞
夢游江靜月明時
歸宗樅老言廬山有對云簡寂觀中甜苦笋歸宗
寺裏淡鹹虀予因以湯泉石鏡戲成一絶
參禪得味鹹虀淡學道忘憂苦笋甜石鏡與時為顯晦
湯泉涉世有涼炎
楞伽院張孝祥
天圍欲盡三千界地險何殊百二關獨到中峰最高處
諸君元不識廬山
寶氣亭胡銓
塵容不逐江流淨酒力都從雪壓消斗下只今無劍氣
年來牛犢在人腰
薦福寺(并序)王阮
乾道初予領鄱陽貢事實棘薦福寺以試堂下巖桂
盛開為護持之淳熙八年再至為賦一首
十七年間一夢迷重來渾不辨東西院中誰識前時客
莫莫堂前老木樨
黃公灘一首(并序)
贑石三百里中有大小黃公灘與萬安縣對無甚險
惡坡公誤聽以為惶恐遂對喜歡慶元二年十一月
十四夜余宿灘下夢人綘衣素冠辨論呶呶略記其
旨似謂不願人畏余應曰灘指石爾水何與焉其人
有喜色意者黃公耶
水泝安流舟不難人心自畏石頭頑黃公誤聽作惶恐
玉局先生蓋謂灘
尋真觀(并序)
唐蔡真人乘鸞處蓋五老峰側九叠屏下也記云詠
真洞天在龍潭底
鸞昇天上五峰青龍住山中九叠屏知有洞門藏水底
倚欄我欲眺清泠
延真觀(并序)
唐女道士李騰空葬科簡乘鸞處也騰空李林甫女
故太白詩羨君相門女學道愛神仙
偃月堂成竟斵棺延真人只葬衣冠浮雲眼見成騎虎
不似抽身穏跨鸞
同張安國遊萬杉寺
昭陵龍去奎文在萬歲靈杉守百神四十二年真雨露
山川草木至今春
湘東驛至萍鄉阮閱
萍鄉路與醴陵通溪上長亭草木中行盡江南有山處
門前隔水是湘東
萬載縣
門横路斷竹為籬雪色漫漫瓦屋稀黃嶺青腰虚市罷
盡沽紅酒夕陽歸
至上高
上蔡人歸古縣封蜀江依舊水流東末山雲散庵猶在
敖嶺丹成井已空
次韻擇之鉛山道中朱子
行盡江湘萬叠山家山猶在有無間明朝漸喜登閩嶺
澗水分流響珮環
次韻擇之金步喜見大江有作
江頭四望遠峰稠江水中間自在流並岸東行三百里
水源窮處即吾州
晚飲列岫
危亭披豁對蒼霞策杖重來日未斜滿目江山一尊酒
哦詩莫遣大雄誇
次伯崇登滕王閣感舊蓋聞往時延閣公拜疏於
此云
金闕銀臺夢想中樓前拜舞皂囊空十年殄瘁無窮恨
歎息今人少古風
石井
一竇隂風萬斛泉新秋曾此弄清漣人言湛碧深無底
只恐潛通小有天
次沈侍郎游楞伽李氏山房韻(二首)
喜陪後騎陟崔嵬竹裏泉鳴古寺開吟罷蘇仙頭白句
天風更送好詩來
天聰已許一言悟年少懸知萬卷開珍重當時讀書處
低徊空有後人來
赤岡頭望遠山作
曉起清江弄小舟晚風吹過赤岡頭遠峰自作修眉斂
萬里那知客子愁
次韻擇之發臨江
千里煙波一葉舟三年已是兩經由今宵又過豐城縣
依舊長江直北流
竹節灘
船下清江竹節灘長煙漠漠水漫漫人家斷岸斜陽好
客子中流薄暮寒
登閣皂山(二首)
叠叠層巒鎻閟宫我來舊地訪靈蹤葛仙去後無丹竈
弟子今成白髮翁
一派泠泠臺下水半空漠漠嶺頭雲祖師成道冲天去
只有無窮受籙人
讀李賓老玉澗詩偶成
獨抱瑶琴過玉溪琅然清夜月明時祗今已是無心久
却怕山前荷蕢知
題萬安野館
身似孤雲去復還投裝猶記此窗間只因煙火蒼茫外
即是當時萬叠山
二十七日過毛山舖壁間題詩者皆言有毛女洞
在山絶頂問之驛吏云狐魅所為耳因作此詩
人言毛女住青冥散髮吹簫夜夜聲却是郵童解端的
向儂說是野狐精
之德化宿劇頭舖夜聞杜宇
王事賢勞祗自嗤一官今是五年期如何獨宿荒山夜
更擁寒衾聽子規
吉州凌波亭月夜王庭珪
螺浦東邊雪浪生峰頭月出半輪明扁舟欲載銀蟾去
一聽蒼龍水底鳴
定叟弟頻寄黃檗仰山新茅口占小詩
張栻
集雲峰頂風霜飽黃檗洲前水石清不入貢苞供玉食
祗應山澤擅高名
仙居洞錢聞詩
仙客神人幾度行環山岌嶪似重城有門不掩寒溪月
終日水流無盡聲
跋臨川梁譯居士孝德記楊萬里
雪裏星奔避亂兵母先子後赴寒冰祗知判得身俱死
不料生還母再生
自金陵西歸至豫章發南浦亭宿黃家渡
過了重湖雪浪堆章江欲盡淦江來到家無此江山景
畫舫行遲不用催
過玉山東三塘(二首)
筍輿拾得小涼天旋與開窗急捲簾十里輕雲掩秋日
日光移在遠峰尖
繰車香裏過征衫白繭黃絲兩兩三不是秋風上饒路
一生不信有冰蠶
將赴高安出吉水報謁縣官歸塗宿五峯寺
野寺重來寄昨遊一彈指頃幾經秋五峰絶頂雙松樹
相識兒時到白頭
初入筠州界高岡舖
千尺霜松夾道周國初涼繖至今留筠州舊是朝天路
六十年來行信州
宿皂口驛
倦投破驛歇征驂喜見山光正蔚藍不奈東風無檢束
亂吹花片點春衫
二月一日曉渡太和江
綠楊接葉杏交花嫩水新生尚露沙過了春江偶回首
隔江一岸好人家
餘干泝流至安仁
半篙新漲滿帆風兩岸千山一抺中慙媿櫂郎能袖手
若非袖手更無功
宿小沙溪(二首)
樹補山煙煙補雲風摇花雨作香塵綠楊儘道無情思
何苦垂條拂路人
諸峯知我厭泥行捲盡癡雲放嫩晴不分竹梢含宿雨
時將殘點滴寒聲
將至建昌
梅雨芹泥路不佳悶來小歇野人家綠萍池沼垂楊裏
初見芙蕖第一花
過虎溪對東林蒼巖翠樾下侵大澗宛似靈隠冷
泉囑長老法才作亭名曰過溪且為率山丁薙草
定基一朝而畢范成大
過溪無限翠屛間大笑從教虎子猜不獨山中添故事
仍教題作小飛來
清音堂與趙德莊太常小飲在餘千琵琶洲旁洲
以形似得名
曲浦灣環繞縣清一杯閒客雨飄零琵琶不語蒼煙暮
山水清音著意聽
玉虚觀去宜春二十五里許君上升時飛白茅數
葉以賜王長史王以宅為觀觀旁至今有仙茅極
異常草備五味尤辛辣云久食可仙道士煮湯以
款客
白雲堆裏白茅飛香味芳辛勝五芝揉葉煮泉摩腹去
全勝石髓畏風吹
乾道初予自臨川歸鍾陵李德遠范周士送别于
西津是日宿戰平風雨終夕今自臨川之高安復
以雨中宿戰平悵然感懷二首陸游
故人已作山頭土倦客猶鄣陌上塵十五年間真一夢
又騎羸馬涉西津
十五年前宿戰平長亭風雨夜連明無端老作天涯客
還聽當時夜雨聲
玉壺亭
玉壺亭上小徘徊閒對殘荷把一杯冠蓋交馳期會急
長官未必辦頻來
紫谿驛
雲外丹青萬仞梯木隂合處子規啼嘉陵棧道吾能說
略似黃亭到紫溪
經龍泉武陵瀧周必大
芙蓉池水接清溪晴日初乾雪後泥行過小橋驚野鴨
翩翩飛上綠楊西
秋日登擬峴臺謝薖
步上溪邊百尺臺斬新秋色正傷懷千屛翳繞碧雲合
一字傾欹鴻雁來
欲遊閣皂山劉過
仙梯難上塵緣重俗駕勒回山有靈煙靄糢糊雨昏黑
數峯疑在夢中青
弋陽渡頭
車聲盡日滑黃泥怕聽空桑呌竹雞風雨不知春早晚
柳條摇綠半江垂
拾橡亭為黃炳賦嚴粲
世上危機富貴身由來著意鬼神嗔到頭鐘鼎誰消得
正要山中拾橡人
被檄樂平至鳴溪渡有山與南豐軍山同名者余
昔從嶺庵謝先生夢得遊先生于湖畏友也豪於
詩悅軍山之峭拔暢其吟懷自昭武徙家於市山
築室曰西窗以朝夕對焉嘗命余記之余時從西
窗尊酒論文為樂如是者十載今先生已矣感而
賦詩
江西絶頂插晴空此地山名偶自同喚起西窗十年夢
一樽何處酧詩翁
豫章溝劉克莊
溝水泠泠草樹香獨穿支徑入垂楊薺花滿地無人見
惟有山蜂度短牆
西山
絶頂遥知有隠君飡芝種术鹿為羣多應午竈茶煙起
山下看來是白雲
江西道中
丁男放犢草間嬉少婦看蠶不畫眉歲暮家家禾絹熟
萍鄉風物似豳詩
敷淺原見桃花
桃花雨過碎紅飛半逐溪流半染泥何處新來雙燕子
一時銜在杏園西
僕所居蓋濂溪先生之故基也有井清甘而寒先
生嘗以比谷簾今為路人所汲余作亭號濂溪泉
而為之銘周紫芝
山下清泉古甃寒百年誰為發幽潛可憐昔日供茶鼎
曾與先生當谷簾
琵琶亭
舊事無人作短行湓江空自繞湓城黃蘆苦竹依然在
猶替琵琶作怨聲
鄱陽郡圃偶題林希逸
曲階倚杖行疎影柳花度竹黏衣領臺根三兩落殘梅
時見幽禽窺野井
撫州偶題樂雷發
金柅亭邊柳拂城春風繋馬酒家吟塵埃滿面無人識
却得黃鸝作賞音
新淦偶成
飛飛綠鳳挂梅梢猶記來時雪擁袍今日歸舟新淦路
擔頭稚子賣櫻桃
松風閣裘萬頃
白雲殊不作俗態流水更似知人心溪邊濯足溪上坐
樵唱一聲秋滿林
予既得烏石岡西望葛壇在雲霄中相去雖遠山
勢不斷林木歷歷可數異時乞靈仙翁不難矣喜
而成詩寄葛壇主人
東西知隔幾牛鳴山勢綿綿若引繩待向岡邊結茅屋
幅巾遥禮夜壇燈
之官過贑灘(二首)徐鹿卿
玉局詩中惶恐灘聞之已為骨毛寒那知舞索并天柱
更向前頭作怒瀾
灘聲嘈雜怒轟雷頑石參差撥不開行客盡言灘路嶮
誰教君向嶮中來
曾氏清江亭
想得當年月浸扃諸公翰墨此縱橫亭荒久矣詩亡恙
一道長江萬古清
七月二十一日重過贑灘(五首)
矯矯雄張虎欲奔低低蹲伏鴈成羣丁寧莫礙行舟過
喚作長生萬石君
北來快順一篙駛南去間關百丈牽世事從來且如許
下灘船看上灘船
嶺海脂膏自古傳至今來往共長川川靈有眼還知道
幾個歸人月滿船
聞道春江瀲灔時灘平如掌棹如飛何時滿却葵丘戍
流水桃花送客歸
十八灘頭一葉身山川曾識舊詞臣詩魂百載猶蘇醒
應笑風波解戲人
龍虎山江萬里
鑿開風月長生地占却煙霞不老身虚靜當年仙去後
不知丹訣付何人
贑州上清道院呈姚雪蓬鄧林
短牆不碍遠山青無事燒香讀道經時把一杯非好飲
客懷宜醉不宜醒
綠隂亭自唐時有之到今五百年盧肇二三公題
詩之後吟聲寂寂久矣亭前古木不存綠隂之名
殆成虚設今詩人李賈友山作尉於此實居此亭
公事之暇與江山風景相應接境因人勝見於吟
筆多矣友人石屏戴復古訪之相與周旋於亭上
題二絶句以記曾來
慘慘秋風吹客襟唐人遺跡宋人吟浮雲世事多遭變
不獨此亭無綠隂
千山横碧一溪清白鳥飛邊落照明吏散庭階一無事
綠隂亭上又詩成
馬祖巖文天祥
會將飛錫破苔痕一片雲根鎻洞門山外人家山下路
石頭心事付無言
禪關
秋風吹日上禪關路入松花第一灣只願四時煙霧少
滿城樓閣見青山
塵外亭
半山風雨截江城未脫人間總是塵中夜起看衣上月
青天如水露華新
西昌倪氏有山谷書杜陵山水圖障歌作江山堂
堂廢其後人以黃書求題跋感慨一絶
杜二已亡黃九去長歌大字落江山百年風物今何似
春水晚煙飛白鷴
九宫山謝枋得
真人何代結幽栖累世奎光煥紫泥日月高奔黃道近
衡廬傍出玉繩低
壯節亭二松趙崇鉘
壯節亭前野碧滋髯龍飛去忽經時祗應黃犢蒼藤路
尚有清泉白石知
丫頭巖
煙雨斑斕石蘚春墜雲誰夢寳花顰行人總被虚名誤
到得傾城又誤人
張天師飛昇圖鄭思肖
玉局曾經拜老君子孫今尚寳元文要知龍虎山前意
但看空中數片雲
陶淵明三徑圖
老氣蒼寒松樹活閒情幽淡菊花開一條古路無人走
還且與誰相往來
豫章臺況志寧
城隂冷落豫章臺平地晴沙捲雪來欲訪隣翁問陳跡
小園荒徑長莓苔
谷簾泉(二首)葛長庚
紫巖素瀑展長霓草木幽深霧雨凄竹裏一蟬聞竹外
溪東雙鷺過溪西
步入青紅紫翠間仙翁朝斗有遺壇竹梢露重晝猶濕
松裏雲深夏亦寒
滕王閣(釋)晦機
檻外長江去不迴檻前楊柳後人栽當時惟有西山在
曾見滕王歌舞來
羅霄洞(釋)德最
江南二月春無邊谿竹十里花爭妍兒童且莫吹羌管
我欲臨流枕石眠
元
過湖口望廬山方回
江行初見雪中梅梅雨霏微棹始迴莫道無人肯相送
廬山猶自過湖來
新淦藍步溪何中
隂靄通煙翠作霏春風入雨暖成泥女郎挑菜不知濕
調笑相攜過水西
豫章登舟作
城南無樹識神仙閒往閒來四十年西岸青山東岸塔
為誰相對老秋煙
象牙潭
水禽兩兩樹三三近浦遥峰隔嫩嵐新換一天秋色别
短篷又過象牙潭
歸鶴亭趙孟頫
仙去人間有古亭四山林木鬱青青步虚聲轉松風響
思掬巖泉洗耳聽
女兒浦歌(二首)揭傒斯
女兒浦前湖水流女兒浦口過湖洲湖中日日多風浪
湖邊人人還白頭
大孤山前女兒灣大孤山下浪如山山前日日風和雨
山下輕舟自往還
洪州歌(十二首存六)柳貫
豫章城西江上舟船翁夾舵起紅樓官鹽法茗有饒乏
市利商功無算籌
厭原山上雲封頂谷鹿洲前水作文老向江城收物色
洪崖仙子舊知聞
東湖水滿葑雲開掠取煙光雨色來未放官繇興畚插
且從魚樂占池臺
秋屏閣上看西山每到須拚薄暮還豈有珠璣資簸弄
祗教塵土羨蕭閒
諸使官名小字題石幢今在驛垣西當時得托大手筆
岐陽十鼓與之齊
舊聞雙井團茶美近愛麻姑乳酒香不到洪都領佳絶
吟詩真負九迴腸
桑落洲范梈
桑落洲前秋興孤白雲遠見近還無傳聞酒吏經年罷
美釀家家得縱沽
東巖寺虞集
雲林流水到巖前山色溪聲意宛然昨夜一竿修竹外
東西無影月孤圓
小孤山(二首)傅若金
船度江天暮色青半江峰影動寒星海風忽起玄珠樹
山月遥生綠玉屏
海上夜失蓬萊山九江飛翠落雲間仙人暮暮來絶頂
徑踏星辰朝九關
過豐城(二首)
石泉灩灩照晴暉山崦茸茸帶夕霏憶得年時松下路
兒童相逐采樵歸
隔溪篁竹似吾廬竹裏人家夜讀書一去故園如昨日
春來頻夢帶經鋤
過東林寺李泂
風破西村雨氣昏泠泠澗水竹間聞山頭知有靈仙過
千丈通明五色雲
江西滕王閣圖吳師道
西山湧翠大江流歷歷開圖記昔遊寂寞滕王舊時閣
秋風斜日下城頭
過信州高克恭
二千里地佳山水無數海棠官道旁風送落紅攙馬過
春風更比路人忙
過弋陽
雷聲驅雨過山西山腹雲根似削齊日暮牧童歸不得
料應白水漲前溪
白石庵周權
地幽山氣靄空嵐落葉蕭蕭白石庵歸鶴一聲無覓處
松梢擎月影毶毶
草坪驛和薩天錫盧琦
林外輕風帽影斜客衣近染紫山霞等閒檢點春多少
牆角薔薇幾樹花
為彭道士賦鶴峰(在信州城南)陳旅
跨鶴臺高倚翠微昔人城郭是耶非蘂珠宫觀秋如水
有客吹笙月下歸
鍾令公讀書巖滕賓
巉巖石室㶑江東昔隠唐官越國公勝迹不磨遺像在
書聲時落半天風
銅鐶鯉
洞宫曾此扣銅鐶遺却金鱗碧水間一夜風雷天外動
化龍飛去不知還
月巖劉清叟
世事從來滿則虧十分何似八分時青山作計常千古
只露巖前月半規
過清遠驛危素
雲滿故鄉芳草迷江東江西人别離征船今日洪都去
清遠驛前聽子規
思賢亭
學士前身衡嶽君景星華月鳳皇羣門生只有山人在
獨搆亭高想暮雲
江西通志卷一百五十七
