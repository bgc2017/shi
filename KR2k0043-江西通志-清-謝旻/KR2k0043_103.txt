欽定四庫全書
江西通志卷一百一
列女(五)
廣信府
宋
舒氏二女玉山人紹興間值苗傅亂被執將逼與俱二
女佯許之行至崖塹之側二女相目遂執手投崖而
死其塚在縣西七里周坂園中(豫章書)
盧孝孫妻郭氏名正順貴溪人侍郎郭元德女也嫺禮
教通詩書自少有志操願歸儒家因得適盧氏平居
賓對贊助居多孝孫編次四書集義叢藳如山郭博
覽精究手鈔類集功實半之其婦道母儀文章節操
有兼盡者
謝枋得妻李氏饒州安仁人也適貴溪謝氏李色美而
慧通女訓諸書事舅姑奉祭待賓皆有禮枋得起兵
守安仁兵敗走入閩中武萬戶以枋得豪傑恐其扇
變購捕之根及其家人李氏攜二子匿貴溪山荆棘
中採草木而食至元十四年冬信兵蹤跡至山令曰
苟不獲李氏屠而墟李聞之曰豈可以我故累人吾
出事塞矣遂就俘明年徙囚建康或指李言曰明當
沒入矣李聞之撫二子凄然而泣左右曰雖沒入將
不失為官人妻何泣也李曰吾豈可嫁二夫耶顧二
子曰若幸生還善事吾姑吾不得終養矣是夕解裙
帶自經獄中死枋得母桂氏尤賢達自枋得逋播婦
與孫幽遠方處之泰然無一怨語人問之曰義所當
然也人稱為賢母云(宋史)
詹氏鉛山人其夫以逋租匿去詹歸其姊數年夫竟不
歸姊議嫁之泣曰夫以他去猶當守死况門戶事耶
姊弗諒受聘婦赴水死
韓汝賢妻周氏永豐人夫早歿守節不二有司請立貞
節坊後毁於火鄉人猶傳其名
林固妻李氏鉛山李瑶女也固舉進士得疾李心驚悸
刲股救夫得愈事舅姑盡孝喪祭循禮事聞詔旌
元
王氏名靜婉餘干人年十九歸貴溪程植甫五歲而植
疾篤且與王訣曰吾父母老不得終養奈何王泣而
對所不畢志以養舅姑將無以見夫子於地下服闋
母欲奪其志氏泣曰未亡人執定省禮於舅姑者以
夫子之言猶在耳也之死靡他越五年舅歿事姑翁
氏愈婉順至元壬午時姑年七十病臥一夕盜至門
將刃姑王以身翼姑願代死盜義而兩釋焉(胡雲峰
集)
鄭琪妻羅氏名妙安弋陽人能闇誦列女傳年二十歸
琪琪家世宦族同居百餘口羅執婦道無間言琪以
軍功擢鉛山州判官羅封宜人至正末信州陷羅取
所佩刀淬厲令銛琪問何為對曰時事如此萬一遇
難為自全計耳已而兵至羅自刎死(明一統志)
楊氏貴溪人配蒙古壽安至正庚寅壽安往監玉山縣
壬辰春寇逼信領兵拒之中流矢死楊聞之數日不
食而卒
徐肇仲妻宋氏名以順貴溪人年二十六肇仲卒守節
自誓孝以奉姑至正間有司上其事旌門鄱陽李仲
翁作傳
明
周德成妻翁氏永豐人年二十五而寡撫孤奉姑守節
洪武間旌表
葉德彰妻王氏玉山人夫早卒守節不渝洪武間奉旌
汪氏貴溪汪成祖女年十七歸李宗理克盡婦道洪武
庚午宗理以公事詿誤逮至京下獄李匍匐赴京訴
之遂得釋未有子且為宗理娶二妾生五男撫之一
如己出享年九十有七按察使王祐為作賢婦傳
翁孺三妻王氏永豐人孺三蚤卒時王年二十三撫育
二子守節又張繼成妻江氏早寡撫孤成立俱於永
樂間旌表
傅彦恭妻徐氏永豐人年二十六夫亡無子立姪為後
生孫姪又亡撫孫守志始終一節詔旌其門(明一統
志)
汪吉安妻湯氏貴溪人明初以口報占軍籍吉安因戍
寬河衞未幾又報其長子湯謂其子曰勉旃我必復
子乃削髮如京師遂撾登聞鼓以訴蒙成祖親鞫而
憫之詔免其一復詣衞唁其夫歸而奉姑興家置六
第以居六子以壽終弋陽少卿李奎有傳
鄭有東妻劉氏永豐人夫出戍早亡鄭年二十五子甫
一歲兵亂公姑為讐家所殺以禮葬之守節無玷又
余德讓妻劉氏年二十六而寡撫子奉姑俱於永樂
間旌表
王復妻傅氏永豐人年二十六夫亡撫孤守節歴四十
六年
余氏二節婦俱鉛山人余文忠妻詹氏年二十八撫孤
守節文獻妻葉氏年二十九撫子養姑事聞同旌表
樊靜妻葉氏名淑慧貴溪人年十六歸樊五月而寡守
節五十年麻衣不去身初病目母欲療之曰未亡人
亟死無憾何以療為遂喪明平時紡績養姑姑歿葬
祭如禮
董伯昂妻陳氏玉山人年二十七而寡撫子守節歴四
十餘年旌表
萬金保妻鄒氏貴溪人年十九金保卒無子水漿不入
口數日既而事舅姑盡孝舅姑卒喪葬如禮孀居一
致知縣梁孟嶽以事聞請旌表未報而卒(明一統志)
吳貴遠妻江氏貴溪人年二十五而寡守節閱七十年
冢宰王直為作傳
羅氏名妙法千戶羅玉之女年十六許聘曹舍舍往蘇
州道卒遂誓死不嫁父母不能奪老而卒家人繪像
祀之從孫女二姑者適周瑄而早寡家貧無子守節
不二鄉人以為妙法有遺風焉
王伯剛妻施氏名貞上饒人年十九而伯剛卒人或以
無子撓之施以死辭居常閉門一婢相守寂如也撫
教繼子輔官增城知縣卒年七十八(明一統志)
祝氏名臨姑上饒人歸鄭孔貫年二十六而孔貫亡撫
子麒娶劉氏名錦雲年二十九而麒亡姑婦相繼守
節姑年八十三婦年七十二都穆作鄭氏雙節傳
龔潤妻陳氏上饒人潤舉鄉試上春官天順癸未之變
死焉陳時年少甘貧守節不以無子異其心(明一統
志)
劉伯川妻徐氏永豐人伯川以進士知汝州涖官甫八
月而卒徐年二十二誓死守義歴五十年督學李夢
陽請旌
楊仕榮妻倪氏名妙玉貴溪人年二十六而寡截髮守
節教孤子有成成化間旌表
費珣妻張氏鉛山人珣領鄉薦未第卒張年二十六翦
髮入斂孀居三十餘年成化間縣丞陳恒明以事聞
詔旌其門
傅崗妻祝氏鉛山人崗歿祝年少姑議欲改嫁祝泣辭
竟欲奪之聘至祝佯為閉門檢飭狀竟赴河抱石入
水死是秋大旱邑令張昺禱之不應乃集諸耆老詢
其故有以祝氏節義告者昺即具牲醴為文親詣死
所奠之是夕大雨祝之死節處水深莫測後湧塞成
洲俗呼為節婦洲(明書)
邱氏貴溪人大參旭鑑孫女年十四歸邵節甫八年節
以苦學得疾卒邱哀毁欲死截髮守志年六十三卒
祭酒魯鐸挽以詩有泉臺無媿見良人之句(明一統
志)
孫景雲妻鍾氏浙江上虞人景雲以進士為玉山令弘
治十五年卒於官鍾哀悼迫切自縊以殉提學邵寳
為之立亭記其事於石
夏曦妻楊氏名臨姑玉山人夫亡撫孤英守節哀泣喪
明英領鄉薦出仕有聲氏孀居六十年壽八十四
鄭贄妻團氏上饒人正德庚子姚源賊至團度難兼免
使夫舁其姑先走自負子從之不及被執賊欲汙之
紿求緩乃并其子俱赴水死(明書)
劉氏上饒人歸汪芳芳瘋廢貧甚謀更遣之劉泣曰夫
貧且疾妾命也敢不以死從傭紡績以給朝夕姚源
賊至劉護芳不忍去賊欲辱之不從斬芳首以脅之
罵益厲遂遇害
歐陽福祐妻朱氏上饒人年二十三而寡姑難其少且
貧使更適朱矢死不從姑病革刲股療之比卒哭之
慟朱後以壽終
葉氏永豐人歸上饒周瑗年十八瑗卒無子立姪誌為
嗣娶俞氏亦無子早寡清苦守節葉氏實倡之也
鄭叔松妻周氏玉山人年二十三夫亡誓以死從家貧
撫孤子事紡績以養舅姑孀居五十餘年人咸稱其
節孝
詹清妻毛氏玉山人年二十二清歿遺腹生子杓垢容
惡服誓不再嫁姑徐氏久患風癱毛與共寢浣滌穢
惡孝謹備至年七十志行無瑕提學李夢陽題旌
汪野妻方氏弋陽人年十九歸野踰年野病卒舅姑哀
其無子欲嫁之方覺乃冒風雨延族長於堂告舅姑
曰夫死已矣乞為家老婢以卒此志孀居五十餘年
鄉閭皆高其節
蘇榮妻蔣氏名善鉛山人適弋陽蘇氏年二十八榮卒
撫孤守節事聞旌表
李元順妻虞氏弋陽人正德壬申流賊剽掠元順挈家
以逃賊勢迫虞度難免拔簪遺夫曰吾分死矣決不
受辱子為全母計耳被執哭罵賊怒殺之
聞一貫妻危氏名鳳英貴溪人正德壬申姚源賊剽掠
危謂夫曰禍迫矣夫全老祖我負二子逃為賊所執
出首飾祈免賊取之復逼以去危大罵不從賊殺其
幼子脅之罵愈厲遂遇害越一日一貫收屍面有憤
色都御史孫燧奏旌
萬登妻謝氏名霜弋陽人姚源賊攻寨投崖死
李氏弋陽李九圳女適貴溪邱銳年十八銳歿誓志守
節攜從子鴻育母家時父亦無嗣乃為父求後會有
謀奪父産者嫉之李挾一子一婢持刀自衞竟得立
父後享年八十
張節婦費氏鉛山費寀之妹配西洋張笄孝姑順夫族
稱其賢忽早寡繼又喪姑二棺在殯將及於火號泣
籲天感衆舁出鄉人稱為節孝孀居歴三十年事聞
詔旌宅里
畢侃卿繼妻姚氏貴溪人年十六歸侃卿病痔漏醫者
曰飲人血可愈姚日割血進之及卒姚誓死守節歴
二十餘年後避姚源之亂至九圳投水死
江漟妻彭氏貴溪江都憲潮之嫂也漟天彭寡居一室
寸步不踰人嘗於所居之地見有異光以為節氣所
著鉛山費懋中題其墓曰百年貞節關風化萬古綱
常屬女流
畢釗妻李氏名璿珍貴溪人年十七歸釗僅五年釗歿
保護孤兒甚謹或諷之改志怒折之年七十三卒
黃觀妻李氏弋陽人年二十夫亡守節有司奏請旌表
李鴻妻孫氏玉山人流寇剽掠孫與側室俱被執側室
方有娠孫謂之曰爾死如李宗何乃紿賊請以所攜
金贖之既脫側室遂抱橋柱厲聲罵賊賊怒磔之事
聞旌表
李文宣妻詹氏玉山人夫與姑皆患惡疾舉家避之詹
侍奉惟謹早寡守節夀八十餘
王綵妻毛氏上饒人年二十三守節奉姑撫孤建中後
領鄉薦仕至大理知府奉敕建坊有旌節錄楊時喬
為之序
吳氏鉛山人年十七歸劉文貴二年文貴卒生子應昌
甫八月有豪家謀娶翦髮自矢事舅姑盡孝姑病篤
刲股以進舅棺火挺身救出歴四十三年事聞建坊
旌曰鵝湖大節
何龍圖妻鄧氏弋陽人生子洛而龍圖卒撫子養姑歴
三十餘年巡按給以粟帛後題請會亂不果行
邱漢妻湯氏貴溪人年二十漢亡無子養姑撫叔孝愛
備至既而姑與叔偕亡人有諷其他適湯厲聲曰我
何以見良人於地下哉後姚源寇起湯潛避山中竟
免於難嘉靖甲午建坊旌表歲給肉帛視八品秩終
其身
江以達妻汪氏貴溪汪倬女也以達卒撫妾所生子女
一如己出且為夫剏祠堂營第宅建坊表請祀鄉賢
校文集行於世出田以供儒學年八十汪直齋俅為
之序
胡淮妻江氏貴溪人年十九淮死事孀姑惟謹撫二幼
叔無異己子享年八十撫按屢存問為之題請
鄭軫妻吳氏永豐人年二十六夫亡守節撫遺孤越數
年而孤又卒立姪為後孀居歴五十一年嘉靖間建
崇節坊
夏某妻鄒氏貴溪人嘉靖二十四年都御史翁大立御
史魏英題請旌表謂苦節履艱持身無玷云
楊櫽妻周氏永豐人年二十二撫遺腹子曰晫守節夀
八十五督學蔡克廉旌以貞節邑令孫昭為之建坊
李璧妻劉氏興安人璧亡劉年二十四孀居四十年嘉
靖間旌表
張璞妻費氏興安人年二十五夫亡守節嘉靖間建貞
節坊
施氏三節婦永豐人施廷翊妻王氏廷翔妻周氏廷栩
妻吳氏嘉靖間廣寇搜掠山村男子皆亡命去三氏
扶其姑裴氏匿巖中被執各脫簪珥救姑賊釋其姑
驅婦行婦誓不辱至雙塘王抱二歲兒先赴水死周
吳相繼死賊憤亂鎗刺之塘水盡赤萬歴間巡按趙
士登疏請敕建三節坊
汪一源妻方氏貴溪人一源卒家貧撫遺腹子守節紡
績以事舅姑少卿徐貞明為之贊
費永年妻程氏鉛山人歸費六載永年病飲食不進程
亦不食及疾革斷髮自誓事舅姑撫孤子艱辛備嘗
萬歴十三年奏旌同邑祝鶴齡之妻曹氏並受旌表
方文七妻葉氏鉛山人年十七夫卒石溪有惡少聞其
姿恃強委金突來欲汙之葉辭色俱厲拒之出曰所
懷有二心出此狗竇訴於臺惡少論死嘗負薪出汲
冬無完褐
李時育妻謝氏鉛山人時育以貢試卒於場謝年十九
翦髮入殮矢死不二紡績以養舅姑撫遺孤數年舅
姑與子俱歿父母欲改適不從投井死
汪㝯妻姚氏弋陽人年十六歸㝯甫二年㝯遘瘋疾醫
者云須用人血調藥可愈姚刺血和藥敷治以舌吮
癰夫死坐臥一小樓懸夫遺像誓死勿二姑疾侍湯
藥旦夕不寐立姪為後夀九十餘巡按韓浚題請建
坊
劉廷材妻吳氏弋陽人孝子世佐之母也早寡誓死不
二家貧舅姑強之改適吳引刀破額斷髮以絶其議
教子讀書年九十而終兩院題請建坊
鄧調元妻陳氏名桂英弋陽人萬歴間調元卒桂英矢
志同穴密造殮衣延至次年自縊死時年二十七合
葬於南巖寺前建祠宇及坊顔曰貞烈可風從容就
義
何繼宗妻楊氏貴溪人夫亡無子楊年二十二舅姑欲
奪其志誓死守節内外無間言夀八十巡按吳可達
題旌
吳傑妻鄭氏貴溪人姑應氏久病傑外藝未歸忽一日
病甚鄭刲股以進姑服之頓愈邑令錢邦偉奬之
周時達妻胡氏永豐人年十八夫亡以孤在娠不即死
後舉子里豪欲奪之胡截髮誓死不二姑嘗病刲股
以進病遂瘥守節五十九年萬歴四十三年事聞詔
旌其門
祝一梁妻俞氏永豐人年十八而寡守節無玷建坊旌
表
趙昇妻徐氏永豐人年二十一夫亡無子撫姪為嗣夀
至九十餘萬歴間旌表
紀應瑞妻黃氏永豐人年二十二夫亡撫孤守節及娶
婦生孫子又夭黃偕媳苦志歴三十餘年旌門
嚴琪妻姚氏興安人琪年三十娶妾生子未幾琪與妾
俱亡姚年二十五守節撫妾子如己出天啟間奏旌
朱朝相妻周氏上饒人年二十五而寡守節課子邦昌
成學孀居歴五十年
胡夢泰妻李氏鉛山人夢泰仕欲殉國難與李訣曰見
我玉戒指至即爾歸期也後使持玉戒指至李即飲
藥臥牀呼諸子囑以後事子婦驚駭痛哭羅拜牀下
捧藥求解李曰汝父原約三日相會今已七日望我
久矣莫我阻也遂殞
畢貞士妻吳氏貴溪人歸畢氏二十餘年及國難貞士
誓死盡忠吳曰夫死豈獨生遂置酒與家人訣别投
水而死
潘肇薦妻夏氏永豐人肇薦三十而亡無子父兄欲易
其志夏曰婦人從一而終豈有再醮之理乃佯為擇
吉裁衣而密製殮服屆期夜半自縊死
紀孕登妻鄭氏永豐人夫亡鄭年甚少有遺腹勵志守
節及子成人復夭遂縊於宗祠下同邑王廷卿妻徐
氏夫死哭絶復甦隨自縊死
潘大申妻朱氏永豐人年二十餘夫亡有諷之改適者
朱笑應之遺養女於隣曰我不能成汝矣有園及器
物與老僕曰汝辛苦以是償汝遂沐浴仰藥而死
鐵銳妻黃氏永豐人兵至銳不屈而死黃避兵母家斷
髮誓不再適閱數月乃衣夫衣投城濠而死
二烈女軼其姓氏興安人崇禎末地遭大水有結筏自
救者見二女附一朽木倏沈倏浮引筏救之年皆十
六七二女見筏上男子有裸者歎曰吾姊妹依木不
死冀有善地可存也今若此何用生為攜手躍入波
中
鄭某妻徐氏名鳳英上饒人為兵所掠急以稚男邦祚
授其弟去中途從馬上奮投龍潭高崖下碎身而死
丁九臯妻魯氏上饒人年二十而夫歿守節終身夀八
十七卒事聞旌表
王衮妻姜氏上饒人大參鄘之母也年十六歸王事姑
以孝聞訓子嚴謹二十五而夫卒矢志苦節享年八
十而終
紀永猷妻姜氏劉景瑗妻程氏潘修言妻程氏徐七一
妻吕氏(俱永豐縣死難節婦)
邵其德妻湯氏陳夢禧妻汪氏汪姆楊氏(俱貴溪縣死難節婦)
王士俊妻毛氏王鐤之妹(俱興化人明末死難)
國朝
傅氏鉛山庠生傅起築之女賦性貞潔通書史年十三
歸葉景輝奉養舅姑克盡婦道越九年景輝卒家貧
以紡績給舅姑養生葬死一一循禮康熙甲申建坊
旌表
徐日哲妻葉氏上饒人年二十五夫歿家貧事姑以孝
聞歴四十一載雍正五年旌表
吳氏名桂英永豐人幼喪父母哀毁不欲生許配周天
賜未嫁天賜遊蕩無賴逼女兄悔盟希得厚金吳以
禮無再醮縫衣投水而死時年十八雍正八年旌表
劉覲光妻李氏鉛山人家貧糜粥奉翁姑自采草食或
終日枵腹覲光歿外氏欲奪其志矢死不再適耿逆
之變竄匿山中藏尺帛為自盡計已而得無恙撫遺
孤教以大義子嘗獲遺金言得自某所令持還或冒
取去氏謂子曰寧彼冒認勿希非義物也(府志)
何偉妻祝氏鉛山人性孝舅姑疾脫簪珥為醫藥資不
愈則籲天願以身代遠近稱孝婦焉同邑楊思恭妻
張氏韓勁輝妻王氏程德嘉妻吕氏祝邦傑妻胡氏
余士尤妻彭氏林挺妻祝氏彭毅載妻鄭氏俱年少
守志卒祀節孝祠(同上)
葛人臨妻張氏童士祺妻陳氏鄭某妻徐氏鄭三錫妻
盧氏盧居儒妻翁氏(俱上饒縣先後死難)
鄭永祿妻王氏姚玉上妻惠氏吳昇妻詹氏(俱玉山縣先後死難)
潘肇斌妻王氏楊青妻王氏劉兆峩妻俞氏媳祝氏徐
增夀妻周氏俞鴻漸妻紀氏俞瑚妻徐氏劉濬文妻
祝氏練豪妻夏氏潘□妻劉氏媳祝氏(俱永豐縣先後死難)
江毓鵬妻丁氏劉元子妻程氏歐陽鐄妻傅氏彭上摶
妻諸氏何清妻劉氏張孔伸妻詹氏妹張氏(俱鉛山縣先後
死難)
璩遂生妻毛氏彭元卿妻姜氏(俱貴溪人康熙甲寅死難)
范冠羣妻葉氏范濟明妻某氏(俱弋陽縣先後死難)
張彬妻楊氏(興安人死寇難)
饒州府
晉
陶侃母湛氏新淦人鄱陽陶丹妻也世貧賤命侃就學
母紡績資給之使結交勝已侃少為潯陽縣吏監魚
梁以鮓一罌遺母母不啓視遺書責之曰爾為吏以
官物遺我為悅乎是增吾憂也鄱陽孝廉范逵與侃
善來寓宿時大雪母出所臥薪薦剉以秣其馬又密
截髮供殽饈逵聞之太息曰非其母不能生此子侃
後以忠正為名臣(函史)
唐
程烈女德興場人唐肅宗時女之父兄為盜所殺因掠
女去隱忍十餘年後以計脫告於刺史顔眞卿捕獲
磔於市女刳其心以祭其父兄宋程迥表之曰英孝
程烈女(豫章書)
饒娥字瓊眞樂平人父漁於江遇風濤舟覆屍不出娥
年十四哭水上不食三日死俄大震電水蟲多死父
尸浮出鄉人異之具禮葬父及娥鄱水之隂縣令魏
仲光謁其墓建中初黜陟使鄭叔則旌其閭河東柳
宗元為立碑云(唐書)
蘇飛妻陳氏海州長史鄱陽陳暄女年十七適餘干蘇
氏未幾飛卒廬於墓悲苦三十年莫奪其志永貞間
賜旌表
按陳氏安志誤載入明
何貞女餘干人年十八被黃巢執罵賊不受汙以死巢
尚其烈葬之令衆軍拾土壘其墓遂殺所執軍吕東
萊有傳
曹殷妻周氏鄱陽人善屬文殷道死周自銘其墓銘曰
其生也天其死也天苟達此理哀復何言(豫章書)
宋
吳白妻徐氏餘干人年十七適白生一子而白拘攣救
治鬻服飾殆盡白將死喻之曰幸念爾子擇善夫嫁
之徐泣曰君果欲棄妾耶南山有木其下有石木雖
摧折石不可轉幸無慮後當以石為信白曰爾年少
如此家貧如此請勿辭徐剜一眼示白白死葬屋傍
朝夕哀慟紡績教子建中靖國間旌表門閭子名岵
以武科進士官建昌軍事判官
潘希古妻胡氏鄱陽人希古病革胡曰夫死吾亦死三
子何得獨存願以身代死猶生也每夕請禱希古果
瘥越五日胡病卒年三十三後子景進景岳皆出仕
(豫章書)
按劉楚胡夫人傳胡為鄱陽人其夫姓潘且生三
子及夫病禱天代死其事跡一一相同即此胡氏
無疑矣傳末云其長子今為安福主簿與楚同時
則胡氏為元末明初之人何得遽載入宋然傳内
潘不詳其名且豫章書及安志俱載入宋恐屬兩
人姑仍其舊
王袤妻趙氏樂平人建炎中袤監上高酒稅金兵犯筠
袤棄官逃趙從之行遇金人縛以去繫袤夫婦於劉
氏門而入剽掠趙宛轉解縛并解袤使速去俄而金
人出問袤安往趙他指以誤之金人追之不及怒趙
欺己殺之(明一統志)
余應琦妻夏氏德興人嘉定丙子應琦入國庠卒夏年
十九無子立姪木為嗣又撫甥舒貴芳聯登第夏享
年九十累受誥封且旌表其門曰節義
程氏女名秀清樂平人年十三世變歸葉氏有寇至殺
夫家殆盡脅女以行至衆步度不能免遂投井而死
(豫章書)
毛氏女樂平人許聘故相馬廷鸞曾孫性慧知書會兵
亂竄洪銀尖林避之賊執之恐為所汙投崖下深潭
死(同上)
王元老妻張氏樂平人王剛中孫媳也早寡守節撫孤
母疾歸省割股以進繼以毁卒
按程氏女毛氏女及張氏安志俱誤載入明
謝氏貴溪人謝枋得女適安仁通判周銓早寡無子聞
母李氏死於獄父死於燕投橋下死鄉人嘉之名其
橋為孝烈
趙良淳妻雍氏餘干人良淳知安吉州元兵圍城吳國
定出降良淳投繯死雍氏同縊於郡治之集芳軒
元
方伯詳妻江氏鄱陽人夫亡守節旌表下已歿京兆尹
楊春作詩哀之
劉楫妻趙氏鄱陽人早寡不忍獨生以死從夫事聞命
褒表(元史)
朱氏安福教授朱克用女適餘干江必大至正間夫亡
無子遭亂竄伏巖谷採草根樹皮為食父母見其苦
屢取就養不去或勸之朱曰妾不幸無夫夫不幸無
子妾苟去奈烝嘗何凡祭祀雖顚沛未嘗廢禮喪夫
二十年哭必哀慟
周仁傑妻饒氏安仁人至正間苗徸兵起饒被劫罵不
絶口被殺
王氏安仁王銓之女銓遭亂不屈死女聞之亦赴水死
哈□沙祭之曰潼川王氏一門雙節父死於忠女死
於烈千古之下炳如日月薄葬告成念之嗚咽
按元史王銓登至正壬午進士安志載入宋誤
支蘭玉妻葉氏字如蘭餘干人至正壬辰湯自愿復州
治蘭玉與長子從軍俱戰死時葉攜二男二女無所
依紅巾萬戶毛夀素感蘭玉德欲芘葉母子葉曰吾
夫吾子死於義苟托夀辱夫與子也攜子女赴東湖
死知州烏樞記其事
楊三妻張氏樂平人夫死張亦自盡後旌表(函史)
譚友妻董氏名淑貞餘干人元季紅巾亂友與父母兄
弟被殺董葬之歸梁山土渠帶兵造其家欲汙之曰
吾好人家請官長憑媒擇吉當以禮為遇時母柩尚
在堂明日祭其夫與舅姑叢柴薪於柩作托歌歌曰
天蒼蒼兮不吾家造地茫茫兮不吾身容不造不容
托乎火以相從乃縱火焚柩火熾兩手牽女入烈燄
死(豫章書)
劉友梧妻朱氏鄱陽人梧任翰林院供奉早卒遺三子
昺煜燮至正壬辰家燬於兵昺提義旅守上饒燮歿
於癘煜為讎家所害朱時值亂離獨抱昺子王珊艱
苦備嘗後八年昺從間道歸相與持哭朱曰吾所不
死者惟此兒故爾昺迎養新安遷浮梁以夀終太史
宋濂銘其墓(同上)
史宛妻段氏餘干人紅巾亂其僮欲犯之殺一女罵不
從又殺一男仍不從遂死焉
葉夀妻凃氏餘干人衢州學正凃明俊女事姑孝夀性
狠素不禮凃蕭鳴雷應霖亂夀逃居進賢方家坂遭
賊擒至麥畬凃蓬跣追十餘里得夀伏夀身大罵賊
衆曰若殺夫先殺我賊遂殺凃次殺夀
葉起巖妻方氏侍郎方孟卿孫女德興人起巖卒方守
節詔旌其門
汪氏一名貞汪受春女至正間盜強娶之女曰從之則
汙吾身不從則害及於親因佯許之登輿至溪滸赴
水死
洪廷芳妻蔣氏浮梁人歸洪未久元末避亂於臧村湖
賊至掠財物蔣目廷芳使遁執蔣欲汙之紿曰我有
金帛藏湖邊賊信之縱使取一躍而下死焉
張孟庸妻徐氏德興人盜納徐哭曰芳谷吾祖也夫被
爾殺反又事之豈不辱吾祖乎不從而死
明
胡振卿妻趙氏鄱陽人崑山都目趙嗣材女振卿拒寇
遇害遺孤叔儀甫九歲趙艱苦撫孤成立卒年八十
(豫章書)
孫仲仁妻陳氏樂平人生子八月而寡年二十一守節
養姑以終事聞旌表
吳萬松妻周氏安仁人早寡教子成立有司表其門
程孟辰妻黃氏名觀貞樂平人早寡撫孤守節歴四十
七年哀慕如一日洪武間旌表
羅氏貴溪羅靖女適安仁祝觀早寡守節撫子良興元
季有保障功明初授鎮撫羅年八十奉詔旌門
詹伯尹妻倪氏名顯樂平人伯尹家貧好學既卒倪服
勤奉姑同邑程啓明妻汪氏年二十一而寡紡績育
子俱於洪武間旌表
黃泰亨妻張氏名芹浮梁人年二十二夫亡無子守節
旌表
盛氏二節婦浮梁人盛自貴妻臧氏淨眞遂叔妻吳氏
柔眞臧年二十五夫亡撫遺腹子遭兵室焚與吳負
孤自匿以全吳年二十六夫亡教子成立俱洪武間
旌表
汪元中妻朱氏樂平人醫學朱致中女姑早寡朱孝事
七年而姑歿又明年元中卒伯欲奪其志擅其産朱
曰怕饑寒死汪不祀矣堅志甘貧歴四十餘年而終
洪武間助教王直表其堂曰恒德
鄭敬成妻王氏浮梁人名守貞節操潔白撫前妻子以
終洪武間旌表
陳氏樂平人年十八歸吳思讓逾年思讓卒家貧不克
舉葬陳罄奩具供送終或以甘言啖之陳入房自縊
死(豫章書)
金添麟妻鄭氏浮梁人舅姑與夫繼歿又遭兵亂鄭終
無二心洪武乙亥旌表其門
徐處仁妻程氏鄱陽人年二十一而寡立嗣守節同邑
李永良妻葉氏早寡無子守節夀八十二又方吉甫
妻吳氏守節撫孤胡乾祐有傳
劉藴妻祝氏餘干人年二十四而寡守節被旌
汪希寧妻胡氏名貞良德興人洪武初希寧充糧長坐
累罰紫金山營工死胡年二十三矢志不二後二十
一年詔徵識字良家婦有司以胡通書史應詔赴闕
入宫為中書令訓教宫女上廉其賢呼為女丈夫歴
五年放回原籍賚賜優渥卒於家邑令趙濬恭有詩
王彦綱妻李氏名清樂平人歸彦綱五年生一子甫三
歲彦綱卒矢志不移以終其節王直為之傳
毛氏樂平人馬碧桐曾孫婦也歸寧遇寇投崖下深潭
死
葉某妻程氏樂平人兵變義不受辱投井而死
徐恕妻姜氏鄱陽人夫亡子二歲舅姑奪其志不可以
守節終又方克和妻張氏劉綱妻辛氏鄭可與妻金
氏早寡守志俱於永樂間旌表
章潤益妻張氏鄱陽人年二十七而寡撫子孟宣守節
永樂間旌表女普安適吳季綱亦早寡守節
范偉妻黃氏方道忠妻徐氏俱浮梁人夫亡守節不二
於永樂聞奉旌
鄧謙妻戴氏浮梁人謙會試罹火災卒戴哀毁踰禮守
節以終後旌表
祝惠妻程氏名慕貞德興人夫亡事姑以孝聞永樂間
旌門女澤賢適俞成善成善死家貧或勸其再醮祝
曰妾母以苦節荷旌表妾獨不能守家法乎居孀五
十三年卒
按安志作祝佛惠
劉斗鳳妻朱氏鄱陽人年二十三守節宋濂銘其墓曰
夫人之節石堅玉貞何不享有胡福而憂患是嬰彼
宰物者孰尸其平然而德厚流光如筮斯徵短雖一
日長或千齡則夫人之不死者愈遠而愈名史源之
山封若斧形評隲馴行太史勒銘後數百載當知為
鄱陽節婦之塋
徐德安妻陳氏樂平人年二十夫病革曰汝年少無子
我死汝更善事他人陳泣曰既為君婦尚忍事二姓
乎即割耳翦髮為誓夫死納之棺中終身不改節事
聞旌表(明一統志)
胡貞姑鄱陽人大理少卿胡閏女閏被刑姑沒入功臣
家為奴時年四歲勲貴嫌其幼欲去之老嫗匿於庖
中獲免每日噉猫餘飯及長髮至寸則翦之塗面垢
形令人穢棄以自衞仁廟登極赦還鄉依其母舅家
終身不嫁年六十一而終鄉人私諡曰忠裔貞姑後
配祀於忠臣廟(甘露園短書)
董復宗妻胡氏復興妻張氏鄱陽人宗興俱董彦和子
也早卒二氏守節惟張有一子相倚為命
陳斯南妻汪氏浮梁人年未三十而寡或勸之改適汪
罵曰爾乃禽獸視人耶守節以終宣德間旌表
洪振德妻陳氏浮梁人早寡姑強其再嫁避於景德鎮
母家母亦強之時水漲自溺於河若有物負之流至
鮎魚山遇救得活遂成喘疾守節終身宣德間受旌
戴哻有世節傳
胡子貞妻萬氏餘干人少寡守節養姑正統間旌表
劉守成妻徐氏餘干人守成歿即毁形孀居苦節終始
如一天順間旌表
李接武妻王氏安仁人年二十四而寡踰兩月生子信
終姑微諷之作色曰夫亡不可適姑在不敢背子幼
不忍棄奉姑育子始終不渝鄉里重之郎中辜顓有
記
洪品三妻吳氏樂平人有令質事舅姑以孝聞年二十
七品三卒無子親族勸以更適吳泣曰婦人從一而
終理也棄死者於生前何以對死者於身後乎乃以
夫兄之子銘為後年八十七卒
徐萬碩妻程氏名嬌貞樂平人年二十一而寡撫孤守
節夀至七十又王庭偉妻趙氏少寡亦以節終
劉瓚妻吳氏鄱陽人瓚通政之子吳乃方伯女也無媿
家教題請旌表
吳彪妻姜氏鄱陽人彪客閩溺死姜時年少閉閨獨居
雖親屬不見其面
閔鳳妻孫氏浮梁人鳳疾孫籲天以身代既死哀毁幾
絶有司欲以其事聞孫屢止之曰此分内事何必乃
爾石室潘葵贊其像有百年苦節一掬寒冰之語
金琪妻張氏名翠玉浮梁人琪死誓不再適有欲奪其
志者張度不能自全遂縊死
祝珂妻張氏名閏容德興人瓊州守張英女珂赴瓊卒
於道張立嗣守節孀居四十八年同邑董梗妻王氏
名荆玉刲股救夫早寡守節
余貞女名雪玉德興轉運使余彦誠女早聘汪金鎖未
歸而汪卒余誓死守節平居獨坐小樓設汪靈飲食
必對忌辰必泣年六十餘而終
余月浦妻汪氏名瓊玉德興人月浦早卒孀居貞潔人
無間言又萬俊傑妻李氏名琦英歸萬兩月夫死孀
居三十六年俱奉詔旌門
張文表妻萬氏德興人年十九守節歴四十餘年建貞
節坊
陶順暄妻程氏樂平人歸陶三年暄疾革謂程曰汝抱
娠倘生子幸鞠以祀我程泣曰雖非子亦誓無他意
兄憐其貧欲改適不聽撫孤成立夀七十一
史梓芳妻林氏鄱陽人姑病刲股療之立愈年十八而
寡撫孤守節夀八十一
胡氏名粹玉樂平胡光弼女歸夏一陽甫八日一陽患
痘疹不起胡哭絶復甦者數四事姑至孝侍疾供湯
藥矢心六年歸省父疾母嬸輩有諷使他適者氏以
石自撾水漿不入口父懼其餓死亟返之至則禮舅
姑於堂尋入寢室沐浴更衣自經死時年二十四(豫
章書)
黃氏三節婦俱樂平人黃琪妻程氏子鉅妻汪氏孫龍
黍妻陳氏俱早寡相繼守節彭應奎作三節堂記
夏璞妻江氏餘干人正德間賊至抱方晬弟走不得脫
賊將縛之曰誠願與將軍俱顧吾父年老惟此一弟
幸得全之賊以為信縱令置所抱兒出候之橋頭至
橋遂大聲罵賊投橋下死(明書)
康萬欽妻彭氏餘干人正德三年三月賊劫富隣段氏
彭亦被繫行過祝家橋投水死三日夫跡獲其屍面
色如生六年督學李夢陽題旌(空同集)
夏祥二妻董氏餘干人已孀居盜至其家欲近之董兩
手抱桑樹罵曰失夫今已十年為惜此身故不忍他
適豈肯從狗盜耶賊怒斫其頭猶抱桑不仆
易鎮妻蔡氏安仁人賊掠其家執之并執其從子蔡度
不能脫紿賊放之又曰我有金釵匿窖中願往取賊
不疑解其縛遂投池死
翟道妻李氏字瓊眞萬年人正德間盜起避居貴溪洋
源賊至欲汙之不從執而上馬李罵賊墜下者數四
賊怒斬其手足而去貴溪令謝寳具衣棺葬之
曹旺七妻齊氏餘干人正德間遇賊被執齊援樹竹不
就汙賊以刃迫之齊曰死即死此耳不汝從也賊恚
斷其指揕其胸而去督學李夢陽題旌(空同集)
葉梁妻吳氏萬年人正德間盜起梁被創垂死屢目吳
意以吳年若貌必有奪其志者吳知之以爪碎其容
又斷二指納棺中後母家欲他遣遂不食而死(明書)
胡氏名貴貞樂平人生時父母不欲舉其隣曾媪救之
歸與子天福同乳欲俟其長而配焉天福年十八父
母繼亡家甚落女父將奪以姻富家女曰我鞠於曾
婦於曾分姑媳恩母子可以饑寒棄之耶乃依從姑
以居蓽舍單淺外人未嘗識其面正德丁丑女兄強
拽以歸出視求聘者之金寳笄飾女知不免潛入房
縊死(明書)
董瑱妻張氏樂平人年二十六夫歿以節自勵時姚源
盜猖獗母懼其為盜所汙遣其弟諷之改嫁張泣曰
從一而終婦人之義也麾其弟去一夕忽自經布政
舒清為傳其事
張烈女名桂秀浮梁小民張啓明女有殊色聘凌氏子
凌日貧落女父母欲解盟會祁門少年鄭天佑以星
術止其家未有室父母私許妻之懼女素剛不可動
乃俱佯出屬天佑逼之女覺紿曰俟沐浴以從浴竟
執父所業打綿槌奮擊天佑中其顙昏眩仆地遂自
縊死(明書)
李介妻劉氏安仁人正德九年寇至介家擁之以行劉
憤罵曰為婦人而辱於賊生何以見夫死何以見祖
宗於地下乃投於池中賊竟殺之
祝瓊妻程氏德興人正德間姚源寇起瓊與程氏及二
子俱被執程紿賊曰但得二子還妾惟將軍命賊許
之釋瓊攜長子歸程念夫男已脫罵不絶口遂遇害
歴數日族人過其地見幼孩銜死人乳者視之乃程
氏也收葬焉
王志安妻張氏媳何氏樂平人張早寡撫子祥娶何氏
亦早寡相倚守節撫孤成立張壽七十何壽七十有
四
周張祐妻徐氏安仁人早寡守節母家遣媒逼之徐引
刀將刺媒懼而走竟終其志督學清江敖英有傳
黃國臣妻楊氏安仁人早寡父母將嫁之楊自縊死
上官氏二女安仁人長名白玉年十九次名鸞玉年十
八正德間東鄉盜至逼之俱赴水死參政白金具題
旌表
璩釡妻祝氏名順容德興人姚源寇至肆掠祝投巖死
彭雄妻熊氏萬年人早寡撫孤子事繼姑嫠居六十年
都御史詹璽誌其墓
王驩妻張氏名享貞浮梁人年二十五夫亡無子斷髮
自誓嘉靖癸未旌表
劉璋妻藍氏鄱陽人璋溺死藍懷其破鏡誓以死殉投
水觸牆救而獲免後竟縊死時年二十(豫章書)
山曜妻鄭氏鄱陽鄭松女歸山氏踰年夫卒慟幾絶屢
欲以死從救免其母覘其家寥落強受聘鄭乃紿就
浴室自緘其裏衣易以初嫁時鞋投繯而死(同上)
張杲妻劉氏鄱陽人年二十二撫孤守節鬻田宅營葬
舅姑及夫母憐其單寒令歸同居曰吾張門婦辭不
往及子失配有勸續以再醮者艴然曰我羞與失節
人居壽六十七
計士元妻江氏妾趙氏鄱陽人士元任兵部郎中卒於
官二氏扶櫬歸立嗣守節歴四十餘年江以命婦格
於例不旌旌者獨趙故世稱趙節婦云
胡均政妻張氏鄱陽人年二十三撫孤守節歴六十餘
年又史永壽妻楊氏年二十六撫孤守節歴四十餘
年
李鉉妻劉氏餘干人鉉死遺孤五歲矢志保孤備歴艱
苦嘉靖間旌門
程廣祥妻汪氏鄭昆妻曹氏俱餘干人早寡守節嘉靖
間建坊旌表
張侊妻舒氏餘干人巡按表其節及門力辭不受
周統二妻張氏名鳳貞樂平人統二早卒張年十八誓
志守節父母舅姑欲奪其志張沐浴更服潛縊臥闥
時教諭趙輔作詩挽之有白雲堆裏埋良璧雨打黃
昏凄洞房之句嘉靖間旌表(豫章書)
黎氏名賢貞樂平黎堯臣女歸程槐三年槐疾革黎哀
慟欲死以遺孕有待及生女則槐不祀矣又求死無
奈女何泣血乳女服終歸寧父母憫其孤苦諭之再
醮自母家歸一夕沐浴更服抱夫神主潛縊於房時
年二十五(同上)
洪瀚妻陶氏名貞樂平人生子天瑞瀚卒陶年二十誓
死守節躬紡績以膳舅姑訓子天瑞成立年八十五
卒
謝用賓妻洪氏名秀樂平人歸謝六年生二子用賓卒
臨訣時目顧洪氏而不忍言洪心知之泣曰保爾宗
祀無憂也撫二孤成立壽七十又詹斯齡妻倪氏撫
孤成立卒年九十餘
高橋妻許氏名定貞樂平人歸高朞年而橋卒無嗣許
哀毁骨立父母憐其年少諷以終身事痛泣而歸撫
姪艾為嗣歴五十年嘉靖間御史秦武額曰貞節
程遵妻朱氏名俸貞樂平人教授朱伯庸女年二十三
遵卒撫遺腹子天賜守節歴五十四年壽七十七嘉
靖間旌表
胡永福妻許氏名酉貞樂平人年十五歸胡胡五代單
傳許為夫納妾生一子永福溺死許年二十二撫庶
子守節歴四十餘年嘉靖間巡按段顧言旌之
吳綿妻陳氏名滿貞浮梁人年二十四而寡撫二女矢
志守節姑與夫之弟密受鄱人聘陳知之自縊時嘉
靖壬辰
汪溥妻蘇氏浮梁人年二十七而寡撫四子幼子愛中
聘夏氏夏年二十三而寡將自盡姑以撫孤解之夏
終三年喪請於姑曰夫服已滿子稍長可以下報亡
人矣竟絶食而死蘇代撫其孤壽八十八
李氏浮梁人既納詹晉聘而晉死父母將為改適李自
縊而死又程珉未婚妻詹氏名娟貞亦因夫亡自縊
死
查艮妻吳氏名曰貞浮梁人艮早卒吳守節撫子允娶
程氏允又亡程生子襁褓與姑相依守節
楊允中妻嚴氏安仁人貢士貞之母年二十一而寡守
節訓子壽八十一貞嘗作奉歡堂以養母
夏立夫妻倪氏安仁倪珪女年二十六立夫病革囑曰
吾死子幼汝無所依宜再適倪泣曰蒼天蒼天良女
豈有二夫即截左耳以誓志壽六十徐齡為傳
桂標妻蔡氏安仁人年十六而寡立姪為嗣嘉靖間旌
表壽八十有二
王璽妻劉氏安仁人璽早歿劉痛絶雙耳遂聾撫三歲
孤景良比長娶李氏生子師元師愷景良又卒李與
姑苦節相守後師元登嘉靖乙卯科師愷入庠二氏
俱八十而終
祝胤妻張氏名璋玉德興人胤卒男文冕在襁褓父欲
改適杜門拒之孀居四十餘年後以文冕貴贈宜人
張藻妻夏氏德興人藻性孝友好學早卒夏年二十三
食貧守節又俞銘妻吳氏早寡撫孤守節歴五十年
鍾瑞妻鄒氏名菊貞德興人瑞諸生貧不能娶邑令陸
載岳為納幣鄒事舅姑以孝聞瑞早卒鄒守節往往
絶粒當事累旌謝不受嘉靖間歿邑令劉秉仁表其
閭
王遠閏妻張氏德興人年二十遠閏卒張治殮畢即赴
井死
崔繼勲妻黎氏名罕璧樂平黎澤女年十八歸千戶崔
氏越四年繼勲故無嗣黎年二十二即欲死不食者
七日曾祖姑王祖姑戴二孀諭以汝死吾誰依黎遂
斷髮守制侍王姑八年瞽且齒落黎嚼食喂之戴姑
患瘋七年黎竭力奉侍治二姑喪事惟謹一飲一食
必先獻夫竟老衰絰未去體他如返風滅火孤燕來
巢又其節之徵者院道屢致粟帛萬歴戊子旌表(豫
章書)
王氏名桂容萬年王天培女幼秀穎識列女傅年十七
將歸樂平黎文文忽病故桂容聞號慟欲弔以殉父
母止之竊於小樓翦髮抉面誓不他適尤恨未得面
文引石擊胸吐血臥病後文百日卒父母憐其殉死
歸其柩於黎與文合葬焉(同上)
按王氏安志載萬歴間旌表
熊守仁妻鮑氏鄱陽人嫁二載而寡守節奉姑萬歴間
建坊旌表巡按陳于廷顔其廬曰兩間正氣
江氏二節婦鄱陽人光進妻詹氏年十九而寡光運妻
胡氏年二十二而寡相依守節三十餘年又王琚妻
左氏史椿芳妻戴氏江光奎妻陳氏俱少寡以節壽
終
許氏名燦英樂平人年十九適戴鼎甫二月戴姓演戲
姑嫂輩邀出觀英謝不往獨處一室鼎堂兄龍乘機
欲淫之英怒喊不從泣訴夫姑恥汙婦節必欲一死
見志防護者七日夜一夕瞰夫鼾睡自縊死萬歴間
推官屈之乘邑令金忠士廉其實情斃龍於獄(豫章
書)
徐昇妻劉氏鄱陽人性至孝年九歲母病刲股療之延
三月歸徐早寡守節撫孤卒年五十六
胡永繼妻徐氏鄱陽人歸胡一歲而寡守節自矢萬歴
間旌表壽七十四
余植妻山氏鄱陽人生子未週而夫卒氏守志撫子葬
其舅姑與夫既而子又夭立姪文歡為後苦節三十
餘年
王三省繼妻黃氏鄱陽人夫卒撫前妻之子如己出訓
誨以至成立邑令沈光宗旌之曰冰清玉潔年八十
餘而終
胡崇憲妻劉氏餘干人年二十五守志撫孤始終一節
又胡克秀妻彭氏年二十三苦志守節俱於萬歴間
旌表
張克潛妻蔡氏名粉貞樂平人年十九夫亡立嗣斷二
指矢志夀七十有七又汪恭敬妻王氏撫孤守節歴
三十餘年
徐德明妻程氏樂平人德明雙瞽程事之甚愼及卒程
年二十九生子甫三歲勤勞自給誓不移志
吳公治妻程氏名瓊貞樂平人夫亡無子守節年逾八
十萬歴間受旌
邵氏名玉貞弋陽人適樂平許穆卿甫二年夫卒邵年
十七遺孤僅三月撫之守節姑病疫躬湯藥籲天求
代姑竟得愈邵亦無恙苦節歴五十三年萬歴間督
學查允元巡撫陸萬垓巡按趙士登會題建坊旌表
王千鍾妻董氏名桂容樂平人年十八而寡撫孤守節
姑病目董虔禱以舌餂之目昏復明人以為貞孝格
天云壽八十餘萬歴間巡按葉永盛題旌
程尚妻盧氏媳吳氏樂平人尚卒盧守節撫遺腹子子
病瘖娶吳氏三年而卒姑婦相依守節
洪氏名伯玉樂平人禹州知州洪世弼女許聘同邑孫
振宗未歸振宗病求伯玉面訣曰吾無望矣伯玉慟
哭誓無他志年六十七忽展拜孫墓曰今死孫郎墓
得所矣遂卒萬歴間邑令金忠士具聞旌之同邑盛
善妻程氏亦未婚守志夀至八十又振宗繼母汪氏
早寡守節八十五而終
胡士達妻鄒氏樂平人年十九孀居姑病刲股以進兄
弟以其無子欲嫁之鄒自殺萬歴間推官張高第申
請旌表
朱可進妻楊氏樂平人夫亡割耳納棺中與木主同寢
食五十餘年完節而終
朱光庭妻程氏名玉榮樂平舉人程之祐女早寡守節
四十餘年嘗割股以救姑疾
曹貴四女浮梁人其父為都長都人將從盜為亂謀於
其家女密諭止其父夜分都人刦其家殺其父女聞
墜樓而死衆驚嘆為葬於寢地
北鄉孝女浮梁人年十二隨其父鋤麥於田有虎銜其
父去女號慟走援虎曳至山麓舍父而囓女棄之去
兩屍俱全以葬
洪栵妻汪氏名湘眞曹國仕妻朱氏名味蘭俱浮梁人
少寡無子自縊而死
余滋妻張氏名芝容浮梁人年二十而寡翦髮截耳納
棺中營夫墓成自縊死又李素妻徐氏名蔭弟自少
歸李未婚素卒姑將嫁之遂自縊
朱魯卿妻張氏名輝英浮梁人魯卿客死張含哀二十
年子復亡張慟曰忍死為孤耳孤亡尚何生為嘔血
而絶萬歴間旌表
曹天常妻江氏名鼎浮梁人早寡哀慟幾絶念有遺孕
忍痛強食逾月孕墮江哀號曰所不死者冀延一綫
耳今何以生為對夫靈自縊死
曹守儒妻汪氏名仲玉浮梁人年十九守節繼姑逼之
他適隱忍二十餘年奉姑益謹姑卒自悔居恒雖篤
疾不覓醫卒年八十八又程懋志妻李氏守節撫孤
壽七十終
馮亢五妻甯氏計札妻甯氏浮梁人俱早寡無子有司
以苦節表其廬
金氏二節婦浮梁人金傅妻李氏早寡撫姪鳴朝為子
斷髮毁容誓無他志鳴朝娶朱氏夫亡絶食而死萬
歴戊戌旌表邑人陳大綬著雙節傳
王越妻許氏名菊容德興人早寡撫女守節宗人逼之
嫁許祭夫靈沐浴自縊而死
項為霖妻吳氏名世英德興人年二十而寡撫孤守節
歴三十六年
王氏名秋姑德興人許聘傅氏傅卒秋姑哀慟持服踰
年父母别為納采及吉簫鼓登堂遂自縊而死
王氏鄱陽人許字李康侯後康侯雙瞽諸父有異議女
曰亡父早許李氏盟言在耳豈忍背之且既盟而瞽
棄瞽不義違父不孝幸勿言此迨歸李氏勤執婦道
内外無間言
查汝震妻萬氏浮梁人年十八而寡無子食貧守節以
終
李張妻吳氏安仁人年十九孀居父母逼之嫁乃破額
矢志紡績奉姑撫遺腹子士賓成立旌表
劉以仁妻倪氏安仁人年十八夫亡翦髮矢志事姑盡
孝撫遺孤訓以儒業事聞旌表
吳穎重妻熊氏安仁人年二十而寡子娶曾氏年二十
二而寡俱以守節終參政周瑛為之傳
趙士松妾饒氏安仁人年二十士松死自縊以殉家人
救免遂翦髮自誓守節年六十而終
祝紹祖妻王氏德興人歸祝二年而紹祖卒遺腹生子
允承長娶璩氏閱月而允承卒姑媳相依事聞旌表
齊文益妻程氏德興人名賽閨夫死絶食七日呼天而
亡
朱氏名德字隆姬鄱陽朱翊鉉女許字張應選未嫁而
寡奉母守節歴五十年泰昌初巡按陳于廷疏聞建
坊旌表壽七十有二
鄭嘉産妻高氏鄱陽人年二十四嘉産卒苦節茹貧教
子成立邑令王應斗詳請旌表
王尚用妻蘇氏甄文明妻胡氏江宗海妻金氏俱鄱陽
人少寡守節以壽終
羅氏鄱陽人方伯羅元楨女年九歲即知女訓大義歸
史書褒早寡堅志守節教子以義方督學侯峒曾以
節孝表其門壽八十一
史長姜餘干史儼女年十六將嫁儼使酒殺僕坐死儼
誣僕犯長姜長姜當讞實其誣儼脫死異日長姜泣
曰自誣以救父義也奈何以潔白之身蒙此穢名耶
遂椎膺死縣令立石表其墓
葉文光妻嚴氏樂平人年二十二而寡刺一目以誓節
終身不見婣黨又吳夢斗妻王氏年二十五而寡守
節撫孤壽六十餘邑令王三策俱為請旌
倪鍾岳妻熊氏安仁人鍾岳廷試卒於京熊年十九守
節孀居歴五十餘年邑令田啓詳請旌表
董球妻汪氏董珖妻程氏德興人球珖親兄弟也相繼
歿家甚貧汪語程曰如線之脈在吾與汝當同心撫
孤慮有奪其節者一日披衰服各抱一孤歴詣家老
前愬曰門衰祚薄僅存二黃口兩嫠義在存後有死
無二惟尊人矜恤扶植聞者流涕自是兩人相守二
孤成立汪目久盲聞程孤舉子大喜趨視目忽明居
三日如故人以為積誠所致云
曾氏安仁人年十八歸吳璞姑熊氏少嫠曾事之孝謹
璞早卒子鎬在襁褓曾曰姑能守貞予獨不能乎乃
自識其堂曰思貞歴七十餘年院道旌表都諫于璁
有詩贊之
史啓明妻吳氏萬年人年十七而寡無子守節夀七十
八
程天念妻王氏德興人名德姬夫死無子守節五十年
卒
陳可則妻汪氏名秀蘭浮梁人歸陳一載而夫亡汪年
十九矢志守節葬舅姑及夫服滿祭夫訖絶粒不食
七日而卒崇禎壬申事聞詔旌其門
宋樹仁妻吳氏安仁人樹仁患廢疾吳年方二十餘令
改嫁求貲養疾吳堅志不從及夫歿守貞勤儉課子
卒年八十子希虞入邑庠竭力事母同知張愼行旌
曰節孝雙全
章嗣烈妻韓氏餘干人年十六夫卒家貧守節事姑盡
孝崇禎間旌表
黃一藻妻韓氏名毓秀樂平人年二十夫亡守節因兵
警恐辱身從容自縊有司旌之
李天桂妻江氏史書竒妻崔氏閔繼訓繼妻畢氏史紀
古妻朱氏鄭某妻李氏俱鄱陽人早寡守節以夀終
王某妻郭氏鄱陽人同夫避亂被執郭紿之曰釋吾夫
吾惟汝命夫得脫郭躍入水兵挽之出終不從支解
于提控汊同邑陳某妻嚴氏避兵赴水兵追刃之
陳某妻金氏鄱陽金以立女歸陳僅七十日值兵亂掠
之不從被殺又江裕妻廉氏少寡遭亂決志殉夫自
縊死廉質妻包氏夫死投井以殉
李開先妻胡氏鄱陽人年二十七開先歿遺孤方二歲
同姑鮑氏避亂於土湖兵至奪其子投之水胡遂望
子所投處溺焉翼日母子相抱浮水面人皆異之又
胡肇鳳妻王氏同姑裴氏避亂於珠湖濱兵至見殺
棄屍嚴家橋數日如生
史乘古妻姜氏鄱陽人遇兵或勸趨避姜答曰後有塘
前有井復何憂哉及逼赴井死邱學舜妻王氏遇亂
投水死徐德八妻伍氏攜女避亂見獲母女俱墜橋
而死計雪崧妻毛氏遇兵劫之不從投菱池死程洞
妻胡氏寇至自縊死羅欽相妻鄒氏持梃格鬭遭支
解死
周繼曾妻李氏李芳九女俱鄱陽人遇兵不辱碎首死
黃裳吉妾陳氏鄱陽人避亂油渡兵掠之赴水死同時
張氏女年十八亦於油渡被掠不從遇害
方思溪女鄱陽人年及笄遇亂兵掠之女以手攀石兵
殺之血著石經年猶鮮又方如珪妻黃氏不從被害
凌俊妻朱氏抱女投澹津湖而死查太初妻程氏投
井死
包氏女浮梁人包墊女也年十七為亂兵所獲不從自
以手掠腦後髮延頸就刃遂遇害是時甚暑屍暴數
日如生又黃家棟妻金氏為亂兵所掠強載舟中金
若為不戚者以弛其防至水深處急躍以投越三日
屍浮得葬焉
汪應運妻程氏浮梁人年二十五而寡無子守節族有
利其財者百計欲奪之程誓死於祠族長義而保之
得終厥志夀八十同邑方廷球妻曹氏年二十一而
寡無子兄弟勸之改適曹曰田舍人尚知禮義汝輩
膠庠名士何得為此言苦節歴四十餘年又曹有勣
妻吳氏夫亡哀毁不食死
陳露妻宋氏安仁人露既聘宋遊滇不返父母欲改聘
宋泣願歸陳事舅姑惟謹鬻簪珥倩人走滇尋夫返
家生三子露亡宋年三十撫孤守節夀八十
夏士祥妻吳氏安仁人為流寇所掠奮罵赴河死氏漢
溪吳應斗女其貞烈蓋有本云
金禮妻范氏浮梁人名來弟年二十一禮卒誓死守節
事姑立嗣崇禎壬午饑土寇猖獗氏曰設有不虞我
未亡人不可出走遂不食而死
汪榮祖妻程氏名端姬浮梁人年二十而寡崇禎末兵
亂與其從姊汪通陽妻德仙同匿屋側被獲欲汙之
俱以死拒繫之行至溪邊一躍而下德仙隨之俱死
焉
王捷妻黃氏浮梁人崇禎末寇將入境黃方少艾捷謀
避山中寇至黃被擄以死拒賊怒剖其身而去
董氏二烈婦德興人董若玠妻張氏生子甫週與姆江
氏俱被寇執不從綑載以行至河濱張抱子躍起與
姆俱投水死是夜漁人見一嬰兒浮水面隨流而號
視之乃一女屍載兒於腹趨救兒起而屍始沈學訓
李華陽為之傳
王氏女湖南人鄱陽縣訓導王化廣女崇禎末被寇掠
至百花洲逼之不從刃交胸腹而死
國朝
段文盛妻崔氏樂平人年十七歸段越二年文盛卒貧
苦自勵卒年六十餘順治十年建坊旌表
曹丹赤妻葉氏萬年人順治八年土寇四起葉避於馬
耳山為賊所獲欲辱之不從罵不絶口奪其刀自刎
死十四年建坊旌表
王氏名淑姬鄱陽舉人王用佐女年十九許字餘干舉
人張潔次子我楷未歸我楷以鄉試得疾卒王俟父
母喪葬畢歸張立姪方炯為後撫之守節康熙四十
九年建坊旌表
徐德立妻邱氏餘干邱鑑女年二十三生子步丹甫二
歲夫亡截髮自誓孝事舅姑舅病篤焚祝願以身代
己卯水漲將及樓邱抱姑登屋呼船救免年五十一
而終康熙五年建坊旌表
李廣生妻陳氏安仁人里豪欲汙之不從身死康熙四
十三年建坊旌表
朱祝妻翁氏德興人年二十五夫死勤紡績撫孤養姑
康熙六十年旌表
徐禹道妾胡氏鄱陽人年二十六夫歿三遺孤子俱幼
胡絶水漿者數日嫡諭以撫孤存夫祀為大乃勉進
饘粥復遺腹生一子甲寅之變胡遇賊引刀碎面欲
觸柱死賊義之曰烈婦女釋之康熙六十年旌表
徐愈妾陳氏鄱陽人甫生子夫疾劇囑徐曰吾三世惟
此兒可善撫之及歿陳矢志撫孤終始一操云康熙
六十一年奉旌
余仲賢妻萬氏餘干人年十七而寡奉舅姑撫遺腹子
守節四十六年雍正四年旌表
陳和妻程氏鄱陽人賢而乏嗣乃為夫置側室年二十
五夫死撫妾子如己出雍正六年旌表
齊福元妻章氏餘干人年十八夫亡截髮自誓撫一歲
孤克終其志雍正七年旌表
劉成立妻張氏妾邱氏俱浮梁人早寡同心撫孤守節
康熙甲寅寇掠懼辱張投崖下而死邱亦自縊(安志)
鄭有位妻張氏名仙春浮梁人被寇逼奮罵不從賊持
刃威嚇張即奪刃自刎死(同上)
胡滿女王治平妻朱氏(俱鄱陽人死寇難)
王邦奬妻蔡氏謝敏妻汪氏(俱樂平人死寇難)
張昶妻彭氏史褒妻齊氏章邦禎妻張氏(俱餘干縣先後死難)
鄭日燝妻陳氏程登先妻康氏陳尚萃妻汪氏汪應繡
妻計氏葉乞妻金氏(俱浮梁縣先後死難)
董正佐妻程氏鍾笙妻程氏余元兆妻朱氏程周妻張
氏王樞妻程氏胡日晟妻舒氏(俱德興縣先後死難)
倪天和妻馮氏夏榮妻鄧氏吳雲龍妻夏氏李正實妻
蔡氏易明學妻鄧氏(俱安仁縣先後死難)
陳慶妻湯氏(萬年人康熙甲寅死難)
江西通志卷一百一
