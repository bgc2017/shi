欽定四庫全書
江西通志卷一百四十八
藝文(詩二)
五言古
宋
鐘山寺樂史
千峰夾一徑一徑花枕泉聽泉復看花行到鐘山前古
寺雲生屋高僧月伴禪自慚留一宿匹馬又朝天
鬱孤臺趙抃
羣峰鬱然起惟此山獨孤築臺山之巔鬱孤名以呼窮
江足樓閣危壓斗牛墟直登四臨瞰衆勢不可踰贑川
繚左右庾嶺前﨑嶇望闕峙其後北向日月都人家雜
煙木原野周城郛暄潤或晴雨明晦或曉晡春榮夏物
茂秋肅冬林枯氣象日千變一一如畫圖比予去諫舍
乞此養慵愚事訛得以正俗瘵得以蘇歲豐盜攘息獄
泠冤繫無熙然與民共所喜朋僚俱中淡有琴詠外喧
有歌歈樽罍有美酒盤飡有嘉魚優游一臺上四序不
暫辜乃知為郡樂况復今唐虞
題周惇頤濓溪書堂
吾聞上下泉終與江海會高哉廬阜間出處濂溪派清
深遠城市潔淨去塵壒毫髮難遁形鬼神縮妖怪對臨
開軒忩勝絶甚圖繪固無風波虞但覺耳目快琴樽日
左右一堂不為泰經史日枕藉一室不為隘有蓴足以
羹有魚足以鱠飲啜其樂眞靜正於俗邁主人心淵然
澄澈一内外本源孕清德游泳吐嘉話何當結良朋講
習取諸兊
廬山瀑布范仲淹
靈源何太高北斗想可挹凌日三光直逗雲千仞急白
虹下澗飲寒劍倚天立閃雷不得瞬長雷無敢蟄萬丈
巖崖折一道林巒濕險逼飛鳥墜冷束山鬼泣須當截
海去濁流不相入
題蓮花洞周惇頤
潺湲來數里到此始澄清有龍不可測岸水寒森森吾
樂蓋易足名濂朝暮箴
送曇穎歸廬山歐陽修
吾聞廬山久欲往世俗拘昔歲貶夷陵扁舟下江湖八
月到湓口停帆望香爐香爐雲霧間杳靄疑有無忽值
秋日明彩翠浮空虚信哉竒且秀不與灊霍俱偶病不
時往中流但蜘蹰今思尚髣髴恨不傳畫圖曇穎十年
舊風塵客京都一旦不辭訣飄然卷衣裾山林往不返
古亦有吾儒西北苦兵戰江南仍旱枯新秦又攻寇京
陜募兵夫聖君念蒼生賢相思良謨嗟我無一說朝紳
施舒舒未能膏鼎鑊又不老菰蒲羨子識所止雙林歸
結廬
送劉成伯著作赴弋陽宰梅堯臣
我昨之官來值君為郡掾當年已知名是日纔識面未
久嗟還都始應羣公薦遂除芸省郎出治江上縣縣劇
素所聞其俗到可見水精製盤盂冰瑩産郊甸鳴箏斵
桐梓雕飾雜寶絢有藥化銅鉛方士多伏鍊君今齒尚
壯好學常不倦二者定非惑吾言亦狂狷絃歌將有餘
幸可窮經傳歸來期著書篋楮盈百卷莫學此疎慵無
能守貧賤明朝君當行勉勉自出餞豈無一壺酒豈無
一鼎饌
寄題撫州戴秀才息心亭
蒼蒼開幽林峰嶺日相對雲歸垂衣纓泉落響環珮仕
宦雖有負耳目得以貸俯仰宇宙中晏然維進退
送楊申職方通判信州
從來饒信吏愛寶襲侈越莫買冰玉盤蒼山斵明月明
月有時生窮巖有時竭君常抱清節歴職老無闕與我
年齒同獨未變華髮又為江外行畫舸羨明發
寄題廬陵董氏桂林書齋
山東桑柘多江南松桂茂種桑事春蠶栽桂事華構嘗
聞雲盖下聚書為大富往往見子孫緣天掇星宿掇星
星若珠光彩出屋漏秋收萬鍾田作酒日為夀亦有千
里歸錦衣行白晝
寄題洪州李氏涵虚閣
耳熟滕閣美未為豫章遊近聞東湖上可見西山頭朝
愛雲氣生暮數鳥行幽主人趣向遠登覽日不休父兄
已三人挂冠此遲留他年儻一往風物詠可周
送潘士方遊建昌
軍壘近仙山麻源第三谷靈運詩亦存魯公記可讀幸
時無宼攘閑日望雲木儻見西王母白麟如白鹿來尋
鳥爪人神光生石屋無念癢背搔還恐罹怒扑學道我
未成鍊氣不飽腹安得羽翼生下上同黃鵠送君想君
遊星斗壇邊竹
和蘇著作麻姑十詠李覯
魯公碑
他人二字書美好若婦女猗嗟顔太師赳赳丈夫武麻
姑有遺碑歲月亦已古硬筆可破石鐫者疑虚語驚龍
索雷鬭口唾天下雨怒虎突圍出不畏千強弩有海珠
易求有山玉易取唯恐此碑壞此書難再覩安得同寶
鎮收藏在天府自非大祭時莫教凡眼覷
七星杉
五行與萬類有象皆在天如何彼杉樹反更侔星躔予
思古昔意欲媚兹山巔草木尚有斗人物誰非仙栽培
自何代衰老今多年大旱不減翠涉春無益鮮生當好
世界過盡閑雲煙房心欲布政柱石安可捐
煉丹井
丹竈久已毁井泉空獨存此地非常地今人非昔人我
願刀圭藥輕舉朝明宸一言洗天日萬物歸陽春羣仙
誰嫉妬使我身漂淪俯視廢井水欲飲礙荆榛徘徊片
雲下泣涕霑衣巾少壯幾何時且醉樽中醇
瑇瑁石
前有縣大夫取此石為器囂然夸謂予材與工俱美如
何爾鄉人器用曾莫備無乃居荒陬俗鄙不喜事荅云
此石堅攻磨動時歲官用錢出民民用錢出己出民官
不知喜事誠可貴出已乃傷財誰能不惜費大夫聞此
言如有所忿戾今君唱是詩敢以報嘉惠
秦人峰
秦法雖甚苛秦吏若猶拙山林不數里俾爾逃得脱予
觀後世事政役火烈烈苟非為鬼神何計避羈紲聖皇
今在御百事咸均節常披詔書意若念生財竭誰能將
順者所望在賢哲無使峰中人笑我民屠裂
流杯池
幽居久不樂心死如濕灰聞言山有池仙客曾流杯披
衫向西坐欲望無崇臺何當命遊宴盡聚不羈才顧恐
狹隘地未足開吾懷仰手斸河漢決向天南來移舟復
轉嶽壅遏成環迴横持北斗柄量盡酒星醅箕踞接下
流一飲空千罍八風助吟唱萬怪供嘲諧醉來散髮卧
蠅聲視霆雷冷笑勢利子茫茫塵土堆
碧蓮池
碧蓮何歲開我時不得見于今到池上只有紅蓮綻紅
蓮非醜惡物以多為賤阿蠻雖解舞不見眞妃面
虎跑泉
虎跑本何為彼將對以臆有如大丈夫卓爾抱剛直盜
泉既不飲譖人亦不食山中小禽獸何足勞捉搦勇氣
無所泄爪地成遺跡地神嘉乃誠水源如開闢尋常竊
六畜夜傍人牆壁是與豺狼同聞此宜慚色
丹霞洞
山西十數里乃是丹霞洞直上窮雲霓中寬入罌甕紅
塵生不識明月手可捧人家千里庭泉源六月凍風雨
氣勢惡草木精神竦靈物少形見仙官何職貢俗緣易
厭倦世事足愁痛寄語松上鶴他年期一控
葛仙壇
仙翁猶在時壇上何設施仙翁一去後夢草空離離下
士固大笑言者多不知嗟嗟天壤内共是枯魚池
小孤山劉敞
驚波觸南崖反怒射北壁蒼山與共排所謂小孤石蟠
根萬仞淵聳角百丈壁祠堂豁精嚴行旅進粉澤或云
婦女神肸蠁頗有格吾知定名意似欲旌介特流俗失
其眞傳聞莫開釋居人私其利禍福妄損益競為娟如
說以誣聰明德先王撫山川禮典有廟食奈何媚于竈
屈己忘正直吾欲為小孤作書解行客復恐不見從嗟
哉世多惑
李節推亭子曾鞏
旴江郭東門江水湛虚碧東南望羣峰連延倚天壁長
林相蔽虧蒼翠浮日夕青冥忩戶寒居者非咫尺子初
得從誰有此煙霧宅燕坐遠世喧及門無塵客築亭更
求深緩帶聊自適時花笑婀娜山鳥吟格磔家釀熟新
樽歡言命良席故已輕華簪寧論珍拱璧我亦有菑田
相望在阡陌安得巾柴車過從佇三益
南軒
木端青崕軒慘澹寒日暮鳴鳩已安巢飛鵲尚求樹物
情限與奪兹理奚以據諒知巧者勞豈得違所賦久無
胸中憂頗識書上趣聖賢雖山丘相望心或庶
和祖擇之題盧肇石任大中
宜陽刺史才祖擇之雄傑大旱雨一方盡使焦枯活公
退趣向深水石探其絶長江北岸林唐有盧子發曾居
此林下高把簪組脱歲遠成荒墟佳名詎泯没有石數
尺長猶是舊時物沈辱泥塗久實有堅重節擇之渡水
見特為心慘切萬夫一呼聚撓動雷聲揭地嶮若驅來
巖谷俱震裂齒輔郡東湖脱得太華骨白玉漏纖紋雨
頻為澡刷草蔓漸盤遶柳綠密揮拂潤恐欲迸泉怪亦
有奥穴安知無蟄龍時見微雲出幾因牽夜吟簾曉捲
殘月氣暗逼人寒蒙籠未若别煙重風埽開獨立勢突
兀蘇武見單于傲睨腰不折人皆晝將歸手筆恨麤拙
擇之豈不賢天涯避讒舌對此憂足忘我觀未甚悦不
得見媧皇願天無破缺
宿天池孔武仲
我思廬山遊發興自年少偶然得閑侣更欲窺衆妙幽
林穿濛蘢青峰上嶮峭遙看天池路一線在巖徼辛勤
得至此慘寂已西照雲池桂無根瞪視心膽掉暮夜烟
雲昏西巖亦登跳聖燈稍稍出弄影何窈窕一枝分百
點變態不可料須臾歸寂滅何處觀朕兆僧房得栖宿
爽氣冰毛竅翻然亦興盡却恨歸途窵緬懷道隆師確
不奉明詔似與山間石殷勤論久要我今來時迫灰塵
眞可笑明朝指瀟谷裹足登涼轎揩却壁上名恐為高
人笑
卧龍潭
已登卧龍菴更看卧龍瀑來從不盡山奔入無底谷谷
中鳴百雷林外潄寒玉雄豪與青泚上下相接續陽崖
發幽花陰壑偃喬木兩崕天劃開萬古神潛伏我來坐
潭上俯仰清耳目神骨倍瀟灑衣襟仍霢霂名山到能
幾好景看不足殷勤莫思歸更共潭邊宿
曹亭獨登孔平仲
問我當何之曹亭蒼木外江湖方水漲曠闊我所愛微
風撼晚色爽氣回秋籟楊柳隱官堤芙蕖接公廨白雲
依山起點綴若圖繪何須招客遊清興自無輩落日更
憑欄下看飛鳥背
陶驥佚老堂蘇軾
我從廬山來目送孤飛雲路逢陸道士知是千歲人試
問當時友虎溪已埃塵似聞佚老堂知是幾世孫能為
五字詩仍戴漉酒巾人呼小靖節自號葛天民
和李太白(并引)
李太白有潯陽紫極宫感秋詩紫極宫今天慶觀也
道士胡洞微以石本示余蓋其師卓玘之所刻玘有
道術節義過人今亡矣太白詩云四十九年非一往
不可復今余亦四十九感之次其韻玉芝一名瓊田
草洞微種之七八年矣云更數年可食許以遺余故
并記之
寄卧虚寂堂月明浸疎竹泠然洗我心欲飲不可掬流
光發永歎自昔非余獨行年四十九還此北窗宿緬懷
卓道人白首寓醫卜橘仙固遠矣此士亦難復世道如
奕棋變化不容覆惟應玉芝老待得蟠桃熟
過建昌李野夫公擇故居
彭蠡東北源廬阜西南麓何人修水上種此一雙玉思
之不可見破宅餘修竹四隣戒莫犯十畝森似束我來
仲夏初解籜呈新綠幽鳥向我鳴野人留我宿徘徊不
忍去微月挂喬木遙想他年歸解組巾一幅對牀老兄
弟夜雨鳴竹屋卧聽隣寺鐘書忩有殘燭
虔州吕倚承事年八十三讀書作詩不已好收古
今帖貧甚至食不足
揚雄老無子馮衍終不遇不識孔方兄但有靈照女家
藏古今帖墨色照箱筥饑來據空案一字不堪煮枯腸
五千卷磊落相撑柱吟為蜩蛩聲時有島郊句為語里
長者德齒敬已古如翁有幾人薄少可時助
開先潄玉亭
高巖下赤日深谷來悲風擘開清玉峽飛出兩白龍亂
沫散霜雪古潭搖清空餘流滑無聲快瀉雙石谼我來
不忍去月出飛橋東蕩蕩白銀闕沈沈水精宫願隨琴
高生脚踏赤鯶公手持白芙蕖跳下清泠中
栖賢三峽橋
吾聞太山石積日穿綫溜况此百雷霆萬世與石鬭深
行九地底險出三峽右長輸不盡溪欲滿無底竇跳波
翻潛魚震響落飛狖清寒入山骨草木盡堅瘦空濛煙
靄間澒洞金石奏彎彎飛橋出瀲瀲半月彀玉淵神龍
近雨雹亂晴晝垂瓶得清甘可嚥不可潄
塵外亭
楚山澹無塵贑水清可厲散策塵外遊麾手謝此世山
高惜人力十步輒一憩却立浮雲端俯視萬井麗幽人
宴坐處龍虎為斬薙馬駒獨何疑豈墮山鬼計夜垣非
助我謬敬欲其逝戲留一轉語千載起攘袂
廉泉
水性故自清不清或撓之君看此廉泉五色爛摩尼廉
者謂我廉我以此名為有廉則有貪有慧則有癡誰謂
柳宗元孰是吳隱之漁父足豈潔許由耳何淄紛然立
名字此水了不知毁譽有時盡不知無盡時朅來廉泉
上捋鬚看髩眉好在水中人到處相娛嬉
過廬山下(并序)
予過廬山下雲物騰涌默有禱焉未午衆峰凜然故
作是詩
亂雲欲霾山勢與飄風南羣隮相應和勇往爭驂驔可
憐薈蔚中時出紫翠嵐雁没失東嶺龍騰出西龕一時
供坐笑百態變立談暴雨破坱圠清飇埽渾涵廓然歸
何處陋矣安足戡亭亭紫霄峰窈窈白石菴五老數松
雪雙溪落天潭雖云默禱應顧有移文慚
浪井蘇轍
江波浮陣雲岸壁立青鐡胡為井中泉湧浪時驚發水
性本無定得止自澄澈誰為女媧手補此天地裂
東湖
讀書廬山中作郡廬山下平湖浸山脚雲峰對虚榭紅
蕖紛欲落白鳥時來下猶思隱居勝亂石驚湍瀉(李渤隱居
廬山泉石竒勝今棲賢寺其故居也及為九江太守始營東湖風物可愛)
南康阻風遊東寺
欲涉彭蠡湖南風未相許扁舟厭搖蕩古寺慰行旅重
湖面南軒驚浪卷前浦霏微雪陣散顚倒玉山舞一風
輒九日未悉土囊怒百里斷行舟仰看飛鴻度故人念
征役一飯語平素竹色淨飛濤松聲亂秋雨我生足憂
患十載不安處南北已兼忘遲速何須數
雨中遊小雲居一首
賣酒高安市早歲逢五秋常懷簡書畏未暇雲居遊十
載還上都再謫仍此州廢斥免羈束登臨散幽憂鄉黨
二三子結束同一舟雨餘江漲高林薄煩撑鉤積陰荐
雷作兩山亂雲浮雨點落飛鏃江光濺輕漚笑語曾未
畢風雲遽誰收舟人指松檜古刹依林丘老僧昔還往
晚飯迎淹留食菜吾自飽饋肉煩賢侯嚴城迫吹角歸
棹隨輕鷗聫翩閱村塢燈火明譙樓肩輿踐積甃塗潦
分潛溝居處方自適未知厭拘囚
賦豐城劍一首
劍氣夜干斗精誠初莫隔全身寄獄戶隱約還自得張
雷彼知我勉為汝一出腰間雜環佩亦能報之德凜凜
天地間要非手中物躍入延平水三日飛霹靂出當乘
風雷歸當卧泉石千年故穴在三歎泉上客
除夜泊彭蠡湖遇大風雪
暮發鄡陽市曉榜彭蠡口微風吹人衣霧遶廬山首舟
人釋篙笑此是風伯候&KR0891;舟未及深飛沙忽狂走晴空
轉車轂渌水起岡阜衆帆落高張斷纜已不救我舟舊
如山此日亦何有老心畏波瀾歸卧寒窗牖土囊一已
從萬竅無不奏初疑丘山裂復恐蛟蜃鬭鼓鐘相轟豗
戈甲互磨叩雲霓黑旗展林木萬弩彀曳柴眩人心振
旅擁軍後或為羈䳄吟或作蒼兕吼衆音雜呼吸異出
殊圈臼中宵變凝冽飛霰集飛糅蕭騷蓬響乾晃蕩窗
光透堅凝忽成積澎湃殊未究紵縞鋪前洲瓊瑰琢遙
岫山川莽同色高下齊一覆淵深竄魚鼈野曠絶鳴鴝
孤舟四隣斷餘食數升糗寒虀僅盈盎腊肉不滿豆敝
裘擁衾眠微火拾薪搆可憐道路窮坐使妻子詬幽竒
雖云極岑寂頃未覯一年行將除兹歲眞浪受朝來陰
雲剥林表紅日漏風稜恬已收江練平不縐兩槳舞夷
猶連峰吐竒秀同行賀安穩所識問癯瘦驚餘空自憐
夢覺定眞否春陽著城邑屋瓦凍初溜艱難當有償爛
熳醉醇酎
次周元翁同曹游青原山寺長韻黃庭堅
市聲固在耳一源謝塵埃乳竇響鐘磬翠峰麗昭回俯
看行磨蟻車馬度城隈水猶曹溪味山自思公開浮屠
涌金碧廣厦構瓌材蟬蛻三百年至今猿鳥哀祖印平
如水有句非險崖心花照十方初不落梯階我來暝託
宿夜雨滴華榱殘僧四五輩法筵歎塵埋石頭麟一角
道價值九垓廬陵米貴賤傳與後人猜曉躋上方上秋
塍亂萁荄蓮子委箭鏃葵花仄金杯寒藤上老木龍蛇
委筋骸魯公大字石筆勢欲傾摧德人曩來遊頗有嘉
客陪憶當擁旌旗千騎相排豗且復歌舞隨絲竹寫繁
哇事如飛鴻去名與南斗偕松風唫高丘何時更能來
回首翠微合于役王事催猿鶴一日雅重來尚徘徊
次韻吳可權題餘干縣白雲亭
曩誰築孤亭勝日有感遇永懷劉隨州因榜白雲句遺
老不能談歲月忽成屢綠陰斤斧盡華屋風雨仆吳侯
七閩英宰縣有眞趣絃歌解民愠根節去吏蠧材收佛
宫餘工有子來助厦成燕雀賀水滿鳬雁翥四海名士
來一笑佳客聚雲與碧山留雲隨清江去斯須成蒼狗
皆道不如故至人觀萬物維有安丘處寄語吳令君但
遣糟牀注
擬峴臺洪芻
崇臺面空闊遠眺眞高明一水來朝宗灣環抱荒城連
山頗偃蹇却略倚翠屏緬懷清溪上興與峴首并客從
豫章來及此春服成公子有好懷良辰始兹登初筵挹
溪光中觴聞雨聲翠幄列茂樹金沙漲迴汀鷗鳥舞不
下漁舟縱復横尚恨夜氣斂不見白月生信美非吾土
少留空復情
遊麻姑山仙都觀洪炎
浥露出南郭遵途盻西嶺幽尋不憚遠陟巘造殊境懸
瀑瀉天路高齋跨參井麻姑固神人上下凌倒景逸駕
不容追遺蹤搏塵影仙壇獨巋然蘚蝕此山頂古屋鳴
鵂鶹汙池育蛙蠅葛顔有異聞源委邈難省空餘豐碑
字欻若猊驥騁永言賞必遇所樂塵俗屏濯纓欲自孔
斲鼻還思郢安得斯人徒置論挈裘領聖真豈遠而炯
炯金在鑛九淵孕明月七返閟神鼎至道如可求汲深
願修綆
雷潭陸經
山郭五里餘氣象忽異色蛟龍嘗此蟠潭水至今黑變
化驗莫窮白晝起霹靂山形抱江來怪石若傾側有出出
其間戶牖立丹壁微雲垂鑑中彩色畫不得小閣纔數
弓吐納半江碧日光涵遊魚到底如不隔老竹風蕭蕭
長根擘青石送聲寄哀絃往往動魂魄載酒同遨遊逢
竒得搜索形體相與忘山林信吾適乃知人世間捨此
固怵迫
香林院張商英
瑟瑟松上風冥冥竹間露忩虚簟色寒石側蒼苔古長
廊寂無人殿閣一鈴語此意兩翛然徘徊不能去
登麻姑山二首劉涇
溪行愛宛轉石坐憐皴蒼白雲起目前如鶴兩翼張蛻
我衣上塵駕之以翺翔欲攬恍不接身在意飄揚
石鼓埋入地荆壁飛上天嗚呼魯公碑風雨三百年愛
字不愛石磨滅安得傳不敢手觸之謂是甘棠篇
遊麻姑山楊傑
曉登丹霞峰暮入仙都宿麻姑勝遊遍驅車第三谷落
落千歲杉幹直枝不曲根本託幽䆳匠師豈易钃他山
石枯裂斯巖瑩青玉迺知靈源深餘液澤林麓白雲起
西崗華仙有遺躅陰功影響絶為閱飛昇窟長笑呼幽
人玉乳金鼎熟歲時不須問山花自紅綠
龍沙潘興嗣
五陵無限人密視龍沙記龍沙雖未合氣象已靈異昔
時蛟龍湫半作桑麻地地形帶江轉洲浮有連勢陵谷
豈可常淵竇在何歲微生久慕道安恬輒忘味愧無及
物功碌碌尚匏繫生蒙塵土厚未受神仙祕何時與孤
鶴冉冉從此逝
神運殿望香爐天池等峰晚宿官廳明日早發
張耒
遠公不出山坐受天龍供地祗敢愛寶木石親輸送巖
巖千年屋山立屹不動風雲宿修梁星斗近華棟亭亭
碧香爐薝蔔時自涌五雲嚴擁衛天樂下鸞鳳神池祕
寶像光怪發巖洞誰能陟其巔手攬游龍鞚東堂黃金
藏龍像儼環拱蕭條故國輦拙朴昔誰用埽堂為一睡
清極乃無夢思歸戒晨發結束勤僕從鴻鐘振林莽月
落朝嵐重再往墮渺茫猿鶴應嘲諷
鳴水洞韓駒
崇山蓄靈泉萬古去不息瀦為萬斛深散入千渠溢其
東匯民田又北尋山腋斷崕如破瓜飛瀑中蕩激大聲
或雷霆細者亦竽瑟末流垂半山十里見沸白得非拖
天紳常恐浮地脈
寄題靖安吕延平釣亭張叔夜
豫章富人物歴數煩僂指先生釣璜孫盛德邈相似却
顧徐洪輩瑣瑣詎足紀修竹照清漪邂逅聊復爾吾君
邁周文未省獵渭水矧此江之湄相距數千里會遇倘
有時必為蒼生起
鄱陽湖觀打魚(小龍廟在湖上)楊時
秋高水初落鱗介滿沙脊浩如太倉粟寧復數以粒紛
紛漁舟子疑若俛可拾横湖沈密網脫漏百無十蟲蝦
雜魴鯉駢首吐微濕小人利口舌刀杌汙鱗鬛鯤鯨亦
狼狽風雨移窟宅玉淵有神祠變化在噓吸胡寧飽羶
香忍視萬魚急幽潛不足恃感歎百憂集寄謝漆園吏
於計未為得
尤美軒在玉山縣小葉村喻子材作尉時名之取
歐陽文忠公醉翁亭記所謂林壑尤美望之蔚然
者後數年舊軒既毁復作寺僧移軒山下汪聖錫
索詩叙本末因成數句寄之吕本中
兹軒在何許遠在洞巖側洞巖山水勝自與塵土隔天
以奉幽人寧肯媚過客尉曹昔吏隱到此若有獲名軒
曰尤美盡去眼界窄坐令歐陽公餘意轉明白車馬走
道路我久度此厄茫茫六合間于此有安宅軒雖有成
壞山本無異色舉頭見林壑不必更遠索
離洪州渡西江至翠微寺紫清宫
平明渡西江西山正崔嵬中流倏浪作細雨隨風回促
櫂赴前浦頗為風雨摧寒沙引細路人家山半隈密雨
蔭修竹久旱無莓苔晚入翠微寺諸峰環抱來其西洪
崖居百代故仰懷何年蛟龍怒更擊深山開懸瀑瀉洪
井噴噫藏風雷客行小休息暫此得徘徊城中二三老
咫尺不得陪豈無凌風翰邀至山中臺澗水清且寒可
以當餘杯獨來不敢久恐為神物猜
繙經臺謝逸
吾祖牧臨汝滯訟清公庭胥吏退雁騖疎簾掛寒廳鼓
角喚幽夢草色池塘青雙旗引五馬駕言出郊坰足躡
雲端屐手展貝葉經税駕妙高臺几研陳軒櫺朱墨紛
在眼梵宇森如星臺傾人已寂聲名藹餘馨想公忘言
處角掛山中麢
仙遊山孫覿
簷牙啄林杪華殿浮青紅天風吹泬漻萬籟含笙鏞木
犀已著花濯濯秋雨中傾姿出素面一洗丹粉空幽香
襲金袂冷艷棲房櫳迫此芳歲殘一笑當誰供羣仙立
通明矯矯驂鸞龍相隨歸閬苑遺恨寄西風
岐源山
樵子應門立老僧迎客入湛湛玉甃寒唧唧銅缾泣小
軒風雨過忩戶青紅濕晚花向秋妍黃蜂正衙集
嘉祐寺張九成
曳屣出南郭招提在高岡誰言林樾中乃有此寶坊甘
泉溢中庭修桂蔭層廊三秋此花開清香駐高堂試問
紅塵中那得六月涼門外江聲急堂中松韻長古殿儼
像設佛燈龕夜光不見堂中人斗覺心悲傷人生本無
定樂處是吾鄉吟餘復何事月落山蒼蒼
徐孺子亭王十朋
一室不暇埽心期埽天下一榻不妄設所待必賢者南
州傑出士林泉事瀟洒閉門謝弓招道合不吾舍誰云
性少通得一不為寡豫章豈私交端欲重宗社漢廷無
此賢忍使遺在野交章薦天闕聘禮備車馬高人竟不
屈清風凜華夏寄聲郭有道一木難支厦肯同樊處士
聲名秪虚假雞酒弔知音韜光老松檟倘令居孔門行
藏似回也江西今仲舉吏事飾儒雅神交千載友丹青
妙摹寫作亭古東湖鱗鱗萬椽瓦序嗤滕閣王詞偪長
沙賈佳客從公遊湖光瑩尊斝孺子眞可師世途何土
苴行矣浙東西鉏犂各歸把
題東林聰明泉
遠公白蓮社旁有聰明泉飲此誰聰明社中十八賢堯
舜不曾飲聰明本諸天我輩雖飲之聰明不加前為愛
此水清一酌滌塵緣却恐愚此水愚名自今傳
述陂李浩
數椽臨蒼波我目得以寓長溪山根來澄潭一回互萬
象森可掬翛翛澹清素草短牛羊饑沙暖鳬騖聚枯槎
出斷岸野艇横遠渡荒寒何代城隱淪尚門戶昔時歌
舞地今人採樵路回薄萬古心斜陽老煙樹
信州禪月臺上洪邁
玉峯點寥廓霄漢疑可梯玉水環城陰灩灩方拍隄層
臺擅二美吾策時一攜何當蠟吾屐更欲照以犀塵勞
不相赦竟類窮途迷我生麋鹿爾不羨駕駱驪向來丘
壑懷語發人所詆長安黑頭公玉勒朝金閨山林出戲
言廣已無端倪誰收遮日手歸把耕雨犂紛紛塵土中
等是舞甕雞頗聞山水間幽子飯藿藜行當踐此語絶
境同攀躋
十月上休日遊卧龍玉泉三峽用山谷驚鹿要須
野草盟鷗本願秋江分韻得鷗字朱子
匡廬霜天後不見雲氣浮木葉紅已疎山顔轉清幽向
聞有絶壑乃在卧龍湫及此遂一往幸無煙景愁躋攀
欲其深泉石固所求况有百尺崖噴雪飛寒流幽琴自
回抱直下鳴青璆便可洗我耳枕石忘所憂精神共虚
廓方物皆悠悠所恨非獨往不能恣夷猶仰歎雲間鶴
俯羨谷中鷗先生先我來結屋陽岡頭虚名付忠武滅
迹慕巢由是間頗足居下田亦平疇野人種椒橘崖蜜
易歲收西原有老翁卷舌藏戈矛似學辟世士乃欲邀
聖丘先生且無然但作一月留似我有決計他時卜從
游
同林擇之范伯崇歸自湖南袁州道中多竒峰秀
木怪石清泉請人賦一篇
我行宜春野四顧多竒山攢巒不可數峭絶誰能攀上
有青葱木下有清泠灣更憐灣頭石一一神所剜衆目
共遺棄千秋保堅頑我獨抱孤賞喟然起長嘆
賦歸雲洞
人生信多患吾道初不窮云何感慨士伏死嵁巖中宜
陽古道周竅石何嵌空窮幽歴肺腑履坦開房櫳頗疑
有畸人往昔寄此宫歲月詎云幾井竈無遺蹤我來記
清秋歸途渺窮冬興懷重幽討永嘯回長風風回雲氣
歸洞口春濛濛信美非人境出門吾欲東
薌林
東皐濺寒水西崦饒清陰南埭奎璧麗北垞静且深入
門流綠波竹樹何箾槮積石象雲壑高堂杳沈沈左通
雲水區右徑梅杏林沼沚共回薄觀臺鬱差參紛吾千
里遊發軔南山岑過門得嘉賞慰此夙昔心緬懷企疏
翁歲晚投冠簮婆娑此澗谷俯仰成古今嗣德世有人
聞道我所欽相見無雜語晤言寫胷襟懷舊復惆悵命
酒聊同斟飲罷我當去握手清江潯
立秋日同子澄寺簿及僉判教授二同僚星子令
尹約周君段君同遊三峽過山房登折桂分韻賦詩
得萬字輒成十韻呈諸同遊
抗塵幾何時猿鶴共悲怨豈知朱墨暇乃適山水願兹
晨秋令初休沐謹邦憲佳賓忽四來英僚亦三勸駕言
北郭門謝此旟隼建散目山崔嵬縱轡路修蔓凭闌快
倒峽躋壑困脱輓追攀林樾深歡喜脚力健登高眺遠
浦衆景爭自獻何必仍丹丘徑欲凌九萬
暇日侍法曹叔父陪諸名勝為落星之遊分韻得
往字率爾賦呈聊發一笑
長江西委輸匯澤東滉瀁中川屹孤嶼佛屋寄幽賞我
來此何日秋氣欲蕭爽共載得高儔良晨豈孤往酒酣
清歗發浪湧初月上疊鼓喚歸艎陳迹眞俯仰
屢遊廬阜欲賦一篇而不能就六月中休董役卧
龍偶成此詩
登車閩嶺徼息駕康山陽康山高不極連峯鬱蒼蒼金
輪西嵯峨五老東昂藏想象仙聖集似聞笙鶴翔林谷
下凄迷雲關杳相望千巖雖競秀二勝終莫量仰瞻銀
河翻俯看蛟龍驤長吟謫仙句和以玉局章疇昔勞夢
思兹今幸徜徉尚恨忝符竹未愜悽雲房已尋兩峰間
結屋依陽岡上有飛瀑駛下有清流長循名協心期弔
古增悲涼壯齒乏竒節頽年矧昏荒誓將塵土蹤暫寄
雲水鄉封章儻從欲歸哉澡滄浪
卧龍之遊得秋字賦詩紀事
躡石度急澗窮源得靈湫谽谺兩對立噴薄中怒投何
年避人世結屋棲巖陬嘉名信有託故迹誰能求我來
一經行凄其仰前修鄰翁識此意伐木南山幽為我立
精舍開軒俯清流多岐諒匪安一壑眞良謀解組云未
遂驅車且來遊嘉賓頗蟬聮野䔩更獻酬飲罷不知晚
欲去還淹留躋攀已别峰窺臨忽滄洲下集西澗底沈
吟樹相樛玉淵茗飲餘三峽空尊愁懷賢既伊鬱感事
增綢繆前旌向城廓回首千峰秋
分韻得眠意二字賦醉石簡寂各一篇呈同遊諸
兄
驅車何所適往至秋雲邊企彼澗中石舉觴酹飛泉懷
哉千載人矯首辭世喧凄涼義熙後日醉向此眠仰視
但青冥俯聽驚潺湲起坐三太息涕泗如奔川神馳北
闕陰思屬東海壖丹衷竟莫展素節空復全低徊萬古
情惻愴顔公篇為君結茅屋歲暮當來還(醉石)
天秋山氣深日落林景翠亦知後騎迫且復一流憩環
瞻峰列屏迴矚泉下濞永懷仙陸子久挹浮丘袂于今
知幾載故宇日荒廢空餘醮壇石香火誰復繼更憐韋
刺史五字有眞意虎竹付歸人悲風起横吹沈吟向絶
跡浩蕩發幽寄來者知為誰念我儻三喟(簡寂)
尋白鹿洞故址愛其幽邃議復興建感歎有作
清泠寒澗水窈窕青山阿昔賢有幽尚眷言此婆娑事
往今幾時高軒絶來過學館空廢址鳴絃息遺歌我來
勸相餘杖策搴綠蘿謀野欣有獲披圖知匪訛永懷當
年盛莘莘衿佩多博約感明恩涵濡熙太和凄涼忽荒
榛俯仰驚頽波發教逮綱紀喟然心靡它伐木循陰岡
結屋依陽坡一朝謝塵濁歸哉碩人薖
遊白鹿洞得謝字賦呈元範伯起之才三兄并示
諸同遊者
歲月有環周窮臘忽受謝眷眷山水心幸此朱墨暇招
呼得良友邂逅成夙駕深尋故轍迹喜見新結架永懷
拾遺公藏器此待價横流詩書澤下及楊李霸炎神撫
興運制作流大化石室萬卷藏綸言九天下規模未云
遠荒茀良可詫自非賢邑宰誰復此精舍會當求敕賜
畢願老耕稼更與盡心期臨流抗風榭
奉同尤延之提舉廬山雜詠十四篇
昔人讀書地町疃白鹿場世道有升降兹焉更表章矧
今中興年治具一以張絃歌獨不嗣山水無輝光荒榛
適翦除聖謨已汪洋亦有皇華使肯來登此堂問俗良
懇惻懷賢增慨慷雅歌有餘韻絶學何能忘(白鹿洞書院)
城中東北望五老何蒼蒼下有前朝寺一源頗深藏門
前林澗幽屋後雲木荒閒忩亦明潔著此瑞錦張(僧房有瑞
香花)更能理枯笻步上林北岡仰視天宇闊俯瞰江流長
受書彼何人姓字不足詳竹帛有遺臭桂樹徒芬芳(折桂
院黃雲觀)
躡石循急澗穿林渡重岡俛入幽谷邃仰見竒峰蒼李
公英妙年讀書此雲房一去上臺閣致身何慨慷蘇公
記藏書文字有耿光餘事亦騷雅戲墨仍風霜兩公不
歸來歲月忽已荒何用建遺烈寒泉薦孤芳(楞伽院李公山房)
兩崖蒼壁對直下成斗絶一水從中來湧潏知幾折石
梁據其會迎望遠明滅倏至走長蛟捷來翻素雪聲雄
萬霹靂勢倒千嵽嵲足掉不自持魂驚詎堪說老仙有
妙句千古擅竒崛尚想化鶴來乘流弄明月(棲賢院三峽橋)
凌兢渡三峽窈窕復一原絶壁擁蒼翠奔流逝潺湲聞
昔避世人寄此茅三間壯節未云遠高風杳難攀深尋
得遺墟縛屋臨清灣坐睨寒木杪飛泉閟雲關兹遊非
昔遊累解身復閒保此清淨退當歌不能諼(西澗清淨退庵)
空山龍卧處蒼峭神所鑿下有寒潭幽上有明河落我
來愛佳名小築寄幽壑永念千載人丹心豈今昨英姿
儼繪事凜若九原作寒藻薦芳馨飛泉奉明酌公來識
此意顧步慘不樂抱膝一長吟神交付冥漠(卧龍庵武侯祠)
休沐聊命駕駕言何所之行尋慶雲寺想像昭陵時門
前杉徑深屋後杉色竒空山歲年晚鬱鬱凌寒姿當年
雨露恩千載有餘滋匠石不敢睨孤標儼相持(寺前後杉萬本
皆天聖中植有旨禁翦伐者)更啟石室藏仰曕天象垂願以清淨化
永為太平基(萬杉寺)
竒哉康山陽雙劒屹對起上有横飛雲下有瀑布水崩
騰復璀璨佳麗更雄偉勢從三梁外影落明湖裏平生
兩仙句詠嘆深仰止三年落星灣悵望眼空眯今朝隨
杖屨得此弄清泚更誦玉虹篇塵襟諒昭洗(開先潄玉亭)
高士昔遺世築室蒼崖陰朝眞石壇峻煉藥古井深結
交五柳翁屢賞無絃琴相攜白蓮渚一笑傾夙心晚歲
更市朝故山鎖雲岑柴車竟不返鸞鶴空遺音(修靜晚為宋明
帝召至建康卒于崇虚館)我來千載餘舊事不可尋四顧但絶壁苦
竹寒蕭槮(簡寂觀)
金輪紫霄上寶界鸞溪邊往昔王内史願香有餘煙(相傳
寺是王右軍故宅)千年今一歸景物還依然澗水既蕩潏山花
亦清妍不辭原隰勞樂此賓從賢訪古共紆鬱勞農獨
勤拳憐我乖勝踐裂牋寄眞詮逃禪公勿遽且畢區中
緣(歸宗寺)
予生千載後尚友千載前每尋高士傳獨歎淵明賢及
此逢醉石謂言公所眠况復巖壑古縹渺藏風煙仰看
喬木陰俯聽横飛泉景物自清絶優游可忘年結廬倚
蒼峭舉觴酹潺湲臨風一長嘯亂以歸來篇(陶公醉石歸去來館)
連山西南來中斷還崛起干霄幾千仞據地三百里飛
峰上靈秀衆壑下清美逮兹勢力窮猶能出竒偉誰燃
丹黃燄爨此玉池水客來爭解帶萬劫付一洗當年謝
康樂絃絶今已矣水碧復流温相思五湖裏(温湯)
循山西北騖﨑嶇幾經丘前行荒溪斷豁見清溪流一
涉臺殿古再涉川原幽縈紆復屢渡乃得寒巖陬飛泉
天上來一落散不收披崖日璀璨噴壑風颼飀追薪爨
絶品瀹茗澆窮愁敬酹古陸子何年復來遊(康王谷水簾)
浩浩長江水東逝無停波及此一回薄湖平煙浪多孤
嶼屹中川層臺起周阿晨望愛明滅夕遊驚蕩磨極目
青冥茫回瞻碧嵯峨不復車馬跡唯聞榜人歌我願辭
世紛兹焉老漁蓑會有滄浪子鳴舷夜相過(落星寺)
山北紀行十二章章八句
秪役廬山陽矯首廬山陰雲峰不可覿碧澗何由尋昨
朝解印章結友同窺臨盡彼巖壑勝滿兹仁知心(余以閏月
二十七日罷郡是夕出城宿羅漢二十八日宿白鹿二十九日登黃雲觀度三峽窺玉淵憩西澗飲西原宿卧
龍四月一日過開先宿歸宗二日浴湯泉入康王谷觀水簾宿景德觀三日與清江劉清之子澄永嘉張揚卿
清叟潯陽王阮南卿周頤龜父長樂林用中擇之洛陽趙希漢南紀會稽陳祖永慶長武當祁眞卿師忠温陵
吳兼善仲達廬陵許子春景陽新安胡莘尹仲建安王朝春卿長樂余隅占之陳士直彦忠黃幹季直臨淮張
彦先致遠會稽僧指南明老俱行)窺臨事若何請從圓通說逶迤山門
路悄蒨修篁列溪仍侯家名屋是孱王設何救黍離歌
喟焉傷覆轍(圓通寺地名侯溪本侯氏所居李後主取以為寺無它竒但門徑竹木深茂可觀耳)
行逢石門雨解驂寒澗東朝隮錦繡谷俯仰春冥濛懸
泉忽淙琤雜樹紛青紅屢憩小亭古幽探思無窮(石門澗正
在天池山下有小庵三四是夕宿所謂廣福庵者來日登山道錦繡谷再過小橋橋皆有亭下又有亭基二小
亭一)竦身長林端策足層崕表仰瞻空界闊俯仰塵寰小
天池西嶔崟佛手東窈窕杖屨往復來憑軒瞰歸鳥(盡錦
繡谷登山稍高無復林木坡陀而上至天池院在小峯絶頂乃有石池泉水不竭東過佛手巖石室嵌空中有
井泉僧緣崕結架以居下臨錦繡谷又有石榻名遠公講經臺)斯須暮雲合白日無餘
暉金波從地湧寶燄穿林飛僧言自雄誇俗駭無因依
安知本地靈發見隨天機(天池院西數步有小佛閣下臨絶壑是遊人請燈處僧云
燈非禱不見是日不禱而光景明滅頃刻異狀諸生或疑其妄予謂僧言則妄而此光不可誣豈地氣之盛而
然耶)深尋兩林間清波貫華屋蓮社有遺蹤草堂非舊築
修廊餘故刻好醜雜珉玉亦復記經行深慙後人讀(五日
下山至東西林兩寺相去不百步一溪清駛横貫其間皆自方丈前廊廡下過他處所無有也白蓮池在東林
法堂前白公草堂基在寺東久廢近歲復剏數椽制殊狹陋然亦非其正處矣是日題名屬寺僧刻於咸通莊
田記石)行軒復東騖祠城當晚遊胡然冠蓋集不盡心期
幽夜厭百谷喧旦失千峰稠出門有遺恨回首空綢繆
(晚至太平興國宫唐九天使者祠也江州教授翁名卿載酒肴與鄉人遊應和與景文及其諸生二十餘人皆
至)山水誠乃竒云誰究終始曇遠亦何人神君豈其鬼
東西妄采獲誣謟共恢詭百世踵謬訛彛倫日頽圯(東林
慧遠雜取孔老之言以附佛學嘗著沙門不敬王者論唐明皇自言親見使者降于殿庭因立此宫而羣臣造
為妖妄以迎合者甚衆本朝仍賜宫額神號置提舉官云)以兹遊覽富翻令懷抱傷
誰哉可告語舉俗昏且狂乾坤有眞心日月垂休光茫
茫宇宙内此柄孰主張北度石塘橋西訪濂溪宅喬
木無遺株虚堂惟四壁竦瞻德容睟跽薦寒流碧幸矣
有斯人渾淪再開闢平生勞仰止今日登此堂願以
圖象意質之巾几傍先生寂無言賤子涕泗滂神聽儻
不遺惠我思無疆(六日拜濂溪先生書堂遺像子澄請為諸人說太極圖義先生之曾孫正
卿彦卿元孫濤為設食於光風霽月之亭)明晨江磯寺尊酒聊對設孰是十
日遊遽成千里别英僚樹嘉政素友厲孤節努力莫相
忘清宵共明月(七日薛洪持志王仲傑之才攜酒自南康來飲罷與張陳趙南還軍子澄許張
歸廬陵南鄉龜父還家擇之之湖南予與王余陳黃東渡湖口而歸)
遊天池
三年落星渚北望天池山臨風幾浩歎欲往無飛翰今
朝復何朝陟此青雲端高尋已竒絶俯瞰何其寬西窮
濂溪源東盡湓城關渺然滄波外淮山碧連環我意殊
未極更思出塵寰何當駕輕鴻八表須臾間視此長江
水滔滔儻西還
天山道中陸九淵
村靜蛙聲幽林芳鳥語警山礬紛皓葩隴麥搖青穎離
恨付西江歸心薄東嶺忽忘饑歉憂翻令發深省
應天山
我家應天山山高數萬丈上開園池美林壑千萬狀山
西有龍虎煙霞耿相望寒清漾微波暖翠團前障天光
入行舟野色隨支杖吾黨二三子幽賞最清曠引興谷
雲邊題名巖石上碧桃吹曉笙白鶴驚春帳一笑詠而
歸千載應可尚
遊青原呈王元勃舍人周秀實監丞
王庭珪
異時黃魯直嘗賦青原詩至今青原山名與星斗垂自
從有宇宙孰能磨滅之昨日從大旆上讀前人碑欲學
下一語自覺落筆遲我等如湛輩後世誰復知紫微千
載人治中同一時兩公俱大手妙語仍崛竒得句未肯
吐神物慳護持光豔出月脅當留照巖扉
題禾山蕭秀才卧雲庵
江南山盡頭氣狀頗英淑禾山倚天開蒼翠滿林麓扶
輿磅礴起横斷湘江曲中有隱君子結屋在深谷未放
雲出山蟠雲卧幽獨暮檐青潑眼遠靄寒山竹景色嘉
有餘幽人夢初熟起看柱礎潤山前雨應足
題栖賢寺三峽橋楊萬里
栖賢與楞伽初本共一山古潭宅神龍睡醒厭久跧是
夕起雷雨震得天地翻此山析為兩一溪斷中間下窺
黑無地上攀青到天從此兩禪寺路絶不往還祖師見
之笑彈指降神姦問天借横蜺搭渡溪西邊倒傾千崕
雪飛下一玉淵餘湫尚雷吼聲拔諸峯根我來不能去
輕生倚危闌忽然心驚動毛骨森以寒上人指斷岸猶
帶初折痕
徧遊廬山示萬杉長老大璉(并序)
余夜宿栖賢詰朝行散同臨川危科逢吉南豐黃文
暠世高永嘉周寓太叔宣城郭儀令則栖賢老如清
萬杉大璉開先師序歸宗道賢徧觀廬山紀行示萬
杉
肩轝小斑筠地志古清冊初穿千里松急仰萬絶壁觀
山不知名披志失山色行行問不住一一漸可識何代
五老人登峯化為石年齡凡幾春齒牙諒無力天賜五
玉乳與渠供朝食淵明醉眠處石上印耳跡逸少養鵝
池蘚花漬餘墨鶴鳴南天青龜拜北斗白栖賢緣不請
月枕借雲席萬杉與開先弄泉碎珠璧病眸貪窮眺腁
趾怯周歴同遊多俊人談話半禪伯兹來殆天假不爾
豈人及歸船載曉星回首兩相憶
碧落堂曉望荷山
荷山非不高城裏自不見一登碧落堂山色正對面如
人卧平地躍起立天半指揮出伏兵萬騎横隔岸後乘
來未已前驅瞻已遠晨光引巖壑人物俱蒨絢綠屏分
開闔翠旗閃舒卷安得垂天虹橋虚度雲巘老鈴偶報
事郡庭集賓贊忽忽換山巾默默下林坂
清江臺在臨江郡西岡上張安國題榜
范成大
南來富夀岡形勝此蟠結岑&KR3196;戴高臺闌檻了風月蕭
灘曳長煙閤皂炯殘雪江流當帶横練練浮木末天風
來無鄉萬里吹醉纈登臨信竒事忍凍亦癡絶故人春
夢覺遺墨秋蛇掣浮雲眞可咍揮觶酹空闊
鄱陽湖
凄悲鴻雁來泱漭魚龍蟄雷霆一鼓罷星斗萬里濕波
翻漁火碎月落村舂急折葦已紛披衰楊尚彊立長年
畏簡書今夕念蓑笠江湖有佳思逆旅百憂集
湖口望大孤
廬阜岡勢斷江流漭相通大孤如小冠插入奫淪中我
欲蜕濁浪往馭揚瀾風晃晃銀色界瀠瀠水精宫濯足
望八荒列宿羅心胸客帆詎肯駐搔首蒼煙叢
江州庾樓夜宴
岷江潄北渚廬阜窺南忩名山復大川超覽兹樓雙何
必元規塵自足豪他邦使君秫田熟新涼篘酒缸落景
澹碧瓦長虹吐金釭客從三峽來噩夢隨奔瀧小留聽
琵琶船旂卷修杠請呼裂帛絃為拊洮河腔曲終四憑
闌倦遊心始降明發挂帆去曉鐘煙外撞
玉山縣南樓晚望陸游
小樓在何許正在南溪上空濛過釣船斷續聞漁唱征
途苦偏仄舒嘯喜清曠安得此溪水為我變春釀
豐城高安之間憩民家景趣幽邃為之慨然懷歸
數家聚雲根細路入叢薄濺濺石渠水來往亦略彴有
無鄰里通笑語婦子樂濁醪時相就青蔬缺鹽酪日暮
歸閉門績火星煜爚先期畢租税老不入城郭嗟余獨
何事早插紅塵脚故山未成歸悵望有餘作
高安州宅三詠
丹成人已仙遺竈亦已平尚餘松根井鏘然環玦聲我
來試一吸槁面還童嬰祝君弗關鑰人人遣長生(丹井)
我壯喜學劍十年客峨岷毫髮恐未盡屠釣求隱淪今
年獨何幸見此度世人夜深來較術雷雨戰江津(劍池)
巨松偃青蓋閱老巋獨存頗疑古仙翁藏丹在其根或
是結靈藥百尺有伏黿終隨風雨化不死何足言(偃松)
與高安劉丞遊大愚觀壁間兩蘇先生詩
野性縱壑魚官身墮穽虎適得建溪春頗憶松下釡微
霜初變寒短景已過午佳客能聮翩老宿相勞苦懷哉
兩蘇公去日不可數泉扃一薶玉世事幾炊黍吾儕生
苦晚佇立久惻楚尚想來遊時黃鍾賡大吕
題東林一首(并序)王阮
遠公示寂䜟記云後七百年當有肉身大士革吾道
場晉義熙十二年八月六日也元豐三年先襄敏公
請於朝照覺總公崇成法席中燼野燒今復一新敬
賦古風仰致讚歎
屏跡敷淺原注目香爐峰飽聞送客溪鼎新古梵宫緬
懷結社人豈止避俗翁一念熏戒香千年仰元蹤蜂房
始義熙鳳歷當元豐果有大士出一與遺言同堂堂照
覺師赫赫襄敏公徹彼毘尼藏揭我臨濟宗元曰立成
佛坡曰僧中龍少林來於西雙林振以東冥數其理暗
野燒中宵紅天遣眞道人夜役衆鬼工幻出翬飛檐化
成雷吼鐘神運儼若初佛法豈有終余生慕眞乘願力
愧祖風再窺拈花座駭歎折草功請續香山堂老此平
臺中白撫生池蓮青友夾澗松永劫不出門寂照涵虚
空
昔遊詩姜䕫
既離湖口縣未至落星灣舟中三兩程程程見廬山廬
山遮半天五老雲為冠朝看金疊疊暮看紫巉巉瀑布在
山半彷彿認一斑廬山忽不見雲雨滿人間
妙峯寺王古
修徑轉巖阿危亭臨木杪清明江練直紫翠山屏繞林
巒獻竒秀圖畫極天巧松杉韻輕風笙簫奏雲表心知
游魚樂目送飛鴻杳浮生黃梁夢幻事何時了惟應觀
勝妙坐可清紛擾豈須登泰山閒看諸峰小
化成巖趙善堅
低帽白蕉衫跨馬北巖路為我撤炎歊時有清風度杖
策躡遊屐捫蘿窮幽趣怪石鳴瘦笻狹徑窘危步雲間
啟深洞玲瓏天巧露僧居羅上下鐘聲答晨暮長嘯排
翠靄圍棋驚振鷺陶寫屏絲竹恐為風景汚拂蘚題蒼
崖縱横醉中句兹游豈易得載酒莫辭屢
琵琶亭周弼
蕭蕭楓林青雜出間椅檟尚思送行舟繫此木葉下雲
開星垂山水蕩月在野江空夜棖棖泪復誰滿把汀洲
泥沙換葭葦顔色假變遷斐然殊感慨益以寡黃煙飛
高桅絳雪當道灑餘春去不盡併放湓浦瀉豈無夜深
彈寂寞少聽者尚有沙灘人時時說司馬
石鐘寺
山前削成面山後不露骨何人戀巢居結屋寄突兀多
風鎖寒殿頻雨閉石窟筍透獅子傾草蔽鴟吻没髑髏
串胡神纓絡纏古佛喜燈影摧殘槁柏香蓬馞丹葉夏
猶在綠樹暑未發㘭徑鳴秋蛬閒階起蒼鶻僧衣莓苔
侵齋缽野菜掘梵&KR0869;止數卷矧能備巾拂奔波道途間
體倦神屢竭大險阨在前醉夢魂恍惚信陋獲安處不
勝塵土汨經房晚棲禪殆亦未易忽鐡鳳終日叫心頗
惡此物欲去欲住間征帆已超越
羅山吳曾
兒時聞羅山窟穴居神仙念之每欲往終為俗累牽兹
辰復何夕風日媚晴暄偶與二三子徑來踐前言﨑嶇
涉岡澗峭蒨凌雲煙崖斷或如瀉坡平俄若川有泉何
自來但覺聲涓涓縈迂若蛇走往注山腹田徘徊一濯
足入袖風翩翩俄登最高嶺中觀屋數椽嶙峋老石像
摩挲不記年桃花破叢菅一笑為嫣然石屏與翠壁擁
從相後先物色恣觀覽萬界滿眼前適問同遊人兹為
第幾天不然何秀拔不與衆峰連長安在何許無乃落
日邊十年苦搶攘戰血腥戈鋋誰知塵外客一壑能自
專徜徉得此樂疑已飄飄然兹遊恐難再遲留不能旋
如何林間月弄影明娟娟催歸來恨早正恐陵谷遷到
家追悔甚誓將世務捐却尋向來路迹斷難攀援春雨
正濛密澗水鳴潺湲徘徊不可上愧爾無仙緣
一杯亭黃幹
上上一杯亭春風何浩浩今朝柳葉新昨日梅花槁匆
匆歲序徂人生容易老遊子惜春暉王孫怨芳草芳草
年年綠紅顔不重好一杯復一杯聊以寬懷抱
贈申孝子趙士仍
鉛山乃靈山號為七寶庫有時地愛寶人傑時一付禮
闈較文章發為性仁賦盛美固不絶且作忠孝路時凶
盜賊多熾燄不容捕長驅斬關來提揮遠相訴申生本
醫家首衝衆賊怒有子趨而前悲泣濕衣裾願代父之
死三刀色不怖賊曰汝子孝解衣襯血汚以此兩全生
父子歡如故何不上明君表旌當金鑄
羅溪橋裘萬頃
我來從西昌日月困塵土誰知羅溪橋淨若初過雨長
松列左右清風奏宫羽薄暮舍籃輿扁舟渡溪去
出灘賦灘石徐鹿卿
嵯峨聶都山豫水兹發原始者才濫觴其流細涓涓東
行介南野章水西入焉又東漸雄張有州故名虔貢水
遠來赴融合為贑川當其初合時泓渟匪為淵中通尺
五流玉虹卧蜿蜒郡山來左右萬石梗後前初疑牧羣
羊忽訝墮飛鳶伏犀狀魁傑浮雁影接聮阿河陣敢死
赴浴池連錢下者宛蹲踞上者將騰騫或矯首欲鬭或
宛留安眠或退然深伏露尖大如拳或竦然特起儼立高
齊肩或兩兩為偶或伍伍相連此有一席平彼有萬竅
穿齒齒漱寒冽眼眼開清圓形模互馳騁氣勢相吐吞
平坦十數丈變怪紛百千顧盻不暇給算數疇能殫天
公轟震霆力士推雷門上下相舂撞對語不得聞衆灘
角巇嶮四灘獨稱專其一曰天柱豎立如登天幽深下
無際渦盤矗迴旋其下為舞索風索飛翩翩絶流迤而
東蛇蚓相縈牽大了與惶恐殆見伯仲間輕駛疾於箭
號怒沸若煎下此得安流衽席過舟船我生苦萍梗薄
宦遊梅關三載兩經過每過心為寒酹酒問長江胚胎
始何年胡不事夷易而樂從嶮難江神信靈異恍惚若
有言吾來卜居此肇自開混元清兮伏塵滓介如抱剛
堅一片朝宗心萬折無變遷所樂在兼濟未始間愚賢
征人閙憧憧蠲首浮翩翩吾力所能任登岸常相先雖
然有觸齧自取非吾愆清獻昔疏剔不露斧鑿痕至今
虎城下滚滚流遺恩坡仙逐海南為世所棄捐風帆一
葉身詩句萬口傳灘石本非嶮人自以嶮看委蛇曲折
間道徑自平平子行但由中坎窞居其邊子舟要適平
輕重防其偏乘流亦良便避礙須達權五湖瑩如鏡瞬
息風濤掀嬉笑或藏怒至愛存笞鞭灘石信非嶮嶮處
却萬全我聞說是義心思俱豁然一笑過灘去落照銜
山前
靈谷山曾季貍
舊聞伯子記已得靈谷名隱然望此州竒勝稱山靈懸
厓瀉瀑布如高屋建瓴喬松數十丈下有千歲苓仄足
行鳥道勢欲搏青冥仙事雖渺茫幽討未忘情高秋八
月後擇勝來經行黃冠兩三人淡然亦忘形煙霞到几
席爽氣來戶庭瘦笻閒指點老瓦同注傾慙非換鵝子
不敢臨黃庭或可聮石鼎未必讓彌明重陽無十日黃
菊漸向榮佳哉此天氣一笑未易營但願脚力健年年
此尋盟
躍馬泉
山靈從何來崩騰躍萬馬初疑夫差軍水犀光照夜又
疑閼於戰聲撼武安瓦森然毛骨聳舌拄不能下對此
神驂姿可以一戰霸
廉泉黃大受
一泓落古寺三尺開方池懷山決瀆後爍石流金時君
看此廉泉不增亦不虧炯炯玉色透燦燦金沙輝朅來
臨古亭石銚行相隨呼童試春芽活水烹新竒一咽利
喉吻再啜心神怡泠然清風來玉液通華池憶我心地
初與水同一幾心泉本無事何必希夷齊曰泉已強名
况復有是非一笑付自然貪廉吾不知
麻姑山(七首)陳肅
山高激迅湍清振林下響飛雪濺千巖白虹垂萬丈來
此坐移時森然毛髮爽(瀑布泉)
輕煙綠滿溪夭桃紅夾岸春風吹百花香逐春風散花
落與花開年光不知換(桃源洞)
躡屐上高山亭在半山側猿鳥戲層臺煙霞含秀色須
知名利心到此俱堪息(半山亭)
流瀑落深潭叠響如驚雷跳波夾亂石突兀寒如堆潭
上片雲起千山風雨來(投龍潭)
峭蒨七星杉凌雲勢森聳月照林影寒風起龍勢動高
低松檜枝環如衆星拱(七星杉)
巖扉生翠靄石壁凌朱霞草木狀多怪鸞鶴歸如家誰
嫌狡獪心滿地投丹砂(蔡經宅)
愛此東南池澄湛通泉脈昔日碧蓮根香英今變白顔
色本神仙霞衣無定格(碧蓮池)
帶月遊西林葛長庚
悄然無人聲但有一林月誰家鳴乳厖萬籟盡不發蒼
鬚指前路滿地鋪翠樾清露滴秋衾夜氣飛霰屑遙岑
有無中煙渺天空闊劔氣衝牛斗長嘯蒼崖裂山行二
三里詩腸思酒渴冷雲曳山腰暗水洗石骨勒馬過斷
橋枯木悽欲折枝頭驚鳥散草根鳴蟋蟀試問夜如何
孤猨啼不歇柴門自推敲殘燈更明滅回首古招提地
僻居窮髮紅裳照輕幢紫殿閉鎖闥題名墨未乾壁上
龍蛇活秉燭出雲房古徑蒼苔滑黃鳥啼四更驚破梅
花雪
翠微峰王汝舟
塵囂十里清秀嶺半空插縈紆疑無路兩石開一峽豁
然見天宇四顧皆峭拔入門上石級傴僂如登墖懸巖
置樓殿飛棟相匼匝徐行雲影動低語谷聲答仰觀絶
壁間勢恐千仞壓側身過幽谷洞口若呀呷仙英去何
許遺像寄山脅浴池弄清泚不敢著脚踏顧余倦游者
一宿借雲榻天風吹夜籟客興亦蕭颯幽尋約重來吾
屐當再蠟
元
何和尚尋母(并序)趙文
何上饒人因丙子亂失母乃削髮為僧刺血寫經遍
天下尋之至燕值國方會僧六萬三千人何於會煉
臂有一僧問有何願受此苦何具言所以僧云京兆
府金鄉縣張官人宅問之即往詢求乃知俱往吉州
仕宦矣何到吉州太和得知張名守德為太和尹乞
食至門曰我信州人有母在此閽人言母出不復認
何言我辛酉生母乙巳生具言外氏祖父母方記憶
相向大哭蓋母由他人三易主矣張令加冠巾約為
兒許為娶婦何曰初事佛求母豈可得母負吾初心
乃陳省以母不當擄張以為買引法力爭之何日哭
於省前冀有仁人哀而助之者後竟得母以歸
寫經母血盡長素母容枯燒蜜煉頂臂孰非母肌膚豈
不痛至骨為母忍斯須南北萬餘里來往如趁虚天高
孝可感報應非浮屠出門訪東家遇否不可虞茫然求
我天再見得所圖昔者别兒時那有此頭顱明明陳左
驗大痛絶復蘇向來相妒人泣下成欷歔收淚相勞苦
何異得乳雛不即遂其志彼張非丈夫冠巾有婦子諒
亦母所娛為佛再有母初志不敢渝但期百年内奉母
與佛俱雖非聖賢事區區守其愚為君賦高誼感我眞
窮孤棄我十二年人母我獨無天涯尚可尋地下不可
呼
華盖山何中
三山白雲合乘我空中行天近通一氣風清來遠聲翛
然卧高寒未曉天雞鳴下臨人世秋縱覽鶴馭輕翩翩
半崖端梢梢千村明餘雲垂衆壑龍鳳紛送迎忽然各
散去放作世間晴日色到遠林輕煙靄靄生亂虹點長
空罻羅已相驚丈夫有高步所冀還丹成聖人似堯舜
巢許猶逃名禮華與樂葉俱隨秋樹零紛紛各在眼欲
息難為情
芙蓉山
苕苕青芙蓉峻秀琢寒玉危流千丈飛鏗鍧石相觸幽
閣魚龍宫荒寒霧雨蓄凄神不可留前登散遐矚參差
雜花動香氣泛幽谷日照丹霞開萬峰洗晴綠
箬嶺人家
溪回谷深盤石脆水成布風吹嵒下雲挂在溪東樹雨
深兩岸花高下樓臺聚安知主為誰倚遍闌干去
望玉笥
岸轉蒼石踞長松垂青蘿政當停棹時江入柳陰多斜
暉瀉列岫蕩漾萬金波倚舷一回顧暮氣忽嵯峨羣仙
養心處許我勤相過洞天無潨竹去去將如何
程氏山房燕集是麻源第三谷
芳邨暖微煦衆岫分餘煙逶迤望遠壑趣得心轉延洞
開石扇仄磵阨潨流喧居人隱古俗香氣通幽禪豔綠
變畫梁語笑相後先飄飄從飛屐松聲正鏘然窈窕山
曲&KR1293;麗構朝霞鮮勲庸在廟廊傑閣儲芸編緬懷康樂
公竒蹤此周旋詎知有今夕聫集玉堂仙羣鵠亦與喜
共舞芳尊前無情尚相感矧當後諸賢暢飲抱眞適遠
心寄微言兹遊即千載諶輩期俱傳
遊樂安穆山寺
秋陰出南郭佳色來遠山悠然渡野水却宿前林間朝
氣銳幽步相攜上孱顔行穿綠蘿遠共愛青杉閒已窮
高原路忽得雙石關煙帶香氣深木藏幽水潺景晏鐘
磬寂桂花滿苔斑道人一尊酒時聽風珊珊多悟從此
始塵緣諒能刪空廊對微雨亦復不知還
撫州魏壇觀
何年女仙壇百步遠城堞樹色隨春新飛花襲枯葉廊
虚苔綠重簾靜藥香浹主人勉逢迎小憩薄茗呷却讀
魯公碑仙事公素愜是時中興頌筆力太華壓此書最
為小勁氣亦嶪嶪大節照古今片石即光&KR1433;人生果何
為草草度塵劫揮手謝壇扉天長碧雲叠
鍾陵紫極宫寫韻軒晚立
擇勝秀清矚空軒横晚晴遙屏散脈縷毫髮分昏明沙
鳥雙復隻林煙濁還清蒼旻貯止水白雲載舟行接要
居郡最玩竒盡天成當時寫韻人此寄千古情招之不
可得暮磬長廊聲
崇仁鍾山寺
方看望仙雪仍訪鍾山泉石限阨危溜峽崖減青天不
知路深淺但愛山蒼圓俄驚侈樓觀一禮黃金仙衲僧
喜客來觴行續茶煎仰視慈竹題俛吟慈竹篇前修凜
高躅滋久芳餘傳白日倚山轉倒暈千峰煙悠悠思難
極且與樵風還
新淦太平山
縱觀不知遠言登太平山諸峰卷秋雨日射風扉間懸
磴折古石側溪倒危潺金燈如丹虹異蘤相斕斑忽悵
經丘絶俄欣尋壑間筠陰聚森爽樵人指幽關聲鐘出
晻靄演梵作孱顔靜者足吾契語瑩冰珊珊崖東野月
上露華膏夜鬟松杉炯玲瓏流飇過瑤環既靜有餘聽
焉知趺坐頑偶然在塵表非能悟無還
清江鎮靈峰寺員嶠亭
拔迹囂塵區置身清涼境深深蒼松林炎曦不通影松
根得散坐肅然心自醒閒草膏以綠新蟬炯而警元非
造幽邃已足移視聽何當眞物外無慙虚與靜
閤皂山鳴水臺
兩山阨一峽幾丈落寒水蜀灘春濤壯吳江夜潮起靜
聽得天韻冥參洞元理遽得還未能淹回成自喜幸兹
有臺亭綠蔭極清美霏霏林香生郁郁山光委本非塵
土胷偶此一流憩所聞盡心聞我耳毋煩洗
趙一德季潤忠孝詩程文海
南昌趙氏子蚤歲遭艱虞骨月不相保萬里為國俘釋
縛燕趙間遂為鄭家奴蕩蕩天宇闊亹亹日月徂轉瞬
四十年朝夕勞且劬主翁豈無恩不得齊民俱主翁父
子没悉力持且扶有客南昌來邂逅談厥初聞知家中
事五内猶摧刳父兄死未葬有母八十餘再拜主母前
涕泗下漣如委曲陳其情願母哀其愚主母為之悲暫
許奉康娛星言整去裝策馬登長途山川日以異旬朔
奄相踰日暮不留行忽已臻其廬升堂拜慈母再世得
相於慟哭父兄前鄰里皆欷歔生者幸可慰死者歸黃
壚主恩不可忘母養不可虚黽勉與母辭復返鄭氏居
主母驚且喜左右咸歡呼趙子今至前授以咫尺書汝
孝通神明汝義薄天衢永為故鄉民汝去毋躊躇趙子
再拜謝洒血滿襟裾主恩一未報何用早歸歟主恩積
忠勞封諡焉可無穹碑表墓畢逝將還故墟主翁有遺
嗣無罪倏見誅奮身伏王庭誓死訴冤誣白日回其光
天道劃昭蘇豈獨全鄭門高風動皇都滔滔天下者回
首成榛蕪安知磊落人淪此氓隷徒飛檄下九天大字
旌其閭郁郁文獻邦盛事映梅徐母夀涉千齡門有駟
馬車吾聞善必報此理天不渝我作忠孝詩永激頑懦
夫
浴蠶沙溪水為陳烈婦作(有序)戴表元
烈婦信州上饒人嫁同郡葉氏年二十五生子四齡
而寡丙子兵寇起能以智全其家歲饑發粟賑貧類
大丈夫慷慨知大節非徒守閨門貞行而已有司上
其事賜旌表蠲復如法
浴蠶沙溪水采桑玉山巔絲成白稜稜膠作烈婦絃烈
婦何所言絃中意纏綿一說鸞影孤二訴雛巢穿巢穿
尚可葺影孤恨終天有食不自肥衆禽仰㗋咽眞宰憫
其疲勞役盡弛蠲及今雛長成雛舉亦翩&KR1473;朝陽照巖
林枯槁生光妍黃檗誰為苦鐡石誰為堅請君屏俗耳
聽我沙溪篇
登撫州新譙樓(并序)吳澄
至順壬申十有一月下弦之後登新譙樓緬懷王丞
相陸先生之流風成古詩一章奉呈同志諸友
吾邦山水秀雄麗冠江右巍樓横中天闊視納宇宙懷
哉二前聞吸酒得醇酎身操冬雪明心田秋月彀運轉
八紘鈞繼纉百聖胄純氣古難齊卓卓尚微疚嗟予二
三友高舉第一手杵糜五色石密補二天漏
趙孝子揭傒斯
廬陵趙孝子四歲父行賈一去三十年家惟太母母太
母已云殁而父行不歸兒長亦有婦母子聊相依從父
自北來汝父久已死母子哭且問父死何鄉里聞汝父
死時不知汝父處汝但欲往問京師多舊故再拜别阿
母行行至京師自念不見父兒死無歸時乃有曾老者
往昔與父善言汝父死處濱州利津縣徒跣三千里薄
言至利津朱琪章文輩一一陳所因死以某年月葬以
某木棺姓名某所題近在城南端城南冢纍纍翳然蓁
莽中極目千萬冢誰能識其蹤行哭哭月餘欲覓不得
所生者無由知死者豈能語解髮繫馬鞍負之從墳過
吾父倘有知髮解鞍自墮俄至一墳首鞍墮髮自解開
墳見前棺題字宛猶在既見父姓名痛絶心始安函骨
陳野祭禽鳥聲為酸鄰老四面來驚歎未曾有相率報
縣官縣官駭之久即日上大府大府咸異之次第聞中
朝行子正南馳行子行且傷哭踊如初喪路遙山川阻
何時至故鄉故鄉既云至葬祭無違禮母子永不離萬
事若流水聞者盡稱孝見者皆感泣期汝百世昌望爾
百禄集兒今一無願願母長不老歲歲父墳前洒飯墳
上草
臨川女
我本朱氏女住在臨川城家世事趙氏業惟食農耕五
歲父乃死天復令我盲莫知朝與昏所依母與兄母兄
日困窮何以資我身一朝聞密言與盲出東門阿母送
我出阿兄抱我行不見所向途但聞風雨聲行行五里
餘忽有呼兄名兄乃棄我走客前撫我言我與趙氏親
復與汝居隣聞汝即赴死扶服到河濱汝身盡沾濡不
復知我身汝但與我歸養汝不記年涔涔遵旋路咽咽
還入城城中盡驚問戚促不能言望門喚易衣恐我身
致患再呼我母來汝勿憂饑寒汝但與盲居保汝母女
全我母為之泣我鄰為之歎喜我生歸來疑我能再明
况得與母居不異吾父存我今已十三温飽兩無營我
母幸康強不知兄何行我母本慈愛我兄亦艱勤所驅
病與貧遂使移中情當日不知死今日豈料生我死何足
憾我生何足榮所恨天地生不如主翁仁誰能為此德
婁公名起莘
宿華盖山贈趙尊師
野性慕遊矚高秋得崔嵬敢辭筋力微庶遂平生懷突
峭鳳味駭翠虚鸞嘯哀千峰忽在下白鶴去遲徊紫霧
出華盖銀河通絳臺中天白榆濕半夜扶桑開昔日浮
丘子鍊魄此丹崖一朝凌太清亂石空蒼苔王孫何飄
飄詠嘯遺煙埃相别八九年喜我凌風來延我白石室
酌我松花杯負米逼歸計高人難久陪我有大塊枕相
見東蓬萊
自旴之臨川曉發
扁舟催早發隔浦遙相語雨色暗連山江波亂飛霧初
辭梁安峽稍見石門樹杳杳一聲鐘如朝復如暮
石洞雜賦劉詵
廬陵羅士竒都事葬母新淦石洞山水甚嘉丙子冬
其姪履貞邀同遊穿幽覽勝相與徘徊者連日擇其
景之尤佳者賦詩五首
蜿蜒辭夷臯迢遞陟穹巘綿綿千萬峰蒼秀入遙見既
疲猶穿雲小息仍下阪﨑嶇到祠庵高檜挂日晚人家
繞稻田窅然復平遠園廬接煙火籬落散雞犬雖知非
仙源諒亦樂農畎卜居兹未能撫景徒繾綣(石洞)
石門何年啟疑與開闢俱上有遺世人形軀略糢糊山
空明月寒來往誰與徒吾聞晉榆石能言禎妖樞又聞
穀城公頗窺陰符書叩之了不應無乃嗔我愚(石人)
石橋跨碕磵藤花被兩崖筍輿此小憩悠然會心期崇
梯級三百未陟神先疲野人薦美蔬稍足滋渴頤嵯峨
岡頭阡封固百世基純孝所形著觸目皆參竒嗟哉世
間人紛紛愧虆梩(石橋)
冬旱水愈涸微流行石間炯如玉璅忩屈曲相交關冷
然落幽罅隱約聞珮環擇石踞其高兀兀相對閑日晏
遂相酌持觴看青山疎雨作還止徘徊澹忘還(石溪)
重巖括元氣雲竇出涌泉迸流絡廣石百尺高簾懸微
風度午日&KR1433;&KR1433;生虹煙始知窮幽討竒觀滿垓埏我友
趁奔鹿搴裳陟其巔蹇步獨竛竮矯想為欣然瓢汲試
茶鼎庶足凌飛仙(石泉)
玉笥山何提點建三清殿(二首)
笥峰雲峨峨白玉作樓觀飛杗墮人間彷彿天上半只
今三千秋妙斲始一換丹霞貫觚稜白日隱其閈吹笙
集羣帝一笑視汗漫倘逢梅子眞小立共談漢
始青何巍巍妙道不可說出虚還入無豈必待宫闕去
地千尺高寶棟忽以傑下視九州九泱莽如碎雪騎麟
睨北斗夜冷遺玉玦會借回仙蓑共卧山中月
和張慶遠遊青原
平生嵩恒心今日行兹原東風豈不好褰衣步青天境
空忽欲動意郤仍貪前白日照八極千崖偃如眠芙蓉
遠修供鈴鐸晝不喧佛祖了何語香爐自生煙羣經過
名教乃以文字傳題詩雜好醜訥者存歲年不知自有
此登覽誰最先春橋喚飲酒一醉日可千陰陰風在麓
炯炯天映泉同來不同趣隔花亦垂鞭
晚泊貴溪遊象山昭眞觀柳貫
舟行弋陽道山石多異狀嵌空露鐘窾屹立儼珪鬯沿
洄百數里璆鐵森相向最竒象巖下仙館占丹嶂舍櫂
遵微行松篁插雲上開門看青壁左右挾高閌飛雨灑
面來輕飇入檐颺道人出迎客牖戶坐南嚮延登昇仙
臺境肅神滋王不知日車側但覺天宇曠我生名山遊
正費屐幾兩采眞喜初遇戀勝期屢訪布帆催夕舉未
敢恨飄蕩水深彭蠡湖回眸更東望
華盖山許謙
羣山如斗形華盖氣獨壯奮身地勢高目極天宇曠周
回萬象澄一一來獻狀中江漾孤嶼瀕海横叠嶂樓臺
市中居棋列相背向烈風攪蒼林落日鳴白浪蜃氣薄
浮雲𬈑濛杳東望長濠浸寒水短楫起漁唱同遊豈特
達竟爾忘得喪山下出蒙泉夷坐待清漲一掬襟懷空自
謂羲皇上
應天山虞集
象山何崔嵬先哲昔愛之循麓得清流良田屋參差似
是桃源人雞犬相因依粼粼白沙曲奕奕丹艧施冷水
自天來雜花散玕琪所以上方士悠悠係遐思丹霞炫
金璧清露在茅茨海島陋徐福幔亭卑武夷仙者自有
道黃鵠時往來
寄題樓撫山普潤禪寺(并序)
寺在撫州城南八十里唐普潤禪師道場師姓翁氏
元和元年二月八日坐化於潭州有靈異州人就肉
身裝塑後現夢撫州太守迎歸建寺至今遺體堅固
如初靈應尤著
高人出世間未忘鄉里思靈骨萬里還深恩千載遺嘉
穀歲恒登羣生無癘疵古刹抱禪悦高丘依母慈(寺右有師
母墳名翁家林即師故俗家)崇構起積廢新堂納華滋(今長老秋雲富公所建)
東鄰有一士峩冠誦書詩(謂袁徵君誠夫)清秋約杖屨千步攀
松枝(寺後有山名千步)
賦得琵琶峰送人降香龍虎山余闕
瓊峰毓竒態高高出先天柄超琳闕迥盤影渌池圖别
廊標蒼樾回忩蓄紫煙淙流如度曲藤蔓似長絃肖像
生儀始希顔太古前雖無羅袖拂常映磵花妍子有靈
侯技能彈大道篇函香一臨眺天際意飄然
丞相都督信國公文公(天祥)劉壎
時平輒棄置事迫甘前驅嗚呼忠義臣匪直科目儒江
寒朔吹急列城同一趨豈不寄便安綱常乃當扶移檄
倡諸鎮奮袂躬援枹川決莫我回萬險棲海隅天乎復
不濟道窮竟成俘一死事乃了吾頭任糢糊悠悠譏好
名責人無已夫三衢有魁相投老作尚書
左丞相江文忠公(萬里)
匡廬雲錦屏鴻儒産其下風神儼如龍夭矯莫可駕卷
懷經濟具婆娑洛中社怪事玉牀搖清晝天忽夜突騎
從何來陰風飄屋瓦大臣義有死欲避吾不暇庭前環
止水萬事付一捨從容友靈均朝野動悲吒愍章極哀
榮汗簡誰記者倘有南董書季方足堪亞(公弟萬頃)
江西制置司都統密公(侑)
臣有制身義豈計官窮卑偏將知死忠不曰天下竒漢
節既披靡失位趨江西閫帳駐臨汝招徠樂其歸雪寒
南浦愁羽檄祈濟師一將奮風虎鼓行亟飇馳踰嶺疾
戰苦裹瘡呼健兒坐縛膝不屈伏鑕甘如飴小臣裨校
耳職也宜死綏廬州大將至白首樹降旗
悲廬陵(并序)郭鈺
至正十六年丙申冬袁州兵逼城屯藤橋丁酉正月
義士廬陵陳瓘出屯城北之青湖二月吳都事命兵
校明某下桐江計事不報入蘭溪召不至五月桐江
李彬誅六月袁州兵退秋明某歸遂以其屬屯太和
之永和十一月明某矯殺騎將林伯顔武端不問十
二月全𠫭政笞其部將某某戊戌正月朔庚子戊午
參政兵亂逐鎮撫吳林三月梁太守卒安成兵自去
冬侵掠北境旦暮至四月至桐江五月初四退初十
戊申分宜義士袁雲飛導沔兵至桐江己酉義士劉
照與戰於吉水之灘頭庚戌明某以都事之衆降辛
亥傅於城錄事張元祚與攝監郡雅某降全參政奔
贑禆將降參謀鄉貢進士吉水蕭彛翁死之是日陳
瓘召安成兵入城六月吳都事將其屬居吉水之廬兜
此吉水再陷之略也
峨峩青原山洋洋白鷺水炳炳照輿圖磊磊足多士四
忠與一節流風甚伊邇往者舉義旗事由匹夫始連兵
七年間省臣兼節制朝廷寄安危幕府保姦宄勢矯改
令圖反側久窺伺紅旂遡江來羣雄盡風靡今日賣降
人昨朝清議子奈何英雄姿因之穢青史朝為龍與虎
夕為狗與彘流芳動百年遺臭亦千祀嗟予父母邦何
忍獨深訾所恨寧馨兒磔磔不得試賴有蕭參謀殺身
刷深恥我欲裁白雲緘情問生死哀歌裂肝腸臨風淚
如洗
謝節婦詩孫承務
南安上猶縣有村曰徐坊一婦謝其姓行名十九孃嫁
作徐仁妻三十夫乃亡守節撫幼孤孀居依小郎夫黨
徐祥者伊人非善良結交鍾子茂許謝為偏房巧言誘
不入逼脅勢漸張鍾恃財食富毒龍賸南康置酒邀徐
飲共謀事張揚謝兄亦允可二雞當雙羊老媒送盤餅
選日登新堂謝氏聞之怒唾罵何可當面毁訴諸縣自
毁令自傷縣官苟明理畢竟坐徐祥聽訟無召伯孰制
侵凌強婦性剛且烈視死如尋常一身不受辱一命終
懸梁深山習俗鄙素非禮義鄉豈意田舍女能振人倫
綱之死矢靡他無慙古共姜九原見夫面顔采尤增光
生前義所尚死後名亦彰白髮老司理面目凝秋霜攬
轡同二妙讞刑來此方刑政所關重二妙深慈祥肯使
東海民陰受不雨殃鍾徐既伏辜死者冤已償尸骨猶
暴露凄然卧遼荒馬鬛一丘上表葬猶石岡江臯賢女
祠冰玉遙相望事為弼世教不載空遺忘大書野史詩
千古清名芳
自麻仙至筆架道中作(道士)黃石翁
三步五步歇六日七日晴豈不念我歸春色相送迎前
宵社酒散行將返清明紅紫小零落嚶嚶鳥和鳴叢薄
山礬花玩之有餘馨亦欲寄所思歸鴻已宵征悠悠不
可極惻惻難為情荒荒誰與語脈脈曳杖行
登西林(釋)惟則
沈鬱難自居偶思散遐矚拄杖登西林斷崖倚修竹崖
上叢花開飛禽自相逐崖下清川流水光泛嘉木四月
風雨多平野一時綠長嘯白日低煙雲起空谷俯視萬
化間勞生亦何足
江西通志卷一百四十八
