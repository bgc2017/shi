欽定四庫全書
江西通志卷九十六
寓賢
廣信府
唐
閻立本西安萬年人官中書令卜居武安山下讀書暖
水三山之左置南莊五都自太宗殂高宗立權移武
后立本舍宅為普寧寺施讀書處為智門寺舍南莊
為普圓禪院又築墓於普寧寺後委僧護守之(府志)
陸羽字鴻漸一名疾字季疵復州竟陵人拜太子文學
徙太常寺太祝不就寓居信城北三里自號東岡子
性嗜茶環居多植茶因號茶山御史蕭瑜領洪州羽
自信州移至洪州玉芝觀瑜喜與之唱和成帙權德
輿為之序(豫章書)
吴勔字弱齡延陵人徙居貴溪好學善文嘗讀書溪南
五面峰下學者稱潜谷先生元和間以白衣召入拜
水曹郎年四十致仕有文集十卷柳宗元為序(明一
統志)
俞稠歙州人唐時授睦州刺史過信州愛永豐之瑜山
遂徙家居其下(同上)
宋
楊億字大年建州浦城人祖文逸南唐玉山令億將生
文逸夢一道士自稱懷玉山人来謁未幾億生七歲
能屬文對客談有老成風太宗聞其名詔送闕下試
詩賦五篇深加賞異即授秘書省正字歷官翰林學
士兼史館脩撰判館事權景靈宫副使卒所著藉蒼
武夷穎隂韓城退居汝陽蓬山冠鼇等集内外制刀
筆共一百九十四卷(宋史)
詹復仁字仲仁崇安人景祐間登進士第累官中憲大
夫浙江副使金人入汴遂奉親以歸徙居鉛山之永
平橋東崇義鄉(府志)
葉澣字儁齊元符進士授大理寺評事本浙江處州籍
建炎初棄官隠弋陽縣南之遇春别號漁隠八子二
十一孫壽九十四卒葬于河潭大理卿周三畏誌其
墓(同上)
李彌大字似矩蘇州人崇寧進士履行端方為一時之
傑累官至工部尚書後以顯謨閣學士致仕寓居于
信之懷玉山(宋史新編)
馬永卿字大年揚州人大觀進士退居于鉛山南溪譔
論語解十卷易拾遺二卷懶真子錄二十卷集十五
卷(府志)
辛棄疾號稼軒歴城人紹興中金人南侵棄疾為義士
耿京奉表来通授天平軍掌書記未幾京被殺棄疾
遂留居鉛山後歴官樞密都承旨卒德祐初謚忠敏
(明一統志)
鄭望之字顯道彭城人徙居上饒少有文名靖康初再
使金營累官至吏部侍郎以徽猷閣直學士致仕弟
資之字深道亦居溪南仕至吏部侍郎(同上)
韓元吉字無咎開封人維之子仕至吏部尚書龍圖閣
學士封潁川公嘗師尹焞得吕祖謙為壻師友淵源
為諸儒所推重徙居上饒所居之前有澗水號南澗
澗南有園築亭竹間號蒼筤與兄元隆俱登甲第卒
葬城東所著有愚戅錄周易繫辭等書子琥字仲止
號澗泉與趙奉泉同時有詩名稱二泉先生方虚谷
詩上饒有二泉指此(府志)
晁謙之字恭祖澶州人渡江親族離散極力收恤因居
信州仕宋官敷文閣直學士卒葬鉛山鵝湖子孫因
家焉(明一統志)
周聿字德元青州人徙居上饒紹興間召對陳經綸匡
濟策稱旨累官刑戶部侍郎所著有春秋大義易說
等書(同上)
趙不迂字留臣嘗創書樓于上饒兄不遯字茂嘉後改
名不過登進士第為清湘令嘗立兼濟倉于鉛山天
王寺(府志)
尹穡字少稷兖州人博學有文登孝宗朝進士累官殿
中侍御史後遷至右諫議大夫紹興間僑居懷玉山
以方名齋徙上饒溪南之太霞宫開軒種竹曾文清
以友直名之(林志)
劉進行浙江西安人乾道間宦于饒後解官過信州遂
卜居於永豐之塘墀(永豐縣志)
王洋字元渤東牟人仕至起居舍人僑居城之南池與
曾文清幾嘗相倡和(府志)
周埅字仲固仕至湖南轉運判官徙居上饒扁所居曰
尚論東莱吕舍人有詩(同上)
趙暘字羲若鄭州人世居東里直龍圖閣以提點坑冶
鑄錢行提舉江州太平觀来居信州玉山智門寺時
左丞相吕忠穆公頤浩以書抵信守連南夫曰趙羲
若父子皆士林宿望治封有賢人君子可厚加禮待
會羲若作亭施舜顯因摘君子字以名之(同上)
徐兢字明叔南唐騎省都尉鉉之裔仕至刑部郎中善
書畫人物瀟洒有園在弋陽縣王洋為賦真意堂詩
曾文清幾為賦蓮榭詩(同上)
王傳字巖起蓬莱人嘗居上饒赴淮東提舉吕東莱有
贈行詩(林志)
宋授字傳道號易齋世居青社徙信州後令豐城知永
康權發遣柳州俱有政績(府志)
錢時字子是淳安人幼竒偉不群讀書不為世儒之習
以易冠漕司既而絶意科舉究明理學江東提刑袁
甫作象山書院招主講席學者興起政事多所禆益
著有周易釋傳尚書演義學詩管見春秋大旨四書
管見兩漢筆記蜀阜集冠昏記百行冠冕集(宋史)
賈逸祖字元放邯鄲人好古博學寓居鉛山天王寺有
半隠齋陸務觀為之記卒葬東里趙蕃題之曰有宋
詩人賈元放墓(府志)
元
圖烈圖字彦誠蒙古人父揭納新字嘉琿累功封忠武
侯祥興間鎮信州路得一䜟云水打巷村園永豐出
状元遂家於永之進賢坊生圖烈圖登至順庚午年
蒙古榜進士第一授南臺御史(林志)
馮廣字原正上世開化人父曾應任永豐教諭廣隨任
愛其山水靈秀因卜居於學宫之南(府志)
明
徐夢麟懷遠人父良弼洪武間任貴溪令歿于官夢麟
遂占籍貴溪領永樂戊子科鄉薦官鹽課司提舉(府
志)
饒州府
周
吴申夫差六世孫長沙王芮父事楚考烈王以諫封春
申君謫居番陽相傳生芮時五色雲見今餘干縣有
五彩山(林志)
晉
郭璞字景純河東聞喜人少受郭公青嚢書九卷遂洞
五行天文卜筮之術元帝時為著作佐郎王敦謀逆
被誅時年四十九追贈宏農太守嘗寓鄱陽縣東一
百十里有郭璞山譔有洞林京費諸家要最新林卜
韻注釋爾雅三蒼方言穆天子傳山海經等書(府志)
唐
歐陽詢潭州人唐太宗時拜太子率更令有一帖云年
二十餘至鄱陽縣喜其地沃土平衆士往往凑聚僑
寓甚久(明一統志)
劉長卿字文房河間人開元進士至德中為監察御史
以檢校祠部員外郎為轉運使判官知淮南鄂岳轉
運留後鄂岳觀察使吴仲孺誣奏貶潘州南邑尉有
為之辨者除睦州司馬終隨州刺史集十卷内有餘
干夜宴歸弋陽山居登餘干古縣城與諸姪宴餘干
後溪同姜濬題裴式微餘干東齋負謫後登干越亭
諸詩(府志)
盧綸字允言河中蒲人避天寳亂客鄱陽大歴初數舉
進士不第元載取綸文以進補閿鄉尉累遷監察御
史輙稱疾去坐與王縉善久不調渾瑊鎮河中辟元
帥判官累遷檢校戶部郎中嘗朝京師是時舅韋渠
牟得幸德宗表其才召見禁中有所作輙使賡和異
日問渠牟盧綸李益何在答曰綸從渾瑊在河中驛
召之會卒(唐書)
宋
葉似珪歙人皇祐間由文學舉歴官戶部郎以詩餞唐
介有一封遠謫君恩重萬里遥瞻玉殿寒之句忤執
政意黜尹建陽再黜為德興丞樂其風土之淳遂家
焉(裘君宏西江詩話)
顧臨字子敦會稽人通經學長於訓詁皇祐中舉說書
科為國子監直講遷館閣校勘同知禮院熙寧初神
宗以臨喜論兵詔編武經要略出權湖南轉運判官
提舉常平議事戾執政意罷歸元祐二年擢給事中
拜天章閣待制河北都轉運使歴刑兵吏三部侍郎
兼侍讀為翰林學士紹聖初以龍圖閣學士知定州
徙應天河南府忌者誣以他事斥饒州居住卒(宋史)
蘇昞字季明武功人素性純茂強學篤志從張載學最
久後見二程復師事以卒其業元祐末吕大中以布
衣薦為太常博士坐元符中上書言事入邪籍編管
饒州卒(宋史宏簡錄)
汪廷直字從正婺源人政和二年登第進屯田員外郎
未拜命卒寓居樂安龍亭尚書程瑀表其墓(府志)
辛次膺字起季莱州人幼孤從母依外氏王聖美于丹
徒俊慧力學日誦千言甫冠登政和二年進士第歷
官為單父丞值山東亂舉室南渡寓居浮梁縣之最
高山(同上)
鄭戩其先大梁人父肇戶部侍郎從高宗南渡徙居金
陵戩官饒州通判因家焉明江淮幕府參贊倫號環
谷野人者戩七世孫也(天台林右集)
薛仁輔字汝弼河東人紹興間官大理少卿時秦檜忌
岳飛坐以逼撓不奉詔下獄獄成仁輔不署奏牘且
明飛無罪檜怒諷御史劾之編管遇赦量移饒州因
卜樂平之安巷居之今薛家塘即其遺址(林志)
朱熹字仲晦新安人過餘干訪趙汝愚汝愚遣子崇憲
師事之汝愚卒又弔焉居東山註離騷後即其所建
書院又嘗讀書于浮梁之洞靈巖及德興之銀峰書
院雙溪清勝堂(府志)
趙磻老字渭師東平人從范石湖使金虞丞相亦薦之
擢同知臨安坐殿司招兵事謫饒州遂家焉歴官工
部侍郎撰拙庵雜著三十卷外集四卷(府志)
元
張翥字仲舉晉寧人其父為吏從征江南調饒州安仁
縣典史翥少時豪放不羈好蹴踘喜音樂父以為憂
翥一日翻然易業閉門讀書受業於李存存家安仁
江東大儒也翥從之游道德性命之說多所研究至
元末傳巖薦為國子助教尋退居淮東會朝廷修遼
金宋三史起為翰林國史編修官史成歴遷河南行
省平章政事翰林院學士承旨致仕卒(元史)
眀
吴璋字廷用蘇州吴江人年十一喪父依母陸氏以居
永樂間詔選天下節婦之賢者籍送内宫教刺繡陸
以年例當行宣德間靖王出之封國韶州後改饒州
陸皆從璋棄家往来二藩間屢啟求見不允母子不
相知者二十五年璋哀痛誓必見母正統十二年冒
死求見嗣封康王憐而許之入見母而母已病篤不
能言矣璋徬徨無計焚香籲天刲股作糜母啖之遂
醒母子抱持以泣王聞而益閔焉召賜金帛奬諭而
遣之璋遂奉母去饒卒于路匍匐扶櫬歸葬先墓一
時士大夫哀其志作吴孝子傳(府志)
潘一諤字茹虚福建惠安人萬歴辛卯鄉薦官淮籓長
史勤學好問即居宅為講學之所名里仁社故藩涵
玉創菁莪書院以延禮之寓饒二十餘年卒於官年
七十二著有日錄講義(同上)
南康府
漢
巖下老人不知何許人亦不詳其姓字武帝南廵狩過
彭蠡詔舉逸民時老人龐眉皓髮處于巖下左右強
以應詔老人曰堯仁如天孤雲自飛一水一石臣之
樂也帝曰卿不願仕乎曰簮纓縉笏束身王朝其如
舊山谿之雲何帝嘉其志禮而遣之(林志)
隋
虞綽字士裕餘姚人煬帝時為學士父經宰建昌因家
焉(府志)
唐
司馬宅相字元陽河南人齊愍王之後隋召為學士唐
遷太子洗馬子悌擢進士惇歴山隂令亦嘗僑居於
此(同上)
黃鳳麟其先江夏人徙家建昌好學能文以德行稱舉
進士累遷侍御史比部員外郎著有文集十卷(明一
統志)
李涉字清之洛陽人與弟渤偕隠廬山白鹿洞涉憲京
時為太子通事舍人歴官博士渤後徙少室山寳歴
中官江州刺史(白鹿洞志)
陸羽字鴻漸景陵人常夢遊廬山後抵山果如所見忻
然曰今非夢矣素嗜茶著茶經嘗品諸水以谷簾泉
為第一今三峡橋之陸羽泉乃遺跡也(同上)
按李涉兄弟及陸羽前志不載今補入
劉軻徐之沛縣人天寳之亂隠居廬山萬杉寺與隠士
茅君游元和末登進士官殿中侍御史史館修撰終
洺州刺史著有翼孟豢龍雜文等書(豫章書)
楊於陵字達夫本太尉震之後年始六歲間關至江右
長有竒志十八擢進士節度使韓滉以女妻之滉居
宰相於陵避親退廬建昌以文書自娱穆宗朝官終
戶部尚書封宏農郡公以左僕射致仕卒年七十八
謚貞孝(新唐書)
符載字厚之蜀人有竒才隠居廬山五老峰下聚書萬
卷不為章句學貞元中李巽觀察江西薦其才授奉
禮郎為南昌軍副使繼辟西川韋臯掌書記澤潞郗
士美參謀歴協律郎監察御史元和中段文昌志其
墓(豫章書)
元集虚河南人貞元元和間避地来居廬山相辭澗白
居易訪之題其亭(廬山志)
楊衡元和中詩人隠居廬山人有竊衡詩而登第者後
衡及第見其人怒曰一一鶴聲飛上天之句尚在耶
其人遜謝曰此句知兄甚惜不敢竊之衡筦爾曰猶
可恕也(唐詩紀事)
胡份(豫章書作玢)不知何許人嘗隠廬山苦吟工詩與李騰
友善騰廉問江西弓旌不至(同上)
何乾曜不知何許人仕為侍郎後挂冠隠廬山稱匡麓
道人卒葬鶴鳴峰之遷鶯谷(廬山志)
徐凝睦州人元和中官至侍郎常居廬山題咏甚多(同
上)
五代
鄭元素華原人少習詩禮避亂南遊隠居廬山青牛谷
高卧四十餘年採薇食蕨絃歌自若構椽剪茅于舍
後會集古書至千餘卷(南唐書)
史虚白字畏名山東人南游廬山以詩酒自娱元宗即
位韓熙載薦之召見問為治之理虚白曰臣草野之
人漁釣而已邦國大計不敢預知因醉溺於殿陛元
宗曰真處士也賜田遣還(南唐書)
伍喬廬江人性嗜學以淮人無出己右者遂渡江居廬
山國學一夕見人掌自牖隙入署讀易二字忽不見
喬大嘆異輙取易讀之探索精微越數年應進士舉
及試畫八卦賦霽後望鍾山詩榜出喬中第一仕至
考功員外郎卒有集一卷行世(十國春秋)
陳貺閩人性沉澹志操古朴而不苟于仕進一卧廬山
三十年學者多師事焉元宗以幣聘之布裘鹿鞹進
止閑肆因獻景陽臺懷古詩元宗稱善欲授以官貺
辭不受賜粟帛遣歸舊隠卒年七十(南唐書)
江為其先宋州人避亂建陽遂為建陽人遊廬山白鹿
洞師事處士陳貺居二十年有風人之體時金陵初
復唐制以進士取人為有題白鹿寺詩云吟登蕭寺
旃檀閣醉倚王家玳瑁筵元宗南遷駐于寺見其詩
稱善久之為由是肆傲自謂俯拾青紫乃詣金陵求
舉屢黜於有司欲束書亡越會同謀者上變按得其
狀伏罪(同上)
孟貫字一之建安人少好學嘗游廬山卜居其下以禮
義文章節儉為當時師範人稱孟夫子仕周為大夫
(林志)
宋
楊徽之字仲猷建州浦城人南唐時讀書廬山白鹿洞
後仕宋為諫議大夫遷翰林學士拜禮部侍郎善吟
咏太宗嘗選其詩十聯書於御屏故梁周翰詩云誰
似金華楊處士十聯詩在御屏間景祐二年贈太子
太師謚文莊祀白鹿洞(白鹿洞志)
蒯鰲宣城人家貧好學讀書白鹿洞為學精敏以文章
稱太平興國五年進士官至殿中丞歸隠廬山與諸
葛濤盧降號廬山二友(同上)
馮京字當世其先自河朔徙鄂有竒志因父調南康守
與兄元隨侍至幽䆳菴愛其幽絶僧仁監留止讀書
未幾擢第今幽䆳菴古松乃京手植也(廬山紀事)
明起不知何許人初為白鹿洞主掌教授學徒數百人
時知江州周述上言學徒甚盛請賜九經使之肄習
後遷蔡州褒信縣簿(林志)
蘇庠字養直丹陽人喜賦咏精翰墨(卜)築廬山以琴書
自娱與脩水李彭齊名世稱蘇李養直父伯固從東
坡遊養直屬玉雙飛水滿塘詞見賞於坡稱為吾家
養直(廬山紀事)
崔嘉彦字子虚少有大志壯歲避地巴東三峽間道下
吴越曾以耕戰策干故相趙忠簡會去相不果行自
是絶迹匡山得西原菴故址築室居焉耕田種藥以
自給年逾七十神明不衰(朱子集)
林擇之字用中閩人從朱子遊最久朱子守南康擇之
来講學於白鹿洞(白鹿洞志)
薛溉右補闕登之後號書倉為南海書記秩滿入廬山
築室居之扁曰薛處士山堂後起為諫議大夫未幾
復歸山題舊隠壁曰重来閒院静喜對故山青時服
其文雅(廬山紀事)
周紫芝字少隠宣城人家貧力學年六十一始以廷對
第三歴右司員外郎出知興國軍秩滿丐祠隠廬山
終焉(興國志)
謝之艮字子基開封人避兵廬山慕周朱之風遂家焉
事母克孝篤於友愛早領鄉貢以子登科遂棄舉業
專心理學號後巖處士官至承議郎致仕賜緋魚袋
累贈太師加封周國公著有綱常類監傳世(林志)
九江府
漢
司馬遷龍門人太史公談之子也耕牧河山之陽十歲
誦古文二十而南遊登廬山觀禹疏九江(史記)
晉
高悝廣陵人少孤事母以孝聞年十三值歲饑悝菜蔬
不饜每致甘肥于母撫幼弟以友愛稱寓居江州刺
史華軼辟為西曹書佐及軼敗悝藏匿軼子經年會
赦乃出元帝嘉而宥之以為參軍至丹陽尹光禄大
夫封建昌伯(晉書)
劉澄之字仲思彭城人漢楚元王之後妙善莊老旁通
百氏初為府參軍性好佛理乃之廬山自託遠公遂
于西林澗北别立禪坊養志安貧精研元理劉裕旌
其號曰遺民義熙六年卒(豫章書)
宋
宗炳字少文南陽湼陽人性至孝居喪過禮為鄉里所
稱刺史殷仲堪桓元並辟主簿舉秀才不就宋高祖
辟為主簿不起問其故荅曰棲邱隠谷三十餘年高
祖善其對妙善琴書精于言理每遊山水往輙忘歸
乃下入廬山就釋慧遠考尋文義兄臧為南平太守
逼與俱還乃於江陵三湖立宅凡所遊履皆圖之于
室謂人曰撫琴動操欲令衆山皆響元嘉二十四年
卒時年六十九(南史)
周邵字子南與南陽翟湯隠於廬山庾亮臨江州聞翟
周之風束帶躡履而詣焉邵聞庾至轉避之亮復密
往值邵彈鳥於林因前與語還便云此人可起即拔
為鎮蠻護軍西陽太守其集載與邵書西陽一郡戶
口差實非履道真純何以鎮其流遁詢之朝野僉曰
足下今具上表請足下臨之無譲(尋陽記)
齊
宗測字敬微少文之孫少静退不樂人間永明三年詔
徵太子舍人不就欲遊名山乃寫祖少文所作向子
平圖于壁上長子賓宦在都知父此旨便求禄還為
南郡丞付以家事遂往廬山止祖少文舊宅魚復侯
子響為江州厚遣贈遺測曰少有狂疾尋山採藥遠
来至此量腹而進松术度形而衣薜蘿淡然已足豈
容當此横施建武二年徵為司徒主簿不就卒(南史)
梁
劉慧斐字宣文彭城人父元直淮南太守慧斐少博學
能屬文起家梁安成王法曹行參軍嘗還都塗經尋
陽游於匡山遇處士張孝秀相得甚歡遂有終焉之
志因不仕居東林寺又於山北構園一所號曰離垢
園人稱離垢先生(豫章書)
張孝秀字文逸南陽人徙居尋陽為建安王别駕棄官
入廬山隠居東林寺側孝秀性通率不好浮華嘗冠
榖皮巾躡蒲履手執并閭皮麈尾服寒食散盛冬卧
於石上博涉群書專精釋典普通三年卒梁簡文甚
傷悼焉與劉慧斐書述其貞白云(廬山志)
陳
張正見字見頤清河東武城人梁元帝立拜通直散騎
侍郎遷彭澤令屬梁季喪亂避地于匡俗山時焦僧
度擁衆自保遣使請交正見懼之遜辭延納然以禮
法自持僧度亦雅相敬憚高祖受禪詔正見還都除
鎮東鄱陽王府墨曹行參軍兼衡陽王府長史歴宜
都王限外記室撰史著士帶尋陽郡丞累遷尚書度
支郎通直散騎侍郎著士如故太建中卒時年四十
九有集十四卷(陳書)
唐
李白字太白十歲通詩書賀知章稱為謫仙薦於玄宗
召見金鑾論當世事奏誦一篇帝賜食親為調羹命
供奉翰林禄山反轉側宿松匡廬間永王璘辟為府
僚璘起兵逃還彭澤及璘敗當誅因嘗救郭子儀犯
法至是子儀請解官以贖得長流夜郎赦還潯陽復
坐事下獄會宋若思將兵往河南道潯陽釋其囚辟
為參謀未幾辭職依當塗令李陽冰悅謝家青山將
終焉代宗立召為左拾遺已卒年六十餘(唐書宏簡
錄)
元結字次山河南人後魏常山王遵十五代孫少不羈
十七乃折節向學天寳十二載舉進士天下兵興入
猗玕洞始稱猗玕子後家瀼濱乃自稱浪士久之拜
道州刺史進授營營經略使加左金吾衛將軍卒年
五十贈禮部侍郎(唐書)
李華字遐叔趙州贊皇人天寳十一載遷監察御史安
禄山反主誅守之策皆留不報元宗入蜀百官解竄
華母在鄴欲間行輦母以逃為盗所得偽署鳳閣舍
人賊平貶杭州司戶參軍華自傷踐危亂不能完節
又不能安親欲終養而母亡遂屏居江南上元中以
左補闕司封員外郎召之華喟然曰烏有隳節危親
欲荷天子寵乎稱疾不拜李峴領選江南表置幕府
卧疾江州其送李侍御序有云方理舟潯陽追跡幽
人雖病痼齒衰而神王顦顇之中齊榮辱一視聽是
非哀樂無自入矣(豫章書)
吴筠字貞節華州華隂人通經義美文辭舉進士不中
性高鯁不耐沈浮于時愛廬山之勝卜居於兹著廬
山雲液泉賦大歴十三年卒弟子私謚曰宗元先生
(同上)
侯高字元覧上谷人少為道士學黃老練氣保形之術
居廬山號華陽居士與孟郊東野韓愈退之李勃濬
之獨孤朗用晦李翺習之相往来汴州亂兵士殺留
後陸長源東取劉逸淮乃作弔汴州文投之大川以
訴貞元十五年李翺遇高於蘇州出其辭以示翺翺
謂孟東野曰誠之至者必上通上帝聞之劉逸淮其
將不久後數月逸淮竟死達撫為楚州起攝盱眙祭
酒李公遜刺衢州請治信安其觀察浙東又□于剡
三縣皆有政不幸得心疾留其子狗兒於李翺家而
歸廬山不到卒於江西(文苑英華)
楊收字藏之馮翊人讀書廬山有道者謂之曰子貌可
仙如仕即至宰相能捨所事從吾游乎收時方覬進
取謝不能道者遂去不見(圍余錄)
蕭存字伯誠蕭穎士子仕為金部員外郎以惡裴延齡
棄官歸廬山子東為邕南從事女嫁柳中庸韓文公
愈少時為存所知其後愈自袁州入為祭酒經廬山
過其居存諸子皆凋謝惟女在江州為尼愈題其舊
堂曰中郎有女能傳業伯道無兒可保家偶到匡山
曾住處幾行哀淚落烟霞(廬山紀事)
後五代
歐陽敷字華道鄧州南陽人後漢隠帝間為中書舍人
繼秉天雄軍節鉞周太祖時為光禄大夫檢校尚書
侍郎因兵亂避居九華山後又徙隐彭澤筠塘淳化
間卒遂葬于其地子&KR1433;登咸平進士歴官常侍以父
墓在縣遂家焉(府志)
南唐
孫晟初名鳳又名忌密州人好學有文辭尤長於詩少
為道士居廬山簡寂宫常畫唐詩人賈島像置於屋
壁朝夕事之簡寂宫道士惡晟以為妖驅出之乃儒
服北之趙魏謁唐莊宗於鎮州莊宗以晟為著作佐
郎天成中奔吴為吴相後使於周世宗召問江南事
不對殺之(豫章書)
宋
宋庠字公序安州安陸人後徙開封之雍邱父把嘗為
九江掾與其妻鍾禱于廬阜鍾夢道士授以書曰以
遺爾子視之小戴禮也已而庠生他日見許真君像
即夢中見者庠天聖初舉進士開封試禮部皆第一
歴官司空謚元獻(豫章書)
劉廷式字得之齊州人娶瞽女既喪不復娶蘇軾深重
之後監太平觀遂老於廬山(府志)
張所青州人登進士歴官監察御史直言詆黃潜善責
鳳州團練副使江州安置(宋史宏簡錄)
柳勅字公渙其先河東人徙居廣信登元符進士任河
南參軍時徽宗惑于靈素誅求百姓勅上疏不報歎
曰主上崇虚棄寔宋道去矣吾既不能正君可負所
學而羈靡爵禄乎竟解組南旋道經湖口訪陶元亮
故址遂卜居焉(府志)
王庶字子尚慶陽人以不主和議七疏乞免乃以資政
殿學士知潭州歸至九江被命奪職徙家居焉(同上)
李若谷河北人高宗時罷參政或曰胡不效楊原仲之
泣若谷笑曰即捶死淚亦不出秦檜聞之大怒謫居
江州(林志)
元
黃澤字楚望資州人父儀可累舉不第隨兄驥子官九
江蜀亂不能歸因家焉澤生有異質慨然以明經學
道為志作易春秋二經解大德中江西行省相臣聞
其名授江州景星書院山長懼學者得於創聞不復
致思乃作易學濫觴春秋指要示人以求端用力之
方吴澄嘗觀其書以為平生所見明經士未有能及
之者(元史)
黃德隆山東人江州萬戶管軍尚節概元末城䧟與總
管李黼同死子孫因世居於高良山(林志)
明
趙汸字子常休寧人姿禀卓絶初讀朱子四書多所疑
難乃盡取朱子書讀之聞九江黃澤有學行往從之
游澤之學以精思自悟為主其教人引而不發汸一
再登門乃得六經疑義千餘條以歸已復往留二歲
得口授六十四卦大義與學春秋之要後復從臨川
虞集游聞吳澄之學乃築東山精舍讀書著述其中
學者稱東山先生(白志)
桑喬字子木揚州人為御史嘉靖辛酉謫九江居廬山
北林隠菴凡諸名勝無不歴覧所著有廬山紀事(豫
章書)
邢懋學黃梅人進士懋敬之弟遷居九江博學高才舉
孝廉不願計偕創長松舘延紫栢大師與江中明林
半偈侄士俊等效遠公淨業故事歸宗寺賴以復興
(府志)
陳昂字爾瞻莆田人隆萬間避倭難擕妻子客南昌旋
愛匡廬旅於九江琵琶亭側以織草履為業得錢輙
沽酒間或為人卜凡匡廬幽險處莫不登覧後卒於
金陵有白雲先生詩集(同上)
王一翥字子雲黃岡人中舉後隠居德化之吴障山茅
屋三間蕭條高寄博學逸才詩文皆有天然之趣子
材而夭即埋山下倣延陵季子之風人呼為楚狂士
(同上)
南安府
宋
程顥字伯淳頤字正叔河南人父珦宋仁宗慶歴甲申
知興國縣事越二年丙戌通判南安軍時周敦頤任
司理參軍因與為友令二子師事之每令尋孔顔樂
處宋史傳稱顥自十五六時與弟頤聞汝南周敦頤
論學遂厭科舉之習慨然有志求道顥仕至太子
允監察御史裏行後謫汝州監稅哲宗召為宗正丞
未行而卒年五十四文彦博題其墓曰明道先生嘉
定間謚曰純公頤官至秘書省校書郎卒年七十五
學者稱伊川先生謚曰正公(豫章書)
江公望字民表睦州人舉進士建中靖國元年由太常
博士拜左司諫内苑畜珍禽異獸力言非初政所宜
蔡正仙府史以語言疑似成獄公望極言論救出知
淮陽軍未幾召為左司員外郎以直龍圖閣知壽州
蔡京為政編管南安軍遇赦還家建炎中贈右諫議
大夫(宋史)
張九成字子韶其先開封人徙居錢塘趙鼎薦為太常
博士改著作郎除宗正少卿權禮部侍郎秦檜主和
議九成上陳十事檜惡其立異謫守邵州檜黨何鑄
劾以傾附趙鼎詹大方復論與僧宗杲謗訕朝政謫
居南安軍十四年益勤問學每執書就明倚立庭甎
歲久雙趺隐然檜死起知温州丐祠歸卒寳慶初贈
太師崇國公謚文忠(宋史宏簡錄)
解潛藍田人為邊帥以中丞李文會言其本趙鼎客不
從和議謫居南安凡十九年疾革張九成往視之潜
泣曰生平仗忠義誓與敵死為秦檜所斥此心惟天
知之九成曰無愧此心足矣何必人知即豁然而逝
(明一統志)
鄭公憶紹興間由資政殿學士謫居南安(府志)
劉黻字聲伯温州樂清人淳祐中丁大全劾奏丞相董
槐去國將奪其位時黻為太學生伏闕上書忤執政
送南安軍安置歸别其母母曰為臣死忠以直被貶
分也速行黻至南安盡取濓洛諸書摘其精要語輯
成書十卷名曰濓洛論語及大全貶黻還太學累官
至試吏部尚書以丁艱歸久不起及文天祥勤王徵
之慨然赴難尋以疾卒始終大節卓然著有蒙川集
問梅集及詩銘若干卷傳於世(同上)
明
陳獻章字公甫新會人舉正統十二年鄉試再上禮部
不第從吴與弼講學居半載乃歸廣東布政使彭韶
總督朱英交薦召至京令就試吏部辭疾不赴疏乞
終養授翰林院檢討以歸至南安與知府張弼日相
賡和弼疑其拜官與與弼不同對曰吴先生以布衣
為石亨所薦故不受職獻章以聽選國子生疏陳始
終願仕故不敢偽辭釣虚譽自是屢薦卒不起萬歴
初從祀孔廟追謚文恭(白志)
贑州府
唐
張說字道濟洛陽人長安中為鳳閣舍人張易之誣䧟
魏元忠援說為助說廷對元忠無不順言忤武后旨
謫嶺南留虔地寓紫極宫撰有碑文(贑府新志)
李嶠字巨山贊皇人舉制策甲科封趙國公特進同中
書門下三品中宗崩嶠嘗密請相王諸子不宜留京
師及元宗嗣位獲其表宫中張說言嶠誠懵逆順然
為當時謀吠非其主不可追罪天子亦顧數更赦遂
免聽隨子虔州刺史暢之官嶠富才思為文章宿老
一時學者取法焉(唐書)
宋
包拯字希仁合肥人過虔師事邑人陳晦之於崆峒山
中(贑縣志)
蘇洵字明允眉山人嘗南遊入虔與贑人鍾棐交洵不
喜飲酒每為設醴其後洵子軾轍過虔必造訪棐又
與棐子志仁志行志遠敦通家之好云(府志)
吕倚字夢得維掦人少有聲場屋善屬對好收古今帖
蹭蹬不偶老始以恩補瑞金簿致仕貧無以歸年八
十餘唯有一女嫁贑人因居焉與王禹玉有舊元豐
間餉錢二萬酒十壺倚作啓致謝隔句中用白水真
人青州從事為對禹玉極歎賞之東坡過虔遺之以
詩(潘子真詩話)
楊方字子直長汀人隆興初登第嘗遊崇安謁朱子面
受教旨後除編修官秘書郎時禁偽學坐朱子故罷
僑居贑州閉門讀書自號淡軒嘉定初召起累官直
寳謨閣廣西提刑卒於象州宋時建祠與東坡並祀
今廢(府志)
元
滕賓字玉霄睢陽人仁宗英宗間官翰林嘗客遊興國
至治辛酉為監邑忽都必譔拯粥碑記又有題令公
巖十景詩見袁天麒舊志(㶑水志林)
明
邱濬字仲深瓊山人屢駐鬱孤臺歴游勝境題咏甚多
天啟間贑令邱爾懿即其冡孫(贑縣志)
林珽字質賢閩縣諸生少負氣多才略與郭維經萬元
吉楊廷麟楊文薦姚竒孕同死節於贑州城(福建通
志)
國朝
吴參字竟魯貴池人父尊周崇禎末武進士遯跡為頭
陀或傳其在南嶽參往省未得見南昌彭士望與尊
周有舊參喪偶子正名纔數齡托士望鞠之參變姓
名為姬適訪求幾半天下終不得遇乃從士望於寧
都躬耕冠石以父出亡終身不再娶有志理學著裏
言一編晚之杭越與河渚三君子應嗣寅沈甸華陳
際叔交相與共談學乙夘卒於杭河渚諸子為具含
殮遂卜葬焉正名廬墓側三年復歸寧都居金精洞
之篁竹峰刻苦篤行以文學為李騰蛟魏禮高坐弟
子年七十餘卒著有廓言吴子七篇原地卬浦堂詩
文集(贑州府志)
俞塞字吾體歙縣人少讀書講道不應舉鄉邦以學行
宗之崇禎末棄家出遊抵石城住東門城樓戍卒憎
其哦詩聲却之乃僦居山寺董令應譽聞而賓禮之
留之不可餽以金弗受惟詩文往還邑中人士多就
教者後入閩海不知所終(石城縣志)
鮑䕫生字子韶歙縣人父叔裔崇禎末以孝廉令廣之
始興遭亂棄官避地贑縣䕫生少從父兵間嫺兵略
意氣豪上所論交皆當世知名士縱游吴越燕齊間
丁巳從某都督征吉安戊午從尚將軍之孝勦厓石
及平閩汀諸賊壘後先以儒服借箸軍門或談言微
中脫善類於阨士論歸之卒子孫屬籍於贑(贑州府
志)
柴紹炳字虎臣號省軒浙江仁和人少竒敏博學工詩
中年替心關閩濓洛之學嘗從父任過寧都與曾燦
魏禧兄弟遊講學易堂以躬行實踐為歸結廬白茅
峯有終焉之志後以父卒官扶櫬歸里(仁和縣志)
江西通志卷九十六
