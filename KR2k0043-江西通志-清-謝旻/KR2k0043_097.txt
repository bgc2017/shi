欽定四庫全書
江西通志卷九十五
寓賢
君子之道或出或處友教天下或散或聚維彼賢聖
皇皇羇旅至於是邦觀其所主一時過化跡留夐古
亦有名流適彼樂土憑弔山川裵徊仰俯履綦陳跡
後先踵武地緣人重光輝流貯景行前賢用誌遺矩
作寓賢志
南昌府
周
澹臺滅眀武城人字子羽狀貌甚惡欲事孔子孔子以
為材薄既已受業退而修行行不由徑非公事不見
卿大夫南游至江從弟子三百人設取子去就名施
乎諸侯史記
按子羽墓有三一在泰山南武城縣一在陳留裘
氏鄉一在豫章東湖上其中必有一誤宋程大昌
友教堂記云後世去古聖賢絶遠既無所事畏亦
無所有䛕而爭獵以自夸耀於是有一事而彼此
互相同者使人慕尚如此無乃聖賢之澤久而不
冺也歟其亦民之秉彛無古今而好是懿德也歟
則其偽也乃其所以為可尚也況今之疑未必非
昔之信者歟今豫章不獨有祠墓兼有澹臺門用
仍舊志以弁寓言之首
慶忌吴公子也驟諫吴子曰不改必亡弗聽出居於艾
(杜註艾吴邑豫章有艾縣)遂適楚聞越將伐吴冬請歸平越遂歸
欲除不忠者以說於越吴人殺之(左傳)
漢
許劭字子將汝南平輿人少峻名節好人倫多所賞識
司空楊彪辟舉方正敦樸皆不就或勸劭仕對曰方
今小人道長王室將亂吾欲避地淮海以全老幼乃
南到廣陵徐州刺史陶謙禮之甚厚劭不自安告其
徒曰陶恭祖外慕聲名内非真正待我雖厚其勢必
薄不如去之遂復投揚州刺史劉繇于曲阿其後陶
謙果捕諸寓士及孫策平吴邵與繇南奔豫章而卒
(東漢書)
晉
鄭袤字林叔滎陽開封人高祖衆漢大司農父泰揚州
刺史有高名袤少孤早有識鍳荀攸見之曰鄭公業
為不亡矣隨叔父渾避難江東時華歆為豫章太守
渾往依之歆素與泰善撫養袤如已子年十七乃還
鄉里景元初拜光禄大夫封密陵侯(晉書)
衛玠字叔寳河東安邑人年五歲風神秀異及長有盛
名辟命屢至皆不就久之為太傅西閣祭酒拜太子
洗馬兄璪為散騎侍郎内侍懷帝玠以天下大亂欲
移家南行母曰我不能舍仲寳去也玠啟諭深至為
門戶大計母涕泣從之臨别玠謂兄曰在三之義人
之所重今可謂致身之日兄其勉之乃扶輿母轉至
江夏玠妻先亡征南將軍山簡以女妻焉遂進豫章
是時王敦鎮豫章長史謝鯤先雅重玠相見欣然言
論彌日敦謂鯤曰昔王輔嗣吐金聲於中朝此子復
玉振於江表微言之緒絶而復續不意永嘉之末復
聞正始之音何平叔若在當復絶倒玠嘗以人有不
及可以情恕非意相干可以理遣故終身不見喜愠
之色以王敦高爽不群而好居物上恐非忠臣求向
建鄴京師人士聞其姿容觀者如堵玠勞疾遂甚永
嘉六年卒時年二十七時人謂玠被看殺葬于南昌
謝鯤哭之慟人問曰子有何恤而致斯哀答曰棟梁
折矣不覺哀耳咸和中改塋於江寧(同上)
按郭子章云叔寳東晉名流一統志南昌流寓不
載特為補之又云玠以永嘉六年五月六日至豫
章其年六月二十日卒此則玠之南渡豫章四十
五日豈暇至都下而亡乎且諸書皆云玠亡在豫
章不云在都下也玠葬南昌城許徵君墓東
范宣字宣子陳留人年十歲能誦詩書嘗以刀傷手捧
手改容人問痛耶荅曰不足為痛但受全之體而致
毁傷不可處耳少尚隠遁加以好學手不釋卷以夜
繼日遂博綜衆書尤善三禮家至貧儉躬耕供養親
殁負土成墳廬於墓側太尉郄鑒命為主簿詔徵太
學博士散騎侍郎並不就家於豫章太守殷羡見宣
茅茨不完欲為改宅宣固辭之庾爰之以宣素貧厚
餉給之宣又不受宣雖閑居屢空常以誦讀為業譙
國戴逵等皆聞風宗仰自遠而至諷誦之聲有若齊
魯著禮易論難皆行於世(同上)
唐
權臯字士繇秦州略陽人禄山反天下聞其名争取以
為屬永王舉兵脇士大夫臯詭姓名以免元宗在蜀
聞之拜監察御史會母喪得風痺疾客洪州浙西節
度使顔真卿表為行軍司馬召拜起居舍人固辭嘗
曰吾潔身亂世以全吾志欲持是受名耶李季卿為
江淮黜陟使列其高行以著作郎召不就自中原亂
士人率渡江李華柳識韓洄王定皆仰臯節與友善
卒年四十六洄等制服行哭詔贈祕書少監元和中
謚貞孝(豫章書)
張寧字康叔洛陽人登進士授相王府司馬擢御史大
夫與陸贄韓愈友善德宗建中間陞國子監祭酒立
朝謇諤忤盧把因棄官慕柳渾高風聞其隠於武寧
山遂訪渾遺蹤入紫鹿岡青牛洞慨然止曰紫鹿青
牛非方外人不可狎遂隠居於此(武寧縣志)
曹松字夢徵舒州人學賈島為詩依建州李頻頻卒值
寇亂避地洪州西山唐昭宗光化四年禮部侍郎杜
德祥榜及第時年七十偕第者歙人王希羽亦年七
十餘及京兆劉象閩人柯崇鄭希顔皆年六十餘號
五老榜值上新平内難開放新進士喜甚詔選中有
孤寒者以名聞特敇授官故德祥以松等塞詔授校
書郎(姓源珠璣)
南唐
陳陶字嵩伯世居嶺表以儒業名家陶挟策長安聲詩
歷象無不精究昇元中至南昌將詣建康聞宋齊邱
秉政自料與齊邱不合乃築室西山日以詩酒為事
會齊邱出鎮南昌陶志不屈而齊邱亦不為之薦(南
唐書)
潘承祐字乾休晉安人仕吴為光州司法參軍郡有大
獄群吏不直承祐固爭之不得因棄官歸閩嶺及王
氏據閩仕至大理少卿王延政鎮建州辟為度支判
官延政與福州搆隙承祐極諫不納及延政僣號以
為吏部尚書而用其幸臣楊思恭為僕射承祐復爭
遂逐歸私第查文徽下建州以禮致之元宗以為衛
尉少卿遷鴻臚卿委以南方之事升降人物制置郡
縣多用其言薦陳誨林仁肇皆著功效老病乞骸骨
以禮部尚書致仕卒於洪州西山(同上)
鍾蒨字德林隨兄懷建家豫章屬辭敦行綽有時譽起
家藩府從事累登臺郎遷集賢殿學士後主時官勤
政殿學士宋師入金陵蒨朝服坐於家兵及門舉族
死之(十國春秋)
宋
徐鉉字鼎臣揚州廣陵人十歲能屬文仕吴為校書郎
又仕南唐李昇父子試知制誥與宰相宋齊邱不協
貶泰州司戶掾俄復舊官璟死事其子煜為禮部侍
郎歷尚書右丞宋師圍金陵遣鉉求緩兵時煜將朱
令贇將兵来援煜以鉉既行欲止令贇勿令東下鉉
曰此行未保必能濟難江南所恃者援兵爾要以社
稷為重豈顧一介之使置之度外可也煜泣而遣之
及至雖不能緩兵而入見辭歸禮遇皆與常時同及
隨煜入覲太祖責之聲甚厲鉉對曰臣為江南大臣
國亡罪當死不當問其他太祖歎曰忠臣也命為太
子率更令淳化二年廬州女僧道安誣鉉姦私下吏
道安坐不實抵罪鉉亦貶行軍司馬卒年七十六鉉
無子門人鄭文寳護其喪至汴胡仲容歸其葬於南
昌之西山有文集三十卷(宋史)
李夤建安人有清節仕江南李氏至諸司使宋初授官
不拜舉進士為衢州司理參軍以母在江南棄官歸
後其子虚已亦舉進士通判洪州迎夤至豫章樂其
山水曰此可以終吾身也遂於東湖築第以居并建
涵虚閣平生喜為詩與子壻晏殊唱酬有雅正集二
十卷行世(林志)
李積中四會人元豐進士為御史敢直言元祐中司馬
光秉政罷新法積中力贊其議歷翰林直學士後蔡
京為相黜元祐諸賢凡二百九十人積中與焉因徙
家於洪州後裔安國大性大異大東俱知名(府志)
邵成章欽宗朝内侍也建炎初上書論黃潜善汪伯彦
誤國之罪帝怒除名南雄州編管侍御史馬伸言成
章緣上書得罪今是何時以言為諱久之帝思成章
忠直召赴行在其徒忌之謂於帝曰邵九伯来陛下
無歡樂矣遂止之於洪州金人入洪聞其名訪求得
之謂之曰知公忠正能事吾主可坐享富貴成章不
應脅以威亦不從遂釋之曰忠臣也吾不忍殺遺之
金帛而去(宋史)
蘇雲卿廣漢人紹興間来豫章東湖結廬獨居待鄰曲
有恩禮無良賤老稚皆愛敬之稱曰蘇翁身長七尺
美鬚髯寡言笑布褐草履終歲不易披荆畚礫為圃
藝植耘芟灌溉皆有法度蔬視他圃尤勝夜織屨堅
韌過革舄人争貿之少與張浚為布衣交浚為相馳
書函金幣屬豫章帥及漕曰余鄉人蘇雲卿管樂流
亞遁跡湖海有年矣近聞灌園東湖其高風偉節非
折簡能屈幸親造其廬必為我致之帥漕密物色曰
此獨有灌園蘇翁無雲卿也乃屏騎從更服為游士
入其圃翁運鋤不顧進而揖之翁曰二客何從来耶
延入室土銼竹几地無纖塵案上有西漢書一冊二
客恍若自失默計以為蘇雲卿也遂叩其鄉里徐曰
廣漢客曰張德遠廣漢人翁當識之曰然客又問德
遠何如人曰賢人也苐長於知君子短於知小人德
有餘而才不足因問德遠今何官二客曰今朝廷起
張公欲了此事翁曰此恐怕他未便了得在二客起
而言曰張公令某等致公共濟大業因出書函金幣
寘几上雲卿鼻間隠隠作聲若自咎歎者二客力請
共載辭不可期以詰朝上謁旦遣使迎伺則扄戶閴
然排闥入則書幣不啟家具如故而翁已遁竟不知
所往矣帥漕以其狀復浚浚拊几歎息作箴以自責
曰雲卿風節高于傅霖予與之期共濟當今山潛水
杳邈焉莫尋弗力弗早予罪曷鍼(同上)
按劉子翬集有蘇雲卿傳宋史全載其文
宋自遜字謙父别號壺山居士金華人徙居南昌父子
兄弟皆能詩而謙父尤著當代名流皆敬愛之方虚
谷亟稱其殘年日易晚夹雪雨難消之句所著有詩
餘名山樵笛譜(安志)
元
伍良臣元濟陽王甥嘗為撫州路經歷至正間避地於
進賢縣崇信鄉雖屬懿親恬然如布衣致力經籍從
事翰簡有詩若干卷題曰中流一壺又編通鑑纂要
補論見聞錄(府志)
眀
孔叔賢先聖五十七世孫父希魯官廬陵值元季道不
通歿於官叔賢留寓南昌之新吴家焉子二長斯誠
次斯聞皆立有成人行(梁混坦菴文集)
謝復字一陽祁門人聞吴與弼倡道棄科舉業從之游
身體力行務求自得居家孝友喪祭冠婚悉遵古禮
或問學曰知行並進否則落記誦訓詁矣晚卜室西
山之麓學者稱西山先生(白志)
伍伯遜汀州寧化人徙居南昌與弟伯暘伯達並力學
敦信義同居數百口雍睦無間胡祭酒儼深嘉重之
子恒受業吴聘君之門景泰間應賢良詔以親老辭
不赴終老于家(林志)
蒋杰字美居其先普安人數傳至杰登萬歴己丑進士
授戶部主事歷郎中抗䟽請視朝極言晏安中隔之
弊留中不報凡兩司錢穀御馬草場却中官五百金
之賄力裁浮費歲省數千金尋司清原榷政潔已恤
商遠近交德之比去建祠以祀擢知南雄府聽斷務
先德教至有感泣罷訟者新郡學及宏道書院張曲
江祠皆巍然輪奐月課士其中人文丕振陞粤西憲
副以内艱歸服闋遂不復出遊覧名勝詩歌琴酒自
娱崇禎間子克顯任上高令解組為奉親避地之計
遂徙居豊城著九經選鈔十七史摘要邊略議治河
議略式穀堂集息園小草静寄軒稿南遊日錄東遊
漫草紀遊小草武陵晤語普安續志年八十四卒所
著述俱經兵火散軼不存杰復工書兼採諸家法運
以已意人爭購而珍之(府志)
國朝
陳上善字元水蘇州人博學好古以詩名海内兼工篆
隸僑居東湖去榆墩不數十武與萬時華陳宏緒徐
世溥相友善遭亂家破孑身窮老徑竒卓犖之致一
發于詩所著有山居詩及適餘堂集(施䦌章集)
瑞州府
宋
滕元發字達道東陽人以翰林侍讀學士言新法之害
貶居筠州或以為復有後命元發談笑自若曰天知
吾直上知吾忠吾何憂哉因上章自訟曰樂羊無功
謗書滿箧即墨何罪毁言日聞神宗覧之惻然即以
為湖州(宋史)
蘇軾字子瞻眉山人嘉祐進士元豐二年謫授黃州團
練副使七年移汝州安置省弟轍由九江至筠州先
一夕洞山僧雲菴夀聖僧聡慧皆夢同轍迎五祖戒
禪師其後軾至寓居廣福寺因額其堂曰同夢坡山
及来蘇渡皆以軾得名其他題咏甚夥後仕至禮部
尚書端明殿學士卒年六十六諡文忠(高安縣志)
李顯忠字君錫初名世輔綏德軍青澗人孝宗隆興間
銳意恢復張浚遣顯忠出濠州趨靈壁復宿州紇石
烈志寧自睢陽引兵来攻顯忠竭力捍禦以邵宏淵
妬功阻撓師無鬭志潰於符離安置顯忠于筠州而
宏淵仍前建康都統制後朝廷知其故復顯忠太尉
奉祠(綱目續編)
吕祖儉字子約祖謙之弟受業祖謙如諸生監明州倉
將上會祖謙卒欲終朞喪朝廷從之潘時經略廣東
欲辟為屬祖儉辭尋以鄭僑張杓羅點諸葛庭瑞薦
召除籍田令寧宗即位除太府丞時韓侂胄用事正
言李沐論罷右相趙汝愚祭酒李祥博士楊簡皆上
書訟汝愚沐皆劾罷之祖儉乃上封事曰李祥老成
篤實非有偏比蓋衆聽所共孚者今又斥逐臣恐自
是天下有當言之事必將相視以為戒鉗口結舌之
風一成而未易反是豈國家之利邪疏上束擔待罪
有旨吕祖儉朋比罔上安置韶州至廬陵將趨嶺得
旨改吉州遇赦量移高安從弟祖泰徒步往省留月
餘語其友王深厚曰自吾兄之貶諸人箝口我雖無
位義必以言報國當少湏之今未敢以累吾兄也祖
儉没貶所詔令歸葬所為文有大愚集(宋史)
陳良祐字天與金華人登紹興進士歷起居中書舍人
左司諫言會子之弊願捐内帑以紓細民之急上慨
然從其言累遷吏部尚書朝議范成大使金請陵寝
地良祐論不當遣恐生邊釁忤旨貶瑞州居住尋移
信州(宋史宏簡錄)
葉三省高宗時直龍圖閣憤秦檜誤國貽書趙鼎力排
和議之非檜恨之安置筠州(府志)
余古不知何許人自稱布衣因光宗以災異詔群臣言
時政闕失古亦發憤上書極諫安置高安詣學教讀
(同上)
袁州府
晉
習鑿齒字彦威襄陽人為桓温别駕晉末秦苻堅寇㐮
陽鑿齒避地於萬載山谷誦讀不輟後人名其山為
書堂山今分宜有習墓(安志)
唐
陶沔竹溪六逸之一游萬載之東北村愛其山水遂居
焉卒後鄉人立廟祀之今子孫所居之地號陶家坊
(萬載縣志)
柳希玭蘇州刺史父渾刺袁州有治聲朱泚反聞渾名
欲致之因榜掠其子希玭避居萬載之西江遂家焉
(同上)
湛賁宋長史茂之十二世孫家本毘陵後為宜春人初
為州吏其妻與彭伉之妻兄弟也伉貞元間擢進士
第親族往賀座皆名士獨飯賁於後園妻數之曰男
子不能自振勵顧困辱如此賁由是發憤力學一舉
進士上第伉聞賁舉方跨驢赤板橋驚墮地時人語
曰湛賁登第彭伉落驢(唐摭言)
宋
陳瓘字瑩中沙縣人徽宗朝為左司諫遷右司員外權
給事中與曾布議論不合遺書論其過失布怒出知
泰州崇寧中除名竄袁州宣和間卒靖康初贈諫議
大夫賜謚忠肅(宋史宏簡錄)
曹輔字載德南劍州人登進士第政和六年以通仕郎
歷祕書省正字上疏諫微行竄郴州六年移袁州居
一年召為校書郎歷官尚書左丞同知樞密院事謚
忠達(宜春縣志)
吴師古宜興人舉進士紹興初胡銓上書阻和議乞斬
檜師古鋟木傳其書忤秦檜流袁州卒(宋史宏簡錄)
知浹汾州人通春秋左傳好直言岳飛以賓禮待之飛
下大理獄浹上書聲其冤流袁州(明一統志)
元
李稷字孟賓滕州人幼穎敏八歲能記誦經史從其父
官袁州師夏鎮又從官鉛山師方回孫鎮與回孫皆
名進士長於春秋稷兼得其傳泰定四年進士歷御
史丞加榮禄大夫(豫章書)
鮑遇字千泗徽州人為西臺御史與歐陽原功友善元
主以特們德爾輔導東宫上書劾其不可不納遂乞
休徙居萬載山中(萬載縣志)
臨江府
晉
羅含字君章耒陽人含父綏嘗宰新淦新淦人楊羡後
為含州將引含為主簿含傲然不顧羡招致不已辭
不獲而就焉及羡去職含送之到縣新淦人以舊宰
之子咸致賂遺含難辭而受之及歸悉封置而去由
是遠近推服(晉書)
宋
徐世亨字嘉會開封人景祐間守臨有善政時詔州郡
立學世亨悉力營建以疾革遂家焉後累贈通議大
夫(林志)
劉次莊長沙人殿中侍御史博洽淹貫詞翰絶倫元祐
中謫居新淦築室東山寺前俯瞰清流自謂有濠梁
間趣因號戲魚翁時稱為高師今縣東有高師湖以
次莊得名(同上)
王覿字眀叟泰州如臯人第進士為右正言右司諫極
論罷章惇蔡確韓縝張璪又劾竄吕惠卿紹聖初以
寳文閣直學士知成都徙河陽貶少府少監又貶鼎
州團練副使徽宗即位還故職知水興軍過闕留為
工部侍郎遷御史中丞改翰林學士日食四月朔帝
下詔責躬覿當制有惟德弗類未足以當天心之語
宰相去之乃力請外以龍圖閣學士知潤州徙海州
罷主管太平觀安置臨江軍卒紹興初追復龍圖閣
學士(宋史)
方信孺字孚若興化軍人以父崧卿蔭補番禺尉韓侂
胄舉恢復之謀諸將僨軍朝廷尋悔金人亦厭兵遣
使講和召信孺赴都假朝奉郎充樞密院參&KR0688;通問
於金至要以五事信孺曰反俘歸幣可也縳送首謀
於古無之稱藩割地則非臣子所忍言至汴見左丞
相宗浩辨對不少詘授以報書還詔議所以復命衆
議還俘獲罪首謀增歲幣五馬遣信孺再往金人猶
執初議信孺固執不許宗浩計窮密與定約復命再
差抵汴宗浩變前說有誅戮禁錮語信孺不為動會
蜀兵取散關金人益疑信孺還言敵所欲五事其五
不敢言侂胄厲聲詰之信孺徐曰欲得太師頭耳侂
胄大怒奪三秩臨江軍居住(同上)
許竒字彥國開封人以蔭補太醫院判建炎中孟太后
如虔竒扈駕至新喻遂家焉所著有黃農櫽緒(縣志)
伍弼字國正寧化人紹興間知洪州時秦檜用事弼憤
不能去力請致仕因占籍新喻之鳳池蕭詵為作歸
休記(縣志)
胡思誠字達孝澶州人寓居清江知安豐軍時群盗剽
掠無禁思誠悉擒之淮西諸司上其事除知濠州自
號溶溪居士著有溶溪集若干卷(林志)
余彦忠號清心忠襄安道六世孫由邵武訪親至新喻
遂家吟峰下恬淡樂善不慕榮名刻勸善錄行世謝
尚書諤序之嘗自閩擕匠開書市以利後學起鐡冶
以利公家喻之紙戶盖創於彥忠云(縣志)
趙孟濟字君用其先汴人寓居清江德祐中待次于家
郡檄攝衛城邑未幾元兵攻城孟濟與總統丁應眀
閉譙門登樓椎鼓以張虚聲元兵越境去既而湖北
潰兵與西勤王兵城南相持孟濟慨然入陣撫諭兩
軍感泣解散以功授清江令眀年元兵大至城䧟死
之初丁應眀與孟濟同里沒于陣孟濟白諸郡以聞
官其二子(林志)
任詔字子嚴蜀人自為令歷部使所至有政績後退居
清江築圃山岡扁曰盤園建堂曰高風有盤園集高
風錄(同上)
元
富珠哩翀字子翬鄧之順陽人父居謙辟掾江西以家
自隨生翀贑江舟中金鳴者三人以為異翀稍長即
勤學父歿家漸落翀不恤而為學益力乃自順陽復
往江西從新喻蕭克翁學克翁夜夢大鳥止其所居
翼覆軒外舉家驚異出視之冲天而去眀日翀至翀
始名思温字伯和克翁為易今名字以夢故後復從
京兆蕭㪺游其學益宏㪺以女妻之大德十一年用
薦者授㐮陽縣儒學教諭歷監察御史卒追封南陽
公謚文靖(豫章書)
吉安府
吴
劉惇字子仁平原人遭亂避地客遊廬陵事孫輔以眀
天官達占數顯於南土每有水旱寇賊皆先時處期
無不中者輔異焉以為軍師軍中咸敬事之號曰神
明建安中孫權在豫章時有星變以問惇惇曰災在
丹陽權曰何如曰客勝主人到某日當得問是時邊
鴻作亂卒如惇言惇於諸術皆善尤眀太乙皆能推
演其事窮盡要妙著書百餘篇名儒刁元稱以為竒
惇亦寳愛其術不以告人故世莫得而明也(三國吴志)
唐
姚崇字元之陜西硤石人世傳崇父嘗宦蜀中崇從母
留不去寄居永新縣北十里有臺曰聪明崇嘗舍其
上其母墓今在縣治東舊學宫左崇歴官中書令謚
文獻(豫章書)
牛僧孺字思黯涇州人祖仕唐為幕職自交廣至郴衡
間為山寇所掠惟僧孺母子獲存遂棲姚崇故址母
訓之學母終葬邑之西南禾川元和初第進士後官
至中書侍郎敬宗立封竒章郡公卒謚文簡(同上)
按郭子章云姚牛二公本傳並未序至吉州然一
統志郡志俱詳載二母墓地不知何據考崇父懿
為嶲州都督永新非入蜀之路何以云崇母留不
去僧孺貶循州長史徙衡汝此是僧孺事而志云
其祖仕唐自交廣至郴衡當必有誤今姑存之傳
疑可也(原跋)
張德廣名欽青州人天復間授節度推官累功封開國
男監永新官滿因家之卒葬勝業鄉之金鼇山(縣志)
尹濯汴州人仕唐廣平間為平南將軍累功封鄱陽侯
黃巢入廣詔改廣州刺史以靖其亂巢平留鎮洪州
居洗馬池朱温代唐既據汴濯耻事二姓遂避地永
新家焉(府志)
南唐
劉儞字漢臣為安福簿眷戀湖山之勝不忍去留家密
湖卒葬白馬峰(府志)
孟賓于字國儀連州輔國鄉人天福中自湖湘越京洛
應舉遠人無援遂卜命于華山神珓有如一年乞一
珓凡六擲得吉天福九年登第果六舉後往江南官
至水部郎中致仕居吉州玉笥山自號羣玉峰叟郡
(閤雅談)
張翊其先世為京兆人唐末翊父授任番禺屬劉隠將
據廣南棄官北還至潭衡間馬氏已有潭澧挈家奔
江南過廬陵禾川僦屋居焉翊與弟惟彬善讀書克
承先業高祖時徐知誥輔國政翊入廣陵以射策中
第授武騎尉南唐禪代擢虔州觀察判官西昌令假
道還廣陵里人榮之翊文辭婉麗禾山大舜二妃廟
碑廬陵紫陽觀碑新興佛閣碑文皆翊所撰(十國春秋)
宋
劉功甫會稽人寳祐中為萬安令有惠政後即居于邑
之横街(府志)
胡洪範環州人寄居吉水西城咸寧間星變以國學生
應詔上書詆賈似道專權誤國似道怒欲置之死丞
相江萬里疏稱其無罪得釋歸卒(吉水縣志)
路植河南人紹興間為安福令後遂家於邑之湖溪(府志)
元
姜天祐字孝祥四川重慶人以父蔭補吉安路都稅使
弟慶祥贅於仁夀鄉盧兜王氏遂家焉至正壬辰群
盗蜂起與校書郎解子元大安羅啓南率衆拒寇遇
敵敢勇與子元力戰而死太守立忠義祠以祀之(府志)
李祁字一初茶陵人元末舉進士第二為遼陽儒學提
舉元亡不復出寓居永新卒焉自號危行老人文章
端雅有希蘧集若干卷(明一統志)
明
單執禮順天宛平人洪武間以御史謫吉水丞卒寓縣
之南坊(吉水縣志)
王應電字昭明崑山人受業於魏校篤好周禮謂周禮
自宋以後各以已意更定然此皆諸儒之周禮也覃
研十數載先求聖人之心溯斯禮之源次考天象之
文原設官之意推五官離合之故見綱維統體之極
成周禮傳詁數十卷嘉靖中家燬於兵流寓泰和以
其書就正羅洪先洪先大服翰林陳積昌以師禮事
之卒於泰和積昌為經紀其喪歸之崑山所著有經
傳正譌同文備考書法指要六義音切貫珠圖六義
相關圖等書行世(白志)
王畿字汝中號龍溪浙江山隂人弱冠舉於鄉嘉靖癸
未下第歸受業王文成守仁丙戍試期不欲往守仁
曰吾非以一第為子榮也顧吾之學疑信者半子之
京師可以發明耳畿乃行中會試時當國者不說學
故不廷試而歸戊子守仁卒於南安畿奔喪至廣信
斬衰以畢葬事而後心喪壬辰授南京職方主事尋
以病歸後遷至武選郎中在林下四十年無日不講
學嘗與鄒文莊守益羅文恭洪先會講青原考德問
業一時稱盛焉(明儒學案)
錢德洪字洪甫號緒山浙江餘姚人王守仁平濠歸越
德洪與同邑范引年管州等數十人會於天中閤同
禀學焉嘉靖五年成進士守仁征思田德洪與王畿
承守越中書院七年奔守仁喪至貴溪羣弟子議喪
服德洪曰吾夫子殁於道路無主喪者弟子不可以
無服然德洪有父母在麻衣布絰弗敢有加焉築室
於場以終心喪十一年始廷試出為蘇學教授歷遷
刑部員外郎穆宗朝進階朝列大夫致仕戊申與王
畿赴青原復古會後九年再至窮鄉邃谷田夫野老
皆知有會莫不敬業而安之(同上)
撫州府
吴
丁奉字承淵廬江安豐人仕吴為冠軍將軍封都亭侯
計略過人能斷大事孫休時遷大將軍休薨奉與丞
相濮陽興等迎立孫皓遷右大司馬左軍司有毁之
者皓徙奉家於臨川(明一統志)
晉
郭翻字長翔武昌人伯父訥廣州刺史父察安城太守
翻少有志操辭州郡辟及賢良之舉家于臨川不交
世事惟以漁釣射獵為娱與翟湯俱為庾亮所薦公
車博士徵不就咸康末乘小船暫歸武昌省墳墓安
西將軍庾翼躬往造翻欲強起之翻曰人性各有所
短焉可強逼翼又以其船小狭欲引就大船翻曰使
君不以鄙賤而辱臨之此固野人之舟也翼俯屈入
其舟中終日而去(晉書)
南唐
賈崇少勇果俗謂之賈尉遲事烈祖積官至侍衛都虞
候元宗嗣立擢神武統軍東都屯營使周師未及境
盡焚其井邑棄壘而歸元宗責其奔潰之由且曰朝
野謂卿為賈尉遲朕甚賴卿一旦敵兵未至棄甲宵
遁何面目至此耶崇叩首言朱元既叛大軍失律城
孤氣奪無數旅以禦要害雖真尉遲亦無所施其勇
惟陛下裁之以忤旨釋罪長流撫州(十國春秋)
宋
韓駒字子蒼蜀陵陽人獻文論補將仕郎累官直學士
院詔撰樂章坐蘇氏黨奉祠尋復應召歷知江州致
仕寓居臨川卒(林志)
許忻字子禮拱州襄邑人寓臨川初擢第蔡京當國欲
妻以女忻曰非偶也紹興間赴調趙鼎詢以世務條
十弊以獻丐祠去尚書程瑀薦之召還時方議和忻
極言不可後知郃州尊賢育才郡士嚮義及歸蕭然
如昔閉戶讀書卒年五十六(府志)
薛公采字元亮汝州葉縣人幼穎敏嘗問其外伯祖草
堂先生曰已聞讀書之方未識行已之要草堂為作
十戒十勉以示之嘗曰與其禄而蹈不測之機孰若
舍危就安而寧吾親乎遂不仕潜心聖道作詩訓諸
孫朱文公陸文安公皆為之䟦吕成公贊其像曰今
衣冠古風節室如冰衾似鐡佩所聞稚暨耋見汲公
無愧色卒葬招仙山(林志)
張澂字達明舒州人官至尚書右丞建炎南渡嘗宰臨
川遂寓居焉著有淡巖文集(臨川縣志)
李璧字季章眉山人歷仕至參知政事有詩文士論以
其文章伯仲葉水心詩詞輩行陸放翁晚遷於撫創
峩峰書院聚書藏於閣有臨汝閒書五十卷(府志)
尹墺字致道和靖先生之後以恩補江西茶鹽幹官寓
臨川遂入籍焉仕至金州倅卒(同上)
林文仲字次章祖公選本閩清人為瓊管安撫待次撫
城因家焉登淳熙二年進士授常德府司法累仕至
成都漕政卒子正嘉定進士(同上)
孫覿晉陵人宣和六年以尚書員外郎參詳貢舉被謫
道臨川寓居宜黃作興造遷學諸記(同上)
元
虞汲本蜀仁夀人允文之後父珪知連州以文學知名
汲仕宋為黃岡尉宋亡僑居臨川崇仁與吴澄為友
澄稱其文清而醇家貧教授後以翰林院編修致仕
(明一統志)
章巴延以左丞致仕居臨川平章政事道通討賊江西
請署行省左丞至則專任調遣設禦敵之計乘間出
擊賊擣其營走之巴延之功為多未幾以疾卒(臨川
縣志)
明
李貞字世貝山東蒲臺人初以才學舉任大名主簿改
樂安操執清慎上官重之委任磚窰于金雞城董役
過勤卒于工次貧不能還遂占籍于明賢鄉(林志)
陳廸宣城人祖宥賢以從征有功調撫州百戶因家焉
迪以薦為郡學教授入翰林累官至禮部尚書太子
太師北平兵起督兵江上還宣城文皇既入召問廸
抗節不屈與子鳳山等同日死(臨川縣志)
建昌府
宋
張安石字伯起父佾金陵人康定中宰南豐卒於官貧
不克歸因家焉安石不治産業不畜妻子居無童僕
寄㸑隣家與人接貌不苟親言不苟從舉太學進士
不第卒於京師曾文昭肇時在館閣致其骨歸里銘
其墓曰孔子不得中道而與之欲得不屑不潔之士
若伯起者其近是歟(豫章書)
王羲叔字夏卿鄭州人官至侍郎家南城紹興中行卒
為亂有撫定之功旴民德之建祠以祀其後裔華鏃
皆成進士(府志)
吴潜字毅夫寧國人泰定十年進士第一紹定四年都
城火疏論六事所言率騐知建康府兼行宫留守疏
論保蜀之方護襄之策防江之算備海之宜甚難者
三事端平初應詔復陳九事忤時相復起歷戶工吏
三部尚書兼知臨安言皆嘉納淳祐十一年拜右丞
相兼樞密使開慶初乞骸未幾拜特進左丞相先是
元兵渡江賈似道在漢陽御史饒應子請移之黃州
黃雖下流實兵衝也似道以為潜欲殺已銜之令御
史沈炎劾潜措置無方致全衡永桂皆破落職謫建
昌軍(宋史宏簡錄)
陳蒙(闕)人咸淳間為太府寺主簿嘗入對極言似道
為相國政闕失後為淮東總領似道誣以貪汚安置
于建昌軍籍錄其家(綱目續編)
謝堯仁字夢得建寧人徙居南豐卓絶竒詭有志當世
而骯髒不自逹寓情詩酒著有鹿峰嶺菴集子驛字
處厚亦能詩與舍人張孝祥友善(府志)
元
王伯昭其先恒山人寓居南城學贍才雄聲稱藉甚大
江之右未能或之先也(宋潜溪恒山精舍記)
江西通志卷九十五
