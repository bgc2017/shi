欽定四庫全書
江西通志卷八十八
人物(二十三)
饒州府(二)
宋
程舟字濟川德興人紹興進士仕桂陽丞所著有雷溪
文集與兄倜皆以文學知名教授弟子(朱子全集)
董琦字順之德興人年二十五始從韓溪程公受春秋
學義役法行首出田粟里人賴之為人精悍議論貴
決白涉世不偶更折節為儒生自力於善老年漸屏
家務即所居旁藝花果以自娛以子銖故授迪功郎
(同上)
李儼甫鄱陽人母疾籲天刲股疾亟鑿肝以進母疾頓
蘇異香滿室紹興間表之曰孝子李儼甫之門(林志)
王剛中字時亨樂平人紹興十五年進士第二人任某
州推官改左宣義郎故事當召試秦檜怒其不詣已
授洪州教授檜死召見擢祕書省校書郎遷著作佐
郎中書舍人言今日禦敵先務敵強則犯邊弱則請
盟今弗計敵人之強弱必先自治擇將帥蒐戰士實
邊儲備器械國勢富強將良士勇請盟則為漢文帝
犯邊則為唐太宗上韙其言會西蜀謀帥上曰無以
逾王剛中矣以龍圖閣待制知成都府置制四川時
吳璘累官至大帥其下姚仲王彦等亦建節雄一方
惟剛中撿身以法示人以禮不立崖塹馭吏恩威並
行羽檄紛沓從容裁決皆中機會敵騎度大散關人
情洶洶剛中跨一馬夜馳二百里起吳璘於帳中責
之曰大將與國義關休戚臨敵安得高枕而卧璘大
驚又以一蠟丸書抵張正彦西師大集金兵敗走方
議奏捷剛中倍道馳還謂其屬李燾曰將帥之功吾
何有焉燾嘆曰身督戰而功成不居過人遠矣已乃
差擇將士衆所推者上之朝備統帥選孝宗受禪以
宫僚進左朝奉大夫召赴闕以足疾請祠提舉太平
興國宫歸次番陽營圃植竹號竹塢金犯淮有旨趣
剛中入見陳戰守之策除禮部尚書簽書樞密院進
同知院事剛中曰戰守者實事和議者虚名不可恃
虚名害實事又奏四事開屯田省浮費選將帥汰冗
兵居政府屬疾卒年六十三贈光禄大夫諡恭簡繇
布衣至公卿無他嗜好公退惟讀書著文為樂有易
說春秋通議仙源聖紀經史辨漢唐史要覽天人修
應錄東溪集應齋筆錄凡百餘卷(宋史)
羅鞏字伯固樂平人與王剛中少以文相雄同登進士
宰安福庭無淹訟強宗鉅室帖就繩墨用薦除宗正
丞尋遷監察御史奏對剴切上謂左右曰朕得羅鞏
居六察真御史也遷大理少卿明決果斷案下無冤
民以疾畀祠(人物志)
計衡字致平浮梁人紹興進士官徽州教授撿法監察
御史轉朝奉大夫得祠衡博洽強毅遊太學時上書
言天下大計者四留介使以款敵國之謀下詔書以
感河北之士先舉士以決進取之策用人望以激忠
義之氣及入官每著善政死之日家無餘貲吳草廬
澄嘗稱為清白吏(林志)
洪綸字德言樂平人擢第初尉咸寧尋令萬載察横民
為民害者薙獮之境内以肅乾道間歲大歉綸不復
白長直發廪賑貸之部使者不以為罪更薦之朝命
未下以憂去(人物志)
夏穎逹德興人甫冠舉於鄉補太學生靖康初金兵至
上命李綱與之決戰執政惑和議諷臺諫劾罷之穎
逹率同舍生陳東劉銓等六十餘人伏闕上書復用
綱時張浚開閫江淮留幕下浚命其子栻受經術後
奏補惠州文學遷鄂州蒲圻縣丞改知吉州龍泉縣
歲大饑郡守希轉運使意不聽民訴災民遮穎逹馬
號泣以請詣府陳之不許因趨出悉取民所訴狀屬
吏按行阡陌先蠲其租自詣轉運使得蠲恤屬邑效
之移知清流縣數月以憂免(同上)
趙善應字彦遠餘干人丞相汝愚之父官終修武郎江
西兵馬都監性純孝嘗刺血和藥以進母畏雷每聞
雷則披衣走其所母喪哭泣毁瘠終日俯首柩旁聞
雷猶起側立垂涕父終肺疾每膳不忍以肺為羞母
生歲值夘謂邜兔神也終其身不食兔聞四方水旱
輙憂形於色江淮警報至同僚會宴善應悵然曰此
寧樂飲時耶衆為失色而罷夏不火草冬不破壤懼
百蟲之遊蟄者失其所也晉陵尤袤稱之曰古君子
旣卒丞相陳俊卿題其墓碣曰宋篤行君子趙公彦
遠之墓(朱子集墓志)
程宏圖字士尚浮梁人工詞翰負氣節紹興講和以來
金使道經凡官私門額悉覆之以楮隆興間金使往
天竺過太學門臨安尹命吏如例幕太學二字時宏
圖直學襴幞立其下正色曰賢士之關國家儲才地
何歉於遠人拒之不聽幕使白尹上聞孝宗在東宫
嘉歎之後即位宏圖登第喜曰朕聞其名久矣他日
有用之佐也擢大理司直遷丞卒(人物志)
余童字端蒙樂平人紹興進士為吉水令擢知信陽軍
因圖信陽山川以獻且奏三關為荆楚之蔽信陽又
三關之蔽失信陽則三關不足恃當使三關信陽相
為犄角上覽圖甚善擢知蘄州行歉歲荒政等戶為
三甚貧者與賑濟無蓋藏者與賑糶有田可服饑不
能耕者與賑貸民不知為凶年除江西提舉卒平生
嗜書乃擬玄準虚為極書(同上)
余時言字知默上饒人徙居浮梁紹興進士授安豐軍
教授歴仕内外臺府有能聲贊上親征隆興初知漢
州值蜀大歉所部獨登出粟活流民二十餘萬終敷
文閣待制(林志)
鍾炤之字彦昭樂平人紹興進士尉善化令宿松教宜
陽士民愛敬仕潭日受教南軒張栻為書淇澳一章
期以學問工到則人理明而本心立炤之服膺終身
(人物志)
朱伯雄字少陽浮梁人紹興進士歴桂陽教授吉水知
縣潛心六經集漢唐以下諸儒羽翼六經之說各以
𩔖從附以已見學者翕然宗之以董仲舒春秋繁露
義有未當别著繁露十卷(同上)
趙汝愚字子直漢王元佐七世孫居饒之餘干擢進士
第一僉書寧國軍節度判官召試館職遷校書郎祕
書少監兼權給事中言内侍陳元不宜使居緫戎之
任駁張說托言邊機不宜泄改密院文書經門下省
舊制以集英殿修撰帥福建進制置四川兼知成都
府諸羌蠻相挺為邊患汝愚至悉以計分其勢孝宗
謂其有文武威風紹興二年召為吏部尚書上常以
五日一朝孝宗于重華宫至是往往以傳旨免汝愚
往復規諫上意乃悟又屬嗣秀王伯圭調護于是兩
宫之情始通除知樞密院事五年夏孝宗崩上日昃
不出宰相率百官詣重華宫發喪留正汝愚議介少
傅吳琚請憲聖太后垂簾暫主喪事憲聖不許汝愚
以國本係乎嘉王乃入奏云皇子嘉王仁孝夙成宜
早正儲位以安人心不報越六日再請御批付丞相
云歴事歲久念欲退閒留正見之懼因朝臨佯仆於
庭密為去計汝愚自度不能辭其責與徐誼葉適謀
可以白意于慈福宫者乃遣韓侂胄以内禪之意請
於憲聖遇重華宫提舉關禮告之故因轉陳憲聖侂
胄復命汝愚始以其事語陳暌余端翌日禫祭羣臣
入憲聖垂簾汝愚率同列再拜奏皇帝疾未能執喪
臣等乞立皇子嘉王為太子以繫人心皇帝批出取
太皇太后處分憲聖乃命皇子即位寧宗詣几筵殿
哭盡哀衰服出就重華殿東廡素幄立内侍扶掖乃
坐百官起居訖行禫祭汝愚特進右丞相力辭至再
三不許而侂胄自以有定策功且依託肺腑出入宫
掖居中用事朱熹進對以為言内批除熹宫觀吏部
侍郎彭龜年力陳侂胄竊威福又奏近日逐朱熹太
暴故欲陛下亦亟去此小人旣而内批龜年與郡侂
胄勢益張日夜謀擯汝愚視正士如仇讎正言李沐
奏汝愚同姓將不利社稷乞罷其政遂罷相知福州
國子祭酒李祥博士楊簡太府丞吕祖謙皆上書訴
汝愚之忠太學生楊宏中等伏闕上疏悉得罪安置
羈管去侂胄忌汝愚益深謂不重貶人言不已責寧
遠軍節度副使永州安置為守臣錢鍪所窘暴薨天
下聞而冤之侂胄誅盡復原官賜諡忠定所著詩文
十五卷太祖實錄舉要宋朝諸臣奏議三百卷(宋史)
姜夔字堯章德興人學詩於蕭千巖琢句精工有詩云
夜暗歸雲繞柁牙江涵星影鴈團沙行人悵望蘇臺
柳曾與吳王掃落花楊誠齋喜誦之謂其嗣伯子曰
吾與汝弗如堯章也堯章號白石道人嘗請於朝欲
正頌臺樂律以議不合而罷紹興間秦檜當國遂隱
居箬坑之丁山參政張燾累薦不起高宗賜宸翰建
御書閣貯之以隱逸終(人物志)
洪友成字士源樂平人宰興國邑旱以蠲賦八分請守
拒不聽友成納印徑去守慙貽書勉留入為審計司
遷大理寺丞因奏對援師說俾縣令與丞尉同訊獄
梁成大詆為迂闊友成不為屈尋以親老丐郡得衡
改瑞簡易為政州人便之(同上)
馬元益字孝昭樂平人少負韜略紹興末柄臣諱言兵
張浚言和不足恃竄永州元益方督造戎器上書乞
乘敵未動先發制之大忤時相送桂陽編管已而敵
謀果洩上追省前言大修戰備竟成辛巳之捷任至
閣門宣贊(同上)
按以上二人林志不載
趙汝靚汝愚從弟餘干人潛心理學苦節不渝嘗作山
東書院留朱熹講學後人祀熹於書院靚亦從祀(同
上)
趙崇憲字履常汝愚長子淳熙八年對策第一越三年
復以進士擢甲科汝愚旣貶死崇憲闔門自處居數
年復汝愚故官職多勸以仕改奉議郎知南昌縣事
升籍田令崇憲拜命感泣陳疏力辭以為先臣之冤
未悉昭白而其孤先被寵光非公朝所以勸忠孝厲
廉恥之意俄改監行在都進奏院復引陳瓘論司馬
光吕公著復官事申言之乞以所陳下三省集議使
先臣之讒謗旣辨忠節自明而憲聖慈烈皇后擁護
之功德益顯然後申飭史官改正誣史又請正趙師
召妄貢封章之罪䆒蔡璉與大臣為讎之姦燬龔頤
正續稽古錄之妄詔兩省史官考訂以聞從之未幾
贈汝愚太師封沂國公擢崇憲軍器監丞改太府監
丞遷祕書著作權考功郎請外知江州郡民歲苦和
糴崇憲疏於朝永蠲之瑞昌民負茶引錢新舊累積
困不能償死則以責其子孫猶弗貸會新券行視舊
價幾倍蓰崇憲亟請以新劵一償舊券二受賜者千
餘家遷轉運判官以兵部郎中召尋改司封皆固辭
出知靜江府(宋史)
按朱子集中答趙履常尺牘與論讀易之法其有
志于學可知蓋宗室中之贒者史傳特詳於家國
之際意其必有著述惜無可考
許錫字晉之樂平人淳熙進士令建昌守興國用真德
秀薦除夔路運判部内諸郡不産鐵而官責鼓鑄奪
民鍤鋤以充錫奏罷之尤留意鹽筴一洗宿弊經用
外所餘常例皆貯公帑視前頓倍分十萬為下戶輸
賦而盡籍其數以聞久之除刑部郎中投劄廟堂以
語取忤乞祠除知漳州不赴請老歸(人物志)
董煟字季興德興人受學沙隨程氏紹熙進士知瑞安
改辰溪值歲饑行救荒策民賴以蘇寧宗褒之召見
進所譔救荒活民書敕曰爾忠為報國誠在愛民自
號南隱集(林志)
柴中行字與之餘干人紹熙進士授撫州軍事推官韓
侂胄禁道學校文轉運司移檄令自言非偽學中行
奮筆曰自幼讀程頤書以收科第如以為偽不願考
校調江州學教授母喪免廣西轉運司辟為幹官嘉
定初差主管尚書吏部架閣文字遷太學正升博士
轉對首論主威奪而國勢輕次論士大夫寡廉隅乏
骨鯁宜養天下剛毅果敢之氣末論權臣用事包苴
成風今舊習猶在宜舉行先朝痛繩贓吏之法遷太
常主簿出知光州嚴保伍精閱習增闢屯田城濠營
砦器械糗糧治行為淮右最遷西京轉運使兼提點
刑獄改知襄陽兼京西帥仍領漕事江陵戎司移屯
襄州兵政久弛中行白於朝考覈軍實舊額二萬二
千人存者纔半亟招補虚籍自是朝廷以節制之權
歸帥司由是入為吏部郎官擢宗正少卿進祕閣修
撰知贑州治盜有方境内清肅匄祠得請以言罷理
宗即位以右文殿修撰主管南京鴻慶宫卒所著有
易繫集傳書集傳詩講義論語童蒙說(宋史)
按人物志中行諡獻肅史傳失載
程端蒙字正思德興人朱子門人自名其齋曰求放心
朱子為之銘淳熙七年領鄉貢補太學生時禁洛學
持書上諫議大夫王自然責其疏斥正學及對蘇程
王氏策問主司意在隂詆朱子正思奮筆曰王氏以
佛老之學蠧壊人心蘇氏有立朝大節不以變故死
生動心此其天資超卓有非常人所可及者恨其學
術未醇未免有戰國策士餘習繼孔孟之傳排異端
闢邪說道綂所傳不歸之二程又其誰哉自知所對
不合時好投筆徑去自是遂不復應舉所著有性理
字訓毓蒙明訓學則等書旣卒朱子為墓表又稱其
弟端臨端本子實之亦知為學云(人物志)
按朱子程正思墓表以為鄱陽人與此異又按朱
子程正思像贊云其容退然若不勝衣而自勝有
以舉烏獲之任其言若不出諸口而衛道足以摧
髠衍之鋒稱許如此其學行可知矣(原跋)
曹建字立之餘干人幼穎悟厲學一日得河南程氏書
讀之慨然盡棄其所為者而覃思於諸經聞張敬夫
講道湖湘欲見之不能至有告以沙隨程氏學古行
高者即往從之旣又聞陸氏兄弟獨以心之所得者
為學則又往受其學晚年登朱子之門論易之大畜
何天之衢建曰何其天之通逹也熹大器之故易傳
本其義建家居事母孝待弟姪友愛死之日正冠危
坐語其弟廷曰吾雖病甚而學益進此心瑩潔無復
纖翳語訖而歿(同上)
按朱子集中曹立之墓表稱其學博而不雜約而
不陋斯道之傳其庶幾乎史傳中顧不在朱子門
人之列特表出之(原跋)
劉泌字伯正餘干人嘉泰進士歴官郡縣臺省院部以
母老乞養嘗為母祈壽甘露三降庭梅(林志)
劉伯正字直卿餘干人開禧進士積官監察御史有事
於明堂雷電忽至執事者鮮不離次伯正立殿下紳
笏儼然帝遂以大任期之拜參知政事卒贈少保時
論謂其立朝以靜重鎮浮不求名譽云(同上)
鄒孟卿字醇甫餘干人開禧進士知豐城會興元軍士
張福莫簡亂殺制置聶子述緫領楊尤鼎陷閬州果
州廷議孟卿有文武材授行軍參議與賊戰敗之簡
自殺福請降陞四川制置兼茶馬使敵不敢犯邊後
被譖賜死事白詔復其官諡忠襄(同上)
洪邦直字應賢樂平人登第授婺源縣尉秩滿陞知縣
事時饑大舉荒政民賴以活當路交薦特旨賜對除
御史在婺源嘗以猛得怨旣入察舊隸有誣之朝者
上雅知邦直流誣者嶺表邦直懷不自安因丐去上
察其廉貧進官兩秩賜白金縣令增秩贈金自邦直
始(人物志)
趙必愿字立夫崇憲子以大父汝愚蔭調常熟丞嘉定
七年舉進士歴知處泉台婺四州遷太府寺丞度支
郎中改宗正少卿進太府卿權吏部右侍郎時邊事
亟必愿請勅彭大雅以復夔責歸峽二守以自效伐
順流之謀折擣虚之鋒備江陵之境守沅江益陽江
以防衝突盡收江上民船無資敵用區畫皆中事機
改戶部尚書因迕丞相史嵩之屢乞祠不許卒(同上)
甯時鳳字祥夫浮梁人登第官蘄州嘉定辛巳金兵圍
蘄守李誠之云誰能共守諸僚佐不應獨時鳳曰見
危授命臣子大節臨難而免吾不忍為卒死之(林志)
張文之字子經樂平人通判濠州金兵至守孔福謀夜
逸文之曰果爾輕動奈一城何自提兵出登横澗山
與敵相持十餘日經二十餘戰無外援力不能支被
執送燕山欲授以官義不屈囚之土窟曰吾世受宋
恩其忍負國金人重之後王抃來議和見文之苦狀
為請於金帥得一家書附抃還奏(同上)
金從龍字誠之浮梁人嘉定進士知涪州樂温時金兵
侵蜀潰將王全者擁兵入境從龍任供餉留戍守邑
賴以全魏了翁西歸見樂温巋然獨存大加稱賞改
知瀘州納溪兼通判未幾寇大至力不能支竟死事
聞賜贈蔭(同上)
王□字國瑞樂平人嘉定進士授光州固始簿有經略
善撫綏明年金人圍光州□解之改固始令厲兵完
城紹定四年金兵渡淮守令望風遁□舉輕騎襲金
營出其不意得輜重以還金怒奮兵圍固始城濠深
浚敵不能入相守三月無援□度勢不可支乃屬固
始民曰我不忍若等流離顧事勢不可為遂懷印赴
漆井死諡勇節(人物志)
史寅仲餘干人嘉定間以詩經登第仕至朝散郎知化
州洞蠻負固督軍出捕没于陣贈朝散大夫蔭其子
(林志)
鍾宏字子虚樂平人從邑宰楊簡游見器重嘉定進士
主建德簿再任貴溪丞著惠政同門袁甫表諸朝稱
其學有淵源實得故閣學楊簡之傳由兩浙漕屬入
為太學錄供職甫一月謁告省親累擢皆不起(人物
志)
按宏所著有論語說約了齋綴集
李遇龍字叔興浮梁人紹定進士歴官樞密都丞旨刑
部侍郎集英殿修撰諡忠定改忠靖遇龍重厚深沉
恒以國事為憂立朝規箴言必剴切在外輕徭薄征
以紓民力繕城謹燧以固邊防募民粟廣屯種以足
軍餉興學校精簡拔以起士𩔖且矢死報國克復全
蜀捷上聞有一念精誠堅忠定力之褒(林志)
彭大雅字子文鄱陽人進士官朝請郎出為四川制置
副使甚有威名嘉熙四年使北淳祐三年守重慶時
蜀地殘破大雅披荆棘冒矢石築重慶城以禦利閬
蔽夔峽為蜀根柢人德之為立廟卒諡忠烈孫克紹
博學能詩有學餘藳(豫章書)
按彭大雅集中有致仕得請七律二章非卒官重
慶者又按大雅于嘉熙淳祐中已入官矣鄱陽縣
志以為寳祐進士者訛(原跋)
史本鄱陽人性至孝父沒廬墓悲號有芝草之瑞舉進
士試易經寧宗閱卷以為江南真秀才歴任至奉直
大夫居官廉潔時稱孝廉(林志)
李伯玉字純甫餘干人端平二年進士第二授觀察推
官召試館職歴詆貴戚大臣直聲暴起改校書郎奏
言臺評迎合上意論罷尤焴楊棟盧鉞三人忠衺不
辨乞同罷帝不允差知南康軍遷著作佐郎兼考功
右司員外郎引故事彈臺臣蕭泰來遷著作郎帝怒
降兩官罷叙復知邵武軍改湖北提點刑獄移福建
度宗即位兼侍講權禮部侍郎兼同修國史實錄院
同修撰賈似道嘗集百官議事忽厲聲曰諸君非似
道拔擢安得至此衆默然莫敢應者伯玉答曰伯玉
殿試第二名平章不拔擢伯玉地步亦可以至此似
道雖改容而有怒色旣退即治歸以顯文閣待制知
龍興府右正言萬石論罷召入覲擢權禮部尚書兼
侍讀似道益專國柄帝以伯玉舊學進之卧内相對
泣下欲用以參大政似道益忌之尋病卒伯玉嘗請
罷童子科以為非所以成人材厚風俗趙汝騰嘗薦
八士各有品目於伯玉曰銅山鐵壁立朝風節大較
似之所著有斛峰集(宋史)
馬廷鸞字翔仲樂平人淳祐進士調池州教授召試舘
職時外戚謝堂厲文翁内侍盧允升董宋臣用事廷
鸞試策言彊君德重相權收直臣防近習大與時迕
遷祕書省正字四年尤焴提舉史事辟為史館校勘
遷校書郎兼權樞密院編修官時賈似道自江上還
位望赫弈廷鸞未嘗親之遷樞密院編修官擢起居
舍人進中書舍人遷禮部侍郎理宗遺詔度宗登極
詔皆廷鸞所草兼侍讀辭不許疏列孝宗之政以告
升直學士院咸淳元年進端明殿學士簽書樞密院
事兼權參知政事同知樞密院事進右丞相及辭位
帝惻怛久之曰丞相勉為朕留廷鸞言臣死亡無日
恐不得再見君父然國事方殷疆圉孔棘天下安危
人主不知國家利害羣臣不知軍前勝負列閫不知
陛下與元老大臣惟懷永圖臣死且瞑目頓首涕泣
而退自罷相歸又十七年而薨(同上)
按豫章書載廷鸞所著有六經集傳語孟會編楚
詞補記洙泗裔編讀莊筆記皇極觀物外篇諸書
朱貔孫字興甫浮梁人淳祐進士丁大全在臺勢焰熏
灼天久隂雨貔孫貽書政府言回積隂之道去姦邪
罷手實蠲米稅姦邪指大全也丞相董槐得書嘉歎
主管尚書工部架閣文字宦者董宋臣寵幸用事貔
孫發策試胄子極論宦寺專權之患宋臣諷言者論
之謁告歸省遷太學博士屬帝親擢監察御史兼崇
殿說書在講筵言及宋臣撓政事忤旨遷大理少卿
又遷司農少卿兼太子右諭德詔許乘馬赴講貔孫
諭導得體太子每為之改容兼國史院編修官實錄
院檢討官兼權直舍人院時大禮成封命叢委吏持
詞頭下每夕無慮數十貔孫運筆如飛夜未中已就
皆温潤典雅遷宗正少卿丁母憂服除授祕書監兼
太子左諭德擢殿中侍御史所論皆當世急務宋臣
覆出朝論紛然貔孫因對力斥其姦長星出東方貔
孫力議外戚内臣及進奉羡餘失人心者且曰回天
心自回人心始辭旨懇切帝為之感動度宗即位擢
右諫議大夫以疾乞辭言職遷吏部尚書不拜帝以
舊學故雅欲留貔孫使者旁午於道而貔孫辭益力
以華文閣學士知寧國府似道諷言者論罷久之提
舉太平興國宫復華文閣學士知袁州移福建安撫
使未行卒於袁之郡治有文集奏議行世(同上)
董銖字叔仲德興人登進士授金華尉游朱子之門來
學者晦翁必命銖與辨難然後折衷所著有性理注
解易註卒黃勉齋志其墓(林志)
鍾季玉樂平人淳祐進士調為都大坑冶屬改知萬載
縣淮東制置使李庭芝薦之遷審計院改宗正寺簿
又遷樞密院編修出知建昌軍會有旨江西和糴季
玉至郡才半年屬歲旱請於朝和糴得減三之一遷
提舉常平未幾改江西轉運判官郡大胥以賄敗前
使百計護之季玉卒窮治投嶺表俄以祕書丞召還
遭前使搆讒而封駁之改都大提點坑冶北兵渡江
季玉徙寓建陽兵至不屈死之(宋史)
陳學心安仁人淳祐進士官至高州知府謝祊得起兵
復安仁命學心守之元兵至戰死(人物志)
朱宏字元禮浮梁人幼厭程式之習精研義理身體力
行朱熹嘗稱之曰高識篤行鮮與倫比為銘其堂曰
克己作回瀾集以斥佛氏述古冠婚喪祭之儀名曰
禮編(同上)
金去偽字敬直浮梁人一舉於鄉即棄而從朱熹遊潛
心體騐學者稱曰草窗先生或勸之著書曰經經也
史緯也諸儒之訓釋晦菴折衷之集其大成矣卒不
著書授鍾離主簿不就(同上)
董為良字景房德興人少學徐誠叟之門以文行聞於
州再試禮部不第退而講學不復以榮逹為事嘗作
活國書一編識者韙之(朱子集)
張顯字立道德興人與董盤澗程端蒙為友遡程朱之
學登進士授武義尉酒醋監理宗詔舉孝廉建康留
守馬光祖以顯應持遷史館進三朝實錄穆陵玉牒
經武要略等書(林志)
按顯所著尚有雙澗文集
程珙字仲壁德興人師事晦翁親授玉山講義所著有
易說及九疇策疏(人物志)
按朱子集中有答程生珙尺牘
舒大邦字伯興德興人寳祐進士時賈似道專政凡除
授必以賂大邦恥之不願仕又禁於制不得歸後遇
東宫赦始獲歸省遂集族黨子弟訓之館於鄭師樓
適同年劉子秀過訪語以敵兵下諸郡邑江南危在
旦夕大邦遂奮激舉義不逾月而遠近響應得數千
人即部勒詣御前都統程大元部下期年滅南宼屢
遷朝官光禄唱名賜宴上聞唱名舒大邦即召御座
前謂曰朕萬幾賴卿等苟安大邦何以輸為即御筆
於鴻臚劄上更名文英(同上)
江介字邦直德興人少穎悟習制科業一日因讀程子
書至水清性善之說恍若有悟乃喟然太息曰吾平
生所學不過為利禄計耳是奚足為遂棄舊學走衢
州謁徐誠叟講業其門居數年方歸登進士授興國
司戶參軍郡以廉吏薦調隆興府進賢令將行會天
旱饑極陳救弊之策民賴全活旣而旁邑官吏多以
救饑受賞或喻介盍自言介曰子饑而母乳之為賞
乎會詔蠲民田租之半介白部使者自全戶三升以
下悉蠲之貧民被實惠又籍逃田收其租為繫囚飲
食醫藥之費轉四川緫領司主管時東川大饑介請
得庫之羡錢往賑之民爭繪像立祠秩滿調恭州通
判介自奉省約而周贍族姻甚厚文不務雕刻詞氣
卓犖曲盡事理(朱子集)
鄒近仁字季友樂平人為龍陽丞嘗叩道於楊簡一再
語而頓覺性至孝或干以利介焉弗受人告之過歛
袵以服所當為雖強禦不畏著有歸軒集(林志)
鄒夢遇字元祥樂平人以詞賦薦於鄉為人孝弟喜愠
不形處事一於義從邑宰楊簡遊簡謂自孔子没學
者陷溺於文辭議論喪本靈而事意見寥寥千載自
知自信者少若夢遇者庶幾同邑有舒益字裕父洪
簡字子裴以蔭補官知茶陵縣曹正字性之官永明
尉學有自得寂靜弗㤀酬應非擾方溥字成太誠確
正直吳塤字仲和馬樸字季文以經學薦授廣昌主
簿子燮字敬叔猶子應之字定翁王琦字表文以文
薦補學官余元發字永之以詞賦薦王晉老字子康
以蔭入仕篤志於道皆簡門人(同上)
洪芹僕射适之曾孫以大父澤入官甫更調登進士第
為欽州教授部使者先後薦之入遷太學博士擢國
博出通判南劍累遷將作少監權直祕書升直學士
院中書舍人屬兵興帝悟柄任非人自貽國禍詔書
所至聞者奮激蓋芹所草也丁大全罷相出典鄉郡
芹繳奏大全鬼蜮之資穿窬之行乞從諫臣所請追
官遠竄以伸國法慷慨敢言天下義之帝方銳意向
用而以論去退寓永嘉怡然自適卒有文集(宋史)
李致遠字彦煥樂平人用薦補授瀏陽司征七更部授
三典臬事推見情實吏不得欺時同邑有向友况宰
歙邑邑有夜斃人於道而兇弗獲里胥懼失捕遽指
某氏曰是嘗停死者顧置不問乎有司聽其言將以
子證父定其罪友况唶曰父殺之子證之人情大不
美且子方在幼安能勝箠楚哉歙守亦疑其枉委友
况覆出之踰年一惡少以敓攘敗及就鞫乃前日脫
網之兇也一郡駭服(人物志)
湯漢字伯紀安仁人真德秀在潭致漢為賓客江東提
刑趙汝談薦漢於朝詔免解差充象山書院山長淳
祐十二年充史館校書改國史寳錄院校勘會大水
上封事曰君心敬肆之分實上天喜怒之由一念之
敬上帝臨汝祥風慶雲所從出也一念之肆上帝震
怒妖祲隂沴所從生也火災應詔復上封事言陛下
之所以未能任大守重而至於召怨宿禍者始於立
心之未公成於持心之不敬私心為主而肆以行之
此所以感動天地而水火之災捷出於數月之内也
陛下得不亟為治亂持危之計而可復以常日玩易
之心處之乎授太學博士召試館職遷祕書省校書
郎升祕書郎提舉福建常平召為禮部郎官歴知隆
興府入為玉牒所檢討官遷太府少卿改祕書少監
度宗即位授太常少卿遷起居郎兼權中書舍人權
兵部侍郎久之以端明殿學士致仕卒年七十一特
贈正奉大夫諡文清有文集六十卷(宋史)
按湯漢所著名東澗集又有陶詩注若干卷
饒魯字伯輿餘干人從黃幹學幹問論語首篇時習是
如何用功魯曰當兼二義繹之思慮熟之踐履幹大
器之嘗以易赴棘試不遇遂歸專意聖賢之學以致
知力行為本中書舍人趙汝騰御史董槐左司諫湯
中提刑蔡抗等皆相為引薦召不起時理學大明師
儒攸屬四方聘講無虚日作朋來館以居學者又作
石洞書院前有雨峰因號雙峰門人私諡曰文元(人
物志)
齊興隆字昕翁德興人景定進士官蒲圻令值元兵下
江南興隆義不食粟佩印綬以歸曰全吾印以還吾
君全吾身以還吾親遂溺死(同上)
胡允字玉叟樂平人景定五年鄉薦已而棄進士業專
務義理之學所著有潛齋文集十卷(同上)
詹載采字可厚樂平人咸淳進士授無為軍僉判北騎
出没蹂淮兵連禍結取需日酷民不聊生載采告守
發義庾賑之尋命兼屯田司事役軍民疏湮墾塞築
堤扞江疏斗門以走潦水又募民鑿陂塘以備旱淮
人耕且安堵始教民士以學從令者免其賦役之半
迯而復者賦役俱免政譽大著載采素友厚丞相葉
夢鼎時與賈似道不合去國慮黨禍連及遂引年歸
(同上)
陳羍字肇方安仁人父詩川以武功補沐陽令咸淳元
年父子同舉進士調滁州司戶參軍父喪免改荆閫
糧料院又以母憂去調朐山主簿德祐元年繇海道
歸杭授南安軍教授不就羍少與謝枋得遊會枋得
起兵安仁首拔入幕執安仁令李景景羍里人也景
請得以家貲二萬贖罪羍曰普天之下莫非王土家
財獨非朝廷錢耶聲其罪斬之景子率鄉民五千報
怨羍度勢不敵引兵趨信州就攝郡事益王即位羍
入覲遷宗正寺簿太府寺丞領江東安撫使出上饒
接應郡縣所部才千餘人屯火燒山越數月戰潰被
執至豫章元帥憐其才羈縻館留之遁去後三年復
起兵尋敗入積煙山中自刎死所著有鶴心集弟年
同時被執死焉(宋史)
趙良淳字景程丞相汝愚曾孫累世以學行名號賢宗
子良淳少學於其鄉先生饒魯知立身大節及仕所
至以幹治稱而未嘗干人薦舉為冗官二十餘年考
舉及格改知分寧縣秩滿特差權江西安撫司機宜
文字詔除諸司審計院督餉江西咸淳末廷臣議衆
建宗室於内郡以為屏翰遂以良淳知安吉州尋以
徐道隆為浙西提刑以輔良淳已而范文虎遣使持
書招降良淳焚書斬其使元兵迫獨松關有旨趣道
隆入衛道隆旣去元兵至軍其東西門良淳率衆城
守夜就苃舍陴上不歸先是朝廷遣將吳國定援宜
興宜興已危不敢往乃如安吉見良淳良淳見國定
慷慨大言意其可用也請於朝留戍安吉已而國定
開南門納外兵兵入城呼曰衆散元帥不殺汝於是
衆號泣散去良淳歸府命家人出避乃閉閤自經有
兵士解救之復蘇衆羅拜泣曰侍郎何自苦逃之猶
可求生良淳叱曰我豈逃生者耶衆猶環守不去良
淳大呼曰爾輩欲為亂耶衆涕泣出復投繯而死(同
上)
周垕字良載鄱陽人咸淳進士署江東提刑幹辨時江
淮屢警垕繕城堡豐儲峙為捍禦計德祐乙亥元兵
圍饒垕奉母入保郡城母卒旣殯而城危丞相江萬
里守臣唐震死之元將諭衆能以城降者除郡守衆
推垕署降表垕泣辭夜遁南土平當路交薦起南劍
治中同知廣州緫管皆不拜結廬母墓下杜門隱居
削迹城市後以孫伯琦貴累封番陽郡侯垕明經博
學倜儻尚氣節世以魯仲連擬之稱曰梅山先生二
子應奎應極(豫章書)
程時登字登庸樂平人自少慕義理之學聞董銖得朱
子之傳而鄉鄰程古山學於盤澗者因往師之搜探
幽微會博於約咸淳甲戍宼擾中原朝廷不廢科舉
舊制合江東九路士試之時登裒然首舉明年登太
學又明年而宋鼎移矣歸杜門謝游客四方請益之
士嘗輻輳盈席一時名流多出其門元訪遺才每物
色之輒謝去(人物志)
吳中字中行樂平人早慕伊洛之學聞雙峰饒魯得考
亭朱子正緒從之遊體認精詳隱而不仕名籍籍當
世部使者稅駕其門因質曰論語言心凡幾等中應
聲曰簡在帝心天地之心也從心所欲不踰矩聖人
之心也其心三月不違仁亞聖大賢之心也飽食終
日無所用心衆人之心也使者愕然歎服(同上)
余季芳字子初德興人少孤與兄木力學事毋淳祐丁
未及第言於銓曹曰受訓慈幃願明家學徼榮干禄
實匪初心旣竊收名志求歸養銓曹以聞敕報曰謝
名乞養臣子良心欲勵孝廉宜從所願特賜同進士
出身授九江府司法有桃谷書義桃谷詩稿(府志)
余大昕字仲昭德興人性至孝以詩名程迥稱其恬淡
古雅不下邵康節晚年以孝廉舉任潭州知錄著有
宜安集(林志)
夏椅字景實德興人補太學生會朝廷起復史嵩之率
同舍生上書爭之不報登進士授安慶教授遷知鉛
山書視民如傷四字於座右歲饑救荒有竒政旣解
去謝疊山作清廉引以紀其蹟遷安慶通判元兵至
郡守范文虎降椅思勢不能支遂飲藥死(同上)
章如旦字希周餘干人咸淳進士起家東陽主簿至撫
州僉判元兵圍襄陽得江萬里書言吕文煥降泣不
食三日與安仁陳陽見提刑謝枋得會枋得與張練
帥議勤王帥大喜因與至弋陽入朱神廟卜如旦曰
今國家大勢如此又何疑哉為臣子盡忠孝而已枋
得顧陽曰壯哉章希周也德祐中元兵圍饒州枋得
集兵安仁如旦起兵迎之旣而饒州降餘干亦降元
兵攻安仁至團湖張孝忠戰死如旦敗走尋死之(同
上)
周樸字吉甫鄱陽人初從學於張采竒其才處之家塾
樸以其知己事之不去時盜起江湖間州將以采知
兵使督州兵討之盜有張家僮率衆掠邑里采將攻
之而賊先發遂遇害樸走告州將誓欲為張復讎州
將義之授以兵兵寡議者勸更募之樸曰我募而衆
彼亦衆矣不若出不意急擊之即擣賊所屯賊窮以
金擲地兵爭取金賊脫去立斬數人以徇慷慨流涕
誓不與賊俱生衆感動願效死力攻一寨破之餘寨
皆走乘勝追擊斬首數千生擒僮斬之爼其心肺為
文祭其師境内賊寨數十悉平之元兵至州將唐震
死之衆勸吉甫降太守可得吉甫曰吾為師復讎而
已他豈所望哉即日散遣所部隱居不復言功名(同
上)
熊彦詩字叔雅安仁人潛心力學文鳴一時學者稱曲
肱先生登進士累官至銀青光禄大夫後邑人翰林
待制倪鏜奏立錦江書院以彦詩配享朱熹於東序
(林志)
高祥字夢麟餘干人讀書悉諸經籍義理制度多發先
儒所未發登咸淳進士除忠定書院山長從遊者衆
築齋舍上方坪所著詩文三十卷(人物志)
吕雲伸原名天孫鄱陽人咸淳間入太學為文不逐時
好以行誼著聞後拜國子學諭嘗語人曰文由道而
著如榖粟布帛人間不可無者又曰文要易而難不
可難而易也識者稱之(同上)
董鼎字季亨德興人受業於黃幹得其端緒著書傳纂
疏同邑余芑舒亦潛心程朱之學著有書傳解(明一
綂志)
張宏字子廣鄱陽人性鯁直恬淡從柴益之學明經飭
行及禁伊洛之學歎曰吾道窮矣乃歸隱少與柴與
之友與之以提刑出守訪宏拒其騶從不納與之退
㩦一童往謁淹住劇談君子謂宏之高古與之之悔
過均足尚云(林志)
元
祝泌字子涇德興人以進士授饒州路三司提幹傳邵
氏皇極之學於廖應淮年老乞休御書觀物樓扁額
賜之元世祖詔徵不赴著有觀物解六壬大占祝氏
秘鈐(縣志)
趙介如字元道浮梁人從江萬里遊其學靜深有本登
寳祐進士通判饒州元起為雙溪書院山長從者甚
衆(人物志)
馬端臨字貴與樂平人廷鸞子咸淳中漕試第一廷鸞
與賈似道不合去國遂侍疾不與計偕入元父友留
夢炎為吏部尚書欲引之以親疾力辭廷鸞薨起為
柯山書院山長教授台州路學引年歸著有文獻通
考大學集傳多識錄(同上)
黃常字仲綱樂平人登進士歴官梧州通判假禮部侍
郎使安南至承天門迎官請下馬常曰奉詔遠來當
以禮進馳馬入承天門王長揖受詔常曰天朝以世
子十年不入貢未欲加兵者以世子為禮義之國乃
下此詔受詔不拜得無愧乎王亟拜稱謝使還遷江
西行省參知政事(同上)
葉衡字仲興德興人任興化縣尹秩滿而去民立碑頌
之有民苦賦斂侯為優助民苦盜賊侯為戢捕治其
吞併仁讓以興治其虚誕訟獄以清等語蓋非虚譽
云(同上)
傅立字權甫德興人刻意學問有文名得里人祝泌皇
極數學歴官奉政大夫致仕卒諡文懿立出入禁闥
二十餘年眷遇加隆嘗建初菴書院以惠後學(林志)
李思衍字克昌餘干人丞相巴延渡江遣武良弼下饒
以思衍權樂平尋授袁州治中入為國子司業世祖
以安南未附屢遣將攻之不克召拜禮部侍郎副參
議圖嚕奉使招諭及至思衍曰大國之臣不拜小國
之君禮也王笑曰敬其主以及其使亦禮也遂抗禮
思衍宣諭威德辭語簡切王大敬之明日奉表款附
贐使甚厚時圖嚕受思衍不受旣還上勞慰問所贐
怒圖嚕受思衍曰圖嚕受安小國之心臣不受全大
國之體上賢之(同上)
按思衍所著有兩山詩集
徐明善鄱陽人至元間任江西儒學提舉嘗奉使安南
歴聘江浙湖廣三省考試拔黃縉卿於落卷中别號
方谷(人物志)
周應極字南翁鄱陽人弱冠䆳經史授婺源學正棄官
歸養及喪免以姚穟王約劉敏中程鉅夫薦召見獻
皇元頌擢翰林待制調集賢司直出同知池州事無
留滯覈賦金之羡者還民著為例英宗踐祚以舊臣
召見勞問呼學士不名未幾卒兄應奎字明翁任饒
州路治中饒榖宜秈而輸以秔須轉糴他境應奎謂
任土作貢屢請於行省得以秈輸民便之(林志)
李楫字濟川鄱陽人大德間自袁州路經歴遷臨江新
淦州判官時朝命使者廵行郡國至臨江官吏皆受
譴責獨稱楫善遂遣楫往安福永新紏出吏贓萬計
任淦六年長於聽斷每得隱情委讞鄰州縣款獄多
所平反人稱明允終江西行省照磨(人物志)
屈殷字子申鄱陽人以集賢待制李粲薦策試優等特
除祕書丞乞便養改信州知事才明決信守王直號
良吏事每咨於殷御史薩里布哈張士弘考信羣吏
嘉殷清苦交薦其賢(同上)
計初字遂初浮梁人授寧都州同知覈板冊以定賦出
冤獄以正刑上下推服謁假歸省饑民起為亂當道
檄初往諭盜遂息擒首惡三人抵以法州久無雪民
苦瘴癘復任時大雪明年旱一禱輙雨民歌曰去年
雪今年雨微計侯那得此(同上)
朱公遷字克升樂平人至正初徵至京師授翰林直學
士院勸帝親賢遠佞修德卹民諸事當國者惡其切
直章七上出為金華學正於經傳百家之書禮樂律
歷制度文物之數無不通貫悉究用力於聖賢之道
從學者常數百人學士黃溍一見特加敬愛稱其道
德文章卓然名世所著見言行志大全性理諸書并
著有詩經疏義(林志)
韓光甫字炎鳳餘干人大德間薦為怯薛未幾授承務
郎杭州路緫管判官剖決疑獄築西湖堤以捍水田
遷汀州路同知循州知府(人物志)
齊大同字周卿樂平人皇慶初議頒朔安南特遣往國
王設宴明霞閣酒酣索詩授筆立成安南主臣敬嘆
使還授龜盈州同知稱疾南還(同上)
吳存字仲退鄱陽人自少力學有卓識部使者勸以仕
不答延祐元年設科取士牒上無存名緫管史烜曰
不可無吳先生強起之果中選授本路學正任不及
代歸調寧國路學教授未久引年去任七年聘主本
省鄉試至元五年卒於家所著有程朱易傳本義折
衷月灣詩集(林志)
胡至仁餘干人延祐進士學有淵源與饒雙峰游博洽
淹貫踐履純篤判樂平州致仕教授生徒臨川李實
上饒王觀進賢胡棣皆其門人世稱為弋溪先生(人
物志)
李存字明遠安仁人延祐初一試不第遂杜門著書祕
書李孝光舉以自代不果用葺書室曰俟齋人稱鄱
陽先生有修齋集三十卷危太樸為撰墓志(同上)
按世所傳危太樸文集無李明遠墓志知非足本
也
程淳字以正號竹洞德興人尊已先生實之之子與父
同經互占魁亞登淳祐進士求近地以便養主徽州
婺源簿去家纔三十里攝縣事廉勤和易仕終泉司
檢察歸老於鄉所著有澹津記問龜峰稿竹洞稿(府
志)
高驤字馴良餘干人天性敏異學問該博延祐西省堂
試授瑞昌儒學教諭旣而以易舉進士不仕日與弟
寄興詩酒有詩文若干卷臨川虞集金華黃縉為之
序(人物志)
吳正道餘干人明六經許慎說文有不足者補之臨川
吳澄嘗問曰楷模二字假借乎曰取義也淮南子草
木譜云模木生周公塜其色正楷木生孔子塜其葉
直若正與直可為法則況在聖人之塜乎澄大敬之
有六書原六書通正六書淵源圖澄為之序(同上)
吳廷字仲迂浮梁人天資絶人力探理窟一舉於鄉不
合不復屑意於詞章訓詁饒魯稱其立志堅確踐履
篤實學者宗之號曰可堂先生後避兵隱横塘山猶
講道不廢使者表所居巷曰逸民所著有四書語錄
五經發明先儒法言粹言重定綱目諸書(同上)
湯自愿字伯恭餘干人至正間蘄黃項普壽陷饒州所
至殺掠慘酷自愿起兵未幾州陷挾諸弟姪走港西
習泰鄉率章黼黃士龍等結連臨川諸義士相為保
陣其弟姪皆有膂力每戰必捷聲大振時號湯軍九
月集兵復州治三日戰敗自愿遭擒送饒州普壽欲
其降不屈死(同上)
李棠卿樂平人任無錫倉使張士誠入無錫棠卿遣人
懷印間道納之行省尋被執棠卿顏色自若士誠曰
殺之成其名乃囚繫倉所發憤卒(林志)
朱公選字克用樂平人事元順帝累官憲副明兵至元
主集三宫議避兵北行趙巴延布哈慟哭諫曰天下
者世祖之天下陛下當以死守奈何棄之不聽夜半
開門北奔公選亦以疏留弗獲遂自刃(人物志)
汪伯正字以德樂平人少通春秋大義尚節氣至正戊
子冬方谷珍聚衆海上伯正謁轅門備陳禦賊方略
充參謀軍事督攝海上左翼部伍與賊對壘大小七
戰谷珍敗北錄功授婺源州判官壬辰徐壽輝遣偽
將項普壽略陷饒信新安詔伯正拒之五月紅巾周
伯顔來陷饒徽伯正引兵自五嶺與平章薩木丹巴勒
合平南兵勦之平南兵多北人不便險阻為紅巾所邀
薩木丹巴勒僅以身免賊乘勝長驅入州伯正力戰死(同
上)
李士會字有元樂平人少慧敏力學汎極古今子史百
家而歸宿於六經文軌先秦兩漢以樂平起漢建安
迄宋德祐上下千載無紀事者由是專意邑乘聞前
輩有能道邑中前事不憚百里往咨之楊簡曹彦約
俱嘗尹是邑遺愛在民心則走江浙訪及子孫盡得
其當時施設政教之實風鈔雪纂成樂平廣記三十
卷邑人物始有據待制李粲稱其紀述備考覈精筆
削嚴可方古史云(同上)
劉明字衮明鄱陽人蘄兵宼饒明紏集鄉民以義勇相
保守官軍東來明為鄉導克復郡邑運粮開道遇賊
力戰錄功授浮梁州判從征信陽病亟諭左右曰所
恨者殘宼未滅不能盡忠於國耳言訖而逝(同上)
夏璿字希政德興人至正間官湖廣行省都事兵至被
擒不屈死之明興以孫原吉貴贈少師戶部尚書(林
志)
倪鏜字仲瑤安仁人博學宏才應文學選任南康路教
授遷翰林侍制再遷晉寧知州有惠政奏立錦江書
院以淑鄉之後學(同上)
徐杰字杰之浮梁人幼以穎悟稱長益肆學問薦授象
山書院山長學士盧摯稱之曰南州高士舉充江西
儒學提舉中書左丞善徇薦其才授詹事院賓客說
書(同上)
徐嘉言字尚友德興人幼明敏嗜學尤長於春秋與兄
芳谷齊名時稱二徐仕婺州學改饒州路教授未幾
解冠去所著有春秋原旨三傳辨疑史隱集(人物志)
程琰字伯圭德興人父龍斗宋咸淳進士官上饒主簿
因先塋在邑之蛟塘自署曰蛟塘子讀書務臻實踐
與胡雲峰鄒季友徐廷玉往還講習著有易經注義
書經注義(豫章書)
屈任字濟民鄱陽人元末紅巾倡亂任與弟直中曁同
里操宗義輩紏集鄉民保障寇至挺身抗鋒鏑力屈
被擒賊帥迫之從任曰棄母之養從汝強賊天地神
祗所不容賊帥曰義士也釋之(人物志)
葉蘭字楚庭鄱陽人任太常寺禮儀院奉禮明太祖初
立周伯琦應召以其名薦蘭曰吾世為元臣義不可
仕弗就赴河石橋水以死(同上)
胡振祖字振卿鄱陽人至正壬辰兵起倡義禦之迎平
章薩木丹巴勒元帥韓彦邦軍為嚮導遂復饒以功轉倅
本路踰年蘄兵復至力戰被擒誘以降振祖曰吾為
國以義保民身可死膝不可屈因紿寇置酒連酌至
微酣奪戟刺殺數人而死(豫章書)
邱省字公省餘干人至正間淮兵入境父被擒省以木
椎追之擊死數人父得脫省死於賊(至正南昌死義
傳)
許則祖字天則樂平人性剛居常習武事嘗歎曰大丈
夫當死國難至正間兵起剽掠則祖倡義兵誓曰從
令者賞犯令者誅克復德興踰年兵復來號數十萬
則祖戰連捷乘勝追之馬陷濘泥中遂遇害事聞賜
諡忠顯(同上)
王銓字伯衡安仁人登進士歴官温州守時郡受兵銓
被執不屈死其女聞之亦抱子赴水自溺(同上)
黃復圭字均瑞安仁人博學以詩鳴至正兵起復圭陷
賊庭為詩罵之賊怒將剖其腹罵曰腹可剖赤心不
可剖遂死之(同上)
吳氏三孝子文顯文昭文通德興人父逢濬隱居獨善
寡與人合元季紅巾盜起逢濬避難為寇所掠三子
冐矢石迎鋒鏑逢濬遇害三子皆死之後逢濬弟逢
濟哀之闢地立廟祀焉(府志)
周伯琦字伯温饒州人父應極至大間為翰林侍制伯
琦自幼從宦游京師入國學為上舍生積分及高等
去以蔭授將仕郎南海縣主簿三轉為翰林修撰改
宣文閣授經郎教戚里大臣子弟每進講輙稱旨帝
以伯琦工書法命篆宣文閣寳仍題扁宣文閣及摹
王羲之所書蘭亭序智永所書千文刻石閣中嘗呼
其字伯温而不名會御史奏風憲宜用近臣特命僉
廣東廉訪司事八年召入為翰林待制預修后妃功
臣列傳累陞直學士除兵部侍郎與貢師泰同擢監
察御史兩人皆南士之望一時榮之遷崇文太監兼
經筵官出為江東肅政廉訪使長槍鎖南班陷寧國
伯琦與僚佐倉皇出走至杭州除兵部尚書改浙西
肅政廉訪使丞相逹實特穆爾承制假伯琦參知政
事招諭平江張士誠留平江者十餘年士誠旣滅伯
琦乃得歸鄱陽尋卒伯琦儀觀温雅粹然如玉雖遭
時多艱而善於自保博學工文章而尤以篆隸真草
檀名當時嘗著六書正譌說文字原二書又有詩文
藳若干卷(元史)
按伯琦所著名近光扈從集
蔡深字淵仲樂平人以春秋中浙江鄉試授柯山書院
山長轉徽州學教授值時多難歸不復起明初訪求
宿學饒守陶安首薦詣公車以疾懇辭己酉江西設
科舉藩省禮致司文衡得臨川吳伯宗發解廷對狀
元及第人咸服其識鑑(人物志)
徐素字淡如先籍餘干元末兵起挈家饒城遂為鄱人
性穎博學䆳於易禮楷書得歐陽率更顔魯公法郡
守陶安一見重之每公暇則延素咨諏民俗素傾心
無隱為文善叙事著澹湖集十卷(同上)
吳汝字國棟饒州人至正間戍邾城大水堤盡決悉力
載石巨舫塞之徐壽輝倡亂破邾下武漢諸城汝起
兵復武昌偽漢遁後飲黃鶴樓為漢兵襲破率其麾
下渡江以圖興復不克死之部將黃榮劉戶沈權等
綂衆還饒州明太祖與陳友諒戰鄱陽黃榮以兵從
榮稱戰時見汝白馬紅袍憑空助敵上勅封護國忠
臣顯靈王邾民立祠以祀之(湖廣通志)
葉志道字士心德興人受學於劉靜修事母至孝母歿
廬墓側有馴虎巢烏之瑞事聞旌其門更徵之不起
歐陽元盧摯有詩美之(安志)
按安志孝義傳尚有餘干艾易萬傳二人
吳樞鄱陽人有孝行嘗天旱井竭親思水莫能得樞對
井號泣須臾泉出清冽馨香人以為孝感(同上)
江西通志卷八十八
欽定四庫全書
江西通志卷八十九
人物(二十四)
饒州府(三)
明
許瑗字栗夫樂平人元末兩舉鄉第一會試不第放浪
吳越間太祖駐婺州瑗謁曰元祚將終四方鼎沸足
下欲定天下非延攬英雄難以成功太祖喜寘幕中
參軍事未幾命守太平府陳友諒以舟師來宼城破
被害(江南通志)
吳宏字德廣餘干人元至正間敗賊劉城朵燄遂有饒
信明太祖駐江州以二城來歸命鎮饒州尋率兵取
撫州下武昌論功拜中書左丞參贊徐國公逹幕至
秦州卒(林志)
王釐字有成鄱陽人博學能文洪武初以明經授本邑
教諭入爲翰林編脩出知南陽府有善政以疾卒所
著有羣英雜言及編緝詩粹數千卷(同上)
費震鄱陽人博學多才洪武初以賢良徵授吉水知縣
擢漢中知府時歲歉盜起震發粟賑濟盜乃來歸即
令占宅自保後以事被逮朝廷以震良吏釋之為牧
民者勸尋陞戶部左侍郎進尚書奉旨定丞相御史
大夫等官歲禄之數刻石官署調湖廣布政使以老
致仕(人物志)
祝挺字正夫鄱陽人趙伯同鎮饒辟為參隨尋除金壇
縣丞遷上海縣時海濱盜起大姓錢鶴臯因煽亂率
衆逼縣治挺於黃浦東植義旗率衆聽約束皆嚙指
誓逆黨亦投戈旗下請死餘奔海欲謀叛挺遣唐翼
等追斬之適諜報驃騎已至松江將屠上海挺即函
二首獻俘馳告曰民已定矣驃騎猶欲窮治脅從者
挺曰彼詿誤者何罪不則仍罪我遣吏報克復功於
相國事乃已是時他邑死傷相枕藉而上海獨晏然
擢戶部主事調浙江行省郎中以事去官(同上)
余應鳳字士韶德興人洪武初有薦其才於朝者徵授
本邑訓導後兩典郡庠兩使絶域竣事即乞歸洪武
十七年詔徵山林隱逸應詔至闕太祖親試稱旨得
賜遊御苑上親與聯詩各二句成一律授山東布政
司參議勤咨訪明聽斷清譽著聞考滿赴闕值戶部
侍郎郭桓敗贓問刑官嗾桓妄稱寄借滿天下朝臣
以寄贓得罪者數千人禍且不測應鳳辯其冤厲聲
闕下乞帝廷鞫之忤旨廷杖卒於旅邸御史丁廷敏
等因劾奏問刑官妄扯平民上悟刑者伏誅於是冤
者俱得白(豫章書)
張琬字宗琰鄱陽人以貢士試高等授給事中改戶部
主事一日帝問天下財賦戶口之數口對無遺帝悅
立擢左侍郎謹身殿災上言時政歲饑請蠲民租百
萬餘石俱見嘉納琬才敏有心計以疾卒官年二十
七時人咸惜之(列卿錄)
周湞字伯寧鄱陽人江西十才子之一明太祖以唐宋
皆有成律惟元以一時行事為條格胥吏易為奸詔
李善長等定律令湞為大理寺丞亦預焉書成上稱
善官至刑部尚書(同上)
按列朝詩傳以湞為江寧人為饒之長史與此異
十才子者李正叔(初名宗頤)周伯寧劉原善辛敬萬石
楊伯謙查和卿周復其二人失攷
鄭倫字子䕫饒之安仁人少攻問學曁長所交皆名流
揭文安虞文靖亟稱之湖南憲使趙之維薦授寳慶
儒學正未赴而天下兵起明太祖初取饒授參贊江
淮幕府專掌鹽利以給軍上親征張氏倫叩馬獻策
俘其驍將以病乞歸自號環谷野人洪武乙丑再詔
起於家至則年已八十賜坐便殿詢以治道條對具
悉欲處以重任以年老辭上親製古詩一章以賜其
歸又二年卒(白志)
按鄭倫事林志不載安志所載失實白志據天台
林右所撰環谷先生墓志補撰又王忠文集有鄭
氏水木居記止叙倫罷官後事兹不贅錄
鄭隆字德隆浮梁人洪武進士授行人出使有能聲還
陳時弊十事擢廣東僉事平反冤獄又遷山西參議
改廣西曁乞歸妻於舟中語之曰君宦久妾止得一
金環隆索觀而歎曰吾生平與汝無愧於心又何用
此即投水中聞者就其地建棄金亭(安志)
程溥字廣初德興人父士宏洪武初因督圖籍觸諱論
死溥以身代至京遇詔得免死黥役赴鳳陽役歸守
者贈以金不受曰吾為父來今得生還見吾父足矣
人以其黥面稱為鐵面佛(錢緒山集)
劉仔肩字汝弼鄱陽人洪武初用薦召至京即集都人
士詩為雅頌正音而以已作附入草昧之初風雅賴
以不墜(明詩綜小序)
祝孟獻字丕文德興人洪武間御史張宣薦授太僕少
卿掌馬政有區畫上元江寧有抵罪徙雲南者數千
家已就道獻力奏免使朝鮮渡鴨綠江舟遇風幾覆
焚香告天須臾風息至其國遺以金帶辭弗獲回至
江邊解帶還之(人物志)
王溥安仁人仕陳友諒為平章守建昌太祖命將攻之
不克友諒將李明道等宼信州胡大海往援擒明道
及溥弟漢二歸於行省李文忠命二人招溥是歲太
祖征漢拔江州溥遂遣使降命仍守建昌明年太祖
次龍興率其衆來見數慰勞從歸建康賜第聚寳門
外尋遣溥取撫州及江西未附諸郡縣復從克武昌
進中書右丞兼詹事府副詹事從大將軍北伐屢有
戰功尋擢河南行省平章初溥未仕時奉其母葉避
兵貴溪遇亂與母相失凡十八年及是請歸省墳墓
許之且命禮官具祭物溥歸率士卒之貴溪桃源山
求不得晝夜號泣者三日居人吳海言夫人為賊逼
投井中死矣溥求得井有鼠自井出投溥懷中旋復
入井遂汲井索之母屍果在哀呼不自勝乃具棺歛
即其地葬之溥卒子孫世襲指揮同知(白志)
戴璹字仲才浮梁人從吳仲迂游避居講學明初累薦
不起時定賦役法浮梁獨重於他邑璹上章亟言得
與他邑均邑民至今賴之所著有東山集(林志)
徐文郁字晦之浮梁人洪武初應詔上顧問曰天下如
何治對曰君仁則治又問百姓如何安對曰有司得
其人則安將授以官泣請歸養(同上)
張煥然浮梁人父信立初坐詿累得罪且死煥然請代
上憐而兩赦之檇李楊昇為之傳(同上)
金良佐鄱陽人幼好學通經史洪武十五年詔求賢才
邑令以良佐應詣京帝咨問備至奏對稱旨拜廣東
右布政使十八年被召入京卒(人物志)
高貞字景瓚以字行樂平人以明經薦知休寧擢大理
右寺副帝時以嚴勝寬犯重者每不釋景瓚奏讞必
擇犯輕者列於前帝首覽輕犯多輒肆赦全活者衆
卒於官(安志)
計澄字本清浮梁人知永康調商河擢監察御史以直
言忤時謫廬州推官起守楚雄政為滇列郡最陞廣
西按察使(同上)
章復字彦復鄱陽人仕元歴行省檢校洪武元年下湖
湘得百粤地授全州府同知值旱蝗徒跣詣覆釡山
叩禱輒應民勒石頌功全故闕守六年即陞復為守
先後三閱考嘗樹松夾道百里以憩行人至是隂可
覆路行者呼章公松尋改全為州移知保寧府逾年
乞致政乘傳歸復器宇凝重學問該博尤工篆隸(人
物志)
李泰號西珉德興人元至正兵亂倡義兵保閭里明太
祖知其名遣使聘之從駙馬王克恭守新安改文秩
歴官刑部侍郎戶部尚書(同上)
王和字叔和德興人洪武初以選貢擢太常博士丁外
艱起復雲南亦佐縣知縣時越州反地隣亦佐西平
侯將兵擊之兵已壓境和謁侯以身家保民無他辭
甚激切侯令速馳赴邑邊疆各竪木牌以表識兵過
秋毫無犯民胥感曰我公以木牌活一縣造庭羅拜
而去調江山縣陞建州知州兖州府知府改武昌卒
於官(安志)
蔣惠字貴和鄱陽人太祖征陳友諒於鄱陽惠上書謁
見遂留參政務洪武元年授廣東行省左司員外遷
禮部郎中坐事左遷華亭知縣時舊令誣伏平民李
秀三等二十人為盜惠察其枉悉釋之密授捕兵方
略獲眞盜正其罪民頌之後以鈔本事去官(人物志)
操琬字公琰樂平人少博學有才氣從程時登學一時
朋遊如朱公遷董彝皆邃義理汎博古今琬摩礪其
間所造益深元至正四年舉於鄉歴池州學錄洪武
初詔起山林遺逸之士預修元史琬年七十餘入館
閣帝命儒臣與談論酬荅如響舉事無所遺尋以疾
歸田里(府志)
程本初名本以字行樂平人洪武間舉明經授南陽同
知南陽久經兵革蹂躙公宇燬滅百姓流離本初極
力懷綏建公署學校繕城池相度經營吏服其能民
安其業(人物志)
方素易名岐以字行樂平人洪武間舉明經訓導淮安
府擢知盰眙縣以母憂去百姓赴闕乞留帝嘉之賜
鈔錠衣物以旌其能擢金華府有善政(同上)
俞敬德浮梁人與同邑查仲原同登洪武初吳伯宗榜
敬德知海州兵燹之後極力撫循而流亡還定田野
以闢仲原通判肇州在嶺徼外善折疑獄動引春秋
時並稱之(同上)
江春字九齡鄱之新城鄉人至正末倡義兵保鄉閭徐
壽輝陷饒署春為左丞屯都昌香溪壽輝被陳友諒
殺春思報之遂歸附除權江南行省左丞隨上克江
州豫章諸郡解安豐圍敗友諒於康郎山除同知雄
武衛親軍指揮使司事遷同知振武衛繼從諸將下
泰通湖蘇浙西諸州擒張士誠定河南郡拜懷遠大
將軍平雁門雲中守禦大同與世襲大同衛指揮(同
上)
徐便字宗文鄱陽人幼習騎射鄉兵起推便為長便度
兵少依于光以自固歸附後光每有功便與焉授武
略將軍定遼尉副千戶尋委攝遼陽府事至蓋牟迎
敵度道隘因叠冰成壘斷歸路大有俘獲進階武毅
將軍尋以功擢明威將軍僉海州衛指揮事卒便練
逹勇敢詰戎之暇手不釋卷好歌詩每行次輒賦以
紀事(同上)
胡閏字松友鄱陽人太祖征陳友諒過長沙王吳芮祠
見閏題壁詩竒之洪武四年郡舉秀才入見帝曰此
書生故題詩鄱陽廟壁者邪授都督府都事遷經歴
建文初選右補闕尋進大理寺少卿燕師起與齊黃
輩晝夜畫軍事燕王入京首召方孝孺草詔繼召閏
及高翔三人至則衰絰望闕慟哭聲徹殿陛乃趣閏
先入諭令更服閏曰死即死耳服不可更也以族誅
恐之不動命武士舉金瓜擊其齒齒盡抗聲不絶大
怒命縊死以石灰水浸脫其皮實以草成人形懸武
功坊即日籍其家子傳道與姻族二百十七人皆繫
市駢斬之幼子傳慶及其外親之姻戚一百餘人俱
戍邊閏妻汪氏縛就刑部時四歲女郡奴自懷墜或
提入功臣家付㸑婢牧之洪熙初赦還鄉貧甚誓不
嫁嘉靖時提學副使邵銳立祠祀閏以郡奴祔福王
時贈閏刑部尚書諡忠烈女郡奴諡孝貞(白志)
按人物志妻汪氏作方氏
甘復字克敬餘干人至正末張仲舉僑居雲錦山中克
敬與甘彦初張可立往從之游仲舉少許可獨推重
三君明初皆以前元遺才為士林推重彦初詩多流
傳克敬集成化中同里趙琥刻之惟可立不著(列朝
詩傳)
按趙琥復同里後進前志以為復孫今改正
齊琦字仲圭號易巖德興人世以儒學名從祖夢龍貴
澄皆精邵氏易貴澄常註經世觀物等書琦自幼領
悟其旨建昌廖應淮同郡祝秘傅立皆傳邵子學琦
旣承家學兼得祝氏傅氏之傳由聲色氣味以起數
而推極乎元會運世即其數之所見天地氣運之否
泰生人吉凶休咎之徵無不可預定其言人未至之
事如在目前嘗語人曰自今以往天下多故不十五
年京邑南遷千里矣未幾朝廷削弱權臣挾皇嗣駐
江南又嘗曰南士行入風憲矣時省臺擯南人不用
已久未幾果有詔用南人其精騐𩔖如此然非可語
者雖貴人槪不與通嘗署初菴書院山長後屏居鄱
陽山中琦雖精於數學然通經史大義非以術數名
家立言必歸仁義有關世教士大夫用是尤尊慕之
(王忠文傳)
按齊琦前志不載今從忠文集采補縣志又言琦
洪武初教授婺源上遣使與語竒之徵拜太史卒
于官
潘懷字景進鄱陽人元季與弟侍父希古北走遇寇郭
璞山下縛希古索金露刃脅之懷引頸請代父弟亦
爭代寇憐其孝併釋之洪武四年懷被薦子震善詩
(安志)
朱元律浮梁人洪武中為福清丞周知民情累歲逋負
不勞而集知縣汪仁狷介元律每濟以和(福建通志)
徐旭字孟昭樂平人洪武進士授浙江道監察御史改
禮科又改庶吉士日記事侍上左右帝方屬意進士
每朝羣臣退嘗留備顧問一日呼旭至前將有所任
使而奏對弗克稱旨命分教於房山復教諭鳳陽擢
知州事入史舘上書論天下事多不能合遂自史館
出為吏部考功員外郎永樂元年拜國子祭酒旭初
在考功以天下之治教在守令與教官守令教官弗
稱其任者尤精覆之無少貸及在太學亦如在考功
時僅一年諸生凛凛謹自脩飭而僚屬之不便者譁
然議調雲南參議帝問吏部尚書蹇義曰旭為人何
如對曰有文學持守而於人寡合帝曰持守之人固
當寡合況兼有文學乎宜寘之近侍特命除翰林修
撰四年考試春闈得疾卒(人物志)
余仲敬德興人芑舒孫孩時便識日月字長讀書過目
成誦為文操筆立就曾赴浙闈與同輩詣望江亭觀
濤遂成吳山賦雄壯跌宕衆皆歎服試不偶退而潛
心周程之學大有所得江淮兵起里中豪傑以舉義
諮仲敬力言不可散之避亂深山雖顚沛流離講學
不輟洪武初中江西鄉試不欲官歸闢一軒扁曰靜
學讀書先六經及子史至相卜地理亦造閫奥郡守
陶安雅重之薦於朝累徵不起(府志)
程萬恭樂平人太祖起兵和州見萬恭才幹卓異授總
兵檢校命理宣州值蘄黃賊侵宣境有致仕尚書汪
澤民率義兵拒賊力戰弗克萬恭馳逐尚書幕下俱
被殺子蕤賓蔭補國學(人物志)
鎦炳字彦昺鄱陽人元季兵亂與弟煜結里閈相保宼
至却走聞安慶左丞余廷心賢往依之余待以國士
計孤軍不振辭歸說參政于光曰當今豪傑無可望
者惟金陵仁義之師盍就之以立功光喜即遣炳往
金陵太祖嘉之留參贊帷幄久之命參贊沐總制守
鎮江尋授廣武衛親軍指揮使司知事未幾苦目疾
得請還鄉復徵大都督府掌記乞外補知東阿縣尋
引疾歸著有春雨軒集(同上)
洪初字善初樂平人少師朱公遷為詩經學公遷作詩
經疏義初旦夕左右面錄所草卒賴以傳洪武初舉
明經署本縣學訓導用薦知開封府洧川縣(同上)
王琛字廷實鄱陽人邃於易肆力問學雖遭時亂不廢
知府陶安雅善琛洪武九年辟為邑庠訓導後舉應
明經科引疾辭強起之詣京復力辭尋卒(同上)
黃季倫别號淳齊鄱陽人自少窮墳典有才識任學博
未幾至正兵亂解組歸洪武初詔修元史(安志)
劉琮玉字潤芳鄱陽人博通經史百家言陶安覽其詩
題集曰清華琮玉純孝母病籲天求代及葬廬於墓
撫從弟妹恩愛篤至(人物志)
余彦誠德興人洪武初以薦對策稱旨授安陸州知州
積逋未完被逮耆民數百人疏其善政請於朝帝意
其要結付法司嚴勘得實陞永州知府時洞宼猖獗
彦誠以計擒賊又恩撫之厥後洞蠻畏慕相率詣府
請親詣其地彦誠坦懷竟從請歲臨觀以為常諸蠻
信而化之尋陞浙江布政司參議永樂初郡民詣闕
借留復調永州知府陞河東轉運使(人物志)
余士美字實夫德興人洪武間為本邑訓導遷國子助
教帝幸太學命講舜典稱旨賜座褥尋陞磁州知州
靖難兵起有王千戶者乘機為變士美劾奏之反為
所誣謫海州煎鹽再謫泗州從戎革除後周王新復
國上書求為輔導官除周府紀善府寮皆新進士美
一老巋然其中有過必諫王獵得竒獸問諸寮莫辨
士美曰此騶虞也王獻之朝唐賽兒以妖術作亂王
設兵備之事聞逮王并闔府屬皆以輔導不恭論死
獨至士美帝曰此老朕知其素忠特釋之復其官乞
休(同上)
盧福安餘干人以吏員授廵檢時交阯叛福安當其衝
夜夢神語見紅綠二旗攻之必勝次日如其言三戰
三捷事聞超陞兵部主事踰時賊復熾遂戰死(安志)
張里字示仁德興人涉獵經史有東山集明初平偽齊
里董戰艦叙功當遷以母老辭(人物志)
孟常字德常鄱陽人幼有志操洪武二十七年詔求才
幹邑令授蘇州崑山知縣未幾改池州建德邑有蘆
束及秋苗逋負累歲徵之不能具常詣闕懇陳得以
鈔代部使者言其失職因謝歸永樂元年仍起知建
德累考書最留從事秋官調知真定之浹水後致仕
(安志)
莊叔淵鄱陽人貌魁梧負才器有詩名性好遊上會稽
浮河洛抵閩海而返趣益高例歲貢材能一人邑令
任勉舉叔淵銓曹每試高等授蘇州通判尋調寧波
皆能其官永樂四年求賢詔下寧波復以叔淵應陞
知府提調交阯金冶事踰二年疾卒(同上)
朱智字存禮鄱陽人博學多才工古文詩歌洪武間辟
為郡掾後薦授靖江王府紀善宣德六年以老致仕
善真行得晉人書法(同上)
祝原慶德興人父德忠坐罪且死原慶冐父名代死大
司馬孫原真傳其事(林志)
董阜民字德之德興人以明經任工部主事時同官有
被譖繫獄者阜民疾篤恐其罹刑置諫疏於懷死都
門上憐其死諫命禮葬之遂赦被譖者(同上)
按祝董二人豫章書人物志不載林志不詳時代
或云永樂中人
王仲壽字亮中樂平人永樂進士以翰林庶吉士預修
永樂大典除山西道御史陞河南右參議改湖廣冰
檗著聲寮寀屈服朝論欲大用之竟以老引年還(人
物志)
吳惠字澤民浮梁人永樂進士知永興兵部尚書鄺埜
薦其賢陞解州知州其俗視永興尤甚惠痛革其弊
州輸邊儲挽運甚勞立貧富三等法且聽其附載貨
物以易粟上倉費煩減半輸亦告足卒於仕(林志)
黃信中餘干人永樂初知樂清縣奸人紿寡婦至京誣
告鄉人謀叛已而逸去有司繫其婦以聞詔行會鞫
信中廉得其情獲全者衆盜殺一家三人獄久不決
信中禱于神得真盜後調知錢唐課最當遷特擢杭
州知府(白志)
賀祖嗣字思恒鄱陽人永樂進士授刑部主事歴郎中
擢行在大理少卿為人廉介精法律任棘寺一十九
年讞鞫明允漢府以逆受誅議屠所部祖嗣力言乃
止正綂九年出知光州尋致仕孫霖字時望成化進
士歴官蘇州知府亦廉明有聲(安志)
孫原貞名瑀以字行德興人永樂進士授禮部主事歴
郎中英宗初用薦擢河南右參政初永樂中徙江南
富戶於北京逃且絶則於其鄉僉補原貞請令官吏
大戶犯死罪者免其運磚補富戶數從之遷浙江左
布政使正綂末閩浙盜大起雖更赦罷兵原貞策其
必叛圖上方略請為備禦計賊果再叛發兵討命原
貞參議軍事深入擒其魁而温州餘賊猶未滅命都
指揮李信為都督僉事調軍討之遂拜原貞兵部左
侍郎參軍務鎮守浙江搗其巢俘斬賊首陶得二等
追還被掠男女捷聞璽書奬勵遭母喪奪情起復分兵
勦平餘寇奏析麗水青田二縣地增設雲和宣平景
寧三縣建官置戍盜患遂息論功進秩二等景泰三
年進兵部尚書鎮守如故未幾命考察福建庶官因
留鎮焉福州建寧二府舊有銀冶因宼亂罷朝議復
開原貞執不可乃寢五年冬疏言四方屯軍率以營
繕轉輸諸役妨耕種宜簡精銳實伍餘悉歸之農時
不能盡用後劉千觔等之亂果如原貞所料已復移
鎮浙江罷歸家居十餘年卒年八十七原貞所至有
勞績其在浙江名尤著(列卿錄)
徐爵字宗器餘干人永樂進士授監察御史立朝謇諤
風力素勁人不敢干以私太宗常以小御史呼之(林
志)
戴弁字士章浮梁人領鄉薦訓導崇陽召拜兵科給事
中奉旨行邊陞陜西參議城迭烈以禦宼衝屯張掖
以助軍餉進湖廣參政調廣東適廉雷諸郡猺獞梗
化挺身出諭之曰我戴參政也爾輩何敢冐死為此
賊羅拜而退廣州被圍乏食亟發廪賑之募敢死士
焚其攻具遣使間道引援兵入卒平之進布政使丁
内艱詔奪情視事以疾乞歸從子瑺字廷美登進士
選翰林庶吉士授吏部主事陞郎中珉字廷振登進
士授兵部主事轉郎中璉字廷獻登進士授大理評
事蓋一時稱盛云王文端公為志墓(人物志)
按戴弁所著有蒙菴集
方冊字載道德興人永樂進士選翰林庶吉士時交阯
初置郡縣選經術疎通識逹治體者改授當道縣令
興學育才風俗丕變尚書黃福鎮交阯聞冊多才略
命捕平原大蠻紅衣麻火輸叛宼比至諭以順逆賊
各解去丁外艱補廣東新興令拜監察御史廵山東
廣東轉福建按察使砂尤宼亂諸郡騷動冊馳奏朝
命寧陽侯陳懋刑部尚書金濂督兵討之冊言賊黨
多被脅良民願先入撫之遂深入巢穴招撫不戰而
歸順復業者三萬六千六百餘賊勢日蹙乃分路進
兵討平之卒於官(同上)
葉恕字如心樂平人永樂進士拜北平道御史適浙江
温州銀鑛大發廷議須以法官臨之遴選恕往比至
規畫有條尤蘖冰著聲繼按浙江湖廣諸道振吏治
肅紀綱所至郡境晏然以事謫監利丞家居淡薄自
持尤篤孝思構思親堂以志永慕(安志)
程善字本善鄱陽人永樂間鄉貢授舒城知縣多惠政
以父憂去舒民詣闕疏留服闋復任舒再丁内艱舒
民留如前詔允之如期起原官前後歴十八年秩滿
又留以知州掌舒城縣事兩自舒還蕭然一槖居宇
不蔽風雨(同上)
劉莘字志尹鄱陽人永樂進士授行人奉使歴齊魯閩
蜀關陜足跡遍天下宣德十年遷儀制員外調考功
郎汰官吏六百餘員擢福建參議奏減課銀幾半調
山東築河堤幾千丈築臨清城十里為人淳厚通逹
累仕六朝多著勞績景泰二年疏乞歸(人物志)
李復觀名光安仁人性敏敦行以易第進士永樂初知
福建邵武縣能以文學飭吏事不假鞭朴而民信服
(同上)
舒謨字愷政樂平人永樂進士知杞縣調旌德政尚慈
祥廉敏不苛百姓愛慕繼以憂改定海定海鄙遠壓
於兵鎮舊令苦掣肘謨律已處交一出於正武弁敬
服之遂得竟所施廷覲選留都臺理刑拜監察御史
(同上)
馮誠字志誠浮梁人以童子舉秀才有葉懋者易而侮
之後誠廵按陜西懋以貢任平遼衛倉官失職論死
誠讞貸之時稱長者臬楚楚王舅張顯祖殺人王為
賂而誠拒之論如法其操守如此(安志)
高峻字恒安餘干人宣德進士授監察御史廵按巴蜀
平潘松叛按畿内辨冤獄倭宼犯浙江勅峻以行且
假便宜卒成乃績官至浙江參政(林志)
按舊志以高峻為永樂庚戍進士者訛庚戌宣德
五年也白志據登科錄改正
葉昇字日新樂平人幼失怙事母惟謹母病篤刲股和
糜以進明日母遂愈子培十歲喪母號慟欲死父紓
解乃止求工對眞刻母像置一龕晨夕告奠父卒復
肖像合祀於堂自少至老哀慕如一日蓋父子稱孝
云(府志)
王逄字原夫樂平人幼穎異不凡比長師事野谷洪初
初之學得於朱公遷公遷得之吳準軒準軒得之
饒雙峯道脈所自逄以心會焉乃厭科舉業研精道德
性命之懿薦授富陽訓不就退歸鄉塾宣德三年復
以明經辟召見堅辭不就職歸足跡不入城市毅然
以斯道為己任著有言行志自書其廬曰松塢學者
稱松塢先生(人物志)
王弼字廷輔鄱陽人宣德進士正綂間授戶科給事中
歴兵科都給事累上疏言時政會歲饑請蠲逋負再
三諄切得允陞順天府丞修山海居庸邊防有區畫
進應天府丞累疏乞歸卒於家(林志)
何英字積中號梅谷鄱陽人性警敏不事詞章學於王
松塢得饒雙峯黃勉齋之傳累薦不起建玉溪書院
以納天下來學著有四書釋要詩經增釋易經發明
崇祀鄉賢祠(林志)
胡居仁字叔心餘干人聞吳與弼講學崇仁往從之遊
絶意仕進其學以主忠信為先以求放心為要因以
敬名齋端嚴凝重對妻子如嚴賓手置一冊詳書得
失用自程考已而築室山中四方來學者日衆皆告
之曰學以為己不求人知著有居業錄居仁性行淳
篤居喪骨立非杖不能起三年不入寢門與羅倫張
元禎友善數會於弋陽龜峯嘗言陳獻章學近禪悟
莊㫤詩止豪曠此風旣成為害不細又病儒者撰述
繁蕪謂朱子註參同契隂符經皆不作可也督學李
齡鍾成相繼聘主白鹿書院過饒城淮王請講易傳
待以賓師之禮是時吳與弼以學名於世受知朝廷
然學者或有間言居仁闇修自守布衣終其身人以
為薛瑄之後粹然一出於正居仁一人而已卒年五
十一萬歴十三年從祀孔廟追諡文敬(白志)
黃棃洲曰敬齋以有主言靜中之涵養即白沙所
謂靜中養出端倪宜其同門冥契而先生必欲議
白沙為禪蓋先生近於狷白沙近於狂不必以此
而疑彼也
劉傑樂平人正綂三年任義烏縣丞為政識大體設法
預備賑饑息虎患併糧區乞王忠文祭諡旱荒奏蠲
糧稅上封事十條採行其九秩滿民詣闕代留(人物
志)
黃璧字廷玉浮梁人登鄉薦任紹興同知性好學剛而
有制紹興志載其守潔政平民甚宜之秩滿去郡惟
圖書衣被而已(同上)
汪琰字廷用樂平人正綂進士由行人擢監察御史貴
州蠻獠諸溪洞猖獗少保于謙謂非汪北城不可請
得琰按治與都御史王來等共經畫之貴州平代還
軍民遮道願留按浙江病澇輒發粟賑貸婺富民私
隣婦而殺其女獄無証累年有烏為冤怨聲琰廉之
即烏所止處得其屍論如法擢山東副使值濟南道
蝗軺車捕蝗平反無辜且上言山東為朝廷咽喉凡
徭役糧草皆宜停罷用甦民困以母喪歸貴州盜復
起朝議用琰即家起復之卒於道(同上)
葉冕字拱辰鄱陽人正綂進士授南京刑部主事擢知
松江府廉明公正鋤強植弱民畏而服之時連歲饑
饉冕悉力賑救賴以全活者甚衆府有澱山湖其半
屬崑山界湖堤壤彼此莫肯修冕槩視之為築萬餘
丈蘇人愧之秩滿陞山東參政晉副都御史致仕(同
上)
鄭冕字宜端樂平人正綂進士拜監察御史適兩淮饑
冕至發倉廪賑貸招還流亡天順間總戎石亨怙寵
擅威福冕偕臺僚論其奸亨訴於上盡遷謫之臺諫
一空冕得衡山尹至則歛惠一邑務綏生民歴六年
亨敗始用薦者擢知衡州府以禱雨遘疾殁於官(同
上)
劉濟字時用鄱陽人正綂進士授兵部主事陞郎中改
吏部孜孜以汲引為務惟恐遺才進左通政預知制
誥(同上)
余亢字拱辰德興人正綂舉人歴事都察院考異材特
授監察御史操法嚴謹彈劾無所顧避為臺長所擠
謫知寧海縣執法一如御史時以外艱去職(同上)
童軒字士昂鄱陽人景泰進士授南吏科給事中英宗
復辟上疏言弭盜安民數事切時弊改戶科給事中
憲宗踐祚首上疏言帝王之治在先本而後末簿書
刑名其末也優詔荅之四川盜起廷議軒才識足任
馳至賊巢宣布朝廷恩威賊羅拜以降進都給事中
明年賊復猖獗謫壽昌知縣六年擢雲南提學僉事
召拜太常寺少卿進本寺卿以都察院右副都御史
提督松潘軍務疏言松茂戌守甚艱宜調兵設衛守
之四處要路各設倉以便轉輸凡八害三利條畫以
聞擢南京吏部侍郎署禮部尚書三疏懇求致仕所
著有清風亭藁枕肱集(林志)
按童軒所著尚有海岳涓埃喻蜀藳邊錄等書
劉城字廷高鄱陽人自少磊落有大志景泰順天鄉薦
選授監察御史俵馬直隸山東河南廵按鳳陽陜西
督餉貴州雅著風裁陞福建副使上杭盜起詔起都
御史高明勦之高輿疾以兵事屬城城深入大捷梟
渠魁散脅從請立廵司又擇其幼者充生員次充吏
使漸染於化高備疏其績歴陞按察使廣西右布政
使右副都御史廵撫河南(同上)
戴琥字廷節浮梁人景泰鄉薦授監察御史劾罷廵江
不職二重臣又疏論南京大臣考察僚屬任情取舍
出知紹興府首濬范文正公清白泉以勵僚屬次第
新郡邑學宫增祀鄉賢獨黜虞世南埋蘭亭石刻葺
會稽宋諸陵置典守洒掃水旱歲饑奏蠲民上供再
饑奏蠲三之一築堤數十萬丈捍海得田四萬餘畝
民稱戴公堤又築横塘壩而斥鹵地多可田建柘林
等處七閘立石刻木示民時啓閉蓄洩去日民扳號
塞道擢廣西左參政疾劇乞歸(紹興府志)
戴珊字廷珍浮梁人父哻由鄉舉官嘉興教授有學行
珊幼嗜學天順進士擢御史督南畿學政歴浙江按
察使福建布政使終任不攜一土物弘治二年擢右
副都御史撫治鄖陽蜀盜野王剛流劫竹山平利珊
討擒其魁入歴刑部左右侍郎與尚書何喬新彭韶
共事進南京刑部尚書召為左都御史考察京官珊
廉介不苟合給事中吳蕣王蓋自疑見黜連疏詆吏
部尚書馬文升并言珊縱妻子納賄珊等乞罷帝慰
留之下蕣蓋詔獄命文升珊即舉察事珊等言兩人
逆計當黜故先劾臣等今黜之彼必曰是挾私也苟
避不黜則負委任而使詐諼者得志帝命上兩人事
蹟皆黜之帝晚年召對大臣珊與劉大夏造膝宴見
尤數一日與大夏侍坐帝曰時當述職諸大臣皆杜
門如二卿者雖日見客何害䄂出白金賚之曰少佐
而廉且屬勿廷謝曰恐為他人忌也珊以老疾數求
退帝語大夏曰朕以天下事付卿輩猶家人父子今
太平未兆何忍言歸大夏出以告珊珊泣曰臣死是
官矣帝旣崩珊以新君嗣位不忍言去力疾視事疾
作卒於位贈太子太保諡恭簡(列卿錄)
吳中字時中樂平人景泰進士授清流知縣改知東莞
才名藉甚都御史韓雍鎮兩廣時洞獠猖獗率兵征
勦中先期令四門出入者人截一袂實糗糧裹之軍
至人給一囊而去韓以為能因薦守廣州拊循一方
僚屬翕然嚮化繼改梧州治績如蒞廣州時擢貴州
參政陞左布政(人物志)
胡靖字汝寧德興人初名德盛英宗賜名靖第進士授
御史慷慨任事風裁凛然轉陜西僉事時值寇亂邊
務方殷靖措置嚴密境内寧謐為湖廣按察使陞山
東布政使歴官三十年所至雖楮墨僅取充用俸禄
自給外不留贏餘布袍蔬食家無積粟居無寧宇嘉
靖間建祠祀之(人物志)
趙哲字民彝餘干人天順己丑就試銓曹葉盛奇其策
授衡州同知憂去改嘉興時楊繼宗作守哲寬以濟
之嘉甚苦海潮多墊溺築堤捍之擢兩浙運同剗鹽
弊更定三限法民便課亦足上疏乞歸(同上)
嚴彪字弸中鄱陽人天順己卯鄉薦就訓歸安改建陽
擢縣願復領教職冢宰尹旻歎以為難陞山隂學諭
有兄弟爭訟者責以叛天性且引咎自責兄弟感悟
遂成友愛周生漳事繼母孝歲試當黜亟白督學因
以充貢由是士知激勸敦行病足致仕歸自謂母老
可就教職性淡可辭熱官足病可蚤引退號三可人
稱為三可先生(同上)
黎福字天與樂平人天順進士授監察御史出知鎮江
改知寧國累官右副都御史撫治鄖陽以疾致仕福
居官必稱職其為御史數疏天下利病間及宫閫事
按真定貴戚有強占民田歴數御史不敢辨悉奪還
之按四川平反冤獄尤為川人所稱鎮江軍衛雜處
武人暴虐無所忌民素苦之及聞福來皆惴不敢犯
鄖陽節制三省首察文武吏才不當任者易置之流
民安業以南京兵部侍郎卒(林志)
邱霽字時雍鄱陽人天順進士歴官蘇州知府幼穎悟
能詩文工懷素草法負才子名著有草堂集(人物志)
辜顓字主敬安仁人天順進士授吏部主事遷兵部郎
中擢廣西參政柳慶蠻獠雜處最稱難治推示誠信
卒皆率服年五十致仕(同上)
江西通志卷八十九
