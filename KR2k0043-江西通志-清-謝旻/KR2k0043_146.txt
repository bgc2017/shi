欽定四庫全書
江西通志卷一百四十四
藝文(文)
唐
洪州城隍神祈晴文張九齡
維開元十五年歲次丁夘六月壬寅朔十日辛亥中散
大夫使持節都督洪州諸軍事洪州刺史上柱國曲江
縣開國男張九齡謹以清酌脯醢之奠敬祭於城隍神
之靈恭惟明神懿此潛德城池是保甿庶是依精靈以
康正直攸好九齡忝牧兹郡敢忘在公道雖隔於幽明
事或同於表裏今水潦所降亦惟其時而淫雨不止恐
害嘉穀穀者人之所以為命人者神之所以有祀祀不
可以為利義不可以為福闔境山川能致雲雨豈無節
制願達精誠以時弭災無或失稔則理人有助是有望
於神明尚饗
袁州祭神文(三首)韓愈
維年月日袁州刺史韓愈謹告於城隍神之靈刺史無
治行無以媚於神祗天降之罰以久不雨苗且盡死刺
史雖得罪百姓何辜宜降疾咎於某躬身無令鰥寡蒙
兹濫罰謹告
維年月日袁州刺史韓愈謹以少牢之奠祭於仰山之
神曰神之所依者惟人人之所事者惟神今旣大旱嘉
穀將盡人將無以為命神亦將無所降依不敢不以告
若守土有罪宜被疾殃於其身百姓可哀宜蒙恩閔以
時賜雨使獲承祭不怠神亦永有飲食謹告
維年月日袁州刺史韓愈謹以少牢之奠祭於仰山之
神曰田穀將死而神膏澤之百姓無所告而神恤之刺
史有罪而神釋之敢不有薦也尚饗
弔九江驛碑材文歐陽詹
弔傷而有辭者也噫九江之驛碑其何興辭而弔歟斯
碑之材昔太師魯國顔忠肅公所建祖亭之碑也公素
負辭華代之銘誌多公之辭又好採異留名之致頃為
湖州牧州産碑材石每使工琢之與辭兼行磨礱而成
常心使用者不可勝數斯碑也終山之窮僻得之於自
然趺本有龜護頂有螭雖不甚成而拏躩僨興如神如
靈公神而珍之精選所處湖州無稱立罷守歸朝載而
途卜出蘇臺入毘陵亦無稱立轉丹陽游建業亦無稱
立次江州州南有湖湖東有山蛟奔螭引直到湖心頓
址之處則茂林峭石勢瓌氣勝非往時所睇而神祠曰
祖將軍廟在焉公覿其詭秀與碑材叶即日以酒脯奠
祖神出錢五萬造亭曰祖亭南香罏峯北潯陽城九江
為亭千艘歷階亭旣就公製亭之文手勒斯碑而立之
公文為天下最書為天下最斯亭之地亦天下最庶資
三善加以斯碑之奇相持萬古而採異留名之致一得
也後典州吏於州之九江驛有修坏之勞狀其末績乃
取斯碑而剗公之述寘已之述今為九江驛碑焉余旅
遊江州稅於兹驛祠部員外郎鄭恕同之鄭與州將嚴
士良共為余說而俱以相示嗚呼先賤後貴世之常也
先貴後賤人之傷也以祖亭方九江驛則蘭室鮑肆矣
以魯公之文方今之文則牢醴糟糠矣以魯公之札翰
方今之札翰則錦繡枲麻矣痛哉斯碑出祖亭入九江
驛失魯公之文得人之文削魯公之札翰題人之札翰
亡魯公之用就人之用是去蘭室而居鮑肆捨牢醴而
食糟糠脫錦繡而服枲麻可悲之甚者況我質天成必
將可名魯公所以卜擇敬慎如彼而常人無良黷辱如
此與夫有道而黥無罪而刖投四裔禦魑魅何以别也
石不能言豈其無冤故弔之情違乃傷理怫乃冤人實
有之物亦應然嗚呼子碑冤可余知隂隲子材豈曰無
意必有以殊方頒以異與顔表勝以殊則明從吏居卑
以異奚旌子産旣授子不終致悠悠彼蒼何嗟及矣美
玉抵禽高冠藉足有𩔖子碑先榮後辱繼世生哲詎無
賢兮將覿於斯將悼於斯庶滌所黷而復攸宜屹屹子
碑如神如祗人得以專天造何為其不然矣其不然矣
宋
祈雨祝文祖無擇
無擇謹以清酌之奠敢昭告於仰山之神惟袁之民庇
於神舊矣今天子以無擇有罪俾守兹土曾未期月民
以旱告無擇殊不知所以獲戾於神豈神以朝廷謫無
擇之身尚存餘責而神責之乎不然何當雨而不雨使
千里之内戴目而望膚寸之雲以雨其田疇心憂且悲
將繼之血無擇儻無罪而神責之不明有罪而移其責
於民不仁不明不仁虧神之德其作霖雨以活百姓之
命厥或後時雖雨無益也尚饗
韓文公新祠祝文
嗟乎公之文章日光玉潔可學而式公之聞望泰山北
斗可仰而尊公之篤道自比孟軻可從而信公之經學
為諸儒倡可從而效至於排闢浮屠力抵萬乘先謫於
潮旋移於袁遺愛勿泯邦人是思去古雖邈其風猶在
無擇偶以罪譴出守於斯遐想英風築宫以祠乃繪盧
鄭暨公門人賢若湜翺並列從祀比至落成為文以告
諒云英爽其鑒于兹尚饗
告鄭都官墓祝文
無擇兹以備員出守此土固當首尊文行以勵邦俗則
搜訪前賢遺跡距可後與於是閱唐人登科記知公之
名有素觀郡庠雲臺編知公之詩有體得佳城之故阡
知公之跡可仰故卜以吉日構以墳宇繪以亭像敬率
郡僚以文告焉嗚呼公之生也其亦人中之龍也而亡
也其亦星辰山嶽之歸也則夫所以修完墓宇者繄欲
勵此邦之俗而俾後進之有所繼也區區之文靈其鑒
焉尚饗
筠州祈雨文蘇轍
臣來是邦歲比不登去夏大水汎溢城邑繼以秋旱民
食不足庶幾今歲五種豐茂以釋餘病而亢陽為災不
雨彌月水泉耗竭多稼殄瘁雲物告異災火時發上下
恐懼不知所措惟吏之不德無以仰當天心惟民之無
良有以召致神怒雖自洗濯並走祠望而誠意淺陋靈
貺不答將嘿不以告而民不可棄神亦不終棄人謹歸
誠天地請命百神尚克收如焚之威以布甘雨使民得
稼穡各安其居使我守土之臣亦蒙大賜
洪州諸寺觀祈晴文曾鞏
佛有大慈速於善應人無常産理則難安惟穡事之將
成而雨淫之不止㥏然省懼豈敢皇寧蓋兹疲癃之民
已出旱菑之後室家彫敝閭里愁嗟如復薦饑將焉託
命今早稼甫畢晚苗方興窪下之田已傷稼穡亢爽之
地實懼浸淫是敢虔對睟容仰陳淨懇伏望廓山川之
曀滯回日月之光華諧此順成湛然澄霽實祈慧蔭感
慰輿情
雙南廟移銅山神文孫直言
生民大命曰桑與田其次濟世厥惟貨泉貿易有無國
用之先聖人創法建府惟圜歷代制度不能相沿肉好
輕重改革變遷流布賙贍其功一焉地或愛寶民財乃
愆古今所倚即山同軌在昔吳王富埒天子蜀冶之饒
世傳鄧氏皇宋統御海宇萬里上供郊廟下豐邊鄙制
用之宰惡約務侈主計之臣或相倍蓰斂取百塗罔知
窮已惟兹鉛山信之屬邑岡阜綿綴勝勢環岌地鍾靈
祥銅苗萃集居民採鑄寖焉積習備諸鑪範何嘗缺給
垂七十年歲供月入攻峰鑿巒千櫳萬級越自近歲干
戈弗戢調實費繁須求益急爰有儒士善寶所請闢利
開源首蒙詔許余本地官獨當其舉今我來斯洊更年
序晨夜疚心莫遑安處珍藏雖啓績最未彰惟水之道
編木為梁厥泉之蒙其流湯湯力役所至日日深長自
春徂夏或昧或光文符督促疾若星翔弗遺遠郊謂玩
官方灼有利害誰云究詳損極受益剝盡升陽事窮而
復物理之常跨山之垠廟像鼎新揭額大署曰銅之神
一歲二饗費及國緡行者過者肅瞻侣賓是蓋有望祈
祐於人何為欹寶重困邑民方謝炎毒適肇霜秋風氣
所宜可即深幽明靈儻助必知其求依人降福無起神
羞
學宫立歐陽祕閣修撰祠祝文李庚
惟公身處草茅心馳魏闕靖康建炎間以書生應詔伏
闕條陳弊政復上書詆時宰才達末議竟以賈憎齎志
以殞人咸痛之太上皇惜其不幸於是有通階美職以
誥命之而錫之土田官其子孫公雖云亡何其榮也某
假守臨汝乃繪公於學宫以奉精忠以贊英風以風後
世以勸來者拜瞻遺像凜焉如生矧有遺文號曰飄然
拱手讀之想其表裏肅將菲儀展我心敬
饒州謁顔范祠文王十朋
二公名節百世所師俱臨是邦遺愛猶在死者可作非
公孰歸某濫竊郡符獲瞻祠像太山北斗心實慕之視
事之初敢不躬告
顔范新祠成奉安祝文
番陽九賢咸有善政忠肅之忠文正之正九賢之中於
斯為盛祠宇一新丹青輝映凜然如生尚餘剛勁以激
忠義以警邪佞福我邦人不禱而應不水不旱無兵無
病血食萬年孰敢不敬祀事之初神乎其聽
白鹿洞成告先聖文朱子
維淳熙七年歲次庚子三月癸丑朔十八日庚午敢昭
告於先聖至聖文宣王熹昨按國朝故事及郡圖經得
白鹿洞之遺址於城東北十五里蓋唐李渤之𨼆居江
南李氏因以為國學及我太宗皇帝又嘗賜之書史以
幸教其學者而淪壞日久莽為邱墟因竊惟念幸以諸
生得奉詔條顓以布宣教化為職顧弗此圖懼速譴戾
乃議復立今幸訖功將率同志講學其間意庶幾乎先
聖先師之傳用以答揚太宗皇帝之光訓鼓篋之始敢
率賓佐合師生恭修釋菜之禮以見於先聖以先師兖
國公先師鄒國公配尚饗
告熊孝子墓文
維淳熙六年歲次己亥五月戊午朔具位熹謹遣某致
祭於唐故孝子宜春縣丞府君之墓熹叨被誤恩假守
兹土視事之始考諸圖經以求此邦前賢潛德𨼆行之
實於建昌得陳太中大夫從事中郎二司馬君以及府
君之事蓋皆以孝德聞而府君精誠之感獨致涌水成
川之應私心竊敬仰焉然按圖以求其故迹則二司馬
君之墓不可知而府君之墓宅學基猶有遺處謹命有
司依準敕令禁禦樵牧其唐朝旌表舊門亦已復請於
朝俟報修立先遣僚吏敬以酒肴之奠昭告此誠尚其
英靈來鑒來饗
告屯田劉居士墓文
熹舊讀歐陽子廬山高之詩而仰公之名恨生遐僻不
得一來仰其山之高而拜公之墓也兹誤上恩畀以郡
紱至止之日望於四郊則山屹立千仞者故在而公之
華屋山邱零落殆盡幾無迹之可尋矣乃訪邦之耆老
俊彦得公之墓於城西荒郊廢圃之間其不為耕耨之
所及者蓋已無幾因復作為門垣而亭以表焉又得嘉
名於寓士之賢者書而揭之以見公志庶幾嗣而官於
是者有以謹其樵牧之禁東西行而過於是者有以興
起其剛毅廉退之心蓋不惟有以少慰夙昔嚮往之私
亦可以仰稱聖天子所以使之承流宣化之意也工告
訖役一奠致誠公而有靈庶其鑒饗謹告
奉安五賢祠文
熹誤膺朝命來守是邦至止之初得拜劉李二公之像
於學欽聳高風考觀正論旣有以慰夙心者繼又咨訪
得陶公栗里故居於郡境且知祕丞劉公蓋嘗禄於筦
庫而忠肅陳公又嘗辱為遷民也永惟數公大節清名
危言直道遺烈所在千載如生爰始爰謀合享斯室季
月之吉神位告成敢合僚吏率諸生以禮告於祠下蘋
藻在列誠意感通羣公有靈尚克歆顧
臥龍潭送水文
往分靈液來即祠壇誠未袼於幽潛澤尚愆於田畝惟
時淹久懼弗吉蠲敢奉冰壺言歸貝闕别禱餘潤用弭
炎氛尚神聽之淵沖鑒微衷而響答
廣佑廟祈雨文
大王有功德於此土之人苟有雨暘之憂無不禱於大
王其禱之也則無不昭答如影響之隨至斯民之心歸
之如父母信之如蓍蔡者有年於此矣間者上天降災
陽愆隂伏嘉生百物不蒙滋潤熹等乃大速亂於禱祠
之事罔克專於大王懈惰弗虔咎由熹等而使千里之
民田疇涸枯禾稼槁悴今其甚者有若燔灼矣雖並走
羣望懇祈備至而雲氣將交旋即解駁焦然不能有膚
寸之合秋陽益驕燥烈殊甚物之蒙害日以益深若自
今以往三日不雨則千里之民所恃以為生者蕩析無
餘而無以為食其老弱將轉乎溝壑而死少壯者將散
而為賊盜以爭其旦夕之命其禍亂之至豈有所極哉
失今不救三日之後大王雖顧而哀之不可拯已故熹
等私竊計議以為莫若奔走歸誠請於大王之祠下大
王若哀其迫切赦其前愆有以惠綏之則今日之内熹
等齋宿以俟休命三日而不應則是大王終棄絶之熹
等退而恐懼以待誅殛不敢復進而禱矣恭惟大王闔
闢造化一雨之恩蓋其餘事誠有意哀此千里之民則
願無愛而亟為之熹等之願也拜伏於庭不勝哀叩懇
切之至謹告
廣佑廟謝雨文
天久不雨苗之秀而將實者秋陽暴之日以憔悴田將
無以為收人將無以為食大命近止罔或不憂我父子
兄弟是用夙夜不遑啓居更相告語奔走羅拜於祠之
庭而請命焉君王顧哀昭答如響禱之明日甘澤沛然
晝雨宵零越五六日而未艾岡陵漸潤草木蕃滋孰是
嘉生而不豐好德宏施普恩大澤深夫豈可以言報顧
無以自致其拳拳率修故常祗薦蘋藻惟君王降佑歆
享則斯人之願也
石灣禱雨文陸九淵
維皇宋紹熙元年歲次庚戌六月甲申朔十有三日丙
申奉議郎新權發遣荆門軍事兼管内勸農營田事陸
某謹以元酒茗飲蓬萊之香青陂之蓮就所居青田石
灣山頂除地為壇昭告於是鄉五方山川神祗蓋聞天
子祭天地諸侯祭其境内名山大川雩禜祭水旱山林
川谷邱陵能出雲為風雨則祭之國有常典掌在有司
非其職守誰敢奸焉然輔相不任燮調以吏事為責守
令無暇撫字以催科為政論道經邦承流宣化徒為空
言簿書期會獄訟財計斯為實事為日久矣況今日輿
圖未歸東南財力有限而朝廷百官有司城郭宫室郊
社宗廟諸費事大體重未易損削東西被邊殆幾萬里
養兵之費乃十八九公卿大臣寬厚有體日以靖恭謹
重相告誡方重改作惡紛更服膺仍舊貫之旨則民力
日屈郡縣日困守令救過不給其勢然也旱雩水禜雖
欲竭精盡誠而本職常務所分過半矣故祈禱散在庶
民徧滿天下久以為常法有其文官無其禁亦其勢然
也今不雨彌月龜坼已深水泉頓縮陂池鄉涸車聲塞
耳而浸不終畝憂色在面而嘆不成聲民心自危日加
一日客有病某者曰居是鄉者莫不憂一鄉之事今人
所常行而法所不禁乃獨守區區古說坐視旱暵之災
不一出心力以祈神明以輔郡縣以慰鄉里以分父兄
之憂無乃𩔖刻舟求劔嫂溺不援者乎某因念今天下
一家郡守再期縣令三期而易之矣今日事體又有如
前所陳者某嘗備員朝著之末列今又分符荆壘待次
於家郡縣不鄙其愚禮以上客父兄子弟往往過而問
以所長誠無以分父兄之憂慰子弟之望則客之所病
不為過矣是用齋戒以祈於爾有神是鄉之東有象山
雲台仙巖龍虎湖嶺豪嶺侯棟仙鶴中山南有崖山雲
林白馬頭陀麻姑軍峰余源清江南山登高西有大嶺
崇嶺靈谷何嶺明珠觀原翁塘火源官山箭溪四集北
有柘岡金峰禪嶺積煙吉嶺萬石塘斗門石瀨沙岡三
牛桂枝駢羅環繞韜奇藴秀炳靈兆異歲享鄉民禱祈
祭祀者多矣旱魃如此不為一出雲為風雨以殺其虐
而惠斯民則父兄子弟之責望恐不獨在某也惟爾有
神裁之尚饗
江西祈雨青詞陸游
天惟至仁久寬水旱之譴吏實有罪仰累隂陽之和旣
閔雨之歷時敢叩閽而請命伏念臣濫膺上指出使近
畿深惟冥頑固陋之資莫副惻怛丁寧之訓徒積勤於
夙夜冀無負於幽明然而風采不足以讋服豪強惠愛
不足以撫綏鰥寡政媮愒日田疇曠陂澤之修訟積淹
時囹圄困桁楊之繫務均力役而或蔽于所見思廣賑
恤而或緣以為奸旣莫致於善祥懼卒罹於饑饉是用
諏辰之吉稽首以陳伏望推善貸之慈霈曲成之惠雖
有司曠職宜伏雷霆之誅然比屋何辜流為溝壑之瘠
若復未回於洪造遂將絶望於有秋敢殫皇皇哀迫之
誠冒貢懇懇吁嗟之禱庶格九宵之澤少紓一道之憂
稼穡順成儻僅蒙於中熟里閭疾苦誓靡壅於上聞
濓溪書堂諡告石文趙善璙
嘉定庚辰有詔賜濓溪先生周公諡曰元從蜀使者魏
侯了翁之請也越明年秋以命書及貳傅元奏請旨授
先生之後又十二年善璙來守九江尋訪其家始克燎
黃於祠下夫蜀在千萬里外先生僉書合陽時其行事
不甚較著而嘉祐百五六十年之後一旦表出褒異上
繼古聖下開來哲昭然如日月之明亦足以見百世之
師聞者莫不興起而上之闡揚風厲者何其盛也矧廬
山之隂濓溪書堂在焉蓋先生自舂陵來授業於斯已
而長吏增闢其宇置堂長弟子員宜其浸灌培植聲生
氣長視他邦尤盛而寖寖廢墜過者太息獨非吾徒之
恥哉善璙不敏幸以諸生濫長斯土於是更治其書堂
繕修其祠墓肄習有廬祭薦有田乃十一月癸亥爰舉
燎黃之典用牲於隧率州賓屬拜焉旣會事又謀所以
經紀其子孫以承祭祀端平甲午日南至守臣趙善璙
立石希賢堂
仰山祝文劉克莊
某少讀韓集知神功惠自唐至今又數百歲神於袁人
眷顧罔替袁人於神飲食必祭某剖符入境靈承首詣
時方艱虞兵寡民敝眇然長慮何以為計惟神洋洋左
右上帝永相此方捍菑祓盭民各樂生吏亦免戾神不
我吐歆此醴幣
韓文公廟祝文
嗚呼先生立身之名節垂世之文章史臣比之山斗不
可學也至於出牧潮袁二州之人皆奉嘗之至今則某
願師法其萬一焉眡事之初敢告
迎潙仰四聖祝文
某治無馨香民有愁嘆千和致旱職此之由然千里之
人奉香火如此之敬恭也望雲霓如此之迫切也其平
日之敬恭豈不為今日之迫切地哉傾郛而迎避堂而
事情益迫切禮益敬恭矣神之威靈佛之慈悲必有以
解焚惔而澤焦枯者某屏息以俟
袁州祈雨文
窮則呼天旣祈祠之徧舉嗟而求雨庶號籲之上聞謹
羾綠章冒陳丹悃伏念臣承流亡狀致旱有端戰戰兢
兢甘一身之即譴炎炎赫赫顧千里之何辜或盈澮而
復乾或閣雲而不下此念未通於幽顯胡顔可見於吏
民輒為四邑之生靈上訴九閽之主宰㐲願曲垂帝監
深憫輿情川澤氣升速覩翻瓠之快田疇水足少沐抱
瓮之勞
仰山正祠禱雨文滕強恕
某蒙恩守袁已踰兩載無歲不熟亶惟神庥今兹被命
將漕本路所統十有一州五十六縣之人厥任尤重方
將邀福於神以其所庥庇袁人者推之一道百城之廣
入秋以來雨澤久闕袁之民方蹙額請命之不暇十州
之人將何望焉神豈不愛斯人將無乃為政者勤始怠
終刑政有不得其公賦役有不得其平冤抑有不得其
伸者歟彼民何罪宜降以澤使得粒食矧入秋序五旬
於兹早稼登場所收旣薄晚禾棲畝行盡槁死神宜赦
吏之愆恤民之苦呼吸雷電降霈甘雨豐凶之期決在
信宿倘或後時嗟何及矣是用躬詣祠下請命於神仍
俯伏以待神之賜神其亟賜昭答俾民得樂生吏可逃
責豈惟袁人世世永有依怙將一道百城之人罔不咸賴
元
告周元公墓文吳澄
嗚呼悟道有初適道有途先生之圖先生之書昭示厥
初維精匪粗坦闢厥途維酌匪紆人生而靜所性天性
物感而動所用天用未量布帛分寸在度未程重輕銖
兩在衡風雖過河河弗興波形雖對鏡鏡弗藏影動而
凝然靜而粲然唯一故直唯一故專道響絶絃千數百
年學要一言洙泗眞傳有性無欲有一無二猗嗟效勖
久莫克至先生之道萬世杲杲展拜墓前如親見焉廬
山峙南大江流北仰之彌高逝者不息
明
祀天眼尊者周顛仙徐道人赤脚僧文
明太祖
昔者具色相空萬物而空法外色相而離之以存一靈
期若是歷苦劫於無量今者神之妙用幽𨼆於廬嶽獨
為朕知而濟朕難然朕終不佞於利濟之心當以禮謝
雖然神以靈妙不測矣尋常無礙於上下逍遥乎兩間
周游乎八極翫閱人情猝然禮至杳然弗應豈不為世
所嗤故先期京師已告諸祠又遣使至廬嶽之下禱於
廬之神方以禮進禮不過謝而已矣今世之人知幽明
之理者鮮矣敢請倏然而顯倏然而𨼆使善者慕而不
得惡者見而難親豈不有補於世道者與
弔忠文宋濓
弔忠文者為豫章新吳黃君翊作也夫人臣盡忠事君
之常經也忠其可弔乎使忠可弔則世之不忠者可有
憾焉矣黃君字孟翔翊其名也通春秋工於屬文每以
奕葉為儒錚錚思自見會進士科罷去作江西部使者
屬亡何又棄去司計廬陵學宫滿一考冀可循例補校
官廷議改法以錢粟吏不可為人師更辟大府掾君不
得已受事廬陵郡君性剛勁不可回撓事礙於法輒抱
案歷階而升摘其語與上官議反覆相鈎連上官怒斥
之屹立不少動已而卒如君言安成土豪暴甚州縣畏
之如鬼一旦殺人上下相目莫敢逮同列嫌君木強嗾
君行豪樹柵自固君命拔去抵其門惡少年數十執刃
譁而出君叱曰爾欲反耶少年曰反則不反汝足稍前
即刳汝腸矣君曰汝主殺人何與爾事顧乃同族滅耶
少年色動君挺身呼而入曰爾即殺我爾即殺我少年
皆投刃走君趨坐堂上索豪豪知事急出見君求解且
誘以重賂君陽諾之與俱來寘諸法人見君咸戟手指
曰此健吏不可犯也至正壬辰大盜起靳黃將及郡郡
二千石與官屬皆雲鳥逝君獨止孔子廟堂盜獲之知
其為府掾強之仕使行官書君罵曰死狗奴我死即死
其能官於賊邪盜怒反接於樹歷一日意其自悔抽刀
礪頸曰從則禄汝不從則血涴吾刀矣君大罵愈於初
賊斫首而去嗚呼事君竭忠固當以死繼之然亦視其
位何如耳當是時統制閫外者宜死之專城而居者宜
死之荷戈禦侮者宜死之然皆未嘗死君以一府掾之
微可以不死也即不死物議當不及乃能瞋目詈賊視
死如歸使其當前三者之任其激揚奮厲足以有為可
知矣此不為而彼為之悲夫君之子載以文學擢第奉
常間拜余泣道君事請為文然君之死孰不以為忠至
其從容就義則鮮有察其詳者余因造文一首託之楚
聲纏綿悲愴以白君之情君雖在九泉必當以余為知
已使世之不忠者讀焉其亦有所愧夫君之友廬陵蕭
彛翁鄉貢進士也參謀軍事於省府偽漢陷廬陵赴井
死婦弟同縣鄧椿為臨江府吏臨江陷椿集廬陵義軍
千百濟以舟偕萬夫長楊瓛等與賊大戰城下二日兵
潰投江死其志與君同俱人傑也法宜牽聯得書文曰
素委質以事君兮秉忠貞而不隳斯天經與地義兮位
無間於尊卑當海嶽之塵霾兮鼓殺氣於干戈譬巨瀦
之失防兮泛摇摇之大波悲何山之不懷兮復何陵之
不襄舞魚龍而跳罔象兮孰舉手以閼其狂倚長劔於
天外兮豈余力有不任瞻九關之莫通兮誰屬子以三
軍矧祕計之屢出兮復掩耳而不予聽婦人難與圖謀
兮徒有淚以沾膺慟哭而叩蒼昊兮予倀倀而安之或
危蹙而無所騁兮徒誓死以為期何妖氛之日熾兮絳
帕首而狂呼冠切雲而佩蔥珩兮棄堅城而長逋予雖
賤為府史兮頗嘗與於禄食縱斗粟其亦君恩兮敢曰
職卑而莫恤毁車殺馬而遐逝兮人孰得而非予君有
急而臣背去兮其自揆為焉如彼王蠋本齊民兮雖君
禄有不享尚一死以報君兮植後世之大防況予結髮
而好修兮聞聖謨於父師臨難而求苟免兮寧禽獸而
鬚眉予豈異夫人人兮甘惡生而樂死唯殺身以成仁
兮免君子之所鄙望巍煌之宫牆兮實宣尼之祕祠亟
攝衣以從之兮依嘉樹之參差中心皎如白日兮即萬
死其奚惜與淵騫游於地下兮亦予情之深懌瞋目而
詈賊兮經百折而弗變卒從容以就義兮誠遺言之堪
踐爾死固若傷夭兮凜萬世而猶生較喪節而久存兮
歷百齡其何榮吾知爾精魄之攸化兮下醴泉而上卿
雲之二物固為休&KR1027;兮豈爾心之所訢必震盪為風霆
兮叱列缺以施鞭殛不忠而為虀粉兮使天威之昭宣
嗟鄧蕭之二生兮眼見義而不見水宜與爾為三忠兮
享百世之明祀悼余生之蹇連兮力不足以振之悲風
瀟瀟而四來兮謾含哀而敶辭
謁文丞相祠文胡儼
大厦兮旣巔豈一木兮能全惟夫子兮遑遑冀不負兮
所天天茫茫兮曷訊彼覆餗兮何心志侘傺兮不白泪
浪浪兮盈襟脫虎口兮危疑嗟中道兮失路何風塵兮
澒洞心抑鬱兮誰訴乘桴兮浮海波漫漫兮汪洋渺靈
修於何許雲冥冥兮山蒼蒼搴旗兮空坑期王室兮再
匡忽虎豹兮充斥嗟赤子兮流亡朱崖兮景從義旅兮
奮張何時運兮迫阨肆披猖兮見縶矢死兮勿渝哀夷
齊兮不食拘囚兮纍纍慷慨兮陳詞從容兮就義日慘
慘兮風悲遺祠兮黌宫儼肅肅兮令容神逍遥兮八極
驂白螭兮駕青龍流耿光兮天地與造化兮焉窮
興國勸農文陳謨
國家疆理南服一新版圖乃頒印章明法律以與民更
始爾贑一府十城獨平川最先被化城以安堵縣令於
撫綏德恐未至然心乎保障亦孔之厚矣爾父老耳目
固習知之今東作方興土膏脈起劭我農而勖之耕實
政務所尤急者我農慎無以大兵之後自怠譬猶水旱
不測乃天之所時有也瀦防蓄洩在人而已一稔補三
凶昔固有之安知大兵之後天不惠我以豐年哉今歲
元日庚申晴越五日甲子晴春日晴元夕又晴越二十
日田家最占晴則又晴凡此皆豐兆決可驗尹與父老
同致喜也爾農侯主侯伯侯亞侯旅侯疆侯以夫耕婦
餉皆悉力可也或游惰逐末尚氣忿角鬭爭以妨務不
可也或不孝不友為姦為惡凶而家賊而鄉動干新憲
尤不可也昔時山有寨寨有主驅農入兵誅求供給困
苦不可言新朝首罷寨兵使爾得盡力於畎畝以奉公
上事父母育妻子德至渥也於是而懋不懋尚誰諉哉
嗚呼其明聽之其允迪之
驅虎文陳璨
蓋聞潮陽鱷為患昌黎來而南徙九江虎為災宋均至
而東渡陽雖刺史之德而隂實城隍之功璨奉朝廷牧
民之寄神膺國家顯祐之封猛虎在縣東十里許傷人
非惟璨之德不足以格猛獸抑且神之靈不足以庇生
民隂陽之職皆不稱矣今者謁神特與神議或用神兵
而驅之或用獵戸而捕之神其有靈願賜昭報謹告
弔余青陽李江州文周叙
有元之季青陽余公闕守安慶孤城與賊力戰百餘屹
然江淮保障者幾七年糧盡援絶死之妻子偏禆皆不
屈相從以死當時江州李公黼守上流預料時危修城
訓兵為備禦計賊不能逾匡廬彭蠡以窺江郡者黼之
功也卒之力盡不支先余公城破死之嗚呼悲夫余嘗
謂唐之亂也賊起於朔方顔杲卿奮義河北張巡許遠
力守睢陽皆先後相繼死賊而唐遂以中興元之亂也
賊起於南方李之守江州余之守安慶與顔張甚相似
其死也不能救元之亡何哉於此足以見其君臣政治
得失紀綱振靡不但其國家之德澤淺深足徵而已蓋
唐雖明皇晚年耄荒而代以肅宗有郭子儀李光弼諸
臣為之輔紀綱賞罰尤秩然可仰元順帝即位荒淫日
久百度廢弛當時羣臣靡然相師號令不明賞罰不嚴
淪溺敗壞不可救藥故雖有二君子之烈如唐顔張輩
不能補其亡也此其所由異歟向使元綱紀稍振則二
臣之死豈徒然哉嗚呼悲夫余屢嘗道安慶知青陽事
甚悉獨江州每嘆未嘗一至兹奉命往使衡湘獲經江
郡徘徊於大江層城之間英風壯節凜然可想乃為詞
二章以弔之詞曰元鼎兮沸颺典常紊兮不綱撫長劔
兮横視屹江淮兮保障金戈兮鐵馬時不利兮摧傷寧
甘心兮一死濺頸血兮清塘孤忠兮大節挺勁草兮秋
霜正學兮雄詞掞雲漢兮天章赫青編兮偉烈配巡遠
兮睢陽煥昭昭兮日月永千古兮爭光(右余青陽)凝遥睇兮
江州屹孤城兮上流弔英魂兮何在慨元政兮不修政
不修兮佚游偉郡侯兮良籌訓兵兮繕甲擁猛士兮貔
貅羣兇張兮援絶天不祚兮奚尤臨大節兮不奪凜勁
氣兮横秋峙匡廬兮峨峨渺大江兮悠悠君令名兮同
永增余心兮煩憂(右李江州)
禱浰頭山神文王守仁
維正德十三年戊寅二月十五日甲申提督軍務都御
史王某謹以剛鬛柔毛昭告於浰頭山川之神惟廣谷
大川阜財興物以域民畜衆故古者諸侯祭封内山川
亦惟其有功於民然地靈則人傑人之無良亦足以為
山川之羞兹土為盜賊所盤據且數十年遠近之稱浰
頭者皆曰賊巢恥莫大焉是豈山川之罪哉雖然清洌
之井糞穢而不除久則同於厠溷矣丹鳳之穴鴟狐聚
而不去久則化為妖窟矣糞穢之所過者揜鼻妖孽之
窟人將持刃燔燎環而攻之何者其積聚招致使然也
誠使除其糞穢刮剜滌蕩將不終朝而復其清洌鴟狐
逐而鸞鳳歸妖孽之窟還為孕祥育瑞之所矣今兹土
之山川亦何以異於是守仁奉天子明命來鎮四陲憤
浰賊之兇悖民苦荼毒無所控籲故邇者計擒渠魁提
兵擣其巢穴所向克捷動獲如志斯固人怨神怒天人
順應之理將或兹土山川之神厭惡兇殘思欲洗其積
辱隂有以相協假手於予今駐兵於此彌月餘旬雖巢
穴悉以掃蕩擒斬十且八九然漏殄之徒尚有潛逃小
民不能無怨於山川之神為之逋逃主萃淵藪也令子
提兵深入豈獨除民之害亦為山川之神雪其恥夫安
舊染棄新圖非中人之情而況於鬼神乎今此殘徒勢
窮力屈亦方遣人投招將順而撫之則慮其無革心之
誠復遺患於日後逆而弗受又恐其或出於誠心殺之
有不忍也神其隂有以相協使此殘寇而果誠心耶即
隂佑其衷俾盡攜其黨𩔖自縛來投若水之赴壑予將
隄沿渟蓄之如其設詐懷奸即隂奪其魄張我軍威風
驅電埽一鼓而殱之兹惟下民之福亦惟神明之休壇
而祀之神亦永永無怍惟神實鑒圖之尚饗
欽祀江西靈山鷹武李將軍之神祝文
夏言
維神威靈舊號鷹武廟貌巋然靈山之下民有疾苦與
凡禱祈惠徼於神應無愆期感神之靈福庇一方有事
内苑聞於聖皇惟皇愛民錄神之功列祀元殿禁垣之
中謹製神位大書賜號爰託郡守奉安於廟名題御筆
俎豆有光祚國佑民萬䙫無疆謹告
聞講書院文公祠安神告文
言少讀先生之書即知宗信先生之學及觀先生語錄
曰天下有二件極大事其一天地不當合祀南郊其一
不為太祖特立廟自東漢以來千五六百年無人整理
嗚呼非先生學達天人見理眞切不能的然為此言也
我太祖高皇帝開國之初即圜丘祭天方澤祭地立四
親廟以享祖考一時創制已為得禮未幾奪於他議即
復改更當時儒臣亦莫有以先生之言進者迨我成祖
文皇帝定鼎北都乃尊太祖更制即南郊建大祀殿合
祭天地建太廟仍同堂異室之制國家百六十年列聖
相承遂為定典是古禮卒不可復而先生之言亦𨼆矣
肆我皇上聖學高明大孝純至踐阼以來慨然以制禮
作樂為已任而復古之志宵旰惓惓言時為諫官上疏
請舉親廟從之嗣是乃建郊議上益嘉允及下廷臣集
議宰臣忌沮羣臣附會至於聚訟三月而後定非仰賴
我皇上聰明睿智不惑之至孰能斷然行之今則圜丘
祀天南郊方澤祭地北郊兩郊配位專奉太祖典禮之
正遠過百王矣禮成皇上復詔曰郊廟禮之大者頃遵
國初祀典旣建四郊矣顧今太廟之制尚爾同堂異室
仰惟祖功宗德弗專一廟之享朕心歉然又面諭臣言
曰同堂異室原非古禮此當更正言時為禮部尚書感
激皇上大孝純至即日考禮奉議遂定九廟之制奉太
祖居中時我成祖適七世當祧爰以功德之隆作百世
不遷之廟居太廟前左方以次左右列仁宣英憲孝武
六廟為三昭三穆焉而太祖始得專隆不混同子孫矣
又舉大禘之禮祭以虚位尤為度越千古郊廟之禮一
時咸正而先生所謂二大事者我皇上悉舉而行之予
於是慶先生之言始行於今日末學小子得以所學見
用於當時豈非斯文之大幸歟嗚呼九原可作先生之
自慶當何如也予頃蒙聖恩賜歸休閒無事乃恭取聖
製聞講篇名作書院於信城西北隅朝夕嘉與多士講
明先生之學院有堂恭題聞講兩廡有齋曰聖學王道
堂之後中為亭以尊藏聖製文碑左為祠以祀先生右
則奉我先公象峰先生焉嗚呼夫學未至於知天不足
以議事天之禮孝未通於神明不足與議事先之禮斯
禮也非先生命世之大儒不能知非我皇上不世之大
聖不能行顧予小子獲聞先生之教用以上贊天子而
郊廟大禮式克釐正千古之謬定萬世不易之典以成
一代中興之盛業獨又非大幸歟祠以祀先生報德也
詩曰無言不讐無德不報惟先生其鑒之哉
啓葬父太僕劉公祭文女淑
嗚呼忠臣無肢體之慮女子鮮緩急之宜兒每誦斯語
恧焉感涕以為大有似於吾父似于兒之事吾父也父
以剛烈受璫禍於時兒從母京師雖僅七齡父之慘兒
實親覯也嗚呼痛哉兒雖女子亦嘗側聞古今事陳蕃
竇武亦罹閹獄范滂李膺駢死黃門即昭代諸賢或碎
首瑾廷或濺血魏手者有矣然未有鍜鍊甚厲拷訊越
法生備囊頭糊口之酷死為冷壑荒溝之骴如吾父之
慘也憶斯之際母女咫尺懸若萬里狴戸凄凄冥城非
憯獄吏狺狺獰魍猶慈天路高邈誰為昭雪生平知交
摇手閉戸而已兒之母&KR0377;血請代而奸臣欺罔天聽不
能仰達遂致吾父烈烈孤忠竟從龍逢比干於地下矣
嗚呼痛哉嗚呼痛哉先帝霆除元慝首憐父忠詔諭祭
葬吾母艱苦萬里奉櫬南還乃得停柩臥側昕夕哭臨
不謂逗延歲月屢失窆期遂至二十餘年之久耳嗚呼
父有子兒之兄也嘗欲哭冤輦下請君恩以慰父於一
坏不幸兄早世而事寢父有壻兒之夫也亦嘗欲繼兄
之志慰我父於一坏不幸壻亦早世而事又寢十載之
間兒以寂寂嫠閨奉老母撫幼孤棲遲壻宅百難叢攻
每當火改清明錢飛秋霜之際獨念吾父遺骸泠落庮
舍悽蔽荒藤松楸奚望木主未安此心此臆寸寸欲斷
兒於斯時蓋欲葬父而不能也屬者宗社弗戒九服染
塵窮谷深嵤之内兵燹日尋或言急葬父柩以避不虞
然大江以南幾無一片淨地兒於斯時又欲葬父而不
忍也兒嘗傷心喪亂寒幃獨泣思吾父生平耿耿為國
其吞敵翦賊之志必不灰於九京是乃揮珥鬻鈿佐義
旅一朝之餉亦用告於天下忠臣義士曰吾父之志云
爾豈料奸臣不察蝎威忽逞兒自誓一死但以吾父未
窆之骨拳拳囑老母耳旣又藉父之靈得全身遠害流
離瑣尾以至今日幸際新天子重光兒之葬父此其時
矣諏吉筮兆執紼引棺以袝父於先人之壠父其許我
乎嗚呼無肉魚葬有骨犬銜父寧有身後慮者獨兒不
孝上不能效緹縈一疏次不得表虀臼片石下又不能
哀毁成禮以終父大事緩急無宜然矣然矣尚何言哉
兒半生哀憤無所自容今幸得妥父靈更無復人世想
惟忠魂赫赫啓迪後人使兄之子與兒之子皆得早自
成立則兄壻未鬯之志或終有可待也嗚呼血泪可枯
沈痛靡竭二十餘載有如一日幽顯異路於兹重訣嗚
呼哀哉尚饗
國朝
祭陳明府文錢陳羣
惟子諒之入人深兮閱日月其焉替當夫子之涖吾邑
兮値前政之瘵敝初下車而諏度夫疾苦兮酌民便以
立制曰予實父母爾兮非濕束以倚勢條不煩而易守
兮仍理竿而揭示外嚴猛而内仁兮禮高年而嘉我子
弟彼捍網與躍冶兮久乃歸德而消戾爭旣化而無冤
兮受之者曾不知其所自隣境之聞風興起兮賢取則
而才亦不忮羌忽忽其逾四紀兮奄雙鳧之辭世邑人
比之朱邑兮望梧桐而隕涕至今父老之追慕兮薦春
菘與秋桂陳羣之幼而尫弱兮角方總而應試邀夫子
之藻鑑兮冠千人而拔幟廉予代有清節兮分禄米以
相繼命公子以文會兮收切劘而砥礪旣就學於京師
兮詣取别而三執予袂曰爾驊騮之終得路兮吾老矣
其將至申明訓以贈行兮奉一言以為佩抱荆璞而不
售兮又十年而顚躓涉章貢以遨遊兮訪邱壠而下拜
欵閧市之數椽兮子朝負薪而暮實此寄胡夫子之積
善兮而天不厚其裔尋余服官明廷兮辱非據于卿貳
提玉尺而衡士兮收此邦之令器告成事以言旋兮敢
逶迤以紆轡慚衰白之無善狀兮凜箴規於寤寐望故
里而神馳兮余肆惟其好懿古星軺之採風兮必先逮
夫清惠矧余邑人之母兮余又身浴乎遺愛潔牲牷以
陳詞兮託微忱於丹荔
明府姓陳氏名大宏字質夫建昌府南城縣人以藩
掾入貲除浙之嘉興令時吏尚侵牟獄訟繁興明府
慨然以誠實化導為事聽斷公平不冤不滯邑人比
之況蘇州嘉興與秀水嘉善嵌田一案百餘年來三
邑紳士聚訟不休明府誓於神清理數月衆論帖然
至今思其德立祠祀之乾隆十二年九月
經筵講官刑部左侍郎江西正考官嘉興錢陳羣并識
江西通志卷一百四十四
