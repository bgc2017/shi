欽定四庫全書
江西通志卷一百
列女
撫州府
唐
蕭氏女父歴為撫州長史父母俱卒蕭年十六與女弟
皆毁貌載二喪歸貧不能給舟傭次宣州戰馬山舟
人委其柩去蕭結廬水濱與婢穿壙而葬朝夕哀臨
有馴烏縞兔菌芝之祥喪滿不釋衰人高其行或請
昏女曰有能為我致二柩葬故里者請事之矣高安
尉楊含為載二喪歸葬葬訖蕭乃釋服而適楊氏(函史)
按蕭氏非撫州人以舊志俱載存之
冶氏二女失其姓唐寶歷間金谿嘗設場冶金官收其
課不及女父逮繫二女憤之以身投冶死事聞父譴
獲釋其冶場亦廢衆因即廢場立二女廟顏曰烈孝
二女祠
按二女林志不詳其姓豫章書載葛祐女
宋
王益妻吳氏金谿人好學強記而恂恂自下於事未嘗
有所專益生七子長二人元配徐出也愛之甚於已
子二子卒遇其嫠婦異諸婦處内外疎戚甚恩有讒
訕置之未或藏怒也自奉養未嘗擇衣食而人以窮
來歸者分衣食急之嫁三從孤女如已女待長子之
母族如已族方困時朝召其子安石官之至數十不
起或曰盍強諸曰士各有志吾何可強之也及安石
知制誥法得封其親敇弗言已安石有歸志以不足
於養為憂氏曰義苟當去吾豈有不安哉其志行如
此(函史)
吳氏臨川人江寧府錄事參軍吳賁女年二十四歸王
令未及一年令卒獨有遺腹一女其兄欲奪而嫁之
號泣勿許歸老父母之家屏迹田桑以事兄嫂荆釵
素布不事塗飾如此三十二年後在黃池陂獨居掌
治陂事歲率農夫千餘人修治堤堰蓄水灌田利及
一方一方人循稟教令子弟有不率者自攜檟楚求
治之詔賜粟帛以夀終(宋史)
徐氏女崇仁田家女也建炎初王世雄以衆叛犯崇仁
徐年甫笄有容色賊得之抗聲罵曰身可死不可辱
賊怒剜剔臠割楚毒備嘗罵不絶口黃興嗣作傳宜
黃李郛有濺血不滅當時心之句(豫章書)
晏氏臨川相國殊曾孫女也父孝廣為揚州尉建炎間
兵南下城破孝廣殉難女年十五有美色統帥欲娶
之女延頸求死被殺
涂端友妻陳氏臨川人紹興九年盜起被驅入黃山寺
賊逼之不從以刃加其頸叱曰汝輩鼠竊命若蜉蝣
我良家子義不爾辱縱殺我官兵至爾其免乎賊知
不可屈乃幽之屋壁居數日族黨有得釋者咸齎金
帛以贖其孥賊引氏令歸曰吾聞貞女不出閨閤今
被驅至此何面目登涂氏堂復罵賊死(宋史)
黃君雋妻胥氏金谿自牧居士能謙女適黃未朞而寡
服除自牧問其所志答曰不事二夫有古訓在生為
忠孝家婦死為忠孝家鬼蓋以君雋實忠孝黃彥遠
之裔也婦卒包恢稱為節婦既為之銘又扁其祠曰
古列女
何氏名師韞金谿何天棐女日誦千言父以比謝道韞
適饒腴喜浮屠教遍閱華嚴諸經一日偕夫往白楊
山寺作失假山偈曰片石云來歲月深昔時求覓到
如今誰知只在家山裏枉費工夫别處尋四十孀居
紹興間魏公張浚迎侍母鎮國太夫人帥門道出界
山太夫人亦通禪學聞其名踵門求見與語契合呼
為無生法友有詩集
楊某妻李氏樂安人德祐間元兵至李避於郊為賊所
獲逼之且懼以死李抗罵曰吾寧死遂遇害(豫章書)
梁氏臨川人歸王生纔數月會元兵至與夫俱被掠軍
帥欲汙之婦紿之曰夫在情不忍為也乞歸之而後
可帥以金帛與其夫遣之并與一矢以却後兵婦度
夫去遠罵賊死(函史)
謝方妻黃氏臨川人逸之母也讀書教子逸嘗自解於
前曰兒貧不能治生顧為親憂母曰汝豐於行而廉
於財吾志也得不得有命何戚焉故逸雖貧而不動
於利黃卒潘邠老銘其墓
黃丙炎妻陳氏崇仁人性篤孝舅病癱瘓動止須人時
寺簿丙炎以教授生徒未能旦夕侍側陳奉甘旨掖
步履備極其勞後丙炎宦金陵與使長覆帖嘗云糟
糠之妻非惟夙同辛苦實能盡孝先親奉養七年凡
僕婢掩鼻望而走者皆夙夜躬執其役炎因得出館
以營薪水乃今依棲門牆裕於而家亦天之所以報
此婦也
黃氏名四娘樂安人早寡甘貧守節姑病刲股救之有
強之再適者自縊而死
元
洪生妻熊氏臨川人儒學提舉洪畊母也節孝賢慈既
沒翰林學士元明善爲之立傳吳草廬署其後曰明
善於人未嘗輕可其文不易得得此特筆而洪母之
賢益彰矣
虞汲妻楊氏崇仁人宋國子祭酒楊文仲女通語孟春
秋左傳及歐蘇文子集甫三歲即口授之聞吳草廬
學行數贊於汲遣二子從遊故集與槃之學人謂其
成於母也
曾氏二女金谿人宋進士曾周南之女弟與女也俱在
室元初寇至驅使行及臨澗水二女相約不可汚偕
溺而死
張孟敬妻黃氏名安貞樂安黃常之女孟敬統兵𠞰寇
屢敗欲自裁安貞曰君義不受屈我豈受汚以辱父
母及君耶請先殺我孟敬刃之遂自殺聞者悲之
吳泰發妻黃氏名嗣真金谿黃以權女適臨川吳氏性
莊靜好學泰發客死三衢黃迎其喪為文以祭其詞
悲悽激烈時年二十七親教二子賦三十韻詩勉之
大德間郡上其事館閣名卿皆為嗟歎得旨復其家
明宋濂題其詩後
周九成妻鄧氏崇仁人性莊重知書史至元壬辰盜起
鄧徙居郡城戊戍八月鄂兵陷城奔匿草中兵執九
成并其子鄧急呼曰寧殺我母殺我夫與子隨被執
欲辱之罵曰豈受爾犬彘辱被殺(豫章書)
葛繹妻鄧氏名貞定金谿人年二十八而寡至正乙未
鄉寇至鄧氏左提資囊右挈其子竄林間逢盜奪其
囊牽衣欲汚之鄧絶袂罵曰我儒家女為寡婦宜急
殺賊且笑且誘之拒罵愈厲被害(同上)
程氏名瓊浙江鄞縣人刑部尚書徐女生而聰慧父篤
愛之適金谿陳介至正間京城破母金氏謂曰我為
命婦汝進士妻不可失身程曰母命敢不奉俱赴井
介感其義終身不復娶(同上)
曾希仁妻萬氏樂安人生三女長者尚未嫁幼者亦及
笄至正壬辰之亂聞寇將至三女同請於母曰時事
至此度不能免苟或失身而生上負父母教且何以
為人願自裁母許之乃具酒饌飲食畢母女四人俱
縊死(同上)
楊氏女名如春崇仁儒士伯雨女讀書識大義至正壬
辰賊入其家引索縛之如春號呌祖母吳爭之賊揮
刃傷其右臂隣族爭以金帛贖脱之如春哭曰祖母
以我故受傷我縱生天地間何益乃自縊死時年十
五越三日吳亦卒里士趙德莊哀其窮且義割地附
葬奇湖之上(同上)
劉紹可妻熊氏崇仁人年二十五而寡吳文正為其子
作栢堂記以表其節
吳氏崇仁人廉訪使當女適樂安王心德心德為亂兵
所殺吳年二十一守節父遺書訓曰汝姑年老可時
時省問雖世亂家貧亦足以得前人之歡心自汝祖
父以來以禮法教人毋令人議論汝父不能教訓吳
奉書感泣奉姑益孝謹(豫章書)
李氏本餘干人仲公女仲公避兵臨川遂歸邑人艾子
高生子在襁褓苗兵卒至李與夫潛逃遺子於寢李
曰吾復入取兒至室被兵執欲汚之罵而死子猶在
懷中
虞世雄妻袁氏金谿人元末聞兵至投河死邑人朱復
心為詩哀之
詹氏名端貞樂安人年十五許聘陳回未幾回死詹截
髮垢面誓不他適父母為通媒妁遂自縊死
明
孫伯大妻陳氏崇仁人早寡撫遺腹子守節夀八十二
洪武初旌表
吳偉妻周氏金谿人性淑慎警敏元至正辛巳年二十
七子衷纔五歲二女尚幼偉亡矢志守節孝養舅姑
洪武間奉詔旌表學士劉三吾為傳
章宗厚妻鄧氏名柔玉臨川人早寡撫孤守節洪武間
旌表
蕭體仁妻張氏樂安人元末為賊所掠不屈賊斫之仆
積尸中賊退微息尚存舁歸復蘇既而體仁卒張年
二十一子巖生甫四月長娶董氏年十九坐事戍遼
東誓不見母不復御酒肉後二十七年果抵家張尚
康健無恙孫儀登永樂進士授吏部文選郎張年七
十有八蕭儀為之傳(襪綫集)
鄧邦憲妻傅氏崇仁人年二十六夫亡守節以紡績養
舅姑洪武間旌表
劉元亨妻黃氏崇仁黃德和女德和無嗣贅元亨為壻
生子濬黃年二十七夫死守節後濬登進士官至吏
部
劉氏名順慶元吉水編修劉楚奇女適臨川饒伯振夫
歿於亂兵劉年二十餘撫二孤守節永樂間旌表
支得誠妻徐氏名瑞貞臨川人年二十二夫亡養姑撫
子又韓伯振妻丁氏名太貞年二十八而寡撫孤守
節皆於永樂間旌表
王紹妻吳氏名淑貞崇仁人洪武中紹官行人尋謫廣
西鐵坑廵檢將行以書屬吳養其親紹卒於謫所奉
舅姑教孤子一一無違永樂間旌其堂曰貞夀吳溥
為記
吳厚德妻黃氏名端貞樂安人早寡守節歴四十餘年
同邑黃仲逸妻宋氏名美貞紅巾賊起仲逸舉義戰
死宋年二十四撫遺腹子守節又黃克敬妻殷氏名
細貞年二十二夫亡守節享年六十五俱於永樂間
旌表
趙仲達妻婁氏名永貞臨川人年二十五夫亡守節同
邑吳伯詠妻鄧氏名婉玉年二十而寡守節撫孤俱
永樂間奉旌
吳彥升妻黎氏臨川黎友和女夫亡守節自誓清儉謹
畏能處人所難處吳康齋為立傳
陳伯榮妻鄧氏名如玉樂安人早寡守節永樂間旌表
胡敏道妻元氏名癸順樂安元德昭女年二十二敏道
卒撫姪九震守節孝養舅姑張純為之記
吳彥紀妻饒氏臨川人生二子爟與焮俱未離襁褓彥
紀亡饒年二十四以文正家學勉勵二子後爟舉明
經焮舉茂材大學士楊士奇有慈節贊
饒仲高妻黃氏名季貞崇仁人仲高以戶役死於郡黃
年二十四居喪有禮服闋父母欲嫁之黃曰使吾兄
弟或亡其外父奪父新婦以嫁父豈欲乎吾夫雖早
亡舅姑幸無恙寧忍饑寒以奉二人不可違禮再適
欲自縊父母知不可強而從之正統間旌表
邱咨疇妻熊氏樂安人年二十無子夫亡舅姑且歿哭
曰妾不幸至此尚何用生為遂自縊死(豫章書)
聶同文妻胡氏臨川人同文以中書歿於京胡扶柩歸
葬越數月子大年生家貧紡績後大年有文名正統
間旌表
戴子鼎妻蔣氏崇仁人早寡撫孤守節其子婦孫婦皆
早寡以節終號一門三節吳康齋表其墓
吳子堅妻周氏崇仁人子堅亡撫子昂守節夀九十吳
康齋以節夀顏其堂且為之記
趙氏東鄉人年十七歸李禎一半載而夫亡誓死守節
年七十餘終吳康齋有白日堂堂照貞節董狐直筆
更須收之詠又吳泰安妻胡氏早寡無子守節被旌
王常妻黎氏東鄉人生六子皆親教誨規矩條約甚於
明師小有違失召至庭下讓之長跪待罪常以御史
言事謫莆田尹出柱聯曰牧民猶帶舊風霜黎曰今
本牧民焉用風霜為哉請以無事二字易猶帶二字
常欣然從之
陳淑昇妻許氏崇仁許秉暘女年十六歸陳甫二年淑
昇卒遺孤玉晟僅六月許守志不渝玉晟既長再新
堂構吳康齋扁其堂曰永貞孫曰良為記
程彥忠妻吕氏崇仁人年十四歸程生子尚政吕年二
十四彥忠卒撫孤守節尚政娶劉氏生子塤尚政三
十而卒劉亦撫孤守節邑人江漢題其門曰雙貞
譚洪季妻張氏樂安人年二十六夫亡無子自縊而死
陳廣基妻龔氏名瓊貞樂安人年二十三廣基卒子升
輔僅四月及長娶胡氏葵貞年十九升輔亦卒撫遺
腹子心明年十九而夭妻洪氏亦自矢守節三氏各
以夀終楊貢作重節堂記羅近溪贊云我觀三節傳
艱苦云備矣些子甘心處萬年生不死
王盛南妻何氏名惠貞樂安何益儕女年二十一夫亡
舅姑憐其年少欲改嫁何誓死不從撫孤成立以夀
終楊貢為之傳
曾延伯妻李氏樂安人夫死撫孤守節父母欲奪其志
弗從六月六日折杏一枝插階下祝曰婦節與杏為
榮枯越旦杏益華茂李秉節愈嚴子鑑登雋年及百
齡有司建坊旌表及後樹猶茂衆稱為靈杏云
周足妻劉氏金谿人足死劉剪髮納棺中及葬畢遂服
砒七日死教諭劉維巢傳其事
王泰昌妻董氏名官貞樂安人年二十二夫亡歛訖即
入室自經以殉
許氏臨川進士同書女幼讀列女傳等書嘗曰為女子
固不當如是耶長適宜黃李時傑傑死許年十九守
志不二訓孤有法天順六年旌表
饒贊妻唐氏妾寗氏臨川人贊沒寗氏方舉子唐之季
女謀毒之母驚覺遂訟於官而讐其女太守周瑛嘉
其節義唐夀八十有一寗夀九十有二
方希軾妻葉氏臨川人夫亡年二十葉奉姑以孝聞訓
子昇以明經為儒官景泰間旌表
陳氏女名細秀金谿人父瑄疾劇女年十四禱天求代
或傳軍峰山懸崖千仞舍身墜巖禱無不應女偕祖
往謁既登崖躍然投之祖意其死攀緣而下視之肢
體如故女歸則父愈矣僉事王稽賦詩紀之
陳文煜妻畢氏名蓮貞樂安人年二十一夫亡撫孤守
節以夀終邑令王貫聞於上為立節夀坊又鄧益輅
妻袁氏名朗貞年十九夫歿子尚儉三歲及長以從
女姪菊娘為婦未幾尚儉卒菊娘哭曰吾姑不負吾
舅吾忍負吾夫乎婦姑相倚俱以終夀謝樗菴綬為
之傳
吳克寬妻黃氏崇仁人年二十二夫亡無子母微諷之
他適黃哭曰兒生為吳氏婦死為吳氏鬼遂潛縊於
室母覺救之得免成化間旌表
鄧鼎安妻饒氏臨川饒震行女年二十四夫亡守節被
旌
聶氏名妙真樂安人年十五納同邑王所聘未嫁而所
亡聶聞訃涕泣欲往弔父母不可聶曰兒雖未入王
門然既以身許之不可再醮遂闔戶自經死以其喪
歸王氏合葬焉詔旌表(明書)
按明書聶氏納王所聘餘志俱作歸丁頃
王德修妻元氏名瘦姑樂安人年二十七而寡撫遺腹
子守節家貧紡績以事舅姑教子卒能成立邑令陳
世良為立傳稱其孝慈節義兼盡焉成化間詔旌表
李賢妻郭氏崇仁人年十九歸賢家貧弗給郭紡績以
資日用賢病足伏牀者三年旦暮侍湯藥久而彌謹
疾亟度不能生走愬母氏曰夫垂亡幸相周濟言畢
號泣而歸賢卒棺歛畢乃大慟曰妾望夫以終其身
夫亡無子妾將焉托再醮固不敢聞脅逼何由自免
遂潛經於後園之木間鄉人驚悼為具棺槨合葬之
事聞被旌
羅元方妻萬氏崇仁人年二十而寡撫遺腹子鑑守節
弘治元年詔旌表
周繼聲妻徐氏臨川人早寡守死不二同邑甘自光妻
胡氏夫亡守節俱弘治初旌表
董伏隆妻王氏名介貞樂安人夫亡子時望生甫九月
王養姑極孝時望弱冠入庠無以為贄氏以紡績之
資給之後成進士同邑王叙訓妻邱氏早寡撫遺子
守節俱於弘治間奉旌
陳弘璧妻董氏樂安人夫卒二子尚在襁褓矢志守節
享年八十同邑洪江妻曾氏同時旌門
詹守方妻胡氏名潔貞樂安人年二十六夫亡子同德
甫四歲胡流涕曰妾姑年二十七而守吾夫妾今不
幸敢不養姑而守吾子姑媳同節弘治間旌表又鄒
則常妻洪氏名蘊貞年十六而寡亦以守節被旌
元洪綱妻曾氏崇仁人年二十七夫亡撫二子守節旌
門
于氏揚州人為樂安謝輔繼妻輔卒于氏年少誓死守
節歴四十餘年劉大夏旌之
倪氏東鄉人其夫滛佚無行倪苦諫之不聽曰有夫如
此不如死三日不食舁之母家截髮不復歸亦不更
適太守吳華贈以詩曰滿頭怒髮年年斷孤枕清風
夜夜寒
陳氏臨川通判陳豳女適金谿監生徐元程元程沒無
子撫姪為嗣舅姑與夫三喪在堂進食如生子長有
室即營葬三喪葬畢曰吾今乃可見吾夫矣
徐氏金谿通判徐文升女適臨川監生許敏敏病三年
徐躬調藥餌既卒翦髮守節扃戶深居
龔敳妻許氏金谿人敳貧客蜀三十年舅姑垂老許善
事之姑廢視手足痺不能動許躬進飲食背負以行
舅姑俱八十五而終竭力營葬年七十三而卒邑人
劉會為之傳
鄒春妻王氏金谿人名喜玉年二十餘夫亡歴三載里
有謀聘者王聞之乃閉戶沭浴更衣自縊死邑令杜
表祭其墓提學洪範為之立傳奉勅旌表
劉氏金谿劉秉中女適同邑諸生陶宗侃年十九而寡
遺腹生一子至四歲不育矢死守節事姑盡孝至六
十奉勅建坊顏曰節操
李賴一妻詹氏弘治間賊刦其家詹出奔賊悦其姿色
追之詹投於里之伏塘時水淺賊惜其死援之以梃
詹懼其汚已遂僵於水中而死
彭金八妻曾氏臨川人年二十夫溺水死曾生一女方
彌月聞訃抱女往求屍竟不得曾棄女欲以死從家
人驚救屍忽浮出及服闋夫之兄逼令改適曾碎一
器誓曰此器完則嫁迫之不已以刀斷髮衆謀遂阻
李氏崇仁李時中女許聘謝䒶九後䒶九出商及笄謝
氏娶歸待其返踰五載䒶九貽書令改適李涕泣誓
無他志歸父家恒以一馬一鞍自歎後其父私有所
許李聞自縊死
羅夢先妻周氏崇仁人歸羅二載而夫卒殯葬畢以家
事詳白於舅姑遂闔門自經時年二十餘
歐陽齊妻龔氏名菊貞崇仁人齊性褊躁以小故逐龔
還母家而更娶父母諷女改適龔堅執不可煢然獨
守終無怨言卒年八十二
羅沐八妻李氏崇仁人生一子沐八外商覆舟死訃至
日夕悲泣撫其子至三歲曰吾可託矣遂付孤於舅
姑投井死
胥氏李氏皆臨川人胥許撫州超氏子李乃胥廷儉妻
胥之嫂也姑嫂俱年十七正德壬申東鄉盜起突至
其里二女從私門走羣盜追之至舍傍湖畔二女見
其將及且罵且走相擕投湖而死
聶宗實妻胡氏東鄉賊犯境胡同其側室王氏涉前溪
以避聞賊逼近恐不得脱遂墮於深瀨王挽之亦同
墮而死提學洪範為立傳
黃立夫妻詹氏樂安人正德辛未流寇犯邑執詹與男
去行至東隅杏村井乃紿賊求水密謂男曰記母在
此井遂投之賊退收其屍面如生時同邑傅愈銘妻
易氏詹崇妻潘氏俱被執不從罵賊遇害
按黃立夫林志作洪立
劉氏名錦娘樂安劉希仁女許聘陳澗未幾澗父母相
繼卒錦娘亦行喪服正德癸酉年十七澗病卒劉欲
歸臨母謂汝未嫁不可往劉即密服毒死遺言於嫂
云我死以我歸陳殉夫葬提學李夢陽稱其幼沖克
執舅姑之喪能奮殉夫之烈絶無而僅有也
陳忠妻周氏東鄉人正德辛未知縣龍誥督兵捕盜忠
率族人為之輔賊遂攻其族族衆悉力捍禦自辰至
申戰數十合賊焚其室力不能格周謂忠曰事急矣
宜為生計勿以妾為累乃悉釵鐶金貲與忠促其急
走忠遂潰圍而出賊見周氏欲執之周大罵投於沼
嫂王氏揭氏弟婦張氏饒氏王氏姪女金玉俱溺水
死正德十三年都御史孫燧上其事奉詔旌表曰七
烈
李貫五妻張氏東鄉人李家甚貧張悉賣奩妝以養舅
姑正德間盜起夫婦被執張紿賊令放夫還備金來
贖賊信之度夫去遠遂大罵被殺貴溪樊應魁傳其
事邑令范永鑾題其首曰正氣歌殘思惘然將軍頭
斷幾千年西風灑盡英雄淚秉筆何人續史編
梁元五妻周氏東鄉人正德七年賊犯境周負其姑劉
氏以遁遇賊推劉溺溝中縛周氏於馬周反覆顧姑
顛仆於地賊遂殺之時同邑梁伯一妻晏氏賊殺其
夫奔抱其屍詈罵賊併殺之
王氏二烈婦俱東鄉人何氏王白二妻李氏白九妻相
攜避賊至長林遇賊黃金四追之二氏且哭且走相
約曰與其受辱寧死相繼投湖潭井中里人哀而葬
之
吳欽賢妻曾氏名好貞正德間欽賢挈家避賊於琴源
賊至殺欽賢脅曾去曾唾罵曰汝殺吾夫吾肯從汝
求活耶賊并殺之時盛暑越二日子玉收其屍面色
不變
歐蓋十妻陳氏東鄉人正德間盜掠其鄉陳被執不肯
行罵賊而死又陳氏全式二妻與式三妻萬氏俱被
賊執恐辱之同赴章橋水死
饒寬洪妻徐氏東鄉人歸饒纔七月而寡撫遺腹子守
節歴四十年正德間旌表
樂華仁妻徐氏樂安人夫亡守節長子師韶正德辛未
死於寇妻詹氏撫子士鸞僅數歲鸞長娶游氏未幾
夭游年二十誓不再適三世連孀羅明德贈有三節
堂詩
危時行妻劉氏臨川人年二十而寡守節撫子世純長
娶楊氏無子立族子為嗣訌奪羣至時劉年老矣楊
齧指毁面誓死養姑訌奪始息劉年九十楊八十四
而終陳九川題其堂曰重貞為之記
周鉦妻徐氏金谿人適周甫兩月鉦以暴疾卒撫遺腹
生子瑄守節邑人黃蓂為之傳
曾氏名婁英樂安人許張弘鐸未嫁聞姑及夫病遂告
歸養姑姑甫卒夫亦病篤竭力奉侍半載夫亡父母
勸其他適遂自縊死
戴氏女名新喜樂安人許聘曾氏子未歸夫死戴自縊
以殉父母救甦後聞議改聘竟自盡又楊光斗妻曾
氏年二十七夫病革先自經死張洪振妻李氏歸張
兩月夫卒自經死
陳南燦妻黃氏崇仁人年二十四夫亡撫子忠義比長
娶袁氏生子希賢甫五歲忠義亦卒婦姑相依以終
厥志里人嘉之以雙節名其堂元章為之記
任良貴妻鮑氏臨川人年十八從夫任蘭谿夫卒撫孤
足不越閫夫有同籍者宦於撫憐其貧而厚助之曰
未亡人何用此謝去後流寇猝至走伏林間盛霧忽
大作咫尺不辨竟得免
盧氏臨川屠兒妻也舅姑且老屠以纖嗇貲衣食婦自
攻苦以肥甘奉舅姑屠未之知舅姑疾廢婦事之益
至閭里共義之為言於郡榜曰孝婦盧氏
邱景仁妻王氏名靈秀樂安人靈父與景父素厚善當
子女初生時訂為姻婭後景仁病廢遂議罷婚將更
聘貴室靈秀挾匕首示母得止及歸景仁相得甚歡
生四子羅近溪題曰節順殊常
艾賢妻何氏東鄉人年二十五夫亡事舅撫孤歴五十
餘年後子挺中嘉靖癸卯鄉榜任潯州通判得請建
坊
廖文鑑妻李氏宜黃人年二十七夫亡撫孤守節百歲
時邑令黃淖扁其堂曰百歲節婦越二年卒
李發二妻袁氏吳蓋七妻李氏俱宜黃人被寇執不辱
而死後奉旌
王詔妻樂氏東鄉人年二十五夫亡撫遺腹子守節嘉
靖間旌表
詹隆質妻王氏樂安人年十七歸詹未幾隆質亡遺腹
生子琛撫之守節年八十九終旌表又邱子讓妻畢
氏袁績勲妻董氏詹立本妻陳氏夫亡子幼俱以節
終
謝宗濓妻黃氏名月貞樂安人年二十三夫亡養姑撫
子歴四十餘年雷古和有記又晏弘範妻游氏夫亡
無子守節七十餘年黃綜紀其事
黃廣用妻陳氏名池貞樂安人年十八夫亡家貧守節
孝養姑嫜歴六十餘年巡撫陳有年巡按朱鴻謨給
扁旌門
鄒人鶚妻黃氏樂安人年二十五夫亡守節撫孤鄒文
莊為作節愛記
樂以仁妻游氏名月貞樂安人年二十三夫亡撫妾所
生二子不啻已出延師課督先鳴學業克成出仕有
聲歴五十年尚書董裕記其慈節又游惟智妻李氏
名玉貞撫孤守節裕亦為之記
樂廷宣妻鄒氏邱聚英妻譚氏陳作魁妻袁氏曾維秉
妻蔡氏俱樂安人以節夀膺旌表
陳伯芳妻黃氏樂安人年二十二而寡撫子育瑞守節
歴四十餘年通判葉逢春表其門曰守貞并為傳記
之
陳本倪妻詹氏樂安人年二十三夫亡與媳畢氏同守
節詹年八十九而終巡撫鄭岳立節夀坊表之羅明
德為之傳
羅良傑妻王氏名玉貞樂安人年十九夫亡越五年叔
良忠亦卒率其妻曾氏共相守節羅近溪董擴菴俱
有詩美之
王維賢妻鄧氏樂安人年二十二夫亡子生數月而瞽
撫之守節後訓諸孫卒年八十羅念菴銘其墓
鄧舜旺妻余氏宜黃余琳泰女年十七歸鄧越三年而
寡事姑守節嘉靖二十四年建坊旌表年七十五而
終
吳蓋八妻李氏名秀宜黃人年二十二嘉靖間夫死於
寇李被擄以行忿罵卧地齧舌噀血寇面死於亂刃
下詔旌表鄉人為建祠
熊紹明妻曾氏李燦南妻洪氏俱崇仁人夫亡事姑撫
子嘉靖間巡按李伸並旌其門
劉岳一妻楊氏崇仁人歸劉三載生二子岳一部解軍
人卒於途訃至楊哭之慟置二子於房外自縊死時
年二十九
熊希環妻吕氏崇仁人生二子希環卒吕年二十七撫
孤守節以終嘉靖間通判林垠表其門熊翰傳其苦
節
傅氏女名旬姑臨川人許嫁同里陳氏子將歸而陳氏
子沒矢志守節踰二十年而卒太守曾汝檀表其墓
李時傑妻羅氏崇仁羅文玉女歸李甫二載而寡無子
立姪詔為後以守節終嘉靖間旌表
吳子暘妻程氏名雍秀崇仁人年二十一歸吳生子煥
週歲子暘客死程矢志守節年六十五卒無以為殮
邑人士憐之李登紀其事
陳氏烈女名妹秀崇仁陳叔利幼女嘉靖辛酉流寇破
邑妹秀被執投陂中死時年十八劉胄監侍婢陳氏
女名雪梅亦為寇執投水死
黃庭賓妻陳氏臨川御史紀之子婦也事姑孝愛姑卒
於京同柩南歸陳哭屢絶夢見姑曰玉河吾與汝相
遇也及天津登舟問夫水名對以天津玉河陳即赴
河死天津萬艘聞者哀之為孝婦立祠
傅道匡妻劉氏名勝玉臨川劉同亨女父病噎絶粒五
日女刲股食之病稍愈漸能飯竟延半載人以為至
孝所感
詹氏樂安人年十七歸郭呈理十九而夫卒抱伯子紹
儀而字之紹儀業舉子屢占博士高等俾從羅近溪
遊請事性命之學卒年六十有二邑紳士上其節於
督學及直指使者檄下旌其廬董裕作節孝傳(董擴菴集)
王嘉兆妻楊氏臨川人早寡守節孝事舅姑萬歷間旌
表
聶裕妻劉氏名恒玉金谿劉錫女生子稑甫週晬而裕
沒劉年十九矢志守節事舅姑生養死葬一一循禮
年六十餘而卒萬歷間奉詔旌表孫曼中鄉試仕至
國子助教
王道隆妻唐氏金谿人年二十一而寡撫孤子事舅姑
苦節歴五十年建坊旌表
唐氏三節婦樂安人唐重儒妻曾氏年二十六而寡守
節撫二孤國岐娶陳氏年二十守節國宣娶曾氏年
十八守節萬歷間旌曰三節齊芳
曾世俊妻陳氏名真貞樂安人年二十八夫亡守節訓
育二子卒年七十八旌表
伍憲中妻何氏臨川人憲中中鄉試上公車卒於京何
聞訃投屋後池而死
邱御琇妻李氏臨川人早寡奉舅姑撫孤兆麟成進士
上節孝狀特建坊旌表湯顯祖為撰墓表
彭亨妻黃氏臨川人早寡守節萬歷間旌表
王霈妻邱氏臨川人早寡無子守節翁將嫁之邱自縊
死事聞旌表
傅炯七妻范氏臨川人歸傅一年而炯卒范毁容誓死
守節又張世澄妻李氏夫亡守志俱奉勅旌表
朱思中妻曾氏樂安人年二十一守節撫孤夀八十旌
表
龔氏名桃秀樂安人幼字朱宗隆及笄而寡立嗣守節
嘗裂一鏡自佩有諷之易節者即舉以示曰若能為
我復完則可
聶啟孟妻王氏金谿人年十九而寡守節撫孤旌表
何璇妻李氏東鄉人璇客死李有殊色父迫之嫁遂以
簮入耳内手自拳之至沒復拔出血濺如注姑覺呼
家人救則已死矣(明書)
鄒士興妻楊氏東鄉人早寡夫兄欲奪其志即削髮刺
睛守節以終又王朝佑妻袁氏早寡守節夀百有四
歲
徐承恩母劉氏臨川人年十九而寡守節歴八十六年
旌表
吳重佐妻湯氏臨川人夫亡撫女守節女嫁湯自縊死
李元潔妻黃氏詹滚妻黃氏喻詔妻楊氏俱臨川人萬
歷間以節旌表
管建中妻張氏臨川人年二十五夫亡守節事姑教子
天衢登萬歷己酉鄉薦巡按顧造題請建坊旌表
曾全妻湯氏臨川人年二十而寡自矢守節御史曾佩
銘其墓萬歷間旌表
吳世龍妻余氏小字瑞玉世龍卒於官余年二十五守
節事兩代姑訓子帝簡後營姑墓有白鳥來巢之異
巡按徐養心旌其門曰節孝雙成
鄧氏名姿秀崇仁鄧用奇女年十八歸黃玉沆甫一年
而玉沆歿氏慟哭屢絶時孤汝南甫三月姑勸之乃
強食饘粥未幾舅姑繼亡氏傾奩殯葬躬親紡績守
節歴四十餘年(吳文恪集)
曾章志妻游氏樂安人年二十夫亡守節夀至八十孫
師世舉人元孫瑞來成進士大學士吳道南作傳修
撰劉理順誌其墓
董德周妻原氏黃夢鸞妻曾氏陳時高妻詹氏俱樂安
人夫亡守節以夀終
曾章訓妻聶氏樂安人年二十夫亡守節八十三而終
御史張簡具題旌表
曾達卿妻詹氏樂安人夫病篤呼詹以手指翁姑者再
及逝詹泣曰夫以兩大人屬妾者知妾無二心也竭
孝全節七十二而卒鄒元標為之銘
黃士璋妻胡氏宜黃人夫亡年十七無子守節御史史
弼張詮先後旌門年七十而卒
王福地妻徐氏金谿徐源女年十八歸王僅兩月福地
卒無子守節家貧紡績以養舅姑七十五而終萬歷
間御史史弼上其事詔建節孝坊
吳邁妻周氏金谿人知州九洪女也年十六歸吳越數
年而邁卒守節事舅姑以孝聞後以兵亂投沼死
胡志正母朱氏樂安人年未三十而寡撫二子守節天
啟間邑令蔣德瑗表其門
鄒金璧妻許氏宜黃人年十七矢志守節夀八十奉詔
建坊同邑吳化妻廖氏年二十而寡撫孤養姑巡撫
題請旌表
周孔孜妻許氏金谿人孔孜入太學謁選沒於江氏撫
子可大娶陳氏可大亡陳年十九姑媳相依吳堂為
作節孝傳
管氏豐城人適臨川劉逵後逵仕至御史閩兵至管被
執厲罵寸傷而死子年十三并殉逵痛婦子俱亡不
踰月亦卒
郭由謙妻聶氏樂安人流寇掠縣横肆淫劫聶懷娠忽
被賊執賊欲汙之堅志不從跳井死賊取其屍刳剔
其腹以孩貫于槊為戲至為慘烈
吳子材妻楊氏黃文仁妻羅氏黎惟光妻樂氏(俱崇仁縣嘉靖
間死難)
董端一妻楊氏董棟七妻王氏張子鐩妻陳氏董心四
妻曾氏董旭二妻丁氏董受九妻張氏張湛九女淑
姑張福一女末姑邱氏張氏王氏楊氏丁氏(俱崇仁縣崇禎
間死難載解學龍碑記)
毛大節妻曾氏樂曰瓊妻李氏(俱樂安縣正德間死難)
陳大望妻王氏張海四妻陳氏陳龍祖妻李氏張子叙
妻陳氏吳文昌妻曾氏王求興妻賴氏王林二妻張
氏王茂五妻曾氏王景妻劉氏陳寵四妻張氏又鄧
氏張氏正姑(俱樂安縣崇禎間死難載解學龍碑記)
國朝
王立儒妻袁氏臨川人立儒早卒袁年二十餘堅志守
節撫遺孤奕京成立康熙二十七年建坊旌表
楊烈女名梅姑宜黃人康熙四十一年旌表建坊
吳珍妻黃氏名賢秀崇仁人年二十四從夫徙饒州萬
年縣居無何夫歸崇仁約越月返後踰五月未至黃
脱簮珥買舟挈子覓夫至崇仁而夫已死黃願絶粒
捐生戚屬諭以宗祧為重乃自任撫孤所居門房一
間擁藁而卧炊則瓦器代釜艱苦備嘗後孫立登乙
酉鄉薦人咸謂黃苦節所致康熙四十一年建坊旌
表
楊公振妻徐氏金谿人年十九守節五十餘年康熙六
十年旌表
鄒文茂妻黃氏宜黃人年十九夫亡苦志守節撫孤成
立歴四十餘載康熙六十年旌表
劉遠及妻徐氏金谿人年十九夫亡無子母勸他適徐
哀泣引刀割面誓不改志立姪為嗣守節三十二年
雍正四年旌表
張雲聚妻鄧氏宜黃人年二十餘守志訓子成立又鄒
文蔚妻歐陽氏夫亡無子奉翁姑立姪為後俱雍正
四年旌表
陳嘉詔妻李氏崇仁人年二十夫亡哀毁不食姊姒勸
以撫孤乃奉姑守節三十八年雍正四年奉旌
原肇鎬妻樂氏詹來宸妻朱氏詹懋集妻黃氏詹應鵬
妻李氏俱樂安人早年苦節各三十餘載雍正四年
旌表
周立隆妻孫氏周士□妻陳氏周士瑜妻徐氏孫文朗
妻章氏孫文耀妻黃氏俱崇仁人苦志守節雍正六
年旌表
張擴炌妻陳氏樂安人年二十守節又同邑管思錦妻
胡氏年二十三夫亡撫孤事姑以孝聞俱雍正七年
奉旌
劉正侯妻周氏金谿人年二十七夫客死聞訃投繯者
再族親勸以撫孤乃食貧茹苦課子有成雍正七年
旌表
陳元良妻游氏崇仁人年二十二夫歿勤紡績孝養孀
姑食不給已枵腹彌日既而子克成立進肥甘屛不
御惟勖以勤儉無忘兩世孀居而已守節四十三年
雍正七年奉旌
陳萬備妻鄒氏崇仁人年二十三而寡性好善康熙甲
申丁丑歲大飢鄒以紡績餘轉米施粥鄉里賴之守
節三十四載雍正七年奉旌
甘士俊妻方氏崇仁人年二十二撫孤守節四十三年
雍正八年旌表
陳侍二妻吳氏崇仁人年二十四夫亡無子矢節奉孀
姑立繼嗣續夫祀雍正九年旌表
陳孟泰妻胡氏崇仁人青年矢節奉姑撫遺孤成立雍
正九年旌表
陳崑妻吳氏崇仁人年二十四夫亡奉舅姑撫孤苦節
五十餘年又同邑艾渭濱妻胡氏年二十二夫亡撫
孤守節並雍正九年旌表
艾氏臨川人舉人廷選女年十六適御史劉逵子諸生
亮歲餘國變舉家避兵亮送母管先行中途被掠管
投道旁井中死亮被驅至南昌遇害翁聞悲憤數日
亦死氏喪葬如禮為夫立後植節靡他後十餘年有
族子某與亮同時被掠者冐為亮歸初亮未出痘其
人痘瘢盈頰云擄後始出變易顔面族人俱來相視
莫能辯其偽氏獨嚴拒不見使婢詰以曩昔閨中數
事支離莫對因叱家人縛送縣官窮治情亟遂吐實
衆愈欽服年八十餘終(李穆堂集)
李應第妻黃氏臨川人年二十八而寡植節撫孤孝養
舅姑喪葬盡禮皆出十指所辦順治丙戍丁亥連歲
大侵米至斗千錢期功親屬鬻田宅殆盡黃令子仙
客析己宅居之訓子極嚴仙客後舉丁酉鄉試孫茹
旻登進士夀七十有二卒
羅璟妻陳氏臨川人璟嘗暮歸遇虎驚仆家人掖之歸
喑不能言狂戰數日而死陳出百金招善獵者索之
果得虎殺之柩前祭其夫時以為至情所感苦節自
守夀八十有三卒
陳其諤妻王氏金谿人字去華方伯王如水孫女也有
才色年二十二隨母避亂鹹塘兵將及自投藕池水
薄不沒手掘汚泥為坎深透蓮根始死收葬時十指
血染如墨滿口皆泥塞傅占衡為記(榆墩集)
徐景行媳曾氏舉人樂徽聲孫女許晉妻王氏熊立四
妻某氏熊軒一妻徐氏黃徽妻徐氏黃希倫妻郭氏
李士益女長玉揭氏徐氏(俱臨川人乙酉戊子甲寅死難)
聶以偕妻桂氏李元善妻聶氏王庭祥妻劉氏張思理
妻吳氏繼理妻吳氏黃天十妻徐氏黃漢章妻傅氏
(占衡女名靜姑)漢章女慧悦(俱金谿人先後死難)
樂清雅妻陳氏妾鄒氏女貴娥婢鳳蘭樂仲止妻武氏
李愈謙妻原氏董德序妻丁氏陳本禮妻王氏張美
立妻董氏許朝顯妻蔡氏朝榮妻朱氏朝盛妻丁氏
爾官妻陳氏詹言遠妻許氏丁陞妻董氏楊誦六妻
龔氏李梅實妻何氏龔俊選妻伍氏聶登禄妻陳氏
陳應試妻張氏楊鸞十妻鄔氏(俱樂安人先後死難)
許濤妻黃氏章潤三妻譚氏及二女吳越妻徐氏盧學
二女(俱宜黃人乙酉庚寅壬辰死寇難)
梁兖五妻吳氏楊同人妻黎氏(俱東鄉人死寇難)
建昌府
宋
謝泌妻侯氏南豐人家貧事姑孝謹盜至侯因姑病篤
不能避逼之不從盜刃仆溝中賊退復甦見一篋發
之皆金珠族婦以為己物侯悉歸之婦以其一謝之
不受後泌亡子幼父母欲嫁之侯曰兒幸得歸隱居
賢者之門忍去而使謝氏無後乎寧貧以養其子(宋史)
按侯氏稱泌為隱居賢者泌之為人當有可傳惜
無考
樂氏二女南豐人父以鬻果為業紹定二年盜入境其
父置舟挈家走建昌盜掠其舟將逼二女俱不從一
赴水死一見殺(同上)
曹氏南豐人生於紹興至淳祐百有二歲有四子邑令
黃侅孫舉敬老禮輿至縣庭親酌之贈以金帛包恢
趙崇嶓皆賦詩紀其事
元
曾闓妻李氏宜黃人適南豐曾氏夫死守節治家勤儉
翁八十餘養無違禮至元壬午葫蘆峒寇猝至翁遇
害李奔窖中賊伺知之擲服飾甘言引之出李大罵
曰汝賊也豈從汝吾翁已死何以生為以手束髮受
刃而死祀節婦祠
曾氏女名粉娘南豐曾塔卿女年十八值紅巾之亂賊
掠之去迫至吳家坊橋粉娘竟不過賊挾之上馬即
仆地大罵曰我良家子我豈從汝賊怒殛死之祀節
婦祠(豫章書)
揭貞女廣昌人年幼早失父母至元丁丑之亂同兄嫂
逃避山中愴惶相失貞獨抱兄子竄身荆棘中兒啼
為邏卒所執悦其貌甘言誘之不可罵聲不輟遂受
刃而死寇退嫂於死所得之玉色如生執兄子猶未
棄也揭伯相詩姑頭已斷兒頭破姑手猶扶恐兒墮
兒生姑死實堪憐傍人為說猶煩冤(同上)
明
寗顏孫妻危氏南豐人稟性貞潔年二十七夫亡誓不
再適翁姑既老子復幼氏勤紡績以資養翁姑歿營
葬盡禮守節四十四年而卒洪武二十四年旌表
易太妻程氏南城人自幼貞淑及嫁克盡婦道未幾太
疾革乃晨昏籲天求以身代既歿欲殉葬親族以子
幼憐而止之遂去華飾事織絍以給衣食洪武二十
五年旌門
謝勝華妻朱氏南豐人年二十六而夫亡子幼家貧躬
織絍以養老姑壬辰兵亂歴艱危不變姑歿哀甚遂
喪明洪武二十五年旌表正統三年祀節婦祠
李紳妻戴氏南豐人洪武初收散卒其兄李惇已死部
上其籍罹於伍者憾無所泄而貽禍於紳繫京獄戴
憤激赴京擊登聞鼔訴冤得釋紳道死戴扶櫬歸葬
保孤勵節夀六十有九有司為建貞節堂
羅撝妻胡氏南豐人撝之官南充陸路先行胡舟至野
猪岸石隘灘險舟竟覆胡抱楫浮沈將及岸舟人以
手援輒引去遂死焉越二旬夫至溺所祭之屍出自
舟旁容體不變編脩朱紘為譔墓表祀節婦祠
曾子慶妻唐氏南豐人年十九歸曾甫二載夫卒無子
舅姑已歿父母勸之他適唐誓死守節後祀節婦祠
艾璋妻吳氏南城人夫亡哭其夫墓為之裂太守吳潤
有詩謝士元為節婦記
鄭道常妻藍氏南城人歸鄭甫三載道常客死南海櫬
歸藍號泣欲自殉盡力營葬矢志不二以終檢討嚴
素志其墓
涂欽妻黃氏新城人欽登洪武進士任乳源丞覆舟死
黃聞訃哀毁骨立誓不改節教子順登甲申進士官
至禮部主事姆儀在人間至今言必及之(明一統志)
張孺文妻劉氏南城人年二十六孺文卒婣戚憐其子
幼家貧咸勸改適劉以不活為誓朝夕號泣喪明守
節三十餘年正統三年旌門(同上)
陳希妻劉氏廣昌人夫亡年二十五甘貧守志矢不再
適有司以其志行卓異事聞旌表(同上)
傅志華妻譚氏南豐人年十九歸傅閱九月而夫亡居
喪守節事舅姑益謹父娶繼母悍戾譖逐諸子譚因
歸諫憾之謀奪其志密聘鄉人戚姓者而譚不覺一
日誘之歸見戚備妝具請期哭謂父曰夫死肉未寒
何忍為禽獸之行亟潛匿樓之複壁中累日不進水
漿而死(明書)
馮紹綱妻盧氏南豐人年二十而寡矢志守節姑將嫁
之盧趨夫墳所縊死桑樹下
鄒宣讓妻張氏南豐人年二十二夫亡哀慟治殮畢自
縊死
吳世昌妻劉氏廣昌人年十九適吳生二子俱亡世昌
病二年不起劉侍湯藥不離左右世昌卒劉拔髮納
於棺内誓不改適卒踐其言景泰三年旌門(明一統志)
何本容妻聶氏廣昌人年十六適何相守十年生子三
女一本容病連月不起聶市藥刲股救治極力迨卒
伏尸以哭聞者悲哀景泰間旌表(同上)
揭氏廣昌人年十六歸劉敏閱七月敏疾革囑揭改適
揭號泣曰脱有不幸當相從於地下但念公姑垂老
妾誓死無他敏卒舅亦亡夫之戚黃文顯謀規鬻產
之利百計窘之圖改其操揭忿罵欲自經操執益勵
縣令江浩上其事奉詔旌表卒年七十有六
高宏妻揭氏廣昌人宏以較藝卒建昌家僮歸其喪揭
迎於邑之東門外哭拜畢遂自肩輿襯若男子素歴
者然既殯朝夕哀哭屢絶而甦越月餘以鎖鑰納兒
袖中誘之出戶遂自縊死旌表之(明書)
符氏南城人涉獵女戒等書未嘗輕踰戶外父尚全擇
婿適何有隣未二朞有隣卒逾數月始生子清符時
年十九孝養舅姑訓飭其子凜然無霽容守節三十
四年
江仕崇妻李氏南城人夫亡年二十五誓不再適孝養
翁姑舉動無違禮守節四十四年成化元年有司具
實以聞
何燮妻涂氏新城人燮登賢書早卒涂守節撫孤子垕
後登進士
黃繪妻饒氏南城人事繼姑能孝雖隣族粒果非姑命
不敢授受年二十七夫亡遺孤半歲尋亦卒有富家
聞其賢欲娶之饒遂斷髮至死猶髼秃以誓不二
劉文英妻黃氏南城人年二十而寡守節育孤歴三十
餘年事聞旌表
李用和妻黃氏新城人年二十六而寡守節撫孤歴五
十年邑人鄧康名其堂曰貞白何垕記之又潘用吉
妻黃氏年二十三夫亡矢心守節有司上其事於禮
部年六十八而卒何垕撰貞節堂記
姜妥妻賴氏廣昌人年十六歸姜越二年妥得疾度不
起顧謂賴曰汝年少善事人賴泣曰君若不起即相
從於地下妥卒七日賴梳洗具衣服自縊死
揭瑣妻黃氏廣昌人年十六適揭月餘而夫亡守節不
渝尚書何文淵詩有從兹不施脂粉容祇與寒梅守
清潔之句
何永孚妻李氏廣昌人嬪時年十六越二年孚卒何弛
容釋妝每欲與俱柩前設一木櫈坐而哭櫈為之刓
姑病朝夕祝告請以身代既歿哭曰吾所以不死者
姑在也姑既逝吾何生為哀慟嘔血不匝月而死(明書)
揭文誠妻何氏廣昌人年二十一夫亡哀毁欲殉念無
以償所託忍死襄事撫孤不遺餘力未幾子瑞復夭
何孤幃孑影衣麤茹淡歴二十年如一日又王彥冠
妻黃氏早寡擇猶子沼以續夫祀守節至年七十
邱宏妻儲氏南豐人正德間流寇猝至宏方卧病度不
能免自投於池儲牽其衣隨之溺死祀節婦祠
黃華妻李氏廣昌人正德辛未流寇破縣李出亡於牛
鼻嘴賊執欲辱之罵曰我儒家婦不幸被汝執欲殺
即殺豈從汝耶復持其子劫之李亦不顧仆地求死
賊遂刃之邑令梁榮作哀詞遣祭於其墳(豫章書)
李氏女名貴姑南豐李惟廣長女幼讀小學孝經能通
大義正德六年辛未賊至逼貴奮罵不從被磔死祀
節婦祠
文欽二妻羅氏南城人年二十七夫亡哀慟九日不食
而死
劉淳妻周氏南城人年十七歸劉二載而寡矢志守節
其母私為改聘周聞之自縊死
李樂妻曾氏南豐人年二十三正德中為賊所掠厲罵
不從投崖死賊追殺之雙目炯炯不瞑賊去樂撫而
哭曰若得死所矣乃瞑程㸅為傳祀節婦祠
胡氏三節婦南豐人胡泰妻趙氏蓁妻符氏正德中賊
起奉其姑陳氏避於雞公坪及遇賊趙罵賊被殺符
於管家橋投水死其庶姑齊氏亦相繼奔溺賊追刃
之祀節婦祠
吳詠妻胡氏南豐人與姑同被賊掠謬為願從者請免
其姑與子賊信之至中路投絶澗賊追刺之又吳麟
瑞妻李氏與男絲同被賊掠紿賊釋絲自投坑口湖
賊殺之俱祀節婦祠
胡進妻邱氏江秉德妻黃氏吳璧妻鍾氏俱南豐人為
賊所掠不從被殺祀節婦祠
謝尚顯妻李氏南豐人年十八與姑陳同避山中賊獲
之驅而前李時一子在抱至亂石嶺遇鄉人盛鸞遂
以子付之行至石池婦姑相攜投水賊怒追殺之祀
節婦祠
鄒自妻吳氏南豐人正德九年賊至抱子走二都以子
付義男囑其遠去赴池死賊退家人收其屍得首飾
文書如故縣令旌異之
李滔妻黃氏南城人年十九夫亡守節夫之弟幼孤育
於他姓黃盡力贖歸以存先祀卒年八十餘
魏寵妻何氏廣昌人年二十五夫喪守節正德間流寇
猝至家人各奔竄何攜幼子走母家遇賊掠之行義
不受汙大慟賊奪子而刃之何遂投水死明旦見其
尸若生
李邦植妻幸氏廣昌人邦植寢疾幸朝夕侍藥至廢寢
食邦植疾革與兄邦樞訣曰吾已矣恨無血屬少婦
何托欲為哭不能聲幸號泣曰萬一不諱同死地下
邦植卒幸觸棺號慟幾絶乘間自縊死御史唐龍為
文祭之
吳瑀妻黃氏廣昌人處子時讀孝經小學工書札嬪年
十七越二年瑀卒刺血寫書焚柩前冀相從於地下
飲毒自縊為家人解之自是不出閫不就榻非祭餘
不食隆冬盛寒必席地而哭或以石擊膺嘔血故啜
冷水以求亟死至絶時猶不忍易素衣連呼夫者三
里人共哀之
黃佐妻李氏廣昌人嬪於黃孝敬舅姑佐遘疾李侍湯
藥禱神刲股竭力救治佐卒哀毁瀕死越二旬自經
於寢
劉祥妻黃氏廣昌人幼讀小學嫁時年十八祥家貧業
染自給黃紡績供養老姑半載祥暴疾卒黃事姑益
謹里儇聶思勝慕其色乃私賄其父母姑亦受其聘
黃度不可免佯許之及夜具衣笄赴水死質明得屍
衣帶有字曰寧為劉家鬼不為聶姓妻其貞烈如此
李氏女長名銀瑛次名止瑛南城人嘉靖辛酉避寇巖
中見他婦為賊所掠並赴塘水而死
吳氏女名友弟南豐人年十五避寇荷石砦砦將危投
崖而死同時吳宗澄妻傅氏亦投崖死並祀節婦祠
李伯誠妻朱氏新城人伯誠卒撫孤守節歴五十餘年
孫瑞一妻李氏瀘溪人年十七而寡守節撫孤歴六十
餘年洪範為作墓誌同里傅銓妻蕭氏年二十撫孤
守節歴五十餘年南城令曹逵表其門曰慈節
李華妻胡氏南城人華商於外姑惡之痛笞而逼之嫁
不從卒殺之巡按上其事賜諡哀烈立廟祀之
黎濬妻胡氏南城人年二十二夫亡守節歴六十年郎
中程㸅撰栢操說
熊獻吉妻王氏南城人夫死自縊以殉事聞建坊旌表
賴公繚妻黃氏廣昌人夫死自縊以殉時年二十
胡源妻上官氏南城人納采後源家貧甚母欲罷婚氏
堅守不移比歸敬執婦道嘗刲股療姑病有司表其
貞孝
曾寅妻葉氏南城人年二十六夫亡撫前室之子守節
時有求婚者葉自刺左目以見志夀八十七嘉靖間
督學王宗沐旌曰慈節
張梓妻王氏南城人年十八而寡撫遺腹子守節子娶
徐氏復夭婦姑同以節終王夀六十七
劉朴妻胡氏南豐人年十七歸劉僅一月而朴卒甘貧
守志歴五十年又譚愈量妻鄧氏年十九而寡立嗣
以守或諷其難鄧斷一指以見志卒成完節
程昊妻楊氏新城人早寡無子守節歴三十七年同邑
胡仲鍈母裘氏李氏又李孝德妻張氏江瀹妻黃氏
俱以節聞撫孤成立
鄧塤母徐氏妻王氏新城人徐年二十三而寡守節撫
孤塤長娶王氏嘉靖間閩賊至姑婦俱被掠罵賊而
死縣立雙節祠旌之
劉喬㑲妻陳氏新城人夫病刲股以療及歿哀毁以節
終
黃寵妻賴氏廣昌人年十六夫亡守節奉姑嘗採蔬山
圃為虎所攫旋釋之而去得無恙人以為貞孝所格
李子玉妻姜氏廣昌人早寡守節撫孤昇舉明經姜夀
九十餘同邑何銅妻黃氏王彥哲妻何氏李鐸妻黃
氏俱以節夀終
何氏三節婦廣昌人何廣仁妻傅氏年二十五而寡撫
遺腹子弘道弘道娶高氏年二十一撫遺腹子松夀
松夀娶幸氏亦早卒幸撫孤子守節人稱三世貞嫠
傅灤妻趙氏瀘溪人年二十而寡守節父母欲奪之趙
誓死不渝夀六十一張嵱為之傳
曾容端妻上官氏南豐人年二十一孀居無子事舅姑
孝敬嘉靖間巡按李循義旌表歲給粟帛卒年八十
九有曾節婦戶為春秋祭祀之租
鄧播妻陳氏南豐人年二十夫亡無子奉姑孝謹終身
縞素羅汝芳扁其堂曰莊貞完節年八十而終
胡汝棡妻曾氏南豐人事姑至孝二十二夫亡夫之兄
汝杞欲奪其志不從後潛謀嫁之曾赴水而死時年
二十三祀節婦祠
趙從顯妻熊氏南豐人年二十四從顯卒撫孤世和守
節世和娶李氏年二十五而寡撫孤令錫守節令錫
娶符氏年二十七而寡撫孤子儀守節夀俱至八十
郡守沈子木奬之曰百年同夢人間有三節齊芳世
上無祀節婦祠
趙從傅妻李氏元惟太妻丁氏俱南豐人少寡撫孤守
節以老夀終
傅暄妻劉氏南豐人年二十二夫病刲股療之夫卒或
勸之改適遂刺雙目誓節歴六十餘年
朱鎧妻曾氏鄧洪妻艾氏李望妻徐氏俱南豐人早寡
守節撫孤為有司所旌
鄭氏新城人年十八適孔弘乾越十年弘乾卒無子立
姪聞易為後舉庚午鄉試時鄭年八十六
鄧禎妻江氏新城人年十四歸鄧越十二年而寡撫二
女立姪應宿為後守節以終
高一元妻易氏廣昌人年十九歸高未幾元卒守節撫
子任後領鄉薦隆慶六年禮部題請建坊
夏宥妻黃氏南城人年十八宥卒撫遺腹子守節夀七
十隆慶六年郡守為立表貞碑
朱氏名德貞南城益藩將軍朱存源女許聘於王未嫁
而王卒德貞慟哭告父母請往王氏致弔許之及往
號擗成服隨拜翁姑請留養父母屢迎弗聽守節而
終題請建坊
毛氏南城人幼字何中德未嫁而中德病死女趨赴何
氏執喪哀毁盡禮遂留事姑姑病禱以身代姑歿遂
絶粒不食死侍郎何源贊曰夫許以名遂許以身身
為姑存遂為姑亡貞女中僅見者也巡按趙耀題請
旌表
劉三善妻胡氏南城人蚤寡守節舅姑將嫁之胡自縊
而死事聞建坊旌表太常卿王才撰傳
揭文浩妻李氏廣昌人早寡立嗣守節夀七十八同邑
吳光翰妻何氏夫病刲股和藥及卒哀痛守節撫遺
腹子成立夀七十五
何氏名奇臺南城人既納馮時行聘時行病且死何年
十四毁容服喪誓不他適母諒其意遣歸馮氏自是
不復歸寧會母又歿何慟曰未亡人忍死者懼傷母
心耳母已矣奚生為遂不食死
孫瀅七妻張氏瀘溪人年十八而寡守節越數年時大
疫舅姑相繼亡張喪葬盡禮夀七十六而終
傅氏廣昌傅克寬女年十七歸揭廷才踰年廷才卒傅
哀慟欲殉姑諭之曰予八旬且盲矣爾死予安能獨
生乎傅乃感悟而止姑病百計莫療刺血和湯以進
甦數月而卒傅泣曰此身未敢以殉夫者為姑在也
姑逝矣予何生為遂絶粒淚血慟嘔七日而死萬歷
間邑令顏魁槐扁其門曰節孝羅明德作詩以輓之
(豫章書)
張孝女名夀姑南城給事中張鳳翔女鳳翔病危夀姑
年十五侍母於燕痛父將終醫藥㒺效即刲左股煎
湯奉父啜之精神稍甦次日卒御史溫如璋疏請旌
表(同上)
黃受夫妻揭氏廣昌人年十八歸受夫踰年夫亡遺孤
佑始生揭矢志撫孤教之成立苦節四十餘年佑以
明經官國子監典籍巡按御史韓國禎題請旌表(府志)
嵇顯妻周氏南城人年二十八顯卒子偉尚幼或勸其
他適即泣曰苟如是何以見夫君於地下守節歴五
十二年子偉娶黃氏生子福祖而偉死黃如其姑以
志自勵凡二十六年人稱雙節有碑記
劉氏南城劉仕和女年十八贅連忠信為婿生子允恭
方一歲忠信卒仕和諭之曰吾以汝為嗣汝夫歿弱
孤未必成人爾圖之劉應曰天將福吾父耶未亡人
之孤足承祀也矢志不奪後允恭之後甚蕃劉七十
七而終連仲緝有傳
寗復興妻吳氏寗善生妻鄧氏萬寬妻潘氏俱南城人
夫亡守節養姑撫子以孝慈稱
黃氏廣昌黃必登女年十七歸羅萬鍾踰五年而夫卒
撫女立嗣守節巡按奏請建坊其女愛夀十五歸劉
顯舉一女而夫卒其哀痛守節無異於母曹能始為
作雙節傳
劉承恩妻賴氏廣昌人年二十九夫亡養庶姑撫四子
曲盡其道事聞敕賜建坊旌表夀八十三
何氏廣昌孝廉何沆女歸吳履貞六載夫亡守節子康
侯由歲貢特賜進士授禮部主事陳情建坊
姜璐妻鄒氏南豐人年二十五夫卒無子撫姪為後事
繼姑以孝聞同邑傅韜妻廖氏年十四而寡守節九
十餘而終
譚良謨妻符氏南豐人年十六歸譚越數載良謨卒家
貧上事舅姑下撫子鍇苦節歴三十九年夀六十有
五子鍇舉萬歷丁未進士建坊旌表
張日祥妻涂氏新城人年二十四夫卒矢志守節撫二
孤燝炳邑御史鄧澄贈詩云母歌黃鵠子鵷雛一線
陽回設帨初五十年來形顧影惟標全節礪闉闍年
七十四卒
鄧廷盛妻傅氏南豐人生子天倫四歲而夫卒傅年二
十有九撫子守節後天倫登天啟二年第時傅七十
有七天倫叩閽陳情建坊旌表顔曰孟母高風
張鎐妻朱氏南豐人夫亡年十八子邦振甫一歲撫之
守節孝事姑嫜凶年節饔飱以餉饑寒又構風雨亭
二咸頌之曰亭短亭長帡幪伊寡婦之利倏風倏雨
庇覆實貞女之餘崇禎七年忠烈蕭漢為序以夀年
九十有三祀節婦祠
鄧仲驥繼妻丁氏南城人歸鄧未一月而仲驥卒丁哀
毁守節一日夢白衣婦人招以往自知死期無病而
逝沭浴更衣衣皆重複縫袵不使歛者手親膚也既
瞑復強視曰必葬於吾仲子之傍臨川陳際泰為作
墓志
徐汝寬妻唐氏名丹桂廣昌人喜讀列女傳等書年十
七歸徐未幾汝寬疾將終時執婦手曰吾累子子宜
别終所天唐曰毋憂君特前數武耳迨殮葬畢自縊
而死後於衣帶中得血刺數字遺母曰婦道已盡無
忝所生
曾汝賓妻吳氏南豐人歸曾未一月而寡誓死守節崇
禎五年建貞節坊并祀於節婦祠
李昭妻符氏南豐人年四十喪夫教育三子享年百有
三歲
郭子烈母陳氏新城人崇禎四年夀登百歲有司請建
坊額曰百歲重逢
吳繼宗妻梅氏范炳妻張氏范柳妻王氏孫堂妻李氏
邱沈未婚妻吳氏(俱南城縣旌表節婦)
江以陽妻吳氏李一欽妻曾氏(俱南豐縣死難節婦)
黃鵾妻李氏(廣昌人正德間死難)
國朝
饒于鼎妻李氏廣昌人年十六歸饒生一女夫歿親治
喪具營葬囑工設一虚六姑以年耄女少諭之得不
死越六年姑歿歲餘女復夭李持刃曰夫死吾當死
姑死吾當死女又死吾何生哉遂自刎題請建坊
盛鍾琦妻李氏南城人夫歿哀毁自盡順治十二年建
坊旌表
按安志盛鍾琦作盛大才
張氏名賽姑南城張居易女許字王夢蘭未嫁夢蘭卒
張赴弔遂不歸誓從王氏守貞奉姑勤紡績供甘旨
年五十餘有司題請建坊旌表又立節孝碑於圭峰
寺少詹梅之珩序之
張尚璧妻劉氏新城人夫卒堅志守節康熙三十九年
建坊旌表
鄧守謙妻饒氏瀘溪人夫亡守節康熙五十三年旌表
按劉饒二節婦安志未載
傅璿妻湯氏南豐人年十九璿歿號慟願從死母年老
無子愛女子特甚以死持之迺強從母命不果死事
舅姑孝謹撫二孤子成立嘉定張犬受為之傳(古今圖書
集成)
葉調元妻傅氏南城人未嫁而調元客死喪歸傅泣告
父母往弔痛夫無兄弟乃留養姑守節五十年姑八
十餘以夀終康熙六十年旌表
湯大勲妻李氏南豐人幼聰慧通毛詩内則年二十六
夫亡居常衣布茹蔬而延師課子必極豐潔康熙六十年旌表
周觀吉妻謝氏南城人年二十一守節撫孤凡四十年
雍正四年奉旌
黃孟熙妻張氏新城人年二十八守節凡四十五年雍
正四年旌表
揭斯䄔妻吳氏南豐人年二十一撫遺腹子事舅姑至
孝一日歸寧忽心動恐舅姑有變急歸翌朝舅果中
痰卒里有為債家所逼鬻妻以償吳聞之曰債負幾
何而忍生割其妻乎脱簮釧保全之守節三十載雍
正四年建坊旌表
揭斯禄妻趙氏文其順妻黃氏譚易妻符氏俱南豐人
撫孤守節雍正四年旌表
吳元開妻王氏新城人年二十六守志歴四十七年雍
正五年旌表
劉嘉沐妻李氏南豐人年二十一守節凡三十七年雍
正五年旌表
易鴻岸妻徐氏南城人年二十三而寡事舅姑以孝聞
姑早世翁後客死閩地徐拮据歸其柩喪葬如禮撫
遺腹子守志四十四年雍正七年旌表
藍氏廣東歸善人南城夏曦客粤東時娶焉每寒暑手
製衣服郵寄舅姑曦歸省親卒藍守節歴三十三年
雍正七年奉旌
寗雲友妻吳氏吳崧妻羅氏危禹仁妻饒氏俱南城人
青年撫孤守節雍正七年旌表
王以鳳妻楊氏李文亮妻熊氏楊芬妻鄧氏楊大燦妻
涂氏王葵日妻饒氏朱驤妻劉氏潘一猷妻黃氏俱
新城人年二十餘守節雍正七年旌表
鄧氏南城孝廉鄧炅女歸新城楊大□六年大□死遺
腹一子城時舅姑俱歿東明官舍耿逆變南北道梗
間關扶櫬歸流離顛沛中喪祭無失禮撫幼叔同所
生丙辰竄居山砦賊攻圍急恐不免乃盡出簪珥裂
尺帛褁置兩兒袖間書其上曰取此活兩兒命而自
懷利刃坐井欄上砦破擬自裁幸保無恙年八十餘
以夀終城復早殞妻涂氏遺腹一子尚鑾生時涂雙
膝跪地左手据洗盆右手握兒臍帶仰天長號曰天
不絶吾母子耶兒臍當一嚙而斷嚙之果斷既浴裹
以麻衣曰夫幸有子不可不服三年喪也服除抱兒
拜夫靈哽咽氣絶踰時而甦事孀姑極孝年已老侍
姑起居姑命之坐乃坐夫所藏書及遺文什襲完好
授子讀之尚鑾舉癸卯鄉試雍正七年並旌表
譚師孟妻江氏南城人年二十七而寡事舅姑以孝聞
撫孤成立苦節三十四年雍正八年旌表
饒典妻梅氏南城人年十九夫亡撫孤守志及子夭猶
撫兩孫苦節五十二年雍正八年旌表
馮宗岱妻胡氏新城人年二十七守志事翁姑以孝聞
胞兄銓以進士知范縣數書招甥胡令勿往且貽兄
書有潔已愛民之語四子俱夭撫諸孫至於成立守
節凡五十年雍正八年旌表
崔可綸妻汪氏妾鄒氏俱南豐人夫歿共撫孤守節凡
五十五年雍正八年旌表
李大植妻鄒氏南豐人年二十二夫亡孝事舅姑撫孤
子成名守節凡三十二年雍正八年奉旌
危藻妻曾氏南豐人年二十八夫喪痛悼幾絶娣姒三
人相繼歿舅貧老加憂氏紡績曲意承養撫兩孤彬
楷以嚴毅彬五歲言偶不實火灼其手甲午庚子並
舉鄉試平居屏絶尼巫病篤不祈禳卒年六十有四
雍正九年旌表
吳子祥妻胡氏新城人年二十五夫亡撫孤苦節五十
年雍正九年旌表
胡時烺妻過氏新城人年二十四夫亡奉舅姑撫孤苦
節五十餘年雍正九年旌表
梅國棟妻鄧氏南城人幼淑慧能讀曲禮女史諸書事
翁姑孝謹雍正甲辰國棟赴公車客死河南鄧聞訃
呼搶不欲生念夫棺未歸一子羸弱不能舉兩喪暫
起食拮据迎夫柩營葬畢作絶命詞暨遺囑累千言
家人不及覺登樓自經殉焉
李巽妻胡氏南豐人年二十六夫死家貧冬夜織紝飢
時則撮雪咽之以布易粟供姑饍已與二子菜羹飦
粥姑病扶掖摩撫常達旦姑歿哀毁如喪夫時苦節
三十六年六十一歲卒
李偉妻封氏南豐人康熙乙卯年十八歸偉值閩寇亂
避斗門砦九月賊帥樂燦踞城肆掠逼開砦門氏懼
辱與李四妻沈氏李士先妻包氏俱投崖死沈年二
十六包年二十八
梅子元妻丁氏南城人遭亂子元父被執元奔救願以
身代受考掠死丁哀毁不欲生其兄以撫孤勸之強
起苦節三十餘年課二子俱成立為諸生夀八十二
卒(邑志)
張平子妻夏氏朱太素妻彭氏范正妻吳氏張世長妻
袁氏姚子文妻劉氏及二女鄭紹禄妻徐氏夏大典
妻黃氏劉百戶婦某氏蔡宗沈妻上官氏李淶妻黃
氏蕭大生妻易氏顧老妻某氏鄧某妻黃氏(經歴黃秀甫女)
黃義甫女正姑鄧復陽妻朱氏女淑女德黃季豹妻
張氏黃子芬妻胡氏鄒于岸妻張氏邱維邠妻黃氏
吳埏妻陶氏王景烈妻陶氏(俱南城縣先後死難)
吳應陳妻封氏李昌妻某氏李三嗃妻趙氏義女昭姑
湯學仁妻徐氏李自時妻趙氏劉仁順妻鄧氏陳儀
妻劉氏余伯定妻饒氏鄧奀妻符氏鄧台輔妻吳氏
曾曰斌妻胡氏譚仲明妻江氏鄧益妻曾氏賣漿婦
某氏(俱南豐縣先後死難)
鄧在學妻劉氏潘鍾秀妻璩氏江人玉妻許氏李藻然
妻余氏王聘女四玉程子貴妻張氏楊日華妻劉氏
黃宜會妻王氏裘紹祺妻饒氏(俱新城縣先後死難)
饒潁妻黃氏謝炳妻胡氏饒州牧妻唐氏何振先妻曾
氏吳惟一妻李氏揭尊行妻魏氏饒朝棟妻黃氏(俱廣
昌縣先後死難)
李瑞甫妻林氏曾曰上妻林氏王拱盤妻孫氏王維南
妻傅氏張氏義女福貞王俊德妻邱氏丁亨妻倪氏
丁叔旦妻梁氏龔燦六女(俱瀘溪縣先後死難)
江西通志卷一百
