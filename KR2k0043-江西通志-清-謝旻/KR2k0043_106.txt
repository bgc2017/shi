欽定四庫全書
江西通志卷一百四
仙釋
吉安府
晉
王子瑤字大臯華隂人懷帝永嘉中自玉笥至泰和即
黃茅岡築壇醮籙感白鶴翔舞事聞賜名白鶴觀給
錢千緡買田贍之後東遊見義山心喜就洞口建壇
禮斗誦黃庭經於是玉女降九鼎丹方修煉四十八
年白日昇天(安志)廬陵永興觀永嘉元年王子瑤居此
自言子喬為其兄後仙去改觀曰王仙(玉堂閑話)
盧度字彦章始興人有道術少隨張永北侵魏永敗魏
人追急阻淮水不得渡心誓曰若得免死從今不復
殺生須臾見兩楯流來接之得渡遂隱居廬陵西昌
三顧山鳥獸隨之夜有鹿觸其壁度曰汝壊我壁鹿
應聲去屋前有池養魚皆名呼之次第來取食乃去
逆知死年月與親友别永明末以夀終(豫章書)
楊善晉時雲遊至廬陵東山真常觀適歲旱於東城植
竹為壇以禱雨大澍遂於山下結茅居焉道成脫化
今懸崖石上有迹可徵(名勝志)
魏夫人諱華存字賢安任城人司徒魏舒女也少讀老
莊春秋三傳五經百子常别居一園獨立閑處服餌
胡麻父母偪之強適太保公掾南陽劉幼彦疇昔之
志存而不虧後幼彦為修武令隨之縣舍(按豫章書及舊志則云生一子
璞瑕後瑕為安城太守夫人因修真浮仙觀)閉齋别寢忽夜半有真人降
青童君云此清虚真人者爾之師也當受業焉景林
真曰爾應為紫虚元君上真司命南嶽夫人也清虚真人王君授以太上寶文八經隱書等三十一卷後
仙去(内傳)瑕二女為思微二真人亦煉丹於丹霞觀今
丹石尚存風月之夕光彩爛然(豫章書)
唐
匡智長安人貞觀間棄妻子與姪大郎往廬山修煉居
七日有老人曰此山隂地仙不可得南有名山陽地
可往居之乃至吉州望見義山忽有樵夫引二人登
山曰此山安穏勉力精修遂於送龍洞尾立第二壇
朝夕禮斗既數年中元節上帝降仙衣智服之足下
雲生上昇而去大郎更立第三壇亦朝夕禮斗次年
七月七日尸解事聞敕鄉人祀焉(胡澹菴碑記)
蕭靈護字天祐廬陵人自少好道每賑人之急嘗遊嶽
麓遇鄧真人授以火鼎黃白之術遂精内學高宗弘
道二年中秋忽語其徒曰吾將往矣是夕尸解(豫章
書)
蓑衣仙嘗衣蓑衣初詣元妙觀已而來遊清華道士張
天全内之一日呼天全與俱行天全不欲遂辭去歎
曰此人為青面老子悮一生青面老子謂辛天君也
有人自嶺南來寄書天全乃與天全别同日也(安志)
南唐
沈廷瑞彬之次子也有道術嗜酒却粒寒暑一單褐數
十年不易跣足日行數百里林棲露宿多在玉笥浮
雲兩山老而不哀後不知所終(南唐書)
宋
李思廣字景淵吉水人放意山水間得錢即易酒或醉
卧市中政和四年來螺川止習溪橋有酒嫗頗異之
每飲不問其直久益不替一日忽謂嫗曰我當别得
奉書報謝晨起視則已死體發熱如生召所親葬之
後有自衡嶽來者為景淵致書謝嫗郡少年發其塚
獨有空棺(安志)
徐神翁海陵人崇寧間來遊安福北真觀忽江漲徐飛
巾水上渡江去(同上)
元
劉洞誠安福人元初學道於武當山道成隱居吉安城
西玉泉觀能驅役鬼神使之立現至禱雨治病其應
如響(林志)
真火符者元初遊永和市年九十餘雙瞳炯炯夜能蠅
頭細書當夜必潔室以水沃地方布席散髮偃卧其
上明日地猶濕惟卧處乾竟莫知其終也(同上)
劉真人思敬吉之青原人少落魄不羈嗜酒好長生術
及長遊蜀中從靈寶陳君受丹砂訣行混元之法徧
歴諸名山年五十始入龍虎山為道士自號真空子
尋主毓和道院鍊鉛汞為丹砂服之者疾良愈至元
十八年世祖召對稱旨上苦足疾進六甲飛雄丹吞
之而瘳復召問曰卿夀幾何對曰踰七十矣曰卿顔
何童耶對曰亡思亡慮勿撓其氣唯一唯純以守吾
真上悅賜葡萄酒飲之每賜輙醉醉輙仆地而卧嘗
以真神仙稱之居八年乞還山中賜以銅簡鐵笛及
百衲袍之屬暨還結八卦菴於琵琶峰右月夜往往
出坐磐石上持鐵笛吹之依稀作鸞鳳鳴二十八年
八月呼陳鍊師與之劇飲曰我明日將死故與子醉
别明日叩門無應者力排而入已側卧而逝矣至正
間制贈凝妙靈應真人(宋景濂集)
明
趙元陽名宜真其父仕元為安福令因家焉幼穎敏習
進士業例試入京以病不能赴夢神人曰汝神仙中
人何望世貴遂從塵外遊師李元張天全結茅匡山
居之於正乙天心雷奥全真還丹之旨多所發揮洪
武壬戌正月朔謝衆曰自今閉關以還吾真慎無干
焉五月三日夏至啓關潄浴更衣趺坐呼弟子於前
書偈畢雷電交飛風雨晦冥乃翛然逝明日縣官士
庶觀者雲集以棺殮肢體屈伸顔色如生著有詩詞
歌論若干篇其徒甚衆纘承道脈者劉淵然一人而
已(豫章書)元陽宋武功王昭德十三世孫也景泰六年
贈崇文廣道純德原陽趙真人(贑州府志)
唐
四祖道信大師姓司馬氏隋大業十三載領徒至吉州
值羣盜圍城七旬不解萬衆惶怖師愍之教令念摩
訶般若經時賊望雉堞間若有神兵乃相謂曰城内
必有異人不可攻矣稍稍引去(景德傳燈錄)唐武德中駐
錫潮山日坐禪寶峰之下石室中結菴山巔菴成江
水逆上至菴前其聲急若潮因名潮山(舊通志)諡大醫
禪師墖曰慈雲(正宗記)
弘濟名行思(舊志云姓劉氏安福人)幼出家參曹溪六祖歸住青
原山靜居寺(指月錄)開元二十八年陞堂告衆跏趺而
逝僖宗諡弘濟禪師墖曰歸真嗣六祖尊者(稽古錄)靜
居寺有祖肉身墖水旱疾疫祈之輒應(青原山志)
三刀法師姓曹廬陵人出家吉州龍興寺常以竹筒盛
金剛經佩誦之時安史亂吉州刺史劉寧選充行營
小將非其好也遂亡捕獲之令斬於朱木橋三刀俱
折劉怪問之答以持金剛經問經何在曰被獲時遺
墮隨於百步得之竹筒有刀痕而幾絶劉稱歎久之
乃縱其為僧奏聞敕號三刀法師(豫章書)
應真住吉州耽源山南陽國師慧忠法嗣忠於代宗大
歴十年以化緣將畢乃辭帝曰告檀越造取一所無
縫墖帝請墖樣師曰貧道去後有侍者應真知之墖
葬於黨子谷詔應真問前語真良久曰聖上會麽曰
不會真述偈曰湘之南潭之北中有黃金充一國無
影樹下合同船琉璃殿上無知識(傳燈錄)
至誠泰和人少於荆南當陽山玉泉寺事神秀秀之徒
衆往往譏南宗曰能大師不識一字有何所長秀曰
他得無師之智深悟上乘吾不如也且吾師五祖親
付衣法豈徒然哉吾不能遠去汝等可往曹溪質疑
師遂至韶陽隨衆參謁不言來處時六祖告衆曰今
有盜法之人潛在此會師出禮具陳其事即誓依歸
乃呈一偈祖然之尋回玉泉(同上)
南唐
無殷福州人姓吳氏七歲依雪峰真覺出家年滿受戒
遊方抵筠陽謁九峰峰許入室初住禾山大智院學
徒濟濟述垂戒十篇江南李氏召問曰和尚何處來
師曰禾山來曰山在什麽處師曰人來朝鳳闕山嶽
不曾移國主重之命居揚州祥光院復乞入山命師
於翠巖上藍兩院往來闡法號澄源禪師(傳燈錄)
宋
南安巖主姓鄭氏號定光泉州同安人年十一出家建
興寺保大元年至廬陵參西峰豁禪師後至泰和懷
仁渡值暴漲人曰此江畔高漚潭有蜃出為民患師
乃投偈潭中曰溪澗豈能留得住終歸大海作波濤
翌日水退洲起今龍洲是也(名勝志)
溫受龍泉人得念佛三昧不依師落髮自言吾即佛母
故時人以道者稱之至道元年入傳擔山結茅菴以
居撒菜豆粟子於山皆茂結山多虎道者出入不忌
或卧於山虎見則坐而守之有時入巖罅中取蓮藕
花果遺人雖多亦辦有藍土二行者繼來師事之一
日謂鄉老蕭應求曰吾有替人當遠去可來叙别亟
視之則長揖趺坐墖中命衆人共封錮之約七日開
既開已失所在獨遺一布巾雙草履應求之弟浩以
綱運至陳留市見之笑語如平生附三書與應求及
二僧其後藍行者坐化土行者隱葬於石函一月開
示之亦不見其處(安志)
文悟泰和人姓劉氏自幼不茹葷比長為念佛善友時
青原信道風鼎盛因落髮師事之暨信順寂徧歴禪
會復還青原住吉水南岡明教典通儒書住六年去
之巘山得源菴坐定良久乃索紙筆書四頌以辭永
豐吉水泰和三邑道友時紹興四年闍維得舍利極
多舌根與齒不壊叩之作銅鐵聲熟視耿耿有光其
徒墖而藏之有語錄二卷(府志)
進英姓劉氏泰和人出家龍安寺悟法於廬山歸宗真
靜禪師得語言三昧佛印禪師名之曰英鐵嘴政和
四年住衡州花藥寺有報恩語錄一卷花藥語錄一
卷(安志)
集道者泰和真如菴僧也禮亘菴為師有道行一日辭
師遠遊參學至廬山圓通崇勝禪寺悟道每日積柴
一片既滿室辭衆架柴自焚其身火中出偈云真如
集道者萬緣都放下四方八面任縱横一輪明月當
空挂噫誰肯當眼觀者所遺舍利立墖尚存(豫章書)
齊禪師住吉州青原六祖下十四世石門易嗣也從雲
盖智禪師出家執事首座後徧參至石門印契示寂
日說偈遺衆曰昨夜三更過急灘灘頭雲霧黑漫漫
一條拄杖為知已擊破千山與萬山(指月錄)
超宗禾山慧方禪師也六祖下第十五世臨濟派也舉
拂子曰看看秪這個在臨濟則照用齊行在雲門則
理事俱備在曹洞則徧正叶通在潙山則暗機圓合
在法眼則行止惟心若要抵敵生死則霄壤有隔(指
月錄)
法光姓羅氏泰和人喜為詩從蘇養直遊祝髮於大潙
空印得法於死心靈源以朝命住嶽麓(安志)
蕭禪師永新手力也嘗往慶雲寺夜宿聞鄰壁有相語
者云院主明日欲烹我飼蕭手力你自照管莫著鷹
鷂狐狸打却蕭起窺乃一鵝對小鵝作人語耳詰旦
寺僧果欲殺鵝因求免乞鵝歸養之後出家得法與
鵝同昇化(同上)
止觀能仁寺僧有僧問曰聞師以紙為礶然乎曰然曰
漏了如何曰涓滴不漏打破了如何曰若教打破遍
滿虚空(同上)
宗受住能仁寺有二童子嘗來厨中索飯一日師出執
饌者怒其亟來弗與二童子跳入井中水為迸湧衆
懼奔告師以木盤掩井跏趺井上坐化水得不湧衆
乃知二童子盖龍也(豫章書)
性空居士姓羅名熙明吉水人少為蜀商遊峩嵋悅之
喜學浮圖道術六十餘喪父母絶葷酒棄家潛姓名
重慶真武山中子通挾厚貲物色之居士一日謂其
徒曰明旦有遠人來善視之比曉通至號泣請還不
答頭觸地血流被面如是三日不輟居士慰之曰汝
苐歸某月日汝已得子所挾物慎無留此作祟也通
誓死不去則取所畫已像書偈指謂通曰吾非汝父
此為汝父能生活汝者謹奉持以行遂絶口通不得
已長號返舟經黃陵灘風濤倏起同侣盡溺忽憶居
士語抱軸浮水而得免至家子秀章生訊日月俱驗
後居士年九十有二召山人周良授書二編且曰某
日吾歸此編將以相報其一俟吾孫秀章來與之至
期沐浴端坐而逝七日面如生秀章所得書乃居士
語錄其授良者祕不示人咸疑異書云(安志)
元
普照姓曾氏名福可泰和人既長北遊禮澤菴師更名
行滿號南山自是處叢林益有名成宗召見賜賚極
厚賜號佛慧鏡智普照大禪師仁宗朝制授銀青榮
禄大夫司空復命趙孟頫記其功德(林志)
天如諱惟則永新西亭鄉人幼祝髮入禾山遊虎邱得
中峰宗旨精究禪微禾山僧遣其徒迎之天如曰彼
中自有打鼔人矣遂不歸住姑蘇獅子林善詞賦四
海名流靡不重其超詣所著有楞嚴會解淨土或問
禪宗語錄十戒法圖說天如集雲陽李提舉祁臨川
危學士素序之(稽古錄)
賀氏女釋也永新人嫁同邑江安行有二子既寡即不
茹葷日誦圓覺經不少輟或勸更誦他經賀曰要知
真性本圓本覺出此即非佛義我非專誦經者聊寄
心耳後子楹登第為賀州僉判迎母至官所賀忽語
其婦曰吾誦經了無夢想近夜常見瑞光中有猊座
欲昇之未果今閉目便見此相矣其歲五月沐浴更
衣翌日食罷盥潄忽收足端坐兩中指結印瞑目而
逝郡守范直清率其屬瞻禮歎曰丈夫不能如此令
畫工寫像惟目睛未點乃禱曰精神全在阿堵中願
賜開示俄兩目炯然子孫扶視皆謂未死頃間復瞑
年七十七矣(豫章記)
明
白雲居武功誦法華經忽覩五色盈空天花亂雨遂大
悟杖策峰頂見大蟒蟠石上為說偈蟒點首而去弟
子真香上山途逢虎見公護之虎遁比至公方出定
山無水公禱之井泉湧出胸前有肉眼黑白分明一
日珠自墮侍者持獻公曰非我珠也旋拈瓦礫示曰
此是我珠僧臘八十有四忽集衆說偈端坐斂衣而
逝著有牧牛圖說(安志)
非空王姓永新人祝髮東山師事無喆謹戒律善詩歌
行草有晉人法學士解縉與友善著有翠微集(府志)
天真首參五臺孤月又參妙高峰更名明果應羅文恭
請遂為石蓮洞開山之祖(石蓮洞棲禪志)
無學廬陵良家子也常住西峰寺往來酒肆中丐食得
飲輙醉醉則讙呼跳躍遇人詈罵人毆辱之亦不為
動或以葷腥進紿曰菜則食曰雞猪則弗食莫喻其
意皆以為狂僧也工詩善書見鄒南臯畫像拈筆題
曰烈著都門名噪天下世人見之謂是仗節死義之
臣無學視之仍是水田老者示寂於九江火其骨投
之江一夕風雷大作沙石湧積墳起其處人稱為無
學洲(安志)
大然號笑峰江寧人倪姓名嘉慶天啓壬戍進士為戶
部郎以黨事下刑部七年單拈趙州無字參題事白
不起遂薙染一日整花架花刺著臂驚為蜂蠆覺而
大笑遂豁所疑後印證浪丈人遂受法住青原山有
衣鉢墖(同上)
大智字無可號藥山愚者桐城人方姓名以智崇禎庚
辰進士授編修超然遠引歴滇黔返棲夀昌師神穎
秀發得法浪丈人住持青原十餘年卒於安福縣墖
歸浮山(同上)
撫州府
晉
王郭二仙顔真卿云為方平從弟族弟又云同胞雙生
一從父姓一從縣令之姓吳曾云晉時士大夫棲隱
巖壑此或然也至今臨川臨山有集仙觀亦曰仙臨
觀因二仙曾臨其上故名崇仁華盖山有浮邱先生
壇為二仙上昇之所浮邱不知年代或曰黃帝時與
容成子遊或曰漢書浮邱伯楚元王申公所從受詩
者也晉時由金華山之華盖山吐氣成橋度王郭二
仙故今崇仁華盖並祠之(名勝志)
唐
黃令微臨川人少好道風神卓異天然絶粒年十二度
為天慶觀女道士年八十髮白面紅如處子&KR1231;履而
行奔馬不及聞魏夫人仙壇在本州求之不得後訪
於胡天師超乃得於所居之南二百步烏龜原中姑
嘗於想像間忽有告曰壇南九曲池汝可開之姑從
而獲焉磚砌盡在他日夢有人謂曰井山道場何不
修葺遲明入山果獲壇殿餘址半峰有自然石井深
可三尺闊丈餘故名井山姑既建置精舍聞仙樂之
音環壇數里莫敢樵採人或不潔必遭蛇虎怪異之
難有野鹿為獵人所射姑為拔箭每至齋時即銜蓮
藕以獻開元九年欲上昇謂弟子曰吾棺不用釘可
以綘紗幕之數夕雷電震繞視紗頂孔如雞卵屋穿
容人棺中惟有被覆木簡而已弟子奠瓜尋生蔓數
尺結實如桃弟子黎瓊仙親覩其事後亦仙去(麻姑仙壇
記)宋元符二年封妙遠真人(林志)
吳自宜雲盖鄉道士(先屬吉州今屬樂安)垂拱中居□岡以瓦壺
貯丹瘞楓樹下而没後有雲覆山頂縣令聞於朝命
改鄉為雲盖觀為吳仙又改觀為仙遊(府志)
宋震臨川人為彭澤令入修山得梁道士尉文光丹藥
爐鼎遂以黃冠隱山中仙去(安志)
戚姑戚文秀之女師吳元朗年十八乘雲去山有戚井
里人禱雨輙應(同上)
陳雲布字宣威開元中舉博學宏詞祿山兵起避地至
郡棲於今宜黃之綿谷能呼龍致雨武宗封通元悟
真先生年百餘歲沐浴而逝子萬匡奉棺以葬至半
山棺開寸許惟存簡履今妙常觀有唐碣存焉(同上)
宋
饒洞天臨川人為縣掾淳化中夢神告曰汝心公平名
已動天遂修道有羽士告以宜見譚紫霄訪之數年
乃遇於南豐一日語其徒曰羣仙會綠竹峰余被召
遂别去不知所終(同上)
晏潁臨川人丞相元獻公弟也童子時有聲真宗聞之
召試翰林院賦八沼瑞蓮賜出身授奉禮郎潁聞報
日閉書室高卧不出家人呼之弗應掊鎻就視則已
脫去旁得書一紙云江外三千里人間十八年此時
誰復見一鶴上遼天(同上)
李洞元豐中宜黃鄒極好方士洞往謁之一日乘醉求
卧極授以珊瑚枕碎之極慍於色翌日復至索破枕
粘以膠復完如故更索酒強極同飲不覺竟日尊未
嘗益而酌之不竭夜分乃去明日酒甕不動而竭者
三已極頗怪之復邀同遊曹黃二山極不欲往洞指
照壁所畫樓閣叱之戶忽開洞遂躍入不見畫亦不
存後二年極卒洞至影堂指其像言曰向時招公同
遊今乃爾耶咄咄久之已而失洞所在(同上)
元
余岫雲名非聖號非非子華盖山南谷人也年十五學
道於宜黃縣南華山昭福觀後遍歴江漢淮海渡河
游齊魯燕趙間兩至華隂入終南太白登武當衡岳
羅浮武夷天台得異人之傳至溫州時方旱祈禱不
應或曰此君不凡當可得雨羣往謁之岫雲曰欲雨
乎即日雨霑足亦不見其有所為也溫州先有教人
學道者出妻子破家産乃可岫雲曰非道也復爾家
室治爾生産行人道之常而不累於心可也及歸臨
川以仙遊山為王郭二仙求其師浮邱伯之所居之
破屋數椽耳居無何信嚮四至殿堂門廡陶甓木石
不約而輯瓶粟無儲而坐客常滿日使一童子挈一
簞入市人見為岫雲僮也輒與飯一小器至簞滿即
還師弟子主僕瀹水食之江東西高雅之流或道過
臨川無不就岫雲談者分簞食共食之怡然山下有
薄田數畝人助之耕給不給亦不經意與人相接毅
然不可犯而未嘗有競意岫雲未嘗讀書而所言平
易雅正故翰林學士吳公嘗問爾之為學何如以顔
子喟然章對始則恍惚難象而卒見卓然自立時至
而自化爾公曰佔畢終日未有如是舉者至元五年
己卯十月二十七日化去年六十未没時徧與所識
書别虞集銘之曰六十而化藏斯邱孰云非仙乃其
遊微風落月山木秋簞食屢空吁不留(虞集非非子
幽室志)
雷思齊字齊賢臨川人出家種湖觀授元教講師嘗註
莊子草廬贈之詩曰鈎探十翼象外意羅絡三倉篇
内文道德五千聫貫密逍遙第一寸銖分此邦何有
王元澤後世詎無楊子雲吾取二書還註我何當商
略重云云所著有空山漫稿(安志)
李商弼字良佐臨川人一日有數道人叩門求作白蓮
菴記援筆而就頗歡噱有頃坐逝父母哭之起而慰
曰某兄弟幸多死生命也既瞑一道人撫其背曰檀
越生好處復瞪目厲聲曰大法本無生滅葬時衆輿
出城忽輕如羽時年二十二揭曼碩作四友詩李其
一也(同上)
明
張中字景華臨川人好戴鐵冠初以春秋應舉不第遂
放情山水遇異人授以太極數學與人言避兵之方
從則吉違則凶歲壬寅明太祖下豫章鄧愈因薦中
召至問曰余定豫章兵不血刃市不易肆生民自此
蘇息否曰未也旦夕此地當流血廬舍焚燬殆盡即
鐵柱觀亦當僅存一殿耳及指揮康泰反一如中言
陳友諒圍豫章三月不解上舉兵伐之召問中對曰
五十日内當大勝亥子之日獲其首領其戰必在南
康逹彭蠡常遇春與敵戰於康郎山被圍僉謂不可
救中曰亥時當出如期果出友諒中流矢死兩軍皆
未覺乃密奏曰友諒死矣顧其下未知猶為之力戰
請遣死囚持祭文往哭之則彼氣奪而吾事濟矣上
從之降其衆五萬後居都下數年一日無故自投於
大中橋水死命求其屍不獲已而潼關守奏曰某月
某日鐵冠道人杖策出關正其投水日也後建文時
復見於金陵歌曰莫逐燕逐燕自高飛高飛上帝畿
遂有靖難之事後不知所終(豫章書)
按明書本傳所載中數學略同但金陵一歌惜其
失載故從豫章書
唐
石䂬名慧藏宜黃人本以射獵為務因逐鹿過馬祖菴
前祖乃逆之師問還見鹿過否祖曰汝是何人曰獵
者祖與之詰辨師遂擲弓投祖出家後嘗以弓箭接
機(指月錄)
白楊臨川人姓王名仙林元和中出家白楊寺功行勤
苦歲旱鍤地則泉湧民資灌溉與普潤禪師遊一日
聞潤化於長沙即彈指倚鍤而化推之仆地折齒屍
自起立里人投其屍於水三日泝流故處衆異之泥
其骨而祠焉(名勝志)
普慧會昌中至宜黃白土寺舍委遜家問其名不答曰
頗憶由饒州來故人以饒公稱之後坐亡於白土山
之水濱上嘗有雲氣遜神之以香泥傅其全身龕於
寺之西廂曰饒氏菩薩有禱輙應隆興初郡守張孝
祥上其事賜號普慧加封慈應(名勝志)
白雲名匡仁住金谿疎山寺號圓寂禪師青原行思第
五世洞山良价法嗣也師手握木蛇有僧問手中是
什麽師提起曰曹家女遷化時說偈而逝著有四大
等頌略華嚴長者論(景德傳燈錄)
元證名本寂泉州莆田人姓黃氏行思第五世良价法
嗣也於福州靈石山受戒咸通初洞山价坐道場往
來請益後密印所解乃辭洞山去住撫州曹山後居
荷玉山天復辛酉告寂夀六十有二諡元證大師墖
曰福圓(同上)
五代
月輪姓許氏福州福唐人也青原行思下夾山善會法
嗣初投本郡黃檗山觀禪師稟教及圓戒品謁三峰
雖問答有序而機緣靡契尋叩夾山受印依附七年
往撫州卜龍濟山隱居元侣雲集師遂演夾山奥旨
名聞諸方後歸臨川樂棲黃山同光二年示寂墖於
院西北隅(傳燈錄)
證空臨川郭氏(林間錄姓江氏)名居遁年十四入嵩嶽為僧參
翠微德山不悟復謁洞山价遂悟道嘗自寫半身影
其徒贊之曰日出連山月圓當戶不是無身不欲全
露同光元年秋夜有星隕方丈前趺坐而化(安志)
紹修青原行思第八世下桂琛法嗣初與法眼同參地
藏後居龍濟山不務聚徒而學者畢至(傳燈錄)
宋
寶月熙豐間來金谿之白華巖居絶頂持戒誦經猛獸
馴伏客至則遣去李生無咎慕師之風棄儒從之(輿
地紀勝)
潙山臨川人聞氏名慕喆翠巖可真法嗣也母夢神僧
授以寶鏡暨生白光照室祝髮於南豐之永安及謁
可真言下大悟真入寂乃往潙山每粥罷放參常自
役作不眠者四十年紹聖初住智海院哲宗召見延
和殿及示寂書偈曰昨夜三更風雷忽作雲散長空
前溪月落有舍利墖在汴城東(安志)
陳遷字德升宜黃人年十六遊金陵以強記聞荆公命
與陸農師徧閱蔣山碑無慮數十及歸錄之不遺一
字越二年因病留蔣山與勇禪師言下有契勇與偈
曰猢猻兒子太惺惺愛弄千年鬼眼睛不見宰官身
說法時時求我頂頭行即棄儒歸隱究心禪學作續
傳燈錄(同上)
如璧臨川饒氏子初名節字德操博學能文後之榖城
香嚴寺聽智海說法而悟遂落髮陳瑩中與詩云舊
時饒措大今日璧頭陀借問安心法儒禪隔幾何先
是師有詩云閑攜經卷倚松立試問客從何處來因
號倚松道人嘗以詩勸吕紫薇曰向來相許濟時功
大似頻伽餉遠空我己定交木上坐君猶求舊管城
公文章不療百年老世事能排兩頰紅好貸夜窗三
十刻羌牀趺坐究幡風始德操攜一僕往襄鄧間僕
亦竊聽說法日有開悟遂祝髮名如琳病死好事者
為作舉火疏曰無復挾書更逐康成之後豈憂成佛
不居靈運之先德操所著有倚松集(宋稗史)
無相姓胡名妙明臨川染家子善知識教其面壁靜坐
遂有悟頓能文名公多與之交象山一日講易無相
在座象山問理會得否無相曰三畫未分消息露六
爻纔動錯商量晚年結菴常清觀之西趺坐而化(安志)
元
孫禪師臨川明水寺僧天歴二年旱鄉民請師禱三日
不雨遂積薪自焚雨大作屍不燬漂屍寺前止石巖
下巖乃黃華姑所居異之為立祠(府志)
明
無明裴氏子先是西竺有再來之䜟師嗣事廩山亦隱
居夀昌道契單傳為中興洞宗第一(安志)
九峰和尚姓袁年二十四出家石鼓菴初不識字軍峰
僧口授以楞嚴心咒六字作務間持誦不解年四十
遘疾幾殆忽甦遂偈說亹亹皆成妙義時天齊幽隱
彭山師往證之契若水乳年七十作偈更衣而逝墖
於菴右(同上)
建昌府
漢
麻姑不知何人曾得道於此故山以麻姑名有仙壇(魯
公碑)
按前志以麻姑為王方平之妹荒陋甚故删之
唐
鄧思瓘號紫陽臨川人開元中應召使神兵以却西戎
雷霆隱見帝神之二十七年感虎駕雲車而化帝作
輓詩遣中使送櫬還麻姑山後改葬棺中惟玉簡香
爐而已(名勝志)姪德成嘗隨侍紫陽元宗竒其穎異授
以巾簡曰他日為教主後石堡為邊患召至禁中燃
燈告斗焚香冥祝一燈飛去若流星而石堡城中正
以此夜灰燼云(雲溪友議)
伍之竒有道術卓杖成泉名豢龍池(安志)
饒廷直南城進士通判鄧州過黃鶴樓遇異人得祕術
自是不近妻妾翛然端逝及葬舉棺甚輕盖尸解云
(明一統志)
宋
冷真人寄跡張洞宣沖寂觀内一日與縣尉王博文别
乃坐蛻於巖前樟樹穴中其貎如生(名勝志)
王待宸文卿字安道宣和初遇異人授五雷法揚州旱
詔求雨文卿仗劍噀水曰借黃河水三尺後揚州奏
得雨水皆黃濁自書棺曰此身是假松板非真牢籠
俗眼跳出紅塵書畢卧棺中是夕風雷交作厥明已
解化矣(景泰郡志)
毛道人南城人少不娶父母既終遠遊三十年還家寡
言笑夜坐伸欠光自口出富家慕道者杳無一言怪
而問之曰吾藜莧之腸何能陪膏梁之腹與讀書人
掉書語哉慶元元年坐亡於南豐逆旅焚時骨連環
不斷有物如錢大色白如玉雪堅而瑩隱然通明有
人影跏趺而坐(夷堅志)
明
胡古厓新城人仁宗鎮南畿時徵至命禱旱應時而雷
雨作嘗建醮羣鶴繞壇上異之欲受其術乃以清虚
非王者事對後北迎嗣統欲與俱行懇乞歸命主武
當山賜袍笏兼賜詩曰三島千年客四海一閑人殘
藥活雞犬靈香出鳳麟飢餐石中髓困卧天邊雲逍
遙玉清境榮遷金簡文月白風清夜相期泛蓬瀛(安
志)
大腹子萬歴乙亥丙子嘗遊盱乞食城市言人禍福多
中所乞錢米隨手轉施羅近溪禮敬之後不知所終(同上)
唐
上弘紀禪師姓饒氏大歴中肄業景雲寺與婁相國輔
刺史顔真卿本道廉史楊憑韋丹友善善講四分律
坐甘露壇度男女萬餘人(安志)師年十五從舅氏剃落
二十二從南嶽大圓具戒貞元初居洪州龍興寺說
法元和十年示滅於東林精舍(名勝志)
崇儼得法於石霜楚圓和尚住太平禪院升堂日會者
萬計據牀安坐如鐘鳴如谷響重昏宿霧冰解雪釋
(李覯太平寺記)
謝禪師天祐二年自閩中來開山於南豐縣東覺源寺
一日以兩缸相合坐化囑小師於七日後開缸先二
日開之禪師即步入化成寺跏趺而逝墖在寺洞中
(名勝志)
宋
有誠字無妄住南城崇聖寺中最善講華嚴經治平中
自南城赴張安道之請講於東都左街萬歲院後住
東都覺嚴寺歴席最久(林間錄)
景祥姓傅氏南城人永新令翼之子少警敏嗜學廣記
道人有琦者說法靈鷲祥往聽之乃悟削髮參禮名
師受戒後進明湘真如法席心法益明四方迎請俱
不受建炎末避地天台不得已從閫帥大吉山之請
行未越境為范丞相挽留奏居浮山久之出其古衲
并書付其嗣法昇跏趺而逝得五色舍利目睛齒舌
皆不壊及素珠存焉(淳熙郡志)
明
行保南城人幼慕禪教入慈真院為僧戒行老成言訥
心明洪武中住持演法天寧寺大振宗風叢林歸之
後舉天下高僧十一人行保與焉(明一統志)
孤月居廣信月峰山後移錫從姑山欲返山中道經頂
山寺隨者百餘人邀入寺談法乃沐浴更衣作偈示
衆頌畢竟寂時衆見烈燄中異光一道上逼斗牛間
於瓦盆中得舍利一顆精光煥然弟子無像通儒術
著有聖門心學一卷益藩召住章山寺無名無來俱
南城人為叢林推仰(府志)
大成號竺菴七歲能詩初薙髮南嶽閉關十年禪理大
悟即參博山又十年駐錫棲霞以文字名禪或一題
數十篇或一篇數百韻金陵士大夫多重之聞夀昌
火中夜披緇衣起慨然曰此我祖道場也可令心燈
不續晨鐘暮鼔竟爾絶響乎遂草履跋涉至夀昌與
鄧來沙募貲重建運甓踏泥聿新堂構著有會聖堂
集指據錄及攝山南嶽諸藁(同上)
廣信府
漢
張道陵字輔漢留侯九世孫也(太平廣記作六世)母夢神人自
北斗魁星中降授以香草曰蘅薇也既覺衣服居室
皆有異香感而有娠建武十一年甲午正月十五日
生於吳之天目山既冠身長九尺二寸龐眉廣顙朱
頂綠睛目三角戟髭髯伏犀貫腦玉枕峯起垂手過
膝龍踞虎步見者凜然博習羣書兼明占候從學者
千餘人永平二年中直言極諫科拜巴部江州令棄
官隱洛陽北邙山修鍊形術章帝以博士徵和帝召
為太傅封冀侯俱不就杖策游淮入鄱陽上龍虎山
合九天神丹訪西仙源獲制命五岳攝召萬靈及神
虎秘文於壁魯洞復往嵩山石室得黃帝九鼎書及
道成聞巴蜀沴氣為害遂入蜀初居陽平山遷鶴鳴
山感太上降授正一明威秘籙及三天玉冊太上為
度師封道陵為天師并授三五斬邪雌雄劍陽平治
都功玉印印之為异者累紙百幅丹文必徹於是分
形示化立二十四治增以四治以應二十八宿妖厲
為之衰熄如發仁夀縣鹽井破青城山鬼市靈應甚
多不能備載桓帝永夀二年遷渠亭山出經籙印劍
授嗣天師衡使世世相傳乃於南隆雲臺峰乘雲上
昇世夀一百二十三歲是為漢天師第一世子衡嗣
教居陽平山衡子魯以道術治人領漢寧太守後歸
魏拜鎮南將軍封閬中侯薨謚原侯以經籙印劍授
子盛嗣教(纂宋賈善翔天師殿記明宋濂天師世家序)
葛元字孝先其先瑯琊人生於延禧四月八日八歲失
怙能自卓立十三通古今學念世有長生不死之道
因遁跡靈嶽求異人入天台赤城上虞山遇真人左
元授以九丹金液仙經煉氣保形之術行持三年化
遯無方赤烏七年八月望日於葛仙山上昇凡修煉
之地二十二處鉛山其一也今弋陽縣葛溪有葛仙
塚(白志)
魏吳
張盛字元宗漢天師曾孫初嗣教居南鄭魏太祖封都
亭侯不受以父魯嘗訓之曰龍虎山祖師元壇在焉
其地天星照應地氣冲凝神人所都丹竈秘文藏諸
岩洞汝宜往宣吾化修煉累功遂攜劍印經籙自漢
中還鄱陽入山得祖師元壇丹竈故址即地為居以
三元日登壇傳籙四方學道者日衆遂以劍印付子
昭成既示化不踰年復於廣西賀州為廣王說法嘗
謂人曰西蜀鶴鳴東吳龍虎功行既成再遊南土(龍
虎山志天師世家)
晉
王表貴溪人元康初修煉於巖中久之太極真人降授
以三五飛步之訣晉太和二年正月七日上昇香霧
集空下聞仙樂丹井飛昇臺至今尚存世名其巖為
王表巖(安志)
張昭成字道融盛子漢天師第五世每端坐石室出神
數百里虎豹皆伏暨化去或見騎鶴遊空中啓塚驗
之惟冠履留耳子椒博通羣書晉安帝屢徵不起椒
子回五歲欲學經籙父曰且讀儒書對曰祖書不讀
讀他書何為嗣教後辟榖日行數百里入青城山不
知所終回子迥迥子符(天師世家宋文憲序)
隋
張子祥字麟伯符子漢天師第十世仕隋為洛陽令弃
官襲教嘗吐丹掌中光芒透屋尋復吞之祥子通元
歲大疫以標植水中汲飲者咸愈(宋文憲序)
唐
張恒字德潤通元子漢天師第十二世唐高宗問治國
對曰能無為則天下治矣上嘉之尤善幻術自言吾
神仙之狡獪者嘗置甕室中對妻子茹葷飲酒及發
甕皆在甕中經日不壊恒子光光子慈正(天師世家
宋文憲序)
張高字士龍慈正子漢天師第十五世道宇超曠好酒
縱飲一石不醉嘗忘玉印長安酒家諸少年力舉之
不能動明日士龍笑而攜去士龍子應韶應韶子頤
字仲孚至孝侍母疾經旬月不解帶嘗曰人不忠孝
而希仙道是舍舟楫而涉大川也(同上)
張士元字仲良頤子漢天師第十八世瘠而多髯居應
天山四十年山多虎人莫敢謁每風雨中遙見乘黑
虎往來諸峯間士元子修修子諶(宋文憲序)
南唐
張秉一字溫甫諶子漢天師第二十一世目光如電夜
能視物嘗負劍行山澤間叱一老樹雷即震裂擊死
二巨蟒及小蛇百餘秉一子善善子季文(同上)
宋
張正隨字寶神季文子漢天師第二十四世性質直敦
朴不與俗接大中祥符八年真宗召至闕賜號真靜
先生子乾曜字元光端靜寡言天聖八年仁宗召問
冲舉之事對曰此非所以輔政教也陛下誠能返之
朴行以簡易則天下和平矣奚事冲舉哉上嘉之賜
號澄素先生乾曜子嗣宗仁宗賜號虚白先生嗣宗
子象中生五月能言七歲朝京師賜紫衣象中子敦
復神宗賜號葆光先生敦復無子以從子景端嗣徽
宗大觀二年贈號葆真先生(天師世家)
張虚靖天師繼先字嘉聞景端之從弟二十七世天師
象中之曾孫漢天師第三十世也元祐七年壬申十
月三十日生五歲不言聞雞鳴忽笑賦詩云靈雞有
五德冠距不離身五更張大口喚醒夢中人衆异之
九歲嗣教崇寧初解州鹽水溢遣使召見書鐵符投
之怒霆&KR2285;蛟死於水裔時年十二歲上問卿居龍虎
山曾見龍虎否對曰居山虎則常見今日方覩龍顔
上悅侍入寢殿宫人競求書扇各以經語書皆密契
其意中舉一握稽首書曰保鎮國祚與天長存乃上
所御也益竒之後祛妖禱雨立應授太虚大夫辭乃
命江東漕臣即山中度地遷建上清觀改為上清正
一宫賜虚靖先生號上問道法同異對曰道本無為
而無不為體即道也用即法也體用一源本無同異
若一者不立二者強名何同異之有上曰然後因建
醮内庭密奏赤馬紅羊之兆懇請修德靖康丙午汴
京逼亟召行至泗州天慶觀索筆寫頌隱几而化葬
龜山之麓後十六年西河薩守堅遊青城山遇之峽
口授以符法及水調歌一闋以書一封赤舄一隻令
達嗣天師嗣師大驚遣發泗州窆惟一舄存後又有
遇于武彛羅浮者虚靖不娶無子示化泗州時以印
劍經籙付象中之孫時修辭曰虚靖吾從子也吾何
後之衆曰法統所在孰得而辭遂嗣教是為漢天師
三十一世(天師世家宋文憲序)
徐若渾字居明政和間林靈素講道寶籙宫士大夫咸
會靈素蔓衍徐越次起曰傾河之辨必貴當於理終
日不言亦貴會於道林曰子所學者何道徐曰孝於
親忠於君居仁由義調喜怒正好惡安時處順樂天
知命如是而已不知先生欲進以何道林高談曰此
道乃教主道君之道子何以揚之徐進曰皇帝方以
道莅天下欲還萬姓之淳復一世之樸故俾先生以
道開羣聽今參侍講席貴賤大小咸願聞教未審先
生以何道使仁者見其仁智者見其智賢者識其大
不賢者識其小虚而往實而歸性與性俱傳心與心皆
得上異之宣問肯為道士否徐對親老無兼侍乞歸
山詔授將仕郎祠廟差遣終父喪不仕惟出入漁樵
寓興詩酒隱玉虚之西嘗攜一布囊入市令羣兒探
錢隨取隨有又嘗戲言欲入壁中已而果入壁不知
所終(安志)
祝永祐貴溪人與王太素齊名政和間號沖隱大師知
本州神仙宫時盜掠衢婺二州將及信境郡守懼祝
曰公無憂盜踰常山當自退頃之盜至草萍大風晝
晦若有旌旛戈甲出没山谷間乃宵遁郡守以聞加
號通妙後復徵之歎曰太素公將歸矣吾何往為稱
疾不赴卒年九十一(同上)
詹大順字德常太霞宫道士劉正夫微時詹嘗為其先
卜兆曰十八年後子孫當居宰輔及驗劉為上言之
政和七年詔赴闕固辭劉復裏糧促之乃赴召授沖
虚法師視朝散大夫陽德觀住持凡五賜對重和元
年授元素大夫請還山詔知鴻都觀建炎三年羽化
夀八十五(同上)
王道堅貴溪人政和間館於太乙宫徽宗訪以修煉之
術奏曰清靜無為軒黃所以致治多欲求仙漢武所
以㒺功修煉非天子之事時徽宗知國當有厄命禳
之對曰修德可以回天禬禳之說不敢誤國後歴請
還山紹興初高宗遣使召見先一日鳴鼓集衆舉頌
曰無心曾出岫倦翮早知還為報長安使休尋海上
山比敕使至已化矣(同上)
吕生隱於丐或言海州人其來永豐甚久父老皆謂童
稚識之莫記甲子顔貌如初一衲被體寒暑不易無
穢惡氣邑西有廢祠瓦盖不完生席地而處數十年
祠壊乃止真隱觀人知之又止縣市道室中邑人蔡
氏舍之荒園陳尚書天祐謫居於信禮謁之生遙見
亟走林莽間解衣固辭贈千錢亦不受忽自書死日
乃淳熙丙申一月癸卯也用薪燼書偈而死人以一
席卷之埋於山下(通判謝傑景撰傳)生死後二年蔡氏子押
戍至汴日暮相遇道生平歡蔡以囊竭告生贈以草
履令瞑目曰吾送汝歸漏三下遂抵家縣令異之發
其冢見席化為畫酷肖吕形其草履化雙鶴飛去畫
藏真隱觀太守金銳作圖記之建來鶴亭於原墓(府志)
張守真字遵一時修子漢天師三十二世母吳氏娠十
九月而生毘陵有妖憑樹詔劾之一夜風雷拔去後
江濤衝决復定之賜號正應先生子景淵景淵子慶
先慶先無子以從子可大嗣字子賢漢天師三十五
世也鄱陽水漲壊民廬舍提刑袁甫請治可大以符
投湖雷殛大白蛇水遂平嘉熙中投符錢塘潮决立
退禜醮太乙雨作蝗殪賜號觀妙先生勅提舉三山
符籙兼御前諸宫觀教門公事主領龍翔宫時當宋
季元世祖聞其神異密遣使訊之可大授以靈詮謂
使人曰善事而主後二十年當混一天下逮至元十
三年乃宋恭帝之德祐二年果騐(宋文憲序)
元
張宗演字世傳可大子漢天師三十六世元世祖混一天
下憶其父言有騐遣詔徵之賜靈應冲和真人之號
賜玉冠玉圭給二品銀印主江南道教事子與棣賜
號體元弘道廣教真人(同上)
張留孫貴溪人少為龍虎山道士有相者曰神仙宰相
也世祖時從天師張宗演入朝留侍闕下世祖親祀
幄殿風雨暴作留孫禱之立止授元教宗師居崇真
宫因論至道清淨之旨深契上衷加號大宗師武宗
時為大真人(安志)
張與材字國梁宗演次子漢天師三十八世既精道法
兼優詩文元成宗授太素凝神廣道大真人大德二
年海鹽鹽官兩川潮溢沙岸百里蝕齧與材奉詔投
鐵符河圮處符躍出者三雷電晦冥磔怪物魚首龜
身其長丈餘隄復故常五年冬無雪上憂之與材建
壇以禱夜雪盈尺上喜賜酒曰卿能感神一至此耶
錄平潮功加授正一教主兼領三山符籙給銀印視
一品九年崇明州海隄壊俾弟子持符往劾之民夢
有神填海者遂安武宗加賜寶冠金服制授金紫光
祿大夫封留國公子嗣成為第三十九世仁宗賜號
太元輔化體仁應道大真人嗣成卒弟嗣德為第四
十世嗣德卒子正言為第四十一世(宋文憲序)
明
張正常字仲紀嗣成子漢天師四十二世也嗣成嘗夢
神人自華盖山來及覺而正常生穎異敦厚目光燭
人嗣成將遊五嶽指相傳印劍曰龍星再集於亥吾
兒當持此大振元風迨至正已亥果襲教明太祖既
起正常遣上牋陳天命有歸之符洪武初制授正一
嗣教護國闡祖通誠崇道弘德大真人給銀印視二
品褒文稱其瞳樞電轉法貌昂然盖歴世相傳以眼
圜而鉅為神應故上及之士庶求符不能徧給篆符
投井人爭吸之病者皆瘳上欲通誠天帝致齋三日
衮冕親署御名手授真人俾祝而焚之復召問鬼神
情狀三十年敇代祠嵩山禮成而歸置酒酣飲忽慨
歎曰五岳名山先子欲遊而弗遂嵩山為吾祖得太
清丹經之所今藉聖主威靈幸一至焉嚥曦景於層
霄邈浮埃於浩劫吾志有在矣未幾示微疾端坐以
印劍授其子宇初默然而化上親製文弔祭之(天師
世家)
張宇初字子璿正常子漢天師四十三世目秀雙瞳面
交二斗五歲讀書十行並下有異人見之曰是列仙
之儒異日大張斯教者也嘗侍父登樓見西北五色
雲起金扉洞開天神護衛鎧仗森列父戒勿泄以家
秘授之易了試之輙神洪武十一年髫丱襲教入見
奉天殿上熟視笑曰絶類乃父眷賚有加授正一嗣
教道合無為闡祖光範大真人十八年禱雨於神樂
觀隨應永樂中建玉籙大齋有慶雲覆壇鸞鶴交舞
之瑞一日以印劍授其弟宇清書頌曰一點靈明本
無生滅五十年中非圓非缺今朝裂破大虚空三界
十方俱透徹舉手向前指而逝著有峴泉文集二十
四卷四十四世宇清號西璧宣德初加封正一嗣教
清虚冲素光祖演道崇謙守靜洞元大真人四十五
世懋承正常之孫宇初宇清從子誥授正一嗣教崇
修至道葆素演法真人四十六世元吉懋承之孫正
統天順間三錫恩綸加封正一嗣教體元崇默悟法
通真闡道弘化輔德佑聖妙應大真人四十七世元
慶成化問誥授正一嗣教保和養素繼祖守道大真
人四十八世彦頨嘉靖間誥授正一嗣教懷元抱真
養素守默葆光履和致虚冲靜承先弘化大真人四
十九世永緒明世宗御定名誥授正一嗣教守元養
素遵範崇道大真人五十世國祥萬歴丁丑襲教誥
授正一嗣教凝誠至道闡元弘教大真人贈太子少
保五十一世顯庸天啓丙寅襲教誥授正一嗣教光
揚祖範冲和清素大真人贈太子少保(同上)
王德彰鉛山王直之胞弟幼慕神仙受月孛星傳手掌
文現風雲雷雨四字祈禱無不應後坐化於禪靜院
(府志)
邵元節貴溪上清宫道士師范文泰李伯芳黃太初咸
盡其術宸濠召之不往放浪江湖間嘉靖三年徵入
京祈雨有驗封真人統轄朝天顯靈靈濟三宫總領
道教錫金玉銀象印各一有事南郊命分獻風雲雷
雨壇賜紫衣玉帶勅建府城西歲給祿百石以校尉
四十人供灑掃賜莊田三十頃蠲其租又遣建道院於
貴溪賜名仙源宫乞還山舟至潞河命中官迎入賜
蟒及闡教輔國玉印先是皇嗣未建數命元節建醮
文武大臣日再上香越三年皇子叠生帝大喜加恩
拜禮部尚書賜一品服卒贈少師賜祭十壇遣中官
錦衣護喪還有司營葬用伯爵禮禮部擬諡榮靖不
稱旨再擬文康遂兼用之曰文康榮靖(白志)
國朝
張應京字翊宸顯庸子漢天師五十二世少澄心秘典
忽若有省曰瓊花現幻味徧人問何語笑不荅明季
嗣教順治初入京蒙
世祖章皇帝召見嘉賞賜大真人府銀印給驛劵還山至
揚州瓊花觀忽沐浴更衣北向再拜端坐而逝人始
悟曩時瓊花之䜟云子洪任順治八年承襲
誥授正一嗣教大真人是為五十三世(天師世家)
張繼宗字善述洪任子漢天師五十四世康熙十九年
承襲正一嗣教大真人後遇
覃恩誥授光禄大夫
聖祖仁皇帝親灑宸翰賜碧城匾額遂號曰碧城以祈雨
立應賜貂帽鞍馬又
御書大上清宫匾額恩遇特優且
命隨覲法員吳士行等三員留京供事遂為故事四十五
年繼宗奉
旨進香五岳在道治黃州白羊妖焚之怪絶又治太湖洞
庭湖赤猴鐵鎖二怪多靈異之驗五十二年攜嗣子
錫麟慶賀
萬夀建醮祝延賜乾坤玉劒朝珠發帑金修龍虎山廟宇
五十四年冬將入京忽與家人作永訣語行至揚州
瓊花觀瞿然曰此先大夫蟬蛻處也沐浴整巾端坐
召畫師寫連寫二幅不愜意復寫瞪視笑曰幻影大
都如是隨以印劍付子錫麟曰好為之吾今得逍遙
於無何有之鄉矣聞空中鼓樂聲遂坐化錫麟字仁
趾康熙丙申承襲正一嗣教大真人雍正丁未將率
二弟慶麟昭麟入
覲錫麟道病手取祖傳印劍付弟曰吾家世受
國恩汝等慎為攝理勿墜家聲遂逝是為漢天師五十
五世子遇隆幼慶麟承部檄攝理教事雍正九年上
清宫提點婁近垣留京供事祈雨靈應備竭忠誠
皇上溫旨褒賞賜冠服銀幣食四品俸發帑金同
欽差官監修龍虎山廟宇錫麟弟昭麟以州同引
見復奉
上諭州同張昭麟人甚端方明白老成現今襲封大真
人張遇隆年齒尚幼其正一嗣教大真人印務着張
昭麟署理仍令協同欽差監修龍虎山廟宇欽此兄
弟叠荷
皇恩為異數云
唐
慧覺大義禪師住鵝湖寺元和二年詔入麟德殿設齊
召諸大德論道帝臨聽論議有一法師問如何是四
諦師云聖上一帝三帝何在又問欲界無禪禪居色
界此土憑何而立師云法師只知欲界無禪不知禪
界無欲法師云如何是禪師以指點空法師無對復
有數人致對者師皆乘機為曉之帝問曰何者是佛
性師曰不離陛下所問帝默契由是益重禪宗師為
衢州徐氏子嗣馬祖元和十三年正月入寂敇謚慧
覺禪師(傳燈錄)
道和住貴溪天柱山章法院下初結草菴後代遂為精
藍乾寧中名西林院宋治平賜額(名勝志)
智孚福州人始依講師後造雪峰既領心訣至鵝湖大
張法席為義存法嗣(景德傳燈錄)
新羅僧新羅國人慕大義之風造焉至則已寂歎曰本
為法來師亡法亦何在遂投崖死數日後異香滿谷
乳泉流出其徒即之乃端坐崖下身體不傷懷中偈
云三千里路禮師顔師已歸真墖已關鬼神哭泣嗟
無主空山只見水潺潺遂固以香泥祠之大義傍建
亭捨身崖畔曰臨深(安志)
法政姓吳閩人壯歲為車盤舖卒以持誦作方便後為
僧居雲巖下有怪物若怒其來逞威欲讋之使去法
政兀坐持梵音晝夜不絶漸乃馴伏稍久遂與立誓
分界而處焉翦除蔽穢經營坐卧之所居十五年有
施水活病之功臨化徧辭檀越有頌(同上)
宋
德韶處州龍泉陳氏子母葉夢白光觸體覺而娠年十
五有梵僧拊其背曰塵中無置汝所也乃依龍歸寺
剃髮十八詣信州開元寺受滿分戒謁投子菴主不
契造龍牙遁禪師參問猶惘然後於佛眼座下大悟
開寶四年集衆告别而化六祖下第十世(指月錄)
自清居信州大山寺性疎狂屢被師責一日謂師曰弟
子欲往京師見天子願假一乘師怒曰糞箕扛汝自
清即成一偈辭去忽一日乘傳歸奉敕重葺山門賜
號雲風和尚(豫章書)
慧日六祖下第十四世自機契雲居熟遊湘漢暨歸永
豐或處巖谷或居鄽市令鄉民稱邱師伯凡有問以
莫曉答之忽語人曰吾明日行脚去汝等可來相送
於是贐路者畢集師笑不已衆問其故即書偈擲筆
而逝(指月錄)
明
無異諱大檥舒城沙氏子母姚生師即不得食酒肉七
月母死他人婦乳之皆不食乃以榛栗飼不死年十
六出家禮五臺通法師修智者止觀之道嘗露坐松
下者五年詣超華受比邱律謁夀昌於鵝峰後居信
州西巖四十餘日祖印院七月乃遷博山禪律竝行
閱三十年有星大如盤霣萬丈鴟吻師中夜召首座
智誾反覆宗乘相與大笑遂示疾首座曰和尚去來
自在云何師索筆大書歴歴分明四大字而逝(安志)
智誾號雪關上饒傅崇儉子參博山究船子藏身公案
偶入槽厰見磨鼻拽脫有省呈偈於博山博山曰據
子見地天下人把不住我却不肯點頭乃掩關謝客
懸鏡反參作雪關歌呈博山始可之後受瀛山請居
無何博山遷化往來瀛博之間曹觀察請住鼓山再
興湖墅佛事莊嚴師曰吾今可以謝喻彌陀矣至瀛
山微笑而逝(同上)
廣心號養菴上饒人姓鄭氏居家聞客談含生皆有佛
信義言下洞然遂出世禮翠峰祝髮至焦山夜半聞
江中櫂船聲豁然開悟乃謁華山真定定以雲門
六不收公案騐之當下脫然定可之而示以偈歸信
州住靈山中臺旋上峰頂見大義舊址斬草重興師
用無縫鎖一把挂法堂露柱上榜曰上古流傳鎖憑
君智慧開若無開鎖法相見不須來夀八十一墖於
本山唐帽峰(同上)
國朝
覺浪名道盛别號浪丈人柘浦張氏子幼習舉業因大
父坐亡疑此個靈明往何處去偶於街次聞猫墜聲
有省後因瑞巖識公過浦遂密求薙棲夢華山後參
博山繼參夀昌書林見東苑鏡一病瀕死苑調藥療
之有間苑究其生平大驚曰吾夀昌這枝慧燈屬子
矣因付源流順治乙未請住博山後至天界毘慮閣
休夏忽命移錫禪堂停午書偈擲筆而逝有語錄著
作五十二種(府志)
粟如名弘瀚永豐余氏子年二十一棄家為僧師事博
山磵乙未浪丈人主博山目為法門聖箭己酉太守
高夢說請主席本山甲寅偽將汪文生事耿逆欲師
易服從戎命偽道金傳諭至山師作書却之云休心
息念已三十年有蒙存注強以攘臂豈仁人君子所
為哉若為著袈裟壊法門則雖節節支解决不肯也
前於汪某致言即以一字絶之今必來相勸勉則一
鉢五湖何所非寓博山堂堂祖席一任絶其爐烟鞠
為茂草而已矣夫復何言耿得書遂止師日見兵騎
往來惟以慈心善口曉譬之靡不攝服信州士民依
山避難不下數萬皆得保全(同上)
紹燈名上明閩汀吳氏子少遵母雷氏命雪父讐後棄
儒投聖水華林省超和尚出家一日問曰某甲出世
已遲天下名山前哲開創已盡超曰猶有待者此去
有座道場前後四十里無人接待後詣雲居晦明受
具復參載一一日泊舟常山定中聞異樂遙奏如遊
白雲松塢之間黎明陸行四十里至玉山界緣林澗
而入見衆石竒勝宛如定中忽憶華林之䜟遂訪業
主姜陳二姓募其地建接待之所名曰白雲再詣載
一得授記莂康熙庚戍始開山焉四十年九月索筆
書偈坐逝有語錄詩集(同上)
饒州府
漢
吳丹酈邑人生時母為所苦投諸白水河三日不死復
養之因名白水十一歲母死居墓側五年哭聲振林
木間後遊浮羅青城諸山遇異人傳煉服術曹操召
拜左奉駕郎不就遊終南山得篆文十六字曰孝哉
吳丹卓行異人以番而鳳致道之所乃遊番至餘千
吳鳳岡遂結茅居之(舊志)餘千習泰鄉齊梁間剏清溪
觀相傳為白水真人修煉之所(名勝志)
張徽安仁縣東五十步有山名張古山張為漢人學道
於此十餘年仙去有丹竈存(楚東錄)
六朝
葛洪號稚川咸和間王導辟為散騎常侍不就求為勾
漏令取丹砂修煉昇平間至鄱陽萬山中今之德興
妙元觀也見山川清竒委蛇環聚如龜鶴之形乃結
寰鑿井煉丹嘗自叙云戢勁翮於鸞鳳之羣藏逸足
於跛騾之伍藜藿有八珍之甘蓬蓽有藻梲之樂號
抱朴子後不知所終(舊志)所著有内外篇碑誄詩賦檄
章牋表神仙良史隱逸集異諸傳經史百家方技雜
事諸編金匱肘後諸方凡五六百卷(本傳)年八十一兀
然若睡而蛻(樓觀傳)
王遙字伯遼治人病但用八尺布帕敷地令瞑目坐上
即愈若有邪魅畫地為獄叩石呼之其物自斃嘗佩
雌雄二劍分隂陽日揮之時外境疫癘甚盛惟騰空
嘘氣指示方隅遂止一竹篋長數尺未嘗開一夕大
雨使弟子錢永以九節杖擔之出衣皆不濕前有炬
火引導登一小山入石室中有謝稚堅繁陽子二人
先在乃開篋出古竹簧三枚分鼔之將别仍納篋中
使擔之謝語遙曰卿無久住人間遙曰早晚來也無
何棄妻擔篋而去閱三十年有弟子見其在馬跡山
中煉丹元康二年暮春白日飛昇(名勝志)
東陽名曉遠婺州人稚川弟子從至番山中太和間召
稚川不赴乃令東陽朝見試以仙術因吐丹一顆金
光眩目賜號明真先生又虞九霞青城人亦稚川弟
子募建妙元觀賜號通神先生(府志)
左爕建業清溪港人齊梁間慕吳鳳岡因徙居焉時人
為作道院曰清溪觀年百有八歲卒(安志)
徐公逸其名修真於德興之雙溪龍潭側潭深莫測旁
有巨石公嘗坐卧其上歴數十年貎不改妻亦如之
一日忽辭衆同妻乘龍入潭歲旱遠近祈禱有蛇虺
浮上請去輙雨投疏有誤字即泛出不納宣德間孫
清簡需作詩投潭中曰塵世仙家兩隔離遙瞻白鶴
舞東西月明瑤草光浮洞春暖桃花香滿溪兩字功
名垂竹帛千年履跡印苔磯不知羽化何年代致使
凡人心自迷少頃和詩浮出云五代興亡正亂離新
安一脈到江西家君樂道居汶水大叔傳芳住柏溪
猶子宦情黃菊逕老夫垂釣綠楊磯自從背母朝元
後春復秋還天地迷(同上)
果仙久住饒衣帶皆綴雜果不停嚼人因號果仙城南
杜君平鬻果每招與之不索值一日詣杜曰余有佳
果幾樹足償君攜之行由芝山隂紆回四十餘里望
見紅鮮滿野隔一澗峻深不可渡杜懼仙笑曰君無
緣遂别而渡煙霞四生絶無人響杜循跡歸家已歴
十餘年矣(同上)
唐
鄭全福浮梁人幼不茹葷文宗時入縣東三十里靈巖
洞修煉後徙薄葉洞遊桃花溪見老人乘鐵船曰願
借船還人間老人許之曰後三年當復來時已百餘
歲語門人曰死必葬我浮梁白水鄉及舉棺輕發之
惟杖履存焉(名勝志)鄭有一白鹿甚馴後鹿去尋之而
不獲乃逝(府志)
宋
張模字君範稱紫瓊真人兄根樸皆膴仕模獨恬退聞
太虚真人寓安仁熙春宫往求道弗納及見模在市
中施丐者數千文乃曰可教後會真州授以大道火
候之祕遂隱去(安志)
鄒希衍鄒源人出家元明觀天聖間遇吳人張台符授
以丹術四十年不置枕席年九十卒辭曰戌亥重逢
日乾坤透迥時幻身今已脫明日有丹梯後數年有
道士寄書與冠服至元明觀謝之書曰客歲辱相過
也其徒驚訝啓墓視之已尸解(同上)
趙子甄安仁人幼出家至道宫得九轉還丹之術夀九
十餘卒葬沖虚山後三年有人遇於西蜀寄道友詩
云秦川蟬蛻已三回明月清風任去來寄語沖虚諸
道友芒鞋竹杖不須埋啓塚視之棺已空(同上)
汪一雷有道術邑人盧姓者捨宅為觀以居之臨化自
題像云吾年七十七幾雨幾番風撤手清虚上一輪
明月中有發其墓者中止一履其徒程洞清亦能呼
風叱雨役使鬼神(同上)
連可久安仁人父鼇好結納道友可久幼時有熊曲肱
者令作漁舟調調成目為神仙中人後居至道宫嗜
酒能詩將化咬指在盤面書云立化也不好坐化也
不好惟曲肱而枕之便是蓬萊三島書訖血蹟染穿
盤下(同上)
萬直臣字道同號元隱不娶修真妙元觀觀有葛洪丹
井紫氣沖騰人以為毒不敢汲道同浚井見氣從砂
顆中出即取吞之後舉動異常一日水漲流大木於
歲寒溪跳躍其上隨洪濤去數年後兄信臣於無為
州見之引入山中留宿及别與一囊曰明年大歉此
可濟一鄉持至樂平明溪開視之糖也兄播於溪抵
家告母母探囊底猶有存者視之良金也復往索得
金鄉人稱為淘金灘觀中道士病目一日忽至為䑛
之光明如初留詩云往往來來數百秋幻泡重作故
人遊紫泥白雪尋常事何苦人間詠不休(仙史類苑)
元
趙緣督德興人宋宗室子稱緣督先生少習天官遁甲
一日於芝山酒肆逢修眉方瞳者索酒酣飲出丹書
授之别去問姓名曰我扶風石得之也自是遊東南
海山註周易數萬言傅文懿獨推許之嘗乘青騾往
來饒信衢婺間旅費自給所止多在隴邱宋濂劉基
咸與之遊洪武初坐化葬龍游雞鳴山後所著有仙
佛同源金丹正理盟天錄諸篇今所存者革象新書
而已(名勝志)
吳全節字成李安仁人年十三學道龍虎山至元中從
張留孫見世祖後成宗又召見授元教嗣師後進元
教大宗師元德真人雅好結士大夫推轂善類惟恐
不盡至於賑貧調乏不以恩怨異卒年八十有二(明
一統志)
殷尚寶法名晊𤾉安仁人誠仙弟子能驅風致雨祈禱
祕訣遊錢塘吳山遇翠微真人授以紫瓊真人復本
篇及丹訣號上清紫暉散人生於至德丙午化於洪
武甲戌有集虚詞并詩文數十卷(府志)
明
尹蓬頭自言曾見宋太祖入汴時嘗為神樂觀道士或
雪中流汗或大暑煨爐不可測事甚多正德末居鄱
之晏公祠有樊嫗時餽禮之一日寢其樓樊僕入城
南遇之見懷四麫果分其一及歸尹卧方覺袖猶存
麪果三焉鄱陽陳璜官南部時約同官十餘輩試其
異同日召齋俱至(安志)
卓小仙蜀人善畫好吟詠舉止異常嘉靖中寓鄱士大
夫喜與之遊或納片石於口須臾成銀永豐王召小
仙書其屏曰披衣兼跣足開口笑王侯千年渾是醉
一世不梳頭言人禍福輒驗一日辰刻别衆後有遇
之萬年城下者(府志)
梁
晞明有戒行姓曹因稱曹禪師天監中自圭峰至黃檗
結茅山中山有塢石晞坐石上五十年歲旱一日山
下老嫗哭曰禾稿矣晞令嫗折樹枝插田中明日水
滿由是乞雨者日至(安志)
唐
道明鄱陽人陳宣帝之裔也因有將軍之號少依五祖
極意研窮初無解悟及聞密付衣鉢與盧行者即率
同志數十人追至大庾嶺師最先見盧盧見師奔至
即擲衣鉢於磐石上曰任君將去師舉之如山不可
動乃曰我來求法非為衣也願行者開示盧曰不思
善不思惡正恁麽時阿那箇是明上坐本來面目師
當下大悟禮謝回嶺獨往廬山布水臺經三載後始
往袁州蒙山大唱元化初名惠明以避六祖上字故
更道明(府志)
慈濟儀鳳間自閩中别師遠遊師告曰逢寶即住遇應
即止至鄱陽寶應山因止焉往來於督軍湖嘗與虎
偕行號伏虎禪師於湖北築舍為别院以居後不知
所終(名勝志)
蕘山和尚懷讓第四世大安法嗣僧問如何是西來意
曰仲冬嚴寒問如何是丈六金身曰判官斷案相公
改(景德傳燈錄)
西峰好吹鐵笛鄱陽妙果寺墖其高十七丈峰吹笛於
墖尖風雨驟至行必與一烏犬俱一日至白湖山以
錫杖插地俟犬遂成井號西峰井(名勝志)
宋
用言和尚寶倫尊者竝天台山夀昌寺僧天聖二年至
番永寧寺造石墖浚地下及三十餘尺築臺壘七層
屹立三十丈及成去一藥方名脾積丸授寺僧曰其
藥可留為墖中燈油費言訖去失其蹤跡(同上)
悟本江州人自雲門參侍妙喜於時印可者多師私謂
其棄已欲去妙喜語之曰汝但專意參究有所得不
待開口吾已識也後益銳志以狗子無佛性話一夕
將三鼓倚殿柱昏寐間不覺無字口出吻頓悟後日
妙喜歸自郡城師趨丈室未及吐辭妙喜曰這回方
是徹頭也(安志)
辯良饒州吳氏子開法於越州福果衢州超化海會靈
矅四刹
佛印名了元字覺老浮梁林氏子幼稱神童長慕空宗
遂薙染初師寶積寺沙門日用試法華受具後遊廬
山謁開先暹遂嗣之住雲居四十年神宗賜高麗磨
衲金鉢以旌師德後於元符元年正月四日一笑而
逝(舊志)年十七謁圓通訥禪師訥以書記璉應詔以師
補之二十八住江州承天為開先嗣繼遷淮之斗方
廬山之開先潤州之金山焦山袁州之大仰廬山之
歸宗(續傳燈錄)
嗣清安仁人幼出家貴溪松林寺有戒行孝宗召對賜
號惠禪師住持雲竇山名滿方外(同上)
元
可傳號正翁再興寺僧頎然而長犀骨突起聲出壓萬
人博覽儒釋諸書至元間遊廬山吕文煥延至其家
同入京召對問以佛法答以仁義治政之道世祖曰
僧中龍也賜玉環瓶鉢金帛住薦福再住雲居歸老
妙果寺一日預與衆訣趺化(安志)
紹睿餘干大慈寺僧號思庵嘗讀佛書人問之曰能言
其心又嘗讀儒書人問之曰能言其氣及長偈頌詩
文援筆立就延祐間隨師玉厓振至廬山吳澄見而
異之後住南康圓通(同上)
至仁字行中號熙怡鄱陽吳氏子年十八為徑山書記
後住紹興繼遷崇報工詩文虞集稱其文醇正雅簡
有史筆宗門之子長也從報恩寺真牧純公得度指
空上人曰再世天師也元叟曰仁書記虎而翼者也
宋濂曰虎邱尊者名澹居見性迥如牟尼珠臨終書
偈而逝夀七十四(稽古錄)
明
太虚名紹郭樂平人通内典好吟詠縱遊三十年歸住
永寧寺士大夫咸禮之素戒飲洪武辛巳夀八十三
一日呼酒大酣取像題曰這箇老僧有甚把鼻醜貎
稜嶒開眼嗑睡須知父母未生前本來面目在何處
書已假寐而化(安志)
杞楚材名似把博覽儒書好吟詠洪武間赴召回居鄱
之永福寺不疾而化著有瞻雲集若干卷宋濂為序
(府志)
江西通志卷一百四
