欽定四庫全書
江西通志卷八十七
人物(二十二)
饒州府
漢
吳芮秦時番陽令也甚得江湖間民心號曰番君黥布
初歸芮芮妻之因舉兵應諸侯沛公攻南陽遇芮將
梅鋗與偕攻析酈降之及項羽相王以芮率百越佐
諸侯入關立芮為衡山王項籍死上以鋗從入武關
故德芮徙為長沙王一年薨謚曰文王子成王臣嗣
初文王芮高祖賢之制詔御史長沙王忠其定著令
至孝惠時封芮庶子二人為列侯傳國數世絶(前漢
書)
按漢書稱芮為番陽令而一統志豫章書皆以芮
為番陽人又按梅鋗為芮將史記漢書不載何許
人楚紀以為長沙人粤大記以為越人一統志云
鋗禡軍山死葬梅港軍山在南豐縣南梅港在餘
干縣人物志遂以鋗為餘干人未敢信也(原跋)
陳靖字康叔餘汗人慷慨有大志憤王莽簒漢王常起
往赴之會盜聚長山喻以順逆盜張楶意氣頗異人
靖舉酒喻曰漢室中頽君能為國反正樹功當效薦
引楶謝曰敢不從命遂集義兵得千餘人赴常常大
喜署為中牙典軍校尉御戢有方得江湖人心常見
光武首言靖功授散騎常侍以母老乞歸養封餘汗
侯(豫章書)
雷義字仲公鄱陽人初為郡功曹擢舉善人不伐其功
嘗濟人死罪罪者後以金謝之義不受金主伺義不
在默投金於承塵上後葺理屋宇乃得金金主已死
義乃以付縣曹後舉孝廉拜尚書侍郎有同時郎坐
事當刑義默自表取其罪以此論司寇同臺郎覺之
委位自上乞贖義罪順帝詔皆除刑義歸舉茂才讓
于陳重刺史不聽義遂佯狂出走不應命鄉里為之
語曰膠漆自謂堅不如雷與陳三府同時俱辟二人
義遂為守灌謁者使持節督郡國行風俗太守令長
坐者凡七十人旋拜侍御史除南頓令卒官子授官
至蒼梧太守(後漢書)
張遐字子遠餘汗人七歲日記萬言年十一通易大義
常從徐穉過陳蕃郭泰在坐會蕃問吳炳易太極炳
曰太極在混沌之時蒙昧未分老子謂一物混成先
天地生是也蕃然之又問遐遐曰易無定體強名太
極太者至大之謂極者至要之謂盖言其理至大至
要在混沌之中一動而生隂陽隂陽者氣也所謂理
生氣而氣寓夫理者是也泰顧炳曰遐得之矣蕃驚
服為舉孝廉補郡功曹不就建寧間為五經博士遷
洪都門學士以疾還里著有易傳筮原龜原五經通
義主義吳越春秋外記(豫章書)
按張遐林志以為餘干人前志引漢書淮南王田
於餘汗以正干字之誤考漢書淮南王無田餘汗
事唯嚴助傳載王諫伐閩越書有云越人欲為變
必先田餘干界中是餘干字亦見漢書但地理志
本作汗又元和郡縣志隋開皇九年始去水從干
則在漢時固應稱餘汗特不得援淮南王事以為
據耳
晉
陶侃字士行鄱陽人徙家尋陽早孤貧為縣吏廬江太
守張夔察侃為孝廉至洛陽數詣張華華與語異之
除郎中尚書樂廣欲會荆揚士人武庫令黃慶進侃
於廣人或非之慶曰此子終當遠到後舉侃補武岡
令與太守吕岳有嫌棄官歸為郡小中正會劉弘為
荆州刺史辟侃為南蠻長史討賊張昌破之以軍功
封東鄉侯陳敏之亂弘以侃為江夏太守敏遣其弟
恢來寇武昌侃出兵禦之所向必破以母憂去職服
闋參東海王越軍事江州刺史華軼表侃為揚武將
軍使屯夏口元帝加侃奮威將軍遷龍驤將軍武昌
太守流亡者歸之盈路侃竭資賑給焉帝使侃擊杜
&KR0802;破之賊增兵來攻使朱伺等逆擊殺傷甚衆王敦
表侃為使持節寧遠將軍南蠻校尉荆州刺使領西
陽江夏武昌鎮沌口又移入沔江遣朱伺等討江夏
賊殺之王貢與杜曾舉兵反侃為所敗坐免官以白
衣領職復率周訪等進軍入湘使都尉楊舉為先驅
擊杜&KR0802;大破之敦奏復侃官王貢來降&KR0802;敗走進克
長沙獲其將毛寶高寳梁堪而還王敦深忌侃功左
轉廣州刺史以王廙為荆州侃將鄭攀蘇溫馬儁等
不欲南行西迎杜曾以距廙敦意攀承侃風旨將殺
侃參軍梅陶長史陳頒言於敦曰周訪與侃親姻如
左右手安有斷人左手而右手不應者乎敦意解侃
便夜發進至始興杜弘與溫邵劉沉俱謀反侃擊破
之以功封柴桑侯侃在州無事輒朝運百甓於齋外
暮運於齋内人問其故答曰吾方致力中原過爾優
逸恐不堪事太興初進號平南將軍尋加都督交州
軍事進號征南將軍開府儀同三司及王敦平遷都
督荆雍益梁州諸軍事領護南蠻校尉征西大將軍
荆州刺史侃性聰敏勤於吏職恭而近禮愛好人倫
嘗語人曰大禹聖者乃惜寸隂至於衆人當惜分隂
諸參佐或以戲談廢事乃命取其酒器蒱博之具悉
投於江時造船木屑及竹頭悉令舉掌之咸不解所
以會積雪始睛廳事前猶溼以屑布地及桓溫伐蜀
以所貯竹頭作釘裝船其綜理微密皆此𩔖也蘇峻
作逆溫嶠邀侃同赴朝廷推為盟主部將彭世斬峻
於陣峻弟逸復聚衆侃與諸軍斬逸於石頭改封長
沙郡公加都督交廣寧七州軍事以江陵偏遠移鎮
巴陵遣諮議參軍張誕討五谿夷降之郭默矯詔襲
殺平南將軍劉胤輙領江州侃遣將軍宋夏陳修率
兵據湓口以大軍繼進默將宗侯縛默父子詣降侃
斬默等詔侃都督江州領刺史侃移鎮武昌命張夔
于隱為參軍范逵于珧為湘東太守辟劉弘曾孫安
為掾屬凡微時所荷一飱咸報遣子斌與南中郎將
桓宣西伐樊城走石勒將郭敬使兄子臻竟陵太守
李陽等共破新野遂平襄陽拜大將軍劎履上殿入
朝不趨讚拜不名上表固讓疾篤又上表遜位以後
事付右司馬王愆期侃輿車出臨津就船明日薨於
樊谿年七十六諡曰桓尚書梅陶曰陶公機神明鑒
似魏武忠順勤勞似孔明陸抗諸人不能及也謝安
每言陶公雖用法而恒得法外意其為世所重如此
子十七人洪瞻夏旗斌稱範岱見舊史範最知名太
元初為光祿勲(晉書)
陶瞻字道真少有才器歴廣陵相廬江建昌二郡太守
遷散騎常侍都亭侯為蘇峻所害追贈大鴻臚諡愍
悼(同上)
陶臻侃兄子字彦遐有勇略智謀江州刺史華軼表侃
為揚武將軍使屯夏口又以臻為參軍軼與元帝素
不平臻懼難作託疾而歸白侃曰華彦夏有憂天下
之志而才不足且與琅邪不平難將作矣侃怒遣臻
還軼臻遂東歸於帝帝見之大悅命臻為參軍後賜
爵當陽亭侯咸和中為南郡太守領南蠻校尉卒官
追贈平南將軍諡曰肅(同上)
陶輿侃兄子平南將軍臻弟果烈善戰以功累遷武威
將軍初賊張奕本中州人元康中被差西征遇天下
亂遂留蜀至是率三百餘家欲就杜&KR0802;為侃所獲諸
將請殺其丁壯取其妻息輿曰此本官兵數經戰陣
可赦之以為用侃赦之以配輿及侃與杜&KR0802;戰敗賊以
桔橰打没官軍船艦軍中失色輿率輕舸出其上流
以擊之所向輒尅賊又率衆焚侃輜重輿擊破之賊
望見輿軍相謂曰避陶武威無敢當者後與杜&KR0802;戰
被重創卒侃哭之慟曰喪吾家寶軍皆為之垂泣詔
贈長沙太守(同上)
范逵鄱陽孝廉嘗過陶侃時倉卒無以待賓其母截髮
得雙髲以易酒餚樂飲極歡雖僕亦過所望及去侃
追送百餘里逵曰卿欲仕郡乎侃曰欲之困於無
津耳逵過廬江太守張夔稱美之夔召為樅陽令有
能名遷主簿侃之聲名逵發之也仕至會稽太守(同上)
南北朝
何湞餘汗人有膽略元嘉間捕盧循將韓英有功授本
邑令(林志)
劉孝慶餘汗人侯景之亂湘東王繹起兵討景孝慶率
土兵應之以功封餘汗男(安志)
袁贇鄱陽人大業間兵亂倡義聚郭内居民相保守操
師乞自新昌來攻城贇不支出居水南童敏故城與
張善安大戰斬獲甚多武德初授懷州刺史(同上)
唐
蔡明遠鄱陽人唐時為本邑校顔魯公絶糧明遠載米
濟之魯公憐其意手書以贈盛傳於世(安志)
按前志載林士弘為唐饒州人物之首考唐書士
弘于隋末竊據江西改元僭號故削
陳饒奴饒州人年十二親亡窶弱居喪又歲飢或教其
分弟妹可全性命饒奴流涕身丏訴相全養刺史李
復異之給資儲署其門曰孝友童子(唐書)
按唐書孝友傳尚載有鄱陽張讃樂平謝維勤皆
以孝悌名朝廷旌閭賜粟帛州縣存問復賦稅附
識於此
吉中孚鄱陽人官戶部侍郎與盧綸韓翃錢起司空曙
苗發崔峒耿湋夏侯審李端皆能詩齊名號大歷十
才子(同上)
李儼字雅之餘干人大歷進士德宗時為左司諫方士
桑道茂奏奉天有天子氣上欲屠其城儼諫曰陛下
始登元極當懲忿窒慾選賢任能以安社稷乃輕信
妖言以害生靈乞斬道茂上悟乃止遷淛西節度判
官歲飢活數萬人(林志)
張鵬德興人宣宗時為河南節度書記吐蕃賀繼部落
犯邊堡鵬率數千騎敗之上嘉之賜朱衣金魚懿宗
立表為瓊管五州招討使入為羽林金吾二將軍屬
蠻人渡瀘鵬疏溪洞情狀攻守備用出為邕州刺史
制置使尋拜嶺南西道節度使(豫章書)
張敖德興人善韜略咸通間官節度使唐時節度專擅
國命咸通後雖么麽無不牽連為逆敖獨守正奉公
拓境興學驅浮屠為民盡人臣職事人多其忠征西
夏有功封饒郡公爵至上國柱(人物志)
黃勉德興人咸通十四年黃巢寇長安勉與李克用合
兵討之有功追封保靈王(同上)
李濤少以文學名僖宗時舉為河陽令尋舉進士光啓
三年吳楊行密興義兵於江淮濤儒服謁軍門協贊
大計會賊將秦彦陷揚州行密裒兵進援濤以所部
為前鋒奏補都尉未幾進爵押衙檢校右散騎常侍
兼御史大夫四年以功補右押衙繼遷刑部郎中復
擢戶部尚書(同上)
按豫章書有李潛無李濤人物志亦不詳何許人
甯𢋫鄱陽人同弟襄聚義兵拒黃巢保饒歙二州以功
官御史大夫(豫章書)
余鐸餘干人唐尚書懃六世孫乾符二年黃巢陷饒州
所至焚蕩鐸與鄱陽彭幼璋起義兵保障於白雲城
下巢黨復來屢出竒拒之民賴保全立祠祀之(林志)
黃全楨德興人天祐中為殿中御史時朱溫簒唐淮南
節度使楊渥檄傳興復全楨兼八砦將首分守鄱陽
賊忽自浙至兵寡戰敗乃自斷其首已而雷電晦瞑
如有戈甲甚盛賊大驚潰全楨猶於馬上自挈其首
以歸邑人廟祀之(豫章書)
姜崌樂平人性至孝庭生連理樹刺史韋頌署曰孝行
有聞兄弟兼美陶我王化毓此休祥(林志)
沈普樂平人以孝聞居親喪有至行所居及墓俱産芝
草(安志)
後五代
童發字以達德興人博學有弘度仕後晉為都統功曹
尚書僕射天福間契丹寇中原後漢劉智遠自立以
改元問發發流涕乃悟仍稱天福曰予不敢忘晉(林志)
李德柔字予懷鄱陽人性鯁直不阿為大理寺卿時元
宗欲置北寺獄諫曰世豈乏士使閽寺得弄文墨邪
議遂寢(同上)
李延鄒鄱陽人為滁州錄事參軍時周世宗盡取淮北
州郡滁州危急團練使郭廷謂欲降命延鄒草降表
延鄒責以忠義廷謂以兵臨之延鄒擲筆曰大丈夫
終不負國為叛臣作降表廷謂殺之唐主命其子以
官(人物志)
周惟簡鄱陽人隱居明易後主聞其名起布衣為集賢
殿侍講以虞部郎中致仕還山金陵被圍思得竒士
可使兵間者起授給事中副徐鉉使宋太祖召見惟
簡奏曰臣本野人未嘗與聞使指伏聞終南山多靈
藥願得棲隱太祖許之金陵平命為國子博士久之
上表請解官遂初志(唐餘紀傳)
宋
金君卿字正叔浮梁人慶歷進士歴官秘書丞知臨川
權江西提刑入為度支郎中嘗著易說有文集十五
卷(林志)
馬遵字仲塗樂平人嘗以監察御史為江淮發運判官
就遷殿中侍御史為副使以言事謫知宣州後復為
右司諫以禮部員外兼侍御史知雜事改吏部直龍
圖閣性樂易喜議論其言事不為激訐杜衍范中淹
皆稱道之(宋史)
按馬遵事蹟宋史所載止於此人物志叙其彈宰
相梁適及爭歐陽修賈黯等補外事不知何據今
從史傳刪去林志云遵所著有直清集今不𫝊(原
跋)
張日新安仁人皇祐間為廣西邕州都監儂智高陷邕
日新力戰不支被執不屈死(林志)
熊本字伯通鄱陽人慶歷進士熙寧初瀘川羅晏夷叛
以本察訪梓夔兩路本曰彼能擾邊者以十二村之
衆乃誘其酋領誅之諸夷皆從風而靡願世為漢官
奴神宗曰熊本不傷財不病民一旦去百年之患檄
奏詳明可嘉也河湟初復以本為秦鳳路都轉
運使奏省官百四十員減浮費數十萬渝州南川獠
人木斗叛詔本安撫夔路木斗以溱州地歸得五百
里為四砦九堡建南平軍元豐中知滁州廣州召拜
工部侍郎會宜州蠻擾邊道除龍圖閣待制知桂州
至則溪洞酋長請選將練土兵以代戍守益市馬以
足騎兵宜州遂無事召為吏部侍郎以疾乞補外除
龍圖閣待制知洪州再知杭州未幾卒有文集奏議
共八十卷(東都事略)
王仲舒字茂先浮梁人慶歷進士歴越州推官池州軍
判攝彭縣移宿州推官攝符離縣處煩治劇有能名
以包拯薦遷昭義節度推官再遷太子中允賜五品
服以疾辭熙寧歲饑勸分給食累贈朝奉大夫著有
野人集(人物志)
章榖字仲弓餘干人慶歷進士授興遠簿遷資州軍事
判官著作郎賜緋衣銀魚通判秀州船寇千餘殺掠
㳂海州郡呈制置司得軍二千人又鄉兵二千人出
隘口防禦寇至督戰瀕死又明日寇大至與戰大敗
之生擒二百人斬首三百人民始寧未幾以疾卒(同上)
程適字遵塗樂平人仁宗朝以恩調尉再調簿三調錄
參一朝棄官請老朝廷方崇激廉退擢適太子中舍
制詞褒美英宗登極進勲騎都尉賜緋魚(同上)
湯夏字起翁安仁人天聖進士倅黃川築城禦儂智高
歴知泗泉宣三州有政聲仁宗手勅褒美(同上)
程節字信叔浮梁人嘉祐進士熙寧間朝廷有事南方
單騎銜命撫諭諸蠻上語苖時中曰程節真竒才遷
廣西運使帥桂府甚得蠻情官至寶文閣待制著有
竹溪集子鄰字欽之亦負將才節卒諸蠻反側廷議
以隣代蠻帖服如初(林志)
程筠字德林節弟嘉祐進士授縣令時新法方行筠條
其不便調知陳留均田賦平徭役不避權勢戚里訴
之太后曰筠廉吏吾可撓其政耶擢戶部郎中知真
州蘇軾美之以詩有君為赤縣有古風政聲直入明
光宫之句(同上)
張綬字文結德興人嘉祐進士權將作監丞按實昭宣
使宋用臣不法事神宗直之後除太府少卿蔡京議
置大錢綬力諫不便曰慶歷已行矣自是忤權臣久
歴外任著有梅堂詩集(同上)
彭汝礪字器資鄱陽人舉進士第一王安石得其所著
詩義善之以為國子監直講擢監察御史裏行汝礪
首陳十事曰正本任人守令理財養民賑興事變苗
役鹽事指擿利害多人所難言者王中正李憲臨邊
汝礪曰漢唐以兵付中人多致敗事神宗折之汝礪
拱立不動伺間復言神宗卒為改容罷為江西轉運
判官久之代還為京西路提點刑獄元祐中拜中書
舍人吳處厚繳進蔡確詩諫官交章請治汝礪曰此
羅織之漸也且上疏論列已而確有謫命汝礪遂罷
知滁州召為兵部侍郎徙刑部會有巨獄汝礪以為
不可殺與執政異徙禮部又徙吏部紹聖初進尚書
言者謂汝礪附會劉摯罷為寶文閣直學士知成都
府又降待制知江州卒年五十四汝礪居家孝友與
人寡合然有志於善平時與蔡確異趣確被貶又為
之力辨人以此賢之所著有易義詩義奏議詩文五
十卷(東都事略)
周文敏安仁人篤學敦行不求聞達嘗與周濂溪講性
理之學於廬山濂溪甚起敬曰周君自是一團和氣
門人侍郎天臺劉洪誌其墓曰直氣摩虹古人之風
萬卷蟠胸學者之宗(人物志)
彭汝方字直老汝礪之弟以蔭補太廟齋郎後知衢州
時方臘陷歙睦杭而衢介于三郡之間賊勢張甚兵
力寡弱衆皆奔潰汝方與郡僚段處約守孤城城陷
罵賊而死年七十一贈龍圖閣直學士(東都事略)
按宋史汝方諡忠毅事略失載
張吉鄱陽人母方娠其父仝客遊西蜀不還吉為兒時
與彭汝礪同學嘗有詩云應是子規啼不到至今我
父未歸家及長入蜀尋父往返者三其父遂以熙寧
十年歸自蜀彭汝礪贈以詩云河可以竭山可徙我
翁不歸行不已三往三復翁歸止翁行方壯今老矣
兒昔未生今壯齒(鄱陽集)
按張吉林志失載白志采補
董鉞字毅夫德興人治平進士任夔州轉運使遇事剛
果耿介不羣致仕歸過黃州蘇東坡和鉞歸去來詞
有左手引妻子右手抱琴書之句鉞自奉清約家無
擔石儲所積惟圖書滿篋而已(人物志)
董乂字彦臣德興人治平進士累官大理寺卿進樂書
釋青嚢經遷敷文閣待制封華亭縣開國男哲宗累
賜劄問且題門牌云數封天子詔兩代帝王師(林志)
史邈字守易浮梁人行端學博熙寧進士為司農主簿
王安石薦其才神宗召對與語大悅之擢兵部郎中
太平通判後以議新法不合退而授徒講學遠近翕
然從之號曰江東夫子(人物志)
洪彦昇字仲達樂平人元豐登第調常熟尉歴殿中侍
御史孤立任言責論蔡京再居元宰假紹述之名敗
壊先朝法度朋奸誤國公私困敝願蚤賜英斷遣之
出京何執中緣潛邸之舊德薄位尊願解其機政以
全晚節遷給事中嘗謁告一日而張商英復官之旨
經門下言者以為顧避封駁出知滁州尋加右文殿
修撰進徽猷閣待制知吉州久之知潭州未行卒(宋史)
朱尹字湯輔浮梁人舉元豐神童科召入禁欽慈皇后
置膝上而撫之賜金錢玉果歴潭州司戶參軍零陵
令辟勾當公事進比部郎中建炎間使江淮上曰卿
文學政事有聞於時所以選委(人物志)
程博文樂平人舉進士王安石當國問趙抃江南人物
抃以博文對自開封戶漕擢為條例司首上豢羊事
歲減費十八萬緍出知南劍州州有灘甚險博文請
以度牒募僧鑿治妖氛起龍門博文縱囚使擊賊自
效賊平囚亦如期還積官至司農少卿湖南運判(林
志)
都隨字與時餘干人元豐進士有節操嘗以太常少卿
使遼宣上威德遼使至亟問隨起居稱曰長者官至
宗正少卿(同上)
張根字知常德興人甫冠第進士調臨江司理參軍遂
昌令當改京秩以四親在堂冀以父母之恩封大父
母而貤妻封及母遂致仕得通直郎如其志時年三
十一鄉人賢之屏處十年曾布曾肇鄒浩及本道使
者上其行義徽宗召詣闕上言請罷錢塘製造局未
幾通判杭州提舉江西常平言本道去歲捐租四十
萬而戶部責償如初祖宗立法運上供額而給本錢
數百萬緡使廣糴以待用比希恩者乃獻為羡餘故
歲計不足至為無名之歛詔貸所蠲租而以糴本錢
還之六路改淮南轉運使以水災多乞蠲租賦散常
平青苗米賑貸流民後以朝散大夫終於家(宋史)
張樸字見素根之弟以進士歴官太常少卿侍御史鄭
居中去位樸言朋黨分攻非朝廷福又劾郎員庸繆
者十六人斥諸外升祕書少監(林志)
鍾傅字弱翁樂平人本書生用李憲薦為蘭州推官紹
聖中入對命幹當熙河涇原秦鳳三略公事夏人陷
金明渭帥毛漸出兵攻其沒煙砦傅合擊破之又與
燕州王文郁進築西安城論功加祕閣校理章楶帥
渭命傅所置將苗履統衆會涇原之靈平夏人悉力
來拒傅步騎二萬出不意造河梁以濟師遂作金城
關又獻白草原捷連進集賢殿修撰知熙州傅自始
仕至此僅再歲遂擅帥熙秦俄責監永州稅再貶連
州崇寧中復起知河中府歴鄆瀛渭三州擢顯謨閣
待制歴知抗州真定永興太原延安府以故職卒(宋史)
按傅雖因李憲章惇之薦而得官然幹略西夏頗
有功故應錄
都頡字光遠餘干人少貧苦學讀書過目輒成誦元祐
中嘗作七談述番陽山川人物之盛三千餘言七日
而成辭艷意遠自謂比太沖十稔平子十二而無歉
官至奉朝請司農少卿(人物志)
馬存字子才樂平人元祐省試論以揚雄劉向為題存
論曰方王莽以險怪愚弄天下學士大夫高節尚潔
者非引去則繼以死龔勝以清死鮑宣以悍死其憤
甚矣雄斯時方著劇秦美新論以發揚其盛讀之令
人氣拂膺不懌者累日嗚乎雄乎寧死爾其忍為此
文哉典舉蘇軾竒之置高等京師競傳因呼為拂膺
公庭試策言臣之深思常略於東南而獨在北方詳
定官蘇轍喜其遠慮欲以冠多士同列間之抑居第
四授鎮南節度推官再調越州觀察推官紹聖三年
卒存蚤游太學研經以考道觀史以究治亂之變搖
毫頃刻數千言文學鍧一時文集二十卷行世(同上)
章公弼字右夫餘干人紹聖進士授建寧主簿聞朝廷
廢劉摯范純仁托疾不起丁母憂廬墓三年以御史
趙挺之薦累官禮部侍郎以疾歸有文集若干卷(林
志)
金極字克中樂平人紹聖進士宰分宜上書乞斬蔡京
以謝天下坐是廢錮久之方得解適意閒曠以市隱
自號扁其廬曰醉鄉紹興初詔贈太常博士(同上)
許中字與極樂平人元符進士與修會要六家諡法書
成除校書郎歴兵部官出知虔桂二州進直寶文閣
歴知鼎桂揚三州再知虔州在虔則繕治城隍在桂
則撫綏嵠峒在鼎則截緫餉以寬民力在揚則拓泮
宮以淑青衿置義塚以收白骨敡歴中外多善蹟(人
物志)
程瑀字伯㝢浮梁人其姑臧氏婦養瑀以為子姑沒始
復本姓少有聲太學試為第一累官至校書郎為臧
氏父母服服闋除兵部員外郎金人入侵求可使者
瑀請往未行會欽宗即位議割三鎮命瑀往河東秦
檜往河中瑀奏臣願奉使不願割地不報至中山諸
將已得密諭城守不下瑀與金使王汭俱至燕山還
除左正言金斡里雅布與尼堪爭功故斡里雅布欲和尼
堪欲戰朝廷遣人齎蠟書約伊都皆為尼堪所得瑀
因言金兵圍我重鎮數月不能解豈能出塞共謀人
之國莫若遣使議和然後謹飭邊備徐觀其變帝嘉
納之高宗即位召為司封員外郎遷光祿少卿國子
司業請祠主管亳州明道宫尋召赴行在條上十四
事皆切時務以敷文閣待制知信州胡安國劉一止
言瑀忠信可以備獻納正直可以司風憲不宜去遂
復留未幾以徽猷閣待制知撫州提舉江州太平興
國宫居父母喪服除知嚴州徙宣州復奉祠俄召赴
行在除兵部侍郎兼侍讀晉兵部尚書檜既主和瑀
議論不專以和為是檜忌之改龍圖閣學士知信州降
朝議大夫卒年六十六檜死瑀子孫乃免錮有奏議
六卷(宋史)
程不器樂平人元符進士出守廣德時方臘兵熾廣德
實兵衝增陴浚隍峙糧練士為守戰計臘知有備引
去子移忠字孝嚴以父蔭入官歴建德尉池州戶曹
戢奸束吏有能譽親嘗寢疾七年移忠夜不解帶視
湯藥執喪癯惙過制以孝名(人物志)
張甲字大用德興人建中靖國時為邕州巡檢政和中
金兵入侵力戰死德祐元年詔贈忠利侯(林志)
洪楫字元濟樂平人累官直祕閣充編修國史靖康後
乞祠里居適趣林泉起知撫太平二州料州兵以平
劇盜發義廪以活饑民恩威甚著性雅淡為政不務
赫赫聲(人物志)
董濬字禹川德興人崇寧進士除太學錄徽宗賜對陳
治道千餘言授祕書少監時有東宫官奏罷讀孟子
濬力詆其非謂使東宫獨不得聞仁義之言堯舜之
道乞罷言者上善之出為江西提刑知興仁府召對
言為治在於力行先自治以定大業數百言尋請老
所著有五行新書周官辨疑大成書等集(林志)
張擴字彦實德興人崇寧進士授國子監簿遷博士調
處州司工曹事盜賊竊發守知其賢委以郡擴臨事
精明威名大著召為祕書省校書郎尋充館職因議和固
執以為不可遂求補外(人物志)
方孟卿字正夫德興人崇寧進士擢直徽猷閣出為淮
南荆湖轉運使值金兵至淵聖密召諸路入援孟卿
募兵赴難遷右司諫所著有奏議十卷(林志)
余應球字國器德興人崇寧進士歴官監察御史奉旨
言事三月間六十餘疏權奸忌之謫監達州茶稅召
為吏部員外郎遷朝議大夫封鄱陽縣開國男(同上)
李轍字遵道浮梁人崇寧進士歴知巴陵俗薄惡至父
子異居轍躬示孝弟俗遂變調繁昌時國步囏難民
力凋瘵煦煦撫循惟恐不及歲嘗歉稱貸以給足每
郡調苛急多沮格以身當之卒於官民悼而祀焉(同上)
汪天任字莘老浮梁人大觀進士歴知汀州時方行王
安石字說天任獨守六經不變所著有易說語孟新
意(同上)
陶節夫字子禮鄱陽人晉大司馬侃之裔第進士起家
為廣州錄事參軍知新會縣廣守章楶重其材楶帥
涇原辟入府崇寧初為講議司檢討官進虞部員外
郎遷陜西轉運副使徙知延安府招降羌有功築石
堡等四城石堡以天澗為隍可趨惟一路夏人窖粟
其間以千數既為宋有其酋驚曰漢家取我金窟堝
亟發鐵騎來爭節夫分部將士遮禦之斬獲統軍以
下數十百人擢顯謨閣待制龍圖閣直學士方議城
銀州諜告夏人已東節夫料必西趨涇原遣禆將耿
端彦疾驅至銀州五日成城夏人果從涇原至則城
備已固遂遁去進樞密直學士尋領經制環慶涇原
河東邊事言今既得石堡又城銀州西夏洪宥皆在
吾顧盻中横山之地十有八九興州巢穴淺露直可
以計取遂陳取興靈之策會朝廷罷經制司且棄所
城地節夫乃求内郡徙洪州改江寧府歴青秦二州
知永興軍卒(宋史)
李椿年字仲永浮梁人政和進士歴官度支郎中除顯
謨閣兩浙運使撿括隱漏别為圖籍凡二十四條該
盡田畝形勢閱七月告成升戶部侍郎權吏兵兩部
封普寧郡開國侯所著有易說及文集(林志)
程達字彦通浮梁人性好學老彌篤登第入官輙乞祠
樂於教人多所成就所著有易解語孟直解五經解
題(同上)
程汝能字公才德興人端蒙之祖天資純篤不由學問
孝弟忠信自有以絶人母得末疾三年衣不解帶處
家慈愛而能嚴子弟不敢為非理事沒三十年鄉人
言之猶有出涕者父諱宏亦有鄉行(朱子集)
柴元裕字益之餘干人通五經尤長於易以窮理盡性
為本四方從學者衆湯漢饒魯李伯玉皆其門人所
著春秋尚書論語解易繫中庸大學說宋名臣傳題
所居齋曰強恕門人稱曰強恕先生(林志)
汪藻字彦章德興人入太學中進士第調婺州觀察推
官稍遷江西提舉學事司幹當公事尋除九域圖志
所編修官再遷著作佐郎出通判宣州提點江州太
平觀投閒凡八年高宗踐祚召試中書舍人時次揚
州藻多論奏宰相黃潛善惡之遂假他事免為集英
殿修撰提舉太平觀明年復召為中書舍人兼直學
士院擢給事中遷兵部侍郎兼侍講拜翰林學士屬
時多事詔令𩔖出其手嘗論諸大將擁重兵寖成外
重之勢且陳所以待將帥者三事後十年卒如其策
紹興二年除龍圖閣直學士知湖州上言古者有國
必有史故書榻前議論之辭則有時政記錄柱下見
聞之實則有起居注𩔖而次之謂之日歷修而成之
謂之實錄今踰二十年無復日歷何以示來世乞即
臣所領州許臣訪尋故家文書纂集元符庚辰以來
詔旨為日歷之備制可尋貶秩停官予祠六年修撰
范沖言日歷國之大典比詔藻纂修事復中止恐遂
散逸宜令就閒復卒前業詔賜史館修撰餐錢聽辟
屬編𩔖八年上所修書自元符庚辰至宣和乙巳詔
旨凡六百六十五卷升顯謨閣學士遣使賜茶藥尋
知徽州徙宣州言者論其嘗為蔡京王黼之客奪職
居永州卒二十八年徽宗實錄成書右僕射湯思退
言藻嘗纂集詔旨比修實錄所取十盖八九深有力
於斯文詔贈端明殿學士藻通顯三十年無屋廬以
居博極羣書老不釋卷尤喜讀春秋左氏傳及西漢
書工儷語多著述所為制詞人多傳誦(宋史)
按汪藻所著有浮邱集
許尹字覺民樂平人政和進士歴知興化永處柳卭五
州皆有善政高宗時攝蜀帥甚得人心進司農卿緫
川賦不忍重朘民力以便宜積財粟孝宗即位尹奏
乞延儒臣講求治道尋以敷文閣學士致仕有文集
數十卷(林志)
鮑昱字季明浮梁人政和進士歴辰荆洪州教宰祁門
通判融州時帑庾匱竭昱攝州事戢奸貪謹出入用
日以饒乃新學宫申教令上下翕然譽之移和州除
江南東路安撫制置司參議昱有定力不為浮議所
惑故所至有聲子安行安國孫升之俱登進士第(同上)
許亢宗字幹譽樂平人登政和第初授揚子尉入為國
子博士同編修九域志轉太常博士遷司封員外郎
金始與宋講交聘命亢宗充賀生辰使夾攻之捷金
歸我幽燕實謀深入使還及疆彼已轉糧發兵躡
其後亢宗入覲密以聞大臣方誇邊功不聽靖康初
擢起居舍人尋請祠(人物志)
李潤字仲行浮梁人政和進士歴官司封員外郎言選
法朝廷是之權吏部侍郎以人才困於資格選法壊
於因循延訪汲引剗弊殆盡嘗使金歸述山川關寨
以備異日屯守上慰勞之官終敷文閣待制(林志)
洪皓字光弼番陽人少有竒節政和進士建炎三年帝
將如金陵皓上書言内患甫平外敵方熾若輕至建
康恐金人乘虚侵軼宜先遣近臣往經營俟告辦回
鑾未晚時朝議已定不從他日帝問宰輔近諫移蹕
者為誰張浚以皓對時議遣使金國浚又薦皓擢徽
猷閣待制假禮部尚書為大金通問使至太原留幾
一年金遇使人禮日薄及至雲中尼堪廹二使仕劉
豫皓曰萬里銜命不得奉兩宫南歸恨力不能磔逆
豫忍事之邪尼堪怒流遞冷山雲中至冷山行六十
日距金主所都僅百里地苦寒四月草生八月已雪
穴居百家陳王烏舍聚落也烏舍使皓教其八子或
二年不給食盛夏衣麤布嘗大雪薪盡以馬矢然火
煨麫食之金主以生子大赦許使人還鄉皓與張邵
朱弁三人在遣中金人懼為患猶遣人追之及淮而
皓已登舟十二年七月見於内殿力求郡養母皓自
建炎己酉出使留北中凡十五年同時使者十三人
惟皓邵弁得生還而忠義之聲聞於天下者獨皓而
已八月除徽猷閣直學士提舉萬夀觀兼權直學士
院侍御史李文會劾皓不省母出知饒州尋居母喪
言者猶謂皓睥睨鈞衡終喪除饒州通判李勤又附
檜誣皓作欺世飛語責濠州團練副使安置英州徙
袁州至南雄卒年六十八帝聞嗟惜之復敷文閣學
士諡忠宣皓雖久在北廷不堪其苦然為金人所敬
所著詩文爭鈔誦求鋟梓既歸後使者至必問皓為
何官居何地惟為檜所嫉不死於敵國乃死於䜛慝
皓博學強記有文集五十卷及帝王通要姓氏指南
松漠紀聞金國文具錄等書子适遵邁(宋史)
按林志以忠宣傳列于諸子之後又叙太略白志
從宋史節存其槩
向伯奮字元伯樂平人以蔭補官攝開封脫死囚甚衆
靖康國難伯奮監在京市易務時帑藏充羡金人求
索旨令押本務物輸之伯奮憤惋止用藥物雜品數
輦隨以往詞直色厲金人信不疑尋聞偽詔棄官去
高宗召知建州帥襄陽擒劇賊李彦猷王大漢甚著
威聲當路薦其才召對陳四事上偉之孝宗嗣位擢
戶部侍郎奏兵貴精不貴多黜老懦選精銳使人人
可用則兵不冗財不匱尋得祠劉權王宣竊發廣右
起知靜州伯奮威名素著至則約日出降後改知筠
州復祕閣修撰(人物志)
按伯奮所著有時論奏藁詩集
魏安行字彦成樂平人以進士授善化丞乞治劇自效
得宰弋陽鑿渠洩水以灌民德之張浚薦知滁州滁
當兵後景象荒耗安行至浸成樂土改京西漕言事
忤時相謫官起知吉州治行為江右冠除戶部郎中
進屯田十二策擢直敷文閣淮南運副提領營田事
尋請祠卒(林志)
張燾字子公根之子宣和八年進士第三人靖康元年
李綱為親征行營使辟燾入幕建炎初通判湖州明
受之變賊矯詔俾燾撫諭江浙燾不受上既復辟遷
中書舍人以集英殿修撰提舉江州太平觀明年以
兵部侍郎召金使張通古蕭哲至行在朝議欲上拜
金詔燾曰陛下信王倫之虚詐發自聖斷不復謀議
便欲行禮羣臣震懼㒺措必已得梓宫已得母后已
得宗族始可議通好經久之禮今彼特以通好為說
意謂割地講和而已奈何遽欲屈而聽之一屈之後
不可復伸廷臣莫能正救曾魯仲連之不如豈不獲
罪於天下萬世秦檜患之燾亦自知得罪託疾在告
和議成范如圭請遣使朝八陵遂命判太宗正士褭
與燾偕行九年五月至永安諸陵朝謁如禮自鄭州
歴汴宋宿泗淮南以歸所言皆切中時病秦檜方主
和惟恐少忤敵意悉置不問成都謀帥上曰張燾可
苐道遠恐其憚行檜以諭燾燾曰君命也焉敢辭十
月以寶文閣學士知成都府兼本路安撫使尋乞祠
以李璆代之燾自蜀歸卧家凡十有三年檜死舊人
在者皆起燾除知建康府居二年進端明殿學士兼
侍講以疾力辭不許除吏部尚書金使施宜生來燾
奉詔館客宜生本閩人燾以首邱桑梓動之宜生於
是漏敵情燾密奏早為備遷大中大夫復知建康府
隆興元年遷參知政事以老病不拜臺諫交章留之
除資政殿大學士提舉萬夀觀及家固求致仕卒年
七十五諡忠定(宋史)
徐衡字季平樂平人以進士業遊太學遇朝建武學慷
慨讀孫吳書試中武舉第一薦擢右職重和元年秋
諸路大水時衡司江東西廉訪因命任兩路賑濟衡
籍官民廩得粟五百萬斛錢十五萬緡又截留上供
米隨所在貯之計口給貧多所存活又治舟楫以濟
涉醫藥以療病葬埋以䘏死施舍以免責蠲賦緩刑
皆且奏且行之詔下其法於諸路尋提典廣東刑獄
廣有鉅盜劉隆者猖獗十年為一方患衡單車造壁
賊遂出降(人物志)
張杞字南軒德興人宣和進士授登州牟平縣尉靖康
之變從二帝北狩七年乃謀航海歴八月登錢塘岸
調婺州司理參軍有童子六七人以瓦石相擊誤殺
一人首從不分將盡置法杞曰童子何知一日殺數
人吾不忍卒從輕論改以薦擢監察御史歴吏部侍
郎典詮無私縉紳歸重紹興己巳充金國信使勅賜
笏帶名馬以寵其行還陞吏部尚書封永寧郡開國
男(同上)
鮑琚字德彰浮梁人登進士攝安仁令召除軍器監使
鉤考東南財賦琚收分閫兵入直宿衞遷右司員外
郎進直敷文閣知鎮江改廬州兼淮西安撫使(林志)
程振字伯起樂平人少有俊才徽宗幸太學振以諸生
高第得官提舉京東西路學事振奏立孟子祠以公
孫丑萬章從祀入為監察御史兼太子舍人初見太
子言古者大祭祀登餕受爵必以上嗣既禮經所載
元豐彝典具存昨上有事明堂而殿下不與非所以
尊宗廟重社稷太子矍然曰初無人及此者由是驟
加奬重欽宗受禪召拜吏部侍郎及聞金侵河北力
請合諸路兵犄角擊之以牽其勢且曰彼猖獗如此
陛下猶欲守和議而不使之少有所懲創乎欽宗是
其言不能盡用也為刑部侍郎金邀天子幸其營求
金不已振與梅執禮等四人同死之年五十七振天
姿和厚有醞藉至論事則挺然不可回奪方徽宗崇
尚道家之說振至東宫從容及之曰周公作鴟鴞之
詩孔子以為知道其言不過迨天之未隂雨綢繆牖
戶而已他日太子為徽宗道之徽宗以為然及靖康
中振尹京府言利者頗離間兩宫振善於調護由是
無纖介之疑既死人皆出涕後贈端明殿學士同時
死者陳知質安扶失其傳(東都事略)
按林志振于端平中追諡剛愍東都事略宋史皆
失載
石昉字德輝樂平人宣和進士授龍州司工曹事以靖
康元年之官明年金兵入陜官吏失守惟隴守劉化
源誓死不去檄昉權倅與昉畫地分守力不支金兵
執之勒換授執不可盡室二十三人驅之北去拘置
邠州洪皓留北與昉時相聞左右二帝於五國城與
劉化源俱以不屈死(人物志)
朱嗣孟字道鳴樂平人宣和進士為廣德司戶南渡初
叛卒破鎮江遂犯廣德守倉皇遣使招安無敢當者
嗣孟雅自負不復遜直詣賊壘為陳逆順禍福使自
擇所處賊以為忤殺之事聞官其子公慶終開化宰
(同上)
程克俊字元籲浮梁人宣和進士調湖州刑曹改太學
錄召對論事訐直擢翰林學士時大將恬恩邀寵制
書所及多裁抑之淮瓦梁堰淤廢被命往視盡得故
址順昌之捷金使來和當直草誓約金主嘆服鄱陽
學宫經兵火權貴請於朝以為墓旨已可其奏克俊
封還制書遷樞密院權參知政事以疾請祠卒諡章
靖著有易通解諸書(林志)
程次山字際雲樂平人宣和入太學上書忤當軸安置
光州靖康元年冬潰軍趙立陷光州次山與吳翊合
謀復之是冬金人入汴次山隨河東經略傅亮併力
勤王至濟州奉迎高宗受冊移檄偽楚斥其僭義聲
甚振車駕駐建康次山與魏祐上書忤宰相繫獄帝
察其忠詔府尹湯東野出之(人物志)
胡涓字霖卿鄱陽人靖康進士丞遂昌縣以生民利弊
為念縣治距溪不數步而儒學切近其側每霖雨溪
流漲溢則堤湍齧害涓因訪舊龍圖張根所築堤址
而修甃之身自董役堤成百姓蒙其利(同上)
按胡涓林志豫章書俱不載
汪澈字明遠自新安徙居饒州浮梁第進士教授衡沅
用薦為祕書正字校書郎除監察御史進殿中侍御
史時和戎歲久邊防浸弛澈陳養民養兵自治豫備
之說累數千言左相湯思退不協人望澈同陳俊卿
劾罷又論鎮江大將劉寶十罪詔奪節子祠尋由御
史中丞出為湖北京西宣諭使時唐鄧陳蔡汝穎相
次歸職方未幾金主亮死澈乞出兵淮甸與荆襄軍
夾擊其歸師未報而金新主罷兵請和召澈入為參
知政事與宰相陳康伯同贊内禪孝宗即位銳意恢
復首用張浚使江淮澈以參豫督軍荆襄將分道進
討緒略就隆興元年入奏還武昌而張浚尅期大舉
詔澈出師應之澈以議不合乞令浚併領荆襄諫議
大夫王大寶論澈無制勝策除資政殿學士提舉洞
霄宫大寶疏再上落職仍祠祿明年知建康府尋除
樞密使在位二年以觀文殿學士知鄂州兼安撫使
孝宗訪邊事澈奏向者我有唐鄧為籓籬又皇甫倜
控扼陳蔡敵不敢窺襄既失兩郡倜復内徙敵追新
野相距百里爾臣令趙撙王宣築城儲糧分備要害
有以待敵至於機會之來難以豫料孝宗善之時議
廢江州軍澈言不可知寧國府改福建安撫使復請
祠致仕卒年六十三贈金紫光祿大夫諡莊敏有文
集二十卷奏議十二卷(宋史)
洪适字景伯皓長子也皓使朔方适年甫十三能任家
事以皓出使恩補修職郎紹興十二年與弟遵同中
博學宏詞科高宗曰父在遠方子能自立此忠義報
也遂除勅令所刪定官後三年弟邁亦中是選由是
三洪文名滿天下改祕書省正字甫數月皓歸忤秦
檜出知饒州适亦出為台州通判垂滿皓謫英州适
後論罷往來嶺南省侍者九載檜死皓還道卒服闋
起知荆門軍改知徽州尋提舉江東路常平茶鹽首
言役法不均之弊升尚書戶部郎中總領淮東軍馬
錢糧孝宗即位海州解圍符離用兵饋餉繁夥适究
心調度供億無闕遷司農少卿隆興二年召貳太常
兼權直學士院上欲除諸將環衛官詔討論其制适
具唐及本朝沿革十一條上之除中書舍人時江淮
羽檄沓至書詔填委咨訪醻答率稱上旨自此有大
用意金既尋盟首為賀生辰使得其要領以歸乾道
元年五月遷翰林學士仍兼中書舍人秦塤久廢忽
予祠适奏曰李林甫死後諸子皆流配嶺南秦檜稔
惡自斃不肖之孫官職仍舊可謂幸矣宫觀雖小塤
得之則人以為除用之漸恐檜黨牽連而進其命遂
寢六月簽書樞密院事上諭參政錢端禮虞允文曰
三省事與洪适商量東西府始同班奏事八月拜參
知政事十二月拜尚書右僕射同中書門下平章事
兼樞密使未幾乞歸卒諡文惠(同上)
洪遵字景巖皓仲子以父蔭補承務郎與兄适同賜進
士出身高宗以皓遠使擢為祕書省正字中興以來
詞科中選即入館自遵始皓南還與朝論異出守遵
遂乞外通判常婺越三州復入為正字八月兼權直
學士院湯鵬舉副臺端密薦為御史方賜對而父訃
聞免喪召對極陳父冤曰先臣與龔璹同出疆璹仕
於劉豫以妄殺兵官為豫所誅而秦檜贈以節旄擢
用其子先臣拒金人之命留十五歲乃得歸顧南竄
嶺外臣兄弟屛跡在外檜不分忠逆如此高宗悉為
道謗語所起且曰卿再登三館嘗典書命今以修注
處卿遂拜起居舍人奏乞以經筵官除罷及封章進
對宴會錫予講讀問答等事萃為一書名之曰邇英
記注其後乾道間又有祥曦殿記注實自遵始遷起
居郎兼權樞密院都承旨舊制修注官經筵官許留
身奏事而近例無有遵奏請復舊制且言起居注未
修者十五年請除見修月進外每月帶修皆從之二
十九年拜中書舍人時勲臣子孫多躐居臺省遵極
言侍從朝廷高選非如磨勘階官安有遷序之制望
收還前詔又言瑞昌興國之間茶商失業聚為盜賊
望揭牓開諭許其自新願充軍者填刺願為農者放
還上皆可其奏尋試吏部侍郎遷翰林學士兼吏部
尚書汪澈論湯思退罷相遵行制無貶詞澈以為言
遂丐去以徽猷閣直學士提舉太平興國宫三十一
年完顔亮命蘇保衡由海道窺二浙朝廷以浙西副
緫管李寶禦之命遵知平江寶以舟師擣膠西凡資
糧器械舟檝皆遵供億寶成功而歸遵之助為多先
是朝廷慮商舶為賊得悉拘入官既而不返並海縣
團萃巨艦及募水手民兵皆縶留未得去遵因對論
之以船還商而聽水手自便吳人德之孝宗即位拜
同知樞密院事連章乞免乾道六年起知信州徙知
建康提舉洞霄宫卒諡文安(同上)
洪邁字景盧皓季子幼讀書日數千言一過目輙不忘
從二兄試博學宏詞科邁獨被黜紹興十五年始中
第授兩浙轉運司幹辦公事入為勅令所刪定官皓
忤秦檜投閒檜憾未巳遂出添差教授福州累遷吏
部郎兼禮部除樞密檢詳文字建議令民入粟贖罪
以紓國用又請嚴法駕出入之儀吳璘病篤朝論欲
徙吳珙代之邁曰吳氏以功握蜀兵三十年毋使尾
大不掉知樞密院事葉義問出視師奏以邁參議軍
事至鎮江聞瓜州官軍與金人相持會建康走驛告
急義問遽欲還邁力止之曰今退師無益京口勝敗
之數而金陵聞返旆人心搖動不可遷左司員外郎
三十二年春金主褒遣左監軍高忠建來告登位且
議和邁為館伴使時議遣使報聘邁慨然請行書用
敵國禮至燕金閣門見國書呼曰不如式抑令改陪
臣二字邁執不可多方困辱卒遣還乾道六年除知
贑州郡兵素驕小不如欲則跋扈郡歲遣千人戍九
江是歲或怵以至則留不復返衆遂反戈民訛言相
驚百姓恟懼邁不為動但遣一校婉說之歸營徐詰
什五長兩人械送潯陽斬於市尋知婺州奏金華田
多沙勢不受水五日不雨則旱凡為公私塘堰及湖
緫八百三十七所婺軍素無律春給衣欲以緡易帛
吏不可則羣呼嘯聚以計逮捕四十有八人置之理
黨衆相嗾閧擁邁轎邁曰彼罪人也汝等何預衆逡
巡散去戮首惡二人梟之市餘黥撻有差莫敢譁者
特遣敷文閣待制召對首論淮東邊備六要以提舉
佑神觀兼侍講同修國史預修四朝帝紀進敷文閣
直學士拜翰林學士上四朝史一祖八宗百七十八
年為一書淳熙改元進煥章閣學士知紹興府明年
再上章告老進龍圖閣學士尋以端明殿學士致仕
是歲卒年八十贈光祿大夫諡文敏有容齋五筆&KR0642;
堅志行於世其他著述尤多(同上)
按林志容齋所著尚有野處集孝宗為書序史傳
失載
汪沆字濟遠浮梁人澈之兄也靖康間金兵入關結盟
去沆時為太學生逆知敵必渝盟叩閽上書極論求
才練兵為守備計不報明年敵人再至沆以書抵粘
罕陳内外大義用兵利害遂東歸遇李綱又投書有
言不足慮實可慮者四綱韙之竟以國耻未雪憤鬱
而卒(林志)
戴松字桂之弟檜字寬甫父稠婺州人為饒州刺史因
占籍鄱陽松中童子科進士官正字檜未仕稠病革
謂松曰爾幸食祿王家念爾弟幼且貧所有田廬悉
以畀之父殁松以田宅遜弟檜弗受彼此交讓各棲
别館事聞命有司建禮遜坊以旌其義(安志)
按前志載松寓賢今從安志改入又安志孝義傳
尚有德興朱齡余按行樂平鄭時懋程愈浮梁寗
從龍餘干張憲鄱陽葉耕附志姓名于此
江西通志卷八十七
