欽定四庫全書
江西通志卷首之二
聖祖仁皇帝登極恩詔(順治十八年)
奉
天承運
皇帝詔曰惟我國家受
天眷命
祖功
宗德肇造丕基我
皇考大行皇帝盛德至仁英資大度纉承歷數統一寰區
恩澤洽於多方政教臻於上理方期邦國永㡳雍熙
不幸奄棄臣民遽升
龍馭顧兹大寳屬以藐躬朕煢煢在疚本不忍聞而諸王
貝勒大臣文武官員人等僉謂神噐既已攸歸天位
不宜久曠堅請再三朕是以俯徇輿志勉抑哀衷於
是月初九日祗告
天地
宗廟
社稷即皇帝位仰惟
上天眷祐之篤
祖宗付託之隆凉德冲齡膺兹重寄敬圖覲光揚烈用紹
無疆之休其以明年為康熙元年與天下更始式衍
舊恩聿弘新化所有合行事宜開列於後
諭禁受餽送(康熙四年)
上諭總督廵撫皆係倚任重臣若秉躬清正為下官表
率使民生得所始可稱能副倚任之意這種種禮物
俱以為常例各督撫反稱某州縣上等某州縣下等
按定數目公然收受州縣官員俱自民間派取餽送
以致生民至於極窮若上官果能清正下官何敢私
派於民民若止納定額錢糧安得至於極窮觀今民
生困窮皆由上官作此等種種弊端所致甚明以後
各督撫如再不改此等弊端仍然踵行著科道官採
訪指名糾參定行從重治罪决不饒恕其司道府廳
各官亦行此項弊端不改仍取之州縣各官州縣各
官有不革此陋習仍私派取於民者著督撫不時嚴
察參奏若徇情不行參奏經科道糾參或旁人出首
將不糾參之督撫一併從重治罪爾部院通行直省
曉諭
諭各陳利弊(康熙六年)
上諭吏部等大小各衙門民為邦本必使家給人足安
生樂業始可以稱太平之治今聞直隸各省人民多
有失所疾苦窮困深可軫念或係官吏貪酷朘削生
民或係法制未便致民失業今當如何而後使得遂
其生計凡一切關係民生利病應行應革事宜著内
外各衙門大小文武等官各抒確見陳奏勿隱以憑
採擇施行但不許以浮泛虚文及無益於民之事借
端塞責具奏著吏兵二部𫝊諭遵行特諭
諭興教化(康熙九年)
上諭禮部朕惟至治之世不專以法令為務而以教化
為先其時人心醇良風俗樸厚刑措不用比屋可封
長治久安茂登上理蓋法令禁於一時而教化維於
可久若徒恃法令而教化不先是舍本而務末也近
見風俗日敝人心不古囂凌成習僣濫多端狙詐之
習日工獄訟之興靡已或豪富凌轢孤寒或劣紳武
斷鄉曲或惡衿出入衙署或蠧棍詐害善良萑苻之
劫掠時聞讐忿之殺傷叠見陥罹法網刑所必加誅
之則無知可憫宥之則憲典難寬念兹刑辟之日繁
良由化道之未善朕今欲法古帝王尚德緩刑化民
成俗舉凡敦孝弟以重人倫篤宗族以昭雍睦和鄉
黨以息争訟重農桑以足衣食尚節儉以惜財用隆
學校以端士習黜異端以崇正學講法律以儆愚頑
明禮讓以厚風俗務本業以定民志訓子弟以禁非
為息誣告以全善良誡窩逃以免株連完錢糧以省
催科聯保甲以弭盜賊解讐忿以重身命等項作何
訓廸勸導及作何責成内外文武該管各官督率舉
行爾部詳察典制定議具奏特諭
諭禁横徵(康熙十四年)
上諭一自用兵以來軍需浩繁直省地方百姓供億煩
苦深可憫惻各該督撫務湏潔已率屬加意撫綏嚴
禁有司勿得横徵私派及借端供應兵馬需索科斂
官吏分肥如有此等弊端該督撫即行據實指參如
或徇庇别經發覺並該督撫一併從重治罪
御製
至聖先師孔子贊(并序康熙二十五年)
蓋自三才建而天地不居其功一中傳而聖人代宣
其藴有行道之聖得位以綏猷有明道之聖立言以
垂憲此正學所以常明人心所以不冺也粤稽往緒
仰遡前徽堯舜禹湯文武達而在上兼君師之寄行
道之聖人也孔子不得位窮而在下秉刪述之權明
道之聖人也行道者勲業炳於一朝明道者教思周
於百世堯舜文武之後不有孔子則學術紛淆仁義
湮塞斯道之失傳也久矣後之人而欲探二帝三王
之心法以為治國平天下之凖其奚所取衷焉然則
孔子之為萬古一人也審矣
廵省東國謁祀闕里景企滋深敬摛筆而為之贊曰
清濁有氣剛柔有質聖人參之人極以立行著習察
舍道莫由惟皇建極惟后綏猷作君作師垂統萬古
曰惟堯舜禹湯文武五百餘歲至聖挺生聲金振玉
集厥大成序書刪詩定禮正樂既窮象繫亦嚴筆削
上紹往緒下示來型道不終晦秩然大經百家紛紜
殊途異趣日月無踰羹墻可晤孔子之道惟中與庸
此心此理千載所同孔子之德仁義中正秉彝之好
根本天性庶幾夙夜勗哉令圖遡源洙泗景躅唐虞
載歷庭除式觀禮噐摛毫仰贊心焉遐企百世而上
以聖為歸百世而下以聖為師非師夫子惟師於道
統天御世惟道為寳泰山巖巖東海泱泱墻高萬仞
夫子之堂孰窺其藩孰窺其徑道不遠人克念作聖
御製顔子贊(康熙二十八年)
聖道早聞天資獨粹約禮博文不遷不貳一善服膺
萬德來萃心齋坐忘其樂一致禮樂四代治法兼備
用行舍藏王佐之噐
曾子贊
洙泗之傳魯以得之一貫曰唯聖學在兹明德新民
止善為期格致誠正均平以推至德要道百行所基
纂承統緒修明訓辭
子思于贊
於穆天命道之大原靜養動察庸德庸言以育萬物
以贊乾坤九經三重大法是存篤恭慎獨成德之門
卷之藏密擴之無垠
孟子贊
哲人既萎楊墨昌熾子輿闢之曰仁曰義性善獨闢
知言養氣道稱堯舜學屏功利煌煌七篇並垂六藝
孔學攸傳禹功作配
諭恤老(康熙二十八年)
上諭軍民七十以上者許一丁侍養免其雜派差役八
十以上者給與絹一疋綿一觔米一石肉十觔九十
以上者倍之
諭蠲漕糧一年(康熙三十年)
上諭戶部朕撫馭區宇三十年以來早夜圖維惟以愛
育蒼生俾咸臻安阜為念比歲各省額徵錢糧業已
次第蠲豁其歲運漕米向來未經議免朕時切軫懷
所有京通各倉米糓樽節支給數載於兹今觀歷年
儲積之粟恰足供用應將起運漕糧逐省蠲免以紓
民力除河南省明歲漕糧已頒諭免徵外湖廣江西
浙江江蘇安徽山東應輸漕米著自康熙三十一年
始以次各蠲免一年至江寧京口杭州荆州大兵駐
防地方亦應預行積貯著將康熙三十一年起運三
十年漕米各截留十萬石存置倉厫令該地方官敬
慎守視以備需用爾部即遵諭行特諭
諭停專送表箋(康熙三十一年)
上諭朕聞直省各節慶賀表箋專官賫送以致驛遞勞
苦煩費嗣後停其專官賫送交與總督廵撫彙齊由
驛遞送進地方當有禆益者議奏
諭防災(康熙四十一年)
上諭戶部朕躬理幾務年久深知稼穡之事念阜民之
道期於有備去冬北地少雪今春雨澤微降尚未霑
足誠恐蝗蝻易生有傷農事所在官吏亟宜先時預
防直隸山東山西河南陜西江北地方歷年積貯倉
糧果否足額該督撫宜確加稽核務使廪有餘儲不
致匱乏其一切應行預備事宜須悉心講求料理縱
年歲不甚豐稔亦可賑濟無虞至直隸各省現今雨
澤有無多寡著該督撫即行具摺奏聞以紓朕宵旰
勤民之意爾部即遵諭行特諭
御製訓飭士子文(康熙四十一年)
國家建立學校原以興行教化作育人材典至渥也
朕臨御以來隆重師儒加意庠序近復慎簡學使釐
剔弊端務令風教修明賢才蔚起庶幾棫樸作人之
意乃比年士習未端儒效罕著雖因内外臣工奉行
未能盡善亦由爾諸生積錮已久猝難改易之故也
兹特親製訓言再加警飭爾諸生其敬聽之從來學
者先立品行次及文學學術事功原委有叙爾諸生
幼聞庭訓長列宫牆朝夕誦讀寧無講究必也躬修
實踐砥礪廉隅敦孝順以事親秉忠貞以立志窮經
考業勿雜荒誕之談取友親師悉化憍盈之氣文章
歸於醇雅毋事浮華軌度式於規繩最防蕩軼于矜
佻達自昔所譏苟行止有虧雖讀書何益若夫宅心
弗淑行已多愆或蜚語流言脅制官長或隱糧包訟
出入公門或唆撥姦猾欺孤凌弱或招呼朋類結社
邀盟乃如之人名教不容鄉黨弗齒縱倖脱褫扑濫
竊章縫返之於衷寧無媿乎况乎鄉會科名乃掄才
大典關係尤鉅士子果有真才實學何患困不逢年
顧乃標榜虚名暗通聲氣夤緣詭遇㒺顧身家又或
改竄鄉貫希圖進取囂凌騰沸網利營私種種弊端
深可痛恨且夫士子出身之始尤貴以正若兹厥初
拜獻便已作姦犯科則異時敗檢踰閑何所不至又
安望其秉公持正為國家宣猷樹績膺後先疏附之
選哉朕用嘉惠爾等故不禁反復惓惓兹訓言頒到
爾等務共體朕心恪遵明訓一切痛加改省爭自濯
磨積行勤學以圖上進國家三年登造束帛弓旌不
特爾身有榮即爾祖父亦增光寵矣逢時得志寧俟
他求哉若仍視為具文玩愒弗儆毁方躍冶暴棄自
甘則是爾等冥頑無知終不能率教也既負栽培復
干咎戾王章具在朕亦不能為爾等寬矣自兹以往
内而國學外而直省鄉校凡學臣師長皆有司鐸之
責者並宜傳集諸生多方董勸以副朕懷否則職業
弗修咎亦難逭勿謂朕言之不預也爾多士尚敬聽
之哉
御製平定朔漠告成太學碑(康熙四十三年)
惟天盡所覆海内外日月所出入之區悉以畀予一
人自踐阼迄今蚤夜殫思休養生息冀臻熙皥以克
副維皇大德好生之意庶幾疆域無事得以偃兵息
民廼厄魯特噶爾丹阻險北陲困此一方人既荼毒
塞外輒狡焉肆其凶逆犯我邊鄙虐我臣服人用弗
寧夫蕩寇所以息民攘外所以安内邊寇不除則吾
民不安此神人所共憤天討所必加豈憚一人之勞
弗貽天下之逸於是斷自朕心躬臨朔漠欲使悔而
革心故每許以不殺彼怙終不悛我師三出絶塞朕
皆親御以行深入不毛屢涉寒暑勞苦艱難與偏禆
士卒共之迨彼狂授首脅從歸誠荒外君長來享闕
下西北萬里灌燧銷烽中外乂謐惟朕不得已用兵
以安民既告厥成事廼蠲釋𤯝灾潔事禋望為億兆
祈昇平之福而廷臣請紀功太學垂示來兹朕勞心
於邦本嘗欲以文德化成天下顧兹武略廷臣僉謂
所以建威消萌宜昭斯績於有永也朕不獲辭攷之
禮王制有曰天子將出征受成於學出征執有罪反
釋奠於學以訊馘告而泮宫之詩亦曰矯矯虎臣在
泮獻馘又禮王師大獻則奏愷樂大司樂掌其事則
是古者文事武事為一折衝之用具在樽俎之間故
受成獻馘一歸於學此文武之盛制也朕嚮意於三
代故斯舉也出則告於神祗歸而遣祀闕里兹允廷
臣之請猶禮先師以告克之遺意而於六經之指為
相符合也爰取思樂泮水之義為詩以銘之以見取
亂侮亡之師在朕有不得已而用之之實或者不戾
於古帝王伐罪安民之意云爾銘曰
巍巍先聖萬世之師敬信愛人治平所基煌煌聖言
文武道一禮樂征伐自天子出朕臨域中逾兹三紀
嘗見羹墻寤寐永矢下念民瘼上承帝謂四海無外
盡隸候尉維彼兇醜凟亂典常既梗聲教遂窺我疆
譬之於農患在螟螣秉畀不施將害稼穡度彼游魂
險遠是怙震以德威可往而取朕志先定龜筮其依
屬車萬乘建以龍旂祝融驂鸞風伯戒途宜暘而暘
利我樵蘇大野水涸川凟效靈泉忽自湧其甘如&KR0812;
設為犄角一出其西一出其東中自將之絶域無人
獸羣受掩五日窮追彼狂走險大殱於路波血其孥
剪其黨孽俘彼卒徒衆烏晝號單馬宵遁恐久駐師
重為民困慎固戍守還轅於京自夏徂冬雨雪其零
載馳載驅我行至再蠢兹窮寇昏惑不悔我邊我氓
以休以助爰寧其居爰復其賦藩落老稚斯恬斯嬉
歲晏來歸春與之期春風飄翩揚我旆旓我今于邁
如涉我郊言秣我馬狼居胥山登高以眺閔彼彈丸
天降兇罰孤雛就羈三駕三捷封狼輿尸既腊梟獍
既獮豺貙大漠西北觧甲棄殳振旅凱入澤霈郊卜
明禋肆赦用迓景福昔我往矣在泮飲酒陳師鞠旅
誓屈羣醜今我來思在泮獻功有赫頌聲文軌來同
採芹採藻頌興東魯車攻馬同亦鐫石鼓師在安民
非出得已古人有作昭示此旨緬維虞廷誕敷文德
聖如先師戰慎必克惟兵宜戢惟德乃綏億萬斯年
視此銘詞
諭免積欠錢糧(康熙四十五年)
上諭戶部朕子育黎元日求所以休養利濟之道念惟
賜租减賦實有禆益於民生直隸各省錢糧次第全
蠲一年者業經數舉獨是歷年逋負積累加增舊税
新徵勢難兼辦縱使少寬民力分年帶輸而督令續
完仍多拮据朕睠懷及此深切軫恤是用蠲逋已責
大沛恩膏俾閭閻獲免追呼官吏亦不罹參罰直隸
山東積欠錢糧今年俱已蠲免其山西陜西甘肅江
蘇安徽浙江江西湖北湖南福建廣東各省自康熙
四十三年以前未完地丁銀二百一十二萬二千七
百兩有竒糧十萬五千七百石有竒著按數通行豁
免或舊欠已完在官而現年錢糧未完足者亦准扣
抵諭旨到日各該撫立行所屬張示徧諭有不肖有
司以完作欠朦混銷筭及開除不清者該督撫即時
題參嚴加治罪爾部即遵諭行特諭
諭蠲免錢糧(康熙五十一年)
上諭戶部朕宵旰孜孜勤求民瘼永惟惠下實政無如
除賦蠲租除每歲直省報聞偶有水旱灾傷照輕重
分數豁免正供仍加賑䘏外將天下地丁錢糧自五
十年為始三年之内全免一週使率土黎庶普被恩
膏除將直隸奉天浙江福建廣東廣西四川雲南貴
州及山西河南陜西甘肅湖北湖南各直省康熙五
十年五十一年地丁錢糧一槩蠲免歷年舊欠錢糧
一併免徵外所有江寧安徽山東江西各撫屬除漕
項外五十二年應徵地畝銀共八百八十二萬九千
六百四十四兩有竒人丁銀共一百三萬五千三百
二十五兩有竒俱著察明全免其歷年舊欠銀二百
四十八萬三千八百二十八兩有竒亦並著免徵計
三年之内總免過天下地畆人丁新徵舊欠共銀三
千二百六萬四千六百九十七兩有竒各該督撫務
須實心奉行體朕軫念民生至意如有侵欺隱匿使
惠不及民借端科派者督撫嚴行察參督撫失察事
發之日亦嚴加究治諭旨到日立即徧示城郭鄉村
咸使知悉爾部即遵諭行特諭
諭表章朱子(康熙五十一年)
上諭朕自沖齡即好讀書亦好寫字一切經史靡不徧
閱成誦在昔賢哲所著之書間或字句與中正之理
稍有未符或稍有瑕疵者後儒即加指摘以為理宜
更正惟宋之朱子註明經史闡發載籍之理凡所撰
釋之文字皆明確有據而得中正之理今五百餘年
其一句一字莫有論其可更正者觀此則孔孟之後
朱子可謂有益於斯文厥功偉矣朕既深知之而不
言其誰言之於朱子宜何如表章崇奉爾等與九卿
會同具議以聞
諭報增人丁永不加賦(康熙五十二年)
上諭海宇承平日久戶口日繁地畆並未加廣宜施寬
大之恩共享恬熙之樂嗣後直隸各省地方官遇編
審之期察出增益人丁止將實數另造清冊奏聞其
徵收錢糧但據康熙五十年丁冊定為常額續生人
丁永不加賦仍不許有司於造冊之時藉端需索用
副朕休養生息之意
御製周易折中序(康熙五十四年)
易學之廣大悉備秦漢而後無復得其精微矣至有
宋以來周邵程張闡發其奥惟朱子兼象數天理違
衆而定之五百餘年無復同異宋元明至於我朝因
先儒已開之微旨或有議論已見漸至啟後人之疑
朕自弱齡留心經義五十餘年未嘗少輟但知諸書
大全之駁雜奈非專經之純熟深知大學士李光地
素學有本易理精詳特命修周易折中上律河洛之
本末下及衆儒之考定與通經之不可易者折中而
取之越二寒暑甲夜披覽片字一畫斟酌無怠康熙
五十四年春告成而傳之天下後世能以正學為事
者自有所見歟
御製康熙字典序(康熙五十五年)
易傳曰上古結繩而治後世聖人易之以書契百官
以治萬民以察周官外史掌逹書名於四方保氏養
國子教以六書而考文列於三重蓋以其為萬事百
物之綂紀而足以助流政教也古文篆隸隨世遞變
至漢許氏始有說文然重義而略於音故世謂漢儒
識文字而不識子母江左之儒識四聲而不識七音
七音之傳肇自西域以三十六字為母從為四聲横
為七音而後天下之聲總於是焉嘗考管子之書所
載五方之民其聲之清濁高下各象其川原泉壤淺
深廣狹而生故于五音必有所偏得則能全備七音
者鮮矣此歷代相傳取音者所以不能較若畫一也
自說文以後字書善者於梁則玉篇於唐則廣韻於
宋則集韻於金則五音集韻於元則韻會於明則洪
武正韻皆流通當世衣被後學其傳而未甚顯者尚
數十百家當其編輯皆自謂毫髮無憾而後儒推論
輒多同異或所收之字繁省失中或所引之書濫疎
無凖或字有數義而不詳或音有數切而不備曾無
善兼美具可奉為典常而不易者朕每念經傳至博
音義繁賾據一人之見守一家之說未必能會通㒺
缺也爰命儒臣悉取舊籍次第排纂切音解義一本
說文玉篇兼用廣韻集韻韻會正韻其餘字書一音
一義之可採者靡有遺逸至諸書引證未備者則自
經史百子以及漢晉唐宋元明以來詩人文士所述
莫不旁羅博證使有依據然後古今形體之辨方言
聲氣之殊部分班列開卷了然無一義之不詳一音
之不備矣凡五閱歲而其書始成命曰字典於以昭
同文之治俾承學稽古者得以備知文字之源流而
官府吏民亦有所遵守焉是為序
諭豁免帶徵地丁(康熙五十六年)
上諭戶部朕撫馭寰宇五十餘年夜寐夙興為小民勤
求生遂凡率土遠近皆期共享樂利聿成家給人足
之休未嘗一日不厪諸懷也數十年以來各省正賦
屢經全免歷年積欠亦已蠲徵偶有雨澤愆期或發
倉廪散給或截漕糧賑救不惜數萬萬金錢米穀頻
沛恩施誠念窮簷之艱慮其至於顛連失所耳近者
民力雖已稍紓然念分年帶徵銀兩若不格外優寬
則小民一歲所獲分納二年之賦以其贏餘養贍室
家斷難充足朕每懷及此軫惻良深宜更加殊恩通
行豁免今將直隸安徽江蘇浙江江西湖廣西安甘
肅等八處帶徵地丁屯衛銀二百三十九萬八千三
百八十兩有竒概免徵收其漕項雖例不准免亦著
破格施恩將安徽江蘇所屬帶徵漕項銀四十九萬
五千一百九十餘兩米麥豆一十四萬六千六百一
十餘石内蠲免各半爾部即行文該督撫嚴飭所屬
實心奉行徧加曉諭㑭民間無徵催之累均沾實惠
用稱朕撫䘏羣黎至意倘有不肖有司借端朦混私
行徵收者該督撫嚴察參處如該督撫失察一併從
重處分爾部即遵諭行特諭
御製性理精義序(康熙五十六年)
朕自冲齡至今六十年來未嘗少輟經書唐虞三代以
來聖賢相傳授受言性而已宋儒始有性理之名使
人知盡性之學不外循理也故敦好典籍於理道之
言尤所加意臨莅日久玩味愈深體之身心騐之政
事而確然知其不可易前明纂修性理大全一書頗
謂廣備矣但取者太煩類者居多凡性理諸書之行
世者不下數百朕實病其矛盾也爰命大學士李光
地詮擇進覧授以意指省其品目撮其體要既使諸
儒之闡發不雜於支蕪復使學者之披尋不苦於繁
重至於圖象律歷性命理氣之源前人所未暢發者
朕亦時以已意折中其間名曰性理精義頒示天下
讀是書者自有所知也已
御製春秋傳說彙纂序(康熙六十年)
六經皆孔聖刪述而孟子特言孔子作春秋左氏公
羊榖梁三家各述所聞以為傳門弟子各衍其師說
末流益紛以一字為褒貶以變例為賞罰微言既絶
大義弗彰至於災祥䜟緯之學興而更趨於怪僻程
子所謂炳若日星者不因此而反晦乎迨宋胡安國
進春秋解義明代立于學官用以貢舉取士於是四
傳並行宗其說者率多穿鑿附會去經義逾遠朕於
春秋獨服膺朱子之論朱子曰春秋明道正誼據實
書事使人觀之以為鑒戒書名書爵亦無意義此言
真有得者而惜乎朱子未有成書也朕恐世之學者
牽於支離之說而莫能悟特命詞臣纂輯是書以四
傳為主其有舛於經者刪之以集說為輔其有畔於
傳者勿錄書成凡四十卷名之曰傳說彙纂夫春秋
之作以游夏之賢不能贊一詞司馬遷稱七十子之
徒口授其傳而人人異說當時已無定論後之諸儒
欲於千百年後懸斷聖人筆削之旨不亦難乎是書
之輯亦唯擇其言之當於理者雖不敢謂深於春秋
而辨之詳取之慎於屬辭比事之教或有資焉是為
序
江西通志卷首之二
