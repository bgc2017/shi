欽定四庫全書
江西通志卷九十九
列女
吉安府
南北朝
劉氏女名玉秀彭城王義康女也義康賜死安成其子
女俱留子為元凶劭所殺惟玉秀存焉元凶除玉秀
露版辭奏曰父凶滅無狀孤負天明存荷優養歿蒙
加禮明罰羽山未足敕法烏鳥微心昧死上請乞反
葬舊塋糜骨鄉壤(南史)
南唐
叚氏婦吳媛浚儀人唐史官兢之後父志野義不仕梁
南游於吳家廬陵媛適叚某生子未晬叚卒父母以
媛少議嫁之媛刺面自誓乃不敢奪事舅姑極孝謹
教子為善士韓熙載使江南為表其節(唐餘紀傳)
宋
歐陽觀妻鄭氏永豐人修之母也年二十九守節教子
修以文章忠節名天下鄭以子貴累封越國太夫人
後仁宗初進號魏國太夫人壽七十二祔崇公合葬
瀧岡
朱雲孫妻劉氏安福人姑病雲孫刲股以進而愈姑復
病劉亦刲股以進又愈尚書謝諤為朱孝婦詩(明一
統志)
彭雲翼妻劉氏安福人歸彭三年生子應時未晬而夫
亡守節以終楊萬里稱之曰貞節婦也
孫某妻項氏吉水人宣和間夫以逋出走項為里胥所
逮至中途欲犯之項引刀自刺而死事聞贈孺人旌
其廬(宋史)
張節婦吳氏萬安人年二十夫亡守節家貧紡績撫孤
蕭楚未婚妻某氏泰和人既許聘於蕭父母厭楚貧改
適他姓嫁之日氏知之縊死車中楚義之終身不娶
温氏泰和人曾安強既定其聘後以讀書快閣廣帥過
而竒之欲妻以女安強從之温聞之自縊而死
段鵠母顔氏字詡姊永新人寡居耿介持家嚴肅人尊
敬之
李某妻梁氏龍泉人紹興三年寇彭友犯邑梁義不受
辱赴水死(宋史)
劉生妻歐陽氏安福人紹興中劉生以事出有惡少来
欲侵凌之歐陽氏不受辱而死邑人劉寬作詩弔之
(明一統志)
李氏字幸娘龍泉人年十八紹定己丑南安寇犯邑被
掠以刃加項脅以随行幸娘大罵為所殺
楊萬里妻羅氏廬陵人性仁恕清儉居常以魯敬姜言
行為省括萬里轉運江東子為帥尊重矣每寒月黎
明即起詣厨下躬作粥召臧獲徧食之曰天寒甚湏
使其腹中有火氣乃堪役使耳其子問之曰是賤事
夫人老而親之毋乃為逆施乎夫人怒曰若言如此
其必不遠矣賤物貴我天道所不祐也守吳迎養時
年八十餘於邑圃中種苧躬紡績不懈遷五羊得月
俸以奉母母稱疾盡出之曰吾福薄乃得此果致疾
宜悉散之平居服飾無華麗生四子三女畢自乳曰
飢人之子哺其子吾不忍為也君子曰楊祕閣父子
之介也匪獨其性生也成諸婦道母儀者多也(函史)
文天祥妻歐陽氏廬陵人從天祥遭流離干戈中絶無
愠尤自天祥空坑之敗歐陽氏與佛生等皆為俘虜
一路求死不得入都時服道冠敝衣日誦道經比天
祥受刑明日歐陽氏得旨收屍與江南十義士奉柩
葬於都城小南門外後歸故里以元大德九年乙巳
二月得痰疾卒(豫章書)
孫[桌-日+(ㄇ@(人人))]妻文氏天祥妹[桌-日+(ㄇ@(人人))]被執家沒入官文氏奉孫氏生
母擕子蕭翁約翁及一女赴燕零丁孤苦中而能持
禮守義不失其操
張節婦吳氏廬陵人年二十一夫亡事舅姑撫孤而終
事聞旌表其門曰孝節
譚烈婦趙氏永新人元破城譚抱嬰兒隨舅姑走縣學
文廟中匿兵至殺其舅姑執婦欲汙之不可臨以刃
趙罵曰吾舅死於汝吾姑又死於汝吾從吾舅姑死
耳豈願生哉遂遇害血漬於文廟兩楹間入甎為婦
與嬰兒狀久而宛然若寫形在地見者神聳髮立凛
如有生氣也或磨以沙石終不滅煆以熾炭狀益顯
如新(函史)
元
湯煇妻張氏龍泉人天歴初兵掠剸刃死二女以父母
見殺觸刀死(函史)
黃景立妻彭氏永豐人年十八生一子而景立亡彭斷
髮誓曰死不願他適而使藐孤别呼父母至順間奉
詔旌表
蕭均褒妻曾氏泰和人生子善顧方二歲均褒以越境
就傅得疾將死曾年二十二痛哭引刀斷二指滴血
濺酒飲而誓天曰留此二指殉夫衾䄂袝同棺槨庶
日後不羞顔於地下耳越七日均褒死如其言納之
鄧心遠妻王氏泰和人至順間心遠教授南海死廣州
王聞訃痛哭欲絶其子彬尚幼竟撫之而終
熊以德妻李氏吉水人年二十四夫亡守節教子撫孫
年九十而終
曠維楨妻曾氏廬陵人至正壬辰紅巾盗至敖城執曾
氏與子學禮欲妻之不從俟間先刃其子以血題詩
於壁有孤兒未必從他姓一女何從侍二人之句詩
成亦自盡
項惠可妻唐氏龍泉人至正壬辰春紅巾寇亂惠可具
舟遠避甫及新林寇奄至麾衆薄舟唐見事急與其
夫訣曰我良家子義不受辱所恨惟老母在母曰女
能取義我獨不能舍生乎遂相繼赴水寇亦驚異倒
戈相援不及
梁圓妻李氏龍泉人年十七圓死守節終身
楊用霖妻蕭氏子婦劉氏泰和人紅巾之亂姑病不能
出蕭與劉皆不忍去城陷皆自投井中鄰婦鄧氏陳
氏從而繼之俱死安成劉雲章嘗著蘭陵烈婦傳牽
連書之明弘治間知縣楊南金為立四節婦祠
左幼白妻龍氏永新人年十九幼白為江西廣洋庫使
從元兵攻廣海卒於軍龍迎柩歸葬削髮誓不他適
嘗折榴置靈案瓶中旬日枯卉復生因植之庭翰林
承旨歐陽元功為大書榴萱扁其堂楣
按林志作左白安志郡志作左幼白未知孰是
彭九萬妻李氏永新人至正壬辰紅巾至李及子友諒
女秀珙俱被執脅以白刃問所求李罵賊而死
危元貞妻李氏永新人年二十元貞卒李哀泣幾毁家
人欲逼嫁之李引刀將自殺乃止
劉閈妻某氏吳崧婦某氏安福人元末紅巾至二氏避
於湯村相挽赴水死又鄧隆彰妻王氏被寇掠不屈
死
劉節婦龍氏名琇永新人至正間其族父以舉義兵不
克州陷家燬琇甫六歲隨父母轉徙他郡歲甲辰始
歸安福劉氏其明年五月淮寇李明復入安福劉舉
室將竄水西時江水暴漲不果琇度無可往即泣涕
别其姑自誓必死江上寇奄至見琇棄他貨物即赴
之琇遽奔入江中寇追之不及則引槊以鈎舉其髮
琇反手觧結乃就溺寇相視驚愕去時年十九劉楚
為之傳(槎翁集)
胡氏永豐人受余勝祖聘未嫁而勝祖卒父母欲令改
適胡齧指誓欲速死父母不敢奪竟遂其志
鍾文妻某氏泰和人元末盗起湘南入江西陷袁吉贑
諸郡執文令之降文大罵賊怒刳其身妻見而號呼
投井紀善周是修目擊其事為作長歌以悼之(豫章
書)
陳氏吉水陳英□女許聘於蕭及筓而蕭死女哀不自
勝數日不食亦死合葬焉
李處泰妻周氏吉水人寇焚掠其家同姑赴火死奉詔
旌表
李泰来妻龔氏吉水人紅巾賊起執龔欲汙之厲罵被
殺
錢瑛妻張氏吉水人元末大亂姑被賊執張從伏莾中
窺見趨出謂賊曰姑老矣請釋而縳我賊見其年少
遂縳之去見姑遠罵賊不休攢刀刺殺之(元史)
孫氏安福人家貧值歲飢夫欲嫁之婦不從攜一男一
女赴水死邑人劉定臾作古詩弔之
劉平妻賀氏安福人年二十撫二孤守節養姑年八十
而終
蕭道甫妻羅氏萬安人年二十孀居撫子彬其後孫觀
亦早卒其妻守節以終孫女適某氏早寡守節邑令
康彦民紀其事云蕭氏一門瑞氣鍾清風三節將誰
同
鍾仁卿妻危氏吉水人元末為四川内江學諭蚤歿危
守節撫孤至正間壽一百零三歲詔旌表學士曾德
裕銘其墓
明
王用均妻劉氏龍泉人年二十一而寡撫孤守節洪武
間奉詔旌表
湯大亨妻陳氏永豐人年二十六而寡撫孤守節受旌
楊存海妻曾氏吉水人夫亡守節立姪楊福為嗣洪武
間旌表
劉志亨妻蕭氏泰和人少年守節又胡祖與妻嚴氏年
二十七夫亡守志俱於洪武間旌表
陳氏名端生泰和人年二十歸康安仁生子德昭又三
年夫亡誓不負所天事舅姑益謹十三年而姑亡喪
不愆禮葬不踰期守節凡七十年洪武十六年江西
提刑按察司試僉事翁師善行縣廉得其寔以聞十
九年旌門(海桑集)
楊鼎元妻李氏吉水人年二十而寡撫孤守節洪武間
旌門
劉啟宗妻羅氏廬陵人年二十八夫亡守節又周京妻
彭氏年二十八守節俱於洪武間旌表
郭希泰妻蕭氏泰和人年二十六夫亡守節又楊起予
妻劉氏早寡守節俱於洪武間旌表
陳内美妻李氏永豐人年十九夫亡守節奉詔旌表
蕭永誠妻羅氏龍泉人年十八夫歿守節以終洪武間
旌表
劉運妻蕭氏永豐人運從父鶚守韶戰死蕭年二十三
守節撫孤女立姪為後洪武間詔旌之
按運字尊元父鶚字楚竒前志書字誤入吉水今
改正
胡氏泰和人年二十歸樂大成未幾大成卒撫孤守節
大學士楊士竒為之銘
劉氏名靈萬安處士劉本直女嫁泰和彭原復生二男
三女詡其長也年二十六而寡幼涉書紀能知古者
女婦賢行誓死不嫁嘗以其父所藏書訓詡遂有成
其處姻族恤隣里馭臧獲各盡其道卒年六十八王
直為之傳
李邦振妻周氏吉水人洪武間邦振兄邦武以坐累見
逮至京邦振從行兄病卒邦振亦哀毁而死周年二
十二守節事姑撫子沂浴後沂浴作貞節堂學士周
敘為序
曾氏吉水人洪武間夫連累戍邊死其子紹從行曾與
媳劉氏撫孤孫守節逮孫死劉即自縊曾亦三日不
食死後紹自邊歸葬母於石屋山之原妻附葬焉
郭氏九節婦俱廬陵人郭願學妻劉氏月娥年二十一
撫子永堅守節洪武己酉卒永堅妻金氏主娘年二
十夫歿矢志守節會里中寇亂金遇賊不辱赴水死
安泰妻劉氏秀英年二十三守節安鼎妻劉氏妙靖
早寡無子守節以夀終敬儀妻王氏瓊英年二十六
守節夀八十五敬熙妻陳氏慈貞無子守節夀七十
二厥禎妻劉氏阿嬌年二十一撫孤守節卒年七十
六厥藴妻戴氏芹英年二十四撫子守節以壽終郭
氏女參娘許適蕭生生歿誓死守節諸父受他姓聘
謀奪其志參聞自縊死
周岐鳳妻王氏吉水王教諭省之女建文時省死節濟
陽明倫堂岐鳳初主即墨簿妻與偕行逆知父志泣
曰吾父必不生請於夫遣人往訪凡三往竟得其遺
骨遺文以歸(豫章書)
顔有為妻蕭氏廬陵人有為伯瑋之子建文時死父難
於沛縣蕭氏養姑守節二十餘年(同上)
陳繼文妻黃氏吉水人既受陳聘陳忽病風癘黃親往
視之與之治湯藥踰月而陳卒黃守節及五十年題
請旌表
羅揚清妻王氏吉水人年十六夫亡守節夫之兄欲逼
其嫁已受人聘王知之即投池死
解禎亮妻胡氏吉水大學士胡廣女初解縉與廣同侍
宴太宗曰爾二人生同里同學仕又同官縉有子廣
女可妻之廣頓首曰臣妻方娠未卜男女帝笑曰定
女矣已而果生女遂約婚後縉家徙遼東廣欲離婚
女截耳誓曰薄命之婚皇上主之大人面承之有死
無二及赦還卒歸禎亮
劉氏名順慶永豐人元國史編修劉鶚女適吉水饒伯
振夫亡守節永樂間旌表
羅仲良妻李氏名淑龍泉人永樂丙申仲良卒無子李
守節壽六十九有司請旌
曾鳳韶妻李氏廬陵人北平兵入金川門召鳳韶為吏
部侍郎鳳韶刺血書憤詞於襟上自殺李亦自經死
陳道修妻羅氏永豐人道修抱父骨投揚子江中死羅
年十八誓死守節壽八十二而終宣德間旌門
丁恒信妻羅氏名潔貞永豐人夫亡養姑守節正統間
旌表
周時發妻王氏名晚貞安福人年十九而寡撫孤守節
旌表
蕭壽遠妻蔣氏名壽松泰和人年二十八夫亡守節被
旌
劉永輝妻翁氏泰和人鄰人嘗歸所假稱具者既啓視
有金餅二氏謂永輝曰此必某所遺掩而有之不義
盍召還之其人始驚謝無何永輝卒子幼力單勤績
以給有里母勸之嫁氏泣罵絶弗與通剪髮自誓正
統乙巳沙尤盗起攻圍城勢危甚氏謂其子璋曰汝
身宗祀所繫萬一城陷宜求自全無以我累明年二
月竟以驚憂成疾卒年四十九後七年璋成進士官
於朝彭教為之傳(瀧江集)
楊相妻廖氏泰和人相永樂甲申會元選入翰林及為
主事以文章名天下未幾卒官氏年二十二扶櫬歸
葬子奕奐皆在襁褓相初娶曾氏有女撫育之如所
生景泰元年旌門年六十三守節歴四十年貞節之
操至老不渝(文端集)
劉如瓓妻謝氏泰和人年二十二瓓卒誓死守節劉鍇
題其墓曰苦節
陳氏吉水陳英鉉女許聘蕭載紱子年及筓而夫死陳
聞之數日不食亦繼死遂合葬焉天順間詔旌表
鄧珍妻蕭氏吉水人年二十二珍官編脩卒無子蕭貞
静自守勤紡績年八十餘
楊復環妻陳氏泰和人夫亡守節撫孤天順聞奉詔旌
表
劉縉妻曾氏萬安人年二十四夫亡守節自矢孝事舅
姑天順間旌表
蕭子綱妻郭氏泰和人年二十夫亡守節又曾繼福妻
胡氏名淑廉年二十而寡孝養舅姑守節以終俱於
景泰間旌表
曾思文妻楊氏泰和人年二十四思文卒楊守節撫孤
嶽比長為娶康氏生子洧時年二十四嶽卒康守節
如其姑景泰間有司請旌表詔下而洧亦卒洧妻任
氏人或勸之嫁曰吾曾家無背夫婦人守節以終人
稱曾氏三節
劉述宗妻周氏萬安人年二十四夫亡撫遺腹子咸淳
守節孀居四十餘年
周文精妻郭氏萬安人適周十年不育遂為夫娶妾羅
氏生子賢挺甫四歲而文精卒未幾羅亦卒郭撫遺
孤守節年八十四而歿大司空朱衡銘其墓太僕羅
良為之傳
劉澻妻孫氏瀹妻胡氏澗妻胡氏廬陵人孫名文貞年
十八守節胡名滿貞年二十七撫孤守節胡名寧貞
年二十六撫孤守節成化間有司上其事詔旌劉氏
三節婦之門
羅厚妻曾氏名溥秀永豐副使曾鼎女年二十三厚沒
守節又羅清律妻王氏年二十二夫亡守節俱於成
化間旌表
羅子弘妻郭氏楊崇藝妻蕭氏俱泰和人早寡撫孤守
節成化間奉旌
周伯循妻曾氏吉水人年二十守節成化間旌門
王尹妻蕭氏安福人成化間夫死撫孤女守節偶歸寧
夢夫如平昔速之歸且聞有異圖者次日即馳哭於
墓嘔血數升而死其翁貫作詩以哭之
周禮妻劉氏永新人年二十夫亡守節旌表
江繼文妻劉氏永新人年二十而寡撫孤守節子玉琳
成進士詔旌其閭知州柯暹撰貞節碑兩經兵燹碑
獨不燬
劉嘉迪妻朱氏安福人嘉迪亡無子守節事舅孝謹年
八十六而卒又歐陽時美妻高氏少寡撫孤守節年
六十而終
伍極萬妻戴氏名誾潔安福人年二十一而寡撫孤守
節又王美會妻朱氏年二十而寡撫孤守節俱於成
化間旌表
曾武妻陳氏廬陵人年二十而寡撫孤守節弘治間旌
表
白甫善妻歐陽氏泰和人年二十六夫亡守節旌表
楊玘妻廖氏名仁姜泰和人年二十六而玘卒撫遺腹
子守節被旌
劉攸妻龍氏劉陬妻湯氏永新人龍早寡守節湯年二
十四夫亡守節皆弘治間旌表
劉廣威妻周氏萬安人年二十三夫亡守節又蕭宜寬
妻劉氏年二十而寡撫孤守志俱於弘治間旌表
伍希憲妻劉氏名順貞安福人年二十八希憲卒托劉
以母與孤劉自誓守節養姑教子一如夫命弘治間
旌門
蒋廣妻胡氏廣吉安千戶所舍人早卒胡年二十五守
節弘治間旌表
羅宜元妻朱氏萬安員外朱廷章女年十九夫亡守節
弘治間寇至倉皇同婢奔歸母家渡舟中或牽其手
怒曰身可溺此手不可辱竟舍舟涉水而渡年幾百
歲卒建坊
陳乾妻王氏萬安人弘治間乾亡無子王年二十清操
自勵年六十八而終
劉士鴻妻周氏名性泰和人士鴻以被徵辟卒於京周
年十九生子僅一月誓不再適撫子養姑以夀終(明
一統志)
羅韞匱妻歐陽氏名壽娘吉水人年二十五夫亡長子
篤温方三歲次篤良尚在娠越四月而生壽娘撫二
孤守節篤温娶歐陽氏酉貞生子期年而亡篤良娶
袁氏蘭秀生子五歲而卒妯娌相告曰姑為節婦我
屬可改節乎乃協力共守姑年六十而卒酉貞年幾
九十卒蘭秀年五十五卒(明書)
郭仲稷妻聶氏吉水人年二十生子趙三月仲稷亡父
母欲奪其志聶聞之齧指出血而誓之曰寧死無復
事他人撫孤以終
蕭子羽妻阮氏安福人生子數月子羽有惡疾而貧甚
慮其不能守婦泣誓曰紡績足以治生子羽卒養姑
撫子不易初心年六十三而終又彭文孚妻王氏年
二十五而寡家貧無子守節孝養舅姑始終弗渝
蕭邦道妻羅氏萬安人年二十邦道病篤曰保吾子以
存宗祀邦道卒羅誓不他適撫教遺孤夀九十而終
又王子彰妻郭氏夫亡子幼守節年踰七十
曾友文妻賴氏萬安人年二十而夫亡子敏生方三歲
賴紡績以養舅姑訓敏讀書遊庠人比之陶母云
劉本達妻單氏萬安人年十九本達歿子理生三歲家
徒四壁勤儉教子以終又劉宗壽妻康氏年十八而
寡養姑守節始終一心彭文彬妻葉氏年二十一文
彬卒家貧子幼舅姑俱老仰事俯畜俱出於紡績以
壽終
羅文忠妻劉氏名淑賢廬陵人年二十四文忠卒惟一
女父母舅姑憐其年少無嗣勸其改適劉度不得志
以女托妯娌素厚者因就寢自縊死(豫章書)
陳康妻劉氏名潮泰和人年二十四而寡生子始踰月
守節撫孤長為娶任氏不二年其子復卒生遺腹子
佖時任年方十九誓與姑同志學錄梁栗為作雙節
記
李惕妻劉氏永新人年二十夫亡其兄私受人聘禮將
強之嫁劉自縊死
李輔妻歐陽氏永新人早寡無子誓不他適歸母家依
弟姪以居後其弟姪之婦凡寡居者皆慕其節至十
餘人
羅秉厚妻曾氏泰和人淄陽縣丞忠翔女年二十六秉
厚卒一子用元甫彌月矢節教育年七十四卒羅用
俊為著慈節傳
劉賦秀妻彭氏廬陵人年二十賦秀卒其姑逼之嫁彭
閉門自縊死時年二十一(豫章書)
蔣庠妻楊氏庠為吉安千戶所舍人早卒無子楊年二
十貞操不渝人稱為真節婦
劉混洋妻王氏安福人年二十七混洋卒王即欲自盡
念姑老子幼忍死以守年八十三而終
寗集略妻吳氏字姞姑永豐人年十八適寗未一年而
夫卒吳六日不食决志殉之所親百方解譬始食粥
朝暮一溢米服滿母憐其少欲令改適往視之同寢
食三年竟不敢出一語歸謂諸婦曰此女鐡石心不
可動也(明書)
王堯儒妻丁氏堯儒吉水人就婚於河南時丁年十九
越三月堯儒以疾卒遺腹生一女未幾父亦卒丁隨
兄奔父與夫二喪歸道經新塗其兄強之偕歸丁氏
堅意歸吉水雖家貧無依不計也年七十二而終
王氏名素英吉水人年十九歸庠生周必登弘治七年
必登以疾卒王誓與同死不食數日母死歸弔一日
語弟曰我死屍還周氏弟方出忽以無疾卒於家弟
如其言還屍於周里人莫不慟之(明書)
李修妻王氏廬陵人年二十四修卒生子本淵甫二歲
王即以事姑撫子自誓年五十而卒
周梯雲妻許氏名鳳潔安福人年十九梯雲卒方有娠
慟哭欲以身殉姑曰存祀與死孰重許訣曰姙男則
生不男則死越四十有六日生男煦遂堅以養舅姑
撫孤子為己任年四十九而卒正德辛巳煦登進士
第
周賢佐妻胡氏名坤秀萬安人正德庚午兵亂胡出走
賊追之急度不能免乃趺坐於地賊驅之起行曰不
能行指輿使乘之曰不能乘賊怒以刀斫之遂伏地
而死(豫章書)
朱景學妻羅氏名欽娘泰和人年二十四景學卒遺孤
二誓不改節孝養舅姑撫訓二子有司以其事聞命
下而卒
蕭貴言妻王氏名蓮娘泰和人年二十五貴言卒家甚
貧子女各一人紡績以給朝夕教撫不懈年六十而
卒
蕭時玉妻梁氏名文英泰和人年二十時玉卒卒時瞠
目視兒女梁逆知其意齧指示之遂暝目撫子事姑
終身無怨言年七十七卒祭酒羅璟謂其如精金美
玉不負所天云(明一統志)
伍顯萬妻歐陽氏安福人年十九夫亡生遺腹子夭静
居室中足不踰閾年七十卒
按郡志作歐陽顯萬妻伍氏未知孰是
王良粹妻劉氏名志嬌安福人年二十五良粹以運税
卒於外時二孤俱幼撫之長歸夫喪葬於欽村廬於
墓因家焉卒年九十五學士鄒守益為節夀堂銘以
表之
李存紀妻劉氏安福人年二十四夫亡誓死守節撫孤
三十餘年壽七十南雄知府劉實表其墓大學士邱
濬銘其堂
吳觀凱妻王氏安福人年二十三而寡守節撫孤子節
官至祭酒王夀九十二王直為作貞榮堂記
解氏五節婦俱吉水人劉氏副使鼎貫女年二十二夫
亡守節五十六而卒解璇妻李氏年二十八璇卒守
節六十二而卒解瓛妻徐氏解珙妻周氏解玉妻曾
氏年皆二十餘而寡自矢守節人為之語曰解氏五
節松貞玉潔
張寅妻康氏安福人既聘而寅遠遊不歸父母欲令改
適氏死誓不二及寅歸完娶康年已三十餘寅登進
士官至太僕寺丞康儉約如未貴時每歸寧猶躬執
爨鄉里美之
鄒會春妻李氏仕魯妻謝氏具式妻鄧氏俱安福人李
名菊娘年二十五守節謝名妙英年二十九守節鄧
名新娘年二十四守節皆登耄壽廵撫王守仁表其
堂曰三節
歐陽嵩妾劉氏名季姐泰和人嵩為郎中病卒劉年二
十五誓隨正室蕭氏守節蕭曰此非易事且汝無嗣
劉曰有宜人在死生以之因相倚為命及蕭病劉侍
湯藥月餘衣不解帶蕭卒劉哀痛殮畢遂自縊柩旁
蕭啟甫妻汪氏廬陵人蕭以轉運入京病卒訃至汪慟
欲自盡姑百方慰之汪曰夫行我慫慂之我不可生
矣竟潛出投池死時年十九
劉烈女泰和劉清之女許聘張氏子清以張貧議改適
女自縊死
張氏女名貞姿萬安張成甫女正德庚午流寇入城貞
姿隨衆走稍逼即犇赴直徑之塘自沈而死泰和羅
欽順以詩挽之(整菴續稿)
孫程妻康氏泰和人程就選京師母沈病劇康禱於天
刲左臂肉和藥以進沈病遂愈
董朝紳妻袁氏吉水人早寡守節以紡績養姑正德辛
未流寇突至婦與姑同被執賊欲辱之婦姑相持哭
聲震地賊遂相戒勿犯釋之歸
歐陽循瑚妻張氏萬安人夫亡守節事翁姑孝聞遺孤
七歲口授書史冡宰歐陽鐸撰貞母文
曾氏泰和人名淑貞許婚任鋼及筓綱卒訃聞曾自縊
死遂同穴
曾周易妻羅氏泰和人嘉靖中流寇至周易遇害羅哭
罵賊賊怒鎗其腹貫至喉下猶咯咯聞罵聲隆慶間
旌表
曠子雲妻袁氏泰和人寇亂被掠投水死時年二十五
子雲義之終身不娶又胡孟賞妻劉氏寇至被執罵
不絶口賊支裂之
劉藴球二女球安福人挈家客思州長女適王邦潮次
女未嫁會苗破思州二女相攜赴墱塘水自溺死王
婦乳兒纔二歲勢急裹兒置石崖中賊去女奴得其
子因覓死者於墱塘面如生仍兩手相攜當事褒之
給驛歸櫬還葬鄉里
易氏分宜人歸安福王世昌世昌遘疾奄奄十餘月易
事之衣不解帶世昌死除喪猶縞素姑憐之謂汝猶
處子可終累乎跪泣曰是何言哉父毋許我王氏即
終身王氏婦矣自是獨處一樓不窺外戶四十餘年
方世昌疾所吐痰血輙手一布囊盛之卒後用所盛
囊為枕枕之終身(明書)
顔簡妻伍氏安福人早寡守節有軍人李敦率衆欲強
娶之伍自經死事聞詔旌其門
王世文妾桂秀安福人世文官副使沒時桂秀年甚少
夫人將遣之自縊死
彭紹三妻周氏安福人嘉靖壬辰為寇所掠周憤罵不
從賊憐其色從容誘之終不可犯乃見殺
彭子繪妻高氏安福人子繪乘馬出鄉人有報讐者以
子繪貌似所怨之人誤殺之高年二十四鳴諸有司
得理守節歴三十七年鄉里皆嘖嘖稱之
楊載鳴繼妻蕭氏泰和人楊官通政娶蕭逾月卒于官
蕭哀毁守節以終後旌表
王卿行妻劉氏安福人年二十夫亡守節於夫墓下斬
指以血書石自矢歴四十餘年
左氏安福人許聘湯氏而夫沒父母欲改聘左自縊死
劉堯妻顔氏安福人早寡守節里豪掘煤於其舅之墓
成坎顔泣阻不得遂投身坎中死事聞廵撫置豪於
法而旌顔氏之孝
劉来咨妻蕭氏廬陵人年二十三撫孤守節壽至八十
四羅洪先表其墓
周某妻郭氏萬安人年二十四夫亡撫二遺孤家貧守
節又劉應壽妻彭氏年十九撫孤守節詔給粟帛後
復旌門
周尚信妻陳氏萬安人夫亡守節撫孤存敏及娶未久
卒其孫曰藻曰鐸及曾孫若元皆位至方伯陳年八
十而終翰林徐珵銘其墓
蕭曰洪妻譚氏萬安人夫亡撫二子才匡才冠守節嘉
靖乙未奉詔旌表
許崇妻朱氏萬安人嘉靖時崇卒韶州任所朱與次室
賴氏皆以少年守節姑彭氏亦早寡冰操自矢郡守
劉憲龍旌以一門三節
胡智郎妻鄒氏名玉英龍泉人年十九而智郎卒撫子
廷玉及長娶袁氏生子魁甫三歲廷玉又卒袁年二
十七姑媳二人交勵冰操鄒年七十二袁九十三嘉
靖中旌表
陳洪妻劉氏吉水人年十九歸洪居三月洪出商以病
瘴歸而卒生子甫數月守節卒年七十羅洪先為之
傳
李秀妻周氏吉水人年二十六夫亡撫遺孤家貧事姑
盡孝後子廷諫孫邦華同舉鄉榜成忠節名臣累贈
一品夫人
王倫妻彭氏婦劉氏孫婦李氏安福人倫及子宜觀孫
達俱早歿彭年二十六劉年二十五李年二十三世
守節彭夀至八十劉九十二李六十一世稱為三節
萬廷琮妻劉氏安福人年十八廷琮卒子甫一晬自誓
守節未幾又卒立姪惟昂為後翁任崖州姑強之隨
行翁卒於官劉綜理家務扶襯而歸時以為才節兼
全有司上其事建坊旌表
王和妾郭氏安福人年二十九夫亡撫孤學吾守節事
嫡劉甚謹卒年六十四羅洪先誌其墓
劉遇詔妻楊氏安福人詔歿楊守貞不渝徵君劉瀘瀟
以詩表之又王僴妻劉氏僴歿子汝良甫四月劉撫
之守節七十餘侍御劉陽為之傳
郭賢妻袁氏安福人年二十四而寡撫孤守節子又早
卒訓育三孫至於成立壽八十五同邑謝待價妻朱
氏年二十夫亡守節壽七十俱奉詔旌表
張最春妻蕭氏永豐人年十九夫亡無子守節嘉靖乙
卯邑令吳鳳瑞申請旌表
曾謨妻郭氏謨廬陵人登天順壬午鄉榜以癸未試院
失火歸而疾篤謂郭曰我志未就子孫必有纘其業
者可以我書授之言畢而卒郭年二十五苦志守節
事姑教子年百有二歲嘉靖十一年孫孔化既貴建
坊旌表額曰節壽
王育仁祖母梁氏廬陵人年二十而寡撫二孤國成國
游壽八十三孫育仁登進士
曾世臣妻劉氏廬陵人早寡撫孤女守節有司上其事
建坊表曰貞節
周珪妻劉氏名𨼆珠廬陵尚書劉宣女年二十八珪卒
生子允方數月撫之守節年六十有司請旌表
劉博妻周氏郭某妻蕭氏俱廬陵人少寡守節於嘉靖
間旌表
曾世祚妻朱氏世祚廬陵人年二十一疾篤謂朱曰守
吾志朱泣曰妾無所出君死亦死耳守何為夫卒治
葬令營二穴遂三日不食而死時年二十有二
歐陽素顯妻王氏廬陵人夫亡守節嘉靖間建坊旌表
彭德妻王氏廬陵人年二十四德卒撫遺腹子寅守節
後孫時濟仕至御史大夫建坊旌表
謝應棟妻龍氏名音娘永寧人年二十夫亡守節嘉靖
壬寅賊刦其家龍被執痛罵不從以刃脅之遂挺身
曰寧殺我不受汝辱賊異而舍之
張樞妻楊氏名五娘永寧人年二十五夫患病甚篤醫
謂勢不可起其姑具以告且曰汝兼有刑尅楊曰夫
亡我何用生願以身代乃投荳與幼兒永訣曰汝當
學善遂自經不旬日而夫病愈
顔禮妻劉氏永新人夫亡年二十無嗣守志又劉哻妻
李氏年少守節皆奉詔旌表
賀俌妻李氏永新人年二十一夫亡守節又千戶高寰
妻朱氏年二十六自誓守節皆奉詔旌門
楊霄妻陳氏泰和人年二十霄卒生子甫二旬誓死守
節喪滿外戚諷之嫁陳持斧曰湏斧此兒乃可改其
人驚走無復敢言者卒年六十二御史歐陽雲扁其
堂曰慈節
周欽亳妻蕭氏泰和人早寡撫孤養姑卒年八十有二
建坊
高氏吉水人許配梁離明未幾離明卒女年十五諸大
家爭聘之其父已諾女知之遂自縊死
歐陽氏貞女名雪玉安福人未字守貞年六十餘卒康
若生有詩傳其事
李尚友妻羅氏廬陵人年二十一無子守節孀居四十
年
歐陽昭妻張氏廬陵人年十九守節建坊旌表
黃良寵妻羅氏吉水人年十八而寡矢志守節壽七十
旌表
紀氏臨清人為安福劉秉監妾秉監官副使忤閹謫潮
州遷守臨安卒紀撫柩哭曰妾不難一死所以不死
者有娠耳越三月子芄生紀年二十二抱芄告廟守
節以終
鄒美妻周氏安福人美中鄉試早卒周年二十九守節
教子長德泳成進士次德洙以明經授知縣季德澡
貢監泳為御史時建言罷歸拜庭下周慰之曰汝不
愧文莊家風吾何憾萬歴甲午詔旌其門曰貞壽
劉永妻朱氏安福人永以貢令增城卒朱年二十八守
節撫孤歴四十年
蔡夢彥妻周氏安福人姑疾刲股以進姑服之而愈劉
元卿為之傳又王三重妻張氏事姑孝姑病刲股療
之遂愈事聞旌曰純孝之門
顔旦妻劉氏安福人年二十三夫亡守節壽八十五曾
孫欲章中萬歴進士疏聞詔旌表
顔有容妻王氏安福人年十九夫亡守節撫孤歴四十
餘年
郭天寵妻康氏龍泉人天寵初為弟子員後棄儒以策
干虔撫張翀題授將軍總兵平寇他日訛傳天寵死
康哀慟投河廵按張銓以事聞奉旨旌閭
王仁佳妻郭氏龍泉人年十九仁佳卒撫孤守節受旌
李竒藝妻張氏龍泉人年二十二而寡立嗣守節歴三
十餘年又彭惟岑妻謝氏早寡守節撫孤歴二十餘
年後以歸寧遇寇逼投河死
賀符妻王氏永新人年十八夫亡守節撫孤及見孫大
亨登萬歴庚子鄉舉年八十一屢膺旌表
曾蕭妻蕭氏廬陵人年二十蕭沒撫孤守節子超娶劉
氏年二十三而卒孫宏娶歐陽氏年二十五而卒劉
與歐陽俱以節終蕭以萬歴壬寅奉詔旌表
賀之熹妻龍氏永新人年二十一而寡撫孤守節姑憐
其年少欲令改適龍遂赴江死
彭㵯妻胡氏廬陵人年二十一守節萬歴間旌表又劉
烺妻曾氏年二十五烺沒守節教子壽六十四被旌
徐惟元妻廖氏永豐人年二十一而寡守節歴四十餘
年又丁森郁妻張氏年二十四夫亡守節撫孤孤夭
又撫孫以老屢膺旌表
彭球紳妻劉氏安福人年二十二球紳遊滇嘱以老母
幼子未幾球紳卒劉事姑撫子守節以終壽八十旌
表
王良相妻歐陽氏安福人年十八夫死姑老且病子翰
生甫七月歐誓死守節事姑盡孝姑臨歿呼之曰孝
婦孝婦萬歷間旌表
蕭悃妻歐陽氏安福人悃卒撫孤世瓘姑病湯藥必親
年五十祭酒鄒守益著節壽堂銘表之其姪世琢妻
劉氏年二十五夫死無子亦以節終
朱國俊妻劉氏安福人夫亡誓必身殉翁開諭之乃止
以紡績養舅姑撫子鄒元標為詩頌之
鄒承明妻顔氏亮明妻周氏安福人顔年十九承明以
勸賑冒暑卒守節十四年一日遘疾子世鑾世蘭招
醫胗視顔堅拒之世蘭刲股以進延一月而卒周年
二十三夫死守節事姑以孝聞
劉氏安福人年十九歸彭建夫不數月而寡母以無子
勸其改適劉曰吾不獲殉夫於地下者以有母也豈
有他志哉遂誓死守節萬歷十九年詔建貞節坊
王有初妻涂氏永豐人年十九夫亡守節以紡績養姑
又陳鎬妻袁氏年十五鎬病篤囑曰我母在堂奈何
袁泣曰養姑在媳鎬亡袁竟以養姑終皆於萬歷間
旌表
張朝扆妻徐氏永豐人年二十六夫亡無子立姪為後
鄒守益為書勵節卷以美之
黃幼光妻董氏永豐人幼光以儒生赴試抱病而卒董
年二十一自誓守節事詳羅近溪風雨亭記
杜宗舜妻蕭氏廬陵人年二十七宗舜沒守節撫孤萬
歷間旌表以壽終
彭儲粹妻劉氏廬陵人年二十儲粹沒撫孤守節歴四
十年太僕曾臯為之傳
彭以見妻劉氏龍泉人年二十三以見卒撫二子之麟
之鯤俱力學嘗從鄒忠介元標遊有司具題旌表
何一慤妻曾氏泰和曾翬之孫女也夫亡事姑守節歴
二十年萬歷間旌表
黃麟徵妻劉氏吉水劉安期之女年十五歸黃未久麟
徵卒誓死守節治夫喪葬及翁之喪葬畢即自治一
穴於夫墓傍御史李謙庵為之銘
李邦華妻周氏吉水人邦華直節危行屢遭患難周絶
無怨尤疑懼惟以忠義相勸勉卒於丁亥三月與忠
肅殉難同期其生平合志有如此
賴南叔妻蕭氏萬安人夫早喪無子遺一女時寇大起
築室與女共居如是者數年盗突至率女持利刃遮
門詈曰昔寧化曾氏婦立砦殺賊舉室以守汝謂我
刃不利耶賊怒縱火焚之二人咸燼
劉位妻康氏劉仕妻周氏劉俊妻姚氏安福人康年十
八而寡周年二十四而寡姚年二十一而寡皆守節
以壽終天啓間建坊旌表
王藹妻劉氏安福忠節劉鐸女也幼敏慧過人學書又
學劔年二十一藹卒遺孤文度尚未晬矢志守節甲
申之亂有猾將張姓者陽以軍需責餉欲逼劉氏劉
以刃相向曰有斷頭寡婦無辱身寡婦也張乃止劉
祭父親自為文又刻父遺集未竟而卒時年三十五
子文度為邑庠生搜其詩文遺藳十餘卷未及刻而
卒
朱國璿妻劉氏安福人國璿沒遺二子親戚勸其他適
劉泣曰祖母謝氏貞壽名堂妾敢隳先烈而棄藐諸
乎紡績課子終身弗怠壽八十卒龍泉郭維經以詩
表之
劉龍至妻歐陽氏安福人龍至弱冠卒歐陽矢志上奉
舅姑下撫孤子以壽終郭維經志其墓子岱天啓丁
卯舉於鄉博學有才名
袁以達妻蕭氏廬陵人年二十七而寡無子遺一女曰
外珠蕭嘗謂女曰吾不殉父者惟汝累耳服除母欲
奪其志夜即投河死女亦隨之而死
劉攀妻袁氏龍泉人年十六夫亡撫遺腹子守節事姑
以孝聞歴六十餘年天啓間旌表
朱寅奮妻劉氏吉水人寅奮早卒劉撫孤廷相廷植壽
六十餘旌表
蕭舜日母陳氏永寧人年十九生舜日方七十日而寡
守節五十年壽七十
婁永齡妻藍氏吉水人年十八適婁僅一月而寡立嗣
守節崇禎間廵按周燦具題旌表
田稅妻王氏廬陵人年十九而寡撫孤守節崇禎間旌
表
楊赤鉉妻歐陽氏泰和人年二十夫亡撫孤仁愿登崇
禎甲戍進士官御史請於朝奉敕建坊壽七十二而
終
胡中洋女吉水人年十六未字崇禎癸未張寇陷城逃
於天獄山遇賊欲辱之憤罵不已賊怒而殺之
彭琠妻劉氏安福人年二十九而寡守節撫孤歴五十
餘年崇禎間建坊旌表
楊氏廬陵人名文姑許婚羅氏未嫁而夫夭誓不再字
父母強之即求自盡苦節五十餘年崇禎間旌表
劉吉德妻徐氏安福人年二十而寡守節撫孤渤中崇
禎己卯解元徐壽七十卒
李士開妻歐陽氏妾宋氏吉水人士開早卒宋有子在
襁褓歐陽撫之相倚守節教子力學御史上其事建
雙節坊
張邦載妻尹氏永新人年二十二夫亡撫子士瓚守節
三十年卒邑令管正傳祀於譚貞烈祠永新舊祀八
人得節婦而九劉光震撰碑文
李命妻顔氏永新人年二十五夫亡欲殉節以有子乃
止及子病卒顔一慟而絶時年三十六
劉氏名次玉安福人幼字王教保教保浪遊死父母強
之改嫁潛投塘死數日屍出如生
劉周井妻王氏安福人年二十二周井歿無子撫女守
節及歸寧母不諒即返踰年母促之歸是夜哭甚哀
遂自盡
彭彦士妻劉氏安福人年十七適彭生一子彦士以貧
舌耕於外疾危聞於家劉曰盍先死幸則以身代不
幸亦先夫往遂自縊後彦士病愈人以為劉之激烈
所感
劉次六妻李氏安福人年二十歸劉僅二年次六卒李
曰翁姑蚤世子女無傳吾惟隨夫地下耳踰月喪事
稍畢遂自縊而死又李氏名桓珠適郁未踰年夫歿
亦自縊死
劉一五妻朱氏安福人生二子一五館於楚而卒朱年
二十四親往奔喪遇土寇欲辱之朱誓死不屈以首
觸夫柩血流不止寇遂釋之楚人士重其義捐金助
之歸葬以養姑訓子終
王茂妻劉氏安福人事繼姑以孝聞家貧延師課子年
六十而終
劉雲河妻曾氏廬陵人年十八夫亡守節有貴人欲奪
其志曾引刀自截其耳乃止年六十二而終
朱家臣妻顔氏安福人夫亡誓死守節撫二子迄成立
歴四十年崇禎間建坊旌表
周長清妻劉氏名珍娘永新人歸周甫七日獻寇入境
家人謀避地劉以輿力護其姑而己步行為賊所追
及露刃脅之大罵曰吾頭可斷身不可辱賊怒遂殺
之
蕭衡良妻黃氏廬陵人獻賊寇吉黃氏與嫂某氏决計
同死及寇至兩人擕手赴水寇憐而出之厲罵曰誰
能從汝軰偷生乎竟死
歐陽欽孔妻康氏龍泉人年二十五夫亡撫兩月孤坐
卧一房足不履闥外一女奴左右將命有妁以他語
告者輙唾其面而提刀以眎事姑盡孝訓其子成立
年五十有五卒(鄒元標墓表)
梁懋熙妻郭氏龍泉人年二十三夫亡郭拮据葬畢自
縊死崇禎間建坊旌表(吉安府志)
王應梗妻周氏安福人年十七歸王氏未二載而夫歿
矢志守節撫孤養姑年七十二廵按周燦題請旌表
(西廵政略)
劉顯泰妻楊氏胡兖妻曾氏(俱廬陵縣旌表)
方子銓妻康氏歐陽莆妻尹氏陳玉環妻蕭氏劉仲勉
妻李氏劉仲斌妻胡氏韋伯魚妻康氏歐陽訓妻尹
氏梁㪍妻楊氏胡日舒妻歐陽氏尹氏雙節蕭氏郭
氏(俱泰和縣旌表)
周梧鳳妻宋氏周翔鳳妻藍氏陳洪妻劉氏(俱吉水縣旌表)
彭勉恢妻歐陽氏謝寳妻朱氏蕭廷英妻彭氏姚相魯
妻歐陽氏(俱安福縣旌表)
李文奎妻酆氏王徵明妻曾氏黃萃六妻李氏李摶
妻王氏李復之妻郭氏(俱吉水縣先後死難)
劉所安妻曾氏姚弘達妻張氏劉耀旦妻羅氏王玉二
妻容氏劉旋四妻張氏鍾泓妻袁氏某生妻吳氏(俱永
豐縣先後死難)
彭炯妻周氏王街妻湯氏王祇台妻曾氏王觀上妻姚
氏王公敬妻孫氏陳五典妻王氏郁鮮塵妻陳氏彭
石郎妻王氏康景禮妻羅氏黃章美妻廖氏鄧釗妻
胡氏劉年玉妻馬氏劉玉妻歐陽氏彭崑生妻劉氏
王晉妻左氏鄒宗孟妻羅氏黃某妻劉氏(俱安福縣先後死難)
劉一春妻彭氏陳道妻蕭氏周岐妻郭氏彭春妻郭氏
劉欽秀妻蕭氏蕭必暄妻郭氏郭常禮妻劉氏郭有
詵妻劉氏楊廣藍妻蕭氏劉景達妻張氏(俱萬安縣先後死難)
劉石樑妻朱氏(永新人死宼難)
國朝
彭子恭妻李氏吉水人年十九夫亡里中有富家子欲
娶之曰吾不能從夫死姑在吾從姑耳惟以養姑教
子為事歴四十餘年順治十四年奉旌
劉氏二烈婦廬陵劉護妻孟氏名秋姑歸劉三載劉孟
丑妻李氏歸劉猶未成婚會兵變二氏登樓自縊死
順治十五年旌表(安志)
宋元卿妻鍾氏永豐人歸宋五載而元卿卒鍾年甫二
十無子立姪為後撫之守節歴四十年順治十六年
奉文建坊旌表
邱山妻劉氏廬陵人年二十三山沒劉慟哭幾絶姑救
之乃甦有勢宦欲娶之即翦髮自誓寧死不二代夫
養生送死歴五十餘年順治十七年旌表
胡良弼妻劉氏廬陵人夫卒遺孤甫數歲劉年二十一
堅志守節事姑以孝聞教子力學順治十八年建坊
旌表
彭之琮妻郭氏龍泉人年十七歸彭越五年琮卒郭年
二十一撫子惟焌惟煇守節凡所習學郭自為訓之
後皆補弟子員卒年七十有四康熙二十一年旌表
邑人蔡文詔為之傳
羅氏吉水羅匡湖孫女適永豐程仲庸仲庸痛父峋死
嘔血成疾卒羅亦觸石而死時年二十事聞建坊旌
表額曰一門忠孝節烈
黃麟徵妻劉氏吉水人年十九夫亡守節康熙三十五
年建坊旌表
李士齊妻鄧氏吉水李忠肅邦華之媳明天啓丁夘士
齊歿撫孤守節歴四十年康熙三十五年奉旌
易啓河妻吳氏廬陵人年二十九啓河卒吳誓死守節
康熙三十八年建坊旌之
李氏吉水李士齊女適安福王嘉禎年二十一夫亡撫
子鐤守節事舅姑孝謹康熙三十八年奉旌
鄒膺黻妻伍氏字毓貞廬陵伍慎菴孫女性敏慧通詩
書年二十一夫亡撫子崑守節事舅姑以孝聞康熙
三十八年建坊旌表
解心翼妻張氏名元鈖永豐人性淑慧通孝經内則義
年十七歸解事舅姑婉順莊敬得其歡心心翼卒時
氏年二十五痛欲身殉父慰諭之以老人在堂弱息
在抱一身之任方重誓節辛勤中夜紡絡恐聒舅姑
寢遂水其軸令無聲曲體孝養類如此姑先失明旋
得廢疾扶侍湯藥唯謹二十六年如一日既歿喪葬
如禮訓二子俱成名以次子以敬貴贈安人康熙三
十八年奉旌儀封宗伯張伯行表其墓
謝上譽妻康氏永寧人年二十五夫亡守節教子能文
康熙四十三年以貞恪守節奉旌
劉志道妻王氏安福人年二十三夫亡誓死守節歴數
十年不懈康熙五十四年建坊旌表
王體仁妻彭氏安福人年二十四夫亡哭泣幾至喪明
家貧紡績自給撫一歲孤成立年五十餘卒康熙五
十四年旌表
徐文遠妻龍氏吉水人有孫姓者欲汙之不從被歐死
事聞旌表
鄧氏南康縣民鄧子御之女字標秀許聘萬安許承詔
子將愈年十八未歸將愈卒標秀聞訃號泣即登樓
自縊死康熙五十六年旌表
劉夢祖妻黃氏安福人年十九矢志守節同邑郁展其
妻劉氏劉高梧妻王氏俱苦志守節各三四十年康
熙六十年旌表
康待儒妻郭氏龍泉人年二十誓節歴四十八年康熙
六十年旌表
郭玉達妻陳氏萬安人年二十一守志凡四十六載雍
正二年奉旌
邱魯鳳妻羅氏廬陵人年二十七以姑老子幼誓節同
邑裴一銓妻盧氏年二十三夫歿生遺腹子家貧紡
績以養舅姑劉天柱妻彭氏天柱遊楚沒竭力歸葬
劉士錦妻郭氏夫亡年十九邱象昊妻習氏羅世鼎
妻戴氏李師靖妻彭氏黃惟宏妻歐陽氏譚恩妻彭
氏戴廷傳妻王氏李良騐妻王氏劉相銓妻婁氏胡
衛臣妻曠氏俱年二十餘守節各歴三四十年俱雍
正四年旌表
黃裔大妻曾氏永豐人年二十守節三十三載而卒雍
正四年奉旌
蕭大成妻周氏吉水人年十九而寡撫兩月孤同邑鄧
秀妻王氏年二十撫孤孤歿撫孫守節歴四十年俱
雍正四年建坊旌表
劉禹三妻康氏泰和人年十八夫亡舅姑老且病康備
極敬養撫遺孤至於成立同邑尹隆生妻蕭氏劉嶠
妻彭氏蕭崇桂妻曾氏俱年二十餘守節俱雍正四
年旌表
王弘譓妻劉氏劉斐泉妻王氏王天因妻劉氏文德弘
妻劉氏周瀚妻顔氏劉梁妻王氏顔令圭妻謝氏俱
安福人年少矢節各歴三四十年並雍正四年奉旌
龍起範妻李氏永新人夫歿年十九外家勸之他適李
怒以沸湯破面嚼指滴血誓無他志姑病值歲飢李
拮据藥餌日不食者再姑尋卒竭力喪葬守節凡三
十三載雍正四年旌表
歐陽振孚妻王氏安福人年十八振孚客死楚南王典
衣被為迎柩資歸葬如禮家貧紡績養姑年八十七
而卒雍正四年旌表
張之珽妻郭氏梁嘉作妻王氏張士颺妻陳氏俱龍泉
人矢志守節各歴三十餘年俱雍正四年奉旌
劉國琦妻丁氏安福人年十六國琦遠商滇南客死丁
百計歸其骨奉八旬翁備極孝養守節凡四十二年
雍正四年旌表
劉匡勷妻陳氏龍雲登妻左氏陳蟾枝妻耿氏龍協萬
妻江氏湯籌妻賀氏龍永慶妻譚氏賀奏勲妻劉氏
俱永新人年少守節並雍正四年奉旌
劉配光妻王氏安福人年十九夫歿撫遺腹子成立苦
節至七十一歲雍正四年旌表
胡智天妻王氏廬陵人年十八夫歿無子值兵燹依叔
母以居同邑曾于天妻李氏李秉乾妻劉氏羅雲妻
彭氏劉國枋妻蕭氏何弘昊妻傅氏李二玉妻曾氏
游一品妻李氏丁良祥妻鄭氏俱年二十餘撫孤守
節俱雍正五年旌表
艾國俊妻戴氏吉水人年二十一守志凡五十七年而
卒雍正五年旌表
劉斌妻吳氏王㴻妻劉氏劉體元妻周氏萬和妻周氏
劉振墀妻朱氏萬一本妻蕭氏俱安福人矢節各三
四十年俱雍正五年奉旌
張善楫妻吳氏萬安人年二十二守志凡三十九載雍
正五年旌表
周景韓妻蕭氏龍泉人守節歴四十餘年雍正五年奉
旌
羅欽堯繼妻李氏廬陵人年二十一欽堯卒矢志守節
前妻女敬姑適李而壻夭慕母行歸共守節丙戌兵
入境未及逼李即赴水死雍正五年旌表
按羅節婦舊志或載入明末或謂康熙初年廵撫
董衛國題旌皆誤
李向榮妻張氏廬陵人順治丙戌兵入境露刃脅之張
不從遂遇害雍正五年奉旌
賀錦旟妻高氏廬陵人年二十四夫歿無子時姑且老
瞶家遭火高負逃得免撫姪守志歴四十四年雍正
六年奉旌
樊紹聖妻賀氏永新人順治初隨夫避地遇賊被執欲
汙之賀曰放阿夫便從爾賊釋紹聖露刃脅之賀大
罵見殺雍正六年奉旌
張元鈿妻彭氏龍泉人順治初山宼所在刦掠彭抱子
隨夫匿陽關渡口賊勢迫彭語元鈿曰家世清白不
可受汙以子遺夫投水死越四日元鈿得其屍於紫
陽觀之曲水隈顔色如生雍正六年旌表
尹銑妻劉氏泰和人年二十二矢節雍正六年旌表
劉文魁妻戴氏廬陵人年十八而寡遺腹子尋殤誓不
他適引刀割肉以明志同邑羅中峯妻晏氏周德讓
妻劉氏范肇文妻劉氏劉文縱妻孫氏俱青年矢節
各歴三四十年俱雍正七年旌表
謝伍生妻黃氏謝惠邦妻周氏俱吉水人黃年十八周
年二十四守志各歴四十餘年俱雍正七年奉旌
王愈融妻劉氏泰和人年二十四守節雍正七年旌表
劉虞裔妻王氏安福人撫孤矢志凡五十一年雍正七
年旌表
解以正妻姚氏名儀一永豐人年二十八而寡艱辛訓
子友松成名誓節凡三十二載同邑聶其智妻陳氏
年二十七守志孝奉繼姑撫二子俱成立俱雍正七
年建坊旌表
謝氏名活姑安福人性貞静九歲時母病嘗藥及母卒
哀痛擗踊水漿不入口者三日許聘同邑彭隆祖未
嫁而隆祖卒氏聞不欲生夜乘家人不及覺自經死
時年十五雍正八年旌表
龍時乘妻歐陽氏汪燦仁妻蔡氏蕭汝哲妻郭氏叚靄
四妻楊氏俱廬陵人矢志守節俱雍正八年旌表
黃長發妻李氏吉水人忠肅邦華曾孫女年十九而寡
所親微露以他適意李怒斥曰我生忠臣門當為守
節婦奈何出此敗倫語也紡績訓子矢志不二同邑
郭其沆妻蕭氏年二十誓節俱雍正八年旌表
蕭從沛妻王氏泰和人進士愈擴女夫亡年二十無子
撫姪守節凡四十一年雍正八年旌表
周氏吉水人年二十二適廬陵叚學半二載夫歿矢節
三十三年雍正八年奉旌
胡任弘妻劉氏安福人年二十七而寡矢節凡四十五
載雍正八年奉旌
蕭公璵妻劉氏廬陵人年二十四夫亡守節六十一年
事舅姑孝撫猶子續夫祀年八十有五又同邑蕭華
國妻蔣氏青年守志撫孤孝奉舅姑俱雍正九年旌
表
胡文獻妻邱氏廬陵人年二十五夫亡奉遺命事舅姑
以孝聞撫孤續祀苦節三十六年又同邑蕭肖虎妻
李氏青年撫孤矢節三十四年夀五十九俱雍正九
年旌表
錢泰逢妻王氏吉水人年十九夫亡撫四月孤成立苦
節四十六年年六十五雍正九年旌表
周應選妻曾氏泰和人年二十三夫亡撫孤誓節四十
年又同邑歐陽泰妻劉氏青年撫孤守節俱雍正九
年旌表
周懋覺妻王氏安福人青年夫亡奉姑撫孤苦節三十
餘年雍正九年旌表
宋鵬年妻錢氏永豐人年二十二夫故錢願以死殉因
有身冀得一男以續夫祀迨産女痛絶不欲生姑力
勸之乃勉從姑命食貧茹苦守節三十三年雍正九
年題旌
陳禘嘗妻解氏名友榕永豐人孝廉以敬女性貞静事
父母極孝年十七歸禘嘗舅姑早歿氏奉遺容每食
必薦八載夫病禱北辰願以身代比卒哀毁不欲生
時祖母張以節孝奉旌以是相慰勉氏矢貞苦節數
十年夫有幼妹氏撫之同所生為擇配助奩教二子
俱成立雍正九年題旌
劉懷亭妻甘氏安福人年二十三夫亡撫遺腹子守節
家極貧糜粥養姑而自歠水漿或終日&KR1102;腹姑病篤
甘禱於神誓以身代姑歿哀痛拮据喪葬如禮坐卧
一小樓日夜紡績以給撫孤子成立年八十以夀終
尹朝任妻劉氏永新人年二十一適朝任甫兩月而朝
任卒哀毁骨立經營喪葬持服四十九日投繯以殉
焉祀節孝祠
蔣慶燫妻蕭氏嫂周氏媳陳氏賀智虞妻曾氏郭狀猷
妻王氏郭中怡妻夏氏劉九疇妻李氏宋名儒妻曾
氏姚同登妻郭氏郭釗妻李氏田用登妻歐陽氏蕭
乘龍妻楊氏郭鎮方妻康氏陳曠妻周氏蕭于嵩妻
周氏王之賓妻康氏張如璧妻李氏黃憲葉妾陳氏
孫媳歐陽氏趙通也妻蕭氏彭應時孫媳叚氏羅氏
女仲姑戴大德妻高氏胡本□繼妻王氏匡山公妻
叚氏龍元秋妻胡氏胡際晉妻蕭氏裴名瓊妻蕭氏
(俱廬陵縣丙戌死難)
彭靄妻曾氏彭曰翔妻孫氏楊天挺二女名石卿端卿
蕭良傑孫女(俱泰和縣先後死難)
習自得母權氏丁田生妻張氏符君祿妻張氏余歸三
妻羅氏李簪二妻湯氏湯禹彝妻熊氏王前未婚妻
趙氏淮秀程宗元妻徐氏彭仕先妻楊氏羅盖六妻
郭氏媳程氏(俱永豐縣先後死難)
鄧金奏妻周氏郭治隆妻康氏劉尚賞妻王氏歐陽光
繡妻劉氏王才生女王斐山妻劉氏彭杜若妻王氏
彭眉祝妻劉氏王磐千妻顔氏彭維新妻王氏及二
女婢救貞湯堯臣妻王氏(俱安福縣先後死難)
彭之玠妾郭氏張元鋼妻彭氏郭玠妻羅氏曾國竒妻
康氏方朔妻李氏李賢臣妻張氏(俱龍泉縣先後死難)
曾尊儒妻彭氏蕭湯顯妻曾氏蕭必望妻劉氏媳龔氏
郭氏蕭珩妻張氏蕭榖方妻張氏蕭法先妻張氏郭
明徵孫女竒莊張之卓女蕭文逵妻嚴氏(俱萬安縣先後死難)
周九貢妻劉氏金瑞生妻賀氏周振元妻陳氏劉守臯
妻歐陽氏唐濬中妻劉氏龍刪易妻蕭氏左興國妻
朱氏朱海清妻劉氏左大器妻顔氏朱挾妻周氏劉
子顓妻賀氏汪龍文妻譚氏尹生俊妻王氏劉濟滂
妻尹氏姚一鼎妻劉氏(俱永新縣先後死難)
謝帝選妻李氏名錦娘永寧人(康熙丁巳冬死賊難)
江西通志卷九十九
