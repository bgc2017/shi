欽定四庫全書
江西通志卷一百三
仙釋(一)
佛道二教舊列簡編佛子為釋道成曰仙各有宗派
歴代相沿符籙重法教律尊禪法惟派授禪以燈傳
江西馬駒宗門最先山名龍虎封號世延維地之靈
於斯盛焉自漢迄今閱千餘年聿稽其始仙在釋前
作仙釋志
南昌府
唐虞
洪崖先生得道居西山洪崖或曰即黃帝之臣伶倫也
堯時已三千歲漢武帝時有衞度世者(度世中山人後亦得仙見
太平御覽)入華山尋父叔卿見父絶壑中與數人博戲問
為誰曰洪崖先生與許由巢父也隋開皇中以洪崖
所在改郡為洪州今西山中伏虎山北巖右有洪井
井上有石壇壇北里許有五舂臼壇南二里有鸞岡
(岡側有鸞山觀)相傳為先生煉丹搗藥及乘鸞憩息故址(豫
章書)
周
蕭史配秦穆公女弄玉夫婦跨鶴於蕭壇峰上昇(安志)史
吹簫能致孔雀白鶴教弄玉作鳳鳴鳳止其臺一旦
乘鳳同去(列仙傳)
漢
梅福豐城縣盛山有甘露臺梅仙館朝斗壇丹井為福
修煉飛昇之地宋元豐五年封夀春眞人紹興六年
加吏隱二冊俱存楊無為有漢代變名遊越國道家
遺像竝蕭公之句(名勝志)新建西山梅嶺有梅仙壇壇
側有梅仙觀(余靖西山程記)
葛生隱新吳山孫策據江東太史慈問以休咎握手不
語而去迹其處虎豹環側不可近及大帝權建吳國
方知握拳之兆云(安志)
六朝
許遜字敬之世居許昌祖琰父肅避地南昌因家焉吳
赤烏二年己未遜生少從吳猛傳三清法要晉太康
初為旌陽令大施利濟尋棄官謁諶母於丹陽授以
道術煉丹於艾之黃龍山得寳劒梅山之下登水東
小峰築壇醮星焉永嘉末海昏有巨蛇噓氣噏人吞
噬甚衆乃仗劒行斬之後於豫章遇一美少年與語
遽告去謂弟子曰此老蛟精也試跡其所之化黃牛
臥沙磧命弟子施岑揮劒中其左股奔入城西井從
長沙井出尋滅之慮豫章為浮州蛟龍所穴因於牙
城南井鑄為鐵柱下施八索鉤鎖地脈又周行江湖
諸郡殄滅毒害乃歸舊隱於寧康二年八月一日拔
宅上昇(按十二眞人傳則於八月望日四十二人拔宅昇天)宅為遊帷觀(宋賜額也
即今玉隆宫)宋封神功妙濟眞君著有靈劒子等書勸誡
詩十首(豫章書)
吳猛字世雲新吳人幼以孝聞夏月不驅蚊蚋恐其去
已而噬親也仕吳為西安令因家焉年四十遇異人
丁義復師南海太守鮑靚得秘法雲符晉武帝時同
旌陽謁諶母受孝道明王之法諶告猛云吾見玉皇
元譜許為高明大使領仙籍君元都御史也還豫章
江以白羽扇畫水而渡一日暴風起乃書符擲於屋
上有青鳥銜去須臾風止人問之答曰南湖舟中有
二道士呼救故以此拯之爾尋訪果然西安令干慶
死已三日猛曰未合死當為上天訟之遂臥尸旁數
日與慶同起慶弟寳感其事為撰搜神記旌陽上昇
之歲猛亦於西平乘白鹿車與弟子四人沖虚而去
干慶好獵猛極諫不聽一日大獵引火烘天而猛坐
草中鳥獸依附火不能及所居有仙壇今為吳仙觀
宋封神烈眞人(安志)
彭伉字武陽蘭陵人仕晉為尚書左丞密修仙術永康
中棄官事遜遜以長女妻之永和二年八月十五日
全家二十六人白日上昇(仙苑編珠)宅為彭眞觀謝靈運
題額(雲笈七籖)
施岑字大玉(仙苑編珠作施峯小字道乙)沛郡人徙居九江雄偉多
力弓劒絶倫遜每出使與甘戰執劒從侍寧康初御
蒼龍乘雲而去今西山至德觀即岑眺蛟臺(安志)
甘戰字伯武豐城人有孝行從遜遜異其材器凡奥文
祕訣悉命掌之斬蛟斬蛇無不與焉及遜上昇戰歸
豐城布德行惠鄉人感之陳大建元年正月七日乘
彩麟之車上昇宋封精行眞人靖安縣西北丹仙觀
為戰故宅豐城縣南白鶴觀是戰得道處飛昇日有
風篁一枝墜地復生每因風而嘯韻若管絃後人於
其地建飛篁觀(名勝志)
旴烈字道微豫章人少事母孝慕遜道結草宅旁遂得
聞道要母常採花以奉遜遜飛昇日母子俱相隨騰
雲而上今壇井尚存(號旴母井)宋封烈為和靖眞人又云
旴母乃遜之長姊遜嘗築室於宅旁俾烈母子居之
故得聞道妙(豫章書)
鍾離嘉字公陽(仙苑編珠作鍾嘉字本超)南昌人母為許遜妹少孤
性簡澹遜喜其有受道資乃教以神方後隨遜沖舉
今新建丹陵觀(徐鉉題額載雲笈七籖)是其故址(安志)
時荷字道陽四明山道士遜昇天日持龍節前驅雲路
(仙苑編珠)
周廣字惠常事遜執僮僕之禮元康中執麾幢前引遜
歸舊宅(同上)
陳勛字孝舉慕遜之道托為旌陽縣吏因得師於遜為
入室弟子遜拔宅日執羽旌導於前(同上)
曾亨字國興孫登常指云此人骨秀可學昇天遂事遜
遜昇天日從車駕同昇宅為眞陽觀(同上)
許大遜僕也本干姓與妻市米於西嶺聞遜將飛昇奔
馳而歸倉黃覆其車遺米於地米皆復生人名其鎮
為生米鎮遜以許未應得仙乃授以地仙之術夫妻
俱隱西山(安志)
文斤南昌人號超然子晉咸安中為高平令遇異人授
以丹訣棄官歸寧康二年仙去(同上)
劉道成新吳人仕晉為陳州刺史乞歸居縣西文明坊
修黃老之術皈依大羅眞符永嘉二年合宅沖舉梁
武帝即其故址創昭德觀(名勝志)
劉懿眞晉女冠也至東晉已五六百歲嘗東遊諶母嶺
建壇葛陽山之麓後白日沖舉今靖安縣有劉仙觀
(安志)
萬振字長生南昌人齊梁間嘗以符咒治祟疾隋文帝
賜號天師詔洪崖山為觀以居之唐時漁者得青石
長七尺扣之有聲郡以獻於朝碎之得二劒鐔上刻
振姓名高祖歎異召見曜日殿龍朔初尸解啓棺惟
一劒一杖詔以銅函葬劒杖於西山天寳洞之側(同
上)
瞿夫人洪州黃元仙妻也隋末元仙棄官遂同隱羅山
貧甚為人傭織以養其姑如此者十年一日忽謂元
仙曰昨聞帝命當與汝别俄頃化為青氣數丈騰空
而去(同上)
陶安公新吳人混跡為陶師嘗冶鐵爐煙成紫蓋有朱
雀集而鳴曰安公安公道與天通七月七日迎汝以
赤龍及期龍至安公跨而去二女修其術亦得仙天
寳中名其居為陶仙觀
唐
吳彩鸞猛女也唐太和末書生文簫寓紫極宫一日遊
西山與彩鸞相遇因約俱歸簫貧不自給鸞寫孫愐
唐韻日得一部鬻可五緡金盡復寫如是者十載稍
為人知乃潛往新吳越王山各跨一虎陟峰巒而去
(豫章書)文簫與彩鸞相遇於遊帷觀鸞歌曰若能求伴
上仙壇應得文簫駕彩鸞自有繡襦并甲帳瓊臺不
怕五更寒簫乃隨至頂忽有仙童持天判至曰彩鸞
以私欲洩天機謫為民妻一紀乃同歸鍾陵(雲仙雜
記)
張氲晉州人號洪崖子隱姑射洞中元宗召見於湛露
殿問曰先生善嘯可得聞乎即應聲而發聲若鸞鳳
拜官不受還山絶粒服氣洪州大疫有狂道士賣藥
得者即愈元宗曰必氲也三召不赴天寳末忽大霧
尸解張說有洪崖子張氲傳一卷(名勝志)
李元基武德初隱建昌葛山(今屬靖安縣)以符藥救人探虎
骨針鵲影活魚鱉甚衆夜露宿野草中代宗末插松
柏滿身飛去後有人採藥葛山見元基跨青鹿行若
飛莫知所之(安志)
胡慧超遇日月二君授以淨明忠孝之道唐初隱西山
洪井偶過城隅見有舉家悲泣者問之曰廟神歲擇
女為配吾女明日當行是以悲爾慧超即驅風雷焚
擊妖廟并燎秦時巨樟即其地創信果觀元宗聞而
召見作詩送之還山後化去諡曰洞眞祀之元妙觀
(同上)
劉玉字頤眞隨父徙居洪州遇胡洞眞張洪崖授以祕
術許旌陽親降其家授以中黃大道八極眞詮五十
二歲化去三年啓窆視之為空函人稱為劉玉眞(同
上)
黃元吉字希文豐城人年十二師玉隆宫王月航授以
旌陽清淨之道後遇劉玉眞盡得其教人稱中黃先
生一日語陳天和曰今夜子時吾還玉眞之虚矣明
日用火淨吾骨有風自南來者吾報汝也已而果然
(同上)
施肩吾字希聖分水人讀書五行俱下太和中舉進士
後隱於洪州西山嘗作淨居寺碑及三柱銘又集西
山會眞記五卷取五行正體之數每卷五篇應一氣
純陽之義自為序嘗有詩云若數西山得道者連余
便是十三人(高安縣志)
徐慧字子奇豐城人家於廬陵幼師中黃次參藍眞人
究元旨賜號淨明配道格神昭效法師嘗自贊曰生
前我即汝死後汝即我於是二中間誰會識眞我五
月望日將化云臭皮袋撇了無罣礙烈燄火爐中明
月清風外擲筆端坐而逝鼻流玉筯尺餘(安志)
錢朗字内光南昌人讀書西山以五經登科文宗時為
南安副都護遷光禄卿尋隱廬山得補腦還元之法
後吳越王錢鏐迎至臨安師事之久之還簡寂觀雲
孫數人各以明經為縣宰首已皓白一日語家人曰
上清召我俄而氣絶舉棺尸解去蓋百七十歲云(同
上)
伊用昌唐末被羽褐往來江右縱酒狂逸皆稱為伊風
子妻年少而有殊色善音律女紅用昌作望江南詞
夫婦倡和而歌夜宿古寺廢廟天祐間至南城夫婦
食牛肉俱死鎮將丁某為藳葬路旁一年後丁某將
抵鍾陵於北市棚下見之登旗亭共飲丁大醉睡去
風子題壁云此生生在此生前何事從元不復元已
在淮南雞犬後而今便到玉皇前題畢夫婦連臂高
唱出城渡江至遊帷觀又題眞君殿後七言律詩一
首其尾自銜云定億兆萬恒沙軍國主南方赤龍神
王自後不復見(豫章書)
陳師不知何許人衣服藍縷至豫章寓梅氏待之甚厚
一日忽曰吾明日當設齋求新盌二十事及匕筯君
亦宜來會可於天寳洞前訪陳師也梅與之持盌渡
江而去梅如約至洞前忽得一小徑甚明淨尋之見
一院有青童應門入見衣冠華楚延之坐食至乃熟
蒸一嬰兒梅懼不食良久又進一蒸犬子亦不食道
士歎息命取昨所得盌還之視之乃金盌也謂梅曰
子善人然不得仙千歲人參枸杞皆不肯食分也謝
而遣歸(安志)
宋
周貫號木雁子裋褐不完乞錢即沈醉嘗著華陽三編
祕袖之人欲訪其道輒侵以惡語宋熙寧初在洪州
石頭有張生見之邀酒食醉臥中夜聞車馬聲起視
之貫死矣四體柔紫如生平及張歸其弟迎語之曰
周生過我云今往雙嶺矣(同上)
王迪熙寧中人為洪州司理民有爭訟枉直立辨臺司
表其政方召用即挂冠隱西山緱嶺跨鶴歴諸峰巒
而去劉純父送以詩云髮如抹漆右將軍脫却青衫
作隱淪世上更無羈紲事壺中却有自由身鼎烹玉
兔山前藥花看金鼇背上春莫怪少年能決裂藍田
夫婦總全眞世以姓同子喬而跨鶴又同因以洛中
緱山名西山鶴嶺(寒夜錄)
傅得一鐵柱宫道士兒時入山遇奕者啖以果後往來
新淦蹤跡狂詭嘗深夜臥深雪中鼻息如雷皆稱為
傅顚朱晦翁贈以詩曰到處逢人說傅顚相看如是
幾生前直移北斗傾天漢去作龍宫第二仙又大書
其居曰雲菴淳熙初召對德夀内殿賜號靈寳大師
(安志)
包眞人遇異人授以至道且囑曰麻峰洞天汝得道飛
昇之地也至進賢麻姑觀遂居之自稱包道者與白
玉蟾會龍井上論金丹火符眞人貽以詩有待吾了
却人間事然後相從面紫羅之句嘗照水以泥塑像
謂觀主曰類我否曰然歲旱命羣兒迎取龍泉水浥
之雨沛至一夕觀中異香襲人天樂作觀主驚異起
視眞人已騰雲而去後遇旱迎眞人像以龍井水浥
之即雨(府志)
章自然武寧人景定三年居太平山用丹藥濟人尸解
後繞身異香三日不息封廣惠眞人祀其肉身於太
平宫(同上)
楊介如字固卿豐城人開禧間道士住清江相堂觀有
諸文士集觀中唱酬介如蓬垢側坐句至朗吟曰酒
量春吞海詩肩夜聳山坐皆驚服後入閤皂山卒著
隱居詩集(同上)
郎中臧論道知洪州日有老兵為園子能致非時果菜
異而問之言得於市使他人求之終不得察之惟孑
身臥草舍往往夜定有語笑聲及迫近則又寂然論
道每從容撫接久之老兵告曰今夜三鼔漏點中半
公能獨步至圃中當有一言相授苟少差違則成虚
矣論道是夕不寐夜分具袍笏將出其妻不測而彊
制之漏向盡亟趨草舍老兵已死使人瘞之屍如輕
泡論道歎恨彌日(能改齋漫錄)
元
桂心淵撫州人為紫極宫道士醉便臥地號桂風子虞
集察其有異禮遇之初宫寮有宴臘會心淵一遇飲
啖無算或乘酒罵詈人不能堪遂各自為會心淵幻
在各席溷撓衆始異之俄而舉手謝衆跨一虎而去
後隱廬山虞集贈以詩云深入廬山裏年年不見春
風高曾跨虎月落更聽猿酒熟邀皆去丹成笑不言
屏風第九疊相與浴朝暾(安志)
道士鄔通微行止無定嘗醉吟於道多遊豫章或數見
其容益壯於前人莫之測一日登市樓飲飛昇去(白
志)
明
黃尊師雙井人涪翁八世孫弱冠為固始尉患風痺棄
官有神師號金花君曰吾能療汝疾愈當出家諾之
乃以帛黏其膚焫灼之七日起入興國九宫山為道
士主欽天瑞慶宫其徒千人明太祖西平江漢迎於
鄂渚應對稱旨後召至南京設燕饗之及還曾魯
宋濂俱送以詩(靜志居詩話)
曹德休從東海青嶼山來遊江西以符藥救人疾有狀
訴其女為邪物所魅休曰汝居近潭穴汝女為蛟所
窺已拘攝精魂在其穴俾投符潭中霹靂忽作少頃
浮一物長二丈餘以劈裂死凡求藥者以江魚為鱠
并美酒饗之病自痊一日語人曰我欲入西山但今
年牛疫當甚留我姓名遇疫時書字貼牛角自當無
患後果驗(府志)
萬尊師名國樞字環中南昌人遊娥眉得盧紫雲五雷
祕法崇禎壬申三吳大旱樞在嘉善祈雨雨降道流
私語何有雨而無雷樞方持符未及焚雷神就其手
掣去震雷繞壇雨大沛又治狐魅握掌默運雷訣須
臾羣狐震死錢謙益贈詩云赤日吹唇俄致雨青天
撚手旋轟雷
國朝
張逍遥居西山老虎洞時與虎狎初夜臥傾崖下霜雪
覆面盎若春醪之溢久乃結小石屋於古松澗幅巾
羽扇靜坐其中言人休咎皆驗問以金丹不答談明
季事歴歴可聽似曾立朝者卒不自言順治辛丑一
夕尸解去(府志)
唐
法達豐城人專虔誦法華嘗禮六祖頭不至地祖訶之
問藴習何事曰念法華經祖曰怪汝心中負此一物
達因請說經義祖令朗誦至方便品祖曰止此經元
來以因緣出世為宗汝當信佛知見只汝自心達曰
但得解不勞誦耶祖曰口誦心行即是轉經口誦心
不行即是被經轉因說偈云心迷法華轉心悟轉法
華誦經久不明與義作讎家無念念即正有念念成
邪有無俱不計長御白牛車達遂契旨(景德傳燈錄)
道一漢州什邡人姓馬氏故稱馬祖得法於南嶽懷讓
(讓得法於曹溪六祖)自建陽佛跡嶺遷臨川次至南康龔公山
大歴四年開道場於鍾陵開元寺洪州廉使問曰喫
酒肉是不喫酒肉是答曰若喫是中丞禄不喫是中
丞福龐居士藴嘗參道一曰不與萬法為侣者是甚
麽人道一曰待汝一口吸盡西江水即向汝道居士
大悟遂厠門徒焉貞元四年二月一日沐浴跏趺而
逝元和二年賜諡大寂禪師塔曰大莊嚴之塔(景德傳燈
錄)懷讓參六祖祖曰西天二十七祖波若多羅䜟汝
足下出一馬駒踏殺天下人蓋指馬祖也(釋氏稽古錄)示
寂得舍利藏於靖安縣石門山寳峰院(名勝志)
懷海福建長樂王氏子丱歲離塵三學該練依馬祖與
西堂智藏南泉普願同號入室時三大士化門相角
立焉剏立叢林儀軌名曰清規元和九年示寂諡大
智禪師塔曰大寳勝輪(傳燈錄)海闡法於百丈山中稱
百丈祖師有柳公權書百丈清規四大字(名勝志)
亮座主蜀人好講經論一日至開元寺參馬祖祖與之
詰辨遂大悟禮謝曰某所講經論將謂無人及得今
被大師一問生平功課消釋盡矣遂住西山終身不
出(安志)
天然初業儒將應舉長安遇禪者於逆旅禪者問曰仁
者何往曰選官去禪者曰選官何如選佛曰選佛當
往何所禪者曰今江西馬大師出世是選佛場也乃
直造江西見馬祖祖曰南嶽石頭是汝師也遂抵石
頭執爨役三年忽一日石頭告衆曰明日剗佛前庭
草及期大衆各備鍬钁剗草天然獨以盆水洗頭跪
石頭前乃為剃落為說戒遂掩耳趨出再謁馬祖入
僧堂坐聖僧頸祖曰吾子天然即拜馬祖謝師賜與
法號因名天然也今之僧堂名選佛場本此夀八十
三示寂於鄧州丹霞諡智通禪師(稽古錄)
常興住泐潭南泉至見師面壁泉乃拊師背師問汝是
阿誰曰普願師曰如何曰也尋常師曰汝何多事師
為六祖下第三世(指月錄)
法會六祖下第三世嗣馬祖住靖安石門山泐潭寺(同
上)
水潦和尚洪州人問馬祖如何是西來意祖曰禮拜著
纔禮拜祖忽當胸蹋倒遂大悟拊掌曰也大竒百千
三昧無量妙義祇向一毛頭上識得根源去住每告
衆曰自從一喫馬師蹋直到如今笑不休(同上)
希運閩人幼出家於黃蘗山額間隆起如珠後遊天台
逢一僧言笑如舊相識乃偕行屬澗水暴漲捐笠植
杖而止其僧率師同渡師曰兄要渡自渡彼即褰裳
若履平地回顧曰渡來渡來師曰咄這自了漢早知
當斫汝脛僧笑曰眞大乘法器言訖不見至洛京行
乞忽一嫗出棘扉間曰太無厭生師曰汝未施責無
厭何耶嫗笑而掩扉師異之進與語嫗曰可往南昌
見馬大師至南昌馬已示寂乃往石門謁塔參百丈
師後觀察裴休迎住龍興寺(又名龍興院即今普賢寺)日夕問道
贈師詩曰自從大士傳心印額有圓光七尺身挂錫
十年棲蜀水浮杯今日渡漳濱一千龍象隨高步萬
里香花結勝因擬欲事師為弟子不知將法付何人
大中間示寂諡斷際禪師塔曰廣業(豫章書)
賓侍者住新吳金相寺嘗誦心經度一亡婦婦一夕見
夢其子曰吾藉賓侍者力已得度矣賓後將脫化及
期刺史臨之見頂間火炎炎發更攬筆製一偈曰天
地沈吟乾坤拍塞笑殺阿難驚動彌勒擲筆火爇頭
顱化後遺有舍利子數十顆(安志)
令超初住高安上藍山後至洪州開元寺諡元貞大師
(安志)曾於洪州更剏禪院居之仍以上藍為名昭宗大
順庚戌正月初召大衆告曰吾本約住十年今化事
既畢當欲行矣齋畢端坐長往塔曰本空(豫章書)
嚴陽尊者名善信初結菴於嚴陽山至天祐間居明心
寺(一名新興寺在武寧縣西今廢)據坐蟠石嘗有二虎一蛇馴繞左
右及入滅建塔寺中宋淳熙時啓塔髮垂至踵指甲
過臂(名勝志)尊者初參趙州問一物不將來時如何趙
州曰放下著尊者曰既是一物不將來放下箇甚麽
趙州曰放不下擔取去遂大悟為六祖下第五世(指
月錄)
宋
超慧字誨機住寧州黃龍寺聚徒行化凡所酬答迥出
尋常初遊嶽麓曾會神僧謂曰去東北行遇洪即止
逢龍可住及至黃龍山山上有雙峰菴主曰馬和尚
一見歡若夙契遂付法後以菴付師而去久之禪侣
雲集黃龍一派被滿天下(名勝志)
慧南住黃龍寺初依泐潭澄禪師分座接物名振諸方
偶同雲峰悅遊西山夜話雲門法道峰曰澄公雖是
雲門之後法道異矣南詰其所以異峰曰雲門如九
轉丹砂點鐵成金澄公藥汞銀入煅則流出南怒以
枕投之明日峰謝過又曰雲門氣宇如玉甘死語下
乎澄公有法授人死語也死語其能活人乎即背去
南挽之曰若如此誰可汝意峰曰子宜一詣石霜南
造石霜慈明後於言下大悟與泐潭相絶嘗發三問
學者莫契其旨叢林目之為黃龍三關(安志)師信州章
氏子後開法同安遷黃檗嗣慈明圓至熙寧二年饌
客罷至寢室前跏趺端坐而逝闍維火化舍利五色
塔於山前諡普覺禪師傳嗣弟子眞淨克文東林常
總晦堂祖心(普燈錄)
祖心傳誨機之教於慧南住黃龍寺名其方丈曰晦堂
人呼為晦堂叟一日黃山谷來謁祖心舉論語吾無
隱乎爾請公詮釋而至於再晦堂不然其說公怒形
於色時當暑退涼生秋香滿院晦堂曰聞木樨香乎
公曰聞晦堂曰吾無隱乎爾公欣然領解禮謝王韶
在熙河多殺人晚知洪州學佛見晦堂問曰昔未聞
道罪障固多今聞道矣罪障滅乎曰今有人貧時負
債富時還否韶曰必還曰然則雖聞道矣奈債主不
肯相饒何韶愴然後於元符庚辰示寂諡寳閣禪師
(傳燈錄)
悟新韶州王氏子至黃龍寺謁晦堂談辨無所抵悟晦
堂患之曰住住說食豈能飽人悟新窘曰望指箇安
樂處晦堂曰一塵飛而翳天一芥墜而覆地安樂處
正忌上座許多骨董直須死却無量劫來偷心乃可
爾一日聞知事捶行者雷忽震即大悟因自號死心
叟師生有紫肉幕左肩右袒如僧伽黎狀依佛陀院
祝髮進具後嗣晦堂政和乙未示寂茶毗舍利五色
後有過其區者獲之尤多塔於方丈之北(稽古錄)紹聖
間主寧州雲巖寺作轉輪蓮花藏黃山谷為記(名勝
志)
惟清武寧陳氏子入黃龍寺師晦堂遂嗣法席每謂人
曰諸方所說非不美麗要之如趙昌畫花花雖逼眞
非眞花爾自號靈源叟黃山谷寄詩云騎驢覓驢眞
可笑以馬喻馬亦成癡一天月色為誰好二老風流
只自知(安志)元祐七年無盡居士張天覺漕江西欽慕
之檄寧邑官同諸山勸請出世於隆興觀音寺命甚
嚴時清寓興化不得已親出投偈辭曰無地無錐徹
骨貧利生深愧乏餘珍鄽中大施門難啓乞與青山
養病身(林間錄)
法忠四明姚氏子嘗參佛眼遠禪師一日縱步水磨覩
其牓下曰法輪常轉豁然大悟宣和間湘潭大旱忠
入水呼龍曰業畜當雨一尺雨隨至居南嶽每跨虎
出遊儒釋望塵而拜住勝業南木雲蓋公安大為五
刹復赴豫章黃龍紹興己巳太尉邢孝揚為忠營夀
塔於寺東之薌源工纔畢忠書偈瞑目而寂嗣佛眼
遠遠嗣五祖演演嗣白雲端端嗣楊岐會會嗣慈明
圓臨濟派也嗣忠之法者普菴肅禪師等(普燈錄)
倚遇漳州林氏子謁浮山遠遠指謂人曰此後學行脚
樣子也既謁衡嶽谷泉三至三逐謁北禪師事最久
後在雙嶺開法龍圖徐禧與師為布衣交師化前一
日以偈遺之曰今年七十七出行須擇日昨夜問龜
哥報道明朝吉徐見偈因要靈源叟馳往師舉杖曰
且道這箇付阿誰徐與靈源皆屏息擲拄杖投床枕
臂而化(指月錄)
可眞住西山翠巖寺號為眞點胸嘗參慈明言下大悟
自後爽氣逸出機辨迅捷叢林憚之將入滅示疾甚
勞苦席藳於地轉側不少休喆侍者垂泣曰平生訶
佛罵祖今何為乃爾熟視訶曰汝亦作此見解耶即
起呼侍者焚香俄頃煙起示寂(同上)
&KR0854;寧璣道者元祐間住翠巖寺張商英漕江西絶江訪
之璣逆於塗張問曰如何是翠巖境對曰門近洪崖
千尺井石橋分水繞松杉乃笑而長哦曰野僧迎客
下煙嵐試問如何是翠巖門近洪崖千尺井石橋分
水繞松杉遂題於妙高臺有石刻存焉(安志)
文悅南昌徐氏子七歲剃髮於龍興寺年十九參大愚
芝禪師初令為衆乞飯繼令為衆營炭及募炭歸時
維那闕職芝曰佛法不怕爛却堂司一職今以煩汝
師有難色但自念勤勞日久何得中止適架上桶篐
爆斷墜地乃大悟急著伽黎至寢室芝曰維那且喜
大事了畢師再拜服勤八年而芝歿後南昌請住翠
峰又遷雲峰嘉祐七年陞坐說偈而逝闍維五色舍
利塔於禹溪北師嗣大愚守芝芝嗣汾陽善昭昭嗣
首山念禪師(僧寳錄)
清涼新建鄧氏子依洪崖法智年二十一祝髮受具時
武泉常寳峰月雲居舜道壓叢林涼往來三老間皆
蒙器許而疑終未破乃謁黃龍南公容為入室言論
久即令坐於旁為侍者七年南公沒住西山惠嚴院
與翠巖侍者慕喆竝為海内宗仰(安志)
元
大訢南昌人誨機問曰黃龍向泐潭得旨領徒遊方及
見慈明氣索汗下過在甚麽處訢云千年桃核裏覓
甚舊時仁出世吳興烏回遷鳳山天竺博通經典旁
及儒家道流之說元文宗以潛龍之舊建龍翔大集
慶寺召訢住持授以大中大夫主寺事奉敕校正德
輝重編之百丈清規著有四會語錄蒲室集自號笑
隱至正四年示寂諡廣智全悟大禪師葬城南撥雲
山康僧會塔之旁得法弟子宗泐字季潭洪武中住
持天界聲光顯赫云(稽古錄)
明
來復字見心豐城人幼祝髮於普菴堂後遊會稽諸山
復主靈隱寺精通内典善詩文有蒲菴集鍾山稿洪
武初召至京師與宗泐齊名十八年以賦詩忤上意
被刑(稽古錄)
天竒進賢人父江臺母徐氏年二十禮無說能和尚剃
落教看一歸何處話後得昱首座晝夜桚逼忽不見
山河大地及自身尋患痢甚篤山東靜暉示以大慧
杲病背疽因緣遂爾豁然又見寳峰得印證有語錄
行世(安志)
明雪桐城楊氏子九華聚龍菴薙髮往雲棲受具參雲
門澄禪師聞鐘聲大徹後隱贑州之崆峒建安王請
住百丈入院整清規時復荷鍤與作務人俱謂大智
再來也崇禎辛巳三月十九遲明起浴手書偈曰來
亦無一物去亦無一物若知端的意百丈花梢月擲
筆而逝(同上)
國朝
大雷名本慶順治間住菩提寺著有五會錄泐潭紀略
淨土吟旅夢草各一卷(同上)
等可名行溥俗居新建西山吳原里生時父南澗翁夢
一老僧手拈黃菊笑至其廬翁曰公何來僧曰吾雲
堂貫休也翁覺而志之及重九日而等公生生不飲
母乳二三歲不茹葷六七歲便能詩有蜀僧過曰子
豈西方來者耶等公即奪其扇題中有老師問我西
來意般若波羅上大人之句後遊方二十餘年依湛
然和尚者三年乙丑見文師師正食棗授以一個凡
種植澆灌之事皆使之往癸酉春還南昌卓錫古泰
定寺著有棗堂詩集(棗堂集序)
澹雪臨濟派也康熙丁巳自浙西來見北蘭讓禪師道
場鞠為茂草乃結茅於此經營數載殿宇齋堂方丈
禪室及秋屏閣列岫亭皆次第重建遂為江西名勝
之冠(白志)
瑞州府
六朝
黃仁覽字紫庭輔之子許遜之壻有道術嘗為青州從
事(舊通志作貴州)家在高安每夕取竹杖噀水化龍騎之歸
省且復騎去後舉家上仙里人於其騎杖處立䈥竹
廟祀之今縣東北二十里祥符觀是其故宅也宋封
沖道眞君(名勝志)
謝仲初萬載人住高安西北山中即名謝山方輿紀謂
山峰多竒丹竈履跡猶存(安志)
李八百名常眞蜀人自稱年八百歲故人以為號又傳
白鹿先生謂陳摶曰神仙李八百動則八百里二說
未詳孰是有葫蘆井煉丹臺在府西三里妙眞宫今
郡治其故宅也楊誠齋詩李眞宅子故依然(續仙傳)
李明香八百妹也初修道於華林山之元秀峰後於峰
南六十里五龍岡設壇醮祭道成沖舉唐天寳中即
其地為元陽觀觀在治西逍遥山今為妙眞觀(名勝
志)
敖眞人失其名上高人縣北三里敖嶺為晉敖眞人得
道之所石壇丹竈劒石存焉(同上)
王子喬高安荷山上有蓮池相傳子喬駕白象至此象
化為石今山頂有丁王二仙壇前一峰如横琴上有
仙跡(豫章記)
丁義高安人精醫道以神方授吳猛(安志)
丁秀英丁義女也縣之調露鄉有白鶴山山下有崇元
觀梁太清二年置晉丁義眞君女秀英煉丹之所吳
彩鸞嘗就學焉今石圃中有丹井及仙去葬衣冠於
觀北俗云丁仙姑塔是也(玉泉志)
唐
張惠感字智元高安崇元觀道士武后召為國師齋於
明堂有慶雲神龍黃鶴之應又奉詔往亳州太清宫
祀九井時冰雪凝沍忽有聲如雷水湧溢二龍出戲
后異之賜帛歸浮雲山煉丹天寳中丹成沖舉(安志)
孫智諒高安人幼師惠感煉丹於元秀峰常有浮雲罩
其上因呼浮雲觀開元間迎至京師年百二十餘矣
帝問何術而夀對曰居山食果飲水而已上歎息送
肅明觀遣内侍送棗二盤再召見内閣時憂旱請夜
醮致雨帝大悅因問治國之要對曰聖人之道在一
心不他求也賜衣帛遣歸至德觀後復徵不起卒年
百有四十(同上)
沈麟字紫庭高安人彬之子學道玉笥山嘗衣單褐即
大風雪不易嗜酒賦詩自號沈道者一日造縣宰戲
之曰沈道者何日道成乎作詩云何須問我道成時
紫府清都自有期手握藥苗人不識體含仙骨俗爭
知卒後有人見其乘舟江上歸視其墓已土裂尺餘
矣(同上)
幸潭字子淵高安人少有竒氣寡笑言後遇異人授祕
術卒後鄉人遇之於汴寄書語之曰城北潭傍古木
吾家也叩之必應人如其言有二童子出一丈夫繼
之宛如汴中所見郡人異而祠之禱祈輒應或謂其
委蛻仙也白玉蟾遊幸龍王廟作歌五首(名勝志)
宋
朱元整高安人咸通五年入華林山李八百洞中見玉
案石函内有道經二卷(安志)
趙生名吉高安丐者敝衣蓬髮未嘗沐洗好飲酒醉輒
毆詈人故皆謂之狂人不敢近也然與人雖未嘗識
皆能道其宿疾及平生喜怒以此或曰此非有道者
耶元豐三年歲暮見子由問曰亦嘗夢先公乎方其
夢也亦知有存沒憂樂乎曰是不可常也吉笑曰公
問我養性今有夢覺之異則性不全矣子由異之又
曰吾知君好道而不得要陽不降隂不升故肉多而
浮面赤而瘡吾將教君挽水以溉百骸經旬諸疾可
去子瞻居黃州求書而往一見喜子瞻樂易留半歲
北歸從之興國知軍楊繪見而留之生喜禽鳥六畜
嘗以一物自隨寢食與之同居興國為騾所傷而死
繪具棺葬之後蜀僧法震者至雲安逆旅見一丐者
曰吾姓趙頃於黃州識蘇公為我謝之子由驚問其
狀時知興國朱彦博之子在坐歸告其父發其葬惟
一杖及兩脛在道書尸解之下者留脚一骨生豈假
者耶(欒城集)
王蒙嘗遊上高麻塘市李林家林喜牡丹一日花盛開
曰今歲花好否蒙笑曰看到子孫能幾家後宿永豐
觀道士知為異人因鑰其戶次早開戸視之不見但
見椽間題一絶云水須大海龍方隱木是梧桐鳳始
棲莫道男兒無去路碧霄雲外有丹梯自後不復見
(安志)
王敖道號浪仙入上高白土洞修道嘗題云靈刹倚山
光無塵染洞房雲籠金地暖龍噴玉泉香松竹分幽
徑樓臺聳上方蓬壺人到此僧伴遶迴廊後不知所
往(同上)
唐
俱胝自婺州金華來結菴府西龍化山開善院傳燈錄
以俱胝參天龍天龍出一指示得悟(名勝志)
逍遥山祖李禧肅宗少子也從南陽忠國師出家後居
逍遥山賜田甚廣為建資夀禪寺有眞身塔存焉蘇
子由云逍遥峻深帝子道場(欒城集聰禪師塔碑)
澄靜亦稱三藏法師俗姓胡高安人得法於大寂宴坐
獨龍窟棲息猛虎巖著大乘明教論一卷見性篇一
首(安志)
通慧駐錫上高馮村永樂院(舊名康樂)卒咸通二年眞身泝
流至高安石頭上屹立不動居人異之為石墖以葬
祥符中僧發視之乃拱立鉅甕中髮垂覆肩迄今祈
禱多應(同上)
良价會稽俞氏子幼從師念般若心經至無眼耳鼻舌
身意忽以手捫面問師曰何故經言無師異之曰吾
非汝師即指往五洩山禮默禪師披剃年二十二詣
嵩山具戒遊方首謁南泉次參潙山為曰此去澧陵
攸縣石室相連有雲巖道人若能撥草瞻風必為子
之所重師遂辭潙山徑造雲巖問無情說法後因過
水覩影大悟前旨大中末於新豐山接引後學諸方
宗匠咸共推尊之曰曹洞宗匠將圓寂乃命剃髮澡
身披衣聲鐘大衆號痛乃延七日端坐長往當咸通
十年夀六十三諡悟本禪師六祖下第五世嗣雲巖
晟曹洞宗(指月錄)
慧禪師洛陽人住黃檗山初業經論因增受菩提戒欲
捐身水中以飼鱗甲值禪者策發乃造疎山參仁和
尚言下頓悟師示滅墖於本山肉身至今如生六祖
下第七世匡仁法嗣(同上)
道虔福州候官人也姓劉氏受石霜印記化徒於九峰
後住泐潭而終諡大覺禪師塔曰圓寂(景德傳燈錄)
常觀住五峰道望與九峰虔禪師並稱百丈海法嗣(同
上)
道延洞山第四世時號鹿頭和尚嗣曹山寂(同上)
了然瑞州末山尼也因灌溪閑和尚到曰若相當即住
不然即推倒禪床便入堂内師遣侍者問上座遊山
來為佛法來溪曰為佛法來師乃升坐溪上參師問
上座今日離何處曰路口師曰何不蓋却溪無對始
禮拜問如何是末山師曰不露頂曰如何是末山主
師曰非男女相溪乃喝曰何不變却師曰不是神不
是鬼變箇什麽溪於是伏膺作園頭三年師高安大
愚嗣也(指月錄)
法濟筠州黃檗山禪師也行思七世下雲門偃法嗣(景
德傳燈錄)
五代
清稟泉州仙遊人姓李氏幼禮中峰院鴻謐為師年十
六福州太平寺受戒初詣南嶽參惟勁及抵韶陽禮
祖墖回造雲門師自此入室印悟乃之金陵國主李
氏請居光睦未幾復命澄心堂集諸方語要經十稔
迎住洞山開堂青原七世下雲門偃法嗣(傳燈錄)
宋
守芝六祖第十一世瑞州大愚山禪師雲峰文悅見芝
公屋老僧殘荒涼如傳舍芝自提笠日走市井暮歸
閉關高枕欲去之芝適上堂曰大家相聚喫莖虀喚
作一莖虀入地獄如箭射下座師駭焉夜入丈室求
佛心法後芝遷翠巖文悅得承心印(僧寳錄)
本仁高安白水人師將辭世焚香白衆曰香煙絶處是
吾涅槃時也言訖跏趺而坐息隨煙滅(安志)
通元住九峰郢州程氏子初參德山後於洞山言下有
省住後僧問自心他心得相見否師曰自己尚不見
他人何可觀問罪福之性如何了達得無同異師曰
絺綌不禦寒(同上)
克文治儒業弱冠出家得法於黃龍南說法於高安諸
山晚居洞山繼悟本价大師辨博無礙徒衆自遠而
至有語錄蘇子由為之序(安志)熙寧九年十月安石罷
政歸建康十年奏施建康舊第為禪寺請克文住持
帝賜額曰報寧賜文號眞淨禪師師陜府鄭氏子嗣
南禪師崇寧元年趺坐而逝煙焰五色所至皆舍利
分葬泐潭新豐焉(碑記本傳)
道全洛陽王氏子生不茹葷事洞山文師五年而悟告
文曰吾一搥打透無底藏一切珍寳皆吾有也文印
可之高安太守請住石臺清涼徙居黃檗蘇子由來
筠與遊甚契謂子由曰君靜而慧可以學道久之化
去體暖而香輭茶毘得舍利光潔無算子由為撰塔
銘(安志)
省聰蜀綿州王氏子遊吳越事浙西靜慈大本禪師夢
聰吞一世界一剃刀及聰得悟後本乃明言其夢至
高安住眞如開善聖夀三道場蘇子由在筠周旋尤
密及子由再來而聰退老黃檗特出山相見曰宿緣
也衆又請居逍遥子由函華嚴諸大部以授踰年而
寂(安志)子由謫高安時雲菴居洞山有聰禪師居聖夀
一夕雲菴夢同子由出迓五祖戒禪師聰亦夢俄而
東坡書至曰已至奉新旦夕可相見子由攜二衲候
之建山已東坡至坐定二衲共理夢事坡曰軾八九
歲時嘗夢是僧往來陜右又先妣方娠夢一僧來托
宿瘠而眇雲菴驚曰戒故陜右人失一目暮年來高
安終於大愚逆數五十年東坡時年四十九歲與雲
菴共啓其墖曰戒和尚不識人嫌強顔復出亦可笑
(冷齋夜話)
石臺問禪師成都吳氏子手書法華經甚精將誦萬遍
老而不衰子由贈詩有云法老曾經見老廬半生勤
苦一朝虚心通口誦方無礙笑把吳鸞細字書(方外
志)
德洪一名慧洪字覺範號冷齋新昌彭氏子禪學超詣
釋註金剛楞嚴圓覺法華四經博通儒書尤工於詩
名動京輦黃山谷贈以詩稱其韶勝不減秦少覿氣
爽絶類徐師川韓子蒼宰分寧館之雲巖寺僧三百
各持一幅紙求詩握筆立就子蒼見之不懌曰詩當
少加思洪笑曰取快吾意而已卒於南安軍所著有
合論易傳僧寳智證傳林間錄天廚禁臠冷齋夜話
甘露集石門文字禪註十明論證道歌(安志)
靘禪師新昌人住三峰嘗渡溪陷於水作詩曰春天一
夜雨滂沱添得溪流怒氣多剛把山僧推倒脚不知
到海更如何題燕曰去年巢穴畫梁邊春暖雙雙繞
檻前莫訝主人簾不捲恐銜泥土汙花磚(同上)
圓至姓姚氏新昌人為文贍而奥清而竒所著牧潛集
方蛟峰序之比之斬鐵切玉云又註唐詩三體號大
隱禪詩(同上)
袁州府
晉
易退字楠隱與宜春楊法道慧陳歸眞耽相與結廬萍
鄉之九嶷山煉氣朝眞朝夕不倦越二十餘年丹成
永嘉九年正月既望皆凌雲去後人於九嶷祀之宋
政和中有司以聞封眞人(安志)九嶷觀唐名崇元觀明
改為崇眞觀尚有丹竈遺跡蔣之竒詩三眞不可尋
即此(名勝志)
鄧表嘗修煉於小仰山又號鄧表峰上有星壇石臼藥
竈(同上)
湯周二仙失其名俱廣南人晉安帝時湯為靖州夀光
令周為洪州南昌令湯以國度不綱慨然挂冠訪周
卜地避世於萬載縣西四十里修丹成道因名湯周
山山上有碁盤石試劒石二仙遺跡也有鐫刻相傳
為紫薇觀碑(輿地紀勝)
唐
黃皮二仙女世傳於萬載邑北黃皮山修眞道成白日
沖舉鄉人每禱輒應(安志)黃波嶺去縣八十里上有石
屋一間是二人修眞處(名勝志)
徐仙翁嘗於萍鄉縣西煉藥時有黃犬旋繞丹鼎傍徐
異之翌日以紅練繫其頸隨犬所之至桐坡岸側枸
杞叢中隱而不見但餘練在外掘之得枸杞根形若
犬持歸蒸之芬芳滿室食之仙去山有徐仙觀(輿地紀勝)
興教寺後有徐仙亭相傳徐君居此每日見黃犬往
來訪其主無能知者遂誘而烹食之蓋黃精也因仙
去後人於故居築亭題詩詞百千篇惟卓世清和東
坡卜算子一闋可稱云流水一灣西晚坐孤亭靜不
見高人跨鶴歸風竹摇清影往古與來今休用重重
省十里梅花雪正晴月挂遥山冷(夷堅志)
宋
羅昇宜春人少貧業屠狗晚遇異人授以方術年幾百
忽一日辭親故奄然逝後有見昇賣藥瀏湯市中寄
書鄉人歸乃其沒之明日時政和八年(明一統志)
段□字德禎萬載人少遊鄉校性醇厚與物無忤建炎
間寇盜充斥段氏族屬皆為寇掠□齎金帛往贖賊
重其義俾與偕歸紹興二十九年歲旱斗米千錢□
發禀濟之止取常值又為粥以食饑者全活甚衆後
結菴謝山壁間多寫坦蕩字忽聚親舊别曰天帝即
召我矣一日鐘鳴歘然凌空去鄉人走視惟敝衣履
存焉(安志)
元
黃朴菴至正初遊萬載水坑□愛其山林清勝遂結菴
號長興後趺坐而逝(同上)
黃竹關黃伯祥也修眞於萬載建城坊之道觀有八人
者假盌以餐既莫知所之他日與邑商邂逅襄陽歸
盌而言曰我八仙也黃亦仙也未幾黃飛昇遂名其
觀為九仙(同上)
唐
甄叔懷讓第二世也住楊岐山演法四十餘年元和十
六年歸寂荼毘獲舍利七百粒於東峰建墖(景德傳燈錄)
師墖銘太和六年王觀所作(名勝志)
慧寂韶州懷化人姓葉氏九歲於廣州和安寺投通禪
師出家十四披剃未登具即遊方初謁耽源應眞眞
曰國師當日傳得圓相九十七箇乃六代祖師所留
也授老僧曰吾滅後三十年南方有沙彌來到大興
此教次第傳授無令斷絶今適子來當以付之師既
領元旨後參潙山遂陞堂奥一日忽有梵僧從空而
至曰特來東土禮文殊却遇小釋迦遂出梵書貝多
葉數十與師作禮乘空而去因號小釋迦梁貞明二
年遷東平說偈抱膝而終明年法嗣光涌遷靈骨歸
仰山墖於集雲峰下敕諡智通禪師妙光之墖嗣潙
山祐禪師法道盛化人皆宗之曰潙仰宗(稽古錄)寂初
住王莽山僖宗乾符六年山神請曰東南有大仰山
福地也師乃遷焉(林間錄)
虚中分宜人與齊已為詩友住湘西粟城寺嘗寄司空
圖詩云門逕放莎垂往來投刺稀有時開御札特地
挂朝衣嶽信僧傳去天香鶴帶歸他年周召化無復
更衰微圖答詩云十年華嶽峰前住祗得虚中一首
詩(指月錄)
善道可文法嗣也住木平山師肉髻羅紋金陵李氏嚮
其道迎請供養待以師禮異跡頗多沒後諡眞寂禪
師墖曰普慧(景德傳燈錄)
宋
方會宜春冷氏子少警敏不事筆研及出家閱經典輒
自神會折節老宿後受慈印記住楊岐山皇祐改元
示寂墖於雲蓋(指月錄)
行偉仰山禪師也受賢首宗於大三藏成名謁南禪師
有省師律已甚嚴燕坐忘夜旦占一室謝絶交遊元
豐三年示寂闍維得五色舍利骨石拴索勾連墖於
寺之東(同上)
法普仁夀人幼不茹葷苦行卓然居仰山四方緇流多
從之宰相張商英聞於朝賜以紫方服後杖錫雲遊
久之復歸思居静惠室有僧寓其中夜夢神告曰此
非汝所覺即遷别舍明日法普至而居之宣和初召
住嶽麓辭不往作頌而終(明一統志)
印肅姓余宜春人宋政和中生太平里生之夕有祥光
之異甫六歲夢一僧點其胸曰汝他日自當省師寤
以白母母視其點紅瑩大似纓珠遂許祝髮年二十
七禮夀隆院賢和尚為師次參牧菴忠公有省歸夀
隆脅不沾席者十二年一日閱華嚴經至李長者達
本忘情知心體合論豁然大悟有慈化院建炎初經
火迎師興之其以災患疾苦請或書頌或㪺水與之
無不立驗有赴總管府首師妖者巡司奉檄勾師師
至見一龍乘雲下須臾風濤白晝晦暝巡司叩頭謝
譴具以狀奏府府李姓者善雷術益信以為妖遂抵
院曰借汝壇場施我法事行之三日雷無應抱慚辭
歸師云將天鼓相送忽有雷從北方起電雹交作守
投誠懴悔乃止師見人事旁午乃離院潛入南山石
巖下靜坐歴三載無有知者明永樂間詔封師普菴
至善弘仁圓通智慧寂感妙應慈濟眞覺昭貺惠慶
護國宣教大德菩薩(安志)
元
徹公寳雲院僧與棲眞寺僧月樓皆能詩圭齋雅重之
(林志)
初分宜福勝寺僧能詩虞集過寺初賦詩云翰苑虞
夫子名聞四海傳偶攜天上月來繫寺前船一見如
曾識三生定有緣不嫌雲臥冷與我共留連集服膺
之(府志)
會禪師姓劉宜春人住楊岐山一大蛇嘗受戒或遣去
則不敢少留有縣尉欲以非意加師蛇張口向前尉
怖謝(安志)
臨江府
秦
孔邱明秦時與駱法通等十人避亂玉笥山中修煉有
素服老人持銅缽貯小魚十尾授之曰此魚宜善視
遂於洞天後鑿池畜之後人呼為畜龍池九眞得道
九龍控馭上昇惟何紫霄漫遊不與帝命青衣童子
齎紫衣玉冊召之紫霄受衣與冊隱居山洞為地仙
何君洞由此名或曰紫霄姓鄧故山谷詩云惟有鄧
公留不去(安志)新淦縣南八十里有孔母墓相傳邱明
隱玉笥奉母於此卒因葬焉(豫章書)
漢
朱孺子漢末入玉笥山食菊花白日乘雲而去(安志)
六朝
丁令威豫章人嘗於閤皂山修眞得道今山北高峰為
丁眞人壇又名丁仙峰(安志)丁七歲入山求道千年化
鶴歸鄉下華表歌曰我是昔日丁令威學道千年今
始歸(飛天仙人經)
王朔方平裔孫居棲梧山許遜嘗過其家授以修煉之
術遜飛昇時遺以香茅一根謂植之久服甘能養肉
辛能養節苦能養氣鹹能養骨滑能養膚酸能養筋
和以苦酒可以長生今玉虚觀尚有遺種土人又云
掘土可得丹椀大小不一狀又長史嘗遇仙女張麗
英居棲梧沒葬於黃岡(左編)
杜曇永號元老有道術梁天監中攜門人司門員外郎
錢文詠乘舟載家南上玉笥山初駐清虚館後復構
清眞宫蕭子雲助錢百萬成之自為記書之於碑梁
武賜號金闕先生後於太白峰頂飛昇(安志)
蕭子雲仕梁為黃門侍郎棄官修道於郁木庭道成天
詔為元州長史遂仙去玉笥實錄亦云子雲上玉笥
師事杜元君成仙(同上)
陳大素字靜甫與蜀人羅太沖同見華隂道士王能傳
鍊白石法去渡湘水又遇何仙娥授以浮田之地為
治所乃歸浮田取白石煑之化為霜服之飄然若生
羽翰時唐武德二年八月事也今其地為洞眞觀(名
勝志)
唐
吳雲儲貞觀七年罷廬陵郡歸隱玉笥山全家得道故
有廟祀宋政和中賜額(名勝志)玉笥太陽峰颷御廟神
乃吉州刺史吳雲儲天寳六載中使崔明至玉笥夢
神告之曰吾吳雲儲也蒙上帝新封華陽府主請為
立廟使還奏立之於此(碑目)
李仙女新淦人乾符中黃巢逼境邑人有李姓者舉義
兵拒之賊中占候者言新淦有神人生紫氣不可犯
也遂去後李氏女果以修行得仙鄉人為立廟於仙
女峰頂(府志)
宋
何得一新淦祥符觀道士宣和間徽宗夢二道士至殿
前問其姓名對曰鄭化基何得一既寤訪之不得令
以諸郡免丁籍稽之得於臨江州軍籍中得一應召
至闕賜住太乙宫號沖妙大師補丹林郎遷右街鑒
義時道士任州縣者率擾民得一上言道家以清淨
無事為貴不應與州縣事請一切罷之貴近用事者
怵言者攻之遂奪職歸今丹林郎誥尚書劄子郢州
禮狀皆藏觀中(名勝志)
黃眞人失其名長樂鄉茂山人幼時天旱父督之灌水
溉田徐曰無所事此也可將吾家田插標為記詰朝
水滿禾甦他田皆否鄉人異之合詞請禱遂皆得雨
後數日語其父曰死矣可置我於鼓中仍封以革隨
鼓所至即我邱壟封定鼓竟奔至仰天岡山上送行
者約七八里遂不動父即瘞之至今鄉人猶呼為轉
鼓堎(安志)
明
黃明學新喻龍岡人少遊庠序不合入延眞觀禮道士
黃建極為師年四十遇異人授以先天雷法祈禱無
不應洪武丙寅春夏不雨道會江壺天薦於縣令遣
書召焉明學設醮雷雨三日明年丁卯又明年己巳
歴庚午至辛未皆旱俱以明學功民免荒歉後八年
己卯旱甚邑丞王慶具書招之辭不獲已乃更祈請
雨應如前因以七雨道人名焉(同上)
鍾山懸號戴陽子早歲出家住北帝觀得内修永樂乙
酉遊蜀遇大旱疫蜀王徧訪高士得山懸以六月六
日建醮頃刻大雪蔽空城外甘雨霑足旱疫為之頓
蘇請於朝封雪谷戶侯後不知所終(同上)
傅同元名履道馬步橋簡氏子生而神異長好長生訣
受讀朱子參同契黃庭經客湖湘漢沔間遇神人授
以法并贈以詩結廬千秋嶺時或以道法治人病或
以符咒驅虎蝗或為鄉人請雨尋居武當山成化十
五年京師旱以薦至京求雨雨足上大喜欲官之辭
不受傅文穆時在尚書亦勸之同元謂曰好道者復
好名乎時六月為上求雪雪深三尺寒若嚴冬官吏
請收之須臾日出上賜以金劒曰剸妖銀圖書曰秉
心端肅送還山賜號眞人(同上)
宋
道振東山永夀空寂禪師也病足忽一日有二士人來
謁貌不凡因授一方名白龍丸使修合之曰不惟愈
疾且可濟世明年郡城多風疾競求市之得錢數萬
因為神立廟於東山聞於京師太宗親製同禪歌三
章賜之更賜號空寂大師年九十九(孚惠廟記)
善周熙寧間臨江建慧力寺周禪師居之(五燈會元)元祐元
年沐浴說偈而逝五日後鬚髮再生因肉身立墖(安
志)
海印慧力寺僧相傳水濱石龍蜿蜒鱗甲悉具與慧力
寺古刻木龍俱為怪師以銅釘釘木龍誦祕典運雷
石龍一夕盡碎(同上)
德光號拙菴居南山光華寺深明宗旨住景德靈隱淳
熙間四被召對賜號佛照禪師時孝宗目眇外國進
千手眼觀音像欲受則納侮正遲疑間廷臣言可迎
至寺中師因舉頌云一手動時千手動一眼觀時千
眼觀自是太平無一事何須弄出許多般舉朝大驚
上嘉之賞齎甚厚歸老明州阿育山有奏對一編(府
志)
元
德瑩上高蕭氏子出家禮瑞相寺印宗為師得法嘗祈
雨於雲岑嶺登高臺有應衆請留靈蹤乃以所焚香
布地遂生木枝葉皆香今臺畔有兜木香焉至元庚
辰官造海舟河水淺不得出官民祈於師一夕水漲
舟出辛巳九月示寂延祐乙未敕諡行廣通慧妙覺
禪師(安志)
明
黃半閒慧力寺僧洪武初被召應制賦金陵春曉詩賜
紫金襴袈裟歸其詩云五雲深護鳳皇城海宇清寧
旦夕平錦繡山河霞彩動金銀宫闕日華明御溝垂
柳雙鶯囀官道飛花萬馬鳴試向西虹橋上望分明
遐思接蓬瀛(安志)
劉空碧澄眞寺僧洪武初召至京師試鍾山曉望詩上
大喜賜玉帶袈裟歸邑人張美和贊余鐸碑記具存
(府志)
雲印天寧寺僧博通經史嘗與梁石門劉山隂彭匏菴
金雪崖為詩社(同上)
江西通志卷一百三
