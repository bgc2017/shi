欽定四庫全書
江西通志卷十二
山川(六)
南康府
廬山在府城北約二十里脈由桂嶺北折袁瑞迤武寧
東孕結兹山禹貢云過九江至于敷淺原蔡沈書傳
謂當指廬阜也酈道元水經注引山海經廬江出三
天子都入江彭澤西一曰夫子鄣山水相依互舉殊
稱明不因匡俗始矣後人因匡君姓呼為匡山又謂
之輔山靖廬山宋開寶中避太祖諱更名康山今仍
稱廬山茅君内傳云洞天三十六其八曰廬山名山
靈詠真之天周景式廬山記云高二千三百六十丈
釋慧遠記云大嶺凡有七重圓基周迴垂五百里風
雲之所攄江山之所帶高巖仄宇峭壁萬尋幽岫窮
崖人獸兩絶伏滔遊廬山序云廬山者江陽之名嶽
背岷流面彭蠡蟠根亘數百里重嶺桀嶧仰插雲日
周必大廬山後錄云有九十九峰櫛比磬折如城垜
然李白詩銀河倒挂三石梁香爐瀑布遥相望歐陽
修詩六月飛雪灑石矼蓋廬山以瀑勝也鼂補之詩
五百僧房綴蜜脾宋時宗風之盛略可想見廬山舊
志如劉煥陳舜俞所補馬玗李常所續及朱端章拾
遺二十卷戴師愈文物列傳十三卷今皆失傳存者
為桑喬廬山紀事但宗臯詩文紀釋定暠通志吳煒
新志康熙戊戌星子知縣毛德琦合刻廬山志凡十
五卷
前山在府城東南里許宋馮去疾有别墅因以自號對
峙者為後山在府城西一里宋陳圓隠此
層城山在府城西五里今謂之烏石山晉陶潛遊斜川
詩序臨長流望曾城即此又西二里為玉京山其地
名上京陶詩所云疇昔家上京也
鳳皇山在府城西南十里湖漲時山勢浮若鳳翔又名
流星山今改呼福星相近為錦屏山下有錦屏舗東
古山其上有法輪院下有法輪井前有石門梅花洞
從寺東行為臺石刻觀瀑臺三大字其西為西古山
上有西古寺下有石門釣魚臺又東古山觀音巖之
西北為洪井山傳是葛洪煉丹處
錢家山在府城南十五里又南十五里為一字山兩水
夾出蓋府治之賓山也一名藍車山迤西為精舍山
石照山在府城西十五里潯陽記云有圓石依崖明淨
如懸鏡然又西十五里為黃龍山舊志云秀聳磅礴
周五十里相傳唐廣明中有龍見故名山有兩巖讖
云三爪踏三溪謂沙溪豬溪龍溪也西麓有通書院
或曰淵明故居或曰宋以來星子所立以祀靖節者
北麓有二池曰温泉
象山在府城西南四十里形如象又府城西五十里有
觀羊山
顔家山在府城北五里相傳顔魯公嘗居此山前有龜
眼井明知府田琯鑿其側有向家山宋縣令向沈嘗
遊又北五里為朱家山宋朱弼故居其東為白鶴觀
唐開元道士劉混成煉丹處蘇軾詩所謂長松蔭庭
風日清美者也
幽邃山在府城北棲賢橋西宋馮京愛其幽絶留止讀
書未幾擢第有古松京所手植李家山在府城北五
老峰下因李公擇所居得名山麓有寒泉亭蘇軾所
品題也軾又為公擇作李氏山房藏書記今含鄱口
之西楞伽院内白石菴乃其故址
定山在府城東北十餘里並湖兩端大而中小形如金
鋌
龍塘山在府城西北三十里峰巒峭拔環抱湖灣又西
北十里為屏風山丹霞紫壁如屏障然
石牛山在府城北三十里亦名鬭牛山相傳女真李騰
空蔡尋真所憩上有棋枰石又北十里為青山其東
北為香山多産香草
吳章山在府城北四十五里廬山之末一名吳障山吳
所保障也過此即九江界
西山在都昌縣西一里明弘治間知縣王珀奏立經歸
先生陳皓祠其上有八仙臺雲住石空遠石
釣磯山在都昌縣南五里相傳晉陶侃微時垂釣于此
得一梭化龍而去
石壁山在都昌縣西南七里臨大江有石如壁謝靈運
嘗居此有石壁精舍還湖中詩明正德間提學李夢
陽重鐫石壁精舍四大字縣西七里有大磯山一名
望仙山頂有平石世傳晉許旌陽拔宅飛昇蘇耽於
此望之山麓出磯子鉛禁不得採又南為小磯山
芙蓉山在都昌縣北十里山巒大小相對如芙蓉然縣
東北十里有赤石山上為饒州界下乃湖口彭澤之
通衢
元辰山在都昌縣西四十里道書第五十一福地又名
蘇山晉蘇耽居此有丹竈石杵臼履跡源馬跡洞橘
井其下為顯福觀
陽儲山在都昌縣東四十里居衆山之南謂其陽氣所
鍾故名其巔有石房白書昏黑持炬亦不可入
團鳳山在都昌縣北五十里下有宋龍圖學士吳中復
祠又北十里為雲泉山有泉出雲號曰雲堆明劉存
芳居此引其流為洗墨池相近有檀樹山明儒劉柏
石墓在焉
蜈蚣山在都昌縣西六十里接新建縣界又西二十里
為左蠡山臨彭蠡湖東上有龍神廟下有左蠡城今
圮
城山在都昌縣西北七十里宋檀道濟築城於上又西
北十里為土目山巨浪衝激其孔如目下即土目湖
連湖口縣界
華山在都昌縣東北九十里其高壓衆山擬之太華又
東北十里為黃金山山頂有龍湫禱雨多應下有大
石數十丈飛泉噴落又名飄水巖
歐山在建昌縣西南三十里紆迴峻極頂常出雲本名
雲居山世傳歐岌得道於此西有臥龍洞宋僧了元
結茅處詳見雲居山志
錦山在建昌縣治西北隅又縣西一里隺鳴山舊建儒
學於上今址猶存
鳳棲山在建昌縣西十五里山勢旋伏如鳳有同安寺
蟠龍山在建昌縣西南十五里形如龍蟠上有獅子象
王佛頭鉢盂諸峰臨湖有太子洞
將軍山在建昌縣北十六里舊名軍山有漢樊將軍廟
越山在建昌縣西四十里上有平窩四周如城可避兵
亦名越王寨又西十里有迴城山高峰峨然險踰城
郭
長山在建昌縣西南五十里與龍安山相對宋岳飛屯
兵於此李成屯兵於龍安之北飛望見成軍陣勢遂
邀擊於樓子莊大破之
下城洞山在建昌縣西七十五里中有鐵封墓傳為吳
王陵去桃花峰三里許下城門水所出也
西山在安義縣東四十里縣之巨鎮迤東靈跡大半屬
新建縣界
台山在安義縣西三里俗呼擡頭山明嘉靖間知縣李
恒敷改今名
文山在安義縣南十里朱子知南康軍登覽此山愛其
峰巒秀麗故名又南十里為仰天獅山相傳宋黃真
君修煉之所上有石屋二重
睡虎山在安義縣東二十里上有宋鎮撫張松墓又東
十里為五名山林巒疊聳石澗深曲又東十里為筆
架山相傳鄧真君得道處鑿石為祠又有兆州山巖
石磊落其形如兆下多良田民居有若州郭
五老峰去府城北三十里潯陽記云横隠蒼空迴壓彭
蠡其形勢如河中府虞鄉縣五老山商邱漫語云自
下望之勢如&KR0867;立自上觀之相距甚遠巉削壁立數
百千仞軒軒然如人箕踞而窺重湖又如五雲翩然
欲飛湖山煙水微茫映帶東南州郡數百千里軒豁
呈露可指顧而盡山志云高七千六百丈五峰之頂
常有光現現則竒雲擁遏趙石梁云廬山之景盡於
東南故五峰竒絶竟無有與之相抗者誰謂匡廬無
主峰也下有李白書堂楊衡符載隠居釋道之室尤
多東北為屏風疊下為九疊谷竒譎萬狀北為鉢盂
峰又五小峰曰獅子金印石船凌雲幡竿詳見山志
鶴鳴峰去府城西十里南唐鄭元素隠此鶴嘗棲鳴其
上故朱子詩云不見山頭夜鶴鳴空遺山下瀑泉聲
峰下開先寺本南唐中主璟讀書臺改為寺後廢明
初僧清江復建
國朝康熙癸未年寺僧超淵謁見
聖祖仁皇帝御書秀峰寺額并書般若心經一卷
賜寺内供奉由是山南梵刹秀峰巍然稱首西南有龜
背峰寨雲峰又西南為雙劍峰兩峰峭麗勝於山北
之雙劍又西為犀牛峰梅溪集謂之牛頭巖又西南
為香爐峰徐凝詩盡是玲瓏石時生旦暮煙西南有
姊妹石形如二女比肩鶴鳴之東北有慶雲峰萬杉
寺在其下又東北為凌雲峰下有唐劉軻宋劉弇薛
溉三書堂
金輪峰去府城西二十五里峰形如輪其南為歸宗寺
相傳晉王羲之捨宅為之宋人贈僧還歸宗有占斷
金輪第一峰之句寺代有修葺
國朝雍正癸夘
皇上
御書瞻雲寺額雲章爛然與秀峰相耀旁有石鏡峰潯
陽記云峰東一圓石懸崖照人毫髮必察謝靈運詩
攀崖照石鏡即此又下為兜率峰
太乙峰去府城西北二十餘里在含鄱口西南峻削與
衆峰殊故名太乙其下有老鷹崖廬嶽祠南為萬夀
寺西南有德勝龍潭遇旱土人祈雨每觸龍於此
石人峰去府城西北二十里有石拳聳如人狀峰之北
圓如毬者繡毬峰也其下為棲賢寺亦唐李渤讀書
處其寺創自赤眼禪師後廢
國朝順治甲午釋函昰復興之寺東有淨成精舍
紫霄峰去府城北二十五里相傳大禹刻石於石室中
好事者縋而下摹得百餘字奇古不可辨惟洪荒漾
予乃檋六字可識云又傳秦始皇登此謂其與霄漢
相接因名上霄峰實則兩峰並峙也紫霄峰後有艑
底池傳是許吳二仙遺蹟峰側有棲隠洞南唐道士
譚紫霄所居其東南為白雲峰上有瀑布泉及白雲
洞洞之東北有峰二曰直梭曰起雲高峻者為金雞
峰其側有金雞洞俗呼洞子門南為簡寂觀宋大明
間道士陸修靜居此觀前有六朝松數十株今存者
十四松猶作龍鱗摩霄也
大漢陽峰在小漢陽之南廬頂南大嶺也南康人謂之
漢王包九江人謂之漢王坡南康志作漢陽峰蓋方
言訛陽為王耳廬頂惟此最高大東放乎桃林萬夀
寺西迄乎康王谷其巔平曠無喬木下視濛濛窈不
見底雖六月亦寒慄有峭壁曰禹王崖相傳大禹治
水時登此峰北有巨石呼為天鏡石其下有袈裟泉
峰南與黃巖瀑布源相接
般若峰去金輪峰五里廬山西面最高處也其下有董
奉館杏林東為耶舍塔山耶舍尊者造塔以藏佛舍
利塔之西南為三將軍洞
玉巒峰去府城西三十里其西南為佛頭峰上有隠居
洞慧日寺慧日之水經破山流入穀山湖智林寺水
東南流與慧日之水合
黎仙峰去府城西五十里在廬山絶頂舊傳黎氏女昇
仙處禱雨輒應有祠今廢
篁竹峰在都昌縣東北二十里原名龍王腦僧復初建
菴
桃花峰在建昌縣西八十里昇仙鄉其上馬尾泉飛噴
如霧喧豗如雷遊者見玉屑晶瑩眩愰不自持喜懼
并也嘗有桃花流出故名舊志不詳邑人熊德明為
文記之
藕峰在建昌縣西九十里頂有方石石上如兩紳拖白
相傳何萬二女仙於此飛昇歲旱鄉人禱焉
羅漢峰在安義縣東四十五里依仁鄉晉許遜葬父之
所相近有會仙峰舊傳遜斬蛟時會十二仙真於此
錦岡嶺在府城東一里宋設錦岡驛於上今建山川壇
迎春嶺在府西一里上有社稷壇又西一里為少府嶺
師林嶺在府城西南三十里與西古山相接有宋陳準
石室書堂
羅漢嶺在廬山白鹿洞南數里有羅漢寺剙於宋廣濟
堅禪師寺後有觀音塔觀音泉塔久廢寺今亦燬猶
存金鐘堰諸古蹟張公嶺在廬山簡寂觀東南與洪
井山相近
含鄱嶺在廬山之半面鄱湖若有吞吸之象故名桑疏
云即九奇峰東第一峰也以含鄱口故别出此名山
横亘尖燄如火又如猛士乘馬而馳勢甚壯偉嶺之
東南中豁為含鄱口又西南為歡喜嶺乃登五老峰
之大路
鈐岡嶺即三疊谷北崖東人謂之大山其上有觀音洞
深半里許有仙人磨二圓石在嶺上相積疊如磨形
金街嶺在都昌縣治西一百八十步有玳瑁閣
石牛嶺在都昌縣東四十里高亘五里上有宋丞相江
萬里梓里碑記
暘嶺在建昌縣西七十里嶺之西北有峽石坳與九江
德安分界古松二株兩縣各一蒼翠競秀
長嶺在安義縣東三十里為入省孔道
臥龍岡去府城西北二十里在五乳峰之東下有臥龍
菴朱子建以祀諸葛丞相有記
茅岡在都昌縣五都又大埠岡小埠岡俱據鄱湖之勝
馬腹岡在建昌縣北二里又縣西四十五里有千秋岡
龍頭岡在安義縣南二十里山下有潭石珠一顆俗名
蒼龍戲珠
臥雲崖在廬山五老峰前有文殊臺及鉢盂泉振錫泉
麻姑崖在廬山九疊谷東北壁立數百仞舊名鐵壁
峰其下有普菴洞木瓜崖在廬山石船峰西南即道
士劉混成種木瓜為食處也又南為凌霄峰有凌霄
巖
黃巖在廬山寨雲峰西巖有二大者可容數十人巖下
有寺寺南有文殊塔雨巖在廬山漢陽峰南巖窈而
深晝嘗黯黯雲出即雨
獅子巖在建昌縣南當陽津形如獅子
白鹿洞在府城北二十里廬山五老峰下唐李渤讀書
處洞中蓄一白鹿故名本無所謂洞也明正德初知
府王溱闢彝倫堂後山為之而築臺於上曰思賢臺
知府何濬鑿石鹿置洞中書院之設自南唐昇元中
名曰廬山國學宋初列四大書院内後廢朱文公熹
入奏修復之前明興廢不一
國朝康熙丁夘
聖祖賜朱子學達性天匾及十三經二十一史鹿洞規模
煥焉改觀詳見書院碑記亭橋泉石之勝俱詳星子
知縣毛德琦新刊洞志
谷巖洞在府城北元妙觀内傳是何真人得道處
觀音洞在都昌縣西北二十里石流山下方廣丈餘一
竅直達山巔内有五色土
黃荆洞在建昌縣下城洞山之左邑人熊元哲有記
棲賢谷值含鄱口南三峽澗出焉廬山之谷以三數棲
賢為大又多奇勝人樂遊之遷鶯谷在鶴鳴峰東唐
侍郎何乾耀葬此谷内竹木深茂有水泉青牛谷在
五老峰下世傳宋道士洪志乘青牛處又五老峰之
背有青蓮谷以李白得名
康王谷去府城北三十五里一作釗城蓋周康王名也
或作康陽舊志作楚王谷按楚君無諡康者從竹書
作康王差有據又劉孝綽酬陸倕詩乍觀秦帝石復
憩周王城
德星石舊名落星在府城南五里湖中高五丈許相傳
星隕所化宋王安石黃庭堅及朱子皆有詩府城北
二里有燕窩石在延慶院東其形似燕窩
神掌石在府城東一里石方而黑文隠隠如人掌俗呼
神運石又府城東十里有蝦蟇石枕湖雷擊折其首
華蓋石在府城北二十五里尋真觀前朱子名以華蓋
并書風雩二字一名聖夀無疆石
定心石有二一在紫霄峰上一在黃巖之南
介石在都昌縣東南六里臨湖巨石如削因名又左蠡
山有大石小石
五墮石仙脚石歡喜石俱在建昌縣歐山之上又有形
肖龜蛇及鼔與頭巾者
彭蠡湖在府城南即鄱陽湖一名揚瀾詳見南昌府山
川
落星湖在彭蠡湖西北今改名德星陳王僧辯破侯景
兵於落星灣又宋孟太后舟過落星遇風宫人溺死
者數十惟太后舟無恙皆此處也
宫亭湖在府城東五里爾雅大山曰宫宫之命名取此
其上有宫亭廟一作䢼亭三國時其神能使行舟分
風上下後不復靈此湖一名神林與彭蠡相連在都
昌縣西四十里者名左蠡湖
錢家湖在府城西南十里宋淳熙間知軍錢聞詩占籍
於此故名距府城南十里者曰白漕湖府城西南五
十里有六湖曰西廟湯家橋浦走馬硬灘龍溪龍溪
湖在昔設鎮溪頭有二井泉深不可測
株林湖在府城北十里又北二十里曰馬頰湖又北十
里曰大廣湖穀山湖府城東北二十五里曰梅岐湖
郭山湖在都昌縣北二十里亦名郭家湖縣西北二十
里有石流湖又西北五里曰舊山湖吳江湖
大沙湖在都昌縣東三十五里地多沙因名又縣南三
十里有石湖
明月湖在建昌縣雲居山上其水泓涵澄澈瑩然如月
新開河在都昌縣治西一里宋紹聖間以縣境邊湖風
濤不時請開此河以便舟楫且避大小磯水之湍急
後港河在都昌縣北六十里自左蠡石流觜引入吳江
由北廟至王家市有九十九灣春夏水漲廣通舟楫
修水在建昌縣南百步源出寧州邑人稱為西河又縣
南二十里永豐鄉之西有蛇子逕水
掘土港水在建昌縣西北二十五里宋時熊仁瞻葬母
一夕暴水成川母柩以達見朱子祭文縣北六十里
有檀陂水源出德安流合修水
布水在建昌縣西南四十里源出歐山垂流三十餘丈
形如曳布又有南舍山水源出歐山之北又縣西七
十里有白楊水源出白梅陂
龍江水在安義縣南一里許其源自靖安經縣境合奉
新河水下出吳城鎮
馮水在安義縣南三十里源出奉新河南入花陵合修
水縣東南四十里有兆州水源出兆州山合奉新水
入修水
東陽新徑水在安義縣東二十里南昌鄉源出靖安與
奉新河兆州二水合人謂義興三合水水口縈迴唐
寶應間從靈陂田中忽成大川竟達東陽津口發源
處有破石潭相屬三四里漁人垂絲探之直下三十
餘丈莫測其底
皎源水在安義縣西北三十里源出寶峰山險不通舟
東流合修水
靈溪在府城西三十里祥符觀後相傳秦末有武士三
人學道隠此一夕雷雨奄至所居左右忽成二溪磐
石上有玉簡天篆曰神化靈溪金簡標題真人受旨
玉澗潛棲十六字
沙溪在府城南二十里又南四十里為豬溪
鸞溪在紫霄峰下宋周元公敦頤數至歸宗寺與真淨
文禪師結青松社因名寺左之溪曰鸞溪以擬東林
虎溪
朱家溪在建昌縣西北六十里出虬津流合修水
歐陽潭在府城東北五里清泉鄉
玉淵潭在棲賢寺側三峽澗中諸水合流奔注潭中驚
波噴空瀉下三峽潭上有白石如羊横亘中流其南
為三峽橋長幾百尺横絶大壑橋下有龍潭曰金井
兩崖石皆紫赤角立軒軒然如壯士戴橋立者其東
有招隠泉泉出石龍首中瀉下三峽澗匯為巨潭曰
石橋潭唐陸羽茶經品其水為天下第六舊有陸羽
亭今廢
烈女潭在府城西七里清潭山下俗名雞公潭為唐家
堰之源明正德間宸濠之亂甘氏女清秀徇節于此
因名
白龍潭在含鄱口東南其水自山巔下注俗呼白水漕
上有菴曰雲霧窟
楢樹潭在都昌縣東七十里廣不盈里而風波甚險
蘆潭在建昌縣東六十里上有市
蒲溪灣在府城西五里據層城山斜川之間晉陶潛所
遊處也劉中允茇舍在焉後子澄葺為别墅
洗馬灣在都昌縣西萃吉門外里許俗傳陶侃洗馬於
此
青樹灣在建昌縣東十五里又名珠溪世傳漢章帝元
和間明月珠出豫章海昏大如雞子即其處
玉澗在玉京山東南有橋曰玉澗橋宋崔閑居玉澗上
有菴顔曰睡足今廢
西澗在府城西北十八里宋劉煥嘗乘黃犢往來其地
因號西澗居士朱子為建靜隠亭及清淨退菴
清泉澗在萬杉寺東納五老峰以西諸水西南流過九
洪橋入鄱陽湖相辭澗在石牛山南唐女真蔡尋真
李騰空學仙術成别此故名
芙蓉洲在府城西二里與玉京山相連李白詩手把芙
蓉朝玉京蓋指此也城南十里有鼉河洲讖云鼉河
洲若圓南康出狀元
蓮花洲在建昌縣西江心五里舊有蓮花到縣前建昌
出狀元之讖縣西十七里蛇骨洲相傳晉永嘉中有
蛇長三十餘丈以氣吸人許遜吳猛有神術率徒衆
往殺之聚骨成洲
愛蓮池在府治内宋周濂溪所鑿明成化八年知府曹
凱重濬建亭其上又都昌縣治西有蓮池唐李偁所
鑿安義縣北三十里有白蓮池開則歲豐否則歉
蓼花池在府城西十五里又城西三十里有宋柳宏故
里池府志云宏本建昌人宰德化遊廬山而遂卜居
星子名勝志云考九江名宦傳德化令無柳宏當作
柳寵
洗墨池一在開先寺後南唐李璟讀書處一在歸宗寺
後晉王羲之洗墨處歸宗寺有鵝池亦因羲之得名
流杯池在白鹿洞其崖有石劖朱子流杯池隸字朱子
嘗與其徒環石而坐流觴浩歌其上又書流觴二字
磨劍池在都昌縣西即蘇仙淬劍之地又建昌縣有二
池一在昇仙鄉一在冷水臺旁皆傳為許旌陽磨劍
處
潮泉在府城西南雞籠山澗中其泉日夕應潮朔望尤
大
瀑布泉在開先寺者有二其在東北者瀉出鶴鳴龜背
之間曰馬尾水水勢奔注而崖口隘束噴散數十百
縷如馬尾然其在西南者則自坡頂下注雙劍峰背
邃壑中匯為大龍潭繞出雙劍之東下注大壑懸挂
數百丈曰瀑布水水循壑東北逝與馬尾水合流出
山峽中下注石潭石碧而削水練而飛潭紺而淵為
開先佳境因名其峽曰青玉峽潭曰龍池云又簡寂
觀側有二瀑布水東澗瀑廣而傷於短西澗瀑高而
病其微
玉簾泉在石鏡峰下相傳迷失草間闢之者歸宗僧蠡
雲也旁建小閣曰觀泉由歸宗至玉簾石路甚治
三疊泉在五老峰背泉下注磐石三疊而後至地亦名
三級泉上級如飄雲拖練中級如碎玉摧冰下級如
玉龍走潭散珠噴雪真天下絶景非谷簾瀑布所可
方朱子謂之新瀑恨不一見與黃商伯書屢及之
谷簾泉在康王谷其水如簾布巖而下者三十餘派亦
匡廬異觀也唐陸羽品其水為天下第一泉之側别
有雲液泉山多雲母石泉甘且清蓋雲母滋液所致
按九江志亦載谷簾雲液二泉二泉之水合烏龍潭
水逕康陽坂入德安縣界
野老泉在都昌縣治南清隠寺山頂水出石罅中清洌
甘潔大旱不涸宋蘇軾蘇轍黃庭堅嘗遊此石上刻
野老泉三字吕公泉在縣北九十里吕公嶺上
温泉在建昌縣西六十里四時温煖患瘡者洗之多愈
縣北五里有吳猛泉亦名冷水泉可洗瘡痍
馬尾泉在安義縣東三十里長嶺之東源出天馬山麓
明月井在府治内宋知軍徐回建亭於上嘗曰吾欲守
廉如此泉之清
奎聚井元萬戶府鑿在縣學内明萬歴間知府田琯掘
龍門池得井石識曰東井與奎聚若相符云
五井俱在都昌縣境内相傳五代范越鳳過此喜其地
合五行故濬之縣西桃源鄉有天井相傳宋末杜氏
夫婦頻年施茶一日道人插劍湧泉遂成井曰吾以
此報君後傳汲之可愈瘧疾一名仙井
七靖井在建昌縣城内外相傳晉永嘉中許遜嘗煉丹
於黃龍山有蛟魅為祟輒作洪水欲漂丹室擒之釘
於石壁還郡時海昏有巨蛇據山為穴吐氣為雲遜
復誅之法北斗七星作七井以鎮并為之讚其名曰
丹符靖華表靖紫陽靖御奏靖進化靖劉真靖霍陽
靖然邑不改井或羽流故神其說也
九江府
廬山在府城南二十五里三面阻水其西通陸為羣山
所奔湊其支南行者盡乎鄱陽之氾南康郡之所負
也西南行者盡乎吳城其東北盡乎南湖觜其折而
西則盡乎湓浦乃九江郡之所居也明王忠文褘六
老堂記云其隂土燥石枯岡阜並出以扼大江東來
之勢是為九江其陽千巖萬壑土木秀潤是為南康
桑疏云凡登廬頂大道有三自雲峰寺入者為北道
自含鄱口入者為南道自淨慧寺入者為東道(新志以雲
峰為西道自化城入者為北道)道皆可輿諸他道及小徑山僧樵子
所往來者多不可縷數皆鳥道巉絶而東道南道又
荒僻少人跡好奇之士間一至焉獨北道以天池寺
故縉紳大夫登覽者率多由之釋定暠志云匡廬峰
峰有徑徑徑達嶺亦不可不告於遊者也東南麓有
相辭澗從官道分徑入石牛山上麻姑崖達九疊屏
而觀三疊水也南道棲賢谷上王照嶺分徑入桃林
澗登仰天坪至曬穀石達漢陽峰之巔也青泉澗有
徑造臥龍岡而探崔嘉彥朱晦翁之遺跡也詹家巖
有徑至五乳寺而登七賢峰也開先寺有徑抵布水
臺觀瀑布登文殊塔入黃巖而窺石室也簡寂觀有
徑看雙瀑上黃鶯砦至廬山寺也歸宗寺有徑觀玉
簾泉而達金輪峰禮耶舍塔也栗里有徑入康王谷
而觀谷簾泉陟紫霄探禹跡也圓通寺有徑登石耳
峰踰上下弔橋而進康王城七里岡有徑上白雲峰
至上霄諸處也蓮社橋有徑入臥雲寺至龍潭菴而
上聖治峰也蓮花洞有徑二其一進養鹿池而登松
光嶺謁小天池之銅金仙也其一上筋竹嶺入吳賓
陽之瓜圃也龍門峽中有徑上曇花菴至振衣峰看
江州地脈之來處也濂溪墓旁為官道走南則過吳
章山走西至蛇岡嶺其分支小徑猶多有一至慧日
寺者有一至天花井者
按廬山兩漢及晉皆隸柴桑縣隋隸湓城縣唐隸
潯陽縣五代吳時隸德化縣而以山南為星子鎮
宋太平興國中析星子鎮為縣後置南康軍而廬
山始有分界其東界吳章山其西界康王坂山以
南隸南康星子山以北隸九江德化然地勢犬牙
相錯究難以璧羨起度也登山路徑桑疏定暠志
詳言之世有問津者可免具茨之迷矣
天花井山去吳章山五里居廬山之末然其支散為諸
岡阜所行甚遠其東北行者為烏稍嶺了髻山而了
髻之支又有九其大者為鳳凰栗樹長嶺諸山長嶺
之支西踰磨刀澗自潯東門入為道府諸公署而盡
於湓浦又小支自栗樹嶺益西為城南石塘舗諸岡
阜而盡於孫家湖山勢踴躍軒舞以趨潯陽九江府
實處其末丫髻山側有地名天子堂穿鑿斷裂自烏
稍了髻至潯陽東門外凡三鑿之了髻所鑿處名缺
子坳當兩山間溝而絶之深八九尺廣五六尺俗所
傳銅釘狗骨厭勝之說與桯史所記無異
大孤山在府城東南彭蠡湖中屹然獨峙又名鞵山潯
陽記云山形如鞵高數十丈大禹嘗刻石紀功有乞
食烏嘗逐客舟行舟人摶飯投之即接食高下不失
明嘉靖間建塔其上後傾圮今重修俗以立廟之山
為大孤者誤
延枝山在府治東距府城南二里為欽天山環繞城郭
螺子山在府城南十五里由雙劍峰發脈蟠結宛轉如
螺子形
雞籠山在府城西南四十里山有石雞冠距如生
落柁山在府城西四十里圖經名甘泉山昔山上有船
柁從頂沿流而下其水亦名柁下溪俗譌駱駝山又
西二十里為義門山與株嶺高良二山相接義門陳
氏居其下
龍門山在府城西南五十里與落柁山相對如門湓水
經此入于江相近有大小石門山自瑞昌縣愁山發
脈二山對聳中間相去百餘步山下有石如屏四面
相對俗云大小城門
靖居山在府城西南六十里相傳昔有傅姓者於此射
鹿墮胎而斃遂折弓矢修道因名山曰靖居
株嶺山在府城西南山多怪石叢木相接者為高良山
距府城八十里高聳秀拔為諸山最或云昔有高良
氏居此
柴桑山在府城西南九十里面陽馬首桃花尖諸山皆
是也寰宇記云陶潛居此按靖節書院及墓皆在今
面陽山之隂
傅陽山在德安縣南十二里漢地志豫章郡歴陵縣南
有傅陽山古文以為敷淺原宋儒蔡沈書傳謂山甚
庳小未見其為在所表見者明夏允彝禹貢合注云
傅陽在廬阜西南謂敷淺原之陽也
義豐山在德安縣西一里昔義門陳氏有良田在此屢
值豐稔因名或云邑人好義聚居如陳王梅鄭多至
千口兹山之應也
烏石山在德安縣北十里旁有石高十丈餘名獅子巖
東北自廬山來盡於東崖西北自東佳山來盡於西
崖相對如門又名烏石門其中平疇曠野東西北三
河皆瀠匯於前一里許從石門流出又其間有大道
道旁石竅流泉甚清甘此山相傳神禹治水所開今
兩岸若有疏鑿痕相近有孤山山勢孤特昔人有環
圍多秀麗安得與同栖之句
望夫山在德安縣西北二十里方輿記云昔人行役未
回其妻登山而望今石上雙跡顯然下有佘家泉歲
旱取水禱雨又西北十里有寶山舊出錫鉛
葛洪山在德安縣北四十里世傳葛仙翁曾遊此有晉
石泉碑載仙翁除蛭事洪陽上鄉有鼔鳴山宋祝仙
昇天處亦有碑
使君山在德安縣西北四十里唐李渤為江州刺史置
書院於此舊志譌為史君又有石鼔山天隂輒聞鼔
聲又大塘山山塢有塘約數十畝足資灌溉又西北
為秦山界德化瑞昌間上有金盆泉溉三縣田數百
頃
東佳山在德安縣西北八十里其下有紫巖泉可灌田
五十頃又西北二十里為櫻桃山
崑崙山在德安縣西北一百二十里山前有東西二湖
上有王喬禮斗臺元陽觀後有牡丹一本色如丹砂
傳為王仙手植明周在遊記云崑崙石山也其勢無
層峰疊翠遥望如長城逼漢然山戴土厥土惟烏極
膏腴物産甚豐山麓有桃大泉由泉十餘折約三里
許至山巔可與相並者惟東佳櫻桃羊腸馬脊數山
而已觀後有磐石可坐百人東行里許有巨石名流
涕石雖烈日暴爍石不減潤
石沃山在瑞昌縣北二十五里赤湖中其水沃潤因名
又湖中有青竹山上多産竹
榜山在瑞昌縣南五里形如挂榜縣南四十里有甪里
山相傳漢甪里先生嘗遊此
白龍山在瑞昌縣西十里白龍泉水遶流山麓
蘇山在瑞昌縣西北三十里相傳蘇耽冲舉於此又西
北為馬脊山對峙者為羊腸山皆以形似而名宋何
英詩羊腸有路地多險馬脊無人天一隅
愁山在瑞昌縣西六十里嵯峨陡峻行者愁焉
書堂山在瑞昌縣西七十里傳為王喬讀書處山有石
房石壁上有朱墨跡相近為清湓山緜亘三十里高
出羣山乃湓水發源處有淵如盆冬夏不竭產菱芡
甚美
赤顏山在瑞昌縣西北百二十里舊傳赤松子遊此
石鐘山在湖口縣有二上鐘山在縣南下鐘山在縣北
酈道元謂下臨深潭微風鼓浪水石相搏聲如洪鐘
宋蘇軾明羅洪先李齡皆有記正統十四年蘇記石
刻仆於水上鐘山之景凡十一曰上鐘巖鐘石小五
老峰石石屏石几龍首石昪石獅子石倒石石筍上
鐘石洞下鐘山之景凡十五曰下鐘巖鐘石梆石觀
瀾石滿冠磯石友石雲窩碎石灣樂德舍下鐘石洞
魯般洞濟巖洞白雲洞懸巖洞竹洞詩文甚多見鐘
山集
幞頭山在湖口縣南與上鐘山相連峰巒秀拔狀若幞
頭
鐵屏山在湖口縣學宫前横亘百步臨江滸
大嶺山在湖口縣東二里為附郭諸山之高者縣南二
里有小嶺山其峰險峭過於大嶺
旂山在湖口縣西南三里許相傳明太祖與陳友諒鄱
陽鏖戰忽見山巔衣黃者麾旂而友諒浮橋頓解在
旂山後者為松夀山以古松得名今已凋盡
柘磯山在湖口縣北四里即沙山其峰峻沙擁之迤東
相連者為老臺山縣北二十里有西山相連者為香
爐墩山縣東北三十里有龍潭山
東石山在湖口縣南三十里旁有龍井上多雲氣又南
四十里為浮山在皂湖口形若龜浮水面
酧山在湖口縣東二十五里或云上有醴泉又東十五
里為花尖山分大小二尖峰峰如芙蓉又有黃嶺山
以山土黃色故名
武山在湖口縣東五十里與廬山夾鄱湖而峙根盤四
十餘里為西南最高之山上有茨菇池池畔有寶華
寺相傳赤腳僧修煉於此界接彭澤縣
曉石山在彭澤縣東一里環山皆蜿蜒而此峰獨秀拔
日出先有光縣北一里有觀音山相傳元至正元年
四月八日雪集巖前現大士像因建堂山中山有白
龍洞其石肖龍縣西有鳳凰山山下有讀書巖右為
潛玉洞
龍山在彭澤縣東南三十里梁尉文光修煉之地松壇
石室丹竈遺跡具存
石壁山在彭澤縣南四十里山有玉壺洞高七丈深三
十丈泉流不竭一名仙人巖宋時縣僚祈雨有客題
一絶句人疑為仙事見豫章詩話其下為青山湖
遊龍山在彭澤縣南新興鄉東接浩山延袤百里山北
為大鳴山衆石崔嵬羣木蒼鬱四時澗水注石有聲
如雷相峙者為小鳴山
仙跡山在彭澤縣東四十里上有巨人跡相近有陶王
山上立陶侃廟
黃漿山在彭澤縣東南四十五里疊石如甃上下有二
洞深邃莫極歲旱祈雨輒應宋黃鵬舉詩清泉徹底
瑩無泥喚作黃漿恐未宜若見洞仙還寄語佳名當
喚碧琉璃
馬當山在彭澤縣東北四十里其山象馬横枕大江烈
風撼浪行舟險阻人為立廟其巔有天井相傳唐王
勃舟過其下遇神賜以順風一夕至洪州作滕王閣
序陸龜蒙銘云天下之險者在山曰太行在水曰吕
梁合二險而為一吾又聞乎馬當
浩山在彭澤縣東九十里界連鄱陽建德東流三縣唐
李大亮擇彭澤山之高者莫若此因浩山而立浩州
後廢
小孤山在彭澤縣北壁立大江中一名髻山取其形似
髻也江側有彭浪磯與山對峙俗譌云彭郎為小姑
壻廟像遂婦飾而勅額為聖母明嘉靖間去封號題
曰小孤之神按宋陸游遊記云小孤洑即彭浪磯屬
彭澤小孤山屬江南宿松縣界
雙劍峰在府城南龍門西峰下有池一名小天池其峰
形勢插天宛如雙劍與府治正對宋乾道中蜀人唐
立夫來知江州闢譙樓前隙地築為二城夾樓而矗
其上謂之匣劍雙劍之西北有太乙宫傳是晉董奉
道場
圭璧峰在雙劍峰西南峭直而剡首如圭與錦繡峰相
並錦繡峰蔥蒨如舒繡故名又西南為蓮花峰亦有
董奉杏林遺跡宋儒周元公卜居於此蓮花三峰之
北有撥雲峰又北為蛇岡嶺之首其下有雲溪寺
聖治峰在蓮花峰西南唐有陳隠君居此即義門陳氏
之祖也其南有仙人巖其東北為三山澗
香爐峰去府城西南三十里廬山之北峰形圓聳雲氣
非常其隂為白居易草堂故址又吳章山東有小山
亦名香爐峰蓋廬山本有三香爐峰也香爐峰西南
為講經臺臺北折而西有上中下化城三寺臺西為
虎崖有中下二大林寺寺枕大林峰而下大林側則
為雲峰寺
天池峰在天池寺北其寺明嘉靖中僧明瑶重修佛殿
覆以鐵瓦天池在殿前仰而上出故云寺南有文殊
巖西南有舍利塔西有文殊臺其下邃谷夜有光出
是為佛燈
鐵船峰在天池山西南峰頂有石船其色黑故曰鐵船
或云吳許二仙之鐵船墮而為峰考集仙傳中無此
說也又西南為白雲峰與黃龍阻一水
石耳峰在圓通寺東南其峰有二並列高聳形如兩耳
宋洪芻詩猴溪橋下潺湲水惟有峰頭石耳聞寺有
夜話亭歐陽修與僧居訥談道處也有一翁二季亭
蘇洵與子軾轍往來寺中所謂一翁二季也
擲筆峰在大林寺北相傳晉慧遠製涅槃經疏成擲筆
於此東南為長衝有泉數十泓石門磵水之源也
支提峰在黃龍寺東明末建六和塔於其上相接者為
雲屏峰下有二池四時不竭
九奇峰在天池峰之陽東起含鄱嶺西迄上霄峰其奇
者有九故名俗謂之火焰山
麒麟峰在德安縣崑崙山上圓聳峻拔乃山脈盡處也
武峰在瑞昌縣安泰鄉與江北文峰對峙故名
丈人峰在湖口縣大孤山上明米萬鍾鐫題
鳳凰嶺在府城東五里俗名長嶺府城南十二里有曾
家嶺明天啓間里民黃學禮甃路
分水嶺在府城三山澗之西南其上有太平舗又西南
為松光嶺其嶺多石樹皆生石上有黑松林野燒不
及蒼翠盤曲如畫西與牯牛嶺相接又西南為鈐岡
嶺
馬迴嶺在德安縣北三十里明初破陳友諒後軍至此
迴馬故名
石人嶺在瑞昌縣洪陽上鄉路通湖廣興國界
梧桐嶺在湖口縣東四十里嶺麓界彭澤通江南徽州
石佛嶺一在彭澤縣南三里一在縣東五里又縣南八
十里有鮑家嶺
七里岡在府城南五十里横亘平衍者七里故名府城
西南九十里王宏岡晉刺史王宏遣白衣人送陶潛
酒即此地也
石繡毬岡在瑞昌縣獅子山前又縣之金城鄉北隅有
雞冠岡上有巨人并馬牛跡
龍蕩崖在廬山蓮花峰之水口有石如船其澗曰石船
河佛手崖在天池寺東北距昇仙臺數百武石壁垂
下如手故名崖内有一滴泉千佛崖在小天池寺前
有楊岐洞相傳楊岐禪師卓錫于此
老君崖在廬山太平宫左太平宫者唐開元中所建九
天使者廟也事詳李玭碑文
朗公巖在廬山化城寺僧慧朗宴坐處也龍王鉢盂錫
杖三泉及觀燈石俱在寺側
白石巖在德安縣東佳山之巔高二十餘丈石色潔白
紫巖在德安縣東佳泉之上巖石峻聳如壁望之紫色
瑩潤泉出其下天晴則西流雨則東流雨晴未定則
西有小水遇旱人欲塞其竇挽之於東亦不能也泉
西有石洞深不可極旱則瑞昌建昌武寧諸邑之禱
雨者畢至秉炬以入火滅即昏不知所出進四十里
許有大湖昔求雨有善泅者過其湖見小山及田疇
或擊桃符用狗首觸龍聞土雷之聲即得雨洞中勝
槩不可殫述明嘉靖間知縣蔡元偉作記表之
白霧巖在湖口縣王仙鄉四時有白霧飛障又有丫髻
巖亦在王仙鄉雙石秀拔如髻
白龍巖在彭澤縣南九十里巖壁有白石如龍
蓮花洞在府城南二十五里蓮花三峰之北舊志洞門
高丈餘藤蘿交蔭晝日常黯水源不竭通新橋大河
桑疏云今三峰之下無此洞也迤東有劉越洞巉壁
倚天洞口約四尺深不可測相傳劉仙隠於此郡人
王雲師有記
飛雲洞在太平宫後山俗呼詠真洞蓋假借詠真洞天
而名之真仙通鑑云桂心淵人謂之桂風子隠居其
間後尸解去心淵係元延祐間人見元學士李洞遊
廬山記
白鶴洞在府城西株嶺山下門高二丈許深遠無際中
有泉水四時不竭灌田百頃相傳白鶴仙人於此修
道
清源洞在府城西九十餘里德化縣之南昌鄉洞門高
丈許内深如屋水源可灌田百頃
柵嶺洞在德安縣北四十里柵嶺山之巔洞門高八尺
中廣丈餘上有一竅四時滴水有小洞可深入
玉華洞在瑞昌縣東二十五里泉湧如雷唐時僧於洞
中獲磬與錢皆漢代物也宋趙汝馭詩唐僧逢漢寶
山洞得仙名志勝云德安亦有洞名玉華與之相通
王喬洞在瑞昌縣歸義鄉内有懸旌滴泉天窩石鐘諸
勝傳是王喬修煉處又烏岡山萊子洞相傳老萊子
隠此皆無可徵信也
垂魚洞在彭澤縣西南五十里深遠莫窮有石魚垂於
洞内又有石橋棋局石乳之異
諡告石在府城濂溪書堂宋嘉定間魏了翁請為先生
易名詔諡曰元後了翁召還過九江以諡告寶慶間
軍守趙善璙始鐫之石
影石在西林寺高八寸徑五寸梁太清中有僧自西域
持來佛象頂上常放異光道俗瞻仰咸指為幽冥鏡
云隋時晉王廣取去後登儲貳乃送藏曲池日嚴寺
雞公石在雞石山上山椒有石如雞其咮加於蓮花
峰之巔
龜紋石在湖口縣北石紋山旁
寶珠石在彭澤縣發洪嶺内大石分裂斜枕溪畔中有
圓竅八九左右徑圍相符俗傳神人劈石以取寶
潯陽江在府城西北洞庭九水合流至此遶府城而下
四十里又合彭蠡湖水東流入海潯陽記云九江之
名一曰烏江二曰蜯江三曰烏白江四曰嘉靡江五
曰畎江六曰源江七曰廩江八曰提江九曰箘江朱
子謂禹貢九江在荆州域與今之府境無涉故但志
潯陽而不列九江
禁江在湖口縣上通大江下接小孤至冬水涸成池乃
魚鰕所聚之處
龍開河在府城西里許源發瑞昌縣清湓鄉東流入大
江約一百五十里世傳古有龍開之因以為名
廬山河在德安縣治東北自廬山烏龍潭發源西南流
至烏石門與東北二河合
黃㛚河在德安縣北源出高良鐵爐沖流經黃㛚坂至
烏石門與東西二河合
金帶河在德安縣西豹子巖發源流經縣西南與東北
二水合四面遶旋如帶後以山溪暴漲於縣西義豐
門外百餘步衝決與箬山河合而縣西之水遂湮明
嘉靖間知縣蔡元偉議開未果箬山河在縣西北迎
恩門外
沙頭河在湖口縣沙頭港口沙洲漁唱為八景之一今
名麒麟河
甘棠湖在府城南一名景星湖唐刺史李渤徑湖心為
隄長七百步以利行旅後人懷其德因名其湖曰甘
棠
鶴問湖在府城西十五里世傳晉陶侃擇地葬母至此
遇異人云前有牛眠處可葬已而化鶴飛去
官湖在府城西三十里臨大江春夏之交江水泛漲茭
葦合生不容舟楫其湖産魚舊設河泊所于旁
芳蘭湖在府城東二十里發源廬山澗水東流入彭蠡
湖水漲湖光瀲灩水退則一溝泓靜岸草如蘭明少
參黃堯彩隠此結廬其上
柘港湖在府城北十五里水漲為湖其地宜柘又府城
北四十里有江磯湖
宫亭湖在府城東南九十里已見南康府
赤湖在瑞昌縣東北二十里周遭約百餘里縣北四十
里有下巢湖其水無源江漲則溢落則涸又金城鄉
有白馬湖
彭蠡湖在湖口縣治南水之西南流者皆注之由縣南
入大江詳見水利志
陪湖在湖口縣東南八里距縣東四十里有皂湖自劉
家市橋而來入彭蠡湖有巨石其色類鐵隔山合派
者為白洋湖與皂湖支流聯絡者為土目湖地界都
昌縣
牛脚湖在湖口縣北十里又名牛橋湖通大江
母鯉湖在彭澤縣南十餘里元李時冬月於此得魚愈
母病又南五里為方湖周迴五十里許
大泊湖在彭澤縣東北三十五里通江南東流縣香口
鎮
博陽川在德安縣南春夏秋則水瀰漫通四方往來賈
舶冬涸僅容小艇
虎溪在東林寺前相傳慧遠送客過此虎輒鳴吼
瀼溪一名南河在瑞昌縣南五十步唐元結嘗居此有
詩曰尤愛一溪水而能成瀼名
湓浦港在府城西里許西通龍開河北通大江淵深莫
測民居兩岸可泊舟楫源發瑞昌縣清湓鄉相傳昔
有人洗銅盆水忽暴漲失盆沒水取之見一龍銜盆
奪之而出故名盆水浦口有亭唐白居易聽商婦彈
琵琶即是處也
濂溪港在府城南十五里自廬山西北流合龍開河入
江宋儒周元公寓此因取其故里之號名之
女兒港在府城東發源廬山北流二十五里入彭蠡湖
水漲可容舟百餘因大孤山峙其前俗譌作姑遂以
名港
將軍套港在南湖觜明初於此作浮梁以渡師或曰樹
柵以遏奔衝者今柵木為沙所壅猶見其杪云
小港在府城西南七里一名官牌夾濱江可泊舟
金城港在瑞昌縣羅城山下其水西流
楊港在湖口縣北二里許山勢開豁可泊巨艘明萬歴
間設榷關改名武曲港今仍之詳見水利志
椒樹坂港在湖口縣東北十五里
臙脂港在彭澤縣治北遇江水漲北注入港可容舟楫
安樂港在彭澤縣西南三十里又縣南四十里有大港
山林港在彭澤縣東三十里源出藜坑嶺支流入大泊
湖又筲箕港在潦洪口源出武山瀉油嶺瀼子港在
太平鄉自浩山出北經東流縣香口河入江其水泛
瀼而清深
烏龍潭凡三在牯牛嶺北邃谷中中兩潭皆高數百丈
有蟲如鮎而黑長三四寸曰龍師下潭稍平夷其旁
有大石曰拜石東林寺祭龍之所
白龍潭在廬山天池寺南嘗有白龍變化禱之即應
龍聚潭在湖口縣柘磯港口可泊舟
清水潭在彭澤縣西四十里水清多魚古樓潭在建安
鄉潭深莫測
射蛟浦在湖口縣西南十里一名黃牛洑昔漢武帝自
潯陽浮江親射蛟江中獲之疑即此地
黃家泊在湖口縣東六十里一名黃茅潭村民百家行
舟可以棲泊
磨刀澗在府城東三里許通白水湖其石可利刃故名
石門澗在府城南四十里廬山長衝之水屈曲流注景
最奇石岸如門前二後一北山精舍宅其中周景式
廬山記云水道雙石之中懸流飛澍近三百步許望
之若曳飛練於霄漢中明畢成珪復有遊記
庾樓磯在府治後城外臨江晉庾亮始構樓其上歴代
數有興壞明正德間知府李從立修之嘉靖十一年
知府馬紀命工甃石袤亘里許江城恃以為固今復
崩圯府城東北里許有迴龍磯舊名小獅坡鎖江樓
建其處有塔作文峰
迴風磯在府城東北四十里舟行至此俱轉篷避風
老鴉磯在湖口縣南五里明萬歴間改名鳳凰磯茭石
磯一名龍王磯在茭石鎮巡司舊址有山為寓戶掘
石燒灰以致崩塌
峰山磯在彭澤縣西南三里上有巡檢司縣西有鍾子
磯其石尖銳與鐵爐山排立江濱
金沙洲在府城女兒港東北白沙水磧初日照之燦如
黃金明太祖與陳友諒戰鄱湖檥舟洲下友諒有術
士能嘯風揚沙風忽轉友諒一軍盡眯明師殱之洲
上
封郭洲在府城江北有隄緜亘數十里詳見水利志
桑落洲在府城東北過江五十里昔江水泛漲流一桑
於此因名唐胡份詩莫問桑田事今看桑落洲數家
新住處昔日大江流
營盤洲在瑞昌縣螺石口平地五墩相傳明太祖追偽
陳時所築
梅家洲在湖口縣治對岸其旁有䭾鵝洲
得勝洲在彭澤縣西明太祖戰陳友諒始捷於此故名
洲尾有新洲成化間湧出者
毛葫洲在彭澤縣北元末繆將軍領毛葫蘆軍駐舟於
此縣北又有雁來洲水涸朔鴻羣集
楊葉洲一名柳洲洲以西屬彭澤東屬江南池州邑人
丁湛有記
蓮花池在府學前廣五畝明知府蘇致中開濬種蓮
國朝康熙壬子知府江殷道復濬之蒔蓮益茂
白家池在府治西唐白居易鑿以養魚種荷有已被山
中客呼作白家池之句治南有鄂王池相傳宋岳飛
節鎮江州時所鑿今湮
白蓮池在東林寺晉慧遠鑿因結白蓮社宋李公麟曾
作蓮社十八賢圖寶石池在太平宫内唐開元間賜
名異石晶熒夜發光彩後為亂兵所焚石死池亦荒
翳僅存
道源池在德化縣學前明嘉靖年間鑿
聖池在湖口縣東嶽廟前因祈雨有感而名
九曲池在湖口縣南三十里彭澤鄉相傳晉陶潛所鑿
今成小港
虎跑泉在東林寺後山舍利院塔左慧遠與社賢遊上
方塔患水遠有虎跑石出泉冰壺泉在東林寺殿後
又有卓錫泉及聰明泉陳舜俞廬山記云遠公與殷
仲堪論道殷才辯縱横遠指流泉謂曰君侯聰明若
斯泉矣又西林寺香谷内有香谷泉
神泉在蓮花峰後宋紹興間皇甫坦隠廬山斸地泉涌
沒泉在含鄱嶺下泉東北流入於月山南之大溪
豹子巖泉在德安縣西南十里又縣東北二十里有硤
石泉在硤石嶺下遇旱灌禾收倍常年吳山泉在縣
西北四十里吳山下灌田五百餘畝其泉當春雷震
乃流出冬月雷伏即涸若嚴冬聞雷鳴其泉亦涌出
也縣西北七十里有靜泉平地流出寂然無聲灌田
三百餘畝
布金泉在德安縣崑崙山之隂自平地湧出蔭注德瑞
二邑田數百頃
白龍泉在瑞昌縣西二十里泉出巖洞有潮信之異昔
李成寇境白龍顯應泉霧四起賊不敢近宋慶元六
年賜顯濟廟勅特封其神為孚澤侯
大&KR2121;泉在瑞昌縣甘露鄉平地涌出四時不竭溉田百
餘頃其水流入赤湖蘆泉在清湓鄉泉與江通時有
敗蘆漂出温泉在金城鄉其水常温又歸義鄉有魚
泉當春雷震有小魚躍出色皆花居民候之取食又
五龍泉出小石洞僅容一人入每水大涌則大雨小
涌則小雨占旱澇甚驗南泉在涌泉山下冬温夏寒
溉田數百畝泉左有洞多奇石世傳龍潛應禱
冷水泉在湖口縣北二里橛頭下瑩如冰鑑味甘不竭
治東有飛錫泉唐僧道簡遺蹟後寺改儒學名三汲
泉
函玉泉在彭澤縣山川壇左自山頂石罅中出四時清
瑩人多掬飲以愈疾上有古刻函玉泉三字又名冷
水澗
赤泉在彭澤縣南一百里泉赤色利灌溉
浪井在府治内世傳漢灌嬰穿此井湓江有風井水輒
動李白詩浪動灌嬰水潯陽江上風乃紀實也
龍淵井在德化縣學明倫堂東其泉清洌不竭又無垢
寺前有井味甘色白即以無垢命名
飲井在瑞昌縣金城鄉泉出平地深不可測灌田數頃
蠏口井在湖口縣治内相傳郭璞以地形似蠏掘井以
為蠏口又有蠏眼井二在治左右又孝感井在孝感
坊舊志云昔有孝子母病渴時值旱枯孝子暮夜撫
井而泣至曉泉迸出奉母飲之疾遂愈因以名坊
煖水井在彭澤縣横山湖東四時流泉温煖可掬
木横井在彭澤縣南六十里深廣各丈餘灌田百畝
江西通志卷十二
