欽定四庫全書
江西通志卷七十九
人物(十四)
吉安府(五)
明
郭弘化字子弼安福人嘉靖進士除江陵縣徵授御史
十一年冬彗星見弘化言天文志井居東方其宿為
木今者彗見於井則土木繁興所致也臣聞四川湖
廣貴州浙江江西之采大木者勞苦萬狀應天蘇松
常鎮五府方有造磚之役民間耗費不貲而廣東以
采珠之故激民為盜皆足戾天和干星變請悉停罷
則彗星滅而前星耀矣帝怒曰采珠故事也朕未有
嗣以是故耶斥為民穆宗立贈光禄少卿(白志)
曾存仁字懋遠吉水人嘉靖進士授禮部祠祭主事會
建世廟光禄丞河淵上議請由太廟道東出而達世
廟存仁上言毁太廟垣亭翦伐文皇帝所植松栢震
驚列聖之靈非達孝忤旨賴救獲免出為浙江參議
中官崔成督視開礦所在擾民存仁痛抑之成怒具
奏逮詔獄尋起廣西參政時兵士歲餉缺乏存仁請
緩外輸以給兵食富川故與峒猺為鄰大吏行部率
不至仁躬臨之教以耕作畜牧官終雲南布政使(人
物志)
歐陽德字崇一泰和人甫冠舉鄉試之贑州從王守仁
學不應會試者再嘉靖二年策問隂詆守仁德與魏
良弼等直發師訓無所阿竟登第除知六安州建龍
津書院聚生徒論學入為刑部員外郎六年詔簡朝
士有學行者為翰林乃改編修遷南京國子司業尋
改尚寶卿召為太僕少卿以便養復改南京鴻臚卿
父憂服闋留養母以薦起故官累遷吏部左侍郎兼
學士掌詹事府母憂服未闋即用為禮部尚書喪畢
之官命直無逸殿會有詔二王出邸同日婚德以裕
王儲貳不當出外又言會典醮詞主器則曰承宗分
藩則曰承家今裕王當何從帝不悅曰旣云王禮自
有典制如若言何不竟行册立耶德即具冊立儀上
帝滋不悅然終諒其誠婚亦竟不同日當是時德與
徐階聶豹程文德並以宿學都顯位於是集四方名
士於靈濟宫與論良知之學赴者五千人都城講學
之會於斯為盛卒贈太子少保諡文莊(列卿錄)
按文莊所著有南野集大約與羅整菴聶雙江諸
公論學書居多
劉學朱字述亭廬陵人少孤性穎而醇為諸生遂以理
學自任嘉靖領鄉薦二兄繼殁學朱上奉寡母下䘏
兩姪孝慈惟謹授桃源教諭歷陞南京兵部郎中致
仕歸與塘南王時槐主席西原一以講學為事易簀
日出二絶以示門人斂手而逝(人物志)
周延字南喬吉水人嘉靖進士除潛江知縣改新會擢
兵科給事中時議新建伯王守仁罪將奪其爵延抗
疏為訟坐謫太倉州判歷南京吏部郎中出為廣東
參政三遷廣東左布政使以右副都御史巡撫應天
進兵部右侍郎歷南京右都御史吏兵二部尚書嘉
靖三十四年召為左都御史延顔面寒峭砥節奉公
權臣盜柄政以賄成延未嘗有染居臺端七年卒贈
太子太保諡簡肅(白志)
劉逢愷泰和人嘉靖進士令慈谿明達善斷庭無留獄
有婦與所私殺其子反以賊殺求治逢愷察婦無戚
容心疑訊之吐實同郡諸邑以慈獨無山稅請均逢
愷曰山已採茶入貢故寬上供尺土耳如稅當平等
茶請均之諸邑語塞與諸生講南軒慈湖之學宗旨
大暢仕終太僕少卿(浙江名宦志)
歐陽瑜字汝重從學於王守仁守仁教之曰常欿然無
自是而已瑜終身踐之舉於鄉不就會試曰老親在
三公不與易也母死廬墓側虎環廬嘷不為動歴官
四川參議所至有廉惠聲年近九十而卒(白志)
羅洪先字達夫吉水人年十五讀王守仁傳習錄好之
師事同邑李中傳其學嘉靖八年舉進士第一授修
撰即請告歸外舅太僕卿曾直喜曰幸吾壻成大名
洪先曰儒者事業有大於此者此三年一人安足喜
也居二年詔劾請告踰期者乃赴官尋遭父喪繼遭
母憂十八年簡宫僚召拜春坊左贊善明年冬與司
諫唐順之校書趙時春疏請來歲朝正後皇太子出
御文華殿受羣臣朝賀時帝諱言儲貳臨朝事見洪
先等疏大怒曰是料朕必不起也降詔切責遂除名
洪先歸益尋求守仁學自天文地志禮樂典章河渠
邊塞戰陣攻守下逮隂陽筭數靡不精究邑田賦多
宿弊所司以屬洪先精心體察弊頓除歲饑移書郡
邑得粟數千石率友人躬賑給流寇入吉安主者失
措為畫策戰守寇引去洪先雖宗良知學然未嘗及
守仁門山中有石洞舊為虎穴葺茅居之命曰石蓮
謝客默坐一榻三年不出戶隆慶初贈光禄少卿諡
文莊(同上)
按念菴所著有石蓮全集鄧定宇云陽明之門私
淑而有得者念菴一人而已
曾忭字汝誠泰和人嘉靖進士授光澤知縣時王陽明
講學越中忭取道往受業在閩多善政調宰婺源闢
紫陽書院修韋齋祠報最擢吏科陞兵科都給事上
疏忤貴溪相下錦衣獄已而得免尋放還家家居三
十餘年隆慶初有詔起用先朝才德之臣被擯斥者
言路以忭名上柄國者疑其老不任職不果召未幾
卒所著有太平邊策及廷諍錄詩文四卷(山居草)
按曾忭人物志考不載白志采劉調甫所撰墓志
增入
郭宗臯字居弼萬安人嘉靖進士授庶吉士歴官兵部
尚書自入翰林雖專文學而於時政弛張輒能言其
當否逮佐樞密六軍紀律森嚴素以不虧臣節相勉
訃聞贈太子少保諡康介(人物志)
劉陽字一舒號三五安福人少受業於劉梅源見陽明
語錄而好之遂如虔學問陽明顧諸弟子曰此生淸
福人也嘉靖初舉鄉試任碭山知縣擢御史世宗改
建萬壽宮為永禧仙宮百官表賀陽曰此當諫不當
賀也中官持章奏至故事南面立各衙門北面受之
受畢復如前對揖陽改揖為東向相嵩欲親之竟引
疾歸推光禄少卿不起築雲霞洞於三峰與弟子談
學蕭然如在世外著有洞語人倫外史接善篇吉州
正氣錄等書(明儒學案)
劉曉字百光安福人舉於鄉王守仁官南京曉受業歸
語文敏邦采亦往師之集同志為惜隂會吉安講席
大興由曉倡也後為新寧知縣有善政解官歸(白志)
劉教字見川廬陵人嘉靖鄉舉令廣平進諸生講良知
之學以誠信感孚人心審編均徭闔邑稱平府頒其
法於所部以為式人有以數百金賄者麾而笞之擢
刑部主事(直隸名宦志)
陳昌積字子虚泰和人嘉靖進士授禮部主事直内閣
管理誥敕陞尚寶司丞兼五經博士以文名一時已
而罷歸著有兩湖集二十四卷(郭靑螺集)
周禄字以道廬陵人受業陽明之門為學以見過為宗
兵部尚書聶豹嘗館之於京邸有邊將求謁者禄峻
拒之所著有大學約言二篇弟祉亦篤志向學以選
貢判肇慶(人物志)
宋儀望字望之永豐人嘉靖進士授吳縣知縣民輸白
糧京師輒破家儀望令諸區各出公田計役授田贍
之禁火葬創子游祠建書院集諸生講習徵授御史
巡鹽河東請開桑乾河通宣大餉道言河發源金龍
池下甕城驛古定橋會衆水東流千餘里入盧溝橋
其間惟大同卜村有叢石宣府黑龍灣石崖稍險然
不踰五十里水淺者猶二三尺疏鑿甚易時方行穵
運率三十人致一石當事以為憂得疏大喜工部尚
書歐陽必進言道遠役重遂報罷尋省母歸還朝發
胡宗憲阮鶚奸貪狀二人皆嚴嵩私人嵩由是不悅
及考察京官坐以浮躁貶彝陵判官嵩敗擢覇州兵
備僉事請城涿州除馬戶逋稅進大名兵備副使改
福建與總兵官戚繼光合兵破倭張居正當國雅知
儀望才擢右僉都御史巡撫應天進右副都御史遷
南京大理卿改北被劾罷歸儀望少師聶豹私淑王
守仁又從鄒守益歐陽德羅洪先遊守仁從祀儀望
有力焉家居數年卒(列卿錄)
曾同亨字于野吉水人嘉靖進士授刑部主事改禮部
吏部隆慶初為文選郎中薦用遺佚幾盡進太常少
卿請急去萬歷初起大理少卿歴順天府尹以右副
都御史巡撫貴州移疾歸起南太常召為大理卿遷
工部右侍郎督治壽宫節浮費三十餘萬由左侍郎
進尚書九門工成加太子少保力乞去詔乘傳歸久
之起吏部尚書大計持正不撓失執政意遂引疾致
仕卒年七十有五贈少保諡恭端(同上)
按同亨布政存仁子所著有泉湖山房藁
胡直字正甫泰和人嘉靖進士初授比部主事出為湖
廣僉事晉四川參議尋以副使督學政請告歸詔起
湖廣督學移廣西參政廣東按察使疏乞終養起福
建按察使卒於官年六十九直少駘蕩好攻古文詞
年二十六始從歐陽文莊問學年三十復從學羅文
恭及其入蜀文恭謂之曰正甫所言者見也非實也
自朝至暮不漫不執無一刻之暇而時時覿體是之
謂實知有餘而行不足常若有歉於中而絲毫不盡
是之謂見歸蜀以後文恭不及見矣(學案)
按正甫所著有閉關錄翊全錄求仁志困學日記
龍洲藁華陽藁白雲藁滄洲藁衡廬精舍藏藁凡
九種傳者惟藏藁十一卷
鄒士元字志伊萬安人嘉靖鄉舉授蘄州教諭遷滕縣
令廉介自持知代州以憂去一意聖賢之學每與諸
鄉先生會講於靑原白鷺砥切證悟時以篤行稱之
(人物志)
彭炳文字一蔚廬陵人敏智力學以明經授沔陽訓導
旣宗良知更為躬行之學其言曰學悅事也自學自
悅此所謂獨知之慊著有正學編洗心亭集禮經會
要陳嘉謨曾可耕皆其門人及卒郡邑祠祀之(同上)
劉方興字龍山嘉靖鄉舉任廣西平樂推官多惠政忤
議挂冠有關中隨筆行世(同上)
郭春渠字以受萬安人由明經任國子助教始從鄒文
莊守益羅文恭洪先受學奮勵刻苦至忘寢食(同上)
趙弼尹轍俱吉水人羅文恭洪先所稱為文江兩生者
也弼為邑諸生靜穆寡營因誦傳習錄有感毅然思
自樹立轍嘉靖鄉舉聰穎不及弼其質直寬慈而善
忍過之兩生旣師事洪先求證所得互指瑕疵請事
無間寒暑(同上)
尹一仁字任之安福人嘉靖鄉舉官虞衡主事歴都水
郎忤中貴出守歸德多惠政被誣劾罷歸里居立保
甲置義倉淳習俗卒之前數日遺書其友劉陽曰某
不敢不死於君子之手陽趨往視相對屢日而卒(同
上)
郭汝霖字時望永豐人嘉靖進士官吏科給事上平倭
十事又上疏極論時務奉璽書封琉球王饋褭蹄金
不受命督修通州灣城議者謂非二十萬不可霖力
裁之費止三萬有奇工竣詔陞俸二級以南太常卿
乞歸(府志)
周寀字濟甫安福人嘉靖進士為吏部孤特鯁介引疾
歸十五年淸約如寒士起補廣東鹺使釐剔鹽政商
民兩便之鎮撫八閩會山寇熾甚寀運籌擒剿口不
言功進兵部侍郎督漕淮水横奔幾齧徐城時議徙
城以避之寀按行周視力主開魁山渠水勢遂洩寀
嘗遊羅文恭洪先門學務踐履義利介然作十戒書
壁間自警(人物志)
郭應奎字致祥泰和人嘉靖進士授禮科給事中以建
言謫霍邱丞歷陞工部郎中移守嘉興罷諸浮蠧不
便民者引疾乞歸不待命遂解印綬去自是家食三
十年七薦不起倡建萃和書院日夕講學其中(府志)
歐陽塾字宗儒泰和人嘉靖進士官應天府尹議賑飢
民疏上未報塾盡發公廪便宜借貸所活數千人平
日慕羅欽順之為人家居置義田立家約捐渡闢衢
施藥埋骼鄉人德之卒贈右都御史(人物志)
按塾通志作墊宗儒府志作崇儒
蕭廪字可發萬安人祖乾元以御史劾劉瑾廷杖下獄
終雲南副使廪嘉靖進士授行人隆慶三年擢御史
出覈陜西四鎮兵食斥將吏隱占卒數萬人歸伍固
原州海剌都之地密邇松山為楚府牧地廪言楚府
封武昌牧地在塞下與寇接王所收四五百金而奸
宄窟穴弊甚大宜諭使獻之朝廷詔可巡按浙江請
祀建文朝忠臣十二人從祀王守仁於文廟尋擢南
京太僕卿巡撫陜西進右副都御史遷南京工部右
侍郎召改刑部進兵部左侍郎卒贈尚書廪初從歐
陽德鄒守益遊制行醇謹故所至有立(白志)
按蕭廪所著有微言集二卷
張絅字美中吉水人嘉靖進士備兵潁州襄陽所在興
屯田殲巨寇擢都御史巡撫河南按紅蓮妖獄釋其
脅從視爰書每至夜分嘗曰生靈繫吾一念敢自佚
乎尋卒(府志)
彭黯字道顯安福人嘉靖進士撫河南時河數徙故道
為灘田没於王府黯盡括之官歲得數十萬頃之入
以代虚稅會王聯獄起株連士大夫至數十人黯委
曲奏貸多從末減轉兵部左侍郎應天巡撫會倭寇
迫太倉黯兼程往蘇州城門晝閉即下令盡開諸門
以納奔潰復制機宜為驅剿計先後擒斬至千餘級
陞南工部尚書月餘寇復至言者以先事咎黯激上
怒罷為民(吉州人文紀略)
朱裒字崇晉泰和人嘉靖鄉舉揚州同知倭寇犯境裒
領兵出遇宼於沙河敗之翼日寇大至且薄城東裒
帥步騎抵敵壘伏發兵潰死之事聞贈參議賜祠錄
一子(人物志)
李挺字一吾安福人師事劉陽倡學閭里邑令日事造
請凡利害興除多取裁於挺授徒講習至老不倦(同
上)
周子恭字欽之吉水人少從李中遊力行所聞砥礪名
節由明經授永州通判楚大饑臺省遣糴萬金子恭
執不可比再至移通郡在官之食以應分授其直纔
六千金上不逆令下不病農人服其敏擢德安同知
卒(同上)
周賢宣字仲含萬安人嘉靖進士授繕部主事𣙜稅革
弊商民稱利忤中貴出為延平守擢海道副使會倭
寇逼城宣帥師敗賊衆於漳浦陞右布政會有修卻
者假拾遺劾罷之歸日與郡諸子講求師說諄諄以
啓迪為己任(同上)
陳嘉謨字世顯廬陵人與王時槐同年舉進士俱師劉
文敏為給事中不附嚴嵩出之外歴湖廣參政乞休
歸家居三十餘年專用力於學凡及其門者告之曰
有塘南在可往師之塘南時槐别號也年八十三而
卒著有四書周易就正藁念初堂存藁續藁道德隂
符經注疏朱陸摘要(白志)
郭宏德萬安人嘉靖中以舉人知臨武縣初邑有浮粮
千餘石積為民害宏德條其利病聞於朝竟從輕減
民免于累陞安寧知州(湖廣名宦志)
胡堯時字子中泰和人嘉靖進士歴官貴州按察使嘗
師事陽明謂職在刑名宜先教化以躬行為人士倡
修陽明書院凡陽明著作在貴陽者悉刊行之(貴州
名宦志)
王時槐字子植安福人嘉靖進士授南京兵部主事歴
禮部郎中福建僉事累官太僕少卿出為陜西參政
張居正柄國以京察罷歸萬歷中南贑巡撫張岳疏
言六年京察祖制也若執政有所驅除非時一舉謂
之閏察時槐在閏察中羣情不服請召時槐且永停
閏察報可久之起貴州參政旋擢鴻臚太常皆不赴
時槐師同縣劉文敏及仕徧質四方學者自謂終無
所得年五十罷官反身實証始悟造化生生之機不
隨念慮起滅學者欲識眞幾當從愼獨入年八十四
卒著有廣仁類編漳南藁友慶堂存藁續藁等書(吉
州人文紀略)
劉文紹安福人嘉靖舉人令永定操守淸嚴廣學舍興
水利輕徭賦賑飢助喪善政畢舉擒王滿賊服李占
春之倡亂山背者在任六年乞休歸攀留者至以泣
(福建名宦志)
蕭文淸廬陵人嘉靖舉人授祁州守發倉賑災全活甚
衆築隄種柳號為木城歲大旱文淸步禱雲數密而
數為風散之文淸夢有鬼持幡招風醒觀祠中土隅
如夢中鬼因手碎之毁其祠雨乃降(直隸名宦志)
龍遂字良卿永新人嘉靖進士為給事中忤嚴嵩謫三
十年稍遷貴州僉事飭兵思南思南人聞其名皆畏
之遂至以德化民生致苗首吳黑於理事聞賜金帛
(貴州名宦志)
鍾紐字千鈞永豐人嘉靖鄉舉歴涇信宜天台三縣令
十年不得調恬澹自如卒官貧不能治喪太守為棺
衾殮之邑人士以詩哭之曰孝追乃祖應同傳廉到
無錢可買棺紐蓋恭愍同之孫也(人物志)
朱黼吉水人舉人任南京監察御史有激揚風力知南
寧府政不瑣屑務持大體興學右文振作士氣屬邑
有弊政悉釐革之民戴之久不忘(廣西名宦志)
胡永成字思貞安福人嘉靖進士知涇縣賑荒得法擢
刑部主事歴知南雄府恤虚賦折輕齎減力役罷斥
曠職之令僚屬肅然橋關𣙜稅清介嚴明豪滑不敢
正目視時詔召民鬻受僧田所司督促永成曰民故
貧乃強責其受僧田非情也郡人欲柝嶺路雄民不
便永成條六議難之事得寢晉廣東副使卒於官(廣
東名宦志)
莫揚字子充吉安人嘉靖進士知江夏丈田釐剔姦弊
賦役悉平又力行條編法民永賴之(湖廣名宦志)
顔鑰字子啓永新人以鄉薦授山東茌平教諭士鮮問
學鑰誘以治心理性之方遠近翕從擢新城知縣改
枝江後歸與弟鑄日以講學善俗相勵(府志)
顔鐸永新人少從兄鑰聞王守仁立志說豁然頓悟躬
行實踐為族黨講說孝弟使人人感發會講豫章同
仁祠暢發學庸大旨旴江羅汝芳尤嚴事之著有顔
山農集耕樵問答等書(人物志)
劉慤字致卿萬安人端毅公玉之仲子嘉靖進士授工
部主事晉郎中時仇鸞怙寵請别剏兵仗庫又請武
臣得造弓矢給直慤連疏奏格之出守嘉興倭寇薄
郡境慤峙餉繕兵濬葺城池造船制械郡賴以寧歴
陞雲南按察使巡撫湖廣革元祐宫莊田奪其租備
歲築漢堤之費歲大饑募夫浚竹筒等河七處水洩
而地可耕役夫因仰食於官所全活數萬人尋以大
理寺卿擢南京工部侍郎卒(府志)
王士翹字民瞻安福人嘉靖進士為御史出視居庸三
關嚴斥堠申條約增築城堡按廣西諸猺畏威咸斂
跡不敢侵境内又著愼刑錄示所屬俾司刑者準式
歴陞總河僉都御史值河決民舍漂没幾盡乃罷無
名之供以拯飢溺(同上)
朱衡字士南萬安人嘉靖進士歴知尤溪婺源有治聲
遷刑部主事歴郎中出為福建提學副使累官山東
布政使進右副都御史巡撫其地召為工部右侍郎
進南京刑部尚書其秋河決沛縣飛雲橋東注昭陽
湖運道淤塞百餘里改衡工部尚書總理河漕衡馳
至決口舊渠已成陸而故都御史盛應期所開新河
自南陽以南東至夏村又東南至留城故址尚在其
地高河決至昭陽湖止不能復東可以通運乃定議
開新河築堤呂孟湖以防潰決河道都御史潘季馴
以為濬舊渠便議與衡不合衡持益堅引鮎魚薛沙
諸水入新渠馬家橋堤以遏飛雲橋決口身自督工
新河成長一百九十四里漕艘由境山入通行至南
陽未幾季馴以憂去詔衡兼理其事隆慶元年山水
驟溢決新河壞漕艘數百衡乃開支河四洩其水入
赤山湖明年秋召還部四年秋河決睢寧起季馴總
理給事中雒遵言廷臣可使無出衡右者六年正月
詔兼左副都御史經理河道穆宗崩以山陵工召衡
會邳州工亦竣遂還朝衡先後在部禁止工作裁抑
浮費所節省甚衆神宗即位不為張居正所喜再疏
乞休詔加太子太保馳驛歸(列卿錄)
按朱衡所著有鍾山集
尹臺字崇基永新人嘉靖進士授編修分校禮闈策問
及重臣權臣上覽之亟取臣鑒錄賢姦傳省覽嚴嵩
心銜之復主試南直策陳祖宗馭將制兵甚備上摘
策中事問嵩嵩方欲與臺結婚媾之好故善為對乃
令其子世蕃介私人置酒邀臺入席致勤懇臺竟辭
之出為南祭酒嵩舉酒曰先生行矣雖然將何以别
不穀臺從容請曰楊繼盛誠狂生竊願相公左右之
勿貽盛世有殺諫臣名歴南吏部侍郎當京察與嵩
有郤者欲罷之有附嵩者欲庇之臺力持正論善類
卒賴以全未幾有讒之於政府者削職為民隆慶初
起原官陞南京禮部尚書再疏乞歸建崇正書院割
田以給來學讀書至老不倦云(分省人物考)
按尹臺所著有思補軒洞麓堂集數十卷永新志
若干卷
曾翀字習之泰和人嘉靖進士初官刑曹擢御史出綜
鹺政淸運河有功時大臣專柄言路扼塞翀疏罷尚
書劉龍聶賢侍郎陳璋甘為霖大理卿王綖都御史
趙載直聲震朝廷已而太宰汪鋐不職翀方卧病邸
中憤然具疏劾奏疏上褫鋐職而下翀錦衣獄與給
事中薛宗鎧同杖午門中使傳呼杖加厲翀神色不
變但曰臣言得行臣罪當誅杖已越日而斃隆慶元
年贈太常少卿蔭子入監(分省人物考)
劉邦采字君亮安福人與從兄文敏及弟姪九人謁王
守仁於里第父憂蔬水廬墓免喪遂不復應舉提學
副使趙淵檄赴試邦采見淵言諸生入闈解衣檢察
非待士禮御史儲良才令以常服試乃中式久之除
夀寧教諭擢嘉興府同知尋棄官歸邦采識高明用
力果銳守仁倡良知為學的有以揣摩為妙悟者邦
采每極言排斥焉(白志)
按君亮號師泉學者稱師泉先生卒年八十六所
著易藴二篇無非發明性命兼修之旨聶雙江嘗
言師泉力大而說辨排闥之嚴四坐咸屈莫敢攖
其鋒人以為善狀先生云(原跋)
王釗字子懋號柳川安福人始受學於梅源東廓旣學
於文成嘗為諸生棄之栖栖於山水寂寞之鄉求所
謂身心性命人皆曰今之講學不空談者柳川也(學
案)
楊載鳴字虚卿泰和人嘉靖進士授潮州推官累陞至
通政使亮節峻履不愧文貞後裔所著有大拙堂藁
惠州志困喻錄(分省人物考)
曾于乾泰和人為諸生有名四方爭迎為弟子師路出
贑州會關以譏私鹽久閉糴亦隨阻吉人仰食於贑
于乾抗書謁督府督府讀其書萬言至屈禮延納開
關通糴諸鹽賈循故事歛厚資納謝于乾弗顧司理
王華向為同學友下車驩然道故于乾終華官無私
謁羅洪先招處石蓮洞六年于乾曰予從事畢志斯
學即終身可矣(人物志)
曾于拱字思極泰和人嘉靖進士授工部主事晉郎中
歴副使參政左右布政使擢副都御史總督糧儲致
仕其在閩藩也當倭訌諸道兵雲集于拱蒿目焦思
百計取盈士各宿飽嘗言平賦均徭莫善條鞭弭盜
安民莫善保甲所至必舉行之有文集若干卷(分省
人物考)
張秩字以敬安福人嘉靖進士早遊羅念菴之門日
駸駸於學問嘗曰吾身雖在樊籠吾心未嘗一日不在
雷巖洞壑中也登進士第改庶吉士以檢討充經筵展
書官預修世廟實錄(人物志)
胡信方廬陵人嘉靖鄉舉官石阡知府會峒蠻悉衆薄
城下信方率民兵固守城陷死之(同上)
楊海字汝容泰和人士竒四世孫嘉靖進士觀政刑曹
日讀律不厭應大司寇試同官多倩吏海必親制曰
此職業也平居宄心聖學發明紫陽窮理格物之旨
甚為當時所重(同上)
按登科錄以楊海為龍泉人
張啓元字應貞龍泉人嘉靖鄉舉知山東滕縣甚有惠
政擢南京御史隆慶萬歷兩朝先後章疏數十上皆
人所不敢言者請罷湖口新厰一疏尢為世傳誦出
備兵漳南拂衣歸所著有務本錄及奏疏若干卷(焦
弱侯集)
按張啟元安志不載白志采焦弱侯所撰墓表增
入
周以魯安福人嘉靖鄉舉少負奇氣不上春官日從事
於性理之學精思力踐久之悟曰盈宇宙皆性也盡
性外無學矣授司務出僉貴州臬戸庭蕭寂飄然有
孤雲野鶴之致所著有貽庭錄(人物志)
王宗尹字商甫泰和人嘉靖鄉舉通判杭州攝篆錢塘
歲凶貸粟發賑或勸其引嫌宗尹曰吾為民救死安
計毁譽已果有嫉之者調永州轉知荆門州遂棄官
歸(同上)
胡文宗廬陵人嘉靖鄉舉通判廬州陞泉州同知值歲
旱徒跣禱雨躬行賑恤多所全活每鞫訟推至誠以
温語諭釋之不干貴勢給由歸遂不復出(同上)
傅應禎字公善安福人隆慶進士除零陵知縣調知溧
水徵授御史張居正當國應禎其門生也有所感憤
疏陳重君德蘇民困開言路三事言邇者雷震端門
獸吻京師及四方地震疊告曾未聞發詔修省豈眞
以天變不足畏耶眞定抽分中使本非舊典正統間
嘗暫行之先帝納李芳言已詔罷遣而陛下顧欲踵
行失德之事豈眞以祖宗不足法耶給事中朱東光
奏陳保治初非折檻解衣者比乃竟留中不報豈眞
以人言不足恤耶此三不足者王安石以之悞宋不
可不深戒也疏奏居正以疏中王安石語侵已大怒
調旨切責下詔獄窮治黨與應禎瀕死無所承乃謫
戍定海用御史孫繼先言召復官擢南京大理寺丞
將行奏薦海内知名士三十七人尋移疾歸三年而
卒贈本寺右少卿應禎與同邑劉臺同舉進士為御
史同忤居正得禍鄉人並祠祀之(白志)
劉臺字子畏安福人隆慶進士授刑部主事改御史巡
按遼東張居正柄國臺疾其專恣上疏曰臣聞進言
者皆望陛下以堯舜而不聞責輔臣以臯夔何者陛
下有納諫之明而輔臣無容言之量也自高拱被逐
擅威福者三四年矣畏居正者甚於畏陞下感居正
者甚於感陛下洪範曰臣無有作福作威今者威福
自己目無朝廷在朝臣工莫不憤歎而無敢為陛下
明言者積威之劫也臣舉進士居正為總裁臣任部
曹居正薦改御史臣受居正恩亦厚矣而今敢訟言
攻之者君臣誼重則私恩有不得而顧也願陛下抑
損相權毋俾僨事悞國疏上居正怒甚廷辯求去伏
地泣不肯起帝為降御座手掖之慰留再三遂捕臺
至京師下詔獄命廷杖百遠戍居正陽具疏救乃除
名為民戍廣西父震龍弟國俱坐罪臺至潯州未幾
飲於戍主所歸而暴卒是日居正亦卒(同上)
郭子章字相奎泰和人隆慶進士初為建寧府推官入
為南工部主事出為湖州知府督學四川歴浙江參
政山西按察使晉湖廣右布政福建左布政予告歸
時播酋楊應龍叛糾苗擾蜀黔邊地亡寧日起子章
巡撫貴州兼制蜀楚賜上方劒嚴旨進剿益調各路
兵專候大舉子章歃血誓師聲罪致討人思自效庚
子四月應龍身帥各苗來決死戰子章會同劉綎親
勒騎衝堅分兩翼追奔破土月二城翌日遂破大城
應龍闔室自焚生獲酋子朝棟兆龍等百餘人露布
以聞前後叙功有旨議封爵大臣議非例始加太子
少保兵部尚書蔭子世襲錦衣衛殁賜祭葬子章天
才卓越於書無所不讀著述幾於汗牛燕閩晉粤蜀
浙吳楚所歴皆有草有蠙衣集等書行世(吉州人文
紀略)
按郭子章所著尚有黔志豫章書豫章詩話
彭應時字宜所廬陵人隆慶進士為禮科給事直言不
避權貴轉廣西僉事時思恩土司兄弟爭廕弄兵不
奉節制巡撫欲加兵應時以妖寇穴鬭兵一發則亂
必多殺無罪且山峒密深非歲月可平乃單騎入其
巢温言慰撫兄弟悔禍感泣遂釋兵聽命(人物志)
曾乾亨字于健同亨弟從羅洪先學萬歷進士知合肥
休寧二縣擢御史以言事斥海州判遷大名推官歴
光禄少卿閱視大同邊務劾罷總兵以下十餘人屢
奏備邊事宜輒中機要尋進少卿趙南星以考察被
斥乾亨論救侵執政廷推巡撫者三俱不用遂引疾
歸平生言行不苟與兄並以名德稱(白志)
賀沚字汝定廬陵人隆慶庚午鄉舉授文昌令治邑有
政聲嘗師事王時槐專志理學槐卒執三年喪遂以
斯道為己任與同郡鄒元標講學靑原西原之間士
大夫多遊其門著有敬止堂日劄圖卦億言道德經
集註隂符經釋義述古題箴聖學管窺諸書年八十
三重宴鹿鳴殁祀於祠(人物志)
劉元卿字調父安福人舉隆慶四年鄉試明年會試對
策極陳時弊主者不敢錄張居正聞而大怒下所司
申飭且令人密詗之其人反以情告乃獲免旣歸師
同邑劉陽絶意科名務以求道為事旣累被薦召為
國子博士擢禮部主事疏請早朝勤政又請從祀鄒
守益王艮於文廟尋引疾歸肆力撰述有山居草還
山續草諸儒學案賢奕編思問編禮律類要大學新
編諸書自吳與弼後鄧元錫章潢與元卿並蒙薦辟
號江右四君子(白志)
按元卿初受業於劉三五復遊學於蘭溪徐魯源
黃安耿天臺學者稱為瀘瀟先生(原跋)
鄒德涵字汝海隆慶進士從祀議起上疏極言文成應
祀授刑部主事江陵當國方嚴學禁德涵求友愈急
出為河南僉事御史承江陵意疏論鐫秩而歸卒年
五十六(明儒學案)
王如堅字介石安福人萬歷進士授懷慶推官入為刑
科給事中抗疏爭三王並封帝怒甚命與朱維京皆
戍極邊王錫爵疏救免戍為民尋卒天啓中贈光禄
少卿(白志)
李廷諫字文源吉水人萬歷鄉舉歴官刑部郎中以子
邦華貴封兵部尚書篤行力學與顧文端憲成高忠
憲攀龍劉儀部宗周切劘性命之旨嘗戒其子邦華
曰我亦人臣今老不能事君汝能致其身是代吾忠
也(人物志)
鄒元標字爾瞻别號南臯吉水人萬歷進士其年十月
江陵奪情元標懷疏入長安門值吳中行等以論奪
情受杖元標視其杖畢出疏以授寺人寺人不肯接
曰汝豈不怕死乎元標曰此告假本也始收之有旨
杖八十戍貴州都勻衞江陵敗擢吏科給事中上陳
五事為大臣所忌因災異封事降南京刑部照磨乙
酉三月錄建言諸臣以為南京兵部主事轉吏部歴
刑部郎中罷官家居建仁文書院聚徒講學光宗起
為大理卿陞刑部右侍郎轉左都御史建首善書院
與副都御史馮恭定講學羣小憚其嚴毅科臣朱童
蒙郭興治相繼攻之遂再疏乞歸未幾卒逆奄追削
為民崇禎初贈太子太保諡忠介著有存眞願學太
平山房諸集(明儒學案)
蕭基泰和人萬歷進士以諫垣論事忤逆璫出為巡海
道副使崇禎元年閩盜攻昌國石蒲爵溪諸處基親
督兵破之賊遂遁郡境無虞(浙江名宦志)
王德新字應明安福人萬歷進士除南兵部主事改刑
部坐申救何起鳴斥為民起補工部遷光禄丞所著
有儆所先生集(安志)
鄒德溥字汝光號泗山守益孫萬歷進士官至太子洗
馬所解春秋士多宗之掩關宴居覃思名理於易道
多所發明其京師邸寓為奄人張誠奴霍文炳故居
以罪籍没有埋金在屋德溥家人發之不以聞官事
覺罪坐主人革職追贓門生為之醵金以償著有易
會學庸宗釋雪山草匍匋吟(明儒學案)
鄒德泳字汝臣德溥弟萬歷進士官御史給事中李獻
可請預建太子斥為民德泳救之亦削籍家居三十
年言者交薦光宗立起尚寶少卿歴太常卿忠賢用
事遂乞休所著有湛源文集應求微旨平旦錄振玩
錄復古純書(白志)
廖彀字式我萬安人萬歷舉人為信宜令剛介廉潔淸
鹽餉弊恤民之被豪強魚肉者陞高州海防時寇李
魁奇窺限門禦之有方賊不敢逞𣙜限門關稅所餘
不入私槖民立祠祀之(廣東名宦志)
朱維京字可大衡子萬歷進士授大理評事出判汝州
歴光禄寺丞三王並封之旨下維京以非祖制上疏
力爭上大怒削籍為民一時同官新建徐杰南海王
學曾以救維京皆削籍初維京為崇德知縣有惠政
人為立祠水旱疾疫有禱必應所著詩文榖城于尚
書愼行為之序(白志)
劉應秋字士和吉水人萬歷進士及第授編修遷南司
業疏論首輔申時行并侵次輔王錫爵時主事蔡時
鼎南京御史章守誠亦疏論時行並留中時行請盡
發諸疏明已心跡卒留不下應秋尋召為右中允充
日講官歴右庶子祭酒二十六年有撰憂危宏議者
御史趙之翰以指大學士張位并及應秋遂調外應
秋辭疾歸數年卒崇禎時贈禮部侍郎諡文節所著
有大司成集(白志)
蕭象烈字無競廬陵人萬歷進士歴官貴州按察使凡
所讞鞫務期平允自奉甚約布衣蔬食有寒士所不
能堪者推天下淸官第一會黔人憤擊水西目把事
連起大獄象烈力為平反忤直指意被劾落職去(貴
州名宦志)
劉日升字扶生廬陵人萬歷進士知福州訟獄繁囂悉
釐其罔洊歴京尹潔淸自持師事王時槐學務實踐
不事虚名卒贈工部侍郎賜祭葬所著有愼修堂集
(人物志)
羅大紘字公廓吉水人萬歷進士為禮科給事中甫拜
命即上定制書數千言復言視朝宜勤語皆切直先
有詔以二十年春冊立東宫至是工部主事張有德
以預備儀物請帝怒更緩冊立事尚書曾同亨請如
前詔忤旨切讓大紘復以為言詔奪俸大學士許國
王家屏連署閣臣名乞收新命納諸臣請帝益怒首
輔申時行乃密揭言鄉者諸司有言臣輒諭止之惟
社稷大計斷自宸衷帝喜手詔褒答大紘乃抗疏謂
時行陽附廷臣請立之議而隂緩其事以為自交宫
掖之謀䟽入貶邊方雜職俄以六科鍾羽正等論救
斥為民大紘初受學於徐用檢旣歸與鄒元標講學
志行高卓鄉人以配先達羅倫羅洪先號為三羅天
啓中贈光禄少卿著有紫源文集廬山講義青原格
言諸書學者稱匡湖先生(白志)
梁汝元字夫山永豐人少負異才聞王心齋講學慨然
以道自任率同族建聚和堂立率教率養輔教輔養
之人各董其事延師禮賢以訓鄉族子弟計畆收租
以贍公家糧稅復捐千金創義田儲公廪以待冠㛰
喪祭鰥寡孤獨之用數年間一方之人幾於三代後
更姓字為何心隱游南北卒以負氣太高忤貴顯死
人皆惜之汝元嘗在京師客耿恭簡邸舍一日見張
江陵來汝元謂耿曰分宜欲滅道學華亭欲興道學
而皆不能能興滅者此人也必操天下大柄後皆如
其言云(采湖廣流寓志縣志)
曾臯字直卿廬陵人萬歷進士除工部主事晉員外郎
時乾淸坤寧兩宫大工興臯董役精勤吏無所得蒙
省將作錢不下百萬運河議濬吉家口費不貲臯言
今繇役繁興物力告匱那借旣已無孔加派又重病
民姑調停於大挑小挑可無礙春運若大興工復故
道請待來秋從事更得報可出知潞安治行為天下
第一臯遽乞歸起韶州建寧俱不赴庚戌起陞長常
兵道疏辭奉旨陞太僕寺少卿致仕加太僕卿家居
三十餘年倡建書院砥礪同志殁而門人私諡為敬
修先生享年九十有五云(吉州人文紀略)
劉孔當字任之安福人萬歷進士以翰林編修奉册荆
藩謁假里門建識仁書院日研究良知之學居官十
四年故廬不蔽風雨(人物志)
朱世守字玉槎安福人萬歷進士歴官刑部侍郎引年
乞休馳驛回籍生平服官淸愼雖居要樞而温温德
隅人無間言(同上)
周懋相字弼甫安福人萬歷進士鎮撫雲南地故叛服
不常懋相至撫定亂民糾鎮臣減貢金事竣改巡蘇
松業乘傳會羅婺鳳寇作亂吏報至毅然曰賊瞷吾
行敢為亂耶遂驅車返據曲靖牒各路兵復嵩明解
河甸圍六詔以寧(同上)
蕭近高字抑之廬陵人萬歷進士授中書舍人擢禮科
給事中上疏言罷礦稅釋繫囚起廢棄三事奪俸一
年頃之論江西稅使潘相擅刑宗人罪不報旣而停
礦分稅之詔下相失利擅移駐景德鎮請專理窯務
帝即可之近高復力爭遷刑科都給事中極陳言路
不通耳目壅蔽之患引秦二世靖康時謠為戒故事
六科都給事中率内外遞轉人情輕外百方規避近
高自請外補乃用為浙江右參政進按察使左布政
使泰昌元年召為太僕卿廷議紅丸之案近高言崔
文昇李可灼當斬方從哲當勒還故里張差謀逆有
據不可蔽以風顛歴工部左右侍郎天啓二年冬引
疾去起南京兵部添注左侍郎力辭不允時魏忠賢
勢張諸正人屏斥已盡近高不欲出遷延久之給事
中薛國觀劾其玩命遂落職卒於家(白志)
按近高所著有三垣奏藁
龍遇奇字紫海永寧人萬歷進士巡按陜西時秦中多
冤獄繫於理者數十年不得釋遇奇閱故牘多所平
反宥無辜數百人著三秦愼讞恤疑錄巡視兩鹺以
淸謹著聞(府志)
彭惟成字元性廬陵人萬歷進士歷給事中力扶代王
立嫡之議彈劾宰輔不畏權貴巡視京營勤訓練祛
老弱疏薦劉元卿理學儒宗應與諡不報升廷尉尋
削奪歸里崇禎初起太常寺卿著有諫垣存藁(人物
志)
劉朝噩號念南永新人萬歷進士初任廣州推官值羅
定寇亂奉檄剿獲百餘人置之獄賊黨潛通獄吏約
為内應伺各官赴太平宴時發之公方燕坐感白鼠
過其前知為兵象搜獄得所藏兵器遂斬諸賊夜半
寇圍城將所斬首級擲城下寇知事泄遁去奏聞擢
兵科給事中連疏劾首輔張居正怙寵擅權及其黨
侍郎以下十七人直聲震海内遷福建僉事再陞雲
南副使適播變拔鄧子龍於夫役中任以統率竟平
賊巢陞貴州大參以疾乞歸殁祀邑鄉賢祠(吉州人
文紀略)
王振奇字石鯨安福人萬歷進士授工部主事同官萬
燝以陵工觸魏璫立斃朝士無敢言者振奇獨抗疏
白其冤歴官右僉都御史巡撫寧夏以勞瘁卒官贈
䘏蔭一子(府志)
謝應祥字鳳臯安福人萬歷進士知嘉善有政聲解任
日舟輕如葉命家人載石以行入為銓司設水缸於
署一切書札盡投其中歴陞山西巡撫魏璫煽虐以
魏大中為應祥門人遂嗾程九疇奏劾應祥引疾去
(人物志)
康新民號莊衢安福人萬歷進士由縣令行取禮部歴
任浙江藩臬多治聲晉大理卿戶部侍郎陞刑部尚
書立朝丰裁稜厲不邇魏璫時推淸介(康氏家乘)
劉鐸字我以安福人萬歷進士歴官揚州知府時逆璫
魏忠賢大興黨錮羅織正人鐸題僧扇語涉譏刺璫
見詩怒誣詛呪矯旨逮繫衞獄拷鞫備極楚毒臨刑
抗言不屈龍泉監生彭文炳吏目方景陽京東營弁
曾雲龍並以鐸事牽逮斬西市璫敗贈太僕少卿著
有來復齋集(吉州人文紀略)
按科目考劉鐸萬歷丙辰進士安福人舊作廬陵
誤
賀康載字青園永新人與兄康衢萬歷壬子舉於鄉授
西安令時魏璫緹騎騷動閩浙過西安為載所挫斂
迹去舉卓異擬行取竟以忤璫量移兖州丞丁内艱
哀毁卒(人物志)
劉淑唐字養沖安福人萬歷鄉舉赴試舟破溺水若有
人掖而出曰救祁陽賢令後果令祁陽淸潔自勵在
署種蔬菜給朝夕不取於市課民農桑丈田糧虚耗
無隱居鄉倡學咸稱長者殁祀道東書院(府志)
伍惟善安福人萬歷鄉舉知五河縣歲苦澇惟善繪圖
力請且自為疏上之得賑濟免徵民賴全活者甚衆
(人物志)
康元穗字日穎安福人萬歷進士令嘉善其俗不能葬
者多棄棺郊外元穗至即置漏澤園瘞之汰運糧浮
額報最擬陞吏部時魏璫恨元穗與魏大中善改南
禮部主事里居建同善書院置義田次子范生己卯
舉於鄉有文名(府志)
曠鳴鸞字聲和廬陵人萬歷進士歴尚寳卿以忤逆璫
削奪思宗兩詔起之詔中有通籍三十載立朝不數
月之句再疏辭不允擢太僕卿陞刑部侍郎命下卒
於京(人物志)
蕭命官字拙修廬陵人萬歷進士改庶吉士授編修歴
正詹推南京吏部侍郎以忤璫乞休疏入削奪歸籍
居家杜門著書與人接無城府好奬拔士類崇禎朝
起禮部右侍郎未任卒予葬祭(同上)
李日宣字本晦吉水人萬歷進士授雲南道御史上疏
請聖裔天潢開科會試加額報可旋命分練京營條
陳積弊甚悉直聲聞於時巡視河東鹽政建傳是講
堂興起正學宵人側目倪文煥指為日宣罪案迨循
例迴避文煥遂有東林渠魁尚伏一疏有旨削籍崇
禎初起於家巡按河南歴陞兵部侍郎出鎮昌平陞
戎政尚書調吏部尚書枚卜旨下有假奥援以冀必
得者日宣力持不可所推皆一時正人上命再推日
宣仍以所列諸臣之名上於是蜚語中之謂日宣徇
情濫舉謫戍重慶歸里以病卒(府志)
楊嘉祚字寨雲泰和人萬歷進士知揚州會白蓮妖寇
號二十萬旦夕逼城嘉祚親履行伍堅壁厚陣以待
之賊懼宵遁魏黨崔呈秀按江左索賂嘉祚拒之崔
欲中以危法而臺臣交薦乃遷廣西副使備兵左江
交南負固嘉祚馳檄責讓黎款關請服方論功呈秀
憾未已竟奪職崇禎朝復原官力辭不起著有廣陵
濤諸經論解(人物志)
楊寅秋字羲叔泰和人萬歷進士授東莞令擢御史奏
免南海兵餉再疏罷冡宰王國光舉朝憚其風采出
為浙江僉事遷貴州參議時苖阿奇等劫掠屯堡寅
秋誘阿奇斬之而撫其餘黨諸苗悉平陞按察使再
奉詔平播州楊應龍有平播錄五卷以疾告休訃聞
追贈太僕正卿(府志)
劉叔鼇字而強廬陵人性至孝生平銳意理學師事王
時槐所著有河洛圖書說顯密異同自誣語錄(人物
志)
劉以森號轉華廬陵人萬歷舉人授定南教諭崇禎癸
未陞國子助教再陞工部司務未受任闖賊陷京被
執索賂大罵不屈賊怒加以酷刑肉糜踝折死(吉州
人文紀略)
高應崗泰和人隨父仕燕任滿歸過濟寧父前行為賊
所執崗後馳至大呼曰老父薄宦囊無一錢賊舍其
父掠崗囊亦無所有遂拽其父將殺之崗以身蔽父
泣曰寧殺我寧殺我竟死於賊刃父獲免(安志)
按高應崗白志不載以其臨難死孝事不忍殁今
采補外尚有廬陵曠成乾劉文衡王大年蕭瓚泰
和王韶康漢康梁材曾籥蕭興賢安福張寅趙常
姚周甫趙奎三李琳王之爵鄒志明龍泉劉世臣
梁穆李奇藝永新唐鼎賀孟璉賀育瑞指揮僉事
王應鵬俱以孝義見安志今附姓名于此
蕭廷對字觀我泰和人萬歷間以舉人授助教出守石
屏政尚寬平操守廉潔重農築堰置三社倉儲粟備
荒興學課士創立東南北三城樓後祀名宦(雲南名
宦志)
黃紹杰萬安人天啓進士授中書崇禎初考授兵科遷
刑科七年久旱求言上疏乞罷温體仁以回天意被
切責調上林署丞遷行人司副八年賊犯皇陵紹杰
復劾體仁悞國召寇再謫應天府檢校屢遷南吏部
郎中卒(白志)
王橝字方塘安福人師事鄒守益議論侃侃不阿時修
郡志力為辨駁所著有人物考(府志)
王績燦字偉奏安福人天啓進士官御史力言時政以
賜環起廢容言三者為要語多激烈中時忌遂罷職
歸(人物志)
李長春字叔茂安福人天啓進士官御史首疏罷緝校
錄遺賢減漕艘禁私謁感憤時相極言力詆下獄擬
辟已就東市科道論救會大旱修省長春等五人得
釋應日而雨海内有五君子之稱(同上)
劉士禎字須彌萬安人天啓進士官御史巡按貴州浙
江墨吏望風改轍以忤時相出為湖廣布政歸家杜
門絶干謁好延接名士屨滿戶外士匱乏者悉請給
焉(府志)
伍承載安福人天啓進士由泉州學正歴陞兵部員外
每按籍淸冊悉軍運之苦專疏條論謂漕非洒帶無
以解焚艘之厄田非淸丈無以甦虛荒之苦得旨次
第行之(同上)
劉垂寶安福人天啓進士擢吏科給事中忤璫削奪崇
禎朝復職又疏糾權相降照磨時論偉之(人物志)
周瑞豹字元淑吉水人天啓進士知寧鄉縣時璫燄方
熾南昌熊明遇徐良彦黃龍光皆謫戌過楚他令無
敢謁者瑞豹獨郊行舘餽崇禎初調江陵擢兵科疏
屢上忌者追劾其令楚時催科數不足鐫級調用補
光禄監事時宜興復相為瑞豹鄉舉座主竟不往謁
改行人司副(白志)
李之淸廬陵人萬歷舉人任山西太原府同知會闖賊
圍太原攻三日城破淸被執大罵曰朝廷何負於汝
汝乃破州郡掠士女玉帛耶賊怒遂殺之(安志)
李邦華字孟闇吉水人萬歷進士知涇縣行取授監察
御史時朝士多詆顧憲成邦華與相拄遂指目為東
林福王之藩已有期忽傳旨將改抗疏切諫尋巡按
浙江出為山東參議引疾歸天啓初起故官飭易州
兵備擢僉都御史巡撫天津軍府新立邦華竭力整
飭津門一軍遂為諸鎮冠廷推兵部侍郎疏辭還家
省父為奄黨倪文煥所劾削官崇禎初起工部侍郎
改兵部協理戎政加尚書條陳九事優旨褒勉舊制三
大營外復設三備兵營每營三千人邦華請歸併三
大營不復另設歲省兵米二十二萬石上知其忠諸
失利者銜刺骨怨謗紛然落職閒住十二年起南京
兵部尚書以父憂去十五年起故官俄代劉宗周為
左都御史聞都城被兵力疾上道召見嘉勞備至乃
申職掌更定巡城巡方諸令風采凛然李自成䧟山
西邦華密疏請帝固守京師命太子監國南都又請
定永二王分封太平寧國二府拱護兩京帝覽奏意
動繞殿行且讀且歎將行其言會召廷臣對庶子項
煜疏言當南遷帝曰國君死社稷正也朕志决矣遂
罷邦華策不議未幾賊逼京城三月十八日外城陷
邦華走宿文信國祠明日内城亦䧟北面再拜三揖
信國作絶命詞投繯卒福王時贈太保謚忠文
本朝賜諡忠肅(白志)
李士開邦華長子吉水廪生天啓中以救弟赴水死崇
禎初邦華疏列其孝友奉旨旌表子長世承祖蔭隱
居不仕閉門著述有南音名山藏詩文集(據李忠肅
奏議補撰)
郭維經字六修龍泉人天啓進士授行人遷南京御史
疏陳時弊極稱劉宗周之賢力詆吏部尚書王永光
谿刻置不問崇禎六年周延儒罷温體仁代之維經
言執政不患無才有才而用之排正人不用之籌國
事國事日非止與二三小臣爭口舌角是非平章之
地幾成聚訟可謂有才邪帝切責之吏部侍郎張捷
薦逆案吕純如維經疏劾又劾掌中府撫寧侯朱國
弼貪殘皆不納以憂去福王立進應天府丞仍兼御
史巡視中城尋遷大理少卿僉都御史保國公朱國
弼言維經署大理事駮偽防禦使武愫案執法之官
甘心庇逆乞重懲聽勘回籍唐王召為吏部侍郎與
楊廷麟萬元吉協守贑州及城破入嵯峨寺自焚死
(白志)
劉光震字肩吾永新人崇禎進士由刑部郎知兖州有
廉威聲中貴過兖抗不屈改知雷州雷有湖漑田久
淤捐貲鑿渠陞雲南副使告終養歸著有翼雲堂遺
藁(人物志)
劉同升字晉卿師同里鄒元標崇禎十年殿試第一授
翰林修撰楊嗣昌奪情入閣言者俱獲罪同升復抗
疏言之謫福建按察司知事移疾歸京師陷福王立
召起故官不赴乙酉五月南都不守江西郡縣多失
同升乃入贑州偕楊廷麟籌兵食復吉安臨江唐王
加祭酒詹事兼兵部左侍郎同升已羸疾日與士大
夫講忠孝大節聞者咸奮廷麟請以同升撫南贑十
二月卒於贑州(白志)
梁希阜字康侯龍泉歲貢任廣東從化訓導勵名節善
教擢知臨漳縣未赴聞京師陷懷宗殉社稷北面再
拜痛哭不食卒(忠節錄)
王其宖字赤友安福人御史績燦子崇禎副貢力能挽
兩石弓嫺韜略慷慨自負給事陳泰來薦軍前贊畫
以守邊功議授推官旋遭闖賊之禍歸里與兄其定
弟其窿其寏破産仗義從萬元吉守贑州城破殉節
弟其窿同邑孝廉劉孟鞫劉應泗俱被難子謙言康
熙壬子舉人歴官監察御史以直聲聞(邑志)
徐士驤字公驤吉水人張獻忠寇吉州執至偽營欲官
之士驤厲聲曰我天朝臣子肯同爾作賊耶不屈令
穿耳肉袒遊市見一井忽投下賊縋出劓其鼻復斷
一臂士驤罵不絶口賊怒甚乃刳心剥膚而死(吉州
人文紀略)
趙雲字景龍永新人英勇好秘計以武弁涖贑獻賊入
茶陵吉袁告警雲進籌曰吉安南控衡原北逼分宜
吉有失袁不可守守袁不如守吉林中丞韙之命移
總吉營癸未十月賊至官民奔走已而八賊登城回
視諸將無一人敢當者雲隻身挺刅大戰西城下身
中數創氣猶不挫厲聲曰吾力竭矣生不能衞城死
必為厲鬼擊汝等言訖死(同上)
龍之虬字伯子永新人崇禎貢士累官大僕寺少卿巡
撫廣西駐柳州比至募兵徵餉無有應者得殘卒二
千人審視要害濬濠築壘為戰守具城旣被圍之虬
率士卒冒矢石晝夜捍禦四閱月先是桂林梧州皆
破外援絶守將陳金舉開門為内應城遂陷之虬被
執不降死方柳城之未䧟也或勸之去之虬曰以死
守城吾分也引佩刀示志賦絶命詩藏衣帶間詩曰
背君失節敝體辱親不忠不孝賊子亂臣我懷往哲
信國忠勤危疆盡瘁豈敢愛身斷頭剖腹庶幾古人
至是果死於難夫人朱氏偕同官婦匿深谷聞變歎
曰吾夫得死所矣奮身墜崖而死柳人哀之收其夫
婦遺骸葬於鵲耳山(廣西名宦志)
楊鍾字子辯吉水人進士崇禎間巡按廣西柳州城陷
同巡撫龍之虬死之(同上)
周國柱字汝梗安福諸生癸未冬獻賊寇安福國柱率
族人部署壯勇禦賊身先赴闘厲聲大叱賊為辟易
已見其從者僅二十餘人乃反闘被三鎗死吉安通
判署安福事仰夢河坐堂上罵賊死同邑舉人王之
爵入水死(白志)
吳名標永豐人聞京師陷會族人作死别賊至舉族逃
去名標手刅妻妾肅衣冠端坐中堂賊殺之顔色不
變(同上)
龍嘉震泰和人宋震翁族也崇禎壬午舉人授中書閣
部楊廷麟監軍萬元吉守贑時辟參謀城陷二公死
嘉震自經殉焉初母王氏病劇嘉震刲股和羹飲母
病尋愈中丞林一柱表其門曰孝梅重馥至是死節
忠孝兼之矣(忠孝錄)
國朝
蕭士瑋字伯玉泰和人明萬歷進士授行人謫河南知
事歴南京考功郎中左良玉兵下留都士瑋抗言曰
母勾卒母登陴毋徙民居開九門以延之誰敢闌入
者後拂衣歸坐臥春浮園中著書樂道以終有文集
日錄行世(府志)
按蕭士瑋白志作天啟進士今改正
李元鼎字梅公吉水人明天啓進士授行人遷吏部稽
勲主事調文選歴陞光禄少卿甲申京師陷族叔邦
華殉難死元鼎守柩旁不忍去賊逼不降順治二年
授太僕卿遷太常凡郊廟祭祀諸大典元鼎裁定者
居多歴官兵部左侍郎既而優游林下以詩文自娛
十餘年卒著有石園集灌硯齋文集以子振裕貴加
贈戶部尚書(人物志)
李陳玉吉水人明崇禎甲戌進士授嘉善令邑劇難治
前令多得罪去陳玉至逾年稱治淸漕弊以便運軍
建鶴湖書院以教育士類擢禮部主事召對德政殿
有儒林循吏之稱除浙江道御史以憂歸著有進思
堂集離騷箋註卒祀鄉賢(浙江名宦志)
顔士正字君信安福人明崇禎中貢授萍鄉訓導見時
事日非遂乞歸性孝友母病逾歲湯藥皆親手不假
臧獲事父尤謹家故貧叔及從伯叔凡七人無傳者
五士正奉之同㸑十餘年年八十五卒子象龍順治
戊戌進士(白志)
陳南箕字狂奴安福人明崇禎丙子副榜性奇僻甲申
後入歐公山山界江楚懸崖峭壁人跡罕至南箕與
弟覯偕隱其中者二十餘年南箕常不語有所欲則
弟視其顧盻指畫輙喻意間有來訪者拱揖而已與
之言不應或貽以書札不省視即焚之偶有題詠亦
不存藁衣敝垢不澣濯食淡即糜粥不充腹怡如也
方弱冠時即與弟同營墓域為左右穴中通櫺冀死
後時相見暇則擕書挈壺讀且飲於穴中其曠達類
如此(縣志)
陳覯字二止南箕弟明崇禎丙子舉人甲申後棄妻子
入歐公山南箕没覯痛甚殮殯畢仍獨處萬山中手
一編不輟人亦罕見其面邑令張召南心慕之凌晨
徒步以一役自隨入門閴其無人隨有一奚童出曰
家主昨日已上山召南曰我亦知爾主必不見我者
但得一登堂足矣(同上)
張其完字璧卿廬陵人事親孝事諸兄篤恩義父病革
遺命諸子析箸其完以數世同居不忍分㸑兄疾嘗
藥侍膳無間晨夕殁為立嗣以子貞生貴封奉政大
夫(安志)
劉業廣字爾勤安福人順治戊戌進士少失恃事繼母
極孝家貧出受徒每月析修金為三十封寄其婦使
每日持其一以市甘旨丁亥父喪適兵至其鄉見業
廣衰絰抱木主而行曰是孝子也乃得免(白志)
王茂字文素安福人至孝父中和客死葬滇西茂方五
歲號泣墓側暮夜不忍去長謀遷柩歸葬忽夢中和
曰我愛此山兒獨歸耳茂哀慟回籍父故遺田數十
畆悉推以予伯叔曰為子不能歸父喪忍受父産乎
屢舉鄉飲大賓(邑志)
康范生字小范元穗子明崇禎鄉舉下筆千言立就海
内知名慷慨重然諾遇通邑大利弊侃侃議論嘗赴
公車途次逄南昌萬時華旅死為經紀其喪性孝友
撫教諸弟每以先世忠厚相勸勉季弟若生順治丁
酉舉於鄉(白志)
伍柳字菊偶安福人順治乙未進士歴任永昌太守吳
逆叛檄下郡縣柳僧服入寶臺山與將軍田進學密
圖恢復雲南平議復原職以母老乞終養歸坐卧灌
園門無私謁年六十四卒著有鳥唄樓詩勁草堂集
子彦晉歲貢性至孝父在滇南音問不通事祖母百
方慰順能得其歡迨父歸尤善養孫蘇讓産賑飢捐
修家乘以孝義聞鄉里(縣志)
張貞生字幹臣廬陵人順治戊戌會試第一選庶常授
編修晉國子司業管祭酒事課諸生嚴正有規歴侍
講學士充日講起居注矢竭忠藎嘗越職言事灑灑
千餘言家居構我師祠又捐宅為誠意書院與諸弟
子精研理學康熙乙卯以原官起補卒年五十三著
有庸書唾居隨錄玉山遺響學者稱簣山先生子世
坤家學相傳著有恥言集(安志)
李振裕字維饒元鼎子康熙庚戌進士選庶常歴官工
刑戶禮四部尚書振裕生世家好學篤行自入史館
至宗伯常以儒術備顧問與陳廷敬張玉書韓菼等
同見褒嘉督學江南訓諸生本關洛之學選拔貢士
皆知名歲科試藝有彙征錄羣雅集疏請釐正學宮
從祀位次戊子大比滇省以人才日盛請廣額特破
例題奏著為令為大司空督建
太和殿工成費省為大司寇明允庶獄
聖祖御書咸中有慶樹滋堂匾額以賜己巳歲察賑畿輔
災荒西連井陘北接醫閭全活甚衆先江西苦脚耗
督撫屢疏請免格部議不行振裕為昌言於朝乃得
蠲豁至今全省賴之以原官致仕卒年六十有八有
白石山房集行世子景遂己卯舉人候補知府景迪
癸未進士原官御史景逌乙酉副榜景迥戊子舉人
官評事長孫暄壬午舉人(白志)
彭殿元字上虎廬陵人康熙戊辰進士改庶吉士授編
修充明史分校官癸酉順天副主考所得南卷如姜
宸英顧圖河汪繹等次第皆登鼎甲其他名士甚多
旣歸構薌谷小隱潛心理學讀書教子依然儒素家
風卒年五十八所著有薌谷藁若干卷其在館中賦
淸如玉壺冰詩有表裏人皆見方員器必成之句生
平立身取士之槪具此矣(同上)
梁子興字仲起龍泉人性孝居喪不御酒食哀慕至老
弗輟有從兄嫂無子老且瞶流寇充斥時子興力保
全之旣亡為經其喪所居城南待以舉火者百餘家
鄉里賢之(歐陽齊撰傳)
康綏猷安福人幼失怙恃長以不及事親為慟每逄忌
日至老亦哀同孺慕讀書淹貫經史晚潛心性理學
者稱亦庵先生以子五瑞貴贈如子官祀鄉賢(白志)
朱申仍字雲孫萬安人事親孝事兄如父明季為獻賊
所執逼受偽劄不屈乘間逸入山穴中餓七日採草
食之旣歸人或危之曰丈夫寧從逆苟免哉子錫鬯
甲戌進士禮部主事父子俱祀鄉賢(崇祀錄)
郭林字入冋泰和人孤介絶俗有潔癖終身不娶士論
謂元紫芝倪雲林合為一身避地居贑之七里鎮製
葛帷讀書其中冬不爐憂不扇多識累朝舊事編纂
甚夥歲丁卯霪雨為災所居室為水淹藏弆縑緗一
夕漂盪撫膺而呼曰天祝予安福吳雲以詩名少參
施閏章重此二人目為一狂一狷葺白鷺書院課諸
士延林為主席雲久客贑學詩者多從之請益焉(白
志)
蕭來鸞號靑令吉安人康熙間以拔貢歴知延平府與
士民相接必以孝友仁愛為訓額其堂曰體認天理
每朔望躬率僚屬耆老于天寧寺宣讀
聖諭親與解說士民環聽咸感動鼓舞以為百餘年未有
之盛舉又嘗條陳徵輸良法十六則以淸餘逋上官
稱善吏民賴之(福建名宦新志)
解祖謨吉水人父以隕梯折足得藥草可療會積雪無
可覓祖謨沿巖號泣草忽衝雪出採服得無恙居父
母喪各廬墓三年墓前拜石淚漬成斑云雍正六年
詔旌其門閭(請旌錄)
康嘉字復祥安福貢生性至孝痛父早世遇生忌辰號
慟墓前不止事母色養備至病輙籲天身代母年逾
九十卒嘉哀毁致疾旋亦卒嘉兩叔俱早死遺幼子
女撫之婚嫁教養不遺餘力嘗出貲修祖祠置祭産
又建同善書院捐義倉榖築陂堤灌田萬頃鄉里至
今頼之卒祀鄉賢(安成崇祀錄)
賀大行字可大安福人以樂善好義聞於鄉稱瀟山長
者嘗見有人宿樹枝怪而問乃行客至此足疲弗能
前夜縳身樹間避不虞即惻然築茅庵為止息夏夜
置蚊帳俾窮旅獲安寢有病者調藥糜粥而進之周
人之急或反遭侮辱亦不為較歲侵有將偽鏹易粟
因誤以納賦令廉而詰之長者知其名不忍舉也頃
之易粟者曰吾豈忍負長者立自首焉年逾八十邑
令相繼肅為大賓固辭不受卒年九十四(劉吳龍傳)
歐陽崑字次天安福人性至孝父自操年及百歲崑色
養猶孺子母殁時崑奉柩葬母獅泉阡柩過山麓遇
虎咆哮輿櫬者悉遁崑抱母柩哭曰虎容吾葬母畢
當死於汝口虎徐徐去妻毛氏當姑病時見崑泣禱
願以身代母毛以舅高年待養請以身代姑崑母旋
愈毛無病而終(孝行錄)
江西通志卷七十九
