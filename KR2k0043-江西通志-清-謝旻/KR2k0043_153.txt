欽定四庫全書
江西通志卷一百五十一
藝文(詩五)
七言古
明
送德安張用周遊廬山詹同
匡廬山高雲氣多老木如石盤紫蘿松橋流水度金澗
我昔結屋山之阿桑落洲邊種柑橘蓮花峯下尋芝术
仙宫臺榭作比鄰每欲相從候丹術寄詩晝喚白猨來
巡杏夜驅元虎出飛仙别去今幾年海上不見回樓船
思之夢繞瀑布水玉琴為奏冰絲絃張君多古學才器
何卓犖紛紛文狸赤豹間五色麒麟生一角朝辭白兆
山暮過黃鶴樓去觀五老峯翠色連天浮醉揮綠玉杯
笑贈珊瑚鉤商婦亭前歌窈窕灌嬰井上嘶驊驑讀書
白鹿之洞裏寫字洗墨之池頭匡廬清泉消百憂我所
樂處君當遊霓旌羽駕在丘壑相逢往往皆仙流與君
大藥駐光景人間回首三千秋
題九江秀色圖王褘
昔聞廬山謠今見廬山高廬山之高幾萬仞九江秀色
不可招山南山北盡佳致五百僧房蜜脾綴香爐直削
金芙蓉瀑布長拖青翡翠晴嵐暖靄日夕浮畫圖髣髴
不得求謫仙仙去三千秋安得起爾從之遊
美危孝子詩(并序)劉崧
廬陵危可久性至孝歲乙巳郡城大饑可久出營粟
於城西三十里之横溪既暮弗得念父失所待欲他
適又恐貽其憂乃匍匐而返及涉小溪忽巨魚躍入
襟抱間持之以歸急取酒為夀招鄰翁共食之親則
大悅以為天之賜也若有感之者好事者繪為圖以
傳而敏修彭先生為之序其事甚悉其友人劉荆生
復追咏之以詩
吾聞至人之信可以及豚魚後來王祥與姜詩得魚奉
親事匪虛念此危生孝且窶遭此歲大饑手持黃金糴
無所朝辭老親出門去暮及横溪淚如雨親之饑兮孰
予哺褰予裳兮予返濟乎中渡忽撥刺以上躍波騰沓
而中開口噞喁而欲語嗟爾孝子其何來吾寧抱持以
歸止上堂見親親色喜囊中有魚乃無米魚可食酒可
酟喚取鄰翁相與娛今日可飽不願餘嗟哉危生天所
矜感適所遇非其能我願四海長豐登煮魚炊飯甘旨
并順孫孝子日烝烝
章三益匡山行(戊戌後作)李曄
仙人休吹紫鸞笙聽我一曲匡山行青蓮居士讀書處
至今石室丹霞明龍泉西南百餘里四面峥嶸翠峯起
先生結菴當畫圖正與匡山景相似屋前屋後皆種松
坐看百尺蒼精龍苔皮深含霜雪古鐵幹返走風雲從
一亭下浸蒼波冷縹緲烟雲成萬頃中有神魚長比人
翠䰇翻動玻瓈影一亭上與浮雲齊赤闌干外青天低
分明投壺笑玉女彷彿出海聞金雞東南一亭隠林樾
地位清高隔炎熱人間赤日如火流疎簟琅玕自蒼雪
最其秀者環中亭周遭萬朵芙蓉青朝來爽氣落吾袂
蘿風吹日天冥冥鶴怨猿驚歸未得繡衣今作青雲客
故山回首五情搖歸夢時時到寒碧自古山林鐘鼎同
先生況有前賢風少待功成拂衣去入門依舊山花紅
落星石陳謨
星宫墮江化為石作鎮鯨波與蛟室東西日月異崑崙
金碧樓臺自兜率海枯塵起劫火飛陽侯鼓波竟何術
大船駕海貔貅來戰罷湖中血波赤至今白骨堆山丘
此石雖頑淚應滴君王掃除江海清匡廬五老復精明
南朝三百六十寺安得乘雲取次行
康節婦詩梁蘭
令女無子有可依禽獸之行固匪為節婦子幼姑且老
比諸夏氏尢艱危況以兵戈滿天地顛沛流離罔不至
丈夫志操尚陵夷薄俗紛然不忠義夫人貞節乃獨存
豈徒令子仍賢孫我朝若求忠孝士他時必在夫人門
樵谷歌為雙峯饒子宏賦練子寧
金川南上佳山水翠壁丹崖相對起玉山三十六芙蓉
都入樵翁笑談裏藤蘿縳屋薜茘衣朝往青崖曛暮歸
松隂遺世時高枕谷口行歌日看棋昔年我作金門客
素衣半化緇塵黑當時拄笏望西山始信漁樵不輕得
今年奉勅又朝天手展詩囊索贈篇移文未許山靈誚
伐木終期友道全丈夫出處須知命軒冕山林總天定
他年我亦謝官歸遲爾長鑱綠蘿逕
三月望日與饒隠君子宏遊玉笥山
我懷謝康樂獨往遊名山身同虛舟繫心與浮雲閒清
風澹蕩灑六合令我興在雲松間玉山高與南斗齊雲
錦照耀廬山低三十六峯靈虹霓飛湍噴雪臨迴溪長
松挂月青猿啼上有梅仙採藥之幽棲下有蕭雲讀書
之故基洞天石扇杳莫測瑤草漫長三春荑我欲因之
覽八荒手拂青蘿眠石牀回飇吹散碧天霧清冥倒瀉
澄湖光偶為玉山謠寄之雙峯客興來攜妓秋復春笑
殺東山謝安石
玉笥山歌
我所思兮玉山之岧嶤燦芙蓉兮凌清霄謫仙一去已
千載至今誰讀廬山謠熊侯家住劍江側慣埽秋山之
黛色聞予此興為寫之髣髴梅仙舊時宅梅仙兮何在
邈清風兮滄海蹇夷猶兮孤舟弔遺迹兮千載舟中所
載非凡流嗟故人兮李與周按玉笙兮明月下黃鵠兮
清秋洞天兮石扇蘆鴈兮路轉横余劍兮視八荒訪蓬
萊兮幾清淺張侯兮昂藏驂白雲兮青霓裳窺玉梁之
寶笈醉石髓之瓊漿千巖萬轉路莫測酒酣一笑三山
窄待得君王賜鑑湖錦袍重訪山中客
鍾小吏周是修
忠臣必世有烈女何代無倬彼鍾小吏忠烈夫婦俱生
同室廬死同穴此心一誓永不渝奈何一朝遭喪亂六
合四海馳兵車湘南草賊威頗振湖廣舟師氣尤麤據
袁陷吉旋破贑百官竄匿民翦屠驅令降服共剽刦軍
中指點煩所圖鍾文大罵惡賊奴肯將麟驥隨牛驢忠
肝義膽彌激烈賊乃甚怒刳其軀其妻見之亦號呼投
井伏溺從其夫後來死者亦無數堅鋼真節誰能如我
朝開國天所命我皇建業地所扶大軍晝夜急西土神
收電掃不足除春風熙熙轉寒谷甘雨沛沛充旱墟危
者以安流者止唯有死者無由甦嗟哉鍾文不可得死
去當隨巡遠居傷哉其妻亦莫得列傳所載皆相逾借
令國史一遺落此人此死真何辜一為鍾文歌只且奸
䛕比比穢青史可滅鍾文夫婦歟
廬陵城西玉虚觀解縉
廬陵城西有黃壇五岳秀拔當天關黃君昔年此煉丹
瑞霧倏燦霞采殷龍光騰騰霄漢間井水玉液温可餐
丹成白日遊區寰陟降珮玉聲珊珊餘光下燭凝可扳
星冠雲集振鷺班棟宇金璧垂雲爛祝釐祈祥夷險艱
福慶大來若河山稽首上帝不違顔五風十雨如循環
賦得字水成文送子魯
章江飛出贑石來大臯渡頭羣玉開神螺浦翠曉光發
天獄山高青練回東江西江小水合章江中流何壯哉
雙洲横作兩龍劍交鎖石瀨鳴春雷一點分明飛作筆
上字成文下成吉桑田滄海說荒唐焉得河圖洛書出
文水生祥不可休坐談孔孟思伊周蕭曹管樂不作數
倦游往往思扁舟陳君更在水西住幾回擊楫歌中流
鷓鴣洞前薜茘曉赤石潭下芙蓉秋天風吹雲捲大旗
玉文深發清漣漪君今歸去事仙賞我亦懷之歌式微
題泰和普覺寺壁上畫水
曾生畫水真是水乍見即有風雲隨神閑意静看漸遠
以手摩拂生驚疑曾生泰和人表字字同可浙江橋頭
坐幾年彭蠡浪花分朵朵歸來却掃青屏壁寶藏四圍
驚霹靂蒼芒霧雨散不收白龍捲水當夏日始知曾生
古來少又聞寶藏聲粼粼一夜不眠雞向晨并刀欲翦
且未翦怕有仲尼來問津
東湖覽勝
十年不到豫章城鎖蛟宫中新水生澹臺祠下日乍午
觸熱更上聘君亭聘君亭前無亂蛙此事或有非人誇
聘君高風自千載況有湖水明丹霞望中西山青似幕
參差開徹芙蓉花登高覽勝興未巳柳風吹天涼似洗
青眼故人殊已稀慷慨更讀南豐碑
吉水清潭集虛觀詩
洞天郁木仙所都避秦亦有驪山徒九仙同日上龍湖
世傳此事應糢糊漢皇求仙温詔敷築壇除道通屬車
玉笥天降仙冠裾環山百里草木孚清潭上有丹鼎爐
危仙陟降來此圖有唐中葉誰所廬太寧高君起集虚
白沙翠竹相縈紆瓊林瑤樹枝扶疎文節大書照金鋪
鸞停鵠峙霞采俱塑像儼若天神趨觀者起敬生怡愉
祈靈集禧災害除上應列宿斗牛虚萬歲永奠東南隅
天柱岡胡儼
當天削出芙蓉青雲中一柱屹不傾蒼然不改太古色
直與華嶽争峥嶸紫虚真人有琳館琪樹千章花纂纂
青鸞飛下絳桃開白鹿鳴時瑤草短真人飛佩夜降臨
火鈴撒地流紅金赤松吹笙白虎嘯玉斧鼓瑟蒼龍吟
颯颯清風動林藪月光如水山靈走麻姑忽報王母來
笑挹璚漿斟北斗羣仙高會良難遇我醉欲眠呼不去
滿身秖覺露華涼山鳥初啼谷將曙歸來人世幾星霜
竊禄空慚兩鬢蒼何時騎得遼東鶴還向江頭問故鄉
滕王閣送别楊士竒
章江西來繞洪州滕王高閣臨江流滕王去後無千歲
高閣人間幾興廢昔聞貞觀全盛時大廷金冊封宗支
時平還出領旌節富貴非常驕逸滋正對西山俯南浦
雕欄朱檻參差起玳筵鳳管雜龍笙白晝歡聲綵雲裏
畱連晚日下簾鈎别有漁歌聞上頭回眸共盼滄洲際
杏彩蘭嬌擁娥翠只言歡樂殊未央城頭一夜飛秋霜
三春榮盛逐流水佩玉鳴鑾俱渺茫年深代易無此閣
好事何人為重作絶世流傳蛺蝶圖東風粉色皆銷落
只今閣空臺亦平瀕江但有滕王亭松門薄暮掩修竹
數葉瀟瀟寒雨青當時棄德躭遊宴身後荒涼竟誰嘆
一種南昌孺子亭行人下馬思東漢君行幾日過江津
弔覽應知作賦新文章自昔三王盛還見今人繼昔人
遊金精山王時保
梅川之山拔平陸長松倒挂石欲落層巒秀出雲錦張
中有洞天三十六丹崖曲水相縈迴祥雲紫氣長徘徊
石闌洞扇當天開白日照耀升仙臺碧桃露暖半紅吐
舉觴酹仙仙不語會當同跨木鶴飛萬里扶搖上天去
遊白鹿洞詩曾棨
昔人愛山住幽谷上山下山騎白鹿一朝振袂入長安
出為唐家秉鈞軸功成拂衣歸故丘還與白鹿山中遊
朝拂香爐之紫烟暮飲瀑布之清流滄桑一變成烟落
書堂重構絃歌作紫陽賦罷三百年從此文光照巖壑
昨見伐木謠詞甚愴意甚真深足以見一時之事
俗故賡之蕭儀
永樂四年秋起夫只今三載將何如無貧無富總趨役
三丁兩丁皆走塗山田雖荒尚供賦倉無餘粟機無布
前月山中去未回縣檄倉忙更催去去年拖木入閩關
後平山裏天正寒夫丁巳隨瘴毒殁存者始惜形神單
穉子多孤母多老幾度臨門歸望早火伴還家始報音
遺骸已潤荒山草官家役簿未除名孤兒嫠婦仍登程
去年丁壯已殞殁今年孤弱知無生君門如天多隔阻
聖主那知萬民苦但聞木數已將完王事雖勞莫懷土
揭節婦行何文淵
泰山巍峩可攀越滄海汪洋可航筏惟有平西揭婦貞
鐵石心腸那可奪幼年深閨學女工機梭曉織紗窗月
年纔二八出洞房嫁夫誓不相離别誰知光隂五十日
霜風竟把瑤琴折哭地呼天喚不醒魂驚魄喪肝腸裂
從兹不施脂粉容祇與寒梅守清潔更長夜永燭影寒
烟空草短鵑啼血今年霜冷又明年肌膚清瘦頭如雪
肌膚清瘦頭如雪千年萬載留與鄉人說
送何思恭歸高安鄒說
憶昔州城繁盛日雕楹繡戶絢金碧買地争移洛苑花
分貲更致平泉石青春冠蓋會雲萍撾鐘考鼓紛相迎
豪士居閒推郭解貴游虛左禮侯嬴芳年意氣稱賢掾
千金一諾同高宴醉後從教吐錦茵詩成乞與題歌扇
風塵回首豈堪論臺没池湮不復存坏土何曾收俠骨
一尊誰與酬英魂廿載間關幾人在逆旅重逢增感慨
夜雨偏令白髮生秋風解使朱顔改明朝買棹湄湘濱
布衣歸臥錦江雲為言莫狎烟波客恐有羊裘垂釣人
登觀瀑亭秦䕫
麻姑之泉天下名有泉不可無此亭奔流直下蒼崖裏
千丈玉龍飛不起鏗金碎玉聲潺潺恍惚置我匡廬間
銀河句好續不得日暮悠然騎馬還
龍虎山邵寶
西巖壁立青雲齊巖頭飛翠滴半溪仙家百物有尺度
括什只少犬與雞東巖亂石叢水際蓮花委瓣瓜謝蒂
其中高者承烟霏肩接西巖似兄弟溪水中流何處來
此為門戶闔更開神靈萬古諒斯聚氣吞風雨聲轟雷
海流清淺近蓬島山勢縹渺藏瑤臺辟秦之人不到此
劉阮亦浪誇天台昔聞江子復羅子險語堪收方外史
此行參訂不我誣謾向山人究終始山人不知知者誰
世有何事非天為空濛却增眼底勝磊落真發胸中竒
且將白酒酹巖下秋風為我問貞姿
弋陽道中望圭峯諸山吳與弼
峭拔立雲端能生逆旅歡但惜世無摩詰手不能移向
畫圖看
玉板紙歌謝玉山姜子晦費寀
姜郎來自懷玉山贈予玉板盈百番凝脂傅粉骨月稱
截肪砑雪光芒寒閑來拂拭展高處皎如水晶簾幕翻
出洞府懸人間又疑瀑布瀉石壁無乃雲氣横山巒認
知縠紙為君惜總出民膏與民力剝藤劈竹煮成臡亂
砧擣碎磯頭石疵纇猶疑間純晳和入灰槽恣灌浥搊
來水檢忙洴澼蓬頭早作山月高赤脚寒立谿流碧幾
工能得一簾成還恐交官交不得況是龍樓降勅來一
番式樣從新裁陟釐欲細體欲贍舊者不用槽重開抄
成既獻乃私貺怪㡳弗與尋常偕貺我求詩詩品下綢
繆無以為君謝又非賦手賦三都何由振爾騰高價聊
述辛勤說紙難莫使學語小兒塗窗作鵶輕抹涴
重遊開先寺戲題壁王守仁
中丞不解了公事到處看山復尋寺尚為妻孥守俸錢
至今未得休官去三月開花兩度來寺僧倦客門未開
山靈似嫌俗士駕溪風攔路吹人回君不見富貴中人
如中酒折腰解酲須五斗未妨適意山水間浮名於我
亦何有
遊落星寺
女媧煉石補天漏璇璣晝夜無停走自從墮却玉衡星至
今七政迷前後渾疑晝夜徒揣摩敬授人時亦何有
玉衡墮却此湖中眼前誰是補天手
登小孤書壁
人言小孤殊阻絶從來可望不可攀上有顛崖勢欲墮
下有劍石交巉頑峽風閃壁船難進洪濤怒撞蛟龍關
帆檣摧縮不敢越往往退次依前山崖傍沙岸日東徙
忽成巨浸通西灣帝心似憫舟楫苦神斧夜闢無痕斑
風雷倏翕見萬怪人謀不得容其間我來銳意欲一往
小舟微服沿回瀾側身脇息仰天竇懸空絶棧蛛絲慳
風吹卯酒眼花落凍滑丹梯足力孱青鼉吹雨出仍沒
白鳥避客來復還峯頭四顧盡落日宛然風景如瀛寰
烟霞未覺三山遠塵土聊乘半日閒竒觀江海詎為險
世情平地猶多艱嗚呼世情平地猶多艱回瞻北極雙
淚潺
廬山東林寺韻
東林日暮更登山峯頂高僧有蘭若雲蘿磴道石參差
水聲深澗樹高下遠公學佛却援儒淵明嗜酒不入社
我亦愛山仍戀官同是乾坤避人者我歌白雲聽者寡
山自點頭泉自瀉月明壑底忽驚雷夜半天風吹屋瓦
東林次邵二泉韻
昨遊開先殊草草今日東林遊始好手持青竹撥層雲
直上青天招五老萬壑笙竽松籟哀千峯掩映芙渠開
坐俯西巖窺落日風吹孤月江東來莫向人間空白首
富貴何如一杯酒種蓮採菊兩荒涼慧遠陶潛骨同朽
乘風我欲還金庭三洲弱水連沙汀他年海上望廬嶽
烟際浮萍一點青
遊武功鄒守益
我從石屋訪葛仙芒鞵猶帶東陽烟山靈愛客苦淹留
九日隂雨相纏牽東遊龍窟西集雲足跡宛轉溟海堧
新晴忽報鐘磬發仰視星河淨涓涓興來清晨理我髮
追逐同志升峍屼石磴盤迴轉長虬觸目揮汗不肯歇
俯首萬山波相舂玉井碎茁青芙蓉澄川交瀑砂磯練
比屋斜綴蜜房蜂團雲忽起障我熱兩岫飄飄駕剛風
咫尺林木不得辨泠然直入東吳宫環視上下一天色
僮僕争愁雲雨急恍疑混沌天未開手抉兩儀分太極
仙翁獻竒遽如許指揮白雲鋪下土靈鎖不放塵氛來
獨懸赤日照天府圓光熒熒敞玉京雲擁雉堞如銀城
霓裳羽衣舞蹁蹮鈞天廣樂鏘九成章亥所步幾萬里
泬寥無翳海波平洞開肝胆見上帝粗穢一滌丹池清
雷巖石瞰滚龍峽相傳神篆藏瓊匣結茅且倚木榻臥
初試囊中煮石法浩歌呼月正皎皎白兔怯寒杵聲小
香爐臃腫手可爇檀烟撲鼻何縹緲徙倚不覺斗柄斜
啓明先驅引絳霞陽烏振羽若木華金燈炫燿東皇家
熊羆魂魄似堪掬朱輪推出羲皇車人家此時方熟睡
誰識丸中第一義羣蝨莫笑阮籍狂溷厠争守李赤魅
屈指竒觀此為雄青原玉巖皆下風脂車復欲入鄒魯
丹檢一啓泰山封
夜歸象麓草堂用孟浩然韻夏言
落日欲没山氣昏烟林棲鳥聲正喧白沙翠竹繞江村
洲前蘿月映石門石門露濕青楓樹老鶴長鳴不知處
遙看穉子候荆扉野色蒼茫過橋去
題張氏烈女錄(并序)羅欽順
女名貞姿正德庚午流賊入萬安女隨衆走避賊稍
逼即奔赴直逕之塘自沈而死其父字成甫邑庠生
閨門婉孌姿蹈死一何勇塘闊風蕭蕭過者神皆悚表
章題詠屬羣英白璧秋霜照眼明賢弟殷勤還繡梓家
家傳誦死猶生一
提督大中丞北川陸公螺川捷音歌
羅洪先
炎瘴四塞嶺海翻毒塵漲天天欲昏紅巾秋下玉笥峽
白羽夜過章江門明聖重瞳見萬里環視南方孰可使
左轄陸公衆所推節鉞登臺承特旨朝來拜表夕啓行
道聞小醜仍縱横駐師螺渚不旬日笑談兩捷驚飛聲
擒生獲首踰四百壯士轅門受金帛旌旗遙指連壘空
狐鼠宵奔闃無跡銜枚金鼓晝不聞玉立行營銳且文
聚米當筵問山谷借箸輟食開風雲煩歊遠謝霜威勁
鬱孤勢壓千峯静虎頭城下臥熊貔羊角水南絶梟獍
憶昔正德逢末年金銕作難先自虔屠村赭邑官吏遁
老師曠日虛緡錢陽明夫子分節制略去儀文擅智計
關梁漸禁用漸舒芻蕘可從行不泥參伍得情幽昧通
出沒要害指掌中先發後聞得密請隂操陽縱齊神功
嚮道曾藉龍川猛軍書不出廬陵境老招新民感再三
至今俎豆垂三省事鈞勢格難並論良工苦心能幾人
兵家勝負形無定善賞罰者稱名臣治亂相尋每反覆
轉瞬光隂四十六天如有意生陸公繼登名位同鄉曲
當時公私倉廩豐綱紀如初無異同只今徧野盡荒穢
嬰城飽食誰哀恫孱丁惰卒不素練土目狼兵資利便
犬戎回鶻古有懲得失不償貽後患君子用權貴弭變
丈夫乘時才乃見病愧無能從荷殳濡毫擬作平南傳
遊白鹿洞歌(辛巳三月紫霞真人宿此洞編蒲為書)
何年白鹿洞正傍五老峯五老去天不盈尺俯窺人世
煙雲重我欲攬秀色一一青芙蓉舉手石扇開半掩綠
鬟玉女如相逢風雷隠隠萬壑瀉憑崖倚樹聞清鐘洞
門之外百丈松千株盡化為蒼龍駕蒼龍騎白鹿泉堪
飲芝可服何人肯入空山宿空山空山即我屋一卷黃
庭石上讀
官軍謠(段都閫所將省兵四百無一人援白沙者)
官軍四百數不足衣甲鮮明好皮肉朝遊江上簇軍營
夜向城頭攫人屋縣官供應間遲速虎符日月相迫促
白沙鄉兵禦奔突兵家勝負多翻覆月落荒村鬼夜哭
橋頭一炬明於燭翦衣誰作招魂曲鈴閣將軍睡方熟
文殊臺王世貞
芙蓉萬尺花如鐵秋窗晝灑紅霞屑螺頂仙人騎杖來
天衣曉帶靈山雪帝遣神丁量海洗繡鍔班稜生平砥
一萍吹作潯陽城半匕疏為九江水高青直上一萬重
綠瞳笑啓金泥封煙重雲滑不可去怒鞭白雀惱張公
南征凱歌贈總制陳都憲(有序)王統
吾撫入國朝百數十年沐浴聖化又景仰鄉先哲道
義如吳公文正輩文章政事如晏公元獻輩思欲進
今人一等以故風俗醇美不肯屑居江右諸名郡下
邇年水旱洊臻時政多乖賊起饒州之姚源南昌之
華林瑞州之馬腦而撫之東北奸雄亦崛起思與姚
源等為犄角勢歲月浸淫黨與滋蔓輒自標榜所至
戕民放火民居子女財物千里一空以長久文懿之
區而荒落遽至於此可哀甚矣聖天子軫念廷選堪
命者得湖南陳公以綜理其事公即日就道區畫設
施出人意表不旬日間一鼓而下空其巢穴而姚源
諸賊聞風靡矣措老穉於光天化日中舞蹈歌頌渢
渢洋洋用垂不朽予目擊盛事能不倚歌而和耶
東州野老歌鼓腹曾似杜陵曲江曲老天亟轉禍為福
令人悲喜如轉轂笑歌聲響振林木奸雄倔起臨汝東
民命墮落湯火中聖明咨訪得我公文謀武略誰争雄
天戈一指巢穴空姚源諸賊聞風靡長風淨埽浮天翳
豐功偉績真可紀封侯祀廟垂青史白叟黃童聲頌起
向也民傷骨肉殘今也夫妻子母談笑間向也走足生
脾瘢今也坐臥不動安如山嗟哉公之功也永不刊向
也腥穢蒲溪谷今也花香十里春馥郁向也桴鼓駭鄉
俗今也花隂臥犬生氂足嗟哉公之功也嘗相屬吾民
再拜頌我公我公垂此莫大功奕世與國同始終天高
海闊恩無窮吾民歲歲歌舞春風中
危氏重貞堂徐良傅
重貞堂在何許阿姑與阿婦辛苦世無侣阿姑二十稱
未亡階前夜雨啼寒螿誰知阿婦亦復爾兩世六月飛
嚴霜姑語婦黃口無存汝難守婦謂姑誓與我姑骨同
朽共持寸鐵肝各保千金軀輝輝雙白璧照燿人寰區
吁嗟薄俗難具陳朝遊燕壘暮入秦一生自詫長樂老
五世誰念相韓人婦人立身不草草何況七尺垂冠紳
吁嗟薄俗難具陳
左蠡行方文
小艇迎風發星渚纔到揚瀾日過午榜人貪涉不肯停
黃昏欲抵都昌浦俄頃狂飇自西來水聲騰沸山崩摧
況兼雷雨助其勢同舟面色如死灰急曳半帆回左蠡
暝黑仍馳二十里依稀見岸不得近沙淺曾無盈尺水
終宵漂泊蘆葦邊風波震蕩誰敢眠世間平地皆好住
何事江湖年復年
過青原清幽谷馬猶龍
山重水複谷名愚杖屨蕭條自可俱過溪二十四道殊
一一坐石聽笙竽碧篠黃花生石膚青青寒蔓水中蒲
深潭皎潔明髭鬚沁入心脾照骨癯且復與君立須臾
摩挲雜樹辨根株丹林秋燒引﨑嶇空山沙跡走麕麌
清幽僧舍隠如菰雲竇寒泉瀉入厨芋魁瑩骨如玉腴
山薑野菌當園蔬青山白雲道不孤世人欲覓無其途
誰為後來繼我乎林深蘿合鳥相呼
國朝
信民謠六首鄭日奎
鉛山紙堪柬冊厚如錢白如雪尤物勞民民力竭幾工
能得一番成官府一聲千萬幀但願交官官不怒價值
有無誰敢訴
靈山茶浪得名一壑鮮芽曾幾莖風味敢與蒙岕争長
官徇名不問實公私食用皆取給羣豪茗戰華軒時山
氓痛哭那得知
玉山燭纔盈尺膚裡光焰雖絶殊總出民膏與民力官
司科索無常例一呼不應施鞭箠有心同燭燋有淚同
燭流桕樹桕樹爾之尤
湖山虎文采異官愛虎皮責獵戶不用持錢入市肆獵
戶聞命如聞雷張弓冒險山之隈昔苦虎不去今苦虎
不來雖餵虎口何足哀
汭川鯽味信美誰教汝能實腸能調胃官一票動百尾
數不足搒欲死我行代汝供刀几
信州穀何太賤價百錢無人問官課不供父老怨且莫
怨還應喜誰家更有買穀錢一歲不登大亂起飽餐飯
耐鞭笞但得室家不分離猶勝死兵與死饑
和胡二齋古鐘歌丁弘誨
大唐敕建寶應寺募鑄洪鐘稱重器摩娑古色仍陸離
節度押衙畱姓氏寺廢多年改學宫懸鐘離位高穹窿
但遇賓興響清越以占科名甲湖東此鐘久遠推神物
今為聖賢昔為佛誰知木鐸即蒲牢大叩小叩教多術
甲寅兵燹層樓頽鐘聲已死角聲哀个山一見誇靈異
倡酬頓使生面開危公往矣鐘無恙再作鐘樓費工匠
振興文教有賢侯樓成為我鐫詩上
戲魚堂石刻歌施閏章
南山有時平何況南山石剜瓊刻玖良可憐尤物摩娑
成棄擲請君且勿諠聽歌戲魚堂御史風流劉次莊謫
居江畔歌滄浪臨池築室好心眼法書鉤勒窮微茫俯
駕漳州方絳帖寸紙片石稱琳琅大魚何蓰蓰遶檻各
成行叢篁夾古木林壑交清光隄傾石泐竟何往野水
東西空夕陽君不見周宣石鼓刓為臼嶧陽秦碑踣已
久填橋甃壁半沈埋雨剝雷轟恣擊掊礮火摧燒琬琰
文馬蹄蹴蹋龜龍紐負郭東山百戰餘城市凋殘物銷
朽苦心摉索抉泥沙隻字斷文無一有翻天覆地海揚
塵古來萬事終沈淪嗚呼古來萬事終沈淪醉看江上
捕魚人
麻棚謠
山陬鬱鬱多白苧問誰種者閩與楚伐木作棚禦風雨
緣江蔽谷成儔伍剥麻如山召估客一金坐致十石黍
此隰爾隰原爾原主人不種甘宴處客子聚族恣憑陵
主人膽落不敢語嗟彼遠人來樂土此邦之人為誰苦
發袁江
秀江空翠看欲無盤渦激瀨寒侵膚乘流縱棹迅飛鳬
羣山却走如亡逋岸傍水碓喧轆轤釣臺巨石青珊瑚
河伯江妃白晝趨臥聞灘響忽已逾颯如勁箭離雕弧
萬籟奔騰鳥獸呼枕藉清光離簿書藤花飄落上頿鬚
逸興今朝不可孤舉杯滿酌酬江湖
盤中體題朱母蔡太君節孝傳後熊一瀟
狹坪鄉亂兵蹙慘夫君遭荼戮藏乾蕉一痛哭老舅姑
無遺族七齡孩止誰屋皤皤翁又中鏃碎肝腸崩天軸
營荒丘燐殷綠十一年猶子復續宗支勤教讀養羽毛
衝天䎘受一官等梅福志未酬奪何速兩孫兒尚匍匐
心血枯事撫育壯遊京華負書簏每想徽音淚千斛恨
不名標帛與竹採風者誰持轂請裦綸豐碑矗
玉帶生歌(并序)朱彝尊
玉帶生文信國所遺硯也余見之吳下既摹其銘而
裝池之且為之歌曰
玉帶生吾語汝汝産自端州汝來自横浦幸免事降表
僉名謝道清亦不識大都承旨趙孟頫能令信公喜辟
汝置幕府當年文墨賓代汝一一數參軍誰謝皋羽寮
佐誰鄧中甫弟子誰王炎午獨汝形軀短小風貌樸古
步不能趨口不能語既無鸜之鵒之活眼睛兼少犀紋
彪紋好眉嫵賴有忠信存波濤孰敢侮是時丞相氣尚
豪可憐一舟之外無尺土共汝草檄飛書意良苦四十
四字銘厥背愛汝心堅剛不吐自從轉戰屢喪師天之
所壊不可支驚心柴市日慷慨且誦臨終詩疾風蓬勃
揚沙時傳有十義士表以石塔藏公戶生也亡命何所
之或云西臺上晞髮一叟涕漣洏手擊竹如意生時亦
相隨冬青成隂陵骨朽百年蹤跡人莫知會稽張思廉
逢生賦長句抱遺老人閣筆看七客竂中敢㕭怒吾今
遇汝滄浪亭漆匣初開紫衣露海桑陵谷又經三百秋
以手摩挱尚如故洗汝池上之寒泉漂汝林端之霏霧
俾汝長畱天地間墨花恣灑鵝毛素
南北井游東昇
南衙北衙水火别靈峯井井相對列丹竈坎離嬰姹結
玉漿銀乳並瑩徹沐日浴月兩溶溶紺元互暎寒枝雪
其中一脈若為通陸賈交驩聯平勃安得溥及清泠淵
急沃生民焦與燀鼓腹還賡鑿井篇
寓普賢寺和鐵香爐歌熊飛渭
爐在北城大安寺舊志載赤烏元年造今按鑄字係
吳大和三年大和乃楊行密之子溥稱吳僭號也
江城蕭寺晝掩門只似山居學龜息有友丁萬好竒者
無端弔古城南北繩金十層鬭前健更指鐵爐袪宿惑
鑄字老眼費摩挲新詩辨證陋迷識此間白象卅萬斤
亦在南唐年鑄勒當時僭亂豈銷兵毋乃佞佛人心蝕
器重道遠艱動移不然久存安可得空王世界難為君
彼云水溢猶邪慝即今魚鼈皆乞命井泥澤竭呼無力
何不灑將一滴珠化為霖雨滋稼穡就貯百斛何足貸
以作農器良畟畟欲傾西江江以盡江盡淮沸偏不測
願言拜手乞天工水火相濟勿相尅
鬱孤臺歌宋犖
鬱孤臺迥寒雲浮城中坐見雙江流酸風一道射眸子
我來正值天涯秋李公遺構已塵土碧草芊綿沒殘礎
側身北望魏闕遙野日荒荒照前浦奔濤盪潏山嵯峨
千年霸氣何其多誰是姚江後來者蒼茫倚杖徒悲歌
禦變詩(有序)
康熙二十七年夏六月余奉
命撫江西舟次蕪湖聞楚北兵譁江西震恐急鼓棹入南
昌撫慰之莅事未十日於月晦有姦徒李美玉袁大
相勾結楚逆以酉字帖潛授其黨多人將於詰朝謀
為不軌賴
聖天子威德偵知姦謀乘夜計擒二元惡旦即斬首懸藁
街餘黨散亂遂平其事詳劉榛記中暇日賦此用存
崖略云
聖皇二十有七載臣犖承命撫洪州爰從茂苑歴建業溯
流直泛長江舟時丁盛暑南風發江干晨夕阻石尤忽
聞鄂渚兵脫籍倡亂一旦據上游二十餘城倏陷賊烽
傳浦溆驚眠鷗殘黎絡繹蔽江下船如蟣蝨排荒洲我
禱馬當得風助小孤彭郎無停畱莅事人心稍安戢詰
戎籌餉綏四陬孰知十日突生變貙羆遠結封狼謀實
維六月之晦日螳臂敢與大邦讎須臾風鶴徧城闕婦
女奔竄聲咿呦厥黨無算暗勾致洶洶之勢未易收夜
以計擒二傑惡繫頸不異當檻猴詰朝秉鉞正國典碧
油幢下懸其頭俄頃姦徒鳥獸散十三郡始安鋤耰捷
書一紙報
天子宵旰庶寬南顧憂故人千秋推作者濡筆紀事昌黎
儔新建英猷詎敢望銅梁取況增之羞沃民勿緩正有事
藥石語佩西園劉
青原山新瀑布歌呈藥城大師徐緘
大師昔卧匡廬雲匡廬瀑布長隨君驚看浮杯渡絶壁
楊枝迸灑天紛紛我謁祖關不辭遠更覓懸流歴千轉
雌霓連蜷望去賖毒龍行雨歸未晚飛鳥背上驅五丁
嵌空鑿穴穿枯藤陽坡倒懸海底日隂崖未泮春前冰
由來竒寳塵中沒少陵晚愛金篦刮不知七祖鉢誰傳
但見黃荆種猶活藥公采藥無古今百川到海難為深
坐上詞人盡回向山中虎狼皆善心前身金粟施湖西
邀我同登萬仞梯白衣解餉淵明酒山公不醉習家池
桃花忽送漁郎出回首潺湲空翠微
偕前玉弟訪琵琶亭陸世楷
湓浦停橈日己午杖藜徐步尋村塢試問琵琶亭有無
居人遙指臨江滸江滸巋然締構新幽亭寂寂四無鄰
秋來風景自蕭瑟荻花楓葉能愁人愁人到處生傷感
況復蒼茫對葭菼怨婦孤臣抱恨同琵琶訴出多悽慘
往事畱連斷夕陽疎窗習習北風涼匡廬山色正相向
更憶當年舊草堂古來文士常遷謫此地風流良可適
何事青衫淚不收胸中㟪&KR1394;應難釋憐余襆被去炎荒
南望雲山萬里長江舟今夜誰相送不待哀絃已斷腸
虔灘行胡學浹
章水貢水真竒絶二三百里石成列大者凸起似象牛
小者星散如龜鼈巉巖出沒齒齾齾往來浪傳灘十八
灘灘櫛比難悉數孔明八陣石蕝布水猛悠悠飄葉過
水渴曲曲穿針度穿針飄葉色莽沆雷奔電霍舟難上
滿江呼風山谷響進獲尺兮退盈丈船頭點篙眼如火
船尾把舵如安坐大艑小舸等紙裹強力排奡始帖妥
噫吁嘻虔灘之難難於上青天天煦地嫗德好生胡不
如彭蠡洞庭之巨浸沆茫無邊乃設械匿阱擊撞硉矹
令人心悸而目旋君不見東岸賈客船瓜棗橡栗砌平
舷捩舵撇入盤渦裏眈眈臥石正垂涎安得驅石鞭鞭
石血赭鮮安得叱成羊小大藉草眠篷窗三日北風灘
霍霍饑腸不及餐矯情兀兀書相對灘聲入耳心膽寒
只求棲泊戍樓下登岸長歌行路難
湧鉢詩(并序)江殷道
壬子夏遊普潤菴見古鉢一枚其質不辨為瓷為石
叩之鏗然音聲清越腹蟠兩龍龍奉法王子三字非
近代器也昔僧朽木構菴時芟鋤瓦礫得之土中因
為長句以紀之
潯陽山矗南斗旁潯陽水出岷山陽潯陽山水真竒觀
從來古德此徜徉東林西林最著聞其餘招提不可量
數里城頭當衝要歴遭兵火頻滄桑蘭若荆榛狐兔蹤
丘墟獅象誠堪傷百千億劫幾塵灰山仍突兀水湯湯
三十年前氣運微強藩潰亂兵飛颺咸陽一炬旬不滅
鶻啼猿哭聲淒涼祗樹林空香積虛禪悅徒供僧伽亡
雲遊佛子苦無依十年平定猶皇皇朽木愴然誓願弘
誅鋤茅草禮法王欲使行旅得棲止人天供養咸馨香
法王鑒此慈憫衷古鉢湧出由荒岡一時觀者稱希有
賦詩作記為宣揚余來守此多暇日寓物適志習為常
有僧持鉢詣太守錦囊什襲生輝光兩龍夾腹勢夭矯
雕鏤精巧蘚花妝法王子字載中間明珠是捧龍首昂
非瓷非石還非玉戛之何以音琳瑯應知地乃古佛刹
此鉢曾隨妙吉祥身化鉢留不輕予龍宫陸地深埋藏
玉樞金牖久煙銷江風燐火吹微茫得非朽木啓勝因
神物胡為出蟄房吾聞昔年大庾嶺燈傳祖意隠相將
又聞禪師說法時雙龍蜿蜒在中央此鉢神通亦恒有
老僧不願徒誇張惟願鉢中飯常滿以之普潤於十方
雕觜船王原
吳舠輕窄名鴨觜西江雕觜尤輕儇青篛編篷越溪樣
前後橫坐中空便船頭篛篷覆炊甑浙制小異名桅前
推移篷腹應昏曉苫蓋上雨撐其邊首尾尖銳利抵瀨
底平中廣如槎鯿石子江心水淺泚此舟稱與相磨鐫
碇船不煩貓筧力梗水有橛當中穿乘流犯險無不可
篙人踏浪如平田兩頭居中啓板牖制鉅更號三板船
大者江頭作官舫小便坐卧容青氊利涉不殊鵰觜捷
吳兒詫指同飛仙
歲暮臨川道中書所見用陸放翁上已臨川道中
韻鄧由高
沙汀獵獵朔風生買舟歸指東南行漸覩故山如故友
況聞鄰舫半鄉聲寒梅野岸幾枝新茅屋柴扉藤杖人
婦穉雞豚恬且傲髣髴桃花源裡春水不罹蛟山不虎
一生跡未入公府滄桑變幻眼頻經掌中甲子迴環數
此翁真宜開口笑鶴髮鬖髿顔自少穏棲平世葛天民
風波江上那曾料歲除景物總紛然漠漠寒空欲暮天
何日囊琴弛遠負偕翁趺坐磐石邊
洪武御碑歌查慎行
昇仙臺前白玉碑柱石拏攫龍之而鴻文載在御製集
初不假手詞臣為我來摩挲一再讀顛者蹤跡大可疑
憶昔元人失其鹿羣雄角逐争驅馳濠州布衣人未識
芒碭雲氣常隨之金陵一朝定九鼎六合不足煩鞭箠
是時楚兵最剽悍不自量力來交綏國家將興有先兆
天遣來告貞元期明明天眼識王氣故以險怪驚愚蚩
英君往往謀略祕計大不許尋常窺亦如田單破燕騎
神道設教尊軍師不然兹事乃近誕小數何足誇權竒
白旄一麾江漢靖軍前長揖從此辭留侯自伴赤松去
穀城空立黃石祠天池之山高巍巍竹林仙馭杳莫追
鶴歸倘記石華表世代已逐滄桑移百年雨露在山澤
惟有松柏參天枝
五老峯觀海綿歌
峭帆昔上鄱陽船我與五老曾周旋兩塵相隔骨不仙
蹉跎負約十四年近來稍知厭世纏筋力大不如從前
扶行須杖坐要箯絶境敢與人争先山神手握造化權
走入南極分炎躔鞭羊欲從後者鞭假以半日登高緣
風清氣爽秋景妍芙蓉十丈開娟娟長江帶沙黃可憐
湖光淨洗顔色鮮背負碧落蓋地圓尺吳寸楚飛鳥邊
初看白縷生棲賢樹杪薄挂兜羅綿移時騰湧覆八埏
四方六幕一氣連滔滔滚滚浩浩然渾沌何處分坤乾
近身扁石履一拳性命危寄不測淵陽鳥&KR1452;撲光忽穿
餓蛟倒吸無留涎以山還山川自川五老依舊排蒼巔
來如幅巾裹華顛去如解衣袒兩肩酒星明明飛上天
人間那得留青蓮此時此景世莫傳頃刻變滅隨雲煙
青蓮谷青蓮寺
餓鷹入山猛如虎掠過松梢攫飛鼠林深谷暗人更稀
橋斷溪横道多阻忽逢大石刻三字快若同遊獲徒侣
前行依舊路茫茫太白書堂在何許三間破屋佛委地
一帶頽垣草没礎獨來高詠廬山謠白日軒軒欲輕舉
屏風疊與五老對想像先生舊遊所石梁即是三疊泉
此景分明在詩語後人著書好穿鑿衆論分争吾不與
謫仙不作誰正之悵望秋空久延竚
王文成紀功碑
明朝制科號得士吾鄉前輩尤絶倫于公(忠肅)王公後先
出往往艱大投其身朝廷坐收養士報倉卒定變皆儒
臣正德己卯夏六月逆濠犯順江湖濱公然舉兵思向
闕三郡一閧生祅塵皖口駸駸勢將下畱都岌岌恐震
鄰是時海宇正清晏武備缺略久不振公方持節撫南
贑似可觀變徐邅迍同仇大義憤所切守土敢限越與
秦出師必待九重詔是謂以賊遺君親飛書插羽聲罪
討攻出不備真如神自從擣巢及執醜通計時日纔兼
旬軍門戎首已面縳天子靺鞈方南巡石頭城南獻馘
罷待命行及明年春周公東征尚跋㚄形跡詎可拘忠
純盈庭宵小古亦有忌者愈衆節愈伸初心祗期濟國
事豈必畫像圖麒麟兹山勒銘蓋有故深刻歲月題庚
辰紀功非夸乃紀實書法遒勁辭温醇首從伐叛叙始
末繼舉神武歸丹宸天方嘉靖我邦國誰其紀者臣守
仁隨征官屬例得列惜哉名姓今俱湮讀書臺旁一片
石百四十字磨崖新逸事吾聞長老說弘治乙榜凡三
人後來立朝適共事數本前定非無因胡發其奸孫殉
難公乃一手回千鈞(弘治五年吾浙鄉榜公與胡公世寧孫公燧同舉其年場中見三巨
人傳為異事及宸濠之變胡首發其奸孫以巡撫死難三人共此事亦一竒也)煌煌勲業本德
性出遇世會開經綸質諸百聖可無惑似此理學寧非
真後來輕薄好詆毁撼樹不足欺愚民如公表見猶未
免此外何以加冠巾手摩碑碣發長嘯白日皎皎懸秋
旻
雨中望玉笥山
水遠山平四百里兩崖斗拔滄江起舟人遙指三三峯
(名山記玉笥有三十三峯)亂插芙蓉雨新洗仙家縹緲住仙壇不道
人間路大難請看玉笥山南路漸近西江十八灘
種蠟謠張尚瑗
同類女貞殊性櫧冬青分𣲖呼蠟樹蟲生緣樹樹名蟲
孳畜桑螟將桂蠧稍同桂葉寒不雕碧榦蘢葱度寒冱
春深嶺民分蠟種火齊纍纍堪指數氣交卵坼相蛹化
苞藏箬裹紛蟻聚蠕蠕葉底争嘬食戢戢枝間森布濩
力命還如牛糞金委蛻不知禽化羽皇皇滌釜更著箄
淘之汰之費澄濾團圞白月截肪鮮鎔蒸碧海熬波素
天孫機錦砑繚綾王公庭燎然燈炷蜜蹠蜜脾古有之
攻蜂畜蜂人所騖誰知人巧更蟲天樹蠟生新蜂蠟故
甘芬姑謝百花釀皎潔直擬三危露方物旁搜本草經
詩篇擬續蟲魚疏
大庾嶺李紱
岷山之陽至衡山蜿蜒磅礴郴永間五嶺連緜一千里
大庾矗立尤巑岏峰巒東走絡吳越坡陁南下開甌蠻
名山際海萬無算粲若星宿來迴環孫曾滋大祖當念
柯條雖繁根不刊我來孟夏日已暑半空倏歘風雨寒
初緣仄徑入煙靄直盤層岫窮雲端怪石對列虎蹲怒
長松百丈龍拏騫雲封佛寺漫荒忽曲江像設猶嚴尊
振衣俯瞰浩莽渺山川漠漠無涯垠嬴劉世遠不可考
鉤梯開鑿誠茫然強為山靈立名字因緣庾勝連梅鋗
時清四海等同室棄捐險阻開重關安事陸賈騁詞說
豈煩楊僕横戈鋋乃知威德自廣大皇華萬里通輶軒
登車却循曲磴下劃然一笑天海寬
遊東林寺獲覩王文成公題壁之作敬次原韻二
首(公舊題粉壁丄書法極遒近年德化張令始鈎摹上石别以木龕貯手蹟其中東林故物惟此
可寶耳)萬承蒼
昔夢蓬萊拾瑤草五城樓閣春光好海風倒吹肌骨寒
思鄉欲向廬山老廬山木落猿鶴哀清磬一聲煙霧開
白蓮池上遠公宅舊所閱歴今重來虎溪獨坐頻搔首
欲覓柴桑人飲酒門前五柳復誰栽嶺上孤松知已朽
我家章門水遶庭浮鷗浴鷺盈前汀長將江水照顔色
遙對廬山萬仞青
誰見濂溪窗下草姚江門戶初年好曾持使節過東林
壁上題詩風格老昔人遺跡後人哀見說西江幕府開
狡兔入羅三窟盡真龍浮艦六軍來再出蒼梧誅亂首
戎服談經人載酒平生事業總浮雲惟有文章傳不朽
徐孺祠西舊講庭寒煙漠漠餘鷗汀豫章壇坫亦衰謝
隔水招提柏樹青(吾郡王文成公講堂在東湖之西其右則江西十二先生祠先五世祖光
祿公號思默與鄧文潔公李見羅章本清諸先生嘗講學其中既沒而張洪陽相國率同時受學者言於撫按
大吏因並祀焉康熙辛丑歲少司農王公苾遠來撫江右以先光禄及諸先生久祀理學鄉賢等祠遂易故額
為八隠專祀徐孺子陶靖節以下八先生又西則豫章館張洪陽剙建為先光禄講學地今廢)
登石鐘山朱昆田
兩脚一月不蹋地好山過眼青嶄嶄如饑見食不得食
涎流口角心徒饞篷窗終日但兀坐憂來意態真同獑
(用皮襲美語)四更起碇拽檣索快風飽送雙高帆篙工舵師
互歌笑蒼鷹脱鞲馬脱銜算程頃刻已百里遙望湖口
波黯黯石鐘山忽落吾手先登不用僮扶攙大石眈眈
踞猛虎小石怗怗眠神羬縈紆一徑盡犖确但有枳棘
圍枯欃女牆欄山去八九止留一笠高巉嵓郭中人家占
佳處往往屋後多松杉兹山得名在音響何必更論壑
與巖邇來世人好筝笛一聆古奏翻譏讒后䕫伶倫不
復作有耳焉得聞韶咸急呼小艇款山脚谺若鬼刻神
雕劖噌吰鞺鞳亦何有昔賢毋乃欺愚凡不知我來值
冬仲雨雪早已飛廉□江水落漕湖水縮安得駭浪衝
空嵌蒲萄綠漲理歸楫大樂豈肯終藏緘會須磨厓紀
歲月江波永作青瑤函
題琵琶亭即用香山原韻李蘭
江州司馬玉堂客富貴平生未蕭瑟綠油湖裏載畫船
綺羅二八鳴朱絃一朝謫官帝京别湓浦江頭對秋月
地僻那聞絲管聲麗情欲寄無由發銀龍行酒餞客誰
停舟脈脈如有遲皓月空江渺何見把盞無歡不成宴
酒闌風荻響蕭騷吹送琵琶來水面伊誰操者京國聲
初聞此調不勝情欲從捍撥發幽思更假霓裳潑愁志
㝞&KR3068;展手不辭彈還訴中心可憐事曲終調改妙指挑
哀音微激初絃幺司馬酸心淚如雨四座悲來悄無語
此曲那堪復再彈雙憐玉筯垂銀盤江楓葉葉寒聲駛
如吟水龍淒碧灘玉顔妙技兩竒絶彈指繁華已消歇
遷客朅來悵恨生年復年兮無此聲茫茫今夕百感集
何啻鵑血猿秋鳴贈君長句句如畫六百十字當縑帛
娥眉無復五陵歡淪落一同尊前白惟昔司馬元和中
芙蓉為佩清輝容吟詩可頷老嫗女託身每在蓬萊住
五言一篇傳新聲仙韻長乞教坊部行吟忽製楚平衣
上書又遭漢相妬有唐詞人惜外遷謫居如公未易數
乞身強健更蚤休山水園林絶塵汙不將出處異高懷
寧為升沈改常度何來軒車淹此邦頓覺襟情已非故
丈夫不為兒女泣肯濕青衫對商婦佐郡雖卑亦足為
人生寵榮有來去官況琴書鶴一船(樂天解蘇州句鶴與琴書共一船)
我愛此語冰玉寒曠懷不起遷謫思隔船思婦誰能干
我讀此謌深太息不為鳳鳴蛩唧唧樂天自許達者人
如此悼傷豈達識五柳高風世莫京柴桑近接潯陽城
巾車載酒得深樂撫琴要識無絃聲東坡居士南荒老
但誇觀海絶平生大篇流傳寫肺腑金石聲破蟋蟀鳴
江州二歲亦偶爾豈似此老頻顛傾還朝旋已歴清要
尚說南中不願聽(樂天送客南遷詩我說南中事君應不願聽)只今亭子江
之滸琵琶故蹟猶分明登臨懷古各有意不惜再和琵
琶行達人自古皆有立輔時澤物乃其軄官守何分崇
與卑一夫無使向隅泣亭子淒涼何所遺嶒崚古碑苔
紋濕
高觀樓歌張九鉞
豫章藩署之東樓舊名攬秀乾隆癸亥燬於火藩伯
彭公青原先生重建加崇焉曰高觀乙丑九鉞自京
歸里經此拾級而登江山一覽諸樓閣皆俯視之興
至而為長歌
浩浩乎市人鴉鵲之聲不可接但有郊原城郭之紫紅
白雲蒼茫出行省雙足已辭寥闊中西山一相見突如
天馬脫鞿靮長嘯蹴踏立於天門九扇之長風洪崖把
手朝帝子千峯流雪扶出青芙蓉天鷄啼空暮烟闊數
人飄飄在碧落南浦如砥水如杯章貢一白注無著眼
中已失第一臺何況香城列岫秋屏閣藩封政肅油幢
閒此樓東峙為臨觀誰其剏者自成化後為攬秀重朱
丹天慳甍闥不出堞俯仰逼仄慚江山夏邑夫子來自
楚頽檻憫此風煙殘帝遣祝融鏟平地待公巨刃摩天
關公身已近紫薇宿下弄牛斗如彈丸振衣吳楚最高
頂排風著此雙欄干鳥飛不過客語壯日斜半占城隂
寒眼前數代那足問森沈欲闢洪濛顔百物經霜下黯
淡然後湖山千里躍入胸懷間搔首呼三王蛟龍怒奔
宕江流斷古今賦序空悽愴詎知後出二千載山色江
聲不肯讓南臨鬱孤嗤李勉北平嘯臺卑庾亮豫章老
榦翠環抱梅嶺香壤繡開張遂令區區王與陸徘徊簷
棧羞肇剏詞人來南州莫問滕王丘天風吹萬里直上
高觀樓不見此樓衝霄割漢十千丈但見我公之德近
如樓中雲立遠如樓外山浮雲山浩歌收不止征颿婀
娜相將起衡岳隠現出肘腋我公之德舊相比安得重
為開其雲豁其日高觀千里亦如此瀟湘無塵洞庭見
底黃鶴之南岳陽之氾高樓長劍連天倚不獨吸盡一
口西江水
東林寺和王文成題壁韻錢陳羣
下馬登山踏秋草路入東林覺秋好處士高僧迹已塵
廬山面目何曾老石罅寒筑泉聲哀酌泉仰看芙蓉開
天池拂水落天半餘噴似逐清風來出門西去重回首
今宵且醉山村酒醉中猶認壁間題龍蛇生動不可朽
故人高閣虛中庭(大中丞開公遣吏來迎)采芳遲我江之汀夢回
記上爐峯頂北指恒燕一髮青
榜發後登明遠樓見百花洲上有被放者徙倚水
濱若不能歸者然愀然有作用黃涪翁詠李伯時
摹韓幹三馬次子由韵詩韻
何人澤畔頭低垂絶似病馬脫韁絲此時相對風前葉
昨日自許囊中錐暮雲欲雨且不雨西顥隠隠如駒馳
駒馳況復看火馬衝泥報捷誰能羈貧女何堪老不嫁
將軍自古歸數竒幾家博塞呼五白孤夢逐雉終成雌
三十年前曾下淚今者登樓一見之芳蓀被徑不可採
吁嗟不如敗鼓皮水邊人哭人不識樓上人愁人不知
惟有東坡老居士目迷五色真吾師
主司錢集齋先生登明遠樓見士有不第者惻然
動念用山谷咏伯時馬韻賦詩奉和
金德瑛
妙技争誇和與垂闇中得失千鈞絲一朝榜發胡自歎
默默愧此三寸錐聖朝選士命歐陸冒暑六月鋒車馳
正當珠玉搜仄陋肯以糠粃輕孤羈須知蕊榜有定命
一士數偶百士竒長途弗與整秋駕故里還復烹伏雌
爾方倚欄意何似公乍登樓遠見之文章公器古自反
洗濯骨髓寧毛皮金針度處誰共喻馬首噪者或無知
猶復居高憫窮賤舉念直作人天師
造口懷古(金人追隆祐太后不及即此今為皂口鎮)
惶恐灘頭波浪急金師追後行將及太后福薄天猶憐
虎口幸離啜其泣父兄幽質五國城臣構視之無重輕
區區老婦虜何用未必争母如齊頃截江猛將氣如虎
烏珠驚跳廟中鼓從兹天塹保東南航海竒謨君莫取
湖山錦繡宫殿開問安迎使稠叠來手詔立帝德未報
願祝慈夀傾金罍朝廷貶去李伯紀前此憂辱無言矣
志士悲吟弔鷓鴣淚滴鬱孤臺下水
題吾汶稿(王炎午本名鼎翁)
丞相不勸原必死先書祭文數十紙待得燕山齒髮歸
同心不愧同鄉里昔者宋玉師屈原莫能直諫空招魂
未知楚滅身何所千古但有風流存何如廬陵王鼎翁
恥作機雲作陳東心哀母老難許國不然隨殉柴市中
虔州之水洪州驛處處悲風寒凜凓義士相望四百年
歙州亦有江天一
李中主讀書堂
一鬼東都逃為僧檀來軍聲徹金陵定遷虚嚇留從效
小朝王氣寒於冰白龍翠玉排雲霧猶是元宗讀書處
帝王金鑑辨賢奸悞學儒生理章句富貴豈得兼煙霞
萬金買地歸僧家烹茶掃葉遊人吊千年山鬼揶揄笑
王文成紀功碑
寧藩亂氣方峥嶸不知上流有文成逆書達朝朝士擾
中樞端坐唯王瓊虎出捕鹿羆據穴一月遂破南昌城
葦中漁舟不可渡婦言弗聽涕縱横濠也猖獗果何濟
天為孫許留忠名大賢指揮坐武帳春風談笑攜諸生
自言勛業本餘事試手卻令貔貅驚縱之復擒匪所難
敢導天子為佳兵公族行誅當慘怛臣子守職掃欃槍
兹捷豈足擬中興崖間煩刻浯溪銘得毋矜伐誚元凱
山靈無罪顔為黥當知明室勢外重干戈往往起宗盟
前有漢王繼安化爪牙護衛皆鯢鯨流傳庶足示炯戒
一寒逆膽消奸萌到今銀鈎鐵畫在光燿牛斗潛鼯猩
有人如此真英豪撫掌豎子真蚩氓胡不安樂效乃祖
囊雲閒看廬山青
康郎山功臣廟歌
紅羅真人起滁濠天弧墮地揚旌旄龍蟠虎踞定南國
削平僭亂如吹毛上游楚氛勢頗惡奮臂怒比螳螂驕
江漢竊據意未足騎鹿欲向西山遨南昌堅城鐵作甕
撼山有力空為勞金陵援師來颯颯乘風飈謀臣猛將
談六韜從以仙人周顛左右舟中翺賊徒返旆出彭蠡
扼吭不得通江潮罪貫不盈勢不滅介恃戰艦匡廬高
王師雉尾擲萬炬一湖魚鼈同煎熬鯨鯢小捷遽得意
紀信出詐漢王跳遂令三十六將同戰死廟貌留祀康
山椒中央一人丁普郎齊雲捩舵如魚舠韓成次右同
列坐半褰赴水赭黃袍其餘面騂面塗炭冒突烽焰頭
毛焦别有三五少年白面帶微笑甲胄踴躍輕波濤豈
是鴟夷生去日塑工肖得窮秋豪定應賊顱貫矢後英
靈舞抃隠約來林臯士誠嗣滅勢破竹江淮南北無腥
臊雞鳴十廟遙相望生者死者俱陶陶惜哉張定邊爾
亦男兒曹天完逆將眼不擇猶奉餘孽奔危巢竒材劍
客悞荆楚百萬齊作跖犬嘷髑髏鋪滿大湖底隂夜餒
哭聲號咷寧知此廟三百年春秋伐鼓牛羊牢古槐鬱
鬱崇封褒曾護真主驅鴟鴞枯枝斷枿猶敬惜過客競
奠香牲醪鳴呼樹木尚如此英雄可不慎所遭湖波浩
淼風蕭騷廟中木主永勿祧金匱石室之史倘遺漏不
妨搜討姓氏鐫刻蟠靈鼇
朱子六經圖碑(石六片隂陽俱刻在上饒縣學)
六經之書古尚缺六經之圖古更無聶氏有功著三禮
猶惜六經非全圖誰其縮之六片石刻鏤名物窮錙銖
宗廟左右辨昭穆明堂頫會聯冠裾徐揚雍冀列地軸
鳥火虛昴通天樞國有六職工居一輿輪蓋軫多為車
六律娶妻呂生子鐘磬琴瑟鼗笙竽瞭然一一指諸掌
不比揣鑰談空虛古者左圖而右史形上形下貫精麤
箋疏曲折難盡曉了了壁上觀規模不見文翁石室像
可證跪坐非跏趺漢氏去古尚未遠辛勤補綴追厥初
詎因犧象劉杳說小失便訾北海誣紛紛偽學講心性
無根勦襲堪胡盧聖人象數蔑芻狗問及典制徒雎盱
一朝紫陽真儒出大含細入該無餘渺然心通作述始
置身三代窺唐虞我生識小尚不足敢比豎亥周坤輿
留之昭示千萬世何止聲價壓鴻都
廬山雲海歌(并序)史貽謨
自建昌行數里天始曙遙見山光水色蕩漾心目意
必鄱湖口與大小姑山相接之處輿人云此即廬山
之下雲霧噴涌非湖水也余諦視久之因念雲海之
號擅於黃山余未及遊而聞之頗熟意其朝暉夕靄
氣象彷彿如是遂走筆作廬山雲海歌時庚午七月
廿五日也
我時來見匡廬峯參玄玉立青芙蓉江風掩映望不極
山腰絮出雲溶溶東林一飯還一憩草堂萬壑松風吹
一程行過兩程遙夢中惝恍猶能記今朝策馬來建昌
道旁依舊山青蒼爛兮如銀白如練俯視一氣何茫洋
中流相距才尺咫百道飛泉寧可比彭郎湖口接兩姑
拍天泱漭無踰此諦看却是雲涌山山雲吞吐生波瀾
匡廬落我芒鞵後朝烟迴望堆螺盤吾聞天都之峯三
十六六六蓮花粲巖谷文殊院裏夜中看雲海竒觀炫
心目黃山於我只鄉邦足未能遊耳曾熟兹山雲景亦
竒哉一碧萬頃光皚皚雲為車兮風為馬郵程到此心
神開徘徊瞻望那能釋江山清空我行役山花可擷雲
可囊馬首匆匆倏言别作詩記實畱班班何當扶笻挈
榼坐我萬仞丹崖間
廬山雲海歌次酉山韻按查他山先生曾作五老
峯觀海綿歌中有移時騰湧覆八埏四方六幕一
氣連與雲海相似存之以備觀覽可耳
錢陳羣
三年兩見匡廬峯一峯一朵青芙蓉瘦削或如高僧面
姽嫿絶似處女容昨來二林得少憩萬壑笙竽落幽吹
夢遊天姥猶作吟我今非夢能勿記昔聞南斗應夀昌
兹山旁插斗外呈蒼蒼谽谺澒洞各鬭巧會合如海何
洋洋西行兩日只隔尺與咫今朝雲勢竒莫比太史占
雲顧我笑前所願見今殆是峯腰復堆百叠山洪濤如
屋皆翻瀾芝蓋臺臺怒象走之而矯矯翔鶴盤楚江南
去山六六雲蒸霧濕蔽厓谷天哀龍鍾窮退之曾使信
眉豁兩目羅浮天都古稱雲海窟山人旦暮看亦熟我
行且自喜兹觀何壯哉空中如聞江妃笑千堆晴雪霏
皚皚又似萬斛落葉亂山澗山僧齊力掃不開此時秋
暑應頓釋此身況為王事役移時喚渡渡青溪遙望雲
中舉手别相門令弟列仙班期我深秋芒鞵布襪信宿
諸峯間
江西通志卷一百五十一
