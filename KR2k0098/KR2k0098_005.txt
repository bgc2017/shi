武林梵志卷五
明吳之鯨撰
北山分脉(由錢塘門至三天竺)
菩提院本錢惟演别墅也捨以為寺有白蓮綠野等堂
碧玉四觀披灝等軒南漪迎薰澄心涵碧玉壺雪氍
毺等亭後併入昭慶寺
真覺院即隠菴
法濟院舊名觀音院有明軒爽軒
妙因院即慈光菴
寳嚴院俗呼九曲院
昭慶律寺晉天福間吳越王建宋乾德二年重修太平
興國三年建戒壇於寺中每歲三月三日海内緇流
雲集於此推其長老能通五宗諸典者登壇說法敷
陳具戒其徒跪而聽之名曰受戒至今行之天禧初
有圓净法師學廬山慧遠結白蓮社搢紳之士與會
者二十餘人運使孫何為之記南渡後以其地為策
選鋒軍教場尋復為寺元末燬洪武間重建成化間
燬雲水僧廣慎復營之嘉靖間燬于海寇都御史胡
宗憲重剙殿宇隆慶間復燬新都汪道昆募建萬歷
二十五年勅賜銀一千兩助建内有萬善戒壇藏經
閣千佛閣綠野堂觀音井碧玉軒四觀堂看山亭卧
牛石放生池宋陳堯佐詩湖邊山影裏静景與僧
分一榻坐臨水片心閒對雲樹寒時落葉鷗散忽成
羣莫問紅塵事林間肯暫聞王元之詩夢幻吾身
是偶然勞生四十又三年任誇西掖吟紅葉何似東
林種白蓮入定雪龕燈熖直講經霜殿磬聲圓謫官
不得餘杭郡空寄高僧結社篇
大佛寺舊傳為秦始皇纜船石宋宣和中僧思净者當
兒時見之作念曰異日出家當鐫此石為佛及長為
僧妙行寺遂鐫石為半身佛像餙以黃金構殿覆之
遂名為大石佛院净即喻彌陀也元至正間院燬佛
像亦剥落永樂間僧志琳重建勅賜為大佛禪寺弘
治四年僧永安重修寺畔有塔俗稱壺瓶塔宋諸帝
原葬紹興府寶山此山又名上山又名攅宫山自西僧
嘉木揚喇勒智發其塚將諸帝骨雜以牛馬犬羊之骨
併而葬塔于江干號為鎮南塔俗則呼為白塔至今
相傳其地為白塔嶺未幾被雷火所擊杭人驚異且
哀諸帝之不幸也共收餘骨葬寺東造塔其上號壺
瓶塔事見山隂唐之淳懷古集旁即沁雪泉張太尉
總宜園德生堂理宗書扁泳飛亭放生亭天禧四年
王欽若請以西湖為放生池禁民採捕故構此亭放
生碑郡守王隨記李攀龍詩西湖斜日净風烟北
嶺岧嶤出半天磴道半從空外轉樓臺巳入鏡中懸
塔分西域銅缾勢石紀秦王錦䌫年白社但須彭澤
酒青山不用華家錢波摇玉樹堪雙映月上珠林好
獨眠我軰自狂君莫訝平生未敢謬周旋昔太學
生所作風入松詞一春常費買花錢日日醉湖邊玉騘
慣識西湖路嬌嘶過沽酒樓前紅杏香中簫鼓綠楊
影裏鞦韆暖花十里麗人天花壓鬢雲偏畫船載得
春歸去餘情付湖水湖煙明日重携殘酒來尋陌上
花鈿時帝微行見此笑曰詞斯美矣但明日重携殘
酒終帶儒酸不如改為明日重扶殘醉次日召而官
之
金輪寺在保叔寺山門之側周顯德二年吳越王建
楊蟠詩云首出羣山内推開幾度看不因風雨折欄
檻滿溪寒
保叔寺古名崇壽院一名聖壽禪寺在寶石山上山名
壽星瑶石山又名巨石山又名石甑山山高六十餘
丈開寶中吳越相吳廷爽建内有九級浮圖名應天
塔後燬咸平中僧永保重建去其二級人呼為保叔塔
嘉靖元年燬二十二年山西僧永杲募緣重建或云
南宋為保所塔張即之湖山勝槩門扁僉事焦煜寶
石門扁羅隠封山記徐一䕫碑記梯雲嶺巾子峯一
名獅子峯錢王箭臺永保岩一勺泉甘泉天然樓乳
泉井在山北其色白如乳汁石屏風古名此寺為屏
風院墜星石一名落星石一在山上一在山之北原
學士軒元學士黃文獻公嘗寓此看松臺開化方豪
建獅子巖在看松臺之上覧勝樓極樂菴錢湖龍君
廟碑隂陽池在塔下水月園在大佛頭之西宋紹興
中高宗以賜和王楊存中為書水月二字門扁水月
亭玉琳堂俱在水月園内宋樞密童楶墓錢思復
詩云金刹天開畫鐵簷風語鈴野雲秋共白沙樹晚
逾青鑿屋岩藏雨黏崖石墜星下看湖上路歌吹正
沉冥林和靖詩巾子峯前烏桕樹清霜未落葉先
飛如何天竺林間路猶到秋深夢翠微一勺泉詩
絶頂盤峯秀蛟宫湧地蓮塔棲南斗下僧問劫灰年
鬼谷摧堅石神功琢湧泉派疑銀漢瀉溜訝玉龍穿
沆瀣雲根滿分明琬琰鐫一泓通海眼孤浸立山巔
正正沉華月亭亭蘸碧天味香流乳滑嵌洩濺珠圓
魚躍金梭見虹垂寶帶懸洗甌僧瀹茗供佛客擎錢
幾許詩脾沁寧當俗慮牽静為仁者學湛若定心禪渴
想㪺瓢飲酣宜潄石眠何人識恬澹終日愛潺湲莫
怪頻來此煩疴頓覺痊劉賓山閏九月登山詩一
年難遇兩重陽且復登臨到上方佳節不隨秋去早
山林應笑客來忙白衣人遠誰供酒黃菊花殘強傲
霜莫遣西風吹落帽鬢毛林葉共蒼蒼又同沈石
田登寶峯詩僧樓重會沈休文把酒看山興絶羣一
道泉聲池上落兩湖春色坐中分苦吟野鳥如憐我
不飲山花亦笑君湏把老懷傾瀉盡毋勞别後賦停
雲
相嚴院晉天福二年錢氏建有十三間樓樓上貯三世
佛一尊蘇子瞻治郡時常判事於此
智果禪寺舊在孤山吳越王所建宋紹興間徙築于此
先是蘇子瞻守杭州與智果禪院師参寥子善名其
所居泉曰参寥泉寺既徙北山有泉適出寺後好事
者仍名参寥泉以志舊蹟元末燬洪武初僧可祥惠
炬重建徐一䕫作記其梁題云元祐五年歲在庚午
二月辛卯二十五日乙卯上梁盖子瞻手書自孤山
移置者昔東坡在黃州夢與参寥子賦詩覺記兩句
云寒食清明都過了石泉榆火一時新後七年坡守
杭参寥住持智果寺内有泉宜茶寒食日東坡偶過
訪之因憶舊夢以参寥名其泉参寥子即道潜僧之
别號也東坡夢中識之道潜平時有詩曰數聲柔櫓
蒼茫外何處江村人夜歸又曰隔林彷彿聞機杼知
有人家在翠微偶經臨平道中詩風蒲獵獵弄輕
柔欲立蜻蜓不自由五月臨平山下路藕花無數滿
汀洲東坡見之稱賞不巳後得之于西湖智果寺一
見如舊及坡移守東徐潜往訪之於逍遥堂坡遣一
妓前乞詩潜援筆題曰寄語巫山窈窕娘好將魂夢
惱襄王禪心已作沾泥絮不逐東風上下狂自是名
聞海内吳立夫詩古寺湖水上寺門但菰蒲一泉
湛如玉巖骨旱不枯粤從参寥鑿得與盖壤俱東坡
或茗宴西嶺猶松竽人誰問詩侣世頗笑酪奴瓦甃
縱然在木瓢知已無汲水宜汲深塵心非轆轤别禪
勝别味俗舌空醍醐老僧久不識香池冷宿盂卓哉
郡太守遺像擁眉鬚間來試我酌霧雨變須臾尚持
金芙蓉便踏赤鯶魚
治平寺初名錦塢庵僧法聰建有烟雲閣
壽星寺在智果寺側有壽星石明遠堂垂雲亭寒碧軒
一擊軒平秀軒東坡祠杯泉觀堂江湖偉觀扁趙與
&KR0696;建東坡次韻周長官詩瑠璃百頃水仙家風静
平湖響釣車寂歴疎松欹晚照伶俜寒蝶抱秋花困
眠不覺依蒲褐歸路相將踏桂華更著綸巾披鶴氅
他年應作畫圖誇寒碧軒詩清風肅肅摇窗扉窗
前修竹一尺圍紛紛蒼雪落夏簟冉冉綠霞沾人衣
日高山蟬抱葉響人静翠羽穿林飛道人絶粒對寒
碧為問鶴骨何緣肥明遠堂詩十年不向此凭欄
景象依然一望間龍蜃吐雲天入水樓臺倒影日銜
山僧於僻寺難為隠人在扁舟未是閒孤鶴似尋和
靖宅盤空飛下復飛還朱繼芳江湖偉觀詩吳山
表裏水為池百有餘年壯帝畿天目遠將雙鳳落海
門近拱六龍飛胥濤白雪生秋思太乙紅雲駐夕暉
江上沙鷗湖上舫柳邊風裏兩依依
寶雲寺在寶雲山下一名千光王寺宋乾德二年吳越
王建即瑪瑙寺東空園是也有靈泉錦塢澄心閣妙
思堂南隠堂清軒月窟宋邳王墓抱朴子墓在寺側
葛仙翁名洪字稚川抱朴子其别號也蘇東坡雪
後游寶雲寺詩寶雲樓閣閙千門林静初無一鳥喧
閉戶莫教風掃地捲簾疑有(月)臨軒水光㶑灔猶浮
碧山色空濛巳歛昏乞得湯休竒絶句始知鹽絮是
陳言薩天錫葛嶺詩煉丹仙子渺茫間一夕乘風
去不還火冷爐頭灰巳盡雲封洞口嶺長閒千年瑞
氣生瑤草夜半天風響珮環真境空明自今古烟塵
依舊隔瀛寰秦舜友初陽臺詩晨光凝遠眺寒露
滴松風玉笛一聲曉萬山青翠空
瑪瑙寺舊在孤山今葛嶺東一名寶勝院開運三年吳
越王建宋治平二年改賜是額紹興二十二年徙于
此有瑪瑙崖瑪瑙山居紫雲洞寶雲山高生閣僕夫
泉初陽亭初陽臺煉丹井中庸子陶器墓乃法慧禪
師也張伯雨宿瑪瑙寺詩一宿葛洪丹井上化為
蝴蝶夢魂清湖田凉蛤四散吠烟寺曉鐘相逓鳴孤
嶼橫生為玉几初陽煥爛似霞城拏舟又入水雲去
還我風篁雪竇聲登初陽臺詩初陽臺上新亭好
一曲笙簧石壁開驚去玄真狂道士步虛飛下玉清
臺葛洪嶺上訪真居一飲丹泉足自如拂袖莫嫌
狂散甚子非知我我知魚趙達夫白珽鮮于樞三
人遊初陽臺聮句詩巾子峰頭艤釣船初陽臺上坐
鳴絃出雲高樹明殘日過雨蒼苔泣細泉絶俗誰能
繼遐躅凌虚我欲挾飛仙還家政恐鄕人問化鶴重
來知幾年
招賢寺在葛嶺上唐德宗時郡人吳元卿為六宫内使
棄官學道結庵于此後吳越王改為寺宋高宗葬欽
宗神主于此寺後尉遲恭井梅泉東坡書扁白樂
天紫陽花詩序云招賢寺有山花一樹色紫氣香芳
麗可愛頗類仙物而人無識者因以紫陽花名之詩
云何年植向仙壇上早晚移栽到梵家雖在人間人
不識與君名作紫陽花
嘉德永夀講寺俗稱毛寺宋理宗時秦國夫人毛氏者
皇后母也既老結庵于此就葬焉即庵為寺有芝産
墓側因名芝巖前有放生池翔泳堂幻隠洞寶粧閣
東有寶嚴院垂雲亭借竹軒西有定業院環峰堂襲
夢軒神仙宫靈耀觀並廢白廷玉翔泳堂酒中詩
環辭度得雪兒歌濃墨斜書碧玉柯醉折芙蓉薰酒
盞裏湖凉似外湖多
鳳林寺俗呼喜鵲寺唐長慶初禪師圓修居此四十餘
年棲息松上有鵲構巢其傍人遂呼為鳥窠禪師白
樂天守杭州時常往參之曰大師居處甚險禪師曰
太守險樂天曰弟子位鎮山河何險之有禪師曰心
火相交識性不停得非險乎樂天服之宣德間僧如
月重建勅名鳳林寺圓修骨塔存焉僧來復詩
寳網金幢變劫灰瞿曇寺裏盖蒿萊鳥窠無樹山䕫
泣不見談禪太傅來
君子泉本在定業院中亦鳥窠禪師道場也院廢而泉
湮後人遂勒石于此寒冽而深會為方沼可冰鮮焉
伴玄庵在瑪瑙寺側有葛翁丹井祭酒馮夢禎顔其堂
曰白業㕓僧性智焚修
妙智庵一名報國觀音院在栖霞嶺上舊多桃花春時
爛然如霞故名栖霞左有寶雲右有仙姑二山相挾
嶺在其中如劍門故名劍門嶺有危松翠華如盖上
臨賜為御愛松有紫雲洞栖霞洞金鼓洞靈芝岩烏
石峰閻頭陀盛暑曝背其上改名悟石
護國仁王講寺在無門洞詳記中釋文石記略曰洞
在西湖北山智果山居後初陽臺下紫雲洞前舊傳
岩石㟏岈懸巒匝地宋有高僧慧開字無門者居此
故因師名云當淳祐理宗時召問法要稱旨命師求
雨救荒得效賜號佛眼而師嗜静隠於此山師法軀
短小每登座說法必假重墄學者竊掩口胡盧師因
命工鑿後山成像約高丈餘且誓曰願後有身偉不
减此師既遷化距宋景定四年歲癸亥十一月錢塘
孫某婦李氏夢一僧持燈籠寄宿自云慧開道人翌
日遂産男子異相非凢逮長身長九尺有竒出家受
具是為中峰和尚於時咸識為無門祖師後身斯像
徵也洞之右出則從護國左出則由玉泉左向則烏
石峰右上則金鼓洞入從右脇則前遶澄潭入從左
脇則高藏像殿下為禪室庭除庖湢寮舍而巳古跡
既廢湮没無痕復于嘉靖甲申年有高行沙門曰圓
果厥號香林京口人也離俗既久操方有年遊歴至
杭長行分衛夜宿三門時在仙林律寺檀信見其苦
寒製新衣衣之送齋作供絡繹蜂聚果師厭之略不
少受遁至北高峰絶頂假一席之地縛草為團瓢止
觀其中主僧見其不出營食時時閔而給焉如是斂
足已逾六載冬忽大雪旬有四日地積丈餘主僧甚
念是必僵死俄城中善信不期而會至者三十餘僧
相慰苦寒出郭何事咸曰夜夢關公提刀立馬厲聲
告曰北高峰古佛餓困雪中幾及半月何不裹糧救
旃此無心道者飯之勝恒河沙百寶上施施佛也彼
此相訝夢不少差衆既覓師設供師怡然禪坐殊無
凍餒之色作唄受齋舉皆懽忻衆因勸師下山師曰
諸君早去每日未晡羣虎來集遶菴哮吼若遲返駕
是必驚恐由是相送下山不覺行過積慶值一長人
長可丈許師意必非凢人縱步逐之愈趨愈疾俄至
斯洞長人景滅問諸薪者報云烏有而諸豎但拾瓦
礫累於一礬石間師趺坐相對小憩良久石上恍然
有光灼灼師撥去瓦礫頂相儼然爬搔砂土眉目盡
顯諸童喜笑而去告揚城市現像所以城中男婦聚
觀塞途禮像異師悉以衣祴手捧畚去其土湏臾畢
盡像因畢露師慨然喜曰將非緣在斯乎遂謀募構
小殿蔽之并得斷碑復詳無門祖師像也是時杭有
守備内相郭公設食濟饑以師道行延請為主是後
兩山凡遇禪講咸以師篤實充為司庫四衆舉稱庫
頭庫頭云師嘗見前峰松際披拂儼如黃絹不測幾長
復作大雨階庭盡没乃蟄其下遺坑一尋神臨尚在隔
歲復歸清泉自出久之方止先是土人相傳為黃龍
祠在昔禱雨靈應勅封靈濟侯護國神龍師得斷碑
于斯有證夫龍之為物可巨可細可彌可密即令傾
天倒地覆雨翻雲其性恒然凝寂三昧故云那伽常
定無不定時果道人高行深修卧雪旬餘居山數載
出則經新古刹處定動恒然之間在佛法季運利益
衆生所度弟子若緇若素不下千計若今蓮池法主
東暉禪師皆其參學弟子夫山川洞壑由道見尊道
在人弘弘必有所霞山定上人者跡雖棲棲而本實
觧脱左司馬公雅與契悟亦一時道行懸絲未絶果
道人之前豈無一人見豎隳興廢劫中遂冺然無考
嗚呼文石感比世道行交廢如果道人者亦寥寥其
人定上人能拾士大夫遺言集之紹繼前修庶幾斯
文俟夫君子易檢討云馮夢禎詩序云辛丑九月
十五日西湖放生事竣雨中從朱比部泰復潘太學
景升游無門洞期而不至者為虞稽勲長孺俞徵君
羡長分韻賦五言古詩余得金字薄雲引湖汎纖雨
繼山尋所存在濟物觸事欣合簮吾生定有涯娛性
賴丘岑遵塗始近隄歴疇帶豐林遂得化人居窈窕
入谷深絶壁繡莓苔幽澗戞鳴琴崇像斵石幻神龍
隨錫吟觀化卑語海撫往希布金且饑伊蒲塞聊以
澄煩襟朱長春得瑟字朝搴芙蓉英暮采桂華實
有期山中人從邁理孤策凉秋風云厲微雨既蕭瑟
崇岡引載途隂溜啟絶壁雀鳴空林中鼠走長松末
洞門岌以幽古石白如雪言有黃龍游往往興雲窟
感此化人居願言投偃息神仙何當期年往如過隙
無為飾人世蹙蹙使生廹潘之恒得玉字同流況
慈航咨此生生祝縱鱗悉還淵放翼仍棲谷豈伊曠
山行不遑懷水宿湖氣溢漭沆嶺霧垂霡霂良友倘
不俱玄賞將焉告衝泥入溟烟乘興匪由速到門桑
竹清捫洞翠微觸封雲起瑶島鑿冰屑寒玉飛壁像
飄雲巋然瞻丈六突兀霄漢間敷澤想靈沃池舒寶
勝光林奏迦陵曲感兹出世因何願不詶復朔饑長
莫辭鳬悲短莫續不忍蹣跚羞甘受輪轉辱誓弘般
若力共接西方躅虞淳熙得商字補詩我昔驂黃
龍逍遥青琳房豁落太無門聊與金僊翔手持綠玉
杖驅龍出西方三翼開明湖蒼茫烟水長放魚戱蓮
葉波動芙蓉裳雨花散珠宫香水浮鴛鴦回首渺丹
崖洞壑滋瑶芳同舟二三客别我登石梁遥問昔所
遊巖扉杳茫茫飛霞流錦石常蔭白毫光寒松鳴秋
絃空翠天風凉長嘯拂紫髯爽氣凌金商葉落聞清
聲片片龍鱗黃呼我出岫雲歸來向空王閶闔尚可
排石戶徒相望窈窕入無倪極目笑長桑吾當握驪
珠回光照石牀龍臥三千春銜日上高蒼吳用先
詩序云萬歷壬寅夏五余憩聖僧菴上人霞山為余
道無門石像之竒余意佛眼中峰香林名為往來而
實無往來者提燈寄宿案礫放光祗為游戱三昧耳
上人於此承當不因為賦曰正法當秋晚津梁像教
開化身留石壁瑞氣繞香臺象罔從誰覓玄珠不用
媒無門千古意徙倚白雲隈
雙桐菴在紫雲山棲霞嶺側新安許太史買山構庵額
曰雙桐竹徑迤邐岩牎幽寂可坐僧性慈焚修于兹
如曉游雙桐菴訪了元師詩云挂鉢雙桐下巉崖
屋半間庭隂留夜月階色亂春山世念隨雲薄禪心
共鳥閒相過話岑寂不厭啟柴關
净性寺宋乾德五年吳越王建名净心院大中祥符改
今額元末燬國初重建傍有青衣橋
净業堂在秦亭山為净性下院僧圓禮築室數楹饒竹
函峰阮公過題云君多直節出塵俗日與高僧相往
回雲集鳳毛清大夏春蟠龍角奮輕雷遂名萬竹净
業堂孫克弘書額曰香光莊嚴
碧漪蓮社在秦亭山下孫克弘書黃汝亨題曰旃檀窟
普慈院在秦亭山嘉靖初建僧廣莫棲寂于此莫號仁
安多著述晚年參雲棲師皈心净土嘗有頌云肘後
神符殺百妖室中無復用吹毛太平天子頒新令不
許門前更釘挑刺十指血書華嚴一部法華二十部
覓地豎窆深臥其中董太史其昌為題石曰安法師
墓
玉泉寺舊名净空院南齊建元中僧曇超說法于此龍
王來聽為之撫掌出泉遂建龍王祠晉天福三年始
建净空院于泉左宋理宗書玉泉净空院額以榜之
祠前有池畆許清徹可鑑蓄五色魚數十頭遊泳如畫
其前溉田千頃近者曰鮑家田吳越相鮑慶臣采地
也宣德間置白紙局就池造紙淆濁久之局廢而泉
復冽矣旁一小池水翠綠雖以白粉投之亦成綠色
萬歷間錢塘令聶心湯重建有晴空細雨扁方伯竇
公供書本藏經於方丈命住持僧性科等守之其藏
經每本首葉有識云三吳大知識捐貲刻經徑山有
送余者嘆非家物流照衆生藏山于山藏佛於佛玉
泉古寺百千年幾廢興而名不改佛力哉將山河大
地非待盡者有乎月高欲殿蓬杳擬宫飛來飛去意
將何窮玉人呈相自西徂東生返樂土佛緣是空萬
歷辛亥秋合肥竇子偁識又匾曰神龍撫掌處旁有
題云初游玉泉寺雨氣在天登樓觀魚疑若出聽余
以為樂方伯則曰此四族中苦海乎巳臨小池細沸
生花顧問僧不知所對歸而求之乃神龍撫掌處也
是日驚蟄心愈勃勃然動悲夫山來雲外臺豈世中
一點浮漚窮盡瀛浡方伯為誰桐城吳體中同年友
也竇子偁題王在晉碑錢塘山谷湖濆冰泉流涌
穴竇可通破竹可引其勝最者為虎跑龍井沁骨澄
心清堪飲啜然多自上下下明溜響滴水精融液凡
山皆然吾聞蛟龍之所潜水深洞黑玄冥莫窮底裏
杭之有玉泉介青芝塢石板巷九里松之間清冷湛
澈方塘一鑑照人眉目魴鯉文鱗浮沉出没悠然自
適有客投餌魚即受餌汲水不驚觸人不避夏不知
暑寒不知冰魚之與水忘也見者亦忘其為魚與水
也寺以泉名轉折而為方丈則甃石為平橋小磵噴
珠飛沬滴如荷露灑如玉屑無雲而雨無雨而點點
生於水面苔藻相染水入深藍與青旻一色往自南
齊建元靈悟大師曇超卓庵講經有老人于庵前撫
掌泉自湧出泉名撫掌又曰細雨其來則自下上上
滿而靡見其溢淆之莫能使淆神龍變化覆雨翻雲
于鼓掌平地可成陸海巨浸可變桑田又安見夫大
千世界自為升沉而乾暵水澤不聽命于神物之呼
吸耶點蒼溪上大雨野中烈日蔣山龐眉直令一沼
沸出西域止存其七山龍玄妙點化種種見竒其在
本山則浙都之秀異獨鍾净空名院創于五代宋理
宗皇帝御書玉泉净空錫額寺重葺于咸淳間元末
燬而本朝宣德重興歴年二百所矣萬歷二十八年
為織造内監孫公整其頽圮而住僧性科募金鳩工
法宫梵宇益增而勝焉蠡水盂瀾洸洋淵漠若金波
玉海毘盧遮那如來所都實報無障礙土溟涬誕宕
罔測邊涯大根薩埵優游其處而與玄夷蒼水使者
同宫左右顧而瞻忠魂義魄于橫塘望紫岫晴嵐于
三竺鍾靈會景氣色神王池魚可化為龍霖雨澤物
西湖滴瀝祗以供其一吸興歇變遷安往而不入龐
眉老人之掌上也則予又安知千百斯年青芝石板
巍然隤然若至今存否也請以問之龍神曰有子之
言不二余乃為記勒石志之白樂天詩湛湛玉泉
色悠悠浮雲身閒心對定水清净兩無塵手把青笻
杖頭戴白綸巾興盡下山去我知是何人吳廉静
過鮑家田詩摇旆家家酒扶犂處處村草深迷井口
槿密擁籬根綠水明秧本青山失曉痕多應忌蠶事
畏客掩柴門僧濟顛詩千章老木冷涵秋今日重
來話舊游一池寒水凝虛碧照出當年五百流中有
神龍隠頭角為雨為霖蘇旱涸聖主垂衣風雨調龍
亦安然在丘壑王世貞詩寺古碑殘不記年清池
媚景且留連金鱗慣愛初斜日玉乳長涵太古天投
餌聚時霞作片避人深處月初弦還將吾樂同魚樂
三復莊生濠上篇喬時敏晴雨軒詩有序靈苑山
之陽有泉涌焉其規可二丈許雖風日鮮美時恒似
微雨滴&KR0377;状則細雨所由名也予惜其名不雅馴易
為晴雨顔其泉上小齋而系以詩湖光萬頃浮春空
湖上老龍卑故宫謝遣雷師别雲吏跳身獨入潢池
中戢鱗藏珠等尺蝘池水不波疑鏡融每當旭日正
澄霽波紋衍漾如飛靀耳邊曾未聞淅淅眼底輒復
看濛濛信知此龍用不窮有為自妙無為功大能山
海小盆沼變化良與真宰通卷舒潜見亦偶爾詎肯
屑屑私天工我行泉閒習龍意為傳此語開羣蒙飽
聞九土困焦灼終擬膚寸酬玄穹
靈峰寺闢於晉太康中伏虎禪師所創一名鷲峰院新
志稱吳越王時建非也俗傳為裴休墓院亦非也萬
歷初僧散寺敗僅存殿宇邑人左布政陳善延僧通
慧居之寺舊有眠雲堂今廢翠微閣洗鉢池妙高臺
臺已廢址或云在背山之頂或云即右偏山椒今法
禪居是也嘉靖末年有邑諸生張少嶽萬言者隠于
寺中四十年不入城市為詩文有幽致通政周詩相
與倡和為築聽泉亭於寺側居之詩有記今在亭中
山人往而泉石轉屬他姓荒僻岑寂游人罕至天隂
月黑時聞倀嘯寒泉噴薄尚無恙云蘇軾妙高臺詩
靈峰山上寶佗寺白髮東坡又到來前世德雲今我
是依稀猶記妙高臺許應元靈峰寺詩空門傳不
二令節届重陽看取蓮花净無煩菊蕊芳沙虛喧候
鴈露冷咽寒螿幽賞豈終巳請看山月光周詩早
春入靈峰詩杪秋經月社門幽獻歲方為鷲嶺遊梅
萼巳看迎臘吐澗泉猶自帶冰流雲蘿行樂風塵隔
江海初衣歲月遒聞道山人思削跡尚嫌城市邇丹
丘周詩聽泉亭記杭郡西湖諸山以二高峰為望
北高峰蜿蜒東行鬱起巖巒靈峰為竒峰左右泉源
胥委禪林之南雨成瀑而晴如珠聽泉石為勝少岳
山人栖跡靈峰披荆棘開蒙翳始得兹泉已又汰沙
礫决汙滓而得兹所謂聽泉石者蓋舊物也石厚
盈尺方廣幾丈乃舉之層崖之下而置之懸流之上
為命今名云山人於石西偏構草閣一楹日吟哦其
中未幾余以病告來歸於山人月率三四過過率登
石箕踞竟日忘去則謂山人曰峰以泉勝泉以石勝
兹石之上可琴可奕可樽可茗可憑可眺可吟可嘯
顧不當亭耶山人韙余言方是時郡中人士雅有丘
壑之尚者多從山人遊石上聞余言則争捐貲為山
人命材鳩工之助甫浹旬亭遂告成諸君子則又載
酒賦詩落之而請余記其事余惟山川靈秘在在而
有其彰顯也必係之人靈峰之有泉石其來舊矣顧
自勝國以前無從考者迨入國朝兹峰彰彰郡人耳
目而泉石之勝尚湮滅無聞乃垂二百年得山人發
之山人之栖是峰也又垂三十年然後亭之則豈偶
然之故耶顧曩未亭也宜亭而輒虛迨其既亭無論
士𩔖即山樵野衲咸相視色喜以為若天造地設不
可無此亭者夫往者與山人遊凡幾曾未有及兹舉
者乃余發之諸君子適樂成之則又豈偶然之故耶
山人於世味殊淡而於世故一切不營乃兹亭之構
則經營區畫靡所遺慮諸君子者不競心於紛華綺
靡之區而獨於枯槁寂寞之地用情若此其雅致高
韻胥足尚矣繼自今酒食徵逐之流城市腥豔之論
其尚毋辱兹亭哉少岳山人張姓萬言名記之者則
與鹿周生詩也
普福講寺在九里松一名十方天台教院宋咸淳間天
台僧明礪募貴戚鮑氏建凢八年始成穹殿傑閣諸
刹罕倫飯僧至三千人易之巽為記有魏國公大普
福扁趙子昂芝雲堂額國初猶盛今寥落將滅矣寺
有十景芝雲臺綠雪坡藥澗橋思憶觀音葛翁泉辟
支塔錫杖山瑞岡塢玉蓮池仙芝泉鄧文原寄住
持無公詩净土談玄屢欵扉平生我亦悟毘尼天台
道在毘陵記廬阜神交惠遠師度嶺白雲飛錫處散
花清晝說經時西南峰下龍泓路曾記山房舊賦詩
圓覺天台教寺自唐開山為修證了義法師塔院宋南
渡後重建高宗書天中萬壽圓覺寺額以賜時有僧
守璋能詩所著有柿園集高宗嘗書其晚春一絶云
草深烟景重林茂夕陽微不雨花猶落無風絮自飛
復親書圓覺經及製二詩賜之詩云古寺春山青更
妍長松修竹翠含烟汲泉擬欲增茶興暫就僧房借
榻眠久坐方知春晝長静中心地自清凉人言圓覺
何曾覺但見塵勞盡日忙寺有歸雲堂三昧正閣清
凉覺地皆理宗御書元至正燬宋吳寶鏌詩梵室
飄香隔竹聞壁間舊賜寶奎文山深翠輦經行處猶
臥從龍數片雲
黑觀音堂在集慶寺東俗傳弘治間太監張慶遊山至
此見青衣女子衝過匿入此菴索之不得見座中黑
漆觀音禮拜而去香火遂盛此矇瞶之說也觀音豈
真女子哉白玉蟾觀音像贊云柳絮多頭緒桃花
好面皮夫是之謂誰東海比丘尼又云頂戴彌陀呈
醜拙手持楊柳惹塵埃縱饒人得三摩地當甚街頭
破草鞋亦游戲語
集慶講寺宋理宗淳祐十二年貴妃閻氏建為功德院
閻氏鄞縣人明艷絶倫後宫為之奪寵寺額皆御書
巧麗冠于諸刹經始之辰内司分市材木于郡縣旁
緣為奸望青採斫鞭笞追逮鷄犬不寧雖勲臣舊輔
墓皆不得自保或作詩諷之曰合抱長材臥壑深于
今惟恨不空林誰知廣厦千斤斧斵盡人間孝子心
其後恩數漸隆雖御前五山亦所不逮一日忽于法
堂鼓上得大字一聯云净慈靈隠三天竺不及閻妃
好面皮於是行天下緝捕其人終不得有三池九井
月桂亭金波池善法堂並廢猶存理宗御容一幅燕
遊圖一輻後改額顯慈集慶講寺列天台講院第一
刹正統間廢嘉靖年中貴鄧文鎮召僧焚修至今
仇仁近詩半生三宿此招提眼底交游更有誰顧愷
漫留金粟影杜陵忍賦玉華詩旋烹紫笋猶含籜自
摘青茶未展旗聽徹洞簫清不寐月明正照古松枝
靈隠禪寺晉咸和元年僧慧理建山門扁曰絶勝覺場
相傳葛洪書或云宋之問書寺有石塔四皆吳越王
建宋景德四年改景德靈隠禪寺元至大元年僧慈
照重修覺皇殿至正間燬國初重建改靈隠寺宣德
間僧曇纉建三門面壁軒良玠建佛殿殿中有拜石
長丈餘有花卉鱗甲之文工巧如畫正統間玹理建
直指堂堂扁張即之書舊有百尺彌勒閣蓮峰堂千
佛殿延賓水閣望海閣巢雲亭見山亭白雲菴松源
菴及宋理宗御書覺王寶殿妙莊嚴域並廢隆慶巳
已罹祝融煨廢殆盡萬歷壬午寺僧德明圓輔圓寧
延法師易菴通公主席太宰張瀚為之護法倡緣建
殿宇廊廡凡百楹塑諸佛聖像鑄鐘豎鐘樓重建慧
理永安普同等塔悉就辛亥僧性證重建禪堂方丈
廻龍橋方伯浮渡吳公復捐俸百餘金建橋亭題曰
覺路津梁上供凖提佛題曰密因閣又為複閣曲軒
以對溪流扁枕石漱流及雲松巢額壬子延介如石
公講楞嚴義海於寺尋葺方等懴堂集三學精通禪
者修方等懴法寺門原有五亭今止存冷泉由冷泉
亭而上為翠微亭韓蘄王布袍跨驢日夕行游其中
口不言兵今尚有故址宋之問遊靈隠寺詩鷲嶺
鬱岧嶤龍宫鎖寂寥樓觀滄海日門對浙江潮桂子
月中落天香雲外飄捫蘿登塔遠刳木取泉遥霜薄
花更發冰輕葉互凋夙齡尚遐異搜對滌煩囂待入
天台路看余度石橋張祜飛來峰詩西南山最勝
一境是諸天上路穿巖竹分流入寺泉躡雲丹井畔
望月石橋邊洞壑江聲遠樓臺海氣連塔明春嶺雪
鐘散暮松烟何處去猶恨更看峰頂蓮白居易題
冷泉寄唐林夫詩靈隠前天竺後兩澗春淙一靈鷲
不知水從何處來跳波赴壑如奔雷無情有意兩莫
測背向冷泉亭下相縈廻我在錢塘百六日山中暫
來不暖席君今欲依靈隠居葛衣草履隨僧蔬肯與
冷泉作主一百日不用二十四考書中書賈島靈
隠寺詩峰前峰後寺新秋絶頂高忩見沃州人在定
中聞蟋蟀鶴于棲處挂獼猴山鐘夜渡空江水汀月
寒生古石樓心欲懸帆身未遂謝公此地昔曾遊
蘇子瞻遊靈隠寺詩君不見錢塘湖錢王壯觀今巳
無屋堆黃金斗量珠運盡不勞折簡呼四方宦遊散
其孥宫闕留與閒人娱盛衰哀樂兩湏臾何用多憂
心鬱紆溪山處處皆可廬最愛靈隠飛來孤喬松百
丈蒼髯鬚擾擾下笑柳與蒲高堂會食羅千夫撞鐘
擊鼓喧朝晡凝香方丈眠氍毺絶勝絮被縫海圖清
風徐來驚睡餘遂超羲皇傲几籧歸時棲鴉正畢逋
孤烟落日不可摹林逋同運使陳學士遊靈隠寺
詩山壑氣相合旦暮生秋隂松門韻虛籟錚若鳴瑶
琴舉目羣状動傾耳百慮沉按部既優游時此振衣
襟泓澄冷泉色瀉我清曠心飄颻白猿聲荅我雅正
吟經臺復丹井捫蘿嘗徧臨鶴盖青霞映玉趾蒼苔
侵温顔煦槁木真性訝幽禽所以仁惠政及物一一
深洒翰嶙峋壁返駕旃檀林回睨窣堵峰天半千萬
尋陸務觀冷泉放閘詩泉聲飛出閘逶邐綠雲間
此地原無暑多時不入山草欹疑石墜水定見魚還
誰得同龜鶴遊吟半日閒僧契嵩冷泉獨賞寄冲晦
詩南風掠波溪水滿山中遊人來洗浣獨立溪傍清
興&KR0833;更愛泉流芳草短平生幽計貴蕭散世道紛紜
何足算人間五月夏雲煩相約歸來君莫緩張商
英見山亭詩簾捲疎烟醉眼開浮雲飛盡見崔嵬苦
嗟霖雨遮藏久深謝清風引致來丹桂有時明月滿
舊山無路白猿哀禪師指我真空理心火茫茫一夜
灰王守仁遊靈隠寺詩靈鷲高林暑氣清竺天石
壁雨痕晴客來湖上逢雲起僧住峰頭話月明世路
久知難直道此身那得尚虛名移家早定孤山計種
果誅茆却易成張瀚遊飛來峰詩長松十里晝隂
重引入飛來第一峰洞裏紫霞明日月天邊青靄插
芙蓉小橋不斷橫溪路古寺先聞隔樹鐘戀賞頓忘
城市遠歸途幾處暮雲封夏言遊靈隠和楊邃老
詩捫蘿詰曲歴崔嵬玉削芙蓉面面開白日老僧初
出定仲春有客到山來林深秪樹雲霞遶地迥諸天
日月回世上宰官元是佛洞門猿鶴莫驚猜補樂
天詩在郡六十日入山十二回宿因月桂落醉為海榴
開黃紙除書到青宫詔命催僧徒多悵望賓從亦徘
徊寺暗烟埋竹林香雨落梅别橋憐白石辭洞戀青
苔漸出松間路猶飛馬上杯誰教冷泉水送我下山
來李攀龍詩武林臺殿敞諸天建自咸和第幾年
纔到上方雙澗合飛來何處一峰懸梵音動雜江潮
轉燈影常含海日傳所以龍宫稱絶勝驪珠交映使
君前喬時敏邀蕭太史玄圃游靈隠期盡韜光諸
勝雨阻有賦禪林遥上翠微重檻外蒼茫遠寺鐘雨
色飛來雙鸑鷟雲光忽落秀芙蓉人如白雪吟偏壯
座有青山濘未通自到龍門曾作賦肯教仙吏不相
從
石佛菴在靈鷲山直指堂後梁簡文帝所造迦葉維衛
石佛二尊萬歷間僧如□持凖提呪夢披荒莽中見
石佛像身如芒刺募貲建庵庵後建凖提閣前後皆
竹湯煥書竹林精含覺遲居士沈㴶疏石佛從名
山湧出千載勝緣凖提湏寶閣莊成一時善現良以
衆生業重每苔斑蘚剥埋金剛不壊之身而佛毋行
深正鳥語花飛破鐵桶無明之相咒心性印多臂相
嚴獨對山前朗朗不起于坐手援天下事事了自當
身無垢無净而搃持密因不二乘時乘人而建立勝果
必圓况乎鷲嶺香飄下臨無地獅林風遠直指餘堂
驚回澹士前生從此中來此中覿露喚醒伽藍幽夢
應如是住如是布施三千界印證爾時十八咒傳持兹
土篝燈夜讀茂才數月之緣著屐朝來居士片言之
諾凡此有感有應有建立總之非因非緣非自然為
是樂阿蘭那奉勸檀波羅密殿黑業造白業皈依無
量光中辦信心印佛心供養窮未來際謹疏□以
石佛未了因緣徵辭于靈山乞士復傳意于聖水矜
人吳之鯨而為之偈曰馬祖面壁坐九年即成道石
佛背壁坐百年未成庵云何未成庵是庵非道故道
成五葉蘆庵成五株筴若人金作土會見土成庵尋
亦菴成道普願世間人共成石佛願庵成刹那頃石
佛依然坐陳繼儒偈曰石佛出世凖提又來若人
彈指樓閣頓開效尼上人夢石佛得石佛今復欲建
凖提閣於庵後題偈倡之西湖長豫章樊良樞疏
效尼上人夢佛得佛澹游居士求子得子實相耶幻
泡耶金剛經云不可見三十二相見如來凡所有相
即是非相若見相非相即見如來上人建凖提閣於
庵後是謂信心清净即生實相矣吳朗士陳眉公發
三菩提心成是無量福德余不能以七寶大施喜其
成而讃之上人但信是心不取于相如是不動荷擔
如來如是莊嚴佛土布滿黃金將八百四千萬億衆
生共來頂禮咸瞻實相上人為說凖提神咒一遍散
諸華香雨諸天花此閣成窣地光明藏矣
&KR1174;嶁山房郡人李居士因寺寮為棲隠處即墓其上遺
誡并祭田俱歸寺僧供祀事子孫不得干預萬歷間
僧鬻田且欲售屋矣司理丁公啟濬斷歸寺判詞古
典可誦苐歲久荒圮辛亥方伯吳公劄令祗樹僧清
茂焚修其中茂捐貲百餘金重葺
韜光庵韜光禪師建師蜀人當唐代宗時辭師出遊師
嘱之曰遇天可前逢巢即止師遊靈隠山巢溝塢值
白樂天守郡悟曰此吾師命我也遂卓錫焉樂天聞
之遂與為友題其堂曰法安嘗以詩招之云白屋炊
香飯葷羶不入家濾泉澄葛粉洗手摘藤花青芥除
黃葉紅薑帶紫芽命師相伴食齋罷一甌茶韜光不
赴報之詩云山僧野性好林泉每向巖阿倚石眠不
解栽松陪玉勒惟能引水種金蓮白雲乍可來青嶂
明月難教下碧天城市不能飛錫去恐妨鶯囀翠樓
前内有金蓮池烹茗井壁間有趙閱道蘇子瞻題名
永福禪院在天聖寺側與呼猿洞相對晉有上下永福
寺剏自慧理法師前蓮花峰後形勝山左香林亭右
幽雅軒中有雨華亭金砂池諸勝空谷禪師詩云
聲名累動帝王家曾挽春風上海槎永福門開最勝
處江山一望不為賖歷代久廢國初高僧宗詎建大
䧺寶殿尋燬萬歷癸卯苕溪潘龍翰捐貲買永福故
地延講師耶溪若公修持其中若復建佛閣三楹禪
堂香積十餘楹方伯吳公扁曰古永福禪院給帖永
護
無著禪師塔舊有無垢院因韓侂胄取以為夀地故遷
院於靈石山下止存此塔後楊郡王復取為夀地遂
起此塔乃陶龕也禪師容色如初髮垂至肩指爪遶
身舍利無數留三日猶不壊竟荼毘之僧肇淮海
有詩云一定空山五百年不須惆悵啟頽甎路邊多
少麒麟塚過眼無人贈紙錢
鄴公庵杭守祖無擇愛此山之勝結庵於此以公所封
名之自詠云松下門開入翠微草香花氣襲春衣山
中深僻無人到自有閒雲共鶴飛形勝山前感物
華却乘清興過僧家樓臺消廢無人問今古傳聞只
自嗟雲擁斷崖埋石笋泉冲凉雨落金沙憑君識得
尋幽趣只管高譚至日斜
白衲庵在靈隠西塢僧明殊過白衲詩衲僧深隠處
麋鹿自成羣曲逕依山轉鳴禽隔竹聞澗飛晴日雨
嵐散霽時雲坐久不知去長歌逗夕曛
大桐庵在大桐塢萬歷間僧徹堂重建
薦福寺晉咸和中建于下天竺基宋紹興間遷于此為
徽宗吳太后葬所高宗書額太后手書金剛經置塔
中有宜對亭通雲亭天池樓雙珠亭萬玉軒湖山至
此幽邃極矣元至正末燬國初重建復燬墓前有二
石馬琢刻如生舊傳夜輙馳驟鞦轡光瑩如玉張
伯雨天池樓詩天池一樓小如架擎出半天天雨華
山圍丈石獅子座寺屬三朝母后家時呼白猿聽竒
句亦許飛仙飡紫霞我來把斷朗風口只留牀角置
袈裟
下天竺寺坐靈鷲山麓亦晉僧慧理建隋開皇十五年
有僧真觀者錢塘人操行高潔掌有仙文與禪師道
安頭陀石室檀越陳仲寶拓而修之號南天竺寺五
代時號五百羅漢院宋大中祥符初改靈山寺天禧
四年復改天竺寺天聖中僧遵式重修有薝蔔堂慶
元三年改天竺靈隠寺三竺之勝周回數十里而巖
壑尤美者廻聚兹區自飛來峰轉至寺後巖洞玲瓏
瑩拔清朗如伏虬飛鳳層花絫萼皺縠疊浪妍態
怪状不可縷陳其材木皆自巖骨擢起蒼翠蔥鬱不
土而茂傳言兹山産玉故腴潤育物如此舊有御書
閣藏仁宗中興五朝御書七寶普賢閣僧善照以七
寶塑普賢像張仲舉遊寺詩石梁濺水濕蒼苔隂
洞傍穿澗底回殿閣金銀從地湧山林圖畫自天開
龍随僧到分雲住猿認人呼下樹來遊興未闌斜日
盡馬頭呼酒尚徘徊白樂天題香林洞詩西湖之
西天竺深天香滿風多桂林老猿引子下高樹流水
與雲來遠岑上方巳變劫灰黑古洞長帶秋嵐隂清
輝娛人且歸去後夜月明重來尋白廷玉詩山轉
龍泓一徑深嵐烟吹潤撲衣巾松蘿掩映似無路猿
鳥往來如有人講石尚存天寶字御梅嘗識建炎春
城中遮日空西望自與長安隔兩塵唐圓澤和尚
居慧林與洛京守李源為友約往蜀峨嵋禮普賢大
士師欲行斜谷道源欲泝峽師不可源強之乃行舟
次南浦見婦人錦襠負甖汲水師見而泣曰吾始不
欲行此道者為是也彼孕我已三年今見之不可逃
矣三日浴兒時願公臨門我以一笑為信十二年後
錢塘天竺寺外當與公相見言訖而化婦既乳兒源
往視之果笑尋即回舟如期至天竺當中秋月下聞
葛洪井畔有牧兒扣角而歌曰三生石上舊精魂賞
月吟風不用論慚愧情人遠相訪此身雖異性常存
源知是師乃趨前曰澤公徤否兒曰李公真信士也
我與君殊途切勿相近唯以勤修勉之又歌曰身前
身後事茫茫欲話因緣恐斷腸吳越江山尋巳遍却
回烟棹上瞿塘遂去莫知所之贊曰京洛有約峩嵋
是行機先一語洞逹三生汲甖事異扣角詩清永懷
陳迹山空月明
三生庵在三生石側方伯吳公捐貲贖地屬戒僧廣昆
守之錢塘令楊萬里助貲建庵姚鉉題繙經臺詩
康樂悟玄機端坐此中息經繙貝葉文臺近蓮花石
江元禧登謝康樂繙經臺詩竺國來靈詮震旦弘
教典貝梵傳方言辭隠義莫辯隔以懸觧通昧為慧
心顯尋究理事融研對文字善澄慮憩静區屏迹就
曾峴蓮萼翫烟霏虬姿娛仰俛今古晨昏遷何澤竟
獨衍撫兹停白雲終然峙蒼蘚道勝據必超婘深樹
無剪凌遡欽緬蹤容貌儼在眼人自永玄情豈伊石
難轉
中天竺寺在稽留峰北隋開皇十七年僧寶掌以唐高
宗顯慶二年住浦江化去自稱度世一千七十二年
故兹山中尚有千歲巖吳越王改崇壽院政和四年
改曰天寧萬壽永祚禪寺南渡初有摩利支天菩薩
像淳熙間建華嚴閣元天歷間有僧大忻得幸于文
宗改天歷永祚禪寺洪武初賜號中天竺寺山門三
字為魏國公署額正德間燬嘉靖二十五年僧惠鏞
清琦清琳等募建殿刹聖像并建白衣觀音堂千
歲寶掌詩偶居天竺經年久惟有山靈稱野情皓月
徘徊庵内燭青山圍繞枕邊屏又云戶外白猿時獻
菓階前桂子落紛紛他年吾道重興日枯木生花别
是春白樂天詩雜芳澗草合繁綠巖樹新山深景
候晚四月有餘春竹寺過微雨石逕無纖塵白衣一
居士方袍四道人境是佛國土人非俗交親城中山
内客來往亦殷勤参寥子詩夕陽山氣靄蔥蔥路
轉松隂覆幾重行過石橋人未見數聲先聽寺樓鐘
稽留峰北好林泉珍重幽棲得所便栢子香中能宴
坐想無餘習可攀緣霜壓簾櫳雪泫條銀河初轉斗
垂杓清言共失三更夢錯恨芙蓉漏易消王元章
送僧歸天竺詩天香閣上風如水千歲巖前雲似苔
明月不期穿樹出老夫曾此聽猿來相逢五載無書
寄却憶三生有夢回鄉曲故人頻問信孤山梅樹幾
番開永清塢之背即為龍井正德中陳氏建庵塢中
名永清庵心庵正德間寶珠禪師建有白雲巖玉液
泉
上天竺寺晉天福間僧道翊結庵山中一夕見瑞光發于
前澗就視之得竒木刻畫觀音大士像後漢乾祐間有
僧從勲自洛陽持古佛舍利來置頂中妙相咸備晝
放白光士民崇信吳越主嘗夢白衣人求葺其居寤
而有感遂建天竺觀音看經院宋咸平中浙西久旱
郡守張去華率僚屬具幡盖鼓吹迎觀音而禱霪雨
濡足自是有禱輒應蘇子瞻雨中遊觀音院詩云蠶欲
老兮麥欲黃山前山後雨浪浪農夫輒耒女停筐白
衣仙人坐高堂盖有望于祈晴也南渡時捨施珍寶
有日月珠鬼谷珠猫晴等雖大内亦以為罕見嘉祐
中沈通治郡謂觀音以聲音宣佛力非禪那所居乃
以教易禪命僧辯才元净主之鑿山築室幾至萬礎
治平中郡守蔡襄奏賜靈感觀音殿額元净乃益鑿
前山闢地二十有五尋殿加重簷建炎四年烏珠入
臨安高宗遜于海烏珠謁天竺問知觀音本始乃舉
之輿中與大藏經併徙而北時有比丘智完者率其
徒以從至燕舍于都城之西南五里曰玉河鄉建寺
以奉天竺之僧乃重以他木刻肖前像詭曰藏之井
中而出之至今稱觀音出現井其實非故物也乾道
三年建十六觀堂七年改院為寺門扁皆御書慶元
三年改天台教寺元末燬國初重建累朝代有宣賜
金帛及寶旛之屬正德時聖母張進古銅塔一座滲
金觀音像並供後殿錢塘戴文進畫羅漢一十八軸
萬歷癸丑冬東宫進滲金大士一尊并金犼金念珠
一串現存大悲閣大學士商輅鐘樓碑記學士黃縉
觀音殿碑記寺有白雲峯乳竇峯中印峯獅子峯雙
檜峯白雲堂兩峯堂中印堂雲漢閣應真閣延桂閣
秋香閣伴雲閣雙桂軒清華軒静處齋植杖亭謝屐
亭夢泉亭流虹澗金佛橋琮老橋凝翠泉觀音泉水
月池西方殿有撤骨池以鎮火灾雲液池池上有辨
才手植山茶花並廢唯白雲堂尚存宋孝宗觀音
像贊猗歟大士本自圓通示言有說為世之宗明環
無二等觀以熙随感即應妙不可思理宗觀音像
贊神道至妙兮隠顯莫測功德無邊兮感應甚速時
和歲豐兮祐我生民兵寢刑措兮康此王國李太
白與從姪良游天竺寺詩挂席凌蓬丘觀濤憩樟樓
三山動逸興五馬同遨遊天竺森在眼松風颯驚秋
覧雲測變化弄水窮清幽疊嶂隔遥響當軒寫歸流
轉成傲雲月佳趣滿吳洲白樂天詩一山門作兩
山門兩寺原從一寺分東澗水流西澗水南峯雲接
北峯雲前臺花發後臺見上界鐘清下界聞遥想吾
師行道處天香桂子落紛紛李綱由上竺赴洞霄
宫詩山谷投閒日乾坤版蕩時秦庭徒痛哭漆室竟
誰知欲仗空王力潜開聖主疑奸䧺俱掃盡談笑定
華夷岳飛過上竺寺偶題強胡犯京闕駐驆大江
南二帝雙魂香孤臣百戰酣兵威空朔漠法力仗瞿
曇恢復山河日捐軀分亦甘朱熹春日過上竺詩
竺國古招提飛甍碧瓦齊林深忘日午山迥覺天低
琪樹殊方色珍禽别樣啼沙門有文暢啜茗漫留題
張栻詩上竺諸天近中林萬木低迥超塵世外恍
入雪山西忽漫參龍象行將混鹿麛何年釋簮紱于
此獨幽棲真德秀詩世事不可了還湏是入山遥
尋黃葉路迥出白雲間瀹茗止煩渴談空得笑閒飄
飄有餘興歸去掩柴關魏了翁詩風波滿平地世
路繞羊腸急欲逃塵網遥登選佛場雲深午猶瞑竹
密夏生凉興逸忘歸去高眠借石牀東坡蘇軾聞
辨才再住天竺詩道人出山去山色如死灰白雲不觧
笑青松有餘哀忽聞道人歸鳥語山容開神光出寶
髻法雨洗浮埃寄聲問道人借禪以為詼何所聞而
去何所見而回道人笑不答此意安在哉昔年本不
住今者亦無來此語竟非是且食白楊梅倪雲林
秋夜宿上竺詩禪月湛高秋金天夜色幽珠林星彩
動碧殿露華浮蓮漏忙催酒松濤怒撼樓清凉徹毛
骨吾欲喚貂裘大士鴛鴦殿前楹僧道福如淵重
建後殿僧平澗重修鐘鼓樓如淶如淵重修天王殿
祖玉重修香山殿道福建圓通門道律建張仙祠德
洪建伽藍殿道霑建普門圓逕建彌陀殿道霑建普
同塔方誌為首鼎建心安兩山居德霖建白雲峯山
居海堅建上天竺三門圓逸重修武林外史邵常
生撰上天竺寺静庵讓法師擬號正定塔行述師禹
杭人俗王姓十五出家上竺禮進公為師幼時性喜
合掌人以天香童子目之既祝髮和平撙節既四十
慨然以家事付徒如貴曰余世事畢矣因受戒雲棲
寺寄名廣行持戒精切認真毫不肯苟平日傷末法
陵夷每興善業必躬必倡慨寺風不振直諒必歸正
持身其肫肫樹教之意可方遠錄公其懇懇公廉之
心無媿都僧正者萬歷辛亥七月二十五日示疾令
具薰沐更衣見目下有紅光端趺西坐兩手高擎十
指作掐數状忽有醉僧來呌哭師不悦遂不瞑次早
小子與訣見其身倚而掌合亦常視與合掌中間勞
苦之者或強抑就枕稍知道者或勸逸吉祥時師幻
身既展轉非巳而靈臺能主宰惟示不豫色然既瞑
而禪僧貫如來誠求其故曰師得無欲坐乎忽發聲
曰諾衆始驚扶起坐既坐足蹜蹜而巳僧又曰師得
無欲趺乎顧而笑因與結始欣然首謝衆遂以彌陀
為飯含梵唄當衆臨圍繞蹕踴逹旦甲子正午而寂
僧性田與沐頂煖如火年五十甫一法臘三十有五
蓮池師聞之讓窑龕使瘞於是歛幎藏金避木韜釘
蒲圌置褥白茅廢衾塗香末香既潔且勻塞蜆藴之
小大式均懷其幽隙苴其寬深幾不滅頂及肩而盈
既不使其金鎖之杌亦不礙其爪髮之生凡此見山
中之創見惟貫如之力存焉小子見山之僧欲借跏
趺為重往往痛楚綢繆業緣局促雖夾輔以多方奈
四大之傾仆盖欲坐而不能師乃能坐而不欲可歎
也亦可喜也向使師出世熏習之場則不必加年自
有金臺寶池之兆向使寓身寒苦之地則清明在躬
必有謝三緣見道之辭今雖止乎此又向使當彌留
□亂而奄忽於情見之中則與六十年小子見聞擾
擾者何以異哉經所謂無諸痛苦一心不亂斯其人
矣因請之蓮池師及世之有菩薩行者擬以正定名
其塔焉是辛亥十月朔日小子時年七十有五書
武林梵志卷五
