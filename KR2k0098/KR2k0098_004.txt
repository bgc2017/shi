武林梵志卷四
明吳之鯨撰
北山分脉(由湖墅至皋亭山)
香積寺在江漲橋北宋太平興國三年柯氏捨宅為寺
舊名興福大中祥符間賜額香積門臨官河帆檣往
來者日千百計秉燭猶喧一徑蛇行茂林蔭密隱然
城市異藪也
妙行寺在夾城巷宋徽宗時有僧思淨者姓喻工畫佛
人稱喻彌陀遂棄家學佛捨宅為寺以接待雲水二
十年間往來者三百萬衆故俗稱接待寺方臘之亂
思淨語賊乞以一身代一城之命賊為少戢元季燬
宣德二年重建寺南為望佛橋寺内有布袋和尚像
親筆題贊書法遒古張九成喻彌陀塔銘錢塘喻
氏子生不茹葷少好畫學吳道子臻其能後專畫阿
彌陀佛無為子楊次公喜之呼為喻彌陀世因以稱
焉年三十五歲棄家學佛名思淨初禮開化定公為
師次依靈芝照公祝髮二公皆有戒行而師所志甚
遠不自以為足也即北城之外僦舍飯僧期以百萬
日持鉢乞食不避寒暑心念精一人天歸焉不為經
藏為毗盧大閣百鏡四垂互相攝入莊嚴雄飾儼若
天宫庖湢井厠莫不備具郡移妙行院額以旌其勤
屬方臘陳通之亂煨燼之餘妙行巋然獨存蓋雖賊
不敢犯也至金人入寇始焚之臘之來也師徑造賊
壘願以一身代一城之命誠心感動賊悚然為之少
戢每賊退師輙收聚遺骸大作佛事香花熏沐冡而
藏之其志堅確表裏如一積久純熟不見間斷至於
隨機響答自然殊勝有部使者問師能畫彌陀何不
參問師即答曰平生只解畫彌陀不解參禪可奈何
幸有五湖風月在太平何用動干戈師為兒時游西
湖多寶山輙作念曰異時當鐫此為佛其後遂為彌
勒之像欲及百尺使水陸往來得以瞻仰門下侍郎
薛公問彌勒見在天宫為諸天說法公於此鐫頑石
將奚以為師曰咄哉頑石頭全憑巧匠修只今彌勒
佛莫待下生求其他發揚應接往往如是嘗以般若
心經句為一頌其所自得蓋不可以常法論也紹興
七年十一月二十四日趺坐而逝年七十其徒葬於
院之法堂之右前此僧有夢窣堵坡墜於地者有夢白
龍升天者有夢衆神禮辭者噫此豈常人也哉度弟
子二百八十一人師常以院宇未復為念既而弟子
行超以判府丞相吕公之命甲乙相繼主院事行蹈
建大藏水陸堂行速建僧堂二十間行全建法堂方
丈巍峩蔽虧觀者動心其盛矣哉余錢塘人也知師
為詳竊嘗悲學佛者比比而務實者何其寡也學律
者以變古為長學教者以好勝為務學禪者以破戒
為通其失佛意甚矣而師惟實是務不事虚飾搏空
手齋三百萬僧架空地為大刹宇鑿空山為佛誓以
有成不自有其善不自矜其能故人無不信者茲可
尚也已行全來請銘銘曰大道不明誰辨西東卑者
眩俗高者譚空課其實效繫影捕風偉哉法師唯實
是務飯無量僧建大刹宇捐軀贖命指石為佛厥志
未已厥身己没誓千百生終底其成粤有法子克肖
其父殿堂樓閣庖湢廊廡後先出沒為一佛土咨爾
子孫勿墜其緒張浚贊喻彌陀掩遺骸詩刀兵劫
海苦漫漫原野遺骸葬若干盡大地人須薦取眼睛
突出髑髏寒趙鼎贊喻彌陀詩骸骨鱗鱗曠野昏
天陰雨濕向誰論縱然有樂踰南面爭似無為實相
門清了贊喻彌陀詩城市鄉村隨處走落花流水
幾番春揚眉一笑憑誰薦四百萬僧齋主人蘇試
水杓頌喻彌陀用以化緣其徒寶之杓柄長多少西
湖水淺深本來無一物非古亦非今張商英贊喻
彌陀畫丈六佛詩丈六金身毫端三昧精妙入神充
滿法界善知衆藝得大自在游戲神通一切無礙恒
河沙劫金剛不壞萬象森羅影現中一顆圓光非内
外史浩喻彌陀偈攪翻十里西湖水化作四方八
德池淨洗衆生煩惱垢人人見自性阿彌
法雲寺在武林門北七里許歸錦橋西餘杭塘之南草
營巷五代晉天福五年吳越王建請餘杭安樂寺治
禪師開山賜額法因寺宋英宗治平二年圓通秀禪
師重建改賜今額寺内有宋駙馬都尉武勝軍節度
觀察留後張敦禮捨鐘萬斛蘇東坡作銘内殿崇班
馬惟寬捨拜石東坡作記元至正兵燬洪武九年善
人沈勝請雙林寺鐡菴愚蒙極禪師重建正統間燬
寺僧文珩圭璋白和尚重新殿宇嘉靖間倭夷入宼
兵燬萬歷二十二年僧明慶智昂重建寺右有愚蒙
極塔蘇軾法雲寺鐘銘并叙元豐七年十月有詔
大長老圓通禪師法秀住法雲寺寺成而未有鐘大
檀越駙馬都尉武勝軍節度觀察留後張敦禮與冀
國大長公主唱之從而和者若干人元祐元年四月
鐘成萬斛東坡居士蘇軾為之銘曰有鐘誰為撞有
撞誰撞之三合而後鳴聞所聞為五闕一不可得汝
則安能聞汝聞竟安在耳視目所聽當知所聞者鳴
寂寂時鳴大圜空中師獨處高廣座卧士無所著人
引非引人二俱無所說而說無說法說法雖無盡問
則應曰三汝應如是聞不應如是聽蘇軾法雲寺
禮拜石記夫供養之具最為佛事先其法不一他山
之石平不容垢横展如席願為一止具之用晨夕禮
佛以此皈依當敬禮無所觀時運心廣傳無所不在
天上人間以至地下悉觸智光聞我佛修道時芻泥
巢頂霑佛氣分後皆受報則禮佛也其心實重有德
至是禮也願一拜一起無過父母乘此願力不墮三
塗佛力不可盡石不可盡願力不可盡三者既不可
盡二親獲福生生世世亦不可盡今對佛宣白惟佛
實臨之元祐八年七月中旬内殿崇班馬惟寬捨
定光寺初名福慶菴創自大梁貞明二年丙子杭州都
督府錢塘縣節度討擊副使方銖同衆共造石幢一
具鐫大佛頂尊勝陀羅尼咒於上其文略曰布金設
象寶刹交輝土淨曇生宛如佛國現存後唐天成二
年大為增創復昌於晉天福四年蓋吳越王因長耳
和尚來居於此顯定光古佛化身遂改為定光禪寺
在武林門外清湖中閘上關門巷内洪武五年天台
僧惠珙重建至正統景泰間僧佛海昌昇等復建翰
林侍講蔣廷暉書其額萬歷間水旱相仍竟為荒墟
三十三年乙巳七月間黃汝亨倡緣重新之前後大
殿鐘樓兩廡禪堂方丈鑄鐘設像汝亨有碑記殿前
存古羅漢松栢各二株古井名夢泉石欄存偈天王
後殿并東廢塔院古栢七株大槐樹一株冬青樹一
株皆七百餘年物黃汝亨重建定光寺募緣疏定
光寺去予家百武而近自梁唐歴晉宋代興稱吾里
最勝覺地昔予垂髫讀書其中殿宇敞朗古松修竹
掩映僧舍佛降生日士女香供禮拜紛集如雨今予
折腰官下回憶讀書時僅三十年而雄殿惟餘荒臺
叢林踐為豐草殘僧數衆敗屋幾椽古佛道場倏焉
寂寞稱佛子者不無黍離之歎追惟我等均此覆載
而或高樓廣厦擬於仙居或風雨飄摇草棲露宿是
誰所種而受報爾殊俗人不思其故遇可修為尚生
慳吝可悲已夫長耳和尚為定光古佛化身天成間
自天台來卓錫錢塘後居南山法相寺常募人作福
或問和尚作福有何形段答曰能遮百醜由此言之
醜於何作貪慳即是福於何生能遮即是減醜增美
造自一念耳即以長耳和尚片言作定光導師可也
我等賢愚貴賤信受斯語頂踵可捐何況錢幣是古
佛寺不日成之于是寺僧方理捨念投體稽首行乞
屬予重宣而作偈言稽首古定光普同十方衆是佛
無古今還現於本人是福無形段遮醜即名福醜亦
不自形慳貪即為醜願以無量光照破慳貪種一切
諸佛相喜捨心所成如以長耳相莊嚴定光佛古佛
所現處梁晉宋無二我願十方衆自信等信佛頂踵
而可捐何况金銀粟寶山空手回百醜於何滅奉持
斯語者親見古定光
永慈寺亦名萬壽庵在烏盆橋路口僧宗宴慶秀募開
義井建茶亭佛宇以濟往來寒暑不輟杭嚴道費公
堯年題額晏秀往京師以慈忍堅苦聞於上召對賜
滲金毘盧遮那十佛寶蓮座金像一尊並千佛旙紫
衣袈裟五佛冠勅賜護國永慈寺額以歸建大殿供
滲金佛八角亭供大士像並天王殿山門禪室慶秀
復拓基為永遠之計云
化度寺在江漲橋梁天監間朱异捨宅為寺名衆安隋
改衆善唐改重雲再改承雲宋治平二年改今名旁
有崇善王廟元至元間燬至正間僧若金復建
寶覺豐樂寺名豐樂院在西馬堘内宋乾德六年僧雪
巖建治平間改為寶覺豐樂禪寺嘉靖間兵燬萬歷
三十年僧寂學重建前有金沙橋左右有八角琉璃
井後有銀沙橋阿婆蕩小土山茂竹
顯教寺在武林門外東去里許宋顯仁太皇后韋氏紹
興十二年自北歸至是辛未二十二年十月於杭州
臯亭山建新寺成額曰崇先顯孝寺明年復於北關
門外清湖閘東傍大河建菴曰華嚴以為别院乾道
五年仍奉敇改今額後徙在城金剛嶺嘉熙間燬寶
祐年間徙今所元末燬洪武初重建未幾又燬至弘
治已酉僧智福復建萬歷庚子又燬後十年僧廣詢
慨然有興復之志儀部黃汝亨為倡募誅茅拓地經
營木石不輟寒暑者三載至壬子落成寺幽僻深邃
若谷南北湖山隱映林樾清流四面小橋古路宛有
東林虎溪之勝於北郊諸蘭若中獨稱幽絶殿之外
去百餘步黃汝亨建亭書華嚴經又以妙嚴二字題
其居宋應昌題深省二字贈之後有池一泓澄注上
有修竹古藤鬱翠如畫汝亨構三楹其下題曰得聽
居詢樸真嚴於戒律善講所至法席充牣尤於妙法
華經得三昧四方學人咸稱明法華云所註有觀所
緣緣論釋義九喻詩諸游覽詩並偈頌若干首並行
於世黃汝亨建殿募疏武林門外清湖閘中舊是
華嚴之菴今名顯教之寺閣横山色何殊龍井之雲
徑列松陰不減虎溪之渡自宋紹興而遞遠迨我洪
武而重新諸佛之所照臨妙華於焉錯落萬歷庚子
冄罹劫灰十載星霜竟湮蘭若諸天佛像淋漓風雨
之場四壁僧伽殘破荆榛之地寺之不存教於何顯
嗟古路之入幽谷豈當世而無善根茲幸詢禪師卓
錫此間義闡華嚴之藏揮麈其上音傳寶樹之枝開
晦以明居今作古發鼎新之至願為衆信所皈依弘
道則覆十方布金僅需五百敢告聿來檀施成茲最
勝覺場一文一合萃衆寶於香林出力出財絫微塵
而山嶽俾夫大方廣佛從一切願海而交通蓮座香
臺與億貝心珠而並耀見在勤修之德分明作福之
形各破慳心咸歸淨業謹疏劉曰寧送詢禪師歸
武林顯教寺詩去去東林社還從天目遊佛燈螢火
夜别語樹間秋野葛諸方論飄蓬半世愁中原誰法
眼駒䜟本南州虞淳熙贈詢禪師詩梵林綠雪駐
雙輪似有神光隔玉塵門拂桐花迎白鳳塢飛桃葉
駕青鱗少陵競採千金實望帝遥思萬樹春更莫經
臺摇麈落横山明月正留賓曹學佺宿顯教寺詩橋
頭山渺渺栅口水漸漸月没來時盡霜濃坐後添教
原分顯密徑自入華嚴今日遊仍處能於勝地兼
釋廣詢得聽居歌詢也平生怒浮俗拄錫如鑱鬼神
哭曾把淒清風雨竹種成个个臨池玉黃郎自是靈
山囑為護空門就林宿月明半在山之麓醉歌竹枝
露如沐歌罷支頤仍瞪目責予不縛林邊屋詢也日
中食不足那有餘藏趁餘欲黃郎知我同骨肉為結
幽居對深綠涼風不使羲皇獨天花粉散琳琅馥靜
聽心與虚空觸虚空發聲晤高躅
福壽寺在西馬塍望佛橋西南俗呼為東隱齊梁朝有
神僧寶掌禪師飛錫過汴游浙見林深地僻景勝形
奇即插竹為精藍之始唐貞觀七年少卿夏公恢宏
梵宇題曰東林五季末殿宇寥落宋嘉定間復為鼎
新元復燬皇明鎮江南峰義禪師杖鉢游此重建成
祖文皇帝有贊其略曰緇門總卒樂以優優至成化
丁酉歲姑蘇半塘寺僧大章捨資建天王殿嘉靖乙
酉山西老衲鼎建西方寶殿陳秋閣新秋宿東林
詩閒來棲野寺涼思快高情露冷絺綃薄天秋枕簟
清蒲揮逾玉麈蓮飲勝金莖翠竹摇詩榻孤眠憶友
生陳寄南過東林詩生平躭寂樂曳杖入東林寺
外青山繞階前黃葉深浮雲知世態澄水見禪心坐
覺塵紛遠唯聞鐘梵音
大覺禪院去武林門北可十里在北關德生巷唐憲宗
元和二年弘辨法師建額曰大覺禪寺檀越蔣安王
諒捨地計一十六畆五代周顯德間燬元武宗至大
三年詔舉烏石山僧世愚重建正殿天王殿法堂等
後柳塘和尚拓以禪窟方丈僧寮修觀演義養老涅
槃諸堂春秋開講冬夏坐禪四方宗之靡不風嚮元
季燬於兵燹洪武十一年用環璩法師欲崇奉大圓
鏡光普門像復作大閣雄麗壯峙工與像稱都人作
禮因敬生悟俗稱大覺院亦名觀音院成化間僧無
心道鑑重葺嘉靖間島夷入寇廢僧德明尋又恢復
迄萬歷三十三年歲癸夘僧圓神重建戸部主事晉
江蔣光彦助緣落成撰文樹碑寺舊有東坡鼎趙松
雪手書十可山房參寥子手書覺路元僧柳塘手種
長松百八株並廢於嘉靖間惟大佛三尊諸天等像
皆吕侃屠玉瓚名蹟及大圓鏡光觀音鏤像雖屢經
劫燒而巋然獨存唐憲宗御製贊朕聞天之為大
也上下之容可紀地之為大也縱廣之數可推則知
無去無來不生不滅拯沈淪於沙劫救焚灼於塵區
毒龍懼其威光強象憚其神力其大則包於宇宙其
小則隱於毫芒七十二圜先有陶鈞之内萬八千載
即為俄頃之間漢日載其通輝周星彰其降誕鷲頭
峰下演金口之微言雞足山前舒玉毫之瑞相干戈
不用梵志摧鋒甲胄無施波旬潰弤闢圓明之淨域
啓方便之禪門慧晷耀於昏衢慈雲清於杇室無得
而稱其惟大覺乎中峰大圓鏡像贊心鏡光明皎
如月聖人智體無生滅一念纔興即現前古今凡聖
相融攝唐宣宗皇帝問弘辨法師機緣帝曰禪宗
何有南北之名對曰五祖弘忍大師在蘄州東山開
法時有二弟子一名慧能受衣法居嶺南為六祖一
名神秀在北揚州其所得法雖一而開導發悟有頓
漸之異故曰南頓北漸非禪宗本有南北之號也帝
曰云何名戒對曰防非止惡謂之戒帝曰云何為定
對曰六根涉境心不隨緣名定帝曰云何為慧對曰
心境俱空照覽無惑名慧帝曰何為方便對曰隱實
覆相權巧之門也被接中下曲施誘迪謂之方便設
為上根言捨方便但說無上道者斯亦方便之譚乃
至祖師玄言㤀功絶語亦無出方便之迹帝曰何為
佛心對曰人有智慧覺照為佛心心者佛之别名無
形狀非青黃赤白男女等相在天非天在人非人而
現天現人能男能女非始非終無生無滅故號靈覺
之性如陛下日應萬幾即陛下佛心假使千佛共傳
不會别有所得也帝曰祖佛既契會心印金剛經云
無所得法如何對曰佛之一化實無一法與人但示
衆人各各自性同一法藏帝曰何為頓見何為漸修
對曰頓見自性與佛同儔然有無始染習故假漸修
對治令順性起用如人喫飯不一口便飽是日辨師
對七刻賜紫方袍號圓智禪師仍勅修天下祖塔各
令守護錢德弘懷大覺上人詩借得僧房一榻眠凍
雲晴日照寒氊己知有像俱成幻悟得無生始是禪
碧眼比丘能佞佛白頭居士且譚玄懷人只隔西湖
水沙上鳬鷖自洒然李日華題覺海上人宴坐處詩
一漚復一漚起滅何時休風靜孤月現空寒萬國秋
鄒迪光十可山房題壁縱横不如李子宛轉頗似
模稜今日一椽為蓋他年五嶽擔簦
智果院在武林門外東關六里舊為宋東山萬壽寺寺
敞可容數百僧四面環水蓮花盛時香聞里許有亭
臨其上曰白蓮亭外有涵虚鏡水二閣中有白蓮橋
米芾題且喫茶匾元末兵燬其地盡入民居洪武三
年智果僧文□於舊基得觀音像一座三焚而不燬
者未辨為幾百年所遺因建殿為供匾曰智果下院
俗為觀音菴萬歷七年僧明繡拓基以廣其制創大
法堂萬歷戊申僧海成照心復捐資闢地濬池種蓮
作亭以追舊蹟路建大山門曰萬壽遺蹤王穉登
過訪詩禮佛歸來道路賖海雲猶自濕袈裟鰲身駕海
千尋雪蜃氣成樓五色霞月滿吳門聊駐錫秋深作
伴好還家門人若問南游事曾見支那小白華
永寧菴去武林門十里芳林鄉沙河關萬歷間雪浪法
師建接待十方雲水檀越陸雲捨地中貴劉成為護
法里人沈文助建翰林吳應賓題曰慧海津梁
西方菴在艮山門外五里餘雲棲寺僧廣明卓錫於此
飯僧十萬復捨已地以擴充之本師手書其額晝夜
持佛號不輟口四方衲子藉為依焉
廣教寺在北新橋東晉天福六年有肇法師始創吳越
王建舊名傾心宋大中祥符間改今額慶元六年密
印法師重修有雨花堂說法臺元季燬洪武四年僧
智海重建基址寬敞前後印堂田八十餘畆寺徑松
林六十四丈後有土山三層上苦條樹大可五十圍
出武林門先見此樹景泰間僧覺徵潛心文墨博通
經史註纂百忍箴行於世其板今存府庫以鉢資築
江漲橋華光橋塘棲跨塘橋朱鏞書碑嘉靖年被倭
患日漸侵廢萬歷間查理廢寺産額保里舉僧正祈
承業惟跬地破椽而己祈贖置基地二畆建佛殿三
楹萬歷丁未孫通曙重建千葉寶蓮大佛周圍小佛
千尊僅延香火云陳璇徵法師像讚貌古而神清
膽雄而志宏其存已也活活落落其行事也烈烈轟
轟其學博也則因百忍箴而見其功顯也則造五道
橋而稱律法條章講論而明聖賢義理遵守而行在
當仁而不讓但有為而必成禪講叢林之寺院倚之
而紀綱益振衡台宗門之教法得之而箕裘克承是
不忝從佛國出古庭而受經抑不愧為大報恩重開
山一代唯菴之上足續傳世之真燈也陳璇詩三
生石上長青苔春日誰登般若臺痛殺湯休從此逝
不知惠遠幾時來風清浙水空杯渡雲歛英山寶地
開綠竹青松猶滿眼可憐消息斷蓬萊毘陵胡濙
源詩歲暮因過水際村維舟重過舊游門點頭頑石
依然在說法高僧已不存夜榻自來明月影春庭空
見綠苔㾗我來多少傷懷事留像挑燈與重論苕
溪徐祚詩雨花樓閣化烟霞甘露泉頭即是家簷蔔
結成霜後未枇杷開到雪中華也知寂滅纔為樂始
信浮生自有涯寫得舊時行道影不教塵土涴袈裟
昭化寺去城北七里潮王橋東南唐長慶三年建舊名
龍龕吳越王復建於後周顯德二年宋大中祥符間
改賜今額舊在芳林鄉河北中界紹興二十三年官
以其地建倉屋遷寺於兹地傍有潮王廟元至正十
九年兵燬洪武四年重建二十四年立為叢林永樂
九年復燬十年重建松江府推官段天祐撰碑記成
化十二年少保于公給事張晟捐資重建隆慶二年
張中復張一陽重修金臺王玘書昭化二字萬歷二
十八年本寺僧圓會重修殿後存唐朝松栢三株
鎦英詩風軒話久覺清涼白藕花開近石塘老去詩
名慚沈宋古來佛法重齊梁坐臨流水心方淨吟愛
青山夢不㤀休得沈酣便歸去欲將小品問支郎
沈宣詩六月野風村路涼小橋行過又陂塘人懷淇
澳居栽竹僧汚袈裟燕渡梁共說五湖閒更好豈知
一醉慮俱忘俞君寫得坡仙句只恐當筵笑郭郎
倪宗正詩萬竹青青隔石橋薜蘿恍若護芭蕉眼前
春色俱消歇定裏禪心忘寂寥雲意依微生畫壁月
光溶漾破烟霄一聯清影今分我幾度風霜不受凋
蕭鳴鳳詩萬縷千條湖上堤蘇公去後歇芳菲獨
餘寶地春陰在抱膝相看一鳥啼
崇興寺去城北一十五里芳林鄉北新關後元至元間
普慧和尚建至正末兵燬洪武初僧照心禪師重建
二十四年立為叢林正統四年本境居士盛本忠施
財修建大雄寶殿大藏經閣普慧法堂鐘鼓樓並假
山一座在寺殿後灰燼於隆慶五年七月十八日本
年十二月二十六日佛廣建立小屋三間供奉萬歲
龍牌萬歷十三年六月十三日真宣重建佛殿山門
栽種千頭竒栢一株壬子黃汝亨倡緣真宣海雲復
建大雄寶殿天王殿並普慧法堂
崇先顯孝華嚴教寺在臯亭山之陽宋紹興十九年建
二十八年賜崇先顯孝禪寺額寧宗改禪為教御書
臯亭山三字及崇先顯孝華嚴教寺八字以賜元末
燬洪武十二年重建二十四年歸併崇興寺有無盡
堂萬工池東翰堂桃花塢即韋后墳攢所毘盧閣龍
游洞雲錦亭圓音堂
普潤寺在武林門外西下扇一啚宋淳熙元年成太師
捨地為寺賜今額元末燬於兵萬歷戊申圓泉禪師
募化重新詳虞淳熙記中按錢塘志故有普潤寺
去會城之西不二里許前臨桃花港後接東隱寺開
山於宋淳熙間國太師成公捨地為寺延師居焉寺
名普潤者時方盛行天台之教除淨慈昭慶禀禪師
之外若天竺三山及普福而下若院若庵咸遵其化
普潤蓋以性具之教命名也或者曰論不云乎名無
得物之功功無當名之實普潤之名為之奈何曰夫
天台智者大師以靈山親承大蘇妙悟獨點法華一
經為諸經王開本跡之雙妙會權實之一致色香中
道世間相尚後賢一踵其芳猷烏得以附通之名圓
頓之名哉曰如居士所指名必得實敢不仰信於心
然實必符名抑何者為普而為潤耶曰若未聞法華
一雲一雨三草之無私澤乎蓋喻衆心地為煩惱所
亢道芽之莫生也故如來以大法音倡戒善滋三塗
而濟之於人天倡諦緣滋二乘而濟之於菩薩以圓
滿菩提滋菩薩而濟之於如來䆒其指歸如經云如
來說法一相一味皆悉到於一切智地當知下而衆
生上至菩薩無所不該者非普也歟始自貪嗔癡以
至塵沙住地莫不受滋者又非潤之謂歟或者唯唯
又曰不慧嘗原是寺自宋以還其間興廢固不可考
然成公之後寥寥若無一僧之可稱述孑然至今杲
公乃能遠舉先蹟寧抑有說乎曰古今人物之著否
有幸不幸何獨一寺然也若知寺名普潤在於利澤
僧名圓杲在於朗照觀如來名大雲亦名麗日者又
寺之待僧豈無宿因哉或又言寺微古跡曷以名刹
曰子獨取夫古乎有人於此欲舍今日之今第求古
日之古不知今既不處古云何有念念代謝交臂非
故若將以方伯公諸長者為見在護法耶在即無所
去脱漸去那得復稱見在在耶總藏去於去則寺之
與人稱今可也稱古亦可也或者唯唯遂以為寺記
頌曰會城之西爰有招提成公捨宅普潤是題火宅
燄熄法雲蔭低聖凡雖異為滋且夷宋迨勝國故址
欲迷有僧圓杲以拓以棲方伯吳公給劄護持考其
功德成公肩齊誰能證此請自牟尼
普化庵近香積寺係香積下院僧無為重建
治平寺在城北永和里唐天成間建宋治平改今額元
至正間重建元末燬而復建洪武二十四年併香積
寺
寶嚴寺在肇原鄉義溪村名寶勝院宋乾德六年郡人
錢仁暉捨地建治平中改今額建炎四年金兵犯境
院燬而大士殿獨存金衆駭異奉泥金法幢佛牙舍
利謝罪遁去而院旁十里民得無恙紹興間建元至
正十九年燬洪武初復建二十四年併香積寺
興化菴在城西北謝溪村西宋咸淳間建元末燬洪武
十九年重建二十四年併香積寺
真如寺在江漲橋東宋韓蘄王捨宅為寺構重閣安奉
金書大品般若經智度論於其上元至正二年燬洪
武十五年重建
覺圓寺在武林門外五里皇慶元年僧慈濟建元末燬
洪武十年重建今併昭化寺
鐡佛普明寺去西湖可四里許在西馬塍宋紹熙元年
建菴曰普明冶鐡為佛嘉定十三年請額得古廢寺
普明之額偶與菴同遂移賜之改菴為院元末張士
誠據為敵壘毁佛為軍器院廢正統四年僧宗浩重
建天順二年請賜舊額甬東徐恕記俗猶稱鐡佛寺
萬歷辛巳火祠部黃汝亨勸募僧朗重修
永慶寺舊名清心在西馬塍清泰二年吳越王建名湧
泉院宋治平二年改額泉從石罅流出折入黃山橋
泉味極清美高宗愛之常取以瀹茗
永興寺在靈竺山後唐貞觀建今重修武林黃汝亨
為寺碑記曰西溪有名刹曰永興寺當靈竺之後山
唐貞觀間悟明尊者開山宋鐡牛印禪師重建濟顛
復壘石為安樂橋不數武而當水嚙處嶔碕欲墮乃
夏漲秋灌勢甚衝决而巋然獨存真聖蹟也村民將
食螺螄己斷其尾顛乞放之池中遂活至今螺無尾
寺中廢嘉靖間復興失其東偏為萬氏祠而祠又屬
趙氏馮祭酒開之倡緣以七十緡贖還於是永興東
境始復僧真麟居禪堂舊址焚修不懈禪房三間在
池左高榆修竹間碧琅綠雪翛然可人池右種梅百
本霏霏晴雪芳馥林表馮公因屬麟上人並佛宇一
新之馮公數往來此寺嘗歎曰此寺非惟地居幽絶
僧朴真無綺妄非諸山等即十八里梅花春時山家
焙茶香聞十餘里亦清勝冠諸叢林矣因題曰二雪
堂永興有緣不減蘇學士三過矣寺後有方丈名安
樂松軒是不佞所書厨下井名聖泉雲間陸尚書樹
聲有淨界莊嚴題中江莫如忠所書俱名筆足與寺
千載宜記
佛慧寺在履泰一啚晉天福七年普覺明一禪師開山
有碧沙泉今在山門左為法華祖師道場因名法華
山永樂間比丘本源文達禪師重建正德間燬都督
萬鹿園為外護圓杲祗園法師闡揚宗教皈依雲集
請龍藏水鎮梵刹建閣修葺煥然一新月溪圓朗相
繼薰修下院名圓通菴在六寶村别院名白業堂
文徵明詩法身曾趁木杯浮又駕慈航月下游出世
不求千歲藥汎溪長載一輪秋桂香飄處清禪夢兔
影低時歇棹謳物色由來總虚幻何須重看海中漚
王世貞詩吾師福慧悟來深萬字從胸衆所欽趺
坐俄成水月觀繙經忽動海潮音塔因聽法名多寶
田為酬恩字布金功德總高何所冀翛然一鉢下叢
林皇甫汸詩開教逢鳩什談經得馬鳴坐中窺有
相言下了無生法雨和香氣天花落梵聲歸時多寶
就列石為垂名王問詩臺殿參差映海霞黃金高
座禮袈裟一燈散作千燈影到處人傳講法華文
彭詩貝葉西來今幾年何人解悟得真詮老僧說得
天花墜寶塔騰光法鏡圓張鳳翼詩支公說法處
寶塔夜光懸蘭若干峰雨香臺一縷烟慈航超苦海
蓮火照迷川我欲聞鳴磬來修靜者緣薛應旂詩
人天無住著䆒竟有真詮面壁應難悟繙經孰可傳
徧尋何處遇普渡亦須緣憶在吳門别重逢不記年
陸樹聲迎月溪法師升座講四十八願偈盡十方
世是彌陀願盡衆生心是法界海衆生念念入佛復
念念不屬衆生是彌陀願滿入法界海竟王世貞
白業堂記白業堂者故講師朗公所立也朗公之同
母兄曰祗園俱少而離俗負大智慧三藏經論總持
若槖復相與參五臺伏牛諸耆宿為秀法師上足尋
駐錫於杭之碧峰山當是時祗園振法席而朗公佐
之塤篪倡和不為異宗方之世親之始殆有間矣祗
園示寂法席愈盛諸襯施雲集朗公不以充衣食供
而買地碧峰之址大約畆三十而微剪棘夷塊中為
堂五楹左右淨翼之後為齋厨浴湢四周高墉曠潔
靚深竹樹匝列陰森蔽虧結夏解夏無非安地時郡
守新都吳君請公室而樂之顔其楣曰白業志淨土
也夫業不過二端淨穢而已諸淨行種種深淺不一
而皆歸之淨諸穢行種種深淺不一而皆歸之穢淨
而至於白所謂純潔無疵淨之至者也然猶得以白
而擬之以業而證之即令不思善不思惡了悟妙明
本性無法可修無佛可作何白可擬何業可證哉朗
公未五十而示病現化其門徒真相如蓮性印奉遺
體瘞於堂之前而塔焉因介王徵士百穀來請記余
舊嘗識公頎晳而長面若滿月每升座說法巍巍金
山海潮之音聽者驚悚密意殷勤惟余是屬余今安
敢辭第朗公之業余不能深窺其趣而為之弟子者
羯磨精進勿替朗公之志以無業為白業可也夫堂
則一幻地而己矣
報先寺在西溪履泰一啚又名明覺院吳越王建歲久
傾隤萬歷間重建殿佛并像有恒如禪師習天台教
三十年不出山誦法華六千部
真覺院在錢塘履泰三啚地名桃源嶺山向盤旋地臨
邃寂古蹟桃源居嘉靖三十八年間僧真龍號伴雲
捐資建孫淨源性良性純海月重修俗稱伴雲菴亦
稱桃源居改名真覺院
豐禾菴在仁和縣二十三都一啚董公莊西梁貞明間
柳明王捨宅為菴保一方風調雨順五穀豐登故名
豐禾菴柳明王即為本菴護法一境土穀遺像巍然
在焉萬歷十五年風雨傾圮本境士民請僧行洹建
造佛殿並華嚴樓金中丞馮司成俱題額
慈嚴寺在安吉三啚雲泉山下晉太平年建
慈泉寺在長壽一啚
廣福寺在長壽二啚
寂福寺在長夀四啚
定安寺在定北二啚
定明寺在定北三啚
金蓮寺在定北一啚
棲真寺在定北四啚
無諍寺在女南一啚元時建
禪智寺在女南四啚宋時建
法性寺在崇化八都下九啚吳越王建
真寂寺在八都下九啚宋寶慶間建萬歷甲寅僧廣印
移建缾窰接衆印字聞谷參悟堅猛真禪那也
大雲寺在奉口唐貞觀間建
重興寺在靈芝三都宋徽宗建
荀山寺在靈芝三都八啚元至順中建
廣化寺在萬松山相傳寺側有沈約墓聶心湯重興
萬松山廣化禪寺碑云萬松山誌載鳳泉山在宋為
圓通大覺璉禪師駐錫處有錫田碑勅至元間妙明
廣濟普福大師淳紹由正續院來住茲山構大伽藍
聞於朝賜今額勑碑四襲其二剝蝕不可讀其二與
寺記塔銘皆可攷寺所繇來者遠而其所部轄尤夥
不獨一正續也餘杭武康長洲崑山比比咸有獨正
續介在步雖沒民間基址具存去山不二里又有金
龍山淨安院宋白雲覺禪師道場僧廣隨居焉隨雲
棲弟子宗教無不圓暢遠近稱仰里人謝君錫等請
隨住持徒衆叢集以舊居湫隘不可容樵蘇不給宋
司馬馮司成及其師蓮池各助金為倡贖山田若干
畆給帖蠲其役次創法堂禪堂齋堂方丈庖湢稍稍
建置浸假而增益其所未備焉夫以宋元舊刹向之
銷歇沈淪於民間者不知經幾年歲今幸一旦巍煥
聿新臺殿碑幢復還舊觀廢興豈不由人是為記
淨安院在金龍山宋宣和覺禪師始創白雲菴毁嘉定
四年僧智雅建紹定五年請今額又毁萬歷已夘僧
廣隨重建錢塘令姜召有碑記
正續寺在常熟鄉宋無凖範和尚開山聯溪紹禪師重
興光宗御書額曰萬年正續元黃溍撰聯溪塔銘
寶慧菴在龍鳳山金龍山之陰宋紹興建景定重建賜
額有碑記禮部出給公據又臨安府帖碑
圓覺菴在游漾塢鳳泉山北宋朝賜額有碑記
東明寺在安溪大遮山前建文君為僧至此有遺像
長慶寺在女北唐光化初建
寶林寺在崇化七都四啚吳越王建
東蓮寺在崇化七都五啚宋時建萬歷三十五年重建
聶心湯碑云太璞山之南有蕭刹焉其始剏者南
宋時僧智深也僧本郡人受法於常州華藏元禪師
後歸覲結菴兹山沙門雲集遂拓為寺日與談宗旨
見為獨利上根弗普弗徧非西聖接引意也復建彌
陀殿約諸善信同修淨土效晉遠公東林蓮社故號
東蓮云由宋入國朝晨鐘夕鼓香雲弗絶迨值繇役
繁重緇衣染公府之塵叢林苦吏胥之擾産蕩僧散
猿啼狖嘯風雨之所漂摇僅見落葉荒苔數椽朽屋
而已里中朱廣文等惻然動一笠之想圖恢復計聞
臯亭悟空塔院僧淮者有戒行雅負幹才禮請卓錫
而望殘燼復然可不謂盛舉乎淮懼緣難驟結閉關
以待然而衆樂為助布金施粟不脛而至因命衲子
性弘德等庀材鳩工鼎建佛殿前為山門左齋堂右
禪室厨庫湢浴鱗次一新進惟東蓮絡繹奔赴歴世墜
緒不三稔而還舊觀何其易若承蜩也予思政虎賦
蛇脧脂剜肉即名閥鉅姓箕裘漸見霣零矧琳宫梵
宇聚散摶沙者邪有人焉為之軫念倡義捐資勰謀
起廢則嚮之鞠為茂草者煥然金碧輝煌矣遞廢之
故縱曰劫數詎非人事哉噫産叢具在去珠復還願
後之人有增無損不至翦焉荆棘不亦慈悲宏願功
德無量也乎用紀顛末以昭勸戒
妙智寺在八都上四啚俗呼杜甫廟宋大觀建
智勝寺在下扇三啚寺左有白兔泉味清冽異常内泛
白星觀者相汲不絕黃汝亨贈伴雲詩衣帶南流
水風波去棹遲雲光沈梵閣山色澹江湄寺有高僧
偈詩慙學士題漫云無可坐空際白雲期吳之鯨
兔泉浮白詩短篙撥烟汀沙曲驚鳬鷖茂樹跨丹虹
步屧支青藜甘泉出乳竇玉友勤提擕荳香猶帶露
笋滑初穿泥采真貴㤀歡齊物悟幽棲吾生盡如此
浮湛胡足稽
廣福寺在北隅一啚東晉建
觀音寺在餘杭塘北舊名觀音妙智院宋開寶間張彦
捨宅建
正等寺在調露二啚唐天寶間建
仁壽寺宋建
報福寺俱在調露鄉
佛日寺在臯亭山北為明教嵩禪師道場近桐叩寺前
有渥洼池徑下有大松二株皆唐宋舊物寺廢土人
斫伐時見幞頭紅袍者惶怖走避至今存萬歷間重
建亦名佛日塢溪流屈曲叢木交映水底怪竇如瑪
瑙色細蒲翠滴至此竟日㤀返塢盡處有大洞如屋
亦仙境也
天王寺在仁和縣東一百里宋高宗紹興年間建名永
寧菴理宗淳祐四年法雨講主請勑賜額天王院元
末兵燬洪武初復建更名曰寺
保江寺宋乾道年間建元至元間燬洪武二十年重建
西隱寺離城八十里宋乾德元年建元末兵燬洪武十
四年重建
慧日寺晉開運元年建名光照寺在孤山南宋祥符八
年移至博陸改今額元末兵燬洪武十四年重建
純一院宋嘉定年間勅建元至正兵燬洪武二十四年
立為叢林有下院曰慧林菴
萬壽菴在博陸村萬壽橋側慧日天王保江西隱諸
刹跂峙博陸皆創於宋燬於元復興於明惟慧日則
建自開運然從孤山下遷易今名亦自宋始也資慶
由長壽村移博陸不知何時載復載圮已沒於蓁蕪
瓦礫矣而僧如圓改築西水儼如雙林廢興非獨人
事亦有緣感矣武林襟帶之水至博陸而與檇李代
迴環盤礴欝秀之氣若聚固宜諸刹鱗起也胡胤嘉
題
資慶院宋建炎間創元末兵燬景泰三年重建嘉靖四
十五年復燬萬歷三十一年間上院僧守廉請禪僧
如圓移築塘棲胡胤嘉募造大雄殿疏云資慶院
之廢土人幾不能舉其名至圓公始復之佛無莊嚴
之殿僧無老疾之堂與余謀之三年未飭材也辛亥
仲春來謁余疏余曰何遲遲也曰凡吾所謂緣實難
鳴鈴擊柝以號衆借縉紳先生之薦牘甘言以市人
不可知之人余勿能也余為其信者而已余歎曰非
獨子有不能佛亦有不能佛能度無量有情而不能
盡衆生界能知羣有性而不能化導無緣以佛之不
能加子之不能毋怪其難也雖然子為其信矣信者
超死生之根本也何論緣事阿含經曰補理故寺二
梵之福此曲誘下機之語真具上根信者斷臂刺血
亦無所愛豈福利之足言即余今為子作疏如不具
信力而言其所疑縱舌繡筆花不免於六十四種中
軟語綺語之業况以導人之信哉子既為其信矣子
可無疑於緣矣有普同塔放生池
清流禪院在塘西里仁橋北元至正年建清流亭奉議
大夫兼翰林院侍書蔣暉為天竺傳天台教觀住持
閒中叟無相立正德年僧大一募贈方伯沈存濟地
建祈堂觀音閣藏經函閣中萬歷間經軼閣圮僧海
潮立募三年闢為叢林飯僧無數易今名太史董其
昌額其堂曰梵網珠又題曰有禪淨土祈堂舊宇則
僧同涵居也
普濟院俗呼觀音娘娘殿居棲水之西市世愚悞稱泰
山娘娘非也嘉靖間有倭警火及於殿見白衣大士
合堂演咒出梵音以是垣堵無恙其靈現從來久矣華
亭袁福徵記
德雲菴初不知所自始天順間僧志詳莊嚴遺像於座
下得書一緘云宋末元初戎事始定西天目山中峰
祖師舉棹江湖船居十載南抵錢塘北游蘇秀乘此
光風霽月鑑水平波優游涵泳而樂道也因泊船唐
棲鎮下鄉耆李誠從師慕道乃於隴右平區修築幽
居以為祖師祁寒盛暑燕息之所子昂趙公相與往
還論道匾曰德雲菴有詩云舟停蘆月渚僧憩德雲
菴之句又云伽藍基址佛殿僧堂乃是聖朝土脉古
德嘉猷昭於千載之久福裕斯民者也後嗣宜遵先
訓緜福祉於不朽庶幾不昧其肇矣乎按書是居士
李誠為中峰祖師創以供游息者也書不知何人筆
亦元時住持此菴遺訓後來者今僧如曉熏修其中
在塘西南介河去市五里
永清禪院在塘西北三分村宋紹興間延法師剏元末
兵燬洪武初復建玉音實錄見存
大圓菴去塘西十里許在龜馬山之間古林講師塔
銘略云師諱曇茂字古林於西石崗開治平壙建觀
音殿周以房屋竹木雲翳昔之殿宇門廡煥然一新
今春秋八十宛若少壯度徒一十人預營師歸藏石
塔於菴後師曰逹摩老子強要東來使我如何又要
西去去則去且留此骨權作話頭後有幻人道古林
禪師在此予愛其言而銘之銘曰生八十年作千萬
善心心菩提種種方便釋迦老子只此一念持此一
念四海周徧雖曰周徧又不可見有可見者藏骨之
塔示未來者尚其有覺成化巳亥秋九月進士張天
錫撰
化城菴古井尚存井欄刻淳祐元年四月上旬惠塔主
置門榜化城深處趙孟頫題
泗水菴西水胡胤嘉撰重修泗水菴緣疏云余家西
水不堪近市之囂雜每棹小槳攜茶竈泛葭葦荇藻
間終憩泗水焉若超陟之顛迤邐入臯亭尋黃鶴則
又以泗水為推輪矣其水為泉規之若井其下穹然
不知其方廣也履其上穹然者如鳴箏撥阮鏗鏘而
應汲瓶落手蕩激以去非綆繘可繚而得水味不敵
錫之慧金之中泠澄之以清和有韻不敗茗色背負
小阜連岡突石可眺可遊接阜以往中斷為峽林木
陰蔚紆杳而入恍異人境若夫鳩鳴夜月雪霽冬松
花濃葉赤人寂徑清即謝有東山之勝陶愛匡阜之
幽亦足埓矣然余於是更有感焉字水以泗其山為
龜為馬峙於左右東魯河洛之遺事也此必有人焉
慕其風而錫以嘉名以為隠學棲槃之處碑沈志逸
不復可致此一感也水為名泉邵康僖諸老煮茶賦
詩以板其上先哲勝風慨焉可追又一感也中之佛
宫高敞樸質自往代禪誦薰習能發人志意又一感
也余往時與卓去病兄弟捐資葺其圯樓後為惡僧
醉飽所敗廢置踰時戊申之秋始延鑑如上人來主
其菴鑑如文弱有行力收遺椽而整之則葷穢之場
可還舊貫向所云碩儒企東魯之蹤韻士理鴻漸之
訣法侣開蓮花之社皆於是菴趨往焉非止一福田
利益之事而己余故手書疏語以告四方同調之士
共發誠願並告鑑如至心勸成勿生疑怠邵銳詩
棲溪老人鬢欲華杖藜方外謁袈裟雲端度嶺青天
近松下乘風白幘斜峭壁坐禪飛錫杖空堂演法雨
天花明年此興遲今日重到南山看採茶丁養浩
詩絶頂清新遠物華一塵飛不到袈裟松高百丈穿
雲出竹壓禪關帶月斜野鶴有時閒教子老梅無語
自開花相逢莫問人間事紗帽籠頭且吃茶
廣濟菴在唐棲長橋弘治間太皇太后周及武宗皇帝
欽賜御寶無量壽佛並帑金四百五十兩建尚書屠
滽修撰錢福有碑記萬歷癸未重修殿傍建普同塔
先後僧方毓顯林募成
崇勝寺在奉口峨嵋山南宋淳熙建元至元初燬至正
十二年重建元末又燬洪武十年復建二十四年立
成叢林
寶華寺在芳林鄉會安村宋乾道間馬宗浩捨宅為菴
名為寂慶寺嘉泰間重建淳祐七年移請今額元末
燬洪武十六年復建
普濟寺在大雲鄉獨山西宋治平二年建元末燬洪武
初重建
崇覺寺在城西北泰溪村元至正初建十三年燬洪武
三十四年重建
興福菴在城西北仲溪鎮北元至正初建十六年燬洪
武元年重建二十四年俱併崇聖寺
普寧寺宋朝勅建天順二年于忠肅公聞於朝勅賜萬
歲龍牌清鼎供器一副金字大普寧禪寺匾後寺頽
僧絶萬歷戊子吉祥寺僧真實重建講師葦杭說法
其中二十餘年師金陵人朴真和朗為遠近所宗馮
夢禎為像贊黃汝亨為銘記塔在奉口廣化寺
普濟院乃普寧下院普寧飯僧渡河寒暑濟舟為難僧
海珵於南岸修造鴨欄橋於橋下建菴飯僧往來便
之
昇平廟在横里保係虎林玉泉寺下院分僧焚修其中
圓通菴在鼎湖之南宋朝創元時燬嘉靖二十二年重
建復圯萬歷丁酉僧大潮募修
泰清菴在臯亭山南丘家橋萬歷戊戌雲棲僧大柔建
定心菴在黃鶴山南海塘萬歷甲辰越僧性海募建
資福菴在黃鶴山南張巷村萬歷癸已僧廣智募建
普門菴在黃鶴山南馬家埠萬歷甲辰歲僧如山募建
膝泉菴在臯亭木塢左僧海澄實真構室於此錢王鏐
以膝跪地泉即湧出故名
黃龍菴在黃鶴山大宋黃龍禪師開山元時兵燬隆慶
年圓澄禪師構茅屋以居四世下僧如謐號超然參
悟其中題其閣為惺惺閣嘗與高攀龍吳志遠輩坐
玉如潭七日而悟拈題即能詩詩多不具載募造佛
殿方成而没沒一朞而其徒無淨毁賣於民家古松
翠竹一時俱盡僧如謐秋日山居詩日日生涯谷
口柴村童負米去還來種園野外留花木接水空飛
下石臺崖上翻紅楓葉老江中吹白荻花開平生獨
有滄浪興欲作狂歌愧短才秋日懷胡休復詩君去
寂寥在秋來黃葉深溪清寒客思境淡養人心古樹
依山瘦飛霞落水陰斷橋一片石孤影獨相臨
龍珠菴去郡城東北三十里在龍珠山之陽唐宋古刹
傾廢難考惟故址猶存左有古松右有龍珠泉雲棲
僧成意於萬歷庚子重建
大覺菴在黃鶴山之陰青草塢僧大賢於萬歷戊申歲
卓菴以居
巧山菴去城北三十里係古刹宋高宗七夕駕幸其山
因命名曰巧山
林雅菴在黃鶴山之陽僧義蘖於萬歷丁未歲建
圓通菴在黃鶴山之陰青草塢僧應堂於萬歷丙午歲
建
永慶禪寺去城東四十里在黃鶴山之陽今稱龍居灣
唐清泰間建元初年燬萬歷間安隱寺僧如良等十
人買故址構禪堂殿宇前有沼後有泉計百五十畆
方伯吳公賜永慶禪林額朱國禎詩有序自天目
而東最尊者無若臯亭之黃鶴峰直黃鶴稍曲而菴
者曰龍居面海臨谿舟騎絡繹雲游荷擔者尤多菴
燬於倭茲再建居士偶尋山過之風雨停一飯作三
詩其一曰名山游已徧此日到臯亭鶴下棲雲白風
高望海青僧歸老祗樹客遠舊禪燈莫問朝來雨還
堪夜摘星其二曰誰是歸依地青山合有緣風聲調
石磬雲氣落松烟不語僧持咒從空佛結蓮今年老
居士投足近諸天其三曰冒雨來投此蒲團正可依
山深非寂歴燈影自光輝雪嶺看河近天花對雨飛
一聲黃鶴下夜半有僧歸僧知其宰官也持册求文
凡五月未有以應茲來索不得再辭又作一詩歸之
此亦方便法我輩老年應法只宜爾爾皋亭峰勢倚
層霄臺殿陰陰路轉遥山色烟籠禪喜窟海波時漾
虎溪橋秋風遠水來新客明月長廊隱舊寮自有象
龍圓法相不愁檀越驟難招李流芳冬日過皋亭
龍居灣宿永慶禪院同一濓澄心恒可諸上人步月
二首歸装出西湖間道向黃鶴屢愆桐塢期偶遂龍
居諾輕舟凌晨風遥山滿晴郭丹林尚可數寒條紛
無託披松指微徑聽水捫暗壑新構爭遠勢平臺攬
摇落霜後山容淺天清海氣薄暫歇塵勞心始知寂
滅樂每多方外遊見僧即如故燈明一龕下夜長愜
深晤不知山月上千林已流素出門尋舊溪愛踏松
影路氣和空宇澄寒魄如春露去寺不數武回矚驚
莽互幽泉洗我心微鐘杳然度
大悲妙心菴去城東三十里在安仁鄉僧如慧於嘉靖
戊申募建
薔薇菴在黃鶴山之陰薔薇塢僧明通建
慧覺院去郡城東北四十里在黃鶴山之陰建自嘉泰四
年元末廢古木石橋故址俱存嘉靖間僧明證儒家
子緝草結菴其内設關枯坐故俗稱曰草菴隆慶二
年縣宰嘉其精誠捐資立額其孫如信精勤幹理感
動諸檀越協助構殿擴山地以復今院右建證師塔
院即設關處院前有滴乳泉半月池左有觀音洞洞
上有海音二字
慈孝菴在慧覺院側萬歷間李如德建奉母清修
龍峰菴去城四十里在黃鶴山之巔有白玉泉峰高千
丈泉飛百尺嶺峻而人跡罕到故俗呼為雲梯嶺萬
歷庚戌歲越僧真茂重建
大雲菴去郡城東四十里在黃鶴山苦竹塢蜀僧性彬
性澄於萬歷丁未重建彬字文若通楞嚴圓覺大義
梅石菴去城五十里在黃鶴山之陰晉天福七年佛日
禪師淨業堂舊址向為衛允讓久踞萬歷辛亥歲郡
城佛惠寺僧如誠徒普氤償價復故地左有洗鉢池
右有仙姑洞深莫可測洞口多怪石石上有老梅郡
人虞淳熙因題曰梅石菴並碑銘勒石
聚石菴蓮花塢有故址安隱寺僧海文先年以亂石為
窩萬歷戊申山中父老咸仰其德各捐金構庵故稱
聚石菴
㑚伽菴在龍洞口萬歷丁未僧性月建菴有石臺梧桐
數株前溪環帶
功德院在黃鶴山之陽係唐宋舊名國朝改名西勝安寺
成化間火基方十畆四圍古木俱存萬歷戊申僧如
海捐資築基新設數椽焚修郡人張一陽仍額功德
禪院舊名苕溪平涵朱公作功德院記
圓教禪寺去城東五十里在丘山之陽年久傾廢止存
殿基二十八畆方泉放生池安隱寺僧性美慧淵於
萬歷庚辰重建
普慈菴在黃鶴山之陽有故址湮没年久萬歷已酉僧
性玉重建有石崖龍潭之勝
靈花菴去城三十里在黃鶴山之陰花桐塢有古靈花
菴基存焉有靈瑞泉吳郡僧大韋於萬歷丁未歲重
建
卧龍菴在黃鶴山之陰佛日塢僧慧鏡萬歷辛亥建菴
多怪石石下古有龍牀故曰卧龍菴
白蓮菴去郡城三十里在黃鶴山之陰桃花塢僧如蓮
焚修
定慧菴去城三十里在桃花塢萬歷丁未僧容亮建
法華菴在竹塢萬歷甲辰僧悟真建
烟石居在桃花塢山之巔萬歷壬寅僧本祥卓菴於石
崖下
翠微菴在桃花塢三塔之上萬歷戊寅僧真海性通建
前有石坪石池水清味甘不竭
秀水菴在花橋北入古誌萬歷甲戍俞居士復捨基構
菴僧廣德焚修
吉祥菴在黃鶴山褚塢萬歷戊申僧如林重建
觀音大悲菴在桐扣南王陵山頂萬歷戊子歲僧廣量
重建
西向菴在仁和縣廿三都江姓捨地創建延僧大澄於
此十方雲水時依棲焉李流芳名其額
華藏菴去城五十里在黃鶴山右萬歷戊子歲僧雲川建
右有乳泉古松栢列於道傍
永福菴在黃鶴山西首鮑家灣
般若菴在黃鶴山北面楮陽塢山上
徧福寺在城東北三十五里赤岸舊名衆善晉天福七
年始祖慈航建佛殿賜子觀音殿天王殿宋治平二
年燬天順七年從真法師請賜名徧福而殿址俱廢
前有潤玉亭丁蘭井衆善橋放生池至今存萬歷辛
亥里人俞思沖丁周倡建賜子觀音殿方伯吳公書
螽斯廣應額
茶湯寺古覺仁院去城東三十里湯鎮塘有古楂樹一
株地名楂塘灣唐天寶二年住持洪深始建大雄寶
殿二座千佛閣藏經宋治平二年重額覺仁院乾道
三年燬寶慶三年重建洪武二十四年立為叢林永
樂十四年江潮沖没移建皋亭山嘉靖十一年僧懷
悰鼎建俗稱茶湯亭
長壽寺即留茨菴在城西北三峰山大雲鄉元大德年
間建永樂間里人夏誠移請長壽寺額永樂五年十
月十五日有勑一道御賜轎一乘勅諭天下赴會
僧衆朕惟佛氏之道清淨慈仁宏深廣大包含萬有
貫徹妙微利益幽明功德無量比者仁孝皇后崩逝
舉薦揚之科起無遮之會廣集僧伽諷演經典百日
之間嘉禎翕集慧燈降於金刹法雲覆於紺園繡絢
五紋輝燦諸品毫光累現衆彩畢呈天花雨空滿祗
林之寶樹縞鶴飛舞繞碧落之旛幢佛之舍利或流
輝於梵宫或騰耀於寶塔開照空之萏菡爛湧地之
摩尼動若驪珠炳焕午夜晃如虹彩燭影丹霄寶殿
之前圓結金梅之果長干之境秀産瓊芝之祥若斯
顯靈難以悉舉皆由爾衆毘尼克謹梵行清修瀾翻
八藏之文悟解三乘之旨秉至誠以奉朕命攄精意
以叩佛慈其中亦有至人道化高妙飛行變化隱顯
莫測感朕誠心來臨法會證明善功朕德薄有未能
知藉茲衆善遂致感通睹瑞應之蕃臻想神靈之濟
度超遊極樂信有明徵朕實歡愉特加褒奬夫觀百
川之流者必至海乃止虧一簣之功者則為山不成
爾等益勤精進庶永謝於塵緣究竟真空期早登於
覺地利生助化翼我皇家欽哉故諭
上塔伏虎禪院伏虎禪師原居江干五雲山每到城必
騎虎出入回山化錢買猪首飼虎忽一日回山遲偶
傷一人禪師倚杖責之虎悲哀悔伏師往皋亭結菴
於興教寺後圓寂今上塔即伏虎禪師塔院
中塔悟空禪院即真歇清了塔宋紹興勅賜悟空禪師塔
名靜照天重覺禪師為之銘淳熙僧德輔重立石紹
熙改元太師王藺留詩并序予前年自江西召還
以十二月六日抵修門雨後微雪宿接待院今得罪
去國復以是日雪中來明日過皋亭見福公長老言
及相與歎息因留三絶重到招提却两年北窗風雪
接衾眠客來休說邯郸夢世事端知不偶然富貴危
機豈獨今且從麋鹿逐山林只慚莫報君恩重敢廢
惓惓畎畆心臯亭回首軟紅塵晴日僧房暖似春禪
老耽眈如卧虎相逢一笑問來因院有古松數十
株列道金鈎銀杏樹四株覆屋中有石池石為石蠏
所蝕玲瓏如雕
下塔月明菴即清杲禪師塔院宋紹興間建國朝燬於
兵燹僧雪峰誅茅重建其徒如月習苦積功啓大雄
殿山門鑄巨鐘濬放生池居士王宇春黃汝亨沈守
正為倡緣經年落成仁和令喬時敏有月明禪院額
朗士吳之鯨有碑皋亭山在武林東北隅烟嵐晴
靄供明聖湖遠眺孤秀可挹古德耆宿往往托跡於
此而上中下三塔最著上塔伏虎禪師真藏中下二
塔則真歇清了月明清杲二師滅度處也二師俱左
緜人同嗣法於丹霞淳公宋紹興二十三年丁夘朔
日了呼首座曰吾行矣跏趺俄頃而逝杲時方作務
聞之亦呵呵伏樹而寂兩公生同俗長同師不殊天
親無著而去住無礙又似龐居士父子竒哉事聞於
朝命使臣建塔於桃花塢即今處籓以禪室焚誦不
廢入國朝厄於兵燹成化間復建獨下塔在山址樵
蘇蹂踐榛莽迷離幾與丘垤讓卑矣禪師雪峰與徒
冰輪俱杭人天性朴誠戒律精肅初遊五臺參名嶽
歸訪杲公遺蹟慨然有興復志誅茅編屋不堊而堅
入其門新潔莊嚴能歛人志而發皈依瞻仰之願依
山以居者遠邇趣役累黍可積駸駸拓大而雪峰己
化去冰輪愈厲苦拮据矢成未竟之業一以樸誠動
人遂復構殿三楹前後廡宇鱗次繡錯香燈梵花法
幢建鼓鐘磬之聲晨夕逹數里而百年來荒墟遂成
珠宫琳宇矣往歲辛夘余不佞與俞似宗讀書興教
寺欽雪峰高行時過參訪師一日指侍者曰此初懴
皈誠者也昨日夜义頭今朝菩薩面夜义與菩薩只
隔一條線聲音朗徹余聆之恍然心境清沁若有所
會是歲似宗預計偕即成進士因與皋亭結久要而
余南北分馳遂虚舊游顧夙企冰輪之能成師志而
構茲勝果也非特法門龍象抑亦古刹棟樑歟頃左
方伯桐城吳公廉其實與銘不朽而仁和邑侯海上
喬公嘉與更新題曰月明禪院以標其額儼然月明
杲禪師與山靈並曜法席之盛當世世傳燈未艾矣
不佞因為述其詳而系之以銘銘曰曹溪肇源清原
分派提心為宗何等無在慧筏渡迷金鎞撥碍杲師
受衣空明洞解現示游戲大千同界遺蜕奚存真性
不壞雪峰上首璞中圭外如月紹林堅忍于邁猊座
揚輝紺宫映帶杲師何心成毁嗔愛以覺有情功隆
埏載名山護持竹香松籟
法華菴為月明下院近萬緣橋僧性廣建
柳翠菴在下塔側有柳翠塔
興教寺晉天福四年錢氏捨名興善寺伏虎歸禪師為
開山之祖元末兵火煨燼勖法師重建名為興教
華嚴菴在皋亭桃花塢興教松隠靜室也俞思沖題額
僧清學焚修
金佛寺宋嘉泰元年璋法師創業師湖州武康人父姓
金母夢僧持花入室而生師自幼辭親出家參訪知
識勤修淨業士庶皈禮開禧三年寧宗召問佛法賜
金佛寺額元至正六年燬洪武初僧正福重建至
二十八年正福善能二師鼎建佛殿寢室雕裝三佛
二菩薩諸天有靈芝花二盤古窰青瓶一對貫雲石
書淨業匾元時銀杏樹左右一株二合俱存永樂間
福精修戒行晝夜禮彌陀淨土期懴忽聞異香滿室
告衆云四十八年住世猶如嬰兒游戲世間萬事皆
空明月清風歸去書偈而逝
無垢院在城北大雲鄉宋淳熙元年建元至正燬洪武
初復建萬歷乙亥重建憲副林梓題額兩劫真修其
序略云誌載宋淳熙間坦禪師奉勅建造至三代孫
祖心者一修葺焉迄今盡圮僅存殿宇而已地方耆
善訪瑪瑙寺有行僧亦號祖心謂為前祖心之後身
也請住守焚修余自掛冠歸隠湖莊日與方外交遊
而惟祖心師誠實可嘉是以為贈
善曇寺去城東五十里在鼎湖西葡萄畈原葡萄寺廢
經數百年其故址宛在萬歷戊戍僧如顯募衆縣宰
豫章劉公嘉其德捐俸以助邑人胡心得沈朝煥沈
朝&KR0974;丁周助建長河環帶古木圍蔭有石橋鉢盂泉
鼎湖寺去城東六十里在鼎湖中亦名東湖廢久無考
湖大三千餘畆萬歷庚戌司道清復里人虞淳熙為
倡構室以居僧海淵等將興崇殿以復其舊湖跨仁
和海昌二邑于南西湖若鼎峙焉
安隱寺去城六十里在臨平山南唐清泰元年吳越王
建名安平有安平泉宋治平二年改今額元至正末
燬永樂初重建其後即臨平山地生曲竹相傳丘隱
士羽化棄杖於此其竹皆曲寺有寳幢歸併於此
曰報慈曰圓滿院曰寂照菴蘇軾題安平泉詩聞
說山根别有源撥雲尋徑興飄然鑿開海眼知何代
種出菱花不計年烹茗僧持甌泛雪煉丹人化骨成
仙當年陸羽空收拾遺却安平一片泉
勝安寺在臯亭山北胡胤嘉記云臯亭山清澹渫杉
松插翠潭壑瀉注味韻清美予棲遊久之晉宋以來
悟證者若而人黃龍伏虎月明諸古德影堂瘞塔保
而禪誦其間者迄今不衰其餘岐峰邃澗或綴一瓢
或卓一錫皆有拔俗絶塵之想勝安介在諸刹中創
自後周顯德勅名寶勝宋之乾德郡人錢仁輝葺而
廣之法侣道崇夜見白衣人來謁始立大士圓通道
場建炎四年燬於兵手其殿竟無恙衆大駭異奉泥
金法幢佛牙舍利供之紹興二年始易今名己不知
其所由廢矣僧寶有麥秀之歎謀之兩世再起再罷
其孫性乾少年精警跣足行募不踰朞而岧嶤熣燦
幾與層巒爭勢矣
廣嚴寺在臨平鎮西前挹鼎湖後踞丘山水木清茂煙
雲晻靄雜與氓㕓賈區相接而諠囂不聞按圖志舊
名華嚴院晉義熙十二年法師通所建以奉華嚴者
隋大業末燬於兵唐高祖時玄覽法師始即其地而
恢拓之鑄金銅像三百五十軀書金字涅槃經二千
餘卷尊奉度置咸極莊嚴法師俗姓禇氏左散騎常
侍舒國公無量之弟舒公少常讀書湖上有龍起之
異既顯以太夫人年高歸覲其鄉時從冠蓋出游山
中叙昆季之好人以為榮法師因請湖為放生池刺
史袁仁敬禁民六里不得入網罟司馬楊敏言復禁
十里魚鳥涵泳士民嚮風遂為一方之盛開元二十
二年法師化去學士徐安貞為之碑會昌中寺燬碑
亦堙没大中十二年寓士陸同芳濬井得石函華嚴
經六十一卷遂名華嚴井捨宅為寺建塔以藏焉宋
治平年中賜今額建炎罹兵燹其地沒為民居邑人
姚成率好事者復之乾道五年僧行杲始營佛閣鐘
樓元大德七年僧如岳增建前殿而門廡稍存其制
元貞乙未平山林禪師棄家於茲受具戒遍參諸宿
歴主名山藏楊宗乘為東南之倡由是寺之名益著
元末兵亂尋廢正統十年節菴貞公與其徒日初昇
合謀協力鳩工簡材撤而新之弘治丁已日初徒本
浩復葺其圯壞云
淨惠寺晉天福七年吳越王建號佛日院宋大中祥符
元年改今額范成大詩云帆掠楓橋意欲飛西山
雲物遠依依回思客路豈非夢乍聽鄉音真是歸舊
事懶從年少問故人稍覺座中稀不須更說桑榆晚
秔稻鱸魚也自肥
蓮華窟在佛日塢蓮華峰之左脇僧大慧累石為基編
茅為室因峰得名故名蓮華窟有石翼然如飛雲之
狀名片雲巖有泉瑩淨潔白從石底細竇湧出味如
醴蜜名天乳泉有池形如泮名半月池
明覺院即明教嵩古道場也元末燬其基没於民間僧
性澄於萬歷間清理六畆山形狻猊名獅子山有石
龍在溪左右頭口相對而出泉從口流晝夜如吼名
石龍又名雙龍泉有石窩其中可容二人趺坐名石
龕有石在澗底牽如被幅長五六丈名交崖石
龍興寺宣和七年因東湖水濤洶湧建寺名妙華菴立
普同塔鎮壓水勢紹興六載高宗建都杭州太后駕
幸本寺賜額龍興元末兵火額石俱焚
大安寺在臨平山北小林鎮梁貞明二年吳越王建定
慧禪師為開山祖元末燬洪武重建二十四年歸併
廣嚴寺改額為大慈院
驀直菴在仁和念三都十啚僧大仙童真入道衆信歸
仰丁姓捨地募建禮請焚修給事洪瞻祖顔其額
彌陀菴在履泰鄉五啚嘉靖四十年里人李陽割地創
建延僧如性卓錫其中嚴淨毘尼精誠念佛以荳為
記滿四十八石臨終天樂迎空彌陀接引人遂以彌
陀名其菴萬歷間孫海雲立禪三載刺血書經李應
科捐貲重建司馬陳學易有記
龍華菴在履泰鄉五啚萬歷十八年陶曉施地建延僧
性曉焚修不涉文字惟勤禮佛司馬陳學易顔其額
武林梵志卷四
