通鑑答問卷二
宋王應麟撰
赧王
燕昭王問郭隗曰得賢士與之共國以雪先王之恥
或問燕昭可謂賢君歟曰復讎天下之大義也記禮者曰父之讎
弗與共戴天寢苫枕干弗與共天下此天之經地之義所謂民彝
也周幽之禍申侯為之平王忘讎而戍申揚之水之詩所以怨文
侯之命無哀痛之辭周書終焉而春秋於是始若燕昭之為子可
謂孝矣漢世祖得一鄧禹而復高祖之業昭烈得一諸葛孔明而
信大義於天下有一賢與之謀可以興衰撥亂可以扶持綱常昭
王得一樂毅以弱燕報強齊雪先君之恥而一洒之天衷以位人
紀以立豈唯戰國之賢君百世之下聞者莫不興起也齊之稷下
聚游談以徼虛譽焉耳昭王誠孝之心招徠感動而真賢為之用
湯之於伊尹桓之於管仲尊德樂道將大有為昭王盖庶幾焉
魏冉為政威震秦國
或問秦彊大之國權移於魏冉而惠武二君不能保妻
子何歟曰唯聖人能外内無患自非聖人外寧必有内
憂故形勢之彊不如道德甲兵之威不如紀綱高城深
池之防不如名分秦不修此三者唯蠶食六國是謀是
以戰勝於外家亂於内令行於四境釁稔於閨門不仁
之禍及其妻子太阿之柄授于權臣魏冉是為穰矦昭
襄母芉氏之異父弟也魏冉挾戚黨之威熏轑一國勢
若探湯弑其君之嫡母出其故君之妃歸于魏其君兄
弟皆殄滅之芉如漢之元后冉如漢之鳳莽不唯冉之
無君而暴嬴不善之報亦彰彰矣它日范睢之說行逐
冉於關外獲全要領幸也君子之論謂冉援立昭王除
其災害夫不賞私勞叔孫昭子所以為賢何取乎援立
之功魯公子遂弑子赤出姜氏立宣公春秋書之為亂
臣賊子之戒何取乎災害之除余是以竊取春秋之義
以正魏冉之罪
屈平
或問屈平之事通鑑削之春秋襃秋毫之善通鑑掩日
月之光昔人嘗有是言亦必有意矣曰春秋編年之法
至通鑑而始復若屈平四皓之見削揚雄荀彧之見取
其於春秋懲勸之法若有未盡用者此朱子綱目之書
所為作也太史公曰伯夷叔齊雖賢得夫子而名益彰
余亦曰屈平雖忠得朱子而心益著昔者商書終於微
子其言曰自靖人自獻于先王微子之去自獻以其孝
比干以諫死箕子以正囚自獻以其忠而夫子謂之仁
屈平楚之同姓諫而不聽郢將為墟兩東門將蕪不忍
宗國之顛覆而從彭咸之所居其後三戶亡秦亦流風
遺俗有以激義槩也朱子謂志行雖或過於中庸而不
可以為法然皆出於忠君愛國之誠心又曰所為雖過
而其忠終非世間偷生幸免之所可及噫斯言可謂知
屈子之心者雖未及比干之仁然心之所安亦可以自
獻于先王矣劉歆賣宗國以徼利達揚雄與之同立莽朝
而不耻也乃議屈子之湛身正道湮微薄俗瀾倒殉利
者為是死義者為非設滛辭以助揚雄者顧以通鑑不
書藉口噫朱子綱目所補有功於通鑑垂白注楚辭亦
有感而作者春秋書孔父仇牧荀息三大夫以教為臣
之忠人莫難於一死而屈子蹈之聖人復起必從朱子
之言矣
齊歸楚太子楚人立之
或曰戰國策楚太子質於齊太子辭歸齊王隘之予我
東地五百里乃歸子太子獻地歸為王齊使車五十乘
來取東地慎子曰王朝羣臣皆令獻其計子良曰不可
不與請與而復攻之昭常曰不可與也常請守之景鯉
曰不可與也請西索救於秦王以三大夫之言告慎子
對曰王皆用之王發子良獻地於齊明日遣昭常為大
司馬往守東地明日遣景鯉西索救於秦王曰善東地
復全史記世家不載此事亦可信歟曰蘇氏古史載之
讀通鑑者可以參攷鮑氏謂慎子能兼用三大夫之言
其最優乎嘗謂世臣者封建之根本公劉居豳君之宗
之周官宗以族得民書云以厥庶民(缺)
遂之四氏皆大家巨室與國同安危共存亡相
維於不墜楚有三閭曰昭屈景皆王族也秦約懷王會
武關昭雎曰王無行而發兵自守屈原亦止王母西懷
王不用其言秦留之而太子質於齊大臣欲立王子在國
者昭雎以為不義乃請太子於齊及齊求東地頃襄王
遣昭常往守之遣景鯉索救於秦三姓皆忠於楚是
社稷之臣也昭睢之忠與屈原同而頃襄之立亦睢之
謀也東地之全昭常景鯉之力也四臣者真所謂世臣
矣古者世臣必有家學漸濡禮義之訓習聞忠孝之道
是以夷險不易其操危難不更其守家國一體休戚同
之楚既亡而項燕世為楚將猶能為國效死至漢初昭
屈景猶存而徙之關中則根柢深固可見矣後世若江
左王謝有唐崔柳易姓則為之佐命竊國則為之奉璽
誨盜黨賊為斧斤以斷其國利菑樂亡恬不之怪故世
臣不可以無學
趙肥義
或問肥義從君於昏不能先幾豫謀以止公子章田不
禮之亂及亂之作拱手無策而以死繼之不可謂智曰
世衰道微每生失節者多殉義忘身者寡若肥義者雖
未可謂之殺身成仁亦可以愧臨難苟免者矣曾子曰
可以託六尺之孤寄百里之命臨大節而不可奪若肥
義殆庶幾焉義之言曰死者復生生者不愧吾欲全吾
言安得全吾身又曰貞臣也難至而節見忠臣也累至
而行明噫不食其言其猶晉之荀息乎春秋書晉里克
弑其君卓及其大夫荀息書及以著其節書大夫不失
其官也荀息為奚齊卓子之傅肥義為子何之傅其
君皆託以子而能守信而不渝壹志而不貳夫子曰自
古皆有死民無信不立使肥義在春秋之時亦在聖筆
之所取矣魏明帝託孤於司馬懿而懿背之宋明帝託
孤於褚淵而淵背之反覆傾危棄信義如土芥則肥義
其可訾乎初公子成之不肯變服也謂中國者聖賢之
所教禮樂之所用似非冥頑無知者聖賢禮樂之言出
於其口而沙丘之弑主父與李兊同惡是故口道先王
心為盜賊春秋所誅也觀乎肥義嘉其言之可為法觀
乎公子成知其言之不足取
楚襄王迎婦于秦
或曰秦之無道楚之不競司馬公之論至矣秦彊而楚
弱楚何以能復振乎曰少康一旅足以祀(缺)四旅
足以殱(缺)撥亂之志(缺)何事不
立甚矣頃襄之無志也屈平忠宗國者遷之江南子蘭
誤懷王者以為令尹信讒慝遠忠良其能如燕昭求賢
以雪耻乎楚人憐懷王如悲親戚頃襄為人子當寢苫
枕戈以終其身乃遊蘭臺馳雲夢般樂怠敖其能如吳
夫差使人立於庭不忘報越乎有自立之志則荆楚之
士必有修戈矛與同仇者秦雖大何畏焉昔魯莊公忘
桓公之讎娶仇人之女春秋書曰公如齊逆女以為有
人心者宜於此焉變矣吁頃襄何其似魯莊也三綱不
可亡五典不可泯有以國斃而不從孝誠所感義氣所
激因楚人之憤而用之楚直秦曲勝負自分且身與社
稷孰重曰社稷重社稷與人倫孰重曰人倫重去人倫
無天理雖有天下不能一朝居也况楚國乎彊弱以理
不以勢頃襄見事勢之弱而不知義理之彊也
宋滅滕
或曰滕文之昭也文公滕之賢君也聞孟子性善之言
問喪禮為國問井地當時以為行聖人之政自魏文侯
之後未有若文公者而不能保其國何歟曰正其誼不
謀其利明其道不計其功春秋之法也以成敗為是非
左氏之失也春秋江黃二國書滅胡氏謂得正而斃焉
於禮為合於時為不幸公羊子所謂亡國之善詞上下
之同力也滕文公以事齊事楚為問孟子對以與民守
之效死而民弗去又以齊人將築薛為問孟子對以君
如彼何哉強為善而已矣又以竭力事大國不得免焉
為問孟子對以大王去邠世守勿去請擇二者而處之
盖聖賢之心循天理之正不取必於智謀之末諸葛武
侯所謂鞠躬盡力死而後已成敗利鈍非臣所能逆睹
若以強弱利害言非天理之正也故曰知春秋者莫如
孟子嘗攷左氏傳滕蕞爾國服乎宋久矣宋人請滕而
不與盟宋仲幾曰滕吾役也是以終為宋所并天下無
王小國先受其害檜亡東周之始也曹亡春秋之終也
滕亡周其殆乎史記滕無世家孟子注云世本有考公
麇與定公相直其子元公弘與文公相直宋之滅滕未
知當文公之時歟抑其子孫也然觀去邠效死之對滕
之勢已危矣孟子去齊在赧之元年文公問孟子於鄒
在去齊之後滕滅於赧之二十九年此其可攷者余懼
或者謂為善之無益而怠也故發明孟子之意以扶天
理正人心云
樂毅下齊七十餘城
或問夏侯太初謂樂毅舉國不謀其功除暴不以威力
邁全德以率列國幾於湯武之事朱子則曰樂毅亦一
戰國之士何嘗是王者之師孰為篤論曰太初之言浮
於實諸葛武侯自比管仲樂毅則毅亦管仲之流何足
以幾湯武之事哉燕昭舉國以委毅將雪耻於齊而築
宫師騶衍惑於怪迂之說入海求僊其志已荒亦豈能
成王者之業哉齊湣暴虐而燕伐之此復讎弔民之師
也王蠋在晝邑則脅以屠邑式商容閭者如是乎燕之
報齊非以為利也珠玉財寶車甲珍器盡入於燕昭王
叔齊擄獲以歸人之稱斯師也何義哉此無異齊之
伐燕毁其宗廟遷其重器也齊以是動天下之兵而毅
不鑒焉使騎劫不代將毅亦不能定齊矣王孫賈振袂
一呼齊人思舊君而立其子即墨大夫效死弗去燕以
力服齊非心服也兼并易能也堅凝之難毅其能凝齊
民之心乎田單忠義憤發堅守二城智勇相敵而不可
攻非可取不取以待其自歸也非縱二城以明信義為
王業之本也蘇氏謂毅欲以仁義服齊民不忍急攻亦
過矣是故齊國復立以人心之已回二城不下以田單
之能守論樂毅者至朱子而始定雖然毅雖未為仁義
之將豈戰國之善用兵者所及哉此漢高帝所以求其
後而封之也
樂毅犇趙
或曰樂毅之犇趙於君臣之際抑猶有未盡歟曰毅報
燕惠王書太史公謂齊之蒯通及主父偃讀之未嘗不
廢書而泣蓋毅於君臣之義處之審矣趙王謂毅曰燕
力竭於齊其王信讒國人不附其可圖乎毅伏而流涕
曰臣事昭王猶事大王也臣若獲戾於它國沒身不忍
謀趙徒隸况其後嗣乎噫美哉言乎此毅之名所以千
載不朽也世道薄彝倫斁士會晉之賢大夫也奔秦而
為秦謀晉河曲之戰會對秦伯欲撓臾駢之謀譎趙穿
而敗之習俗移人賢者不免若楚巫臣之儔又奚責焉
君臣之典叙於天而人之大倫也戰國之士朝從暮横
汙賤反覆樗里疾甘茂向夀為秦之臣或黨於韓或黨於
魏或黨於楚矧違之它邦者乎此義不明叛君要利習
以為常漢末袁涣對吕布曰他日之事劉將軍猶今日
之事將軍也其聞望諸君之風而興起者歟
田單復齊
或問大史公附王蠋於田單傳後而不為立傳殆非春
秋襃死節之義曰忠臣社稷之衞古者三綱五典以為
守不以堅甲利兵之彊禮義廉耻以為固不以金城湯
池之險故一士可以抗百萬之師一賢可以回一國之
勢夫忠義之心人皆有之必有為之倡者衞之復也倡
於弘演楚之復也倡於沈尹戍漢之復也倡於龔勝以
一身倡天下之義莫不風動雲合而從之前賢謂田單
之復齊國非單之功也王蠋之功也太史公推本其事
而歸之王蠋其意深矣噫春秋書敗以懲不武書叛以
懲不軌甚矣齊湣王之無臣也向子軍敗而亡達子軍
破而走王蠋眇然一布衣不食齊祿舍生取義視死如
歸凡析圭儋爵者於是發憤感慨投袂枕戈以殄殱乃
讎蠋為之倡也繼之以王孫賈又繼之以即墨大夫而
田單得以成其功義之動人也如是國於天地必有與
立尊名節崇禮教重倫紀厚風俗立國之根本也
田單攻狄不下
或問田單之功偉矣功成而量已盈何歟曰朱子有言
不世之大功易立至微之本心難保齊桓矜於葵丘而
叛者九國晉悼怠於蕭魚而伐秦不濟屈瑕狃於蒲騷
之役項梁驕於再破秦軍而鬭伯比宋義知其必敗志
之易滿心之難持也夫戰以氣為用有一驕心則其氣
餒有一怠心則其氣惰功名之累人如此田單以三里
之城而能興齊以全齊之兵而不能勝狄魯仲連得於
眉㫸之間以為有生之樂無死之心蓋已默察其心矣
想其大冠若箕黃金横帶其外揚揚其中索然無餘何
以戰何以勝使田單能如范文子之後入孟之反之不
伐張子房之無智名勇功澹焉若愚所以為深智也退
焉若怯所以為大勇也操存此心持養此心百戰而氣
益壯百勝而氣益銳無敵於天下矣於狄乎何有蘇氏
曰為將之道必先治心
秦拔郢楚徙都陳
或問楚文王始都郢今之江陵也白起一戰而拔之郢
不可守歟曰荀子云楚汝潁以為險江漢以為池限之
以鄧林緣之以方城然而秦師至而鄢郢舉若振槁然
是豈無固塞隘阻也哉其所以統之者非其道故也嘗
攷左氏傳莊王時庸人帥羣蠻叛楚麇人率百濮將伐
楚楚人謀徙於阪高蒍賈曰不可若我出師必懼而歸
遂滅庸晉欒武子曰楚自克庸以來其君無日不討國
人而訓之在軍無日不討軍實而申儆之箴之曰民生
在勤勤則不匱為君克勤以修其德故能霸中華昭王
時吳入郢王奔隨既反國舟師陵師皆敗令尹子西曰
乃今可為矣於是遷郢於鄀改紀其政以定楚國為臣
克忠以修其政故能復舊都蓋謀徙阪高郢將危矣吳
之入郢郢已亡矣轉危為安運亡為存君臣交修之有
道也頃襄忘讎翫敵莊辛謂左州侯右夏侯從鄢陵君
與夀陵君馳騁乎雲夢之中不以國家為事白起謂恃
其國大不恤其政羣臣相妬諂䛕用事良臣斥疎百姓
心離城池不修既無良臣又無守備頃襄之怠荒君臣
之駢惡於斯可見其失國逋竄宜哉屈平哀郢曰忠湛
湛而願進兮妬被離而鄣之此所謂諂䛕用事良臣斥
疎也聲有隠而相感意其可以寤君心也物有純而不
可為則其心已一於彼而不可變矣此悲回風之所以
作千載之下讀者猶太息流涕也頃襄之十九年獻漢
北上庸地二十年秦拔鄢鄧西陵上庸房陵也鄢鄧襄
之宜城鄧城也西陵安之雲夢也二十二年遂拔郢藩
籬已壞堂奥其能守乎都邑國之根本本既先撥一徙
陳再徙鉅陽三徙夀春既失郢而投黽塞之外其三徙
都如蒙鳩之巢繋於葦苕待亡而已國必自伐而後人
伐之其頃襄之謂歟
范睢說秦王
或問范雎信為傾危之士乎曰書云惟辟作福作威戒
其權不可下移也臣無有作福作威戒其臣不可上僣
也胡氏春秋傳云於傳有之犯上干主其罪可救乖忤
貴臣禍在不測故臣子多不憚人主而畏權臣如漢谷
永之徒直攻成帝不以為嫌至於王氏則周旋相比結
為死黨而人主不之覺歸父家遣緣季氏也朝吳出奔
因無極也王章殺身忤王鳳也鄴侯寄館避元載也惟
殺生在下而人主失其柄也以是觀范雎言穰矦無君
而逐之未為過也薦用白起之功未足以贖弑惠文后
之罪取剛夀以廣陶邑特小焉爾自古政在大夫祿去
公室履霜不戒納約不聞塞忠諫之路孤人主之勢此
劉子政梅子真所為流涕太息也范雎其可厚非哉然
而芉后之廢則非也子不可以絶毋睢豈不媿潁考叔
茅焦乎昭襄不能防微遂虧孝道秦無儒矣何足以語
人倫
楚黃歇為相封為春申君
或問楚太子自秦逃歸黃歇之謀也太子即位以歇為
相然則相可以賞私勞乎曰相非賞私勞之官也昔者
楚有鬭子文蒍敖子囊子木為令尹皆一國之望楚以
盛彊諸侯服焉頃襄去郢瀕於危亡考烈之立也當如
燕之招樂毅求天下之賢而相之乃私於舊恩不以德
舉易曰小人勿用必亂邦也惟君子可以有功小人不
可以有功黃歇挾功震主既得淮北十二縣又請封江
東如二君於楚招致賓客以虚譽持其權陰凝冰堅不
可復制合從西伐秦不能救其敗去陳徙壽春不能
扶其傾楚危若贅旒乃就封於吳陰為竊國之謀芉變
為黃亂臣賊子所未為而歇為之若歇者楚之大盗爾
荀卿大儒也為其蘭陵令亦不善擇木矣成相之篇曰
春申道綴基畢輸春申行事若此道焉在哉既不足以
繫楚之存亡而亂楚之嗣鬻熊已不祀矣楚亡於女戎
非秦也春秋之法當書歇曰盜歇不足論也荀卿枉道
失已惜哉
孔子順曰秦為不道義所不入
或問孔子周流列國孟子轍環天下皆不至秦子順亦
義不入秦何歟曰秦自穆公之後無稱焉其臣自百里
奚孟明之外無聞焉晨風之詩刺其棄賢臣權輿之詩
刺其與賢者有始無終國無賢者不足與有為此孔子
所以不入秦也商鞅以慘酷扇其瀾張儀以變詐揚其
波惟功利是謀惟戰鬭是急是以魯仲連寧蹈東海不
為之民其視函谷若虎豹之窟况孔子懷仁義之道子
順為聖人之後其肯紆轡於咸陽之郊乎荀卿嘗入秦
矣猶以無儒而不留也昭王趨儒無益於國坑焚之禍
已萌牙於此時詩書雖未焚而棄禮義捐廉耻無復詩
書之化豐鎬忠厚之俗一變而為西戎鷙悍之風豈足
以稽天下士哉聖賢未嘗不欲道之行而去就行藏惟
義所在子順謂義所不入義者天理之公人心之正夫
子子思以來孔氏世守之家法也在漢如臧如霸亦能
守而弗墜謹進退嚴辭受聖人之澤遠哉
毛遂定從
或問毛遂定從於楚可以却秦而存趙歟曰楚失鄢郢
秦已玩之於股掌之上考烈之元年獻邑于秦自保其
國猶懼弗蔇其能救與國之急乎平原君乞師議從久
而不決楚君畏秦故也毛遂按劒激之從約始定曩者
六國之從踰年而解九國之師仰關不進今以羔犢之
楚欲扞虎狼之秦則非敵也春申帥師以當王齕則非
將也是時諸侯交臂事秦問之齊則不與趙擊矣問之
韓則上黨路絶矣問之魏則止晉鄙之救而欲帝秦矣
一楚合從無益於勝敗之數也儻無魏公子奪晉鄙兵
以解邯鄲之圍趙其殆哉舍辯說之虚而考事迹之實
毛遂定從不足為趙之不亡而僅存者魏無忌之力也
嘗謂毛遂片舌之彊抗楚則有餘存趙則未也
白起
或曰白起知邯鄲不可再攻非以怨不行杜郵之劒非
其罪也曰仁人之兵禁暴安民而已伊吕之將子孫有
國與商周並以能救亂除害非以毒天下也吳起商鞅
戮於前報虐以威有天道焉白起嗜殺最甚長平之戰
四十萬人死蚩尤之亂不過此矣孟子曰善戰者服
上刑聖王所誅也天討有罪假手於范睢以戮之為不
仁者之戒未足以償趙卒之冤然用起者秦也秦焉能
永其天命乎其後項籍坑秦卒二十萬作俑者白起也
不仁之禍不止一時慕而為之者亦斃於東城殺人之
多乃所以自滅爾天地以生物為心人得之以為心人
而不仁是豺狼也漢志謂報應各以類至信哉在易地
中有水師君子以容民畜衆有容民畜衆之德而後可
以行師故曰仁者
赧王倍秦與諸侯約從攻秦
或問周將亡而與諸侯約從何其謬哉曰韓非之書謂
周去秦為從朞年而舉是周滅於從也曰倍秦曰去秦
為從則赧王嘗事秦矣揚子云周也羊秦也狼諸侯亦
羊也約從其能存周乎赧王之計謂坐以待亡不如攻
之可哀也已左氏謂王貳于虢王不可言貳此謂王倍
秦王不可言倍周之空名猶在諸侯之上天下謂之共
主作史者當存君臣之分朱子綱目書秦伐韓趙王命
諸侯討之此春秋法也文中子曰周禮其敵於天命乎
周之長世有禮以維持之也齊晉二伯以尊王為名六
國之彊畏大義而不敢犯秦為不道而周以不祀然自
此七年東周之君始絶始皇稱帝以前海内無主三十
五年禮之為國與天地並信矣按皇甫謐曰漢高祖以
秦昭王五十一年生此赧王入秦之年也周亡而代秦
者生於豐沛天厭秦虐監觀四方惟聰明神武而不殺
俾作民主吁此天之所以為天也
秦昭襄王
范雎蔡澤
或曰范蔡抵巇傾奪以取相位何以克有終曰二人雖
未可以言明哲而智足以全身夫相非久居之官也以
寵利居成功伊尹耻之周公卜洛惟曰明農大臣進退
之灋也沈諸梁老於葉陶朱公汎舟五湖房玄齡不吝
權亦曰時來則為不可擅為己有也賈生曰夸者死權
竊福威之柄操之而不釋苟容持祿為張禹胡廣患失
喪邦為李斯林甫小則身名俱辱大則家國俱危可謂
愚矣范雎鍳于穰侯主眷既衰亟思變計蔡澤倨見而
不怒聞成功者去之言翩然謝事棄冨貴如脱屣澤也
激辭譎說攘相印而得之然心邪而論正其自謀亦以
為雎謀也澤克踐其言纔數月而免歸見險能止居寵
知退其全身非幸也蝂負而躓蝸升而枯彼蔀家覆餗
者曾二蟲之無知張華李德裕之才猶失於不早退吾
非取范蔡也
莊襄王
遷東周君於陽人聚楚滅魯
或曰周克商而微子封於宋西周既亡矣秦獨不能存
東周之七邑乎魯周公之後也將亡之楚餘威猶及泗
上乎曰秦紀云東周君與諸侯謀秦秦使吕不韋誅之
盡入其國蓋不韋封洛陽利東周之地而滅之也楚考
烈之八年黃歇為楚北伐滅魯六國表云取魯封魯君
於莒至十四年乃滅蓋封莒之時曲阜已亡至是并莒
奪之黃歇封淮北而欲兼有其地也漢梅福有言存人
所以自立也壅人所以自塞也善惡之報各如其事夫
文武周公之國八百餘年禮樂文物之所萃也不韋歇
始率戎蠻以揃刈之東周亡而栢翳之秦為吕魯亡而
祝融之楚為黃二盜臣亦殄厥世滅人之國乃自滅也
文武周公之道千萬世與天地日月相為悠久國之存
亡奚與焉
始皇
趙廉頗之仇郭開多與使者金令毁之秦既敗
於河外使人行萬金以間信陵君用李斯謀陰遣
辯士齎金玉遊說諸侯離其君臣之計秦多與
趙嬖臣郭開金使言李牧欲反后勝相齊與賓客
多受秦間金勸王朝秦
或曰秦以賄勝趙魏齊以賄亡賄之敗人國甚矣其君
之不明歟臣之不忠歟曰賈生言聖人有金城厲廉耻
行禮誼之所致也世之治也廉耻興焉世之亂也寵賂
章焉國家之害不在城郭之不修兵甲之不多而在上
無禮下無學不肩好貨無總于貨寶書之所戒也亶侯
多藏貪人敗類詩之所刺也取郜鼎歸衞寶范鞅賂而
昭公弗納荀寅貨而蔡侯從吳春秋之所貶也陵夷至
于戰國風俗之壊極矣梁惠問孟子曰利吾國而已蘇
秦相六國曰位高金多而已應侯之散合從則以金公
孫開之間田忌則以金馮旦之間昌他則以金鄭朝之
復祭地亦以金周君之易温囿又以金利欲横流趨者
瀾倒此秦之計謀所以行也使戰國之君昭德塞違彊
志守度而便嬖不能惑其臣公爾忘私洒濯其心而貨利
不能誘雖百李斯尉繚之策將焉用之噫郭開后勝之
徒為身而不為國也國為墟則貨可保乎其後張良之
於秦將陳平之於楚君臣高帝之於陳豨將皆用此術
人心不正見利忘義國亦曰殆哉故國之脩短在風俗
國之存亡在禮義廉耻(秦之滅六國不過用三十萬金漢之滅楚不過用四萬金可以)
(得志矣)
初并天下
或問六國并於秦其無人以距秦乎曰秦自孝公以來
蠶食六國謂漸吞滅之如蠶之食葉然六國非無人也
用之而不終言之而不聽也魏有公子無忌嘗率五國
之師敗蒙驁於河外而以讒廢趙有李牧嘗敗秦軍于
宜安走桓齮又破秦軍于番吾而以間誅楚有項燕世
為楚將陳勝吳廣假其名起事猶足以係民心齊有即
墨大夫請因三晉鄢郢之臣收晉楚故地以入臨晉武
關而建不能用唯韓燕無人焉韓非之說秦乃欲覆其
宗國荆軻之淺謀欲以一匕首斃始皇二國豈無人哉
所任非其人故也韓亡而有張子房猶為有人也其後
六國皆復立唯燕後無聞韓廣臧荼為王皆非燕之裔
胄蓋秦以太子丹之故盡殱其宗也太史公曰燕於姬
姓獨後亡豈非召公之烈邪邵子曰周同姓諸侯克永
世者獨有燕在焉燕處北陸之地去中原特遠苟不隨
韓趙魏齊楚較利刃爭虚名則足以飬德待時觀諸侯
之變秦雖虎狼亦未易加害延十五六年天下事未可
知也意千載之下猶疾始皇之無道閔召公之不祀而
欲燕之存此所謂民之秉彛好是懿德歟
分天下為三十六郡
或問封建郡縣之得失前賢之論詳矣孰為至當曰乾
坤之次屯曰建侯封建之法與天地並立至秦始變賈
山有言周蓋千八百國以九州之民飬千八百國之君
用民之力不過歲三日什一而籍君有餘財民有餘力
而頌聲作秦皇帝以千八百國之民自飬力罷不能勝
其役財盡不能勝其求人與之為怨家與之為讎故天
下壞也以是觀之封建天下之公也郡縣一人之私也
柳子謂公天下之端自秦始其未見賈山之言乎文中
子曰無定主而責之以忠無定民而責之以化謂郡縣之
政也無定主則志不一於君無定民則心不純於國牛
羊用人比屋思亂大澤一呼龍戰虎争三十六郡鞠為
盜藪守令之權奪於密網泗川之壯南陽之齮不走則
降三川之由會稽之通莫保要領如木無根風搖斯拔
重以隳名城决隄防易之設險守國禮之城郭溝池以
為固秦無一焉一旦魚爛瓦解宇内横潰關門無結草
之限藩垣無折柳之禦豪俊糜沸雲擾死者以國量平
澤若焦昔者殷革夏周代殷生民之禍有是乎夫一旅
復夏共和存周封建之效也匹夫亡秦五胡覆晉郡縣
之弊也唐方鎮之亂幾於板蕩然衣冠禮樂恃十國以
不墜矧古帝王之封建乎郡縣雖迄今不變若以秦為
公天下是譽桀跖為仁義也揚子謂秦之有司負秦之
法度秦之法度負聖人之法度其知言哉
使黔首自實田
或問自實云者杜佑謂阡陌弊而為隠覈其然乎曰决
裂阡陌自商鞅始然行於秦而已諸侯自春秋時井田
之法已壞晉作爰田則賞衆以田易其疆畔矣魯初税
畝則履其餘畝復十取其一矣用田賦則二猶不足重
困農民矣鄭子駟為田洫而四族皆喪田子産使田有
封洫而謗以伍田疇則溝洫廢矣晉欲使齊之封内盡
東其畝而戎車是利則疆理廢矣管仲作内政陸阜陵
墐井田疇均楚為掩書土田以山林藪澤京陵淳鹵疆
潦偃豬原防隰臯衍沃為九等亦頗改周典之舊矣逮
至戰國兵農寖分魏李悝盡地力惟冨彊是務三晉地
狹民貧草不盡墾孟子言王道之始魏惠王以為迂滕
文公問井地卒莫之行六雄争強國皆異政用兵塗炭
而田無常主避地流離而戶無土著是以為自實之令
以柅其欺非但秦民兼并之弊也周制步百為畝商鞅
更以二百四十步為畝蓋秦地方千里者五而穀土不
能處三故以此誘民耕而傾鄰國及始皇并天下收太
半之賦田租二十倍於古法如牛毛頭會箕斂黎元蒿
焉忘樂生之心適戍之徒鉏耰白梃望屋而食守令不
能禁其能使之實田乎古者制土域民十夫有溝不檢
覈而正八家同井不按比而均閭里有版經牧有數什一
行而頌聲作矣程子曰如生民之理有窮則聖王之法
可改後世聚斂之臣猶有宇文融之括羡田吕惠卿之
行手實是不師先王而襲暴秦也
燒詩書百家語
或問李斯嘗事荀卿而焚滅經籍亦荀卿之高談異論
有以激之此蘇氏之言也弟子亦累其師歟曰荀卿著
書其失有三曰性惡也曰法後王也曰非子思孟子也
此李斯之罪所以分於荀卿也雖然斯之事荀卿其猶
吳起之事曾子歟吳起無行而曾子絶之然則荀卿絶
李斯否乎嘗觀議兵篇李斯問秦四世有勝兵強海内
威行諸侯非以仁義為之也以便從事而已荀卿曰女
所謂便者不便之便也吾所謂仁義者便之便也今女
不求之其本而索之於末此世之所以亂也李斯薄仁
義而以秦法為便荀卿已知其亂天下非與之也且秦
俗之為戎久矣穆公問由余謂中國以詩書禮樂法度
為政由余笑曰此乃中國所以亂也穆公賢由余而用
之真以詩書禮樂為致亂之具矣李斯焚書豈非有所
本祖歟商鞅之變法謂苟可以彊國不法其故苟可以
利民不循其禮至昭王時子楚不習於誦詩書焉得不
廢乎李斯相(缺)諱儒之名棄其所學逢君之惡
(缺)謂以便從事者何有於荀卿之學哉其焚
書也因博士淳于越言殷周封建而斯以為三代之事
何足法是亦由余商鞅之說爾豈荀卿之論激之乎昔
者程楊之學之醇猶有邢恕陸棠叛其師者焉君子不
以議程楊也於荀卿乎何尤始皇方罷侯置守盪滅三
代之迹惡言殷周遂并其書掃除之阿意順指以苟一
時之富貴而已韓非亦事荀卿逃儒而學申商其言曰
無書簡之文以法為教無先王之語以吏為師使其用
於秦是又一李斯也荀卿之書曰非其人而教之齎盜
糧借賊兵也卿亦悔是歟荀氏門人多矣浮丘伯所傳
是為魯詩大毛公所傳是為毛詩張蒼所傳是為左氏
春秋三人經學本於荀氏世未有稱述者徒以李斯為
荀氏之疵吁孟子設科來者不距豈以竊屨為譏哉
阬諸生
或曰秦既燒詩書箝偶語儒服不復游咸陽矣焉得儒
而阬之曰天地閉賢人隠孰有儒而入秦者乎秦無儒
久矣侯生盧生謂始皇剛戾自用未可為求仙藥二生
方士誕妄與徐福為儔故伍被云殺術士非儒也遷怒
諸生納之陷穽以杜天下之口子産曰豈不遽止然猶
防川大決所犯傷人必多是以譽䛕滿耳虚美熏心萬
民愁怨四海潰決而莫之告也扶蘇進諫而監蒙恬軍
於上郡秦之亡自阬儒始矣博士七十人如故博士官
所職之書猶在而號為儒者影滅迹絶兩生隠于魯四
皓遯于商山子房匿于下邳董公召平鴻飛冥冥以避
矰繳之害居鄛高陽智謀之士淵潜不見所謂備員之
博士不過叔孫通諂䛕媮合之流爾然挾書之律峻矣
而孔壁之書淹中之禮由伏之口制竇之心秦之法令
不能禁也誹謗訞言之罪嚴矣而泗上亭長有丈夫當
如此之志吳中少年有彼可取而代之言秦之威刑不
能加也吁亡秦者非胡而亡於沙丘之少子滅秦者非
儒而滅於壟上之耕夫禍秦者非六經而禍於上蔡相
申韓督責之一書壊秦者非訞言而壞於楚南公三戶
亡秦之一語始皇亦愚矣哉
二世
更為法律益務刻深
或問秦之苛法始以商鞅中以李斯終以趙高刻而益
刻深而益深何不仁之極歟曰古者議事以制自魏李
悝始著法經傳之商鞅連相坐之法造參夷之誅於是
賤仁義之士貴治獄之吏正言者謂之誹謗遏過者謂
之妖言極於斯高而民不堪命漢雖除秦苛法而蕭何
次律令不過攟摭秦法而已秦有十失其一尚存路温
舒所以言深刻殘賊之敝也秦雖亡而流毒餘虐至漢
未衰有武吏有賊吏有猾吏有猜禍吏有撟虔吏有敢
往吏焉有豪惡吏爪牙吏焉吏以治得民果如是乎鼂
錯有言秦始亂之時吏所先侵者貧人賤民也至其中
節所侵者冨人吏家也及其末塗所侵者宗室大臣也
親疎皆危外内咸怨蓋不仁之禍自疎而及親自骨肉
而及其身望夷之事見當以重法矣噫三代以仁得天
下其法莫之行也秦以不仁失天下其法不盡改也聖王
不能無法而本之以道德不恃法以為治也秦純任刀
筆吏以行其苛法秦及斯高皆無遺類可以鍳矣而漢
猶以法律為詩書亦何便於此哉
陳勝吳廣起兵於蘄
或問太史公自序曰桀紂失其道而湯武作周失其道
而春秋作秦失其政而陳涉發迹諸侯作難風起雲蒸
卒亡秦族以涉擬湯武春秋豈其倫歟曰天下苦秦之
虐如在湯火中陳涉亦秦民之湯武也撥亂反正莫近
於春秋陳涉起事而漢收之民得去大殘蒙更生涉為
之倡也太史公之言蓋未為過或曰匹夫操天下存亡
之權自勝廣始其然歟曰徂徠石氏曰書云可畏非民
民雖匹夫也有義勇有豪傑伊尹吕望不忍桀紂之民
塗炭奮於耕釣起佐湯武放桀係紂義勇矣夫陳勝不
堪秦之民役苦憤然起兵以誅秦豪傑矣夫是以聖人
不敢侮於鰥寡蓋不可以匹夫待民也孟子謂民貴社
稷次君輕蓋不敢以萬乘驕民也昏君庸主以草芥視
民以鹿豕視民故民離叛吁斯言至矣秦既并六國所
畏者匈奴攘之却之不知小民之為敵讎所慮者豪傑
誅之徙之不知豪傑之在甽畝不寧唯是古者士傳言
庶人謗百工諫遒人徇于路以采詩無或敢伏小人之
攸箴小人怨汝詈汝則皇自敬德此聖王所以長世也
秦以斧鉞箝天下之口其民深怨積怒不宣之於口而
鬱之於心是以一箝而不可禦春秋書梁亡心昏耳目
塞桀自亡也秦亦自亡爾
赤帝子
或曰通鑑削去怪神之事劉季澤中斬蛇白帝子為赤
帝子所殺非怪歟通鑑曷為載之綱目亦存而弗削何
歟曰漢高帝以仁得天下非以竒怪也果以奇怪則罾
魚狐鳴何以終於覆亡也柳子曰休符不于祥于其仁
吾有取焉或曰班固謂斷蛇著符旗幟上赤協于火德
則信有符矣曰五德之運始于鄒衍古未之前聞也始
皇用其說為水德而尚黑焉在其為白帝子也不取始
皇之尚黑而取獻公之雨金不幾於傅會乎文帝十三
年公孫臣言漢當土德明年黃龍見遂用土德議改服
色武帝太初元年色上黃數用五則漢用土德矣果有
赤帝子之符曷為文武之時羣臣不以為言也文勝質
則史其出於史官之增飾明矣光武乃用火德是時尊
圖䜟崇赤伏於是始改西都未有此說也蓋司馬公朱
子失於刪削爾或曰周得火德有赤烏之符其然歟曰
此今文泰誓之偽書也古文未出故董仲舒述之赤帝
之事猶周之赤烏歟異端並起以董子之醇儒猶惑於
受命之符班固奚訾焉漢四百載之祚入關三章之約
三老仁義之言也奚以語怪為邵公濟謂高帝一竹皮
冠起田野不食秦祿卒能除其暴其取之無一不義雖
湯武有愧也史但稱斷蛇著符繆矣
周市迎魏公子寗陵君咎立為王
或問周市其有張子房之心乎曰君臣之義天典民彝
也夏臣靡之立少康召穆公之以子代宣王可謂忠之
盛矣太史公謂三晉多權變之士然節義之士豈少哉
六國之君授手于秦始皇自矜其功曰烹滅疆暴其臣
視秦所謂茹肝涉血之仇也大澤一呼六國再立若魏
周市之立寗陵君咎韓張良之立横陽君成其忠相似
也而事有難易焉横陽之立也良一說項梁即從其言
則其功易周市定魏地諸侯欲立之市曰必立魏王後
乃可諸侯固請終辭之其志之堅若此迎寗陵君於陳
五反而後陳王遣之虛位四月立以為王其力之艱若
此市之言曰天下昏亂忠臣乃見此歲寒之松柏疾風
之勁草歟章邯破魏周市死之臣死於義也魏王咎為
民約降既全其民而自焚君死於仁也嗚呼偉哉厥後
晉閻鼎之奉秦王業梁王琳之奉永嘉王莊其聞周市
之風而興起者乎忠臣義士不幸無成天也其心則對
越在天而無愧君子豈以成敗定是非哉子房之忠昭
昭如日月若周市稱者鮮焉余是以發千載之幽光
通鑑答問卷二
