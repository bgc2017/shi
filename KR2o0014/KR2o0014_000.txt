通鑑答問史評類
提要
(臣)等謹案通鑑答問五卷宋王應麟撰應麟
有周易鄭康成註已著錄此玉海之未附刊
十三種之一始自周威烈王終於漢元帝蓋
未成之本也其書以通鑑問答為名而多涉
於朱子綱目蓋綱目本因通鑑而作故應麟
所論出入於二書之間其所評隲惟漢高白
帝子事以為二家偶失刊削孔臧元朔三年
免太常一條疑誤採孔叢子其餘則尊崇新
例似尹起莘之發明刻覈古人似胡寅之管
見如漢高帝過魯祀孔子本無可貶乃反譏
漢無真儒文帝除盜鑄之令本不可訓乃反
稱仁及天下與應麟所著他書殊不相類其
真贗蓋不可知或王厚孫刻玉海時偽作此
編以附其祖於道學歟然别無顯證無由確
驗其非姑取其大旨之不詭於正可矣乾隆
四十六年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
