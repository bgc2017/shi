石經考目錄類二(金石之屬)
提要
(臣)等謹案石經考二卷
國朝萬斯同撰斯同有廟制圖考已著錄石經
沿革異同唐宋以來論者齟齬不一崑山顧
炎武始輯諸家之說為石經考實有剙始之
功斯同是編悉採炎武之說又益以吳任臣
席益范成大吾衍董逌諸家之論并及炎武
所作金石文字記亦間附以已見雖不若杭
世駿石經考異之詳辨而視顧氏之書已為
較備且炎武詳於漢魏而略於唐宋斯同則
於唐宋石經引據特詳又斯同雖在世駿前
而世駿作考異時未見此書故此書之所詳
者考異或轉未之及要之合三家之書參互
考證其事乃備固未可偏廢其一也乾隆四
十六年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
