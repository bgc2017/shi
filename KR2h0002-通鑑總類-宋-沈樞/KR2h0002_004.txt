通鑑總𩔖卷四上宋沈樞撰
太后門
茅焦諫秦始皇遷母太后於萯陽宫
九年初王即位年少太后時時與文信侯私通文信侯
恐事覺乃詐以舍人嫪毐為宦者進於太后太后幸之
生二子封毐為長信侯毐矯王御璽發兵欲攻蘄年宫
為亂王夷毐三族遷太后於雍萯陽宫殺其二子下令
曰敢以太后事諫者戮而殺之積之闕下死者二十七
人齊客茅焦上謁請諫王使謂之曰若不見夫積闕下
者邪對曰臣聞天有二十八宿今死者二十七人臣之
來固欲滿其數耳臣非畏死者也使者走久白之王大
怒曰是人也故來犯吾趣召鑊烹之是安得積闕下哉
王按劒而坐召之入茅焦至前再拜謁起稱曰陛下有
狂悖之行不自知邪車裂假父囊撲二弟遷母於雍殘
戮諫士桀紂之行不至於是矣令天下聞之盡瓦解無
嚮秦者臣竊為陛下危之臣言已矣乃解衣伏質王下
殿手自接之曰先生起就衣今願受事乃爵之上卿王
自駕虚左方往迎太后歸於咸陽復為母子如初
漢吕太后殺趙王如意及戚夫人
元年五月惠帝即位太后怨戚夫人欲召趙王并誅之
王來未到惠帝知太后怒自迎趙王霸上與入宫自挾
與起居飲食太后欲殺之不得間冬十二月惠帝晨出
射趙王少不能蚤起太后使人持酖飲之趙王死太后
遂斷戚夫人手足去眼煇耳飲瘖藥使居厠中命曰人
彘居數日乃召惠帝觀人彘惠帝見問知其戚夫人乃
大哭因病歲餘不能起使人請太后曰此非人所為臣
為太后子終不能治天下惠帝以此日飲為淫樂不聽
政
文帝免冠謝太后以教子不謹
前三年張釋之為公車令太子與梁王共車入朝不下
司馬門於是釋之追止太子梁王無得入殿門遂劾不
敬奏之薄太后聞之文帝免冠謝教兒子不謹薄太后
乃使使承詔赦太子梁王然後得入帝由是竒釋之拜
為中大夫
竇太后好黃老言
建元元年武帝雅嚮儒術嬰蚡俱好儒推轂代趙綰為
御史大夫蘭陵王臧為郎中令綰請立明堂以朝諸侯
且薦其師申公武帝使使束帛加璧安車駟馬以迎申
公既至舍魯邸議明堂廵狩改歷服色事竇太后好黃
老言不悦儒術趙綰請毋奏事東宫竇太后大怒曰此
欲復為新垣平邪隂求得趙綰王臧姦利事以讓武帝
武帝因廢明堂事諸所興為皆廢下綰臧吏皆自殺丞
相嬰太尉蚡免申公亦以疾免歸
武帝殺鉤弋夫人
後元元年鉤弋夫人之子弗陵年數歲形體壯大多知
武帝竒愛之心欲立焉以其年穉毋少欲以大臣輔之
後數日武帝譴責鉤弋夫人夫人脱簮珥叩頭武帝曰
引持去送掖庭獄夫人還顧武帝曰趣行汝不得活卒
賜死頃之武帝間居問左右曰外人言云何左右對曰
人言且立其子何去其母乎武帝曰然是非兒曹愚人
之所知也往古國家所以亂由主少母壮也女主獨居
驕蹇淫亂自恣莫能禁也汝不聞吕后邪故不得不先
去之也
太后省政宜知經術
元平元年昌邑王賀廢霍光以羣臣奏事東宫太后省
政宜知經術白令夏侯勝用尚書授太后遷勝長信少
府賜爵關内侯
傅太后求稱尊號
綏和二年夏四月丙午哀帝即皇帝位謁高廟尊皇太
后曰太皇太后皇后曰皇太后太皇太后令傅太后丁
姬十日一至未央宫有詔問丞相大司空定陶共王太
后宜當何居大司空何武曰可居北宫哀帝從武言北
宫有紫房複道通未央宫傅太后從複道朝夕至哀帝
所求欲稱尊號貴寵其親屬高昌侯董宏希指上書言
秦莊襄王母本夏氏而為華陽夫人所子及即位後俱
稱太后宜立定陶共王后為帝太后事下有司大司馬
王莽左將軍師丹劾奏宏知皇太后至尊之號天下一
統而稱引亡秦以為比喻詿誤聖朝非所宜言大不道
傅太后大怒欲必稱尊號哀帝乃白太皇太后令下詔
尊定陶恭王為恭皇又詔曰春秋母以子貴宜尊定陶
太后曰恭皇太后丁姬曰恭皇后各置左右詹事食邑
如長信宫中官
大司馬王莽令更設傅太后坐
上置酒未央宫内者令為傅太后張幄坐於太皇太后
坐旁大司馬莽按行責内者令曰定陶太后藩妾何以
得與至尊並徹去更設坐傅太后聞之大怒不肯會重
怨恚莽
太后威德至盛
元始二年王莽欲悦太后以威德至盛異於前乃風單
于令遣王昭君女須卜居次云入侍太后所以賞賜之
甚厚
太后四時廵狩四郊
四年莽知太后婦人厭居深宫中莽欲虞樂以市其權
乃令太后四時車駕廵狩四郊存見孤寡貞婦所至屬
縣輒施恩惠賜民錢帛牛酒歲以為常
元后四世為天下母
班彪贊曰三代以來王公失世稀不以女寵及王莽之
興由孝元后歴漢四世為天下母饗國六十餘載羣弟
世權更持國柄五將十侯卒成新都位號已移於天下
而元后卷卷猶握一璽不欲以授莽婦人之仁悲夫
鄧太后聖明
元興元年冬十二月辛未和帝崩初帝失皇子前後十
數後生者輒隠秘飬於民間羣臣無知者鄧皇后乃收
皇子於民間長子滕有痼疾少子隆生始百餘日迎立
以為皇太子是夜即皇帝位尊曰皇太后太后臨朝是
時新遭大憂法禁未設宫中亡大珠一篋太后念欲考
問必有不辜乃親閱宫人觀察顔色即時首服又和帝
幸人吉成御者共枉吉成以巫蠱事下掖庭考訊辭證
明白太后以吉成先帝左右待之厚恩平日尚無惡言
今反若此不合人情更自呼見實覈果御者所為莫不
歎服以為聖明
詔減服御珍膳等物
延平元年太后詔減太官導官尚方内署諸服御珍膳
靡麗難成之物自非供陵廟稻梁米不得導擇朝夕一
肉飯而已舊太官湯官經用歲且二萬萬自是裁數千
萬及郡國所貢皆減其過半悉斥賣上林鷹犬離宫别
館儲峙米糒薪炭悉令省之
幸洛陽寺決囚而雨
永初二年夏旱五月丙寅皇太后幸洛陽寺及若盧獄
錄囚徒洛陽有囚實不殺人而被考自誣羸困輿見畏
吏不敢言將去舉頭若欲自訴太后察視覺之即呼還
問狀具得枉實即時收洛陽令下獄抵罪行未還宫澍
雨大降
以隂陽不和減戲樂
三年太后以隂陽不和軍旅數興歲終饗遣衛士勿設
戲作樂減逐疫侲子之半
不聽鄧康崇公損私之戒
永寧元年太后從弟越騎校尉康以太后久臨朝政宗
門盛滿數上書太后以為宜崇公室自損私權言甚切
至太后不從康謝病不朝太后使内侍者問之所使者
乃康家先婢自通中大人康問而詬之婢怨恚還白康
詐疾而言不遜太后大怒免康官遣歸國絶屬籍
李邰勸順帝奉閻太后
延光四年議郎陳禪以為閻太后與順帝無母子恩宜
徙别館絶朝見羣臣議者咸以為宜司徒掾汝南周舉
謂李邰曰昔瞽瞍常欲殺舜舜事之逾謹鄭武姜謀殺
莊公莊公誓之黃泉秦始皇怨毋失行久而隔絶後感
潁考叔茅焦之言復脩子道書𫝊美之今諸閻新誅太
后幽在離宫若悲愁生疾一旦不虞主上將何以令於
天下如從禪議後世歸咎明公宜密表朝廷令奉太后
率羣臣朝覲如舊以厭天心以荅人望邰即上䟽陳之
永建元年春正月順帝朝太后於東宫太后意乃安
梁太后委政宰輔天下咸望治平
永嘉元年太后委政宰輔李固所言太后多從之黃門
宦官為惡者一皆斥遣天下咸望治平而梁冀深忌疾
之初順帝時所除官多不以次及固在事奏免百餘人
此等既怨又希望冀旨遂共作飛章誣奏固冀以白太
后使下其書太后不聽
東晉徐邈臧燾議宣太后配食
太元十九年追尊會稽王太妃鄭氏曰簡文宣太后羣
臣謂宣太后應配食元帝太子前率徐邈曰宣太后平
素之時不伉儷於先帝至於子孫豈可為祖考立配國
學明教東莞臧燾曰今尊號既正則罔極之情申别建
寢廟則嚴禰之義顯繫子為稱兼明貴之所由一舉而
允三義不亦善乎乃立廟於太廟路西
燕主寳欲追廢段后眭邃稱子無廢母之義
二十一年初燕主垂先段后生子令寳後段后生子朗
鑒愛諸姬子麟農隆柔熙寳初為太子有美稱已而荒
怠中外失望後段后嘗言於垂曰太子遭承平之世足
為守成之主今國步艱難恐非濟世之才遼西高陽二
王陛下之賢子宜擇一人付以大業趙王麟姦詐彊愎
異日必為國家之患宜早圖之寳善事垂左右左右多
譽之故垂以為賢謂叚氏曰汝欲使我為晉獻公乎叚
氏泣而退告其妹范陽王妃曰太子不才天下所知吾
為社稷言之主上乃以吾為驪姬何其苦哉觀太子必
喪社稷范陽王有非常器度若燕祚未盡其在王乎寳
及麟聞而恨之及寳襲位使麟謂叚氏曰后常謂主上
不能守大業今竟能不宜早自裁以全叚宗叚氏怒曰
汝兄弟不難逼殺其母况能守先業乎吾豈愛死但念
國亡不久耳遂自殺寳議以叚后謀廢適統無母后之
道不宜成喪羣臣咸以為然中書令眭邃颺言於朝曰
子無廢母之義漢安思閻后親廢順帝猶得配饗太廟
况先后曖昧之言虚實未可知乎乃成喪
北魏崔光諫胡太后數幸宗戚勲貴之家
梁武帝天監十五年魏胡太后數幸宗戚勲貴之家侍
中崔光表諫曰禮諸侯非問疾弔喪而入諸臣之家謂
之君臣為謔不言王后夫人明無適臣家之義夫人父
母在有歸寧殁則使卿寧漢上官皇后將廢昌邑霍光
外祖也親為宰輔后猶御武帳以接羣臣示男女之别
也今帝族方衍勲貴增遷祗請遂多將成彛式願陛下
簡息遊幸則率土屬頼含生仰悦矣
唐代宗失太子母沈氏所在
永康元年太子母沈氏吳興人也安禄山之䧟長安也
掠送洛陽宫代宗克洛陽見之未及迎歸長安會史思
明再䧟洛陽遂失所在代宗即位遣使散求之不獲已
亥夀州崇善寺尼廣澄詐稱太子母按驗乃故少陽院
乳母也鞭殺之
分遣諸沈訪求太后
建中元年中書舍人高參諸分遣諸沈訪求太后德宗
以睦王述為奉迎使工部尚書喬琳副之又命諸沈四
人為判官與中使分行諸道求之
高氏詐稱沈太后
二年初高力士有飬女嫠居東京頗能言宫中事女官
李真一意其為沈太后詣使者具言其狀德宗聞之驚
喜時沈氏故老已盡無識太后者德宗遣宦官宫人往
驗視之年狀頗同宦官宫人不審識太后皆言是高氏
辭稱實非太后驗視者益疑之強迎入居上陽宫德宗
發宫女百餘人齎乘輿御物就上陽宫供奉左右誘諭
百方高氏心動乃自言是驗視者走馬入奏德宗大喜
羣臣皆入賀詔有司草儀奉迎高氏弟承悦在長安恐
不言久獲罪遽自言本末德宗命力士飬孫樊景超往
覆視景超見高氏居内殿以太后自處左右侍衛甚嚴
景超謂高氏曰姑何自置身於俎上左右叱景超使下
景超抗聲曰有詔太后詐偽左右可下左右皆下殿高
氏乃曰吾為人所強非己出也以牛車載還其家德宗
恐後人不復敢言太后皆不之罪曰吾寧受百欺庶幾
得之自是四方稱得太后數四皆非是而真太后竟不
知所之
為曾太皇太后沈氏舉哀立忌
永貞元年禮儀使奏曾太皇太后沈氏歲月滋深迎訪
理絶按晉庾蔚之議尋求三年之外俟中夀而服之伏
請以大行皇帝啟攅宫日皇帝帥百官舉哀即以其日
為忌順宗從之
郭太后不肯臨朝稱制
長慶四年穆宗疾復作命太子臨國宦官欲請郭太后
臨朝稱制太后曰昔武后稱制幾傾社稷我家世守忠
義非武氏之比也太子雖少但得賢宰相輔之卿輩勿
預朝政何患國家不安自古豈有女子為天下主而能
致唐虞之理乎取制書手裂之太后兄太常卿釗聞有
是議密上牋曰若果徇其請臣請先帥諸子納官爵歸
田里太后泣曰祖考之慶鍾於吾兄是夕穆宗崩敬宗
即位于太極東序
蕭洪詐稱蕭太后弟為太子洗馬
太和二年初蕭太后幼去鄉里有弟一人文宗即位命
福建觀察使求訪莫知所在有茶綱役人蕭洪自言有
姊流落商人趙縝引之見太后近親吕璋之妻亦不能
辨與之俱見太后穆宗以為太子洗馬
蕭洪詐冒事覺被誅蕭本復詐作太后弟
開成元年鄜坊節度使蕭洪詐稱太后弟事覺流驩州
於道賜死趙縝吕璋等皆流嶺南太后有異母弟在閩
中孱弱不能自逹有閩人蕭本從之得真内外族諱因
仇士良進逹於文宗且發洪之詐洪由是得罪文宗以
本為真太后弟遂擢為右贊善大夫
蕭弘詐稱太后族人
二年福建奏晉江百姓蕭弘稱太后族人詔御史臺按
之御史臺奏蕭弘詐妄詔遞歸鄉里不之罪冀得其真
蕭本蕭弘皆流遠州
四年十一月三司按蕭本蕭弘皆非真太后弟本除名
流愛州弘流儋州而太后真弟在閩中終不能自逹
王皥力爭郭太后合祔憲宗室坐貶
大中二年初憲宗之崩宣宗疑郭太后預其謀又鄭太
后本郭大后侍兒有宿怨故宣宗即位待郭太后禮殊
薄郭太后意怏怏一日登勤政樓欲自隕宣宗聞之大
怒是夕崩外人頗有異論宣宗以鄭太后故不欲以郭
后祔憲宗有司請葬景陵外園禮官王皥奏宜合葬景
陵神主配憲宗室奏入宣宗大怒白敏中召皥詰之皥
曰太皇太后汾陽王之孫憲宗在東宫為正妃逮事順
宗為婦憲宗厭代之夕事出曖昧太皇太后母天下歴
五朝豈得以曖昧之事遽廢正嫡之禮乎敏中怒甚皥
辭氣愈厲周墀入至敏中廳問其事見皥爭辦方急墀
舉手加顙歎皥孤直明日皥坐貶官
後唐曹太后與劉太妃相得甚歡
同光元年晉王即皇帝位國號大唐尊母晉國太夫人
曹氏為皇太后嫡母秦國夫人劉氏為皇太妃詔盧程
詣晉陽冊太后太妃初太妃無子性賢不妬忌太后為
武皇侍姬太妃常勸武皇善待之太后亦自謙退由是
相得甚歡及受冊太妃詣太后宫賀有喜色太后忸怩
不自安太妃曰願吾兒享國久長吾輩獲没于地園陵
有主餘何足言因相向歔欷
太后欲親省太妃疾
三年太后自與太妃别常忽忽不樂雖娛玩盈前未嘗
解顔太妃既别太后亦邑邑成疾太后遣中使醫藥相
繼於道聞疾稍加輒不食又謂莊宗曰吾與太妃恩如
兄弟欲自往省之莊宗以天暑道遠苦諫久之乃止
皇后門
東漢馬貴人德冠後宫
永平二年二月立貴人馬氏為皇后皇子炟為太子后
援之女也光武時以選入太子宫能奉承隂后傍接同
列禮則脩備上下安之遂見寵異及明帝即位為貴人
時后前母姊女賈氏亦以選入生皇子炟明帝以后無
子命飬之謂曰人未必當自生子但患愛飬不至耳后
於是盡心撫育勞悴過於所生太子亦孝性淳篤母子
慈愛始終無纖介之間后常以皇嗣未廣薦逹左右若
恐不及後宫有進見者每加慰納若數所寵引輒增隆
遇及有司奏立長秋宫明帝未有所言皇太后曰馬貴
人德冠後宫即其人也后既正位宫闈愈自謙肅好讀
書常衣大練裙不加緣朔望諸姬主朝請望見后袍衣
疎麤以為綺縠就視乃笑后曰此繒特宜染色故用之
耳羣臣奏事有難平者明帝數以試后后輒分解趣理
各得其情然未嘗以家私干政事明帝由是寵敬始終
無衰焉
隂后挾巫蠱坐廢
永元十四年隂皇后多妬忌寵遇浸衰數懷恚恨后外
祖母鄧朱出入宫掖有言后與朱共挾巫蠱道者和帝
使中常侍張慎與尚書陳褒案之劾以大逆無道朱二
子奉毅后弟輔皆考死獄中后坐廢遷于桐宫以憂死
父特進綱自殺后弟軼敞及朱家屬徙日南比景
鄧后盛德
初太傅鄧禹嘗謂人曰吾將百萬之衆未嘗妄殺一人
後世必有興者其子護羌校尉訓有女曰綏性孝友好
書傳常晝修婦業暮誦經典家人號曰諸生後選入宫
為貴人恭肅小心動有灋度嘗有疾和帝特令其母兄
弟入親醫藥不限以日數貴人辭曰宫禁至重而使外
舍久在内省上令陛下有私幸之譏下使賤妾獲不知
足之謗上下交損誠不願也每有讌會諸姬競自修飾
貴人獨尚質素其衣有與隂后同色者即時解易若並
時進見則不敢正坐離立行則僂身自卑和帝每有所
問常逡廵後對不敢先后言隂后見貴人德稱日盛深
疾之和帝嘗寝病危甚隂后密言我得意不令鄧氏復
有遺𩔖貴人聞之流涕言曰我竭誠盡心以事皇后竟
不為所祐今我當從死上以報帝之恩中以解宗族之
禍下不令隂氏有人豕之譏即欲飲藥宫人趙玉者固
禁之明日上果瘳及隂后之廢詔立貴人鄧氏為皇后
后辭讓不得已然後即位帝每欲官爵鄧氏后輒哀請
謙讓故兄騭終帝世不過虎賁中郎將
胡廣等諫順帝以籌策選后
永建六年順帝欲立皇后而貴人有寵者四人莫知所
建議欲探籌以神定選胡廣與郭虔史敞上疏諫曰恃
神任筮既不必當賢就值其人猶非德選夫岐嶷形於
自然俔天必有異表宜參良家簡求有德德同以年年
鈞以貌稽之典經斷之聖慮順帝從之恭懷皇后弟子
乘氏侯商之女選入掖庭為貴人常特被引御從容辭
曰夫陽以博施為德隂以不專為義螽斯則百福之所
由興也願陛下思雲雨之均澤小妾得免於罪順帝由
是賢之陽嘉元年立貴人梁氏為皇后
漢劉聰立王沈飬女為左皇后宣懷飬女為中
皇后
晉太興元年漢中常侍王沈飬女有美色漢主聰立以
為左皇后尚書令王鑒中書監崔懿之中書令曹恂諫
曰臣聞王者立后比德乾坤生承宗廟没配后土必擇
世德名宗幽閒令淑乃副四海之望稱神祗之心孝成
帝以趙飛鷰為后使繼嗣絶滅社稷為墟此前鑑也自
麟嘉以來中宫之位不以德舉借使沈之弟女刑餘小
醜猶不可以塵于椒房况其家婢邪六宫妃嬪皆公子
公孫奈何一旦以婢主之臣恐非國家之福也聰大怒
使中常侍宣懷謂太子粲曰鑒等小子狂言侮慢無復
君臣上下之禮其速考竟於是收鑒等送市皆斬之金
紫光禄大夫王延馳將入諫門者弗通聰又立宣懷飬
女為中皇后
劉曜立羊氏為皇后
二年漢主曜還都長安立妃羊氏為皇后即故惠帝后
也曜嘗問之曰吾何如司馬家兒羊氏曰陛下開基之
聖主彼亡國之暗夫何可並言彼貴為帝王有一婦一
子及身三耳猶不能庇妾於爾時實不欲生意謂世間
男子皆然自奉巾櫛已來始知天下自有丈夫耳曜甚
寵之頗干預國事
隋文帝寵憚獨孤皇后宫中稱二聖
陳大建十三年獨孤皇后家世貴盛而能謙恭雅好讀
書言事多與隋主意合文帝甚寵憚之宫中稱為二聖
文帝每臨朝后輒與文帝方輦而進至閤乃止使宦官
伺文帝政有所失隨即匡諫候文帝退朝同反燕寝有
司奏稱周禮百官之妻命於王后請依古制后曰婦人
預政或從此為漸不可開其源也大都督崔長仁后之
中外兄弟也犯灋當斬文帝以后故欲免其罪后曰國
家之事焉可顧私長仁竟坐死后性儉約文帝常合止
利藥須胡粉一兩宫内不用求之竟不得又欲賜柱國
劉嵩妻織成衣領宫内亦無之然文帝懲周氏之失不
以權任假借外戚后兄弟不過將軍刺史
唐太宗長孫皇后讀書循禮節儉
武德九年立妃長孫氏為皇后后少好讀書造次必循
禮灋太宗為秦王與太子建成齊王元吉有隙后奉事
高祖承順妃嬪彌縫其闕甚有内助及正位中宫務崇
節儉服御取給而已太宗深重之嘗與之議賞罰后辭
曰牝雞之晨唯家之索妾婦人安敢豫聞政事固問之
終不對
稱贊魏徵正直
貞觀六年長樂公主將出降太宗以公主皇后所生特
愛之勅有司資送倍於永嘉長公主魏徵諫曰昔漢明
帝欲封皇子曰我子豈得與先帝子比皆令半楚淮陽
今資送公主倍於長王得無異於明帝之意乎太宗然
其言入告皇后后歎曰妾亟聞陛下稱重魏徵不知其
故今觀其引禮義以抑人主之情乃知真社稷之臣也
妾與陛下結髮為夫婦曲承恩禮每言必先候顔色不
敢輕犯威嚴况以人臣之疎遠乃能抗言如是陛下不
可不從也因請遣中使齎錢四百緡絹四百匹以賜徵
且語之曰聞公正直乃今見之故以相賞公宜常秉此
心勿轉移也太宗嘗罷朝怒曰會須殺此田舍翁后問
為誰太宗曰魏徵每廷辱我后退具朝服立于庭太宗
驚問其故后曰妾聞主明臣直今魏徵直由陛下之明
故也妾敢不賀太宗乃悦
仁孝儉素引賢獻納
十年長孫皇后性仁孝儉素好讀書常與太宗從容商
略古事因而獻替禆益弘多宫壼之中刑無枉濫訓諸
子常以謙儉為先太子乳母遂安夫人嘗白后以東宫
器用少請奏益之后不許曰為太子患在德不立名不
揚何患無器用邪太宗得疾累年不愈后侍奉晝夜不
離側常繫毒藥於衣𢃄曰若有不諱義不獨生后素有
氣疾前年從太宗幸九成宫柴紹等中夕告變太宗擐
甲出閤問狀后扶疾以從左右止之后曰上既震驚吾
何心自安由是疾遂甚太子言於后曰醫藥備盡而疾
不瘳請奏赦罪人及度人入道庶獲冥福后曰死生有
命非智力所移若為善有福則吾不為惡如其不然妄
求何益赦者國之大事不可數下道釋異端之教蠧國
病民皆上素所不為奈何以吾一婦人使上為所不為
乎必行汝言吾不如速死太子不敢奏及疾篤與太宗
訣時房玄齡以譴歸第后言於太宗曰玄齡事陛下久
小心慎密苟無大故願勿棄之妾之本宗因緣葭莩以
致禄位欲使其子孫保全慎勿處之權要妾生無益於
人不可以死害人但因山為墳器用瓦木而已仍願陛
下親君子遠小人納忠諫屏讒慝省作役止遊畋妾雖
没於九泉誠無所恨又嘗采自古婦人得失事為女則
三十卷又嘗著論駮漢明德馬后以不能抑退外親使
當朝貴盛徒戒其車如流水馬如龍是開其禍敗之源
而防其末流也及崩宫司并女則奏之太宗覽之悲慟
以示羣臣曰皇后此書足以垂範百世朕非不知天命
而為無益之悲但入宫不復聞規諫之言失一良佐故
不能忘懷耳乃召房玄齡使復其位
高宗寵幸武氏
永徽五年加贈武德功臣屈突通等十三人官初王皇
后無子蕭淑妃有寵王后疾之高宗之為太子也入侍
太宗見才人武氏而悦之太宗崩武氏隨衆感業寺為
尼忌日高宗詣寺行香見之武氏泣高宗亦泣王后聞
之隂令武氏長髮勸高宗内之後宫欲以間淑妃之寵
武氏巧慧多權數初入宫卑辭屈體以事后后愛之數
稱其美於高宗未幾大幸拜為昭儀后及淑妃寵皆衰
更相與共譖之高宗皆不納昭儀欲追贈其父而無名
故託以褒賞功臣徧贈屈突通等而武士彠預焉
褚遂良等諫立武后不聽
六年高宗一日退朝召長孫无忌李勣于志寧褚遂良
入内殿勣稱疾不入无忌等至内殿高宗顧謂无忌曰
皇后無子武昭儀有子今欲立昭儀為后何如遂良對
曰皇后名家先帝為陛下所娶先帝臨崩執陛下手謂
臣曰朕佳兒佳婦今以付卿此陛下所聞言猶在耳皇
后未聞有過豈可輕廢臣不敢曲從陛下上違先帝之
命高宗不悦而罷明日又言之遂良曰陛下必欲易皇
后伏請妙擇天下令族何必武氏武氏經事先帝衆所
共知天下耳目安可蔽也萬代之後謂陛下為如何願
留三思臣今忤陛下意罪當死因置笏於殿階解巾叩
頭流血曰還陛下笏乞放歸田里高宗大怒命引出昭
儀在簾中大言曰何不撲殺此獠无忌曰遂良受先朝
顧命有罪不可加刑于志寧不敢言韓瑗上疏諫曰皇
后母儀萬國善惡由之故嫫母輔佐黃帝妲己傾覆殷
王詩云赫赫宗周褒姒滅之每覽前古常興歎息不謂
今日塵黷聖代作而不灋後嗣何觀臣恐海内失望棘
荆生於闕庭宗廟不血食期有日矣來濟上表諫曰王
者立后上灋乾坤必擇禮教名家幽閒令淑副四海之
望稱神祇之意是故周文造舟之迎太姒而興關睢之
化百姓蒙祚孝成縱欲以婢為后使皇統亡絶社稷傾
淪有周之隆既如彼大漢之禍又如此惟陛下詳察高
宗不納它日李勣入見高宗問之曰朕欲立武昭儀為
后遂良固執以為不可遂良既顧命大臣事當且已乎
對曰此陛下家事何必更問外人高宗意遂决下詔稱
王皇后蕭淑妃謀行鴆毒廢為庶人又下詔曰武氏門
著勲庸地華纓黻往以才行選入後庭特荷先慈以武
氏賜朕事同政君可立為皇后命司空李勣齎璽綬冊
皇后武氏故后王氏淑妃蕭氏並囚於别院
大權悉歸中宫中外謂之二聖
麟德元年初武后能屈身忍辱奉順上意故高宗排羣
議而立之及得志專作威福高宗欲有所為動為后所
制高宗不勝其忿有道士郭行真出入禁中嘗為厭勝
之術宦者王伏勝發之高宗大怒密召西臺侍郎同東
西臺二品上官儀議之儀因言皇后專恣海内所不與
請廢之高宗意亦以為然即命儀草詔左右奔告于后
后遽詣高宗自訴詔草猶在高宗所高宗羞縮不忍復
待之如初猶恐后怨怒因紿之曰我初無此心皆上官
儀教我於是使許敬宗誣奏儀伏勝與太子忠謀大逆
儀下獄與其子庭芝王伏勝皆死籍没其家賜忠死于
流所朝士流貶者甚衆皆坐與儀交通故也自是高宗每
視事則后垂簾於後政無大小皆預聞之天下大權悉歸
中宫黜陟生殺决於其口天子拱手而已中外謂之二聖
天后欲攝知國政
上元二年天后視先蠶于邙山之陽百官及朝集使皆
倍位高宗苦風眩甚議使天后攝知國政郝處俊曰天
子理外后理内天之道也昔魏文帝著令雖有幼主不
許皇后臨朝所以杜禍亂之萌也陛下奈何以高祖太
宗之天下不傳之子孫而委之天后乎李義琰曰處俊
之言至忠陛下宜聽之高宗乃止天后多引文學之士
著作郎元萬頃左史劉禕之等使之撰列女傳臣軌百
僚新戒樂書凡千餘卷朝廷奏議及百司表䟽時密令
參决以分宰相之權時人謂之北門學士
韋后干預朝政如武后
神龍元年中宗在房陵與后同幽閉備嘗艱危情愛甚
篤中宗每聞勅使至輒惶恐欲自殺后止之曰禍福無
常寧失一死何遽如是中宗嘗與后私誓曰異時幸復
見天日當惟卿所欲不相禁禦及再為皇后遂干預朝
政如武后在高宗之世桓彦範上表以為易稱无攸遂
在中饋貞吉書稱牝雞之辰惟家之索伏見陛下每臨
朝皇后必施帷幔坐殿上預聞政事臣竊觀自古帝王
未有與婦人共政而不破國亡身者也且以隂乘陽違
天也以婦陵夫違人也伏願陛下覽古今之戒以社稷
蒼生為念令皇后專居中宫治隂教勿出外朝干國政
先是胡僧慧範以妖妄遊權貴之門與張易之兄弟善
韋后亦重之及易之誅復稱慧範預其謀以功加銀青
光禄大夫賜爵上庸縣公出入宫掖中宗數微行幸其
舍彦範復表言慧範執左道以亂政請誅之中宗皆不
聽
韋后弑中宗自總庶政
景雲元年散騎常侍馬秦客以醫術光禄少卿楊均以
善烹調皆出入宫掖得幸於韋后恐事泄被誅安樂公
主欲韋后臨朝自為皇太女乃相與合謀於餅餤中進
毒中宗崩於神龍殿韋后祕不發喪自總庶政
明皇欲立武惠妃為皇后
開元十四年明皇欲以武惠妃為皇后或上言武氏乃
不戴天之讎豈可以為國母人間盛言張說欲取立后
之功更圖入相之計且太子非惠妃所生惠妃復自有
子若登宸極太子必危明皇乃止然宫中禮秩一如皇
后
百官請加張后尊號
乾元二年百官請加皇后尊號曰輔聖肅宗以問中書
舍人李揆對曰自古皇后無尊號惟韋后有之豈足為
灋肅宗驚曰庸人幾誤我會月食事遂寢后與李輔國
相表裏横於禁中干豫政事請託無窮肅宗頗不悦而
無如之何
後唐莊宗劉夫人笞劉叟于宫門
後梁貞明三年晉王元妃衛國韓夫人次燕國伊夫人
次魏國劉夫人劉夫人最有寵其父成安人以醫卜為
業夫人幼時晉將袁建豐掠得之入于王宫性狡悍淫
妬從王在魏父聞其貴詣魏宫上謁王召袁建豐示之
建豐曰始得夫人時有黃鬚丈人護之此是也王以語
夫人夫人方與諸夫人爭寵以門地相高恥其家寒微
大怒曰妾去鄉時略可記憶妾父不幸死亂兵妾守屍
哭之而去今何物田舍翁敢至此命笞劉叟于宫門
劉后廹莊宗以幸姬賜李紹榮
同光二年以武寧節度使李紹榮為歸德節度使同平
章事留宿衛寵遇甚厚莊宗或時與太后皇后同至其
家莊宗有幸姬色美嘗生子矣劉后妬之會紹榮喪妻
一日侍禁中莊宗問紹榮汝復娶乎為汝求昏后因指
幸姬曰大家隣紹榮何不以此賜之莊宗難言不可微
許之后趣紹榮拜謝比起顧幸姬已肩輿出宫矣莊宗
為之託疾不食者累日
皇后請父事張全義
莊宗及皇后如張全義第全義大陳貢獻酒酣皇后奏
稱妾幼失父母見老者輒思之請父事全義莊宗許之
全義惶恐固辭再三彊之竟受皇后拜復貢獻謝恩明
日后命翰林學士趙鳳草書謝全義鳳密奏自古無天
下之母拜人臣為父者莊宗嘉其直然卒行之自是后
與全義日遣使往來問遺不絶
明宗曹淑妃遜王德妃為后王德妃不許
長興元年明宗將立曹淑妃為后淑妃謂王德妃曰吾
素病中煩倦於接對妹代我為之德妃曰中宫敵偶至
尊誰敢干之遂立淑妃為皇后德妃事后恭謹后亦憐
之初王德妃因安重誨得進常德之明宗性儉約及在
位久宫中用度稍侈重誨每規諫妃取外庫錦造地衣
重誨切諫引劉后為戒妃由是怨之
吳越恭穆夫人慈愛
後晉天福四年吳越恭穆夫人馬氏雄武節度使綽之
女也初武肅王鏐禁中外蓄聲妓文穆王元瓘年三十
餘無子夫人為之請於鏐鏐喜曰吾家祭祀汝實主之
乃聽原瓘納妾鹿氏生弘僔弘倧許氏生弘佐吳氏生
弘俶衆妾生弘偡弘億弘儀弘偓弘仰弘信夫人撫視
慈愛如一常置銀鹿於帳前坐諸兒於上而弄之
後晉齊王立重胤妻馮氏為皇后
八年立吳國夫人馮氏為皇后初高祖愛少弟重胤飬
以為子及留守鄴都娶副留守安喜馮濛女為其婦重
胤早卒馮夫人寡居有美色齊王見而悦之高祖崩梓
宫在殯齊王遂納之羣臣皆賀齊王謂馮道等曰皇太
后之命與卿等不任大慶羣臣出齊王與夫人酣飲過
梓宫前醊而告曰皇太后之命與先帝不任大慶左右
失笑齊王亦自笑顧謂左右曰我今日作新婿何如夫
人與左右皆大笑太后雖恚而無如之何既正位中宫
頗預政事后兄玉時為禮部郎中鹽鐡判官齊王驟擢
用至端明殿學士戶部侍郎與議政事
外戚門
漢文帝不用竇廣國為相
後二年丞相張蒼免文帝以皇后弟竇廣國賢有行欲
相之曰恐天下以吾私廣國久念不可而高帝時大臣
餘見無可者御史大夫梁國申屠嘉故以材官蹶張從
高帝封關内侯
元帝不以馮野王為御史大夫
竟寧元年御史大夫缺在位多舉大鴻臚馮野王元帝
使尚書選第中二千石而野王行能第一元帝以問石
顯顯曰九卿無出野王者然野王親昭儀兄臣恐後世
必以陛下度越衆賢私後宫親以為三公元帝曰善吾
不見是因謂羣臣曰吾用野王為三公後世必謂我私
後宫親屬以野王為比遂以少傅張譚為御史大夫
成帝封諸舅為侯黃霧四塞
建始元年封舅諸吏光禄大夫關内侯王崇為安成侯
賜舅譚商立根逄時爵關内侯夏四月黃霧四塞詔博
問公卿大夫無有所諱諫大夫楊興博士駟勝等對皆
以為隂盛侵陽之氣也高祖之約非功臣不侯今太后
諸弟皆以無功為侯外戚未曾有也故天為見異於是
大將軍鳳懼上書乞骸骨辭職成帝優詔不許
同日封五侯
河平二年悉封諸舅王譚為平阿侯商為成都侯立為
紅陽侯根為曲陽侯逄時為高平侯五人同日封故世
謂之五侯
劉向極言王氏太盛
陽朔二年以侍中太僕王音為御史大夫於是王氏逾
盛郡國守相刺史皆出其門下五侯羣弟爭為奢侈賂
遺珍寳四面而至皆通敏人事好士飬賢傾財施予以
相高尚賓客滿門競為之聲譽劉向遂上封事極諫曰
孔子曰禄去公室政逮大夫危亡之兆也今王氏一姓
乘朱輪華轂者二十三人青紫貂蟬充盈幄内大將軍
秉事用權五侯驕奢僭盛並作威福尚書九卿州牧郡
守皆出其門筦執樞機朋黨比周歴上古至秦漢外戚
僭貴未有如王氏者也宜發明詔黜遠外戚毋授以政
皆罷令就第則王氏永存保其爵禄劉氏長安不失社
稷子子孫孫無疆之計也書奏成帝召見向歎息悲傷
其意然終不能用其言
五侯爭以奢侈相尚
鴻嘉三年王氏五侯爭以奢侈相尚成都侯商嘗病欲
避暑從上借明光宫後又穿長安城引内灃水注第中
大陂以行船成帝幸商第見穿城引水意恨内銜之未
言後微行出過曲陽侯第又見園中土山漸臺象白虎
殿於是成帝怒使尚書責問司隸校尉京兆尹知成都
侯商等奢僭不軌藏匿姦猾皆阿縱不舉奏正灋又詔
尚書奏文帝時誅將軍薄昭故事車騎將軍音藉槀請
罪商立根皆負斧質謝良久乃已成帝特欲恐之實無
意誅也
師丹諫哀帝不宜遽寵親屬
綏和二年以師丹為大司空丹見上多所匡改成帝之
政乃上書言前大行屍柩在堂而官爵臣等以及親屬
赫然皆貴寵封舅為陽安侯皇后尊號未定豫封父為
孔鄉侯此皆舉錯失中灋度失理願陛下且克己躬行
以觀羣下之從化胏附何患不富貴不宜倉卒若是傅
太后從弟子遷在左右尤傾邪哀帝惡之免官遣歸故
郡傅太后怒復為侍中其逼於傅太后皆此𩔖也
何武公孫禄不肯舉王莽
元夀二年太皇太后詔公卿舉可大司馬者莽故大司
馬辭位避丁傅衆庶稱以為賢又太皇太后近親自大
司徒孔光以下舉朝皆舉莽獨前將軍何武右將軍公
孫禄二人相與謀以為往時惠昭之世外戚吕霍上官
持權幾危社稷今孝成孝哀比世無嗣方當選立近親
幼主不宜令外戚大臣持權親䟽相錯為國計便於是
武舉公孫禄可大司馬而禄亦舉武太皇太后自用莽
為大司馬領尚書事
東漢隂鄉侯讓封
光武建武二年隂鄉侯隂識貴人之兄也以軍功當增
封識叩頭讓曰天下初定將帥有功者衆臣託屬掖庭
仍加爵邑不可以示天下此為親戚受賞國人計功也
帝從之
章帝欲封諸舅太后不聽
建初二年上欲封爵諸舅太后不聽會大旱言事者以
為不封外戚之故有司請依舊典太后詔曰凡言事者
皆欲媚朕以要福耳昔王氏五侯同日俱封黃霧四塞
不聞澍雨之應夫外戚貴盛鮮不傾覆故先帝防慎舅
氏不令在樞機之位又言我子不當與光帝子等今有
司奈何欲以馬氏比隂氏乎且隂衛尉天下稱之省中
御者至門出不及履此蘧伯玉之敬也新陽侯雖剛彊
微失理然有方略據地談論一朝無雙原鹿貞侯勇猛
誠信此三人者天下選臣豈可及哉馬氏不及隂氏遠
矣吾豈可上負先帝之旨下虧先人之德重襲西京敗
亡之禍哉固不許
有司請封諸舅太后不許
四年有司連據舊典請封諸舅章帝以天下豐稔方垂
無事遂封衛尉廖等為侯太后聞之曰吾少壯時但慕
竹帛志不顧命今雖已老猶戒之在得冀秉此道不負
先帝所以化𨗳兄弟共同斯志欲令瞑目之日無所復
恨何意老志復不從哉廖等並辭讓願就關内侯帝不
許廖等不得已受封爵而上書辭位帝許之
崔駰戒竇憲
章和二年太后臨朝竇憲兄弟皆在親要之地崔駰以
書戒憲曰傳曰生而富者驕生而貴者傲生富貴而能
不驕傲者未之有也今寵禄初隆百僚觀行豈可不庶
幾夙夜以永終譽乎昔馮野王以外戚居位稱為賢臣
近隂衛尉克己復禮終受多福外戚所以獲譏於時垂
愆於後者蓋在滿而不挹位有餘而仁不足也漢興以
後迄于哀平外家二十保族全身四人而已書曰監于
有殷可不慎哉
竇憲威名益盛
永元三年竇憲既立大功威名益盛刺史守令多出其
門競賦歛吏民共為賂遺司徒袁安司空任隗舉奏諸
二千石并所連及貶秩免官者四十餘人竇氏大恨但
安隗素行高亦未有以害之尚書僕射樂恢刺舉無所
回避憲等疾之恢上䟽曰陛下富於春秋纂承大業諸
舅不宜幹正王室以示天下之私方今之宜上以義自
割下以謙自引四舅可長保爵土之榮皇太后永無慙
負宗廟之憂誠策之上者也書奏不省恢稱疾歸長陵
憲風厲州郡迫脅恢飲藥死於是朝臣震慴望風承旨
無敢違者袁安以天子幼弱外戚擅權每朝會進見及
與公卿言國家事未嘗不喑嗚流涕自天子及大臣皆
恃頼之
韓稜不拜竇憲
詔竇憲與車駕會長安憲至尚書以下議欲拜之伏稱
萬歲尚書韓稜正色曰夫上交不謟下交不黷禮無人
臣稱萬歲之制議者皆慙而止尚書左丞王龍私奏記
上牛酒於憲稜舉奏龍論為城旦
晉裴頠辭位惠帝不從
元康九年裴頠為尚書僕射頠雖賈后親屬然雅望素
隆四海唯恐其不居權位尋詔頠專任門下事頠上表
固辭以賈模適亡復以臣代之崇外戚之望彰偏私之
舉為聖朝累不聽或謂頠曰君可以言當盡言於中宫
言而不從當遠引而去儻二者不立雖有十表難以免
矣頠慨然久之竟不能從
齊崔光謂馮熙家富貴太盛必敗
東昏侯永元元年馮熙以明太后之兄尚恭宗女博陵
長公主熙有三女二為皇后一為左昭儀由是馮氏貴
寵冠羣臣賞賜累巨萬公主生二子誕脩熙為太保誕
為司徒脩為侍中尚書庶子聿為黃門即黃門侍郎崔
光與聿同直謂聿曰君家富貴太盛終必衰敗聿曰我
家何所負而君無故詛我光曰不然物盛必衰此天地
之常理若以古事推之不可不慎後歲餘而脩敗黜為
平城民及誕熙繼卒幽后尋廢聿亦擯棄馮氏遂衰
唐武平一請抑損外戚
景龍二年起居舍人武平一上表請抑損外戚權寵不
敢斥言韋氏但請抑損己家中宗不許
通鑑總𩔖卷四上
通鑑總𩔖卷四下宋沈樞撰
貴戚門
西漢疏廣言太子師友不宜獨親外家
地節三年以疏廣為太子太傅廣兄子受為少傅太子
外祖父平恩侯許伯以為太子少白使其弟中郎將舜
監護太子家宣帝以問廣廣對曰太子國儲副君師友
必於天下英俊不宜獨親外家許氏且太子自有太傅
少傅官屬已備今復使舜護太子家示陋非所以廣太
子德於天下也上善其言
數遣使者求外家
宣帝自初即位數遣使者求外家久遠多似𩔖而非是
歲求得外祖母王媪及媪男無故武上賜無故武爵關
内侯旬月間賞賜以鉅萬計四年賜外祖母號為博平
君封舅無故為平昌侯武為樂昌侯
東漢隂興不肯受封
建武九年封貴人弟就為宣恩侯復召就兄侍中興欲
封之置印綬於前興固讓曰臣未有先登䧟陳之功而
一家數人並蒙爵土令天下觖望誠所不願光武嘉之
不奪其志貴人問其故興曰夫外戚家苦不知謙退嫁
女欲配侯王取婦眄睨公主愚心實不安也富貴有極
人當知足夸奢益為觀聽所譏貴人感其言深自降挹
卒不為宗親求位
隂識隂興輔太子有賢德
十九年光武以太子舅隂識守執金吾隂興為衛尉皆
輔導太子識性忠厚入雖極言正議及與賓客語未嘗
及國事帝敬重之嘗指識以敕戒貴戚激厲左右焉興
雖禮賢好施而門無遊俠與同郡張宗上谷鮮于裒不
相好知其有用猶稱所長而逹之友人張汜杜禽與興
厚善以為華而少實但私之以財終不為言是以世稱
其忠
樊宏畏謹宗族染化
二十七年光武舅樊宏為人謙柔畏慎每當朝會輒迎
期先到俯伏待事所上便宜手自書寫毁削草本公朝
訪逮不敢衆對宗族染其化未嘗犯灋帝甚重之及病
困遺令薄葬一無所用以為棺柩一藏不宜復見如有
腐敗傷孝子之心使與夫人同墳異藏帝善其令以書
示百官因曰今不順夀張侯意無以彰其德且吾萬歲
之後欲以為式
第五倫上疏言外戚專事交結
永平十八年太后兄弟虎賁中郎廖及黃門郎防光終
明帝世未嘗改官章帝以廖為衛尉防為中郎將光為
越騎校尉廖等傾身交結冠蓋之士爭赴趣之第五倫
上疏曰臣聞書曰臣無作威作福其害于而家凶于而
國近世光烈皇后雖友愛天至而抑損隂氏不假以權
埶其後梁竇之家互有非灋明帝即位竟多誅之自是
雒中無復權戚書記請託一皆斷絶又諭諸外戚曰苦
身待士不如為國戴盆望天事不兩施今之議者復以
馬氏為言竊聞衛尉廖以布三千匹城門校尉防以錢
三百萬私贍三輔衣冠知與不知莫不畢給又聞臘日
亦遺其在雒中者錢各五千越騎校尉光臘月羊三百
頭米四百斛肉五千斤臣愚以為不應經義惶恐不敢
不以聞陛下情欲厚之亦宜所以安之臣今言此誠欲
上忠陛下下全后家也
袁敞不阿權貴
安帝元初四年司空袁敞廉勁不阿權貴失鄧氏旨尚
書郎張俊有私書與敞子俊怨家封上之敞坐策免自
殺俊等下獄當死俊上書自訟臨刑太后詔以減死論
皇甫對策譏梁冀
建康元年沖帝詔舉賢良方正之士策問之皇甫規對
曰陛下體兼乾坤聦哲純茂攝政之初拔用忠貞其餘
維綱多所改正遠近翕然望見太平而災異不息寇賊
縱横殆以姦臣權重之所致也其常侍尤無狀者宜亟
黜遣披埽凶黨收入財賄以塞痛怨以答天誡大將軍
冀河南尹不疑亦宜增脩謙節輔以儒術省去遊娛不
急之務割減廬第無益之飾夫君者舟也民者水也羣
臣乘舟者也將軍兄弟操檝者也若能平志畢力以度
元元所謂福也如其怠弛將淪波濤可不慎乎夫德不
稱禄猶鑿墉之趾以益其高豈量力審功安固之道哉
凡諸宿猾酒徒戲客皆宜貶斥以懲不軌令冀等深思
得賢之福失人之累梁冀忿之以規為下第拜郎中託
疾免歸州郡承冀旨幾䧟死者再三
晉楊氏一門二后
武帝咸寧元年立皇后楊氏大赦后元皇后之從妹也
美而有婦德帝初聘后后叔父珧上表曰自古一門二
后未有能全其宗者乞藏此表於宗廟異日如臣之言
得以免禍帝許以后父駿為車騎將軍封臨晉侯尚書
褚䂮郭弈皆表駿小器不可任社稷之重帝不從駿驕
傲自得胡奮謂駿曰卿恃女更益豪邪歴觀前世與天
家㛰未有不滅門者但早晚事耳駿曰卿女不在天家
乎奮曰我女與卿女作婢耳何能為損益乎
宋明帝賜王景文死
泰豫元年明帝疾篤慮晏駕之後皇后臨朝江安懿侯
王景文以元舅之勢必為宰相門族彊盛或有異圖遣
使齎藥賜景文死手勅曰與卿周旋欲全卿門戶故有
此處分勅至景文正與客棋叩函看已復置局下神色
不變方與客思行爭劫局竟歛子内奩畢徐曰奉勅見
賜以死方以勅示客中直兵焦度趙智略憤怒曰大丈
夫安能坐受死州中文武數百足以一奮景文曰知卿
至心若見念者為我百口計乃作墨啓答勅致謝飲藥
而卒
齊褚淵王儉增封
建元元年高帝賞佐命之功褚淵王儉等進爵增戶各
有差處士何點謂人曰我作齊書已竟贊云淵既世族
儉亦國華不賴舅氏遑䘏國家淵母宋始安公主繼母
吳郡公主又尚巴西公主儉母武康公主又尚陽羡公
主故點云然
唐皇后不願兄弟執國政
貞觀元年太宗以吏部尚書長孫无忌為右僕射无忌
與上為布衣交加以外戚有佐命功上委以腹心其禮
遇羣臣莫及欲用為宰相者數矣文德皇后固請曰妾
備位椒房家之貴寵極矣誠不願兄弟復執國政吕霍
上官可為切骨之戒幸陛下矜察上不聽卒用之
太宗不以間言疑无忌
二年右僕射長孫无忌罷時有密表稱无忌權寵過盛
者上以表示之曰朕於卿洞然無疑若各懷所聞而不
言則君臣之意有不通又召百官謂之曰朕諸子皆幼
視无忌如子非它人所能間也无忌自懼滿盈固求遜
位皇后又力為之請上乃許之以為開府儀同三司
以无忌為司空惟才是與
七年以開府儀同三司長孫无忌為司空无忌固辭曰
臣忝預外戚恐天下謂陛下為私太宗不許曰吾為官
擇人惟才是與苟或不才雖親不用襄邑王神符是也
如其有才雖讎不棄魏徵等是也今日之舉非私親也
韋方質不肯曲事近戚
則天天授元年時武承嗣三思用事宰相皆下之地官
尚書韋方質有疾承嗣三思往問之方質據牀不為禮
或諫之方質曰死生有命大丈夫安能曲事近戚以求
苟免乎尋為周興等所構籍没其家
御史彈奏王仙童
開元二年薛王業之舅王仙童侵暴百姓御史彈奏業
為之請勅紫微黃門覆按姚崇盧懷慎等奏仙童罪狀
明白御史所言無所枉不可縱捨玄宗從之由是貴戚
束手
中書奏鄭光不應免税
宣宗大中六年勅先賜右衛大將軍鄭光鄠縣及雲陽
莊並免税役中書門下奏以為税役之灋天下皆同陛
下屢發德音欲使中外畫一今獨免鄭光似稍乖前意
事雖至細繫體則多勅曰朕以鄭光元舅之尊貴欲優
異令免征税初不細思況親戚之間人所難議卿等苟
非愛我豈進嘉言庶事能盡如斯天下何憂不理有始
有卒當共守之並依所奏
鄭光鄙淺不復任民官
七年宣宗事鄭太后甚謹不居别宫朝夕奉飬舅鄭光
歴平盧河中節度使入朝上與之論為政光應對鄙淺
上不悦留為右羽林統軍使奉朝請太后數言其貧上
輒厚賜金帛終不復任民官
後唐趙張恊力傾王彦章
莊宗同光元年王彦章疾趙張亂政及為招討使謂所
親曰待我成功還當盡誅姦臣以謝天下趙張聞之私
相謂曰我輩寧死於沙陀不可為彦章所殺相與協力
傾之叚凝素疾彦章之能而謟附趙張在軍中與彦章
動相違戾百方沮撓之惟恐其有功潛伺彦章過失以
聞於梁主每捷奏至趙張悉歸功於凝由是彦章功竟
無成
後晉杜威貪殘無意守邊
開運二年順國節度使杜威久鎮恒州性貪殘自恃貴
戚多不灋每以備邊為名歛吏民錢帛以充私藏又畏
懦過甚每契丹數十騎入境威已閉門登陴或數騎驅
所掠華人千百過城下威但瞑目延頸望之無意邀取
由是虜無所忌憚屬城多為所屠威竟不出一卒救之
又畏契丹之彊累表請入朝齊王不許威不俟報遽委
鎮入朝朝廷聞之驚駭桑維翰言於帝曰威固違朝命
擅離邊鎮居常憑恃勲親邀求姑息及疆場多事曾無
守禦之意宜因此時廢之庶無後患帝不悦維翰曰陛
下不忍廢之宜授以近京小鎮勿復委以雄藩帝曰威
朕之密親必無異志維翰自是不敢復言國事
馮玉弄權朝政益壊
戸部尚書馮玉同平章事事無大小悉以委之玉每善
承迎帝意由是益有寵嘗有疾在家齊王謂諸宰相曰
自刺史以上俟馮玉出乃得除其倚任如此玉乘勢弄
權四方賂遺輻輳其門由是朝政益壊
權勢門
西漢張安世自以太盛辭禄
元康元年張安世自以父子封侯在位太盛乃辭禄詔
都内别藏張氏無名錢以百萬數安世謹慎周密每定
大政已决輒移病出聞有詔令乃驚使吏之丞相府問
焉自朝廷大臣莫知其與議也嘗有所薦其人來謝安
世大恨以為舉賢逹能豈有私謝邪絶弗復為通有郎
功高不調自言安世安世應曰君之功高明主所知人
臣執事何長短而自言乎絶不許已而郎果遷安世自
見父子尊顯懷不自安為子延夀求出補吏宣帝以為
北地太守
東漢孟佗交結張讓監奴
靈帝建寧三年初中常侍張讓有監奴典任家事威形
諠赫孟佗資産饒贍與奴朋結傾竭饋問無所遺愛奴
咸德之問其所欲佗曰吾望汝曹為我一拜耳時賓客
求謁讓者車常數百千兩佗詣讓後至不得進監奴乃
率諸倉頭迎拜於路遂共轝車入門賓客咸驚謂佗善
於讓皆爭以珍玩賂之
符灋第門車馬輻輳
晉穆帝升平元年秦太后苟氏遊宣明臺見東海公灋
之第門車馬輻輳恐終不利於秦王堅乃與李威謀賜
灋死
會稽王道子專權奢縱
太元二十年時會稽王道子專權奢縱嬖人趙牙本出
倡優茹千秋本錢唐捕賊吏皆以謟賂得進道子以牙
為魏郡太守千秋為驃騎諮議參軍牙為道子開東第
築山穿池功用鉅萬武帝嘗幸其第謂道子曰府内乃
有山甚善然修餙大過道子無以對帝去道子謂牙曰
上若知山是人力所為爾必死矣牙曰公在牙何敢死
營作彌甚千秋賣官招權聚貨累億博平令吳興聞人
奭上䟽言之帝益惡道子而逼於太后不忍廢黜乃擢
時望及所親幸王恭等使居内外要任以防道子道子
亦引王國寳及國寳從弟緒以為心腹由是朋黨競起
無復曏時友愛之驩矣
宋謝瞻乞貶弟晦以保門戶
高帝永初二年上之為宋公也謝瞻為宋臺中書侍即
其弟晦為右衛將軍時晦權遇已重自彭城還都迎家
賓客輻輳門巷填咽瞻在家驚駭謂晦曰汝名位未多
而人歸趣乃爾吾家素以恬退為業不願干豫時事交
遊不過親朋而汝遂勢傾朝野此豈門戶之福邪乃以
籬隔門庭曰吾不忍見此及還彭城言於宋公曰臣本
素士父祖位不過二千石弟年始三十志用凡近榮冠
臺府位任顯密福過災生其應無遠特乞降黜以保衰
門前後屢陳之臨終遺晦書曰吾得啓體幸全亦何所
恨弟思自勉勵為國為家
謝晦難以自免
文帝元喜元年以行荆州刺史謝晦為真晦將行與蔡
廓别屏人問曰吾其免乎廓曰卿受先帝顧命任以社
稷廢昏立明義無不可但殺人二兄而以之北面挾震
主之威據上流之重以古推今自免為難晦始懼不得
去既發顧望石頭城喜曰今得脱矣
誅檀道濟乃壊萬里長城
十三年江州刺史檀道濟立功前朝威名甚重朝廷疑
畏之會文帝疾篤義康言於帝召道濟入朝其妻向氏
謂道濟曰高世之勲自古所忌今無事相召禍其至矣
既至義康矯詔召道濟入祖道因執之下詔稱道濟潛
散金貨招誘剽猾因朕寢疾規肆禍心收付廷尉并其
子植等十一人誅之道濟見收憤怒目光如炬脱幘投
地曰乃壊汝萬里長城魏人聞之喜曰道濟死吳子輩
不足復憚
義康專總朝權
十七年司徒義康專總朝權内外衆事皆專決施行凡
所陳奏入無不可方伯以下並令義康選用生殺大事
或以錄命斷之勢傾遠近朝野輻輳四方獻饋皆以上
品薦義康而以次者供御義康權勢已盛殷景仁密言
於上曰相王權重非社稷計宜少加裁抑文帝隂然之
顔延之怒子竣驕傲
孝武帝孝建三年顔延之子竣貴重凡所資供延之一
無所受布衣茅室蕭然如故常乘羸牛笨車逄竣鹵簿
即屏住道側常語竣曰吾平生不憙見要人今不幸見
汝竣起宅延之謂曰善為之無令後人笑汝拙也延之
嘗早詣竣見賓客盈門竣尚未起延之怒曰汝出糞土
之中升雲霞之上遽驕傲如此其能久乎
顧覬之不降意於戴灋興
大明二年孝武帝在江州山隂戴灋興戴明寳蔡閑為
典籖及即位三典籖並以初舉兵預密謀賜爵縣男閑
已卒追賜之時上親覽朝政不任大臣而腹心耳目不
得無所委寄灋興頗知古今素見親待魯郡巢尚之人
士之末涉獵文史為上所知亦以為中書通事舍人凡
選授遷徙誅賞大處分上皆與灋興尚之參懷内外雜
事多委明寳三人權重當時而灋興明寳大納貨賄凡
所薦逹言無不行天下輻凑門外成市家産並累千金
吏部尚書顧覬之獨不降意於灋興等蔡興宗與覬之
善嫌其風節太峻覬之曰辛毗有言孫劉不過使吾不
為三公耳覬之常以為人禀命有定分非智力所移唯
應恭已守道而闇者不逹妄意僥倖徒虧雅道無關得
喪乃以其意命弟子愿著定命論以釋之
王景文以盛滿為憂
泰始七年王景文常以盛滿為憂屢辭位任明帝不許
然中心以景文外戚貴盛張永累經軍旅疑其將來難
信乃自為謠言曰一士不可親弓長射殺人景文彌懼
自表解楊州情甚切至詔報曰人居貴要但問心若為
耳大明之世巢徐二戴位不過執戟權亢人主今袁粲
作僕射領選而人往往不知有粲粲遷為令居之不疑
人情向粲淡然亦復不改常日以此君貴位要任當有
致憂兢不夫貴高有危殆之懼卑賤有溝壑之憂有心
於避禍不如無心於任運存亡之要巨細一揆耳
入直決事號為四貴
蒼梧王元徽二年以平南將軍蕭道成為中領軍南兖
州刺史留衛建康與袁粲禇淵劉秉更日入直決事號
為四貴
齊四戶勢傾朝廷
武帝永明二年中書舍人吳興茹法亮封望蔡男時中
書舍人四人各住一省謂之四戶以法亮及臨海吕文
顯等為之既總重權勢傾朝廷守宰數遷換去來四方
餉遺歲數百萬法亮以衆中語人曰何須求外禄此一
戶中年辦百萬蓋約言之也後因天文有變王儉極言
文顯等專權徇私上天見異禍由四戶上手詔酬荅而
不能改也
寧拒至尊敕不可違舍人命
明帝建武元年寵幸中書舍人綦毋珍之朱隆之直閤
將軍曹道剛周奉叔宦者徐龍駒等珍之所論薦事無
不允内外要職皆先論價旬月之間家累千金擅取官
物及役作不俟詔旨有司至相語云寧拒至尊敕不可
違舍人命帝以龍駒為後閤舍人常居含章殿著黃綸
帽被貂裘南面向案代帝畫勅左右侍直與帝不異
蕭懿不為叛走尚書令
永元二年蕭懿為尚書令有弟九人敷衍暢融宏偉秀
憺恢懿以元勲居朝右暢為衛尉掌管籥時東昏侯出
入無度或勸懿因其出門舉兵廢之懿不聽嬖臣茹法
珍王咺之等憚懿威權說帝曰懿將行隆昌故事陛下
命在晷刻帝然之徐曜甫知之密具舟江渚勸懿西奔
襄陽懿曰自古皆有死豈有叛走尚書令邪
高肇擅錄囚徒
梁武帝天監十一年魏以車騎大將軍尚書令高肇為
司徒肇雖登三司猶自以去要任怏怏形於言色清河
王懌有才學聞望懲彭城之禍因侍宴謂肇曰天子兄
弟詎有幾人而翦之幾盡昔王莽頭秃藉渭陽之資遂
簒漢室今君身曲亦恐終成亂階會大旱肇擅錄囚徒
欲以收衆心懌言於魏主曰昔季氏旅於泰山孔子疾
之誠以君臣之分宜防微杜漸不可凟也減膳錄囚乃
陛下之事今司徒行之豈人臣之義乎明君失之於上
姦臣竊之於下禍亂之基於此在矣帝笑而不應
元义劉騰表裏擅權
普通元年清河文獻王懌有才能輔政多所匡益時望
甚重領軍將軍元义在門下兼總禁兵恃寵驕恣志欲
無極懌每裁之以灋义由是怨之衛將軍劉騰權傾内
外吏部希騰意奏用騰弟為郡人資乖越懌抑而不奏
騰亦怨之太后在嘉福殿未御前殿义奉帝御顯陽殿
騰閉永巷門太后不得出懌入遇义於含章殿後叉厲
聲不聽懌入命宗士及直齋執懌衣袂將入含章束省
使人防守之騰稱詔集公卿議論懌大逆衆咸畏叉無
敢異者夜中殺懌幽太后於北宫宣光殿宫門晝夜長
閉内外斷絶騰自執管鑰帝亦不得省見裁聽傳食而
已太后服膳俱廢不免饑寒乃歎曰飬虎得噬我之謂
矣又使中常侍酒泉賈粲侍帝書密令防察動止义遂
與太師高陽王雍等同輔政帝謂义為姨父义與騰表
裏擅權义為外禦騰為内防常直禁省共裁刑賞政無
巨細決於二人威振内外百僚重跡朝野聞懌死無不
喪氣
侯景指誅權佞
太清二年朱异遺景書為陳禍福景報書并告城中士
民以為梁自近歲以來權倖用事割剥齊民以供嗜欲
如曰不然公等試觀今日國家池苑王公第宅僧尼寺
塔及在位庶僚姬姜百室僕從數千不耕不織綿衣玉
食不奪百姓從何得之僕所以趨赴闕庭指誅權佞非
傾社稷今城中指望四方入援吾觀王侯諸將志在全
身誰能竭力致死與吾爭勝負哉
晉公護專權被誅
陳宣帝大建四年周太祖為魏相立左右十二軍總屬
相府太祖殂皆受晉公護處分凡所徵發非護書不行
護第屯兵侍衛盛於宫闕諸子僚屬皆貪殘恣横士民
患之周主深自晦匿無所關預人不測其淺深護問稍
伯大夫庾季才曰比日天道何如季才對曰荷恩深厚
敢不盡言頃上台有變公宜歸政天子請老私門此則
享期頥之夀受旦奭之美子孫常為藩屏不然非復所
知護沈吟久之曰吾本志如此但辭未獲免耳公既王
官可依朝例無煩别參寡人也自是疎之衞公直怨護
勸帝誅之護自同州還長安帝因引護入含仁殿謁太
后帝以玉珽自後擊之護踣於地帝令宦者何泉以御
刀斫之及護死帝閱護書記有假託符命妄造異謀者
皆坐誅唯得庾季才書兩紙盛言緯候災祥宜返政歸
權帝賜季才粟三百石帛二百叚遷太中大夫
齊蘭陵王威聲太重
五年齊蘭陵武王長恭貌美而勇以邙山之捷威名大
盛武士歌之為蘭陵王入陳曲齊主忌之及代叚韶督
諸軍攻定陽頗務聚歛其所親尉相願問之曰王受朝
寄何得如此長恭未應相願曰豈非以邙山之捷欲自
穢乎長恭曰然相願曰朝廷若忌王即當用此為罪無
乃避禍而更速之乎長恭涕泣前膝問計相願曰王前
既有功今復告捷威聲太重宜屬疾在家勿預時事長
恭然其言未能退及江淮用兵恐復為將歎曰我去年
面腫今何不發自是有疾不療齊主遣使酖殺之
隋高熲自比晉帝
開皇十九年熲坐免上柱國就第文帝謂熲曰朕不負
公公自負也因謂侍臣曰我於高熲勝於兒子雖或不
見常似目前自其解落瞑然㤀之如本無高熲人臣不
可以身要君自云第一也頃之熲國令上熲隂事稱其
子表仁謂熲曰司馬仲逹初託疾不朝遂有天下公今
遇此焉知非福於是上大怒囚熲於内史省而鞫之顧
謂羣臣曰帝王豈可力求孔子以大聖之才猶不得天
下熲與子言自比晉帝此何心乎於是除名為民熲初
為僕射其母誡之曰汝富貴已極但有一斫頭耳爾其
慎之熲由是常恐禍變至是熲歡然無恨色
賀若弼三太猛
二十年賀若弼復坐事下獄文帝數之曰公有三太猛
嫉妬心太猛自是非人心太猛無上心太猛既而釋之
它日上謂侍臣曰弼將伐陳謂高熲曰陳叔寳可平也
不作高鳥盡良方藏邪熲云必不然乃平陳遽索内史
又索僕射我語熲曰功臣正宜授勲官不可預朝政弼
後語熲皇太子於已出口入耳無所不盡公終久何必
不得弼力何脉脉邪意圖鎮廣陵又圖荆州皆作亂之
地意終不改也
楊素自知名位已極
大業二年楚景武公楊素雖有大功特為帝所猜忌外
示殊禮内情甚薄素寝疾煬帝每令名醫診候賜以上
藥然密問醫者恒恐不死素亦自知名位已極不肯餌
藥亦不將慎謂弟約曰我豈須臾活邪
唐岑文本位高憂懼
太宗貞觀十八年文本既拜為中書令還家有憂色母
問其故文本曰非勲非舊濫荷寵榮位高責重所以憂
懼親賓有來賀者文本曰今受弔不受賀也
李義府勢傾朝野
顯慶三年中書令李義府有寵於高宗諸子孩抱者並
列清貴而義府貪冒無厭母妻及諸子女壻賣官鬻獄
其門如市多樹朋黨傾動朝野中書令杜正倫每以先
進自處義府恃恩不為之下由是有隙與義府訟於上
前上以大臣不和兩責之
丘愔攻李昭德專權
則天延載元年内史李昭德恃太后委遇頗專權使氣
人多疾之功曹參軍丘愔上䟽攻之其略曰陛下天授
以前萬機獨斷自長夀以來委任昭德參奉機密獻可
替否事有便利不預諮謀要待畫日將行方乃别生駮
異揚露專擅顯示於人歸美引愆義不如此又曰臣觀
其膽乃大於身鼻息所衝上拂雲漢又曰蟻穴壞堤針
芒寫氣權重一去收之極難太后由是惡昭德貶為南
賓尉尋又免死流竄
姜皎兄弟權寵太盛
開元五年初玄宗微時與太常卿姜皎親善及誅竇懷
貞等皎預有功由是寵遇羣臣莫及常出入卧内與后
妃連榻宴飲賞賜不可勝紀弟晦亦以皎故累遷吏部
侍郎宋璟言皎兄弟權寵太盛非所以安之上亦以為
然以晦為宗正卿因下制曰西漢諸將以權貴不全南
陽故人以優閒自保皎宜放歸田園散官勲封皆如故
令公四俊苖吕崔員
八年張嘉貞吏事彊敏而剛躁自用中書舍人苗延嗣
吕太一考功員外郎員嘉靜殿中侍御史崔訓皆嘉貞
所引進常與之議政事四人頗招權時人語曰令公四
俊苖吕崔員
宰相騶從之盛自林甫始
天寳六年命百官閱天下歲貢物於尚書省既而悉以
車載賜李林甫家玄宗或時不視朝百司悉集林甫第
門臺省為空陳希烈雖坐府無一人入謁者林甫子岫
為將作監頗以滿盈為懼嘗從林甫遊後園指役夫言
於林甫曰大人久處鈞軸怨仇滿天下一朝禍至欲為
此得乎林甫不樂曰勢已如此將若之何先是宰相皆
以德度自處不事威勢騶從不過數人士民或不之避
林甫自以多結怨常虞刺客出則步騎百餘人左右翼
金吾靜街前驅在數百步外公卿走避居則重關復壁
以石甃地牆中置板如防大敵一夕屢徙牀雖家人莫
知其處宰相騶從之盛自林甫始
吉温去林甫輔國忠
九載初吉温因李林甫得進及御史中丞楊釗恩遇浸
深温遂去林甫而附之為釗畫代林甫執政之策蕭炅
及渾皆林甫所厚也求得其罪使釗奏而逐之以翦其
心腹林甫不能救也
禄山獨憚李林甫
十載禄山與王鉷俱為大夫鉷權任亞於李林甫禄山
見林甫禮貌頗倨林甫陽以它事召王大夫鉷至趨拜
甚謹禄山不覺自失容貌益恭林甫與禄山語每揣知
其情先言之禄山驚服禄山於公卿皆慢侮之獨憚林
甫每見雖盛冬常汗沾衣林甫乃引與坐於中書&KR0550;撫
以温言自解披袍以覆之禄山忻荷言無不盡謂林甫
為十即既歸范陽劉駱谷每自長安來必問十郎何言
得美言則喜或但云語安大夫須好檢校輒反手據牀
曰噫嘻我死矣
王鉷父子權寵日盛
十一載御史大夫王鉷權寵日盛領二百餘使宅旁為
使院文案盈積吏求署一字累日不得前中使賜齎不
絶於門雖李林甫亦畏避之林甫子岫為將作監鉷子
凖為衛尉少卿俱供奉禁中凖陵侮岫岫常下之然鉷
事林甫謹林甫雖忌其寵不忍害也凖嘗帥其徒過駙
馬都尉王繇繇望塵拜伏凖挾彈命中於繇冠折其玉
簪以為戲笑既而繇延凖置酒繇所尚永穆公主上之
愛女也為凖親執刀匕凖去或謂繇曰鼠雖挾其父勢
君乃使公主為之具食有如上聞無乃非宜繇曰上雖
怒無害至於七即死生所繫不敢不爾
楊國忠貴震天下與林甫為敵
京兆尹楊國忠加御史大夫京畿關内採訪等使凢王
鉷所綰使務悉歸國忠初李林甫以國忠微才且貴妃
之族故善遇之國忠與王鉷俱為中丞鉷用林甫薦為
大夫故國忠不悦遂深探邢縡獄令引林甫交私鉷兄
弟及阿布思事狀陳希烈哥舒翰從而證之上由是疎
林甫國忠貴震天下始與林甫為仇敵矣
李峴言輔國專權
乾元二年李峴為相於上前叩頭論制勅皆應由中書
出具陳輔國專權亂政之狀肅宗感寤賞其正直輔國
所行事多所變更罷其察事輔國由是讓行軍司馬請
歸本官上不許輔國由是忌峴
輔國遷明皇居西内
上元元年上皇愛興慶宫自蜀歸即居之輔國言於肅
宗曰上皇居興慶宫日與外人交通陳玄禮高力士謀
不利於陛下上泣曰聖皇慈仁豈容有此對曰上皇固
無此意其如羣小何且興慶宫與閭閻相參垣墉淺露
非至尊所宜居大内深嚴奉迎居之與彼何殊又得杜
絶小人熒惑聖聽如此上皇享萬歲之安陛下有三朝
之樂庸何傷乎上不聽輔國又令六軍將士號哭叩頭
請迎上皇居西内上泣不聽輔國懼會上不豫輔國矯
稱上語迎上皇遊西内至睿武門輔國將射生五百騎
露刀遮道奏曰皇帝以興慶宫湫隘迎上皇遷居大内
上皇驚幾墜高力士叱輔國與已共執上皇馬鞚侍衛
如西内居甘露殿輔國帥衆而退所留侍衞兵纔尫老
數十人陳玄禮高力士及舊宫人皆不得留左右刑部
尚書顔真卿首帥百寮上表請問上皇起居輔國惡之
奏貶蓬州長史其後上稍悔寤惡輔國欲誅之畏其握
兵竟猶豫不能決
李輔國求為宰相
二年加李輔國兵部尚書輔國赴上宰相朝臣皆送之
御厨具饌太常設樂輔國驕縱日甚求為宰相肅宗曰
以卿之功何官不可為其如朝望未允何輔國乃諷僕
射裴冕等使薦已肅宗密謂蕭華曰輔國求為宰相若
公卿表來不得不與華出問冕曰初無此事吾臂可斷
宰相不可得華入言之肅宗大悦輔國銜之
輔國與張后晩年有隙
寳應元年初張后與李輔國相表裏專權用事晩年更
有隙内射生使三原程元振黨於輔國肅宗疾篤后召
太子謂曰李輔國久典禁兵制勅皆從之出擅逼遷聖
皇其罪甚大所忌者吾與太子今主上彌留輔國隂與
程元振謀作亂不可不誅太子泣曰陛下疾甚危二人
皆陛下勲舊之臣一旦不告而誅之必致震驚恐不能
堪也太子出后召越王係謂曰太子仁弱不能誅賊臣
汝能之乎對曰能係乃命内謁者監段恒俊選宦官有
勇力者二百餘人授甲於長生殿後后以上命召太子
元振知其謀密告輔國伏兵於陵霄門以俟之太子至
以難告乃以兵送太子於飛龍廏且以甲卒守之是夜
收捕越王係段恒俊及知内侍省事朱光耀等百餘人
繫之以太子之命遷后於别殿肅宗崩輔國等殺后并
係
號輔國為尚父而不名
李輔國恃功益横明謂代宗曰大家但居禁中外事聽
老奴處分代宗内不能平以其方握禁兵外尊禮之號
輔國為尚父而不名事無大小皆咨之羣臣出入皆先
詣輔國亦晏然處之
柳伉䟽乞斬程元振
廣德元年驃騎大將軍程元振專權自恣人畏之甚於
李輔國諸將有大功者元振皆忌疾欲害之吐蕃入寇
元振不以時奏致代宗狼狽出幸發詔徵諸道兵李光
弼等皆忌元振居中莫有至者中外咸切齒而莫敢發
言太常博士柳伉上䟽以為犬戎犯關度隴不血刃而
入京師劫宫闈焚陵寢武士無一人力戰者此將帥叛
陛下也陛下疏元功委近習日引月長以成大禍羣臣
在廷無一人犯顔回慮者此公卿叛陛下也陛下始出
都百姓填然奪府庫相殺戮此三輔叛陛下也自十月
朔召諸道兵盡四十日無隻輪入關此四方叛陛下也
内外離叛陛下以今日之勢為安邪危邪若以為危豈
得高枕不為天下討罪人乎必欲存宗廟社稷獨斬元
振首馳告天下悉出内使隸諸州持神策兵付大臣然
後削尊號下詔引咎曰天下其許朕自新改過宜即募
士西赴朝廷若以朕惡未悛則帝王大器敢妨聖賢其
聽天下所往如此而兵不至人不感天下不服臣請闔
門寸斬以謝陛下代宗以元振嘗有保護功削其官爵
放歸田里
魚朝恩欲奉上幸河中
永泰元年朝恩欲奉代宗幸河中以避吐蕃恐羣臣論
議不一一旦百官入朝立班久之閤門不開朝恩忽從
禁兵十餘人操白刃而出宣言吐蕃數犯郊畿車駕欲
幸河中如何公卿皆錯愕不知所對有劉給事者獨出
班抗聲曰勅使反邪今屯軍如雲不勠力扞寇而遽欲
脅天子棄宗廟社稷而去非反而何朝恩驚沮而退事
遂寢
元載奏除魚朝恩
大歷五年觀軍容使魚朝恩專典禁兵寵任無比代宗
常與議軍國事勢傾朝野朝恩好於廣坐恣談時政陵
侮宰相元載雖彊辯亦拱默不敢應每奏事以必允為
期朝廷政事有不豫者輒怒曰天下事有不由我者邪
代宗聞之由是不懌元載測知上指乘間奏朝恩專恣
不軌請除之代宗亦知天下共怨怒遂令載為方略朝
恩每入殿常使射生將周皓將百人自衞又使其黨陜
州節度使皇甫温握兵於外以為援載皆以重賂結之
故朝恩隂謀密語代宗一一聞之而朝恩不知覺也三
月寒食上置酒宴貴近於禁中載守中書省宴罷朝恩
將還營上留之議事因責其異圖朝恩自辨語頗悖慢
皓與左右擒而縊殺之
元載威權動人
元載既誅魚朝恩代宗寵任益厚載遂志氣驕溢每衆
中大言自謂有文武才略古今莫及弄權舞智政以賄
成僭侈無度吏部侍郎楊綰典選平允性介直不附載
嶺南節度使徐浩貪而佞傾南方珍貨以賂載載以綰
為國子祭酒引浩代之載有丈人自宣州來從載求官
載度其人不足任事但贈河北一書而遣之書無一言
惟署名而已丈人大怒不得已試謁院僚判官聞有載
書大驚立曰節度使遣大校以箱受書館之上舍留晏
數日辭去贈絹千匹其威權動人如此
李泌雖寵卒為元載所攻
代宗悉知元載所為以其任政日久欲全始終因獨見
深戒之載猶不悛代宗由是稍惡之載以李泌有寵於
上忌之言泌常與親故宴於北軍與魚朝恩親善宜知
其謀代宗曰北軍泌之故吏也故朕使之就見親故朝
恩之誅泌亦豫謀卿勿以為疑載與其黨攻之不已會
江西觀察使魏少遊求參佐代宗謂泌曰元載不容卿
朕今匿卿於魏少遊所俟朕決意除載當有信報卿可
束装來乃以泌為江西參官且屬少遊使善待之
元載王縉伏誅
十二年元載專横王縉附之士之求進者不結其子弟
及主書卓英倩等無由自達代宗含容累年載縉不悛
代宗欲誅之恐左右漏泄無可與言者獨與左金吾大
將軍吳湊謀之命湊收載縉於政事堂又收仲武及卓
英倩等繫獄鞫之問端皆出禁中仍遣中使詰以隂事
載縉皆伏罪乃賜載自盡於萬年縣貶縉括州刺史有
司籍載家財胡椒至八百石它稱物是
路嗣恭畏權勢
十三年代宗因與李泌言嗣恭初平嶺南獻琉璃盤徑
九寸朕以為至寶及破載家得嗣恭所遺載琉璃盤徑
尺俟其至當與卿議之泌曰嗣恭為人小心善事人畏
權勢精勤吏事而不知大體昔為縣令有能名陛下未
暇知之而為載所用故為之盡力陛下誠知而用之彼
亦為陛下盡力矣
盧把欲起勢立威
建中二年御史中丞盧把貎醜色如藍郭子儀每見賓
客姬妾不離側杞嘗往問疾子儀悉屏侍妾獨隱几待
之或問其故子儀曰把貎醜而心險婦人輩見之必笑
它日杞得志吾族無𩔖矣杞隂狡欲起勢立威小不附
者必欲置之死地引太常博士裴延齡為集賢直學士
親任之
竇參恃權而貪
貞元八年竇參隂狡而愎恃權而貪每遷除多與族子
給事中申議之申招權受賂時人謂之嘉鵲德宗頗聞
之謂參曰申必為卿累宜出之以息物議參再三保其
無它申亦不悛
王叔文欲專國賦
永貞元年以王叔文為度支鹽鐡轉運副使先是叔文
與其黨謀得國賦在手則可以結諸用事人取軍士心
以固其權又懼驟使重權人心不服藉杜佑雅有會計
之名位重而務自全易可制故先令佑主其名而自除
為副以專之叔文雖判兩使不以薄書為意日夜與其
黨屏人竊語莫測其所為
李訓鄭注連逐三相
太和八年李訓鄭注為文宗畫太平之策以為當先除
宦官次復河湟次清河北開陳方略如指諸掌文宗以
為信然寵任日隆初李宗閔為吏部侍郎貶明州鄭注
發其事再貶處州李訓用事貶侍郎李漢蕭澣為刺史
皆坐李宗閔之黨是時李訓鄭注連逐三相威震天下
於是平生絲恩髮怨無不報者
天下事皆决於李訓
以舒元輿李訓並同平章事仍命訓三二日一入翰林
講易元輿為中丞凡訓注所惡者則為之彈擊由是得
為相訓起流人期年致位宰相天子傾意任之訓或在
中書或在翰林天下事皆决於訓王涯輩承順其風指
惟恐不逮自中尉樞密禁衛諸將見訓皆震慴迎拜叩
首
陳蟠叟言路巖親吏得罪
咸通十年懿宗荒宴不親庶政委任路巖巖奢靡頗通
賂遺左右用事至德令陳蟠叟因上書召對言請破邊
咸一家可贍軍二年懿宗問咸為誰對曰路巖親吏懿
宗怒流蟠叟於愛州自是無敢言者
韋保衡挾恩弄權
十四年以王鐸同平章事時韋保衡挾恩弄權以劉贍
于宗先在相位不禮於己譖而逐之王鐸保衡及第時
主文也蕭遘同年進士也二人素薄保衡之為人保衡
皆擯斥之
蜀唐文扆與毛文錫爭權
後梁貞明三年蜀飛龍使唐文扆居中用事張格附之
與判樞密院事毛文錫爭權文錫將以女適同平章事
庾傳素之子會親族於樞密院用樂不先表聞蜀主聞
樂聲怪之文扆從而譖之貶文錫茂州司馬籍没其家
吳徐知訓驕倨狎侮
四年内外馬步都軍使徐知訓驕倨淫暴狎侮吳王無
復君臣之禮嘗與王為優自為參軍使王為蒼鶻總角
弊衣執帽以從又嘗泛舟濁河王先起知訓以弹弹之
又嘗賞花於禪智寺知訓使酒悖慢王懼而泣四座股
栗
後唐郭崇韜權侔人主
同光二年郭崇韜位兼將相復領節旄以天下為己任
權侔人主旦夕車馬填門性剛急遇事輒發嬖倖僥求
多所摧抑宦官疾之朝夕短之於上崇韜扼腕欲制之
不能豆盧革韋說嘗問之曰汾陽王本太原人徒華隂
公世家鴈門豈其枝派邪崇韜因曰遭亂亡失譜牒嘗
聞先人言上距汾陽四世耳革曰然則固從祖也崇韜
由是以膏梁自處多甄别流品引拔浮華鄙棄勲舊有
求官者崇韜曰深知公功能然門地寒素不敢相用恐
為名流所嗤由是嬖倖疾之於内勲舊怨之於外
軍中制置一出郭崇韜
三年初莊宗遣宦者李從襲等從魏王繼岌伐蜀繼岌
雖為都統軍中制置補署一出郭崇韜崇韜終日決事
將吏賓客趨走盈庭而都統府惟大將晨謁外牙門索
然從襲等固恥之及破蜀蜀之貴臣大將爭以寶貨妓
樂遺崇韜魏王所得不過匹馬束帛唾壺麈柄而已從
襲益不平
安重誨恃恩驕横
天成元年安重誨恃恩驕横殿直馬延誤衝前導斬之
於馬前御史大夫李琪以聞重誨白明宗下詔稱延陵
突重臣戒諭中外
安重誨專權弄威福
三年樞密使孔循性狡佞安重誨親信之明宗欲為皇
子娶重誨女循謂重誨曰公職居近密不宜復與皇子
為昏重誨辭之循知之隂遣人結王德妃求納其女德
妃請娶循女為從厚婦明宗許之重誨大怒以循充忠
武節度使重誨惡成德節度使王建立奏建立與王都
交結有異志建立亦奏重誨專權求入朝面言其狀明
宗召之既至言重誨與宣徽使張延朗結昏相表裏弄
威福明宗見重誨氣色甚怒謂曰今與卿一鎮自休息
以王建立代卿張延朗亦除外官重誨曰臣披荆棘事
陛下數十年值陛下龍飛承乏機密數年間天下幸無
事今一旦棄之外鎮臣願聞其罪明宗不懌而起
安重誨請誅皇子
四年皇子右衛大將軍從璨性剛安重誨用事從璨不
為之屈明宗東巡以從璨為皇城使從璨與客宴於會
節園酒酣戲登御榻重誨奏請誅之
安重誨奏削吳越王官爵
吳越王鏐嘗遺安重誨書辭禮頗倨明宗遣供奉官烏
昭遇韓玫使吳越昭遇與玫有隙使還玫奏昭遇見鏐
稱臣拜舞謂鏐為殿下及私以國事告鏐安重誨奏賜
昭遇死制鏐以太師致仕自餘官爵皆削之凡吳越進
奏官使者綱吏令所在繫治之
安重誨矯制逐從珂
長興元年李從珂與安重誨飲酒爭言重誨終銜之至
是重誨用事自皇子從榮從厚皆敬事不暇時從珂為
河中節度使重誨屢短之於明宗明宗不聽重誨乃矯
以帝命諭河東牙内指揮使楊彦温使逐之是日從珂
出城閱馬彦温勒兵閉門拒之從珂使人扣門詰之曰
吾待汝厚何為如是對曰彦温非敢負恩受樞密院宣
耳請公入朝從珂止于虞鄉遣使以狀聞重誨諷馮道
趙鳳奏從珂失守宜加罪明宗曰吾兒為姦黨所傾未
明曲直公輩何為發此言意不欲置之人間邪此皆非
公輩意也明日重誨自言之明宗曰朕昔為小校家貧
頼此小兒拾馬糞自贍以至今日為天子曾不能庇之
邪卿欲何如處之於卿為便重誨曰陛下父子之間臣
何敢言惟陛下裁之明宗曰使閒居私第亦可矣何用
復言
馮道乞解安重誨機務為便
安重誨久專大權中外惡之者衆王德妃及武德使孟
漢瓊浸用事數短重誨於上重誨内憂懼表解機務明
宗曰朕無間於卿誣罔者朕既誅之矣卿何為爾明宗
遣孟漢瓊詣中書議重誨事馮道曰諸公果愛安令宜
解其機務為便趙鳳曰公失言乃奏大臣不可輕動
藩鎮聞重誨無不惶駭
石敬瑭征蜀未有功使者自軍前來多言道險狹進兵
甚難明宗憂之安重誨曰臣職忝機密軍威不振臣之
罪也臣請自往督戰明宗許之重誨即拜辭遂行日馳
數百里西方藩鎮聞之無不惶駭錢帛芻糧晝夜輦運
赴利州人畜斃踣於山谷者不可勝紀
朱弘昭奏安重誨怨望
二年鳳翔節度使朱弘昭謟事安重誨連得大鎮重誨
過鳳翔弘昭迎拜馬首館於府舍延入寢室妻子羅拜
奉進酒食禮甚謹重誨為弘昭泣言讒人交構幾不免
賴主上明察得保宗族重誨既去弘昭即奏重誨怨望
有惡言不可令至行營恐奪石敬瑭兵柄有詔召重誨
還
朱弘昭不欲舊人在帝側
四年以天雄左都押牙宋令詢為磁州刺史朱弘昭以
誅秦王立帝為已功欲專朝政令詢侍帝左右最久雅
為潞王所親信弘昭不欲舊人在帝側故出之潞王不
悦而無如之何
劉延朗居中用事
清泰二年以宣徽南院使房暠充樞密使宣徽北院使
劉延朗兼樞密副使於是延朗居中用事暠雖為使長
其聽用之言什不三四啓奏除授一歸延朗諸方鎮刺
史自外入者必先賂延朗後議貢獻賂厚者先得内地
賂薄者晚得邊陲由是諸將帥皆怨憤潞王不能察
閩主惡李倣專制朝政
閩皇城使李倣專制朝政隂飬死士閩主昶與拱宸指
揮使林延皓等圖之延皓等詐親附倣倣待之不疑倣
入朝延皓等伏衛士數百於内殿執斬之
後晉楊光遠干預朝政
天福三年楊光遠自恃擁重兵頗干預朝政屢有抗奏
高祖常曲意從之以其子承祚為左威衛將軍尚帝女
長安公主次子承信亦拜美官寵冠當時
患楊光遠䟦扈難制
高祖患天雄節度使楊光遠䟦扈難制桑維翰請分天
雄之衆加光遠太尉西京留守光遠由是怨望密以賂
自訴於契丹養部曲千餘人常蓄異志
高祖憚光遠不敢詰其專殺
五年太子大師范延光請歸河陽私第高祖許之延光
重載而行西京留守楊光遠兼領河陽利其貨且慮為
子孫之患奏延光叛臣不家汴洛而就外藩恐其逃逸
入敵國宜早除之高祖不許光遠請敕延光居西京從
之光遠使其子承貴以甲士圍其第逼令自殺延光曰
天子在上賜我鐡券許以不死爾父子何得如此承貴
以白刃驅延光上馬至浮梁擠于河光遠奏云自赴水
死高祖知其故憚光遠之彊不敢詰為延光輟朝
後周王峻忌郭榮英烈
廣順三年太祖以河沃為憂王峻請自往行視許之鎮
寧節度使郭榮屢求入朝峻忌其英烈每沮止之榮復
求入朝會峻在河上太祖乃許之
王峻志趣無君
同平章事王峻晚節益狂躁奏請以端明殿學士顔衎
樞密直學士陳觀代范質李糓為相太祖曰進退宰輔
不可倉猝俟朕更思之峻力論列語浸不遜日向中太
祖尚未食峻爭之不已太祖曰今方寒食俟假開如卿
所奏峻乃退太祖見馮道等泣曰王峻陵朕太甚欲盡
逐大臣翦朕羽翼朕惟一子專務間阻暫令請闕已懷
怨望豈有身典樞機復兼宰相又求重鎮觀其志趣殊
未盈厭無君如此誰則堪之貶峻商州司馬制辭略曰
肉視羣后孩撫朕躬峻至商州未幾而卒
王殷挾震主之威
鄴都留守同平章事王殷恃功專横凡河北鎮戍兵應
用勅處分者殷即以帖行之又多掊歛民財高祖聞之
不悦使人謂曰卿與國同體鄴都帑庾甚豐卿欲用則
取之何患無則成德節度使何福進入朝密以殷隂事
白高祖高祖由是疑之殷入朝詔留殷充京城内外巡
檢殷每出入重者常數百人殷請量給鎧仗以備巡邏
高祖難之時帝體不平將行郊祀而殷挾震主之勢在
左右衆心忌之殷入起居遂執之
洛陽人畏十阿父
顯德四年前許州司馬韓倫都指揮使令坤之父也令
坤領鎮安節度使倫居干陳州干預政事貪汚不法為
公私患為人所訟令坤屢為之泣請世宗詔免倫死流
沙門島倫後得赦還居洛陽與光禄卿柴守禮及當時
將相王溥王晏王彦超之父遊處恃勢恣横洛陽人畏
之謂之十阿父
通鑑總𩔖卷四下
