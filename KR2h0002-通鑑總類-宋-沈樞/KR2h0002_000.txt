通鑑總𩔖史鈔𩔖
提要
(臣)等謹按通鑑總𩔖二十卷宋沈樞撰樞字
持要德清人紹興間進士官至太子詹事光
禄卿謚憲敏是書乃其致仕時所編取司馬
光資治通鑑事迹仿冊府元龜之例分為二
百七十一門每門各以事標題依時代前後
為次亦間采光議論附之所分門目頗為繁
碎如賞罰門外又立貶責功賞二門外戚門
外又立貴戚一門近習門外又立寵倖一門
隠逸門外又立高尚一門積善門外又立隂
德一門者不一而足又如安重榮奏請踰分
不過驕蹇乃以此一條别立僭竊一門則配
隸不確東周下迄五代興廢不一乃獨取申
徹論燕必亡黃泓論燕必復二條立為興廢
一門則疎漏太甚然通鑑浩博猝難盡覽司
馬光嘗言惟勝之曾讀一過餘人不能數卷
即已倦睡則採摭菁華區分事𩔖使考古者
易於檢尋其書雖陋亦不妨過而存之也乾
隆四十六年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
通鑑總𩔖序
資治通鑑不刊之書也司馬公自言精力盡於此書而
士大夫鮮有能徧讀者始則以科舉而求簡便世所𫝊
節本自謂得此足矣名宦既成則又多汩扵利名之場
益視為長物矣貳卿袁公樞集為紀事本末孝宗一見
以為精要至取嚴陵官本以備乙覽盛矣故詹事光禄
沈憲敏公少而嗜學晚益不倦敡歷中外入從出藩年
登九秩神明不衰素無聲色之奉形清氣和望之如神
僊然既挂衣冠向來功名政事付之昨夢而筆力勁敏
不減少年書生取司馬公所著各以事𩔖編之為二百
七十一門首曰治世曰知人終曰辯士曰烈婦而後自
戰國以迄五代一千三百餘年之事彙聚昈分粲然易
見繁詞細故悉刪去之古所謂耄期稱道不勌者見公
之謂乎公之季子守潮陽欲鋟板以廣其𫝊以承先公
之志俾鑰序之鑰晚出試郡永嘉實守蕭規以自免於
戾荷公忘年定交知予甚厚又與公之子都官洎永州
昆仲游為書卷首以示後之君子使知前輩之學問云
嘉定元年仲冬朔旦四明樓鑰序
