嵩陽石刻集記卷下
工部主事葉封撰
唐三(行書)
秦王告少林寺主等教
太尉尚書令陜東道益州道行臺雍州牧左右武侯大
將軍使持節涼州總管上柱國秦王世民告柏谷塢少
林寺上座寺主以下徒衆及軍民首領士庶等比者天
下喪亂萬方乏主世界傾淪三乘道絶遂使閻浮蕩覆
戎馬載馳神州糜沸羣魔競起我國家膺圖受籙護持
正諦馭象飛輪光臨大寶故能德通黎首化闡繙林既
沐來蘇之恩俱承彼岸之惠王世充叨竊非據敢逆天
常窺覦法境肆行悖業今仁風遠扇慧炬照臨開八正
之途復九㝢之跡法師等並能深悟機變早識妙因克
建嘉猷同歸福地擒彼凶孽廓兹淨土奉順輸忠之效
方著闕庭證果修真之道更弘像觀聞以欣尚不可思
議供養優賞理殊恒數今東都危急旦夕殄除並宜勉
終茂功以垂令範各安舊業永保休祜故遣上柱國德
廣郡開國公安遠往彼指宣所懷可令一二首領來此
相見不復多悉四月卅日
右太宗為秦王時告寺主等教刻裴漼碑上方相
傳世民二字為御書則全篇乃幕僚筆也按王世
貞亦云秀逸有法唐書妙品至裴碑稱御書碑額
七字蓋指明皇書今碑額無傳而上有横刻開元
神武皇帝書七字似屬後人所為耳又按碑内
王字皆鏨沒不知何時何人所為附記
會善寺戒壇碑
河南府登封縣嵩嶽會善寺戒壇(闕)請抽東都白馬寺
僧崇光敬愛寺僧(闕)同德寺僧重進奉國寺僧(闕)
香谷寺僧從恕惠深安州龍興寺僧(闕)
右河南副元帥黃門侍郎平章事王縉奏得安國寺僧
乘如狀前件寺戒壇故供奉大德一行禪師與故臨壇
大德玄同律師叶心創造殿宇幽閒自然嚴淨受戒之
所洛城推最惜其高仁淪殁墉垣荒涼更屬艱難壇塔
摧毁不有修葺竊媿先賢望抽前件奉律僧七人住持
掃灑有闕續填每年建方等道場常講戒律庶福資聖
夀國土安寧中書門下牒(闕)牒奉敕宜依牒至准
敕故牒大歷二年十月十三日牒中書侍郎平章事元
載黃門侍郎平章事杜鴻漸黃門侍郎平章事王縉兵
部尚書平章事李使檢校侍中李使檢校右僕射平章
事使中書令使(右上層)
沙門乘如言伏奉云十月十三日恩命於河南府登封縣
嵩嶽會善寺常建戒壇兼抽(闕)律七僧灑掃講律者湛恩
自天祇荷無地沙門乘如誠歡誠喜載欣載(闕)嵩者五(闕)
之尊戒者萬行之首非絶頂岑寂曷詣兹希微會善戒壇
(闕)登其封杳遺塵累躋其(闕)必契度外比為碩德
湮沈靈迹荒毁觀者興黍離之歎經之增涕隕之悲陛下
駐佛日之傾布堯雲之澤抽僧洒掃設壇講律雷音永震
更呼萬歲之祥聖壽無疆彌極九天之峻不任戴荷之至
謹詣右銀臺門奉表陳謝以聞沙門乘如誠歡誠喜謹言
大歷二年十一月(闕)日安國寺沙門乘如上表(右中層)
戒分律儀釋門弘範用申奬𨗳俾廣勝因允在嚴持煩
於申謝(右下層代宗御書)
右戒壇碑在會善寺西分三層刻上層中書奉敕
牒中層沙門乘如謝表下層代宗御書敕二十四
字按嵩高志略云右敕乃大歴二年十二月會
善寺僧乘如因請允抽東都白馬等寺七人赴戒
壇洒掃講律具表稱謝帝手敕二十四字答之碑
刻會善寺後寺僧苦於求搨凡石上會善寺三字
皆椎去棄之寺西荒草中傅太常物色得之仍立
戒壇之左又按書史稱代宗留心翰墨於行書
益工論其筆力非有太宗玄宗超邁之氣然亦有
足觀者此敕為行書矜嚴圓穩固自可珍
少林寺碑
皇唐嵩嶽少林寺碑
銀青光祿大夫守吏部尚書上柱國正平縣開國子裴
漼文并書
原夫星垂梵界聖緣開萬化之先日照王宫神跡藴三
靈之始包至虛以見世象教久傳於曠刧籠羣有以示
凡法身初應於中古見神通之力廣拔苦因開智惠(當作)
(慧下同)之門湥明樂界鶴林變色觀其戀慕之心鴈塔開
扉通其瞻仰之路少林寺者後魏孝文之所立也東京
近甸太室西偏正氣居六合之中清都控九州之會緱
山北峙亘宛洛之天門潁水南流連荆河之雲澤信帝
畿之靈境陽城之福地沙門跋陁者天竺人也空心玄
粹惠性淹遠傳不二法門有甚深道業緬自西域来遊
國都孝文屈黃屋之尊申緇(當作緇)林之敬太和中詔有
司於此寺處之淨供法衣取給公府法師廼於寺西臺
造舍利塔塔後造翻經堂香水成塗金繩為約苦心精
力俾夜作晝多寶全身之地不日就工如来金口之說
連雲可庇西緣長澗夾松栢之蕭森北拒深巖覆筠篁
之冥密烟花濃靄暝下天香泉籟清音曉傳空樂跋陁
息心兹地樂静安居感而遂通境来斯證寤寐之際若
有神人致石磬一長四尺規制自然聲律咸具得之河
曲空聞漢使之談浮於泗濱徒入夏王之貢管絃風夜
合清響於中天鐘梵霜晨諧妙音於上劫時有三藏法
師勒那翻譯經論遊集刹土稠禪師探求正法住持塔
廟虬箭不居光塵易遠虹梁所指象設猶存周武帝建
德中納元嵩之說斷釋老之教率土伽藍咸從廢毁明
皇帝繼明正位追崇景福大象中初復佛象及天尊象
迺於兩京各立一寺因孝思所置以陟岵為名其洛中
陟岵即此寺也隋高祖受禪正朔既改徽號已殊惟此
寺名特令仍舊開皇中有詔二教初興四方普洽山林
學徒歸依者衆其柏谷屯地一百頃宜賜少林寺大業
之末九服分崩羣盗攻剽無限眞俗此寺為山賊所劫
僧徒拒之賊遂縱火焚塔院中衆宇倏焉同滅瞻言靈
塔巋然獨存天龍保持山祗福護神力所及昔未曾有
寺西北五十里有柏谷墅羣峯合沓深谷逶迤複磴緣
雲俯窺龍界高頂拂日傍臨鳥道居晉成塢在齊為郡
王世充僭號署曰轅州乘其地險以立烽戍擁兵洛邑
將圖梵宫皇唐應五運之休期受千齡之景命掃長蛇
薦食之患拯生人塗炭之災太宗文皇帝龍躍太原軍
次廣武大開幕府躬踐戎行僧志操惠瑒曇宗等審靈
睠之所往辨謳歌之有屬率衆以拒偽師抗表以明大
順執充姪仁則以歸本朝太宗嘉其義烈頻䧏璽書宣
慰既奉優教兼承寵錫賜地册頃水碾一具即柏谷莊
是也迨海㝢既平憲章云始偽主寺觀盡令廢除僧善
護洞曉二門遠該三行詣闕進表特蒙置立武德中寺
有白雀見貞觀中明禪師造重塔之辰白雀復瑞見璿
圖肇啟初欲呈祥寶殿纔興遽聞相賀高宗天皇大帝
光紹鴻業欽明至理嘗因豫游每延聖敬咸亨中乘輿
戾止御飛白書題金字波若碑留幡象及施物永淳中
御札又飛白書一飛字題寺壁雲開顧鶴電轉游龍神
草競秀於椒塗雲泉迥飛於錦石雕薨增耀若綴春葩
金曡分輝似懸秋露天皇升遐則天大聖皇后為先聖
造功德垂拱中有冬竹抽笋塔院後復有藤生證聖中
中使送錢於藤生處修理階陛寺上方普光堂功德隨
日修造自爾飛鳥莫敢翔集此寺跋陁疏置業造神微
皇家尊崇事光幽祕珍符薦臻於動植靈應亟發於庭
除累聖屬心每頒渥澤王言宸翰既曡暎於鷄峯寶像
珠幡亦交馳於龍壑皇上睿圖廣運神用多能藉明臺
之化清繹天池之墨妙以此寺有先聖締搆之跡御書
碑額七字十一年冬爰降恩旨付一行師賜少林寺鑴
勒梵天宫殿懸日月之光華佛地圍林動烟雲之氣色
漢元魏武徒衒竒於篆素鍾繇蔡雍虚致美於緗簡日
者明敕令天下寺觀田莊一切括責皇上以此寺地及
碾先聖光錫多歴年所襟帶名山延袤靈跡羣仙是宅
邁羅閱之金峯上德居之掩育王之石室特還寺衆不
入官收曾是國土崇絶天人歸仰固以名冠諸境禮殊
恒刹矣高僧跋陀明三藏心禪諸門弟子惠光道房稠
禪師等精勤梵行克傳勝業惠光弟子僧達曇隱法上
法師等十大德亦號十英復有達摩禪師深入惠門津
梁是寄弟子惠可禪師等玄悟法寶嘗託兹山周大象
中寺初復選沙門中德業灼然者置菩薩僧一百二十
人惠遠法師洪遵律師即其數也皇唐貞觀之後有明
遵慈雲玄素智勤律師虛求一義洞真諦之源復有大
師諱法如為定門之首傳燈妙理弟子惠超妙思竒拔
遠契玄蹤文翰煥然宗塗易曉景龍中敕中獄少林寺
置大德十人數内有缺寺中抽補人不外假座無虛授
澄什聯華林遠接武星霜殆周於二紀蘭菊每芳於十
步上座寺主都維那等牢籠法藏遊息禪林德鎣神珠
戒成甘露海内靈岳莫如嵩山山中道(闕)兹為勝殿二
室迴合八谷潺湲地匝貝花門連石柱妙樓香閣俯暎
喬林金刹寶鈐上搖清漢法界之幽贊如彼皇家之福
應如此天長地久不傳切利之宫劫盡塵微孰記鐵圍
之會精求貞石博訪良工將因墨客之詞或頌金仙之
德聿宣了義遠喻真空其詞曰恒沙國土微塵品類妄
見飛奔正心藴櫃昏途莫曉淨根將墜樂於蓋纏若安
夢寐丞(當作烝)哉大聖降跡閻浮潛迴寶軸廣運慈舟實
無滅度示有降柔紺宫西闢白馬東流迷因慢生悟為
信起玉刹斯建寶山載峙花臺竹林清泉妙水静唯真
相湛然攸止巖巖嵩嶺河洛巨鎮下屬九溪上干千仞
天磴重阻仙都清峻式創招提是資誘進婉彼上德載
誕耆闍傳業西土演教中華孝文申敬恩錫仍加經營
宴室迥出雲霞中嶽北阯嵩山西麓斜界玉池洞開栢
谷紆餘岡澗連延水木鬱起旃檀云誰卜築吾師苦行
清修道場勵精像宇專力經堂金界繩直椒塗水香散
花有地棲禪得方解空應真默識開士乘桮遊集振錫
戾止翻譯幽偈發揮妙理僊磬感靈神雀降祉運交土
木代歴周隋劫火遞起魔風競吹法身咸翳淨國同隳
或聞興復詎振崩離神克應期撥亂反正皇矣覺力大
弘福慶式遏醜徒聿扶神聖累降恩旨兼敷錫命高宗
時豫先后卜征亟迴雕輦屢倚虹旌巖題玉札地振金
聲珍符薦至在物斯呈我皇龍興有典咸秩懿兹上界
式儲神筆雲搖大圍鸞迴少室草垂僊露林昇佛日護
持八正每候能仁跋陁降德稠公有鄰厥後真侣更傳
了因辨才高行無朁清塵倬焉梵衆代有明哲今我諸
公蘊彼禪悦芳越蘅杜淨踰冰雪遠締津梁無非苦節
潁上靈岳山間寶殿秀出梵天孤標神縣芥城可竭桑
田有變貞石永刊靈花常徧
開元十六年七月十五日建
右少林寺碑裴漼撰并書在少林寺嵩山諸碑行
書中此為第一按王世貞跋云裴懿公漼書少
林寺碑開元十六年建又在嵩山而金石錄不載
何也裴少時負文筆號霹靂手而雅不以八法名
此碑辭至沓拖不可讀而書頗秀勁多媚態得非
時代為之邪傳不載階封此書銀青光祿大夫正
平縣子亦可補傳之闕
永泰寺碑(節錄題頌)
大唐中嶽永泰寺碑頌(并序)
龍興寺沙門靖彰撰
佛性微徧含識隱顯自在兮無量力開祕藏耀無疆寶
刹嚴凝兮僊路長韻慈鐘震懸極警衆沈昏兮清閫域
光勝宅啓津梁淨彼地獄兮與天堂昔明練今永泰跋
陁遠記兮斯為大刻珍石炳微言曠代昭宣兮萬祀傳
天寶十一載歲在壬辰閏三月五日建潁川處士荀望
書
右永泰寺碑頌釋靖彰撰荀望書在永泰寺書法
肥重不甚雅馴僅錄其頌
道安禪師碑(節錄)
大唐嵩山會善寺故大德道安禪師(闕)
廣平宋儋撰兼書
禪師法諱道安俗姓李氏荆(闕)人也玄悟慧達神聰道
心秀氣古顔紺髮青目竒其儀表質於言談自弱年師
問獨(闕)塵惑躬被艱難行洞精苦越生於開皇洎夫大
業禪師已德聞於周鄭矣
大師每歎曰予嘗有願當令一切俱如妙門獲所安樂
學人多矣惟秀與安惜其才難也將吾傳之不至歟今
法要當付付此兩子吾無憂哉上因數徵請之以師受禪
要禪師順退避位推美於玉泉大通也從此就皋藪翳
林榛高讓名同堅(闕)師(闕)謂人曰山間樹下難可厭捨
豐石足以枕倚香泉足以澡漱與道而游不樂何求竟
居嵩山會善寺焉
詢諸耆宿蓋云禪師生於大隋開皇四年滅於有唐景
龍二年春秋將百有廿餘歲矣而急其聖道遺其歲時
故莫得實其報(闕)也
建塔僧破竈(闕)
開元十五年十月廿日建
右道安禪師碑宋儋撰并書在戒壇寺西南按志
載傳梅云道安禪師碑廣平宋儋撰兼書文尚可
讀字遒勁多骨而風致超逸出李北海上末云建
塔僧破竈下損一字袁中郎謂為神僧破竈墮予
細辨損處下從木不似墮字豈嵩山有兩稱破竈
者乎可疑也予謂此書雖有風致然用筆傾側殊
遜北海書史評儋書如寒鴉棲木平沙走兔是為
似之耳至淳化閣帖誤列儋書於秦程邈之後絶
勝於此而黃山谷亦稱儋書筆墨精勁又稱儋書
姿媚尤宜於簡札惜不多見則固當時名筆也今
碑已於萬歴時雷轟為兩截矣其下截為土所瘞
踰二尺許掘地出之文甚糢糊不可讀節錄三條
云
靈運禪師碑
唐少林寺靈運禪師功德塔碑銘(并序)
宣德郎試大理評事崔琪撰聖善寺沙門勤(闕)
虚空廣大乎其體智慧圓融乎其用凝而不生湛爾常
寂離修離證非色非心歴微塵刧遍(闕)沙界無量國土
皆清淨無量昏暗皆光明誰其得之吾聞諸上人矣上
人諱靈運蕭姓蘭陵人梁武帝後皇考翥虢州恒農縣
尉初上人之生也戒珠孕於母胎定水澂於孩性内典
宿植外學生知白雲凝其高志明冰峻其苦節泛如也
時不能知常以為幻境非實泡身是妄五色令人昏五
音令人聾五味令人爽噫輪彼生滅無時息焉吾將歸
根以復於正因游嵩山至少林寺有始終之意焉會舅
氏掾於高平而上人遂緇於此郡玉立凡石不可喻其
炯然日暎衆星無以方其明者竟移隸兹寺以副乎夙
心無何習禪決(當作訣)於龐塢珪大師潛契密得以真實
理照十方於自空脱三界於彼著慧眼既淨色身亦如
始知夫心外無法所得者皆夢幻耳然後觀大地土木
無非佛刹焉空山蒼然窮歲默坐猿對茶椀鳥棲禪菴
彼嶺雲無心即我心矣彼澗水無性即我性矣夫如是
孰能以凡聖量之乎故吾在造化中如夢中也粤開元
十有七祀夏五月廿二日不示以疾泊然而終苦霧晦
黃於天地悲風哀咽於草木吁崩吾禪山涸吾法海空
吾世界使凡百舍識大千有情荼於是火於是可勝言
哉故門人堅順獨建靈塔於兹山奉遺教也夫願德丕
發不有超世先覺而出夫等夷者則曷能傳我法印以
一燈然千萬燈乎彼上人者嶷然倬立以定慧為藏以
涅槃為山圓通於不住之境出没於無涯之域適來時
也適去順也今則絶矣瞻仰如之何夫事往則迹移歲
遷則物換况法與化永念從心積豈可使上人之高殁
而不紀是斵(闕)石以旌斯文銘曰上人伊何傳我法印
其體也寂其行也順紛彼識浪汨夫夢情非照不曙非
澄不清作大醫王為大禪伯岳立松古蓮青月白一朝
化滅六合悽愴世界颯空雲山忽曠色身謝兮法體存
金界慘兮鐵圍昏噫我所留者惟心源
天寶九載四月十五日門人堅順建
右靈運禪師碑銘崔琪撰沙門勤(闕)書在少林寺
按王世貞跋云靈運碑者唐崔琪撰末云聖善
寺沙門勤下殘缺二字當時僧書耳文淺陋不足
道書法絶類聖教無一筆不似後世傾側偃臥以
取姿態者其人材雖足稱要之有媿於此髠也
寺西石塔靈運師墳即梁帝皇嗣者也
右十五字刻於靈運碑頂不知何人書亦有風致
附錄之
宋一(正書)
真君祕誥
翊聖真君祕誥
去執忘貪少思寡欲世短人浮晝夜輪促醉飽腥羶減
夀絶禄祕語靈文謹守莫觸
嘉祜五年七月三日崇福宫立石
右翊聖真君祕誥今在文昌宫無書人姓名筆法
似顔魯公可稱名筆
真武經
元始天尊說北方真武經
啓請仰啓元天大聖者北方壬癸至靈神金闕真尊應
化身無上將軍號真武威容赫然太隂君列宿虚危分
秀氣雙睛掣電伏羣魔萬騎如雲成九地紫袍金帶佩
神鋒蒼龜巨蛇捧聖足六丁玉女左右隨八殺將軍前
後衛消災降福不思議歸命一心今奉請爾時元始天
尊於龍漢元年七月十五日於八景天宫上元之殿安
祥五雲之座與三十六天帝十極真人無量飛天大神
玉童玉女侍衛左右一時同會鼓動法音天樂自響大
衆忻然咸聽天尊說無上至真妙法是時上元天宫東
北方大震七聲天門忽開下觀世界乃有黑毒血光穢
雜之氣幽幽冥冥從人間東北方直上衝天盤結不散
大衆咸驚默然不敢議問時會中有一真人名曰妙行
威德充備諸天遵仰越班而出執簡長跪上白天尊曰
況此境清淨大陽道境何得有此黑毒之氣盤結衝上
是何異因惟願天尊至聖為衆宣說絶其疑慮天尊告
曰汝等妙行能為衆心發問是由汝當復坐静默安神
吾當為說天尊曰下元生人皆禀清淨氤氲真一之形
悉備三萬六千神氣扶衛其身今已陰陽數盡劫運將
終魔鬼流行信從邪道不省本源謟求餘福昏迷沉亂
不忠不孝不義不仁好樂邪神禱祭魔法今為六天魔
鬼枉所傷害或老或少或男或女未盡天年横被傷殺
本非死期魂無可託鬼毒流盛死魂不散怨怒上衝盤
結惡氣汝當省知於是妙行真人與諸大衆聞是說已
心大驚怖欲請天尊威光暫降下收除魔鬼救度生人
拔濟幽魂去離邪横大衆懷疑未敢天尊告曰不勞吾
威神此去北方自有大神將號曰真武部衆勇猛極能
降伏邪道收斬妖魔真人上白天尊曰不審此位神將
生居天界修何道德為於神將天尊告曰昔有淨樂國
王與善信皇后夢吞日光覺而有娠懷胎一十四月於
開皇元年甲辰之歲三月建辰初三日午時誕於王宫
生而神靈長而勇猛不統王位惟務修行輔助玉帝誓
斷天下妖魔救護羣品日夜於王宫中發此誓願父王
不能禁制遂捨家辭父母入武當山中修道四十二年
功成果滿白日登天玉帝聞其勇猛敕鎮北方統攝真
武之位以斷天下妖邪真人上白天尊曰如何得此神
將入於下方收除魔鬼救度羣生免遭横死日有所益
伏願大慈天尊遂其所請天尊乃敕右侍玉童馳招真
符一道遥往北方召其真武神將其神蒙召部領神衆
徑到天尊前長跪臣已奉玉帝敕命位鎮北方今日何
緣得覩慈顔特蒙符召天尊告曰吾於上元宫中大會
說法忽下方黑毒怨氣衝上天界大衆咸驚汝宜往彼
收斷妖魔拔濟魂爽真武神將敬奉天尊教敕乃披髮
跣足踏騰蛇八卦神龜部領三十萬神將六丁六甲五
雷神兵巨虬師子毒龍猛獸前後𨗳從齊到下方七日
之中天下妖魔一時收斷人鬼分離冤魂解散生人安
泰國土清平真武神將與諸部衆還歸上元宫中朝見
天尊曰昨奉教命往下方收斬妖魔仗慈尊力乃於七
日之内天下邪鬼並皆清蕩天尊曰善哉汝等諸神得
無勞乎於是真武神將(闕)交乾布斗魁剛激指上佐天
關而作咒曰太隂化生水位之精虚危上應龜蛇合形
周行六合威攝萬靈無幽不察無願不成劫終劫始翦
伐魔精救護羣品家國咸寧敢有小鬼欲来見形吾目
一視五岳摧傾急急如律令天尊告真武曰自今後凡
遇甲子庚申每三月七日宜下人間受人之醮祭察人
之善惡修學功過年命長短可依吾教供養轉經衆真
来降魔精消伏斷滅不祥過去超生九幽息對見存獲
慶天下和平爾時妙行真人與諸天帝無量飛天神王
真仙大衆聞說莫不歡喜踊躍一時作禮讚歎功德我
等今日蒙大法利益請於人世救護衆生令得免三災
患難各各受持稽首奉行真武神將再奉天尊敕永鎮
北方奉辭而退
元始天尊說北方真武經
三元都總管九天游奕使左天岡北極右員大將軍鎮
天真武靈應真君下降之日正月初七日二月初八日
三月初三日生辰初九日下降四月初四日五月初五
日六月初七日七月初七日八月十三日九月初九日
十月二十一日十一月初七日十二月二十七日真君
諱乞字忌食鴈牛犬鼈鱧蒜
宋元符二年歲次己卯正月甲辰朔二十八日辛未河
南宋傅書并立石武宗孟畫張士寧刊
右真武經宋傅書按宋未有名而其書秀雅可觀
頗似趙文敏且嵩碑絶無小正書錄之
宋二(行書上廟寺碑記)
中嶽醮告文
中嶽醮告文
御製
維大中祥符八年歲次乙卯二月壬子朔二十五日丙
子皇帝稽首上言伏以列辟之規有邦之典必依憑於
神化用保祐於生民禮存大享之言書著咸秩之訓上
下之祀必在於交修神人之和乃臻於多福所以勵明
誠於鑒寐奉嘉薦於苾芬庶使不測之靈誕昭於忽怳
無疆之應允洽於希微竊念猥以眇躬紹兹大寶荷監
觀於穹昊承積累於祖宗致百福之来同由三神之儲
祉向自交馳玉帛倒載干戈尉候聊存風俗無外古先
盛德之事罔不繁興圓清眷祐之心由其丕顯發春戒
序吉日協期夕夢先通祕文嗣降既而徇鄒魯之望幸
修云岱之上封綠錯之圖曡承於錫羡紫煙之燎言獲
於升中以至輯玉於魏脽旋軫於郟鄏款后祗而躬祈
穡事朝山園而再展孝思飇馭下臨璿源逖悟珍臺肇
葺寶字奉安將以伸遹追罄乾鞏定國陽之位方荅乎
天祺詣渦曲之庭先朝乎道祕歴平臺而駐蹕尊藝祖
而建都盛則繼揚彌文悉舉率土修貢輿誦多歡律吕
回環未盈七載禮容首冠俄已三成自先置之辰汔飲
至之日鴻猷景鑠既已有融美貺禎圖抑復無筭爾乃
甘泉滋液神草紛披珍木交柯靈禽接羽矞雲炳蔚嘉
氣氤氲日月揚於榮輝星宿應於瑞諜考於曩古盖墳
史之未傳萃於方今乃耳目而咸熟至若齊璇璣之七
政和玉燭之四時通範圍之(闕)文惠海域之黎獻千倉
之積盈儲峙於大農三尺之繁措刑辟於司寇顧惟眇
薄成此治平欲(闕)於百靈用永安於九㝢乃詢甲令
於掌禮之官乃訪祕科於修真之士載念始繕儀於岱
岳俄飲至於譙都或豐厥牲牷或絜斯蘋藻或崇壇而
斯建或靖舘而斯臨雖復欽翼内增齋明上達然而茫
茫曾宙杳杳方輿其載無聲其功不宰高也明也豈禆
竈之所詳知經之緯之豈竪亥之所徧步穹壌之表非可
以臆論鬼神之形莫諧乎縷見寒門所會既秩序而靡
彰塗山所朝亦壃宇而曷識琁臺珠闕邈處於鴻濛之
中金簡琅函莫盡於杳冥之際其有默熙妙用幽贊丕
功或命歴之云毗或造化之攸輔烈風迅雨仰其節宣
精氣遊魂資其陶冶或高處於清都紫府或下居於名
山祕洞或德及庶物世罔之聞或力濟羣生人弗之論
雖茂承於純嘏而終闕於豐禋兹謂弗欽何伸大報由
是内懷顒若遠考徧于庶達寅威以醻況施矧復載稽
地志緬眺靈區挺喬嶽以奠方號下都而分治神鄉福
地咸紀寶章乘煙御風常迴歘駕是以擇陽和之序瞻
峻極之峰祗遣輶車遐修醮席縷形善禱罄達至虔夫
國之所保者民民之所尚者生生之所切者食食之所
豐者歲倘或疵癘靡作富庶允登夀考可期順成常洽
然後八荒之外俗變風移九服之中導德齊禮衣冠不
異何止於緩刑文告靡施孰煩於用武是則天之祐也
神之顧也敢不勵乃志懲乃心以保乎盈成以戒乎逸
豫兢兢為務庶協於永圖翼翼在懷實期乎来格無任
懇倒之至謹言
天禧三年九月日建
翰林侍詔朝奉郎行少府監主簿賜緋臣劉太初奉敕
書并篆額中書省玉册官御書院祇候臣沈慶臣晉文
寶鑴字
右中嶽醮告文真宗御製劉太初奉敕書刻於石
幢八面在中嶽廟峻極門外庭中按太初為翰林
待詔以書為職其書有唐人風故可觀也又按
宋諸奉敕書碑皆御書院祗候刻字設有專官以
共其事此他代所未及也因備錄其銜名云
中天崇聖帝碑(節錄題銘)
大宋中嶽中天崇聖帝碑銘(并序)
翰林學士中大夫行尚書主客郎中知制誥史舘修撰
知審刑院事柱國太原縣開國子食邑五百戶食實封
壹百戶賜紫金魚袋臣王曾奉敕撰翰林待詔朝奉大
夫守太府少卿同正輕車都尉臣白憲奉敕書并篆額
沈潜定位坱圠殊形或融或結為紀為經奠方作鎮含
澤儲靈生物不匱得一以寧節彼嵩高峙兹中土帝宅
開疆仙臺胥宇霜露所均梯航攸聚四國是維千畿式
序奚其主治邈矣清真宣功博載授職高旻財成庶類
陰隲齊民列辟嚴奉牲牷有倫乃視公爵隆周集慶乃
啓王封皇唐累盛奉若貞期對揚景命將極推崇聿求
元聖炎精撫運蒼震承基天臨赤縣風偃遐圻祀事肅
增祠官允釐勤恁大寶交修上儀謁款隆脽交塗太室
期慕仙館裵回雲蹕何以致誠於焉望秩明詔誕敷微
言有述温珉載刻羽衛斯皇登於帝籙飾以袞章信辭
郁郁鸞車鏘鏘法座臨遣縟禮具揚四牡于征殊庭戾
止潔志旁達靈心遄喜霰雪霏灑卿雲蔚起顧德歆馨
發祥(闕)祉昔在治古祇惕明威道苟中否神亦靡依赫
赫我后聿彰鴻徽祭則受福先而不違顯號克崇丕猷
允穆流詠琬珉飛英策祝峻屺盂安高巖雲矗等固瑶
圖永綏坤軸
大中祥符七年九月七日建中書省玉册官文林郎守
高州司馬御書院祗候臣王欽刻字
右中天崇聖帝碑銘王曾奉敕撰白憲書在中嶽
廟今節錄題銘
重修中嶽廟記
重修中嶽廟記
鄉貢進士駱文蔚謹撰并書
恭聞聰明正直者神於是乎封五嶽命四瀆以主天地
之柄温良恭儉者人於是乎位三公侯萬戶以序君臣
之政神之靈雪霜風雨應其候人之正士農工商樂其
生是知神正則福善人貴則通神既感應以相符在影
響而斯契嵩嶽廟者名高祀典位冠中央南汝川而北
洛川地封靈鎮左太室而右少室天設神宫國家祭享
之外留守祈禱之暇每至清明届候媚景方濃千里非
遥萬人斯集歌樂震野幣帛盈庭陸海之珍咸聚於此
或曰非禮然事涉餘論且理亦存焉使人畏其神則暗
室之中有所思也使人畏其法則康莊之内有所懼也
若畏其神懼其法成政之道亦在兹乎其如所獻不可
勝紀雖云廟用未曰精專歴政以来罕革厥事不有明
略無由立功留守侍中禀岳之英得河之靈許國忠貞
施政肅清於是奉君之餘愛民之暇乃偵斯邑備聆厥由
一日命寮佐曰食君之禄豈徒然哉今欲務本成政如
斯可乎四座咸曰善於是選彼公人監之於廟未逾朞
月所獻寶貨幣帛充溢廊廡仍令掌綰竚俟修崇乃差
軍將孫禧相度又差登封鎮將郭武等曰以爾早親左
右聽吾指蹤擇彼杍人臻其必葺雜用二十三處行廊
一百餘間莫不飾以丹青繪之部從栽松植木去故就
新不可一一盡紀俄而吏不敢欺告厥成功仍聽民歌
靡敢弗錄歌曰時之泰兮聖人功政之清兮君子風覩
廟宇兮嚴潔賴明師兮修崇足使謁者生肅然之禮祭
者敦如在之恭則明神貴人感應之兆信不虚耳文蔚
奪簟無能編苫自許徒寄化風之内幸窺修飾之功是
罄蕪詞直書盛事慮年代以杳邈勒貞珉而斯在時乾
德二年八月十五日記
右重修中嶽廟記駱文蔚撰并書在中嶽廟按乾
德為趙宋初年去唐未遠此書雖似稍拙然瘦樸
有骨略似歐陽率更錄之
會善寺重修佛殿碑(節錄題名)
大宋嵩山會善寺重修佛殿碑
翰林學士朝請大夫尚書兵部郎中知制誥柱國賜紫
金魚袋王著撰前攝大理評事王正已書
開寶五年歲次壬申閏二月二十八日建莫仁美刻字
右會善寺重修佛殿碑王著撰王正已書在會善
寺按書史云宋有兩王著善書者字知微官終侍
書而翰林學士王著自是一人今稱學士而書屬
王正已其非知微可知矣此書雖法聖教序嬾散
少骨氣僅錄題名
宋三(行書下題名雜著)
嵩陽宫石柱題名(二十二條附明一條)
侍禁上官士衡著作佐郎張甫進士李冠皇祐二年三
月廿六日遊此暮宿於峻極中院
大宋皇祐辛卯七月十八日潁川陳知損陪邑大夫宫
舍趙畋廵撿侍禁上官士衡縣尉田盛太室山人劉正
之遊天封觀
蘇舜元才翁題皇祐癸巳孟春因之河南府也
右按書史稱蘇才翁筆簡而法足與弟子美同有
書名黃山谷極其推重至謂學書二十年抖擻俗
氣不脱晚得才翁書觀之乃得古人筆意今觀所
題數字故可重也
趙士宏朱夀臣舒昭叙王慎微同遊皇祐六年仲春晦
日公嗣題記
錢袞去私張淮次公同遊嘉祐己亥七月十九日黃通
介夫書
陳知雄守柔趙抗正辭同遊嘉祐壬寅歲仲冬初六日
也嘉祐癸卯六月二日潁川陳守柔再遊成之失約
熙寧己酉歲春二月六日来觀邢恕和叔題
熙寧己酉二月七日崔象之元公亮馬嗣宗同邑令張
公玉游嵩至此觀主樊尊師看題(此係潘尊師碣隂第一條誤編於此)
余與子由攷試西洛進士畢同遊二室諸寺最後過天
封精思觀道子畫遂行熙寧五年九月十日也
右無書名按袁宏道記云稱子由不以氏語氣酷
似大蘇是時子由以忤安石出為河南府推官而
子瞻送杭州進士詩序有云熙寧五年錢唐之士
貢於禮部者九人十月乙酉晏於中和堂公是年
監試杭州不應復至洛也其人定佳士當是西京
教授王平甫輩耳
范陽祖無擇上谷寇仲武游熙寧癸丑孟春二日
熙寧癸丑仲春月二十四日南梁張起同上谷寇公輔
遊此
焦通寇博雅熙寧癸丑二月二十六日題
癸丑歲清明後一日陳知儉率馬申王夀同遊天封觀
蘇注題
汶上束端卿淮西郝闢之元豐戊午五月廿六日同遊
新監臨安茶稅張克蒙從妻父樊少偓遊此崇寧二年
季春十有一日
濮陽李孝稱來游崇寧癸未五月記
文及甫挈家遊崇寧三年三月十(闕)日觀退之題吴畫
夏聖求李季明袁僊夫游大觀丁亥四月六日
政和改元仲春唐通叟拉李勉之自中頂過精思天封
唐鎬侍行
原武邢儔朝謁神霄像罷過天封得先公題字壁間不
勝孺慕三川王堯文同游宣和癸卯八月朔
蜀郡何㮚宣和七年三月二十二日遊天封觀
後五十三年獲觀先人朝奉題柱項城縣丞馬雲夫謹書
蒼谷正德乙亥攜兒同游今復攜府游此義社長劉咸玉
爵司應元識(按蒼谷乃王尚絅别號附)
右以上題名二十二條附明一條皆刻於嵩陽宫
石柱者也去漢柏不數十武柱八面其下為土所
瘞甚深掘地踰二尺許乃盡搨之按袁宏道記云
漢柏榦不甚修者土掩其本也由此推之想當然
耳今以年月先後次第之後倣此
紀聖德碑陰題名(二條)
熙寧辛亥冬十月十日琬以受代密邇蒙致政祕監劉
公几伯夀侍禁陳天錫伯祥藍山令董清臣直甫登封
縣尉魯君弼鄰右進士王裒損之會飲天封觀和真菴
劇談雅歡步月引退大理評事知登封縣事張琬公玉
燭下題
涌上盧漢傑率金臺李百和潁川李剛中游紫虚谷設
道友茶酌七星泉登三醉石回觀聖德碑時宣和七年
歲次乙巳改元二日題
右題名二條皆刻於紀聖德碑隂者也
潘尊師碣隂題名(十五條内崔象之一條誤編於嵩陽宫石柱之下)
水部郎中知宗正丞公事趙宗誨師正惠然訪我因語
少年把臂白髮相逢遂從兒孫輩游承天觀雅飲劇談
之暮引退熙寧辛亥仲春望日祕書監致仕劉几伯夀
題男大理評事唐憲武陟令唐民姪太祠郎唐老唐咨
孫試芸閣吏高侍行壻監登封酒税杜寧諫夀臣末至
錢待問王仲元任仰之魏祖況弟(闕)祖辛亥三月初六
日謁承天李師到此
少室野夫劉几東密田述古熙寧辛亥季春廿二日同
遊殿中丞新通判汝州張璯君儀弟大理評事知登封
琬公玉熙寧辛亥三月二十四日率羽人張子隱雲夫
傅繼登嗣真釋顯泰宗約山人周谷深夫游
李禹卿因游長官寨憩此真宫時熙寧辛亥季春二十
六日子姪述迥瞳侍行
公度晦之夀臣損之尋春至此熙寧四年三月十八日
公度弟淳翁夀臣子昌弼同游
予與寇仲武游山至此抵暮而歸熙寧六年正月二日
祖無擇題(按此與石柱條同日題)
内侍王紳道士王成之同游異景徬徨久之袞儀記
右無年月按王紳跋尉遟汾詩乃熙寧丁巳因叙
於此
元豐辛酉季夏望日河南元聖庾觀碑勛從行
鄄城李昂元祐庚午季春
趙郡李夷行鄄城李昂祥符楊彦章元祐庚午中秋三
日同游
李公弼仲修元符己卯閏九月來游
樓試可王通玉范邦直李仔肩宗仲基王叔敬同游元
符庚辰歲九月十九日
滎陽張(闕)同羽人趙守素游政和癸巳六月廿三日子
棟侍行
右以上題名十五條皆刻於潘尊師碣隂及左右
旁者也
戒壇碑旁題名(一條)
李仔肩宗仲基王通玉王叔敬
右題名一條刻於戒壇碑旁者也按潘碣題名樓
試可條有李仔肩諸姓字為元符庚辰此當同時
耳
石淙題名(四條)
范純仁至和二年十月望日游同洪川(闕)
右按此題十月以下在王績詩行間字體不全難
以盡搨
張璯弟琬熙寧庚戌十月廿二日同釋顯泰游
宣和甲辰元宵後一日自許昌之華凌晨冒寒乘興獨
遊王績公紀題
右按此題前有詩云磴道山巖下茅楹竹樹中深
潭魚可見攅石路纔通坐聽潺湲碧懸思爛漫紅
平生丘壑志覽此興何窮因刻於范忠宣題名之
上字相參互刪之
王仲薿鄭修年弟億年李伯達向子諲宣和乙巳七月
來
右無書名按書史載王仲薿字豐父向子諲字伯
恭皆有書名應出二公手也
右以上題名四條皆刻於石淙張易之序後者也
文昌宫壁題名(四條)
張景儉王起陸經從游
右按此石有潞國公文彦博嘉祐庚子三月十八
日游十六字潞國公文彦博六字乃大字筆頗重
拙故並年月刪之錄此九字
權發遣京西轉運使張杲被旨謁嵩山崇福宫安挂御
賜二門牌大觀庚寅十一月二十九日至此
政和甲午十二月十一日幸緣職事經從恭謁祠下康
厚書男寔侍潘瑋宋繼稱從行
左武大夫忠州團練使知東上閤門事提舉中太一宫
兼祐神觀公事王郅子堅右武郎提點醴泉觀陳彪炳
文忠訓郎王淵深甫因隨侍(闕)節使太尉詣崇福得
獲恭參啟母殿下送觀聖迹不勝大抃時政和戊戌孟
夏十有八日彪謹題捧硯人劉天錫
右以上題名四條今在文昌宫宫在今縣學東即
萬歷中傅公梅所建存古書院址也按公自為記
云予嘗往来嵩山之麓每每從瓦礫荆棘中見有
古人尺碣片石磨洗辨認但文字可識者則(當作即)
移置此中嵌於堂壁若鱗次然公餘過之左右顧
瞻輒移時不能去今凡稱在文昌宫者蓋皆此院
之遺也宫湫隘石列暗處難於觀玩予將興復嵩
陽書院而移置焉
少林寺詩
宿少林寺
保平軍節度使同中書門下平章事判大名府兼北京
留守司事潞國公文彦博
六六仙峰繞佛居俗塵至此暫銷除西来未悟禪師意
北去還馳使者車(予方受命移守此都)五品封槐今尚在九年面
壁昔何如心知一宿猶難覺花藏重尋貝葉書
嘉祐五年四月一日給事郎守太子中舍知河南府登
封縣管勾崇福宫事燕若壯立石
右文潞公詩在少林寺按文氏停雲館帖載公書
與此不似公為有宋名臣書史稱其筆勢清勁不
媿古人且詩亦可誦故並銜名年月錄之俟考
三十六峰賦
三十六峰賦(并序)
四明樓异試可
余少聞洛邑之盛在唐宋為東西都而山川形勝之富
視他州為傑觀昔韓退之白樂天見於歌詩形容勝槩
有詠歎不足之意後歐陽文忠與梅謝諸賢相繼為僚
友數遊嵩少間至今以為美談余幸以不敏得令嵩高
縱觀諸境未有過少室者而巉巗聳拔乃在戶牖間朝夕
博望歴歴可數因作三十六峰賦以自廣非敢竊比古
詩之流云
伊浮雲之公子兮訪道於林邱而棲神於巖谷超然有
游方之志兮乃東升於岱頂而西謁於華麓雖衡陽之
南兮與夫恒山之北靡不窮探歴踐兮游心而騁目獨
怡然而忘歸兮内欣然而自足忽御風而行兮排空濛
而造中域徐睥睨以四顧兮意惚恍而有失遭嵩高之
丈人而問津兮日游四方而真有得何高之不登兮何
危之不陟今乃西望兮岌然而聳特雄柱天綱兮横亘
於地軸連絡偃覆兮龍盤而虎伏雖華以九而巫以十
二兮曾未覩竒峰之六六丈人放杖而笑兮秋水方至
而河伯自溢子烏覩海若之難匹兮獨不聞中天之少
室其高則嶢屼崷崒崟岑□岪兮十有六里而曡有十
八其深則環紆縈繞盤紏紛錯兮上方十里而周圍一
百包嵩陽以作鎮兮截轘轅以為郭眷歌山之所聞兮
觀舞水之所樂其上則有嘉禾甘果兮神芝與僊藥石
柱若承露之盤兮帝休若楊枝之葉石脂所滴兮飲之
可以長上古玉膏在巔兮服之可以揖羽客雲母之井
兮寶所聚光明之穴兮晝所鑠一丈之鍾乳兮可餐千
歲之資糧兮不絶其中可避兵水之災兮自有經書之
博其神異則玉女爛織錦之文兮金人迷白露之落雲
洞警時聞之鐘兮石井泣哀鳴之鶴王子晉環之以為
壘兮阿育王寶之以為塔(潘岳記曰少室山有十少曡周圍一百里西征記曰室)
(山上方十里元和郡國圖志曰少室山其高十六里山海經曰少室之山有木焉名曰帝休葉如楊其枝五衢)
(郭璞曰少室山巔有白玉膏服之得仙郡國志曰少室有金像人往視則有白霧起迷人道書曰少室之陽可)
(避兵水之災嵩山記曰少室山有雲母井出雲母神仙傳曰少室山有自然五榖甘果神芝仙藥周太子晉學)
(道上仙有千年資糧留於山中下有石室中有自然經書自然飲食與世無異石室前有石柱似承露盤有石)
(脂滴下食之一合與天地畢郡國志又曰有王子晉壘猶有九十年資糧在山中河南志曰歌山舞水在諸峯)
(内阿育玉塔在山北玉女織錦臺并堂在東北堂内石色爛斑煥如紋錦鍾乳穴在山東南穴中有鍾乳徑頭)
(大一丈光明穴在山東南角深三里餘直上五百尺晝夜長明雲鍾洞樵人往往聞鍾聲石穴井昔有二人得)
(道一人誤傷而死一人化為鶴求其死者哀鳴泣血滴石成穴)此皆公子之所未知兮
而丈人之所安宅丈人曰名生於實兮義設於適子知
其一兮未知其二子識其外兮未識其内是徒知六六
之所有兮而烏覩六六之名義東朝嶽祠儼百神兮西
望洛邑鬱千官兮(下瞰洛陽其形如拱揖嶽祠)太陽少陽山之明兮
(在山之南明月峰之左日月之明太陽居衆象峯之南故名少陽)石城石笋天所形兮
(上有石天然峭如城壁狀似笋秀拔萬尋)檀香丹砂寶所鍾兮(山多出檀峯皆紅色光明)
(亦云出朱砂)鉢盂香爐狀所肖兮(形如鉢盂覆其上狀若香爐然)連天紫霄
勢之穹兮(以最出羣峰上插於天漢以差低於連天亦接雲宵)羅漢七佛像設留
兮(上有羅漢洞隠現莫測嵓中有銅像七尊)靈隱來仙洞府深兮(皆是聖所隱之處古)
(老云此峯是神仙洞時有見者)清涼寶勝梵刹標兮(昔有清涼寺居其下又云尼寺名寶)
(勝云)瑞應瓊璧祥光紛兮(峯多祥瑞夜有神人通體紅色面東一壁日出而色若銀彩)
紫蓋翠華煙靄凝兮(色紫秀宛若幢蓋以其翠靄華茂故云)藥堂紫微花
草靈兮(多生竒藥若王屋藥匱峯上生紫微花)帛道天德名字偉兮(昔有道人)
(帛道猷隱此上有天然帝字一云帝字峯)卓劍白雲形實紀兮(狀若卓劍峯上四時多起)
(白雲)金牛明月色像起兮(色若黃金其狀若牛峯中時現圓像如月)凝碧迎霞
天光聚兮(上多翠碧石在衆峯之東而迎其朝霞)玉華寶柱金石瑩兮(上皆)
(玉石華茂於諸峯而形如柱皆五色或云有金玉故)繫馬白鹿神仙衆兮(下有子晉拜馬)
(澗峯如馬柱或云仙人繫馬於上峯上多白鹿或云仙鹿其色皆白)此則六六之名義兮
而未覩六六之景氣丈人曰方春陽之盎盎兮燒痕蕪
没而青青紛紅紫之繡錯兮引百轉之幽禽雄樓傑觀
兮切星辰而上侵玉仙神女兮乘輜軿而下征朱明草
木之扶疎兮蔽大(闕)之午升山椒雲氣之冉冉兮若覆
甑而鬱蒸忽雨聲於天外兮勢翻盆而倒傾惟紫芝與
黃鶴兮舞長空而産英金飇之驚葉兮山空落石若仙
人之鍜聲夜月白而風泠泠兮玉笙清澈而弭聽暨玄
隂林柯之脱盡兮山形瘦而骨稜稜冰雪横積於千仞
兮玉龍飛而白虎亭亭惟四時之出没變態兮顯晦隂
晴不可得而盡名豈特仰觀俯聽自辰及酉應接之不
暇兮以盡朝昏此雖丈人之所不能形容兮而豈公子
之所可預聞丈人曰突兀撐空兮千變萬狀山經地志
兮不可究量或背若相戾兮或面若相向或竦若相鬭
兮或揖若相眄或散若相忘或聚若相訪或後者若和
兮而前者若唱或卑者若下兮而尊者居上或喜兮若
相攜或怒兮若相抗或若秦晉兮相匹或若楚越兮相
望或聳瘦兮若峩冠或臃腫兮若挾纊或蹲伏兮若駝
虎或崇聚兮若甕盎或威嚴兮若壯王或勇猛兮若梟
將或决驟兮若風馬或浮空兮若船舫或若游郊原兮
纍邱墳而包柩槨或若入宗廟兮紛豆豋而鬱秬鬯戢
戢兮森劍戟落落兮列屏障勢領略兮斷而還連狀容
兮宛而復壯超然若三十六天兮神僊之洞宅姹然若
三十六宫兮妃嬪之游燕昂霄聳壑冠佩悠兮泉飛霞
傾爵斝流兮天闊星熒玉枰成兮松篁瑟瑟鈞天迎兮
嬌雲曲月鬢眉新兮煙斜霧蒸龍麝焚兮霞舒霓卷舞
袖張兮雷霆轟轟宫車還兮言未既而公子頽然如醉
兮洒然如醒非丈人無以藥之使瘳兮刮之使明僕未
能窮兹山之勝踐兮究兹山之曜靈請執杖屨兮以從
後塵
建中靖國元年九月廿三日武林僧曇潛參寥書住持
少林禪師傳法沙門清江上石洛陽張士寧刊
右少室三十六峰賦樓异撰僧曇潛書按异有太
室二十四峰詩殊不足觀而此賦叙述詳贍可備
參考書亦不惡錄之
達磨頌
少林九年垂一則語直至如今諸方賺舉
實錄檢討官著作佐郎黃庭堅書頌
右達磨頌黃庭堅題書字徑四寸餘在初祖菴按
志稱嵩山有蘇黃書蹟今石柱所題余與子由一
條袁中郎已辨其非東坡書矣其山谷書即此是
也公在當時有盛名書史稱其楷法妍媚自成一
家草書尤竒偉嘗自云於僰道舟中觀長年盪槳
羣丁撥櫂乃覺少進意之所到輒能用筆又公集
中諸題跋古今人書衡論精覈亦頗自負今觀此
書揮洒如意故足成家
署書題名
太師魯國公京書
右蔡京署書面壁之塔四大字題名也在少林寺
宣和壬寅八月資政殿學士河南尹范致虚立石
按書史稱京書嚴而不拘逸而不外規矩大字冠
絶古今鮮有儔匹今四大字亦甚佳惜徑逾尺不
能入集耳
金
重修中嶽廟碑
大金重修中嶽廟碑
中憲大夫充翰林待制同知制誥上騎都尉江夏縣開
國子食邑五百戶賜紫金魚袋臣黃久約奉敕撰奉政
大夫充翰林修撰同知制誥兼國史院編修官驍騎尉
賜緋魚袋臣郝(闕)書承直郎應奉翰林文字同知制誥
兼國史院編修官雲騎尉賜緋魚袋臣党懷英篆額
大定二十二年十月庚申以重修嵩山中嶽廟成未有
紀述制詔臣久約書其事於石臣學術荒蕪實懼不克
奉詔然忝屬禁林以文字為職雖甚愚陋其何敢辭於
是承命戰兢退而書之臣聞五岳在宇宙間繇胚胎剖
判之初鍾造化神秀之氣鎮壓厚地奠安一方噴薄風
雷蒸騰雲雨材用由是乎出寶藏繇是乎殖形勢巍然
非他名山鉅鎮所可方擬若夫挺峻之狀著高大之稱
据天地之中央得五行之正位嵯峨岌嶪俯瞰河洛號
衆山之英者惟嵩為然爰自書契以来事跡靈異非一
祝融降而啓夏申甫生而興周浮丘公混俗以僑居王
子晉得道而僊去自餘高眞遊覽玄聖棲遲圖牒所傳
不可殫舉維神尸之聰明正直克相上帝保佑生民是
宜歴代帝王靡不崇奉凡廵狩四方往往款謁其下而
封爵之隆所以褒大之每有加而無替也舊有廟在東
南嶺上年祀緜邈莫知其經始之由魏大安中嘗徙於
神盖山唐開元間始改(闕)於此遭宋靖康兵革之難海
内俶擾饑饉荐臻郡邑凋殘寇盗充斥齊國建立創痍
未瘳用兵不休賦役煩重故伊洛淮甸之間戸口蕭條
為甚廟之基構僅存而繕修不時上漏旁穿風雨騫剝
玩歲愒日殆不能支歲時祭奠牲酒寂寥鼓鐘不設神
弗顧享可勝歎哉皇朝混一區夏方隅底寧解嬈除苛
政教清肅涵養休息復見大平自爾公私獻功稍就完
葺然積久弊陋未足以稱神之居且當國家開拓之初
地大物衆經營締構不失先後緩急之宜顧興仆起弊
之功力或未暇如有待者洪惟主上纂明昌之緒題熙
洽之期蒐獵遺文禮樂備舉嚴奉宗廟肇禋郊丘懷柔
百神無文咸秩至於崇飾海内前代祠廟恒敬不忘况
嶽瀆之在祀典有功烈於斯民者宜如何哉先是十四
年秋九月敕遣(闕)人諭指宰相諸嶽廟久闕修治宜加
增飾其選使馳傳徧詣撿視以聞明年使者復命即以
諸應費財用工徒與夫百物之數具圖上之粤十月壬
午乃有重修之命且詔有司凡一夫之役一物之用悉
從官給無得煩民仍寬與之期戒勿倉卒涉於不敬以
稱所以事神為民祈福之意惟中嶽在河南府登封縣
之境内尚書省廼以其事下於府府以是下之縣地官
則以其費用屬本道轉運司出公帑之錢合廟中前後
供施餘利驗其數以時給之冬官則以其夫匠均賦河
南及旁近諸郡發其騶馭役夫之羡卒闕或不足則募
諸游手之民隨時之高下而優予其直以付本縣令臣
張子夏監護役事又命同知河南尹事臣宋嗣明總治
之諏日鳩工衆作畢舉廟制規摹小大廣狹位置像設
悉仍其舊無改作視其棟楹榱桷之撓折朽敗者則徹
易之垣墉階戺之缺罅摧圯者則更築之髹彤黝堊藻
繪之漫滅不鮮者則加飾之煥然一新窮壯極麗吏無
遺力人不告勞總為屋二百三十有八間其西齋廳以
待每歲季夏遣使祭祀之次舍不與焉始事於十六年
四月丁未絶手於十八年六月戊子費錢以貫計之為
一萬四千九百六十有四用力以工計之為四萬八千
三百六十有二落成之日丁壯垂白執持香華遠近畢
湊皆大和會不謀同辭咸謂物之廢興成敗自有數存
乎其間殆有非人力所能致而致者夫以五十年因循
委靡之弊一旦變為殊絶偉麗之觀匪夫遭時隆平聖
天子在位文明勤儉無為不成何以臻此嗚呼休哉昔
漢武帝元封間嘗登兹山從官吏卒咸聞呼萬歲者三
流傳後世至今稱美矧主上崇敬之心出於至誠如此
古不云乎禮罔不答異時修貢效珍發祥隤祉復生賢
人為國藩翰輔成萬世無疆之休俾吾君夀考與山齊
等永永無極其隂相之功又豈特區區徒見於祝願之
間而已耶臣既序其本末以展歸美之報敢拜手稽首
作為頌詩繫之於後頌曰瞻彼崧高維嶽之雄穹窿隱
轔屹然地中奕奕神宫權輿東阪繇魏以來再徙寬衍
上棟下宇揭虔妥靈規模顯敞氣象崢嶸遭時否屯兵
火饑饉天未厭難人不堪命洒掃有闕隳頽弗支上雨
旁風過者嗟咨大金受命恢闢疆宇燠休撫摩躋民樂
土皇帝御極寢兵措刑山川鬼神亦莫不寧維時神宫
久未遑䘏皇帝曰嘻我心之惻迺論近輔迺詔羣司去
舊取新經之營之毋資民財毋勤民力一出於公訓其
成式千柱眈眈萬瓦差差金鋪琁題輝暎陸離落成之
初四遠咸集峯巒增明雲煙改色籩豆在席笙鼓在庭
神之格思松風泠泠工祝無求施則甚厚雖不望報神
其敢後厥報維何篤生賢人左右王室如甫如申天子
萬年永宅九有巍巍堂堂如山之夀下臣獻頌以相工
歌刻之豐碑萬世不磨
右重修中嶽廟碑黃久約奉敕撰郝(闕)書在中嶽
廟按此碑與宋盧多遜王曾陳知微碑體製豐
崇相等今列立於崇聖門外左右各二四碑之中
孫崇望邢守元所書盧陳碑俱無足取白憲書王
碑差勝亦非上品惟此書結法遒勁蒼老可觀雖
躋之唐人書中何多讓焉亟備錄之以知能自立
者未可以時代囿也
中天嵩嶽寺常住院新修感應聖竹林寺五百大阿羅
漢洞記
西京永寧縣熊耳山空相寺住持傳法吉祥大師賜紫
釋有挺撰奉議郎知永安縣事王道書
原夫大法界中支那東震旦大國聖宋夀山得其最高
勝妙者惟中嶽嵩山卓然聳拔青雲之表林巒(闕)秀四
季嘉木岑崟羣山趨揖長時異花芬芳玉鏡珍寶輝然
是處光明巖洞泉源清流千古澄澈谷風松韻時呼萬
歲之聲瑞氣祥雲晝鎖千尋之境是國家禀佛戒福神
中天玉英崇聖帝領鎮之地宫廟之所也是山之中有
聖竹林寺何知之乎古傳記云唐蜀僧法藏来游是山
長安道稠桑店逢一梵僧持盂肩錫問曰上人胡来而
欲何往曰雲遊嵩嶽聖景曰可附一書與竹林寺堂中
上座曰我久聞彼刹是聖寺羅漢所居嘗憾未聞其因
可願佇聽高論開發前去曰上人豈不聞吾佛當年靈
山會上以正法眼藏分付大迦葉傳芳流布授記付囑
大國聖主賢臣興崇外護無令斷絶敕諸大菩薩天龍
八部一切神祇保衛國界敕五百大阿羅漢不得入滅
長在人間天上赴供為大福田今諸尊者將諸眷屬止
住其中是寺隨機緣或隱或現緣熟者嘗見曰今日得
聞未聞接書分衛而行法藏來至嵩前問人曰竹林寺
何所是答曰但去到嵩嶽寺入石三門登逍遥臺望之
山腹是也来至嶽寺入三門常住院禮謁衆僧安衣盂
畢問曰竹林寺門從何處入曰我等嘗聞是聖寺未曾
得見但觀山腹三洞深䆳無窮每有信士㳂巖登險(闕)
幸雖得入聖寺
瞻敬又隨諸尊者赴帝釋齋因得嚫三銖絹心生愛著
不覺身墜巖前聖境都失矣時耆年僧曰人間天上榮
顯富貴真竒異物積之山嶽若非是大權菩薩具正見
曉達明了應緣利生授用自在心常離欲示現貪染愛
著心圓梵行示現有諸(闕)患心常清淨示現隨類生死
心行佛行示現逆順境界心無取證深悟禪理妙道或
不如然則為少分夢幻境物耽染愛著恃之迷醉漂蕩
生死三界流轉更(闕)少暇迴光自照究乎真實妙道大
患為障莫過此也汝今為出家上人同聖寺諸尊者授
天主供養事非小緣何故未除流俗愛物心非唯竊服
圓頂犯戒律章條重亦乃自昧真心妙道玷吾門何多
乎今此天絹亦非汝用之物當獻至尊頗為佳矣法藏
具表進時明皇在位聖恩撫問倍加宣賜爾後巖洞聖
境光明至今求者應現愈多院主崇政誘掖檀信施財
運土木等欲依山上洞樣建造一所斤斧才興感五羅
漢詣虢州盧氏縣畼氏家託夢家長曰嵩嶽寺今造羅
漢洞汝家當鑄鐡像五百身畼氏夢覺令人至寺果見
興工造洞還報畼氏樂然鑄施五百餘尊像成隨喜信
士之家願各以香花幡盖依次經從迎接送至洞完像
到奉安之次陳蔡二善友挈袈裟五百餘條至披挂像
身應量齊等於是四方崇信一至春首香花供送駕肩
隘道然燈燒燭盤迎品饌供養精誠得其感應燈未點
之火光自然齋食異香聖像先現是洞今有三經藏花
塔狀三聖洞香花供獻施者齊陳獲之感應三處俱有
夫聖境無邊順機各異無欺縱目可觀有昧觸途莫見
名山太室佛刹隐現其中聖凡交參晝夕往来無間登
臨香火萬口一稱獲斯聖境光明蓋今日之盛時一人
聖德聖感之至化伏願聖夀無疆金枝玉葉永茂帝道
佛道同興金輪法輪並轉親白仙族同固盤維文武賢
臣皆存忠烈風調雨順軍民康安四海晏清萬邦率服
羣生遂性三教長隆知洞悟言丐記傳於金石永久無
墜有挺因普為缺正見佛行執有生死輪轉不了根本
清淨者修進圓之仍集佛教眼目兼以禪宗中妙旨錄
作明證俾令一切悟明了達根本清淨具足正見佛行
修進證大菩提緣斯曾住是聖寺前白蓮菴將乎十年
時親瞻覩聖境光明殊勝不思議事非筆舌可窮今固
敢簡略一二以塞其命頌曰天下名山孰後先嵩高神
著混元前聖凡共聚寧分别廟刹相依亦混然蓬島三
山根不固華胥一境夢非堅寶光玉柱擎雲漢春色峯
巒戴曉天幾栢倒生垂洞谷千松偃蓋覆巖巔登臨香
火心同願上祝今皇萬萬年
聖宋崇寧元年壬午歲十月初十日中天嵩嶽寺常住
院前住持僧崇政院主僧法應知洞僧悟言知庫僧悟
達同勾當修造僧(闕)用清信弟子焦泰施財刊字劉友
諒刻
山野前住法王嘗遊嵩岳寺見此碑經兵革火燒毁壞
弃於荆棘之中遊人見者呵嘘難以辨認嗟乎恐聖境
以遠難得聞耳遂諸處追尋得全本謹捨衣盂命工刊
石使聖境重興以久留傳不絶矣峕大金大定二十九
年八月十五日會善寺閒居嗣祖沙門淨浩重上石寧
陵普照比邱廣真書嵩陽高澄刊
右聖竹林寺羅漢洞記原宋崇寧年間釋有挺撰
王道書此其重刻於金大定二十九年者也僧淨
浩跋廣真書在會善寺按崇寧原碑今在嵩嶽寺
階砌下小正書破壞強半字亦糢糊是亦置而錄
此
元
少林禪師裕公碑
大元贈大司空開府儀同三司追封晉國公少林開山
光宗正法大禪師裕公之碑
翰林學士承旨資善大夫知制誥兼修國史臣程鉅夫
奉敕撰集賢侍講學士中奉大夫臣趙孟頫奉敕書嘉
議大夫禮部尚書臣郭貫奉敕篆額
皇慶元年春集賢大學士榮禄大夫臣陳顥奏請封贈
少林開山住持光宗正法大禪師福裕制贈大司空開府
儀同三司追封晉國公命詞臣文之碑臣鉅夫奉職惟
謹佛法相傳有信具至達摩持以航海梁武帝問道不
契去之魏隱於嵩山少林寺面壁九年為禪宗鼻祖六
傳而至大鑒復𣲖而為五師所居達摩處也其宗以湛
然常寂為真空洞不虚為實廣大不蕩為際其教人亦
惟曰性善其論曰推一而萬則事無非真混萬而歸一
則真無非事故曰當仁又曰能仁隂有以格君心而贊
皇猷未嘗以福田利益嘐嘐語人而慈雲法雨隂覆潛
被歷代帝王意欲清心静治使萬姓蒙福謂浮圖言可
底行奉之深至此其大略也歲乙巳世祖潛邸命師少
林大作資戒會俾建精舍於故里曰報恩給田若物以
飯衆戊申定宗詔住和林興國未期月憲宗召詣帳殿
奏對稱旨俾總領釋教授都僧省之符優復僧尼得廢
寺二百三十有七區庚申世祖即阼因論辨偽經馳馹
以聞火其書仍襲爵賜光宗正法之號時萬夀祖席無
可當之者衆請師主之計以堂鉢之費未免經葺得都
南柳林閒田二百頃餘辟玉泉北墅觀音别院自餘藥
室浴宇賈區拾其贏以卒歲尋分建和林燕薊長安太
原洛陽為五少林始終萬夀十四夏主護之力居多既
老倦於接納歸棲嵩陽未久示微疾書偈告終俗夀七
十三僧臘五十二嗣法小師三十人度弟子千餘指奉
戒者莫可紀嗚呼師去世已遠今上皇帝寵以贈典言
行而道大也皇帝若曰洪惟世祖神武不殺本仁祖義
以一天下朕欲昭我祖德持盈守成惟爾克紹乃初祖
永孚於仁以弘濟我兆民顧先哲其逝朕弗克見於兹
邈焉雖去来夢幻無得而名封諡哀榮豈不在我其尊
爾官隆爾爵以寄予思以廸後人以永譽於萬世師之
住世也三閱藏典而成誦誘掖後學無倦色通羣書善
翰墨吟咏提唱普說幾十萬言播在叢林而師未始以
為能事幼遭世變煢然無依道逢老比邱勸以學佛曰
能誦法華足矣師曰佛法止是乎比邱異之與偕謁休
林古佛於仙巖曰此龍象種也當為大器即為祝髮授
具與雙溪廣公同執事者七年遊方来燕親炙萬松師
又十年道益隆名益著學者日益廣其住少林也萬松
老師實為之主屬嵩少煨燼之餘暫憩緱氏之永慶已
而興仆起廢訓徒說法施者如邱山来者如歸市嵩陽
諸刹金碧一新洛陽白馬經筵不輟皆師力也師瞑目
晏坐彌寂默若無與焉至元八年春詔天下釋子大集
於京師師之嗣法者居三之一其盛哉師剛果彊毅公
勤廉明平居風神閒敞襟度夷曠復嵩山如祖師再出
世倡道垂教於天壤間如鼓雷霆而揭日月所謂大善
知識標凖斯世没而不朽者歟師字好問以雪庭自號
太原文水張氏子九齡入學日了千言鄉閭曰聖小兒
方娠母有異夢及生家有吉徵其說法也涸池出泉古
殿有光瑞應非一端云門人慧慶以師平昔著𫐠刻梓
既夀其傳仍以道行碑輙請於上追念父師少不失報
效之義是可銘銘曰佛以仁傳聖以仁治其仁伊何此
心而已混未嘗混照徹大地推未嘗推淵澄止水梁皇
有為不諧其旨誰直其宗曹溪東逝逮我裕公道還北
矣師少不凡見稱州里休林古佛真源指示至老游參
持戒律已萬松休林合辭招致參從渡河幾三百指緇
俗趨走營施山委嵩陽諸刹金碧翬跂洛陽大講經歲
不弛二百四區羣廢盡起僧無徭役大衆歡喜曰一佛
出世遇明天子其人已滅其道不死不空不住天地終
始帝命曰咨章服是宜百世其承之四方其則之惟爾
法是依惟爾言是師臣拜稽首聖敬不違播為聲詩永
之兹碑
延祐元年十一月日門人慧慶建宣授祖庭大少林寺
傳法住持嗣祖沙門普就集賢大學士榮禄大夫陳顥
立石洛陽耶律德思刻
右裕公碑程鉅夫奉敕撰趙孟頫書在少林寺按
文敏書法為元朝第一此碑奉敕書不當假手乃
覺肥愞少風力何耶然筆自有致
揀公茶榜
大都大聖夀萬安寺諸路釋教都總統三學壇主佛覺
普安慧湛弘教大宗師揀公茶榜
昭文館大學士中奉大夫特賜圓通玄悟大禪師雪菴
頭陁溥光撰并書
竊以隨緣應物無非回向菩提指事傳心總是行深般
若欲破人間之大夢湏憑劫外之先春伏惟佛覺普安
慧湛弘教大宗師寶集正宗轉輪真子學冠於竺乾華
夏顯密圓通神遊於教海義天理事無礙笑辟支獨醒
於一已擬菩提普寤於羣生借水澄心即茶演法滌睡
眠於九結破昏滯於十纏於是待蟄雷於鹿野苑中聲
消北苑採靈芽於鷲山頂上氣靡蒙山依馬鳴龍樹製
造之方得法藏清涼烹煎之旨焙之以三昧火碾之以
無礙輪煮之以方便鐺貯之以甘露盌玉屑飛時香徧
閻浮國土白雲生處光搖紫極樓臺非關陸羽之家風
壓倒趙州之手段以致三朝共啜百辟爭嘗使業障惑
障煩惱障即日消除資戒心定心智慧心一時灑落今
者法筵大啓海衆齊臻法是茶茶是法盡十方世界是
箇真心醒即夢夢即醒轉八識衆生即成正覺如斯煎
點利樂何窮更欲稱揚聽末後句龍團施滿塵沙劫永
祝龍圖億萬春
至大二年正月十五日門資上座德嚴刻石於嵩山戒
壇寺
右茶榜釋溥光撰并書至大二年刻於戒壇寺為
石四兩面刻凡八幅今移立在城西峻極下院按
王世貞跋云元僧溥光書茶榜風骨頗遒勁惜胸
中無卍字骨令天趣流動筆端結習未忘超灑不
足又周叙記云元雪菴所書茶榜字徑三寸許遒
偉可觀今觀其書筆雖過豐而結體遒緊有清臣
誠懸之風書史亦稱其工大字錄之(按此書體大裝潢為繁節)
(錄亦可)
海市詩
富察大使索海市詩
應天以實不以文人間世事徒紛紛一自元豐感靈應
百年異代殊無聞山東安撫心好道一過蓬莱問芝草
深期恍惚通仙靈不見嘉祥慘懷抱是時巨海風濤息
萬里涵空襯天碧天邊和氣生紫烟海上羣山削青壁
層城異木當頭現甲馬神兵隨後變雲幢烟蓋出山尖
寶閣瓊樓浮水面參差有若蓬莱宫乍移三山出海東
鶴駕逍遥近西岸来向清時振道風邱立(按邱長春名處機)
右海市詩末署邱立字無名立字鈐玄門演道(闕)
宗師之印相傳稱為邱祖碑分三層刻無年月在
崇福宫寇天師傳碑隂按嵩嶽志云金邱長春世
為嵩陽顯族大定初遇重陽真君於海上傳其學
至元己卯大宗以蒲輪起於昊天觀至見上於漠
北大雪山之陽似即其人也此詩及字皆瀟洒可
觀乃兩志俱不載錄以偹考
明
過少林諸詩(四首)
將往宜陽迂道過少林有述二首是日小雨薄暮方霽
披霧縱幽尋頻年說少林到門山雨至繞寺石泉吟花
落中天淨松藏太室深燈龕耿未滅猶自照禪心
草樹連中嶽烟霞帶北邙古禪傳後魏巍碣峙初唐地
僻鯨音壯風高鶴韻長浮邱招未去夜夜禮名香
會善寺
青山迂轡至不顧客程違荏苒惜芳歲流連餘落暉石
同僧貌古泉共梵音微亦有箕山對無人禁采薇
戒壇寺
兩日登三刹興衰亦漫傷樹交雲榻廢草長石壇荒乞
供朝馴鴿栖禪夜怖狼惟餘茶榜在贏得打碑忙
既宿少林次日復捫蘿因得二境毁棟荒基顧瞻索然
然風景益更竒勝各賦一首并書於此嘉靖元年三月
十有四日南原王韋記事
右詩王韋題書刻於一石在少林寺按書史王
韋號南原善書亦能詩
嵩嶽道中詩(節錄一首)
祭告嵩嶽道中
圭臺夙駕赴星期嵩少平分岱華竒寶相莊嚴中嶽殿
祥光璀璨萬年枝周笙沈寂殘河夜漢栢孤森欲曙時
歸路尚聞仙樂奏怳疑雲外步虚辭
嘉靖丙辰秋八月華亭笠江潘恩書
右詩潘恩撫豫時以祭告至嵩用太宰喬白巖韻
作也在少林寺今錄一首
少林漢栢二詩
游少林寺值雨同丁元父給諫
清晝入門春露濃坐深檐溜遞疎鐘泉聲欲過三花樹
雲氣常生二室峯入夜蕭條清客夢翻階滴&KR0377;滯游蹤
明朝擬趁嵩高日好放晴光隨杖龍
嵩陽院觀漢封三柏
嵩陽宫外柏三株漢帝遺風今記無翠靄尚留龍馭遠
青天時有鶴羣呼年深飽歴風霜色世渺全荒玉檢符
欲問興亡千載事不知人代幾榮枯
嶺南區大相
右詩區大相題書二石在少林寺
少林寺題名
萬歷甲戌冬毘陵唐鶴徵来訪孫熙宇年丈也
右題名在少林寺
廟寺諸詩四首
中嶽廟
嵩少夫何極中嵩名獨尊杖策千里外陘峴手自捫朅
来梵宇憩不數祗樹園古樹浮夕靄蒼翠明朝暾形勢
互迴薄周遭虎豹蹲雲霞麗丹闕日月夾層軒佛燈然
長夜鐘聲時在門游絲静不飛春鳥爭自喧竒趣兹已
窮洗心道亦存素衷諒有孚勝遊竟難諼卜築行拂衣
無令孤願言
法王寺
訪勝屢回枉寄興良不尠漠漠岫烟霏冷冷巖露泫沾
濡意已困憩頓聊所遣倚策玉柱峯歷覽信窮遠連巖
互參錯雲物森婉孌古刹制未頽高棟負絶巘方池不
盈咫洞徹足清淺采采金蓮花盈盈玉鑑展紛吾塵滓
隔心顔藉霑洗慷慨有深衷從兹却軒冕
少林寺
久懷少林遊今宿少林寺綺麗仡誰搆峩宫敞復䆳岩
壑爛相裊檜柏鬱而峙高棟排雲日虚牖藹蒼翠霽色
麗遥岑川原迴相媚我来薝蔔下恍從天外至梵香徧
空虚塔影照無寐秉炬躡層榭磨碑識古字已斷區中
緣何知身世累沃野饒沙塵聊此停征駟
面壁石
折蘆浮渡江震旦揭真諦心非轉法輪義不立文字九
年面壁人寂寂緣底事石中一片影參取西来意
萬歷丁亥四月初九日天台王士崧書
右詩王士崧題書在各本廟寺結法凝整錄之
游嵩山即事詩
太室少室蓮花巾大熊小熊巢父鄰喜從黃社遭賢令
笑共青山閱過人茶竈煮来秋月冷芝籃提去夕陽貧
盧巖已不知鴻一名姓何勞著片珉
儆韋燕明府同游嵩少酌盧巖瀑布踏月還登封賦此
奉贈萬&KR0851;壬寅九月七日漏三鼓南充黃輝
右詩黃輝題書在少林寺按公與董宗伯同時齊
名續書史稱其楷法鍾元常亦作行書洵佳筆也
少林禪師道公碑(節錄題銘)
嵩山少林寺賜紫住持曹洞正宗第二十六代禪師道
公碑銘
華亭董其昌撰并書
嵩高少室天地之中大乘氣象鬱鬱蔥蔥破顔末會面
壁真風祖佛非殊惟變乃通(其一)般若無知靈光不昧
如清涼池如大火聚直下便是擬向即背竒哉衆生具
如来慧(其二)五家宗旨如世畫師虛空可拈丹青不施
泥牛月吼木馬風嘶不居空劫不落今時(其三)爰有道
公僧中之傑傳涅槃心吐廣長舌雙桂開敷三花屹嵲
一代時教永存珉碣(其四)
萬歷三十七年正月吉旦門人慧如等立石
右道公碑董其昌撰并書在少林寺按宗伯為當
世名筆而此書過於豐腴豈其壮年所書如是耶
僅錄其銘
登嵩詩(節錄一首)
登嵩
丹巖翠嶂倚晴空呼吸還疑帝座通至北至南均日景
交風交雨列天中高含元氣三台近分奠坤維四嶽同
豈為山呼崇祀典虞廷柴望已無窮
邢臺傅梅撰
右傅梅撰登嵩八首之一也公字元鼎邢臺人萬
歷中為登封令著嵩書十三篇嵩之形勝古蹟碑
碣表章居多其所題刻亦多大約皆其幕客柏鄉
王正民筆也公有功於嵩錄此識之
補遺(唐行書)
景賢大師身塔記
唐嵩山會善寺故景賢大師身塔石記
左拾遺太山羊俞纂沙門温古書
太師諱景賢菩提大通法胤也本姓薛氏汾隂人世為
著族容貌秀偉見者肅然幼而神明周覽傳記弱冠投
心大覺宿好都遣問道於(闕)智寶禪師師言法王大
寶世傳其人今運鍾江陵玉泉次一佛出世亦難遭矣
則星馳駿邁而得大通發言求哀揮汗成血大通照彼
精懇喻以方便一見悟入冏然昭洗屬世議廹隘遠迹
幽絶客居巴峽三抗山中山尋霓(闕)豺虎搏噬毒
癘蒸鬱而我歲時晏居初無惱害豈道為之守而神靈
保綏良可知也久之廣大圓極悉心以獻大通怡然克
荷相許付寶藏傳明燈為不譲矣時神龍五載也中宗
聞風詔請内度法衆仰德乞留都下大師雅尚山林廹
以祈懇或出或處存乎利濟化自南國被乎東京向風
靡然一變於代蓋三世諸佛(闕)法印妙極之用言外
之功不可得而聞也觀乎萬形蠢蠢於黑闇千界熙熙
於熱毒如来有以登大(闕)灑甘露雖相示寂滅而業遵
龍象則我先佛法身湛然常住者矣始先祖師達磨西
来&KR0851;五葉而授大通赫赫大通濟濟多士寂成福藏爛
其盈門同波派流分景並照亦東(闕)之盛也嘻世相不
實(闕)盡誰(闕)菩薩知時示同(闕)物開元十一年龍集癸
亥歲八月在嵩山會善道場現有微疾沐浴晏坐神精
儼然翊日而謝春秋六十有四雲山慘毒庭樹凋摧矧
夫情靈痛可言也門人比邱法宣比邱慧巘比邱敬言
比邱慧林等不勝感戀奉為建塔迢亭赩赫出於嵩半
主上追懷震悼賜書塔額署曰報恩存沒榮幸山川光
燭廿年又起身塔於北巖下永奉安焉若其積微成著
之勤乘定發慧之用堅剛勇猛之操大悲廣衍之業率
皆碑版所詳不復多載也
開元廿五年歲次乙亥八月十二日建
右景賢大師身塔石記羊俞撰釋温古書在會善
寺書法略似道安碑而稍遜之按年月即應次道安
之後因集成始得補錄於此又按王維有留别
温古上人兄詩云宗兄此削法蓋其族人必亦可
稱者也
嵩陽石刻集記卷下
