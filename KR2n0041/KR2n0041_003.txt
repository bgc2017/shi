嵩陽石刻集記紀遺(自漢至唐止)
工部主事葉封撰
東漢
中嶽廟石闕銘(此下石今尚存而未錄入集者)
右按嵩高志云中嶽廟石闕在廟正南神道漢安
帝元初五年陽城長吕常造闕銘載藝文其銘曰
惟中(闕)嵩高神君(闕)休(闕)最純春
生萬物(闕)方起雲潤施源流(闕)淙(闕)宣並天四海
莫不蒙恩聖朝肅齊(本文作敬)衆庶所尊(闕)奉起(闕)
盡勤(闕)功德刻石紀文(闕)顯(闕)異以傳後賢
今石闕尚存其字剥落不堪摹搨矣自惟中至後
賢凡八行乃小隸書其後相連尚有二十餘行字
益漫滅不可識也
北魏
會善寺浮圖銘
右按塔銘云神龜三年七月三日魏故太傅侍中
太尉公清河王薨世子元亶字子亮次子元(闕)字
子開奉為建七層塼浮圖一區敢用頂髮及諸雜
寶上塔追誠崇敬千載弗忘謹銘函蓋在會善寺
北齊
碑樓寺碑
右碑天保八年丁丑立其詞蓋紀劉碑為首造碑
之緣起也今在本寺俗稱劉碑寺碑刻佛相文列
上方
少林寺碑
右碑武平元年立在少林寺
會善寺碑
右碑武平七年立在會善寺二碑皆面刻佛相碑
隂刻文以上四碑字皆拙劣故不錄入
龍華寺石幢
右石幢二北齊時立今在龍華寺門荒草中刻尊
勝陀羅尼經
嵩嶽寺石幢
右石幢二在嵩嶽寺亦刻陀羅尼經無年月觀其
制度則亦唐以前物也以上四幢皆漫漶不佳
不錄
唐
永泰寺庭東石幢
右石幢在永泰寺庭東永淳二年立刻陀羅尼經
與庭西少異字頗漫漶不及西幢故錄彼置此
會善寺碑
右碑面上半刻佛相下已蝕盡似非唐製其碑隂
隸書乃唐麟德三年亦漫漶不可搨矣在會善寺
淨藏禪師身塔銘
右塔銘天寶五年立無撰書姓名在會善寺西塔
尚巋然字未馴雅刪之
大𧦬禪師碑銘
右碑(闕)撰道士盧元卿書隸書元和二年立在
嵩嶽寺後與徐浩書大證禪師碑並欹仆荒坡中
強半剥落字亦肥重刪之
岑禪師舍利塔碑
右碑(闕)撰高通理書太和二年立在會善寺漫
漶不可搨
告成斷碑
右碑在測景臺左今已斷破字没殆盡矣僅其第
一行猶存大唐洛州登封縣七字亦不可搨
李嶠大周降禪碑(此下題文見嵩志而石今無存者)
崔融啓母廟碑
楊炯少姨廟碑
陳子昂潘尊師碑頌
李邕嵩嶽寺碑
盧鴻一四銘
右按盧鴻一四銘為望都鷄鳴二峯中天門玉女
擣帛石銘文不傳陳文燭遊嵩山記云隱士讀書
盧巖圖十景勒四銘山中乃諸志止載十志未載
銘文云
釋義淨少林寺戒壇銘
右按王世貞跋云少林戒壇銘開元三年為學生
張傑書當是時傑應尚少且不以書名而筆法老
成乃爾又時未盡習帝書故猶有瘦勁意据此則
鳳洲時此碑尚存也今於少林寺及戒壇故址徧
索之不可得
韋行儉中嶽廟記
李方郁修中嶽廟記
李華中嶽越禪師塔記
楊植許由廟碣
右按今許由廟在箕山有嘉靖八年登封令嘉定
侯泰重立小碑載此文末有跋云侯令邑三載公
暇廵行阡陌乃登箕絶頂歎曰先生之風雖高而
先生之行無碑記以表章之後之采風者安有所
據耶必有不軌之徒欲便已私以瘞之耳果爾蒐
遺文於深土而石碎也遂命屬隸輳鑴此心庶幾
乎少慰据此是得碣於土而石碎重鑴耳何云輳
鑴此語頗未曉今原碣碎石無復存者
韓愈登封尉盧殷墓誌銘
右墓誌當有刻石然按本誌云殷以饑寒死愈與
買棺卒無子女一人為比邱尼則當日或以貧死
無子此銘未嘗入石亦不可知也
韓愈天封觀題名
右按嵩嶽志云天封觀石上有韓文公題名歐陽
文忠公跋嵩高志載韓愈天封觀題名云元和四年
三月二十六日與著作郎樊宗師處士盧仝自洛
中至少室謁李徵君渤樊次玉泉寺疾作歸明日
遂與李盧道士韋濛僧榮過少室而東抵衆寺上
太室中峰宿封禪壇下石室遂自龍潭寺酌龍潭
水遇雷明日觀啓母石入此觀與道士趙玄遇乃
歸閏月三日國子博士韓愈題又歐陽修跋云右
韓退之題名二皆在洛陽其一在嵩山天封宫石
柱上刻之記龍潭遇雷事天聖中余為西京留守
推官與梅聖俞遊嵩山入天封宫徘徊柱下而去
遂登山頂至武后封禪處有石記戒人遊龍潭者
毋語笑以黷神龍龍怒則有雷恐因念退之記遇
雷意其有所戒也其一在福先寺塔下當時所見
墨蹟不知其後何人摹刻於石也据此當在石柱
而今無之豈别有一柱而後已亡焉者耶
中嶽廟斷碑
右按陳文燭記云中嶽廟碑刻百數其豐碑王曾
撰斷碑徐浩八分書蓋未詳撰人姓氏而季海八
分則當與嵩陽宫紀聖德碑並傳矣今訪之廟中
不可復得惜哉
會善寺石柱題名
右按袁宏道記云會善寺石柱上有唐宋題名字
極精今亡
嵩陽石刻集記紀遺
