剡錄卷六上
宋高似孫撰
詩(詩中有及剡者采焉)
登臨海嶠初發疆中作謝靈運
杪秋尋遠山山遠行不近與子别山阿含酸赴脩軫中
流袂就判欲去情不忍顧望脰未悁汀曲舟巳隱隱汀
絶望舟鶩棹逐驚流欲抑一生歡並奔千里游日落當
棲薄繫纜臨江樓豈惟夕情歛憶爾共淹留淹留昔時
歡復增今日歎兹情巳分慮况乃協悲端秋泉鳴北澗
哀猿響南巒戚戚新别心悽悽久念攢攢念攻别心旦
發清溪隂暝投剡中宿明登天姥岑高高入雲霓還期
那可尋儻遇浮丘公長絶子徽音
尋沈剡至嵊亭虞騫
命楫尋嘉會信次歴山原捫天上雲糺與石下雷奔澄
潭寫度鳥空嶺應鳴猿榜歌唱將夕商子處方昏
遊沈道士金庭館沈約
秦皇御宇宙漢帝恢武功懽娛人事盡情性猶未充銳
意三山上託慕九霄中既表祈年觀復立望仙宫寧為
心好道直由意無窮曰余知止足是願不須豐山嶂遠
重疊竹樹近蒙蘢開襟濯寒水解帶臨清風所累非外
物為念在玄空朋來握石髓賓至駕輕鴻都令人徑絶
唯使雲路通一舉凌倒景無事適華嵩寄言賞心客歲
暮爾來同
徵鏡湖故事
將尋鍊藥井更逐賣樵風(凡初)刻石秦山上探書禹穴
中(吕渭)谿邊尋五老橋上覓雙童(嚴維)梅市西陵近蘭
亭上道通(謝良弼)雷門驚鶴去射的驗年豐(賈肅)古寺思
王令孤潭憶謝公(鄭槩)帆開巖上石劔出浦間銅(庾騤)
興裏還尋戴東山更向東(裴晃)
壯游杜甫
越女天下白鏡湖五月凉剡溪藴秀異欲罷不能忘歸
帆拂天姥中歲貢舊鄉氣劘屈賈壘目短曹劉牆
淮海對雪李白
朔雪落吳天從風渡溟渤海樹成陽春江沙皓明月飄
颻四荒外想像千花發瑶草生階墀玉塵散庭闕興從
剡溪起思繞梁園發寄君郢中歌曲罷心斷絶
别儲邕之剡中李白
借問剡中道東南指越鄉舟從廣陵去水入會稽長竹
色谿下綠荷花鏡裏香辭君向天姥拂石卧秋霜
贈陸調李白
挂席候海色當邑下長川多酤新豐醁滿載剡谿船中
途不遇人直到爾門前大笑同一醉取樂平生年
贈王判官李白
昔别黃鶴樓蹉蛇淮海秋俱飄零落葉各散洞庭流中
年不相見蹭蹬遊吳越何處我思君天台綠蘿月會稽
風月好却遶剡溪迴雲山海上出人物鏡中來
避地剡中贈崔宣城李白
忽思剡溪去水石遠清妙雪盡天地明風開湖山貌悶
為洛生詠醉發吳越調赤霞動金光日足森海嶠獨散
萬古意閑垂一溪釣猿近天上啼人移月邊棹無以墨
綬苦來求丹砂要華髮長折腰將貽陶公誚
秋山寄衛尉張卿及王徵君李白
何以折相贈白花青桂枝月華若夜雪見此令人思雖
然剡溪興不異山隂時明發懷二子空吟招隱詩
寄韋南陵李白
春風狂殺人一日劇三年乘興嫌太遲焚却子猷船夢
見五柳枝已堪挂馬鞭何日到彭澤長歌陶令前
夢遊天姥吟留别李白
海客談瀛洲烟濤微茫信難求越人語天姥雲霓明滅
不可覩天姥連天向天横勢拔五嶽掩赤城天台四萬
八千丈對此欲倒東南傾我欲因之夢吳越一夜飛度
鏡湖月湖月照我影送我至剡溪謝公宿處今尚在渌
水蕩漾清猿啼脚著謝公屐身登青雲梯半壁見海日
空中聞天雞千巖萬壑路不定迷花倚石忽已暝熊咆
龍吟殷巖泉慄深林兮驚層巔雲青青兮欲雨水澹澹
兮生煙列缺霹靂丘巒崩摧洞天石扉訇然中開青冥
浩蕩不見底日月照耀金銀臺霓為衣兮風為馬雲之
君兮紛紛而來下虎鼓瑟兮鸞迴車仙之人兮列如麻
忽魂悸以魄動恍驚起而長嗟惟覺時之枕席失向來
之烟霞世間行樂亦如此古來萬事東流水别君去兮
何時還且放白鹿青崖間須行即騎訪名山安能攢眉
折腰事權貴使我不得開心顔
送王屋山人魏萬還王屋李白
遥聞會稽美一度耶谿水萬壑與千巖崢嶸鏡湖裏秀
色不可名清輝滿江城人游月邊去舟在空中行此中
久延佇入剡尋王許笑讀曹娥碑沈吟黃絹語
魯東門汎舟李白
日落沙明天倒開波摇石動水瀠洄輕舟帆月尋溪轉
吾是山隂雪後來
水激龍盤犯石堤桃花夾岸魯門西若教月下乘舟去
何啻風流到剡溪
秋下荆門李白
霜落荆門江樹空布帆無恙挂秋風此行不為鱸魚鱠
自愛名山入剡中
送定法師楊巨源
鳳城初日照紅樓禁寺公卿識惠休詩引棣華霑一雨
經分貝葉向雙流孤猿學定前山夕遠雁傷離幾地秋
空性碧雲無處所約公曾許剡溪游
雲門五谿許渾
此谿何處路遥問白髭翁佛廟千巖裏人家一島中魚
傾荷葉露蟬噪柳條風急瀨鳴車軸微波漾釣筒石苔
縈棹渌山果拂舟紅更就前溪宿村橋與剡通
湖上蘭若示清會上人清晝
峯心惠忍寺嵊頂謝公山何似南湖近芳洲一畝間意
中雲木秀事外水禽閒永日無人到時看獨鶴還
剡溪行朱放
潺湲寒溪上自此成離别迴首望歸人移舟逢暮雪頻
行識草樹漸老傷年髮唯有白雲心為向東山月
剡溪舟行(六言)朱放
月在沃洲山上人歸剡縣江邊漠漠黃花覆水時時白
鷺驚船
送王公還剡中别業皇甫冉
不見關山去何時到剡中已聞成樹木更道長兒童籬
落雲常聚村墟水自通朝朝隱去渡非晚對清風
袁郎中破賊後經剡中山水皇甫冉
武庫分帷幄儒衣事鼓鼙兵連越徼外寇盡海門西節
比全疎勒功當雪會稽旌旗迴剡嶺士馬濯耶谿受律
梅初發班師草未齊行看佩侯印豈得訪丹梯
潤州南郭留别皇甫冉
縈迴南北岸留滯木蘭橈吳岫新經雨江天正落潮故
人勞見愛行客自無憀君問前程事孤雲入剡遥
冬中寄韋弇李端
獨坐知霜下開門見木衰壯應隨日去老豈與人期廢
井蟲鳴早隂階菊發遲興來空憶戴不似剡溪時
送少微上人李端
削髮本求道何方不是歸松風開法席江月濯禪衣飛
閣猿鳴早漫天過客稀戴顒常執筆不覺此身飛
雲陽觀寄袁稠李端
花洞晚隂隂仙壇隔杏林潄泉春谷冷𢷬藥夜窗深石
上開仙酌松間對玉琴戴家溪北住雪後去相尋
寄剡中友項斯
歇馬亭西酒一巵半年閒事亦堪悲船横鏡水人眠後
蓼暗松江鴈下時山晚迥尋蕭寺宿雪寒誰與戴家期
夜來忽覺秋風急應有鱸魚觸釣絲
過吳張二子檀溪别業孟浩然
卜築因自然檀溪不更穿園廬二友接水竹數家連直
取南山對非關選地偏草堂時偃曝蘭棹日周旋外事
情都遣中流性所便閒垂太公釣興發子猷船予亦幽
棲者經過竊慕焉梅花初臘月柳色半春天鳥泊隨陽
雁魚藏縮項鯿停杯問山簡何似習池邊
宿雲門寺宋之問
雲門耶谿裏泛鷁路才通夤緣綠篠岸遂到青蓮宫天
香衆壑滿夜梵羣山空漾漾潭際月飀飀杉上風兹焉
多嘉遁數子今莫同鳳歸嘅處士鹿化聞仙翁樵徑謝
村北學井阿巖東永夜豈云寐曉景忽朦朧谷鳥囀尚
澀源桃驚未紅再來期春暮當造林端窮庶幾蹤謝客
開山投剡中
宿道一上方院王維
一公棲太白高頂出雲煙梵流諸洞徧花雨一峯偏迹
為無心隱名因立教傳鳥來還語發客去更安禪晝涉
松路盡暮投蘭若邊洞房隱深竹靜夜聞遥泉向是雲
霞裏今成枕席前豈唯暫留宿眠來將窮年
送惟律崔子向
陽羨諸峯頂何曾異剡山雨晴秋到後木落夜開關縫
衲紗燈亮看心錫杖閒西方知有社未得與師還
寄嚴長史章八元
昨辭夫子棹歸舟家在桐廬憶舊丘三徑暖時花競發
兩溪分處水爭流近聞江老傳鄉語遥見家山減旅愁
或在醉中逢雪夜懷賢應向剡川遊
寄秦系戴叔倫
北人歸欲盡猶自寓蕭山閉戶不曾出詩名滿世間
酬秦徵君春日見集戴叔倫
終日媿無政與君聊散襟城根山半腹亭影水中心朗
詠竹窗靜野情花徑深那能有餘興不作剡溪尋
早行寄朱放山人戴叔倫
山曉旅人去天高秋氣悲明河川上没芳草露中衰此
别又萬里少年能幾時知心剡溪路聊且寄前期
訪秦系韋應物
俗吏閒居少同人面會難偶隨香署客來訪竹林歡暮
館花微落春城雨暫寒甕間聊共酌莫使宦情闌
舟行入剡崔顥
鳴棹下東陽迴舟入剡鄉青山行不盡綠水去何長地
氣秋仍濕江風晚暫凉山梅猶作雨谿橘未知霜謝客
文逾盛林公未可忘多慙越中好流恨閱時芳
送師弟往台州崔峒
遠客乘流去孤帆向夜開春風江上使前日漢陽來路
别猶千里離心重一杯剡溪木未落羨爾過天台
送越客張籍
見說孤帆去東南到會稽春雲剡谿口殘月鏡湖西水
鶴沙邊立山鼯竹裏啼謝家曾住處烟洞入應迷
送嚴維歸越州李嘉祐
艱難只用武歸向浙江東松雪千山暮林泉一水通鄉
心緣綠草野思看青楓春日偏相憶裁書寄剡中
送越州辛法曹李嘉祐
但能一官適莫羨五侯尊山色垂趨府潮聲自到門緣
塘剡溪路映竹五湖村王謝登臨處依依今尚存
送𧦬光大師(師以草書應制)羅隱
禹祠分首戴灣逢健筆尋知達九重聖主賜衣憐絶藝
侍臣摛藻許高蹤寧親久别街西寺待詔初離海上峯
一種苦心師得了不須迴首笑龍鍾
送裴饒歸會稽羅隱
金庭路指剡川隈珍重良朋自此來兩髩不堪悲歲月
一巵猶得話塵埃家通曩分心空在世逼横流眼未開
笑殺山隂雪中客等閒乘興又須迴
送孔徵君皇甫曾
谷口幽多處君歸不可尋家貧青史在身老白雲深掃
雪開松徑疏泉過竹林余生負丘壑相送亦何心
趙能卿話剡之勝景羅隱
會稽詩客趙能卿往歲相逢話石城正恨故人無上夀
喜聞郎宰有高情山朝佐命層層聳水接飛流步步清
兩火一刀罹亂後會須乘興月中行
送張司馬罷使適越劉長卿
時危身赴敵事往任浮沈末路三江去當時百戰心春
風吳苑綠古木剡山深千里滄波上孤舟不可尋
孤石劉長卿
孤石自何處對之如舊遊氛氤峴首夕青翠剡中秋迥
出竒峯當殿前雪山靈鷲慚貞堅一片夏雲長不去莓
苔古色空蒼然
雪夜訪别劉長卿
扁舟乘興客不憚苦寒行晚暮相依處江湖欲别情水
聲冰下咽沙路雪中平舊劔鋒鋩盡應嫌自贈輕
賈侍御自會稽使迴劉長卿
江上逢星使南來自會稽驚年一葉落按俗五花嘶上
國悲蕪梗中原動鼓鼙報恩看鐵劔啣命出金閨風物
催歸緒雲峯發詠題天長百越外潮上小江西鳥道通
閩嶺山光落剡溪暮帆千里思秋夜一猿啼栢署榮新
寵桃源憶故蹊若為能亟去行復草萋萋
路入剡中作方干
戴灣衝瀨片帆通高枕微吟到剡中掠草並飛憐燕子
停橈獨飲學漁翁波濤慢撼長潭月楊柳斜牽一岸風
便擬乘槎應去得仙源直恐接星東
山齋讀書寄校書錢起
日愛衡茅下閒觀山海圖幽人自守朴窮谷也名愚隔
嶺知溪雨新泉到戶樞蘭叢齊稚子蟠木老潛夫憶戴
時過剡遊山慣入壺濠梁時一訪莊叟亦吾徒
憶吳處士賈島
半夜長安雨燈前越客吟孤舟行一月萬水與千岑島
嶼夏雲起汀洲芳草深何當折松葉拂石剡溪隂
竹下殘雪邱為
一點銷未盡孤明在竹隂晴光夜轉潔寒氣曉仍深還
對讀書牖且關乘興心已能依此地終不傍瑶琴
送閻校書之越邱為
南入剡中路草雲應轉微湖邊好花照山口細泉飛此
地饒古跡世人多忘歸經年松雪在永日世情稀芸閣
應相望芳時不可違
題招隱寺張祐
千年戴顒宅佛廟此崇脩古寺人名在清泉鹿跡幽竹
光寒閉院山影夜藏樓未得高僧旨烟霞空暫遊
剡中贈張卿侍御嚴維
辟疆年正少公子貴初還早列名卿位新參柱史班千
夫馳驛道駟馬入家山深巷烏衣盛高門畫戟閒逶迤
天下樂照耀剡谿間自賦遊章句空為衰草顔
送嚴十五之江東戎昱
江都萬里外别後幾悽悽峽路花應發津亭柳正齊酒
傾遲日暮川闊遠天低心繫征帆上隨君到剡溪
送清散遊太白山
卷經歸太山躡蘚别蘿龕若履浮雲上須看積翠南倚
松身入漢暝目月離潭此境堪長往塵中事可諳
京口别崔固
積雨晴時近西風葉滿船相逢嵩岳客共聽楚城蟬宿
館横秋島歸帆漲遠田别君還寂寞不似剡中年
遊東峯宗密精廬温庭筠
百尺青崖三尺墳微言巳絶杳難聞戴顒今日稱居士
支遁他年識領軍暫對杉松如結社偶因麋鹿自成羣
故山弟子空迴首葱嶺還應見宋雲(宋雲事見洛陽伽藍記)
宿一公精舍温庭筠
夜聞黃葉寺瓶錫兩俱能松下石橋路雨中山殿燈茶
爐天姥客碁席剡溪僧還笑長門賦高秋卧茂陵
寄清凉寺僧温庭筠
石路無塵竹徑開昔年曾伴戴顒來窗間半偈聞鐘後
松下殘碁送客迴簾向玉峯藏夜雪砌因藍水長秋苔
白蓮社裏如相問為說遊人是姓雷
送剡客趙嘏
兩重江外片帆斜數里林塘遶一家門掩右軍餘水石
路横諸謝舊烟霞扁舟幾處逢溪雪長笛何人怨柳花
若到天台洞陽觀葛洪丹井在雲涯
送人之江東劉商
含香仍佩玉宜入鏡中行盡室隨乘興扁舟不計程渡
江霖雨霽對月夜潮生莫慮當炎暑稽山水不清
送張文新除温州趙嘏
東晉江山稱永嘉莫辭紅旆向天涯凝絃夜醉松亭月
歇馬曉尋溪寺花地與剡川分水石境將蓬島共煙霞
却愁明詔徵非晚不得秋來見海槎
送宣武從事越中
曉看呈使範知欲勅星軺水國難驅傳山城便倚橈秉
籌先獨立持法稱高標旌旆臨危堞金絲發麗譙别愁
當翠巘寬望隔風潮木落孤帆迥江寒壘鼓飄客鴻吳
島盡殘雪剡汀銷坐想休秦嶽春應到柳條
送蕭鍊師入四明山孟郊
閒於獨鶴心大於高松年迥出萬物表高棲四明巔千
尋直裂峯百尺倒瀉泉綘雪為我飯白雲為我田靜言
不話俗靈蹤時步天
送談公孟郊
坐愛青草上意含滄海濱渺渺獨見水悠悠不問人鏡
浪洗手綠剡花入心春雖然防外觸無奈饒衣新行當
譯文字慰此吟殷勤
剡溪館聞笛丁仙芝
夜久聞羌笛寥寥虛客堂山空響不散溪靜曲宜長草
木生邊氣城池逗夕凉虛然異風出髣髴宿平陽
贈江州李十使君員外
我本江湖上悠悠任運身朝隨採樵客暮伴打魚人跡
為燒丹隱家緣嗜酒貧經過剡溪雪尋覓武陵春
剡錄卷六上
剡錄卷六下
宋高似孫撰
詩
送越帥程公闢趙汝礪
畫舫參差看欲飛紛紛車馬厭塵泥右軍筆墨空蘭渚
安道風流訪剡溪白首得時歸莫遽丹心懷國去猶稽
月明會醉蓬萊閣應笑雲霄自有梯
前題曾孝宗
虎符分鎮浙江東&KR0712;棹都門使旆雄雙槳徘徊枌社日
高牙摇曳剡溪風蓬萊閣讌公書簡賀監湖游獄榜空
行聽越民謌德政亟還青瑣見旌忠
前題劉奉世
使君遺愛徧南州五馬新歸瘴海頭捧橐未厭青鎖直
懷章還作鑑湖遊餘姚人物傳吳遠越地山川向剡幽
應有清詩資卧理會吟他日記風流
前題王仲脩
一麾占得山川勝金紐新提左顧龜蒼闕鬥龍辭日下
紅旌引騎照江湄剡溪月午何妨醉曲水春餘好賦詩
玉案天香攜滿袖錦衣誰似過鄉時
晚泊嶀蒲寄剡縣劉貺員外潘閬
曉泛剡溪水晚見剡谿山徘徊駐行棹待月思再還漁
唱深潭上鳥棲高樹間應當金石友念我無暫間
自諸暨抵剡吳處厚
莫歎塵泥汩且圖山水遊維峯天姥翠一舸剡溪秋不
見戴安道有懷王子猷西風無限意盡屬釣魚舟
夷猶雙槳去莫不辨東西夕照偏依樹秋光半落溪風
高一鴈小雲薄四天低莽蕩孤帆卸水村楊柳隄
秋渚函空碧秋山刷眼青排頭烟樹老撲面水風醒上
瀨復下瀨長亭仍短亭夜船明月好客夢滿流螢
出得雲門路風悽日夕曛船撑鑑湖月路指沃州雲山
色周遭見溪流屈曲分一觴還一詠誰似右將軍
憶越楊蟠
蓬萊閣面對青山地上遊人半是仙漁浦夕陽横掛雨
鑑湖春浪倒垂天高城尚鎖當時月故殿空留幾處煙
長愛剡溪堪發興雪中曾棹子猷船
寄雲門運禪師顔復
句谿曲曲剡山重誰訪桑門物外蹤超世有言皆實際
示人無意在機鋒平生懷抱佳高遯壯歲衣冠鏁俗容
每想清禪心暫寂秋聲蕭瑟夜庵松
雨霽剡谿
剡溪風雨霽航葦重行行到處楊柳色幾家荷葉聲噪
蟬金鼎沸游水玉壺清最喜魚梁伴歸帆的的輕
剡中夜思林槩
密樹芳穠碧草齊春華微度綠隂低溪連嵊水興何盡
路接仙源人自迷落絮有情風上下好花無語日東西
故園桃李經年别一望歸心遶翠蹊
剡溪書懷三絶盧天驥
山鳥逢春恰恰啼桃花流水路猶迷何時鼠子膏齊斧
笑領白雲歸剡溪
故園生事只衡茅不管方兄久絶交糲食枯椽吾易足
鷦鷯只占一枝巢
山杏枝頭鵯鵊兒來𫝊春意語多時脆紅可是渾無力
不奈東風盡日吹
泛剡溪
愁呵龜手冷摇鞭乘興來登訪戴船觧事篙師小鳴艣
恐驚寒鴈入晴天
龍宫寺華鎮
鹽梅器業尚風塵書劔曾游寂寞濱秀句玲瓏滿天下
應搜佳麗入機神
金庭洞天華鎮
嵩高秀入洛川清鶴去雲歸冷玉笙霜白金庭今夜月
流風依約有遺聲
桃源華鎮
嘉樹風生玉宇香鸎飛燕舞弄春陽歸來井邑皆如舊
始覺仙家日月長
瀑布嶺華鎮
春日雲崖晴杳杳東風山溜曉泠泠煙霞密邇神仙府
草木微滋亦有靈
戴溪華鎮
月華雪彩照長川一葉扁舟破紫煙十二瑶臺登賞夜
清光長似昔時天
題戴溪亭林東
溪亭故事幾年華來值秋霖眺望賖雲障山巒多少處
雨埋煙火兩三家水肥去馬行高坂汀没閒鷗上淺沙
誰是子猷誰是戴小船杯酒興無涯
獨秀山李易
訪戴溪長近若耶金庭雪對赤城霞沼從鵠舉添蕭索
峯似鸞翔解歎嗟每愛林間百種蝶難忘竹外四時花
剡川圖上他年指獨秀山前是我家
剡溪幽居
勝絶剡溪邊巢枝度半年燕回啣落絮魚涌接飛泉丹
鼎山頭氣茶爐竹外烟幽居已成趣佳致若為傳
浴鵠沼
鵠沼開新鑑纖塵莫遣遮翠光爭水鳥紅影湛山花天
外時分月林端更蔚霞高飛留舊跡全付謫仙家
龍潭二
雲巘移佳茗風潭遶怪松書傳黃石秘税可紫芝供抵
玉休驚鵲懷珠且伴龍聽經誰氏子卉服秀仍恭
敵騎侵淮海龍潭路始通雲生迷寶刹月皎現珠宫瀉
澗泉噴薄依巖樹鬱葱神交難獨擅吾黨契元同
西溪
玉龍擘山開南騖肆奔猛風蕩雪濛濛月流光炯炯壯
氣動貴門前驅入蛟井萬籟息中宵一區臨絶境奔雪
有遺音垂磬得深省白雲何所聞就宿孤峯頂
登軍營塢
褰裳涉流水倚水送歸雲海角春潛到山腰路忽分伏
龍應厭睡飛雹駭論文鸛雀知機早翻然不待羣
居剡一篇寄鄭天和
金庭洞在桐栢山山高一萬八千丈中有神仙不死區
郁郁黃雲覆其上透巖流壑遶四旁面勢參差皆意向
雞登天姥有時聞鶴羨沃洲何待放彩衣大勝宫錦袍
白髮奉親仍縱賞異才爭出輔清朝爽氣自欣遊碧嶂
古來無位有重名吾家謫仙陸魯望平生願到猶不諧
矧彼區區走俗狀桃源康樂舊鄉存路接風烟聽還往
渡江正為九華丹石笋飛泉歸指掌鸞翔鵠浴傳異時
列岫方池間想像剡溪隨處可卜居乘興扁舟一相訪
貴門卜築
亂後亦擇居筮山山輒許居民百餘家喜甚手欲舞去
久聞公名此幸殆天與感兹鄭重意時節共雞黍剡川
非沃野地僻民更窶趁時務擷茗餘力工搗楮寡婦念
遺秉汚池憐數罟我欲教耦耕盡力循南畝桃杏種連
山深居可長處東鄰有節士酒酣乃發語公昔起布衣
高議掩前古親擢類平津决見逢真主兩宫佇六飛萬
乘思一舉交侵正倔強蠭起益旁午浩然公獨歸偶出
寧有補默塞復何言長歎汗如雨
題龍潭壁
貴門今是鹿門山盡室扶攜萬壑間流水偶隨真自悟
遥岑相望若為攀風翻竹塢慵休掃月過松扉靜不關
潭底卧龍煩一起正須霖雨濟塵寰
書剡山所見寄周侍郎
剡山無數野薔薇黃雲爛漫相因依玉杯淺琢承墜露
金鍾倒挂摇晨暉斑竹笋行三畝地紅藥花開一尺圍
豆角嘗新小麥秀來禽向長櫻桃肥歌舌隨風柳外囀
翠花帶水煙中飛魚跳破浪奮赤鬛鶴唳投松翻縞衣
鄉關萬里久無夢巖壑四年今息機丁寧杜宇往江北
為喚故人令蚤歸
題剡溪
我家住在剡溪曲萬壑千巖看不足却笑當年訪戴人
雪夜扁舟去何速
山水戴逵邑尚餘清興中千巖落花雨一徑卷松風酒
茗延幽子圖書伴老翁長生吾不羨久悟去來同
雪作望剡溪
玉樓瓊樹曉煙披擁衲開門四望迷清曠世人誰似我
雪中更對子猷溪
懷剡川故居
烟光流轉太駸駸又見春山換綠隂蝴蝶夢中新歲病
杜鵑聲裏故鄉心焦桐冷却風三尺瘦竹拖來月一尋
早晚掉頭歸小隱誅茅千嶂白雲深
斷雲流水古巖隈憶得柴門半扇開雪打子猷船上過
春從靈運屐邊來逃禪野榻排芳草覓句寒崖掃落苔
容易三年抛絶去不勝啼月曉猿哀
病目飛蠅鬢雪乾欲扶吾道愧衰殘把他杓柄力何倦
還我钁頭心便安待摘菜花添午供便裁荷葉備春寒
不辭高卧烟霞裏枕上青山最好看
剡溪
千古剡溪水無窮名利舟乘閒雪中興唯有一王猷
了溪
禹迹始壺口禹功終了溪餘糧散幽谷歸去錫元圭
剡錄卷六下
