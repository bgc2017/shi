剡錄卷一
宋高似孫撰
縣紀年
越都督紹興府為縣八望曰嵊縣(字書曰四山為嵊四水為霅)縣有
嵊山(酈道元水經曰嶀山與嵊山相連)又有嵊亭(十道志曰剡至嵊亭絶湍險商客往)
(來皆以裝束齊僕射張稷宰此縣生子名嵊字四山虞騫至嵊亭詩命楫尋嘉會信次歴山原捫天上雲)
(糺與石下雷奔澄潭寫度鳥空嶺應鳴猿榜歌唱將夕商子處方昏)
漢剡縣屬會稽郡(道書曰兩火一刀可以逃言剡多名山可以避災也梁載言十道志曰䜟)
(曰兩火一刀可以逃自漢以來擾亂不少故剡稱福地梅福四明山記曰魏揚德祖至四明山逢一老人)
(老人曰我見澗中涌泉流一金刀兩仙人把神火趁之可往尋之德祖行前見兩人把神火及得水中金)
(刀可長二尺二人者見德祖倏去德祖曰兩火成炎字炎邊得刀是為剡字因號剡溪又曰剡山德祖為)
(銘二百字刻此峯羅隱剡景詩兩火一刀罹亂後會須乘興月中行)
唐武德四年平李子通(唐鄭言有平剡錄一卷)以剡縣立嵊州及
剡城縣
八年廢嵊州及剡城以剡縣仍屬越州(趙嘏發剡中詩正懷王謝俯長)
(流更覽餘封識嵊州樹色老依官舍晚溪聲凉傍客衣秋南巖氣爽横郛郭天姥雲晴拂宇樓日暮不堪)
(還上馬蓼花風起路悠悠趙嘏詩蓋用嵊州也)
宋宣和三年方臘平改剡縣為嵊縣知越州劉述古言
剡有兵火象欲以嵊名縣詔從之
城境圖
城(按漢剡縣城在今縣東北舊經曰嵊城周十二里高一丈厚二丈輿地志曰城開門向江縣不開南門開)
(即有寇唐武德中立剡城縣有城池括蒼管晉修城記曰會稽縣八剡為清勝承平日久横目習治庚子)
(之冬睦寇狂勃剡寇應之縣有城壘圯弗克守為賊巢穴明年春帥劉公述古統制一道掃清賊黨謂令)
(張誠發卒徒虔事課工督程出緡粟以僦夫擘地段以就役甫閱旬朝完壁高堞城之環亘十有二里未)
(幾寇率其徒擁梯壁下仰視完壯失氣奪色將兵出銳掩之俘馘自是竄伏孽不熾焉侯智宏遠知所先)
(後借不急此孰與民保時績維茂磨石無愧宣和三年作)
門
東曰東曦西曰西成南曰望仙北曰通越
坊
坊二十四曰訪戴秀異字民佐理集賢招提繼錦通
安繼孝齊禮遷善桃源兆慶迎春嘉會仁德弦歌醴
泉清河進德妙音豐義成裕化民
鎮
縣東一百步為剡鎮出舊經今廢邑民於縣西惠安
寺前池内得一石題曰贍都鎮又曰當鎮奉勅旨重
開河池以防火燭已丑歲二月日間北淨池天慶觀
有錢氏時東都文移蓋稱杭為西都越為東都此鎮
即是剡鎮錢氏有所更易耳(蛟井鎮在縣西南一十五里舊經曰山下有井)
(井有蛟因是為名宣和四年置)
寨
長樂寨在縣西南五十里宣和三年知越州劉述古
奏置
管界寨在縣西七十里紹興二十年浙東諸司奏創
境
在府東南一百八十里境東西二百七十六里南北
七十里東至奉化縣一百四十里界陸照嶺西至諸
暨縣一百三十六里界勞績嶺南至新昌縣一十五
里界胡堘北至會稽縣五十五里界池湖東南到新
昌縣界一十五里西南到東陽界九十里東北到上
虞界六十六里西北到會稽縣六十二里
鄉
崇信鄉有休祥甘泉竹山懷安剡中里莁節鄉有
灌濤昇仙馴習思善澄江里靈山鄉有欽義下闡
靜安守義崇孝里金庭鄉有昌化善政惟新永寧
緣德里忠節鄉有三峯孝嘉石鼓忠節脩仁里
孝節鄉有新豐從化招安綏安方山里孝嘉鄉有石
鼓桐栢安樂忠節安義里崇仁鄉有感化霞丘靜
林歸善愛敬里永富鄉有克遜西清東闡餘風禪
房里崇安鄉有澄清懷善依賢化俗清安里富
順鄉有長敬新安温泉慈烏里清化鄉有懷善開
明欽賢習善招賢里羅松鄉有紫巖雙壁中川斷
金豐樂里剡元鄉有尊賢澹城中和光明積善里
昇平鄉有承霞靜豐尚賢大和五山里仁德鄉
有甘棠永樂餘糧歸仁金塘里方山鄉有金節永
壽懷仁通山光德里禮義鄉有長安仙林平樂懷
忠新安里桃源鄉有永闡白泉長樂崇信安居里
積善鄉有南巖雙壁中川豐樂斷金里繼錦鄉
有馴善攀轅鳴弦戴星遷星里開元鄉有靜居迴
鄉招仁居賢冰魚里長樂鄉有崑山楊明剡元禮
義寧安里太平鄉有壁潭擇賢懷仁建昌懷信里
康樂鄉有遊謝宿剡竹山康樂感化里遊謝鄉
有康樂明登宿星暝投吹臺里靈芝鄉有石床東
節正筠化善里
(水經曰吳黃門郎黃哀明居嵊縣宏訓里考之地圖今無此里也莁節舊經曰莁音無字書曰莁荑)
(也本草通曰蕪繼錦舊名治化天聖中邑人史瀹登進士第其子叔軻繼之縣令魏琰改今名齊唐)
(題史氏西園詩戴水寒流對軒檻桃源深徑入漁樵陳克詩雨裏落帆遊謝鄉寒聲古木共荒涼四)
(山為我洗蒼玉况有故人歸上方故人汪彦章也時寓東山國慶院)
官治志
縣治據剡山之陽歴坡而升樓觀竦峙頗似會稽府譙
登眺所臨溪山陳象如顧凱之所云千巖競秀萬壑爭
流者孔奕會稽記曰剡縣治在江東吳賀齊令始移今
治公廳相直舊有德星堂名迎薰堂今堂既廢扁榜亦
不存所可考者有宣和間盧天驥詩云剡溪詩尹亦何
人作堂餉客名迎薰雖有桃李姓潘人紅梅一窠香入
雲東有東園有四山閣閣規模庳隘寖就傾圯園存斷
碑而已嘉定八年尹史安之誅茅營新屋且撤舊而更
之增敞縣樓廣四山閣即廳之東為堂復舊迎薰之名
其北為面山堂累石成山玲瓏盤錯因山之趾注水為
池雜藝卉竹相與映發亭榭參錯殆十餘所皆史尹所
創也
古令長
吳卜靜字元風吳都人為剡令
賀齊字公苗山隂人為剡長吏斯從為姦斬之從族黨
糾合千餘人攻縣齊開城門擊破之
晉周翼郄鑒之外甥少遇饑亂賴鑒得存郄亡翼為剡
縣令解職歸心喪三年後歴青州刺史少府少卿
謝奕字無奕陳郡陽夏人父裒為吏部尚書奕少有器
鑒歴郡太守掾為剡令有一老翁犯法謝以醇酒罰
而遣之累遷豫州刺史追贈鎮西大將軍
李充字宏度江夏鄂人初辟丞相掾嘗歎不被遇殷揚
州知其家貧問君能屈志百里否李答曰北門之歎
久已上聞窮猿奔林豈暇擇木遂授剡縣令
殷曠之仲堪子有父風仕至剡令
宋王鎮之字伯重祖耆之位中書郎父隨之上虞令鎮
之為剡令並有能名
周顒字彦倫宋明帝頗好元理以顒有辭義引入殿内
親近宿直帝所為慘毒顒輒誦經中因緣罪福為之
少止元徽中為剡令有恩惠百姓思之
齊張稷字公喬母疾時稷年十一侍養夜不解帶每劇
則累夜不寢及終毁瘠過制杖而後起州里謂之純
孝齊永明中為豫章王嶷主簿以貧求為剡令會山
賊唐寓之作亂稷率厲部人保全縣境
梁王懷之剡令
陳徐陵剡令
唐張子胄剡令
宋令題名
周在田晁
陳求古譚雍
魏琰林槩
章珣蓋參
沈振丁寶臣
過胡格
高安世聶長卿
江相鄭宗回
劉繪晏明遠
宋順國施
侯臨蘇駉
賈公述(宣德郎元豐六年是年新官制行)宋廣國
錢長卿王知元
吳賁史祈
劉旦張諤
吕必強俞應之
符綬程容
張慶遠鄒秉均
孫汝秩宋旅
孫潮莫伯□
應彬楊植
宋宗年范仲將
姜仲開錢墌
趙不退毛鐸
郭康年蔡純誠
韓晦李耆年
趙渙之郭契夫
趙伯楙任望之
蘇詡吳懤
陳嘉謀李耆碩
張商卿韓元脩
鄭逸民季光弼
成欽亮張注
李拓陳謨
葉籈劉榘
周悦詹入民
滕璘胡大年
謝榘伯趙汝遇
史安之蔣志行
趙彦傳魏岠
蔣峴
劉長卿寄剡中諸官詩(訪舊山隂縣扁舟到岸涯故林嗟滿歲春草憶佳期晚景千峯)
(亂晴江一鳥遲桂香留客處楓暗泊舟時舊石曹娥篆空山夏禹祠剡溪多隠吏君去道相思)
許渾送剡縣薛明府詩(車馬楚城壕清歌送濁醪露花羞别淚煙草讓歸袍鳥浴春塘)
(暖猿吟暮嶺高尋仙在仙骨不用廢牛刀)
方干和陳明府登縣樓詩(郭裏人家如掌上簷前樹木映窗櫺煙霞若接天台地分)
(野應侵婺女星驛路古今通北闕仙溪日夜入東溟綵衣才子多吟嘯公退時時見畫屏)
方干送剡縣陳永秩滿歸越詩(俸禄三年後程途一月間舟中非客路鏡裏是)
(家山密雪霑行袂離杯變别顔古人唯賀滿今日喜同還)
王荆公寄丁元珍詩(溪水渾渾來自北千山抱水清相射山深水急無艇子欲從故人安)
(可得故人昔日此水上樽酒扁舟慰行役津亭把酒坐一笑我喜滿顔君動色論新講舊惜未足落日低)
(回已催客離心自醉不復飲秋果初寒空滿席今年却坐相逢處惆悵相逢别時迹可憐溪水自南流安)
(得溪舟問消息)
陸經送丁中允宰剡詩(塵土官曹幾處閑君今作邑好開顔落帆直向剡溪口入境先)
(登天姥山魚鳥半和風俗處雲霞多雜簿書間雪晴須去尋安道召作經宵興盡還)
王平父送聶剡縣兼呈沈越州詩(剡溪清瀉映檀欒天姥花飛載酒船憶我)
(少年來蠟屐羡君今日去鳴弦從容人樂漁樵外瀟灑詩隨簿領邊太守相逢應見問為言多病憶林泉)
丞治(在縣之東南佐理坊治東有月我軒)
題名
季祐之林通
苗元裔沈昇
毛亶常椲
趙士叟許殼
曾勰劉佺
吕王中孚
時璹韓愿胄
章騆周玭
吳枏高子津
陳戍梁立
吳道夫陳彭壽
項鶚唐仲義
蘇彬陳昌年
楊浚樓潚
俞杭沈俊心
解汝為楊遵
張子榮應泰之
趙崇謖劉厚南
王彝倫
簿治(縣之右依剡山顔有登眺趣山址多林樾嘉定八年尹史安之創建於縣左訪戴驛之舊址治有朔)
(風堂)
題名
文繩世劉士野
吳雍陳友仁
司馬僖蔣鐔
刁駿靳
蘇林江濤
鄭圭趙崇規
葉梓趙善恕
陳秉禮鄭伯行
鄭宰錢觀光
邊沂姜強立
趙謜夫李密
徐愿沈忞
沈文煥趙必鼎
羅隠寄剡溪主簿詩(金庭養真地朱篆會稽官境勝堪長往時危喜暫安洞連滄海闊山)
(擁赤城寒他日抛塵土因君擬鍊丹)
梅聖俞寄剡溪主簿臧子文詩(剡溪無淺深歴歴能見底潛鱗莫苦窺塵土聊)
(堪洗古木潭上隂遺祠巖下啟應識道傍碑因風奠醪醴)
尉治(鄰丞治之東治西有隠吏軒)
題名
吳秉宋易
薛鎡韓晝
干閌楊炬
程衎侯杞
林懋能祝溥
陸釡杜師顔
吳正國張永
魏興祖趙師向
謝深甫陳紀
干汝功鍾闡
林昇向士貴
趙&KR1551;錢聞善
胡之邵宋元老
趙崇原支文
趙彦垠吳元章
任謙之黃飛
姜漸邵三傑
𣙜官治(治在縣南三千步為税所廳舊在縣東遷善坊尹史安之移於縣西化民坊)
社志
社(舊經在西南後移在此嘉定八年尹史安之重建於縣西)
學志
崇寧二年以舊學增建五年六月罷八月復置學五十
區為緡錢一千四百三十有七糧為斛一千五百四
十學長諭直學各一人齋長諭各一人學生文士五
十人武生闕焉小學教諭一人小長一人學生四十
人出政和學制嘉定八年尹史安之得絶産
舊經載孔子廟堂在縣東南慶歷八年縣令丁寶臣所
創臨川王安國平父為記(今不存)
修學碑(慶歷八年五月旦)(太子中允)丁寶臣
天之道運乎上地之道處乎下聖人之道行乎其中一
物不生非天地之道一民不治非聖人之道自堯舜
禹湯文武成康至孔子千餘年治天下者同其道也
亂天下者異其道也剡令沈振初築學舍未及完而
徙他官寶臣至則嗣而成之遷殿於其中塑孔子像
高弟十人配坐左右新門嚴嚴應門躭躭兩序翼翼
中庭砥平令與學者春秋釋奠朔望朝謁於斯學也
其可廢乎噫聖道與天地無窮天地毁則聖人之道
或幾乎熄學其可廢乎(宣和中燼于盜建炎元年令應彬建孔子殿後三年蜀郡)
(范仲將始置廊廡又明年淄川姜仲開始大之)
修學碑(汝隂)王銍
嵊西南隅羣峯之麓下臨剡溪山川環拱氣象雄張有
學焉慶歷八年令丁元珍始加興葺宣和初焚於兵
建炎元年令應侯彬建孔子禮殿三年春蜀郡范侯
仲將崇廊廡備像設因其舊而升大之又明年淄川
姜仲開以學為急又建學堂移殿廡與門南向致厚
於學者靡不至也落成於紹興五年秋先王建學校
匪在絃誦威儀以德行道藝教養成就其才將以明
師友之道世無師友道不傳也孔門答問獨於顔子
告其大者子夏子張為諸侯師子貢築室原憲棄仕
所被者遠也孔子没而學進者曾子也一以貫之許
之以道矣曾子傳子思子思傳孟子所謂忠恕所謂
誠明所謂養氣一也今夫辯足以使四方勇足以將
三軍一為不善不足以訶僕妾氣懾失據不在大也
是未聞曾子子思孟子大勇乎學者顯窮齊致生死
不變蹈道自樂至於没齒不可一日廢其常心而巳
晉南渡王謝孫李支許之倫初過浙江為剡中山水
清放之遊一時稱高會不知邑東餘姚有諸馮之地
舜所生也其北會稽之地禹所没也舜禹功被萬世
而有見於遺俗亦聞聖人之至德乎范侯俊明高爽
健於立事姜侯剛明廉肅政在急吏寬民人大化服
郁郁然洙泗之風矣儒學為吏師政事出經術戎馬
之間力興學校知急所先所立卓矣俾刻於石知所
勸焉(性之外舅曾公衮以書稱此記曰會稽之地但知王謝風流不知諸馮禹跡實為風俗所繫其)
(有益世教乎)
修學碑(乾道癸巳七月)(左朝議郎主管台州崇道觀)周汝士
簿括蒼江公尉臨海謝公視事之初謁夫子廟歴視傾
欹上漏下濕諸生無所歸因愀然曰政孰先於此同
心之言其應如響於是定規摹審材用聚糇糧命徒
庸弊者葺之壊者新之課有限試有法誘掖不倦發
於至誠諸生激昂日進於學剡之文治煟然一變蓋
數十年未有也古之仕者以其所學後之仕者以其
所不學古之學者一毫未信而使之仕雖聖人有所
不能後之學者幸而入政往往視所學為空言謾不
知省曰從事於斯吾知為政而已也不知所學為何
事也昔魯脩泮宫從公于邁無小無大蜀起學宫邦
人向化鴻儒竒士間生特起異時掞藻天庭淵源四
海如游夏輩可不知所自耶
新學(舊在縣西五十步嘉定七年尹史安之移建於縣西南繼錦坊為屋百區前有泮水秀異)
(亭)
嘉定七年史安之行尹事三歎舊宫荒隳士失肄業相
攸剡山庚兌之隅樂其崇峻敞開山水明美如杜子
美所謂剡溪秀異李太白所謂剡水石清妙者迺匠
新宇䡾䡾嵬嵬志於鑑風教琢翹楚也嗚呼作學非
難也繼難也繼非難也知為難也然豈無知者乎晉
湛方生脩學教曰嶺舉雲霞之標澤流清曠之氣山
秀水清荆璞在茲剡山水有之魏曹植孔子廟頌曰
修復舊廟豐其甍宇莘莘學徒爰居爰處王教既備
永作憲矩剡學者圖之
新學記
嵊古剡也剡溪藴秀異欲罷不能忘杜少陵之詩云爾
夫秀異之氣周流磅礴鍾為人物必有資稟英粹為
時翹楚者其可輕哉燮庀職成均日延四方士相與
欵語觀其為人有端方者有謹厚者有志氣不羣者
有俊敏可喜者品彙雜然未易枚舉非獨通都大邦
人才之所自出雖僻郡小邑亦未嘗乏人因是思人
才之生何地蔑有今猶古也維古盛時待士類甚厚
長養磨淬不厭不倦良心德性日益著明於是乎皆
為善士隨才器使有功有業即今之士類而以古人
長養磨淬之道與之周旋遲以歲月則亦當有不可
勝用之才豈不甚可貴哉不惟膠庠如是抑郡若縣
之學皆能用是以淑士類承學之流躍然奮發者亦
必多有之茲理甚明任是責者不可不勉四明史侯
之為嵊宰也悼學宫之壊棟撓柱欹岌岌將壓俊秀
朋來肄業無所欲一新之役大而費廣資諸衆力義
不可強則以身任之曰事未有不可為者節浮冗窒
滲漏裕財之源用由是足主簿徐君愿甚偉茲舉曰
此吾所欲為顧力不逮爾議罔不合事由是集舊學
在城之隈地非爽塏氣鬱不舒周覽以求勝處乃得
今地臨流負山面勢宏傑經始於去秋而告具於今
春自大成殿至於兩廡重門自明倫堂至於東西齋
序自倉庫至於庖湢凡屋百區堅壯軒豁遂成偉觀
而纖芥不擾士業其中雍雍愉愉有雲飛川泳之適
侯及主簿君皆有書來屬燮識之燮不敢辭侯名安
之字子由太師之孫今丞相之從子生長金玉淵海
之間益自砥礪不溺豪習而留意於學宫如此可謂
知本務矣諸生涵濡教育何以報稱亦惟有志於道
靜觀此心與天地同本與聖賢同類我欲為善誰能
禦之充火然泉達之端謹揠苗茅塞之戒更相磨勵
儒風大振則侯之至望也尚勉之哉嘉定八年四月
乙未朝散郎試秘書少監兼國子司業兼國史院編
脩宫實錄院檢討官袁燮記
淵源堂孔門像
剡周氏作淵源堂製先聖十哲坐像列畫七十二子為
一堂闢富學輝聲集彦擢秀恢義五齋又有細論堂
藴秀軒同襟館蘭馨室時永嘉王公十朋居師席台
温秀士咸在館塾王公記曰孟子曰君子深造之以
道欲其自得之也說者因孟子之言論淵源之學本
乎自得非傳授所能嗚呼是見孟子之言不究孟子
之不必言也夫欲造道於未得之前不資諸師友可
乎必深造而後能自得非孟子有所不能言未有舍
師友而自能深造者此又孟子所不必言也孟子知
性為善知道莫大乎仁義為七篇書其自得有如此
者世之學者多矣自得者鮮父兄之教子弟固非無
師友也命之之意殆不過𫝊句讀習文詞爾鮮有及
乎道學之淵源望其深造自得可乎周君誡子孫曰
親師友之淵源噫君之家訓過人一等矣慮子若孫
懈而弗遵為名其堂且記其事似孫曰家有塾黨有
庠古人之教也王公之記其叙若此豈不足以裨風
化美習俗乎取以系諸學
進士登科題名
史綸(天聖五年王堯臣榜)史叔軻(綸之子景祐元年張唐卿榜)
茹約(慶歴二年楊寘榜)茹開(皇祐五年鄭獬榜)
姚勔(嘉祐四年劉煇榜)史安民(熙寧九年徐鐸榜)
黃特(元祐六年馬涓榜)求移忠(紹聖元年畢漸榜)
姚舜明(紹聖四年何昌年榜)求元忠(崇寧二年霍端友榜)
黃唐傑(宣和三年何煥榜)馬佐(紹興十三年陳誠之榜)
茹紹庭(紹興十五年劉章榜)周汝士(紹興十八年王佐榜)
茹驤(紹興十八年王佐榜)周汝能(紹興二十七年王十朋榜)
周之綱(淳熙二年詹騤榜上舍)唐錡(淳熙二年唐騤榜)
白公焯(淳熙十一年衛涇榜)石宗萬(淳熙十四年王容榜)
周之瑞(淳熙十四年王容榜上舍)郭綽(淳熙十四年王容榜)
宋叔壽(紹熙四年陳亮榜)石宗魏(慶元二年鄒應龍榜)
王復明(慶元五年曾從龍榜)茹騤(慶元五年曾從龍榜)
石孝溥(慶元五年曾從龍榜)任必萬(間禧元年毛自知榜)
過文煥(間禧元年毛自知榜)周之章(嘉定元年鄭自誠榜上舍)
茹或(嘉定四年趙建大榜)姚鏞(嘉定十年吳潛榜)
周宣子(嘉定十年吳潛榜)過宷(嘉定十三年劉渭榜上舍)
周溶孫(嘉定十六年蔣重珍榜)
廪
舊在縣西山頭嘉定八年尹史安之移置縣前
驛
驛名訪戴舊在縣左之訪戴坊嘉定八年尹史安之重
建於東門之外水行而舟陸行而車皆於此判袂人
以為得津堠之要焉
艤雪樓
嘉定八年尹史安之新創出東門在訪戴驛之南下俯
清溪前列疊嶂樓之下扁曰剡川一曲
戴溪亭
出南門枕碧溪有戴溪亭佳山清湍芊林古渡蔚茂平
遠盡入臨眺王銍戴溪亭詩碧玉仙壺表裏清我來
閒伴白雲行四山迤邐青圍野一水蜿蜒碧遶城試
問春來觀秀色如何雨後聽寒聲老人飛馭烟霞外
落日空含萬古情又詩天上東風轉斗星天涯羈客
尚飄萍道塗只謾經殘歲風雪那堪客旅亭春到怯
添雙鬢白夜寒愁對一燈青絶憐萬古凄涼恨不計
樽前一醉醒王梅溪戴溪亭詩剡水照人碧剡山隨
眼青吾來非雪興暫上戴溪亭尚書芮公輝持憲節
登此亭賦詩溪山之興無時盡興盡名亭意可知出
岫孤雲含細雨投林宿鳥愛深枝風流已是千年事
公案今成七字詩短棹悠然隨所適人生出處要如
斯亭舊名戴溪芮公更為興盡今仍舊名
放生池
出北門半里有亭名恩波亭之前後皆有池
版圖
田為畮三十七萬五千七百三十八廢者為畮八千四
百二十今為畮三十六萬七千三百一十有二嘉定
以後畮
夏輸上供折帛錢為緡四萬二千四百一十有九和買
為絹一萬八千四百五十有一捐其坍失者合輸絹
萬有八千二百二十有九紬二百六十有九綿為兩
二萬三千一百一十損其坍失者合輸兩二萬七百
七十有八茶租為緡七百四十小綾二百五十為緡
一千五百四十米為斛二萬四百蠲閣者斛五百有
七合輸斛一萬九千剡田厥上依谿作砩厥中陂池
為利厥下者以雲雨為豐凶其得陂砩者十不能二
三故田事磽薄農人艱難他州豐剡不全熟而又税
重科濫催督罕經使已納者不復輸合科者不復過
則田磽農難尚庶幾焉
縣郭為戶一千一百九十四為丁一千八百九十五嘉
定以後
鄉落為尸三萬二千為丁五萬六千八百一十八嘉定
以後
兵籍
尉司弓兵一百人
長樂寨兵一百人
管界寨兵一百人
剡錄卷一
