剡錄卷八
宋高似孫撰
物外記
道館
金庭觀在剡金庭山是為崇妙洞天金庭福地(道經曰王子晉)
(登仙是天台山北門第二十七洞天桐栢山洞中三十五里見日月下見金庭壁四十里又曰天治華頂)
(之東門曰金庭洞天周王子晉善吹笙為鳳凰之聲從浮丘登高而羽化緱山去後主治華頂號白雲先)
(生往來金庭風月之夕山中有聞吹笙者)循山趾而右得小香爐峯其峯
八面即洞天之北門(唐裴通記曰金庭洞天在縣之東南山趾而右得小香爐峯即)
(洞天之北嘗聞異香時值一仙人從古不死真天下之絶境)又有五老峯(上多大松)卓
劍峯(其山形如劍)觀之後為放鶴峯(山峯巒竒聳多古木)其東有仙
人走馬岡岡有路跡下有龍湫水極清洌下流為小
澗有赤水橋又東為洞山(山中人皆姓董又曰董山)是為毛竹洞
天(洞天記曰毛竹為二十七洞天)洞門巖石竦立有老木龍藤糾繞
巖石洞前有碧洞去觀二里曰再度村(世傳右軍度此見山嶺崇)
(峻以為罕有故謂之罕嶺)去觀東去十五里有大湖山峯勢入天
上有赤水丹池(池可丈餘深不可測其水色赤勺之則其清如鏡禱雨甚靈)舊為
王右軍宅東廡設右軍像有書樓墨池鵝池(裴通記曰琅琊)
(王羲之家于此其書楼墨池舊制猶在書樓今不存墨池方丈餘水或清或黑亦甚異也又有鵝池在卓劍)
(峯之下可三畝水極清㓗石鼓山有靈鵝嵓謂鵝飛于此山)右軍捨宅為觀初名
全真館又改金真宫(舊𫝊右軍捨讀書為觀)宋齊間禇伯玉居
此山(伯玉居此山三十餘年後遊南霍山復歸謂弟子曰吾從去十旬當逝及期而終年八十六史)
(言齊高帝迎之辭疾勅于剡白石山立太平館居之與舊經少異)沈約有金庭館碑
唐先天間遣女道士投簡金庭觀見許承瓢遂持以
進(真誥曰上虞吳曇得許承一瓢贈伯玉伯玉巳授弟子朱僧受歴代寳之可受一斛)張說題
金庭觀詩(女珠道在豈難求海變須教鬢不秋他日洞天三十六碧桃花發共師遊)唐僧
小白題金庭觀詩(羽客相留宿上方金庭風月冷如霜直饒人世三千歲未抵仙家一)
(夜長)羅隠送裴饒歸會稽詩(金庭路指剡川隈珍重良朋自此來兩鬢不堪悲歲)
(月一巵猶得話塵埃家通曩分心空在世逼横流眼未開笑殺山隂雪中客等閒乘興又須迴)李易
居剡寄鄭天和詩(金庭洞在桐栢山山高一萬八千丈中有神仙不死區郁郁黃雲覆)
(其上透巖流壑遶四旁面勢参差皆意向雞登天姥有時聞鶴□沃洲何待放彩衣大勝官錦袍白髮奉)
(親仍縱賞異才争出輔清朝爽氣自驚遊碧障古來無位有重名吾家謫仙陸魯望平生願到猶不諧矧)
(復區區走俗狀桃源康樂舊鄉存路接風烟甘遠往越江正為九華丹石笋飛泉歸指掌鸞翔鵠浴傳異)
(時列岫方池閒想像剡溪隨處可卜居乘興扁舟正相訪)劉旦遊金庭詩(衡嶽真人稱福)
(地南齊高士寄山河赤城仙去騎丹鳳墨沼人𫝊詠白鵝一世風流俱寂寞千年氣象故嵯峩登臨不盡)
(懷人恨唯有蒼蒼石可磨)仙都李清叟詩(山屬蓬壺第幾重竒峯翠岫繞靈宫雲藏毛竹)
(深深洞烟起香爐裊裊風放鶴巳歸天漢上養鵝無復小池中羽人盡得飛章法神與寥陽路暗通)歐
陽建世詩(右軍平昔愛觀鵝尚有池塘聚渌波但見當時塵跡在徘徊終日對嵯峩)天台
金卞詩(尋真窮養浩崇妙路迢迢洞掩峯千疊塵分水一條白雲生石壁飛閣插崖腰隠隠存仙)
(跡渾疑在碧霄)羽士葉参光詩(迢逓人間入路遥忽窺仙闕絶塵囂事尋竒異彼燕石文)
(載興崇是晉朝攻藝高樓無筆硯養鵝靈沼識芻蕘英雄雖逐年華謝萬古真風冠碧霄)淮南馬
并詩(右軍學業隠林丘世隔年餘景尚幽苔鎻一泓殘墨沼雲遮三級舊書樓欣逢羽客開金闕快)
(覩仙童侍玉旒自怪今朝說凡骨飛身得向洞天遊)四明朱全詩(憶昔羲之古事修龍蟠雲)
(捲卒難搜鵝池墨沼今雖在誰復書堂筆下求)羽士李太澄詩(步步溪山轉幾重五雲深)
(處敞琳宫峯巒秀擁神仙至門逕清無世俗風畫静碁聲深院裏月明琴弄夜堂中丹成仙子無餘事祗)
(待蟠桃信息通)
桃源觀唐為太清宫在剡門之北(唐武德八年置號太清後廢乾祐三年重)
(置曰桃源觀人言太清宫屋趾延袤在北門之外今門外田疇猶曰宫前畈按吳越時有東都帖曰桃源)
(觀宫主靈逸大師陸契真乞以錢本回運香油未審剡縣太清宫所彼三清大師作真聖宮此帝院使用)
(則是時太清宫尚存又與桃源觀為二區矣)沈遘贈剡溪桃源宫王道士
詩(我昔剡溪遊道人一相遇重來十歲餘顔色宛如故頋我命衰早鬢毛已蒼然乃知世上榮詎若山)
(中閒道人家東都問胡不歸北北方多風塵素衣化為黑斯言共所信吾志亦江湖瀟洒會稽守平生欣)
(莫如君恩容苟安願奉三年計幸爾數到城間談北方事)觀有古鍾(世𫝊鍾霾今嶽祠前田池)
(中)
僧廬
惠安寺在剡山之陽舊曰般若臺寺又曰法華臺寺(晉羲)
(熙二年南天竺國有高僧二人入金華師道深弟子竺法深授阿毗譚論一百二十卷甫一宿而誦通道)
(深遂讃法友釋迦重興今光授記遂往剡東□山復于剡山立般若臺寺會昌廢咸通八年重建改法華)
(臺寺天祐四年吳越武肅改興邑寺大中祥符元年改今額十道志曰西臺寺今法臺寺是也陳惠度所)
(立)寺有上方軒窗與谿山對極高明之眺中産草號
鹿胎草(獵士陳惠度射鹿此山鹿孕而傷既産以舌䑛子身死而後母死惠度棄弓矢投寺出家)
(後為名僧鹿死之處生草號曰鹿胎草)寺有灌頂壇(張繼剡縣法臺寺灌頂壇詩九燈𫝊)
(像法七夜會龍華月静金田廣幡摇銀漢斜香壇分地位寳印辨根牙試問因緣者清溪無數沙)趙
嘏有早發剡中法堂寺詩(暫息勞生樹色間平明塵事又相關吟辭宿處烟霞)
(去心負秋来水石閒竹戸半開鐘未絶松枝静霽鶴初還明朝一倍堪惆悵回首塵中見此山)寺有
增勝堂寺僧彦強所居王銍題詩(心是華嚴境圓機更善根一塵猶可)
(見十勝不為繁放鶴掃松逕呼猿開竹門妙高峯頂住客到亦忘言)彦強山居詩(老矣母能)
(役嵓分草草緣放渠藜六尺銷得屋三椽雪盡收茶早雲晴拾&KR0818;鮮有時臨近澗揎手弄潺湲)擇璘
題思安清意太師幽遠菴詩(得意幽深觸處真何須丘壑密藏身愛茲殊勝)
(園林地非彼等閒花木春白畫杜門人莫到清談絶俗世難親紛紛閙市繞山脚獨有此中無點塵)
圓超寺在剡山之西舊曰靈(由山)庵(晉天福六年建奉國院大中祥符賜今額)
王銍詩(松間清月佛前鐙庵在危峯更上層犬吠一山秋意静敲門知有夜歸僧)山中奉
靈感大士精祈必格寺有大觀舊記(記曰圓超禪院舊曰靈岫菴有)
(老僧獨居禮觀音觀音迺舊工王温夹苧為之治平初國子博士鄭公宰剡秋夜月明夢一人儀形有異)
(進而前曰衣敝久矣幸念之一日詣寺見大士像喟然曰感夢者非此乎命工繢飾宰及瓜謂院僧曰大)
(士常感於予願輸金易之以去僧合謀曰金雖多豈若大士在山中可為無窮之福利也賫金請于宰前)
(一夕宰之家人皆夢大士曰翌日當訣矣宰見僧至遂奉以歸自是剡人益竒其事乃記大士靈感之因)
(大士靈感之跡云崇寧五年四月旦承務郎尉鄭雄飛記)有亭盡得溪山登覧之
勝曰挟溪亭盧駿元題圓超寺挟溪亭詩(孤亭瞰平野雙溪分)
(兩腋野闊春風香溪晴照人碧我來亭上天欲春溪聲野色争赴人胷中丘壑相映發翛然便欲乘飄輪)
(惜無妙手王摩詰半破鵝溪重畫出溪山應喜得賞音盡遣烟霞供落筆我嗟吟鬢犯車塵一凭危欄眼)
(界新寄謝溪聲與山色他時來作箇中人)梅谿王十朋次韻(路入剡山腰風生玉川腋)
(孤亭物外高雙溪眼中碧山僧作亭去幾春賞音端的逢詩人自從妙語發丘壑遂使絶景多蹄輪我來)
(首訪維摩詰問訊雙溪自何出發源應與婺溪同賦物慙無沈郎筆凭欄一洗利名塵入眼翻驚客恨新)
(山城重重水如帶可能挽住思鄉人)王銍登挟溪亭詩(剡中何許隔林坰無復晴巒到)
(眼明頼有西南天一角亂雲深處叠秋屏)松嶺之側舊有俯山堂前拖衆
山下瞰井邑(堂廢已久昔人留題甚多如近離城市不多地高壓樓臺無限家不知誰人作)
寺前巨竹數萬箇琅玕入天今非昔矣
瑞像寺在邑之東吳越武肅王所創(唐景福元年)
南巖𪠘院(唐龍紀元年建縣東二百步今廢為民居)
實性院在剡山之西唐曰清泰院(唐乾元中建清泰院會昌廢晉天福七年)
(重建大中祥符元年賜今額)寺下有古井(輿地志曰城内有石井深五丈即此也)
超化院在剡門之北其後枕剡坑有林澗之美(晉天福七年建)
(水陸院大中祥符改今額)院有鑑軒石延慶題鑑軒詩(一軒曾揭鑑為名軒)
(下方池徹底清坐客不須頻拂拭主人猶恐太分明一塵不染元無物萬像俱涵豈有情堪笑越湖三百)
(里等閑風浪不曾平)劉彛嘗賦悼賢詩(越州剡縣超化院皇祐辛夘春予寄居是邑民)
(方阻饑流莩萃千里集於城下縣令祕丞過公彦專勸誘豪族得米二萬斛以救民明年又饑遂出常平)
(錢萬緡請糴於明歸以剡價取其嬴米幾萬斛繼續民命尚憚其不給也乃刻俸麥七十斛為種而假超)
(化院左僧民之田十餘頃役饑民耕種之明年得大麥五百餘斛嗣給流民各俾歸業熙寧已酉春余倅)
(永嘉就移湖北道出剡溪民有懷過公者尚皆感泣而院僧聞其云亡尤增痛悼因書屋壁繼以詩良疇)
(十頃接晴烟曾假過侯就旱年俸麥一車開德濟流民千里荷生全人嗟逝水今亡矣俗感遺風尚泫然)
(獨對老僧談舊事斜陽春色漫盈川)先公和曾原伯寄超化舉長老詩
(文聲宫祉韻鸞和素履冰霜凜節柯鵬翼扶搖驚斥鷃鳳翔寥廓無靈鵝参元問學淵源遠友許游從日)
(月多誰袖新篇來古剡夜寒不覺聳肩哦)
明心院四山環合自成一嶼寺在其中前臨松嶺路通
吳越(建隆二年陳承鄴捨宅建號黃土塔院大中祥符改今額在縣北二里)魯國唐咨
記(記曰邑北五里林巒幽邃如城郭其西北一隴望之蔚然高出於羣峯曰黃土嶺嶺腰有靈泉清冷)
(甘滑行者負者滌熱為凉顯德七年鄉民蘇老賓請于錢氏為僧院宋建隆初為黃土塔院又有陳房二)
(翁捐山以廣寺治平三年賜今額景祐中僧仁偃甃為二泓立廊以升凡二百級人至瀟洒不知人間有)
(暑惟佛法能轉惑見為真智却羣迷為正覺離執著為圓明然後逍遙乎真空之理超悟乎妙道之場所)
(謂明心者因夫明心之理以告云)西山之嶺有歸鴻閣王銍歸鴻閣
詩(初離江渚荻生芽飛到龍荒雪滿沙寄語不須傳信遠將軍憂國不憂家不向幽林敞畫欄夕陽空)
(伴六朝山故人為我留歌興絶勝溪邊訪戴還今君有意去來中白日無私物自公回首溪山莫留戀不)
(隨社燕與秋鴻)仲皎歸鴻閣詩(精舍傍修嶺道心隨眼明山遺僧偃迹水作剡溪聲無雨)
(竹亦潤有風松更清上方真可住不用觸歸情)又有歸雲亭仲皎歸雲亭詩
(一從飛出岫舒卷意何長作雨遍天下乘風歸帝鄉無心憐洒落到處自清凉縹緲來空碧吟邊帶夕陽)
又有偃公泉(僧仁偃施水得名水味清甘宜茶)王梅溪偃公泉詩(泉自)
(何時有得名從偃公誰能繼長陸為載水經中)寺有詩僧仲皎自號閑閑庵
今為倚吟閣先公為僧惟敬記之寺之南麓先公翰
林所藏山有藏書寮又有雪廬玉峯堂秀堂
福感寺依小坡有竹前有橋橋下澗水通焉(晉天福四年建號報)
(恩大中祥符改東二十五里)
普安寺居坦平後依山甚高峻號白雲山雲起即雨山
中林木前有池(宋元嘉二年建會昌廢後唐清泰二年興)
資福寺在平野後有小山東望四明山前鑿小池(晉天福八)
(年建號增福大中祥符改東三十里)
尊勝寺在小坡陀中山枕四明山寺之山曰清泉山凡
寺之内外前後每鑿地三尺必得水雖地有高下無
所異丈室之前有兩池清潔紺碧(宋永嘉二年曰厚山院會昌廢天福)
(六年建治東四十里)
華藏寺居陽坡有竹樹左為四明山乃茹蘭禪師所立
(晉開運二年號雲峯院大中祥符改東四十五里)
上乘寺枕四明山四圍皆山多林樾池前一巨壑其左
一池水湛潔距寺之西南一里有雪潭有龍居焉(梁永)
(明二年置安福寺會昌廢景福元年興建東七十里)
法祥寺据山山勢秀拔左右環擁林木隂翳寺之後有
峯曰獅子頂距寺三里有靈鵝山(世傳右軍鵝池中鵝飛至山中)山
有石鼓洞洞為穴二高七丈有二石鼓(晉時於此山置石鼓山)
洞中可坐一二十人清淨澄邃洞之前有澗水潺湲
(宋元嘉二年號延福會昌廢後唐清泰二年興大中祥符改法朗又改今額治東七十里)
清隠寺居山腰其北三峯皆峭峻巨杉交蔭路通四明
雪竇山其第二峯有龍池池中有金蛇金線文龜蛇
見則雨前有二洞橋橋下清澗湍激又有四照亭左
右有二巨壑(唐大中七年建三峯院治平三年改東七十里)仲皎送僧入三
峯詩(上人瞿曇裔律身玉無瑕力究毗尼論汪汪海無涯振錫復何許三峯隠蒼霞堂上大道師靈)
(芝發根芽想見湧法施鼕鼕鼓聲撾上人從之游勿憚歲月遐坐待霜露熟香風散天葩)
明覺寺据山後依燕尾峯面獨秀峯林木環聳山中有
七井其一大者深五丈闊一丈有一靈鰻若大椽常
見之寺之左有白蓮龍潭下有大壑曰白蓮池(寺始於長)
(安營焉後有老師望一處有靈光遂遷寺今謂之光明塘後冇聞山中鐘鼓聲者又遷今所梁大通元年)
(智遠禪師建禪林寺會昌廢晉天福建大中祥符改今額南二十里)
空相寺依平山前有澗水(太平興國元年號開明院大中祥符改南四十里)
禪惠寺据山之坡山形圍焉山林蔚青前有一池右有
迴龍橋橋之下澗水出焉山中有古井齊景明中安
南將軍黃僧成家天雨錢數億萬捨以造寺號錢房
寺(梁天監中改禪房寺會昌廢咸通二年重建縣之西二十里)
天竺寺宅山之腰山極崇峻多篠竹前山亦巍竦寺之
前有石曰安禪石四五枚又有破石石平為半有清
澗環激(晉天福七年建號西明院祥符改今額縣之西二十里)
顯净寺在平嶼左右有松竹寺有八池水甚清美其西
廡有白鶴井(齊永明三年建青林寺會昌廢後唐長興元年建大中祥符元年改縣西二十)
(里)
悟空寺据高巖前有巨壑又東有山澗通蛟井(周廣順元年於)
(古烏流寺基建保安院治平二年改在縣西二十里)有石如鼓不擊自鳴(白樂天沃)
(洲山記曰北對四明而金庭石鼓介焉)盧天驥題石鼓詩(山在江城欲盡頭招提無)
(處著清幽寒沈水底長留月冷入天圍不剩秋村静尚遺看鶴戸溪寒只受釣漁舟眼前佳思能如許悔)
(不長為隠地遊)
大明寺居獨秀山面大谿有古井可五尺深數尺水不
曾少竭山之西為韶國師所鑿有坑甚深(晉天福四年有姚氏)
(女捨宅為寺曰崇明寺治平二年改今額縣西三十里)
真如寺白道猷行谿而來登山腰有禮拜石石上有兩
穴膝如䧟焉山中築庵道猷居焉其後於山之坦平
者立刹四圍山林蔚茂峯巒峻拔澗溪遶寺清汲皆
通澗水入於五龍山潭(周顯德元年號寳夀院大中祥符改西四十里)
宣妙寺居法華山林樾清邃山有大士井泉味清美深
無底東麓有清泉筒引以入於寺其東二小池植蓮
(宋元嘉二年號崇明寺會昌廢晉天福四年建治平改西四十里)
戒德寺依火爐尖山山甚秀拔如星子峯前有松林左
右皆松竹二池澄潔(齊永明三年置光德院會昌廢天福七年建西四十里)
普惠寺依遙望山有林樾前有橋流水過之東為放生
池(齊永明三年號安養法華院會昌廢乾符重建治平改西四十里)王銍題普惠方
丈詩(鏡裏形容水底天定將何物喻真禪心安便是毗盧界盡日添香伴兀然)
證道寺居五龍山峭崖絶壁上攀雲霄竹樹蔭蔽前有
隂澗來自寳壽山注於龍潭潭有五山中有晉高僧
白道猷道場(山中産茶不在日注下取潭中水瀹茶尤絶竒治西四十五里晉開運元年號)
(五龍院)
定林寺依山林壑崇峻山抱其右其左翼以太谿水石
清湍水出於黃院相去五里有響巖雨下則巖響又
有東泄潭有龍居焉其左有山曰石姥山(宋元嘉二年號松山)
(院會昌廢晉天福重建治平改西四十五里)山中有響巖龍潭盧天驥過
定林寺詩(寒旌隠隠入花村小雨初晴水帶昏不憚山程尋寺去只將詩思與僧論麥侵水步)
(深藏艇柳暗人家半掩門莫厭禪居蕭冷甚此來一為訪溪藤)
下鹿苑寺山接太白山(其上即披雲寺宋元嘉二年建號靈鷲寺會昌廢咸通十四年)
(重建治平元年改西四十五里)有隠天閣盧天驥登鹿苑隠天閣詩
(欲結愛山人共了尋山債未有買山錢愁聞有山賣小雨濕春風倦雲遮落日不若呌風來吹雲放山出)
(一眼吞萬山寸心貯千里何日上歸舟教人問春水殘雪領春來疎鍾驚夢去尚憶去年愁孤舟繫江樹)
再登隠天閣詩(好在滄洲趣青蘋入眼多落紅隨水盡啼鳥柰春何生事詩千首功名印)
(幾窠如何唤禪伯軟語坐盤陀)山有龍潭潭洩水下為飛瀑對瀑水
為玉虹亭盧天驥登鹿苑寺玉虹亭詩(饑鼯愁玃號窮冬層巒秀)
(壁撑晴空閣拖小藤餘力借來看霜巖飛怒虹小溪催呼老款段瀹鼎篝火烹團龍餘甘入口齒頰爽兩)
(腋便欲生清風悠然千里堕眼界金篦割膜開雙瞳乃知足力不到處别有天地生壺中國恩欲報巳華)
(髮征車未去先晨鐘玉川乘雲紫皇家謫仙騎鯨河伯宫聊追二子歸禹穴碧空轉首山重重)葛翁
仙壇壇之北有仙井水極清美下通海眼四時不竭
上有石覆之
上鹿苑寺山自太白山來有姚聖姑者來赴下塵梵供
不納遂披雲登山中曳裾止處有靈犬隨之遂立寺
盧天驥遊鹿苑寺山詩(喜策尋春杖登高不待扶蟻寒穿柳影蜂暖飽花鬚把酒)
(憐櫻笋臨流憶鱖魚他時公事了方有醉工夫宋元嘉七年姚聖姑於西山造披雲院晉天福七年吳越)
(改披雲寺治西四十五里)山中有接山堂盧天驥詩(政和戊戌自東憲遊云予)
(嘗愛晉人吏隠多在會稽而王子猷冐雪訪戴尤為一時勝事予以捕寇過剡時方大雪初霽山流暴漲)
(橋斷不可行遂登鹿苑寺憑欄四矚便覺溪山來相映發豈真中令當日應接不暇處耶為名堂為接山)
(且賦詩以紀其事故臘老欲盡新春慳未來無令隴梅覺且遣山禽催雲間古招提鐡鳳翔斗魁單車夜)
(剥啄境净無纖埃修篁舞瘦蛟怒瀑生晴雷坐久欲頬風吹我心霧開迺知白蓮社未下黃金臺𬗟思王)
(騎曹逸韻挽不回且同謝康樂屐齒破蒼苔重遊定不惡林壑富詩材)
剡錄卷八
