史纂通要卷十四
元胡一桂撰
隋
隋文帝(廟號高祖)姓楊氏名堅弘農華陰人(其初西北普茹六氏種族後改)
(姓楊史飾之以為漢太尉震八代孫)父忠事周文帝為太傅封隋國公帝
襲封事周武帝周聘帝女為太子妃太子立是為宣帝
崩静帝立帝因劉昉鄭譯之謀以元舅秉政位相國大
冢宰進封隋王尋纂周國號隋以火德都長安(辛丑二月篡年)
(四十辛丑開皇二十仁壽四在位二十四年)時陳大建十三年也(辛丑)至開皇
九年滅陳混一南北遂為正統綱目於是年己酉下方
特筆大書蓋自南朝宋武帝劉裕永初元年北朝魏明
元帝拓拔嗣太常五年庚申南北分注凡一百六十九
年於此矣迹帝以宇文異姓之親任托孤之寄當揆輔政
遽萌簒心(肪譯矯詔以帝總知中外兵馬事夜召太史庾季才問天時人事曰符兆已定公豈復為)
(箕穎事乎帝曰誠如君言)尉遲舉全齊之衆一戰就戮(庚子十月相州總管尉遲)
(迴舉兵討堅堅遣韋孝寬討之八月殺迴關東悉平)王謙據巴蜀之險數月底平
(同月益州總管王謙亦起兵討堅堅命梁睿討之十月斬謙蜀平)周室諸王以次夷滅
(同月殺畢王賢七月殺趙王招越王盛十二月殺代王達滕王逌并及其子)而大位篡矣未
數年召後梁王蕭琮入朝而梁國以廢(丁未)高熲楊素等
争獻平陳之策遂命晉王廣(太子)率熲素賀若弼韓擒虎
等以兵五十一萬八千入建鄴而陳亡矣郭璞嘗謂江
東分王三百年始合于一今而後信其言之驗(自東晉元帝建)
(武元年丁丑至開皇九年己酉凡二百六十年三百約大數也)不惟此也遠至突厥(史萬)
(歲斬阿波可汗首癸夘後突厥奉表稱臣永為藩輔)室韋靺鞨林邑高昌女國之
屬莫不稱臣奉貢雖兩漢全盛之時不過是也盛矣哉
且其政事之善減賦役調絹(壬寅減調絹一疋為二丈)罷酒坊鹽池
修律令而省刑法(辛丑命裴政等修律令去梟轅及鞭法定死流徙笞杖之刑後世遵用癸)
(夘猶以斷獄多命蘇威牛弘定新律為五百條除千餘條刑法遂簡丙辰詔决死罪三奏而後行刑)置義
倉以備凶年(乙巳詔郡國置義倉令民出粟多除之以備)為輸籍法以均賦
役(乙巳高熲請徧行之賦歛始平)因府藏充溢則減兩河田租(壬子)念民
食豆屑糠粃則流涕以減饍(甲寅關中大旱故)欲杜貢獻侈靡
則綾紋布命焚之(乙夘相州豆盧通貢)至於黜陟之際梁彦光等
守令也稱職而褒賞(辛丑彦光樊叔略房恭懿以守令蒙褒賞由是州縣吏多稱其職)
盧賁佐命功臣也閉糴而除名(甲寅)凡此善政史不絶書
是以開皇仁壽之間人物冨盛朝野懽娛亦可謂近代
良主矣獨惜夫帝素不學而又濟之以刻薄猜疑是以
專任小數而不悅詩書(每好禨祥小數如受命符瑞之類)廢除學校(辛酉)
(廢太學四門及州縣學臣僚諫不聽此下皆南宫氏文)而禁毁佛像(庚申晚好佛道鬼神初年)
(聽民出家賦錢造像民間佛書多於六經百倍)又任情殺戮以察為明(乙夘盗邊粮一)
(升以上皆斬丁巳盗一錢以上棄市或一二人共盗一瓜事發即死)甚者信獨狐后楊素
之讒廢太子勇而立晉王廣(辛酉廣泣於后曰太子欲殺之后太怒欲廢廣后與)
(素誣成其罪遂廢之)以小過殺秦王俊(庚申俊以奢侈受責憤怖死)廢蜀王秀
(壬戌秀奢侈僣擬廣為巫蠱䧟之素推治廢之幽死)而父子之恩滅為后所制單
騎出走中夜不返(獨孤后殺宫人尉遲氏帝大怒單騎走山谷二十里)而夫婦之
道乖囚勇東宫付阿𡡉掌之(阿𡡉廣字)卒以誅戮而兄弟之
倫亂高熲賀若弼虞慶則王世積等以元勲宿將誅退
略盡而君臣之誼莫有存者(己未熲得罪后又争廢太子除名壬子公卿奏若弼)
(怨望當死上雖釋之不復任使丁巳慶則婦弟私其愛妾誣告反誅世積凉州總管親信皇甫孝有罪投之不)
(納誣謀反己未六月誅之)迹其篡國之初親如帝女亦非其所為(周宣)
(后上女知父異圖不平形於言色及篡憤惋愈甚欲奪其志后誓不許乃止)至於不肯降志
儼然與漢后之視王莽者相類其後太子諸王陰謀擠
䧟視父兄如路人蓋與梁武之諸子異世而同轍也(帝嘗)
(謂羣臣曰前世溺嬖幸廢立所由生朕五子同母真兄弟也豈有此憂五子故太子勇秦王俊焬帝蜀王秀漢)
(王諒諒反并州煬帝遣素平之幽死初帝懲前代微弱使諸子分據大鎮晚節父子兄弟相猜忌皆不以壽終)
他年寢疾以太子欲烝陳夫人(陳主女)始欲召勇素廣遣
張衡入侍遽以弑崩矣哀哉(甲子七月上疾廣迫陳夫人上怒曰畜生何足付大)
(事后誤我乃呼柳述元岩召勇素廣收二人盡出後宫使衡入侍俄上崩中外謂衡弑焉是夜廣烝陳夫人既)
(而殺勇九日始發喪)善乎先儒論之曰隋有天下無功無德特以
姿相竒偉與蕭道成同而其亡國則有二焉一曰隋文
以胥吏治國二曰獨孤后以妬忌治家如是而已矣(五峯)
又曰婦人之妬其夫已為非義獨孤后肆其妬心不獨
妬文帝使不得有異生子又妬及其子焉(太子勇有寵妾曰雲昭訓)
(獨孤怒曰晛地伐漸不可耐專寵阿雲有如許豚大)遂内啟賊子廣行纂奪東宫
之謀外賂姦臣素造放黜儲君之事而文帝亦不得其
死曰獨孤悞我卒至宗社絶滅生靈塗炭開皇之中天
下戸八百九十萬唐興撫綏三十餘年至永徽初始及
三百八十萬戸耳吁獨孤一行妬忌於宫閫之間而滅
天下之戸五六百萬聖人刪詩立周南之義教訓萬世
后妃專以無妬忌為大美也其意深且遠矣煬帝廣(小字)
(阿𡡉高祖第二子甲子七月即位十一月幸洛陽定都乙丑大業十三在位一十三年)既即位遷
都洛陽是為東京初帝以藩王矯情飾詐以釣虛譽内
謟太后外結楊素卒以奪嫡當前星方升之夕大風發
屋拔木地震山崩民多壓死亂亡之證已兆(庚申十一月當受皇)
(太子册日秦隴壓死十餘人云云)迨弑父與兄而自立(甲子正月遣楊約矯詔殺勇)
又殺其猶子八人(丁夘八月殺勇子)彛倫已絶嗣位之後恃其
冨彊之資思逞無厭之欲小二帝三王之規模嘉秦皇
漢武之制度政事所及惟知營宫苑(乙丑營顯仁宫於皂澗發天下異石)
(花果珍禽竒獸實之起離宫自長安至江都四十餘所築西苑周二百里為海水神山作十六院宫樹凋剪綵)
(其上月夜從宫女數千遊其間丁夘營晉陽宫戊辰作汾陽宫丙子毗陵為離宫十六效東都制侈麗有加)
開河渠(乙丑發河南淮北民百餘萬開通濟渠自西苑引榖洛水達河復自板渚引河入汴又自大梁)
(引汴入泗達淮又發淮南民十餘萬開䢴溝䢴胡安反廣陵水名自山陽至揚子入江廣四十步旁築御道樹)
(柳戊辰發河北軍百餘萬開永濟渠引沁水南達河北通涿郡役及婦人庚午十二月穿江南河自京口至餘)
(杭八百里)造龍舟(乙丑王弘等往江南造龍舟及雜船數萬艘官吏嚴急役丁死什四五王玄感反焚)
(乙亥命更造數千艘制度有加艘乃刀反)築長城(丁夘發丁男百餘萬築長城西距榆林東至紫河死)
(者十五六戊辰丁男二十萬築自榆林谷而東)括樂工(裴藴奏丙寅以啟民可汗入朝欲夸示之四方)
(散樂大集京師凡三萬餘人)造輿服儀衛(丙寅何稠主之自冕弁下至庶人制度有差又作黃)
(麾仗用三萬六千人羽毛括盡一雉尾直十縑烏程鶴自拔氅羽投地用工十餘萬費金帛鉅億每出亘二十)
(里)恣巡幸(乙丑八月幸江都發顯仁宫出洛口御龍舟舟四重高四十五尺長二百尺挽舟八萬人)
(皆衣錦州縣五百里内獻食以豐殺賞譴丙寅三月還東京丁夘三月還長安四月北巡八月出塞幸突厥帳)
(后亦幸公主帳賦詩云何如漢天子空上單于臺九月還東京戊辰幸五原出塞巡長城二月至西京三月西)
(巡河右六月至燕支山十一月還東都庚午三月幸江都辛未至甲戌幸涿度遼皆伐高麗乙亥幸太原北巡)
(被突厥圍丙子七月幸江都不復還)通西域(丁夘西域諸胡多至張掖交市裴矩掌之矩訪曲折撰西)
(域四十四國盛言冨盛戎夏可一帝慨然慕秦皇漢武之功戊辰矩招西域十餘國來貢己巳西巡至燕支山)
(西域二十七國來獻伊吾獻地自是西方轉輸塞外每歲億萬以至中國困弊)伐高麗(裴矩說辛未二)
(月徵天下兵一百十三萬三千八百饋運者倍之會涿上自江都御龍舟從永濟渠入涿壬申正月發涿郡三)
(月大勝進圍遼東城至七月大敗軍䧟沒班師惟二千七百人粮械蕩盡癸酉復徵兵集涿四月圍遼東城會)
(楊玄感反書至大懼六月班師棄軍資山積甲戍二月詔徵兵百道俱進七月上次懷遠鎮天下已亂兵多不)
(至高麗亦弊為來護兒所敗乞降上大悦八月班師)旌旗萬里徵稅百端資粮器
械轉輸無極中國疲憊而民不堪命矣當是時先朝元
老如賀若弼宇文㢸(古文弼)高熲之徒誅戮已盡(丁夘熲諫徵散)
(樂謂朝廷無紀綱㢸言築長城非急務若弼私議宴可汗太侈皆謂誹謗盡誅妻子徙邊)而裴藴(御史)
(大夫)裴矩(黃門侍郎)虞世基(内史侍郎)封德彛皆謟䛕取寵世基為
其鬻獄賣官賄賂公行刑政紊濁隋氏之禍已潰裂而
不可收拾玄感黎陽之亂雖平(癸酉六月禮書玄感見父素昔見忌上多猜疑)
(恐不免遂反謀廢立八月大敗伏誅)匈奴鴈門之圍雖解(乙亥八月巡北塞突厥始畢可)
(汗怒裴矩誘殺其臣數十萬圍鴈門上遣使求救義成公主及援兵至解圍)而羣盗蜂起上
下相蒙莫肯念亂(丙子虞世基以上惡聞盗賊多不實奏或杖使者以為妄言由是盗賊徧)
(海内帝皆不知楊義臣破河北賊數十萬奏聞世基曰小竊未足慮義臣擁兵非宜遽令散兵賊復盛丁丑越)
(王侗自東都遣元善遠間行詣江都告李密百萬圍東都世基曰如所言善達緣何來帝怒令經賊中催運為)
(賊所殺自是人不敢復言)於是李密(丁丑翟讓推密為主衆數十萬檄帝十罪)蕭銑(丁丑十月)
(起江陵梁氏之後)竇建德(辛未起渤海)薛舉(丁丑夏起金城本郡校尉)劉武周(丁丑)
(春起馬邑本郡校尉)之徒皆磨牙搖毒以相吞噬帝在江都荒滛
益甚(宫中百餘房美人日夕一房為主人帝后幸姬就飲從姬千餘皆醉見亂不自安無心北歸欲都丹)
(陽據江左)畏言盗賊司馬德勘等推宇文化及為主以兵入
馬文舉數帝罪令狐行達遂縊殺之(戊寅三月倖臣德勘與裴虔通謀叛)
(歸宇文智及謂不如行大事乃推化及為主作亂虔通執帝帝曰我何罪文舉曰棄宗廟事巡遊勤征討極奢)
(滛盗賊蜂起任佞飾非何謂無罪索酖不許元達縊殺之)蕭后與宫人撤漆床板為
小棺殯于西院隋氏宗室外戚在江都者無少長皆誅
先是唐公李淵起義太原克長安立代王侑是為恭帝
已遥尊煬帝為太上皇(淵丁丑五月起十一月克長安立恭帝煬帝孫也初煬帝出巡)
(代王留守長安丁丑十一月立改元義寧二年戊寅四月煬帝凶問至五月禪唐受唐封酅國公)當是
時四海土崩欲復為隋其可得乎愚嘗怪隋氏父子何
其興之易而亡之亦不難也及觀房玄齡之言曰主上
初無功德以詐取天下諸子皆驕奢不仁必相夷滅其
亡可翹足待也此方滅陳之初廣猶未代勇其言已如
此然後知惟詐故興之易惟不仁故亡之亦不難可謂
盡其興亡之故者矣又嘗為之說曰文帝取之雖以詐
而守之稍以勤儉已有開皇二十餘年之治煬帝取之
亦以詐而蹙之乃以奢暴故僅大業十三載而亡此又
其父子得失之分也或曰隋氏創業既無積累之勞又
無維持之具可謂根疎而基薄矣然使後嗣稍知培其
根而厚其基尚可綿延而不壊奈何乃以奢暴承之哉
愚曰是則然矣然文帝欺人孤兒寡婦以有其國又復
屠其子孫使無噍類彼固自以為無復遺患矣冥冥之
表蓋有天焉産此不肖之子厚其惡逆之資如破獍鴟
鴞固將以使之殺其父兄縱其奢暴以戮其軀而喪其
國為千古鑒戒正與秦皇父子相類不然天不生楊素
殺勇如扶蘇之死不生虞世基蒙蔽聰明如胡亥之見
愚於趙高國其猶未可知也此愚所以深為文帝責且
明天道之果不可誣也吁隋有國三主三十八年唐取
之而亡(起文帝開皇辛丑終恭帝義寧戊寅)
史纂通要卷十四
