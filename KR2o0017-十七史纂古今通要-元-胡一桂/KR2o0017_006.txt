史纂通要卷六
元胡一桂撰
秦
秦始皇帝姓嬴名政年十三即王位(元年乙夘)二十六年(庚辰)
初并天下始稱皇帝除諡法欲傳天下於萬世故自號
曰始皇帝後世以計數二世三世至於萬推水德以建
亥十月為歲首(初齊桓宣時鄒衍論五帝運推黃帝土德以相克為次少昊木至周火始皇時)
(齊人奏之謂秦得水德林少穎云五德始于戰國盛於漢儒劉歆云太昊木炎帝火以相生為次又引陳瑩中)
(云鄒衍一時之談諸儒千載之惑以為至言愚意衍但取黃帝土德之意而推歆必本於家語何少穎瑩中之)
(論乃有始於戰國之說乎)都雍(永興路今京兆府即岐豐鎬京孝公作為咸陽故曰秦川亦曰關中東自)
(秦關西至隴關故曰關中凡千餘里夀始皇自庚辰稱帝辛夘崩居天子位十二年五十)命為制
令為詔自稱曰朕後世稱皇帝制詔朕始此又更名民
曰黔首(庚辰)臘曰嘉平(乙酉取民謠曰神仙得者茅初成帝若學之臘嘉平)秦之先
曰柏翳(史記大費一名柏翳書稱伯益大費父大業顓頊孫女女修之子女修織玄鳥隕夘吞之生大)
(業)佐舜調馴禽獸賜姓嬴氏有裔孫曰中潏居西戎保
西垂(中潏生飛廉飛廉生惡來俱以力事紂武王伐紂并殺惡來其後為秦惡來弟曰季勝五世至造父)
(善御幸周穆王封趙城造父之族由此為趙氏趙衰其後也)六世有非子善養馬(惡來)
(五世至非子)事周孝王封為附庸邑之秦(今天水隴西縣秦亭)宣王始
命非子曾孫秦仲為大夫平王東遷秦仲孫襄公以兵
送王始封為諸侯賜以西周岐豐八百里之地襄公五
世孫德公徙雍三世至穆公兩平晉亂(注見周襄王朝)遂覇西
戎一書悔過經聖筆所定(周書末穆公伐鄭晉襄公帥師敗諸殽歸作秦誓襄公文)
(公子)又十四世至獻公師隰(元年丁酉在位二十三年)與三晉(韓趙魏)戰
於石門始斬首六萬周天子以黼黻賀(顯王丁巳周禮白與黑謂之黼)
(黑與青謂之黻)孝公渠梁立(獻公子元年庚申共二十三年)據殽函之固擁雍
州之地已有窺覦周室之心當是時東周已微彊國有
六齊(威王)楚(宣王)魏(惠王)燕(文公)韓(懿侯)趙(成侯)及小國十餘力政爭
相併秦僻在雍不與中國諸侯會盟夷翟遇之孝公求
士衛鞅入國(元年鞅衛公孫)因嬖人景監以見首進富國彊兵
之術將變法令民為什伍而相收司連坐(司管什伍之法使相收管)
(秦有見知連坐法)告姦者與斬敵首同賞不告姦者與降敵同
罰有軍功者各以率(音律)受上爵為私鬭者各以輕重被
刑大小僇力本業(僇音戮并力也)耕織致粟帛多者復其身(復方)
(目反除其賦役)事末利及怠而貧者舉以為收孥(孥妻子一人有罪收其孥)
宗室非有軍功論不得為屬籍明尊卑爵秩等級各以
差次名田宅臣妾衣服以家次有功者顯榮無功者雖
富無所芬華法既具乃申嚴號令徙木示信(恐民未信乃立三丈)
(木市南門募徙北門予十金民怪之復增至五十金民徙輙予之乃下令)罰不諱彊大(太子犯法)
(刑其傅公子虔黥其師公孫賈)賞不私親戚在秦二十四年(庚申入秦癸未伏誅)
卒能使道不拾遺山無盗賊民勇於公戰怯於私鬭鄉
邑大治然廢井田開阡陌更稅法任意變古用法過酷
列侯就封商君錫號(辛巳初為左庶長)無何孝公薨人以反告
出亡而無所舍乃知為法之害卒不免於車裂以徇矣
(癸未惠文立子虔之徒告商君欲反吏捕單身出亡客舍以法單身不容亡之魏不受納秦之商於秦車裂之)
(以徇於國)惠文王(孝公子元年甲申共二十七年)蒙已成之業諸侯來朝(元年)
(楚韓趙朝)天子賀(乙酉賀即位)致文武胙(丁亥)一戰勝魏(庚寅虜將龍賈斬首)
(八萬)魏納地至再(辛夘納河西癸巳納上郡十五縣)五國之師(癸夘三晉燕齊)會
盟攻秦秦出兵迎敵五國敗走(左庶長疾戰修魚敗趙韓虜其將申差斬首八)
(萬二千)於是滅蜀(乙巳司馬錯滅蜀)伐趙(乙巳取中都西陽丁未敗其將泥後义使庶長)
(疾攻趙敗其將莊)伐韓(丁未取石章戊申敗岸門斬首萬)伐楚(己酉庶長章伐丹陽虜將屈匄)
(斬首八萬又攻漢中取地六百里庚戌取召陵丹犂)凡斬首二十五萬二千武王
蕩立(惠文王子元年辛亥僅四年)韓魏齊楚趙皆賓從初置丞相(元年)
(㯉里疾甘茂左右相)甘茂拔韓宜陽斬首六萬(甲寅)王有力好戲力
士任鄙烏獲孟說皆至大官王與說舉鼎絶臏(一作脉)而
死族說昭襄王稷立(武王異母弟母芈氏號宣太后元年乙夘五十二年丙午併西周通)
(鑑是年以秦昭襄接周統通在位五十六年綱目猶分書至始皇并天下方接正統)伐楚(庚申庶長奐斬)
(首二萬將軍芊戎取新市又與齊魏韓共取唐昩辛酉奐取八城殺將景軍壬戍以書招懷王至則閉關劫之)
(王死秦壬午武安君白起拔鄢郢癸未起拔鄢郢南郡楚王走甲申蜀守若取巫郡及江南為黔中郡)伐
韓魏(戊辰起攻韓魏伊關斬首二十四萬拔五城乙亥取魏獻河内安邑丙戌穰侯攻魏敗其將暴鳶斬)
(首四萬魏入八郡和丁亥客卿胡傷拔魏四城戊子起破魏將芒夘華陽斬首十五萬魏入南陽和甲午攻魏)
(取邢丘丁酉起拔韓九城斬首五萬起與賈偃戰沈其卒二萬於河戊戍取韓南郡己亥取韓十城辛丑起攻)
(韓上黨太守以上黨降趙乙巳將軍摎取韓負黍斬首四萬)伐齊(丙子蒙武取九縣丁丑與燕三晉破)
(齊辛夘取齊剛夀)伐趙(辛巳拔二城辛夘魏冉擊趙斬首二萬級辛丑起破長平坑降卒四十萬前後)
(斬首虜四十五萬盡取上黨壬寅攻邯鄲甲辰攻汾晉斬首六十晉楚流死河二萬乙巳將軍摎取二十餘縣)
(首虜九萬)伐燕(庚寅佐韓魏楚伐燕)凡斬首首虜阬殺沈死一百五十
四萬六千遂并西周而赧王亡矣(丙午)迹當時丞相穰侯
(魏冉封穰侯)最久(丙寅至乙未三十年)范睢以折脅摺齒(摺質涉切敗也)之殘
軀變姓名張禄入說秦王卒廢太后逐穰侯而奪之位
幾終王之世而善免(睢魏人初從中大夫須賈使齊私受金牛酒賈疑告陰事歸告相魏)
(齊齊怒擊睢折脅摺齒卷簀置厠中使客醉溺之既出辛夘隨秦謁者王稽入秦說王為客卿乙未說王太后)
(擅行不顧穰侯出使不報國不危者未之有也遂廢太后宣后芉氏逐穰侯以睢為相十二年謝病免)司
馬氏曰穰侯援立昭王薦白起為將南取鄢(音偃)郢(楚地)東
屬(音燭)地於齊使天下諸侯稽首事秦秦益彊大雖其專
恣亦未至盡如雎之言若睢者亦非能為秦忠謀直欲
得穰侯之處故搤其吭而奪之耳遂使秦王絶子母之
義失舅甥之恩要之雎真傾危之士哉孝文王戊(昭襄王子)
(元年辛亥)享國不永(三月)莊襄王楚(孝文王子元年壬子在位四年)元年即滅
東西周君而文武成康之統緒始絶三年遣蒙驁伐魏
數敗之信陵一歸五國響應敗驁于河外魏室似有生
意矣萬金之間一入而代將之命已下信陵之身且不
保如國何(甲寅王取魏高都汲初信陵君竊兵符救趙不敢歸魏至是魏數敗于驁王患之請君於)
(趙君歸為上將軍求援諸侯五國知君歸皆響應遂敗驁河外秦行萬金間之魏使人代將君謝病四歲卒)
王薨子政立是為始皇初王為秦質子於趙悅色納姬
不疑其故政實不韋之子而吕其姓(昭襄時莊襄以庶孽質趙不得意陽)
(翟大賈吕不韋見之視為竒貨以五百金與之結賓客五百金入秦為求立為太子莊襄嘗從不韋飲見姬悅)
(而請之時姬已有娠獻之為夫人以昭王四十八年正月旦生政邯鄲莊襄既立夫人為王后不韋為丞相封)
(文信侯)逮即位尊不韋為相國號稱仲父至於嫪毐之亂
言之醜也(嫪毐音澇藹始皇年少太后時通不韋不韋恐覺及禍求嫪毐詐告腐罪為宦者侍后絶)
(幸之生二子九年告發誅并殺二子不韋徙蜀自殺)嗚呼莊襄之元周信亡矣曾
不三年吕政嗣位而柏翳數百年之宗祀亦絶(襄公始封諸侯)
(至莊襄甲寅五百七十年)南宫氏曰作史者(司馬氏)當於莊襄元年東
周既滅方書周亡然後進秦使接周統於莊襄終年吕
政嗣位特書秦亡然後正其姓氏别為後秦斯實錄矣
今乃不然東周未滅遽進昭襄之秦吕政嗣位猶冐嬴
秦之姓於周則絶之如恐其不亟於秦則進之如恐其
不多好惡不公是非逆置其諸謂之何哉迹秦自孝公
以來累世窺周一念僣竊至莊襄百有餘年東周始滅
彼固謂嬴氏基業可𫝊之不墜未幾吕政立而嬴氏之
秦已亡嗚呼赧王入秦之後歴七年而東周如線之緒
尚存莊襄取周之餘才三載而嬴氏數百年之宗廟遽
滅孟子曰殺人之父人亦殺其父殺人之兄人亦殺其
兄天道好還福善禍滛無毫髮爽而世之窺覦僣竊于
人之國者每迷而不悟悲夫始皇初立六國猶存齊因
范雎入秦進遠交近攻之策(赧王四十五年辛夘范睢初入秦)是時齊
王法章在位歴王建前後垂五十年並不受兵(法章自辛夘迄)
(丙申尚六年王建自丁酉立迄己夘四十三年通前共四十九年無兵庚辰滅)幕燕釡魚自以
為安矣楚為從約長帥趙魏韓衛伐秦師一不勝遽咎
春申君而疎之何怯也(庚申春申用事取夀陵至函谷秦師出皆敗走)三晉與
秦接壤故初年蒙驁為將首定趙晉陽(元年)伐韓伐魏爭
地爭城殆無虚歲(丙辰麃公將卒攻魏卷斬首三萬丁巳取韓十一城庚申拔魏朝歌辛酉)
(又取魏汲丁夘桓錡攻趙平陽殺將扈輙斬首十萬自缺公至此凡斬首首虜坑殺沈死之數共一百九十八)
(萬八千已上並本史記)韓不能支遂納地請為藩臣其公子韓非
來聘首欲覆其宗國以自售其說可謂親戚叛之者矣
(初韓非疾韓治國不務任賢作孤憤五蠧内外儲說林說難五十六篇十餘萬言至是戊辰使秦云云下吏治)
(罪李斯藥之)燕丹不勝一朝之忿欲恃荆軻尺八匕首彊燕
而弱秦竟以挑怨速禍(初燕太子丹質秦不見禮丹怒亡歸甲戊年使荆軻奉秦亡將)
(樊於期首及燕督亢地圖獻秦王圖窮匕首見逐王不獲遂體解軻益發兵伐燕燕斬丹以獻)是時六
國僅有一李牧足以重趙居代鴈門殺匈奴十餘萬騎
滅䄡襤(䄡都甘反襤路郯反胡名也在代北)破東胡降林胡單于奔走十
餘歲不敢近趙邊(丁巳)秦兩軍大入一遇牧則輙還(己巳大興)
(兵伐趙一軍抵鄴一軍抵太原取狼孟番吾遇牧還)亦足為差彊人意者夫何自
内史勝滅韓之後(辛未虜韓王安以其地置穎川郡)明年以金間殺李
牧(壬申秦多與趙嬖臣郭開金毁牧欲反趙王捕殺牧)牧死而趙遂滅(癸酉王翦虜趙王遷)
於是滅魏(丙子王音伐魏魏王假降殺之滅魏)滅楚(戊寅王翦將六十萬人虜楚王負芻以其)
(地置楚郡)滅燕(己夘王賁虜燕王喜初趙王遷被虜嘉於代自立至是賁還虜嘉趙遂滅)勢如破
竹齊亦不旋踵丘墟矣向之不加兵我者豈真貸我者
哉(庚辰王賁自燕南攻齊猝入臨淄民莫敢格秦誘齊王約封以五百里地遂降遷之共處柏間餓死齊人)
(怨不早合從聽姦人賓客亡國歌之曰松耶柏耶住建共者客耶疾建用客之不詳也)司馬氏曰
從横之說雖反覆百端大要合從者六國之利使六國
能以信義相親秦雖彊暴安得而亡之哉夫三晉者齊
楚之藩蔽齊楚者三晉之根柢以三晉而攻齊楚自絶
其根柢也以齊楚而攻三晉自徹其藩蔽也安有撤藩
蔽以媚盜曰盜將愛我而不攻豈不悖哉愚觀六國之
滅惟齊最愚不悟姦人賓客之受間金(齊相及賓客多受秦間金)聽
勸朝秦不修攻戰之備不助五國攻秦秦以故得滅五
國殊不知五國滅矣齊其能獨存乎迨王賁猝入民莫
敢格猶信五百里之約封竟以餓死觀松耶柏耶之歌
至今可為於邑也嗚呼秦滅六國何異造蠱毒者聚蟲
蛇一器任相噉食惟一獨存者為蠱便能變惑隨遂酒
食為人禍禍他人則蠱吉然則始皇其殆所謂大蠱者
歟其變惑為禍未既也始皇已并諸侯一六合始分天
下為三十六郡(三川河東南陽南郡九江障郡會稽穎川碭郡泗水薛郡東郡琅邪齊郡上谷)
(漁陽右北平遼西遼東代郡鉅鹿邯鄲上黨太原雲中九原鴈門上郡隴西北地漢中巴郡蜀郡黔中長沙内)
(史)罷侯置守以破封建之法(庚辰從李斯議)收天下兵聚之咸
陽鑄以為鍾鐻(音巨樂器似夾鍾)金人十二又徙天下豪傑十
二萬戶以實咸陽務弱天下之民以重京師之勢(庚辰)於
是巡行郡縣上鄒嶧封泰山(積土泰山上為壇祭天曰封)禪梁父(禪闡)
(廣土地為壇祭地曰禪梁父秦山下小山)登琅邪(樂之留三月)過彭城欲出周鼎
泗水弗得乃渡淮之衡山浮江至湘山祠逢大風幾不
得渡怒赭其山(問湘君何神知堯女舜妻葬此大怒使刑徒三千伐樹赭其山)自南郡
武關歸(並壬午)又東遊至博浪沙中(南陽武縣)張良徂擊中副
車(良以五世相韓韓亡欲為報讎求力士為鐵椎重百二十斤徂擊之誤中副車始皇怒大索天下十日徂)
(七預反伺候也)遂登之罘旋琅邪道上黨入(並癸未)末年遊雲夢
臨浙江上會稽還吴從江乘渡至平原津而病(辛邜初因山鬼)
(獻璧卜之遊徙吉遂遊雲夢望祀舜九疑山至浙江水惡乃西百二十里從餘杭渡上會稽祭禹還丹陽江乘)
(縣渡旁海至琅邪復至之罘遂旁海西至平原津而病)立石以頌功德凡五(鄒嶧泰山)
(琅邪之罘會稽)慕神仙則遣齊人徐市發童男女數千人入海
求之三神山(壬午封太山後游海上徐市上書言神仙故遣)又之碣石使盧生
求羡門(丙戌羡門燕人稱仙道者)侯生等求不死之藥黷武事則南
取百越之地以為桂林象郡(丁亥取南越為四郡)北築長城而守
藩籬延袤萬里却匈奴七百里之外(盧生入海還奏錄圖書曰亡秦者胡)
(也遂遣蒙恬伐匈奴丁亥恬逐匈奴收河南地築長城西起臨洮至遼東延萬餘里)興土木則營
作朝宫渭南上林苑中先作前殿阿房東西五百步南
北五十丈上可以坐萬人下可以建五丈旗隠宫徒刑
者七十餘萬人乃分作阿房或作驪山(驪山始皇葬處)發北山
石槨徙蜀荆地林皆至關中計宫三百關外四百餘(己丑)
加以廢先王之道燔詩書百家之言(戊子從李斯議)阬儒生四
百六十人於咸陽(己丑侯生盧生議始皇云未可為求仙藥亡去上怒按諸生在咸陽者悉)
(坑之)始皇之心自以為關中之固金城千里子孫帝王萬
世之業也未幾天星隕石(庚寅星隕東郡化石或刻石曰始皇死地分遣問莫服盡)
(誅石旁居人燔其石)山鬼獻璧祖龍告死(庚寅使夜過華陰有人持璧曰為吾遺滈池君)
(因言今年祖龍死使以璧告始皇曰山鬼不過知一歲事)明年出遊卒于沙丘祕不
發喪至以鮑魚雜輼(於昆及)輬車之臭趙高說李斯矯詔
殺太子扶蘇立少子胡亥而亡秦之䜟驗矣(己丑扶蘇諫勿重法)
(繩諸生上怒使北監蒙恬上郡辛夘出遊李斯胡亥趙高從至平原津病七月至趙地沙丘平臺崩初病甚為)
(璽書賜扶蘇曰與喪會咸陽而葬封高所未授使者上崩高與胡亥李斯謀詐稱受遺詔立胡亥為太子更為)
(書賜扶蘇蒙括死扶蘇自殺恬知其詐不肯死使者乃以屬吏)胡亥還至咸陽發喪襲
位是為二世(辛夘七月即位年二十一元年壬辰三年遇弑)葬始皇驪山下(九月)
以人從死(後宮有子者皆從工為機械者盡閉)去疾李斯相趙高郎中令
(掌宫門官元年)高專權用事申法令說二世巡幸以示彊(東至遼東)
(還)殺大臣(盡殺先帝故臣)諸公子(十二人公主十人)以重威復作阿房
以章先帝非過舉(始皇作未就)未幾&KR0699;魚倡禍天下大亂(勝廣)
(丹書帛曰陳勝王致人所&KR0699;魚腹中卒買魚得書怪之遂從勝廣令&KR0699;魚網也)戍卒陳勝(字涉)自
立為楚王(七月發閭左戌漁陽陳勝吴廣為屯長大雨失期度必死遂起兵項燕為壇而盟稱楚勝)
(入據陳遂自立為楚王豪傑爭應之)武臣自立為趙王(勝以所善陳人武臣為將軍同陳餘)
(張耳徇趙武臣自立餘將軍耳丞相)二世諱言盜賊使以反聞者下吏以
不足憂告者說於是劉邦起沛項梁起吴(梁故楚將燕子下相人臨)
(淮有下相縣起會稽)田儋王齊(狄人)韓廣王燕魏咎王魏矣(咎故魏公子並)
(九月明年癸巳秦將章邯司馬欣董翳擊殺陳勝田儋魏咎項梁又擊趙王歇初武臣死國人立歇)李斯
畏誚讓進督責之術民益駭懼思亂(癸巳)高又說天子稱
朕固不聞聲遂深居禁中獨與高決事盜益多去疾(右相)
諫作阿房省戌役責讓自殺斯以高譛卒就五刑(高誣斯男)
(與盗通詔高治之斯腰斬夷三族)高為丞相(癸巳)已而項羽(名籍字羽梁羽季父)虜
王離降章邯司馬欣燕(韓廣)趙(歇)齊(儋卒田榮立儋子市相之田横為將)楚
(勝死范增說項立楚懷王孫心)梁魏(咎死楚王立咎弟豹)韓(張良說項梁立韓成)皆已自立
為王自關以東皆應諸侯高初言盜無能為以至於此
先是高欲謀為亂指鹿為馬以去異己者(趙高欲為亂乃先設驗持)
(鹿獻二世曰馬也二世笑曰丞相誤邪謂鹿為馬問左右或默或言馬以阿順高或言鹿者高陰中以法後羣)
(臣皆畏高)至是恐誅謝病不朝使其壻閻樂(咸陽令)將千餘人
至望夷宫數二世罪而弑之矣(樂即二世數曰足下驕恣誅死无地天下共叛)
(足下其自為計二世曰丞相可見否曰不可二世曰願得一郡為王弗許又曰願為萬戸侯弗許曰願與妻子)
(為黔首樂曰臣受命丞相誅足下足下雖多言臣不敢報麾其兵進二世自殺)高佩璽上殿殿
欲䧟者三乃去秦帝號立子嬰為秦王(二世兄子)王與二子
謀殺高夷三族可謂壯矣然當時四方分崩豪傑並起
沛公入武關(今商州商洛縣)至灞上(地名長安東三十里)王嗣位僅四十
有六日素車出降(九月立十月降月餘項羽殺之)而天下歸漢矣裴駰
之論曰子嬰度次得嗣獨能長念却慮父子作權近取
於戶牖之間竟誅猾臣為君討賊然河決不可復壅魚
爛不可復全賈誼司馬遷曰向使嬰有庸主之才僅得
中佐山東雖亂秦之地可全而有宗廟之祀未當絶也
秦之積衰天下土崩瓦解雖有周旦之才無所復陳其
巧而以責一日之孤誤哉吾讀秦紀至子嬰車裂趙高
未嘗不健其決憐其志嬰死生之義備矣(史記)愚又嘗觀
世之言者曰秦以一國亡六國民以朞月亡秦得之非
道失之亦亟固其宜也然愚謂秦之亡非民也斯高也
高之罪又浮於斯二世之於高始為所愚終為所弑國
隨以亡是非高之能愚之弑之亡之也高之為烈始皇
使之也高受詔教胡亥數年刑法之學耳胡亥之命秦
之國祚固已在高掌握中以斯之狡智尚死其手況胡
亥乎吾故曰高之為烈始皇使之也然亦非始皇使之
也天也迹秦自獻公石門之戰至報王入秦之年斬首
首虜阬殺沈死之數一百九十八萬八千迄始皇兼并
之日兵禍又不知其幾天固已厭之棄之絶之特假手
于高耳夫豈偶然之故哉吁高不用扶蘇不死秦不亡
是無天道矣孟子曰不嗜殺人者能一之又曰仁者無
敵於天下真萬世之龜鑑秦自莊襄滅東周文武成康
之統緒雖絶而六國尚存故秦亦未嘗自正位號(史記只書)
(丙午莊襄王卒)至始皇二十六年并六國方有天下稱帝僅再
𫝊一十五年而亡(始庚辰終甲午)
史纂通要卷六
