十七史纂古今通要史評類
提要
(臣)等謹案十七史纂古今通要十七卷元胡
一桂撰一桂有易夲義附錄纂疏已著錄是
書自三皇以迄五代裒集史事附以論斷前
有大德壬寅自序并地理世系等十三圖錢
曾讀書敏求記曰宋以來論史家汗牛充棟
率多龐雜可議以其不討論之過也此書議
論頗精允絶非宋儒隅見者可比一覽令人
於古今興亡理治了然胷次朱子稱稽古錄
其言如桑麻菽粟小兒六經了好令讀去予
於此亦云其推許是書甚至至議其當從資
治通鑑帝魏不當從朱子綱目帝蜀則又以
久經論定之事務持異議以駭聽不足為一
桂病也熊禾勿軒集有胡庭芳史纂通要前
序即為此書而作庭芳一桂字也其稱史纂
通要省文耳此本不載禾序殆偶佚歟乾隆
四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
