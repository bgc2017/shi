史纂通要卷三
元胡一桂撰
周
周武王姓姬名發以木德王(家語)都鎬京(鎬長安縣屬永興軍武王即位)
(十三年滅商是為元年己卯在位七年)周之先棄為之祖母曰姜嫄為帝
嚳元妃生棄好稼穡堯舉為農師封邰舜命為后稷周
自后稷以農事開國公劉克篤前烈(后稷生不窋夏政裒棄稷不務不窋)
(失其官奔戎狄間不窋生鞠鞠生公劉公劉復修后稷之業)慶節國於豳(與邠同今豳州公劉)
(生慶節慶節生皇僕皇僕生差弗差弗生毁隃毁隃生公非公非生高圉高圉生亞圉亞圉生公叔祖類)太
王去豳邑于岐山之下居焉故號曰周實肇基王迹(公叔)
(祖類生古公亶父即太王有狄難去豳居岐山豳人從之太王乃貶戎狄之俗營城郭室屋為邑别居之)王
娶于齊曰太姜(有邰氏女)美而賢生三子曰太伯仲雍季歷
季歷天性恭順友愛罙篤娶于摯曰太任亦有賢行生
聖子昌太王欲立季歷以𫝊之昌王薨太伯仲雍承父
志逃之荆蠻斷髮文身以示不可復用國人於是奉季
歷為嗣孔子曰太伯其可謂至德也已矣三以天下讓
民無德而稱焉盖謂是也(祖甲時)王季既立有謀能斷守
正而和照臨無蔽勤施無私順以事上比以親民慶賞
刑威政自己出四鄰咸服焉(祖甲至帝乙時)王薨(夀一百歲)文王昌
嗣位大勸農桑乃正經界定井田以為徹法耕者九一
(一大一婦受田百畆為一井其方一里以百畆為公山八家皆私百畆同養公田是為徹法)仕者世
禄關市譏而不征澤梁無禁罪人不孥鰥寡孤獨窮而
無告之民文王發政施仁必先斯四者又禮下賢人太
顛閎夭散宜生鬻子辛甲南宫括之徒皆來歸時文王
為三公紂為不道醢九侯脯鄂侯文王竊歎崇侯虎以
告紂囚之羑里文王乃取包羲氏易六十四卦次序而
演之作為卦下之辭以垂世立教孔子曰易之興也其
當殷之末世周之盛德耶當文王與紂之事耶是故其
辭危危者使平易者使傾其道甚大百物不廢懼以終
始其要無咎此之謂易之道也既而得釋賜以弓矢為
殷西伯于時西有昆夷之患北有獫狁之難文王以天
子之命命將帥遣戍役以守衛中國吕望時已八十餘
聞西伯善養老歸于周釣于渭文王出獵載以歸尊為
太公任以大司馬虞芮之君争田而質厥成(虞芮久争質於周入)
(境耕者讓畔行者讓路入朝士讓為大夫大夫讓為卿二君慙曰我等小人不可履君子之庭乃相讓以所争)
(田為閑田)天下聞而歸之者四十餘國於是道化所被者益
廣矣既而伐犬戎伐密須(姞姓國)敗耆國伐頇(音于)伐崇(崇侯)
(虎)而作豐邑自岐徙豐三分天下有其二以服事殷孔
子曰周之德其可謂至德也已矣史乃謂其隂行善諸
侯皆來决平毋乃以小人之心度君子之腹者乎愚嘗
讀周頌至太王實始剪商讀魯論至文王三分天下有
其二未嘗不慨後之論者皆不能不以辭害意也何以
言之太王盖當祖甲之時去高宗中興未遠也後一百
有六年殷始亡且武王十三年以前尚無非事商之心
則剪商之云太王非但不出之於其口亦决不萌之於
其心特以其有賢子聖孫有𫝊立之志于以望其國祚
之綿洪焉爾豈有一亳覬覦之私心哉議者乃謂太王
有是心太伯不從遂逃荆蠻則是太王固已嘗形之於
言矣夫以唐高祖尚能駭世民之言曾謂太王之賢反
不逮之乎詩稱實始剪商特謂王季文王之立由於太
王以至武王有天下推原其故則剪商實自太王始爾
非謂太王真有剪商之心也至於文王三分有二之說
夫文王雖大聖諸侯也紂雖下愚天子也安得以諸侯
而有天子三分有二之天下哉縱使果有之以紂之暴
惡肯容之乎以崇侯虎之鷙害乃不譛毁之乎此必無
之事也而夫子有是言者特以文王之聖道化所及極
其形容之廣云爾豈謂天下三分有二之版圖誠歸之
於周哉且以虞芮一質成之後歸文王者四十餘國四
十國之疆土未必為文王有而四十國之諸侯四十國
之人心則歸文王矣盖至於武王孟津之會諸侯不期
而集者八百國豈八百國之疆土人民先為武王有哉
亦心悦誠服而趨之者如歸市爾文武之心蓋有推之
而不能去逃之而不能免者矣如必曰太王實始剪商
必曰文王三分天下有其二聖賢立言之意胥失之矣
請得以暴白二王之心於千百載之上者(此段與熊去非講明得之)
文王薨武王立(紂二十四年即位實文王為西伯)太公為師周公為輔
召公畢公之徒左右王師九年戡黎祖伊恐奔告于紂
曰天既訖我殷命惟王淫戲用自絶故天棄我紂曰我
生不有命在天祖伊反曰乃罪多參在上乃能責命于
天蓋有以知殷之必亡矣(見書西伯戡黎篇戡黎多指文王大紀稱紂三十二年西)
(伯發戡黎蔡氏書𫝊亦有或曰稱武王之說)十有三年春大會于孟津(孟地名津)
(渡處在河内孟州河陽縣)誓友邦冢君御士庶士(泰誓上篇)惟戊午(蔡氏曰一)
(月二十八日)王次于河朔(河北)羣后以師畢會王乃徇師而誓
(泰誓中篇)時厥明(戊午明日)大巡六師明誓衆士(泰誓下篇)甲子昧爽
(蔡氏曰二月四日)王朝至于商郊牧野乃誓(有枚誓篇臨戰誓衆)紂率其
旅若林(七十萬人)會于牧野㒺有敵于我師前徒倒戈攻于
後以北血流漂杵(倒戈自戮)於是殺紂以成革命之功(見武成篇)
乃還歸在豐踐天子位南面朝諸侯改正朔以建子之
月為歲首始稱年與民更始乃反商政政由舊釋箕子
囚封比干墓式商容閭散鹿臺之財發鉅橋之粟大賚
于四海而萬姓悦服於是大建公侯於天下封黃帝後
於祝封堯後於薊封舜後胡公媯滿於陳以胡公之父
虞閼父嘗為周陶正頼其器用妻以元女大姬分以肅
慎氏楛矢以備三恪復封夏後東婁公於杞封紂子武
庚於殷用其禮樂作賓王家皆為上公是為二王之後
封神農後於焦封太公望於齊周公旦於魯召公奭於
燕庶叔高於畢皆留相周封叔鮮於管叔度於蔡叔處
於霍以監殷以殷餘民封康叔於朝歌國號衛封叔振
鐸於曹叔武於郕季載於邥(左傳作聃)封庶弟叔繡於滕叔
鄭於毛又封諸叔于郜于雍于原于郇于酆號仲號叔
為文王卿士勲在王室藏於盟府仲封西號(故夏墟)叔封
東號(都制)封太伯仲雍後周章為吳伯復封章弟為虞仲
(於故夏墟初太伯仲雍奔荆楚荆人義之從者日衆東至海上得千餘家自立國號句吳太伯薨無子仲雍嗣)
(為吳君武王使求其後得仲雍曾孫周章世君吳矣因封曰吳伯云云)封少昊裔兹輿於
莒封祝融安期裔挾於邾封四岳姜姓文叔於許封仲
虺弟雍滑後於薛新受封者八百國兄弟之君十有五
人同姓者四十餘人(並見大紀)以兼制天下(按當時有越禹按少康庶子封)
(會稽迄于周末)後又迹箕子所之東至朝鮮(夷地)就而封之焉不
惟是也大之為洪範之陳而萬世彝倫之道明(王訪于箕子箕)
(子陳洪範之書)次之為丹書之戒而敬怠義欲之辨著(王問尚父黃帝)
(高陽之道對曰在丹書曰敬勝怠者吉怠勝敬者滅義勝欲者從欲勝義者凶王曰善哉退而銘其席鑑盥盤)
(楹杖帶劔矛)纖之為九府圜法之立而泉貨之利通(大紀唐虞夏商)
(以珠玉為上幣次金帛三等赤黃白赤為上幣銅鐵為下幣名曰衆後轉曰錢尚父立圜法輕重以銖遹九府)
(之貨九局東南西北東南西南東北西北中)報本反始則崇追王祭祀之禮
(五峯胡氏曰武王定天下命周公制禮追王大王王季文王上祀先公以天子之禮先公之於先王雖有遠近)
(侯王之制皆吾祖也故一事以天子之禮)垂裕後昆則立教世子之法(大紀世子)
(初學周公以為世子則無為也亢世子法於伯禽使與世子居處出入欲令世子知君臣長幼之道也世子有)
(過則撻伯禽所以示世子以世子之道也)至於建官則惟賢也位事則惟能
也重民五教而食喪祭之加謹惇信明義而崇德報功
之兼盡此其所以垂拱而天下治(本書武成篇)尚何難之有
武王崩成王誦立(武王子年十三即位元年丙戌在位三十七年夀五十)周公應
問無窮引之以道太公誠立而敢斷輔善而相義以充
大其志召公廉潔而切直匡過而諫邪以矯拂其行史
佚博聞彊記敏給而善詞以承救其遺忘王雖童蒙而
四臣維之故朝廷無過事于時周公以太師位冢宰正
百工管叔自以年長而周公居中專政已與二叔監殷
屏棄居外羣叔乃流言於國曰公將不利於孺子挻動
武庚連淮奄以叛召公不悦周公遂有君奭之書周公
乃告二公(召公畢公)曰我之弗辟(音關)我無以告我先王於是
决策東征委召公畢公以内事帥師而東作大誥周公
居東二年勞來殷民固守其所三監淮夷欲西不得西
欲戰不得戰黨與日離乃致辟管叔于商囚蔡叔于郭
林以車七乘降霍叔于庶人黜殷命殺武庚命微子啟
代殷後而外變弭寧矣(史記周公既承王命誅武庚乃命殷王元子啟代殷後奉其先)
(祀作微子之命以申之國于宋啟史記作開)或曰金縢所謂流言不過羣叔
播為中傷之言所謂我之弗辟(音避)居東二年乃是周公
避之而居東所謂罪人斯得則周公居東之後王始知
流言之為管蔡也于後管叔懷流言之罪挾武庚以叛
而後誅之耳豈有兄弟之間方聽道塗之言而遽欲致
辟之乎曰不然也曷不證之蔡仲之命乎亦惟曰羣叔
流言即接以致辟之辭矣曰流言者特微其辭耳三監
武庚之叛固已在其中矣盖當是時成王以幼沖而撫
新造之邦流言之變危急存亡之所繋周公以身佩安
危之寄擔當重任撫幾不發大事去矣故寧不顧兄弟
之親不恤天下後世之議已事蓋有重於此者所以即
形為我之弗辟(音闢)我無以告我先王之言而居東二年
罪人斯得即東征致辟之事也況謂之曰罪人以其煽
亂王室而聲其罪耳豈流言僅及周公而遽以罪加之
乎由是觀之此為何時尚可從容二年之避乎吾知公
必不然矣(此段熊去非講明之意)但外變雖寧而王猶有疑周公
之心故周公居東取易三百八十四爻而繫之以辭以
承文考之志進退存亡不失其正之理籌之熟矣又為
鴟鴞詩以貽王王亦未敢誚公秋大熟未穫天大雷電
以風偃禾拔木王啟金縢之書將卜天變乃得周公代
武王之說(初武王有疾周公冊祝請以身代納金縢)王執書泣曰其勿穆卜
昔公勤勞王家予沖人弗及知今天動威以彰周公之
德惟朕小子其新逆(新當作親逆迎也)王出郊天雨反風禾起
歲熟乃歸周公于東公是以有東山之詩厥後周公從
王東狩伐淮夷遂踐奄肅慎來賀亦以三監之變至此
而後事之首末俱定也周公復位冡宰握髮吐哺以下
白屋之士由是盡知天下賢才之淹滯者獄訟之失情
者飢寒之無告者諸侯來朝各告戒之皆曰明哉周公
何知我之悉乎(大紀)交趾之南越裳氏重三譯而來朝有
曰天無烈風滛雨海不揚波三年矣意者中國有聖人
乎是以來朝觀此則知周公盛德之感格道化之漸被
可見也(越裳獻白雉曰天無烈風云云使者迷歸路周公作指南車導之期年至其國)初武王
謂周公曰洛汭延于伊汭其地四平我南望三塗北望
嶽鄙顧詹有河伊洛天室宜營周居爾其成之於是成
王將宅洛邑居九鼎乃命太保先至洛卜宅作召誥周
公繼之作洛誥乃營洛邑為王城而郟鄏之鼎以定營成周
於東郊而殷民之頑以化(召誥洛誥多士所由作初武王克商遷九鼎洛邑欲都洛未果成王)
(成武王之志命召公相宅周公經營建都洛邑營洛有二所瀍水西建都居九鼎稱郟鄏卜世三十卜年七百又稱東都)
(乂稱王城取中土四方道里均瀍水東遷殷頑民稱成周又稱東郊取密邇王室循服其心成王寔都鎬特来往朝諸侯)
(祀清廟於洛)成明堂以朝諸侯(明堂成周公朝諸侯於明堂以頒度量)制周禮以定
百王之大法(周禮儀禮二書周公所作)作武樂以象武王之伐功至是周
公攝政盖七年矣乃歸政於王王猶命周公分正東郊而有
多士之書(周公以王命作誥殷遺多士)于後又作無逸立政以戒成王公没
(經世書丙戌周公没)王在位尚二十七年讀周官之書則知成王設官分
職之有倫朝覲巡狩之有法讀君陳之書則知成王命君陳
以尹兹東郊拳拳不忘殷民之化至於作德日休敬典在
德兩言則又二篇中切要之論此固成王學力之到
而實周公造就之妙歟成王時諸侯分封命宋後殷
外(命微子啟奉殷祀已注見前)同姓有唐(成王弟叔虞史記五年王與叔虞削桐葉為珪戲封)
(史佚曰天子無戲言遂封堯故墟曰唐侯後號晉春秋時始大)有蔡(蔡叔子蔡仲有蔡仲之命)異姓
有熊繹之楚焉(繹祝融後姓芉音靡鬻熊子事文王成王時繹以先人功封夷王時僣稱王)
康王釗立(釗音昭成王子元年癸亥在位二十六年)太保爽芮伯彤伯畢公
衛侯毛公師氏虎臣百尹御事咸受顧命(有顧命篇)康王既
尸天子位誥諸侯太保率西方諸侯入應門左畢公率
東方諸侯入應門右皆再拜稽首曰今王敬之哉張皇
六師無壊我高祖寡命王若曰庶邦侯甸男衛予一人
釗報誥昔君文武建侯樹屏在我後之人雖爾身在外
乃心罔不在王室用奉恤厥若無遺鞠子羞羣公皆聽
命(見康王之誥)又冊命畢公以成周之衆保釐東郊(見畢命)王
克遵洪業敬恭神人四夷賓服海内晏然百姓興於禮
義囹圄空虛成康之際天下安寧刑措不用者四十餘
年有唐虞之風焉(史書)吁文武成康父子祖孫聖賢相繼
者二百餘年後世謂泰和在唐虞成周宇宙間真元會
合之運亘千古而再見者歟(增廣通略)昭王瑕立(康王子元年己丑在)
(位五十一年)王在位久不能彊於政治風化稍衰時月有光
五色貫紫微井水溢楚人不朝王南征返濟漢漢濱人
濟以膠船中流膠液王及祭公皆溺死(祭畿内國周公之後為王卿士)
(見左僖傳)穆王滿立(昭王子五十即位元年庚辰在位五十五年)初年舉用賢才
命君牙為大司徒作君牙有曰心之憂危若蹈虎尾涉
于春冰命伯冏為大僕正作冏命有曰怵惕惟厲中夜
以興思免厥愆于時王心未肆也迨夫將征犬戎祭公
謀父諫曰先王耀德不觀兵有威譲之令有文告之辭
又不至則增修於德無勤民於遠不聽遂征之得四白
狼四白鹿以歸由是荒服不至諸侯有不睦者周德始
衰繼又東巡至鄭大&KR0008;之谷(&KR0008;音音)起春宵宫集諸方士
言神仙事造父得驊騮騏驥驖驪騄耳八駿馬獻王王
喜欲周行天下以求神仙於是西巡樂而忘返作白雲
黃竹之歌天下愁怨潢池之東徐偃(嬴姓)修飾仁義諸侯
多歸之者僣稱王王聞之馳歸造父為御起諸侯師與
荆楚合攻徐破之偃王走死賜造父趙城為趙氏(造父嬴姓)
(蜚廉别子季勝之後)未幾王又欲出遊祭公謀父作祈招之詩以
風王(詩曰祈招之愔愔式昭德音思我王度式如玉式如金形民之力而無醉飽之心)王感而
止命修辭令以懷諸侯以柔四夷周室再安末年王在
位久教化衷刑罰繁思有以清之此吕刑之書所以作
也胡氏曰穆王耄荒德雖下衰然能曲盡典獄之情偽
以訓戒天下後世其仁民之意厚矣孔子所以有取也
亦不得中行而與之故思狂狷之意歟其王繄扈(穆王子元)
(年乙亥在位十二年)遊於涇上密康公從受三女之奔其母曰必
致之王夫獸三為羣人三為衆女三為粲粲美物也而
何德以堪之王猶不堪况爾之小醜乎康公不獻一年
王滅密(史記密姬姓國)女色之傾人國固如此夫懿王囏立(共王)
(子元年丁亥在位二十五年)時王室始衰徙都槐里(漢地理志京兆郡槐里縣京兆)
(故長安縣也鎬在長安南二十里槐里相近王暫居之非遷居槐里一名犬丘)孝王辟方(共王弟元)
(年壬子在位十五年)惡來之後有非子者好馬善養息之王命主
馬汧渭之間馬大蕃息王邑之秦封為附庸使續伯益
後號秦于時大雹江漢冰牛馬死愚謂當嬴秦始封之
世而灾異之見殺氣若兹履霜之象已兆於此矣天道
之倚伏可畏也哉夷王爕立(懿王子元年丁卯在位十六年)覲禮不明
王始下堂而見諸侯綱常自此紊矣時荆熊繹五世孫
熊渠甚得江漢民和西伐庸東侵揚粤僣立三子為王
(立其長子康中子江少子執疵皆為王)衛康公七世孫頃公首壊王制并
弼鄘之地(按朱子謂衛不知何時并得弼鄘之地而胡氏大紀謂頃公時不知何據姑從之)孟
子曰天無二日民無二王孔子曰天下無道禮樂征伐
自諸侯出况滅人之國而有之乎斯二者皆陵遲解紐
之事何夷王之不能問也可為三歎息者矣厲王胡立
(夷王子元年癸未在位十七年并共和三十一年)而詩之變雅始作(民勞板蕩等)時
榮夷公好專利有寵於王大夫芮良夫諫曰夫利百物
之所生也天地之所載也王人者將導利而布之上下
使神人百物無不得極猶曰怵惕懼怨之來也今王學
專利其可乎匹夫專利猶謂之盜王而行之其歸鮮矣
榮公若用周必敗也不聽卒以為卿士用事政益暴虐
四夷交侵(荆楚寇南玁狁寇北淮夷寇束)征歛數起虐用其民民不堪
命聚而謗王得衛巫(衛國之巫)使監謗以告輙殺國人莫敢
言道路以目王喜告召公曰吾能弭謗矣召公曰是障
之也防民之口甚於防川川壅而潰傷人必多民亦如
之故為水者決之使導為民者宣之使言王不聽三年
民不堪命作亂流王于彘(晉地汾水之上河東永安也)太子靖匿召
公家國人聞而圍之召公以其子代之得免二相周公
召公(周召之後相周通號周公召公)和協共理國事號稱共和共和十
四年(始庚申終癸酉)王崩于彘二相奉太子靖即位是為宣王
(元年甲戌在位四十六年)周召為輔王承衰亂之後旱灾知懼側身
修行以銷天變(見雲漢詩)任賢使能興衰撥亂有山甫以補
衮職之闕(仲山甫樊侯也見烝民詩)有申伯以蕃四國之難(申姜姓國見嵩)
(高詩)命召公平淮夷(召穆公見江漢詩)吉甫伐玁狁(尹吉甫見六月詩)方
叔征蠻荆(方叔卿士見采芑詩大紀云時荆楚強盛方叔征之楚震恐去王號)故能復文
武之境土會諸侯於東都而周室中興焉况當是時内
有姜后之賢脱簮珥以諫所以輔成早朝晏罷勤於政
事者多矣(王嘗晏起后脱簮珥待罪永巷以諫自是早朝晏罷見後漢皇后傳)惜乎籍田
不修虢公徒諫(不修籍於千畆虢文公諫云人之大事在農上帝粢盛所出人之供給所取不)
(聽見國語)戰千畆而料民(國語西河界休縣地名千畆敗于姜氏之戎既喪師乃料民大原仲)
(山甫諫古不料民不聽注簡料其數多寡)殺杜伯非其罪(將殺其臣杜伯而非其罪伯之友左)
(儒争不聽儒亦死之)祈父白駒黃鳥之詩(變小雅)終不能免詩人之
刺則當時司馬之職非人賢者之去欲留不可末年生
民盖有失其所者矣惜哉宣王時始封其庶弟友於鄭
是為鄭桓公幽王宫涅(宣王子元年庚申在位十一年)沈湎滛佚䜛䛕
並進賦歛煩重百姓愁怨不以禮信待諸侯賞罰不當
諸侯怨叛涇渭洛三川震(常昭曰鎬京地震故三川動)伯陽父曰伊
洛竭而夏亡河竭而商亡山崩川竭亡國之證(伯陽父周大夫)
(注禹都陽城伊洛所經商都渭河水所經)未幾三川竭岐山崩初王娶于申
生太子宜臼後嬖褒姒生伯服又濟以虢石父之諛佞
(石父為卿)與褒姒譛申后及太子宜白王廢后太子而以褒
姒為后伯服為太子褒姒驕恣王惑之詩人知其必亡
刺之曰燎之方揚寧或滅之赫赫宗周褒姒&KR0008;之(初夏之衰)
(有二龍止王庭言曰余褒之二君夏后卜請漦藏之吉漦龍吐沫也龍立漦在櫝歷夏商不敢發厲王未發之)
(漦流于庭王使婦人倮譟化玄龜入後宫童妾遭之孕生子棄之宣王時童謠檿弧箕服實亡周國有夫婦鬻)
(是器者王使執之逃見棄女收之奔褒褒人有獄入女贖罪幽王入後宫取嬖之生伯服以出褒號褒姒黿蜥)
(蜴檿弧弓箕木名服矢房)宜臼奔申王求殺之申不與王伐申申侯
與繒人召西夷犬戎攻王王舉烽火徵兵莫至(初犬戎荐侵王)
(都始為烽燧徵兵備不虞王寵褒姒甚欲褒姒笑萬方不笑為舉烽火諸侯至無寇乃大笑王悦數舉其後不)
(信諸侯不至)遂殺王驪山下虜褒姒立伯服為王盡取周賂
而去(史記)而西周遂亡論者曰幽王以妾為妻以孽代宗
父子夫婦之間綱常滅矣欲不亡得乎(增廣通略)當是時鄭
伯友死於戰秦襄公帥師救周力戰破戎衛侯和從晉
侯仇合諸侯師擊戎逐之黜伯服鄭世子掘突(武公)收父
散兵從諸侯東迎故太子(宜臼)於申歸而立之(大紀)是為平
王而周轍遂東矣(平王東遷洛邑之王城即周公定鼎之所是為東都)
史纂通要卷三
