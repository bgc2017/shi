史纂通要卷七
元胡一桂撰
西漢
漢高帝(太祖)姓劉名邦字季沛豐邑中陽里人(沛郡名在徐州)父
太公(後尊號太上皇)母媪感蛟龍而生帝(始皇即位甲寅歲生媪息大澤陂夢神遇)
(雷電晝晦太公往視見蛟龍其上)隆凖而龍顔美鬚髯左股有七十二
黑子寬仁愛人意豁如也常有大度不事家人生産作
業及壯為泗上亭長二世元年(壬辰)陳涉起蘄(音機邑名)沛令
欲應涉蕭何曹參為主吏說令使樊噲召帝令後悔父
老乃率子弟殺令迎立帝為沛公乙未入關受秦王子
嬰降通鑑以為漢元年(養吾李先生謹思曰羅守約在文藝傳作義帝廟碑言楚雖三)
(戶劉項北面事之矣秦滅之後楚宜繼秦至縞素起軍猶未統一則劉項分書之劉熾項亡方書曰漢詞嚴誼)
(正見趣超出恨文公未見未及秉筆)其年項羽更立帝為漢王五年(己亥二月)
滅羽有天下即位於汜水之陽(汜敷劒反在齊陰界)以火德都洛
陽用婁敬說遷都長安(關中元年乙未在位十二年齊人婁敬說洛邑天下之中有德)
(則易以王無德則易以亡秦地被山帶河四塞以為固卒然有急百萬之衆可立具張良以為然即日遷都拜)
(敬郎中賜姓劉)國號漢仍秦正建亥至武帝太初元年始改用
夏正初帝為泗上亭長時有斬蛇之異(送徒驪山夜經澤中有大蛇斬)
(之嫗哭曰吾子白帝子化為蛇當道今赤帝子斬之)厥後又有雲氣之祥(隠芒碭山澤上)
(常有雲氣)及為沛公見項梁於薛與俱立楚懷王孫心為楚
王而與項羽北面為之臣(梁臨淮下相人父燕世為楚將六國亡楚最無罪故立其)
(後仍號懷王從祖謚也梁羽季父羽名籍字羽)懷王與諸將約先入定關中者
王之羽怨秦殺項梁(秦二世元年為章邯司馬欣董翳所殺)願與帝先入
關懷王以羽慓悍猾賊帝寬大長者遣帝而不遣羽帝
既定關中蕭何獨先入收秦丞相府圖籍藏之以此帝
得具知天下阨塞戶口多寡彊弱之處帝乃還軍灞上
(帝欲留關中以樊噲張良諫還)悉召諸縣父老豪傑謂曰父老苦秦苛
法久矣(苛音何細也)吾與諸侯約先入關者王之吾當王關
中與父老約法三章耳殺人者死傷人及盗抵罪餘悉
除去秦法諸吏民皆安堵如故(堵如墻堵不遷動也)羽聞帝已入
關大怒欲擊帝賴張良與項伯善(伯羽季父)鴻門之見卒藉
以免羽遂屠燒咸陽殺子嬰掘始皇冡收其貨寶婦女
而東使人還報懷王王曰如約羽曰懷王者吾家項梁
所立何得主約本乃佯尊懷王為義帝實不用其命明
年徙帝長沙郴縣弑之(乙未正月徙丙申十月密令九江王布弑之江中)羽分
天下王諸將羽自立為西楚覇王(王梁楚地九郡都彭城)立帝為
漢王(王巴蜀漢中都南鄭)三分關中王秦降將三人(章邯雍王都廢丘司馬欣)
(塞王都櫟陽董翳翟王都高奴)以距塞漢路餘各以次受封(楚將瑕丘申陽河南)
(王都洛趙將司馬卬殷王都朝歌趙王歇徙王代趙相張耳常山王都襄國黥布九江王都六懷王柱國共敖)
(臨江王都江陵番君吴芮衡山王都邾燕將臧荼燕王都薊)帝怒欲攻羽周勃灌嬰
樊噲勸之蕭何諫曰雖王漢中之惡不猶愈於死乎能
詘於一人之下而伸於萬乘之上者湯武是也臣願大
王王漢中養其民以致賢人收用巴蜀還定三秦天下
可圖也帝曰善乃就國以蕭何為丞相拜韓信為大將
(信已道亡何追信薦帝)張良為師(張良亦謀臣然嘗自謂掉三寸舌為帝者師)陳平為
謀臣酈食其為說士壯士則有樊噲灌嬰勇將則有黥
布攻城略地則有曹參他如彭越周勃王陵之徒英雄
陳力羣策畢舉輔成創業迹其戰勝攻取之功韓信為
最今觀就國之後首用信計決策東向隨定三秦(乙未八月)
(信襲雍章邯走司馬欣董翳降)擒魏仆趙(九月信虜魏王豹丁酉十月信與張耳斬陳餘擒趙王歇)
降燕擊齊(丁酉信貽書說燕降戊戌信虜齊王田廣自請為假王以鎮之因立為齊王)遂滅
楚垓下(垓沛汶縣聚名己亥十二月帝與信越等圍羽垓下羽潰走灌嬰追斬臨淮縣東城)大抵
信之功為多也至於帝論所以得天下惟曰運籌帷幄
之中決勝千里之外吾不如子房鎮國家撫百姓給餉
饋不絶糧道吾不如蕭何連百萬之衆戰必勝攻必取
吾不如韓信三者皆人傑吾能用之此吾所以取天下
也信獨得預三傑之稱可見矣項羽既滅魯獨堅守不
下帝欲屠之至城下猶聞絃誦之聲謂守禮義之國為
主死節持羽頭示之乃降(太史公曰羽起隴畆之中三年將五諸侯兵滅秦裂天下)
(封王侯政由羽出號曰覇王位雖不終近古以來未嘗有也愚謂羽特信等伍埽除亂略平一區宇而歸之帝)
(者也若夫屢厄帝於險難之中乃所以使之動心忍性增益其所不能以成其大任之受耳而謂羽真帝敵也)
(哉)天下始定于一而帝業成矣然方其見於鴻門項莊
舞劒為之危(鴻門地名在新豐東范增使羽從弟莊請以劒舞因擊殺帝項伯亦拔劒舞常以身)
(翼蔽帝)敗於彭城父母妻子為之虜(丙申帝部五諸侯兵五十六萬四月入彭)
(城收羽貨寶美人日置酒高會羽聞之自以精兵三萬至彭城大敗帝於睢水圍三匝大風晝晦得遁太公吕)
(后間行求帝遇楚軍羽嘗置軍中為質)遁於滎陽紀信詐帝為之焚(丁酉四月)
(楚圍帝於滎陽急將軍紀信曰事急矣臣請誑楚乃乘王車黃屋左纛曰食盡漢王降以故帝得從西門遁去)
(羽見信問漢王安任曰已去矣遂燒殺信)逃於成臯僅與滕公同車而載(七月)
(帝出滎陽至成臯羽拔滎陽圍成臯帝與滕公共車而遁)數羽十罪於廣武伏弩之
中胷為之傷(戊戌數羽罪曰負約王我於蜀罪一矯殺卿子冠軍罪二救趙不報擅劫諸侯兵入)
(關罪三燒秦宫室掘始皇冡收財物罪四殺秦降王子嬰罪五阬秦子弟二十萬王其將罪六自王諸將善地)
(徙故主罪七逐義帝自都彭城罪八弑義帝罪九為臣弑主殺降政不平主約不信大逆無道罪十)迹帝
之危亦屢矣割鴻溝分天下(羽少助食盡信又攻擊患之帝遣侯公說請太公羽)
(乃約中分天下割鴻溝以西縣為漢東為楚鴻溝鄭州滎陽)太公吕后歸(九月)國勢既分
為二而卒定于一者人知帝從良平之說亟追亡逐北
之功(張良陳平說勿養虎遺患己亥十月逐至固陵十二月滅垓下)雖帝亦自謂三傑
為用所以取天下然豈知夫入關之初三章之法仁不
可勝用從董公遮說為義帝發喪義不可勝用(丙申十月羽弑)
(義帝三老董公遮說曰兵出無名事故不成名其為賊敵乃可服羽為無道放弑其王天下之賊也大王宜率)
(三軍素服告諸侯而伐之帝從之乃發喪出師)仁義之師固又有以為之本也
哉天下已定赦季布(羽將數窘辱帝赦之)斬丁公(布母弟羽將嘗窘帝帝曰兩賢)
(豈相厄哉丁公還後上謁謂其不忠斬之)示人以君臣之大義封元功十八
侯(蕭何鄼侯曹參平陽侯張良留侯陳平戶牖侯云云)而盡報功之典大封同姓
懲秦孤立之弊(兄賈荆王弟交楚王兄喜代王微時外婦子肥齊王子如意代王後徙趙子桓)
(代王即文帝子恢梁王子友淮陽王子長淮南王子建燕王兄仲子濞吴王)自信等八王外
(張耳趙王黥布淮南王更齊王信楚王彭越梁王吴芮長沙王韓信太原王臧荼燕王後盧綰征荼有功封燕)
刑白馬之盟非劉氏王者天下共擊之得深長之慮矣
已而命蕭何次律令(摭秦法作九章)韓信申軍法(著三十五篇)張蒼
定章程(草歴數之章術程權衡丈尺斗斛之平法)叔孫通制禮儀(采古禮與秦儀雜就)
陸賈造新語(著秦漢得失及古今成敗上奏稱為新語)皆為制作之要者至
於過魯而祠孔子舉明德而詔郡國勸駕輕田租而十
五稅一其於崇先聖禮賢士愛元元之意又如何迨夫
逆料人才為異日計安劉必勃算無遺策可謂明也已
矣(丙午疾吕氏問蕭相國死誰可代曰曹參問其次曰王陵然少戇陳平可助之周勃重厚少文然安劉氏)
(者必勃也)或者謂同姓之封不免過制異日七國之變此其
基禮儀之制雜用秦儀先王之禮淪沒此其故新語之
造既自謂馬上得之安事詩書則得失成敗之論復何
所弘益帝天性雖明達無學力以磨治於人道之大綱
又有未盡者未央一宴以功業驕其父兄(癸夘上太上皇夀曰大人)
(常以臣無賴不治産業不如仲力今臣所得孰與仲多)封王侯一詔以爵禄驕其
臣子(丙午詔王侯之封無負天下賢士)功臣誅夷(陳豨韓信韓王信彭越黥布接次反誅虜)
(綰亡匈奴)肇於偽遊不信(或告信反偽遊雲夢以禽之)適以啟離畔之漸
國本幾搖由於誠意不盡無以絶私愛之牽(上愛戚夫人子趙王)
(如意類已欲易太子周昌叔孫通固諫不聽太后從張良計迎商山四皓輔太子得不易)其於夷狄
也白登之圍伐之既失於輕幾至喪敗(辛丑上自將擊韓王信居晉陽)
(聞冐頓居代谷欲擊之覘者謂但見老弱羸畜可擊婁敬謂此必伏竒兵爭利諫不聽冐頓縱精兵圍帝白登)
(七日用陳平秘計解圍)和親之約御之又非其道且開後世之患
焉(壬寅上患匈奴苦迫邊劉敬曰冐頓殺父妻羣母未可以仁義說誠能以適長公主妻彼必以為閼氏生)
(子為太子冐頓在固為子壻死則外孫為單于豈嘗聞外孫敢與大父抗禮者哉癸夘取家人子名長公主妻)
(單子)大風一歌氣豪力雄覇心之萌不免文中子之誚(丙子)
(上過沛置酒發沛中兒教之歌曰大風起兮雲飛揚威加海内兮歸故鄉安得猛士兮守四方文中子曰大風)
(歌其覇心之萌乎)吁漢治所以雜覇不能比隆三代之盛其以
是夫惠帝盈(高帝太子十七即位元年丁未在位七年)首減田租復十五稅
一之法民年七十以上及不滿十歲者有罪當刑皆完
之又曰吏所以治民重其禄使盡其職則民得所賴(皆元)
(年)舉民孝弟力田者復其身除挾書之律(並四年)凡此皆
為政之善者當是時曹參為相清静守職帝垂拱仰成
天下晏然衣食滋植史稱其内修親親外禮宰相優寵
齊悼趙隠(帝庶兄肥齊悼惠王弟如意趙隠王)恩敬篤矣遭母后虧損至
德南宫氏曰太后酖死趙王(丁未召王至后伺上出獵酖之)人彘戚姬
(斷姬手足去眼熏耳為人彘)使帝昆弟之義不全過愛魯元(帝姊適張氏)
納甥女以為后使帝夫婦之倫不正因張后無子殺後
宫美人取其子以為嗣使帝父子之親不白惜哉高皇
后吕氏雉臨朝稱制八年(元年甲寅立無名子四年丁丑立恒山王四年辛酉七月)
(后崩)迹其殺戚姬子母駭歿嗣君(召帝覩人彘大驚因久病崩)幽辱少
主(少帝自知非皇后子有得言幽永巷立恒山王弘皆自稱制)擅王吕氏(追尊父吕公宣王兄)
(澤悼武王澤子台吕王台卒子嘉嗣王後廢立台弟産吕王台子通燕王禄趙王封侯者七人)誅鋤高
皇帝諸子(殺趙王友又廢趙王恢自殺殺燕王建子國除皆高帝子)居位僭竊自有
天地以來所謂非常之變也朱文公綱目於吕氏聽政
之後分注其年特以變例書之(綱目凡正統之年歲下大書非正統者兩行分)
(注此書法正例與東漢馬鄧無異而吕氏獨細注變例也愚謂馬鄧有孝和孝質可大書今有少帝及弘不書)
(表非真孝惠子也)所以著女后僭亂之原為萬代鑒戒嚴矣后
崩諸吕謀為亂男女無少長皆誅用覆宗祀今觀吕氏
之禍肇於張伯彊之一言(留侯子為侍中年十五謂丞相曰帝崩太后不哀宜今吕)
(台産禄將南北軍諸吕入用事安后心從之)成於平勃之阿意順旨(太后欲王諸吕)
(問左相王陵曰高帝白馬盟不可問左相陳平綘侯周勃曰太后稱制王昆弟諸吕可)使太后欲
王諸吕陵既不可勃又不可平又不可吾知其將悚然
若高帝之臨有所憚而不敢為矣平勃乃靡然從之夫
復何所顧忌哉自是而後權歸吕氏漢祚之危如一髮
引千鈞向使酈寄不可劫吕禄不可紿(寄曲周侯子商與禄善禄將北)
(軍勃與平謀劫商令寄紿說禄歸將印以兵屬太尉歸守趙藩禄從之)紀通符節不可矯
太尉不得入軍士不左袒吕&KR0912;(音須)謀行(勃不得入北軍襄平侯紀通主)
(符節令持節矯納勃北軍勃復令酈寄典客劉揭說禄解印屬典客而以兵属勃勃入軍門令曰為吕右袒為)
(劉左袒軍皆袒左紀通信之子吕&KR0912;太后妹封為臨光侯怒禄曰若為將棄軍吕氏無處矣)朱虚侯
章不用命吕産不可殺漢亦殆矣(産將南軍不知禄去北軍入宫欲亂勃謂)
(章曰急入衛帝章請千人逐殺産馳報勃勃拜賀於是盡捕殺諸吕平亂章齊悼惠王肥子有旅力)由是
論之平勃安劉之功僅足贖王諸吕之罪人臣之義當
以王陵為正(以上增廣南宫氏文)使王陵之說得行豈但安劉正
將以全吕而平勃之王諸吕反以一時之榮而覆其百
世之宗矣可勝歎哉文帝(太宗)恒以代王升為天子(高帝中子)
(母薄太后即位年二十三元年壬戌十六後元年戊寅七在位二十三年)初平勃誅諸吕諸
大臣陰謀曰少帝及梁淮陽常山王皆非真孝惠子乃
陰使人召帝帝問左右郎中令張武等皆願稱疾母往
以觀其變中尉宋昌進曰方今高帝子獨大王賢聖仁
孝聞於天下故大臣因天下心迎立大王王勿疑也卜
之得大横之兆曰大横庚庚余為天王夏啟以光於是
馳至長安羣臣皆迎謁勃乃跪上天子璽符遂即天子
位夜拜宋昌為衛將軍鎮撫南北軍張武為郎中令行
殿中(有司分部誅滅梁淮陽恒山王及少帝於邸)周勃陳平為左右丞相(勃右)
(相平左相)迹帝二十三年間重國本則首從羣臣之請蚤建
子啟為太子崇節儉則宫室苑囿車騎服御無所增益
有不便輒弛以利民欲作露臺惜百金而遂寢衣弋綈
(弋皂黑色綈厚繒)履革舄集嚢為帷編蒲為席所幸慎夫人衣
不曳地治灞陵皆瓦器因山不起墳(壬申帝至灞陵使慎夫人鼔瑟上自)
(倚琴而歌意悽愴顧謂羣臣曰嗟乎以此山石為槨用紵䋈斮陳漆其中豈可動哉張釋之曰使其中有可欲)
(錮南山猶有隙使旡可欲雖旡石槨又何慼焉上曰善愚謂帝意悽愴似有悼死延生之意故玉杯之獻新垣)
(平得以容其奸而治灞陵皆瓦器因山不起墳又釋之之諫有以啟之也嗚呼帝終為賢明之主宜哉丙子)
(趙人新垣平以望氣進九月使人持玉杯上書獻闕下平言闕下有寶玉器來者視之有獻者上以文有延夀)
(字令大酺十月人上書告平所言皆詐下吏治誅夷平三族)尚德化則南越尉佗自
立為帝召佗兄弟以德懷之佗遂稱臣匈奴背約入盜
令備邊守不發兵深入恐煩百姓吴王不朝賜以几杖
(濞高帝兄仲子)張武受賂更加賞賜恤刑獄則除收帑(與孥同子也秦)
(法坐罪人家室)除肉刑(齊太倉令淳于公當刑少女緹縈上書願沒為官婢贖父罪帝憐之并除肉刑)
務本則開籍田(籍借借民力耕)帝躬耕皇后親蠶勞賜三老廉
吏匹帛以勸孝弟勸力田愛民則議賑貸賜田租弛山
澤發倉庾開言路則除誹謗之法(詔古有誹謗之木所以來諫今有誹謗之)
(罪則下不敢盡情上何由聞過其除之)止輦而受郎官書䟽假借以納袁
盎等切諫(慎夫人與后同坐盎引却曰獨不見人彘乎上說夫人賜金五十斤)又舉賢良
方正而親策之賈誼治安一策痛哭流涕長太息亦為
之容受抑貢獻則却千里馬而不受緩征伐則陳武之
議以為念不到此崇謙遜則改正朔易服色定官名之
請(賈誼)皆以為未遑用人則河南守吴公治平為天下第
一擢為廷尉加以將相皆舊功臣少文多質務在寬厚
化行天下而告訐之俗易吏安其官民樂其業是以蓄
積歲增戶口蕃息禁網疎闊刑罰大省斷獄數百幾致
刑措至治之美有如此者嗚呼仁哉然或者謂獄周勃
(絳侯就國每守尉至絳恐誅常被甲家人持兵有告反廷尉捕治勃以公主為證勃子勝之尚帝女帝見獄詞)
(赦勃就國)殺薄昭(太后弟殺漢使帝不忍誅使羣臣喪服哭之乃自殺)遷淮南(長高帝少子帝)
(弟謀反當死但徙蜀不食死民歌曰一尺布尚可縫一斗粟尚可舂兄弟二人不相容此也)寵愛鄧
通賞賜鉅萬(帝初夢欲上天有一黃頭郎推上顧見其衣後穿後之漸臺見通衣如夢尊幸賜鉅)
(萬通以擢舟為黃頭郎)以為恭儉之意少戾謂帝大醇而小疵愚
謂通之賜誠不免少累儉德勃被甲召疑昭殺使見誅
長謀反致徙皆所自取若一切從事姑息漢法為不行
矣其可哉政未易以此議帝也獨惜其所不足者因竇
后好黃帝老子言帝及太子不得不讀其書以尊其術
而好尚差善鼂錯知術數之說拜太子家令錯乃申商
刑名之學陗直刻深卒啟七國之變俾景帝終為刻薄
任數之君貽謀之道深有慊焉耳不惟是也陳同父曰
高帝以來數十年制度所宜正典章所宜立教化所宜
修乃於賈生之請謙讓未遑遂使因陋就簡教化不行
至於富民以錦繡被墻屋公卿大夫以下競至奢侈無
度此愚所以為帝恨也景帝啟(文帝太子母竇皇后元年乙酉七中元年壬辰)
(六後元年戊戌三在位十六年)即位之初首賜民爵一級除田半租定
笞律從輕之法(初文帝除肉刑外有輕刑之名而内實殺人斬右趾者又當死斬左指者笞五)
(百當劓者笞三百率多死是歲詔曰加笞重罪無異幸而不死不可為人其定例笞五百日三百笞三百日二)
(百)有足稱者惜帝於君臣父子夫婦昆弟之間皆未免
少恩皇后以無寵而廢為兩漢廢后之始(薄氏太后家人)太子
以無罪而誅(太子榮栗姬子)為兩漢廢太子之始梁王以輕許
𫝊位而好不終(帝弟武來朝許以𫝊位太子廢太后欲立武羣臣諫止王歸國憂死)相如
申屠嘉剛直可尚也為錯所賣而見黜(嘉奏錯穿宗廟垣請誅錯恐自)
(首上曰我使為之嘉嘔血而死)將如周亞夫平定七國之功不可忘也
以䜛言下獄而致死(亞夫勃子既免相因之盜賣官器下廷尉不食而死)吴王濞
之叛積怨於博局殺世子之時(濞音鼻帝為太子時吴太子入見侍太子博爭)
(道太子引博局提殺之濞不朝文帝賜几杖慰之)而發怒於鼂錯削地之計兵
連七國誅錯為名遽斬錯以謝錯之慘刻固不足恤而
於大體亦已傷矣(丁亥錯請削諸侯地吴王濞楚王戊膠西王卬趙王遂濟南王辟光菑川)
(王賢膠東王雄以誅錯為名袁盎素與錯不協說帝誅錯發使赦七國復故地兵可無血刃而罷上召錯給載)
(行市錯衣朝永斬東市兵不解遣大將竇嬰大尉周亞夫將三十六將軍擊之三月悉平)至若張釋
之以劾奏之恨斥死淮南(帝為太子時釋之嘗劾奏入朝不下司馬門後斥淮南相)
(死)鄧通以吮癰之怨困迫至死(帝為太子文帝嘗使吮癰雖齰而色難之後聞)
(通先已漱吮慚恨及有告通盗出官鑄錢按騐沒入尚負數萬寄死)其於人倫之間刻薄
任數戕害殺戮曾不少忍豈慈父之所可同日語哉史
稱帝克遵洪業家給人足都鄙庾廪貨財有餘京師錢
累鉅萬貫朽不可較太倉之粟陳陳相因腐敗而不可
食衆庶街巷有馬而阡陌之間成羣守閭閻者食粱肉
為吏者長子孫居官者以為姓號故人人自愛而重犯
法先行誼而後詘辱焉風移俗易黎民醇厚周云成康
漢言文景美矣(漢書)然先儒謂其獨有節儉不妄費育民
以致殷富一事為克遵洪業(管見)則其所謂風俗醇厚之
云者豈皆文帝之深仁厚澤醖釀滂沛所至帝幸蒙成
因以同稱耶今觀帝即位以來日食(凡七)星變(凡六)雷(十二月晦)
雨雹(凡三)暴風(五年三月壊城十二文)天火(三年燔洛陽殿)地動(凡五)大蝗大
旱無歲無之示警至矣而竟不害者又豈祖功宗德正
當殷盛帝幸得所憑藉以消弭之邪不然帝之所為若
此而風俗醇厚灾異不害乃如彼也至於冐文帝短喪
之詔遽不行三年之喪上虧先王孝治天下之道下開
嗣君不能終喪之失且䧟後世於罪焉所謂從父之令
焉得為孝乎(短喪一條增廣通略)先儒之論曰文帝寬仁大度有
高祖之風景帝忌刻少恩乏君人之量(蘇子由文)文帝以德
化民無事則謙抑如不能有難則英武奮發景帝以智
數繩下平居則誅賞肆行緩急則惴懼失措大智懸絶
如此(管見)愚謂此固帝天姿之刻薄然亦當時錯所以教
之者非其道也後之擇人以教太子者尚鑒于兹武帝
(世宗)徹(景帝中子母王美人)以辛丑即位其年始建年號曰建元元
年(即位十七歲辛丑建元六元光六元朔六元狩六元鼎六元封六太初四天漢四太始四征和四後元二)
(在位五十四年夀七十始於文帝之後元年而後有改元更號之事)至太初元年丁丑夏
五月始正歴改用夏正以寅為歲首帝以少年英銳之
姿雄才大略得於所禀即位之初卓然罷黜百家表章
六經疇咨海内舉其俊茂與之立功又招選天下文學
才智之士待以不次之位史稱其得人之盛儒雅則董
仲舒公孫弘兒寬篤行則石建石奮質直則汲黯卜式
推賢則韓安國鄭當時定令則趙禹張湯文章則司馬
遷相如滑稽則東方朔枚臯應對則嚴助朱買臣歴數
則唐都洛下閎恊律則李延年運籌則桑弘羊奉使則
張騫蘇武將帥則衛青霍去病受遺則霍光金日磾其
餘不可勝紀是以興造功業後世莫及然先儒謂帝自
建元以來命相凡十有三多不擇人而被誅者凡五當
時登相位者至於涕泣不敢拜命竟亦不免(竇嬰許昌田蚡薛澤)
(公孫弘李蔡獄誅嚴青翟誅趙周誅石慶公孫賀誅劉屈氂腰斬田千秋僅免)班氏贊帝得人
之盛自大將軍以下皆表著名氏獨丞相闕焉此意微
矣愚謂當時大儒負王佐之才惟一仲舒帝不能引以
自輔賢如汲黯又不能位之公卿以資諫諍自石慶衛
青去病霍光日磾司馬遷蘇武不忝其職外曲學阿世
如孫弘兒寬之徒何足道哉曾是以為盛與以今觀之
徵申公(元年)策仲舒置五經博士(乙巳)帝初心所好甚正也
惟力行一語(申公對為治不在多言顧力行如何耳帝默然)既相枘鑿春秋三
策(仲舒對策)僅相江都博士之建亦祗文具未幾尚禱祠求
神仙興土木事巡幸信祥瑞加以嚴刑峻罰窮兵黷武
帝心之所好雜矣其尚禱祠也始於五峙(音止在雍祭天之所前後)
(如雍凡八)太一(天神貴者佐為五帝凡二)神君(長陵女子見神後民祠祈福帝即位亦祠)竈(李少)
(君言祠竈則丹砂可化黃金致仙不死)之祠自是祠后土(祠汾陰凡六)泰畤(立祠)
(甘泉凡四)明堂(得黃帝明堂圖作汶上祠上帝配祖宗凡四)立越祠(越巫言事鬼多夀故立祠)
封泰山(相如遺書言封禪故并修封凡七)無非所以為徼福之地其求
神仙也自李少君以穀道郤老方進(食穀道引或謂辟穀不食)於是
繆忌少翁(忌亳人少翁齊人以進鬼神方拜文成將軍後詐帛書飯牛言牛腹有竒殺視甚怪事敗)
(誅)欒大(拜五利將軍封侯尚主入海求師無驗伏誅)公孫卿(齊人奏黃帝言鼎書使候神仙)
(於嵩山拜太中大夫)之徒接踵進幸至以大尚主最為卿所愚於
是宫室益熾盤遊不息矣其興圡木也始因微行而開
上林苑(夜出廣覽使吾丘夀王起苑)繼習水戰而穿昆明池(越欲水戰乃穿)
(池沼樓船高十丈)至於柏梁銅盤(起柏梁臺作仙人掌擎銅盤承露高二十七丈)已為
神仙之事而蜚廉延夀通天等作則專以候神人(蜚廉風神)
(卿言仙人好樓居遂作蜚廉館延夀觀使卿候神人作通天臺高五十丈去長安二百里望見長安城招神仙)
(之屬)建章神明往往亦不外是矣(柏梁灾巫言宜大為屋服之遂作建章宫千門)
(萬戶神明臺高五十丈)其巡幸也北出長城(辛未出長城登單于臺歷泰華至甘泉周)
(行一萬六千里)南登天柱(乙亥登天柱山射蛟尋陽獲之)東臨渤海(丁丑考求仙者)他
如幸緱氏(卿言見仙人迹故幸)幸東萊(壬辰因臨大海欲浮海求仙大風止)亦無非
為神仙之求卒無明驗始知天下豈有仙人悉罷方士
自歎愚惑受欺事無及矣(壬辰悉罷方士)其信祥瑞也獲白麟
(己未改元元符)寶鼎(乙丑改元鼎)而改元因天馬(戊辰生渥洼水中)芝房(壬申)
(甘泉宫産九芝)赤鴈(丁亥)而作歌然而日食(凡八)星變(壬辰有星如日夜出孛凡)
(八壬戌長星見西方)地震(庚戍癸巳)風赤如血(甲辰)發屋拔木(辛亥庚寅)夏隕
霜殺草(庚戌)雹大如馬頭(癸酉)雨白氂(辛巳)蛙與蝦蟆羣鬭(己巳)
外蛇與内蛇鬭内蛇死(戊子趙蛇入與邑中蛇羣鬭孝文廟下)甚至饑人
相食(癸夘平原大饑丁夘關東十餘郡皆相食)灾異迭書帝亦不能文也其
嚴刑峻罰也有腹誹之法(癸亥客與大農令顔異論皮幣異微反唇張湯奏異腹誹)
(論死)沈命之法(盜亡阻山川遂作沈命法匿盜者沒其命)見知故縱監臨部主
之法禁網浸密律令凡三百九十五章(刑法志張湯趙禹所定)至
杜周内深刺骨王温舒以酷進大抵放張湯專以人主
意為獄而慘毒有不可勝言者矣(温舒後坐奸利族誅)其窮兵黷
武也擊匈奴則起於馬邑之屯(戊申王恢議伏兵馬邑旁使人誘單于單于覺)
(引還恢伏誅)自是和親好絶兵端之開訖不可解大將軍衛
青出鴈門(癸丑虜首數千)出雲中(甲寅至隴西取河南地)出朔方(丁巳圍右賢王)
(獲禆王十餘男女畜牧數十萬)出定襄(戊午絶幕大獲斬萬餘失兩將軍趙信降匈奴壬戌青去病分)
(軍青出定襄斬首九千匈奴遠遁追至寘顔山還去病出代斬首七萬封狼居胥山禪于姑衍匈奴遠遁幕南)
(無王庭)驃騎將軍霍去病出隴西(庚申斬首八千餘級)出北地(庚申斬首)
(三萬昆邪王殺休屠王將四萬降得隴西北地置五屬國處之以其地為武威酒泉郡)出代郡(注見)
(上)兩將軍疊出而後匈奴遠遁幕南無王庭然漢士馬
物故亦不勝算矣(自是漢馬亦少不能復擊)其後帝雖親登單于臺
勒兵示武威震匈奴(辛未其時遣郭吉告單于南越王頭已懸漢闕天子自將待邊能戰)
(則戰不能亟臣服單于大怒留吉遷辱北海上)終不能免郭吉蘇武之羈留(庚辰)
(且鞮單于立恐襲之盡歸漢使路充國等明年遣武厚遺之反驕倨留漢使)李陵貳師之䧟
沒(壬午陵戰敗降辛夘貳師將軍李廣利擊匈奴敗降匈奴妻以女明年被譛屠之以祭其先單于)其
開三方也則西南夷發於唐蒙司馬相如(辛未蒙使南粤食枸醬知)
(出蜀從夜郎䍧柯江至南粤遂平南夷為䍧柯郡後又因破南粤諸國恐入朝以夜郎為犍為郡邛為粤雋郡)
(莋為沈犁郡相如亦言可置郡冉駹文山郡西馬武都郡滇為益都郡)兩粤起於嚴助朱
買臣(兩粤閩粤南粤癸夘閩粤攻東甌請救嚴助勸救之遣助行閩粤罷兵東甌舉國内附徙江淮間丙)
(午閩粤王弟餘善殺其兄郢來降上為閩越立後以餘善為東粤東粤數反買臣言東粤徙泉山浮海可破滅)
(遂遣買臣破之并閩粤盡徙江淮虛其地秦南粤即尉佗國二世時趙佗以龍川令行南海尉事滅自王閩)
(粤平上遣嚴助諭意即遣子宿衛元鼎五年平之以其地為儋耳等九郡)朝鮮由於涉河(朝鮮)
(王滿燕人居秦故空地傳至孫右渠不奉詔上遣楊樸誅之以其地為真藩等四郡涉河臣名)其通西
域也則始於張騫之使烏孫(初騫使匈奴亡之西域見多竒物土者與中國同歸)
(奏帝且言烏孫之盛先結烏孫他國可致丙寅遣騫賫金帛使烏孫賜喻未決即遣副使使大宛康居等國烏)
(孫遣使送騫報謝西域凡三十六國頗與使者俱來盡通於漢元封中以江都王女妻烏孫與為昆弟制匈奴)
趙破奴虜樓蘭王破姑師(上欲通大烏二國劫使者為匈奴耳目癸酉遣破奴伐之)
(暴兵威以動烏孫大宛之屬於是列亭障至玉門矣)至貳師將軍伐苑西域震恐
於是自敦煌西至鹽澤往往起亭而輪臺渠黎置校尉屯
田矣(己邜李廣利屯酒泉旁西域恐庚辰斬苑王得汗血天馬數十疋中馬三十疋還西域多入質乃自)
(敦煌以西置屯田官)自是不但枸(矩)醬竹杖天馬蒲萄(竹杖天竺國汗血馬)
(天馬子大宛以蒲萄為酒富人藏至數十石數十年不壊)克充所欲而殊方異物四
面而至以隋珠和璧絡甲乙之帳設酒池肉林饗四夷
之客漫衍魚龍角抵之戱以觀視之(漫衍張衡云巨獸百尋是也魚龍者)
(為含利之獸先戱於庭畢乃入殿前激水化成比目魚躍水作霧畢化黃龍出戲於庭)及賂遺贈
送萬里相奉師旅之費不可勝計至於用度不足乃㩁
酒沽(癸未)筦鹽鐵(癸亥桑弘羊孔僅同管天下鹽鐵)鑄白金造皮幣(壬戌以禁)
(苑白鹿皮為幣直四十萬王侯宗室朝享薦璧用之少府銀錫為白金三等龍文直三千馬文五百龜文三百)
算至舟車(壬戌)租及六畜民力屈財用竭因之以凶年冠
盜並起道路不通遣直指使繡衣持斧斷斬郡國然後
勝之(壬辰山東盜起遣暴勝之為直指使斷斬)帝猶未能自反至江充搆難
巫蠱事作禍及太子(充初為趙王客告趙太子陰事得幸上又與太子有隙庚寅因上疾)
(言祟在巫蠱以充為使掘蠱東宫云多得桐木人持太子急太子斬充又發兵亂詔捕反者太子敗走自殺衛)
(皇后亦自殺)先是陳皇后既廢(辛亥)至是衛后復不得其死焉
禍變已極然後紓徐痛定始大悔悟乃罷方士棄輪臺
下哀痛之詔力本勸農以明休息雖云已晚猶愈迷復
之凶者(壬辰輪臺在西域有田五千頃弘羊請屯田不從乃下詔自悔不復出軍封丞相車千秋為富)
(民候以明休息)迨夫拔霍光日磾於無聞之中以當托孤之寄
擁昭立宣功在社稷亦可謂明遠也已矣嘗反覆帝所
為大抵踵秦皇之覆轍(鹽鐵㩁沽即頭會箕歛監臨部主即參夷常法求仙巡幸營宫)
(室黷武事皆同)而成敗異者何哉秦用商鞅積刑罰而高文以
來積寬仁本不同一也二世增始皇之過而孝昭改武
帝之失末不同二也(精義)陳同父謂表六經置博士定生
員興太學崇儒重道所以為得也正歴朔易服色定官
名興禮樂建制立度所以為得也孝弟力田鰥寡孤獨
既存問致賜而有冤失職使者得以聞(己未)山東水旱既
虚郡國倉廪賑救(辛酉)而江南被水復下巴蜀粟以賑之
(丙寅)救民䘏灾所以為得也方士之罷輪臺之棄下詔悔
過是知過能改所以為得也加以金霍之任付託得人
此其所以有秦皇之失而免秦皇之禍歟昭帝弗陵(武帝)
(少子母趙婕妤孕十四月而生帝)初戾太子敗燕王旦廣陵王胥淫嫚
帝越次得立(即位年九歲乙未始元六元鳳六元平一在位十三年)年十四而辨
上官燕盍之詐信霍光之忠(己亥初光長女適左將軍上官桀子安有女為皇后)
(安用事父子寢盛與光争權燕王旦姊為盍侯妻稱盍主與桀安及弘羊皆與旦通謀詐令人為燕王書讒光)
(書奏光不敢入上召光免冠頓首上曰將軍冠朕知是書詐也將軍調校尉未十日燕王何以知之時帝年十)
(四左右皆驚上書者果亡後桀等謀令長公主置酒請光殺之因廢帝立燕王事覺桀安弘羊誅燕王盍主自)
(殺)承孝武奢侈師旅之餘海内虛耗戶口減半光知時
務之要(日磾乙未薨光專政)首舉賢良文學問民所疾苦除田租
止出馬(戊戍詔往時令民共出馬其止勿出)議罷鹽鐵㩁沽(庚子)免馬口錢
(壬寅所謂租及六畜者)減民賦錢十之三(丁未)樓蘭授首(甲辰傅介子斬樓蘭)
(王首懸北闕更名鄯善國)匈奴和親(庚子蘇武還)百姓充實稍復文景之
業其培養國脉為何如使天假之年復得周召之佐成
康不足侔矣帝崩(元平)無嗣徵武帝孫昌邑王賀立之王
狂縱好遊及徵求長鳴雞載女子於道既即位過咎益
浮淫戲無度僅二十有七日大將軍光與田延年張安
世圖之白太后廢為海昏侯而迎立宣帝焉宣帝(中宗)病
已更名詢(武帝曾孫衛太子孫史皇孫子太子納史良娣生史皇孫以外家姓稱之皇孫納王夫人)
(生帝)帝幼遭巫蠱之禍逮繋長安獄賴廷尉丙吉得以生
全(帝生數月繫獄望氣者言獄有天子氣詔一切皆殺吉閉門拒使者得生聞史良娣有母及兄載帝付之)
養民間高才好學授詩論語孝經喜游俠昌邑廢吉奏
記霍光迎帝即位(丁未七月年十八戊申本始四地節四元康四神爵四五鳳四甘露四黃)
(龍一在位二十五年)先是泰山石起立上林枯僵柳自起生蟲食
葉其文已有公孫病已立之䜟矣(昭帝癸夘)帝興自閭閻知
民事艱難又苦吏急即位之初首遣使詔郡國謹牧養
民而周德化擢路温舒黃覇等以尚寬和(戊申温舒廷尉史覇廷尉)
(正)至于定國民自以不冤(壬子定國為廷尉十七年)霍光薨後(癸丑三月)
始親政事厲精為治五日一聽政丞相以下奉職奏事
(癸丑)魏相丙吉同心輔佐(甲寅)二三年間舉賢良罷屯田罷
池籞未幸者與貧民勿治郡國宫館以貸民流者(甲寅)減
天下鹽價遣使郡國戒勿煩擾又嚴繋囚掠笞瘐(音庾病也)
死之禁(乙夘)無非愛民䘏刑之事每拜刺史輙親見問以
為太守吏民之本數易則下不安二千石有治理效輙
璽書勉厲公卿闕以次用之朱邑入為大司農(北海太守有治)
(行)龔遂入為水衡都尉(遂為渤海太守見齊俗好未技不田作躬率儉約勸民農桑以)
(口率種樹畜養民有帶刀劒者使賣以買牛犢乙夘)尹翁歸入為右扶風(丙辰東海太守)
(公廉明察)韓延夀入為左馮翊(壬戌東海太守民不忍欺)黃覇入為太子
太傅(癸亥穎川守寬明增戶口)此皆以郡守擢拜者也其重文學也
修武帝故事講論文藝傅又選羣儒俊材置諸左右於
是劉向王褒以文章顯(辛酉向待詔金馬門壬戌褒作聖主得賢臣頌亦待詔)其
崇經術也命諸儒講論石渠稱制臨決立梁丘易(梁丘京房)
(門人筮有應官至少府)大小夏侯尚書穀梁春秋博士文雅翕然
中興於是蕭望之梁丘賀夏侯勝韋玄成以經術顯(庚午)
(詔諸儒論五經同異石梁閣望之玄成平奏其義上親臨決立梁丘賀易夏侯書夏侯都尉以書𫝊族子始昌)
(始昌𫝊勝勝𫝊從兄子建故有大小夏侯學時劉向亦預焉)將相則張安世(甲寅)趙充
國(丁巳)杜延年(丙辰)于定國(己巳)京兆尹則趙廣漢(庚戌至丙辰誅)張
敞(庚申)太子太傅䟽廣少傅疎受(戊午皆請老賜金歸)皆知名當世
有未易枚舉者謂之政事文學法理之士咸精其能信
然矣至於夷狄賓服則自匈奴為丁令烏桓烏孫三國
所攻由是虛弱邊境少事(庚戌)馮奉世誅莎車王平諸國
西域震恐(丙辰莎車殺漢所立王及漢使叛適奉世送大苑諸國客至檄兵殺莎車王諸國悉平威)
(震西域至大宛得名馬象龍而還)趙充國擊先零招以威信竟不煩兵
而下(庚申充國上屯田議從之辛酉置金城屬國處降羌)鄭吉破車師降日逐乃
命為都護督察烏孫康居等三十六國號令遂班於西
域(辛酉)至是匈奴乖亂分為五單于更相攻擊(甲子屠耆單于破其)
(三至乙丑呼韓單于襲殺屠耆)呼韓邪奉國珍來朝於是烏孫以西至
安息諸國咸尊漢矣(庚午先是烏孫近匈奴輕漢至是尊慕烏孫公主來歸)史稱
單于慕義稽首稱藩功光祖宗比迹商宗周宣非與帝
以戎狄之歸思股肱之美圖功臣於麒麟閣(霍光張安世韓增趙)
(充國魏相丙吉杜延年劉德梁丘賀蕭望之蘇武十一人唯霍光不名曰大將軍博陸侯姓霍氏)表而
揚之名著中興輔佐亦可謂知本者矣然先儒之論又
有曰當時法制過詳而道德不足是以人情奸詐益甚
增戶口者得以冐其賞(甲寅膠東相王成偽增戶口爵關内侯)減糴額者
得以逃其罪(庚申羌金城湟中穀斛八錢充國謂耿中丞糴三百萬斛羌人不敢動矣中丞請糴)
(百萬斛乃得四十萬斛耳)獻鶡雀者得以投其詐(張敞舍鶡崔集丞相府黃覇謂神雀)
(欲以聞後知乃止)甚至上計簿者不過具文(壬申詔天下少事民貧盜不止咎在)
(上計簿者文其而已)而虜入代郡始科𤨏邊吏者反蒙思職之褒
(丞相丙吉馭吏嘗出見馳驛探知虜入代遽白吉且言邊郡長吏老病者宜豫視吉召東曹案邊長吏科𤨏條)
(其人𤨏錄也詔問虜入郡吉具對御史大夫不知獲譴褒吉憂邊思職)其為欺弊雜出而
不可禁矣(通鑑)至於用恭顯而啟元帝之信宦官(弘恭石顯少坐)
(腐刑為中黃門帝任中書官恭為令顯僕射元帝即位數年恭死顯代為令委以政事貴幸傾朝廷)貴許
史而啟成帝之信外戚(甲寅罷霍禹大司馬悉易以許史子弟代典兵柄庚申王吉上)
(疏諫謂為迂闊成帝時用外戚王鳳等)楊韓之戮赤族之誅而啟哀帝之
殺大臣(甲子左馮翊韓延夀與蕭望之互相按劾上不直延夀以鑄刀效上方事弃市光禄勲楊惲廉)
(潔無私人告驕奢致日食按得與孫會宗書當大逆要斬哀帝誅王嘉)産三大釁卒以亡
漢(東萊文)愚謂大臣之誅已見之前朝而帝又甚焉者也
不但楊韓而已霍氏之罪固不容赦而光之忠勲不可
以無後(許皇后産光妻顯賂毉弑后明年納女成君為后光卒上頗聞其事疎其黨乙夘霍禹謀反族)
(誅后亦廢自殺)趙廣漢之脅持丞相固不可逃而吏民請代數
萬亦不容以重違(丙辰廣漢以私怨論殺被告下丞相相按驗廣漢疑丞相夫人殺侍婢脅丞)
(帝惡之坐要斬吏民號泣請代不許)盍寬饒剛直公清諫用刑法任中書
宦官(上書云以法律為詩書以刑餘為周召)以為怨謗下獄致死(庚申)帝曾
不少顧惜何其刻哉推原其故皆初年擇術不精學申
韓而不任周政雜霸道以致之也(戊辰太子言上持刑太深宜用儒生帝謂)
(漢家自有制度本以伯王道雜之柰何純任德教用周政乎)由是觀之綜核厲精之
治雖足以使一時吏稱其職民安其業而高祖文帝忠
厚寬仁之脈斵喪無餘矣議者直謂西京之亡自宣帝
始其以是夫元帝奭(宣帝太子母許皇后壬申即位癸酉初元五永光五建昭五竟寧一)
(在位十六年)即位初年首以公田賑業貧民賦貸種食未幾
減樂府員省苑馬以賑困乏又未幾罷宮館減馬獸肉
食終一十六年之間貸貧民賜孤寡高年帛遣使存問
耆老孤寡失職之人幾無虛歲可謂慈仁愛民之主矣
至於尚節儉好儒術皆為君之美節(癸酉召貢禹拜諫議大夫禹奏請節)
(儉丁丑詔大官所具各減半乘輿秣馬無乏事而已蕭望之周堪劉向張敞貢禹匡衡韋玄成京房之徒皆見)
(信用)獨惜其剛斷不足柔懦太過許史預政恭顯專權當
時大患也望之周堪請罷中書其言非不切直帝不能
用反致望之遭䜛以死(甲戌望之等患許史恭顯請罷中書宦官不悟恭顯竟譛毁望)
(之召下廷尉飲酖自殺其年弘恭死)京房援幽厲用佞為喻非不明白帝
雖悟而不斷反致京房罹毁棄市(甲申房宴見極論幽厲用佞而國危又引)
(齊桓二世任竪刁趙高亡國又極言灾異警動之請上去顯上云已喻終不能去顯遂疾房譛之竟以棄市)
周堪以隔絶病瘖卒張猛以見誣自殺(辛巳上復召用堪猛顯管尚書)
(堪希得見常因顯白事事決顯口堪遂瘖卒顯又誣猛令自殺於公車)陳咸朱雲髠為城
旦(乙酉中丞咸數言顯短顯恨之咸與槐里令朱雲善雲被劾從咸伺侯顯白泄省中語坐之)至鄭
令蘇建論死(乙酉鄭令建得顯私書奏之顯以他事論死)而公卿以下畏顯
側足而立矣此帝雖善善而善卒以戮雖惡惡而惡終
不去事無巨細悉關中書(甲戌恭死顯為中書令)專權邪僻賊害
忠良西漢之衰决於此矣當是時灾異並作日月失明
星辰逆行山崩泉涌地震石隕夏霜冬雷春凋秋榮隕
霜不殺水患螟蟲人民饑疲盜賊不禁刑人滿市春秋
所紀盡皆有之(京房奏帝之辭)是誰之召與史氏不此之察乃
謂帝專用儒生貢薛韋匡迭為宰相牽制文義優游不
斷孝宣之業衰焉嗚呼此豈儒者之過母乃用非真儒
而復有小人在側以間之率多持禄保位患得患失之
不暇曾是足以為儒者乎(陳同父謂貢禹持禄保位與石顯為用大可責孔光𫝊韋)
(賢玄成咸皆持禄保位被阿䛕之譏王尊𫝊匡衡阿附畏事顯惟薛廣德直言極諫月餘以歲惡民流乞骸骨)
成帝驁(元帝太子母王皇后戊子六月即位己丑建始四河平四陽朔四鴻嘉四元始四元延四綏和)
(二在位二十六年)善修容儀臨朝淵默尊嚴若神可謂有穆穆
天子之容矣求遺書於天下詔劉向校書中秘(乙未)又可
謂知崇文學者然即位初年首以元舅王鳳為大司馬
領尚書事(戊子王氏之興自此始)未幾同日之内五侯受封(己丑封舅)
(王崇安成侯賜譚商立根逢時爵關内侯)雖罷中書宦官免斥石顯以除閹
官之害(己丑遷顯長信中大僕與妻子徙歸故郡憂懣道死黨與皆廢)而朝廷政權一
轉而歸外戚矣(己亥鳳卒從弟音代丙午音卒從弟商代己酉商卒弟根代癸丑根病免從弟)
(莽代莽元皇后弟曼之子乙巳封新都侯癸夘五侯僣侈欲誅不果王氏一姓乘朱輪者二十三人青紫貂蟬)
(魚鱗左右劉向封事)盤據勢要驕奢盈泆僣擬乘輿縱惡不誅(五侯)
(穿城引水借光明宫象白虎殿僣迫乘輿如此癸邜欲論罪復赦不誅)遂致排擯宗室孤
弱公輔斬戮無忌擊斷不請帝方湛于酒色飛燕蠱惑
赤鳳内亂許后廢死齊家之倫斁矣(辛丑上微行過陽阿主家見歌舞趙)
(飛燕悅之召入宫大幸復召其妹癸夘飛燕譛廢許皇后癸丑賜死己巳立飛燕為后寵反哀妹昭儀絶幸后)
(姊妹嘗通宫使燕赤鳳者劉向進列女傳以戒上)劉向王章精忠懇切如水沃
石(乙未向奏洪範五行傳戊戌上封事言灾異皆斥王氏之盛辛亥义以蜀山崩江水竭以漢起蜀必亡之)
(光極詆王氏皆無補咎丁酉京兆尹王章剛直雖由鳳進内非之極言日食在鳳上寤令舉代鳳者章舉馮)
(野王鳳知使尚書劾章大逆竟棄市)朱雲梅福披心讜論動遭按劒(己酉上以)
(張禹言不疑王氏故槐里令朱雲上䟽乞上方斬馬劒斬佞臣張禹上大怒令引出斬之雲扳檻折辛慶忌叩)
(頭爭之得免及丁未故南昌尉梅福上䟽訟王章冤歷陳灾異漢興外戚專權之戒䟽入上不納)獨杜
欽谷永張禹孔光之徒謟諛權臣乃保寵固禄(欽阿附鳳為補)
(過將美如王章之奏教鳳稱老乞骸骨既殺章復教舉直言之類永前後上䟽黨王氏專攻上身後宫丙)
(申張禹以上師傅入相與鳳同領尚書阿附鳳吏民上書議王氏專政上問禹禹奏宜無信上由此不疑王氏)
(持史贊光禄保位)迹帝昏懦柔惡如此漢祚之移不在其身幸
矣哀帝欣(成帝庶弟定陶恭王康之子祖母傅昭儀元帝昭儀恭王母母丁姬恭王妃也)長好
文辭法律成帝無嗣徵為太子成帝崩即位(乙夘建平四元夀二)
(在位六年)帝在東宫時見委政外家王氏僣盛嗣位之初首
行罷免政由已出未為失也然丁傅董賢相繼寵用(甲寅)
(即位才一月封舅丁明后父傅晏為侯是月立后傅氏乙夘太后從弟傅喜大司馬喜正人不阿太后丙)
(辰喜免丁明大司馬丁戊午封太后從弟傅商為侯庚己未傅晏大司馬巳侍中董賢大幸戊午封侯)
(申大司馬六月帝崩賢與妻自殺官賣董氏財凡四十二萬萬)殺尚書鄭崇(戊午)殺丞相
王嘉(己未)皆以賢寵盛忠諫死也班史謂覩孝成之世權
柄外移是以臨朝屢誅大臣欲彊主威以則武宣謬矣
陳同父謂帝何不思之甚王氏可去丁傅獨可用乎外
戚猶不可用賢何為者可使之預政乎盖知彼之為非
而不知此之為尤甚也南宫氏曰帝寧負成帝之恩欲
尊定陶之號冷褒叚猶董宏之佞說是從(乙夘郎中今冷褒黃門郎)
(叚猶奏乞正恭皇太后皇后尊號甲寅高昌侯宏首發其議竟尊定陶太后曰恭皇太后丁姬曰恭皇后丙辰)
(义尊定陶太后曰帝太太后恭皇后曰帝太后)而師丹傅喜孔光之正諫不用
(丹司空喜司馬光丞相太后每欲稱尊號與成帝母齊喜與光執正議不順旨帝崩後丁傅董親屬皆徙遠方)
(獨詔褒傅喜以特進奉朝請)一差意向遂拂羣心斗筲之莽知天下
清議在是也於是摟取之以文其奸劾奏董宏甘心屢
黜(甲寅莽與師丹劾宏不道免莽後就國)公卿大夫聞而直之至訟莽冤
者百數而莽得志矣(己未吏民稱莽賢良周護等復訟莽功德召還)自是浮譽
日隆遂執魁柄(庚申帝崩馳召莽秉政百官緫已以聽)乃用儒術平冤獄
治誣告黜僣人以濟其私革漢為新梯禍自此豈非帝
行乖禮義自失人心倒持太阿而授之莽哉平帝衎(成帝)
(庶弟中山孝王興之子母衛姬)哀帝崩無嗣徵帝立(辛酉元始五在位五年夀十四)即
位幼沖太后臨朝(元帝后王氏)政自莽出褒善顯功以自尊
盛於是賜號安漢公(辛酉風益州令塞外蠻夷自稱越裳氏獻白雉欲比功周公羣臣承)
(旨白太后賜號)加宰衡位諸侯王上(甲子)至加九錫而居攝之謀
成矣造符命作祥瑞無所不至漢士大夫若崩厥角稽
首靡然從之前後上書獻頌者四十八萬七千五百餘
人而炎漢二百年之宗社已挈而之莽(己丑五月諸侯王公列侯宗室)
(皆請亟加賞太后乃加九錫十二月謝囂奏武功長孟通浚井得白石上員下方有丹書文曰告安漢公莽為)
(皇帝符命自此始又宗室劉慶言帝冨春秋宜令莽行天子事如周公帝崩遂居攝韍冕踐祚朝羣臣)惟
龔勝邴漢梅福逢萌王覇數子卓然不肯為所汙(壬戌大夫)
(邴漢以莽專政歸莽簒辛未以祭酒徵勝不受徵不食十四日死壬戌梅福知莽必簒弃妻子去不知所之)
(掛癸亥逢萌見莽殺其子宇曰三綱絶矣即冠將家浮海王覇見莽簒弃冠帶絶交)歆國師(劉歆)
(為莽國師公)雄大夫(揚雄為莽大夫)貽萬世鄙笑莽既弑帝(乙丑十二月帝)
(益壯莽欲居攝因臘日上椒酒酖帝)乃徵宣帝玄孫擇其最幼者立之是
為孺子嬰(父廣戚侯顯二歲立為皇太子號曰孺子丙寅居攝三年莽簒封安定公初莽勑乳母不)
(得與語既長不能名六畜)莽自攝尊位稱假皇帝既敗翟義復殄趙
朋(丁夘東郡守翟義起兵討莽朋亦起兵三輔莽兵敗義復敗朋)自以為得天人之助
甫及三年遽行簒奪定國號曰新(至是莽謀即真之事十一月以居攝三年)
(戊辰為初始元年初莽使羣臣奉符瑞白太后后大驚又使王舜求璽罵不予舜曰太后寧能終不予耶乃投)
(于地曰我老死如而兄弟今族滅也太后時年八十四癸酉崩又十年漢誅莽)漢遂中絶迹莽
始起外戚折節力行以要名譽又乘四父歷世之權(鳳音)
(商根)太后夀考為之宗主(元帝王皇后)故得肆其姦慝以成簒
盜及竊位南面處非所據乃始恣睢奮其威詐滔天虐
民窮凶極惡毒流諸夏亂延蠻貊猶未足逞其欲焉自
書𫝊所載亂臣賊子無道之人考其禍敗未有如莽之
甚者也盖炕龍絶氣(無德居高位)非命之運(非天命之命)紫色䵷
聲(淫聲非正曲)餘分閏位(不得正王之位如月餘分為閏)聖人之驅除云爾
(班史贊)民心思漢甚於饑渴遠近蜂起立聖公為更始皇
帝莽就屠戮支體横分矣夫以莽之狂謬其姑憤之(太后)
(罵曰猪狗不食其餘豈有汝兄弟)其子叛之(癸亥宇以血洒莽第欲以變怪警懼歸政事覺殺宇)
(辛巳莽太子臨謀殺莽不克)其女背之(庚午安定太后自劉氏廢稱疾不朝莽哀傷欲嫁之令孫)
(建子盛飾問疾后大怒因發病不肯起莽女平帝后也)殆與禄山史思明朱温同
惡前史但載之於敘𫝊亦宜已矣(南宫氏)更始玄字聖公
景帝七代孫光武族兄也嘗殺人亡命在平林賊中(號更)
(始將軍)以懦弱為新市平林所立即位朝羣臣羞愧流汗
舉手不能言(癸未更始二先是丁丑荆州王匡王鳳起新市南陽馬武穎川王常成丹等從之綠)
(林山衆十八萬午壬午綠林疫分為下江新市招七月平林賊起壬冬光武與兄縯伯升起南陽致新)
(市平林兵下江兵亦合時聖公亡命平林諸將已十餘萬欲立劉氏從人望南陽豪傑及下江兵欲立伯升新)
(市平林兵憚縯威明貪玄懦弱故得立癸未初都宛進都洛陽九月誅莽甲甲二月都長安)委政匪
人日醉後庭官爵猥濫關中離心四方怨叛三年赤眉
立劉盆子(初戊寅樊崇等起琅邪衆數萬鈔徐兖間朱其眉為識號赤眉乙酉六月立朱虛侯章之)
(後劉盆子為主)人長安而更始亡(乙酉降尋被殺光武詔封為淮陽王)天命有歸
盆子不能自保而光武中興焉(壬午冬光武伯升起南陽癸未五月伯升拔)
(宛更始忌其威明殺之大六月拜光武破虜將軍申十月行司隸修宫府又拜司馬渡河撫州郡甲五)
(月立為蕭王徵赴行在不就徵始貳更始)陳同父曰西漢之治自寬仁而變
為深刻自深刻變為委靡高惠文之寬仁贊而成之者
蕭曹周勃申屠之功景武宣之深刻啟而導之者晁錯
公孫魏相之過元成哀之委靡不能開喻而正救之者
則又貢禹張禹孔光之罪也抑又有說高祖以下有德
者莫過文帝有才者莫過武帝迹其行事有足憾者秦變
先王法度治統幾於一絶矣漢興去周未遠制度典章
猶可考而復也高祖草創未暇為惠帝仁柔不能為則
復古之事非文帝其誰任乎時海内富庶矣黎民醇厚
矣天下幾刑措矣奈何溺黃老清静之說雖賈生再三
之請而未遑遂因陋就簡無以垂法於後則是有可為
之時而無復古之志也至武帝狹小漢家制度慨然欲
追蹤唐虞商周之盛則復古之事舍帝又誰與歸于時
正朔改矣禮樂興矣罷百家而六經表章矣奈多欲之
念既勝徒取高皇約束紛更之非惟無以改秦之失而
又有甚焉者則是有欲為之志而無復古之實也然則
先王經世之大法至秦而遂冺秦人紛亂不綱之政至
今而猶存考其事論其世文帝武帝二君盖深有足憾
者與西漢自高至平凡十二帝并孺子共二百一十四
年(始乙未終戊辰)為莽所簒十四年(己巳終壬午莽偽號己巳建國五天鳳五地皇二)
更始二年(癸未甲申)
史纂通要卷七
