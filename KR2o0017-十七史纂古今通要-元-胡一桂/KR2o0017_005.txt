史纂通要卷五
元胡一桂撰
周諸侯
魯
魯周公旦周武王弟也王伐商周公佐王定天下封於
少昊之虚曲阜(今兖州仙源縣)是為魯公周公不就封留佐王
子伯禽代封於魯伯禽即位之後管蔡反淮夷徐戎並
興伯禽率師伐之肸(一作獮書作費注魯東郊地)作肸誓(書作費誓)徐戎
遂平三世為幽公而有弟之弑(幽公宰弟㵒弑公自立謚魏公)又三世
為武公武公與長子括小子戲朝周宣王愛戲欲立為
魯太子樊仲山甫諫不聽卒立戲是為懿公九年公兄
括之子伯御弑公而自立宣王伐魯誅伯御立懿公弟
偁是為孝公自是諸侯多畔王命王舍長立少固有以
啓之也孝公子惠公公適夫人無子賤妾聲子生子息
息娶宋女女至而好公奪而妻之生子允登宋女為夫
人允為太子公卒允少公長庶子自心以平王四十九年
攝政而夫子作春秋託始於此十一年羽父請殺子允
求太宰(羽父公子翬)公曰吾為允少故攝今允長矣吾方營
莵裘(魯邑)而老焉以授允政翬懼反譖公于允請殺公允
許諾遂弑公而立允是為桓公公娶于齊生子同公與
夫人如齊申繻諫不聽(魯大夫)齊襄公通焉公怒夫人以
告齊使彭生弑公于車子同立是為莊公(母夫人留齊不敢歸)公
有三弟長慶父次叔牙次季友公娶齊女為夫人曰哀
姜無子姜弟叔姜生子開初公愛孟女(黨氏女魯大夫任生)生子
班欲立之公病問嗣於叔牙叔牙曰慶父在可以為嗣
問季友季友曰請以死奉班也遂鴆叔牙立其子為叔
孫氏公卒季友竞立班先是慶父與哀姜通欲立姜娣
子開至是慶父弑班而立開是為閔公二年哀姜與慶
父謀欲立慶父遂弑閔公魯人欲誅慶父慶父奔莒於
是季友奉閔公庶兄立之是為釐公亦莊公少子哀姜
奔邾季友賂求慶父使人殺之慶父乃自殺齊桓公聞
哀姜與慶父亂以危魯召之邾而殺之以平魯難季友
為相九年號成季其後為季氏慶父後為孟氏公卒子
興立是為文公文公卒襄仲殺公適子惡及視而立庶
子倭是為宣公(文公二妃長妃齊女哀姜生惡及視次妃敬嬴子倭襄仲公子遂)魯由
此公室卑三桓彊(三桓魯桓公之族孟孫叔孫季孫)宣公(季文子相)謀伐三
桓會卒不果子黑肱立是為成公成公卒子午立是為
襄公(季武子相)襄公卒昭公禂立(季武子立之)鸜鵒來巢(二十五年鸜鵒)
(不踰濟非中國之禽)師已曰(魯大夫)文成之世童謠曰鸜鵒來巢公
在乾侯(杜預曰乾侯魏郡赤丘縣晉境内邑)鸜鵒入處公在野外季氏與
郈氏鬭鷄(季平子郈昭伯二家相近)季芥其羽郈金其距平子怒昭
伯亦怒郈氏以告公公伐季氏平子請罪弗許於是三
家共伐公公奔齊(九月)如晉居乾侯(二十八年)公卒(三十二年卒於乾侯)
魯人立昭公弟宋是為定公五年季平子卒其家臣陽
虎囚季桓子而專國政(八年虎欲殺三桓適更立所善庶子桓子詐而得脱後三桓與)
(魯議虎虎奔齊焉)十年孔子行相事公與齊景公有夾谷之會
齊欲襲魯公孔子以禮歷階誅齊滛樂齊侯懼乃止歸
魯侵地而謝過十二年使仲由隳三桓城收其甲兵孟
氏不肯隳城伐之不克而止季桓子受齊女樂三日不
朝孔子遂行定公卒子哀公蔣立孔子反魯十四年春
西狩獲麟孔子作春秋所感而起故所以為終也(實周敬王)
(之三十九年哀公十六年孔子卒)二十七年三桓攻公公奔衛如鄒如
越公卒悼公寧立時三桓勝魯如小侯而已又八𫝊為
頃公(元穆共康景平緍頃)十六年赧王五十九年也是歲西周滅
又六年當秦孝文王元年楚考烈王滅魯頃公亡遷于
卞邑(卞一作下今兖州泗水縣)為家人而魯祀始絶太史公曰甚矣
魯道之衰也觀慶父及叔牙閔公之際何其亂也隱桓
之事襄仲殺適立庶三家北面為臣親攻昭公昭公以
奔何其戾也迹魯自周武王伯禽就封至頃公三十四
君八百二十七年而亡(起己夘終辛亥)
齊
齊太公望吕尚者東海人也其先祖嘗為四嶽佐禹平
水有功虞夏之際封於吕或封於申夏商時申吕或封
支庶子孫或為庶人尚其後苖裔也本姓姜氏從其封
姓故曰吕尚尚窮困年老以漁釣干周西伯西伯將出
獵卜之曰所獲非龍非彲非虎非熊乃覇王之輔於是
果遇太公於渭之陽與語大悦曰自吾先君太公曰當
有聖人適周周因以興子真是耶吾太公望子久矣故
號曰太公望載與俱歸立為師後武王東伐以觀諸侯
師行師尚父故曰師尚父武王克商元年封尚父於齊
都營丘東成王時管蔡亂淮夷畔乃使召康公(奭)命太
公曰東至海西至河南至穆陵北至無棣五侯(五等侯)九
伯(九州伯)實得征之(皆得討其罪)齊由此得征伐為大國至哀
公(不辰)紀侯譖之周周烹哀公(夷王)而立其弟胡公(静)徙都
薄姑哀公同母弟弑胡公而自立是為獻公(尚父七世孫)至
僖公(獻公六世孫)愛其同母弟之子公孫無知令其秩服比
太子太子諸兒立是為襄公公絀無知服秩無知怨魯
桓公夫人襄公女弟也公故嘗私通之及與桓公來復
通焉桓公知之怒夫人夫人以告公醉桓公使力士彭
生抱桓公上車拉殺之遂殺彭生以謝魯無知弑公自
立遊於雍林雍林人襲殺無知初襄公誅殺不當羣臣
恐禍及次弟紏奔魯其母魯女管仲召忽傅之次弟小
白之莒鮑叔傅之小白自小善大夫高徯及無知死高
徯隂召小白於莒魯亦發兵送公子紏管仲别將遮莒
道射中小白帶鈎小白佯死管仲使馳報魯送紏者行
益遲小白載温車中馳行先入亦有高國内應(齊正卿)先
入得立是為桓公發兵拒魯以書遺魯請殺子紏又請
管仲醢之鮑叔牙受管仲及堂阜脱桎梏言之桓公以
為大夫任政管仲與鮑叔隰朋高徯脩齊國政脩軍令
贍貧窮禄賢能齊人皆悦二年滅郯(一作[邱-丘+覃]初公亡時郯無禮故滅之)
二年伐魯(莊公獻遂邑乃平)盟魯于柯(濟北束柯齊邑)曹沬以匕首劫
桓公反魯侵地後悔欲無與而殺沬管仲諫不可遂與
三敗所亡地於魯諸侯皆信齊而欲附之七年會諸侯
于甄(衛地)而公始覇十四年陳厲公子完號敬仲來奔以
為工正田成子常之祖也二十三年救燕伐山戎(北狄鮮卑)
(也)燕送入齊境於是割燕所至與之命脩召公之政納
貢于周諸侯聞之皆從齊二十七年誅魯湣公夫人哀
姜以其滛公子慶父兩預弑魯君也二十八年城衛楚
丘三十三年以夫人蔡姬故率諸侯伐蔡蔡潰(二十九年公與)
(夫人戲船中夫人蕩公公怒歸蔡姬蔡亦怒嫁其女)遂伐楚責包茅不入貢師進
次陘(楚地)楚屈完將兵捍齊齊退召陵(潁川縣)而盟三十五
年會諸侯葵丘(陳留外黃縣)周襄王賜胙彤弓矢大路秋復
會葵丘有驕色諸侯頗有叛者納公子夷吾為晉君討
晉亂至高梁(晉地)公曰寡人兵車之會三乘車之會六九
合諸侯一匡天下三十八年周襄王弟帶與戎合謀伐
周公使管仲平戎于周四十一年管仲隰朋皆卒管仲
病公問曰羣臣誰可相者仲曰知臣莫如君公曰易牙
如何對曰殺子以適君非人情不可曰開方如何對曰
倍親以適君非人情難近曰竪刁如何曰自宫以適君
非人情難親公不用仲言三子專權四十二年初公三
夫人王姬徐姬蔡姬皆無子内寵如夫人者六人公與
仲屬孝公於宋襄公以為太子公卒易牙與竪刁立無
詭(衛姬子)為君太子昭奔宋(五公子争立未定公尸在牀六十七日尸䖝出戶外)宋
襄公率諸侯兵送齊太子昭而伐齊齊人殺無詭四公
子攻太子宋敗四公子而立太子是為孝公十年孝公
卒開方殺孝公子而立潘(葛嬴子)是為昭公十九年昭公
卒子舍立為君昭公弟商人(密姬子)墓上殺舍自立是為
懿公四年公遊申池丙戎庸職弑懿公(初公斷丙戎父足而使戎侯奪)
(庸職之妻而使驂乘)齊人廢其子立公子元(少衛姬子)是為惠公頃公
(惠公子)初晉使郤克於齊齊使夫人帷中觀笑之十年齊
伐魯衛晉使郤克以車八百乘救魯衛伐齊追齊至馬
陵(齊地)齊請以寳器謝不聽必得笑克者蕭桐叔子(桐叔蕭君)
(之字齊侯外祖父子女也難拆言其母故遠言之蕭附庸子姓)對曰叔子齊君母亦猶
晉君母子安置之於是乃許令反魯衛侵地公卒子靈
公立公疾崔抒迎故太子光立之是為莊公六年初棠
公妻好(棠邑名)棠公死崔抒取之莊公通焉嘗以崔抒冠
賜人崔抒怒遂弑莊公崔抒立莊公異母弟杵臼是為
景公齊太史書曰崔抒弑莊公殺之其弟後書復殺之
少弟復書乃舍之崔抒右相慶封左相後慶封因崔子
以事敗悉誅其家抒自殺慶封既殺抒益驕未幾敗奔
魯奔吳吳與之朱方富於在齊九年景公使晏嬰之晉
與叔向私語曰齊政卒歸田氏田氏雖無大德以公權
私有德於民民愛之四十八年與魯定公好合夾谷犁
鉏曰孔丘知禮而怯請令萊人為樂(萊人萊夷)因執魯君可
得志景公患孔丘相魯懼其覇故從犁鉏之計方會進
萊樂孔子歷階上使有司執萊人斬之以禮讓景公公
慙乃歸魯侵地以謝罷去公卒太子荼立是為晏孺子
(景公少子)僅一年而田乞自魯迎公子陽生立之(亦景公子乞召歸私)
(匿其家請諸大夫曰常之母有魚菽之祭幸會飲乞盛陽生橐中置坐中央發橐出陽生曰此乃齊君矣與諸)
(大夫盟立之)殺孺子而逐其母芮子齊鮑子與悼公有郤弑
公齊人共立悼公子任是為簡公四年田常弑簡公而
立平公(簡弟)相之而專齊之政又兩𫝊宣公康公而齊
相田和遷康公於海上食一城和田常之曾孫也遷之
六年當周安王之十六年而田和始列為諸侯至安王
三十二年康公薨姜氏之齊祀絶迹齊自周武王元年
尚父受封於齊至康公三十一君合七百四十四年而
齊田氏滅之焉(起己卯終壬寅)
晉
唐叔虞姬姓周武王子成王弟初叔虞母夢天謂武王
曰余命女生子名虞余與之唐及生子文在其手曰虞
因命之曰虞成王立與叔虞戲削桐葉為珪與叔虞曰
以此封若史佚因請擇日立叔虞王曰吾與戲爾史佚
曰天子無戲言言則史書之禮成之樂歌之於是遂封
叔虞於唐故曰唐叔虞自叔虞九世至穆侯夫人姜氏
以條之伐生子仇(條晉地七年伐條)千畝之伐生少子成師(千畝)
(西河界休縣)師復曰(師復大夫)異哉君之命子也太子曰仇仇者
讎也少子曰成師成師大號成之者也今名反易後能
毋亂乎穆侯卒弟殤叔自立太子仇出奔幽王九年仇
殺殤叔而自立是為文侯犬戎之禍救周立平王有功
平王有文侯之命文侯卒昭侯立(文侯子)封文侯弟成師
于曲沃(曲沃邑大於翼翼晉都邑)號曰桓叔桓叔好德衆皆附焉君
子曰晉之亂其在曲沃矣七年晉大臣潘父弑昭侯而
迎桓叔晉人發兵敗桓叔立孝侯平(昭侯子平王三十二年)立誅
潘父十六年曲沃莊伯(桓叔子)弑孝侯晉人敗莊伯立鄂
侯郄(孝侯子平王子十八年立)二年魯隱公初立事入春秋鄂侯卒
子哀侯光立八年曲沃武公伐而虜之(武公備莊伯子)晉人乃
立小子侯(哀侯子)四年武公誘召小子侯殺之周桓王使
號仲伐武公晉人乃立哀侯弟緍為晉侯二十八年武
公伐晉侯緍滅之盡以寳器賂周釐王王命武公為君
列為諸侯盡并晉地而有之(武公穆侯魯孫桓叔之孫莊伯之子自桓叔初封曲)
(沃凡六十七歲武公卒代晉)二年卒子獻公詭諸立十六年滅霍滅
魏滅耿(三國皆姬姓)二十二年滅虢滅虞初公伐驪戎得驪
姬及姬弟俱愛幸之五年姬生奚齊其弟生悼子姬譖
殺大子申生(母齊桓公女姬謂太子曰君夢齊姜太子速祭曲沃歸釐於君太子於是祭其母上)
(胙於公公獵姬毒胙中獵還上胙姬曰宜試之祭地地墳與犬犬死與小臣小臣死太子聞之不辨乃自殺時)
(太子居曲沃)又譖二公子皆知之重耳奔狄夷吾奔梁(姬譖藥胙)
(事公子皆知之重耳母翟之狐氏女夷吾母重耳母女弟)獻公子八人太子及二公
子皆有賢行公卒荀息(息為相主國政)以公命將立奚齊里克
殺奚齊于喪次荀息復立悼子里克殺悼子于朝鞭殺
驪姬于市(殺姬一句見列女傳)荀息死之里克迎夷吾於梁秦穆
公齊桓公亦發兵納夷吾立之是為惠公初惠公許賂
秦穆公以晉河西之地求歸國後既倍秦賂晉饑秦輸
之粟秦饑乃閉之糴而又興師以伐之秦大怒戰于韓
原秦獲晉侯以歸將以祀上帝晉侯姊為穆公夫人衰
絰以請乃歸晉侯公卒子圉立是為懷公未幾秦穆公
以兵納重耳殺懷公於高梁而立之是為文公公少好
士年十七有賢士五人曰趙衰狐偃咎犯(公舅也)賈佗先
軫魏武子公奔狄時年已四十三從此五士至狄十二
年過衛(文公不禮)過五鹿(衛地)乞食野人與之土塊至齊(桓公厚禮)
(妻以宗女)凡五歲欲安之齊女乃與趙衰等醉重耳載以行
過曹(共公不禮欲觀駢脇)僖負羈私遺重耳食置璧其下重耳受
食還璧去過宋(襄公以國禮禮之)過鄭(文公不禮)去之楚(成王以適諸侯禮待)
(之)數月晉太子圉亡秦(逃歸晉)秦怨之乃召重耳至秦穆
公以宗女五人妻之(子圉妻與往)乃發兵與重耳歸晉出亡
凡十九歲得入年六十二矣(襄王十六年乙酉)二年初王有弟
叔帶之亂奔鄭告急于晉趙衰曰求覇莫如入王乃發
兵至陽樊(周地陽邑名樊仲山甫所居)入王于周殺帶王賜河内陽
樊之地四月楚(成王)以諸侯圍宋來告急先軫曰報施定
覇於今在矣狐偃曰楚新得曹而初婚於衛若伐曹衛
楚必救之則宋免矣於是侵曹伐衛衛侯請盟不許衛
人出其君於襄牛(衛氏)以悦晉入曹令軍毋入僖負羈家
執曹伯分曹衛地以與宋楚急曹衛其勢宜釋宋文公
從之楚成王乃引兵歸楚將子玉請伐晉宋齊秦與晉
次城濮(衛地)與楚合戰楚敗作王宫于踐土獻楚俘於周
王命晉侯為侯伯冬晉侯會諸侯於温欲率之朝周力
未能恐其有畔者使人言襄王狩于河陽遂率諸侯朝
王于踐土春秋諱之書曰狩九年公卒子襄公歡立明
年敗秦師于殽虜秦三將孟明視西乞秫白乙丙以歸
文公夫人言遣之四年秦大興兵伐我度河取王官封
殽尸而去五年晉伐秦取新城報王官之役七年襄公
卒太子夷臯立是為靈公四年伐秦取少梁秦亦取晉
之殽六年秦康公伐晉取羈馬晉侯怒擊秦大戰河曲
八年頃王崩晉使趙盾以車八百乘平周亂立匡王靈
公侈厚歛以雕墻從臺上彈人觀其避丸胹熊蹯(熊掌内難)
(熟)不熟殺宰夫趙盾數諫不聽公患之使鉏麑刺盾不
忍而自殺(麑歎曰殺忠臣弃君命罪一也遂觸槐而死)伏甲攻盾因宰夫而
得免盾奔未出晉境趙穿襲殺公於桃園盾昆弟為將
軍而迎盾盾復位太史董狐書曰趙盾弑其君以視於
朝盾曰&KR0008;者趙穿我無與太史曰子為正卿亡不出境反不
誅國亂非子而誰孔子聞之曰董狐古之良史也書法不隱
宣子良大夫也為法受惡惜也出境乃免成公立(文公少子)
景公據(成公子)八年使郤克於齊齊頃王母從樓上觀而
笑之克怒歸至河上曰不報齊者河伯視之克執政九
年伐齊齊使太子彊為質兵罷十一年使克欒書韓厥
以兵車八百乘與魯衛共伐齊困頃公齊敗走晉追北
齊獻寳器求平不聽必得蕭桐叔子為質齊使曰蕭桐
叔子頃公母頃公母猶晉公母奈何必得之不義請復
戰晉乃許平厲公初立欲和諸侯與秦桓公夾河盟歸
而秦背盟與翟謀伐晉三年與諸侯伐秦虜其將成差
六年鄭背晉與楚盟厲公自將渡河聞楚兵來救射中
楚共王目敗於鄢陵楚引歸晉由此威諸侯公多外嬖
姬歸欲盡去羣大夫立諸姬兄弟姬兄曰胥童嘗與郤
至有怨欒書亦有怨于郤至(欒書欲待楚師退擊之郤至云楚有六間不可失也)
(故怨)乃詐公謂鄢陵之役實郤至召楚欲作亂内子同立
之(時子同在周京)會與國不俱是以事不成公怨至遂令胥童
以兵八百襲攻殺三郤(錡犨至)欒書中行偃襲厲公囚而
弑之殺胥童使荀罃迎公子同于周而立之尊之為悼
公公賢魏絳任之政使和戎戎大親附公曰自吾任魏
絳九會諸侯(一會于戚二會城棣三會鄢四會邢丘五同盟于戲六會徂七戍鄭虎牢八同盟于)
(亳城九會蕭魚)和戎翟魏子之力也平公立元年伐齊齊敗走
遂圍臨菑燒屠其郭中引兵歸昭公立六卿彊公室卑
頃公立周景王崩王子争立晉六卿平王室亂立敬王
十二年晉宗家祁奚叔孫嚮子相惡於君六卿欲弱公
室乃遂以法盡滅其族而分其邑為十縣各令其子為
大夫晉益弱六卿皆大由定公至出公時有四卿之亂
初智伯與韓趙魏共分范中行地以為邑出公怒告齊
魯欲伐四卿四卿恐乃反攻出公公奔齊道死故智伯
乃立哀公(貞定王十三年)又三年趙襄子韓康子魏桓子共攻
智伯于晉陽(今并州太原府)遂三分其地幽公柳立(哀公子十八年)當
時公室微弱土地所有惟絳曲沃(今絳州二縣)餘皆入三家
公畏三家之彊而反朝之至威烈王之六年公滛婦人
夜竊出邑中盜殺公而魏文侯以兵討亂乃立烈公止
(幽公子二十七年)未幾王命韓趙魏列為諸侯晉祚盖已亡而
未滅耳又兩傳孝公頃(烈公子十五年)靖公俱酒(孝公子二年)當安
王之二十六年而韓哀侯趙敬侯魏武侯廢靖公為家
人三分晉地而晉祀遂絶迹晉自周成王元年唐叔虞
受封至靖公三十八君合七百四十一年而亡(起乙酉終乙巳)
燕
召公奭與周同姓(譙周曰周之支族食邑於召)周武王滅商封召公
於北燕成王時召公為三公自陜以西召公主之自陜
以東周公主之(何休曰陜者今弘農陜縣是也)召公之治西方甚得民
和巡行鄉邑有棠樹决獄政事其下自侯伯至庶人各
得其所無失職者民思其政懷棠樹不敢伐歌詠之作
甘棠之詩召公以下十八世至莊公山戎來侵齊桓公
救燕北伐山戎而還燕君送桓公出境桓公因割燕所
至地予燕使燕供貢天子如成周時復脩召公之法又
自莊公十九世為文公時秦益彊蘇秦始來說約六國
為從文公卒子易王立而事入戰國(周顯王三十七年立在位十二年)
顯王四十六年初稱王王噲立(易王子在位七年)讓國於相子
之子之南面行王事而噲老不聽政三年國内大亂孟
軻謂齊湣王曰今伐燕此文武之時不可失也齊伐燕
士卒不戰城門不閉噲死齊大勝燕子之亡國人立太
子平是為昭王卑身厚幣以招賢者謂郭隗曰齊因孤
之國亂而襲破燕誠得賢士以共國雪先王之恥孤之
願也隗曰王必欲致士請從隗始於是昭王為隗改築
臺師事之樂毅自魏往鄒衍自齊往劇辛自趙往燕王
吊死問孤與百姓同甘苦二十八年國富士卒樂遂以
樂毅為上將軍與秦楚三晉合謀伐齊齊敗湣王出亡
燕兵追至臨淄盡取齊寳燒其宫室宗廟齊城不下者
獨莒即墨餘皆屬燕昭王卒子惠王立宿與樂毅有隙
使騎劫代將毅亡走趙田單以即墨擊敗燕軍騎劫死
燕兵引歸齊盡復故城涽王死莒乃立其子為襄王惠
王卒三𫝊至王喜命其相栗腹以五百金約歡於趙王
還報曰趙壯者皆死長平(先是秦敗趙於長平坑四十萬)其孤未壯可
伐也王問昌國君樂間對曰趙四戰之國其民習兵不
可伐王怒羣臣皆以為可惟大夫將渠謂與人約交而
伐之不祥必無成功不聽起二軍車二千乘栗腹將而
攻鄗秦攻伐趙使廉頗擊破栗腹等廉頗逐之五百餘
里圍其國請和解圍其後太子丹質於秦亡歸燕見秦
且滅六國禍且至燕隂飬壯士荆軻獻督亢地圖因刺
秦王王殺軻使王翦擊燕燕王斬丹以獻未幾虜王喜
而燕祀遂絶太史公曰召公奭可謂仁矣甘棠且思之
况其人乎燕北廹蠻貉内措齊晉﨑嶇彊國之間最為
弱小幾滅者數矣然社稷血食者八九百歲於姬姓獨
後亡豈非召公之烈耶迹燕自周武王元年召公受封
歷戰國共四十四君合九百丹一年而滅於秦(起己夘終己夘)
衛
衛康叔封姬姓周武王同母弟武王克商以殷餘民封
康叔為衛君居河淇間故商虚又懼康叔齒少乃申告
康叔曰必求殷之賢人君子長者問其先殷所以興所
以亡而務愛民告以紂所以亡者以滛於酒酒之失婦
人是因故紂之亂自此始為梓材示君子可法則故謂
之康誥酒誥梓材以命之康叔之國既以此命能和集
其民民大悦成王長用事舉康叔為周司寇賜衛寳祭
器以章有德十世至武公脩康叔之政百姓和集四十
七年犬戎殺幽王武公將兵佐周平戎甚有功平王命
武王為公再𫝊至莊公夫人齊女好而無子夫人陳女
子蚤死陳女弟生子完母死莊公命夫人齊女子之立
為太子莊公寵妾生子州吁十八年州吁長好兵公使
將石碏(上卿)諫公曰庶子好兵使將亂自此起不聽二十
三年公卒完立是為桓公二年弟州吁驕奢出之州吁
奔十六年州吁收拾衛亡人襲弑桓公自立為衛君石
碏因桓公母家於陳詳為善州吁至鄭郊碏與陳侯共
謀使右宰醜進食殺州吁于濮(陳地)迎桓公弟晉於邢立
之是為宣公夫人夷姜生子汲為太子取齊女好悦而
自取之生壽及朔太子汲母死公正夫人(商女)與朔共䜛
之惡伋公怒乃使伋於齊令盜遮界上謂盜曰見持白
髦者殺之乃與太子白髦且行朔之兄壽知之謂太子
可無行太子曰逆父命求生不可遂行壽乃盜白髦先
馳至界盜殺之太子伋又至謂盜曰所當殺者乃我也
盜并殺之公乃以朔為太子立是為惠公初朔與其母
共讒太子伋於宣公而殺之公卒而立朔左右公子怨
朔讒太子伋乃作亂攻惠公惠公奔齊而立伋弟黔牟
周莊王命齊襄公率諸侯伐衛納惠公誅左右公子而
黔牟奔周惠公自齊入復立二十五年公怨周容黔牟
與燕伐周惠王奔温衛燕立王弟頹為王二十九年鄭
伯納王懿公(惠公子)赤立公好鶴鶴有乘軒者及狄人伐
衛將戰國人受甲者皆曰使鶴鶴實有禄位余焉能戰
衛師敗績殺懿公懿公之立也百姓大臣皆不服自公
父惠公讒殺太子伋代立至懿公常欲敗之卒滅惠公
之後國人乃立戴公申(黔牟弟昭伯頑之子)元年卒齊桓公以衛
數亂乃率諸侯城衛楚丘立公弟燬為文公輕賦平罪
身自勞與百姓同若以收衛民十六年晉重耳過無禮
公卒弟立為成公三年晉文公欲假道救宋不許晉大
夫元咺攻成公公出奔晉文公伐衛分其地與宋討前
過無禮及不救宋患也成公二歲如周求入與晉文公
會文公鴆成公公私於周王鴆令薄得不死文公卒入
之衛誅元咺十一年公孫鞅入秦十六年衛更號曰侯
又四𫝊而為襄公惡公有賤妾幸之有身夢人謂曰我
康叔也令若子必衛名而子曰元妾怪之問孔成子成
子曰康叔者衛祖也及生子男也以告襄公公曰天所
置也於是名之曰元而立為嗣是為靈公出公輒者靈
公太子蒯聵之子初蒯聵以靈公夫人南子有惡欲殺
南子而覺之蒯聵懼奔宋已而之晉趙氏靈公卒國人
立輒後十二年蒯聵自宋入立是為莊公初莊公辱戎
州人戎州人告趙簡子簡子圍公公出奔衛人乃立公
子班師為衛君齊復伐衛虜班師乃更立公子起為衛
君元年衛石曼專逐其君起而出公自齊復入立又七
𫝊而為成侯速當顯王二十三年貶號曰侯服屬三晉
平侯而下有四君嗣君者平侯子更號曰君也嗣君子
懷君立二十七年而赧王亡嗣君弟元君初懷君朝魏
魏殺之而立元君君盖魏壻也衛君角者元君之子立
之九年當始皇二十六年秦吞六國初并天下而衛獨
存越十二年至二世元年而廢角為庶人衛祀遂絶迹
衛自周武王元年康叔受封至角四十一君合九百八
年秦二世元年滅之(起己夘終壬辰)
曹
曹叔振鐸姬姓文王子武王弟王克商封叔振鐸于曹
(濟陽定陶縣)十四世至共公十六年初晉公子重耳亡過曹
曹無禮欲觀其駢脇釐負羈諫不聽私善於重耳二十
一年晉文公伐曹圍曹三月晉師入曹數之以不用僖
負羈言而用美女乘軒者三百人也虜共公以歸令軍
母入僖負羈之家或說文公曰昔齊桓公會諸侯復異
姓今君囚曹君滅同姓何以令於諸侯晉乃復歸共公
又三𫝊為成公負芻三年晉厲公伐曹虜成公以歸已
復釋之又三𫝊為悼公九年朝宋宋囚之死於宋曹立
其弟野是為聲公五年平公弟通(平公成公孫武公之子)弑聲公
代立是為隱公四年聲公弟露弑隱公代立是為靖公
公卒子伯陽立初伯陽立之三年國人有夢衆君子立
于社宫謀欲亡曹曹叔振鐸止之請待公孫強許之旦
求之曹無此人夢者戒其子曰我死爾聞公孫強為政
必去之無罹曹禍及伯陽好田弋之事曹鄙人公孫強
亦好弋獲白鴈以獻且言田弋之說說之因訪政事大
悦之有寵使有司城以聽攻夢者之子乃亡去曹伯背
晉而奸宋宋景公伐曹晉人不救至敬王三十三年宋
景公滅曹執伯陽及公孫強以歸殺之曹祀遂滅太史公曰
余尋曹共公之不用僖負羈乃乘軒者三百人知唯德
不建及振鐸之夢豈不欲引曹之祀者哉如公孫強不
脩厥政叔鐸之祀忽諸迹曹自周武王元年叔振鐸受
封至伯陽二十五君合六百三十六年宋滅之(起己夘終甲寅)
蔡
蔡叔度者姬姓周文王之子武王弟也武王同母兄弟
十人母曰太姒文王正妃長子伯邑考次武王發次管
叔鮮次周公旦次蔡叔度次曹叔振鐸次成叔武次霍
叔處次康叔封次冉季載武王克殷封叔鮮於管(滎陽京縣)
叔度於蔡(上蔡)叔處於霍監紂子武庚成王時三叔挾武
庚以亂周公誅管叔放蔡叔降霍叔蔡叔子曰胡乃率
德改行周公舉為魯卿士魯國治於是言於王復封胡
於蔡奉蔡叔祀有蔡仲之命十二世至哀侯娶陳息侯
亦娶陳(息國海南新息縣)息夫人將歸過蔡蔡侯不敬息侯怒
請楚文王來伐我我求救於蔡蔡必來楚因擊之可以
有功楚從之虜蔡侯以歸留九歲死於楚蔡人立哀侯
子肝是為繆侯繆侯以女弟為齊桓公夫人因與桓公
戲船中蕩舟不止桓公怒歸蔡女而不絶也蔡亦怒嫁
其弟桓公怒遂伐蔡蔡潰虜繆侯以歸至召陵而歸之又
三𫝊而為景侯為太子般娶婦於楚而景侯通焉般弑
父自立是為靈侯十二年楚靈王以靈侯弑父誘靈侯
醉而殺之刑其士卒七十人令公子棄疾滅蔡使棄疾
為蔡公三年棄疾弑靈王代立為平王平王乃求景侯
少子廬立之是為平侯靈侯般之孫攻平侯子自立是
為悼侯悼侯弟申立是為昭侯與吳王闔廬共伐楚破
楚入郢义五𫝊而侯齊立四年楚惠王滅蔡侯齊亡蔡
祀遂絶貞定王之二十二年也迹蔡自周武王元年叔
度受封至侯齊二十五君合六百七十六年而楚滅之
(起己卯終甲午)
鄭
鄭桓公姬姓周厲王少子宣王庶弟宣王二十二年初
封於鄭百姓皆便愛之幽王以為司徒和集周民周民
皆悦河洛之間人便思之為司徒一歲王以褒姒故治
多邪諸侯或畔之公問太史伯(周太史)曰王室多亂予安
逃乎對曰獨洛之東土河濟之間可居地近虢鄶君貪
好利百姓不附公為司徒民皆愛公公誠請居之虢鄶
之君見公方用事輕分公地公誠居之虢鄶之民皆公
之民也於是公卒言於王東徙其民洛東而虢鄶果獻
十邑竟國之二歲犬戎殺幽王并殺公公子掘突立是
為武公夫人姜氏生太子寤生生之難弗愛生少子叔
叚叚生易愛之公疾夫人請立叚弗聽公卒寤生立是
為莊公元年封叚於京叚至京繕甲治兵與其母謀襲
鄭二十二年果襲鄭公伐叚叚走京京人畔叚走鄢鄢
潰奔共公遷母城穎後因潁考叔之言悔之遂為母子
如初二十四年侵周地取禾二十七年朝周桓王怒弗
禮(為取禾事)三十七年不朝周桓王率陳蔡虢衛伐鄭祝聃
射王中肩三十八年北戎伐齊遣太子忽救齊太子辭
齊婚公卒祭仲立忽是為昭公初莊公又取雍氏女(宋大)
(夫)生突雍氏有寵於宋宋莊公誘祭仲執之曰不立突
祭仲許以突歸立之昭公聞之奔衛突立是為厲公四
年祭仲專國政厲公患之使其壻雍紏殺之紏謀之妻
妻以告祭仲殺紏戮之市厲公出居邊邑櫟祭仲迎昭
公忽入鄭復立宋頗與厲公兵自守於櫟鄭以故亦不
伐櫟昭公二年高渠彌與公出獵射殺昭公于野(初昭公為)
(太子時莊公欲以高渠彌為卿忽惡之莊公弗聽至是恐誅故弑公)祭仲與渠彌更立昭
公弟子亹為君(無謚)是為子亹元年齊襄公會首止伏
甲殺子亹渠彌與祭仲召子亹弟嬰於陳立之是為鄭
子祭仲死十四年鄭厲公使人誘劫鄭大夫甫瑕要以
求入瑕遂殺鄭子及其二子迎厲公突復入即位踰年
公謂甫瑕曰子之事君有二心矣遂誅之瑕曰重德不
報誠然哉五年燕衛與周惠王弟頹伐王王出奔温立
弟頹為王六年惠王告急於鄭厲公與虢叔襲殺頽入
惠王于周(子亹子)文公立三十六年重耳過文公弗禮重
耳反國立是為文公三十七年翟攻周襄王王奔鄭文
公居王于汜四十三年晉文公與秦穆公共圍鄭討其
助楚攻晉者(四十一年助楚擊晉)及文公過時無禮也叔詹自殺
鄭人以詹與晉文公公曰必欲一見鄭君辱之而去鄭
患之乃使人私於秦曰破鄭益晉非秦利也秦兵罷晉
文公欲入蘭為太子以告鄭(初文公賤妾燕姞夢天與之蘭遂生子名曰蘭後逐羣公)
(子蘭奔晉從文公圍鄭事文公甚謹愛幸之)鄭大夫石癸曰夫人子盡已死
庶子無如蘭賢遂許晉與盟卒立子蘭為太子晉兵乃
罷去四十五年公卒子蘭立是為繆公元年秦穆公使
三將襲鄭至滑逢鄭賈人弦高詐以十二牛勞軍故秦
兵不至而還二十一年楚與宋華元伐鄭華元殺羊不
與其御羊斟怒以馳鄭鄭囚華元靈公(穆公子文公孫)元年楚
獻黿於公子家子公(二子鄭卿)將朝子公食指動(第二指)謂子
家曰他日指動必食異物及入見公進黿羹子公笑曰
果然公問其故具告公召之獨弗與羹子公怒染其指
(染指於鼎)嘗之而出公怒欲殺子公子公與子家謀先弑公
襄公(靈公子)六年子家卒國人逐其族以其弑靈公也楚
莊王以鄭與晉盟來伐圍鄭三日鄭以城將陷襄公肉
袒牽羊以迎莊王却三十里而後舍卒去三𫝊而為僖
公五年鄭相子駟朝公公不禮子駟怒使厨人藥殺公
(年表云子駟使賊夜弑公)赴諸侯曰僖公暴病卒簡公(僖公子)元年諸
公子謀欲誅相子駟子駟覺之反盡誅諸公子三年子
駟欲自立為君公子孔使尉止殺子駟而代之子孔又
欲自立子産止之於是子孔從之而相鄭十二年公怒
子孔專國權誅之而以子産為卿十九年簡公如晉請
衛君還而封子産以六邑(四井為邑)子産讓受其三邑二十
二年吳季札使鄭見季子如舊交二十三年諸公子争
寵相殺又欲殺子産公子或諫曰子産仁人鄭所以存
者子産也勿殺乃止定公(簡公子)六年鄭火公欲禳之子
産曰不如脩德五年鄭相子産卒鄭人皆悲泣之如亡
親戚子産鄭成公之孫為人仁愛人事君忠厚孔子嘗
過鄭與子産如兄弟及聞子産死曰古之遺愛也兄事
子産又七𫝊而為康公乙周烈王元年韓哀侯滅鄭併
其國鄭祀遂絶太史公曰語有之以權利合者權利盡
而交疎甫瑕是也甫瑕雖以劫殺鄭子内厲公厲公終
背而殺之此與晉之里克何異守節如荀息身死而不
能存奚齊變所從來亦名故矣迹鄭自宣王二十二年
鄭公友受封至康公二十三君合四百三十二年韓滅
之而亡(起乙未終丙午)
陳
陳胡公滿媯姓虞舜之後也昔舜為庶人時妻堯二女
居媯汭其後因以為氏姓舜禪禹而舜子商均為封國
夏時或失或續武王克商復求舜後得媯滿封於陳以
奉舜祀而曰胡公十二𫝊至桓公鮑平(三十八年)公弟佗其
母蔡女故蔡人為佗殺五父及桓公太子免而立佗(春秋)
(𫝊謂佗即五父世家與傳違)是為厲公二卑生子敬仲完周太史過
陳陳厲公使以周易筮之卦得觀之否是謂觀國之光
利用賓于王此其代陳有國乎不在此其在異國非此
其身在其子孫若在異國必姜姓姜姓太嶽之後物莫
能雨大陳衰此其昌乎七年厲公所殺太子免之二弟
曰躍曰因曰杵臼共令蔡人誘厲公以好女與蔡人共
殺厲公而立躍是為利公又三𫝊為宣公殺其太子禦
寇禦寇素善厲公子完完懼禍及已奔齊桓公使為工
正三十七年齊桓公伐蔡蔡東道惡桓公怒執陳轅濤
塗又三𫝊為靈公十四年公與大夫孔寧儀行父皆通
夏姬十五年與二子飲于夏氏公戲二子曰徵舒似汝
二子曰亦似公徵舒怒弑公二子奔楚太子午奔晉徵
舒自立為陳侯(徵舒故陳大夫夏姬御叔之妻徵舒之母)楚莊王率諸侯誅
徵舒因縣陳而有之羣臣畢賀申叔獨不賀(楚大夫)莊王
問其故對曰王以徵舒為賊殺君故以是伐之已而取
之則後何以令於天下是以不賀王曰善乃迎太子午
於晉立之復君陳是為成公孔子讀史至此曰賢哉楚
莊王輕千乘之國而重一言哀公悼太子師長妾子留
有寵哀公屬之其弟招公病招殺太子立留為太子公
怒欲誅招招發兵圍守哀公公自殺招立留為陳君楚
聞亂使公子棄疾發兵伐陳留奔鄭遂滅陳棄疾為陳
公五年歸弑其父靈王是為平王欲和諸侯乃求故陳
悼太子師之子吳立為陳侯是為惠公至其孫涽公六
年孔子適陳二十四年楚惠王殺涽公滅陳而有之陳
祀遂絶太史公曰舜之德可謂至矣禪位于夏而後世
血食者歷三代及楚滅陳而田常得政於齊卒為建國
百世不絶苖裔有土者不乏焉迹陳自周武王元年胡
公滿受封至涽公越二十四君合六百四十五年而亡
宋
微子開者子姓殷帝乙之首子而紂之庶兄也紂既立
滛亂微子數諫不聽欲死之欲去未能自决乃問於太
師少師(太師三公箕子少師孤卿比干)太師少師乃勸微子去遂行周
武王克商微子持其祭器造軍門武王復其位如故武
王封紂子武庚禄父以續殷祀使管蔡相之武王崩成
王少周公且代行政當國管蔡疑之乃與武庚作亂周
公既承王命誅管蔡殺武庚乃命微子開代殷後奉其
先祀作微子之命以申之國于宋(世本宋更曰睢陽)微子仁賢
殷餘民甚愛戴之四𫝊至涽公卒弟熙立為煬公涽公
子鲋祀弑煬公而自立是為厲公又五𫝊至宣公太子
與夷公病讓其弟和曰父死子繼兄死弟及天下通義
也我其立和和三讓受之和立是為穆公九年公病召
大司馬孔父謂曰先君舍太子與夷而立我我不敢忘
我死必與與夷也孔父曰羣臣皆願立公子馮公曰母
立馮吾不可以負宣公於是公使馮出居于鄭公子與
夷立是為殤公君子曰宋宣公可謂知人矣立其弟以
成義然卒其子復享之元年衛州吁弑君完自立欲得
諸侯使告宋曰馮在鄭必亂乃可與我伐之宋許之與
伐鄭至東門而還二年鄭伐宋以報東門之役其後諸
侯數來侵九年大司馬孔父嘉之妻好出道遇太宰華
督(戴公之妹)督悦目而觀之督利孔父妻十年攻殺孔父取
其妻公怒遂弑公迎馮於鄭立之是為莊公公卒涽公
立九年宋水魯使臧文仲吊水公自罪曰寡人以不能
事鬼神政不修故水臧文仲善此言乃公子子魚教公
也十一年湣公與南宫萬獵因博争行公怒辱之曰始
吾敬若今若魯虜也萬有力遂以局殺湣公于蒙澤(宋地)
(初十年宋伐魯魯生虜宋南宫萬宋人請萬歸萬宋卿)大夫仇牧以兵造公門萬
搏牧牧齒著門闔死(闔門肩)因殺太宰華督更立公子游
為君諸公子奔蕭公子禦說奔亳(蕭亳朱邑)萬弟南宫牛將
兵圍亳蕭及宋公子擊殺南宫牛弑宋新君游立湣公
弟禦說是為桓公萬奔陳宋人請以賂陳陳使婦人飲
之醇酒以革褁歸宋宋人醯萬也三十年公病太子茲
甫讓其庶兄目夷為嗣公義太子意竟不聽公卒太子
立是為襄公以目夷為相七年宋地霣星如雨與雨偕
下六鷁退飛(公羊傳曰視之則六察之則鷁徐察之則退蜚)見風疾也八年齊
桓公卒十二年春宋襄公為鹿上之盟(宋地)以求諸侯於
楚目夷諫曰小國争盟禍也不聽秋諸侯會宋公盟于
盂(宋地)目夷曰禍其在此乎君欲已甚何以堪之於是楚
執宋襄公以伐宋冬會亳以釋宋公子魚曰禍猶未也
十三年宋伐鄭子魚曰禍在此矣秋楚伐宋以救鄭襄
公將戰子魚諫曰天之棄商久矣不可十一月公與楚
成王戰于泓公傷股楚已救鄭鄭享之取鄭二姬以歸
(楚甥女)十四年公病傷卒子成公立公卒弟禦殺太子及
大司馬而自立為君宋人共殺禦而立成公少子杵臼
是為昭公昭公子文公四年鄭(受命)楚代宋宋使華元將
鄭敗宋囚華元華元將戰殺羊以食士其御羊羹不及
故怨馳入鄭軍故敗四𫝊而為景公二十五年孔子過
宋宋司馬桓魋惡之欲殺孔子孔子微服去三十年宋
滅曹有之三十七年熒惑守心宋之分野公憂之司星
子韋曰可歸於相公曰相吾股肱曰可移於民公曰君
者待民曰可歸於歲公曰歲饑民困吾誰為君子韋曰
天高聽卑君有君人之心三熒惑宜有動候之果徙三
度又五𫝊宋君偃自立為王東敗齊取五城南敗楚取
地三百里西敗魏軍乃與齊魏為敵國盛血以韋囊懸
而射之命曰射天滛於酒婦人羣臣諫者輙射之諸侯
皆曰桀宋四十七年齊涽王與魏楚伐宋殺王偃遂滅
宋而三分其地宋祀遂絶太史公曰春秋譏宋之亂自
宣公廢太子而立弟國以不寧者十世(公羊𫝊曰君子大居正宋之禍)
(宣公為之也)襄公脩行仁義欲為盟主既敗於泓而君子或
以為多(公羊曰君子大其不鼓不成列臨大事而不忘大禮有君而無臣以為雖文王之戰亦不過此)
傷中國缺禮義褒之也宋襄之有禮讓也迹宋自周成
王元年微子受封至王偃三十二君合八百三十一年
當赧王之二十九年齊楚魏滅之而亡(起丙戌終乙亥)
秦(自襄公始封為諸侯以至始皇一天下訖二世亡國並見第六卷)
楚
楚熊繹芉姓其先出自顓頊四世重黎為帝嚳火正有
功帝命曰祝融及重黎誅以其弟吳回為重黎復居火
正吳回生陸終陸終六子其少曰季連芉姓楚其後也
季連之後或在中國或在蠻夷周文王時季連苖裔曰
鬻熊事王早卒其子熊繹當成王時封以子男之田姓
芉氏居丹陽夷王時王室微諸侯或不朝相伐熊渠甚
得江漢民間和乃立其長子康為河亹王(今江陵)中子熊
為鄂王(武昌)少子執疵為越章王皆在江上楚蠻之地厲
王暴虐熊渠畏伐去其王號熊繹十世至武王武王三
十七年熊通曰吾先鬻熊文王之師也成王令居楚蠻
夷皆來服而王不加位我自尊耳乃自立為武王文王
(武王子)始都郢六年伐蔡虜蔡哀侯以歸已而釋之十二
年滅鄧成王(文王子)布德施惠結好諸侯使人獻天子天
子賜胙曰鎮爾南方夷越之亂無侵中國於是楚地千
里十六年齊桓公侵楚使將軍屈完以兵禦之桓公數
以賦不入王室許之乃去十八年伐許許君肉袒謝釋
之二十二年伐黃二十六年滅英三十三年宋襄公欲
為盟會召楚楚王怒曰召我我將好往襲辱之遂行至
盂執辱宋公已而歸之三十四年鄭文公南朝楚楚成
王北伐宋敗之泓射傷宋襄公病創死三十九年滅䕫
䕫不祀祝融鬻熊故也晉文公敗子玉於城濮穆王商
臣(成王子)初成王將以商臣為太子令尹子上曰蠭目而
豺聲忍人也不可立弗聽既又立王子職而黜商臣商
臣以宫甲圍成王王請食熊蹯而死弗聽王自縊商臣
遂代立莊王(穆王子)即位三年不出號令日夜為樂令國
中曰敢諫者死伍舉入諫曰願有進隱曰有鳥在於阜
三年不蜚不鳴此何鳥也王曰三年不蜚一蜚冲天三
年不鳴一鳴驚人舉退矣吾知之矣居數月滛益甚大
夫蘇從入諫王曰若不聞令乎對曰殺身以明君臣之
願也於是罷滛樂聽政所誅者數百人所進者數百人
任伍舉蘇從以政國人大悦是歲滅庸六年伐宋獲五
百乘八年伐陸渾戎至洛觀兵問鼎十三年滅舒十六
年伐陳殺夏徵舒徵舒弑君故誅之也已破陳即縣之
羣臣皆賀申叔使齊來不賀王問對曰王以陳之亂率
諸侯以義伐之而貪其縣何以復令天下王乃復國陳
十七年圍鄭入自皇門鄭伯肉袒牽羊以逆王曰其君
能下人必能信用其民矣庸可絶乎麾軍去三十里遂許
之平二十年圍宋以殺楚使也圍五月城中食盡易子而
食析骨而炊宋華元出告以情王曰君子哉遂罷
兵去二十三年卒共王(莊王子)十六年晉伐鄭鄭告急共王
救鄭與晉戰鄢陵晉敗楚射中共王目王召將軍子反
子反嗜酒從者竪陽教進酒醉王怒射殺子反罷歸三
𫝊而為靈王三年以諸侯伐吳克之囚慶封滅其族以
封徇曰無敢齊慶封弑其君弱其孤以盟諸大夫封反
曰莫如楚共王庶子圍弑其君兄之子員而代之立靈
王使棄疾殺之八年使棄疾滅陳十年召蔡侯醉而殺
之使棄疾定蔡因為陳蔡公平王(靈王子)二年使費無忌
如秦為太子建取婦婦好無忌先歸說王可自取為太
子更求聽之卒自取秦女秦女生熊珍時伍奢為太
子傅無忌少傅無忌無寵於太子常讒太子王召太子
欲誅之太子奔宋無忌曰伍奢有二子不殺為楚國患
盍以免其父召之必至王使人謂奢曰能致二子則生
不能將死奢曰尚至胥不至奢曰尚之為人廉死節慈
孝而仁聞召而免父必至不顧其死胥之為人智而好
謀勇而矜功知來必死必不來然為楚國憂者必此子
於是王使人召之曰來吾免爾父伍尚謂伍胥曰聞父
免而莫奔不孝也父戮莫報無謀也度能任事智也子
其行矣我其歸死尚遂歸胥遂出奔奢聞之曰胥亡楚
國危哉楚遂殺奢及尚楚畏吳城郢昭王立(平王子)元年
楚不悦費無忌以其讒亡太子建殺伍奢父子與郤宛
宛宗姓及伯氏子嚭及子胥皆奔吳吳兵侵楚楚怨無
忌甚楚令尹子常誅無忌以悦衆衆乃喜十年吳王闔
廬伍子胥伯嚭與唐蔡俱伐楚楚大敗吳兵入郢辱平
王之墓昭王出奔王之出奔也使申包胥請救於秦秦
以車五百乘救楚王復位惠王章(昭王子)當敬王四十一
年故平王太子建之子白公勝(為巢大夫號白公名勝)與勇力死
士襲殺令尹子西子綦於朝劫惠王欲弑之王亡走(昭王)
(夫人宫惠王母也)勝自立為王月餘葉公救楚攻勝殺之王復
位是歲滅陳縣之四十二年滅蔡四十四年滅把簡王
(惠王子)元年滅莒再𫝊而為悼王事入戰國周安王之元
年也四𫝊而為懷王十一年蘇秦約從山東六國共攻
秦楚懷王為從長至函谷關秦出兵擊六國六國皆引
兵而歸齊獨後秦欲伐齊楚與齊從親秦惠王患之張
儀說楚絶齊令使者從儀西取故秦所分楚商於之地
六百里(商於今順陽郡南鄕丹水二縣有商城在於中故謂商於地)則齊弱矣是北
弱齊西德於秦私商於以為富此一計而三利俱至也
懷王大悦乃置相印於儀日與置酒宣言吾復得吾商
於地羣臣皆賀陳軫獨吊懷王曰何故軫對曰秦之所
為重王者以王之有齊也今地未可得而齊先絶是孤
楚也夫秦又何重孤國哉必輕楚矣且先出地而後絶
齊則秦計不為先絶齊而後責地則必見欺於張儀則
王必怨之是西起秦患北絶齊交兩國之兵必至臣故
吊王弗聽使一將軍西受封地儀至秦佯醉墜車稱病
不出三月地不可得楚王曰儀以吾絶齊為尚薄耶乃
使勇士北辱齊王齊大怒折楚符而合於秦秦齊交合
儀乃起朝謂楚將軍曰子何不受地從某至某廣袤六
里楚將軍曰臣之所以見命者六百里不聞六里歸報
懷王懷王大怒興師將伐秦陳軫又曰伐秦非計也不
如因賂之一名都與之伐齊是我亡於秦取償於齊也
吾國尚可全今吾已絶於齊而責欺於秦是吾合秦齊
之交而來天下之兵也國必大傷王不聽發兵攻秦秦
亦發兵擊之十七年秦大敗我軍斬甲士八萬虜將軍
屈匄取漢中郡懷王大怒乃悉兵復襲秦戰藍田秦大
敗楚軍韓魏聞楚困乃南襲楚至鄧楚聞引兵歸十八
年秦使約復與楚視分漢中之半和楚楚王曰願得張
儀不願得地儀請入楚楚王欲殺儀儀善左右靳尚言
之王幸姬鄭䄂得免又說楚叛從約與秦合親約婚姻
儀已去屈原使從齊來曰何不誅儀王悔追不及秦惠
王卒儀走齊涽王患楚與秦合遺楚王書曰王何不與
寡人并力收韓魏燕趙與為從而尊周室以案兵息民
令於天下莫敢不樂聽則王名成矣且王欺於張儀亡
地漢中兵挫藍田天下莫不代王懷怒今乃欲先事秦
願大王熟計之王遂不合秦而合齊以善韓二十四年
背齊合秦秦昭王初立賂楚楚往迎婦二十五年王與
秦盟於黃棘秦復與楚上庸二十六年齊韓魏伐楚楚
使太子質秦請救救至三國去二十七年楚太子與秦
大夫闘殺之亡歸二十八年秦與齊韓魏攻楚殺楚將
取重丘而去二十九年秦復攻楚楚軍死者二萬殺將
軍景缺王恐乃使太子質齊以求平三十年秦復伐楚
取八城秦昭王遺楚王書願會武關面約結盟王見書
患之昭睢曰王母行而發兵自守秦虎狼不可信王子
蘭勸王行曰奈何絶秦之驩心於是往會秦詐令一將
軍伏兵武關號為秦王懷王至則閉武關遂與西至咸
陽朝章臺如蕃臣不與亢禮懷王大怒悔不用昭子言
秦因留懷王要割巫黔中郡懷王怒不許齊歸太子於
楚立為王是為頃襄王告秦曰頼社稷神靈國有王矣
秦怒發兵攻楚大敗楚軍斬首五萬取析及十五城而
去二年懷王亡逃歸秦覺之遮楚道懷王恐乃從間道
走趙以求歸趙不納欲去魏秦追至遂與秦使復之秦
發病三年卒于秦秦歸其喪於楚楚人皆怜之如悲親
戚諸侯由是不直秦六年秦遺書曰楚倍秦秦且率諸
侯伐楚楚王患之七年楚迎婦於秦秦楚復平十四年
楚王與秦王好會于宛結和親十五年楚秦晉燕伐齊
取淮北十六年與秦王好會鄢十九年秦伐楚楚敗割
上庸漢北地予秦二十年秦白起拔西陵(歸州)二十一年
白起拔郢燒先王墓夷陵楚兵散不復戰東北保於陳
城二十二年秦拔黔中郡二十三年王收兵十萬西取
秦所拔江旁十五邑為郡距秦二十七年復與秦平入
子質秦三十六年王病太子逃歸王卒子立為考烈王
元年納州(南郡有州陵縣)于秦以平二十二年楚東徙壽春命
曰郢二十五年王卒頃襄王時與齊魏共滅宋考烈王
時滅魯幽王(考烈王子)立李園殺春申君王卒哀王(幽王母弟)立
三月而幽王庶弟襲殺之自立為王負芻五年始皇之
二十四年秦將王翦蒙武破楚虜負芻滅之以其地為
楚郡楚祀遂絶迹楚自周成王元年熊繹受封至王負
芻四十九君合八百九十四年而秦滅之(始乙酉終戊寅)
吳
吳周章姬姓仲雍四代孫也仲雍太伯之弟皆周太王
子而王季歷之兄也季歷賢而有聖子昌太王欲立季
歷以及昌於是太伯仲雍乃奔荆蠻文身斷髮示不可
用以避季歷季歷果立是為王季而昌為文王太伯之
奔荆蠻也自號曰吳荆蠻義之從而歸之者千有餘家
立為吳太伯太伯卒無子弟仲雍立是為吳仲雍及武
王克商求太伯仲雍之後得仲雍四代孫周章是時周
章已君吳矣因遂封之乃封周章為虞仲於周之北故
夏虚並列為諸侯虞仲在中國而吳在夷蠻虞立十二
世而晉獻公以周惠王二十二年滅之虞滅二世而夷
蠻之吳興大凡從太伯至王夢壽十九世吳益大稱王
始通於中國(楚亡大夫申公巫臣怨楚將子反奔晉自晉使吳教吳用兵乘車令其子為吳行人)
(於是始通中國伐楚)王諸樊立初夢壽有子四人長諸樊次餘祭
次餘昧次季札季札賢而夢壽欲立之季札讓不可於
是乃立諸樊諸樊已除喪而讓位季札季札謝曰昔曹
宣公之卒也諸侯與曹人不義曹君將立子臧子臧去
之以成曹君君子曰能守節矣君義嗣誰敢干君有國
非吾節也札雖不才願附子臧之義吳人固欲立季札
季札棄其室而耕乃舍之(曹宣公卒曹于師君公子負芻負芻在國間宣公卒殺太)
(子自立故曰不義子臧負芻庶兄)王諸樊卒有命受弟餘祭欲𫝊以次
致國於季札以稱先王夢壽之意且嘉季札之義季札
封延陵故號曰延陵季子為吳使魯請觀周樂去魯遂
使齊去齊使於鄭適晉餘祭卒弟餘昧立餘昧卒復欲
受季札季札讓逃去於是吳人曰先王有命兄卒弟代
必致季子季子今逃去則王餘昧復當立今餘昧立既
卒其子當代遂立僚是為王僚王闔廬光諸樊之子公
子光是也常以為吾父兄弟四人當𫝊至季子季子不
受國先父先立即不𫝊季子光當立遂隂納賢士欲襲
王僚而楚伍員知光有他志乃求勇士專諸而進之光
喜遂伏甲於窟室使專諸置匕首於炙魚之中以刺王
僚鈹(音披)交於胷遂弑王僚自立舉伍子胥為行人與謀
國事楚誅伯州犂其孫伯噽奔吳以為大夫(元年)伐楚五
戰及郢楚昭王奔随(楚與國)吳兵入郢子胥伯噽鞭平王
之尸以報父讎(三年)伐楚楚敗吳於姑蘇(闔門起姑蘇臺高見三百里)
傷指而死(十九年)子王夫差立伯噽為太宰伐越敗之夫
椒(二年夫椒越地太湖中椒山)報姑蘇也越王句踐乃以甲兵五千
人栖會稽使大夫種賂太宰而行成吳王許之子胥諫
不聽卒與平罷兵七年王聞齊景公死北伐齊子胥諫
越王腹心疾不先務齊不亦謬乎不聽遂敗齊師召魯
哀公徵百牢十一年子胥使齊屬其子於齊鮑氏吳王
聞之大怒賜子胥屬鏤之劒以死將死曰抉吾眼置之
吳東門以觀越之滅吳也十三年召魯衛君會橐臯十
四年北會諸侯於黃池(近濟水)欲覇中國越王乘間伐吳
入吳虜太子友吳王歸乃使厚幣與越平末年越復伐
吳圍之大敗吳師吳王夫差棲姑蘇山使大夫肉袒膝
行請成于越曰意者亦欲如會稽之赦孤臣之罪乎句
踐不忍欲許之范蠡乃鼓進兵使者泣而去越欲遷夫
差於甬東(越東鄙)予百家居之吳王曰孤老矣不能事君
王也吾悔不用子胥之言自陷此遂自剄死越誅太宰
噽以為不忠而歸吳祀遂絶迹吳自周武王元年周章
受封至夫差二十君合六百五十年當周元王四年越
王句踐滅之(起己卯終戊辰)
越
越王句踐其先禹之苖裔而夏后帝少康之庶子也封
會稽以奉禹祀文身斷髮披草萊而邑焉二十餘世至
允常與吳王闔廬戰而相怨伐允常卒子句踐立是為
越王元年吳王聞允常死伐越越射傷闔廬且死告其
子夫差曰必毋忘越三年句踐聞吳王日夜勒兵且報
越欲先伐之范蠡諫不聽遂興師吳王聞之悉發精兵
擊越敗之夫椒(吳郡吳縣)越王乃以餘兵五千棲於會稽吳
王追而圍之越王乃令大夫種行成于吳曰句踐請為
臣妻為妾吳王將許之子胥曰天以越賜吳勿許也種
還以報句踐欲自殺種止之曰吳太宰噽貪可誘以利
請間行言之獻以美女寳器噽因說吳王曰越已服為
臣赦之國之利也吳王將許之子胥諫曰今不滅越後
必悔弗聽卒赦越句踐反國苦身焦思坐卧即仰膽飲
食亦嘗膽也身自耕作夫人自織食不加肉衣不重采
下賢人厚賓客振貧弔死與百姓同勞舉國政屬大夫
種范蠡與大夫柘稽行成為質於吳二歲吳歸蠡自會
稽七年士民欲吳大夫逢同諫曰莫若結齊齊親楚附
晉以厚吳吳志廣輕戰三國伐之越乘其弊可克也居
二年吳將伐齊子胥諫吳有越腹心疾齊疥癬也願先
越吳王弗聽遂伐齊勝之以歸越請貨粟子胥諫勿與
王遂與之越乃私喜子胥曰王不聽諫後三年吳其慮
乎太宰噽因讒子胥貎忠而實忍人父兄不顧安能顧
王王始不問乃使子胥於齊聞其託子於鮑氏大怒曰
伍員果欺寡人欲反使人賜子胥屬鏤劒以自殺子胥
大哭曰我令而父覇我又立若若初欲分吳國半與我
我不受今若反以䜛誅我報使者曰必取吾眼置東門
以觀越兵入也於是吳任噽政四年吳王北會諸侯於
黃池越遂伐吳殺吳太子吳告急於王王方會諸侯於
黃池懼天下聞之乃秘之後四年越復伐吳吳士民罷
弊輕銳盡死於齊晉越大破吳留圍之三年吳師敗越
復棲吳於姑蘇之山吳使公孫熊請成曰孤臣夫差敢
布腹心異日嘗得罪會稽夫差不敢逆命得與君王成
以歸今王誅孤臣孤臣惟命是聽意者亦欲如會稽之
赦孤臣之罪乎句踐不忍欲許之范蠡諫不可吳使者
泣而去吳王乃自殺蔽其面曰吾無面以見子胥也越
王乃葬吳王而誅太宰噽句踐既平吳乃以兵渡淮與
齊晉諸侯會於徐州致貢於周元王使人賜句踐胙命
為伯句踐以淮上地與楚歸吳所侵宋地於宋與魯泗
東方百里當是時越兵横行於江淮東諸侯畢賀號稱
伯王范蠡遂去自齊遺大夫種書越王為人長頸鳥喙
可與共患難不可與共樂子何不去種見書稱病不朝
人或讒種且作亂越王乃賜種劒曰子教寡人伐吳七
術寡人用其三而敗吳其四在子子為我從先生試之
種遂自殺又六𫝊至王無彊無彊時興師北伐齊西伐
楚與中國争強當楚威王時越北伐齊齊威王使人說
越王願大王三轉攻楚也於是越伐楚楚威王興兵伐
之大敗越殺王無彊而越以此散服於楚而國亡太史
公曰禹之功大矣漸九川定九州至于今諸夏艾安及
苖裔句踐苦身焦思終滅彊吳北觀兵中國以尊周室
號稱伯王句踐可不謂賢哉盖有禹之遺烈焉范蠡三
遷皆有榮名名垂後世臣主若此欲無顯得乎迹越夏
少康庶子受封於會稽歷二十餘世至允常又歷七世
至王無彊而為楚所滅(年不可考)
趙
趙烈侯籍周威烈王二十三年始與韓魏俱列為諸侯
(在位四年)趙氏之先與秦同祖自中衍後蜚廉有子二人一曰
惡來其後為秦一曰季勝五世至造父善御幸周繆王
賜以趙城由此為趙氏七世至叔帶去周如晉事晉文
侯始建趙氏于晉國五世至趙夙生共孟共孟生衰事
重耳驪姬之亂奔翟翟伐廧咎如得二女以少女妻重
耳長妻衰生盾初重耳在晉時趙衰妻亦生趙同趙括
趙嬰齊衰從重耳出亡十九年重耳反國為文公衰為
原大夫卒謚成季盾代任國政立靈公公驕盾諫不聽
及食熊掌不熟殺宰人持其尸出盾見之公懼欲殺盾
盾亡未出竟趙穿弑公而立成公盾復反任國政太史
書曰趙盾弑其君(語見晉國下)景公時盾卒謚宣孟子朔嗣
朔取晉成公姊為夫人景公三年大夫屠岸賈為司寇
乃治靈公之賊請誅趙氏韓厥曰靈公遇賊盾在外吾
先君以為無罪故不誅今諸君誅其後是非先君之意
賈不聽韓厥告朔趣亡朔不肯曰子必不絶趙嗣朔死
不恨厥許諾賈擅與諸將攻趙氏於下宫殺趙朔趙同
趙括趙嬰齊滅其族朔妻成公姊有遺腹匿公宫趙朔
客曰公孫杵臼謂朔友人程嬰曰胡不死曰朔婦有遺
腹幸而男吾奉之女也吾徐死耳亡何婦生男賈聞之
索於宫中夫人置兒絝中祝曰趙宗絶乎若號即不絶
若無聲及索兒竟無聲得脱杵臼曰立孤兒與死孰難
嬰曰死易立孤兒難耳杵臼曰子強為其難吾為其易
二人謀取他嬰兒負之匿山中嬰出謬謂諸將曰嬰不
肖不能立趙孤誰能與我千金吾告趙孤處諸將喜許
之發師隨嬰攻杵臼杵臼繆曰小人哉程嬰昔下宫之
難不能死與我謀匿趙氏孤兒今又賣我縱不能立而
忍賣之乎抱兒呼曰天乎天乎趙孤何罪請活之獨殺
杵臼可也諸將不許遂殺杵臼與孤兒以為趙孤良已
死皆喜然趙真孤乃反在嬰卒與匿山中十五年晉景
公疾卜之曰大業之後不遂者為&KR1090;景公問韓厥對曰
大業後在晉絶者其趙氏乎吾君滅趙宗國人哀之故
見蓍策公問趙尚有後子孫乎韓厥以實告公遂與韓
厥謀立孤兒趙孤名曰武於是召武及嬰遍拜諸將諸
將反與嬰武攻屠岸賈滅其族復與武田邑如故武冠
為成人嬰乃辭武曰我將下報宣命與杵臼武不從嬰
自殺武服齊衰三年祠之勿絶武續趙宗晉平公時為
正卿卒謚文子文子生景叔景叔生趙鞅是為簡子晉
頃公時六卿以法誅公族祈氏羊舌氏分其邑為十縣
六卿各令其族為之大夫晉公室由此益弱簡子有臣
曰周舍好直諫舍死簡子每聽朝常不悦大夫請辠簡
子曰大夫無罪吾聞千羊之皮不如一孤之腋諸大夫
朝徒聞唯唯不聞同舍之鄂鄂也是以憂也簡子名晉
卿實專晉權奉邑侔於諸侯初范中行作亂伐簡子簡
子奔晉陽至是簡子圍范中行中行奔簡子遂有邯鄲
栢人之地餘邑入晉簡子卒襄子立(名母䘏)未幾知伯與
韓趙魏盡分范中行故地晉出公怒告齊魯欲伐四卿
四卿恐共攻出公出公奔齊道死知伯益驕請地韓魏
與之請地趙趙不與遂率韓魏攻趙襄子奔保晉陽三
國攻之引汾水灌其城城不浸者三板襄子懼夜使張
孟同私於韓魏與合謀反滅知氏共分其地襄子卒浣
立是為獻侯(初簡子以無䘏為賢廢太子伯魯而立無䘏為襄子襄子以伯魯不得立必欲𫝊位)
(伯魯子代成君成君死乃取其子浣立為太子)襄子弟逐獻侯自立於代一年
國人復立獻侯獻侯卒子烈侯籍立六年始列為諸侯
追尊獻子為獻侯相國公仲連進三人曰牛畜侍烈侯
以仁義約以王道烈侯逌然明日荀欣侍以選練舉賢
任官使能明日徐越侍以節財儉用察度功德所與無
不充君悦官牛畜為師荀欣為中尉徐悦為内史賜相
國衣二襲(單複具為一襲)烈侯卒弟武公立至敬侯(烈侯子)與魏
韓趙共廢晉靖公而分其地又三𫝊而為武靈王變胡
服習騎射略中山地至寧葭西略胡地至榆中林胡王
獻馬又攻中山中山獻四邑以和未幾𫝊國(二十七年)立子
何為王是為惠文王武靈王自號為主父武靈王初以
長子章為太子後得吳娃愛之為不出者數年生子何
乃廢太子章而立何為王是為惠文王三年封長子章
為代安陽君章素侈心不服其弟所立主父又使田不
禮相章不禮為人忍殺而驕四年惠文王朝羣臣安陽
君章亦來朝主父見章傫然也反北面為臣詘於其弟
心憐之於是欲分趙而王章於代計未决而輟主父及
王遊沙丘異宫公子章即以其徒與田不禮作亂詐以
主父令召王肥義先入殺之高信即與王戰公子成與
李兊自國至乃起四邑之兵殺公子章及田不禮滅其
黨賊而定王室公子成為相號安平君李兊為司寇公
子章之敗往走主父主父聞之成兊因圍主父宫公子
章死成兊謀曰以章故圍主父即解兵吾屬夷矣乃遂
圍主父令宫中人後出者夷宫中人悉出主父欲出不
得又不得食探雀鷇而食之三月餘餓死沙丘司馬氏
曰武靈王不顧流俗變胡服習騎射以制林胡滅中山
大啓土宇威加強秦可謂賢君矣及溺於嬖寵欲分國
以王二子卒餓死沙丘佚慾之為敗也如此惠文王令
平原君趙勝受韓上黨地廉頗將軍軍長平七年以趙
括代頗秦圍括以軍降秦坑降卒四十餘萬秦圍邯鄲
平原君求救於楚魏乃解圍又兩𫝊至幽穆王遷時大
將李牧屢却秦軍秦用間金殺之牧死秦伐趙虜遷流
於房陵趙嘉於代自立是為代王(代今蔚州)秦復伐趙虜嘉
趙祀遂絶太史公曰吾聞馮王孫曰趙王遷其母倡也
嬖於悼襄公(幽穆之父)悼襄王廢適子嘉而立遷遷素無行
信讒故誅其良將李牧用郭開豈不繆哉秦既虜遷趙
之亡大夫共立嘉為王王代六歲秦進兵破嘉遂滅趙
以為郡迹趙自烈侯受封至代王十一君合一百八十
二年而秦滅之(始戊寅終乙卯)
魏
魏文侯斯(威烈王二十三年始與韓趙俱列為諸侯)魏之先畢公高之後也
畢公與周同姓武王克商封高於畢於是為畢姓其後
絶封為庶人在中國或在夷狄其苖裔曰畢萬事晉獻
公從獻公伐霍耿魏滅之以魏封畢萬為大夫及獻公
卒四子争更立晉亂而畢萬之世彌大從其國名為魏
氏畢萬生武子從重耳出亡十九年文公得國令武子
襲魏氏後封列為大夫武子生悼子悼子徙治霍生魏
絳魏絳事晉悼公使和戎翟戎翟親附悼公曰自吾用
魏絳八年之中九合諸侯戎翟和子之力也徙治安邑
絳卒謚昭子生魏嬴及生魏獻子事昭公昭公卒而六
卿彊公室卑晉頃公時韓宣子老魏獻子為國政晉宗
室祁氏羊舌氏相惡六卿誅之盡取其邑為十縣六卿
各令其子為之大夫獻子趙簡子中行文子范獻子並
為晉卿後四年與韓魏趙共攻范中行獻子生魏侈魏
侈之子曰魏桓子與韓趙共伐滅知伯分其地桓子孫
曰文侯斯始列為諸侯任西門豹守鄴而河内稱治謂
李克曰先生嘗教寡人曰家貧思良妻國亂思良臣今
所置非成則璜二子何如李克對曰居視其所親富視
其所與逹視其所舉窮視其所不為貧視其所不取五
者足以定之矣文侯曰先生就舍寡人之相定矣李克
趨出過翟璜璜曰聞君召先生卜相果誰為之克曰魏
成璜作色曰以耳目之所覩記臣何負於魏成西河守
臣所進也君内以鄴為憂臣進西門豹君謀欲伐中山
臣進樂羊中山已拔無守之臣進先生君之子無𫝊臣
進屈侯鲋臣何負於魏成克曰子安得與魏成比乎魏
成子以食禄千鍾什九在外什一在内是以東得卜子
夏田子方叚干木此三人者君皆師之子所進五人者
君皆臣之子烏得與魏成子比也璜逡巡再拜曰璜鄙
人失對願卒為弟子文侯卒子擊立是為武侯與韓趙
魏三分晉地廢晉靖公而滅其後武侯卒子瑩立是為
惠王三十五年王卑禮厚幣以招賢者鄒衍淳于髠孟
軻皆至梁梁惠王曰寡人不佞兵三折於外太子虜上
將死國以空虚叟不遠千里辱幸至弊邑之廷將何以
利吾國孟軻曰君不可以言利君欲利則大夫欲利大
夫欲利則庶人欲利上下争利國則危矣為人君仁義
而已矣何以利為又三𫝊而為安釐王時秦圍趙邯鄲
信陵君無忌矯奪將軍晉鄙兵以救趙趙遂得全無忌
因留趙後秦伐魏王患之請君於趙無忌歸魏為上將
軍率五國兵攻秦敗之河外走蒙驁秦行萬金間之王
使人代將信陵君謝病四歲卒又再𫝊而為王假秦引
水灌大梁城虜王假遂滅魏以為郡縣太史公曰吾適
故大梁之墟墟中人曰秦之破梁引河溝而灌大梁三
月城壞王請降遂滅魏說者皆曰魏以不用信陵君故
國削弱至於亡余以為不然天方令秦平海内其業未
成魏雖得阿衡之佐曷益乎嗚呼太史公可謂失言矣
所謂天者理而已善言天者必有徵於人人事盡則天
理見天何嘗使秦以詐力蠶食諸侯而謂天方令秦平
海内乎當秦遣蒙驁伐魏魏岌岌矣信陵一歸五國響
應敗驁于河外非人事盡乎萬金之間一入而代將之
命已下歸之於天不可也以強秦而亦謂其得天命何
足與言天哉迹魏自文侯受封至王假八君合一百七
十九年而秦滅之(始戊寅終丙子)
韓
韓景侯虔周威烈王二十三年始與趙魏俱列為諸侯
韓之先與周同姓姬氏其後苖裔事晉得封韓原曰韓
武子武子後三世有韓厥者始從封姓韓氏當是時晉
作六卿而韓厥在一卿之位號曰獻子獻子卒子宣子
代徒居州晉頃公時與趙魏共分祁氏羊舌氏十縣定
公時與趙簡子侵伐中行氏四𫝊而為康子與趙魏共
敗智伯分其地地益大於諸侯又三𫝊是為景侯始受
封其子文侯立伐宋執宋君文侯子哀侯與趙魏共分
晉國又滅鄭因徙都焉再𫝊而為昭侯申不害為相脩
術行道國内以治諸侯不來侵伐申不害死秦拔我宜
陽(二十四年)明年旱作高門屈宜曰(屈宜楚大夫在魏)昭侯不出此
門何也不時吾所謂時者非時日也人固有利不利往
年秦拔宜陽今年旱昭侯不以此時恤民之急而顧益
奢此謂時絀舉嬴(時衰耗作奢侈)又明年高門成昭侯卒果不
出此門也子宣惠王立始稱王秦敗我鄢(十四年)敗我修
魚(十六年)公仲謂韓王與國非可恃也今秦之欲伐楚久
矣不如和秦賂以一名都具申與之南伐楚楚王聞之
大恐陳軫為謀曰王聽臣為之警四境之内起師言救
韓發信臣言於韓王韓必聽我絶和於秦秦必大怒厚
怨韓韓交楚必輕秦應秦必不敬是因秦韓之兵而免
楚國之患也王從之韓王大悦絶秦秦怒伐韓而楚救
不至大破我岸門太子倉質秦以和與秦攻楚(二十一年)敗
楚將屈分斬首八萬於丹陽王卒太子倉立是為襄王
雖與秦武王會於臨晉而不能止其拔宜陽之師(四年會五)
(年拔宜陽斬首六萬)王卒子咎立是為釐王使公孫喜率周魏攻
秦秦敗我二十四萬虜喜伊闕(三年)釐王卒子柦惠王立
上黨郡守以上黨郡降趙(十年)秦伐上黨殺馬服子(十四年)
卒四十餘萬於長平後又拔我陽城負黍(十七年)又拔我
成臯滎陽(二十四年)繼又悉拔上黨(二十六年)又拔我十三城(二十)
(九年)桓惠王卒子安王立秦攻急使韓非使秦非反欲覆
其宗國秦殺之(五年)僅四年虜王安盡入其地為潁川郡
而韓遂亡太史公曰韓厥之感晉景公紹趙孤之子武
以成程嬰公孫杵臼之義此天下之隂德也韓氏之功
於晉未覩其大者也然與趙魏終為諸侯十餘世宜乎
哉迹韓自景侯受封至王安十一君合一百七十四年
而秦滅之(起戊寅終辛未)
齊
齊太公田和周安王十六年始列為諸侯田和者陳完
謚敬仲之十一世孫完陳厲公佗之子也完生周太史
過陳厲公使卜完卦得觀之否是謂觀國之光利用賓
于王此其代陳有國乎不在此而在異國乎非此其身
也在其子孫若在異國必姜姓四嶽之後物莫能兩大
陳衰此其昌乎厲公文公少子其母蔡女文公卒厲公
異母兄鮑立是為柦公蔡人為佗殺柦公及太子而立
佗是為厲公後桓公少子林怨厲公殺其父兄又合蔡
人殺厲公林自立為莊公故完不得立而為陳大夫莊
公卒弟杵臼立是為宣公公殺其太子禦寇禦寇與完
相愛完恐及禍故奔齊以陳字為田氏齊桓公使為工
正齊懿仲欲妻完卜之占曰是謂鳳凰于蜚和鳴鏘鏘
有媯之後將育于姜五世其昌並于正卿八世之後莫
之與京卒妻完五世至釐子乞事齊景公為大夫其收
稅於民以小斗受之其粟予民以大斗行隂德而景公
弗禁由此田氏得衆心宗族益彊乞卒子恒代是為田
成子相齊簡公復修釐子之政以大斗出貸以小斗收
後弑簡公而立平公孔子曰陳恒弑其君請討之者是
也又三世至太公和而相齊宣公公卒子康公貸立滛
於酒婦人不聽政太公乃遷康公於海上食一城以奉
其先祀至安王十三年太公會魏文侯楚人衛人于濁
澤求為諸侯魏文侯為之請於王及諸侯周天子許之
(十六年)於是始立和為齊侯和完之八世孫也再𫝊而威
王因齊立是歲故齊康公卒絶無後奉邑皆入田氏九
年之間諸侯皆來伐國人不治於是封即墨大夫烹阿
大夫起兵西擊趙魏於濁澤而圍惠王趙人歸我長城
齊國震恐人人不敢飾非務盡其誠國大治諸侯莫敢
致兵於齊者二十餘年其後與魏王會田於郊魏王問
齊亦有寳乎王曰無有魏王曰寡人國小尚有徑寸之
之珠照車前後各十二乘者十枚柰何以萬乘之國而
無寳乎王曰寡人寳與王異吾臣有檀子者使守南城
則楚人不敢為寇東取泗上十二諸侯皆來朝吾臣有
盼子者使守高唐則趙人不敢東漁於河吾吏有黔夫
者使守徐州則燕人祭北門趙人祭西門徙而從者七
千餘家吾臣有種首者使備盜賊則道不拾遺將以照
千里豈特十二乘哉魏王慙不懌而去(二十四年)又明年起
兵擊魏大敗之桂陵(二十六年)於是齊最強於諸侯自稱王
以令天下王卒(三十六年)子宣王辟彊立時魏伐趙趙與韓
親共擊魏韓氏請救於齊孫子曰韓魏之兵未弊而救
之是吾代韓受魏兵顧反聽命於韓也且魏有破國之
志韓見亡必東面而愬於齊矣吾深結韓之親而晚承
魏之弊則可重利而得尊名也王曰善乃隂告韓使者
遣之韓恃齊五戰不勝而東委國於齊齊因起兵使田
忌田嬰將孫子為帥救韓趙以擊魏大敗之馬陵殺其
將龐涓虜魏太子申其後三晉之王皆因田嬰朝齊王
於博望盟而去王喜文學游說之士如鄒衍淳于髠田
駢接子慎到環淵之徒七十六人皆賜列弟為上大夫
不治而議論是以齊稷下學士復盛且數百千人(劉向曰齊)
(有稷門城門也談說之士期會於稷下也)王卒子涽王地立伐宋宋王出亡
死於温南割楚之淮北西侵三晉欲以并周室為天子
泗上諸侯鄒魯之君皆稱臣諸侯恐懼(三十八年)燕秦楚三
晉合謀各出銳師來伐敗我濟西王解而却燕將樂毅
遂入臨淄盡取齊之寳藏器湣王出亡之衛王不遜衛
人侵之走鄒魯弗納走莒楚使淖齒將兵救齊因相湣
王淖齒遂殺王而與燕共分齊之侵地鹵器子法章變
姓名為莒太史敫(音皎)家庸敫女竒法章狀貌憐而竊衣
食之而與私通久之自言湣王子也莒人立之是為襄
王以太史氏女為王后在莒五年田單以即墨攻破燕
軍迎王入臨淄齊故地盡復王卒子建立王建立六年
秦攻趙齊楚救之趙無食請粟於齊齊不聽周子曰趙
之於齊楚扞蔽也猶齒之有唇也唇亡則齒寒救趙宜
若奉漏甕沃焦釡也弗聽其後秦滅三晉滅楚滅燕遂
擊齊齊王聽相后勝計不戰以兵降秦秦虜王建遷之
共(河内共縣)滅齊為郡(愚論齊之所以亡已見秦始皇下)太史公曰盖孔子
晚而喜易易之為術幽明遠矣非通人逹才孰能注意
焉故周太史之卦田敬仲完占至十世之後及完奔齊
懿仲卜之亦云田乞及恒所以比犯二君專齊國之政
非必事勢之漸然也盖若遵厭兆祥云嗚呼太史公又
失言矣易固知來藏往之書而左氏則不免傅會浮誇
之語今乃以犯君專政為若遵厭兆祥之云則文王周
公利貞正吉之誨荒矣必悟南蒯黃裳元吉之占始可
與言易迹齊自田和受封至王建七君合一百六十六
年而秦滅之(起乙未終庚辰)
史纂通要卷五
