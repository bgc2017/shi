史纂通要卷十
元胡一桂撰
西晉
晉武帝姓司馬名炎河内人魏咸熙二年乙酉(十二月)稱
帝廢魏主爲陳留王國號晉以金德都洛陽(即位年三十乙酉泰)
(始十咸寧五太康十在位通二十五年)晉之興始於司馬懿(字仲逹謚宣王)方曹
操聞而辟之也(建安六年)始陽疾而辭(托風痺操使人夜刺之不克)終畏
威而就(丙申操丞相辟文學掾𠡠使人若盤桓便收之)一念所存已非願為曹
氏臣者及丕爲太子每預大謀竒策屢中甚見信重異
相狼顧全佑多矣(操聞狼顧使前行令反顧面正向後而身不動謂丕曰懿非人臣必預汝)
(家事丕與善全佑之)觀其雄略内斷英猷外決誅孟達於盈旬(丁未)
(新成守孟逹反戊申正月懿自宛八日兵至城下逹大驚曰何其神也城拔斬之)殄公孫於百
日(丁已遼東守公孫淵反戊午正月進討百口攻之八月斬淵父子遼東皆平)自以爲兵動
若神謀無再計然亦終不能掩巾幗之羞(先是與孔明相拒渭水不)
(戰孔明遺以巾幗婦人之服)若夫受遺二主(受文帝遺命輔明帝再受明帝遺命輔齊王芳)
佐命三朝旣承忍死之托(懿平遼未還明帝驛召見卧内曰吾疾甚忍死待君今無)
(恨矣)曾無徇生之報弱寡欺孤恣威殺戮誅曹爽兄弟斃
何晏丁謐等勦楚王彪置諸曹於鄴脅制之威同於莽
卓懿死而師秉政(師懿長子謚景帝)陰養死士散在人間殺爽
之時一朝而集者三千人族李豐張緝夏侯玄曹芳亦
不旋踵而廢立矣(齊王與中書令豐后父緝謀以太常玄代師輔政師知捕族玄等廢芳以)
(齊王歸藩而立髦)師死而昭秉政(昭師母弟謚文帝)弑曹髦而立陳留
王於是進王爵服衮冕建旌旗稱警蹕一如帝者之儀
昭卒炎取魏代之是爲武帝即位之初大封同姓懲魏
氏孤立之弊以仁儉矯漢氏刻薄奢侈之失代青絲靷
以青麻(乙酉御牛靷斷以青麻代之)焚雉頭裘於前殿(戊戍司馬程據獻命焚之)
一從儉約務去奢俗居喪之制自漢文變古壞禮絶父
子之親虧君臣之義帝獨以天性矯而行之司馬氏至
稱其為不世之賀君(丙戍居丈帝喪戊子文明太后喪一遵古禮裴秀傅咸不能將順其)
(美力諫帝猶素冠蔬食哀毁三年)弟嗣子昏愚不辨菽麥使居儲位(丁亥)
衞瓘撫床之諫至悃切也(戊戍尚書令瓘撫御床云此座可惜)疑事之決
外人代對而帝竟不悟(帝因召東宫官晏密封疑事令太子決賈妃懼倩外人代對太)
(子寫帝悦示瓘瓘踧踖後遇害)賈充兇險親嘗弑君(使成濟弑魏主)乃輔初政
與荀顗(太子太傅)荀勗(中書監)馮紞(校尉)之徒姦邪相黨竊都權
要樹機能之亂任愷(侍中與充俱寵)欲因以出充矣夕陽亭一
言荀勗不惟留充不去且胚異日賈后之禍(辛卯樹機能亂涼州)
(帝憂之愷薦充鎮撫朝臣餞充夕陽亭充問勗計曰獨結㛰太子不辭自留三人共勸帝納賈女從之充復任)
自魏以来何晏王弼之徒祖尚浮虚敗棄禮法士大夫
靡然從之傅元請舉有禮之臣以崇風節退虚鄙之士
以懲不恪帝雖嘉納其言不能革也(乙酉上疏)是雖馬隆西
伐熏虜削迹(己亥鮮卑䧟凉州正月隆自薦討之募三千五百人以行以隆為武威太守十二月)
(隆與樹機能大戰斬之凉州平)王濬南征楊越為墟(帝謀伐吳先令羊祐墾田至是杜預)
(表請張華贊之己亥十一月命濬等二十餘萬南征庚子正月吳䧏)掩唐虞之舊域頒正
朔於八荒適足以啓帝懷安忘危之漸未幾果謂四方
無虞悉去州郡兵陶璜山濤諫而不聽(璜交州牧濤僕射後盜起無備)
(天下大亂)羌胡鮮卑雜處内地郭欽請徙於邊而不從(漢時羌胡)
(鮮卑降者悉處塞内庚子欽請徙邊嚴出入之防)方且尚聲色事遊宴初旣選
公卿女以備六宫采擇(癸巳選未畢禁天下嫁娶)至是復納孫皓宫
人五千掖庭殆將萬人(辛丑)心術蠱於羊車之遊(帝常乘羊車恣)
(所之宴寢宫人競以竹葉插戶塩汁洒地引車)政事敗於三楊之用(甲午楊后殂乙未再)
(立楊皇后后父駿駿弟珧濟三人用事交通請謁勢傾内外時謂之三楊)賣官錢入私門不
逃劉毅之譏(壬寅問校尉毅曰朕可方漢何帝對曰桓靈帝曰何至此曰桓靈賣官錢入官庫陛)
(下賣官錢入私門殆不如也帝大笑)以珊瑚助王愷奢侈何取前日之儉
(壬寅常侍王琇景獻后從弟將軍王愷文明后弟侍中石崇苞之子三人富奢相高帝每助愷嘗以二尺高珊)
(瑚樹賜愷石崇以鐡如意碎之愷怒崇取出還之高三四尺者六七株如愷者甚衆愷恍然自失)張華
負三公之望一斥不復召(壬寅勗紞譖之)齊王攸以周公之才降
出而至死(攸帝愛弟勗等譖内外歸心齊王太子將不得立出青州都督嘔血而死)凡此皆
晉之所以亡也陳同父曰使帝平吳之後正風俗而崇
儒術徙羌胡而去後患行前日三等置軍之制(丁酉大國制三)
(軍次國二軍小國一軍)而不弛武備效古人以義制恩之舉以神
器之重授賢明之母弟(攸)則禍亂之作亦何至於若是
之亟也不能為是卒使風俗日衰借竊日盛主暗而臣
彊盜起而備闕以至二帝失駕終晉之世不克紹復前
業創始貽謀之不善其弊壹至於此可勝哀哉惠帝衷
(武帝第二子庚戍永熙一永平九永康一永寧一太安二永興二光熙一在位一十七年)賦性昏愚
不辨菽麥鼃聲肉糜式彰癡鄙(帝華林園聞蝦蟇聲問此鳴者爲官乎爲私乎)
(又聞天下荒亂百姓餓死帝曰何不食肉糜)賈后兇淫竊權弄法誅大傅(辛亥)
(后殺楊駿)弑母后(后廢楊太后為庶人徙金墉城壬子弑之)害太子(己未后廢太子遹為庶人)
(殺太子母謝氏庚申殺太子)屠戮諫臣(后怒衛瓘撫床之諷後矯殺之子孫九人皆死)無復
人理於是八王搆禍骨肉相殘(庚申趙王倫廢賈后梁王彤預謀尋賜死淮)
(南王允討論不克死倫廹帝禪位戍齊王冏成都王穎起兵誅倫迎帝復位並庚申壬冏得志驕奢河間)
(王顒表請長沙王義誅之弟其年顒又與穎誅長沙王義廢太子亶立穎為皇大其年穎又僭侈東海王)
(越奉帝討之不克帝入鄴依穎河安北將軍王浚攻穎敗之穎奉帝走洛陽及濟河間王顒劫帝入長安)
(奉丙寅東海王越起兵入長安帝還洛陽賜穎死其年帝崩)南風伏誅(南風賈后名庚申倫誅后)
身死䴵毒(丙寅帝食䴵中毒死或云司馬越酖之)以貽天下笑豈明神喪
武皇之精魄使不知其子與抑亦自懿以来操心稔惡
彼蒼者天假兹昏子妖婦孽宗以報之禍亂卒不可逃
也況當是時風俗頽敗廉恥道喪賈謐用事(謐后從舅郭彰女弟)
(之子)郭彰石崇陸機陸雲潘岳左思劉輿劉琨之徒皆阿
䛕依附號二十四友至爲之望塵雅拜(崇岳伺謐出望塵拜)王戎
王衍樂廣竊處高位(戎司徒衍尚書令廣河南尹)浮沈遊放清談廢
事衍弟澄及阮聸阮咸謝鯤畢卓皆以任放為逹醉狂
躶體不以爲非衍少時山濤已知其誤天下蒼生(濤曰何物)
(老嫗生寧馨兒然誤天下蒼生未必非此人也)羊祜亦以為敗俗傷化(祜衍從舅衍詣)
(祜辭甚清辨祜曰敗俗傷化必此人也)盖慕何晏等老莊虚無之論士大
夫皆事浮誕廢弛職業雖張華裴頠亦不免華而不實
欲而無厭之譏焉(韋忠不屈裴頠薦謂茂先華而不實逸民欲而無厭棄典禮附賊后豈大)
(丈夫之所為哉后敗皆誅)加以殊族雜居乘間而起劉淵於是乎始
得以肇其亂矣銅駝荆棘之歎豈欺我哉(關内侯索靖知天下將亂)
(指洛陽宫門銅駝歎曰會見汝在荆棘中)懷帝熾(武帝第二十五子丁卯永嘉六在位六年劉淵以為)
(會稽公)天姿清卲過惡不彰然承亂即位受制彊臣(太𫝊東海)
(王越輔政)王衍尸位自營三窟何嘗為國謀哉(司徒衍說太𫝊越不過以)
(弟都督荆州族弟敦刺青州且語之曰卿二人在外吾居中足為三窟矣)才四年(庚午)漢劉曜
(漢主聰從弟)石勒(聰將)入寇明年(辛未)六月䧟京師帝蒙塵平陽
聰謂帝曰卿家骨肉何相殘如此帝曰大漢當受命故
自相驅除可謂一言以蔽之矣其後俾着青衣侍宴行
酒竟為聰所害(癸酉)先是石勒追東海王時(辛未四月王薨以喪歸勒)
(追及東郡)宗室没於勒者四十八王王公以下死者十餘萬
人其時王衍被執自陳少無宦情因勸勒稱尊號冀以
自免勒曰君少登朝身居重任何得無宦情耶破壞天
下非君而誰衍亦不能自文也卒死於排墻之下(聰夜使人)
(排墻殺衍等)及劉曜王彌入京焚蕩都城汚染宫闕百官士
庶死者又三萬餘人吁人生斯時何其不幸與愍帝鄴
(武帝孫吳王晏之子癸酉建興四十七蒙塵在位四年聰以為懷安侯)奔播之後即位長
安(避難縈陽南趍許穎遂至長安麴允刺雍州為盟主選立)僅得虚名服廪不給亦
僅四年劉曜入寇惟保長安小城内外斷絶斗米兼金
(二兩)屑麴以食(太倉有麴數十餅允屑為粥供帝)輿櫬出降(丙子十一月)匍伏
虜庭洗爵執盖亦爲聰所害(亦困平陽聰臨殿帝稽首於前允慟哭自殺聰出獵)
(令帝戎服執戟前導大宴使行酒洗爵及更衣使執盖晉臣多泣遂遇害)自是而後洛陽丘
墟五馬渡江一馬化龍之䜟驗於琅邪矣(元帝與西陽汝南南頓彭)
(城五王共濟而元帝即位)南宫氏曰司馬懿身爲上將征伐四克意
實圖曹以自豐植一念之烈天實鑒之師昭殺一君廢
二主欺人孤幼以奪其國未及再世稱兵相屠者起自
兄弟叔姪非他人也出乎爾反乎爾天道昭昭詎不信
然邵康節之詩曰有刀難割公閭(充字)腹無木可梟元海
(劉淵字)頭禍在夕陽亭一句(見前注)上東門嘯浪悠悠(注見下卷)
(石勒下)信斯言也賈充荀勗其能逃項城府君之譴夫(賈梁)
(道項城守故稱項城府君充之父也為魏忠臣充勗為黨弑君亂國不能逃其父之誅譴)陳同父曰
禮義廉恥爲國四維四維不張國乃滅亡古之聖人所
以正天下之風俗而建萬世之長策者莫先於此夫何
晉武帝顧昧然而弗察也且自何晏等以莊老之學為
宗而虚無之論盈於朝野士風不美莫此爲甚帝惟坐
視而莫之革故其後王衍樂廣以清談取重於世而王
澄阮咸之徒又皆以任放為逹一時士大夫遂至於樂
浮誕而廢職業於是裴頠崇有之論作矣自王濬平吳
與王渾争功不已同列相遜之義已不復見(濬受渾節制濬舟師)
(先到建康受吳降明日渾方至由此争功)帝惟容恕而不之問故其後悠悠
風塵皆奔競之士列官千百無退遜之舉於是劉實崇
遜之論作矣自何曾㑀侈無度奉養過於人主侈靡之
風已見於此其後王琇王澄石崇競以奢侈相高帝又
從而助之則凡可以求勝者彼亦何所求而不爲也於
是傅咸崇儉之書上矣自杜預餉遺洛中貴要以求免
禍貪墨之風已見於此其後賈郭用事貨賂公行於是
魯褒錢神之論作矣則凡可以賄成者盖無所不至也
夫談者以浮誕爲高而賤名檢士者以奔競為務而乏
退遜擁高資者以侈靡相誇而鮮節儉居大官者以貪
墨成風而寡清潔毁譽亂於善惡之真情慝奔於貨欲
之途禮義廉恥於茲埽地天下大物亦何恃而能久哉
昔人有言國之將亡本必先顛其西晉之謂乎噫至此
而後知四維有係於國家也爲大(愚又謂加以四裔亂華郭欽䟽諫不聽武)
(帝其後江統徙戎之論作以警朝廷竟亦不能用惠帝武帝尚不知務況惠帝乎其亡可知矣)西晉自
武至愍共四帝通五十二年(始乙酉終丙子)
東晉
東晉元帝司馬睿懿曾孫琅邪恭王覲子初魏青龍間
(四年)寶石負圖有馬七及犧牛之象(魏明帝時張掖柳谷口水涌寶石負圖狀)
(象靈龜立於川西有石馬七及鳳凰麒麟白虎犧牛璜玦八卦列宿孛彗之象曹昭書頒天下以為嘉瑞唐)
(氏曰河圖洛書之說歐陽永叔攻之甚力今觀此圖與河圖洛書亦何以異惜乎時無伏羲神禹故莫能通其)
(義可勝嘆哉可勝嘆哉)自懿至愍已符七馬之數晉初又有牛繼
馬後之謠故懿深忌牛氏酖其將牛金(懿為二榼共一口以貯酒先飲)
(佳者以毒酖金)而恭王妃夏侯氏乃通小吏牛氏而生帝載在
史册則帝實牛姓冐司馬氏故南宫氏欲以所論吕政
者爲例别其姓氏爲實錄焉帝年十五嗣封琅邪永嘉
初(懷帝時)見王室亂用王導計求鎮建鄴後愍帝遇害始
即帝位(時年四十二丁丑建武一大興四永昌一在位六年壽四十七)都建鄴至是金
陵有天子氣之言驗矣(秦時望氣者云五百年後金陵有天子氣故始皇東遊厭之改)
(秣陵後四百三十七年孫權稱帝自謂當之至帝乃五百二十六年其應在此)帝性簡儉容受
直言初鎮江東頗荒于酒導正色直諫亟命覆觴太極
殿内布帳綀帷所幸夫人衣無文采詳刑簡化光啓中
興維時茂弘(導字)實隆棟輔進不隱賢先用顧榮賀循以
来衆士盡收過江名流以佐謀畫時號百六掾(辟掾属百餘人)
故桓彛見亟談時事而輟憂周顗聞其志克神州而收
淚賢士競進百姓歸心荆揚晏安戶口殷實江左立國
百年導之功固非小小矣然帝才具不優志氣非遠自
南渡以来惟務偷安僅足昧陳頵兩進之言(頵於倫反懷帝辛未)
(頵以書勸導抑浮競不從愍帝癸酉江東参佐避事自逸頵請自今臨使稱疾者免官不從)忽熊遠
三失之䟽(戊寅中丞遠疏朝廷不進討一失郡官不以讎未復為耻調戲酒食二失風俗偽薄未改)
(三失)政事所及惟知興太學(丁丑)試孝廉(丁丑)立郊丘(戊寅)當九
州鼎沸社稷綴旒之時不務興復之圖乃行平世之事
帝之無意中原亦可知矣故方祖逖請兵京口也僅給
千人廪食士卒鎧仗一切不與逖擊楫渡江誓清中原
鑄兵募士以進(愍帝癸酉逖請出師以為豫州刺史逖屯淮隂起冶鑄兵募卒二千餘人而後)
(進)雍丘之役黃河以南悉還晉土方練兵積榖為取河
北計石勒畏之為之退避(庚辰逖鎮雍丘數邀擊後趙鎮戍歸逖甚多又自河以南)
(多叛趙為取河北計勒患之下幽州為修祖父冡)而益兵之請導反沮之至以
戴若思代焉遂致推鋒越河之將竟死於為山九仞之
日誰之過與(辛巳歲淵督司兖豫并雍冀六州逖怏怏又聞王敦與劉隗刁恊搆隙將有内難感)
(憤發病卒)士稚(逖字)旣卒王敦石勒無復畏憚石頭犯順六軍
反爲之敗績(帝初鎮江東敦導同心翼戴庚辰敦恃功驕恣有不臣之心帝用劉刁稍抑王氏敦)
(不平謀亂畏逖及卒無所憚壬午正月舉兵以誅劉刁爲名入石頭劉刁戴淵王導周顗禦之敗績恊死送首)
(敦隗奔趙敦自為丞相四月還武昌)河南屢寇兵難相尋梁鄭之間復騷
然矣(壬午七月逖弟約刺豫州不能禦趙退屯壽春)帝號中興僅保吳楚盖以
恭儉之德雖有餘雄武之略則不足有一士稚不能展
布其設施使壹欎以死無怪内外之難交作也吁導亦
不能不分任其責者矣南軒張氏之論曰帝初以懷帝
之命来臨江左國有緩急固宜糾合義旅入衞王室可
也乃自爲封植之謀無慷慨救時之志懷帝蒙塵迄不
聞勤王之舉愍帝增重委寄制詔切責所宜動心顧乃
坐視神州陸沈曾不介意焉方且陽為出師遷延不進
乃嫁其禍於督運之稽斬一無辜令史以塞責刀拭柱
上其血逆流(斬淳于伯刑人以刀拭柱上血逆流二文至柱末而下)拂理違天莫
此為甚吾誰欺欺天乎夫受君父之托而坐視其禍變因
時事之艱難而僥倖以自利三綱淪矣其能討賊乎此
所以建國規模亦復不競亂臣賊子如王敦者不旋踵
而起盖有以取之矣明帝紹(元帝長子癸未泰寧三在位三年)即位之
初王敦猶朵頥神器頼温嶠告帝先為之備(帝親任中書令温嶠)
(敦惡之請為左司馬嶠謬為勤敬深結錢鳳會丹陽尹闕嶠薦鳳鳳亦推嶠嶠偽辭敦不聽嶠至建康盡以敦)
(謀告帝請先為之備)帝乘駿馬微行察其營壘晝日繞城五騎之
追微寶鞭傳玩帝亦殆矣(甲申帝至湖隂敦畫寢夢日繞城驚起曰必黃鬚鮮卑奴)
(来也帝鬚黃使五騎追之帝馳去馬糞以水灌之見旅嫗與以七寶鞭曰後騎来可示之俄至問嫗曰去已遠)
(示之鞭傳玩久又見馬糞冷止不追帝幸而得免)亡何躬帥六軍一戰而勝逆
賊憤死王含錢沈伏誅黨與悉平(七月帝率王導温嶠卞敦應詹㕁鑒庾亮)
(卞壺等討敦敦以王含為元帥誅温嶠等為名水陸五萬奄至江寧南岸帝帥諸軍屯南皇堂遣叚秀等帥甲)
(卒千人渡水大破於越城斬其前鋒將何康敦聞敗大怒尋卒應埋尸廳中王含奔荆州王舒遣軍沈含父子)
(於江尋陽守周光斬錢鳳故將吳儒殺沈充敦黨悉平有司發敦瘞焚其衣冠踞而斬之)其剛明勇
斷克清大憝為何如哉使降年有永恢復中原未可量
也(壽二十七)成帝衍(明帝長子即位五歲丙戍咸和九咸康八在位十七年)即位幼冲
母后臨朝(庾太后)王導庾亮(舅氏)輔政事之大要皆決於亮
帝性恭儉尊禮老臣(見導必拜手詔稱皇恐言)惜政出渭陽刑賞顛
錯殺戮近親(丙戍亮殺南頓王宗帝問白頭公何在亮對反誅帝泣曰舅言人作賊便殺人言舅)
(作賊若何亮懼變色)貶黜舊𫝊(䧏封西陽王羕為弋陽縣主)帝才六歲已能詰
問涕泣則亮之專國擅權可知矣蘇峻雖云狂悖逆謀
未彰亮處置失宜激成反叛兵入臺城(丁亥歷陽守峻隂懷不善亮欲)
(徵之導等皆謂不可亮不從峻約豫州守祖約反戊子二月賊據蔣山縱火䧟都城掠六宫亮奔尋陽五月遷)
(帝石頭温嶠聞之號慟以書與陶侃陳君臣大義推為盟主共赴難九月嶠等到峻突陣堕馬斬首臠割焚其)
(骨峻弟逸拒守乙丑二月滕含敗逸奉帝御温嶠舟)乃奉頭鼠竄僥倖求免遂致
遺憂母后(庾太后憂崩)遷帝石頭儻非温嶠陶侃㕁鑒諸賢
戮力討賊斬峻平亂社稷幾非晉有矣亮泥首謝罪非
惟不賜誅斥復委寄方面(己丑守豫州)卞敦在湘州擁兵糧
不救反以少府召敦郭默在江州襲殺刺史劉胤反以
江州授默斯時也導實為之於是乎國法為不足恃矣
至咸和初年貴游子弟猶慕王澄謝琨為放逹卞壼厲
色於朝曰悖禮傷教罪莫大焉中朝傾覆實由於此欲
推奏之導與亮不聽而止至是亮鎮武昌(癸巳)復辟般浩
為記室浩與禇裒杜乂皆善談老莊浩尤為風流所宗
要終論之虚名何補康帝岳立(成帝母弟也癸卯建元二在位二年)初成
帝崩庾冰又以元舅當朝權侔人主恐異世之後戚属
將疎於是以帝為嗣亦庾氏甥也帝享國不求無足稱
者(冰始改元或曰郭璞䜟云立始之際丘山傾立建也始元也丘山諱也冰嘆曰如有吉凶豈改易所能殺)
(至是始驗)穆帝彭子(康帝子即位二歲乙巳求和十二升平五在位十七年)襁褓踐祚
母后稱制(太后禇氏)會稽王昱為之輔(昱即簡文帝)當時桓温殷
浩皆有重名温成帝壻有文武器幹庾翼卒何充薦温
代領翼衆劉惔雖竒其才(惔音談)然知其有不臣之志謂
昱曰不可使居形勢之地不從竟以温領荆州(乙酉都督荆司)
(雍益梁寧六州)殷浩才名冠世時人擬之管葛謝尚王濛伺其
出處以卜江左興亡且曰深源不起當如蒼生何庾翼
獨弗之重曰此輩宜束高閣俟太平徐議其任(康帝癸卯)至
是昱彊鎮楊州(丙午)昱本兩用其能耳及温平蜀威名大
震(丁未禽李勢蜀平)昱憚之始引浩參綜朝權欲以抗温寖相
疑貳王羲之諫浩内外宜恊和不宜與温搆隙不聽(時浩)
(引苟羡及羲之為羽翼)温素知浩無能為亦復何所畏憚哉故北
伐之請不報(己酉温聞石虎死請伐趙久不報憤朝廷仗浩抗已)而順流之師已
下(辛亥温旣憤朝廷遂拜表輙行順流軍武昌朝廷震恐浩始欲避位彪之勸昱致書乃還鎮)山桑
之戰一敗而廢浩之表已陳(壬子浩不自量兩請北伐羲之書諫不聽出許洛至)
(壽春張遇叛䧏秦據洛陽不得進癸丑壽春再舉以姚萇為前鋒反襲浩大敗山桑甲寅温表浩廢為庶人徙)
(東陽卒)於是中外大權盡歸温矣用浩敝温朝廷旣不知
人銳意北伐浩復不自知浩旣敗還當自加罪旣振朝
權又服温心乃待温請而後廢之何哉自是温一舉而
降三輔(甲寅屢敗秦兵至灞上三輔皆降乏食不利還襄陽)再舉而克洛陽(丙辰大敗)
(姚襄伊水克洛陽襄奔表謝尚鎮之後哀帝癸亥為燕所克)謁五陵脩廢壞温其可
謂不負恢復之重寄者矣然當時惟一温耳初石虎死
中原亂禇裒北伐咸謂中原指期可復獨蔡謨謂今日
之事非諸賢所及經營分表財殫力竭安得不憂及朝
廷乎未幾裒果敗還(己酉)浩復違羲之之諫以致敗(注見前)
至此燕王死(慕容雋)朝廷又命荀羡謝萬致伐不惟敗績
許昌諸城盡没(己未十月)蔡謨之言然後皆驗夫中原當復
讎恥不當忘固也然渡江之初祖逖之功將成江左之
氣方銳乘以進取彼一時也明成以後王敦蘇峻内難
繼作東南之根本未復劉曜石虎雖衰而燕秦猶盛且
江左諸賢皆非其才惟當保境息民此又一時也僅一
柦温才可及此内外恊力方可驅馳然温素蓄異志借
使恢拓舊疆果能御得其道而使為晉純臣乎決有所
不能矣(此朝多本增廣通略而損益之)哀帝丕(成帝長子壬戍隆和一興寧三在位四年壽二)
(十五)踐祚之初桓温首請遷都洛陽永嘉播流江表者一
切北徙以實河南朝廷畏温不敢為異獨王述以為温
欲以虚名威朝廷非實事也其後事果不行(元年述揚州刺史)
尋加温都督中外諸軍錄尚書事温以坦之為長史郗
超王珣謝玄為之掾温俱重之(二年坦之述之子超為参軍珣為主簿温每事)
(必與謀府中語曰髯參軍短主簿能令公喜能令公怒珣導之孫玄奕之子)未幾帝信方士
之言辟穀餌藥以求長生藥發不能親萬幾禇太后復
臨朝明年而帝崩矣廢帝奕立(哀帝母弟丙寅太和五在位四年)于時
政出於温太阿倒持虚器徒擁初温有不臣之志(常言大丈)
(夫不能流芳百世亦當遺臭萬年)欲先立功河朔以收時望及枋頭之
敗威名頓挫(己巳温伐燕與慕容垂戰於林渚破之至枋頭秦救燕温奔還追及襄邑大敗)郗
超教以廢立可長威權於是廢帝為海西縣公(辛未温誣帝有)
(痿疾諷太后廢之帝着白祫單衣乘犢車出)而迎立會稽王符堅聞之曰温
前敗灞上後敗枋頭不能思愆自貶方更廢君以自說
舉動如此何以容於四海乎諺所謂怒於室而作色於
父温之謂矣會稽王立是為簡文帝昱(字道萬元帝少子辛未咸安二)
(在位二年)温旣廢立威震内外帝拱默而已常懼廢出詠庾
闡之詩曰志士痛朝危忠臣哀主辱泣下沾襟何益哉
(時郗超請歸省帝曰致意尊公國家事至此由吾不能以道匡衛愧嘆之深因詠庾詩超鑒之子黨温者)史
稱帝雖神識恬暢而無濟世大略故謝安謂惠帝之流
清談差勝沙門支道林言其有遠體而無遠神謝靈運
迹其行事亦以為赧獻之輩可知矣愚觀帝即位初年
温欲誅武陵王晞固執再三帝終不許責以手詔(詔報曰若)
(晉祚靈長公便宜奉行前詔如其大運去矣請避賢路)温流汗變色不敢復言帝
何壯也使善推所為每事務從剛斷温方且悚懼改革
之不暇何至無忌憚之甚柰何其不然也帝與太后(太后)
(禇氏穆帝母)反皆欲令温居攝儻非坦之彪之毁詔不奉令
帝位危矣(壬申帝臨崩詔太子幼令温居攝坦之毁詔改之後太后令温居攝彪之不奉令而止)
由是觀之赧獻惠之譏疇不謂然惜哉孝武曜(字昌明簡文第)
(三子癸酉寧康三太元二十一在位二十五年)幼冲繼統外有彊臣頼謝安王
坦之盡忠輔政寧康紀元之春温初赴山陵將移晉祚
坦之一見流汗沾襟倒執手板安從容就席曾不少懾
坐定數語如擾龍馴虎有以折奸雄之心而奪之氣(癸酉)
(二月温至新亭大陳兵衞將移晉室呼安坦之欲害於座旣見安謂曰諸侯有道守在四鄰明公何湏壁後置)
(人耶温笑曰正自不能不爾耳笑語移日留十四日遇疾還姑熟王謝齊名至是知坦之為劣)九錫之
求遷延不與温隨物故矣(癸酉秋卒以少子玄嗣方五歲温弟沖代任忠王室)迹
安自高卧東山已有公輔之望士大夫相謂曰安石不
出如蒼生何及弟萬廢始有仕進意嘗為温司馬深見
禮重及其為政不存小察弘以大綱御以長算比之王
導不但文雅過之有英氣焉(史稱文雅過導朱文公謂安儘勝導只是有些英氣)
秦符堅入寇以師百萬次於淮淝意謂今日必無晉矣
安夷然無懼色徐指授兄子玄等引兵渡水擊之朱序
之呼一振符融之馬一踣八公(山名)草木風聲鶴唳盡為
晉兵秦兵大敗(癸未十一月安遣謝石謝玄謝琰胡彬劉牢之等迎擊之堅弟平陽公融遣朱)
(序說石等降序私謂石秦兵至誠難敵乘其未集速擊敗其前鋒可破也乃遣劉牢之斬其前鋒將石等水陸)
(繼進秦兵廹肥水陳玄遣使謂融請小却朱序陳後呼曰秦兵敗矣衆奔玄等渡水擊之融馳騎略陳欲帥退)
(者馬倒被殺秦兵大潰追斬數萬饑凍死者殆盡)安方圍棋賭墅捷書之至了
無喜色其器局何如也況一時名賢彪之之正紀綱桓
沖之夙夜王家謝玄之善斷軍事才能稱職上下輯睦
晉室似有生意矣夫何凱奏方旋帝驕氣已盈曾不閱
時遽信䜛言疎退賢輔(王國寶毁安於會稽王道子乙酉四月安出新城避之八月卒)
(國寳安壻卑佞惡之不用)道子荒乎朝政(帝同母弟母李陵容稱黑崑崙道子初封琅邪)國
寶彙以小人拜授之榮初非天旨鬻刑之貨自走權門
毒賦年滋窮民歲廣方且荒耽酒色崇尚浮圖(立精舍殿内諸)
(沙門居之)請脩孔廟䟽入不報許榮之徒馳書詣闕雖知抗
直惡聞逆耳醒目旣少每飛長夜之觴妖星已見復勸
華林之酒(長星見惡之於華林圍舉酒祝曰長星勸予一杯酒自古豈有萬年天子耶)未幾
戱言一發禍産房幃(張貴人有寵年幾三十帝戱曰汝以年當廢矣貴人潛怒向夕帝醉)
(以被蒙帝面弑帝)而昌明之䜟浸已驗矣(初簡文見䜟云晉作盡昌明及帝在孕李)
(太后夢神人曰汝生男以昌明為字及産東方始明因名簡文後悟為之流涕)悲夫安帝德崇
(武帝長安丁酉隆安五元興三義熙十四在位二十二年)賦性不惠自少及長口不
能言雖寒暑饑飽無以辨也道子(太傅)元顯(道子子侍中)傾亂
朝政納賄窮奢桓温子玄纂兇父之基據全楚之地(庚子)
(玄有戰功督荆雍等八州及掦豫八郡復領江州)恃其兵力求釁朝廷元顯討
之父子反爲所殺適以速其簒奪(壬寅將軍元顯稱詔討玄玄兵至新亭元)
(顯自潰玄入都城明年十一月簒號楚廢帝為平固王遷於潯陽)玄奢淫荒侈遊獵無
度土木繁興督迫嚴峻朝野騷然念亂者衆於是劉裕
劉毅何無忌等倡義討賊(甲辰二月裕等集義軍二十七人候城門開馳斬玄從兄)
(修以徇克京城玄遣吳甫之皇甫敷拒義軍裕無忌斬二人玄又使桓謙屯東陵口卞範之屯穫舟山西裕馳)
(之因風縱火大敗之五月毅等及玄戰於峥嶸洲玄大敗抉帝走江陵寧州督護馮遷斬玄時年三十六自簒)
(至滅凡八十日)乘輿反正再安宗社裕自是東斬慕容超(庚戍滅南)
(燕注見慕容超載記)南梟盧循(先是孫恩死衆推恩妹夫盧循為主庚戌循用徐道覆謀乘裕伐南)
(燕襲建康四月裕即還戰退循遂遁辛亥春劉籓斬徐道覆夏裕大破循走交州杜慧度斬之函其父子七首)
(送京)西滅譙縱(縱據成都壬子裕遣朱齡石伐蜀癸丑秋圍成都縱走自殺蜀平)北擒姚
泓(丁巳伐後秦禽送建康誅之)遂汛埽伊洛修奉園陵(丙辰十月克洛陽表修五)
(陵置守備)震驚借竊之心發舒攘詰之氣南國之盛未有過
於此者也迹其入關之初秦民大悦以為漢室之裔及
聞其將還也父老垂泣進請力挽其留使裕從而居之
鎮撫其民人南漕江淮之資西引巴蜀之粟厲兵秣馬
經略四方天下大勢不勞而定矣夫何舉千里之秦付
之孺子悍將之手引兵遽還志謀簒奪旋踵之間赫連
之師已乘間而入關中反爲夏人所有羣醜遂為不討
之讎可勝歎哉(丙辰裕克長安欲留經略西北丁巳冬劉穆之死以根本無托決計還父老諫)
(不聽留次子義真守方十二歲以王鎮惡沈田子等輔之十二月還閏月夏赫連勃勃入寇戊午田子拒之退)
(屯鎮惡不悦田子殺之義真殺田子傳弘子破走之十月再至弘子等被執義真僅免勃勃積人頭為京觀號)
(髑髏臺長安遂䧟)初䜟云昌明之後有二帝裕將爲禪代於是
弑帝而立琅邪王以應之焉(裕密使王韶之縊帝)恭帝德文(安帝母弟)
(即琅邪王也己未元熙元二年六月爲宋所簒在位年半以帝為零陵王居秣陵辛酉秋遇弑)尸位未
二年裕遂簒晉而為宋矣(庚申六月𫝊亮承裕旨諷帝禪位革詔請書帝欣然曰晉)
(氏久已失重爲劉公所延復何恨書赤紙為詔遜琅邪第)陳同父曰嘗疑東晉立國
未幾王氏之亂遽作易世未久蘇峻之難繼起桓温廢
立以来逆謀屢興桓玄盜據宰衡遂成簒逆變凡四起
國勢甚岌岌也而猶綿歷百有餘年之久何歟祖逖雍
丘之役黃河以南復爲晉土桓温入關三郡響應謝玄
北府之兵敵人畏懼淮淝一捷震動河洛劉裕入大峴
舉青齊軍至長安而父老垂泣進取機會可乘者亦凡
四矣然方進而輙沮幾得而復失終晉世不能復舊物
何歟嘗求之更禍變而不墜者王導謝安之功苟安江
左而無中原之望者亦二公之過盖導輔元帝用顧賀
以来多士收名流以佐謀畫不窮姦以爲明不苛法以
爲嚴執政二十二年培植東南之基者屢矣故國本卒
藉以不搖桓温不臣幾至改革安與彪之扶顛持危以
待其斃及安輔政邊境騷然鎮以和静政令無一更變
所以養元氣於旣殘之餘者至矣故雖桓玄失職成禍
劉裕亦能平燕滅秦晉旣亡而復存二十載微安維持
之功不及此(導而下有卞壼温嶠陶侃安而下有幼度彪之坦之)然導知寬簡以
植國而不知振厲以復中原安知和静以鎮王室而不
知乘勢以清戎狄何則祖逖雍丘之役益兵之請導宜
慷慨奮發以激其英銳果敢之氣顧乃若有未遑者若
思之代祖逖銳氣爲之沮喪故其後桓温非無可乘之
機柰包藏禍心進退失據朝廷方且以温為憂奚恢復
之足望謝玄破敵之後欲以朱序鎮梁國自往彭城安
於此時正宜使之乘勝逐北而爲克復之圖顧乃游談
絲竹捷書之告未幾而班師之令已下遂致良圖不果
故其後劉裕埽平河洛非無可乘之勢柰謀簒亟歸使
關中復輸寇手自是無復中州之望矣使導能於王業
偏安之餘激昂奮厲以酬昔日克復神州之言安能於
符秦旣破之後長驅直擣不負曩時蒼生之望豈止如
今日之所觀而已哉此予所以嘉其功而重歎其失也
東晉自元至恭十一帝共一百四年(始丁丑終庚申)合兩晉十
有五帝通一百五十有六年
史纂通要卷十
