十之三
中書侍郎傅獻簡公
公名堯俞字欽之鄆州須城人未冠登
進士第知蔡州新息縣用薦者爲監察
御史裏行英宗即位進殿中侍御史
遷右司諫同知諫院出知和州神宗
初召還丁憂服除直昭文館同判流内
銓遷三司塩鐵副使出知江寧府两歲
間凢五易郡遂丐閑局得提舉西京嵩
山崇福宫坐事落職奪官監衛州黎陽
縣倉草埸哲宗即位召爲祕書少監
兼侍講擢給事中吏部侍郎御史中丞
遷吏部尚書兼侍讀元祐四年爲中書
侍郎在位薨年六十八
公初登第時徂徠先生石介每過公公來嘗
不在介問曰君少年登科不以游嬉爲娱
獨閉門不出何也公對曰性不憙嚻雜非
有它也介歎息大竒之旣仕益學問其在
洛孟擇其士之賢者皆折節與交相課治
經史每數日一置酒論難間各面攻其短
識者遂知其爲遠器(范忠宣公撰墓記)
公爲御史諫官四年所上百六十餘章多觸
忌諱抵權倖名重朝廷而風節凛然聞於
天下(墓誌)
兖國公主嫁李(御舊名)爲内臣梁懷吉張承照所
間不相中天子斥二人於外無幾何詔
還二人主家而出(御舊名)衛州公上䟽言逐主
壻而還隷臣悖禮爲四方笑且陛下後
何以誨諸女乎(墓誌)
皇城司卒密奏言富人嘗殺人有司鞠問無
狀願得卒詰所從而内侍主者留不遣公
言臣料陛下必不惜此人意恐將不復
聞外事耳臣以謂陛下付有司辨其是
非而賞罰之則事上聞者皆實乃所以聞
外事也今縱之使言不問虚實則貨賄行
而是非亂矣雖刺告盈前亦何益哉(墓誌)
仁宗春秋高未立嗣公上䟽請建宗室之賢
以繫天下望及英宗爲皇子有司闕供
饋而仁宗未之知也公建言陛下旣
以宗社之重建皇嗣宜一切以家人禮使
皇子朝夕侍饍左右以通慈孝之誠今禮
遇有闕非所以隆親親重國本也於是詔
有司供具甚厚(墓誌)
内侍朱晦子穎士以内降監汳口而都水監
復薦之公言樞密院旣不治穎士求内降
罪而都水又安知其可任而舉之且汳口
歲興大役責亦甚重今上下相結迭相阿
徇其盗陛下名器將不但一汳口而已
也後旣罷穎士公又屢請治樞密都水罪
以戒欺罔内侍趙繼寵以董淑妃故越次
得勾當天章閣蔡世寧取内藏庫珠私示
内人公皆乞治其罪久之未聽則又曰忠
義之言日切而陛下不亮權倖之交日
深而陛下不察自夏至今如朱穎士等
已三犯法内侍省法且盡廢矣章各數上
每上益切權倖憚焉(墓誌)
時國用乏言利者争獻計冨國公奏曰今度
支歲用不足誠不可忽欲救其弊陛下
宜躬自儉刻身先天下無奪農時勿害商
旅如是可矣不然徒欲紛更爲之無益聚
歛者用則天下治矣(墓誌)
京師大雨踰月郡國多水災公上書請詔百
官言事未聽又上書曰陛下不以臣言
爲然不過以水災歸之天數而已臣請以
政事明之大理誤斷鄭州嚴奕獄巳决輙
請對舉覺法官不得首誤法也今審刑大
理匿法罔上而乾剛未奮陽明未融亦致
異之一端也(墓誌)
英宗初即位有疾皇太后同聽政至是
上疾平公上書請天子聽政又再上䟽
太后請還政天子未聽久之頗聞内侍
任守忠有惎間語公又上䟽太后曰天
下之可信者無大於以天下與人亦無大
於受天下於人殿下今日誅竄䜛人則
慈孝之聲並隆於天下矣於是太后遂
還政而逐守忠等公復奏䟽天子謂
皇太后給事左右之人宜頗錄其勤勞少
加恩惠以上慰母后下安反側且守忠旣
去其餘一切不問可也(墓誌)
神宗爲淮陽王公上言王年踰志學尚居中
禁臣願俾之出館稍親諸務問安内寢著
爲定規然後飲食起居必有常度左右前
後皆用正人(墓誌)
遷右司諫每對輙移時或督使言事方是時
天子雖躬庶政而猶退託任大臣公言大
臣之言非是陛下偶以爲然而行之可
也審其非矣從而徇之則人主之柄安在
臣願君臣之際是是非非母相面從揔覽
衆議無所適莫則威柄歸陛下矣(墓誌)
嘗論事上不從因曰卿何不言蔡襄公對
曰若襄有罪陛下何不自朝廷意正典
刑責之安用臣等言上曰欲使臺諫言
其罪以公議出之公曰若付之公議臣但
見蔡襄辦山陵事有功不見其罪臣身爲
諫官使臣受旨言事臣不敢(龜山語錄)
陜西言近邊熟戶頗逃失詔以内侍李若愚
等爲陜西四路鈐轄專使招納歲一入奏
事公以謂此安撫經略使職也且若愚等
陛下不信其言則如不用言必見從則邊
帥之權遂移於四人矣尋罷之(墓誌)
大臣有建言濮安懿王宜稱皇考公曰此於
人情禮文皆大謬戾是必邪人有爲爲之
即上䟽争其非且願與建議之人廷辦邪
正又與侍御史知雜事吕誨等同上十餘
䟽言極切至主議者知天下恟恟不可遏
遂易考稱親公又言親非父母而何亦不
可也夫恩義大端存亡一也先帝旣以
陛下爲子當是之時設濮王尚無恙陛
下得以父名之乎又因水災上書言簡宗
廟則水不潤下今以濮王爲皇考於仁
宗之廟簡孰甚焉又陳十事皆當世要務
俄命公與趙瞻使契丹而吕誨吕大防范
純仁皆罷復除公侍御史知雜事公還五
拜䟽論列益急必求罷去英宗面留公
公言誨等已逐臣義不當止願得罪去因
再拜辭上愕然曰是果不可留也不得
巳出公知和州(墓誌)
公在英宗時最被眷遇嘗雪中賜對公自
東廡升上傾身東向以待每奏事退常
目送之故言多見聽嘗曰卿最知朕一日
奏事殿中上曰多士盈廷孰忠孰邪公
曰大忠大佞固不可移中人之性繫上所
化上敬納其言(墓誌)
熙寧三年王安石新用事方變法令公以母
喪服除至京師安石素善公謂公曰舉朝
紛紛今幸公來巳議以待制諫院奉還矣
公謝曰恩甚厚但恐與公所謂新法者相
妨耳且爲言新法之不善者安石大怒乃
以爲直昭文館權同判流内銓(行狀)
傅堯俞權塩鐵副使堯俞初除服入都未見
介甫介甫屢召之旣見語及青苗堯俞以
爲不便介甫即不悅自是惡之及此除命
介甫以爲資淺且令權發遣曾公以爲堯
俞曾任知雜御史資不淺乃正除副使介
甫退有密啓明日勑巳降閤門有旨復收
入晚批出與權曾公復争之上曰堯俞
知雜不到官且爲人弛慢曾公請弛慢之
狀上曰觀其面即見弛慢之狀(温公日錄)
出爲河北轉運使未行改知江寧府又改許
州數月再除江寧移河陽又移徐州凢再
閱歲徙五郡公自知不爲時所容而持權
者欲困公以奔走因請閑局得提舉崇福
宫會在徐時或告狂人言天文休咎疑爲
變公以事未白不受辭後狂人竟伏誅公
坐不即捕落職奪官方獄大起所連逮甚
衆或至惶懼自殺而公處之自如家人未
嘗見憂色復起居舍人監衛州黎陽倉草
埸郡掾行縣公同邑官出迎拜謁甚恭郡
守檄邑官代公治出納公不可曰居其官
不可以曠職雖祈寒隆暑必躬坐庾中治
事不少懈(墓誌)
哲宗登極除御史中丞即上䟽言陛下使
臣拾遺𥙷闕以輔盛德明善正失以平庶
政舉直錯枉以正大臣臣請極其力以死
繼之若夫窺人之私擿其細故此非臣之
志也願陛下(御名)終如始則天下幸甚(墓誌)
御史張舜民論事語及大臣罷去公與侍御
史王岩叟力争之章七上不報除吏部侍
郎不受命求外𥙷乃出知陳州(行狀)
召還復爲中丞會蔡確貶新州自宰執侍從
以下罷去者凡七八人而御史府爲之一
空遣使押公就職公徐進言曰確之罪自
絶於天陛下旣屈典刑矣然臣之愚恐
雖聖度如天亦或有所未能平者夫事至
而應之以無心事往若未嘗經意者此聖
人所以養至誠而御遐福也願陛下寬
聖心省浮念誠陛下之氣和則上下之
氣和而天地之和應矣且確黨之尤者固
宜貶逐其餘一切置之以安反側則天下
幸甚(行狀)
拜中書侍郎論事率由大公而未嘗容心其
薦引多得吉人良士及薨太皇太后諭
近臣曰傳侍郎清直一節終始不變金玉
君子人也嗟惜久之两宫皆幸其第哭
之慟(墓誌)
公性純厚貌重氣和而寡言其遇人不設城
府與人語唯恐傷之至當言職論事上
前亹亹不窮正直確切無所回隠左右爲
懼而公益安徐不見聽終不巳平生自奉
養甚約室無媵妾食才脫粟一肉所用服
器雖敝敗不易篤於孝友家事付昆弟得
任子恩亦先推與之爲守令本於豈弟而
能擊姦豪以安良民其在徐前守侵用公
使錢公寖爲償之未足而公罷後守反以
文移公當償千緡公竭資且假貸償之久
之鈎攷得實公蓋未嘗侵用也公卒不辨
其容物不校類如此故司馬温公嘗歎曰
清直勇三德吾於欽之畏焉洛之君子邵
雍曰欽之至清而不耀至直而不激至勇
而能温此爲難爾人以雍言爲然(墓誌)
公在上前吐論激切事已則終不復言出
爲和州也通判楊洙乘間問曰公以直言
斥居此何爲言未嘗及御史時事公曰前
日言職也豈得巳哉今日爲郡守當宣朝
廷美意而反呫呫追言前日之闕政與誹
謗何異(行狀)
十之四
徂徠石先生
先生名介字守道兖州奉符人進士及
第歷鄆州南京推官御史臺辟主簿未
至以論赦書不當求五代及諸僞國後
罷爲鎮南掌書記侍父遠官爲嘉州判
官丁外内艱服除入爲國子監直講擢
太子中允直集賢院出通判濮州未至
卒年四十一
石守道學士爲舉子時寓學於南都其固窮
苦學世無比者王侍郎瀆聞其勤約因會
客以盤餐遺之石謝曰甘脆者亦介之願
也但日饗之則可若止得一餐則明日何
以繼乎朝饗膏梁暮厭粗糲人之常情也
介所以不敢當賜便以食還王咨重之(倦遊錄)
徂徠石守道常語學者曰古之學者急於求
師孔子大聖人也猶學禮於老聃學官於
郯子學琴於師襄矧其下者乎後世恥於
求師學者之大蔽也乃爲師說以喻學者
是時孫明復先生居太山之陽道純德備
深於春秋守道率張洞北面而師之訪問
講解日夕不怠明復行則從升降拜起則
執杖屨以侍二人者久爲魯人所高因二
人而明復之道愈尊於是學者始知有師
弟子之禮(澠水燕談)
先生丁父憂垢面跣足躬耕徂徠山下葬五
世之未葬者七十喪以易教授于家及爲
直講學者從之甚衆太學由此益盛
慶曆三年吕夷簡罷相夏竦罷樞密使而杜
衍章得象晏殊賈昌朝范仲淹冨弼韓琦
同時執政歐陽脩余靖王素蔡襄並爲諫
官先生喜曰此盛事也歌頌吾職其可已
乎乃作慶曆聖德詩略曰衆賢之進如茅
斯拔大姦之去如距斯脫衆賢謂衍等大
姦斥竦也詩且出泰山先生見之曰子禍
始於此矣先生不自安求出通判濮州(澠水)
(燕談云聖德詩云維仲淹弼一夔一卨又曰琦器魁櫑豈視扂楔可屬大事重厚如勃其後冨范爲宋名)
(臣而魏公定策兩朝措天下於太山之安人始歎先生之知人)
先生非隱者其仕嘗位於朝矣然魯之人不
稱其官而稱其德以爲徂徠魯之望先生
魯人之所尊故因其所居山以配其有德
之稱曰徂徠先生者魯人之志也先生貌
厚而氣完學篤而志大雖在畎畒不忘天
下之憂以謂時無不可爲爲之無不至不
在其位則行其言吾言用功利施於天下
不必出乎已吾言不用雖獲禍咎至死而
不悔其遇事發憤作爲文章極陳古今治
亂成敗以指切當世賢愚善惡是是非非
無所諱忌世俗頗駭其言由是謗議喧然
而小人尤嫉惡之相與出力必擠之死先
生安然不惑不變曰吾道固如是吾勇過
孟軻矣(歐陽公撰墓誌)
先生爲文博辯雄偉而憂思深遠其爲言曰
學者學爲仁義也惟忠能忘其身惟篤於
自信者乃可以力行也以是行於己亦以
是教於人所謂堯舜禹湯文武周公孔子
孟軻楊雄韓愈氏者未嘗一日不誦於口
思與天下之士皆爲周孔之徒以致其君
爲堯舜之君民爲堯舜之民亦未嘗一日
少忘于心至其違世驚衆人或笑之則曰
吾非狂癡者也是以君子察其行而信其
言推其用心而哀其志(墓誌)
天聖以來穆伯長尹師魯蘇子美歐陽永叔
始唱爲古文以變西崑體學者翕然從之
其有楊劉體者人戲之曰莫太崑否石介
守道深疾之以爲孔門之大害作怪說二
篇上篇排佛老下篇排楊億於是新進後
學不敢爲楊劉體亦不敢談佛老後歐陽
公蘇公復主楊大年(吕氏家塾記)
石介旣卒夏英公言於仁宗曰介實不死
北走胡矣尋有旨編管介妻子於江淮又
出中使與京東部刺史發介棺以驗虚實
是時吕居簡爲京東轉運使謂中使曰若
發棺空而介果北走則雖孥戮不足以爲
酷萬一介屍在未嘗叛去即是朝廷無故
發人塚墓何以示後世耶中使曰誠如金
部言然則若之何以應中旨居簡曰介之
死必有棺殮之人又内外親族及會葬門
生無慮數百至於舉柩窆棺必用凶肆之
人今皆檄召至此劾問之苟無異說即皆
令具軍令狀以保任之亦足以應詔也中
使大以爲然遂自介親屬及門人姜潜以
下并凶肆棺殮舁柩之人合數百狀皆結
罪保證中使持以入奏仁宗亦悟竦之
譛尋有旨放介妻子還鄕而世以居簡爲
長者(東軒筆錄又云夏竦之死也仁宗將往澆奠吴奎言於上曰夏竦多詐今亦死矣)
(仁宗憮然至其家澆奠畢躊蹰久之命大閹去竦面羃而視之世謂剖棺之與去面羃其爲人主之疑一)
(也亦所謂報應者邪)
張安道雅不喜石介謂狂譎盗名所以與歐
范不足至人目以姦邪一日謁曾祖至祖
父書室中案上見介書曰吾弟何爲與此
狂生遊又問黃景微何在聞前日狂生以
羔鴈聘之不受何不與喫了羊着了絹一
任作怪何足與之較辤受義理也曾祖除
御史中丞固辤不拜石介以書與祖父以
不拜爲非其略云内相爲名臣子容爲賢
子天下屬望所繫非輕豈可以辤位爲廉
張見者此書也(蘇氏談訓)
歐陽公銘先生之墓曰徂徠之巖巖與子之
德兮魯人之所瞻汶水之湯湯與子之道
兮愈遠而彌長道之難行兮孔孟遑遑一
世之屯兮萬世之光曰吾不有命兮安在
乎桓魋與臧倉自古聖賢皆然兮噫子雖
毀其何傷
