九之三
侍讀孫宣公
公名奭字宗古博平人以九經及第爲
國子監直講諸王府侍讀判太常禮院
國子監擢龍圖閣待制以父老請歸田
里不許出知密州還糾在京刑獄出知
河陽徙兖州仁宗即位召爲翰林侍
讀學士知審官院判國子監以年踰七
十固請致仕拜工部尚書復知兖州以
太子少傅致仕卒
孫奭爲國子監直講太宗幸監詔奭講尚
書說命三篇奭年少位下然音讀詳潤
帝稱善因嘆曰天以良弼賚商朕獨不得
邪因以切勵輔臣賜奭緋章服(記聞)
永興軍上言朱能得天書眞宗自拜迎入
宫孫奭知河陽上䟽切諫以爲天且無言
安得有書天下皆知朱能所爲惟上一
人不知耳乞斬朱能以謝天下其辭有云
得來唯自於朱能崇信只聞於陛下其
質直如此上亦不之責頃之朱能果敗
(記聞)
眞宗將西祀龍圖閣待制孫奭上䟽切諫以
爲西祀有十不可陛下不過欲效秦皇
漢武刻石頌德誇曜後世耳其辭有云昔
秦多繇役而劉項起於徒中唐不恤民而
黃巢因於飢歲今陛下好行幸數賦歛
安知天下無劉項黃巢乎上乃自製辨
疑論以解之仍遣中使尉諭焉(記聞)
孫奭每上前說經及亂君亡國事反復申
繹未嘗避諱因以規諷又掇五經切治道
者爲五十篇號經典徽言上之畫無逸爲
圖乞施便坐爲勸鑒之助時莊憲明肅
皇后每五日一御殿與仁宗同聽政奭
因言古帝王朝朝暮夕未有曠日不朝
陛下宜每日御殿以覽萬機奏留中不報
然上與太后雅愛重之每進見常加
禮(記聞)
孫奭累表聽致仕病甚戒其子不内婢妾曰
無令我死婦人之手奭舉動方重論議有
根柢不肯詭隨雷同眞宗巳封禪符瑞
屢降群臣皆歌誦盛德獨奭正言諫争毅
然有古風采精力於學同定論語爾雅孝
經正義請以孟軻書鏤板復鄭氏所注月
令於郊廟禮樂亦多所是正云(記聞)
孫宣公以太子少保致仕居於鄆一日置宴
御詩廳(仁宗嘗賜詩刻石所居之廳壁)語客曰白傳有言多
少朱門鏁空宅主人到了不曾歸今老夫
歸矣喜動于色復頋石守道諷易離卦九
三爻辭且曰樂以忘憂自得小人之志歌
而鼓缶不興大耋之嗟公以醇德奥學勸
講禁中二十餘年晚節勇退優游里中始
終全德近世少比(澠水燕談)
宋尚書祁爲布衣時未爲人知孫宣公一見
竒之遂爲知已後宋舉進士驟有時名故
世稱宣公知人公嘗語其門下客曰近謚
用兩字而文臣必謚爲文皆非古也吾死
得謚曰宣若戴足矣及公之卒宋方爲禮
官遂謚曰宣成其志也(歸田錄)
孫宣公馮章靖公俱以鴻碩重望勸講禁中
凢朝廷典禮事並二公討論之公嘗言孫
八座所閱典故必以前代中正合彝法事
類而陳之則政府奉行無疑馮貳卿求廣
博不專以典正爲意故政府奉行煩於執
奏以是二君之優劣分矣(王沂公言行錄)
