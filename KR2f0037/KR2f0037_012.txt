三朝名臣言行錄卷第十一之二
尚書左丞王公
公名存字正仲潤州丹陽人慶曆六年
中進士第歷秀州嘉興主簿越州上虞
令治平中入爲國子直講館閣校勘知
太常禮院元豐元年修起居注以右正
言知制誥同修國史兼判太常寺五年
遷龍圖閣直學士知開封府改兵部尚
書遷戶部元祐二年拜中大夫尚書右
丞明年遷左丞出知蔡州徙楊州復召
爲吏部尚書乞出知杭州紹聖初致仕
建中靖國元年薨年七十九
公少有立志雖爲小官修潔自重首爲歐陽
文忠公所知治平中吕正獻公判國子監
薦爲直講又用趙康靖公薦召試擢祕書
省著作佐郎館閣校勘校集賢院書籍(曾子)
(開撰墓誌)
公故爲王文公所厚是時文公執政數引公
論事不合即謝不往嘗召見便殿其言無
所附麗累上書陳時事因及大臣皆人所
難言者神宗察公忠實無黨鄕意用之
(墓誌)
公在館十年不少貶以干澤及爲上所識
擢益自感勵初修起居注即乞復唐正觀
起居郎舍人職事執筆隨宰相入殿上
韙其言故事左右史雖日侍便殿而欲奏
事必禀中書俟旨公因對及之即詔左右
史遇侍立許直前奏事遂著爲令自公始
也(墓誌)
官制行上尤(御名)用人公因請自熙寧以來
有緣議論得辠或詿誤被斥而情實納忠
非有大過者隨材召擢以備官使語合
上意自是收拔者甚衆其補助將順類如
此又嘗論赦令出上恩公辠異私慝而
比歲議灋治獄者多乞不以赦降去官原
減官司謁禁本防請託而弔死問疾一切
杜絶皆非便稍更其灋執政見之不悅而
上察其誠不以爲忤也(墓誌)
公在政府遇事必爭韓維罷門下侍郎連章
論捄且曰去一人天下失望忠黨沮氣䜛
邪之人爭進矣又論杜純不當罷侍御史
王覿不當罷諫官自公在兵部時太僕寺
請内外馬事得專逹母隷駕部公言如此
官制壞矣先帝正省臺寺監之職使相
統制不可徇有司自便而隳巳成之灋及
執政又有建罷教畿内保甲者公復言今
京師兵籍益削又廢保甲不教非爲國家
根本長久之計且先帝不憚艱難而爲
之旣巳就緒無故而廢之不可時四方奏
讞大辟刑部援比請貸而都省屢以無可
矜恕却之公言此祖宗制也且有司援
比欲生之朝廷破例欲殺之可乎又言比
廢進士專經一科參以詩賦失先帝黜
詞律崇經術之意河决而北幾十年水官
議還故道二三大臣力佐佑之公言故道
巳高水性趣下徒費財力恐無成功累章
力爭卒輟其役公旣中立自信不爲詭隨
一時公議翕然歸之然亦卒以是去蔡確
賦詩安州吳處厚者上之以爲怨訕諫官
交章請行誅竄公與范丞相純仁或顯言
或密䟽最後留身簾前合力固爭以爲不
可確貶又謂不宜置之死地旣而確再貶
新州公與范丞相皆罷初公在熙寧中論
事巳爲范丞相所推及偕執政趣又多合
巳而俱罷天下稱之然公與人不苟相比
前論不當罷教畿内保甲者乃范丞相所
建也始自兵部尚書遷戶部奉山陵有勞
確乘間復徙公兵部而公志在體國不以
怒遷士大夫益知公賢(墓誌)
復召爲吏部尚書遷太中大夫公春秋寖高
志氣益壯時在廷朋黨之論稍熾公入對
首言人臣朋黨誠不可長然或不察則濫
及善人東漢黨錮之獄是也慶曆中或指
韓琦冨弼范仲淹歐陽脩爲朋黨頼仁
宗聖明不爲所惑今日果有進此說者亦
願陛下察之繇是復與任事者不合請
老不許即求𥙷外(墓誌)
公性寬厚儀狀偉然平居恂恂不爲詭激之
行至有所守確不可奪議論平恕無所向
背司馬温公嘗曰並馳萬馬中能駐足者
其王存乎故自束髮起家以至大耋歷事
五世而所持一心屢更變故而其守一道
與人交久而益親視孤藐流落者恩意尤
篤少時師事潁川陳浚浚死無子公貴求
得其弟之子官之且䘏其家終身其自奉
甚約而喜厚賓客楊潤相去一水公守楊
時援故相例得歲時過家上冡乃出賜錢
五十萬賙給閭里又具牛酒會父老數百
人親與酬酢皆歡醉而去鄕黨以爲美談
嘗悼近世學士貴爲公卿而祭祀其先但
循庶人之制及歸老築居首營家廟如古
灋公唯一兄蚤世事寡嫂甚謹拊其子如
巳出又官其二孫退居丹陽且十年不以
一毫擾人旣殁鄕人哭之皆哀而四方有
識之士又爲朝廷惜也(墓誌)
一之七
丞相張文定公
公名齊賢字師亮曹州冤句人後徙洛
陽太祖時舉賢良方正又獻十策皆
報罷太平興國二年中進士第六年爲
江南西路轉運副使召還簽書樞密院
事出知代州淳化二年拜吏部侍郎同
平章事四年出知成都府咸平初復相
坐冬至朝會被酒失儀免大中祥符五
年以司空致仕七年薨年七十二
太祖幸西都肆赦張文定公齊賢時以布衣
獻策太祖召至便坐令面陳其事文定
以手畫地條陳十策一下并汾二冨民三
封建四敦孝五舉賢六大學七籍田八選
良吏九懲姦十恤刑内四說稱旨文定堅
執其六說皆善太祖怒令武士拽出及
車駕還京語太宗曰我幸西都唯得一
張齊賢耳我不欲爵之以官異時汝可收
之使輔汝爲相也至太宗初即位放進
士榜决欲置於高等而有司偶失掄選第
三甲之末太宗不悅及注官有旨一榜
盡與京官通判文定釋褐將作監丞通判
衡州不十年果爲相(東軒筆錄〇又聞見錄云太祖幸西都文定公獻十)
(策於馬前召至行宮賜衛士廊飡文定就大盤中以手取食帝用柱斧擊其首問所言十事文定且食)
(且對略無懼色賜束帛遣之歸謂太宗曰吾幸西都爲汝得一張齊賢宰相也)
張齊賢爲江南轉運使吉州㳂江有勾欄地
錢其地爲江水淪䧟或官占爲舡場而所
輸錢如故又李氏時民於江中編浮栰以
居量丈尺輸稅名水場錢齊賢悉奏免之
(蒙求)
眞宗時戚里有争分財不均者更相訴訟又
因入宫自理於上前更十餘斷不能服
宰相張齊賢曰是非臺府所能决也臣請
自治之上許之齊賢坐相府召訟者曰
汝非以彼所分財少乎皆曰然即命各供
狀結實乃召兩吏趣歸其家令甲家入乙
舍乙家入甲舍貨財皆按堵如故分書則
交易之訟者乃止明日奏狀上大悅曰
朕固知非君莫能定者(記聞)
公姿儀碩大善談方略以致君之術自負往
往涉於疎闊前後治獄多所全宥喜提獎
寒雋种放之召公所薦也大中祥符中嘗
言玉清昭應宫繢畫祥瑞有損謙德及違
奉天之意屢請罷土木之役然不事儀矩
頗好治生再入相數起大獄又與寇公凖
相傾奪人以此少之
五朝名臣言行錄卷第一
