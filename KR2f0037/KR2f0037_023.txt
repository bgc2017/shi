四之二
端明蔡公
公名襄字君謨興化軍仙遊人中進士
甲科慶曆初除知諫院兼修起㞐注政
事有急者至一夕三上䟽四年以親老
出知福州遂爲福建路轉運使丁父憂
服除復修注知制誥知開封府出知泉
州再知福州召爲翰林學士三司使出
知杭州遷端明殿學士徙知應天府未
行丁母憂以疾卒年五十六
范仲淹貶知饒州余靖上䟽論救尹洙請與
同貶歐陽脩移書責司諫高若訥皆坐貶
蔡襄作四賢一不肖詩以記其事四賢謂
淹靖洙脩不肖謂若訥也其詩播于都下
士人爭傳寫之鬻書者市之頗獲厚利契
丹使至密市以還後張中庸使北幽州館
舍中有寫歐陽脩詩於壁者(政要)
慶曆初永叔安道王素俱除諫官君謨以詩
賀曰御筆新除三諫官喧然朝野競相歡
當年流落丹心在自古忠良得路難必有
謀猷禆帝右直湏風采動朝端世間萬事
俱塵土留取功名久遠看三人以其詩薦
於上尋亦除諫官(記聞)
是時天下無事士大夫㢮於久安一日元昊
叛師久無功天子慨然厭兵思正百度以
修太平旣已排羣議進退二三大臣又詔
增置諫官四員使拾遺𥙷闕所以遇之甚
寵公以材名在選中遇事感激無所廻避
權倖畏歛不敢撓法干政而上得益與
大臣圖議明年屢下詔書勸農桑興學校
革弊修廢而天下竦然知上之求治矣
於此之時言事之臣無日不進見而公之
𥙷益爲尤多(歐公撰墓誌)
御史唐公介以直言忤旨貶春州别駕廷臣
無敢言者公獨論其忠人皆危之而上
悟意解唐公得改英州遂復召用(墓誌)
御史吕景初吳中復馬遵坐論梁丞相罷臺
職除他官公封還辭頭不草制其後屢有
除授非當者必皆封還之而上遇公益
厚曰有子如此其母之賢可知命特賜冠
帔以寵之(墓誌)
慶曆三年九月諫官蔡襄上言兩府私第毋
得見賓客若欲詢訪天下之事采拔竒異
之才許臨時延召詔旬休許見賓客至和
二年七月翰林學士歐陽脩又上言兩制
以上毋得詣兩府之第詔從之(記聞)
陳執中以前兩府知青州兼青齊一路安撫
使率民錢數萬貫修城民間苦之會賊王
倫起沂州入青州境執中遣青齊捉賊傅
永吉掩擊盡獲之上聞之嘉永吉以爲
能超遷閤門使入見上稱美其功永吉
對曰臣非能有所成也皆陳執中授臣節
度臣奉行之幸有成耳因極言執中之美
上益多永吉之讓而賢執中謂宰相曰陳
執中在青州久可召之遂以執中參知政
事於是諫官蔡襄孫甫等爭上言執中剛
愎不才若任以政天下不幸上不聽諫
官爭不止上乃命中使賫勑告即青州
授之且諭意曰朕欲用卿舉朝皆以爲不
可朕不惑人言力用卿耳明日諫官復上
殿上作色逆謂之曰豈非論陳執中邪
朕已召久矣諫官乃不敢復言執中旣至
中書是時杜衍章得象爲相賈昌朝與執
中參知政事凢議論執中多與之立異蔡
襄孫甫所言旣不用因求出下中書中書
共奏云諫院闕人乞且留二人供職旣奏
上頷之退歸即召吏出劄子令襄甫且供
職衍及得象旣署執中不肯署曰曏者
上無明旨當復奏何得遽令如此吏還白
衍衍取劄子壞焚之執中遂奏云衍黨顧
二人苟欲令其在諫署欺罔擅權及臣覺
其情遂取劄子焚之以滅迹懷姦不忠明
日衍左遷尚書左丞出知兖州仍即日發
遣賈昌朝爲相襄知福州甫知鄧州頃之
得象亦出知陳州執中遂爲相(記聞)
公爲政精明而於閩人㔫知其風俗至則禮
賢勸學除其甚害往時閩士多好學而專
用賦以應科舉公得先生周希孟以經術
傳授學者常至數百人公爲親至學舍執
經講問爲諸生率延見處士陳烈尊以師
禮而陳襄鄭穆方以德行著稱鄕里公皆
折節下之閩俗重凶事而奉浮圖會賓客
以盡力豐侈爲孝否則深自愧恨爲鄕里
羞而姦民游手無頼子幸而貪飲食利錢
財來者無限極往往至數百千人至有親
亡祕不舉哭必破産辦具而後敢發喪者
有力者乘其急時賤買其田宅而貧者立
劵舉責終身困不能償公曰弊有大於此
耶即下令禁止至於巫覡主病蠱毒殺人
之類皆痛斷絶之然後擇民之聦明者教
以醫藥使治疾病其子弟有不率教令者
條其事作五戒以教諭之久之閩人大便
公旣去閩人相率詣州請爲公立德政碑
吏以法不許謝即退而以公害政私刻于
石曰俾我民不忘公之德(墓誌)
三司開封世稱省府爲難治公㞐之皆有能
名其治京師談笑無留事尤喜破姦發隱
吏不能欺至商財利則較天下盈虚出入
量力以制用必使下完而上給下曁百司
因習蠹弊切磨剗剔久之簿書纖悉紀綱
條目皆可法(墓誌)
蔡侍郎襄自給事中三司使除禮部侍郎端
明殿學士知杭州初上入爲皇子中外
相慶知大計巳定矣旣而稍稍傳言有異
議者指蔡公爲一人及上即位始親政
每語及三司事便有忿然不樂之意蔡公
終以此疑懼請出旣有除命韓曾二公因
爲上言蔡襄事出於流言難以必信前世
人主以疑似之嫌害及忠良者可以爲鑒
也臣脩亦啓曰或聞蔡襄文字尚在禁中
陛下曾觀之否上曰文字即不曾見無
則不可知其必無臣奏曰若無文字則事
未可知就使陛下曾見文字猶湏更辨
眞僞往時夏竦欲䧟富弼乃先令婢子學
石介書字歲餘學成乃僞作介與弼書謀
廢立事書未及上爲言者廉知而發之頼
仁宗聖明弼得免禍至如臣丁母憂服闋
初還朝有嫉忌臣者乃僞撰臣一劄子言
乞沙汰内官欲以激怒羣閹是時家家有
本中外喧傳亦頼仁宗保全得至今日
由是而言陛下曾見文字猶湏更辨眞
僞何況止是傳聞疑似之言何可爲信
上曰官家若信傳聞蔡襄豈有此命(歐陽公奏事錄)
公於朋友重信義聞其喪則不御酒肉爲位
以哭盡哀乃止嘗飲會靈東園坐客有射
矢誤中傷人者客遽指爲公矢京師喧然
事旣聞上以問公公即再拜愧謝終不
自辨退亦未嘗以語人(墓誌)
公爲文章清遒粹美工於書畫頗自惜不妄
爲人書仁宗尤愛稱之御製元舅隴西
王碑文詔公書之其後命學士撰温成皇
后碑文又勑公書則辭曰此待詔職也(墓誌)
蘇子容云歐公不言文章而喜談政事君謨
言政事而喜論文章各不矜其所能也(蘇氏談訓)
襄性忮刻用刑殘酷知泉州時嘗以叔母喪不
在式假通判黃泪攝州事與晉江令章拱
之置酒作樂襄隂怒之即捃拱之事械送
獄拱之坐是除名竄流其弟望之累詣闕
訟冤久之乃得雪朝廷不直其所爲而士
亦以此少之
四之二
丞相萊國寇忠愍公
公名凖字平仲華州下邽人中進士第
知歸州巴東縣通判鄆州太宗召對
稱旨爲三司度支推官鹽鐵判官淳化
二年擢左諫議大夫樞密副使改同知
院事罷知青州明年召參知政事至道
二年罷知鄧州咸平初徙河陽同州鳳
翔府知開封府除三司使景德元年同
平章事三年出知陜州從封泰山徙天
雄軍入爲樞密使同平章事未幾以使
相罷判河南府永興軍天禧元年復入
相三年罷爲太子太傅降太常卿知相
州徙安州貶道州司馬乾興元年再貶
雷州司戸參軍天聖元年徙衡州司馬
未行而薨年六十三後十餘年贈中書
令賜謚詔翰林學士孫抃撰神道碑御
篆其首曰旌忠云
太宗幸魏也公之年十有六以父䧟蕃上書
行在辭色激昂舉止無畏上壯之命有
司記姓名後二年進士及第寖以貴顯(遺事)
公年十九舉進士時太宗取人多問其年
年少者往往罷遣或教公增其年公曰吾
初進取可欺君耶
知歸州巴東縣每期會賦役不出符移唯具
鄕里姓名揭縣門民莫敢後者嘗賦詩有
野水無人渡孤舟盡日橫之句時以爲若
得用必濟大川手植雙栢於縣庭至今民
以比甘棠謂之萊公栢(政要又燕談云元祐九年巴東大火栢與公)
(祠俱焚明年莆陽鄭贑來爲令悼栢之焚惜公手植不忍剪伐種凌霄於下使附幹以上以著公遺迹且)
(慰邦人之思)
太宗時寇公爲員外郎奏事忤上旨上
拂衣起欲入禁中公手引上衣令上
復坐决其事然後退上由是嘉之嘗曰
朕得寇凖猶唐文皇之得魏鄭公也(記聞)
太宗時一歲大旱天子以爲憂嘗輦過館
中汎以問衆衆皆曰水旱天數也堯湯所
毋奈何凖獨曰朝廷刑罰偏頗凡天旱爲
是發耳上怒起入禁中頃之召凖問所
以偏頗狀凖曰願召兩府至前臣即言之
宫登樓以觀百姓皆合手叩額歌呼相慶
曰少年天子也李后聞之不悅以告上
上即召公責曰百姓但知有太子而不知
有朕卿誤朕也公曰太子萬世嗣社稷之
主也若傳之失其人是爲可憂今天下歌
其得賢臣敢以爲賀上意始解(遺事)
章聖即位公守青州上想見之會遣中使
撫廵山東因令問公安否且促取朝見表
來公再拜謝曰陛下若不棄臣朝召而
夕行也要君之章實不敢上旣而召還遂
領相印(遺事〇按此乃太宗朝事也)
契丹犯澶淵急書一夕凡五至萊公不發封
飲笑自如明日同列以聞眞宗大駭取
而發之皆告急也大懼以問公曰陛下
欲了欲未了邪曰國危如此豈欲久耶曰
陛下欲了不過五日爾其說請幸澶淵
上不語同列懼欲退公曰士安等止候駕
起從駕而北上難之欲還内公曰陛
下入則臣不得見而大事去矣請無還而
行也遂行六軍百司追而及之(談叢)
澶淵之役王超傅潜兵力弗加遂致中外之
議不一至有以北戎狃開運之勝聞於上
者唯寇萊公首乞親征李沆宋湜贊之然
而群下終以未必勝爲言時陳堯叟請幸
蜀王欽若乞幸江南上召萊公問之公
曰不知誰爲此謀者上曰卿姑斷其可
否勿問其人也公曰臣欲得獻策之人斬
以釁鼓然後北伐耳上悟遂决澶淵之
行(見東軒筆錄遺事及聞見錄亦與此同)
行次長垣遣置邊河守將凖侍上側積制
書數十通近臣在東西廡下呼而命之皆
辭曰無兵詔報曰百姓皆兵府庫皆財聽
若所爲不責若野戰但䧟失城郭則以軍
法從事皆馳傳去州郡卒無䧟者(萊公傳)
公從上在澶淵王欽若隂請幸金陵陳堯
叟請幸蜀上以問公時欽若堯叟在旁
公心知二人所爲陽爲不知曰誰爲陛
下畫此策者可斬也今虜勢憑陵陛下
當率勵衆心進前禦敵以衛社稷柰何欲
委棄宗廟遠之楚蜀邪且以今日之勢鑾
輿回軫一步則四方瓦解萬衆雲散虜乘
其勢楚蜀可得至邪上悟乃止二人由
是怨公(記聞又曰乘輿在河上行宮召公入計事公將入聞内中人謂上曰群臣欲將)
(官家何之何不速還京師及入見上問以二人之策公曰群臣怯懦無知不異向者婦人之言云云)
(上善其計遂北渡河按此二說與前說異當以前說爲正然其所記萊公之言爲尤詳故并錄之)
契丹寇河北南至冀貝虜騎甚盛州郡震動
天子北廵至澶州虜騎巳過魏府矣上
疑不欲渡河駐南澶州凖勸上北渡以
固士卒心毋令虜得乘勝上猶豫未决
時陳堯叟勸上避之蜀王欽若勸上
避之金陵上以問凖凖曰誰爲陛下
畫此計者上曰頋所畫如何耳毋問其
名凖曰臣姑欲知之先斬此曹以令天下
且先帝建都垂五十年天下財用兵甲
聚於京師宗廟社稷之所寄也不幸有事
陛下當與臣等以死守之今一旦棄去非
復陛下所有若盗賊因緣而起陛下
當何歸乎上默然(按此亦與涑水記聞之說同)凖又勸
上北渡上猶未决因起更衣凖亦下殿
去時高瓊爲殿前都指揮使宿衛殿下凖
謂瓊曰事當柰何太尉胡不一言瓊曰相
公謀之廟堂瓊何敢與知然相公所以謂
上何凖曰今渡河則河北不勞力而定不
渡則虜日益熾人心不敢自固雖有智者
不能善其後矣瓊呼曰陛下聽寇凖語
凖所言是也上還問之語良久凖即眣
瓊以其兵先渡又自牽馬奉上上乃
從之旣至澶州上御城北門凖居上
前上盡以軍事委凖凖因承制專决號
令明肅士卒喜悅虜數千騎乘勝薄城下
有詔吏士迎擊之斬獲太半虜乃引退不
敢復逼會暮上還宫留凖居城上上
使人視凖何爲曰凖方飲酒歌笑上未
嘗不釋然也(遺事云上至澶州賊猶未退公曰六軍心膽在陛下身上今若)
(登城必禽賊矣上因御澶之北門將士望見黃屋皆呼萬歲聲震原野勇氣百倍又記聞曰公在澶)
(淵每夕與楊億飲博謳歌諧謔喧呼常逹旦或就寢則鼾息如雷上使人覘之喜曰得渠如此吾復)
(何憂)相持十餘日契丹計索欲引去始遣使
請和旣有約矣又率其衆詐欲填壕會有
飛矢射其統軍殺之契丹大擾其請和遂
益堅凖不肯虜使來益恭上將許之凖
欲邀使稱臣且獻幽州地時上厭兵事
姑欲羈縻不絶而巳於是有譛凖不願與
虜平幸有兵事以自取重上亦不悅凖
不得巳乃許之當時虜舉國來寇入中國
千餘里其歸不十日不能出漢地郡邑堅
壁清野以待寇虜人馬飢乏百萬之衆可
毋戰而死虜窘如此誠少抑緩之契丹不
敢不稱臣幽州可必得也(萊公傳〇又遺事云虜請和上以問公)
(公曰如用臣策可數百年無事不然四五十年後臣恐戎心又生矣上曰朕不忍生靈受困不如且聽)
(其和四五十年後安知無能捍塞者乎戎遂得和)
虜兵旣退來求和親命曹利用與之約時契
丹巳疲又懼鎮定大兵扼其歸路見利用
至甚喜寢以珠緣貂褥虜主求割河北利
用曰如此臣得族罪矣不敢以聞許歲給
金繒二十萬虜嫌其少利用復還奏之
上曰百萬以下皆可許也利用出凖召利
用至幄次語之曰雖有勑旨汝往所許毋
得過三十萬過三十萬勿來見凖凖將斬
汝利用股栗再至虜帳果以三十萬成約
而還(記聞)
和議成諸將請設伏邀擊可使虜匹馬不返
萊公勸帝勿從縱虜歸國以保盟好(聞見錄)
眞宗之次澶淵也一日語萊公曰今虜騎未
退而天雄軍截在賊後萬一䧟没則河朔
皆虜境也何人可爲朕守魏萊公曰當此
之際無方略可展古人有言智將不如福
將臣觀參知政事王欽若福禄未艾宜可
爲守於是即時進熟出勑退召欽若諭以
上意授勑俾行欽若茫然自失未及有言
公遽曰主上親征非臣子辭難之日參
政爲國柄臣當體此意馹騎巳集仍放朝
辭便宜即塗身乃安也遽酌大白飲之命
曰上馬杯欽若驚懼不敢辭飲訖拜别公
荅拜曰參政勉之回日即爲同列也欽若
馳入魏則戎虜滿野無以爲計但屯塞四
門終日危坐越數日虜騎退乃召爲次相
或云王公數進疑辭於上前故萊公因
事出之以成勝敵之勣耳(東軒筆錄)
初契丹入寇陳堯叟奏請㳂河皆撤去浮橋
舟舡皆收泊南岸勑下河陽河中陜府如
其奏百姓驚擾知河中府王濟獨不肯撤
封還勑書且奏以爲不可陜州通判張稷
時以公事在外州中巳撤浮橋稷還聞河
中不撤乃復脩之寇公由是知此二人明
年召濟爲知雜御史稷爲三司判官濟性
鯁直衆多嫌之及寇公罷濟亦出守而卒
(記聞又談叢曰澶淵之役眞宗欲南下萊公不可曰是棄中原也欲斷橋因河而守公曰是棄河北)
(也國之存亡在河北不可棄也)
澶淵之役所下一紙書爾州縣堅壁鄕村入
保金幣自隨糓不可徙隨在瘞藏寇至勿
戰故虜雖深入而無得才破德清一城而
得不𥙷失未戰而困(談叢)
章聖嘗謂兩府欲擇一人爲馬步軍指揮使
公方議其事吏有以文籍進者公問其故
曰例簿也公叱曰朝廷欲用一牙官尚湏
檢例即安用我軰哉壞國政者正由此耳
(遺事)
上以澶淵之功待公至厚群臣無以爲比數
稱其功王欽若疾之承間言曰澶淵之役
凖以陛下爲投瓊與虜博耳苟非勝虜
則爲虜所勝非爲陛下畫萬全計也且
城下之盟古人耻之今虜衆悖逆侵迫畿
甸凖爲宰相不能殄滅凶醜卒爲城下之
盟以免又足稱乎上由是寖疎之頃之
凖罷而天書事起(記聞又聞見錄云上旣回鑾每歎萊公之功小人或)
(譛之曰之孤注陛下知博乎錢輸將盡取其餘盡出之謂陛下寇凖之孤注也尚何念帝聞之驚)
(甚萊公眷禮遂衰)
公鎮大名府北使道由之謂公曰相公望重
何以不在中書公曰皇上以朝廷無事
北門鏁鑰非凖不可(掇遺)
大中祥符元年正月天書降于宫中承天門
天子以改元其六月又降于泰山是歲十
月封泰山間二歲祀后土汾隂天子奉
天書謹甚載以玉輅天書所行天子不
敢當其道居無幾何復有神降于延恩殿
號稱天尊天子親自見之上於是益
崇飭祀事自天書始降則築昭應宫其後
復置會靈景靈之屬而祀老子于亳州天
下無慮皆神事矣凖是時出爲外官又不
信天書上益疎凖最後知京兆府都監
朱能復獻天書上以問王旦旦曰始不
信天書者凖也今天書降凖所當令凖上
之則百姓將大服而疑者不敢不信也
上從之使中貴人逼凖朱能素事宦者周
懷政而凖婿王曙居中與懷政善勸凖與
能合凖始不肯曙固要凖凖亦因此復爲
中書侍郎平章事天禧三年也(萊公傳)
天禧末眞宗寢疾章獻明肅劉太后漸
預朝政眞宗意不能平寇萊公探此意
遂欲廢章獻立仁宗尊眞廟爲
太上皇而誅丁謂曹利用等於是引李迪
楊億曹瑋盛度李遵勖等叶力處畫巳定
凢誥命盡使楊億爲之且將舉事會萊公
因醉漏言有人馳報謂謂夜乘犢車往利
用家謀之明日利用入盡以萊公所謀白
太后遂矯詔罷公政事及眞宗上仙遂
指公爲反而投海上其事有類上官儀者
天下冤之楊億臨死取當時所爲詔誥及
始末事迹付遵勖收之章獻上仙遵勖
乃抱億所留書進呈仁宗及叙陳夲末
仁宗盡見當日曲直感歎再三遂下詔湔
滌其冤贈中書令謚曰忠愍又贈楊億禮
部尚書謚曰文凢預萊公黨而被逐者皆
昭雪之故李淑爲億贈官制曰天禧之末
政漸宫闈能叶元臣議尊儲極蓋謂是也
(東軒筆錄又龍川志云真宗晚年得風疾自疑不起嘗卧枕宦者周懹政股與之謀欲命太子監國)
(懷政東宮官也出與寇凖謀之凖遂議立太子廢劉后黜丁謂等使楊億草具詔書億私語其妻弟張演)
(曰數日之後事當一新語稍洩丁謂夜乘婦人車與曹利用謀之誅懷政黜凖召億至中書億懼便液俱)
(下面無人色謂素重億無意害之徐曰謂當改官煩公爲一好詞耳億乃少安凖初爲此謀欲遣使四方)
(宣示風指誅異巳者使楊億爲詔書遣其壻王曙出使曙知其不可力止之意其必有禍敗藏其詔書草)
(使其妻縫置夾衣中及劉后旣没朝廷方欲理凖舊勛曙出其書文字磨滅殆不可復識由此億得贈官)
(賜謚凖爲人忠亮自信固無異心然使之得志必有恣横失衆之事未必不爲國之禍也又記聞曰)
(眞宗不豫寇萊公與周懹政密言於上請傳位太子上許之自皇后以下皆不與知旣而月餘無所)
(聞二月二日上幸後苑命後宮挑生菜左右皆散去懷政伺上獨處密懷小刀至上所涕泣言曰)
(臣前言社稷大計陛下旣許臣等而月餘不决何也臣請割心以明忠欵因以刀劃其胷僵仆於地流)
(血淋漓上大驚因是疾復作左右扶輿入禁中皇后命收懷政下獄案問其狀又於宮中索得萊公)
(奏言傳位事乃命親軍校楊崇勲密告云寇凖周懷政等謀廢上立太子遂誅懷政而貶萊公按此)
(三書所載大同小異今並存之)
公好士樂善不倦推薦种放丁謂之徒皆出
其門然嘗語所親曰丁生誠竒材惟不堪
重任公爲丞相謂參知政事嘗會食都堂
羹染公鬚謂起拂之公正色曰身爲執政
而親爲宰相拂鬚耶謂慙不勝公恃正直
而不虞巧佞故卒爲所䧟(遺事)
公爲樞密使曹利用爲副使公以其武人輕
之議事有不合者輙曰君一夫耳豈解此
國家大體利用由是銜之眞宗將立劉
后公及王旦向敏中皆諫以爲出於側微
不可劉氏宗人橫於蜀奪民鹽井上以
后故欲捨之公固請行法是時上巳不
豫不能記覧政事多宫中所决丁知曹寇
不平遂與利用合謀請罷公政事除太子
少傅上初不知歲餘忽問左右吾目中
久不見寇凖何也左右亦莫敢言上崩
太后稱制公再貶雷州是歲丁亦獲罪(記聞)
(又倦遊錄云丁謂言先朝因節日賜宴于寇相第寇好以大白飲人時曹利用爲樞密副使不領其意)
(寇怒曰若一夫耳敢爾邪曹厲聲曰利用在樞府而相公謂之一夫明日當於上前辨之自此二公不)
(恊厥後發萊公之事者曹貂也預謂何事然中外皆知萊公之禍丁有力焉又遺事云章聖不預謂)
(侍臣曰使朕無後世憂者惟寇凖李迪爲可託及大漸乃用丁謂而黜公皆非上意也)
公始謫道州司馬素無公宇百姓聞之競荷
瓦木不督而會公宇立成頗亦宏壯守土者
聞于朝遂再有海康之行(倦遊錄)
公之貶雷州也丁謂遣中使賁勑往授之以
錦囊貯劒揭於馬前旣至公方與郡官宴
飲驛吏言狀公遣郡官出迎之中使避不
見入傳舍中久之不出問其所以來之故
不荅上下皆皇恐不知所爲公神色自若
使人謂之曰朝廷若賜凖死願見勑書中
使不得巳乃以勑授之公乃從錄事參軍
借綠衫着之短纔至膝拜受於庭升階復
宴飲至暮而罷(記聞)
公貶死於雷詔還葬雒陽過公安民皆迎
祭哭其喪斬竹插地以掛紙錢焚之尋復
生笋成林邦人神之號曰相公竹因立廟
其旁祀奉甚謹劉貢父王樂道各嘗爲文
刻石以記其事(見麈史及名臣傳又東軒筆錄云公赴貶雷州道出公安剪)
(竹插於神祠之前而祝曰凖之心若有負朝廷此竹必不生若不負朝廷此枯竹當再生其竹果生按)
(此說與前二書異竊意前說爲是)
公少時不脩小節頗愛飛鷹走狗太夫人性
嚴嘗不勝怒舉秤鎚投之中足流血由是
折節從學及貴母巳亡每捫其痕輙哭(記聞)
公初爲樞密直學士賞賜金帛甚厚乳母泣
曰太夫人不幸時家貧求一縑作衾禭不
可得豈知今日冨貴哉公聞之慟哭盡散
金帛終身不畜財産後雖出入將相所得
俸禄惟務施與公外奢内儉無聲色之娱
寢處一青幃二十餘年時時有破壞益命
𥙷葺或以公孫洪事靳之笑荅曰彼詐我
誠雖弊何憂且不忍處之久而以弊復棄
也靳者愧之(遺事)
處士魏野贈公詩曰有官居鼎鼐無宅起樓
臺及上即位北使至賜宴兩府預坐北
使歷視坐中問譯者曰誰是無宅起樓臺
相公坐中無荅丁謂令譯者謂曰朝廷初
即位南方須大臣鎮撫寇公暫撫南夏非
久即還(政要)
鄧州花蠟燭名著天下雖京師不能造相傳
云是寇萊公燭法公嘗知鄧州而自少年
冨貴不點油燈尤好夜宴劇飲雖寢室亦
燃燭逹旦每罷官去後人至官舍見厠溷
間燭淚在地往往成堆杜祁公爲人清儉
在官未嘗燃官燭油燈一炷熒然欲滅與
客相對清談而巳二公皆爲名臣而奢儉
不同如此然祁公壽考終吉萊公晚有南
遷之禍遂殁不反雖其不幸亦可以爲戒
也(歸田錄)
凖爲人敏銳多智忼慨好樂賓客奢侈玉食
其自奉養時時越法度然不治産業而矜
權尚氣收取聲名其天性也(萊公傳)
王元之之子嘉祐爲館職平時若愚騃獨寇
萊公知之喜與之語萊公知開封府一旦
問嘉祐曰外人謂劣丈云何嘉祐曰外人
皆云丈人旦夕入相萊公曰於吾子意何
如嘉祐曰以愚觀之丈人不若未爲相爲
善相則譽望損矣萊公曰何故嘉祐曰自
古賢相所以能建功業澤生民者其君臣
相得皆如魚之有水故言聽計從而功名
俱美今丈人負天下重望相則中外有太
平之責焉丈人之於明主能若魚之有水
乎此嘉祐所以恐譽望之損也萊公喜起
執其手曰元之雖文章冠天下至於深識
遠慮殆不能勝吾子也(記聞)
張忠定公守蜀聞萊公大拜曰寇凖眞宰相
也又曰蒼生無福門人李畋怪而問之曰
人千言而不盡者凖一言而盡然仕太早
用太速不及學耳張寇布衣交也萊公兄
事之忠定常面折不少恕雖貴不改也萊
公在𡵨忠定在蜀還不留旣別頋萊公曰
曾讀霍光傳否曰未也更無它語萊公歸
取其傳讀之至不學無術笑曰此張公謂
我矣(談叢)
張乖崖常稱使寇公治蜀未必如詠至於澶
淵一擲詠亦不敢爲也深歎服之(記聞)
凖䟽通博𥙿果敢沈毅能斷大務不循細檢
喜風幹善議論與人無城府接物無崖岸
頋大義可爲者必奮厲翔躍以身先之其
勇若賁獲至於外險中艱斬然涯垠亦坦
坦無退衂意聞一善薦道推輓不進用不
巳附離苟合者疾之如仇讎(孫抃奉勑撰旌忠碑)
凖得罪南行過零陵踰大陂溪夷承間鈔掠
而去巳而酋長召告之曰若等奈何竊賢
相行橐神明其佑若乎趣遣種人持所掠
還凖伏道下引道且拜凖慰遣之至南海
晨旦朝謁從事如常時謂其子曰守法奉
正士人常操以窮通成敗易之者非吾意
也爲層樓於署東偏置机榻其間危坐終
日寂無它營經史老莊及天笁書環列前
後暇或看誦之賓至則憑高瞰虚笑語燕
燕若初無廊廟之貴者嶠南山水峻絶馬
不能進郡縣官有伐竹爲輕輿以迓凖者
凖謝曰吾罪人騎馬足矣冒炎溽捫險阻
日行百里左右爲之泣下凖昂然無隕穫
容色其度量過人如此及雷陽吏以圖獻
閱視之首載郡東南門抵海岸凢十里凖
恍然悟曰吾少時有到海秪十里過山應
萬重之句廼今日意爾人生得喪豈偶然
耶(旌忠碑)
丁謂敗得竄道繇海康凖從者有欲釋憾謀
不利於謂凖知之陳大席一廡間設戲具
悉召坐且命之博弈因隱几觀焉聞謂行
廼罷(旌忠碑又歸田錄云寇忠愍公貶雷州時丁晉公與馮相拯在中書丁當秉筆初欲貶)
(崖州而丁忽自疑語馮曰崖州再涉鯨波如何馮唯唯而巳丁乃徐擬雷州丁之貶也馮遂擬崖州當時)
(好事者相語曰若見雷州寇司戶人生何處不相逢比丁之南也寇復移道州寇聞丁當來遣人以蒸羊)
(逆于境上而收其僮僕杜門不放出聞者多以爲得體)
凖平生著述於章䟽尤工旨粹言簡多所開
益餘藁即焚滅棄去雖至戚不得見好爲
詩警策清悟有劉夢得元微之風格其氣
燄竒拔則又過之(旌忠碑)
