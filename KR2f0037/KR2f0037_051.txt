九之五
御史中丞孔公
公名道輔字原魯孔子四十五代孫舉
進士爲寧州軍事推官改知仙源縣奉
孔子祠章獻太后臨朝召爲左正言
出知鄆州徙青州明道二年召爲右諫
議大夫權御史中丞出知泰徐兖州復
入爲中丞出知鄆州中道病卒年五十四
公仕當今天子天聖寳元之間以剛毅諒
直名聞天下嘗知諫院矣上書請明肅
太后歸政天子而廷奏樞密使曹利用
上御藥羅崇勲罪狀當是時崇勲操權利
與士大夫爲市而利用悍彊不遜内外憚
之嘗爲御史中丞矣皇后郭氏廢引諫
官御史伏閤以爭之求見上皆不許而
固爭之得罪然後巳蓋公事君之大節如
此此其所以名聞天下而士大夫多以公
不終於大位爲天下惜者也(王荆公撰墓誌)
初莊獻太后稱制郭后恃太后執頗驕橫後
宫多爲太后所禁遏不得進太后崩
上始得自縱適美人尚氏父自所由除殿
直賞賜無筭恩寵傾京師郭后妬屢與之
忿爭尚氏常於上前有侵后不遜語后
不勝忿起批其頰上自起救之后誤查
上頸上大怒閻文應勸上以爪痕示
大臣而謀之上因以示吕夷簡且告之
故夷簡因密勸上廢后上疑之夷簡
云光武漢之明主也郭后止以怨懟坐廢
况傷乘輿乎廢之未損聖德上未許外
人籍籍頗有聞之者左司諫祕閣校理范
仲淹因登對極陳其不可且宜早息此議
不可使有聞於外也夷簡將廢后奏請勑
有司無得受臺諫章奏十二月乙卯稱皇
后入道賜號淨妃㞐別宫右諫議大夫權
御史中丞孔道輔怪閤門不受章奏遣吏
詗之始知其事奏請未降詔書丙辰與范
仲淹帥諸臺諫詣閤門請對閤門不爲奏
道輔等欲自宣祐門入趣内東門宣祐監
官宦者闔扉拒之道輔拊門銅鐶大呼曰
皇后被廢奈何不聽我曹入諫宦者奏之
湏臾有旨臺諫欲有所言宜詣中書附奏
道輔等悉詣中書論辨諠譁夷簡曰廢后
自有典故仲淹曰相公不過引漢光武勸
上耳此漢光武失德又足法邪自餘廢后
皆昏君所爲主上躬堯舜之資而相公
更勸之效昏君所爲乎夷簡拱立曰兹事
明日諸君更自登對力陳之道輔等退夷
簡即爲熟狀貶黜道輔等故事中丞罷須
有告詞至是直以勑除之道輔等始還家
勑尋至遣人押出城仍下詔云云十一月戊
子故后郭氏薨后之獲罪也上直以一
時之忿且爲吕夷簡閻文應所贊故廢之
旣而悔之后出㞐瑶華宫章惠太后亦逐
楊尚二美人而立曹后久之上遊後園
見郭后故肩輿悽然傷之作慶金枝詞遣
小黃門賜之且曰當復召汝夷簡文應聞
之大懼會后有小疾文應使毉官故以藥
發其疾疾甚未絶文應以不救聞遽以棺
歛之王伯庸時爲諫官上言郭后未卒數
日先具棺器請推按起㞐狀上不從但
以后禮葬於佛舍而巳或曰章獻初崩
上與夷簡謀以夏竦等皆莊獻太后之黨
悉罷之退告郭后郭后曰夷簡獨不附太
后邪但多機巧善應變耳由是并夷簡罷
之是日夷簡押班聞唱其名大駭不知其
故夷簡素與内侍副都知閻文應等相結
使爲中詗久之乃知事由郭后夷簡由是
惡郭后(記聞公孫中書舍人夲中嘗言温公日錄涑水記聞多出洛中人家子弟增加之)
(僞如郭后之廢當時論者止以爲文靖不合不力争及罷諸諫官爲不美爾然後來范蜀公劉原父吕縉)
(叔皆不以文靖爲非盖知郭后之廢不爲無罪文靖知不可力争而遂巳也若如此記所言則是大姦大)
(悪罪不容誅當時公議分明豈容但已乎)
公所至官治數以争職不阿或絀或遷而公
持一節以終身蓋未嘗自詘也其在兖州
也近臣有獻詩百篇者執政請除龍圖閣
直學士上曰是詩雖多不如孔道輔一
言乃以公爲龍圖閣直學士於是人度公
爲上所思且不久於外矣未幾果復召
以爲中丞而宰相使人說公稍折節以待
遷公乃告以不能於是又度公且不得久
㞐中而公果出(墓誌)
初開封府吏馮士元坐獄語連大臣數人故
移其獄御史劾士元罪止於杖又多更赦
公見上上固怪士元以小吏與大臣交
私汙朝廷而所坐止如此而執政又以謂
公爲大臣道地故出知鄆州(墓誌又東坡志林云聞之蘇)
(子容孔道輔爲御史中丞勘馮士元盡法不阿仁宗稱之有意大用時大臣與士元通姦利最甚者宰)
(相程琳也道輔旣得其情矣而退傅張士遜不喜道輔欲有以中之上使道輔送劄子中書士遜屏人)
(與語久之因言公將大用道輔喜士遜曰公所以致此誰之力也非程公公不至此道輔悵然愧而德之)
(不數日上殿力救琳上大怒旣貶琳亦黜道輔道輔知爲士遜所賣感憤得疾死中路)
公使契丹契丹燕使者優人以文宣王爲戲
公赩然徑出虜使主客者邀還坐且令謝
公正色曰中國與北朝通好以禮文相接
今俳優之徒侮慢先聖而不之禁北朝之
過也道輔何謝虜君臣默然
公廉於財樂振施遇故人子恩厚尤篤而尤
不好鬼神禨祥事在寧州道士治眞武像
有蛇穿其前數出近人人傳以爲神州將
欲視驗以聞故率其屬往拜之而蛇果出
公即舉笏擊蛇殺之自州將以下皆大驚
巳而又皆大服公由此始知名然余觀公
數處朝廷大議視禍福無所擇其智勇有
過人者勝一蛇之妖何足道哉世多以此
稱公者故余亦不得而略也(墓誌)
元祐中上元駕幸凝祥池宴從臣教坊伶人
以先聖爲戲刑部侍郎孔宗翰奏唐文宗
時嘗有爲此戲者詔斥去之今豈宜尚容
有此詔付伶官于理或曰此細事何足言
者孔曰非爾所知天子春秋鼎盛方且
尊德樂道而賤工乃爾䙝慢縱而不治豈
不累聖德乎聞者嘆伏(澠水燕談宗翰道輔之子也)
