七之一
諫議大夫司馬公
公名康字公休文正公之子也舉明經
中第授耀州富平主簿文正公奏留國
子監聽讀文正公脩資治通鑑奏充檢
閱文字元豐八年擢祕書省正字遷校
書郎丁文正公憂服除召爲著作郎兼
侍講除左正言以執政親嫌不就除司
諫未拜命會疾亟除直集賢院提舉崇
福宫而卒特贈右諫議大夫
君幼端謹性至孝丁母夫人憂勺飲不入口
者三日杖而後能起見者哀之文正公居
洛十五年往來陜洛間士之從學於公者
退與君語未嘗不有得塗之人見其容止
雖不識皆知其司馬公之子也公薨執喪
如夫人哀毀有加焉治喪皆用禮經家法
不爲世俗事得遺恩悉以予族人以𬞞食
地卧得腹疾親戚勉以肉食終不肯及免
喪毀瘠羸然治療不愈而卒(范太史撰墓誌)
初文正公在相位與吕正獻公及同列共議
稍脩官制以就簡便令門下中書二省通
職事草具未上而薨君上其遺藁降付三
省而朝廷未遑有所行也(墓誌)
君爲講官嘗上䟽歷陳前世治少而亂多
祖宗創業之艱難積累之勤勞以勸上
及時嚮學守天下大器又勸太皇太后
每於禁中訓導其言切至又言孟子爲書
最醇正陳王道尤明白所宜觀覧上曰
方讀孟子尋詔講筵官編脩孟子節解爲
十四卷以進君巳病矣猶自力解孟子二
卷會除諫職未受條具諸所當言以待曰
得一對極言而死無所恨矣疾病召醫于
兖鄕民聞之詣醫告曰百姓受司馬公恩
深今其子病願速往來告者日夕不絶醫
遂行至則疾不可爲矣沒語妻子以不報
國恩爲恨二聖嗟悼不巳所以優恤贈
&KR0608;之甚厚(墓誌)
君篤行内外淳備必欲如古人燕居如對大
賓動静有矩法望之色莊氣和而言厲嚴
於祭祀爲人㓗廉未嘗言財其事君務責
難非堯舜仁義之道不陳於上前待族
人委曲周旋唯恐不得其所欲與朋友忠
信久而益親(墓誌)
三朝名臣言行錄卷第七
五朝名臣言行錄卷第七之一
丞相祁國杜正獻公
公名衍字世昌越州山隂人擢進士甲
科補楊州觀察推官歷知縣通判知州
提點刑獄轉運使召爲三司戸部副使
除天章閣待制河北都轉運使入爲樞
密直學士出知天雄軍仁宗召爲御
史中丞判流内銓審官院出知永興軍
徙并州寳元二年復知永興軍召還權
知開封府拜同知樞密院事改副使宣
撫河東拜樞密使尋以吏部侍郎同中
書門下平章事兼樞密使出知兖州慶
曆七年年七十正旦日上表還印綬乃
以太子少師致仕皇祐中進太子太師
薨年八十
公父早卒遺腹生公其祖愛之幼時祖父脫
帽使公執之會山水暴至家人散走其姑
投一竿與之使挾以自泛公一手執帽漂
流久之救得免而帽竟不濡前母有二子
不孝悌其母改適河陽錢氏祖父卒公年
十五六二兄遇之無狀至引劒斫之傷腦
出血數升其姑匿之僅而得免乃詣河陽
歸其母繼父不之容往來孟洛間貧甚傭
書以自資嘗至濟源冨民相里氏竒之妻
以女由是資用稍給舉進士殿試第四及
貴其長兄猶存待遇甚有恩禮二兄及錢
氏姑氏子孫受公蔭補官者數人仍皆爲
之婚嫁(記聞)
公治吏事如其爲人其聽獄訟雖明敏而審覈
愈精故屢决疑獄人以爲神其簿書出納
推析毫髮終日無倦色至爲條目必使吏
不得爲奸而巳及其施於民者則簡而易
行始居平遥嘗以吏事適他州而縣民争
訟者皆不肯决以待公歸知乾州未滿歲
安撫使察其治行以公權知鳳翔府二邦
之民争於界上一曰此我公也汝奪之一
曰今我公也汝何有焉(歐陽公撰墓誌)
夏人叛命陜西困於科歛吏緣侵漁調發督
迫民至破産不能足往往自經投水以死
公在永興語其人曰吾不能免汝然可使
汝不勞爾乃爲之區處計較量物有無貴
賤道里遠近寬其期會使以次輸送由是
物不踴貴車牛芻秣宿食來往如平時而
吏束手無所施民比他州費省十六七至
於繕治城郭器械民皆不知(墓誌)
開封治京師常撓於權要有干其法而能不
爲之屈者世皆以爲難至公能使權要不
敢有所干凡其爲治以聽斷盗訟爲能否
爾獨公始有餘力省其民事如治他州(墓誌)
吏部審官主天下吏員而居職者類以不久
遷去故吏得爲奸公始視銓事一日選者
三人爭某闕公以問吏吏受丙賕對曰當
與甲乙不能爭遂授他闕居數日吏教丙
訟甲負某事不當得公悟召乙問之乙謝
曰業巳得他闕不願爭公不得巳與丙而
笑曰此非吏罪乃吾未知銓法爾因命諸
曹各具格式科條以白問曰盡乎曰盡矣
明日勑諸吏無得升堂使坐聽行文書而
巳由是吏不得與銓事與奪一出於公其
在審官有以賂求官者吏謝不受曰我公
有賢名不久見用去矣姑少待之(墓誌)
慶曆初上厭西兵之久出而民弊亟用冨
鄭公韓魏公及范文正公而三人者遂欲
盡革衆事以修紀綱而小人權倖皆不悅
獨公與相佐佑而公尤抑絶僥倖凡内降
與恩澤者一切不與每積至十數則連封
而面還之或詰責其人至慙恨涕泣而去
上嘗謂諫官歐陽脩曰外人知杜衍封還
内降邪吾居禁中有求恩澤者每以杜衍
不可告之而止者多於所封還也其助我
多矣此外人及杜衍皆不知也然公與三
人者卒皆以此罷去(墓誌)
公多知夲朝故實善决大事初邊將議欲大
舉以擊夏人雖韓公亦以爲可舉公爭以
爲不可大臣至有欲以沮軍罪公者然兵
後果不得出契丹與夏人爭銀瓮族大戰
黃河外而鴈門麟府皆警范文正公安撫
河東欲以兵從公以爲契丹必不來兵不
可妄出范公怒至以語侵公公不爲恨後
契丹卒不來二公皆世俗指公爲朋黨者
其論議之際蓋如此及三人者將罷去公
獨以爲不可遂亦罷(墓誌)
杜正獻公爲相蔡君謨孫之翰爲諫官屢乞
出於是蔡除福州之翰安州正獻云諫官
無故出終非美事乞且仍舊上可之退
書聖語時陳恭公爲執政不肯書曰吾初
不聞正獻懼遂焚之由此遂罷相議者謂
正獻當俟明日審奏不當遽焚其書也正
獻言始在西府時上每訪以中書事及
爲相中書事亦不以訪公因言君臣之間
能全始終者蓋難也(東坡志林)
公與丁文簡公俱爲河東宣撫時任恭惠公
之子上書言事歷詆執政至恭惠曰至於
臣父亦出遭逢謂其非德選也進奏院報
至公戲文簡曰賢郎亦要牢籠文簡深銜
之其後二公同在政府人言蘇子美進奏
院祠神事公避嫌不與文簡論以深文子
美坐廢爲民從坐者數十人皆名士大夫
而公亦罷去一言之謔貽禍一時故不可
不謹也(談叢)
公爲人尤㓗廉自尅其爲大臣事其上以不
欺爲忠推於人以行已取信故其動静纖
悉謹而有法至考其大節偉如也(墓誌)
公自布衣至爲相衣服飲食無所加雖妻子
亦有常節家故饒財諸父分産公以所得
悉與昆弟之貧者俸禄所入給宗族賙人
急難至其歸老無屋以居寓於南京驛舍
者久之自少好學工書喜爲詩讀書雖老
不倦推獎後進今世知名士多出其門居
家見賓客必問時事聞有善喜若已出至
有所不可憂見於色或夜不能寐如任其
責者凡公所以行之終身者有能履其一
君子以爲人之所難而公自謂不足以名
後世遺戒子孫無得記述嗚呼豈所謂任
重道遠而爲善惟不足者歟(墓誌)
公嘗謂門生曰凡士君子作事行已當履中
道不宜矯飾矯飾過實則近乎僞(語錄)
公嘗謂門生曰今之在上者多擿發下位小
節是誠不恕也衍知兖州時州縣官有累
重而素貧者以公租所得均給之公租不
給即繼以公帑量其小大咸使自足尚有
復侵擾者真貪吏也於義可責又曰衍歷
知州提轉安撫未嘗壞一箇官員其間不
職者即委以事使之不暇墯不謹者諭以
禍福俾之自新從而遷善者甚衆不必繩
以法也其有文學政事殊行絶德者雖不
識面未嘗不力薦於朝有一善可稱一長
可錄者亦未嘗不隨所能而薦之(語錄)
有門生爲縣令公戒之曰子之才器一縣令
不足施然切當韜晦無露圭角毀方瓦合
求合於中可也不然無益於事徒取禍爾
門生曰公平生以直亮忠信取重天下今
反誨某以此何也公曰衍歷任多歷年久
上爲帝王所知次爲朝野所信故得以申
其志今子爲縣令卷舒休戚繫之長吏夫
良二千石者固不易得若不奉知子烏得
以申其志徒取禍爾予所以欲子毀方瓦
合求合於中也(語錄)
公嘗謂門生曰作官第一清畏無求人知苟
欲人知同列不謹者衆必譛已爲上者又
不加明察適足取禍爾但優游於其間默
而行之無愧於心可也(語錄)
公一日憂見于色門生曰公今日何以不悅
公曰適覩朝報行某事行某事非便所以
憂爾又一日喜見于色門生未及問公曰
今日見朝報某人進用某人進用社稷之
福也公又曰孔子稱不在其位不謀其政
第衍荷國恩之深退居以來家事百不關
心獨未能忘國爾(語錄)
公食于家惟一麵一飯而已或美其儉公曰
衍夲一措大爾名位爵禄冠冕服用皆國
家者俸入之餘以給親族之貧者常恐浮
食焉敢以自奉也一旦名位爵禄國家奪
之却爲一措大又將何以自奉養耶又嘗
戒門生曰天下惟浙人褊急易動柔懦少
立衍自在幕府至於監司人尚不信及爲
三司副使累於上前執奏不移人始信
之反曰杜衍如是莫非兩浙生否其輕吾
黨也如此觀子識慮高遠志尚端慤他日
樹立當爲鄕曲之顯切勿少枉爲時所上
下也(語錄)
門生嘗從容問公曰公在相位未朞年而出
使蒼生不盡被公之澤天下甚鬱望公曰
衍以非才久妨賢路遽得解去深遂乃心
然獨有一恨爾門人曰公之恨何也公曰
衍平生聞某人之賢可某任某人之才可
某用未能悉薦而去此所以爲恨也(語錄)
韓魏公言杜祁公公心而樂與人善旣知其
人無復毫髮疑間始琦爲樞密副使論難
一二事祁公不樂久之相亮每事問曰諫
議看來未諫議曾看便將來押字琦益爲
之盡心不敢忽以此見祁公存心至公不
必以出於已爲是賢於人遠矣(魏公別錄)
杜祁公免相幹吏具未供秩酒齊以白公祁
公曰吾旣去位尚敢享其奉乎索其劵焚
之(家塾記)
杜祁公享客多用髹器客有面稱嘆者曰公
嘗爲宰相清貧乃爾耶公命侍人盡取白
金燕器陳於前曰衍非乏此雅自不好耳
然祁公好施亦卒不畜也張唐公侍讀瓌
嘗曰祁公之好施人所能及也其不妄施
人之所不能及也(家塾記)
公不殖資産退寓南都凢十年第宅&KR0763;陋居
之𥙿如也出入從者纔十許人烏帽皂綈
袍革帶親故或言宜爲居士服公曰老而
謝事尚可竊高士名耶
公致仕居南京上思之及將祀明堂謂文
彦博曰舊老之在外者朕欲致之以陪大
禮因以示養老尊賢之意乃詔公及太子
少師致仕任布陪祀都亭驛錫慶院具供
帳几杖以待之後皆以羸老不任就道且
表謝不得預觀盛禮爲恨上優詔勞之
