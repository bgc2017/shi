九之三
内翰蘇文忠公
公名軾字子瞻老蘇先生之長子中進
士第再中制策優等除大理評事簽書
鳳翔府判官召試直史館丁父憂服除
攝開封府推官通判杭州知密徐湖三
州逮赴詔獄以黃州團練副使安置移
汝州哲宗即位復朝奉郎知登州召
爲禮部郎中起居舍人元祐二年遷中
書舍人翰林學士兼侍讀出知杭州六
年召爲翰林承旨出守穎州復以兵部
尚書召還兼侍讀尋遷禮部兼端明殿
翰林侍讀二學士出知定州紹聖元年
以夲官知英州貶寧遠軍節度副使惠
州安置又貶瓊州別駕昌化軍安置徙
廉州再徙永州復官監成都府玉局觀
建中靖國元年卒年六十六
公生十年而先君宦學四方太夫人親授以
書聞古今成敗輙能語其要太夫人嘗讀
東漢史至范滂傳慨然太息公侍側曰某
若爲滂夫人亦許之否乎太夫人曰汝能
爲滂吾頋不能爲滂母耶(弟黃門公撰墓誌)
嘉祐二年歐陽文忠公考試禮部進士疾時
文之詭異思有以救之梅聖俞時與其事
得公論刑賞以示文忠文忠驚喜以爲異
人欲以冠多士疑曾子固所爲子固文忠
門下士也乃寘公第二復以春秋對義居
第一以書謝諸公文忠見之以書語聖俞
曰老夫當避此人放出一頭地士聞始譁
不厭久乃信伏(墓誌)
東坡言頃試制科中程後英宗皇帝即欲
便授知制誥相國韓公曰蘇軾之才遠大
之器也他日自當爲天下用要在朝廷培
飬之使天下之士莫不畏慕降伏皆欲朝
廷進用之然後取而用之則人人無復異
辭矣今驟用之則天下之士未必以爲然
適足以累之也英宗曰且與脩注如何
韓公曰記注與制誥爲隣未可遽授不若
且於館閣中擇近上貼職予之它日擢用
亦未爲晚乃授直史館東坡聞之曰公可
謂愛人以德矣(李廌談記)
王介甫用事多所建立公與介甫議論素異
旣還朝寘之官告院四年介甫欲變更科
舉上疑焉使兩制三館議之公議上即
日召見問何以助朕公辭避久之乃曰臣
竊意陛下求治太急聽言太廣進人太
銳願陛下安静以待事來然後應之
上竦然曰卿言朕當詳思之介甫之黨皆
不悅命攝開封推官意以多事困之公决
斷精敏聲聞益遠會上元有旨市浙燈公
密䟽舊例無有不宜以玩好示人即有旨
罷殿前初策進士舉子希合爭言祖宗
法制非是公爲考官退擬荅以進深中其
病自是論事愈力介甫愈恨(墓誌)
謝景温言范鎮舉蘇軾爲諫官軾向丁憂多
占舟舡販私鹽蘇木及服闋入京多占兵
士介甫初爲政每贊上以獨斷上專
信任之軾爲開封府試官策問進士以晉
武平吳以獨斷而克符堅伐晉以獨斷而
亡齊桓專任管仲而覇燕噲專任子之而
敗事同而功異何也介甫見之不悅軾弟
轍辭條例司言青苗不便介甫尤怒乃定
制策登科者不復試館職以軾轍兄弟故
也軾有表弟選人素與軾不叶介甫使人
召之問軾過失其人言向丁憂販私鹽蘇
木等事介甫雖銜之未有以發之軾又數
上章言時政得失今春擬進士策皆譏刺
介甫及詔兩制舉諫官衆論以爲當今宜
爲諫官者無若傳堯俞蘇軾故舉堯俞者
六士人而景仁舉軾景温恐軾爲諫官攻
介甫之短故以榜語力排之介甫下淮南
江南東西荆湖北夔州成都六路轉運司
體量其狀蓋軾眉州人其入京也適夲州
迎新守軾因帶以來耳(温公目錄)
通判杭州是時四方行青苗免役市易浙西
兼行水利鹽法公於其間常因法以便民
民頼以少安高麗入貢使者凌蔑州郡押
伴使臣皆夲路筦庫乘勢驕横至與鈴轄
亢禮公使人謂之曰遠夷慕化而來理必
恭順今爾暴恣非汝導之不至是也不悛
當奏之押伴者懼爲之小戢使者發幣於
官吏書稱甲子公却之曰高麗於本朝稱
臣而不禀正朔吾安敢受使者亟易書稱
熙寧然後受之時以爲得禮(墓誌)
徙知密州時方行手實法使民自䟽財産以
定戶等又使人得告其不實司農寺又下
諸路不時施行者以違制論公謂提舉常
平官曰違制之坐若自朝廷誰敢不從今
出於司農是擅造律也若何使者驚曰公
姑徐之未幾朝廷亦知手實之害罷之密
人私以爲幸(志言)
郡嘗有盗竊發而未獲安撫轉運司憂之遣
三墓使臣領悍卒數十人入境捕之卒凶
暴恣行以禁物誣民入其家爭闘至殺人
畏罪驚散欲爲亂民訴之公投其書不視
曰必不至此潰卒聞之少安徐使人招出
戮之(墓誌)
自密徙徐是歲河决曹村泛于梁山泊溢于
南清河城南兩山環繞吕梁百步扼之匯
于城下漲不時洩城將敗冨民爭出避水
公曰冨民若出民心動搖吾誰與守吾在
是水决不能敗城驅使復入公履屨杖策
親入武衛營呼其卒長謂之曰河將害城
事急矣雖禁軍宜爲我盡力卒長呼曰太
守猶不避塗潦吾儕小人效命之秋也執
挺入火伍中率其徒短衣徒跣持畚鍤以
出築未南長堤首起戲馬臺尾屬於城堤
成水至堤下害不及城民心乃安然雨日
夜不止河勢益暴城不沉者三板公廬於
城上過家不入使官吏分堵而守卒完城
以聞復請調來歲夫增築故城爲木岸以
虞水之再至朝廷從之訖事詔褒之徐人
至今思焉(墓誌)
徙知湖州以表謝上言事者擲其語以爲
謗遣官逮赴御史獄初公旣𥙷外見事有
不便於民者不敢言亦不敢默視也緣詩
人之義託事以諷庶幾有𥙷於國言者從
而媒蘖之上初薄其過而浸潤不止至
是不得巳從其請旣付獄吏欲必寘之死
鍛煉久之不决上終怜之促其獄以黃
州團練副使安置公幅巾芒屨與田父野
老相從溪谷之間築室於東坡自號東坡
居士三年上有意復用而言者沮之
上手札徙汝州略曰蘇軾黜居思咎閱歲
滋深人材實難不忍終棄未至上書自
言有飢寒之憂有田在常願得居之書朝
入夕報可士大夫知上之卒喜公也會
晏駕不果復用(墓誌〇又龜山語錄云爲文要有温柔敦厚之氣對人主語言)
(及章䟽文字温柔敦厚尤不可無如子瞻詩多所譏玩殊無惻怛愛君之意荆公在朝論事多不循理惟)
(是争氣而巳何以事君君子之所飬要令暴慢邪僻之氣不設於身體〇又曰凡詩必使言之者無罪聞)
(之者足以戒此所以尚譎諫也如東坡詩則言之安得無罪而聞之豈足以戒乎又元城語錄云東坡)
(下御史獄張安道致仕在南京上書救之欲附南京逓府官不敢受乃令其子恕至登聞鼓院投進恕)
(徘徊不敢投久之東坡出獄其後東坡見其副夲因吐舌色動久之人問其故東坡不荅其後子由亦見)
(之云宜吾兄之吐舌也此事正得張恕力或問其故子由曰獨不見鄭昌之救蓋寬饒乎其䟽有云上無)
(許史之屬下無金張之托此語正是激宣帝之怒爾且寬饒正以犯許史軰有此禍今乃再訐之是益其)
(怒也且東坡何罪獨以名太高與朝廷争勝耳今安道之䟽乃云其實天下之竒材也獨不激人主之怒)
(乎傼日然則是時救東坡者宜爲何說先生曰但言本朝未嘗殺士大夫今乃開端則是殺士大夫自)
(陛下始而後世子孫因而殺賢士大夫必援陛下以爲例神宗好名而畏義疑可以此止之)
蘇東坡旣貶黃州神宗殊念之嘗語宰相
王珪蔡確曰國史至重可命蘇軾成之珪
有難色又曰軾不可姑用曾鞏鞏進太
祖緫論不當神宗之意未幾罷去(聞見後錄)
王介甫與蘇子瞻初無隙吕惠卿忌子瞻才
高輙間之中丞李定亦介甫客也不服母
喪子瞻以爲不孝作詩詆之定以爲恨劾
子瞻作詩謗訕遂下御史獄謪居黃州後
移汝州過金陵見介甫甚𣢾子瞻曰軾欲
有言於公介甫色動意子瞻辯前日事也
子瞻曰軾所言者天下事也介甫色定曰
姑言之子瞻曰大兵大獄漢唐滅亡之兆
祖宗以仁厚治天下正欲革此今西方用
兵連年不解東南數起大獄公獨無一言
以救之乎介甫舉手兩指示子瞻曰二事
皆惠卿啓之安石在外安敢言子瞻曰固
也然在朝則言在外則不言事君之常禮
耳上所以待公者非常禮公所以事上
者豈可以常禮乎介甫厲聲曰安石湏說
又曰出在安石口入在子瞻耳蓋介甫嘗
爲惠卿發其無使上知私書尚畏惠卿
恐子瞻泄其言也介甫又語子瞻曰人湏
是知行一不義殺一不辜得天下弗爲乃
可子瞻戲曰今之君子争減半年磨勘雖
殺人亦爲之介甫笑而不言(聞見錄)
温公議改免役爲差役差役行於祖宗之
世法久多弊編戶充役不習官府又虐使
之多以破産而狹鄕之民或有不得休息
者先帝知其然故爲免役使民以戸高
下出錢而無執役之苦行法者不循上
意於雇役實費之外取錢過多民遂以病
若量出爲入毋多取於民則足矣温公知
免役之害而不知其利欲一切以差役代
之方差官置局公亦與其選獨以實告而
君實不悅嘗見之政事堂條陳不可温公
忿然公曰昔韓魏公刺陜西義勇公爲諫
官争之甚力魏公不樂公亦不頋軾昔聞
公道其詳豈今日作相不許軾盡言耶温
公笑而止(墓誌)
除侍讀進讀至治亂盛衰邪正得失之際未
嘗不反覆開導覬上有所覺悟上雖
恭默不言聞公所論說輙肯首善之嘗侍
上讀祖宗寳訓因及時事公歴言今賞
罸不明善悪無所勸沮又黃河勢方西流
而強之使東夏人寇鎮戎殺掠幾萬人帥
臣揜蔽不以聞朝廷亦不問事每如此恐
寖成衰亂之漸(墓誌)
諫官言前宰相蔡持正知安州作詩借郝處
俊事以譏刺時事大臣議遷之嶺南公密
䟽言朝廷若薄確之罪則於皇帝孝治
爲不足若深罪確則於太皇太后仁政
爲小累謂宜皇帝降敕置獄逮治而
太皇太后内出手詔赦之則仁孝兩得矣
(墓誌)
杭州大旱飢疫並作公請於朝免夲路上供
米三之一故米不翔貴復得賜度僧牒百
易米以救飢者明年方春即減價糶常平
米民遂免大旱之苦公又作饘粥藥劑遣
吏挾醫分坊治病活者甚衆公曰杭水陸
之會因疫病死比它處常多乃裒羡緡得
二千復發私槖得黃金五十兩以作病坊
稍畜錢粮以待之至于今不廢(墓誌)
杭本江海之地水泉鹹苦唐刺史李泌始引
西湖水作六井民足於水及白居易復浚
西湖淤水入運河自河入田所漑至千頃
然湖水多葑久廢開治至是積二十五萬
餘丈而水無幾矣運河失湖水之利取給
於江潮潮濁多淤河行圜闠中三年一淘
爲市井大患而六井亦幾廢公始至浚二
河以茅山一河受江潮以鹽橋一河受湖
水復造堰閘以爲湖水畜洩之限然後潮
不入市且以餘力復完六井又取葑田積
湖中爲長堤以通南北募人種菱湖中而
收其利以備修湖杭人名其堤曰蘇公堤
云(墓誌)
穎有宿賊尹遇等數人群黨驚劫殺變主及
捕盗吏兵者非一朝廷以名捕不獲被殺
者噤不敢言公召汝隂尉李直方謂之曰
君能禽此當力言於朝乞行優賞不獲亦
以不職奏免君矣直方退緝知群盗所在
分命弓手往捕其黨而躬往捕遇直方有
母年九十母子泣別而行手戟刺而獲之
然小不應格推賞不及公爲言於朝請以
年勞改朝散郎階爲直方賞朝廷不從其
後吏部以公當遷以符會考公自謂巳許
直方卒不報(墓誌)
元祐七年上祀南郊公以兵部尚書爲鹵簿
使上因太廟宿齋行禮畢特至青城儀
衛甚肅五使乘車至景靈宫東䡼門外
忽有赭傘犢車百餘兩衝突而來東坡呼
御營廵檢使立於車前曰西來誰何敢爾
亂行曰皇后并某國太夫人(國婆婆乃上之乳母)某國
大長公主也東坡曰可以狀來比至青城
諭儀仗使御史中丞李端伯之純曰中丞
職當肅政不可不聞李以中宫不敢言東
坡曰軾當自奏即於青城上䟽劾之明日
中使傳命申敕有司嚴整仗衛(談記)
高麗使請書於朝朝廷以故事盡許之公曰
漢東平王請諸子及太史公書猶不肯予
今高麗所請有甚於此其可予乎不聽(墓誌)
知定州定久不治軍政尤㢮武衛卒驕堕不
教軍校蠶食其廩賜故不敢何問公取其
貪汙甚者配隷遠惡然後繕脩營房禁止
飲博軍中衣食稍足乃部勒以戰法衆皆
畏伏然諸校多不自安者有卒史復以贓
訴其長公曰此事吾自治則可汝若得告
軍中亂矣亦决配之衆乃定會春大閱軍
禮久廢將吏不識上下之分公命舉舊典
元帥常服主帳中將吏戎服奔走執事副
緫管王光祖自謂老將耻之稱疾不出公
召書吏作奏將上光祖震恐而出訖事無
敢慢者定人言自韓衛公去不見此禮至
今矣北戎久和邊兵不試臨事有不可用
之憂惟㳂邊弓箭社兵與寇爲鄰以戰射
自衛猶號精銳故相龐公守邊因其故俗
立隊伍將校出入賞罰緩急可使歲久法
弛復爲保甲所撓漸不爲用公奏爲免保
甲及兩稅折變科配長吏以時訓勞不報
議者惜之(墓誌)
公謫惠州獨以少子過自隨瘴癘所侵蠻蜒
所侮胷中泊然無所芥蔕人無賢愚皆得
其驩心疾苦者卑之藥殞斃者納之竁又
率衆爲天橋以濟病涉者惠人愛敬之后
三年大臣以流竄者爲未足也四年復以
瓊州別駕安置昌化昌化非人所居食飲
不具藥石無有所僦官屋以庇風雨有司
猶謂不可則買地築室昌化士人畚土運
甓以助之爲屋三間人不堪其憂公食芋
飲水著書以爲樂時從其父老遊亦無間
也(墓誌)
公平生篤於孝友輕財好施伯父太白早亡
子孫未立杜氏姑卒未葬先君沒有遺言
公旣除喪即以禮葬姑及官可蔭𥙷復以
奏伯父之曾孫彭其於人見善稱之如恐
不及見不善斥之如恐不盡見義勇於敢
爲而不頋其害用此數困於世然終不以
爲恨孔子謂伯夷叔齊古之賢人曰求仁
而得仁又何怨公實有焉(墓誌)
祖父嘗云子瞻有盛名於世而退無自矜之
色此爲過人(蘇氏談訓)
八之二
樞密使狄武襄公
公名青字漢臣汾州西河人少隷軍籍
選爲散直寳元初陜西用兵出𥙷延州
指使以功累遷涇原路副都緫管經略
招討副使入爲馬步軍副都指揮使以
彰化軍節度使知延州擢樞密副使皇
祐中儂智高反以宣徽南院使宣撫荆
湖南北路經制廣南盗賊事賊平拜樞
密使以使相出判陳州薨年五十
公風骨竒偉善騎射里閭俠少多從之初游
京師遂𥙷拱聖籍中寳元之初元昊叛河
西兵出數無功公自散直爲延州指使延
帥知公敢行故常使當賊鋒凡數歲間大
小二十五戰捕虜萬有餘獲馬牛羊槖駞
鎧仗符印車輜器物以數萬計嘗破賊金
湯城遂略宥州之境燔其積聚數萬廬舍
數千收其帳二千三百五口五千七百又
城橋子谷築招安豐林新寨大郎堡皆扼
賊要害使不能闚邊上欲召見公會寇
薄平凉因命圖形以進繇是天下知公名
(王禹玉撰神道碑〇又東齋記事云狄青與西賊戰每帶銅面具被髮出入行陣間凢八中箭累功至招)
(討副使而上未識其面遂令圖形以進)
寳元中党項犯塞時新募萬勝軍未習戰陣
遇寇多北狄青爲將一日盡取萬勝旗付
虎翼軍使之出戰虜望其旗易之全軍徑
趨爲虎翼所破殆無遺類(筆談)
青在涇原嘗以寡當衆度必以竒勝預戒軍
中盡捨弓弩皆執短兵密令軍中聞鉦一
聲則止再聲則嚴陣而陽却鉦聲止則大
呼而突之士卒皆如其教纔遇敵未接戰
遽聲鉦士卒皆止再聲皆却虜人大笑相
謂曰孰謂狄天使勇時虜人謂青爲天使
鉦聲止忽前突之虜兵大亂相蹂踐死者
不可勝計也(筆談)
狄青戍涇原日嘗與虜戰大勝追奔數里虜
忽壅遏山踊知其前必遇險士卒皆欲奮
擊青遽鳴鉦止之虜得引去驗其處果臨
深澗將佐皆悔不擊青獨曰不然奔亡之
虜忽止而拒我安知非謀軍已大勝殘寇
不足利得之無所加重萬一落其術中存
亡不可知寧悔不擊不可悔不止(筆談)
廣源州蠻儂智高以其衆叛乘南方無備連
破邕賓等七州至廣州所至殺吏民縱掠
東南大駭朝廷遣驍將張忠蔣偕馳驛討
之甫至則皆爲智高所摧䧟又遣楊畋孫
沔余靖招撫皆久之無功仁宗憂之遂
遣樞密副使狄青爲宣撫使率衆擊之翰
林學士曾公亮問所以爲方略者青初不
肯言公亮固問之青廼曰比者軍制不立
又自廣川之敗賞罰不明今當立軍制明
賞罰而已然恐賊見青來以謂所遣者官
重勢必不得見之公亮又問賊之摽牌殆
不可當如何青曰此易耳摽牌步兵也當
騎兵則不能施矣初張忠蔣偕之往率皆
自京師六七日馳至廣州未嘗拊士卒立
行伍一旦見賊則疾驅使戰又偕等所居
不知爲營衛故士卒皆望風退走而忠臨
陣偕方卧帳中悉爲賊所虜楊畋余靖又
所爲紛亂不能自振而孫沔大受請託所
與行者廼朱從道鄭紓歐陽乾曜之徒皆
險薄無賴欲有所避免邀求沔引之自從
遠近莫不嗟異旣至潭州沔遂稱疾觀望
不敢進青之受命有因貴近求從青行者
青延見謂之曰君欲從青行此青之所求
也何必因人之言乎然智高小寇至遣青
行可以知事急矣從青之士能擊賊有功
朝廷有厚賞青不敢不爲之請也若往而
不能擊賊則軍中法重青不敢私也君其
思之願行則即奏取君矣非獨君也君之
親戚交遊之士幸皆以青此言告之苟欲
行者皆青之所求也於是聞者大駭無復
敢言求從青行者其所辟取皆青之素所
與以爲可用者人望固巳歸矣及行率衆
日不過一驛所至州輒休士一日至潭州
遂立行伍明約束軍行止皆成行列至於
荷鍤贏粮持守禦之備皆有區處軍人有
奪逆旅菜一把者斬之以徇於是一軍肅
然無敢出聲氣萬餘人行未嘗聞聲青每
止郵驛四面嚴兵每門皆諸司使二人無
一人得妄出入而求見青者無不即時得
通其野宿皆成營栅青所居四面陳兵彀
弓弩皆數重所將精銳列布左右守衛甚
嚴方青之未至諸將屢敗屢走皆以爲常
至是知桂州崇儀使陳某知英州供備庫
使蘇緘與賊戰復敗走如常時青至賓州
悉召陳與裨校凡三十二人數其罪按軍
法斬之唯蘇緘在某所使械繫上聞於是
軍中人人奮勵有死戰之心是時智高還
守邕州青懼崑崙關險阨爲所據乃下令
賓州具五日糧休士卒賊諜知不爲備是
夜大風雨青率衆半夜時度崑崙關旣度
喜曰賊不知守此無能爲也彼謂夜半風
雨吾不敢來吾來所以出其不意也巳近
邕州賊方覺逆戰於歸仁鋪青登高望之
賊據坡上我軍薄之裨將孫節中流矢死
青急麾軍進人人皆殊死戰先是青巳縱
蕃落馬二千出賊後至是前後合擊賊之
標牌軍爲馬軍所衝突皆不能駐軍士又
從馬上鐵連枷擊之遂皆披靡相枕籍死
賊遂大敗智高果焚城遁去青先與公亮
言立軍制明賞罰賊不可得見標牌不能
當騎兵皆如其所料青坐堂戶之上論數
千里之外辭約而慮明雖古之名將何以
加此豈特一時之武人崛起者乎方慶曆
中葛懷敏與李元昊戰於廣川懷敏敗死
而諸校與士卒旣敗多竄山谷間是時以
權宜招納皆許不死自此軍多棄其將不
肯死戰故青云自廣川之敗賞罰不行翰
林學士蔡襄亦言聞於青者如此(南豐雜識)
初樞密副使狄青自請擊智高以青爲宣徽
南院使荆湖南北路宣撫使都大提舉經
制廣南東西路賊盗事諫官韓絳上言狄
青武人不足專任固請以侍從文臣爲之
副上以訪執政時龐籍獨爲相對曰屬
者王師所以屢敗皆由大將權輕偏裨人
人自用遇賊或進或退力不能制也今青
起於行伍若以侍從之臣副之彼視青如
無青之號令復不得行是循覆車之軌也
青素名善戰今以二府將大兵討賊若又
不勝不惟嶺南非陛下之有荆湖江南
皆可憂矣禍難之興未見其涯不可不畏
青昔在鄜延居臣麾下沉勇有智略若專
以智高事委之使青先以威齊衆然後用
之必能辦賊幸陛下勿以爲憂也上
曰善於是詔嶺南用兵皆受青節度處置
民事則與孫沔等議之時余靖軍于賓州
聞智高將至棄其城及芻粮走保邕智高
䧟賓州靖引兵出揚言邀賊留監押守邕
州監押亦走智高復入邕州十一月狄青
至湖南諸道兵皆會諸將聞宣撫使將至
爭先立功余靖遣廣南西路鈐轄陳某將
萬人擊智高爲七寨逗遛不進十二月壬
申朔智高與某戰於金城驛某敗遁歸死
者二千餘人棄捐器械輜重甚衆交趾王
德政請出兵二萬助收智高狄青奏官軍
自足辦賊無用交趾兵丁未詔交趾母出
兵青又請西邊蕃落廣銳近二千騎與俱
五年正月青至賓州余靖陳某皆來迎謁
時饋運未至青初令備五日糧旣又備十
日糧智高聞之由是懈惰不爲備上元張
燈高會先是諸將視其帥如僚寀無所嚴
憚每議事各執所見喧爭不用其命己酉
狄青悉集將佐於幕府立陳某於庭下數
其敗軍之罪并軍校數十人皆斬之諸將
股栗莫敢仰視余靖起拜曰某之失律亦
靖節制之罪青曰舍人文臣軍旅之責非
所任也於是勒兵而進步騎二萬或說儂
智高曰騎兵利平地宜遣兵守崑崙關勿
使度險俟其兵疲食盡擊之無不勝者智
高驟勝輕官軍不用其言青倍道兼行出
崑崙關直趣其城智高聞之狼狽發兵出
戰戊午相遇於歸仁鋪青使步卒居前匿
騎兵於後蠻使驍勇者執長槍居前羸弱
悉在其後其前鋒孫節戰不利而死將卒
畏青令嚴力戰莫敢退者青登高丘執五
色旗麾騎兵爲左右翼出槍之後斷蠻軍
爲三旋而擊之槍立如束蠻軍大敗殺獲
三千餘人獲其侍郎黃師宓等智高走還
城官軍追之營其城下夜營中驚呼蠻聞
之以爲官軍且進攻棄城走明日青入城
遣裨將于振追之過田州不及而還智高
奔大理捷書至上喜謂龐籍曰嶺南非
卿執議之堅不能平今日皆卿功也狄青
還上欲以爲樞密使同平章事籍曰昔
曹彬平江南太祖謂之曰朕欲以卿爲
使相然今敵尚多卿爲使相安肯復爲朕
盡死力耶賜錢二十萬緍而巳今青雖有
功未若彬之大若賞以此官則冨貴極矣
異日復有寇盗青更立功將以何官賞之
狄青宣撫廣西時儂智高守崑崙關青至賓
州值上元節令大張燈燭首夜燕將佐次
夜燕從軍官三夜饗軍校首夜樂飲徹暁
次夜二鼓時青忽稱疾暫起如内久之使
人諭孫元規令暫主席行酒少服藥乃出
數使人勸勞座客至曉各未敢退忽有馳
報者云是夜三鼓青巳奪崑崙矣(筆談〇又東軒筆錄)
(云狄青之征儂智高也自過桂林即以辨色時先鋒行先鋒旣行青乃出帳受衙罷命諸將坐飲酒一巵)
(小餐然後中軍行率以爲常及頓軍崑崙關下翊日將度關晨起諸將詣帳立甚久而青尚未坐殆至日)
(高親吏疑之遽入帳周視則不知青所在諸將方相頋驚愕俄有軍候至曰宣徽傳語諸官請過關喫食)
(方知青巳微服同先鋒度關矣〇此事二書不同未知孰是)
公入邕州獲金貝巨萬畜數千悉分戲下賊
所俘脅皆慰遣之歛積尸爲京觀于城北
尸有衣金龍之衣者又得金龍楯於其傍
或言智高巳死亂兵中當亟作奏者公曰
安知其非詐寧失智高敢欺朝廷耶(神道碑)
(又筆談云狄青平嶺寇賊帥儂智高兵敗奔邕州其下皆欲窮其窟穴青亦不從以謂趨利乘勢入不測)
(之城非大將事智高因而獲免天下皆罪青不入邕州脫智高於垂死然青之用兵主勝而已不求竒功)
(故未嘗大敗計功最多卒爲名將譬如奕棋已勝敵可止矣然猶攻擊不巳往往大敗此青之所戒也臨)
(利而能戒乃青之過人處也)
狄青爲樞密使是時予爲諫官人有相語童
謠云漢似胡兒胡似漢改頭換面揔一般
只在汾河川子畔以爲青汾河人面有刺
字不肯滅去又姓狄爲漢人此歌爲是人
作也爲不疑矣欲予言之予應之曰此唐
太宗殺李君羡事上安忍爲適以啓君
臣疑心耳(范蜀公東齋記事)
公器度深遠今相國韓公故資政殿大學士
范文正公之爲西帥也皆隷其節下咸竒
之日此國器也文正嘗以左氏春秋授公
曰熟此可以斷大事將不知古今疋夫之
勇不足爲也公於是晚節益喜書史旣明
見時事成敗尤好節義其在涇原也起居
舍人尹洙與公同經略招討安撫使事洙
有文武才略博通古今常稱公曰古之名
將無以過也公於交遊在亡不渝師魯後
以貶死公厚䘏其孤如至親焉(余襄公撰墓誌)
其徙眞定道過故鄕謁縣先下車趨至令庭
遂燕故老於纛下里中榮之公事親孝遭
父喪雖衽金革之事而哀戚過人養母尤
篤征南之日懼遺其憂戒内外不以治兵
事聞第云奉使江表而已始行至邕會瘴
霧之氣昏鬱中人或謂賊流毒水中飲者
多死忽一夕泉湧于郊汲之甘洌遂濟其
衆(神道碑)
公之南征今觀文孫公沔與公偕行其軍中
之政公實專之至于南夏經久之制多讓
孫公裁處談者嘉其謙挹(墓誌)
狄青作眞定副帥嘗宴公惟劉易先生與焉
易性素疎訐時優人以儒爲戲易勃然謂
黥卒敢如此詬詈武襄不絶口至擲樽爼
以起公是時觀武襄氣殊自若不少動笑
語益温次日武襄首造劉易謝公於是時
巳知其有量(韓魏王别錄)
陜西豪士劉易多遊邊喜談兵寳元康定間
韓魏公宣撫五路薦之賜處士號易善作
詩魏公爲書石或不可其意則發怒洗去
魏公欣然再書不憚尹師魯帥平凉延易
府第尊禮之狄武襄代師魯遇之亦厚每
燕設易喜食苦馬菜不得之即叫怒無禮
廟廷之下入拜夫人甚恭以郎君之禮待
其子弟其異於人如此(聞見錄)
京師火禁甚嚴將夜分即滅燭故士庶家凡
有醮祭者必先關廂吏以其焚楮幣在中
夕之後故也至和嘉祐之間狄武襄爲樞
密使一夕夜醮而句當人偶失告報中夕
驟有火先探卒馳白廂主又報開封知府
到宅則火滅久矣翊日都下盛傳狄相公
家有光怪燭天者時劉敞爲知制誥聞之
語權知開封府王素曰昔朱全忠居午溝
夜光怪出屋鄰里謂失火而往救則無之
今日之異得無類此乎此語喧於縉紳間
狄不自安遽乞陳州遂薨於鎮而夜醮之
事竟無人爲辨之者(東軒筆錄〇或云青在樞府四年每出軍士必指以)
(相誇青家嘗有犬生角又時彗出紫微垣青去而滅云)
