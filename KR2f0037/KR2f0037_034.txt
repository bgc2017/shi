十四之四
節孝徐先生
先生名積字仲車楚州山陽人中進士
第神宗朝數召對以耳疾不能至元
祐年就除楊州司戶參軍楚州教授
徽宗即位特改宣德郎累乞致仕不報
崇寧二年特除西京嵩山中嶽廟逾月
卒年七十六政和六年賜謚節孝處士
先生自兒童不爲嬉戲寡言笑莊毅如成人
父羅城君卒先生始三歲晨昏匍匐床下
求其父甚哀太夫人一日使讀孝經輙流
涕不能止是時太夫人携先生育於陜右
外家事母篤孝朝夕冠帶問起居一日幞
頭晨省外氏諸婦大笑之翌日復如是笑
不巳被笑旬日彌恪自是至老不廢居家
必冠帶當暑絺綌必重(王資深撰行狀又童蒙訓云先生因具公裳)
(見貴官忽自思云見貴官尚必用公裳豈有朝夕見母而不具公裳者乎遂晨夕具公裳揖其母)
旣冠徒步從安定先生學安定門下踰千人
以别室處之遣婢視飲食澣濯盛寒惟一
衲裘以米投漿甕中日食數塊而已安定
使其徒餽之食不受將還受一飯而行曰
先生之命不可終違嘗曰吾於安定之門
所得多矣言之在耳一字不違也(行狀〇又童蒙訓云)
(仲車先生初從安定胡先生學潜心力行不復仕進其學以至誠爲夲積思六經而喜爲文詞老而不衰)
(先生自言初見安定先生退頭容才偏安定厲聲云頭容直積因自思不獨頭容心亦要直也自此不敢)
(有邪心〇又安定行錄云了翁嘗問先生佛氏有悟門儒者有之否先生曰有之問先生之悟門云何曰)
(積昔從安定先生學先生晚畜二侍姬諸弟子莫見一日因延食中堂二女子侍側食巳積請於安定曰)
(門人或問見侍子否何以告之安定曰莫安排積由是有得此積之悟門也)
二叔父議析居先生涕泣止之不可於是請
二叔父先取所欲餘書十篋弊屋數間而
巳先生怡然受之二叔父殁家事替先生
事叔母如母送死無不備先生事母謹嚴
非有大故未嘗去其側日具太夫人所嗜
或不獲即奔走闤市若有所亡人或慕其
純孝損直以售之親戚故人人致甘毳誠
不至禮不恭弗受也所奉饌皆手自調味
太夫人飲食時先生率家人在左右爲兒
嬉或謳歌以說之故太夫人雖在窮巷而
奉養與富貴家等無須臾不快也應舉貢
禮部不忍一日去其親遂徒步載母西入
京師一日借人書冊經夕還之人知其必
不校乃誣曰冊中有金葉先生遜謝賣衣
償金聞者皆不平強使歸金先生終不受
平居日未嘗事聲律及試有司亦以賦中
第同牓第一人許安世率同年數十人拜
太夫人於堂上仍以百千爲太夫人壽數
往返先生終拒之先生年過壯未娶或勉
之荅曰娶非其人必爲母病予非敢忘嗣
固有待也先生以羅城君諱石平生不用
石器遇石則避而不踐或謂先生曰天下
用石多矣必避之然後爲孝歟他日山行
奈何先生曰此吾私迹則然吾豈固避之
哉吾遇之怵然傷吾心乃思吾親不忍加
足其上他日若有君命敢從私乎(行狀)
太夫人旣以疾終先生號慟嘔血絶而復蘇
哭不輟聲水漿不入口七日廬墓三年卧
苫枕塊縗絰不去身至雪夜哀號伏墓呼
太夫人問寒否如平生困委僵仆手足皆
裂不頋也翰林吕溱嘗造廬下見其飲食
聞其號哭垂涕曰想見鬼神中夜聞此聲
亦湏爲公泣所居茅舍不蔽風雨而農夫
樵父瞻仰如神有争訟者必造之先生以
義裁决皆悅服而去不復造有司每歲甘
露降於墳域必逾月郡縣吏民無長少日
至東郭焚香致恭城中爲虚競獻粟帛藥
劑悉無所受隣邑之人環廬擁道移市就
之踰月乃止太守迎先生入學歲四月降
甘露於所舍太夫人墳左有杏一本兩枝
數年矣一日兩枝之端忽漸相向踰時遂
合今尚存也先生居州學教授舍尚設考
妣几筵晨昏起居執㸑滌器饋食如生冬
以火温衾席夏揮扇去蚊蚋思母平時所
甘日以供祀未嘗一日不奉酒也(行狀)
先生嘗患鄕飲之禮世久不見率郡守舉行
其儀閭巷鄕老皆使與飲又著文勸諭其
子弟室家是日士民在泮者蓋千人(行狀)
先生平日教學者每以治心養氣四字爲先
曰脩身務學爲文之要莫大於此其效甚
明其術甚易晚乃著書未成而病嘗曰吾
之書大要以正治心以直養氣而巳四方
士大夫上謁請見者無虚日先生酬荅不
倦忘寢與食或問立朝之要則必曰以正
輔乎君或問脩身之要則必曰以正脩其
身自遠方寄匣軸請教者乃大書一正字
與之諸生有逾年不省侍者以私財遣之
使歸(行狀)
先生天文之學尤造其妙門人問之則曰昔
有學天文於譙周者周曰天下事可學者
甚多何獨天文(行狀)
先生居山陽鄕校幾三十年事先聖如一日籩
豆器皿必自盥濯春秋釋菜必數日齊戒
諸生無家者每歲時置酒與之飲其殁於
學者皆葬徐氏地中無人奉烝嘗者數百
人設廣坐祭之(行狀)
先生自少戒殺見聚螘惕然惟恐踐之未嘗
誦佛書而每論佛必得其要平日默處一
室幾若與世相忘至其論天下事則衮衮
不倦有客自廣東奉使歸見先生語邊事
先生因論二廣山川險易堡塞疎密番禺
搶手利害口誦手畫若數一二使者歎曰
不出戸而知天下者徐公是也(行狀)
先生於前代名將酷慕諸葛武侯以其所學
之廣所養之厚也嘗謂兵者實大賢盛德
之事非小才小智所能用不獨用之難也
言之亦難若其所養不至而易言之鮮不
敗事(行狀)
先生自少及老日作一詩爲文率用腹藁口
占其子書之作大河詩二百餘韻一夕乘
興自書不改一字嘗曰文字在胸中出之
未暇者不可勝記晚年益好觀書目力視
小字不衰自得耳疾不發遠書其欲荅者
率以小詩報之然詩亦不至京師(行狀)
先生居官得禄奉祭祀外悉付家人未嘗問
有無至親舊急難則罄所有赴其急或脫
衣衣之率以爲常故居州序三十年未嘗
一日絶禄而家徒四壁立(行狀)
先生一日升堂訓諸生曰諸君欲爲君子而
使勞巳之力費巳之財如此而不爲猶之
可也不勞巳之力不費巳之財何不爲君
子鄕人賤之父母患之如此而不爲猶之
可也父母欲之鄕人榮之何不爲君子又
曰言其所善行其所善思其所善如此而
不爲君子者未之有也言其不善行其不
善思其不善如此而不爲小人者未之有
也(行狀)
先生以病廢人事惟里閭故舊親戚之喪遣
吊祭親治辦如平日滌罌缸貯酒拜而後
遣之(安定言行錄)
先生病革門人問之先生遽以衣覆首曰不
巾不敢延坐又謂其子曰君子命在湏臾
恍惚之間然而不敢少忘禮義并舉曾子
易簀之事因誦檀弓一篇誦畢而化(行狀)
傅尚書墨卿初尉江都往來山陽深爲節孝
先生所知或問先生所爲知墨卿者先生
曰方欽聖升遐楚之郡縣官若寓若客
皆集服臨郡廷下惟傅尉容稱其服吾是
以賢之(安定言行錄)
六之三
丞相晏元獻公
公名殊字同叔撫州臨川人以神童召
試擢袐書省正字召試中書累遷知制
誥入翰林爲學士遷左庶子仁宗即
位拜樞密副使出知應天府召爲三司
使拜參知政事出知亳陳州復爲三司
使康定初知樞密院事遂爲樞密使進
同中書門下平章事慶曆中知穎陳許
州以觀文殿大學士知永興軍徙河南
府以疾請訪毉藥京師因留侍經筵踰
年薨年六十五
晏公殊父夲撫州手力節級晏公幼能爲文
李虚已知滁州一見竒之許妻以女因薦
於楊大年大年以聞時年十三眞宗面
試詩賦疑其宿成明日再試文采愈美
上大竒之即除袐書省正字令於龍圖閣
讀書師陳彭年陳彭年亦撫州人有文學
而姦邪丁謂薦之置上左右使其譽已
(温公日錄)
晏元獻公爲童子時張文節薦之於朝廷召
至闕下適值御試進士便令公就試公一
見試題曰臣十日前巳作此賦有賦草尚
在乞別命題上極愛其不隱及爲館職
時天下無事許臣寮擇勝燕飲當時侍從
文館士大夫各爲燕集以至市樓酒肆往
往皆供帳爲遊息之地公是時貧甚不能
出獨家居與昆弟講習一日選東宫官忽
自中批除晏殊執政莫諭所因次日進覆
上諭曰近聞館閣臣寮無不嬉遊燕賞彌
日繼夕惟殊杜門與兄弟讀書如此謹厚
正可爲東宫官公旣受命得對上面諭
除授之意公語言質野對曰臣非不樂燕
遊者直以貧無可爲之具臣若有錢亦湏
往但無錢不能出耳上益嘉其誠實知
事君體眷注日深仁宗時卒至大用(筆談)
公旣佐佑東宮眞宗所以諮訪多以方寸
小紙細書問之由是參與機密凢所對必
以其藁進示不洩其後悉閱眞宗閤中
遺書得公所進藁類爲八十卷藏之禁中
人莫之見也(神道碑)
眞宗遺詔章獻明肅太后權聽軍國事宰
相丁謂樞密使曹利用各欲獨見奏事無
敢决其議者公建言群臣奏事太后者
垂簾聽之皆毋得見議遂定(神道碑)
章聖皇帝判南衙時章獻太后得幸張耆
有力焉天聖中太后以耆爲樞密使殊
言樞密與中書爲兩府同任天下大事朝
廷雖乏賢亦宜以中材者處之如耆者但
冨貴之可也忤太后旨坐以笏擊僕隷
出守南京(名臣傳)
公留守南京大興學校以教諸生自五代以
來天下學廢興自公始(神道碑)
太后謁太廟有請服衮冕者太后以問公
公以周官后服對(神道碑)
章懿之崩李淑護葬晏殊撰志文志言生女
一人早卒無子仁宗恨之及親政内出
志文以示宰相曰先后誕育朕躬殊爲
侍從安得不知乃言生一公主又不育此
何意也吕文靖曰殊固有罪然宫省事袐
臣備位宰相是時雖略知之而不得其詳
殊之不審理容有之然方章獻臨御若
明言先后實生聖躬事得安否上默
然良久命出殊守金陵明日以爲遠改守
南都及殊作相八大王疾革上親往問
疾王曰叔久不見官家不知今誰作相
上曰晏殊王曰此人名在圖䜟胡爲用之
上歸閱圖䜟得成敗之語并記志文事欲
重黜之宋祁爲學士當草白麻爭之乃降
二官知潁州詞曰廣營産以殖貲多役兵
而規利以它罪羅織之殊免深譴祁之力
也(龍川志)
自公復召用而趙元昊反師出陜西天下弊
於兵公數建利害請罷監軍無以陣圖授
諸將使得應敵爲攻守及制財用爲出入
之要皆有法天子悉爲施行自宫禁先以
率天下而財賦之職悉歸有司卒能以謀
臣元昊使聽約束乃還其王號(神道碑)
公爲人剛簡遇人必以誠雖處冨貴如寒士
罇酒相對歡如也得一善稱之如巳出當
世知名之士如范仲淹孔道輔等皆出其
門及爲相益務進賢材當公居相府時范
仲淹韓琦冨弼皆進用至於臺閣多一時
之賢天子旣厭西兵閔天下困弊奮然
有意遂欲因群材以更治數詔大臣條天
下事方施行而小人權倖皆不便明年秋
會公以事罷而仲淹等相次亦皆去事遂
已(神道碑)
公自少篤學至其病亟猶手不釋卷其爲政
敏而務以簡便其民其於家嚴子弟之見
有時事寡姉孝謹未嘗爲子弟求恩澤其
在陳州上問宰相曰晏殊居外未嘗有
所請其亦有所欲邪宰相以告公公自爲
表問起居而巳故其薨也天子尤哀悼
之(神道碑)
公剛峻簡率盗入其第執而榜之旣委頓以
送官扶至門即死累典州吏民頗畏其悁
急云
