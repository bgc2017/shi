三之三
參政吴文肅公
公名奎字長文濰州北海人初舉五經
後舉賢良方正入等擢太常博士通判
陳州入爲右司諫改起居舍人同知諫
院出知密州還修起居注遷知制誥知
壽州入爲翰林學士權發遣開封府出
守鄆復入翰林拜樞密副使神宗初
拜參知政事尋以資政殿大學士知青
州薨年五十八
始公爲少吏晝則治公事夜輒讀書嘗不寐
者積二十餘年性旣開敏彊記不忘作爲
文章實覈有法度繇是中外大臣交口稱
薦及遷太子中舍自以朝臣得言事於是
上䟽論取士法及時政得失九事又欲召
見口論事仁宗深器之(劉貢父撰墓誌)
公始對策極論内降恩澤之爲蠧政也及在
諫官遂專以禁切左右於是近臣有承用
中旨而不言者坐而下遷及群臣有因事
僥倖雖巳得官皆禠奪之朝廷爲肅然御
史有言事非其實者詔詰問從誰受公奏
言御史擇於風聞以言事朝廷用之救過
失使其擇之不詳朝廷能容容之不能罪
之可也若求主名則後莫有以事告御史
者矣是自蔽塞其耳目也上立罷不問
是時郭承祐以舊恩爲宣徽使知應天府
事數妄作不中法度又張堯佐以後宫戚
屬自三司使爲宣徽使公連上䟽極諫終
之承祐奪宣徽使堯佐出知河陽是後遂
不復遷官上又著令后妃之家不得爲
執政官云其他排擊非義救解過失條舉
善政顯用才士巨細䟽密苟爲有知必言
言之不從未嘗但巳也時因天變爲上
推致休咎而舉人事消復之應上常聽
受之(墓誌)
奉使契丹虜中群臣爲其主加稱號謁公使
入賀公自以使事有職賀無預也不爲往
虜主畏其守義甚重之及還中路與虜使
遇虜人衣服以金冠爲重而紗冠次之其
與漢使接衣服重輕皆有以相當至是虜
人紗冠邀漢使盛服公不許亦殺其禮坐
是二事出知壽州(墓誌)
公明於從政歴两郡皆著治稱及領京師富
人孫氏京師大豪辜榷財利負其息者至
評取物産及其婦女公發其宿罪徙之遠
方豪猾歛手聲聞赫然(墓誌)
初仁宗皇帝春秋高而皇嗣未立公自爲
諫官即爲上言天下大計願早有所係
其後因大水日月蝕之變又以爲言及爲
學士因奏事上留語曰將有所置以維
大本公再拜賀因復進勸巳而皇子(御名)遂定
英宗即位再遷禮部侍郎公辭不拜詔報
不許曰卿在西掖有儲貳之言人乃知公
嘗密謀定計也(墓誌)
神宗初立以公爲參知政事執政言樞密副
使陳升之有輔立陛下之功上曰吴
奎輔立先帝其功不又大乎未幾御史
中丞王陶論宰相韓琦曾公亮不押文德
殿班因肆言詆琦以爲跋扈琦待罪家居公
勸上黜陶上手詔除陶翰苑公復䟽
陶險躁妄摧辱大臣不宜在朝廷并自劾
違詔待罪陶亦上䟽詆公附宰相乃出陶
知陳州而公亦出守青州
神宗問政府地震之變曾公曰隂盛上曰
誰爲隂曾公曰臣者君之隂子者父之隂
婦者夫之隂夷狄者中國之隂皆宜戒之
上問長文長文曰但爲小人黨盛耳上
不懌(温公日錄)
韓魏公嘗云吴長文有識方天下盛推王安
石以爲必可致太平唯長文獨語所知曰
王安石必強性很不可大用其後果如所
言(魏公別錄)
公初與鄕人王彭年善稱道其能爲致名宦
彭年客死于京師公使長子主喪事周恤
其家嫁其二女焉及它姻族有不能自存
者爲畢嫁娶又數人以錢二千萬買田北
海號曰義莊以賙親戚朋友之貧乏者終
之日家無餘財諸子無宅以居烏乎可謂
篤義君子矣(墓誌)
三之二
參政陳晉公
公名恕字仲言洪州南昌人少爲縣吏
俄折節讀書中進士第歴官州郡以吏
幹聞入判吏部選事拜鹽鐵使參知政
事出知江陵府淳化中復召爲鹽鐵使
知咸平五年貢舉所取士甚少而以王
曾爲首時議稱之薨年五十九
尚書左丞陳公恕峭直守公性靡阿順惣領
計司多歴年所每便殿奏事太宗或未
深察必形誚讓公歛板踧縮退至殿壁負
牆而立若無所容俟帝意稍解復進慤
執前奏終不改易如是或至三四上以
其忠亮多從其議故當時言稱職者公爲
之首(王沂公筆錄)
陳恕長於心計爲鹽鐵使釐去宿弊大益輿
利太宗深器之嘗御筆題殿柱曰眞鹽
鐵陳恕(掇遺)
陳晉公爲三司使將立茶法召茶商數十人
俾各條利害晉公閱之第爲三等語副使
宋太初曰吾觀上等之說取利太深此可
行於商賈而不可行於朝廷下等固滅裂
無取唯中等之說公私皆濟吾裁損之可
以經久於是始爲三說法行之數年貨財
流通公用足而民冨實世言三司使之才
以陳公爲稱首後李侍郎諮爲使改其法
而茶利浸失後雖屢變然非復晉公之舊
法也(東軒筆錄)
陳晉公自升朝入三司爲判官旣而爲鹽鐵
使又爲緫置使洎罷參政復爲三司使首
尾十八年精於吏事朝廷藉其才晚年多
病乞解利權眞宗諭曰卿求一人可代
者聽卿去是時寇萊公罷樞密使歸班晉
公即薦以自代眞宗用萊公爲三司使
而巳晉公爲集賢學士判院事萊公入省
檢尋晉公前後改革興立事件類爲方冊
及以所出榜示別用新板題遍躬至其第
請晉公判押晉公亦不讓一一與之押字
旣而萊公拜於庭下而去自是計使無不
循其舊貫至李諮爲三司使始改茶法而
晉公之規模漸革向之牓示亦稍稍除削
今則無復存者矣(東軒筆錄)
陳恕爲三司使眞宗命具中外錢糓大數
以聞恕諾而不進久之上屢趣之恕終
不進上命執政詰之恕曰天子冨於春
秋若知府庫之充羡恐生侈心是以不敢
進上聞而善之(記聞)
陳恕領春官以王沂公爲舉首歲中拔劉子
儀于常選自云吾得二俊名世才也是不
愧於知人楊文公以爲然謂王揚休山立
宗廟器也(談叢)
公精於吏理深刻少恩性公直人不敢干以
私頗獵史傳多識典故前後掌利柄十餘
年強力幹事胥吏畏服有稱職之譽善談
論聽者忘倦素不喜釋氏嘗請廢譯經院
辭甚激切眞宗曰三教之興其來巳久
前代毀之者多矣但存而不論可也
張忠定公閱邸報忽再言可惜許門人李畋
請問之曰參政陳左丞恕無也斯人難得
唯公唯正爲國家斂怨於身斯人難得退
爲詩哭之(乖崖語錄)
世稱陳恕爲三司使改茶法歲計幾增十倍
予爲三司使時考其藉蓋自景德中北戎
入寇之後河北糴便之法蕩盡此後茶利
十喪其九恕在任值北虜講解商人頓復
歲課遂增雖云十倍之多考之尚未盈舊
額至今稱道蓋不虞之譽也(筆談)
