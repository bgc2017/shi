四之三
尚書王懿敏公
公名素字仲儀以父旦遺恩𥙷官召試
賜同進士出身歴知濮鄂州召還知諫
院擢天章閣待制淮南都轉運按察使
徙知渭州坐事落職知汝州以樞密直
學士權知開封府出知定州成都府復
入爲京尹以端明殿學士再知渭州乞
換武職改澶州觀察使知成德軍復以
學士知太原府以工部尚書致仕卒年
六十七
仁宗方留精政事思聞朝廷得失御筆親除
諫官而歐陽脩蔡襄余靖與公相次進用
公起少年遇事感發嘗言禮部取士不詢
采行實顧文辭漫漶不足以應務請郡國
置學擇明師使通知經術稍近三代里選
之法自景德以來較今内外無名之費數
倍于前請置官三司量一歲所入其用非
急者皆省去之會皇子生議欲因赦百官
進官大賞賚諸軍公又言方元昊叛契丹
數有所求縣官財用不足宜留金繒以佐
邊費官爵以賞戰勞其議爲公止仁
宗御天章閣出手詔問兩府大臣所以興
治革弊之方公又大䟽時政姑息十餘事
皆人所難言者末以非知之艱行之惟艱
爲戒它日曲召公等四人面諭曰卿等皆
朕所自擇數論事無所避特皆賜章服(王禹)
(玉撰墓誌)
仁宗問王懿敏曰大僚中孰可命以相事者
懿敏曰下臣其敢言帝曰姑言之懿敏
曰唯宦官宫妾不知姓名者可充其選
帝憮然有間曰唯富弼耳懿敏下拜曰
陛下得人矣旣告大庭相冨公士大夫皆
舉笏相賀或密以聞帝益喜曰吾之舉
賢於夢卜矣(聞見後錄)
慶曆中京師旱諫官王公素乞親行禱雨
帝曰太史言月二日當雨一日欲出禱公
曰臣非太史然是日必不雨帝問故公
曰陛下幸其當雨以禱不誠也不誠不
可動天臣故知不雨帝曰明日禱雨醴
泉觀公曰醴泉之近猶外朝也豈憚暑不
遠出邪帝每意動則耳赤耳巳盡赤厲
聲曰當禱西太一宫公曰乞傳旨帝曰
車駕出郊不預告卿不知典故公曰國初
以虞非常今久太平預告但百姓瞻望清
光者衆耳無虞也諫官故不扈從明日特
召公以從日色甚熾埃霧漲天帝玉色
不怡至瓊林苑回望西太一宫上有雲氣
如香煙以起少時雷電雨甚至帝却逍
遥輦御平輦徹蓋還宫又明日召公對
帝喜曰朕自卿得雨幸甚又曰昨即殿庭
雨立百拜焚生龍腦香十七斤至中夜舉
體盡濕公曰陛下事天當恭畏然隂氣
足以致疾亦當(御名)帝曰念不雨欲自以
身爲犧牲何(御名)也(聞見後錄)
公言王德用進女口事帝初詰以宫禁事
何從知公不屈帝笑曰朕眞宗之子
卿王旦之子有世舊豈它人比德用實進
女口巳服事朕左右何如公曰臣之憂正
恐在陛下左右耳帝即命宫臣賜王
德用所進女口錢各三百千押出内東門
訖奏帝泣下公曰陛下旣不棄臣言
亦何遽也帝曰朕若見其人留戀不肯
去恐亦不能出矣少時宫官奏宫女已出
内東門帝動容而起(聞見後錄)
公爲淮南都轉運按察使時初置按察諸路
皆以苛爲明獨公爲不苛然貪吏有自投
劾去者(墓誌)
權知開封府至和二年秋大雨壞蔡河水入
都城密詔軍吏障朱雀門公違詔止之曰
方上不豫軍民廬舍多覆壓奈何障門
更以動衆耶(墓誌)
知成都府先是牙校歲輸酒坊錢以供厨傳
之費前後日加豐而不知約故輸者亦加
困而不能勝公爲一切裁約之省其費過
半鐵錢唯行於兩川歲加鑄不止故錢輕
貨重商旅不行公爲罷鑄十年而物價以
平利州路饑公遣發廪賑捄民得無流徙
詔適下而公奏至上數稱嘉之公爲政
在便人情蜀人錄公所行爲王公異斷(墓誌)
治平元年秋虜寇静邊寨圍童家堡天子西
憂以公爲端明殿學士又知渭州於是番
酋故老皆歡呼越境望公之來比公馳至
則虜解圍去矣公屢帥涇原馭將卒有恩
無不得其歡心又善料敵情故塞下戍常
少而積粟至十餘年嘗廣渭之西南城濬
隍三周屬羌間以土地來獻公悉募置弓
箭手其行陣出入之法身自督教之其居
舊皆穿土爲室宼至老幼多焚死公爲築
八堡使足自保所部東西兩路廵檢比分
領弓箭手不得自便公曰此豈前日募民
兵意耶悉使散耕田里遇有警則發之故
其士氣勇悍它路莫能及原州蔣偕說宣
撫使范仲淹築堡大蟲巉堡未完而爲明
珠滅臧伺間要擊之偕輙從間道遁歸伏
庭下當以軍法論公貰令復往緫管狄靑
曰賊方据險設覆以待官軍偕輕而無謀
往必至敗公曰偕死則君往靑計不得行
偕卒能以死致其酋完所築堡而還番官
密厮哥本天水羌也嘗爲賊用始州欲羈
縻之因請以爲十族廵檢及下公議即聲
其罪械還夲族旣而叛去諸將曰不重購
之後必爲邊患公曰吾在邊虜未嘗敢輕
入彼厮哥何爲也公一日燕堂上邊民悉
驚走入城諸將曰使姦人亦從而入必將
舉而内應不若拒之弗内公曰若拒之東
去勢必搖關中當且内之固知虜不敢犯
我此必有姦言動之者乃下令曰敢復有
言虜至者斬有頃候騎從西來其傳果妄
也諸將皆服(墓誌)
知太原府會汾河大溢公曰若壞平晉遂將
灌州城乃命先具舟栰築堤以扞城一夕
水果至人得無恐晉荐飢公勸大姓出粟
活殍者十餘萬人(墓誌)
公少感槩有大志人不敢以貴游子弟遇之
及在朝敢言天下事數擊姦佞是時朝廷
患政事因循日久二三大臣因與共謀盡
更前之所爲而間至於不次用人於是論
者皆指以爲朋黨及大臣者去人莫敢以
爲言公常獨言富弼韓琦范仲淹皆有重
望宜復召用處之以不疑仁宗嘗命公
悉上爲御史諫官時所言事留觀殿中(墓誌)
初王素與歐陽脩數譽富弼於上前弼入
相素頗有力弼旣相素知開封府冀弼引
已登兩府旣不如志因詆毀弼又求外官
遂出知定州徙知益州復還知開封府愈
鬱鬱不得志厭倦繁劇府事多莽鹵不治
數出遊宴素性驕侈在兩州皆以賄聞爲
人無志操士大夫多鄙之開封府先有散
從官馬千馬清善督察盗賊累功至班行
府中頼之或謂素二馬在外威福自恣大
爲姦利素奏悉逐之遠方於是京師盗賊
屢發求捕不獲臺官言素不才亦自乞外
𥙷朝廷因而罷之(記聞)
素少長席富貴豪縱浮侈畜聲妓誇客然一
時當路要人多其父時所引拔素亦善自
交結又其爲吏知大略少時擊斷敢行皆
足以發身及晚節官顯志得益頽靡在開
封府㢮慢意不在事英宗嘗對執政語
及之云
素自筮仕所至稱爲能吏旣升臺憲風力愈
勁嘗與同列奏事上前事有不合衆皆
引去公方論列是非俟得旨乃退帝曰
眞御史也議者目公爲獨擊鶻(名賢詩話)
四之四
内翰楊文公
公名億字大年建州浦城人七歲能屬
文年十一太宗聞其名詔送闕下試
詩賦授袐書省正字令就袐閣讀書
眞宗即位拜左正言與修太宗實錄
知處州召還知制誥召入翰林爲學士
同修國史會母病陽翟請歸省不待報
而行貶太常少卿分司西京起知汝州
會加玉皇聖號表求陪預召還參詳儀
制天禧四年復爲翰林學士是冬卒年
四十七仁宗即位贈禮部尚書賜謚
曰文
楊文公年十一太宗親試一賦二詩頃刻
而成上喜送中書再試執政令賦喜朝
京闕詩亦立就且有願秉清忠節終身立
聖朝之句宰相表賀(湘山野錄)
楊大年每欲作文則與門人賓客飲博投壷
奕碁語笑諠譁而不妨締思以小方紙細
書揮翰如飛文不加點每盈一幅則命門
人傳錄門人疲於應命頃刻之際成數千
言眞一代之文豪也(歸田錄)
楊文公凢爲文章所用故事常令子姪諸生
檢討出處每叚用小片紙錄之文旣成則
綴粘所錄而蓄之時人謂之衲被焉(吕氏家塾記)
楊大年爲學士時草荅契丹書云鄰壤交歡
進草旣入眞宗自注其側云朽壤鼠壤
糞壤大年遽改爲鄰境明旦引唐故事學
士作文書有所改爲不稱職當罷因亟求
解職眞宗語宰相曰楊億不通商量眞
有氣性(歸田錄)
楊文公以文章擅天下然特剛勁寡合有惡
之者以事譛之大年在學士院忽夜召見
於一小閤深在禁中旣見賜茶從容顧問
久之出文藁數篋以示大年云卿識朕書
蹟乎皆朕自起草未嘗命臣下代作也大
年皇恐不知所對頓首再拜而出乃知必
爲人所譖矣由是佯狂奔于陽翟眞宗
好文初待大年眷顧無比晚年恩禮漸衰
亦由此也(歸田錄)
楊文公性剛介寡合唯與李維路振刀衎劉
筠數人厚善王欽若驟貴公素薄其爲人
欽若銜之陳彭年方以文史進亦忌公名
出己右相與擠之會公母病陽翟別墅公
請歸省遂不待報而行
楊文公少以文進而方直自守後因母病有
陽翟之行王文正公恐人害之白上遣
使賜醫藥旣而言事者彈劾不已卒以亞
卿分司上嘗語輔臣曰聞楊億好謗時
政王公曰楊億文人幼荷國恩若諧謔過
當則恐有之至於謗訕臣保其不爲也王
公器重文公至深頗思其歸乃因中書齋
宿覽文公近詩而與趙文定諸時賢繼和
上知之乃諭公召文公還爲袐書監久之
有問公者曰楊大年何不早與舊職公曰
大年向以輕去上左右人言可畏賴
上終始保全之今此職欲出自清衷以全
君臣之契公薨後文公方復禁署(王文正公遺事)
楊文公爲執政所忌母病謁告不俟朝旨徑
歸韓城與弟倚㞐踰年不調公有啓謝朝
中親友曰介推母子願歸綿上之田伯夷
弟兄甘受首陽之餓後除知汝州而希旨
言事者攻之不巳公又有啓與親友曰巳
擠溝壑猶下石而未休方困蒺藜尚關弓
而相射(青箱雜記)
楊億在翰林丁謂初參政事億例賀焉語同
列曰骰子選爾何多尚哉未幾辭親疾逃
陽翟別墅(掇遺)
楊文公以直道獨立時有挾邪說以進者面
戲公曰君子知微知章知柔知剛公應聲
荅曰小人不恥不仁不畏不義(家塾記)
楊文公天性穎悟自幼及終不離翰墨喜誨
誘後進以成名者甚衆聞人有片辭可紀
必爲諷誦手集當世述作數十篇重交遊
性耿介坦夷敦尚名節多周給親故廪禄
亦隨而盡善談吐有味然評品人物善惡
太明人多怨之
范文正公讃公之像曰公以命世之才其位
不充故天下知公之文而未知其道也昔
王文正公㞐宰府僅二十年未嘗見愛惡
之迹天下謂之大雅寇萊公當國眞宗
有澶淵之幸而能左右天子如山不動却
戎狄保宗社天下謂之大忠樞密扶風馬
公慷慨立朝有犯無隱天下謂之至直此
三君子者一代之偉人也公與三君子深
相交許情如金石則公之道其正可知矣
