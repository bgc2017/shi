九之二
内翰王公
公名禹偁字元之濟州鉅野人擢進士
第解褐成武主簿知長洲縣召試拜右
拾遺直史館知制誥貶商州團練使召
還拜左正言再知制誥至道元年入翰
林爲學士知審官院兼通進銀臺封駮
司出知滁州移揚州眞宗即位召還
復知制誥咸平初罷知黃州四年徙蘄
州卒年四十八
王元之年七八歲已能文畢文簡公爲郡從
事始知之問其家以磨麵爲生因令作磨
詩元之不思以對但存心裏正無愁眼下
遲若人輕著力便是轉身時文簡大竒之
留於子弟中講學一日太守席上出詩句
鸚鵡能言爭似鳳坐客皆未有對文簡寫
之屏間元之書其下蜘蛛雖巧不如蚕文
簡歎息曰經綸之才也遂加以衣冠呼爲
小友至文簡入相元之巳掌書命矣(聞見後錄)
王禹偁能屬文太宗方獎拔文士聞其名
召拜右拾遺直史館賜緋故事賜緋者給
銀帶上特命以文犀帶賜之禹偁獻端
拱箴以爲誡尋知制誥上嘗稱之曰王
禹偁文章當今天下獨步判大理寺散騎
常侍徐鉉爲妖巫道安所誣謫官禹偁上
䟽訟之請反坐尼罪由是貶商州團練副
使無禄種𬞞自給徙解州團練副使上
思其才復召爲左正言仍命宰相以剛直
不容物戒之眞宗初即位召爲翰林學
士脩太宗實錄執政疑禹偁輕重其間
與客言后嘗母儀天下當遵用舊禮罪以
謗責知滁州眞宗即位以直言應詔召
爲知制誥咸平初脩太祖實錄與宰相
論不合又以謗責知黃州移蘄州死於官
其平生大節如此(聞見錄)
王禹偁性剛狷數忤權貴宦官尤惡之上
累命執政召至中書戒諭之禹偁終不能
改(記聞)
王元之在翰林嘗草夏州李繼遷制繼遷送
潤筆物數倍於常然用啓頭書送拒而不
納蓋惜事體也近時舍人院草制有送潤
筆物稍後時者必遣院子詣門催索而當
送者往往不送相承旣久今索者送者皆
恬然不以爲怪也(歸田錄)
太宗時禹偁爲翰林學士嘗草繼遷制送馬
五十疋以備濡潤禹偁以狀不如式却之
及出守滁州閩人鄭褒徒步謁禹偁愛其
儒雅及别爲買一馬或言買馬虧價者
太宗曰彼能却繼遷五十馬頋肯此虧價
哉禹偁之卒諫議大夫戚綸誄曰事上不
回邪居下不謟佞見善若已有嫉惡過仇
讎世以爲知言祥符中眞宗觀書龍圖
閣得禹偁章奏嘆美切直因訪其後宰相
稱其子嘉言以進士第爲江都尉即召對
擢大理評事(記聞)
王禹偁爲諫官上禦戎十策大旨以謂外任
人内脩德則可以弭之外則合兵勢以重
將權罷小臣詗邏邊事行間諜以離其心
遣保忠御卿率所部以張掎角下詔感勵
邊人取燕薊舊疆蓋弔晉遺民非貪其土
地内則省官以寬經費抑文士以激武夫
信用大臣以資其謀不貴虚名以戒無益
禁游惰以厚民力端拱冬旱禹偁上䟽請
節用省役薄賦緩刑(記聞)
太宗末王禹偁上言請明數繼遷罪狀募諸
胡殺之眞宗即位詔群臣論事禹偁上
䟽陳五事一曰謹邊防通盟好因嗣統之
慶赦繼遷罪復與夏臺彼必感恩内附且
使天下知屈已而爲人也二曰减冗兵併
冗吏使山澤之饒稍流於下開寳前諸國
未平而財賦足兵威強由所畜之兵銳而
不衆所用之將專而不疑設官至簡而事
皆舉興國後增損太冗宜皆經制三曰難
選舉使入官不濫先朝登第僅萬人宜糾
以舊制還舉場於有司吏部銓擇官亦非
帝王躬親之事宜依格敕注擬四曰澄汰
僧尼恐其驚駭且罷度人脩寺一二十載
容自銷鑠亦救弊之一端五曰親大臣遠
小人使忠良蹇諤之士知進而不疑姦憸
傾巧之徒知退而有懼其後潘羅支射死
繼遷平夏𣢾附卒如禹偁策而歲限度僧
尼之數及病囚輕繫得養治于家至今行
之(記聞)
王禹偁在翰林眞宗初即位暇日召與論
文禹偁奏曰夫進賢黜不肖闢諫諍之路
彰爲誥命施之四海延利萬世王者之文
也至於彫纖之言豈足以&KR0942;慮較輕重於
瑣瑣之儒哉願棄其小務其大誠宗社之
福上顧曰卿愛朕之深者(掇遺)
王元之嘗請宰相於政事堂樞密於都堂同
時見客不許本廳私接議者以爲是疑大
臣以私也遂寢或以元之所請爲當但難
其率宰相於政事堂共見耳其後二府乞
以朝退聚廳見客以杜請謁從之卒如元
之言(澠水燕談)
王元之出知黃州作三黜賦以見志其卒章
曰屈于身而不屈于道兮雖百謫其何虧
吾當守正直而佩仁義兮惟終身而行之
又奏請令州郡脩城池除械器練軍士
上嘉納之
禹偁詞學敏贍時所推重鋒氣俊厲極談世
事臧否人物以直躬行道爲己任少所推
讓遇事敢言雖履危困封奏無輟嘗云吾
若生元和時從事於李絳崔群間斯無愧
矣又爲文著書師慕古昔多涉規諷以是
頗爲流俗所不容故累登文翰之職尋即
罷去交遊多儒雅士後進有詞藝者極意
稱揚之如孫何丁謂軰多遊其門下
蘇内翰贊公畫像曰傳曰不有君子其能國
乎余嘗三復斯言未嘗不流涕太息也如
漢汲黯蕭望之李固吴張昭唐魏鄭公狄
仁傑皆以身徇義招之不來麾之不去正
色而立于朝則豺狼狐狸自相吞噬故能
消禍於未形救危於將亡使皆如公孫丞
相張禹胡廣雖累千百緩急豈可望哉故
翰林王公元之以雄文直道獨立當世足
以追配此六君子者方是時朝廷清明無大
姦慝然公猶不容於中耿然如秋霜夏日
不可狎玩至於三黜以死有如不幸而居
於衆邪之間安危之際則公之所爲必將
驚世絶俗使斗筲穿窬之流心破膽裂豈
特如此而已乎余始過蘇州虎丘寺見公
之畫像想其遺風餘烈願爲執鞭而不可
得其後爲徐州而公之曾孫汾爲兖州以
公墓碑示余乃追爲之贊以附其家傳云
惟昔聖賢患莫已知公遇太宗允也其時
帝欲用公公不少貶三黜窮山雖死靡憾
咸平以來獨爲名臣一時之屈萬世之信紛
紛鄙夫亦拜公像何以占之有泚其顙公
能泚之不能巳之茫茫九原愛莫起之
