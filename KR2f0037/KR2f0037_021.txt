三朝名臣言行後錄卷第四之一
樞密胡文恭公
公名宿字武平常州晉陵人中進士第
爲眞州楊子尉召試爲舘閣校理通判
宣州知湖州爲兩浙轉運使召還修起
㞐注知制誥遷翰林學士嘉祐六年拜
左諫議大夫樞密副使英宗即位出
知杭州神宗初以疾告除太子少師
致仕命未至而卒年七十二
通判宣州有被誣以殺人者獄成議法將抵
死公疑之呼囚以訊囚憚箠楚不敢言公
正衣冠坐堂上思之俄而假寐夢有人來
告曰吴姓也公遽引囚辟左右復訊之囚
曰旦將之田縣吏執以赴官不知其由也
公取獄辭窮治乃被歐之婦與吴姓姦姦
者殺其夫與婦謀執平人以告也公之精
誠格物盖如此(胡宗愈撰行狀)
知湖州前守滕公大興學校費民錢數千萬
安定先生胡公瑗始教授於其間未訖滕
公罷去羣小斐然謗議以爲滕公用錢有
不明者自通判以下不肯書其簿公於坐
折之曰君佐滕侯幾時矣假滕侯之謀有
不臧奚不早告隂拱以觀俟其去廼非之
豈古人分謗之意哉一坐大漸爲公書公
廼闢齋廳於學之東增舍益弟子員安定
先生之教得盛於東南東南之士知本經
術行義以爲學者公之力爲最多(行狀)
未幾丁母憂毀瘠終制逾三年不㞐於内時
人比之孟獻子(行狀)
入内都知楊懷敏坐衛士夜盗入禁中驚乘
輿斥出爲和州都監懷敏用事久勢動中
外未幾召復故職公知制誥封還辭頭不
草制論曰衛士之變蹤跡連懷敏得不窮
治誅死幸矣豈宜復在左右其命遂止(歐陽)
(公撰墓誌)
公爲人清儉謹默内剛外和羣㞐笑語讙譁
獨正顔色温温不動聲氣與人言必思而
後對故其涖官臨事(御名)重不輙發發亦不
可回止而其趣要歸於仁厚(墓誌)
朝議在官年七十而不致仕者有司以時桉
籍舉行公以謂飬廉恥厚風俗宜有漸而
欲一切以吏議從事殆非所以優老勸功
之意當少緩其事使人得自言而全其美
節朝廷嘉其言是至今行之(墓誌〇又行狀云公謂廉恥之責當)
(先士人功舊之甄宜厚武士邊防偏禆京師將校年七十者衆其間曾經行陳立功伐一旦下令悉令告)
(老沮立功之心解守邊之體非所以爲國飬恩也時包公拯親建此議屢以詞氣折公公論不可奪朝廷)
(卒從公議)
皇祐新樂成議者多異論有詔新樂用於常
祀朝會而郊廟仍用舊樂公言書稱同律
而今舊樂高新樂下相去一律難並用而
新樂未施於郊廟先用之朝會非先王薦
上帝配祖考之意皆不可近制禮部四歲
一貢士議者患之請更爲間歲議已定公
獨以爲不然曰使士子廢業而奔走無寧
歲不如復用三歲之制也衆皆以公言爲
非行之數年士子果以爲不便而卒用三
歲之制(墓誌)
公學問該博兼通隂陽五行天人災異之說
南京鴻慶宫災公以謂南京聖宋所以
受命建號而大火主於商丘國家乘德而
王者也今不領於祠官而比年數災宐修
火祀事下大常歲以長吏奉祠商丘自公
始慶曆六年夏河北河東京東同時地震
而登萊尤甚公以歲推之曰明年丁亥歲
之刑德皆在北宫隂生於午而極於亥然
隂猶彊而未即伏陽猶微而未即勝此所
以震也是謂龍戰之會而其位在乾今西
北二虜中國之隂也宐爲之備不然必有
内盗起於河朔明年王則以貝州叛公又
以爲登萊視京師爲東北易艮少陽之位
也今二州並置金坑多聚民以鑿山谷陽
氣損泄故隂勝而動縣官入金歲幾何小
利而大害可即禁止以寧地道皇祐五年
正月會靈宫災是歲冬至祀天南郊以三
聖並配明年大旱公曰五行火禮也去歲
火而今又旱其應在禮此殆郊丘並配之
失也即建言並配非古宐用迭配如初詔
其後并州議建軍爲節鎮公以星土考之
曰昔高辛氏之二子不相能也尭遷閼伯
於商丘主火而商爲宋星遷實沉於臺駘
主水而參爲晉星國家受命始於商丘王
以火德又京師當宋之分野而并爲晉地
參商仇讎之星今欲崇晉非國之利也自
宋興平僣僞并最後服太宗削之不使
列於方鎮八十年矣謂宐如舊制(墓誌)
詳議官闕判院者當擇人薦於上公與同
列得二人此二人才智明法無上下一人
者監稅河北以水災虧課同列議曰虧課
小失不足白上以累才公不可至上
前悉白之且曰此人小累才足惜仁宗
曰果得才小累何恤遂除詳議官同列退
誚公曰詳議欲得人公固欲白上緣是
不得奈何公曰彼得與不得一詳議官耳
是固亦有命也宿以誠事主今白首矣不
忍絲髮欺君以喪平生之節爲之開陳聽
主上自擇耳同列驚曰某從公久乃不知
公所存如此(行狀)
涇卒以折攴不給出惡言欲爲亂其後斬二
人黥四人亂意乃息委公置獄治三司吏
不時計度三司使護吏不肯遣公曰涇卒
悖慢誠其罪然折攴軍情所繫積八十五
日而不與則三司豈得無罪耶陛下以
包拯近臣不令置對可謂曲法申恩而拯
猶不自省公拒制命臣恐主威不行而綱
紀益廢矣拯懼立遣吏就獄(行狀)
上命公爲靑詞禱諸陵山川以求儲嗣公上
䟽仁宗謂漢文帝二年有司請豫建太
子是時文帝已有元子猶對有司稱楚王
吳王淮南王皆秉德以陪朕何爲不豫哉
太祖皇帝感昭憲太后遺言捨魏王而
立太宗其神武英斷自開闢以來未之
有也陛下必待聖嫡然後擬議非㞐安
思危之道願察宗室之賢者立之則儲位
定而人心安矣仁宗感悟遂罷祈禱(行狀)
公在翰林十年多所𥙷益大抵不爲苟止而
妄隨故其言或用或不用而後卒如其言
然天子察公之忠欲大用者久矣嘉祐
六年八月拜公諫議大夫樞密副使公旣
(御名)静而當大任尤顧惜大體而羣臣方建
利害多更張庶事以革弊公獨猒之曰變
法古人所難不務守祖宗成法而徒紛
紛無益於治也又以謂契丹與中國通好
六十餘年自古未有也善待夷狄者謹爲
備而已今三邊武備多弛牧馬著虚名於
籍可乘而戰者百無一二又謂滄州宐分
爲一路以禦虜此今急務也若其界上交
侵小故乃城寨主吏之職朝廷宐守祖
宗之約不宐爭小利而隳大信深戒邊臣
生事以爲功在位六年其議論類皆如此
(墓誌)
公在樞府夏人入貢至都門伴送者以不去
蒲撾不與入夏人以舊例不肯去紛争不
已公訪知其實見富丞相曰蒲撾舊例彼
不敢去而以死爭正慮得罪於本國耳今
彊去之徒使其曲在我非綏懷之意也即
與富丞相入奏許之延州遣指使楊定押
伴西人入貢因獻取横山之策朝廷議以
定爲宣事舍人委定經制西事公力爭曰
定貪狡多詐爲國生患不宐驟加進用其
命遂寢其後復以定領前職知保安軍定
果與西人通謀多受寳貨西人責其背約
誘至境上而殺之(行狀)
公尤重章郇公之爲人謂郇公爲宰相五六
年及死之後天下不見其黨與偏私之迹
云(行狀)
公少嘗善一浮圖其人將死謂公曰我有祕
術能化瓦石爲黃金子其葬我我以此報
子公曰爾之後事吾敢不勉祕術非吾欲
也浮圖歎曰子之志未可量也其篤行自
勵至於貴顯常如布衣時(墓誌)
客有造胡文恭公者具公服鞾板而忘記不
易帽胡公與之對語盡禮而退終未嘗色
動(吕氏家塾記)
胡文恭公平生守道不以進退爲意在文館
二十餘年每語後進曰富貴貧賤莫不有
命士人當脩身俟時無爲造物者所嗤世
以爲名言(澠水燕談)
三之五
樞密曹武穆公
公名瑋字寳臣武惠王之子以父任𥙷
西頭供奉官閤門祗候知渭州眞宗
即位遷西上閤門副使徙鎮戎軍爲環
慶鈐轄兼知邠州徙眞定鈐轄復爲涇
原鈐轄兼知渭州移知秦州兼緣邊安
撫使天禧中爲鄜延路副都緫管拜宣
徽北院使簽書樞密院事除南院使環
慶路都緫管安撫使乾興初謫左衛大
將軍知萊州復華州觀察使知青州徙
天雄永興軍拜昭武軍節度使知眞定
府定州都緫管天聖八年薨年五十八
嘉祐中詔配享眞宗廟庭
公知鎮戎軍時繼遷虐使其衆人多怨者公
即移書言朝廷恩信撫納之厚以動之羌
人得書往往感泣於是康如諸族皆内附
咸平六年繼遷死其子德明求保塞公上
書言繼遷擅中國要害地終身旅拒使謀
臣狼顧而西憂方其國危子弱不即捕滅
後更盛強無以息民當是時朝廷欲以恩
致德明寢其書不用而河西大族延家妙
娥等遂拔其部人來歸諸將猶豫未知所
以應公曰德明野心去就尚疑今不急折
其羽翮而長養成就之其飛必矣即自將
騎士入天都山取之内徙德明由此遂弱
而至死不敢窺邊(王荆公撰行狀)
曹南院知鎮戎軍日嘗出戰小捷虜兵引去
瑋偵虜兵去已遠乃驅所掠牛羊輜重緩
驅而還頗失部伍其下憂之言於瑋曰牛
羊無用徒縻軍不若棄之整衆而歸瑋不
荅使人候虜兵去數十里聞瑋利牛羊而
師不整遽還襲之瑋愈緩行得地利處乃
止以待之虜軍將至近使人請之曰蕃軍
遠來必甚疲我不欲乘人之怠請休憩士
馬少選决戰虜方苦疲甚皆欣然嚴軍歇
良久瑋又使人諭之歇定可相馳矣於是
各鼓軍而進一戰大破虜師遂棄牛羊而
還徐謂其下曰吾知虜巳疲故爲貪利以
誘之比其復來幾行百里矣若乘銳便戰
猶有勝負遠行之人若小憩則足痺不能
立人氣亦闌吾以此取之(筆談)
知渭州公乃圖涇原環慶兩路山川城郭戰
守之要以獻眞宗留其一樞密院而以
其一付夲路使諸將出兵皆按圖議事(行狀)
秦西南羌唃厮囉宗哥立遵始大遵獻方物
求稱贊普公上書言夷狄無厭一足其求
必輕中國大臣方疑其事會得公書遂不
許而猶以爲保順軍節度使公曰我狃遵
矣又將爲寇吾治兵以俟爾遵使其舅賞
樣丹招熟戸郭厮敦爲鄕導公即誘樣丹
捕厮敦而許以一州樣丹終殺厮敦公遂
奏以爲潁州刺史而樣丹亦舉南市城以
獻先是張吉知秦州生事熟戸多去爲遵
耳目及公誅樣丹即皆惶恐避逃公許之
入贖自首還故地而至者數千人後遂帖
服皆爲用至明年囉遵果悉衆號十萬寇
三都公帥三將破之追比至沙州所俘斬
以萬計事聞除客省使康州防禦使其後
又破滅馬波叱臘鬼留等諸羌囉遵遂以
窮孤逃入磧中而公斥境隴上置弓門威
遠凢十寨自是秦人無事矣(行狀)
曹侍中將薨太宗親臨視之問以後事對
曰臣無事可言固問之對曰臣二子璨與
瑋材器有取臣若内舉皆堪爲將上問
其優劣對曰璨不如瑋巳而果然瑋知秦
州嘗出廵城以城上遮箭版大高召主者
令下之主者對曰舊如此久矣瑋怒曰舊
固不可改邪命牽出斬之僚佐以主者老
將諳兵事罪小宜可赦皆諫瑋瑋不聽卒
誅之軍中懾伏西蕃犯塞候騎報虜將至
瑋方飲㗖自若頃之報虜去城數里乃起
貫戴以帛纏身令數人引之身停不動上
馬出城望見虜陣有僧奔馬往來於陣前
檢校瑋問左右曰彼布陣乃用僧邪對曰
不然此虜之貴人也瑋問軍中誰善射者
衆言李超瑋即呼超指示之曰汝能取彼
否對曰憑太保威靈願得十五騎裹送至
虜陣前可以取之瑋以百騎與之勑曰不
獲而返當死遂進至虜陣前騎左右開超
射之一發而斃於是虜鳴笳嘯而遁瑋以
大軍乘之虜衆大敗出塞窮追俘斬萬計
改邊鑿壕西蕃由是慴服至今不敢犯塞
每言及瑋則加手於頂呼之爲父云瑋在
秦州有士卒十餘人叛赴虜中軍吏來告
瑋方與客奕棋不應軍吏亟言之瑋怒叱
之曰吾固遣之去汝再三顯言邪虜聞之
亟歸告其將盡殺之(記聞)
曹太尉瑋知秦州立遵内寇是時公方灼炙
才數壯猝起應敵指揮號令及事定久之
瘡愈瘢大數寸蓋用力氣使然也曹公在
邊蕃部有過惡者皆平定之每以餞將官
爲名出郊而兵馬次序以食品爲節若曰
下某食即某隊發比至水飯則捷報至矣
大帥料敵當如此(東齋記事)
曹瑋之守秦州也州之西止於文盈關關之
所在最爲要害關之左右皆蕃族也瑋以
恩信結之咸爲之用故秦州每歲出兵以
守文盈而巳所守旣寡則州兵雖少而足
用粮草可以自給自後帥臣守其舊規不
敢增改(龍川志)
公爲將幾四十年用兵未嘗敗衂尤有功於
西方舊羌殺中國人得以羊馬贖死如羌
法公以謂如此非所以尊中國而愛吾人
奏請不許其贖又請𥙷内附羌百族以上
爲軍主假以勲階爵秩如王官至今皆爲
成法陜西歲取邊人爲弓箭手而無所給
公以塞上廢地募人爲之若干畒出一卒
若干畒出一馬至其種歛爲發州兵戍守
至今邊賴以實所募皆爲精兵(瑋募弓箭手使馳射校強)
(弱勝者予田二頃再更秋課市一焉馬必勝甲然後官籍之則加田五十畒至三百人以上團爲一指揮)
(擇要害處爲築堡使自塹其地爲方田環之立馬社一馬死衆爲出錢市馬開邊濠率令深廣丈五尺山)
(險不可塹者因其峭絶治之使足以限虜後皆爲法)在渭州取隴外籠干
川築城置兵以守曰後當有用此者及李
元昊叛兵數出卒以籠干爲德順軍而自
隴以西公所措置人悉以爲便也自三都
之戰威震西海唃厮囉聞公姓名即以手
加顙在天雄契丹使過魏地輙隂勒其從
人無得高語疾驅至多憚公不敢仰視契
丹旣請盟眞宗於兵事尤所重即有邊
奏手詔詰難至十餘反而公每守一議終
無以奪眞宗後愈聽信有論邊事者往
往密以付公可否(行狀)
公在西府丁謂用事稍除不附巳者旣貶寇
萊公指公爲黨出公環慶又降知萊州公
自知宿將爲謂所忌恐益爲竒中即日上
道從弱卒十餘人不以弓韔矢箙自隨(行狀)
天雄卒有犯法衆謂獄具必殺之公乃處以
常法或以爲疑公笑曰臨邊對敵斬不用
命者所以令吾衆非喜殺也平時治内郡
安事此乎初守邊時山東知名士賈同造
公客外舍公欲按邊即同舍邀與俱同問
從兵安在曰巳具旣出就騎見甲士三千
列立人音不徹舍同歸語人曰瑋果名將
也公爲將不如其父寬然自爲一家云
公好讀書所如必載書數兩兼通春秋公羊
榖梁左氏傳而尤熟於左氏(行狀)
寳元中王忠穆公爲樞密使河西首領趙元
昊叛上問邊備輔臣皆不能對明日樞
密四人皆罷忠穆謫&KR0593;州翰林學士蘇公
儀與忠穆善出城見之忠穆謂公儀曰&KR0934;
之此行前十年已有人言之公儀曰必術
士也忠穆曰非也昔時爲三司塩鐵副使
䟽决獄囚至河北是時曹南院自陜西謫
官初起爲定帥&KR0934;至定治事畢瑋謂&KR0934;曰
决事巳畢自此當還明日願少留一日欲
有所言&KR0934;旣愛其雄材又聞欲有所言遂
爲之留明日具饌甚簡儉食罷屏左右曰
公滿面權骨不爲樞輔即邊帥或謂公當
作相則不然也然不十年必揔樞柄此時
西方當有警公宜預講邊備蒐閱人材不
然無以應卒&KR0934;曰四境之事惟公知之何
以見教曹曰瑋在陜西日河西趙德明嘗
使人以馬博易于中國怒其息微欲殺之
莫可諫止德明有一子方年十餘歲極諫
不巳曰以戰馬資鄰國巳是失計今更以
貨殺邊人則誰肯爲我用者瑋聞其言私
念之曰此子欲用其人矣是必有異志聞
其嘗往來㸦市中瑋欲一識之屢使人誘
致之不可得乃使善畫者圖其貌旣至觀
五朝名臣言行錄卷第三之五
