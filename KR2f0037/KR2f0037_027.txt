三朝名臣言行後錄卷第五之一
參政唐質肅公
公名介字子方荆南人舉進士歴官州
縣召爲監察御史裏行遷殿中侍御史
裏行以言事貶英州别駕數月徙監郴
州稅通判潭州復召爲殿中侍御史除
直集賢院權開封府推官出知楊州歴
轉運發運使三司度支副使除天章閣
待制知諫院出知洪州英宗召爲御
史中丞出知太原府神宗即位遷權
三司使遂參知政事薨年六十
公爲岳州沅江令州民李氏以高貲爲上下
所漁擾或者不厭因告其祠鬼用人守喜
擊斷則逮繋其家百口極獄之慘情不得
奏專以屬公公攷閱實非殺人者守又奏
以爲未盡詔遣御史方偕移劾澧州卒用
公所具獄不能變州吏皆坐罪去偕以活
死者得官公終不自言也(劉忠肅公撰神道碑)
知莫州任丘縣縣當國信驛頓往返誅索繁
急其下因緣爲姦利異時俛首趣事莫敢
何辨公爲作區畫預居其物每使至親坐
驛門給之一以法令從事應復還而毀失
者移文取其償故過者皆戢上下便之塘
水歲浸邑田十一村而塘實中人主之州
縣畏其執不敢拒公募民自高陽起堤亘
十餘里蔽之其患遂息(神道碑)
通判德州轉運使崔嶧以庫帛配民而過估
之公即移書安撫司曰河北仍年被水菑
民困不聊轉運使不爲之卹然則爲上存
民者不在安撫司乎嶧聞怒按其留牒不
即下公終不從嶧亦不能果行(王禹玉撰墓誌)
爲殿中侍御史裏行内侍督作龍鳳車于啓
聖院公言此太宗神御所在爲後宫輿
服故喧瀆其中又飾金玉過制皆非是詔
罷之(神道碑)
張堯佐者以進士擢第累官至屯田員外郎
知開州會其姪女有寵於仁宗爲脩媛
堯佐遂驟遷一日中除宣徽節度景靈群
牧四使御史唐介上䟽引楊國忠爲戒不
報又與諫官包拯吴奎等七人論列殿上
又白御史中丞留百官班欲以庭争卒奪
堯佐宣徽景靈兩使特加介六品服以旌
敢言未幾堯佐復除宣徽使知河陽唐謂
同列曰是欲與宣徽而假河陽爲名耳我
曹豈可中巳耶同列依違不前唐遂獨争
之不能奪仁宗諭曰除擬初出中書介
遂極言宰相文彦博知益州日以燈籠錦
媚貴妃而致位宰相今又以宣徽使結堯
佐請逐彦博而相富弼又言諫官吴奎觀
望挾姦語甚切直仁宗怒却其奏不視
且言將貶竄介徐讀畢曰臣忠義憤激雖
鼎鑊不避也上急召二府以䟽示之曰
介言它事乃可至謂彦博因貴妃得執政
何言也介面質彦博曰彦博宜自省即有
之不可隱彦博拜謝不巳樞密副使梁適
叱介使下殿介諍愈切仁宗大怒玉音
甚厲衆恐禍出不測是時蔡襄脩起居注
立殿陛即進曰介誠狂直然納諫容言人
主之美德必望全貸遂召當制舍人就殿
廬草制貶春州别駕翊日御史中丞王舉
正救解之上亦中悔改爲英州别駕復取
其奏以入又明日罷彦博黜吴奎而遣中
使護送介至貶所且戒以必全之無令道
死(名臣傳及碑誌〇又晁以道云仁宗貶唐介嶺南將行遣中使賜介金又畫其像置之便殿又)
(聞見錄曰仁宗一日幸張貴妃閣見定州紅甆器帝怪問曰安得此物妃以王拱辰所獻爲對帝怒曰)
(嘗戒汝勿通臣僚饋遺不聽何也因以所持柱斧碎之妃愧謝久之乃巳妃又嘗侍上元宴於端門服所)
(謂燈籠錦者上亦怪問妃曰文彦博以陛下眷妾故有此獻上終不樂或云燈籠錦者潞公夫人)
(遺張貴妃公不知也)
公怡然南去絶口不爲人道當此之時天下
士大夫識與不識聞風歎慕聳然有立志
往往作爲文章以頌詠其美自是言事官
以畏嘿爲恥而大臣亦知所鑒戒云(神道碑)
潭州一巨賈私藏蚌胎爲關吏所搜太守而
下輕其估悉自售焉唐質肅公時以言事
謫潭倅分珠獄發奏方入仁宗謂近侍曰
唐介必不肯買案具奏覆覧之果然(湘山野錄)
改殿中侍御史知復州未至召充言事御史
特遣内侍齎告勑就賜令乘驛赴朝公至
不以一語自明帝曰知卿被謫以來未
嘗以私書至京師可謂不易所守矣公頓
首謝退就職言事無所避如前(墓誌神道碑)
出知楊州徙江東轉運使御史吴中復請還
公言路時潞國文公再當國亦言唐介頃
爲御史所言皆中臣病而責太重願如中
復言召之(神道碑)
爲河東轉運使戎人盗耕河西經略使令築
堡限之而麟州守將輕出按視賊奄至與
戰而沒朝廷罷易帥臣公攝事即絶其互
市盛兵境上戎人懼乃來請議事平多如
公冊(神道碑)
仁宗至和後御朝淵嘿公言君臣如天地以
交泰爲治願時延訪群下發德音可否政
事以幸天下又言賞罰不可以貴賤輕重
如孫沔吕溱侈縱宜深責必行則衆信矣
論宫禁干丐恩澤其命不繇中書此古所
謂斜封非盛朝所宜有請裁放後宫冗數
罷祈禳之不經者諸路走馬承受使臣凌
擾郡縣可罷勿遣以權歸監司天下配軍
至死無赦與古律意異宜令有司差其重
輕有所縱遣仍著爲法又言士節弗立願
委大臣進敦朴忠厚之士稍抑聚歛文法
吏以銷刻薄浮競之風國朝祖陵在保
州自楊懷敏廣塘水稍稍侵近議賜錢改
卜公言遷久安之神以其地與水非尊祖
之道衮國公主夜開皇城門入禁中請重
責守者以嚴官省(神道碑)
嘉祐中仁宗自内閤降密勑近以女謁縱
横無由禁止今後應内降批出事主司未
得擅行次日執奏定可否始數日左承天
門一寬衣老兵持竹弊器上以敗荷覆之
門吏搜之乃金巨弁一枚上綴巨蚌燦然
不知其數禁門舊律盡依外門例凢有搜
欄更不中覆即送所司時開封方鞠劾次
一小璫馳騎急傳旨令放其物仰進呈府
尹魏瓘不用執奏法遂放之唐質肅公方
在諫垣䟽乞再收犯者劾之仍重貶瓘以
戒不虔瓘降知越州(湘山野錄)
時御史中丞劾宰相未報乃自去官號不出
宰相亦待罪公與諫官御史連請辨其曲
直於是罷御史中丞公亦求外𥙷得知荆
南而門下封還制書謂公不宜處外乃留
復知諫院言新除樞密副使陳升之與内
侍通姻不可大任屢䟽卒罷之而公亦去
知洪州翰林學士胡宿等七人上書懇留
不報(神道碑)
治平元年召爲御史中丞英宗面諭曰卿
在先朝有直聲今出自朕選非繇左右言
也公言先帝在位四十餘年天下安樂
唯仁治而巳願恢聖度廣恩德則爲善繼
四海蒙福矣(墓誌神道碑)
知太原府河東經略使至則首戒邊將毋生
事初代州岢嵐軍虜數擾邊公遣兵撒其
所築境上堡柵又移文諭以利害嚴守以
待之遂不復敢動其後寇大順城環慶路
移檄出兵牽制公曰守邊之策莫如自重
奈何以小侵故使鄰道勞費非至計也以
事上聞詔以諭西帥(神道碑)
公雖居外意未嘗不在朝廷於是濮王園廟
之議起言者多得罪公憂形于色密䟽請
還臺諫官之謫者(神道碑)
召拜三司使有司議增官屋僦直公以謂京
師狃于恩不喜擾唐稅間架可以爲鑒恐
所得不當所損奏卒罷之(神道碑)
拜參知政事公自以進繇直道感槩知遇益
致所以事君之義純誠盡公多所獻替用
人明言其才否不立恩不避怨與同列論
政事反復再三未嘗阿屈於祖宗法有
所更近臣有所進退尤極其(御名)雖在帝
前必究切辨析要是非之歸未嘗反顧
帝以是益敬信之而天下翕然想望其風
采(神道碑)
王荆公與唐質肅公介同爲參知政事議論
未嘗少合荆公雅愛馮道以其能屈身安
人如諸佛菩薩之行一日於上前語及
此事介曰道爲宰相易四姓事十主此得
爲純臣乎荆公曰伊尹嘗五就湯五就桀
者志在安人而已豈可亦謂之非純臣也
質肅曰有伊尹之志則可荆公爲之變色
其論議不合而多致相侵率如此也(東軒筆錄)
唐質肅公一日自政府歸語諸子曰吾備位
政府知無不言桃李固未嘗爲汝等栽培
而荆棘則甚多矣然汝等窮逹莫不有命
惟自勉而巳(湘山野錄)
熙寧初富鄭公弼曾魯公公亮爲相唐質肅
公介趙少師抃王荆公安石爲參知政事
是時荆公方得君銳意新美天下之政自
宰執同列無一人議論稍合而臺諫章䟽
攻擊者無虚日吕誨范純仁錢顗程顥之
論尤極詆訾天下之人皆目爲生事是時
鄭公以病足魯公以年老皆引去唐質肅
屢争於上前不能勝未幾疽發于背而
死趙少師力不勝但終日歎息遇一事更
改即聲苦者數十故當時謂中書有生老
病死苦言介甫生明仲老彦國病子方死
悅道苦也(東軒筆錄)
公端勁之質出於天資立朝風格凛然遇事
立斷初無留思而邃於學問待人恂恂有
禮自奉簡約未嘗問家有無將終屬其子
以脩身持門戶而已(神道碑)
介爲人簡伉以敢言見憚每言事官缺衆皆
以介宜處之神宗以其有直名故卒大
用然居政府遭時有爲少所建明聲名减
於諫官御史時
孫參政抃爲御史中丞薦唐介吴中復爲御
史人或問曰聞君未嘗與二人相識而遽
薦之何也孫荅曰昔人恥呈身御史今豈
求識面臺官也後二人皆以風力稱於天
下孫晚年執政嘗嘆曰吾何功以輔政唯
薦二臺官爲無媿耳(東軒筆錄)
五朝名臣言行錄卷第五之一
丞相沂國王文正公
公名曾字孝先青州益都人咸平中由
鄕貢試禮部御前皆第一通判濟州
代還特召試政事堂直史館三司戶部
判官知制誥兼史館修撰爲翰林學士
知通進銀臺司遂以右諫議大夫參知
政事時宫觀皆以輔臣爲使公當使會
靈辭不拜罷知應天府天雄軍復參知
政事兼太子賓客仁宗立拜中書侍
郎同平章事玉清昭應宫使天聖中宮
災出知青州天雄軍河南府景祐元年
爲樞密使明年復相出判鄆州寳元元
年薨年六十一
公青州發解及南省庭試皆爲首冠中山劉
子儀爲翰林學士戲語之曰狀元試三場
一生喫着不盡沂公正色荅曰曾平生之
志不在温飽(東軒筆錄)
公自濟州代還當召試學士院宰相寇萊公
竒之特召試政事堂
㬌德中朝廷始與北虜通好詔遣使將以北
朝呼之王沂公以爲太重請止稱契丹夲
號可也眞宗激賞再三朝論韙之(記聞)
祥符中王沂公奉使契丹館伴邢祥頗肆談
辨深自衒鬻且矜新賜鐵劵公曰鐵劵蓋
勲臣有功高不賞之懼賜之以安反側耳
何爲輒及親賢祥大沮失(記聞)
祥符中公在掖垣時瑞應沓臻公嘗請對
上語及之公奏曰斯誠國家承平所感而
致然願推而勿居異日或有灾沴則免夫
輿議退又白於執政及後飛蝗旱暵公乃
亟被擢用焉(沂公言行錄)
公以建昭應宫上䟽陳事之不便者五條以
諫請殺其制其餘論事甚衆皆削其藁惟
此䟽偶存(言行錄)
公在閣下累年時楊文公已居内制楊性詼
諧好嘲誚凢僚友無不狎侮至公則曰第
四廳舍人不敢奉戲故李翰林昌武尤所
歎服常曰若王舍人可謂不可得而親疎
也(言行錄)
公任審刑日建議違制湏親被乃坐未幾外
郡有以具獄讞聞章聖俾以違制坐之
公奏以制非親被請從違失上曰若卿
之言自爾無復有違制之罪公遽曰誠如
聖旨自爾亦無復輕議矣上怡然可其
奏時佐吏趙廓同侍嘗以語人曰廓始聞
王公抗議不覺跼蹐自失後隂察王公未
嘗語於人亦無自得之色(言行錄)
公前在政府日請置諫臣以廣言路後公再
出守外藩孔道輔曹脩古皆以言事謫去
及公肆覲屢以爲言恐杜天下之口(言行錄)
寇萊公鎮秦民有檛登聞鼔興訟者上以
問公公奏曰長安故都民心豪舉若寇凖
重官或以訟解則後人何由鎮服矣上
意釋然但命降詔以諭之(言行錄)
公辭會靈使領眞宗疑其自異王欽若從
而擠之會公市賀皇后家舊第其家未徙
而公使人輦土置其門賀氏入訴禁中公
遂罷去
章聖不豫劉后諷宰臣丁謂欲臨朝中外汹
汹無敢言者時宰相王曾謂后戚錢惟演
曰漢之吕后唐之武氏皆非據之位其後
子孫誅戮不得保首領公后之肺腑何不
入白皇后萬一宫車不諱太子即位太
后輔政豈不爲劉氏之福乎若欲稱制以
取疑於天下非惟爲劉氏之禍恐亦延及
公矣惟演大懼入白之其議遂止(政要又言行錄曰)
(章聖久不預莊憲太后欲自臨朝令上居東宮於資善堂决事會公自大名召還再貳鈞席語錢惟演)
(曰皇儲冲幼非中宫不可獨立中宮非倚皇儲之重則人心不附矣惟演亟入白之兩宮由是益親人遂)
(無間)
初章聖上僊外尚未聞中書密院同入問起
居召詣寢閤東面垂帷明肅傳遺命輔
立皇太子及皇太后權聽斷軍國大事退
而發哀公於殿廬草具遺制丁謂欲去權
字加淑妃爲皇太妃字公執咨曰皇帝冲
年太后臨朝斯巳國家否運稱權猶足示
後况言猶在耳何可改也且增減制書有
法豈期表則之地先欲亂之耶曷爲更載
立妃之文必若尊禮當俟事定而議謂勃
然曰參政却欲擅改遺制乎公曰曾適來
寢殿中實不聞此言若誠有之豈敢改也
諸公無相同者遂依違而行然權字遂不
敢去故謂之敗公首被爰立之命(言行錄)
章獻明肅太后權處分軍國事聽斷儀式久
而未定丁謂欲每議大政則皇太后坐
後殿朝執政朔望則皇帝坐前殿朝群
臣其餘庶務獨令入内押班雷允恭禁中
附奏傳命中書樞密院平决之公時判禮
儀院乃采用蔡邕獨斷所述東漢故事皇
帝在左母后在右同殿垂簾中書樞密院
以次奏事如儀人心乃定公嘗於廣坐抗
語丁相曰政出幃房斯已國家之否運然
推之至公不猶愈於政出群下乎(言行錄又政要所)
(載與此同但云庶務悉令雷允恭傳奏取旨即下不覆曾獨奏曰天下者太祖太宗先帝之天下)
(也非陛下之天下也奈何使兩宫異位不共天下之政是壅主上之聦明絶下情而不使通况宦人)
(傳政亂之始也餘並同)
眞宗初上仙公與丁謂同在中書公獨入劄
子乞於山陵巳前一切内降文字中外並
不得施行又乞今後凡兩府行下文字中
書候宰臣參政密院樞密使副簽書員方
許中外承受兩宫可其奏謂聞之愕然自
失由是深憚公矣(東軒筆錄)
丁謂旣逐李文定於衡州遣中使齎詔賜之
不道所以李聞之欲自裁其子柬之救之
得免謂因大行貶竄王欽若丁度等皆投
之遠方時王沂公參知政事不平之曰責
太重矣謂孰視久之曰居亭主人恐亦未
免也沂公踧然而懼因密謀去之内侍雷
允恭旣有力於謂謂深德之至是允恭爲
山陵都監司天邢中和爲允恭言今山陵
上百步法宜子孫類汝州秦王墳允恭曰
如此何故不就中和曰恐下有石并水耳
允恭曰先帝獨有上無它子若如秦王
墳何故不用中和曰山陵事重踏行覆按
動經日月恐不及七月之期爾允恭曰第
移就上穴我走馬入見太后言之安有
不從允恭素貴撗人不敢違即改穿上穴
及允恭入白太后太后曰此大事何
輕易如此出與山陵使議可否允恭見謂
具道所以謂亦知其非而重違允恭無所
可否唯唯而已允恭不得謂决語入奏太
后曰山陵使亦無異議矣旣而上穴果有
石石盡水出沂公具得其事以謂擅易陵
地意有不善欲奏之而不得間語同列曰
曾無子欲令弟子過房來日奏事畢略留
奏之謂不以爲疑太后聞之大驚即命
差官按劾其事而謂不知也比知之於簾
前訴之移時有内侍卷簾曰相公誰與語
駕起久矣謂知太后意不可回以笏叩
頭而退謂旣得罪山陵竟就下穴蓋謂所
坐夲欲庇雷允恭不忍破其妄作耳然其
邪謀深遠得位歲久心不可測雖沂公以
計傾之而公議不以爲非也(龍川志)
沂公在中書得光州奏祕書監致仕丁謂卒
頋謂同列曰斯人平生多智數不可測其
在海外由能用智而還若不死數年未必
不復用斯人復用則天下之不幸可勝道
哉吾非幸其死也(東軒筆錄)
曹利用旣授南陽之命將入謝莊憲慮其
詆訐而未有以却之遣中使江德明問公
公亦慮其交惡兩宫遽請傳宣放謝利用
泯默而去初利用恃恩恣横公每加裁抑
及其得罪公獨極言其枉太后曰卿常
言利用之非今何爲佑之公對曰臣所述
利用侵官弄權慮壞朝廷綱紀今被以不
軌則爲枉爾故卒從輕議(言行錄)
明肅攝政馬季良聮姻劉氏以非道干進
太后欲擢爲龍圖閣待制顧公守正難之
會公移疾數日喻貳政者擢季良且曰王
曾在告當亟行之諸公承順怱遽故季良
止以太常丞充職蓋三丞未嘗有預内閣
清職者中外諠傳而公持正之名益重焉
(言行錄)
天聖初公嘗詮錄古先聖賢事跡凢六十事
繪事以獻上嘉納之降詔褒美仍勑鏤
板模印均賜近侍因命禁署月繪二十軸
以進焉公又建議請擇名儒勸講尋命孫
奭馮元更侍經筵及戴禮終帙公率同列
獻詩以賀後孫公即世馮亦外𥙷公自魏
移洛經塗肆覲復以講席爲言(言行錄)
天聖中陳堯咨尹京自以先朝初榜狀元未
大用頗觖望常爲誣謗明肅惑焉公奏
曰臣等職預弼諧敢不心存公正但讒人
罔極不可不察臣請以藥物喻之醫方謂
藥有相使相反惡者而甘草爲國老以其
性能和衆藥故湯劑中不以寒温多或用
之而班猫有毒相反若同用之則致害人
此其驗也后即時大悟數日陳有廉車
之命出守於外(言行錄)
天聖中楊崇勲帥殿衛日詣中書白事屬微
雨新霽穿泥鞹直登階公頷之不以常禮
延坐楊退劾奏其罪送宣徽院問狀翌日
奏請傳詔釋之明肅訝其然公曰崇勲
武夫不知朝廷之儀舉奏者柄臣所以振
紀綱寬釋者人主所以示恩德如此則仁
愛歸於上而威令肅於下矣(言行錄)
王欽若再秉大政屢以宫觀欽奉疎簡不若
昔時爲言明肅依違未能决公一日於
簾前奏曰天道遠人道邇天禧中靈文降
言先帝聖壽三萬日時欽若率先慶抃
曰三萬日八十三歲太后必亦記之後
乃無驗然則今日欽奉之禮自不湏過當
欽若𧹞然而退自爾不復言(言行錄)
韓魏公言希文師魯畏沂公師魯初入舘編
校四年復欲得一差遣遂至中書援錢延
年例沂公徐曰學士自待何爲在錢延年
等列耶師魯終身以爲媿(魏公别錄)
韓魏公言王沂公當國門下未嘗見顯拔一
人希文乘間輒諷之曰明揚士類宰相之
任也公之盛德獨少此爾沂公徐應之曰
司諫不思邪恩若巳出怨將誰歸希文惘
然嘆曰眞宰相也(魏公别錄又歸田錄云王沂公方正持重最爲賢相嘗)
(以大臣執政不當收恩避怨曰恩欲歸巳怨使誰當聞者歎服以爲名言)
錢惟演出守河橋詣公爲别公酌酒餞之錢
曰惟演身列將相不爲不重然朝廷每闕
輔相議不在中惟公憐之公荅曰相公才
用閥閱豈曾所敢望然曾忝冠宰府僅巳
數年相公尚寄藩屏者何也錢曰惟演才
識不茂寔假遭逢相公科第文章揚歷中
外豈惟演所敢侔哉公曰不然曾之才不
及公而猥當柄用乃先於公者蓋以搢紳
之士畏公而不畏曾故也公誠能去其可
畏之跡使人無所復畏登庸調化必有日
矣(杜𣏌書)
公嘗言始參大政屬故太尉王公當國每進
用朝士必先望實或曰某人才某人賢則
曰誠知此人然歷官尚淺人望未著且俾
養望歲久不渝而後擢任則榮塗坦然中
外允愜故公執政之日遵行是言而人皆
心服(言行錄)
公留守洛師屬歲歉里有囷積者飢民聚黨
脅取隣郡以強盗論報死者甚衆公但重
笞而釋之遠近聞以爲法全活者數千計
仍上言國初江浙未下之日嘗命陜雍晉
絳歲漕粟以赴京師遂詔給陜粟二十萬
儲廪充而民息肩于今賴之(言行錄)
公凡更四鎮所至悉興學校輟俸錢以助其
費青州仍出家藏書以備習讀(言行錄)
公非聖之書未嘗再覽邪誕之事未嘗致毀
亦不之信南都府署之内有神祠頗推靈
怪日有請禱公下車之始即杜其出入之
所惟朔望俾牙校致奠訖無他異時訛言
有怪物夜飛下食小兒者遠近相恐未昏
則楗戶滅燭蔽匿童稚以黃紙薰炷置門
用爲厭勝公聞之戒徼廵之吏悉令屏去
有爲先倡者捕而重笞逐出於境民情遂
安妖至襄邑而止(言行錄)
公再莅大名代陳堯咨旣視事府署毀圯者
即舊而葺之無所改作什器之損失者完
補之如數政有不便委曲彌縫悉掩其非
及移守洛師陳復爲代覩之歎曰王公宜
其爲宰相我之量弗及已蓋陳以昔時之
嫌意謂公必返其故發其隱也(言行錄)
公再莅大名治政益信於俗民居軍伍咸畫
像以事之時虜使每往復入境皆云此府
王公在焉必沐浴潔服而後入(言行錄)
公前罷參政日往候故太尉王公王巳疾困
辭弗得見旣而顧其壻范令孫再言曰王
君介然他日勲業德望甚大顧余不得見
之耳且曰王君昨以避讓會靈使領咈
上意而王君進對詳雅詞直氣和了無所
懾且王君始被進用而能若是僕在政府
幾二十年每進對忤意即䠞蹜不能自容
以是知其偉度矣初公自登朝歷掖垣内
署每謁王公必語及闕政公辭以不在其
位不敢預聞王曰嘻君他日必當重任期
君振舉之耳(言行錄)
韓魏公言王沂公德器深厚而寡言當時有
得其品題一兩句者人皆以爲榮琦爲諫
官時因納劄子忽云近日頻見章䟽甚好
只如此可矣向來如高若訥輩多是擇利
范希文亦未免近名要須純意於國家事
爾琦聞此言益自信也(魏公别錄)
公嘗語曰昔楊文公有言人之操履無若誠
實吾每欽佩斯言苟執之不渝夷險可以
一致(言行錄)
公自奉甚薄待客至厚於滋味無所偏嗜庖
人請命未嘗改饌事諸父諸母乳母盡其
孝謹葬外氏十餘喪嫁姻族孤女數人(言行錄)
王沂公與孫冲同牓冲子京一日往辭沂公
相留云喫食了去飭子弟云巳留孫京喫
食安排饅頭饅頭時爲盛饌也食後合中
送數軸簡紙開看皆是他人書簡後截下
紙其儉德如此(韓莊敏遺事)
王沂公當國屢薦吕許公夷簡是時明肅
太后聽政沂公奏曰臣屢言夷簡才望可
當政柄而兩宫終未用以臣度太后之
意不欲其班在樞密使張旻之上耳且旻
一赤脚健兒豈容妨賢如此太后曰固
無此意行且用夷簡矣沂公曰兩宫旣巳
許臣臣請即令宣召學士草麻太后從
之及許公大拜漸與沂公不叶(東軒筆錄)
公資質端厚眉目如刻畫盛服屹然入朝進
止有常處平居寡言自奉廉約人莫敢干
以私楊文公嘗目之曰王君揚休山立宗
廟器也
胡文定公曰李文靖澹然無欲王沂公儼然
不動資禀旣如此又濟之以學故是八九
分地位也
