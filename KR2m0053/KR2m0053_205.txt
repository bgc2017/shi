欽定四庫全書
欽定八旗通志卷一百九十一
人物志七十一
大臣傳五十七(漢軍鑲黃旗三范郎廷相閻石調聲王繼文承勲興邦)
(祖良璧)(興永朝)(高其位)(年遐齡)
郎廷相
郎廷相漢軍鑲黃旗人父熙載以軍功授三等輕
車都尉崇德元年卒長子廷輔襲次子廷佐仕至
江南江西福建總督自有傳廷相其三子也由監
生授欽天監筆帖式順治十一年遷宗人府副理
事官十二年補佐領十三年閏五月遷刑部理事
官十一月擢河南右布政使康熙二年調四川左
布政使八年
命為河南巡撫九年疏言宋儒程顥程頤裔有世襲五經
博士二員流寇亂後絶襲查有程顥嫡裔程宗昌
程頤嫡裔程延祀應請襲從之十一年丁母憂回
旗守制十四年服闋授江西巡撫尋定遠大將軍
安親王岳樂軍前奏以江西布政使佟國正授巡
撫
上諭廷相候補是時逆藩耿精忠據福建反廷相兄廷佐
奉
命總督福建道梗駐浙江金華隨康親王傑書督理軍務
十五年六月卒於軍
上即擢廷相為福建總督會精忠降餘黨已平而海寇鄭
成功山賊朱寅屢犯郡縣十六年八月同提督段
應舉副都統瑚圖𠞰朱寅偽將軍李復貴於同安
大破之生擒復貴九月同總兵魏茂等𠞰賊長泰
縣天柱山戮三百餘擒成功偽副將孫宫其偽總
督林鳳等俱竄進勦東埭塔潭等處戮偽將軍吳
田賊遠遁十月朱寅勾海寇劫掠勢甚張廷相遣
海澄鎮總兵官黃藍等會大兵分三路進𠞰至灌
口揚坑大敗賊衆奪營七陣斬千餘擒寅偽將謝
良楊德等六十餘人十七年三月疏言海澄為漳
泉門戶今海逆登岸竊據玉州等寨復分路犯石
瑪江東橋諸處臣同副都統瑚圖海澄公黃芳世
議發滿漢兵往援但漳属地廣兵單防禦難周請
𠡠康親王發兵援𠞰得
旨海賊分路侵犯宜亟發援師大將軍康親王速增遣大
兵與郎廷相黃芳世協力固守漳州海澄諸處𠞰滅海
寇閏三月朱寅復擁衆數萬據天寶山斷我餉道廷相
遣兵同芳世進𠞰連敗賊衆斬偽提督楊寕等三
十六人擒賊弁百二十餘陣斬二千九百餘級奪
營二十四四月疏奏海寇勢日熾結聯山賊互相
應援臣標兵止二千五百所在告警不敷調用請
增兵二千五百設五營統轄以資𠞰禦從之時賊
黨尚衆出沒不常屡敗復至五月
上以廷相庸懦無才不能速殄逆寇有負簡用著觧任二
十五年
命管理船厰事務二十七年卒
石調聲
石調聲漢軍鑲黃旗人初任佐領順治十一年隨
靖南將軍珠瑪喇征廣東破李定國兵于珊洲以
功授雲騎尉遷恭領駐防福建尋調蘇州協領康
熙四年撤蘇州駐防回京仍補恭領十年七月授
杭州副都統十三年四月逆藩耿精忠叛時調聲
同副都統沃申守江山縣為賊將馬九玉所䧟退
保衢州康親王傑書檄守金華九月賊將陳重結
土寇據金華之鄭店調聲同副都統瑪哈達副將
陳世凱擊賊乘賊渡水夾擊之大獲燬賊巢二十
餘十月凌霞渚奸民朱毛頭聚衆叛受偽職調聲
同沃申擊散賊衆斬首千餘賊將葉鍾蒋魁陳遙
等分據浦江義烏肆掠調聲同世凱及總兵李榮
先後剿擒其黨凌汝經又同瑪哈達擊賊于朱磯
頭斬賊將朱陳梅和尚擒獲無筭十一月同台吉
察渾敗賊將申時尚趙大玉于竹園村擒其黨徐
瑞十四年十一月擢浙江提督十五年五月賊犯
定關守備方俊密獻城約賊三路來攻謀洩調聲
擒斬之同水師提督常進功固守定關六月賊䧟
象山縣據石門西溪二嶺調聲進敗賊于缸窑追
至黃墩分兵奪石門西溪復象山十月遣遊擊柳
星沿海設伏破賊于太清澳斬偽官楊家益會康
親王大兵已拔江山常山進攻福建精忠詣軍門
降調聲招撫沿海偽官張鴻翼林衝楊四等百餘
人浙江平十七年五月海賊鄭錦遣其將劉國軒
吳淑急犯海澄康親王疏令調聲選兵三千往援
詔趣之未至而海澄䧟康親王令調聲守惠安七月賊圍
同安副都統雅大力棄城走賊遂圍泉州調聲退
兵興化惠安亦䧟八月調聲同恭贊大臣副都統
禪布援泉州由楓亭大路攻賊巢復惠安追敗賊
于洛陽橋賊遁泉州圍觧十一月同沃申攻江東
橋破賊寨賊敗走調聲因督修浮橋通漳泉路十
八年五月劉國軒等復奪江東橋柳山寨斷我粮
道將軍賚塔&KR0702;調聲等逆擊于太平寨敗之十一
月賊復自鰲頭山窺江東橋調聲同福建提督楊
捷迎擊賊遁十九年大軍復海澄賚塔令調聲同
楊捷乘勢復厦門金門賊遁出大洋康親王班師
調聲回浙江任二十一年追議調聲前失䧟江山
惠安未收官兵骸骨罪革提督及雲騎尉二十七
年卒
王繼文
王繼文漢軍鑲黃旗人由官學生考授宏文院編
修順治十一年遷兵部督捕副理事官十二年考
選御史巡按陜西初入境即恭布政使黃紀興屯
道白士麟貪汚不法
詔革職逮問十四年回京都察院考覈繼文任内共糾劾
文武官四十餘員督開荒田七千頃有竒招徠流
移民五千八百餘察出虚冒錢粮七千七百餘兩
寔心任事善政最多允為稱職得
旨照例陞用授戶部郎中十八年出為江西饒九南道康
熙三年調浙江寕紹台道六年裁缺十三年以候
補道隨左都御史多諾等往湖北荆州督大兵粮
餉十月授雲南布政使隨軍進征二十年六月擢
雲南巡撫經理新復地方八月疏言滇省迤東西相
距遼遠向設守巡道八員康熙六年裁併今大兵雲
屯軍糈緊要請復設臨元道一員駐臨安兼轄澂
江廣西廣南元江開化等府洱海道一員駐楚雄
兼轄姚安武定景東等府下部議行十月
上以中甸要地遠在金沙江外並無專汛
命繼文同大將軍彰泰等酌撥綠旗官兵鎮守十一月雲
南平二十一年十一月疏言雲南省城東南舊有
金汁等河從松華壩借水於盤龍江逕嵩明州流
入昆明縣境繞城北而東而南過雲津土橋入昆明
池兩岸築堤高二三丈水流其中蜿蜒六十餘里
有壩有閘有過水涵洞盖以積水漑田城中數十
萬頃皆藉此河之利上年大兵圍困逆孽週圍壕
塹不得不毁以致水利阻塞灌漑不通田畆荒蕪
居民失業昆明額賦莫可催征自克城至今臣多
方招徠而流離之衆見此附郭膏腴咸成棄土未
免趦趄不返臣愚以為河壩不脩殘黎勢難歸業
荒田不墾額賦何徵已檄官勘估需工料銀萬餘
兩際此財用艱難何可輕用正項請於通省官員
及各屬土司酌行捐助苐新定之區人力拮据非
有以鼓勵之恐難必其樂輸今捐納各例停止惟
紀錄一欵無礙名器懇
勅部酌議捐銀若干准予紀錄以此捐項修築河壩水利
既通殘氓樂業糧賦可以復舊下部議如所請照
廣東戰船例捐銀百兩紀錄一次二十五年左都
御史陳廷敬疏劾繼文將滇省歷年捐納米五十
餘萬石草千萬餘束存留不發反支帑貴買至大
兵盡撤後始將所存米草折給官俸驛遞銀兩照
市價扣歸與採買原價前後懸殊顯係侵沒在先
濛混入告
詔繼文回奏繼文奏滇省自二十一年春大兵凱旋三月
中即照原議停止捐納是時駐防各兵需用米草
尚多經理餉學士佛倫公議採買及奉文復開事
例已在二十一年冬此後按季具題候部文撥放
即如二十年秋季報捐至二十三年四月方准支給
支給無幾大兵即於十月盡撤是以多有存貯歷
年收存冊籍具存至採買價值因滇省盡屬山箐
不通舟楫人多歲歉則立昂歲豐食少則漸減全
省軍民耳目可質難以朦隠折給官役營驛之用
不便照採買貴價致有虧累未免相懸但續奉開
捐米草原以供給大兵臣止知謹守定例候部撥
支不能變通預籌應請處分下部議以收支年月
相符且在
赦前免議十月丁母憂回旗二十八年復任雲南巡撫二
十九年正月疏言雲南黑井鹽課當吳逆駐滇時
家口部衆人多請加鹽額月增課銀二千兩今新
經恢復民多流散戶口寥寥課額虧欠經臣于二
十一年具題將歲增課銀二萬四千兩遵奉
諭旨暫除今部議復徵而逆属家口盡行遣發投誠人員
已經安插各省現今戶口所增無幾食鹽甚少請
將此項加增課銀照前豁免則井竈商民均安樂
利十月疏言滇省屯田一畝之科幾納民田十倍
之賦拖欠迯荒年甚一年臣自再蒞此土訪求民
隠惟此屯田一項最為滇民苦累惟有將老荒重
額田地减則貼墾尚有藉補虧懸今議見納軍粮
人承墾者將屯田地上中二則六年後悉改為民
田地下則起科屯田地下則十年後改為民田地
下則起科其不係見納軍粮人承墾者六年後將
屯田地上中下則悉改為民田地上中下則起科
仍令地方官量借牛種務使力耕有成至民間荒
廢田地原主逃亡及不願開墾者不論何人承墾
即為已業其上中二則倣豫省例六年後係中則
者照下則納三年再歸中則係上則者照下則納
五年再歸上則起科其下則田地請於六年後減
半又三年再照本則起科三年内一應雜差均予
豁免庶民累少甦民情思奮正額可充新賦亦可
少增三十年疏言滇省土知府知州等官向来遲
誤表箋奏銷等案題恭者因不給俸禄無處分之
例無由知儆嗣後如有罰俸降俸降職等事應比
照流官定例按其品級計俸罰米每俸一兩罰米
一石檄令移貯鄰近常平各倉以備荒賑三十三
年以雲南省積錢壅滯疏請暫停鼓鑄諸疏均得
旨允行九月擢雲貴總督三十七年三月魯魁山賊首擦捏
等劫掠彛村弩傷新嶍營守備張廷柱繼文會
同臨元總兵王洪仁遣發流土官兵勦撫追斬賊首
擦捏疏
聞下部議山林小賊例不敘功
特旨魯魁賊衆盤據有年官兵勦殺可嘉仍予議叙五月
疏言魯魁一山與哀牢相接綿亘千餘里今賊首
擦捏雖滅餘黨猶存新嶍一營孤懸賊窟請設汛
增兵彈壓要害查江内慢干壩乃新平縣境適中
之地應撥千總一員帶兵二百名駐防江外增設
四汛舊哈跨果二處各增兵一百名大口增兵五
十名哀牢山後之三家坡將元江協所管兵内抽
調一百名撥把總一員防守仍歸該協管轄臨元
鎮原設陽武壩一汛就近歸入新嶍營添設恭將
員原設守備改作中軍又野賊非往新元即奔
楚景楚姚一鎮最為緊要查援𠞰兩協乃策應之
師各撥千總一員各帶兵二百名一駐南安州界
牌一駐景東府福都責令防守八月復疏言貴州
水西宣慰使安勝祖大為彛民之患今已病故請
將土司停襲所属地方改歸大定平遠黔西三州
流官管轄均如所請是年冬入
覲以老病乞休
詔令原官致仕尋
命修理子牙河工
賜御書煙霞耆舊額四十年十月
特加兵部尚書銜四十二年五月卒
賜祭葬如例子用霖官山東布政使
范承勲
范承勲漢軍鑲黃旗人大學士文程第三子福建
總督承謨弟由廕生入國子監讀書康熙三年授
工部員外郎七年遷刑部郎中十二月充
大清會典纂修官十六年授江南道監察御史巡視
西城疏請勒監生生員南籍冒北者歸籍從之十
八年協理河南道事疏言定例降調官果清廉許
督撫題留懲勸兼用革職與降調同一罣誤而去
留不同請嗣後革職官果清廉愛民者許一例題
留督撫濫舉嚴定處分又言八法以貪為首貪吏
僅罹薄譴何憚不為請嚴飭承審官執法訊追按
律究擬毋徇庇塞責俱下部議行十九年閏八月
奉
旨甄别滿洲漢軍科道不稱職者對品調用承勲議留
特旨著去任改補吏部郎中九月川東賊譚洪叛據巫山
上命承勲同戶部郎中額爾赫圖馳赴彛陵趣將軍噶爾
漢進兵十一月督湖廣進蜀粮餉二十年三月洪
死其子天秘遁提督徐治都進剿以轉餉艱自萬
縣還駐䕫州
諭承勲乘川峽未漲速運粮濟軍四月大軍進定雲南復
命趣噶爾漢軍仍兼理粮務二十二年回任監崇文門税
務二十三年五月九卿詹事科道遵
旨舉清廉官承勲與焉八月擢内閣學士二十四年二月
授廣西巡撫
陛辭
上曰爾父兄皆曾宣力於國爾今為巡撫錢榖刑名雖係
職任其最要者在潔己愛民若聽信幕客沽名妄作強
不知以為知欺人欺己大為不可爾宜戒之八月奏免
廣西容縣鬱林州追賠陷賊後無徵銀米十一月
疏言廣西舊存倉米二十餘萬石前慮朽蠧議令
全省暫折徵恐餘粮銷盡遇歉兵食不足請桂林
平樂二府徵半折半柳州府之賓州山險艱運永
行折徵餘仍徵本色部議從之二十五年閏四月
擢雲貴總督十二月疏言雲南舊有援勦兩協左
駐尋甸右駐省城用供迤東策應請以右協移駐
羅平州而以原駐羅平之廣羅協移駐廣西府與
廣南營犄角既聯黔滇兼扼粤隘其左協分駐之
曲尋鎮兵酌撥川黔要地防守議如所請二十六
年六月疏裁貴州十五衛十所以偏橋衛併入施
秉縣興隆衛併入黃平州移州治於衛治新添衛
併入貴定縣移縣治於衛治安南所併入普定縣普
安衛併入普安州安籠所併入安籠廳烏撤衛併
入威寕府以貴州貴前二衛改設貴筑縣鎮西威
清二衛赫聲威武二所改設清鎮縣平壩衛柔遠
所改設安平縣安南衛改設安南縣敷勇衛修文
濯靈息烽于襄四所改設修文縣永寧衛普市所
改設永寧縣畢節赤水二衛改設畢節縣俱照所
請行十月劾提督萬正色婪賄侵餉
上命侍郎多竒富拉塔往鞫得寔論絞奉
旨萬正色從寬免死革提督任二十七年七月湖廣裁兵
譁變訛言四起承勲嚴禁密緝已而尋甸協兵於
是月十六夜脅衆譟變與營將格鬭潰走承勲擒
叛首任二等八名而省城營兵復謀于二十一日
倡亂承勲先期密擒叛首唐金等十三名寘之法
事
聞得
旨嘉奬八月疏言雲南産銅鉛先後設爐四十八鑄錢供
軍餉向給全銀後因錢積以銀七錢三搭放每千
文抵銀一兩鼓鑄日增錢價日減千錢值銀不三
四錢又苦山險赴領艱運費請仍康熙二十一二
年間例全給銀並停鼓鑄議准給銀減爐座之半
二十八年正月番彛阿所殺土目魯姐及其母弟
妹九人欲據其地有僕曰者克以魯姐妻瞿氏幼
子魯聚走免諸彛人扶為目阿所投匿東川結土
婦安氏孫禄世豪掠錢匠村苦竹壩彛民牲畜犯
姜州堡事
聞
上命兵部郎中温保會同承勲等往東川檄安氏獻阿所
至則諸彛與安氏擒阿所以獻斬之初雲南經兵
革後屯賦錢粮自康熙二十一年至二十七年壓
欠未完十二月承勲疏請分年帶徵奉
恩旨全行蠲免二十九年三月疏言雲南額徵米麥經前
撫臣石琳題定夏税米石仍徵本色康熙二十七
年秋糧半本半折二十八九兩年全折三十年以後半
本半折查各府州縣駐劄與分防兵多寡有無不同而
存貯與額編之米亦長短廣隘各異今若以二
十九三十兩年一概夏税徵本秋粮全折半折
是使有餘之倉得夏税本色來秋半本而米愈盈
不足之倉因今秋全折来秋半折而米愈絀計
莫若分别徵收使不需粮處變米為銀免滋朽蠧
需粮處即取給本地不致病民病兵議從之先是
提督馬三竒以貴州山路峻險撥運兵米脚費浮
于正項奏請折給部議以有米兵少之處米價必賤有兵米少之處
米價必貴殊難定例令承勲會撫提查議至是承勲奏言
每歲折徵米二萬石若照有米處折給則價賤不
敷兵丁轉買其若在兵照米少處折給則價貴而
徵輸必倍其苦又在民惟斟酌損益於秋成令各
府照時價估算本折均搭給兵自買從之三十一
年三月奏改雲南永北協為永北鎮裁副將設總
兵並設中左右三營遊擊各一其原設守備千把
總等官改隸中營再設左右兩營守備各一千把
總各六四月奏添大理府城守遊擊一守備一千
總二把總四均
特旨俞允七月奏請裁洱海營經制兵千名并抽撥鶴麗
鎮尋霑營兵各二百名歸永北鎮並裁洱海營參
將守備等官議如所請三十二年十一月
上謁
孝陵承勲迎
覲米峪口
諭曰爾係盛京舊人爾父兄累朝效力爾兄又為國盡節
朕因見爾思及爾兄心為慘切不見爾八九年矣爾鬚
髮遂皓白如此今因郊外寒冷將朕貂帽貂褂白狐腋
袍賜爾此時更換恐受風寒明日可服之來謝恩
賜御書世濟其美匾額三十三年三月内遷都察院左都
御史六月江南江西總督傅臘塔卒
上諭曰兩江地方關係緊要范承勲行事堅定為人平易
著補授江南江西總督十一月奏移江南鳳陽關監
督駐正陽關三十四年二月疏言江西有漕粮四
十八州縣除南昌新建二縣外餘皆地處山僻湏
小船載米至省交兑粮艘向係民貼脚價官為觧
運嗣因州縣恐涉私𣲖將此載入賦役全書康熙
二十六年經漕臣題恭各省並無支給脚價以違
例照數扣追今十載無一報完者若官賠則已數
更民賠又原係民貼豈可再令賠補若將脚價停
給則僻處州縣之漕更慮遅誤請免追賠以後仍
聽支給部議不准得
旨如承勲所請三月疏言江南下溼倉谷易腐請將江蘇
安徽等州縣捐積倉谷於每歲青黃不接時以七
分貯倉備賑三分平糶秋收以糶銀買榖還倉逓
年出陳易新又言江南財賦甲天下州縣催徵不
易舊例接徵接催官照原參分數處分請嗣後計
續完多寡為輕重如原恭欠二分今已徵完一分
即改照未完一分例議處原恭欠一分今已徵完
七八釐即改照未完不及一分例議處又言江
寧駐防滿漢官兵歲需粮十六萬四千餘石於南
屯米内撥觧不敷照時價折給但各属徵觧南米
在秋收後而月粮自正月起支急之則民苦預輸
緩之則兵虞乏食至改折之銀亦須二月開徵俟
觧到採買已在四五月間而正二月粮無措請將
安徽所属捐積倉米提觧十六萬石充江寧現年
兵餉其秋徵南米留作下年之用自此得先徵後
給遞年相因庶無應接不敷之患更請將捐積倉米
提十萬石存貯省倉值米貴時减價發糶又言江
蘇額徵銀米歲三百餘萬今各年未完多者二十
餘萬少者十萬有竒按額計算每歲所完已在九
分以上逋欠多係貧瘠下戶再漕項錢粮自康熙
十八年後積欠甚多新舊同徵民力難應請將蘇
属州縣及安属六安夀州合肥靈壁虹縣積欠地
丁漕粮分年帶徵以紓民力諸疏均下部議行三
十五年六月疏言官兵遇閏添支之粮江寧駐防
於上下兩江協觧京口八旗二營并水師三營於
鎮属漕粮截留不敷者照例折給查江安蘇松兩
道漕項現有減存米足敷支給可免採買截留之煩議
從之七月請以省倉米十萬石賑淮揚徐災民復
請借京口留漕鳳倉存麥接賑俱得
旨允行三十八年十一月授兵部尚書三十九年三月
命同工部尚書王鴻緒監修高家堰堤工尋以與河道總
督張鵬翮議不協撤回四十三年四月以老乞休
允之十二月河工告成加太子太保晉五級五十
三年二月卒遺疏入
上曰范承勲效力年久敬慎自持勤勞素著予告以來尚
期優游頤養以副眷懷忽聞病逝朕心深為軫惻
予祭葬如例子時繹累官至工部尚書
閻興邦
閻興邦漢軍鑲黃旗人康熙五年由舉人授廣西
馬平知縣丁憂九年補直隸新城知縣十年遷通
州知州十六年入為工部員外郎二十一年遷御
史洊遷鴻臚光禄寺卿二十七年五月遷順天府
尹六月擢河南巡撫二十九年八月疏言豫省本
年漕粮部議定徵本色數月来開歸彰衛懷河六
府並汝州各属雨澤愆期二麥薄收秋榖鮮穫民
赴隣郡購買米價騰貴往返盤費幾倍正供若使
旱後未甦之民與各處歉收之地依期轉運不惟
力有不能亦勢所難辦請俟三十年徵觧以紓民
力次年又以旱蝗請再停運俟三十一年仍徵本
色均下部議行三十年二月疏報二十九年分墾
荒田六萬四千餘頃下所司知之初總河王新命
議引小丹河濟運
詔下河南撫臣議至是興邦奏丹河發源晉省入沁合黃
並無大小之名因河東西百姓開渠引水灌田澆
竹小渠外復開大渠由河内武陟修武獲嘉等縣
直達衛河歸臨清濟漕始有小丹河之名河臣請
於三月用竹絡装石横塞各渠口洩細流以溉田
餘水盡歸小丹河濟運誠恐亢旱之年渠深田高
焉能灌溉欲灌田則誤運欲濟運則誤田查現今
重運俱由中河北上較昔甚早如雨水勻足即照
河臣所議如遇亢旱請於每年三月初一日起至
五月十五日止令三日放水濟漕一日下板塞口
灌田周而復始五月望後漕艘過完聽民灌溉庶
田漕並濟下部議從之三十一年十二月調貴州
巡撫三十二年三月疏言各省常平倉貯捐納米
石部議糶米易榖黔省自康熙二十八年冬至三
十一年年終止共收過官員生俊捐貯米穀各五
萬餘石民少苗多商販寥寥一時未能盡數出易
應就現糶米買數還倉餘俟次年再糶二三年間
米皆易榖不致紅腐備荒有賴從之四月疏言黔
省康熙三十一年編審人丁部駁查明加增黔地
𥚹小苗狆什居六七向不編徵漢民更多寄寓並
無恒産去来靡定難編入籍黔省賦役舊止徵一
萬六千六百七十餘丁今已增多四千二百有竒
若再編增恐不肖之員奉行不善將未成丁及老
廢亡故寄寓者一槩編入徵銀苦累小民乞俟下
届清編時提督陳竒舉出提督衙門安順等府官
莊歲收料榖一千三百餘石歸入編審丈得熟田
一千五百餘畝照例編徵銀米部以不符原數下
興邦覆勘興邦疏言提督官莊向因叛逆提督李
本深占據收租牧馬有與民均分者有給牛種而
全收其租者亦有十收其六七者悉属苛歛黔地
恢復後民以提莊得免差役勉強供輸歷任提督
相沿未改今若求符原數勢必另立科則田少粮
多民苗不堪苦累乞照所丈編按民田一例征輸
均奉
特旨允行三十四年二月奏黔南人文繁盛請依廣西鄉
試觧額取中三十名又疏言黔省蕞爾會城附郭
新貴貴筑二縣雖各有職掌至如編甲捕盗通行
案緝等件奉文轉發不得不兩縣互行一事而受
兩番約束民多未便每以勢逼權分推委貽悮請
裁新貴縣併入貴筑縣再黔處萬山中名為一站
險實千盤各属途隔二三日或三四日不等一遇
缺員附近州縣在衝衢者既難舍已從人其偏僻
之區深箐窮谷苗蠻出沒刻難乏員又虞鞭長莫
及請於貴陽首府添設通判一員差委可以迅行
署缺亦無憂兼頋寔於吏治有禆均下部議行三
十七年正月卒於官
賜祭葬如例
祖良璧
祖良璧漢軍鑲黃旗人父澤洪官吏部侍郎以軍
功授三等子逓加至一等子爵康熙九年良璧繼
其兄良棟襲世職十九年授恭領兼佐領二十九
年從裕親王福全征噶爾丹諜賊伏烏闌布通阻
阿據林阜結駝陣自障良璧隨左翼兵由山腰奮
擊大敗賊衆覆其巢三十年擢西安副都統三十
五年二月撫遠大將軍費揚古由西路𠞰噶爾丹
良璧請從軍
上以西路軍糧屯翁吉
命偕副都統席爾哈達留兵督運六月由巴罕厄里根赴
納喇特遇風雨牲畜道斃不能前以狀
聞時噶爾丹已為費揚古所敗携其從子丹濟拉由昭莫
多西遁
上慮其劫翁吉糧
詔良璧速歸翁吉以所運米支給運丁餘悉焚之良璧得
旨馳還九月將護糧赴寧夏丹濟拉果率賊數千伏翁吉
山谷中偵我軍半度突出良璧麾殿後兵力戰前
軍還擊賊大敗逐北二十餘里
上方聞丹濟拉驟至慮良璧勢孤及奏捷
優詔嘉奬四十二年十一月
上西巡閱西安兵
諭大學士馬齊曰滿洲兵丁整肅俱係將軍副都統訓練
所致著各加一級十二月調正藍旗漢軍副都統四十
四年
上追念良璧翁吉破賊功且人材亦優擢福州將軍
賜孔雀翎及蟒服鞍馬四十六年
上南巡良璧至清江浦迎
駕
御書兵民協輯額及四時常喜戈船静千里湏教璧壘新
聯
賜之並衣一襲四十九年三月疏言康熙二十二年撥耿
精忠藩下兵一千歸上三旗因閩省無正黃旗駐
防將應歸正黃旗人改撥正藍鑲白二旗查駐防驍
騎校等缺出各旗藩下人皆得㨂補惟此項因係改
撥從未咨放其中不無弓馬可觀之人登進無階
情殊可憫請嗣後正藍鑲白旗缺出將改撥兵丁
一體拔補部議從之八月以泉州漳州等處旱歉
奏
命侍郎塔進泰李旭升會同江浙兩省督撫截留本年鎮
江漕米十萬石運至狼山松江湖州漕米各十萬
石運至乍浦令福建督撫等以戰船轉運賑灾會
總督梁鼐丁憂
特旨以良璧署理五十二年至京恭慶
萬夀
賜冠服尋
遣還任五十七年卒改世職為一等男兼一雲騎尉子應
樞襲
興永朝
興永朝漢軍鑲黃旗人初由筆帖式授吏部主事
遷本部員外郎康熙十三年逆藩吴三桂反
上命刑部尚書莫洛經略陜西莫洛察永朝有才擕以行
嗣奏興安距漢中遼遠請復設關南守道駐劄以
資彈壓即以永朝補授
詔允所請十四年興安遊擊王可成叛永朝偕總兵黨塞
出走西安事
聞下部議黨塞不能安輯士卒應觧總兵官以副將用永
朝免議仍以道員用二十一年補廣西蒼梧塩法
道二十六年遷四川按察使明年擢偏沅巡撫二
十八年三月疏言湖南額田二十八萬餘頃徵地
丁銀一百二十四萬有竒今熟田十七萬餘頃徵
銀七十二萬有竒較原額不及十之六盖自明季
兵火荒熟混淆豪黠者隐田漏課愚懦者業失糧
懸以致訐訟日繁包賠滋累今計非丈量不能清
釐其法惟見田量田不遺尺寸熟者定為實徵荒
者漸俟招墾糧隨田辦丁照糧編更以弓口田形
造魚鱗細册存之公府藉為左劵屬吏行私剥民
臣必糾之奉公守法臣必舉之至豪強侵隠多年
當寬其旣往許自首免罪又其事繁而且瑣勢必
逾年完結難拘常限衛所屯田原與民地相錯應
同時舉文以杜閃爍疏入
敕部議行並
諭丈地各官實心任事勿藉端科派有滋擾者照貪官治
罪五月遷閩浙總督六月疏言湖南有三事未竟一清
丈荒熟地畆方舉行也清丈之事行之善利國十
居四利民十居六不善有司不難抑勒聚歛以病
民恐臣赴閩後官吏泄玩舞弊後之人必將以開
端咎臣一城下避風河不及興浚也長沙城西濱
湘江中多暗石舟舶猝遇風濤觸裂覆溺近擬於
江岸掘口遶城北挖土成渠直接城東蓄水廢塘
引入江水此渠一成所全實多且挑浚之地離城
不遠亦可恃作金湯臣與僚屬措費鳩工而今忽
中止深為可惜一月課諸生之規恐有偏廢也湖
南文風不振士習多乖臣通行各學月舉一課供
其格卷食饌以守令為之主長沙臣自主之數月
以來諸生旣以誦習為功武斷把持之事亦覺漸
減儻從此一暴十寒依然往昔所為中懷多疚者
也伏祈
天語告誡逐一遵行期收實效下所司知之三十一年調
漕運總督三十二年七月疏言淮揚鳳廬等屬地
處大江以北所藝禾種或紅或白各就土宜每有
磽瘠之區雨暘不若種本純而忽變雜或遇歉歲
缺種春種之際得種即下不辨色類歷任漕臣帥
顔保慕天顔並准紅白兼收自康熙三十年漕臣
董訥請永著為例部臣恐有不肖之徒借此攙和
議駁臣思漕糧止期乾圓潔淨原不拘於種色今
歲根苗即是去年籽粒必欲分析於磨礲簸揚之
後殊多未便請不論紅白一體兼收部議不准行
特旨俞允先是松江白糧旗丁掛欠米石部議嚴追懲究
並請
敕漕督詳議經久杜弊之法八月永朝上言從前欠糧旗
丁止議革運未嘗另立嚴條奸頑蔑視無忌請嗣
後白糧船運回之日如有掛欠除革運追賠外仍
倣監守自盗律治罪從之三十三年二月調鑲黃
旗漢軍副都統閏五月因病罷尋以迎
駕失儀革職賞給藍翎侍衛三十五年從征噶爾丹
命署副都統在火噐營行走三十六年授鑲白旗漢軍副
都統四十年正月自陳老病乞觧職得
旨興永朝前任督撫初無禆益兵民之事乃稱硜硜自守
不合著觧退副都統五月卒年七十
高其位
高其位漢軍鑲黃旗人父天爵已有傳其位初隸
鑲白旗由筆帖式管佐領康熙十三年逆藩吳三
桂䧟湖南順承郡王勒爾錦統師討之其位隨征
署參領駐防襄陽時叛鎮楊來嘉王會等頻掠鄖
西穀城南漳等縣其位嘗率二十騎往偵遇賊土
地嶺知將犯南漳馳越賊隊中創不退直入南漳
城告守者為備賊逼城三日不能䧟而遁十五年
正月叛鎮譚洪引賊三萬水陸合犯鄖陽其位率
百人扼之楊谿餔據崖射賊相持七十餘日糧盡
煮馬韉以食及副都統李林隆率兵來援乃擊潰
賊衆十九年追論賊犯榖城南漳禦戰失利諸將
罪革其位職任二十七年授火器營操練尉二十
八年襲二等輕車都尉初其位弟其仕襲其祖尚
義所遺世職至是其仕卒以其位襲二十九年七
月隨大將軍裕親王福全征噶爾丹擊之烏蘭布
通破其駱駝營三十三年擢𠫭領三十五年從
上征噶爾丹凱旋加一級復管佐領三十九年四月授甘
肅永昌副將四十七年正月遷湖廣襄陽總兵五
十二年四月擢湖廣提督
賜孔雀翎櫜鞬鞍馬五十六年九月自陳乞罷
諭嘉其和輯兵民聲名素優令供職如舊六十年六月調
江南提督六十一年七月兩江總督常鼐病劇以
印齎巡撫吳存禮暫管
上特命其位署理十二月受代赴京雍正元年二月
命仍回提督任四月奏請保護
聖躬得
旨此奏字句之外實有一片愛君之心發乎至誠非泛泛
虚文可比二年三月奏言松江之泖湖澱湖澄湖港汊
叢雜江浙錯壤與太湖毘連經兩省督撫與臣委
官勘議防奸法計松江所屬通船要口一百十三
處釘椿立栅以時啟閉官捐工料百姓樂趨事將
次告成
諭以權宜措施必無礙商民乃善七月
賜詩有禆益軍民資偉略劑調文武在和衷之句十月奏
進黃浦漁船所網得雙䕫龍紐未刻玉印
諭曰此事若出自他人非卿奏聞朕不信也卿乃忠信老
成封疆大臣斷不至有捏造虚誕之舉以阿諛取容今
賜卿數物以示嘉悦三年五月
諭廷臣曰提督高其位前署總督印務時年羹堯奏其年
老衰憊兩耳重聽貪位隱飾貽誤地方不應畀以重任
是以
聖祖仁皇帝降旨罷其署理及朕即位猶記年羹堯之言
特召高其位來京陛見朕視其為人老成忠厚善氣迎
人雖已年老精力猶可任用適值年羹堯在京遂令伊
詢問高其位觀汝筋力尚可為朕效力數年不得固辭
目下現有鑾儀使一缺旗下都統一缺著量其力之所
能自行陳奏彼時高其位奏都統事務向來不甚熟練
鑾儀衛又無可效力之處朕遂降旨令回松江此乃出
自朕意加恩老臣並非年羹堯贊助之力在年羹堯必
隠其從前之𠫭劾反市德于高其位而高其位不知亦
以為出于年羹堯贊助之力也去年高其位奏進松江
漁船所獲玉寳朕賞以四團龍補服等物又適值年羹
堯在京必又向高其位居功冀其感激聞年羹堯將一
無頼小人薦與高其位高其位即授以把總未幾又特
拔為千總此事在曏時督撫提鎮中皆所不免年羹堯
尤視為常事但高其位曏被年羹堯參劾及朕加種種
之恩皆特出朕意與年羹堯毫無干涉而年羹堯竊君
恩為己功高其位奉私嘱如公令即此見年羹堯之巧
詐營私随處要結而内外臣工之為所愚者不少矣九
月授文淵閣大學士兼禮部尚書加太子少傅其
位以衰老不勝機務奏辭
詔俟受代後即来京供職四年五月至京改隸鑲黃旗尋
乞休
諭以跪拜艱難高年常有之事不必遽行求退十月以八
十生辰
賜扁聯及服食等物銀千兩十一月復乞休得
旨卿宣力年久恪慎奉職老成練達茂著賢聲是以簡預
機務用昭優眷前以老病乞休朕未忍俞允特命供職
數時以示眷念耆舊大臣之至意今復行奏請情詞懇
切准以原官致仕五年正月卒
命王大臣侍衛奠茶酒
賜祭葬如例諡文恪十二年十月入祠賢良祠原襲之二
等輕車都尉循例改騎都尉以其次子纘勲襲長
子起由廕生授四川茂州知州累官至兵部尚書
雍正十三年罷尚書任以都統銜在
雍和宫行走尋獲罪革職逮問乾隆元年
命發往軍臺效力贖罪七年回旗十三年卒
年遐齡(子希堯)
年遐齡漢軍鑲黃旗人由筆帖式授兵部主事累
遷刑部郎中康熙二十二年授河南道御史巡視
中城尋遷内閣侍讀學士二十七年遷宗人府府
丞二十九年晉内閣學士三十年授工部右侍郎
三十一年二月轉左十月授湖廣巡撫三十八年
奏言湖北武昌漢陽黃州安陸德安荆州襄陽等
七府應徵匠役班價等銀千餘兩自明季迄今年
代久遠子孫遷徙亡絶闕額無徵有司或代為捐
解或派累小民官民交困查江浙二省因匠班無
徵歸地丁帶徵湖北事同一例請自康熙三十九
年為始亦歸地丁徵收每畆加增絲毫而賦無闕
額官民俱免賠累部議從之四十年二月給事中
馬士芳劾遐齡徇庇老病廢弛之布政司任風厚
不入大計
詔令明白回奏風厚來京引見嗣遐齡奏風厚辦事老成
並無遺誤風厚抵京引
見
諭曰任風厚尚未衰老可以辦事著仍赴原任馬士芳參
奏不實以言官免其議處七月遐齡疏參黃梅縣知縣
李錦虧空地丁銀三千餘兩請革職究追從之尋
黃梅縣民會集萬人閉城留錦不容去任
命總督郭琇嚴審速奏八月琇奏言黃梅縣未解銀三千
餘兩實係民欠隨于七月徵完知縣李錦並無虧
空百姓因錦平日清廉聞其解任一時圍聚生員
吳士光等許為糾人赴省保留久始解散亦無違
抗情形請令錦仍留原任士光等革去衣頂應請
復還得
旨凡官員去留之權豈可令百姓干預聚衆肆行之風亦
漸不可長該督撫庸懦無能平時不能約束軍民及至
事出專務遮飾苟且議結殊属不合李錦居官雖優不
可仍留黃梅之任著令來京於直隸附近補用吳士光
等著解部發往奉天郭琇年遐齡俱降一級留任四十
三年遐齡以疾乞休
允之雍正元年以次子羹堯平西藏功加尚書銜二年復
以羹堯平青海功加太傅一等公
賜雙眼孔雀翎三年羹堯獲罪遐齡及長子希堯俱應緣
坐
諭曰年羹堯剛愎殘逆之性朕所素知其父兄之教不但
素不聽從向來視如草芥年遐齡年希堯皆忠厚安分
之人著革職免罪五年遐齡卒
特恩還原職致祭一次希堯由筆帖式補授雲南景東府
同知康熙四十五年遷直隸廣平府知府五十年
遷大名道五十二年晉廣東按察使五十五年晉
安徽布政使五十九年潁州知州王承勲訐告希
堯需索規禮徇庇鳳陽府知府蔣國正將虧空捏
民欠冒蠲侵蝕等欵經總督常鼐𠫭奏
命左都御史田從典等往鞫俱無証據失察國正冒蠲希
堯應革職從之六十一年以布政使銜署廣東巡
撫雍正元年實授疏報欽州澄海南海東莞等二
十九州縣衛所開墾六十一年分田地一百四十
二頃下部知之三年七月擢工部右侍郎十一月
因弟羹堯獲罪革職四年正月授内務府總管七
月
命管理淮關税務十二年加都察院左都御史銜十三年
江蘇巡撫高其倬疏奏希堯庇惡縱貪鞫實削職
乾隆三年卒
欽定八旗通志卷一百九十一
