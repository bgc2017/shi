欽定四庫全書
欽定八旗通志卷二百六
人物志八十六
大臣𫝊七十二(漢軍正藍旗一剛佟養性巴劉宏遇李率泰阿泰顔)
(佟岱瑶佟國印甲馬如璧芄劉仲錦楨張朝璘佟國佟養李日秦世)
佟養性
佟養性遼東人先世為滿洲居佟佳以地為氏因
業商遷撫順天命初見
太祖高皇帝功德日盛傾心輸欵為明所覺置之獄潜出
來歸
賜尚宗室女號曰西屋裏額駙授三等男六年從克遼陽
晉二等子天聰五年正月
太宗文皇帝命督造紅衣礟初軍營未備火器至是礟成
鑴曰天祐助威大將軍征行則載以從養性掌焉
時漢軍未分旗
勅養性總理官民俱受節制額駙李永芳及明副將石廷
柱鮑承先等先後來降者與佟氏族人皆為所属
上以漢官漸多慮養性無以服衆志
特諭養性曰凡漢人事務付爾總理各官分别賢否以聞
爾亦當殚厥忠忱簡善絀惡恤兵撫民竭力供職勿私
庇親戚故舊陵轢疎遠仇讐致負朕委任之意昔廉頗
藺相如一將一相以争班位幾成嫌釁幸相如重視國
事不念私讐是以令名垂於千祀願爾效之又
諭諸漢官曰爾衆官如能恪遵約束非僅敬養性是重國
體而欽法令也八月從
上征明大軍圍明總兵祖大夀於大凌河養性秉方略率
漢軍載紅衣礟立營於錦州通衢擊敵城西隅臺
降守臺兵又擊城南隅壊樓堞翼日擊東一臺臺
圯守者宵遁進殱之九月明關内兵援錦州
上遣親軍擊敵養性勒漢軍五百從敵望風遁明監軍道
張春與總兵吴襄等赴援大凌河乘夜向城
上督騎兵破之方追奔明潰卒復陣養性承
旨屯敵營東舉礟攻燬敵營十月攻克子章臺礟擊臺垜
臺内兵死者無算十一月祖大夀以大凌河城降
上命城中所得鎗礟鉛藥悉付養性尋率兵攻克馬家湖
臺自大凌河至廣寧明所置臺墩悉毁之六年正
月
上幸演武場
閱兵養性率所轄漢軍試礟擐甲列陣
上嘉其軍容整肅且以出兵大凌河時能遵
方略有克敵功
賜雕鞍良馬一白金百兩設宴勞之四月
上親征察哈爾
命隨貝勒阿巴泰等留守瀋陽七月奉
勅宣諭大凌河投誠各官察哈爾之役
上命𠫭領延布禄佐領董山移哈爾占所貯糧於烏蘭哈
達延布禄調遣失人遲久不至下廷臣會議罪當
死有
旨覆勘
諭曰倘情有可矜則釋之衆皆言法不當宥養性奏曰延
布禄等不留賢員協助而用不更事之人誤也罪
固應死或懲責而曲貸之實惟
聖恩前鋒𠫭領圖魯什亦以懲之而全其生為請
上允二人議延布禄等遂從末減未幾養性卒於官
詔以其子普漢襲爵普漢卒弟六十襲崇德七年隸漢軍
正藍旗順治初六十屢遇
恩詔晉三等伯仕至本旗都統十三年
世祖章皇帝追錄舊勲
賜養性諡曰勤惠六十卒子國瑶襲爵自有𫝊
劉宏遇
劉宏遇遼東人初與其弟竒遇並以諸生隨明總
兵祖大夀幕下為參謀天命七年
太祖高皇帝征明次三岔河宏遇同竒遇挈家來歸並以
明邊境兵馬數目及戰守事宜陳奏
上遣鄂克兑諭之曰得廣寧城後當授爾官嗣以明將士
來降者衆宏遇閒居遼陽
太宗文皇帝崇德元年宏遇上書自陳乞錄用
命大學士范文程等試之謂可任文職遂授宏文院副理
事官後分漢軍為八旗宏遇隸正藍旗順治元年
三月以繙譯遼金元三史告成
賚白金鞍馬尋任工部理事官十月授山西朔州道二年
四月偕副將侯大節等督兵𠞰蒋家峪黑草嘴諸
賊擒斬甚衆五月擢陜西布政使四月考績稱最
五年擢安徽巡撫值叛鎮金聲桓騷擾江右江北
土賊蜂起宏遇駐池州飭兵守禦分遣鎮將授策
搜𠞰渠寇王貳甫等次第就擒復自池州移駐安
慶與總督馬國柱會𠞰英山霍山潜山諸賊連破
賊巢擒斬渠魁孔文燦等餘黨悉平六年五月裁
安徽巡撫
召還七年二月授山西巡撫先是叛鎮姜瓖踞大同其黨
分據平陽保德寧武代州五臺連結榆林靖邊府
谷諸邑土賊四出寇掠至是瓖伏誅餘黨竄匿山
谷宏遇奏請免逋賦甦驛困矜恤諸死事家又言
郡邑甫遭兵燹民田荒蕪殆盡前此大兵征伐大
同徵輸芻糧竭蹶以供今尚有保德五臺府谷餘
賊未滅日需輸輓復值二麥未收秋禾遇蝗災耕
種失望臣承撫字之責仰體
皇上視民如傷之意不敢不以實陳得
旨下所司蠲賑尋與總督佟養量總兵剛阿泰協𠞰五臺
山賊劉永忠高鼎等於曹家寨攻毁賊巢俘斬略
盡十年陜西賊楊茂等竄入平陽遣兵招降之宏
遇撫山西四年建忠烈祠以祀守土諸臣死姜瓖
之亂者葺太原府陽曲縣學宫修築汾河諸堤會
以逮捕土賊王眼張義國孔朝貴閻守福等未入
奏即籍沒觧部有
旨下所司察核宏遇坐罰俸給事中張璿劾宏遇不請
旨徑行籍沒罪在專擅疏復下所司議再罰俸尋奉
詔甄别督撫吏部以宏遇功少過多請
旨降調旋授福建督糧道十八年九月卒於官祀山西名
宦
李率泰
李率泰漢軍正藍旗人李永芳次子也初名延齡
年十二即入侍
禁廷
太祖高皇帝賜今名年十六以宗室女妻之
太宗文皇帝親征察哈爾朝鮮及明錦州率泰俱從崇德
八年隨貝勒阿巴泰征明至山東有勞績洊擢副
都統順治元年正月授刑部參政兼副都統率兵
駐防錦州四月隨睿親王多爾衮入山海關破流
賊李自成尋同都統金礪招撫天津又率寧遠駐
防兵平定山東河南擒斬滿家洞賊將趙應元降
其衆萬人二年隨豫親王多鐸破流賊於潼關移
師南征克揚州下江寧分領精兵三百徇蘇州松
江所過城邑悉撫定惟江隂閉城抗拒督兵攻破
之三年隨端重親王博洛下杭州定福建敘功授
世職為二等輕車都尉復以考滿兼一雲騎尉五
年海賊犯福州漳泉諸郡
詔率泰與靖南將軍辰泰同心協謀前往誅𠞰至則擒斬
賊渠曾慶等及餘黨數萬賊鄭彩連䑸數千盤踞
長樂連江城邑率泰會辰泰分兵夾擊盡驅出海
恢復二縣又統師直入興化生擒偽總督顧世臣
等十一人斬之興化平先是福州為賊困十四月
城中民相食江西賊郭天才偽稱援兵自杉關長
驅抵福州駐兵洪塘載米麥江上誘郡民出就食
會率泰提師抵建寧聞之間道飛檄廵撫使偵備
賊乃夜焚洪山橋掠就食者千人以遁率泰至命
有司收賊遺粟以甦餘民巡按御史周世科大治
舂杵釘鉸之刑拷掠士民恣取財賄巨萬率泰白
之巡撫會劾之世科伏誅六年從征大同叛鎮姜
瓖下保德州擒斬賊黨牛化麟等敘功加一雲騎
尉先是順治元年更定官制名參政曰侍郎率泰
仍以刑部侍郎兼任副都統事八年閏二月調吏
部侍郎三月授宏文院大學士六月條奏三事一
懲貪酷官吏一給滿洲兵丁馬匹草料一酌量營
造工程次第
上從之七月坐與大學士辰泰誤增
恩詔赦欵復巧飾誑奏罷任降世職為騎都尉尋遇
恩詔加一雲騎尉九年正月以吏部奉
恩詔予襲太濫
命削雲騎尉十一月奉
特旨晉三等男十年六月以大學士洪承疇薦授兩廣總
督
諭曰率泰當永不敘用經略輔臣既保為總督特允所舉
著改過自新以圖報稱時明桂王朱由榔居安隆其帥
李定國擁兵粤西十一年土賊廖篤增等結連定
國為寇率泰遣兵分道進𠞰陣斬篤增於玉版巢
十二年定國犯粤東率泰領兵禦之敗其將高文
貴會靖南將軍珠瑪喇率禁旅至合兵夾擊破之
於新會城下乘勝追逐克復高州雷州諸郡所至
軫恤民賴以安方新會被圍時城中糧盡且食人
兵衆掠婦女千餘口率泰言於諸將盡釋之十三
年
詔加太子太保調浙閩總督
諭以浙閩重地軍務方殷勅到即兼程赴任時逆賊鄭成
功招集亡命嘯聚海濱為江南浙江福建寇害率
泰既莅任相度形勢以賊揚帆鼓楫來往無常倘
不急整舟師慮難擒𠞰特疏增設水軍三千復與
撫臣劉漢祚動帑遴員刻期伐木增造唬哨各船
百餘為戰禦計十四年招降海寇陳德容並疏言
捕𠞰鄭逆宜離其黨與散其羽翼以撫佐𠞰又言
鄭成功之父芝龍不宜流徙寧古塔恐其地近海
由此而遁為患滋大
上悉是其言併
飭所司嚴守芝龍是年敘前破李定國功晉一等男考滿
加少保十五年正月招降賊黨偽都督唐邦杰偽
副將林翀葉禄等三月奏
允調直隸山東河南山西江西步兵萬人赴浙防守海汛
會鄭成功犯温郡平陽瑞安俱䧟浙東告警率泰
請調江寧滿洲兵助𠞰賊退走七月
詔分浙閩總督為二以都統趙國祚為浙江總督駐温州
而以率泰總督福建駐福州九月賊據南安嶺窺
福州賊黨陳斌既降復叛率千餘人據羅星塔率
泰馳檄會師焚其巨艦千餘賊遁因以舟師圍之
斌降率泰奏斌屢叛状誅於福州城南十六年以
會審羅源縣敗逃事不詳究供詞部議瞻徇應革
職得
旨革去世職仍留總督任兵部又追論率泰總督浙閩時
不能保固封疆應革任復得
旨寬免罰俸一年仍戴罪圖功自贖康熙元年正月率泰
以漳州為全閩門戶奏增設水師二千及副將遊
擊等官時定海小埕賊衆盤踞率泰密會靖南王
耿繼茂遣兵擊走之又萬安所先經遷毁偽總兵
楊宣等復於其地壘新城率泰會提臣馬得功調
兵夾𠞰賊不能支揚帆遠遁六月招降偽總兵林
俊竒等六十一員兵千餘人二年九月降偽忠靖
伯陳輝等一百三十餘員兵一千六百及家属八
百餘人十月招降賊將何義魏明等復統建寧延
平邵武將弁三路進𠞰山賊獲逆渠王鐵佛斬之
未幾海賊五百餘人由梁山突犯内地率泰遣總
兵王進功𠫭將折光秋夾擊大敗之俘斬甚衆復
與耿繼茂統率大兵航海攻克厦門乘勝取浯嶼
金門二島逆賊鄭錦周全斌等勢窮宵遁三年二
月擒斬寧化山賊錢禾四月招降偽總兵林國樑
五月大兵至八尺門偽威遠將軍翁求多率兵民
六萬餘人納欵率泰夜半渡海進拔銅山焚毁賊
巢斬首三千三百餘級偽永安侯王廷等率家属
兵民等三萬餘人出降獲船艦軍械無算鄭錦僅
以數十艘遁走臺灣
聖祖仁皇帝優旨嘉奬下部議敘加秩正一品六月率泰
以疾求罷
諭曰覽奏知病是實當即允所請但閩省投誠官員兵民
最為繁衆著親行安插務使得所事竣日然後來京閏
六月遣總兵李長榮等出洋𠞰賊擒偽總兵張賢
時閩海厦門各島悉已蕩平惟南山鎮海佛潭橋
猶為餘孽盤踞九月率泰飭總兵官劉進忠等進
𠞰陣斬賊黨七千有竒招撫男婦萬餘人十月别
遣兵會𠞰茶仔畬山寇生擒賊首余角俘斬餘黨
無算四年三月再以疾求罷
上慰留之六月以漳汀二府地甚遼闊奏定守漳道仍駐
漳州巡建道仍兼轄延平守建道自建寧改駐汀
州兼轄邵武五年正月卒於官遺疏言閩海餘氛
遠竄臺灣奉
旨撤兵與民休息洵為至計惟是將衆兵繁若撤之太驟
則易致驚疑太遲又恐貽患目下當安反側之心
日久務防難制之勢紅毛夾板船雖已回國然往
來頻仍異時恐生釁端閩省兵馬錢糧專望協餉
倘若外解不周則有意外之虞至數年以來令濱
海居民遷移内地咸苦失其故業宜略寬界限俾
獲耕漁稍甦殘喘疏上得
旨李率泰原以才能蒙
世祖章皇帝特簡浙閩總督自任總督以來克副簡任之
意殫力報效𠞰撫賊寇多建功績且忠清素著正資調
度今以久任巖疆積勞病殞深可憫惻下所司議
䘏加兵部尚書
予祭葬如典禮諡忠襄明年敘功追贈一等男子正宗襲
剛阿泰
剛阿泰漢軍正藍旗人李永芳第三子也幼隨父
自撫順所來歸及長屢從征伐順治五年十一月
授九江總兵未任值叛鎮姜瓖作亂改授宣府總
兵明年三月至鎮時山西至宣化山賊並起懷來
所属之礬山狼窩蔚州所属之三澗辛莊黑山所
在屯聚剛阿泰甫莅任即率兵赴懷來逼礬山而
營遣𠫭將頗重耀等分兵攻狼窩殪賊甚多礬山
賊首王海等懼悉衆來歸會辛莊賊劫桃花堡剛
阿泰移兵疾馳抵蔚州率兵搜山賊糾衆三百拒
戰我軍奮擊斬馘七十餘賊敗竄追𠞰至黑山設
伏山隘攜礮具進攻賊潰伏發悉殱之獲其牲畜
器械三澗等賊聞風就撫五月奉
命𠞰易州土寇遣𠫭將羅映台等進兵麻黃谷以巨礮燬
其巢復統兵自紫荆關循邊牆搜𠞰至昌平属鎮
邊城撫定其衆乃還鎮六月疏言臣任宣鎮兩月
三𠞰山寇共招撫賊首王海等二十三人餘賊一
千三百餘人或隨營收伍或安插歸農尚恐猜疑
未化請𤼵
恩諭免死以安反側又言宣鎮營制近議裁併臣思經制
有昔設而今可裁者有今宜設而昔未立者道在
因時變通鎮標舊有鎗礮分隸各營本難畫一今
盡調赴山西協𠞰臣思火器一營必湏專設以資
援𠞰請於宣属四營内每營抽撥戰守步兵各七
十五名演習施放别成一營領以遊擊使之朝夕
訓練庶幾緩急足恃疏並下兵部議行六年九月
大軍既平姜瓖餘孽張五桂高鼎劉永忠等竄代
州定襄繁峙五臺山中糾衆犯五臺縣城宣大山
西總督佟養量檄剛阿泰率兵援𠞰十月至代州
偵賊屯聚竇村我軍悉銳乘夜襲擊斬偽副將張
賓偽守道張秀等十餘人賊驚潰追擊大獲城下
賊聞之懼解圍去我兵躡賊蹤凡再敗之高鼎劉
永忠遁入靈邱之曹岩砦據岩險拒守其黨分布
五臺之窰頭柏砦定襄之滹沱七角諸砦七年正
月我軍分路圍𠞰剛阿泰與右衛副將徐長春由
東北間道進逼窰頭砦破之斬偽副將一賊退守
柏砦塞山隘以自衛張五桂復糾賊赴援我軍攀
崖以上賊失隘驚竄我軍力擊并敗援兵擒五桂
獲偽總兵印餘衆皆降八月滹沱七角諸賊糧盡
亦降我軍進逼賊砦砦高數百丈四面峭削不可
上乃募勇健數十夜半從别徑絙綴援手而登繼
以衆軍發礮直轟砦門賊駭逸偽總兵董景誼等
自焚其巢而死高鼎妻及其父高來貢就俘山砦
悉平八年二月師旋三月敘功加都督同知先是
剛阿泰𠞰賊時以山西省應解宣鎮兵饟截留散
給移咨督饟主事奏銷戶部以援𠞰兵内有已經
部議裁汰者駁令宣大總督佟養量核奏尋以調
𠞰在先議汰在後奏奉
諭旨准銷及銷冊上數復不符為戶科給事中高辛允所
劾下養量察審剛阿泰疏劾已陞督標副將之舊
任鎮標參將張世忠冐領侵欺得
旨革世忠職勘擬治罪十年九月養量疏言宣鎮饟銀六
萬七千兩有竒侵沒非止一人且恐朦混支銷為
數尚多張世忠出入必由自無所逃其罪前任饟
司徐兆舉陸元龍扶同銷算罪亦難辭今奉
旨嚴察須直窮到底臣調審領銀之員役剛阿泰身為主
帥俱抗庇不發侵吞之弊顯然請
旨一併裭革赴省質訊奉
旨數萬饟銀任意侵剋大干法紀及奉諭察審經手人員
又抗匿不出殊可痛恨張世忠已經拏問追擬其餘干
涉員役俱令分别嚴行察議議未上剛阿泰劾養量袒
護世忠據其委罪妄扳之詞誣指侵吞抗庇養量
復劾剛阿泰驕悍欺㒺疏並下部察議給事中王
廷諫許作梅並以宣府重鎮文武互訐恐致貽誤
封疆交章論劾請
勅三法司拘犯會鞫
上命戶部侍郎覺羅額爾德等赴宣化察審十一年正月
以世忠未曾冐領剛阿泰未曾侵吞督鎮逞忿互
劾覆奏下部議處會
甄别督撫大臣解養量任部議剛阿泰逞忿乖張應革職
其饟銀支銷有無情弊令新任總督馬鳴珮再審
尋奏張世忠具印領支饟即時散給兵丁並無侵
欺值剛阿泰赴陽和閱兵未及申報及回又未面
啟即赴督標新任剛阿泰未見領饟底冊致銷冊
不符因劾其冐領罪在張世忠目無主帥不申不
報應予杖懲疏仍下部核議從之以剛阿泰已經
革職毋庸再議尋回旗卒於家
巴顔
巴顔漢軍正藍旗人李永芳第五子也天聰八年
襲父三等子爵崇德六年任𠫭領從
太宗文皇帝征科爾沁有功復從圍錦州時明總督洪承
疇領兵十三萬來援聞
太宗親征遂退守松山我兵四出追擊巴顔與都統石廷
柱等運巨礮以從大敗承疇於松山城下七年三
月明副將夏承德獻松山城巴顔與石廷柱等奉
旨收藏所獲鎗礮火藥以備用六月增漢軍四旗為八旗
巴顔任正藍旗都統八年九月隨鄭親王濟爾哈
朗等征寧遠拔中後所及前屯衛順治元年二月
敘寧遠功晉二等子五月同石廷柱統兵𠞰昌平
州寇尋同都統葉臣徇直隸饒陽河南懷慶山西
澤州潞安諸郡邑皆下之凱旋
賜白金五百兩二年十一月奉
命帥左翼兵與右翼都統李國翰會定西大將軍和洛輝
於陜西進𠞰四川三年正月流寇孫守法賀珍等
犯西安府巴顔與和洛輝夾擊之殱其衆殆盡賀
珍復并力拒戰巴顔與副都統齊默克圖擊破之
珍收合餘燼馬步兵約五千列陣山上巴顔登山
奮擊賊衆未戰而走遂追敗之於濠泗河三月收
𠞰黑水峪斬守法降賊衆二千進𠞰流寇一隻虎
於商州賊兵二萬據山為陣巴顔與和洛輝督戰
斬萬餘級復率兵偕副將王平等擊敗延安諸路
流寇追賊至張果老厓賊入山寨我兵掘濠圍之
夜潛攻克其寨擒斬賊渠獲馬驘無算五年六月
敘功晉一等子十一月帥左翼兵載紅衣礮赴大
同討叛鎮姜瓖六年隨睿親王多爾衮復渾源州
又隨英親王阿濟格復左衛隨巽親王滿達海復
朔州汾州及太谷諸縣巴顔在軍中每指麾左翼
兵𤼵巨礮以攻所向皆克八年敘平姜瓖功晉三
等伯兩遇
恩詔加至一等伯九年正月卒年三十有三
賜祭葬如例子釋迦保襲爵
佟岱
佟岱漢軍正藍旗人先世居佟佳父佟三
太祖高皇帝時來歸任副都統佟岱其第三子也初任佐
領崇德元年從
太宗文皇帝征朝鮮師還以縦掠降民巧言掩飾論罪應
死
命從寬罰贖革佐領奪俘獲三年授吏部副理事官兼任
𠫭領六年隨大兵圍明錦州明援兵自城出戰佟
岱率兵擊敗追至城壕始還其夜明兵犯我營欲
奪紅衣礮佟岱與副都統金維城奮擊郤之七年
四月隨鄭親王濟爾哈朗攻克塔山杏山及附近
諸臺堡六月擢正藍旗漢軍副都統八年隨鄭親
王征明寧遠拔前屯衛及中後所二城敘功予騎
都尉世職順治元年同都統葉臣等征山西以礮
攻克太原城二年隨英親王阿濟格𠞰流賊李自
成於陜西敗之延安追至湖廣獲賊船於富池口
英親王征江西至九江班師佟岱與投誠總兵金
聲桓駐守九江府旋遣兵與聲桓平定南康南昌
建昌撫州袁州等府以所俘獲奏
聞因疏言故明鍾祥王朱慈䃕等皆衰殘廢棄或姑存餘
喘以彰我
朝浩蕩之仁得
旨故明諸王俱令赴京朝見時湖廣總督羅繡錦未之任
佟岱暫署湖廣總督三年率兵還京授兵部左侍
郎是年秋隨恭順王孔有德征湖南四年自岳州
進長沙偽總兵王進才等聞風遁師次湘潭偽伯
黃朝宣擁衆數萬屯燕子窩佟岱與有德及副都
統藍拜等由水道進據瀘口擊破北岸營追擒朝
宣於衡州進攻寶慶克之聞明桂王朱由榔據武
岡夜𤼵兵疾進敗其衆并焚木城又敗其國公劉
承允於夕陽橋遂克武岡由榔遁廣西五年十月
凱旋得
優賚敘功加一雲騎尉六年隨睿親王多爾衮討大同叛
鎮姜瓖敗賊兵於傅家嶺又同都統左夢庚擊敗
賊兵進拔渾源州及左衛朔州汾州太谷等城敘
功並三遇
恩詔晉世職至一等輕車都尉兼一雲騎尉累遷戶部吏
部侍郎十一年擢浙江福建總督十二年冬海賊
鄭成功䧟舟山十三年正月復䧟台州時佟岱與
巡撫秦世楨不協劾世楨運饟不繼致舟山士卒
叛降世楨亦劾佟岱不巡閱海疆且不循例駐衢
州欲以巡撫廨署自居忿戾相争逞私詆誣状
上調世楨為操江巡撫
詔佟岱解任還京佟岱不即行且上疏自敘𠞰撫功
上切責其冐功戀禄
命新任總督李率泰巡撫陳應泰會同巡按御史王元曦
察核佟岱與秦世楨挾忿相争貽誤封疆情罪率
泰等覆奏舟山失䧟世楨不能先事密防咎亦難
辭佟岱忿争失體久駐杭州不一至海濱實貽誤
封疆疏下部院確議世楨應降一級調用佟岱應
降世職一等
上以所議尚輕飭再議革去
恩詔所加世職留其軍功所得三等輕車都尉康熙二年
卒子佟徽年襲
佟國印(子世德)
佟國印漢軍正藍旗人父佟恒年以驍騎校隨其
從父佟養正守朝鮮界之鎮江城
太祖高皇帝天命六年守城中軍陳良策叛執養正投明
總兵毛文龍恒年亦被執不屈死贈騎都尉世職
以弟成年襲尋卒國印襲職
太宗文皇帝崇德三年授工部副理事官六年隨睿親王
多爾衮征明圍錦州與都統石廷柱擊敗吕洪山
步兵
上親統大軍進征圍明總督洪承疇於松山敵兵有逸入
高橋南三臺者國印與都統劉之源以礮攻克之
盡殱其衆七年四月鄭親王濟爾哈朗等圍杏山
塔山國印俱以礮擊其城下之敘功加一雲騎尉
尋遷工部理事官奉
命同副都統馬光輝等赴錦州督鑄神威礮十月隨饒餘
貝勒阿巴泰征明由黃崖口入邊時明將於沿邊
設臺駐兵防守甚密國印同都統李國翰屢擊敗
敵衆克邊臺七又擊敗牆子嶺守兵八年鄭親王
征明寧遠既克中後所進取前屯衛國印以紅衣
礮擊其城風迴礮火傷頷下創甚攻城益力卒克
之順治元年敘功晉二等輕車都尉三年擢工部
右侍郎六年任都察院參政七年九年三遇
恩詔晉爵三等男十二年以疾解任康熙十一年四月卒
賜祭葬如例子世德初因國印乞休襲爵尋授參領康熙
十三年擢正藍旗漢軍副都統十四年八月隨貝
勒洞鄂征叛鎮王輔臣於平涼賊衆迎拒世德同
都統海爾圖率兵擊郤之賊復倚山據險列陣世
德率兵直前衝擊破賊陣追斬甚衆十五年同前
鋒統領穆占設伏於平涼之南山擒賊偵卒擊敗
賊騎百餘賊將屢糾衆來犯世德率兵五戰皆捷
復以紅衣礮擊毁賊壘殱賊無算尋招降王輔臣
及其叛黨陳彭等並在事有功十七年
命隨撫遠大將軍圖海規復漢中興安十九年五月卒於
軍
賜祭葬如例子銓襲爵
馬如璧
馬如璧遼陽東寧衛人隸正藍旗漢軍
太宗文皇帝崇德五年任驍騎校隨睿親王多爾衮圍明
錦州敵以千餘騎出城迎犯如璧隨侍衛李國翰
戰卻之復擊敗松山步兵及杏山騎兵尋進攻杏
山松山兩路臺堡並隨都統石廷柱以紅衣礮破
之六年隨鄭親王濟爾哈朗圍明錦州攻克駱駝
山寨敵兵自十三站乘夜來襲營佐領禧福率甲
士出戰如璧同參政碩詹馳馬陷陣殺敵甚力會
明總督洪承疇等合步騎十三萬來援錦州
上親統大軍駐營松山
指授方略如璧隨都統巴顔石廷柱等徇塔山路以紅衣
礮攻下附近諸臺七年授佐領隨鄭親王取塔山
杏山二城八年復隨鄭親王取中後所及前屯衛
皆以紅衣礮攻城有功順治元年敘功予騎都尉
世職兼任參領二年隨英親王阿濟格𠞰流賊李
自成於陜西追至湖廣屢戰皆捷與𠫭領劉仲錦
等擊走偽總兵馬進忠於武昌獲賊船十有一六
年隨鄭親王征湖南時明桂王朱由榔據武岡自
成遺黨李錦劉體純王進才皆附之分據寶慶衡
州如璧由岳州進長沙趨衡州屢擊敗其兵復同
副都統金維城破之於靖州其衆皆潰奔如璧奮
力窮追遇伏步戰力竭殁於陣七年遇
恩詔於騎都尉加一雲騎尉尋議䘏晉三等輕車都尉子
純德襲
世宗憲皇帝時以如璧入祀昭忠祠
劉仲錦
劉仲錦遼陽東寧衛人後隸正藍旗漢軍
太宗文皇帝崇德五年任佐領隨睿親王多爾衮圍明錦
州敵騎兵千餘自城中出戰仲錦隨左翼兵迎擊
追至城下始還尋復擊敗松山步兵杏山騎兵及
吕洪山口步兵七年鄭親王濟爾哈朗攻塔山發
紅衣礮擊其城西城圯二十餘丈仲錦率所部兵
先登克之進攻杏山城復以礮擊毁城垣二十五
丈城中窘迫遂降敘功予雲騎尉世職八年三月
隨護軍統領阿爾津哈寧阿等征黑龍江呼爾哈
部克其博和哩諾爾噶勒都里三屯俘獲甚衆招
降小噶勒達蘇大噶勒達蘇綽庫禪能吉勒四屯
凱旋
賜貂皮白金九月隨大兵征明寧遠以紅衣礮攻克中後
所前屯衛二城敘功晉世職為騎都尉順治元年
大兵既定燕京仲錦任戶部理事官兼參領隨都
統葉臣征山西取太原府旋隨英親王阿濟格𠞰
流賊李自成於陜西追至湖廣屢擊敗賊衆偽總
兵馬進忠遁獲其戰艦十有一五年擢兵部侍郎
六年隨睿親王討大同叛鎮姜瓖復渾源州左衛
及汾州皆以紅衣礮攻城有功七年授山東臨清
總兵官加都督同知先是仲錦以征流賊平姜瓖
功晉三等輕車都尉世襲罔替復以考滿並三遇
恩詔洊晉一等輕車都尉兼一雲騎尉十年改福建右路
總兵官加左都督鎮守泉州十一年八月
上以仲錦有疾不能任事
詔解任還京調治尋卒
賜祭如例子芳聲襲
張朝璘
張朝璘漢軍正藍旗人父士彦明廣寧巡撫中軍
守備天命七年
太祖高皇帝征廣寧明巡撫王化貞遁去士彦來降天聰
八年授三等輕車都尉旋乞休朝璘襲職崇德七
年任佐領隨貝勒阿巴泰征明過北京往攻登州
府師次膠州遇敵兵擊敗之八年隨鄭親王濟爾
哈朗征明攻克中後所前屯衛二城晉世職二等
輕車都尉任兵部理事官順治二年隨豫親王多
鐸征江南以紅衣礮攻克揚州府城及江隂縣城
尋率兵駐防蘇州遇明總兵黃蜚等擁衆來犯同
副都統吉山擊卻之復同前鋒統領努三率兵追
𠞰黃蜚等敗退旋合兵從水路來犯朝璘同𠫭領
索爾敏進兵擊之潰獲其船四年隨恭順王孔有
德平湖南時明桂王朱由榔據武岡州朝璘與協
領烏赫訥率兵疾進夜遇明總兵曹志建扼於路
朝璘督兵擊之敵敗奔入木城朝璘進攻擲火毬
木城中城焚敵衆大潰其國公劉承允率衆拒戰
朝璘偕諸將擊敗之夕陽橋遂克武岡州承允降
明桂王走靖州其將張先璧據沅州别部衆據黔
陽縣列五營朝璘同副都統蘭拜等敗之進克沅
州府六年隨睿親王多爾衮討叛鎮姜瓖於大同
復渾源左衛及朔州汾州太谷等城是年以考滿
稱職晉一等輕車都尉八年敘江南湖南山西功
晉三等男旋授正藍旗漢軍副都統九年兩遇
恩詔晉一等男十年授都察院左副都御史十三年遷戶
部侍郎尋奉
命巡撫江西時南昌瑞州當金聲桓叛亂後農田荒蕪賦
額多虚巡按御史笪重光請豁免部臣恐有以熟
作荒情弊請下督撫議朝璘覆奏荒蕪田畝惟循
序勸墾則熟者常熟荒者不致久荒若編派起科
則始焉包荒於熟漸至熟者仍荒非足國恤民計
今南昌瑞州二府新墾荒田四千餘頃應三年後
起科其未墾者二千餘頃請槩與豁除以勸墾耕
而資生聚得
旨允行十五年以解廣西協餉功加兵部尚書銜十八年
擢江西總督康熙二年江西右布政使王庭奏減
南昌府屬浮糧下朝璘議朝璘疏言江西自陳友
諒横行徵派明代相沿未改前巡按御史吴贊元
切陳其事部議令確核志牘旋遭金聲桓叛亂志
牘散亡是以前撫臣蔡士英僅據右布政使莊應
會所得故牘請減袁瑞二府額徵而未及南昌今
志牘復出惟武寧縣因陳友諒生身之地未浮宋
元舊額其餘六縣一州浮糧請
勅部察核志書減免尋部臣覆奏浮銀十九萬五千餘兩
米十四萬九千餘石
上命悉與豁除三年朝璘疏言吉安府向食粤鹽相隔千
餘里且有十八灘之險請改食淮鹽俾商民交便
事下所司從之四年以江西總督裁併江南解任
五年正月補福建總督六年以老疾乞休還京越
十餘年卒子聖鐸襲一等男爵
佟國瑶
佟國瑶漢軍正藍旗人二等子佟養性之孫也養
性卒子普漢六十遞襲六十於順治初年三遇
恩詔晉三等伯授副都統子國瑶順治十七年襲伯爵康
熙九年擢正藍旗漢軍副都統十二年十二月逆
藩吴三桂反
上以湖南鄖陽地界三省山谷阨塞奸民易嘯聚且恐賊
乘間侵犯
特授國瑶為鄖陽提督往駐防十三年三月㐮陽總兵楊
來嘉通吴逆據榖城叛鄖陽副將洪福應之劫所
部兵千餘反攻國瑶署國瑶率遊擊杜英佟大年
以健丁三百名奮勇衝擊賊退復來連日格鬭十
餘陣斬首二百餘級賊遁走疏
聞得
旨嘉奬下部優敘加左都督十四年四月洪福及叛將等
分五路犯鄖西復大敗之追𠞰至泥河口板橋河
陣斬偽副將林躍等七人殺賊兵數百十五年三
月四川叛鎮譚洪犯鄖江北岸洪福等出掠鄖江
南相聲援國瑶分兵𠞰禦敗賊於坪溝黃畈九里
岡又渡江擊賊於南岸連敗之焚其舟械擒斬無
算九月洪復遣衆伏鄖江兩岸以三十餘舟順流
下泊琵琶灘進逼鄖陽運道塞國瑶與將軍噶爾
漢撫治楊茂勲等率水陸兵大破之於沿江及陡
嶺糧運始通敘功加一等十六年七月以捐賞兵
丁難民功加太子少保十七年二月進𠞰楊來嘉
洪福諸逆於房縣擒偽副將以下五十二人獲偽
印十二劄牌二十四房縣保康相繼復十八年五
月偕噶爾漢等𠞰賊於興安以日久未下部議盡
削前功
詔止削陡嶺所敘一等功二十一年六月授福建將軍
諭曰國家設立督撫提鎮原以為民孟喬芳總督陜西李
率泰總督福建能潔已奉公愛民恤士秦閩人至今思
之爾到地方宜恪遵國憲安輯兵民二十二年四月疏
言京口將軍所統每旗協領參領防禦驍騎校共
十七員今福建駐防每旗止四五員邊海重地軍
務不可乏員料理請增協領以下驍騎校以上等
官下部議駐防四旗應各設協領一員參領一員
防禦五員驍騎校五員二十八年八月卒於任
賜祭葬如例諡忠慤其伯爵以子海福襲
佟養甲
佟養甲遼東人先世為滿洲居佟佳繼遷撫順父
佟拱隨族人養正等來歸後隸漢軍正藍旗
太宗文皇帝時養甲入直内院理事順治元年從
世祖章皇帝定鼎燕京二年授總兵官銜隨貝勒博洛率
師南征越明年下杭州平福建十月加巡撫廣東
銜署兩廣總督事與署提督李成棟率兵定廣東
是時明唐王朱聿鍵弟聿&KR2045;據廣州擁兵聚寇僭
號紹武養甲與成棟定惠潮二府亟趨廣州令前
鋒軍悉用紅帕裹首偽為廣州援兵状以惠潮道
印為文書紿守者奪門入擒其諸王世子十三人
復與成棟議以南雄韶州兩郡連控江楚肇慶為
兩粤咽喉梧州為粤西門戶宜先撫南韶以通江
右之援定肇慶以扼兩粤之吭取梧州以固肇慶
之籓乃檄總兵葉承恩及副將李仰臣兵進南韶
成棟兵進肇慶皆授策𠞰撫三郡悉平會明閣部
丁魁楚擁明桂王朱由榔自肇慶竄梧州養甲復
令成棟移兵進𠞰魁楚等皆遁走遂下梧州分遣
總兵徐國棟取高雷廉瓊四府養甲自駐廣州招
降海上四姓賊首鄭昌四年加兵部尚書銜實授
總督兼任廣東巡撫時標營將士調遣四出廣州
駐兵僅存百餘人海賊馬元生石璧徐貴相及白
旗賊黃信林芳等窺伺兵力單弱集聚數萬突犯
廣州養甲督令官兵守陴躬冐矢石扼太平門關
外橋梁鼓勵鄉勇力戰殺賊陣斬數百級生擒百
餘人餘賊遁入海尋偕成棟率兵徇增城順德東
莞三水新寧諸邑皆就𠞰撫明總兵李承志李明
忠以平樂潯州二郡兵來降即令收定左江右江
諸路六月招降明趙王裔朱由棪及其將李士璉
七月明閣部陳子壯尚書張家玉率賊萬餘寇廣
州指揮楊可觀將以城為内應養甲伺其謀擒斬
之督兵守禦成棟亦以兵赴𠞰焚賊舟賊遁越六
日復來犯又敗之是時廣州初定監司守令未及
銓授養甲疏請廣東布政使耿獻忠為廣西巡撫
復慎簡廉吏請
旨酌用又請移大同兵五千至兩廣資防𠞰其頻年隨征
士卒增給資糧以示優恤凡新降將卒才勇者或
留營訓練或分駐要隘餘令歸農會部議徵順治
三年額銀四分之一以給餉養甲言粤省連遭寇
掠請緩至順治四年為始諸疏並下部議行先是
雷廉二郡珠池每歲例遣官開採養甲以地險費
繁恐傷民力請罷其役得
旨俞允時明桂王朱由榔據桂林兩廣人心觀望有潛附
由榔黨屬孫可望入滇黔為寇者養甲策遣將士
進攻由榔疏請造弓矢火器備戰具分遣禁旅進
𠞰雲南貴州
上以廣西未定而恭順王孔有德已奉
詔軍湖南防𠞰孫可望
特諭養甲悉心安輯兩廣所請俟有德疏報再議養甲之
署兩廣總督也成棟以總兵署兩廣提督率師偕
往既而養甲奏平定粤嶠成棟功多請實授成棟
為廣東提督成棟自負功績以養甲奏授官職不
兼兩廣意殊不平又素與養甲部將郝尚久争功
有隙遷怒養甲五年閏四月成棟據南雄叛受由
榔封爵與江西叛鎮金聲桓互為聲援養甲移書
贛州守將策應書為成棟所獲益恨之乃以兵四
百人劫養甲擁至肇慶養甲詈賊不屈成棟密使
其黨張祥賊殺之事
聞贈太子少保廕一子入監
予祭葬入祀昭忠祠及廣東名宦
李日芄
李日芄遼東人
太宗文皇帝時日芄以生員入内院理事
賜人五戶隸漢軍正藍旗順治元年定鼎燕京授日芄直
隸永平府知府三年遷霸州兵備道既之任授策
州牧張儒秀諭降土賊李振宇等數百人尋擢左
僉都御史四年加右副都御史銜任操江巡撫會
叛鎮金聲桓蹂躪江西上游告警日芄親督官兵
於小孤山磨盤洲扼𠞰檄江防同知趙廷臣與𠫭
將汪義遊擊袁誠等迎擊賊艘五年敗賊於彭澤
賊兵中礮及溺死者無算獲戰艦二十餘六年五
月裁安徽巡撫
命日芄攝其事先是安慶府之桐城潛山太湖三縣有賊
渠余尚鑑者以擁立明宗室朱統錡為名糾金聲
桓餘黨據險為巢凡二十餘寨時出侵掠十月日
芄遣副將梁大用等攻皖澗寨克之進圍飛旗寨
凡七日斷賊水道賊兵四出衝突日芄分兵為四
路合擊之賊衆大潰連拔飛旗桃園等寨獲朱統
錡及余尚鑑斬之大和山小和山等十八寨相繼
歸順七年加兵部右侍郎十年𤼵兵𠞰徽州府之
赤嶺土賊斬賊首張惟良諭降其衆十一年二月
特旨甄别直省督撫
詔加日芄兵部尚書是時明魯王舊將張名振屢犯鎮江
瓜洲截劫漕艘日芄於鎮江城外檀家洲水淺處
植木樁深處編木筏環以鐵索大江南北岸及金
山俱列大礮南岸自鎮江至圌山北岸自瓜洲至
三江口更築新隄造木橋以通巡兵往來令圌山
瓜洲等四營守備率哨船水師更番防禦羣賊潛
匿江中謀寇掠輙為標營偵擊俘斬略盡十二年
八月加太子太保十一月卒
賜祭葬如例諡忠敏立碑墓道
秦世楨
秦世楨廣寧人隸正藍旗漢軍順治二年由貢生
除直隸文安縣知縣三年行取考選授四川道監
察御史疏言各省賦役有
恩詔裁免而奉行未畫一者請令州縣具冊呈部核定發
刊俾知遵守得
旨允行四年巡按浙江以審擬叛案輕重兩請部議降一
級調用世楨疏辯以巡撫蕭起元不先咨議徑列
其名入奏無由駮正
命復原官六年巡視北城八年以六等甄别臺員世楨列
一等尋
命巡按江南是年八月疏言臣自淮揚至蘇州察知蠧役
害民有勘鞫得實者嚴治其罪而揚州蠧役聚黨
百五十人宰牲盟誓欲并力合攻訴告之人臣已
執為首者數人繫獄待訊因思懲積蠧於事後不
若立法使不為蠧請
敇督撫司道及府廳州縣毋於經制外濫設胥役一人並
定以年限勿容久充
上是其言如所請時當兵燹之後田畝界址混淆者多官
為丈量胥役乘以舞弊世楨令里長編列魚鱗冊
新舊互核使業戶自相丈量贏縮胥復其舊荒坍
並區别之又前此州縣徵賦民有逾額輸納者世
楨限夏税五月秋糧九月先給易知單示以科則
定數然後開徵又每甲彙列賦額及輸戶為滚單
使里長按戶遞𫝊既輸則填註之違則送縣追比
以省追呼三者皆先行之蘇州人以為便遂條列
以
聞通行諸郡又以徵銀設櫃之制有司奉行不實請增司
府印封日收簿亦鈐司府印輸戶自封投櫃驗數
書之簿别與印單執之將啟櫃封先申牒院司候
稽核復請革僉點糧長民兑漕運之例改為官收
官兑疏並下部議行著為令十月劾巡撫王國寶
貪婪状
詔革國寶職下總督馬國柱會同世楨訊治世楨復言江
南素稱澤國民之無田里樹畜者以捕魚資生蘇
常鎮三府舊有漁戶歲輸公用銀不列正課自國
寶為巡撫加徵十倍漁戶力不給終年敲扑苦累
日深請概行禁革得
旨下部核議飭禁十年還京遷大理寺寺丞十一年授浙
江巡撫時海賊鄭成功侵據福建窺伺浙江世楨
條列移兵防守增造戰艦精選水師諸要務又以
沿海漁船往往容匿賊匪宜以時稽核請籍其姓
名按保甲法以二十五船為一隊責成鎮道譏察
無事聽其採捕有事則助守禦疏並議行十二年
海賊掠温州台州寧波復聯結賊衆數萬犯舟山
副將巴成功從賊賊遂據舟山先是賊陷漳州總
督佟岱移浙江各營步騎三千率以赴援至是佟
岱還杭州以戰艦巨礮不速造漁船採捕弗禁止
咎世楨連章入告
上命部臣核議部臣以礮艦造未逾期漁船採捕一年以
來世楨奏獲越境私市者三十餘人未嘗疏縦予
免議佟岱復劾世楨不給饟舟山致士卒叛降且
薦庸懦之巴成功為副將貽誤重地世楨訴給饟
循例無缺薦擢由提督田雄主議因述佟岱忿戾
逞私状疏並下巡按御史察奏給事中王紀謂浙
閩方用兵督撫嫌隙已成恐悮事機請即予更調
上乃調世楨為操江巡撫代以山西巡撫陳應泰及巡按
御史葉舟察奏世楨無罪佟岱忿戾逞私有據
詔佟岱解任以兩廣總督李率泰代之
命世楨暫管總督事俟李率泰既至赴新任十三年七月
世楨赴任操江會佟岱已還京
上復命李率泰陳應泰會同巡按御史王元曦確核仍如
葉舟所奏下部議以舟山失陷未及恢復世楨亦
不能辭咎應並與處分十四年三月革佟岱世職
世楨先以京察才力不及議降一級調用至是革
職時世楨年已老尋卒於家
欽定八旗通志卷二百六
