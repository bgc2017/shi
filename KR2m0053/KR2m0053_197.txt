欽定八旗通志卷一百八十三
人物志六十三
大臣傳四十九(滿洲鑲藍旗六桂鶴年貴鄂實鐘音鄂弼林林)
鶴年
鶴年滿洲鑲藍旗人姓伊爾根覺羅父春山康熙
五十一年進士改庶吉士累官
盛京兵部侍郎鶴年由乾隆元年進士改庶吉士散
館授檢討五年充
日講起居注官兼公中佐領十年遷國子監司業十
三年遷翰林院侍講學士十五年正月擢内閣學
士尋充
經筵講官十一月遷倉埸侍郎十二月疏言現在米
價稍昂請將京倉甲米通倉俸米於明春早放半
月可期平減十六年二月又言各倉放米年分自
乾隆十年至十三年不等漸虞陳積由厫座有多
寡派貯不均之故請自本年始東豫二省所運豆
即於厫多之儲濟萬安舊太海運四倉酌量派撥
每季放米仍按旗均籌並如所請行十七年以米
數虧短不能實力董查奉
旨革職留任十八年六月疏參坐糧廳郎中綽克托剛
愎自用並不虚衷籌辦於支放錢糧及行查要件
任意遲延又徇縱市恩濫保重役臣不敢以曾保
京察一等復行回護下部議革綽克托職八月奏
言通州南倉建自明天順年間後併入中倉我
朝因之設中南倉監督原係一倉雍正四年御史殷
式訓條奏以南倉在新城中倉在舊城請增設滿
漢監督因分為二與西倉分貯漕白米遵循已久
臣等酌現在情形核計每年所放俸米約四十萬
石若收貯過多恐陳陳相因不無浥爛之虞中西
二倉厫三百餘足敷收貯南倉似可不設現估三
倉應修厫工料銀八千餘兩虚費閒置請俟南倉
米放完即將該倉裁汰歸併西中其原估修葺事
即停得
旨俞允十九年三月授廣東廵撫奏平米價嚴保甲緝
竊盜禁私鑄私雕各事宜
諭曰諸凡行之以實要之以久勉之閏四月疏言雷州
府之海安營額兵九百餘歲需兵米三千四百餘
石所支本色不及一成近年米價稍昂兵丁口食
不敷查有高州府属之化州石城縣官租每歲收
穀三千石請碾米撥給海安
詔如所請十一月奏言海陽縣之蔡家園向多水患請
將土堤改築灰墻其首險要工百餘丈臣現捐俸
倡修次險工一併改築報
聞二十一年九月奏言廣州府属之番禺花縣肇慶府
属之陽春縣徵收民米内有厨房米又名官眷米
相𫝊起於明故藩米必細長潔白方准收納為旗
營武職俸米計萬二千餘石此項嘉穀産少價昂
伏思通倉自王公大臣以下一律支放粤省豈可
另立名色累民現飭查禁革
上嘉之十月調山東廵撫奏言濟寧魚臺金鄉滕嶧五
州縣積潦成災奉
旨加意賑恤二十二年正月
上南廵過山東鶴年迎
駕
御製詩賜之曰粤海旬宣久青齊治撫掄嘉伊品犖犖
為我牧元元坐鎮青油幕扈隨紫氣軒驅馳何足貴
善政勉徐源四月奏言武定府属之海豐縣地處海
濱其東北鄉黎敬等五莊尤低易澇積欠較多請
將乾隆十一年至二十年舊欠
恩予豁免其地畆糧税並照下則徵收
詔如所請五月奏言濟寧金鄉等五州縣未涸地畆尚
千餘莊
諭曰朕此次南廵親莅河工相度險要指授在工諸臣
分任責成凡以為積歲被災羣黎籌疏洩之方捍禦
之術宵旰靡寧冀收實效業屢頒明旨矣近據鶴年
奏報因思東省積潦再經伏雨秋霖將益苦汎溢而
上江之宿虹靈璧等縣河南之永城夏邑等處皆有
積水計漫淹地界不下數百里此其受病非一朝一
夕驟致蔓延蓋其始皆由於地方官漫不經心偶遇
水災不急為籌度日復一日因循釀害積水日益增
淹地日益廣以致高下田廬盡成巨浸及至受害既
深自非大動帑項厚資工力不能奏效而大小各官
又莫能深悉受害之由確得袪患之術惟恐議疏議
築虧帑貽累遂爾噤口束手坐視其民為魚而莫展
一籌現今水患已不可勝言若不及時徹底籌辦將
來何所底止着侍郎裘曰修馳驛前往山東河南上
江現在積水各州縣往來周視熟察情形與鶴年等
會商籌辦七月奏言漳河暴漲驟注衛河舘陶冠縣
猝被水災無從宣洩致濟寧金鄉等處既涸復淹
諭鶴年往勘疏消及賑恤各事宜又
諭曰江蘇廵撫陳宏謀安徽廵撫高晉山東廵撫鶴年
河南廵撫胡寶瑔等皆能任事之大臣所有三省積
年被水之由應如何相度形勢從長計議俾可永弭
水患之處各於所属境内悉心查勘仍復彼此會籌
妥辦裘曰修等往來查閱隨事商酌是月遷兩廣總
督奏言東省水患頻仍臣奉
命勘辦一面通飭各属講求疏濬修防之法一面與裘
曰修會議濬伊家河以洩微山湖之水其河自韓
莊迤西舊有河形處起至江南之梁旺城入運計
程七十里需銀十三四萬一切須臣經理又尚有
與河臣張師載勘濬運河並築堤工程皆刻不容
緩之事懇
恩留臣督辦
諭曰覽奏具見良心然朕實因無人故不得不用汝仍
遵前旨行十月
諭曰山東河道鶴年甚為熟悉著仍回山東以總督辦
廵撫事綜理一切工程運河即在境内可往來督辦
不必專駐濟南十一月奏言濬運河為今第一要工
但查南陽以下湖河現尚相連必先濬伊家河洩
積水使久淹地畆漸次涸出然後履勘一律估修
庶工實費省臣前派州縣等官分叚承挑伊家河
指日工竣運河事俟春暖鳩工不致有悞新運
詔如所請又偕張師載奏言運河河身淤墊日甚若照
常挑濬殊非經久之策請自濟寧以下之石佛閘
起北至臨清閘止逐一探底以深八尺為度俾河
身一體平坦
上韙其言十二月奏伊家河工竣水勢消退状
諭曰伊河自開壩放水以來水勢消退漸露堤形將來
陸續消涸隄工自可全露於運河民生甚有禆益在
工諸臣能悉心籌畫甚属可嘉鶴年等著交部議叙
又奏濬運河四事一運河淤淺處必煞壩逐叚測
量核實挑辦庶帑不虚糜一縴路逼窄者多居民
草土屋願售者每間以銀數兩買令拆移則堤身
自寬其瓦屋不願變價者仍聽民便量為幫寬以
期鞏固一被水民田須設法疏消趕種春麥况沿
河原設有㴠洞應於糧艘回空之後煞壩未開之
先兩次宣洩並酌增㴠洞歸於水利案内議估一
煞壩橋梁應改修處所查有解江餘剩石料并應
拆石塊俱堪適用請儘數先修不敷再行採買未
便一例估報致費不貲
諭曰如此實心經理誠不負任使矣是月卒
諭曰鶴年歷任廵撫頗能黽勉今春南廵時見其辦事
妥協深堪委任是以擢用兩廣總督仍命在東辦理
河務近據奏報挑濬伊河悉心籌畫俱能深愜朕懷
開壩放水後積水漸消涸地甚廣雖履任未久勞績
懋著遽聞溘逝朕心深為軫惻著加恩賞給太子太
保兵部尚書銜入祀賢良祠仍賞銀三千兩料理喪
事應得䘏典該部察例具奏尋
賜祭葬如例諡文勤子桂林官至兩廣總督自有傳
鄂實
鄂實滿洲鑲藍旗人大學士鄂爾泰第二子嗣其
叔父御史鄂禮後乾隆元年由廕生授三等侍衛
十三年
命往金川軍營授二等侍衛十六年遷頭等侍衛十八
年擢蒙古正紅旗副都統二十年調滿洲鑲藍旗
副都統兼管健銳營鄂實兄鄂容安時以參贊大
臣於伊犂陣亡鄂實請從征
許之會凖噶爾已故台吉達什達瓦之妻率属來歸
命鄂實齎茶幣迎賚之即赴西路軍營為領隊大臣達
什達瓦妻尋請選所属兵由珠勒都斯協勦叛賊
阿睦爾撒納逆黨
諭鄂實同内大臣厄爾錐音率之進勦二十一年正月
授參贊大臣閏九月
命還京授左翼前鋒統領仍兼副都統二十二年正月
復赴西路軍營授參贊大臣六月定邊將軍成衮
扎布檄協擒叛賊扎那噶爾布尼瑪等以地險馬
疲中道而返
諭曰若謂地險則賊衆何以能行若謂馬疲豈賊馬獨
能壮健鄂實等自應尋蹤追襲即不能盡行勦滅而
收其牲隻捉生取路自可前進何至撤回著查明覆
奏鄂實等尋派兵二百令侍衛濟塞布副總管莽蘇
爾等勦賊
上以鄂實不親往
申諭詰責十二月降藍翎侍衛自備資斧在軍營效力
是月扎哈沁賊哈勒拜等遁往瑪納斯河源鄂實
追戮賊百四十餘獲牲械甚多定邊將軍兆惠以
聞
諭曰此次進勦正值隆冬大雪之時馬力自當疲乏尚
能勦賊奏功使去年進兵若此何患無成彼時鄂實
係參贊大臣有事但諉之將軍不加策勵今自知負
罪直前勦賊朕深悉其隠著加恩授為三等侍衛二
十三年三月哈勒拜竄伏額卜推河其黨達爾扎
巴朗聚牧鄂實同侍衛老格等掩擊生擒哈勒拜
戮賊八十餘師次闥勒竒鄂實復同侍衛納蘭圖
勦賊巴爾達穆特等三十戶收其牲械
諭部議叙十月隨將軍兆惠勦逆回霍集占於葉爾羌
三戰殺賊甚多賊竄入城不出諜賊輜重屯城南
英峩竒盤山謀取道城東乘虚往襲偕總兵高天
喜原任副都統三格侍衛特通額等渡黑水未半
橋圮賊悉衆拒鄂實等力戰俱殁於陣事
聞
諭曰鄂實等奮勇殺賊盡瘁捐軀深可憫惻鄂實著照
伊原任前鋒統領從優議䘏尋
賜祭葬諡果壮入祀昭忠祠
恩賞騎都尉又一雲騎尉世職子鄂瀾襲二十四年回
部平
命圖形
紫光閣
御製贊曰其兄徇節其弟忍使欲報兄讐固請不已黑
水之挫復以捐身超雪前罪賞延後昆
鐘音
鐘音滿洲鑲藍旗人姓覺羅禪乾隆元年進士改
庶吉士授檢討二年在批本處行走六年充
日講起居注官九年遷國子監司業十二年遷祭酒
兼世襲佐領十三年三月擢内閣學士充
殿試讀卷官閏七月遷
盛京刑部侍郎十五年以失察郎中錫琳等玩法婪
贓議降二級
詔從寬留任十六年遷戶部右侍郎十七年授陜西廵
撫十九年閏四月疏言漢中府廣積倉大使别無
職掌應裁榖改貯南鄭縣下部議行是月襲其高
祖阿爾岱所贈輕車都尉五月疏言陜省常平額
貯糧二百七十三萬餘石因西同等府属賑濟缺
額節次買補尚缺穀二萬餘石今歲豐價減請照
時價買貯如議行尋調福建廵撫二十年疏言臺
灣流寓雜處請編保甲倘生事為匪即押逓原籍
有藉稱墾地越番界搭藔藉名採捕實則接引偷
渡均拆藔驅還原籍嗣後内地領照過臺之人先
赴官騐照如係偷渡解内地懲治從之又言閩省
地方官開徵將錢糧一兩以上者聽花戶交錢致
州縣囤積日多發商易銀墨吏多收少發扣剋漁
利價何由平臣飭属凡錢糧至一錢者令花戶封
銀投櫃責成該管官照例委員監收按期申報其
一錢以下應收制錢三日内照數發商易銀毋使
壅滯剋短並禁發典商營運至南臺閩安等處商
舶雖定有額帶數目而違例多帶者未定專條今
議額外夾帶錢十千以上笞五十勒令易銀二十
干以上杖一百將錢一半入官五十千以上荷校
一月錢全入官既可慎重海防民用亦裕得
旨妥協為之勿因去弊而反滋弊也二十三年正月調
廣東廵撫尋仍調陜西二十四年二月疏言陜省
連年灾歉倉貯空虚請將榆林等七州縣出口種
地貧民給牛具籽種銀秋收照時價交還膚施等
縣倉亦缺額照現有糧石出三借給為數無幾多
借又於倉貯有礙請按種地多寡借銀俾春耕有
賴秋後照時價交糧在民可免糶穀易銀在官不
須發銀買穀得
旨此因時制宜之法可行也二十五年疏言榆葭道僅
轄榆林府五州縣應裁歸延榆綏道轄鄜州属之
洛川等三縣改歸糧道稽察下部議行二十七年
正月西安將軍嵩椿調任來京奏陜西地方官接
見將軍不照督撫例
勅鐘音將陜省因何沿習違式之處查明據實具奏尋
奏請酌改儀注
諭曰鐘音覆奏摺糊塗不堪已於摺内批示兹因嵩椿
面奏伊在西安曾有道旁呈逓手本並不跪接之員
並非體制是以降旨飭查而鐘音並不實言其事之
有無一味顢頇但稱酌改儀注妄意調停了事所見
已属大謬復經明切傳諭雖甚愚懵亦當了然洞悉
矣今乃輾轉執迷不悟所奏竟至出人意表如稱前
此司道接待將軍俱相沿舊習非敢於將軍嵩椿之
前傲慢失禮一似朕庇護嵩椿為之争論體統又有
蒙恩不加嚴譴仍令確查云云此則成何言語夫嵩
椿何人鐘音乃於朕前奏事竟有敢不敢之辭耶試
問方今即有舉朝重臣及欽差大吏稍示威福令地
方官委曲承奉者朕寧肯稍假借之又何有於嵩椿
此皆萬無可置論之事而鐘音憒憒若此何以能勝
廵撫之寄可見封疆中處非其據苟冀無事善藏者
不少朕轉不能不為深慮矣鐘音著傳旨嚴行申飭
尋
命來京補授兵部侍郎七月
諭往巴里坤軍營辦事二十九年四月疏言巴里坤東
至呼濟爾台西至鄂什希原設卡倫十八處今凖
噶爾平巴里坤已成内地除通烏里雅蘇台歸化
城闢展烏魯木齊等處大路者尚須廵查餘兵皆
撤回從之十月
詔回京三十一年六月教習庶吉士八月授廣東廵撫
三十五年二月丁母憂
諭來京署吏部侍郎四月充
武英殿總裁閏五月署福建廵撫十二月兼署閩浙
總督三十六年五月實授閩浙總督加太子少保
六月疏言臺灣流寓既難概為查逐似宜隠寓招
徠向例由臺渡回内地廳縣給照汛口盤騐放行
役兵留難每致裹足請嗣後回籍者概免給照准
自赴鹿耳門開姓名總單由船戶持交口岸員弁
掛號放行報臣衙門備案自内地渡臺者遵例給
照盤騐稍為變通則欲回者無所阻游民自必漸
少如所議行三十七年疏言浙江大荆營暘谷嶴
有南合北合溪心等村生齒日繁商販往來應設
汛查横山汛原駐把總一外委一兵五十以防海
口今海口淤塞商船漁艇久不通請改汛為塘留
兵五撥把總一帶兵二十五移駐暘谷嶴北合設
塘駐外委一帶兵十南合設塘駐兵十大芙蓉汛
轄之西店嶺墩地非要隘原設兵八應撥五人移
駐溪心下部議行三十九年入
覲
御製詩賜之曰海江保障寄儀型弗動色聲措輯寧述
職咨詢近前席歸轅荏苒别明廷兩疆所部連康歲
一路應知是福星勗爾莫渝終始志昭昭原不若惺
惺四十一年兼署福建廵撫四十三年二月授禮部
尚書充
經筵講官三通館四庫全書館副總裁兼正藍旗蒙
古都統九月扈
駕盛京卒於途
諭曰禮部尚書鐘音敡歷内外奉職恪勤且在滿洲科
目中尚為通達事體因擢授秩宗方加任使兹以扈
從途次忽覯沉疴特遣太醫診治並令先期回京調
攝以冀速痊遽聞溘逝深為憫惻著加恩晉贈太子
太保應得䘏典著該部察例具奏尋
賜祭葬如例諡文恪子恩慶襲一等輕車都尉恩明現
官安徽按察使恩長現官湖南按察使
鄂弼
鄂弼滿洲鑲藍旗人大學士鄂爾泰第三子乾隆
五年授三等侍衛二十三年授漢軍正紅旗副都
統尋署刑部侍郎二十四年十月授山西廵撫十
二月奏辦賑四條一陽曲静樂岢嵐嵐縣興縣積
貯不敷散給已請撥南路收存豫米三萬石但歲
暮民多運貨糧運壅滯請就近將忻州汾州府属
米借撥明春運還一加賑口糧定例正二月開賑
災重廹不及待現飭加賑兩月者歲内先給一月
折色一月者先給半月折色餘俟明春按期補放
一籽種按畆借給為數頗多百姓領借後將粟穀
易雜糧佈種給以折色為便一加賑口糧照例題
定本折色各半今奉
旨加增折價民間以領銀購雜糧充食為幸請將加賑
三月四月者各給一月本色餘俱給折色
上嘉勉之二十五年四月疏言陽曲縣王封山場陽城
縣東冶山場磺洞遼闊前撫臣明德奏請移駐同
知每季輪派守備千把各一帶兵廵查路遠費多
廵查甫熟已届更換請就近移汾州城守營千總
兵六十駐王封山隸太原營參將轄潞澤城守營
千總兵四十駐東冶山隸澤州營都司轄仍令太
原營守備澤州營都司每季會同知廵查一次部
議從之五月疏言晉省連年偏災撥賑平糶各倉
穀尚未買補今平蒲絳解等属麥熟請將臨汾等
州縣應買補穀一石收麥六斗米一石收麥一石
如無應補穀及出糶米並請於司庫現存溢額穀
價内酌州縣大小麥收盈縮採買備次年糶借奏
入報
聞六月疏言綠旗兵配執技藝分弓箭鳥鎗籐牌大砲
四項藤牌係短兵必大隊方可衝突其摧堅致遠
不及鳥鎗等項請將晉省南北兩路各營額兵三
百名以上仍設籐牌兵三百名以下毋庸設挑技
藝純熟者歸併大營餘俱改為鳥鎗弓箭兵七月
疏言大同府豐鎮廳朔平府寧遠廳所轄地在邊
外通判駐劄處無城庫獄防範難周請將鎮羌堡
把總移豐鎮廳仍歸德勝營參將轄殺虎協把總
移寧遠廳仍歸本協副將轄各撥兵四十以三十
名防守庫獄十名妥設塘汛均下部議行二十六
年二月
上廵幸五臺
諭曰從前兩次廵幸五臺帳殿周廬隨常頓宿今春恭
奉
皇太后前詣臺山廵撫鄂弼於菩薩頂側建蓋行宫並於
臺麓寺旁添設數楹以供安憩朕詢其工料費乃出
自養廉夫朕既不許派累百姓而各官養廉原為辦
理公務及薪水之資今以之捐建行宫則甚不可著
於存公項内撥賞銀二萬兩以供鳩工飭材之用時
上以太原滿營城守尉歲支俸米百三十斛銀百三十
兩辦公拮据
諭鄂弼議給養廉鄂弼請照保定城守尉例於文職空
缺養廉内歲支給二百兩從之二十七年五月調
陜西廵撫兼署將軍尋疏言西安駐防出旗為民
之驍騎校前鋒領催馬步甲及砲手匠役千五百
一名閑散丁壮二千四百五十一名婦女幼丁奴
僕四千九十二名内出缺裁汰者止二百五十餘
名閑散壮丁仍居滿城依親朋餬口當差旗人更
多重累請選人材健壮者於督撫二標及城守營
步兵出缺與綠旗輪流間補俾有效用之路近省
潼關鳳翔等協並提鎮標營皆可移往間補
詔如所請行二十八年正月疏言西安派往烏魯木齊
等處換班官六十一員兵二千三百六十二名内
有乾隆二十三年派往中途減退回營者領過俸
賞車價銀應於此次扣除歸欵但事經五載銀已
用去現在辦装拮据請先將車價扣還俸賞扣十
分之二餘作四年分扣奏入報
聞五月疏言臣上年奏請興修鳳翔漢中通川棧道今
查閱營伍順道詳勘自寶鷄大散關至寧羌州與
川省交界之七盤關止各工俱届完竣但將來難
免日久損壊請撥經費餘息銀一萬兩交南鄭十
二州縣營運生息貯府庫責成漢興道總理隨傾
隨修彙奏核銷如應大加修治確估奏明動工從
之六月授四川總督未莅任卒
諭曰鄂弼自簡任廵撫以來實力宣猷恪勤懋著昨降
旨補授四川總督正望其及時效用忽聞溘逝深為
軫惜著加賞贈尚書銜入祀賢良祠應得䘏典該部
察例具奏尋
賜祭葬諡勤肅
桂林
桂林滿洲鑲藍旗人姓伊爾根覺羅父鶴年官兩
廣總督自有傳桂林由廪生捐主事乾隆二十五
年授工部主事洊遷郎中三十三年遷山西河東
道三十五年遷山西按察使三十六年三月擢戶
部侍郎在軍機處行走九月
命往四川辦理軍務桂林至成都以山路﨑嶇民夫背
運軍糧動以千數彈壓撫綏祗建昌道白瀛一人
難以分理增委幹練佐雜按程廵查丞倅督站員
散給口糧工價知府總司其事十一月奏言清溪
縣南至打箭爐軍糧藥彈多堆積緣運價俱承辦
各員墊給藉口遲延酌暫支打箭爐同知庫貯銀
八千兩給站應用俟司庫銀到歸欵得
旨嘉奬旋授四川總督是月小金川頭人在卡外投文
呈送禮物桂林檄列其酋僧格桑罪状斥回
諭曰僧格桑跳梁肆惡抗拒官兵非搗穴擒渠不足以
示懲創今看所投文禀詞意鴟張賫禀頭人自應即
時拘執嚴刑根究庶得賊巢確實情形攻勦亦易為
力乃放縱回巢而所辦檄諭意類調停並不辭嚴義
正桂林著嚴行申飭十二月督兵復約咱斬賊百餘
級生擒六人
諭曰桂林等奏攻得約咱賊寨辦理大有起色可見事
在人為桂林能實心奮往遂見實效前已授伊為總
督似此方克受朕恩眷又奏攻克約咱東山梁大碉
一平碉四石卡二十餘
上嘉之復請添調黔陜兵五千
諭曰桂林等十一月二十日即攻得約咱距此拜摺之
時已逾兩旬何以至今尚無信息看來桂林竟是静
住約咱專待續調之兵方擬前進殊昧兵貴神速之
道桂林一路已有兵八千餘名雖云分防各處要隘
何至用至六千餘名之多前次阿爾泰等分派過多
以致存兵太少不敷進勦之用桂林到彼何亦不知
另為調度仍令以有用之兵置之無用之處乎前次
桂林統兵奪取約咱並續得東山梁碉卡頗知奮勉
彼時賊人受創膽寒我兵若乘勝進攻賊必望風股
慄易若摧枯而官兵乘勝之後正當勵其銳氣及鋒
而用今乃逗遛不進坐致老師不知師老則志隳桂
林即未曾經歷行陣而於事理所在亦可籌度而得
豈伊一經擢用不復黽勉自勵耶温福攻得巴朗拉
帶兵直進已得制勝之勢且其地距美諾亦止一百
五六十里是該處為進攻正路較南路為尤要所帶
僅有黔兵三千亦不可無精銳接續現已飛諭書明
阿即帶陜甘兵二千名由維州取道趕至温福軍營
應用其餘三千名令赴約咱一路以供桂林之用桂
林須力圖奮往毋再遲延干究旋奏令總兵宋元俊
等設伏喇嘛寺深林桂林及阿爾泰等督兵逼卡
丫元俊擊斬賊九十餘級克木城石卡碉寨獲刀
矛鳥鎗乘勝佔據寺東墨爾多山梁
諭曰一切布置合宜欣慰覽之於無意中用汝竟能得
力亦頼半載在軍機處日聽朕訓也三十七年正月
攻克卡丫越日復攻克郭松甲木噶爾金斃賊無
算獲碉房石卡甚衆奏入
諭令益當奮勇前進二月攻克噶爾金之後山梁並東
山梁之山凹邦科地方一面攻東山梁一面襲阿
仰由墨壟溝進取達烏
上嘉之又奏言索諾木添兵助惡總以求賞革布什咱
為辭今若差人宣諭則彼成絶望必預作凖備或
竟收革布什咱民人盡换金川番悉力嚴防辦理
更難臣思與其會攻於事後莫若迅發於幾先兩
酋朋比為奸正以我現勦小金川不能兼辦金川
是以從中滋擾此時索諾木自必注意西南兩路
所佔革布什咱地不能分駐多人若乘索諾木兵
力未備革布什咱人心未定之際相機而動正可
撫勦並行詢之宋元俊亦稱革布什咱被金川侵
佔番衆勉強服從果迅發大兵俾金川猝不及防
自可先行收復隨遣守備陳定國赴巴旺布拉克
底與革布什咱交界處察金川番情動静臣與元
俊分兵五路進約將軍温福等合擊三月桂林令
革布什咱投誠頭人旺勒丹等潜約其戚嘉琿爾
幫内應夾攻收復革布什咱寨落七十餘里招撫
番民甚衆並令元俊定國帶綽斯甲布土兵據甲
爾壟壩俾金川四面受敵
諭交部議叙是月奏報元俊率兵赴黔資溝攻吉地斷
其水道燒斃賊番百餘進勦丹東桂林復以東山
梁墨壟溝懸崖路窄積雪未消賊嚴守難越飭暫
緩鎗礮暗伏山脚巖洞中伺賊防稍懈即乘機奪
隘
諭曰桂林奏克復革布什咱之吉地官寨及黔資溝地
方所辦俱好黔資溝既已佔據阻其應緩甲爾壟壩
又預約綽斯甲布派兵堵截自不慮索諾木之復來
争奪但宋元俊所統兵練甚多莫若趁賊人防守未
定之時乘勝直𢷬其巢併將索諾木擒獲果能將金
川剪除其餘各土司自更畏威守法方為一勞永逸
桂林當酌量情形隨機妥辦總以動出萬全為要至
另摺所奏墨壟溝山嶺一帶擬將鎗礮暫緩施放飭
令各兵密於巖洞藏伏賊番防禦久疲見此心必疎
懈我兵即可乘機奪隘所辦甚合機宜亦属出竒制
勝之策旋奏臣等察看扎哇窠山梁崖下有溝内立
碉卡若過此溝更可進攻阿仰隨令侍衛鎮將由
東山梁墨壟溝山嶺攻擊以張聲勢選弁兵潛赴
扎哇窠山梁縋崖設伏臣等督弁兵由東山梁墨
壟溝兩路奮攻扎哇窠伏起賊驚竄克溝内大碉
一石卡二十一别遣參將常泰環攻黨哩革番内
變頭人安幫等迎獻所殺金川賊級都司李天貴
等圍沙冲革番從内佔據碉房金川賊進退無路
我兵痛殱之黨哩沙冲地盡復四月又奏總兵英
泰等攻克達烏官寨
上嘉其調度深合機宜
賞御用玉韘是月又奏攻克格烏巴桑及那隆山嶺元
俊攻克丹東及覺拉喇嘛寺誅賊頭人三番衆百
三十餘革布什咱地盡復陳定國所調綽斯甲布
兵檄暫駐交界候調
諭曰革布什咱之地全行收復辦理頗為迅速惜所籌
未能妥合前遣陳定國往綽斯甲布調令發兵佔據
甲爾壟壩該酋業已發兵今既盡得革布什咱之地
正當乘勝進勦金川攻其無備乃宋元俊飭令綽斯
甲布番兵暫駐界上聽候調遣失此極好機會甚為
可惜又摺内奏稱該地當人心初定應於要隘處駐
守官兵以資防範等語桂林所見亦誤革布什咱之
地久為金川侵佔今經官兵收復節次殱其防守番
衆甚多又殺其頭人三名索諾木豈有不知况聞索
諾木已將幫助小金川之賊兵撤回必係知官兵復
其侵地懼而自防尤當乘其未備之時出其不意先
發制人今宋元俊辦理既錯桂林即應就近申飭不
當聽其坐守觀望桂林在軍營節次所辦事務悉能
妥合惟此一節則不免失算昨又傳諭文綬備調兵
三千名兵力不為不厚温福桂林當竭力相機妥辦
旋奏攻達烏東岸山梁及甲爾木侍衛六十一參
領普寧參將薛琮陣亡自以籌畫未周請交部治
罪
詔免五月元俊與原任四川總督阿爾泰劾桂林冒昧
發兵傷亡六百餘人又復於四月初六夜廹薛琮
同侍衛將備等領漢土兵三千餘從墨壟溝進約
繞至前敵山梁接應夾攻初八日桂林始與副都
統鐡保提督汪騰龍等行至前敵山梁桂林遽先
回卡了軍營並將明亮鐡保汪騰龍等撤回薛琮
糧盡請援始令都司廣著往賊已據險軍盡覆脱
出僅二百餘人及巴旺布拉克底明正土兵數百
桂林虚詞陳奏又在卡丫修房居住勒取属員供
應與鐡保汪騰龍終日酣飲在營將備罕得見面
密令汪騰龍交總兵王萬邦銀五百贖取所遮官
兵以圖掩飾得
旨革職拿問
命額駙尚書公福隆安往審尋審明所劾皆虚惟官兵
傷損不即查奏属實至贖取官兵係戸部司員汪
承霈聞有巴旺布拉克底土兵送出迷失官兵信
告知桂林取銀五百交汪騰龍備賞其王萬邦給
宋元俊書札捏寫收銀向金川贖人係為宋元俊
所愚請分别治罪詳福隆安𫝊
諭曰前阿爾泰宋元俊會參桂林乖張欺罔至有將銀
向金川贖取迷失兵丁之事因將桂林革職拿問特
派福隆安馳往軍營勘問旋據審明桂林並無造房
居住驕縱不法各欵至薛琮告急禀至桂林即派宋
元俊赴援其發銀贖取兵丁一節係司員汪承霈及
知州曹焜以巴旺布拉克底土兵尋覓綠營迷失之
兵頗為出力是以向糧員取銀備賞曾經禀知桂林
支發非欲賞金川之人並審出宋元俊搆䧟串飾情
節則桂林尚非法所難貸但其在軍營内日親麯糵
止圖已身安逸不能與士卒同甘苦而北山梁傷損
官兵亦不得謂之無罪著加恩發往伊犂自備資斧
效力贖罪交與舒赫德令在印房學習當差三十八
年七月
詔給三等侍衛銜往四川軍營辦理糧運十二月奏言
南路糧運程遠湏兼資土司烏拉此時達木巴宗
一帶存糧充裕將軍阿桂令分運接濟臣飭由美
諾趕運章谷章谷存米毋庸運南路軍營緣南路
進勦皆以章谷為後路章谷存貯有餘則轉運軍
營自易三十九年正月奏言明亮移駐附近章谷
之格蔵橋由巴旺布拉克底進兵一切供運若取
資章谷恐緩不及濟查巴旺官寨距臨卡三站係
適中之地已令臬司李世傑運貯米千二百石俟
大兵進後再將巴旺存糧趕運臨卡奏入均報
聞四月奏言科多至僧格宗深箐僻遠請將僧格宗所
需糧石改由南路章谷運交附近僧格宗等處就
近支領
上是之六月奏言僧格宗一帶山險前横大河我兵營
卡不能瀕河安設賊憑高滚石放鎗我仰攻不甚
得勢現令僧格宗至科多一路防兵移駐河南據
險要俾賊無從施其鬼蜮
上嘉之四十年四月授頭等侍衛九月授四川提督四
十三年授兩廣總督四十四年二月廣西桂林柳
州二府旱桂林恐穀價昂奏撥預備廣東平糶榖
十萬石分貯水次各州縣酌量動撥奏入報
聞十二月卒
諭曰兩廣總督桂林才具優長辦事敏練簡任封疆正
資倚畀忽聞溘逝深為軫惜著加太子太保銜任内
處分並著開復應得䘏典該部察例具奏尋
賜祭葬如例諡莊敏
貴林
貴林滿洲鑲藍旗人姓張佳由護軍補鳥鎗藍翎
長乾隆三十四年從征𬗟甸十月隨營總仁和在
新街擊賊得頭等功牌一後數日隨副都統海蘭
察殺賊於老官屯又得頭等功牌三十五年補鳥
鎗護軍校三十七年擢為委護軍參領次年補副
參領三十九年授山西河保營參將四十三年軍
政卓異註冊四十六年授廣東羅定協副將五十
二年三月帶兵赴臺灣征勦賊匪時南路賊莊大
田破鳳山貴林先同將軍常青留府城守禦後數
月北路賊攻嘉義城中告急常青奏以貴林與總
兵蔡攀龍赴援有
旨賞戴花翎復
諭曰副將貴林等協力攻勦奮勇可嘉應加恩陞擢所
有浙江温州鎮總兵員缺即著貴林補授八月貴林
與蔡攀龍及遊擊楊起麟都司杭富帶兵千六百
及義民三千運糧赴嘉義抵縣城蔡攀龍護糧餉
及義民先入官兵半在城外忽賊衆突至遮殺貴
林等不得前轉戰至正音莊衆寡不敵貴林與起
麟杭富俱歿於陣九月總兵普吉保以
聞奉
上諭貴林等前經常青派赴諸羅援應奮勇打仗甚為
出力是以降旨將貴林補授總兵楊起麟補授參將
並俱賞戴花翎今貴林楊起麟同都司杭富因勦捕
賊匪臨陣捐軀殊属可憫貴林著照總兵例議䘏楊
起麟著照副將例議䘏其都司杭富亦著照例議䘏
以示憫䘏十一月
上因勾到又
諭曰貴林楊起麟邱能成諸人皆因奮勇勦賊臨陣捐
軀即勅部從優議䘏一律得給世襲以示軫惻設郝
壮猷當賊擾鳳山時能奮不顧身授命疆場亦可與
貴林等同邀䘏典是與其死於國法曷若歿於戎陣
刑賞昭然惟人自取尋兵部議給騎都尉世職三次
俟襲完時給恩騎尉世襲罔替䘏銀七百兩全葬
銀四百兩致祭一次入祀昭忠祠貴林長子丹巴
多爾濟襲世職五十四年病故次子尚安承襲
欽定八旗通志卷一百八十三
