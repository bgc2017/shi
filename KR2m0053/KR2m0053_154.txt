欽定四庫全書
欽定八旗通志卷一百四十
人物志二十
大臣傳六(滿洲鑲黃旗六蘇勒達立馬斯喀丹馬齊巴錫音德莾鵠傅爾)
蘇勒達
蘇勒達滿洲鑲黃旗人姓瓜勒佳原内大臣巴哈
第二子也初任侍衛康熙二十一年授護軍參領
兼佐領明年擢鑲黃旗蒙古副都統尋調滿洲副
都統累遷護軍統領前鋒統領二十六年擢鑲黃
旗蒙古都統二十八年
命為領侍衛内大臣會噶爾丹與喀爾喀搆釁侵掠邊境
二十九年六月蘇勒達奉
命率將校往科爾沁調兵統駐要地時科爾沁親王班第
駐圖斯噶爾圖山其兵赴調者僅半喀喇沁阿巴
噶奈曼土默特諸部兵亦未至蘇勒達䟽
聞隨移檄諸部速敇軍伍進發會噶爾丹已深入烏珠穆
沁
上命裕親王福全為撫遠大將軍出古北口恭親王常寧
為安北大將軍出喜峯口
詔蘇勒達俟蒙古諸部軍畢集協力會剿七月蘇勒達同
土謝圖親王沙津等率兵赴巴林八月會大軍合
擊大敗噶爾丹于烏蘭布通噶爾丹遣使同濟農
胡土克圖至裕親王營設誓歸誠裕親王信之檄
蘇勒達所統諸路兵勿擊蘇勒達知噶爾丹將遁
欲羈縻之遣使紿噶爾丹與語噶爾丹不應乘間
越營遁去十一月師旋王大臣議裕親王等調度
乖方賊敗不即追剿乃檄止蘇勒達進兵致窮寇
逃遁應革爵蘇勒達亦罰俸一年得
旨噶爾丹奔竄時若蘇勒達等率兵邀擊可以就擒乃領
兵王大臣反阻使勿進蘇勒達等亦遂聽從不復追剿
俱應依議治罪但已擊敗厄魯特兵噶爾丹遠遁諸王
大臣槩從寬免革于是蘇勒達亦免罰俸三十四年五
月噶爾丹復犯邊
上欲發兵進𠞰先檄
盛京諸處兵設伏圖拉左近伺之
命蘇勒達與領侍衛内大臣等詳議蘇勒達言我兵不必
即趨圖拉當誘其深入一舉殄滅若彼逡廵不進
俟偵實再行議奏
上嘉納之三十五年三月
上統師親征由中路進以撫遠大將軍費揚古由西路會
剿五月
上駐蹕什巴爾台距敵營甚近而費揚古軍甫至圖拉奏
緩師期
上以我軍既逼敵境不必俟費揚古當即前行令王大臣
等集議蘇勒達與内大臣馬斯喀等議進剿與
上意合會噶爾丹潛遁
上密諭費揚古絶其歸路敗之於特埒爾濟口俘斬無算
噶爾丹僅引數騎遠竄乃
命班師是年九月蘇勒達復扈
駕出居庸關廵行塞北經理軍務
賜内廐馬十一月還京三十六年卒
賜祭葬如例諡恪僖
馬斯喀(弟馬武)
馬斯喀滿洲鑲黃旗人姓富察米思翰長子也初
任侍衛兼佐領
聖祖仁皇帝康熙二十七年由護軍參領授武偹院卿明
年遷鑲黃旗滿洲副都統尋兼内務府總管三十
四年擢領侍衛内大臣三十五年正月
命兼管火器營事二月
上親統大軍由中路征噶爾丹馬斯喀領鑲黃旗鳥鎗兵
以從先期奉
命同内大臣等議定出征營陣隊伍序次三月
駕駐郭和蘇台
命閱留牧馬匹還奏留牧馬匹數逾二千僅有阿巴噶蒙
古總管派八十人守視應於蘇尼特諸蒙古增派
六十人各以其長官董率分馬羣為七以二十人
管一羣擇水草佳處牧放悉令阿巴噶總管竒塔
特稽察遇盗馬者羈候治罪
上允其奏四月
駕駐什巴爾台距克嚕倫河已近而西路軍尚未至圖拉
諭王大臣集議機宜信郡王鄂札等請駐師稍待馬斯喀
同内大臣蘇勒達明珠等議奏曰西路軍為雨所
滯未克遄行無庸待之宜即進薄敵營
上從馬斯喀等議五月師至克嚕倫河噶爾丹望見
御營大驚奔竄
上親統師追至拖諾山
命馬斯喀為平北大將軍率兵進剿至巴顔烏蘭噶爾丹
先已遇西路軍于特哷勒濟轉戰至昭莫多大敗
竄遁其属下丹巴哈什哈等率百餘人赴巴顔烏
蘭乞降馬斯喀迎會西路軍收集降人千餘奉
詔遣官衛送至張家口外乃班師任事如舊列議政大臣
九月扈
駕出邊經理軍務十二月
命率兵駐大同三十六年正月授昭武將軍移師赴寧夏
閏三月
勅參贊撫遠大將軍費掦古軍務先是伊拉古克三胡土
克圖自内地盗馬逃歸噶爾丹至是噶爾丹死率
三百餘人奔投策妄阿喇布坦四月費掦古令馬
斯喀以降人導引率兵追之馬斯喀行越月至摩
該圖知伊拉古克三胡土克圖遠去已數日不能
追及引兵還
上遣侍郎常綬等齎
敕往諭策妄阿喇布坦得伊拉古克三胡土克圖及其弟
蒙額里以歸磔誅之議政大臣等以馬斯喀追剿
遲緩論革任得
旨馬斯喀辦内務府事尚優從寬留内務府總管及佐領
四十一年授鑲白旗蒙古都統四十三年六月卒
賜銀千兩
遣内大臣一員侍衛十員奠茶酒並
命皇子於發引時往送
賜祭葬如典禮諡襄貞弟馬武亦由侍衛兼管佐領康熙
二十七年以一等侍衛同學士開音布奉
命閱視中河先是河道總督靳輔議開中河滙駱馬湖之
水以通漕漕運總督慕天顔謂中河雖開不久即
淤徒費無益至是工竣馬武同開音布往閱還奏
商賈由中河行舟利達無阻惟漕艘載重必盡塞
支河之口使駱馬湖水悉滙中河始得遄行乃漕
督慕天顔禁止堵塞支河口勒令已進中河之漕
船退回有意阻撓得
旨下法司逮勘天顔禠職論罪事詳天顔𫝊三十五年
上親征噶爾丹奉
命同侍郎阿爾拜閱視獨石口外隨征綠旗兵赴
御營復
命即從征五月凱旋十月從
上駐蹕歸化城
命以牛羊迎犒凱旋右衛兵還奏兵丁步行者多食用未
裕
詔兵部按籍賞銀每兵三兩四十三年十月擢鑲白旗漢
軍副都統四十八年正月因兄大學士馬齊與内
大臣阿靈阿等議奏改立皇太子事獲罪馬武亦
禠職五十年起為内務府總管六十年擢鑲白旗
蒙古都統明年
世宗憲皇帝御極授領侍衛内大臣雍正四年十月
冊封怡親王以大學士馬齊為正使馬武副之
特旨俱加一級十二月疾
遣太醫診視
諭曰馬武事我
皇考五十餘年不離左右恪恭謹慎當盛暑嚴寒無幾微
倦怠之色其生平胸懷坦白情性和平朕追念
皇考凡昔年侍從之人皆加恩眷况馬武年齒最高效力
最久
聖眷最渥之人朕聞其病重屢降旨往視諸大臣合詞勸
止遣親王皇子前往代朕看視朕尚望其痊可倘至不
起著照伯爵賜與䘏典賞銀一千兩並給與世職以示
朕優眷老臣之至意尋卒
賜祭葬如典禮諡勤恪予三等輕車都尉世職以其子薩
喇襲
馬齊
馬齊滿洲鑲黃旗人姓富察戶部尚書米斯翰次
子
聖祖仁皇帝康熙八年六月由廕生授戶部員外郎十一
年管佐領十四年調戶部二十一年七月遷工部
郎中尋監督蕪湖關以税銀溢額叙陞二十三年
九月遷内閣侍讀學士二十四年九月授山西布
政使二十五年九月擢山西廵撫十二月
陛辭
諭曰爾居官勤慎聲名亦佳但朕觀各督撫其始未有不
善後多改轍爾若始終如一不易其操則善矣二十六
年四月
上嘉直隸廵撫于成龍清廉
命九卿於各督撫中有似其人者各以所知奏大學士等
以馬齊及范承勲姚締虞對七月奏定武職副將以
上丁憂參將以下在任守制例十二月御史陳紫
芝䟽劾湖廣廵撫張汧貪黷馬齊與于成龍奉
命同副都御史開音布往鞫先是侍郎色楞額往鞫上荆
南道祖澤深被劾各欵有
旨并察張汧有無穢跡色楞額覆奏既開釋祖澤深又不
紏劾張汧至是馬齊會同于成龍等察審張汧勒
索属員科派鹽商祖澤深婪取民財皆得實論罪
如律色楞額徇情欺罔亦獲罪二十七年三月遷
左都御史
命籌議遣官與俄羅斯定界事䟽言俄羅斯侵據疆土我
守邊官兵困之於雅克薩城本可即行剿滅
聖慈寬容不忍加誅釋歸故土今悔罪求和已蒙
俞允特遣大臣往議垂之史冊所關最鉅其檔案宜兼書
漢字漢員一體差往事下部議行尋九卿等會推
應差大臣官員御史陸祖修以病辭楊燝以年老
辭馬齊劾罷之又劾大理卿邊聲廷於奉
旨集議河工事詭稱耳聾緘默無言有愧職掌下部議降
調五月
命同尚書張玉書圖納等往閱罷任總河靳輔所修中河
諸工善否暫署河道總督八月還奏中河挑濬既
竣南運河内永安堤及歸仁堤五堡减水壩有被
水衝壊處宜令新任河臣修理堅固黃河南北岸
之減水各閘壩皆靳輔酌量形勢以防異漲無容
更改二十八年十一月䟽言數年以来噶爾丹與
喀爾喀搆兵
上屢遣大臣曉諭業已和好又分設喀爾喀佐領與内地
蒙古視為一體此亘古所未有也臣見理藩院案
冊止用滿洲蒙古文並未有漢字請嗣後兼用以
昭垂永久下部議如所請添滿洲漢軍漢字堂主
事二員繙譯漢字滿洲筆帖式每旗各一員漢軍
筆帖式每翼各二員二十九年二月
命同理藩院尚書阿喇尼列議政大臣舊例理藩院尚書
左都御史俱不預議政預議政自是始十一月署
兵部尚書尋兼署理藩院尚書三十年正月授兵
部尚書三月
詔安輯喀爾喀於沿邊内外避噶爾丹劫掠馬齊同侍郎
布彦圖等先往調集左右翼部長至上都河額爾
屯河兩界中候
上親行撫綏四月
駕臨閱視
命詳定喀爾喀次第宴賚之尋議喀爾喀諸王貝子公等
為九等分别坐次禮儀以進五月外藩阿巴噶台
吉奔塔爾首告烏珠穆沁台吉車根等叛附噶爾
丹馬齊奉
命往審覆奏台吉車根阿穆爾充科阿達里諾壘喇扎卜
等順附噶爾丹属實二等台吉博託和拉扎布阿
喇什博羅特及為引路之綽克圖等曾送駝馬與
噶爾丹其部校阿爾塔等為噶爾丹往来通信應
分别斬絞從之三十一年二月調戶部尚書三十
三年
盛京歉收奉
命往賑以開原等八城承德等九州縣貯倉米石給散兵
民七月山西廵撫噶爾圖奏大同右衛駐防兵供
給浩繁請以米豆草束抵給本色正賦
上命馬齊往會將軍希福等確議還奏右衛官兵應用米
豆草束折抵銀數並無浮冒其有不敷本色者應
照改徵之價支給令官兵自行採買再右衛所出
之草不多應以殺虎口迤東地方給與官兵俾資
樵牧向有鑲黃旗馬厰應令旗下蒙古遷移殺虎
口東北得
旨俞允三十四年奉
命往賑山西平陽臨汾等州縣地震被災戶口動帑一十
二萬餘兩並停徵洪洞浮山等處額賦三十五年
二月
上親征噶爾丹先期
命馬齊往調喀喇沁翁牛特兵還京兼理藩院尚書
命與大學士阿蘭泰等分班直宿禁城是年噶爾丹敗遁
詔以來春駐蹕邊外調度搜剿機宜
命馬齊于沿邊至寧夏先往安設馹站並查勘行途宿次
三十六年十一月
命會同吏部察審革職按察使囊吉理副將楊琳洮岷道
董紹孔等運糧遲悮事覆奏嚢吉理等所運糧米
非供進剿大軍但令送至翁金為西安回兵之用
囊吉理等依限以一半運至翁金又以一半送至
納拉特並無違悮應復原職從之三十七年三月
命偕副都統烏達禪侍郎滿丕往莅喀爾喀諸部會盟宣
諭禁令十二月以漕臣桑額奏請挑濬引河
命偕侍郎于成龍常綬往勘三十八年二月䟽言桑額所
奏邵伯鎮南金灣小海場鮑家莊等處挑濬引河
建造草壩俱属無益惟蝦鬚沙溝及興文閘草堰
等處開濬淤塞稍可洩水庶漕有濟而民不害從
之時山西廵撫倭倫與布政使齊世武以太原知
府孫毓璘等虧空事互訐倭倫又劾齊世武於汾
陽知縣李聮虧空任情朦隠
上命馬齊往審七月䟽言孫毓璘虧空庫銀倉米属實倭
倫駁回齊世武揭文令知府李成龍代孫毓璘彌
補又李聯虧空案内有民欠銀兩經通判韓開藩
徵解倭倫反指為科𣲖劾齊世武隐諱不報應降
三級調用齊世武揭報孫毓璘虧空經廵撫駁回
不復再請又於李聮虧空案内未以民欠聲明應
降一級調用並從之十一月授武英殿大學士四
十三年七月
御書永世翼戴扁額
賜之四十七年十一月内大臣佟國維等以建儲事密奏
上命滿漢大臣會議保奏
特諭馬齊勿預其事四十八年正月
上問廷臣曰去年冬朕躬違和命爾等保奏可為儲貳者
何以獨保允禩其日先舉允禩者為誰諸臣奏公同保
舉並無倡首者
上曰朕知此事必係佟國維馬齊授意於衆衆乃依阿立
議耳馬齊奏是日議斯事奉
旨命臣毋得干預是以臣即避去諸臣所議臣實不知
上復問大學士張玉書等玉書奏曰會議日大學士馬齊
温逹先臣到班臣問議舉者為誰馬齊答以衆意
欲舉允禩臣等同行保奏
上曰此事明係馬齊暗中喻衆如此大事尚懷私意伊等
謀立允禩豈非欲結恩於允禩為日後恣肆專行之計
耶翌日
諭廷臣曰馬齊效力年久朕初心俟其年老聽彼休致以
保全之昨問保舉允禩之時乃身作威勢拂䄂而出如
此不誅將誰誅乎著將伊族属一併拘挐并𫝊問伊之
作威何益馬齊奏曰臣因事關重大心中驚懼不覺舉
動乖繆臣罪當死奏入下王大臣議擬馬齊立斬
弟副都統馬武等坐罪有差族人概革官職
諭曰馬齊本應立斬為衆人戒因任用年久不忍加誅即
交允禩嚴行拘禁其族人官職革退四十八年十二月
俄羅斯貿易人至
上以馬齊舊管俄羅斯事復令其管理馬武等尋亦起用
五十一年九月
諭廷臣曰内務府事件積滯甚多所關最要著馬齊署理
總管事又
諭曰馬齊兄弟舊所管鑲黃旗佐領前曾撥給允禩今已
撤回可仍令馬齊馬武等管轄其族人並隨入本旗五
十五年五月復授武英殿大學士五十七年正月
充纂修
省方盛典總裁官五十九年五月
命察奏副都統永泰所奏
世祖章皇帝實錄内失載其祖圖頼事覆奏
實錄祇載國家大政其餘細微之事例不編入永泰妄行
陳奏應議處下部議革永泰職六十一年十一月
世宗憲皇帝諭曰馬齊任大學士二十餘年甚属敬謹寬
厚
皇考出廵每常隨從殊為出力此番大事又公同善為辦
理黽勉勤勞著賞給一等輕車都尉世職尋
命承襲其祖哈什屯一等男爵合新給世職給二等伯充
纂修
聖祖仁皇帝實錄總裁官加太子太傅雍正元年改保和
殿大學士晉太保三年八月以總理事務竭盡忠
誠
賜騎都尉世職以其第十一子富良襲十三年九月引年
乞休奉
今上旨以原官致仕乾隆四年五月
諭廷臣曰原任大學士二等伯馬齊在
皇祖時即簡任機務倚毗甚殷及
皇考即位特命總理事務嘉予勞績賞給伯爵世襲罔替
朕即位之初伊以年老力辭觧退朕重違其意俞允
致仕頥養高年以示優禮耆舊之意念伊歴相三朝
年逾大耋抒忠宣力端謹老成領䄂班聮名望夙重
舉朝大臣未有若此之久者昨聞在家患病即命太
醫加意調治今聞病勢沉重朕心深為悽惻本欲親
臨看視因
北郊在即時值齋戒不獲親往特命和親王及皇長子永
璜公訥親代朕看視望其痊可倘果不起著賞給銀
五千兩辦理後事是月卒年八十有八
諭部議䘏贈太傅
賜祭葬謚文穆以第十二子富興襲爵十三年因富興
為散秩大臣不能奮勉行走革退
命富良襲爵合前襲之騎都尉晉一等伯兼一雲騎尉
十五年七月
詔加伯號曰敦惠
巴錫
巴錫滿洲鑲黃旗人姓瓜勒佳康熙初由贊禮郎
授戶部員外郎遷監察御史二十二年廵視兩浙
塩課三十年八月授山西按察使三十六年閏三
月擢陕西廵撫七月䟽言沿邊衛堡奉
旨照州縣例收貯捐納米穀榆林衛已貯三千石其三十
一堡分大中小三等四堡各貯一千二百石九堡
各貯八百石十七堡各貯四百石分派商州鎮安
武功商南三原收捐各官自偹脚價運交部議如
所請
上曰此沿邊衛堡積貯米穀若令商州等處官員自偹轉
運之費路遠而險勢必科派小民巴錫所奏戶部所議
皆非其俟秋成後酌動正項各就近地採買收貯先是
三月
駕幸寧夏過榆林有延綏東路黃甫堡民叩
閽訴言自順治年間部頒茶引一百三十四道招商納税
每年五百二十餘兩未及數年口外蒙古不復通
市商逃民賠
詔下所司察奏至是巴錫奏口外蒙古就近在殺虎口買
茶不至黃甫堡請
勅部停頒茶引從之三十七年十二月擢雲貴總督四十
年十二月䟽劾遊擊高鑑徇隐守偹何公珽為把
總張文貴訐告劣蹟請並革職逮問又劾提督李
芳述庇護高鑑何公珽牒咨弗實芳述亦劾巴錫
買咨弗覆未會稿據題有違成例
上覽巴錫二䟽皆下廵撫王燕察審及李芳述䟽入
諭大學士等曰李芳述在西寧時甚有聲名此事似曲在
總督
命侍郎温達往鞫還奏下部核議張文貴誣訐何公珽何
公珽以部劄填寫冤詞俱應革職擬杖高鑑代何
公珽捏稱部劄遭火燒燬應革職擬徒李芳述不
據實紏劾應罰俸一年巴錫不確查寔情又不會
同具題應降一級留任罰俸一年得
旨寬免巴錫與李芳述降罰四十四年五月内遷戶部右
侍郎四十五年三月雲南廵撫佟毓秀以不稱職
罷任
上詰問巴錫前次何以奏薦為賢巴錫奏曰臣昔在雲南
與佟毓秀同事七閱月見其辦事甚勤是以奏稱
其效力
上曰爾前奏稱佟毓秀賢今云但奏稱效力豈效力不謂
之賢將不效力者謂之為賢乎十一月以不諳部務觧侍
郎任
命分修通州等處河工越四年以續派工料銀無力完繳
革職五十二年三月遇
萬夀慶典復原品
音德
音德滿洲鑲黃旗人姓鈕祜禄祖額亦都父遏必
隆俱有𫝊遏必隆五子音德其四也康熙二十四
年由佐領授三等侍衛兼善撲長三十五年從
上親征噶爾丹三十六年復扈
蹕視師寧夏三十八年改王府長史尋授一等侍衛先是
遏必隆襲額亦都所遺一等子緣事削及輔政别
封公爵其子爵未議襲五十一年
特命音德襲之六十一年十一月
世宗憲皇帝御極擢散秩大臣署鑲白旗護軍統領十二
月授正藍旗滿洲都統雍正元年
命兼管蒙古漢軍都統事二年襲其伯父圖爾格二等公
其一等子爵即以圖爾格孫豐阿逹襲是年授領
侍衛内大臣三年兼議政大臣五年以病乞休
特遣内大臣慰問遂以原品致仕十一月卒
賜祭葬如例諡慤敬十年十月
諭曰原任領侍衛内大臣音德乃額亦都之孫居心謹厚
行已端方朕所悉知似應入賢良祠著詢問九卿具奏
尋覆請入祀賢良祠
允之乾隆元年加贈一等公子五人策楞納親愛必達阿
里衮皆至大臣
莽鵠立
莽鵠立滿洲鑲黃旗人姓伊爾根覺羅初隸蒙古
正藍旗曾祖富拉塔居葉赫地天聰時来歸祖莽
吉圖崇德三年隨睿親王多爾衮征明過北京至
山東屡敗敵兵克威縣城六年圍明錦州擊敗松
山杏山兵又敗洪承疇三營援兵順治元年入山
海關敗流賊李自成追至望都縣叙功授騎都尉
三遇
恩詔洊晉世職為二等輕車都尉十四年由參領擢正藍
旗滿洲副都統十五年從征明桂王朱由榔於雲
南十七年凱旋追論在軍勘鞫磨盤山敗績事誤
坐前鋒統領瑚哩布等罪革一雲騎尉降三等輕
車都尉十八年十二月以征雲南時手受礮傷觧
副都統任康熙十五年卒莾鵠立於康熙二十八
年授理藩院筆帖式四十三年遷内閣中書四十
四年授理藩院員外郎五十二年任右翼監督五
十八年任滸墅關監督六十一年十一月
世宗憲皇帝御極
命協辦理藩院侍郎事十二月擢監察御史以精於繪事
諭令恭繪
聖祖御容雍正元年正月擢入滿洲鑲黃旗以本族人戶
另編佐領使管之五月廵視長蘆塩政䟽言長蘆
各商行塩地方有額引全不能銷者有額外多銷
者苦樂未均請照代銷例准通融運銷并量增引
目庶商無包課之累民無淡食之虞下部議行二
年八月䟽言雍正元年之引蘆商未領運者十萬
餘道臣請寬予展限部議不准良是但衆商實因
先運康熙六十一年積引以致元年之引未完請
展限二年將現在未完之引每年帶運一半三四
年之内積引可以全完此後年銷年額不至壅滯
特旨如所請山東運學歲科取文童八名附入府學無廪
貢亦無武學莽鵠立請比兩淮河東長蘆一體補
廪增按期出貢廪膳銀聽各商自給并添設武學
八名從之九月䟽言山東額引順治年間二十三
萬道自後生齒日繁額引加增康熙五十七年加
至四十五萬五百餘道其節次加增引目未經分
别州縣止按引數派散於是易銷之州縣則嫌引
少難銷之州縣又苦引多商人苦樂不均未免欠
課而東運與長蘆事勢迥異長蘆以一商專辦一州
縣之引山東則一州縣多至數十商名每名或數
十引數百引不等此長蘆之法未可行於東省也
欲得其平莫如均引請以引多之魚臺等三十一
州縣額引减去二萬七千七百道量增于鹿邑等
二十一州縣行銷庶商困可甦塩課無欠又以增
復引目向係按引分散富商引多者分多貧商引
少者分少請照現辦商人三百八十餘名按名均分
並得
旨允行三年三月䟽言東省竈丁原額二萬餘額徵丁銀六
千餘兩其中有上中下三門九則之分故每丁有
完銀一錢六七分至三錢不等自康熙十八年額
定由单報部迄今四十餘年未經編審而戶口之
消長家産之貧富迥異乃徵收循舊丁多額少者
不加增丁少額多者不稍减甚有丁亡戶絶額課
虚懸則里甲有包貼之累為恤竈計莫若編審請
自今逐戶清查消耗者開除孳長者增補不分門
則按現在丁數均派並遵康熙五十二年
恩詔審丁不加賦之例此後五年一編餘丁止令注冊不
特窮竈無偏累而灶課亦易徵收矣下部議行五
月䟽言長蘆塩政惟竈地一項因久未清查圖冊
無存有竈戶逃亡荒地被民暗占入民糧者亦有
地久典賣于民而糧仍竈戶完納歴年久遠竈地
失迷惟知糧從戶徵得地者種無糧之地失地者
納無地之糧民竈搆訟皆由於此臣愚以為宜清
查竈地
敕直隸督臣山東撫臣委員清丈照民地之例造魚鱗冊
典賫與民者俱准回贖失迷侵佔之地斷歸竈業
並嚴懲恃衿抗糧之竈戶以肅法紀庶竈無失業
民無争訟場課易完又請禁仕途投拜門生禁主
考求索外任門生抽豐並
敕九卿議行是月擢大理寺卿留塩政任時直省裁併衛
所天津始改衛為州隸河間府莽鵠立奏改為直
隸州分武清静海青縣近津百里之地轄之又言
新奉
特恩查議東省民丁攤入地畝徵糧竈丁亦應歸入竈地
以廣
皇仁但東省竈地瘠薄丁多地少若以六千餘兩丁銀加
入八千餘兩地糧内每兩應加七錢有零未免太
重且竈地有煎曬之役自應仍足額數不容缺少
請以丁銀之半歸入地畝仍以其半於實在竈丁
按名均攤則賦額無缺而地糧較輕下部議如所
請十二月擢兵部右侍郎仍留塩政任四年五月
命御史顧琮廵視長蘆塩政仍
命莽鵠立監理七月候補道程之煒條奏雲南塩務
上令莽鵠立核議覆奏長蘆之産塩以場雲南之産塩以
井事雖不同而大局相似如條奏所云不使竈戶
有餘鹵餘塩并令井官按日冊報此長蘆現行之
例也嚴催場官使塩盡歸坨不使餘剰在灘私梟
無所得塩即不使竈戶有餘塩之意也某日某商
告運某州縣塩若干包分司同批騐所稱掣過關
造冊報查即按日冊報之意也在雲南亦宜行之
至如鹽道差親信人各井監查則恐不得其人轉
以滋弊不若仍責提舉大使為便下部如議十月
調禮部右侍郎先是天津
詔設水師建營房限秋間完竣
命莽鵠立偕顧琮監督十一月工未竣
諭曰莽鵠立正直有守但性偏執本不能而自以為知致
將營房遲悮著調補刑部右侍郎来京效力五年三月
復署長蘆塩政四月調禮部右侍郎兼理塩政十
月
命署甘肅廵撫尋實授六年三月題究禮縣武生何登鰲
窩盗窩拐並請革知縣周紀等職
諭嘉實心辦理時西藏有阿爾布巴等作亂
上命大臣領兵往鎮莽鵠立赴西寧料理出口事宜奏言
預偹軍需米麪料豆草束及西安解到鞍屉澆薄
改製如式拮据無誤而西寧道劉之頊知府江洪
以騾失夫逃為總督岳鍾琪參革逮問莽鵠立不
早察參部議降調
諭曰莽鵠立市恩沽譽袒護属員若舊習不改其罪不止
於降調姑從寬留任尋以援
赦擬貸盗犯及審案徇庇属員得
旨切責降二級調用觧任回京十月署正藍旗滿洲副都
統七年正月擢正藍旗蒙古都統九年七月署步
軍統領十年六月調鑲白旗滿洲都統十二月兼
管火器營十三年十月署工部尚書十一月調正
藍旗滿洲都統自初署副都統時兼管理藩院侍
郎事後數遷調仍兼管如初乾隆元年九月卒年
六十有五乍疾劇
上遣太醫診視
賜之葠遺䟽入
諭部議䘏
賜祭葬如例謚曰勤敏
傅爾丹
傅爾丹滿洲鑲黃旗人追贈信勇公費英東之曾
孫父沃赫襲公爵官都統有𫝊康熙三十年傅爾
丹襲三等公兼佐領三十八年授散秩大臣四十
二年扈
駕西廵駐蹕祁縣鄭家莊
上於行宫前閱太原城守兵騎射有卒馬驚近
御仗傅爾丹前止其馬擒之下
諭曰馬驚逸漸近御仗諸年少大臣俱效年老大臣旁觀
不動惟爾直前勒止之可謂繼武前人矣特賜爾貂皮
褂一領嗣後益加勉力毋以身為大臣而不思奮力向
前也四十三年授正藍旗蒙古都統四十七年調正白
旗蒙古都統四十八年授領侍衛内大臣五十四
年三月以托疾革領侍衛内大臣職七月
命率上默特兵千赴烏蘭固木等處屯田五十六年正月
復授領侍衛内大臣奏請增購農具於本年未播
種前送軍前並增遣效力廢員佐屯務議政大臣
議如所請三月
命為振武將軍率北路大軍由阿爾台襲擊凖噶爾五十
七年䟽請與西路靖逆將軍富寧安分路剿賊
諭議定師期傅爾丹尋請選兵萬二千偕征西將軍祁里
德賫百一十日糧於五月啟行富寧安請以兵七
千賫四十日糧於閏八月啟行議政大臣等以師
期不符另議傅爾丹奏言由布魯爾直抵額爾
齊斯河與富寧安俱定於七月進剿廷議凖噶爾
現遣使来青海已令傳
諭策妄阿喇布坦應暫停俟回奏仍飭兩路繕兵防守先
是奉
旨於烏蘭固木及科布多築城衛喀爾喀遊牧
上以傅爾丹等駐北路久稔地形
敕相度具奏其設驛同遣往之員外郎保住詳議五十八
年正月䟽言鄂勒齋圖郭勒土肥寒暑與内地同
宜築城貯糧保柱已從殺虎口至彼詳視宜設站
三十六
諭曰鄂勒齋圖郭勒居喀爾喀游牧地方之中與大兵駐
劄處相隔千里今欲護衛喀爾喀應於阿爾台科布多
等處築城遠立哨兵方是傅爾丹既奏鄂勒齋圖郭勒
應築城貯糧或於科布多另築一城駐兵看管充發人
等耕種著同保柱及喀爾喀王貝勒公等會議尋覆奏
科布多地隔大河水漲輙阻材木難致近科布多
有察罕廋爾水草佳距鄂勒齋圖郭勒千里兩地
宜各築城一城置屋二千間自鄂勒齋圖郭勒至
察罕廋爾設十一站
允之四月
命即軍中自授章京等官五十九年六月率兵八千由布
拉罕進剿九月䟽報大兵抵格爾額爾格凖噶爾
棄帳械驚潰臣等分兵追及之斬二百餘級擒宰
桑貝坤等百餘盡降其衆又偵烏蘭呼濟爾為彼
屯耕所躪之盡焚其糧草整隊而還報
聞雍正元年
命撥兵赴巴里坤以傅爾丹兼統祁里德軍三年率京兵
遝授内大臣四年授黑龍江將軍五年五月䟽言
墨爾根城舊有額兵九百並無鎗礮船隻請增選
漢軍兵百名合為一千置舟械操演下議政王大
臣議行十一月
諭曰傅爾丹乃勲舊大臣之裔伊在阿爾台一路將軍任
内效力有年因辦理錢糧事務不清以致應賠銀兩甚
多此乃管辦錢糧人員不妥故為所累傅爾丹自署理
黑龍江將軍事務以来竭誠辦事效力勤勞伊名下應
賠銀兩俱從寬免六年授吏部尚書
賜兩眼孔雀翎七年剿噶爾丹策凌
詔以傅爾丹為靖邊大將軍由北路出師
賜御用朝珠及黃帶紫轡銀五千兩尋加少保八年三月
噶爾丹策凌奉表請獻叛賊羅卜蔵丹津
諭傅爾丹暫緩進兵同西路寧遠大將軍岳鍾琪来京會
籌軍務十二月還軍營九年二月䟽言北路遵
旨築城科布多地勢接布魯爾與庫列圖近為進兵孔道
請仍於此築城大學士等議如其請六月奏言臣
統大軍抵科布多據守卡侍衛巴爾善等擒凖噶
爾一人曰塔蘇爾海丹巴詢之云噶爾丹策凌發
兵三萬令大策凌敦多卜小策凌敦多卜等分領
由阿爾台山竒蘭犯我北路今小策凌敦多卜已
至察漢哈達而大策凌敦多卜因噶爾丹策凌妹
夫羅卜藏策凌向駐阿里瑪圖沙喇擘勒防哈薩
克今與噶爾丹策凌隙率三千餘戶來投追者為
所敗以是大策凌敦多卜尚未至臣思賊兵未集
當乘其不偹襲之選兵一萬輕装由科布多河西
分三隊於六月初九日進剿前鋒統領定夀等領
第一隊參贊馬爾薩等領第二隊臣以大兵繼進
掩擊令都統衮泰等以兵七千三百築城都統侯
陳泰等以兵五千駐科布多河東扼通竒蘭要路
又奏定夀擒賊巴爾塔等十二人扵扎克賽河據
云距察罕哈達止三日程凖噶爾兵不過千人尚
未立營臣即乘夜往襲奏入報
聞七月奏言臣等於六月十七日獲凖噶爾偵者云博克
托嶺有賊二千駝馬萬餘臣遣參贊蘇圖副都統
戴豪等以兵三千往剿十八日遣定夀以兵千五
百援與賊陣於庫列圖嶺斬四百餘級賊驅駝馬
踰嶺遁十九日定夀蘇圖等與臣合二十日賊二
萬餘從高阜衝我營督戰殺千餘賊副都統塔爾岱
馬爾齊以兵二千奪西山二十一日因賊據險我
移營於和通呼爾哈諾爾定夀蘇圖及參贊覺羅
海蘭副都統常禄西彌頼據山梁之東塔爾岱馬
爾齊據其西副都統承保居中策應參贊馬爾薩
由東路公逹福戴豪在前副都統舒楞額土默特
公沙津達頼等護後營甫移賊犯梁東西兩軍定
夀等力戰殺賊忽大風雨雹被圍臣遣兵救出塔
爾岱又遣承保援定夀等會日暮未觧二十二日
海蘭突圍出定夀蘇圖馬爾齊自盡常祿陣殁西
彌頼令索倫兵援定夀潰亦自盡二十三日賊連
犯大營臣督軍力戰斬賊五百餘沙津達頼等及
察哈爾兵皆潰惟滿洲兵四千不動二十四日隨
印侍郎永國及海蘭戴豪俱自盡臣等以兵退步
設方營護輜重令塔爾岱舒楞額殿承保統右翼
馬爾薩統左翼臣與副將軍巴賽查弼納往来廵
軍副都統德禄捧敕印行賊衆三萬蜂集我且戰
且退殺賊千餘達福殁於陣二十八日渡哈爾噶
納河賊猶追衝左翼復擊斬五百餘七月朔日臣
等還科布多築城處我兵陸續歸營者二千餘臣
遣迎未歸諸將惟塔爾岱負創至巴賽查弼納馬
爾薩舒楞額皆陣歿臣輕舉妄動以至敗績請立
正典刑奏入
諭曰此舉損兵敗績雖属有罪朕覧爾等之竭蹷力戰寬
恕其罪痛惻難忍不覺淚下將朕親束之帶賜與傅爾
丹繫之爾等忿激之下急思報復恐又妄動賊人雖來
不可輕進追擊但能相機堅守即爾等之功科布多地
方若難固守可回至察罕廋爾駐劄今已授馬爾賽為
撫遠大將軍領兵前来到時爾等公同商酌辦理八月
奏言臣世受
國恩復蒙授大將軍重任不能遵奉
聖訓妄舉損兵非惟國法不可緩死即臣心亦難以偷生
皇上不即加誅降
旨慰諭復加賞賜實從古未有之
鴻慈臣此次進軍失利弁兵被傷於時若不鼓勵將士收
軍而回轉使賊人得計乃籌議力衛餘軍轉戰而
出至建城處臣已安置哨站並𫝊諭喀爾喀副將
軍等運糧固壘乞
皇上速遣賢將統率大軍將臣調回與妻子一併正法
諭曰朕從前諭旨甚明朕之處事豈肯不持大義以定是
非而聊為目前慰勉之理惟輕信賊言冐險深入中賊
詭計是爾之罪至不肯輕生自殺力戰全歸此爾能辨
别輕重之處事定之後朕自有辦理之道爾若念慮紛
擾以致血氣消耗不能報讐雪恥上損國威下玷家聲
罪尤甚焉爾其勉勵勇氣安心静攝計圖遠大以答朕
恩九月奏偵大策凌敦多卜在華額爾齊斯謀由必濟
掠蒙古游牧其地與巴里坤甚近
詔西路嚴備又言賊犯黃甲舒魯克距科布多城五十餘
里臣已將馬匹牲畜收入城固守仍相機擊之
命振武將軍順承郡王錫保𫝊諭傅爾丹撤兵同駐察罕
廋爾十月
諭傅爾丹曰爾等在科布多地方恃勇輕進堕賊詭計致
失地利損兵折將軍前獲罪我朝例所不貸本應執法
究治但傅爾丹整頓餘兵回至科布多固守城池賊衆
并力来犯復能列陣以待賊人遠遁隨即遣兵各處截
殺奪回被掠馬駝此次擊賊可贖爾等前罪今朕已盡
行寬免嗣後須黾勉效力朕自格外加恩是月傅爾丹
至察罕廋爾軍營
命以錫保為靖邊大將軍傅爾丹仍掌振武將軍印協辦
軍務
諭大學士等曰爾等可𫝊諭傅爾丹伊原與順承親王不
合王諸事並無過失近日傅爾丹輕進以致虧損官兵
若大將軍印務仍命管理非但衆心不服即傅爾丹心
亦不安伊既失蒙古等之心即綠旗兵丁亦未必孚信
伊所恃者惟數索倫耳豈知首先潰散幾致伊於危殆
者非索倫乎順承親王諸事遵朕指示領大兵在察罕
廋爾賊夷懼其聲威不敢侵擾旋即敗遁朕今令𫝊爾
丹為王協理以贖前愆至殱賊立功惟王是頼傅爾丹
宜悉心盡力以圖報效若仍執前見妄存私意與王不
和不但無益國家傅爾丹恐益增罪戾矣十年七月順
承親王錫保奏賊来侵烏遜珠勒傅爾丹等接戰
數次敗賊前隊及賊後隊全至衝突我師失利還
歸大營
諭曰傅爾丹領兵萬餘既已敗賊前隊則後隊自宜敗去
如何我師遂被衝散回營用兵失機罪在不赦去歲𫝊
爾丹冐昧進剿損傷官兵迨回科布多時尚能整頓軍
旅邀截賊衆是以特恩寬免其罪理應竭力報效冀雪
前恥何以又致僨事倘因賊衆我寡恐有疎失相機回
營尚属可原若係輕躁懦弱以致失機即應革職嚴加
議處著順承親王秉公詳查據實陳奏八月錫保奏傅
爾丹並不預籌堵禦輙輕調兵進剿以致有誤軍
機
詔革領侍衛内大臣振武將軍及公爵十一年二月錫保
續參傅爾丹于烏遜珠勒遇賊並未身先督戰致
士卒怯走軍機大臣議覆應付三法司定擬時
上詢知烏遜珠勒之役鍚保奏稱撥兵一萬而所到之兵
實僅三千且留傅爾丹于軍營致賊越克爾森齊
老遇額駙策凌兵始敗走
諭曰烏遜珠勒對壘情形朕曾細問額駙策凌傅爾丹情
罪尚有可原著從寬免其治罪留軍營效力贖罪十二
年四月北路副將軍額駙策凌入
覲傅爾丹隨大將軍平郡王福彭赴科布多總統弁兵十
三年八月辦理糧餉額外侍郎伊都立及軍營辦
事侍讀學士蘇晉侵蝕分肥事覺詞連傅爾丹婪
虐等欵
命侍郎海望拏觧来京並追論和通呼爾哈諾爾及烏遜
珠勒失機罪九月
今上御極
諭曰傅爾丹除貪婪等輕罪外第一是和通呼爾哈諾
爾所犯之罪甚大伊身係統轄兵丁之大將軍乃不
能收拾衆心復與大臣等不睦且不能約束以致失
機將官兵損折皆傅爾丹之罪與岳鍾琪無異著將
伊監禁俟該部奏請時再派大臣等審訊十月王大
臣等覆鞫依律擬斬决得
旨傅爾丹等失誤軍機負恩欺罔之罪不可勝數本應
即正典刑以彰國法但我
皇考從前未即降旨今朕仰體
皇考遲回降旨之意著改為斬監候乾隆四年與岳鍾琪
均蒙
恩釋放十三年四月
特授内大臣護軍統領馳赴金川軍營並
命其孫哈寧阿隨往一體馳驛八月署川陕總督同岳
鍾琪辦理軍務
諭曰川省自瞻對用兵而後繼以金川之役慶復疎縱
於前張廣泗怠弛於後曠日持久師老無功朕特起
爾等於廢棄之中委以軍機重任今訥親張廣泗俱
已召取回京軍中事務聽汝二人辦理事權歸一當
合兩人為一人合兩心為一心汝二人自思曩受
皇考異數殊恩歴膺重寄其後干犯重辟者何事即釋放
家居而敗辱之名終身不能湔洗今棄瑕錄用予以
自新之路當如何感激奮勉如何竭力報稱如果能
克捷速奏蕩平豈但收之桑榆前恥可雪
皇考厚恩向所未能報效者亦足仰酬萬一顯爵厚禄朕
何吝焉是惟汝二人之福如其彼此各存意見不能
鼔舞軍心以致公事不能就緒不獨軍法難逭將併
前罪一體追問非慶復張廣泗可比汝二人當日同
獲重罪今又同在一方勝則同其功負則同其咎務
期協力和衷同心籌畫迅奏膚功以稱委任十月奏
請增調滿漢官兵並言破險摧碉必資利器臣前
在北路軍營見滿兵俱用絲綿長甲抵禦鎗子頗
覺有益又糌粑拉烏鎗質輕形短能致遠於山林
密箐中背負亦便請多製應用軍機大臣議行時
大學士傅恒奉
命為經略奏傅爾丹年近七旬精力就衰惟熟于管理
滿兵請令專辦營盤諸務十四年正月
命為參贊會金川酋莎羅奔朗卡乞降傅爾丹辦理納
降及班師事宜四月授黑龍江將軍十七年卒
諭曰傅爾丹宣力有年今聞溘逝朕心深為憫惻著加
恩賞銀一千兩辦理喪事應得䘏典該部察例具奏
尋
賜祭葬如例諡温慤子二長兆德次哈達哈相繼襲公
爵哈達哈别有傳
欽定八旗通志卷一百四十
