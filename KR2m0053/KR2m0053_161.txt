欽定四庫全書
欽定八旗通志卷一百四十七
人物志二十七
大臣傳十三(滿洲正黃旗一爾揚古利恩楞額禮納穆泰額德尼格德爾)
(希福)(明安)(敦拜)(索尼)(希爾根)
揚古利
揚古利姓舒穆禄世居渾春後隸滿洲正黃旗父
郎柱為庫爾喀部長傾心歸附
太祖高皇帝厚遇之
命其子揚古利入侍郎柱為部人所害圍其家其妻負幼
子納穆泰於背射衆突出以其族來歸未幾庫爾
喀舉部内附揚古利察知部人之殺其父者手刃
之時年甫十四
上深異之日見信任且尚主焉始令守汛江上警備嚴密
無敢犯者征輝發多壁城阻大水衆難之揚古利
率先逕渡大獲而還取訥殷部及朱舍里安禇拉
庫等路皆有功從征哈逹擒其貝勒孟格布禄丁
未年遷蜚悠城戶口侍衛扈爾漢率兵三百禦烏
喇兵萬人方據山各結營相持揚古利勵衆曰吾
儕平居相謂與其死於疾無寧死於敵此非臨敵
時乎持矛突入斬烏喇兵七人敵稍却諸貝勒兵
踵至併力奮擊大破之征輝發城及赫席黑木倫
等路衝鋒奪險常為衆先戊申年從征烏喇金州
城城中拒命冒矢石攻克之癸丑年再征烏喇攻
青河敵勢甚銳
太祖遣使持矢召諸將退揚古利獨麾衆薄城疾攻拔之
從擊明兵於界藩破其軍進擊尚間崖之兵有
旨令被傷者勿行揚古利獨裏創率十佐領兵憑高馳擊
大破之天命六年大兵取瀋陽遼陽皆先登陷陣
既定
上嘉揚古利績且憫其傷痍
命位次八貝勒下統左翼兵授一等子世襲兼
諭勿更臨戰陣十年明總兵毛文龍兵三百人夜入耀州
復率兵殱其衆天聰元年從征朝鮮有功三年九
月同副都統阿山緝逃人至雅爾古遇文龍所遣
採葠者斬九十六人擒千總三員從者十六人以
歸是月
太宗統大兵征明揚古利率護軍兵敗明總兵滿桂軍於
都城之北十二月師還略通州火其船遂取張家
灣明兵來援薊州我兩紅旗護軍兵少却揚古利
鼓勇直前明兵敗奔
命以兩紅旗規避各員贖罪物賚予之揚古利即以分諸
將士四年率兵略錦州義州六年
太宗親征察哈爾
命同貝勒阿巴泰等留守七年六月
上以討明及朝鮮察哈爾三者用兵孰先
詢諸大臣揚古利奏宜深入明境朝鮮察哈爾自當歸順
且極言用兵之不可緩
上於是决意征明八月
命率兵往略山海關八年五月晉超品一等公仍管六佐
領事世襲不替
賜敕免死罪三次八月從攻大同宣府拔靈邱縣斬其知
縣守備官崇德元年與武英郡王阿濟格等帥師
直入明境攻克關隘下昌平等十二城五十八戰
皆勝俘獲億萬計二年
太宗親征朝鮮其全羅忠清兩道兵來援營於南漢城會
天大雨雪晝晦揚古利從豫親王多鐸進擊之追
及山嶺有朝鮮敗卒竄伏崖側竊舉礮中揚古利
傷重而卒年六十有六揚古利歷事
兩朝恩寵極隆
太宗嘗命護軍為之守門
賜豹尾槍二令親軍佩之甲卒二十人為之衛其卒於軍
也
太宗解御衣衣之哭之慟親視含歛比葬復
臨奠醊為置守塜是年十一月追封武勲王建碑墓道順
治中配享
太廟
聖祖復
御製碑文紀其功雍正元年加號曰武誠子二人長阿哈
旦以軍功授雲騎尉次塔瞻襲超品公擢置内大
臣崇德六年八月
太宗親禦洪承疇援兵於錦州敵遁
命塔瞻往高橋設伏追擊斬獲甚衆尋以
上移營松山時明總兵曺變蛟棄寨宵遁我兵擊之其敗
軍突入
御營塔瞻不能督衆守營降為一等公改
賜敕為免死二次順治四年卒子愛星阿襲别有傳
楞額禮
楞額禮滿洲正黃旗人姓舒穆禄揚古利次弟也
自少從
太祖高皇帝征伐敘功授騎都尉世職累晉一等男任正
白旗副都統天命九年明將毛文龍縱兵渡朝鮮
義州城西鴨綠江入島中屯田楞額禮奉
命率左翼兵同右翼副都統吳善襲之途中獲諜者知明
兵晝則渡江入島收穫夜仍回宿江岸楞額禮遂
乘夜引兵由山間潜行平旦度明兵已渡江即突
馳至其島明將士大驚奔潰追斬五百餘級餘衆
争舟盡墮水死焚其島中積聚而還
太宗文皇帝即位楞額禮列十六大臣尋任正黃旗都統
為八大臣偕參領阿山率兵六百人往略喀爾喀
巴林地擒其貝勒十四人俘獲甚衆
上嘉其功率貝勒大臣迎勞之晉爵三等子天聰元年隨
大貝勒阿敏等征朝鮮率兵八十人乘夜襲明斥
堠六所盡獲其哨卒既至朝鮮攻克義州城晉一
等子三年二月明人由海島移駐朝鮮鐵山楞額
禮率精兵剿之斬馘無算九月隨其兄揚古利率
兵往雅爾古追捕逃人遇毛文龍部下採葠軍士
擒殺數十人以歸五年三月
上以書諭八大臣疏陳政事得失楞額禮奏言臣以微賤
之身擢居大僚
皇上所行果有闕失豈敢緘默不言若無過舉臣又何所
指陳自今以後願罄所知以抒忠悃知而不言惟
天鑒之至於治民使無偏枉怨由何生臣惟有省
躬自誓秉公聽斷以仰答
聖意而已五月同都統喀克篤禮分統左右翼兵往征南
海島有功八月從大軍征明圍大凌河城率本旗
將士軍城北面之西
上招明總兵祖大夀降大夀遲疑未决先遣其部將韓棟
来謁出楞額禮所守門楞額禮令軍士戎服執戟
林立營門内外森嚴堅整棟既謁
上遣使送之歸將入城楞額禮呵之止門外問姓名審形
貌然後令入棟目擊軍威及城守嚴整狀還白大
夀大夀降志始决七年應
詔陳軍事言宜先率外藩蒙古及本國兵直抵明内地資
其糧草牲畜再整師奪山海關既入關即屯駐關
中多積芻糧以備往來攻伐之用此時若不速圖
遷延歲月則彼先有備進取轉難至於朝鮮姑與
和好若内地既得朝鮮自為我有也六月隨貝勒
岳託等率右翼兵取明旅順口凱旋
上迎勞如初八年正月卒
上親臨其喪哭之慟明年
巡幸盛京北山道經其墓
躬下馬奠而哭之順治十二年追諡武襄子穆成格襲爵
歷官刑部左參政見大臣表
納穆泰(子阿拉密)
納穆泰滿洲正黃旗人姓舒穆禄揚古利第三弟
也自少從
太祖高皇帝征伐累著勲績
太宗文皇帝即位擢為八大臣授本旗都統天聰元年隨
貝勒阿敏等征朝鮮以功得優賞三年
太宗親統大兵伐明令納穆泰率兵攻遵化城北面之西
克之四年春同都統圖爾格守灤州明監軍道張
春等來攻城納穆泰與圖爾格分兵守禦矢石齊
發出精銳繞城轉戰擊敗敵兵驅之壕外敵復突
至攻納穆泰所守門焚城樓有執纛立雲梯登城
者我兵阿玉什斬之奪其纛敵兵稍却會貝勒阿
敏等怯不赴援敵兵發礮攻城我兵力不能勝遂
奔永平隨阿敏棄城歸六月論罪納穆泰坐敵兵
復至時不率兩旗將士擊敵及奔永平不能全軍
以還又阿敏退歸不行力阻罪應死
上命免死革職籍其家五年同正紅旗理事大臣布爾吉
入明邊緝捕逃人攻拔臺堡獲明哨卒還遇逋叛
者斬六人執九人以歸是時明寧遠人張士粹等
來降詭言明築大凌河城工竣納穆泰與圖爾格
奉
命率兵千人往覘虚實俘獲而還且奏士粹等姦詭狀遂
誅之尋擢兵部承政授三等輕車都尉世職復同
圖爾格率兵略錦州松山俘獲甚多八年從征明
入上方堡略朔州軍至大同攻王家莊納穆泰先
登有功九年
詔統右翼兵隨睿親王多爾衮等往取察哈爾林丹汗子
額哲我兵自應州赴平魯衛城内出馬步兵五百
列陣邀戰納穆泰合左翼圖爾格兵衝擊破之追
斬百餘人敵又糾合潰兵數百據堡列營納穆泰
率衆奮擊盡殱其衆敘功加三等男是年十月卒
子阿哈連襲阿哈連積戰功授騎都尉加一雲騎
尉以其兄阿拉密襲三等男阿拉密緣事降為一
等輕車都尉順治九年從征湖南擊孫可望於岔
路口力戰陣亡
卹贈復為三等男
額爾德尼
額爾德尼世居都英額姓納喇
太祖高皇帝時來歸隸滿洲正黃旗
賜號巴克什每從
上征討蒙古諸部能因其土俗語言文字傳宣
詔令招納降附著有勞績天命三年
上親征明取撫順師還明總兵張承蔭自廣寧紏衆追躡
額爾德尼同諸將還擊敗其衆斬承蔭敘功授男
爵初己亥年二月額爾德尼奉
命同理事大臣噶盖創立
國書噶盖奏曰蒙古字傳習已久難以更製
上曰我國之語必譯為蒙古語讀之則未習蒙古語者不
能知也柰何以我國語製字為難反以習他國語為易
耶額爾德尼奏曰更製之法臣等未能明故難
上曰無難也以蒙古字合我國語音聫綴成句即可因文
見義矣會噶盖以事伏法額爾德尼遵
上指授獨任擬製奏
上裁定頒行
國書傳布自此始額爾德尼既卒
太宗文皇帝復命儒臣達海庫爾禪等述其義而增益之
天聰七年
諭文館諸臣曰額爾德尼遵
太祖諭創造國書乃一代傑出之人今也則亡
世祖章皇帝順治十一年追諡文成子薩哈連官至鑾儀
衛冠軍使改入大學士希福族中
賜姓赫舍里
恩格德爾
恩格德爾姓博爾濟吉特世居西拉木楞
太祖高皇帝創業時喀爾喀蒙古自分五部争相雄長恩
格德爾為巴岳特部台吉歲乙巳首先來朝獻馬
二十
上優賚遣之明年率五部使臣獻駝馬奉表尊
上為神武皇帝自此朝貢無間天命二年尚貝勒舒爾哈
齊女為額駙九年請率部衆來歸
上嘉其輸誠最先予宥罪劵
遣大貝勒代善等統兵移之遼陽
賜鞍馬貂裘及田宅器用與其弟莽果爾岱並授爵三等
子子囊弩克滿敦等
賜裘服授職有差隸滿洲正黃旗
太宗文皇帝天聰三年同都統武訥格等率兵征察哈爾
招降二千戶尋從
上征明入龍井關克遵化城薄燕京
上親統師駐德勝門外明寧遠巡撫袁崇煥錦州總兵祖
大夀合衆二萬赴援屯於城東南
上命分軍進擊恩格德爾率外藩蒙古戰失利卻走會武
訥格率兵突前奮擊乃敗敵于是集議恩格德爾
不嚴整隊伍縱騎驟進致敗罪應罰鍰奪俘獲並
削爵
上念其率衆歸順功免削爵明年春大軍克永平
上駐蹕城中恩格德爾奉
命略地遇明步卒三百將戰復有敵騎三千自玉田縣突
出恩格德爾佯退誘敵敵稍前疑有伏還走因追
襲其後獲馬百五年大軍圍大凌河城明監軍道
張春總兵吳襄等合衆四萬自錦州赴援
上親督兵擊敗之敵初接戰時鋒甚銳我右翼兵獨先衝
入張春營左翼兵避礮矢進擊稍緩因論臨陣退
縮諸將罪恩格德爾應罰鍰削爵
上復免其削爵罰鞍馬一白金百兩崇德元年五月卒以
其第四子額爾克戴青襲爵
世祖章皇帝順治十二年追諡恩格德爾曰端順視一品
大臣例立碑墓道
世宗憲皇帝雍正七年追封三等公加號順義額爾克戴
青初任侍衛授三等輕車都尉世職既襲其父三
等子以所授職予弟索爾噶襲順治二年以額爾
克戴青素荷
太宗眷顧晉二等子七年春睿親王多爾衮欲額爾克戴
青附已令大學士剛林等許以改入正白旗當晉
封三等侯額爾克戴青不從明年
世祖親政嘉其守正不阿超晉一等侯九年列議政大臣
管鑾儀衛事尋擢領侍衛内大臣遇
恩詔晉二等公復因索爾噶卒以其職仍與額爾克戴青
併襲晉一等公十年同内大臣鄂齊爾等以佐領
敦達禮岱敏互訐事奏請下刑部鞫訊刑部袒岱
敏坐敦達禮削職罰鍰敦達禮訟冤得釋部臣及
奏請諸臣並坐偏徇降革有差額爾克戴青降爵
二等公十四年加少保兼太子太保十六年以家
僕陳保毆侍衛阿拉那於市反誣阿拉那持刀擊
人額爾克戴青坐縱徇革世爵加銜罷議政及領
侍衛任專留内大臣銜以所襲恩格德爾之三等
子予其兄二等輕車都尉囊弩克併襲為二等伯
十八年六月卒
賜祭葬如例諡勤良康熙六年仍改囊弩克為二等輕車
都尉以額爾克戴青之子岱夀襲二等公
希福
希福姓赫舍里曾祖穆瑚禄祖特赫訥父瑚什穆
巴顔世居都英額再遷哈達
太祖高皇帝既滅哈達希福從其兄碩色率所屬來歸以
通滿漢蒙古文字
召直文館屢奉使諸蒙古部
賜號巴克什文字之任一以委之後隸滿洲正黃旗天聰
二年九月
太宗文皇帝親征察哈爾令往徵科爾沁兵還土謝圖額
駙奥巴止之曰寇騎塞路行將安之即有罪譴吾
執其咎答曰
君命安得辭死則死耳事不可誤也遂行再宿達大營復
命曰科爾沁兵不赴調土謝圖額駙奥巴已率兵
他往侵掠掠畢然後來會
上怒復遣壯士八人隨之往促其速赴調行四晝夜至一
小屯遇敵擊殺三十餘人卒達科爾沁所以其兵
來會明年奥巴至
上命希福與館臣庫爾禪等責讓之奥巴服罪獻駝馬以
謝敘功授騎都尉世職復以從征燕京敗明兵於
北門外大凌河之役同都統譚泰等争先奮擊錦
州援兵師還敵兵襲我後又擊敗之晉三等輕車
都尉崇德元年改文館為内三院希福為國史院
承政尋授宏文院大學士晉二等輕車都尉是年
請定察治訛言惑衆之例三年與大學士范文程
請更定部院官階之制
詔並可其奏希福雖居内院筦機務猶間奉使察哈爾喀
爾喀科爾沁諸部編戶口設佐領頒法律於蒙古
平其獄訟或往來軍營宣示機宜核功賞相度形
勢諭
上德意於諸降人還奏未嘗不稱
旨也順治元年繙譯遼金元三史書成奏進
世祖章皇帝展閱再四賞賚有加時都統譚泰附睿親王
多爾衮希福素譏譚泰衰慵又以所得分撥第宅
二區相隔甚遠囑譚泰更易之譚泰不允希福使
人謂之曰爾為都統即為我更撥一屋有何不可
而不能爾誠衰邁矣譚泰銜之會譚泰弟副都統
譚布詣希福希福曰日者大學士范文程以堂餐
華侈語我我對曰吾儕儒臣也非六部大臣及功
勲大臣比安得盛饌若此遂偕往啓王王以予言
為然且自咎曰吾過矣譚布退以告譚泰譚泰訐
之法司希福坐偽傳王言詆諆大臣欲搆釁亂政
應論死讞成啟王王令免死革職罷任尋籍其家
八年二月
上親政雪其冤復職給産仍授宏文院大學士九年正月
充纂修
太宗實錄總裁官二月充會試主考官遇
恩詔晉三等男又奉
特旨以希福為
太祖
太宗任使銜
命馳驅能盡心力嘉其功晉一等男又遇
恩詔加一雲騎尉復以定鼎燕京時希福方罷任未獲加
授世職至是特晉為三等子世襲十月授議政大
臣十一月病卒年六十有四
贈太保諡文簡長子竒塔特襲爵次子帥顔保别有傳
明安(子昂洪多爾濟)
明安姓博爾濟吉特初為蒙古烏嚕特部貝勒
太祖高皇帝天命二年遣使獻駝馬七年率所屬人戶來
歸予三等子爵别立烏嚕特蒙古一旗
太宗文皇帝天聰三年同都統武訥格額駙恩格德爾等
率滿洲蒙古兵征察哈爾降其邊境二千戶五年
從
上征明圍大凌河城明總兵祖大夀以兵出犯我臺堡明
安同都統和碩圖等率兵夾擊大敗之既而我軍
偽為明兵赴援狀以誘大夀出戰明安同兩翼都
統齊進奮擊大夀敗卻尋率衆降明安得
優賚六年從
上征察哈爾師還以俘獲數少又弗即遵
諭歸隸戶籍且擅以官牛與其下蒙古及私匿在逃蒙古
二人諸罪部議應革世職罰鍰奪俘獲人口及
賜物
上念其前此先衆來歸免革世職改隸正黃旗滿洲
世祖章皇帝時三遇
恩詔晉爵至二等伯順治十一年卒幼子朗素襲爵
世宗憲皇帝時追封明安為一等侯加號恭誠明安之長
子昂洪初隨父來歸子三等輕車都尉世職天命
十一年隨征巴林部及扎嚕特部天聰五年從征
大凌河俱有功超晉三等男
賜號達爾漢和碩齊順治二年晉二等男七年卒子鄂齊
爾襲爵由侍衛累官至領侍衛内大臣十四年卒
賜諡勤恪祭葬如例明安之次子多爾濟亦隨父來歸予
騎都尉世職尚郡主為額駙天命十一年隨大貝
勒代善等征扎嚕特有賊人巴嚕克竊馬遁多爾
濟追及擒之尋隨征棟奎及克什克騰等處又隨
征朝鮮並有功天聰五年始設六部以多爾濟為
刑部承政理蒙古事六年以直
御前失儀又奉
命選取獵戶不當部議削世職
上特宥之罰白金百兩八年八月從征明大同
上命前鋒統領圖嚕什烏拜分率左右軍以多爾濟領中
軍擊明總兵曹文詔大敗其衆追至城下獲馬百
崇德二年授内大臣並預議政四年隨鄭親王濟
爾哈朗略錦州陣斬三人獲馬三匹六年
上征明駐師松山杏山之間多爾濟同内大臣宗室錫翰
奉
命伏兵高橋明杏山兵千人以糧不繼潜遁伏發敗之追
至塔山斬獲甚衆尋以圍松山時明總兵曺變蛟
率兵夜犯
御營多爾濟未及禦敵所領侍衛護軍巡守不嚴議罪繫
三日罰白金五百兩仍敘高橋敗敵功晉爵一等
男順治二年以多爾濟素荷
太宗眷顧晉三等子五年卒弟綽爾濟襲爵
敦拜
敦拜滿洲正黃旗人姓富察其先世居沙濟父本
科理當
太祖高皇帝時來歸有朱舍里部長尤楞額梗化不服
命同鄂佛洛總管達賴往征之有功
賜號蘇赫巴圖魯管佐領事尋卒子三人敦拜其長也初
任佐領天命十一年從大兵征明寧遠先驅偵敵
擊敗城中出戰兵師旋遇敵二十人與步戰盡殱
之敵復以騎追射我師敦拜還擊卻敵殿後以歸
天聰八年
太宗文皇帝嘉其克副任使授騎都尉世職崇德五年擢
護軍統領隨鄭親王濟爾哈朗圍明錦州敵出城
誘戰敦拜突入其隊斬三人餘衆俱遁敵騎自杏
山一再來犯並戰卻之六年復圍錦州明總督洪
承疇自松山遣兵犯我兩紅旗營敦拜先後率所
部禦卻尋復來犯我外藩蒙古營敦拜趨援敗敵
斬首二百餘級獲其雲梯十四七年敘功加一雲
騎尉八年同護軍統領阿濟格尼堪率兵駐防錦
州
世祖章皇帝順治元年隨大軍入山海關擊敗流賊李自
成兵追至望都二年敘功晉世職二等輕車都尉
先是自成敗遁還西安明福王朱由崧自立於江
南
上敕豫親王多鐸征江南取道河南先除自成賊黨敦拜
率護軍以隨師至陜州賊將劉方亮領兵千餘來
犯敦拜同護軍統領圖賴阿濟格尼堪等奮擊敗
之賊復夜襲我營敦拜率兵連敗賊衆遂破潼關
進定西安自成由商州遁走湖廣敦拜同護軍統
領阿爾津等追斬三百餘人豫親王移師下江南
敦拜復從破揚州趨江寧朱由崧聞大軍至遁走
蕪湖將登舟渡江敦拜追及之與阿爾津圖賴等
扼據江口截其去路明將黃得功迎戰我兵奮擊
盡奪其舟得功中流矢死由崧為其總兵田雄等
執以獻三年敘功晉世職一等是年隨端重親王
博洛由浙江進征福建同副都統珠瑪喇擊敗偽
總兵黃某等拒戰兵五年隨征南大將軍譚泰討
江西叛鎮金聲桓賊黨踞九江府敦拜先驅直抵
城下敗賊衆聲桓與其黨王得仁糾步騎七萬自
南昌迎戰敦拜合兵奮擊敗之復招撫臨江一府
四縣六年奉
命統兵𠞰畿南土賊斬賊渠李玉三陳金玉邢少川吳臨
瑞席快等獻縣雄縣任邱寳坻諸邑土賊悉平七
年五月敘平定福建江西功晉爵三等男尋隨睿
親王多爾衮獵於中後所以同都統噶達渾等私
行射生降一等輕車都尉明年
上親政復爵如故九年遇
恩詔晉二等男十一年朱由榔將李定國自廣西犯廣東
上遣珠瑪喇為靖南將軍以敦拜佐之統兵往征時定國
擁衆新會據山峪立寨平南王尚可喜先以兵防
禦未及戰敦拜同珠瑪喇至遂合兵進剿破賊巢
斬獲甚衆復追至横州江岸定國遠竄獲象十有
六馬二百餘所陷郡邑悉復凱旋敘功晉爵二等
子得
旨從優再議晉一等子會有疾乞休
上念其勤勞年久加太子太保以原官致仕十四年起為
盛京總管十七年正月卒
賜祭葬如典禮諡襄壯無子以從孫瑚錫布為嗣襲爵
索尼
索尼滿洲正黃旗人姓赫舍里父碩色大學士希
福兄也
太祖高皇帝時碩色自哈達部挈家來歸
太祖以其兄弟父子並通
國書及蒙古漢人文字咸擢置文館理事
賜碩色希福巴克什號授索尼一等侍衛使出入扈從隨
軍征討時哈達兵犯界藩城索尼身先士卒擊敗
之復隨征棟夔蒙古援兵雲集立二寨互為掎角
索尼與諸將合兵攻𠞰拔其一寨餘衆悉降天聰
元年從
太宗文皇帝攻錦州遇明兵千餘徙大凌河戶口索尼以
二十騎襲擊之多斬獲旋偵敵寧遠城内兵突出
索尼奮勇力戰追擊敵兵至壕而返二年
上親征喀爾喀徵兵外藩科爾沁不至既
遣希福率徤士八人往趣之復
詔索尼與侍衛阿珠祜齎
諭飭責土謝圖額駙奥巴初奥巴為台吉入朝
太祖以貝勒舒爾哈齊孫女妻焉既而奥巴屢違令約私
與明通時復徵兵不至索尼於是禀受
方略以行既入科爾沁其部人饋以牲索尼麾之去曰爾
汗有異心爾物安可食耶部人以告奥巴奥巴病
足居别室索尼與阿珠祜詣見公主以
諭旨告奥巴聞之扶掖至佯問曰此為誰索尼曰吾儕
天使也爾有罪義當絶今特以公主故使來餽問耳奥巴
語左右具饌索尼阿珠祜不顧而出奥巴恐使台
吉塞冷等請其事索尼出
璽書示之即令從者先行奥巴得書大驚令所屬大臣環
跽請曰汗獲重罪甚惶懼今寇騎塞路恐使者即
歸遭侵掠益滋汗咎請少留索尼曰銜
君命而來死何足辭與阿珠祜拂衣起整轡欲行衆皆泣
且曰汗欲引罪自謝扣馬首力挽之乃止翼日奥
巴辭以足疾欲令其台吉拜思噶爾及桑噶爾寨
偕索尼等入謝索尼曰汝欲解已罪而使二人行
吾豈為取拜思噶爾等而來耶奥巴乃使人請曰
上怒我我固應肉袒謝懼不我容而逐我耳索尼曰
皇上覆載如天地汝果引慝入朝雖有罪必蒙
矜恤奥巴叩首决計入朝索尼見其悔罪輸誠與阿珠祜
偕其大臣黨阿賴先歸奏狀俱稱
旨三年從征明至燕京明寧遠巡撫袁崇煥等赴援列營
於城東南索尼奉
諭傳令左翼迎擊貝勒豪格先馳入陣敵兵蹙之矢石如
雨索尼躍馬突入東西衝擊斬殺甚衆遂拔貝勒
於重圍明年正月大軍至榛子鎮城内無官守索
尼同文臣達海頒漢字
詔諭降其民復招撫沙河驛越日拔永平與達海等奉
命執黃旗於城上以漢語遍諭軍民皆歸順二月班師隨
貝勒阿巴泰等率將士守永平五年正月朝鮮使
臣朴蘭英來朝
賜其王葠蘭英以賞薄辭索尼與參領英俄爾岱等斥責
之蘭英懼拜
命七月擢吏部啓心郎從征明圍大凌河城明兵自錦州
赴援索尼持短兵步戰敗之九月奉
命往瀋陽宣布捷音踰月偕參將祝世昌率漢軍千六百
人及朝鮮使臣至軍營十二月與達海等奏定元
旦朝賀儀制明年從征察哈爾由大同入明邊取
阜臺寨會六部官署工竣
上召索尼及諸啟心郎
諭以啟廸諸貝勒俾勤事改過毋曠厥官八年以索尼任
職吏部事無闕失授騎都尉世職仍與學士羅什
等日直内院凡宣示
諭旨及察審功罪咸當
上意值有
旨以郡王禮祭貝勒岳託吏部尚書阿拜誤以岳託子襲
封郡王傳語都統葉臣事
聞下廷臣議誤傳
詔旨罪以索尼任吏部郎官應連坐論罰鍰
上曰索尼未經奉
旨豈肯妄言
特命免議崇德八年考績超授三等男
世祖章皇帝順治元年都統和洛輝等訐告肅親王豪格
言詞悖妄王坐廢為庶人
詔王大臣集衆宣示以索尼忠貞戮力不附肅王與都統
譚泰護軍統領圖賴並
賜鞍馬二年晉二等子是時睿親王多爾衮攝政以索尼
既列子爵不宜復列郎官令解啟心郎任仍理部
事先是索尼叔父希福以不附睿親王為譚泰搆
罪劾罷未幾索尼發譚泰隠匿
諭旨事譚泰亦坐削公爵有求古琴於索尼者索尼於庫
内取漆琴與之索尼又嘗令傔從於
禁門橋下捕魚見庫院草長使牧者秣馬院中譚泰
遂臚狀劾索尼下法司勘訊論死睿親王奏從輕
典削世爵永不敘用遂罷廢三年正月圖賴劾譚
泰事涉索尼逮問圖賴曰譚泰有罪吾於途次作
書致索尼使啟睿親王索尼不以啟聞及訊齎書
者塞爾特曰書達索尼索尼囑我勿言也諸大臣
論索尼罪當斬王親鞫之索尼曰吾發譚泰擅隱
諭旨罪顧匿圖賴書以庇之乎王問塞爾特因得佐領希
思漢慮譚泰得罪投書於河狀索尼遂昭雪尋復
授二等子索尼終不附睿親王於政事多以理争
王由是惡之五年以貝子屯齊等訐告索尼於崇
德八年秋與圖賴等謀立肅親王私結盟誓議罪
應死有
旨免死禠職輸贖鍰遣守
昭陵追奪
賞賜八年
上既躬親大政以前議索尼罪不實
特召還朝復其爵遇
恩詔晉三等伯予世襲九年復
命諸王議功晉一等伯
賜敕免死二次擢内大臣兼議政大臣總管内務府事十
七年應
詔上言十一事一曰小民冤抑有司不為詳審者宜别為
嚴察使無壅於
上聞二曰凡犯罪發覺問官以奉有
嚴旨往往不察其情輒加重罪不無枉濫乞
敕法司量情詳慎三曰前議福建將士罪任大將軍者止
削一不世襲之騎都尉而所屬將領其子爵男爵
乃盡議革輕重不均有乖懲勸請
敕更正四曰凡開國之臣自騎都尉以上皆有功行間及
贊成大業者所授之職宜予世襲其後非有戰功
恩詔所加宜不給世襲
敕書五曰在外諸藩風俗不齊若必嚴以内定之例恐反
滋擾宜格外寬容六曰近聞大臣勢豪奪據行市
奸宄之徒投託指引以攘貨財請
旨嚴禁七曰今四方商賈擔負捆載來京者多為旗下大
臣家人短價強買人將畏而不前請察禁八曰諸
王貝勒以及各官私引玉泉山之水為灌溉致竭
泉流當禁九曰邊外木植皆商人僱民採伐水運
解部故額税之外令自售賣使利及商人今聞大
臣於採木之地私行強佔以致商不聊生請禁止
十曰大臣不殫力公事惟飾第宅請懲禁十一曰
五城審事諸官遇世族富家與窮民搆訟必罪窮
民曲意徇私不思執法請嚴飭無得枉情納賄恣
意妄行䟽入
上以所奏皆實事宜申禁
飭部議行十八年正月
世祖升遐遺詔以索尼與大臣蘇克薩哈遏必隆鰲拜四
人輔政於是索尼及諸臣明誓受事尋蘇克薩哈
與鰲拜争事成隙索尼惡之年已老矣且有疾康
熙六年三月與輔臣等奏請
聖祖仁皇帝親政四月
上諭吏部曰輔政大臣伯索尼
太祖高皇帝時黽勉效力
太宗文皇帝任以内外大事悉能果斷殫厥忠誠
世祖章皇帝時亦任以内外大事竭忠純篤以其勲舊忠
貞堪受重託
遺詔俾令輔政恪遵
顧命夙夜靖共厥績茂焉今既染疴且復年邁宜特加恩
寵以示酬庸之典下王大臣會議晉一等公與前所授
一等伯並世襲索尼以寵榮逾分悚仄難安陳情
辭一等公爵得
旨嘉奬仍令祇遵
成命不必遜辭是年七月卒
賜祭葬有加禮諡文忠以第五子心裕襲一等伯第六子
法保襲一等公長子噶布喇仕至領侍衛内大臣
十三年十二月
聖祖因
孝誠仁皇后
推恩所生授為一等公第三子索額圖别有傳
希爾根(子喀西泰)
希爾根滿洲正黃旗人姓覺爾察世居長白山
太宗文皇帝在藩邸時希爾根任護衛
太祖高皇帝天命十一年春蒙古巴林部貝勒囊努克背
盟劫掠大軍進征攻其寨囊努克挾數騎遁希爾
根將追及馬蹶易馬突前擊潰敵騎
太宗遂射殪囊努克自是屢從征討有功授騎都尉世職
崇德元年大軍征明分克昌平寳坻順義密雲東
安文安定興安肅容城安州雄縣諸處希爾根任
護軍參領擊敗明太監高起潛兵擒其總兵巢丕
昌又助都統譚泰設伏敗三屯營騎兵師還敵躡
我後諸將護輜重先行希爾根獨以軍殿敘功超
授一等輕車都尉二年四月隨大軍攻克明皮島
九月
上將行圍選從行者希爾根之父雅賴以佐領與選希爾
根因已亦從行啟睿親王多爾衮乞免其父不許
乃使人告都統譚泰謂雅賴已免令珠爾堪代之
及獵
上以珠爾堪不宜與選詰問侍衛索尼奏曰與選者雅賴
希爾根紿言已免行故代以珠爾堪遂下法司鞫
勘希爾根坐欺罔應革世職罷參領任得
旨從寬罰鍰五年隨睿親王圍明錦州我師據山岡列營
眀兵來攻擊走之復敗松山援兵尋以圍錦州時
擅離軍伍及言事不實論罰鍰停止敘功七年大
兵入黃崖口進圍薊州眀總兵白騰蛟率兵馳救
希爾根逆擊破之
世祖章皇帝順治二年敘勲舊勞績加一雲騎尉是年隨
英親王阿濟格討流賊李自成由綏德州進圍延
安府賊攻鑲藍旗營希爾根擊却其衆賊將一隻
虎者恃其勇屢犯我營希爾根三戰皆捷遂至西
安同前鋒統領席特庫往躡賊蹤殱賊二隊自成
奔湖廣追勦至安陸府賊踞城拒希爾根與護軍
統領鰲拜攻克之獲戰艦八十移師武昌擊走賊
兵之截我輜重者賊于江濱集艦五百餘將東下
都統譚泰督衆往取希爾根先至獲之凱旋敘功
晉爵三等男世襲三年隨肅親王豪格征流賊張
獻忠與護軍統領哈寧阿阿爾津蘇拜等擊敗賊
黨高汝礪武大定等拒戰兵進擊獻忠於西充别
趨涪州勦賊袁韜俘斬無算師還部議擊獻忠時
哈寧阿被賊圍希爾根弗援妄與阿爾津蘇拜争
功應論死得
旨從寬罰贖降世職為三等輕車都尉六年隨巽親王滿
達海征大同叛鎮姜瓖希爾根圍太谷以礮破其
城偽知縣李成沛偽都司吳汝器遁追斬之進克
大同及長子縣渾源州朔州復招降永寧州嵐縣
潞安府等城同都統漢岱攻復遼州山西平晉秩
二等尋訴前鎸秩冤得
旨授一等輕車都尉兼一雲騎尉三遇
恩詔晉爵二等男九年擢護軍統領十年與内大臣額爾
克戴青等會奏佐領敦達禮岱敏互訐事下法司
鞫議削敦達禮世職並罰鍰敦達禮訟冤
命覆勘得釋因論法司誤勘及會奏諸臣偏徇罪希爾根
降爵三等男尋予復如故擢列内大臣更追敘戰
功晉爵一等男世襲康熙十二年
聖祖仁皇帝念其宣力有年
詔加太子太保十三年三月授定南將軍討逆藩耿精忠
師次南昌賊已陷廣信建昌撫州九月希爾根督
兵圍撫州賊出城抗拒連敗之復擊走偽都督易
明援兵賊待援不至棄城遁偽將軍陳昇連結土
賊郭應定等犯贛州希爾根令副都統甘度海參
將塞勒等禦戰陣斬偽總兵柯隆李梁追𠞰至龍
泉縣破賊三營又攻取曹林十餘寨十四年擊敗
偽將軍邵連登恢復建昌府城移師饒州𠞰滅餘
干浮梁樂平諸邑賊衆先是
上命安親王岳樂為定遠平寇大將軍統師南昌簡親王
喇布為揚威大將軍統師江寧至是
諭趨安親王進征湖南安親王請俟希爾根殱滅饒州廣
信賊寇乃規取長沙
上以賊渠吳三桂早滅則江西福建之賊不勦自平趣安
親王速進
詔簡親王率江寧兵二千赴南昌以希爾根為副將軍協
同鎮守十五年三桂糾賊陷吉安據之希爾根隨
簡親王督師攻圍十六年賊遁城下
詔簡親王鎮吉安希爾根仍駐南昌以年老
召還京十八年五月卒
賜祭葬以其孫尚世特襲爵希爾根之子喀西泰任護軍
參領當吳三桂初反時隨前鋒統領穆占進征四
川遇賊將王屏藩等于蟠龍山戰方合賊别由水
道登岸來犯喀西泰力戰殁于陣
欽定八旗通志卷一百四十七
