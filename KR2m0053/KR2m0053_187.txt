欽定四庫全書
欽定八旗通志卷一百七十三
人物志五十三
大臣傳三十九(滿洲鑲紅旗三山阿席熙坤瑪祜宏世禄哈擴爾噶)
(爾弼)(遜柱)(錫勒達)(阿爾護)(穆成額)
阿席熙
阿席熙滿洲鑲紅旗人姓瓜勒佳
世祖章皇帝順治六年由兵部筆帖式遷本部主事九年
遷都察院理事官十二年遷兵部督捕左理事官
康熙元年遷光禄寺卿二年十二月考滿輔政大
臣鰲拜等令解任隨旗行走尋出征茅麓山坐罪
革職六年
聖祖仁皇帝親政鍳阿席熙無罪
命以郎中用七年二月授陜西布政使九年十二月巡撫
鄂善疏述其儉樸率屬革除陋規舉為卓異十一
年四月擢陜西巡撫十二年六月擢江南江西總
督十三年正月逆藩吴三桂犯湖南阿席熙疏請
遣發所屬兵赴援
諭以江南江西需兵防守不必遣發四月疏言耿精忠據
閩反叛賊兵一出汀州一出光澤與江西之贛州
建昌接壤請撥現駐安慶滿洲兵赴江西分道𠞰
禦又言杭州將軍圖喇以浙江兵力單弱咨請發
兵赴援雖江南在在需兵防守而隣封告急無容
坐視已於提標及狼山鎮標調馬兵二百步兵八
百遴遊擊一員領往浙江聽調遣疏入並
報聞七月增設江西總督阿席熙專轄江南時江西之廣
信建昌已為耿精忠賊兵所䧟饒州參將陳九傑
等叛應之
詔阿席熙於隣近饒州處增兵防守阿席熙疏言徽州府
屬休寧婺源祁門等縣與饒州接壤池州府屬建
德縣亦與饒州府屬之鄱陽浮梁二縣界址相連
已分選將弁率兵移駐各隘口加謹防禦疏甫上
績溪婺源二縣及徽州府城俱從逆阿席熙遣參
將馬之駿遊擊姚宏信等率兵隨江寧將軍額楚
往𠞰先復績溪次復府城與婺源九月
上命簡親王喇布為揚威大將軍率師至江寧以將軍阿
密達額楚華善王之鼎與阿席熙並參贊軍務先
是阿席熙以徽州及六安為盗賊淵藪請增兵三
千分防堵禦部議以饟艱不允而允其募補江寧
閒甲千名至是疏請以六百名入徽州營以四百
名入六安營增設千把等官並各設副將一員擢
遊擊姚宏信劉才任之又徽州營增馬九十六安
營增馬五十以符馬一步九營制並從之十七年
七月疏言前經部議御史劉安國條奏令察核𨼆
漏地糧許自首免罪現年起科隨遍察江南全省
清出田地一萬四千四百七十餘頃草山八百六
十三里應徵銀三萬五千一百餘兩米麥豆三千
一百九十餘石今已照數徵完可撥充軍用得
旨阿席熙察出全省𨼆漏地畆錢糧俱完具見實心任事
可嘉下部議敘加兵部尚書銜二十年三月京口禦防
高騰龍因其族兄已故鎮江知府高得貴為巡撫
慕天顔檄追戶部核減草豆價銀七千餘兩於家
屬商之參領馬崇駿以慕天顔浮冐奏銷各欵訐
告於將軍楊鳳翔鳳翔以奏銷非所預知寢其事
六月阿席熙劾奏馬崇駿高騰龍挾詐官民婪惡
多端請革職勘治
上命兵部郎中圖爾宸刑部郎中鍾有德赴鎮江察審馬
崇駿高騰龍尋遣人叩
閽訟慕天顔奏銷浮冐聞其首告乘秋審赴省與阿席熙
密商三晝夜捏欵劾罷希圖箝口
上命圖爾宸鍾有德一併訊質定讞下部核議馬崇駿高
騰龍婪取事實論絞慕天顔奏銷浮冐經戶部核
減諉罪於無産可抵之已故屬員又因人訐告私
圖寢息應降三級調用仍賠核減銀兩阿席熙任
總督多年於婪贓官員置若罔聞直待其訐告巡
撫始行糾劾應降二級以加級抵銷仍留任
上以阿席熙瞻徇慕天顔無可置辯
命降三級調用不准抵銷遂罷任還京尋卒
瑪祜
瑪祜滿洲鑲紅旗人姓哲栢由順治九年繙譯進
士充王府教習授佐領兼刑部員外郎遷欽天監
監正時巡撫缺員多推用漢軍給事中和和達因
有江南江西宜用滿洲之奏
聖祖仁皇帝康熙八年議政王大臣等奉
命會推滿洲郎中以上至學士通漢文有才能者為江寧
巡撫一再舉奏未當
上意遂
特簡瑪祜任之九年淮安揚州二府遇夏雨連綿田畆廬
舍被淹者多
詔發帑賑濟瑪祜疏請蠲免桃源等縣帶徵康熙元年至
六年積欠賦銀及六七兩年未完漕米部議漕米
無蠲免例
上曰桃源等縣屢被水災民生困苦漕米亦予蠲免瑪祜
又以蘇州松江常州三府遇水分晰成災輕重請
蠲減歲賦部議令再確查
上曰今年江南水災甚大比往年不同其被災情形曾經
科臣柯聳陳奏今瑪祜以低窪淹没田地成災分數奏
請減賦部議再令詳察恐致遲延即照所請行十年疏
言蘇州松江二府額賦最重由明洪武初張士誠
竊據其地久攻始克遷怒於民取豪戶收租簿付
有司定税蘇松兩府賦額較宋代多至七倍比元
朝亦多三倍是以民力困竭積逋歲多現奉
旨分别官侵吏蝕民欠以次察追自康熙元年至八年民
欠二百餘萬恐催徵亟而接踵逃亡舊欠仍懸新
逋復積請
敕部察核蘇松二府浮糧酌量減除以期自後歲賦清完
疏下部議以科則久定寢其事時布政使慕天顔
以蘇松頻遭水患議濬劉河淤道二十九里濬吴
松江使復舊規建閘以時蓄洩瑪祜與總督麻勒
吉疏請以漕折銀十四萬兩充費得
旨俞允給事中柯聳奏言東南水利宜乘此大工興舉時
俾支河悉疏通且為善後計部議令巡撫籌覆瑪
祜覆奏各州縣支河已次第興工疏濬其歲修可
令里民分任劉河吴松江口為海潮渾沙所往來
宜責成府佐董水利者於每歲水發時用淘河之
法以通淤滯其吴江縣長橋乃太湖洩水要道歲
久未挑上流盡漲沙灘應令縣民協力開濬又疏
言高郵興化諸州縣賑濟前議四月中停止今清
水潭堤岸衝決田地復多淹没請展限俟水涸可
耕後疏皆下部議行是年以京口將軍李顯貴鎮
江知府劉元輔侵饟事覺不先舉發部議降調得
旨留任十五年六月卒於官年四十有九
上曰瑪祜自簡任巡撫以來悉心任事奮勉勤勞且清慎
素著溘焉病逝朕心深為憫惻下部議䘏
賜祭葬如典禮諡清恪
宏世禄
宏世禄滿洲鑲紅旗人姓瓜勒佳世居瓦爾喀祖
噶錫屯
太祖時率族衆來歸管佐領順治十一年十一月宏世禄
由佐領授護軍參領十八年隨定西將軍愛星阿
出征雲南獲明桂王朱由榔於緬甸阿瓦城康熙
三年二月敘功授雲騎尉十二年二月擢鑲紅旗
蒙古副都統十四年三月撫遠大將軍信郡王鄂
扎副將軍圖海等𠞰察哈爾布爾尼
命宏世禄偕護軍統領哈克山副都統烏丹參贊軍務四
月大軍薄達禄賊壘布爾尼設伏山谷擁衆三千
餘拒敵宏世禄率右翼兵與哈克山烏丹等進攻
伏發銳卒繼至我師合擊殱之布爾尼悉衆出列
火器拒戰宏世禄等縦兵分擊大敗之賊復收潰
衆拒山岡射却之分路掩殺無算布爾尼以三十
騎遁師還敘功加三等輕車都尉十五年二月調
滿洲副都統十九年三月逆孽吴世璠據雲貴同
都統瑪竒趙璉副都統祖植椿率兵往廣西參贊
大將軍賚塔軍務二十年正月偽將軍何繼祖擁
賊萬衆距安籠所三十里堅據石門坎賚塔令都
統勒貝等率兵前進宏世禄與副都統赫哷布總
督金光祖分兵二隊繼之大敗賊衆奪石門坎隘
口恢復安籠所城二月偽將軍詹養王有功張光
先等九人據黃草壩我師分隊進擊宏世禄率頭
隊兵直進自夘至未擒斬賊千二百有竒乘勝自
曲靖迅馳恢復馬龍州易龍所楊林城時有賊屯
板橋之渾水塘及嵩明州城相為犄角宏世禄遣
營總碩塔幹都海等率兵往攻嵩明州克之渾水
塘賊聞風棄營夜遁進軍歸化寺十一月世璠自
殺雲南平軍旋復管佐領二十三年八月議政大
臣等遵
旨甄别八旗大員以宏世禄庸劣不能彈壓下人請革職
上以宏世禄年老免其黜退尋以老病乞休
允之二十七年正月卒
賜祭葬如例子龍科襲職孫佛保由佐領署火器營總隨
大軍平定西藏雍正二年優敘給雲騎尉
哈山
哈山滿洲鑲紅旗人姓富察世居訥殷地順治十
四年由官學生授鼓廳筆帖式康熙十五年遷禮
部主事二十年四月監督九江關税務八月疏言
九江關定例徵船税不徵商貨但僻在一隅惟江
南等省往雲南貴州四川湖廣之船由此經過其
往福建廣東廣西及江西省城者則由湖口縣入
鄱陽湖近年用兵雲貴商船不至川木罕下僅徵
湖廣一省商船是以歲多缺額惟湖口為八省咽
喉山水接壤之區移關於此不惟徵税有餘且可
控扼八省臣查明宣德年間始立九江關嘉靖萬
歷中曾移湖口
本朝順治初年仍歸九江十二年監督費達復以移
關請下撫按議時撫臣郎廷佐以湖口地險易損
商船議寢康熙十六年監督梁忠以軍興需餉請
移湖口徵收部議不准所以屢移屢止者
聖心至仁不以足税為急而以損船為念也臣今親往湖
口察看形勢縣城在江東岸大江由城西東北流
都陽湖之水南來會江城南沿山一里有狀元灣
三里有鳳凰磯五里有文昌洑此船自湖出泊處
城北臨江一里有麒麟河三里有武曲港五里有
柘磯港此船自江入泊處明代移關時所築舊堤
雖壊可以修理停泊將九江僅徵湖廣一省商船
移於湖口與六省商船一體徵收庶不致缺税額
下九卿科道議
命郎中伍什巴王九鼎會同巡撫李士楨詳勘奏言附近
湖口之八里江梅家洲三里江躭鵝洲琉璃江惟
水消可泊柘磯港武曲港文昌洑麒麟河虹橋港
狀元灣水漲可泊並繪圖以聞仍下九卿議九卿
等一議以順治三年至康熙十九年内溢額者二
十年共十二萬七千四百餘缺額者十五年共五
十五萬二千五百餘既移關可以溢額應准行一
議湖口消漲隨時無一定泊處恐風濤不測有覆
舟之患關税缺額之年皆因滇黔等省用兵商賈
不行所致今各省蕩平商旅通行不致缺額議移
未便得
旨仍著畫一議奏尋議移駐一年俟税額具題到日再議
得
旨允行後監督蘇赫裴憲度等以二十二年分所收船税
銀十二萬九百六兩零具題下部議作為額移關
乃定二十一年遷兵部員外郎二十二年調吏部
二十三年
御試八旗文學之臣以
御製竹賦為題繙譯以覘滿漢文義自通政使以下筆帖
式以上共五百餘員
上親定等第哈山列一等擢右諭德二十四年轉左二十
九年遷内閣侍讀學士三十五年遷内閣學士三
十六年二月調左副都御史六月遷
盛京禮部侍郎四十二年十月疏言臣部所役網戶
採牧校尉等八百二十五人内無力婚娶者百六
十餘此等人役因無室家往往不務生計逃避官
差請發
盛京戶部銀四萬兩倣照公庫例派員經理一分生
息以六年為期本還戶部可得息銀二萬八千餘
兩陸續給與無妻壯丁完娶銀人五十兩仍將餘
銀生息久遠有益下部議從之四十九年五月遷
吏部右侍郎五十年五月轉左
命往科爾沁審理台吉特古斯違禁留阿雜爾喇嘛一案
得特古斯及侍郎拉都渾欺飾狀具奏稱
旨如所擬降革有差旋署禮部尚書事十一月擢刑部尚
書列議政大臣五十一年五月
諭曰刑部事件甚屬緊要自補授哈山以來參革劣員剔
除積弊辦理之事明而不煩一應積案漸次完結可謂
效力但意在速完或致草率刑名關係重大務湏加意
詳慎以副委任至意七月疏奏完結事件得
旨嘉奬五十二年三月
萬夀聖節與
賜年老大臣宴
賚冠服等十二月誤將
特旨發遣不應援
赦之流犯常明入彙題釋放得
旨切責下部議革職五十八年卒於家年八十有七子富
明安官總督自有傳
擴爾坤(子遜扎齊)
擴爾坤滿洲鑲紅旗人姓薩克達先世居那穆都
魯地
國初有葉古德者率戶口來歸編佐領使統之是為
擴爾坤祖父喜福兵部理事官崇德八年十二月
隨副都統鄂羅塞臣征黑龍江攻降圖呼爾禪城
順治三年隨都統覺羅巴哈納擊敗叛鎮賀珍於
漢中六年𠞰叛鎮姜瓖賊黨於寧武關及左衛被
創力戰紀功初由考滿授雲騎尉兩遇
恩詔晉三等輕車都尉後因創發卒十五年贈二等輕車
都尉以擴爾坤長子希特哈襲擴爾坤時任佐領
隨征貴州敗明桂王朱由榔之將李成蛟於涼水
井又擊走其晉王李定國於雙河口十八年希特
哈卒擴爾坤次子佛倫雅圖襲職尋亦卒康熙元
年擴爾坤襲二等輕車都尉十二年八月由護軍
參領擢鑲紅旗蒙古副都統十二月以逆藩吴三
桂反
命駐防太原十三年正月移駐西安尋以四川告警
命擴爾坤進駐漢中六月同副都統吴國楨會總督周有
德軍於廣元接應攻保寧大軍七月叛鎮吴之茂
由昭化出犯廣元擴爾坤遣兵敗之八月賊五千
餘由廣元西南水陸兩路來犯分兵擊却之九月
擊敗劫糧賊衆於二郎關擒偽都司賀騰龍十一
月偽將軍何德成引賊四千犯廣元分兵渡河擊
却之逐北三十餘里尋以七盤朝天諸關復為賊
據
詔撤廣元兵還漢中十四年七月漢中乏餉將軍錫卜臣
領軍還城固縣擴爾坤率右翼四旗兵殿後偽總
兵彭時亨等以八千餘賊據險邀阻擴爾坤擊潰
之且戰且行三晝夜次洋縣之金水河與賊七戰
皆捷諸軍前行擴爾坤仍殿後賊衆環逼中鎗力
戰殁於陣
賜祭葬如例加騎都尉又一雲騎尉合舊襲之職為三等
男二十五年二月以其孫額爾白納襲甫八歲是
冬殤乃以其子遜扎齊襲遜扎齊初任侍衛尋遷
護軍參領三十二年十二月擢鑲紅旗滿洲副都
統三十五年
上親征噶爾丹以遜扎齊管鑲紅旗火器營協管鑲紅旗
行營事五月師至克嚕倫河噶爾丹竄走
命同平北將軍馬思喀追𠞰至巴顔烏蘭六月遷護軍統
領三十六年扈
蹕寧夏以伊拉古克三胡土克圖奔投策妄阿喇布坦
命同散秩大臣巴當阿率兵齎四十日糧追至瀚海而還
四十二年四月遷正黃旗蒙古都統四十四年九
月調滿洲都統列議政大臣四十五年
命同尚書徐潮等往淮安監修河工自高家堰三壩下引
水至唐漕河入寶應湖自高郵減水壩下引水從
車邏中壩至串場河白駒閘入海又於文華寺開
引河及淮安城南澗河清溝引水由蝦溝口入海
共濬河十萬四千九百餘丈築隄四萬一千五百
餘丈并建閘洞閱五月竣事五十五年五月擢工
部尚書五十七年四月調戶部六十一年十一月
世宗憲皇帝御極
命協管
陵工雍正元年四月以辦理敬謹盡心
賜雲騎尉職合舊襲之三等男晉為二等男十月調工部
尚書二年十月因戶部庫虧帑二百五十餘萬兩
遜扎齊不先舉發及奉
旨察究何人侵蝕復徇情庇護
命革職分賠越三年以應賠銀十萬兩僅繳一千二百餘
兩論斬繫獄六年九月
詔八旗及各省督撫確察虧帑罪犯其父祖有偉績殊勲
及陣亡盡節者據實具奏於是鑲紅旗都統等以
遜扎齊之祖喜福父擴爾坤俱係出征傷亡入奏
命免罪釋放并免追繳八年十一月卒其舊襲男爵循例
銷去
恩加之職改二等輕車都尉以其次子瑪什泰襲
噶爾弼
噶爾弼滿洲鑲紅旗人姓納喇父額爾德赫任敬
謹莊親王尼堪府長史從王征伐著績順治十六
年署護軍統領偕安南將軍達素等𠞰海賊鄭成
功於厦門額爾德赫率右翼兵擒偽民安侯周序
命署鎮海將軍康熙元年還京尋卒噶爾弼初任前鋒參
領康熙四十四年授正黃旗蒙古副都統四十五
年調正黃旗滿洲副都統五十一年遷正紅旗護
軍統領五十七年調鑲紅旗護軍統領五十八年
凖噶爾賊酋策凌敦多卜三濟等襲據西蔵
命噶爾弼馳赴四川協理總督年羹堯軍務噶爾弼諜知
策凌敦多卜與三濟不睦疏請遣諭策凌敦多卜
降以分賊勢
詔可五十九年二月平逆將軍宗室延信奉
命由青海往定西蔵
詔授噶爾弼為定西將軍偕都統武格率四川雲南兵由
拉里協𠞰時策凌敦多卜自拒延信軍而遣其黨
春丕勒宰桑以兵二千六百由章米爾戎來拒我
軍乘其不備取道莫珠貢喀集皮船渡河直趨西
蔵八月克之噶爾弼集蔵地大小苐巴頭目及各
寺番僧等宣示
皇仁封閉達賴喇嘛倉庫遣兵守隘截凖噶爾糧道擒斬
策凌敦多卜所授總管喇嘛五人策凌敦多卜等
為延信所擊大敗遁西蔵平捷
聞
諭曰噶爾弼等遵朕指授率領官兵歴從古用兵未到之
絶域各加奮勵克取蔵地撫綏唐古忒人民甚屬可嘉
凱旋之日著從優議敘是年延信留駐蔵六十年四月
以病
召還
命噶爾弼往代仍佩定西將軍印閏六月授鑲藍旗蒙古
都統九月至瀘定橋託病不行年羹堯以
聞下部議革職尋因來京逗遛擬斬雍正元年六月
詔貰其罪
賜都統銜赴軍營效力七月署固原提督二年五月署布
隆吉爾副將軍十一月授鑲紅旗漢軍都統三年
九月調鑲藍旗滿洲都統兼右翼前鋒統領十一
月擢奉天將軍四年奏言臣父額爾德赫數從征
有功因任長史未邀議敘懇
恩賜諡奉
旨致祭一次諡果毅五年正月疏言奉天金銀銅鉛等礦
雖久禁開採而竊掘者尚多利之所在聚集多人
恐其中潛蔵匪類致生事端除杯犀湖等處所産
鐵為居民犁具所必需無湏禁止外請將遼陽屬
之黃波羅峪開元屬之打金厰等處均照錦州大
悲嶺例永禁開採以靖地方疏下部議如所請先
是
盛京戶部員外郎滿達禮等侵用買米帑銀為侍郎
王朝恩所劾
諭曰噶爾弼係赦罪擢用之人理宜稽察積弊整頓陋習
有應奏聞之事即行奏聞此等情弊伊如云不知則是
於地方之事全不留心訪察負朕任用之恩如云知而
不參則徇情𨼆匿可乎著明白回奏二月噶爾弼以失
察請議處
詔下部議會噶爾弼卒免議
遜柱
遜柱滿洲鑲紅旗人姓棟鄂曾祖郎色
太祖高皇帝時偕其兄郎格率瓦爾哈什所屬來歸祖阿
爾泰任護軍參領順治元年隨睿親王多爾衮入
山海關擊敗流賊李自成兵追至望都縣敘功授
雲騎尉世職遜柱於康熙八年補吏科筆帖式三
十二年授工部主事三十四年遷戶部員外郎三
十七年遷本部郎中尋調縀疋庫四十三年授監
察御史四十六年遷翰林院侍講學士仍兼御史
事明年授内閣學士四十八年奉
命祀江瀆明年遷
盛京工部侍郎五十年調吏部左侍郎五十二年奉
命祀東嶽五十六年擢兵部尚書五十九年三月疏言
皇上勤求治理加意人才武臣推用時自提鎮以及千總
必
親考其騎射騐其年力如此其重也兵部向有武舉武生
官員子弟效勞一途三年役滿考試弓馬分别一
二等以守備千總用定例遵行已久但人廣銓滯
每逢月選效勞出身者多係弓馬生疎人才不及
則裁汰不可不嚴也請於差官六十名裁二十名
站堂辦事三十名裁四名停用武生官員子弟專
取武舉武進士願效勞者其宗人府鑾儀衛兵科
效勞之人一體取用武舉三年役滿内大臣會同
兵部嚴加考試武進士頭等以營守備用二等以
衛守備用武舉頭等亦以營守備用二等以守禦
所千總用弓馬生疎人才不及者不准推用
詔如所請六十年
命兼吏部尚書六十一年十一月
世宗憲皇帝御極充
經筵講官雍正元年十月
賜老成戎府扁額二年十月疏言國家設官分職一部之
事分寄數司司無大小事有繁簡向來滿司員由
堂官酌派惟漢司員係指缺補授竊思人才不一
或才長而事簡則不得展其才或才短而事繁則
致遲悮臣愚請漢司員指缺補授後堂官試看一
二月如其人才能與指補之司相宜無庸置議倘
才與缺不相宜奏請引
見調補庶能員得展其長即中才亦可循分供職下九卿
議從之三年六月充
實錄館副總裁四年二月調吏部尚書仍兼兵部事七月
命專理兵部事五年正月署大學士九月授文淵閣大學
士兼兵部尚書先是遜柱曾受檢討沈竹原任道
石文彬私餽應追入官逾限未完部議奪俸展限
七年十一月
諭曰遜柱雖素餐多年尚無大過且年已八旬
先帝舊臣在朝者甚少伊應追銀兩俱豁免停俸案件亦
著開復以昭優恤老臣至意九年疏陳兵部事宜六欵
一各司案件例有專責胥吏以上皆有當盡之職
乃或因案涉繁劇或因事稍勞苦遂巧為推卸諉
之他司甚至推之别部往返遷延每至遲誤臣等
嚴加戒飭倘有漫不悛改仍蹈故轍者參處一外
省暨各部咨行事件例皆按日登記然輕重緩急
難以一律其稍關緊要者分别先後限辦乃有故
意推延或稱無例可查或稱舊案未得不思
朝廷用人惟材原責以隨宜辦理若止據成例舊案
只一書吏可查何湏司員何湏堂官請嚴為條約
務令司員竭其才力如事涉疑難許呈堂酌定倘
有舛錯臣等身任其責若推諉遲誤者照溺職例
議處一議敘上關
國典奉
命之日即應辦理乃展轉支吾如一案議敘人員多至百
十人中有一二人註冊未明一二字重複錯誤藉
端駁詰延遲日久弊竇百出請嗣後議敘案件隨
到隨辦即一二人當駁查不得因一二人稽遲至
一二字重複錯誤詳查原案立可分晰而不肖官
吏往往藉此需索臣等現行嚴禁若仍有此弊將
該管官吏治罪一軍功議敘所關尤重介胄之士
效命疆埸非尋常勞績可比查從前敘功案内力
戰一次予一功牌力戰數次亦止予一功牌所司
以為定例是一經立功之人不得再與議敘甚非
國家勸功行賞之意雖成例亦當更定請查明前
案盡予改正一武職議處盜案疎防往往反覆駁
詰如初參疎防之案則駁以或係疎防或别有𨼆
匿及該處以實無𨼆匿報又稱確盜窩主應俟刑
部審結再議查刑部盜案有遲至數年未結者若
必俟結案定議則應開復人員其中雖有可用之
才該上司以參案未結例不陞補而應行議處者
轉得將降級罰俸之處遷延歲月徒滋弊端請疎
防案件即照該督撫提督所報定議仍咨刑部如
審結後有𨼆匿捏報等情將該員及查報不實之
上司參處庶事案隨到隨結不至壅滯於律法亦
無疎縦一胥吏之設只令收送文簿此外原無執
掌乃猾吏舞文或將新到文卷故意延捱舊存案
牘擅自𨼆匿在堂司官以為稍遲一二日偶遺一
二件未必遽有大弊然推陞之案稍差一二日其
得缺先後各異承審之案稍遺一二件其情罪輕
重迥别請嚴為條禁其遲誤一二日遺漏一二件
者量行懲戒遲誤至五日以上遺漏至五件以上
者分别輕重杖責若别有行私索詐等弊送刑部
定擬並如議行十年三月
特諭遜柱年逾八旬不必兼兵部十一年七月
命以原官致仕八月卒年八十有四得
旨遜柱醇厚和平服官多年且年逾八旬應給恩典察例
具奏尋
賜祭葬如例
錫勒達
錫勒達滿洲鑲紅旗人先世居棟鄂以地為姓曾
祖對齊巴顔於
太祖高皇帝時率屬來歸父格哩官兵部郎中兼佐領
世祖章皇帝順治十五年從征雲南卒於軍
聖祖仁皇帝康熙十一年錫勒達由太常寺贊禮郎兼管
佐領事十六年授太常寺卿二十三年遷左副都
御史尋擢内閣學士充
經筵講官二十四年正月
上祈穀禮成
顧錫勒達及太常寺卿格斯特曰前見
太廟致祭時執事官捧福胙由神位前趨走於尊
祖敬
宗之意未協爾等曾稽舊例否錫勒達對曰太常寺紀書
禮部會典俱未載及
上復以贊禮郎唱亞獻為次獻義亦與漢字不符
命太常寺與内閣禮部集議改定執事各官從殿外側旁
趨走改唱次獻為亞獻二十六年擢禮部左侍郎
兼管太常寺事三十年與内大臣明珠等奉
命頒賞喀爾喀部歸降人衆三十三年禮部奏祭
奉先殿儀注誤設皇太子拜褥於檻内下吏部議處尚書
薩穆哈革職錫勒達得
旨寬免三十五年
上親統大軍征噶爾丹錫勒達扈從與學士三寶隨皇三
子允祉等經理鑲紅旗大營軍務三十六年五月
擢都察院左都御史九月遷兵部尚書三十八年
七月奉
命赴陜西署川陜總督十一月調禮部尚書三十九年十
月調吏部尚書仍並署總督事時烏思藏喇嘛擅
殺内地土官錫勒達疏請
敕令喇嘛第巴拘犯解訊并請移化林營兵駐打箭爐以
資彈壓得
旨允行既而逆番刦掠官兵阻絶橋道錫勒達密陳進勦
機宜
上命侍郎滿丕率荆州駐防官兵會提督唐希順相機𠞰
撫至是錫勒達奏請親往會𠞰
上以秦地緊要需人鎮撫
諭止之尋滿丕等以捷
聞初錫勒達之未至陜西也四川巡撫于養志提督岳昇
龍互訐贓欵
遣侍郎洛察布泰往勘養志昇龍並應革職
命未下昇龍復以養志交結藏番密奏
上命錫勒達覆審得養志刪改昇龍咨報文移不據實奏
致逆番侵占内地戕害土官狀罪應斬昇龍革職
無餘罪
上以洛察布泰前此察審未明並降用尋復昇龍原官四
十年十月錫勒達赴
召還京任部事明年御史王度昭疏劾尚書李振裕勒取
屬員禮物部議振裕收屬員賀夀圍屏屬實應革
職
諭曰若果勒取禮物其罪寧止革職若收一屏豈宜以細
故輕黜大臣凡稱清吏豈皆一物不受錫勒達自陜西
來曾奏藩庫羨餘歲分萬金今仍為吏部尚書若以受
屛議革如伊歲受萬金者更以何罪處之下九卿等會
訊振裕止收一屏亦非勒索度昭指實一事均免
議尋
命錫勒達以吏部尚書銜管理部事四十二年八月鎮筸
紅苗作亂奉
勅偕副都統圖斯海徐九如率前鋒四十名調荆州及廣
西貴州湖南兵撫𠞰
上指授方略并
諭令會同荆州副都統珠滿湖廣提督俞益謨協力酌籌
十一月錫勒達至荆州趨鎮筸先遣將士赴苗寨
宣
諭德威苗人薙髻摘環呈繳軍械歸誠者三百一寨惟天
星寨龍椒洞排六梁等十五寨逆苗並恃險負嵎
觀望不至錫勒達乃與圖思海等議令貴州提督
李芳述進取糯塘山上葫蘆下葫蘆兜沙等寨廣
西提督張旺進取馬鞍打郎老枉山等寨鎮筸總
兵雷如進取毛都塘老家寨兩頭羊湄亮七都樹
等寨而自與珠滿俞益謨率兵由報木營抵龍椒
洞分兵五路預扼遁竄要隘攻滅天星寨并力搜
𠞰排六梁箐斬殪無算李芳述張旺雷如等並分
率所部攀籐入箐熏峝緣崖奮勇撲𠞰前後斬賊
千餘級餘悉納降收獲牛馬軍械均充賞賚明年
正月與總督俞成龍巡撫趙申喬等定議安立營
汛增設鎮筸道乾州同知鳳凰營通判各一員為
善後計三月還京復
命繪圖呈
覽報聞仍奉
命兼管太常寺事四十五年十二月卒年五十有九
賜祭如例子六人次子烏禮布官至黑龍江將軍第五子
世貴官至内閣學士第六子拉布敦官至左都御
史贈壯果伯祀雙忠祠乾隆十五年
詔以其子及同旗兄弟子孫並改隸正黃旗拉布敦别
有傳
阿爾護
阿爾護滿洲鑲紅旗人姓富察世居輝發地父鄂
拜
國初來歸管佐領
世祖章皇帝順治元年隨大軍入山海關擊走流賊李自
成三年隨貝勒博洛征福建明年敘功予世職一
等輕車都尉仕至鑲紅旗蒙古副都統第三子斡
爾達襲世職阿爾護其長子也初任長史康熙十
三年九月
命署副都統同振武將軍坤巴圖魯率兵之河南駐防汝
寧十二月賊帥王屏藩叛鎮吴之茂由四川窺陜
西提督王輔臣叛應之阿爾護同坤巴圖魯率兵
赴西安十四年二月率兵五百守寶雞五月賊兵
七百餘由鳳縣犯棋盤宫阿爾護遣兵擊敗之追
至天王村陣斬偽都司李玉國等四百餘級生擒
偽總兵劉偶三遂招撫歸川十二堡偽參將普國
祥等七員兵一千餘名降八月
詔將軍佛尼勒分兵六百令阿爾護統轄嚴防棧道諸險
要九月同副都統鄂泰分兵三隊擊敗偽總兵彭
時亨等於棧道口仰天池賊兵墜崖死者無算復
有偽總兵李姓冉姓引賊千餘由棧道螞蟻河出
口立三營於九龍山阿爾護率兵八百星夜進攻
大殪之生擒十七人獲器械縦釋賊營婦女二十
九口歸其家十月偽總兵石存禮黑邦俊楊天保
徐崇炳任德旺等率兵八千出棧道據益門鎮口
分七營覷寶雞以援平凉阿爾護與鄂泰曉諭諸
軍此棧道隘口營壘能攻克者與克州城一例論
功遂分兵一由西山岡上一由東山岡上一由中
路直指賊壘鼓勇奮進自已至未盡破賊七營追
奔十五里射死偽總兵一擒斬偽官兵二百餘獲
木印二偽劄二百馬匹旗幟盔甲器械無算又敗
益門鎮賊兵四千於仰天池山下及益門鎮東邵
家山黃兒子溝沈家坡等處尋遇偽總兵四人偽
副將六人率賊五千據黃兒山拒戰擊却之賊不
敢出棧道十五年二月以軍前效力屢次殺賊立
功實授鑲紅旗蒙古副都統是年大軍克平凉阿
爾護隨將軍穆占移師湖廣十六年擊吴逆偽將
軍吴國貴於長沙力戰殁於陣十七年九月
賜祭葬如例諡敏壯贈三等輕車都尉世職以其子博禮
襲
世宗憲皇帝雍正二年以阿爾護入祀昭忠祠
穆成額
穆成額滿洲鑲紅旗人姓那穆都魯西安將軍富
喀禪之子也襲父三等子世爵康熙十三年二月
耿精忠叛應吴三桂江西寧都廣信各屬騷動
聖祖仁皇帝命康親王傑書為大將軍往征福建復
命定南將軍希爾根副將軍哈勒哈齊平定江西六月令
穆成額署副都統事與副都統倭赫率大兵赴希
爾根軍前未至而精忠䧟石城犯寧都穆成額奉
諭兼程速赴江西希爾根等方統兵援撫州穆成額遂分
兵守南昌九月吴三桂自長沙遣賊將犯袁州
詔穆成額率所部往與總兵趙應奎併力固守以俟大軍
會𠞰
遣將軍尼雅翰率駐防江寧兵及副都統碩塔等援之十
月偽總兵黃乃忠等合賊衆數萬自萍鄉來犯袁
州穆成額與副都統幹都海倭赫等敗賊於西村
斬殺萬餘復登山奮擊賊大衂追斬五千餘級復
與趙應奎分兵二路疾趨萬載縣環城攻擊賊出
拒敵奮擊敗之陣斬賊渠邱以祥擒偽官童聖功
收獲俘殪無算復其城十一月偽總兵張泰竊據
安福縣穆成額偕參領色埓等分路進𠞰殺賊五
千餘復安福縣時耿逆未平叛賊劉進忠等隂連
鄭錦寇瀕海郡邑平南王尚可喜與總兵黃芳泰
連疏請發大兵至潮州
上命尼雅翰與鎮南將軍侍郎舒恕率兵赴廣東穆成額
參贊軍務十四年大兵恢復南䧺始興守備李光
明通賊䧟城穆成額與總兵張星耀統衆攻𠞰陣
斬賊將郭梓擒光明及所署偽官等復始興明年
五月尚之信叛韶州南䧺應之穆成額隨舒恕等
退保南安贛州十月與江西巡撫佟國楨合兵勦
滅贛州附近諸賊復萬安縣復與副都統額赫訥
等屢敗逆賊於南康縣之固鎮堡十六年三月
詔舒恕等鎮守贛州而以副都統莽吉圖為鎮南將軍征
廣東仍
敕穆成額與額赫訥參贊軍務駐兵韶州莽吉圖聞賊黨
劉進忠寇潮州乃留穆成額守韶而自率兵赴廣
東七月三桂遣賊犯韶州穆成額與副都統赫哷
布督兵急擊却之及廣韶悉定仍與莽吉圖進兵
廣西十七年三月吴逆偽將分犯潯梧桂林平樂
等郡有
旨諭莽吉圖鎮梧州令穆成額與將軍額楚都統勒貝巡
撫傅宏烈統兵協𠞰七月兵至鬱林戰失利退保
藤縣十二月藤縣失守
上復遣平南王尚之信及將軍舒恕率師赴援賊乃遁走
二十二年議政王大臣等以穆成額藤縣失機不
能禦賊且不收陣亡士卒骸骨應褫職籍没編入
内務府佐領得
旨免其編隸尋以其弟新柱襲世爵
欽定八旗通志卷一百七十三
