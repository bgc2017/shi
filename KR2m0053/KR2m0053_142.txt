欽定四庫全書
欽定八旗通志卷一百二十八
人物志八
宗室王公傳六(和碩承澤裕親王碩塞謹莊親王尼堪)(和碩敬)
和碩承澤裕親王碩塞(嗣孫允禄)
碩塞
太宗文皇帝第五子順治元年十月封多羅承澤郡王時
流賊李自成奔潼關河南仍為賊守十二月隨定
國大將軍豫親王多鐸南征破流賊平陜西安撫
河南事詳豫親王傳二年二月還師河南尋隨豫
親王征眀福王朱由崧於江南四月
恩賜王團龍紗衣一襲五月渡江克江寧福王就俘十月
凱旋
賜黃金二千白金二萬玲瓏鞍馬一三年五月蘇尼特部
騰機思騰機特等叛奔喀爾喀
諭集外藩諸蒙古兵於克嚕倫河以和碩德豫親王多鐸
為揚威大將軍往𠞰
命王隨行參贊軍務有功七月敗喀爾喀土謝圖汗碩雷汗兵
五年八月同英親王阿濟格等奉
命𠞰天津土寇殱之十一月喀爾喀行獵近邊復同英親
王駐防大同至則總兵姜瓖已據城叛王堅守汛
地賊至掩擊之六年正月賊黨劉遷攻代州王率
兵往援入其郛破之賊復於助馬得勝兩路結營
以拒王親督戰敗之六年三月睿親王赴大同承
制晉封碩塞為親王七年八月以和碩親王下多羅郡王
上無止稱親王者仍改多羅郡王八年閏二月晉
封和碩承澤親王三月
命管兵部事十月預議政十一年十一月掌宗人府事十
二月薨年二十有七康熙十年六月追諡曰裕碩
塞長子博果鐸於順治十二年襲封和碩親王改
封號曰莊雍正元年正月薨年七十有四諡曰靖
無嗣二月
命以
聖祖仁皇帝第十六子允禄為博果鐸後襲封和碩莊親
王二年十月掌宗人府事七年二月任正紅旗漢
軍都統十年八月調正黃旗滿洲都統
今上御極
命總理事務兼掌工部食親王雙俸王承
聖祖仁皇帝指授精天文算法預修數理精藴至是充增
修七政時憲書總裁又修律吕正義後編
御製序稱其貫徹樂義乾隆二年十二月以總理事務
得優叙
賜一奉恩鎮國公並
允王請以承澤裕親王曾孫寧赫襲三年二月任理藩
院尚書尋充
玉牒館總裁四年十月議王與弘晢往來黨私應削爵得
旨寬免裁親王雙俸罷理藩院尚書任十二月復以王
私扺官物應削爵
詔仍免罰親王俸五年六年十二月
特旨免罰俸七年六月總理樂部事二十九年六月王
七十誕辰
賜詩有近尊行裏無雙老闔藩衛中有數賢之句三十
二年二月薨年七十有三諡曰恪以其孫永瑺襲
永瑺奉恩輔國公弘普長子初於乾隆八年襲父
爵奉恩輔國公二十一年管健銳營事二十二年
正月署鑾儀衛事七月任鑲黃旗滿洲副都統三
十二年六月襲封和碩莊親王尋任鑲紅旗蒙古
都統十月總理樂部事三十四年總理正藍旗覺
羅學三十八年九月署領侍衛内大臣十月授盟
長十一月掌宗人府事三十九年總理左右翼宗
學四十一年充
玉牒館總裁四十二年調正紅旗滿洲都統五十三年二
月薨諡曰慎以永瑺弟奉國將軍永珂之長子綿
課襲封和碩莊親王
和碩敬謹莊親王尼堪
尼堪原封廣略貝勒禇英第三子禇英為
太祖高皇帝長子歲戊戌正月與台吉巴雅喇等領兵一
千征安楚拉庫路夜馳往取屯寨二十餘降萬餘
人
賜號洪巴圖魯尋封多羅貝勒丁未年春正月東海瓦爾
喀部蜚悠城長策穆特赫苦烏拉國布占泰之虐
乞移家來附禇英奉
命同貝勒舒爾哈齊代善率兵三千徙之乘夜行隂晦見
大纛上有光衆以為異捫視無有復樹之光如初
舒爾哈齊貝勒疑非吉兆欲回兵禇英與代善持
不可曰吉凶兆已定吾等何所見而回兵决意進
至蜚悠城盡收其屯寨五百戸令侍衛扈爾漢率
兵三百衛之先行布占泰聞之以萬人邀諸路扈
爾漢倚山陣與敵相持次日禇英與代善等至策
馬奮怒曰
皇父每有征伐無不破降其衆今雖未親歷行間有我等
來此爾衆無憂昔擒布占泰宥歸俾主其地未幾
背恩如故今豈不能再縛之衆皆曰願效力禇英
遂與代善各率兵五百夾擊大敗之斬其帥生擒
貝勒常住瑚里布及常住之子死者相枕藉獲馬
五千甲三千
上嘉奬之更
賜號廣略貝勒戊申三月同貝勒阿敏征烏拉宜罕山城
克之布占泰與蒙古科爾沁貝勒翁阿岱合兵出
烏拉城二十里遥望我軍知不可敵相約還復以
失宜罕山城大懼遣使來盟乙夘閏八月禇英以
罪伏誅爵除尼堪初隨征多羅特董䕫諸部有功
天聰九年五月大兵征眀山西隨多鐸率偏師入
寧錦界以牽制眀兵俾毋西援崇德元年封固山
貝子十二月
上征朝鮮李倧遁尼堪隨豫親王多鐸追至南漢山城圍
之朝鮮將領兵萬八千來援我兵迎敵大敗之又
擊敗其副將援兵五千二年正月倧降師還四月
任議政大臣四年三月
上征眀尼堪同武英郡王阿濟格貝子洛託等率四旗護
軍兵環守塔山連山七年九月尼堪代公博和託
屯濟哈等駐錦州順治元年四月隨睿親王多爾
衮入山海關破流賊復隨武英郡王阿濟格追至
望都十月晉封多羅貝勒隨定國大將軍豫親王
多鐸南征十二月自孟津至陜州大破賊衆二年
正月扺潼關賊將劉方亮領兵犯我營尼堪與護
軍統領圖賴夾擊敗之獲馬三百餘賊又以騎兵
横衝我師復同懷順王耿仲眀固山貝子尚善擊
敗之遂破潼關三月分兵趨歸德定河南三月進
征江南
諭嘉王貝勒等破流寇平陜西安撫河南勤勞日久
賜尼堪弓一五月大兵克南京眀福王朱由崧遁太平復
走蕪湖尼堪同圖賴等率兵追及之福王將靖國
公黃得功逆戰擊敗之奪其舟得功中流矢死田
雄等縛獻福王餘衆俱降又以礟攻克江隂縣十
月凱旋
賜金二百銀萬五千鞍一馬三三年正月隨肅親王豪格
統兵西征尼堪扺西安由棧道進賊渠賀珍自鷄
頭關迎拒敗之扺漢中疾躪其營賊潰走西鄉追
擊於椘湖至漢隂賊二隻虎奔四川孫守法奔岳
科寨十一月入蜀張獻忠伏誅與貝子滿達海等
分兵進𠞰遵義䕫州茂州榮昌隆昌富順内江資
陽等處斬偽王及官弁等二千三百有竒俘獲無
算川寇平互見武肅親王傳五年正月凱旋九月
晉封多羅敬謹郡王與英親王阿濟格𠞰平天津
土寇六年正月
命為定西大將軍討大同叛鎮姜瓖三月都統阿賴等屢
挫賊衆敗偽巡撫姜輝兵偽參將羅英壇率所部
降是月睿親王多爾衮赴大同招撫承
制晉尼堪為親王四月圍大同八月偽總兵楊振威斬瓖
及其兄琳弟有光來降師還七年二月
命與滿達海博洛等同理六部事八月以徇隐尚書阿哈
尼堪不親往迎朝鮮王弟事降郡王八年正月復
晉封和碩敬謹親王二月同諸王奏削故睿親王
封爵三月以英親王私蔵兵器事隐不奏降郡王
尋
命諸王分管六部事王掌禮部五月復封親王九年六月
掌宗人府事時獻忠餘孽孫可望李定國等皆受
眀桂王朱由榔封爵分犯湖南貴州七月
命王為定遠大將軍往征之瀕行
賜御衣佩刀鞍馬
上親送至南苑八月定國䧟桂林
勅王毋往貴州取湖南寳慶後入廣西𠞰賊十一月師扺
湘潭由榔將馬進忠等遁還寳慶我師進擊於衡
山敗其兵千八百是夜兼程趨衡州詰旦大兵方
列陣定國兵四萬餘猝至王遣首隊進擊各依所
向衝入賊大敗逐北二十餘里獲象四馬四百有
竒方首隊兵進擊時林内賊伏發又衡州城内賊
出應之師欲退王曰我兵凡臨戰陣無退者我為
宗室若不斬除逆寇何面目歸乎遂奮勇直入賊
環圍之王身率諸將士縱横衝擊矢盡拔刀力戰
歿于陣年四十有三十年十月喪還
上輟朝三日
命親王以下二品官以上出郭十里迎
上欲親臨其喪諸王大臣力諫乃止諡曰莊十二月以其
次子尼思哈襲封敬謹親王十六年十月追論王
存日分取睿親王所遺財物及掌禮部時不劾奏
尚書譚泰驕縱罪應削爵
詔以王係宗室陣亡仍留爵十七年十一月尼思哈薨時
方十歲諡曰悼十八年六月以尼堪長子蘭布降
襲多羅貝勒康熙六年二月
諭宗人府曰尼堪以親王陣亡殊為可憫
世祖章皇帝復嘗矜念仍留所襲爵又無不准承襲之
旨蘭布著封為郡王仍與原號七年八月蘭布以父陣
亡功請復舊爵得
旨蘭布著襲封和碩敬謹親王八年五月議蘭布娶輔
臣鰲拜孫女為妻詰鰲拜罪狀狡稱不知降鎮國
公十三年六月
命隨貝勒尚善討逆藩吴三桂于湖南十七年十月卒於
軍年三十有七十九年追論蘭布在岳州時退縮
罪削爵蘭布第四子賴士于康熙十八年降襲輔
國公三十五年正月
上親征噶爾丹賴士統兵赴歸化城駐守十一月師還五
十三年議賴士不安静守分探聽消息散布流言
削爵五十四年赴阿爾吉軍前效力五十九年隨
征西將軍祁里德至額勒齊斯河擊殺賊衆議叙
得頭等功牌一雍正八年復封輔國公十年閏五
月卒初賴士削爵以蘭布孫務友之子富增襲封
輔國公雍正四年二月
諭宗人府曰輔國公富增人甚不及前革退賴士公爵時
因無可承襲之人始令伊承襲今賴士在軍前行走數
年其子伊爾登又甚勤謹竭力著將富增公爵革退與
伊爾登承襲伊爾登初於雍正三年五月管武偹院事
九月任鑲藍旗漢軍副都統尋遷右翼前鋒統領
四年襲封輔國公六年擢正黃旗蒙古都統八年
三月攝鑲紅旗護軍統領十一月復署右翼前鋒
統領乾隆十四年四月卒諡簡恪以其第七子富
春承襲奉恩輔國公三十五年授吉林將軍四十
二年六月調杭州將軍十一月以前任吉林時不
能禁止採参議革將軍得
旨富春革去公爵另襲仍革職留杭州將軍任于是以
富春第二子賓寧襲四十三年三月
上念敬謹親王尼堪功勛頗顯且以力戰捐軀晉封賓
寧為鎮國公世襲㒺替四十七年八月任正紅旗
蒙古副都統十月授宗人府左宗人四十八年五
月任鑲藍旗護軍統領
欽定八旗通志卷一百二十八
