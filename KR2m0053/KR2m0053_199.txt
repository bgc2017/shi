欽定四庫全書
欽定八旗通志卷一百八十五
人物志六十五
大臣傳五十一(蒙古正黃旗下頼德參濟旺哩阿頼巴都爾莽奈)(洛)
(阿南達噶勒)(阿喇納)(舒明)(薩喇勒)(巴爾濟爾)
德參濟旺
德參濟旺蒙古正黃旗人姓博爾濟吉特世居阿
布罕地方初為察哈爾大臣察哈爾林丹汗不道
天聰六年
上統師往征林丹汗棄故業渡黃河西遁八年復征之林
丹汗殁于大草灘察哈爾亡德參濟旺偕噶爾瑪
濟農多呢庫魯克多爾濟達爾罕諾顔等携衆六
千及家屬來歸
召宴于客琫
御營德參濟旺率諸臣跪獻酒
諭曰朕本不飲酒念爾新附諸臣誠意當飲盡一巵復酌
酒
親賜之並
賚甲胄衣裘授一等子九年六月察哈爾索木諾台吉率
本部内附
上宴來歸者並
賜德參濟旺飲
諭曰察哈爾國之傾覆爾諸臣之來歸朕皆豫知德參濟
旺奏曰
聖諭及此洵有如神之鑒也順治二年以誣告沙濟降為
三等子三年五月蘇尼特部長騰機思與其弟騰
機特等叛奔喀爾喀德參濟旺隨豫親王多鐸追
勦至諤特克山喀爾喀土謝圖汗車臣汗各遣兵
數萬兩路迎戰我師奮擊大敗之先後斬級俘獲
甚衆八月捷
聞
詔下所司察叙九月復德參濟旺一等子世職五年八月
卒子哈爾瑪襲
洛哩(弟沙哩岱)
洛哩姓鄂爾沁初為察哈爾林丹汗護衛天聰六
年
太宗文皇帝親統大軍征察哈爾林丹汗驚懼率部衆西
渡黃河自竄土默特部尋竄唐古特部而殁洛哩
携元初帕斯巴喇嘛所鑄嘛哈噶拉金佛並率百
餘人來歸隸蒙古正黃旗予一等輕車都尉世職
崇德三年隨貝勒岳託征明由墻子嶺毁邊墻入
擊敗明總督吳阿衡自密雲迎戰兵六年隨大軍
圍明錦州敵衆出城拒戰我左翼三旗護軍擊之
失利退入壕内敵衆環逼洛哩汛地洛哩奮力拒
戰殁于陣
賜䘏晉三等男以其兄沙濟襲洛哩有弟二一烏班和碩
齊一沙哩岱烏班和碩齊亦于林丹汗殁時自察
哈爾率七十人來歸予三等輕車都尉世職既卒
沙哩岱襲沙哩岱初任佐領
世祖章皇帝順治元年隨睿親王多爾衮入山海關以步
戰擊敗流賊李自成三年隨豫親王多鐸征蘇尼
特部騰機斯擊敗土謝圖及碩雷兩汗兵叙功晉
二等輕車都尉十五年沙濟卒沙哩岱併襲三等
男合為二等子世襲罔替尋授散秩大臣十八年
十二月
聖祖仁皇帝即位加恩諸大臣之舊自察哈爾来歸者沙
哩岱與内大臣噶爾瑪散秩大臣札木素等並
賜莊田奴僕康熙九年卒以其從弟之子達爾札襲
阿頼
阿頼姓莽努特世居喀爾喀部
太宗文皇帝時挈家屬來歸隸正黃旗蒙古嘗奉使阿嚕
部招降部長數人率衆俱至
上嘉其能
賜號達爾漢優免賦役既而降人復有叛去者外藩蒙古
諸貝勒追之不及阿頼率兵五百窮追數月斬倡
叛者四人盡俘逃衆以還又率兵征喀木尼喀部
擒其部長葉雷獲戶口牲畜無算崇德元年叙功
授一等輕車都尉兼一雲騎尉世職加
賜號曰庫魯克達爾漢三年授禮部右恭政四年擢正黃
旗蒙古都統六年大軍圍明錦州明總督洪承疇
自松山赴援
上親統師征之阿頼受
方略設伏杏山路側邀擊敵衆斬殪無算尋攻松山城承
疇以衆迎戰阿頼率兵沿濠擊敵射殪數人大軍
並進敵退入城不得收降二千餘衆順治元年同
都統葉臣等招撫山西郡邑凱旋
賜白金三百兩三年隨豫親王多鐸征叛逃蒙古騰機思
等將追及賊衆還戰阿頼先率兵繞出其後俟賊
潰遁截擊擒斬甚衆五年同尚書宗室務達海領
兵駐防漢中六年正月叛鎮姜瓖黨姚舉等䧟忻
州阿頼移兵赴援破賊石嶺關進復忻州追勦賊
黨屢戰皆捷賊平班師三遇
恩詔晉世職為二等男九年十月
命領兵駐防西安尋還京以老疾觧都統任康熙十二年
諭奬久著勞績諸大臣加阿頼太子大保十七年卒
賜祭葬如典禮謚襄武立碑墓道以其弟之孫高良襲世
職
巴頼都爾莽奈(子哈岱)
巴頼都爾莽奈蒙古察哈爾人姓烏彌初為察哈
爾大臣林丹汗敗奔唐古特巴頼都爾莽奈率二
百餘戶駐哈屯河踰一載來歸隸蒙古正黃旗崇
德元年授一等男三年隨貝勒岳託征明敗明總
兵吳國鎮及内監馮永盛兵敵犯前鋒統領席特
庫營率衆擊却之明年隨大兵攻寧遠城中騎兵
出戰迎擊破之六年從征錦州敗洪承疇兵于松
山杏山間敵屢犯鑲紅旗營擊之俱潰是年掘壕
圍錦州城城内兵突出奮勇逆戰中流矢殁于陣
卹贈三等子越明年以其子哈岱襲爵哈岱年十七隨父
擊寧遠兵敵射巴頼都爾莽奈馬斃哈岱不及甲
胄馳入陣以所乘馬掖其父騰上步從擊敵偕還
上聞而嘉之
賚子甚厚既襲爵從大兵征明敗敵兵于密雲進攻易州
順德克之遂略地至山東臨清
世祖章皇帝順治元年哈岱隨睿親王多爾衮入山海關
擊敗流賊李自成二年大兵既定江南哈岱隨貝
勒博洛征浙江敗敵於海寧縣進攻杭州大破敵
兵師還得
優賚三年隨豫親王多鐸征蘇尼特部騰機思敗土謝圖
及碩雷兩汗兵四年晉二等子六年隨英親王阿
濟格征大同叛鎮姜瓖賊出犯正黃鑲黃兩旗汛
哈岱率所屬兵擊却之又與都統鰲拜從濠内擊
其後隊有斬獲九年
恩詔予世襲十二年隨定海大將軍伊爾德征舟山海賊
十三年師次定海縣偽總兵陳六御偽伯阮思于
海島列戰艦以待哈岱同護軍參領桓達理率兵
進攻賊衆敗北追至衡水洋口連斬賊渠俘其餘
黨舟山平十四年晉一等子康熙十四年
聖祖仁皇帝命為内大臣明年以討逆藩吳三桂奉
命同侍衛阿喇尼往喀喇沁翁牛特蘇尼特諸部察閱兵
馬調駐大同河南兖州等府事竣還朝十九年以
疾卒年六十有三
賜祭葬謚勤壯立碑墓道孫阿喇納襲雍正元年
世宗憲皇帝追念巴頼都爾莽奈功
詔祀昭忠祠
阿南達
阿南達蒙古正黃旗人姓烏彌三等子巴賚都爾
莽奈之孫内大臣哈岱之次子也初任侍衛由三
等洊擢一等康熙八年輔政大臣鰲拜獲罪拘禁
王大臣等以阿南達素與黨附請革任擬立斬籍
没得
旨寬免仍任一等侍衛尋兼佐領二十七年噶爾丹侵掠
喀爾喀阿南達奉
命偕喇嘛商南多爾濟齎
敇往諭以休兵和好噶爾丹旋遣使入朝而肆掠如故二
十九年二月
上命阿南達往會喀爾喀都部兵進勦噶爾丹三月以尚書
阿喇尼代之阿南達還奏噶爾丹為托多額爾德
尼擊敗窮蹙奔竄至有兩人共一騎及削木為仗
者請發滿洲勁旅乘機往勦
上命選察哈爾兵六百阿南達率之赴圖拉策應西路都
統額赫訥軍五月阿喇尼奏請移西路軍會勦阿
南達率兵北渡瀚海會
命裕親王福全為撫遠大將軍阿南達以兵會之八月敗
噶爾丹于烏蘭布通三十一年奉
命赴寧夏招和碩特部台吉巴圖爾額爾克濟農來降是
年十一月擢正黃旗蒙古副都統三十二年二月
上聞噶爾丹將取粮哈密
敕郎坦為昭武將軍偹兵寧夏以阿南達屢至邊境偵悉
敵情
命與前鋒統領碩岱同往駐防明年
召還三十五年二月
上親征噶爾丹以撫遠大將軍費揚古率師出西路
命阿南達往喀爾喀諸扎薩克旗分選熟識路徑者二十
人為嚮導五月
上由中路進征至克嚕倫河噶爾丹望見
御營大驚奔竄阿南達同費揚古由圖拉進趨昭莫多聞
噶爾丹遁歸特哷勒濟費揚古令阿南達同前鋒
統領碩岱副都統阿迪等率兵先往挑戰佯郤誘
賊至昭莫多大軍合擊敗賊追逐三十里擒斬無
算噶爾丹引數騎遠竄阿南達赴
行在奏捷
召詢交戰情形阿南達具述其詳復奏言陣獲厄魯特人
皆云噶爾丹乍聞哨卒報稱
皇上親征猶不信謂必遣將前來無足懼後有彼所親信
人由大軍縱歸具言
親征果真軍威難敵乃惶懼鼠竄屬下人多怨懟者噶爾
丹亦深以為悔
上曰此番師出即奏膚功皆
上天眷佑也乃班師
命阿南逹駐守肅州七月
詔移兵邊境偵噶爾丹聲息相機𠞰撫阿南逹尋疏言昆
都倫額濟内諸處各遣官率兵分駐哨探臣親率
巴圖爾額爾克濟農之兵復與提督李林隆商議
增發綠旗兵携子母礟位赴布隆吉爾相度要隘
分置策應乃還肅州
上以所奏示議政諸臣曰阿南逹處處偹兵朕甚嘉之噶
爾丹之自昭莫多敗竄也其部衆多離散噶爾丹
多爾濟者其妻弟也勢窮蹙持兩端阿南達至布
隆吉爾擒其哨卒拜格遣歸招降噶爾丹多爾濟
遂遣使通欵阿南達因其使檄諭哈密回人曰聞
逃來人言噶爾丹窮困所屬不及千人無口粮無
冬衣倘來投汝地汝即擒之令噶爾丹多爾濟助
汝汝勿疑又傳語噶爾丹多爾濟曰哈密若有噶
爾丹聲息報汝汝即遣人來報一面往助哈密協
力而行十一月阿南達復往布隆吉爾噶爾丹遣
其族姪固蒙多爾濟等與達頼喇嘛青海諸台吉
通問阿南達偵知率兵追及于素爾河擒固蒙多
爾濟等百餘人至肅州并以賊書十四函呈奏三
十六年正月哈密回人擒噶爾丹之子色卜騰巴
勒珠爾等獻軍前阿南達械送至京閏三月疏言
厄魯特晉巴徹爾貝來降訊知噶爾丹窮蹙臣請
竭力進征殱滅醜族
上命阿南逹與李林隆率甘州兵二千進勦軍至塔爾河
聞噶爾丹已死其屬下台吉丹濟拉將由巴里坤
竄依策妄阿喇布坦阿南達率兵追之旋奉
詔還駐布隆吉爾以待丹濟拉來歸九月丹濟拉詣哈密
乞降阿南達遣人護送入
覲是年叙昭莫多軍功予雲騎尉世職尋奉
詔率兵駐西寕四十年六月卒於西寕
予祭葬如典禮以次子阿敏多斡襲職雍正三年從其長子
巴里坤副將軍阿喇納請追
賜謚恪敏
阿喇納
阿喇納蒙古正黃旗人姓烏彌副都統阿南逹長
子康熙十九年襲其祖哈岱一等子爵二十七年
授三等侍衛洊遷一等侍衛五十年任上都達布
遜諾爾牧厰總管五十三年授散秩大臣五十五
年十月
聖祖仁皇帝命往巴里坤參贊軍務
諭令揀選八旗察哈爾勁卒並曾隨阿南達出兵舊人共
四百名率之以行會駐阿爾台散秩大臣祁里德
奏請進勦策妄阿喇布坦
詔阿喇納先往祁里德軍前會同喀爾喀王貝勒貝子公
等詳議進兵事宜再赴巴里坤五十六年七月靖
逆將軍富寧安由巴里坤分兵三道進勦阿喇納
領首隊兵選五百人潜行襲賊邊界至烏蘭烏蘇
擒哨賊二人用為嚮導進兵至烏嚕木齊乃還五
十八年七月率兵四千與將軍富寧安分道擊賊
邊境至齊克塔木擊破賊營擒斬二十人餘悉降
之進次闢展回衆據城守我師奮擊擒一人縱之
歸令傳諭城中曰師行討逆非襲擊若等若速歸
順赦勿誅否者破城悔無及矣回衆三百餘人皆
降遂入吐魯番酋目沙克扎珀爾等悉衆降附會
富寧安軍于烏蘭烏蘇凱旋六十年六月吐魯番
回人托克托瑪木特等以萬餘人駐魯克齊木擊
敗凖噶爾兵乞内附阿喇納奉
詔率兵二千往駐吐魯番收撫其衆九月奏請于初冬雨
雪時乘賊無備進兵襲擊尋以冬寒不宜深入
諭令偵賊情形就近襲擊是月賊人来犯阿喇納遣侍衛
克什圖迎擊而自率兵策應戰甫接阿喇納至分
所率兵為三衝擊賊陣賊不能禦敗入林中舍騎
步戰中鎗礟多斃賊大創盡棄軍械馬匹遁我兵
追捕數十里擒斬百餘人捷
聞授副將軍仍駐吐魯番六十一年正月
詔議進兵勦賊機宜二月奏言賊進退雖熟蹤跡甚輕火
器雖多鉛藥甚少我軍慮周而器偹勝賊者一賊
恃鎗戟少弓箭我軍鋒銛弓勁勝賊者二賊衆臨
陣易敗惟伺隙刧掠我軍部伍整肅無間可乘勝
賊者三賊以乘夜盗馬為得計我軍有偹賊不得
入勝賊者四賊侵我邊外曠地遊牧自謂便易我
軍一至賊顧戀妻子牲畜不能一心迎戰勝賊者
五以勁旅直搗伊犁不難掃蕩巢穴惟賊徑甚多
處處可以通我駐兵後路賊來一夕可至若遠設
汛界被賊攔截輙至消息阻隔即今所種吐魯番
地畆亦湏防踐擾請將巴里坤阿爾台兩路大兵
移駐烏嚕木齊臣等移駐附近吐魯番險要之地
彼此接應既可守護屯田亦可斷賊人潜襲之路
其進勦大兵宜分三路阿爾台兵由科布多沿河
越額爾齊斯河進發巴里坤兵由烏嚕木齊進發
吐魯番兵由阿勒輝口越那喇特嶺進發賊三路
來迎則勢分易敗若一路拒戰則我以一軍奮擊
趣兩軍直抵其妻子屯駐之地彼必不能兼顧賊
所恃為險要者三嶺然步行可上非若棧道之難
也所恃以資生者羊牛乳酪然久駐則水草無多
牲畜易竭勢必離散請及時聚粮練兵相機勦滅
疏下議政大臣尋議阿喇納陳奏詳明能得肯綮
我兵屯墾之地防賊潜犯宜令酌留馬兵捍禦擒
勦惟阿爾台至烏嚕木齊沙漠間阻二千餘里往
返較遲今賊已竄匿伊犁稍緩則其黨自相疑貮
然後統兵進取為便
世宗憲皇帝雍正元年七月疏言察喀爾兵久在行間遇
軍營護軍校驍騎校補用但軍中出缺甚少較之
未嘗效力及軍中撤還之人陞補較遲未為平允
請下部酌議
諭議政大臣曰自進剿策妄阿喇布坦已經八載凡出征
之京營八旗及盛京黑龍江寧古塔西安右衛滿洲綠
旗蒙古察哈爾官兵有久在行間即應陞用者嗣後令
諸路將軍詳加揀選將應陞名冊咨送各旗都統護軍
統領及督撫提鎮遇有缺出即行題補并令揀員署理
俟補授之員陞轉時即以署員請補則行間既獲陞遷
之路即各營才力可用者亦無慮致嘆積薪其交兵部
通諭中外知之九月授阿喇納鑲紅旗蒙古都統仍留
駐吐魯番十月進征青海羅卜藏丹津
允撫遠大將軍年羹堯請
命阿喇納率滿洲蒙古綠旗兵二千駐防布隆吉爾二年
三月賊酋阿喇布坦蘇巴泰劫我邊境阿喇納遣
總兵孫繼宗等率兵擊之追奔至推默爾賊兵拒
戰大敗之賊竄還獲牲畜器械甚衆七月卒于布
隆吉爾遺疏為其父阿南達請謚部議以副都統
例不予謚格之
特旨如所請行又
諭曰副將軍阿喇納駐軍布隆吉爾宣力有年患病溘逝
朕深為軫惻加恩于一等子爵外賞給騎都尉世職許
其子并襲于甘肅藩庫内給銀一千兩交與阿喇納之
弟凖扎布送櫬回京十一月喪還
命八旗蒙古大臣出城迎奠
予祭葬如典禮謚僖恪以其子伍米泰襲世爵為三等伯
十年九月禮部以應入賢良祠諸臣列奏
上諭曰阿喇納恪謹持躬忠誠奉職前者西陲用兵宣力
年久收復吐魯番平定青海俱有勞績其應否入祀九
卿會議尋入祀賢良祠乾隆十五年加伯號曰誠毅
舒明
舒明蒙古正黃旗人姓烏梁海濟勒莫特由二等
侍衛擢頭等侍衛乾隆九年授綏遠城副都統十
年調右衛副都統十五年
命辦理青海事務十八年授正白旗滿洲副都統十九
年八月授都察院左副都御史十月兼正黃旗護
軍統領二十年正月赴北路軍營管理輝特台吉
等游牧十月授吏部侍郎十一月奏言輝特台吉
達瑪林率属六十餘戶來尋妻父都爾伯特汗策
凌請將其属人編入佐領與策凌同居游牧並
封授職銜
上允所請授達瑪林扎薩克台吉十二月以策凌等告
稱生計稍艱請移至額克阿喇勒游牧得
旨如所請行二十一年二月偵降酋訥默庫戕臺站侍
衛謀携游牧叛馳奏
勅參贊大臣阿蘭泰速往擒阿蘭泰奏請調兵防護並
遣詢訥默庫同部台吉策凌
諭責其紛紛𣲖兵虞洩漏三月訥默庫就擒
上以舒明籌辦妥協阿蘭泰推諉幾至遲誤
命革阿蘭泰男爵給舒明以示鼔勵詳見阿蘭泰傳四
月遵
旨偕阿蘭泰編達什達瓦属為三旗移阿勒台五月奏
請調扎布堪駐劄兵五百交侍衛三都卜領駐布
延圖從之六月奏噶雜特宰桑根敦為烏梁海所
掠率所属九十餘戶投誠得
旨根敦著授為佐領暫與丹畢游牧同居又奏策凌烏
巴什巴圖博羅特及達瑪林等属人生計艱窘請
賑
諭賞米六百石分給接濟尋奏都爾伯特台吉烏巴什
同伯什阿噶什投誠得
旨伯什阿噶什已封親王烏巴什亦著封為貝子在額
爾齊斯等處游牧俟明年入覲七月奏内閣侍讀學
士富森帶達什達瓦属七千五百餘人于六月至
阿拉克綽爾知會臣等指定安插地方查和通鄂
博布拉罕蔡罕托輝等處係扎哈沁舊游牧地寬
水草充足已遣主事巴杭阿迎富森等至彼定界
安插報
聞先是舒明奉
旨查和托輝特青滚雜卜叛迹至是奏叛迹已著
命會同親王成衮扎布等擒拏八月授恭替大臣尋奏
青滚雜卜現居游牧其属移唐努山得
旨唐努山距新烏梁海甚近著舒明選𣲖侍衛數員同
桑寨多爾濟護衛都喇勒遣往新烏梁海曉諭總管
赤倫帶兵協擒九月奏伯什阿噶什烏巴什等属人
請暫留居哈達青吉勒得
旨前命安插伯什阿噶什属人于額克阿喇勒地方自
哈達青吉勒移至彼處程途既遠且時届嚴寒行走
稍艱箸即照舒明所奏辦理尋
諭曰據成衮扎布奏請𣲖科卜多兵二百名交舒明前
往協擒青滚雜卜著即帶領前往科卜多駐剳兵丁
尚多並著再𣲖三百名令侍衛巴寧阿勤泰會同舒
明前往十月奏言前經成衮扎布遣察哈爾營總圖
炳喀爾喀護衛齊納圖往烏梁海途中獲青滚雜
卜遣往烏梁海之伯爾格等三人臣等訊問據供
青滚雜卜遣赴公丹拜貝子彭楚克處調兵八百
名俱不聽且挐送前來等語隨委員觧赴成衮扎
布軍營得
旨伯爾格等現在解送成衮扎布軍營著嚴訊正法新
舊烏梁海等並無一人附和青滚雜卜聽其調遣大
兵一到即可擒獲著成衮扎布即速領兵前進勿少
遲疑十二月
命同成衮扎布在烏里雅蘇台軍營辦事二十二年授
理藩院侍郎二十三年三月
諭來京署理正白旗蒙古副都統五月以成衮扎布奏
請令舒明帶左副將軍印回烏里雅蘇台辦事九月
奏稱俄羅斯界所設阿噶爾等卡倫為和托輝特
之烏梁海等賊奪馬駝傷兵丁巳𣲖喀爾喀台吉
達瑪林扎卜等同和托輝特扎薩克達什朋楚克
協擒得
旨著𫝊諭成衮扎布于北路索倫兵内酌量帶領進剿
或即于喀爾喀𣲖老成歴練之人以所部兵丁追獲
渠魁正法示衆不可致令漏網二十五年三月授歸
化城都統九月
命暫暑綏遠城將軍印務二十六年十一月授綏遠城
將軍兼署歸化城都統十二月
陛見二十七年正月卒子雅滿泰襲三等男官正白旗
蒙古副都統
命往西藏辦事五十三年廓爾喀擾後藏界雅滿泰措
置乖方
詔革職給筆帖式五十五年三月授頭等侍衛五月
命協辦西藏事務五十六年九月以廓爾喀復擾藏界
詔革職枷責
薩喇勒
薩喇勒厄魯特人初為凖噶爾台吉達什達瓦宰
桑乾隆十五年凖噶爾内亂薩喇勒率属四十七
戶投誠
詔安置察哈爾隸蒙古正黃旗尋授散秩大臣十七年
凖噶爾台吉喇嘛達爾扎請遣薩喇勒還
上不許十八年
命授北路軍營參贊大臣十九年正月率兵五百擒擅
入卡倫之烏梁海得木齊扎木恭等于科布多
諭曰薩喇勒感戴朕恩遵奉指示無忝任使甚属可嘉
著加恩補授内大臣尋
命收烏梁海衆當薩喇勒擒扎木恭時釋還收凌朔岱
訥庫勒等十人至是告稱宰桑雅爾都得木齊阿
茂海欲來歸乞駐牧烏蘭固木克木克木齊克薩
喇勒飭其親至許駐特斯河不則駐之阿爾台山
之外並請發厄魯特兵聽調尚書舒嚇德以為未
便
諭曰薩喇勒辦理招諭驅逐烏梁海事宜頗属奮勉軍
營將軍大臣等劄付不合機宜薩喇勒未免掣肘新
降杜爾伯特車凌之人即調遣亦無不可但游牧未
定或致逃竄于事無益著舒赫德會同薩喇勒車凌
等議將伊属下最可信任之塞卜騰等台吉宰桑酌
𣲖數員領兵一二百名再令御前侍衛永柱會同總
管阿敏道揀𣲖察哈爾八旗兵五百名帶領交與薩
喇勒為招諭驅逐之用薩喇勒係熟悉此路之人相
機行事務期迅速成功不必照將軍大臣等所飭固
執而行三月薩喇勒兵至卓克索烏梁海宰桑雅爾
都車根赤倫察達克圖布慎瑪濟岱各鄂拓克竄
徙阿爾台山外薩喇勒奏烏梁海等已遠遁但貪
戀故土必仍回牧彼時整兵速出易于收服請暫
撤兵還
允之是月
命薩喇勒來京面領
諭旨再赴軍營六月
諭曰今年春薩喇勒等帶兵驅逐凖噶爾之烏梁海等
俱已遠避我兵既撤伊等或潜回原處明年大兵進
勦凖噶爾倘伊等暗送信與凖夷或乘間肆竊俱有
關係應即遣兵先為辦理薩喇勒等到軍營時著公
同酌辦七月輝特台吉阿睦爾撒納來降
命薩喇勒迎勞頒賞九月偕喀爾喀貝子車木楚克扎
布等率兵千八百擊前竄徙之雅爾都車根赤倫
察達克四宰桑于察罕烏蘇薩喇勒先得勝獲馬
牛羊無算先是有扎哈沁宰桑庫克新禡木特者
犯卡倫追之弗獲達青阿誘執之
上罪其不武令縱之去禡木特移牧布拉罕察罕托輝
不即降道遇通禡木特被擒縶之諾海克卜特爾
薩喇勒偵知之十月由烏蘭山後掩擒通瑪木特
並獲庫克新禡木特送軍營安置其戶畜于庫卜
克爾克勒事
聞
諭曰薩喇勒遇事奮勉此次首先進取克成此功著賞
給世襲子爵補授正白旗領侍衛内大臣時定議征
達瓦齊
命薩喇勒為定邊右副將軍二十年正月
詔領哨探兵同參贊大臣鄂容安等由西路進征
諭鄂容安曰新厄魯特進兵時肆行搶掠北路將軍班
第業經奏聞朕已曉諭定邊左副將軍阿睦爾撤納
等西路哨探兵前進亦宜禁止薩喇勒之兄現在彼
處如給伊微物及伊属下略為饋遺可無深䆒若過
分貪掠鄂容安即以已意提撕薩喇勒一經指示自
當歛戢鄂容安其審擇輕重留心辦理又
諭薩喇勒曰阿睦爾撤納以托忒字奏請將伊游牧移
居烏里雅蘇台等處朕以事属可行已准其請惟奏
請印文招降伊輝特属人一事是欲其取多人占據
地方之意已經微露似平定凖噶爾專偽伊一人集
事矣薩喇勒到彼務湏留心防範慎勿任其所行然亦
不可稍為洩漏此時進兵愈速愈妥薩喇勒其善體
朕意二月薩喇勒等疏報扎哈沁得木齊巴哈曼集
以三百餘戶宰桑敦多克以千餘戶來降隨宣
敕諭令安居毋恐
上奬其妥協
命北路投誠人員照此辦理薩喇勒復遣侍衛瑚集圖
賫
敕諭達瓦齊同族台吉噶爾藏多爾濟尋率台吉諾海
奇齊等三十餘人來降
詔封為綽囉斯汗
諭曰據薩喇勒奏凖噶爾大台吉噶爾藏多爾濟率衆
投誠看來大功告成在指顧間不勝欣慰薩喇勒遵
朕訓示動合機宜俟成功後加恩優叙先將朕所佩
荷包賜予並賞給雙眼翎以示優奬又
諭曰薩喇勒等奏帶領噶爾藏多爾濟投誠人等前進
又羈留達瓦齊來使帶往進發辦理悉中機宜伊奏
内有噶爾藏多爾濟心迹叵測之語朕思噶爾藏多
爾濟雖不可深信既已投誠帶兵同進諒無意外之
虞若防範太過恐伊反生貮心惟有示以大度默化
其疑懼之意而已三月薩喇勒疏言臣前奏請俟將
軍永常到烏魯木齊將臣所領疲乏兵裁駐交伊
統領為聲援增𣲖和託輝特等兵起程仍飭索倫
兵殿後其餘各隊俱徐行息馬力以張聲威據阿
睦爾撤納咨北路兵業經起程臣密奉
諭旨令西北兩路哨探兵于博囉塔拉會合進勦毋令
北路先發今若照臣原奏俟永常到起程必在北
路之後臣等一面飛檄永常令督催和託輝特及
索倫兵速進一面于寧夏凉州莊浪滿洲兵内揀
選臕壯馬可至伊犁者𣲖兵四百令和起齊努渾
帶領臣等同進發復商𣲖新降台吉噶爾藏多爾
濟兵三百其姪扎那噶爾布兵六十噶勒雜特宰
桑哈薩克錫喇兵五十輝特台吉巴雅爾等兵五
十扎哈沁宰桑敦多克兵三百呼爾璊台吉納穆
奇兵三百于三月二十七日自羅克倫啟行計程
四月十五日可抵博囉搭拉合北路大軍四月疏
言臣等領兵前進招撫各部人衆綽囉斯台吉衮
布扎卜及弟三濟扎卜布庫努特台吉巴爾珠爾
當扎木素呼爾璊台吉納木喀喇木錐阿巴噶斯
哈丹得木濟普爾普及吐魯番伯克莽阿里克等
皆率属來降共四千餘戶葉爾羌喀什噶爾和卓
木獻玉盤一願為臣僕各令回原牧再新降輝特
台吉巴雅爾等請給地耕牧臣等如所請令往吐
魯番莽阿里克處領取又將阿睦爾撤納属人二
百餘及額林哈畢爾噶窮夷八百餘戶俱附有牲
畜之扎哈沁宰桑敦多克等属下給籽種令其耕
牧臣等由羅克倫啟行噶爾藏多爾濟率姪扎那
噶爾布隨營效力形迹尚無可疑且將軍永常現
駐烏魯木齊而和託輝特台吉旺布多爾濟厄魯
特公丹拜及索倫巴爾呼兵續進應援防範周密
彼亦不能乘隙覬覦臣等辦理諸事留數日此際
達瓦齊想已得兩路進兵之信若不遣人招服恐
其遠颺因繕檄曉諭利害飭侍衛塔奇圖及臣薩
喇勒属前鋒策稜等由烏蘭烏蘇先往傳諭兩䟽入
詔奬薩喇勒籌畫妥協以
御用寳石朝珠
賜之薩喇勒兵至額林哈畢爾噶察新降諸台吉宰桑
有不願噶爾藏多爾濟為汗意疏請停頒
諭旨又言新降人編旗分佐領若按戶清查恐致驚疑
令各將所属戶口開報即交伊等管束
諭曰薩喇勒相機酌辦甚可嘉予著即傳諭玉保將朕
所降封噶爾藏多爾濟為汗之旨不必宣諭薩喇勒
自進兵以來諸事奮勉又能詳察彼衆情形為此陳
奏甚合機宜不特額林哈畢爾噶等處台吉宰桑情
有不願倘凖噶爾全部誤認以噶爾藏多爾濟代達
瓦齊為汗輾轉傳播關係甚大今暫行停止不即宣
諭則衆人俱無猜疑于進兵事宜大有禆益薩喇勒
著賞銀一千兩即遣人送至伊游牧處以示鼓勵尋
諭曰據薩喇勒奏領兵已過博羅布爾噶蘇台至登努
勒台達瓦齊所属並無一人防守其伊犁附近之台
吉宰桑喇嘛等已遣人前往招降所辦機宜悉協不
勝欣慰至所奏功成後請停止伊犁駐兵一事薩喇
勒等蓋因凖噶爾近年以來生計窮蹙若多駐官兵
恐不無勞費起見耳朕前此諭令駐兵原非欲令久
戍以現辦四衛拉特旗分佐領并五集賽各鄂拓克
及哈薩克布魯特邊界一切事宜若不令大臣駐剳
遇有應行查辦之事無所統率䆒属未協且既駐大
臣不能不酌量駐兵備差遣著班第薩喇勒等至伊
犁時會同妥議具奏是月薩喇勒等既抵登努勒台
將軍班第等亦至尼楚衮兩路大軍合時達瓦齊
居伊犁河西之格登懵不設備五月西路大軍由
喀塔克渡口越克特滿嶺北路大軍由固勒扎渡
口越推墨爾里克嶺直抵格登達瓦齊驚遁未幾
就擒伊犁平
詔封薩喇勒一等公
賜超勇號
賞寳石頂四團龍服六月撤大軍還
命阿睦爾撒納入
覲薩喇勒同班第鄂容安駐守伊犁班第等奏准留察
哈爾兵三百喀爾喀兵二百備差遣尋
諭曰侍衛濟福回京奏稱薩喇勒聞知伊子信息惟以
追擒達瓦齊為事並未遣人往尋等語薩喇勒出力
奮勉不以私事廢公實能明曉大義朕心深為嘉予
此時伊子玉魯斯諒已回至游牧著加恩授為三等
侍衛此朕特加優眷傳諭薩喇勒知之七月班第奏
薩喇勒與阿睦爾撤納皆私取達瓦齊牧畜什物
彼此甚不協
諭曰薩喇勒歸順已久受恩甚厚諒必不至有僣妄悖
逆之事若因此等小節疑而不用何以收羣策之力
即以掠取牲畜什物而論薩喇勒必不至如阿睦爾
撒納之甚班第等惟當開誠相示據理阻止薩喇勒
自必聽從是時阿睦爾撒納謀叛逗遛途中班第等
屢疏入告薩喇勒亦以為言
上密諭諸臣擒治弗能决八月阿睦爾撒納叛遁逆黨
克什木等作亂班第鄂容安被䧟死之薩喇勒為
烏魯特宰桑納親哈什哈之子錫克錫爾格所羈
不得歸十二月薩喇勒遣其兄布林等至巴里坤
辦事大臣和起所告稱阿睦爾撒納現在博羅塔
拉道都託羅海薩喇勒商同伊犁台吉宰桑等由
託和木圖往擊和起以
聞
諭曰薩喇勒駐劄伊犁倉猝遇賊為賊拘留自必愧恨
然因兵少力弱中賊詭計被執今伊感念重恩會同
伊犁衆台吉宰桑等分路領兵期獻逆賊是其誠心
奮勉始終不渝朕聞之實深嘉予轉復為之惻然著
將軍策楞傳旨慰勞並將荷包鼻煙壺各一件俟薩
喇勒至軍營時即行頒賜又
諭曰薩喇勒原係厄魯特人叩關投誠甫及五年隨圍
出兵奔走幾無寧歲前此命其同駐伊犁亦因伊熟
彼地情形耳及阿睦爾撒納背叛生變班第鄂容安
捐軀盡節而薩喇勒衝陣突出其後力窮被拘留所
以不加深咎者誠以厄魯特風俗原不知致身大義
未可以世受國恩之滿漢臣子相提並論初非朕之
溺愛厄魯特而然也拘方之士或將謂三人同駐伊
犁彼二臣臨危致命而伊乃靦顔就執其偷生負國
斷難姑容如此則是以祖父世臣受恩深重明于大
義者為比未免過于求全責備而其視薩喇勒為過
高矣夫責人易而當局難平居議論誰則不能獨不
思身當其境可深信其能引决就義如班第鄂容安
所為者恐亦未能多得也俟阿睦爾撒納擒獲之日
朕自分别加罪另降諭旨尋
命司員唐喀禄經理薩喇勒游牧二十一年正月薩喇
勒至吐魯番遣人通信巴里坤參贊大臣達勒黨
阿率兵往會二月奏言臣蒙委任駐剳伊犁遇賊
竊發不能盡力勦滅致將軍恭贊大臣等捐軀盡
節臣力窮被執自知徒死不足塞責隠忍偷生希
圖報效遂與台吉諾爾布敦多克等聚兵欲擒逆
賊阿睦爾撒納自贖前愆上年十二月内與阿睦
爾撒納交戰數日不勝隨同諾爾布敦多克等由
吐爾番前來據伯克莽阿里克言噶爾藏多爾濟
欲俟擒獲阿睦爾撒納立子諾爾布林沁為總台
吉轄四衛拉特又巴雅爾等知臣至吐魯番帶兵突
來意不可測幸臣先入城聞巴里坤調兵將至始
回凖噶爾人反覆變亂全不可信必調西北兩路
兵三四萬併力勦擒逆賊並將各部落人等分别
𠞰撫其凖噶爾兵似不可用疏入
諭曰此次薩喇勒甚有畏懼凖噶爾之心又恐來京治
罪是以故難其說為此陳奏今大兵將抵伊犁若如
所奏必待大兵三四萬始可前進則機會已失必致
堕賊奸計因降旨令其即同達勒黨阿進剿然伊既
懷疑懼未必能盡心擒賊以圖報效將軍策楞等竟
不必俟薩喇勒偕行即薩喇勒趕赴一切緊要機宜
不必與之商酌尋
諭薩喇勒駐特訥格爾辦事仍授定邊右副將軍三月
命由巴里坤來京策楞奏言侍衛巴寧阿自伊犁回至
軍營告稱上年八月二十三日賊掠台站將軍班
第等由固爾扎赴崆格斯禦之賊甫至薩喇勒欲
奔參贊大臣鄂容安云賊來當戰胡急走薩喇勒
答云爾何知遂策馬而行喀爾喀察哈爾等俱隨
之去將軍處止司員侍衛及兵丁六十人是夜賊
蠭聚將軍等遂各自盡疏入
諭曰薩喇勒與班第同為將軍自當奮力禦賊果至勢
窮力絀班第等先以身殉薩喇勒或不得已衝突而
出不識死綏之義尚不足責乃竟首先奔竄以致大
衆潰散是二臣雖死于賊而薩喇勒亦不能無罪但
係巴寧阿一面之辭應將薩喇勒觧京質對著傳諭
黃廷桂俟薩喇勒至肅州時即鎻拿速行押解來京
嗣薩喇勒至供逃出是實
命革職永遠監禁
諭曰班第鄂容安同薩喇勒駐守伊犁當逆賊叛亂之
時班第鄂容安捐軀殉節而薩喇勒獨自脱迯及拿
解來京朕親加審訊據稱彼時以賊衆四集恐力不
能支是以帶兵逃出冀圖再舉等語朕因其所言情
節尚應質對今巴寧阿柏琨等到京質訊之下言頗
相符但供拔去所賜孔雀翎而逃是其偷生負國已
属顯然在滿漢世受國恩之臣而臨難苟免自當明
正典刑伊係厄魯特新附之人不足責以死綏大義
今班第鄂容安靈櫬已到朕親臨祭奠優予䘏典靈
櫬俱令進城即著旺扎爾帶同薩喇勒前往班第鄂
容安柩前將逆黨克什木等先行馘耳祭奠令薩喇
勒在旁看視夫人孰無死使薩喇勒亦能如二臣之
决計就義則今日哀榮之典自當一體同受而乃顛
越至此使伊稍有人心能無愧乎二十二年
諭曰薩喇勒當厄魯特變亂時觀望畏縮不能奮勇復
讐是以降旨拿問但伊曾奏及巴雅爾雖降必叛其
言頗騐今巴雅爾等既已生擒扎那噶爾布亦經獻
馘哈薩克阿布賚率属歸誠計阿睦爾撒納自可旦
夕俘獲著將此等情節傳諭薩喇勒施恩免罪出獄
從前賞給瑪木特房屋令其居住二十四年六月復
授散秩大臣鑲白旗蒙古副都統
命乾清門行走八月授内大臣
賞二等超勇伯爵二十五年卒
諭曰内大臣薩喇勒人頗䔍寔效力有年今患病溘逝
深為軫惻著加恩𣲖散秩大臣一員侍衛十員往奠
茶酒仍賞銀一千兩辦理喪事二十六年
命圖形
紫光閣
御製贊曰彼中宰桑識時早歸副帥以往克贊戎機拔
身戰出不忘本朝云胡不死責備則澆子玉魯斯襲
伯爵
巴圖濟爾噶勒
巴圖濟爾噶勒厄魯特人乾隆十九年以杜爾伯
特宰桑投誠隸蒙古正黃旗人二十年五月大師
征凖噶爾達瓦齊擁衆萬人踞格登山崖巴圖濟
爾噶勒與翼領喀喇巴圖魯阿玉錫新降宰桑察
哈什以兵二十餘往探乘夜衝入大軍繼進賊驚
潰達瓦齊遁收所居大蒙古包及礟六降其台吉
二十宰桑四親兵五百兵四千餘
諭曰喀喇巴圖魯阿玉錫巴圖濟爾噶勒察哈什等遵
令乘夜翻營一鼓先登所向披靡尤為實力奮勉俱
加恩授為散秩大臣加賞男爵世襲八月阿睦爾撒
納叛阿玉錫奏巴圖濟爾噶勒黨惡執之
諭歸部管轄十一月厄魯特侍衛丹津告訥默庫欲逃
叛
命辦事大臣阿蘭泰擒治并將巴圖濟爾噶勒拏觧來
京二十一年三月巴圖濟爾噶勒將訥默庫背叛
情形據實陳奏免其治罪加
恩授三等侍衛五月擢頭等侍衛赴達勒黨阿軍營十
一月達勒黨阿奏其效力有勞授散秩大臣二十
二年十月解馬赴濟爾哈朗
命為領隊大臣授鑲藍旗蒙古副都統十一月在哨探
隊内行走二十三年與侍衛鄂實圍扎哈沁得木
齊哈勒拜游牧擒斬哈勒拜及其属襲執叛賊琿
齊于尼勒喀河盡收其游牧四月擒噶勒襍特宰
桑特克勒德克隨將軍兆惠等由伊犁進勦回部
五月至善塔斯嶺招降布嚕特頭人並其属六十
餘又降阿勒巴齊鄂勒椿等收其馬駝軍械八月
招撫塔拉斯布嚕特三百餘戶十月
諭曰巴圖濟爾噶勒原在富德隊内不必隨往葉爾羌
即同巴禄領兵搜捕哈丹阿巴噶斯餘賊及沿途嗎
哈沁等凡奏事行文列名于次不必受巴禄節制巴
禄與巴圖濟爾噶勒當和衷協力以期集事若能盡
剿餘孽併獲哈薩克錫喇則真伊二人之福也十一
月
命速赴富德軍營十二月至伊拉里克因馬駝未至兵
皆負粮械徒行巴圖濟爾噶勒奏將已到闢展之
駝儧送續到者速為接濟得
旨嘉奬二十四年正月兵至阿爾吉什時逆賊霍集占
黨侵和闐侍衛齊凌扎布請援將軍兆惠令巴圖
濟爾噶勒與瑚爾起往擊之三月至和闐賊望風
遁偵賊騎七百餘屯踞博羅齊乘霧直前衝擊潰
之追越卓窪勒河勦殺百餘收回人四千餘戶撫
定齊喇塔克克里雅三城
御製博羅齊行紀其事
詩曰博羅齊者鄰和闐賊&KR0624;據險偵我軍先是圍解黑
水困元戎遣救掄二臣一為瑚爾起吉林舊族世受
恩一巴圖濟爾噶勒乃厄魯特宰桑其勇誠超羣同
心協力速赴援率軍數不能盈千途歴戈壁不毛之
地負甲步進無俄延哈拉哈什已垂䧟齊凌札布馳
來言夜急行至伊立齊時賊望風先逃奔集兵拯哈
拉哈什賴天大霧彌漫漫乘霧直搗賊營後伺怠奮
勇攻中堅斬將搴旗獲輜重孤城恢復餘俱安昔薛
延陀禬神能致雪冀困李勣終乃自敝焉此霧或亦
敵鮓荅翻為我用成功全易云天所助者順向猶未
信今信然持盈知足感
帝佑敢肆志詡能開邊尋下部議叙給雲騎尉世職七月
霍集占棄葉爾羌遁追及于阿勒楚爾賊伏兩山
間我兵分三隊奮擊巴圖濟爾噶勒領左翼自辰
至午賊大潰追殺千餘生擒五十奪礟械無算賊
逸入巴達克山界巴圖濟爾噶勒與伊柱領兵八
百于山後堵禦大兵尾至伊西勒庫爾淖爾賊據
險守我師整隊發礮樹回纛降賊萬餘巴圖濟爾
噶勒以功
賞戴花翎給白金九月富德令侍衛賽音圖等往巴達
克山勒獻霍集占𣲖巴圖濟爾噶勒駐兵卡倫張
聲勢瓦罕伯克以戶口降二十五年凱旋
賚銀幣授内大臣
命圖形
紫光閣
御製贊曰杜爾伯特部中傑驍嘉其心直授職本朝凡
與交戰義弗返顧師濟和闐不孤恩遇嗣追叙平定
凖噶爾及回部功加騎都尉三十四年授公中佐
領三十七年卒
賜祭葬如例子二長綽克圖襲騎都尉兼一雲騎尉次
普爾普由侍衛隨征金川有功授三等奮勇男官
護軍統領以勦臺灣逆匪林爽文奉
旨加給雲騎尉五十五年卒
賜祭葬如例
欽定八旗通志卷一百八十五
