欽定四庫全書
欽定八旗通志卷二百三
人物志八十三
大臣傳六十九(漢軍鑲紅旗一武馬鳴珮棲柯汝極金礪劉元李鳳)
(趙國祚王登聮)(柯永盛)(吳萬福)(周有德)(陳啟泰)
馬鳴珮
馬鳴珮漢軍鑲紅旗人先世居山東蓬萊縣有馬
英者仕明為遼東保義副尉因占籍遼陽左衛
國初取遼陽始隸旗籍鳴珮年十七補博士弟子員
以文學受知
太宗文皇帝召入文館理事天聰三年授工部啟心郎仍
供事内院崇德元年甄别内三院官為四等鳴珮
列二等
賜人戶牲畜八年考滿授職雲騎尉順治元年
世祖章皇帝定鼎燕京擢山西冀南道二年調湖廣湖南
道三年以戶部侍郎銜總督江南糧儲兼理錢法
疏言錢法首嚴私鑄犯者宜盡法究治並請設錢
法道一員以資統理時江南兵饟不敷又請留關
𣙜稅課接濟並見施行八年任戶部侍郎十年改
總督倉場侍郎十一年二月擢宣大總督勸墾宣
雲兩鎮荒地三千餘頃時平陽草寇嘯聚山谷肆
出劫掠鳴珮調兵扼要隘乘機捕𠞰令副將許占
魁搜擒賊渠張五等二百八十餘人悉斬之復招
撫餘賊九十餘人下部議叙十月調江南江西總
督偽伯陳其綸竊據瑞金遥附海寇鄭成功結寨
大栢山鳴珮檄總兵胡有陞等督兵進𠞰其綸敗
竄入寧都天心寨為土人擒斬又搜捕偽侯汪龍
於九江是時成功黨胡寧等猖獗逞亂鳴珮策官
軍於蕩茜諸涇擊走之未幾故明魯王舊將張名
振聚船海上屢犯崇明鳴珮劾總兵王燝防𠞰無
能請黜罷下部察議部臣以海寇登岸焚掠提督
張天禄疎防失事鳴珮不據寔入告坐徇庇降二
級留任督𠞰尋遣舟師間道出海與賊遇奮擊之
賊潰奔擒偽副將林正禮等獲其船艦軍械先是
福山等營額兵一千八百名部臣核議裁減鳴珮
以沿海汛地遼闊狡賊乘虚竊發勢難堵禦請仍
如原額復周歷松江崇明諸邑親察形勢奏請水
陸夾𠞰攻守有偹部臣又以給事中張玉治言江
寧提督應移駐蘇州吳淞宜增兵防禦令鳴珮核
議鳴珮以沿海水陸相錯巡防尤不宜懈應令江
寧提督分兵移守劉河福山以衛蘇州至吳淞為
松江門戶已有蘇松提督駐守無需再議增兵但
令與江寧提督協籌𠞰禦勢相犄角則内地可保
無虞疏入得
旨俞允十二月海賊潛舉再犯泊舟崇明海港中隔小洪
官軍莫能徑渡鳴珮密令民戶出草束木板運港
側以濟師焚燬賊船斬獲無算賊乘夜遁十三年
正月招撫海賊黃卿等一百餘人復降其偽總兵
顧忠偽副將黃忠董禮四月率參將吳守祖協𠞰
海賊於浙江獨山俘獲甚衆粤東賊曾拱震等復
出沒吉安贛州二郡鳴珮督兵偵𠞰邀擊賊渠於
上坪閏五月追𠞰徽州花橋諸賊敗之旋以目疾
再疏乞休
命回京調理晉世職三等輕車都尉康熙五年正月病卒
予祭葬如典禮祀江南名宦子雄鎮别有𫝊
柯汝極(子永蓁)
柯汝極遼陽人後隸鑲紅旗漢軍天命六年
太祖高皇帝攻克遼陽有降人叛逃汝極舉發其事復擒
獲間諜十四人授參領予三等輕車都尉世職
太宗文皇帝天聰八年授禮部參政崇德二年考滿晉世
職二等輕車都尉三年裁省參政仍專任參領七
年分漢軍隸八旗以汝極任佐領順治元年三月
復授禮部參政二年十月改鑲紅旗漢軍副都統
遇
恩詔晉世職一等輕車都尉四年以副都統率兵駐防杭
州七年七月卒於官無子以弟之子永蓁為子襲
職永蓁旋任兵部郎中兼參領遇
恩詔晉爵三等男十年擢鑲紅旗漢軍副都統十二年兼
任戶部侍郎十三年擢本旗都統同寧海大將軍
伊勒德征浙江海賊由寧波乘舟趨定海偽伯阮
思偽總兵胡自慶等率衆列艦於衡水洋我師進
擊賊衆既郤復前永蓁躍入賊艦斬自慶餘賊望
風披靡我諸軍並進斬阮思及偽總制陳六御等
遂定舟山十四年追論在戶部時援
赦免員外郎朱世德虧缺稅銀坐瞻徇降世職一等輕車
都尉尋叙平舟山功仍復三等男康熙元年同靖
東將軍濟什哈征山東叛賊于七賊糾黨據棲霞
縣岠嵎山乘夜劫營永蓁射殪三十餘人賊竄遁
復追殪九十五人于七竄入海十年三月授京口
將軍十二年以擅撥戰艦與總兵李廷棟移取家
口為副都統張所養劾奏罷任十三年起署山東
提督十六年十二月文登城守兵以給饟遲延羣
集縣廨鼓噪刃傷知縣吳閶啟十七年五月左都
御史宋德宜劾永蓁平日剋減兵糧縱成驕悍文
登兵衆鼓噪又隠匿不報無異養癰待潰
上命吏兵二部察議罷任革世職以其弟永藝襲汝極之
一等輕車都尉二十四年卒
金礪
金礪遼東人明武進士仕鎮武堡都司
本朝
太祖高皇帝天命七年大兵征明克廣寧城礪率属來降
授參領予三等男爵
太宗文皇帝天聰五年始設六部以礪為兵部承政六年
上幸演武場閱兵礪與參領石國柱金玉和高鴻中等並
以訓練有方
賜鞍馬尋調戶部承政八年考績晉爵二等男崇德二年
隨武英郡王阿濟格征明皮島參領巴雅爾圖等
統兵先入敵陣礪與副將高鴻中所部水師停泊
觀望致前隊失利下法司議罪應褫職論死籍没
上以礪與鴻中並有歸順功
命免死四年分漢軍四旗以礪属鑲紅旗漢軍復任參領
五年授吏部參政六年擢都統七年大兵克松山
與都統巴顔等奉
敇收藏所獲鎗礮火藥以偹用旋克塔山隨鄭親王濟爾
哈朗等駐守其地八年隨鄭親王攻前屯衛中後
所二城指揮士卒發紅衣礮克之論功予三等輕
車都尉世職順治元年五月偕副都統李率泰安
撫天津亂民六月同都統葉臣招撫山西時流賊
李自成遁入陜西賊黨陳永福竊據太原礪與葉
臣潛往審視攻圍處所城内步兵突出礪擊敗之
復督本旗兵以紅衣礮攻克其城凱旋
賜銀四百兩晉世職二等輕車都尉二年隨順承郡王勒
克德渾征湖廣偽總兵馬進忠降而復叛礪同都
統劉之源擊敗之武昌奪其戰艦六十餘尋奉
詔與副都統佟岱分率左右翼兵同恭順王孔有德征湖
南時偽伯黃朝宣等附明桂王朱由榔聚衆十餘
萬屯湖南四年礪與有德水陸並進擊破其兵追
斬朝宣於衡州復與懷順王耿仲明副都統卓洛
進兵長沙其總兵楊國棟聚馬步衆七千迎戰礪
率兵奮擊敗之斬國棟於牛皮灘五年十月凱旋
賜金二十兩銀四百兩六年正月叙功晉世職一等輕車
都尉七月授平南將軍鎮守浙江七年遇
恩詔加一雲騎尉八年明魯王朱以海及其臣阮進張名
振據舟山礪與副都統吳汝玠等率兵由寧波出
定海會總督陳錦兵敗進於横洋擒斬之遂抵舟
山掘䧟其城名振擁以海遁九年海賊鄭森犯漳
州礪奉
命統兵赴福建議𠞰師至泉州賊聞風退屯江東橋礪由
長泰進營漳州城北分兵萬松關以牽制賊營賊
糾衆來攻我兵迎擊七戰皆捷斬獲無算漳州圍
解海澄南靖漳浦諸縣悉平叙功並兩遇
恩詔晉爵至一等男加一雲騎尉十一年授陜西四川總
督十二年奏請以遵義永寧二鎮兵分屯順慶府
潼川州川北龍安之兵亦令各擇曠土屯種即有
寇警不勞運饟而兵食自足又以陜西神道嶺地
當險要宜於潼關各營撥兵五百分駐附近諸處
以資援𠞰俱下部議行十三年三月引年乞休
上念其宣力多年勤謹夙著
命加太子太保以原官致仕康熙元年七月卒
賜祭葬如例以其弟俊襲爵
劉武元(子浩孫中柱中樑中楫中樞)
劉武元遼東人初為明遊擊守大凌河
太宗文皇帝天聰五年隨明總兵祖大夀來降崇德六年
授刑部參政七年分漢軍為八旗武元隸鑲紅旗
漢軍順治元年叙投誠功授三等輕車都尉世職
二年任天津兵備道三年擢南贛巡撫時瑞金石
城興國等縣土賊嘯聚武元遣副將徐啟仁等討
平之復分遣副將劉伯禄參將栗養志遊擊鮑虎
𠞰龍南寧都上猶賊衆破蓮花魚骨二寨擒斬偽
都督葉南芝偽軍門劉志諭偽提督劉飛等五年
正月江西提督金聲桓偕副將王得仁據南昌叛
糾黨犯贛州武元堅守累月登陴督戰殺賊萬餘
俘獲無算得仁被創先遁聲桓聞征南大將軍譚
泰率八旗兵征南昌亦退還武元出竒兵襲其後
敗之於太湖港時廣東提督李成棟叛於惠州連
䧟郡邑勾連峝蠻土寇號稱百萬於十月朔薄贛
州武元與總兵胡有陞授計諸將乘賊方鑿濠分
兵東西南三門出擊合攻賊營賊驚潰自相蹂躪
成棟僅以數騎走事
聞得
旨嘉奬
賜鞍馬冠服叙功加銜右都御史兼兵部侍郎六年二月
成棟復糾偽武陟伯閻蝦蟆偽宣平伯董方策等
屯聚信豐武元偕胡有陞及副都統覺善合𠞰破
賊營五成棟濟河宵遁馬蹶堕水死餘賊盡殱四
月武元遣副將先啟玉𠞰賊瑞金縣斬偽豐城王
朱由植及偽監軍李元培等七月進𠞰梅嶺破賊
木城擒偽總兵劉治國七年正月武元遣栗養志
協攻南雄府復其城副將高守貴攻克汀州紫雲
臺寨六月偽軍門彭順慶竊據寧都石城二邑武
元遣鮑虎克復之八年廣東餘孽羅榮犯贛南武
元遣禆將楊遇明領兵進𠞰擒斬羅榮十年正月
偽鎮遠侯郭達伯勾連閩廣諸賊嘯聚寧都瑞金
界武元遣遊擊左雲龍馳擊賊兵潰斬獲甚多閏
六月引疾乞休
命以原官致仕尋叙平廣寇功加太子太保兵部尚書三
遇
恩詔晉世職一等輕車都尉兼一雲騎尉十一年卒年五
十有二
賜祭葬如典禮贈少保諡明靖後追叙軍功晉二等男長
子瀇襲爵次子浩康熙十三年任廣西潯州府知
府會逆賊孫延齡叛率偽總兵緱成德以兵薄城
下圍且急浩與副將蒋秉鑑倉卒備禦晝夜堅守
以待援兵越五日秉鑑暗通賊啟城内應縳浩獻
賊營逼使降浩罵賊不屈死之其子中柱中樑中
楫中樞及家属七十餘俱被害事
聞
賜祭葬贈太僕寺卿雍正三年入祀昭忠祠
李棲鳳
李棲鳳廣寧人隸鑲紅旗漢軍以生員任秘書院
副理事官崇德元年考察各官棲鳳列二等
賜人戶牲畜順治元年授山東東昌道二年調湖廣上荆
南道三年六月遷湖廣布政使十月擢安徽巡撫
值休寧婺源二縣土賊吳繼程國柱等聚衆劫掠
棲鳳檄總兵李仲興副將許漢鼎發兵會𠞰擒獲
偽總兵江烏鄭恩祥招降偽總兵張天麒江周等
十人又土賊趙正犯宿松棲鳳偕總兵卜從善冷
允登進𠞰師至洿池斬賊千人擒趙正子趙捷應
弟趙秀升及偽瑞昌王朱誼貴等俱伏誅會属邑
有濫徵租稅者棲鳳不舉劾坐徇縱降三級調用
五年授浙江嘉湖道六年擢廣東巡撫時廣東賊
寇俱附明桂王朱由榔連䧟郡邑平南王尚可喜
靖南王耿繼茂奉
命往征率師駐守省城棲鳳駐南雄策應軍需七年會師
攻克韶州府𠞰平雷州廉州諸賊寨八年偽國公
曹志建率衆犯韶州棲鳳飭南韶道林嗣環遊擊
張瑋擊却之斬賊二千餘九年遣副將先啟玉陣
擒叛鎮李成棟子李元允於欽州十年李定國兵
由廣西梧州突犯肇慶棲鳳調廉州兵馳援敗之
於龍頂岡尋令總兵徐成功吴進功分兵恢復羅
定州東安縣又遣副將陳武李之珍𠞰賊於高州
府至沙江賊沿河列寨我兵渡河衝擊擒獲偽副
將姚竒偽中軍余元璣等旋率兵抵化州吴川焚
毁賊巢殱馘無算叙功加兵部右侍郎十一年甄
别直省督撫加棲鳳一級十五年三月考滿加兵
部尚書六月擢兩廣總督時朱由榔竄雲南其將
陳竒策與其江夏王朱藴□德陽王朱儼錦盤踞
上思州旁掠属邑棲鳳檄總兵栗養志率兵進𠞰
陣擒竒策藴□儼錦又𠞰撫那綿板強諸寨太平
思恩等府皆平十七年加太子少保先是御史李
之芳劾棲鳳濫委廢員郭光祖署左江道等事
詔棲鳳回奏棲鳳自引咎部議應罰俸援
赦寬免十八年九月分設廣西廣東總督棲鳳改廣東十
二月以年老致仕康熙三年正月卒
賜祭葬如例祀廣東名宦祠
趙國祚(子玥)
趙國祚漢軍鑲紅旗人父一鶴
太祖高皇帝時來歸
太宗文皇帝天聰八年追叙各官投誠功予三等輕車都
尉世職尋卒國祚兄國正承襲崇德四年國祚管
佐領事率漢軍屯田義州八年三月同護軍統領
阿爾津等征黑龍江師還
賜貂皮白金九月隨鄭親王濟爾哈朗征明取前屯衛中
後所二城順治元年叙功予雲騎尉世職尋管參
領事隨豫親王多鐸南征攻克揚州府及嘉興府
江陰縣叙功晉世職騎都尉八年授戶部理事官
由參領擢鑲紅旗漢軍副都統尋遷都統屢遇
恩詔晉世職至二等輕車都尉十二年九月調鑲白旗漢
軍都統十二月授平南將軍駐防浙江十五年任
浙江總督十六年二月海賊鄭成功犯温州國祚
以督兵擊敗獲船九十疏報復言遣兵分𠞰永嘉
泰順青田諸土賊斬獲甚衆尋又疏報鄭逆率衆
十餘萬水陸分踞盤石及樂清之沙園蒲岐官兵
奮勇往𠞰賊乘船數千泛海遁城池全復行間勞
績應察明請叙得
旨覽所奏各官塘報賊船自遁止留空城並無對敵實跡
趙國祚輙稱城治全復希功請叙殊不合理下部察議
降三級留任五月疏報鄭逆率馬步賊兵由定關
直逼寧波府城副都統夏景梅水師總兵常進功
等率兵轉戰大捷賊船遠遁請
勅部叙功得
旨凡管兵各官報捷必臨陣斬獲若干所獲馬匹器械若
干攻克城池營寨若干確實有據始可言功若泛言斬
獲或城池失守賊去即稱恢復皆係飾詞鋪張深為可
惡常見明末行間奏報輙云殺死無數獲器械無算掩
敗為功相為欺㒺以致誤國今乃仍踵陋習每多希功
請叙倘沿習不改必致貽誤封疆著通行嚴飭以後再
有此等奏報者定治以㒺上冐功之罪不貸是月鄭成
功寇江南旋䧟鎮江犯江寧大兵禦擊月餘賊乃
敗遁於是部議江浙管兵大員玩寇罪並追論國
祚任駐防及任總督先後被賊䧟平陽瑞安樂清
太平等縣城防禦多疎應革任
詔從寬罰俸一年戴罪圖功自贖十八年六月奏請以台
州温州寧波之道府廳及臨海永嘉鄞縣官並照
邊俸例陞轉從之九月調山東總督十月調山西
康熙元年甄别直省督撫國祚以過多功少解任
十三年逆藩吴三桂反國祚請出征效力起為江
西提督駐九江尋以賊犯江西
上命副都統根特率南昌駐防兵赴袁州國祚率兵移駐
南昌時逆藩耿精忠叛應吴三桂遣賊黨犯江西
䧟廣信撫州建昌國祚同定南將軍希爾根平寇
將軍哈爾哈齊率兵征𠞰偽都督易明自建昌率
賊萬餘迎戰大兵分道擊敗追𠞰七十餘里遂復
撫州國祚同哈爾哈齊駐守易明復糾賊萬餘來
犯國祚同前鋒統領沙納哈署護軍統領瓦岱奮
擊之殱賊四千有竒十四年大將軍安親王岳樂
以國祚久歷行間熟悉軍務疏請隨征
上允之十五年進兵長沙吴逆合衆來犯國祚擊郤之尋
以茶陵新復亟需重兵
詔國祚移兵駐茶陵安親王疏言長沙要地賊鋒難遏國
祚未可遽離遂仍留駐守十八年長沙賊平隨安
親王赴寳慶敗賊於紫陽河賊將吴國貴據武岡
聞大兵至率衆二萬餘扼雙井堡隘口拒戰國祚
同建義將軍林興珠大敗之國貴中礮死餘衆宵
遁追至武岡州賊棄城遠竄國祚尋以創𤼵乞休
允還京致仕二十七年九月卒年八十
賜祭葬如典禮諡敏壯子玥襲職三十四年由廣東駐防
協領授鑲紅旗漢軍副都統三十五年
上親征噶爾丹
命玥率本旗火器營以從三十八年任京口右翼副都統
四十四年擢正紅旗漢軍都統四十七年二月卒
賜祭葬如例玥所襲父職部議減去
恩詔晉加者改為騎都尉以玥之子世昂襲
上念趙國祚當征𠞰吴逆時著有勞績
命仍襲二等輕車都尉
柯永盛(弟永昇)
柯永盛遼陽人隸鑲紅旗漢軍副都統柯汝極從
子也
太宗文皇帝崇德六年任佐領隨大軍圍錦州以礮攻克
涼馬山臺及杏山塔山城七年奉
命同副都統馬光輝鑄神威礮八年隨鄭親王濟爾哈朗
征明取前屯衛中後所二城叙功予騎都尉世職
順治元年任刑部理事官大軍初定山東授膠州
總兵至則𠞰平昌樂土賊秦尚行趙慎寬等流賊
李自成禆將趙應元詭就侍郎王鰲永招撫入青
州害鰲永據城猖獗永盛率兵赴援同副都統和
托李率泰駐兵城外輕騎入城以計擒應元斬之
復率兵圍高密擒斬偽元帥張輿二年濰縣土賊
張廣既降復叛糾衆數千犯萊州永盛遣遊擊楊
遇明擊敗其衆廣中鏃死餘賊悉平三年調江寧
總兵總督洪承疇遣永盛領兵會𠞰江西叛賊南
贛巡撫苗胙上奏言江西諸郡叛服靡常贛州為
全省要區請留永盛鎮守
詔調永盛南贛總兵四年正月湖廣興國州土賊柯抱冲
陳珩玉等殺武昌同知張夢白寇掠江西武寧永
盛遣將分𠞰連破賊砦抱冲珩玉並就擒時明桂
王朱由榔據湖南石城寧都雩都瑞金長寧安遠
諸邑叛應之倚山結寨四出劫掠永盛遣副將劉
伯禄徐啟仁參將董大用遊擊孔國治等次第𠞰
平之八月擢湖廣提督五年江西總兵金聲桓叛
興國孝感雲夢黃安麻城蘄州諸土賊亦皆蠢動
永盛移兵防守要地分遣參將鄔乘鸞遊擊張國
忠等搜𠞰賊寨以時奏捷十年李定國兵掠湖南
寧遠大將軍貝勒屯齊統師由衡州進征永盛督
兵繼其後策應援𠞰屢敗賊衆遇
恩詔晉世職三等輕車都尉十八年調山西提督康熙三
年考滿加左都督七年永盛以年老乞休
上慰留之尋以宣力年久加太子少保八年致仕十四年
正月卒
賜祭葬如例子鍵襲世職弟永昇由廕生用至員外郎康
熙十三年隨征逆藩吴三桂至湖廣辦理糧務有
功即軍前授為湖南糧儲道十九年遷江西按察
使二十二年遷安徽布政使二十七年二月擢湖
廣巡撫時裁湖廣總督令督標兵老弱者歸農強
壯者候缺食糧五月永昇甫之任裁兵夏逢龍結
衆作亂突入巡撫廨署遇拒阻者輙刃之傷永昇
臂奪其印復傷永昇足仆地悉驅其親属及家人
出走搜掠財物永昇乘間自縊死子鉝由九江走
安慶以其事訴於巡撫楊素藴素藴入奏
賜贈䘏祭葬如典禮
世宗憲皇帝時以永昇入祀昭忠祠
吳萬福
吳萬福奉天遼陽人初仕明為守偹崇德七年大
軍圍松山萬福隨副將夏承德來歸隸鑲紅旗漢
軍順治元年從征流賊李自成叙功授騎都尉世
職三遇
恩詔加至二等輕車都尉十五年加都督僉事充新設之
福建福寧總兵康熙元年六月海賊偽總兵王士
鰲偽副將李禮泊船沙埕青㠘山萬福遣使招撫
士鰲禮悔悟投誠為偽水師都督阮述陳文達圍
阻不得達萬福親督兵夜馳踰嶺殺賊衆千餘援
士鰲禮突圍出二年十一月海賊阮春雷以船二
十餘竊據東蚶長腰外島窺福寧明魯王舊將張
煌言率五十餘船入閩與春雷合適偽鎮林國樑
統三十餘船來歸機洩煌言合衆圍之國樑斬煌
言之弟嘉言復以砲碎其船乞援于萬福萬福以
福寧向無舟師議用國樑之船攻之遣遊擊李應
先劉成海等水陸夾𠞰擒斬數百級奪船械毁東
蚶長腰賊巢春雷煌言俱遠遁事
聞得
旨嘉奬加都督同知三年三月春雷煌言復集百餘艘泊
三都青山等島萬福約水師總兵李長榮夾𠞰長
榮趨東衝口萬福統國樑船直抵官井洋箭礮齊
𤼵斬二百餘級焚其船五賊窘退出東衝口長榮
師適至復進擊賊北潰遂合兵追至大洋陣斬及
溺死者甚衆獲甲胄旗槍無數復窮搜三都青山
各澳毁其巢春雷赴泉州降總督李率泰䟽請錄
叙部議長榮加二級萬福加一級
上諭總兵李長榮吳萬福進𠞰一處賊寇攻戰無甚懸殊
再加核議尋議各加一級得
旨李長榮加署都督僉事吳萬福加右都督十三年四月
逆藩耿精忠叛萬福嬰城固守城破死之全家被
害十九年
詔褒䘏殉難諸臣贈萬福左都督太子少保
賜祭葬諡忠愍除所得輕車都尉襲替外復廕子弟一人
守備三十五年福建巡撫卞永譽請建祠于閩春
秋致祭得
旨俞允雍正二年入祀昭忠祠曾孫瑞麟襲輕車都尉十
一年與都統趙宏濟會飲革職銷除輕車都尉仍
留騎都尉世襲㒺替瑞麟子錕鑑鑑子國㴻逓襲
國㴻任廣西慶遠副將萬福次曾孫祥麟襲難廕
守備
周有德
周有德漢軍鑲紅旗人順治二年由貢生授宏文
院編修五年十一月大同總兵姜瓖叛有德隨英
親王阿濟格往征賊平還京授侍讀康熙元年遷
國史院侍讀學士尋擢宏文院學士二年授山東
巡撫疏言歷城縣有眀季廢藩地畆應如齊河等
縣例照民田科賦不宜仍眀時租額徵收事下部
議行三年六月以獲解逃人加工部侍郎銜眀年
疏請復孤貧口糧舊額請寬青萊登諸處居民海
禁仍聽其捕魚資生又言德州駐防兵丁應如陜
西浙江例准支月糧舊所給民地五百餘頃仍還
之民又言各省州縣官有因錢糧未完被劾者若
于離任之先如數輸納請仍留舊任又以兖州濟
南東昌青州四府旱灾請加賑恤登萊二府歲亦
歉收請免本年額賦疏皆下部議行六年擢兩廣
總督七年
上遣都統特錦等會勘廣東沿海邊界設兵防守俾民復
業有德疏言前此界外遷入内地之民頗苦失業
今聞沿邊設兵許遷戶仍歸舊地莫不踴躍歡呼
苐海濱遼闊若俟勘界既周始議安插尚需時日
窮民廹不能待請于勘度設兵之時即令州縣官
按遷戶版籍給還故業俾裕生計得
旨允行是年十一月丁父憂平南王尚可喜以沿海兵民
賴有德經營安輯疏請留之
命在任守制先是從化增城清遠三水河源新寧等縣因
蜑戶周玉李榮叛亂總督盧崇峻奏撥藩下及督
提標兵分駐防守賊平後居民以客兵雜處為苦
八年三月有德疏請撤回分駐各兵歸原標事下
部議如所請九年正月請回籍治喪
詔允之十年四月編修陳志紀疏言近因亢旱
皇上朝夕求禱憂勤惕勵甘霖雖應民情未暢大小臣工
少有良知亦當兢兢戒懼用節儉以守官用廉恥
以持身乃有曾為總督巡撫者猶然繕治峻宇高
堂連街極巷甚至取地方子女以為倡優晝夜宴
飲其不節儉無廉恥亦已甚矣近在
輦轂之下悍然不守法度無所忌憚如此又何以責
遠方之為督撫大吏者而求其廉節不渝也疏入
命志紀眀指其人志紀覆奏曾為總督之郎廷佐張長庚
苗澄祖澤溥周有德張朝璘曾為巡撫之許世昌
莫不用民間賣兒貼婦之錢築愁築怨而有德朝
璘則方在繕治許世昌取部下婦女教習歌舞且
當
皇上齋戒禱雨之日演戲如故事下部嚴察郎廷佐張長
庚苗澄祖澤溥張朝璘皆辯釋許世昌未取所管
地方婦女曾于齋戒日演戲罰俸一年有德居喪
營造又于陳志紀覆奏之先凂人囑志紀勿指其
名革原職追奪
誥命十三年二月起授四川總督時逆藩吳三桂反四川
叛應之
上命尚書莫洛為經略駐西安策遣諸軍進征偽將軍吳
之茂與偽總兵彭時亨等糾衆來犯廣元有德偕
副都統科爾寬分道擊敗賊衆陣斬偽遊擊徐應
昌等會莫洛將移師征四川
勅有德同巡撫張德地固守朝天廣元諸路經理糧餉偽
將軍何德成等自昭化赴二郎關謀奪我糧有德
遣兵擊敗之德成等還據昭化復犯廣元有德偕
科爾寬等督兵擊敗追逐三十餘里尋以彭時亨
復屯據七盤朝天諸關刦奪略陽糧艘廣元缺餉
賊衆窺伺陽平鎮西將軍鍚卜臣駐營蟠龍山為
賊所刦復阻截餉運
上命有德檄保寧兵回廣元調廣元兵回漢中固守陽平
諸處值陜西提督王輔臣叛于寧羌賊黨分據棧
道陷秦州平凉十四年三月定西大將軍貝勒洞
鄂率兵征輔臣奏以有德參贊軍務尋奉
詔同副都統海爾圖運礮往秦州時賊衆據關山有德奏
請檄回棧道諸軍協力𠞰擊
上允所請並令統領諸軍前進六月貝勒洞鄂復秦州關
山賊亦遁七月有德疏請給還
誥命吏部以非例不准
上特允其請十五年隨大將軍圖海征平凉王輔臣降圖
海奏令有德還守西安十七年賊將吳之茂等尚
據秦嶺有德同副都統覺和託往𠞰擊敗賊衆偽
遊擊王世祜等降是年部議前此運餉廣元遲誤
罪革有德參贊任十八年二月調隨湖廣大軍進
征授雲貴總督十月陜西大軍恢復漢中
上諭部曰前者大兵進𠞰四川已破朝天等關直至保寧
恢復在邇因周有德張德地鍚卜臣駐廣元不將糧餉
極力轉送軍前陜西總督巡撫亦不將糧餉運送以至
大兵難於久駐遂爾退回此數年以來使逆賊逋誅封
疆未復兵民苦累休養無期皆周有德張德地鍚卜臣
陜西總督巡撫怠玩遲延之故今大兵前抵蜀疆如督
撫諸臣有誤饋運俱以軍法從事决不姑恕十二月議
政王大臣以湖廣大軍進征雲貴其各省調撥及
湖廣全省綠旗兵宜令一人統轄以湖廣總督蔡
毓榮及有德列奏
敕蔡毓榮為綏遠將軍有德與江西總督董衛國俱聽節
制有德尋疾作留駐常德十九年正月卒
陳啓泰
陳啓泰遼東蓋州衛人隸鑲紅旗漢軍順治四年
由貢生任直隸滑縣知縣九年擢廣東道監察御
史疏言滿洲部院各官遇父母喪離任守制以廣
孝治部議從之十一年授蘇松糧道康熙三年調
福建漳南道八年轉巡海道十三年三月逆藩耿
精忠據福州叛𫝊偽檄至漳州啟泰與海澄公黃
梧密謀拒守會梧疾篤為賊誘降者接踵精忠復
結海賊助逆啟泰度事不可支令其妻劉氏及妾
婢幼女二十一人先就縊僚屬畢至啟泰慷慨陳
義各慰遣之遂朝服再拜自經死十五年大兵入
閩耿精忠降福建巡撫楊熙疏述啟泰誓死守城
因四顧無援率妻妾從容就義忠節萃於一門請
賜贈䘏部議贈啟泰光禄寺卿廕一子入監
命從優再議於是贈通政司通政使
賜祭葬如例妻劉氏
予誥贈並致祭初啟泰之在漳州也其子汝器未隨任及
聞遇害赴漳迎櫬值海賊鄭錦遣其黨入犯劫之
去越二年乘間脫歸事
聞
上以其父子忠義加贈啟泰工部侍郎授汝器通政使司
右通政二十年正月
上御乾清宫賜宴以汝器及馬雄鎮子光禄寺卿世濟皆
全家殉難之遺嗣
特命至
御座前
賜之酒三十三年予啟泰諡曰忠毅翰林院撰擬碑文入
奏
上諭大學士曰陳啟泰殉難與他人不同視其闔家之人
各自盡畢然後自縊而死甚屬慘傷海賊進城見其家
棺櫬如許亦為垂淚其子陳汝器為海賊掠去逾久乃
還觀此碑文詞意尚未詳盡令改撰三十四年福建巡
撫卞永譽以士民請建專祠於福州入奏
御書忠義流芳以額其祠時汝器洊擢至刑部侍郎尋任
安徽巡撫
世宗憲皇帝時以啟泰入祀昭忠祠乾隆十七年
上念啟泰為國效忠前此未有世職
特予恩騎尉世襲㒺替以其孫陳履坦襲
王登聮
王登聮漢軍鑲紅旗人順治六年由貢生授河南
鄭州知州八年巡撫吳景道奉
詔考核府州縣官疏薦登聮有德有才遂擢山東濟南道
十三年内陞通政使參議十五年遷順天府丞十
七年二月遷大理寺卿九月授保定巡撫十二月
疏言近日盜案多而緝獲者少不立嚴法恐有諱
盜不報之弊其降革戴罪督緝者又恐有真盜未
獲朦朧開復之事嗣後失事不報之州縣當立行
挐問治以縱盜之罪道府捕廳治以徇庇之罪使
知申報者雖降革猶可望開復匿報者不能脱罪
且累及上官則無敢諱隠矣其獲盜也或係自挐
或係協拿務必真盜淨盡方可銷結如以他案從
犯充數借殺死搪塞者日後真盜犯事前局敗露
雖經陞遷仍行追究使知開復之不可徼倖則必
挐真盜自贖矣欲弭盜必嚴究窩主窩主慮及敗
露每不令在本地行劫故所在官司明知其為巢
穴而不問嗣後問擬強盜務究窩家其州縣衛所
與諱盜者一體處分若隣里出首番捕訪獲以所
起賍私一半給賞如窩主能悛改前惡擒大盜出
首者免罪文武職官寔力訪緝者分别紀錄庶萑
苻靖而境域寧也疏上得
旨所奏於弭盜有禆下部詳議俱議行十八年
聖祖仁皇帝御極裁順天巡撫以登聮兼理其事加工部
尚書銜康熙四年河間大名所屬州縣歉收登聮
先後奏請發粟賑濟並從之五年十月輔政大臣
鰲拜以鑲黃旗地畆瘠薄𫝊
旨圈換正白旗地畆及開墾成熟民地令戶部尚書蘇納
海會同總督朱昌祚與登聮經理其事登聮分勘
京東諸路因疏言圈換田地正值大小二麥墾種
之時臣同部臣東往豐潤灤州諸處荒凉極目民
地之待圈者寸壤未耕旗地之待換者半犂未下
恐明歲春夏青黃不接無從得食此旗人與百姓
並困之情形也臣同各旗副都統至玉田縣相度
甫施一圈而旗下官丁咸謂此非山岡石磧即沙
淤鹻鹵不肯承受又有舊圈内房屋多而今圈内
房屋少者有此地内房屋可居而彼地内房屋破
壊者一經移換則舍舊謀新薪糧必多耗費器具
亦有損傷此旗下官丁相持不决之情形也至百
姓情形更有難于見聞者自圈地之令一𫝊知舊
業難守有米糧者已糶賣矣無積蓄者將轉徙矣
婦子老幼環泣馬前云普天之下莫非
王土圈丈分所宜然但撥補不知何處目前霜雪載途
懼填溝壑將往奔他境而逃人令嚴誰容棲止仍
僦集本土而人稠地窄難以賃居又有謂丁地相
依地去而丁不除賦免而徭尚在餬口無資必虧
課額者臣往來玉田豐潤逓呈士民不下千百又
謂自順治三四年兩次大圈地土雖撥城關集鎮
奉
旨悉留今若概行圈房必致星散若
皇差
陵工運石載料誰為填築搭橋修路挽拽之夫朝貢使臣
誰任奔走供應之事所關似亦非小夫循制易地
非臣所敢臆測但目擊情形不敢壅於
上聞乞
勅部臣從長酌議俾兩旗各安舊業畿東億萬姓俱免播
遷幸甚疏入與蘇納海朱昌祚請停圈各疏並忤
鰲拜意革職逮問鰲拜矯
旨並予立絞八年鰲拜獲罪逮繋
詔雪其誣互詳蘇納海朱昌祚𫝊登聮復原官
賜祭葬如典禮諡慤愍祀直隸名宦祠子盛唐以廕入監
讀書授督捕理事官
欽定八旗通志卷二百三
