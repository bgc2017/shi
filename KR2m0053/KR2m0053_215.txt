欽定四庫全書
欽定八旗通志卷二百一
人物志八十一
大臣傳六十七(漢軍鑲白旗一盧楊方興朱沈文奎蔣赫德興祖昌祚)
(王可臣)(蔣國柱)(劉兆麒)
楊方興
楊方興廣寧人後隸漢軍鑲白旗天命七年
太祖高皇帝征明克廣寧方興以諸生隨衆來歸
太宗文皇帝時命入直内院與修
太祖實錄崇德元年分内院學士舉人生員為四等方興
列二等並以
實錄告成俱得
賜賚旋試列舉人授佐領銜擢内秘書院學士七年
上行圍旋蹕方興以醉後騎馬衝突儀仗罪當死
特命免之戒後勿飲酒八年同戶部啟心郎布丹齎
勅往朝鮮申嚴禁令順治元年隨大兵入關是年七月奉
命總督河道時江南北尚多反側山東土賊叛服不常方
興既之任置戰馬設烽堠遣將𠞰平滿家洞諸賊
巢斬賊首王家樂趙應元等黃河南北兩岸自流
賊蹂躪無人防守伏秋汛發北岸小宋口曹家寨
隄皆潰浸曹單金鄉魚臺四邑由南陽漫入運河
漂沒田廬二年二月方興請乘水勢稍涸鳩工亟
築得
旨允行先是明崇禎時流賊李自成决汴水以灌汴梁其
後決口屢塞屢决至是
上命工部遴員察勘馳奏令方興修理七月河決流通集
一趨曹單及南陽入運河一趨塔兒灣魏家灣運
河為濁流所侵日就淤塞下流徐邳淮揚亦多衝
決方興以防護無功自劾
諭令殫力河防不必引咎九月疏薦大梁道李芳蘊為睢
陳道原兖西道章于天為兖西道密雲道方大猷
為管河道四年流通決口將合全河下注勢甚湍
激由汶上縣決入蜀山湖方興因請修築通濟閘
上下隄岸淮安東北之蘇淤馬羅等隄及江都高
郵諸石隄復言河員必就近陞轉庶能熟諳河務
並奉
諭施行尋以流通工竣加一級六年晉兵部尚書銜七年
三月加太子太保八月河决荆隆口南岸漫單家
寨西隄北岸漫朱源寨小長堤南岸旋塞全河盡
入北岸決口轉向東北流方興用河道方大猷議
先從上流築長縷堤遏其來勢然後築小長堤決
口期以春月鳩工半年蕆事九年三月方興以目
疾請休得
旨河漕重任實難其人卿籌畫素著宜悉心料理旋以汴
河工成
賜方興及在事各員鞍馬白金有差時荆隆決口未合者
尚三十餘丈大猷擢江南按察使方興請
勅部以新銜留管河務又言清口為淮黃交滙伏秋淮弱
黃強黃每内灌濁沙淤澱歲需挑濬請於清江通
濟二閘適中處修復福興閘舊址啟一閉二以時
蓄洩歲可省挑濬費俱下所司議行會給事中許
作梅御史楊世學陳棐交章請勘九河故道使黃
河北流入海方興因疏言黃河古今同患而治河
古今異宜宋以前治河但令赴海有路可南亦可
北故賈讓以不與河争為上策自元明以迄我
大清定鼎燕京東南漕運由清口以至董口二百餘
里必藉黃河為轉輸是治河即所以治漕可以南
必不可以北欲挽北流而趨南自不得不逆其性
而曲為隄防故賈讓下策正今之上策也前人幾
許經畫成此數千里長堤束水通漕若廢此不治
順水北行無論漕運不通轉恐決出之水東西奔
蕩不可收拾今議者乃欲尋禹舊蹟重加疏導勢
湏别築數千里長堤較之增卑培薄難易曉然且
河流挾沙俱行束之一則水急沙流播為九則水
緩沙積數年以後河仍他徙何以濟運議者又謂
河經修築即當永遠無虞不知黃河自積石入中
國後源遠支繁每遇伏秋汛發漫衍横決有非堤
岸所能禦者自殷周至今已事可考臣愚以為河
不能無決決而不築司河者之罪也河不能無淤
淤而不濬亦司河者之罪也若欲保其不決不淤
誰敢任之明河臣潘季馴曰治河必無一勞永逸
之功止有補弊救偏之策不可有喜新炫竒之智
惟當收安常處順之休斯誠不易之確論伏愿
勅下廷議定畫一之規屏二三之說俾河臣知所遵守不
勝幸甚疏上
上嘉納之十年河決大王廟口距朱源塞口不遠給事中
周體觀劾方興治河㒺效耗帑害民罪方興遵
旨回奏言臣自奉
命總河九載疏築如法漕運無悞所有興工緩急役夫多
寡並經請
旨施行未敢稍有延緩及擅加科派事因懇請罷斥奉
旨向來河工皆就決處堵塞僅顧一時以致久無成效今
山東又報河決現在會議楊方興且殫心料理毋致悞
漕章内事宜下部一并會議方興再疏乞休
上溫詔慰留之十一年給事中林起龍劾方興堵築朱源
決口侵冒錢糧累民捐費至六十餘萬兩徇庇河
道方大猷諸奸貪不法
上命方興解任赴京質對起龍坐誣鑴秩
命方興復任十三年方大猷以婪贓悞工為直隸總督李
蔭祖所劾方興亦疏劾大猷
上以其不先舉發傳
諭切責于是給事中董篤行疏劾方興徇庇下部議坐降
級留任九月考滿廕一子入監十四年引年乞休
上以其久任河道總督勤練著勞
命以原官加太子太保致仕康熙四年卒
賜祭葬如典禮
沈文奎
沈文奎浙江會稽人少時寄養外家冒姓王氏年
二十為明諸生北遊遵化天聰三年
太宗文皇帝征明下遵化文奎來歸貝勒豪格攜至瀋陽
命直文館後隸漢軍鑲白旗六年貝勒阿濟格等征明至
宣化明守臣遣使輸貢議和師還
召賜文奎饌
問此次和議於爾意云何文奎奏曰漢人以宋轍為鑒俱
諱言和雖以
聖主好生之念不忍明國生民塗炭欲安息待時而漢人
反以我為可欺邊塞小臣區區盟誓安足信哉但
彼既民窮財竭盜賊蜂起且去年大凌河䧟沒人
人膽喪當此危急之際翻然悔禍則允其議和實
明國之幸也不然以
聖主之威武乘中原擾亂之秋率兵直入黃河以北非明
有矣崇德元年
特旨甄别内院人員分為四等文奎名列一等第二
賜人戶及牲畜等物授宏文院學士七年八月以飲醉乘
馬失避
御前儀仗罪論死
上特宥之仍
諭以嗣後毋飲酒致有錯誤順治元年
世祖章皇帝定鼎京師授保定巡撫駐正定明三關總兵
郝之潤既投誠願除寇自效旋以被劾觧任文奎
將扺任得其手書且聞其率部卒馳至倒馬關暫
駐形跡乖張慮其外連山右流寇釀成禍患特劄
諭寬慰曉以禍福旋令總兵吳勝兆率精銳步騎
疾馳赴鎮以備不虞而密疏奏請收其所部以需
後效之潤遂留保定就文奎策遣先是畿南未定
土賊蜂聚若大名之開州内黃正定之井陘獲鹿
保定之束鹿唐完所在千百成羣焚掠村堡文武
守吏分勦不遑間復招撫諭降給劄奬勸而賊勢
愈熾一賊聞勦羣賊援拒文奎既莅任訓練標兵
飭厲將士與按臣衛周允商𣙜機宜設策勦撫賊
黨趙崇陽等數百人絡繹歸誠會寧晉叛寇韓國
璧等抗師負固文奎即遣崇陽星夜擒勦陣斬國
璧殱其逆黨復遣署總兵王燝等討滅香罏寨賊
渠錢子亮喬家寨賊渠趙建英别遣守備劉文選
等攻圍深州賊渠于小安晉州賊渠馬數全所至
賊巢蕩洗於是冀州賊郭世先保定賊李庫内黃
賊李君相順德賊袁三才等數十渠魁一時並就
俘戮賊黨觧散其投誠驍健獻械及馬願自效者
收標下驅策之畿南始定十二月疏薦明修撰兼
給事中陳名夏才學兼優可當倚任章下所司是
時保定等府州縣徵納賦課猶照襲明季舊例有
優免太濫致虧正額者亦有取盈攤派刻剥厲民
者文奎奏定悉照正條一切陋弊槩行禁革又以
寧晉莊地利廣租輕多為各郡邑豪戶佔據遞年
逋欠籽粒銀兩守令代償墊觧疏請嗣後凡莊地
盡召土著小民佃種立甲徵收豪戸紳衿槩行禁
絶明年正月疏言畿南兵燹之餘民力困竭每歲
觧京芝蔴綿絲等物俱購之别省既難即得且物
貴民貧運觧不易請俱改為折色二月又疏請各
衛所地畝錢糧令州縣徵收屯丁兼屬管攝凡軍
宅屯莊槩入保甲至於邊戍既裁軍裝雜派之需
應行革除諸疏並見採擇四月天津土寇李聯芳
張成軒等横行南皮鹽山間聚衆千人文奎遣都
司楊澄守備徐景山率精銳間道星馳擒勦復與
天津道陳鵬舉分路追襲擒斬聯芳等九十三人
特旨嘉奬旋
命調任陜西未赴任復
詔仍留保定巡撫五月擢淮揚漕運總督文奎以漕運當
明代末年百務隳廢加以江淮寇殘兵虐凋瘵之
後今欲規創一新永垂久遠事非易易奏請
陛見叩聆
聖訓有
旨淮揚初定督漕正急著星馳受事殫力經理以副委任
文奎至則淮揚徐三府方遭寇逆高進忠魏用通
高陞之亂文奎檄調官兵勦撫並用先諭降進忠
營將孔道興等八人皆率所屬兵丁戰艦軍械投
誠進忠等遂潜遁入海有偽招討酆報國偽兵部
司邦基者假擁立明宗新昌王為名訛言惑衆於
是魏用通高陞復突入河内拒捕劫殺鎮臣王天
寵率將士奮擊陣斬高陞文奎遣遊擊裴應暘與
降將孔道興等追斬魏用通於白駒場賊衆殱滅
殆盡尋酆報國司邦基為其將王大功馬西禄擒
縛以獻進忠走崇明納降十二月復擒斬如皐叛
渠于錫凡劉一雄等散其餘黨萬餘人海濱底定
三年二月奏增設淮北淮南淮西各道標營兵戰
艘八月邳州土寇楊秉孝王君實等嘯聚黨與掠
民肆害將攻邳城文奎率淮徐道張兆羆調兵擒
斬之十月疏請禁革漕弊其略曰江南蘇松等府
徵漕前代以來積弊殊甚有司催徵止及城鄉小
戶運船到次先兌民糧里書倉蠧串通旗丁抑勒
需索小民受累非一官戶儒戶之糧堆貯私家運
官旗丁沿門赴兌米色好醜斗斛完欠概置不問
此紳衿誤漕之害也府縣吏胥假濟農倉耗米為
名乾沒侵肥臨兌升合無完此吏胥誤漕之害也
臣請嗣後不論官戶儒戶濟農名色槩令有司與
民戶一體督催及時上倉候船領兌如倉糧騐係
乾潔運船刁難不速領兌者領運官重寘以法如
紳衿豪勢抗不交倉以致稽延漕運者題劾逮問
並治有司以不能革弊之罪部議准行且著為令
四年正月以擅免荒田税賦又凟請明朝陵寢祀
典坐革職五年十二月起補宏文院學士六年正
月充纂修
太宗實錄副總裁官二月充會試主考官八年閏二月部
議文奎于大學士剛林等擅改
實錄不行陳奏應革職議政王大臣等覆勘論文奎無罪
得
旨免議四月復受
命往淮揚總督漕運七月疏陳漕政四事一曰慎選運官
明季世職既裁勢必選用舊弁其身家殷實者又
多巧為規避所餘窮員無幾以致白丁市儈鑽營
領運無不逋欠今請一體遴選道府各官毋許徇
隱一曰清核舍餘前明衛所世職裁汰既久所有
親族謂之舍餘不入民籍不當軍差今請旗丁十
名以舍二軍八為率以均勞逸一曰合選殷丁一
伍之中殷實有限今請自臣衙門為始不論吏書
及生員之餘丁悉令僉選不許隱庇一曰清勾黃
快屯丁江南各衛軍丁明季編定各差如屯軍領
種屯田歲照科則輸糧黃快船丁每年止納丁銀
三錢運戶則專供撥運近來運戶稍富厚者皆竄
入黃快屯軍借為護符以致運戸日減僅餘空乏
閒丁僉報抵數今請嚴察清勾以杜隱漏之弊下
部議行十年十月膠州總兵海時行叛文奎奉
命偕直隸河南山東總督馬光輝統官兵進勦軍次永城
兩路夾擊俘斬甚衆時行勢窮自殺其黨李文進
率子弟及所部赴軍前降文奎以功加一級
予廕一子時江北廬鳳淮揚等府州縣水旱相繼被灾甚
者已奉
詔蠲賑文奎請將十年漕糧照被灾分數議折十年現徵
及九年前宿逋酌量蠲免部臣以漕糧為軍餉儲
需萬難議折而鹽道及廬鳳各屬覆勘被灾分數
尚未詳悉申報亦難議蠲往返咨駁各屬候覆改
折至冬盡猶未開徵十一年通泰海濱叛寇朱周
錤稱偽號糾衆惑民為同謀者所首文奎遣兵擒
獲悉誅其黨又奏墾江北荒屯地九千九百餘頃
是歲九月以催運稽遲降三級調用尋補陜西督
糧道卒於官入祀名宦祠
蔣赫德
蔣赫德本名元恒世居遵化天聰三年
太宗文皇帝統師征明克遵化選儒生俊秀者送
盛京入文館讀書元恒與焉
賜名赫德崇德元年授秘書院副理事官
賜人四戶及牛驢七年分編漢軍八旗赫德隸鑲白旗順
治二年四月擢國史院學士五月充明史副總裁
三年四月教習庶吉士四年三月充
殿試讀卷官六年正月充纂修
太宗文皇帝實錄副總裁五月復
命教習庶吉士七年四月以繙譯三國志成
賜鞍馬九年三月充
殿試讀卷官五月因朝鮮國王李淏陳奏國内外奸
徒隂謀詛咒圖為不軌俱已伏辜事赫德同侍郎
伊勒都齊齎
勅往朝鮮慰問十一年三月擢國史院大學士十二年正
月奉
詔直陳時務疏言察吏而後可以安民除害而後可以興
利方今百姓大害莫甚於貪官蠧吏懲治之法惟
恃督撫糾劾以其確知屬員之賢不肖也每見各
督撫彈章指事列款贓跡累累及奉
旨提問招擬覆奏計贓科罪不及十之二三不曰事屬子
虚則曰衙役作弊即坐衙役者又多引雜犯律例
聽其贖免何所懲憚而不肆行其志乎其始也官
胥朋比虐取瓜分事敗之後官則嫁名于吏以覬
然灰吏則假貲于官以成展脱究之官吏優游兩
獲無恙糾劾雖行竟成故事此因循之積弊也請
天語嚴飭嗣後各督撫糾劾貪官審結覆奏之時必全述
原參疏語款數於前註明開報官及承問官職名
某款不實或係開報官捏造或係承問官故縱務
窮源質訊使是非不容並立果係衙役詐騙者亦
按律坐以應得之罪不准折贖則貪蠧清而民生
蘇息矣得
旨下所司嚴飭行二月
諭奬密勿抒誠贊襄竭力諸臣加赫德太子太保十四年
正月修輯
太祖高皇帝
太宗文皇帝聖訓以赫德為總裁十五年七月改内三院
為殿閣銜授文華殿大學士兼禮部尚書十月充
武
殿試讀卷官十六年三月
諭奬勤勞素著諸臣加赫德少保兼太子太保九月同侍
碩博輝齎
勅往封朝鮮國王世子李棩為朝鮮國王十七年二月引
疾求罷得
旨卿清慎素著佐理有年念時有疾病准觧任調理康熙
元年六月復設内三院
詔起為宏文院大學士二年三月調國史院大學士九年
九月卒年五十有六
賜祭葬如例諡文端
盧興祖
盧興祖漢軍鑲白旗人順治三年由國子監官學
生授工部啟心郎九年
命增設漢軍巡城理事官五人興祖巡視西城十四年遷
大理寺少卿十八年五月擢廣東巡撫疏言粤東
近閩漳海氛出沒當設守禦臣有壯丁百馬百乞
帶往以補標兵老弱無格外費而得實用部議如
所請康熙四年二月遷廣東總督四月疏言屯田
每畝起料三斗或二斗零明時給軍聽取佃是以
責重而倍收我
朝汰軍為丁計田而賦屯丁即民戶屯糧多民糧十
之九過重難徵請
勅議照民田輸納永除屯困下所司知之五月疏言水師
戰一守二守惟事帆槳戰則專攻擊百人登舟禦
寇止三十餘人接應勢寡請改為戰守各半得
旨俞允六月疏言省會面海居中四應非船不濟從前設
防偵𠞰皆撥用同城水師哨船今水師提督移駐
順德總兵分駐廣海新安無船可調請於臣標增
哨船十二水兵六百守備千總各一部議哨船如
所請行水兵於督標選委守備千總毋庸增七月
疏言營汛分布要隘必有統率而後力專廣屬諸
汛隸水師鎮自鎮臣分左右路水陸不能兼轄營
自為汛勢殊渙散請將三水龍門從化增城順德
等營屬廣州城守都司轄新寧營屬新會遊擊轄
東莞大鵬二營屬新安遊擊轄那扶營屬廣海參
將轄香山副將無附汛自為一營計分五路諸營
各歸統轄庶事有專責汛守分明從之尋裁廣西
總督
命興祖兼制八月疏言廣西歸併廣東總督仍駐肇慶城
内有協鎮將軍駐劄已無隙地今臣標移駐請移
將軍駐省議如所請時遷南洋總兵入内地兵民
乏資興祖倡率捐銀安置尋疏言南洋為全潮門
戸奉
旨勘議村莊遷内地外其應留者附并海陽為便至汛地
尤衝險議設遊擊一增守備一把總二兵千船二
十屬潮州鎮轄又自郡城達南洋原定以急水為
出入之口凡糧運仍令該管文武照票稽查下所
司知之五年八月疏言粤西土司昧倫嗜利争替
襲連年不觧教化莫過學校請將土司俊秀子弟
在附近左右兩江諸府縣肄業考試其文義通達
者每縣取二名入學俾知觀感争端亦足止遏下
部議行六年九月因盜劫案日多興祖自陳乞罷
斥疏下部議尋議興祖不能屏息盜賊應革任從
之十一月卒
朱昌祚
朱昌祚漢軍鑲白旗人
世祖章皇帝時任宗人府啟心郎順治十八年四月授浙
江巡撫既抵任會浙東西所在旱灾昌祚捐金為
倡煑粥以活饑民復具疏請
旨賑恤時海寇未靖有
旨令瀕海居民遷移内地昌祚疏請酌撥荒田給令開墾
為生俟三年成熟後照例起科其舊居所棄之田
畝丁糧請予蠲免俱下部議行先是陜西巡撫扈
申忠條奏軍民宜一體聽徭
勅下督撫議昌祚奏浙省各衛所均有運糧之責其閒丁
每年亦各賦丁銀以為貼造糧艘之費與秦省衛
所無糧運者不同難以復兼民役事遂寢康熙三
年六月擢福建總督以丁憂未之任四年
特起直隸山東河南三省總督請終制不允五年扺總督
任疏言直隸督標經制額兵舊駐河間提標額兵
舊駐大名今總督駐劄大名提督改駐河間若令
兩標兵彼此調移恐攜帶家口致累民間請免調
兵丁但更換統轄之員為便得
旨俞允時輔政大臣鰲拜以鑲黃旗地畝瘠薄傳
旨圈換正白旗地畝及開墾成熟民地令朱昌祚同戸部
尚書蘇納海巡撫王登聯經理其事昌祚疏言直
省州縣田地之瘠薄膏腴賦税之上中下則原自
異同豈能盡美今令兩旗更正地土欲其相安但
臣見現在行圈地畝皆嘵嘵有詞大概以瘠易腴
者固緘默不言而以腴易瘠與以瘠易瘠者不免
觀望嗟呼皆不樂有此舉雖勉強撥給難必其異
日不出而申訴重煩
睿慮臣思安土重遷人之至願兩旗分得舊處莊地二十
年來相安已久靡不有父母墳墓在焉一旦更易
不能互相移徙且值此隆冬各旗率領所屬沿村
棲宿守候日久窮苦者裹糧已盡凍餒可憫又附
近百姓聞
朝廷此舉所在驚惶日據士民環門哀籲有謂州縣
熟地昔已圈去無餘今之夾空地土皆係所遺窪
下經墾闢成熟當差辦税者有謂地在關廂大路
鎮店所居民人皆承應運送
皇陵物料並墊道修橋及一切公差徭役者有謂被圈地
之家即令他往無從投奔者有謂時值冬令扶老
攜幼遠徙他鄉恐地方疑爲逃人不容棲止者有
謂祖宗骸骨父母邱壠不忍抛棄者臣職在安民
而民隱如此曷敢壅蔽不以實
聞臣又徧察薊州及遵化等應換州縣一聞圈丈自本年
秋收之後周遭四五百里盡抛棄不耕今冬二麥
全未播種明年夏安得有秋且時已仲冬計丈量
事竣難以定期明春東作必又失時而秋收亦將
無望京東各州縣合計旗與民失業者不下數十
萬人田荒糧竭無以資生豈無鋌而走險者地方
滋事尤臣責任所關又不敢畏忌越分不以實
聞伏乞斷自
宸衷毅然停止疏入與蘇納海王登聯請停圈各疏並忤
鰲拜意革職逮問刑部議律無正條擬鞭責籍沒
家産鰲拜入奏應置重典
上未允鰲拜出矯
旨並予立絞八年鰲拜獲罪逮繫
上特諭吏部曰原任總督朱昌祚巡撫王登聯於撥換地
畆時見旗民交困因有地方之責具疏奏聞鰲拜輒謂
非其職掌妄行干預不按律文誣䧟至死深為可憫其
予昭雪以示仁恩昌祚復原官
賜祭葬如典禮諡勤愍祀直隸浙江名宦祠子紱以廕入
監讀書授督捕理事官尋遷大理寺卿
王可臣
王可臣陜西人順治三年肅親王豪格統師定四
川可臣來歸即令同諸降將石國璽蒋登雷率其
降卒七百人為大軍前導進勦三寨山賊乘夜由
小路登奪其東門克之師旋隸正白旗漢軍予騎
都尉世職准襲二次六年十月隨都統石廷柱征
叛鎮姜瓖至澤州獲偽官有功十年七月隨經略
大學士洪承疇南征舟至嶧縣臺兒庄有正藍旗
騎都尉張任先抽刀欲向提督李本深可臣驍壯
多力扼而奪之洪承疇入奏
詔革張任先職治罪賞可臣銀三十兩師至湖廣委左標
遊擊駐防常德府十二年正月授經略左標右營
遊擊時明桂王朱由榔據雲南以流賊餘黨孫可
望李定國劉文秀馮雙禮等為將出入川黔分兵
犯常德可臣率兵于&KR1101;溪西南江邊設伏伺賊船
過半邀擊之賊敗奔德山沿江堵勦斬溺無數得
優賚冠服弓刀十三年九月隨大將軍阿爾津進勦辰州
敗賊于瀘溪縣十五年三月大兵進取貴州可臣
督率兵丁由沅州伐木造大江橋修路六十里並
紀功十六年二月可臣同水師副將石玉貴擊賊
于風落壩擒偽副將蕭聲玉復追至三會塘生擒
偽總兵李正洪及其子并獲偽參將曾學仲等三
月會各標兵于湄潭縣招撫偽副將薛萬珠蔡魁
敗馮雙禮子偽總兵天裕于泥落壩偽總兵盧正
友等踞木猴屯可臣同參將陳福等分兵兩路擊
敗之疾追至席樂坪馮天裕復合偽總兵冉宗孝
馮任國等踞合馬箐抗拒可臣同參將張攀龍守
備王友名分三路圍攻親冒矢石自寅至午大破
賊巢斬馮天裕馮任國等又射死冉宗孝于萬佛
山追盧正友于瓜子溪斬之十七年十一月遷貴
州提標中軍參將兼管左營事十八年九月黔逆
劉鼎結連丹平土司莫之廉等犯定番城官軍赴
援却賊可臣掩擊賊衆于城西北歸路斬級甚多
復由谷龍一路進破楊城&KR0749;賊巢康熙元年貴州
土司李國柱謀犯鎮西可臣同遊擊席登雲董朝
禄等領兵援勦陣斬國柱十一月丹平土司莫之
廉窩藏劉鼎抗拒官兵總督楊茂勲令可臣統領
督標參將南容安順鎮標遊擊劉學正馬步兵由
定番東谷嶺西路進攻會都勻參將龍略于丹平
合力擒勦之廉退保西梁踞八貢山迎敵攻克之
擒總管廖國忠之廉走大洞可臣議四面進攻自
率標兵當大洞之前分撥南容截其後劉學正擊
左龍略擊右乘夜進兵未明舉礮官兵奮勇四合
殺苗衆三百餘人之廉見勢廹竄後路為南容所
獲餘黨及家屬被擒事
聞下部紀功三年三月隨征水西駐營六廣苗目阿布者
密約賊劫營可臣同各鎮兵乘夜過河至化乍地
方埋伏俟賊過掩擊斬殺甚多又大敗苗賊于塔
寨箐口可臣生擒苗目黑者子受斬之四月進師
勦箐洞自雪棚起營直抵賊穴攻克阿哈箐口進
勦至黃沙渡多斬獲六月同總兵王友進領兵往
雄所則溪一帶搜勦由抬石壩進抵阿利木江箐
賊潰遁追逐四十餘里至明家渡殺賊千餘獲馬
匹器械七月同總兵李如碧前進渭河七山及遵
義隣界克高寨坡箐及法中石叢山等八硐殺逆
目九名賊千餘十一月賊目陳老善嘯聚東隆箐
可臣領兵至魚孔衝殺賊衆追至賊窩斬陳老善
等二百餘級獲器械二百餘又同千總張啓鳳從
樂撦硐追賊至大木厰擒逆目阿市等三名尋授
西寧鎮總兵官九年正月敘平水西滇黔等處功
加署都督同知十二年十月擢湖廣提督尋以逆
藩吳三桂反留新授雲南提督桑額于湖廣令可
臣回京十五年二月授鑾儀衛使十六年六月授
廣東提督疏請隨帶平日親信之八旗閒散官治
儀正文養謐等三十四員給副將以下職以資防
勦又請復提督駐劄惠州為省城犄角以便往來
援勦並從之又疏言粤東初附兵心未一欲收其
兵惟餉是賴當此變亂之餘庫藏未免空虚糧餉
或有不給臣標額設兵五千名粤省甫定必多缺
額若俟到任召募恐一時不能即得擬于出京之
日沿途召募年力精壯弓馬嫻熟之人以恩結之
收為腹心帶之入廣即充臣標經制額兵先給月
餉以為路費仰懇不拘常例發内帑十萬兩沿途
應用仍于到汛入伍之日按月補還作正開銷以
其餘交貯司庫充經制兵餉士卒感
恩必飽騰奮勵以圖報效矣下部議給五萬兩十七年三
月卒于任加贈左都督
賜祭葬如例諡襄敏部議可臣原領庫銀五萬兩置備馬
匹器械支給俸餉及召募兵丁安家行装銀扣抵
准銷外尚有沿途挪用銀九千餘兩應于其子朝
用朝欽名下追賠
詔以可臣效力行間勤勞有年優免九月總督金光祖奏
可臣次子朝欽頗稱驍勇可臣臨危欲其承襲世
職行間效力其關中所帶親丁二百餘皆久經征
戰精銳之士各有餘丁約可挑選壯勇五百名令
朝欽統領立為援勦營下部議朝欽襲騎都尉授
兩廣督標援勦營遊擊嗣以入粤召募各兵月餉
扣抵無以存活逃散將半僅存二百五十名隨朝
欽入援勦營從征粤西朝欽復呈請豁免未扣足
銀二千七百餘兩奏入
特旨免扣十九年隨金光祖入潯州會勦叛賊馬承蔭由
水路攻取弩灘碧灘進克武宣縣復柳州十一月
隨大軍進勦逆孽吳世璠于雲南二十年二月率
本營兵為頭隊攻石門坎奪第一峰隘口進攻黃
草壩直抵雲南省城領親丁殺賊有功尋令署援
勦副將二十一年還京敘黃草壩功加十等授左
都督二十二年八月補巡捕北營遊擊十一月遷
四川龍安營參將二十五年四月敘雲南省城殺
賊功由騎都尉加一雲騎尉二十七年九月遷福
建延平副將三十三年三月卒子治襲雍正四年
改隸鑲白旗
蔣國柱
蔣國柱漢軍鑲白旗人父筌官佐領國柱初充官
學生順治四年授都察院啓心郎十一年二月遷
僉都御史十月擢工部右侍郎十三年六月調戶
部左侍郎十月
命提督操江兼安徽巡撫十五年八月部議國柱任工部
時監造
乾清宫工程不固應革職得
旨追奪賞賚從寬留任九月以漕額全完又捐賑寧國太
平水災貧民加兵部尚書十六年二月疏言海賊
鄭成功謀犯内地臣膺操江重任未敢刻忘戒備
如下江南岸圌山營北岸三江營逼近海洋洲港
錯雜上之瓜州京口人烟輻輳漕糧數百萬由兹
北上海逆耽耽思逞匪朝伊夕臣數次巡視凡烟
墩礮臺木樓悉修整以資偵守抽調操撫兩標官
兵隨帶戰馬船隻設防于瓜州等處隘口分班巡
徼圌山三江之界譚家洲以北則列巨䌫横江洲
以南則置木簰截流謹以布置機宜及長江險要
形勢繪圖陳奏得
旨圖留覽下部知之三月調江寧巡撫先是正月國柱疏
劾按察使廬慎言貪虐在巡撫衛貞元糾參之後
奉
旨回奏以司道未揭百姓未控申辯下部察議始既徇隠
後復巧言支飾應革職得
旨留任六月國柱自江寧之蘇州抵鎮江海賊已䧟瓜州
國柱與提督管效忠率兵沿江堵禦賊衆登岸官
軍迎戰失利退回江寧副將高謙等以鎮江城降
賊國柱退駐常州檄調崇明總兵梁化鳳率兵四
千赴援七月國柱進軍丹陽梁化鳳趨江寧會滿
漢兵擊賊賊潰遁國柱即率標兵馳至鎮江遇賊
擊敗之城中賊縱火乘船遁遂復鎮江鄭成功引
賊船二千餘將襲崇明國柱遣遊擊劉國玉等趨
崇明守禦檄梁化鳳還鎮八月疏言自江寧大捷
之後料賊必犯崇明急令鎮臣旋師未渡而賊䑸
大至臣親至七丫海口相度形勢海面遼闊距崇
邑二十餘里遥見施翹河等處賊䑸密布即發各
營兵船出口敗賊于白茆翼日鄭成功親統大䑸
二千餘齊至崇明上抵平洋沙下至排沙銜尾停
泊别遣兵數萬登陸䜿木寨雲梯用礮攻城遊擊
劉國玉等奮勇堵禦連敗賊衆大軍出七丫口賊
乃南遁獲大礮器械船隻木城無算得
旨下部察敘十七年三月論失䧟鎮江罪應斬
詔從寬革職籍沒十八年四月國柱以鎮江失守後即檄
梁化鳳軍援江寧及崇明敗賊事列疏自陳
聖祖仁皇帝諭曰蒋國柱失䧟地方在先其後有效力立
功之處酌量官職補用九月補右通政十月遷秘書院
學士尋授山東巡撫康熙元年疏言登文兩營歲
需兵餉十五萬有竒坐派登州府屬就近支領自
遭于七變亂以來徵輸難繼請動藩庫銀五萬兩
觧運支應俟催徵補還下部議行二年三月疏報
丈量樂安夀光等州縣竈地共清出一千四百十
一頃有竒有自前明以來編入民糧者有因人戸
俱絶報作迷失者應撤出歸竈其民地缺額糧銀
請于荒蕪地内勸諭開墾補足完課從之五月丁
憂回旗六月議敘國柱在山東察觧逃人九百餘
名加工部尚書進階正一品三年六月授浙江巡
撫四年三月疏言杭州地狹民稠無尺土不輸將
國課駐防滿兵樵採未免病民請于額餉之外加
給柴價銀兩部議各省滿兵餉有定額無支給柴
薪之例其兵丁樵採恐損民間桑樹令將軍禁止
五年三月疏言浙江寧台溫三府頻經海寇自順
治十八年間遷沿海居民於内地樹樁為界以杜
通海之奸而患始息其界外丁田錢糧已于康熙
元年題准蠲除界内荒田招墾九萬餘畝尚有水
衝沙壓一十六萬二千一百餘畆舊課未除莫敢
承佃此界内田土之無徵也界外雖經蠲除尚有
匠班漁戸等課不入丁田失于開報今海禁既嚴
片板不許下海匠戸漁戸逃亡税課疊欠此界外
田土之失報也今勘文確實合界内界外請蠲銀
一萬五千八百餘兩米二千二百餘石以甦民困
仍將界内田地設法招墾俟三年成熟起科又請
蠲仙居臨海二縣續報荒田無徵銀五千四百餘
兩又奏台溫等六衛所及歸併縣徵之金鄉海門
等四衛屯糧蠲除軍興時加增銀數照舊額徵輸
内有積欠金鄉改入平陽界外屯田無徵銀三百
二十餘兩並請蠲免俱下部議從之四月疏言處
州一郡僻處萬山之中疊石為田水旱易困前明
即遭寇虐至順治十五六年始盡滅除丁戶凋零
歲賦缺額統計麗水等九縣荒田三十九萬五千
三百餘畝荒地五千八百餘畝每歲無徵銀三萬
二千餘兩無徵米二千四百餘石積年未完正項
錢糧十餘萬兩自順治十六年以來縣官因錢糧
被參降革與憂鬱身亡憤激自經者計三十餘員
催科計拙官民交困請全行蠲免逋欠荒額責令
道府縣招墾照例起科得
旨麗水等九縣田土荒蕪錢糧疊欠經徵縣官被參降革
亡故至三十餘員巡撫以下官平日所司何事明白回
奏于是前任巡撫朱昌祚總督趙廷臣皆奏言曏以處
州田荒賦欠屢檄清查實荒田畝確數因處屬田
段零星崖谷溪澗按弓積步未易科算且數年間
印官緣逋賦降革死亡者多冊報不齊未經題請
今丈量確實應如國柱奏蠲免並下部議行六年
九月自陳求罷部院議國柱莅任以來于地方事
務頗著勤勞
詔照舊供職七年正月疏言部議裁守巡各道一百八員
以為節省裕餉之計浙省九道盡在裁汰之中所
留四十員内有福建廣東巡海道各一江南淮海
道一山東登萊道一蓋因封疆重務惟防海為急
浙省寧台温三府尤為海洋衝要之區有招撫投
誠安插流移諸務請設寧台溫巡海一道駐劄台
州下部議從之八月浙東被水國柱由台溫至處
州紹興履勘請分別蠲免各縣銀五千七百餘兩
并臨海天台二縣衝沒田畝全除額賦下部議如
所請十二月卒于官
賜祭葬如例
劉兆麒(子殿衡)
劉兆麒漢軍鑲白旗人順治七年由官學生授秘
書院編修洊遷宗人府啟心郎十八年十月遷都
察院左副都御史十二月授湖廣巡撫康熙元年
九月疏陳漢陽安陸鄖陽等府霪雨害禾二年六
月疏陳武昌通山等十七州縣旱災均得
旨蠲賑有差時李自成遺黨劉二虎郝摇旗等尚據鄖襄
山寨兆麒疏言鄖襄二府所屬南漳榖城保康等
縣額賦久因用兵蠲豁今大兵會勦賊寇指日蕩
平但開墾招徠尚需時日請仍舊免徵四年五月
疏言謀殺刦盜罪大惡極自為常赦所不原至其
中牽連之犯情罪本輕近例不准援赦議免未為
平允請仍遵康熙元年以前例俱下部議行五年
八月疏報督墾荒田六千三百五十餘頃歲徵米
麥六千四百餘石銀六百三十餘兩下部議敘加
工部侍郎銜七年擢四川總督抵任後奉
旨裁缺兆麒疏言蜀中遞遭寇氛人民多散居他省今久
經底定因山川險遠行李維艱遷延不歸土曠人
稀如故請暫開招民事例官員有能捐資招撫者
分别議敘好義人民亦量加奬勵庶流民得返故
鄉荒田益資開墾臣目擊荒殘情形不敢以裁缺
去任壅于上
聞又疏言臣在楚時奉
命督川即知川省民稀因檄行楚屬郡縣凡有流寓川民
願歸原籍者准與攜行量給資斧船隻現在陸續
到川有七百餘戸三千餘丁口已安插得所
詔與議敘加兵部尚書銜八年三月補閩浙總督十二年
疏報招撫海賊鄭錦之偽都督阮欽偽副將林震
溪等以戰船十三攜所屬禆校二十餘員兵二百
餘名投誠又偽將軍林伯馨都督施轟等以戰船
三十攜所屬禆校百五十員兵一千七百餘名自
臺灣赴浙投誠九年四月疏薦興化知府慕天顔
堪勝新設興泉道俾董造臺寨督修戰船部議不
准
特旨如所請七月疏言舊定報灾之例夏灾不出六月終
旬秋灾不出九月終旬康熙七年部議改定夏災
不出五月二十日秋災不出八月二十日伏思五
月正在仲夏八月正在仲秋距季終猶隔四十日
安必遇災不在限期後恐有司之不愛民者藉口
定限壅蔽不報能愛民者反以申報違時枉受參
罰請仍照舊例定限以遇災情形先報即委員勘
明輕重分數一月内續題以便部覆請
旨蠲免下部議從之并疏報杭嘉湖紹四府水灾請蠲免
額賦有差是月奉
勅諭條議防海機宜與巡撫范承謨提督塞白里會奏八
疏一禁止通海姦民宜先使近海窮民得所凡無
業之民按戶造冊以無主田地官給牛種責成開
墾則冒險犯禁之事息又申嚴保甲令防汛弁兵
察報奸商土豪窩隱者連坐互相保結則偷越交
通之弊除二豫備戰船賊據邊海島嶼窺伺内地
官軍剿禦惟船便捷通計寧台温三處現存大小
戰船及新投誠者共一百六十船撥定海八十黃
巖溫州各四十分防會哨先示招徠繼行追捕焚
巢擣穴以靖海氛三整練水師海面風濤變幻不
常一操一縱勢争頃刻宜責成將領及時操演使
將與兵相習人與器械相熟方為有用之師原議
浙省裁兵三千六百名應留二千名改充四備臺
寨以傳報警信禦賊緝姦五請設黃巖總兵黃巖
為台州門戶裁寧海鎮移駐以資彈壓六請設寧
紹台溫四府海防同知各一員七請調陞官員以
示激勸寧台温三府監司守令職掌刑名錢穀之
外有緝奸防寇儲運軍糈督修臺寨戰船諸務責
任重而處分嚴與腹地迥不相侔宜量才調補從
優敘陞以示鼓舞八請令督撫提督巡行沿海要
汛俱下議政王大臣議沿海官員調補優陞仍照
現例行留兵二千及設海防同知不准餘俱如所
請先是分設福建總督至是始莅任兆麒乃專轄
浙江十一月疏言浙江督標原設三營前因歸併
浙閩總督以福建督標中營為右營以右營官兵
撥防東嶴改為太平東嶴營今復設福建總督前
改右營仍歸福建前調東嶴營仍歸右營以備三
營經制其東嶴地處偏僻將太平營官兵酌量撥
防并撥嚴協金華協兵各百名歸太平營參將管
轄下部議行十年五月疏言溫衢處三府有康熙
七年分撥投誠兵丁領墾荒田定限三年後起科
今已届期尚多開墾未成熟者收穫歉薄養贍不
敷請照山東山西二省墾荒兵丁之例寬限一年
起科部議從之十二年三月京察以任總督後未
著勤勉照才力不及例降二級調用十三年十月
授直隸援勦提督缺尋裁十四年正月補崇明提
督疏言崇明一邑四面環海中間平坦沙地數百
里遇有寇警全資馬力今營制僅馬兵三百未足
應用臣遴選家丁三百名又外募二百餘名購馬
數百匹練成一旅請酌添額餉百名或改步兵百
名為馬兵其未敷之餉臣自措辦事下部議以軍
興費繁令其於本標額兵遇缺充補二十二年疏
報守備柴桂芳等勦賊海洋獲賊船三并器械無
算
詔勘閱江浙海界之侍郎金世鑑副都御史雅思哈就便
察核覆奏柴桂芳等所獲船係在洋游移之賊並
未督軍交鋒兆麒所報不實應降二級調用得
旨削去加級紀錄以旗員補用尋補黑龍江總管三十一
年以母老乞觧任從之四十七年六月卒年八十
子殿衡康熙二十二年由廕生授兵部員外郎二
十四年遷刑部郎中二十六年轉直隸井陘道尋
調甘肅西寧道三十七年二月部推廣東按察使
上以擬陪之糧儲道張仲信陞補
諭奬殿衡在西寧居官甚好内外百姓俱為稱揚遇布政
使缺即擢用是年十二月授江蘇布政使四十三年三
月擢湖廣巡撫十二月疏陳四事一招墾荒地捐
納牛種荆襄鄖陽等處荒地尚多宜聽民開墾六
年陞科其無力自備牛種者應令湖北文武官捐
資給與每荒地一頃給銀十兩次年按額起科計
所墾地畝銀數酌與各官議敘一零星錢糧請就
民便以碎銀制錢輸納一修築隄塍應照隄内田
糧均派沿江地畝隄岸鱗次大小不一總以自護
田廬緣修築等役豪強規避前督臣郭琇奏定照
糧役夫原指隄内之糧有司奉行不善均之闔邑
致隄外之民以害不切已而不甘赴役隄内之民
以分任有人而誤于觀望請嗣後就各隄内按糧
均派修築一挖壓田内地應估價均補湖北安陸
荆州江水湍急年久之隄必湏靠築月隄其築隄
基址及所取之土皆有礙於附隄田畆應丈明畆
數估定價值以保護隄内民田均攤補償業主疏
下部議碎銀制錢不准折收餘如所請四十六年
二月疏言常平倉捐助米穀原以備賑湖北各屬
自康熙三十一年停捐舊貯榖石遇連歲災歉支
用已盡請照例捐補以備需用得
旨俞允四十七年丁父憂五十年復任湖廣巡撫五十六
年十一月疏言沔陽衛屯田五百七十餘頃原屬
窪地遇水易淹舊係給軍自種自食嗣因辦入勸
墾陞科例每畝徵糧一斗有竒賦倍民田又屢被
水災積年逋欠軍丁籲訴難支應減半徵糧與清
浪一例以紓軍困事下部議從之十二月卒於官
年六十有二
欽定八旗通志卷二百一
