欽定八旗通志卷八十三
典禮志六
八旗軍禮(大閱征京營訓練敕親征旋凱旋將出遣使頒凱)(命)
大閱
大閱之禮三歲一舉兵部奏請
欽命王公大臣六人總理其事編飭八旗火器前鋒護
軍驍騎諸營修整戎器甲胄金鼓旗纛之属欽天
監諏吉前期二月八旗佐領各出弁卒為大閱之
衆
命八旗都統副都統前鋒統領護軍統領各勒所部扵
演武場訓練士衆嚴明紀律前二日武備院卿率
官校赴
大閱處列
御營張
幄殿設
御座於正中張圓幄於
殿後設
御用甲胄弓矢於幄内八旗將校甲兵依式布步騎軍
營翼日總理閱兵王公大臣督諸軍各宿軍幕屆
日五鼓鑾儀衛陳騎駕鹵簿樂部陳鐃歌樂於
行宫門外乃饗軍士食畢饗諸軍皆貫甲出營列陣
列陣之制去陣前百四十有七丈建大纛以為軍
表左翼鑲黃正白鑲白正藍以次而東西上右翼
正黃正紅鑲紅鑲藍以次而西東上陣内諸軍各
按旗依表為隊最前為漢軍火器營滿洲護軍火
器營驍騎火器營並列各别其隊合漢軍滿洲火
器營統兵大臣十有七人將校七百十有二人兵
八千三百七十有六人其後間二十有五丈為首
隊兵八旗前鋒居中八旗護軍驍騎各按翼按旗
分列前鋒左右合首隊前鋒護軍驍騎統帥十有
六人將校二百九十有六人兵四千四百十人又
後間十有五丈為次隊兵八旗護軍驍騎各按翼
按旗分列合次隊護軍驍騎統帥八人將校百四
十有四人兵三千五百二十有八人大軍左右分
張兩翼為協隊按旗相属斜行雁綴成列合協隊
護軍驍騎統帥八人將校百三十有六人兵千七
百六十有四人滿洲蒙古漢軍合委散秩官八人
驍騎校八人驍騎三百二十人禁約讙譁又合委
傳宣官八人驍騎校八人護軍校八人承傳軍令
軍陣既嚴兵部尚書侍郎詣
行宫奏成列司礟舉礟三鐃歌大樂作奏壮軍容之
章
皇帝乘騎出行宫侍衛二十人前引大臣十人騎而導
後護領侍衛内大臣二人侍衛班領率豹尾班侍
衛執槍十人佩刀十人佩弓矢十人騎而從
駕入
御營
躬御甲胄扈從王公大臣侍衛親軍咸擐甲侍班滿漢
九卿記注官蟒袍補服豫於
御營前恭竢兵部尚書奏請
閱兵
皇帝佩刀出
御營属櫜鞬乘騎前張黃龍曲盖一武備院官掌之兵
部尚書侍郎二人騎導前引後扈如前儀總理閱
兵王公大臣滿大學士乘騎随從三旗内大臣散
秩大臣率親軍舉黃龍大纛三旗侍衛親軍各從
侍衛什長親軍校随纛扈
蹕有執事王公附豹尾班後随行
皇帝入自左翼出右翼由列陣中路行經驍騎護軍前
鋒諸隊前火器營諸隊後陣前將校甲士各就列
迴身以向恭竢
駕過
皇帝周視隊伍還營
御幄殿前引大臣分立殿前東西面後扈大臣侍衛翼
立
御座左右
殿外東西列豹尾班侍衛建黃龍大纛一侍衛親軍
按隊環衛總理閱兵王公大臣大學士兵部尚書
侍郎立于殿外階上西位東面執事王公侍班九
卿記注官分翼立于階上東西面
御營前左右列侍衛各六人八旗傳令官在其下滿洲
索倫蒙古善馭馬侍衛三十人不擐甲按翼立侍
衛後備馭驚軼之馬届時兵部尚書出班跪奏鳴
角開操鑾儀使率鳴角軍進
御前蒙古大角鳴承傳海螺以次逓鳴逹于軍陣司礮
三舉礟諸陣内擊鼓螺角畢鳴乃行陣擊鼔鳴螺
舁鹿角整隊前進鳴金止一字成列領隊甲士麾
紅旗槍礮齊發鳴金止再擊鼓鳴螺整隊而進鳴
金麾旗發槍礮如是者九初進以二十丈再進以
七丈五尺為率至第十進大小礮連環槍齊發無
間鳴金三乃止開鹿角為八門首隊前鋒護軍驍
騎甲士以次出次隊軍随之火器營兵列扵後鹿
角門閤諸軍出鹿角外既成列八旗齊鳴螺譟而
進左右翼兵雁綴斜行成列並進軍中鳴金止乃
鳴螺振旅而還各列於初成列之地兵部尚書出
班跪奏大閱禮成
皇帝入
御營釋甲胄扈從王公大臣侍衛各退咸解甲具吉服
随
駕還行宫司礮舉礮三鐃歌清樂作奏鬯皇威之章將
帥各率弁兵按隊歸營解甲徹幕申嚴約束依次
入城翼日鑾儀衛陳
大駕鹵簿
皇帝乘騎回鑾警蹕如前儀
駕還宫
恩賜賞賚有差
京營訓練
京營八旗弁兵春秋季月合操四次春曰貫甲秋
曰常服營陣規制如
大閱之儀仲春孟秋之月按旗登城習鳴螺兵部遣官
稽閱歲為常制護軍驍騎官兵一歲三校騎射本
旗都統臨視之前鋒護軍三歲一校騎射兵部疏
上領侍衛内大臣八旗都統副都統名每翼
欽命數人會本翼都統臨視之八旗滿洲漢軍火器營
礮間三歲季秋月演試扵盧溝橋都城各門之礮
分三之一更遞運往同演
命兵部滿尚書一人臨視之
親征
皇帝親征之禮
命下内閣諏啟行吉日以
聞兵部承
制宣攝内外諸司各随職供備前後備六軍
頒行軍律令
前期三日遣官祇告
天
地
宗廟
社稷
太歲屆日遣官致祭
道路之神於
天安門外列礮于演武場遣八旗都統致祭
司礮之神鑾儀衛陳
騎駕鹵簿于
午門外前列鐃歌大樂兵部設
御營黃龍大纛于
堂子内門外之南不從征王公暨滿一品官蟒袍補服從
征王以下大臣服征衣佩刀豫往
堂子街門内祇竢從征六軍分翼列陣於都門外屆吉時
禮部尚書侍郎詣
乾清門請
駕御征衣佩刀出宫乘騎前列九龍華盖一武備院卿
騎𨗳領侍衛内大臣侍衛咸服征衣佩弓矢乘騎
前後翊衛
駕入
堂子街門王公以下跪候過随入武備院官豫布
皇帝拜褥於
圜殿外甬道正中及
旗纛前
皇帝降騎禮部尚書侍郎恭𨗳由内門中門入就
圜殿外拜位南向立前引大臣止立門外後扈大臣随侍
鴻臚寺官引王公位丹陛上引衆官位丹墀東西
鳴贊奏跪拜興
皇帝行三跪九拜禮王公等随行禮畢禮部尚書侍郎
恭𨗳
皇帝出
堂子内門詣
旗纛前望纛行三跪九拜禮王公等随行禮畢
皇帝乘騎𨗳迎樂作奏佑平之章領侍衛内大臣侍衛
班領率親軍護軍舉黃龍大纛扈
蹕王公以下咸騎從
駕出都門至陳兵處司礮三舉礮各旗將弁士卒俯伏
候過整隊随行
駕至郊不從征王以下文武百官咸蟒袍補服跪送
車駕載途大軍分隊前驅
駐蹕行營建
御營於正中前鋒軍過
御營前分列東西二營八旗護軍及驍騎張左右翼分
列十六營火器營軍礮軍綿甲軍列為四營皆環
御營為向
御營内張帳殿黃幄周黃幔為城南設旌門列黃龍大
纛於門外左右幔城外設網城東西南樹旌為三
門網城外布幕為重營東西南北各為一門護軍
參領侍衛鑾儀衛官及護軍執事人每重扈蹕將
及所征之地遣使齎
敕往諭
親御軍門簡閱將士申嚴紀律諸軍秉
宸謨廟算分道進發奏先捷班師
凱旋
皇帝親征既克有罪諏吉凱旋前期一日遣官致祭
旗纛之神屆日
鑾輿先發諸軍整旅徐旋
駕將至京内閣宣下諸司在京王公百官咸蟒袍補服
郊迎鑾儀衛陳
法駕鹵簿自郊外五里至
堂子門外
駕至郊王公百官跪候過随行
駕入都門大樂鼓吹前導至
堂子内門禮部尚書侍郎恭導
皇帝降輿致祭
堂子王公等随行禮畢鑾儀衛移設鹵簿起
堂子至
午門外
皇帝乘輿入東長安門至
午門百官跪候過王公随入至内金水橋候
駕還宫皆退大師凱旋翼日遣官祇告
天
地
宗廟
社稷
太歲並遣官致祭
陵及隨征
旗纛
司礮之神宴從征將士扵
御苑
皇帝親勞之策勲行賞有差禮部諏吉疏請
御殿受賀
皇帝御太和殿受中外羣臣表賀
頒詔布告天下
御製碑銘勒石太學以告成功編次
親征方略宣付史館
命將出征
皇帝命大將軍出討寇亂先期内閣大學士擬銜名奏
請
欽定禮部製印欽天監諏吉以
聞兵部徧布諸司供備前期三日鴻臚寺官豫設
敕印案於
太和殿内東楹之南内閣侍讀二人自閣奉
敕印入陳於案鑾儀衛率官校陳
法駕鹵簿樂部率和聲署陳樂懸王公百官咸蟒袍補
服就班位序立如常朝儀出征大將軍暨從征各
官蟒袍補服入竢於丹墀之東西面禮部尚書侍
郎詣
乾清門請
駕
皇帝龍袍補服至
太和殿北階中和韶樂作奏隆平之章
皇帝御太和殿陞座丹陛樂作奏慶平之章鴻臚寺官
引大將軍升自東階立丹陛之東北面接敕印官
二人從升立扵左西面分引從征各官按左右翼
就丹墀東西拜位均北面序立贊受
敕大學士一人入
殿左門就東案奉
敕由中門循左闑出授大將軍大將軍祇受轉授接敕
官跪奉以興退俟扵左贊受印大學士一人奉印
授大將軍如受
敕儀樂作大將軍暨從征各官行三跪九叩禮奉敕印
官降自東階由
太和中門出大將軍從出從征各官皆出
駕興中和韶樂作奏顯平之章出師日鑾儀衛陳
法駕鹵簿扵
午門外文武百官蟒袍補服按翼集
午門外東西關下大將軍暨從征各官服征衣王貝
勒貝子公滿大學士將軍都統尚書蟒袍補服均
東面豫竢扵
堂子街門内兵部建八旗大纛各一於
堂子内門外之南軍士執螺角列俟扵街門外從征將士
按翼分立扵甬道左右禮部尚書侍郎詣
乾清門請
駕
皇帝龍袍補服乘輿出
法駕鹵簿前導百官跪送
駕至長安橋軍士吸角吹螺大將軍從征各官暨王公
大臣等跪候過隨行
駕進
堂子街門禮部尚書侍郎恭𨗳
皇帝降輿就位行禮羣臣咸隨行禮畢恭導
皇帝至纛前行禮大將軍暨從征各官均隨行禮畢𨗳
迎樂作奏佑平之章
皇帝回鑾遣官以師行祇告
奉先殿其日工部官豫張黃幄扵東長安門列南向武備
院官供
御座鋪陳光禄寺官備酒以竢
皇帝祇告
堂子禮畢王公大臣先至東長安門分翼序立大將軍暨
從征將士先至幄外恭竢
皇帝入幄陞座内大臣侍衛翊立左右
皇帝命大將軍入
親賜卮酒大將軍跪飲畢退率從征將士謝
恩行三跪九叩禮畢佩櫜鞬辭
駕
皇帝命乘馬啟行樂作
皇帝乘輿還宫王公百官送
駕各退遣官祖餞大將軍於都門外禮部官豫張幕扵
門外道左内務府官設燕扵幕内光禄寺官備茶
酒承
旨餞送之王公大臣侍衛各官蟒袍補服竢扵幕外大
軍按翼肅隊大將軍至下馬從征官咸下馬王公
大臣侍衛迎入鴻臚寺官引就拜位行三跪九叩
禮畢分引就燕席禮部兵部尚書侍郎奉茶燕畢
望
闕謝
恩行禮王公大臣等送至幕外視大將軍啟行各退
遣使頒敕
王公大臣出師疆場
皇帝即軍中命為大將軍先期
臨軒遣正副使各二人持
節賚
敕印往至日大將軍率屬郊迎扵演武場築壇壇上正
中設
敕印案前為香案屆時正副使蟒袍補服登壇陳
敕印於案退東面立大將軍蟒袍補服詣香案前跪宣
敕官東面宣讀
敕文訖正使奉
敕副使奉印以次授大將軍大將軍祇受轉授從官跪
接大將軍行三跪九叩禮大將軍奉
敕印莅事正副使還
朝持
節復
命
凱旋
大將軍戰勝滅寇諏吉凱旋先期具疏以
聞振旅還
朝將至
京師先遣官入奏
皇帝命廷臣以茶酒出郭迎勞大將軍率從征將士望
闕謝
恩行三跪九叩禮畢還朝翼日
皇帝御太和殿中和韶樂作奏隆平之章大將軍出班
從征内閣官二人恭奉
敕印升丹陛大將軍詣案前跪以次恭納
敕印扵案退就班位丹陛樂作奏慶平之章大將軍率
從征將士謝
恩行三跪九叩禮畢
駕興中和韶樂作奏顯平之章諏吉祇告
天
地
宗廟
陵寢
社稷
先師孔子並致祭
旗纛
礮神羣臣恭進
賀表
皇帝陞殿受賀
御製碑銘勒石太學分
命儒臣編纂方略垂示武功乃燕勞大將軍諸從征者
咸與燕翼日論功行賞有差若
命重臣經略軍務節制將帥出征不庭其
頒敕印祭
堂子餞送凱旋之儀均與大將軍同
欽定八旗通志卷八十三
