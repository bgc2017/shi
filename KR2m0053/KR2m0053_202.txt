欽定四庫全書
欽定八旗通志卷一百八十八
人物志六十八
大臣傳五十四(蒙古正藍旗徹阿濟拜畢布爾哈圖竒塔特爾貝立克圖)
(都納延泰琿錦)(唐喀祿秦布)(德福)(蒙古鑲藍旗)(甘)
阿濟拜
阿濟拜蒙古正藍旗人先世居巴林姓卓特阿濟
拜初任佐領天命三年
太祖高皇帝取明撫順班師明總兵張承廕自廣寧襲我軍
後阿濟拜隨貝勒阿巴泰擊卻敵衆四年明總兵
杜松由撫順來犯界藩阿濟拜復隨貝勒擊敗之
七年從大兵征廣寧敗明兵於沙嶺天聰三年
太宗文皇帝征明燕京阿濟拜任參領略通州斬哨卒五
獲馬四進薄燕京同參領卾羅塞臣等擊敗明廵
撫袁崇煥兵九年
命同護軍統領布哈率八十人略明邊境至寧遠擒七人
獲馬四十牛百餘還出邊六十里明兵千人追
至布哈與戰沒於陣阿濟拜同巴圖魯哈談等還
擊敗敵護所獲以歸分
賜有差叙功授騎都尉世職崇德六年隨鄭親王濟爾哈
朗圍明錦州明年錦州既下以護軍統領卾羅塞
臣曾先破敵陣諸將隠其功並論罪阿濟拜應鞭
責
上以諸將圍城日久勞苦有功皆免之順治元年四月大
兵入山海關敗流賊李自成阿濟拜署副都統為
後隊尋同都統伊拜剿賊山西至澤州連破賊營
十一月擢正藍旗蒙古副都統二年三月叙入關
功加一雲騎尉三年隨肅親王豪格征流賊張獻
忠過漢中同都統巴哈納擊走叛鎮賀珍進趨秦
州同尚書星訥擊敗賊將高汝礪獲馬驘百餘進
擊獻忠於西充與護軍統領阿爾津蘇拜連挫賊
衆五年叙功晉三等輕車都尉三遇
恩詔晉一等輕車都尉兼一雲騎尉九年八月以老疾
命解副都統任尋卒
賜祭葬如典禮謚忠勤立碑於墓以其弟卾兌襲職
布爾哈圖
布爾哈圖蒙古喀喇沁人姓博爾濟吉特初為其
部貝勒天聰三年六月遣使納貢九月來朝十月
太宗文皇帝親統大軍征明以布爾哈圖前在喀喇沁時
曾往來明國習知關隘使為我師嚮導於是入明
邊攻克龍井關及洪山口大安口等城撫定羅文
峪十一月大軍克遵化
上命貝勒杜度駐兵守之復
命布爾哈圖分駐羅文峪四年正月明副將丁啟明等率
兵三千來犯布爾哈圖勒兵邀擊敵衆敗奔退歸
營堡翼日進兵奪其堡奮擊大破之陣擒啟明及
遊擊以下官三員斬獲無算
賜號岱逹爾漢五年正月
詔以貝勒阿巴秦女妻之三月
上親征察哈爾布爾哈圖與土默特部貝勒等並率所屬
從征遇察哈爾叛逃蒙古刦土默特西蘭圖部下
人畜布爾哈圖追擊斬之足被創尋挈其所部人
戸來歸隸蒙古正藍旗崇德元年叙功予一等子
爵世襲㒺替順治元年卒子班珠勒襲後遇
恩詔晉爵至一等伯
竒塔特徹爾貝(子卾諾勒)
竒塔特徹爾貝姓哈爾圖特初為察哈爾宰桑天
聰六年
太宗文皇帝親征察哈爾其汗林丹聞大兵至驚遁所部
皆潰散竒塔特徹爾貝别率四百戶駐哈屯河
上遣使招之即渡河來歸
賜賚優厚隸正藍旗蒙古崇德元年予三等子爵三年九
月隨大軍征明由青山口入邊越燕京略山東四
年三月凱旋以部下佐領額珠文等過三屯營時
取敵糧為敵所困額珠文及甲士一人從役一人
並遇害竒塔特徹爾貝未及援罰馬如例九月隨
大軍征明寧遠以火攻其城敵出城禦戰竒塔特徹
爾貝率所部擊卻之六年大軍圍錦州明總督洪
承疇集兵赴援營於松山西北我左翼三旗會擊
竒塔特徹爾貝率衆奮戰大捷既而敵以騎兵刦
我紅衣礮竒塔特徹爾貝移兵擊之潰旋復偕衆
破敵三營步兵七年叙功晉二等子順治元年隨
睿親王多爾衮入山海關擊敗流賊李自成追至
望都三年蘇尼特部騰機斯等叛奔喀爾喀竒塔
特徹爾貝隨豫親王多鐸往征之行次英噶爾察
克山聞騰機斯在衮噶魯台星夜疾追獲其孥於
卾克特山時喀爾喀部土謝圖汗以衆二萬拒大
軍於扎濟布拉克竒塔特徹爾貝率所部邀擊
追北三十餘里詰旦碩雷汗亦以二萬衆至竒塔
特徹爾貝復率兵擊之皆潰遁四年叙功晉一等
子九年遇
恩詔予世襲㒺替十二年奉
敇往喀爾喀部宣
諭土謝圖汗車臣汗等以其遵
旨弗違誓辭還奏康熙三年四月卒
賜祭葬如例子卾諾勒襲爵兼任佐領十八年以恭領隨
護軍統領莾吉圖征海賊鄭錦卒於軍
恩卹如例子索諾木襲爵
畢力克圖
畢力克圖姓博爾濟吉特世居科爾沁
太宗文皇帝時來歸隸蒙古正藍旗任豫親王多鐸護衛
隨征朝鮮及明錦州屢有斬獲順治元年隨豫親
王追剿流賊李自成於潼關明年定西安移師由
河南進拔揚州下江寧畢力克圖署護軍參領所
至克敵有功四年授騎都尉世職六年擢正藍旗
蒙古副都統時大同總兵姜瓖叛畢力克圖奉
命率兵駐防平陽偕巴圖魯羅多渾勦太平縣賊遇賊黨
郭中傑引賊衆寇絳州擊敗之又敗賊騎千餘於
張湖村七年同西安協領根特等率師圍太平城
賊負固抗拒逾二旬不下乃因城壕掘地道燃火
藥以隳其城師入叛賊李建泰及賊黨俱伏誅八
年正月兼任禮部左侍即屢遇
恩詔晉世職至一等輕車都尉十年四月調戸部左侍即
十一年六月隨靖南將軍珠瑪喇征廣東時明桂
王朱由榔將李定國由廣西犯廣東據新會縣左
之山峪畢力克圖同護軍統領敦拜擊潰其衆復
與副都統卾拜護軍統領賚塔攻其巢定國大敗
溺水死者無算乘勝追至興業縣遇其都督吳三
省總兵楊成王三才等率步兵千餘拒戰斬殺過
半進抵横州定國渡江遠竄凱旋叙功晉爵三等
男十三年以員外即朱世德司𣙜河西務虧缺税
銀戶部誤援
恩詔赦免部臣俱坐降革畢力克圖罷侍即任降世職為
二等輕車都尉十七年雲南既平由榔竄緬甸定
國與其黨白文選等分駐孟艮木邦
上命内大臣公愛星阿為定西將軍畢力克圖署護軍統
領率師赴雲南同平西王吳三桂相機征剿十八
年十一月會師木邦定國先奔景線文選遁據錫箔
江濱聞我兵至毁橋遁畢力克圖與前鋒統領白
爾赫圖等先至江岸獲其諜者大軍結筏渡江越
十日次舊挽坡距緬城六十里緬人謀擒獻由榔
請大軍留駐以百人進蘭鳩江濱為扞衛于是白
爾赫圖率前鋒遄往畢力克圖率護軍二百隨其
後緬人以由榔獻乃旋軍時白文選為總兵馬寧
等追及于猛養率衆降畢力克圖撫其衆移入邊
境康熙三年叙功晉世職為一等輕車都尉兼一
雲騎尉八年擢正藍旗蒙古都統列議政大臣十
二年五月
詔以畢力克圖屢從征伐著有勞績加太子少師十四年
三月授平逆將軍時叛鎮王輔臣附逆藩吳三桂
作亂據平凉肆掠陜西郡邑
上命畢力克圖帥師駐大同尋延安綏德皆䧟賊
諭進駐榆林畢力克圖既帥師移駐偵知賊衆三千餘屯
楊家店渡口乃分兵三隊乘夜疾進黎明鳴角渡
河賊不虞我師之至也悉驚駭潰竄遂復吳堡縣
城進師虎耳崖口遇賊衆復擊敗之偽遊擊黃文
英偽總兵朱龍俱遁綏德平進征延安賊將李士
英等棄城遁畢力克圖令副都統覺和託率兵追
擊至宜川俘斬無算自駐延安城招撫附近城邑
保安安塞宜川延長安定諸縣皆復奉
命移師會揚威將軍哈密逹征平凉將至王輔臣驅賊萬
餘迎戰畢力克圖督兵合擊陣斬偽總兵郝天祥
及賊衆無算距城數里駐營十五年
上遣大學士圖海為撫遠大將軍征平凉
命畢力克圖率所部前鋒赴寧夏統轄滿洲蒙古兵防剿
圖海至平凉王輔臣降畢力克圖還駐平凉十七
年移兵守隴州寳雞諸路賊倚仰天池高山為巢
畢力克圖進兵剿除招降靈臺華亭崇信等縣及
偽參將李天秀等三十一員兵二千餘賊復據寳
雞縣之蟠龍山分三隊來犯又偽副將胡長腿據
顯義關山坡列陣距戰畢力克圖以兵兩路合擊大
敗賊衆十八年
上以畢力克圖出師日久年已衰邁
召還京先是圖海議分兵四路取漢中興安令畢力克圖
同提督孫思克恢復略陽至是已進征圖海以奏
上命俟漢中興安恢復撤回畢力克圖先取成縣招降偽
副將王光生等十九員兵三百六十餘名會提督
趙良棟已復略陽與將軍王進寳並定漢中圖海
亦定興安遂班師十九年還朝仍任都統二十年
六月卒年七十有三
予祭葬謚恪僖孫常遠襲職二十五年追叙陜西軍功晉
二等男世襲
納延泰
納延泰蒙古正藍旗人姓薩爾都克雍正元年正
月由理藩院筆帖式授主事四月遷員外即三年
遷即中五年擢額外侍即七年署太僕寺卿内閣
學士九年授參贊大臣
命赴北路軍營十年實授理藩院侍即署鑲紅旗蒙古都
統時台吉策旺多爾濟等私易赴調兵兵多逃
詔納延泰選補缺額逃者嚴加治罪並將策旺多爾濟等
貽悞之由諭各扎薩克等知警尋
命選卾爾多斯兵赴軍十一年同喀爾喀扎薩克圖汗等
議駐兵備邊十二月署工部侍即兼理上駟院事
乾隆二年擢理藩院尚書鑲藍旗蒙古都統軍機
處行走尋加太子少保十六年充方略館副總裁
二十一年
命赴北路軍營查辦軍務二十五年
諭曰成衮扎布以原任喀爾喀台吉旺沁多爾濟不往
軍前一事請示於部該部大臣等並未恭奏且召見
詢問時納延泰仍推諉巧辯甚屬非是著革去尚書
尋授理藩院侍即仍管都統事二十七年正月患
病
遣醫眕視尋卒
賞銀五百两治喪五月奉
旨納延泰之子惠齡着加恩以部院主事用是月以納
延泰前在都統任内失察章京西寧等私用印文
冐領銀两事發
諭曰鑲藍旗蒙古印務章京西寧等結黨營私冐領銀
兩種種作弊朕已降旨嚴審治罪矣但納延泰管
理此旗多年此等事件並未查出直如木偶前伊病故
時朕尚念其舊臣賞賜銀两復加恩將伊子錄用主
事今西寧等種種弊端俱係納延泰管都統時全不
以公事為意自以為年老在世幾何不過搪塞完事
而已甚屬不堪若伊本身現在朕必重治其罪今伊
雖故未便仍留其都統職銜及塋内碑碣着革去職
銜作為庶人所有賞給立墳建碑等項俱着撤回併
將所立碑碣撲毁五十三年
諭曰納延泰從前辦理鑲藍旗蒙古都統事務因未允
協病故後追問其罪將伊職銜盡行革去但念納延
泰效力行走多年現今伊子惠齡又屬效力行走着
施恩將納延泰原有職銜俱准開復惠齡現官廵撫
唐喀祿
唐喀禄蒙古正藍旗人姓他塔拉雍正十三年由
筆帖式授理藩院堂主事乾隆六年遷員外即十
九年七月
賞給副都統銜赴北路軍營管理新降輝特台吉阿睦
爾撤納班珠爾等游牧二十年正月奏班珠爾屬
多老稚不能耕恐飢餒軍機大臣劾其冐凟
諭曰班珠爾等投誠以來朕屢次施恩現距夏秋尚遠
果有必湏接濟之處朕自加恩賞給何必預為陳請
前以唐喀禄尚能通曉蒙古言語是以賞給副都統
銜俾照管阿睦爾撤納等游牧乃一切未能盡心徒
事𤨏屑著即撤回仍在員外郎上行走尋奏留同理游
牧之扎薩克林丕勤多爾濟
諭曰衆厄魯特俱隨大軍進剿游牧處復有何事唐喀
禄擅將將軍調遣之人不行發往甚屬可惡著該部
嚴察議奏尋議照溺職例革職得
旨唐喀禄不應僅予革職在家安居著交理藩院作為
筆帖式行走不必給與頂帶九月給還員外郎原職
命護送濟隆呼圖克圖由巴林赴伊犁十二月管理定
邊右副將軍薩喇爾游牧二十一年四月
諭曰北路軍營辦事乏人員外即唐喀祿尚諳蒙古事
務著賞副都統銜授為領隊大臣隨同哈逹哈辦事
五月
命率駐防扎布堪兵一千隨大軍赴哈薩克索叛賊阿
睦爾撒納七月賊固爾班和卓潛遁烏梁海唐喀
祿報定邊右副將軍哈逹哈馳剿擒之得
旨嘉奬授副都統
賜孔雀翎尋阿睦爾撤納黨逹瓦藏布由額爾齊斯糾
烏梁海博博等肆劫唐喀祿以兵五百授索倫總
管卾博什擒降其衆三百餘又咨會副都統舒赫
德派兵赴額爾濟斯駐防閏九月
命駐科布多辦事十一月奏言科布多地近卡倫兵丁
不敷差遣請於撤回大軍及臺站兵内酌留二百
名報
聞十二月授理藩院侍即尋補鑲藍旗蒙古副都統二
十二年二月奏言輝特降衆自遷至扎克賽地方
自相劫掠且係阿睦爾撤納親屬請遷往呼倫貝
爾齊齊哈爾等處又巴勒濟得木齊亦願遷往察
哈爾
詔如所請尋授參贊大臣偕杜爾伯特汗策凌等堵剿
噶勒雜特賊衆三月奏言喀爾喀地方現有扎哈
沁特楞古特竒爾吉斯烏爾罕濟蘭人等約萬餘
日久難免滋事請將扎哈沁人移駐卡倫内特楞
吉特竒爾吉斯烏爾罕濟蘭人給東三省兵丁為
奴
上可其奏是月擒輝特逃賊策卜登多爾濟等
諭部議叙四月奏請移杜爾伯特游牧於烏蘭固木得
旨俞允並
奬其辦理妥協時西路大軍剿叛賊哈薩克錫喇
命唐喀祿以兵駐額爾齊斯為聲援會阿睦爾撤納自
哈薩克竄歸為西路軍所敗
諭偕喀爾喀郡王品級車木楚克扎布留心堵剿八月
奏言臣等辦理阿睦爾撒納所留種地之烏梁海
等處途次偵杜爾伯特貝勒巴圖博羅特台吉阿
喇善等潜與阿睦爾撤納通臣遣兵趨擒之于輝
巴朗山後並剿滅烏梁海五十餘戸現領兵赴塔
爾巴哈台搜拿阿睦爾撤納及哈薩克錫喇
諭曰唐喀祿等和衷商辦甚合機宜著交部議叙并將
御用荷包鼻烟壺加恩賞賜九月
諭曰據兆惠奏唐喀祿等咨報選兵三百名令瑚爾起
進剿餘兵即行撤回唐喀祿等係特派擒剿哈薩克
錫喇之人到塔爾巴哈台等處輙行撤兵殊屬乖謬
著交部嚴加議處至唐喀祿等撤回兆惠已經具奏
而伊尚未奏到是又必自分彼此仍留北路具奏以
致遲滯耳尋唐喀禄奏至言糧不敷馬乏已遵前
旨撤兵
諭曰朕屢諭伊等追擒哈薩克錫喇何嘗令其撤兵即
有豫籌撤兵之語亦謂交辦事竣之後耳豈現諭擒
賊而即令撤兵耶唐喀祿若但歸咎於口糧馬力將
兵撤回不過交部議處乃竟以遵旨撤兵餙詞取巧
僅予議處不足示懲著革侍即副都統職降為藍翎
侍衛交納穆扎爾差遣效力十月
諭曰據烏梁海人等告稱阿爾台以外逸賊頗多已諭
護送哈薩克來使之和碩齊詳細搜查著𫝊諭納穆
扎爾等派唐喀祿帶兵二百同侍衛二人赴彼處適
中之地駐劄一有信息即行接應唐喀祿係獲罪之
人今令效力自贖宜知奮勉十一月
命協剿巴哈曼集等賊衆尋以阿睦爾撤納竄俄羅斯
命偕和碩齊駐額爾齊斯等處偵禦二十三年正月
諭曰阿桂等奏稱和碩齊唐喀祿遵旨將哈薩克使臣
送至邊界即前往額爾齊斯之和尼邁拉呼布空郭
勒地方堵剿沙喇伯勒逋逃賊衆著傳諭伊等奮勉
擒剿勿致兔脱三月定邊將軍兆惠奏土爾扈特舍
稜等謀竄俄羅斯
命唐喀祿與和碩齊速往堵剿四月偵舍稜伏阿古爾
哈爾海率兵追至布固圖河舍稜弟勞章扎卜被
擒詭為兄乞降唐喀祿未信和碩齊遽縱之還越
日舍稜詭約降且獻酒和碩齊飲之凂唐喀祿造
其營賊忽譟唐喀祿及侍衛富錫爾穆倫保佛爾
慶額力戰均遇害和碩齊更衣降賊恭贊大臣阿
桂以
聞
諭曰唐喀祿雖一時被誘遇害尚能奮勇捐軀深可憫
惻著交部照陣亡副都統例議卹侍衛富錫爾穆倫
保佛爾慶額等亦著交部議卹俱給世職尋
命入祀昭忠祠給騎都尉世職子唐岱襲富錫爾佛爾
慶額滿洲鑲黃旗人穆倫保滿洲正白旗人均入
祀昭忠祠其子襲雲騎尉
德福
德福蒙古正藍旗人姓巴魯特乾隆十三年由前
鋒派往金川軍營十四年撤還授前鋒校二十年
從征逹瓦齊二十三年隨將軍兆惠剿逆回霍集
占於葉爾羌師旋叙功
賞給雲騎尉世職二十六年授副前鋒參領三十二年
赴雲南軍營
賜戴孔雀翎題補東川營參將將軍明瑞擊賊于蠻結
猛育等處德福均在事有功遷騰越營副將三十
三年擢鶴麗鎮總兵三十四年偕侍衛巴朗克車
德等剿賊於猛戛賊酋苗温等敗遁斬獲甚衆尋
隨大軍進攻老官屯賊據寨以死拒德福身先督
戰被創死之經略傅恒以
聞
諭曰總兵德福身先士卒奮勇捐軀深為軫惻着入祀
旌勇祠應得卹典該部察例具奏尋
賜祭葬如例並
命入祀昭忠祠子音德赫廕都司襲雲騎尉
甘都
甘都先世居葉赫遷巴林因以巴林為氏
太祖高皇帝時率子弟來歸授佐領隸鑲藍旗蒙古
太宗文皇帝天聰元年從征寧遠擊敗明兵於城北山岡
追逐至壕塹三年從征明攻克大安口敗敵玉田
縣
上親統師取遵化簡將士駐守甘都與焉明年大軍棄遵
化出邊甘都為殿擊敗追襲敵兵八年予三等輕
車都尉世職擢任兵部恭政崇德三年考滿晉世
職為二等輕車都尉尋以裁參政改兵部理事官
隨貝勒岳託征明北京擊敗明總兵祖大夀及太
監高起潜等軍進趨山東攻克濟南府城明年春
師還取道蠡縣復克其城叙功晉一等輕車都尉
會佐領傅喀争濟南先登功引甘都為証甘都坐
附和罰鍰五年從征瑚爾哈部有索倫兵五百據
掛拉爾屯甘都同承政索海理事官喀喀穆率兵
攻破其栅斬級二百生擒一百三十人以歸六年
大軍圍錦州明總督洪承疇列營松山屢以步騎
來犯甘都皆擊敗之恭順王孔有德之長史徐勝
芳為敵所困甘都突入陣援之出七年錦州下部
議諸將徇隠軍士失律罪甘都應罰鍰得
旨寬免仍叙功加一雲騎尉順治元年四月隨睿親王多
爾衮入山海關擊敗流賊李自成十二月隨豫親
王多鐸由河南征陜西屢敗自成賊衆遂克潼關
取西安二年五月移師征江南同都統恩格圖瑪
拉希等取宜興崑山二縣叙功晉三等男三年隨
端重親王博洛征浙江追剿明總兵方國安於黃
巖環城困之偵賊勢既蹙撤圍一面縱其出遁擊
之賊皆潰城遂拔大軍進征福建甘都先衆攻克
分水關追剿明唐王朱聿鍵於汀州招降漳州府
及漳平縣五年
上命都統譚泰為征南大將軍討叛鎮金聲桓甘都署前
鋒都統率兵赴江西遇
恩詔晉二等男尋以疾卒於軍子武山布襲爵
琿錦
琿錦姓薩爾圖世居敖漢部當
太宗文皇帝收服敖漢時琿錦隨衆來歸迷失路竄入明
錦州崇德六年大兵圍錦州琿錦同蒙古台吉諾
木齊武巴什等縋城來降授騎都尉世職隸鑲藍
旗蒙古任參領順治元年四月隨睿親王多爾衮
入山海關擊流賊李自成署副都統事督後隊兵
有功加一雲騎尉六月與都統覺羅巴哈納征山
東七月移師山西偽伯陳永福據太原琿錦单騎
略城下城中兵突出琿錦擊敗之已而我軍攻克
太原城其屬五州十縣皆降以功
賚白金二年同都統都類剿自成於武昌追至九江口獲
賊船明年隨肅親王豪格征流賊張獻忠時叛鎮
賀珍擾漢中以步騎二千據雞頭關琿錦率右翼
兵隨貝勒尼堪擊敗之珍遁走追斬無算遂進征
四川同都統巴特瑪等屢擊敗獻忠拒戰賊衆獻
忠既滅移師涪州與護軍參領希爾根擊賊袁
韜於涪江西岸賊皆潰竄五年叙功晉三等輕車
都尉尋擢鑲藍旗蒙古副都統隨鄭親王濟爾哈
朗征湖南時明福王朱由榔將馬進忠王進才袁
宗第等盤踞寳慶沅州六年琿錦同前鋒統領努
山副都統拜音岱等攻克寳慶破其營遂征沅州
領本旗兵進擊扵洪江斬其總兵二副將四兵二
千餘獲船九七年凱旋得
優賚三遇
恩詔晉一等輕車都尉兼一雲騎尉十五年隨信郡王多
尼征雲南朱由榔與其將李定國等敗竄永昌十
六年四月大軍克永昌渡潞江定國設伏磨盤山
我師既破其木栅琿錦同都統沙理布乘勝追擊
遇伏力戰歿於陣
賜祭葬如典禮謚曰壮勤兄子古錫襲職
秦布
秦布蒙古鑲藍旗人姓烏朗罕濟勒們世居喀爾
沁地方康熙二十三年襲其祖圖馬賴所遺二等
輕車都尉四十四年四月授恭領十一月授鑾儀
使五十九年遷滿洲鑲紅旗副都統雍正二年調
蒙古鑲紅旗副都統五年遷蒙古鑲藍旗都統七
年署正紅旗護軍統領八年授陜西西安將軍九
年七月疏言西安額設兵丁八千今戸口繁滋將
及四萬請於滿洲餘丁内選一千令其當差遇有
調遣處照馬兵例派往俟兵事告竣陸續裁汰從
之十三年五月奏涼州駐防兵二千名内請選精
壮者二百為前鋒西寧一千名内選一百為前鋒
滿洲八旗两翼並分設協領一員蒙古八旗两翼
並合設恊領一員滿洲每旗佐領並設一員蒙古
佐領涼州則每旗分設一員西寧則两旗合設一
員其管理行文事件之筆帖式涼州設三員西寧
設二員西寧副都統事務繁多應於協領内㨂選
一員協辦涼州將軍衙門照依西安例設二司其
將軍副都統印信二司關防恊領條記請交部鑄
給至官兵俸餉口糧等項照西安例支領軍機大
臣議行乾隆元年正月奏請涼州西寧两處添設
步兵一千並請將西寧滿洲兵移駐莊浪四月請
將西安兵四千改為鳥鎗兵均得
旨允行三年三月奏言原例窩逃之地方人等處分甚
嚴地方官亦有責任嗣因都統塞德奏准逃人在
地方居住未及一年若不知情地方官並窝家俱
免議致兵丁跟役逃亡益甚請仍照原例嚴加議
處下九卿議覆從之五年三月以年老休致八月
西安將軍綽爾多劾秦布前在將軍任内違例徇
情將兵丁錢糧撥給額外筆帖式部議革職八年
八月卒
欽定八旗通志卷一百八十八
