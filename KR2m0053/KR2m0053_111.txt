欽定四庫全書
欽定八旗通志卷九十七
學校志四(宗學學)(覺羅學)(咸安宫官學)(景山官)
宗學
順治九年十二月工科副理事官散都疏請每旗
各設宗學每學用學行兼優滿漢官各一員為之
師範凡未封宗室之子年十歲以上者俱入宗學
有放縱不循禮法者學師具報宗人府小則訓責
大則奏聞其親王世子郡王亦應選用滿漢官各
一員講論經史貝勒以下俱應勤加講閱以昭成
就宗室人材之意得
旨每旗設滿洲官教習滿書其漢書聽從其便
十年三月散都又疏言親王應各設在部博士滿
洲進士漢軍進士各一員頂帶照騎都尉世子應
各設在部筆帖式滿洲進士漢軍進士各一員頂
帶照雲騎尉郡王應各設在官學閒散滿洲進士
漢軍進士各一員頂帶照博士如滿洲漢軍進士
不足於舉人内考用舉人不足於各王護衛内選
用親王郡王等滿十歲然後設立師傅宗室八學
各設滿洲生員一員頂帶照筆帖式各員六年滿
後考取優者錄用
詔從之
康熙十二年題准王以下入八分公以上子弟年
滿十歲者於本府講讀經史諸書
二十四年議准宗室子弟令延文學優贍者在各
府第精專學習
雍正二年立官學於宗室内揀選分尊年長者四
人令其教習
諭之曰朕惟睦族敦宗務先教化特立義學揀選爾等教
習隨其資質勸學興行有不遵教訓者小則爾等自行
懲勸大則揭報宗人府會同奏聞其行止端方精勤好
學者無論年齒長幼即行保奏從來立教之術莫要於
奬善懲惡善不奬不能使之勸惡不懲不能使之改爾
等既膺簡任務期勤慎黾勉恪共厥職以副朕篤厚宗
親殷勤教育之至意
又覆准左右兩翼官房每翼各立一滿學一漢學
王貝勒貝子公將軍閒散之十八歲以下子弟除
在家自讀者悉聽外其在官學子弟或清書或漢
書隨其志願分别教授十九歲以上已曾讀書之
宗室有願讀書者亦聽其入學其教授人員於各
部院司官中書内揀選四員每翼分與二員令教
習清書禮部揀選教習四員每翼分與二員令教
習漢書至騎射亦屬緊要兵部於閒散官及護軍
校護軍内揀選善騎射者四員每翼分與二員於
官學内修一箭道讀書之暇教習騎射以
欽選之宗室四人為正教長宗人府選十六人為副教長
如正教長缺出即擇副教長補授令伊等輪流值
日不時勸勉教習禮義每月考試一次將學業騎
射優者平常者不及者分别等第申報註册每春
秋二季宗人府親試其學業優長騎射出衆者舉
奏引
見其值日教長月給銀三兩米三斗讀書子弟月給銀米
同更按月各給川連紙一刀筆三枝墨一錠自十
一月朔至正月晦各給炭百八十觔自五月朔至
七月晦每日給冰一塊教習清書之司官中書仍
領該部院公費其教習漢書者照國子監教習例
每月給米兩斛三十六月滿時咨送吏部照例補
用其教習騎射者每月給銀一兩所應給銀米筆
墨紙炭冰塊行文該部支給所立宗室學房宗人
府親閱應修之處派官料估領取工部錢糧修理
至教習五年稱職舉其勤宣訓化實蹟保奏仍賞
正教長每員縀四疋副教長每員縀二疋教習清
書官員行文該部院議叙教習騎射人員交該旗
以應陞之缺即用有不稱職者指參
乾隆三年議准兩翼宗學設立總稽課程各二人
以滿漢京堂官充之
七年十二月奉
上諭我朝崇尚本務原以弓馬清文為重而宗室誼屬
天潢尤為切近向来宗室子弟俱講究清文精熟騎
射誠恐學習漢文不免流於漢人浮靡之習是以順
治十一年六月欽奉
世祖章皇帝諭宗人府朕思習漢書入漢俗漸忘我滿洲
舊制前准宗人府禮部所請設立宗學令宗室子弟讀
書其内因派員教習滿書其願習漢書者各聽其便今
思既習滿書即可將繙譯各漢書觀玩著永停其習漢
字諸書專習滿書爾衙門𫝊示所以敦本實而黜浮華
也近因雅爾哈善條奏設立宗學以漢文教習宗室子
弟迄今已歷數年昨經考試並無佳卷即繙譯卷亦
屬平常朕非過求文字出色其實在明通者實難其
選即所取二三人不過於其内就短取長文理稍順
而已尚恐未必盡出心裁或不免彼此商確凑集其
於造就之方究無禆益也但既經考試著宗人府將
所取之人照例帶領引見嗣後宗室子弟或有不能
學習漢文者應聽其專精武藝其在宗學肄業者考
試之時更應益加嚴肅至宗室進身之階原有襲封
世職又可揀選侍衛及護軍參領等缺與其徒務章
句虚文轉致荒廢本務不如嫻習武藝崇實黜浮儲
為國家有用之器也可傳諭宗人府將此旨明白曉
諭宗室人等知之
八年三月禮部帶領宗人府考取之宗室玉鼎柱
等引
見奉
旨考取之宗室玉鼎柱達林圖福喜俱准作進士與乙
丑科會試中式之人一體殿試引見或選入翰林或
以部屬等官補用候朕臨時降旨嗣後俱照此例行
十年七月稽查右翼宗學通政司右通政熊學鵬
奏言右翼宗學共設滿漢教習九人凡在館學生
滿漢文藝之優劣教習人員訓課行走之勤惰皆
應不時考核今稽查右翼宗學係臣與光禄寺卿
沈起元二人俱係漢官於繙譯素未通曉請再派
滿洲文臣一員公同稽查奉
旨著派開泰
二十一年奏准裁宗學漢教習九人改為繙譯教
習
以上宗學
覺羅學
雍正七年奉
上諭八旗内覺羅佐領或有或無向未畫一今既將下五
旗覺羅佐領由各王屬下撤出作為公中佐領朕意均
派八旗方為妥協前者宗人府設立宗學祇令教習宗
室尚未及於覺羅覺羅人衆今若一槩歸併宗學教者
勢難遍及應每旗各立一衙門管轄覺羅或王或公派
委一員統理令於各旗覺羅内揀選老成練達品行端
方者一二人分管即於該旗衙門之旁設立一學除情
願在家學習者外擇其可教之人令其讀書學射滿漢
兼習所派出之管轄人員不時訓誨稽察如内有行止
不端不知守法安分者即回明宗人府王等令在該旗
衙門居住學習禁止出門俟其改行遷善之後再回明
宗人府王等始許出門年底彙疏具題如此則於覺羅
少年子弟大有裨益而人人皆可成就著宗人府王公
等會同滿洲大學士六部尚書詳悉議奏
是年十二月宗人府王公滿洲大學士六部尚書
議覆我
皇上敦宗睦族俯念覺羅等雖世系稍遠亦出自
天潢是以由該王屬下撤出置之公中佐領兹又
特命將七旗所有之覺羅佐領均之於八旗每旗各設一
學令其讀書得以成就
恩德實為備至查七旗所有覺羅佐領共三十二分鑲黃
旗七分正黃旗五分正白旗無有正紅旗七分鑲
白旗五分鑲紅旗四分正藍旗二分鑲藍旗二分
今應就便視其可移者每旗置為覺羅佐領四分
將鑲黃旗七佐領内之佛保永昌阿堵鑲白旗之
海蘭此四佐領移置正白旗正藍旗惟有覺羅佐
領二分將鑲藍旗之永禄同保住此二佐領移置
正藍旗共成四分將正黃旗之東武立正紅旗之
得進圖爾得赫瑪喇熙此四佐領移置鑲藍旗再
八旗各擇官房一所立為衙署旁設清漢各一學
八旗覺羅内自八歲以上十八歲以下子弟俱令
入學讀書其中有情願在家讀書者聽其自便其
入官學讀書者清漢隨其所願而教之如十八歲
以上已曾讀書而又願入學讀書者亦准其入學
至十八歲以上未曾讀書者不可竟無教訓於每
月朔望𫝊集該旗公署宣講
聖諭廣訓總管一旗覺羅之王公由宗人府將王公職名
開列奏請
欽點每旗派覺羅二人以為督教之長即交委出之王公
會同宗人府王公務擇其才品能管轄人者挑取
由各部院現任筆帖式内擇其老成能繙譯者揀
選八人每旗各分一員教授清書由禮部揀選教
習八人每旗各分一員教授漢書再行文兵部將
現在十五善射或已退之十五善射内無論官兵
揀選八人每旗各分一人令其教射於學舍院内
修一習射之地令覺羅等於誦讀之暇兼以習射
所選督教之長十六人令其每日在學行走讀書
之覺羅等有怠惰不學者各學之長即嚴加訓飭
若不悛改即回明管轄之王公嚴加訓責如有甚
劣者報知宗人府拘於本旗衙署内教訓不准出
外行走即不讀書之覺羅内有行為妄亂者亦拘
於衙署之中教訓不准出外行走俟痛加悛改後
告知宗人府始行放出由宗人府彙集奏
聞再讀書之覺羅等若不時加考課則優劣不分無以懲
勸令該管之王公等於每年春秋二季親身考騐
分别等第報知宗人府登記檔案如所學之書及
騎射俱優者奏明引
見擢用則劣者自知黾勉效法各加奮勵而學業可成矣
至讀書之覺羅及督教人等每月各給公費銀二
兩其米石紙筆墨冰炭等物俱照宗學之例行文
各該部領取教清書之筆帖式教漢書之教習亦
照宗學之例教習三十六個月期滿行文吏部照
例補用如懶惰不勤者咨送該部革職如有多教
三年者將其多教之處一併咨部議叙再各學之
覺羅有進文生員及繙譯生員至四人者將教清
漢書之教習亦交部議叙其教射之人照筆帖式
給與公費其衙署學舍著各旗揀擇足用之官房
一所委員會同覺羅學長估計領取官租銀修理
報部核銷再每旗挑馬甲各二名以為𫝊事之用
覺羅等讀書五年如果成就多人著宗人府詳查
奏
聞將該管之王公議敘派出之學長等如果勤慎教導令
該王公報知宗人府另行保奏教射之人俟過五
年以應陞之缺即用如怠惰不勤即參奏治罪如
此則教習各勤於訓導而讀書之覺羅學業可成
矣奉
旨依議
以上覺羅學
咸安宫官學
雍正六年十一月奉
上諭咸安宫内房屋現在空閒看景山官學生功課未專
於内府佐領管領下幼童及官學生内選其俊秀者五
六十名或百餘名委派翰林等即住居咸安宫教習彼
處房屋亦多且有射箭之處其學房住房爾等酌量修
理著令居住再挑選烏拉人幾名於伊等讀書之暇令
其教授清話弓馬伊等皆係幼童有欲帶僕人者准各
帶一人幾日後著回家看往一次如是訓導其上進之
子又加勤學庶可收堪用之材至伊等所需飲食紙筆
弓箭等物並騎射之駑馬作何官給之處爾等妥議具
奏
七年四月總管内務府議奏臣等欽遵
諭旨於景山官學生佐領管領下自十三歲以上二十三
歲以下之幼童看其俊秀可以學習者選得九十
名於
咸安宫内酌量修理讀書房屋三所每所各分給三
十名令其讀書其教習著於翰林院官員揀選厚
重者九人具奏每所派三人令勤加教授其教清
話弓馬之人臣等於烏拉人及舊滿洲内挑選善
教授者九人亦每所派三人於讀書之暇著令教
授學習諸生年歲大小不同可學習步射者著在
咸安宫門前閒地教以步射可學習騎射者酌量時
宜教以騎射
紫禁内地關係緊要應令諸生清晨入學日暮散歸
如遇雨水祁寒之際教習學生有情願在内者即
著宿居學内管理學房事務揀選内府官四員奏
令專管應於掌儀司太監内選其老成者三人夜
間巡察火燭所派太監即令管理學房官管轄其
教習等如果教授有方諸生之學業可觀三年一
次查勘將翰林等交部議叙教清話弓馬之人以
應陞之缺陞用倘有疎懈怠玩不悉心教授者臣
等指名題參學生内有滑懶不肖者革退另選查
景山滿漢教習除官給飯食外無俸之教習每人
月給銀二兩漢教習各給住房二間每年給縀紗
衣一套三年給縀面羊皮袍褂一套今選取教習
等所食俸銀及官給飯食衣服應均照定例其翰
林教習之住房於附近官房内撥給學生飯食照
該班護軍之例除給與官米外每日每人用肉菜
銀五分按月由内庫發給看管飯食及做飯使令
等項於管領下領催蘇拉内酌派
咸安宫門外西邊所有房屋撥給數間以為做飯之
處所讀之書所需之筆墨紙張弓箭器皿騎射之
駑馬鋪用蓆毡温炕木柴煖手黑炭等物委官計
算數目向各該處領取臣等仍不時身往稽察
皇上命下之日行文翰林院揀選翰林欽天監選擇吉日
令學生入學讀書可也奉
旨依議
十二年五月翰林院侍讀學士保良奏言我
皇上加恩内府子弟特設
咸安宫官學漢教習教以文義滿教習教以清書弓
箭又
賜以紙筆飯食等物無非作養人材之至意也諸生沾被
皇恩專心肄業自雍正七年七月開學以來迄今五載除
新補學生外内有中式舉人副榜者四人有考中
生員補廪者二十三人有兼習清書稍知繙譯者
十三四人其餘雖質學不等然皆略明大義弓箭
俱有可觀但諸生學習日久年紀漸長二十以外
者十有四五若不限以年分考試别其優劣無以
示勸懲查宗學有五年一次考試之例今立學已
屆五年伏祈
皇上派員考試别以等第其年紀尚幼質堪成就者仍留
學内讀書其年紀長成考在上等與考在下等均
應作何發落令考試官考後請
旨嗣後或三年一考或五年一考著為定例永遠遵行如
此不惟學生知所鼓舞儆戒而滿漢教習之勤惰
優絀亦可因此而見矣奉
旨内務府總管等議奏
九月總管内務府議照宗學例五年考試一次除
陸續後進學生不能應考者不令其考試外其應
考學生令管理官學翰林官查明送考其考試官
由吏部開列職名奏派大臣一員司官一員内務
府司官一員分為三日考試第一日考試漢文擬
以四書二題第二日考試繙譯楷書清字擬以
上諭一叚第三日考試騎射步射其考場清漢文在掌儀
司衙門騎步射在正黃旗侍衛教場其監察官員
派内府護軍統領一員護軍參領二員酌派護軍
查看其所需桌張紙卷等項臣衙門派員料理其
考試之學生定為三等一二等由考試官具奏作
何錄用請
旨定奪三等者仍留學肄業其年長質愚不能上進者即
行革退又查得雍正十一年二月内將年滿教習
等具奏奉
旨咸安宫景山教習疎懶怠忽不實心訓課者居多爾等
將現今年滿實在勤慎者揀選帶領引見其餘仍令效
力三年嗣後若不實心訓課即行參奏重處將此旨傳
諭兩學官員教習等知之欽此臣等謹遵
諭旨漢教習内三年期滿如果實心訓課行走優勤者臣
衙門出具考語咨部引
見以應陞之缺補用其訓課平等者三年期滿仍留三年
俟六年期滿照依此例補用如不實心訓課者臣
等即行𠫭奏其教清話馬步射之教習五年期滿
教授盡心行走勤慎者於應陞之處列名不及者
革退另選其不盡心教授者參奏重處如此則勤
懲兼施誘勵備至學生等自必羣知奮興以歸於
上進之途而教習等亦不至有草率偷安之弊矣
請以此著為定例永遠遵行抑臣等更有請者
咸安宫教清話馬步射之教習原設九人今學生内
既有稍知繙譯之人應請於九缺内扣除三缺改
補繙譯教習三員此繙譯教習請照八旗助教之
例由部考取三員令教繙譯清書五年期滿交部
議叙奉
旨依議
乾隆三十四年二月總管咸安宫官學教習邁拉
遜參奏教習等怠惰曠功一摺奉
上諭所有咸安宫稽查教習之張曾敞等著交部察議
至觀保管理官學日久並不實力整頓以致教習人
員怠惰曠功若此若非邁拉遜查出參奏觀保尚在
睡夢中觀保著交部嚴察議奏
以上咸安宫官學
景山官學
康熙二十五年
特命建設官學於北上門兩旁共給官房三十間滿官學
三房漢官學三房每房給桌二十張櫈十五條自
五月初一日起至七月三十日止每日給冰一塊
自十一月初一日起至正月三十日止每日給炭
二十斤中間十二月二十七日起至正月十六日
扣除散學二十日不領六房窗戶著落内管領每
年十一月内用毛頭紙糊飾
是年議定景山官學生於内佐領内管領下選取
三百六十六名
又議定教習額數清書每房設教習三員漢書每
房設教習四員
又議准生員内有善於訓導願為教習者選擇移
送各給衣食令教習三旗子弟
又議定生員教習六年限滿以教諭即用其由官
學内中式舉人副榜及捐貢之教習俱以知縣用
又奉
上諭内廷執事人閒散人内老成堪為師長者不分滿洲
蒙古漢軍著挑選九名教滿書
二十九年奉
上諭内閣中書内善書善射者揀選三名教滿書仍照常
陞轉
三十一年議定於新添内管領三員下增選官學
生定為三百八十八名
三十四年奏准於新添滿洲佐領七員漢軍佐領
六員内管領三員下仍挑選官學生三百八十八
名官學生缺額即於新添佐領内管領下均勻選
取
三十八年議定停止官飯每月每人給公費錢一
千文
五十二年奉
上諭於新科進士内揀有年紀者選取三名教習照常陞
轉
是年議定進士教習期滿陞用内閣中書
雍正元年議准將
御筆尖圈記名新進士挨次充補教習
是年題准官學生三百八十八名俱於佐領内管
領下閒散人挑取
又議定教習六年期滿果官學生成就多者將中
書等具題咨送吏部以應陞之缺即用内教習等
亦以應陞缺即用
又奏准停止公費仍給官飯教清書中書三員内
教習六員亦照漢教習例
又定官學生内生員每月給紙筆銀一兩隨本佐
領關給
三年議定教習員缺由禮部向吏部咨取候選舉
人向國子監咨取恩拔歲副貢生
欽點大員考試選取三年期滿咨送吏部以應陞之缺
補用
十二年九月總管内務府議奏景山官學設立教
習係一體給公費飯食誠為優渥學生等考試舉
人生員筆帖式及挑選護軍披甲等差無不沾被
皇恩但學生之優劣教習之勤惰亦當詳加考騐示以勸
懲請照現定
咸安宫官學之例令管理景山學官將應考之學生
開送一同考試試官分别等次另摺具奏考在一
二等者臣衙門另行請
旨其滿漢教習亦照例分别錄用奉
旨依議
附會典所載則例
景山官學額設人役滿漢六房每房灑掃閒散人
二名看房人一名
教習廪給内教習食執事俸米中書教習食中書
俸漢教習每人給官房兩間每日給白米七合五
勺猪肉一觔及鹽油菜蔬等物每月給銀二兩連
米俱於漢軍佐領下關領每年夏季給官用紗袍
褂各一件絨纓帽各一頂秋季每人給官用緞棉
袍褂各一件三年給官用縀面羊皮袍褂各一件
皮帽一頂皮靴一雙毡襪一雙滿漢教習每年各
給水筆二十四枝墨一兩二錢
以上景山官學
欽定八旗通志卷九十七
