欽定八旗通志卷二百九
人物志八十九
忠義傳一(滿洲八旗一八年共九十一人開國至天聰)
(謹按昭忠祠列傳久有成編凡仗節死綏之臣得預馨香均登簡牘故自敬謹親王以下凡大臣殁)
(聖朝於王事者無不備書以見偏禆苟能效命疆場無褒崇之典上至親貴下至)
(不流芳百世惟是史家之例凡名臣貴秩别有事跡可徵功業可傳者雖縶馬埋輪捐身鋒鏑皆自)
(為列傳不入忠義傳中盖執干戈以衛社稷特其大節之一端不足以盡其生平故轉不以忠義標)
(目也今從其例凡昭忠祠列傳所載已見于宗室王公傳大臣傳者悉不複登惟行事不甚表見名)
(位又非通顯者乃彙列此門以昭闡微顯幽之大義又昭忠祠列傳皆以時代為後先今既為八旗)
(通志全書皆以八旗分編此一門未可互異故今亦以八旗為序以符體例焉)
業中額
業中額滿洲鑲黃旗人姓瓜勒佳氏世居訥殷地
方其父山燕於
國初率八十人來歸業中額授貝勒護衞癸巳年九
月烏喇國貝勒布占泰復行背盟
太祖高皇帝親統大兵往征之布占泰率兵三萬越伏爾
哈城業中額奮勇進擊之殁於陣
賞卹如例
阿達海
阿達海滿洲鑲黃旗人姓鈕祜禄氏果毅公額亦
都巴圖魯第五子也初管佐領
太祖高皇帝時任二等侍衞兼班領辛亥年冬十二月從
大兵征渥集部之虎爾哈路克扎庫塔城有功旋
隨碩翁科洛巴圖魯費揚古征哈達力戰殁於陣
賞卹如例
納爾察
納爾察滿洲鑲黃旗人姓鈕祜禄氏以軍功
賜備禦世職歴任副都統
國初從征烏喇有登城克敵功尋攻沙嶺遇賊來犯
時大兵未集納爾察奮戈獨進遂殁於陣順治元
年追諡果壯
貝和
貝和滿洲鑲黃旗人姓墨爾哲勒氏世居松花江
地方任三等侍衞
國初從大兵征西路擊賊於克爾倫力戰陣亡
恩賜雲騎尉世職(承襲詳見世職表)
巴希
巴希滿洲鑲黃旗人姓富察氏世居納殷地方天
聰元年五月以騎都尉隨多羅大貝勒代善等征
明攻錦州城中敵兵出戰我兵迎擊之復驅入城
巴希與覺羅拜山不待大兵至奮勇先登戰殁於
陣
恩賜二等輕車都尉世職(承襲詳見世職表)
覺羅阿賴
覺羅阿賴滿洲鑲黃旗人
景祖翼皇帝之曾孫也天聰三年十二月
太宗文皇帝征明阿賴率兵五百名往視薊州遇明山海
關步兵五千來援奮勇力戰陣亡
恩賜騎都尉世職(承襲詳見世職表)
尼馬禪
尼馬禪滿洲鑲黃旗人世居馬佳地方即以地名
氏
國初來歸初襲兄赫東額一等男緣事革爵後復授
騎都尉天聰五年七月從
太宗文皇帝征明大凌河明監軍道張春率兵來援尼馬
禪奮勇衝擊被傷身亡
賞䘏如例
和托諾
和托諾滿洲鑲黃旗人姓烏爾古宸氏世居木楞
地方天聰初来歸以招阿庫里尼滿地方有功
賜丁壯十戶即將阿庫里尼滿人丁編佐領使統之八年
八月從
太宗文皇帝征大同至沙城力戰陣亡
恩賜騎都尉世職(承襲詳見世職表)
都敏
都敏滿洲正黃旗人姓伊爾根覺羅氏世居董鄂
地方以參領兼佐領事
國初從大兵征索爾和力戰陣亡
恩賜備禦世職
納海
納海滿洲正黃旗人姓瓜勒佳氏直義公費英東
之子昭勲公圖賴之兄也初任參領駐防千山累
功加騎都尉世職以從征旅順口擊賊陣亡進世
職為三等輕車都尉其子古爾漢襲卒其次子古
蘇襲積軍功進三等男贈納海如其官
貴三
貴三滿洲正黃旗人姓哲爾德氏世居烏喇
國初以佐領從大兵征索爾和戰歿
恩賜三等輕車都尉世職(承襲詳見世職表)
延都
延都滿洲正黃旗人姓錫克特理氏世居松花江
地方任佐領於天命六年三月隨
太祖高皇帝大兵征明瀋陽城奉集堡遇明總兵李秉誠
等援兵力戰歿於陣
賞䘏如例
五岱
五岱滿洲正黃旗人任烏喇佐領於天命六年隨
大兵攻輝發戰遼東奪嗒思哈橋掌纛士中礮仆
地五岱代舉纛前至城下為飛石所中遂歿於陣
孫胡什塔兒任七品官
代蒙阿
代蒙阿滿洲正黃旗人姓賴布氏世居佛阿拉地
方
國初來歸任佐領管理糧餉天命六年隨大兵征遼
東力戰陣亡
賞䘏如例
滿達禮
滿達禮滿洲正黃旗人姓納拉氏世居布顔舒護
魯任佐領世職天命六年隨額駙揚古利取瀋陽
克之乘勝進攻遼陽力戰歿於陣子舒書襲
書穆魯
書穆魯滿洲正黃旗人姓瓜勒佳氏世居蘇完地
方任筆帖式天命七年隨
太祖高皇帝征明廣寧至沙嶺力戰歿於陣
賞䘏如例
巴雅爾圖
巴雅爾圖滿洲正黃旗人姓伊爾根覺羅氏世居
葉赫地方初以戰功授雲騎尉天命六年從大兵
征明克遼東奪嗒思哈橋論功授騎都尉世職十
一年正月從
太祖高皇帝征明寧遠力戰陣亡
賞䘏如例
松阿里
松阿里滿洲正黃旗人姓興嘉氏世居貝坤沙秦
地方
國初從征歴有戰功後隨大兵攻查庫塔豁屯力戰
中傷歿
賞䘏如例
台弼善
台弼善滿洲正黃旗人姓扎庫塔氏世居噶哈禮
璧翰之鄂里噶山初監遊牧天命三年從大兵征
明攻撫順馬哈達村有功
賞給牛馬四年攻界凡執纛人乘馬被創仆台弼善代執
其纛見一人來犯直入生擒之又從征哈達及豐
濟堡有功我兵遇明兵于哈爾土滸衆皆奔潰台
弼善獨冒矢石翼納冷格以出進取平樂堡以第
二人登城克之復
賞給馬匹天聰三年隨大兵征明北京與明經略袁崇煥
力戰陣亡
恩賜騎都尉世職(承襲詳見世職表)視其秩
賜以金
阿海
阿海滿洲正黃旗人姓博爾濟吉特氏世居烏魯
特地方天聰四年二月隨大兵征明攻遵化城越
衆先登力戰歿於陣
恩賜騎都尉世職(承襲詳見世職表)
瓦爾喀
瓦爾喀滿洲正黃旗人姓薩克達氏世居布爾哈
天聰五年隨
太宗文皇帝征明圍大凌河明監軍道張春率兵來援瓦
爾喀力戰陣亡
恩賜雲騎尉世職(承襲詳見世職表)
額爾機根
額爾機根滿洲正黃旗人姓舒穆禄氏英誠武勲
王揚古利之族孫也初以軍功授雲騎尉天聰二
年從大兵征明克錦州城論功加授騎都尉三年
十二月從
太宗文皇帝率兵五百名往視薊州遇明山海關步兵五
千來援額爾機根力戰陣亡八年
恩賜一等輕車都尉兼一雲騎尉世職(承襲詳見世職表)
覺羅喇達
覺羅喇達滿洲正黃旗人天聰三年從
太宗文皇帝征明大敗明兵於都城進攻薊州力戰陣亡
八年
恩賜佐領世職(承襲詳見旗分志)
阿巴泰
阿巴泰滿洲正白旗人姓覺羅氏世居覺爾察地
方
太祖高皇帝時任扎爾固齊兼佐領庚戌年冬十一月隨
額亦都巴圖魯招撫東海渥集部之那木都魯綏
分寧古塔尼馬察四路降其長康果里等十九人
令其家口前行既回兵復擊取雅攬路阿巴泰力
戰陣亡以其子新泰襲騎都尉世職新泰歴陞至
護軍統領亦戰歿自有傳
耶陳
耶陳滿洲正白旗人姓舒穆禄氏世居朱社禮堡
國初來歸
太祖高皇帝遇之甚厚
賜馬三十匹甲三十副裘三十襲及御服等物甚備又以
其居處甚遠
賜角勒地方田百頃令携家口作樓以居焉辛亥年從征
哈達攻其城奮勇先登力戰歿於陣
恩賜輕車都尉世職(承襲詳見世職表)
托栢
托栢滿洲正白旗人姓他塔喇氏世居東安地方
太祖高皇帝時額駙也奉
命守禦東安會賊來犯率兵奮擊敗之追逐餘衆中礮陣
亡
賞䘏如例
席爾泰
席爾泰滿洲正白旗人世居董鄂以地為氏
國初隨父綸布率所屬來歸
賜名魯克素編佐領使統之積功晉十六大臣之列授遊
擊世職天命六年從大兵征瀋陽明總兵陳策統
四川兵三萬由黃山渡渾河來援與我軍鏖戰不
退席爾泰隨後軍助戰大敗之追至渾河歿於陣
子拉都襲職後亦陣亡自有傳
西佛
西佛滿洲正白旗人姓他塔喇氏世居查庫木地
方初任參領於天命六年三月隨
太祖高皇帝大兵征明瀋陽攻其城於正藍旗所轄汛守
遇明兵力戰陣亡
恩賜騎都尉世職(承襲詳見世職表)
翁克
翁克滿洲包衣正白旗人任護軍參領兼佐領於
天命六年從大兵征明錦州奮勇力戰陣亡
賞䘏如例
西漢
西漢滿洲正白旗人姓董鄂氏父倫布率四百人
來歸
太祖高皇帝賜名魯克素編其屬為佐領西漢襲父職以
功加騎都尉天聰中卓農額駙屬下蒙古有逃去
者西漢追獲盡殱之又從征朝鮮攻靉陽城西漢
偕二十人先登克之進攻三塔力戰歿于陣
恩賜三等輕車都尉以其子鄂碩襲其後鄂碩子費揚古
為寧遠大將軍征噶爾丹有功封一等公追贈西
漢公爵
卓爾糾
卓爾糾滿洲正白旗人姓托科羅氏世居虎爾哈
天命六年
太祖高皇帝統兵往征虎爾哈卓爾糾率衆來歸授備禦
世職天聰三年從大兵征明派運草束遇明兵力
戰陣亡子圖那襲職後亦陣亡自有傳
音達護齊
音達護齊滿洲正白旗人姓伊爾根覺羅氏世居
窪洪萼漠地方初以戰功得騎都尉世職緣事革
職天聰四年二月由廢員從大兵征明攻遵化城
時第二隊雲梯未至即率三隊雲梯奮勇登城中
傷而歿
恩賜原官以其兄安塔慕承襲
代音布
代音布滿洲正白旗人姓他塔喇氏世居扎昆木
地方
太祖高皇帝時率子弟及族屬來歸編其衆為佐領即令
統之每出征輙有功所獲馬匹生畜無算累功加
世職至三等子天聰八年以蒙古喀爾喀扎魯特
部落昂安貝勒殺我使者
命阿巴泰台吉等統兵三千征之代音布為前鋒率精銳
五十人馳百餘里遇昂安兵奮擊敗之昂安復引
衆拒戰代音布持矛格鬪身中數十箭仍督兵衝
突卒斬昂安貝勒及其子代音布以傷重遂歿
恩賜一等子世職(承襲詳見封爵表)
巴都里
巴都里滿洲正白旗人姓佟佳氏世居馬察地方
初率五百丁來歸
太祖高皇帝以其衆編為佐領令巴都里管理並授為扎
爾固齊旋擢都統兼禮部承政以勞績加三等輕
車都尉天聰八年五月出征大同攻王家莊城巴
都里奮勇督戰遂亡於陣
恩賜三等男以其子卓羅襲後卓羅以功加二等伯追贈
巴都里如其爵
多禮善
多禮善滿洲正白旗人姓吳扎庫氏世居綏分地
方初攻北京時分路攻遵化以第三人登城克之
論功授雲騎尉天聰八年八月從
太宗文皇帝征明大同奮勇力戰陣亡
恩賜騎都尉世職(承襲詳見世職表)
新泰
新泰滿洲正白旗人姓覺羅察氏父阿巴泰在十
扎爾固齊之列兼管佐領事
太祖時巴雅喇部將圖勒申圍寧古塔阿巴泰奉
命攝本翼統領給兵符救之擊敗圖勒申阿巴泰亦被創
卒新泰其長子也從征累功
賜備禦世職天命六年從大兵攻遼陽新泰力戰拔之以
功加授世職為輕車都尉任護軍統領十一年攻
寧遠力戰歿于陣子噶思海襲職
喀爾哈那
喀爾哈那滿洲正白旗人天聰八年八月以驍騎
校隨
太宗文皇帝征明大同戰歿于陣
恩賜雲騎尉世職(承襲詳見世職表)
瑚什布
瑚什布滿洲正白旗人姓瓜勒佳氏世居葉赫地
方天聰八年八月以護軍校隨
太宗文皇帝征明大同克其關廂復奮勇進取大城中礮
身亡
恩賜騎都尉世職(承襲詳見世職表)
額爾碧赫
額爾碧赫滿洲正白旗人姓瓜勒佳氏世居瓦爾
喀地方天聰八年由閑散隨貝勒阿巴泰征大同
攻左衞首先登城歿于陣
恩賜騎都尉世職(承襲詳見世職表)
努三
努三滿洲正白旗人姓李佳氏世居李佳和羅地
方初任佐領天聰八年從征大同隨睿親王多爾
衮略地至五臺山攻上壘不下王令再攻之努三
使人立雲梯越衆先登被殺王給衣馬收葬之
賞䘏銀三百兩
賽音達理
賽音達理滿洲正紅旗人姓鄂托氏世居赫圖阿
拉
國初來歸授佐領隨
太祖高皇帝征羅察克烏喇進至江濱遇敵力戰歿
恩賜雲騎尉世職(承襲詳見世職表)
岳樂順
岳樂順滿洲正紅旗人任參領天聰七年六月從
貝勒岳托等征明攻旅順口乘船進擊至城下先
登戰歿
恩賜佐領世職(承襲詳見旗分志)
和託
和託滿洲鑲白旗人姓索綽羅氏世居吉林地方
初襲兄納密達陣亡雲騎尉世職
國初隨大兵征烏龍江戰歿于陣其世職以兄羅薩
襲
和羅
和羅滿洲鑲白旗人姓伊爾根覺羅氏世居佳渾
以佐領隨
太祖高皇帝屢著戰功尋從額駙揚古利克烏喇進征輝
發力戰歿
恩賜雲騎尉世職(承襲詳見世職表)
積布克達
積布克達滿洲鑲白旗人姓烏蘇氏世居瓦爾喀
馮家村二等男機思哈之弟也
太祖高皇帝時率本屯人越長白山來歸授雲騎尉以壮
丁二百五十人令其專管天命四年從大兵征明
有功
賜三等輕車都尉六年二月隨
太祖高皇帝大兵略明奉集堡守城總兵李秉誠引三千
騎出城駐營遣二百騎來偵我左翼四旗兵與之
遇两路追擊至山之巔山上有明兵結方陣見我
兵至拔營奔回積布克達尾擊奮射之直抵壕岸
城上發巨礮積布克達中礮而死天聰八年
太宗文皇帝追䘏其功
恩賜二等輕車都尉世職(承襲詳見世職表)
瑪爾圖
瑪爾圖滿洲鑲白旗人姓扎庫塔氏世居和克佟
吉地方
太祖高皇帝時率百人來歸授佐領使統之又授騎都尉
世職天命六年從大兵征明圍錦州力戰歿于陣
賞䘏如例
凖泰
凖泰滿洲鑲白旗人姓薩克達氏世居吉顔地方
天聰三年由閒散從大兵征明取遥城先登拔之
八年八月從
太宗文皇帝征大同率本旗兵别攻一土堡首先登焉克
之至深井力戰歿于陣
恩賜騎都尉世職(承襲詳見世職表)
錫喇巴
錫喇巴滿洲鑲紅旗人世居完顔地方以地為氏
太祖高皇帝時率所部來歸時初編佐領即令管佐領事
在五大臣之列癸巳年從
太祖征富爾嘉齊屢有功哈達西忒庫敵驍將也恃其勇
張弓注矢薄我軍錫喇巴奮身當之被傷歿於陣
恩賜三等輕車都尉世職子噶禄襲順治十二年十二月
世祖章皇帝以錫喇巴在
太祖
太宗時攄忠效力著績行間
賜諡順壮照一品大臣例立碑於墓
阿蘭柱
阿蘭柱滿洲鑲紅旗人姓董鄂氏世居瓦爾喀什
地方
太祖高皇帝初設十扎爾固齊以阿蘭柱為首從征烏喇
時身被重傷不肯退力極顛仆猶奮呼躍起者再
遂戰歿
恩賜三等男世職以其弟布蘭柱襲順治十四年
世祖章皇帝以阿蘭柱效力行間勤勞茂著
賜諡順毅立碑於墓
旺格
旺格滿洲鑲紅旗人姓董鄂氏世居董鄂地方天
命六年三月由閒散隨
太祖高皇帝大兵攻明瀋陽城奉集堡遇總兵李秉誠兵
來援力戰歿於陣
恩賜騎都尉世職(承襲詳見世職表)
回三
回三滿洲鑲紅旗人姓瓜勒佳氏世居沾泥父綏
邦額
國初率族人來歸授驍騎校天命六年隨額駙揚古
利取瀋陽大敗明兵乘勝攻遼陽越衆先登戰歿
恩賜雲騎尉世職(承襲詳見世職表)
郎格
郎格滿洲鑲紅旗人姓董鄂氏世居董鄂地方初
任佐領以功授騎都尉世職任沙爾虎地方遊擊
天命六年從
太祖高皇帝大兵征明瀋陽奉集堡總兵李秉誠等率兵
來援奮力衝戰歿於陣
恩賜世職為三等輕車都尉(承襲詳見世職表)
蓀扎齊巴彦
蓀扎齊巴彦滿洲鑲紅旗人姓董鄂氏世居董鄂
地方以閒散出征累有功天命六年三月從
太祖高皇帝征明瀋陽奮勇進擊歿於陣
恩賜三等輕車都尉世職(承襲詳見世職表)
蓀嘉秦
蓀嘉秦滿洲鑲紅旗人姓董鄂氏世居瓦爾喀什
天命六年隨大兵取瀋陽有功進擊明步軍於河
橋先登䧟陣戰殁
恩賜輕車都尉世職(承襲詳見世職表)
綽内
綽内滿洲鑲紅旗人襲父孟格圖防禦世職天命
十一年隨和碩豫親王多鐸征明擊明兵於寧遠
力戰陣亡
賞䘏如例
米拉渾
米拉渾滿洲鑲紅旗人姓董鄂氏世居瓦爾喀什
地方
國初從征每戰輙冒矢石先登屢負重傷卒於軍
恩賜雲騎尉世職(承襲詳見世職表)
機穆庫
機穆庫滿洲鑲紅旗人姓尼馬察氏世居滹野地方
太祖高皇帝時來歸從征瓦爾喀有功授騎都尉世職天
聰元年五月從多羅大貝勒代善等征明攻錦州
城被創卒
賞䘏如例
覺羅鄂博惠
覺羅鄂博惠滿洲鑲紅旗人
景祖翼皇帝長兄之曾孫也天聰四年從大兵征明取永
平至沙庫山與據守之蒙古兵拒戰中創歿於陣
恩賜佐領世職(承襲詳見旗分志)
固吉納
固吉納滿洲鑲紅旗人姓洪鄂氏世居尼馬察初
襲其叔瑚球備禦世職天聰四年隨大兵征葉赫
先登戰歿
賞䘏如例
塔納喀
塔納喀滿洲鑲紅旗人姓錫克特理氏世居瓜爾
察洪鄂地方初任騎都尉天命六年從征明攻遼
東沿河力戰有功委署遊擊奉
命往取卦泉察己弟家口擕三百口以歸天聰五年七月
從征明大凌河破明監軍道張春兵面被創落三
齒得一等賞七年六月隨貝勒岳託等征明旅順
口率本旗兵攻城中礮身亡
恩賜騎都尉世職(承襲詳見世職表)
瑚爾翰
瑚爾翰滿洲鑲紅旗人姓費莫氏世居布爾哈圖
天聰五年七月以佐領隨
太宗文皇帝征明至大凌河大敗明兵明監軍道張春率
衆數萬來援瑚爾翰力戰歿於陣子瑚世禮襲職
孫温達大學士兼吏部尚書
恩贈瑚爾翰如其官
額德
額德滿洲鑲紅旗人姓完顔氏世居翁果爾和地
方天聰七年六月以護軍校隨貝勒岳託等征明
攻旅順口乘船進擊至城下矢盡奮勇力戰殁於
陣
恩賜雲騎尉世職(承襲詳見世職表)
孟魁
孟魁滿洲鑲紅旗人姓鄂濟氏世居烏喇地方
國初隨征董䕫擒獲綽什希塔布囊妻及西岱台吉
之弟天聰八年從征明至大同攻左衞城與褚庫
並登克之叙功
恩賜雲騎尉世職并以蒙古牲口
賜之後任副都統從攻懷來殁於陣
桑固里
桑固里滿洲鑲紅旗人天命六年隨大兵克明遼
東授遊擊世職天聰五年從征錦州力戰陣亡八
年
恩賜二等輕車都尉世職(承襲詳見世職表)
巴岱
巴岱滿洲鑲紅旗人世居完顔地方以地為氏由
護軍校於天聰八年八月隨
太宗文皇帝征明大同奪勇進擊陣亡
恩賜雲騎尉世職(承襲詳見世職表)
穆什屯
穆什屯滿洲鑲紅旗人天聰七年隨冷格里征明
攻南海島遇敵于鐵山戰歿八年
恩賜佐領世職(承襲詳見旗分志)
喀爾護吉
喀爾護吉滿洲鑲紅旗人姓董鄂氏
太祖時為護軍統領
詔以辦事有能不違指使授三等輕車都尉天聰八年我
兵圍錦州敵兵自松山犯我紅衣礮喀爾護吉擁
纛揮兵直前擊之轉戰而殁
詔加三等輕車都尉為二等世職(承襲詳見世職表)
拜蘭
拜蘭滿洲鑲紅旗人姓納蘭氏世居彛巴丹早從
征伐積功授遊擊世職嘗從攻沙嶺城領五佐領
纛越衆先至敗敵有攻天命十一年從
太祖高皇帝征明寧遠未下
命以本旗兵攻覺華島
賞白金百兩
太宗文皇帝即位八旗設十六大臣拜蘭為正黃旗大臣
天聰三年從征明至北京城下奮擊明滿桂黑雲
龍等四總兵軍大敗之七年隨征旅順口與薩穆
什喀並舟先入奮擊岸上兵面及肩脇俱被創復
前進敗其一隊乃大呼孰能超躍先登者吾必以
奏
上并啟之貝勒於是雍舜朱瑪喇超躍登拜蘭率兵繼之
兵少動拜蘭又大呼曰殺敵人整而復入遂克之
乃以破敵有方晉三等男八年十二月奉
命管步兵副都統事率章京四十一兵二千五百往征黑
龍江
太宗諭之曰爾等兹行道遠務直前慎毋惮勞少怠也俘
獲者用善言撫慰飲食甘苦一體共之則無所疑畏而
歸者必益衆且其地人民語音與我國同携之來皆可
為我用攻略時宜語之曰爾我之先世本一國版籍甚
明爾向未之知以是甘於自外我皇上久欲遣人開示
特時有未暇耳今日之舉盖為爾計也如此諭之有不
翻然歸者乎爾等其勉體朕意大丈夫受委任當輙圖
報稱語云少壯不努力老大徒傷悲若此時不力圖建
竪異日雖悔何益耶隨賜食又
諭曰入略之後或送俘必經由席北綽爾門地為便將來
遣人迎及餽糧亦必相待於此處其應略地須鄉導有
夏姓武因屯長喀拜從役二人庫魯木圖屯長郭爾敦
從役三人及納屯一人適已偕至今俱令其從軍矣爾
等可率以往所經路詢即知若彼處已略定此三屯者
不可稍侵擾宜令留本處仍諭以爾等輸誠來歸乃使
復還故土後宜益恭順倘往來稍間譴責立至矣若所
略弗如願則不必留此三屯當盡携來凡器用之屬有
資軍實者亦無使遺棄軍還務結隊而行不可分散爾
等其凛遵焉乃
命貝勒薩哈廉杜度都統納穆泰等送至二里外拜蘭按
旗分列簡士卒閱器械集諸將宣
勅諭畢遂啟行九年四月拜蘭遣兵部啟心郎額色黑伊
木布等疏報收服編戶二千四百八十有三丁口
七千三百有二又俘獲婦人子女一百十有六並
牲畜皮物無算五月盡克其地携其氓戶而還獻
所俘獲
太宗嘉其出征勞苦即以所俘獲者分賜之叙功進一等
男十年二月以前征旅順口時所被創復潰卒
恩賜三等子世職(承襲詳見封爵表)
布哈
布哈滿洲正藍旗人姓舒穆禄氏世居訥殷江地
方
國初來歸拜常阿等四村人叛布哈率兵定之以所
獲俘來獻論功授輕車都尉世職天命六年三月
隨
太祖高皇帝征明瀋陽攻其城明奉集堡總兵李秉誠等
引兵來援掩襲猝至布哈奮勇争先力戰歿於陣
以子花山襲職
布噶
布噶滿洲正藍旗人姓舒穆魯氏世居訥音江以
拜常阿等叛統兵平定之俘獲無算叙功授二等
參將世職天命六年隨大兵取瀋陽奮勇争先戰
殁于陣
賞䘏如例
富克察
富克察滿洲正藍旗人姓扎拉理氏世居瓦爾喀
地方初授佐領於天命六年從大兵征明北京至
昌黎縣遇敵奮勇衝擊殁於陣
恩賜三等輕車都尉世職(承襲詳見世職表)
勞漢
勞漢滿洲正藍旗人姓他塔喇氏世居扎庫木地
方天命時從大兵攻撫順城以第一人先登克其
城天聰元年從大貝勒濟爾哈朗阿敏征朝鮮攻
義州潜夜登城戰殁
恩賜騎都尉世職(承襲詳見世職表)
名蓋
名蓋滿洲正藍旗人姓瓜勒佳氏世居哈達天聰
三年為護軍從征大同攻朔州繼額爾畢赫以第
二人登城戰殁於城上
恩賜雲騎尉世職子商吉圖承襲以孫查克覃官贈光禄
大夫
布爾機
布爾機滿洲正藍旗人天聰四年從
太宗文皇帝征明圍永平冐火登城克之遂駐永平明山
海關援兵來犯布爾機越衆陷陣力戰殁
恩賜備禦世職子梭爾敏襲
達穆布
達穆布滿洲正藍旗人姓覺爾禪氏大海巴克什
之兄也初管武備院事天聰五年七月從
太宗文皇帝征明大凌河與明監軍道張春兵力戰陣亡
恩賜雲騎尉世職(承襲詳見世職表)
丹布
丹布滿洲正藍旗人任武備院卿天聰五年從
太宗文皇帝征明圍大凌河丹布越衆先登戰殁于陣
恩賜雲騎尉世職(承襲詳見世職表)
邁格
邁格滿洲正藍旗人姓瓜勒佳氏世居囊武地方
天聰八年八月從貝勒阿巴泰征大同攻左衞城
奮勇先登戰殁
恩賜雲騎尉世職(承襲詳見世職表)
特音珠
特音珠滿洲鑲藍旗人姓完顔氏
國初率衆來歸
太祖高皇帝初編佐領
特命兼管六佐領事授備禦世職歷官副將隨大兵進戰
每著竒功創痕遍體尋以創發卒子多貝襲
彦布禮
彦布禮滿洲鑲藍旗人姓瓜勒佳氏世居瓦爾喀
地方初任佐領兼一騎都尉隨
太祖高皇帝出征屢立戰功授三等輕車都尉天命六年
三月從大兵征明瀋陽力戰陣亡
太祖高皇帝悼之親視殮執其手降
旨優䘏其子孫
恩賜二等輕車都尉世職(承襲詳見世職表)
圖捫
圖捫滿洲鑲藍旗人姓西林覺羅氏世居汪秦村
父屯泰
國初率其属來歸
太祖高皇帝以其衆編佐領使統之屯泰卒圖捫襲父職
天聰五年從征明隨五大臣進戰敗明兵於大凌
河明監軍道張春率衆數萬來援圖捫復争先迎
擊足中火礮不退我師繼進遂破明兵
太宗文皇帝聞其傷足
親臨撫問圖捫奏言臣無妨觀敵勢已怯易於破滅勿以
臣為念是夕卒
太宗深悼惜之
特賜備禦世職子圖顔圖襲雍正二年
勅建昭忠祠祀陣亡殉節諸臣圖捫以庶官當旁列適其
曾孫鄂爾泰任雲南貴州總督以平苗功議叙因
請以議叙之官貤封圖捫得
旨加圖捫内大臣兵部尚書銜給與一品誥封昭忠祠牌
位改書新銜入於大臣之列
愛賽
愛賽滿洲鑲藍旗人姓納喇氏世居葉赫地方天
聰五年七月以護軍校從
太宗文皇帝征明大凌河明監軍道張春率兵來援愛賽
力戰陣亡
恩賜騎都尉世職(承襲詳見世職表)
卓納
卓納滿洲鑲藍旗人姓納喇氏哈達國貝勒萬之
孫也
國初來歸
太祖高皇帝以十五戶人編為佐領使統焉
賜姓覺羅氏天聰五年七月從
太宗文皇帝征明大凌河明監軍道張春率兵來援卓納
身先士卒力戰陣亡六年
恩賜騎都尉世職(承襲詳見世職表)
多貝
多貝滿洲鑲藍旗人姓完顔氏世居完顔地方初
襲騎都尉世職管佐領事天聰五年七月隨
太宗文皇帝征明大凌河明監軍道張春率兵來援多貝
身先士卒力戰陣亡
恩賜三等輕車都尉世職(承襲詳見世職表)
懋海
懋海滿洲鑲藍旗人姓通顔覺羅氏世居雅爾湖
地方
國初來歸初從征烏喇摧敵有功天命六年從大兵
征明破明兵於耀州累官授騎都尉兼佐領天聰
六年從征錦州力戰陣亡
恩賜二等輕車都尉世職(承襲詳見世職表)
阿爾岱
阿爾岱滿洲鑲藍旗人姓覺爾察氏世居瑚濟寨
地方碩翁科洛巴圖魯安費揚武第四子也初任
佐領天命六年駐防耀州明兵來犯列陣敗之累
從征伐以功授備禦世職天聰五年攻大凌河城
敵兵突出身先冒矢石衝敵兵遂歿於陣從優
賜䘏加世職為三等輕車都尉(承襲詳見世職表)後以子杜爾德
官贈護軍統領
愛門
愛門滿洲鑲藍旗人任佐領天聰七年六月隨貝
勒岳託等征明取旅順口伏兵突出抵戰殁於陣
恩賜佐領世職(承襲詳見旗分志)
賽必漢
賽必漢滿洲鑲藍旗人姓吕氏世居葉克舒窪拉
國初來歸從征朝鮮有功授驍騎校天聰八年五月
從大兵攻遼東力戰殁於陣
賞䘏如例
欽定八旗通志卷二百九
