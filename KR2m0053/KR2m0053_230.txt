欽定八旗通志卷二百十六
人物志九十六
忠義𫝊八(滿洲八旗八至二十七年共七十五人康熙十七年)
五穆都
五穆都滿洲鑲黃旗人姓富察氏世居葉赫地方
順治十五年以護軍參領從信郡王多尼征貴州
敗偽侯李成蛟等於凉水井至雙河口敗偽王李
定國進至魯噶復大敗其衆追至磨盤山又敗之
十八年授雲騎尉世職是年從征山東土賊于七
至鋸齒崖敗賊俞三吕四竒等康熙十三年署前
鋒統領同貝子富拉塔征逆藩耿精忠至浙江敗賊
於黃水山至蒲塘敗偽總兵吳臣又敗偽將軍楊
德十四年十月至上蒲塘偽將軍曾養性率賊三
萬餘衆乘船二百餘艘水陸来戰五穆都同貝子
富拉塔奮擊敗之復太平樂清青田三縣及大荆
盤石二衛以力戰身被數創十七年七月三十日
傷發卒十九年議功加世職
恩賜雲騎尉併為騎都尉世職(承襲詳見世職表)
賜祭葬予諡立碑
哈寧阿
哈寧阿滿洲鑲黃旗人姓瓜勒佳氏初署護軍校
康熙十五年隨揚威大將軍簡親王喇布征吴三
桂扵江西十六年十二月擊賊扵吉安獐坑嶺十
七年進勦老虎洞青龍嶺諸處所至克敵尋署護
軍參領陞護軍統領六月至永順縣擊偽將馬寳
胡國柱等力戰中礮殁於陣
賞䘏如例
覺羅莫洛渾
覺羅莫洛渾滿洲鑲黃旗人祖拜三天聰中從大
兵攻寧遠陣亡父顧納岱順治初從征南昌府中
礟陣亡累贈一等子並自有𫝊莫洛渾初襲父世
職任事勤慎康熙十七年從征福建海賊進攻厦
門禦敵衝鋒奮勇力戰陣亡加贈騎都尉授三等
伯諡剛勇
賜祭葬立碑墓道
敦達禮
敦達禮滿洲鑲黃旗人康熙十八年二月以七品
官從安親王岳樂征逆孽吴世璠至湖廣長沙府
偽將軍吴國貴等来拒敦達禮身先士卒力戰陣
亡二十五年
恩賜雲騎尉世職(承襲詳見世職表)
五塞
五塞滿洲鑲黃旗人署護軍校康熙十三年隨内
大臣阿密達往河南擒叛鎮蔡禄有功十八年隨
順承郡王勒爾錦征湖廣至武岡州雙井舖擊賊
陣亡
賞䘏如例
覺羅努赫勒
覺羅努赫勒滿洲鑲黃旗人康熙十四年以一等
侍衛從征逆藩吳三桂至湖廣十七年六月有偽
將軍杜輝巴養元江義等率二萬餘賊乘船二百
餘隻来犯柳林嘴努赫勒隨討逆將軍鄂内率舟
師敗之杜輝等又率賊来犯君山仍以舟師連敗
其衆進至湘隂距縣城五里敗賊衆二千餘十九
年隨固山貝子章泰進征貴州擊吴逆偽將軍高
起龍等中傷陣亡
恩賜雲騎尉世職(承襲詳見世職表)
博洛
博洛滿洲鑲黃旗人康熙十五年以一等侍衛兼
護軍參領隨定遠平寇大將軍安親王岳樂征逆
藩吴三桂屢立戰功十九年從固山貝子章泰勦
賊至平越府以本旗驍騎校二十餘人擊賊陣亡
恩賜雲騎尉世職(承襲詳見世職表)
董重民
董重民包衣鑲黃旗人康熙十九年六月以四品
官奉
命往雲南招撫逆孽吳世璠世璠抗命不從重民切責之
被害
賜祭一次
恩賜都司僉書廕子董高巴五品官
阿爾賽
阿爾賽滿洲鑲黃旗人姓康儀爾氏世居費爾塔
哈村地方康熙十四年從定遠平寇大將軍安親
王岳樂征逆藩吴三桂為左翼前鋒統領率領前
鋒兵擊賊嘗十戰皆克之二十年正月擊賊扵貴
州平越府水西之蘆柴坑力戰歿扵陣
恩賜雲騎尉世職(承襲詳見世職表)
尼馬達
尼馬達滿洲鑲黃旗人駐防江寧官佐領部委參
領于康熙二十四年四月初十日隨參謀大臣刑部
尚書齋三在福州府拒敵陣亡
賞䘏如例
鄂爾吉虎
鄂爾吉虎滿洲鑲黃旗人由親軍委署護軍校隨
順承郡王勒爾錦征逆藩吴三桂康熙二十年二
月初八日至山西平陽府之高槗擊賊中鎗歿
賞䘏如例
登庫
登庫滿洲鑲黃旗人姓鈕祜禄氏世居柏山哈達
任驍騎校從征雲南江西有功康熙二十五年從
征廣東至韶州府東山遇賊戰亡
賞䘏如例
古魯錫
古魯錫滿洲正黃旗人姓巴岳特氏世居蒙古他
拉西拉穆蘭地方任護軍參領康熙十三年隨奉
命大將軍康親王傑書征逆藩耿精忠十七年閏
三月扺漳州與海賊偽將軍劉國軒力戰死之
恩賜雲騎尉世職(承襲詳見世職表)
噶爾都
噶爾都滿洲正黃旗人姓西克特禮氏世居松阿
禮烏拉之庫爾喀和羅懇布禄村地方襲父賈能
阿一等輕車都尉又一雲騎尉康熙十四年噶爾
都從征陕西擊叛賊王輔臣子王繼正敗之十七
年從征南將軍穆占往湖廣征逆藩吴三桂至沿
山嶺賊將馬寳等率三萬餘衆來戰噶爾都力戰
陣亡
恩賜三等男世職(承襲詳見封爵表)
巴圖
巴圖滿洲正黃旗人姓他塔喇氏其先係察哈爾
蒙古襲父索寧三等輕車都尉職隨貝勒尚善征
逆藩吴三桂康熙十七年在湖廣洞庭湖擊偽帥
杜輝巴養元江義等歿扵陣
恩賜二等輕車都尉世職(承襲詳見世職表)
黑色
黑色滿洲正黃旗人任一等輕車都尉康熙十七
年隨將軍貝勒尚善征逆藩吴三桂至湖廣長沙
府陣亡
賞䘏如例
傅岱
傅岱滿洲正黃旗人姓舒舒覺羅氏世居烏英額
地方康熙十三年以驍騎校從征逆藩吴三桂至
陕西隨振武將軍佛尼勒敗賊扵滴水涯進次平
凉賊三千餘衆斷路立寨復擊敗之尋從征四川
賊將石存禮黑邦俊楊天保徐宗炳等率猓猓七
千出棧道益門鎮立七營扵西山傅岱隨大兵攻
破之又敗賊衆四千扵陽山池又敗益門鎮賊兵
扵黃兒山十七年隨討逆將軍鄂内湖廣總督蔡
毓榮至岳州賊將杜輝巴養元江義等率船二百
艘賊二萬衆由湖庭湖至柳林嘴来犯傅岱隨大
兵以舟師力戰陣亡
恩賜雲騎尉世職(承襲詳見世職表)
海什尼
海什尼滿洲正黃旗人康熙十三年以委署護軍
校隨奉命大將軍康親王傑書征逆藩耿精忠至
浙江破賊帥王宗仁扵諸暨河岸又敗偽都督於
義烏又敗偽總兵扵臨善村又隨平南將軍賴達
敗偽將軍李廷貴扵衢州府北原口破其四營又
敗偽林總兵扵大溪灘十五年隨賴塔破海寇扵
小門山鎮風嶺諸處十六年進擊偽總督興眀伯
趙得盛偽將軍何猷等扵太平山破其十六營柏
木山賊衆来援敗之時賊勢甚盛海什尼扵四騎
前鋒中首先進擊奮勇力戰追破賊扵城下十八
年福建泉州府被圍隨賴塔往援阻洛陽槗奪其
槁泉州之圍遂解海什尼亦受傷陣亡
恩賜騎都尉世職(承襲詳見世職表)
觀音保
觀音保滿洲正黃旗人康熙十八年以從征福建
海寇鄭成功於侯官縣戰歿
恩賜雲騎尉世職(承襲詳見世職表)
邁圖
邁圖滿洲正黃旗人姓瓜勒佳氏世居蘇完地方
康熙十三年征逆藩耿精忠以署驍騎校隨定國
將軍希爾根至江西南昌總兵官楊富叛隨將軍
執之扵省城又隨希爾根及平寇將軍哈爾哈齊
等敗偽都督易天錫於建昌易天錫自建昌趋撫
州復追敗之又隨希爾根敗賊於塘阜及宜黃十
四年四月隨定遠平寇大將軍安親王岳樂擊耿
逆偽將軍邵連登於長興連破之復建昌乘勝攻
新城並有功迺隨副都統額赫納等駐守建昌十
二月賊首李茂珠等率賊萬餘列陣於城南之鐘
鼔山𣣔攻城邁圖随額赫納等率衆出城奮擊敗
之追殺數百里十五年九月随額赫納敗賊於芝
坪時以署參領第一隊前進三敗賊於府城之北
關斬偽副將楊六曾國珍偽守備朱世龍趙虎錢
松夏椿許大詔等十七年隨江寧將軍額椘進廣
西征逆藩吴三桂敗偽將軍吴世琮於藤縣二十
年隨征南大將軍賴塔征逆孽吴世璠兩敗賊於
石門坎進至雲南城下力戰陣亡
恩賜雲騎尉世職(承襲詳見世職表)
彰保住
彰保住滿洲正黃旗人姓薩克達氏世居寧古塔
地方康熙十五年以七品官從征逆藩吴三桂至
湖廣破賊萬餘扵攸縣賊收衆復戰又敗之十六
年與賊戰扵永興城下二十年至雲南破賊並有
功旋從都統希佛等追偽將軍馬寶巴養元扵馬
木山力戰陣亡
恩賜雲騎尉世職(承襲詳見世職表)
噶思海
噶思海滿洲正白旗人姓瓜勒佳氏世居虎爾哈
地方任騎都尉兼一雲騎尉順治十一年從寧海
大將軍宜爾德征偽魯王至浙江舟山擊偽總兵
陳六御偽英毅伯阮思等扵海上仝委署護軍統
領尼雅達等敗其衆獲船隻以功加世職為三等
輕車都尉十四年從定遠大將軍簡親王濟度征
福建海寇鄭成功破賊船六百餘扵厦門康熙十
六年隨將軍穆占征逆藩吴三桂至湖廣與偽將
軍馬寶胡國柱等戰於永興陣亡弟之子富海襲
職二十五年叙噶思海功追加為二等輕車都尉世
職(承襲詳見世職表)
尚志立
尚志立包衣滿洲正白旗人世居瀋陽地方
國初来歸任遊擊康熙十三年從征逆藩吴三桂至
湖廣十七年隨總督蔡毓榮擊賊帥杜輝巴養元
等扵洞庭湖力戰陣亡
恩賜雲騎尉世職(承襲詳見世職表)
巴查爾
巴查爾滿洲正白旗人姓博爾濟錦氏世居克禄
倫地方康熙十七年以三等男隨征南將軍穆占
征逆藩吴三桂至湖廣永興縣擊偽將軍胡國柱
馬寶等力戰陣亡
賞䘏如例
尼麻喇
尼麻喇滿洲正白旗人任護軍校康熙十七年從
征福建攻海寇扵厦門力戰陣亡
恩賜雲騎尉世職(承襲詳見世職表)
瓦濟馬
瓦濟馬滿洲正白旗人姓瓜勒佳氏世居雅爾瑚
地方任護軍校康熙十七年從征逆藩吴三桂至
湖廣偽將軍吴應麒廖進忠馬寶等率衆七萬據
岳州随討逆將軍鄂内擊賊陣亡
恩賜雲騎尉世職(承襲詳見世職表)
彦拜
彦拜包衣滿洲正白旗人姓瓜勒佳氏世居烏喇
地方康熙十三年以六品官委署護軍校從征逆
藩耿精忠至浙江賊帥王宗仁率衆二千餘拒扵
諸暨河岸彦拜隨副都統馬哈達敗之至義烏敗
偽龔都督等扵山坑嶺偽都督周烈偽總兵桑眀
等自衢州府蕉園率衆二萬餘来戰彦拜随平南
將軍賴塔敗之扵紅槗又敗偽將軍馬九玉等十
七年敗海寇偽總督徐堯扵烏龍江之小門山鎮
又敗賊扵鎮風山破偽總督趙得勝扵太平山敗
其二十餘營又敗偽將軍何猷徐堯吴順等扵泉
州克其城旋追逆賊扵祖頭山力戰陣亡
恩賜雲騎尉世職(承襲詳見世職表)
倭詩
倭詩滿洲正白旗人姓托活洛氏世居虎爾哈地
方康熙十七年由七品官從討逆將軍鄂内征逆
藩吴三桂至湖廣洞庭湖遇賊將杜輝等力戰陣
亡
恩賜雲騎尉世職(承襲詳見世職表)
色克圖
色克圖滿洲正白旗人姓納喇氏世居哈達任七
品官康熙十七年從征逆藩吴三桂至廣東遇偽
將馬䧸董仲民王宏勲等率衆拒敵戰歿於陣
賞䘏如例
瓦爾達
瓦爾達滿洲正白旗人姓湯務氏世居哈達地方
康熙十四年以委署護軍校從征逆藩耿精忠三
月至江西敗偽都督易天錫於建昌府又於千金
坡敗偽總兵楊三李茂珠等至會浦擊偽總兵朱
一典尋抵新昌擊偽帥算國棟兵連戰皆捷五月
隨定南將軍希爾根敗偽將軍邵連登於建昌府
之長興十五年二月随安親王岳樂至萍鄉破偽
將軍夏國相李良棟等於来龍山十八年至長沙
府用雲梯攻城同黑圖先登被傷而歿
恩賜騎都尉世職(承襲詳見世職表)
西特庫
西特庫滿洲正白旗人姓瓜勒佳氏世居蘇完地
方康熙十三年以委署佐領從征逆藩耿精忠至
浙江敗其偽千總兵又随平南將軍賴塔敗偽都
督周烈扵衢州十二月偽總兵桑眀等又犯衢州
復敗之於蕉園河岸十四年敗偽將馬九玉扵繆
村十五年從賴塔進攻福建破偽總兵閔可孝守備
趙申等扵夏口海寇鄭錦遣偽帥許耀聚衆三萬
扵小門山又随賴塔進擊敗之又敗之扵真鳳山
十八年海寇偽將軍劉國軒統衆萬餘来犯海澄
力戰陣亡
恩賜雲騎尉世職(承襲詳見世職表)
阿蘭
阿蘭滿洲正白旗人任前鋒校康熙十八年随征
南將軍穆占征湖廣至永興沿山嶺與吴逆偽將
胡國柱等力戰殁扵陣
恩賜雲騎尉世職(承襲詳見世職表)
費雅達
費雅達包衣正白旗人姓馬氏世居
盛京任總兵官初隨將軍王進寶征漢中有功後從
將軍趙良棟由雲南至四川康熙十八年九月抵
永寧衛遇逆賊夏國相吳國柱等率兵拒戰身被
重傷遂亡扵陣其隨丁四十名俱死焉
特加太子少保左都督諡忠勇
恩賜騎都尉世職(承襲詳見世職表)
阿哈立
阿哈立滿洲正白旗人康熙二十年隨征逆孽吴
世璠扵雲南力戰歿
恩賜雲騎尉世職(承襲詳見世職表)
六什
六什滿洲正白旗人任護軍校康熙二十年隨征
逆孽吴世璠扵雲南力戰歿
恩賜雲騎尉世職(承襲詳見世職表)
阿布爾岱
阿布爾岱滿洲正白旗人署護軍校康熙二十年
隨將軍賴塔征逆孽吴世璠扵雲南至歸化寺戰
歿
賞䘏如例
海周
海周滿洲正白旗人康熙二十年以駐防協領征
逆孽吴世璠扵雲南力戰歿
恩賜騎都尉世職(承襲詳見世職表)
燕泰
燕泰滿洲正紅旗人姓輝和氏世居長白山尼瑪
察村以驍騎校從征浙江舟山偽英毅伯阮思列
百艘于海上随副都統葛德宜破其衆三萬人又
從征湖廣茅麓山燕泰同參領覺羅来華戰敗之
屡破尚望坪諸處皆有功授雲騎尉世職署參領
事康熙十三年從大將軍貝子章泰往雲南征逆
賊吴三桂七月偽將軍馬寳等率衆七萬環列鎗
炮拒戰燕泰傷足左右曰創甚當還燕泰曰不可
平日受國家豢養恩此以一當百之時也策馬進
中鎗卒加世職為騎都尉十七年
諭祭一壇追贈通議大夫並
賜修墳銀三百兩
伍禮
伍禮滿洲正紅旗人姓赫舍里氏世居和多穆哈
連地方康熙十四年以護軍校隨信郡王鄂札討
察哈爾布爾尼至大魯屢敗其衆斬獲甚多授雲
騎尉十七年從討逆將軍鄂内征逆藩吴三桂至
湖廣破偽將軍杜輝等舟師於洞庭湖進攻湘隂
力戰陣亡
恩賜騎都尉世職(承襲詳見世職表)
穆舒
穆舒滿洲正紅旗人姓鄂卓氏世居葉赫地方康
熙十六年以佐領隨大兵征逆藩吴三桂至四川
保寧有賊来犯我營穆舒奮力進勦擊敗其衆
聖祖仁皇帝深嘉其勇
特擢本旗蒙古副都統十七年隨大兵由湖廣進征吴逆
值偽將軍杜輝巴養元江義等率舟師二萬餘陣
扵洞庭湖柳林嘴進擊敗之賊復率舟師萬餘来
犯又擊敗之進取湘隂縣戰於九馬嘴地方陣亡
賜銀一千兩
恩賜騎都尉世職(承襲詳見世職表)
綏哈
綏哈滿洲正紅旗人姓伊爾根覺羅氏世居呼納
赫地方康熙十七年以三等護衛從征逆藩吴三
桂至湖廣岳州府偽將軍杜輝巴養元江義等率
其舟師二萬餘扵洞庭湖柳林嘴来犯綏哈隨討
逆將軍鄂内連擊敗之旋進取湘隂扵九馬嘴擊
賊陣亡二十五年
恩賜雲騎尉世職(承襲詳見世職表)
勒畢
勒畢滿洲正紅旗人世居虎爾哈地方以地為氏
順治十七年海賊鄭成功犯江南勒畢以佐領隨
安南將軍明安達理往援偽都督楊文英率舟師
百餘艘自舊縣来犯奮擊却之康熙十七年從討
逆將軍鄂内征逆藩吴三桂至湖廣擊賊杜輝巴
養元於洞庭湖柳林嘴力戰陣亡二十五年
恩賜雲騎尉世職(承襲詳見世職表)
卦錫哈
卦錫哈滿洲正紅旗人姓納喇氏世居哈達地方
康熙十七年以七品官隨討逆將軍鄂内征逆藩
吴三桂至湖廣屢擊破偽將軍杜輝巴養元江義
等舟師於洞庭湖柳林嘴君山又敗之於陸石口
二十年隨征南將軍賴塔征逆孽吴世璠平雲南
又隨都統希佛等追偽將軍馬寶巴養元至烏木
山破之賊復集衆據山巔拒戰卦錫哈往擊歿扵
陣二十五年
恩賜雲騎尉世職(承襲詳見世職表)
海度
海度滿洲鑲白旗人姓舒舒覺羅氏世居長白山
以佐領駐防江寧順治十五年從征貴州凱旋會
海賊鄭成功圍江寧擊敗之康熙十三年從副都
統呼圖征逆藩耿精忠敗偽葉總兵副將馬思等
扵浙江臨善村又擊偽將馬九玉等扵九溪遷木
山壮原口村小門山鎮峯山太平山諸處屡戰皆
捷十五年進至福建敗偽將吴淑扵泉州十七年
偽將劉國軒攻海澄海度奮勇戰歿
恩賜騎都尉兼一雲騎尉世職(承襲詳見世職表)
漢椘翰
漢椘翰滿洲鑲白旗人任八品官康熙十三年從
征逆藩耿精忠至江西連敗賊扵饒州永豐德興
諸處十七年隨將軍莽依圖征逆孽吴世琮扵新
村西山戰歿
恩賜雲騎尉世職(承襲詳見世職表)
西巴里
西巴里滿洲鑲白旗人姓富察氏世居納音地方
襲一等輕車都尉從征福建兩敗賊兵康熙十七
年隨討逆將軍鄂内征逆藩吴三桂至湖廣岳州
與賊帥吴應麒等力戰陣亡
恩賜兼雲騎尉世職(承襲詳見世職表)
賜祭葬
振特
振特滿洲鑲白旗人姓碧魯氏世居葉赫地方康
熙十八年八月以驍騎校隨安親王岳樂征逆藩
吴三桂至湖廣武岡州雙井堡與賊帥吴國貴等
力戰陣亡
恩賜雲騎尉世職(承襲詳見世職表)
習岱
習岱包衣鑲白旗人任護軍校康熙十八年隨寧
海將軍喇哈達征海賊鄭錦至福建厦門力戰陣
亡
恩賜雲騎尉世職(承襲詳見世職表)
和善
和善包衣鑲白旗人其祖宏化父先聲相繼為鑾
儀使兄繼尊仕至都統和善初任副將隨奮威將
軍王進寶西征至豐縣兩次破賊四千餘克復二
城恢復五關漢中保寧並在行間有功授雲騎尉
康熙十九年從征四川在瀘州奮擊賊兵歿於陣
恩賜騎都尉世職(承襲詳見世職表)
竒留
竒留滿洲鑲白旗人以雲騎尉隨將軍愛育征逆
藩吴三桂康熙十六年九月二十四日至廣東韶
州府蓮花山賊馬寶嘯聚攻劫移兵勦捕竒留左
肩中炮創甚不死二十年七月二十三日隨固山
貝子章泰進攻雲南與賊戰舊創迸裂遂歿扵陣
恩賜騎都尉世職(承襲詳見世職表)
綏哈
綏哈滿洲鑲紅旗人委署護軍校康熙十七年從
征逆藩吴三桂至湖廣岳州擊偽將杜輝巴養元
等扵洞庭湖柳林嘴陣亡
賞䘏如例
喇占
喇占滿洲鑲紅旗人姓瓜勒佳氏世居安禇拉庫
地方任一等輕車都尉康熙十五年從征逆藩耿
精忠屢敗賊衆扵石塘嶺滿塘新屯都等處十八
年隨平南將軍賴塔擊偽將軍劉國軒扵蜈蚣山
陣亡
恩賜雲騎尉世職(承襲詳見世職表)
岳洛
岳洛滿洲鑲紅旗人世居覺爾察地方以地為氏
由佐領從征江西在遲斗關南康府擊賊有功康
熙十九年隨揚威大將軍簡親王喇布進征賊衆
於柳州府之羅城力戰陣亡
恩賜雲騎尉世職(承襲詳見世職表)
塞爾圖
塞爾圖滿洲鑲紅旗人姓完顔氏世居翁果爾和
地方父額德陣亡扵旅順口有𫝊塞爾圖襲三等
輕車都尉康熙十五年從征江西廣東廣西並有
功二十年征雲南隨平南將軍賴塔敗賊扵黃草
壩乘勝進攻雲南城擊偽將軍胡國秉等歿於陣
恩加一等輕車都尉世職(承襲詳見世職表)
紐默淳
紐默淳滿洲鑲紅旗人姓瓜勒佳氏世居石崖地
方康熙十四年由前鋒從撫遠大將軍信郡王鄂
札征察哈爾布爾尼首先進擊斬獲有功授雲騎
尉二十三年從公彭春等征羅察由恒滚過葫蘆
河招撫甚衆旋攻雅克薩城歿於陣
恩賜騎都尉世職(承襲詳見世職表)
瑚善
瑚善滿洲鑲紅旗人姓瓜勒佳氏世居内河地方
任八品筆帖式康熙二十七年從撫遠大將軍伯
費揚古由西路進征厄魯特噶爾丹至吴兒會河
擊賊歿扵陣
恩賜雲騎尉世職(承襲詳見世職表)
哈克三
哈克三滿洲正藍旗人姓佟佳氏世居加哈父法
薩禮從征戰歿自有𫝊哈克三由禮部筆帖式擢
至本旗護軍參領征湖廣茅麓山賊有功擢本旗
蒙古副都統調滿洲副都統尋擢本旗護軍統領
康熙十四年察哈爾布爾尼反
命信郡王鄂札為撫遠大將軍討之哈克三恭贊軍務擊
賊扵大鹵大破之招撫數千戶賊平叙功授三等
輕車都尉十六年率兵出江西征逆藩吴三桂連
破賊扵新田所至克捷十七年正月敗賊將韓大
任扵老虎洞燒其營砦擒偽總兵副將等百餘人
賊窮蹙詣福建康親王傑書軍前降六月吴逆復
寇永興犯我河外營哈克三與都統伯宜里布率
兵禦之與賊將馬寶戰創重卒
賜祭葬諡武毅贈一等輕車都尉兼一雲騎尉世職(承襲詳見)
(世職表)
賽柱
賽柱滿洲正藍旗人任四品典儀官康熙十三年
從征逆藩耿精忠至浙江連敗賊將王宗仁等七
次十七年從征海寇與偽將劉國軒戰歿
恩賜騎都尉世職(承襲詳見世職表)
韓鼐
韓鼐滿洲正藍旗人姓伊拉喇氏世居敫泥地方
以驍騎校隨奉命大將軍康親王傑書征逆藩耿
精忠平定浙江福建等處有功康熙十七年師至
漳州我兵有困扵海賊者隨副都統孟阿等救之
遇偽提督何湛之来拒力戰陣亡
恩賜雲騎尉世職(承襲詳見世職表)
哈鼐
哈鼐滿洲正藍旗人姓伊拉里氏世居音江地方
康熙十七年以驍騎校從寧海將軍喇哈達勦福
建海賊與偽提督何湛之戰於祖頭山陣亡
恩賜雲騎尉世職(承襲詳見世職表)
黑渾
黑渾滿洲正藍旗人姓富察氏世居吉揚地方康
熙十七年以驍騎校從將軍額椘征逆藩吴三桂
至廣西與偽帥吴世琮戰扵藤縣陣亡
恩賜雲騎尉世職(承襲詳見世職表)
赫夀
赫夀滿洲正藍旗人姓嵩佳氏世居東峩地方康
熙十七年以七品官從征逆藩吴三桂至廣西與
偽將軍吴世琮等戰扵藤縣中鎗陣亡
恩賜雲騎尉世職(承襲詳見世職表)
塞勒
塞勒滿洲正藍旗人任三等護衛康熙十七年從
征福建海賊鄭錦與賊黨郭新戰扵厦門陣亡
恩賜雲騎尉世職(承襲詳見世職表)
齊竒納
齊竒納滿洲正藍旗人姓兀扎喇氏世居黑龍江
地方襲二等輕車都尉順治十一年從大兵平定
湖廣十七年同副都統賴虎等征勦山東土寇連
敗賊衆扵曹縣濮州等處斬偽國公一人康熙十
八年隨前鋒統領希佛征逆藩吴三桂至湖廣衡
州與賊力戰陣亡
恩賜一等輕車都尉世職(承襲詳見世職表)
哈爾沁
哈爾沁滿洲正藍旗人姓納喇氏世居輝彂地方
康熙十八年以一等護衛從寧海將軍喇哈達攻
厦門力戰陣亡
恩賜雲騎尉世職(承襲詳見世職表)
查穆蘇
查穆蘇滿洲正藍旗人任三等輕車都尉康熙十
八年隨將軍賴塔征逆藩吴三桂至雲南戰於五
莫山陣亡
恩賜雲騎尉世職(承襲詳見世職表)
圖黑特
圖黑特滿洲正藍旗人姓瓜勒佳氏世居渾春地
方任三等輕車都尉康熙十三年從寧南靖寇大
將軍順承郡王勒爾錦征逆藩吴三桂至湖廣十
八年擊賊扵武岡州力戰陣亡
恩賜二等輕車都尉世職(承襲詳見世職表)
尼雅韓
尼雅韓滿洲正藍旗人姓索察喇氏世居烏喇任
六品官署佐領康熙十三年隨平南將軍賴塔征
海寇擊偽都督趙德勝扵太平山凡二十六營皆
破之十八年隨寧海將軍喇哈達大敗偽將何佑
扵泉州旋以赴援海澄與偽將劉國軒力戰陣亡
恩賜雲騎尉世職(承襲詳見世職表)
拜哈喇
拜哈喇滿洲正藍旗人姓赫色里氏世居葉赫地
方以二等侍衛扵康熙二十年從固山貝子章泰
進征雲南力戰陣亡
恩賜騎都尉世職(承襲詳見世職表)
阿秋
阿秋滿洲正藍旗人任筆帖式康熙二十年從征
雲南擊吴世璠扵歸化寺陣亡
恩賜雲騎尉世職(承襲詳見世職表)
希富
希富滿洲鑲藍旗人姓赫舍里氏世居塔三普地
方順治十六年十一月征偽桂王扵雲南以護軍
校隨定西將軍愛星阿至緬甸阿娃城獲偽桂王
朱由榔有功康熙十三年三月從征逆藩耿精忠
至浙江隨都統喇哈達扵石塘石佛嶺敗偽參將
鄭文鼎偽總兵陳得功十七年四月復隨喇哈達
擊福建海寇偽將軍劉國軒扵灣腰樹力戰陣亡
二十五年
恩賜雲騎尉世職(承襲詳見世職表)
蘇爾丹
蘇爾丹滿洲鑲藍旗人姓納喇氏世居葉赫任八
品筆帖式康熙十七年随征南將軍穆占征逆藩
吴三桂至湖廣十二月十五日扵㐮陽之飄鳳山
力戰陣亡
恩賜雲騎尉世職(承襲詳見世職表)
卦塞
卦塞滿洲鑲藍旗人姓赫舍里氏世居齋谷地方
康熙十三年以前鋒校從征逆藩耿精忠主浙江
敗偽吴總兵於蒲塘十七年從副都統紀爾他布
等破海寇偽提督吴淑等於福建石衛寨十九年
三月從副都統鄂申巴圖魯擊海寇偽將軍劉國
軒於海澄力戰陣亡二十五年
恩賜雲騎尉世職(承襲詳見世職表)
肅白林
肅白林滿洲鑲藍旗人官佐領兼工部郎中康熙
七年從征雲南有功十八年從征湖廣至武岡州
雙井舖與賊力戰負傷歿扵陣
賞䘏如例
地蔵保
地蔵保滿洲鑲藍旗人任參領康熙二十年在四
川永寧衛防守吴逆偽將軍馬寳来攻勢孤城䧟
被執不屈遇害二十五年
恩賜雲騎尉世職(承襲詳見世職表)
欽定八旗通志卷二百十六
