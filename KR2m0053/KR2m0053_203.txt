欽定四庫全書
欽定八旗通志卷一百八十九
人物志六十九
大臣傳五十五(漢軍鑲黃旗一馬范文程張丁文盛張大猷光輝文衡)
(劉之源爵胡有陞高天)(楊名高)(郭廷佐)(趙廷臣)
范文程
范文程瀋陽人曾祖鏓明嘉靖時官兵部尚書祖
沉瀋陽衛指揮同知父楠未仕文程少好讀書穎
敏沉毅與兄文寀並為生員天命三年大兵克撫
順文程年二十有一
太祖高皇帝見而器之
召與語知其熟於當世之務使隨行及取遼陽度三岔攻
西平下廣寧皆參謀帷幄天聰三年以文館官從
太宗文皇帝伐明入薊門克遵化招服潘家口馬蘭峪三
屯營馬欄關大安口五城會我師在太安為敵所
圍文程以火器進攻圍解
太宗自將臨永平令守遵化敵兵掩至文程率先力戰敵
敗走論功授三等輕車都尉世職五年八月師圍
大凌河城文程招降西山一臺
命即統其衆六年六月
太宗詢廷臣伐明之策文程與寗完我等言我軍如欲深
入當乘其無備直抵北京訊其和否毁山海關水
門而歸以壯軍威計所從入惟雁門關為便並諭
沿路軍民俟版圖歸我酌免賦税示愛養意
太宗嘉納之崇德元年五月授秘書院大學士初八旗置
都統衆議首推文程
太宗曰此職一軍耳朕方資為心膂其别議之時文程所
領皆樞密事每入對必漏下數十刻始出或未及
食息復奉
召入凡
宣諭各國勅書率撰擬以進至是改文館為内三院遂有
是
命八年八月
世祖章皇帝嗣位
命以其族屬隸鑲黃旗順治元年睿親王多爾衮將統兵
伐明文程上議曰迺者明之流寇煽亂其君若臣
不能相保雖天數使然良由我
先皇帝憂勤肇造諸王大臣夾輔
冲主忠格蒼穹
上帝潜為啟佑也竊惟承丕業以垂休萬䙫者此時失機
會而貽悔將來者亦此時何以言之中原荼苦已
極黔首無依思歸令主以圖樂業明之受病已不
可治其土地人民不患不得患得而不為我有耳
曩者棄遵化屠永平一再深入而返彼以我為無
大志縱來歸附未必撫䘏因懷㩦貳今日有已服
者有未服宜撫者是當申嚴紀律秋毫勿犯復宣
諭以昔日不守内地之由及今進取中原之意官
仍其職民復其業錄賢能恤無告大河以北可𫝊
檄而定也此行或直趨北京或相機攻取必於山
海長城以西擇一堅城頓兵而守以為門戶惟諸
王察之大軍遂發文程從師渡遼河明山海關總
兵吳三桂以闖賊䧟北京來乞師文程曰自闖寇
猖狂中原塗炭近且傾覆京師戕厥君后此必討
之賊也我
國家上下同心兵甲選練誠聲罪以臨之恤其士夫
拯厥黎庶兵以義動何功不成乎復言好生者天
之德也兵者聖人不得已而用之自古未有嗜殺
而得天下者
國家欲統一區夏非乂安百姓不可於是申嚴紀律
妄殺者有罪既敗流賊二十萬於山海關我兵長
驅而西民多迯匿文程草檄宣諭曰義兵之來為
爾等復君父仇所誅者惟闖賊師律素嚴必不汝
害民心遂安師入北京建議備禮葬明崇禎帝時
宫闕灰燼百度廢弛文程收集諸曹冊籍布文告
給軍需事無巨細咸與議焉明季賦額屢增籍皆
燬扵寇惟萬歷時故籍存或欲扵直省求新册文
程不可曰即此為額猶恐病民豈可更求哉自是
天下田賦悉照萬歷年間則例徵收除天啟崇禎
時諸加派民獲蘇息二年正月叙功晉三等男十
月江南既平上疏言治天下在得民心士為秀民
士心得則民心得矣宜廣其途以蒐之請於丙戌
會試後八月再行鄉試丁亥二月再行會試從之
三年四年兩充會試主考官五年十一月晉一等
男
賜巴克什號六年正月充纂修
太宗實錄總裁官二月復為會試主考官七年遇
恩詔加一雲騎尉世職八年正月進二等子閏二月大學
士剛林以黨附睿親王多爾衮獲罪其刪改
太祖實錄辭連文程並議罪先是三年二月睿親王誡大
學士等宜時具條奏文程以凡有聞見即面啟無
庸具本對王曰爾素有疾毋過勞自後可早出休
沐逾數月甘肅巡撫黃圖安請終養部議借端規
避應革職文程白鄭親王濟爾哈朗曰終養乃人
子至情不宜如部議睿親王怒其不先白已也下
法司論罪既而釋之後文程因不合睿親王意時
稱疾家居至是
世祖以文程在
盛京時不附貝勒碩托後亦不附睿親王衆所共知
免其罪革職留任未幾復原職九年遇
恩詔晉一等子尋任議政大臣疏曰臣見直省土地荒蕪
賦虧餉絀國家大害在此然軍屯可興國家大利
亦在此昔明太祖嘗言養兵百萬不費民間一粒
亦當元季亂後地曠行屯故耳今湖廣江西河南
山東陜西五省寇亂日久人民稀少請設興屯道
綜理之同知分理之地之無主者即為官屯其有
主而抛棄者多方招徠過期不至乃為官屯凡土
著流戶願來耕者均給以地量助牛種官分子粒
三之一三年後為永業編行保甲使守望相助其
無本者官給僱直則遠近饑民聞風踵至亦救荒
之術也初屯之時所收糧草皆道廳留貯出陳易
新為次年加墾計其難久存者就近撥供兵馬雇
舟車起運勿僉點屯民動用屯牛則屯事得永久
矣又興屯之處府縣有司聽屯道提調理屯同知
惟屯道管轄如開墾日增撫按特薦倣邊俸例三
年陞二級以酬其勞其不職者嚴紏之所當信賞
必罰也疏上
命諸王大臣會議舉行十一月以科道官當睿親王攝政
時劾大學士馮銓降革者彙原疏進呈
御覽
世祖曰諸臣所劾誠當何為以此罷耶文程曰諸臣疏劾
大臣無非為君為國
皇上當思所以愛惜之
世祖遂
諭吏部俱以原官起用十年正月請令部院三品以上大
臣各舉所知不論滿漢不拘資格不計親疎取正
直才守之人堪任何官列疏奏聞一官可舉數官
數官可舉一官將姓名彙置
御前不時召對察其議論核其行事遇缺請
旨簡用若用後稱職保舉官加以優典否則量罪連坐
詔允所議十一年八月加少保兼太子太保時
遣官赴直省恤刑因疏言前此遣滿漢大臣巡方慮有擾
民是以停止今四方水旱灾傷紛紛見告亦應請
停止其見禁重囚
勅各巡撫詳勘以可矜可疑者奏聞裁定從之九月以疾
乞休奉
諭曰大學士范文程任事多年忠誠練達朕所倚賴乃近
以積勞成病仍夙夜在公未得專事藥餌深繫朕懷暫
令解任安心調攝俟病痊召用
特晉太傅兼太子太師頻
賜藥餌存問十四年
詔晉秩一級圖其象藏之内府
聖祖仁皇帝嗣位奉
命祭告
太宗山陵康熙五年八月卒年七十
賜祭立碑諡文肅五十二年
御書元輔高風以額其祠文程經事
四朝寵錫優異在
盛京時
列聖皆呼其官而不名以其形貌頎偉所
賜衣冠皆特制居恒言治天下惟在得賢庶官有才者不
以一𤯝掩湔除拔擢時為奏請焉謝政後居别墅
中以詩書騎射教子弟性廉慎樂施與器量淵深
人莫窺其喜怒子六人承斌襲一等子爵承謨承
勲别有傳
丁文盛(子思孔)
丁文盛廣寧人初為明諸生
太祖高皇帝天命六年來歸隸鑲旗漢軍
太宗文皇帝崇德三年任兵部啟心郎順治元年大兵定
山東授文盛登萊兵備道二年六月擢山東巡撫
閏六月濰縣土賊張廣糾衆數千犯萊州文盛檄
遊擊馮武卿等分勦敗賊於三埠及紅山斬賊黨
尼思齊趙朋春張廣奔平度遊擊楊遇明率兵追
及徐里疃四面環攻廣中鏃死擒斬餘黨無算十
二月文盛疏言明季馬政廢弛郵𫝊缺用輒索之
閭閻致滋擾累自今各驛缺馬宜即以餘存驛站
額銀隨時買補又言東省當兵燹之後村落多墟
市集皆廢明季所增牙雜二税請盡行除免舊制
臨清東昌平山諸衛設兵五千餘至是虚額過半
文盛請裁留二千以節軍餉令州縣各募壯丁暇
則聽其自謀生理遇盜賊竊發協力捍禦又請
勅有司清理刑獄嚴禁獄卒非法凌虐疏皆下部議行三
年冬茌平高唐禹城武城新城等縣為土賊刦掠
文盛請兵
上遣副都統覺善率兵往勦四年正月給事中林起龍御
史金元禎交章劾文盛才庸不勝重任部議革職
命降一級調用九月授河南按察使六年遷福建布政使
七年三月卒於官子思孔順治九年進士改庶吉
士授秘書院檢討十四年擢國史院侍讀十八年
授陜西漢羌道康熙二年巡撫賈漢復劾思孔承
追胥役侵欺糧草逾限部議降二級調用五年補
河南開封府同知思孔詣通政司辯前在漢羌曾
以侵欺糧草之胥役斃獄産絶等情屢牒巡撫賈
漢復漢復遲久乃入告思孔無承追逾限罪事下
總督白如梅察奏咎在漢復援
恩詔免議復思孔所降級補直隸通薊道時直隸未設布
政使八年增設直隸總管錢穀守道與廵撫同駐
保定調思孔任之十四年遷江南按察使十五年
授湖北布政使未之任即調江南二十一年遇計
典兩江總督于成龍疏薦思孔任布政使數年籌
江西湖廣軍需應期無誤大軍征勦海賊往來絡
繹料理裕如且有修造蘇州府學創設育嬰堂養
濟院諸善政其介性清操亦矯然特立因有督催
錢糧未完各案不得與卓異之列專疏薦舉請破
格擢用得
旨丁思孔供職勤慎著准為卓異二十二年擢偏沅巡撫
既莅事倡率司道等官修造嶽麓書院置田三百
畆資諸生膏火二十四年五月疏言嶽麓書院創
自宋開寶時為四大書院之一乾道時張栻教授
於此朱子自閩至與講學數旬後朱子知潭州增
廣學舍學者益衆今修造已復舊規乞
御書匾額並
賜日講解義諸書
上允所請
御書學達性天四字俾懸書院二十七年二月調河南巡
撫時裁湖廣總督標下將弁胥令候缺酌補五月
裁兵夏逢龍作亂結中軍副將傅爾學參將李廷
秀遊擊金竒功守備林德千總胡耀乾馬兵周凱
萬金鎰等叛據武昌巡撫柯永昇糧道葉映榴並
遇害賊分掠黃州德安
上命振武將軍瓦岱率師討之調思孔湖北巡撫
詔速赴荆州防守專理兵餉思孔以武昌倉庫被賊劫掠
各營兵餉俱缺先借撥河南布政使庫銀委員齎
隨至襄陽即散給將士鄖陽諸營應於荆州支領
者亦令就襄陽發給俾免稽遲疏報稱
旨七月瓦岱師至黃州夏逢龍就擒伏誅其黨偽總兵胡
耀乾李廷秀萬金鎰周凱偽副將林德偽巡撫傅
爾學偽布政婁方順偽驛道金竒功等皆降思孔
至武昌察獲賊黨掠匿庫銀九萬餘兩還貯諸庫
數耀乾等八人罪並斬以徇九月復設湖廣總督
即擢思孔任之二十八年請增設武昌荆州岳州
常德水師並移辰沅宜都諸處戰艦以供訓練疏
下部議行三十三年四月調雲貴總督八月卒扵
官
賜祭葬如例四十四年
御書績著南邦額表思孔家祠
張大猷
張大猷遼陽人後隸漢軍鑲黃旗
太祖高皇帝天命六年大兵克遼陽大猷時為明千總自
廣寧來降授佐領逾年明邊將誘我新附之衆往
歸遣人為間諜匿遊擊郎某所大猷發其事
太宗文皇帝嘉之予三等輕車都尉世職天聰九年以所
管丁壯缺額論罰鍰崇德三年任刑部理事官尋
擢右翼漢軍副都統四年正月大兵征明錦州以
礟擊破城旁一臺臺中敵兵尚拒守既而乘間遁
去大猷坐防範不嚴部議革職罷任得
旨從寬罰鍰六月更定漢軍旗制授鑲黃旗副都統五年
隨睿親王多爾衮圍錦州率本旗兵攻取五里臺
及涼馬山馬家湖諸處又克金塔口臺六年隨鄭
親王濟爾哈朗圍錦州會松山騎兵突出奪我紅
衣礟大猷擊郤之復同都統劉之源等攻克塔山
杏山及附近諸臺論功晉二等輕車都尉七年六
月擢兵部參政十月隨貝勒阿巴泰征明師至渾
河築橋以濟明總督范志完集兵拒戰大猷與副
都統祖澤洪擊敗之八年隨鄭親王征明寧遠取
前屯衛中後所二城晉一等輕車都尉順治元年
同都統葉臣劉之源等征山西追逐流賊李自成
之將郭某擒斬之合兵攻克太原府城復同都統李
國翰招撫郡邑賊衆據黃河濱立柵大猷攻毁之
賊潰遁獲船十有五二年隨大軍定江南同都統
吳守進率兵征浙江至石門縣明兵自錢塘乘
夜來襲營大猷奮擊郤之進取嘉興府同都統格
恩圖擊敗城中出戰兵遂克其城先後取揚州崑
山常熟江陰諸郡縣皆督兵以礟克城有功三年
二月
命同侍郎巴山率兵鎮守江寧總管漢軍及綠旗兵旋授
為提督江南總兵官五月叙元年以來軍功晉爵
三等男四年明故官侯峒曾之子侯元瀞等潜遣
人通明魯王朱以海於海島取偽鎮黃斌卿書以
歸為柘林遊擊陳可所獲大猷與巴山以其書入
奏得
旨嘉奬曰爾等嚴察亂萌具見公忠盡職六年率兵勦六
安州山賊賊渠張福寰自明季結黨倡亂聯據英
山霍山倚險立寨負固有年至是江南總督馬國
柱以兵進勦大猷與巴山率兵會之陣斬福寰諸
賊寨俱剪平國柱奏捷謂大猷身先士卒履險摧
鋒功居第一屢遇
恩詔晉爵至三等子世襲罔替九年正月卒於官以其子
應庚襲爵
馬光輝
馬光輝大興人後隸鑲黃旗漢軍初為明武舉
太宗文皇帝天聰四年隨其兄光遠光先來降授備禦七
年予三等輕車都尉世職崇德三年任戶部理事
官四年正月以貸官商貨物三年不償罷任革世
職六月增設漢軍官員授光輝鑲黃旗副都統五
年隨大軍圍明錦州擊敗松山杏山敵兵六年兼
任吏部參政七年隨鄭親王濟爾哈朗攻克塔山
城及附近諸臺復攻克杏山城叙功復三等輕車
都尉世職時大軍既取錦州光輝奉
命同都統孟喬芳率八旗漢軍參領各一往錦州督鑄神
威大將軍礟功竣還奏稱
旨八年隨鄭親王征明寧遠以礟攻克中後所前屯衛二
城晉世職為一等輕車都尉順治元年
世祖章皇帝定鼎燕京六部𠫭政改稱侍郎光輝仍任吏
部四年考滿加雲騎尉世職五年隨征南大將軍
譚泰討江西叛鎮金聲桓聲桓既伏誅譚泰承
制得便宜除授欲以光輝為江西提督光輝辭不就既而
譚泰欲以都察院理事官紀國先為掌印都司國
先謂文職不應授武官且云不善者以善置之善
者以不善置之天下反亂職是故耳譚泰奏劾國
先因以光輝辭提督事入告部議國先應棄市籍
沒光輝應罷任革世職得
旨免國先死籍家産半光輝罷副都統及侍郎任降世職
為騎都尉七年復任副都統八年
上以光輝素著軍功仍予世職為一等輕車都尉加一雲
騎尉遇
恩詔晉爵三等男是年閏二月兼任刑部侍郎五月調戶
部侍郎十月授直隸山東河南總督十年九月膠
州總兵海時行叛脅鎮標官兵從逆肆掠萊沂
間光輝統兵進勦至沂州時行引賊走宿遷結浮
橋渡河我兵乘其半渡擊之賊多墜水死時行走
河南永城光輝同漕運總督沈文奎自靈璧縣趨
永城賊據洪河集西拒戰光輝分兵左右夾擊自
午至酉殺賊無算時行窮蹙乞降光輝縳之並逮
繫其子弟妻孥及從逆禆將數人以
聞得
旨嘉奬下部議叙加一級廕一子入監十一月以疾乞罷
上以其才猷練達慰留之十一年二月
甄别督撫諸臣加光輝太子少保尋再疏乞罷
詔還京調治十二年七月卒
賜祭葬如例謚忠靖子爾泰襲爵
張文衡
張文衡遼東開平衛人初為明諸生天聰八年
太宗文皇帝親統大兵由宣化府入明邊文衡自大同走
謁言在明為代王府參謀見明國諸臣結黨貪財
專意㒺上嚴刑厚斂民不堪命臣審時度勢知天
命有歸成大事者必在
聖主故徒步來歸又疏陳進取之策以收服人心為本
上嘉納之授秘書院副理事官
賜田宅銀幣以大臣雅希禪女妻之隸鑲黃旗漢軍順治
元年七月授山東青州府知府甫之任總兵柯永
盛率青州駐防兵征高密招撫侍郎王鰲永至青
州籌備軍餉流賊李自成禆將趙應元由長山縣
結土賊數千掠民馬數百瞷青州兵少佯就鰲永
招撫請置其家屬於城中而自率衆助征高密既入
城以乏糧鼓噪執鰲永殺之文衡分遣官吏告急
於永盛及登萊巡撫陳錦自往見應元許以保奏
留鎮青州即草疏佯詆鰲永激變謂應元殺鰲永
由部衆所逼願立功自效遣人齎奏應元信悦攫
庫金與羣賊縱飲會自京出征登萊之副都統和
托李率泰統師至駐營於城之西北文衡誘應元
至軍營通欵和托等慰勞遣還密令我兵隨文衡
入城分布防守乘夜擒斬應元及其黨數十人徧
諭脅從者弗罪賊遂平二年調淮安府知府時豫
親王多鐸統師征揚州過淮安文衡請禁兵卒入
城市俾居民安堵軍糧戰艦及芻秣皆應期立辦
三年總督洪承疇奏擢徽寧道淮安士民籲留漕
運總督王文奎疏
聞不允時徽州土賊汪張飛劉時劉祥等猖獗蔓延文衡
協助諸將勦平之四年四月擢江南按察使八月
授甘肅巡撫五年二月至蘭州受事三月陜西總
督孟喬芳調蘭州鎮兵征四川逆回米喇印丁國
棟既降復叛窺鎮兵憚於遠征隂結中軍參將蔣國
泰等詭言會議邀文衡至米喇印家文衡將至賊
集矢射之遂遇害時年四十有七總兵劉良臣西
寧巡道林維造守道張鵬翼副將毛鑌潘雲騰遊
擊黃得成都司王之㑺守備胡大年等皆同時殉節
事
聞並
賜䘏有差文衡贈都察院右副都御史廕一子入監康熙
二十一年入開平衛鄉賢祠雍正十二年入祀昭
忠祠
劉之源
劉之源漢軍鑲黃旗人
太宗文皇帝天聰十年三月授參領崇德五年五月從
上征明錦州距城東五里以紅衣礮攻克其臺復列礮城
北攻克晾馬臺擊斃六人降其卒十三人是年兩
黃旗漢軍都統馬光遠因疾解任以之源代之六
年八月隨睿親王多爾衮圍松山以礟攻克近城
四臺斬守備二都司一擒副將王希賢參將崔定
國都司楊重鎮等明兵尋自松山遁高橋迤南三
臺之源率前隊兵攻克之多斬馘七年四月隨鄭
親王濟爾哈朗圍塔山列礟城西擊毁城垣二十
餘丈殲其守城兵衆進克杏山城北一臺復擊毁
杏山城城中人驚懼悉降叙功予二等輕車都尉
世職時分設八旗漢軍都統授之源鑲黃旗漢軍
都統八年十月隨鄭親王攻明中後所拔其城斬
遊擊吳良弼都司王國安等進征前屯衛復以礟
攻克其城叙功晉一等輕車都尉世職順治元年
大兵定燕京
命之源同都統李國翰勦平畿南餘賊時流賊李自成遁
陜西偽伯陳永福等竊據太原之源同都統葉臣
等攻克其城又同都統巴哈納自汾州勦賊至平
陽斬賊四千餘山西州縣悉就招撫師還得
優賚二年随順承郡王勒克德渾征流賊至湖廣同李國
翰殲賊應山縣時偽總兵馬進忠降而復叛之源
同都統金礪擊敗之武昌奪賊艘六十餘復追敗
餘黨於湖泊明年叙功加一雲騎尉五年
命為定南將軍率左翼漢軍随鄭親王征湖廣六年進功
攻湘潭明總督何騰蛟分兵三隊出城拒戰我軍
分擊大敗之克其城生擒騰蛟乘夜率兵追𠞰馬
進忠平明薄其營奮力衝擊遂克寳慶并破南山
坡九營陣斬其總兵馬有志胡進玉等進忠僅以
身免又破袁宗第營於洪江駐師沅州其總兵玉
強来犯之源敗之於便水驛斬級七百及副將三
人累遇
恩詔晉世職至一等男又一雲騎尉八年同都統金礪駐
防杭州時明大學士張肯堂蕩湖侯阮進定西侯
張名振等擁魯王朱以海據舟山之源與總督陳
錦總兵田雄會師進𠞰由寧波之定關出海阮進
集戰艦以拒我師敗之於横洋生擒進復分兵擊
𠞰三戰皆捷遂至舟山之螺頭門肯堂集城中兵
六千堅守十餘日我兵用雲梯破城肯堂及尚書
李向中吳鍾巒侍郎朱永佑等縱火自焚死名振
擁魯王遁三盤島之源遣總兵馬進寳等率兵追
克之焚其積聚復敗之沙埕收各㠗戶口八千五
百餘悉令歸農因與陳錦金礪奏設陸兵一千為
中營水兵二千為左右營駐守舟山增設弁備統
以副將叙功晉三等子世襲㒺替十六年八月授
鎮海大將軍駐防鎮江疏言京口要地百川滙流
所以通京南半壁之財賦輓運北輸近因海賊鄭
成功狡逞糾逆黨連䑸入江來犯幾至横截運道
臣思賊之所長在水宜先練習水師以資防禦夫
防海之策有三出海會哨勿使入江上策也循塘
拒敵勿使登陸中策也列陣備兵勿使近城策斯
下矣顧水師必先儧造船隻今礟火器具水手舵
工百無一備何以禦賊乞
敕總督郎廷佐速為製備下兵部速議行之十七年七月
疏陳三事一沿海居民向有雙桅沙船一名捕魚
亦名立功自明時因引倭入寇久經飭禁至今未
盡革除姦民多夤緣汛官買口私出因臣申嚴海
禁始開報船戶花名投營效用此等船隻造作堅
固其人皆熟於洋面水道若徒許令投營不為安
插得所日久必仍販載禁貨出洋或且為海賊耳
目今令京口水師造船二百招募水手舵工八千
餘名一時正難精當莫若悉將兩項船隻查驗堪
用者量給價值各船戶照例給以糧餉既可省鳩
庀製造之費亦可杜私通海逆之弊一汛防向設戰
船分散各營船式低小猝遇海賊大艘勢難相抵
臣思京口水師既造船隻旌旗舳艫煥然改色江寧
亦有沙唬各船備用則此等小舟除狼山福山吳
淞各口酌留數號以備傳遞哨探之用其餘不必
槩行修補以省無益之費一邊海汛地緊要凡礟
臺烽墩橋路宜修葺高廣豫備不虞臣已屢飭沿
海州縣至今玩誤不行請
敇督撫嚴行申飭疏下兵部並從其言
詔江南督撫提鎮實心奉行無得因循怠玩是年緝獲海
逆鄭成功所遣偽兵部黃徵明得交結蘇松提督
馬逄知及逄知受賄關通状入奏
特命刑部侍郎尼滿赴江南會同之源審擬事俱實逄知
伏誅康熙元年十二月招降偽肇敏將軍陳文達
偽總兵羅永德等三年四月乞休
召還京仍任都統四年七月復乞休得
旨劉之源自
太宗時委任勤勞年久著以原銜加太子太保致仕旋以
其子副都統劉光代為都統八年内大臣鰲拜獲
罪拘禁之源與光並坐黨附革職任擬立斬籍沒
上命從寬俱免死之源尋卒二十年妻胡氏叩
閽訢之源功可抵罪
詔復原銜並予三等子爵以光襲
胡有陞
胡有陞錦州人
太宗文皇帝崇德元年睿親王多爾衮豫親王多鐸征明
錦州道人崔應時與民人張紹楨門世文門世科
秦永福等五十人謀以城降使有陞持書詣我軍
期為内應豫親王與書齎還明將覺之執應時等數
十人置諸獄有陞同紹楨世文世科永福乘間脱
走來歸各
賜冠服鞍馬妻室奴僕授世職有差有陞得授三等男隸
鑲黃旗漢軍七年隨貝勒阿巴泰征明薊州越燕
京趨山東敗明總督范志完兵於渾河八年隨鄭
親王濟爾哈朗征明寧遠攻克前屯衛中後所二
城叙功晉二等男順治四年授南贛總兵五年總
兵金聲桓偕副將王得仁據南昌叛糾衆犯贛州
先以書招左協副將高進庫進庫不從勒兵出戰為賊
先鋒劉一鵬所敗乃收兵為固守計巡撫劉武元巡
道張鳳儀分守城東西有陞率健卒沿城策應賊
穴城將置火具仰攻有陞以石塞所穴竇賊計遂
沮閱三月城中糧匱有陞督兵出戰賊敗却數里
聲桓聞大軍由九江直搗南昌倉皇引衆北走有
陞追擊之斬馘無算未幾廣東叛鎮李成棟犯贛
州有陞率諸將乘賊方鑿壕分兵東西南三門出
擊大破賊成棟僅以數騎遁先是南贛總兵柯永
盛遷湖廣總督請以南贛鎮兵二千自隨部議如
所請有陞疏言贛地當江湖關鍵風尚好武輕生
奸宄易作控馭宜嚴且金逆未平正資勦援以固
疆圉廣東賊寇尚多鎮兵久習水土熟知地利便
於征勦不宜移去奏入乃
詔前所議移兵仍留贛鎮而令永盛另募新兵明年聲桓成
棟等相繼剪滅大軍凱旋土賊仍未靖上猶劉飛
龍南葉芝南石城鄒華雩都彭順慶瑞金陳其綸
皆負固抗逆有陞同武元檄將分剿先後蕩平叙
功加左都督
賜紫貂冠服甲胄佩刀鞍馬三遇
恩詔晉爵至三等子十年四月平南王尚可喜靖南王耿
繼茂疏述有陞深算老謀同巡撫劉武元堅守南
贛與粤東唇齒相依功宜錄叙部臣以有陞業已
晉銜都督寢議
上特詔曰胡有陞同劉武元堅守岩城屢挫金王二逆及
廣東叛鎮李成棟犯贛又能出竒制勝以寡擊衆大敗
賊兵四省咽喉遂得安堵忠誠可嘉勞績茂著雖已晉
銜未足酬功朕加意封疆不吝爵賞其再議優叙於是
加太子少保十三年二月入
覲
賜冠服鞍馬十七年以年老解任回旗康熙三年劉武元
之子瀇疏請追叙守贛功既加騎都尉世職有陞
援例以請部臣議加雲騎尉得
旨胡有陞守贛州全城敗賊之功不下於巡撫劉武元亦
予騎都尉世職遂合所有世職為一等子八年九月卒
祀江西名宦祠子啟泰襲爵後改隸鑲白旗
楊名高
楊名高遼東人
太宗文皇帝時率族屬百餘人來歸隸鑲黃旗漢軍授佐領
尋兼任兵部理事官崇德七年四月隨鄭親王濟
爾哈朗征明攻克塔山杏山城及附近諸臺論功
予雲騎尉世職八月同副都統馬光輝等往錦州
督鑄神威大將軍礟十月隨饒餘貝勒阿巴泰征
明擊敗明總督范志完兵於渾河橋明年師旋至
牆子嶺復敗敵於南山其年冬隨鄭親王取明前
屯衛中後所二城順治元年叙功晉騎都尉二年
任參領三年擢都察院參政六年授福建漳州提
督時福建大田一邑為偽新建王朱由模所據並
連結延平高峯諸寨賊衆為聲援七年春名高率
師進剿破賊石磯嶺由模聞風遁走永安延平副
將王愛臣追獲之賊渠陳光等據高峯寨密遣人
往德化約賊黨鄭文薦來援名高令副將韓尚亮
率兵截擊圍其寨賊被圍急從東門突出我兵奮
勇衝擊賊䧟壕死者過半師至大田賊衆四潰進
擊之龍門橋俘馘甚衆擒偽都督郭竒偽總兵廖
明正諸寨悉受撫是年冬又率兵剿賊邵武賊衆
自建寧遁入江西新城縣名高分兵為中左右三
路而進自與總兵王之綱殿後直抵賊營追剿三
十餘里擒偽寧洪伯洪國玉偽總兵李安民王恒
美等獲牛馬鎗礟無算得
旨下部議叙予紀錄三遇
恩詔晉世職二等輕車都尉九年海賊鄭成功偕其黨鄭
森等由厦門出掠連䧟長泰漳浦海澄南靖諸邑
旋糾衆二十餘萬寇漳州屯於鳳巢山名高督兵
衝擊破之賊退據海澄所䧟長泰諸邑以次克復
會成功之父芝龍疏請以書招降成功
詔允罷兵議撫成功不遵
詔仍紏賊肆掠突䧟漳州府及惠安同安安溪永春德化仙
遊諸州縣十二年給事中魏裔介劾奏名高禦
剿怠玩貽悞封疆請
勅處分疏下總督佟岱察核十二年佟岱以名高調度無
方馳援不力覆奏於是革任尋卒子天福襲世職
郭廷佐
部廷佐漢軍鑲黃旗人先世居廣寧父熙載為明生
員
太祖高皇帝天命七年征明廣寧熙載率遼河西四堡兵
民來歸授備禦分轄降衆守其地嘗擒獲迯卒五
十人論功予三等輕車都尉世職崇德元年卒長子
廷輔襲世職廷佐其次子也由官學生授内院筆
帖式順治二年擢
國史院侍讀三年隨肅親王豪格征四川流賊張獻
忠六年隨英親王阿濟格征大同叛鎮姜瓖是年
遷秘書院學士十一年授江西巡撫江西自明末
洊遭兵亂水旱頻仍逋賦甚多廷佐再疏請蠲緩
以蘇民困並得
旨俞允時土賊洪國柱繆我章等剽掠饒州廣信間廷佐
遣將往剿降之十二年擢江南江西總督十四年
疏言江南逋賦多至四百餘萬兩宜分核官侵吏
蝕民欠各為一冊專責右布政使按籍督催其新
徵歲賦以左布政使稽其收納則新舊牽混之弊
可除至徵收之州縣衛各官舊例未完者輒予降
調官屢更易吏民益輕玩催科反無實效宜令戴
罪留任催完又江南襟控數省商賈所聚前者大
軍經行以船載兵估舶因觀望不至宜如江西例
官為造船備用以蘇商困
上嘉其言深切時弊下所司議行十六年以巡按衛貞元
劾按察使盧慎言婪贜不職廷佐不先劾奏及奉
旨詰問復巧言支飾部議黜罷得
旨革職留任是年二月廷佐因巡閱江海密陳海防機宜
言海賊鄭成功擁衆屯聚海島將侵犯江南而江
省各汛兵數無多且水師舟楫未備請調發隣省
勁兵防禦疏下部議以隣省亦需兵防守寢其事
五月海賊䧟鎮江襲據瓜洲遂犯江寧時城中守
禦單弱會副都統噶楚哈等從貴州凱旋率兵沿
江而下廷佐與駐防總管喀喀穆邀入城共議擊
賊挫其前鋒獲舟二十餘偽印二賊酋鄭成功旋
率賊衆逼城連營八十有三賊艘蔽江分截要路
廷佐與喀喀穆等晝夜堅守檄調各路步騎及水
師俱至同諸將定計以滿洲兵禦擊賊營而令綠
旗兵從儀鳳鍾阜二門出戰擒偽總統余新及偽
總兵二次日廷佐居守議以提督管效忠總兵梁
化鳳等分水陸進擊大敗賊衆擒偽提督甘輝偽
總兵張祿郭良玉焚毁賊艘五百餘賊之在鎮江
瓜洲者皆遁入海捷
聞得
旨嘉奬下部議叙尋兵部請議前此失䧟所屬城邑罪
上以廷佐於失事後能固守江寧擊敗逆賊
命免議祇停叙功嗣復以失糾巡按王秉衡劣蹟部議降
調得
旨寬免十八年
聖祖仁皇帝即位分江南江西總督為二以廷佐任江南
總督康熙四年復舊制廷佐仍兼督江西七年十
一月以疾解任先是致仕大學士金之俊家居得
匿名書於門詆其在明居顯秩曾降流賊李自成
之俊以訴廷佐令有司窮治之旋以書有悖逆語
疏
聞
上以廷佐窮治匿名書帖將株連無辜並
諭責之俊違例妄訴俱下部察議八年正月
命削之俊加銜廷佐於病痊起用日鐫二級十三年逆藩
耿精忠反福建總督范承謨遇害
上特起廷佐為福建總督廷佐受
命即奏言臣孫雖為精忠胞弟之婿然臣誓不與逆賊俱
生願力疾前驅殱除叛寇
上嘉之
賜鞍馬甲胄以寵其行時福建俱䧟賊廷佐至浙江隨康
親王傑書駐金華十五年六月卒
賜祭葬如典禮祀江西名宦
趙廷臣
趙廷臣漢軍鑲黃旗人順治二年由貢生授江南
山陽縣知縣遷江寕府江防同知因催徵逾限罷職
十年大學士洪承疇赴湖廣經略軍務奏薦廷臣
清幹素著請以隨往軍營委用得
旨俞允十一年授湖廣分巡下湖南道十三年調本省督
糧道十五年隨大兵定貴州遂授貴州巡撫明年
擢雲貴總督先是土賊馮天裕等竄伏山寨勾結
亡命䧟湄潭犯甕安至是廷臣調思南平越遵義
偏橋諸路兵擊破賊營斬天裕及偽總兵冉宗孝
等疏言貴州古稱鬼方自城市而外四顧皆苗雖
種數不同要皆專事鬭殺故馭之為難臣以為教
化無不可施之地風俗無不可移之鄉請今後應
襲土官年十三以上者令入學習禮由儒學起送
承襲其族屬子弟願入學讀書者亦許其仕進則
儒教日興而悍俗漸變又每遇歲終土官各上其
世次之籍於布政司布政司上其籍於部遇承襲
時有爭論者按籍立辨斯釁端預杜矣又奏改馬
乃曹滴諸土司為流官復言黔省曩為寇踞改衛
為府改所為縣紛更法令民苦重役今底定之後
應仍舊制滇省田土荒蕪當亟招民開墾其衝路
各州縣請以順治十七年本省秋糧貸為春種之
需會吳三桂以五象進獻
上命停止送京廷臣因疏請概停邊貢以省解送之勞疏
俱下部議行尋以剿平土酋龍吉兆功加兵部尚
書
聖祖仁皇帝御極調廷臣浙江總督彙叙督墾雲南荒田
功加太子少保康熙二年廷臣疏言浙江逋賦不
清由徵解繁雜請以一條鞭徵收之法即用為一
條鞭起解之法令各州縣隨徵隨解布政司察明
註冊至為簡便又請移海島投誠官兵分插内地
杜賊人煽誘定水師提鎮各營設兵之制以備水
戰杭嘉湖三府毗連太湖&KR0873;湖易於藏奸請增造
快唬船撥兵巡哨部議俱從其請時海賊鄭成功
死廷臣招其黨偽將軍阮美偽都督鄭殷偽侍郎
蔡昌登等皆相繼降獨偽兵部張煌言率衆遠遁
廷臣馳赴定海與提督哈爾庫張杰定議檄水師
由寧台温三府出洋搜剿斬賊六百餘降其偽副
將陳棟知煌言披緇竄伏海島廷臣選驍將徐元
張公午飾為僧人服率健丁潜伏普陀山朱家尖
蘆花澳三路以伺得賊船急擊之擒賊林生陳滿
等誘使言煌言竄處即駕所獲賊船乘夜至懸山
范澳自山後潜入賊帳擒煌言獲其偽敇印奏入
得
旨嘉奬煌言伏誅四年疏請崇節儉以維風俗又言用人
宜寬小𤯝請
敕部分别罣誤降革人員量才錄用以收得人之效又言
駐防滿洲收買民人宜令地方官給與印契並曉
諭居隣俾知某人賣身旗下後或逃歸有容留者
乃可坐其窩逃之罪事並下部議行會部檄各省
流寓人責令回籍廷臣疏言革職解任之員應即
令回籍其身故而子孫願留及流寓士民有丁口
田土已附版圖者宜聽其自便得
旨漢軍速催回旗餘如所請五年招降海賊鄭錦之偽都
督李順等六年閏四月以病求罷
上慰留之八年二月卒於官
賜祭葬如典禮諡清獻廕一子入監
高天爵(子其佩)
高天爵漢軍鑲白旗人後改隸鑲黃旗先世居鐵
嶺父尚義以隨征松山杏山及太原功予二等輕
車都尉世職任杭州駐防協領天爵於順治四年
由蔭生任山東高苑縣知縣考滿邊河南信陽州
知州十一年以經略洪承疇薦擢湖廣長沙知府
大兵進剿明桂王朱由榔天爵理餉濟軍十三年
因父病假歸十六年補江西建昌知府先是廣昌
縣山賊王昂傅勝辛連升周由義陳太宇蕭來信
夏登選等聚黨數千時出刦掠據羊石滴水二砦
為老巢形勢險峻官軍仰攻輙為賊滚木礧石所
損傷因罷攻招之降王昂傅勝佯就撫仍伺隙煽
亂官軍擒之斃於獄餘賊益負固抗拒十八年五
月天爵與巡道張永祺參將王之任議乘風雨交
作漂流樹木衝斷橋梁賊俱歸巢後分布官軍絶
賊去路直搗滴水砦進攻羊石砦斬賊千餘盡毁
賊巢賊傷斃及墮厓死者無算生擒辛連升周由
義陳太宇蕭來信夏登選及王昂之父王尚智並
斬於軍賊所掠丁口悉遣還其家巡撫張朝璘疏
報十年砦賊一旦掃除由道府區畫周詳捐貲懸
賞鼓勵士卒冐險奏功
詔下部察叙天爵得軍功加級康熙十三年逆藩耿精忠
據福建叛縱黨入江西犯建昌時天爵已遷兩淮
鹽運使或勸之速行天爵曰吾守此王十六年雖
受代豈可遽離遂率家丁數十人禦賊萬年橋城
守副將趙印已降賊乘天爵力戰從後縳之以獻
賊載送入閩再四誘降終不屈賊拘繫之越歲餘
天爵與副將王進武舉胡守謙將材楊起鵬姜山
等同謀遣千總徐德功出仙霞嶺請大兵入關隂
結死士為内應賊將王廷彦訐之耿精忠遂以十
五年九月四日遇害十九年福建巡撫楊熙疏列
同日殉節諸人部議䘏廕有差天爵得
旨贈太僕寺卿廕一子三十五年福建巡撫卞永譽請以
天爵與原任福寧總兵吳萬福福州知府王之儀
邵武知府張瑞午建寧同知喻三畏邵武同知高
舉侯官知縣劉嘉猷尤溪知縣李塤福州城守千
總廖有功等合建一祠於省城西門外春秋致祭
得
旨允行四十四年子其佩官工部員外郎為父請
賜扁
御書藎忱義烈以額其家祠四十六年其佩官浙江温處
道復為父請諡
賜諡忠烈雍正四年長子其位官大學士其佩官都統同
奏請
諭祭得
旨高天爵捐軀盡忠大節可嘉高其位高其佩乃現任大
學士都統大臣為父請䘏甚是著加禮部尚書銜追賜
䘏典七年入祀昭忠祠其佩天爵第五子康熙二十一
年以父廕授江南宿州知州二十五年丁母憂歸
三十二年補雲南姚州知州三十六年内遷工部
員外郎四十四年授浙江温處道五十一年六月
以署運使虧空鹽課革職尋開復五十四年補四
川永寧道五十九年九月遷四川按察使雍正元
年三月内遷光禄寺卿協理刑部侍郎事九月擢
刑部右侍郎二年正月擢正紅旗漢軍都統仍兼
刑部侍郎三年四月
命其佩同侍郎史貽直往四川審理年羹堯誣罸茶商私
佔鹽窩各欵又陜西郃陽縣因私鹽致死無辜八
百餘人事皆得實十二月因年羹堯冐銷四川
舖司銀兩係其佩按察使任内事
特旨詢問以舖司未設乾沒屬實覆奏下部議追繳五年
七月刑部審擬主事菩薩保藏匿隆科多應追入
官銀聽其詭稱祖遺給還故入首告者誣罪其佩
與尚書賽爾圖侍郎海夀等並坐黨悪徇私肆
行欺㒺論斬
詔從寬免死革侍郎仍留都統任七年二月因追繳四川
任内冐銷帑銀逾限不完革任十二年九月卒其
位别有傳
欽定八旗通志卷一百八十九
