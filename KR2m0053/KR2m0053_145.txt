欽定四庫全書
欽定八旗通志卷一百三十一
人物志十一
宗室王公傳九(原封和碩英親王阿濟格)
原封和碩英親王阿濟格
阿濟格
太祖高皇帝第十二子母曰大福金烏喇納蘭氏生子三
長即阿濟格次睿王多爾衮次豫通親王多鐸並
著勲烈有大名阿濟格初授台吉天命十年十一
月隨貝勒蒙古爾泰等征察哈爾至農安塔林丹
汗遁乃還十一年四月同台吉碩託征喀爾喀巴
林部十月蒙古喀爾喀扎魯特背盟隨大貝勒代
善等往聲其罪執巴克父子三人及拉什希布岱
青多爾濟桑阿爾齋等十四貝勒又斬鄂爾寨圖
貝勒盡俘其家口牲畜是年封貝勒天聰元年正
月同二貝勒阿敏等征朝鮮克五城朝鮮屈服請
和阿濟格在事有功五月從
上征明同莽古爾泰等率偏師衛塔山運糧士卒遇明兵
二萬擊敗之會大軍於錦州進薄寧遠城北明援
兵千二百掘壕以車為營列火器以拒阿濟格同
大兵擊殱之明總兵滿桂出寧遠東二里陣
上欲進擊諸貝勒以距城近不可攻勸阻甚力惟阿濟格
請從戰
上因率以前進命侍衛諸將俱戴兜鍪馳衝敵敗明前隊
騎兵追至城下大殪之諸貝勒愧憤不及胄馳進
分擊步卒斬馘無算三年八月同貝勒濟爾喀朗
等略明錦州寧遠焚其積聚俘獲三千十月
上親統大兵伐明分三路進阿濟格同貝勒阿巴泰率左
翼四旗及蒙古兵從龍井關入夜半克之黎明毁
水關進明漢兒莊副將易愛洪山口恭將王遵臣
聞礟来援擊斬之殱其衆進圍漢兒莊守將李豐
降十一月大兵克洪山口至遵化州山海關總兵
趙率教来援阿濟格率左翼兵擊敗之會
上以數騎巡視遵化城垣遮擊其敗兵阿濟格追斬率教
於陣並戮其所屬副將以下官遂進逼京城明寧
遠巡撫袁崇煥錦州總兵祖大夀来援屯廣渠門
外
上命阿濟格同莽古爾泰等率兵迎擊追殺至城壕阿濟
格馬被創死始還十二月同阿巴泰等往略通州
焚其船進克張家灣尋與諸貝勒隨
上往視薊州形勢明山海關兵五千来援距薊州二里許
與我兵遇不及入城遂列營相拒同諸貝勒等突
入敵營殱之阿濟格乘馬又被創死四年二月大
兵凱旋途遇敵兵踞山築壘阿濟格同衆貝勒破
之斬級六十獲馬八五年八月大兵將征明阿濟
格奉
命同貝勒德格類岳託率二萬人由義州進大凌河與大
軍會夜圍錦州敵兵六千襲攻阿濟格營時大霧
人覿面不相識及敵將至忽有青氣自天下衝敵
營霧中開如門於是阿濟格岳託列陣進頃之霧
霽急擊敵兵敗之追殺至錦州城生擒遊擊一獲
甲械及馬匹各二百旗纛十五
上幸阿濟格營親勞酌金巵
賜之
上以阿濟格及碩託等每戰必衝鋒陷陣
諭之曰爾等勿以敵寡而輕戰恐其出城誘我墮彼計中
也如敵兵大至則遣人来報朕當親往覘視以圖迎擊
如敵衆前来下營可令厮卒預備裝載為旋軍狀以觀
其動静敵退則聽之如彼乘夜劫營即令厮卒避於僻
地選精兵馳擊如敵營結定則移此處火礟擊之如值
夜深臨卧我軍當時加瞭望以偵敵形尋聞明增兵来
援
命額駙揚古利率八旗護軍之半往益阿濟格軍時明錦
州兵七千逐我偵敵者於小凌河岸突近
御前護衛兵不滿二百
上擐甲渡河直入敵陣敗之阿濟格繼至敵復出步軍列
城壕外騎兵翼其後阿濟格奮擊之敵望風遁破
其步軍斬副將一擒把總一於是
上以所統兵留付阿濟格明監軍道張春等復以兵四萬
援錦州我師迎擊於大凌河截殺者過半逐北逾
一舍六年五月從
上征察哈爾林丹汗遁阿濟格統左翼及蒙古兵略宣府
大同明兵懼盡獻張家口所貯犒邊財物七月師
旋七年三月
命築通遠保城以兵駐守五月迎明降將孔有德等立營
江岸明兵及朝鮮兵皆不敢追有德等輜重得畢
至八月統兵略山海關俘獲甚衆八年五月從
上征明自巴顔珠爾克入龍門口遇明兵敗之進攻龍門
未下趨保安州克之斬其守備一謁
上於應州獻所獲八月拔靈邱斬其知縣守備各一師還
崇德元年叙功晉封多羅武英郡王五月
命同阿巴泰征明入邊連破雕鶚保長安嶺保薄延慶州
先後克定興安肅容城安州雄縣東安文安寳坻
順義昌平遇敵五十六戰皆捷俘獲人口牲畜共
十七萬九千八百有竒擒總兵曹丕昌等又遣都
統譚泰等設伏斬遵化三屯營守將殱其探卒我
師方出關明兵二百躡我後還擊殱之捷
聞得
嘉奬
賜鞍馬一馬三九月凱旋
駕出盛京地載門十里迎勞之告祭畢行抱見禮
上見王遠征勞瘠為之惻然
命坐
御座側設宴以金巵酌酒
親賜之十二月
上親征朝鮮
命阿濟格駐防牛莊二年三月以貝子碩託等攻明皮島
久未下
命引兵千往助攻四月至軍夜遣都統薩穆什哈督護軍
兵前進續遣都統阿山葉臣率銳卒乘小舟疾攻
西北隅兵部承政車爾格統八旗驍騎及漢軍朝
鮮兵乘巨艦逼其城都統石廷柱戶部承政馬福
塔從北隅督戰遂克其島斬守島總兵沈世奎及
諸路来援者俘人口三千四百有竒獲大船七十
礟十貲畜無算
上遣使賫
諭褒嘉十二月遣軍自牛莊入白土場遇明兵七百造飯
清河岸&KR0691;擊敗之四年二月從
上征明率師至大凌河東揚言以紅衣礮攻臺守卒咸懼
四里屯張剛屯寳林寺旺民屯于家屯成化峪道
爾彰等俱下尋率四旗護軍還守塔山連山俘人
馬千計四月班師九月略錦州寧遠界六年三月
同鄭親王濟爾哈朗圍錦州立營掘壕為久困計
城中蒙古台吉吳巴什等密遣人議降為總兵祖
大夀所覺日薄暮整兵出城外接戰阿濟格夜至
城下助蒙古台吉等擊之明兵敗入城乃徙蒙古
及明兵降者於義州事詳鄭獻親王傳四月明援
兵自杏山詣松山阿濟格與鄭親王分統左右翼
兵設伏阿濟格伏松山北嶺令前鋒兵誘敵我伏
兵齊起前鋒兵返擊之右翼伏兵躡其後大敗之
斬級百七十獲馬百餘甲七十六月關内援兵又
自松山城沿海進阿濟格率左翼兵從松山西襲
擊至松山城壕敗之獲馬五十餘七月
上以阿濟格克敵奏捷
賜白金四千八月明洪承疇率兵十三萬来援錦州
上親征大軍營松山明兵潰遁阿濟格等追至塔山還獲
其筆架山積粟十二堆復率兵往塔山邀擊明兵
之敗逃者斬馘無算又同睿親王多爾衮以礟克
敵臺四生擒副將王希賢參將崔定國都司楊重
鎮等搜𠞰三日總兵吳三桂王樸奔杏山僅以身
免時錦州松山杏山高橋各路兵猶固守不下九
月
駕還
盛京阿濟格與諸王貝勒分兵困之十一月承疇夜
出松山兵六千犯我營我兵沿壕射之敵返走松
山城閉不得入收降其衆二千餘敵從杏山夜遁
者多為伏兵所殺三桂等走寧遠七年二月遣前
鋒統領鄂莫克圖等略寧遠遣護衛及親軍策應
誘殺三桂等所遣追兵六百三月三桂等復率兵
四千駐塔山分兵至高橋與我哨卒接戰阿濟格
遣前鋒兵濟之敵不戰而退我兵追至連山斬三
十人生擒百戶一師逾寧遠城西十里審視運糧
海道明兵出城犯又敗之斬九十餘級獲馬十三
四月凱旋八年九月復同鄭親王濟爾哈朗統兵
征寧遠軍城北填壕塹布雲梯以紅衣礟急攻之
城頽敵不支奔潰隳其城斬遊擊吳良弼都司王
國安等二十餘員直抵前屯衛周視戰壘立營栅
移礟星夜攻陷其城斬總兵李輔明袁尚仁等三
十餘員兵四千餘明中前所總兵黃色棄城遁我
兵追襲之復拔中前所順治元年四月同睿親王
多爾衮入山海關破走流賊平定燕京有功十月
册封和碩英親王旋
命為靖遠大將軍統兵由邊外入陜西征流寇二年二月
入邊沿途剿賊八戰皆捷陜西屬城攻克者四投
降者三十八時流賊李自成親帥賊兵十三萬并
湖廣㐮陽承天荆州德安四府所屬各州縣原設
守禦賊兵七萬聲言欲取南京水陸並進我兵亦
分水陸兩路躡其後追及於鄧州承天德安武昌
富池口桑家口九江等處降者撫之拒者誅之窮
追至賊老營連破之賊兵竄入九公山自成僅以
步卒二十人遁俘其偽趙侯偽㐮南侯偽總兵左
光先偽軍師宋獻策等斬其兩叔父及偽汝侯劉
宗敏於軍是役也凡十有三戰皆大捷故明寧南
侯左良玉子夢庚執總督袁繼咸守道李猶龍巡
撫黃澍率總兵十二馬步兵十萬舟十萬詣軍門
降計所下河南屬城十二湖廣屬城三十九江西
屬城六南京屬城六皆設官撫定閏六月捷
聞
上祭告
郊
廟
社稷
諭嘉其運籌决勝懋著勲庸仍
遣侍臣赴軍中慰勞又
諭曰王克奏膚勲不勝喜悦念王及行間將士馳驅䟦涉
懸崖峻嶺深江大河萬有餘里可謂勞苦而功高矣寇
氛既靖宜即班師其招撫餘兵應留充軍伍或散歸田
里王與諸大臣商㩁行之八月師旋方自成遁時王誤
以死
聞又不候
旨班師攝政王多爾衮傳語以王等有罪不遣迎但於午
門候齊歸第復議前出師時脅宣府巡撫李鑑釋
逮問赤城道朱夀錅又擅取鄂爾多斯土默特馬
降郡王尋復之五年七月
命統兵剿天津曹縣兩處土寇平之十一月喀爾喀二楚
呼爾行獵近我邊界
命出駐大同十二月大同總兵姜瓖聞大兵將至疑襲已
據城叛總督耿焞奔陽和附近十二城叛應賊兵
四出攻城邑阿濟格聞變星馳往圍大同城事
聞
特命阿濟格為平西大將軍率都統巴顔等會征姜瓖六
年正月賊黨劉遷攻代州據外郛章京愛松古遊
擊高得勝併蒙古兵俱被困遣端重郡王博洛等
往援大破之斬賊渠郭芳遷遁去三月攝政王至
大同會王兩福晉卒攝政王諭其先歸王啟云予
不希富貴但丈夫重名譽欲佐命效力流芳史册
耳顧以妻死棄大事而歸乎卒不行四月復左衛
六月啟攝政王曰輔政德豫親王子功小不當優
異鄭親王乃叔父之子不當稱叔王當以已為叔
王攝政王乃數其妄思越分及私除職官等罪衆
議削其爵攝政王以其恃親冒請免罪令勿預部
務及交接漢官八月阿濟格復同貝子鞏阿岱統
兵征大同九月偽總兵楊振威斬姜瓖并其兄琳
弟有光詣軍門降大兵入城誅從逆吏民隳大同
城睥睨五尺班師還八年正月攝政王多爾衮薨
於喀喇河屯王赴喪次即急歸夜又不至而私召
其子勞親
上迎喪王又不去佩刀攝政王近侍額克親吳拜等發其
計圖攝政鄭親王等即於路監守之至京議削爵
幽禁降子勞親貝子革所管佐領閏二月復議移
繫别室籍其家子勞親等黜宗室十月監者告其
欲於獄中舉火衆議當正法得
旨賜自盡爵除乾隆四十三年正月
諭曰朕覽
實錄載英親王阿濟格秉心不純往追流賊誑報已死又
擅至沿邊索馬且向巡撫囑託公事過跡昭著雖前
此亦有微功不足以抵其罪黜爵實由自取至其子
孫前此降為庶人削其宗籍
皇祖御極之初曾加恩將其次子傅勒赫復還宗支追封
公爵遞襲其餘諸子仍除籍嗣於康熙五十二年復
蒙
恩將第三子伯爾遜第八子佟塞第十子鄂拜第十一子
班進泰各支賜給紅帶子附入
玉牒今思傅勒赫一支既已作為宗室襲爵其有後之伯
爾遜各支及無後之和度等同係英親王子孫似無
庸復為區别因推廣
皇祖恩意着交宗人府一體查明復還黃帶子列入
宗譜其恩封公爵逓襲世次詳
玉牒
欽定八旗通志卷一百三十一
