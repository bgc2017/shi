欽定四庫全書
欽定八旗通志卷一百五十四
人物志三十四
大臣傳二十(滿洲正黃旗八兆惠)(開泰)(阿思哈)
開泰
開泰滿洲正黃旗人姓吳雅雍正二年進士改庶
吉士五年授編修充陜西鄉試副考官九年九月
充
日講起居注官十一月遷侍講十一年因侍班錯誤
敕黜退翰林在
乾清門行走十三年仍授編修乾隆元年遷國子監
司業充江西鄉試副考官二年提督湖北學政四
年調安徽學政八年正月遷祭酒二月稽查右翼
覺羅學旋提督江蘇學政三月擢内閣學士六月
授兵部右侍郎仍留學政任十一年七月充
經筵講官十一月授湖北巡撫十二年七月疏言社
倉較常平尤近於民弊亦易滋湖北社倉榖麥五
十二萬餘石散在村莊恐多虧缺委員徧查又滋
擾累應飭道府按季巡查所至就便抽驗如有侵
那責社長勒追將失察州縣揭報庶不至有名無
實得
旨嘉奬十月調江西巡撫十三年調湖南巡撫十四年
三月疏言臣按部咨各省常平倉榖以雍正年間
舊額為凖湖南溢額榖五十五萬餘石令糶價提
貯司庫臣查雍正年間舊額貯七十餘萬石湖南
素稱産米年榖順成照舊額原不慮匱乏而綢繆
未雨先事應圖查乾隆三年撥運福建四年撥運
江蘇二年至八年各省赴湖南採買通計一百七
十五萬有竒若將溢額榖盡糶遇本省需用及隣
省糴撥必至倉榖缺額買補非易
諭曰可謂留心積貯湖南既屬産米之鄉則多貯以資
隣省實為有益也但不必更加於此則得矣十五年
九月有夀掄元者詐稱河南候補同知赴永州採
買河工木植布政使孫灝諭永州府協同照料尋
得其假冒状開泰以孫灝未奉公文遽發諭帖殊
為未諳具奏
諭曰夀掄元情詞閃爍又無本地咨文其為游棍誆騙
無疑孫灝不即行拿究乃混給諭帖令地方官照料
及其形跡漸露始行訪拿明係孫灝初顧情面後恐
牽涉方行查究就此情節開泰理應指恭乃但稱未
諳故為寬其詞說孫灝係開泰門生其曲徇私情巧
為庇護不問可知此等伎倆焉能逃朕洞鑒開泰孫
灝俱交部嚴加議處以為師生黨比者戒議上
詔革職留任十二月調貴州巡撫十八年六月疏言古
州新疆歸化設屯募軍按戶分授上田六畆或中
田八畆下田十畆當按屯之初原足供一家口食
今食指日多將來戶口愈增既無田可加又别無
安置之處生計愈難查新疆營汛額兵較廣向例
屯戶不准入營然以額設營糧養屯戶事屬兩得
嗣後願食營糧者一體挑兵屯軍缺即於本屯及
别屯子弟内揀補其革退屯軍皆逐回原籍免致
窮廹滋事得
旨奬其辦理得宜九月授湖廣總督十九年四月加太
子少傅二十年六月調四川總督二十二年五月
疏言䕫州府屬石砫司東接楚省南北及西與忠
州之彭水萬鄷等縣犬牙相錯廣數百里請移䕫
州同知駐石砫經理錢糧詞訟並移駐萬縣市郭
里巡檢以資差遣得
旨允行二十三年四月金川與革布什咱搆釁圍其吉
地官寨開泰同提督岳鍾璜檄遊擊楊青都司夏
尚德等分駐章谷泰寧相機排觧令鄂克什雜谷
土司援革布什咱綽斯甲布以攻金川金川退至
丹東遁去旋復圍攻丹東吉地革布什咱土司色
楞敦多布奔泰寧求援開泰復檄各土司出兵助
之調雜谷土練千以五百同梭磨土兵駐丹壩五
百同明正木坪各土兵駐章谷泰寧調黎雅峩邊
營兵二百赴打箭爐彈壓令金川酋郎卡撤兵
諭曰向來番苖自相攻擊原可不必繩以内地官法此
次金川與革布什咱興兵搆怨原不過因結親起釁
情形本與蠻觸無殊惟所奏分撥土練彈壓打箭爐
等處一節未甚明晰該地係通藏之道如止巢穴中
自相刧掠於打箭爐有何干涉但開泰岳鍾璜素非
好事之人其所陳奏慮其偏於息事斷不至過於張
皇果使該酋之意不在革布什咱將為邊圉滋擾伊
等别有訪聞蹤跡必湏徹底辦理據實速奏候朕另
行降旨五月疏報章谷土千戶巴旺土司會革布什
咱敗金川及附金川之布拉克底土舍兵金川酋
焚所佔吉地官寨而遁全復革布什咱地留綽斯
甲布明正土司兵分駐之送色楞敦多布歸寨
諭曰金川所據革布什咱官寨既經明正綽斯甲布等
土司全行奪回可見番民挾仇攻擊之事原所應有
殊不必以内地官法繩之該處文武果能曉諭約束
可以寧輯固屬甚善不則惟有以番攻番之一策惟
湏静鎮以處之耳七月加太子太保二十四年十月
以松潘鎮總兵楊朝棟年近七十難勝任現赴京
陛見其優劣自在
洞鑒與岳鍾璜合疏以
聞
諭曰此奏深為有意取巧督提職司節制各鎮松潘尤
近邊要缺該總兵平日果否勝任早應留心體察據
實奏聞方見實心整頓乃於該總兵赴京前亟先為
此奏明係從前瞻徇姑容今當陛見在即衰庸之態
難逃朕鑒故為合詞入告計圖卸責此等伎倆即朕
臨御之初亦不易輕售况欲嘗試於閱事二十餘年
之後耶開泰等在督提中尚屬可任之人何以竟為
此奏殊不可觧著交部嚴加議處部議革職
詔從寬留任二十六年四月奏報金川酋退還侵占丹
壩土司地九土司亦撤兵二十七年二月奏土司
承襲例取隣封土司甘結金川酋莎羅奔死姪郎
卡應襲素與隣封革布什咱綽斯甲布小金川不
和無庸取結
諭曰開泰等奏金川襲封土司無庸取具隣封土司甘
結意在直捷簡便所見亦是然不為郎卡等明白宣
諭恐郎卡不知懷畏轉疑開泰等有意遷就一似徇
其所請竟不待各處甘結者然或致潜生驕縱殊非
控馭之道開泰岳鍾璜即曉諭郎卡等謂近隣土司
與爾素有嫌隙若因承襲之事照例取結伊等定不
樂從今據爾懇求竟免其輾轉取結以示嘉惠之意
但襲職後或忘恩滋事在隣近諸部斷不能相安而
封疆大臣亦斷不肯為此稍貸方足令其儆惕於體
制亦為協允十一月奏金川佔據丹壩土司瑪讓地
方綽斯甲布土兵往援金川退據山梁已嚴行詰
責郎卡復令守備温欽等馳往查辦
諭曰開泰等奏郎卡滋擾丹壩現飭守備温欽等詰責
查辦一摺未免先事預設調停之見於辦理機宜未
能領會該督等前於乾隆二十三年奏金川與革布
什咱有結親搆釁之事明正綽斯甲布兩路進攻屢
經傳諭不必懲以官法惟有以蠻攻蠻之一策或令
綽斯甲布小金川分據其地而彼時開泰岳鍾璜不
能體悉朕旨未免意存姑息但取觧紛了事以致養
成驕縱此時郎卡初為土司即已垂涎丹壩其明驗
也殊不知此等狼子野心即使目前詰責認罪又安
能保其永遠受約安静乎土司内如革布什咱丹壩
等類其力之強弱雖殊然皆可借此以為郎卡之敵
如果因其挾仇攻擊竟將郎卡𠞰滅豈非策之最善
者著傳諭開泰等斷不可有先事部署官兵協力佽
助之計致涉張皇所有隣近土兵既集或即協力𠞰
除分有其地正可聽其各自為計番境轉可相安倘
各土司不能併力勦除而郎卡仍怙惡不悛有必湏
另行辦理者則亦非該督提等以川省綠營官兵所
能任其事開泰等臨時據實奏聞候朕酌辦此時只
湏静以聽之不可調派紛紜徒擾番人觀聽也二十
八年六月奏言九土司同時並舉綽斯甲布小金
川兵分三路進攻丹壩梭磨卓克采從噶克兵擊
敗金川奪取凱立葉山梁石卡革布什咱兵攻取
洛爾察地方巴旺土兵殺布拉克底哨探兵臣鼓
勵各土兵互為聲援伺隙攻取
諭曰開泰等奏九土司攻打金川所辦尚未得窽要開
泰向於郎卡遣人赴省時每許進見常加慰撫而隐
縱綽斯甲布等攻擊在郎卡素性狡黠此等行為豈
能掩其耳目甚非天朝開示誠信駕馭番夷之道郎
卡既於綽斯甲布等屢肆欺凌衆土司合力報復原
不為過督臣既聞其事惟應明白宣示綽斯甲布等
以郎卡既得罪於衆土司爾等悉銳往攻倘能勦滅
其巢亦免爾等後患但不必官為援應而於郎卡來
人嚴為拒絶且切諭以爾既結怨隣境誰肯甘心為
爾蠶食必將聫集各寨奮力復仇此亦爾所自取我
等斷不肯曲為庇護如此則郎卡既不敢恃以逞強
而綽斯甲布等亦可洩其積忿於事理方為兩得乃
開泰既用譎以籠絡郎卡復隐為援助各土司殊失
控制大體尋得
旨開泰庸懦無能種種謬誤深負簡任著革職賞給頭
等侍衛前往伊犂辦事十月卒
阿思哈
阿思哈滿洲正黃旗人姓薩克達雍正四年由官
學生考授内閣中書遷侍讀洊陞刑部郎中軍機
處行走乾隆十年三月擢甘肅布政使十四年四
月授江西巡撫十五年三月疏言各營演放連環
鎗礮止用火藥湏將鉛子装放演練庶免臨時倉
卒馬原備騎兵衝突各營恐兵偷減料草多委員
朋喂惟合&KR0757;日令馬兵騎射一二次應令自喂俾
人馬相習至技藝惟當純熟得用步法架勢不必
朝更夕改
上嘉其所言得要九月調山西巡撫十六年五月疏報
平陽府災未親往撫卹
詔責之十七年十月疏報蒲觧等屬被旱偏災平陽紳
耆捐銀觧河東道庫為加賑之用
諭曰此奏殊屬卑鄙錯謬之至朕實駭聞直省偶遇偏
災地方殷實之家樂善好施或自出家廩積貯或出
已資糴運米石散給貧民功令原所不禁惟具數報
官量加優敘以為閭閻任恤者勸耳並非歛貲貯庫
藉以助賑也國家賑濟蠲緩重者數百萬兩少亦數
十萬兩悉動庫帑正項從無顧惜地方富戶所捐幾
何貯庫助賑殊非體制此端一開則偏災之地貧民
既苦艱食富戶又令出資國家撫䘏災黎何忍出此
深負朕痌瘝一體之意阿思哈著交部嚴加議處所
捐銀兩著發還聽該紳衿等自行辦理復
諭曰阿思哈不勝巡撫之任著來京候旨尋部議革職
十二月授吏部員外郎二十年三月
命以布政使銜往軍營辦理糧運四月授内閣學士七
月議敘軍功加一級二十二年六月署江西巡撫
先是江西軍丁自歸州縣編查殷實者多脱漏貧
者將屯田典賣漕運幾至貽悞阿思哈蒞任即設
法清釐以舊册詳核各丁族譜及保甲戶册脱漏
之丁及新生之丁登記無遺至二十五年奏查出
軍丁二十七萬五千九百六十三其典賣屯田照
直省分年減價回贖旗地例查契核定銀數令原
丁措贖無力則責成現運之丁及同族同船共贖
回三百一十頃又查出隐漏屯地九百二十五頃
查設屯原以贍運而軍丁散居屯地皆招佃收租
所入無多每船十年大造需費千兩每年運費數
百兩皆散軍戶族津貼屯田有名無實臣酌將各
船原有熟屯及贖回查出各田酌增餘租十一萬
七千七百餘兩連原額租銀一萬二千八百八十
七兩共十三萬六百有竒江西十四幫存漕船六
百三十八隻除九江吉安建昌贛州等衛原有分
貼費銀其餘均酌給餘租銀以為造船起運之費
並將贛衛餘租過多者撥濟撫饒等過少之衛四
年委官編查一次軍丁無虞脱漏漕運藉裕轉輸
疏入報
聞七月實授江西巡撫十一月江西學政謝溶生劾阿
思哈婪賄派累
命尚書劉統勲侍郎常鈞會同兩江總督尹繼善往審
尋鞫實擬絞二十六年
詔免罪給三品頂帶往烏嚕木齊效力贖罪二十八年
命往伊犂協同明瑞辦事六月授廣東巡撫十一月調
河南巡撫二十九年十月疏言河隂縣地僻事簡
賦少民淳緊接滎澤請將知縣典史裁汰歸併滎
澤縣管理原設外委一馬兵一守兵十二應酌留
外委一守兵五餘徹歸原營增設廵檢一以資彈
壓其原設教諭一應改為河隂鄉學下部議行三
十年三月疏言綠營由步兵挑馬兵洊拔外委把
總步兵内有弓箭鳥鎗籐牌礮手等項向例馬兵
缺出止于弓箭步兵内拔補而鳥鎗兵不預是以
兵皆習弓箭鳥鎗兵多庸陋請撥各標營馬兵缺
出十分之二為馬鎗缺如步鎗純熟兼能馬鎗者
准拔補馬兵兼令學射如馬上鎗射合式即與弓
箭馬兵一體考補外委把總則上進有階各思努
力從之九月疏言衛河運道在在淺阻濬縣三官
廟老鸛嘴等處砂礓挺據河心重船尤易疎虞向
於衛河上下築草壩二十八以束水勢前撫臣胡
寳瑔奏請疏挖並於淺處建草壩臣查衛河發源
輝縣百泉南至新鄉縣之岔河尖與丹水合又百
五十里經衛輝城北為兑漕水又東北至濬縣會
淇水入湯隂内黃界受湯河洹河之水至直隸大
名縣境入臨清河夏秋水盛無湏草壩冬令源澁
草壩亦屬無益不若於上游先期蓄水臨時開放
得宜舊以河水兼濟民田有官渠民渠之别夫民
田需水多在春夏漕船起運則在秋冬農工已竣
民田不湏灌溉正可濟運現飭府縣督河員於九
月望後起至漕船出境止暫閉衛河以上民渠支
港使水歸官渠並將官渠下游閉閘瀦水重運自
可流通原建草壩之處應停止鑿去三官廟老鸛
嘴等處砂礓其餘浮沙飭汛員集夫挑挖用刮板
隨船疏濬使沙隨水蕩以利漕運十二月疏言河
工料物向時沿河州縣皆領帑按畆派買民多苦
累臣酌借司庫閒欵銀官為試辦代買代交於七
八月間委員赴産料地方照應辦數目各依時價
預給現銀約至十月各工開厰委佐雜監同交兑
丞倅督察河員隨到隨收不敢稍有浮重惟運脚
等項及新料虚鬆應扣折耗計每稭料一觔糧戶
應貼運費錢一文較之往年不及十分之一不數
日間貼費盡完觧司歸欵料物比民辦早完月餘
疏入均報
聞三十一年疏言辦理地方公事例取印結甘結稍不
如式即干駁換府縣多用空白赴上司衙門照寫
每借端需索查鄉地隣佑等類及在官之人本身
甘結同鄉官印結原因其人别無可據必湏取結
為憑至各衙門事件俱憑印文核辦結内不過摘
取印文數言末增所結是實一語豈印文不足憑
轉以印結為可信至具題事既見之奏疏又湏加
結送部體制亦覺未符請嗣後一切甘結及同鄉
同官印結例不用文者仍舊取結其具題事件及
詳咨文移于印文外加結者悉停止事歸易便下
部議行三十二年六月疏劾把縣知縣蔡淮英因
辦兵差借端累民
上以阿思哈並不瞻徇下部議叙加一級七月審題蔡
淮英擬杖傳
旨申飭改擬絞候三十四年六月授雲貴總督八月因
河南廵撫任内辦騾觧滇於定額外多六百餘頭
飭交部優敘加二級九月阿思哈出銅壁關至蠻暮軍
營具奏軍糧馬匹不敷情形
諭曰前用阿思哈為雲貴總督以其曾在北路軍營辦
事諸務尚能諳習乃伊甫至騰越即奏該處辦糧情
形已存畏難之見及至蠻暮所奏糧馬事宜專欲仰
給内地竟不知就所到之處實力籌辦一味取巧預
占地步不復具有天良深負朕委任之意阿思哈著
革去總督給副都統職銜在領隊大臣上行走以觀
後效十二月授吏部侍郎三十五年二月回京
諭曰阿思哈來京召見奏對時仍申其糧馬難于措辦
之說及詰以彰寳到滇後何以購備轉得充裕而前
任總督竟至束手無策阿思哈始無辭以對至詰以
革職後如何效力之處據稱同諸大臣督率官兵攻
戰其言更荒唐可笑阿思哈既革職留營即與兵丁
無異况以曾受國恩之大員獲罪急圖自效理應衝
鋒殺賊奮不顧身乃猶靦顔附於大臣之列不肯親
冒矢石以巧遂其巽懦偷安之計是誠何心其漸染
積習甘於委靡無用全無滿洲勇往誠樸之氣又安
望其改悔振作乎即此一節其心更不可問而其罪
更不可逭仍著革職發往伊犂自備資斧效力贖罪
三十九年五月
諭在軍機章京上行走七月授左都御史九月大學士
舒赫德𠞰山東夀張逆賊王倫
命偕額駙拉旺多爾濟率健銳火器營兵千協𠞰事平
下部議敘尋以拉旺多爾濟赴城北塔灣搜𠞰逸
賊阿思哈未經同往
勅部嚴察議奏部議革職
詔從寬留任十一月
命在紫禁城内騎馬四十一年正月署吏部尚書旋署
漕運總督四月實授十月卒
諭曰阿思哈老成勤謹宣力有年擢任漕督方資倚畀
兹聞溘逝深為軫惻所有歴任降革之案俱著加恩
開復應得䘏典該部察例具奏
賜祭葬如例諡莊恪
兆惠
兆惠滿洲正黃旗人姓吳雅父佛標官至都統雍
正九年兆惠由筆帖式在軍機處行走補内閣中
書十三年遷内閣侍讀乾隆二年遷兵部郎中四
年遷内閣侍讀學士六年擢内閣學士七年遷
盛京刑部侍郎兼攝兵部事九年調補刑部右侍郎
十年授正黃旗滿洲副都統十一年授鑲紅旗護
軍統領十三年五月因定擬誤繙清文一案罪名
過輕部議革職得
旨從寬留任六月兼管戶部侍郎事八月派赴金川軍
營督辦糧運十二月奏言卡撒左右山梁色爾力
等路貯糧僅供兩月現調兵前來迅速臣等附近
之崇德牛厰及美諾糧二萬餘運往籌備臣觀軍
營諸將惟護軍統領烏爾登總兵哈攀龍勇往副
將以下頗多庸病之員又聞各省派兵時將備間
以家丁冒名糧或佔額兵役使統俟經略抵營告
令酌辦
諭曰俱屬公論可告之經略大學士傅恒以備採擇又
奏奸棍買餘米射利
詔嚴察毋滋弊十四年大軍凱旋奉
旨留核軍需錢糧十五年正月授正黃旗護軍統領嚮
導統領十一月調戶部左侍郎十六年八月
命赴山東勘傳抄尚書孫嘉淦偽稿一案暫署巡撫事
九月還京十七年充
經筵講官十八年二月
命赴西蔵辦事防準噶爾四月奏言駐蔵五百兵同時
換班不便請分為二起一于頭年五月起程七月
抵蔵一于次年二月起程四月抵蔵得
旨允行十九年議𠞰準噶爾
命兆惠協理北路軍務並總理糧餉二十年二月請同
哨探兵進𠞰
諭留烏里雅蘇臺辦事在領隊大臣上行走三月準噶
爾台吉噶爾蔵多爾濟降
諭兆惠以牲畜給之十月總理北路台站十一月調赴
西路巴里坤辦事兼理額林哈畢爾噶台站定邊
右副將軍薩喇爾自伊犂被陷復歸二十一年正
月兆惠聞其至吐魯番約與進𠞰奏入
諭曰兆惠辦理甚合機宜昨曾降旨令管特訥格爾台
站今著傳諭伊到特訥格爾若事繁即留辦事如易
料理即同達爾黨阿領兵進𠞰在參贊大臣上行走
其巴里坤一應事務著和起照兆惠所定章程悉心
經理三月大軍再定伊犂
上以定西將軍策楞辦事未協
諭兆惠駐伊犂五月授定邊右副將軍六月
命籌伊犂善後事宜七月請定吐魯番界編回人莽阿
里克所屬佐領
允之先是侍衛托倫泰赴葉爾羌喀什噶爾撫諭大和
卓木布拉呢敦小和卓木霍集占久未返兆惠奏
遣副都統阿敏道以索倫兵百及厄魯特兵三千
收服阿克蘇庫車烏什各回人且偵托倫泰信是
月霍集占送托倫泰還兆惠飭阿敏道馳往撫又
奏言定西將軍達爾黨阿進兵哈薩克索阿睦爾
撒納台站馬多為嗎哈沁所竊臣現遣兵搜捕並
知會達爾黨阿於撤兵還時沿途緝之得
旨嘉奬十月奏偵霍集占有背逆状密飭阿敏道速進
兵報
聞是年冬達爾黨阿自哈薩克撤兵還厄魯特宰桑之
從征者謀煽亂未發噶爾蔵多爾濟詭以叛賊巴
雅爾掠人畜告兆惠遣將軍和起調諸厄魯特兵
協𠞰而噶爾蔵多爾濟之姪扎那噶爾布及宰桑
呢瑪哈薩克錫喇達什策凌回人莽阿里克等隂
通巴雅爾中途肆逆和起被害兆惠以孤軍遠駐
伊犂聞信整師東旋擊賊自濟爾哈朗移兵甫至
鄂壘扎拉圖突遇達什策凌等乘夜奮擊殺賊千
餘噶爾蔵多爾濟及扎那噶爾布等糾衆邀歸路
連戰不退遂被圍二十二年正月巴里坤辦事大
臣雅爾哈善馳以
聞
詔趣侍衛圖倫楚以兵八百馳援二月雅爾哈善續遣
索倫兵往迎
諭曰兆惠係駐扎伊犂等處辦事大臣適遇厄魯特等
背叛奮勇勦賊甚屬可嘉著封為一等伯世襲㒺替
並將御用荷包玉韘鼻烟壺加恩賞賜尋授領侍衛
内大臣戶部尚書兼鑲白旗漢軍都統是月兆惠
還抵巴里坤疏陳自上年十一月由濟爾哈朗至
本年正月三十日至特訥格爾沿途𠞰賊鏖戰狀
諭曰前因副將軍兆惠領兵𠞰賊全師而出遣人調取
援兵於雅爾哈善奏到時曾降恩旨今覽所奏沿途
與賊交戰甚為勞苦兆惠等所領並非進𠞰之兵且
馬匹無多官兵等竟能同心奮勇遇賊盡行𠞰滅振
旅而回實堪嘉予此次奮勉行走暨陣亡受傷官兵
查明分别賞卹圖倫楚所領兵曾經出力者一併交
部議敘兆惠尋奏偵巴雅爾及扎哈沁等潜牧木壘
以兵往捕
上嘉兆惠等遠道甫歸奮勇不怠
賜御用玉韘荷包鼻烟壺會巴雅爾遠遁乃還
詔同定邊將軍成衮扎布分路翦滅厄魯特賊衆三月
偕恭贊大臣鄂實等由額林哈畢爾噶路進勦時
扎那噶爾布已殺噶爾蔵多爾濟尋又為台吉達
瓦所殺而獻其首於軍門適阿睦爾撒納自哈薩
克盗馬竄歸伊犂掠扎那噶爾布牧兆惠檄恭贊
大臣富德往追而自駐濟爾哈朗弗與俱
上訓飭之五月
諭曰成衮扎布兆惠奏綽和爾得木齊阿穆呼朗等投
赴軍營暫行安撫所辦尚合機宜惟伊等並不以擒
阿睦爾撒納為要務而亟以辦理回部為言殊屬不
知緩急務迅速辦理毋負委任六月奏擒獲阿睦爾
撒納之姪達什策凌及宰桑烏巴什並遵
旨策應富德報
聞七月奏擒獲巴雅爾于㙮爾巴噶台及其孥哈薩克
汗阿布賚畏威歸順表獻馬下部知之八月奏言
遣圖倫楚擊敗哈薩克錫喇賊衆于阿爾噶凌圖
侍衛愛隆阿擊前掠臺站之都爾伯特台吉納木
竒降其衆報
聞是時阿睦爾撒納竄入俄羅斯而遣往撫諭回城之
副都統阿敏道為逆回霍集占所戕九月
命兆惠等籌𠞰回部尋奏請於烏魯木齊屯田且便與
哈薩克市馬
詔如所請行十二月成衮扎布改北路左副將軍
詔授兆惠為定邊將軍二十三年正月奏言沙喇擘勒
厄魯特賊衆萬戶請先勦除再赴葉爾羌喀什噶
爾
上察其有畏難之意以參贊大臣雅爾哈善為靖逆將
軍專辦回部
諭軍機大臣曰辦理沙喇擘勒賊衆已派兵五千自屬
裕如兆惠等宜加意擒𠞰不留遺孽若仍不能集事
惟兆惠是問又
諭曰厄魯特性習反覆無定往往自相戕害從前達瓦
齊在伊犂時人心尚且離散今豈有堪為統率之人
哈薩克錫喇等小醜焉能使賊衆服從且衆厄魯特
已成嗎哈沁竄伏一處必互相爭奪大兵乘其潰亂
迅往襲擊立可奏功兆惠等勿因其烏合之勢過為
疑慮即遵旨相機辦理二月奏言臣節奉
訓旨敢不益加奮勉口糧現未全到擬即進兵
諭巴里坤辦事大臣速運三月奏言臣等前慮賊衆會
合以抗我兵我
皇上先幾洞鑒謂烏合之衆不能久聚萬里之外誠如
目覩臣與副將軍策布登扎布等分𠞰策布登扎
布以兵千二百趨博羅㙮拉及賽里木淖爾臣與
巴禄等亦以兵千二百趨博羅布爾噶蘇副都統
瑚爾起等趨尼勒喀侍衛達禮善等趨齊格特衣
布拉克約期俱會伊犂並行文北路堵截尋又奏
賊衆紛紛潰逃狀報
聞伊犂附近有庫隴癸山叛黨恩克圖塔爾巴布圖庫
特克爾得克四宰桑據險蔵匿兆惠偵知之遣侍
衛扎延保投誠厄魯特達什車凌收其牧羣而自
以八十餘騎夜入山口𠞰之時曉霧迷漫布圖庫
特克爾得克脱走餘悉就斬獲捷
聞
上嘉奬交部議敘四月奏報叛賊琿齊鄂哲特等就擒
賊牧俱殘破凖噶爾之事將竣請由伊犂進𠞰回
部
上以哈薩克錫喇等未獲
訓諭之五月奏言臣於四月十三日渡伊犂河抵格根
喀爾竒喇詢嚮導云由特穆爾圖淖爾踰巴爾琿
嶺假道布魯特一月可至葉爾羌喀什噶爾
諭曰前屢降諭旨令兆惠將伊犂等處叛賊渠魁全行
擒獲再往回部今來奏業已遄行自毋庸復返但當
沿途休息馬力與雅爾哈善會合並即招降布魯特
人衆兆惠尋奏布魯特頭目圖魯啟拜鄂庫等赴軍
乞降臣等譯讀
敕書即行收服七月遣侍衛達桑阿烏爾登托倫泰先
後護布魯特東西二部使者入
覲
命速赴回部與雅爾哈善合兵進勦會雅爾哈善圍庫
車霍集占自糾衆來援為我軍擊敗冒死入城復
脱走雅爾哈善坐疎縱革將軍職
詔趣兆惠馳往代將其軍九月
諭曰據兆惠奏遵前旨領兵八百名速赴回部一抵庫
車即與雅爾哈善協心𠞰賊斷不肯半道而回有靦
顔面所奏肫誠勇往深得領兵大臣之體軍旅為國
家重務以滿洲大臣身膺簡畀統率戎行正當踴躍
自效公爾忘私我朝簡策所垂忠勤代著遠軼前古
乃近來漸染惡習臨事心懷觀望或聞撤兵慶若更
生曾不知奉公體國之義謂何此風深可痛恨今兆
惠毅然以𠞰賊自任其器識實出諸臣之右且計其
具奏時尚未知有雅爾哈善失機僨事不堪任用令
伊往代之旨乃如此陳奏深為嘉悦著加恩賞戴雙
眼孔雀翎兆惠尋奏言臣抵阿克蘇降回衆五千餘
戶烏什伯克霍集斯及其子漠咱帕爾亦攜衆獻
城降臣遵
旨令舒赫德以侍衛銜駐阿克蘇臣即率大軍赴葉爾
羌疏入
奬賜荷包鼻烟壺兆惠既至葉爾羌奏我兵三千餘行
戈壁千五百里馬力疲急需接濟馬三千而先是
上念我軍長途跋涉
特派索倫察哈爾健銳營及陜甘綠旗兵繼進並傳
諭副都統阿里衮侍郎永貴於巴里坤豫選馬二千送
庫車備調至是阿里衮接兆惠咨請親送軍前
允之
諭富德率大軍策應兆惠永貴巡查臺站亦赴阿克蘇
十一月舒赫德馳奏兆惠於黑水被圍
敕富德阿里衮及舒赫德等速往援舒赫德奏言兆惠
遣索倫侍衛五十保等兩突圍齎送奏稿内稱臣
等於十月初六日直薄葉爾羌城賊緣邊畫溝立
隊自固我師以少擊衆所向披靡三戰斬殺甚夥
賊擁竄入城不出臣遣愛隆阿堵截喀什噶爾援
賊並迎將軍納穆扎爾恭贊大臣三泰軍諜賊輜
重在城南英峩竒盤山計乘虛襲之十三日取道
城東渡黑水未及半而橋圮我師渡河者纔四百
騎霍集占悉醜類二萬餘來戰而地皆沮洳人馬
不能如志且戰且踰河退保大營然我師人知效
命殺賊千餘營中現餘兩月糧深濠高壘以待援
師輕敵妄進之罪在臣兆惠一人實難逭疏入
諭曰辦理回部一事原因賊酋霍集占等向為厄魯特
拘囚阿巴噶斯之地自大兵平定伊犂出諸陷穽之
中俾仍長其舊部何啻起死肉骨而狼子野心不知
感戴生成輒敢負恩反噬甚至戕害將軍所遣之副
都統阿敏道及隨從百人若不興師問罪何以振國
威而申天討迨我師已得庫車兆惠勒兵前進風聲
所過如阿克蘇烏什等城相繼傾心歸化其回部大
頭目霍集斯等復效順前驅惟霍集占奔竄葉爾羌
是以兆惠率師乘機直入洵為有進無退之良將且
我滿洲勁旅所向披靡無敢抗拒即如今夏兆惠富
德等攻城略地所領僅及千人而左右哈薩克東西
布魯特各處回衆不煩攻𠞰不待招徠早已爭先納
欵其回部一路之阿克蘇等城無不勢如瓦觧將謂
乘勝長驅直入葉爾羌喀什噶爾亦屬甚易數年來
平定凖噶爾降哈薩克布魯特實為極盛之會而遽
有此大兵被圍之信蓋特因我師晝夜馳驅未免馬
力不足以致一時困守待援所幸先事綢繆朕於六
七月間即次第派遣索倫察哈爾健銳營及陜甘之
綠旗兵前往策應馬匹糧餉亦已籌運在途其時初
不知兆惠今日之奏報也可見
蒼穹垂佑默啟朕衷實深感悚有此部署計現陸續俱抵
葉爾羌矣兆惠與援師合力其氣倍增從此掃穴犂
庭兇渠就縳庶幾上申國憲下慰忠魂軍務可告成
事至若身膺閫寄奮勇直前計不返顧乃我滿洲大
臣從來敦樸舊俗今兆惠統軍深入志在滅此朝食
自不暇輾轉以為身謀忠誠勇敢朕實深為嘉予兆
惠著由一等武毅伯加二字晉封為武毅謀勇一等
公加賞紅寳石帽頂四團龍補服以彰奬勞賞功之
典其在事之大臣侍衛等俟兆惠回至阿克蘇時查
奏優敘
御製詩紀其事
詩曰我軍取烏什酋長欵復獻元戎乘良機率衆直前
進其奈隆冬時枯草經蹂躪以此馬不肥奚堪供斫
陣况臨彼巢穴螳臂孤注奮借一誘我軍萬騎逞驅
趁我師纔千餘鼓勇無退寸橋圯度四百忠義人爭
勸殺賊至千餘矢盡接短刃涉淖退保營相持城下
頓壯士遴七人星馳兩致信舒赫德留守諸回静以
鎮羽檄催後師繼進期颷迅畢齊阿克蘇赴援雪深
恨夷考兵興來曾無遭挫韌此番客主殊不幸致事
僨兆惠稱輕敵請罪誠不吝此非退縮比誰逆料利
鈍終能寡勝衆允由效忠藎奚忍更加罪褒嘉章服
晉諸臣諸軍士行賞以功論晝夜促後軍直前金鼓
振欲藉士敵愾仰冀
天助順捷音共春來平回鴻績建十二月舒赫德奏言回
人托克托默特自葉爾羌來稱布拉呢敦由喀什
噶爾糾衆五千合霍集占衆圍困大兵三十餘日
忽聞布魯特掠喀什噶爾將軍縱火攻奪賊營二
兩賊酋疑將軍與布魯特有約欲議和將軍執其
使以矢射書傳諭云爾等果欲納欵必先入
覲否則不允後賊酋亦射書願送口糧撤圍相見將軍
不報又聞軍營脱出之厄魯特言營中掘得米粟
百六十窖疏入
諭曰兆惠舉動雄偉甚屬可嘉著加恩賞給御用朝珠
金黃帶荷包此帶可常時服用二十四年二月定邊
右副將軍富德奏報臣遵
旨馳援兆惠於正月初六日行至呼爾璊遇賊騎五千
麾衆夾擊轉戰五日四夜會參贊大臣阿里衮督
觧馬亦至分翼讙呼馳突直至初十日黎明斬殺
無算布拉呢敦脇中鎗傷舁入城旋潜回喀什噶
爾兆惠營中聞鎗礮聲知我援兵集厲兵邀擊賊
衆且遣索倫卒及回人四約期夾攻兆惠亦奏言
臣等自上年十月十三日被圍相持三閱月賊引
水灌我營或以葦埽蔽體及掘溝潛伏俱為我兵
擊退狡計百出不得逞帳旁及林木内拾鉛丸數
萬即用以還擊仰頼
聖主威福
上天神佑靈蹟甚多安營處近戈壁而有深林伐木給用
初憂乏水因賊灌營反獲濟掘井泉輒湧出至正
月初旬井水忽涸又獲蔵粟二十餘窖官兵意氣
奮發毫無懼色現於正月十四日與富德合兵還
阿克蘇兩疏入
上覽奏奬慰
御製詩曰圍觧萬里遠懷紓午夜頻將軍誠善守
天意本先仁少挫終能勝知難在審因勞哉惟衆士予曰
有良臣更議擣虛策相籌應變神兔營終詎脱蠖屈
乃求伸重賞斯寧吝明征要必申舞干雖美事何以
謝軍人又
御製黑水行曰喀喇烏蘇者唐言黑水同去年我軍薄
&KR0624;穴強弩之末難稱雄築壘黑水待圍觧詎人力也
天帡幪明瑞馳驛踰月到面詢其故悚予衷蜂蟻張甄數
無萬三千餘人守從容窖米濟軍軍氣壮奚肯麥麴
山鞠藭引水灌我我預備反資衆飲用益豐銃不中
人中營樹何至析骸薪材充著木銃鐵獲萬億翻以
擊賊賊計窮先是營内所穿井圍將觧乃眢其中聞
言為之悵諸臣實鞠躬既復為之感
天眷信深崇敬讀
皇祖實錄語所載曾聞我
太宗時明四總兵來戰正值大霧彌雺雺敵施火礮樹皆
燬都統艾塔往視攻回奏敵礮止傷樹我兵曾無傷
矢弓匪今伊昔蒙
帝佑覲掦
前烈勵予冲詎人力也
天帡幪大清寰海欽皇風尋兆惠疏辭封爵及章服
諭勿辭並以其母年老時
遣人存問是時霍集占黨侵和闐
命速發兵援之四月
上以兆惠等籌調兵馬過多
諭速相機進𠞰並加意撙節糧餉六月大軍分路進布
拉呢敦棄喀什噶爾霍集占棄葉爾羌遁降其衆
四萬餘戶撫定之捷奏至得
旨嘉奬
諭速追擒兩賊酋七月大敗霍集占於阿爾楚爾及伊
西洱庫爾淖爾逆酋兄弟竄巴達克山我軍蹙之
勒令擒獻未幾均被戮十月巴達克山汗素勒坦
沙獻霍集占首安集延霍罕博洛爾諸部相率歸
順
諭曰將軍兆惠等勵衆選兵先後追𠞰屢獲全勝賊勢
窮蹙巴達克山諸部共感恩威歸誠恐後今既奉檄
自效逆酋授首從此邊陲寧謐各部落永慶安全將
軍等凱旋至京時朕當親臨郊勞兆惠已晉公階並
迭賜章服其加賞宗室公品級鞍轡以示寵異再著
加授一子為三等侍衛十一月奏言回部平定各城
永息干戈而安撫新降仍湏駐兵彈壓請於葉爾
羌駐一千喀什噶爾駐一千英噶薩爾駐五百阿
克蘇烏什等處亦酌派兵駐守並令各城伯克輪
班入
覲
允之二十五年二月
命為御前大臣
紫禁城内騎馬先是
上命築壇於良鄉城南行郊勞禮至是兆惠率從征將
士凱旋覲謁如儀
上撫勞
賜御用朝珠及馬禮成隨
駕還京
上御豐澤園幄次凱宴
賚銀幣尋
命圖形
紫光閣
御製贊曰濟爾哈朗喀喇烏蘇兩番襲廹均保無虞以
知濟險以誠感衆卓哉崇勲闢我提封二十六年七
月奉
旨協辨大學士事務兼管刑部尚書八月
命同大學士劉統勲赴豫勘築楊橋決口尋奏疏濬賈
魯河及開放各事
諭奬其悉中機宜二十七年復同劉統勲等勘江南運
河酌濬高寶諸湖歸江之路
詔如所議行二十八年二月
上以直隸濱水窪地秋霖積潦未消
命兆惠往勘海口廣宣洩並督同御史永安等相度天
津静海文安大城等處疏消事宜三月奏報各工
減水日數寸涸出地畆已漸播種皆總督方觀承
經理遲悞之咎疏入
敕部察議十月加太子太保十二月奉
旨會同兩江總督尹繼善等籌濬荆山橋河道二十九
年四月順勘直隸河工事竣還京十一月卒
上親臨其第酹酒即以其子扎蘭泰許尚公主為額駙
御製詩悼之曰重坎昔已濟百年今忽消大星落昨夜
密席尚前朝一痛嗟何極千勞憶匪遥恨無執手訣
城闕鎖深宵
諭曰協辦大學士戶部尚書一等武毅謀勇公兆惠質
性精勤材猷明練西陲之役禀承廟略式畀元戎盤
錯屢經膚功懋集是用酬庸錫爵協贊禁廷入直宣
勞正資倚任昨偶嬰微疾遣醫診視方意稍加調攝
即冀就痊遽聞溘逝深為軫悼即親臨奠醊加恩晉
贈太保入祀賢良祠並賞給内帑銀五千兩治喪伊
子尚在年幼並派同族工部侍郎官保及内務府司
官一人代為經理應得䘏典該部察例具奏十二月
賜祭葬諡文襄三十年
上南廵至良鄉郊臺
詩曰庚辰曾是勞旋師叩
貺臺陳得勝旗自此西瀛盡來賀每循南路引餘思固資
衆力成勲績實藉元戎善指麾享澤何期騎箕尾不
禁觸境一生悲四十四年
御製懷舊詩列兆惠於五功臣中
詩曰西師歴五年凖回兩進討兩討凢兩阻兆惠皆經
了而皆安然出蕆功荷
大造設非忠誠篤加以勇略昭焉能合衆志成城錫箔保
耆定贊絲綸章服元勲表謂當永承恩太平佐有道
長予纔三年何不同予老兆惠子扎蘭泰尚和碩和
恪公主授和碩額駙襲一等公爵兼散秩大臣
欽定八旗通志卷一百五十四
