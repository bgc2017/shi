欽定四庫全書
欽定八旗通志卷一百七十九
人物志五十九
大臣傳四十五(滿洲鑲藍旗二遜塔根特)(巴都哩巴特瑪)(藍拜介山)
(哲庫訥)(巴海)(額赫納)(嵩祝)
巴都哩(姪海都)
巴都哩滿洲鑲藍旗人先世居性佳以地為姓父
剛格當
太祖高皇帝時同其族人福瑚等来歸巴都哩屢從征任
佐領兼參領
太宗文皇帝天聰八年大軍征明大同巴都哩同宗室拜
音圖等為嚮導當未入邊牆之先獲察哈爾宰桑
四人以歸尋擢護軍統領崇德元年大軍征朝鮮
豫親王多鐸統師攻克其國都巴都哩奉
命同護軍統領鞏阿岱别率兵衆往濟其師進圍南漢山
城屢敗敵兵二年從
上行圍葉赫巴都哩與護軍統領哈寧阿所属兵衆前後
亂行
上訓責之曰凡獵於布圍時即須分别整齊以次前進合
圍始能得獸今爾等不加約束前後行走参差何以使
獸不突逸此皆爾等庸懦無能所致今次姑從寬宥後
若再違必從重治罪三年隨睿親王多爾衮征明從密
雲東北毁邊牆入越燕京趋山東克濟南府明年
春凱旋出青山口明邊將以衆追襲巴都哩率兵
還戰護軍尼喀遜被創墜馬巴都哩令護軍校拉
卜什希遣人護之歸因付與護軍圖罕旋為圖罕
棄於路巴都哩戰郤敵行已遠乃知之不及還携
尼喀遜事
聞鞭圖罕百貫耳鼻以徇巴都哩不早察知責罰如例六
年授兵部參政尋兼任鑲藍旗滿洲副都統八年
同副都統鄂洛塞臣征黑龍江招降圖瑚勒禪等
城順治元年五月師旋
世祖章皇帝遣侍郎明安達哩往迎宴勞以所獲戶口一
千九百有竒分隸八旗貂狐水獺等皮給從征將
士叙功予雲騎尉世職十一月擢鑲藍旗滿洲都
統未幾卒無子以叔父之子杭嘉襲杭嘉卒子海
都襲海都初任佐領兩遇
恩詔晉世職為騎都尉兼一雲騎尉十一年隨貝勒屯齊
出征湖南擊敗孫可望馬步兵於岔路口其餘衆
復来襲我正黃正紅兩旗營海都奮擊却之十五
年隨信郡王多尼征雲南擊敗李定國白文選于
七星關
聖祖仁皇帝康熙十五年海都任參領署護軍統領事隨
安親王岳樂征逆藩吴三桂師至袁州賊將夏國
相等踞萍鄉縣拒戰海都領兵擊破之隨安親王
至岳州十六年同都統霍特率兵進擊偽總兵陳
宗硌等於平江縣賊衆潰奔我師奮勇追擊賊潜
出伏拒戰海都復擊敗之又敗賊將邱義朱永昇
等於七家洞桕營等地尋以疾卒二十五年叙功
賞雲騎尉世職合所襲之職為三等輕車都尉以其子
穆錫屯襲
藍拜
藍拜世居佟佳以地為氏父噶哈
太祖高皇帝時来歸任佐領隸滿洲鑲藍旗
太宗文皇帝天聰八年藍拜任護軍參領奉
命隨都統阿山略明錦州獲牲畜復隨前鋒統領勞薩率
兵迎察哈爾部衆之来歸者尋擢副都統崇德四
年五月以不稱職觧任十一月
命承政薩穆什喀索海分統左右翼征索倫部仍以藍拜
管副都統事取道呼爾哈部攻克雅克薩城獲丁
壮甚多索倫部長博穆博果爾迎戰藍拜同索海
設伏擊敗其衆叙功授騎都尉世職分
賜貂皮及所獲人戶六年三月以隨睿親王多爾衮圍明
錦州離城遠駐議革世職籍家財半
命從寬罰鍰仍隨鄭親王濟爾哈朗圍錦州城明兵自松
山来奪我紅衣礮藍拜率兵擊却之五月擢兵部
參政八月明總督洪承疇集衆援錦州據松山列
營藍拜同諸將進擊敗其三營尋敵騎乘隂雨犯
我右翼藍拜同參領遜塔等拒戰大捷十一月調
禮部參政明年七月部議圍錦州時徇隐軍士失
律諸將罪藍拜應罰鍰得
旨寬免
世祖章皇帝順治元年隨大軍入山海關擊敗流賊李自
成叙功晉世職三等輕車都尉三年
上遣恭順王孔有德統師征湖南授藍拜為鑲藍旗滿
洲副都統率兵偕征是時明桂王朱由榔據武岡
自成餘黨郝摇旗王進才等降附之與明廵撫何
騰蛟總兵黃朝宣張先璧等抗拒我師有德至長
沙擊走王進才藍拜同副都統卓羅追擊其衆千
餘殱殪過半下湘潭黃朝宣擁衆屯燕子窝藍拜
同副都統佟岱乘艦至瀘口督兵破其營尋隨智
順王尚可喜援桂陽賊聞風竄遁遂移師征道州
擊走郝摇旗旋會有德軍征沅州張先璧遣其衆
自黔陽出扼要隘列五營有德令分兵擊之藍拜
率先攻戰斬級七千餘遂合兵薄沅州張先璧集
衆三萬拒戰悉敗潰取其城捷
聞
賜白金擢本旗都統五年九月還仍任副都統叙功
賜黃金白金晉二等輕車都尉六年九月兼任禮部侍郎
八年擢都統兼工部尚書九年四月調刑部十月
觧尚書任專管都統事十一月奉
命同靖南將軍卓羅征廣東未定州縣尋以廣東漸定撤
還屢遇
恩詔晉爵至二等男十年十二月
命率兵鎮守湖南時流賊張献忠餘黨孫可望劉文秀馮
雙禮等亦降附朱由榔由蜀江窺武昌岳州常德
諸郡藍拜督兵防禦賊不能犯十三年正月偕護
軍統領蘇克薩哈等還京
召見
上親勞以酒
諭曰爾等為朕宣力年久矣今見爾等形貌癯瘠朕心惻
然藍拜奏曰宣力效勞人臣之誼臣等有何功績致厪
聖懷今得覲
天顔臣心足矣四月以老病乞觧都統任
詔允所請加太子太保康熙四年七月卒
予祭葬如典禮子幹都海襲爵
遜塔(子瑪錫泰)
遜塔滿洲鑲藍旗人姓覺爾察安費揚古之孫也
父碩爾輝
太祖高皇帝時分編安費揚古所属人戶授為佐領尋卒
遜塔承管之天聰八年
太宗文皇帝嘉其克副任使予騎都尉世職崇德三年授
戶部副理事官是年冬
上遣師征明貝勒岳託帥右翼由墻子嶺毁邊墻入遜塔署
參領隨前鋒統領席特庫等擊敗明總督吴阿衡
兵遂越燕京略山東明年春師還將出邊敵躡我
後遜塔隨護軍統領圖頼等奮戰郤之敵侵我喀
喇沁營遜塔移兵赴援敵潰走六年大軍圍錦州
明總督洪承疇集兵赴援列營松山遜塔同參領
藍拜率兵進擊連破三營敵乘隂雨犯我右翼營
復同藍拜步戰郤敵八年十月授參領
世祖章皇帝順治元年四月隨睿親王多爾衮入山海關
擊敗流賊李自成二年叙功授三等輕車都尉世
職三年隨肅親王豪格征流賊張献忠過漢中同
都統巴哈納等擊敗叛鎮賀珍兵進師西充献忠
紏賊抗拒遜塔同都統李國翰等連挫賊衆五年
凱旋兼任刑部理事官尋奉
命駐防淮安六年二月莒州賊曹良臣紏黨數百掠海州
城知州張懋勲州同李士麟擊賊遇害遜塔同參
領烏達齊兵偹道卞三元漕標遊擊王欽中等赴
援賊遁歸馬鬐山乃進兵圍之絶其去路直搗賊
巢良臣及其黨盡殱旋師復剿滅羽山牟山餘賊
先是揚州設浙淮鹽務理事官兼僉事銜尋改兼
戶部右侍郎銜是年十月
詔以遜塔任之駐揚州七年改督理漕運戶部侍郎移駐
淮安八年裁遜塔還京授鑲藍旗滿洲副都統三
遇
恩詔晉三等男十三年擢工部尚書考滿廕一子入監十
五年三月監修
壇殿工成晉二等男八月以建造
乾清宮怠玩議降職得
旨寬免九月兼鑲藍旗蒙古都統十七年二月應
詔自陳罷尚書專任都統是年明桂王朱由榔竄緬甸其
將李定國白文選等分踞孟艮木邦謀入犯永昌
普洱元江
上命定西將軍愛星阿偕遜塔及護軍統領費雅思哈等
率禁旅赴雲南合鎮守兵進剿明年十一月會師
木邦文選定國皆遁大兵趋緬甸緬人執由榔来
献文選降乃班師康熙三年叙功並錄前此隨征
張献忠及剿滅曹良臣戰績晉爵一等男兼一雲
騎尉世襲罔替四年五月遷本旗滿洲都統十二
月卒
予祭葬如典禮諡忠襄子瑪錫泰襲爵瑪錫泰初任佐領
尋兼前鋒參領康熙十四年隨信郡王鄂札征察
哈爾布爾尼師次達禄布爾尼踞山岡列火器抗
拒瑪錫泰率本旗前鋒薄險當其衝四戰皆捷叙
功晉三等子十六年從大軍討逆藩吴三桂率兵
赴吉安十七年授鑲藍旗蒙古副都統尋遷本旗
滿洲副都統隨征南將軍穆占等鎮守茶陵攸縣
諸處十九年隨征南將軍莽依圖征廣西至賓州
陶屯擊敗偽將軍范齊韓詹養等二十年隨征南
大將軍賚塔自廣西征雲南破賊將何繼祖王有
功等於石門坎黃草壩進圍雲南城斬賊無算復
同都統希福率兵剿賊楚雄賊將馬寳巴養元等
窮蹙降雲南平凱旋晉一等子三十年四月以老
病致仕尋卒子五爾希襲爵
根特
根特姓瓜勒佳世居尼馬察父尼努
太祖高皇帝時與其兄尼唐阿率衆来歸均任佐領隸滿
洲鑲藍旗
太宗文皇帝嘉尼努能事授騎都尉世職天聰八年隨副
都統巴竒蘭征黑龍江呼爾哈部有功加一雲騎
尉旋軍時有蒙古兵弗戒於火尼努被焚死根特
襲職尋任刑部理事官
世祖章皇帝順治元年睿親王多爾衮統師入山海關討
流賊李自成根特署前鋒參領敗賊將唐通於一
片石追剿自成至望都復同前鋒參領阿爾布尼
剿撫馬塍口土賊叙功晉世職三等輕車都尉四
年授協領駐防西安時叛賊王光泰據鄖陽
詔侍郎喀喀木率禁旅自河南進征並調西安駐防兵會
剿根特率兵破賊黨甄以鍾等於房縣旋師復敗
賊方國成於谷口六年叛鎮姜瓖據大同其黨虞
允白璋張萬全等䧟平陽蒲州及臨晉猗氏河津
諸邑根特隨總督孟喬芳侍郎額色統軍渡河剿
賊復蒲州臨晉河津進征平陽白璋糾步騎六千
至榮河迎戰根特同副將趙光瑞等奮擊大破之
斬二千餘級復逐賊至黃河賊未及濟我師薄之
溺水死者無算遂斬白璋餘賊竄入孫吉鎮悉殱
焉移師趋猗氏偽監軍衛登芳依山結寨與張萬
全為犄角以抗根特分兵擊斬萬全殱其衆移兵
轉戰生擒登芳陣斬偽將王國興等三十員復剿
賊聞喜敗偽都督郭中傑兵于侯馬驛追奔三十
里斬獲無算仍還駐西安九年還京授參領三遇
恩詔晉世職一等輕車都尉兼一雲騎尉十年明桂王朱
由榔將馮雙禮白文選馬進忠等踞武岡寶慶根
特隨貝勒屯齊征之自永州趋寶慶彼衆十餘萬
扼險隘抗拒根特鼓勵將士分路截擊以驍騎衝
之其衆遂亂時正黃正紅二旗兵方與戰根特復
躍馬往夹擊之其衆大敗進征武岡其黨有牧馬
者千餘来犯又敗之十一年九月隨寕海大將軍
伊爾德往浙江剿舟山賊以右翼兵擊偽伯阮思及
賊將陳六御兵獲其戰艦及紅衣礟復舟山十二年
叙功晉爵三等男署鑲藍旗滿洲副都統十四年叙
復舟山功晉一等男十五年授鑲藍旗蒙古副都統
康熙十六年三月擢本旗滿洲都統列議政大臣二
十三年四月以老病乞休三十二年卒
賜祭葬如典禮諡㐮壮子格圖肯襲爵
巴特瑪
巴特瑪姓博爾濟吉特世居克爾倫蒙古貝子伊
蘇特之孫也
太宗文皇帝時隨伯父宰桑古英率族属来歸隸滿洲鑲
藍旗分属貝勒濟爾哈朗下尋授侍衛兼佐領
太宗諭之曰爾雖分隸貝勒然朝夕侍朕朕必加恩崇德
三年宰桑古英授爵三等男
賜達爾漢和碩齊號巴特瑪授三等輕車都尉世職擢任
蒙古都統是年十月隨貝勒岳託征明由牆子嶺
入密雲明兵于邊城東小門平垣處拒戰巴特瑪
擊敗之於是大軍並進連克城邑略山東明年凱
旋
優賚牲畜金幣五年睿親王多爾衮圍明錦州巴特瑪同
都統葉克舒設伏松山斬獲無算敵乘夜犯我後
營巴特瑪復與貝子羅託擊却敵衆明年三月部
議圍錦州時巴特瑪聽從睿親王離營遠駐且私
遣兵丁還家應革職籍没
詔從寬罰鍰是年秋隨大軍擊敗明總督洪承疇於松山
復同都統譚泰等移師圍錦州七年明總兵祖大
夀以錦州降部臣追論統師王貝勒於禦戰錦州
城壕之役審察功罪弗當巴特瑪徇情附和應罰
鍰
上以王貝勒大臣等圍城日久勞苦有功槩免罪
召集誡諭之尋
命巴特瑪同輔國公博和託等駐守錦州八年隨貝勒阿
巴泰征明至山東屢擊敗明兵之拒戰者旋師攻
克新河棗強二城俘獲甚衆
世祖章皇帝順治元年隨睿親王入山海關討流賊李自
成遇賊將唐通兵數百巴特瑪為前驅擊敗之追
破自成於望都二年叙功晉一等輕車都尉兼一
雲騎尉三年隨肅親王豪格征流賊張献忠於四
川賊據西充縣界抗拒巴特瑪同護軍統領鰲拜
率師奮擊陣殪献忠大破其衆方合戰時護軍統
領哈寧阿被圍參領希爾根未赴援及師還與護
軍統領阿爾津等争功部訊得實以巴特瑪在軍
中不能勘定功罪致啓争冒應罰鍰得
旨寬免五年貝子屯齊等訐鄭親王濟爾哈朗過誤坐巴
特瑪弗規諫罪削所管人戶之半尋三遇
恩詔晉爵一等男洊擢一等侍衞散秩大臣復進列内大
臣十六年内大臣公額爾克戴青之僕陳保等毆
侍衛阿拉那於市巴特瑪之僕亦助毆法司鞫訊
聽陳保等誣詞坐阿拉那持刀擊人應革職折贖
上鑒其誣下王貝勒覆勘得實額爾克戴青坐縱徇罷任
削爵降巴特瑪世職為一等輕車都尉兼一雲騎
尉康熙十一年六月卒子班達爾沙襲
介山
介山滿洲鑲藍旗人姓舒舒覺羅父法都
太宗文皇帝天聰元年任牛莊城守尉同守邊官棟世祿
岱達喀爾達塔爾弼喜等擊敗明兵於遼河岸殪
其守偹一千總二把總二及兵二百獲船三尋授
佐領卒後次子素隆阿襲管介山為法都第四子
初由戶部筆帖式洊遷理事官
世祖章皇帝順治六年署驍騎參領隨睿親王多爾衮征
大同叛鎮姜瓖協理軍餉十年授兵部啟心郎十
七年遷工部右侍郎十八年
聖祖仁皇帝御極調兵部右侍郎是年八月
命往廣東會同平南王尚可喜等察看沿海城寨村莊限
民毋得出界居住康熙二年正月還京䟽言瓊雷
廉欽諸府州各營汛有踰年未領餉者應定限撥
運俾隨時給發粤東文武官委署冗雜應飭督撫
提鎮慎加遴選沿途驛站苦累嗣後賫
詔賫
敕官員若在同省者宜併合差遣其餘文書可由驛逓達
者宜停遣專員又部發綠旗各營馬匹輙至疲斃
皆由途間餵飼失宜宜慎選幹員觧送事並下部
議行四月輔政大臣鰲拜以介山在廣東所定海
界不於冊檔注明離海里數及詰問又先後矛盾
𫝊
旨下吏部坐奏對不實革職八年五月介山以鰲拜挟仇
誣枉控訴議政王等謂介山革職由吏部定議非
鰲拜專擅寢其事九年四月
上以介山前此處分太過
命降原官一級復用十二年四月授太僕寺卿十二月遷
大理寺卿十三年二月兼管佐領十一月授戶部
右侍郎十四年擢都察院左都御史十五年五月
䟽言京師五方雜處設廵城御史詢民隐察奸宄
乃莅事六月稍稍諳練即届更換非所以慎重城務
也嗣後應以一年更換下部議如所請定為例十
月康親王傑書討逆藩耿精忠降之將進剿海賊
鄭錦奏請增參贊大臣十二月
上命介山同兵部侍郎烏努春赴福建參贊軍務
諭之曰耿精忠勢屈而降其心叵測仍須嚴防海賊鄭錦
連䧟府州縣生靈塗炭宜速圖克復爾素曉兵事凡機
宜所在隨時奏聞勿為諸將掣肘十六年四月遷刑部
尚書十九年六月康親王將班師奏厦門諸處新
經恢復沿海官兵宜撒宜留令介山烏努春與奉
使會勘之侍郎温岱及總督廵撫提督定議以行
尋
詔介山率應撤兵一千移駐杭州即率出征福建之察哈
爾兵還京二十年五月調吏部尚書後一月至京
上諭曰爾出征甚勞察哈爾衆兵出征亦為勞瘁兹回本
地宜加給行糧二十一年七月應
詔陳時務䟽言各省裁兵應設法安插咸俾得所
上因諭督撫提鎮等曰各處兵丁有隨征進剿效力已久
者毋概行裁退已裁兵丁及投誠歸農者其善加撫輯
務俾有以資生二十二年二月調禮部尚書二十三年
十二月以疾乞休
命原品致仕三十四年九月卒年七十有四
賜祭葬如例
哲庫訥
哲庫訥滿洲鑲藍旗人姓納喇
世祖章皇帝順治八年定考試繙繹之制哲庫訥取中舉
人明年會試中式
殿試一甲二名授編修十年遷侍讀十一年遷侍讀
學士十二年充
日講官擢國史館學士十三年教習庶吉士充
經筵講官十五年四月同侍郎霍達奉
命往察直隸總督張元錫自刎事得學士麻勒吉胡兆龍
竒徹伯奉使湖南歸途呵辱元錫状麻勒吉等並
降級十一月改内三院為内閣設翰林院
命哲庫訥以禮部侍郎兼翰林院掌院學士十六年䟽言
八旗披甲人生計艱難宜授以恒産直省綠旗兵
宜汰老弱勤訓練滇黔粤閩尚有負固不服及既
降復叛城邑大兵所指宜專戮渠魁宥厥脇從則
聞風懷歸者益衆十七年䟽請
時御便殿咨詢羣臣選博學方正之士隨侍左右記言記
動以垂後世令庶司百職詳察現行事例未協宜
者酌擬更改請
旨施行並飭禁風俗之奢侈申嚴國學之考課䟽並下王
大臣議行尋
詔翰林各官直宿景運門内以備顧問哲庫訥與掌院學士
王熙自請分日入直並以讀講學士至編修檢討
每日八員輪直
上允所議十八年
聖祖仁皇帝御極復内三院舊制改哲庫訥國史院學士
旋擢吏部侍郎康熙三年會試舉人有逋欠錢糧
朦混入場者議禮部侍郎察布海應降級察布海
以持服未在事訴辯輔政大臣鰲拜因哲庫訥弗
為奏白傳
旨議處降一級調用補大理寺卿六年京察自陳鰲拜傳
旨解任降四級隨旗行走八年鰲拜獲罪拘禁哲庫訥訴
辯其素與鰲拜齟齬致冤抑降調會國史院學士
缺員
上命以哲庫訥補授九年充
玉牒副總裁官教習庶吉士是年仍改内三院為内閣設
翰林院哲庫訥任掌院學士會復設
起居注
日講官
命哲庫訥充之又充
經筵講官
太祖
太宗聖訓副總裁官十年十二月遷兵部督捕左侍郎十
五年正月卒
賜祭葬如例
巴海
巴海滿洲鑲藍旗人姓瓜勒佳沙爾瑚達長子也
初任佐領順治十四年授秘書院侍讀學士十六
年襲父一等男爵
世祖章皇帝諭吏部曰寧古塔係邊疆要地沙爾瑚達駐
防年久甚得人心今已病故其子巴海素著勤慎堪代
其父授為寧古塔總管十七年俄羅斯犯邊境巴海同
副都統尼哈里等率兵至黑龍江松花江交會處
偵賊在飛牙喀西境即疾趋使犬部界分布舟師
潜伏江隈賊船踵至合擊之賊敗郤棄船登岸竄
走巴海督兵追戰斬六十餘級溺水死者甚衆獲
其船及鎗礮軍器因招降飛牙喀百二十餘戶叙
功加一雲騎尉十八年追論禦擊俄羅斯時有五
船兵失利巴海不以實奏削一等男及雲騎尉
聖祖仁皇帝康熙元年改總管為將軍仍以巴海任之十
年
上詣盛京
召巴海問寧古塔及瓦爾喀呼爾哈人民風俗
諭曰朕向聞爾賢能今益知爾矣飛牙喀赫哲雖服然其
性暴戾當廣布教化多方訓廸俄羅斯雖云投誠當加
意防禦訓練士馬整備器械毋墮狡計爾膺邊方重任
尚其黾勉以報朕知遇之恩初邊境有墨爾哲氏者累
世輸貢至是巴海招之其長扎努喀布克托等願
率衆内移巴海請安輯於寧古塔附近地設佐領
四十以扎努喀布克托及諸族属任之分轄其衆
號為新滿洲十三年冬巴海率諸佐領入
覲
頒賚有差
特賜巴海黑狐裘貂朝衣各一襲十七年
諭奬巴海暨副都統安珠瑚實心任事撫輯新滿洲戶口
咸令得所各予一等輕車都尉兼一雲騎尉世職
二十一年巴海䟽言廵緝採葠官兵宜分别所獲多
寡定奬賞之例
上諭部曰盗採者緝獲視所獲多寡議叙甚為允當其非
採葠而孑身採捕他物者毋得妄拘並詳議著為令又時
上幸吉林回鑾
諭巴海以吉林兵丁勞苦宜加憐憫
命除捕鷹取魚諸徭役俾勤耕種二十二年以奏報田禾
歉收不實部議罷任革世職
上曰巴海遷移新滿洲不可謂無功降世職為三等輕車
都尉罷將軍任二十三年授鑲藍旗蒙古都統尋
列議政大臣三十五年卒
賜祭葬如例子四格襲職
額赫納
額赫納滿洲鑲藍旗人姓納喇世居葉赫祖蘇巴
海
國初来歸父渥和訥任世管佐領額赫納襲職任護
衛尋遷護軍參領順治十四年隨寧南靖寇將軍
貝子洛託征雲南康熙元年隨靖東將軍濟席哈
剿平山東棲霞縣土寇于七十一年擢鑲藍旗蒙
古副都統尋駐防山東兖州十四年九月以逆藩
吴三桂耿精忠叛賊党分犯江西
命簡親王喇布為掦威大將軍由江寕移鎮江西
詔額赫納參贊軍務十五年正月麻姑山賊王永召等犯
江西省城額赫納同副都統席布敗之先是叛鎮
馬雄勾滇賊王宏勲擾廣東
上命簡親王於副都統額赫納巴爾堪内擇一為將軍
兵援廣東王請以額赫納往
命倍道速進未至而平南王尚可喜病其子之信以韶州
南雄叛應賊連閩粤諸寇謀犯贛州額赫納退守
南贛賊屯蓮塘口額赫納率頭隊敗賊衆斬偽將
黃輝陳可相等遂進兵芝坪敗偽總兵吴漢興焚
賊營二十餘十月廣東提督嚴自明叛犯南康縣
進圍信豐額赫納同副都統穆成格迎擊之固鎮
舖擒斬萬餘自明走南安信豐圍觧十六年三月
上命副都統莽依圖為鎮南將軍赴粤以額赫納參贊軍
務大兵抵韶州之信率官民歸正自明亦献南安
降十月三桂偽將馬寳王錦等營韶州城東山梗
我運道額赫納同江寧將軍額楚分剿大敗之莽
依圖以廣西廵撫傅宏烈兵單䟽請令額赫納赴
梧州協剿得
旨額赫納速赴梧州即與傅宏烈同定廣西十七年四月
調鑲藍旗滿洲副都統時廣東總兵祖澤清據高
州叛
命額赫納回剿之次電白賊盡銳據守額赫納連破其營
斬偽總兵江瓊等賊四千餘追二十餘里圍其城
賊黨王得功降遂進攻高州澤清已挈家遁高州
平時賊首吴世琮犯南寧十八年五月額赫納至
貴縣會莽依圖兵由横州直抵南寧敗賊于新村
世琮中流矢以二十騎遁奉
詔速剿餘黨乘勝進取雲南十二月調鑲藍旗護軍統領十
九年五月隨莽依圖進剿柳州至賓州之陶登遇
偽將軍范齊馬承烈等由武宣迎敵額赫納同都
統勒貝希福分路擊斬無算二十年正月偽將軍
何繼祖擁衆屯安籠所拒我師額赫納率前隊
進剿大將軍賚塔繼之大敗賊衆復安籠所二月
次黃草壩偽將軍王有功張光先等屯曲靖府羅
平州界額赫納同希福擊走之奪賊營二十二擒
斬甚衆大軍尋平雲貴額赫納隨將軍班師二十
三年調鑲藍旗前鋒統領二十四年擢鑲藍旗滿
洲都統尋授議政大臣二十九年三月噶爾丹侵
喀爾喀犯汎界
上命額赫納同侍郎温達等由歸化城分路偵禦會噶爾
丹為裕親王福全敗遁八月額赫納撤兵還三十
五年以老乞休
允之四十四年卒
賜祭葬如例
嵩祝
嵩祝滿洲鑲藍旗人姓赫舍哩父岱衮天聰時協
管佐領兄来衮崇德時任侍衛順治元年二月授
内院學士四年考滿予雲騎尉職遇
恩詔晉騎都尉世襲卒後弟瑚蘭布子瓦爾達姪雅圖遞
襲十八年八月以嵩祝襲騎都尉康熙九年管佐
領二十三年遷護軍參領三十三年五月擢内閣
學士三十四年五月以
盛京遇旱
命同侍郎珠都納往會將軍等支海運存貯米萬石散給
貧民以萬石平糶七月回京
上問盛京各處田禾嵩祝奏上下不等
盛京比年失收今歲雖有秋難支来歲
上曰盛京貯米幾何若散賑可支幾月嵩祝奏臣等往賑
五十日所用不至二萬石今天津海口所運及錦
州積貯共十二萬石若以賑濟可支六七月
上曰海運有定時其令来歲再運九月
命同珠都納往開原等處散給兵米
諭曰將軍等請給米但言兵丁而已其
陵上執事人及衆百姓並不言及此皆朕赤子可一併散
給嵩祝奏臣等前次散給正當甚乏之時故計口月給
倉米一斗五升今總發數月給一斗足矣
上曰照前給一斗五升勿减省可給至来歲四月爾等親
加覈散十一月回奏遵
旨以盛京倉米計口給散兵丁執事人等均霑實惠三十
五年二月
上親征噶爾丹嵩祝分管正黃旗行營五月至克嚕倫河
凱旋
命協同内大臣公長泰統領後隊滿漢兵緩一日行接受
西路軍營奏章閱視發逓
御營六月遷兵部侍郎九月改護軍統領三十六年扈
蹕至寧夏
命昭武將軍馬斯喀等窮追噶爾丹嵩祝參贊軍務聞噶
爾丹竄死其党伊拉古克三胡土克圖奔投策妄
阿喇布坦奉
詔追剿至摩該圖不及而還以軍中散給兵丁米粮羊隻
缺少嵩祝未以原奉
詔旨宣示軍前削加級罰俸一年四十年九月遷正黃旗
漢軍都統十二月廣東官軍剿連州猺人失利
命嵩祝偕副都統達爾占侍郎傅繼祖往會總督石琳調
廣西湖南兵進剿即授為廣東將軍四十一年正
月瀕行
諭曰猺人所居之山通連廣東廣西湖廣三省林木叢密
山勢崇竣恃此險僻頑梗不馴自宋明以来即在此三
省擾害民生爾等務體朕好生至意不必遽行征剿先
曉示招撫爾等到彼即以猺人山寨形勢三省官兵進
征之路及立營之處繪圖呈覧如猺人歸順止將殺害
官兵之為首者正法可也二月師次連州駐軍三江口
檄三省官兵分布要隘繪圖以進䟽言猺人為數
無多棲身之地亦未寬廣所恃者山險路狭耳
諭曰猺人就撫則已否則於其居處要隘立營圍之不必
勞兵力彼自窮廹四月䟽言臣等遵奉
皇上指示機宜勘視八排山寨即于要地設立營壘先遣
人招撫連州界内油嶺行祥横坑三排猺人先行
薙髮開報家口荷負雞彘酒食呈送行營而連山
界内之軍寮馬箭火燒坪大掌嶺四大排並雞公
背等各小排以次薙髮投誠最後里八峝排猺人
將為首殺傷官兵之李貴鄧二等九人擒獻即行正
法示衆遣官察騐人口共八千一百餘安插事宜
責成督提料理臣等撤兵回京閏六月赴熱河復
命奏言猺人俱已受降皆由
聖主威德無遠弗届前者臣等請
訓時
皇上豫料五月内受撫之事必成今果如
聖明洞鍳分毫不爽三省督撫提鎮以及軍民無不欽服
九月調正紅旗滿洲都統四十八年二月署奉天
將軍四十九年八月疏報錦州離城百二十里䨇
島有賊船十停泊又二百餘人樹旗二湖嘴山上
施放鎗礮城守尉馬哈達等帶領哨兵屯丁分兩
路截賊歸路賊衆争路上船我兵追擊殺死三十
餘名獲船一并牌刀鎗礮等物生擒賊船水手王
遇機正法得
旨嘉奬陞賞在事官兵有差五十年二月䟽言奉天所属
金州鐵山距山東所属隍城島僅半日程請令山
東防海水師官兵廵哨直至金州鐵山俾海邊賊
匪無所容身又請揀選
盛京滿洲兵一千教習鳥鎗為火器營俱下部議從
之十月遷禮部尚書五十一年四月授文華殿大
學士兼禮部尚書五十五年四月扈
蹕熱河
上以天時亢旱
命嵩祝傳
諭在京諸臣竭誠祈禱勿因遇端午節互相會飲越旬餘
在京大學士蕭永藻王掞等以接奉
諭示熱河得雨霑足臣等不勝忭具奏
諭責嵩祝曰朕因憂慮暵旱兩降諭旨在京諸臣遲延日
久始摺奏熱河得雨臣等不勝忭語止於此處得雨
有何忻幸部院諸臣貪圖在家安逸祈雨之處未必親
到朕兩降諭旨命爾抄發京師乃並不直書申飭又不
察明劾奏爾乃大學士也是非所在豈特當與衆言之
即於朕前亦當懇切言之可馳驛回京嚴察題參嵩祝
至京察劾祈雨不到及奏報遲延之大學士蕭永
藻王掞尚書赫碩色張鵬翮趙申喬陳詵王頊齡
等以不早察劾自請
敇部議處部議革職得
旨從寬留任革退
恩詔所得廕生六十一年冬
世宗憲皇帝命復原職加太子太傅充纂修
聖祖仁皇帝實錄並重修
玉牒總裁雍正元年
賜詩有訏謨屬老成之句五年八月以奉天將軍噶爾弼
察奏
盛京庫銀虧缺三萬餘兩由康熙三十八年貝子蘇
努任將軍私令官員借放收貯接任之將軍蒙俄
洛嵩祝唐保住等徇隠不舉應分賠追繳
敕部嚴議嵩祝革職罷任十三年卒年七十有九其原襲
之騎都尉循例改雲騎尉以其孫蘇楞額襲
欽定八旗通志卷一百七十九
