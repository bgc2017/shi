欽定八旗通志卷三十八
兵制志七
軍政(廵防附)
凡軍政五年一舉考察中外武職以定黜陟注上
考者薦舉卓異注下考者糾劾該管官具疏以
聞不入舉劾者以中平注考彙送兵部會都察院兵科
京畿道察覈題覆奉
旨以卓異加一級注册候陞其以軍政紏劾貪酷革職
提問罷軟不謹革職老病休致才力不及降二級
浮躁降一級皆調用前有卓異應陞及加級紀錄
均不准抵銷
考察八旗武職在京管旗大臣及各省將軍都統
副都統等俱開列事實清册在京於九月内送部
在外於十月内送部兵部彙齊繕具履歷清单進
呈至在京文員兼旗下武職者仍於京察時聽該部
院衙門考察不在軍政之列鑾儀衛滿洲各官八
旗世職人員俱不行考察此外各衙門所屬武職
各該管官詳核填注考語定以四格曰操守曰才
能曰騎射曰年歲紏以八法曰貪曰酷曰罷軟無
為曰不謹曰年老曰有疾曰浮躁曰才力不及並
將各該員履歷及有無在軍前行走受傷得功之
處注明分别應去應留造册送部其堪膺薦舉官
員必須行止端方弓馬&KR0570;熟管轄嚴肅當差勤慎
不擾該屬給餉無虚考語併歷俸己滿三年任内
並無事故並試問
國語方准薦舉届期兵部將管旗王貝勒等滿洲蒙
古都統前鋒統領護軍統領滿洲蒙古副都統滿
洲補授漢軍都統副都統兵部滿洲堂官職名開
列請
旨派出考察具奏其前鋒營護軍營官員軍政卓異由
領侍衛内大臣會同前鋒護軍統領等揀選薦舉
至各省駐防官員俱照在京官員之例該將軍都
統副都統等考察河南太原二處駐防官員該廵
撫考察其良鄉寳坻固安東安覇州采育里保定
府雄縣滄州九處駐防官員三年一次派有護軍
統領或副都統前往廵察管轄即令會同該管官
考核具奏内外考選軍政册限於本年十月具題
乾隆二十四年二月
諭向來内外文武三品以上大員遇京察軍政之年援
例自陳文具相沿無禆實政曾經降旨停罷第念伊
等洊陟崇階並由特簡其人賢否優劣雖已均在洞
鑒然其間亦不乏旅進旅退苟圖持禄戀棧之人若
以平時既無大過足干例議又不按例甄核任其廻
翔日久必致職業不揚甚非澄叙官聯之道嗣後兵
部於軍政時將在京之都統副都統在外之駐防將
軍都統副都統各省之提督總兵官分别為三本繕
具簡明履歷清单進呈候朕鑒裁以重考績大典著為令
是年十月
諭據伊勒圖奏稱本年係應軍政之年將伊犂二城滿
洲錫伯官員等照例考試分别定議保題等語向來
定例伊犁官員等遇軍政之年保舉卓異後不令特
行送京引見者原因伊犂為極邊地方往來拮据是
以停其特送引見但此等卓異人員軍政大典攸關
未經引見而將軍大臣等閱看即為卓異亦不得合
宜嗣後伊犂等處官員遇軍政之年將指為卓異者
臨時奏聞註册俟伊等應陞之缺保送引見時將卓
異之處一併聲明具奏俟引見之日朕允准後再准
其卓異其協領等内指稱為卓異者亦俟伊犂年滿
送京引見之時一併聲明具奏引見之日朕允准後
再准其卓異旋議定駐防旗員視地之大小官之多
寡以定額黑龍江薦舉七人
盛京六人吉林察哈爾各五人西安伊犁各四人江
寧杭州荆州烏魯木齊各三人綏遠城寧夏廣州
成都熱河密雲各二人山海關凉州青州福州河
南太原巴里坤各一人餘無定額舉非其人者論
如法入於計典官干六法者(謂不謹以下六條)五品以下
應否引
見由部疏請其應革職官罷任候
旨曾出征效力以老疾休致者審其資格覈其軍功量
予
恩俸有差如有原兼世職及世襲佐領者分别降留
又
上諭京城兵丁三年一次軍政考騐其優者列頭等賞
給銀兩劣者斥革所以示勸懲也獨健銳營外火噐
營圓明園兵丁未入於考騐嗣後健銳營外火器營
圓明園兵丁亦照京城兵丁例著派出軍政之王大
臣一體考騐辦理
考察綠營武職鑾儀衛漢冠軍使至整儀尉由本
營官注考逹部京營千總以上直省營守備以上
以次聽察於其長册注考語定以四格曰才技曰
年力曰馭兵曰給餉糾以八法(與八旗考察同)京營由步
軍統領覈實逹部直省綠營由總督廵撫提督覈
實具疏衛所千總由司道注考督撫覈疏薦舉必
以才技優長年力強壯馭兵有術給餉無虚又覈
其閱俸三年任内並無恭罰廼為合格其因公降
罷而廉能過人者除盗案處分外亦准其卓異合
格之遊擊以上引
見未滿三年者具奏請
旨已滿三年及都司以下均檄令送部引
見奉
旨准卓異注册候陞其既膺薦舉後至下次軍政時或
因較俸尚未陞用如以考核列入平等者即將上
次薦舉卓異加級注銷入於計典官如曾出征受
傷著有勞績除犯貪酷外應革職休致者仍給原
品其年老而精力未甚衰&KR0629;尚可辦事者或仍留
原任或調補簡缺該督撫提鎮酌量辦理請
旨遵行如果不堪錄用或予守糧一分或令子弟入伍
以養餘年又以二年半為期甄别綠營將偹由督
撫提鎮各簡其所管副將及守偹等官賢能合格
者陕甘舉五人直隸江南福建浙江湖廣四川廣
東各四人山東山西江西廣西雲南貴州各三人
河南二人及應劾之將偹均具疏請
旨薦舉者予紀錄紏恭者准八法議處如值軍政之年
停其甄别
三十七年八月
諭旗員補用綠營原以滿洲風俗淳樸技藝優&KR0570;將伊
等錄用自能為綠營表率以挽漢人習氣而外任所
得養廉較多伊等所得既多亦於生計有益此朕教
養滿洲奴僕之至意也伊等到任後理應謹守滿洲
舊習以技藝為要多方教導毋染漢人習氣不行糜
廢守分安常即至回京時僅可度日乃竟有在外全
忘滿洲舊習竟染漢人習氣凡事尚華不知撙節任
意浮靡又甚至買妾置婢彼此效尤若年老無嗣置
妾尚可無故為身體安逸倣效而行此何理乎殊不
知朕愛養滿洲奴僕之意著交八旗大臣通行曉諭
所管應陞外省之侍衛章京官員等嗣後凡補放綠
營人等到任後須謹守滿洲淳樸之舊習操演技藝
毋效浮華靡費之惡習以作綠營人等之表率如不
知悛改仍有似此者一經查出定行從重治罪著交
各省總督提督廵撫等除嚴行曉諭各員外留心細
查如有故違者即據實參奏母得姑息
三十九年十一月
諭據周元禮奏查閱營伍情形摺内稱遵化州遊擊佛
爾清額墻子路都司福英馬箭均久純熟勒限半年
學習再行考騐所辦非是旗員簡用外任原因綠營
弓馬平常令其表率俾有所觀法咸成勁旅該員等
自當感激朕恩並加奮勉身先倡率訓練兵丁學習
弓馬方為無忝委任若徒虚穈廉俸貪逸養安其于
滿洲體面盡失尚足為綠營標凖乎今佛爾清額福
英馬箭均未純熟致被周元理看出則其生疎不堪
可知即不稱將領之任至綠營勒限半年學習舊例
在庸懦漢員偶一引用其知恥者尚當赧顔况滿洲
弓馬本所嫺習初用時皆經朕引見發往何以甫至
外任即盡行荒廢轉欲援綠營漢員之例學習稍有
人心者尚不知羞惡若此耶昨因直隸副將瑪爾清
阿遊擊武靈阿赴東省協勦賊匪頗能奮勉出力不
愧滿洲勇敢之風當即加恩陞擢用為總兵參將若
佛爾清額福英之弓馬生疎豈可復為姑息佛爾清
額福英俱著即解任回京引見再降諭旨嗣後各省
綠營旗員如有弓馬生疎廢弛隊伍者均著照此例
辦理
廵防
凡廵防之制外海廵防
盛京以協領為總廵佐領防禦驍騎校為分廵直省
以總兵官為總廵副將以下為分廵各於所治界
内率舟師沿海上下更番往來以詰姦禁暴兩界
相交之所屆期會哨同時並聯名申報將軍總督
提督察覈委官稽查若因風汛阻滯或先或後各
以到界之日申報其期約以二四五月為始至九
月事竣回營其有引避不廵及廵有不周者論如
軍律内河廵防長江自四川巫山而東出三江口
至湖廣界過岳州武昌興國至江西界下九江南
昌至江南界經安慶江寧京口狼山東至於海由
將軍督撫提鎮分委旗標弁兵沿泝江流上下遊
廵及交界之處會廵申報互相考覈與外海廵防
同若廵海邅風受傷者在外洋官准軍功加級兵
准一等傷給賞在内洋官准軍功紀錄兵准二等
傷給賞身故者在外洋官兵皆照陣亡之例在内
洋官照陣亡例减一等兵减半各給卹典若在黃
河大江及洞庭洪澤等湖邅風者視外洋賞卹各
處墩臺營房
國初定邊境設立墩臺營房以司偵瞭遇有緊急舉
烟為號寇至百人者挂席一領放礮一聲至三百
人者挂席二領放礮二聲至五百人者挂席三領
放礮三聲至千人者挂席五領放礮五聲至萬餘
人者挂席七領連放礮聲接逓傳逹
康熙七年題准各省孔道均設墩臺營房撥兵看
守如有緊急軍機接逓傳報
乾隆三年奉
旨各省水陸孔道之旁設立墩臺駐宿兵丁所以護衛
行人稽查匪類朕聞外省情形種種不一其間兵卒
成行器械成列於行李往來之時留心防護者有之
防汛至二三人而不成行列器械不整者有之營房
雖設而閴其無人一任偷竊潛行漫無知覺者亦有
之大抵與督撫提鎮等駐劄大營相近者尚覺整齊
其遠者即多廢弛夫防汛兵丁既無差操之勞專司
稽察之事而乃怠惰縱逸至此則國家設立汛兵之
意安在皆該管官弁約束不嚴董率不力有以致之
其如何增設懲警之法令督撫提鎮等轉飭所屬將
弁實心奉行俾各勤於執業不似從前之躭逸偷安
任意曠誤著兵部定議具奏旋議定各省督撫提鎮
將所屬地方詳細籌畫除汛兵已經足額者毋庸
再行撥補外其有汛兵缺少之處各按地方衝僻
情形即行撥補所有器械務須整齊仍令該管官
不時察驗倘有離汛偷安曠誤汛防者將兵丁責
革别補該管官稽查不力者照約束不嚴例議處
欽定八旗通志卷三十八
