欽定八旗通志卷一百八十二
人物志六十二
大臣傳四十八(滿洲鑲藍旗五保和起鄂容安常禄)(瑚爾起)
和起(子和隆武)
和起滿洲鑲藍旗人姓馬佳高祖阿音布
國初以軍功授騎都尉世職康熙六十一年和起襲
乾隆四年授
盛京協領十二年授廣州副都統十四年調寧夏副
都統十九年五月
命偕侍衛海福率寧夏兵千赴北路軍營二十年正月
授寧夏將軍二月定西將軍永常劾和起等所率
兵不及額請議處
諭曰寧夏兵一千原定於四月内前赴軍營後因歸於
哨探兵隊内令和起等催儧前進伊等隨將輜重留
後派兵百名守護止領九百名遄行尚屬奮勉且已
具奏在前非無故遲留可比著從寬免其議處七月
以達瓦齊就擒撤寧夏兵還仍令和起統之尋
命偕提督豆斌為巴里坤辦事大臣十一月以遊擊王
國士運糧遲誤
諭曰軍營糧餉關係緊要理應加意辦理何以王國士
派委運糧半月僅行六臺必係僅派綠旗兵運送以
致如此遲悞和起等辦理甚屬錯謬現在滿洲及索
倫察哈爾兵丁調集巴里坤若交伊等運送不但行
走迅速且于運糧之便直抵軍營一舉兩得况新降
達什達瓦人衆此際已應至巴里坤附近地方伊等
熟悉路徑與兵丁同運更為有益此皆和起等應行
籌辦之事乃並未籌及所司何事着𫝊諭和起豆斌
等遵旨悉心辦理十二月定西將軍策楞奏屢檄和
起等將補給兵丁及甘州肅州續到之馬速解軍
前至今未到
詔令明白回奏並交部議革職留軍營效力得
旨從寬留任二十一年正月
特予開復和起奏言凉州寧夏等處所觧馬疲斃過多
臣派員在巴里坤分牧俟臕壯挑用仍先照數補
解以利軍行請將委員議處部議從之二月給
欽差大臣關防五月
諭曰和起在巴里坤辦事甚屬黽勉著馳驛来京面聆
訓示再往軍營同參贊大臣兆惠籌辦一切事宜先
是達什達瓦所屬宰桑訥默庫曼集烏達瑚們都
等自軍營私回遊牧奉
旨鞫治六月
諭曰現據和起將訥默庫等擅回游牧之處訊明復以
伊等係新降之人未諳法律陳奏殊屬謬誤達什達
瓦屬人歸誠以来叠施厚恩及派往軍營效力又與
内地兵丁一體賞給製装銀兩乃敢不遵法令擅帶
兵回至游牧情罪甚屬可惡昨經和起等奏到朕即
降旨令將訥默庫曼集等正法其兵丁係聽從指揮
加恩寬免所以不將兵丁一併治罪者特因伊等新
降姑從寬典至宰桑乃領兵之人豈得曲從寬宥和
起等審訊既確復為此奏其意惟恐訥默庫等正法
後致達什達瓦屬衆心懷疑貳妄生事端果有此情
正當使知法律森嚴不容輕犯安得苟且姑容以示
怯懦料和起尚不至此此必出扵錫特庫之意着𫝊
旨申飭仍將訥默庫曼集烏達瑚們都即行正法十
一月輝特台吉巴雅爾叛掠扎哈沁五百餘戶定
邊右副將軍兆惠令和起率索倫兵百往𠞰檄吐
魯番伯克莽阿里克及厄魯特兵集闢展而噶勒
雜特宰桑哈薩克錫喇布魯古特台吉呢瑪隂應
巴雅爾詭以兵千五百會和起望兵至疑之令莽
阿里克往偵紿告曰我兵也逾時呢瑪等操戈前
莽阿里克自後譟賊衆蠭集我兵僅百人負重創
和起手刃數賊股中鎗徒步轉戰至夜力盡死之
遺命索倫侍衛努古德彰金布突圍出以所戴孔
雀翎為識往告巴里坤大軍兆惠以
聞
諭曰和起效命疆場捐軀報國忠節可嘉深為憫惻着
照傅清拉布敦之例加恩贈䘏
上憫和起義烈
御製西師詩有奮勇沙場沒之句尋追贈一等伯
賜祭葬入祀賢良昭忠二祠諡武烈
賞一等子爵以其子和隆武襲二十三年逆賊呢瑪及
其子就擒
命於和起墓前伏誅和隆武初襲子爵授三等侍衛乾
隆三十六年襲佐領三十七年二月隨護軍統領
明亮赴金川軍營七月隨大軍由墨壟溝攻甲爾
木山梁十二月大軍分路進𠞰和隆武為領隊侍
衛時明亮等攻美都喇嘛寺和隆武沿河夹𠞰賊
潰復合盡戮之夜克美諾各碉寨三十八年二月
分攻納圍正面山梁六月海蘭察𠞰賊扵簇拉角
克五岱統兵援和隆武為接應七月敗賊於鳩寨
奪碉五十餘八月授鑲藍旗蒙古副都統十一月
克復僧克宗三十九年正月隨富德攻克絨布寨
正北之沃什山摩格孟格哩格穆爾德宗進攻卡
卡角是月署古州鎮總兵三月同奎林等褁七日
糧分隊取斯第賊迎拒和隆武麾衆力戰矢盡以
矛槍格闘被創事
聞奉
旨嘉奬
賜玉韘荷囊六月調征正地九月攻木克什克第一碉
賜皮馬褂十一月大軍攻日旁和隆武由周叟繞出其
後突入碉寨賊驚潰鎗石不及施短刃相摶我兵
沿山追𠞰克戰碉十餘平碉二百餘日旁賊殱焉
諭曰此次明亮等攻克日旁碉寨探路籌畫均合機宜
而越險攻碉殺賊全係和隆武功績伊父和起盡節
捐軀應有是子深為嘉慰著授為都統以示優奬和
隆武尋偕珠爾格德等𠞰谷爾提一帶碉寨盡克
之
諭曰此次攻得碉寨又係和隆武帶兵前往似此屢次
出力實屬可嘉四十年正月授正藍旗蒙古都統四
月分攻得楞以南碉卡復與奎林等由薩克薩谷
進攻追殺無算六月攻額爾替山梁石城殺賊甚
衆
諭奬其奮勇出力七月賊據石真噶和隆武與奎林乘
運礮聲囂分隊突攻據之賊奔潰時將軍阿桂一
路兵直壓勒烏圍之頂和隆武等張兩翼亟進為
聲援八月賊恃扎烏古險要於丹扎木各寨悉衆
拒守我兵出其不意取路深入和隆武沿河接應
夹攻十月由琅谷攻奪什扎古
諭曰此次攻碉殺賊官兵均為奮勉而奎林和隆武二
人出力尤多現在西路將領隨將軍阿桂屢次克捷
立功建績者甚衆將来自膺茂賞而明亮北路久未
能進即此次亦不過尋常小勝不能遽邀錄叙眀亮
奎林和隆武各宜奮勉立勲豈可專讓西路成功而
不知奮勵但進攻時當度其利害籌及萬全閏十月
克扎烏古及耳得谷十一月克阿爾古十二月由
達撒谷進攻克荒子坪一帶碉卡復攻獨古木思
滿賊望風披靡
上以和隆武鼓勇先登茂著勞績
賜諭嘉奬又攻甲雜官寨圍之賊遁乘勝克獨松四十
一年正月金川平晉封三等果勇侯
賞戴雙眼翎尋
命將本佐領擡入正黃旗四月凱旋
賜
御用鞍轡馬一及銀幣
命圖形
紫光閣
御製贊曰襲父䘏職少年老成囊錐脫穎竟善用兵掠
日旁寨獨擅偉勲楚材繼出既悵以欣四十三年四
月授寧夏將軍十一月調吉林將軍四十七年卒
賜祭葬諡壮毅無嗣弟和雙額襲侯爵
瑚爾起
瑚爾起滿洲鑲藍旗人姓瓜勒佳雍正三年由監
生授八品筆帖式乾隆四年授佐領十二年授協
尉十三年隨征金川
賞戴孔雀翎十九年授呼倫貝爾總管二十年隨大軍
𠞰凖噶爾加副都統銜二十一年正月隨參贊大
臣達爾黨阿等由珠爾都斯往追叛賊阿睦爾撒
納九月偵阿睦爾撒納竄哈薩克隨定邊左副將
軍哈達哈等往索哈薩克汗阿布賚拒戰連擊敗
之復追及其後隊及别隊斬首百餘獲馬二百餘
生擒杭吉勒圖等詢知阿睦爾撒納遁呢雅斯圖
山遣諭阿布賚擒獻二十二年二月杜爾伯特屬
人刦侍衛佛保
命瑚爾起擒治之五月偕參贊大臣唐喀祿赴察罕郭
勒偵禦叛賊哈薩克錫喇七月杜爾伯特貝勒巴
圖博羅特等潜通阿睦爾撒納瑚爾起擒之於輝
巴朗山後𠞰其屬及阿睦爾撒納所留烏梁海五
十餘戶事
聞得
旨嘉奬交部議叙八月以兵三百接應往𠞰哈薩克錫
喇之侍衛圖倫楚是時沙喇斯瑪呼斯既降復叛
掠臺站而布魯古特台吉琿齊等又戕我察哈爾
總管巴寧阿十月
諭曰濟爾哈朗至巴里坤適中之地着哈寧阿率兵一
千駐劄鄂實三格瑚爾起為副其琿齊及沙喇斯瑪
呼斯賊衆有散逸在附近地方者即帶兵搜𠞰十二
月偕鄂實追𠞰扎哈沁迯賊奮勇有功
諭部議叙二十三年三月偕副都統巴圖濟爾噶勒由
呼斯坦至尼勒喀河偵琿齊等百餘戶遷牧突擊
執之定邊將軍兆惠以
聞
詔奬之下部議叙四月隨大軍由伊犂進𠞰回部五月
抵善塔斯嶺招降布魯特頭人圖魯啟拜鄂庫及
所屬九月搜捕阿里瑪圖河逸賊十月
上以索倫兵從征年久
命瑚爾起及副都統鄂博什撤還瑚爾起等懇請隨𠞰
允之時將軍兆惠𠞰回酋霍集占於葉爾羌被圍定邊
右副將軍富德檄瑚爾起及巴圖濟爾噶勒率索
倫兵由伊拉里克前進因馬駝未至負糧械步行
戈壁中
諭曰瑚爾起等所領官兵皆應撤回更換者昨因懇請
前赴軍營已諭照初次出兵例頒賞今又不候馬駝
步行速進奮勉可嘉瑚爾起著補授正白旗蒙古副
都統巴圖濟爾噶勒現任副都統着加恩授其弟恩
克阿穆爾為藍翎侍衛仍曉示官兵勉效前驅以膺
恩賞二十四年正月抵巴爾楚克兆惠已與富德軍
合適霍集占逆黨阿卜都克勒木等侵和闐侍衛
齊凌扎卜請援兆惠令瑚爾起及巴圖濟爾噶勒
以兵九百往𠞰三月偵賊騎七百餘據博羅齊乘
霧突擊潰之追至皂窪勒河斬賊百餘收回人四
千餘戶和闐底定
御製博羅齊行詩紀其事載巴圖濟爾噶勒𫝊瑚爾起
以功授雲騎尉世職七月大軍由喀喇烏蘇追𠞰
霍集占至阿爾楚爾賊設伏兩山間我軍張左右
翼擊之中軍發大神礮賊敗走三十里據一山瑚
爾起等自山麓横衝大軍齊進斬阿卜都克勒木
賊大敗越山而遁八月尾追至巴達克山界之伊
西洱庫爾淖爾瑚爾起等各領兵百設伏東山一
帶大軍夹𠞰大敗之霍集占竄入巴達克山未幾
巴達克山汗素勒坦沙函獻霍集占首瑚爾起分
領索倫兵還二十五年二月
賚銀幣七月疏言呼倫貝爾多水泉可耕請於新降塔
里雅沁回人内選百名往引水灌溉
詔如所請行即
命瑚爾起以副都統為呼倫貝爾總管董其事二十六
年
命圖形
紫光閣
御製贊曰突擒琿齊其氣如虹及降勃律烏幕占風解
圍和闐戰鏖大食麾鍪而登威著西域二十九年調
黑龍江副都統三十四年從征緬甸收服猛拱猛
養等處以病卒扵軍營
諭照陣亡例議䘏給騎都尉併前世職為一等輕車都
尉
賜祭葬入祀昭忠祠子富勒赫襲世職
鄂容安
鄂容安滿洲鑲藍旗人大學士鄂爾泰長子雍正
十一年進士改庶吉士軍機處行走乾隆元年授
編修在
南書房行走二年遷侍講三年七月充
日講起居注官十二月轉侍讀五年六月擢詹事府
詹事時鄂爾泰承
旨奏辭再三
諭曰朕之用人悉秉至公毫無私意於其間古云非喬
木之謂有世臣之謂盖以大臣子弟果能立志向上
諸事黽勉斯能不愧世臣可以為國家宣力朕觀鄂
容安及大學士張廷玉之子張若靄朱軾之子朱必
階皆能遵守家訓祗受國恩况鄂容安張若靄向蒙
皇考命在軍機處行走原欲造就成人此次擢用乃朕量
材加恩即栽者培之之道鄂爾泰不必以已意固辭
八月
命入尚書房隨福敏行走七年以與聞左副都御史仲
永檀密奏留中事革職八年
命仍在尚書房行走補國子監祭酒九年
命偕刑部尚書来保往奉天同侍郎兆惠會審奉天將
軍額洛圖扣餉勒派等欵得實論罪如律十年署
兵部右侍郎襲父三等伯爵十二年五月授兵部
左侍郎九月以與尚書彭維新等議處總兵高琦
武備廢弛一案違例邀譽奉
旨訓飭部議革職得
旨從寬留任十三年三月充會試副考官四月兼翰林
院掌院學士尋兼管國子監事十月署河南巡撫
十二月以辦送金川兵差妥協議叙
賞孔雀翎十四年正月疏陳文武各員優劣
上嘉之四月河臣顧琮往署總漕
諭鄂容安就近料理豫省河務九月䟽言豫省有伏牛
山居嵩山南界連秦椘二省袤延八百餘里山多
箐密臣於查閱營伍之便自郏縣汝州至伊陽縣
渡汝水入伏牛山經十八盤等處至孫家店閱兵
復由分水嶺等處至嵩縣出伏牛山親歷查看飭
各員弁不時巡查該管道員嚴加督察再豫省各
關其近秦省者陜州有硤石關靈寳縣有函谷關
閿鄉縣有大谷關近椘省者淅川縣有荆子口關
信陽州有平靖關桐柏縣有犂耙口俱通商大道
恐奸宄藏匿現飭行保甲嚴斥堠
諭奬其諸事認真實授河南巡撫時衛輝參將阮玉堂
因操演鞭責兵丁過甚致譁鄂容安以玉堂失職
應題參但兵丁甫經喧閙遽參營弁恐啟驕悍之
漸奏請嚴拿兵丁分别首從定擬後解玉堂任
上是之十月疏言豫省常平倉榖前准部咨以雍正年
間額貯二百三十一萬九百九十九石為准除實
存并借糶抵補外計缺額榖二十九萬七千四百
石有竒應收捐補足臣思倉榖期實貯而地方繁
簡不同豐歉各異宜乘此定額之際將各府州縣
應貯榖數勻派開封府貯二萬石歸德陳州懷慶
南陽彰德衛輝六府各貯一萬五千石河南汝寧
二府各貯一萬五百石戶口最多之許州等二十
七州縣各貯二萬五千石其次通許等五十五州
縣各貯二萬石又其次河隂等二十七縣各貯一
萬五千石統計適合雍正年間定額至各府州縣
原貯榖較現派額溢者糶價提觧司庫撥補未足
額者此次額榖補足後將来有餘另案存貯遇賑
䘏并平糶未買以此撥補現在溢額糶價已敷提
觧者全提不敷者於明歲春糶案内補提其缺額
之區所撥榖價如秋成後本地米價未平即於鄰
近價平處買補既與定額相符又使緩急有備部
議允行十一月
賜所襲伯爵號襄勤十五年二月疏請將省會城門鎖
鑰歸城守尉掌管
允之四月奏言開歸陳三府地勢窪下多水患非開濬
溝渠不足資宣洩臣查開封府屬泉水所歸之河
曰賈魯河發源於滎陽縣聖僧池各泉惠合索須
京三水成河歷開屬之河隂滎澤鄭州中牟祥符
尉氏陳屬之扶溝西華至睢寧之周家口入大沙
河其附以東注者則有鄭州之金水河七里河磨
河欒河洧川之杜公河接入尉氏之太溝河康溝
河陳屬扶溝之雙泊河蔡河西華之清流河皆挈
兩屬溝渠之水而同趨於賈魯河此開屬洩水之
幹河也陳州府屬衆水所歸之河曰大沙河發源
於汝州屬魯山縣伏牛山之莫大嶺歷南陽府屬
之舞陽許州屬之郾城而入陳屬之西華商水睢
寧項城沈邱以入江南太和縣下達於淮其附以
東注者則有西華商水之渚河扶溝太康西華睢
寧之清水河太康睢寧之古黃河枯河睢寧沈邱
之蔡河皆挈本屬溝渠之水而入於大沙河此陳
屬洩水之幹河也歸德府屬下游有渦河而惠濟
一河據其上游諸水由惠濟以入渦河者居多惠
濟河自開屬中牟縣西十五里鋪分洩賈魯河之
水由祥符陳留杞縣入睢州經柘城至鹿邑入渦
河以達於淮其附以東注者則有儀封睢州柘城
之老黃河陳留把縣之坡河接入杞縣之横河杞
縣睢州之桃河司家河太康柘城之沙河皆挈三
屬溝渠之水而同趨於惠濟河以入渦河又鹿邑
之清水河下接淝河由江南之太和縣以入渦河
又有瀖河即黑河由茨河歷江南之蒙城縣入渦
河則是渦河又為歸屬洩水之幹河也統查諸郡
幹河如賈魯河大沙河渦河俱各深通惟惠濟一
河上流尚湏開濬資蓄洩其各支河内應行開濬
者開封則有鄭州之金水河七里河中牟之欒河
祥符之城東乾河蘭陽儀封之周家河李家渡口
尉氏之乾河陳州則有太康之燕城河西華商水
之渚河睢寧之東西蔡河枯河古黃河項城之蔡
河泥河歸德則有寧陵之舊沙河考城商邱之沙
河睢州之横河桃河司家河姬家大坡河鹿邑之
清水河黑河以上諸河皆為承受溝洫貫注幹河
之要道此内有止須疏濬即可通流者有應擇地
改挑者有應逢灣取直者有僅存河形必湏另挑
者有道里較長土方較多猝難竣事者酌量工程
難易或分年帶桃或借給口糧酌量民力籌辦毋
庸動項惟陳屬項城受汝寧屬上蔡洪河減水之
害或謂搭橋攔阻水勢應拆改木橋或謂竹絡壩
減水過多應另建石壩臣以為其害不在於橋身
之阻水亦不在竹絡之多洩因橋之西墻過寬挑
水東注所致止湏將東西墻改做一律使洪河減
水南歸茅河黑河之水東歸蔡河兩河分洩自無
泛溢之虞至汝寧府汝陽縣亦以洪河為患查向
来西南山水盡歸乾江河自鍋垜口決山水盡入
汝為害臣飭令照舊堵塞使山水全歸乾江河則
洪水已減自能容受至歸屬永城之巴溝河下接
江南宿州砂礓灘此工關涉兩省應俟江南咨覆
興工臣於各屬挑濬處每年底查核勤惰或附參
或保薦使工員咸知慎重庶沮洳漸成膏壤
諭曰如此留心本務方副委任之意勉之十月
上巡幸河南鄂容安奏紳民感沐
皇仁情願捐輸共收銀五十八萬七千餘兩充公用
諭曰朕時巡方岳一應道路橋梁等費皆准開銷正項
從無絲毫累民之事即城垣祠廟有應黝堊灑掃略
為整葺者祗宜動支帑項即其間或有開銷不到之
處現經賞給該省公項銀兩以資通融辦理之用曾
何藉于輸將鄂容安此奏甚屬錯悮因其據實陳明
尚不至蹈欺隠之咎猶可稍寬但朕省方問俗勤恤
民隐尚慮休助之弗周豈容供用轉資於下鄂容安
不能仰副朕意殊失政體着傳旨嚴行申飭紳民樂
輸之項俱着給還鄂容安奏樂輸實出至願如復行
給還非特不肯領回且頭緒紛繁難免胥吏中飽
懇請聽其所願至辦理之初並未具奏實屬錯謬
伏祈嚴治臣罪
諭曰朕巡方問俗蠲復頻仍惟慮德意未能徧逮一切
供頓絲毫不以累民前降諭旨甚明鄂容安惟知下
情踴躍輸將遽行冒昧從事本應嚴行治罪但既經
據實陳奏究與有心欺隐者有間情尚可寬且以陸
續輸公之項復令紛紛具領恐奸胥滑吏從中舞弊
轉以飽其欲壑此語亦頗近是則給還之事實屬勢
所難行然辦理失宜欵項無凭稽覈以閭閻尊君親
上之忱適足資其糜費侵用是又始終不能仰體朕
意獲罪尤甚者矣着鄂容安將蠲輸銀兩作何辦理
之處詳悉查明繕冊送軍機處逐一察核毋得稍有
朦混十一月
諭曰朕於昨日回鑾今日見河南布政使富明奏請陛
見一摺援藩臬三年期滿之例伊於行在召對數次
並非三年未見者比不應糊塗至此鄂容安前奏富
明辦事勇往在豫省頗稱得力朕一見即曾諭鄂容
安其人小聰眀不可信汝勿為其所賣今觀其奏請
陛見一摺一則見其不與巡撫扶同二則希圖於召
見時卸責鄂容安其居心不可問如此鄂容安至今
應服朕之早識而恨已之為所愚也然以如此之人
而信任之無怪中州今歲所辦之不能仰體朕意矣
設果出自鄂容安一人之意富眀身任藩司即當勸
阻如其力争不得何妨於朕未至中州之前或行在
召對時據實奏聞朕必將鄂容安治罪而擢伊為巡
撫乃當時既已商同辦理及見朕責鄂容安之辦理
不善於回鑾後為此巧獪伎倆何能迯朕洞鑒朕謂
其人不可信果何如耶再今日方觀承具摺謝恩而
鄂容安於朕回鑾至保定及進宫已請安兩次而不
置一言夫直隸係巡幸常經之地方觀承即不具摺
謝恩亦無不可至朕之加恩於鄂容安實出於格外
包涵鄂容安宜如何感激沒身頂戴何以竟似無事
即謂方觀承僅屬外吏虚文鄂容安身係滿洲受厚
恩棄虚文積習可也豈獨無不能自已之情耶若謂
其有心疎略亦未必然因責其辦理不善心懷疑懼
思欲含糊了事此豈含糊所可了者耶着𫝊諭鄂容
安令其痛加改悔據實查核逐一清晰無絲毫糜費
絲毫粉飾以為補過之地十六年三月䟽參歸德府
鄉紳雲南布政使彭家屏原任江蘇按察使李肖
筠抗糧至七千餘兩得
旨罰追革職從寬留任先是湖廣總督永興與布政使
嚴瑞龍先後疏參湖北巡撫唐綏祖婪贓累萬奉
旨革職拿問永興尋丁憂回京
諭新任總督阿里衮嚴審至是阿里衮參奏瑞龍收受
平餘等欵
命鄂容安赴楚會審四月合疏參奏永興於進京時私
受贐賻
詔革永興職交部治罪五月審明綏祖並無婪贓情事
惟縱容爐頭私買銅鉛添鑄瑞龍收平餘四千八
百兩入已屬實
上以鄂容安等未得辦理此案之正法
命給還綏祖家産來京候旨錄用並
命刑部另擬永興等罪尋議瑞龍改照誣告人死罪律
擬斬候永興減一等擬杖流枷責從之鄂容安尋
疏言河北鎮屬九營暨臣標左右二營公費不敷
查蘭陽等十縣官租積榖不過二萬餘石存銀不
及四千兩各州縣既有常平社義等倉民食原不
藉此接濟請撥歸營軍機大臣議行八月調山東
巡撫時濟南府屬夏秋被水糧價昂而沿海之登
萊青三府地僻山險轉運尤難鄂容安奏請照乾
隆十三年例暫弛海禁招商前往奉天糴運以資
接濟商船出入照例稽察得
旨允行十二月與河臣顧琮等合疏言張秋挂劍臺漫
口因豫省陽武堤工泛溢黃水穿運入海現在陽
武工竣張秋一帶水勢日消但西陂來水從冰底
原原下注今堵塞漫口湏使有所歸宿方無壅滯
查漫口迤北有減水閘壩三可由分洩入徒駭河
戴灣閘以上閘壩涵洞四可由分洩入馬頬河又
有戴灣閘臨清磚板二閘入衛北流俟水勢大減
仍將戴灣閘下板嚴閉俾盡從徒駭馬頰二河宣
洩入海漫口迤南有素東汛三空橋可由分洩入
鹽河又有五空橋原係分洩運河淤漲但橋底甚
高不能過水臣等相度於其北築攔河壩一長二
十餘丈並於橋南挑引河𨗳水由鹽河歸海俾西
陂之水南北暢流消涸更易下部知之十七年二
月奏言運河全堤自台兒庄至德州千餘里素稱
卑薄每年伏秋兩汛兼風雨浸汕又漕船往来下
撅施犂日漸殘塌臣與顧琮會籌應及時估修計
需銀十五萬三千餘兩又運堤向無堡房應照黃
河例每二里建堡房二需銀二千一十八兩至所
修工程原以保固為重而犁溝橛眼及水溝浪窩
尤湏隨時修補並扵漕船過後通查增修庶可垂
久三月又言太行堤在黃河北岸大堤之北兩堤
相去數十里中有河一道本以宣洩夹堤以内坡
水順流而東達江南豐沛二縣入微山湖因年久
淤塞堤内田廬淹沒雍正年間於太行堤建涵洞
使堤南之水穿堤北行經定陶城武單縣魚臺等
邑入昭陽湖以歸微山湖嗣因涵洞旁冲缺口定
陶等邑俱受水患是此涵洞必應堵塞庶太行堤
仍舊完固為黃河重垣保障至兩堤夹束中間之
水亦應開通舊河使東注免漫溢報
聞四月奏言東省庫項多不清其交代流抵之弊率以
辦差墊用為辭仍飭屬作速核銷至常平社倉糶
借榖石未歸補者甚多有因州縣恐榖石霉變強
派民間者有希圖染指不暇詳查徒為無業之人
領去者有村莊離城窵遠為胥役冒領者有因社
榖並無倉厫散交地方致強半虧缺者有因積欠
難催恐干督責捏報新借以淹舊欠者凡此皆宜
嚴懲但操之過促恐劣員怙過飾非徒有追呼之
擾究無完補之益而人情急則無賴更或别啟釁
端已令藩司責成各府確查妥辦臣仍不時體察
如玩徇料理不清者知府一併嚴參得
旨嘉奬十月署江西巡撫十一月即
命調補時上猶縣逆犯何亞四等就獲鄂容安按擬如
律因親往勘地勢奏請移千總一駐上信地於營
前城防兵内撥十五名鎮標二十五名往駐下信
地亦於附近别營撥兵十名駐守營前留把總一
兵三十名聯絡聲勢改浮龍司巡檢為上猶縣縣
丞仍駐營前龍泉縣禾源司巡檢改駐龍猶接壤
之左安村崇義縣上堡司巡檢改駐金坑下部議
行十八年正月
諭署兩江總督印務即在江西辦理九月奉
旨實授十一月會同
欽差侍郎嵇璜德爾敏查勘高家堰堤工並赴下河一
帶籌辦疏濬事宜十九年正月奏言江南地廣事
繁胥役最多作弊臣遵
旨於勘灾途次留心察訪查得淮安等府屬有藉賑弊
混得賍分肥者蘇州等府屬有收漕舞弊婪賍者
徐州府屬有差辦工料滋弊者但作弊雖出於胥
役而州縣豈皆聾聵除將各犯嚴拿審擬如本官
於中染指及知情故縦者嚴參治罪即失察亦分
别辦理示警至胥役原有經制名數酌設副役并
載入冊乃江浙胥役非冒缺頂補即永遠充辦一
役在冊外有無名白役數名至十數名者倚官作
威因公訛詐大為吏治民生之累現飭各屬稽查
務符定額嚴禁頂補朋充俾易約束得
旨嘉奬先是刑部覆准廣西等省先後條奏印官公出
令佐雜相騐命案一事經江西按察使范廷楷疏
請仍令鄰邑印官騐報不得濫委佐雜得
旨交鄂容安酌行至是覆奏言命案惟兩邑相距窵遠
印官公出而鄰邑印官正值乏員方許佐雜往騐
立单仍由印官覆核毫無疑竇始填圖通報並將
因事公出及屍所距隣邑若干里各緣由聲明倘
佐雜相騐不實印官扶同填報一并嚴參
詔如所議行三月奏沿海塘工前經撫臣莊有恭查勘
估辦俱妥惟林家嘴頂衝應於堤後幫寬培厚以
資捍禦又寳山縣舊城灣月堤張家浜抄塘及劉
河七浦二河原閘座俱應修築報
聞四月加太子少傅時部議刪除武職空銜將江南省
五遊擊缺改都司行令酌議何營應改鄂容安奏
言蘇鎮右營遊擊所管汛有守偹分防改設都司
足資辦理狼鎮左營遊擊兼轄城池關廂水路改
設都司儘堪弹壓夀鎮左營遊擊較簡於駐防宿
州之守備今將遊擊酌改都司駐宿州即以宿州
守備移駐夀州廣德營遊擊兵少事簡漕標左營
遊擊僅司催漕俱可酌改都司部議從之八月
上以杜爾伯特台吉策凌輝特台吉阿睦爾撒納等先
後来降
諭曰年來凖噶爾内亂頻仍人心離散屢有大隊輸誠
内嚮正可乘機辦理永敉邊境鄂容安年力壮盛勇
敢有為一切緊要機宜尚能曉暢着速赴行在面聆
指授赴軍營辦事十二月授西路參贊大臣與總督
劉統勲籌辦糧馬二十年正月定邊右副將軍薩
喇勒領哨探兵由西路進𠞰
命鄂容安同進二月
諭曰漢時西陲塞地極廣烏魯木齊及回子諸部落皆
曾屯戍有為内屬者唐初都護開府擴地及西北邊
今遺址久湮着𫝊諭鄂容安此次進兵凡凖噶爾所
屬之地回子部落内有與漢唐史𫝊相合可援據者
並漢唐所未至處一一詢之土人細為記載以資採
輯四月同薩喇勒奏臣等沿途招降各部人衆並遣
侍衛塔竒圖等齎檄往諭達瓦齊降
奬賜荷包鼻烟壺五月大軍定伊犂
諭曰凖噶爾平定兩路將軍大臣等朕俱已加恩鄂容
安在參贊大臣任内行走亦應加恩但伊從前有凖
噶爾不宜辦理之議伊父鄂爾泰與大逆胡中藻師
生交結伊兄鄂昌又與胡中藻附和黨同鄂容安明
知其事不為陳奏有負朕恩伊若不前往軍營原欲
從重治罪今因此次行走免其治罪即係朕恩可傳
諭鄂容安知之是月大軍渡伊犁河直抵達瓦齊所
居之格登達瓦齊遁鄂容安偕喀爾喀郡王品級
青滚雜卜等收其游牧獲達瓦齊之叔及其孥並
喇嘛六千餘六月達瓦齊就擒鄂容安同班第駐
守伊犂時阿睦爾撒納為定邊左副將軍蓄異志
謀據伊犂鄂容安同班第密疏劾之
諭趣阿睦爾撒納赴
覲熱河
命鄂容安與薩喇勒以兵至塔爾巴哈台相機擒治會
阿睦爾撒納行至烏隆古叛逆黨應之台站斷鄂
容安同班第被䧟力戰自盡都統策楞以状
聞
上軫悼即令其次子鄂津襲襄勤伯爵二十一年柩至
京
上親臨奠醊入祀昭忠祠
賜祭葬如例諡剛烈
特建雙烈祠
御製詩旌之並
諭馘逆黨阿巴噶斯克什木耳於柩前祭奠並詳見班
第傳二十六年
命圖形
紫光閣
御製贊曰世臣知書料善論兵惜弗通語遂弗燭情變
起倉卒力戰命畢用違其材實予之失三十七年鄂
津在伊犂領隊大臣任内以私派隨人種地革職
其世爵以鄂容安長子鄂岳襲現任散秩大臣
常祿保
常祿保滿洲鑲藍旗人姓赫舍哩雍正十三年由
閑散襲其遠祖德祿軍功所給騎都尉世職乾隆
十八年授三等侍衛二十七年授直隸居庸路營
都司三十一年調正定鎮王家坪都司三十五年
遷四川提標左營遊擊三十六年從征金川三十
七年遷成都城守營參將隨副都統海蘭察等進
攻得拉密色欽山梁賊潜伏密林内常祿保往来
衝擊之十月隨定邊將軍温福等攻明郭宗附近
山梁議叙功加一等紀錄五次十一月大兵進攻
路頂宗之喀木色爾寨常祿保隨海蘭察由山南
大澗潜越山頂克之殱賊無算復進取博爾根山
仰攻克木城受石傷温福等上其功得
旨賞戴孔雀翎三十八年六月隨副都統阿爾素納等
分路進攻昔嶺大碉賊百餘從傍衝拒常祿保督
兵横擊敗之七月駐日隆要隘三十九年二月授
甘肅河州副將三月定西將軍阿桂等攻克羅博
瓦常祿保駐防山巔賊九百餘乘雪夜分兩隊潜
刦常祿保營四面環攻勢甚偪常祿保箭射鎗刺
督兵力戰禦之被鎗石傷賊竄入卡内者皆殱之
副都統烏什哈達等先後援至常祿保勇氣倍增
率陜甘官兵内外夾攻賊敗竄
諭曰此次賊衆潜来刦營經官兵奮勇合擊痛加殱戮
甚屬可嘉常祿保功績尤為出衆着賞給西爾努恩
巴圖魯名號賞銀一百兩並着以總兵陞用遇有缺
出即行補授尋授廣東高廉鎮總兵四十年七月分
攻菑則大海各碉賊掘壕排松簽鹿角偹禦甚嚴
常祿保分兵出賊後併力合攻各碉卡同時克復
偕總兵官達色秉勢合攻雅木則碉克之九月大
兵由達烏達圍繞道分七路進攻達思里噶拉宇
山梁常祿保率兵各路接應攻獲碉卡甚衆十一
月大兵分五路仰攻科布曲山梁賊死拒鎗石交
下常祿保被傷猶力戰歿於陣事
聞
賜祭葬如例
命圖形
紫光閣儒臣擬贊曰雪夜賊来犯羅博瓦悉力殱擊
傷因兵寡菑則大海賊後繞攻捐軀科布敢戰名
雄尋
恩廕其子瑚松阿為都司襲騎都尉世職
欽定八旗通志卷一百八十二
