欽定八旗通志卷一百九十二
人物志七十二
大臣傳五十八(漢軍鑲黃旗四楊范時崇高施世綸施世驃長春其倬)
(郝玉麟)(范時捷)
范時崇
范時崇漢軍鑲黃旗人大學士文程孫福建總督
承謨子也承謨殉耿逆之難時崇以廕入監讀書
康熙二十三年授遼陽州知州二十八年遷廣西
梧州府同知二十九年調南寧府同知三十一年
遷直隸順德府知府三十三年調宣化府知府三
十六年遷天津道四十年擢貴州按察使尋調福
建按察使四十三年遷山東布政使四十四年擢
廣東巡撫四十五年七月疏言高州府吳川縣屬
硇川一島原有田糧戶口載在版籍自康熙元年
遷界戶遷田廢丁糧豁免無徵二十三年展界又
因孤懸海外仍未給民耕種近奉
旨酌改沿海營制硇川島已設專汛遷民來歸故土已有
譚福臻等九十餘家呈請復業應查明原額錢糧
戶口聽開墾陞科下部議行十月
上以兩廣額定鹽税外各處餘費多於額税以致歲歉正
項錢糧
命時崇會同巡鹽御史圖爾泰兼理鹽政
上發函章
諭以兩廣鹽政積弊甚多朕已察得陋弊數條著交該撫
查辦十二月時崇遵所
發章内情節疏奏鹽政七條一鹽政衙門歲有羡餘十萬
兩向歸鹽政有一種蠧胥名曰發收鹽政初任時
任其播弄迨少知事例而一年差期將届急公之
心不勝營私之念徵羡餘而置正課於不問應將
此項盡充公用其發收一役應革一鹽政到任即
遣内司承差坐守場口名為緝私止知勒索致私
鹽充斥查緝私責在文武官原無藉内司承差應
革一恤商裕課無過於裁冗員運司職掌兩省餉
課應與庫官仍留任任事其知事大使及潮州廣
濟橋運同廣惠分司均屬冗員應裁查驗之任責
之州府課銀徑解運司一運司向得羡餘六萬兩
内應解河工銀萬兩銅斤水脚銀萬兩今鹽政羡
餘充公其鹽政名下銅斤水脚萬兩應在運司羡
餘項下支解餘三萬兩充公一行鹽地方文武員
皆有規例名曰茶果應行禁革再犯以枉法贓治
罪一兩廣場商無力養竈丁不得不售私鹽埠商
不能向場買運民間又不得不食私鹽商人惟買
鹽政大票以為行鹽護符私鹽盛則官鹽愈滯請
將運使庫銀借給三萬兩每府委佐貳賢員將竈
丁所曬鹽盡行收買鹽價收放責成知府隨賣隨
收官鹽得行課餉自裕一兩廣鹽埠惟運樂與廣
濟橋最大利徒捏商人名色賄鹽政承充總商倚
勢恣私必應禁革令各州縣自募殷實土著具結
保充疏入部議如所請鹽政運司所得羡餘解交
内務府得
旨廣東兵餉不敷此項銀兩即存留彼處充餉餘如所議
行四十七年三月疏言粤東濱海各州縣倉榖久貯易
於霉爛省城八旗官兵需糧甚多請將近省州縣
存榖酌量多寡折米六萬石運省支用其該年派
撥額米秋成徵補間遇歲歉亦可動用賑濟下部
議行十二月疏言前耿逆之變隨臣父范承謨殉
難者五十三人内生員嵇永仁王龍光儒士沈天
成及臣族叔范承譜俱偕臣父幽囚三載殉難死
節經前撫臣楊熙題請
贈銜部以生員無追贈例議寢臣仰祈
皇上特沛恩綸予以一命陪祀臣父祠堂以慰忠魂下部
議生員嵇永仁王龍光應追贈國子監助教沈天
成范承譜雖庶民無追贈例但係死節應追贈國
子監學正并入祠陪祀從之四十八年五月疏言
廣東連州總鹽額引行銷本州及湖廣之桂陽臨
武藍山嘉禾四州縣樂昌總鹽額引行銷本縣及
湖廣之郴州宜章興寕永興四州縣但連樂二州
縣之引多於衡郴八州縣之額以致此壅彼缺請
量勻十分連州樂昌行銷十分之三桂陽郴州等
行銷十分之七又潮州惠州贑州三府俱行銷廣
濟橋鹽此三府所屬平遠鎮平程鄉興寧長樂五
縣額引較多而惠州府屬之龍川和平永安三縣
及江西贑州府屬十二縣額引獨少不敷民食應
將平遠等五縣之引勻銷於龍川等十五縣贑屬
十二縣内信豐龍南定南三縣接壤惠川距潮路
遠難運應就近改食惠鹽又福建汀州府屬八縣
内長汀一縣額引幾居通府之半應撥銷於寧化
等七縣廣西靈川陽朔義寧三縣鹽引難銷應撥
於易銷之全州灌陽興安三州縣商民均有禆益
部議從之四十九年八月擢福建浙江總督時海
賊鄭盡心在洋肆劫遠至錦州等處兵部檄沿海
各省嚴緝五十年三月時崇緝獲盡心解京四月
疏言兵糧計口授食刻不容緩本年夏秋不敷兵
米萬七千七十餘石請於嘉湖二縣府捐米石内
各移萬石貯省倉以敷兵米下部議行五十二年
五月疏言臺灣屬三縣年徵稻粟十三萬八千餘
石除折支各營兵米外歲餘七萬石現存六十六
萬三千餘石貯已十年易致紅朽請將新收者勻
留二十萬石備三年兵米之用其四十六萬餘石
出糶給臺灣俸餉從之八月又言閩省福興全漳
四府一年兩熟本年興漳早禾豐收福州歉薄晚
稻則興全雨未霑足福州得雨更遲恐來歲青黃
不接時民食可慮請于江浙運米内撥給收貯米
貴平糶得
旨江南運米内速將五萬石運至福建米到日即行平糶
毋致浥爛五十三年三月
陛見瀕行
賜御製詩有棟梁祖幹家聲重蘭桂孫枝令譽清之句
序云浙閩總督范時崇陛見來京朕每念伊祖為開創宰
輔伊父乃忠義名臣所以待之優重今因回任特書御
詩餞送五十四年十一月授左都御史五十五年五月
因祈雨不親到經大學士嵩祝奏劾得
旨范時崇著降三級留任革去恩詔所得廕生五十六年
四月授兵部尚書五十八年九月振武將軍博爾
丹請於莫代察罕廋爾與鄂爾齋圖果爾各築設
站
特命時崇前往料理五十九年三月回京十月以疾乞休
允之十二月卒
施世綸
施世綸漢軍鑲黃旗人靖海侯琅仲子康熙二十
四年以廕授江南泰州知州二十八年正月以承
修京口沙船遲誤部議降調督臣傅臘塔以世綸清
廉公直題留得
旨留任三月擢揚州知府三十年八月海潮驟漲泰州范
公堤衝塌千九百餘丈民田竈地多沒世綸牒請
捐修三十二年調江寧知府三十五年丁父憂督
臣范承勲以世綸輿情愛戴請在任守制御史胡
德邁特疏應行離任遂歸連丁母憂歲餘
特旨授蘇州知府仍以終制辭不赴三十八年服闋授江
南淮徐道四十年十月湖南按察使員缺大學士
伊桑阿等以九卿保舉世綸入奏
諭曰施世綸朕深知之其操守果廉但遇事偏執百姓與
生員訟彼必護庇百姓生員與縉紳訟彼必護庇生員
夫處事惟求得中豈可偏私如施世綸者委以錢榖之
事則相宜耳十二月遷湖南布政使先是議遷五開衛
署於平屯俾黎平府專城而治四十一年世綸牒
稱五開衛界黔粤控蠻彛實為辰沅靖之藩籬明
宣德年間黔省黎平府數被苗患爰僦衛城建府
署
國朝因之自康熙二十七年府衛官弁不和始有遷
衛之議平屯僻處一隅不惟建造無資且孤立堪
虞若官軍兩遷一旦棄田園壞廬舍必致流離失
所若僅遷衛署貢賦出納遥轄最難矧自明迄今
府衛同城軍民相安無事請仍舊便議久不决嗣
總督喻成龍巡撫趙申喬會疏以
聞
特旨俞允四十二年以衡州府之安仁嘉禾臨武永州府
之江華寳慶府之城步及郴州之桂陽靖州之通
道天柱向止訓導一員請添設教諭又永定銅鼓
二衛止設教授綏寧會同二邑止設教諭俱請添
訓導
勅部議行四十三年調安徽布政使四十四年遷太僕寺
卿四十五年二月因湖南任内失察兵掠當舖事
罷職三月
特旨授順天府尹疏陳四欵一禁五城司坊擅理詞訟一
禁奸徒包攬捐納一禁牙行要佔客貨一禁逐流
娼歌宴
勅部議定為令四十八年授左副都御史兼管府尹事四
十九年遷戶部右侍郎督理錢法尋調總督倉場
五十四年奉
旨巡撫雲南會漕運總督缺員即以世綸補授先是漕運
俱由瓜州閘行其閘下花園港乃糧艘停泊處至
是江溜北趨花園港衝塌百餘丈世綸以咨河臣
恐糧艘遲滯權將繞城河開壩行五十九年七月
上諭曰總漕施世綸居官素優歴年漕船俱催䟎全完並
無遲悞本年漕船已經過淮更無他事漕運印務暫交
與河道總督趙世顯署理施世綸速赴豫省將河南府
至西安黃河輓運路逕勘明具奏陜西現在榖石數目
亦著查奏今陜西正值軍興之際施世綸暫居陜西恊
同總督鄂海辦理世綸乃溯流上尋求古蹟九月疏言
河南府孟津縣至陜州太陽渡大小數十餘灘縴
路高低不等或在河南或在河北惟圪把窩魚林
漆等處縴路年久間有坍卸其澠池以下水道下
水船可載糧三百餘石上水載及其半澠池以上
河高迅激僅可輓數十石由砥柱至三門神門本
無縴路若小舟乘東南風猶或可上鬼門水勢洶
湧土人從未行舟惟人門稍緩石崖鑿有縴路路
旁鑿有方眼又有石鼻臣愚以為石鼻可穿鐵索
方眼可装木限援手助力觀此則從前輓運跡猶
存自陜州至西安府河水平穏俱有輓運路逕臣
謹繪圖呈
覽又奏河南府至陜州三門現在無船請自河南府至陜
州太陽渡三百餘里用車運計五日可到每車可
装榖八石計榖二十萬石需車價銀四萬三千七
百五十兩自太陽渡至西安府黨家馬頭河平穏
水運為便需運費銀二萬六千兩自黨家馬頭至
西安府倉二十里又需車價銀四千兩其貯榖口
袋二十萬餘需價銀三萬兩共計銀十萬三千七
百五十兩總於豫省支銷不令陕西接運但運榖
二十萬石止得米十萬石請令豫省以二榖易一
米起運則運價可省半若慮米難久貯請照例出
陳易新奏入
嘉其詳悉從之十月
上諭曰陜西地方現有軍務又年歲歉收總漕施世綸協
同總督鄂海動支倉榖散賑但地方官員大半在軍前
辦事之人殊少發帑金五十萬並陜甘常平倉貯榖百
三十餘萬石酌量動用派部院司官往賑交施世綸總
管六十年四月疏言陜西四月無雨秋成可慮豫省先
運米十萬石督臣已借支駐防兵餉所存無幾請
促豫省將後運米石運到平糶再撥河南湖廣米
各十萬石運至陜西存貯備用部議如所請六月
命歸淮安理漕事六十一年四月以病乞休
温旨慰留令其子廷祥馳驛省視五月卒遺疏入請隨父
琅墓附葬閩省
上允之
諭曰施世綸簡任總漕清慎自持勤勞素著歴年催儧無
誤前病請解任方冀調理痊愈以副眷懷忽聞溘逝深
為軫惻應得䘏典察例具奏尋
賜祭葬如例
施世驃
施世驃漢軍鑲黃旗人靖海侯施琅第六子康熙
二十二年隨琅𠞰海賊鄭克塽委署守備取澎湖
及臺灣叙功加左都督銜三十年授山東濟南城
守營參將三十五年二月
上親征噶爾丹天津總兵岳昇飛奏薦世驃隨征
召試騎射
命護糧運既至奎素地復隨大將軍馬斯喀追賊至巴顔
烏蘭凱旋仍任濟南參將乞歸福建葬父得
旨施琅久在海疆功績懋著其子施世驃頃隨軍進𠞰亦
效有勤勞凖給假葬親事畢即回任三十七年遷臨清
副將四十年擢浙江定海總兵四十二年四月
上南巡
御書彰信敦禮匾
賜之時海中多盜世驃屢出洋巡緝先遣禆將假商舶以
餌盜擒獲甚衆斬盜首江崙四十六年
上南巡
詢及擒斬海盜事
温諭嘉奬
賜戴孔雀翎四十七年擢廣東提督五十一年調福建水
師提督六十年四月姦民朱一貴自稱明裔偽號
中興王下大元帥聚衆倡亂於鳳山縣之姜薗害
臺灣總兵歐陽凱副將許雲恭將羅萬倉遊擊游崇
功等遂䧟臺灣府治五月丙寅世驃聞報即率
所部進扼彭湖總督滿保檄南澳總兵藍廷珍等
以師會衆議三路進攻世驃謂南路打狗港在臺
灣正南南風正盛不可泊北路之清風隙去府百
餘里饟運頗艱度賊必屯聚中路宜直搗鹿耳門
時臺灣文武官相率退回澎湖惟北路淡水營守
備陳策堅守汛地世驃遣遊擊張駴等赴援而自
統師指中路選勁卒乘兩小舟載旗幟先伏於南
北港六月丙午抵鹿耳門外洋賊據礟臺拒阻世
驃登船樓督戰擊鼓發礟中賊貯火藥器火大熾
賊驚潰衆軍齊進兩港悉樹我軍旗幟賊不敢犯
遂揚帆直度鯤身鯤身者海沙也大舟不能過是
日海水驟漲八尺戰艦乘風迅達遂復安平鎮明
日破賊四千於二鯤身辛亥賊悉衆八千來犯復
擊敗之壬子遣守備林亮等由西港進遊擊朱文
謝希賢林秀等越七鯤身由鹽埕大井頭諸路奮
勇登岸並趨府城世驃身先將士指麾布陣賊俱
敗潰一貴竄遁遂復府治復遣參將林鎮等分路
撫𠞰閏六月丙寅諸羅縣溝尾莊民楊旭等誘擒
一貴及其黨翁飛虎王玉全張阿三李勇陳印等
以迎參將林秀縛送世驃軍前賊黨抗拒者先後
擒斬略盡餘衆就撫臺灣南北兩路悉平
上詔部臣優叙有功將士
賜世驃東珠帽黃帶四團龍補服九月世驃卒於臺灣軍
營遺疏言臣父琅昔日蒙
恩葬閩今臣骸骨願得與父相依并留臣幼子隨臣妻守
塋近因𠞰賊借藩庫銀一萬兩容臣長子雲南知
府士岡次子廣東遊擊廷專變産交完疏入得
旨施世驃效力年久勞績懋著沿海水師營務極為諳練
簡任提督實心盡職當臺灣匪類竊發即調遣官兵親
渡海洋屢次大敗賊衆七日内克復臺灣擒獲賊首朱
一貴等俾地方寧謐深為可嘉海疆要地正資料理忽
聞將星隕落朕心深為悼念著贈太子少保察例賜䘏
所借藩庫銀一萬兩免其償還其安葬福建及妻子留
住之處並照所請行
賜祭葬如典禮諡勇果雍正元年八月兵部議敘克復臺
灣功以應否給世職請得
旨臺灣地方自古未屬中國
皇考以聖略神威取之載入版圖逆賊朱一貴等倡亂佔
據臺地
皇考籌畫周詳指授地方官員遣調官兵七日之内𠞰滅
數萬賊衆克復全臺
皇考當春秋高邁威揚海外功德峻偉官兵感戴
皇考教養之恩奮勇攻取甚屬可嘉固不必援引前例後
亦不得為例兹仰副
皇考從優議叙之旨官員現行議叙功加之外著概行各
加一等提督施世驃統領大兵徑渡海洋鼓勵將士屢
經大戰擊敗賊衆七日之内克復臺灣著給予一等輕
車都尉世職尋以其子廷專襲
楊長春(弟長泰)
楊長春漢軍鑲黃旗人父廷瑜任杭州駐防恊領
從征耿精忠於台州陣亡長春廕八品監生康熙
二十五年授佐領三十五年由中路隨征噶爾丹
管礟有軍功三十八年都統公鄂倫岱奏薦長春
上親㨂選以真隸遊擊補用四十一年授京口參領四十四
年
駕南巡長春以沙船備操
上追念其父陣亡
賜壯節流芳額四十九年鎮海將軍馬三竒奉
旨緝海賊鄭盡心黨與令長春帥兵船出洋搜捕長春由
吳淞出口歴内外洋及江南浙江接壌之盡山花
烏等處扺浙省定海於衢山舟山間獲賊船三賊
五十餘三竒以長春於陸路水路皆諳練奏請授
中軍副將
上允其請五十一年三竒保題長春引
見
親詢出洋緝賊情形得
旨嘉奬五十七年調湖廣鄖陽城守營副將五十九年遷
江西南瑞鎮總兵雍正元年
賜孔雀翎二年擢浙江提督
陛見
賜秉心誠悃額並冠服
命長春於浙省道府以下官舉所知者一員奏言臣到浙
未久整飭營伍文員内才幹廉潔者未盡周知不
敢冐昧陳奏得
旨所奏合宜應如是時長春弟長泰任肅州總兵以長春
授浙江提督具疏謝
上諭之曰汝兄楊長春德勝於才和平忠厚謹慎有餘所
嫌者稍覺偏於善柔雖然武臣中可謂一好提督四年
長春卒
賜祭葬如例諡勤恪長泰由營總於康熙二十九年從裕
親王福全征噶爾丹三十二年授佐領三十六年
由中路隨征噶爾丹四十年授參領五十年擢西
安左翼副都統五十四年策妄阿喇布坦擾哈密
長泰隨將軍富寧安駐防巴里坤五十六年襲擊
策妄阿喇布坦賊衆於烏魯木齊多俘獲還仍駐
巴里坤下部議叙五十七年遷肅州總兵雍正三
年富寧安以策妄阿喇布坦已歸順奏撤巴里坤
等處兵長泰率吐魯番撤回官兵赴肅州汛鎮守
六年授杭州副都統十年五月以老解任尋卒
高其倬
高其倬漢軍鑲黃旗人父廕爵任口北道其倬由
康熙三十三年進士改庶吉士散館授檢討尋兼
佐領四十一年充四川鄉試正考官四十五年授
右中允尋轉左四十六年遷侍講四十八年提督
山西學政五十一年丁父憂服闋補侍讀遷右庶
子五十五年轉左五十六年二月遷侍讀學士十
一月遷内閣學士五十八年正月以河南南陽鎮
標兵挾忿圍辱知府
命其倬同刑部尚書張廷樞往鞫得實寘首犯於法總兵
高成等論罪如律二月丁母憂五十九年授廣西
巡撫六十一年二月署雲貴總督十二月實授雍
正元年九月疏言雲貴兩省土司承襲向有陋
規上下衙門每因文結舛錯藉端需索苦累臣已
嚴行禁革并請嗣後咨部文冊内數字舛錯無甚
關係者免其駁換於疏内代為聲明庶承襲事易
結掯索弊除得
旨嘉奬十二月疏言雲貴魯魁山土目楊方普李四姓糾
衆剽掠不聽約束本年十月内其酋方景明等率
猓夷數百殺元江猓目施和尚焚其寨臣遣兵分
𠞰擒景明及猓夷三百二十六名分别正法
報聞先是青海台吉羅卜藏丹津肆逆謀侵西藏定西將
軍策旺諾爾布檄各路偵禦其倬以雲南邊外
中甸阿墩子地方為進藏要路檄遊擊劉宗魁劉
國候等嚴防並遵
旨令提督郝玉麟以兵二千由中甸進駐察木多副將孫
宏本以兵五百赴中甸為聲援二年二月羅卜藏
丹津為大軍所敗竄凖噶爾青海平中甸喇嘛營
官番目等擕三千五百戶繳偽劄納土歸誠其倬
疏
聞
上嘉其辦理妥協給騎都尉世職十月貴州狆家苗酋阿
近與弟阿卧倚險作亂其倬以狆家苗聚處定番
廣順二州境其附近苗寨多被迫脅遣人招撫阿
近等勢窘為官兵所擒疏至
諭部優叙加三級尋請增雲南楚姚鎮兵六百并增鎮屬
景蒙營參將守備各一千總二把總四兵千即以
新裁援𠞰左右兩協弁兵撥補部議從之十一月
條奏中甸善後事宜一中甸開墾商民日增請設
撫番清餉同知及經歴巡檢等官管理一番目舊
有營官神翁列賓名目聽堪布喇嘛指使請給外
委守備千把總劄付聽中甸文武官轄一中甸向
行滇茶請照打箭爐例設引收課由麗江府收報
一中甸沿江數百里及山谷曠土甚多請給牛種
房屋招佃開墾三年後起科供增駐官兵歲糈一
中甸僧衆千餘寺屋數百收藏軍械易於宿奸番
人舊給喇嘛費甚多應裁减除出身西藏之喇嘛
外其本地喇嘛選誠實者三百名咨給度牒餘以
次選補器械入官每年量給青稞酥油并銀三百
兩為口糧衣單資至番目受外委劄付亦分别歲
給銀兩青稞養贍又條奏魯魁山善後事宜一魯
魁山内通哀牢外界異域須重兵控壓請設普威
營置恭將一駐普洱守備二分駐威遠土州及茶
山千總四把總八分汛控禦一賊巢全在元江協
與新㠄營所轄地新㠄營隸臨元鎮不隸元江協
兩界互相推卸誤事請移新㠄營及擬設之普威
營均隸元江協以臨元鎮統轄一威遠土州為野
賊逋逃藪請改土歸流設撫彛清餉同知及經歴
井大使巡檢等官分管鹽井地方事務一方姓普
姓土職糾衆滋擾請停襲一威遠新開之按板抱
母二鹽井歲獲息銀二萬餘兩請充新兵餉一猓
目施和尚之姪膩勒等妻子請移駐元江府城威
遠土官刀光煥子弟家口移省城安置一九龍江
口夷人出入處請設汛照山海關例給印票客商
兵役往來一例盤察毋得出境滋事村寨各編里
甲戶口以稽一設義塾數處夷人子弟有志讀書
者入塾誦習於元江府附考額外加取二名一勸
誨夷人墾田請照雍正元年定例旱田十年水田
六年後陞科又條奏貴州苗疆事宜一定番廣順
頑苗皆就擒請於西猛設汛調定廣營千總駐防
一定番廣順二州路通廣西泗城土府請於青藤
斷杉樹二處設汛衛行旅一請改大定鎮為協裁
中營遊擊以左營兼中營仍守大定移中營守備
一千把總各一分防廣順州所屬長寨遮貢安順
府所屬十三枝普定縣所屬五枝等處移把總一
防羊城&KR0749;統歸定廣協轄至都勻府屬之獨山州
接廣西南丹土州苗性尤頑請移都勻守備駐防
一黔省境連川楚姦人勾結掠販人口為害請定
例地方官一年内分别拏獲人數議叙其不能查
緝為他處獲者亦照人數議處客民有買貧民子
女者報官用印不得至四五人違者照興販科斷
一黔省與楚蜀滇粤接壌請定例夷人越界拏送
本省滋事者即於其地審辦又黔省有拏白放黑
之習被人劫殺力不能報將無干之家奪其人畜
暗插冤單令其轉為報仇否則索贖請加應得罪
一等一土司等貧困不支往往以有糧田詭稱無
糧售於紳衿商民買主收無糧之租土司納無田
之賦久之完納無資或派令屬苖代完請徹底清
查令執業者輸納又土司下設立權目人等報明
有司後有事發併懲一黔地潮濕倉米易朽請核
計兵米存二年之蓄餘於春夏减糶著為例一黎
平府與楚省五開衛同城民苗雜處分隸兩省請
改五開衛為縣隸黎平銅鼓衛亦歸併五開古州
八萬等苗疆均屬黔省事權歸一又言向來雲貴
兩省拔補千總把總皆以本營之兵補本營之缺
伏思同為兵丁一旦難以約束即同輩千總亦羣
非笑其不肖者則又護庇兵丁將備稽查不易為
力請嗣後拔補本營時即於外營對調不必仍留
本營
詔並如所請三年二月加兵部尚書銜五月疏言近聞策
妄阿喇布坦萬里效順籌度經久之計正在此時
臣以為兵宜酌减備未可全撤西路形勢臣所不
知至阿爾台一路臣曾運米二次自殺虎口出經
蒙古各部落約三四千里大兵駐劄極邊甚有關
係似宜兵數量减米數微增則遠戍倍加踴躍
上嘉納之六月晉太子少傅十月調福建浙江總督其倬
以雲南鶴慶府鄧川嵩明騰越三州太和浪穹二
縣土軍丁賦係明嘉靖萬歴間因夷人作亂暫撥
民人協防隨立太和所鳳梧所名目每丁徵銀一
兩伊等既納民賦於本籍又輸軍賦於防所相仍
未革疏請豁除
允之四年抵閩浙總督任疏言福興漳泉汀五府地狹人
稠自平定臺灣以來生齒日繁山林斥鹵之地悉
成村落多無田可耕流為盜賊勢所不免臣再四
思維惟廣開其謀生之路如開洋一途前經嚴禁
但查富者為船主商人貧者為頭舵水手一船幾
及百人其本身既不食本地米糧又得沾餘利歸
養家屬若慮盜米出洋則外洋皆産米地慮透漏
消息則今廣東船許到外國豈福建獨慮漏洩慮
私販船料則中國船小不足資彼之用以臣愚見
開洋似於地方有益請弛其禁
詔下怡親王會同大學士九卿議行五年四月疏言臺灣
水沙連等社兇番自朱一貴作亂後不納餉賦肆
行焚劫臣令臺厦道吳昌祚同知王汧參將何勉
等率弁兵番壮分路裹糧進剿擒首惡骨宗等二
十名各社相繼歸誠
報聞十月以李衛為浙江總督
命其倬專管福建總督事六年二月條奏福建鹽政事宜
一謹産地之收曬閩省鹽場福清最大請倣保甲
法添設團長甲長查報日曬之鹽設總倉封鎻以
杜私賣且免雨水之患修砌莆田各團鹵窟以資
防護一嚴銷地之售賣閩鹽向係商行後改官運
近用水客肩販請暫令水客認銷而以官運接濟
三年無悞報部充為商人再發引以立成法場鹽
多産之時仍照官運例動課收積一定鹽課之額
數閩省鹽課有額徵公費二項請照定數作正額
其溢行之鹽所獲銀數造為盈餘報查除支給鹽
道各衙門公用外餘造冊奏銷解部水脚即於長
價等項内撥納一酌辦理之人員閩省舊設鹽務
各官雍正二年裁汰請嗣後於佐雜官内遴辦無
庸另設下部議行六月以原任山西道御史蕭震
於康熙十三年遭耿逆之變與原任邵武府知府
張瑞午等合謀討賊事洩身殉妻妾媳婢同時死
節瑞午業蒙䘏典而震獨遺疏請入鄉賢祠致祭
旌其門
詔如所請七年六月因與臺灣革職知縣周鍾瑄濫致書
扎又未審出加徵耗榖各實情部議革職
命降三級留任尋疏言閩省戰船多係平臺灣時所獲長
闊不稱請酌定丈尺隨時更改閩安協左營之船
多鐵板沙線請改為平底以適進哨之用又請改
福建同安泉州長福邵武四營遊擊為參將增設
灌口安海二汛守備各一移泉州府糧捕通判駐
安海汛連江縣守備駐東岱汛移東岱汛千總駐
可門汛部議從之閏七月來京
陛見
御製詩
賜之有操凛冰霜功帶礪匡時重鎮眷良臣之句八年二
月晉太子太保四月回任先是
上以其倬通曉堪輿術
命詣
福陵恭視形勢工程其倬奏言
陵前左畔水法因夏日溢流稍更故道弓抱之勢微覺外
張必湏順導河流方稱盡善至是大學士等議如
所奏濬修五月調兩江總督復
命來京六月疏恭巡臺御史李元直任性滋事状下部察
議元直降三級調用九月以其倬隨怡賢親王允
祥相度
萬年吉地於易州境内泰寧山太平峪
特授一等輕車都尉世職併前所得騎都尉為三等男
諭曰高其倬歴任封疆其樹績建勲揚名垂譽者不可悉
數原不以此為宣力見長之地乃能悉心籌度務期萬
全無一毫瞻顧推諉實出於一片忠愛至誠之悃不僅
才識超羣已也是月
命署雲貴廣西總督九年疏言雲南昭通府四面環山請
委員專辦墾務定為水旱生熟四項分給兵民猓
土各戶墾種按年收榖還本後起科輸米以省兵
米運費下部議行十一年正月
命仍回兩江總督任會雲南普洱府屬思茅土把總刀興
國勾苦葱蠻煽元江夷攻普洱府城通關大寨&KR0008;
夷復附苦葱蠻過阿黑江犯他郎地方其倬檄提
督蔡成貴等分路進剿擒其酋并賊屬五百餘斬
級甚衆疏至
報聞九月
命以總督銜管江蘇巡撫事十二年以瞻徇知縣趙崑珵
承修海塘工程賠項部議降調尋授江蘇巡撫十
三年疏參淮關監督年希堯庇縦玷職
詔嚴鞫削希堯職乾隆元年正月以疾
召還京四月授湖北巡撫尋調湖南二年七月以湖南
城步綏寧二縣徭糾黨焚劫其倬偕總督史貽直
遣兵分𠞰賊黨悉平
諭部優敘加三級三年三月擢工部尚書尋調戶部十
月卒於寳應舟次遺疏入
諭曰高其倬練達老成宣力年久今聞溘逝深為悼惜
著沿途官弁護送回旗尋
賜祭葬如例諡文良
郝玉麟
郝玉麟本漢軍鑲白旗人由驍騎校於康熙三
十四年授門千總四十四年遷守備累遷雲南援
𠞰協副將六十一年擢鶴麗鎮總兵雍正元年九月
授雲南提督八月青海羅卜藏丹津脅衆台吉叛
劫親王察罕丹津掠青海諸部官兵分路進𠞰
詔玉麟率兵赴中甸駐劄揚威塞外中甸故屬麗江後為
青海番所據受羅卜藏丹津偽劄玉麟至宣布
恩威皆畏服上所受偽劄率衆三千五百戶男婦萬七千
餘投誠納土玉麟安撫夷民清釐戶口請於中甸
駐兵千阿墩子為扼吭地駐遊擊一兵五百
詔嘉其料理合宜頗著勞績俟青海事竣後下部議叙二
年正月奉
命自中甸進駐察木多招撫夷民七百餘戶四月青海平叙
功授雲騎尉世職五年三月鎮沅夷不法焚署竄
囚玉麟同總督鄂爾泰發兵分𠞰擒首惡置之法
夷民漸復業事
聞
諭嘉玉麟公忠為國能鼓勵弁兵奮勇報效六年二月茶
山所屬夷民劫客商拒捕傷官玉麟同鄂爾泰調
兵進𠞰擒首逆安撫餘黨後以車里土舍刁正彦
狡詐煽惑夷民欲擒治正彦聞風潜逃玉麟於猛
腊生擒之由猛崙慢林至思茅普洱元江一帶親
勘以茶山袤延千餘里普洱思茅為咽喉九龍江
橄㰖壩為藩籬與交趾莽子老撾毘連更有慢達
等五渡口緊要且幅員遼闊宣尉司刁金寳不能
兼顧土産普茶外有鹽井厰務必劃明界址設文
武官彈壓列疏入奏得
旨嘉奬五月部議茶山功授玉麟都督同知九月烏蒙所
屬大關米貼土婦陸氏作亂玉麟遣兵𠞰獲陸氏
及賊黨設塘汛十二月刁正彦餘黨作亂玉麟領
兵二千進攻追擊至橄㰖壩渡整哈江奪渡口又
率遊擊郭佑民徐成貞等夾擊賊大敗擒逆黨招撫
夷民五百餘戶
上嘉其辦理妥協七年正月以雲南慶雲見
特旨授玉麟騎都尉世職三月授廣東總督九月奏言廣
州府屬香山廣海新會交界傍海依山多巨盜嚴
飭水師巡哨於香山三虎海面見賊船七追至廣
海獨涯清水灣海面戮盜犯及傷溺者二十餘人
擒盜首李奕揚夥盗楊亞干等二十六人訊供積
盜有陳大樂王亞七梁國柱現搜捕務獲
諭曰此案非尋常獲盗可比所有將弁照軍功例議叙又
奏查出粤東官運官銷之埠羡並各商請按引增
課每年六萬兩請帶銷舊引以三年為滿諸疏入
諭曰觀爾所奏無非以清楚錢糧為要務不特輕重本末
失宜粤省民情惟利是趨似此亦不甚相協果能令吏
治潔清民情淳樸自漸臻弊絶風清若不於根本處著
力而逐末辦理豈但不勝其繁亦何有吏畏民懷之期
耶八年正月奏移廣東定海縣青崖司巡檢駐太平汛
儋州安海司巡檢駐薄沙汛崖州抱歲司巡檢駐
安樂汛添設瓊山縣水尾司巡檢一萬州寳府司
巡檢一裁儋州倉大使一瓊州府司獄一從之三
月奏言訪得逸盜王亞七陳大樂潜聚新會縣北
峯黃陽各山梁國柱匿新會縣古兜山已檄弁兵
分獲其夥黨李亞三張亞八余文禮等亦就擒查
新會縣北峯南峯二山向有柴場一汛於香山新
會廣海三營每年輪撥官兵駐防今久廢請照向
例防守
上嘉允之五月奏言廣東肇高廉羅道駐肇慶府控制千
里外之高廉二府雷瓊道所轄雷州府在海北瓊
州府在海南俱鞭長莫及請增設巡道一駐高州
分轄高雷廉三府改肇高廉羅道為肇羅道雷瓊
道為海南道並請將高雷廉道海南道及舊惠潮
道俱加兵備銜六月又奏改廣東營制事宜一移
左翼鎮標右營遊擊駐蘆苞口汛一改新會營遊
擊為參將增守備千總各一把總四兵六百七十
七與原設者分左右二營隸參將管轄一增河頭
汛都司千總一把總二兵四百兼防甕峝石窩龍
逕各汛歸羅定協統轄一龍門營改隸增城管轄
改增城營遊擊為參將一抽調廉州營把總一兵
九十再募兵三十歸化石營一改崖州營遊擊為
參將增千總外委各一兵百十八一移原防市橋
之虎門協都司駐南村並移番禺縣縣丞同駐一
廣州春江二協以副將專管毋庸隸左翼鎮標并
增廣州協千總外委各一兵一百四十五一左右
翼鎮標五營及增城營俱無守糧應改戰為守與
通省畫一并增右翼鎮標兵三百四十五一增香
山縣縣丞一駐前山寨調原駐之守備於縣城八
月請增吳川縣硇州巡檢一九月請復設潮陽縣
縣丞一十一月請增潮州鹽知事一俱如所請行
九年四月奏言海豐縣之甲子捷勝二所應改置
一縣於東海窖建縣治設知縣典史各一移海豐
縣訓導為新設縣訓導改原駐東海窖千總為新
設縣城守營千總東海窖巡檢為甲子城巡檢汕
尾巡檢為黃沙坑巡檢俱隸新設縣轄又奏言新
會開平兩縣界地名大官田距縣治遠請增置一
縣設知縣訓導典史各一分新會藥經司巡檢隸
新設縣轄俱下部議行尋定東海窖新設縣曰陸
豐大官田縣曰鶴山又奏裁澄海縣河泊所大使
改設樟林鎮巡檢一裁平海大城海安大鵬雙魚
五所改設平海所巡檢一增新安陽江二縣縣丞各
一駐大鵬雙魚二所城裁陽江縣太平驛陽春
縣樂安驛驛丞於太平地方設巡檢一十月請改
化石營守備為都司瓊州興寧和平硇州東莞三
水四會那扶等營守備為都司十二月奏言長寧
縣之老虎㘭及錫場山翁源縣之磜下鄉各設汛
一設外委把總駐防又請增磜下鄉巡檢一俱下
部議行又奏言瓊州鎮孤懸海外産米少又龍門
香山虎門廣海等處兵民稠集商販罕到均應預
籌積貯請將鹽政節省銀買榖萬六百石分貯各
營春借秋收免加息部議從之十年二月
命署福建總督時臺灣大甲西等社兇番不法玉麟赴厦
門料理同提督王郡遣官兵進勦旋撲滅
上嘉其悉心籌畫調度有方下部優叙加三級十一年三
月奏言福清縣依山傍海當孔道其地駐長福營
額兵不敷調遣請於通省各營撥防八月奏臺灣
營制事宜一府治增城守營設參將一守備千總
各二把總四兵千一南路原設參將一守備一千
總二把總四兵千不敷分防請改山猪毛口守備
為下淡水營都司增千總一把總二兵五百合原
設弁兵分駐山猪毛口及觀音山石井等處一北
路原設參將一守備一千總二把總四兵千一百
二十亦不敷分防請改參將為副將增都司一守
備一千總四把總八兵千二百八十分中左右三
營以都司為中營守備為左右二營分駐諸羅縣
治彰化縣治及斗六門淡水等迅一安平地方外
控海洋内扼臺郡請設礟臺七并造倉貯粟三萬
石資兵餉一臺屬田畝丁口漸增請將莊民編保
甲並設社學教導一臺屬流寓有從前隨征效力
者請給外委功加劄付即委為社長約束居民三
年無過凖與内地兵以把總相間用一臺灣總兵
有統馭民番之責請照山陜沿邊例改為掛印總
兵官十一月奏言福州屬南台居民輻輳舊設巡
檢千總各一不敷彈壓請移福州海防同知及福
州協都司往駐十二月奏改督標水師遊擊為參
將十二年二月奏改建寧協副將為總兵轄延平
一協楓領一營三月又請移漳州鎮標守備駐南
勝五月奏酌核海疆情形增改府州縣各事宜一
福寧地衝要直隸州不足彈壓請改為福寧府設
知府通判經歴教授各一增置附郭縣設知縣訓
導典史各一同原轄之福安寧德二縣并建寧府
屬之夀寧縣統歸管轄一福州府屬古田縣地寥
闊請於雙溪建城增置縣設知縣訓導典史各一
仍隸福州府管轄一泉州漳州二府俗刁悍地
廣請改泉州屬永春縣為直隸永春州隸以德化
大田二縣漳州屬龍巖縣為直隸龍巖州隸以漳
平寧洋二縣設直隸州知州州同吏目各一改教
諭為學正部議均如所請尋定福寧府新設附
郭縣曰霞浦古田分設縣曰屏南六月奏改南安
仙遊寧化三縣驛丞為巡檢仍管驛永春仙遊各
增巡檢一裁順昌縣仁夀巡檢改設縣丞又改福
建糧儲道為分巡糧驛道鹽驛道為鹽法道專管
鹽政兼理福厰船工諸疏俱下部議行七月
命來京陛見奉
旨入鑲黃旗十月
上以玉麟才具精神足以貫注閩浙二省仍照舊制授為
閩浙總督十三年三月奏請於臺灣府大東門小
南門各設營房南水門北小門各建大礟臺並增
敵樓南路之茹藤港北路之蚊港等處各設礟臺
府西南一帶礟臺空隙處各設木柵以資捍禦六
月奏南澳洋面島嶼岐雜歸海壇金門兩鎮分巡
鞭長莫及請以南澳左營銅山洋汛俱改歸南澳鎮
巡查並請撥金門鎮巡船二歸南澳如所請行七
月奏言臣遍歴海寧等縣東西塘並至尖山勘石
壩工見塊石塘及草塘均宜急修即飭員估奏適
風潮坍卸者十之八九照舊暫用塊石柴草搶修
但欲垂久遠應照内大臣海望等所估改建石塘
奈諸臣意見不合每事齟齬將來興舉大工自必
更致参差臣受
恩深重何敢顧避嫌怨知而不言除堵築尖山石壩工程
已三分之二其現議海塘工程請
旨另簡賢能大員總理
詔嘉所奏爽直九月奏言浙省山海交錯凡要衝處居民
稠雜當增員料理請於常山之草萍鎮西安之全
旺臨海之前所天台之平頭潭太平之松門衛瑞
安之大嶨衛平陽之蒲門會稽之曹娥壩仁和之
塘棲鎮俱增巡檢一仁和錢塘縣各增主簿一專
管江塘水利從之乾隆元年二月
諭玉麟以閩浙總督銜專管福建事先是臺灣彰化縣
𠞰滅之牛罵等三社田畝奉
旨仍歸番民管業部議以番人界内典賣漢人之地畝若
民人往耕兩界錯綜難免侵擾應令該督議還歸
結使民番兩界劃然至是玉麟以臺地向係番民
雜處漢民耕種之地半係番黎契賣而流寓不下
數十萬人現耕番地數十萬畝若令歸還不但原
價難追且番黎無力抛荒熟地而漢民無田可耕
請將現在民番所耕地查明四至註冊存案嗣後
永不許民買番業部議從之三年五月奏言閩省
人多田少民食不敷上年福州等府被災奏請截
留浙漕十萬石并委員赴江南等省買米接濟奈
未及月餘浙漕糶完兵民日食仍不敷請於江南
買回米内酌糶再撥藩庫銀十萬兩赴江廣等省
採買並請
勅發江西倉榖二十萬石湖南十萬石運閩以濟窮黎得
旨允行九月
諭玉麟仍兼管閩浙兩省事四年三月奏言閩省偶遇
歉收兵丁每虞艱食沿海各鎮已有儲榖其餘各
營計兵一名貯榖二石共六萬一千六百石請以
節省生息銀採貯於兵食有濟六月又奏閩省沿
海鹽場離郡縣甚遠曬丁待食常平倉榖每艱輓
運查閩省辦課有匿報鹽斤等弊按所犯酌罰陸
續買榖萬石檄鹽道於曬丁最多離城最遠之福
清場貯榖五千石蒲田場貯三千石餘各場視可
以建倉處次第經理諸疏入俱得
旨嘉奬七月擢吏部尚書十一月
命署兩江總督先是
上聞福建漳州府知府王德純居官劣蹟
勅革職令署福建巡撫王士任秉公嚴審至是御史朱
續晫奏言風聞現審未結事如王德純一案有與
督撫關涉處
上命續晫馳驛赴閩會同總督德沛及士任查審尋會
鞫德純婪贓屬實合疏具題續晫又以會鞫時士
任袒護玉麟欲出其罪心多欺詐具摺另奏
詔革士任職並以玉麟身為總督於貪婪不法之王德
純不行糾恭且題陞知府又以才情敏練辦事實
心保薦
勅部嚴加議處部議降五級調用
諭曰朕命德沛確查郝玉麟曾否收受王德純賄賂今
據奏郝玉麟止於每年收受王德純禮物並未受賄
郝玉麟係
皇考簡用之大員久歴外任人亦諳練若照部議降調尚
屬可惜著從寬降二級調用五年補刑部右侍郎六
年二月因病乞休
上允之九月署閩撫策楞參奏延建邵道鄂善交結玉
麟家人郭姓各欵
上命革鄂善職並將玉麟家人嚴審得實玉麟革職十
年三月卒
范時捷
范時捷漢軍鑲黃旗人大學士文程之孫康熙三
十四年襲一等子兼管佐領三十六年授參領由
寧夏運米至噶多立軍功議敘一等三十八年授
廣東南雄副將四十一年六月調廣西潯州副將
七月遷廣東韶州總兵四十二年調瓊州總兵四
十七年調陜西寧夏總兵先是鄂爾多斯王松阿
喇布請於察罕托輝之地暫行遊牧許之五十二
年八月時捷疏言察罕托輝係版圖内地今蒙古
遊牧多越界與寧夏民相混於體制不便請以黃
河為界
上曰前松阿喇布以察罕托輝水草佳茂懇請暫行遊牧並
未有令永遠遊牧之旨著理藩院查明具奏尋議如時
捷所請五十七年署甘肅提督雍正元年四月署
陜西巡撫九月實授二年十月疏請裁潼關榆林
靖邊等衛守備千總及教職等缺移華隂縣丞駐
潼關各衛所錢糧歸併附近州縣管理生童歸該
管州縣考試潼關應支兵糧就近改撥潼商道收
支從之十一月來京三年三月授鑲白旗漢軍都
統五月疏劾川陜總督年羹堯欺㒺貪婪五欵一
運米至軍前侵蝕脚價銀四十餘萬兩一管理駝
米勒取私費三十萬兩一違
旨派勒屬員捐俸興工一與將軍督撫文書擅用令諭直
書官名一保舉題補各官多營私受賄又劾東河
運使金啟勲附年羹堯生事擾民啟勲逮下獄治
罪年羹堯罷為杭州將軍詳見年羹堯傳五年六
月兵部𠫭奏時捷等引
見人員班行不整應革職
諭曰范時捷乃年羹堯門下鷹犬年羹堯稱其才品超羣
滿漢官員無與比並及年羹堯事敗其案内牽連范時
捷之處甚多朕俱不行究問且念其為勲臣之後仍畀
以都統重任料伊自必感朕深恩力圖報效乃歴年以
來見其辦事昏庸奏對糊塗並無絲毫效力一事可取
之處揣范時捷之意或以朕處治年羹堯之故觖望於
心不肯黽勉亦或才具本屬不及向因工於謟媚故年
羹堯揄揚太過乃至今日底裏畢現耶范時捷著革去
都統在侍衛上行走朕非因偶爾失儀一節處分大臣
也八年正月授散秩大臣總理
陵寢事務七月時捷兄時繹因協理河東河務誤工革職
十月以時捷授古北口提督
諭曰范時捷係開國名臣范文程之孫乃不念國家培植
之恩并不思祖宗積累之厚其在陜西為官時甘心出
年羹堯之胯下諂媚逢迎以至辱身賤行為人所鄙笑
朕令其來京辦理旗務而伊志氣昏庸委靡不振無心
為國家出力是以降為侍衛以示懲戒繼因
陵寢地方辦事需人將伊命往今范時繹獲罪罷黜范氏
子孫竟無現居大員之人范時捷尚非棄才可此是以
令其管理古北口提督事務觀其如何改過自新一洗
從前之媿恥直隸總兵官俱聽范時捷節制十二月調
署陜西固原提督九年正月寧遠大將軍岳鍾琪
奏甘肅固原肅州兵丁撥二千人出口内地應募
補固原召募之事令時捷辦理四月協辦西寧總
兵官事六月署大通鎮旋仍署西寧總兵十年六
月奏修西寧鎮邊牆
命興工督修乾隆二年九月偕西寧辦事大臣保祝奏請
多倫尼託克圖例交馬價准作次年正賦
上是之閏九月因患病奉
旨來京以散秩大臣行走俾得調理三年四月卒
欽定八旗通志卷一百九十二
