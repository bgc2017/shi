欽定四庫全書
欽定八旗通志卷一百七十五
人物志五十五
大臣傳四十一(滿洲正藍旗一爾達珠瑚山達海蘇嚕邁逹漢阿薩)
(璧翰阿鄂莫克圖爾布當雅鄂羅塞臣球爾津科崑秦)(覺羅郎)
達珠瑚(子翁阿岱)
達珠瑚姓兆嘉其先世居訥殷祖曰達爾楚
國初時來歸後隸滿洲正藍旗達珠瑚初任佐領從
太祖高皇帝征烏拉斬級四十大兵克西林屯俘其人以
歸敵衆追襲達珠瑚還擊敗之斬級五十旋率兵
征葉赫斬級三百俘五十人又遇越界採葠者斬
三十人俘六人敵侵我寧古塔境達珠瑚率護軍
出戰斬敵一將兵百人獲甲百馬三百叙功授三
等男天命十年率兵征東海瓦爾喀部凱旋
太祖出郊宴勞之明年征卦勒察部俘人戶獲馬牛無算
太宗文皇帝即位擢列十六大臣佐理鑲黃旗事天聰元
年大兵征朝鮮克義州留兵駐守
命達珠瑚分統之後復率兵征瓦爾喀斬獲甚衆軍還為
俘卒所害年六十有三八年以其子翁阿岱襲爵
會大兵復征瓦爾喀
諭諸將曰前所遣達珠瑚以疎遇害念其效力年久著有
勞績方令承襲世職爾等未能如逹珠瑚之功倘不自
慎欲希格外之恩不可得也
世祖章皇帝順治十二年追諡襄敏視一品大臣例立碑
翁阿岱初任佐領既襲父爵管參領事随都統巴
竒蘭薩穆什喀征呼爾哈部有功加一雲騎尉崇
德三年授工部副理事官四年擢都察院參政兼
正藍旗副都統五年正月奉
命同副都統多積禮率兵防禦錦州稽察叛逃六年大軍
圍錦州駐營城南山巔明總督洪承疇集衆松山
以步兵来犯我左翼兵戰失利翁阿岱時守右翼
營率兵突前衝擊敵乃潰走追擊之山下敗其騎
兵復與參領鰲拜率護軍破敵步兵營捷
聞得
優賚尋合兩翼兵擊敵松山薄營力戰歿扵陣
賜䘏白金千兩晉爵一等男無子以其弟之子濟木布襲
達海(子拉們)
逹海滿洲正藍旗人世居覺爾禅以地為氏祖博
洛扵
國初歸附父愛密禪官至散秩大臣逹海其第三子
也九歲讀書能通清漢文義弱冠
太祖高皇帝召直文館凡
國家與明及蒙古朝鮮詞命悉出其手有
詔旨應兼漢文音者亦承
命傳宣悉當
上意旋奉
命譯明會典及素書三略天聰三年十月
太宗文皇帝親統大兵征明十二月破滿桂等四總兵軍
上不欲究武遣達海賫書與明議和明人閉關不啟踰日
復賫書二分置德勝安定二門外旋回軍由遵化
略地而歸四年正月從大兵征明至沙河驛以漢
語諭降其衆至永平乘夜攻其城克之
上命達海執黃旗登城諭官軍百姓薙髮來降城中望見
車駕環跪呼萬歲時貝勒阿巴泰等率明投誠副將孟喬
芳楊文魁遊擊楊聲遠自永平入
見達海承
旨慰勞之先是三屯營漢兒莊俱已歸順既而明兵襲三
屯營
上慮漢兒莊降人復叛令達海與啟心郎穆成格副將石
廷柱等率兵往偵以漢語諭之遂撫定漢兒莊四
月貝勒大臣等將自永平凱旋
上令從容謁見所行事宜即令來使奏聞逹海𫝊
諭還奏悉稱
旨是年繙譯書成授三等輕車都尉五年七月
賜號巴克什九月從攻大凌河既破明兵擒監軍道張春
等文武三十三人達海宣
上恩德諭之降十月復偕石廷柱招明總兵祖大夀先遣
陣獲參將姜新入城既而新偕大凌河遊擊韓棟
至𫝊大夀意曰乞使石副將過濠將布心腹於麾
下達海曰未奉
上命不敢令往棟因送大夀子為質乃使廷柱往與大夀
語越日遂降十一月
上宴歸降各官達海𫝊
諭慰勞如初十二月議定朝賀禮儀明年三月詳定
國書字體初
太祖指授文臣額爾德尼及噶蓋創立
國書形聲規模大體略具達海繼之增為十二字頭
至是
上諭達海曰國書十二字頭向無圈點上下字雷同無别
幼學習之遇書中尋常語言視其文義猶易通曉若人
名地名必致錯誤爾可酌加圈點以分晰之則音義明
曉於字學更有禆益矣逹海遵
旨尋繹酌加圈點又以
國書與漢字對音未全者于十二字頭正字之外增
添外字猶有不能盡叶者則以兩字連寫切成其
切音較漢字更為精當由是
國書之用益偹是年六月病逾月卒疾亟時
上召侍臣垂淚諭曰朕以逹海偶爾疾病猶異其痊愈今
聞病篤深軫朕懷其及身未曾寵任當優恤其子爾等
以朕言告之
賜蟒縀令侍臣賫往逹海聞
命感愴垂淚已不能言矣時方譯通鑑六韜孟子三國志
大乘經未竣而卒七年二月
詔以其長子雅秦降一等襲職授騎都尉仍管佐領文臣
例無世職盖異數也十年二月
上以逹海通漢書習典故為國宣力注念不忘復
召見其子三人
賜饌
賜幣并
諭其次子辰德勤習漢書
賜達海諡曰文成雅秦别有傳第三子拉捫以前鋒統領
從征逆藩吳三桂與賊戰衡州殁於陣贈雲騎尉
達海少子常額當雅秦卒後
特授學士雅秦子禪布康熙八年任秘書院學士為達海請
賜立碑得
旨達海巴克什通滿漢文字於滿書字加添圈點令其分
明又照漢字增造字樣於今賴之念其效力年久著有
勤勞著仍追立石碑
蘇嚕邁(子蘇爾濟鄂洛順翁鄂洛)
蘇嚕邁滿洲正藍旗人姓嵩佳世居棟鄂部父遜
扎哩
太祖高皇帝時來歸授其長子蘇巴海為佐領蘇嚕邁其
次子也天命三年蘇嚕邁從
上征明撫順樹雲梯攻城蘇嚕邁先登克之六年授佐
領
上統大軍取瀋陽遼陽蘇嚕邁並從征有功
太宗文皇帝天聰元年随大貝勒阿敏征朝鮮薄義州城
蘇嚕邁率二十人先登諸軍繼之遂取義州俘獲
無算三年從
上征明攻克洪山口城予騎都尉世職四年春
上統師圍永平
命副都統阿山葉臣等率勇敢士二十四人乘夜攻城蘇
嚕邁與焉城上鎗礮交發蘇嚕邁面中鎗不退乘
敵礮裂自焚遂冒火樹雲梯登城大軍繼進取永
平
上遣醫診視鎗傷
賜號巴圖魯
賫牲畜布帛晉世職為三等輕車都尉尋征明旅順口及
寧遠被重傷得
優賚崇德元年隨武英郡王阿濟格征明北京入邊時攻
鵰鶚城中礮傷口因以殘疾家居順治七年九月
三遇
恩詔晉爵三等男康熙元年十一月卒
賜祭葬如典禮諡勤勇次子遜塔襲爵仕至副都統長子
蘇爾濟初任前鋒侍衛順治元年随睿親王多爾
衮討流賊李自成同前鋒統領錫特庫擊敗賊將
唐通于一片石三年随端重親王博洛征福建敗
明總兵姜正希于汀州叙功予雲騎尉世職遇
恩詔晉騎都尉七年卒無子以蘇嚕邁之第三子三塔哈
襲第四子鄂洛順初任二等護衛康熙十四年随
建威將軍佛尼埒討逆藩吳三桂由陜西進四川
擊敗偽總兵高定尋授護軍參領二十九年調前
鋒參領隨裕親王福全征噶爾丹有功三十年任
江寧副都統三十四年擢江寧將軍四十四年七
月卒
予祭葬如例第五子翁鄂洛初襲兄三塔哈騎都尉世職
康熙二十年随征南大將軍賚塔討逆孽吳世璠
由廣西進師偽將軍何繼祖擁衆據石門坎翁鄂
洛與都統希福等擊敗之繼祖遁據黃草壩與賊
將詹養王有功等合兵拒戰翁鄂洛復大敗賊衆奪
其營詹養王有功俱就擒師至雲南殱賊黨胡國
柄復追𠞰賊將馬寳巴養元等凱旋叙功晉三等
輕車都尉世職尋卒以其子鄂竒襲騎都尉兼一
雲騎尉世職
達爾漢
達爾漢姓郭絡羅初隸滿洲鑲黃旗後改隸正藍
旗父揚舒為沾河寨長
太祖高皇帝時率所部來歸尚長公主為額駙從征尼堪
外蘭攻薩爾滸城以計擒其長諾密納而誅之嗣
從征屢有功及卒
太祖親臨其喪逹爾漢為長公主所出初任佐領尚和碩
公主為額駙從征葉赫誅其貝勒錦台什積功授
一等男
太宗文皇帝即位擢列八大臣任鑲黃旗都統隨大貝勒
代善征扎嚕特部單騎追擒其台吉以歸復征棟
䕫俘古穆楚赫爾及杜喀爾代青多爾濟三塔布
囊父子晉爵三等子天聰元年隨大軍征朝鮮克
義州定州安州斬其府尹李筦等朝鮮國王李倧
請議和逹爾漢與都統納穆泰等涖盟師還
上賜宴勞之復從
上征明攻錦州有功先是貝勒阿巴泰因
賜宴時不得與大貝勒並列使逹爾漢以耻與子弟列坐
意代奏
上諭逹爾漢曰爾宜勸諭之奏朕何為者至是察哈爾使
臣昂坤等來歸設宴阿巴泰復使納穆泰申奏
上以逹爾漢有啓𨗳貝勒之責前此不能勸諭而以其言
入奏
命觧都統任尋復之三年從攻遵化率鑲黃旗兵攻北面
之西克其城四年敖漢奈曼諸蒙古兵從征明攻
昌黎不克
詔遣達爾漢與都統喀克篤禮等率兵千人馳赴應援達
爾漢進攻又不克會永平灤州皆下有
詔班師遂焚其近城廬舍而還五年三月
上諭八大臣指陳政事闕失達爾漢奏曰臣以微賤之軀
拔至大臣之列如
國家果有過舉豈敢不言既無闕失指諫何從至于
小民懷怨實有自來豈有政治和平而致怨者臣
請自今洗心正已矢公審斷以協羣情凡有所見
盡心直告以圖報稱而已七月從攻大凌河城率
本旗兵圍北面之東深溝築壘與都統楞額禮等
環城固守八月明人以步騎五百出戰逹爾漢率
八十人擊敗之越日敵復出兵誘戰又率本旗兵
邀擊明兵堕壕死者百餘人六年從
上親征察哈爾軍次哈納崖逹爾漢從者蒙古二人于軍
中盗良馬六潜奔察哈爾告以大軍至林丹汗舉
部西奔驅歸化城富戶及牲畜盡渡黃河而去逹
爾漢坐家人漏洩軍情降爵一等男七年明登州
參將孔有德以所部及戰艦來降逹爾漢與都統
篇古駐兵江岸守其船八年復從征察哈爾遂入
明上方堡毁其邊墻進略朔州分兵直抵宣府右
衛是歲
命免功臣徭役逹爾漢與焉並增給佐領下人戶九年
上遣諸貝勒統師征明山西
命逹爾漢同都統阿山等營于要地制明寧錦兵使不得
西援途遇敵兵八百共擊敗之斬錦州副將劉應
選凱還得
賞所俘獲崇德元年五月都統篇古拜音圖譚泰葉臣阿
山石廷柱奏劾都統伊爾登䜛謗諸王及大臣下
法司勘訊逹爾漢助伊爾登訴辯以證辭先後互
異坐罸鍰是月武英郡王阿濟格征明攻順義縣
逹爾漢率本旗兵先登叙功晉爵一等子尋以克
順義城不謀固守致敵復攻䧟且縱兵離伍為敵
所殺坐罰鍰奪所俘獲十二月随征朝鮮明年部
議朝鮮王李倧謁
上時逹爾漢亂班釋甲又扵
上前言不飲酒出輙私飲并論其失察徇情諸罪應罰鍰
追奪
賞賜得
旨罰鍰以懲六年隨鄭親王濟爾哈朗等征錦州師還部
議逹爾漢于王召議禦敵時不即至及護軍統領
鰲拜擊敗明步兵逹爾漢妄謂敵兵為豫親王多
鐸所敗且嗾副都統翁阿岱等與諸護軍爭功坐
革世爵并罷都統任順治元年卒年五十有五長
子鄂羅塞臣别有𫝊
阿山
阿山姓伊爾根覺羅世居穆溪
太祖高皇帝時阿山與其弟阿逹海濟爾垓噶頼從父阿
爾塔什率七村戶口來歸隸滿洲正藍旗
太祖以宗室女妻阿爾塔什為額駙而以阿山與阿逹海
等令大貝勒代善轄之阿山以大貝勒置之閒散
觖望有異志與諸弟及其子塞嚇等逃之明
太祖命收其孥遣兵往追斃其二子阿山至明界明臺軍
戮其從人于是阿山惶懼與阿達海等復歸請罪
上以其悔罪來也
宥之而還其孥不令屬代善置諸
左右備使令責立後效天命六年從征遼陽有功授二等
輕車都尉世職
太宗文皇帝嗣統擢居十六大臣之列佐理正白旗事扎
魯特之役阿山奉
命與都統楞額禮率六百人入巴林多俘獲還晉爵三等
男天聰元年從征朝鮮攻克義州城三年同額駙
揚古利至雅爾古偵軍事遇明故將毛文龍部下
採葠者擊斬甚衆大兵征明從攻洪山口取其城
趨燕京軍于城西南隅阿山同參領圖魯什周視
敵營請速進攻
上是其言
命即以是夜三鼓列陣明日陣獲其總兵麻登雲等四年
圍永平乘夜力戰會城上砲裂藥發阿山與副都
統葉臣以猛士二十四人冒火登諸軍繼進大破
之遂取永平
太宗嘉其驍勇晉三等子五年從征大凌河率銳騎偵錦
州松山路俘獲明兵其守將來援阿山與前鋒統
領勞薩以兵三百敗其衆二千斬首百餘級獲三
纛
上特召至酌以金巵尋授都統六年
上統大軍親征察哈爾阿山與副都統布爾吉先率兵防
邊聞
駕臨西拉木倫河以衆來會遂奉
命率八旗將領及精兵三百人往助圖魯什前哨軍值察
哈爾汗道遁乃還復率兵防邊捕斬逋逃蒙古五
人以獻明年與布爾吉往偵鹿島俘獲甚多八年
三月與圖魯什等禀受
方略至明錦州略地貝勒岳託謂圖魯什曰軍中調遣事
宜當就阿山商之勿違其言遂往略地獲牲畜五
月復從征察哈爾收集蒙古之潰亡者以歸十二
月
詔免功臣徭役阿山與焉並給呼爾哈俘百編属佐領九
年明國聞我師征山西將調山海關兵往援
上命貝勒多鐸軍廣寧阿山與都統石廷柱領前鋒兵四
百先趨錦州會明副將劉應選劉成功等引兵三
千五百人來禦遇于大凌河未及戰貝勒兵疾馳
繼至自山而下士馬騰藉軍容甚盛敵望塵驚潰
阿山突入掩擊我軍分路追𠞰陣斬應選擒遊擊
曺得功等四員殱其兵五百人復攻克臺堡一凱
旋
上率諸貝勒郊勞
賜良馬鎧甲以旌異之崇德元年隨武英郡王阿濟格征
明攻下鵰鶚長安嶺二城又率本旗兵攻克東安
縣師還明兵來追阿山殿後擊斬略盡既班師
迎勞如初是役也以出邊先歸不俟後軍俱至論奪所俘
獲二年與葉臣率左翼舟師攻皮島西北隅先登
克之斬守將沈世魁晉一等子予世襲四年部臣
追論阿山于朝鮮王謁
上時亂班釋甲及士卒離伍諸罪坐罰贖六年二月隨睿
親王多爾衮圍廣寧先登斬敵襲其城有俘獲三
月随征錦州以聽從睿親王離城遠駐私遣兵歸
家論死
命改輸罰鍰八月復攻錦州掘濠環守敗松山騎兵之援
錦州者錦州兵突圍出犯我營松山守將潜謀奪
我紅衣礮阿山連擊敗之七年三月部議錦州兵
犯鑲黃旗營貝子尼堪不察舉我軍之未戰者阿
山坐徇情附和應論罰有
詔寬免先是阿山從武英郡王出征時欲奏其雄縣石橋
會戰功属稿啟王王曰石橋會戰無殺敵俘獲功
無可書取其奏稿削之既而阿山子塞赫與護軍
洪科忿爭洪科遂訐塞赫随征雄縣石橋退縮事
兵部以問武英郡王王以削阿山奏稿為證及詢
阿山阿山又曰石橋未嘗交戰亦未嘗以疏稿啟
王及察疏稿王言實于是部臣議曰阿山邀功則
云我曾交戰聞訐其子退縮則云未嘗對敵誕妄
偏袒應革世職罷都統任尋又以私取外藩蒙古
進獻財物事論罪應奪所俘獲並得
旨寬貰令罰贖十月奉
命與饒餘貝勒阿巴泰復征明入牆子嶺取邊城至兖州
屢敗敵兵分遣將領攻拔數城
恩賞銀幣順治元年從擊流賊李自成於山海關自成敗
走阿山復偕左翼副都統阿哈尼堪右翼都統瑪
喇希濟蒲津擊破之遂同諸將鎮守平陽二年叙
功晉爵三等公是時西安已定豫親王多鐸移師
安撫河南進取江南阿山奉
詔與諸將各領所部從至泗州與瑪喇希等取淮河橋遂
渡淮攻拔揚州進次揚子江明鎮海伯鄭鴻逵等
以水師扼瓜洲及儀徵阿山率舟師浮運河而南
與右翼舟師分列大江東西岸敵至則以礟夾擊
之遂攻下江寧追擒明福王朱由菘于蕪湖江南
既定同貝勒博洛及都統拜音圖招撫浙江軍次
杭州明潞王朱常淓迎降嘉興湖州紹興寧波嚴
州皆下凱旋
賜金銀鞍馬三年正月巫者薩海以阿山佐領下雅巴海
之妻與人私通事告阿山阿山信之徙雅巴海而
幽其妻雅巴海妻奔逸訴于刑部部鞫訊得薩海
誣告状阿山坐妄聽巫言削爵罷都統任旋復授
一等子四年五月卒子塞赫襲
薩璧翰(子喀爾沁孫喀爾弼)
薩璧翰滿洲正藍旗人姓納喇先世居輝發父三
檀
太祖高皇帝時率屬来歸任佐領既卒薩璧翰與其兄薩
珠瑚並授佐領
太宗文皇帝即位以薩璧翰列十六大臣管正藍旗副都
統事天聰五年設六部為戶部承政是年八月從
上征明圍大凌河城明總兵祖大夀遣兵出城来犯薩璧
翰舍騎步戰逐敵薄壕獲馬一敵哭于城上發礮
矢我軍士巴遜歿于陣薩璧翰衝入敵陣取其屍
以還八年五月
上親統大軍征察哈爾以貝勒濟爾哈朗留守
盛京薩璧翰同副都統蒙阿圖副之十一月考滿予
騎都尉世職崇德二年大軍征朝鮮及明皮島凱
旋薩璧翰同其兄薩珠瑚首貝子碩託𨼆匿貝勒
岳託所獲馬又以死于皮島之厮役六人詭稱甲
士冒領賞賚碩託坐罰鍰薩璧翰族属初隸碩託
下至是奉
命改籍饒餘貝勒阿巴泰會薩璧翰之從子侍衛烏逹禮
随征朝鮮私携蓋州駐防甲士為厮役事覺薩璧
翰坐失察革世職三年裁六部承政各一員改薩
璧翰為吏部右參政四年列議政大臣六年八月
随大軍圍明錦州明援兵自松山誘戰薩璧翰被
創卒于軍長子哈楚罕襲佐領次子喀爾沁亦任
佐領康熙十三年擢護軍參領随大軍討逆藩吴
三桂攻沅江縣被創
賚銀五十兩先後得功牌三十六三十五年隨撫遠大將
軍費揚古征噶爾丹戰于昭莫多有功予雲騎尉
世職哈楚罕之子哈爾弼任一等護衛康熙十八
年隨寧海將軍拉哈逹擊海賊鄭錦扵厦門歿扵
陣亦予雲騎尉世職
鄂莫克圖
鄂莫克圖姓納喇世居葉赫
太祖高皇帝時来歸隸滿洲正藍旗初任護軍校天聰元
年正月大軍征朝鮮鄂莫克圖隨副都統阿山等
攻克義州城五月
太宗文皇帝統師征寧遠明總兵滿桂於城東二里列陣
抗拒鄂莫克圖随諸將進擊殪敵無算三年随貝
勒岳託征明大同攻保安州城先登克之
賜號巴圖魯授三等輕車都尉世職任參領八年隨步軍
統領巴竒蘭等征黑龍江呼爾哈部崇德二年復
随都統葉克舒征卦爾察並俘獲丁壯視諸參領
獨多三年七月授兵部理事官九月随睿親王多
爾衮征明由青山口毁邊牆入過燕京擊敗明太
監馮永盛兵攻克臨洺關城略地至濟南府明年
三月班師同啟心郎詹霸先還奏捷七月
上遣使齎書與明議和
命鄂莫克圖同前鋒參領努山等率兵護以行五年授前
鋒統領随大軍圍錦州明總兵祖大夀糾衆迎戰
鄂莫克圖率所部先諸將敗敵追逐至城濠六年
復圍錦州明總督洪承疇自松山赴援為大軍擊
敗鄂莫克圖追其潰卒至筆架山斬級甚衆獲其
馬與纛承疇集兵十三萬分據杏山乳峯山
上統師親征駐營松山杏山間鑿濠塹絶其糧運明兵自
松山夜遁鄂莫克圖追敗之海濱敵騎自杏山遁
又步兵潰奔塔山鄂莫克圖先後邀擊並多斬獲
七年随軍圍杏山分兵略寧遠獲牲畜以還明總
兵吳三桂以兵六百躡我後戰郤之尋益兵來窺
我營鄂莫克圖拒戰大捷窮追至連山敵騎五十
自沙河所犯我牧地復往奮擊敵遁走並敗其後
隊兵四百錦州既下晉世職二等輕車都尉
世祖章皇帝順治元年隨睿親王多爾衮入山海關擊流
賊李自成追敗之安肅及望都尋率前鋒兵征山
西殱流賊于絳州渡口二年随英親王阿濟格征
陕西破賊延安自成走湖廣追𠞰至安陸連破賊
營獲賊艦三十是年叙入關戰功晉一等輕車都
尉三年随肅親王豪格征張獻忠過漢中擊敗叛
鎮賀珍兵進𠞰獻忠于西充同護軍統領德爾得
赫等連破拒戰賊衆叙功加一雲騎尉三遇
恩詔晉爵一等男十一年授正藍旗滿洲副都統十三年
致仕康熙十二年卒年七十有八
賜祭葬如例子綽世琦襲爵
布當(弟色&KR0994;)
布當姓博爾濟吉特初為烏嚕特部貝子
太祖高皇帝天命七年布當與其叔父台吉恩格類各率
所部同貝勒明安等來歸别立烏嚕特蒙古一旗
賜賚優厚授世職有差恩格類為三等輕車都尉布當為
二等輕車都尉天聰三年
太宗文皇帝征明布當随貝勒阿巴泰等左翼兵入龍井
關攻遵化明山海關總兵趙率教等以步騎四千
來援布當與參領英俄爾岱合軍奮擊大敗明兵
叙功晉爵三等男六年從征察哈爾師還以俘獲
數少又弗即遵
諭歸隸戶籍且所獲牲畜妄費殆盡及私行圍獵諸罪部
議罸鍰奪回
賜物及俘獲
詔以布當與諸歸順蒙古所行多違例不令别立蒙古旗
俱分隸諸貝勒各佐領下于是布當與恩格類並
隸滿洲正藍旗崇德三年布當擢刑部右參政四
年卒子衮濟襲爵恩格類卒無子以布當弟色稜
襲色稜初從
太宗文皇帝征明克遵化圍錦州並有功
世祖章皇帝順治元年随睿親王多爾衮入山海關敗流
賊李自成二年復随豫親王多鐸追擊流賊至潼
關師旋賊分兵躡我後色稜與都統恩格圖殿後
擊敗賊衆三年随豫親王追擊叛逃蒙古騰機斯
敗喀爾喀部土謝圖汗碩雷汗援兵叙功並遇
恩詔晉世職至一等輕車都尉兼一雲騎尉十二年卒子
扎木揚襲
鄂羅塞臣
鄂羅塞臣滿洲正藍旗人姓郭絡羅額駙逹爾漢
長子也天聰元年從其父征明錦州有斬獲尋任
護軍參領三年從征明燕京同護軍統領哈寧阿
破明巡撫袁崇焕營
太宗文皇帝嘉其善戰授騎都尉世職四年署都統事随
貝勒阿巴泰等鎮守永平因取糧遇明兵自開平
衛迎戰擊敗之五年從征明圍大凌河城連敗城
中出戰兵八年随貝勒薩哈廉略明山西邊境與
崞縣兵遇鄂羅塞臣從第三隊先衆擊敵斬四人
獲其馬累功晉二等輕車都尉崇德元年從征朝
鮮與副都統薩穆什喀等敗其援兵二年列議政
大臣三年十月随豫親王多鐸征明寧遠錦州有
擒斬諜卒功十一月豫親王至中後所將往會鄭
親王濟爾哈朗軍為明總兵祖大夀所襲參領翁
克等及随征土默特部兵先奔鄂羅塞臣同護軍
統領哈寧阿等且戰且退士卒有死傷者論罪罰
贖革世職六年三月随征明圍錦州以聽從睿親
王多爾衮等私遣兵丁歸家及離城遠駐坐罸鍰
六月復随鄭親王圍錦州殱其樵採者九人連敗
明總督洪承疇松山援兵是時祖大夀據錦州突
糾步騎出城來犯我鑲黃旗營我左翼三旗騎兵
多避敵鄂羅塞臣同參領阿桑喜率護軍直前奮
擊敵挫衂乃遁肅親王豪格欲袒庇三旗之未戰
者睿親王附和之皆使人謂鄂羅塞臣曰爾所敗
明兵勿言皆爾護軍力亦勿言戰時未見騎兵也
于是功罪概不論明年事
聞
上命罸睿親王白金五百肅親王白金千两予鄂羅塞臣
以旌之復授二等輕車都尉世職擢任副都統八
年同參政巴都禮等征黑龍江克之撫定其地順
治元年凱旋
世祖章皇帝遣侍郎明安逹禮往迎宴勞以所獲戶口分
隸八旗二年随大軍擊流賊李自成師抵潼關賊
嬰城固守鄂羅塞臣奮勇先登殺賊無算五年正
月
命統兵駐守滄洲十二月復率兵赴英親王阿濟格軍協
𠞰叛鎮姜瓖六年以錄叙世效勞績舊臣晉一等
輕車都尉
詔以鄂羅塞臣為和碩公主子
特恩晉爵三等男世襲罔替是歲七月擢正藍旗蒙古都
統尋兼任刑部侍郎两遇
恩詔晉二等子七年坐讞獄徇情罷侍郎任明年授都察
院左都御史尋觧任專管都統事十三年以疾乞
休不允十六年同安南將軍明安逹禮率兵駐防
荆州會海賊鄭成功犯江寧鄂羅塞臣同明安逹
禮等赴援戰于揚子江中海賊敗竄十七年還京
仍任都統康熙三年卒贈太子太保
賜祭葬諡果敏子鄂忒渾襲
覺羅郎球
覺羅郎球滿洲正藍旗人
景祖翼皇帝第三兄索長阿之曾孫也初任理事官兼護
軍參領天聰三年從
太宗文皇帝征明燕京以中途逗遛罰鍰奪所俘獲九年
大軍征明廣寧郎球同參領圖頼等率兵四百先
趨錦州有斬獲功擢刑部承政兼護軍統領進列
議政大臣崇德三年睿親王多爾衮征明
上親帥諸王送之豫親王多鐸不至
詔禁王不得出府門是時郎球為豫親王属下
上因怒曰朕屢諭郎球王若有過爾當諫諍乃竟謟媚逢
迎見王怠玩如此不行規正可速執之既而
上命豫親王同大軍赴山海關制明寧遠錦州援兵
諭諸王貝勒大臣曰多鐸等前罪姑俟班師後議郎球出
任職如初會豫親王軍行失律
上欲申飭其罪
命郎球召王郎球違
命不往
詔解任下廷議并論前罪明年五月王大臣等以郎球瞻
徇𨼆默復藐視
上命罪應死籍沒奏
聞得
旨從寬革世職罷任六年随征錦州與副都統星訥擊敗
松山援兵登山克敵又與參領鰲拜敗敵步兵論
功扺前罪復任參領
命率護軍助内大臣錫翰等設伏高橋擊敗杏山逃兵追
至塔山斬獲甚衆七年授禮部參政明年擢承政
順治元年
世祖章皇帝定鼎燕京郎球任禮部尚書贊定
郊
廟大典二年授騎都尉世職三年随順承郡王勒克德渾
征湖廣流賊師至石首縣偵知賊欲渡江攻荆州
大軍進擊郎球先率兵趨江濱斷賊後路取賊船
千餘賊自荆州敗還不得渡悉為大軍斬獲四年
六月考滿晉三等輕車都尉六年授本旗都統兼
吏部尚書七年四月調刑部尚書先是五年九月
鄭親王濟爾哈朗統兵之長沙郎球署副都統以
隨至是凱還得
優賚八年正月英親王阿濟格有罪郎球坐徇𨼆罷任削
世職籍家産之半明年三月復授禮部尚書十月
列議政大臣十一年加太子太保尋加少保兼太
子太保調戸部尚書十三年五月以員外郎朱世
德虧缺𣙜稅戶部援
恩詔請豁部臣均坐徇庇郎球削少保觧任康熙五年二
月卒年七十有三
賜祭葬如例
阿爾津
阿爾津姓伊爾根覺羅世居穆溪父齊瑪塔
太祖高皇帝時来歸隸滿洲正藍旗任侍衛阿爾津初與
其從兄阿山屢從征伐積功授二等輕車都尉世
職任參領
太宗文皇帝天聰四年都統納穆泰等駐守灤州明兵来
攻阿爾津力戰弗能却敵發巨礮擊城城將墮納
穆泰等度不能支率衆走永平阿爾津隨行遇敵
斬殺甚衆及永平復失守
上命盡擊諸將以阿爾津於灤州城内曾力戰既出復能
殺敵
特貰之九年大軍征察哈爾阿爾津随貝勒岳託駐歸化
城有博碩克圖汗之子結阿禄部喀爾喀部陰與
明通阿爾津與參領吳巴海等擒其往來使者並
獲馬駝及貂皮等物晉世職一等輕車都尉崇德
元年
上親征朝鮮其國王李倧遁入南漢山城阿爾津率精銳
追躡敗其援兵于要隘二年率每旗親軍五人往
鐵山緝明哨卒尋列議政大臣管護軍統領事三
年随豫親王多鐸征明過中後所明總兵祖大夀
以兵襲追阿爾津殿後部卒被殺及王督兵還擊
阿爾津戰弗力又不收載亡卒骸骨坐革世職籍
家産半仍管護軍統領事五年随大軍圍錦州以
離城遠駐坐罸鍰六年明總督洪承疇守松山阿
爾津屢擊敗其步騎兵敵走保一臺阿爾津率三
旗護軍攻克其臺斬敵將三人盡殱其衆復破敵
營三并援出前鋒之被圍者
上嘉其善戰仍授三等輕車都尉世職七年從征寧遠敗
城中出戰兵八年同護軍統領哈寧阿等往征瑚
爾哈部攻克博和哩諾爾噶勒都里三屯其大噶
勒達蘇小噶勒逹蘇綽康纏能吉勒四屯皆降俘
獲無算師還得
優賚順治元年隨大軍入山海關擊敗流賊李自成率前
鋒軍追及扵安肅縣斬殺甚衆二年晉二等輕車
都尉兼一雲騎尉尋随豫親王討流寇至潼關賊
將劉方亮來窺我營阿爾津率五旗將士擊破其
衆賊望風奔潰我師遂入關賊渠李自成焚所居
室挈子女奔商州阿爾津將兵往追不及别圍賊
三百于途盡殺之乃還復從征江南有功晉三等
男三年五月同護軍統領鰲拜等擊敗叛鎮賀珍
兵于漢中張獻忠自四川率馬步兵來戰阿爾津
與護軍統領蘇拜等連擊敗之時正藍旗兵為賊
所困復與蘇拜等往援之出進攻叙州所至克捷
五年六月晉一等男十月率兵赴宣化平赤城叛
兵六年觧護軍統領任七年復任護軍統領八年
與都統額克青等舉發英親王阿濟格罪狀初睿
親王多爾衮薨英親王以阿爾津舊隸豫親王下
使人召之阿爾津因睿親王嘗禁諸王属下人與
英親王往來謂使者曰吾弗至王所三年矣當告
之睿親王属下大臣遂詢之額克青等僉曰宜往
覘其言動乃往英親王責其不附已且妄為大言
阿爾津還告額克青等于是共訐英親王言動悖
亂諸罪鞫寔幽禁阿爾津得奬叙晉爵二等子两
遇
恩詔晉一等子加一雲騎尉九年授安西將軍鎮守漢中
尋
命為定南將軍移𠞰湖廣賊寇十一年由護軍統領遷都
統十二年授寧南靖寇大將軍統師之荆州時歸
州賊姚黃等出沒宜昌襄陽間阿爾津率兵往剿
連破走之招撫兵民萬餘分置枝江松滋諸邑十
三年同都統卓羅等征辰州賊聞大兵至棄城走
追破之于瀘溪賊盡竄入山谷斬獲無算遂復辰
州凡寳慶永順諸土司悉籍所轄人戶來降先是
辰州屢下緣守兵寡輙復為賊䧟至是阿爾津議
移常德鎮兵守之而别移兵駐常德為應援否則
以所部兵留守辰州咨商經略大學士洪承疇承
疇以常德兵力難分禁旅不宜擅留覆之阿爾津
復移咨曰辰州境内之民及各土司相率歸順若
增兵守之則沅靖可達沅靖一得可進取滇黔今
棄而不守賊必復來我士馬疲煩豈能數數踰越
險阻且百姓既歸附一旦棄之去非惟失向化之
心亦無以示信于後也承疇以其言疏
聞
上命阿爾津班師以鎮守事委承疇速籌十五年正月奉
命統本旗兵随信郡王多尼進取雲南五月病劇卒于軍
贈太子太保諡端果立碑如例子濟世襲爵
科爾崑
科爾崑滿洲正藍旗人姓阿顔覺羅世居瓦瑚木
父碩色任佐領科爾崑初為貝勒阿巴泰護衛天
聰六年從
太宗文皇帝征察哈爾崇德元年從征朝鮮皆有功授前
鋒護衞五年随鄭親王濟爾哈朗攻明錦州明師
數萬據松山科爾崑同佐領索渾前鋒參領瑚里
布誘敵步戰敗之明總督洪承疇總兵祖大夀合
兵十餘萬迎戰科爾崑同索渾等衝入敵陣俘斬
無算六年随英親王阿濟格駐師杏山寧遠敵騎
數千來犯科爾崑先衆馳擊敗敵追至連山馬中
流矢仆科爾崑躍起斃敵甲騎奪馬而還尋随英
親王閱視寧遠長壕敵騎猝至索渾䧟重圍科爾
崑單騎翼以出沙河所數千騎犯我牧地科爾崑
率前鋒逆擊敗敵躡追之與明援兵遇射殪一人
七年随貝勒阿巴泰征明自薊州入邊次豐潤遇
明總督范志完軍奮擊破之又同前鋒參領鄂碩
敗敵援兵至河西務以數十騎偵敵敵見我軍遁
走科爾崑追及一騎手搏之敵與馬俱堕水擒以
歸八年授佐領兼兵部理事官
世祖章皇帝順治元年四月隨睿親王多爾衮討流賊李
自成擊敗賊兵于山海關追至望都六月随都統
葉臣征山西進攻太原賊兵突出城拒戰科爾崑
擊敗之設伏以待夜半賊果至伏發盡殱焉又随
英親王追李自成于湖廣連破賊營叙功授世職
騎都尉兼一雲騎尉三年随肅親王豪格征流賊
張獻忠過漢中擊敗叛鎮賀珍兵進擊獻忠于西
充之鳳凰山大破之獻忠既殪復分𠞰其餘黨斬
獲甚衆五年凱旋晉三等輕車都尉遇
恩詔晉二等輕車都尉六年任前鋒參領隨鄭親王濟爾
哈朗征湖廣是時明桂王朱由榔以其衆據湘潭
科爾崑與前鋒統領席特庫努山等先薄城破其
西門遂取湘潭下寳慶武岡分兵趨沅州偕前鋒
參領白爾赫圖以數十騎擊賊白爾嚇圖䧟圍失
馬科爾崑奪敵馬掖之上並馬突圍出復縦騎奮
擊大敗賊進克沅州又克道州龍虎關復遇
恩詔晉一等輕車都尉兼一雲騎尉九年随敬謹親王尼
堪征衡州桂王將李定國列象陣抗拒科爾崑對陣
射之貫象鼻象奔大破賊兵又敗孫可望于寳慶
時敬謹親王自衡州進征遇賊伏歿于陣貝勒屯
齊遣學士碩岱同科爾崑先還奏捷不言王陣殁
状既而事
聞下議政王貝勒大臣會勘科爾崑應褫職籍没
上從寬僅革世職十三年擢護軍統領十四年孫可望與
李定國相攻不勝携妻子來降定國遂與同列白
文選等擁由榔據雲南
詔大兵三路進取貴州寧南大將軍宗室羅託自沅州進
科爾崑率兵從既取貴陽羅託駐守令科爾崑率
兵五千取黃平州以副都統瑪爾賽副之科爾崑
聞白文選方踞七星關議以瑪爾賽分兵二千由
大道緩進誘文選出戰且戰且却而自統兵三千
由間道疾趨乘其後瑪爾賽至萬竒嶺文選果率
衆迎戰瑪爾賽佯敗退走數十里文選躡追科爾
崑突出其背呼噪縦擊文選後軍亂瑪爾賽還師
夾攻賊潰遁遂取黃平明年還京初李自成死其
黨散處湖廣大兵既定湖南貴州乃竄伏歸州興
山間
聖祖仁皇帝康熙二年
命都統穆里瑪為靖西將軍都統圖海為定西將軍統八
旗兵赴荆州會合湖廣陕西四川兵𠞰賊科爾崑
領護軍以随時賊渠李來亨踞茅麓山兩將軍議
分道進討圖海出歸州穆里瑪出宜昌料爾崑率
兵五千與前鋒統領賴塔先驅遇賊搏戰三戰皆
捷冄奪賊壘直抵茅麓山已而賊黨郝永忠黨守
素來援衆且數萬來亨亦悉衆迎戰科爾崑與穆里
瑪登高以望伺賊稍怠下令縦擊大破賊衆日
夕密傳令設伏夜半来亨果率萬餘衆襲我營伏
發敗之明日賊黨數千以大刀藤牌列陣我兵分
两翼緩進科爾崑擣其中堅賊敗潰時賊倚譚家
砦故巢屯粮為持久計科爾崑復分兵東絶賊運
道師扺石坪賊阻險拒守科爾崑偕總兵徐治都
于大海鮑敬等三路攻拔其柵進至譚家砦偽侯
李嗣名率衆拒戰中流矢死餘賊遁入砦科爾崑
以兵扼其衝斷賊汲道未二旬賊渠高必正黨守
素等率偽侯三人偽官属一百六十人詣軍門降
科爾崑旋師與穆里瑪合而圖海亦滅劉汝魁諸
賊會師茅麓山令綠旗兵作長圍滿洲兵分守衝
要賊頻犯我軍奮擊之殱殪殆盡来亨自經死餘
黨悉降乃班師叙功授雲騎尉世職八年十一月
卒
賜祭葬如典禮子莫洛洪襲
雅秦
雅秦滿洲正藍旗人姓覺爾禅巴克什逹海之長
子也天聰七年
太宗文皇帝以逹海淹通典籍宣力有年
特賜騎都尉世職
命雅秦承襲兼管佐領事崇德三年随睿親王多爾衮等
征明毁董家口邊墻進師過燕京趨山東所至克
捷師還出青山口遇明邊兵雅秦以步戰敗之明
年随大軍攻松山有功六年鄭親王濟爾哈朗同
武英郡王阿濟格等統左右翼將士圍錦州城中
兵突出犯我營壘雅秦率所部兵擊退其衆師旋
任吏部理事官八年考滿加雲騎尉世職尋調戶
部理事官
世祖章皇帝順治元年正月都察院承政滿逹海劾奏豫
親王多鐸擅按籍集視八旗女子雅秦復以不
在籍女子私與王視下部議罪王罰鍰雅秦削
雲騎尉職仍罰鍰四月隨睿親王多爾衮入山
海關擊敗流賊李自成二年敘功復加雲騎尉
四年考滿晉職三等輕車都尉世襲罔替八年
三月授吏部侍郎七月擢國史院大學士十月
卒先是雅秦三遇
恩詔累晉世職至三等男九年正月
上以吏部前奉
覃恩予襲過濫
命改為一等輕車都尉兼一雲騎尉予其子禪布襲康
熙二十一年
聖祖仁皇帝以逆藩殄滅海宇蕩平
加恩勲舊諸臣
詔遣官致祭雅秦墓
欽定八旗通志卷一百七十五
