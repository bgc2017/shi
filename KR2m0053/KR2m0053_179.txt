欽定四庫全書
欽定八旗通志卷一百六十五
人物志四十五
大臣傳三十一(滿洲正紅旗二能圖果斯海)(道喇莫洛)(沃申希佛)
(朋春華穆誠額覺羅顯)(噶爾漢)(傑殷)(吉勒塔布)
道喇
道喇滿洲正紅旗人姓輝和葉克舒長子也以護
軍從征伐積功授護軍恭領崇德三年
太宗文皇帝命貝勒岳託率師征明攻邊城道喇領兵先
登克之五年從大軍圍錦州敵兵自松山來犯正
黃旗營道喇護軍四十人擊敗其衆敵復來攻正
紅旗汛又敗之會多羅特部蒙古蘇班代來歸道
喇率兵取其家屬於杏山西五里臺遇明杏山騎
兵復擊却之
世祖章皇帝順治元年調前鋒恭領随大軍擊流賊李自
成與前鋒統領鄂碩敗賊將唐通兵於一片石既
入山海關追賊至安肅又敗之復誘賊迎戰敗其
兵於望都乘勝躡擊斬殺甚衆尋都統葉臣征山
西師抵汾州同前鋒參領圖爾賽破賊將白輝兵
叙功授騎都尉世職三年賊將李錦集衆據荆州
道喇随順承郡王勒克德渾進勦賊衆潰走五年
随都統譚泰征江西叛鎮金聲桓五敗賊兵生擒
偽總兵及參將遊擊三人七年随睿親王多爾衮
畋於中後所以行列不整議罪輸罰鍰九年擢正
紅旗副都統十年潮州總兵郝尚久叛道喇奉
命同靖南將軍哈哈木率師討之復潮州尋統兵駐防荆
州十四年授本旗蒙古都統十六年随信郡王多
尼平雲南明桂王朱由榔奔緬甸沅江土司那嵩
應由榔據城叛道喇與前鋒統領白爾赫圖等攻
克其城屢遇
恩詔復歷叙前功晉世職一等輕車都尉康熙二年以年老
乞致仕徙居
盛京
詔許之十二年
聖祖仁皇帝念其效力年久勤勞素著
特加太子少傅二十一年
駕幸盛京
召見
賜坐賜酒並
優賚之明年九月卒年八十有一
賜祭葬謚勤襄立碑墓道以弟之孫伊濟納襲
沃申
沃申滿洲正紅旗人姓鈕祜禄崇德五年以前鋒
從大兵征明圍錦州克松山順治元年随睿親王
多爾衮入山海關破賊李自成於保定復随都統
葉臣徇下直隸諸郡進征山西四年隨將軍哈哈
木征陕西擊賊帥王雲祥於蒲城縣先登九年以
功授騎都尉世職
賜號巴圖魯十二年補恭領十三年隨寧海大將軍伊爾德
征舟山累敗偽總制陳六御等十四年叙功加一
雲騎尉康熙元年授協領十三年六月擢杭州副
都統以逆藩耿精忠叛浙東告警總督李之芳令
沃申同副都統雅達里石調聲固守衢州尋調守
金華府七月耿逆偽都督閻標自温處來犯沃申
擊其先鋒徐君美敗之復逼府城迎擊大敗之生
擒標斬獲無算十月偽都督葉鍾犯浦江縣沃申
城守令都司陳夢陽由蘭谿迎擊追至石塘園斬
偽將金春焚其壘而還時凌霞諸土寇從賊受偽
職聚衆滋擾沃申同調聲勦之斬千餘級潰其衆
尋奉康親王傑書檄往會貝子傅拉塔勦台州賊
行至義烏縣遇偽都督趙明卿迎戰擊走之十四
年二月同副都統伯穆赫林攻取仙居縣經白水
洋偽將林冲陳啓秀率萬餘衆連營十三來拒沃
申分兵二隊隊各分左右翼令營總薩木哈領頭
隊當賊左六營令侍衛卦塔領二隊當賊右七營
戰移時賊不退沃申直前擊之連破二營乘勢追
斬三千餘時偽都督朱富屯太平縣聞我兵至復
從叛鎮曾飬性乞兵守招之不降沃申伏兵城西
而以雲梯攻其東南北三面賊果開西門遁伏
兵起擒富盡𠞰城内餘黨進屯仙居縣會台州賊
拒險我兵隔江不能攻聞仙居有路通黃岩可襲
賊後傅拉塔令沃申鑿石伐木夜步進八月師次
半山嶺偽都督劉邦仁率賊分兩路來沃申身先
士卒大破之進次梁蓬隘口復擊斬偽將王仲禄
等降偽官二十餘兵民三萬六千餘飬性及偽將
軍祖宏勲遁福建十五年三月養性等糾瑞安石
塘賊分八路來犯沃申同副都統吉勒塔布先後
擊敗之斬偽都督孫可得等殱賊二萬五月傅拉
塔奉
詔由處州進征福建沃申從八月耿逆遣其將連登雲據浦城縣
之石塘阻我入閩兵沃申同副將陳世凱擊之連
破九營進復雲和縣會康親王大兵已拔江山常
山等縣復建寕延平二府耿精忠詣軍門降招回
養性宏勲王令沃申同穆赫林守延平十二月海
賊鄭錦遣偽都督吴淑取邵武尋犯延平營木城
於新屯渡别遣其弟潜據浦塘隘口沃申率守兵
擊敗潜乘勝渡河攻木城賊潰追之遇偽將楊德
來援又敗之小河岸斬首萬餘生擒偽總兵阮信
降偽將彭世勲等邵武汀州相繼復海寇聞風竄
泰寧建寧寕化長汀清流歸化連城諸偽官相率
迎降會賊首朱寅寇泉州為官兵所敗遁入海中
石井寨十六年十月我兵分三路進剿沃申同副
都統孟安由東路遇賊將何祐以舟屯清寺别營
江西岸塔岡山拒我師沃申等擊破其營克清寺
十七年九月沃申援漳州大敗賊於龍虎山斬偽
將鄭英吴潜等賊棄寨登船據江東橋十一月復
同浙江提督石調聲奪江東橋通漳泉路十八年
十月賊遣偽都督林盛屯東石東石近泉州為金
門厦門門戶寕海將軍喇哈達令沃申取之沃申
造雲梯進次靈水東石三面皆海賊嬰城固守沃
申精選前鋒架雲梯候潮落齊進親薄濠指揮遂
拔之斬偽將林英生擒偽總兵陳深俘獲甚衆石
井白沙諸賊皆望風遁燬其營十九年二月賊遣
偽都督林深與我水師相拒復遣其將張志於大
定小定募水手梗我船道適泉州無船沃申奉喇
哈達令從店頭陸路進至大定海岸乘潮退急擊
奪賊中寨追至小定賊上船遁斬偽將陳飛龍等降
其衆渡難民五千二百餘時官兵已復海澄沃申
乘勝渡海取尾高溪與漳州兵夾攻厦門金門克
之招降偽官三十餘賊遁出大洋六月康親王班
師奏以沃申防守泉州二十一年追議沃申前在
江山縣失守戰死者未收骸在金華違速取温州
軍令在台州未能剿滅小梁山寇功不敵罪盡奪
其職三十年五月卒
能圖
能圖滿洲正紅旗人姓納喇
世祖章皇帝順治元年任内院筆帖式譯遼金元三史書
成
賜銀馬加員外郎銜二年四月改授宏文院侍讀八年三
月遷宏文院學士九年正月充
太宗文皇帝實錄副總裁官初能圖以考滿授雲騎尉兩
遇
恩詔晉職至三等輕車都尉至是
上以原任吏部尚書譚泰濫援
恩詔優加諸臣世職
命王大臣核議降能圖世職為騎都尉三月充
殿試讀卷官七月川湖總督羅繡錦奏湖南守將於
賊中搜獲偽刻平西王吴三桂通賊告諭
上命能圖赴四川軍營傳
旨慰諭三桂且以偽刻告諭示之還
命教習庶吉士十三年正月遷左副都御史加太子少保
四月以考滿
賜羊酒廕一子入監十四年七月能圖以八旗世職自武
功議叙外其考滿所得及
恩詔所加在順治七年以前概予承襲七年以後止及本
身請
勅部議畫一定例遵行與左副都御史魏裔介副都御史
納都瑚等列銜入奏
上諭吏刑二部曰都察院乃耳目要職當以政治得失民
生利病據實上聞凡事可行不可行尤當熟思妥確然
後奏請世職應襲與否久經定例何得輙請更改其中
豈無受托市恩情弊此係何人倡議受誰囑托務湏訊
明於是集院臣詰問能圖實首先倡議應盡革職任魏
裔介等聽從列名降革有差得
旨能圖革去太子少保及騎都尉戴罪留副都御史任十
五年九月擢左都御史十六年三月
諭奬奉職勤勞諸臣加能圖太子太保六月
上以雲南新闢發帑金三十萬兩分賑貧民
命能圖同尚書伊圖學士麻勒吉往董其事尋奉
命同麻勒吉察奏大軍取永昌後貝勒尚善等縦兵擾民
狀為之辯釋十七年正月遷刑部尚書七月安親
王岳樂等覆勘尚善等縱兵入永昌城掠民婦女
事得實能圖麻勒吉並坐徇隐罷任尋卒於家
果斯海
果斯海姓訥勒世居葉赫父阿拜
太祖高皇帝時來歸隸滿洲正紅旗
世祖章皇帝順治七年果斯海以工部筆帖式累遷員外
郎尋擢工科給事中十八年疏請八旗於京城各
門外設教場練習士馬得
旨允行又疏陳五事一輔政四大臣應定禄品與職任相
稱一督撫大吏應遴才委任無分漢軍漢人一軍
政之黜陟宜公平一文武官品級宜畫一一要地
城守軍噐請停遣部臣廵察嚴責所司核報至步
兵虚額應即充補亦令各專轄大臣造冊送部得
旨所奏更定輔臣祿品一欵不必議餘下所司議行
聖祖仁皇帝康熙七年果斯海疏言兵民服色僣濫及一
切虚糜關風化者請嚴行飭禁并請考核各佐領
下戸口盈絀以定奬罰又請減省重複案牘以歸
簡要皆下所司議行九年遷内閣侍讀學士充纂
修
玉牒官轉太常寺少卿預纂
太祖
太宗聖訓十一年遷内閣學士充重修
太宗實錄副總裁官十四年擢兵部右侍郎旋轉左充
經筵講官十五年九月山東提督周卜世疏劾廵撫
達爾布徇庇屬員侵漁百姓達爾布疏劾周卜世
挟讐起釁請遣官質審果斯海奉
命往勘達爾布違例脅衆建立生祠事實坐禠職十六年
調倉場侍郎十七年正月擢左都御史疏請滿洲
蒙古朝鮮人毋許賣與漢軍漢人八旗各佐領下
出戸人毋許出本佐領外應著為禁令
詔從所請尋遷兵部尚書
特命兼理戶部事二十年二月調禮部尚書七月
詔曰刑部為民命所關必精明幹練始克勝任果斯海向
在兵部才能素著其以禮部尚書銜管刑部事二十一
年十二月卒
遣内大臣奠酒
賜祭葬如典禮謚文敏
莫洛
莫洛姓伊爾根覺羅世居呼訥赫曾祖温察
太祖高皇帝時來歸後隸滿洲正紅旗
世祖章皇帝順治七年莫洛任刑部理事官尋改工部主
事累遷郎中
聖祖仁皇帝康熙六年擢副都御史七年出為山西陜西
總督時陜西災旱頻仍平凉臨洮鞏昌西安延安
鳳翔漢中七府及興安一州荒地逃丁額賦無徵
者有司率令現存之戸均輸民甚苦之莫洛既至
疏請豁免
上從所請八年輔政大臣鰲拜結黨專權獲罪法司以莫
洛素附鰲拜請逮問
諭曰莫洛為鰲拜黨羽應逮問念其任事封疆釐剔加派
火耗等弊姑從寬免罪仍留原任九年遇計典吏部遵
例甄别各督撫功過以莫洛向曾植黨行私奏
聞得
旨革職西安士庶聞之相率哀籲懇留甘肅廵撫劉斗同
提督張勇柏永馥總兵孫思克等奏言莫洛涖任
以來清以持己正以率下如革耗羡整驛遞息詞
訟練士卒清荒熟教樹畜興水利善政難以枚舉
乞留任以慰民望
上曰簡用督撫原欲綏輯地方愛養百姓莫洛既為民愛
戴特順輿情免其處分供職如故未幾擢刑部尚書十
三年二月
上既分命王貝勒大臣等討逆藩吳三桂並
諭部臣曰吴逆煽亂滇黔四川從逆陜西為邊陲要地西
控番回南通巴蜀幅員遼闊素號巖疆非特遣重臣假
以便宜未易綏靖莫洛前任總督深得民心兹特授為
經略駐劄西安軍事悉聽調遣復加銜武英殿大學士
仍以刑部尚書管兵部尚書事
賜之勅印莫洛至西安策遣諸軍進征五月
詔諭莫洛曰朕聞叛鎮鄭蛟鱗乞降又聞克復朝天關喜
慰殊深頃賊蜂聚岳州值雨甚大兵難行稍俟晴霽即
水陸並進吳三桂果在澧州宜乘虚徑襲其後如克復
四川可取道汶水以定貴州或徑趨雲南其餘諸將集
議尋奏逆賊堅據保寧川地未能猝復容俟奏捷即行
相機進取併奏防禦關隘輓運軍食機宜
諭曰朝天關諸隘關係要害可於滿洲漢軍綠旗官兵内
酌撥防守相為犄角護送粮艘不為無助至漢中雖已
駐兵猶恐力單且朝天關之外尚有别路可通漢中倘
我兵深入後奸宄竊發據守雞頭關諸隘亦屬可虞一
切機宜其酌行之又保寧未能即復則我師益致勞頓
輓運粮饟實為要務其源源接濟毋令匱乏六月疏報
偽副將姚孟龍等繳劄投誠時賊衆負固竊據廣
元所屬百丈關莫洛既遣都統馬一寳將軍席卜
臣赴漢中副都統科爾寬赴廣元又慮廣元兵寡
不敵賊衆令副都統吳國正俟馬一寳至即移師
助之七月
上命貝勒洞鄂偕貝子温齊輔國公綽克托率貝子凖逹
所部驍騎赴四川莫洛疏陳大兵久駐保寧與賊
相持秦民運餉勞苦臣今親赴漢中酌量分路進
剿貝勒洞鄂若率衆盡行慮致遲滯請
勅簡精銳先發速至西安
上念貝勒所部無多仍令貝子公等亦各率所部進發會
西安將軍瓦爾喀奏川鎮王懷忠標兵因粮匱逃
散請發餉增兵救援
諭莫洛曰大兵或仍圍守保寧或因粮運艱難暫還廣元
其與將軍等酌之並
命寬王懷忠標兵罪速行撫納八月莫洛復疏述陜省兵
單請增兵以資戰守
上以增兵必湏增餉或不煩增兵或必議增兵或不必親
行赴川令詳悉覆奏莫洛言增兵則秦中得以保
固迨四川底定則粮餉有資而秦民亦得休息臣
仍宜親統官兵進剿四川
上從之九月莫洛將由秦赴蜀請
勅總督周有德廵撫張德地暨科爾寬等固守朝天關廣
元諸路轉運糗粮並請
勅將軍等拒守保寧以待兵至
諭曰軍機緩急莫洛自有確見可與將軍席卜臣前往廣
元進取昭化總督周有德等於經略未到之先督趣粮
米運送軍前又廣元兵少或令席卜臣先赴廣元秣馬
以待或與經略同發俱令莫洛酌行十月偽將軍何德
成等糾合潰衆分路自川來犯寧羌先立營於文
廟山官兵夜襲賊營賊衆大敗遁回南山
上諭莫洛曰寧羌為大兵後路爾其速援庶幾有濟莫洛
因賊已敗遁令提督王輔臣遣兵駐守寧羌十一
月貝勒貝子等大兵未至偽總兵彭時亨等復屯
據七盤朝天諸關刦奪略陽粮艘廣元兵缺餉者
兩月賊衆旋復窺伺陽平
上慮莫洛所統皆綠旗兵巴蜀山路險惡滿洲大兵若不
相繼難于策應因
勅貝勒洞鄂等兼程而進會同經略進川是月莫洛遂帥
兵由漢中赴蜀令提督王輔臣随征先是莫洛甫
至陜有
詔調陜西兵征湖南輔臣自請率兵赴荆州
上以調征湖南兵已有貝勒尚善貝子凖達等統領因
命輔臣仍駐平凉聽莫洛調遣輔臣心怏怏至是莫洛調
之随征輔臣遂懷叛志佯言部兵少請增撥莫洛
給以騎兵二千輔臣少之又以所給馬疲瘠不任
用為詞摇惑衆心遂謀作亂十二月莫洛行次寧
羌州駐營王輔臣標兵猝亂襲刦經略營莫洛率
兵射郤之甫定王輔臣忽率叛卒來犯礟矢齊發
莫洛被重創歿于軍二十二年十月
賜祭葬如典禮謚忠愍予世職騎都尉兼一雲騎尉以其
子常安襲
希佛(弟漢初罕)
希佛滿洲正紅旗人姓他塔喇世居安楚拉庫路
祖羅屯
國初率八百戸来歸列五大臣編佐領父哈寧阿由
護軍參領随征錦州松山大軍入山海關擊流賊
追至望都縣總叙前功授騎都尉世職卒子漢初
罕襲從征蘇尼特部騰機思等陣亡贈三等輕車
都尉弟班初罕襲遇
恩詔晉二等輕車都尉希佛班初罕兄初任二等護衛順
治七年襲世職兩遇
恩詔晉一等輕車都尉兼一雲騎尉授護軍參領康熙七
年擢正黃旗蒙古副都統十二年逆藩吴三桂叛
希佛随大將軍順承郡王勒爾錦往湖廣剿禦十
三年陜西提督王輔臣叛于寧羌據平凉秦州
命希佛同雲南總督鄂善等率現駐襄陽蒙古兵移守興
安漢中十四年三月貝勒洞鄂征隴州復關山進
兵秦州希佛攻克東西二關十五年調守隴州十
六年遷前鋒統領十七年閏三月
詔赴湖南駐守茶陵十一月随簡親王喇布由衡州之安
仁縣進征十八年正月希佛率兵攻衡州府夜半
薄城下統署前鋒恭領戴屯等奪門入賊帥吳國
貴夏國相等驚遁復其城得
旨嘉奬下部議叙六月遷正紅旗滿洲都統時偽將軍馬
承蔭以南寧降
上命希佛率所部兵赴廣西同鎮南將軍莽依圖自南寧
進定雲南十九年五月馬承蔭復叛糾二萬衆迎
戰于陶登希佛偕副都統馬世泰進擊之賊大敗
遁追殪甚衆閏八月奏南寧兵缺馬大軍深入塗
險遠恐誤軍機
上諭以柳州南寧桂林駐兵之馬通融給發並趣都綂瑪
竒送馬赴南寕時莽伊圖卒于軍以都綂賚塔為
征南大將軍十二月希佛随賚塔至西隆州偽將
軍何繼祖等據石門坎築城以拒二十年正月希
佛偕瑪竒等率前隊履險進攻後軍繼進夾擊大
敗之盡奪隘口翼日乘勝馳安籠所復其城降偽
總兵陳義魁繼祖遁新城復糾偽將詹養等據黃
草壩列象拒戰希佛領前鋒進勦自夘至未破賊
營二十二獲象馬器械無算二月抵曲靖復馬龍
州等城並遣營總碩塔等馳勦嵩明州斬關入賊
遁殱其衆遂會大軍圍雲南省城吴世璠偽將胡
國柄劉玘龍等犯我軍希佛率前鋒奮擊陣斬國
柄玘龍及偽總兵九人賊將馬寳胡國柱等聞雲
南圍急由四川還救六月希佛同提督桑格迎剿
馬寳于烏木山敗其衆馬寳姚安䧏于軍九月躡
國柱于鶴慶麗江復蹙之于雲龍州國柱勢窮自
縊王緒李匡等自焚死餘賊悉降二十一年十一
月擢西安將軍
諭曰陜西地方緊要因爾練習軍務特簡此任湏加意操
演毋騷擾百姓至漢中必選精兵戍守不得以疲弱者
發往先是希佛随征長沙失利部議革將軍及世職
上念希佛勞績甚多禠本身加級從寬留將軍任及伊父
二等輕車都尉世職時川陜平定部議將西安撥
守漢中之滿洲漢軍兵各一千名撤半仍留一千
名輪戍二十五年希佛以棧道逓送勞苦䟽請併
撤部議不准
上曰蕩平以來漢中駐防無益朕不忍使兵民交困其輪
班戍守及永遠駐防俱着停止二十七年復調正紅旗
蒙古都統二十九年噶爾丹擾塞外諸蒙古
上命裕親王福全征之希佛參贊軍事破賊于烏蘭布通
三十年以老乞休
上慰留之三十一年四月調正紅旗滿洲都綂並授建威
將軍綂師駐右衛三十三年噶爾丹師内向將侵
根敦戴青
命希佛率右衛兵同將軍費揚古赴圖拉禦賊尋疏請大
同總兵康調元率綠旗兵三千同行並請派發察
哈爾兵
上以綠旗兵多則馬更少且滿洲兵有八千所向無敵希
佛遇事疑阻令仍駐防右衛三十四年兵部疏劾
不收八旗撥送馬致糜錢粮革職三十八年卒
朋春
朋春滿洲正紅旗人姓棟鄂何和哩之四世孫也
順治九年六月襲其父哲爾本一等公
聖祖仁皇帝康熙十五年
恩加太子太保授正紅旗蒙古副都綂二十一年二月調
本旗滿洲副都綂八月
命同副都綂郎坦率兵赴黑龍江時俄羅斯人來邊境者
咸稱為羅刹朋春奉
諭曰羅刹犯我黑龍江邊境昔曾發兵進討未獲翦除近
又侵入精竒哩江諸處恃雅克薩城為巢穴蔓延益甚
爾等至達呼爾索倫遣人赴尼布楚諭以捕鹿之故因
詳視陸路近遠沿黑龍江行圍徑薄雅克薩城下勘其
居址形勢度羅刹斷不敢出戰如出戰姑勿交鋒但率
衆引還朕别有區畫
賜御用裘服及弓矢以行十二月還奏羅刹久據雅克薩
恃有木城若發兵三千携紅衣礟二十具即可攻
取陸行自興安嶺以往雖無險山而林木叢雜途
徑窄隘冬雪之時沙結堅冰夏日遇雨泥深淤阻
惟輕装可行水程自雅克薩還至愛滹城於黑龍
江順流行船僅湏半月觀兩岸悉可縴挽若逆流
行船約湏三月較從陸倍期運粮餉礟具為便現
有大船四十小船二十六宜增造小船五十餘
詔寧古塔將軍巴海副都綂薩布素建木城于黑龍江呼
瑪爾二處調所部兵一千五百往駐造船運礟二
十二年正月擢正紅旗蒙古都綂三月調本旗滿
洲都綂二十四年正月
詔選福建投誠善用籐牌兵在八旗及安插山東山西河
南者四百人付鑾儀使林興珠臺灣投誠左都督
何祐轄領赴
盛京朋春綂之進勦以副都綂班達爾沙瑪拉護軍
綂領佟寳等及林興珠參贊軍務師既行
上遣侍衛關保往黑龍江傳
諭曰兵凶器戰危事古人不得已而用之朕以仁治天下
素不嗜殺爾其嚴諭將士毋違朕旨以我兵馬精強噐
械堅利羅刹勢不能敵必獻地歸誠爾時勿殺一人俾
還故土宣朕柔遠至意五月師薄雅克薩遣人以書諭
䧏不從軍其城南集戰船于城東南進紅衣礟于
城北將夾攻之城下三面積柴為焚城状城中大
驚其頭目額里克舍窮蹙乞降乃宣
恩諭宥其罪額里克舍垂涕稽顙謝引六百餘人徙去毁
其城以願來歸者附之巴什里等四十五戶及前
此掠往之索倫達呼爾百餘戶移内地安輯師旋
紀功二十九年七月
上命裕親王福全為撫遠大將軍勦噶爾丹以朋春與都
綂蘇努等參贊軍務蘇努率左翼朋春率右翼八
月朔至烏蘭布通噶爾丹依山列陣右翼兵為河
岸泥淖所阻左翼兵由山腰衝入大破之日暮收
兵次日噶爾丹遣使矢誓請和以緩我師乘夜由
大磧山遁去十一月師旋部議王大臣調度乖方
不追勦敗寇罪應革職任
上以此舉既擊走噶爾丹概從寬處分朋春降四級留任
三十一年三月解都綂任赴西路軍前管營隊三
十五年正月仍復正紅旗蒙古都綂
命為撫遠大將軍費揚古參贊由西路勦噶爾丹五月破
賊於昭莫多凱旋因本隊陣亡護軍驍騎十八人
未收遺骸議罪以應叙昭莫多軍功抵免三十六
年七月彙叙西路出師奮勇勞績增注所襲一等
公
勅書三十八年六月以疾解都綂任四十年四月疾卒子
增夀循例銷去
恩詔所加之爵改襲三等公四十一年九月授正紅旗漢
軍副都綂四十三年三月調鑲藍旗滿洲副都綂
五十一年罷任六十年卒子恒泰襲爵授散秩大
臣
世宗憲皇帝雍正九年追封何和哩為勇勤公其世襲之
三等公亦加號勇勤
穆誠額(孫阿斯海)
穆誠額滿洲正紅旗人姓薩哈爾察世居綏哈
太祖高皇帝時烏拉有蘇庫努來歸其高祖也
世祖章皇帝順治十三年穆誠額以前鋒參領随寧海大
將軍伊勒德征浙江舟山時偽英毅伯阮思偽總
制陳六御等列戰艦二百餘抗拒海島穆誠額率
水師迎擊賊衆大敗旋署護軍統領随定遠大將
軍世子濟度征福建至則海賊鄭成功竊據閩安
鎮散布賊衆於汀泉漳福諸屬泉州大營村聚賊
千餘穆誠額偕營總瑪拉擊敗之斬賊渠李樑及
其衆七百餘級復随大兵擊敗偽提督黃常等於
新湖澚福前所及魏陀白沙河等地十四年叙功
予雲騎尉世職
聖祖仁皇帝康熙十五年穆誠額随撫遠大將軍圖海至
陜西討叛鎮王輔臣師至平凉城北之虎山墩賊
衆萬餘迎戰穆誠額随前鋒統領穆占率兵奮擊
大敗賊衆追殺十餘里收獲軍械馬匹無算二十
三年擢授本旗蒙古副都統二十五年叙平凉戰
功晉世職為騎都尉二十八年以老病致仕四十
三年卒
賜祭葬如例孫阿斯海襲世職雍正七年阿斯海以前鋒
侍衛從征凖噶爾九年凖噶爾犯我北路軍營靖
邊大將軍富爾丹遣前鋒統領定夀等迎戰於庫
列圖嶺賊據險要富爾丹令移營至和通呼爾哈
諾爾賊遽衝突我師阿斯海力戰歿於軍
賜䘏加一雲騎尉以其子書敏襲
噶爾漢
噶爾漢滿洲正紅旗人姓納喇兵部尚書噶遠渾
之子順治十四年襲父一等輕車都尉世職初為
王府長史
聖祖仁皇帝康熙元年授正紅旗滿洲副都統八年授本
旗蒙古都綂十四年七月授鎮安將軍駐守河南
十月奉
詔移師襄陽禦勦叛鎮楊來嘉等十五年三月率兵擊敗
賊衆於南漳縣之靈機寨焚毁賊營賊衆遠遁四
月四川叛鎮譚宏糾衆由上津鄖西侵犯鄖陽以
巨艦數十逼城復據城東之陡嶺阻我粮道噶爾
漢同湖廣提督佟國瑶列營武陽洞前防禦復督
師由江中並南北兩岸三路進勦水陸齊擊賊衆
披靡獲鎗礟器械甚多得
旨下部議叙作三等軍功十八年四月偽總兵謝泗劉魁
等刦掠竹山竹谿等處盤踞山險近逼鄖城與興
安諸賊聲勢聮絡
上命噶爾漢同總督楊茂勲等率兵撲滅乘機規復興安
六月疏言鄖西山高路狹草木叢塞時多霪雨山
水暴下師行阻滯前後不能相顧輓運亦難俟木
落水涸進征十一月
諭責噶爾漢不即規復興安下部嚴察銷去前功事定後
議罪十九年十月疏報副都綂塞格恢復巫山又
報自巫山進取䕫州賊奔潰並敗譚宏之兵於錯
開峽二十年正月率兵敗賊衆於雲陽擒偽總兵
向旭輝等恢復縣城譚宏已死其子譚天秘震懼
焚巢遁萬縣開縣建始梁山忠州悉平得
旨嘉奬二十二年三月授荆州將軍四月議政大臣等議
噶爾漢于十七年二月聞楊來嘉賊衆在房縣不
能救援例應革職籍沒有功可抵請革將軍免籍
沒
上曰噶爾漢原因其人堪用簡授將軍着降五級仍留任
二十七年六月湖廣裁兵夏逢龍作亂聚衆刦掠
黃陂雲夢等縣噶爾漢自荆州赴安陸遣協領穆
禮瑪等率兵進勦擒斬偽副將二偽守偹三偽把
總一賊衆復逼應城噶爾漢領兵擊退賊衆賊趨
武昌噶爾漢駐應城疏言粮餉不敷戰船未偹不
能克期前進
上命調回為正紅旗蒙古都綂以都綂巴渾德代之别
遣振武將軍瓦岱統八旗兵往會提督徐治都等𠞰擒逢
龍磔于市十一月部議噶爾漢于武昌兵變時率
兵進剿不即行撲滅藉稱粮餉不敷戰船未偹退
縮不前應革職鞭責籍沒家産
詔從寬免其籍沒後卒于家
傑殷(弟傑都)
傑殷滿洲正紅旗人其先世居朝鮮有韓明璉者
任龜城府使與昌城總兵李适謀逐其國王李倧
為他將所殺子潤與姪義脱走來歸
太祖高皇帝授官有差後並晉職一等輕車都尉傑殷義
次子也初任一等侍衛順治十六年授護軍參領
聖祖仁皇帝康熙八年擢正紅旗滿洲副都綂十一年遷
護軍統領十四年四月察哈爾布爾尼叛
命同内大臣佟國綱率兵鎮宣府五月察哈爾平
詔平逆將軍畢力克圖移師赴榆林會勦叛賊朱龍以傑
殷參贊軍務六月師次謝村分兵三隊傑殷乘夜
先發黎明至河岸賊三千餘拒楊家店渡口我師
鳴角渡河擊潰賊衆翌日克吴堡縣遂趨綏德賊
據虎爾岸山口傑殷率兵仰攻射殪偽遊擊黃文
英餘賊敗竄追擒七十餘人獲馬匹器械進克卧
牛城遂復米脂延川等縣與署副都綂覺和托分
兵攻延安傑殷領隊前進擒賊諜二斬之敗偽總
兵李士英于宜川復延安城及諸屬縣宜川所屬
二十六寨悉平八月會大軍剿叛賊王輔臣于平
凉貝勒洞鄂令傑殷領左翼兵為前隊距城八里
許賊萬餘列陣迎戰傑殷督兵衝其中堅自已至
未挫賊者三復分兵四路環擊殱賊甚衆十月掘
壕南山城内馬步賊兵出犯擊却之斬百餘級十
二月賊黨蔡元自西山來犯傑殷同副都綂鄂克
濟哈奮擊敗之破其壘十五年二月叛鎮吴之茂
欲為王輔臣外援糾賊萬餘盤踞秦州城西南三
十里舖及附近諸堡洞鄂令傑殷移師禦剿敗賊
于谷口山崖斬級五十餘與將軍佛尼勒提督王
進寳會師秦州議繞賊壘後絶其粮運三月傑殷
同副都統翁愛率兵先行遇賊二千餘出羅家堡
抗拒陣斬二十餘級進趨鹽關擊斬護粮賊三百
餘生擒偽官及兵三十餘人獲馬驘器械焚其餘
粮又乘夜由賊壘左趨牡丹園賊以二千兵護粮
趨三十里舖傑殷督兵捕剿斬獲甚衆四月賊揚
言斷關山道截臨鞏路傑殷移師伏羌遣兵敗賊
于平頭山進圍馬塢攻破二寨斬賊千餘生擒四
十三人焚賊粮三百餘袋偽總兵陳姓李姓等引
賊萬餘陷通渭縣城傑殷率兵前進遇賊于十八
盤山坡分左右翼擊敗之乘勝奪門復縣城賊四
散奔逸追斬七百餘級獲駝馬噐械無算還守秦
州截吴之茂通平凉路五月大將軍圖海下平凉
檄諸將進兵吴之茂引賊遁傑殷同佛尼勒率兵
乘夜追剿及之于牡丹園分兩翼夹擊自午至未
屡破賊陣遂克祁山堡别有賊三千自西和縣北
山迎戰敗之于紅山嘴及清陽峽又選輕騎躡追
至石牙兒關吳之茂率二十人越山遁餘賊潰
散先後斬偽官及兵五千餘生擒五百餘人獲偽
劄百五十有竒鎗礟馬驘器械無算禮縣西和俱
復賊帥王屏藩遁走階州窮追至小川子單家河
招撫偽遊擊等五員兵三百餘留兵防守西河傑
殷還駐秦州圖海以
聞得
旨嘉奬下部議叙十七年閏三月遣兵克扶風縣之潼關
堡及午井黎虎諸寨十九年正月會師進保寕同
佛尼勒覺和託等領軍奮擊大敗賊衆追勦三十
里陣斬偽將十員兵三百獲偽劄五百餘馬匹器
械甚多進復順慶府所屬三州十一縣悉平尋卒
于成都軍營
賜祭葬如例追叙前功予騎都尉世職以其子花色襲弟
傑都順治十六年由護軍參領随安南將軍達素
剿海賊鄭成功于厦門賊船六百餘倚踞澄浦㠗
傑都領隊擊敗賊兵康熙十三年随前鋒綂領穆
占剿四川叛賊吴之茂等由陜西進征擊敗偽總
兵石存禮于朝天關遂趨保寧駐營蟠龍山賊帥
王屏藩引衆刦掠阻絶我餉運我軍退還傑都殿
後力戰沒于陣
賜䘏如例贈騎都尉加一雲騎尉無子以兄之子韓成襲
世宗憲皇帝雍正二年以傑都入祀昭忠祠
吉勒塔布
吉勒塔布滿洲正紅旗人姓李佳副都綂覺善第
三子也初任侍衛兼前鋒恭領
聖祖仁皇帝康熙十一年擢正紅旗蒙古副都綂十三年
逆藩耿精忠叛奉
命同副都統拉哈駐守江寧尋
命率師赴援浙江聽將軍拉哈達調遣及大將軍康親王傑
書統兵駐金華吉勒嗒布隨寧海將軍貝子傅喇塔
進師台州至嵊縣偽都督曾養性偽總兵陳理等屯衆
於黃瑞山將犯天台以斷我粮道吉勒塔布遂乘夜馳
進分兩翼衝擊又遣兵循山麓疾上以鳥鎗旁擊之賊
大潰斬偽副將陳鵬偽恭將徐可先周標等進克仙居
縣十四年曾養性與叛鎮祖宏勲犯台州依山結寨
吉勒塔布同副都統沃申自仙居襲賊後疾馳至半
山嶺偽都督劉邦仁擁衆萬餘拒戰我兵嚴隊以進
賊堅持弗退吉勒塔布率步兵奮擊賊大敗斬偽副
將王仲禄恭將趙明殪賊四千餘進師梁蓬隘口賊
衆掘壕塹以守我兵突進攻之奪其隘馳追道遇賊
伏盡殱之直趨黃巖副都統穆赫林復自前路夾攻
曾飬性乘夜突圍遁温州大軍遂定黃巖吉勒塔
布率兵敗賊於上塘嶺進攻温州賊踞險死守我
軍攻之弗下十五年三月曾養性糾合平陽瑞安
賊衆并福建來援之賊四萬餘水陸來犯吉勒塔
布分路迎擊賊以藥箭火礟焚我漢軍營又蟻聚
山巔奪我紅衣礟吉勒塔布並率兵擊敗之時康
親王綂師由衢州征閩傅喇塔亦留兵圍温州偕
吉勒塔布勦處州諸賊以入閩六月過三角嶺循
江岸進兵曾養性等聯百餘艘於江屯賊衆於得
勝山下之古溪據險以扼我師吉勒塔布同總兵
陳世凱分兩路斫賊營拔之又以礟擊賊艘沉江
中賊潰走道乃通進師温溪渡口偽都督馬成龍
等率衆拒戰復督兵奮擊斬千餘級降賊將馬國維
鄭雄等遂會康親王軍於衢州八月同都統賚塔
等剿偽都督馬九玉攻賊大溪灘營偽總兵林福
拒戰吉勒塔布擊敗之踰三濠進焚木城擒偽總
兵副將等十二克江山縣馬九玉敗遁旋自江山
進兵峽口擊敗偽兵部閔可孝等降偽副將牟年
義遂過仙霞嶺整師將攻關偽副將王明庫等降
聞馬九玉遁浦城又率兵馳追殱賊甚衆抵浦城
擊賊大敗奪門入遂復其城九月同前鋒綂領希
佛等攻建陽縣賊堕水死者無算奪橋克城追賊
至建寧府賊走延平十月随康親王招撫延平進
抵福州耿精忠降賊黨悉解散十六年六月擊海
賊鄭錦於同安縣敗賊黨朱寅于三保谿降偽副
將黃邦漢十八年鄭錦偽總統劉國軒等由峪
州太平寨來犯將斷江東橋以刦長泰吉勒塔布
擊賊於下坑歐溪頭追至郭坑三戰皆捷斬首二
千餘級是年調滿洲正紅旗副都統十九年二月随
都統賚塔征海澄率陸路師先衆進勦屡敗賊衆
遂抵海澄偽總兵蘇堪等降八月
詔撤福建兵以吉勒塔布同副都統沃申駐守漳州二十
一年隨拉哈達率師旋京二十二年授護軍統領
尋擢正紅旗蒙古都統二十七年授兵部尚書列
議政大臣時喀爾喀為噶爾丹侵擾以賊逼呼倫
貝爾汛界來告
上命吉勒塔布同都綂巴海等徵兵科爾沁防禦噶爾丹
尋復
遣往蘇尼特度水草佳處為喀爾喀遊牧地二十九年四
月同尚書阿喇尼往歸化城北及圖拉等處安設
臺站復與阿喇尼領兵會喀爾喀諸札薩克兵由
洮瀨河進勦六月偵知噶爾丹刦掠烏珠穆沁至
烏勒輝河遂分兵二隊乘夜迎戰因喀爾喀兵違
令亂陣不勝而退部議吉勒塔布輕進失利應革
職得
旨降四級調用革議政仍留佐領七月率兵駐呼魯固爾
河
命與内大臣阿密達等會兵偕至克勒俟裕親王福全至
分軍三隊進剿吉勒塔布領首隊大敗噶爾丹於
烏闌布通三十年三月
詔移喀爾喀土謝圖汗車臣汗歸附人衆於近邊先
遣吉勒塔布同尚書馬齊班第等調至上都河額爾屯河
地候
上駕親臨撫綏七月
上慮巴圖爾額爾克濟農侵掠喀爾喀
諭派鄂爾多斯烏喇特喀爾喀兵各于其地偹禦
遣吉勒塔布統率之偵探聲息便宜行事復授正紅旗滿
洲副都統三十一年巴圖爾額爾克濟農降罷兵
歸三十五年擢正紅旗滿洲都統明年正月卒
子祭葬如例
覺羅華顯
覺羅華顯滿洲正紅旗人
聖祖仁皇帝康熙十九年由七品旗員授宗人府主事累
遷理事官往𣙜浙江南新關税務歲滿還京復監
督張家口税務三十四年擢翰林院侍講學士充
日講起居注官三十五年
上親征噶爾丹至克嚕倫河華顯扈從尋奉使
册封朝鮮國王李焞子昀為世子歸轉侍讀學士三十九年
三月擢内閣學士五月授甘肅廵撫未&KR0681;任調陜
西廵撫時陜西頻歲歉收開輸粟例華顯疏言報
捐人衆每就近購糴致時價騰涌西安倉貯易盈
積久更虞霉爛若欲增建倉厫又多繁費請不拘
西安甘肅及願在各州縣買交者並許收納又言
褒城扶風武功諸邑自康熙三十六年至三十八
年逋賦甚多若新舊兼徵未免拮据請于四十年
後分作三年帶徵以寬民力䟽皆得
旨俞允四十年擢川陜總督明年二月䟽言平凉慶陽臨
洮鞏昌四府地皆沙瘠粮少難徵州縣官往往虧
帑黷貨請定揀選充補之例
勅令九卿於候補人員内保舉才品端方家道殷實者任
之三年俸滿即予遷擢得
旨甘肅所屬被灾民甚困苦所奏甚是下部詳議尋
命吏部送員引
見記名遇缺坐補先是蘭州隴西安定諸州縣被灾設厰
賑粥至是將屆停止華顯以地土寒凉麥收尚俟
秋月恐粥厰一停貧民仍復流移他處䟽請展俟
麥熟後停止復疏言甘肅流民之就賑西安者計
數千口臣與撫臣鄂海及司道各員議捐給口粮
逓送歸籍但窮民久離鄉井雖歸亦難資生請每
大口給米五斗小口給米三斗其原有地畝之人
於種麥時給籽種三升無産業者撥與荒地耕種
即給為業亦照數支給又言甘屬産米者少常平
倉榖應以麥豆兼收若無米之區即以麥七豆三徵
收疏皆下部議行四十二年十一月
上幸西安
閱兵以華顯與將軍博霽廵撫鄂海訓練有方並
賚櫜鞬弓矢加一級
賜御書宣猷遠邇及凝清堂匾額尋以有疾
遣太醫診視十二月卒於官遺疏入得
旨華顯自簡任總督以來潔已率屬綏輯地方秦蜀兩省
事務經理合宜才猷茂著朕西廵時滿漢文武官吏軍
民無不稱譽其賢忽聞溘逝深為軫悼下所司議贈䘏
加兵部尚書太子太保祭葬如例
命加祭一次諡曰文襄四十四年入祀陜西名宦
欽定八旗通志卷一百六十五
