欽定四庫全書
欽定八旗通志卷二百八
人物志八十八
大臣𫝊七十四(漢軍鑲藍旗朝李國翰來羅繡錦劉光弼申紀王用馬)
(之先嗣興)(海爾圖尚之孝)(段應舉)(張德地)(桑額)(許)
李國翰
李國翰漢軍鑲藍旗人父繼學初以商人隨明經
略楊鎬軍通使我
朝
太祖高皇帝天命六年大兵取遼陽繼學來歸授都司以
副將劉興祚婪索民財劾罷之復屢擒間諜追殺
逃人敘功予三等男爵尋以年老致仕國翰襲父
爵任侍衛
賜號墨爾根
太宗文皇帝天聰三年從征明北京還攻永平先衆步戰
有斬獲五年圍大凌河城内兵突出國翰率兵戰
却之旋攻克一臺又擊敗明兵之自錦州赴援者
九月考察所管人戶以善於拊循晉二等男崇德
三年七月任刑部理事官十月隨貝勒岳託征明
於邊外發敵所藏火藥數處比入邊遇敵千餘人
據山列陣國翰率兵奮擊敗敵獲馬四十進克墻
子嶺轉戰至山東克濟南府城師還攻望都獲鹿
二城並以礮擊毁其垣四年授鑲藍旗漢軍副都
統五年隨睿親王多爾衮圍錦州攻克吕洪山臺
擊敗山口步兵敵兵自松山遁入高橋迤南三臺
國翰偕衆攻克之斬百餘級生擒副將王希賢參
將崔定國等七年明總督洪承疇就擒總兵祖大
夀以錦州降移師攻克塔山杏山國翰並在事有
功晉一等男加一雲騎尉是年擢鑲藍旗漢軍都
統八年隨鄭親王濟爾哈朗取明前屯衛中後所
二城敘功晉爵三等子順治元年五月大兵既擊
敗流賊李自成定燕京國翰同都統劉之源祖澤
潤率兵𠞰滅饒陽土賊康文斗郭壯畿等進征山
西時李自成遁陜西其黨猶分據太原平陽等府
國翰同都統葉臣合兵攻克太原復分𠞰賊衆於
汾西縣山西既平凱旋
賚白金五百兩尋隨英親王阿濟格征陜西屢敗賊衆自
成遁湖廣移師追𠞰敗賊應山縣進征武昌同都
統金礪奪賊船數百二年十一月
命同都統巴顔率兵征四川甫至西安值叛鎮賀珍自漢
中糾賊黨孫守法等來犯國翰與駐防西安内大
臣和洛輝期師兩路夾擊斬級無算三年三月肅
親王豪格統師至西安遣國翰同巴顔搜𠞰延安
餘賊追至張果老崖掘壕困之乘夜攻克其寨殱
賊渠獲馬二百餘遂隨肅親王征四川滅流賊張
獻忠復率兵渡涪江擊敗偽總兵袁韜五年四月
命為定西將軍同平西王吳三桂鎮漢中六年偽王朱森
釡偽侯趙榮貴糾衆萬餘犯階州國翰先衆趨擊
陣斬森釡榮貴尋擊敗偽將軍王永強斬級數千
獲駝馬數百復宜君同官蒲城宜川安塞清澗等
縣
上深嘉其勇略並
諭以自後但發縱指示不必身先士卒時叛鎮姜瓖據大
同其黨劉登樓張鳳翼任一貴謝汝德萬鍊等分
據城邑國翰遣兵會𠞰殱賊甚衆招撫河東諸處
攻復府谷縣擒斬偽經略高有才及偽官三百餘
人招降偽總兵郝自德等先是張獻忠既滅其黨
孫可望劉文秀白文選李定國等竄遁既而降附
明桂王朱由榔與其所設官屬並據川東川南九
年國翰同三桂督兵攻復成都嘉定擒斬其總兵
李廷明林時泰龍名揚等文秀文選皆敗走别遣
將分徇重慶敘州皆下之其守將王復臣等糾猓
玀列象陣合衆五萬犯保寧薄城下國翰自綿州
聞急趨援率兵奮擊斬復臣及賊衆萬餘捷
聞
頒賜紫貂冠服鋄金甲胄櫜鞬等物及鞍馬
勅部優敘初國翰以征𠞰自成獻忠兩敘功復兩遇
恩詔洊晉一等伯至是晉三等侯可望懲保寧之敗與定
國併力犯湖廣不復窺四川國翰奉
詔同三桂還鎮漢中而偽侯譚文譚洪譚詣與自成遺黨
劉二虎等聯結為寇尋復䧟重慶使偽都督杜子
香據之十五年三月國翰同三桂進征由南部西
充至合州杜子香率衆迎戰敗遁遂復重慶以總
兵嚴自明率所部留鎮而自與三桂進桐梓偽總
兵王友臣迎降遂趨遵義偽將軍劉正國據險隘
拒戰我師擊之潰由水西遁入雲南遂取遵義及
所屬州縣五月進擊偽將軍楊武偽總兵梁亦英
等於開州斬級千餘獲其象馬器械開州及附近
城邑俱降水西土司安坤等並歸順時寧南大將
軍宗室洛託與經略洪承疇已取貴陽國翰與三
桂奉
詔俟信郡王多尼征南將軍卓卜特兩路兵並進雲南乃
還駐遵義七年疾卒喪至京
命内大臣致奠贈太子太保
賜祭葬如典禮諡敏壯長子海爾圖襲爵與第三子桑額
俱别有𫝊
世宗憲皇帝時以國翰入祀賢良祠其侯爵既襲三次循
例改襲三等伯
今上乾隆十五年加伯號曰懋烈
羅繡錦(弟繪錦)
羅繡錦遼陽人後隸鑲藍旗漢軍
太宗文皇帝天聰五年始設六部繡錦由諸生授工部啟
心郎八年
命禮部試滿洲漢人通文義者為舉人繡錦與選
賜衣一襲免四丁尋授國史院學士纂修
太祖高皇帝實錄書成得
優賚崇德七年兼授佐領順治元年七月擢河南巡撫時
流賊李自成羽黨有衆二萬寇掠衛輝懷慶間而
原武新鄉諸邑復有土賊為患繡錦同總兵祖可
法協力防𠞰並請
敕發八旗勁旅會豫親王多鐸統師征陜西
上命取道河南相機𠞰賊諸賊或降或遁繡錦疏請以河
北荒地九萬餘畆令守兵屯種得
旨俞允二年十一月擢湖廣四川總督時湖南郡邑為明
巡撫何騰蛟等所據自成遺黨一隻虎劉二虎等
復寇擾湖北繡錦至荆州一隻虎率衆犯城順承
郡王勒克德渾自江寧移師擊走之及順承郡王
班師賊復窺犯繡錦飭兵防𠞰屢奏捷土賊胡公
緒據天門縣之八百洲糾黨四出焚掠殺署鹽道
周世慶繡錦遣中軍副將唐國臣署總兵楊文富
分路進𠞰陣擒公緒平毁賊巢四年恭順王孔有
德征湖南取長沙衡州寳慶辰州等府繡錦條奏
增設鎮協移兵駐守事宜並下部議行先是襄陽
總兵王光恩與鄖襄道李之綱互訐賍私下撫按
會核光恩獲罪逮問其弟光泰遂糾衆作亂據鄖
陽提督孫定遼戰殁
上遣侍郎喀喀穆率師自河南進𠞰繡錦以兵會之復鄖
陽光泰遁四川五年喀喀穆將班師值江西總兵
金聲桓叛湖南騷動常德武岡辰州沅州復為郝
摇旂馬進忠所䧟繡錦奏留喀喀穆駐守荆州而
分遣總兵徐勇馬蛟麟防守要地屢敗賊衆
上復命鄭親王濟爾哈朗統師征湖南諸䧟賊郡邑以次
恢復繡錦疏言湖南叛服不常大兵凱旋之後恐
餘孽跳梁煽誘降將如故凡勢窮乞降之衆宜安
插腹地以靖疆圉
上嘉納其言九年七月卒於官年六十有三
賜祭葬如例贈兵部尚書廕一子入監弟繪錦順治八年
授通政司理事官十三年擢順天府府尹十八年
遷貴州巡撫康熙四年繪錦以定例荒地招民開
墾三年後起科復經戶部定議各省荒地限兩年
墾徧過期遣官履勘因疏言黔省雖開闢數年而
連年逆苗倡亂征剿頻仍不能不藉用民力又復
叠遇水災已熟之田輒多荒棄未墾之地尚事招
徕通計各府衛新墾之地有一萬二千九百餘畆
應照例起科此外請酌寬年限並暫停遣官履勘
疏下部從之六年十一月以年老乞休後卒於家
劉光弼
劉光弼遼陽人初冐姓曹後復劉姓隸鑲藍旗漢
軍
太宗文皇帝天聰五年任耀州城守尉率兵從
上征明圍大凌河城攻克近城三臺城内兵突出光弼先
衆馳擊斬一人我兵有䧟陣者力援出之明監軍
道張春總兵吳襄等由錦州来犯光弼衝入敵陣
斬其禆將崇德五年任參領隨大軍圍明錦州同
侍衛李國翰等攻克吕洪山諸臺屢擊敗松山杏
山馬步兵敵以兵據山口阻我師光弼同國翰率
兵奮戰敵皆敗遁錦州既下復以礮攻克塔山杏
山兩城及附近臺堡敘功予騎都尉世職七年六
月擢鑲藍旗漢軍副都統八年同都統劉之源赴
錦州督鑄紅衣礮尋隨鄭親王濟爾哈朗征明寧
遠取前屯衛中後所二城敘功加雲騎尉世職順
治元年隨大軍入山海關擊敗流賊李自成旋同
都統葉臣等征山西攻克太原城三年隨端重親
王博洛征浙江拔金華進定福建乃還京五年授
禮部侍郎尋隨征南大將軍譚泰討江西叛鎮金
聲桓復南昌府譚泰奏以光弼署江西提督事六
年平廣昌縣山賊招降偽官三十餘員旋得
旨實授提督時山賊張自盛洪國玉等據湖東刦掠光弼
遣參將陳陞等往𠞰斬獲無算偽總兵董明魁郭
承旻等率衆降七年八年三遇
恩詔晉世職至一等輕車都尉十三年
詔奬力捍巖疆著有勞績諸臣
賜鞍馬弓矢等物以示優異光弼與焉十六年以老病致
仕康熙十二年卒
予祭葬如例子顯禄襲職
申朝紀
申朝紀遼東人後隸鑲藍旗漢軍
太宗文皇帝天聰八年任刑部啟心郎崇德元年
賜内院學士六部啟心郎以下諸臣人戶牲畜分四等朝
紀得二等
優賜順治元年七月授河南河北道駐懷慶值流賊李自
成之黨二萬餘來犯朝紀登城守衛晝夜不懈有
賊渠乘白馬薄壕麾衆犯城者朝紀舉礮殪之賊
黨悉驚竄二年七月擢江南布政使十一月擢山
西巡撫三年疏言驛遞之累民始自明季之計糧
養馬按畝役夫臣莅任後禁革驛遞濫應里甲私
派雖積習已除恐踰時復蹈前轍請
旨嚴飭勒石各驛永遠遵守又言闔省驛站銀舊額一十
五萬有竒明季叠經裁減撥充兵餉于是驛費不
足輙私派於民近蒙
皇上軫恤民力經制次第釐定請
勅部盡復原額庶驛費裕而私派永除又請定賦役全書
凡應裁應留俱覈實詳酌俾有司不得私徵濫派
疏並下部議行四年四月陽城土賊王希堯賈國
昌以邪教倡亂朝紀遣中軍都司白璧同冀南道
武延祚率兵往𠞰希堯國昌俱伏誅五月汾州營
叛兵李本清任自興等糾衆刦掠據永寧銅柱寨
朝紀赴汾州指揮調度遣冀寧道王昌齡督兵同
參將張國纓遊擊高國盛等進攻賊寨發鎗礮殱
賊無算擒李本清任自興獲馬驘弓箭等物焚其
寨六月鄉寧縣逆民楊春暢等復以左道聚衆據
冷泉寨洞朝紀遣平陽營副將范承宗𠞰平之七
月擢宣大山西總督五年三月卒於任祀山西名
宦祠
王來用
王來用漢軍鑲藍旗人天聰八年
太宗文皇帝命禮部考取通滿漢蒙古文義者為舉人來
用以漢書中式崇德元年授工部啓心郎八年兼
參領順治元年授保定兵備道二年擢山西布政
使三年三月大兵屯四川𠞰流寇張獻忠餘孽
詔授來用戶部右侍郎總督山西川陜糧餉駐西安六月
疏言川陜賦役未定錢糧無從核對請
敕部詳開實數以杜吏胥妄報弊七月又言道府州縣責
在催徵應以完十分為上等七八分為中等三五
分為下等歲終察核實罰庶知警惕八月又言陕
西被兵州縣地荒人少糧欠難追請蠲荒徵熟又
山西舊銅日少鼓鑄日增定價過賤商販裹足請
酌加均下部議行四年奏稱漢南遭賊賀珍蹂躪
荒殘已極請加
恩賑濟並
敕部儲備肅親王凱還兵餉五年閏四月奏稱叛回倡亂
河西運道阻塞進征雲貴大兵指日入秦請撥楚
漕協濟八月又言漢中駐大兵錢糧歲不下數十
萬請專設餉司以專責成疏入俱如所請六年疏
言出征兵丁例得家口養贍錢糧司兵者欲於離
伍日算支司餉者欲於到軍日扣起又同時出兵
有直至軍前或中途留駐不同請定例畫一銷算
部議兵丁調後不論己未到俱應給家口養贍中
途逃亡不得冐支得
旨允行八年四月御史聶玠劾來用專倚中軍王楨自隳
職業部議降一級用援
赦免七月裁督餉總督入京另補九年授順天巡撫十年
閏六月疏言山海永平距百五十里有永平道協
中馭應裁山海道協止留遊擊三屯遵化距五十
里有三屯協副將可兼攝臣又駐遵化應裁遵化
協副將止留遊擊計裁兵千一百名馬蘭松棚喜
峯太平四路守備僻冗亦應裁其兵無幾歸各汛
分轄衝要如薊城駐餉司薊屬開平衛俱宜增兵
二百拱華城宜設守備增兵百五十拱極城宜設
都司增兵二百俱於裁數内撥補餘員歸部另選
兵令歸農得
旨具見用心料理下部議從之十二月移巡撫駐河間府
奏言撫標兩營隨臣移駐請撤回城内舊設滿兵
或調要處用尋議調滿兵駐德州十一年
命各督撫確議衛所裁併之處來用奏裁興州後屯衛歸
通州左衛大同衛歸河間衛茂山衛歸保定左衛
紫荆所歸保定右衛武定所無衛可併應歸武定
州從之時定南王孔有德櫬歸京師
詔近畿地方官迎通州官不至
敕督撫查參來用以參奏遲降署湖廣按察使十四年改
補河南大梁道尋卒
馬之先
馬之先遼東金州衛人隸漢軍鑲藍旗由生員任
昌平州知州順治二年遷山西太原府知府三年
遷河東道四年授湖廣按察使七年三月遷布政
使七月擢陜西巡撫時積寇王才據終南山肆劫
之先既抵任遣遊擊陳明順等由子午鎮進剿賊
退走高關峪追擊敗之又敗之化羊峪擒才斬獲
無算會河南賊何柴山潰走陜西入土賊程福亮
營之先招降福亮擒柴山又剿賊孫守金唐珍玉
等餘寇悉平十一年五月湖廣賊渠劉二虎郝摇
旂等刦陜西麥之先偕漢興總兵趙光瑞調兵三
路迎擊賊敗入竹山據小廣峪寨我兵合圍奮剿
覆其巢陣斬偽總兵傅竒十月遷宣大總督題改
陽和府仍為陽和衛修大同府城如制十三年五
月疏言大同民貿易專用錢故徵糧銀錢兼收成
規已久若遵部文盡徵銀於民不便請酌徵錢配
兵餉部議從之尋調川陜總督
命加兵部尚書銜六月
陛見
賜冠服鞍馬
諭曰爾以素望堪任斯職故行特簡爾受事後務實心供
職興利除害陜西乃天下咽喉要地爾須較前任總督
孟喬芳倍加勤慎方克有濟毋使天下謂朕不知人也
九月疏報流賊張獻忠餘黨冉秉乾等投誠請照
例安置報
聞十四年卒
諭曰馬之先久歷巖疆勞瘁殞身深可憫惻應得䘏典著
察例具奏尋
賜祭葬如例諡勤僖
海爾圖
海爾圖漢軍鑲藍旗人三等侯李國翰長子順治
三年隨大軍至西安擊敗叛賊賀珍孫守法劉體
純等進征四川又擊敗偽侯袁韜等五年授兵部
理事官尋任參領七年擢鑲藍旗漢軍副都統九
年遇
恩詔予騎都尉世職十一年三月任戶部右侍郎十一月
轉左侍郎時明桂王朱由榔將李定國由廣西犯
廣東海爾圖隨征南將軍珠瑪喇率師往剿敗定
國於新會所䧟州縣以次規復敘功晉世職為三
等輕車都尉兼一雲騎尉十三年二月以員外郎
朱世德司𣙜河西務虧缺税銀戶部誤援
恩赦議免部臣俱坐降革海爾圖罷侍郎任專管副都統
事降世職為騎都尉十六年遷本旗漢軍都統康
熙元年襲父三等侯爵以騎都尉職予其弟諾邁
襲十四年定西將軍貝勒洞鄂征叛鎮王輔臣圍
秦州海爾圖奉
命運紅衣礮至軍前並參贊軍務既至西安疏言臣抵西
安聞自荆州來之兵及貝勒催辦弓矢之護衛俱
為賊阻暫駐隴州仙逸關等處若不滅此賊恐紅
衣礮不能前進乞添發滿洲兵二千剿賊奪關以
通道路
諭曰秦州需礮甚急若俟發京兵恐稽時日今都統海爾
圖總督周有德參領達爾泰等兵統計已足二千其即
合軍平賊速運紅衣礮往秦州尋復
諭曰欲平陜西諸寇必先取秦州欲取秦州必須大礮今
海爾圖等率兵護送紅衣礮與賊相持於仙逸關恐諸
將各自將兵互相推諉致誤軍機其令周有德海爾圖
為統領前赴貝勒軍會仙逸關賊遁秦州偽總兵陳萬
策等降於貝勒洞鄂軍洞鄂進征平涼奏令海爾
圖運礮至平涼海爾圖具啟洞鄂以運礮屯夫多
逃遁請發鎗手步軍四百棉甲兵八百防護又以
礮手熟練者少請於八旗滿洲漢軍内擇素習者
遣發赴軍洞鄂以奏得
旨貝勒洞鄂等帥兵抵平凉為日已久不速滅賊平定地
方及命其用礮攻平涼海爾圖又託故具啟遷延時日
洞鄂等並不議可行與否但據啟以奏殊為不合前送
紅衣礮已撥漢軍每佐領二名海爾圖謂為不足因添
撥一名及海爾圖去時藉口沿途養馬不即速行至關
山又請兵二千欲靖賊寇復如所請添發而究不能開
通關山今令用紅衣礮急取平凉海爾圖請自京師發
鎗手棉甲耽延時日有誤軍機殊負任使着觧參贊之任
十八年大軍進征四川撫遠大將軍圖海疏請以
海爾圖駐守鳳翔十九年
詔海爾圖率自京𤼵往四川之漢軍千人隨大軍進征雲
貴二十年四月卒於軍
賜祭葬如例孫李廷爕襲爵
段應舉
段應舉遼陽人父思信初為明廣寧千總
太祖高皇帝天命七年大兵取廣寧思信投誠予騎都尉
世職隸鑲藍旗漢軍及卒應舉襲職順治六年署
參領隨端重親王博洛討叛鎮姜瓖攻汾州及太
谷縣皆以紅衣礮克其城師還授參領兼戶部理
事官兩遇
恩詔晉世職二等輕車都尉十年隨貝勒屯齊征湖南時
明桂王朱由榔將李定國馮雙禮等據寳慶之周
家坡以抗我軍孫可望亦率衆來犯應舉同參領
高鳴鐘等奮擊敗賊十七年擢鑲藍旗漢軍副都
統十八年
聖祖仁皇帝御極命同鎮海將軍王國光赴廣東駐防潮
州康熙三年剿碣石叛鎮蘇利賊衆萬餘於南塘
鋪據險抗拒應舉同護軍統領尚竒功等分左右
夾擊賊敗遁復碣石衛城敘功晉世職一等輕車
都尉十二年署山東提督十三年六月
命率京口駐防兵三千江南提標兵二千赴杭州剿禦逆
藩耿精忠至則擊敗賊衆於嵊縣七月授福建提
督十四年擊賊僊居黃巗太平樂清進圍温州皆
奏捷十五年隨康親王傑書進征福建耿精忠降
時海賊鄭錦據漳泉興化十六年應舉同將軍拉
哈達合兵進剿擊敗賊衆招降仙遊惠安等縣攻
復興化泉州二城復分兵定漳州府及海澄等縣
十六年應舉由漳州進駐海澄賊復掠南安同安
應舉屢遣兵擊郤之十七年三月賊將劉國軒吴
淑等寇䧟平和縣副都統穆赫林同海澄公黃芳
世擊賊於灣腰樹戰失利還保海澄芳世旋疾卒
五月
上切責應舉不能速平海賊調江寧提督楊捷代之
命應舉仍以副都統從征是月賊衆併力犯海澄據高阜
瞰城中礮石交下應舉同穆赫林協力固守糧盡
外援不至六月己夘城䧟應舉與穆赫林並自經
死子牧臣襲世職
世宗憲皇帝時以應舉與穆赫林並入祀昭忠祠
張德地
張德地漢軍鑲藍旗人原名劉格康熙七年奏改
今名初以通曉
國書在戶部學習順治九年授宗人府主事遷啟心
郎十五年遷太常寺少卿十七年遷太常寺卿十
八年遷兵部督捕理事官康熙元年擢順天府府
尹二年授四川巡撫五年疏言䕫州為水陸通衢
請於雲陽巫山等處各設水站從之七年疏言四
川自張獻忠亂後民少地荒請不拘省分凡無恒
産傭工游食之人地方官查報即酌給盤費招徠
安置文武官量予激勸招民百家以上墾田十頃
以上者分别紀敘陞轉則争先招墾川省可冀富
庶下部議行八年以捐賑修城議敘加工部侍郎
銜九年五月以捐貲招回川民六百七十四戶安
置得所議敘加工部尚書銜八月疏言康熙六年
奉
旨裁各省道廳以汰冗員但蜀居天末幅&KR0695;遼闊擇其最
要者懇復四員以資管轄
諭曰據張德地奏稱沿邊番夷苗猓雜處道員必不可裁
其各省亦曾題請存留道員或有禆益於地方邊疆著
議政王大臣九卿科道議奏尋議如所請行十年四月
武生劉琯等訐德地於康熙八年武闈賄賣武舉
命副都御史阿範等往審以德地科場作弊擬斬援
赦免死革職永不敘用十二年七月德地叩
閽稱冤
詔下部另議尋議德地科場受賄無實據前議太過應復
職十三年二月復授四川巡撫時逆藩吴三桂叛
七月偽總兵彭時亨等率衆三千餘犯廣元德地
偕四川總督周有德親禦之十一月陜西總督哈
占以蜀中水陸阻賊糧運難繼入奏
命德地同大將軍洞鄂撤保寧兵回廣元廣元兵回漢中
守陽平等處𠞰除寧羌諸賊十四年逆鎮王輔臣
叛蘭州䧟
命洞鄂等進𠞰留德地協守西安等處尋興安兵變又
命德地赴延安固守遏賊衝十七年正月兵部追敘廣元
𠞰賊功
諭曰周有德張德地等前在廣元時將供應大兵糧米不
能運送接濟伊等徒然坐食糜費不過擊退來犯之賊
並無大創功績又接駐大兵後並無效力之處著大將
軍圖海參贊各官會同嚴察議奏先是廣元之役周有
德劾奏德地棄城敗遁請革職
命大將軍圖海質詢定擬具奏至是德地以平逆要略三
事陳奏得
旨張德地廣元敗遁貽誤地方及令守延安乃行推諉今
又自行巧卸虚誑妄奏殊為可惡著吏部嚴察議奏部
議革職提拏嚴審得
旨張德地著革職免其提拏二十二年楚民胡朝勲許世
杰等以德地局霸部民為僕勒寫身契控部經部
訊德地巡撫四川時借招民為由將胡朝勲等招
到四川即以所給路費作身價發知府冀應熊勒
寫文契藩司劉顯貴用印属實應議罪因事在
赦前免議得
旨依議尋卒
桑額
桑額漢軍鑲藍旗人三等侯李國翰第三子由護
衛遷參領康熙三年授寧夏總兵十二年九月擢
雲南提督未抵任值逆藩吴三桂反留駐荆州十
三年正月改湖廣提督二月賊將夏國相犯澧州
桑額率兵赴援戰失利還荆州三月賊將吴應麒
䧟岳州順承郡王勒爾錦統師駐荆州令桑額移
守武昌七月隨貝勒察尼規復岳州由城陵磯進
剿以礮擊沉賊船大敗賊衆于七里山下十五年
二月敘功加右都督十七年七月賊由洞庭湖乘
風出犯桑額率副將胡世英遊擊郭文魁等奮戰
郤之追至岳州城下九月賊船數十聚癩子山下
桑額同前鋒統領杭竒合兵攻擊發矢石鎗礮殪
賊百餘獲賊船四明年正月岳州賊遁桑額收復
華容石首安鄉等縣敘功晉左都督
詔趣大兵滅賊收疆仍授桑額雲南提督桑額奏改彛陵
鎮標兵為湖廣提標以舊所属兵為雲南提標率
之進征十九年三月同總兵陳珀游擊李珵等攻
克辰龍關復辰州沅州進征鎮遠平越貴陽安順
及永寧州屢敗賊兵遂趨雞公背鐵索橋賊聞風
震懾焚橋而遁桑額乃督土司沙起龍等築浮橋
以濟師二十年二月隨大將軍貝子彰泰圍雲南
省城同總兵白成功王仕華等屢敗迎戰賊衆逆
孽吴世璠窮蹙其賊帥馬寳胡國柱俱自四川還
救桑額率兵𠞰賊楚雄馬寳據烏木山列陣副都
統託岱由中梁進攻營總斡都海由右梁進攻桑
額領精銳趨左併力衝擊賊衆潰遁窮追五十里
馬寳越山遁赴大將軍賚塔營乞降與逆黨方光
琛等並磔死桑額同都統希佛搜剿胡國柱於永
昌截守潞江諸要隘國柱度不能脱自縊死其黨
皆降雲南平初桑額赴援澧州退還部議應革職
及進征雲南奏標下兵逃散三百餘
上命左都御史哲爾肯赴武昌察審覆奏標兵因家口在
武昌無貲養贍逃回者千餘人
上切責桑額不恤士卒下部嚴議應革職並得
旨留任戴罪圖功至是敘功復原職二十一年五月乞休
詔慰留之二十五年三月卒於官子李楠由佐領洊陟鑲
藍旗漢軍副都統見大臣表
許嗣興
許嗣興原名嗣印漢軍鑲藍旗人父得功明副將
順治元年投誠授三等男兼世管佐領官至雲南
提督康熙十五年卒
賜祭葬其孫國相襲嗣興于康熙十一年由兵部督捕筆
帖式授山西蒲州知州十五年丁父憂服闋補山
西忻州知州内遷刑部員外郎轉工部郎中尋授
四川䕫州府知府二十九年擢陜西洮岷道三十
年八月岷州同知年昌齡首告嗣興斥辱属員勒
索金銀馬匹諸劣跡巡撫伊圖劾奏
命革職三十四年梋復三十八年補湖廣下荆南道四十
一年遷廣東按察使四十三年擢河南布政使四
十五年十二月因廣東按察使任内承審不實部
議降一級調用巡撫汪灝以嗣興于地方利弊民
生休戚能實心經理疏請降留得
旨俞允四十八年十一月擢福建巡撫四十九年閏七月
泉州漳州福州興化四府及福寧州被旱嗣興疏
報遲延
諭曰督撫係封疆大吏水旱情形自應及時奏報漳泉等
處五六月旱災督撫並未據實上聞至閏七月得雨後
始行具奏殊属溺職著嚴飭行嗣興尋疏請本年福興
泉漳四府福寧一州所属未完地丁銀緩徵並將
各属積榖發糶但賦既緩徵各鎮營餉不敷請於
隣省撥協銀三十萬兩八月又疏言閩省額賦歲
内完不過五六分至歲外奏銷究不過九分必不
能照奏撥之數完解賦少餉繁請再撥隣省協餉
銀三十萬兩並請凡遇大撥兵餉將本年起解地
丁銀祗撥一半其半候撥次年兵餉庶不致遲悮
俱下部議行先是嗣興任河南布政使時巡撫汪
灝疏參歸德府知府郎鍾貪婪革職至是鍾以被
誣叩閽
命侍郎張世爵往審尋審得郎鍾因公科歛牙稅失察衙
役犯贓属實並無入已贓灝以貪婪糾參過為巧
飾應降三級嗣興及按察使高啟桂原揭過當應
罰俸一年又豫省各州縣牙稅年額解司庫七千
五百餘兩實盈餘銀萬七千餘兩灝及嗣興久任
撫藩眀知此項盈餘不查出作正自四十五年至
四十八年計銀六萬八千二百五十兩有竒除題
明災除外餘令二人分賠事下部議灝應賠三萬
兩嗣興應賠一萬兩得
旨許嗣興年已衰邁且於此案有應賠銀兩著革任五十
九年卒雍正二年子國桂為宣化總兵疏請
予䘏
賜祭葬如例蒲人公請崇祀名宦祠國桂初由佐領授參
領康熙二十九年從征噶爾丹於烏蘭布通中火
器傷得功牌一尋授副將累遷浙江黃巖總兵江
南京口副都統五十六年補漢軍正黃旗副都統
五十九年大軍定西蔵國桂領礮隨征凱旋敘功
給雲騎尉世職雍正元年授宣化總兵三年遷漢
軍正紅旗副都統四年以原任總兵時奉
旨恩免兵丁應賠駝載馬匹兵丁私立碑為國桂頌德後
任總兵黃廷桂劾之部議革職擬斬監候尋病殁
其雲騎尉世職停襲
尚之孝
尚之孝漢軍鑲藍旗人尚可喜次子幼隨父於鎮
所康熙十三年任藩下都統值逆藩吴三桂耿精
忠反潮州總兵劉進忠叛應之可喜令之孝率兵
討進忠先是可喜欲以長子之信襲其平南王爵
至是惡之信&KR1196;酒嗜殺因疏陳之孝律已端慎馭
下寬厚堪嗣職
聖祖仁皇帝命之孝襲封平南王之孝畏之信啟巡撫劉
秉權為之奏辭部議令可喜如舊理事俟賊平以
之孝襲時普寧為進忠黨劉斌所據知縣段藻佯
附賊潛遣人請兵約為内應之孝誘斌出城迎戰
藻閉門絶賊我兵奮擊敗賊斌竄走之孝復普寧
進征潮州進忠糾衆抗拒我兵三戰皆捷陣斬偽
副將陳璉及賊兵千餘又攻克東津筆架山洗馬
橋賊營十四年
詔授之孝平南大將軍之孝圍潮州歲餘進忠求援於海
賊鄭錦錦遣偽總兵劉國軒引賊萬餘助進忠我
兵戰失利之孝退駐惠州十五年可喜以疾劇入
奏
上命之孝還廣州視疾代理藩務之孝未聞
命之信已降三桂脅之孝撤兵棄惠州之孝弗能抗解兵
柄侍可喜疾及可喜卒仍間居廣州十六年之信
歸順襲父爵之孝還京
命列内大臣之孝疏言臣詣
闕待罪分當誅戮乃蒙
恩寬宥願募兵三千備軍械𠞰賊自效廷議如所請俟募
兵數足分為三營設將校給以俸餉赴簡親王喇
布軍供調遣于是
詔授之孝宣義將軍十七年之孝率兵至江西時三桂餘
黨猶分據吉安贛州山寨之孝與總兵許盛會師
進𠞰多斬獲十八年招降偽總兵林興隆偽副將
王國贊等二十餘員兵六千餘偽將軍楊一豹江
機由廣信寇掠建寧邵武之孝奉
詔赴福建會𠞰師至汀州一豹等降於康親王傑書軍之
孝還江西十九年江西平
命之孝還京以所募兵留充江西緣旗營伍是年九月之
信以悖逆
賜死廣州法司議之孝應連坐
詔免之仍隨内大臣班入直二十年五月請迎其父骸骨
於廣州歸葬海城得
旨俞允二十二年議政大臣等追論之孝當之信叛時不
能討賊邇者藉詞葬父久留海城又奏請欲守
陵寝計圖晏逸請革職銜與其子弟並籍入内務府
詔從寬止削其職三十五年正月卒年五十有七子崇坦
官至鑲紅旗漢軍副都統
欽定八旗通志卷二百八
