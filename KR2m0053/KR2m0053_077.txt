欽定四庫全書
欽定八旗通志卷六十三
土田志二
土田規制
畿輔規制二(雍正元年至十三年)
雍正元年
諭曰口外地方遼闊開墾田地甚多將京城無産業兵丁
移駐於彼殊為有益著古北口提督定議再著總理事
務王大臣等會同該部詳議具奏尋議准將在京八旗
滿洲蒙古驍騎内選熟諳農務者八百名前往熱
河喀喇河屯樺榆溝三處開墾
六年十月巡察順天永平宣化三府監察御史苗
夀等奏稱直属近畿州縣不論旗民均編保甲奉
行在案惟是旗莊圈賞投充地畝冊貯内府及戶
部凡各州縣查閱原檔例應申請咨部轉行知照
往返需時臣等歴據民人控告旗莊強霸不結之
由總因檔案未易清查州縣官雖知隠佔情弊不
便懸斷以致旗莊益得恣行兼併仰懇
皇上敕下内務府宗人府八旗都統其内府大糧莊頭及
内府官兵投充當差人等現在實有地畆由内務
府查明實數并坐落州縣鄉村名下地段四至造
具清冊咨送戶部其親王以下閑散宗室以上莊
頭及包衣官兵投充當差人等地畆由各府属管
領佐領查造清冊其覺羅八旗莊頭及官兵投充
人等地畆由該旗查造清冊此冊務湏一樣二夲
一留戶部存案一由部轉咨直督發布政司照造
清冊鈐發州縣與民糧地清冊一同存貯嗣後有
旗民互争之案檢冊查對不難勘丈訊斷再此内
帶地投充人戶有隠地數頃或數十頃者亦應徹
底清晰難容遺漏請照民人之例勒限一年准其
據實首明該管處除本身現在當差地畝之數記
檔咨送外餘地另冊報部題明仍著輸租當差以
正賦額其有隠匿不報及不實指坐落四至等弊
一經查出所隠餘地照例入官仍嚴加議罪將查
送之官一併交部議處至此項檔冊頒發以後每
年不無移換應扵歲底由两翼税課司彙報戶部
咨行各属知照記檔戶部議覆應如苗夀等所請
得
旨允行
七年
諭曰八旗地畆原係旗人産業不准典賣與民向有定例
今竟有典賣與民者但相沿已久著從寬免其私相授
受之罪各旗務將典賣與民之地一一清出奏請動支
内庫銀照原價贖出留在各該旗給限一年令原業主
取贖如逾限不贖不論本旗及别旗人准其照原價承買
八年
諭曰近畿各府有八旗莊屯雜處其間有司難扵清查且
八旗罷黜之廢員及不能上進之子弟與多事不法之
家人往往潜住其中結交遊手好閒之軰妄行生事或
好勇鬦狠或酗酒賭博或與百姓争訟告訐輾轉不休
以致風俗日漸澆凌難以整理雖有理事同知一員亦
相隔甚遠不過詞訟到案一為判斷而已平時則無稽
查約束之功也朕意欲扵旗員及司官内遴選賢能者
八員派往各府有莊屯之地方專辦旗人之事時加教
誨申明禁約導其善念革其邪心小則分别懲戒大則
據實糾參其有旗民互相争訟之事仍聽該管衙門審
理此差往之員以一年為期更換一次果能實心辦理
化導有方一年内所管之處無旗人犯法之案將該員
與以議叙倘或怠忽廢弛因循瞻頋或擅作威福多生
事端著直隸總督與巡察御史即行參奏從重議處其
如何分晰管理及如何定例之處著該部詳悉妥議具奏
戶部議覆直隸九府内除廣平大名二府遠處京
南均無旗莊坐落毋庸置議外其餘七府所轄有
旗莊坐落者共計七十七州縣衛廣袤約二千餘
里其間旗民雜處賢愚不等地方有司既無約束
旗人之責而理事同知一員又難稽查周遍
皇上特頒諭旨差遣官員專辦旗人之事仰見
聖慮周詳籌畫至當臣等伏查八旗冊報旗莊坐落處所
一州一縣之内有一二處以至百餘處者即一村
一莊有二三旗分之人居住者亦有祇地畝坐落
而無旗人居住者又有此州縣旗莊雖多而界址
實與别府州縣地相輻輳者若分旗分府則該管
之員難以辦理臣等酌量旗莊之多寡復計地方
之遠近約以三百里内外分作一路共為八路以
順天府属之通州武清香河寳坻及天津州與所
属之静海永平府属之玉田七州縣為京東路順
天府属之宛平良鄉房山涞水易州涿州新城雄
縣容城定興安肅十一州縣為京西路順天府属
之大興順義三河薊州平谷密雲懷柔昌平延慶
九州縣衛為京北路順天府属之固安東安永清
霸州保定文安大城河間府属之任邱保定府属
之新安安州高陽十一州縣為京南路順天府属
之遵化州永平府属之豐潤遷安灤州盧龍樂亭
昌黎撫寧山海衛九州縣衛為京北東路宣化府
属之宣化懷来萬全保安赤城延慶六州縣為京
北西路河間府属之河間肅寧獻縣交河景州南
皮滄州青縣故城正定府属之衡水武強深州十
二州縣為京南東路保定府属之清苑蠡縣博野
滿城完縣唐縣望都定州祁州正定府属之無極
獲鹿順德府属之沙河十二州縣為京南西路每
路派官一員到彼專管莊屯旗人之事臣部行文
各部院并八旗揀選賢能司官旗員保送帶領引
見恭候
欽點八員分路前往辦理并將應行事宜臣等詳議六欵
一各路所轄莊屯有内務府及各王公莊頭并八
旗廢員以及旗員之子弟家人其中賢愚固属不
等然設官分職原以奬善而癉惡官斯職者當仰
體
皇仁教誨禁約使之開導洗革以化其澆凌之積習今此
八路所派之員應令蒞任後即將所属地方居住
旗人查明住址戶口行業如有来歷不明多事不
法之人潜匿旗莊者即行驅逐其餘莊屯力作之
家有安分循良各務本業者奬之翼之以使其益
勵或有游手好閒不務夲業者懲之戒之以期其
必改更扵農隙之時宣揚
聖諭廣訓發其彛良漸歸淳樸小事則按法究治大事則
據實揭報他如戶婚田産以及命盗案件有關民
事者仍聽地方有司辦理并將所属地方居住旗
人村莊戶口行業造具清冊報部查核此派往之
員如果能扵一年任内實力奉行無忝厥職令直
隸總督并巡察御史出結保題交部議叙倘有多
生事端擾害旗民者亦令直隸總督并巡察御史
查參交部議處
一各員所轄旗莊大約廣袤三百餘里而旗人雜
處各村若不按屯計戶設立屯目鄉長分任防閑
糾舉勢難稽查管轄臣等伏查直省州縣原設有
保正甲長分任防閑今既設官專辦旗人之事似
應彷彿保甲之例不計旗分佐領苐以屯住之旗
人酌量以若干戶口設立屯目一名再合附近各
莊村更設鄉長一名統轄各令其扵屯鄉之内互
相防閑遇有不務恒業酗酒賭博夜聚曉散及来
歴不明蹤跡可疑者目長立即糾舉以聽該管官
員分别處置其目長作何分别設立揀選充補并
各目長如何分别奬賞懲罰之處俟各員蒞任後
詳議到日再議
一所派各員既責以董率旗人必湏給與關防以
資文移往来之用應咨禮部按照以上八路鑄給
管理某路某莊事務官員關防字樣關防至年滿
更換之期接受掌管仍將伊任内經手案卷交代
明白報部查核
一查各員所轄地方或係莊屯稠密或係地方遼
闊必湏設立書役以資文移驅策臣等酌量每員
設立書吏二名差役八名其所需工食銀兩照直
属額設夫役工食數目在扵司庫按季支給仍造
入奏銷冊内報部查核
一派往各員除伊夲身品級應得俸銀外其於任
所亦湏量給養廉之項查雍正四年十二月内奉
上諭欽差各處一年更換之員令其馳驛其一年内如何
使其不至拮据之處交部查議具奏經兵部議覆照依
該員品級按日支給廪給口糧等因奉
旨依議欽遵在案今八路派往各員自京城起身蒞任路
不甚遠毋庸馳驛其一年内食用似應照例按各
員品級日支廪給口糧總於司庫照數撥給仍造
入奏銷冊内報部查核
一各員俱係新設之員必湏設立衙署令其駐劄
應令直隸總督酌量各路所轄適中地方查有入
官房屋酌計應需間數咨報撥用如所轄適中之
地方並無入官房屋其作何賃房居住之處應令
直隸總督妥議到日再議奏入奉
旨依議旗莊等處設立官員乃立法之始必得賢能之人
實心辦理訓導有方始有益于人心風俗兹所差往之
員著該管大臣扵所属内揀選保舉差往之後仍著保
舉之大臣留心訪察倘差往之員或不能稱職或在地
方生事而保舉之大臣據實參奏者免其誤保之處分
若不參奏經朕訪聞𤼵覺者將保舉之大臣一併嚴加
議處
十一年直隸總督李衛䟽報直属文安大城香河
通州三河武清寳坻寧河薊州玉田豐潤任邱青
縣静海滄州南皮等十六州縣秋禾被水所有入
官地畝據布政使王謨查明應蠲租銀請照民地
錢糧一例蠲免奉
旨該部議奏
尋戶部議覆以佃種官地者向無減免租銀之例
况民業官地原有分别而納糧交租亦有不同是
入官地租未便與民糧一例蠲免臣等酌議請將
入官地畝租銀比照民地蠲免錢糧分數逓減以
應納之租銀作為十分如被災十分者准免租銀
五分被災九分者准免租銀四分被災八分者准
免租銀二分被災七分者准免租銀一分其六分
以下者不作被災分數應令直督將被災官地應
蠲租銀另行確查造具妥冊題報奉
旨依議
十二年題准八旗地畆坐落直属州縣為數浩繁
片段錯落非逐細勘丈無由知其確數而該佐領
下領催人等貪圖私取租銀勾連地戶將餘出地
及絶戶地隠匿不報亦有佃戸因無業戶取租乘
機隠漏認為已業者更有隠匿年久竟認為懇荒
首報納糧者此非經管人員不能悉其界址底裏
令八旗都統各委參領一人扵農隙時會同州縣
清丈所有餘地及絶戶地案照肥瘠酌定租數交
地方官徵租彙解戶部倘有恃強阻撓勘丈者理
事同知會同地方官審理嗣後凡有報出絶戶之
地一面報部一面委官勘明交地方官徵租
十三年奏准園頭牲丁壮丁人等所有賞給當差
養家房地本不應違例典賣苐彼此授受相沿已
久倘不勘明撤回在園頭人等固當差乏資若概
行撤回又恐鄉愚失業今令逐細詳勘如係紅冊
内所開載之地即属官物此不論紅契白契或典
或賣均係應行撤回如非紅冊内所開載之地則
夲為私業不應強撤其典賣在冊房地如用紅契
即係經官授受之項應追給全價免其治罪如用
白契則為私相授受應治其罪此項交易其在康
熙三十九年清撤以前者應給半價亦免治罪其
在康熙三十九年清撤以後者與受同罪并不應
給價矣以上典賣房地有冊内冊外應撤不應撤
之分有典契賣契紅契白契之别撤時又有應追
價不應追價應治罪不應治罪之殊應遣京堂官
内務府總管率賢能司員直督再委道員會同前
往澈底清釐其應行追價給還民人者分别追償
仍將地畆數目四至村莊造具印冊四本一存夲
州縣其三本呈夲部内府並該督以備稽考
欽定八旗通志卷六十三
