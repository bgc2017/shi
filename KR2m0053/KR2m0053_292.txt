欽定八旗通志卷二百七十八
表二(世職表)
五等之封皆積功而逓加者也其功不能及五等
而勲勞亦不可湮沒者
國家酬庸之典亦核其差等錫以世職其授職自雲
騎尉始雲騎尉襲一次加一雲騎尉則合為騎都
尉襲二次再加為騎都尉兼一雲騎尉襲三次再
加為三等輕車都尉襲四次二等輕車都尉襲五
次一等輕車都尉襲六次一等輕車都尉兼一雲
騎尉襲七次其通例也至因陣亡賜爵者襲次雖
盡仍授其後裔為恩騎尉世襲罔替則宏奬忠義
培植綱常由我
皇上格外鴻慈非舊制之所有矣考唐書百官志勲級
凡十有二轉八轉為上輕車都尉視正四品七轉
為輕車都尉視從四品六轉為上騎都尉視正五
品五轉為騎都尉視從五品四轉為驍騎尉視正
六品三轉為飛騎尉視從六品二轉為雲騎尉視
正七品一轉為武騎尉視從七品今制無驍騎尉
飛騎尉而輕車都尉騎都尉雲騎尉以次而升則
階級仍與古制合武騎尉今制亦無然恩騎尉之
品秩足以當之則相異亦無多惟是世爵之制莫
大乎以功之多少為承襲之久近博攷前代惟五
等世及而已其以軍功賜爵者類不及其子孫非
褒錫勲閥之義也(按前眀軍衛間有世襲然皆散職末弁如運丁之世隸軍籍非)
(軍功封爵之比也)我
朝則自開國元功世襲罔替外其有忠勤懋著
賜以榮封者雖不入五等之班自雲騎尉以上多者襲
七世少者亦襲一世從無及身而止澤不逮其後
昆者且有襲次已盡更
加惠於雲仍者是則
聖朝忠厚遠邁百王為亘古之所未有矣凡荷
幬載之恩者其可不篤念先人勉承舊德以仰酬
高厚也哉謹各詳其譜系作世職表
世職表一
鑲黃旗滿洲世職上(一等輕車都尉三等輕車都尉)(二等輕車都尉)
一等輕車都尉
欽定八旗通志卷二百七十八
