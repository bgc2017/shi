欽定八旗通志卷一百四十五
人物志二十五
大臣傳十一(滿洲鑲黃旗十一端濟布額明瑞博清額福隆安豐昇)
端濟布
端濟布滿洲鑲黃旗人姓瓜勒佳乾隆八年由前
鋒授藍翎侍衞洊授二等侍衞二十年台吉巴雅
爾等投誠
命端濟布齎衣物往
賜之還授頭等侍衞遷鑲黃旗察哈爾總管二十
一年
命選兵千赴西路軍營𠞰賊二十二年三月隨將軍兆
惠由朱爾圖斯進兵四月至瑪納斯擒得木齊鄂
羅斯獲其屬三百馬駝牛羊二千餘六月扎哈沁
叛賊巴哈曼集遁端濟布偕侍衞奎瑪岱追𠞰至
小衞和勒津遇前掠台站賊扎木布擒之招降巴
哈曼集屬二百餘戶九月擒叛賊噶爾藏多爾濟
宰桑羅卜扎尼瑪得木濟敦多克於羅克倫孟古
圖領送巴里坤先是布魯古特台吉琿齊呼爾璊
台吉達瓦斬叛賊扎那噶爾布詣端濟布營詐降
並請招叛黨額林沁達瓦端濟布信之遽撤兵還
琿齊等尋遁
上命靖逆將軍雅爾哈善查明治罪至是
諭曰端濟布此次所辦尚合機宜從前招降惟事姑息
已命查明治罪今功過相扺著加恩寬免十月扎哈
沁得木齊哈勒拜等謀掠台站參贊大臣哈寧阿
檄端濟布往𠞰至瑪納斯擒諜十餘渡河至美羅
托山賊遁收其游牧牲畜
詔相機速𠞰二十三年正月叙功列一等六月分領吉
林厄魯特兵圍庫車賊三千自賽里木来援據高
阜端濟布同侍衞順德訥等分翼奮擊斬首二千
餘獲畜械甚衆七月復同侍衛齊凌扎卜等𠞰賊
之逃往蘇巴什山者三百餘八月邀擊城内逃賊
於鄂根河十月大兵分三路攻葉爾羌回酋霍集
占築臺城東北端濟布以右翼後隊攻之賊拒戰
我兵擊斃賊二十餘賊退入城時將軍兆惠被圍
於黑水端濟布轉戰十餘至呼爾璊合兆惠軍二
十四年二月
敕部優叙給三等輕車都尉世職四月授鑲紅旗滿洲
副都統七月隨大軍追賦至阿爾楚爾及伊西洱
庫爾淖爾端濟布以兵二百截其逃路偵賊寨山
巔越嶺攻之被創事
聞下部議叙凱旋
賜塔什巴圖魯號
命圖形
紫光閣
御製贊曰將軍黑水先衆徑渡固營待軍實端濟布衆
寡稍挫倉卒周防奪回人馬勇且謀長二十六年卒
贈都統銜
諭曰端濟布前在軍營頗著勞績且打仗受傷得有殘疾
回京身故定例惟陣亡人員始入昭忠祠端濟布雖
非陣亡但念其久在軍營效力打仗得傷回京身故
與陣亡者無異著加恩准入昭忠祠尋
賜祭葬諡壮節子伊逹禮襲世職
明瑞
明瑞滿洲鑲黃旗人姓富察一等承恩公富文子
乾隆十四年由官學生襲世爵授二等侍衛二十
一年四月管理健銳營五月
命以副都統銜赴西路軍營充領隊大臣時阿睦爾
撒納叛竄哈薩克明瑞隨定西將軍逹勒黨阿追
之再與哈薩克戰多斬獲
上嘉其奮勇行陣授副都統二十三年四月追擊推素
隆集賽逃人八十餘戶降之殱其拒戰者收駝馬
軍噐得
旨嘉奬十一月授戶部右侍郎二十四年三月授參贊
大臣
御前侍衛尋
諭曰明瑞自到軍營凡遇陣戰領兵奮勇行走可嘉加
恩於現襲公爵加賞毅勇字號授為承恩毅勇公五
月隨將軍兆惠𠞰逆回霍集占於葉爾羌叙功
賞雲騎尉世職八月追賊於和斯庫魯克山賊衆六千
餘負嵎固守我兵九百奮勇鏖戰賊大敗尋復恃
其馬力來拒陣斬賊五百餘級生擒及傷竄者無
算
諭曰覧奏我師以寡敵衆力戰敗賊實属奮勇效力朕
心甚為嘉悦著交部從優議叙復
賜御筆詩扇曰世胄更勲戚少年能老成從軍俾習事
屢戰得英聲適以狂狙遯因將勁旅征欲遮先信漏
不捨竟蹤横地利彼雖擅人和我實勍騎惟九百到
賊乃數千迎少卒勝其衆勇還濟以誠勗哉俘二竪
衛霍遜功名十月
賞戴䨇眼翎二十五年四月奉
旨明瑞所得之雲騎尉與伊弟奎林承襲明瑞仍承襲
一等承恩毅勇公世襲㒺替二十六年伊犂回部功
成
命圖形
紫光閣
御製贊曰椒室懿親年少志雄謂可造就俾學從戎獨
出獨入既忠且壮屢立宏勲惬予所望五月授正白
旗漢軍都統尋轉戶部左侍郎二十七年三月
詔赴伊犂九月授領侍衛内大臣十月授伊犂將軍二
十八年三月叙平定準噶爾及回部功給騎都尉
時哈薩克汗阿布勒比斯來索逃回伊犂之厄魯
特明瑞以凖噶爾已平厄魯特等投回伊犂乃其
故土斥責之并請
勅下烏里雅蘇台將軍一體辦理
諭曰明瑞所辦其為得體從前雖無彼此不留逃人之
言但成衮扎布曾將自哈薩克逃出之厄魯特給回
阿布勒比斯遂欲援以為例著傳諭成衮扎布等嗣
後遇此等事俱照明瑞等所辦駁之先是明瑞面奉
諭旨籌辦塔爾巴哈臺駐兵事宜至是奏言屯田兵應
駐雅爾城留馬兵三百照管貿易餘馬兵千二百
交領隊大臣於週圍廵查雅爾與伊犂多往返文
移請自額敏河沿至巴爾楚克沁逹蘭設大卡倫
三各駐兵三十其庫克托木嶺等處酌安卡倫
則塔爾巴哈臺一帶聲勢相接現今烏嚕木齊駐
兵較多於巴里坤請將二處辦事大臣撤回巴里
坤提督移駐烏嚕木齊烏嚕木齊兵移駐巴里坤
奏入
詔以烏嚕木齊大臣移駐雅爾餘如所請二十九年四
月奏請伊犂添設理事同知從之十二月疏言雅
爾等處駐兵屯田所需器具於綠旗兵内挑選匠
作購辦物料以備臨時添補輓車輛之馬俱於牧
羣撥用報
聞三十年二月烏什小伯克頼黑木圖拉等聚衆五百
餘乘夜縱火焚掠據城為變明瑞派副都統觀音
保往援旋聞駐烏什副都統素誠自戕即親統兵
進時恭贊納世通先帶兵至烏什之鄂托巴什觀
音保至納世通派守隘不令進剿復行文止明瑞
兵明瑞慮觀音保兵既撥防其進剿兵半係回人
及布魯特不可恃仍統兵進奏入
上以所辦甚哈嘉之三月抵烏什賊衆二千餘来犯明
瑞與觀音保等擊之奪臺七殺賊二百餘俱傷入
城山險城堅明瑞設防困之復遵
旨查奏素誠狂縱激變及納世通凌辱回衆副都統弁
塔哈掩餙兵敗狀
命尚書阿桂赴烏什傳
旨將納世通弁塔哈正法賊困守既久謀夜襲大營我
軍偵知之預設備頼黑木圖拉中箭死賊復推其
父額色木圖拉為阿竒木悉衆死守不敢出明瑞
簡巴圖魯六百餘中夜携雲梯分道潛往薄其城
先登東北隅賊未覺梃刃交下守陴賊驚竄即舉
火招繼進者循城北至東南毁其堞天明收軍仍
逼城築壘斷其樵汲賊城糧盡遂内潰八月疏報
克復烏什城
上以所奏簡略
勅明瑞阿桂將入城擒賊情形逐一奏聞尋會奏領兵
築垜圍城原充烏什商伯克沙布勒縛首逆額色
木圖拉及助逆要犯四十二人以獻磔首逆有名
賊犯分别正法其被賊拘及匠作婦孺萬餘口分
起觧送伊犂
諭曰賊人戕我大臣官兵以死拒守及長圍久迫始縛
獻首惡希冀苟免誅戮凖以天理人情豈復可赦惟
盡以軍法從事始足申國憲而儆愚頑今伊等既從
事姑息著將送往伊犂人等即交伊二人飬贍交部
嚴加議處又
諭曰素誠等苦累回人各情節從前得之俘囚之口今
額色木圖拉等正犯既經就獲理應嚴訊起釁緣由
及素誠所犯是否屬實使情罪確鑿以成信讞乃伊
等一概置之不問輙將賊黨正法有是理乎明瑞阿
桂此次辦理錯謬不得不交部議處以示懲創其在
事將弁兵丁仍交部分别議叙部議革職
詔從寬留任旋
命寫戰圖
奬其奮勇克復
御製詩曰勲戚伊犂董重兵早年回部得威名變聞遂
率雄師援途遠仍教兼驛行可笑無能還妬阻幸因
未聽遂遄征逆回始相倉皇守壁壘新知紀律明明
瑞尋奏酌留兵五百駐守留原恊領伊昌阿侍衛
舒明阿理工作原御史忠德理糧餉調巴里坤遊
擊陳堯典理屯田得
旨烏什事竣滿洲索倫兵無須多駐著留滿洲兵一百
名索倫兵一百名十月會奏回部事宜一阿竒木之
權宜分一格納坦之私派宜革一回人之差役宜
均一都官伯克之補用宜公一伯克等之親隨宜
節一賦役之定額宜明一民人之居處宜别一伯
克等與大臣官員相見之儀宜定廷議允行三十
二年緬甸滋擾總督楊應琚以措置乖方獲罪三
月
命明瑞為雲貴總督兼兵部尚書議政大臣經理軍務
六月奏言永昌騰越至順寧威遠普洱沿邊土境
延袤二千餘里傍途側出處處駐兵即二三萬衆不
敷分派臣等酌議土境扼要總區如迤東之九龍
江迤西之隴川適中之黑山門應各酌留一營派
土練固守委妥員統領選勇幹馬兵土練不時遠
偵遇賊隨時勦逐其小路令總區將弁派人時往
遊廵庶防兵大減而聲勢不分至分路進勦臣由
龍江一帶出口至阿瓦賊巢係由東轉南折而西
隔越滚弄江下游倍遠新街水路為緬匪要地必竭
力守禦新街以東俱石墈小澗舟不能逹擬於新
街上游伐木造船使木片沿江下先聲牽綴大兵
自永昌騰越出口以宛頂木邦一路為正兵餘臨
期相機或分兩路由猛密等處尅期並進叢雜僻
徑隨時出竒設疑使賊疲於奔救無暇他出窺伺
我軍裹糧前進較遞運多節省至奏摺文報黑山
門遮放以内仍設臺站即於進剿官兵内選妥幹
勇壯者數十賫交黑山門轉遞如經過外夷部有
誠心向化者再於其部落留兵設站遞送
上嘉之十月授將軍管總督事務十一月由宛頂木邦
進抵臼小破賊寨前渡打叠江過錫箔至蒲卡以
西擊敗賊伏兵至蠻結四山環繞賊立十六寨防
守用濕木交排實以土環浚深溝外密竪木栅内
列象陣伏兵明瑞統兵居中令領隊大臣扎拉豐
阿李全踞其東觀音保長青踞其西賊突出犯西
隊觀音保長青奮力勦擊明瑞督本隊兵並進斬
級二百餘賊退保栅乃留兵二千令副都統伍三
泰音濟圖逹興阿張兩翼以壮聲勢分滿洲綠旗
兵為十二隊明瑞首先進擊賊驅羣象以拒明瑞
目鎗傷策馬指揮不少挫官兵奮擊羣象反奔我
兵毁栅進無不一當百逼第二栅貴州籐牌兵王
連攀栅上飛身躍入縱横賊隊中擊殺十餘人我
兵遂擁入鼓勇勦殺自申至戍賊棄寨竄斬級二
千餘生擒三十四人獲軍械糧畜無算捷
聞
諭曰明瑞秉性純誠才優幹濟前者西陲之役每身先士
卒效績宣猷昨歲自伊犁来京陛見方值緬酋滋事
前督臣調度失宜因令節制雲貴並授為將軍領兵
進勦自任事以来凡辦理軍營諸事均能悉心籌畫
動合機宜近自木邦整隊冞入於臼小地方統衆毁
栅今行次蠻結復親冐矢石殱賊因糧摧堅䧟銳以
致目受鎗傷猶鼓勇直前克掦我武自此酋衆望風
驚潰刻日直搗賊巢佇聞捷奏朕心深為嘉慰明瑞
現在所襲之公係承恩世爵今既屢著殊績自應特
沛恩施用示優異著授為一等誠嘉毅勇公賞給黃
帶紅寳石頂四團龍補服所有原襲承恩公著伊弟
奎林承襲十二月師次革竜地近天生橋渡口賊預
毁兩旁所植大木於山頂立栅明瑞令逹興阿率
兵二千仍由大路進佯為奪取渡口之勢自督兵
從間道繞至天生橋河上流乘霧畢渡進據山梁
賊衆驚潰我兵進至象孔取道猛籠土司境就糧
遇賊擊敗之土司逃避搜得窖冰二萬餘石駐兵
三日趨猛密躪賊境數千里屢戰皆捷旋由大山
移駐小猛育連攻賊營時恭贊大臣額爾登額頓
兵旱塔退回虎踞關避賊遶從内地小隴川緩行
廵撫鄂寧檄援不應賊偵知孤軍併力攻圍我兵
火藥粮餉俱匱以疲馬騾作三日糧三十三年二
月明瑞令將領分隊以次衝出自冒矢石殿後胷
臂被鎗陣亡都統扎拉豐阿護軍統領觀音保亦
殁於陣事
聞
上軫悼
特旨照班第例從優議卹
御製輓詩曰蠻結之捷鼓勇進孤軍深入心牽縈屢催
繼援竟弗援僨轅駑馬誠堪驚然猶因糧勦猛密計當
兩路兵合并誰料援師竟避賊強弩末被魯縞輕蜂
屯蟻襍截歸路將軍體恤諸孱兵携數勇士獨殿後
不虞中要害命傾嗟哉捐軀因為國痛惜如失股與
肱雙忠雙烈及雙義三逄斯四何為情要當專祠表
勲績俾爾千古存如生恨緬事益難中止雪讎大舉
期功成四月柩至京扎拉豐阿觀音保柩亦至
上親臨奠酹磔額爾登額於柩前以正逗遛失援罪
御製詩曰全師原是出蠻陬何事三臣命獨休被阻稜
稜恥生返捐軀赫赫永名留殿軍無愧孟之反隕節
同如趙慶州故里櫬歸臨奠酹酒杯釃盡淚還流
賜祭葬如例謚果烈
諭曰將軍公明瑞夙秉忠誠歷著勲績昨命統兵進勦
緬匪身先士卒屢挫賊鋒乃以懸軍深入而額爾登
額等有心逗遛後援不繼困於猛腊地方保護諸軍
身留殿後衝冐矢石以受傷身殞已降旨加恩優恤
並入祀昭忠祠以酧忠藎從前駐藏大臣傅清拉布
敦鋤凶死事曾勅建雙忠祠秩在祀典兹明瑞勤事
捐軀義烈尤堪嘉尚著循前例於京師特建專祠舉
行歲祀其先後陣亡之都統扎拉豐阿護軍統領觀
音保總兵李全王玉廷均予入祠從祀用慰忠魂並
御書賜額曰折衝抒藎四十四年
御製懷舊詩列五功臣中
詩曰凡經百餘戰戰必先衆軍不謂世胄家而有如此
人讀書知大義挽勁鮮與倫短身既精悍謀略兼出
羣功難僂指數嘉賚匪因親征緬次猛腊獨入克捷
頻恨遇忌功者逍遥河上陳力戰絶後繼終焉捐其
身於爾無悔怨於我增悲辛不須讀杜牧謂過趙使
君子惠倫襲一等誠嘉毅勇公世爵
博清額
博清額滿洲鑲黃旗人姓富察乾隆十七年繙譯
進士授兵部主事遷戶部員外郎軍機章京行走
三十四年隨經略大學士公傅恒赴緬甸軍營十
月大軍敗賊於新街博清額在事有功議叙加一
級三十五年三月回京授正藍旗滿洲副都統七
月署兵部侍郎兼理刑部侍郎事
詔偕戶部侍郎索琳赴土默特鞫諴親王壻納遜特固
斯謀鴆格格案三十六年正月因不能究出實情
反將案犯交納遜特固斯看守又不候
旨徑同索琳回京交部察議降二級留任三月改授内
閣學士七月
命察視永定河不速往傳
旨嚴飭令還京三十八年四月
命赴四川軍營會鞫提督李煦副都統常保住諱賊事
五月博清額據防卡兵丁供詞劾煦等諱賊属實
命再詳鞫六月木果木大營失利李煦常保住隨參贊
海蘭察防駐免治罪時賊勢䲭張博清額偕總督
富勒渾馳守蒙古橋復帶兵三百赴美諾與海蘭
察相機策應
上嘉之授領隊大臣
諭曰博清額以派往審事之人即同富勒渾帶兵馳守
蒙古橋旋往美諾與海蘭察督兵聲援連日海蘭察
奏到諸摺俱有條理必係博清額為軍機章京辦事
年久熟習機宜故能周到若此著賞戴孔雀翎八月
同海蘭察奏整理軍器俟將軍阿桂至日嚨時擬
辦進兵事宜十月得
旨博清額辦事不及阿桂其攻勦亦不及海蘭察不必
在軍營領隊即著回京仍在軍機章京上行走三十
九年署理藩院侍郎四十年授正黃旗蒙古副都
統四十二年七月署刑部侍郎四十三年閏六月
命往庫倫辦事四十四年授兵部侍郎四十五年十月
遷理藩院尚書署都察院左都御史十一月
命往西藏辦事四十九年授正白旗蒙古都統五十年
詔還京未至卒
諭曰博清額前在軍機章京上行走旋擢卿貳宣力年
久此次前往西藏駐劄辦事已閱數載因念其年力
未衰特命回京供職以資倚任兹聞溘逝殊堪憫惻
除已由藏賞銀三百兩料理喪事外所有應得䘏典
該部察例具奏尋
賜祭葬如例謚恭勤
福隆安
福隆安滿洲鑲黃旗人大學士忠勇公傅恒次子
尚和嘉公主授和碩額駙乾隆二十三年授
御前侍衛二十六年三月兼管光禄寺四月兼管奉宸
苑七月掌鑾儀衛事三十三年二月擢兵部尚書
軍機處行走三月兼議政大臣四月調工部尚書
三十四年正月授
御前大臣署總管内務府大臣九月署理藩院尚書
賜紫禁城内騎馬三十五年三月兼步軍統領七月管
理藩院事十月授領侍衛内大臣襲忠勇公爵三
十六年疏言馬兵例准鄉試又可在營陞拔是一
人而兼兩途請將籍隸大宛兩縣兵丁與武童一
體應試取中武生再准鄉試部議從之三十七年
四月署鑲黃旗滿洲都統五月散秩大臣銜阿爾
泰總兵宋元俊恭奏四川總督桂林在卡了軍營
約令參將薛琮間道夾擊金川賊桂林略一進攻
即退並將護軍統領明亮副都統鐡保撤回薛琮
以糧盡救不至戰歿軍盡覆桂林捏餙具奏與鐵
保終日酣飲將偹罕得見在軍營修房居住勒取
供應令提督汪騰龍交銀總兵王萬邦贖取金川
所遮官兵
命福隆安往審六月奏審無酣飲勒𣲖事桂林所居有
預備貯米板屋三間無不見者薛琮告急即令宋
元俊往援惟官兵傷損不即查奏属實至贖取官
兵係戶部司員汪承霈聞有巴旺布拉克底土兵送
出迷失官兵信告知桂林取銀五百交汪騰龍備
賞後未見送出仍將銀取回其王萬邦給宋元俊
札捏寫收銀贖人係為宋元俊所愚請分别治罪
諭曰宋元俊汪承霈均著革職拿問同桂林一併觧赴
行在候訊至王萬邦初為宋元俊所愚一經詰訊即
吐實情此案得以明確情尚可原且領兵打仗頗為
勇往免其革職治罪明亮鐵保汪騰龍已降旨革職
鐵保仍遵前旨留軍營效力未幾元俊議革職仍留
軍營桂林得
旨發伊犂效力贖罪是月福隆安又奏言賊番踞守碉
樓木寨時出伺我兵舉動軍營事應謹密方可乘
其不備已申明紀律整肅軍容以杜賊番窺伺又
言臣沿途查看山險路遥挽運維艱打箭爐等處
雖貯粮萬餘而軍營存粮無幾不能克期趕運阿
爾泰年邁請令陕甘總督文綬往章谷等處督運
得
旨調文綬四川總督三十八年閠三月充四庫館正總
裁四月加太子太保十月授正白旗滿洲都統三
十九年四月御史李潄芳劾福隆安家人藍大在
金陵館酗酒滋事鞫實擬罪部議革福隆安職
諭留任十月疏言鳥鎗為行軍利器八旗專操會操演
習九進十連環所向無前各省綠營鳥鎗請照火
器健銳二營進步連環式一體演習下部議行四
十一年正月調兵部尚書仍管工部事二月金川
平叙功加三級
命圖形
紫光閣
御製贊曰父定復叛子嘗愧之是用稽首躬請出師留
於左右俾習規畫頗有嘉謀協予廣益七月兼
文淵閣提舉閣事十一月充
國史館正總裁四十二年四月暫署吏部尚書四十
三年錦州副都統德福劾協領福神保藉差斂銀
命福隆安查辦尋奏訊福神保歛借商銀交將軍弘晌
所設差局帮貼差費公用弘晌並未入已但以宗
室大臣見小滋弊請交宗人府會同刑部治罪福
神保等發烏嚕木齊效力餘分别枷責得
旨弘晌訊無染指亦未授意派歛著加恩以散秩大臣
效力贖罪四十四年三月直隸總督周元理奏審辦
井陘縣民李馥等歛錢告官梁進文抗官毆差案
步軍統領衙門緝獲案内逸犯供知縣周尚親有
科歛侵肥各欵
命福隆安同刑部侍郎喀寧阿錢汝誠會鞫尚親派累
屬實抵罪周元理以徇庇劣員革職四十七年四
月
上躬詣
雩壇行禮
諭曰常雩大典朕親詣行禮
壇内一切禮噐均宜敬謹安設乃本日行禮時見
壇内懸挂天燈僅止二盞又更衣幄次所設坐褥亦不整
齊
郊壇典禮朕親詣行禮尚如此草率不敬若遣官恭代更
不可問矣其罪甚大非尋常錯誤僅止交部議者可
比工部堂官羅源漢等近因福隆安患病精神不能
周到遂各委蛇袖手而派出司員等亦俱怠忽從事
以致種種玩悞不可不嚴示懲儆福隆安若照常辦
事時遇有此等錯誤其處分必較諸人加倍姑念患
病屬實著加恩免其革職仍罰其公俸十年四十八
年五月留京辦事十二月
上閱朝審招册疑趙文逹毆斃夫役張二案
命覆訊
諭曰前閱本年朝審情實招册内趙文逹毆死夫役張
二一案忽疑其或有頂兇情節因詢之和珅福康安
福長安俱不能深悉其中情偽至朝審勾到之晨大
學士阿桂奏此案情節頗有疑竇請旨再行研審確
情因派阿桂和珅福康安劉墉會同刑部堂官覆訊
該犯等始猶堅執前供及研鞫再三據供實係福隆
安管事家人富禮善主使責打趙文逹聽從動手属
實此案既據審明可見從前刑部堂司官不能盡心
推鞫復令查檢原案初供係福隆安署步軍統領時
移送刑部其原咨内本有家人富禮善喝打之語乃
形部定案時趙文逹挺身直認証佐匠役等亦隨同
指供司官既不嚴鞫而堂官等意在觀望不肯深求
顢頇了事以致富禮善脱然事外福隆安病體至今
未愈被家人始終瞞哄竟無見聞而刑部堂官不加
駁詰推求未免有意瞻徇福隆安情面刑部堂司官
實咎無可寬所有該堂官及主稿隨同畫押之司官
等俱著交部嚴加議處至福隆安於此案雖原報本
有富禮善之名及後改供亦實不知情但致令刑部
司官意存觀望即伊平素恃朕恩以致人畏即其過
也此案若趙文逹已經勾决不特福隆安獲咎更重
即阿桂等亦不能無罪兹幸究出情實未致枉縱其情
節尚可稍從寬减福隆安著罰公俸十年仍交部嚴
加議處部議革職
詔免四十九年閏三月卒
諭曰尚書額駙公福隆安醇良謹飭勤慎小心綜理部
務宣力有年昨歲因舊症復發屢經給假調理賜藥
賜醫方冀年力尚強可以漸次平復倚畀正殷近聞
病體加劇即令伊子豐伸濟倫馳驛回京省視兹聞
溘逝深為悼惜著皇八子親往奠醊並賞給内庫銀
五千兩派金簡經理喪事任内降革處分概予開復
前次伊家奴犯罪自請罰公俸十年亦加恩寬免應
得卹典察例具奏尋
賜祭葬如例謚勤恪子豐伸濟倫襲一等忠勇公爵現
官
御前侍衛護軍統領副都統
豐昇額
豐昇額滿洲廂黃旗人姓鈕祜禄尚書公阿里衮
子乾隆二十五年由拜唐阿授三等侍衛三十四
年襲一等公擢領侍衛内大臣三十五年六月管
理三庫事務旋署兵部尚書七月授
御前大臣兼鑲藍旗蒙古都統總管内務府大臣三十
七年二月將軍温福疏劾恭贊五岱乖謬
上命豐昇額偕額駙色布騰巴勒珠爾赴金川軍營訊
問五岱旋發伊犂效力贖罪三月
命豐昇額留軍營授參贊大臣四月
諭曰豐昇額奏事列名應在阿桂前但阿桂歷練軍務
豐昇額甫經學習仍著阿桂列名在前豐昇額列名
在後豐昇額不可稍存意見致有掣肘阿桂亦不得
推諉務須和衷辦理期於軍事有益五月豐昇額以
大礟擊傾東瑪賊寨翼日飭官兵進攻聞賊營鎗
聲不絶知賊尚衆佯退突令章京佛進泰富爾賽
逼寨賊驚拒侍衛伸逹蘇以大礮斃數人賊稍却
我兵力戰賊或墮崖死或焚斃餘皆遁遂克東瑪
上嘉之六月攻固卜濟山梁豐昇額偕舒常馬彪等率
兵抵色爾渠令烏什哈逹巴三泰等左右進攻舒
常馬彪等分應豐昇額由中路進近賊卡賊盡竄
毁其石卡次日復以大礟擊之烏什哈逹等率兵
潛下巖磡豐昇額由山徑策應鏖戰敗之盡獲其
碉卡七月仍以礟擊賊碉令烏什哈逹佛倫泰等
設伏彰靄巴三泰等據西北峯斷别斯滿來援賊
豐昇額等突入殱賊甚衆克色爾渠大碉及卡房
百餘十一月豐昇額與温福克明郭宗沿途碉卡
敗賊於公雅山十二月克嘉巴山焚念經樓進次
布朗郭宗克底木逹等寨擒僧格桑之父澤旺詳
見温福傳是月授豐昇額為副將軍温福議分三
路進温福由功噶爾拉進攻喀爾薩爾阿桂由僧
格宗至當噶爾拉同取噶拉依豐昇額由章谷吉
地赴綽斯甲布與舒常合取勒烏圍疏入
上嘉之自是豐昇額遂駐兵宜喜三十八年四月晉太
子太保六月木果木師潰七月奏據綽斯甲布土
司來告賊謀斷宜喜粮臺現在實力修防智固山
諭曰豐昇額在宜喜軍營原屬三路並勦及聞温福軍
營失事諭令撒兵今阿桂既退據得地軍氣復伸各
土司中聞阿桂既出與豊昇額遥為犄角亦斷不敢
復萌動摇之心並可鎮撫綽斯甲布衆心豐昇額必
當仍駐宜喜為是其善體朕旨妥協行之十一月將
軍阿桂收復小金川豐昇額奉
命移兵丹壩三十九年二月晦夜半豐昇額自逹爾札
克之北山澗越石踏雪以進黎明抵凱立葉山麓
令侍衛那木札等過嶺直入見大峯六俱有碉賊
矙我兵將近鎗石並發官兵直前衝擊又令侍衛
彰靄明仁取第二峯瑪爾占伊逹里等取第三峯
令五岱於三峯下立營議取第四峯奏入
諭曰凱立葉一路既難遄進原不應過於株守今留五
岱在凱立葉牽綴賊勢而豐昇額前赴阿桂軍營合
力進攻兵勢更盛若果進至勒烏圍則凱立葉之賊
自可不攻而潰十月
賜元狐帽貂馬褂是月攻克凱立葉山梁十一月攻格
魯克古丫口大兵横越山溝四山梁五獲碉五十
寨落三百遂通丹壩奏入
上深嘉悦四十年正月偕阿桂奏克康薩爾四月克榮
噶爾木城及木思工噶了口碉座進攻下巴木通
碉栅盡克勒吉爾博山梁進據得式梯官寨
命優叙五月攻遜克爾宗圍將合分三路並進賊不能
支連取碉十二賊奔箐盡殪之
諭曰遜克爾宗一帶攻取年餘尚未得手今豐昇額全
行奪取實為奮勉出衆豐昇額乃巴圖魯額亦都之
孫其果毅公爵即係額亦都傳襲前將軍兆惠因平
定凖噶爾回部曾於公爵上加封四字今豐昇額能
繼其祖著於果毅字下加繼勇二字以示優奬七月攻
章噶豐昇額督官逹色仁和等左右分攻海蘭察
攻其正面賊於碉外置壕三壕外立木栅我兵毁
栅鋪壕乘之緣碉角而上從碉頂壓下賊盡竄克
之並得其旁木城八月阿桂分兵四面攻勒烏圍
豐昇額策應克勒烏圍官寨及轉經樓喇嘛寺捷
聞得
旨優叙十二月克格隆古科布曲山梁四十一年正月
克瑪爾古當噶山梁遂進圍噶拉依賊巢奏入
諭曰副將軍豐昇額本襲公爵復加賞繼勇名號著再
賞以一等子暫令伊弟布顔逹頼承襲俟豐昇額生
子後仍令其子承襲是月調戶部尚書
賞戴雙眼孔雀翎二月金川平
賜縀四十端銀四千兩四月凱旋
上行郊勞禮
恩賜
御用鞍轡馬一匹
命圖像
紫光閣
御製贊曰宜喜弗動定見識機後副西路親勵戎衣遜
克爾宗督兵進取國之藎臣勇繼乃祖是月管崇文
門税務旋署左都御史兼署理藩院尚書十月授
步軍統領兼管太常寺樂部四十二年四月調正
白旗滿洲都統兼管禮部事務五月
諭曰尚書公豐昇額昨在金川奮勇著績克紹祖風且
能勉承伊父阿里衮忠誠素志曾降旨於所襲果毅
公爵加繼勇二字以示奬勵所有阿里衮原襲公號
亦著加此二字用昭世臣濟美是年十月卒
諭曰尚書果毅繼勇公豐昇額秉性忠誠奉職勤恪昨
以副將軍征剿金川殫力宣忱奮勇著績能承父志
以紹祖風深可嘉尚是以降旨於伊所襲果毅公爵
加繼勇之號以奬勲勞伊年富力強正堪任使乃於
前月忽遘沉疴即派太醫院堂官胗視頻加存問並
賜人葠以冀速痊遽聞溘逝深為軫惻著加恩賞給
陀羅被派散秩大臣一員帶領侍衛十員往奠茶酒並
著加恩晉贈太子太保復
諭免其代賠伊父未完銀二千七百餘兩
賜祭葬謚誠武繼子明安襲公爵現官
乾清門頭等侍衛
欽定八旗通志卷一百四十五
