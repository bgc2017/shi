欽定四庫全書
欽定八旗通志卷一百六十四
人物志四十四
大臣傳三十(滿洲正紅旗一碩何和哩克葉克舒多積禮和圖托推法)
(譚渾)(覺善碩詹)(岱松阿瑚安達立褚庫里布)(布丹)(噶達)
何和哩
何和哩姓棟鄂其先自瓦爾喀遷於棟鄂因以地
為姓祖曰克徹巴顔父曰額勒吉世長其部落何
和哩代其兄屯珠魯巴顔為部長歲戊子聞
太祖高皇帝納妃哈逹身率甲士三十人護從以行比還
遂以所部軍民來歸隸滿洲正紅旗
太祖以長女妻之初設滿洲八旗隸正紅旗為總管一旗
大臣戊申年從征烏拉率本旗兵破敵有功辛亥
年奉
命同額亦都等督兵二千征窩集部之呼爾哈路攻札庫
塔城圍三日招之不下攻拔之俘斬甚衆遂降其
環近諸路取五百戶以歸癸丑年從
太祖再征烏拉時布占泰與葉赫期送其子為質將行我
師先一日至進克郭多鄂謨二城即駐其地翼日
布占泰率兵三萬越富勒哈城而軍
太祖欲戒諭之冀其悔罪求和何和哩與諸貝勒大臣並
以布占泰反覆難信奮然曰我軍士飽馬騰利在
速戰所慮者布占泰不出耳今敵軍既出平原廣
野可一鼓擒也鼓勇進擊克其城滅烏拉天命四
年明經略楊鎬率六總兵分四路來侵
太祖親統師禦之明兵皆潰六年下瀋陽遼陽前後降七
十餘城何和哩並身在行間歷有勞績以與費英
東等綜理軍國庶務稱為五大臣叙功授三等子
世襲九年八月卒年六十有四
太祖聞之震悼曰天何遽奪朕股肱耶
太宗文皇帝時晉世爵為三等公
世祖章皇帝順治十二年追諡温順勒石紀功
世宗憲皇帝雍正九年加封號曰勇勤子六人多積禮和
碩圖都類别有傳
葉克舒
葉克舒姓輝和世為尼瑪察部長
太祖高皇帝初年隨其父泰松阿以所属來歸隸滿洲正
紅旗授佐領天命六年從大兵攻遼陽敵出城嚴
陣以待葉克舒衝鋒奮擊有功授二等輕車都尉
世職沙嶺之役先衆殺敵晉爵三等男
太宗文皇帝即位擢列十六大臣佐理正紅旗事天聰五
年任兵部承政六年授都統八年八月率本旗兵
隨大貝勒代善征明入得勝堡略大同取城堡西
至黃河合兵朔州十一月考滿晉二等男九年
詔貝勒多爾衮征明由大同進師分遣葉克舒隨貝勒多
鐸營寧遠錦州界以制明援兵斬明副將劉應選
俘獲遊擊等官崇德元年隨武英郡王阿濟格征
明入延慶州克十二城凱旋以葉克舒還軍時縱
兵失伍及攘獲擅殺諸罪罷都統任削爵仍管佐
領事二年正月
命同承政尼堪等率甲士百人會外藩諸部兵征瓦爾喀
師出會寧遇朝鮮兵於吉木海我兵馳擊斬其平
壤巡撫及兵二千餘敵兵繼至又敗之降其哈忙
城巡撫總兵又各邊副使等官斬馘無算進略瓦
爾喀以所獲牲畜分給外藩隨征將士遣之各還
所部十一月偕恭政星訥分統左右翼往征卦爾
察至黑龍江俘獲甚衆明年班師
特遣大臣迎勞尋任兵部右恭政四年七月授副都統十
一月與刑部承政索海統右翼兵征索倫部至雅
克塞城攻克之敗其部長博穆博果爾而還五年
四月復任都統七月叙功授騎都尉世職得
優賞部議征索倫時葉克舒督造監獄不堅致俘囚逃逸
應罰鍰追奪
賜物
上以葉克舒功罪相抵免之是月隨睿親王多爾衮圍錦
州與都統圖爾格率所部三百人設伏錦州西南
烏欣河追捕城中出牧牲畜敵兵千餘逆戰葉克
舒馬中矢蹶圖爾格馳救之上馬復戰殺敵數人
比還敵引兵潛襲我後葉克舒收兵還擊敵衆奔
潰以功復晉三等輕車都尉六年三月坐阿徇睿
親王等私遣官兵歸家及離城遠駐罪罰贖九月
復隨貝勒杜度圍錦州與都統譚泰阿山等掘濠
環守擊明總督洪承疇兵於松山七年三月
召還先是護軍統領噶布喇失律敗績葉克舒與都統譚
泰瑪喇希承勘坐推諉支吾論應罰鍰及錦州騎
兵之出犯鑲紅旗營也葉克舒以偹禦失宜調遣
不當致傷士卒復議罪應罰鍰并追奪
賜物償給陣亡士卒
上命免其承勘所坐罪餘悉如部議十一月貝勒阿巴泰
等征明師至黃崖口葉克舒與都統譚泰定議分
兵兩路夾擊遂奪邊口薄長城葉克舒麾軍先登
敵兵潰走進攻薊州敗明總兵白騰蛟白廣恩諸
軍尋遣兵攻孟家臺三十人䧟於敵八年師還下
部勘訊葉克舒辨稱敵欲歸順因遣兵招撫以致
䧟敵
上以葉克舒輕進失利又設詞詭辨論罪罷都統任削世
職順治元年三月
世祖章皇帝命為副都統駐防寧遠四月大兵入山海關
擊流賊李自成葉克舒率駐防兵與賊步戰身被
三十一創戕一目戰彌厲大破賊衆二年隨肅親
王豪格征山東時賊渠十餘輩悉據滿家洞憑險
為巢凡二百五十一崛葉克舒與尚書車爾格合
兵搜剿殱渠魁以土石湮塞諸洞口餘寇悉平叙
功復予三等輕車都尉世職旋晉二等三年授總
管鎮守
盛京屢遇
恩詔晉爵至三等男十四年以
昭陵總管鐘奈有罪葉克舒坐不舉劾免官並革世爵十
五年卒長子道喇别有傳次子夏穆善官侍衛屢
著戰功贈世職二等輕車都尉第三子瑚葉官護
軍恭領以軍功授世職三等輕車都尉
多積禮(弟都類)
多積禮滿洲正紅旗人姓棟鄂額駙何和哩次子
也初任佐領事
太宗文皇帝於藩邸從征烏拉有功天聰三年
上親征明至燕京多積禮以恭領從攻奪土城關五年從
征明圍大凌河城屢敗敵兵敘功授三等輕車都
尉世職崇德元年率師征瓦爾喀部俘丁壮三百
餘婦女老幼數百獲牲畜豹皮等物凱旋
命禮官迎宴尋擢本旗副都統四年七月奉
命同鎮國公扎喀納等統兵駐守藩城屏城間會内大臣
多爾濟属下數人竊馬由戍所遁去多積禮追之
弗及論罪革世職籍沒家産
命留弓矢甲胄及三馬與之仍管副都統事五年正月率
兵防禦錦州敵人稽察叛逃二月
命同恭領喀珠赴寧古塔集兵三百餘征烏扎喇部俘百
餘戶獲馬牛及貂貉虎狐等皮無算六月師還
遣官勞之即以所獲分
賜將士六年大軍圍明錦州明總督洪承疇集諸鎮兵十
三萬赴援據乳峯山松山列營
上統師親征屢敗明兵
上度明兵必夜遁分布諸將截其歸路多積禮受
方略率騎兵循海濱追擊殱敵甚衆七年十月以年老罷
管副都統事順治五年卒多積禮之第五弟曰都
類初任佐領天聰時擢正紅旗都統以其為固倫
公主所出
命轄兩佐領人戶崇德元年冬同都統譚泰等圍朝鮮國
都樹雲梯登城城上兵不敢拒悉奔竄明年凱旋
部議在軍中時失察所属違法亂行諸罪罰鍰奪
所俘獲三年隨貝勒岳託征明踰牆子嶺至密雲
敵以步騎三千逆戰都類與譚泰指揮所属兩旗
兵夾攻敗之獲馬百駝二十遂乘勝略地至山東
濟南府乃班師四年大軍征明錦州還有護軍囊
球安朱護訐同行之阿蘭泰臨陣退縮都類不受
首詞且召阿蘭泰告之坐徇庇又以奉
命兼管外藩蒙古納其所饋獻承
旨詢問不以寔對及新附丁壮逃遁先後論罪罰鍰削一
佐領人戶罷都統任尋
命復任都統並
諭諸貝勒曰都類雖有罪念公主在仍令兼轄兩佐領人
戶是年九月属下護軍碩詹首告都類征明山東
時徇隠家人盗馬等事索取降城中財賄且於濟
南府私發明德藩埋藏珍玩携歸下法司鞫寔論
死籍財賄珍玩入官
命免死納贖革職任所轄人戶歸隸禮親王代善應入官
之物以其半與碩詹八年再起為都統妻以郡主
封和碩額駙同輔國公篇古等率兵鎮守錦州
世祖章皇帝定鼎燕京敘入關破流賊功授騎都尉世職
命隨肅親王豪格征張獻忠道經西安分兵𠞰滅慶陽土
賊會兵西充獻忠既殪復與都統準塔等分𠞰川
北郡邑餘賊斬獲無算論功復屢遇
恩詔晉爵至二等伯順治十三年卒以其孫新逹里襲
和碩圖
和碩圖滿洲正紅旗人姓棟鄂何和哩第四子也
初襲父三等子爵
太祖高皇帝愛其才以大貝勒代善女妻焉封和碩額駙
太宗文皇帝即位之初授為正紅旗都統天聰元年四月
從大軍征朝鮮五月又從征明攻錦州寧遠二城
著有勞績二年五月隨貝勒阿巴泰率師破錦州
杏山松山諸路九月從征察哈爾克其四路軍以
功加五佐領進爵三等公三年十月隨貝勒岳託
征明攻大安口敗其駐防兵於馬蘭峪再敗其援
兵于石門寨復從大軍攻遵化城受
上方略率本旗兵攻其城西面之北克之十二月師薄燕
京結營土城關明兵來犯擊却之復奮勇先驅敗
敵於蘆溝橋同副都統阿山等陣斬明總兵滿桂
孫祖夀生擒黑雲龍麻登雲以獻旋師攻克永平
四年正月率旗兵駐守灤州五年三月
上以御書三函分諭諸貝勒大臣等勉以殫心盡職時和
碩圖已列八大臣遂陳疏自誓曰伏蒙
上諭諄切臣雖駑鈍敢不自懷兢業以圖報稱若知而
不言畏罪緘默不勤理諸務以圖便安惟天鑒之
八月我軍分圍大凌河城數重和碩圖以本旗軍
當西面之北明兵突圍出偕都統葉臣等夾擊之
追奔及城壕而還七年六月
上詢征明及朝鮮察哈爾三者何先和碩圖疏言宜先固
城堡然後相度明之邊界乘瑕而入若
天意佑我各城納欵雖欲速歸勢必不能故必固城堡而
後可無虞也其南面六城可暫停修築仍立界屯
耕恐我兵去後各處敵人窺伺鞭長不及難以救
援也惟將瀋陽牛莊耀州三城修理庶邊界内外
皆可長驅矣逾月病卒年三十八
上親臨哭之順治十二年追諡端恪立碑紀功雍正九年
賜勇勤封號子和爾本襲三等公爵尚主以祖父勲
賜勅免死二次崇德三年任護軍統領隨貝勒岳託征明
徇山東山西敗敵十餘陣所攻城堡輒下四年二
月以疾卒於軍年二十喪還
命部臣奠酒會部議護軍囊球等訐告同征之阿蘭泰臨
陣退縮事以前此和爾本從恭領魯克都之言袒
庇徇隠應削公爵不准承襲並奪所属人戶奉
旨和爾本已故免究以其弟哲爾本襲爵
托克推
托克推先世居呼爾哈以地為姓兄納罕泰為呼
爾哈部屯長
太祖高皇帝天命四年十月納罕泰同托克推携其親属
及同部百餘戶來歸
上遣官迎之
御殿賜宴各與裘服奴僕田宅器用馬牛隸滿洲正紅旗
尋授納哈泰為理事大臣托克推為佐領
太宗文皇帝天聰三年托克推任護軍恭領從
上征明由龍井關入遇三屯營哨卒斬五人獲馬七旋護
糧以行遇敵來刦復斬數人搴纛一遂會大軍攻
克遵化州五年三月同參領榜素等率兵百人赴
明錦州斬其哨卒生擒間諜以獻八月
上統師圍大凌河城
命貝勒阿濟格移兵扼錦州松山要路駐營邀擊明兵之
赴援者托克推率兵隨敵自錦州來犯托克推擊
却之追至城下斬獲甚衆八年二月同都統阿山
等率兵略錦州獲馬牛而還七月從
上征明大同凱旋出尚方堡遇察哈爾諸宰桑來歸
上命托克推率兵護降人家属還
盛京是年彙叙有功諸臣予騎都尉世職九年同護
軍統領布哈等率兵略明邊境至寧遠擒七人獲
馬四十牛百餘師旋出邊六十里敵以千人追襲
布哈殿後戰歿托克推同恭領阿濟拜巴圖魯哈
坦等還擊敗敵護所獲以歸即以牲畜分
賚之崇德三年八月隨貝勒岳託征明由牆子嶺入邊越
燕京趨山東圍臨邑縣城托克推督兵樹雲梯攻
克其城
賚良馬及白金四年六月擢正紅旗蒙古副都統崇德六
年隨睿親王多爾衮圍錦州擊却明總督洪承疇
援兵猝遇敵礮身中數創七年以疾解副都統任
世祖章皇帝順治元年起為
陵寢總管二年九月卒年六十有三子摩和托襲職
法譚
法譚滿洲正紅旗人姓他塔喇初以護軍校從
太祖高皇帝滅葉赫取明遼陽擢任佐領天聰元年從
太宗文皇帝征寧遠擊敗明兵於城北山岡七年以克副
任使予騎都尉世職崇德三年隨貝勒岳託征明
自牆子嶺入敗密雲步兵趨山東攻克郯城縣四
年冬隨承政薩木什哈索海等征呼爾哈部攻克
雅克薩城五年春先還奏捷六年大兵圍錦州明
總督洪承疇據松山以兵犯我右翼法譚隨肅親
王豪格率兵擊却之既而大兵圍松山敵復犯我
前鋒汛地為我軍所敗將奔塔山法譚復偕衆追
擊明兵赴海死者無算八年隨鄭親王濟爾哈朗
征寧遠攻克前屯衛中後所二城
世祖章皇帝順治元年任恭領隨睿親王多爾衮入山海
關以步兵擊敗流賊李自成叙功加一雲騎尉尋
兼任工部理事官二年冬隨順承郡王勒克德渾
征湖廣明年春自成遺黨一隻虎犯荆州法譚直
入賊營多斬獲追擊之宜昌自成弟李孜及偽磁
侯田見秀偽義侯張耐等俱率衆降四年考滿晉
三等輕車都尉五年擢右翼步軍總尉三遇
恩詔晉世職至一等輕車都尉兼一雲騎尉康熙元年以
病致仕三年卒
賜祭葬如典禮分世職為二以其孫鄂德襲三等輕車都
尉色勒璧襲騎都尉又一雲騎尉
覺善
覺善姓李佳世居薩爾滸城父通果事
太祖高皇帝任佐領隸滿洲正紅旗覺善襲管佐領事從
太祖滅葉赫取明瀋陽遼陽以功授騎都尉世職任恭領
天聰三年從
太宗文皇帝征明下遵化昌黎灤州永平諸城既班師貝
勒阿敏守永平覺善佐都統納穆泰等守灤州未
幾明兵圍灤州覺善勒衆出奮矟踰塹與恭領阿
爾津佐領庫爾禪直趨敵師敵潰奔旋集衆薄城
下覺善擊却之敵復發礮攻城壊垜堞覺善移兵
禦守敵不能登凡五敗敵衆會阿敏棄永平出關
灤州乏援諸將亦突圍走覺善復擊敗敵兵之阻
截我衆者與諸將偕還待罪
上以覺善守城力戰既出猶能殺敵釋其縳尋晉職三等
輕車都尉五年
上親統師圍大凌河城明兵自錦州猝至小凌河岸
上遣偏師渡河迎擊軍士不滿二百覺善入敵陣陷重圍
奮戰得出時我兵别與敵遇有軍校為敵所獲復
援之歸明監軍道張春總兵吳襄率步騎四萬距
大凌河十五里駐軍覺善隨貝勒碩託以右翼兵
突入張春營敵挫衂敘功晉二等輕車都尉崇德
五年授正紅旗副都統率兵駐防義州尋隨大軍
更番圍明錦州明年春以攻圍不力論統師王貝
勒及諸將罪覺善當削職籍家産半
命從寬罰鍰秋
上親征駐軍松山杏山間明兵謀奪我礮猝薄營覺善率
所部禦擊敵敗遁我軍圍松山掘壕立營敵乘夜
來犯復戰卻之八年正月與副都統譚布等率兵
駐守錦州九月隨鄭親王濟爾哈朗征寧遠敗明
總兵吳三桂邀戰步騎進至前屯衛敵悉衆出拒
我巴林喀喇沁蒙古兵失利覺善率右翼諸佐領
下兵各二突前奮擊大敗敵城遂下
世祖章皇帝順治元年大軍入山海關擊流賊李自成賊
以礮來犯覺善被傷仍奮戰敗賊二年敘前戰功
晉一等輕車都尉又一雲騎尉尋隨順承郡王勒
克德渾至江寧會自成餘黨一隻虎等寇擾武昌
襄陽荆州諸郡
詔移師征之三年二月師至石首聞賊在荆州順承郡王
令覺善與都統葉臣等率精銳馳壓賊營賊方攻
城悉驚潰我兵截擊俘斬略盡復分𠞰遠安南漳
宜昌賊衆次第就平十月凱旋
賜黃金十兩白金三百兩時山東土賊作亂侵擾恩縣齊
河平隂等邑覺善受
詔率兵赴𠞰斬賊首掃地王及其黨萬餘下所司紀功五
年正月江西總兵金聲桓據南昌叛覺善隨征南
大將軍譚泰都統和洛輝等往討七月師至南昌
賊悉步騎七萬拒戰覺善率精銳擊却之六年正
月大軍破南昌城聲桓中二矢投水死移師攻叛
鎮李成棟於信豐覺善督所部樹雲梯先登拔其
城成棟亦溺水死師還贛州復分兵𠞰滅新喻安
福諸賊黨先是遇
恩詔晉三等男爵至是敘湖廣山東江西戰功晉二等男
賜號巴圖魯七年隨睿親王多爾衮畋於中後所坐私行
射獵降一等輕車都尉兼一雲騎尉明年
上親政覺善訟鐫秩冤予復爵如故擢都察院左都御史
尋解任仍專管副都統事兩遇
恩詔晉三等子十五年以老病乞休許之康熙三年卒年
六十有六
賜祭葬諡敏勇勒碑墓道子六人次子噶爾圖長子薩爾
圖先後襲爵第三子吉勒塔布别有傳
岱松阿(子阿納海巴漢)
岱松阿滿洲正紅旗人姓佟佳世居雅爾湖
太祖高皇帝時授佐領
太宗文皇帝天聰二年隨貝勒岳託征明錦州獲人戶牲
畜復攻克十三站以東二十餘臺岱松阿同佐領
巴什泰先還奏捷七年
命同恭領英俄爾岱往朝鮮互市齎
敕責國王李倧背約附明倧惶恐上書謝罪八年以克副
任使予騎都尉世職九年隨副都統巴竒蘭等征
黑龍江敘功加一雲騎尉崇德元年隨英親王阿
濟格征明昌平有俘獲二年駐防盖州躡擊明兵
於旅順口獲敵船二斬二人擒七人以獻
命以所獲銀布賚之六年四月卒子阿納海襲世職任佐
領順治二年隨大軍𠞰流賊李自成於武昌追至
富池口獲賊船三年隨肅親王豪格征流賊張獻
忠師至西安聞叛鎮賀珍以馬步二千拒守鷄頭
關阿納海與護軍統領鰲拜等攻破賊營進征四
川屢擊敗獻忠部衆五年授工部理事官尋兼
任恭領六年隨征叛鎮姜瓖於大同掘壕圍城賊
數犯我汛地阿納海同都統噶逹渾往來禦擊皆
克捷七年九月三遇
恩詔晉世職至一等輕車都尉十八年山東土賊于七作
亂阿納海隨靖東將軍濟席哈往征敗賊黨喬玉
季於連山賊復乘夜來犯我營阿納海奮力拒戰
中創卒晉爵三等男
予祭葬如典禮分世職為二以其子愛音布襲二等輕車
都尉而以岱松阿次子巴漢襲騎都尉兼一雲騎
尉巴漢初任佐領隨安南將軍明安逹理駐防荆
州聞海賊犯江寧移師赴援擊敗偽都督楊文英
等康熙五年愛音布卒無子即以所襲之職併於
巴漢復為三等男十三年九月以恭領隨副都統
碩塔穆森等征逆藩耿精忠師次安慶聞賊陷建
德巴漢率兵偵探至赤頭關賊拒戰擊之潰導大
軍進攻賊開北門遁遂復縣城十一月賊四千餘
衆犯南康巴漢隨碩塔穆森等擊敗之斬級千餘
獲器械無算十六年隨鎮南將軍莽依圖江寧將
軍額楚等征逆藩吳三桂由廣東進攻廣西破偽
總兵蒋雄於樹梓墟十八年偽將軍吳世琮犯南
寧大軍往援世琮率衆渡江屯新寧州西山下
列鹿角拒戰巴漢隨莽依圖等進剿斬獲無算世
琮負重傷遁南寧圍解二十年隨征南大將軍賴
塔規復雲南敗賊將何繼祖等於西隆州奪石門
坎黃草壩諸要隘遂趨曲靖會湖南四川兩路兵
攻克雲南城復隨都統希佛等追𠞰賊將馬寳巴養
元等於楚雄之烏木山敘功晉爵一等男二十九
年三月卒子巴顔圖襲爵
安逹立(子阿積賴)
安逹立滿洲正紅旗人世居葉赫姓納喇
太祖高皇帝時遣兵刈鐵嶺田禾有降明蒙古拒阻安逹
立先驅擊走之
太宗文皇帝時隨貝勒薩哈璘駐防牛庄追斬叛逃蒙古
數人大軍攻明永平副都統阿山葉臣率二十四
人冐礮矢先登安逹立與焉得
旨奬賚師旋同恭領圖魯什偵敵建昌夜遇敵邀戰我軍
士有中矢墜馬者安逹立援之出尋擢前鋒恭領
隨大軍入明邊攻崞縣城領所部先登繼復率四
十人伏忻口擊敵騎二百搴纛三生擒六人獲馬
五十餘及出邊都統圖爾格戰捷敵奔竄安逹立
邀擊逐敵入壕殱殪甚衆崇德元年敘功授騎都
尉世職擢任正紅旗蒙古副都統三年冬隨貝勒
岳託征明距牆子嶺數里聞敵據隘口偹甚固安
逹立同都統恩格圖率所部蒙古别趨嶺右陟高
峯入邊遇敵騎七千迎戰先衆奮擊斬級無算遂
越燕京略山東明年春師旋由青山口出邊擊敗
追躡敵衆攻克山巔一臺五月隨大軍圍錦州明
兵自松山杏山來犯安逹立連戰皆捷六年復圍
錦州明總督洪承疇集援兵駐松山安逹立率兵
破其三營敵自塔山來犯安逹立奪其挨牌鏖戰
至日暮敵潰走翼日松山敵犯我右翼營安逹立
復戰却之七年敘功加一雲騎尉尋卒年六十有
三子阿積賴襲世職任護軍參領
世祖章皇帝順治元年隨大軍入山海關擊敗流賊李自
成追至望都復隨都統葉臣擊敗賊黨於懷慶進
攻太原屢挫拒戰賊衆又分兵敗賊於黃河渡口
尋署正紅旗蒙古副都統隨英親王阿濟格攻延
安城賊刦我輜重阿積賴擊之走追擊自成於武
昌屢破賊壘聞自成竄入九宫山復搜𠞰之剪其
黨甚衆敘功晉世職為三等輕車都尉四年兼任
刑部理事官五年隨鄭親王濟爾哈朗征湖南署
護軍統領分兵徇道州明桂王朱由榔以其衆據
永安關阿積賴破其柵壘皆潰遁獲馬二十餘七
年凱旋
賚白金三百遇
恩詔晉世職至一等輕車都尉兼一雲騎尉十二年卒子
海都襲
布丹
布丹姓富察世居葉赫
太祖高皇帝時來歸隸滿洲正紅旗分轄葉赫人戶授佐
領尋兼任前鋒恭領
太宗文皇帝天聰八年從征明大同進攻萬全左衛城先
登克之得
優賚予雲騎尉世職九年隨貝勒多鐸征明錦州師旋敵
猝追襲都統石廷柱部下兵有被困者布丹破敵
陣援之出是時
上别遣貝勒統師由歸化城征明山西布丹旋奉
命同前鋒恭領武拜等率兵百人往駐上都城舊址偵軍
事迎奏捷使偕還崇德元年隨武英郡王阿濟格
征明將入邊擊却敵騎擒其邏卒連破鵰鶚嶺長
安嶺二城皆督所部先登轉戰至涿州擒斬無算
既旋軍敵覬我輜重潛出居庸關設伏邀刦布
丹率兵衝擊敵皆潰竄四年同前鋒恭領沙爾瑚
逹等率土默特兵二百略寧遠北界以數騎挑戰
敵堅壁不出乃俘其採樵者以歸五年大軍圍錦
州敵離城築臺布丹同前鋒恭領納海色赫蘇爾
德馳擊斬四十人復追斬出城刈草者四十二人
敵以三百騎一再來犯並擊之遁尋與納海色赫
往小凌河遇明總兵祖大夀遣蒙古十七人自錦
州至盡斬之六年明總督洪承疇集援兵據松山
我前鋒汛地布丹偕諸參領奮戰却敵追斬十人
尋又擊敗杏山後敵騎七年錦州下敘功晉世職
為騎都尉是年冬隨饒餘貝勒阿巴泰征明入黃
崖口趨薊州擊敗明總兵白騰蛟白廣恩等斬獲
甚衆
世祖章皇帝順治元年隨睿親王多爾衮征流賊李自成
敗賊將唐通於一片石遂入山海關逐賊至安肅
望都屢戰皆捷敘功予騎都尉加一雲騎尉並世
襲罔替遇
恩詔晉一等輕車都尉九年擢任正紅旗蒙古副都統十
一年十月卒
賜祭葬如例諡毅勤子弸素理襲職
噶逹渾
噶逹渾姓納喇世居哈逹
太祖高皇帝時有約蘭者率其子懋巴里等來歸遂隸滿
洲正紅旗噶逹渾其孫也初任護軍恭領天聰二
年從
太宗文皇帝征多羅特部有功八年從征明山西克應州
城
賜人戶牲畜崇德五年隨大兵略中後所同護軍統領敦
拜擊斬敵衆睿親王多爾衮等率師圍錦州噶逹
渾領纛先進敗杏山騎兵旋往設伏松山敵至斬
十餘人敵據嶺列營擊敗之復同前鋒統領勞薩
等合兵追襲抵北岡乃還七年隨豫親王多鐸征
寧遠敵出兵躡我後噶逹渾先衆還擊敵潰走師
旋有護軍逹哈塔者中創仆掖之以歸順治元年
擢護軍統領從大兵入山海關破流賊李自成以
功授騎都尉世職二年隨英親王阿濟格追擊流
賊至九宫山凡三敗敵三年隨肅親王豪格征四
川師至西安分兵𠞰賊邠州賊渠胡敬德結營三
水縣噶逹渾與副都統和托攻堅直入拔其營復
與護軍統領蘇拜哈寧阿副都統阿喇善擊敗高
汝礪武大定二賊兵於三寨山用步卒搜𠞰山谷
賊據巔以拒遣其衆左右馳下迎戰噶逹渾與護
軍統領阿爾津奮勇斬殺連敗賊衆賊兵復犯正
藍旗營哈寧阿被圍噶逹渾與阿爾津蘇拜疾馳
往援擊却之又破賊兵于增盖尋擢戶部侍郎五
年三月調吏部侍郎六月敘功晉三等輕車都尉
十二月與阿拉善奉
命率八旗兵赴英親王軍協討大同叛鎮姜瓖至則七戰
皆捷賊黨自代州北關遁追斬無算遂平代州復
渾源州六年擢本旗蒙古都統仍任戶部侍郎七
年以從睿親王行圍私出射獵罷都統任降職為
騎都尉又一雲騎尉
世祖章皇帝親政擢戶部尚書明年二月噶逹渾訟鐫職
冤
詔復職晉二等輕車都尉三月改都察院左都御史四月
以駐防河間佐領碩爾對訐戶部給餉不均事下
部鞫訊坐隠匿不奏論削世職得
旨改罰鍰五月復調戶部尚書九月奉
命率師往征鄂爾多斯部九年擒斬叛逆蒙古多爾濟並
殱其衆于賀蘭山兩遇
恩詔晉三等男世襲尋調滿洲都統十年二月調兵部尚
書十一月奏言京城廣闊向設礮煤山以為信今
停止無憑集衆請用
盛京時鳴鼓聚衆之法疏入
詔白塔山及九門仍各設礮十一年三月敘功晉二等男
八月以濫引
赦例請貸行賄之雲騎尉吕獻忠罪
飭令回奏奏復稽遲下王大臣議坐削爵得
旨改降一等輕車都尉十三年海賊鄭成功潛乘海艘攻
陷閩安鎮遂犯福州
命赴定遠大將軍世子濟度軍隨同征討並
賜世子
敕曰凡爾調遣官兵勿令噶逹渾離左右也既至與督臣
李率泰等會兵𠞰撫克復海澄分遣將領水陸並
進擊敗賊衆下泉州及惠安之海港衛復閩安鎮
斬賊數十級獲戰艦軍械洗除賊砦成功遁入海
十四年三月班師四月卒
賜祭葬贈太子太保諡敏壮子噶爾漢襲職
碩詹(孫逹色)
碩詹滿洲正紅旗人世居訥殷姓富察父舒穆禄
太祖高皇帝時授佐領既卒碩詹仍其任尋兼參領
太宗文皇帝天聰五年同恭領杭什木沙爾瑚逹等略明
邊境斬三人擒哨長一哨卒五以歸八年以克副
任使予騎都尉世職崇德元年
太宗親征朝鮮克其國都國王李倧遁南漢山城進師圍
之偵倧妻子在江華島分兵攻取碩詹乘船渡海
衝越朝鮮戰艦繼佐領阿哈尼堪登島岸率衆攻
圍降其城敘功加一雲騎尉三年七月兼任刑部
理事官八月隨貝勒岳託征明由牆子嶺毁邊墻
入越燕京略山東攻克禹城縣及平隂縣明年春
旋師出邊敵襲我後營碩詹同巴圖魯尼哈里等
擊却之敘功晉三等輕車都尉是年九月訐本旗
都統都類征明山東時索降城中財賄又於濟南
府私發明德藩埋藏珍玩携歸下法司鞫實革都
類職籍財賄入官
命以其半賚碩詹尋擢戶部恭政五年三月大軍將征明
錦州
命碩詹赴朝鮮國安州徵其糧艘及水師由旅順口至大
凌河還報稱
旨秋隨大軍圍錦州我恭領禧福率甲士二十四駐守駱
駝山敵以步騎四百乘夜刦掠碩詹聞警趨援同
禧福斬敵二百餘獲馬十六七年管正紅旗滿洲
副都統事
世祖章皇帝順治元年四月隨睿親王多爾衮入山海關
擊敗流賊李自成既定燕京改參政曰侍郎碩詹
仍任戶部八月
上將遷都燕京
命碩詹統右翼兵留守
盛京十月隨豫親王多鐸由河南征陜西二年正月
擊敗自成迎戰賊衆連破賊營克潼關進取西安
復隨征河南江南是年敘山海關功晉二等輕車
都尉明年敘河南陜西江南功晉一等四年考滿
加一雲騎尉五年隨鄭親王濟爾哈朗征湖南時
衡州府為明桂王朱由榔之將所據六年四月碩
詹同都統佟圖賴伊拜等自湘潭進征距城三十
里有千餘人據橋立寨碩詹督兵擊敗之進奪其
寨斬其總兵陶養用遂定衡州七年凱旋
賜白金三百兩兩遇
恩詔晉爵一等男八年駐防河間佐領碩爾對訟戶部給
餉不均部臣並坐降革碩詹降世職為一等輕車
都尉復遇
恩詔加一雲騎尉九年以老病罷侍郎及副都統任十年
上念碩詹前此因給餉事降世職處分過重仍復一等男
康熙二年卒年六十有四
賜祭葬如典禮諡明敏以其孫逹色法色分襲世職並授
二等輕車都尉逹色尋任恭領十七年隨征福建
𠞰海賊鄭錦屢擊敗偽將軍劉國軒吳淑等拒戰
賊衆會國軒糾賊萬餘犯海澄縣逹色赴援身冐
鎗礮力戰聞城陷自經死
詔如陣亡例予䘏加一雲騎尉無子以世職予其弟法色
併襲改為一等男兼一雲騎尉
褚庫
褚庫滿洲正紅旗人姓薩爾圖先世居扎魯特祖
栢德遷居葉赫
太宗文皇帝天聰五年大兵圍明大凌河褚庫年十七從
征有蒙古驍將徹濟格突陣褚庫迎擊之生擒以
歸尋征明大同攻萬全左衛褚庫首先登城頸被
創猶力戰破其城論功予騎都尉世職
賜號巴圖魯授佐領兼恭領崇德三年任吏部理事官
世祖章皇帝順治元年隨英親王阿濟格追𠞰流賊李自
成由陜西至湖廣賊將吳伯益以賊衆三千拒戰
褚庫率兵擊敗之三年隨肅親王豪格征流賊張
獻忠同尚書星訥敗賊將高汝勵等於陜西進師
四川復屢敗賊兵六年隨大軍征叛鎮姜瓖圍大
同偽總兵楊振威糾賊犯正紅旗汛地並擾土默
特營褚庫連擊却之賊又犯鑲藍旗汛地同護軍
恭領瑚葉赴援以步戰敗賊衆賊平還京尋以值
宿失印鑰解理事官任仍管佐領兼恭領九年隨
都統噶逹琿征鄂爾多斯部叛酋多爾濟於賀蘭
山俘戰甚衆屡遇
恩詔晉世職至二等輕車都尉十三年海賊鄭成功犯福
州時鄭親王世子濟度統師駐漳州遣副都統阿
克善偕褚庫率兵赴援賊以戰艦二百自烏龍江
來犯褚庫率本翼兵登舟奮擊敗之追至大江口
獲船十二賊又以千餘衆於江岸迎戰褚庫督兵
奮擊斬級二百餘
聖祖仁皇帝康熙二年擢正紅旗蒙古副都統三年敘累
次隨征功晉一等輕車都尉七年以年老解副都
統任十四年卒
賜祭葬如典禮諡襄壮子海存襲世職
世宗憲皇帝雍正十年入祀賢良祠
瑚里布
瑚里布滿洲正紅旗人姓赫舍里世居和多穆哈
連父吳巴海當
太祖高皇帝討平葉赫時來歸授佐領俾分轄其衆瑚里
布其少子也
太宗文皇帝天聰五年由佐領擢一等侍衛旋任前鋒恭
領崇德三年隨貝勒岳託征明自密雲東北毁牆
子嶺入邊同護軍參領魯克都等擊敗明步騎兵
獲馬駝百餘六年隨征錦州明總督洪承疇據守
松山瑚里布與前鋒統領勞薩率兵越濠誘敵出
戰奮擊敗之復同參領席特庫布爾遜屢敗杏山
敵衆松山敵騎夜遁瑚里布沿海濱躡擊殱殪無
算七年三月駐師杏山敵騎四千餘自寧遠來犯
見我軍容盛却走瑚里布與前鋒統領弩山追蹙
之連山尋遇沙河所敵兵五百欲走寧遠復擊敗
之十月貝勒阿巴泰統師征明
上命瑚里布與席特庫隨右翼軍入長城即以軍事還奏
於是大軍自黃崖口進克長城明總兵白騰蛟白
廣恩合衆數千邀戰瑚里布同諸將擊敗之於薊
州遂先還奏捷八年四月
上念征明大軍將出長城復
遣瑚里布與努山席特庫及恭領瑚沙羅實等率兵九十
赴界嶺口偵之遇明兵俘斬甚衆
世祖章皇帝順治元年冬
命英親王阿濟格𠞰流賊李自成於陜西瑚里布率正紅
旗前鋒以隨二年春師至綏德州賊乘我未列陣
掠取馬數十瑚里布追及之山巔擊潰賊衆盡獲
其所掠馬會自成奔湖廣大軍進征攻克安陸府
瑚里布敗賊獲戰艦追𠞰至九宫山五戰皆捷師
還敘功授雲騎尉世職三年隨肅親王豪格𠞰流
賊張獻忠過漢中擊敗叛將賀珍兵大軍將至西
充肅親王令瑚里布同參領席卜臣率前鋒四十
人持檄先行遇賊騎邀截突前衝擊斬三十餘級
生擒二人進薄獻忠營斬其執纛者大軍繼進遂
殪獻忠瑚里布復與都統準塔征遵義府過璧山
縣擊潰賊衆數千六年隨鄭親王濟爾哈朗順承
郡王勒克德渾征湖南攻圍湘潭徇衡州道州及
全州皆有斬獲七年九年兩遇
恩詔晉三等輕車都尉十年擢正紅旗滿洲副都統十三
年遷右翼前鋒統領十五年隨信郡王多尼征貴
州十六年大軍克雲南明桂王朱由榔及其帥李
定國白文選等竄遁瑚里布與左翼前鋒統領白
爾黑圖率兵趨永昌渡潞江戰磨盤山克騰越州
窮追至南甸皆有功還京追論戰磨盤山時都統
沙里布遇伏陣歿瑚里布弗及援停止敘功仍任
前鋒統領康熙十二年五月
聖祖仁皇帝念瑚里布宣力有年克著勞績
特加太子少師十二月逆藩吳三桂反
命都統赫葉為安西將軍瑚里布以護軍統領為副將軍
率禁旅赴西安會同駐防將軍瓦爾喀進討十三
年正月
上念四川接壤滇黔恐為賊煽動
詔瑚里布與前鋒統領穆占簡精銳疾馳相機援𠞰三月
會師漢中賊黨已踞陽平關瑚里布同穆占攻克
之乘勝趨七盤關及朝天關連敗賊衆擒斬無算
遂進征保寧賊將吳之茂擁衆拒抗大軍鑿壕塹
與相持六月
上遣貝勒洞鄂為定西大將軍征保寧以瑚里布恭贊軍
務十一月提督王輔臣叛於寧羌
詔撤保寧兵還守要地瑚里布同赫葉等還漢中尋隨洞
鄂還西安十四年賊阻截棧道平凉秦州俱陷
詔趣進𠞰瑚里布隨洞鄂征秦州圍城四月克復之移師
征平凉距城數里駐營輔臣連結蜀賊阻大軍薄
城十五年
上以大軍久駐平凉未能攻取
命大學士圖海為撫遠大將軍收洞鄂等
勅印令受圖海節制瑚里布留供調遣十六年卒於軍子
剛元襲世職
欽定八旗通志卷一百六十四
