欽定八旗通志卷首之六
天章六
皇上御製文
八旗姓氏通譜序
我
祖
宗誕膺
天命勃興東土德綏威讋奄甸萬姓維時龍從鳳附之衆
雲合響應輻輳鱗集強者率屬歸誠弱者舉屬内附我
祖宗建師設長以莅之分旗隸屬以别之厥有熊羆之
士不二心之臣效命疆場建謀帷幄親以肺腑重以婚
姻酬以爵命迨入關定鼎或聚居遼左或散處燕畿錫之
土田爰及苗裔至於今百五六十年生聚蕃衍時萬時億
累朝休養煦植鞠保胥勤越我嘉師咸能永世以滋大
朕惟
祖宗德澤之深不可不繼修令緒益綿延惇固於無疆
重慮物阜且博代序日遠族姓日繁不為之明章統系
俾知世德所自將罔克念先人之勤無以光昭前烈爰
發金匱石室之藏徵載籍稽圖譜考其入我朝來得姓
所始表之以地系之以名官階勲績綴為小傳勲舊戚
畹以及庶姓釐然備具秩然有條與國史相為表裏昔
周小史定繫世辨昭穆左氏内外傳言天子建德因生
賜姓胙土命氏而司商吹律以定姓名盖萬物本乎天
人本乎祖木有根而枝附焉水有源而流出焉譜牒者
所以聫人情之渙而維舊俗之漓不可忽也相昔先民
遺風敦樸不徒以俗望相高是書之作非如魏晉隋唐
譜牒之學炫博聞而廣附會以膏粱閥閱為尚也書曰
古我先王暨乃祖乃父胥及逸勤又曰惟乃祖乃父世
篤忠貞服勞王家纉乃舊服無忝祖考前之人既以忠
實勤勞覆幬其後嗣凡兹食舊德而服先疇者其何以
無隳厥緒書亦曰率乃祖考之攸行昭乃辟之有義是
則朕所厚望也夫
新刻稽古齋文集序
吾弟和碩和親王所著序論詩賦雜文曰稽古齋文集
者凡若干卷編次於雍正八年秋越今年夏將以授梓
來請予書舊所為序弁諸卷首盖去作序時忽忽十有
七年矣予與王幼同學同課習為詩古文詞當是時侍奉
皇考膝下優游書府日寢饋於經史文字中世網塵
務毫髮不以嬰其心吾兩人者相觀以善交相勉相得
無間如是者垂二十年天倫之樂無過於是集中所載
大都至性所呈流溢豪素之表讀其辭可想見其為人
也顧予與王同時訂定詩文予以乾隆元年勉從内廷
諸臣之請刊布樂善堂文集迄今十有一年王始出是
編命梓其遲回慎重不自滿假謙德雅懷足為師法是
則予之所深愧而嘉歎為不可及者夫抑予重有感者
予自踐阼以來萬幾在御惟日兢兢馭朽臨淵未足為
喻雖結習未忘時亦寄懷翰墨求如曩時之暢情專意
上下古今流連陶泳其為樂既不可復得而王亦典旗
務領内府亮采有邦非復書齋稽古之舊娱意斯文者
盖亦希矣予每循覽舊作俯仰疇昔未嘗不為之撫卷
三歎故於王之來請非僅僅重錄原序所可盡其意輙
復為序之如此王之年日增德日進文日多異時有二
集三集者出予當以是為例一一為王序之
惇敘殿柏梁體聫句詩序
乾隆丙寅秋八月式宴王公宗室於瀛臺之惇敘殿法
皇祖也惟時朕諸叔父列王爵者四人皇弟封王者二
人皇子三人宗室王公有爵者三十二人念我羣從子
姪孫姓之同出自
皇祖者或俟封或爵不至與宴之列十年以來未舉和
會之典親親之誼疎焉則亦命入今日之座凡六十有
二人其以事故是日未至者復五十餘人於戲自黃虞
以來有大德者之得其位得其禄得其名夀如我
皇祖者其誰耶即子姪之繁衍雖文王不得尚之使目
前之振振揖揖我
皇祖
皇考式臨式憑予與諸弟兄子姪孫姓稱觴獻夀於其
間其愉悦鼓舞又當何如歡極而戚固情之所必至也
然今日之宴會我
皇祖
皇考實式臨之實式憑之諸伯叔父自當以予言為不
謬也則又洒然以怡焉昔漢武帝柏梁之宴同姓者惟
梁王武及宗正安國而已其餘皆羣臣然尚以此留詩
唐明皇改集仙殿為集賢籲俊之義尚矣而周親未與
亦闕典也朕今易崇雅為惇敘以紀今日之事復倡為
首句以俟衆作之成凡今兹之掞藻得句者皆我
皇祖
皇考遺教之所垂也又何必舉金谷之例乎
紫光閣五十功臣像贊(有序)
西師之役頼
天佑乘時運資衆力拮挶擘畫幸底厥績固非予一人
所敢逆料敢期必也然稍可以謝衆論惬深衷者
無他則以賞罰信而應機速耳語云日中必熭操
刀必割言應機宜速也書曰罪疑惟輕功疑惟重
言賞罰宜信也機之來發於無窮之源而應以萬
變之極盖難言之若夫信賞罰似非難事而亦有
所難者則以不能因物付物有所容心於其間耳
且罪疑而後從輕若不疑而亦從輕則偷生者何
懼焉功不疑而從重其理固當然涉疑而屢從重
則冐賞者生心而真功反有向隅者矣是知疑不
可也夫不疑而功惟真功賞斯重焉罪惟真罪罰
斯必焉則捨命灰軀冐矢石投鋒鏑之倫孰不勸
以懲乎兹者事定功成寫諸功臣像於紫光閣朕
親御丹鉛各系以贊不過譽不尚藻惟就諸臣實
事錄之並闡其義如右雲臺二十有八凌烟閣二
十有四而此五十人者則以國家中外一統宣力
者衆然此猶舉其尤赫者若夫斬將搴旗建一績
致一命者亦不忍其泯滅無聞將亦圖其形而命
儒臣綴辭焉
大學士一等忠勇公傅恒
世胄元臣與國休戚早年金川亦建殊績定策西師惟
汝予同鄼侯不戰宜居首功
定邊將軍一等武毅謀勇公戶部尚書兆惠
濟爾哈朗喀喇烏蘇兩番襲廹均保無虞以智濟險以
誠感衆卓哉崇勲闢我提封
原定北將軍一等誠勇公兵部尚書班第
元戎率師平定伊犁而何阿逆叛亂乘危變出不期投
軀西漠故里櫬歸痛哉酹酌
原靖逆將軍三等義烈公工部尚書納木扎爾
我懷賢勞命將往代正值黑水猖獗鼠軰以二百衆䧟
萬賊中因緣徇節勇濟以忠
定邊右副將軍一等靖遠成勇侯理藩院尚書
富德
古云福將信有其言所遇均吉勇冠軍門不寧一勇兼
善於謀吉林拔萃特賜封侯
原大學士三等忠勤伯陕甘總督黃廷桂
外任封疆内司綸綍俾理儲胥經權弗詘殫誠盡智事
協予心未同凱宴痛惜曷任
參贊大臣工部尚書舒赫德
屢授重寄亦屢左遷厲厥意懦策厥材賢白衣白水聞
黑水信安衆進援爵秩重晉
參贊大臣一等果毅公兵部尚書阿里衮
富德入援次呼爾璊䟎行戈壁馬不進焉以馬濟軍敵
營夜襲同事建績曰鄂博什
原參贊大臣三等襄勤伯總督鄂容安
世臣知書料善論兵惜弗通語遂弗燭情變起倉卒力
戰命畢用違其材實予之失
參贊大臣一等承恩毅勇公戶部侍郎副都統
明瑞
椒室懿親年少志雄謂可造就俾學從戎獨出獨入既
忠且壮屢立宏勲惬予所望
參贊大臣工部侍郎副都統阿桂
阿克敦子性頗捷敏力請從戎宜哉惟允身不勝衣心
可干城楚材繼出為國之楨
原參贊大臣三等子戸部侍郎副都統三泰
率二百人共詣軍營臨敵而退寧謂忠誠如早聞信何
致殞身不前不後失二賢臣
原參贊大臣前鋒統領騎都尉又雲騎尉鄂實
其兄徇節其弟忍使欲報兄讐固請不已黑水之挫復
以捐身超雪前罪賞延後昆
領隊大臣内大臣博爾奔察
矍鑠請行索倫巨擘挽五石弓尚能殺賊如鷙之擊不
留飛鳥馬援來歸殊恩榮老
領隊大臣副都統塔什巴圖魯端濟布
將軍黑水先衆徑渡固營待軍實端濟布衆寡稍挫倉
卒周防奪回人馬勇且謀長
領隊大臣護軍統領愛隆阿
將門傑種拍張撫髀受將軍檄力戰全歸整師再進賈
勇䧟堅弟巴靈阿盡節軀捐
領隊大臣前鋒統領墨爾根巴圖魯瑪瑺
侍衛從征竒功屢立雖賊萬衆單騎直入陷陣馬仆距
躍彎弓賊人咋舌稱天上雄
領隊大臣内大臣副都統巴圖濟爾噶爾
都爾伯特部中傑驍嘉其心直授職本朝凡與交戰義
弗返顧師濟和闐不孤恩遇
散秩大臣穆爾德木圖巴圖魯齊凌扎布
旗籍蒙古偏校從軍殺賊則奮鶻入鵶羣與噶布舒分
守和闐保衆集事且有謀焉
散秩大臣哈坦巴圖魯噶布舒
躍馬抨弧先鋒鏖陣入俄羅斯得阿逆信和闐既定論
功策勲衣錦歸籍散秩大臣
副都統噶畢雅圖巴圖魯額爾登額
軍門統事諸務勤宣亦能力戰突將無前入拔達山索
逆&KR0624;馘曉諭殊方是其偉績
内大臣鄂齊爾
前無堅對後無返思持矟一呼千賊披靡揚揚英氣洸
洸偉身與薩拉爾盖同部人
副都統鄂博什
索倫營總乙亥出師老而益壮頗識戎機厄魯回部胥
聞其名聳身馬上如擊兔鷹
副都統圖布巴圖魯温布
生不知懼戰不知退亦不受傷銅額鐵背弓可擔水箭
如鍫鏵温侯名布是耶非耶
副都統克特爾克巴圖魯由屯
本射生手狼不暇走以之殺賊如探囊取竒功屢建亦
因閱歷世職崇階酬其勞績
原副都統騎都尉又一雲騎尉三格
渾齊潛遁疎防降謫從軍贖罪每戰必力黑水殞命豁
罪論功圖像紫光表忠無窮
原頭等侍衛舒布圖鎧巴圖魯竒徹布
包沁之叛千賊一身賜巴圖魯昉乎斯人後復屢戰喪
哈薩克始終於是曷勝悼惜
頭等侍衛博克巴圖魯老格
哈薩錫拉呌詉稱亂趨羊適過以計觧難後復從軍屢
戰屢進單馬衝突獅子奮迅
頭等侍衛墨爾根巴圖魯達克塔納
庫車圍攻命守要害偵賊來援周防以待賊却乃前賊
前乃却引至大隊是鞣是膊
頭等侍衛薩穆坦
厄魯刧運構釁互戕識時拔出致力疆場首被掄選往
拔達山譯語曉譬共索馘還
原二等侍衛固濟爾巴圖魯雲騎尉璊綽爾圖
捉生以出被回所遮衆寡不敵矢盡堪嗟罵賊以死雖
死猶生時共事者達什策凌
二等侍衛哈朗圭巴圖魯塔瑪鼐
聞戰則喜無生有死五易馬進終弗却視身不及膽心
則乏謀用以衝陣勝五百牛
原二等侍衛哈布台巴圖魯富錫爾
三巴圖魯於中之一要遮色楞忽墮其術不及彎弓白
刃揮霍猶斬數人之死弗却
二等侍衛額爾克巴圖魯海蘭察
烈風掃枯迅其奚難亦頼衆傑摧敵攻堅於塔巴台射
巴雅爾是其偉績勇鮮倫比
原二等侍衛雲騎尉富紹
黑水築栅未畢賊侵蜂屯蟻襍攘攘林林持將軍令意
氣昂藏來往慰衆銃殞堪傷
三等侍衛賽音博勒克巴圖魯扎竒圖
狗盗雞鳴孟嘗不棄竊馬何害用人之際間道達檄首
遴斯人雙雄比肩衝出萬軍
三等侍衛什倫哈什哈巴圖魯阿爾丹察
騎二駿馬縱兩神鶻回如瓦雀伏不敢發共扎竒圖左
旋右抽卒致軍信效力獨優
三等侍衛卓里克圖巴圖魯五十保
軍檄再發更掄五英馳驛逾月迅至北京捨身報國不
可數算舉其尤者圖形作贊
(謹案五十功臣贊内策布登扎布色布騰巴爾珠爾扎拉豐阿羅卜藏多爾濟係外藩豆斌高天喜)
(係漢人薩拉爾阿玉錫達什策凌係額魯特額敏和卓霍集斯鄂對係回部故惟恭錄傅恒等三十)
(八首)
命追復睿親王封爵及復開國有功諸王原號並
予配享諭
睦親彰善王政宜先繼絶昭屈聖經所重朕自臨御以
來間日恭閱
列祖
列宗實錄一册因得備知
祖宗創業艱難及爾時懿親藎臣勤勞佐命底定中原
偉伐殊功實為從古所未有而當時策勛錫爵榮號崇
封所以酬答者本從優厚迨其後或有及身緣事旋被
降削者或有子孫承襲更易封號者迄今平情凖理若
不為之溯述闡揚追復舊恩於心實有所未惬因念睿
親王多爾衮當開國時首先統衆入關掃蕩賊氛肅清
宫禁分遣諸王追殱流寇撫定疆陲一切創制規模皆
所經畫尋即奉迎
世祖車駕入都定國開基以成一統之業厥功最著顧
以攝政有年威福不無專擅諸王大臣未免畏而忌之
遂致殁後為蘇克薩哈等所搆授欵於其屬人首告誣
以謀逆經諸王定罪除封其時我
世祖章皇帝實尚在冲齡未嘗親政也夫睿王果萌異
志則方兵權在握何事不可為且吴三桂之所迎勝國
舊臣之所奉止知有攝政王耳其勢更無難號召即我
滿洲大臣心存忠篤者自必不肯順從然彼誠圖為不
軌無難潛鋤異已以逞逆謀乃不於彼時因利乘便直
至身後以歛服僭用明黃龍衮指為覬覦之証有是情
理乎况英親王阿濟格其同母兄也於追捕流賊回京
時誆報李自成身死且不候
旨班師睿王即遣員斥責其非並免王公等往迎之禮
又因阿濟格出征時脅令廵撫李鑑釋免逮問道員及
擅至鄂爾多斯土默特取馬令議其罪降為郡王平日
辦理政務秉公持正若此是果有叛志無叛志乎又
實錄載睿王集諸王貝勒貝子公大臣等遣人𫝊語曰
今觀諸王貝勒大臣但知諂媚於予未見有尊崇
皇上者予豈能容此昔
太宗升遐嗣君未立英王豫王跪請予即尊位予曰爾
等若如此言予當自刎誓死不從遂奉
皇上纉承大統似此危疑之時以予為君予尚不可今
乃不敬
皇上而媚予予何能容自今以後有盡忠
皇上者予用之愛之其不盡忠不敬事
皇上者雖媚予予不爾宥也且云
太宗恩育予躬所以特異於諸子弟者盖深信諸子之
成立惟予能成立之每覽
實錄至此未嘗不為之墮淚則王之立心行事實能篤
忠藎感
厚恩深明君臣大義尤為史册所罕覯使王彼時如宋
太宗之處心積慮則豈肯復以死固辭而不為邪說摇
惑耶乃令王之身後久抱不白之冤於泉壤心甚憫焉
假令當時王之逆跡稍有左騐削除之罪果出於我
世祖聖裁朕亦寧敢復翻成案乃實由宵小奸謀搆成
冤獄而王之政績載在
實錄者皆有大功而無叛逆之迹又豈可不為之昭雪
乎昨於乾隆三十八年因其塋域久荒特勅量為繕葺
並准其近支以時祭掃然以王之生平盡心王室尚不
足以慰彼成勞朕以為應加恩復還睿親王封號追諡
曰忠補入
玉牒並令補繼襲封照親王園寢制度修其塋墓仍令
太常寺春秋致祭其原𫝊尚有未經詳細者並交國史
館恭照
實錄所載敬謹輯錄添補宗室王公功績𫝊用昭彰闡
宗勛至意又如豫親王多鐸從睿親王入關肅清京輦
即率師西平流寇南定江浙實為開國諸王戰功之最
乃以睿親王之誣獄株連降其親王之爵其後又改封
信郡王雖至今承襲㒺替但以王之勲績超邁等倫自
應世胙原封以彰殊眷豈可以風影微眚輙加貶易乎
朕以為應復其原封又諸王中披堅執銳拓土開疆共
成一統之業者如禮親王代善後改封康親王鄭親王
濟爾哈朗後改封簡親王肅親王豪格後改封顯親王
克勤郡王岳託後改封平郡王當時俱懋著壮猷克昭
駿烈載在宗盟今其子孫所襲均非始封之名外人不
知妄疑宗藩當國家締造時有大勲勞而後裔均不得
長延帶礪似為闕典即其本支承家襲慶以去祖漸遠
幾忘其先世錫封之由弗克顧名奮效所係於宗室子
孫者甚重况功臣世封内如揚古利之英誠公費英東
之信勇公額亦都之果毅公俱以本號相𫝊其子孫承
襲者各能溯勛閥以宣偉績不失故家喬木之遺今以
親賢世胄竟改其初封嘉號何以垂詒奕禩示酬庸追
本之義乎朕以為應復其原號著交軍機大臣會同宗
人府悉心妥議具奏其餘宗室諸王貝勒等如有顯著
功績其封爵後經降奪者除本人身罹重愆自不當復
邀優典若係承襲之子孫獲咎議處者僅當斥其本身
而不當追貶其祖宗世爵方為平允亦著一併會查議
奏再配享
太廟諸王僅有通達武功慧哲宣獻四郡王其
太祖
太宗
世祖時戮力行間櫛風沐雨之親藩如向所舉數人皆
未之及盖由當時議禮諸王各懷私意遂爾没其勛伐
不得同侑馨香豈足以彰公道所有睿親王禮親王鄭
親王豫親王肅親王克勤郡王俱著補置牌位配享
太廟用以妥功宗而昭渥典至通達郡王係
顯祖之子武功慧哲宣獻三郡王係
景祖之子當時雖身與配享第以三郡王宗支已在覺
羅宗室王公表𫝊内亦未立通達郡王𫝊國史𫝊又以
屬在宗潢令此四王無所附麗亦覺缺典著交内閣國
史館補為立𫝊通達郡王入於宗室武功等三郡王列
於國史諸大臣傳之前或當時紀載簡少功績無由
稽核不拘詳略各立一𫝊以徵信實
增訂清文鑑序
稽古語言文字之傳不能不随方随時代為變易將欲
觀其會通惟音義兩端為之樞筦獨是施之於繙譯則
以字之不得其音而舛者亦以字之強索其義而逾舛
嚮評通鑑輯覽糾前史譯本失真則有校正金元國語
觧之命及製西域同文志序諸作復連類而引伸之兹
增訂清文鑑告竣並為鬯厥指以詔來者夫字之不得
其音者如明安之為猛安穆昆之為謀克猶云對字未
叶耳甚者乃因字法以寓褒譏如金史書烏珠為兀术
貝勒為勃極烈或為孛厪者是也且同一蒙古人名於
膺世爵者則書羅卜藏於隸讞牘者則書羅卜贓沿流
至今未改不綦誕乎至以字文強索其義者如蒙古語
鄂博特堆砌之統詞而曲說者以鄂為嵯峩之峩博為
軷祭之軷自翊語出經𫝊究之求其義而不得遂并其
音而失之不愈盭乎蓋對音本無義也即如國語稱天
曰阿卜喀蒙古語則曰騰格里西番語則曰那木喀回
語則曰阿思滿以漢文求之皆無義之可索且以漢文
天字設用國書合音則字當云梯煙夫梯煙寧有義乎
豈梯必梯磴之梯而煙必煙霄之煙乎穿鑿者又將謬
解為梯煙而上為天之義可乎盖嘗推而論之前代之
主其不暇兼治漢文者既一任夫承譌襲謬而莫之正
而兼治漢文者乃轉為漢文所牽掣而不克博訂方言
之異精研聲律之元譬諸以水濟水誰能食之非虚語
也洪惟
皇祖聖祖仁皇帝
神靈天亶制度考文於
列祖剏垂國書廣大精微貫串賅洽
御定清文鑑全圅折衷大備惟當時編纂諸臣依國語
分類排纂未列三合切音漢字注中間採經𫝊成語以
佐訓詁日久易啟傅會穿鑿之習朕志切紹
聞指授館臣詳加𣙜覈每門首著國語旁附漢字對音
或一字或二合或三合切音俾等量者不爽苗髮而字
之淆於不得其音者尠矣詮釋具以日用常言期人共
曉其俗觧摭拾陳編章句及以之乎者也為文者悉汰
之而字之汨於強索其義者抑又尠矣綜計續入新定
國語五千餘句若古官名冠服器用鳥獸花果等有禆
參考者别為補編系之卷末庶幾嘉與我子孫臣民可
以同文可以𫝊世而行遠是為序
滿珠蒙古漢字三合切音清文鑑序
向既增訂清文鑑序而行之與夫穿鑿字法謬寓褒譏
曲觧方言傅會漢語一切務竒求勝亦既辨之詳矣兹
三合切音清文鑑書成司事者以序為請夫既有前序
則此可以不必重為然前書祇載國語漢語而未及蒙
古此書乃並載蒙古語所為異於前書者是不可以不
闡其義我國家自
太祖
太宗以來近邊諸蒙古部落久為世臣而至今則喀爾
喀青海及準噶爾之四衛拉特前後歸順盖無一蒙古
之非我臣矣諸部語言音韻剛柔雖略殊而大段則一
即國語雖與蒙古語異而亦有一二相同者朕即位初
以為諸外藩歲來朝不可不通其語遂習之不數年而
畢能之至今則曲盡其道矣侵尋而至於唐古特語又
侵尋而至於回語亦既習之亦既能之既可以為餘暇
之消遣復足以聯中外之性情因悟天下之語萬殊天
下之理則一無不戴天而履地無不是是而非非無不
尊君上而孝父母無不賢賢人而惡小人彼其於語言
文字中謬存我是彼非入者主之出者奴之不亦仰而
唾空終於自汚其面哉故向有校正金元國語觧之命
及製西域同文志壹是義也雖然予以為亦無足深怪
作金元史者之讕文何則彼一類之人尚有越人視秦
人肥瘠之言而况非其類者乎又况彼實不觧其語言
音義乎則又安能保千秋萬世後不觧此書者之不又
將如作金元國史者之其人乎前書之序並命載於後
庶幾並觀以互相發明也
平定金川五十功臣像贊(有序)
金川既平定圖功臣像於紫光閣序而贊之一依
伊犂回部之例其故其義前序言之詳矣兹復何
言而不能無言者誠以諸臣宣力攄猷或定策於
樽俎之間或衝堅於石矢之隊且捐軀盡節者指
不勝屈寧忍令冺没無聞而弗夀厥儀表彰厥名
聲者哉夫用兵盖難言之矣無應機之謀乏識人
之鑒而徒俾推轂是藉寇兵而齎盜糧也温福之
僨車朕深引以為愧而阿桂終能集事朕又略因
觧嘲至於午夜廢寢當食忘餐吁亦勞矣夫無此
勞而徒曰有兵有將汝其為我征伐則真窮兵黷
武而付其天下之成敗於不問者朕弗為也觀此
序者或諒朕非窮兵黷武之為幸何如之冀何如
之而朕之子孫當凛佳兵之誡苟不得已而用之
必深體此序之意弗以冒昧行焉則我大清億萬
年無疆之休基於是矣前圖逮今甫十六載事故
過去者即十分之九為之愴然而後生疊奮繼前
人之光為國家之用林林源源以出因又為之慶
矣其兩被圖形如阿桂之倫豈非德業之光輝人
臣之厚幸而較衛霍英鄂之流更為榮遇超越乎
定西將軍一等誠謀英勇公協辦大學士吏部
尚書阿桂
西師參贊經歷多年兹為巨擘掄掌兵權(西師之役阿桂為參贊大)
(臣著有勞績因其嫻習軍務特授為定西將軍統兵𠞰两金川阿桂承命以來籌畫盡心不憚艱險用能掃蕩)
(賊巢俘擒逆黨大勲克集實為首功錫爵圖形優加章服懋昭酬庸之典)誠而有謀英弗恃
勇集衆出竒成勲克鞏
定邊右副將軍一等果毅繼勇公加一等子戶
部尚書豐昇額
宜喜弗動(癸巳夏因促浸賊人勾通趲拉降番潛出滋擾時豐昇額駐兵宜喜諭令就近赴大板昭)
(堵勦豐昇額得旨時已知有木果木之事又未得阿桂軍營信息恐將綽斯甲布一路兵力分單徒去無益竟)
(未移兵前往奏至嘉其有識特降旨奬勵之)定見識機後副西路親勵戎衣
遜克爾宗督兵進取國之藎臣勇繼乃祖(遜克爾宗地最險要且在)
(我軍之後豐昇額督兵進攻或斫寨而入或梯牆而進遂爾得碉殱賊嘉其勇敢無愧乃祖巴圖魯公額亦都)
(之風因於所襲公爵加繼勇二字以旌之)
定邊右副將軍一等襄勇伯成都將軍明亮
獨統一路頗有斬獲姻戚少年世承恩澤(明亮為親孝賢皇后姪)
(察其少年誠篤俾習軍旅命為副將軍在南路統兵隨即攻取馬尼繼復移兵襲取宜喜山梁遂于北路進勦)
(尋克日旁沙爾尼一𢃄亦屢著功績)建績抒忱是用褒嘉俾司將印永靖
筰巴(兩金川既平於其地設鎮安營駐守因授明亮為成都將軍以控馭之)
大學士舒赫德
土爾扈特安集邊城(辛夘夏土爾扈特汗渥巴錫等率全部歸順特調舒赫德為伊犂將)
(軍經理其事安措極為妥協旋授為大學士甲午秋命統兵勦捕山東逆匪王倫甫六日而蔵事)命入
綸閣速定臨清金川之役未悉端委書旨承行時亦贊
理
兵部尚書一等忠勇公和碩額駙福隆安
父定復叛子嘗愧之(戊辰金川之役大學士傅恒前往經略時以莎羅奔郎卡畏罪投誠)
(遂奏聞受降未十年郎卡即滋擾鄰封其子索諾木益偝恩反噬實深悔前此之姑息非一舉而殄滅之不能)
(永除後患福隆安因此屢懇赴軍營自效皆未允所請留之禁近俾習贊軍務)是用稽首躬請
出師留於左右俾習規畫頗有嘉謀協予廣益
原參贊大臣固倫額駙贈和碩親王色布騰巴
爾珠爾
伊犂宣力屢立戰功金川參贊仍勵勇忠抱病軍營弗
令奏聞惜竟不起未觀成勲
參贊大臣一等超勇侯都統海蘭察
射巴雅爾超授侍衛洊至都統參畫軍計堅碉險砦無
不先登勇而有謀封侯實應
參贊大臣一等嫻勇男護軍統領副都統額森
特
虎鎗隨圍覺與衆殊命往勦賊攘臂以愉閱歷既多遂
參謀議獨當一面亦復集事
參贊大臣護軍統領舒常
八旗子弟總屬世臣菁莪造就命以從軍勇弗搴旗智
堪入幕北路贊機時資其略
領隊大臣一等承恩武勇公加一等男都統奎
林
兄終王事至今為恨(奎林乃毅勇公明瑞親弟皆兵孝賢皇后親姪明瑞為將軍督征)
(勦緬匪陣亡朕每以為恨不忍更命從軍乃奎林力請不已因許之奮勇屢著功績)屢請效力披
堅斫陣心源落落膽氣堂堂世家英器是予所臧
領隊大臣三等果勇侯都統和隆武
襲父䘏職(和隆武之父將軍和起征勦凖噶爾時在闢展為莽噶里克等所害議䘏予以世襲子爵)
(和隆武襲之此次征勦金川不意其勇敢超衆若此因晉封侯爵)少年老成囊錐脫穎
竟善用兵略日旁寨獨擅偉勲楚材繼出既憐以欣
領隊大臣内大臣都統戶部侍郎三等嘉勇男
福康安
代兄以往繼父而奮(福康安福隆安之弟也)矜許厪勵王臣之藎
登碉奪砦那須蒙甲嘉勇錫名世𫝊勲業
領隊大臣副都統三等奮勇男普爾普
父是日磾子非弄兒(普爾普之父巴圖濟爾噶爾以都爾伯特部宰桑來降隨征回部於)
(和闐立功仕至都統普爾普臨陣奮勇頗能繼其父志因特賜男爵)命往勦賊盡力無遺
金戈鉄衣冰山雪窖能入能出敵不敢校
領隊大臣荆州將軍輔國公興兆
憶當國初創業開基宗室王公宣力率師承平襲慶安
享榮華董軍建勲斯為可嘉
領隊大臣廣西提督書麟
本非習戰遇戰即奮恐孤父名(書麟乃大學士高晉之子)偉哉後進
功成事定提督鬱林攻則壯志守則小心
領隊大臣副都統綽克托巴圖魯三保
本射生手獸無跳走以之射賊探囊物取冐險屢進志
篤且純受創獨重禄養終身(三保在軍營每戰勇往不避矢石因攻甲槖賊寨右)
(臂受鳥鎗傷甚劇久治不瘥憐其臂已殘廢免令入直當差仍留副都統之任俾得祿以贍)
領隊大臣副都統法福里巴圖魯烏什哈達
有足如鑷有手如翼削壁尖峯行無難色領隊奮勇屢
克碉堅羌兒畏之若雀遇鸇
領隊大臣副都統多布坦巴圖魯瑚尼爾圖
木思工噶躍入賊碉督衆鞣膊勇不目逃巴占牽敵俾
無遮&KR1224;番人望之弗戰辟易
領隊大臣副都統扎克博巴圖魯珠爾格德
奎林深入賊刃將及發矢斃之險中救急同心合力共
集大勲寫圖旌壮惇史流芬
領隊大臣副都統咱爾親巴圖魯阿爾都
喀咱奎林及和隆武絶地被遮餘勇猶賈曰阿爾都據
險牽賊二人乃出其功允特
領隊大臣副都統阿爾杭阿巴圖魯阿爾薩朗
跬步皆山面前萬仞無著足處攀騰奮迅遂破扎古(扎古)
(即扎烏古急呼之則為两字)既翹且英人中獅子實稱其名(阿爾薩朗國語)
(謂獅子也)
領隊大臣副都統穆騰額巴圖魯舒亮
率健銳營訓練有素節制之師五步六步礌䃧叢中鼓
勇身先勞而不伐是用稱賢
原領隊大臣副都統銜納親巴圖魯科瑪
堂堂之陣亦藉出竒潛行僻路附葛踔巇直越峯頂火
攻石碉破二百寨色格功高(科瑪于沙壩山率兵潛行攀陟山頂為賊所阻即分)
(兵搶拈色格落喀爾都等處抛入火彈燒賊寨二百餘間)
領隊大臣副都統銜扎濟克巴圖魯伊蘭保
有賊必戰有戰必先率我勁旅攻其中堅志不顧身勇
能知義噶占進棧丹格建幟
原領隊大臣副都統銜扎爾丹巴圖魯佛倫泰
功成一將那保無虞争前恥後舊風未渝當噶之戰直
進身殞使我心惻優䘏惟允
領隊大臣副都統三等信勇公富興
信勇世家志不愧祖(富興為信勇公費英東之曾孫以有足疾不能登陟攻戰而駐守要)
(隘則甚得力)徒以窳痿艱于步武蠶叢鳥道登進則遅據險
守要千軍不移
領隊大臣副都統德赫布
賊之所恃據碉堅守我之所利拏栅進取知彼知己正
以出竒邀隙攢射善手是資
原領隊大臣副都統莽喀察
索倫善射其中稱最西師建勲紫閣形繪逞其猿臂搜
彼蟻封不虞創重歎惜何窮
領隊大臣直隸天津鎮總兵噶布什海巴圖魯
海禄
資哩美諾皆樹竒績奪昆色爾攀枝援壁固資衆力率
先必親事定酬庸命鎮天津
領隊大臣貴州鎮遠鎮總兵僧格巴圖魯敖成
甘凉宿將屢立戰功以其驍習俾伐蠻賨于巴布里攻
其恃固乘雪拔之有如李愬
領隊大臣山西大同鎮總兵巴爾丹巴圖魯官
達色
連環火攻國之雄器率領得人無往不利及至近碉斫
門穴孔大呼直入嘉乃獨勇
領隊大臣四川川北鎮總兵賽尚阿巴圖魯成
德
沈舟側畔鼓棹為難受創復進其心審丹似若而人不
勝屈指養育八旗報非虚飾(叶)
領隊大臣陜西固原鎮總兵法福里巴圖魯圖
欽保
承平日久敢恃内安永憶文子厥有名言嘉我諸臣遇
兵則奮竭力敵愾世承家訓
原甘肅肅州鎮總兵札親巴圖魯曹順
始由偏裨洊至總戎騎牆殺賊受傷捐躬賞延于世為
之惜悼季世朱門歌舞以笑
領隊大臣陜西興漢鎮總兵三等義烈公保寧
父殁王事(保寧之父納木札爾以靖逆將軍征剿回部於黑水陣亡卹贈義烈公保寧襲爵因其力)
(請出師遂允之在軍營屢著功績)襲爵為公不忘忠藎力請從戎雖屬
少年乃如宿將持重戒輕心精膽壯
領隊大臣山西太原鎮總兵特成額
誰謂世家而多䊵絝後生可畏不忘祖父(叶原特成額為果毅公)
(策楞之子其高祖即巴圖魯公額亦都也)是予所嘉是予所憐願予世臣綿
此萬年
原領隊大臣陜西延綏鎮總兵烏爾納
平生若懦戰則倍勇雖屢受傷進不旋踵功成事定賊
寨火延沒于弗值實可嗟焉(將軍等既平促浸賊巢掃蕩數日後噶喇依寨内忽)
(火起延及火藥局烏爾納督兵往救不意藥轟石飛傷腦而殁為之悼惜因勅部照陣亡例議䘏)
原署福建建寧鎮總兵敦柱
披堅破銳突將無前衆志成城而各力宣威震卭筰拉
朽摧枯宜喜已克惜哉捐軀
頭等侍衛札卓穆巴巴圖魯額爾特
七校護衛無殊衆人及至臨敵其膽包身地道深入木
城超躍遂克勒圍厥功允卓
頭等侍衛揚達克巴圖魯托爾托保
每戰俱前三遇三克勝彼忠嗣(王)耀武漠北漠北可馬
此步而攀冰巘萬仞所以為難
二等侍衛拉布凱巴圖魯泰斐英阿
一木曷支衆擎易舉嘉我諸臣心同力努人自為戰各
有所成攻康薩爾直進賊營
二等侍衛崇籛巴圖魯柏凌
于戰可觀人之立志或挺而前或退而避受傷雖多其
節弗渝如柏凌冬壮矣丈夫
原二等侍衛額依巴爾巴圖魯達蘭泰
或仰而攻或俯而壓仰以鷹抄俯如馬蹋么䯢迹遁鬼
蜮魂銷追奔逐北處處功高
原二等侍衛善巴巴圖魯薩爾吉岱
賊之長技在於善守反而用之拏柵進取滴博蓬婆威
名遠服惜哉陣亡於阿穰曲
索倫佐領舒克丹巴圖魯特爾惇澈
賊之所懼勁弓長箭飛鋒蝟集對則色變索倫捷手射
番最多每據要害其功弗磨
貴州副將奢特陳巴圖魯興奎
黷武豈願詰戎敢忘因弗得已曉夜傍徨良材總總為
國宣猷寫圖表績永示千秋
(謹案金川功臣五十人内于敏中哈國興馬彪馬全均係漢人故惟恭錄阿桂等四十六首)
平定臺灣二十功臣像贊(有序)
近著𠞰滅臺灣逆賊生擒林爽文紀事語以為伊
犂回部金川三大事各有專文王倫蘇四十三田
五次三事不足薌其功若兹林爽文之𠞰滅介於
六者間雖弗稱大事而亦不為小矣故其次三訖
未紀勲圖像而兹福康安海蘭察等渡海搜山竟
成偉勲靖海疆吁亦勞矣不可湮其功而弗識故
於紫光閣紀勲圖像一如向三大事之為然究以
一區海濱數月底績故減其百者為五十而朕親
製贊五十者為二十餘命文臣擬撰一如上次之
式夫用兵豈易事哉昔漢光武有云每一發兵頭
鬚為白況予古稀望八之年鬚鬢早半白而拓土
開疆過光武遠甚更有何冀而為佳兵之舉誠以
海疆民命不得不發師安靖所為乃應兵非佳兵
也然亦因應兵非佳兵幸邀
天助順而成功速此予以感謝
鴻貺不可以言語形容而又不能已於言者也昔人有
言滿洲兵至萬横行天下無敵今朕所發巴圖魯
侍衛章京等纔百人已足以當數千人之勇綠營
兵雖多怯而無用兹精選屯練及貴州廣東湖廣
兵得近萬人統而用之遂以掃巢穴縳逆首是綠
營果無用哉亦在率而行之者為之埋根倡首有
以鼓勵之耳若福康安未渡海以前臺灣綠營已
共有四萬餘兵何以不能成功則無以率而行之
者豈不然哉且臺灣一歲三收蔗薯更富朕若微
有量田加賦之意以致民變
天必罪之不能如是成功速也後世子孫當知此意毋
信浮論富國之言愛民薄歛明慎用兵庶其恒承
天眷耳近日以宫商三百逐章饜飫其義竟如幼年書
室學詩之時然彼時但知讀其章句而今則究其
義味因思采薇出車諸章乃上之勞下其義正斯
為正雅祈父北山諸什乃下之怨上其義變斯為
變雅夫上勞下可也下怨上不可也何則下之怨
上固在下者不知忠義然亦必在上者又有以致
之斯則大不可也我滿洲舊風以不得捐軀國事
死於牖下為恥其抱忠知義較祈父北山之怨上
為何如是則綠營之多恇怯思家伊古有之無足
多怪矣然為上者不可不存采薇出車之意更不
可不知祈父北山之苦如其一概不知而但欲開
疆擴土是誠佳兵黷武之為望其有成豈非北轅
而適越乎故因為功臣圖贊而申其說如此以戒
奕葉子孫並戒萬世之用兵者
大學士一等誠謀英勇公阿桂
戡外守中未恒亮功馳咨軍務志每予同歸朝襄贊翦
逆除兇三登紫閣福厚功崇(去歲在山莊籌辦臺灣軍務其時阿桂留京辦事七)
(月間又命往河上會辦堵築事宜是此次軍務阿桂並未辦理惟間有指示方略諭令閱看覆奏每多意見相)
(同及後報捷之時阿桂甫得差竣回京是一體予以議叙且以班次在前故列為功臣之首云)
大學士三等忠襄伯和珅
承訓書諭兼通清漢旁午軍書惟明且斷平薩拉爾亦
曾督戰賜爵勵忠竟成國幹
協辦大學士吏部尚書陜甘總督一等嘉勇公
福康安
金川領兵已著偉名幾處封疆吏肅政成觧圍擒逆能
人不能崇封殊錫嘉爾忠誠
領侍衛内大臣三等超勇公海蘭察
勇弗知書謀勝智士匹馬彎弓賊不敢視欲致活口射
勿令死進爵錫服言難盡美
工部尚書福長安
父兄及已胥國勲親英年習政其心孔純承旨參議有
見敬申忠良之報並得圖麟
閩浙總督李侍堯
川疆入覲命往閩疆戰固老矣謀猷允長渡兵濟餉井
井有方不誤軍儲其績孔臧
成都將軍法什尚阿巴圖魯雲騎尉鄂輝
無前出力屯練之兵將軍鄂輝實率以行覆穴摧壘到
處功成勇而有謀覃國之英
護軍統領穆騰額巴圖魯雲騎尉舒亮
金川之役已為領隊事定功成統軍歸内搜捕逸賊不
遺醜輩生致逆渠其能弗昧
護軍統領沙爾瑪海巴圖魯三等奮勇男雲騎
尉普爾普
隨父入都甫十餘歲既長(上聲)能勇曉兵有制同救諸羅
通路府際先登拔柵圖容兩逮
四川松潘鎮總兵奮圖禮巴圖魯穆克登阿
斗六里杙排竹為城直斫而入大敗賊兵隴種鹿埵内
山遁形搜擒首惡林林衆英
四川建昌鎮總兵札敦巴巴圖魯張芝元
金川隨征超熊羆旅兹領番兵以通番語賊屬生傳賊
路嚴禦卒獲生俘厥功允巨
臺灣鎮總兵冲傑巴圖魯普吉保
攻克笨港本有微功未觧諸羅賊衆難通賈勇贖過奮
不顧躬扼科仔坑逸賊路窮
(謹案臺灣二十功臣贊内王杰董誥蔡攀龍梁朝桂許世亨均係漢人穆塔爾係四川土司故惟恭)
(錄阿桂等十三首)
平定廓爾喀十五功臣圖贊(有序)
廓爾喀畏威乞降歸順武成平定功臣效力宜有
圖贊例應論爵以軍機大臣為首而大學士阿桂
以此番絶域歷險實異常之勞當以大將軍福康
安為首因嘉許之為之序曰
武成圖功逮此凡四(紫光閣圖功臣像各為之贊自平定西域兩金川臺灣逮)
(此凡四次)夫用兵豈易言哉必出於不得已而不出於
貪得恃強審時應機既明且斷信賞必罰仍總頼
天貺助順捨斯數者未有不見其敗而資窮黷之譏者
也伊犂回部金川既受俘蕆事余已不復萌用武
之心無何而臺灣叛福康安等渡海𠞰賊不久生
擒賊首故此戰圖仍依例以阿桂為首今之廓爾
喀又在西蔵數千里外絶壁衝天急湍臨峽捨馬
單步非福康安海蘭察二人同心鼓勇身先士卒
斷不能成此七戰七勝之功首圖其像允合予心
而符衆望也西師金川功臣各百予親為贊者各
五十餘命儒臣為贊各五十以成百數臺灣功臣
予親贊者二十餘命儒臣為贊者三十以成五十
數今平定廓爾喀之功臣予親贊者十五餘命儒
臣為贊者十五以成三十數蓋以西師及金川歷
年久而擴地廣故人數多臺灣成功速而地非廣
故人數次之若廓爾喀則又速於臺灣地雖險而
實弗廣也故予親為贊者不過十五儒臣為贊者
亦祗十五然以總數較仍勝凌烟雲臺之所表也
此實
昊蒼護佑國家
祖宗教養所貽賢材接踵為邦家光予藐躬欽承惟謹
盛滿是懼且歸政年近老而畏事遑敢復有他圖
哉
大學士一等忠銳嘉勇公兩廣總督福康安
百戰久經兩功近成近之險絶前聞未曾七戰七勝度
索乘桴舊勲新讓(此番聲討廓爾喀福康安身先將士履險臨深無戰不捷大功克蕆其忠)
(貞實邁等倫若以爵論阿桂本應居首而阿桂自以此次未臨行陣奏讓福康安為首功實為公允可嘉遂俞)
(其請)嘉許首圖
大學士一等誠謀英勇公阿桂
七旬以上身體康強從不言功黃圖贊襄威克安久(此次)
(用師必大彰國威而後允降庶幾可以久安不致再生事端唐太宗所謂示之必克其和乃固正合朕意福康)
(安固能仰體此意力蕆殊勛而阿桂原有協謀之功亦不可掩)曾亦協謀亶一个臣有
容休休
大學士三等忠襄伯和珅
國家用武帷幄絲綸事殊四朝(謂漢唐宋明)清文漢文蒙古
西番頗通大意(去歲用兵之際所有指示機宜每兼用清漢文此外頒給達頼喇嘛及傳諭廓)
(爾喀勅書並兼用蒙古西番字臣工中通曉西番字者殊難其人惟和珅承旨書諭俱能辦理秩如)勤勞
書旨允稱能事
原任領侍衛内大臣一等超勇公海蘭察
勇而有謀侍衛洊公(乙亥征討準噶爾時海蘭察方以索倫馬兵從軍先是輝特台吉巴)
(雅爾率屬來降已封為汗及阿睦爾撒納復叛後巴雅爾旋亦從逆以大兵追急遁入塔爾巴哈台山中海蘭)
(察奮力窮追射之墜馬遂生擒以歸以此立擢為侍衛嗣後每派出兵無不奮勉争先而料敵策應宛若素嫻)
(韜略者然屢以戰功洊封公爵此次為參贊功成復晉封一等超勇公實為索倫之傑出者矣)索倫巨
擘黼衣錫龍圖形四番福禄鮮比旋終於家矜惜無已
戶部尚書福長安
戚畹閥門家國一體兄勤遠征弟贊近理鴻邱之隔樽
俎之間無不同心弗稱已(上聲人已之已)關(征廓爾喀之役予與軍機大臣等籌)
(畫機宜福長安盡心襄贊悉合予意伊本以國事為重詎稱關己而已哉)
兵部尚書慶桂
所謂故國頼有世臣量(去聲)材授職非卑逾尊(用孟子語)本兵
習政(明代最重本兵之職凡遇軍興悉以委之自中葉以後其君不親政事又無知人之明而肩斯任者)
(率多庸懦腐儒動皆掣肘更恣苞苴此其國事寧復可問近作凱旋兵丁各歸營伍紀事文曾指其失以昭懲)
(戒至我朝用兵惟任將軍參贊相機攻取是以所向無敵而兵部所司不過設驛安頓送往迎回諸事而已)
元長(上聲)之子(慶桂為尹繼善之子繼善字元長)跨灶是乎(從前西域用兵惟傅恒與)
(予一心主必辦之說其時尹繼善為陜甘總督頗不欲用兵此亦習於書生拘守之常談不足以識事機彼時)
(並慮辦理機務非其所長因令黃廷桂調任陜甘專司其事是以西師蕆功伊雖為世臣未得列入戰圖今慶)
(桂以軍機大臣邀恩得此榮遇轉覺跨灶矣)圖形始爾
工部尚書和琳
二庸駐蔵諸務推諉(俘習渾雅滿泰二人同為駐藏大臣乃平時於廓爾喀之事置若罔)
(聞蔵中一切委之噶布倫等任其妄為迨廓爾喀侵擾蔵地又不能帶兵征勦轉欲將達賴喇嘛班禪額爾德)
(尼移至内地竟甘心棄置蔵地不知是何肺腑因令將伊二人于蔵地枷責以為推諉國事者戒)選良
代之條條有理和珅之弟責難觀成(和琳先為御史屢命廵漕於河道漕)
(運頗能認真挑濬督催因悉其才具優長並知為和珅之弟去歲令往代俘習渾等為駐蔵大臣沿途據奏催)
(儧烏拉立定期限嚴申賞罰軍装火藥源源運送不致遲誤及到蔵後辦理糧餉事宜整頓蔵中諸務一切井)
(井有條初不料其竟能副朕委任而國家得一良材尤堪慰悦)嘉得世臣為國之楨
四川總督惠齡
和琳督催至蔵之西(濟嚨以内糧運烏拉專任和琳往來督催可以無誤然亦僅至蔵之)
(西界其大兵所到地方之後路亦難兼顧)師進賊境繼運留資(初命惠齡為四川總督即)
(令同至軍營授為參贊大臣既念大兵深入賊境師行糧隨最關緊要而惠齡於調度既不能如福康安戰陣)
(亦更不如海蘭察用其所長莫若竟以後路糧運專責其成其在拉子地方設法趕運糧石軍械及雇覓商民)
(長運諸務悉為周安並不貪得戰功希冀懋賞此意亦為可嘉)餉戒不匱用濟武成功
亦懋哉初被圖形
原任都統銜護軍統領喇布凱巴圖魯台斐英
阿
首攻察木既克濟嚨身先士卒奮勇成功遂至帕朗逼
甲爾古(台斐英阿自察木進兵以後無不身先士卒往來截殺最為奮勇及攻東覺山梁尚用砲轟斃)
(紅衣綠衣賊目其後進攻甲爾古拉復直前射斃紅衣賊目不意中鎗殞軀深為痛惜)直進殞身
痛惜心楚
護軍統領和隆武巴圖魯額勒登保
石碉木柵鱗疊賊防勢如捲籜捷似頽牆將軍所示無
不領略(額勒登保時為翼長司軍前各隊營務及調遣諸事故能領略將軍意指此番前後七戰率領)
(精兵攻碉奪柵所至無不克捷)率領精兵埋根卓鑠
原任副都統扎弩巴圖魯阿滿泰
遇有絶險莫弗身先詎惟力勇實以忠堅攻堆補木奪
橋命殞馬革未能(官兵攻奪濟嚨官寨及搶奪熱索橋由峩綠大山繞至上游紥筏渡河又)
(攻克協布魯賊寨阿滿泰無不身先鼓勇痛殱賊衆忠悃實屬超羣乃至攻噶勒拉堆補木過河時見賊匪將)
(撤橋板直前搶奪兵丁乘勢競進而伊適以在前中鎗落河水深溜急當争先進擊之際不及撈覓並不得裹)
(馬革以歸益堪憫惻)更切哀憫
副都統銜駐劄西蔵協辦事務大臣賽尚阿巴
圖魯成德
曾争巴忠(前次廓爾喀侵擾蔵邊巴忠授意噶布倫丹津班珠爾許銀贖地成德未嘗不知然聞彼)
(時曾力詆其非而巴忠恃在御前行走諸事擅專雖争之不得而心尚雄壯)尚有雄心克聶
拉木(賊人佔據聶拉木官寨成德與穆克登阿率兵乘夜前進距寨里許穆克登阿由西南伊由西北進)
(攻抛入火彈燒斃賊匪甚衆其逃出者復被官兵殱戮二百餘名寨中尚屯聚賊匪令我兵四面圍困無一漏)
(網者頗見勇略)亦見韜襟重進剿賊别分一路(繼而大兵由色達木一路深入)
(賊境福康安分派成德由哈那衮木山一路進攻既同阿尼雅布等將扎木攻克又聞前途有鐵索橋即潜行)
(樹林内奪據大河東岸賊卡乘夜奪橋並將西岸賊卡攻克沿途殺獲甚衆復由江各波邁山梁直趨隴岡與)
(彦吉保會合兩面夾擊佔住隴岡所有賊卡悉被焚燬此次成德分路攻剿功亦可錄)頗有所先
圖形表故
(謹案廓爾喀十五功臣贊内王杰孫士毅董誥均保漢人故惟恭錄福康安等十二首)
欽定八旗通志卷首之六
