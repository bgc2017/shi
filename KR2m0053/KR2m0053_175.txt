欽定四庫全書
欽定八旗通志卷一百六十一
人物志四十一
大臣傳二十七(滿洲正白旗六勒布蘭泰瑪來保牛鈕齊蘇塔勒善)
(鄂彌達)
布蘭泰
布蘭泰滿洲正白旗人姓拜都初隸蒙古鑲白旗
父克什圖由護軍校從征察哈爾布爾尼叙功給
雲騎尉世職康熙三十七年布蘭泰襲五十七年
授理藩院員外郎兼管副𠫭領五十九年赴北路
軍營管理鄂勒齋圖郭勒臺站六十一年還京調
戸部銀庫員外郎兼公中佐領雍正元年因前管
理臺站節省錢糧議叙以應陞缺即用二年七月奉
詔編布蘭泰及孫柱五十三石音四族丁為一佐領令布
蘭泰掌之拔入滿洲正白旗八月遷太僕寺少卿
仍兼銀庫行走十一月擢山東布政使三年七月
因銀庫盈餘議叙加二級九月署山東巡撫十月
授山西巡撫尋調湖南巡撫四年疏劾衡山縣知
縣張翼飲酒觀劇不轉解人犯并不肯接詞狀請
革職
諭曰張翼各欵俱屬應𠫭之事但稱不肯接受詞狀此語
甚屬錯悞民間詞狀虚妄者多一概接受必啟刁民誣
告健訟之端此風斷不可長若以收受詞狀之多寡定
屬員之賢否則必致以此相尚生事滋擾矣五年二月
奏請復靖州州判增糧道庫大使改五寨司吏目
為巡檢裁松栢市巡檢從之三月疏言湖南襟江
帶湖港汊繁多每有不法船戶糾匪肆竊或合資
買舟假貿易為名沿途行劫皆因無可稽查請嗣
後一切小船照沿海商船例地方官取船戶鄰佑
保結編號給照不時稽查至漁船奸良更為難辨
請照陸地保甲例編十船為一甲一船犯盜竊許
九船公首隠匿事發同甲一體治罪下部議行四
月授戶部右侍郎仍署湖南巡撫五月調江西巡
撫十一月疏劾陞任蔚州參將裴魁前在撫標遊
擊任内虚冐馬糧二分步糧三分守糧六分請革
職究追
諭曰武弁虚冐糧餉幾分較有司之貪贜枉法累及國計
民生者似有分别該上司等應預行嚴飭令其悛改為
國家愛惜人才若切加訓誨仍不遵奉則當參革治罪
今布蘭泰到任伊始尚未教導屬員遽以空糧幾分將
裴魁𠫭奏未免過刻若督撫等皆如此𠫭劾恐有用之
才受微愆之累而不得改過自新者多矣朕念裴魁從
前效力從寬免其究問着降三級留任六年正月請移
貴溪縣縣丞駐江滸山從之三月疏言九江為數
省孔道贛州為商賈雲集之區積貯宜預籌請各
設常平倉自本年始將兩關平餘銀及所裁冗役
工食并公私雜項所減銀每年買榖二萬餘石分
貯兩關平糶秋收買糓增貯積十年可得二十餘
萬石其建倉費即於兩關節省項内動給
詔如所請行七月疏劾清江縣知縣牛元弼不親身禱兩
屠宰甫禁旋開筵演戲且不理政務知府吳恩景
代為隠飾請一併革職
諭曰牛元弼於屠宰開禁之後開筵唱戲不比祈禱之時
若牛元弼性好聲歌躭於逸樂則布蘭泰何以不早行
𠫭奏至所𠫭政務不理亦當實指其廢弛者何事今因
一時意見遽將該縣嚴𠫭並知府一同革職定例内屬員
犯貪贜重罪者知府徇庇及失於覺察其處分止降
級調用今因屬員唱戲而遂將知府奏請革職似此越
例之事幾有作福作威之意矣朕之待督撫大臣深加
信任常有督撫𠫭劾尚輕而朕從重處分者總以揆情
度理期於公當而已凡為督撫者當為國家愛惜人才
而於參劾之間尤當加意慎重若誤去一幹員其過更
在誤薦劣員之上蓋薦一劣員而誤用之異日自然敗
露若將幹員誤行罷斥則其人終身放廢不可復振天
下人才幾何豈可因一時之喜怒而濫行摧折乎察吏
之道公明二者缺一不可若存心本公而識見不到必
致為屬員所欺瞞浮言所蒙蔽布蘭泰之存心雖無私
徇而少知人之明且瑣屑不識大體地方雨𤾉之時若
水旱之為災全係督撫大臣之感召若果能布德行仁
安民察吏自能上感
天和豐亨有慶若政事有闕舉劾失宜以致雨澤不能應
時而降此時徒恃祈禱之虚文已屬庸鄙之見而乃欲
諉過於屬員以謝己之責不亦屈抑之甚乎牛元弼吳
恩景不必革職若二人任内另有虧空劣蹟著布蘭泰
查明續參再降諭旨若别無欵蹟可𠫭著將牛元弼吳
恩景送部引見候旨另用八月以署江蘇巡撫張坦麟
為江西巡撫
命布蘭泰來京十一月
諭閣臣曰江西布政使王承烈陞任來京奏稱布蘭泰在
江西巡撫之任每事過於嚴刻朕因著令來京面加詢
問布蘭泰本一微末之人朕因其居心謹慎操守尚好
是以歷任擢用為湖南巡撫後見其居官辦事識見𥚹
小已降旨調回授為侍郎適江西巡撫未得其人復將
伊調撫江西並諭伊云江西事務自邁柱整頓之後汝
可遵守安静辦理乃伊到江西後復蹈故轍並無改悔
之念伊兩任内所辦之事所奏之摺朕見其苛刻瑣細
不知為政大體朕隨事切加訓誨所以批諭之者剴切
詳明至再至三現在收貯俱發與大臣及王承烈看過
原不待王承烈之陳奏而後知之也所以將伊調回者
意欲面行詢問並加訓諭尚冀其或能悛改乃伊奏稱
臣在江西所辦事件往往從重從嚴待皇上敕改使恩
出自上朕一聞此語心中為之戰慄不覺汗流浹背夫
辦事之道惟在秉公得理中正無偏今有意嚴刻先為
過甚以待折中必朕留心體察方得更改而伊又未豫
先奏明朕又安從逆料其有心過嚴而事事皆為駁正
乎况巡撫所辦地方事務不陳奏於朕前者甚多安可
豫存嚴厲之見乎布蘭泰深負朕恩溺職已甚著革職尋
命留雲騎尉世職於本身赴多倫諾爾承修廟工十一年
偕原任侍郎衆佛保赴北路軍營督理馬政乾隆
二年六月署鑲紅旗蒙古副都統十一月授鑲黃
旗滿洲副都統三年疏言各部院所存檔案一代
章程所繫宜慎密收貯逐一清查分别年分貯册
庫專員典守如有應查事彼此行文咨查不許擅
自調取亦不得私相傳閱至八旗檔案亦宜按年
編號令印房筆帖式掌之筆帖式任滿及𠫭領等
更替時出結交代下部議行尋
命署馬蘭鎮總兵四年八月條奏行保甲州縣多虚應
故事兵丁緝匪解送有司置之不問弭盜應委千
把總同兵丁緝拏事主報盜應速結嚴究衙役需
索倉榖糶借秋成買補不必輾轉累民
勅下大學士九卿議奏議上
諭曰大學士九卿議覆布蘭泰條奏各欵朕一一詳閱
所議亦是但語多籠統尚少切實如布蘭泰奏稱州
縣行保甲之法虚應故事即有匪類兵丁訪實解送
有司置之不問等語爾等議覆即當詢布蘭泰伊現
任總兵何處武弁訪實匪類交於何州縣如何置之
不問之處令其據實陳奏如果有其事則州縣即當
參劾而失察之總督亦應有處分倘毫無實據豈得
妄以置之不問一語加之文員如此則真偽不難立
辨今但以武弁何難通報上司按例查參等語引成
例議覆以後弁員視為具文或竟不具報其弊不更
甚耶此處殊未明晰至布蘭泰所稱督撫遇地方有
盜即委千把同兵丁探拿盜自可弭等語夫盜案委
武員躧緝惟李衛為總督時偶一行之其餘督撫從
無如此辦理者蓋武弁緝盜行之不善不但於地方
無益且恐轉滋擾累弊端百出此則事之必不可
行者又布蘭泰奏稱無論犯竊幾次贜數多寡重則
治罪輕則解回原籍至事主報盜應作速完結毋令
守候並嚴究衙役需索等語爾等議覆竊盜科罪輕
重各有明條從無不論次數贜數混行問擬及外來
匪類不行解回原籍之事並事主報盜止許到官聽
審一次認贜一次不得拖累並不許衙役需索違者
將承審官嚴加議處現在遵行等語此在成例則果
然矣而州縣中或不實力拳行又或奉行不善豈能
保其全無布蘭泰既為此奏必有所指亦當令其指
名陳奏不應僅稱無庸議也又布蘭泰奏稱社倉常
平倉之榖如有糶借秋成即可買補何必多此買榖
輾轉累民囤積自官其價愈昂等語爾等既議稱如
或市價增長及民間購買者衆官即暫行停糴是布
蘭泰所奏廷議亦以為是何以又云布蘭泰並不深
究其原遽思更變其法殊未允協此則幾有明駁暗
准之意矣夫採買米穀亦原以備民食今前後詞意
未符將來或須採辦又將如何料理此摺發還著另
議具奏尋議令指名陳奏布蘭泰覆奏臣前任湖南
巡撫時有余景福顔正黃鰲謝禄正等肆劫皆地
方官不留意懲治致動擾官兵本年赴馬蘭鎮任
詢訪軍民稱窮鄉遇竊事主恐守候多隠忍不報是
以冒昧陳奏非别有所指
諭曰布蘭泰摭拾舊事妄作空言冒昧具奏不合著交
部議處部議降一級調用得
旨降一級從寬留任六年暫署
三陵總理事務九年實授馬蘭鎮總兵十二年疏言八旗
漢軍壯丁例得撥補馬蘭綠營兵缺且給擕眷車
費往往視為畏途致缺久懸或隻身而來請嗣後
撥補時先儘有眷丁定限啟行又壯丁子弟有堪
充餘丁者遇缺出就近挑補可省撥送車費從之
十一月丁憂回京十三年復署馬蘭鎮總兵十四
年二月以守護
園寝不嚴部議降一級調用得
旨降三級從寬留任十月擢古北口提督尋疏言綠營
操演鎗礮原期施放有凖但轉身進退或左或右多
不畫一因營員各持所見日更月改請照八旗式
法自左而進自右而退畫一操演如所請行十七
年卒
諭曰布蘭泰歷任封疆宣力有年今患病溘逝深為軫
惻應得䘏典該部察例具奏尋
賜祭葬如例諡慤僖子永貴襲世職官至協辦大學士
吏部尚書别有傳
來保
來保滿洲正白旗人姓喜塔臘康熙三十八年由
庫使在批本處行走三十九年奏事處行走四十
年授藍翎侍衛四十六年以失儀革職五十年授
三等侍衛五十五年以奏事錯悞革職五十七年
復授三等侍衛遞擢一等侍衛雍正元年正月管
理南苑事二月授佐領四月授内務府總管三年
二月兼理奉宸院事十一月内府披甲人等因議
裁額聚閧廉親王府復劫總管李延禧家來保等
奏不實革職四年五月授
景陵掌印郎中八月授
三陵總管九年還京
遣往土爾扈特給二品頂帶十二年赴喀爾喀車臣汗部
辦事十三年十月還京仍授内務府總管署工部
尚書十二月奏言滿洲騎射較優于漢人沿邊古
北口一帶提鎮副參遊守等官請兼用滿洲于控
制為宜從之乾隆元年三月總管
咸安宫學十二月大學士管浙江總督稽曾筠江蘇
巡撫邵基疏請停辦戊午年銅運以清積欠下部
議來保奏言積欠數盈五六百萬自應停辦一年
以清舊項但已未以後仍招商採買行之數載積
欠復多則停辦之請又難不允臣查戶工銅儲積
數十年方餘一歲鼓鑄之用今既停辦一年合以
從來所欠缺額約及二年目下市中錢價已覺稍
昂停辦之說既行錢價之昂必甚請
敕下該督撫等出示曉諭聽商人自携貲本出洋採買
不必先給價值該道隨到即收毋拘多寡但不得
尅扣抑勒重滋商累總理王大臣議覆允行二年
六月
上以運河水淺粮艘至臨清以北尤多阻滯由于衛水
上游各渠口居民私洩過多
敕直隸河南督撫等照前河臣靳輔題定例稽察嚴禁
來保奏言水淺運阻查禁不得不嚴但衛水發源
河南至臨清五百餘里沿河居民不知幾千萬家
需灌之地不知幾千百頃現今秋成在望已非灌
溉之期所慮者有司奉行過當後雖運河不至淺
阻而一入五月渠口盡行堵塞坐使有用之利置
之無用恐不無廢時失業者非我
皇上仁育萬民之意也其如何使漕運不致淺阻民田
亦得灌溉抑或暫禁于淺阻之年而不禁于深通
之歲應令督撫河道諸臣悉心調劑以期兩便疏
入
命侍郎趙殿最侍衛安寕會同各督撫查勘酌議事詳
殿最傳十二月實授工部尚書兼議政大臣四年
八月以病請觧任
上不允十二月授内大臣
賜紫禁城騎馬五年調刑部尚書充律例館總裁初來
保世隸内府六年正月
上以其奉職勤勞
特命擡入正白旗所立佐領准世襲三月充繙譯鄉試
正考官四月管右翼監督六月御史沈世楓疏奏
來保誠慤有餘習練不足不勝刑部繁要之任
諭曰來保人實可信然沈世楓所言頗中其病倘因此
能自知省惕則心志虚公而才識亦將日進矣此聞過
而喜所以稱賢也七年
上以來保善相馬
御製相馬歌賜之曰伯樂善相馬車下老驥出今豈無
其人來保稱第一曩時有黃海親授相馬術謂不相
其皮亦莫稱其力心端德自優萬中無一失天閑雲
錦羣一顧靡不悉為余辨驪黃六飛協安吉此術固
云美相人亦可則况兹居八柱亮采汝所職勉此空
冀心佐予敷九德是年因審擬福海毆斃贖身家人
焚屍滅跡一案擬罪乖錯
詔革職從寬留任九年御史和其衷疏劾奉天將軍額
洛圖尅扣軍餉勒派旗民并因建橋受賄状
盛京工部侍郎留保奏請將瑚納瑚海等處所收木
税令各監督遵例報部查核上年建橋時多伐木
植請著落城守尉巴海率商折銀交納
命來保偕祭酒鄂容安往會同侍郎兆惠查審議奏八
月来保等覆奏額洛圖所犯属實應論罪如律留
保所請二事皆可行從之十年三月調禮部尚書
總理樂部兼管太常寺鴻臚寺事加太子太保四
月授領侍衛内大臣十二月充
玉牒館副總裁十二年三月管左翼監督是月授吏部尚
書協辦大學士十二月晉
武英殿大學士十三年六月教習庶吉士九月
命為軍機大臣十一月充
經筵講官十四年二月金川凱旋議叙晉太子太傅
三月兼管兵部事四月觧兵部兼管刑部事充平
定金川方略正總裁九月仍兼管兵部事十五年
三月來保七十生辰
賜之以歌曰七十古稀亦常有綸閣中人不多覯居然
台衮臻黃耉平生誠謹獲福厚金門朝夕宣勤久
鮐背精神尚抖擻漢萬石君今其友作歌春酒為卿
夀詞取易達卿祇受勉力贊襄予左右十六年兼管
吏部事充詩經館正總裁二十年七月充平定凖
噶爾方略正總裁二十五年來保年人十復
賜詩曰八㐮棃鮐茀禄增
三朝禁近亮勤稱温城過闕毋忘下東海為閭知有興矍
鑠齊眉叶琴瑟徘徊繞膝侍孫曾皤皤元老多黃髮
自是明廷大吉徵二十六年五月兼管禮部事二十
九年三月卒
諭曰大學士來保老成端謹誠篤恪勤年躋大耋久任
綸扉宣力
三朝勤勞懋著前以患病特命御醫診視並賜参餌以冀速
痊昨具摺陳情降旨慰留但令不必兼理部務兹聞
溘逝深為軫悼著加贈太保入祀賢良祠并賞銀三
千兩辦理喪務朕親臨奠醊應得䘏典該部察例具
奏
御製詩悼之曰一世篤勤行
三朝禁近臣老成惜多謝厚重有誰倫那問生由命因知
夀底真且看市鄽上應有輟舂人尋
賜祭葬如例諡文端四十四年
御製懷舊詩列五閣臣中
詩曰初供批本職後充侍衛護弓矢固所習慤勤更其
素止進恒有常不失尺寸處洊陞掌内府亦久蒙
恩遇因命長部曹旋贊絲綸布更踐既已深老成遂獨許
雖無赫赫名却有休休度讀書通大義萬石猶後步
牛鈕
牛鈕滿洲正白旗人姓他塔喇由官學生補工部
筆帖式康熙三十九年二月武清縣筐兒港水决
工部尚書薩穆哈遵
旨派賢能司員筆帖式監修以牛鈕監築減水壩六月補
本部主事五十年二月
上自和韶屯乘舟閱工
諭於引河前崖及减水壩前各增壩一於三里淺挑水壩
下又增壩一俱長三四丈
上至河西務登岸步行二里許
諭牛鈕曰濬河不礙村落方善復
指示曰此沙地著濬河寬十丈長四百七十餘丈平坦處
深四五尺高阜處或七八九尺不等其河灣處著建小
挑水壩二濬河之土即置兩邊對新河上口舊河下流
著建挑水壩二高與岸等於是取儀器置地
親視方向
命諸皇子大臣等分釘樁木紀丈量處交牛鈕監修三月
遷本部郎中五十九年擢左副都御史尋
命總管北運河事務六十年九月河南武陟縣馬營口河
決
上以牛鈕諳練河工
面授方略偕侍講齊蘇勒等往堵築十月以巡撫楊宗義
與河督趙世顯互諉不亟備料奏
敕宗義專其事牛鈕恪遵
聖訓在釘船幫興工十一月工竣奉
旨詳勘河工自孟津起至清口止以儀封縣白家摟虞城
縣黃堌壩徐州以上碭山縣定國寺及胡家樓徐
州以下長樊大壩五處應挑引河邳州董家塘
宿遷縣大古城挑源縣七里溝三處應建挑水
壩奏交署河督陳鵬年督辦六十一年二月直隸
長垣縣常村集堤南水勢暴漲逼山東濮州等處
遣牛鈕順道往勘會黃河積凌水發馬營口復决牛鈕馳
還武陟同宗義於秦家厰堵築六月奏言秦家厰
攔河壩自三月興工擇於本月初五日合龍初三
日大雨水漲所留水口稍狹兩邊壩臺蟄陷二十
七丈幸埽個未動已属楊宗義備料䟎修臣以大
雨時行通州運河亦属緊要即遵
旨回京
諭宗義速行堵修先是牛鈕議於黃河北岸自沁河堤至
詹家店十八里無堤處接築遥堤以資捍禦宗義
以沁黃並漲時水無所洩恐致衝决不若仍留空
隙備宣洩雍正元年正月河督陳鵬年奏現在河
勢北趋較前情形不同無堤攔束亦属可虞請如
牛鈕議從之七月遷兵部右侍郎八月疏禁官民
人等服用五爪龍下部議行二年七月疏言江寧
杭州荆州京口廣州福州等處駐防兵請令習水
師部議江寕等處俱係防守地方並無戰船未便
學習惟京口現設戰船應如所請令將軍選兵二
千操演得
旨允行十二月調禮部右侍郎三年二月因遲延應奏事
件降三級調用七年三月覺羅巴哈布首牛鈕監
修筐兒港堤工時索其金三百銀千四百兩宗人
府傳詢牛鈕抗不赴
諭曰牛鈕貪婪無恥其嚇詐之處甚著人所共知乃宗人
府傳喚數次抗不前往甚属可惡著革職拿交刑部治
罪尋議照枉法贓擬絞監候從之八年正月北運河青
龍灣議築減水壩以侍郎何國宗督修
諭曰原任侍郎牛鈕在北運河管工年久於地方情形甚
為熟練爾等可會議料理牛鈕即偕何國宗抵海口溯
引河而上估工條議以
聞得
旨作速料理少有遲誤疎虞惟何國宗是問一應動用錢
粮與牛鈕無涉著何國宗一人察核工竣回京乾隆二
年七月卒
齊蘇勒
齊蘇勒滿洲正白旗人姓納喇初由官學選天文
生為欽天監博士遷靈臺郎尋以内務府主事出
任永定河分司康熙四十二年
聖祖仁皇帝南巡閱河齊蘇勒隨至淮安奉
諭曰朕觀黃河險要地方應下挑水埽壩現今永定河朕
親指示挑水壩俱有禆益爾遵照朕指示式樣前往烟
墩九里岡龍窩三處築挑水壩數座於朕回鑾前完工
齊蘇勒遵
旨如期竣事乃回任洊遷翰林院侍講國子監祭酒仍管
永定河分司事務會奉
命同副都御史牛鈕監修河南武陟等縣決口隄工奏自
沁河隄頭至滎澤縣大隄十八里平衍處接築遥
隄使全河之水盡歸一道專力刷深不致勞溢六
十一年十二月
世宗憲皇帝授為山東按察使兼理運河事
命先往河南籌辦黃河隄工時河南巡撫楊宗義奏請於
馬營口南舊有河形處修挑引河齊蘇勒同河道
總督陳鵬年疏言河不兩行此洩則彼淤有必然
之勢馬營口甫經築堤若開引河有旁洩侵隄之慮
寢其事雍正元年正月
命齊蘇勒署理河道總督尋寔授四月疏言陽武祥符封
邱界黃河北岸有支流三逼隄繞行五十餘里南
岸青佛寺邊有支流一逼隄繞行四十餘里不急
為截斷恐刷損大隄已築壩堵絶並接築子隄九
千二百八十八丈隔隄七百八十丈會奉
詔豫籌山東諸湖蓄洩事宜以利漕運疏言汶上縣之南旺
馬踏蜀山等湖東平州之安山湖濟寧州之馬
場湖魚臺縣之南陽昭陽獨山等湖滕嶧二縣之
微山郗山等湖皆運道所資以蓄洩昔人名曰水
櫃因土人乘涸佔種漸致狹小宜乘湖水稍落時
除墾熟田畝外丈量立界嚴禁侵佔設法蓄水如
遇運河水漲引注湖中相平即築堰截堵遇運
河水淺則引之從高下注其諸湖或應築隄栽樹
或應建閘啟閉令各州縣循例辦理則湖水深廣
運道流通漕艘無阻滯之虞矣八月奏言洪澤湖
水微弱黃水有倒灌之勢臣率道廳督築清口兩
岸大壩各寬八丈東長二十六丈七尺西長二十
四丈中留水門五十丈束高清水以抵黃現在淮
水暢流惟此壩在洪濤大溜中兩面受敵必湏加
意修防因派工員協同汛弁率領河兵一百長夫
三百常川住宿工所多備埽料樁䋲等項如遇湖
漲壩工稍有蟄陷即用料加鑲下埽搶護遇黃漲
即用混江龍鐵篦子諸噐駕小舟往來疏濬不令
少停焉九月奏報秋汛已過河工平穩得
旨下部優叙加三級
特賜戴孔雀翎二年四月廣西巡撫李紱將之任
上諭及淮揚運河淤墊年久水高于城危險可虞李紱奏
言若于運河之西另挑新河一道以所挑之土另
築西隄而以舊河之身作為東隄則東面永無潰
决之患
上即命李紱往會齊蘇勒商酌齊蘇勒奏言淮揚運河綿
長三百餘里上接洪澤下通江口河之西岸逼臨
白馬寶應界首諸湖水勢汪洋一望無際今若
改挑新河築西隄于湖水之中畚鍤難施東岸之
閘壩㴠洞皆湏另行創建不惟糜費千百萬帑金
而且大工終難告就
上是其言九月奏報秋汛得
旨齊蘇勒督率属員修築壩隄堅固雖河水泛漲而各工
無虞甚属可嘉下部議敘
特予騎都尉世職是時
上知臣下有與尚書隆科多總督年羹堯夤緣結交者
諭齊蘇勒曰爾之勤勞固不待言而一塵不染獨立不倚
從未聞夤緣結交更属可嘉又
諭曰近日隆科多年羹堯大露作威福攬權勢光景朕若
不防微杜漸此二臣將来必至不能保全爾等皆當疎
遠之隆科多止論爾操守平常而年羹堯前歲數奏爾不學無
術必不能料理河務朕以此知爾之獨立也三年二月
副總河嵇曾筠奏請挑挖祥符縣回回寨引河
詔與齊蘇勒商酌嵇曾筠復奏言亟宜乘汛水未發興工
不及待會勘既而齊蘇勒至武陟奉
詔同總督田文鏡察視引河有無禆益齊蘇勒奏言挑挖
引河必湏上口正對頂衝而下口有建瓴之勢方
可吸引大溜歸入新河借其水力滌刷寬深嵇曾
筠所挖引河工已將竣臣往看上口之地勢與現
在水向不甚相對改挖上首三十餘丈以對頂衝
以迎大溜又往對岸指示建築挑水壩挑溜順行以
對引河之口俟水漲時相機開放庶河勢得以直
暢東注而南岸隄根可保無虞耳奏至
諭曰朕慮嵇曾筠或料理未妥今覧奏方慰可謂得法矣
七月
命内閣學士何國宗偕測算官員攜儀器閱河遇齊蘇勒
所駐近地會同勘視齊蘇勒尋奏言
皇上頒發儀器測度地勢於河工高下之宜甚有凖則今
洪澤湖滾水石壩舊立門檻太高不能随勢洩水
請
敕閱河諸臣于明春視海口後遶至湖隄用儀器測度地
勢改落石壩門檻庶全湖宣防有賴又奏言治河
物料葦柳為先每年捲埽之葦輒千百萬束俱動
帑購買仍湏以柳枝為骨在官園伐以濟用柳多
則工堅而帑省柳少則用葦多而工不固臣於去
冬勸令道廳等官及標下營弁各扵空閒之地栽
種柳秧陸續據報一百二十三萬二千餘株今
通行察閱除枯損之外成活八十九萬二千餘株
又臣往来看工見山東江南蓄水沮洳之地皆可
種葦今春令廳員買葦根試種近據報微山湖邊
種葦八頃餘畝蔓延青葱此皆各官自願試種非
邀議叙者今行之已有成效應請
敕部酌定嗣後議叙之例以種柳八千種葦二頃各紀錄
一次為率並責成專汛守備及千把總培飬柳枝
遇枯損即為栽補違者分别議處如此三五年柳
株處處成林湖葦叢生不費購買而工料充裕矣
事並得
旨允行十二月奏言河臣薪水舊由各廳供應每年有一
萬三千餘兩臣奏明禁止並裁革四季節禮又河
標四營舊有坐粮四十分每年一千一百餘兩臣
到任後交中軍為修造墩臺製換盔甲器械之用
其塩商陋規銀二千兩為出操騐兵賞功犒勞等
費而每年往来勘估及伏秋兩汛駐劄三省適中
之地隨役及卷案不可減省凡車馬舟楫日用米
蔬之需遠者數百金近者一二百金前此尚可勉
強支持今春由徐州赴武陟拮据寔甚現據河庫
道張其仁言庫收額解錢粮向有随平餘銀四千
兩除道衙日用及各項工食不過千金餘銀三千
兩請支銷看工車船等費臣因未經奏明不敢擅
便倘蒙
恩賞給則看工之盤費弗缺益得殫竭心力辦理河務矣
奏至得
旨此項通融取用甚好卿之清勤朕所深悉勉為之四年
四月奏睢寕縣朱家口黃水驟長東岸壩臺大埽
蟄䧟現在防守修築
上諭大學士曰齊蘇勒在工年久歴練老成清慎勤三字
均属無愧今年已望七見壩埽蟄陷必晝夜焦急朕甚
憐之且此時勉強施工將來伏汛秋汛恐又不免衝决
可令酌量情形不必急迫齊蘇勒尋奏水復大漲壩埽
倏䧟水底凛遵
聖諭俟過伏秋二汛并力儧修十二月奏報朱家口决口
堵閉合龍黃河自豫省至海口西岸壩隄完整
諭奬其悉心任事經理有方加太子太傳五年以衰病奏
遣太醫齎葠診視尋入
覲
諭嗣後歲支飬廉銀萬兩六年兩江總督范時繹江蘇巡
撫陳時夏奉
詔開濬吳淞江因於陳家渡築壩松江知府周中鋐率把
總陸章乘船督工下埽值潮迴溜激壩陷船傾周
中鋐陸章俱殁於水事
聞予䘏贈齊蘇勒知濬工未竟即前往經理其事尋奏言
吳淞江陳家渡舊有土梗三道未曾挑清致有停
沙淤塞之患今築壩開濬適逢江水海潮並長刷
淨土梗檻根毫無阻滯工程可期速竣
上諭部曰吳淞江工程雖交與齊蘇勒一同料理寔則范
時繹陳時夏應辦之事齊蘇勒一聞陳家渡壩工衝塌
即親往踏看悉心經理仰賴
神佑水勢湧長將泥沙徹底刷淨水無阻滯工可告成此
即封疆大臣實心為國為民感召
天和之明騐著從優議叙尋部議加三級七年正月以疾
劇奏
上命江蘇巡撫尹繼善署理河道總督復
遣太醫診視齊蘇勒疾二月卒得
旨齊蘇勒忠誠為國志行端方操守潔清辦事明敏自簡
任河道總督殫心竭力奉職勒勞邇年黃水安瀾運道
通順隄工堅固河帑核寔厥功懋著今聞溘逝深為軫
惻應得卹典照例議奏外著加恩晉三等輕車都尉照
例承襲並賞給藩庫銀三千兩為歸襯之資起程日同
城文武官齊集奠送沿途地方官親往奠醊並撥兵護
送歴来河道總督如靳輔齊蘇勒二人寔能為國宣勞
有功民社著尹繼善等就近擇地為靳輔齊蘇勒合建
祠宇令有司春秋致祭以昭朕優奬功勲至意
賜祭葬如典禮諡勤恪以其子華善襲三等輕車都尉世
職八年
詔建賢良祠於京師齊蘇勒與靳輔並入祀
塔勒瑪善(子伊柱)
塔勒瑪善滿洲正白旗人姓薩克達由拜唐阿授
佐領雍正二年累遷至副都統九年大兵𠞰噶爾
丹策凌塔勒瑪善領歸化城兵千備北路軍調遣
十年二月將軍達爾濟駐伯格爾
上以塔勒瑪善歴練
命恭贊軍務尋署前鋒統領會凖噶爾賊為北路軍所
敗竄額得爾河源塔勒瑪善以兵追之十三年駐
防烏里雅蘇臺乾隆十一年定邊副將軍策凌入
覲
命塔勒瑪善署理十三年
召回京二十年正月大兵進𠞰凖噶爾派赴額爾齊斯
屯田九月阿睦爾撒納由烏隆古叛遁塔勒瑪善
偕定邊左副將軍成衮扎布以兵偵之十一月至
烏隆古之扎克鄂博擒斬賊党肯哲顔達什巴雅
爾圖薩喀及其孥二十一年授北路参贊大臣尋
以年老回京任護軍統領二十五年卒長子伊柱
乾隆九年任佐領二十年授二等侍衛二十一年
九月授索倫總管偕副都統濟福侍衛德爾森保
赴喀爾喀車臣汗部緝劫賊十一月俄羅斯奈瑪
爾等越境肆竊伊柱以呼倫貝爾兵五百駐卡倫
候調遣二十二年齊木齊格特賊什第等逃至呼
倫貝爾游牧之西默爾根哈瑪爾伊柱等盡擒之
下部議敘二十四年正月偕副都統富景觧馬赴
阿克蘇四月随將軍兆惠軍營行走七月逆酋霍
集占棄葉爾羌走副將軍富德等追至阿勒楚爾
賊設伏兩山間我兵分三隊奮擊伊柱領右翼自
辰至午賊大潰翌日至巴達克山界伊西洱庫爾
淖爾賊據險守大兵分路攻剿樹四纛降賊萬餘
伊柱偕巴圖濟爾噶勒等堵截山後策應有功九
月富德派侍衛賽音圖等往巴達克山勒獻霍集
占伊柱駐兵卡倫張聲勢瓦罕伯克以戶口降十
一月巴達克山汗素勒坦沙函獻霍集占首回部
平伊柱領兵千駐喀什噶爾十二月領駐防兵護
回人於伊犁屯田二十五年正月
命協捕嗎哈沁二月大軍凱旋
上御豐澤園幄次
宴賚將軍兆惠等及從征將士
賜伊柱縀十二銀五百兩四月伊柱奏言臣分領屯田
回人至海努克其地舊有廟宇營壘周圍俱可耕
種即將官兵駐剳距回人二三里易為防護伊犂
河南安臺瞭望共五處立村莊十五修葺溝渠引
水灌田所携粟麥本月播種全完回人所分各
莊均有墻垣基址暫搭窩舖俟農隙伐木作屋
諭曰看来伊犂屯田俱有舊蹟將来漸次開拓更於
軍食有禆著傳諭伊柱於一切應辦事宜先時相度
加意奮勉十二月以屯田豐收議敘加一級二十六
年哈薩克属人越境游牧伊柱以兵驅令遷移二
十七年追叙平定凖噶爾及回部功給騎都尉世
職二十八年授鑲藍旗蒙古副都統三十二年隨
將軍明瑞征緬甸擊賊老官屯三十三年病卒
敕照陣亡例議䘏
賜祭葬又給一騎都尉併為三等輕車都尉子額爾登
布襲官黑龍江副都統
鄂彌達
鄂彌達滿洲正白旗人姓鄂濟雍正元年由戶部
筆帖式授吏部主事累遷郎中五年
命同廣東巡撫楊文乾等往福建清查倉庫六年授貴州
布政使以妄請清丈軍田並令地方官管社倉定考成
訓飭之八年擢廣東巡撫九年三月疏言鳥鎗向有嚴禁
但廣東瓊州孤懸海外民藉鳥鎗為防禦未便照
内地收繳請令戶各蔵一多者治罪下部議行六
月請移廣州府通判駐新城南海縣縣丞駐十三
行從之九月又奏移設官弁事宜一新會開平兩
縣界之大官田清遠英德兩縣界之大埔坪均衝
要請各設捕盗同知大官田同知就近歸肇羅道
大埔坪同知歸廣南韶連道轄又大埔坪請撥駐
右翼鎮標千總一兵三十令該同知轄一陽江縣
之海陵島電白縣之沙&KR0008;墟距本縣遠請各增巡
檢一廣州府理猺同知向兼連州連山陽山三州
縣捕務後改理猺軍民同知專理猺事捕務停管
年来猺馴事簡請將三州縣捕務仍歸理猺同知
查察一移廉州府同知駐欽州瓊州府同知駐崖
州高州府通判駐府属之梅菉羅定州羅苛司巡
檢駐州属東安縣之西山其原管地歸東安典史
轄一崖州水土惡正雜各官俱列邊俸其移駐之
海防撫黎同知三年内果撫綏有術黎民安堵請
照例以應陞之缺即用一潮州肇慶二府通判請
兼捕盗銜分地督緝潮州府同知現駐饒平縣之
黃岡專理海防請將附近之饒平惠来海陽潮陽
澄海普寕六縣捕務責令兼管其附近郡城之揭
陽大埔程鄉鎮平平遠五縣捕務分與通判督緝
肇慶府属之高要高明新興陽春陽江五縣捕務歸
肇慶府同知兼管德慶封川開建四會四州縣捕
務歸通判兼管均如所請行十一月訪得廣西梧
州奸民陳美倫曾合等糾黨散剳謀不軌盡捕擒
之得
旨嘉奬十年二月請改廣東撫標中軍遊擊為恭將從之
尋
命署廣東總督四月疏言總督向駐肇慶所以控制兩粤
今廣西已歸雲貴總督轄而廣東一省廣州為適
中之地請移駐廣州
詔如所請閏五月訪獲饒平縣糾衆謀逆之已革武舉余
猊等六月疏言廣東山海交錯俗悍民貧查肇慶
府新設鶴山縣及附近之恩平開平等縣有荒田
數萬畝臣現飭属招墾俾無業貧民得此資生不
流為匪
諭奬其料理妥協八月請移合浦縣縣丞駐永安地方從
之是月實授廣東總督九月奏臣前在巡撫任内
有安南番民鄧文武等五十六人遭風飄入廣東
銅鼓角海面臣給印文及路費送歸今伊國王寄
到伽南沉香生絹棕竹胡椒燕窩魚翅海参諸物
為謝臣却還不受
諭曰辭讓不受甚是仍湏婉言覆之庶為得體十二月疏
言廣州府省會有潭州及黃梁都諸海口寥闊無
藩籬請於潭州罟草汛築土城移守備一兵百二
十駐之黃梁都亦築土城移都司一兵百二十駐
之凡附近省城險要各增墩臺分布弁兵又言廣
州商賈雲集本地産榖不敷民食向皆仰給廣西
販運遇榖賤則西販觀望不前而東省價輒驟昂
惟有買備平糶之法查距廣州百二十里之三水
縣属有西南鎮為西販聚所請就彼建倉於西榖
擁積時買貯數十萬石榖貴則開倉平糶所需銀
於江西撥備項内動五萬兩分年扣還廣州粮捕
通判事簡令專司其事管倉之員即以三水縣西
南驛驛丞兼充
詔均如所請十一年三月請改程鄉縣為直隸州轄興寕
長樂平遠鎮平四縣教諭改學正典史改吏目部
議從之定新改直隸州曰嘉應五月疏言米貴由
囤戶居竒一日間其價頻增一店長價諸店皆然
名曰齊行深為民病臣倣京師設米局之法於廣
東省城設米局三動廣州府及番禺南海二縣倉
榖平糶倉斗每石定價一兩以倉大使縣丞典史
領之所得價携赴榖賤處採買源源轉運
諭曰平糶不過暫濟一時設局即堪行之永久此奏殊属
可嘉七月疏言各標協營及舖戶行匠所用硝磺向由
布政使給票買運據布政使甘汝来詳改由總督
衙門給票稽查較嚴密請如所議辦理
詔永為例八月請令韶州府粮捕通判兼理曲江樂昌乳
源三縣猺務改給關防並立猺甲猺目查察從之
十二年三月請增設龍川縣巡檢及平遠縣壩頭
司西寕縣懷鄉司夜護司巡檢各一裁都城司巡
檢從之七月以保舉革職知縣王者輔考語失當
訓飭之八月兼管粤海關税務十二月疏言欽州属之東
興街思勒峝地近安南民夷雜處且多私販請於
龍門協酌撥千把總一兵五十防守新興街移本
州州判駐之再於該協抽撥隊目一兵十七防守
思勒峝令廣州府同知就近彈壓均如所請行十
三年四月
命兼轄廣西仍駐肇慶府閏四月疏言新寧縣属之廣海
寨濱海距縣遠請移本縣望高司巡檢往駐再上
川之大蓢灣下川之大坦二處與縣寨俱隔大洋
請增設陸路二汛從之五月貴州台拱逆苗不法
鄂彌達奏派廣東督提標兵二千令左江總兵王
無黨率赴古州援𠞰又調廣西撫標兵五百駐黔
粤界軍機大臣奏其調度妥協
諭奬之乾隆元年五月疏劾廣東按察使白映棠於奉
旨免緝私塩一事並未遵奉原文分别老幼男婦擅發
小票混稱貧難百姓挑負四十觔以下者不許緝
捕致強壮奸徒無不藉口貧民公然成羣販私白
映棠以刑名官攙越塩政率意妄行咎實難逭
諭曰朕因各省塩務向来辦理未妥不肖官吏往往縱
放大梟拘拏小販以致濱海近場之窮民藉肩販以
度日餬口者胥受擾害是以諭令寬其禁約母許苛
求原以惠養貧民並非縱容匪類聽其作奸犯科也
豈知無賴之徒妄稱奉旨肆行無忌若不速加嚴懲
則各處聞風效尤將大為地方之害近日李衛之嚴
密查拏鄂彌達之據實參奏此二人辦理乃深知朕
心而洞悉政體者若天下督撫皆似此居心不存觀
望之念秉公執法則兇暴咸知歛跡必無長奸貽患
之慮矣鄂彌達著交部議叙白映棠職司刑憲不能
禁約私梟反出示給票縱民為匪甚属溺職著觧任
來京候旨十月疏言廣東塩向由各場配運至省河
及潮州廣濟橋轉兑各埠例俟各埠商將引餉塩
價全完方准運埠發賣但商貲微薄完餉後每無
餘力並完塩價勢必不能乘時全拆秋冬水淺運
艱無塩接濟於民食未便請每年春夏運到鹽包如
該埠額引三封者准其先拆一封多寡照此逓算
運貯各埠倉備秋冬銷賣照例先完餉銀其塩
價限開倉後兩月完繳商民兩便下部議行時御
史薛馧條奏廣西團練鄉勇並設猺童義學疏下
鄂爾達議二年三月奏言鄉勇原可以助官兵之
不逮但今昔異勢未便輕議無論鄉農應募其坐
作止齊非練總甲長所能操演即有司中曉暢戎
務者亦難其人而終歲簿書鞅掌又何暇循行村
落為之訓練且良懦者必不肯應名願充者必多
属強悍若輩藉有在官名籍保無滋釁生事若復
議贍給費且不貲與增官兵異臣愚以為不若訓
練土司兵於邊疆有益至猺童義學廣東韶連等
属前已設立著有成效應如薛馧所奏得
旨如議尋疏言惠潮二府嘉應州属之民挈眷入川過
多恐其中或有被川民煽誘者臣委員赴川粤界
查票騐放如無票及人票不符即按名給與口粮
路費令回籍仍飭各州縣不得濫給照票又言廣
州府属之靖康歸德二塩場毗連請裁靖康場大
使併入歸德場改為歸靖場香山場向無專員請
增設大使高州府属之博茂場亦增設大使改為
電茂場均從之五月疏言貴州新闢苖疆督臣張
廣泗奏設屯軍墾逆苖絶田臣以現今苖稀畏威
安帖將来生齒漸繁地少人多必致怨生又恐屯
軍虐苖激變請將屯軍撤於附近防守其田仍給
苖民
諭曰所奏識見甚正即朕意亦然但張廣泗持之甚力兼以
首尾承辦此事不得不照彼所請然朕則以為終非長策
也十二月疏言准部咨廣東開採銅礦查惠潮韶肇等府
州礦山甚多若一時俱開不但需員料理即殷實之商
亦難驟得請先開惠州府屬之歸善陽春韶州府屬之
英德曲江四處歲可得銅三四百萬觔於京局鼓鑄有
益迨積有餘銅廣東亦可開局鼓鑄銅價自平報
聞四年二月調川陜總督四月疏言陜西榆林府沿邊
貧民歲往鄂爾多斯種地論牛納租其牛具籽種
日用口食悉貸之鄂爾多斯秋收餘糧又向鄂爾
多斯易牛羊皮携至内地變價然後重息還債層
層剥削可憫為貧民計不若春間領票出口時酌
所種多寡官借以銀不取其息秋收時即將所收
粮照時價交抵歲以為常不但貧民免借貸折耗
之苦而倉儲亦可漸充
諭曰如此辦理亦籌備積貯之一道六月又言陜省麥多
榖少從前民借俱令還榖致積欠至百餘萬石上
年奉
旨准以一麥抵還二穀閭閻踴躍完納倉貯不致虚懸
請嗣後遇災賑動倉榖時儘小麥支放每石抵榖二
石
諭曰此議甚為妥協七月又言臣前因陜甘倉儲未充
請禁隣省商販並撥司庫銀採買奉
旨令臣與山西撫臣石麟妥議今議如晉省豐收陜省
即禁販出境若晉省告糴即通販放行俾彼此緩
急得濟再今歲陜西並甘肅蘭鞏平慶等處夏季
豐收乞
允臣前奏於司庫内撥銀十萬兩酌量採買並於陜西
附近晉省及甘肅附近寧夏之地多貯一有急需
撥運便捷
諭曰所議甚是如所議行十一月奏修寕夏府渠道資
灌溉並加修沿河長堤一道
上報可又奏安西鎮遠在口外鎮標三營額設馬步兵
三千除駐防哈密暨安塘遊巡差遣並承種屯田
存城兵僅數百年來商民日增請照涼州柳林湖
屯田之例募流寓民人及營兵子弟承種屯田將
原派種之兵撒回存城差操以實營伍其屯田每
年所收民得六分官得四分按數輸偹兵粮籽種
牛具官為借給秋收扣還交靖逆通判管理安西
道督查部議從之五年三月
命來京候旨先是鄂彌達任兩廣總督時革職知府袁
安煜逗遛廣州放債盤剥並串同鄂彌達家人蕭
二霸佔煤山至是為接任總督馬爾泰所劾刑部
鞫寔以
聞
諭曰鄂彌達身為封疆大臣一任家人交結属員霸佔
民利婪贓盈萬招搖不法實属溺職鄂彌達著革職
袁安煜借帑營私恣肆妄行似此貪劣之員鄂彌達
曾在朕前奬以好語以致袁安煜肆無忌憚更属徇
庇袁安煜應賠贓銀著鄂彌達照數另賠一倍以示罰
懲十月授兵部侍郎六年授寕古塔將軍尋調荆州
將軍九年二月署湖廣總督十月疏言武漢各属
城郭民田逼臨水次全賴隄塍保護武昌城西南
保安門之外蕎麥灣向有老隄臨江為金沙洲之
隄防即武昌之保障江流衝激日漸坍卸應冄退入
灣裏築大隄一道又安陸府属之沙洋大隄為漢
口險工現議修築但漢水日趋南應增建月隄請
借帑五萬兩交商營運生息備工用再襄陽府之
老龍石隄舊有子隄漸坍歲修銀僅三百餘兩請
將庫貯軍需項下撥五千兩交商生息備用部議
從之十二月疏言湖北有待撥直隸米二十萬石
今歲直隸湖北俱獲豐收而浙江間有被水應賑
處請酌撥十萬石運浙備糶所得價歸楚買補
上嘉允之十年實授湖廣總督十一年以疏恭驛塩道
曹繩柱
諭曰鄂彌達行止不檢久經廢棄朕復加擢用冀其痛
改前非力圖報稱乃伊自任湖廣總督以来舊習未
除於一切地方事務並不實心經理即今曹繩柱貪
劣各欵亦係奉朕諭後始行查參可見於察吏安民
處並不留心且年已就衰不稱封疆之寄著来京候
旨十五年授吏部侍郎兼副都統十六年授鑲藍旗漢
軍都統仍兼侍郎事十九年二月以察議侍郎張
泰開徇私保舉事不寔議革職得
旨從寬留任十月署吏部尚書二十年五月兼管工部
尚書六月授刑部尚書仍署吏部尚書兼議政大
臣九月署直隸總督
上巡幸畿甸
賜詩曰幾輔歲巡省清塵勤且諳長民寕秖此適已率
為慙歲美人教儉男耕女拙蠶實心日戒五異政蹟
宗三切以慈祥𨗳徐將禮樂涵休風自首善遐壤庶
因覃二十一年四月兼吏部尚書十二月協辦大學
士二十二年
命紫禁城内騎馬加太子太保二十三年八月協辦步
軍統領衙門刑名事務十月充
經筵講官二十六年五月以病
賜人葠並
遣醫診視七月卒遺疏入
諭曰鄂彌達敭歷中外宣力有年今聞溘逝朕心深為
軫惜著加恩賞銀二千兩辦理喪事仍派散秩大臣
一員帶領侍衛十員往奠茶酒應得䘏典該部察例
具奏尋
賜祭葬如例諡文恭
欽定八旗通志卷一百六十一
