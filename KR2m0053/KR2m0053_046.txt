欽定八旗通志卷三十二
兵制志
謹案十紀以來以兵定天下者黃帝為首故言兵
制者始風后之握竒經其書真偽不可知其公孫
宏等之註釋真偽亦不可知然其法律井井四竒
四正變化不窮兵家終莫易其法也夏殷以前兵
制不可考其可考者莫詳於周禮所謂六鄉六遂
各以卿大夫司民事經理其教養修明其政令三
時務農一時講武無事則各執其業有事則按井
出賦合而為天子之六軍故其時軍民不分吏與
將帥亦不分所謂寓兵於農其法至善秦漢以後
時易勢更鎮戍徧天下而非内重即外重迄不能
臂指相使綱目相維唐初設折衝果毅府略得其
意而顯慶以後浸淫漸廢藩鎮遂割據而不寧核
其因革之由知古聖人慮遠而計周也我
朝
出震乘乾用
武功開國定制以人戶隸佐領以佐領隸參領以參領隸
都統副都統皆司其版籍經其土田掌其教化平
其訟獄而歸於詰其戎兵於周禮鄉遂之法如重
規叠矩誠所謂先聖
後聖其揆一矣至八旗之制則實同於風后之握竒蓋天
地之數皆以九為紀而九數所積則皆八周外而
一居中河圖洛書皆四竒四耦統於五十天有九
宫地有九野皆以四正四隅環乎中央即井田之
制以八家同養公田亦因天地自然之象焉風后
之陣數用八諸葛亮魚腹石陣亦用八其竒正相
錯而變化生正隅相輔而彌縫密蓋以此也
大聖人規矩在握造化生心默與天地通而闇與古之聖
賢合法立一時制垂萬禩洵酌古今之宜而得變
通之利者矣謹臚其制度具列如左至備折衝者
曰前鋒司宿衛者曰護軍職巡察者曰步軍戍重
鎮者曰駐防以及火器營之習遠攻健銳營之簡
驍果並詳其規制條教用見我
列祖
列宗所以削平僭亂蕩滌洪鑪百戰無敵於天下與我
皇上神謨密運
駿烈光昭
坐照九天之上而制勝萬里之外
武功十全為攝提合雒以來所未嘗睹者有由然也
兵制志一
八旗兵制
太祖高皇帝初設四旗先是癸未年以
顯祖宣皇帝遺甲十三副起事征尼堪外蘭敗之又得兵
百人甲三十副後以次削平諸部歸附日衆初出
兵校獵不論人數多寡各隨族長屯寨行每人取
矢一每十人設一牛录額真領之至辛丑年設黃
白紅藍四旗旗皆純色每旗三百人為一牛录以
牛录額真一轄之
(謹案是年為編牛录之始嗣後設固山額真梅勒章京甲喇章京等官雍正二年以八旗都統印信)
(額真二字作主字觧非臣下所得用改為固山諳班兹敬按年月於改定以後書新名改定以前仍)
(舊稱以昭初制)
甲寅年始定八旗之制以初設四旗為正黃正白
正紅正藍增設鑲黃鑲白鑲紅鑲藍四旗合為八
旗(黃白藍均鑲以紅紅鑲以白)每三百人設牛录額真一五牛
录設甲喇額真一五甲喇設固山額真一每固山
設左右梅勒額真各一以轄滿洲蒙古漢軍之衆
時滿洲蒙古牛录三百有八蒙古牛录七十六漢
軍牛录十六行軍時地廣則八旗並列分八路地
狹則八旗合一路而行
天命五年改設八旗官定總兵官為三等其副將
參將遊擊亦如之各牛录額真俱為備禦官每牛
录下設千總四人
天聰八年五月
上諭凡我國官名俱當易以滿語勿仍襲漢語舊名今悉
為釐定五備禦之總兵為一等公一等總兵官為一等
諳班章京二等總兵官為二等諳班章京三等總兵官
為三等諳班章京一等副將為一等梅勒章京二等副
將為二等梅勒章京三等副將為三等梅勒章京一等
參將為一等甲喇章京二等參將為二等甲喇章京遊
擊為三等甲喇章京備禦為牛录章京代子為分得撥
什庫章京為小撥什庫旗長為專達屯撥什庫仍舊名
凡管理不論官職管固山者即為固山額真管梅勒者
即為梅勒章京管甲喇者即為甲喇章京管牛录者即
為牛录章京管巴雅喇纛額真即為纛章京管巴雅喇
甲喇章京額真即為巴雅喇甲喇章京嗣後皆照我國
新定者稱之又
上諭滿洲蒙古漢人兵衆前此騎步守哨等兵雖各有營
伍未分名色故止以該管將領姓名稱為某將領之兵
今宜分辨名色永為定制隨固山額真行營馬兵為阿
禮哈超哈巴雅喇營前哨兵為噶佈什賢超哈駐防盛
京兵為守兵預備兵為援兵各城寨兵為守邊兵舊蒙
古左營為左翼兵右營為右翼兵舊漢兵為烏真超哈
元帥孔有德兵為天祐兵總兵官尚可喜兵為天助兵
(謹案阿禮哈超哈為驍騎營之始巴雅喇為護軍營之始噶佈什賢超哈為前鋒營之始天祐天助)
(兵後俱歸漢軍蒙古兩翼後仍分八旗)
九年設蒙古八旗先是八年以所獲察哈爾戶口
分給八旗是年正月復以察哈爾來歸官兵分隸
各旗復編審蒙古及舊喀喇沁壯丁分為蒙古八
旗其旗色與滿洲同每旗設固山額真一梅勒章
京二甲喇章京二分轄所編牛录
崇德二年分漢軍為二旗設左右翼二旗旗皆皂
色每旗設固山額真一轄所編牛录
四年分漢軍為四旗旗色一以皂鑲黃一以皂鑲
白一以皂鑲紅一純皂色每旗設固山額真一梅
勒章京二甲喇章京四牛录章京十八
五年五月設索倫兵牛录先時索倫部自索海班
師後續有三百三十餘戶來降
上命理藩院參政尼堪擇可為首領者授為牛录遂分八
牛录領之
六年四月
上召衆於篤恭殿諭曰八家所屬牛录舊取辦事人四名
銀匠五名今宜各退辦事人二名銀匠四名每牛录許
留銀匠一名鐵匠一名辦事人二名王貝勒等各令家
下漢人學習匠役待三年後再將各牛录匠役停止每
牛录原鐵匠六名王貝勒取一名退去一名止許留四
名每牛录滿洲三人中許一人披甲以六十名為常數
其中或多或少務於三人中選一人他牛录甲雖有餘
亦不許補不足者今後漢人匠役不許造弓箭貨賣違
禁造賣者治罪各牛录人有造弓者該牛录章京親騐
給角觔製造令鞍匠造鞍有弓鞍不如式及擅索弓價
推諉不造者送法司治罪有舊披甲人詐稱年老令家
奴代披及牛录章京之子徇私不令披甲者各固山額
真牛录章京稽察其有稽察不公後被牛录首首出者
罪之
七年始設漢軍八旗定旗色與滿洲八旗同每旗
設固山額真一梅勒章京二甲喇章京五
八年六月
諭戶兵二部各旗閒散蒙古宜清查人丁編入佐領俱令
披甲現在滿洲旗下者察其壯丁毋許混匿其諸王貝
勒貝子公等家閒散蒙古編為小旗設巴雅喇轄之
順治元年
世祖章皇帝定鼎燕京分置滿洲蒙古漢軍八旗於京城
内鑲黃正黃居北方正白鑲白居東方正紅鑲紅
居西方正藍鑲藍居南方鑲黃正白鑲白正藍為
左翼正黃正紅鑲紅鑲藍為右翼左翼自北而東
而南鑲黃在地安門内正白在東直門内鑲白在
朝陽門内正藍在崇文門内右翼自北而西而南
正黃在德勝門内正紅在西直門内鑲紅在阜城
門内鑲藍在宣武門内
又定八旗都統所轄甲兵滿洲蒙古旗每佐領下
設親軍上三旗隸領侍衛府下五旗隸宗室王公
設前鋒隸前鋒統領設護軍隸護軍統領設步軍
領催及步軍隸步軍統領其本營領催驍騎及弓
匠鐵匠鞍匠等各隸本旗都統漢軍旗每佐領下
設步軍領催及步軍隸步軍統領其本營領催驍
騎各隸本旗都統
(本謹案制各旗官員兵丁戶口屬籍無不隸於都統朝兵)
(至於簡用充補自驍騎營而外則各該管大臣分領焉其領侍衛府八旗前鋒營護軍營步軍營内)
(府三旗營營制具列後卷分門備載)
又設
盛京八旗駐防兵時以遷都燕京
命内大臣何洛會為
盛京總管設左右翼梅勒章京各一統領駐防兵
又設直省八旗駐防兵順治二年分遣八旗兵駐
防直隸順德山東濟南臨清德州江南徐州山西
平陽潞安蒲州八城後依各省形勝設將軍都統
副都統或但設城守尉防守尉駐防
又設直省綠旗營凡直省漢兵俱以綠旗為辨總
督所屬為督標巡撫所屬為撫標提督所屬為提
標總兵所屬為鎮標其屬於河通總督者為河標
屬於漕運總督者為漕標
(謹案綠旗營制屬督撫提鎮專轄不隸八旗都統本志不具載)
又設外藩扎薩克各旗先是天聰年間科爾沁各
蒙古相繼欵附
定鼎之後以次編旗凡内扎薩克二十五部為五十一旗
每旗扎薩克一人協理旗務者無定員以王貝勒
貝子公台吉等為之設都統副都統以本旗台吉
兼任參領佐領驍騎校驍騎如内八旗之制至康
熙三十年設喀爾喀各旗三十六年設賀蘭山厄
魯特旗及哈密旗四十三年設額濟内土爾扈特
旗雍正三年設青海各旗十年設吐魯番旗乾隆
十九年設杜爾伯特各旗各隨人衆編佐領有差
設守衛
陵寢官員兵丁先是天聰八年
永陵設散秩官至是
福陵
昭陵
永陵各設雲騎尉又增設散秩官嗣後
盛京
三陵各增設總管副總管防禦驍騎校等員又於京師
東陵
西陵各設總管副總管防禦驍騎校等員
順治十七年
上諭嗣後固山額真清字仍稱固山額真漢字稱為都統
梅勒章京清字仍稱梅勒章京漢字稱為副都統甲喇
章京清字仍稱甲喇章京漢字稱參領牛录章京清字
稱為牛录章京漢字稱為佐領諳班章京清字稱為諳
班章京漢字稱為總管烏真超哈清字稱為烏真超哈
漢字稱為漢軍
又經大臣議定噶布什賢噶喇諳班漢字稱為前
鋒統領巴雅喇纛章京漢字稱為護軍統領噶布
什賢章京漢字稱為前鋒參領巴雅喇章京漢字
稱為護軍參領噶布什賢專達漢字稱為前鋒校
巴雅喇專達漢字稱為護軍校分得撥什庫漢字
稱為驍騎校
又定王公府屬武職官員兵丁分别親王郡王貝
勒貝子鎮國公輔國公等以次設長史散騎郎護
衛等職并府屬佐領下各設驍騎校驍騎有差
(禁謹案王公府屬官兵附於載於後衛兵制之後另為一條備)
康熙十四年設遊牧察哈爾八旗時以遷察哈部
衆於宣化府大同府邊外編為八旗如内制三十
八年增設總管初隸蒙古八旗都統後又增設都
統駐張家口乾隆二十六年增設都統副都統以
下官職有差
康熙二十三年設三旗虎槍營以備蒐狩三十年
設火器營以習火器
雍正二年設
圓明園八旗護軍營又設
圓明園内府三旗分地駐劄以備翊衛
(謹案增設三旗虎槍等營其官制兵額詳見後卷分門備考)
雍正二年設漢軍藤牌兵每佐領下藤牌兵四名
乾隆元年定漢軍每旗設藤牌兵一百名六年定
藤牌兵歸併大營每旗百名於鳥鎗手額内挑取
並簡選參領一人散秩官驍騎校各二人領催五
人令其管轄
雍正六年奏定八旗方位
(謹案八旗方位詳見旗分志兹不復載)
乾隆十三年設内府前鋒營即於内府三旗護軍
營内簡選充額仍屬護軍統領管轄
十四年設健銳營總統無定員以王公大臣兼任
率兩翼長八旗前鋒參領等統轄前鋒兵演習雲
梯諸技是為雲梯兵
二十六年設西域新疆駐防兵時以平定凖噶爾
回部分派滿洲兵索倫兵察哈爾兵綠旗兵視各
處地形酌量分駐卡倫兵領以侍衛屯田兵領以
督屯武職駐防馬兵隸於佐領綠旗兵隸於營員
其四兵則各城伯克經理而以駐劄之將軍大臣
總轄之各兵丁或携眷永駐或三年更代以次增
設無定額
十七年設
盛京内府三旗總管先是順治三年設
盛京内府鑲黃旗正黃旗佐領八年設正白旗佐領
至是令三旗佐領皆歸總管統轄
(朝謹案我開國先立四旗以統人衆尋以歸附日廣以神武)
(增設八旗以旗統人即以旗統兵隸乎旗者皆可為兵非必有召募之煩而後收兵之用也)
(列聖相承規模大備内而京營則有親軍前鋒驍騎護軍步軍之分或用上三旗或兼用八旗外而直隸各)
(省駐防兵用八旗各標及營汛兵用綠旗營百數十年增損斟酌盡善我)
(皇上智勇天錫覲光揚)
(烈戈所揮無思不服自西陲底定式廓版圖列戍開屯天)
(威宣化洽至于外藩諸部奔走偕來分職編旗與内八旗相等望風懷景航海棧山)
(武功十全超邁前古凡皆里之外固不徒矜馘獻之功睿算神謨先機决勝於萬)
(資熊羆之力是以開窮日月搆盡乾坤洵億萬世經武之鴻圖迄乎無外者也兹謹敘兵制以)
(恩禁衛駐防政教閱軍器馬政彙為八門依類備載䘏軍令軍)
欽定八旗通志卷三十二
