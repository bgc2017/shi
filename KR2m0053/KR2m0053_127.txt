欽定四庫全書
欽定八旗通志卷一百十三
營建志二
京城營建規制二(在京官兵房屋廂守路官兵房屋關道)(陵)
在京官兵房屋
順治五年八月
諭戶部等衙門曰京城漢官漢民原與滿洲共處近聞劫
殺搶奪滿漢人等彼此推諉竟無已時似此光景何日
清寧此實參居雜處之所致也朕反覆思維遷移雖勞
一時然滿漢皆安不相擾害寔為永便除八固山投充
漢人不動外凡漢官及商民人等盡徙城南居住其原
房或拆去另盖或貿賣取償各從其便朕重念此遷移
之苦今特命戶工二部詳察房屋間數每間給銀四兩
此銀不可發與該管官員人等給散令各親身於戶部
衙門當堂領取務使遷徙之人得蒙寔惠其六部都察
院翰林院順天府及各大小衙門書辦吏役人等若係
看守倉庫原住衙門内者勿動另住者盡行搬移寺院
廟宇中居住僧道勿動寺廟外居住的盡行搬移若俗
人焚㕿往来日間不禁不許留宿過夜如有違犯其該
寺廟僧道量事輕重問罪著禮部仔細稽察凡應遷徙
之人先給賞勞銀兩聽其徐為搬移限以来年終搬盡
著該部𫝊諭通知
凡搬房額數順治五年題准一品官給房二十間
二品官給房十五間三品官給房十二間四品官
給房十間五品官給房七間六品七品官給房四
間八品官給房三間護軍領催甲兵給房二間
十六年正月工部議准各處取到旗下官員撥給
房屋各照舊例酌减精竒尼哈番品級各十四間
阿思罕尼哈番品級各十二間阿逹哈哈番各十
間拜他喇布勒哈番品級各八間拖沙喇哈番品
級各六間六品七品官各四間八品九品官各三
間撥什庫擺牙喇各二間披甲人各一間
凡屋價則例順治五年題准頭等房每間銀一百
二十兩二等房每間銀一百兩三等房每間銀八
十兩四等房每間銀六十兩五等房每間銀四十
兩末等房每間銀二十兩九年題准末等房每間
給銀三十兩
凡旗分房屋順治十一年議准八旗官員兵丁俱
照分定地方居住若遇調旗更地仍准住原處有
情愿買房搬移者聽從其便都統副都統不許強
令遷移如欲自盖房者聽都統副都統查明本旗
空地令其自盖至外来歸附人員應住房屋工部
照所撥旗分買房安插若無房屋工部於本旗空
地盖給
康熙五年三月工部尚書葉成格等題請正白旗
蒙古都統塞爾格佐領下三等轄阿逹哈哈番那
穆兒先往口外襲伊父阿逹哈哈番今取進内為
三等轄戶部因其初来給與地畆臣等應照定例
給房十間奉
旨從前此等來自口外之人已有旨不給房屋那穆兒不
必給房以後此等人給房著永行停止
七年題准
盛京後來甲兵餘丁未得房屋者該都統副都統移
咨本部照每人屋一間例折價三十兩自行置造
八年題准每等房各減銀十兩嗣後各處投誠人
員給與官地盖房照例給價
十四年八月工部尚書吳逹禮等題為請
旨事戶部等衙門具題内開陣前投誠一品官金進等官
及披甲閒散人應給與房屋之處交與工部等因
具題奉
旨金進著授為散秩大臣餘依議欽遵在案查臣部現無
空房存貯各照伊等品級定例於城内正白旗教
場東邊空地盖給散秩大臣一品官金進房十四
間内正房三間通面闊三丈七尺進深二丈七尺
簷柱高一丈零五寸七檩釘望板前後出廊成造
兩邊廂房六間每座三間通面闊三丈零五寸進
深一丈八尺簷柱高九尺五檩鋪葦箔成造門面
房五間通面闊五丈一尺進深一丈四尺簷柱高
八尺五檩鋪葦箔成造共需用銀九百五十一兩
八錢盖給二品官昂阿海房十二間内正房三間
通面闊三丈二尺進深二丈三尺簷柱高一丈七
檩釘望板成造兩邊廂房六間每座三間通面闊
三丈進深一丈六尺簷柱高八尺五寸五檩鋪葦
箔成造門面房三間通面闊三丈零五寸進深一
丈三尺五寸簷柱高八尺五檩鋪葦箔成造共需
銀七百九十二兩一錢盖給三品官阿地薩房十
間内正房三間通面闊三丈一尺進深二丈二尺
簷柱高九尺五寸七檩釘望板成造兩邊廂房六
間每座三間通面闊二丈九尺進深一丈五尺簷
柱高八尺五檩鋪葦箔成造門面房一間面闊一
丈進深一丈三尺簷柱高七尺五寸五檩鋪葦箔
成造共需用銀六百五十四兩六錢盖給五品官
阿津逹房六間内正房三間通面闊三丈一尺進
深一丈八尺簷柱高九尺五檩釘望板成造門面
房三間通面闊三丈零五寸進深一丈三尺五寸
簷柱高八尺五檩鋪葦箔成造共需用銀三百零
八兩六錢盖給六品官色爾濟護軍校馬濟驍騎
校西當共三員每員盖房各四間共十二間每正
房三間通面闊三丈零五寸進深一丈八尺簷柱
高九尺五檩鋪葦箔成造門面房一間面闊一丈
進深一丈三尺簷柱高七尺五寸五檩鋪葦箔成
造此房十二間共需用銀六百九十二兩八錢前
鋒護軍撥什庫共二十八名每名盖給房二間披
甲用役間散人共七十四名每名盖給房一間共
計房一百三十間每間面闊一丈進深一丈五尺
簷柱高七尺八寸五檩鋪葦箔成造每間需用銀
二十兩零二分七釐三毫共需用銀二千七百零
三兩五錢以上盖給大小官兵房屋共一百八十
四間其磚瓦灰石料工繩斤鐵釘匠工家伙運價
等項約估共銀六千零三兩應於戶部支取至築
造伊等房院土牆之處俟盖房工竣再行估計等
因奉
旨依議
二十二年七月工部題請將駐防外省官兵在京
房屋令戶部給發房價其房屋給本佐領内無屋
窮兵居住
詔從所請
三十四年五月
諭大學士伊桑阿阿蘭泰爾等𫝊諭八旗滿洲蒙古都統
官員子弟及諸有房舍者與家僕披甲者勿察若寔無
房舍之前鋒護軍披甲兵都統身自確察於此月初十
日保奏
是年五月又
諭大學士等曰朕覽八旗都統所察無房舍者七千有餘
人未為甚多京師内城之地大臣庶官富家每造房舍
輒兼數十貧人之産是以地漸狹隘若復歛取房舍以
給無者譬如剜肉補瘡何益之有貧乏兵丁僦屋以居
節省所食錢糧以償房租度日必至艱難今可於城之
外按各旗方位每旗各造屋二千間無屋兵丁每名給
以二間於生計良有所益此屋令無得擅鬻兵丁亡退
者則收入官大略計之約費三十餘萬金譬之國家建
一大宫室耳勑下欽天監相視汝等及八旗都統身往
騐看宜建造之處奏聞
是年五月
諭大學士伊桑阿阿蘭泰城垣之下而外各旗空隙之地有
可營建房屋者察看奏聞八旗都統可速看本旗之地
再會同騐看其令工部遍𫝊八旗悉此
是年七月工部尚書薩穆哈等覆奏盖造八旗教
場等處兵丁住房一萬六千間每間計用銀二十
二兩八錢八分七釐九毫共銀三十六萬六千二
百零六兩四錢又週圍築造大圈土牆二千九百
五十九丈安放栅欄門三十二座需用物料銀七
百九十三兩二錢七分八釐匠夫工價錢一千一
百二十四串四百二十文至盖造此房臣部官員
筆帖式不足相應於六部都察院督捕等衙門各
選取賢能官二員筆帖式二人每處𣲖部院章京
二員及每旗𣲖賢能章京二員公同部員料理本
旗房屋堅固盖造奉
旨依議
雍正二年四月步軍統領會同八旗都統等奏准
内城九門每門門軍四十名缺出將滿洲蒙古教
養兵丁挑補外城七門每門門軍四十名缺出將
漢軍教養兵丁挑補其門軍居住房屋内九門舊
設綠旗門軍原各有官房一間應即給與居住外
七門門軍舊無房屋交與工部於各門相近之處
每門盖給房屋四十間
東便門内東邊空地五叚盖房四十間計九座内
二座每六間二座每五間三座每四間二座每三
間
廣渠門内東邊空地三叚盖房四十間計十一座
内七座每四間四座每三間
左安門内東西兩邊空地四叚盖房四十間計十
座内三座每六間二座每五間二座每三間三座
每二間
永定門内東西空地四叚盖房四十間計十座内
四座每五間三座每四間二座每三間一座二間
右安門内東西空地七叚盖房四十間計十座内
四座每五間二座每四間四座每三間
廣寧門内南邊空地二叚盖房四十間計八座每
五間
西便門内南邊空地四叚盖房四十間計九座内
三座每六間四座每四間二座每三間
三年
諭今年雨水過多人家屋漏墻垣倒塌貧乏兵丁不能修
葺朕心加憐念所宜特沛恩施務令咸得安居著發戶
部庫帑九萬兩賞與八旗每旗一萬兩上三旗之内務
府佐領一萬兩俾貧乏兵丁修理房屋得有禆益
五年
諭邇來頻雨想八旗之兵丁房屋墻垣必有倒壊者將戶
部庫銀賞給滿洲旗下每佐領一百兩蒙古漢軍人數
較少蒙古旗下每佐領七十兩漢軍旗下每佐領五十
兩上三旗内府佐領内管領及五旗諸王之府佐領俱
照滿洲旗下賞給諸王之管領下人等不必賞給將所
賞銀兩交與各該佐領查屋垣倒壊應賞者賞之如該
佐領下無屋垣倒壊者即均勻賞給
乾隆三年八月奉
諭旨八旗空閒處所建造房屋一事據王大臣原議八
旗所有空閒處所多寡不一若令各按旗分居住則
房屋間數不均應俟建造完時著就近每人不過三
間均勻分給居住等語今此項房屋已經造成若干
處所若俟全完方分給居住不惟已成房屋棄置無
用且令窮苦兵丁照常出租賃房居住建造完時既
按間數分給居住著交與八旗將現在造成房屋作
何就近先給居住之處即行辦理至於此項房屋僅
四千餘間今興工已一年有餘何以尚未造完着該
管工大臣官員速行建造
二十一年六月副都統廣成奏稱一八旗世僕生
齒日繁荷蒙
聖恩動支國帑京城内外空地建立房屋分給兵丁居
住誠可謂均沾天高地厚之
恩但旗人居住之後大臣官員不甚留心巡查將來日
久難保不無倒壊典買等弊是以年終於各旗並無
典賣之處由值年旗彙奏但此項房屋係動用國
帑之所建立而兵丁之老幼子婦若不寔心為事
不時照料難保其久堅永固并無倒壊情弊請將
此項房屋著交現在查旗御史將各所查之旗分
官房内有應行歲修者即交現在駐防兵之佐領
每年及時修理仍行按營查對若非另戶名姓不
對者即將該管官𠫭奏外該都統等亦應留心辦
事專𣲖官員管查至年終都統御史等將並無典
賣倒壊之處公同具結移咨值年旗彙奏外仍交
提督衙門稽查如此專𣲖辦理八旗兵丁多有禆
益而官房亦可保其久遠矣一城外八旗每旗舊
營房二千間新營房四百四十八間此皆從前因
無房居住之旗人在城外週圍各按旗分並看守
城門兵丁仰蒙
特恩建立官房令其居住但此二項營房有康熙年建
立者有雍正年建立者迄今日久不無坍塌倒壊
灰瓦脱落蓆箔朽爛渗漏現皆無房之兵丁等接
連居住查昨據鑲黃旗具奏八旗現在所存之地
租銀照依護軍數目均賞另戶領催馬甲八旗大
臣議將八旗每佐領一名馬甲二名領催各賞銀
四兩馬甲各賞銀三兩等語但旗人衆多地租寡
少若照依此數賞給一時不能均齊必須數年後
方能均齊請將此項租銀將城外營房修理寔與
住房兵丁各得禆益其修理之處著交工部𣲖員
會同八旗旗員按照現存地租銀兩估計造冊由
各旗出𣲖妥員照式修理此二項營房修理完竣
後給與無房之另戶兵丁居住所有用過銀兩著
各都統詳細核查移咨值年旗彙奏嗣後都統仍
湏不時留心查察稍有應行修理之處即行修理
若不時行歲修以致塌壊即著落該旗都統等賠
修外仍將該管章京驍騎校及現住房之兵丁一
併交部議罪奏入本日
召見八旗都統奉
旨爾等議奏鑲黃旗滿洲具奏一摺將廣成條陳案件
核議具奏經和碩莊親王等會議八旗現存地租銀
一萬四千八百餘兩若賞給兵丁寔不敷用今廣
成條陳奏請修理營房臣等查得現在應修房共計
七千九十九間似應需銀五萬四千餘兩現有地
租銀一萬四千八百餘兩若動用此項銀兩修理亦
不過浮面修飾枉費銀兩不能堅固況新舊營房
並無不可居人遂至坍塌者甚可遲逾二三年臣
等請將此項銀兩暫交戶部存貯今歲冬季又可
得銀四五萬兩臣等再行具奏會同工部即行修
理其陸續收到租銀俟越十餘年後即可動用此
項銀兩補修如此辦理方足仰副
聖主愛恤滿洲世僕之至意而兵丁亦可得整齊房屋
居住再廣成所奏城内建立之營房恐兵丁並不
自行居住租典與他姓者著交該管官查察等語
查此項房屋向來俱係該旗並提督衙門不時詳
查今該副都統已經奏請著交該都統提督衙門
添𣲖查旗御史查察可保無典賣情弊即著該旗
將住房之兵丁花名造具清冊咨送各查旗御史
以便詳查臣等及提督衙門不時巡查伏惟
聖上指示遵行奉
旨依議
鑲黃旗滿洲共撥房七百七十九間蒙古共撥房
二百四十五間又取租房七十二間漢軍乾隆三
年九月撥給房六十七間十二月撥給房三十一
間四年五月撥給房五十九間二十年三月撥給
房四十二間二十年六月撥給房二十六間二十
一年撥給房二十二間共計二百四十七間五
十五年安南黎維祁及其属人歸附來京奉
旨附入鑲黃旗漢軍黎維祁編為世管佐領撥給安定
門内國子監西口房屋五十六間其属人在東直
門内羊管衚衕盖給房屋二百五十間
正黃旗滿洲共撥房九百六十五間蒙古共撥房
二百二十五間漢軍乾隆三年撥房三十五間五
年撥房七十三間二十七年撥房二百零四間共
計三百十二間又取租房自乾隆元年撥給三百
八十三間歴有增減至乾隆五十八年共計房十
七所一百七十三間
正白旗滿洲撥房五百五十六間蒙古撥房一百
五十七間漢軍撥房二百九十四間又取租房三
十五間
正紅旗滿洲撥房六百二十七間蒙古撥房九十
間漢軍乾隆三四五等年撥房一百三十九間又
取租房雍正十三年以前撥給二十九間半乾隆
元年以後撥給一百十六間零五半間共一百四
十五間零五半間
鑲白旗滿洲撥房七百十二間蒙古取租房共四
十六間乾隆二年撥給房九十四間二十一年撥
給房一百二十四間漢軍取租房十四所共一百
八十三間乾隆三年撥給房七十五間四年撥給
房四十三間二十年撥給房三十五間二十一年
撥給房十二間
鑲紅旗滿洲取租房三百三十四間半乾隆三年
四年二十年二十一年共撥給七百九十八間蒙
古乾隆三年四年二十年二十一年共撥給一百
八十二間漢軍取租房乾隆元年共一百九十三
間半二年又共撥出九十一間連前二百八十四
間半内官兵認買一百四十七間半又變價二十
二間又撥給大學士傅寧安十四間又二十二年
拆盖二間半内去一間現存一百零半間其官兵
住房乾隆三年四年二十年共撥二百七十六間
内二十五年拆去二間
正藍旗滿洲乾隆三年四年二十年二十一年二
十三年共撥房六百四十五間蒙古撥房一百五
十五間又取租房二十一間漢軍撥房乾隆三年
四年二十年二十三年共一百四十五間
鑲藍旗滿洲乾隆三年四年二十一年二十四年
共撥房五百九十四間蒙古乾隆三年四年二十
一年共撥房二百三十四間漢軍乾隆三年四年
二十年二十一年共撥房二百九十七間
(又按内外城門門軍有無增損之處據工部文稱乾隆四十六年工部失火冊籍被焚無凴查核)
守
陵官兵房屋
凡守護
陵寢官兵及有執事人員所住房屋皆動支錢糧盖造撥
給
順治十四年議准
三陵官員兵丁匠役所住房屋有礙風水者俱令其遷移
康熙六年十一月禮部等衙門會題本月初八日
奉
聖諭看守
昭陵章京兵丁所用人役居住近
陵以致牲隻汚穢伊等因離遠遷居爾等會同工部選擇
遷移年月日期定議具奏欽此該臣等議得看守
昭陵章京兵丁所用人役居住房屋離遠
陵寢遷移之處不便懸議應差禮部工部郎中各一員筆
帖式各一員併欽天監滿官一員看風水漢官二
員馳驛前往同
盛京禮部侍郎工部侍郎公同看定遷移處所回日
將遷移年月日期選擇議奏奉
旨依議
二十二年六月工部尚書薩穆哈等題請增給看
守
福陵
昭陵披甲人房屋各一間奉
旨這披甲房屋不必由部盖造給與應照定價給銀著再
議具奏欽此隨照定例每間銀三十兩計房一百六十
間共需銀四千八百兩於戶部移取分給本人照
欽天監原相度指示之處自行盖房居住
二十七年題准看守
暫安奉殿披甲八十名各添給房一間折銀三十五兩其
内廷執事人役七十人亦添給房屋折銀五十五兩
乾隆五十九年現查
東陵工部郎中一員官房三間
泰陵總管衙門官員房九十五間兵丁房一百六十間係
乾隆元年建
昭西陵總管衙門官員兵丁房自康熙二十七年盖給并
無增損奉祀禮部属官員房三十四間執事役人
房一百四十六間
孝陵工部屬官員房五間奉祀禮部屬官員房三間執事
役人房一百三十七間其總管衙門官員兵丁房
屋并無增損俱自康熙二年盖給
孝東陵工部属官員房三間其總管衙門官員房自康熙
五十七年盖給後并無增損(兵丁俱未給房)
景陵工部屬官員房五間禮部屬官員房三十四間執事
役人房一百四十六間其總管衙門官員兵丁房
屋自康熙十九年盖給并無增損
景陵皇貴妃園寢總管衙門官員房十九間兵丁房八十
間關防衙門官員房四間執事役人房四十四間
太監房八間禮部屬官員房十五間役人房一百
二十八間俱係乾隆八年建
景陵妃園寢奉祀禮部属官員房十五間執事役人房四
十四間其總管衙門官員兵丁房自康熙二十年
盖給並無增損
泰東陵官員房七十間兵丁房一百六十間係乾隆四十
二年建
泰陵皇貴妃園寢官員房三十五間兵丁房八十間係乾
隆三年建
孝賢皇后陵寢工部屬官員房二間總管衙門官員房
九十一間兵丁房一百六十間關防衙門官員房
三十二間執事役人房二百零二間太監房十間
奉祀禮部官員房三十四間執事役人房一百四
十四間俱係乾隆十七年建
純慧皇貴妃園寝總管衙門官員房三十五間兵丁
房八十間奉祀禮部官員房十五間執事役人房
四十間
端慧皇太子園寝關防衙門官員房三問兵丁房四
十間係乾隆八年建其奉祀禮部官員役人俱未
給房
關廂道路
康熙三年二月奉
旨蘆溝橋大水衝壊泥陷車騎不能行走俱遶小道而行
應修處所爾堂官親身踏看仍從大道修理城後關廂
道路甚窪各門不堪處所亦著踏看應令旗下𣲖工修
理或令五城修理爾部定議於次年春興工欽此工部
尚書喇哈逹等題稱查得八旗關廂道路路溝坍
塌不能行走舊道者多除正陽門崇文門宣武門
起至永定等七門止行令五城修理外其鑲黃旗正
黃旗正白旗鑲白旗正藍旗此五旗各該門起至
土城關止各該旗出夫修理正紅旗鑲紅旗無關
廂自城門起至民住莊村止亦各該旗出夫修理
其鑲藍旗關廂廣寧門至柳巷村關帝廟止該旗
𣲖夫修理自此迤前大井村高廟止村内舊路俱
出泉眼不能修理將村後小道酌量修寬其工程
錢糧臣差官估用奉
旨修理關廂道路八旗人夫爾部照定例給與工價餘依
議
是年閏六月工部尚書喇哈逹等題稱修理八旗
關廂道路工完之日臣部同該旗都統副都統查
騐此後若有衝壊應責令各旗將該旗所對道路
巡看修理奉
旨依議
乾隆十七年四月大學士公傅恒等具奏廣寧朝
陽左安右安永定等五門土道係各城坊官每年
查明修墊一次並不拘定一年一次嗣後如有必
應修墊之時令巡城御史查勘報明都察院堂
官轉咨工部領項修理奉
旨依議
乾隆十九年二月工部覆准都察院文開據東城
吏目劉成蛟將朝陽門外新橋起至定福莊石道
兩旁土道造册呈請修墊移咨工部照例核算計
折見方一丈厚一尺土方一千三百二十五方五
分五釐每土一方給壯夫二名計需壯夫二千六
百五十一名一分每名照例給銀七分五釐共銀
一百九十八兩八錢三分二釐五毫牌行大興縣
在於行當雜税銀内照數給發東城吏目劉成蛟
支領報明直隸總督造入該年長墊冊内題銷仍
令該吏目於十日内如式修墊完工并行文都察
院轉行東城御史前往騐看俟工完之日將果否
照依原報丈尺堅固修理緣由逐一查明咨部
二十一年十月都察院據南城吏目盛朝臣呈請
修墊左安門外自飲馬井起至東管道口十六叚
移咨工部照例辦理計土方一千三百二十一方
照例給銀一百九十八兩一錢九分五釐
是年十一月都察院據西城吏目張位呈請修墊
廣寧門外石道北邊土道經巡視西城給事中鎻
住等丈量具冊移咨工部照例辦理計土方一千
一百六十九方一分六釐照例給銀一百七十五
兩三錢七分四釐
欽定八旗通志卷一百十三
