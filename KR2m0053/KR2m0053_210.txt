欽定四庫全書
欽定八旗通志卷一百九十六
人物志七十六
大臣傳六十二(漢軍正白旗一國柱宜永貴)(和濟格爾徐馬沈永忠大)
(貴)(蔡士英)(于時躍)(趙祥星)(孫思克)
和濟格爾(子拜音達禮)
和濟格爾本蒙古烏嚕特人後隸正白旗漢軍遂
為何氏
太祖高皇帝天命七年征明取廣寧城和濟格爾時為明
千總随守備石廷柱来降授參領十一年從征巴
林部囊努克斬三人追獲叛逃蒙古又從征棟䕫
俘獲甚衆
太宗文皇帝天聰三年從征明偵敵薊州斬哨卒三敵兵
三百来犯和濟格爾衝鋒入斬其把總一五年大
軍圍大凌河城明兵自錦州赴援和濟格爾先衆
斬敵明總兵祖大夀遣兵出城樵採且刦奪臺堡
並奮擊之生擒二人尋與敵戰城下我軍執纛者
墜于壕和濟格爾掖之出復以鳥鎗殪敵三人八
年予騎都尉世職崇德三年随貝勒岳託征明至
山東屢擊敗敵兵四年始分漢軍為四旗以和濟
格爾為鑲白旗副都統五年随大軍圍錦州禦擊
松山步兵杏山騎兵皆捷六年復圍錦州明總督
洪承疇率衆駐松山来犯者再和濟格爾俱擊郤
之敵自松山分據高橋南三臺和濟格爾以礮攻
克之殱百餘人七年復攻克塔山杏山二城敘功
加一雲騎尉是年分漢軍為八旗改正白旗副都
統兼任佐領八年随鄭親王濟爾哈朗征明寧遠
攻克中後所前屯衛二城順治元年二月敘功晉
三等輕車都尉世襲㒺替三年二月卒長子巴圖
襲職兼佐領遇
恩詔晉二等輕車都尉七年巴圖卒和濟格爾次子拜音
達禮襲職兼佐領康熙八年授參領九年擢宣化
總兵官十三年七月調随征福建總兵官時逆藩
吳三桂䧟湖南耿精忠據福建平南王尚可喜請
增兵駐防廣東拜音達禮與福建巡撫楊熙並奉
命駐廣州十五年二月可喜子之信糾衆據城叛拜音達
禮與楊熙議引所部出城會大軍擊賊之信已分
布叛黨閉城阻之拜音達禮控騎突前斬關奪門
出同楊熙率所部還會大軍扵贛州疏述其事以
聞
上以其奮勇奪門忠貞可嘉下部議叙部議予軍功紀錄
一次復有
旨從優再議于是予雲騎尉職世襲㒺替合所襲巴圖之
職為一等輕車都尉十九年授駐防廣州副都統
二十七年擢廣州將軍三十七年六月卒于官
賜祭葬如例以其子何天培襲職
馬國柱
馬國柱遼陽人隸正白旗漢軍
太宗文皇帝天聰八年
命禮部考取舉人國柱與選
賜衣一襲免四丁入直内院崇德三年授都察院理事官
順治元年大兵擊走流賊李自成大同代州歸順
授國柱山西巡撫自昌平出居庸關至代州任事
值都統葉臣巴哈納石廷柱等平忻州太原國柱
進駐太原策應大軍汾州平陽潞安澤州等府以
次底定賊黨李過高一功遁據綏德國柱疏請分
兵東西夾擊使賊首尾不能相應則一鼓可以成
擒
上是其言二年二月疏薦明廢官巡撫張鵬雲苗胙土太
僕寺卿王邦柱巡按陳昌言等並下部錄用六月
陽曲土賊閻汝龍等糾衆刦掠國柱遣遊擊楊捷
率兵往𠞰擒斬汝龍等復𠞰嵐縣土賊高九英招
撫四十餘寨交城賊梁自雨河曲賊李俊等與九
英互為犄角國柱亦遣將𠞰平之十月擢宣大總
督四年七月調江南江西河南總督五年正月安
慶土賊馮洪圖䧟巢縣掠無為州國柱飭按察使
王國寳随侍郎鄂屯率兵𠞰擊擒斬洪圖及其黨
蒋懋修鍾武等是月江西總兵金聲桓據南昌叛
賊將潘永禧突犯徽州國柱遣滿洲駐防官兵進
擊賊衆奔潰復祁門黟縣
上命征南大將軍譚泰率師討聲桓九江南康饒州以次
恢復時偽尚書余應桂據都昌出沒鄱陽湖國柱
遣副將楊捷等随大軍以雲梯攻克都昌城擒應
桂斬之復擊敗賊黨鄧雲龍等于武寧十月廣東
叛鎮李成棟由南雄犯贛州國柱遣兵與巡撫劉
武元等會𠞰大敗其衆六年湖廣流賊王定安䧟
羅田結連江南英山土賊陳元等謀犯霍山縣國
柱遣中軍副將朱運亨擊郤之三尖山檄總兵卜
從善𠞰白雲梅家英窠諸寨偽石城王朱統錡糾
賊五千餘由金紫寨赴援倚山列陣我兵奮力衝
擊斬獲無算連破賊寨擒偽總兵孔文燦偽副將
方學達等國柱復自率兵會提督巴山張大猷𠞰
六安州山賊先圍賊黨侯應龍于將軍寨迎擊賊
渠張福寰賊俱敗潰陣斬福寰應龍招降偽總兵
王俊偽副將藉維倫等諸賊寨俱燬滅先是明魯
王朱以海竄舟山其將吳凱據大蘭山助守國柱
奉
詔酌籌𠞰撫機宜知寧波貢生方聖時與其僉都嚴我公
為舊相識令赴以海處陳說利害我公遂投誠并
獻招撫策國柱護送京師
上遣之齎
敕招撫國柱復寓書與凱至是凱偕諸舊將顧竒勲姜君
獻陳德芝等繳敕印来降是年秋江南河南所属
州縣有雨雹傷稼者國柱請
勅撫按確勘分别蠲卹得
旨嗣後州縣遇有災傷督撫按即察明頃畝分數奏請蠲
卹勿泛奏候旨遲于察勘著為令國柱又疏言江南既
改為省南京國子監宜改為江寧府學即其舊址
新之仍支學田租銀以供祀事疏下部議從之七
年遇
恩詔加太子少保九年七月福建賊渠張自盛竄入江西
大覺巖國柱檄提督劉光弼會閩兵合𠞰陣斬偽
總兵李全等自盛就擒十年五月蘇松巡按秦世
楨疏請各省州縣賦課徑解布政司以杜勒索侵
那諸弊國柱疏言州縣錢糧由府解司所以察核
完欠重郡守之責成請于解府之時府但編號記
簿無庸拆封換批則勒索那移之弊可絶
詔如國柱所請行十一年正月海賊張名振屢犯崇明及
劉河吳淞等地國柱增造戰艦募水師遣總兵王
璟副將張思達等分兵夾擊敗賊于靖江又敗之
于泰興燬賊船賊衆遠竄二月湖廣紅頭賊賴龍
等據桂東犯江西國柱與湖廣總督祖澤遠會師
協𠞰直搗賊巢擒獲賴龍等是年遇察典加太子
太保九月以年老致仕康熙三年二月卒
賜祭葬如例祀江南山西名宦祠
宜永貴(子思孝孫廷輔)
宜永貴遼陽人後隸正白旗漢軍
太宗文皇帝崇德五年永貴任佐領兼參領随睿親王多
爾衮圍明錦州以礮攻克涼馬山五里屯馬家湖
諸臺六年復圍錦州屢擊敗敵兵松山兵乘夜来
犯亦以礮郤之明總督洪承疇兵自松山分據高
橋南三臺永貴攻克其臺斬百餘人七年錦州下
鄭親王濟爾哈朗等移師攻取塔山杏山城永貴
並用礮擊毁附近各臺及其城叙功予雲騎尉世
職八年随鄭親王攻克中後所前屯衛二城晉世
職為騎都尉順治元年授兵部理事官二年随豫
親王多鐸追𠞰流賊李自成敗賊衆于潼關又從
征江南攻取揚州四年考滿加一雲騎尉旋授臨
清總兵官六年朝城土賊杜全濮州土賊張文齊
等分據臺堡刦掠城邑永貴率遊擊王政純曹如
松等會集滿洲駐防大兵往朝城搜𠞰斬杜全及
賊衆五百餘人随移師濮州賊據土城以鎗礮拒
戰我兵奮勇攻克殱賊四百餘人追獲張文齊斬
之八年復入為兵部理事官九年擢正白旗漢軍
副都統尋授總督倉場侍郎屢遇
恩詔晉世職至一等輕車都尉十年七月授南贛巡撫十
一年偽都督許勝可等擾瑞金永貴發兵會𠞰直
搗羅漢岩生擒勝可及其黨數百人斬以徇因疏
言羅漢岩地勢險僻往往為盜賊盤踞請移兵駐
任田寨就近彈壓十二年調福建巡撫十三年以
病癭得
旨允解任代未至海賊鄭成功擁衆數十萬襲䧟閩安鎮
及連江縣乘潮駕舸據烏龍江洪塘白沙諸要路
阻大兵聲援遂逼犯福州時定遠大將軍世子濟
度統師駐漳泉間提督馬得功率福州步騎𠞰賊
德化永春城中守兵僅數十永貴力疾登陴率布
政使王顯祚按察使鄭廷魁知府彭六翮駐防佐
領焦贊三格等並出原任按察使周亮工等于獄
集厮役及民間丁壯數百人分門固守令有馬者
伏城外截擊士卒數易衣幟更番出戰賊謂我兵
甚衆戰輙退久之悉衆来犯既竪梯我兵奮力禦
擊傷賊甚衆城垣屢為賊穿穴且毁應時堵塞完
固當賊之甫逼城也永貴以蠟書招馬得功為賊
所阻踰月乃達得功由永福縣山路還援而大軍
之在漳泉者亦至于是内外合擊斬賊萬餘人溺
死者無算危城得全既受代永貴乃還京十六年
起為安徽巡撫十八年四月以疾解任康熙四年
復以年老辭世職乃予其孫廷輔襲六年十一月
卒
賜祭葬如例子思孝任正白旗漢軍副都統十年疏請追
叙永貴福州全城功予騎都尉世職合前所得一
等輕車都尉為三等男思孝既卒仍以廷輔襲十
九年廷輔任參領随征南大將軍賚塔討逆賊吴
世璠由廣西進師擊敗偽將軍何繼祖等于黃草
壩二十年三月圍雲南城賊將胡國炳等率衆萬
餘出城拒戰廷輔率兵擊敗之賊平還京二十二
年卒二十五年追敘雲南軍功晉二等男子兆熊
有傳
沈永忠(從子瑞)
沈永忠續順公沈志祥兄子崇德初志祥以明皮
島副將挈部衆来降隸漢軍正白旗永忠授爵至
三等男順治六年志祥卒無子永忠襲續順公爵
是年十月
命率領部衆駐濟南協同巡撫夏玉𠞰除土賊七年二月
授𠞰撫湖南將軍時李自成餘黨郝摇旗牛萬才
馬進忠等降于明桂王朱由榔永忠奉
詔移駐寳慶令總兵許天寵張國柱郝效忠等禦擊馬進
忠于靖州進𠞰郝摇旗于黎平皆奏捷復屢挫牛
萬才兵萬才納欵復降其總兵曹應元副將劉芳
節及從官二百餘員兵民萬餘九年四月由榔將
李定國白文選等䧟沅州武岡永忠在寳慶聞警
告急于定南王孔有德有德發兵赴援永忠不及
待退保湘潭七月遣兵禦賊永州聞桂林已䧟乃
撤兵還長沙旋移駐岳州會敬謹親王尼堪奉
詔率兵至永忠請随征自效王令居後策應十一月白文
選䧟辰州總兵徐勇死之敬謹親王亦戰歿永忠
具疏請罪十年
上遣大學士洪承疇經略軍務以永忠疏下承疇核議承
疇言武岡甫䧟時永忠倡率竄遁致寳慶復為賊
據湖南士民至今嗟怨若仍任防𠞰衆心已離軍
威難振請令率舊部漢軍還京其随征總兵許天
寵張國柱等及新將兵衆雖皆敗奔猶可冀收後
效仍留湖南以資戰守
上從之十一年給事中魏裔介劾永忠貽悮封疆請治罪
定南王女四貞疏述其父殉難事謂因永忠告急
分桂林兵以援之永忠既棄寳慶又弗牒知援軍
還守要隘致桂林被䧟疏並下王貝勒大臣議應
斬念其随志祥投誠有功請免死削爵
詔如議以其從弟永興襲公爵參領宋文科等因永興甫
三歲請以百八十甲仍屬永忠自備器械馬匹供
調遣並請量授官職得
旨予永忠子爵虚銜會都統郎賽奉
命駐防福建檄永興部衆随往永忠疏請自效遂代永興
率所部赴福建十五年永忠疏劾參領馬進功贓
欵進功亦訐永忠侵尅軍饟事下都統巡撫會鞫
以永忠擅支軍鑲覆奏部議革銜罷任
上以永忠雖擅支與侵欺者有間
飭再議改罰歲俸降銜為男爵十七年授協鎮廣東將軍
永忠疏言臣自奉
命駐閩連年征𠞰臣弟永明臣子珺參將張彦洪俱陣亡
今移鎮要地助理需人請以隨征之都督同知牛
萬才偕往尋萬才以不願隸永忠部下訴于總督
李率泰並訐永忠貪虐状率泰奏入
命靖南王耿繼茂覆核謂萬才所訐無據永忠馭之近刻
是以不願從行乃革萬才職留閩效力康熙元年
裁肇慶總兵官即以永忠駐肇慶三年碣石總兵
蘇利叛永忠率兵隨平南王尚可喜𠞰滅之四年
永忠以年老乞休部議令永興代領部衆駐潮州
九年永忠卒尋永興亦卒並
賜祭葬如例以永興兄子瑞襲爵仍駐潮州十三年逆藩
耿精忠據福建反潮州總兵劉進忠叛應之脅瑞
從逆瑞年甫十三與部下副都統張夢吉鄧廣明
參領蘇雲龍徐彦龍佐領于國璉等謀拒之遣使
赴廣州告急先集兵擊賊巷戰三日進忠引賊黨
入城刦掠殺國璉驅瑞及家屬入閩行至詔安聞
可喜援兵至程鄉仍還潮州未幾進忠復逼廣明
部衆擁瑞赴漳浦羈留之夢吉乃收其部兵之半
歸廣州會海賊鄭錦侵據内地瑞居漳浦聲援阻
絶錦遂擕之至臺灣強授偽爵結婚姻十七年康
親王傑書請削瑞公爵其廣州舊部分徙于山西
諸省
上念瑞及部衆素無叛志
詔置勿論二十年大兵平福建將征臺灣瑞密遣人迎大
兵約為内應賊將朱友覺之瑞與從兄珽及家屬
並遇害大兵既取臺灣提督施琅入告下部議卹
仍予世襲續順公以瑞從子熊昭襲
徐大貴
徐大貴漢軍正白旗人
太宗文皇帝時任佐領兼工部理事官崇德五年随大兵
圍錦州屢擊敗松山杏山敵兵是時明總督洪承
疇駐兵松山遣兵分據高橋南三臺大貴先衆攻
克之既而敵兵千餘乘夜犯我營大貴率衆禦擊
斬二十餘級七年攻克塔山杏山二城並有功予
雲騎尉世職八年随鄭親王濟爾哈朗征明寧遠
取中後所前屯衛二城晉世職為騎都尉順治元
年正月擢正白旗漢軍副都統七月從征山西取
太原府追𠞰流賊李自成部衆入陜西境賊衆自
延安城内突出大貴領所部奮擊大敗之二年随
豫親王多鐸平定河南江南叙功晉三等輕車都
尉三年遷刑部侍郎仍兼副都統七年任駐防杭
州左翼副都統九年八月随平南將軍金礪移師
福建𠞰海賊時賊酋鄭成功據海澄以衆二十餘
萬寇漳州大貴與金礪督兵進擊殱賊三萬進攻
海澄賊十萬餘扼隘拒戰且欲刦我紅衣礮大貴
擊郤之連破賊壘先是三遇
恩詔晉世職至一等輕車都尉加一雲騎尉十二年敘擊
敗海賊功晉爵三等男十三年随寧海大將軍伊
爾德征舟山偽總制陳六御偽英毅伯阮思等率
三萬衆戰艦二百餘迎犯我軍大貴統左翼軍擊
敗之獲船二十有六軍械鎗礮無算賊棄舟山遁
十四年引疾乞休
命加太子少保致仕尋叙復舟山功晉爵二等男康熙十
八年十一月卒
賜祭葬如例諡勤果以其孫永泰襲爵子治都别有傳
蔡士英
蔡士英漢軍正白旗人初為明守備
太宗文皇帝崇德七年鄭親王濟爾哈朗征明克錦州士
英随明總兵祖大夀来降順治元年二月叙錄降
將授佐領尋署參領六月随都統石廷柱征山東
遇饒陽土賊掃地王康玉環擁衆萬餘阻道𠞰平
之擒斬玉環尋随都統葉臣招撫山西以紅衣礮
攻太原府敗偽伯陳永福兵二年随英親王阿濟
格征陕西擊敗流賊于延安府城下随貝勒博洛
征浙江進定福建五年授都察院左僉都御史遷
副都御史六年任正白旗漢軍副都統随巽親王
滿達海征叛鎮姜瓖復朔州及汾州府城九年四
月授江西巡撫時廣西土賊楊文等集浙閩流亡
據九仙山肆掠旁邑袁州吉安土賊劉京李文斌
受明桂王朱由榔侯爵糾衆䧟安福永新諸縣士
英至與提督劉光弼會商援𠞰遣遊擊岑應元等
率師擊敗賊衆復安福永新李文斌劉京先後擒
斬遂遣參將陳陞等會同浙江官兵攻破九仙山
賊寨楊文中礮死降其弟楊富等餘衆並受撫又
偽總兵霍武結連福建逆寇周立滋擾江西偽都
督曹志攀偽總兵汪文生先後糾賊犯饒州廣信
士英檄兵征𠞰復遣湖東道安煥通判張羽明等
諭降之先是江西巡撫夏一鶚請豁荒田税糧部
議令覆加察核至是士英疏言江右連年兵燹加
以天災流行死亡相枕腴産抛荒前撫臣夏一鶚
疏報全省荒數及今覆察為數較多前此因地為
賊據今始恢復或民徙他鄉今始歸来有闔門遭
戮開報無人者又有誤聽訛傳恐報荒即作官田
者竟有未報之數臣思有荒而不除除之而不盡
非所以廣布
皇仁今十三郡所屬尚多寇盜良民甘心相從正以今日
歸来明日即追徵荒逋故寧從賊而不悔耳且貪
官汙吏因荒熟未分始則借荒為口寔繼則緣荒
而作奸牽混不清窮民徒受催科之苦究無補于
國用朝廷亦何樂有紙上之虚數哉惟除荒一舉
不過減有名無實之賦額自此按冊而徵無所託
詞再督勸開墾遵例起科數年之後可以仍完原
額臣委官遍行踏勘通省荒蕪確數實十萬七千
五百餘頃較前撫臣所報多二萬五千六十七畝
有竒伏乞
恩准豁除庶國計民生兩有攸賴疏入得
旨允行又江西右布政使莊應會奏袁州瑞州二府科糧
獨重請減浮額下士英確勘疏言袁瑞多山素稱
瘠土自陳友諒竊據時因饟絀借徵明洪武初奸
民黎伯安抱冊以獻沿襲不改較元至治間額徵
浮倍視臨江吉安等府亦輕重懸殊應減從原額
每畝九升三合起科以蘇積困奉
旨浮糧積久重困一方應從原額減免毋踵弊混徵士英
又因工部議令察勘廣信府之封景山可否採木
疏言封景山初名銅塘因其峭險屢為盜藪削平
之後即封禁故亦稱封禁山唐代黃巢倡亂其黨
藉為窟穴流毒一方明嘉靖間奸民葉宗留賃居
燒炭遂謀為不軌鄧茂七為之附援三省摇動幾
危信州邇為山賊楊文竊踞寧謐未久恐啟奸謀
請
敇禁開採
詔從之十二年擢漕運總督明年疏言舊例本省丁船協
運他省糧務未免稽延請改撥就近官丁領兑又
言海州先遭兵火致多無主荒田已入新墾冊報
原額正供錢糧無憑徵解請
旨豁除並刊正賦役全書以示久遠事皆下部議行十四
年因病解任十六年病痊復授漕運總督先是順
治二年設鳳陽巡撫駐泰州六年因標兵調赴廣
西裁巡撫歸漕運總督管理至是士英以海防漕
務勢難兼理請仍舊制于是復設鳳陽巡撫士英
耑理漕務十八年以疾致仕康熙十三年正月卒
賜祭葬如典禮諡襄敏祀江西名宦淮安士民亦建祠祀
之四十四年
聖祖仁皇帝南巡過淮安
御書奏績東南以額其祠子毓榮别有傳
于時躍
于時躍廣寧人隸正白旗漢軍順治二年以生員
授合肥令尋遷懷慶府知府四年擢分守河南道
值靈寳盧氏二縣土賊劉芳張進澤張三桂等嘯
聚剽掠時躍同副將寇徽音遊擊孔國養入山搜
𠞰連破賊寨馘其渠餘黨盡平七年遷陜西按察
使九年擢山西布政使尋以陜西藍田縣知縣楊
行健為巡按高爾位劾罷時躍坐薦舉失當部議
降二級經略洪承疇薦其才得
旨赴軍前效用十一年又以承疇請補湖廣驛鹽道十二
年正月超擢廣西巡撫時流賊張獻忠餘黨孫可
望李定國等降附明桂王朱由榔據貴州雲南十
二月明裔朱盛濃偕其弟盛添聚衆富川勾連土
賊王心蒋乾相等及猺獞肆行刦掠時躍會提督
線國安總兵全節等進𠞰陣擒盛濃盛添斬賊無
算寨悉平十三年由榔將義寧伯龍韜據柳州結
可望為寇時躍密移提督線國安定南王護衛李
茹春與投誠總兵温如珍等會𠞰陣斬韜其餘衆
皆潰遁十四年冬可望與定國相攻不勝率所部
来降定國随朱由榔竄入雲南
詔大兵由湖南四川廣西三路分進時躍疏言廣西大兵
由柳州慶遠進發則賓州逼近南寧太平宜設重
兵防守而柳州亦宜屯兵以策應疏下所司議行
時朱由榔之餘將尚擁衆寇掠鬱林則李勝李喬
華懷集則何奎豹李盛功富川賀縣則馬寳梁忠
南寧太平則賀九義曹友並據險為巢侵犯城邑
獞賊羅法達廖仁倫等復掠臨桂永福荔浦修仁
等縣時躍親督將弁𠞰撫所䧟城邑次第克復十
七年叙功加都察院副都御史十八年擢廣西總
督偽德陽王朱至濬竄入安南時躍遣守備袁文
舉夏仲英至安南招撫至濬率衆投誠叙功加時
躍右都御史康熙二年十月卒于官
賜祭葬如例祀廣西名宦祠
趙祥星
趙祥星漢軍正白旗人順治五年由貢生授山西
趙城縣知縣再任直隸任縣十三年十一月行取
奉
旨以御史用十四年補福建道監察御史巡視中城十五
年二月
命巡察會試外場疏言考試第一場以四書文為重乞
皇上欽定三題密封發内簾其餘諸題仍令考官照舊擬
出庶關節難通弊端盡塞部議從之十月巡按湖
南十六年八月疏言衡陽等州縣衛自順治十一
年至十五年一切透支挪移欵項造冊咨部覆核
應即嚴追其現存倉庫銀米責令起解庶官吏知
儆軍需有賴十一月疏言寳慶府之武岡州與靖
州之綏寧通道二縣皆山多嶺險地近猺苗現在
汛防乏人請于中右兩路或寳慶協及沅州鎮標
撥兵分防實未雨綢繆之急務均下所司議行十
七年七月差滿考核計清釐挪移等項銀四萬八
千餘兩墾荒田三千九十餘頃奉
旨趙祥星准回道管事十月掌山東道監察御史十八年
二月疏言輦轂下綱紀肅清而棍徒招摇生事應
責司坊官挨戶稽查並設循環簿朔望赴五城御
史查騐以杜奸宄得
旨京城重大之地惡棍挾詐官民肆行擾害殊属可惡以
後實係光棍俱照強盜例治罪餘如所奏康熙元年正
月疏言江南省上江下江學道二員湖廣省湖北
湖南學道二員應裁併歸一部議如所請是年巡
視兩浙鹽政二年八月任滿回京授工科給事中
洊遷順天府府丞十二年六月遷通政司右通政
八月轉左通政尋遷大理寺卿十一月擢山東巡
撫時軍興需費祥星以暫裁通省存留支給等銀
二十餘萬兩充餉先後具奏均奉
旨嘉奬議授為兵部右侍郎祥星又清釐山東隠漏地畝
四萬一千餘頃照例起科議授兵部尚書晉正一
品銜俱仍留巡撫任十七年五月署山東提督十
八年正月疏言去歲雨澤愆期秋成歉薄除現在
賑濟外請將常平倉榖贖鍰動支接賑得
旨允之三月自陳議以不謹應革職奉
旨趙祥星着革職仍留原任七月
上諭應行應革事宜着部院科道及各督撫條奏吏科給
事中李宗孔等疏參祥星已經議革仍留原任豈
能頓改前非請即予處分奉
旨着解任三十二年六月卒
孫思克
孫思克漢軍正白旗人三等男孫得功次子初任
王府護衛順治八年二月管佐領六月授刑部理
事官十一年六月遷參領十三年考滿廕一子入
監尋随大軍由湖南進征貴州雲南屢立戰功康
熙二年正月擢甘肅總兵官五年三月同提督張
勇疏言厄魯特蒙古僻處海隅雖通西蔵亦荒徼
絶塞非有肥饒地土資生
朝廷曲示招徠准開市口貿易且以境内數十萬之
番族令每年輸納駝馬牛羊與彼為厄魯特蒙古
者理應感戴
皇仁鈐束部落各安邊境乃墨爾根台吉等狼心不改鷹
眼未化蟻聚蜂屯于祁連山上縱牧内地之大草
灘去冬不遵撫諭抗拒于定羌廟為官兵擊退稍
挫其鋒猶不悛改狂肆愈盛聲言糾合部落三道
分肥一入河州臨洮鞏昌一逼西寧一犯涼州狡
謀叵測宜迅速創懲方可議修築而嚴固守得
旨下廷臣密議以兵端不可輕動令嚴防邊境仍撫恤番
人以和其心于是思克偕張勇修築邊牆自扁都
口西水關至嘉峪關六年八月内地住牧黃城兒
大草灘之厄魯特蒙古盡數徙去思克至南山各
隘相度衝險撥兵固禦總督盧崇峻疏
聞下部知之十三年六月
諭奬效力邊疆有年下部議加銜右都督是冬平凉提督
王輔臣叛應吳三桂臨鞏諸郡相繼從逆蘭州危
急思克遣遊擊劉衍等移兵協防自統兵進次苦
水會蘭州失守乃駐河西尋回凉州十四年五月
疏言前因督臣哈占定議南北兩路兵同時進𠞰
將軍張勇總兵王進寳等從金城關渡河規復蘭
州臣自凉州領標兵由阿壩紅水蘆塘索橋人跡
不到之草地結筏渡河規復靖遠一路幸賴
天威遐播靖遠周圍三百里城堡皆已納欵正擬趨固原
會大兵于平凉不料西海蒙古墨爾根台吉等已
從山口入内地與官兵拒敵副將陳達陣亡臣留
參將劉選勝等守靖遠由草地渡河回涼以保河
西根本重地墨爾根台吉引衆出口而甘州所属
之高臺與紅崖梨園等堡有黃番頭目入口劫掠
合數千餘騎攻圍暖泉順德諸堡臣即自凉赴甘
番族乃遠竄因將軍張勇約期會𠞰王輔臣復渡
河而東由草地往来兵丁勞苦十倍他鎮乞
恩加犒賞得
旨往来防𠞰具見忠藎兵丁各加犒賞閏五月同張勇等
圍鞏昌時定西大將軍貝勒洞鄂圍秦州城中賊
屢出犯其逆黨自四川至者結寨秦州南山上益
猖獗洞鄂檄思克率兵二千駐秦州西賊勢乃窘
偽總兵陳萬策偽道馬肇升赴思克營乞降偽總
兵巴三綱遁遂復秦州南山賊潰竄思克同振武
將軍佛尼勒等追擊于閻關敗之乘勝克禮縣復
敗賊于西和奪門入斬偽官三十清水伏羌等縣
皆復仍赴鞏昌會𠞰遣降將陳萬策等入城曉諭
偽道陳台孫總兵陳可等以鞏昌十七州縣降河
東悉定八月會𠞰平涼思克由静寧隆德進擊走
賊將李國樑陣斬賊兵五百餘生擒偽守備一千
總二復静寧州進次華亭偽副將高鼎率將弁二
十八兵千餘迎降遂抵平凉與大軍合十五年三
月貝勒洞鄂奏言大軍圍平凉半載賊屢出犯思
克標兵徒步當先敗賊于南山者四敗偽總兵蔡
元于城北者四又九處設伏敗賊于南門賊别將
来襲掘壕軍思克揮兵急擊賊退復逼者三俱敗
之𠞰涇州白起寨偽將李茂思克先至寨下遣領
旗李錦先登擒李茂斬賊數十又敗賊于南山甲
子峪及馬營子麻布嶺宜酌示鼓勵紀功叙錄五
月随撫遠大將軍圖海破賊于虎山墩王輔臣窮
蹙乞降思克還凉州八月
諭部臣曰自逆賊變亂以来奸徒附和侵擾地方大兵未
集人心不無動摇張勇王進寳孫思克一聞蘭州之變
即率兵𠞰殺賊衆收復城邑其功甚大及大兵攻取平
凉復同心協力展布謀猷兼以訓練士卒忠義素孚故
能身先行陣所向克捷朕甚嘉之于軍功議叙之外應
從優加恩孫思克陞為涼州提督並授一等輕車都尉
世職十月疏言全秦底定仰仗
天威臣何功可錄蒙
皇上溢格優陞復授世職臣即粉身碎骨萬不敢辭今歲
虎山墩之戰随大將軍圖海相度地形并偵通固
原路徑賊伏兵萬餘猝起来犯臣率領隊兵奮戰
追擊十餘里雖敗賊衆而賊刀斫臣右臂傷筋及
骨迄今五閱月已成殘疾乞解任回旗得
旨卿久鎮巖疆𠞰除賊寇奮勇克敵屢建戰功新簡提督
正資料理不必求罷十六年四月彙叙前後軍功晉三
等男時噶爾丹侵西北諸蒙古其濟農等為所敗
突入邊塞擾居民思克同張勇以兵逐之乃徙去
十八年七月
上敕圖海調思克與提督趙良棟等𠞰賊漢中興安圖海
奏九月初旬四路進發思克與將軍畢力克圖由
略陽進會有
詔因京師地震令内外大臣各抒所見思克疏言漢中興
安皆重山疊嶺勢險路紆逆賊盤踞有年又刨斷
各路要口我兵未能長驅直入賊兵爬山越嶺如
履平地稔知小路曲徑潛躡我後以絶餉道為害
滋甚大將軍圖海定議四路進兵雖分賊勢終憂
兵单綠旗兵每人止有一馬常需䭾載甲胄器械
馬料不足嬴瘦甚多步兵背負棉甲乾糧不皆強
壮惟滿洲勁旅堪恃第為數亦無多若各路調取
又恐秦省三邊地逼番夷秋高馬肥乘機思逞不
若今秋暫緩進兵揀選各營強壮飼秣馬匹俟来
春二三月間塞外草尚未生水泉尚涸番夷不敢
内犯之時多調邊兵以資戰守秦地大半皆山土
瘠民貧不産秔稻所種惟麥豆之屬向有捐納一
項稍禆軍需今已停止專事採買用民負載䭾運
雇賃之價數倍於應輸之賦各路需餉甚多山逕
狹隘輓運維艱或照向年捐例轉輸協濟亦宜緩
期熟計俾士馬得以飽騰况八旗出征官兵聞京
師地震傾壊房屋壓斃人口各有内顧之憂俟来
春人心稍定兵糧俱足再議進兵未晚疏入
上命學士拉薩禮至凉州宣
諭詰問曰陜西綠旗兵較之各省曏推精銳賊能跋涉山
嶺我兵何獨不能漢中興安久為内地滿漢大兵經行
熟悉孫思克何得視同絶域荒誕其辭凡將帥用兵前
為衝鋒後顧餉道自有一定機宜倘以賊潛斷餉道為
憂怯懦不前則永無破賊之日矣各省綠旗兵皆止給
一馬越境征𠞰粤東粤西閩楚諸處今又進定滇黔較
之平定境内漢興勞逸何如耶凡將軍提鎮募兵時必
選精壮毋得濫收充數定例嚴明如果兵非強壮難以
應用則孫思克平日所司何事滿洲兵在陜西者亦不
少且有大將軍圖海籌畫周詳何得妄稱单弱正值秋
成凉爽各處賊寇大敗震驚之餘不速行平蕩反欲扵
来春青黃不接之時進取設或二三月間進取之後四
五月間番夷馬肥思逞又將若之何粤東粤西山嶺亦
多何曾豫備糧餉官兵豈有止食稻米不食他粟之理
陜西數年以来未曾勞民轉運漢興雖多險阻非隔省
可比今恐輓運累民来春又誰為輓運耶當逆賊敗遁
之時急令進兵者正為早定地方以安百姓耳今以輓
運維艱請開事例為詞其規避進兵明甚八旗官兵世
受渥恩不特房屋傾圮無足重輕即赴湯蹈火誼亦難
辭何得妄言人情憂慮孫思克封疆大臣前者陜西境
内淪䧟即應議處念同大軍進𠞰宥過計功加不次之
擢給世襲之官當捐軀報國自請破賊安疆乃身任提
督統轄全師不思奮力前進反煽惑人心飾辭妄奏深
負朕恩速行詰取供詞思克乃自引罪拉薩禮還奏得
旨俟事平日再議十一月思克與畢力克圖擊敗賊衆扵
階州文縣成縣進駐沔縣
詔思克還涼州尋以總督哈占請移駐莊浪防守河東河
西二十年三月慶陽賊渠耿飛倡亂糾叛番達爾
嘉濟農等犯河州思克與張勇𠞰平之二十二年
四月追論前奏緩進兵罪革三等男爵及提督仍
留總兵任二十三年六月遷甘肅提督二十八年
三月北套生番犯内地掠錫喇偉古爾番族思克
遣兵截阻斬獲甚衆二十九年十一月出使西域
之學士達瑚郎中桑格歸至嘉峪關外為西海阿
竒羅卜蔵所劫思克聞報即遣遊擊朱應祥計賺
其宰桑質扵關内始反我使臣别遣副將潘育龍
遊擊韓成等搗其巢穴斬馘四百餘阿竒羅卜蔵
遁復遣人赴西海詰問各台吉責償所掠物各台
吉懼罄阿竒羅卜蔵所有以償思克奏請免其窮
治
諭嘉盡心籌畫區處合宜如所請行三十年二月疏言肅
州協去甘州五百里去凉州一千里極邊之地外
逼西海北套哈密諸部内則番族插帳與民雜處
噶爾丹巢穴離邊月餘程其姪策妄阿喇布坦現
在西套住牧雖叔姪為讎恐將来復合有侵奪西
海之舉嘉峪關外係其必由之路所設副將威望
不尊兵馬不滿一千不足以資控禦調兵接應緩
不濟急不可不作先事未然之防請設總兵一員
兵三千以固邊圉庶可漸消窺伺又甘肅地瘠民
貧一切布種收穫與腹地迥别一年一收縱遇豐
年輸將國賦之外僅瞻八口並無蓋蔵本地兵馬
糧料不敷供支節年折價已苦無處糴買萬一徵
調雲屯何以接濟宜扵河西要地屯積糧草以備
戰守但本地無糧可買輓運又恐勞民惟捐輸是
賴而本地富庶之家有限請無論本省别省官民
一例捐納加級紀錄職監俟邊儲稍充即行停止
下九卿議從之三十一年三月加太子少保予騎
都尉世職五月疏報遣總兵潘育龍等追来降復
叛之番衆于庫列圖嶺擒之請將叛首竒齊克正
法宥其從人妻子解京
上免竒齊克死令安插内地十一月乞休
優旨慰留加振武將軍銜三十二年二月
命内大臣郎坦領京營兵至寧夏同思克駐防即以思克
為參贊探噶爾丹聲息三十三年正月疏報巴圖
爾額爾克濟農之弟博濟扵三十年間叛逃復帶
部落窺邊經臣遣兵同總兵柯彩擊敗自其兄蒙
恩安插賀蘭山并以博濟被獲人口發往收養後頗知自
悔前罪兹特率所屬男婦百餘来投
詔與巴圖爾額爾克濟農同住牧三十五年二月
上親征噶爾丹由中路
命撫遠大將軍費揚古由西路進思克率陜西兵出寧夏
至翁金與費揚古兵會五月
上駐蹕克嚕倫河噶爾丹聞
駕親臨倉皇遁去費揚古邀擊之昭莫多令思克率綠旗
兵居中與東西二軍并力迎擊斬獲無算追逐三
十餘里噶爾丹引數騎遠竄捷奏至奉
諭褒奬
召赴京
命侍衛迎勞
賜袍褂帽靴等物並
御製詩箑有鷹揚資遠略宿望在西陲之句入
覲暢春園
賜
御書綏懷堂額及端罩四團龍補服孔雀翎朝帽朝衣朝
珠鞍馬並給随帶官兵糧料
命赴肅州駐兵探噶爾丹往哈密聲息三十七年叙昭莫
多戰功加給雲騎尉三十九年二月以病乞休
遣御醫及兵部官往視仍
命留任調養是月卒
詔從優議卹贈太子太保
賜祭葬諡襄武七月櫬還
命皇長子前往奠醊
賜鞍馬二銀千兩
諭廷臣曰聞孫思克喪回時自甘州至潼關沿途軍民無
不號泣相送若平昔居官不善何以得此誠可謂將軍
矣復
諭兵部曰孫思克謀勇素裕居官甚優久鎮巖疆允稱良
將給還前所革世職部議并為一等男加一雲騎尉以
其子承運襲雍正十年入祀賢良祠乾隆三十二
年以思克當吳三桂反叛及噶爾丹犯邊時懋著
勞績其一等男爵
詔予世襲㒺替
欽定八旗通志卷一百九十六
