欽定四庫全書
欽定八旗通志卷一百四十一
人物志二十一
大臣傳七(滿洲鑲黃旗七德齡哈達哈)(法海顧琮)(海清德明達福)
法海
法海滿洲鑲黃旗人姓佟佳祖佟圖賴父佟國綱
均有傳法海國綱次子也康熙三十三年進士改
庶吉士
命在南書房行走三十七年授檢討
尚書房行走三十九年三月充
日講起居注官四十四年五月遷侍讀學士五十五
年十月擢廣東巡撫五十七年正月疏言沿海官
員向有遊巡之例請輕裝減從由粤東至浙江江
南等處查勘海道
上特允所請四月疏言雷州府屬遂溪海康二縣近海洋
田萬頃設堤岸包圍因年久未修致潮溢侵田海
康人現任福建巡撫陳璸奏請修築
敕臣查明臣查二縣東洋塘堤岸十七處水閘十三處向
用土築今請改木石工免随時修築之勞從之先
是廣東巡鹽御史常保奏撤鹽政交督撫專管至
是法海奏廣東鹽務緊要不可無專轄之員請仍
遣御史會撫臣督徵下部議行八月
上覽法海請安奏摺語意似病癲
命九卿詢明議奏尋議法海患噎膈不勝封疆重寄請革
職
詔赴西寧軍營效力雍正元年
召還
命提督江南學政二年十一月授浙江巡撫時兵部侍郎
牛鈕請酌裁驛馬變價充餉
敕下各省督撫詳查議奏三年四月法海奏言浙省驛站
從前酌定衝僻議留差馬百匹分隸嘉興秀水石
門仁和錢塘五縣所屬西水皂林吳山浙江四驛
無可再減惟查仁錢二縣各馬十八匹吳山浙江
二驛各十二匹應差相同馬數稍有多寡應將仁
錢二縣各撥三匹入吳山浙江兩驛縣驛各設十
五匹其嘉秀二縣共一西水驛每縣各十五匹石
門縣之皂林驛祇十匹應將嘉秀二縣各撥五匹
入皂林驛則西水皂林各二十匹多寡適均至養
馬募夫歲需銀二千九百餘兩今以仁錢二縣每
匹日支銀六分每夫日支銀三分適中之數為準
一例支放實減充餉銀二百三十兩有竒下部議
行六月疏言吳上大夫伍員唐武肅王錢鏐宋安
濟公張夏實為浙江江海保障之神明紹興府知
府湯紹恩剏建三江閘有功其地請各加封修廟
歲春秋致祭得
旨伍員封英衛公錢鏐封誠應武肅王張夏封静安王湯
紹恩封寧江伯八月
諭曰法海操守頗好但為人性情偏執於外任不相宜著
調来京是月署兵部尚書十二月授左都御史四年二
月授兵部尚書充繙譯鄉試正考官七月
命協理禮部事兼内務府總管十二月
諭曰法海本無能之人
聖祖仁皇帝加恩擢用嗣因獲罪革職發往軍營效力伊
至西寧遂與允禵私相交結允禵貪縱不法之事法海
並不勸阻朕即位後令允禵来京法海乃效力廢員未
奉朕旨即潛至京師且謟附年羹堯稱為天下豪傑其
所言之狂悖如此朕近命法海往西寧搬塞思黑家口
伊竟不請訓旨冒昧前往及至保定又不候朕旨擅將
塞思黑家口帶領来京強交内務府收管種種不法悖
亂妄行著革職挐問五年閏三月王大臣等議照大不
敬律擬斬决
特旨從寬免死發往察罕托輝在水利處效力九年十二
月
命回京乾隆元年五月給副都統銜協理咸安宫事務二
年五月卒
海清(子岱豪)
海清滿洲鑲黃旗人姓戴佳父噶禄順治五年襲
其叔色赫騎都尉世職三遇
恩詔加至三等輕車都尉十三年色赫之子塞勒年長改
令襲職噶禄初由侍衛兼内務府主事累遷内務
府總管
聖祖仁皇帝特授世管佐領卒後以海清襲管海清甫十
餘歲即任侍衛入直
御前洊擢一等侍衛康熙三十四年因征噶爾丹增造制
勝礟
命海清於景山内董其事凡鑄礟四十有八工既竣
敕八旗都統每旗選礟手一人各齎礟一由驛馳送大將
軍費揚古軍中三十五年二月
上親征噶爾丹海清從三月辛未由青城
駐蹕滚諾爾遇雪從官及軍士服物由車運者及暮不至
上命海清以駞載既至之
内府帳房及食物柴炭分
賜令棲息舉火海清尋復
命奏言軍士因衣服沾濕寒冽殊甚且未得爨食者多得
蒙
頒結帳房食物柴炭衆皆歡躍如慶更生
上又諭曰馬亦畏寒其瘦者猶可無恙肥者或致凍斃宜
順風馳二三里許令人圍繞之使氣息漸温則無妨矣
可諭衆知之四十一年正月奉
命同侍衛五格往西安校閱駐防騎射四十二年二月
上南巡
駐蹕山東長清縣界首舖夜大風南村失火延燒民舍海
清率侍衛等撲滅之翌日
諭巡撫王國昌率司道等察火燬房屋
賜銀散給
命海清監視四十九年七月疾劇
遣誠親王允祉同侍衛常夀視之
諭曰海清自幼侍直内廷扈從巡幸甚為出力現今不及
伊之人已得為副都統爾等往其家視疾即宣述朕旨
授為副都統未幾卒
賞銀一千兩
賜祭葬如典禮諡曰果毅
世宗憲皇帝御極贈一品大臣
今上乾隆元年加贈太子太保長子来文襲管佐領洊
擢副都統護軍統領江寧將軍見大臣表次子佛
倫官至領侍衛内大臣第三子岱豪初任侍衛雍
正五年三月授鑲白旗漢軍副都統兼佐領六月
調鑲白旗蒙古副都統七月調正白旗滿洲副都
統六年五月署正藍旗護軍統領兼署鑲白旗滿
洲都統七年三月
命靖邊大將軍傅爾丹征噶爾丹策凌以岱豪為參贊大
臣八年十月罷參贊仍以副都統留軍營九年六
月傅爾丹令前鋒統領定夀副都統蘇圖同岱豪
率兵擊賊於庫列圖嶺斬賊四百餘越一日賊兵
二萬從高阜来犯我營衆軍戰郤之傅爾丹令移
營和通呼爾哈諾爾賊兵潛伏山谷伺我軍甫移
突出列陣阻截忽大風驟起雨雹交加賊并力衝
散我軍定夀蘇圖分路𠞰賊為賊所困副都統錫
賚遣索倫兵援定夀索倫兵潰走賊勢猖甚晝夜
環逼我營岱豪遂在營自縊死明年五月靖邊大
將軍順承親王錫保以岱豪列陣亡冊入奏部議
予祭葬祀昭忠祠授騎都尉世職子倭克精額襲
今上乾隆二十年六月
諭廷臣曰昔年和通呼爾哈諾爾進兵時岱豪等既不
能殱賊立功又不能奮身拒敵束手受困徒以自盡
了事夫果有捐軀之志何不死于矢石閒為此婦人
女子之所為乎對敵之際而領兵之人相率自盡豈
不先折士氣似此怯懦無能之人損威失重即自行
引决猶當將子孫議罰尚何功之可錄乎所有和通
呼爾哈諾爾等處用兵所得世職人員著軍機大臣
及該部詳悉查明如有冒濫應行裁革者奏明請旨
用副覈實奬勵之道尋
允廷臣議定夀蘇圖衝鋒䧟陣矢盡力竭效忠自盡其
世職准襲岱豪錫蜜賚永國覺羅海蘭赫達色在營
中自行引决與奮身拒敵親冒矢石者不同並裁革
世職
德明
德明滿洲鑲黃旗人姓卦爾察康熙三十七年由
閑散考授兵部督捕司司務三十九年遷光禄寺
署正五十五年遷戶部主事雍正元年晉本部員
外郎三年晉郎中四年二月遷直隸布政使十一
月擢山西巡撫
賜孔雀翎五年六月遷刑部尚書充律例館總裁八年二
月疏言外任官交代錢糧皆戶部專司查核以杜
侵虧惟驛道交盤錢糧動撥欵項雖案存戶部而
交盤向不報核因各省驛站供應夫馬糧料兵牌
勘合均在兵部每年奏銷例由兵部核覆止將餘
銀數知照戶部不無兩相影射請嗣後各省奏銷
仍在兵部核銷外其陞轉離任交盤錢糧造具四
柱清冊送戶部核對不符者即行駁查則錢糧得
以歸一不肖官吏不得乘機舞弊又疏言臣部為
刑名總滙設立南北監羈禁罪犯司獄係微員責
成綦重今雖設滿漢司獄八員僅供收發管束誠
難一日虚懸凡司獄缺出部選遠省人員到任需
時以致員缺久懸請嗣後漢司獄缺出俱以人文
到部之員掣補
命下之日即可到任至陞遷之法滿司獄舊經臣部題定
三年無過即陞惟漢司獄必俸滿方准應陞請漢
司獄亦照滿司獄例三年無過以應陞之缺用俱
下部議行五月調戶部尚書十年六月卒遺疏入
得
旨德明老成練達謹慎和平簡任司農正資倚任忽聞溘
逝深為憫惻著加太子少保銜應得䘏典察例具奏尋
賜祭葬如例諡端勤
德齡(子書山)
德齡滿洲鑲黃旗人姓鈕祜禄康熙五十四年進
士改庶吉士散館授檢討五十九年充山東鄉試
副考官初德齡曾祖鄂德以軍功授騎都尉世職
三遇
恩詔加至二等輕車都尉卒子莫洛渾襲卒子佛隆峩襲
即德齡父六十年卒德齡降襲騎都尉雍正元年
正月充廣西鄉試副考官四月充
日講起居注官六月遷侍講十二月遷侍講學士充
湖北鄉試正考官三年轉侍讀學士八年擢内閣
學士十年二月充繙譯鄉試副考官四月兼公中
佐領閏五月充
經筵講官一統志館八旗通志館總裁七月
命赴西安同左都御史史貽直辦理軍需十一月貽直署
陕西巡撫德齡仍協理軍需尋授湖北巡撫十一
年六月疏言州縣審理刑名案件各有限期逾限
不結該管道府直隸州未揭請照徇庇例議處知
府直隸州自審之案逾限亦將督催之道議處更
有並非難結之案該管府州捏報緣由展限者臬
司未參亦照徇庇例議處部議如所請九月疏報
武昌等六府墾田千六百頃有竒下部知之十二
年二月疏言京山縣多寳灣鎮俗悍並有隄工縣
令鞭長莫及請將水利縣丞移駐並將宜都營外
委千總撥防又言向例以財行求無禄人照有禄
人减一等或照本律逓减二等不畫一嗣後以財
行求請照例與受財人同科有禄人槩不减等無
禄人各减一等倘承審官不依例擬斷將無禄人
仍减二等者照故出人罪例議處再行求說事宜
分首從為首者照例科斷為從者各照有禄無禄
聽减一等倘所許財物立議封貯官吏雖未收受
亦應向許財人追入官並將聽許官吏議處俱下
部議行五月
命赴肅州同署陜西總督劉於義辦理軍需八月赴西寧
總理青海番人事務十三年疏言哈爾垓圖所駐
綠旗兵現遵
旨撤回但噶斯一路為防護青海遊牧最要之區請撥青
海蒙古兵二千防守再選精兵二百及綠旗兵百
派員率赴得卜特爾伊克柴達木等要地更番防
駐
詔允所請乾隆元年疏言西寧府屬之大通衛向設守偹
稽查彈壓但山徑歧出外連青海内逼棋子卓子
等山番族聚處為蒙古逃人潛匿之藪不早清理
久必益多請
敕該督撫會同臣衙門派員赴該衛詳查如係有主令
本主領回收管無主者立有家産准入籍聽該衛
轄嗣後外来蒙古潛匿照失察逃人例定以處分
疏下大學士陜甘總督查郎阿議以夷漢雜處不
便不准入籍餘如所議行是年還京二年七月授
鑲紅旗漢軍副都統八月仍充一統志館總裁三
年授鑲紅旗護軍統領四年九月補
盛京工部侍郎五年調工部右侍郎七年教習庶吉
士充
經筵講官八年
上聞德齡母賢年八十
御製詩賜之有治身勤四德教子勖三遷之句九年三
月充繙譯鄉試副考官疏言繙譯應試童生多至
千人順天府員役稽察難周請
敕左右翼於臣等入場前一日各派參領一領催二馬
甲十聽臣等分派巡察如有越號換卷代倩等弊
即將該參領指參至場外𫝊逓蹤跡詭秘請令步
軍統領派幹役密訪獲則重懲如所請行十年子
書山任安徽廬鳳道德齡以母念孫情切乞調補
京職
特命書山来京授御史十一年德齡調吏部右侍郎十
四年
諭曰德齡不勝吏部侍郎之任著以内閣學士用十六
年授
盛京禮部侍郎十七年請終養回京三十五年卒書
山初由内閣中書授侍讀遷御史乾隆六年轉刑
科給事中巡視台灣八年轉吏科掌印給事中九
年授安徽廬鳳道十年還京補山西道御史十一
年二月轉工科給事中五月遷太僕寺卿十一月
擢内閣學士十二年以巡台灣時派州縣輪值供
應多設胥役為福建巡撫陳大受所劾
詔革職留任十三年四月署倉場侍郎閏七月實授十
五年調刑部右侍郎正黃旗滿洲副都統十八年
充繙譯鄉試正考官二十年署工部左侍郎尋充
經筵講官二十三年
命以侍郎銜往哈喇沙爾辦理屯田二十四年七月多
倫回人降參贊舒赫德請移往哈喇沙爾課以耕
種交書山就近辦理
允之十一月疏言自庫車以東哈喇沙爾以西玉古爾
台至碩爾舒克台皆可引水溉田降衆五千餘分
布安置臣同吐魯番公素賚璊等相度妥辦又羅
卜卓爾有伯克托克托屬三百餘戶懇請屯田應
給其弟阿卜都賚轄報
聞二十六年還京署兵部侍郎仍兼副都統尋
命駐防京口調錦州三十五年丁父憂三十六年襲騎
都尉世職授福州副都統以病解任四十年卒姪
文慧現襲世職
哈達哈
哈達哈滿洲鑲黃旗人黑龍江將軍傅爾丹次子
康熙五十九年授藍翎侍衛六十一年改治儀正
累遷冠軍使兼公中佐領雍正九年遷頭等侍衛
十年二月授蒙古鑲藍旗副都統閏五月調漢軍
正藍旗副都統十一月遷蒙古正藍旗都統十一
年
命率兵千往駐洪郭爾鄂隆十二年授領侍衛内大臣留
軍營十三年北路軍撤調赴呼倫貝爾駐防乾隆
元年九月還京授勲舊佐領十二月襲其高祖費
英東所遺信勇公爵四年五月授漢軍鑲白旗都
統十月調滿洲鑲紅旗都統五年授工部尚書議
政大臣兼都統如故六年署步軍統領七年
命為御前大臣尋晉太子少保十年兼鑾儀衛掌衛事
十一年以後護誤班
詔解領侍衛内大臣
御前大臣十三年四月兼管光禄寺事五月因辦理
孝賢皇后冊寳不慎議革職得
旨從寬留任十二月署兵部尚書及步軍統領十四年
奏訪獲糾竊積匪及窩家七十餘名分别枷責發
遣報
聞十八年疏劾鄭家莊城守尉長春保侵扣兵餉官租
鞫實論罪如律十九年
命赴北路軍營授參贊大臣二十年二月將軍班第統
大軍勦達瓦齊哈達哈奏以喀爾喀扎薩克台吉
根敦等留防各汛並管理新舊烏梁海牧接收降
衆而自統兵繼進六月達瓦齊就擒軍還阿睦爾
撒納叛遁
命哈達哈遣員往諭哈薩克汗阿布賚擒獻九月復授
參贊大臣同定邊左副將軍達勒党阿進𠞰十月
請率索倫喀爾喀兵千餘先進
上奬其奮勉尋
詔定西將軍策楞由西路進𠞰以達勒党阿為參贊哈
達哈授定邊左副將軍留屯北路形勝地為聲援
十二月奏言臣現駐兵布延圖派滿洲察哈爾兵
各五百還駐烏里雅蘇台察哈爾兵二千駐扎卜
堪其索倫喀爾喀和托輝特兵七千餘南自伊克
斯淖爾北至烏哈爾和碩分布防守又布延圖科
布多庫卜克爾齋拉罕距烏里雅蘇台各千餘里
兵丁往領錢糧馬力易疲請將直隸山西所運米
徑送各處酌加運價毋庸貯烏里雅蘇台
上報可二十一年正月
詔由阿爾台進兵四月達勒党阿代策楞為將軍
諭曰策楞等領兵擒拿阿睦爾撒納事事舛謬全無籌
畫今西路專任達勒党阿北路專任哈達哈伊二人
尚屬勇往著即領兵前赴哈薩克務期擒獻時北路
烏梁海叛遁
諭查緝事竣馳會西路兵毋觀望五月
申諭趣之六月特楞古特宰桑敦多克及固爾班和卓
和克沁等各擕屬潛約烏梁海同遁途遇北路大
軍詭乞降哈達哈察其詐斬敦多克擒固爾班和
卓等盡戮賊衆
諭奬其奮勇授領侍衛内大臣
賜戴雙眼孔雀翎七月大軍至蒿哈薩拉克山偵哈薩
克賊千餘由巴顔山西行擊敗之復遣副都統銜
瑚爾起總管鄂博什侍衛竒徹布等往追斬百餘
級獲馬二百餘是役也哈薩克汗阿布賚實親領
隊至既敗乃遁去而阿睦爾撒納亦為達勒党阿
軍擊敗潛遁去兩路軍合九月遵
旨撤兵閏九月
上以哈達哈既遇阿布賚不勒兵窮追致脫走飭繳還
前所賞雙眼翎不准戴用十月軍還在參贊大臣
上行走十一月
召来京二十二年正月
命往駐科布多仍授參贊二月論疏縱阿布賚罪
詔革公爵及領侍衛内大臣降補兵部侍郎留駐科布
多三月還烏里雅蘇台辦事會副都統扎爾杭阿
訐哈達哈前擒固爾班和卓時獲珍珠等物匿不
奏事下參贊大臣舒赫德查訊屬虚
諭曰此事明係扎爾杭阿與哈達哈素不相能為此傾
䧟之計朕辦理庶務一本至公豈肯以一空言而即
治人之罪且哈達哈之罪並不在此伊身為將軍帶
領大兵任意遲延以致阿布賚脫逃是其罪有應得
扎爾杭阿不以此具奏而反以全無影響之事有意
傾軋此風斷不可長著革職八月
諭曰去歲擒𠞰逆賊阿睦爾撒納進兵至哈薩克西路
以達勒党阿為將軍北路以哈達哈為將軍既未能
擒獲阿睦爾撒納又致阿布賚脫逃本應治罪朕意
伊等未必有心僨事不過為賊所愚路遠遲誤之所
致是以從寬免其處分後經詢問自軍營回之侍衛
官員則咸稱達勒党阿追阿睦爾撒納時相距僅一
二里逆賊不及䭾載反遣人托為哈薩克言本欲擒
獻阿睦爾撒納惟待其汗阿布賚至即便送来達勒
党阿堕其計中專候擒獻並不督兵追捕且下令不
許衆兵前進直至逆賊捆載脫逃後方遣兵追逐哈
達哈則路遇阿布賚既經後隊官兵呈報並不勒兵
追捕至阿布賚逃去始尾追一次以塞其責衆奏僉
同是達勒党阿哈達哈之怠玩僨事顯然可見因將
伊等公爵革去降秩示譴今訊問拿獲阿逆之姪達
什策凌等供稱阿睦爾撒納於去歲九月下旬自敗
走地方潛回又據尼瑪供稱去歲大兵追及阿睦爾
撒納我催促進𠞰將軍等候阿布賚擒獻以致脫逃
再阿布賚對面安營我兵亦並不迎敵直至逃去始
行追逐旋即撒兵等語與侍衛等所奏脗合觀此則
伊二人不能用朕奮勇之官兵且為逆賊等所輕視
矣達勒党阿哈達哈俱勲舊子孫受恩襲爵乃身為
將軍專任討賊而因循觀望坐失事機若此實出情
理之外且去歲撤兵時伊等奏稱我兵距逆賊逃竄
之地速行亦需月餘今於九月初撤兵自葉什勒樁
集行五十餘日至巴顔鄂拉南之哈薩拉克地方今
據達什策凌等所供阿睦爾撒納聞大兵既撤於九
月下旬回至葉什勒樁集行二十餘日至巴顔鄂拉
又十五日抵哈薩拉克東之額布根塔爾琿地方共
五十餘日設果如伊等所奏有月餘程途則阿逆復
回必須兩三月且逆賊必確知撤兵之信方敢起程
果與我兵相去月餘往返探聽又必三四月矣乃我
兵則於九月初撤回行五十餘日始至哈薩拉克而
逆賊即自九月盡起程至額布根塔爾琿亦祗五十
餘日何以如此之速耶則其被賊所欺愈為顯著觀
阿逆今春即到額琳哈畢爾噶此即伊等因循推諉
之眀証也况今歲阿布賚遇我兵三十餘人一戰即
降則去歲若稍肯奮勉阿布賚早已投誠將逆賊擒
獻矣又伊等擁兵觀望之明証也再兩路官兵會合
後自應聯為一體乃伊等竟於相見之次日即分營
行走第三日即議及撤兵有是理乎伊等即協力追
𠞰尚未知獲賊與否况復自分彼此安能集事且如
逆賊兔脫時伊等俱係將軍若肯親行豈不勝於參
贊大臣乃伊二人並不前往止遣阿里衮一人領兵
追逐不知將軍所司何事達勒党阿哈達哈如此種
種貽悞若不加罪譴則國家之賞罰何在本當以軍
法從事但達勒党阿本一糊塗無能之人為賊所愚
而哈達哈每圖安逸遇事因循尚非出於有心且係
勲舊子孫似此坐失機宜玷辱滿洲更何顔靦列班
聯達勒党阿哈達哈俱著革職發往熱河披甲效力
二十三年十一月
詔宥前罪授三等侍衛十二月率西安駐防兵千赴西
路軍營二十四年正月搜捕沙喇斯瑪呼斯逸賊
二月大軍𠞰回酋霍集占
上以哈達哈及達勒党阿歷練
諭由巴里坤送馬至阿克蘇八月定邊右副將軍富德
等大敗霍集占於阿爾楚爾及伊西洱庫爾淖爾
哈達哈均在事有功
詔授二等侍衛十月卒於軍營子哈寧阿官至都統以
軍行失律賜自盡
顧琮
顧琮滿洲鑲黃旗人姓伊爾根覺羅祖顧八代禮
部尚書贈太師諡文端有𫝊父顧儼歷官副都統
顧琮由監生修算法議叙康熙六十一年授吏部
員外郎雍正三年七月授戶部郎中十二月遷監
察御史四年五月巡視長蘆鹽政九月奏稱州縣
於私鹽案每監斃人命請嗣後除大夥興販照例
審結餘易結之案延至四月外一案監斃三人一
年監斃三案者照司獄監斃例議處下部議從之
十一月授坐糧廳八年遷太僕寺卿九年授霸州
營田觀察使十一年正月協理直隸總河二月遷
太常寺卿七月署直隸總督八月授直隸總河十
二年四月奏報永定河口深通上流始得暢注入
淀近因淤正議挑濬仰蒙
天賜引河二十餘里顯著嘉祥
諭曰朕因畿輔河渠關係重大時時軫念今於河臣籌議
疏通之地仰蒙
天賜引河自然開刷不勞民力順軌安流河神福佑羣生
功用顯著應虔誠展祀以答靈貺十月疏言直隸向無
額設囚糧多致饑斃請一體准設以廣
皇仁得
旨俞允十二月疏言直隸河道煩多廳員應改撥就近管
轄再於要處酌增河員通永道屬增糧河通判一
駐薊州管京東諸河儧薊運船清河道屬滹沱河
經正定保定河間三府順德府同知難以防範撥
歸正定府通判兼管束鹿縣有滹沱新工增主簿
一瀦龍河滙滋河等水入白洋淀增管河通判一
駐祁州蠡縣增縣丞一祁州增州同一分管本州
及博野兩處民工大名道屬魏縣增縣丞一分防
漳河順天府屬牤牛新河與永定河南岸咫尺撥
歸永定道轄霸州係牤牛下口仍令清河道轄涿
州以北房山等處山水小河並無隄防就近歸霸
昌道兼理天津道屬三角淀長淀等河增通判一
駐王慶坨武清縣增縣丞一東安縣增主簿一歸
通判轄泊河通判所管清河縣運河二十里故城
縣河道十六里撥河間府同知轄天津同知所管
南皮縣運河撥歸通判管理静海縣唐官屯千總
所管運河堤岸錯入静海青縣南皮滄州境内改
分隸州縣管理其千總令督河兵淺夫毋庸裁汰
至天津清河二道向無搶修物料請照永定通永
二道例酌工程險易預採大名道無歲修銀應於
清河道庫撥用臣標左營崔黃汛右營西儀汛俱
距河遠並無河務應改隸天津鎮標轄南運沿河
一帶營汛非臣標所轄汛報稽遲應將天津鎮標
安陵汛歸臣標轄並於永定北運河兵内選熟練
樁埽者數名教習南運河淺夫歸唐官屯千總轄
潮河上游增外委把總一駐古北口白河上游增
外委把總一駐石塘路永定河上游增外委把總
一駐水關下部議行乾隆元年正月署江蘇巡撫
六月奏海塘善後事宜一松江土塘自上海迤西
連寳山縣境甚屬單弱其舊寳山一段更為頂衝
宜加帮迅築一寳山對江墩急宜接築土塘現在
塘形陡削者俱加高寬一寳山護城圩係民自築
併入歲修估培一塘岸壓佔民田免額徵錢糧一
塘路綿長請增海防道一駐松太適中地專管一
通潮小港泥沙易積令道員以時修浚下九卿議
行九月疏言常平倉榖例存七糶三從前糶價現
未買補又被水偏灾須賑若穀賤方買恐来歲青
黃不接無穀可糶請令各州縣遵新例於隣近産
穀州縣買補倘隣近亦係歉收即委員赴江西湖
廣採買下部議行十月丁父憂回旗二年三月協
辦吏部尚書事七月永定河堤决
命顧琮往同總督李衛等搶修八月署河道總督三年
正月授朱藻為總河顧琮仍同辦理時畿輔西南
諸水滙於東西兩淀淤墊漫溢為患顧琮奏設垈
船撈泥並委三角淀通判清河同知司其事經大
學士鄂爾泰並李衛朱藻等詳酌議行十月授顧
琮河道總督五年四月疏陳青縣之興濟滄州之
捷地兩减河善後事宜一兩減河均以岐口海河
為歸宿連年河尾淤高不能驟達應疏尾閭均於
李連賓家口會通直接岐口俾無阻塞一上半截
堤逼近河身單薄可危應各就南北岸展築遥堤
再擇堤身單薄險要處帮築坦坡即於河底取土
開挖深寬一下半截堤宜相地勢截成拉沙壩使
河水由此漫入以緩水勢兼肥地畝一兩處閘口
俟河水歸槽設板下閉使下游窪地涸出可種麥
一多設涵洞減河水落時將兩岸積水放入掘開
中間土埂流通歸海一壓佔地已給價除糧將堤
内灘地令民佃種收租作搶修費六年六月疏言
河間縣縣丞跨管子牙河東西兩堤百二十里巡
防維艱請將東岸堤歸駐河東之景和鎮巡檢兼
管老漳等河亦就近歸杜林鎮巡檢兼管祁河通
判改設於子牙河將青縣静海子牙河主簿文安
大城兩縣縣丞主簿霸州州判所管堤工均隸該
通判其祁河通判原管堤工改隸清河同知俱議
行八月題銷永定河脩築銀
諭曰前顧琮題報漫工疏内稱專管官並不加謹搶護
及請開銷竟不著落各員分賠眀係有心徇庇此
項銀俱著顧琮賠補尋裁直隸總河缺
命回京候旨十二月授漕運總督七年十月奏漕務十
條一嚴禁胥役掯勒並受兑弁兵刁索一各帮旗
丁俱令長運不得仍前逐年僉換一江西湖廣等
帮由長江至儀徵例不定限浙江帮在大江之南
每藉風色遲延應咨督撫嚴催出境一各帮頭次
過淮即委桑園遊擊儹行二次過淮糧道儹行通
帮告竣臣循例督催北上一江南山東河道淺阻
處預為挑挖一漕丁遇閘壩即停泊至兩省交界
因弁兵不能越催更多逗遛委標員催儹毋許遲
誤一黃河北至臺莊臨清與直隸交界處汛遠兵
稀酌添浮汛接催一飭各閘啟閉得宜閘員不得
托詞蓄水稽留一江廣帮船遠涉長江多帶木植
護船至内河船重難行今酌定水大至臺莊南水
小至揚州卸賣一漕船抵通卸完查飯米缺乏之
帮將副丁應得餘米銀存三給七俾回空不致拮
据
上是之下部議行十二月奏獲劫鹽船匪徒並於安東
山陽各汛遠處暫增浮汛六撥兵防察
上嘉其留心經理十年六月疏請於猫兒窩以下馬莊
集宿遷皂河以上曹家店各建石閘一束上游之
水不致直瀉無餘並將駱馬湖入運處改從皂河
以上之䡐車頭地方建閘挑渠引水濟運又十字
河之竹絡壩當開放後黃水湍激横截運河糧船
提溜頗難應於竹絡壩下之束黃壩迤東接堤堵
截别開河頭接入舊有蘇家閘閘河閘南濬越河
一導黃入運從之十一年閏三月署江南河道總
督九月回本任十二年九月浙閩總督喀爾吉善
劾浙江巡撫常安貪婪各欵
命同大學士高斌往訊即授顧琮浙江巡撫嗣又
命大學士訥親前往會審論如律十三年部議顧琮承
審常安案不能按欵窮究擬革職奉
旨從寬留任尋調河東總河十七年正月疏言運堤向
無堡房兵夫巡防雨夜難以棲止有名無實請照
黃河例每二里建堡房一共四百座撥司庫充公
耗羨項興造每年酌給歲修銀十八年四月同巡
撫蔣炳合疏言陽武五堡民埝並十三堡大堤因
雨沁黃並漲以致漫溢現在搶築斷流上游進水
地方亦趕築攔河土小壩又五堡外地勢極窪灘
水滙聚急應疏通去路現於壩東開引渠灘水至
此循民埝東去漫入灘地以分水勢奏入俱報
聞十九年二月因江南總河任内浮費河工銀部議革
職
諭来京候旨十二月卒
達福
達福滿洲鑲黃旗人姓瓜爾佳一等超武公鰲拜
之孫父納穆福襲二等公後鰲拜獲罪爵除康熙
五十二年
聖祖仁皇帝追念鰲拜功賜一等男以其從孫蘇赫襲蘇
赫卒以達福襲雍正三年兼管佐領四年補護軍
參領五年九月補護軍統領印務章京十一月授
正藍旗滿洲副都統
諭曰朕數十年来唯聞鰲拜僭妄無禮擅權作威之罪未
深知伊功勲併子孫現在者何人昨引見達福方知又
恭閱
實錄鰲拜有超衆功是以
聖祖特恩賞給一等男世職
皇考既恩免鰲拜之罪應賜還一等公爵即令達福承襲
世襲㒺替仍授為散秩大臣十二月授左翼前鋒統領
六年授議政大臣七年三月大軍征準噶爾
命達福為參贊大臣十二月準噶爾擾喀爾喀游牧靖邊
大將軍傅爾丹令前鋒統領定夀以兵護阿濟必
濟卡倫令達福率兵二千駐庫卜克爾為應援九
年六月傅爾丹探知準噶爾賊人在察罕哈達游
牧乘其不備襲之分兵三隊以達福偕定夀領第
一隊夜擊戰累日賊據山扼險遂移營和通呼爾
哈諾爾晝夜力戰殺賊千餘賊益兵逼營我軍步
設方營以退達福殿後賊三萬環攻之力戰殺賊
千餘歿於陣
賜祭葬如例
贈騎都尉子岱屯襲一等公長孫德成襲騎都尉德成卒
弟德生襲尋因岱屯卒德生襲公爵其騎都尉以
弟德明襲乾隆四十五年十二月奉
旨德生所襲公爵俟出缺時停襲仍予一等男世襲㒺替
詳見鰲拜傳
欽定八旗通志卷一百四十一
