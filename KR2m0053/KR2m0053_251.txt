欽定八旗通志卷二百三十七
人物志一百十七
循吏𫝊二(漢軍正白旗)(漢軍正紅旗)
漢軍正白旗外任官
閔三元
閔三元漢軍正白旗人世居奉天錦州府順治初
始居
京師五年以貢士選授河南鹿邑縣知縣為人廉明
有才略時邑地新墾糧多詭寄力為釐正由是賦
役均而國課日增官署學宫皆毁於兵燹三元創
立縣堂五間曰節愛堂後堂三間曰誠求堂堂之
東曰琴堂堂之西曰贊政廳規模為之一新又興
起學校建明倫堂門廡墻垣規度稍偹由是人文
蔚起鹿邑自黃水氾濫之後舊溝淤壊三元於蒞
任次年即徧閱境内相其高下詢覽舊跡共開溝
大小一百一十九道視舊溝增多四倍使瀦水之
區悉達於河工程浩繁令鄉自為督家自為修大
工成而人不知苦邑北枕渦河為衆水之滙而黃
堌寺之堤尤當其衝每一衝决則漂没百里一邑
之民命係焉三元增築黃堌寺口堤俾永無衝决
之患其他抑強暴扶孤弱奸猾屏息愛民如子按
驛符應付以禁騷擾置義塜以葬暴骸蒞任五年
百廢俱興陞遷之日紳民遮道攀留羣為立碑以
誌不忘後崇祀本邑名宦祠
羅文瑜
羅文瑜字輝山漢軍正白旗人世居遼東廣寧中
順治乙未科進士授山東曹縣知縣弱冠蒞任或
疑未諳吏治未幾發奸摘伏奸宄潛蹤四民安堵
待士和而有禮御下寬而不縦時奉
旨丈量地畝所在驚惶文瑜立法詳密弊清而人不擾既
去士民謳思竪德政碑於東門内歲時父老子弟
往謁其家者絡繹不絶仕至山東濟寧府知府後
崇祀曹縣名宦祠
梁鳳鳴
梁鳳鳴漢軍正白旗人康熙元年任浙江糧儲道
檢舊牘見屢年漕項積逋甚多力請題蠲以甦民
困徵收漕米禁苛索絶餽遺所属便之又捐資瘞
遺骸施醫藥士民感德崇祀名宦祠
王宗聖
王宗聖字象賢漢軍正白旗人康熙二年以貢士
任尤溪縣知縣時土寇作亂田野弗治宗聖為剪
&KR0878;棘芟草萊葺理城垣縣治譙樓以次修舉士民
德之後崇祀名宦祠
牛鳳翔
牛鳳翔漢軍正白旗人任江西左協遊擊慷慨好
施與士卒同甘苦平鄱陽湖寇以靖南康康熙十
四年春瑞州新昌上高諸縣為草寇竊據鳳翔提
軍恢復凱旋日士民遮道泣留是歲閠五月領兵
援寧州過武寧值賊圍縣鳳翔率精銳左右衝擊
賊奔潰乘勝薄寧州遂復州城槩釋脅從矜恤殘
黎地方寧輯冬十一月賊復圍寧州鳳翔守西門
率前鋒出郭戰於馬洲射中渠魁賊不敢近相拒
七晝夜城卒頼以全崇祀名宦祠
馬光遠
馬光遠漢軍正白旗人康熙十五年任袁州府同
知兼管三關九圖蔴棚等處時棚寇倡逆屠毒居
民焚燒房屋光遠初入境遇流移數百人悉招回
安輯之及受任召募鄉勇練習軍器隨大兵征剿
賊首就擒羣寇悉平復徧閱鄉村搜剔餘黨盡驅
回籍不許地方容隠凡䧟賊百姓力為拯救生全
者千百餘人時官兵駐袁米豆供應不敷光遠赴
省買備軍需捐俸僱百艘親自押運赴袁不勞民
力仍逐日運送行營支給軍糧民免騷擾袁民婦
女多被擄掠復捐俸贖回給還本家事平後安輯
強兵不得毁壊民房逐日廵查徧行營伍居民頼
以保全歲饑貸米散賑煑粥全活甚衆勸課農桑
清理訟獄培養士類優恤軍丁州民無不感恩頌
德因驅除棚寇溽暑奔馳得疾卒於任民皆哀號
如失父母崇祀名宦祠
陳運泰
陳運泰漢軍正白旗人康熙十六年由監生知福
建寧洋縣時逆藩耿精忠已降海寇未靖
王師雲集運泰為民籌畫寬省徭役閭閻頼以蘇息明
年山寇蜂擁攻城運泰親率家丁鄉壯擊走之民
人咸得無害感念其德崇祀名宦祠
裴振李
裴振李漢軍正白旗人康熙十七年任陽山縣知
縣時當逆藩吳三桂叛亂賊兵蹂躪城市荒蕪振
李捐俸重建學宫設立東西義舘延師教習文武
生童咸感激向學縣城之南沿河居民稠集屢遭
大水衝决振李為築隄堵障士民頼以安居流亡
未復業者加意撫綏催科不急而民皆感奮輸將
恐後二十一年在任病故士民愛戴不忘崇祀本
縣名宦祠
楊聲遠
楊聲遠漢軍正白旗人康熙十九年任袁州府軍
捕廳每逢朔望率属宣講
聖諭十六條無間寒暑字分句觧使愚民皆能通曉風俗
丕變每季課士品題甲乙多士奮興設立保甲稽
察匪類萑符絶跡僉選運丁既公且慎不使互混
累民每聽訟必審酌情理判斷是非不事刑罰而
爭端冰釋袁属自甲寅兵燹之後田地多荒蕪聲
遠設法招徠捐給牛種漸次復業二十三年陞任
民懷其德崇祀本府名宦祠
滕天御
滕天御漢軍正白旗人康熙十九年由監生任長
沙府善化縣知縣時吴逆賊兵甫退民苦瘡痍天
御操守清謹加意撫綏滇黔軍需多由長沙轉運
天御度其緩急以應不使累民又謙以禮士獄無
留案二十二年卒於官民思其德崇祀名宦祠同
旗有孫調鼎者康熙二十一年由監生任四川夹
江縣知縣政平訟理治績稱最亦崇祀名宦祠
董學詩
董學詩漢軍正白旗人康熙二十六年知山西懷
仁縣留心政事革重耗之弊免行戶派累立義倉
以偹賑濟安巷柵以清盗源修學宫置犧牲齋戒
亭設立義學造就生童置堂薄謹生員出入士風
丕變二十八年大饑粟價騰貴勸諭富民設法賑
救民無流離者蒞任三載去後民思其德崇祀名
宦祠
劉民瞻
劉民瞻漢軍正白旗人康熙二十八年知山西沁
州值歲荒設法賑救全活無算陞平陽府同知累
陞至直隸正定府知府并著賢聲後崇祀沁州名
宦祠同旗有董錦祚者康熙二十九年由廕生任
湖廣竹山縣知縣修文廟設義學除浮賦多行善
政以疾卒於官遠近感泣勒石紀德并崇祀名宦祠
羅文現
羅文現漢軍正白旗人世居奉天廣寧由廕生通
籍累任外吏康熙三十五年陞分廵汝南道督飭
州縣設立公所朔望宣講
聖諭革除府州縣雜派差徭捐俸修葺子貢祠間以其暇
備飲饌集諸生課文藝信陽州五十餘年無貢士
應禮部試文現建奎星樓於學宫之左是年即有
登科者又偹給牛種招民開墾荒田飭州縣嚴查
保甲盗息民安聽訟詳慎鋤強除暴每於冬月捐
俸施粥以恤饑民野無餓殍至今稱賢監司後崇
祀名宦祠
遲維城
遲維城漢軍正白旗人康熙三十六年任福建福
州府知府剛决善斷閩俗尚鬼多滛祠每歲春秋
之交寒暑間作蒸成疫氣愚民𫝊為瘟神五帝降
罰行灾妄以端陽日為五帝誕辰覡巫煽惑沿戶
科歛於所在妖宫行香設宴謂之獻夀有疾之家
不延醫服藥糊舟建醮謂之祈禱鳴金擂鼓晝夜
喧闐四民皆荒本業奔走若狂甚至市價騰踴資
産耗竭又有所謂齊天大聖九使等廟維城痛懲
其弊力請大吏禁止又親率民壮撲其像拆毁滛
祠百十餘所陋俗始革而癘疫亦稀又詳分派八
府公捐省獄囚米并給醫藥茶湯獄無瘦斃安插
各省流犯聽其謀生免累土著供給又捕奸匠製
造假銀者除勢豪總行覇利立救火之法嚴禁匪
類乘火搶奪善政甚多以勞卒官士民思之公請
奉其神主與前明知府唐珣同祀於西湖書院後
復崇祀名宦祠同旗有王帝臣者康熙三十六年
任四川納溪縣知縣署瀘州知州纂修州志川省
屢經兵燹文獻無徵帝臣殚心搜括集成一書士
民德之去任後崇祀名宦祠
金培生
金培生漢軍正白旗人由中書陞部曹外轉鶴慶
府知府丁艱服闋補鳳翔府知府康熙四十年陞
分守潼商道振肅紀綱聽訟明决勤於公務案無
積牘先是三十年大荒楚淮協濟陕西稲米屯積
長安草灘年久陳朽督撫令潼關兵丁支領培生
據實詳報稲米腐爛不堪給食請另行給發士卒
歡呼頌德歲旱禱雨甘霖立沛講釋
聖諭崇重儒學修理城池四十二年
聖祖仁皇帝西廵培生辦事明敏
御賜五言詩一章四十四年陞福建按察司老幼扳轅臥
轍刻石記其政績尋轉布政司内陞京堂未及還
京卒於藩署後崇祀陜西名宦同旗有常名揚者
康熙四十年任江南布政司朔望勤宣
聖諭訓飭士子州縣徵解錢糧隨到隨收無稽留之累居
心愷惻鞭扑不妄加所属有舉節孝者即詳請
題旌未合例者給匾奬之六十年士民公請祀名宦
祠
沈光榮
沈光榮漢軍正白旗人由歲貢考授七品筆帖式
康熙四十年二月外任河南河内縣知縣在任朔
望勤宣
上諭諄切開導初二十六日单騎閱郊野集在鄉士民亦
逐一宣掦寒暑不輟修葺學宫及名宦鄉賢各祠
製樂器教樂舞生童慎重祀典催科以撫字為先
不專務敲撲每逢比較設偹花紅盒酒飭令未完
糧里長與完足分數里長跪而酌酒簮花披紅鼓
吹導出大門減火耗革雜派口碑載道有親生父
母之頌有萬北里錢糧完納分數寥寥詢知其地
名李家窪所墾鹵地十數頃每年籽粒餬口不繼
錢糧無所出居民日就逃亡即单騎踏勘招回逃
民捐給牛種審度地勢别引溝渠開種稲田又將
李家窪改名藏富村今家給人足每年錢糧限内
全完又以衙胥多需索窮民一切詞訟令原告自
拘隨到隨審有不得已公事必差遣胥役者按日
捐給制錢不許取民一飲一食公事役民必厚給
僱值驛馬草豆照市平買不累行戶每年春夏青
黃不接之時百姓艱食必詳請出陳易新以濟其
乏不時親詣厫房嚴飭倉書斗級勿得任手高下
多取累民他如施藥餌施棺暑茶冬衣歲以為常
在任三載始終不衰去任後士民思之崇祀名宦
祠
遲維坤
遲維坤漢軍正白旗人任聊城縣知縣每月三八
日約諸生課文擇文行兼優者敬禮之賞賚有差
士爭濯磨科名日盛每歲三七月親詣田間賞閱
隴畝見田禾茂盛者給酒食示勸荒蕪者薄懲之
民争力田野無遊惰查閱糧冊積年逋欠各八百
兩詢知由来知為蠧書飛洒虚糧並無田戶承納
每年累及無辜代賠遂親赴省會白督撫以出首
荒地補其虧空悉為改正民不受累往時聊城有
書手滚排之害臨清有挑夫滚排之害維坤具文
申請每畝出錢二文僱夫應差上司是之飭各州
縣俱奉為准則逃人嚴禁居停者多傾家兩鄰及
地方人等亦受害株連維坤張示諭民凡逃人到
日窝主出首者免罪自捐俸上解若係假逃立斃
杖下於是逃人不敢入境聊城四方人民雜處多
盗賊維紳凡有所獲按以定法知捕役招賊害民
杖殺其尤者一人由是盗賊歛跡徵收錢糧令民
自封投櫃不設銀匠不拿短欠有蠧書盗封者重
責枷示人心快服凡有呈告不受請託賄賂片言
折獄民自無冤其勢豪土棍把持縣事及胥吏唆
官罔上行私者維坤悉䋲以法無少貸聊邑舊例
凡衙門興作各行夫役不領工錢維坤革其弊一
切匠役晝則給飯晚發現錢又官府所用器物向皆
取之行戶予值僅十之三四衙蠧復中飽鬻者所
得無幾維坤悉照市價頒發工商俱感其德康熙
四十七年崇祀名宦祠
卞之釗
卞之釗漢軍正白旗人康熙四十七年任浙江諸
暨縣知縣邑漕粮多積逋之釗為設法墊解以紓
民力五十一年歲歉捐俸市米多設粥厰賑濟所
全活甚衆民戴其德崇祀名宦同旗有劉宗樞字
梅臣者康熙四十七年任福建尤溪縣知縣邑經
兵燹多逃亡田荒糧存累及陀人者悉為開豁又
創立書院捐俸置膳田多購書以資誦讀民食其
惠去任後崇祀名宦祠
余三汲
余三汲漢軍正白旗人初任湖廣黃州府同知持
廉秉公百務具舉陞本府知府未浹月改武昌知
府時軍興旁午三汲才能肆應事集而民不病尋
陞本府驛盬道又陞山東按察使廣東布政使卒
崇祀湖廣名宦同旗有蔡琦者由部曹外轉江南
驛鹽道正己率属不通餽遺不受請託署理蘇松
粮道定官收官兑之制禁加耗絶侵尅軍民便之
康熙六十一年崇祀江寧名宦祠
白璧琛
白璧琛漢軍正白旗人由廕生任刑部員外郎陞
福建延津僉事道再陞江西督糧參議道以卓異
授廣東南韶道到任後澄清吏治禁科派簡徭役
輯江灣盗賊安西山猺獞朔望親率僚属及紳士
耆民詣清平墟市宣講
聖諭諄復詳明童叟咸知感激向善捐俸修葺學宫崇重
文教季有考月有課凡品行端方學問淵深之士
必加意陶成恩禮優渥一時人文蔚起多士奮興
其餘修城垣减雜耗善政不可悉舉康熙六十一
年崇祀名宦祠同旗有余三竒字秀臣者任湖廣
攸縣知縣均賦息訟建竹林書院集士課文士民
戴德亦崇祀名宦祠
張素仁
張素仁漢軍正白旗人任浙江海鹽縣知縣時值
軍興供億甚煩素仁調度有方纖毫不擾在任十
年賑恤荒歉革除陋規奬拔孤寒振興文教士民
咸德之崇祀本縣名宦祠同旗有于文燦者由歲
貢任湖廣桃源縣知縣才識敏練操守潔廉清丈
田畝闔邑共稱均平在任八載以才能擢守漢中
府桃源人思其德公請崇祀名宦祠(以上二十九人並舊志所)
(載)
張國輔
張國輔漢軍正白旗人由官學生任汜水縣知縣
康熙三十二年正月蒞任明决果斷鋤強扶弱剔
弊釐奸豪暴無不歛跡建義學置義田振興文教
勤於訓士數十年来科目閴寂國輔精青烏家學
於卧龍山重建魁星伏蛟山建文峰翠屏山建筆
鋒以鎮之康熙戊子果雋禹生無間自後書升掄
才者蝉聮繼起又革除里長修築城堤徧栽柳榆
民獲安堵有古良吏風卒於官士民於廣寧書院
設主祀之乾隆五年崇祀名宦祠
高士鐸
高士鐸漢軍正白旗人康熙三十年任河南桐栢
縣知縣邑經兵燹土地荒蕪多方招徠給牛種勸
開墾五年之中民人雲集商賈輻輳又捐修學宫
雅意作人開鑿池塘以資水利增建倉厫以謀積
貯至今旱澇有偹倉貯無缺士民德之秩滿陞中
衛同知乾隆八年崇祀名宦祠(以上二人河南廵撫冊報)
漢軍正紅旗外任官
吴執中
吴執中字匪公漢軍正紅旗人原籍浙江山隂
國初始隸旗籍順治四年由貢生授官十二年累任
至福建漳南道僉事時漳州初附海寇逼近民多
逃竄
王師雲集而飛輓不至執中勞徕撫字握算持籌師無
饑焉海濱民許茂等持首鼠兩端提督馬得功將
盡屠之執中曰小民逼於寇患失身匪類苟善撫
之皆吾民也且海澄厦門猶將諭其来降况近郊
赤子乎得功大悟諸䧟賊者聞之皆接踵至未幾
海澄納欵以功遷山西副使道漳人祀之名宦祠
子興祚仕至總督
楊鶴齡
楊鶴齡字三如漢軍正紅旗人順治七年以生員
任歸化縣知縣會山寇竊發鶴齡諳韜略善騎射
寇至則披甲先士卒冐矢石指麾防兵擊走之又
捐資贖被掠民婦瘞埋枯骨旋調惠安縣知縣縣
民戴之一如歸化焉卒後崇祀名宦祠
黃龍
黃龍字臥菴漢軍正紅旗人康熙元年由兵部武
選司郎中授廣西梧州府知府九年陞四川按察
司副使分廵永寧道十年陞江西按察使龍才識
明敏而性慈祥職司刑名案無留牘獄無淹囚遇
命盗重案必焚香告天然後出聽事至誠推鞫不
事嚴刑而真情必得狡者無所藏其奸焉又嚴飭
各属毋濫刑設立循環二簿俾詳列夾訊状按月
查覈闔属遵之嚴寒酷暑優恤重囚於應給囚糧
外加給日食獄卒凌虐尅减之弊不敢行又振興
人才觀風課士取列優等者多給銀以資膏火其
最貧乏者有加焉壬子鄉試解額五十九人而經
其賞識首拔者三十餘人士子會試冬月長途風
雪衣装多不偹各贈裘價銀六兩士子德之江西
素有溺女惡習龍特引律例示禁違者治以故殺
子孫之條風俗一變養女者多以黃姑甦姑名之
每月朔望親至公所宣講
聖諭勸誡諄切聞者感動在任與同官和衷共濟凡接見
属吏詢知地方利弊力為詳請興革吏民不率教
者亦執法不寬假無不畏威懷德十二年四月以
事去任還
京士民罷市公懇督撫保留格於例不行為立碑於
署前各為詩誦送行編曰江人淚二十二年八月
以病卒三十九年崇祀江西名宦祠
門可法
門可法漢軍正紅旗人康熙三年任福建崇安縣
縣丞四年署知縣事崇安苦水荒民多積逋可法
力請題蠲無徵荒賦七千二百兩宿累一清民沭
其澤思之不忘卒後崇祀本縣名宦祠同旗有楊
允昌者康熙二年舉人五年任陕西乾州知州在
任政簡刑清輕徭薄賦繕城垣撫流民修學宫振
文教十二年卒崇祀本州名宦祠
王之紀
王之紀漢軍正紅旗人康熙十三年逆藩耿精忠
反之紀以筆帖式隨
王師進剿十六年福建平定委知德化縣時海寇未平
泉郡新復瘡痍滿野之紀簡静鎮撫不事紛更平
訟獄省興作民甚便之擢行人司行人去之日士
民攀轅乞留不得祀之名宦祠
吴延貴
吴延貴字子良漢軍正紅旗人康熙十六年由廕
生任福建泉州府知府十八年擢漳州知府時海
寇未靖兵馬雲集流民失業延貴請設站運轉軍
食因以給民廵海道陳啟泰之殉難也其子汝器
䧟賊中延貴重資購歸以軍功加一品服尋擢鹽
運使去任後閩人祀之名宦祠
朱天爵
朱天爵漢軍正紅旗人康熙十八年由監生知山
西稷山縣徵收一切地丁錢粮悉令花戶自封投
櫃减火耗絶私派驛馬需用草豆向皆派民交辦
天爵到任後俱發時價購買毫不累民仍立石永
禁會大兵過境人民驚惶天爵設法調停恬然無
擾日用薪水俱發現價永除行戶名色市㕓頌之
清除幫役遵照經制留用從不濫差擾民又留心
文教每於公暇𫝊集諸生討論典籍士子感悦奮
興禁苞苴杜交際人不敢以私事干凟嚴行保甲
督捕役廵緝蒞任四年盗賊屏跡鄉城寧謐不濫
淮詞訟間有情重准理或奉上批審事件隨到隨
訊不令守候曲直立剖闔邑至今食德以卓異内
陞都察院經歴復外轉江西臨江府同知陞山東
兖州府知府稷山人思其德崇祀名宦祠同旗有
楊竒烈者康熙二十四年由貴州按察使謫四川
瀘州知州管收關税正額外錙銖弗取商民稱廉
崇祀本州名宦祠
楊竒逢
楊竒逢漢軍正紅旗人康熙二十四年由監生任
山東滕縣知縣捐俸修理學宫季考月課士風丕
振講約勸善嚴行保甲催徵有方賦無積欠吏罕
侵漁遇編審親閱人丁優免老幼惠及窮獨歲歉
施粥濟饑城垣之坍闕者補之詞訟必察情寔苞
苴不行徵收漕糧除淋尖之弊市肆免雜派彭口
河夫及河工所需柳枝舊俱灘派民間竒逢詳請
豁免捐資募夫二百名應役勸民植柳於城壕以
偹用後因與泇河通判滕縣典史等互訐離任民
人思之奉主祀名宦祠
王永名
王永名漢軍正紅旗人由例監任三水縣知縣康
熙二十四年初設花縣以永名調補時諸事創起
鑿山填谷建城立學百務興舉招徕開墾防禦寇
盗民甚德之卒於任四十一年崇祀本縣名宦祠
劉德芳
劉德芳漢軍正紅旗人由例監任東昌府知府勤
於政事朔望必親詣公所率僚属宣講
聖諭積久不懈勸課農桑優禮齒德民情向化詳减梨棗
棉靛四種額税衆商戴焉康熙二十九年春至四
月不雨德芳步禱於顓頊廟還至中途甘霖大沛
四野沾足重建
聖廟及啓聖祠盖造督學使者考棚設義學三處一在
學宫一在七賢祠一在東關三義廟延師訓教各
給膏火費其東關一學路苦泥水甃之以石至今
便之三十年漳河暴漲遷邱縣受害尤甚買榖分
運各村親往散賑三十二年水决皮家口晝夜督
修隄城民慶有秋是年值飛蝗入境親詣八蜡廟
虔禱蝗不為灾府境西南窪下夏秋雨漲水溢為
患申詳河道總督開通臨清月河以洩下流又修
護城河隄增高培闊親行按視務令堅固大堂夾
道及各監厰更夫舊無工食特按名給銀六兩諸
所建置皆捐俸為之不以累民每年徵收錢糧必
嚴飭州縣革除耗羡令明自封投櫃一切陋規盡
行禁革民樂輸將聽訟質獄平心訊鞫務得其情
嚴飭保甲盗賊絶跡政事少暇即集師生論文課
藝士風丕振四十三年陞四川按察使讞獄平允
修葺文翁石室為錦江書院擇民之秀者肄業其
中課督有方廪餼無闕一時士子翕然向風是時
打箭爐甫定茶塩之政壅遏不行德芳籌畫徵收
歲無停引既卒民思其德四十四年崇祀四川名
宦祠山東東昌亦祀之於名宦祠
蘇昌臣
蘇昌臣漢軍正紅旗人康熙三十年由廕生累任
至江西督糧道洞察江西漕政一切存倉轉厫淋
尖踢斛等弊盡行革除正則之外不加顆粒凡地
方緊急差徭悉設法捐銀僱覓不擾里民市㕓歲
終催䟎漕糧冬兑冬開依限抵通刻期無悮其營
兵食米按月給發從無愆期兵民俱霑實惠三十
八年崇祀名宦祠
蘇良嗣
蘇良嗣漢軍正紅旗人任杭州府知府強幹有守
骫法者鋤擊之不少貸益民之事悉心興舉杭民
懷之勒石湖濱以志不忘康熙三十五年十二月
崇祀名宦祠同旗有王毓竒者康熙三十二年任
四川瀘州知州革火耗嚴保甲課士撫民催科不
擾民安盗息以報最内陞州民思其善政四十七
年亦崇祀名宦祠
鮑復昌
鮑復昌漢軍正紅旗人康熙四十三年任懷慶府
知府以才能稱每逢朔望宣講
聖諭諄諄開導五年如一日修理學宫捐己貲鳩工毫無
擾累建亭立碑恭刻
御製訓飭士子文會課諸生乙酉秋闈列賢書者多至十三
人催科有方
國賦以時完納属邑皆邀議叙給散孤貧口糧親督
六邑如數分給勸諭喪葬以時勤農桑鑿井偹旱
濬城壕築河堤修理丹沁二水橋梁以便行人减
定塩價以培戶口勸減當利以舒貧困凡先賢祠
宇壇廟及沿途墩臺隘口柵欄并加葺治地方肅
然加意撫卹貧民施棉衣施粥施藥餌棺槨六邑
被澤康熙四十八年正月卒於官士民德之崇祀
名宦其弟名復泰者亦有綜練才由廕生任台州
府知府當兵燹後力謀生聚瘡痍滿野民頼以安
亦崇祀本府名宦祠
臧憲祖
臧憲祖漢軍正紅旗人康熙四十五年任嘉興府
知府甫下車值歲旱勸諭富民無得閉糴又委官
泛舟外郡市米平糶貧不能自食者發倉設粥厰
賑之旁及湖郡饑民亦頼以活後以疾卒於官生
平廉潔自矢卒之日嚢槖蕭然士民哀之祀於名
宦祠同旗有楊應魁者任分廵台州道布政司恭
議時海寇叛擾大兵雲集台州應魁殚力搘拄乂
安百姓以勞卒於官士民奉其主入名宦祠祀之
門可榮
門可榮字維光漢軍正紅旗人以恩廕授山東曹
縣知縣下車剔除弊竇輸納錢糧皆令民自封投
櫃嚴革火耗雜派裁白夫陋規銀數百兩官俸役
食加額給領行税盡行革除明於聽訟事無株連
集鎮鄉村終年不見差擾一薪一粒皆足價發買
邑歲苦河患蒞任之明年河南徙數里百年淪䧟
之地一朝變為桑田春雨雹多在城郭空地不甚
傷禾既秋飛蝗蔽野皆穿田覓草食之有嘉榖一
莖五穗者先是虎患甚多至是有四虎出境他徙
人稱濟隂五竒曰雹不傷禾蝗不害稼虎不入境
黃河遠徙榖莖五穗云後崇祀名宦祠(以上二十人並舊志)
(所載)
董宏毅
董宏毅奉天正紅旗人康熙十六年任江西奉新
縣知縣時新昌賊大至逼及縣城誓以孤身破賊隨
任一子不暇顧家人携抱走匿親自督兵率戰手
斬一人餘黨搜殺略盡賊失内應皆驚沮宏毅率
民兵出戰發一矢先斃偽左將軍一人生擒六人
斬首無算餘賊悉奔城頼以完又知山寇蔓延勢
將復至捐募義勇親授陣法為戰守計賊萬餘踞
邑城北獅山砲石雨下宏毅親率守兵殱其前鋒
賊潰走乃呈禀分廵道李世昌領兵會剿身為前
驅遇賊&KR0008;下搗其巢穴賊積忿怒環攻城邑大兵
屯聚省會宏毅飛請協剿挺身先導與賊遇於邑
之棉花池斬馘無遺賊悉平寇亂之後地方凋敝
田皆荒蕪積逋纍纍請蠲卹錢糧得邀豁免百姓
為之頓蘇以後漸興學校按季課藝士習一新去
任之日士民號泣聲震數十里繪董公殺賊圖以
獻官累陞至都察院左副都御史卒乾隆二十一
年崇祀名宦祠(以上一人江西廵撫冊報)
欽定八旗通志卷二百三十七
