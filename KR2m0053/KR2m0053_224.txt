欽定四庫全書
欽定八旗通志卷二百十
人物志九十
忠義傳二(滿洲八旗二九十三人崇德年中共)
訥爾特
訥爾特滿洲鑲黃旗人姓馬佳氏以騎都尉從征
錦州明兵據松杏兩山旌旗壁壘甚盛訥爾特揮
兵奮擊尋征大同攻小石城拔之累遷副都統刑
部侍郎崇德時從大兵南下征山東奉
命攻武定州城堅不可破指揮先登尅日而下後與明吳
總兵戰奮勇深入死之
詔贈三等輕車都尉(承襲詳見封爵表)
務爾格
務爾格滿洲鑲黃旗人姓鈕祜禄氏世居長白山
地方忠義公圖爾格之長子也崇德二年三月從
奉命大將軍恭順王孔有德征皮島率舟師渡海
先入戰殁於陣
恩賜騎都尉世職(承襲詳見世職表)
阿哈尼堪
阿哈尼堪滿洲鑲黃旗人姓鈕祜禄氏額亦都巴
圖魯之孫也
太宗文皇帝時任侍衛兼護軍參領於崇德三年十一月
從貝勒多鐸前往中後所助和碩鄭親王濟爾哈
朗將過北京遇明總兵祖大夀率兵來拒阿哈尼
堪奮勇力戰殁于陣
賞䘏如例
朝哈爾
朝哈爾姓鈕祜禄氏果毅公額亦都巴圖魯第三
子少隨
太祖高皇帝征討天命六年
恩賜偹禦九年同諾海等八大臣略明地師旋陞護軍統
領崇德三年九月從征明未入關時遇明哨兵追
擊至關生擒蒙古二人獲馬四匹至北京於城北
奪敵紅衣礮遇敵兵百餘人率護軍敗之又敗其
步兵於蘆溝橋
特授為議政大臣
太宗文皇帝特諭云今特簡用爾為議政大臣者因爾一
心為主盡力效忠故耳凡國家要務必抒誠辦理是年
從揚武大將軍多羅貝勒岳託征明由北京抵山
東敗明内營兵至趙北口明兵壞橋拒守我兵不
得渡率兵自河西襲破之又敗河間兵拔任邱縣
出關時獨殿後至太平寨大敗敵人捷
聞以護軍統領兼禮部參政七年從圍錦州遇城内兵出
戰奮呼衝擊遂殁於陣年四十一歲
太宗聞之甚傷悼諭曰朕本欲用朝哈爾為一等大臣不
意今已戰亡遣大臣迎其靈櫬進城加世職為二等輕
車都尉令其長子格黑里承襲復
賜葬銀五百兩遣官讀文致祭順治十二年十月
世祖章皇帝念朝哈爾忠直贊勷勤勞王事殁於軍旅
特加恩䘏諡為果壯追贈一品勒碑墓前以昭殊勲焉
巴林
巴林滿洲鑲黃旗人姓瓜勒佳氏世居蘇完地方
崇德三年從揚威大將軍多羅貝勒岳託由北京
征山東以雲梯攻深州城奮勇先登力戰陣亡
恩賜雲騎尉世職(承襲詳見世職表)
公衮
公衮滿洲鑲黃旗人世居馬佳地方以地為姓初
襲一等輕車都尉世職緣事降為騎都尉崇德四
年七月從曹海沙木什哈征黑龍江擊其將杜俄
臣兵力戰陣亡
賞䘏如例
瑯圖
瑯圖滿洲鑲黃旗人姓費莫氏世居薩齊庫地方
兵部參政伊勒慎子初以驍騎校管佐領事崇德
四年七月隨曺海沙木什哈征黑龍江杜俄臣率
兵四百來援瑯圖力戰陣亡
恩賜騎都尉世職(承襲詳見世職表)
旦岱
旦岱滿洲鑲黃旗人姓伊喇理氏世居葉赫地方
初任護軍參領崇德元年率護軍取安肅縣城克
之論功授雲騎尉四年三月同鰲拜巴圖魯率護
軍沿錦州城馳略獲馬十四匹羊一百七十隻殺
二十人而還五年十月論功陞騎都尉六年五月
從大兵取錦州以步戰擊明經略洪承疇援兵力
戰陣亡
恩賜一等輕車都尉世職(承襲詳見世職表)
喇都渾
喇都渾滿洲鑲黃旗人姓馬佳氏世居馬佳地方
天聰八年隨大兵征明大同敗敵有功九年大兵
往收察哈爾遺民喇都渾追敵哨卒生擒一人崇
德元年隨和碩英親王阿濟格征明奉命往視山
海關形勢即於中後所埋伏當先擊敵生擒執纛
一人敵兵來襲我後同席特庫擊敗之追錦州敵
哨斬一人又於中後所同努山徼巡遇敵哨生擒
一人五年大兵圍錦州隨左翼兵進擊先衆衝入
先是其兄龔衮陣亡喇都渾遂承襲其騎都尉世
職六年五月從大兵圍錦州同吳拜捉生遇蒙古
兵十六人斬其二人力戰而殁
恩賜騎都尉加一雲騎尉世職(承襲詳見世職表)
覺羅薩哈連
覺羅薩哈連滿洲鑲黃旗人崇德六年五月由閑
散隨大兵征明圍錦州明經略洪承疇率兵十三
萬來援薩哈連奮勇進擊陣亡
賞䘏如例
巴吉
巴吉滿洲鑲黃旗人任驍騎校崇德六年五月隨
大兵征明圍錦州大敗明兵明經略洪承疇率兵
赴援拒敵於松山巴吉力戰殁于陣
賞䘏如例
巴圖
巴圖滿洲鑲黃旗人姓瓜勒佳氏世居哈達地方
於崇德八年九月隨和碩鄭親王濟爾哈朗征寧
遠奮勇力戰陣亡
恩賜騎都尉兼一雲騎尉世職(承襲詳見世職表)
固山
固山滿洲正黃旗人姓哲爾德氏世居界凡地方
初任佐領天聰三年從大兵征明過北京於大紅
門步戰登山自上而下擊涿州援兵敗之追殺甚
衆崇德元年十二月
太宗文皇帝大兵征朝鮮次沙河堡東岡
命和碩睿親王多爾衮等分兵從寬甸路入長白山固山
從焉二年正月取江華島奮勇力戰殁於陣
恩賜騎都尉世職(承襲詳見世職表)
阿紐
阿紐滿洲正黃旗人姓寧古塔氏世居和克佟吉
地方以佐領鎮守寧古塔崇德元年十二月從
太宗文皇帝大兵征朝鮮二年二月戰於南漢山城陣亡
賞布帛䘏其家
達蘭
達蘭滿洲正黃旗人姓瓜勒佳氏世居蘇完地方
國初來歸天聰三年從大兵征明攻永平遵化城先
登克之八年授佐領崇德元年從征瓦爾喀部所
獲甚衆十二月從
太宗文皇帝征朝鮮二年二月率二十八人乘夜用雲梯
襲南漢山城奮勇前進陣亡論功
恩賜騎都尉世職(承襲詳見世職表)
巴雅爾圖
巴雅爾圖滿洲正黃旗人姓舒穆祿氏英誠武勲
王揚古利之從子也崇德二年二月以空銜侍衛
隨奉命大將軍恭順王孔有德取皮島率兩旗兵
丁進攻以後隊兵回䧟於河力戰陣亡
恩賜三等輕車都尉世職(承襲詳見世職表)
書寧阿
書寧阿滿洲正黃旗人姓扎庫塔氏世居噶哈禮
璧翰之鄂里村一等男宜爾格德之族伯父也由
驍騎校兼佐領於崇德三年從揚威大將軍多羅
貝勒岳託征明攻欒城縣值城上火藥燒發率軍
士衝入克其城明軍門盧象昇率兵來援我軍中
特德傅喀二將退走書寧阿復衝入敵陣遂戰殁
崇德五年
恩賜雲騎尉世職(承襲詳見世職表)
和圖
和圖滿洲正黃旗人姓圖色里氏世居黑龍江穆
塔哈崇德三年從貝勒杜度征明攻山東滕縣戰殁
恩賜佐領世職(承襲詳見旗分志)
戶敏
戶敏滿洲正黃旗人姓賴布氏世居佛阿拉地方
崇德三年隨揚威大將軍多羅貝勒岳託征山東
率本參領兵攻保應城緣堞而上克之又率衆用
雲梯登膠州城復克之以功授騎都尉兼護軍參
領又隨攻濟寧州城率衆持雲梯先登克之又攻
取首陽縣及順德府克之凡三被重傷
賜號巴圖魯加一雲騎尉旋以創潰殁
傅察
傅察滿洲正黃旗人姓鈕祜祿氏世居長白山地
方崇德三年從揚威大將軍多羅貝勒岳託征明
至山東以雲梯攻滕縣奮勇先登因後無繼者遂
戰殁於陣
恩賜騎都尉世職(承襲詳見世職表)
烏納海
烏納海滿洲正黃旗人世居察哈爾崇德三年隨
大兵征明戰殁于陣
恩賜騎都尉世職(承襲詳見世職表)
振特
振特滿洲正黃旗人姓伊爾根覺羅氏世居巴爾
達地方崇德四年隨和碩肅親王豪格征明以火
礮擊松山城城堞俱毁明總兵金國鳳死守會日
暮罷攻敵乘夜以繩繫木覆土塞之比明城固我
師進攻先登者不能入振特挺身奮登力戰殁於
陣
恩賜騎都尉世職(承襲詳見世職表)
阿爾休
阿爾休滿洲正黃旗人姓那木都魯氏世居綏分
地方初襲騎都尉後征北京至山東攻濟南府城
克之論功加一雲騎尉崇德四年七月隨曺海沙
木什哈征黑龍江進擊杜俄臣兵力戰陣亡
恩賜雲騎尉世職(承襲詳見世職表)
戶穆散
戶穆散滿洲正黃旗人姓賴布氏世居佛阿拉地
方任武備院卿崇德五年從大兵征明圍錦州攻
松山城超躍而上因後無繼者遂殁於陣
賞䘏如例
阿福尼
阿福尼滿洲正黃旗人襲佐領職天聰三年同兄
扎福尼從大兵征明至灤州有功授偹禦世職晉
參領崇德六年隨征錦州明經略洪承疇統兵十
三萬赴援阿福尼越衆衝突身負重傷猶斬將奪
幟遂克明師嗣因被誣罷職越明年承疇來降
上召問兩軍情勢承疇奏言惟一衣黃甲乘花馬者奮矛
衝入衆莫敢攖遂
命諸將各乘馬披甲如初使承疇目識之
上大悦復其官尋以創發卒於家依陣亡例
賞䘏
瓦音布
瓦音布滿洲正黃旗人姓伊爾根覺羅氏世居赫
門地方崇德元年從大兵征朝鮮取義州城以第
二人登城克之六年五月從大兵征明圍錦州隨
内大臣宜爾登往擊明經略洪承疇兵執纛䧟陣
被傷身亡
恩賜雲騎尉世職(承襲詳見世職表)
特穆德格
特穆德格滿洲正黃旗人姓博爾濟吉特氏世居
克爾倫地方
國初同噶爾瑪葉爾登率兄弟及部属來歸崇德六
年五月隨大兵征明圍錦州執降明之蒙古戮於
城外有訥木竒者乘馬衝入和碩睿親王多爾衮
營將行刺迎而擒之相持急遂被害
恩賜騎都尉世職(承襲詳見世職表)
鄂退
鄂退滿洲正黃旗人姓納喇氏世居哈達地方
初襲父馬福塔一等輕車都尉兼一雲騎尉
世職從征瓦爾喀所獲甚衆後同吳巴海征
厄勒約鎖厄墨庫倫地方有功授騎都尉世
職崇德六年五月從大兵圍錦州明經略洪
承疇援兵駐山下鄂退率兵奮勇力戰陣亡
(承襲詳見世職表)
邁圖
邁圖滿洲正黃旗人姓納喇氏世居布顔地
方以啟心郎為公圖賴參謀崇德六年五月
隨大兵征明圍錦州城明經略洪承疇率兵
十三萬來援邁圖奮勇進擊力戰殁於陣
賞䘏如例
阿什譚
阿什譚滿洲正黃旗人姓馬佳氏世居莫旦地方
崇德七年從大兵征明圍錦州我前鋒誘擊明松
山兵阿什譚同參領董阿賴直衝其陣八年取前
屯衛我軍以紅衣礮擊其城阿什譚於城破處奮
勇先登被傷身死順治元年
恩賜騎都尉世職(承襲詳見世職表)
務珠克圖
務珠克圖滿洲正黃旗人姓濟禮氏世居長白山
地方崇德七年十月以護軍校隨奉命大將軍饒
餘貝勒阿巴泰征明八年五月至山東以雲梯攻
泗水縣奮勇先登後無繼者遂殁於陣
恩賜騎都尉世職(承襲詳見世職表)
赫圖
赫圖滿洲正黃旗人世居黑龍江以閑散從大兵
征明由北京至山東有功崇德八年以雲梯攻滕
縣先登力戰殁於陣
恩賜騎都尉世職(承襲詳見世職表)
特庫殷
特庫殷滿洲正黃旗人姓瓜勒佳氏世居黑龍江
地方崇德七年十月隨奉命大將軍饒餘貝勒阿
巴泰征明八年三月以雲梯攻新安縣特庫殷繼
納哈達以第二人登城因後無繼者遂殁於城上
恩賜騎都尉世職(承襲詳見世職表)
弼雅達
弼雅達滿洲正白旗人姓巴雅拉氏世居長白山
地方崇德元年十二月以佐領隨
太宗文皇帝大兵征朝鮮二年二月戰於南漢山城陣亡
賞䘏如例
果科
果科滿洲包衣正白旗人姓郭絡羅氏居沾河地
方初累功授雲騎尉天命七年隨大兵征明廣寧
至沙嶺毁其城崇德二年三月從奉命大將軍恭
順王孔有德征皮島奮勇力戰陣亡
恩賜騎都尉世職(承襲詳見世職表)
珠三
珠三滿洲正白旗人姓李佳氏世居扎庫木地方
初任佐領屢從征伐有功崇德二年三月隨奉命
大將軍孔有德攻皮島首先渡海迎敵以後軍失
援力戰陣亡
恩賜騎都尉世職(承襲詳見世職表)
拜音台柱
拜音台柱滿洲正白旗人姓納喇氏烏喇國貝勒
滿泰之孫也初任頭等侍衛崇德二年三月從奉
命大將軍恭順王孔有德征明皮島力戰陣亡議
䘏
恩賜雲騎尉世職(承襲詳見世職表)
宏科
宏科滿洲正白旗人姓那木都魯氏世居綏分地
方額駙康武禮之長子也
太宗文皇帝嘉其才授前鋒參領崇德五年從大兵征明
攻松山城力戰陣亡
賞䘏如例
岱滚
岱滚滿洲正白旗人姓他塔喇氏世居扎庫木地
方初從征朝鮮以軍功授騎都尉世職尋隨大兵
征明至山東遇馮太監兵奮擊敗之生擒一人又
同蘇拜督前哨兵遇敵生擒一人殺一人復擊敗
蘆溝橋兵旋遇何總兵軍生擒一人追擊敗之崇
德六年五月從大兵圍錦州擊明經略洪承疇第
三營步兵力戰陣亡
恩賜加一雲騎尉世職(承襲詳見世職表)
麥色
麥色滿洲正白旗人姓那木都魯氏世居綏分地
方額駙康武禮之次子也崇德七年由參領隨和
碩鄭親王濟爾哈朗攻塔山率本旗兵督戰殁于
陣
賞䘏如例
瑚通格
瑚通格滿洲正白旗人姓竒塔喇氏世居長白山
崇德八年以佐領從奉命大將軍貝勒阿巴泰征
明至山東攻臨清城先登戰殁
恩賜佐領世職(承襲詳見旗分志)
拉都
拉都滿洲正白旗人姓董鄂氏世居董鄂地方父
席爾泰由佐領以軍功得騎都尉世職後陣亡自
有傳緣事革世職拉都由閑散隨征北京時由前
哨偵敵斬殺二人征錦州復遇敵哨擒二人斬之
因委署護軍參領初次取錦州有杏山馬兵拒戰
率所部兵擊敗之三次圍錦州遇松山馬步軍夤
夜督戰悉擊敗之崇德八年九月從和碩鄭親王
濟爾哈朗征明寧遠填壕塹時賊衆襲後旋戈迎
擊戰殁於陣
恩賜雲騎尉世職(承襲詳見世職表)
覺羅雍貴
覺羅雍貴滿洲正白旗人崇德七年從大兵征明
圍錦州連敗軍門洪承疇於塔山八年隨征寧遠
進攻前屯衛戰殁
恩賜佐領世職(承襲詳見旗分志)
渾達善
渾達善滿洲正白旗人任護軍校天聰四年從大
兵征明克遵化城有功崇德七年十月隨奉命大
將軍饒餘貝勒阿巴泰征明八年三月至薊州與
敵力戰陣亡
賞䘏如例
屯岱
屯岱滿洲正白旗人任驍騎校崇德七年隨奉命
大將軍饒餘貝勒阿巴泰征明八年五月至山東
攻兖州府奮勇登城戰殁于陣
賞男婦各一口馬七匹
伊明阿
伊明阿滿洲正紅旗人姓他塔喇氏世居安禇拉
庫地方崇德五年以驍騎校隨大兵圍錦州用雲
梯攻松山城被重傷戰彌厲遂殁於陣
賞䘏如例
覺羅蘭泰
覺羅蘭泰滿洲正紅旗人崇德五年以護軍參領
從大兵征明圍錦州攻松山城力戰陣亡
恩賜雲騎尉世職(承襲詳見世職表)
龍西
龍西滿洲正紅旗人天聰時為内院大學士崇德
七年隨大兵圍錦州在松山擊敵陣亡
恩賜二等輕車都尉世職(承襲詳見世職表)
額貝
額貝滿洲正紅旗人姓納喇氏世居哈達地方崇
德六年以佐領從大兵征明圍錦州同前鋒統領
碩翁科洛巴圖魯羅沙擊敵直抵栅門大破之復
同羅沙擊敗松山敵兵七年從征寧遠偕前鋒參
領等往視塹濠遇敵兵擊敗之又追明哨卒獲三
人斬十五人十月隨奉命大將軍饒餘貝勒阿巴
泰征明八年三月攻薊州城指麾濠邊中礮殁
恩賜騎都尉世職(承襲詳見世職表)
貴穆臣
貴穆臣滿洲正紅旗人崇德八年從貝勒杜度征
明至山東攻郯城縣戰殁於陣
恩賜佐領世職(承襲詳見旗分志)
納密達
納密達滿洲鑲白旗人姓索綽絡氏世居吉林烏
喇地方天聰八年從征明攻雄縣梯城先登崇德
元年十一月授騎都尉二年三月隨奉命大將軍
恭順王孔有德攻明皮島首先渡海登岸而戰殁
於陣
恩賜加一雲騎尉世職(承襲詳見世職表)
衮布
衮布滿洲鑲白旗人姓兀扎喇氏世居薩哈連烏
拉地方初為
太宗文皇帝近侍崇德三年隨揚威大將軍多羅貝勒岳
託征明攻欒城縣首先登城殁于陣
賜號巴圖魯
恩賜騎都尉世職(承襲詳見世職表)
張泰
張泰滿洲鑲白旗人姓納拉氏世居烏喇地方崇
德三年從揚威大將軍貝勒岳託征明以雲梯攻
獻縣先登克其城授雲騎尉世職創發卒子賈爾
海承襲十六年追叙張泰功加授一等輕車都尉
以曾孫查郎阿官
贈光禄大夫大學士
扈習
扈習滿洲鑲白旗人姓趙佳氏世居瑚布察崇德
三年隨貝勒杜度征明攻寧海首先登城因後軍
不至殁於陣八年
恩賜佐領世職(承襲詳見旗分志)
阿延圖
阿延圖滿洲鑲白旗人姓兀扎喇氏世居薩哈連
烏拉薩爾察地方授騎都尉崇德三年隨揚威大
將軍多羅貝勒岳託由北京征山東至南皮縣布
雲梯登城戰殁
恩賜雲騎尉世職(承襲詳見世職表)
塔海
塔海滿洲鑲白旗人姓伊爾根覺羅氏世居長白
山崇德三年以佐領從大兵征明攻錦州有功四
年隨恭順王孔有德督紅衣礮攻松山戰殁於陣
恩賜佐領世職(承襲詳見旗分志)
穆虎
穆虎滿洲鑲白旗人姓烏蘇氏世居瓦爾喀馮家
村地方初授佐領崇德四年七月隨曹海沙木什
哈征黑龍江進擊杜俄臣兵力戰陣亡五年叙功
恩賜騎都尉世職(承襲詳見世職表)
多羅岱
多羅岱滿洲鑲白旗人姓兀扎喇氏世居薩哈連
烏喇竇文村地方崇德七年十月隨奉命大將軍
饒餘貝勒阿巴泰征明八年三月以雲梯攻霸州
先登戰殁
恩賜騎都尉世職(承襲詳見世職表)
永威
永威滿洲鑲白旗人姓伊爾根覺羅氏世居長白
山地方崇德三年隨揚威大將軍貝勒岳託征明
山東擊吳總兵步卒同阿克善先入敵陣敗之隨
前往設伏遇敵兵斬二人生擒一人師旋擊通州
河岸兵亦先衆奮擊有功五年從圍錦州敗敵於
松山又敗之於杏山七年復圍錦州敵兵來奪我
紅衣礮同希爾根迎戰大敗其衆又與宜爾德擊
明經略洪承疇兵連敗之又乘雨擊松山馬軍俱
遁走率本旗兵往塔山夜襲之敵夜犯鑲黃旗汛
地方同宜爾都齊奮擊破其兵八年八月從大兵
征明寧遠同護軍參領額爾璧赫衝入敵陣十月
攻前屯衛永威以第五人登城中礮殁
恩賜佐領世職(承襲詳見旗分志)
炳圖
炳圖滿洲鑲紅旗人姓納拉氏世居烏喇任參領
崇德二年三月隨恭順王孔有德攻皮島率水師
渡海奮勇先登戰殁於陣
恩賜佐領世職(承襲詳見旗分志)
猛庫魯
猛庫魯滿洲鑲紅旗人以閑散署參領事崇德三
年從貝勒岳託征明攻望都克其城進擊明總兵
祖大弼兵敗之十月圍錦州力戰殁于陣
恩賜騎都尉世職(承襲詳見世職表)
察巴海
察巴海滿洲鑲紅旗人姓董鄂氏世居董鄂地方
崇德三年十二月隨大兵征明至永平府列梯牌
攻城察巴海奮勇先登因後無繼者遂殁於陣
恩賜騎都尉世職(承襲詳見世職表)
羅沙
羅沙滿洲鑲紅旗人姓瓜勒佳氏世居安楚拉庫
天命六年從克遼東授騎都尉世職天聰二年征
多羅特凱旋晉二等輕車都尉三年十二月
太宗文皇帝征明至北京羅沙時為前哨擊明兵二百於
德勝門外斬首五十級獲馬四十六匹晉一等輕
車都尉羅沙性驍勇每出必為前鋒其偵敵也屢
擒敵哨初從征錦州同英親王阿濟格等率兵先
入敗敵從
太宗擊錦州兵出誘戰敵圍我大將覺善奮入助戰復整
陣先進敵執我隊長一人奮掩出之四年又從征
明同土魯什席特庫沙爾虎達捉生擊明哨卒生
擒二人獲馬十七匹五年八月從征大凌河率精
兵二百哨錦州松山一路明兵二千自松山來擊
之斬首百餘級獲其三纛以獻十月又同吐魯什
率各旗官兵一千於錦州松山一路捉生遇明管
隊挾十人執纛奔寧遠悉斬之獲其甲胄馬匹又
奉
指授領纛敗明監軍道張春入其前營十一月
太宗征察哈爾羅沙率精兵前覘蹤跡十二月追敵過興
安嶺不及而還途次獲其甲仗駝馬六年五月同
阿山土魯什吳拜率精兵三百捉生至虎喇戶擒
斬詹土謝圖下蒙古五人之奔察哈爾者又率精
兵先大兵三十里進至喀喇莽奈遇察哈爾哨卒
追至益圖斬之復前見敵以五百人圍我留哈遂
率七人鼓譟入敗走之乃遣人奏言甫遇察哈爾
哨卒逐北後無所見度敵大隊已遁去久恐追之
無及於是
太宗自布龍圖旋師至枯槖駐營羅沙還會尋復從略察
哈爾直入明境同土魯什在大軍前捉生八年二
月率護軍精騎八十厮卒四十往錦州捉生五月
同圖爾格率護軍出邊渡遼河沿張古臺河以屯
保外藩蒙古並扼敵兵
太宗諭之曰敵若來犯者必先侵駐防處蒙古是當從陽
石木河北岸抵張古臺河立營預分隊為二簡精銳令
羅沙等八將統其一圖爾格統其一嘗見一隊合千兵
則覺少數隊分千兵則覺多爾等其先分為二後合為
一且令喀喇沁兵同駐焉敵至則羅沙前擊圖爾格殿
後若自渾河内偪度能追及者乃與之戰若相距遠勿
追擊也倘深入我西拉木輪河則擊之駐防數年敵莫
敢犯以累著戰績晉都統
賜名碩翁科洛巴圖魯九年隨墨爾根代青貝勒多爾衮
往收察哈爾林丹汗子額爾克孔果爾額哲乘夜
進毁長城擊敗明羊房口步兵又敗寧武關哨卒
斬十人生擒二人遂毁關入略代州又擊明遊擊
下哨卒四十於黑峯口獲馬三十餘十年奉
命賫書往明喜峯口潘家口還遇明邊外哨卒二十五斬
二十三人生擒二人獲馬十崇德元年六月率
甲士一百十八往躡明邊七月至冷口遇明哨卒
斬三人生擒一人獲馬十五十二月往征朝鮮率
兵三百假為商人夜馳圍其王京朝鮮之副將二
遊擊四偹禦六率精兵六千餘迎戰盡破之朝鮮
王棄城走復穿城追四十里至南漢山城有敵兵
將入城復截殺二百餘人城中兵四百餘出迎戰
復擊敗之二年奉
命率前鋒全軍還
盛京三年揚威大將軍貝勒岳託奉
命征明由北京至山東羅沙復隨率四旗前鋒兵屯邊外
五隘口斬四十人生擒三人發其火藥之伏五處
進邊日敗墻子嶺遁騎三百護馬八十六抵北京
明兵五百自城中出設兩伏俱擊敗之斬其千總
一生擒三人獲馬十一明吳總兵率馬步兵八千
來拒蒙古正紅旗察哈爾阿蘭泰者怯戰先遁羅
沙與圖賴以所轄由阿蘭泰遁處直入對陣敵乃
潰夜襲我前鋒西忒庫營羅沙聞礟聲躡擊之又
率四固山前鋒兵追敵哨生擒十九人斬首一百
七十七級獲馬一百三十五四年晉二等男五年
二月往廣寧捉生五月奉
命同吳拜率前鋒兵並每旗侍衛十人由中後所北略海
邊羅沙如命而進羅沙駐西吳拜駐東分兵半沿
海搜略大獲資重馬匹斬首二百二十級是月凱
旋既緣事降世職為一等輕車都尉革碩翁科洛
巴圖魯名六年随和碩鄭親王濟爾哈朗圍錦州
率前鋒兵誘松山之敵兵出輒馳還伏而擊之獲
馬百甲九十明經略洪承疇軍來戰方覓親隨轄
員於後營突遇敵隊二遂戰會王貝勒統兵至乃
合兵追敗之於城壕復往塔山東捉生擒騎兵一
人仍晉二等男復
賜名碩翁科洛巴圖魯最後隨睿親王多爾衮與洪承疇
三隊兵戰殁於陣
太宗軫悼遣内大臣奠酒七年
䘏贈三等子世職子程尼襲順治十二年
世祖章皇帝以羅沙碩翁科洛巴圖魯當
太祖
太宗時攄忠宣力懋著武功
賜諡忠毅循一品大臣例立碑於墓
尹布
尹布滿洲鑲紅旗人姓寧古塔氏世居訥殷地方
天聰八年以筆帖式隨薩穆什喀哈霸竒蘭征黑
龍江又隨西特庫吳巴海往追喀木尼哈葉雷並有
功崇德二年授雲騎尉三年隨貝勒岳託征明攻
望都縣同哈爾薩雅薩安巴席巴理穴其城克之
四年加世職為騎都尉七月隨曺海薩穆什哈征
黑龍江獲壮丁三十人進擊杜俄臣兵殁於陣
賞䘏如例
薩穆唐阿
薩穆唐阿滿洲鑲紅旗人姓吳扎庫氏世居噶哈
里地方
國朝率衆來歸授騎都尉天聰四年隨大兵征明進
取永平府毁敵城垜有功授為三等輕車都尉崇
德六年五月從大兵攻錦州擊明經略洪承疇援
兵陣亡
恩賜二等輕車都尉世職(承襲詳見世職表)
覺羅錫翰
覺羅錫翰滿洲鑲紅旗人
景祖翼皇帝長兄之曾孫也崇德六年五月隨大兵征明
圍錦州同碩翁科洛巴圖魯勞薩擊明經略洪承疇
三營步兵殁於陣
恩賜騎都尉世職(承襲詳見世職表)
球
球滿洲鑲紅旗人姓董鄂氏世居瓦爾喀什地方
初以白身從征額黑庫倫有功尋征烏喇球與阿
蘭珠等下馬步戰所向無當其鋒者會明總兵毛
文龍部下將佐領兵千餘潜入島内焚掠而去球
率馬兵十八人步兵二十人邀擊盡殱之追逃人
至敖漢地方及之同葉臣大破其衆又同雍舜等
攻旅順口麾衆大進遂取之授騎都尉天聰九年
五月以征薩哈連烏喇功加一雲騎尉崇德六年
十月從大兵攻錦州松山杏山城松山總督洪承
疇率兵六千夜犯我營球遂力戰陣亡
賞䘏如例
索爾和諾
索爾和諾滿洲鑲紅旗人姓科竒理氏世居阿庫里地方
太宗文皇帝時来歸崇德七年十月隨奉命大將軍饒餘
貝勒阿巴泰征明八年三月用雲梯攻河間府以
第一人先登因無繼者遂戰歿
賜號巴圖魯
恩賜騎都尉世職(承襲詳見世職表)
薩爾納
薩爾納滿洲鑲紅旗人姓完顔氏世居完顔地方
於崇德七年十月隨奉命大將軍饒餘貝勒阿巴
泰征明八年三月攻河間府先登戰歿
恩賜騎都尉世職(承襲詳見世職表)
特穆慎
特穆慎滿洲鑲紅旗人姓科竒理氏世居德爾吉
阿里庫村地方
國初來歸崇德七年十月由閑散隨奉命大將軍饒
餘貝勒阿巴泰征明八年五月至山東用雲梯攻
冠縣首先登城殁於陣
恩賜騎都尉世職(承襲詳見世職表)
喀喇
喀喇滿洲鑲紅旗人姓科竒里氏世居輝發地方
崇德七年十月隨奉命大將軍饒餘貝勒阿巴泰
征明八年五月至山東用雲梯攻冠縣首先登城
奮勇力戰遂殁於陣
恩賜佐領世職(承襲詳見旗分志)
布蘭珠
布蘭珠滿洲鑲紅旗人姓董鄂氏世居董鄂地方
初襲兄阿珠蘭職緣事革職以廢員於崇德八年
九月隨和碩鄭親王濟爾哈朗征寧遠力戰殁於
陣
恩賜騎都尉世職(承襲詳見世職表)
鄂海
鄂海滿洲正藍旗人姓瓜勒佳氏世居囊武地方
父邁格陣亡自有傳鄂海襲職雲騎尉崇德元年
從大兵征朝鮮先登戰殁
賞䘏如例
僧錫
僧錫滿洲正藍旗人姓瓜勒佳氏世居沾河地方
隸王府包衣為驍騎校崇德元年隨大兵征明攻
順義縣首先登城克之
賜號巴圖魯授騎都尉世職十二月隨
太宗文皇帝征朝鮮二年二月戰於南漢山城被創殁於
陣
恩賜雲騎尉世職(承襲詳見世職表)
瑚什
瑚什滿洲正藍旗人姓納喇氏世居輝發地方初
任護軍參領崇德二年三月從奉命大將軍恭順
王孔有德征皮島力戰陣亡
恩賜騎都尉世職(承襲詳見世職表)
翁阿岱
翁阿岱滿洲正藍旗人姓黃佳氏世居貝輝小秦
初襲父達諸護三等男爵天聰九年從霸竒蘭薩
木什哈往征黑龍江有功晉爵二等男崇德六年
隨大兵征明連敗明軍門洪承疇於錦州至松山
敵復集諸師列陣拒戰翁阿岱同鰲拜巴圖魯突
圍入奮勇衝擊被創殁
賜銀一千兩
恩贈一等男(承襲詳見封爵表)
竒圖倫
竒圖倫滿洲正藍旗人姓庫雅拉氏世居興堪地
方
國初來歸因材能授騎都尉崇德六年五月從大兵
圍錦州擊明經略洪承疇援兵力戰陣亡
賞䘏如例
查蘇喀
查蘇喀滿洲正藍旗人姓烏蘇氏世居寧古塔好
學能文
太宗文皇帝命以佐領侍從文館
賜號巴克什崇德七年從大兵征明攻錦州與敵兵戰於
裏紅山陣亡
賞䘏如例
色勒
色勒滿洲正藍旗人姓傅察氏世居葉赫地方任
護軍校崇德七年隨肅親王豪格征明攻錦州力
戰殁於陣
賞䘏如例
孟健
孟健滿洲鑲藍旗人姓戴佳氏世居哈達地方
國初率旗属來歸
太祖高皇帝編佐領使統之崇德二年從大兵征瓦爾哈
什力戰殁於陣
賞䘏如例
佟桂
佟桂滿洲鑲藍旗人崇德三年隨貝勒岳託征明
過北京至山東以雲梯攻館陶縣城先登决戰以
後軍不至遂殁於陣
恩賜騎都尉世職(承襲詳見世職表)
噶布碩
噶布碩滿洲鑲藍旗人姓倉佳氏世居松阿里河
崇德三年八月隨貝勒岳託征明攻靈夀縣越衆
登城戰殁四年
恩賜佐領世職(承襲詳見旗分志)
穆鼐
穆鼐滿洲鑲藍旗人姓完顔氏世居完顔地方
國初來歸編佐領使統之崇德四月七月同曹海薩
木什哈征黑龍江杜俄臣率兵四百來援穆鼐奮
勇力戰陣亡
恩賜騎都尉世職(承襲詳見世職表)
羅濟
羅濟滿洲鑲藍旗人初以二等輕車都尉兼管佐
領崇德四年任副都統十一月隨征索倫部落殁
於陣
賞䘏如例
哈慕嘉
哈慕嘉滿洲鑲藍旗人姓覺羅氏世居長白山地
方天聰二年大兵征明圍錦州哈慕嘉隨護衛二
十員往截敵路至松山遇敵騎兵十五人斬一人
進圍松山杏山三敗敵兵崇德五年隨和碩鄭親王
濟爾哈朗圍錦州克其外城八月松山馬步兵來
犯我紅衣礟奮擊敗之六年五月明經略洪承疇
率兵十三萬來援錦州哈慕嘉以步戰破其三營
步兵乘勝奮勇𠞰殺遂殁於陣七年
恩賜騎都尉世職(承襲詳見世職表)
輝蘭
輝蘭滿洲鑲藍旗人姓舒舒覺羅氏世居阿燕天
聰五年從大兵征明敗監軍道張春於大凌河六年
從征察哈爾入明邊圍大同略五臺山俱克之八
年復從口外入明邊同希爾根殿後兩敗阿爾沙
蘭之兵崇德五年九月敗明兵於杏山六年八月
松山兵來犯輝蘭以紅衣礟擊却之明經略洪承
疇率三營兵還集力戰殁於陣
恩賜佐領世職(承襲詳見旗分志)
温察
温察滿洲鑲藍旗人姓赫舍里氏世居哈達地方
初任護軍校遷署護軍參領崇德元年從征明自
山東凱旋
恩賜馬匹緞疋銀器有差復從征朝鮮進擊吳蘇明兵中
鳥鎗猶以死鬭不少挫迭邀重賞益感奮自效崇
德六年十月從大兵征明錦州攻松山杏山城松山
總督洪承疇出兵六千夜犯我營温察力戰陣亡
賜䘏如例
東阿
東阿滿洲鑲藍旗人姓兀扎喇氏世居葉赫地方
崇德七年十月隨奉命大將軍饒餘貝勒阿巴泰
征明八年五月至山東攻館陶縣首先登城戰殁
恩賜騎都尉世職(承襲詳見世職表)
五達納
五達納滿洲鑲藍旗人姓鈕祜祿氏世居葉赫地
方初任護軍參領崇德七年十月隨奉命大將軍
饒餘貝勒阿巴泰征明擊敗白總兵八年三月攻
薊州身先士卒力戰陣亡
恩賜騎都尉世職(承襲詳見世職表)
富乂
富乂滿洲鑲藍旗人以閑散從大兵征明由北京
至山東歷戰有功俱敘列上等崇德八年十月初
八日進攻滕縣城戰殁
恩賜騎都尉世職(承襲詳見世職表)
圖爾哈圖
圖爾哈圖滿洲鑲藍旗人崇德八年五月隨奉命
將軍貝勒阿巴泰征明攻定州城戰殁
恩賜佐領世職(承襲詳見旗分志)
索羅岱克
索羅岱克滿洲鑲藍旗人崇德八年九月以佐領
隨奉命大將軍饒餘貝勒阿巴泰征明至邊境以
雲梯攻墻子嶺力戰陣亡
恩賜雲騎尉世職(承襲詳見世職表)
猛嘉
猛嘉滿洲鑲藍旗人崇德八年以佐領從和碩鄭
親王濟爾哈朗征明攻寧遠奮勇爭擊賊衆圍襲
後猛嘉轉戰殁於陣
賞䘏如例
欽定八旗通志卷二百十
