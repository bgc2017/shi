欽定八旗通志卷四十
兵制志九
軍器(軍器戰船)(武具)(火器)(火葯)(帳房)
凡給發軍器金鼔以示進退之節海螺以定朝昏
之聚散旗纛以一瞻視甲胄以衛身器械以制敵
各營兵之專習者為弓箭為鳥槍為礮為籐牌兼
習者為長槍為大刀為挑刀水師則有排槍鈎鐮
槍標槍大斧火箭之屬水陸異用險易異宜習者
期純熟教者期專一大礮以兵千名設十礮為率
郡邑城守沿海沿邊及水師戰艦各置礮於其所
若兵少及非要隘營汛貯礮於督撫提鎮駐劄之
地需用廼發仍以時演放如法
順治初定軍器由兵部圖式移文工部製造按名
給發仍令該管官随時稽察有損缺者修整補治
如有贏餘器械留營以備增補其敝壊者悉行銷
毁五年奏准馬兵每名給甲一胄一櫜鞬一弓一
箭四十腰刀一步兵每名給甲一胄一腰刀一其
步兵内之弓箭兵給弓一箭三十長槍兵給長槍
一鳥槍兵給鳥槍一直省兵均照此給發
康熙六年奏准八旗世爵暨文武官各備甲一胄
一弓二櫜鞬一腰刀一其箭數視品秩之大小公
五百五十侯五百伯四百五十子四百男三百五
十輕車都尉二百五十騎都尉二百雲騎尉百五
十武官一品至五品視子男至雲騎尉六品以下
均一百文官一二品視子男三品京堂視武職二
品四品京堂科道郎中視武職三品員外郎視武
職四品營兵護軍前鋒領催各七十驍騎各五十
世爵中官大於爵者照官職箭數爵大於官者照
世爵箭數直省督撫提鎮及副將以下官應備弓
矢甲胄各按品級定數與八旗武職同三十年設
八旗火器營每佐領下設鳥槍前鋒鳥槍護軍鳥
槍驍騎每名各給鳥槍一滿洲八旗每旗各設子
母礮五位其餘大小銅鐡礮位均貯漢軍八旗礮
局内又定護軍營八旗每旗各設海螺三十六前
鋒營左右翼各設海螺八火器營八旗每旗各設
隨礮海螺五八旗鳥鎗護軍鳥槍驍騎每旗各設
海螺十四驍騎營每佐領下各設海螺一每恭領
下各設海螺一漢軍鳥槍營每旗設鼔一金五礮
營每旗設鼓一金五籐牌營每旗設海螺五每旗
籐牌兵百名每名給籐牌一㓲刀一每旗挑刀兵
五十名每名各給挑刀一漢軍八旗每佐領下各
設鹿角一架棉甲兵四名每名各給連耞棍一副
直省標營金鼔海螺鹿角籐牌挑刀等項視營之
大小兵之多寡酌設
雍正五年
諭各處營伍所用器械向來原無一定之例是以武弁到
任往往以己所好尚及素所熟習者操演所屬兵丁間
或學習未久而接任官又别有意見將從前所習者更
改調換是兵丁之技藝每視該上司之去留以為轉移
非訓練專精之道也凡事久則熟熟則生巧宜令各省
將軍督撫提鎮因地制宜酌定規制永遠遵奉除騎射
最為緊要天下通行學習外其餘各種演習悉着該上
司會同通省官弁細心斟酌應用何軍器詳悉定議奏
聞令各營永遠遵行接任官不得擅自更改倘將有應
變通之處具題請旨如此則兵丁各精其業且使一省
之中彼此畫一將來或有調遣會集之處正可相資為
用於營伍大有裨益是年議准官兵所用軍器内鳥槍
一項能衝銳折堅最為便利如腹内省分地勢平
坦利用弓矢至沿邊沿海省分山深林密利用鳥
槍應將腹内省分每兵千名設鳥槍三百桿沿海
沿邊省分每兵千名設鳥鎗四百桿嗣據各省陸
續議覆山東省各營軍器弓箭鳥鎗礮籐牌長槍
大刀均係通設之械每兵百名分作十分弓箭三
分鳥槍五分籐牌一分長槍一分此外别設礮手
專演發礮河南省各營軍器駐防八旗設馬步弓
箭兵鳥槍兵子母礮兵長槍兵督標两營設馬步
弓箭兵鳥槍兵礮兵籐牌兵大刀兵河北鎮標九
營各設馬步弓箭兵鳥槍兵礮兵護礮㓲刀兵南
陽鎮七營如之直隸省各營軍器除騎射鳥槍礮
畫一操練外惟宣化鎮平陽之地利於籐牌應以
該鎮向設之三眼槍長槍大刀兵改換籐牌紫荆
關鳥槍甚少應以該鎮向設之大刀兵改添鳥槍
山西省各營地屬沿邊每兵百名分作十分弓箭
六分鳥槍四分别設礮兵專演大礮惟殺虎協舊
有籐牌兵三百名仍令演習其餘長槍㓲刀之屬
悉令改為弓箭鳥槍兵江南江西省水師各營軍
器除弓箭鳥槍礮外如籐牌大刀鈎鐮槍過船槍
鉞斧標鐡弹均為水師利用之器其陸路各營有
設三眼銃及長槍者應將三眼銃改為鳥槍兵長
槍改為籐牌兵福建省陸路各營每兵千名分作
二十隊弓箭馬兵四隊弓箭步兵二隊鳥槍兵十
隊礮兵一隊籐牌兵一隊長槍兵一隊大刀兵一
隊水師戰船大趕繒船兵八十名設排槍四十二
桿中趕繒舡兵六十名設排槍三十桿小趕繒船
兵五十名設排槍二十五桿大艍船兵三十五名
設排槍十六桿中艍船兵三十名設排槍十六桿
小艍船兵二十名設排槍十桿仍各偹用火藥弹
子火罐火箭之屬浙江省各營每兵千名分作二
十隊弓箭兵六隊鳥槍兵八隊籐牌兵二隊片刀
兵二隊長槍兵一隊礮兵一隊陕西四川省各營
除弓箭鳥槍礮通行演習外其弓箭馬兵兼習槍
棒守兵兼習㓲刀又令提標守兵二百名專習籐
牌廣東省各營每兵百名設弓箭手二十名各佩
腰刀兼習雙刀長槍鳥槍兵五十名各佩腰刀籐
牌兵十名用牌刀挑刀兵十名礮兵十名雲南貴州
廣西三省各營每兵千名設弓箭兵二百鳥槍兵
六百籐牌兵一百以礮兵百名兼習牌刀十年議
准福建省水路海面遼闊陸路林深箐密鳥槍一
項最為利用於定例每兵千名設鳥槍四百桿外
再增鳥槍百桿
乾隆五年議准雲南貴州二省地多山箐又隂雨
不常弓箭一遇潮濕之時險仄之地不能應手施
展惟弩弓以木為質其力最勁令弓箭手各兼習
弩弓十五年議准湖廣武昌鎮水師二營地界川
江水操弓箭技有難施惟鳥槍極為利便照沿海
沿邊省分每兵千名設鳥槍四百桿
几簡覈軍器京營三年一次由八旗奏請
特命王公大臣騐閱駐防八旗軍器各將軍都統副都
統於到任後率所屬簡稽軍營鎧仗同城限二月
外屬限三月竣事遊牧處官兵軍器由部奏請
特命大臣騐閱各察其盈絀利鈍具疏以
聞直省各標營軍器以都司守備為專管官副將恭將
遊擊為兼管官遇有動用修補估價詳報給公項
治備歲終彙送布政司覈銷督撫提鎮歲委官察
騐取具册結歲終彙疏題報以册逹部稽覈虧闕
者論如法
順治五年奏准每年秋季奏請點騐八旗護軍營
驍騎營器械春季奏請點騐前鋒營步軍營器械
令該管官互相稽察又定點騐軍器若盔甲弓箭
等項全無者官革職兵鞭一百革退軍器缺少與
朽壊及箭上無字並書他人姓名者官罰俸兵鞭
責有差如所屬官兵盔甲弓箭等項全無及軍器
缺少或朽壊者各計名數多寡論該管之都統恭
領降罰如律至佐領驍騎校等所管兵數無多有
軍器缺少朽壊者各計名數從重論
雍正元年奏准遊牧八旗察哈爾官兵軍器由部
越一歲疏列滿洲蒙古都統統領副都統職名恭
請
欽點一人前往稽閱十年議准直省各營軍装器械屬
督撫所轄者督撫委官盤察提督所轄者提督委
官盤察皆取本營並無缺少及委官並無捏飭印
甘結存案各於年終保題至於各鎮有督提統轄
者由該鎮委官盤察取印甘結並加具保結送督
提察覈於年終保題若無督提統轄各該鎮委官
盤查取結亦於年終保題其保題時各將所屬如
保題後仍有闕少將經手盤查官罰俸督撫提鎮
准失察例論倘委官明知缺少扶同捏報者降級
調用又議准各營軍装器械以都守為專管官副
恭遊為兼管官若無故闕少經督撫提鎮題恭將
專管官兼管官均論罰照數分賠係兼管官察出
揭報者免議止令專管官獨賠限六月賠完如逾
限不完將專管官住俸兼管官停陞俟賠完日開
復若係兵丁闕少經該管官察出揭報追補足額
者免議至於新舊各官接任將軍装器械限一月
交代如無闕少新官造册出結詳報督撫提鎮年
終報部若交代時舊官推卸不交新官勒索不受
皆照交代遲延例分别議處其闕少各數果係年
久朽壊出師闕損及因公動用者准動公費製備
免其議處分賠倘有藉端科累兵弁製備者照因
公科歛例議處又議准督撫提鎮將營中盔甲弓
箭鳥槍籐牌刀槍旗幟鍋帳鉛藥鍬棍等項按照
題定額數製偹一有闕損該管官即詳報隨時修
整准其動用公費務期齊全足用如有贏餘擇其
堪用者存營以偹增補其朽敝者酌量銷毁以免
竊賣之弊十一年議准營中一應軍器遇有缺損
不按時修整及修整而收貯不謹以致朽壊及失
火燒毁或將預備鐡木等項堆貯潮濕地方以致
鏥蝕者將該管官論罰照數賠補
乾隆元年議准民間不許私製鳥槍其鄉村險僻
之處防虎防盗鳥槍在所必需各省督撫確察州
縣内有實在應用地方照兵丁鳥槍式樣製造書
鏨姓名具呈地方官編號註册偹案如非應用地
方有私藏或私造售賣者鳥槍入官仍從重處責
該管官以失察論四年題准各省將軍都統副都
統於到任時將所屬同城親標旗營一應軍装器
械限兩月委官盤騐其外屬各營軍装器械限三
月委官盤騐各保題一次仍取具該管官並無虧
少印結及委員並無捏飭印結存案於年終保題
仍將所屬各營軍器數目造册送部察覈倘委盤
保題之後仍有缺額别經發覺者將盤騐之官議
罰其委官扶同捏結者議降如例
六年
諭聞得八旗火班堆房之撒袋弓箭因年久未修皆有
毁壊不堪應用者火班堆房係防範之兵器械關係
軍容理宜整齊着交八旗大臣各動本旗公用房租
銀兩將火班防範兵丁之器械修理整齊嗣後如有
毁壊者陸續修補
十年二月
諭蒙古人等購買盔甲若照京師官兵例官為製造則
價值昂貴着仍聽伊等自行購買其各省購買盔甲
之處着兵部議奏至於鄂爾多斯扎薩克等購買盔
甲之處曾否呈報理藩院理藩院曾否具題着查明
具奏同日
諭鄂爾多斯扎薩克等購買盔甲之處既經呈報理藩
院具奏着那延泰班第謂鄂爾多斯王貝勒色等曰
爾不必恐懼爾等購買盔甲之處皇上知道等因明
白曉諭至於爾此奏殊為輕遽
十五年
諭八旗官兵器械闕少者均咨部官為造給器械内弓
箭尤為緊要惟賴不時整理善為收貯從前兵部八
旗都統會議訓飭八旗官兵將器械善為收貯曾經
奏准施行今都統等或因日久廢弛不以為事亦未
可定着再行傅諭務遵原諭留心訓飭稽察十六年
覆准鳥槍為緊要軍器倘有年久不堪適用者令
該堂官騐看確實准其重造其舊槍鎔化之鐡加
謹收貯以備增造各項軍装之用
十八年
諭八旗軍器例應每年特簡王公大臣點騐但一歲點
騐殊覺煩擾嗣後着三年一次點騐既寬點騐之限
臨時務宜實心察覈不得草率了事若朕親閱時軍
器仍有虧闕損壊者必將點騐之王公大臣治罪至
點騐之年將八旗前鋒營護軍營驍騎營内府護軍
官兵軍器仍照例點騐外其内府佐領下驍騎及王
公府屬兵丁軍器皆停其點騐
軍器制度
王命旗牌
旗牌之制旗以藍繒為之方廣二尺六寸两面銷
金清漢令字每一令字上各鈐以兵部印旗杆一
長如旗木頂垂朱髦牌以椵木製形圓高一尺二
分闊九寸五分厚一寸朱髹上刻荷葉形綠髹牌
兩面鐫清漢令字各一餙以金懸於槍上槍以榆
木為之長八尺圍一寸鐡頂槍冒髹以黃繪龍垂
朱髦牌邊及槍杆均鐫清漢令字第幾號填以金
頒給旗牌定制經略十二副總督掛印總兵官各十副
廵撫提督八副總兵官五副
雍正三年
諭各省督撫提鎮舊例均頒發王命旗牌所以重節鎮之
權崇天室之威也但傳守既久或遇地方卑濕蟲蛀漆
剥或因閱歲滋多形制毁敝而督撫提鎮等以旗牌損
壊例當恭處不敢修整甚有預防損壊將所頒旗牌收
貯照樣别造者尤為不可嗣後各督撫提鎮所頒王命
旗牌加謹收貯勿致損傷亦不得别造其有地方卑濕
閱歲滋多不免蟲蛀漆剥形制毁壊者從寬免其處分
聽其一面照式准修一面咨部備案
乾隆十四年奏准旗牌金書令字之上例鈐兵部
印今已遵
旨改用新鑄清篆印而直省存貯旗牌尚係兵部舊印
應將旗面移送兵部換鈐新印由部行知各督撫
提鎮委官赴部請領以昭信守至舊領旗面竢頒
到日送部繳銷
令箭之制旗面式樣大將軍將軍督撫提鎮均用
三角旗駐防將軍都統副都統均用方旗咸以雲
縀為之三角旗高一尺八寸斜長三尺下闊二尺
四寸大將軍將軍用本旗之色督撫提鎮用黃色
方旗高一尺五寸五分闊九寸五分均銷金清漢
令字及清漢官銜箭鏃以鐡為之二面鋄銀清漢
令字下鋄銀清漢十二辰字移送兵部配製笴羽
鈐印頒發
康熙三十三年奏准步軍統領增給令箭十二枝
旗面金書提督九門步軍廵捕營統領清漢字樣
由部製造頒發
乾隆十四年奏准步軍統領舊設令箭年久損壊
應行更換再廵捕營三字業經遵
旨繙清所有該衙門印信已照新定字樣改鑄前項令
箭應更造給發至各省督撫提鎮駐防將軍令箭
一併改製給發以示畫一
盔製以鐡二斤制如帽形上銳下平合而成之曰
盔高五寸圍圓一尺九寸合縫處壓以鐡梁曰盔
梁盔前安鐡一片曰遮眉闊寸餘圍長九寸上覆
鐡檐一形如盖曰舞擎闊六寸長四寸三分其下
曰護額為覆椀於盔上其上仰者曰盔椀徑一寸
六分高一寸二分圍圓五寸安管一長二寸圍圓
一寸以插盔槍槍長三寸六分上為盤以垂髦上
安頂頂各有品制(詳見於後)垂於項後者曰護項垂於
左右者曰護耳其下曰護頸其表官用錦縀兵用
布𫝊以鐡葉護頂用鐡葉九護耳二用鐡葉各六
護頸同其采飾制各有差
凡親王郡王胄頂&KR0866;金火燄銜寳石金立龍二承
之垂薰貂纓十有八梁左右&KR0866;金梵文三重上重
八次七次二十飾皆鏤龍銜寳石護頂護耳護頸
均石青鎖子錦表月白綺裏青繒緣外布金釘貝
勒貝子固倫額駙頂銜素金垂薰貂纓十有四人
八分公植密鼠尾垂貂尾纓十有二不&KR0866;梵文領
侍衛内大臣都統統領直省總督提督廵撫均頂
植雕翎二垂貂尾纓十有二鋟飾龍及花文護頂
護耳護頸均石青綺表藍布裏繡蟒五中敷鏤外
布銀釘内大臣和碩額駙郡主額駙内大臣裏行
之公侯伯散秩大臣均頂植密鼠尾垂紅纓隨旗
行之公侯伯子男文武一品文二品副都統宗室
將軍縣主額駙直省總兵均頂植薰獺尾垂紅纓
文三品至五品驍騎𠫭領郡君額駙以下直省副
將均頂植獺尾垂紅纓侍衛鑾儀衛官均頂植豹
尾垂紅纓前鋒護軍恭領侍衛均頂植獺尾垂黑
纓文六品至九品直省恭將以下均頂植獺尾垂
紅纓不加鋟繡王府官均頂植猞猁猻尾長史垂
黑纓護衛典儀垂紅纓前鋒校護軍校均鐡頂紅
纓護頂護耳護頸均以素綺繡蓮花外布黃銅釘
前鋒護軍綠旗營軍士皆如之護頂以下用青布
不繡驍騎校驍騎均鐡頂黑纓護頂以下各如旗
色校以綺兵以布均繡蓮花
甲制上衣下裳左右護肩左右䄂左右護腋裳間
有遮襠左襠裳亦分左右甲衣長二尺二寸幅四
下廣一尺一寸護肩二各長一尺一寸廣一尺三
寸袖二各長一尺二寸上圍一尺二寸下圍九寸
護腋二各長一尺上廣九寸凹其中以承腋其末
銳遮襠一方八寸左襠一方六寸甲裳長二尺六
寸幅二每幅上廣一尺二寸下廣一尺五寸其表
官用錦縀兵用布甲衣用鐡葉一百三十六每葉
長二寸五分廣二寸甲裳用鐡葉一百十六護肩
甲袖護腋遮襠左襠均用小鐡葉長一寸六分廣
一寸四分(步兵甲身長二尺甲裳長二尺六寸間有無裳者餘制並同)其敷棉
者曰棉甲施鐡葉於外者曰明甲其采飾制各有
差
凡親王以下至入八分公甲用石青鎖子錦表月
白紬裏青繒緣裳幅護肩皆露鐡鍱飾珊瑚綠松
青金石鋄金雲龍中敷鐡外布金釘前懸護心鏡
勒以縧親王郡王金黃色貝勒以下石青色固倫
額駙同領侍衛内大臣都統統領内大臣散秩大
臣公侯伯子男宗室將軍縣主額駙以上文武一
品文二品副都統直省總兵均石青綺表藍布裏
青繒緣通繡蟒十護肩露鐡鍱文三品以下驍騎
恭領郡君額駙以下直省副將均通繡蟒六侍衛
鑾儀衛官前鋒護軍恭領侍衛王府長史護衛典
儀均通繡蟒四裳幅露鐡鍱皆鋄金雲龍中敷鐡
外布銀釘前鋒校護軍校素綺表繡蓮花無䄂裳
幅露鐡鍱外布黃銅釘前鋒護軍綠旗營軍士均
青布表加緣月白裏不加繡餘與校同驍騎校驍
騎表各從旗色校以綺兵以布錦繡蓮花
乾隆二十一年
欽定棉胄之制以革髹漆頂植銅鍱護項護耳護頸均
敷棉護軍校前鋒護軍垂紅纓護項以下石青色
驍騎校驍騎鹿角兵礮手垂黑纓護項以下各從
旗色甲亦敷棉護軍校驍騎校前鋒護軍均全身
驍騎無左右䄂鹿角兵礮手無裳及左右袖左襠
色如胄制官用綺表紬裏外布黃銅釘鋄金兵用
紬表布裏外白銅釘鋄銀
弓制胎用榆木或欇木南方削巨竹為之取材視
竹木之理平正端直張而不跛胎長三尺七寸面
傅牛角背施筋膠外飾樺皮胎一而角兩兩角之
接處用鹿角一塊固以筋膠加煖木皮於外曰弓
靶兩稍以桑木為之各長六寸三分鑲以牛角刻
鍥其末以受弦彄弰與胎鬪筍兩接處光削其面
以鹿角為方釘于角端曰墊弦弦有二一纏絲弦
教射用之蠶絲二十餘莖為骨外用絲線横纏以
束之纏分三節隔七寸許空一二分不纏則不張弓
時可摺叠而收之一皮弦剪鹿皮為之用於戰
陣弓力彊弱視胎面厚薄筋膠輕重一力至三力
用筋八兩膠五兩四力至六力用筋十四兩膠七
兩七力至九力用筋十八兩膠九兩十力至十二
力用筋一觔十兩膠十兩十三力至十五力用筋
二觔膠十二兩十六力至十八力用筋二觔六兩
膠十四兩
箭制笴以楊木柳木樺木為質取圓直之桿削成
之别用數寸之木刻槽一道曰箭端笴必取範於
端以均定其首尾刻銜口以駕弦曰括其端受鏃
治鐡為之曰透甲錐曰鈚箭曰梅針箭皆戰箭施
於教閱者曰骲箭以寸木空中鏤竅發則受風而
鳴又謂之響箭鏃上加骨角小哨者曰鳴鏑剪雕
鸛翎三膠粘箭括之上曰箭羽羽間親王至長子
書爵貝勒以下至官兵均書銜名箭價等次每箭
以五枝為率首一二三等青鶴翎箭次一二三等
蝉鵝翎箭次一二三等鸕鷀翎箭次一二三等鸛
翎箭次一二三等鴇翎箭次一二三等芝蔴鵰戰
箭次一二三等雁翎箭
旗纛之制八旗各以其色為辨正黃正白正紅正
監四旗均方幅鑲黃鑲白鑲紅鑲藍四旗均左幅
稍銳都統纛各長五尺七寸廣五尺繪龍竿長一
丈二尺鐡頂朱髦惟正紅旗用黑髦佐領纛長四
尺二寸廣五尺不繪綵竿長一丈二尺黑髦領催
小旗長一尺五寸廣一尺八寸竿長五尺八旗同
式而於鐡頂各異其制以示别護軍營纛各如本
旗之色裁幅為三角邊作火燄形直長五尺五寸
斜長七尺三寸繪龍竿長一丈二尺鐡頂朱髦正
紅旗用黑髦護軍校小旗三角直長一尺二寸斜
長二尺三寸竿長五尺五寸八旗同式而於鐡頂
異其制以示别前鋒營纛方幅長二尺三寸廣一
尺八寸繪飛虎竿長六尺頂飾豹尾朱髦火器營
旗纛護軍驍騎各如其本營之式加白號帶以别
之健銳營旗纛左翼鑲黃右翼正黃均正幅加號
帶直省標營大纛皆綠色裁幅為三角直長五尺
八寸斜長一丈邊作火燄形(或繪雲蟒或繪飛熊隨地異制無定式)
鐡頂朱髦什長旗三角直長二尺三寸有竒斜長
三尺八寸邊作火燄形鐡頂朱髦督撫提鎮大帥
旗以黃布為之方幅廣一丈八寸長一丈四尺兩
面大書帥字加號帶長一丈五尺廣一尺竿長一
丈六尺刻木葫蘆為頂其先鋒旗督陣旗門旗令
旗禀事旗均隨營異制
乾隆十七年奏准旗纛係兵所瞻視舊制各省駐
防將軍都統副都統補授時即照其人本旗之旗
色由工部造給如改授即更換不惟繁冗且於瞻
視無凖嗣後各省駐防分定旗色
盛京江寧西安綏遠城將軍熱河京口副都統皆用
鑲黃旗色吉林杭州福州寧夏將軍歸化城右翼
都統山海關青州副都統皆用正黃旗色黑龍江
荆州城都廣州將軍歸化城左翼都統凉州副都
統皆用正白旗色其各將軍都統兼轄之副都統
各視將軍都統旗色二十二年定伊犁將軍用鑲
黃旗色二十六年定察哈爾都統用鑲黃旗色察
哈爾副都統右翼用正黃旗色左翼用正白旗色
武具
佩刀
虎槍營虎槍
健銳營雲梯
健銳營雲梯刀
健銳營長槍
健銳營鞭
健銳營順刀
前鋒營鐮
前鋒營斧
護軍營長槍
籐牌兵籐牌
籐牌兵㓲刀
籐牌兵挑刀
漢軍連耞捧
漢軍鹿角
偃月刀(以下綠旗營武具)
撲刀
斬馬刀
長刃大刀
寬刃大刀
雙手𢃄刀
背刀
片刀
虎牙刀
窝刀
船尾刀
割刀
繚風刀
長槍
火燄槍
鈎鐮槍
雙鈎鐮槍
虎牙槍
蛇鐮槍
雁翎槍
十字鐮槍
火鐮槍
梨花槍
手槍
釘槍
矛
戟
雙鐧
雙鎚
馬义
鳳翅欓
五齒欓
月牙鈀
通天鈀
長柄斧
雙斧
雙鉞
三鬚鈎
鐡挽
梨頭&KR1873;
鐡斗&KR1873;
棒
虎頭棒
盾
虎頭牌
燕尾牌
挨牌
圓木牌
籐牌
牌刀
戰被
滚被
滚被雙刀
火器
大者曰礮其制或鐡或銅或鐡心銅體或銅質木
鑲或鐡質金飾重自五百六十斤至七千斤輕自
三百九十斤至二十七斤長自一尺七寸七分至
一丈二尺其擊遠或宜鐡弹或宜鉛子均助以火
葯引以烘葯鐡弹自四十八兩至四百八十兩鉛
子自二兩至二十八兩火葯自一兩三錢至八十
兩烘葯自三四錢至二兩皆按礮尺高下度數以
定所及之遠近鑄礮時或遣官監督或由部委官
無常制小者曰鳥槍曰火甎曰火毬曰火箭曰弩
箭曰噴筒曰銳皆隨時成造其鳥槍規式尺寸長
短各隨其便
御製金龍礮
御製制勝將軍礮
御製威遠將軍礮
神威大將軍礮
神威無敵大將軍礮
神威將軍礮
武成永固大將軍礮
神功將軍礮
得勝礮
九節十成礮
衝天礮
鐡心銅礮
子母礮
嚴威礮
紅衣礮
龍礮
竒礮
行營信礮
渾銅礮
臺灣礮
回礮
御製自來火大槍
御製自來火二槍
御製自來火小槍
御製禽槍
御製小禽槍
御用虎神槍
御用舊神槍
御用花凖槍
御用大準槍
御製竒凖神槍
御製凖正神槍
御製純正神槍
御製連中槍
御製應手槍
御製威赫槍
御製威捷槍
舊神花槍
素鐡大交槍
金口交槍
素口花交槍
八棱口花槍
仿神花大交槍
仿神花槍
摺花交槍
花口小交槍
蒙古花大交槍
蒙古花小交槍
回部花套槍
新回部花套槍
大線槍
小線槍
舊神花線槍
麗花線槍
秀花線槍
輕銳花線槍
輕捷花線槍
輕便花線槍
輕花線槍
落禽花線槍
神海青花線槍
賽海青花線槍
雁神花線槍
鳬神花線槍
鵏神花線槍
連墜花線槍
勝鴉鶻花線槍
山雞花線槍
孤頂花線槍
水扎子花線槍
樹雞神花竒槍
花竒槍
花線竒槍
兵丁鳥槍
火葯
工部設濯靈厰委官製備火葯
特命大臣督理厰設石碾二百盤每盤置葯三十斤為
一臺每臺碾三日者以備軍需碾一日者以演槍
礮預貯軍需火葯以三十萬斤為率隨用隨備
康熙三十一年奏准八旗試演槍礮火葯在濯靈
厰取用該厰每歲造演放火葯二十餘萬斤烘葯
二三千斤外備貯軍需火葯三十萬斤烘葯四千
斤如逢運用之年隨時補額簡司官一人經理預
造(每火葯百斤隨烘葯一斤)
雍正二年奏准軍需火葯貯過十年者許改作演
放火葯陸續取用其額貯之數即行補造又奏准
城上存貯火葯屋步軍統領隨時廵視有閒人左
近行走者看守官罰俸兵鞭責致有疎虞官兵從
重革責十一年議准各省兵每歲操演用鉛子准
其檢七耗三除拾回抵算外將實用鉛價於公項
銀内開除報銷
十二年
諭八旗營兵演放鳥槍鉛子均不拾回徒然抛棄外省兵演
放鉛子既有拾回之例京城所放鉛子作何拾取之處
著八旗並操演火器營大臣等會議具奏尋議准嗣後
京城官兵演放鳥槍之鉛子各旗委兵用心拾取
務將拾得數目註册收貯歲終各營將每月由工
部領用數目並拾回數目合算交部又議准直省
各營火葯關係緊要必須預備方為有益督撫提
鎮將所轄各營酌量每年應用之數動公費製造
潮濕地方預備三年高燥地方預備五年加謹收
貯每年所用火葯即於收貯數内動支仍照動支
數目製造貯庫出陳易新按年造册報部該管官
陞遷事故離任照倉庫錢糧例交代若有虧缺及
不堪用者責令該管官賠補仍各議罰
乾隆十八年奏准濯靈厰製造演放火葯每火葯
萬斤用硝八千斤硫黃一千有五斤十兩廣膠六
斤四兩每烘葯百斤用硝八十三斤十兩八錢硫
黃十四斤七兩五錢
帳房
帳房之制官用藍布為之单袷惟宜每架高六尺
五寸下寬一丈二尺深六尺四寸上施梁為脊承
以兩柱羃布斜垂至地如人字形兩邊皆圍以布
左當柱中分以便出入兵帳房用白布制亦如之
氊帳穹頂銜椽羃以白氊承椽以斜竹相交為墻
皆髹朱外圍白氊下圍朱簾頂高九尺墻高四尺
徑一丈四尺凉棚藍布為之單袷惟宜縱一丈八
尺横二丈七尺中施横梁為脊闊九尺兩端承以
柱高一丈七尺四寸簷四出高七尺五寸周承以
柱十圍布墻前啟兩窗中開門後樹白布屏繪五
采麒麟校閱用之
戰船
戰船每船長十一丈至一丈九尺闊二丈三尺五
寸至九尺六寸各有差天津山東福建舡均屬外
海江西湖廣船均屬内河江南浙江廣東船分屬
外海内河外海定限三年小修六年大修九年再
大修不堪修者更造内河定限三年小修八年大
修十一年再小修十四年再大修不堪修者更造
其修造之費有正價有津貼正價各以其直無定
額津貼每正價百兩自加四加六加八至加倍倍
半有差由工部准兵部移咨覈覆修造各令本省
道員會同副將恭將等官弁監造工竣報部題銷
康熙三十四年
諭戰船關係緊要修理銀數覈减太過恐臨用之時因船
料單薄復行大修以致貽悮著工部會同戶兵二部再
行確議具奏尋議准令各督撫將軍提鎮將修理戰船
銀照各地方工料價值據實確估具題工竣報銷
五十二年覆准戰船風篷桅索除應修之年毋庸
别給外每歲於朋扣餘剰銀内給與製辦又議准
各營艍犁趕繒等船於船頭船尾刊刻某營某鎮
某號捕盗船名
雍正六年
諭各省修造戰船於造成之時觧送總督親騐總督委中
軍每向監造文員需索規例為之徇隠是以工料皆屬
虚糜其實不能堅固朕思戰船關係緊要嗣後船厰附
近省城者著在城之督撫提鎮及布按兩司於承造完
工之日公同騐看倘有不能堅固完好及浮冒侵蝕等
弊即揭報題參按律治罪是年議准浙江乘造戰船船
底&KR0008;木用大號堅固松木每&KR0008;長一丈面梁闊三
尺三寸船身及正桅均長一丈二尺頭號艍船闊
二丈二尺五寸船身增長八丈九尺艙深七尺九
寸板净厚三寸一分二號趕繒船闊一丈九尺五
分船身减長七丈九尺艙深七尺一寸板净厚二
寸九分三號雙蓬䑩船闊一丈七尺五寸船身减
長六丈六尺艙深六尺一寸板净厚二寸五分四
號快哨船闊一丈四尺船身减長四丈八尺艙深
五尺板净厚二寸每板長一丈均用釘三又議准
奉天戰船身長七丈四尺寬一丈八尺七寸二十
一艙
八年
諭向來外省各標營沙唬趕繒等船原令道員會同副將
監督修造道員遴委同知通判承修副將遴委都司守
備監修聞承修之人備辦物料必俟監修驗看自千總
以及遊副遂層需索不一而足及如式修造赴各標營
交收又有騐看勒索之弊迨交收之後一任船置河干
雨淋日曬船中器械繩索為頭舵人等竊盗變賣而該
管將弁概不追究夫始則借端勒索後則聽其毁棄豈
非以承修之責專在文員而監修武弁置身局外遂至
視同陌路此等錮弊聞各處仍然而京口將軍標下為
尤甚嗣後修造標營戰船著道員副將會同領價道員
遴委丞倅副將遴委都守協同辦料修造如係將軍標
下之船即遴委參領以下等官同領同辦其船交收之
後在汎停泊責令頭船苫盖澆洗每歲令該管將弁出
具印結送督撫察覈如有陞遷事故具結交代至船有
小修大修拆造之不同是以工料多寡懸殊今聞船未
發厰頭舵人等已將在船什物私行盗賣即届小修亦
必令其拆換加備甚屬不法嗣後著將什物一併具册
移交如有虧缺將該管官弁及頭舵人等分别參追
十年議准山東登膠南北二汎海口趕繒船照雍
正六年浙江題定之例身長七丈三尺板厚二寸
七分雙篷䑩船身長六丈四尺板厚二寸五分福
建大號趕繒船身長九丈六尺板厚三寸二分身
長八丈板厚二寸九分二號趕繒船身長七丈四
尺及七丈二尺板均厚二寸七分雙篷艍䑩船身
長六丈板厚二寸二分江西南湖營沙唬船身長
四丈四尺至六丈八尺板厚一寸三分至一寸六分
直隸天津水師營大小趕繒船身長七丈四尺板
厚二寸九分身長八丈六尺板厚三寸身長六丈
五尺板厚二寸六分以上每板一尺概用三釘江
南修造戰船應用板片薄厚鐵釘數目照浙江省
所定分寸沙船一丈三釘趕繒船尺板四釘京口
營船九丈以外梁頭棧板均淨厚三寸九丈以内
梁頭棧板淨厚二寸八分量定三寸三分用一釘
以收一尺三釘之實蘇州狼山川沙吳淞等營船
身長四丈七尺至十一丈板厚二寸二分至三寸
六分每板一尺用三四釘有差湖北湖南戰船身
長三丈二尺至七丈八尺八寸板厚一寸二分至
二寸二分每板一尺用三四五釘有差廣東戰船
身長一丈九尺至九丈板厚一寸至三寸一分每
板一尺用三四五六釘有差各省戰船寬九尺六
寸至二丈三尺五寸有差均令道員會同副將等
官監督廣東外海戰船委道員内河委知府各會
同副參等官監督十一年議准直省修造戰船報
銷限期直隸限以四月福建臺灣限以十月其餘
各厰限四月山東限六月江西大修拆造限三月
小修限兩月江南限四月湖廣大修拆造限六月
小修限四月浙江限四月廣東瓊州限六月其餘
各厰限四月均以工竣日起限
乾隆元年議准江南各厰拆造沙唬船每部價百
兩加津貼銀一百二十五兩拆造後小修每百兩
給銀一百二十五兩大修給銀一百三十五兩再
次小修給銀一百五十兩艍繒船大小修每部價
百兩加津貼銀一百八十兩拆造一百五十兩淮
厰唬船拆造及拆造後小修每部價百兩給銀一
百三十兩小修後大修給銀一百三十八兩修造
趕繒船加增銀照各厰例畫一遵行二年覆准山
東登膠南北兩汛額設趕繒雙篷䑩船凡届大小
修拆造之年照部定價值每百兩量貼銀百兩工
完報銷仍節省銀三四十兩三年議准廣東各標
營外海戰船拆造加八津貼大修加六津貼小修
加四津貼五年議准浙江繒艍船大小修拆造照
江省繒艍船之例津貼拆造每部價百兩加津貼
銀一百五十兩大小修每百兩均加津貼銀百五
十兩外又别加三十兩䑩哨船照江省沙唬船之
例小修拆造每部價百兩加津貼銀一百二十五
兩大修每百兩加津貼銀百三十五兩八年奏准
福建修造戰船津貼銀福泉漳三厰小修每正價
百兩加津貼銀一百三十兩大修加一百二十兩
拆造加百有十兩臺厰小修每正價百兩加津貼
銀百有十兩大修加百兩拆造加九十兩十二年
覆准福建臺厰修造戰船照内例給與津貼並别
加三分外再加運費銀二分
外海戰船
盛京六
直隸八
山東二十四
江南八十三
福建三百四十二
浙江一百九十七
廣東一百六十六
内河戰船
江南二百五十
江西四十六
浙江二百二十一
湖廣一百二十七
廣東三百九十二
欽定八旗通志卷四十
