欽定八旗通志卷一百九十九
人物志七十九
大臣傳六十五(漢軍正白旗四文楊宗仁禮蔡良魏經國楊乾石哈)
(孫國璽)(三泰)(何立柱)
楊宗仁
楊宗仁漢軍正白旗人由監生於康熙三十五年
授湖廣慈利知縣四十年五月調藍山四十四年
總督喻成龍巡撫趙申喬疏荐卓異遷甘肅階州
知州四十五年遷蘭州同知四十九年十一月總
督音泰巡撫鄂竒復疏荐五十年五月遷臨洮知
府五十二年以巡撫岳拜疏荐老成練達熟悉番
情授西寧道五十三年七月遷浙江按察使五十
四年十一月丁父憂五十七年八月補廣西按察
使旋署廣西巡撫十一月擢廣東巡撫五十八年
上以直省錢糧虧空甚多令各督撫立法清理宗仁疏言
粤東虧空現在嚴飭各属勒限追完至於防杜將
來惟督撫司道府廳交相砥礪勿藉事勒索無論
正雜錢糧知府照例不時盤查庫銀隨征隨解米
穀實貯在倉毋許虧缺若州縣自行花費知府寧
肯代為彌縫甘蹈分賠之嚴例州縣既無由那移
掩飾即虧缺諒必無多亦易補足倘敢徇縱除本
官嚴行治罪上司從重議處庶上下皆知&KR0008;惕若
地方有不得已之公務那用難責州縣獨賠又難
使倉庫虧缺應以督撫等所得公項銀抵補如不
敷仍設法公捐總不致課帑虚懸於清釐虧空不
無小補下部議如所請六十一年十一月
世宗憲皇帝御極授湖廣總督雍正元年正月丁母憂
命在任守制并停陛見宗仁疏請停給
恩詔應得本身妻室封典及廕為父毋求
諭祭得
旨俞允仍給封廕尋
賜孔雀翎四月疏言湖廣素稱俗薄民刁兵驕吏玩細究
其故皆由文武大員向所属官弁索取陋規節禮
州縣必至横徵私派武弁必至虚兵冒餉兵民挟
此逞奸員弁不敢過問臣今槩行禁革不許文官
有私派武弁有扣冒之弊庶兵民不得藉詞逞私
驕悍之習冀可默化潜消再兩湖地方鹽價逐漸
增長窮民每興嗟怨揆厥所由各官多貪鹽規商
人借此長價即如總督衙門鹽規漸次加至四萬
從前一錢一包之鹽今則公然昂貴至一錢五六
分不等臣今盡革鹽規令商人減價出售以惠窮
民俾地方漸有起色至於嚴禁官宦富戶囤積止
令商販往來俾米價漸平與力行保甲稽查匪類
等件皆臣職分應行之事不敢一一𤨏陳得
旨覧爾所奏朕深嘉悦在他人猶聽其言而觀其行至於
爾則信而不疑斯乃全楚地方否極而泰之機也五月
疏荐廣東南海知縣宋瑋陞湖南寳慶知府廣州
左衛守偹范宗堯改補湖北漢陽知縣得
旨姑允所請後勿踵行又疏言俸工一項乃
朝廷禄養官役之恩豈可任意飭捐以填貪壑湖廣
州縣以上俸工報捐已經十有餘年總無分厘給
發責成官役枵腹辦事焉能禁其不需索閭閻今
自雍正元年起一切官役應支俸工臣俱令各照
額編支領俾均沾實惠從前凡有公事無一不令
州縣分捐實皆派累百姓臣通長核算但令州縣
於所得加一耗羡内節省二分解交藩司以充一
切公事之費此外絲毫不許派捐近奉部文又將解
部餘平一分
恩賜免觧承辦公事更得有餘况節禮陋規槩行禁革則
州縣亦易於補苴從前虧空矣得
旨所言全是一無瑕疵勉之尋以病請以子榆林道文乾
隨任終養
詔加文乾按察使銜馳驛速赴並
遣御醫診視七月疏言湖北糧道管理全省漕運兵糈一
歲中計有半年公出舊設驛鹽道管全省驛逓號
船應付勘合火牌淮鹽到楚盤騐察私督運額銷
引目職守迥異康熙五十八年依前督臣滿丕奏
以驛鹽道歸併糧道似未妥協請復設以專責成
下部議行九月疏言襄陽府属之樊城鎮五方雜
處商賈輻輳奸宄易以潜蹤請移㐮陽府同知駐
樊城弹壓從之又言清净盗源稽察窝賭窩逃法
莫善於力行保甲臣到任後即通飭所属令紳衿
兵役與齊民一體鱗次挨編保甲不許脱漏一戶
聯絡守望百姓稱便誠恐州縣奉行不得法今專
委本管道員稽察如有未盡合法之州縣即令指
示照式編次擇其善者另予優奬得
旨此論甚好凡舉行一法必示以勸惩方期有效耳二年
正月疏言立社倉實係美政臣與各官加意講求
先擇地建倉然後勸捐榖本出納聽民自主不許
官吏會計侵肥並立奬掖尚義之典士民咸踴躍
争先江夏武昌蒲圻等二十州縣各建倉三五十
所不等約共捐榖本將三十萬石效騐已著臣又
傳湖南循此成法施行得
旨據奏社倉一事於各省中爾先成創始之功殊可褒嘉
三年六月
諭奬督撫諸臣中居官行已可風有位者加宗仁太子少
傅銜七月卒於官年六十有五遺疏入得
旨楊宗仁敬慎持躬廉能供職效力年久懋著勤勞自簡
任總督以來潔已奉公孤介端方始終一節忽聞溘逝
朕追念良臣深為悽惻難釋於懷應沛特恩以示優眷
加贈少保並給騎都尉世職准襲二次仍察例予䘏
賜祭葬諡曰清端
御製像贊有廉潔如冰耿介如石句八年入祀賢良祠文
乾仕至廣東巡撫自有傳
蔡良
蔡良漢軍正白旗人祖士英順治年間官漕運總
督自有傳父毓茂康熙九年補佐領二十一年授
參領二十五年從征噶爾丹逾年擢京口副都統
四十五年高家堰下濬河築堤偕都統孫查齊等
往督工四十七年卒
賜祭葬良由閒散於康熙四十二年授佐領四十八年授參
領駐防福州五十八年遷浙江台州副將雍正二
年七月
詔直省副將以下游擊以上員弁輪流來京視其漢仗弓
馬以辨優劣十一月良於箭亭引
見射箭
命發往陜西四年四月補漢中副將六月遷延綏總兵八
月調江西南贛總兵九月擢福州將軍五年二月
奏言閩省四旗披甲人等臣現在訓練鎗箭務令
精熟行走不許怠惰其不能節省行事不合者盡
力整頓更有兵丁之弟男子侄雖係壮丁尚未披
甲游手好閒遇事生風自以閒散無人約束官長
亦慢不稽查今飭令各旗協恭領防禦驍騎校等
官將壮丁内力可營生者任其自贍仍不時查察
其餘皆帶領習學鎗箭稽查出入行走之處若技
藝嫻熟毫無過犯遇有甲出即選擇頂補倘不肯
習學而又為非雖本家甲出亦不准頂補仍責成
父兄親族勸其悔改既開其上進之路又示以不
能得甲之勢則知法者更加勉勵即游手亦不敢
為非矣得
旨此奏甚屬可嘉但務實力為之加勉勿懈六年四月奏
言閩省駐防習氣不好臣留心體察實力挽回至
節儉所以省財亦以惜福每於操演地方諄切曉
諭務敦節儉禁紛華近來奢靡漸歛再如賭博酗
酒尤為不法先飭四旗該管官嚴行約束又每旗
派撥官一員領催數名各按所管稽查得
旨嘉奬十一月參奏左營副將金國泰右營游擊吳廷元
酗酒不職
詔革二人職
諭内閣曰將軍蔡良覽其陳奏具見實心辦事伊名下有
代父應賠銀兩特加恩免其賠補以示眷注七年三月
奏言駐防兵丁向年賭風甚熾已嚴飭查訪又于
八旗派出領催四十名臣標四營派出百隊二十
名每月一換責令專管查拏今賭風亦覺歛息風
俗人心可漸轉移再查駐防報逃者甚多大半皆
係所買民人此軰原無根底無知兵壮只圖身價
無幾可得人用犯逃在外為匪不免株連前奉
諭旨嚴禁旗下不許擅買民人臣凛遵
聖諭飭令只許八旗兑買其從前所買民人如果安分准
其留用倘有犯逃者即係自回亦必令其交還原
中保領去收回身價仍委協領一員尃司其事或
徇私容隠本犯照例治罪官以失察糾恭領催一
體連坐得
旨照所奏實力整頓開導毋得始勤終怠六月
上諭蔡良訓練約束兵丁勤慎得法福州駐防營伍大為
整理著調補廣東將軍九月奏言廣州駐防兵壮向樂
游嬉往往不能安分臣於較閱聚集時面為曉諭
操差務要精勤使令必聽管束進退合乎規矩上
下須别尊卑俾人人知法紀當遵惡習當改其壮
丁人等俱飭不時稽查勿令外出閒游使之學習
技藝再查廣州五方聚會地當濱海最易藏奸前
任將軍石禮哈編設保甲實為清弊之要但民人
雜處則其來歷眷口悉應填註更有如鑲黃旗兵
壮住居正黃旗汛地者或係租賃彼旗房屋在住
址原難畫一編入保甲自應聽其查點而本旗該管
人員亦應赴彼稽查不得置之不問則逃人可漸
稀少得
旨所奏二條可嘉再如奢靡之習尤當加意訓誡此為養
兵根本之道慎勿稍忽九年十二月卒
予祭葬如例諡勤恪十年二月
上以將軍蔡良與提督張起雲總兵蘇大有魏國翥皆素
有賢聲勤勞王事宜在賢良之列
命直省建祠祀之
魏經國
魏經國漢軍正白旗人由熱河把總累遷至守偹
康熙五十年
特擢通州副將
上以經國家貧
賜銀五百兩
命子姪隨任五十七年擢江南蘇松水師總兵五十八年
調天津總兵六十年六月遷湖廣提督赴熱河請
訓適兵部引
見大選官員
上命經國近前令舉所知
命會同步軍統領選京營守偹千總帶楚補用雍正元年
奏稱到任後將一應陋規盡行裁革飭令各營修
器械勤操練得
旨湖廣通省被五六庸夫敗壞賴爾一人幸保無事厥功
不小三年加太子少傅調補江南松江提督尋加兵部
尚書銜世襲騎都尉四年疏言江省竊案較他省
獨多緣財賦之區商旅輻輳加以支河小港易於
藏奸晝潜夜出難以稽查臣設巡船遣目兵輪流
巡緝并飭通省水陸各營一體巡查盗風庶可息
得
旨該管協營悉飭令寔力為之五年八月疏言臣子湖廣
提標中營守偹魏瓆荆門營遊擊魏琨奉
旨命臣携至江南以遊擊守偹題補臣長子魏瓆業荷
特恩准補臣標中营守偹請以次子魏琨
賜補泰州營遊擊臣感
聖主矜憐令臣父子同任一方是以冒昧題請下部議從
之十二月奉
旨魏經國由末弁屡次超遷用至提督朕聞伊在楚聲名
甚好加恩優待因松江地方緊要將伊調補乃伊沽名
釣譽求悦於人以致湖廣營務廢弛即在松江從未奏
地方利弊一事亦未舉劾一人所長不過操守一節其
属官弁賢不肖皆相安而昵愛之故京師稱道者多
觀其行事實足為政事人心之害著革太子少傅尚書
銜並世職回京另用六年授鑲紅旗漢軍都統七年正
月署直隸古北口提督閏七月請改石匣營遊擊為
順義營遊擊石匣營中軍守偹為順義營中軍守
偹並增撥兵丁三百名駐順義移漕河把總駐牛
欄山順義把搃駐楊各莊從之九月疏言熱河一
帶地方路通各口建立
行宫四方貿易絡繹不絶近省貧民俱托足餬口臣親歷
河屯營十汛見人烟稠密戶口殷繁外來游民蝟
集游閒滋事者不少理事同知一員約束難周熱
河迤東一百八十里地名八溝接連蒙古行商多
聚於此最為繁雜請增設通判巡檢等官與同知
分管東河西河部議從之八年二月疏言武職親
丁名粮前經河東督臣田文鏡奏准馬步各半各
省一體遵照臣查各省營制大率馬二步八然有
馬糧甚少僅供差防者有祇設守糧無馬糧者有
設馬步戰糧無守糧者如武職親丁名糧俱准馬
步各半行之河東二省自必相宜若槩以為例似
難通行請將馬糧甚少與祗設守糧之營按馬步
各半之𢾗以二步扺一馬聽提鎮臣酌定至扵祇
有馬步戰糧並無守糧如古北提標石匣新營各
員所食步戰糧較之馬糧祇少草豆乾銀其餉數
無異似應照馬二步八留作養糧亦與馬步各半
之數相等一變通間實於軍務有禆得
旨覽魏經國所奏有不得不因地制宜之勢其言甚為明
晰著直省督撫提鎮各就本地营伍情形議奏並下部
知之八月疾作
遣御醫齎藥往視十月卒遺疏入
諭曰魏經國歷練營伍操守潔清向蒙
聖祖仁皇帝深恩由微弁用至湖廣提督朕復授以松江
緊要之任伊居官謹飭砥礪廉隅但遇事瞻徇兼有罷
軟之習是以調取來京切加訓誨上年用為古北口提
督遵朕指示辦理妥協無忝封疆之寄今聞溘逝深可
憫惻應得䘏典察例具奏尋
賜祭葬如例諡僖恪
楊文乾
楊文乾漢軍正白旗人湖廣總督宗仁之子由監
生效力永定河工康熙五十三年授山東曹州知
州五十七年遷東昌府知府六十一年卓異遷陜
西榆林道雍正元年加按察使銜
命隨父任侍疾三年正月授河南布政使三月奏言山東
曹州西南之桃園集壤接七縣係山東河南直隸
交會之區距城遼遠巡察難周奸民朝此暮彼出
沒無常請以曹州州同移駐弹壓如所請行四月
擢廣東巡撫
賜孔雀翎及冠服鞍馬尋丁父憂
命在任守制十二月奏言臣自楚赴粤途中聞告休布政
使朱絳倚與總督孔毓珣姻親虧帑三萬餘兩交
代未清即嚴飭作速賠補
諭曰司庫此項挪用孔毓珣曾經奏過爾等封疆大吏惟
宜一心一德以和為主切勿聽信属員離閒之言以致
好惡参差文乾又奏言臣抵任後查盗案塵積請概為
速結
諭曰盗案非命案可比命案遲延拖累無辜固属不宜若
因監斃者多遂立意輕縱盜犯尤為不可此事朕難批
諭况亦非摺奏完結之事倘慮積案拖累在汝秉公嚴
催詳情度理而為之孔毓珣扵緝捕盜賊甚為盡力彼
擒之汝縱之恐汝難當此論縱虎歸山豈為仁政此等
作為非積隂功乃大壊德行事也若不加意斟酌萬萬
不可四年四月疏言廣東省城盜賊甚多非編保甲不
能清理旗兵與民人連居臣擬會同將軍不論滿
漢兵民逐以編查省會奸匪既清各府州縣可漸
舉行盗風庶少息
諭曰此見甚好弭盗之法此為探本窮源之上策也又疏
言廣東去歲薄收今春米價日增臣委員赴廣西
買榖運糶詎有鑲黃旗披甲閻尚義等誘集多人
赴厰搶榖毆傷監糶官旗兵等赴將軍衙門喊禀
將軍李杕令赴臣衙門講說尚義等即擁至臣衙
門及臣拿獲數人李杕令臣釋放臣未聽從又嘱
理事同知汪苕文求從寬完結杖身膺重任不能
約束兵丁事關旗兵鼓衆乞
皇上欽差大臣來粤確審定擬
上命禮部右侍郎塞楞額兵部左侍郎阿克敦往審得寔
杖及尚義等俱論罪如律十一月疏言廣東民納
糧俱用老戶臣令改立的名今各属申報或因墾
買過割之際就本名註冊或赴縣完糧時問明辦
糧人的名登於原冊老戶下百姓始知改立的名
則已身完賦後他人未完者不至累及且就糧管
業不致詭寄飛灑諸弊争先開報一二年後通省
俱可改註至丁銀自康熙五十年審定後不復加
額廣東丁隨糧辦者已十之四五其未隨糧辦者
令布政使確查將丁銀盡歸地糧永免無糧徵銀
之累得
旨嘉奬十二月䟽言廣東地狹人衆米不敷食積貯宜豫
今現存倉榖百六十餘萬石存七糶三每年出榖
五十萬石春夏二季兵丁於糶三榖内碾撥三十三
萬餘石僅存十七萬石臣為民食久遠計應酌量
要地加貯二百餘萬石擇水陸總口可達數州縣
適中之地建倉貯榖有需即可撥運䟽入下九卿
議僉以濱海地不宜收貯以致浥爛惟惠潮瓊三
府僻處海隅遇歉歲輓運維艱潮属之海陽加貯
榖十萬石潮陽加貯榖八萬石程鄉加貯榖六萬
石饒平加貯榖二萬石惠属之海豐加貯榖二萬
石瓊属之瓊山加貯榖六萬石得
旨依議又奏言秋審緩决人犯雖非可矜亦不至情寔請
將三次緩决者减等發邊遠為民
諭曰朕甚不取汝此奏且恐汝務小而遺大寬嚴不得其
宜朕甚憂之大凡應嚴者既不能嚴則應寬者必不能
寬果能以公忠血誠對越天地神明刑所當刑即决人
亦造福之事何况其他四年四月奏言粤省辦公銀
每年六七萬兩向扵火耗提用臣商同督臣及
司道等將可省者盡裁必不可少之項約需四萬
兩查民間置産推糧過割例有州縣公費又奉裁
衛所屯糧陋規兩項均可提作公用無用冄藉火
耗又各官養廉一項州縣徵收火耗每兩加一其
實連戥頭併封積零合筭一錢三四分不等許觧
司平頭三分并繳二三分為修戰船及按察使道
府廳員養廉每兩净存五六分留作州縣養廉其
解司平頭共三萬兩有竒除每兩撥三釐為布政
使衙門工食外督撫藩司各得養廉銀九千餘兩
俱足用
諭曰但務得中為是若暫邀一時之名使將来至扵難措
非善舉也民情亦不可令至驕慢属員亦不可令至窘
乏天下事惟貴一平所以古人有平治天下之語若一
偏之見致遠恐泥故君子不為利不十不變法害不十
不易制似此通盤更移之舉必徹始徹終籌畫妥當而
為之慎毋逞一時之興而輕舉也五年三月乞假葬父
允之七月福建巡撫常賚䟽恭文乾徵收太平粤海關稅
設立專行得銀二十餘萬兩致夷船進口無行承
㰖去歲將夷人銀豫行加一扣收得銀四萬三千
餘兩及上餉復每兩抽分銀三分九厘令六專行
先繳又發銀數萬兩於他處買湖絲茶葉等物貯
如升行勒令賣完方許各行買貨所以商船稀少
上以常賚所奏銀數未晰洋行貿易外楊文乾冄有見小
漁利之處㩀寔入告嗣常賚疏稱粤海關稅額每
年四萬有竒雍正四年楊文乾奏報連羡餘九萬
有竒臣細訪寔十五萬兩抽分夷人銀二萬餘兩
賄縱紅黃紬縀出洋得銀萬兩扵番銀不論是否
買貨先加一扣收得銀四萬餘兩此係例外之求
復選洋船竒巧之物入署令所派尃行賠價計銀
二萬餘兩又交鹽商銀萬九千作二萬兩營運生
息此見小漁利處也疏入得
旨從來操守二字寔難得其人在楊文乾自以為不關國
計民生設法巧取名寔兼收不知人之耳目如何能欺
所謂弄巧成拙若不改悔立見名寔俱敗耳尋
諭楊文乾曰洋行一事確鑿可㩀汝意以為巧取暗獲名
寔兼收殊不知人之耳目難瞞但一圖利誰肯心服汝
既巧取獲利而居清官之名属員亦必令有巧利方可
禁其婪取否則雖令不從此干係属員生效尤之心也
至於百姓汝曾經奏朕粤人惟利是視身命皆視為次
汝一徇利則百姓孰肯感服聽從耶為督撫大吏者既
失属員百姓之心而欲令地方就理豈可得乎汝若不
深自愧悔痛改前非必至噬臍不及矣八月
上以福建州縣倉庫虧空甚多
命文乾同浙江觀風整俗使許容吏部郎中鄂彌達内務
府員外郎伊拉齊往查文乾疏奏閩省八府中惟
福泉漳三府最要福州府臣就近委盤漳州府擬
委候補知府潘體豐署印盤查郎中鄂彌達督察
泉州府擬委候補知府劉而位署印盤查員外郎
伊拉齊督察延平府擬委建寕府知府莊令翼盤
查其建寧府另行委員盤查其餘府州擬扵候補
知府同知内暫委署盤查所報無虧空州縣亦恐
那新掩舊必將各員交錯調用本身一離原地諸
弊盡露
諭曰料理頗好竭力為之文乾又奏言各州縣聞盤查信
紛紛買補興化府倉榖已買足延建邵等府素産
米穀今歲年景亦佳現責令速補漳泉福等府素不
産米入秋雨稍缺請寬限陸續買足逾限冄參究
諭曰買足者與未買足者原經虧空即属一體豈可因其
現在買足與否而分别之耶若如此不論居官之賢否
止看地方豐歉竟論造化而已爾此請旨大謬矣朕意
無他將通省人員於此倉榖一案内查其好者概留劣
者概去此二句乃朕本意要在爾等秉公論人辦理朕
亦難以詳&KR0662;指示總期通盤還朕一是字或能與不能
關保爾一生榮辱看汝之福量何如耳九月疏稱臣在
閩聞廣南韶道林兆惠採買木料被劫又聞有盗
數百搶龍門營七子汛軍噐恣劫鄉村署督臣阿
克敦令地方官從寬批結高州府電白縣山内聚
盗千餘白日沿村行劫又聞將軍標兵張萬良窝
盗分賍署撫常賚咨提將軍石禮哈袒護嘱令審
作誣良又常賚署中被盗將
御賜奏摺匣之鎻鑰失去而借用將軍之鑰彼此隠匿盗
風日熾乞
敕諭督臣孔毓珣通飭文武勒限嚴緝
諭曰如此據寔陳奏方是汝若身在廣東又未必如此直
達也十二月文乾查明福建倉庫官虧者勒追完補民
欠者陸續催徵無可着追及平糶存價採買不敷
者令前任巡撫毛文銓賠補詳悉入奏
上以文乾秉公辦理毫無瞻顧
命從優議叙部議隨帶加二級又疏稱閩省八府一州知
府同知通判州縣共八十員前後恭革改教休致
五十餘員其倉庫無虧居官尚好之縣令十餘員
俱交錯調用不使仍原任致滋弊端所出之缺扵
先後
命發人員内量才題補惟是邊海重地俗悍民刁新補各
官多係初任若責其典守倉庫則有餘資其治理
繁劇則不足乞
皇上冄將熟諳民事者發數員交督撫於緊要縣缺補用
可收得人之效得
旨此奏可嘉之至尋
諭各省督撫除川陜雲貴廣西外每省於歷任年久知縣内
擇謹慎敏練者一員一面具奏即行咨送閩省令
該督撫酌補緊要縣缺六年二月疏恭廣東布政
使官達用幕友謝禹臣招摇納賄三月䟽參署巡
撫阿克敦勒索暹羅國船戶葉舜德規禮銀兩
詔革官達及阿克敦職
命文乾同總督孔毓珣會訊未及訊文乾卒得
旨楊文乾才識優長辦事勤敏簡任巡撫以來寔心供職
粤海地方正資料理伊自閩回粤五月間即患畏風心
煩之症而急公心切力疾辦理不以病状奏聞洵属殚
力封疆之臣其心寔可憐惜今聞溘逝深為憫惻應得
䘏典察例具奏楊文乾柩櫬起程之日着省城官吏齊
集奠送所過廣東地方文武官員親往奠醊並遣人護
送其别省經過州縣亦着地方官照看尋
賜祭葬如例
石禮哈
石禮哈漢軍正白旗人父文焯官至禮部尚書自
有傳禮哈初任直隸正定府同知尋援例捐納道
員雍正元年改授正定協副將二年遷貴州威寕
鎮總兵三年署貴州巡撫
上以其年少屡加
訓諭先是雲貴總督高其倬奏准移大定協弁兵分駐廣
順州所属長寨遮貢羊城&KR0749;等處四年四月長寨
狆苗阿革阿紀等糾衆楊言不容安設營汛壘石
阻路總督鄂爾泰調兵𠞰撫禮哈偕提督馬會伯
親往督兵進擊直搗長寨擒阿革阿紀及其黨阿
搗阿撈七十餘人遮貢羊城&KR0749;五十七寨均乞降
乃宣諭悉歸故業安營設汛而還事
聞
詔奬禮哈臨事果敢交部議叙加三級並
賜還其父文焯巡撫原職互見文焯傳五月擢廣州將軍
十一月抵任遣員採買廣西米石接濟旗營自偹
銀一萬兩充運脚費部議叙加二級五年六月以
遵
旨會鞫道員李濱抹頸玷職一案誣聽供詞指稱巡撫楊
文乾逼勒所致奉
諭詰責六年三月楊文乾疏奏署羅定州知州李達德因
清查肇慶府知府楊以寧虧項至將軍署謁見石
禮哈不能以禮貌接待縱役凌辱
上原其過猶小免究七月
諭曰石禮哈與楊文乾皆實心任事之大臣但恃才自用
俱欠和平二人不睦於地方無益石禮哈着調補福州
將軍十二月
欽差通政使留保等至廣東疏劾石禮哈在廣州日於正
白旗另戶壮丁小衛屡犯窃逃並不緝拏治罪又
標兵朱國用等肆名為盗石禮哈既不將失察各
官㩀實查參竟扶同倒提年月詳革名糧應治其
徇情疎縱之罪
詔該部嚴察議奏尋議照溺職例革職從之七年正月
特授鑲白旗漢軍都統七月以大軍分路進𠞰凖噶爾
命石禮哈為北路參贊大臣十三年還京補鑲紅旗漢軍
都統乾隆二年奉
旨石禮哈每以不知為知舉止乖張不勝其任着革去
都統在散秩大臣上行走不必食俸四年以不勉力
行走
命革職發往軍臺效力贖罪七年釋還十二年卒
孫國璽
孫國璽漢軍正白旗人康熙六十年進士雍正元
年㨂發河南以知縣用補鄢陵縣知縣遷禹州知
州四年八月擢開封府知府
特命專摺奏事九月調浙江杭州府知府六年二月擢福
建汀漳道十月調臺灣道國璽疏言臺灣諸臣例
不挈眷臣母止臣一子孀居苦節衰老龍鍾現居
漳郡乞准臣每歲内渡省視一二次仍即馳赴任
所奏入
上嘉之即調鹽驛道七年閏七月遷按察使十月擢山東
布政使先是國璽自漳州赴任途次有持署浙江
巡撫蔡仕舢名簡凂轉托學政程元章關預試事
者國璽叱之不以
聞至是事覺
上責之曰凡為臣子者惟當勉一公誠事事無欺無隠與
君上一德一心為要朕因觀汝可成大噐所以不次擢
用諒汝必不負朕也然每遇與汝共事之同寅上司等
偶一言及未有不稱道汝者朕少涉疑料汝必由俯仰
浮沉取悦干譽之所致今果然矣朕深為之寒心如蔡
仕舢凂汝轉託程元章一事在他人尚不肯欺隠而據
寔奏聞於朕不知孫國璽具何肺腑竟能隠忍而欺朕
似此不明大義不别重輕卑陋鄉愿小人之形態豈能
受朕知遇之人物耶殊大失朕之期望矣國璽尋奏臣
愚昧前因業經面叱並告知程元章未及參奏並
非畏懼蔡仙舢敢為欺隠
諭另䟽補參並
敕蔡仕舢明白回奏尋下部議仕舢降一級調用九年四
月授國璽大理寺少卿旋署浙江布政使十月署
河東副總河十年十月以河東總督田文鏡患病
命國璽協辦十一月署河南巡撫十一年七月擢左副都
御史九月暫署江蘇巡撫十一月署吏部侍郎乾
隆元年擢兵部侍郎三年四月授安徽巡撫八月
疏言安徽蕪湖鳳陽兩關蕪湖關不徵米税鳳陽
關因毗連江廣販運者多以故按數收課此向例
也臣按本年被旱之鳳滁六泗等府州距鳳陽為
近請將米穀課稅自本年八月至明歲正月照蕪
湖關例免其徵收商賈趨利若鶩势必踴躍轉輸
似於民食更為通裕得
旨所奏甚是寬徵之期應相其情形何必限以五月耶十
月疏言本年江南鄉試輪臣監臨應試舉子萬七
千六百有竒入場不遵條約争先闘捷不聽唱名
搜檢給卷後任意遊行多搶號板東西喧嚷至第
三場給題紙因人衆紙多印刷不及分給稍遲輙
噪集至公堂下經臣再三勸諭立刻補給始各歸
號舍夫讀書以養氣為先似此飛揚凌競士氣不
馴已可概見及收卷各官以違式卷呈請貼出多
係正草不全或塗改卷面姓名或正草全無公然
題詩於後或於卷末列寫禀訴之語昔人云士先
器識而後文藝器識既卑雖有文藝亦不足觀此
皆教官平時漫無檢束以致士子倚恃青衿挟制
官長習以為常至三年大比乃進身之階絶無敬
慎顧忌之心即倖列科名
朝廷亦安所用之
敕下學臣行令各學教官督率訓諭務使修文砥行共
相劘切至鄉試之期學臣詳慎遴選分别去取毋
使掛名士籍之徒濫竽徒滋喧競嗣後如不遵
功令擾亂埸規本生懲革外將本學教官嚴行參處
庶頽風可挽士習可端奏入
上以國璽據實直陳不避嫌怨下部議叙予紀錄四年
卒
賜祭葬如例
三泰
三泰漢軍正白旗人曾祖内大臣華善以其先原
係蘇完人姓瓜勒佳奏請改入滿洲籍詳華善傳
祖石文炳襲三等伯官福州將軍父觀音保任都
統三泰由藍翎侍衛洊授二等侍衛乾隆二十二
年四月遷正紅旗漢軍副都統十月陞吏部右侍
郎二十三年正月軍機處行走四月調戶部左侍
郎六月
詔三泰與尚書納穆扎爾赴西路軍營以參贊大臣行
走學習軍務七月逆回霍集占自庫車敗遁定邊
將軍兆惠往擒𠞰
命納穆扎爾為靖逆將軍與三泰統索倫察哈爾及健
銳營官兵往會兆惠軍兆惠軍至葉爾羌令副都
統愛隆阿侍衛奎瑪岱以兵來迎納穆扎爾遣愛
隆阿先還自與三泰奎瑪岱乘夜進期以黎明䟎
至兆惠軍營隨行二百騎猝遇賊三千被圍奎瑪
岱死之納穆扎爾矢盡三泰墜馬徒步接戰俱中
創陣歿
上嘉憫其忠毅贈三泰三等子爵並加恩授其兄祥泰
為散秩大臣尋
賜祭葬如例諡果勇入祀昭忠祠回部底定
上追悼納穆扎爾三泰
御製䨇義詩紀其事見納穆扎爾傳尋
命圖形
紫光閣
御製贊曰率二百人共詣軍營臨敵而退寧謂忠誠如
早聞信何致殞身不前不後失二賢臣子佛住襲世
爵及散秩大臣現官阿克蘇領隊大臣
何立柱
何立柱漢軍正白旗人初名鈞官副將時始改今
名其先世居蒙古之烏嚕特部曾祖和濟格爾於
天命七年來歸隸入漢軍遂姓何氏祖拜音達禮
襲三等輕車都尉世職歷官至廣州將軍以軍功
晉襲一等輕車都尉並詳和濟格爾傳父何天培
由廕生授佐領康熙三十五年扈
駕征噶爾丹授參領雍正四年由江南京口將軍擢兵部
尚書緣事鐫級補正白旗漢軍都統六年七月江
蘇巡撫張坦麟鎮海將軍金以坦疏劾天培在將
軍及署巡撫任内貪欵劣蹟
命刑部鞫訊得其營私壞法及鑚營年羹堯隆科多諸
罪案擬斬監候乾隆元年
恩釋尋病故立柱於雍正七年降襲二等輕車都尉十
三年授三等侍衛累遷頭等侍衛乾隆十六年授
浙江嘉興協副將二十三年奉
旨在頭等侍衛上行走六月授健銳營翼長派往西路
軍營剿逆回霍集占二十四年副將軍富德等敗
賊於阿爾楚爾立柱在事有功二十七年叙功給
雲騎尉世職併所襲為一等輕車都尉尋授湖北
㐮陽鎮總兵三十一年調湖南鎮筸鎮總兵三十
三年二月擢雲南提督從將軍明瑞征𠞰緬甸
尋調貴州提督九月卒於軍營
欽定八旗通志卷一百九十九
