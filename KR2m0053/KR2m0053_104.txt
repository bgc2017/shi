欽定四庫全書
欽定八旗通志卷九十
典禮志十三
滿洲祭神祭天典禮二(坤寧宫月祭儀注神坤寧宫月祭祝辭祭翌日)
(祭天儀注)(祭神翌日祭天贊辭)
坤寧宫月祭儀注
正月初三日每月初一日
坤寧宫祭朝祭
神預將鑲紅片金黃縀神幔用黃棉線䋲穿繫其上懸掛
西山墻所釘之雕龍頭髤金紅漆三角架以净紙
二張各四折鏤錢四掛於神幔兩端舁供
佛之髤金小亭連座奉安于南首啟亭門次于神幔上懸
菩薩像又次懸
關帝神像均于大炕上東向供奉炕上設紅漆大低桌二
桌上供香碟三醴酒三琖時果九碟方切灑糕分
為十盤以九盤供于桌上一供桌下北首七月供
淋漿糕亦如之炕沿下供醴酒一罇罇前鋪黃花
紅氊設獻酒長低桌桌上列黃磁大碗二一盛醴
酒一空設司爼太監等預于中間屋内鍋前地上
設油厚高麗紙二張進&KR0694;錫紅漆大桌二西向分
為二行各置于油高麗紙上届時司香點香司爼
太監司爼等進猪二於
坤寧宫門外之右首皆奏三絃琵琶之司爼等太監二
司爼官司爼八首領太監二以次進三絃琵琶在
前次十人分二層排列均向上盤膝坐奏三絃琵
琶鳴拍板其後司爼滿洲等屈一膝跪拊掌司祝
進于獻酒桌前跪司香舉臺琖授司祝司祝接受
獻酒六次每一獻將所獻之酒注于空碗内復自
盛醴酒碗内挹新酒注于二琖中以獻每一獻司
爼等歌鄂囉羅六次獻畢司祝以臺琖授於司香
一叩頭興合掌致敬三絃琵琶拍板暫止司香及
司香婦人撤盛酒之二碗並獻酒之桌設司祝叩
頭小低桌司香舉神刀授司祝司祝執神刀進司
爼等復奏三絃琵琶鳴拍板拊掌司祝一叩頭興
司爼等歌鄂囉羅司祝擎神刀禱祝三次誦神歌
一次擎神刀禱祝時司爼等復歌鄂囉羅誦神歌
三次如前儀如是九次畢司祝跪一叩頭興又禱
祝三次以神刀授于司香奏三絃琵琶鳴拍板人
等起立避于旁
皇帝親詣行禮司香移司祝叩頭小低桌于北首
皇帝進于朝祭
神位前正中向上立司祝先跪
皇帝跪司祝祝畢
皇帝行禮興退司祝叩頭興合掌致敬如同
皇后行禮
皇帝在南
皇后在北行禮司爼官司爼等俱出外惟留司爼婦人
太監等在内如遇
皇帝
皇后不行禮之日司祝叩頭畢司香撤
佛
菩薩前供酒二琖闔供
佛小亭門撤
菩薩像恭貯于黃漆木筒司爼太監等恭舁供
佛小亭並所供二香碟移奉于
坤寧宫西楹大亭香碟供于前小亭座移置於後復
移神幔稍南位
關帝神像于正中所供之酒並香碟皆移正中酒罇用净
袱羃之奏三絃琵琶鳴拍板人等進坐於原處司
香婦人歛氊三折之鋪于近炕沿處司香舉臺琖
授於司祝司爼太監等舁一猪入門置炕沿下首
西向司爼滿洲一人屈一膝跪按其猪司爼官及
司爼首領太監内監等奏三絃琵琶鳴拍板拊掌
司祝跪于炕沿下三折紅氊上斜向西南舉臺琖
獻酒一次司爼等照前歌鄂囉羅獻畢司祝致禱
以二琖酒合注一琖中司爼滿洲執猪耳司祝灌
酒於猪耳内以臺琖授司香一叩頭三絃琵琶拍
板暫止司爼滿洲執猪尾移轉猪首向東司爼太
監等進前舁猪暫順放於包錫大桌上司香舉臺
琖授司祝司祝接授臺琖舁第二猪入門獻酒灌
酒如前儀以&KR0694;錫大桌上猪二俱令首西向横放
省之每桌前令司爼婦人二舉銀裏木槽盆接血
司香婦人撤去氊進紅漆長高桌設於西炕前以
接血木槽盆列高桌上撤去所供糕酒與果猪氣
息後司爼等轉猪首順桌向南直放去其皮按節
觧開煮於大鍋内其頭蹄及尾俱不去皮惟燎毛
燖净亦煮於大鍋内以臓腑置於錫裏木槽盆舁
出另室内整理潔淨舁進以盛血木槽盆就地安
置司爼滿洲一人進於高桌前屈一膝跪灌血於
腸亦煮鍋内司爼太監等置皮於盛皮木槽盆内
撤去&KR0694;錫大桌二及油厚高麗紙仍以膽與蹄甲
貯紅漆小木碟内置於炕上所設之大低桌北首
邊上候肉熟時細切胙肉一碗設筋一雙供于大
低桌正中以二猪之肉分置二銀裏木槽盆内前
後腿分設四角胸膛向前尾樁向後肋列兩旁合
凑畢置猪首于上復以臁胋連油整置於鼻柱上
供於
神位前長高桌司香點香司香婦人鋪黃花紅氊一司香
舉醴酒碗一司香舉空碗齊進拱立又一司香舉
臺琖授司祝司祝進跪獻酒三次是獻也凡獻酒
换琖注酒及司爼太監等奏三絃琵琶司爼等鳴
拍板司爼滿洲拊掌歌鄂囉羅三次俱如前儀三
獻畢以臺琖授于司香叩頭興合掌致敬
皇帝
皇后親詣行禮如前儀神肉前叩頭畢撤下祭肉不令
出戶盛于盤内于長桌前按次陳列或
皇帝率
皇后受胙或率王大臣等食肉之處請
旨遵行如遇
皇帝不受胙之日令值班大臣侍衛等進内食之食畢
司爼太監等撤去皮骨皮油送交膳房其骨膽蹄
甲司爼官送潔净處化而投之于河隨將神幔收
捲其所掛紙錢存貯月終貯高麗紙囊内除夕送
赴
堂子與
堂子内所掛净紙及神杆同化之所有
關帝神像恭貯于紅漆木筒其供
佛小亭恭貯
菩薩像木筒及二香碟仍移奉西楹以小亭安奉於亭座之
上
菩薩像
關帝神像二筒安奉於西山墻繪花紅漆抽屉桌上供香
碟三于桌之東邊其夕祭
神儀預將鑲紅片金青縀神幔繫于黑漆架上用黃色皮
條穿大小鈴七枚繫樺木桿梢懸于架梁之西恭
請
穆哩罕神自西按序安奉架上
畫像神安奉于神幔正中設
蒙古神座於左皆于北炕南向炕上設紅漆大低桌二香
碟五醴酒五琖時果九碟以灑糕如前分為十盤
其九盤供于桌上一供桌下西邊炕沿下供醴酒
一罇未進猪之前恭請
佛
菩薩像並二香碟供于西楹大亭預令司爼太監等鋪油
紙設桌俱如朝祭儀届時進猪置於常放之處司
香點香司香婦人以司祝祝禱時所坐黑漆杌置
神位前司爼太監以鼓連架近杌安置司祝繫閃縀裙束
腰鈴執手鼓進于
神位前司爼太監二進西向立一太監擊鼓一太監鳴拍
板司祝先向
神位坐于杌上擊手鼓誦請神歌祈請擊鼓太監一手擊
鼓一點以和手鼓司祝拱立初次向後盤旋蹡步
祝禱擊鼓太監雙手擊鼓三點以和手鼓司祝復
盤旋蹡步前進祝禱擊鼓太監雙手擊鼓五點以
和手鼓司祝拱立初次誦請神歌擊鼓五點拍板
三鳴以和之二次向後向前盤旋蹡步祝禱惟擊
鼓七點司祝拱立誦神歌以禱仍擊鼓五點拍板
三鳴三次禱祝亦惟擊鼓十一點司祝拱立三次
誦神歌以禱擊鼓四點末以雙槌交擊一次拍板
仍三鳴以和之三次誦神歌禱畢司祝祝禱時惟
擊鼓四點三鼔而止退司祝以手鼓授司香婦人
釋閃縀裙腰鈴司香婦人鋪黃花紅氊
皇帝親詣行禮司香婦人移置司祝叩頭小低桌于四
首
皇帝進于夕祭
神位前正中向上立司祝先跪祝畢
皇帝行禮如朝祭儀如同
皇后行禮
皇帝在東
皇后在西行禮如遇
皇帝
皇后不行禮之日司祝叩頭畢酒罇以净袱羃之司香
婦人歛氊三折之鋪于近炕沿處置醴酒一碗空
琖一于炕沿上司爼太監等舁猪入門置炕沿下
首北向司爼滿洲一人屈一膝跪按其猪司祝跪
于炕沿下三折紅氊上斜向東北從盛酒碗内挹
酒注于琖中舉捧禱祝司爼滿洲執猪耳司祝灌
酒于猪耳内以琖置炕沿一叩頭司爼滿洲執猪
尾移轉猪首向南司爼太監等進前舁猪暫順放
于&KR0694;錫大桌上司祝跪從酒碗内挹酒注于琖中
舁第二猪入門仍如前儀獻酒禱祝灌酒畢一叩
頭興退置猪于&KR0694;錫大桌上二猪俱令首西向省
之每桌前令司爼婦人二舉銀裹木槽盆接血司
香婦人撤去氊進紅漆長高桌設于北炕前以接
血木槽盆列長高桌上撤去大低桌上所供之糕
留一盤其餘餻酒與果亦俱撤去猪氣息後司爼
等轉猪首順桌向南直放其去皮節解灌血腸煮
肉以及撤出&KR0694;錫大桌油紙等件俱如朝祭儀惟
膽與蹄甲於竈内化之俟肉熟時細切胙肉五碗
每碗設筯一雙供于炕上二大低桌之上以二猪
之肉分置于二銀裏木槽盆如朝祭儀供于
神位前長高桌司香點香司香婦人鋪黃花紅氊司祝進
跪祝叩頭合掌致敬司香婦人收氊以司祝所坐
之杌置夕祭常放處又設小桌小腰鈴列于桌上
神鈴置于桌之東撤去香碟内火並燈掩竈内火
展背燈青綢幕蔽之衆俱退出闔戶擊鼓太監以
鼓移幕前近處司祝坐于杌上初次誦神歌向神
鈴祈請時擊鼓四點又雙槌交擊一次拍板三鳴
以和之次司祝執鈴桿振鈴誦神歌以禱鼓擊五
點拍板三鳴以和之司祝置神鈴初次誦神歌向
腰鈴祈請鼓擊四點又雙槌交擊一次拍板三鳴
以和之司祝搖腰鈴誦神歌以禱鼓擊五點拍板
三鳴以和腰鈴之聲禱畢擊鼓三點柏板一鳴而
止捲起背燈神幕開戶移入燈火撤祭肉送交膳
房恭請
佛
菩薩像並二香碟仍安奉西楹原位二香碟亦供于原處
收捲神幔撤夕祭
神畫像並
蒙古神
穆哩罕神俱恭貯于紅漆匣内安奉于北墻花黑漆抽屉
桌上供香碟五于桌之南邊如為
皇子祭祀
皇子叩頭則司祝禱祝
皇子叩頭如
皇子不叩頭則司祝禱祝叩頭
皇子未分府前居住别室即于所住之正室内恭
請
神位朝祭則懸幔供奉
佛亭夕祭則繫幔於架供奉神座以祭之朝祭未進猪之
前請出二香碟供于祭室外之西山墻廊下亭内
撤出皮骨後仍請入供于安奉朝祭
神位之紅漆抽屉桌上夕祭除不請出香碟外俱如
坤寧宫祭儀凡諸王貝勒貝子公等以及宗室覺羅
並伊爾根覺羅錫林覺羅姓之滿洲等俱如此儀
祭之
正月初三日每月初一日
坤寧宫朝祭誦神歌禱祝辭
上天之子佛及菩薩大君先師三軍之帥關聖帝
君某年生小子某年生小子(為某人祭則呼某人本生年)今敬
祝者豐于首而仔于肩衛于後而護于前畀以嘉
祥兮齒其兒而髮其黃兮年其增而歲其長兮根
其固而身其康兮神兮貺我神兮佑我永我年而
夀我兮
朝祭灌酒于猪耳禱辭
上天之子三軍之帥關聖帝君某年生小子某年
生小子(為某人祭則呼某人本生年)敬獻粢盛嘉悦以享兮
朝祭供肉祝辭
上天之子三軍之帥關聖帝君某年生小子某年
生小子(為某人祭則呼某人本生年)今敬祝者豐于首而仔于
肩衛于後而護于前畀以嘉祥兮齒其兒而髮其
黃兮年其增而歲其長兮根其固而身其康兮神
兮貺我神兮佑我永我年而夀我兮
夕祭坐于杌上誦神歌祈請辭
自天而降阿琿年錫之神與日分精年錫之神年
錫惟靈安春阿雅喇穆哩穆哩哈納丹岱琿納爾
琿軒初恩都哩僧固拜滿章京納丹威瑚哩恩都
蒙鄂樂喀屯諾延某年生小子某年生小子(為某人祭)
(則呼某人本生年)今敬祝者豐于首而仔于肩衛于後而
護于前畀以嘉祥兮齒其兒而髮其黃兮年其增
而歲其長兮根其固而身其康兮神兮貺我神兮
佑我永我年而夀我兮
初次誦神歌禱辭
納丹岱琿納爾琿軒初某年生小子某年生小子
(為某人祭則呼某人本生年)今敬祝者豐于首而仔于肩衛于
後而護于前畀以嘉祥兮齒其兒而髮其黃兮年
其增而歲其長兮根其固而身其康兮神兮貺我
神兮佑我永我年而夀我兮
二次誦神歌禱辭
恩都哩僧固僧固恩都哩某年生小子某年生小
子(為某人祭則呼某人本生年)今敬祝者豐于首而仔于肩衛
於後而護于前畀以嘉祥兮齒其兒而髮其黃兮
年其增而歲其長兮根其固而身其康兮神兮貺
我神兮佑我永我年而夀我兮
末次誦神歌禱辭
拜滿章京納丹威瑚哩恩都蒙鄂樂喀屯諾延某
年生小子某年生小子(為某人祭則呼某人本生年)今敬祝者
豐于首而仔于肩衛于後而護于前畀以嘉祥兮
齒其兒而髮其黃兮年其增而歲其長兮根其固
而身其康兮神兮貺我神兮佑我永我年而夀我
兮
誦神歌禱祝後跪祝辭
上天之子年錫之神安春阿雅喇穆哩穆哩哈納
丹岱琿納爾琿軒初恩都哩僧固拜滿章京納丹
威瑚哩恩都蒙鄂樂喀屯諾延某年生小子某年
生小子(為某人祭則呼某人本生年)今敬祝者豐于首而仔于
肩衛于後而護于前畀以嘉祥兮齒其兒而髮其
黃兮年其增而歲其長兮根其固而身其康兮神
兮貺我神兮佑我永我年而夀我兮
夕祭灌酒于猪耳禱辭
上天之子年錫之神安春阿雅喇穆哩穆哩哈納
丹岱琿納爾琿軒初恩都哩僧固拜滿章京納丹
威瑚哩恩都蒙鄂樂喀屯諾延某年生小子某年生
小子(為某人祭則呼某人本生年)敬獻粢盛嘉悦以享兮
夕祭供肉祝辭
上天之子年錫之神安春阿雅喇穆哩穆哩哈納
丹岱琿納爾琿軒初恩都哩僧固拜滿章京納丹
威瑚哩恩都蒙鄂樂喀屯諾延某年生小子某年
生小子(為某人祭則呼某人本生年)今敬祝者豐于首而仔于
肩衛于後而護于前畀以嘉祥兮齒其兒而髮其
黃兮年其增而歲其長兮根其固而身其康兮神
兮貺我神兮佑我永我年而夀我兮
背鐙祭初次向神鈴誦神歌祈請辭
哲伊哷呼哲納爾琿掩戶牖以迓神兮納爾琿息
甑竈以迓神兮納爾琿肅將迎兮侑座以俟納爾
琿秘以祀兮几筵具陳納爾琿納丹岱琿藹然降
兮納爾琿桌爾歡鍾依惠然臨兮納爾琿感於神
鈴兮來格納爾琿莅於神鈴兮來歆納爾琿
二次搖神鈴誦神歌禱辭
納丹岱琿納爾琿軒初卓爾歡鍾依珠嚕珠克特
亨某年生小子某年生小子(為某人祭則呼某人本生年)今敬
祝者豐於首而仔於肩衛於後而護於前畀以嘉
祥兮齒其兒而髮其黃兮年其增而歲其長兮根
其固而身其康兮神兮貺我神兮佑我永我年而
夀我兮
三次向腰鈴誦神歌祈請辭
哲伊哷呼哲古伊雙寬列几筵兮以敬迓古伊雙
寬潔粢盛兮以恭延古伊雙寬肅將迎兮盡敬古
伊雙寬秘以祀兮申虔古伊雙寬乘羽葆兮陟於
位古伊雙寬應鈴響兮降于壇古伊雙寬
四次搖腰鈴誦神歌禱辭
籲者惟神迓者斐孫犧牲既陳奔走臣隣某年生
小子某年生小子(為某人祭則呼某人本生年)今敬祝者豐于
首而仔于肩衛于後而護于前畀以嘉祥兮齒其
兒而髮其黃兮年其增而歲其長兮根其固而身
其康兮神兮貺我神兮佑我永我年而夀我兮
祭神翌日祭天儀注
祭神翌日祭天預期如前儀恭請
佛
菩薩像供于
坤寧宫西楹大亭司爼太監等于
神杆東北鋪油厚高麗紙設&KR0694;錫紅漆大案一西向
卸下
神杆以杆端向東斜仰于倚柱上杆首拄于地撤舊
夹净紙舊穿頸骨置銅海内化之
神杆石前向上設紅漆高案一供銀碟三中碟盛所
灑米兩旁二空設置净紙一張于桌上離
神杆石稍遠西北方設紅漆架一架上覆一紅氊架
南設花木方盤桌一紅漆方盤二俱向後挨次而
設盤内置案板數枚移紅銅鍋並銅海設于木盤
之北竈門東向届時司爼太監等進猪置于
神杆石之東旁稍後首南向
皇帝親詣行禮司香婦人于
坤寧宫門内近檻處鋪
皇帝行禮黃花紅氊
皇帝進門對
神杆向上跪司爼滿洲進向前立捧米碟灑米一次
禱祝祭天畢又灑米二次退
皇帝行禮興退如同
皇后行禮
皇帝居中
皇后在西行禮司爼等俱退出于外太監等率祝禱祭
天之司爼滿洲背立如遇
皇帝
皇后不親詣行禮日司祝捧
皇帝御衣叩頭畢司爼太監等轉猪首向西置于包錫
大案上省之司爼太監二舉銀裹木槽盆接血列
于高案上猪氣息後轉猪首向南順放司爼等即
于院内去猪皮先以頸骨連精肉取下並擇取餘
肉煮于紅銅鍋内餘俱按節解開擺列于銀裹木
槽盆内置首于前以皮蒙盖其上南向順放于包
錫大案上腸臓修整後亦置于木槽盆内以盛血
木槽盆横放于盛肉木槽盆之前肉熟時司爼等
向東列坐于木盤之後以熟肉細切為絲先取精
肉頸骨供于高案西邊所放銀碟内胆貯于東邊
所設銀碟内細絲小肉成後盛小肉絲二碗各置
筯一雙稗米飯二碗各置匙一枚從東向西飯肉
相間以供
皇帝親詣行禮司爼滿洲仍如前儀捧米碟灑米一次
禱祝祭天畢又灑米二次退叩頭畢司爼官司爼
等以頸骨穿于
神杆之端精肉及膽並所灑米俱貯于
神杆斗内立起
神杆净紙夹于
神杆與倚柱之間東首所供之小肉飯撤入
坤寧宫内
皇帝
皇后受胙獻于
皇帝
皇后如遇
皇帝
皇后不行禮之日令在
坤寧宫内人等食之西首所供之小肉飯留于外銅
鍋内所餘湯肉令司爼及太監等食之其餘生肉
並銀裹木槽盆及包錫高案油厚高麗紙俱移入
坤寧宫内如祭神儀取頭蹄燎燖腸内灌血煮于大
鍋内大肉熟後盛于盤内置原處亦不許出戶令
大臣侍衛等進内食之食畢司爼太監撤出油紙
高案及皮與骨皮油送交膳房骨則司爼官送潔
净處監視化而投之於河恭請
佛
菩薩像至西楹安奉于原位鍋海置于原處神架方盤等
物各收於原處如遇雨雪司爼及司爼太監等即將
大油紙繖遮于祭天桌鍋之上如為
皇子祭天
皇子叩頭如
皇子不叩頭司祝捧
皇子衣服叩頭
祭神翌日祭天贊辭
安哲上天監臨我覺羅某年生小子(為某人祭則呼某人本生)
(年)蠲精誠以薦薌兮執豕孔碩獻于昊蒼兮一以
嘗兮二以將兮俾我某年生小子年其增而歲其
長兮根其固而身其康兮綏以安吉兮惠以嘉祥
兮
(坤謹案常祭儀注祝辭俱與月祭同寧宫)
欽定八旗通志卷九十
