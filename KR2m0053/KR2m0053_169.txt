欽定八旗通志卷一百五十五
人物志三十五
大臣傳二十一(滿洲正黃旗九阿努三音官保扎達青阿愛隆觀保)
(拉豐阿)(官達色)
努三
努三吉林滿洲正黃旗人姓瓜勒佳雍正六年由
前鋒授藍翎侍衛九年授三等侍衛十三年授二
等侍衞乾隆二年
命在
乾清門行走八年授頭等侍衛十年在
御前行走十一年二月赴北路軍營時四川總督慶復
𠞰下瞻對土酋班滚三月
命努三赴慶復軍營給治装銀四百兩尋慶復奏班滚
焚斃十二年接任總督張廣泗奏班滚現在如郎
命治慶復罪以努三隨同具奏
命銷去議敘加級革退
御前行走著在
乾清門行走十三年九月
命回京請訓再赴金川軍營十四年授鑲白旗蒙古副
都統尋授正藍旗護軍統領十八年四月偕湖廣
總督永常赴安西籌議防範事宜十九年正月留
駐鄂爾坤軍營二月凖噶爾宰桑瑪木特追来降
之都爾伯特台吉策淩闌入卡倫
上授努三參贊大臣偕散秩大臣薩喇勒往會將軍成
衮扎布率兵分路查緝時凖噶爾烏梁海宰桑赤
倫居吹地努三偕貝勒青滚襍卜台吉班珠爾分
兵往擒赤倫及所屬四得木齊雅爾都所屬一得
秦家口牲畜至額里音淖爾喀喇烏蘇擒扎哈沁
噶勒襍特兵百五十餘人及為首之達什敦多卜
事
聞下部優叙二十年二月
上以努三及護軍統領烏勒登收服扎哈沁未即擒獲
逃犯巴朗諸事退諉交定北將軍班第定邊左副
將軍阿睦爾撤納審訊並
命參贊大臣策楞協理北路軍務侍郎兆惠查明努三
等收取牲畜等項有無隠匿一併具奏尋班第等奏
至
諭曰班第等訊問努三烏勒登供詞一切推諉即卸過
於薩喇勒大薩喇勒歸順未久從前收獲烏梁海人
衆時即有搶擄之事以伊舊染凖夷習俗初到未知
法度是以姑從寬容若努三烏勒登乃滿洲世僕亦
效凖夷之所為是尚可寬宥乎且烏勒登收服烏梁
海時未將逃人巴爾報出努三擒獲包沁逃人特赫
拜哈都理應正法乃並未奏聞請旨俱屬舛謬策楞
所查努三之事尚未奏到著傳諭班第阿睦爾撤納
即將努三烏勒登併案嚴審定擬具奏四月
諭曰據班第等審訊努三烏勒登擬以應斬監候努三
烏勒登收復扎哈沁後並不往挐巴朗實係貽悮軍
機罪不可逭但念伊二人去歲收復烏梁海扎哈沁
時亦曾隨同效力著加恩免其治罪仍留軍營以閒
散效力贖罪努三烏勒登俱係滿洲世僕乃在軍營
逡巡畏葸此次不即正法俾全首領皆朕格外之恩
其由軍營查出馬匹什物及伊二人所有家産俱著
入官五月授藍翎侍衛在嚮道章京上行走二十一
年正月授三等侍衛二月遷頭等侍衛
命同左都御史何國宗往伊犂測量度數並繪地圖詳
見何國宗傳二十二年二月以送兵赴巴里坤至
嘉峪關即奏請回京得
旨降藍翎侍衛仍留巴里坤聽差遣六月招撫巴爾達
穆特各鄂拓克人衆
上嘉其奮勉擢二等侍衛七月授頭等侍衛先是將軍
兆惠追逆賊阿睦爾撤納至哈薩克哈薩克黨逆
拒戰兵敗請降兆惠遣努三與哈薩克来使往諭
即留駐其地尋阿逆竄死俄羅斯
詔努三仍回軍營二十三年正月撤兵至烏隆古聞哈
薩克錫喇之得木齊達什扎卜等匿博羅爾托輝
努三偕副都統順德訥𠞰之又生擒盜巴里坤馬
之庫魯特宰桑摩羅等於拜塔克收服根敦扎卜
達什扎卜丁壯二百餘
上嘉之二月授鑲藍旗護軍統領四月
命經理巴里坤等處屯田七月奏言自穆壘至烏魯木
齊有昌吉羅克倫可耕地十六處令屯兵輪種
詔選内地綠營兵七千往屯八月又奏言兩處應各駐
兵一千五百更番開種
命如數添派十一月偵𠞰嗎哈沁於博羅托海收其馬
匹疏入
詔賜幣時兆惠被遮黑水二十四年正月努三随定邊
左副將軍富德往援至呼爾璊分兩翼進擊賊敗
遁努三與副都統鄂博什截賊去路前至兆惠營
告援兵至復偹駝馬迎兆惠營官兵努三鄂博什
為殿回駐阿克蘇事
聞下部議叙
恩給騎都尉世職三月
命赴烏嚕木齊經理哈薩克貿易沿途查勘屯田搜捕
嗎哈沁賊衆六月奏言烏嚕木齊現屯兵一千再
留凱旋兵五千在特訥格爾昌吉羅克倫一帶分
地墾種明年穫糧即運供伊犂口糧籽種
上是之九月奏擒嗎哈沁訥克衣等下部議叙
命兼管烏嚕木齊屯田事是月奏言博克達山在烏嚕
木齊之東為西陲重鎮請令駐劄大臣每年春秋
致祭從之二十五年三月凱旋
上御豐澤園幄次宴賚將軍兆惠富德等及隨征將士
賜努三幣十端銀二百五十兩五月兼署正黃旗滿洲
副都統八月授右翼前鋒統領二十七年正月授
鑲藍旗蒙古都統兼武偹院事五月兼上駟院卿
十月
命在阿哥總諳達上行走三十年授領侍衛内大臣三
十一年五月管健銳營三十二年十月署正紅旗
護軍統領三十三年授
御前大臣三十五年五月
命紫禁城内騎馬三十八年十月調正藍旗滿洲都統
四十三年十一月卒
諭曰努三内廷行走多年甚屬出力今聞溘逝深為軫
念著施恩派散秩大臣一員帶領侍衛十人往奠茶
酒仍賞銀三百兩辦理喪事應得卹典察例具奏尋
賜祭葬如例諡恪靖子依什策楞襲病故襲次已完停
襲
官保
官保滿洲正黃旗人姓吳雅雍正十年由刑部筆
帖式擢堂主事十一年遷員外郎乾隆五年遷郎
中七年授江南江寧府知府十一年三月總督尹
繼善奏官保不宜外任
詔以京員用七月補刑部員外郎十三年轉郎中十九
年改監察御史二十年遷刑科給事中
命巡視臺灣二十二年二月擢漢軍鑲黃旗副都統五
月
命往西蔵辦事二十六年正月授刑部右侍郎十一月
轉左二十七年三月調滿洲正黃旗副都統二十
八年以刑部侍郎兼管工部侍郎三十年調工部
侍郎三十一年四月復往西蔵辦事先是西蔵糧
務通判吴元澄私那蔵庫銀買運貨物虧空銀萬
八千餘兩歷任駐蔵大臣俱失察官保訪知參奏
上命官保同駐蔵大臣瑪常革吴元澄職在蔵地審明
正法並遵
旨查失察駐蔵大臣職名入奏
上嘉官保沿途留心抵蔵後即查出此事實屬急公交
部議叙加一級三十二年授正紅旗蒙古都統三
十三年六月署理藩院尚書七月授刑部尚書仍
署理藩院事兼正紅旗蒙古都統尋調正紅旗滿
洲都統十一月兼署禮部尚書十二月充
經筵講官三十四年正月署戶部尚書是月協辦大
學士二月協理步軍統領刑名署理戶部三庫事
務
命紫禁城内騎馬六月
上駐蹕熱河
命留京辦事是月巡察興平倉奏言興平倉新收漕糧
粳米八厫内三厫俱乾潔五厫米色較潮潤若不
豫籌恐霉變虧折查乾隆二十四年江浙漕糧偶
被風潮總漕楊錫紱奏准先行支放今興平倉新
漕米色潮潤之五厫請先支放以免虧缺交倉場
侍郎妥協辦理得
旨俞允嗣經倉場侍郎實麟黃登賢查騐五厰内米色
果灰暗潮潤
上以總漕梁翥鴻不能查察交部嚴加議處實麟黃登
賢率行收倉交部察議尋議翥鴻降三級調用實
麟登賢俱降一級留任九月
命偕禮部尚書王際華戶部侍郎英廉總理平糶事宜
官保以西城麫厰虧短將監糶侍郎蒋元益參奏
並遵
旨查中東南北四城麫厰情形嗣查奏北城麩麫短少
曾經報出中東南三城監糶大臣未能豫行查辦
請與會同辦理之御史一併察議
諭曰此案短少麩麫緣由北城據實報出所辦尚是該
城監糶大臣等免其交部中東南三城未能豫行查
辦自應察議但官保等祇知各城監糶之應與處分
不知北城早報出伊等不即妥辦以致屢生事端其
咎更無可辭官保王際華英廉一併交部察議部議
俱降一級留任十一月實授戶部尚書三十五年
調刑部尚書兼議政大臣三十六年五月充
國史館正總裁六月兼署兵部尚書三十八年調吏
部尚書四十一年正月以患病年逾八旬請將内
閣吏部等事務俱行開缺
諭曰官保宣力有年尚能誠謹供職今以老病懇請解
任著以原官致仕三月卒遺䟽上
敇部查應給恩典照例具奏
賜祭葬諡文勤子萬寧官至布政使凝德任獨石口副
將
達青阿
達青阿滿洲正黃旗人姓顔扎乾隆二年由拜唐
阿授藍翎侍衛累遷二等侍衞十三年
命隨大學士傅恒往金川軍營尋
諭曰朕聞大學士傅恒沿途行走部伍整齊兵丁安静
守法此皆大學士盡心辦理故能妥協如此朕心甚
為欣慰達青阿隨軍偹辦諸務亦能協力黽勉著授
頭等侍衛從此益加奮勉悉聽大學士指示加意勤
慎不可恃恩稍自矜張也十四年二月授鑲藍旗蒙古
副都統十二月
諭曰朕明春幸五臺著達青阿等馳驛前往查勘由太
原至固關道路尋授參贊大臣往北路軍營十七年
與喀爾喀副將軍得親扎卜參贊貝勒額林沁駐
防喀錫喇烏蘇十八年五月駐防察罕淖爾特爾
竒河源十一月與喀爾喀公格勒克巴木丕勒駐
防扎卜堪等處時凖噶爾台吉達瓦齊與訥默庫
濟爾噶爾連歲搆兵都爾伯特台吉策淩烏巴什
等率所部三千餘戶来降凖噶爾宰桑瑪木特以
兵二百追入卡倫達青阿與貝勒策登扎卜公格
勒克巴木丕勒等率兵赴庫克嶺會貝子車木楚
克扎布密策淩等遷移游牧俟果有追兵相機戰
守定邊副將軍成滚扎布以聞
諭曰凖噶爾瑪木特以二百人闌入卡倫甚有輕視我
兵之意若不加以懲創將来噶勒蔵多爾濟阿睦爾
撤納必愈加恣肆如入無人之境是邊界住劄兵丁
徒有虚名何以保護喀爾喀耶在守卡兵丁僅二三
十名豈能以理曉諭阻止二百之衆成衮扎布達青
阿等即應派兵擒𠞰何以姑息玩愒至此可將現在
如何辦理之處速行具奏尋成滚扎布奏瑪木特復
逸出卡倫潜回游牧達青阿選兵一千同車木楚
克扎布等相機擒𠞰十九年正月達青阿遣使誘
致瑪木特於来路設伏瑪木特等至擒之
諭曰從前降旨原令達青阿領兵前往詢問瑪木特闌
入卡倫情由應以理責其進卡之罪倘呼之不至或
至而心懷不服有所抗拒即以兵力擒拏今但遣一
使曉諭而瑪木特即親身前来並無抗拒情形達青
阿設計誘擒辦理非是且蒙古人内名瑪木特者甚
多並不詢其孰假孰真更極舛錯瑪木特恭順聽命
釋放回巢達青阿著来京候旨三月
命在藍翎侍衛上行走效力贖罪二十二年五月擢鑲
藍旗滿洲副都統二十四年三月卒
愛隆阿(弟巴靈阿)
愛隆阿滿洲正黃旗人姓覺爾察由前鋒歷遷前
鋒侍衛乾隆十七年授正黃旗護軍參領二十年
擢黑龍江左翼齊齊哈爾副都統尋調白都訥副
都統二十一年授領隊大臣赴巴里坤軍營二十
二年五月偕參贊大臣富德追擒叛賊巴雅爾至
愛登蘇遇哈薩克阿布賚部衆突出與戰數次哈
薩克既歸附
予議叙八月自巴爾楚克至濟爾哈朗接續臺站搜𠞰
賊於沙喇博和什嶺遇都爾伯特納木竒游牧乞
降旋遁去愛隆阿追及殺千餘人納木竒遂納欵
九月收厄魯特宰桑烏魯木游牧百餘戶於察罕
烏蘇十月大兵撤回濟爾哈朗
命愛隆阿協辦軍務尋駐守濟爾哈朗巴里坤適中地
十二月領兵策應阿里衮追𠞰沙喇斯等賊二十
三年正月隨靖逆將軍雅爾哈善進討波羅泥都
霍集占先是愛登蘇之戰侍衛竒徹布陣亡至是
愛隆阿呈稱前擒巴雅爾與哈薩克對陣奪回竒
徹布屍富德未奏定邊將軍兆惠奏言臣等查詢
富德從前愛隆阿原報並無奪回竒徹布屍語至
擒獲巴雅爾時其領隊行走之處業已聲明蒙
恩交部議叙愛隆阿顯係争功請嚴議
諭曰愛隆阿貪功訐告理應從重治罪但伊此次行走
尚為出力加恩免其治罪所有議叙即著停止又
諭曰愛隆阿以羅卜蔵多爾濟晉封王爵伊但邀議叙
心懷不足殊不思羅卜蔵多爾濟係蒙古台吉愛隆
阿何可相比今但停止議叙已屬加恩前令其在雅
爾哈善隊内行走此次進兵當知立功自贖若不奮
勉效力必將伊從重治罪斷不寬宥六月大兵圍庫
車城賊来援愛隆阿等遇賊於戈壁𠞰殺甚衆霍
集占親率賊赴救愛隆阿等率吉林及索倫兵追
敗之於鄂根河殺溺死者無算
御製&KR0624;纛行有是時實賴愛隆阿率千騎至皆竒男横
衝截入亂&KR0624;陣斬將獲醜如囊探之句十月隨將軍
兆惠至葉爾羌城率左翼後隊兵與霍集占賊衆
接戰時靖逆將軍納穆扎爾將至葉爾羌愛隆阿
領兵截喀什噶爾来援路並巡查臺站至托罕塔
罕遇賊𠞰殺百人十一月授參贊大臣與定邊右
副將軍富德策應兆惠二十四年正月率右翼兵
敗賊於呼爾璊及葉爾羌河與兆惠合二月駐烏
什兼防喀什噶爾三月仍在領隊大臣上行走閏
六月兆惠奏言愛隆阿在軍營頗屬效力前議叙
明瑞等遺漏未及得
旨補行議叙尋議給雲騎尉世職八月隨富德追勦霍
集占於伊西洱庫爾淖爾十一月巡查臺站值瑪
呼斯賓巴等賊謀劫察罕烏蘇臺站愛隆阿即領
兵追襲勦獲殆盡事
聞
諭曰愛隆阿一聞瑪呼斯餘孽欲行搶掠即領兵盡勦
賊衆此次奮勉更非尋常可比蓋大功既成此等逸
賊並未責伊專辦即使逃脱伊亦不至獲咎乃聞信
即行俾逆黨不致漏網而臺站得以無虞可謂急公
任事大臣官員等果能如此存心何功不就從前賞
伊雲騎尉世職著加恩賞給騎都尉二十五年凱旋
授正白旗護軍統領兼鑲白旗蒙古副都統二十
六年
命圖形
紫光閣
御製贊曰將門傑種拍張撫髀受將軍檄力戰全歸整
師再進賈勇䧟堅弟巴靈阿盡節軀捐二十七年叙
平定凖噶爾回部功授一等輕車都尉兼一雲騎
尉世職十一月授伊犁參贊大臣三十一年卒子
佛爾卿額襲世職官二等侍衛弟巴靈阿由親軍
校洊陞三等侍衛乾隆二十一年遷二等侍衛授
察哈爾總管二十二年二月給坤都爾巴圖魯號
命赴巴里坤軍營尋授領隊大臣八月在博羅齊搜𠞰
厄魯特賊衆遇伏戰歿
賜卹如例給雲騎尉世職儒臣擬贊曰見賊輒怒如刺
必拔戰博羅齊矢石交戛奮身揮突竟殞賊中既
臠叛首祭以報忠子永安襲官貴州遊擊
觀音保
觀音保滿洲正黃旗人姓瓜勒佳乾隆十五年授
健銳營前鋒藍翎長尋補前鋒校二十一年署前
鋒參領隨征回部十一月從副將軍兆惠𠞰賊於
濟爾哈朗沿途鏖戰甚力二十三年正月以送哈薩
克貢馬来京
賞銀三十兩赴參贊大臣雅爾哈善隊内行走五月雅
爾哈善奏兵抵庫車城上鎗石如雨觀音保等負
傷攻城殺賊甚多十月從定邊將軍兆惠渡黑水
立營二十四年正月兆惠與副將軍富德合擊賊
觀音保在事有功二月
詔奬軍營奮勉效力之員實授觀音保為前鋒參領十
月擢正紅旗漢軍副都統二十五年正月調正白
旗蒙古副都統六月
恩賚軍營大員之未預凱宴者
賞緞六端銀二百五十兩二十七年閏五月叙功給騎
都尉世職
詔列五十功臣圖形
紫光閣贊曰濟爾哈朗力固噶蘭喀喇烏蘇襲廹復
完衆謂神兵出兩竒厄論拒守功兵一賊百二十
八年十月派往伊犁尋
命在領隊大臣上行走八月
諭曰伊犁雅爾等處領隊大臣四員尚覺不足著增為
六員伊犂酌派四員觀音保著駐劄伊犂三十年二
月烏什回衆滋事將軍公明瑞遣觀音保率援兵
五百赴𠞰先參贊大臣納世通奏派觀音保堵隘
諭曰納世通奏將觀音保所領兵丁撥往隘口堵禦甚
屬非是觀音保所領伊犂官兵既屬可用乃不以之
𠞰賊而置之閒地豈恐觀音保分伊等之功耶納世
通著嚴行申飭尋納世通奏觀音保進攻因厄魯特
兵先退以致受傷失礮一三月明瑞至烏什賊據
城拒議分兩路擊之納世通等攻城西明瑞偕觀
音保攻城東尋偵賊屯近城山口觀音保創未愈
即率兵四百奮𠞰明瑞分兩翼應之賊以馬步二
千餘犯西路觀音保馳擊賊披靡偕總管達克塔
納等奪山隘鎗矢並發賊敗入城殺賊二百餘奏
入
諭曰此次進攻方可謂之奮勇𠞰賊觀音保負傷效力
甚屬可嘉賜號卓理克圖巴圖魯六月明瑞奏言納
世通辦事錯謬已於軍前正法以觀音保代領其
衆八月烏什城内賊三四百人犯西南隅長圍垜
口觀音保率索倫兵力擊退之三十一年補鑲藍
旗護軍統領三十二年四月署雲南楚姚鎮總兵
五月授領隊大臣赴緬甸軍營十一月隨將軍公
明瑞至蠻結分據西山梁嚴兵駐守日昳賊由密
林中突出犯觀音保之隊觀音保等擊斬其衆二
百餘十二月明瑞統兵督戰觀音保等領右哨乘
霧深入破賊木寨三十三年二月師至小猛育賊
四面合圍明瑞歿於陣觀音保中鎗陣亡
諭曰觀音保等隨明瑞進𠞰緬匪勤事捐軀深堪嘉尚
觀音保舊有騎都尉世職著加恩給予世襲二等輕
車都尉尋
賜祭葬如例入祀昭忠祠並附祀旌勇祠子盛明保襲
五十六年因毆斃傭工婦人革職發往伊犂以其
子富增阿襲
扎拉豐阿
扎拉豐阿滿洲正黃旗人姓赫舍里前鋒統領定
夀之孫定夀自有傳扎拉豐阿襲二等輕車都尉
世職乾隆十三年授三等侍衛十五年
命乾清門行走二十年遷二等侍衛二十三年正月隨
副都統濟福赴青海𠞰沙喇斯瑪呼斯扎拉豐阿
等巡至噶斯不見賊旋回京二十四年擢
御前侍衛赴西路軍營隨𠞰逆回霍集占等參贊大臣
阿里衮奏兵至陽阿里克扎拉豐阿等領五百人
捉生抵巴爾楚克擒獲多倫回人搜默特等三十
餘八月
命議敘追𠞰賊衆之大臣官兵等
賜號西朗阿巴圖魯
賞銀百兩二十五年二月
上御豐澤園幄次
賜將軍參贊大臣等宴
賞賚有差扎拉豐阿
賞緞十銀百八十兩三月署正黃旗蒙古副都統二十
六年正月補正白旗漢軍副都統九月授參贊大
臣赴烏里雅蘇台是年
命圖形
紫光閣贊曰手格猛虎曾不色變矧驅羣羊窮回敢
面昔巴圖魯曰丁將軍孫西朗阿克紹前聞二十
七年敘平定凖噶爾回部功
賞雲騎尉併原襲世職為一等輕車都尉旋派往科卜
多經理屯田六月
諭曰科卜多新開屯田特派扎拉豐阿前往彼處雖將
墾田二十頃之處呈報一次此時地土肥磽雨澤應
時與否及禾苗若何滋長並未奏及伊係參贊大臣
副都統又專辦軍屯有事自應入告著明白具奏八
月扎拉豐阿奏稱科卜多屯田約計大小麥收在
七分以上惟所種粟因氣寒霜早秀而不實
諭曰都爾伯特人等在烏蘭古木耕種烏梁海人等在
布拉罕察罕托輝耕種俱獲豐收科卜多相距不遠
從前扎哈沁等亦曾開墾收成尚好看来此次或播
種稍遲或霜雪早降又或土性不宜種粟著傳諭扎拉
豐阿詳詢該處舊日居人酌量辦理十月奏言科卜
多屯田用青稞籽種百石向蒙古游牧貿易商民
等購買不許運送
諭曰科卜多既有内地商民行走將来生聚必繁今伊
犂等處俱建造城堡若照例興工甚屬有益科卜多
所有舊城基址既稱地形卑濕著傳諭扎拉豐阿伊
現在安營於科卜多之南哈勒巴山即於該處擇高
燥之地計可容兵民若干不必過為寬大派屯田綠
旗兵從容興築辦理十一月扎拉豐阿奏言烏梁海
内大臣察達克等前往辦理庫克新臣亦領兵五
十名往偵探策應
諭曰此次察達克辦理庫克新因庫克新原係伊部落
人等逃入俄羅斯又指伊等名目為匪是以自請往
辦原不藉扎拉豐阿之助乃伊復請自行領兵前往
徒覺張皇於事無益著速行停止定邊左副將軍成
衮扎布等尋奏額爾齊斯河渡口有兵馬旗纛蹤
跡此處向係哈薩克行走之路恐因伊等牧羣被
烏梁海竊取自當加意防範
諭曰察達克等曾請自行辦理庫克新今既有此蹤跡
當候信息明確酌量行止昨扎拉豐阿奏請領兵策
應察達克等已諭令不必前往此次非專辦庫克新
可比著扎拉豐阿同察達克等前往於偵探策應之
處自可相資為用二十八年正月察達克擒戮庫克
新扎拉豐阿仍回科卜多六月成衮扎布奏扎拉
豐阿報稱科卜多土肥但蒙古等未諳耕墾若添
派綠旗兵百木石鐵匠數人於現在修補農具將
来建造城房俱有益下軍機大臣議行成衮扎布
又奏扎拉豐阿咨稱科卜多修城請於種地綠旗
兵四百内酌派八十名委員監修兩年可竣於屯
田無悮
允之十一月成衮扎布入
覲
命扎拉豐阿往烏里雅蘇臺署理將軍印務尋来京二
十九年充右翼監督三十年三月署鑲紅旗漢軍
都統四月兼武偹院卿三十一年授滿洲正白旗
護軍統領三十二年六月授領隊大臣赴雲南軍
營十一月隨將軍公明瑞至蠻結分據東山梁十
二月明瑞督兵進𠞰值大霧扎拉豐阿率左哨薄
賊壘奪木寨一𠞰殺無算三十三年正月給都統
銜二月師至小猛育明瑞歿於陣扎拉豐阿等亦
中鎗陣亡事
聞
諭曰都統扎拉豐阿等隨明瑞進𠞰緬匪勤事捐軀深
堪嘉尚已降旨兵部從優議卹若僅循例議給世職
殊未副朕逾格酧庸之意扎拉豐阿舊有承襲一等
輕車都尉世職著加恩給予世襲一等男爵尋
賜祭葬如例入祀昭忠祠並附祀旌勇祠諡昭節子春
寧襲世職官正白旗滿洲副都統四十八年緣事
革職
命春寧子富勒洪阿襲四十九年
賞藍翎侍衛隨𠞰甘肅回匪田五等有功擢二等侍衛
遞遷正藍旗蒙古副都統伊犂領隊大臣
官達色
官達色滿洲正黃旗人姓瓜勒佳乾隆十三年補
健銳營前鋒校二十年征準噶爾派往西路軍營
五月補藍翎長二十一年十一月隨將軍兆惠自
鄂壘扎拉圖至特納格爾𠞰賊二十二年三月
上南巡兆惠遣官達色及副護軍校兆坦赴
行在備訊問
諭嘉其沿途𠞰賊奮勉行走授藍翎侍衛二十三年進
𠞰烏什護送霍集斯之子漠咱帊爾入
覲二十四年正月遷三等侍衛二十六年兼健銳營行
走二十七年五月予雲騎尉世職十一月遷二等
侍衛三十年八月授副參領三十一年六月遷甘
肅山丹營遊擊三十三年八月
命往雲南以參將題補三十四年授雲南順雲營參將
嗣以不識漢文不能辦理綠營事務自請回京當
差經略大學士傅恒以官達色鑄礮奮勉委署翼
長從征老官屯三十五年副將軍阿桂以官達色
原任參將已開缺奏補健銳營前鋒參領三十六
年隨將軍温福征金川十一月率成都滿洲兵四
百抵甲金達時方進攻巴朗拉山梁官達色與侍
衛烏什哈達等領瓦寺土兵百餘由山右登奪卡
六據其東西碉後高峰十二月復攻巴朗拉官達
色與侍衛明仁等攜大礮轟賊碉三晝夜克之
詔給巴爾丹巴圖魯號白金百兩三十七年正月師踰
達木巴宗至斯底葉安賊嚴守我兵三路夾擊官
達色以礮轟破其碉二月署松潘鎮總兵三月官
兵於北山坡築卡斷賊後賊乘雪夜築二卡攻之
賊棄卡逃越日資哩賊衆亦逃官達色分追賊泅
水淹斃無數餘竄阿哈木雅隨移營至其寨外發
礮轟擊垂破賊夜遁官達色與侍衛賡音素由中
路躡之斃賊十餘人五月温福等攻南山總兵牛
天畀既克高峰大卡官達色率兵二百協擊有賊
番突出林中欲截天畀後官達色擊走之遂合天
畀兵下壓斃第二卡拒敵之賊十餘人餘逃入大
卡時天畀連攻南山嶺第二碉官達色領兵攻第
三碉以分賊勢多所斬馘三十八年三月署襄陽
鎮總兵進攻達爾圖我兵設伏伺賊出擊之賊蔵
身碉根施鎗礮我兵舉巨礮轟擊日斃數十人時
豐昇額議移兵日旁官達色同領隊大臣華善等
率兵六千餘駐守宜喜軍營仍每日發礮作進攻
状賊守稍懈五月分路攻達爾圖官達色攻第二
三碉卡拔其木栅殱賊衆六月賊搶佔木波喇嘛
寺糧站
諭五福同官達色防守丹壩等處三十九年四月
上以凱立葉一路未能深入
命副將軍豐昇額往谷噶會𠞰官達色與侍衞普濟保
等率兵四千赴谷噶五月定邊將軍阿桂派官達
色隨參贊大臣海蘭察乘雨雪大作分路攻取喇
穆喇穆高峰大碉奪碉下石卡三殺賊十餘餘傷
竄入大碉至碉根擲火弹以雨濕不燃暫還六月
破色淜普山梁七月復隨海蘭察率兵六百直取
喇穆喇穆迤西高峰兩大碉夜半潛發援石壁蟻
附而登伏碉旁黎明突破兩碉殱賊無筭旋分三
隊攻該布達什諾大碉至溝邊賊覺鎗石如雨我
兵益奮躍踰溝刨碉根或緣碉直上賊見勢銳逸
出截擊之殱其在碉者附近各卡栅賊俱逃追斬
無算時賊尚聚守該布達什諾木城阿桂令海蘭
察等繞據木城後官兵分道進官達色攻其前賊
守益堅奮勇分攻之克其石卡木城遂突入遜克
爾宗十月攻默格爾山梁官達色與額森特等合
攻其碉卡三冒鎗石攀援直上砍破碉門殺賊二
十餘隨上山攻其西面之密拉噶拉木山奪大寨
一石碉四併克旁近寨落十一月從羅卜克鄂博
攻溝内碉寨官達色等禦格魯克古来援之賊旋
同海蘭察額森特等分隊裹糧踰溝攻格魯克古
了口克當噶海寨及兜烏當噶大碉共焚其沙木
拉渠寨連日攻作固頂沿途碉寨遂與丹壩官兵
合復領兵循格魯克古山梁下壓至桑噶斯瑪特
箐邊有賊卡二躍入殺賊賊潰克山腰石城木栅
四十年正月實授襄陽鎮總兵三月攻達佳布安
吉二寨復分兵三路攻勒吉爾博山趾賊碉官達
色與總兵保寧特成額等分攻第一碉克之四月
攻榮噶爾博下木城及木思工噶克丫口碉官達
色截殺来援賊六月攻榮噶爾博第八峰官達色
與普爾普等踰溝拔木寨二十六進逼巴占七月
以巴占抗守甚固分道從舍圖枉卡進攻官達色
循昆色爾山梁東上據雅木則碉對面遂克果克
多山等碉復同泰斐英阿額爾特等焚附近各寨
旋圍拉枯喇嘛寺官兵騰入賊不能遁殱焉遂收
喇嘛科爾所屬之卦爾沙巴等寨焚昆色爾寺及
山陽什爾德察烏曲所屬之格思等寨乘勝克雅
木則戰碉隨同海蘭察等分三路攻章谷大碉賊
掘溝設栅伏鎗石以待我兵拔栅即取其木植駕
溝而過緣碉角蟻附至碉頂以次下攻賊驚竄我
兵𠞰殺數十人克其碉並收其旁木城復從章噶
下溝分攻各碉卡官達色與保寧仁和等攻克寨
落七遂合海蘭察兵攻勒烏圍復同普爾普等由
托古魯山半破栅下逼並分攻隆斯得三寨砍寨
門先克兩寨殺賊三十餘賊来援潛入最後寨復
攻克之寨内貯鉛子積地二尺餘火藥百餘簍收
取之乃設礮臺攻逼勒烏圍之轉經樓旋與保寧
彰靄等克轉經樓官兵合破烏圍賊巣九月同海
蘭察等繞道攻達烏達圍破其當噶克底碉連破
噶拉宇及莫魯古進攻西里賊四出衝抵官達色
踰溝夾攻力殱賊衆賊穿林逃十月與福康安烏
什哈達等各領兵循達思里山麓焚碉寨閏十月
官兵克達噶木攻西里之黃草坪海蘭察攻其前
官達色拔其旁栅遂克之十一月隨海蘭察攻奔布
魯木山峰併策應各路克西里諸要隘拔木栅十
餘復同烏什哈達等逼瓦喇占以礮轟破其碉循
瓦喇占而下為薩歪有寨落三海蘭察與五福等
攻其前官達色與烏什哈達左右合擊賊棄寨逃
邀殪之旋隨海蘭察等攻克科布曲木城及索隆
古山碉進攻布哈爾朗噶克海蘭察由山坳險徑
繞出朗阿古後官達色與烏什哈達軍由左破之
收朗阿古官兵並克布哈爾及朗噶克遂據噶爾
占山梁四十一年正月我兵既取舍齊喇嘛寺復
進攻雍中喇嘛寺分兵三路官達色同普爾普等
由右進及暮兵四合賊不能支有喇嘛六十餘出
寺降餘驚潰追𠞰之進攻噶拉依賊巣二月金川
平三月調山西大同鎮總兵四月賞二等輕車都
尉併所得雲騎尉為一等輕車都尉世職
命圖形
紫光閣列前五十功臣
御製贊曰連環火攻國之䧺器率領得人無往不利及
至近碉砍門穴孔大呼直入嘉乃獨勇四十三年正
月丁父憂回旗四月
命署直隸宣化鎮總兵四十五年七月卒子哈芬布襲
一等輕車都尉
欽定八旗通志卷一百五十五
