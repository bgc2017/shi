欽定四庫全書
欽定八旗通志卷二百
人物志八十
大臣傳六十六(漢軍正紅旗焦吳世俊蘇寗完我吳守進安民宏祖)
(劉清泰吳王國光之鼎興祚)(郎賽)(劉秉權)(劉漢祚王)
吳世俊(孫雲龍)
吳世俊漢軍正紅旗人先世居開原
太祖高皇帝天命四年六月征明取開原城世俊隨叔父
吳裕來歸裕任佐領
太宗文皇帝時叙斬獲逃亡功並以所管人丁增多予三
等輕車都尉世職尋卒子常山保襲未幾常山保
亦卒以世俊襲職仍任佐領兼參領崇德五年大
軍圍明錦州世俊以紅衣礮克取馬家湖臺六年
復圍錦州明兵據吕洪山口世俊同都統金礪督
兵擊敗之七年攻塔山杏山毁其城八年隨鄭親
王濟爾哈朗征明寧遠克前屯衛中後所二城順
治元年二月叙功晉世職為二等輕車都尉五月
大兵既定燕京世俊隨都統葉臣招撫山西時流
賊李自成遁陜西其偽伯陳永福猶據太原世俊
同諸將攻克其城山西既定還至中途值鮑家莊
土賊肆掠世俊同都統阿賚率兵捕𠞰之盡殱其
衆二年隨英親王阿濟格追𠞰自成於陜西屢敗
賊衆自成走湖廣三年七月隨端重親王博洛征
浙江時明閣部朱大典據金華世俊攻破其城大
典自焚死餘黨悉平是年擢都察院左副都御史
六年授正紅旗漢軍副都統三遇
恩詔晉世職至三等男十年以疾解任十八年六月卒
賜祭葬如例子延祚襲爵康熙八年延祚卒子雲龍襲十
四年
聖祖仁皇帝命貝勒洞鄂征陜西叛鎮王輔臣雲龍隨征
將至平凉賊衆迎拒雲龍率本旗兵衝其陣大敗
之二十年隨貝子彰泰征逆賊吳世璠敗賊將線
緎於盤江西坡追至砂子哨及腊茄坡屢搴賊纛
遂進征雲南距城四十里立營擊敗賊將吳國柄
等偽國公馬寳偽將軍巴養元逃至烏木山盤踞
林谷設鹿角扼險以守雲龍隨都統希佛提督桑
額往𠞰擒斬甚衆二十五年叙功晉爵二等男四
十八年十一月卒子璘改襲一等輕車都尉
寗完我
寗完我遼陽人天命年間來歸事貝勒薩哈廉隸
漢軍正紅旗
太宗文皇帝召直文館尋授參將天聰四年大軍破永平
命同館臣達海等執黃旗登城諭士民安業尋隨貝勒阿
巴泰等守永平又從征大凌河及察哈爾並招撫
有功授騎都尉世職五年十二月上疏言臣蒙
皇上出之奴隸登之將列不揣庸愚妄自期許初被
召對輒薦五人復公疏請立六部設言官今六部已立不
設言官者意以為國人皆得進言耶又或謂南朝
多設言官竟致敗壊耶臣請明辨之我
國未立六部之前臣不具論自六部既立之後曾見
疏劾人罪者否今日秉政之人豈盡循良方正在
屬下者既不敢非其官長旁人又誰敢輕議權貴
古云兼聽則聰偏聽則蔽若設言官人必自斂君
身尚許諫諍他人寧知忌諱此古帝王明目達聰
之大用也南朝之言官壊事由伊主之鑑别不明
非洪武定制之不善臣自揣無經緯之才惟忠耿
之心至死不易今再行奏
聞以明始終無欺不勝悚慄之至六年六月與范文程馬
國柱疏陳伐明之策九年二月言頃奉
聖諭各薦舉賢能以供任使孰意無知之輩反假此為倖
進之階臣思自古薦舉之條功罪連坐所以杜弊
端而防冒濫伏願再頒
明詔自後所舉之人或效能叙功或僨事獲罪皆令舉者
同之若其人砥行於厥初改節於末路許舉者隨
時檢舉乃免連坐如此庶人知畏法而所得皆真
才矣
太宗並嘉納之十年二月罷職先是完我留守永平以好
博為禮部參政李伯龍等所訐奉
諭諄誡宥其罪至是復與大凌河歸附參領劉士英博為
士英家人舉發論罪革世職凡
恩賜莊田奴僕悉入官遂閒居數年
世祖章皇帝定鼎後起用為學士順治二年五月授宏文
院大學士充明史總裁官二年至六年三充會試
主考官又充纂修
太宗實錄總裁官並繙譯三國志洪武寳訓諸書告成
賜賚優渥授二等輕車都尉世職八年遷國史院大學士
十年四月内院以完我與洪承疇等班位禄秩應
否照漢官例奏請完我獨承
旨照滿洲大學士例尋授議政大臣十一年三月疏劾大
學士陳名夏曰古來奸臣賊子黨不成則計不得
行欲成奸黨附已者雖惡必護異已者雖善必仇
行之久而入黨者多矣始也借人以引已繼也納
賄以引人若非確訪其鄉評輿論實察其居心行
事則黨固而莫可破臣自念壯年疎慵貪博辜負
先帝一廢十年
皇上定鼎燕京復得隨入禁地矩趨公署凛守臣職者又
復十年於此愚直性生遇事勃發雖不敢行埋輪
補牘之事若附黨營私以圖目前富貴寧死不為
痛思人臣貪酷犯科國家癬疥之疾不足為慮惟
懷奸結黨禍關宗社患莫大焉陳名夏奸亂日甚
黨局日成臣不憚舍殘軀以報答
聖主並列其罪狀請
勅大臣鞫訊事詳陳名夏傳八月加太子太保十三年考
滿加少傅兼太子太傅十五年九月以老乞休奉
諭曰大學士寗完我效力多年勤勞素著今因年邁有疾
令原銜致仕以遂頤養康熙元年
聖祖仁皇帝念其贊理機務年久
命以一子補用學士四年四月卒
賜祭立碑諡文毅
吳守進
吳守進遼陽人後隸漢軍正紅旗初事
太祖高皇帝以功授三等輕車都尉世職天聰五年
太宗文皇帝詔定官制設六部守進任戶部承政八年考
滿晉一等輕車都尉時始設漢軍世管佐領守進
兼任之崇德三年正月奉
命與額駙英俄爾岱等察戶部承政韓大勲盜取庫物坐
察核疎忽論罪輸罰鍰七月更定官制改任左參
政四年正月以勒索官商金及侵冒工值等事下
部論罪應死籍没得
旨從寬革世職解部任籍家産半仍署副都統事六月授
正紅旗漢軍副都統六年隨睿親王多爾衮武英
郡王阿濟格征明錦州以紅衣礮攻克塔山四臺
斬馘無算生擒其副將王希賢參將崔定國等七
年六月擢本旗都統七月率兵攻明松山杏山同
都統金礪擊吕洪山口所屯敵兵敗之松山兵遁
入杏山附近二臺復同都統劉之源攻克之遂拔
杏山城尋奉
命與副都統馬光輝等往錦州督鑄紅衣礮八年隨鄭親
王濟爾哈朗征明寧遠攻取中後所前屯衛二城
順治元年正月叙功復授三等輕車都尉世職五
月同都統葉臣往平山西攻太原府城克之凱旋
得
優賚尋隨豫親王多鐸追𠞰流賊李自成明年四月移師
下江南
詔頒賚王貝勒大臣之宣力戎行者守進得
賜蟒服五月偕都統圖賴敗明軍於揚子江獲其戰艦克
揚州府及江隂縣城并下嘉興府三年五月叙功
晉一等輕車都尉四年授定西將軍駐劄漢中五
年八月卒年六十有二長子國柄襲隨征湖廣有
功官至副都統七年遇
恩詔加一雲騎尉尋卒以守進次子國正襲
焦安民
焦安民漢軍正紅旗人初授吏部啟心郎崇德九
年甄别各部院官安民列二等
賜人戶牲畜八年考滿授佐領順治元年遷山西雁平道
二年四月擢寧夏巡撫疏言雁平村舍凋零寇盜
充斥守備上官清都司鄭應亨晝夜巡緝士民得
安請携二人隨往寧夏委用從之十一月
上諭督撫等宣力封疆功勤勞苦兹值嚴寒尤深注念
賜安民錦裘貂褂各一十二月疏言臣巡歷河東諸營堡
惟靈州營水灌沃壤兵多務農餉不足猶可藉農
養其餘營堡兵皆鶉衣百結鵠立難支查靈營西
南有民堡八向招人耕種屯糧以供兵馬需近因
花馬興武等營歲荒將此項屯糧通融分給以資
接濟伏思守土在軍足食在農斯時有荒可墾苦
無牛隻現存耕牛六十一隻堪給兵開墾又原任
總兵南一魁取舊存馬價銀二百兩為製弓矢用
應追原價貯庫寧驛久廢稽公務請將此銀買驢
驘發附郭等馹稍供走逓庶齎奏無誤又言寧兵
月餉現在屯課徵收者支放殆盡貧民逋欠者追
比難完三軍枵腹待哺請撥秦餉三萬兩以濟饑
兵下部議如所請三年三月副將王元馬德以營
兵趙銳等罪責入獄乘釁統衆突入撫署安民遇
害元德等尋伏誅安民贈右都御史廕一子
賜祭葬如例
蘇宏祖
蘇宏祖遼陽人隸漢軍正紅旗崇德三年由舉人
授戶部啟心郎
賜朝衣一襲免丁四名八年考滿稱職給雲騎尉順治元
年授河南河北道三年遷山東布政使五年調陜
西布政使九年三遇
恩詔晉三等輕車都尉十年五月巡按御史高爾位劾該
督等計典失實連及註考藩臬宏祖降二級調用
十一年補福建布政司左參政分守福寧道十三
年遷左僉都御史十五年六月擢南贛巡撫十七
年四月山賊李玉庭糾黨雩都負固劫掠宏祖發
贛城兵捐資製火器奮勇搗巢玉庭就擒事
聞下部議叙尋以老病乞罷
上未許時賊渠謝上逵結海寇鄭成功并糾羅一鑑徐黃
毛等賊據廣東平遠五指石界連閩贛六月宏祖
會閩粤兵合𠞰上逵詐降潛逃紅畬宏祖授將材
李宗韜以計擒斬一鑑黃毛等七人乘夜進攻賊
倉皇遁走連追至柑子窩中木溪悉捕斬遂毁五
指石寨進𠞰紅畬諭賊黨縳渠自首得免罪未幾
縳上逵獻誅之十八年五月遣遊擊王什𠞰廣昌
賊乘雨攻不備連破滴水羊石二寨斬千餘級擒
賊渠幸連升蕭來信叙功加一級時地方初定學
宫傾圮宏祖首倡捐修康熙元年二月甄别督撫
大臣
命宏祖以原官致仕三年四月卒
賜祭葬如例
劉清泰
劉清泰遼陽人隸正紅旗漢軍初名朝卿
太宗文皇帝賜今名崇德六年由諸生試一等入内院辦
事順治二年擢宏文院學士六年充纂修
太宗文皇帝實錄副總裁九年充會試副考官教習庶吉
士尋授浙閩總督時海賊鄭成功據厦門䧟漳浦
海澄南靖
上賜清泰勅曰鄭成功屢擾沿海郡縣本應翦除但昔年
大兵下閩其父芝龍首先歸順其子弟何忍背棄父兄
甘蹈叛逆此必地方官不善開導致彼疑懼反側今已
命芝龍作書遣人往諭如果悔罪歸順不吝爵賞爾當
宣布朕意使之悦服十年二月清泰疏劾巡撫張學聖
巡道黃澍總兵馬得功前此偵成功赴粤潛襲厦
門攫其家貲致成功索償修怨連䧟城邑疏下部
議學聖等並罷黜三月清泰得成功自海上報芝
龍書因疏言成功妄覬浙東粤東地安插兵衆語
涉浮誇與其更張於既撫之後不如詳慎於未撫
之先得
旨所奏具見深識遠慮仍相機而行五月平南將軍金礪
攻海澄將克之以餉不繼還軍漳浦會
頒勅招撫成功封為海澄公遂罷兵清泰疏請於浙閩兩
省調兵一千駐守浦城增設遊擊守備等官部議
從之十一年清泰以成功既奉
詔許給泉漳惠潮地仍不矱髮其黨逞掠如故疏言成功
無歸誠實意宜
勅遣八旗兵赴閩駐守要地以資策應下諸王大臣議清
泰旋以病乞假成功復寇掠漳州泉州
上命定遠大將軍濟度率兵往𠞰左都御史龔鼎孳劾清
泰一籌莫展當將軍金礪攻圍海澄不能同心合
力及招撫未就又不控扼險要回駐杭州藉病息
肩致海疆被䧟疏下部議革任十八年
聖祖仁皇帝御極起為秘書院學士尋授河南總督康熙
元年築開封城清泰疏言城工浩繁未可以歲月
計官民捐輸者俟工竣議叙未免觀望不前請按
季報部錄叙以觀速效部議如所請三年以報墾
荒地一萬二千餘頃加銜兵部尚書四年五月以
疾致仕八月卒
賜祭葬如例
王國光(子永譽)
王國光漢軍正紅旗人先世為滿洲姓完顔父王
一屏初為明千總
太祖高皇帝天命四年征明取開原城一屏率所屬來歸
賜人口馬駝銀幣授佐領
太宗文皇帝天聰八年予三等輕車都尉世職國光初任
佐領兼戶部理事官崇德七年襲父職擢正紅旗
漢軍副都統兼戶部參政八年隨鄭親王濟爾哈
朗征明攻克前屯衛中後所二城順治元年叙功
晉世職二等輕車都尉是年改六部參政曰侍郎
國光仍任戶部侍郎兼副都統三年隨定西大將
軍和洛輝駐防西安有逆賊孫守法胡向宸據興
安山峪出犯西安國光率兵擊却之又擊敗賊黨
歐文炳等以雲梯拔其寨獲馬騾器械無算五年
考滿晉一等輕車都尉是年十月遷本旗都統六
年隨英親王阿濟格征大同叛鎮姜瓖攻克左衛
朔州汾州太谷四城八年正月叙功晉三等男尋
遇
恩詔晉一等男四月河間佐領碩爾對訐告給餉不均事
戶部諸臣坐降革有差國光以前任侍郎降一等
輕車都尉九年遇
恩詔加一雲騎尉十年正月
上以前此戶部諸臣處分過重令核議寬減復國光一等
男二月隨定遠大將軍貝勒屯齊征湖廣擊敗李
定國兵於永州又敗孫可望于岔路口多所斬獲
十二年海賊鄭成功張名振等合犯浙江國光同
寧海大將軍伊勒德統師往征敗賊舟山十三年
二月授兩廣總督
賜蟒服鞍馬並
諭奬其才品優長足勝委任加太子太保十五年大兵三
路分𠞰明桂王朱由榔征南將軍卓卜特由廣西
柳州慶遠一路進征國光疏言大兵取道柳慶恐
黔滇諸賊由南寧來犯因遣參將張榮周貴率兵
赴梧潯協力堵禦疏入
報聞六月以疾解任還京十八年
聖祖仁皇帝御極授鎮海將軍統兵駐防潮州康熙三年
同平南王尚可喜會師𠞰碣石叛鎮蘇利至海豐
偵賊設伏要路欲奪我大礮隨分兵擊敗其衆遂
進師燈籠山蘇利乘我軍未及成列率衆萬餘突
來薄戰我軍左右夾擊賊衆潰遁追薄碣石衛城
四面環攻拔之擒斬蘇利及偽總兵陳英偽副將
李慧等餘黨竄匿各寨國光督兵由惠來分𠞰連
破賊寨偽總兵陳義鄭盛率衆扼險抗拒我兵奮
勇掩擊鄭盛勢窮自縊死陳義中創僅以身免四
年因病乞休
温旨慰留之明年
詔率所属還京仍任本旗都統八年以老致仕九年正月
卒
賜祭葬如典禮諡襄壯子永譽襲爵康熙十三年正月授
河南提督四月河北總兵蔡禄叛應逆藩吳三桂
内大臣阿密達率兵往𠞰擒斬之永譽奉
詔赴懷慶拊循士卒因請暫駐其地防守九月
上以安慶為兩江重地令設提督調永譽任之時逆藩耿
精忠遣偽都督宋標等䧟江西饒州遂犯徽州十
四年永譽督兵駐建德令參將傅爾學進𠞰賊衆
千餘沿山扼險我兵分隊擊之斬級無算俘宋標
磔於市尋以簡親王喇布疏請增兵永譽率所属
移守徽州十二月征南將軍穆占以吳逆堅守衡
州乞調永譽助征
上以徽州要地未便調遣不允十七年江西平裁安慶提
督改永譽為江南提督移駐松江十九年遷廣東
將軍二十年疏言粤東瀕海地宜修理戰艦移兵
防守請改陸路兩鎮各一營為水師以供調遣部
議如所請二十二年王大臣議以兩鎮官兵歸總
督統攝分撥各汛地防守永譽疏言海疆重地省
城尤為扼要應留兵四千駐防
上允所請二十七年授本旗漢軍都統三十年
命定北將軍瓦岱領兵赴張家口偵防噶爾丹永譽同都
統喀岱等參贊軍務三十五年
上親征噶爾丹分漢軍為四營永譽統領正黃正紅兩旗
由中路進噶爾丹聞大兵至不戰而遁永譽同平
北將軍馬斯喀督兵追躡偵賊遠竄乃還三十六
年隨
駕寧夏
命督運軍糧留貯黃河西岸要地監守之及大將軍費揚
古奏報噶爾丹竄死凱旋兵出境乃還京四十三
年二月卒祀河南名宦子興武改襲一等輕車都
尉兼一雲騎尉
今上乾隆十八年二月王興武之子福山及族人並得
旨改隸滿洲正紅鑲白二旗
郎賽(子阿爾泰)
郎賽漢軍正紅旗人本姓劉世居鐵嶺初為驍騎
校崇德七年分設漢軍佐領令管壯丁二百名隸
正紅旗八年九月隨鄭親王濟爾哈朗征明寧遠
取中後所及前屯衛叙功予雲騎尉世職十二月
隨征黑龍江俘獲甚衆順治元年四月睿親王多
爾衮討流賊李自成郎賽率兵前驅敗偽總兵唐
通于一片石十月隨豫親王多鐸追剿流賊至陜
西二年隨征江南攻克揚州及崑山常熟嘉興等
縣預有功晉世職騎都尉七年任兵部郎中兼參
領三遇
恩詔晉世職至一等輕車都尉是年遷正紅旗漢軍副都
統十三年閏五月擢本旗漢軍都統六月以海賊
鄭成功猖獗
命掛寧海將軍印駐防福建十四年攻閩安鎮克其城十
七年同都統索渾護軍統領賚塔等𠞰賊厦門官
軍不習水戰失利罷任逮問革世職康熙十年六
月卒子阿爾泰初由廕生授吏部員外郎順治七
年遷郎中十二年授佐領尋兼參領康熙三年出
任湖廣辰常總兵七年調浙江黃巖總兵十三年
八月逆藩耿精忠叛黨曾養性祖宏勲等由温州
驅賊衆陷黃巖提督塞白理時駐寧波疏言臣與
黃巖總兵阿爾泰久為婚姻素以忠義相勖前聞
叛賊祖宏勲陷温州議與合兵討賊彼亦以不員
國恩自許故一聞黃巖内變臣謂阿爾泰必死乃九
月初六日據陷賊逃回之臣標千總高興言黃巖
城破係城守𠫭將武灝先行通賊受偽總兵職致
拒賊兵丁陣亡者三百總兵阿爾泰亦已割辮從
賊受偽將軍職臣思阿爾泰世受
國恩不能死節忍受偽職狗彘不食其餘阿爾泰之
女舊與臣長子銓德為媳臣欲逐去又無家可歸
去留生殺悉候
聖裁疏下王大臣議以塞白理之媳係阿爾泰舊日出嫁
之女應仍留塞白理家阿爾泰之長子佐領劉紹
烈駐防京口現調往杭州應就近收禁十四年康
親王傑書統師駐金華疏言阿爾泰不肯從逆為
賊縊死兵部奏釋劉紹烈仍以佐領赴貝子傅喇
塔軍前效力十五年八月署參領𠞰賊處州戰石
塘嶺殁于陣十六年三月福建巡撫楊熙疏陳阿
爾泰權宜詐降以圖恢復為賊伺知十三年十一
月拘至福州十四年正月耿精忠使人縊死南門
通衢部議贈右都督予卹廕
詔以恩卹忠節關係大典令再確察情節部臣奏阿爾泰
先經康親王疏稱不肯從賊今巡撫楊熙復察寔
被賊戕害應照例贈卹得
旨不准加贈仍
賜祭葬如例二十五年
賜劉紹烈卹銀予雲騎尉世職以阿爾泰之次子劉紹韜
襲四十年劉紹韜因疾罷以其子伊理布襲雍正
七年阿爾泰劉紹烈並入昭忠祠
劉秉權
劉秉權漢軍正紅旗人順治元年任兵部主事九
年三月遷刑部啟心郎十五年裁缺改刑部主事
十七年七月遷戶部員外郎十八年
詔前此由啟心郎改主事者仍以四品用康熙元年正月
遷僉都御史三年十二月擢國史院學士六年十
二月授廣東巡撫先是順治十八年以沿海江浙
閩粤數被海賊劫掠且有奸民交通接運
詔遷沿海居民于内地至是廷議展界復業
上遣都統特錦等會勘廣東沿海邊界設兵防守安插遷
民秉權與總督周有德疏言粤民聞展界之令相
慶復歸故土而田疇久荒其墾復者應年終冊報
俟三年後起科尋疏言粤東有荒棄屯地三千五
百餘頃舊額每畝科米三斗較民田多數倍民不
敢承墾請照民田一例起科庶屯賦不致虚懸又
疏言新還故土之民耕墾無資必量給牛種助其
畚&KR1257;粤東積榖以備賑向即賑此遷移失業者居
多自康熙六年以來共存榖四萬二千餘石請量
留二千石備給囚糧餘悉酌給復業之民使資牛
種則民沾寔惠榖無漏巵較每歲零支賑濟更有
盈寧生聚之效三疏並下部議從之九年閏二月
御史徐旭齡摘秉權履任後諸奏章劾其庸懦無
能依違成習徇庇容隐舛誤遲延
命秉權回奏秉權疏辯仍下部察議劾欵俱經秉權辯釋
惟屯糧奏銷由戶部駁詰改正秉權難辭舛誤之
咎罰俸一年六月疏報康熙八年分安插丁口十
萬二千一百有竒墾復田地一萬七百四十餘頃
十年五月疏報九年分安插丁口三萬一千四百
有竒墾復田地七千八十餘頃十一年五月奏報
十年分安插丁口二萬五千九百有竒墾復民屯
田地七千三百八十餘頃得
旨廣東海疆要地劉秉權連年安插人民墾復地畝為數
甚多具見盡心料理十三年四月聞逆藩耿精忠叛應
吳三桂疏言福建巡撫劉秉政係臣同父異母親
兄雖自幼各居已久今福建有變撫臣偷生臣處
嫌疑之際墾
恩罷斥歸旗待罪疏入
命吏兵二部會議時廣西將軍孫延齡亦叛平南王尚可
喜疏言秉權履任以來廉静和平素為文武兵民
信服自廣西告變臣與商酌機宜見其智識淵深
議論慎密信之重之當兹多事之日籌兵策餉正
資熟練提督嚴自明偕總兵司道等合詞籲留謹
據情入告
詔秉權仍留任五月秉權疏言孫延齡黨附吳逆叛居桂
林已會疏請
旨發兵攻𠞰但桂林城堅靠山倚水必須礮火制勝今與
平南王議發紅衣大礮四十位以木馬船載之并
備火藥器具送往以冀速奏捷音又疏言潮州總
兵劉進忠勾通閩逆據潮反叛各郡民心惶擾土
寇乘機竊發乞
敕江西發兵一千來粤以資𠞰禦又疏言耿逆鴟張如聽
其安閒布置招兵集餉來犯始應非計之得也請
敕浙江兵分兩路進𠞰一由江山縣取浦城一由温州府
取福寧江西兵亦分兩路一由建昌府取光澤一
由瑞金縣取汀州粤東恢潮之後即進取漳州之
詔安閩中文武荷
朝廷豢養多年一旦脅從原非本意五路並進各郡
自必聞風内應改邪歸正耿逆孤雛腐鼠屈指滅
亡當在數月之内再乘此兵威移𠞰吳逆先聲所
至已奪其魄若桂林叛賊大勢更在耿逆之下摧
枯拉朽又不足言矣又疏報碣石衛山賊水寇乘
機竊發圭湖青子等鄉有賊徒二千餘人犯甲子
所城遊擊李復竒督兵擊敗之六月疏報𠞰捕藏
匿偽隆武勅印之賊首李唐宗及其子於永安縣
南嶺斬之餘黨悉平八月疏言逆賊劉進忠自恃
潮城險固負嵎拒敵挖溝樹柵堅守葫蘆大山以
為屏障都統提鎮諸臣雖已三戰三勝而官兵冒
暑勞苦仰擊甚難耿逆又發援兵將至臣有提督
軍務之責現擬親率藩撫各標官兵自省往潮與
都統提鎮諸臣相度形勢分布險要絶其外援斷
其糧道乘機誅擒逆惡用彰
天討尋疏報𠞰殺沿海水賊千餘級陣擒賊首陸老初等
救回被擄男婦五百餘名九月秉權率師至潮州
城南隅有鳳凰洲河道外通大海内接城壕為糧
道援兵必經之所劉進忠引逆黨六千餘人在鳳
凰洲架木城二據之以耿逆所遣偽都督金漢臣
等列二營于鳳凰臺下秉權與都統尚之孝定議
進攻躬冒鋒鏑越塹排柵連破兩木城賊敗奔鳳
凰臺下劉逆親率二千餘衆迎敵官軍乘勝破其
三營賊大潰溺水死者無數劉逆以數十人遁入
城陣斬金漢臣等五千二百餘人擒偽副將蘇忠
等八十三人獲器械無算别遣副將何九衢等攻
復澄海縣十月遣總兵苗之秀攻克揭陽南北礮
臺二殱斃賊黨甚衆招撫偽官四十五員水陸營
兵三千九百餘名復揭陽潮陽二縣十一月卒於
軍遺疏至得
旨劉秉權撫粤有年寔心任事近以潮逆負固督兵進𠞰
得獲礮臺招復三縣克奏膚功不意積勞成疾遽爾奄
逝朕心深為憫惻下部從優議卹
賜祭葬如例諡端勤子思儼由廕生任郎中秉政者初任
直隸雞澤知縣順治九年行取授雲南道御史十
五年遷太僕寺少卿十六年遷左通政尋任寧夏
巡撫康熙四年裁缺五年補福建巡撫十三年逆
藩耿精忠叛秉政從逆十五年十月康親王入閩
耿精忠窮蹙乞降
詔秉政來京旋病死論罪籍其家子孫没入内務府
劉漢祚
劉漢祚漢軍正紅旗人由生員任直隸河間知府
順治三年遷寧武兵備道五年遷江南左布政十
二年
詔内外大小官員直陳民隐司道府各許奏職掌事宜一
次漢祚疏陳五事一江南本色顔料應照各省府
縣自行解部一請留州縣起運錢糧十分之一備
買草豆以濟軍需一催提協餉宜按季解濟一江
南驛站已題明止用本地裁省銀兩至山東直隸
請免提江南協濟一有主荒田亟入興屯俾民無
包糧之累有司得按寔徵收
上以其言可採下所司議行十三年巡按秦世楨以漢祚
轉運軍需正已率屬舉薦擢福建巡撫時海逆鄭
成功襲陷閩安鎮山賊紛起漢祚入境疏奏地方
彫敝情形及籌餉諸事次浦城招撫山寇林雯魏
賜等收其偽印兵器檄各路員弁會𠞰海寇陳德
容破其黨蔡赤潘桂等疏入報
聞時廷議裁併直省各道下各督撫議漢祚言閩疆多事
所恃各道聮絡堵禦分汛嚴防未可輕議裁併
上從之十二月招降偽都督李鳳等一百五十餘員十四
年正月疏言左都御史魏裔介請以浙閩總督移
駐漳州盖因漳近海澄藉以控禦鄭逆今海澄已
歸版圖漳僅閩海一隅若偏處於漳不惟不能顧
浙亦不能顧全閩逆賊竊據閩安鎮等處離省城
僅三四十里督臣應如舊駐衢州浙閩江西三省
適中之地調度兵將規復閩安以固根本得
旨如議三月疏報賊渠偽都督何傅偽將軍林文隆播虐
於侯官古田閩清建寧偽都督鄭飛熊擾害建安
甌寧已非一日臣仰體
皇上好生之仁同督臣遣員招諭傅及文隆繳到偽印率
偽官兵四百二十二員飛熊亦率偽官兵三百七
員名來降得
旨嘉奬前巡撫宜永貴奏平海寇未及提督馬得功在侯
官夾擊事部以提督逗留飭查漢祚為疏辯賊逼
省會雖退未肯遠離自馬得功渡江夾擊賊圍始
解查問官兵如出一口提臣寔有戮力之功無逗
留之弊下所司知之又疏言閩省山海交訌在在
防𠞰非同無事地方經制官兵未可一例裁汰又
言宜永貴不行奏明動支叛産銀兩賞給將士寔
因逆賊傾巢入犯省會兵力單薄永貴輿疾登陴
高懸賞格危疆賴以保全其用項應請開銷俱下
部議從之十一月疏言海逆恃海憑舟乘潮出没
前盤踞閩安鎮經年築城建寨勢甚堅牢今幸
皇上威靈行間文武戮力迅攻克復賊膽已寒是以盡撤
賊營聚集中左廣造巨艦復圖飄忽一切沿海汛
防將領臣俱星檄勤密戒嚴無煩
睿念外惟是漳泉興福以及雲霄漳浦南靖詔安等處必
須增兵造船為一勞永逸之計下所司議速行先
是總督佟岱劾侍郎周亮工任閩藩時貪酷四十
欵下撫按勘訊刑鞫如佟岱指
詔亮工住閩質訊會佟岱以他事解任漢祚審得各欵皆
虚以案情重大承審官同犯證解部定擬亮工後
得免死起用事詳本傳於是御史張所志劾漢祚
才庸年邁避怨避勞於重案依違兩端請罷斥漢
祚亦具疏乞休從之御史許之漸續劾漢祚賍私
等欵在閩候質巡按范平訊無據之漸以妄奏議
處漢祚年老休致免議後十餘年卒於家子光美
由筆帖式任貴池縣知縣康熙十九年擢監察御
史二十七年遷内閣侍讀學士四十一年遷内閣
學士四十二年擢安徽巡撫四十八年以匿災不
報降五級調用
王之鼎
王之鼎漢軍正紅旗人都統王世選子也順治七
年襲父二等子爵九年遇
恩詔晉一等十年署參領隨寧遠大將軍貝勒屯齊征湖
南擊走孫可望兵十三年十月授正紅旗漢軍副
都統十五年十二月隨安南將軍明安達禮駐防
貴州十七年還京十八年
聖祖仁皇帝御極授福建中路總兵康熙二年八月會兵
進取厦門海賊鄭錦以兵萬餘來犯之鼎督兵數
十戰斬殺甚多遂克厦門金門及古浪諸島三年
三月同提督王進功敗賊帥黃盛林茂裴德等拔
銅山賊巢叙功晉爵三等伯八年十一月仍授本
旗副都統十年授江南提督十二年擢鎮海將軍
駐防京口是年冬吳三桂反明年二月耿精忠亦
叛海賊乘機煽亂
上以安慶為江南上游要地
命之鼎遣副都統一員領兵千名防守安慶而以安南將
軍華善率八旗官兵同之鼎於京口駐防五月之
鼎以賊船往來無定請調江隂瓜洲戰艦集天寧
洲令右路總兵侯襲爵督率訓練以備戰守七月
疏言黃浦水汛外通大海内達蘇松更有沿海馬
道下抵杭州上接京口請撥崇明沙船七十令八
旗及綠旗官兵駐黃浦操防設遇賊船飄突水則
舟師整備以扼要隘陸則馬道飛馳共圖撲𠞰似
亦防禦之一法也疏俱得
旨俞允九月
勅簡親王喇布為揚威大將軍率兵駐江寧之鼎參贊軍
務十七年十一月
諭兵部曰王之鼎才略素優鎮守京口克稱厥職著調補
福建水師提督加定海將軍之鼎聞
命疏言京口兵有願移福建效力者請以一千名支給行
糧隨征下部議從之十八年五月改授四川提督
十九年四月疏言蜀省幅員數千里川南各路接
壤雲貴密邇逆巢川西一路隘口直接西番時虞
窺伺臣既膺提督之責宜整練標兵相繼應援今
以原帶京口官兵一千名改設中營而左右二營
有官無兵請准召募精銳充伍以資戰守又蜀疆
初復非承平無事可比一遇有警非馬不能疾馳
請以步七馬三為額部議提標二營缺額之數現
有隨征總兵何成德等官兵二千餘名可暫充補
而四川提標經制原係馬二步八又未令進𠞰雲
貴應無庸添設寢其奏是月賊將尤廷玉等犯永
寧之鼎統師進𠞰先遣總兵劉魁率精銳馳赴永
寧值賊兵已據城南山箐列寨劉魁同總兵李芳
述分路進戰冒矢石奮勇衝擊陣斬偽總兵毛友
貴等大敗賊衆獲器械無算六月勇略將軍趙良
棟以大兵將進𠞰雲貴調李芳述等往叙州而留
之鼎駐防永寧八月賊將胡國柱以逆書附䧟賊
來歸之厮卒煽誘我軍之鼎具狀以
聞時賊既䧟瀘州復犯永寧之鼎拒守月餘外援阻絶九
月九日賊穴城城䧟總兵斐雅逹劉魁何成德遊
擊陳先鳳等並為賊困之鼎解印付家人陳善曰
吾義與此城存亡爾可間道走成都歸印
朝廷分遣畢遂大呼率官兵巷戰手刅數賊羣賊蜂
至左腋被創為賊所執遂至貴陽逆孽吳世璠遣
人說之降之鼎罵賊不屈賊以刅加項之鼎神色
不變瞋目大罵曰鼠輩何不速殺我天兵不日盡
誅汝等耳遂遇害事
聞得
旨王之鼎兵力單弱堅守孤城衆寡不敵遂遭賊䧟乃志
不屈賊盡忠殉難深可憫惻下部議卹贈太子少保廕
一子四品官
賜祭葬如典禮諡忠毅櫬至京
遣内大臣往奠子毓秀襲三等伯三十四年祀江南名宦
三十六年子毓賢官貴州布政使貴州巡撫閻興
邦以士民籲建之鼎祠於貴陽毓賢自任其費請
賜祠扁入奏
御書忠節垂芳
賜之四十六年
上南巡幸松江府
御書純忠遺愛
賜其祠雍正七年入祀昭忠祠
吳興祚
吳興祚漢軍正紅旗人順治七年以貢生授江西
萍鄉知縣再任山西大寧知縣十八年遷沂州知
州尋以驛務遲誤降調康熙二年補江南無錫縣
知縣十三年八月遷行人司仍留任十四年四月
漕運總督帥顔保疏陳興祚涖任後清釐錢糧代
輸前任歷年逋賦積弊一清又招徠流民復業捐
給牛種陞科四千二百餘畝又立法徵漕倉場肅
清盡除折勒之弊列疏保題吏部以吳興祚有本
任未完漕項停陞之例議駁奉
旨吳興祚准照該督所薦行十五年陞福建按察使時逆
藩耿精忠降
詔命仍留靖南王爵率所屬官兵進𠞰海寇逆賊朱統錩
先受耿精忠敉遠將軍偽印聞精忠已降遂自稱
宜春藩盤踞貴溪為江浙閩三省大患興祚抵任
輕騎至光澤招撫偽都督陳龍施廷宇等統錩竄
入江滸山興祚計令投誠之偽總兵蔡淑佯回賊
營為内應隨遣陳龍率所部導大軍直搗賊穴獲
朱統錩子朱義潛侄朱義質賊勢大蹙偽總兵馮
珩等縳朱統錩以獻獲其偽敉遠將軍銀印降偽
官一百八員兵九千餘十七年五月擢福建巡撫
時海賊鄭錦以臺灣為窟穴厦門為門戶分遣其
偽帥劉國軒等窺伺漳泉興三府興祚始受事漳
泉屬縣相繼告䧟泉州被困日久七月興祚率標
兵由興化陸路進𠞰抵仙遊縣偽總兵黃球等擁
衆數千結連沿山土賊萬餘屯據白鴿嶺興祚分
兵三道自當中路與賊遇自辰至酉賊殊死戰不
退我兵從旁奮擊遂奪取白鴿嶺關口斬級六百
餘墮岸溺水死者無算賊大潰復追敗於嶺頭灣
克復永春縣城遂遣兵分左右翼進𠞰再復德化
縣城賊帥劉國軒聞風遁去尋仍以巨艦數百出
没於赤㠗黃﨑諸處興祚遣發水師總兵林賢揚
颿出海遊擊王祚昌徐德濟通判陳君翼同知陳
子威乘風前進千總陳春張景咸以火箭飛射三
路夾攻賊大潰焚沉賊船六十餘擒斬賊衆六千
餘焚溺死者不可勝計興祚謂欲絶海寇全藉水
師疏請增募水師二萬
詔從所請七月興祚遣驛傳道王國泰等招降偽總兵蔡
冲琱林忠等三百八十五員兵丁萬二千五百餘
人招回島民男婦一千二百人得其偽關防劄諭
印記無算獲船六十有七分撥水師營是年叙功
晉秩一品十九年正月興祚疏言鄭逆盤踞厦門
沿海數千里受其荼毒臣自去冬新造戰船工竣
水師提督萬正色分配將士由閩安鎮駕出大洋
操演惟視舊存大小船艘修理工畢江南礮手齊
集即行配駕相機進𠞰若過二月風汛轉南我師
反在下風難以制勝今鄭逆悉調賊兵厚集海壇
距我駐師之地咫尺相對恐賊船一得順風肆出
侵犯我師必抽回内港以逆其鋒沿海各汛更滋
擾累莫若乘風勢利便先攻海壇毁賊門戶並水
陸夾攻以分賊勢今議以水師攻取海壇臣統標
兵捷赴同安會同總督將軍調度陸兵配駕八槳
船由海倉松嶼潯尾石潯分路進取厦門䟽下王
大臣會議如所請行于是興祚自泉州港會同寧
海將軍拉哈達總兵王英道同安進取厦門賊將
分據&KR1801;州潯尾二要口興祚發紅衣礮攻克之直
趨厦門斬溺無算賊大敗潰散遂克厦門復遣兵
取金門餘賊悉竄臺灣興祚因請留澳民防守蠲
免荒田糧減關課提督萬正色亦疏請於海澄厦
門等十四處設鎮分防
上命兵部侍郎温岱前往會同詳閱定議温岱至閩姚啟
聖與言克復海壇時正色與偽總兵朱天貴密約
投誠然後進兵並無殺賊攻取之處温岱回京兵
部據其言入奏
上諭曰進𠞰海賊一事吳興祚萬正色會同定議志靖海
氛不俟荷蘭舟師乘機進取正色水師先行出洋興祚
率陸兵聲援驅除海逆迅奏膚功不得以朱天貴密約
投誠謂冒濫軍功仍即與議叙二十年四月予騎都尉
又一雲騎尉世職時海逆鄭錦死奉
詔乘機規定澎湖臺灣以原任右都督施琅熟悉海寇情
形充水師提督尅期進師施琅疏奏巡撫吳興祚
决意進兵臣職領水師理應獨任且未奉有督撫
同進之
旨奉
詔吳興祚有刑名錢糧之任不必進𠞰二十一年正月擢
兩廣總督興祚疏言粤民受逆藩數十年之害利
盡錙銖如鹽埠一項額課一十四萬有竒此盖千
百商民凑合資本行運逆藩以鹽為利藪強佔鹽
田場埠鹽課無出商民並累此粤民受困之一也
廣属渡税三百八十餘處逆藩兵卒羅踞津口重
加税錢又不許增船分載往往人多載重渡民被
溺此又粤民受困之一也粤貨至境舊有落地税
名逆藩創立總店銅錫鐵木之属已納税者重加
私斂下至鷄豚蔬果一概截抽此又粤民受困之
一也漁課舊額通省五千四百餘兩藩役委官重
斂苛征歲入鉅萬此又粤民受困之一也至市舶
一項原與民無害奸徒沈上達乘禁海之日番舶
不至勾結亡命私造大船出洋為市今廷議許番
舶自來在香山澳與商民陸地貿易内地之民既
不出洋仍與海禁無碍宜照舊抽税以資國用伏
讀
恩詔有云逆賊盤踞地方横徵税課該督撫查明悉行除
免粤東一省如鹽埠渡税總店漁課四項或應豁
免宜聽部議施行奉
旨悉行除免二十二年又疏請分駐廣東兩鎮官兵左鎮
統陸兵一千水兵二千駐扎廣州分防要汛右鎮
統陸兵三千駐劄韶州居中調度分防連陽英清
各要汛事下兵部又疏奏舊例廣西南太思三府
俱食廉塩欝林等府俱食高塩拆運良便後因塩
田盡遷改銷梧引今高廉二府塩田既復請仍舊
例改食高廉塩路近價賤有便于民部議如所請
行又奏請廣州沿海地畝招民耕種
上諭曰前因海寇未靖故令遷界今若令民耕種採捕甚
有益於沿海之民浙閩等省亦宜有之爾部遣大臣一
員前往展界立限其詳閱確議勿誤來春耕作之期二
十五年疏論潮州水師官兵向裁歸潮鎮水師統
轄今開洋貿易恐宵小潜蹤應以澄海協達濠營
水汛官兵改歸南澳水師鎮統轄其南澳與碣石
海汛相近令互相聮絡以密巡防部議允行初兩
奥錢法不行興祚疏請撥銅設爐鼓鑄二十八年
六月給事中錢晉錫御史王君詔疏覈興祚鼓鑄
浮冒部議降三級調用尋奉
特旨吳興祚效力行間悉知軍務著以副都統用三十一
年十二月奉
命以副都統鎮大同右衛三十四年六月兵部疏劾右衛
將軍希佛等不收八旗撥送馬匹以致虚糜錢糧
議希佛革職興祚降三級調用從之時
上親征噶爾丹興祚奉
旨於沙克所坐臺三十六年正月奉
旨復原官二月以病卒孫吳奕曾襲騎都尉又一雲騎尉
世職
欽定八旗通志卷二百
