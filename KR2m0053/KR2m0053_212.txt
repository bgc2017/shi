欽定四庫全書
欽定八旗通志卷一百九十八
人物志七十八
大臣傳六十四(漢軍正白旗三偏徐治都國王國昌費雅逹圖黃材)
(宜兆熊)(石文焯)
徐治都
徐治都漢軍正白旗人二等男徐大貴子初任佐
領兼參領康熙七年擢直隸天津總兵八年調湖
廣彛陵總兵十三年正月逆藩吴三桂䧟湖南沅
州治都率兵赴援旋以四川廵撫羅森總兵譚宏
叛應吳逆治都奉
詔自常德回守彛陵三月叛鎮楊來嘉劉之復等擁衆數
萬乘舟犯彛陵治都率兵撲剿賊衆登岸誘戰驟
以飛棹薄我城治都先已布置嚴密水陸相犄角
擊却賊衆八月楊來嘉糾黨據南漳各寨分路出
犯治都同襄陽總兵劉成龍率兵征剿斬殺過半
上嘉治都久守衝要下部議叙加左都督銜初治都赴援
常德其妻許氏聞隣境兵民多從逆權以治都令
約鎮標將弁撫慰士卒曉以大義并脱簮珥服飾
以資犒勞彛陵右瀕江總兵官廨在江濱十五年
四月賊衆駕船數百來犯治都沿江堵截賊突逼
官廨鎗砲齊發許氏中砲死湖廣總督蔡毓榮提
督桑額合疏以
聞具述治都矢志忠貞奮不顧家状十八年三月擢湖廣
提督四月偽將軍王鳳岐擁賊衆據巫山
上慮江水泛漲時賊乘虚突犯彛陵荆州
命治都嚴行堵禦七月疏言彛陵一隅為楚蜀咽喉今賊
據巫䕫上游呼吸可至宜速修五板戰艦一百並
招募土著水手操練嫻熟令彛陵鎮臣胡世英統
領以備水路防勦臣同襄陽總兵劉成龍前赴歸
州興安巴東形勢之地相機進剿事下所司議行
詔治都同四川總督楊茂勲統舟師征䕫州重慶十九年正
月師至巫山楊來嘉王鳳岐與偽總兵王存仁
集賊衆萬餘負險自固我師奮勇奪山隘賊衆奔
潰復以數騎突犯治都揮刀力戰敗之楊来嘉棄
馬越山而遁王鳳岐就擒陣斬三千餘級復巫山
縣城乘勝規取䕫州偽將軍劉之衛偽總兵瞿洪
陞開關納欵遂復䕫州府城叛鎮譚宏遣子偽將
軍譚天秘率偽總兵譚地晉譚地升繳敕印詣軍
門降治都奉
詔還守彛陵荆州諸處九月譚宏譚天秘等復叛瀘州叙州
俱䧟䕫州震動治都同鎮安將軍噶爾漢統兵
溯江而上分軍三隊擊賊陣擒偽總兵易文竒進
抵下關城賊衆望風胆落棄關而遁斬殺甚衆餘
賊奔入雲陽二十年進征雲陽屢挫賊鋒擒偽總
兵向旭暉時譚宏死譚天秘勢窮竄遁萬縣梁山
忠州悉平叙功晉階四等二十七年湖廣督標裁
兵夏逢龍糾衆倡亂據武昌城治都赴剿至應城
縣遇賊衆擊却之隨駐軍應城賊衆環逼治都分
兵内外夾擊賊大潰奔德安逢龍聚賊衆齊赴金
口以偽總兵楊兆先潜襲我軍後路治都偵知賊
情水陸嚴戒既而蒲圻兵縳楊兆先赴軍前降餘
賊鼓噪來犯復乘北風列巨艦二十順流而下見
我水師嚴整不敢近遂泊龍州磯下登岸衝我營
壘我軍奮勇掩擊晝夜鏖戰斬殺殆盡逢龍勢窮
合賊衆駕船泊鯉魚潦欲紿我軍出敵乘虚犯我
陸營治都遣參將鄭興都司楊明錦協力防禦自
統戰艦沿江施鎗砲焚毁賊船賊旋犯我陸營復
戰却之斬七百餘級溺水死者無算偽總兵胡耀
乾率偽文武官以城降治都入武昌安撫軍民逢
龍竄黃州會振武將軍瓦岱統八旗兵至聞武昌
賊潰追至廣州偽總兵趙得等至軍前投誠黃岡
生員宜畏生擒逢龍以獻磔於市武昌黃州悉平
治軍報捷得
旨嘉奬
賜戴孔雀翎叙功予雲騎尉世職三十二年入
覲
賜御用冠服三十三年
詔嘉其勞績茂著視提督孫思克施琅之例
特授為鎮平將軍仍管提督事三十六年閏三月卒年六
十有七贈太子少保
賜祭葬如典禮諡襄毅長子永泰先於康熙十九年襲徐
大貴二等男爵次子永年襲雲騎尉職
王國昌
王國昌漢軍正白旗人康熙七年由官學生補内
閣筆帖式尋改辦事中書遷侍讀歷遷刑部郎中
監察御史内閣侍讀學士二十八年隨内大臣索
額圖等赴尼布楚與俄羅斯議定界事竣遷擢内
閣學士三十一年授兵部督捕右侍郎三十四年
丁繼母憂時廷議三路征噶爾丹中路以左都御
史于成龍督運軍糧
命國昌以原銜偕大理寺卿喻成龍赴西路督運三十五
年正月授
敇印二月西路大將軍費揚古裹五十日糧進剿約國昌
等輓運以濟届期未至五月大軍自昭莫多凱旋
國昌等運米四千一百餘石還屯烏喇特部界請
旨
詔就近分給喀爾喀親王善巴等七旗兵十月
勅國昌同于成龍等由呼坦和朔運米至喀喇穆掄軍營
贖前遲悞罪並坐塘效力三十六年正月大軍由
寧夏肅州兩路追勦噶爾丹國昌復同于成龍等
請自備駝馬運糧
允之會噶爾丹竄斃軍還停運十一月部臣請追議國昌
前罪有
旨寬免仍着議叙加四級三十七年擢山東巡撫三十八年
上南巡國昌迎
駕
御書圭璋特達額並淵鍳齋法帖
賜之又
賜御用夏冠袍服四十年二月吏科給事中馬士芳劾國
昌於大計重典濫薦歷城令管承寵又徇庇溺職
之長清令崔錫榮不行題參
諭令明白回奏尋
諭大學士等曰朕聽政四十餘年凡條奏之事稍有私意
斷不能欺朕馬士芳特不喜漢軍居督撫之任故將王
國昌參奏朕所知漢人數員已盡置外任果如張鵬翮
李光地郭琇者能有幾人朕曾問李光地云山東廵撫
王國昌雖無過人之才但心性和平地方尚受其益果
在地方安静即百姓之福矣五月國昌疏辯部議管承
寵為廵撫私人並無實據應免議其溺職之崔錫
榮該撫不於大計題參應降一級准抵從之四十
一年六月疏陳東省便民事宜一倉榖遵例存七
糶三於青黃不接時减價平糶秋收糴榖還倉一
德州倉米支放各營兵糧向係四季徵收春夏農
忙時輸將難猝辦應動司庫價銀米支放其額徵
米石俟秋後徵一額徵班匠銀四千餘兩均入地
丁項下徵觧一魯藩舊基地聽民墾種輸租即於
開墾之年陞科給印帖俾為恒業下部議行閏六
月疏報萊蕪新泰東平沂州蒙隂沂水六州縣被
水請開倉賑部議如所請國昌又自捐俸三千三
百兩補賑十月
上南巡回鑾
賜御書法理寬平清慎勤二額及表裏常交正動静自弗違
聯四十二年七月疏報新泰等州縣復被水灾
請將倉榖百二十餘萬石並應運漕米十餘萬石
平糶但倉榖不便久懸仰祈
聖慈暫開事例以實倉貯至動用漕米擬將康熙四十三
年以後俸工捐補部議平糶銀於次年秋收後買
榖還倉所捐俸工令地方官發買籽粒牛隻助民
耕種其請開事例無庸議先是
上以巡視河工過濟南軫念東省去歲被災降
旨蠲免錢糧並
命總督桑額以漕米二萬石交總河張鵬翮選員運赴濟
寧兖州等属平糶加賑桑額另運米二萬石於泰
安一路協濟至是國昌疏報桑額所運米遵
旨散給河臣張鵬翮亦委員運米到東隨即酌撥各属並
動用常平倉榖二十八萬石請於俸工分年捐還奉
旨朕前諭桑額張鵬翮各將漕糧二萬運東賑糶此扈從
諸臣所共聞者今觀王國昌所奏將常平倉收貯米穀
俱行糶賣散給與朕原諭不符王國昌又稱捐康熙四
十二三年官員俸資衙門工食賠補似此何時方能完
結此項米穀應令速行賠補貯倉是月
特命遣官截留漕米五十萬石並派八旗官員各領帑銀
三千兩馳赴山東會同地方官賑養饑民以侍郎
穆和倫辛保卞永譽分三路巡察九月
上諭大學士九卿等曰朕因山左灾荒勞心殫思屢行諮
訪歲歉非止今歲為然地方官歷年隐匿不報今春朕
閱視河工親見災黎情形始行籌畫賑濟今歲田禾尚
有薄收之處巡撫布政使為伊等素有欠缺欲巧圖完
補故甚其詞以奏報又夤緣科道紛紛急奏言人民相
食私冀或開事例或撥銀兩因于其中侵蝕託言賑濟
而實欲完補虧空以施鬼蜮之謀今京師遣往三路人
員惟視巡撫等所指地方賑濟應將此事交三路大臣
加意稽察時布政使劉暟内陞國昌疏留御史顧素因
劾國昌匿災又同劉暟覬開事例補虧空請
賜罷斥
諭曰王國昌不過一謹愿人朕曾詢問李光地張鵬翮伊
等亦言國昌在任並無劣蹟惟劉暟乃一能巧匪人將
國昌任意驅使甚易事耳此事着同前諭九卿之旨一
併議奏會議國昌應革職得
旨姑留任十月部臣以國昌等擅動常平倉榖請催令賠補
詔傳詢擅動之由同張鵬翮分賠尋
諭大學士等曰朕聞山東巡撫將賑濟饑民官員齎去銀
兩俱收藩庫迄今猶未散給如此則賑濟饑民之事不
致遲誤乎此銀俱自京師發往並非伊等庫内之項且
前往賑濟人員係八旗佐領公舉殷實才能之人王國
昌等僅可查其養饑民之優劣其錢糧耗費與否係賑
濟官員之事與伊等何涉而將此銀兩收貯至今仍不
散給此係何心朕所不解是又劉暟之詭計也况派去
三百餘人俱留濟南必致米價騰貴人皆受困可將朕
旨交該部移問王國昌等十一月國昌回奏巡察大臣
辛保等先後開賑因查極次貧民分别賑養稍稽
時日疏下部議以國昌於被災時不即令州縣官
查明極次貧造冊迨巡察大臣到日藉此推諉應
即行議罪奉
旨革任四十三年以新任布政使趙宏爕揭報劉暟虧庫
項七萬餘兩
命侍郎舒輅傳作楫往勘得實舒輅等劾國昌藉捐俸補
賑為名將存貯沂州庫銀擅用一萬三千餘兩又
徇隠劉暟於宏爕揭報後補參塞責部議依律擬
流併令照數賠補得
旨限兩月内賠完免其罪五十二年以
萬夀覃恩給還原職雍正六年卒
費雅達
費雅逹漢軍正白旗人由鑾儀衛整儀尉累遷潼
關副將康熙十四年陜西提督王輔臣叛應逆藩
吳三桂附賊日衆費雅達遵
旨招撫郃陽縣神道嶺偽把總雷成金等四百餘名得
旨嘉奬時漢中尚未恢復十五年二月總督哈占提督張
勇奏設漢中鎮總兵剿賊以費雅達才能練逹謀
略邁衆請陞補暫駐秦州得
旨費雅達著陞署都督僉事充陕西漢中總兵官十月費
雅達遣官招撫偽總兵賀天祥副將黃啟遊擊李
芳春朱彪臣等兵三千九百餘收偽劄關防馬騾
噐械無算十七年大兵進取漢中十八年六月賊
衆萬餘結營於彛門鎮之高山堡費雅達偕將軍
佛尼勒為頭隊督兵先登賊敗遁九月隨奮威將
軍王進寳入棧道費雅達自馬峪河進道險分兵
越左右山梁自統兵由溝底為中路更撥一軍為
後應賊伐樹塞路我兵開通直抵秦嶺攻拔北木
城賊棄南木城遁斬級四百餘生擒四十左右後
應兵皆會追至靖寇關復分三路進賊倚蜈蚣嶺
拒守我兵自下仰攻進寳遣兵山後夾攻賊驚潰
追殺五百餘墜崖澗者無算時進寳復鳳縣城合
兵至武關費雅達由左攻擊斬關入賊大敗追至
雞頭關生擒偽總兵羅朝興斬獲千餘賊首王屏
藩走廣元遂復漢中叙功加都督同知十九年六
月同提督王之鼎防守永寧八月賊來犯拒守月
餘援絶城䧟死之二十年追
贈左都督太子少保
賜祭葬諡忠勇
予騎都尉世職子維翰襲雍正七年費雅逹入祀昭忠祠
偏圖
偏圖漢軍正白旗人本姓李隸内務府康熙十三
年八月由奉宸苑催長應
詔揀選授都司銜赴陕西剿吳三桂叛黨署督標右營遊
擊十四年二月叛賊李長腿引賊千餘犯淳化三
水焚刦三原縣之杜寨偏圖與遊擊繳應善率兵
六百自涇陽進剿至紅水溝擊斬李長腿等生擒
四十餘人獲旂械馬驘又隨揚威將軍阿密逹軍
長武率綠旗前鋒兵由南路抵瓦雲驛擒偽守備
二遂與副都統鄂克濟哈合兵趨涇州賊衆扼險
隘迎戰數四俱擊敗之進薄城下賊出城抵拒復
斬三百餘級克其城偽總兵衛民譽等逃出南門
據寨拒守偏圖率兵圍寨斬民譽降其餘衆三月
同護軍統領舒淑擊敗賊首馬瑞軒於靈臺賊退
守陶家堡攻克之斬級百餘四月同鄂克濟哈赴
慶陽進援寧州沿途招降二十餘寨入州城偽總
兵魏虎山馮嘉德等領賊兵八千倚山城出拒偏
圖率綠旗為前隊進攻自辰至未攻克山梁擒斬
甚衆賊遁蕭家山斷壕而守翼日偏圖分兵兩路
夾攻斬殪過半餘賊遠竄乃旋軍涇州六月同副
都統穆舒琿敗賊於鎮原縣八月隨貝勒洞鄂剿
王輔臣於平凉偏圖率兵二百五十同護軍統領
阿哈多等仰攻高山賊壘破之十二月實授右營
遊擊十五年二月同副都統吳國正援商州復山
陽縣旋師擊敗偽總兵李茂榮於寬平里斬級百
餘四月賊䧟三原之西陽鎮偏圖馳救賊潰遁追
至鳳凰山收撫䧟掠男婦百餘五月隨大將軍圖
海圍平凉偏圖駐軍虎山墩斷賊糧道輔臣降圖
海以偏圖屢著戰功題陞潼關副將得
旨偏圖曾經效力行間今正剿滅賊寇之時仍留軍前征
剿遇缺另補十六年六月授陜西督標副將十七年閏
三月進剿興安偵賊二千餘據小山嶺掘壕樹柵
偏圖由窑兒溝繞出嶺旁攻毁賊巢追逐至香泉
殪賊無算十八年十月攻梁河關破賊營七遂復
興安及漢隂石泉等縣偽將軍謝泗偽總兵王永
實等各率衆降十九年三月
諭奬偏圖屢著戰功令隨勇略將軍趙良棟恢復四川進
征雲貴二十年正月
詔設雲南總兵七以偏圖與副將馬山等即補時賊黨胡
國柱王緒擁衆二萬餘屯馬湖趙良棟檄偏圖堅
守雅州整飭官兵相機由間道規取象嶺大渡河
曬經關擒偽守偹楊名聲於榮經縣斬賊一百二
十餘五月隨大軍克關山關沿途屢敗賊衆陣斬
及墮崖死者無算復黎州奪大渡河隘口沿河追
賊至火場壩偽總兵蔡國明戴聖恩于登明楊泗
等窮蹙乞降六月復越嶲衛及建昌乘勝入雲南
八月渡金沙江駐兵石虎關十月領兵奪取玉皇
閣及土橋東寺西寺三市街進薄城下賊平二十一
年實授永順總兵叙功加左都督三十三年正月入
覲擢雲南提督四十五年復入
覲
賜孔雀翎良馬五十年内遷鑲白旗漢軍都統五十五年
九月卒年七十有七得
旨偏圖才技優長久著勞績簡任都統謹慎持身實心盡
職忽聞溘逝深為軫惻下部議䘏
賜祭葬如例諡襄敬又
諭部曰偏圖前在軍前立功同綠旗官員一體議叙加左
都督今可照八旗例議給世職尋
允部議予騎都尉世職以其第三子李棟襲
黃國材
黃國材漢軍正白旗人祖廷柏由生員授江南靈
璧縣知縣調順天大興縣遷山西汾州府知府順
治六年大同總兵姜瓖叛攻汾州城䧟廷柏死之
贈太僕寺卿國材於康熙十八年由監生考補内
閣中書二十二年遷都察院都事三十六年遷湖
廣漢陽府知府四十年授廣東雷瓊道莅任三年
總督郭世隆巡撫彭鵬以卓異薦格於部議
特命引
見擢廣東按察使四十八年遷廣東布政使五十六年以
粤西山多田少需米湖南而衡湘米船由永州奸
民藉禁糶阻索致商販不前米價多昂請於上官
禁止總督楊琳巡撫陳元龍疏奏准行尋擢貴州
巡撫鎮遠至常德灘河多溺患雲貴湖南三省官
修縴道國材率先捐助併捐修城垣及演武廳捐
衣四千襲給撫標兵捐榖萬石分貯安籠威寧大
定三鎮駐劄地方置旂幟弓矢服給各營五十八年
雲貴總督蒋廷錫疏參國材有辦事才但每事任性
處死苖子阿容及王阿么等十六名以龍里縣民薛
有凌貴定縣民辜瑶平伐營民徐跳等親生女嫁與
楚人者指為掠販處以重刑將薛氏等賞兵其進京
陛見各府屬指俸工借藩庫銀二萬五千二百兩餽送國
材疏入時國材在京
命九卿傳訊國材供與原參互異九卿請
旨派員令國材赴黔面質
上遣刑部郎中齊克坦戶部主事謝檜齡往審國材實受
屬員餽送銀萬四千兩雖供充公究屬不合應降
三級調用餘案俱虚免議得
旨黃國材著觧任尋奉
命觧餉西寧二次六十一年十月授鴻臚寺卿督理子牙
河務逾月擢福建巡撫雍正元年四月疏稱
聖朝定例自順治八年奉有熱審减等之條遵行甚久康
熙四十三年停止熱審盖恐罪人希冀减等挨延
時日不無夤緣賄縱之弊但近年来夏月必
特沛恩綸暫釋刑具臣見閩廣下濕監犯之苦更甚伏思
皇上慎重民命直隸&KR0008;案必
親加詳察多予矜全臣以為似宜復熱審舊例准减等如
慮延挨倖免則嚴飭各官按限完結毋任胥吏作
弊遲延庶囹圄悉蒙寬恤之仁矣
上嘉納之下部議行八月疏言章服為等威所繫况物力
艱難尤當愛惜臣歷任外吏目睹地方淳樸者頗
多殷實奢靡者必至貧寒邇年八旗風俗奢靡衣
服貴賤相同請嚴禁僣越杜絶奢華白丁下賤人
等止許服黑色布疋不得用綾羅錦縀及各種細
毛違者重治
上曰此奏切中時病爾等姑且徐徐勸𨗳倘仍不改革然
後嚴為定制以法繩之耳九月疏言浙江雨水缺少寧
波等處民食艱難臣與督臣滿保撥福建省倉米
五千石臺灣府倉米五千石由海運往减價平糶
以濟民食又言浙江象山定海温台等處缺米撥
閩省米接濟
上深嘉之十一月以年老乞休得
旨黃國材自撫閩以來操守廉潔辦事明白軍民共相愛
戴今雖年老身尚強健著照舊供職二年九月疏言福
建鄉試額中八十五名今人文日盛請照浙江湖
廣觧額中九十九名
上命增四名尋以
頒賜御筆詩扇具疏謝
恩
諭曰爾之才情朕所素悉但於廉隅二字當加砥礪撫閩
以來聲名原居滿保之右近日滿保聲名頓然改觀爾
少不逮矣及其老也戒之在得宜於此語時繹之以自
警焉十二月疏報臺灣鳳山縣南路山前生番歷歷等
五社北路山後生番八里岡等六十五社諸羅縣
北路山前生番本禄等四社男婦五千七百九十九
名口歸化三年二月疏報臺灣彰化縣内山巴萊遠
麻著獅子頭等社生番男婦八百五十一名口歸化
諭曰生番野性難馴全在地方文武官弁安戢得法封疆
大吏當嚴飭屬員施恩布教令其心悦誠服永無變更
方不愧柔遠之道是時廣西巡撫李紱上墾荒六欵請
將廣西積榖酌借貧民為牛種農噐資得
旨李紱條陳墾荒請動支監榖為開荒之費不過為開銷
廣西昔年捐納榖石之計此項原係陳元龍王沛憻經
手其間有名無實首尾不清之處甚多可著陳元龍王
沛憻前往廣西將此項徹底清楚倘有不清着李紱查
明據實參奏三月李紱奏通政使臣王沛憻到粤咨稱
康熙五十三年前任廣西巡撫今陞禮部尚書陳
元龍奏明廣西捐納榖石至五十五年停止沛憻
於五十七年七月到廣西布政使任距停捐將及
三年其收捐榖石係陳元龍與前任布政使黃國
材任内之事當日經管官係桂林知府吳元臣柳
州知府趙世勲南寧知府沈元佐梧州知府李世
孝桂林同知黃之孝通判慕國琠六人每榖一石
折收銀一兩一二錢不等觧交藩司通計捐榖百
十七萬八千餘石應收銀百三十餘萬兩其發價
買榖約計銀四十餘萬國材交四府知府給屬採
買餘銀幾及百萬並無着落請將從前經手之督
撫司道等官質訊得
旨閱李紱奏疏當日收捐榖價數倍於正項著黃國材將
收捐始末情弊奏聞如敢欺隠必從重治罪國材疏稱
廣西捐納一事撫臣陳元龍與督臣趙宏燦委桂
林府知府吳元臣等在省城收捐委梧州柳州南
寧三府知府李世孝趙世勲沈元佐等在府收捐
因捐納人買榖需時議定每榖一石折銀一兩一
錢每石各府自存六錢以為買榖盖倉等項使用
内有羡餘係管捐府廳各官分得其餘銀五錢内
部費一錢督撫及布政使各一錢按察使及本道
各四分院司衙門書辦紙筆造冊人工飯食等費
各一分至部費一錢内臣動用三分凑修桂林平
樂梧州三府灘河及縴路營房等項業經奏明其
餘七分交撫臣作部科之費通計督撫司道共得
羡餘銀四十四萬七千七百三十五兩其四府所
得羡餘臣未經手未知其詳尋國材觧任抵廣西
與各員對質督撫藩司每石得銀一錢屬實國材
扣留部科費内銀兩並藩司書辦人等飯食紙筆
銀兩應令賠補共銀二十四萬九百八十兩有竒
餘人各按數追賠分限五年完納四年八月
命以巡撫職銜署正藍旗漢軍都統事十月協理兵部侍
郎未幾授正黃旗漢軍都統五年閏三月署兵部
尚書五月署刑部尚書七月授工部尚書七年四
月湖廣總督邁柱疏參國材子湖北布政使黃焜
令家人開當逐利買房賃租國材有廣西捐納案
内應賠銀未完雍正四年又用銀六百兩買屋一
區恣行欺㒺並不變産完帑得
旨令國材回奏國材疏稱臣自奉文追銀已交銀十五萬
九千兩又有商人領去紬縀皮貨變價銀三萬兩
在本年完交其餘房屋一時難售奏入以國材巧
辯欺詐革任九年十一月卒
宜兆熊
宜兆熊漢軍正白旗人曾祖永貴安徽巡撫以軍
功授三等男祖思孝副都統父廷輔襲世爵並見
永貴𫝊兆熊初襲三等男康熙二十五年追叙廷
輔征雲南功晉二等男仍以兆熊襲四十年補佐
領四十一年授參領五十七年正月遷鑲白旗漢
軍副都統十月授正藍旗漢軍都統六十一年調
鑲白旗漢軍都統尋
命署福州將軍雍正元年二月實授兆熊疏言臣抵任年
餘練兵整械查駐防四旗及臣標兩營所用盤槍
皆係三叚續成久必壊又子母礮祗十八位現捐
造盤槍千九百六十一桿子母礮二位以資操演
上以捐貲過多
諭曰向後四旗兩營若有應行增造軍噐不必捐貲宜動
公項為之二年疏言駐防滿洲漢軍協領與在京八旗
參領均三品俟後在京副都統缺出請將協領與
參領一體較俸開列得
旨此奏甚為公當朕即位以來外省副都統缺出多用駐
防協領等補授内外皆朕臣工惟拔其優者用之耳尋
御書世有令德額
賜之
諭曰福州駐防兵丁風俗甚劣自爾到任後頗覺更易朕
實嘉之其益加約束務令全善三年七月
命署閩浙總督四年正月疏言臺灣南北兩路番社甚多
其為害於鳳山諸羅者則山猪毛等社於彰化則
水沙連等社山猪毛社前獲凶犯四名稍知畏至
水沙連社半載間焚殺疊見撫之不可勢不得不
示以兵威但宜以番攻番擇各社通事土官勇壮
者數人為𨗳率番社直掃巢穴而以汛兵駐山口
壮聲勢疏入
報可尋因春雨漲請俟冬進𠞰九月授湖廣總督嗣繼任
閩浙總督高其倬檄臺厦道吳昌祚協同參將何
勉等率弁兵番壮分路褁糧剿捕首惡骨宗等二
十名就擒分别正法各社相繼歸誠兆熊
陛見
諭曰昨見宜兆熊精神力量甚覺勉強楚督節制兩省文
武任鉅事繁統轄匪易且又一字不識但操守尚優心
術亦正藹然有忠愛之誠為可取耳十二月調署直隸
總督五年正月疏言直隸各營兵餉經前任臣李
紱奏准將下年春季餉銀於上年冬借司庫銀先
行支給俟部撥徵觧到日扣還蓋恐撥銀到遲兵
未免守候洵良法可行而直屬陋弊於預支春餉
外復借領銀於本年夏秋冬三季分扣兵或事故
不一借後除名其銀或於新補兵坐扣或於闔營
朋扣均非情理况庫帑豈可市恩私借致令虚懸
請將現借出者於本年内照扣嗣後永停借給得
旨此奏酌中之論如所請行閏三月擢吏部尚書仍署總
督事九月疏言磁州駐防千總一官微兵寡請令
大名協右營守備領兵百九名移駐並令右營千
總領兵百二十五名駐元城縣右營把總領兵六
十一名駐小灘鎮從之十月又言覇雄等二十四
州縣被水已蒙
恩散賑其地丁錢糧暫請緩徵得
旨朕念直隸濱河之地易於被水用沛特恩遣官賑恤至
被水之處仍應勘明分數題請照例蠲恤不得因已遣
官發帑遂不照例遵行也時大名府知府曾逢聖因虧
缺庫帑被劾
上以逢聖任畿輔有年贓欵必多
命總督藩臬等轉諭所屬被屈受害者許據實控告於是
吳橋縣生員竇相可控逢聖任吳橋時貪劣各欵
而布政使張适袒逢聖杖斃相可與按察使魏定
國詐稱監斃兆熊及協理總督劉師恕徇匿不奏
上察知之
命尚書傅敏侍郎史貽直往鞫六年正月
諭大學士等曰宜兆熊乃平常無能之人因其尚忠厚謹
慎蒙
聖祖仁皇帝用至福州將軍伊並未出力報效及朕即位
伊亦不過尋常供職前因直隸總督一時不得其人令
伊署理畀以畿輔節制重任教𨗳訓誨至再至三乃伊
于此事若罔聞知負朕任用之恩甘蹈徇隠之咎尚得
謂事君以誠無欺無隠者乎二月傅敏等勘得實逢聖
擬絞監候适定國斬監候師恕降三級調用兆熊
銷加一級仍降二級調用得
旨宜兆熊着降調仍暫署直隸總督尋疏言宣化府屬之
保安延慶二州旗民雜處向無武弁防禦文職遇
調城池倉庫門禁鎻鑰乏員防護應撥張家口協
標兩營把總二員移駐改歸懷來永寧兩路參將
都司轄從之五月
諭曰人臣和衷共濟始于公事有益朕視宜兆熊與劉師
恕意見不合諸事參差若仍令同辦總督事務必致貽
誤宜兆熊原係庸碌之人朕因其操守可取故試用之
自署福建直隸兩任觀之全不曉事著回旗照部議所
降之級補用先是兆熊署直隸總督有南宫縣民杜枚
擲傷無服族祖母劉氏身死兆熊審擬以枚係
獨子請留養至是刑部議駁言枚母范氏年未
七十與例不符兆熊所擬失當
上敕部嚴加議處尋議革職九年卒子成祚降襲一等輕
車都尉卒子宗孔降襲騎都尉兼一雲騎尉卒子
榮祖襲
石文焯
石文焯漢軍正白旗人康熙三十二年由監生授
江南松江府同知三十八年遷蘇州府知府四十
三年遷甘肅洮岷道五十三年調貴州貴東道五
十五年丁母憂五十八年補江西饒九南道五十
九年擢江西按察使六十一年五月署福州將軍
六月署福建巡撫十一月授安徽布政使雍正元
年三月擢河南巡撫六月疏報沁黃並漲黃河北
岸馬營口等處隄壩多有塌䧟桃園口支河三道
引溜北趨南岸蔣家寨水逼大隄工俱危險各飭
河員搶修無虞得
旨南北岸隄工捍禦有方殊屬可嘉九月疏言黃河經行
豫省千餘里自滎澤以下南北隄工均應加謹防
守查江南臨河州縣有同知通判專司河務河南
所設同知通判管轄數縣隄工而辦料募夫皆責
之州縣必得勤幹之員經理查祥符滎澤中牟鄭
州陳留蘭陽儀封商邱考城虞城武陟陽武原武
封邱十四州縣皆有隄工請定調補之例於本省
現任官員内擇廉能調補三年内能盡心辦理工
程平稳者題陞以示鼓勵下部議行二年正月疏
言豫省各案虧空追比年久無可變賠者自今年
為始將臣衙門所有司道規禮府州縣節禮及上
下各衙門一切節夀規禮盡行革除以杜州縣
藉口之端以塞上司勒索之路遵例令各知府遴
委賢員將州縣銀櫃封騐眼同拆封將正項即行
起觧使經徵官絲毫不能侵挪所有耗羡每兩約
一錢三分通計全省耗羡銀四十萬两有竒除各
官酌量給以養廉及各項雜用公費悉於此支給
外每年約餘耗羡銀十五六萬兩觧貯司庫彌補
虧空及辦公之用至各官俱有養廉足資上司不
至苛求属吏州縣不至挪移庫項勒索之弊除而
公帑亦長無缺矣疏入
上嘉納之七月疏言開封府轄四州三十縣河南府轄一
州十三縣汝寧府轄二州十二縣地方遼闊請改
設直隸州分轄將開封府属之西華商水項城沈
邱分隸陳州臨潁襄城郾城長葛分隸許州密縣
新鄭分隸禹州滎澤滎陽河隂氾水分隸鄭州其
原武延津均在河北原武就近歸懷慶府管轄延
津就近歸衛輝府管轄河南府属之靈寳閿鄉分
隸陕州汝寧府属之光山息縣固始商城分隸光
州從之是時浙江海潮泛溢仁和等十六縣田廬
被淹
命文焯署浙江巡撫撫恤災民九月疏言臣抵浙確勘災
民戶口委員監賑查煑賑浮費甚多弊端不一且
小民日赴厰食粥路有遠近扶老携幼更多不便
臣與布政使佟吉圖細加商酌每大口日給榖四
合小口二合人給三月口糧無榖之處照時價折
給各委大員以次賑完其平湖奉化定海嵊縣永
嘉五縣海寧二衛所雖被災分數不符蠲賑之例
然水淹之苦同一情形酌給兩月口糧以廣
皇仁至衝決塘隄已飭各地方官修築以禦鹹潮所有舊
築土塘應請改建石工其一切修砌善後事宜現
在確查估計奉
旨此事當再三斟酌若修砌石隄一勞即可永逸則速議
改建假如勢小土隄亦可堵遏勢大雖石隄亦不能抵
敵何必曠日持久多為糜費也文焯又疏言臣親歷海
塘查勘今年風潮原属僅見是以塘工不能捍禦隨
分委大員將應修處丈估詳議土石塘工俱仍舊
制興修至原係土塘請改石工之處海潮勢大難
保無虞不敢輕議舉行
上以文焯前後奏互異毫無定見交新任巡撫法海議奏
十一月調西安巡撫三年調甘肅巡撫四年二月
疏言茶法原以裕課裕課必先便商臣查商人赴
楚買茶之船票必開載該商等引目茶數以為沿
途照驗俾無留難再查舊例每引一道運茶百觔
以五十觔交官貯庫易馬五十觔給商變賣償本
外有附茶二三十觔以為運費今商人運茶至潼
關廳官盤騐每引祗許過茶百觔附茶不准入陕
應請照會典每茶千觔准帶附茶四十觔又陕西
向設洮州河州西寧等五司賣茶每年衆商䦰定
司分以杜避難就易之弊其地僻茶多不能盡售
者請准呈改别司發賣接濟新引庶茶法得以疏
通議如所請又言各省軍犯俱發河西及平慶臨
鞏四府各衛充伍今各衛俱為州縣祗有赤金靖
逆大通三衛若充發太多恐致疎縱請照河東各
衛歸併各府管轄之例令該州縣專管庶無疎虞
從之尋疏請裁平凉固原慶陽臨洮河州蘭州岷
州七衛西固一所各千總歸州縣管理下所司議
行五月以不能拘留參員噶爾圖追帑完項部議
革文焯職又追議文焯前署浙江巡撫時蠲賑平
湖五縣海寧二衛所雖經奏明未具本題報應請
革任奉
旨從寬革職留任尋因文焯子禮哈為貴州總兵勦平狆
苗有功
上推恩文焯
賜還原職五年六月以承審四川䕫州府知府程如絲販
私傷人一案錯誤
命永停給俸十月疏言平凉府屬西路同知及鹽捕通判
俱駐劄寧夏從前寧夏未經改設郡縣是以掛平
凉府銜今寧夏已改衛設府其同知所管驛站錢
糧通判所掌鹽務俱由寧夏道考核應請改隸寧
夏道府下以專考成從之是月以柔懦耳聾
召回京六年正月授禮部右侍郎三月調吏部左侍郎五
月授兵部尚書十月調禮部尚書八年六月
諭曰石文焯原係無知庸材自内陞以來諸凡退縮毫無
踴躍奮勉之心著革職以原品在八旗井田督率效力
行走九年署直隸馬蘭鎮總兵十年總理
三陵事務十三年正月卒
欽定八旗通志卷一百九十八
