欽定四庫全書
欽定八旗通志卷一百二十二
人物志二
宗室王公傳一之中(和碩穎毅親王薩哈璘德多羅順承恭惠郡王勒克渾)
(多羅謙襄郡王瓦克達)(輔國公瑪瞻)
和碩穎毅親王薩哈璘
薩哈璘禮烈親王代善第三子天命十年十一月
察哈爾林丹汗圍科爾沁薩哈璘以精騎五千援
之林丹汗遁十一年四月討喀爾喀巴林部十月
隨征喀爾喀扎嚕特部俱有功是年封貝勒天聰
元年五月
上親征明薩哈璘與貝勒德格類等率精騎為前隊至錦
州明兵遁薩哈璘邀殱之復與三貝勒莽古爾泰
等率偏師往衛塔山糧運有明兵二萬與我前軍
八十人遇擊敗之獲其馬匹甲胄大兵進圍寧遠
明總兵滿桂率密雲兵出城東二里列陣我兵擊
敗之追至城下薩哈璘同諸貝勒分兵勦殺大殪
之薩哈璘被創戰彌厲三年十月
上征明次波羅河屯大貝勒代善等密請班師
上不懌薩哈璘同貝勒岳託等力勸决進取遂由洪山口
克遵化進逼明北京至德勝門敗明兵之來援者
十二月同諸貝勒略通州焚其船克張家灣圍永
平克香河縣又殱沙河驛蒙古兵之出奔山海關
者五百人四年正月克永平同貝勒濟爾哈朗奉
命統兵萬駐守永平有李春旺者訛言將屠城以惑衆擒
斬之别遣人招諭所属之臺頭營遷安灤州建昌
營鞍山保皆降事具鄭獻親王傳三月遣軍敗明
副將張宏謨兵四月明兵自樂亭撫寧來攻灤州
薩哈璘率兵援擊之敵兵遁二貝勒阿敏來代乃
擕所俘還五年七月初設六部
命薩哈璘掌禮部事是月
上征明與貝勒杜度豪格留守六年五月同濟爾哈朗等
率右翼兵略歸化城黃河諸路俘蒙古千餘復指
授歸順蒙古諸貝勒牧地申約法十月師還七年
六月
詔問征明及察哈爾朝鮮三者何先奏言當寬朝鮮拒察
哈爾而專征明察哈爾雖不加征如蟲食穴中勢
必自盡不煩急圖至於明若我兵少緩一年彼守
禦益固臣意謂當視今歲秋成乘彼禾稼方熟即
往攻之因糧於敵為再進計量留兵防察哈爾
上與諸貝勒先率精騎直入往來襲擊略其所属即還再
數遣人說祖大夀並
命貝勒率精兵自一片石入山海關則彼寧遠錦州為無
用或仍從故道入斷北京四路度地形奪其糧餉
充足之地據守勿歸乘機伺便二三年中大勲克
集矣八月同諸貝勒略明山海關師還
上以不乘勝入内地責之八年二月同貝勒多爾衮往迎
明將尚可喜招撫廣鹿長山二島獲戶口三千八
百有竒五月從大兵征明薩哈璘同諸貝勒奉
命由喀喇鄂博入邊攻克得勝保殱其兵明城守恭將李
全自縊復進兵大同攻懷仁八月略代州偵崞縣
城頽壊夜半往襲拔之王東板鎮二保居民皆潛
遁復擊敗代州騎兵百步兵三百追薄其城乃還
率兵謁
上於大同獻俘獲九年同多爾衮岳託豪格等統兵往收
察哈爾林丹汗子額哲途遇察哈爾汗之妻及台
吉索諾木率所属千五百戶來降進抵托里圖盡
取額哲全部時岳託駐軍歸化城薩哈璘同多爾
衮豪格進略山西各府縣仍自歸化城旋事詳睿
忠親王傳崇德元年正月薩哈璘有疾
上臨視再三見其羸瘠愀然淚下五月薨年三十有三薩
哈璘明達聰敏通曉滿漢蒙古文義掌禮部事贊
謨猷
上深嘉之及其薨不勝震悼入哭者四自辰至午乃還
宫仍於庭中設
幄座不御飲食至戌乃入
輟朝三日祭時
上親奠酒慟哭追封和碩穎親王讀冊畢復痛哭三奠諸
王文武大臣皆泣下六月
上御翔鳳閣偶假寐夢人請曰穎親王乞
賜牛一如是者再寤以問希福等皆奏言
皇上悼念甚切故有此夢
上曰不然此夢最真切當别有故於是希福等檢閱會典
凡親王薨初祭時例賜一牛穎親王初祭未用牛
上命致祭如禮康熙十年五月追諡曰毅乾隆十九年九
月入祀
盛京賢王祠薩哈璘長子阿達禮初襲封多羅郡王
崇德三年二月從征喀爾喀至博碩堆偵扎薩克
圖汗遠遁乃還五年正月同鄭親王濟爾哈朗等
駐義州迎來歸蒙古多羅特部於杏山西五里臺
敗明追兵
賜御廐良馬一六年三月同鄭親王圍錦州降城中蒙古
台吉諾木齊吳巴什等四月敗明援兵於錦州南
山西岡六月敗明松山援兵九月圍松山明兵犯
我鑲黃正紅正黃三旗營汛擊敗之斬級千四百
餘七年二月克松山城俘明總督洪承疇廵撫邱
民仰等事俱詳鄭獻親王傳七月叙功
賜鞍馬一蟒緞九十尋
命管禮部事預議政先是
上御篤恭殿王以下衆官皆立侍九月王請更定儀制
上御殿及
賜宴親王以下皆跪迎
上升陛方起
駕興亦如之十月貝勒阿巴泰征明薊州同豫郡王多鐸
屯寧遠牽制援兵八年八月
世祖章皇帝嗣位以阿達禮與貝子碩託謀立睿親王伏
誅爵除
多羅順承恭惠郡王勒克德渾(子勒爾錦錫保)(孫)
勒克德渾穎毅親王薩哈璘次子兄阿達禮原襲
郡王爵順治元年以謀立睿親王伏誅勒克德渾
緣坐黜宗室順治元年十一月
上念勒克德渾時年幼未與謀
命復入宗室封多羅貝勒二年七月
命為平南大將軍代豫親王多鐸駐江寧分兵平定閩浙
是時明魯王朱以海竊據浙東稱監國其大學士
馬士英等率兵渡錢塘江距杭州城十里立五營
勒克德渾遣官兵擊却之九月遣左翼副都統珠
瑪喇等敗士英於餘杭遣右翼副都統和託等敗
其總兵方國安於富陽斬其副將二恭將遊擊五
及兩翼合營杭州三十里外敵來突復大敗之士
英國安復渡江窺杭州守杭州副都統濟席哈總
督張存仁總兵田雄等擊敗之溺死者無算時明
唐王之總督何騰蛟合流賊一隻虎等竊據湖南
州郡十一月勒克德渾奉
命同鎮國將軍鞏阿岱都統葉臣征之三年正月自江寧
抵武昌偵知叛賊總兵馬進忠王進才等應騰蛟
於長沙遣護軍統領博爾輝等率兵進擊賊千餘
掠臨湘殱之至岳州進才等俱聞風遁降其副將
黑運昌至石首聞賊渡江犯荆州遣尚書覺羅郎
球等以偏師赴南岸伺賊渡江擊之大兵去荆州
百里渡江夜疾馳詰旦抵荆州分兩翼直入賊營
大破之斬獲甚衆薄暮郎球等亦奪賊船千餘以
歸翌日遣奉國將軍巴布泰等分追賊兵於安遠
南漳喜峯山關王嶺㐮陽府等處勦殺殆盡大兵
遂進彛陵流賊李自成弟孜偽磁侯田見秀偽義
侯張耐偽武陽伯李佑偽太平伯吳汝義及偽將
三十九人馬步賊兵五千餘詣軍前降獲械畜無
算捷
聞得
詔優奬七月班師
賜黃金百白金二千五年九月晉封多羅順承郡王尋同
鄭親王濟爾哈朗都統阿濟格尼堪統八旗前鋒
護軍兵拔湘潭擒騰蛟事具鄭獻親王傳移師征
廣西賊渠趙廉犯全州王率前鋒統領席特庫等
擊敗之獲馬四十餘聞賊渠曹槓子在道州據永
安關潜襲之破其營斬關而入九月賊復聚黨萬
餘寇道州又擊敗之七年正月凱旋
賜黃金五十白金五千五月預議政八年三月
特命管理刑部事九年三月薨年三十有四
賜祭葬如典禮康熙十年六月追諡恭惠第四子勒爾錦
於順治九年八月襲多羅順承郡王康熙十一年
八月掌宗人府事十二年十二月逆藩吳三桂反
於雲南由貴州犯湖廣
上命王為寧南靖寇大將軍由湖廣進征十三年三月師
次荆州時沅州常德繼䧟賊兵自蜀道抵巴東㐮
陽勢甚急遣都統鄂内率官兵馳守是月偽將劉
之復陶繼智等率舟師犯彛陵夾江立五營遣護
軍統領額司泰等水陸並擊賊大敗遁回宜都是
月㐮陽總兵官楊來嘉副將洪福叛降三桂四月
陶繼智復自宜都來犯敗之七月敗偽將軍吴應
麒等十四年五月賊犯均州遣都統伊里布等屢
敗之斬馘無算六月來嘉列陣山頂自山溝下斷
我歸路我師分擊之陣斬三千餘級是月疏言逆
賊逼彛陵兵衆船多又於虎渡口諸處轉運糧餉
火噐宜急斷其運道請益戰艦備用
上命安遠靖寇大將軍貝勒尚善發岳州戰船四十艘赴
荆州七月偽將軍張以誠王會等連來嘉犯南漳
遣都統伊里布副都統根特會總督蔡毓榮兵援
之旋報榖城失守復遣貝勒察尼前往奮擊陣斬
三千餘復榖城九月疏言湖廣逆賊堅立營壘掘
壕塹設鹿角挨牌騎兵不能衝突須簡綠旗步兵
七千名造輕箭簾車二百礮車熟鐡礮各百量配
兵丁駕進填其壕燒其鹿角挨牌用礮轟擊滿兵
繼進則逆賊可滅
詔如所請十二月復疏請撥禁旅進勦
上以其遷延時日切責之十五年三月統兵自荆州渡江
遣前鋒參領卦爾察敗賊文村又敗之石首尋以
擊賊大平街失利退荆州具疏請罪
上復切責之九月奏副都統塞格勦賊鄖西復其城十七
年十一月奏先後偽官投誠及房縣來歸之偽總
兵何以敬等雖授劄示鼓舞而止食兵糧生計難
給
上以何以敬等慕化來歸悉予半俸十八年正月疏言新
增兵萬二千請設隨征前後左右四營總兵官分
轄從之遂渡江諸賊悉潰遁分路追勦松滋枝江
宜都及澧州以次恢復守百里洲偽將軍洪福率
舟師降二月大兵抵澧州進取常德賊先期縱火
焚廬舍戰艦遁偽按察使陳寳鑰等迎降又招撫
偽總兵黃志功副將楊達武廵撫李益陽知縣張
文明等又遣遊擊許嘉謨兵至青石渡賊首潘龍
等迎敵我兵左右夾擊追至平峪鋪斬馘及落崖
死者無算復衡山縣進攻歸州敗賊廖進忠於馬
黃山賊向巴東遁追至西壤大敗之復歸州巴東
十九年二月
命進取重慶尋奏留將軍噶爾漢之兵防禦荆州七月王
率兵赴重慶半途返具疏自劾請觧大將軍任往
沅州軍前效力
上責令擕勅印率所属官兵還京十一月議以老師糜餉
坐失事機削爵以其第三子勒爾貝襲多羅順承
郡王二十一年薨以第四子揚竒襲二十六年薨
以第七子充保襲三十七年薨以第五子布穆巴
襲布穆巴於五十四年五月以罪削爵以勒爾錦
之弟諾羅布襲諾羅布初於康熙三十七年授頭
等侍衛三十八年二月擢鑲黃旗漢軍副都統十
二月調鑲藍旗滿洲副都統四十年攝右翼前鋒
統領四十二年授杭州將軍五十四年襲封多羅
順承郡王五十六年二月薨年六十有八諡曰忠
以其第四子錫保襲雍正三年三月掌宗人府事
命在内廷行走四年五月
諭曰順承郡王錫保才品優長乃國家實心效力之賢王
今在内廷行走差遣甚多王之費用亦多著給親王俸
護衛官員俱視親王例九月授鑲藍旗滿洲都統五年
九月調正黃旗漢軍都統先是錫保徇庇貝勒延
信罪状不奏又將不能騎馬之章京派拿延信以
致遲悮十一月議削爵得
旨寬免其
特恩賞給之親王俸及護衛官員俱撤回尋降任左宗正
七年三月大軍征噶爾丹策凌
命王署振武將軍印赴阿爾台軍營八年十一月奏八旗
駐防官兵軍營效力兩年廵牧均已習練請仍留
俟大兵凱旋不必如例三年更代
詔如所請行初王奏喀爾喀游牧處措置妥協其三路副
將軍各思效力已將禦賊守城之策商酌預偹九
年七月
上以錫保防範有方傳
諭慎籌喀爾喀戰守機宜八月
諭宗人府曰錫保自派往軍營以來辦理事務克殫誠心
勤勞宣力甚属可嘉王之祖多羅穎郡王亦係國家懋
著勞績之賢王着將鍚保晉封順承親王九月
命嚴守察罕廋爾十月疏言凖噶爾賊大策凌敦多卜小
策凌敦多卜多爾濟丹巴等自華額爾齊斯至索
勒畢烏拉克沁留兵四千應援率兵二萬六千犯
科布多等處見我軍強盛不敢進遂抵克嚕倫令
賊將海倫鄂勒錐等掠喀爾喀遊牧大策凌敦多
卜兵向蘇克阿勒達呼屯劄小策凌敦多卜子曼
濟掠鄂爾海西喇烏蘇臣令王丹津多爾濟等合
兵邀擊至鄂登楚勒遣台吉巴海夜入大策凌敦
多卜營擒其衆賊將衮楚克扎卜喀喇巴圖魯復
率兵三千來禦我兵誘斬喀喇巴圖魯衮楚克扎
卜傷遁擒殺數百大策凌敦多卜移營台什哩山
曼濟兵亦敗歸俱由哈布塔克拜達克遁疏入
詔嘉奬之十一月授靖遠大將軍先是
上以軍前大臣甚少
命錫保於軍營衆官中擇可勝副都統護軍統領之任者
密封陳奏十二年二月疏言新調吉林佐領委署
前鋒翼領阿思哈黑龍江協領委署前鋒翼領布
爾沙均属效力請
賞給副都統職銜
詔允之七月偵知賊赴額德爾河源遣王丹津多爾濟等
率兵邀之於奔博圖山嶺八月師至額爾德尼昭
遇賊兵鏖擊十餘次賊且戰且却日暮抵大山梁
一面偪水戰益酣殺賊萬餘餘賊負傷奔獲械畜
無算十一年四月奏言察罕廋爾當阿爾台諸路
要道建城駐兵歴有年所嗣以薪芻不足移駐阿
勒達爾托羅海去年又移駐烏里雅蘇台此外尚
有額德爾齊德爾特爾唘塔密爾地各寬闊然並
在杭愛山陽與内地近至特斯等處僻在迤北若
賊由南路來犯要擊堵禦呼應不靈並不便駐大
兵今已於烏里雅蘇台山頂分建礮臺就近令滿
洲蒙古兵駐劄且特斯台什哩各駐萬人賊不敢
逼應請即於烏里雅蘇台内外植木中實土為城
設倉庫明春以察罕廋爾所貯銀米軍装火藥等
物陸續解運
上從之七月議賊越克爾森齊老時不速發援失機罪罷
大將軍任削爵以其長子熙良襲熙良初於雍正
三年封輔國公尋授散秩大臣五年晉封鎮國公
十年正月封世子三月署鑲紅旗漢軍都統十一
年七月以父罪革世子十二月襲封多羅順承郡
王乾隆元年二月管鑲藍旗覺羅學九年四月薨
諡曰恪九月以其長子泰斐英阿襲十三年授宗
人府右宗正十五年管鑲紅旗覺羅學十九年四
月任左翼前鋒統領十月遷正黃旗漢軍都統二
十一年六月轉左宗正七月薨諡曰恭以其第七
子恒昌襲四十三年薨諡曰慎五十一年以其長
子倫柱襲封多羅順承郡王
多羅謙襄郡王瓦克達
瓦克達禮烈親王代善第四子天聰元年五月
上親征明寧遠明總兵滿桂拒戰大敗之追至寧遠城下
殺其士卒甚衆瓦克達亦以力戰被創崇德五年
七月隨睿親王多爾衮圍明錦州見敵兵出樵者
瓦克達率十餘人越前鋒統領布顔軍擊斬之六
年八月我兵圍錦州明總督洪承疇集兵十三萬
來援次松山大軍進擊之敵騎兵來奪我紅衣礮
瓦克達同輔國公滿達海奮擊却敵會天雨接戰
復敗之進擊承疇三營步兵瓦克達驟馬而前敵
衆辟易前鋒什長費雅思哈失馬瓦克達援之累
騎出參領哈寧阿被創墜馬瓦克達返戰入敵陣
挈以歸順治元年四月隨睿親王入山海關破流
寇李自成追勦至望都十月隨英親王阿濟格由
邊外趨綏德二年五月自成南遁瓦克達隨英親
王阿濟格追至湖廣安陸府與護軍統領鰲拜進
戰賊衆乘船竄瓦克達率師涉水登岸射殪賊衆
無算取其船以濟大軍先是瓦克達以兄子阿達
禮謀立睿親王事緣坐黜宗室至三年正月叙功
授三等鎮國將軍復入宗室五月蘇尼特部騰機
思等叛奔喀爾喀瓦克達隨豫親王多鐸往討至
圖拉河同吴拜領兵千擊之殺喀爾喀布顔圖台
吉等十一人進至布爾哈圖山與貝子博和託合
軍斬千餘級擒八百餘人獲駝馬牛羊無算又擊
敗喀爾喀土謝圖汗碩雷汗兵十月凱還四年三
月議叙封鎮國公五年十一月晉封多羅郡王十
二月以喀爾喀擾我邊界
命隨英親王阿濟格駐防大同適總兵姜瓖叛據大同附
近郡邑應之王隨英親王圍渾源州六年三月睿
親王統師拔渾源州令還京七月
命同親王滿達海勦賊朔州寧武八月以巨礮克朔州城
偽總兵姜之芬偽兵道孫承乾高奎等遁王與輔
國公薩弼擊敗其還戰兵移師攻寧武關偽總兵
劉偉偽兵道趙夢龍焚城西遁王追之時大同偽
總兵楊振威通欵英親王軍斬瓖首以降偉夢龍
等亦率偽將五十餘人兵五千四百餘降於軍平
静樂縣及寧化所八角保諸寨十月
詔滿達海還京以瓦克達為征西大將軍勦撫山西餘賊
七年二月疏報平定潞安平陽澤州偽總兵申亥
郭中傑魏閔各率餘黨歸順明大學士李建泰初
已投誠至是復同姜瓖叛據太平縣我兵圍之二
旬餘窮蹙出降
上命誅建泰及其兄弟子姪籍家産入官三月疏報平陽
府属三十六州縣皆平四月班師八年二月
特加封號曰謙郡王三月
命管理工部事六月隨
駕幸南苑賜鞍馬一十月任議政九年正月醫人何大福
出入部署招搖嚇詐事覺伏誅王坐徇縱罰鍰罷
部任四月罷議政八月薨年四十七康熙十年五
月追諡曰襄先是王征山西時嘗駐平陽府平陽
民感其戢軍安民德建祠致祭牓曰多羅謙郡王
廟順治十年議政王等以瓦克達曾獲罪其爵不
應承襲
上憫其子留雍哈爾薩
命食奉國將軍品級俸康熙六年四月哈爾薩等訴其父
軍功輔政大臣鰲拜尚書馬爾賽為哈爾薩姻戚
議封哈爾薩為鎮國公留雍鎮國將軍八年七月
留雍以已不得與弟一例晉爵訴不平議政王奏
留雍等俱夤緣得封應革哈爾薩鎮國公並原有
之奉國將軍品級留雍應革鎮國將軍仍食奉國
將軍品級俸得
旨哈爾薩奉國將軍品級俸乃
世祖章皇帝恩給仍如舊二十一年五月哈爾薩復訴父
爵係軍功所得例得襲宗人府以奏
命襲封鎮國公並封其子海青為輔國公二十二年八月
授宗人府左宗人二十四年九月遷右宗正二十
五年十月
諭責哈爾薩鑚營不安分罷右宗正任削鎮國公及海青
輔國公爵以其兄留雍襲封鎮國公三十七年四
月
詔宗人府會同領侍衛内大臣察劾行走懶惰者削留雍
爵停襲乾隆四十三年三月
上追念謙襄郡王瓦克達著有功績現無承龍之人
恩賞瓦克達子孫一等鎮國將軍爵世襲㒺替以留雍之
曾孫洞福襲初留雍第三子原封三等輔國將軍
台渾生忠端為閒散宗室洞福忠端第二子也至
是襲封一等鎮國將軍四十九年十月授護軍統
領
輔國公瑪瞻
瑪瞻禮烈親王代善第六子天聰九年五月大兵
征明山西瑪瞻奉
命隨貝勒多鐸從廣寧入明寧遠錦州界以牽制明兵俾
毋援山西敗明兵於大凌河陣斬副將劉應選追
奔及松山克一臺瑪瞻並在事有功崇德元年封
輔國公隨武英郡王阿濟格饒餘貝勒阿巴泰往
征明至安州連克十二城九月凱還
上行郊勞禮
賜宴瑪瞻與
賜金巵酒三年八月隨貝勒岳託征明由墻子嶺毁邊城
入敗明總督吴阿衡兵連克臺保越京師至山東
十一月卒於軍年二十七四年四月與兄岳託櫬
俱至
盛京
上哭之慟
遣貝子及大臣等奠酒
賜銀二千两馬駝各一無嗣爵除
欽定八旗通志卷一百二十二
