欽定四庫全書
欽定八旗通志卷首之二
天章二
世宗憲皇帝御製詩
賜莊親王
一本論瓜瓞連枝喜最親推恩先邇室略分講家人盡
洗膏粱習須教學業醇股肱兼耳目屬望更諄諄
賜裕親王
朱邸連雲翼紫宸屏藩重望屬親臣銀潢𣲖接恩波近
玉葉枝分湛露新善體詒謀惟愛國遠承家法在勤民
同心夹輔應無忝長鞏瑶圖億萬春
賜怡親王
天上根盤若木枝朝陽輝映日紛披葵心北拱輸丹禁
棣萼春榮護赤墀幹濟有才頻入告軄司無缺亦書思
忠勤佐就昇平業長保勲名奕世垂
賜果郡王
花萼連枝夹帝京英才挺秀信維城冲和自保穰穰福
恭敬無勞赫赫名同氣一堂親燕笑推恩千禩佐休明
更期永矢忠勤節長看盤根應候榮
賜大學士馬齊
黃扉出入領朝簮宿德耆英眷注深才是濟川需作楫
功同望歲佇為霖常思國事如家事益勵臣心沃主心
喜起明良𫝊盛烈薰風千載播瑶琴
賜大學士松祝
玉陛覘風度金甌卜姓名常時依紫極何以福蒼生化
理資調燮訏謨屬老成公忠勤體國力為贊昇平
賜大學士白潢
密勿黃扉重清時掌國均平成需弼亮光輔貴經綸共
勉三公軄無慚一个臣蓼蕭多雨露應及老成人
賜大學士徐元夢
位以中台峻名因主眷高六卿推舊德百軄藉薰陶報
國訏謨切銜恩翊贊勞運籌稱自昔前席禮頻叨
賜内大臣馬武
禁籞宣勞重近臣貂蟬奕葉載恩綸入參帷幄抒丹悃
出典周廬翊紫宸鎮静實堪心膂寄老成尤見性情純
天家濊澤無私厚勤恪應霑雨露頻
賜尚書孫柱
卿月光華燦朝廷任重臣分曹資輔國列位濟斯民正
直先寮屬端嚴領縉紳所期弘偉略報國不謀身
賜莊親王
金章玉珮冠通侯班列彤階最上頭儀表宗潢高樂善
屏藩王室重宣猷桐圭分錫開朱邸棣萼聫輝映鳳樓
捧日丹忱勤翼贊天家恩澤自長流
賜果郡王
天潢崇錫爵宗子重維城共荷屏藩寄知敦翼贊情好
書𫝊沛獻樂善紀東平望古幾前哲相期保令名
賜怡親王
勤政樓頭花萼芳親賢心膂藉匡襄忠誠謹慎謨猷著
公正廉明譽望彰經理度支需贊畫疇咨水土奏豐穰
年年景福由天賜長秉丹衷達九閶
賜總督查弼納
時雍佳氣浃寰瀛繡戟牙幢制閫榮兩省風霜澄吏治
三春雨露洽輿情位高定效公忠實職鉅非循廉謹名
文武兼資才自裕佇期嘉績佐昇平
賜總督楊宗仁
絳節金章制上游雄藩兼控主恩優分疆名帥歸鈐轄
繡錯方州待運籌文武和衷羣吏憲軍民一體大臣猷
殷勤早夜遵天語會見酬庸第一流
賜淳親王
滿樹繁花應候榮蟠根奕葉託瑶京試看華萼相承意
更聽壎箎迭和聲帶礪永存苗裔業豆籩有踐弟昆情
天朝屏翰家庭事莫負皇心眷顧誠
賜都統拉錫
羽林十二應星文直宿周廬向夜分陣識風雲才自裕
身依日月志彌勤鷹揚早領熊羆士虎拜常參鵷鷺羣
辦得丹心捧宸極時清莫漫羡竒勲
賜提督郝玉麟
元戎擁節鎮巖疆特簡殊榮姓氏香閫外長城資一面
胸藏武庫靖多方旌旗整暇軍容肅紀律嚴眀士氣揚
盛世籌邊重頗牧楓宸應為錫龍光
賜提督高其位
太和累洽慶櫜弓專閫還推赫濯功裨益軍民資偉略
劑調文武在和衷拊循正及從容日謀勇皆由訓練中
元老旂常書茂績雅歌應有穆如風
賜怡親王
皇皇藩服惟德是榮眷言賢王謨猷光明夙夜小心以
忠以誠弼予一人庶績用成嘉兹翊贊朱邸斯營上棟
下宇永安且寧有策其基有壮其楹奕世承之長衛帝
京慶既令居式昭頌聲
如意歌賜怡親王
彩雲冉冉鸞鶴翩鸞鶴背馭雙神仙南極西池環珮聫
雙雙同慶帝胄賢手執如意來當前篆刻蝌蚪黃金填
晶熒上下星文躔瑶臺此日喜氣偏琅琅更聽仙語傳
唱隨偕老如和絃既指山海為歲年復言日月同團圓
煌煌帶礪眷便便子孫永保福且綿予因仙語嘉喜駢
為爾歌雙如意篇
己酉夏南甸大閱
陳師鞠旅卜良朝萬里餱糧備己饒習戰自能閑紀律
臨戎惟在戒矜驕劍瑩鸊鵜清光閃旗繞龍蛇赤羽飄
聽徹前鋒歌六月雲臺合待姓名標
其二
風拂榆槐暁角鳴築壇選將命專征颼颼羽箭穿楊巧
獵獵雲旓耀日明萬里玉關平虜穴三秋瀚海渡天兵
裹糧帶甲湏珍重掃蕩塵氛遠塞清
賜總督高其倬
崇牙高建秉洪鈞遠控巖疆軼等倫兩省山河司筦鑰
萬民肥瘠視經綸還持綘纛開軍壘永失丹忠答禁宸
操凜冰霜功帶礪匡時重鎮眷良臣
哭怡賢親王二首
宗室屏藩重朝端柱石崇持身惟正直應物本虚公青
史經天略丹心貫日忠銜哀為作誄難與述豐功
其二
繐帳陳筵日雲軿載道時悲深萬民淚痛失百寮師獻
替猶如昨儀容儼在斯可憐風雨急花萼損連枝
怡賢親王輓詩三十韻
天錫親賢篤本支惟王德業贊純熙功存廊廟寰區仰
道冠宗藩百辟儀少日温恭承
帝眷髫齡孝謹荷
恩慈問安每候龍樓啓扈蹕常隨豹尾馳圭璧精神昭
粹質鳳麟苞彩擅英姿自然才藝該文武卓爾端凝絶
黨私三紀無慚臣子道八年攸賴股肱資溯從大統祗
承日歷想嘉猷翊輔時佐理萬幾安億兆綜釐庶政挈
綱維度支式定邦財裕水利功興浩澤施減賦蠲逋勤
布算櫛風沐雨勸鎡基淤流通處成膏壤田壠開時養
稻粢九品掄才分玉石六韜訓士總熊羆霜威秋肅明
條教愷澤春温善撫綏萬里邊防襄廟算兩軍輸輓佐
疇咨任兼宫府仔艱鉅理析豪釐辨等差偉績固難更
僕數清標更繫久長思撝謙不恃金枝貴精白匪求黼
座知樂善薦賢時亹亹奉公體國日孜孜寬仁恤下孚
羣望廉潔居心凛自持八字褒崇皆實行四時賜賚必
晴曦慶流正喜天人合善積還期福禄宜豈意賡揚方
際盛忽驚寢疾永暌離鞠躬遑恤身前計矢志空餘沒
後悲猶憶懇情辭吉地竟循薄葬守遺規公卿徒步隨
旌仗老穉扶觀泣路岐贈諡載光崇德典加壇還樹册
勲碑明禋配享千秋重素服銜哀浃月期縱極寵榮頒
禮數難酬懿美罄言詞應知靈爽歸仙籍留得鴻名萬
古垂
年華迅速倏值端陽箱貢冰紈案陳角&KR0927;於頒賜
諸王大臣之際念及吾弟怡賢親王仙遊己週
一載不禁淒然涕下援筆賦此
韶光荏苒暗中遷開到榴花又一年節屆香蒲陳似舊
貢來細葛賜誰先檢文悲覽賢臣頌搦管慵裁棣萼篇
偉績殊勲無可答為營佳兆表新阡
端陽前一日為吾弟怡賢親王二週之辰每一回
思輙傷懷抱作五言律誌感
詰朝端午節再命罷稱觴歲月如流邁容儀何日忘安
邦思柱石覓句夢池塘物候頻增感情隨綵縷長
壬子歲九月七日吾弟怡賢親王定窆於水東村
朕念手足至誼兼以輔弼功勤獻替忠欵撫今
憶昔情不能己因親臨奠送稍伸積痛夫神遊
於天魄蔵於地亘古迄今理之常也但以吾弟
之親賢為國家柱石幽明異路於兹永别當深
秋草木黃落之際朕心曷勝悽愴爰賦此詩以
寫懷
西風瑟瑟草離離慘對靈筵奠酒卮荆樹凋殘驚日晚
雁羣零落入雲悲邈焉不返遊仙夢行矣休歌薤露詞
此際親臨無限痛九泉英爽料應知
世宗憲皇帝御製文
清漢文孝經序
孝經者聖人所以彰明彛訓覺悟生民溯天地之性則
知人為萬物之靈叙家國之倫則知孝為百行之始人
能孝於其親處稱惇實之士出成忠順之臣下以此為
立身之要上以此為立教之原故謂之至德要道自昔
聖帝哲王宰世經物未有不以孝治為先務者也恭惟
聖祖仁皇帝纘述
世祖章皇帝遺緒
詔命儒臣編輯孝經衍義一百卷刊行海内垂示永久
顧以篇帙繁多慮讀者未能周徧朕乃命專譯經文以
便誦習夫孝經一書詞簡義暢可不煩注解而自明誠
使内外臣庶父以教其子師以教其徒口諷其文心知
其理身踐其事為士大夫者能資孝作忠揚名顯親為
庶人者能謹身節用竭力致飬家庭務敦於本行閭里
胥嚮於淳風如此則親遜成化和氣薰蒸躋比戶可封
之俗是朕之所厚望也夫
清漢文小學序
古者八歲而入小學教之以洒掃應對進退之節愛親
敬長之義俾童而習之以養其德性其說散見經𫝊朱
子採集為小學一書所以示人教學之方而有以為正
心修身之本其言約其理該盖六經四子性理諸書之
階梯也
皇考聖祖仁皇帝嘗
特頒諭旨令有司兼以命題課士海内士子固己咸知
誦法矣又
命尚書顧八代一人翻譯清文日進呈
覽
欽定三年而後成嘉惠後學之心至深且厚當日未經
刊刻頒行朕敬承
皇考遺志特命校對授梓以資肄習讀者宜知綱常倫
紀之當崇視聽言動之當謹與夫嘉言懿行之當遵循
慕效修其軄自在家庭日用之常經而充其量可以成
聖賢忠孝之大節子弟之習於是而淳教化之原於是
而備詩曰成人有德小子有造朕盖深有望焉
和碩怡賢親王遺稿題辭
朕弟怡賢親王天資高卓穎悟絶倫如禮樂射御書數
之屬一經肄習無不精妙入神為人所莫及而其心則
謙抑遜讓欿然不自足也平日所作詩篇抒寫性情和
平大雅無纖毫塵腐之氣而王自謙學力不充總未存
稿是以王仙逝後邸中竟無留存者因憶昔年兄弟聚
首時讌集唱和王每以所作就正於朕朕扈從塞垣王
亦間有寄懷之句片楮寸縑朕皆愛而蔵之不令棄置
今檢點箧笥中得王詩三十二首爰彙為一帙附於朕
詩集之後以存其概此在王雖為餘事然自古名臣碩
彦偶有吟咏著述即殘篇剩簡而當時後世之人咸寳
重愛惜流𫝊歌誦想慕其為人初不在篇什之繁富所
謂詩以人重也王以不世出之名賢而有此清新俊逸
之詞翰且忠孝慈惠之意藹然流露於筆墨間吉光片
羽豈惟朕心不忍湮沒亦天下後世所共珍歟
賜原任總督楊宗仁像贊
粤稽往代崇奬勲賢名藏太室身畫凌煙睠余良佐令
德無愆逮事
聖祖開府旬宣暨於朕躬制閫斯遷廉潔之守如冰在
淵耿介之性如石彌堅嘉乃丕績湖湘澤延未遑三接
昔用拳拳兹覽遺照儀度凝然清風亮節丹青是𫝊錫
以宸翰煥彼瑶編勖哉後昆永紹厥先
和碩怡賢親王碑文
朕惟國家啟昌隆之運則誕降名臣祖宗鍾福慶之貽
則篤生賢胄粤若師師虞代稷契為帝室之英濟濟周
朝旦奭是姬宗之彦莫不紀諸謨典頌以聲詩前績可
稽遺編具在如朕弟怡賢親王則於古有光者也王秉
乾坤之清淑萃川嶽之精華爰自幼年早徵至行禁庭
奉
誨循禮度以持躬内殿承
歡篤孝思於繞膝實超出於同氣久默識於中懷是以
纉紹之初慎選親賢之寄特加恩命晉授王封正在亮
隂俾膺總理當良奸之雜處以鎮静服羣情遇綱紀之
待釐以精明襄萬務成勞既著眷倚逾殷綜中外之訏
謨司兵農之大計而王恪勤匪懈兢勵彌深體朕心為
己心視國事如家事詳核度支之積竇府蔵充盈請蠲
吴越之浮糧閭閻康阜興田功於畿内秔稻連疇籌水
利於江南河渠順軌至若邊形指掌瞭大勢於川原武
略在胸贊成謀於帷幄壮戎容於雁磧組練鮮明裕軍
寔於龍沙驊騮騰躍蒼黔恬樂㒺聞徵彂之煩朝省安
閒莫見運籌之迹是其潜思默算備竭精誠故能應變
投機不形聲色者矣扶持正直公道於以昭彰薦達猷
為人材由兹奮起度惟謙挹同事務協於和衷量本寬
洪曺官胥歸於涵茹領周廬之環衛訓練維勤定宫府
之規模施為悉當凡關於民生吏治知無不言曾經其
熟計深圖言皆有效祗慎而不宣於衆退謙而恐居其
名皆中禁之密陳豈外廷之能曉心迹則青天白日衾
影無慚節操則瑩玉清冰垢塵不染研幾窮理得聖經
賢𫝊之精微輔世寧民具帝佐王臣之藴負道光竹帛
恢平章調燮之勲瑞叶星雲樹喜起眀良之範朕實賴
王治安寰㝢王實為朕翊贊昇平既歷八年有如一日
斯乃
上天降佑
烈祖垂庥賚良弼於本支作盛時之梁棟於
皇考為孝子於朕躬為純臣自昔罕倫在今幸覯惠慈
之性宜其克享遐年豈弟之恩足以迓承繁祉人情胥
願天數難齊詎盡瘁以忘軀遂抱疴之纏體禱神祇而
靡應商醫藥而弗瘳王忠愛之忱始終一致沉綿之候
遷避而弗敢上聞危篤之期溘逝而慮傷永訣朕將臨
視王己飄升望幻影於雲中靈竒示象蛻色身於塵界
慧覺超凡生有由來理當可信王幽眀感德遠近歸仁
錫命每申則日晴紫陌祖筵方徹則風藹青阡虔叩繐
帷動舉朝之痛憶競隨素紼溢長路之悲號嘗賜標題
略𫝊梗槩忠敬而兼之誠直勤慎而益以廉明禮重易
名約一言而該美善義隆加諡冠八字以示寵褒朕親
奠郊坰頻紆車駕時陳牲醴每遣臣僚敦儉素之風塋
兆本由於自擇議推崇之典經費優給於官供吉兆既
安豐碑宜勒於戲念股肱之誼重雕刻金鏞惓手足之
情深鋪揚玉牒功高德茂享亘古之鴻聲生榮死哀備
生人之全福將使斯文炳煥偕星曜以流輝貞石嵯峩
與峯巒而並峙云爾
和碩怡親王初次祭文
業成翊贊資藩翰之懿親化致昇平賴股肱之良弼而
况勞績獨高於朝守德位俱隆勲庸迥越於簡編親賢
備美既忘身以盡瘁深悼往而傷懷惟王為
皇考聖祖仁皇帝之子朕之親弟也天與恪誠性情忠
孝凛晨昏之
聖訓謹奉步趨盡臣子之良規仰蒙
慈愛當朕鴻基之初紹命王總理之是膺矢白日以勿
欺竭恭勤而匪懈剛方卓立鎮静於紛繁之時悃愊自
將贊襄於密勿之地是用益加委任俾展謨猷理軍務
之機宜管度支之出納督領周廬之環衛興修畿甸之
營田而王體朕心如己心視國事如家事總宫府之鉅
細經畫咸周殫夙夜之公忠施為悉當至於民生吏治
察利弊而極力敷陳吉士藎臣辨貞邪而多方保護是
用周知旁燭幽隠得以上聞决策定謀膚功於焉迅奏
佐治安之大計致熙皥之淳風凡歷八年有如一日忠
敬而兼之誠直勤慎而加以廉眀朕嘗表之以示褒王
實當兹而不愧功在社稷洵中外所共知名勒鼎鐘亘
古今而罕匹斯乃迓庥
列祖篤生碩輔於皇家荷慶
上天誕降宗親於泰運寬厚仁慈之度宜其延享遐年
和平正直之懷足以祗承多福豈期證候漸致沉綿尚
力疾以入庭每思覲謁迨養疴而移地惟恐聞知朕縈
繫弗忘焦憂莫釋商量醫藥恨療救之無方默禱神祗
歎精虔之靡感雖流芬耀烈非關夀算之短長而一德
同心寧解肝腸之悽愴豐功偉績合配享於
廟廷懿德鴻聲更光垂於史牒親臨朱邸悵望繐帷方
頒優恤之恩綸特薦方筵於初祭於戲眷腹心之密寄
精爽長存念手足之至情音容己隔濡毫紀行書百幅
以難宣釃酒抒哀淚千行而不竭王其鑒格尚克歆承
和碩怡賢親王祭文
嗚呼哀哉賢弟仙逝倏己閱三載矣音容儼然遂隔幽
明思念纏綿與時俱積從前奠醊悉循國家之典制而
為文祭告亦多授意摛詞今則葬期己届揮淚含痛自
製祭章親率宫眷及諸弟子姪輩以家人之禮致奠攅
廬至情無文直抒胸臆惟賢弟聽之憶昔幼齡趨侍
庭闈晨夕聚處比長遵奉
皇考之命授弟算學日事討論每歲塞外扈從形影相
依賢弟克盡恭兄之道朕兄深篤友弟之情天倫至樂
宛如昨日事也朕兄臨御之初實賴賢弟為腹心股肱
之寄賢弟秉忠誠之至性展翊贊之嘉謨凡有關於吏
治民生國政軍計者無不悉心籌畫慎密敷陳務期海
宇乂安蒼生被澤即宫中府中事無鉅細亦莫不措置
咸宜經營悉當自古史册所𫝊良弼懿親一心一德者
疇能與賢弟比倫乎賢弟之德備矣功宏矣不亟為表
揚以𫝊永久朕兄之心其能安乎縱極力表揚而於賢
弟之丹誠偉績又豈足云報乎嗚呼修短之不齊者數
也生死之難忘者情也得賢弟而中道棄捐朕兄之德
凉也賴朕兄而遺徽表著賢弟之福厚也今者朕兄以
念弟之深痛弟之切大顯其勲名尊崇其典禮凡經理
於身後者無不殫竭其心思而賢弟生也榮死也哀名
既不朽夀且無疆賢弟之福不己全乎假令克享大年
後朕而逝即朕之孝子順孫善體朕心亦未必能洞悉
賢弟數十年之心跡如今日朕之經理周詳罔有遺憾
然則賢弟洵有全福而朕之懷憂抱恫失所依毗其福
不及賢弟遠矣朕兄數年以來追慕
皇考
皇妣明發有懷悽愴曷極今賢弟又舍我而仙逝矣旣
抱終天之恨更增同氣之悲含酸茹嘆其何能自己耶
賢弟忠愛之悃朕兄所深知况萬幾在御决不肯過自
悲傷以貽九京之隠痛惟有敬念
皇考付託之重深體賢弟輔弼之忱於當日忠讜箴規
之言比時未曾見諸施行者必追憶而悉踐之力圖政
治之有成以不負
皇考不負賢弟庶幾在天之靈為之欣慰而默相庇佑
焉嗚呼援筆寫心肆筵饋奠哀衷滿紙淚酒盈觴賢弟
其領受之嗚呼哀哉
和碩怡親王誄(并序)
雍正八年五月初四日和碩怡親王以疾薨於位春秋
四十有五嗚呼哀哉維我弟賢王夙承
皇考聖祖仁皇帝懿訓陶鎔德器諳練謨猷以忠誠正
直之心沉毅堅剛之力寬厚和平之量精眀豁達之才
輔翼朕躬勤勞王事宫府一體上下同心萬幾之協贊
匪輕八載之恪恭如一國尊良弼誼切懿親斯固
上天之庇佑邦家
皇考之保安宗社默佑我賢王以宏宣偉烈永佐昇平
而眉夀蕃禧自將申錫於無疆者也詎意謀猷方壮倚
賴殊殷累月沉疴一朝薨逝悼股肱之莫寄悵肺腑而
難言友愛之情纏綿曷已嗚呼去歲冬聞王有疾心焉
憂之選醫視藥祝禱神祇日夕徬徨廹冀痊可廼王則
時覲庭軒時移遠墅恐病状之宣露致心緒之牽縈力
疾上言多方安慰迨王言旋京邸朕以祈雨還宫聞王
疾篤命駕臨視王知之脱然仙逝蓋不欲以永訣傷朕
懷焉嗚呼王於生死存亡之頃惟知有君而不知有身
王之心至是安矣朕將何以為情哉王之薨也王公卿
尹僚吏弁卒欽王之德望佩王之教澤感王之恩施者
㒺不驚悼倉皇涕泗相告謂王為國柱石為世楷模失
我賢王我將安仰及至發引之辰徒行而送者萬計貴
賤老穉匍匐呼號嗚呼王之生也人肅然敬殁也人慘
然悲非王之賢何以致此然而王之美德懿行不樂人
知人亦無從而知即朕知王之深亦言之而莫能罄也
雍正四年朕嘗書額賜王曰忠敬誠直勤慎廉明八字
之褒無溢詞有遺美焉王純孝之性徵於髫齔凛遵
慈誨謹度飭躬以故榮遇有加始終勿替朕御極之初
命王總理國政屹然静鎮衆莫能撓盖王識力迥越仁
智兼優敏决而默運小心嚴明而善持大體其領度支
也賦式維均出納有節其營水利也心勞樹藝績底平
成其於吏治則惠民者興曠職者去見聞所及鉅細敷
陳其於人才則不棄微長弗苛小過鑒别悉當培植良
多至於嚴督禁旅密運軍機轉餉籌邊更徵武略王少
稱神勇留意兵戎帷幄運籌計周萬里以故年來征討
重賴其能嗚呼王之厚德豐功昭然天壤而王之造膝
籲請大有造於國家者中外臣民無由通曉及今而不
言美將湮焉朕心何忍維王誠心愛國好善施仁護端
正之賢藩保忠勇之良佐蠲浮徵而永紓民力補虧帑
而不事追賠宿逋子裔亦予矜全細過羣僚&KR0662;還舊秩
凡此皆王之一片公心平時讜論為熙朝植良善為盛
世沛恩膏而密勿之請命宣忠其為功於寰宇者不誠
大且遠哉稽之周禮司勲有曰凡有功者書於太常祭
於大烝然則太廟之饗配以有功固酬德報勲之彛典
也如我怡親王之純孝純忠以光輔鴻業則為
皇考之令子大猷大策以底定丕基則為
列祖之功臣几筵分配永顯殊庸集議於朝僉云允協
王固建不朽之盛烈稱宇宙之全人矣嗚呼儀文具備
悲悼徒增加諡崇封聊申隠痛朕上念
九廟付託之身下納百僚勸慰之語亦復深自節抑未
敢過情惟是德心之契昆弟之親實有迥異於尋常者
情極而悲時難自遏不得已仿古昔哀誄之體備述令
德攬淚成篇俾千萬世子孫臣庶周知遺烈追慕賢藩
其詞曰
天昌鴻祚國仰元臣興朝篤慶睦族敦倫友恭之軌史
牒炳麟纉承大統倚毗懿親偉矣賢宗厥惟淑弟手足
相依腹心攸繫壎箎克諧鹽梅互劑愛以親生心由天
契朕懷乾惕凜若冰淵樹旌振鐸饑渴求賢疑丞輔弼
疏附後先顧兹上爵孰秉中權於維我王位崇德備三
光麗霄五嶽鎮地緯武經文懷仁抱義總攝之司惟王
弗愧王心精白如日皎然王性果决如玉彌堅精思獨
運巨力能肩鞠躬盡瘁於兹八年八年星霜九重宵旰
班集晨墀牘陳夕案一字無欺片言善斷不憚辛勤良
勞翊贊心膂協應形影追隨時都時俞時警時咨臨軒
俯聽趨殿書思雍雍式好肅肅其儀朝宁家庭千秋萬
歲骨肉深恩永懷勿替寸晷未離何堪長逝異地猶悲
奚容隔世嗚呼哀哉人生不朽曰德與功德臻盛大功
極穹窿氣充天表神滿寰中夀民夀國齡享奚窮維王
大忠可貫金石維王深仁代宣雨澤扶翼天樞滋培國
脉百鍊之金無瑕之璧其忠維何本乎至誠心在社稷
屏絶私營其仁維何原於好生惠施朝野不市虚名胸
有鈞衡身為屏翰邦之九賦默抒成算國之六師奬勤
警玩調燮咸宜經綸兼貫明農治地率吏安民有聞必
奏罄意而陳懷抱冰雪氣煦陽春化被黎庶德徧臣鄰
赤誠之佐保以百口青海之師紓其掣肘衛國者心迴
天者手咎且弗辭功於何有朕沛大澤實允王言為王
造福慶衍璿源偶與王語汗若泉奔稽首辭謝曰天子
恩公忠如彼仁厚若此甫申鍾靈旦奭嫓美元化方調
瑞徵旋起何意亨衢遽羈修軌茂勲赫奕顯秩崚嶒望
垂惇史饗配大烝禮因德備諡以功增
廟庭禮典王克歆承峩峩賜塋神筮叶吉屹屹豐碑烺
燿星日赤舄衮衣永安靈宅雲馬風車出遊象闕嗚呼
哀哉德動天鑒慶象昭彰吉人舉事瑞現雲光善孚衆
志仰戴難忘萬聲合慟奠醊悽愴生榮死哀於斯已極
惟朕深情輾轉胸臆恭順之容依依若即忠讜之言歷
歷堪憶繐帷親奠莫解幽憂素服匝月未釋深愁鶺鴒
聲婉棠棣花稠交暉園近雲物先秋王有良嗣朕其訓
誨王有殊勲朕其紀載仰荷皇圖寧不自愛抑情紀哀
𫝊流億代嗚呼哀哉
欽定八旗通志卷首之二
