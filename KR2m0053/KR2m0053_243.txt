欽定四庫全書
欽定八旗通志卷二百二十九
人物志一百九
忠義𫝊二十一(漢軍八旗一順治十五年共七十五人天命六年至)
高守官
高守官漢軍鑲黃旗人任鴨綠江鎮守堡官天命
六年中軍陳萬策叛執鎮守遊擊佟養正送明總
兵毛文龍守官與焉遂遇害
恩賜騎都尉世職(承襲詳見世職表)
花應春
花應春漢軍鑲黃旗人崇德三年以佐領随多羅
貝勒巴彦征明至山東攻臨清城先登戰歿
賞卹如例
崔應泰
崔應泰漢軍鑲黃旗人原籍廣寧初任佐領崇德
七年随和碩鄭親王濟爾哈朗征明錦州同四都
統兵督放紅衣礟攻塔山城礟裂被傷而歿
賞卹如例
張思孟
張思孟漢軍鑲黃旗人初襲三等輕車都尉世職
任佐領順治二年從大軍征山東濟寧州梁山泊
土賊力戰陣亡
恩賜二等輕車都尉給葬銀五百兩立碑銀三百次子遵
聖襲
張必科
張必科漢軍&KR0008;黃旗人順治四年由貢生授直隸
慶雲令時土賊多警會上元夕賊衆出掠率兵捕
之縳三渠斬以殉其黨大合衆圍城賊黨内應者
啟門納賊賊大至必科巷戰截殺引弓忽弦斷挺
戈躍戰賊環圍之援兵不至舉火自焚
賜祭葬
贈按察司僉事崇祀名宦祠
張文衡
張文衡漢軍鑲黃旗人原藉開平衛順治元年以
佐領入關從大學士范文程恭贊軍務山東流寇
趙應元作亂文衡討平之以功遷江南徽寧道按
察司副使又平巨寇汪張飛等悉招降諸叛官遂
陞甘肅廵撫五年回民米喇印作亂殺總兵官文
衡率家丁三十餘人巷戰歿事
聞
賜祭葬授其子張祖訓知州康熙元年
恩贈通議大夫都察院右副都御史
管一舉
管一舉漢軍鑲黃旗人順治元年授山西德勝路
參將五年十一月大同總兵姜瓖叛脅從不屈遇
害其妻及長子致忠子婦孫女等一十三人皆就
戮幼子承業乳母懷之逃出得免
恩贈一舉副將
馬成功
馬成功漢軍鑲黃旗人
國初投誠順治六年随和碩鄭親王濟爾哈朗征湖
廣偽帥何通爵馬進忠率賊來犯成功同尚書阿
哈尼堪擊敗之旋随都統金維城擊賊郝摇旗恢
復袁州等處賊將馬進忠復聚衆來犯成功奮勇
力戰陣亡
恩賜雲騎尉世職(承襲詳見世職表)
傅進忠
傅進忠漢軍鑲黃旗人順治二年随明將左夢庚
投誠授雲騎尉十六年随安南將軍内大臣逹素
征福建海寇鄭成功十七年五月至厦門力戰陣
亡
恩賜騎都尉世職(承襲詳見世職表)
祖大春
祖大春漢軍正黃旗人大夀之弟也任佐領崇德
三年随揚威大將軍多羅貝勒岳託征明至山東
攻濟寧州城率本參領兵以雲梯先登中礟歿於
陣
恩賜騎都尉世職(承襲詳見世職表)
尚安福
尚安福漢軍正黃旗人崇德三年随揚威大將軍
多羅貝勒岳託征明至山東攻鄒縣以雲梯上城
歿於陣
恩賜騎都尉世職(承襲詳見世職表)
祖應元
祖應元漢軍正黃旗人初任佐領崇德八年随和
碩鄭親王濟爾哈朗征明攻中後所以本參領火
礟從旁擊其城破之進取前屯衛復以礮攻克其
外城論功授騎都尉順治元年随都統葉臣平定
山西督紅衣礮克太原城十一月随定國大將軍
和碩豫親王多鐸平定河南二年四月進攻揚州
府城中礮歿於陣
恩賜騎都尉世職(承襲詳見世職表)
李向舜
李向舜漢軍正黃旗人明寧遠伯李成樑之孫也
順治元年以署恭領随定國大將軍和碩豫親王
多鐸南征督紅衣礮攻武岡寨克其城二年四月
攻揚州府城中礮歿於陣
恩賜雲騎尉世職(承襲詳見世職表)
金應得
金應得漢軍正黃旗人世居瀋陽地方由驍騎校
委署恭領順治二年随大兵征江南四月攻揚州
府城中礮陣亡
恩賜雲騎尉世職(承襲詳見世職表)
成大業
成大業漢軍正黃旗人累任江西湖東道順治五
年正月江西逆鎮金聲桓叛約大業共謀不從被
執罵賊不絶聲遂遇害八年
賜祭一次
李向堯
李向堯漢軍正黃旗人順治元年任山西助馬路
參將五年十一月大同總兵姜瓖叛向堯被執脅
䧏不屈闔家七十餘口殉難
恩贈左都督僉事
王自明
王自明漢軍正黃旗人初任佐領順治三年随征
陕西遇流賊孫守法率本旗兵敗之又賊帥賀珍
率馬步兵五千餘列陣於山自明随定西大將軍
何洛會擊敗之五年十一月山西總鎮姜瓖叛六
年七月随征西大將軍和碩㢲親王滿逹海往征
九月攻汾洲府城中礮陣亡
恩賜騎都尉世職(承襲詳見世職表)
劉應舉
劉應舉漢軍正黃旗人初任佐領随大兵攻明右
衛朔州督紅衣礮克其城順治六年七月隨征西
大將軍和碩㢲親王滿逹海征山西叛鎮姜瓖九
月攻汾州府北關廂越衆先登遂歿於陣
恩賜騎都尉加一雲騎尉世職(承襲詳見世職表)
柏天儲
柏天儲漢軍正黃旗人父永馥初為明武官率所
屬投誠授騎都尉世職天儲初任侍衛兼佐領順
治五年九月隨定遠大將軍和碩鄭親王濟爾哈
朗征湖廣流賊李錦六年至岔路口奮勇擊賊陣
亡加
恩賜三等輕車都尉世職(承襲詳見世職表)
張鴻猷
張鴻猷漢軍正黃旗人初任守備随定國大將軍
豫親王多鐸南征平定河南江南攻揚州嘉興二
府及江隂縣武岡寨四城俱督紅衣礮克之順治
五年十一月山西總兵姜瓖叛六年七月随征西
大將軍和碩㢲親王滿逹海往討八月攻大同府
渾源州督本旗紅衣礮克其城進取中衛戰歿於
陣
恩賜騎都尉世職(承襲詳見世職表)
郭名望
郭名望漢軍正黃旗人世居鐡嶺地方崇德八年
以驍騎校随征明用烏鎗攻克前屯衛取中後所
順治元年随豫親王多鐸破流賊滅福王平定河
南江南用紅衣礟攻克揚州六月随貝勒博洛征
浙江克嘉興旋攻崑山常熟江隂三縣城以功授
雲騎尉世職三年五月加騎都尉七年九年三遇
恩詔由騎都尉兼一雲騎尉進三等輕車都尉後随征福建
同恭領朱名登攻金華城破之六年正月随定西
大將軍和碩敬謹親王尼堪征山西叛鎮姜瓖四
月由左衛往圍大同攻保德州中傷歿于陣加
賜二等輕車都尉世職子汝龍襲後陣亡自有𫝊
李天寵
李天寵漢軍正黃旗人任驍騎校順治五年九月
随定遠大將軍和碩鄭親王濟爾哈朗征湖廣流
賊李錦六年至坌路口遇賊身先士卒力戰歿于
陣
恩賜雲騎尉世職(承襲詳見世職表)
郭汝龍
郭汝龍漢軍正黃旗人父名望陣亡
恩賜二等輕車都尉自有𫝊汝龍襲父職順治十一年十
二月從定遠大將軍世子濟度征福建海寇鄭成
功十四年至福州聞賊圍羅源縣郭汝龍率兵往
援擊賊歿于陣
恩賜一等輕車都尉世職(承襲詳見世職表)
李向禹
李向禹漢軍正黃旗人李向堯之弟也由貢生任
山西陵川縣知縣順治五年十一月逆鎮姜瓖叛
向禹罵賊不屈闔家殉難十五年
特旨遣順天府尹羅繪錦致祭
恩賜山西按察司僉事廕其弟向旭以知縣職
張彦洪
張彦洪漢軍正黃旗人續順公沈志祥之部屬也
于順治十六年從安南將軍内大臣逹素征福建
海賊鄭成功十七年賊擺列舡兵于蓋峙山拒敵
彦洪奮勇衝擊陣亡
賜輕騎都尉未襲乾隆十六年奉
旨賞恩騎尉世職(承襲詳見世職表)
滕應元
滕應元漢軍正白旗人以領催随征有功授騎都
尉天聰四年正月從大兵征明攻灤州城奮勇先
登力戰歿于陣
賞卹如例
西逹爾翰
西逹爾翰漢軍正白旗人本籍滿洲任副都統管
佐領事天總八年從大兵征朝鮮先登衝擊中流
矢傷目猶手刃數賊尋歿于陣
賞卹如例
董廷元
董廷元漢軍正白旗人天命六年從大兵定瀋陽
大祖高皇帝愛其勇授寬甸守備天聰五年從大兵征明
大凌河六年從征察哈爾蒙古七年從征旅順口
江華島俱立戰功崇德元年十二月從征朝鮮二
年三月從奉命大將軍恭順王孔有德征皮島所
乘舡被敵礟擊破同家人六口俱沉歿
太宗文皇帝憐之
恩賜祭銀六百两
趙國良
趙國良漢軍正白旗人明之守備也崇德七年大
軍圍松山城國良随副將夏成德來䧏順治元年
叙功授騎都尉世職五年十一月大同總兵姜瓖
叛國良随定西大將軍和碩敬謹親王尼堪往征
六年三月于太谷縣奮勇擊賊中礟陣亡
恩賜一雲騎尉七年遇
恩詔追贈三䓁輕車都尉世職(承襲詳見世職表)
李可愛
李可愛漢軍正白旗人順治三年任山東陽榖縣
知縣值土寇丁惟岳之亂可愛嬰城固守力盡城
䧟死之
賞卹如例
遲變龍
遲變龍漢軍正白旗人由生員任國史院副理事
官遷山西糧道順治三年晉江西布政使整飭學
校招集流民江右德之五年二月金聲桓王得仁
㩀城叛舉兵圍署誘以䧏不從賊入署縳脅之變
龍罵益厲賊怒割其舌抉其目遂碎屍於市其祖
孫父子兄弟妻妾闔門十八人各繫以石沉於江
嗣絶康熙三十四年奉
旨崇祀名宦祠
董廷儒
董廷儒漢軍正白旗人原任大同守備善騎射有
謀略順治五年十二月總兵姜瓖謀叛誘廷儒至
署密語云公如助我成大事富貴當與共也廷儒
怒曰汝受
國家厚恩不盡忠報效乃思反耶遂起拔所佩刀殺
賊賊衆群起廷儒被擒詈聲倍壮賊剖其心支觧
之子開國暨男婦二十七人俱被害嗣絶無可廕
襲
特旨追贈昭武將軍祭葬如典禮
趙冲學
趙冲學漢軍正白旗人順治初任蘭州同知五年
河西叛回米喇印丁國棟等紏黨二萬餘來寇脅
䧏不從遂被害
賞卹如例
董廷柏
董廷柏漢軍正白旗人初任驍騎校崇德五年從
征明圍錦州同恭領孫有光擊明松山步兵敗之
又敗其杏山騎兵七年從孫有光擊明閭洪山嘴
守兵敗之松山敵兵乘夜犯我壕塹遂攻塔山城
廷柏用紅衣礮擊却之叙功列二等又攻杏山城
擊却之叙功加一等授佐領八年從征前屯衛至
中後所廷柏復以紅衣礮攻其城克之又攻克前
屯衛城順治元年二月叙功授雲騎尉二年遇
恩詔加騎都尉世職是年從和碩豫親王多鐸南征破流
賊平河南五月克揚州六月克平湖嘉善進攻嘉
興府克之至錢塘江敵兵萬餘夜犯我營廷柏随
都統吳守進擊敗之六年從和碩鄭親王濟爾哈
朗征湖廣流賊李錦同副都統金維城率兵至馬
河力戰陣亡
恩賜騎都尉加一雲騎尉世職(承襲詳見世職表)
張登雲
張登雲漢軍正白旗人順治二年以佐領随都統
巴彦墨爾根侍衛往西安府擊流賊屢敗之又擊
敗賊將劉文炳兵是年随肅親王豪格等征四川
擊賊首袁韜兵敗之六年正月以管火噐營恭領
從平西大將軍和碩英親王阿濟格征大同叛鎮
姜瓖八月攻大同關廂登雲梯中礟陣亡
恩賜雲騎尉世職(承襲詳見世職表)
高杰
高杰漢軍正白旗人初任佐領順治五年随定遠
大將軍和碩鄭親王濟爾哈朗征湖廣流賊李錦
六年同副都統金維城率兵戰于馬河奮勇馳擊
歿于陣
恩賜雲騎尉世職(承襲詳見世職表)
黃廷柏
黃廷柏漢軍正白旗人初任江南靈壁縣知縣遷
順天大興縣超遷山西汾州府知府順治五年大
同總兵姜瓖叛六年四月偽副將姜建勲擁萬騎
猝圍汾洲攻䧟城東門廷柏督壯士與賊鏖戰自
晝至夜力屈被執罵不絶口遂遇害委屍于路子
奠中年十三守父屍號泣汾人感其德具棺衾歛
之置北城下既而奠中亦被賊執碎其首不死九
月汾州平
世祖章皇帝命廷栢家屬枎柩馳驛還京
賜祭葬
恩贈太僕寺卿廕奠中為國學生康熙五十七年十月禮
臣覆准立祠死所歲時奉祀六十一年十一月遇
覃恩以孫國材官追贈廷栢資政大夫福建廵撫兼都察
院右僉都御史雍正二年三月
世宗憲皇帝御書成仁取義匾額懸祠中示褒崇焉
王國輔
王國輔漢軍正紅旗人由驍騎校崇德八年從大
兵攻前屯衛中後所二城國輔率本旗兵以紅衣
礮克之又随都統葉臣等攻太原城以紅衣礮克
之復随多羅武英郡王阿濟格征流賊在延安府
同副都統敦岱擊敗之叙功授為雲騎尉两遇
恩詔加為三等輕車都尉十年正月病故以子有德襲後
因乏嗣于乾隆十三年奉
旨入祀昭忠祠
李變龍
李變龍漢軍正紅旗人順治二年任陕西固原鎮
標中軍遊擊值土寇作亂副將武大定率兵討之
兵未合與賊通詐言欲入城與主帥議軍事時已
更深總兵何世元欲開城納之變龍力陳不可世
元不聽城啟賊鼔譟而入變龍奮力出闘為賊所
害事
聞
恩賜雲騎尉世職(承襲詳見世職表)
劉國輔
劉國輔漢軍正紅旗人順治六年授雲騎尉從大
軍征山西叛鎮姜瓖攻朔州以紅衣礟克其城連
攻汾州北關及太谷縣皆下之九年七月從定遠
大將軍和碩敬謹親王尼堪征湖南流賊張獻忠
餘孽偽秦王孫可望十一月至衡州府與賊力戰
陣亡
恩賜騎都尉無嗣未襲
李汝通
李汝通漢軍正紅旗人順治初累功授雲騎尉遇
恩詔加至三等輕車都尉九年從征四川有功十二年進
攻重慶陣亡
恩賜二等輕車都尉世職(承襲詳見世職表)
鈕成憲
鈕成憲漢軍包衣鑲白旗人世居遼陽任佐領天
聰八年從
太宗文皇帝征大同戰歿于陣
恩賜騎都尉兼一雲騎尉世職(承襲詳見世職表)
劉漢
劉漢漢軍鑲白旗人崇德八年以佐領從和碩鄭
親王濟爾哈朗擊賊後所力戰歿于陣
賞卹如例
許友信
許友信漢軍鑲白旗人以明弁随左夢庚於順治
元年投誠二年正月從定國大將軍和碩豫親王
多鐸征流寇十月至潼關戰歿
恩賜三等輕車都尉世職(承襲詳見世職表)
祖世祥
祖世祥漢軍鑲白旗人世居遼東
太宗文皇帝時來歸由佐領累官至三等輕車都尉順治
五年随征南大將軍都統譚泰出征至江西五月
十八日遇叛鎮金聲桓率賊衆攻南昌世祥力戰
陣亡
恩賜二等輕車都尉世職(承襲詳見世職表)
董文魁
董文魁漢軍鑲白旗人世居遼東順治三年四月
授騎都尉世職六年正月随定西大將軍和碩敬
謹親王尼堪征山西叛鎮姜瓖同都統巴顔率兵
攻太原城文魁奮勇先登中箭亡
恩賜雲騎尉世職(承襲詳見世職表)
孫飬廉
孫飬廉漢軍鑲白旗人任山東范縣知縣順治六
年土賊破城飬廉死之闔家殉難
賞卹如例
汪騰高
汪騰高漢軍鑲白旗人世居遼東順治六年正月
以騎都尉從平西大將軍和碩英親王阿濟格征
山西叛鎮姜瓖八月攻大同力戰歿于陣加
恩賜雲騎尉世職(承襲詳見世職表)
王興國
王興國漢軍鑲白旗人世居遼東累任至四川永
寧道順治七年八月随征四川剿流賊張獻忠餘
黨九年十月擊賊陣亡
恩賜三等輕車都尉世職(承襲詳見世職表)
孫應時
孫應時漢軍鑲紅旗人崇德七年以佐領随大兵
征明恭順王孔有德命率所部赴援錦州力戰陣
亡
恩賜雲騎尉世職(承襲詳見世職表)
王元爵
王元爵漢軍鑲紅旗人初以軍功任佐領陞參領
順治元年十一月随定國大將軍和碩豫親王多
鐸南征平定江南河南俱有功二年随多羅貝勒
博洛征浙江在湖州府擊賊歿于陣
恩賜雲騎尉世職(承襲詳見世職表)
尹得才
尹得才漢軍鑲紅旗人崇德七年大兵圍松山城
同夏成德來䧏授騎都尉世職遇
恩詔加二等輕車都尉順治三年從靖遠大將軍和碩肅
親王豪格征四川流賊張獻忠十一月攻重慶府
力戰陣亡加
恩賜一等輕車都尉世職(承襲詳見世職表)
李三元
李三元漢軍鑲紅旗人世居遼東順治元年以生
員從征有功授直隸豐潤縣知縣三年俸滿行取
授河南道監察御史旋出為山東登州府知府陞
登萊道緣事䧏山西大同府陽和衛中路通判順
治五年十二月大同總兵姜瓖叛偽檄行郡縣所
在從逆三元被執不屈死事
聞
恩賜山西按察司僉事
賜祭一次廕其姪廷橋為七品官
王國臣
王國臣漢軍鑲紅旗人任佐領順治六年正月從
定西大將軍和碩敬謹親王尼堪征山西叛鎮姜
瓖八月圍大同攻方家臺陣亡
恩賜雲騎尉世職(承襲詳見世職表)
王秉政
王秉政漢軍鑲紅旗人初管佐領事尋陞陕西漢
中府駐防恭領順治八年從征四川在叙州府擊
賊偽總兵龍名揚陣亡
恩賜雲騎尉世職(承襲詳見世職表)
傅永吉
傅永吉漢軍鑲紅旗人由貢生授福建長泰縣知
縣順治九年海寇鄭芝龍來攻圍數月城中武弁
悉逃去永吉率家丁出戰斬首百餘級擒賊魁數
十人募丁壮固守城賴以全十年正月賊復來攻
永吉衝擊力戰中礟死時紳衿同死者十人鄉人
祠之事
聞
賜祭葬
恩賜福建按察司僉事子登瀛廕以知縣職
佟恒年
佟恒年漢軍正藍旗人以佐領随其叔佟養正戍
守鎮江天命六年七月其屬中軍陳萬策叛執養
正父子及恒年送於明島帥毛文龍恒年與養正
等並不屈死之
恩賜騎都尉世職(承襲詳見世職表)
佟圖占
佟圖占漢軍正藍旗人父養澤本明撫順所商人
以通誠
本朝被繫自獄逃出遂來歸授三等輕車都尉天聰
八年卒圖占襲䧏為騎都尉崇德八年九月随和
碩鄭親王濟爾哈朗等攻明寧遠次中後所以紅
衣礮攻附近諸臺礟轟裂歿於陣
賞卹如例
韓應𤦺
韓應琦漢軍正藍旗人世居河南南陽府順治三
年以投誠授三等輕車都尉四年任江西副將五
年二月總兵官金聲桓王得仁叛應𤦺帶兵衝戰
出城妻子親丁七十六人同時被難賊平
恩賜三等輕車都尉世職(承襲詳見世職表)
鍾尚勇
鍾尚勇漢軍正藍旗人世居鐡嶺于順治六年從
定遠大將軍和碩鄭親王濟爾哈朗平湖南同副
都統金維城進剿四川馬湖府與賊力戰陣亡
恩賜輕車都尉世職(承襲詳見世職表)
佟學詩
佟學詩漢軍正藍旗人以貢生授襄垣縣知縣順
治六年逆鎮姜瓖攻䧟襄邑學詩被執脅䧏不屈
罵賊而死全家十九人同時被害
賞卹如例
甘應舉
甘應舉漢軍正藍旗人順治六年正月以騎都尉
兼佐領隨平西大將軍和碩英親王阿濟格征山
西叛鎮姜瓖八月攻大同力戰陣亡
恩賜雲騎尉世職(承襲詳見世職表)
李昌
李昌漢軍正藍旗人任廣東都司僉書順治六年
隨平南王尚可喜征偽安西王李定國進剿靈山
與賊馬養林戰於三岔山口奮勇先登中礟陣亡
恩賜雲騎尉世職(承襲詳見世職表)
陳錦
陳錦漢軍正藍旗人崇德中以大凌河都司投誠
授佐領世職順治元年擢登萊廵撫平青州土賊
有功二年調江南廵撫五年陞浙閩總督值歲大
飢民多流徙而諸郡縣尤苦於兵海寇鄭彩踞福
州偽總督顧世臣等踞興化偽帥顔昌儒等踞永
春德化偽蕩湖侯阮進張名振等復奉明廢藩䧟
尤溪出沒于舟山横洋間錦安撫流民調兵次第
會剿擒斬渠魁諸郡縣悉安九年八月漳平圍急
錦提師赴援擊賊於江東橋還次同安賊乘夜遣
人刺死之事
聞
賜兵部尚書祭葬如例
曾大明
曾大明漢軍正藍旗人順治九年以騎都尉随搃
督李率泰駐两廣十年逆賊李定國犯高明力戰
陣亡加
恩賜雲騎尉世職(承襲詳見世職表)
朱三
朱三漢軍鑲藍旗人初以功授二等輕車都尉天
聰五年七月從
太宗文皇帝征明至大凌河遇明監軍道張春兵力戰陣
亡
恩賜一等輕車都尉世職(承襲詳見世職表)
陳維道
陳維道漢軍鑲藍旗人原籍錦州崇德七年任佐
領尋陞恭領十月以署副都統管領雲梯兵随奉
命大將軍饒餘貝勒阿巴泰征明八年三月攻河
間府城中礮歿於陣
恩賜騎都尉世職(承襲詳見世職表)
柳朝琳
柳朝琳漢軍鑲藍旗人任福建漳州府參將順治
元年遇海賊之亂城䧟不屈死之
賞卹如例
王鰲永
王鰲永漢軍鑲藍旗人順治二年十一月隨大兵
招撫山東遇敵陣亡
恩賜騎都尉乾隆十六年
賞給恩騎尉世職(承襲詳見世職表)
金世爵
金世爵漢軍鑲藍旗人任廣東合浦縣知縣順治
五年高州總兵祖澤清叛城䧟死之
賞卹如例
逹自瑞
逹自瑞漢軍鑲藍旗人順治元年隨左夢庚投誠
授雲騎尉五年十一月山西總兵姜瓖叛六年七
月從征西大將軍和碩㢲親王滿逹海往征九月
攻汾州府城督放紅衣礮克之十月進攻太谷縣
城中礮陣亡
恩賜騎都尉世職(承襲詳見世職表)
張進學
張進學漢軍鑲藍旗人駐防
盛京順治六年由護軍校隨副都統墨勒根等擊叛
將王永強高有才于延綏榆林等處值賊兵萬餘
迎戰進學被刀傷卒
恩賜雲騎尉世職(承襲詳見世職表)
何天福
何天福漢軍鑲藍旗人順治十年十二月以驍騎
校委署章京從寧南靖寇大將軍陳泰征湖廣十
一年擊木城賊中礮陣亡
恩賜雲騎尉世職(承襲詳見世職表)
李宏德
李宏德漢軍鑲藍旗人任浙江海門遊擊順治十
五年九月海賊鄭成功内犯宏德親往征剿争先
馳擊遂歿於陣
恩賜雲騎尉世職(承襲詳見世職表)
欽定八旗通志卷二百二十九
