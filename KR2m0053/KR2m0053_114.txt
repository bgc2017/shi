欽定四庫全書
欽定八旗通志卷一百
學校志七(奉天府學生員)(駐防考試)(八旗武生)
奉天府學生員
天聰三年八月奉
太宗文皇帝諭曰自古國家文武並用以武功戡禍亂以
文教佐太平朕今欲振興文治扵生員中考取其文藝
明通者優奬之以昭作人之典諸貝勒府以下及滿漢
蒙古家所有生員俱令赴考扵九月初一日命諸臣公
同考校各家主毋得阻撓有考中者仍以别丁償之
九月初考試儒生分别優劣得二百人凡在包衣
下及滿洲蒙古家為奴者盡皆拔出一等者賞縀
二疋二等三等者賞青布二疋俱免二丁差徭
八年三月校取生員得二百二十二人四月合滿
洲蒙古試之取中舉人十六名各免四丁
崇德三年八月考校生員凡一等十五名二等二
十八名三等十八名各
賜綢布授護軍校品級已入部者免二丁未入部者免一
丁
六年六月内三院大學士范文程希福剛林等奏
以滿漢蒙古士人考取秀才並舉人
上從容諭之曰忠經有云在官惟明&KR0681;事惟平立身惟清
聽不可以不聰視不可以不明清則無欲平則無曲明
能正俗聰則審扵事明則辨扵理爾等善體此言從公
考校秋七月
賜一等秀才各縀一疋青布二疋二等秀才各縀一疋青
布一疋三等秀才各青布二疋
康熙十二年題准
盛京旗下子弟通習漢文者與
盛京民童一體考試漢文滿洲蒙古編滿字號漢軍
編合字號考取滿洲蒙古生員三名漢軍生員二
名
十五年議准停止八旗考試
二十六年
恩詔八旗准同漢人一體考試遵
旨議定
盛京八旗滿洲蒙古取進生員三名漢軍減去二名
取進生員一名鄉會試編入在京滿洲蒙古漢軍
數内一併考試
二十九年三月禮兵二部議覆兵科給事中能泰
疏言奉天府滿洲蒙古漢軍考取生員及監生生
員鄉試應照京師八旗之例扵未入場之先令奉
天將軍副都統等騐射馬步箭能者准其考試不
能者不准入場至會試時同京師舉人一體考試
馬步箭應如所奏
詔從之
三十年覆准奉天滿洲蒙古增生員三名共取六
名漢軍增生員二名共取三名
三十四年題准
盛京考取生員今添八旗内府滿洲漢軍佐領子弟
考試滿洲蒙古原取進生員六名再增四名共取
生員十名漢軍原取進生員三名再增二名共取
生員五名
三十五年題准千丁家有佐領官品級者有監生
部用以年滿考職者其子弟許在
盛京八旗漢軍内一同考試
三十六年題准
盛京八旗内府佐領子弟嗣後停其考取生員其三
十四年添取滿洲蒙古生員四名漢軍生員二名
額數俱行減去
四十九年覆准奉天為
發祥重地文風日盛各學廪增俱著加廣除府學廪
增十名不必加外滿洲額設廪增一名各加三名
漢軍額設廪增一名各加一名
五十五年覆准
昭陵千丁子弟照三十五年
福陵千丁子弟例在
盛京八旗漢軍内一體考試
又覆准奉天府合字號童生額進三名今漢軍人
數漸多又
福陵
昭陵千丁子弟准與漢軍一體考試應將漢軍取進之額
量增一名
五十七年覆准
永陵千丁子弟照
福陵
昭陵例與奉天漢軍童生一體應試
雍正元年題准
盛京八旗内府佐領下子弟復同滿洲蒙古漢軍一
體考試應照三十四年加額例滿洲蒙古扵原取
六名外再增四名共取十名漢軍扵原取三名外
再增二名共取五名合康熙五十五年所增千丁
子弟入學一名共取六名
二年覆准
盛京八旗考試舊例滿字號入學六名其廪增額各
四名合字號入學四名其廪增額各二名今添入
内府佐領下子弟考試既滿號加四名共取十名
合號加二名共取六名其廪增額亦著照前二名
取一之例將滿號加補二名合號加補一名
又覆准奉天滿合字號應試者頗衆其滿字號扵
額取十名外再加一名共取十一名合字號扵額
取六名外再增二名共取八名
三年覆准
盛京幅&KR0695;廣闊其滿合生員共一百十九名俱隷奉
天府學實則諸生散處千里之内教官耳目所不
能及即教誨所不能周既無從稽其課程又何能
察其優劣嗣後移咨將軍衙門查明各該生居址
撥相近之州學縣學月課季考報舉優劣責令該
教官與本學民籍生員一體約束遇歲考之年令
該學申送府丞衙門考試一案發落其托故不到
者遵例行學除名至出貢補廪補增按其名次准
行至滿洲漢軍童生考試之前先令該將軍將各
童生居址開明咨送府丞衙門以憑進學撥歸附
近州縣等學永遠遵行
又覆准奉天府學滿字號額設廪生六名五年一
貢積三十年方能出貢實為淹滯改為三年一貢
以示鼓勵
雍正七年議定
盛京滿合字號原額六名者加取六名四名者加取
四名
十三年
恩詔增廣學額一次随扵乾隆元年議定奉天滿字號照
中學例加取五名合字號照小學例加取三名
乾隆四十三年奉
上諭盛京為本朝根本重地兵丁皆知恪守舊風嫻騎
射以裕武備現亦校閱分别賞賚其讀書之士亦漸
摩文化蒸蒸日盛堪與畿甸比隆朕鑾輅所臨青衿
獻詩趨迓絃誦彬彬具見膠庠樂育自宜一體加恩
用彰作人盛典著將盛京滿合二號及奉天所屬各
學科考廣額一次其向取進六名以上者增額三名
四五名者增額二名三二名者增額一名該府丞其
悉心校錄甄别殊尤副朕嘉惠士林至意
四十八年九月奉
上諭將盛京滿合二號及奉天所屬各學歲考廣額一
次(謹案其廣額名數與四十三年同)
以上奉天府學生員
駐防考試
雍正十二年九月禮部議覆副都統塞布肯奏八
旗外省駐防人等赴京考試只向該將軍城守尉
告假並不携帶憑據隻身到京在本佐領下告禀
咨部准考其間恐有混冒頂替之弊仰請嗣後如
赴京考試者該將軍城守尉預先取具本人三代
年貌造滿漢清冊聲明某旗某佐領下人出具保
結咨送該旗再將該生之年貌註明出具印文給
發本人親身投逓在京本旗本旗憑印文查對造
冊報部考試則假冒頂替之弊自無矣奉
旨依議
又議定各省駐防生監應順天鄉試禮部于正月
行文各省駐防將軍副都統等處查明所屬應試
人數詳細造具滿洲漢軍清冊備文分送在京各
旗核實徑送順天學政及國子監錄科
乾隆三年七月奉
上諭昨據參領金珩奏稱八旗滿洲蒙古漢軍各省駐
防官弁子弟離京稍遠應試維艱請嗣後科歲兩試
令該將軍考試馬步箭即送附近府院考試酌量人
數多寡以定去取等語朕思此事斷不可行雍正十
年間曾奉
皇考諭旨國家之設駐防弁兵原令其持戈荷戟以備干
城之選非令其攻習文墨與文人學士争名扵場屋也
在弁兵之子弟有能讀書向學通曉文義者原聽其来
京應試以廣進取之途並未嘗禁其從事文學今若悉
准其在外考試則伊等各從其便競尚虚名而輕視武
事必致騎射生疎操演怠忽將来更有何人充駐防之
用乎况我
聖祖仁皇帝臨御六十一年所有教養弁兵者至周至渥
如果應行早已著為令典又何待今日之喋喋敷陳乎
數年以来陳奏朕前者重見叠出不下百餘次其識見
甚為庸鄙朕悉置之不論未曾降旨申飭乃近日仍有
不知而妄凟者是以特行宣諭以覺愚蒙欽此仰見我
皇考睿慮周詳
聖諭至為明晰朕臨御以来亦有以此陳奏者概未准行
盖以滿洲蒙古漢軍在京者人數衆多就近考試原
無碍于操演至各省駐防官弁子弟為數無幾若科
歲考時不必来京就近在外應試不但事有難行且
必競尚虚名荒廢騎射殊失設立駐防之本意背謬
已極金珩身為參領乃煌煌
聖諭豈竟毫無見聞而復混行凟奏著嚴行申飭並將此
旨宣諭中外臣工嗣後不得以此謬論再行妄凟
以上駐防考試
八旗武生
康熙四十八年十月奉
上諭朕觀八旗漢軍人等用扵文職者多而用扵武職者
少嗣後武鄉會試亦著八旗漢軍人等考試所增額數
不過數名可以收健勇人材之用扵武科甚為有益
尋議八旗漢軍包衣素蒙
聖訓嫻習弓馬者多嗣後八旗漢軍包衣無品級筆帖式
烏林人由官學生補授之外郎閑散人等有願考
試武生者該旗開具姓名移送順天府照例考取
武生八十名鄉試時將所取武生并中書及部院
衙門六品七品八品筆帖式不論已上朝未上朝
廕生監生以及監生之披甲護軍領催拜唐阿有
願應武鄉試者該旗亦開列姓名移送順天府與
武生一體鄉試取中武舉四十名如不中式者仍
令當差會試取中武進士八名俱照文場格式另
編合字號奉
旨依議
雍正元年正月奉
旨八旗滿洲照常考試漢文秀才舉人進士外至扵繙譯
技勇亦屬緊要應將滿洲人等考取繙譯秀才舉人進
士併武秀才舉人進士著總理事務王大臣會同該部
將作何考試額數多少之處定議具奏
尋議八旗滿洲人等亦照漢軍例考取武生四十
名舉人二十名進士四名其内場另編滿字號照
例考試至殿試亦照例舉行奉
旨依議
四年裁汰武學漢武生屬之儒學八旗武生屬之
滿洲儒學
十二年四月奉
旨停止八旗滿洲考試武場
以上八旗武生
欽定八旗通志卷一百
