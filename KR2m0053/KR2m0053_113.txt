欽定四庫全書
欽定八旗通志卷九十九
學校志六
順天府學生員
順治八年三月吏部言旗下子弟率多英才可備
循良之選但學校未興制科未行耳
先帝在盛京愛養人才開科已有成例今日正當舉行臣
等酌議滿洲蒙古漢軍各旗子弟有通文藝者提
學御史考試取入順天府學鄉試作文一篇會試
作文二篇優者准其中式照甲第除授官職則人
知向學進取有階矣
詔從所請
是年題准滿洲蒙古漢軍子弟歸順天府考試共
取生員三百名滿洲一百二十名蒙古六十名漢
軍一百二十名其滿洲蒙古子弟令内院禮部會
同考試通滿漢文者繙譯漢字文一篇通滿文者
作滿文字一篇漢軍子弟令順天學院考試與民
童一體出題
九年題准漢軍考取廩膳生員二十名增廣生員
二十名不論旗分聽學院考取歸併順天府學照
例每歲出貢二名其漢軍廪生俱有圈撥地畝不
給廩餼
十三年題准減定考取生員名數滿洲八十名蒙
古四十名漢軍一百名
十四年
諭停止八旗考試
康熙六年題准八旗有願作漢文考試者各都統
開送禮部移送順天學院以滿洲蒙古另編一號
漢軍與漢人同場考試文優者即入順天府漢生
員額數内
九年題准八旗滿洲蒙古取生員四十名漢軍取
生員四十名
又題准滿洲蒙古漢軍應試者照漢童生例禮部
轉劄順天府府丞先行錄取移送學院考試
十年議准漢軍照舊例出貢滿洲蒙古既作漢文
一體考試亦照漢軍例設廪生二十名增生二十
名每年出貢二名
又議准八旗新舊生員内通行選拔文行兼優者
滿洲蒙古起送二名漢軍起送二名入監肄業(互見)
(國子監)
十二年題准八旗照漢人生童歲科兩考例一體
考試
十五年十月議政王大臣疏言
朝廷定鼎以來雖文武並用然八旗子弟尤以武備為
急恐專心習文以致武備懈弛今值用武之際若
令八旗子弟仍與漢人一體考試必偏尚讀書有
誤訓練現今將每佐領下一人在監肄業已自足
用除現在生員舉人進士錄用外嗣後請將旗人
考試生員舉人進士暫令停止
詔從之
二十六年
恩詔八旗准同漢人一體考試遵
旨議定滿洲蒙古照舊例取生員四十名漢軍減二十名
二十八年三月兵科給事中能泰疏請考取滿洲
生員宜試騎射
諭曰騎射本無礙學問考取舉人進士亦令騎射倘將不
堪者取中監箭官及中式人一併治罪
是年定滿洲蒙古生員設廪生二十名增生二十
名每年出貢二名漢軍生員設廩生十名增生十
名每年出貢一名
三十三年題准八旗滿洲蒙古原額取生員四十
名今將鑲黃等三旗内府滿洲佐領管領并五旗
王府内滿洲佐領俱歸併八旗滿洲蒙古考試應
將八旗滿洲蒙古生員量增二十名共取進六十
名又八旗漢軍原額取生員二十名今將鑲黃等
三旗内府漢佐領并五旗王府内漢佐領俱歸併
八旗漢軍考試應將八旗漢軍生員量增十名共
取進三十名
六十一年奉
恩詔直省儒學增廣學額一次大學加取七名中學加取
五名小學加取三名隨於次年議定滿洲蒙古照兩大
學加取十四名漢軍照一大學加取七名
雍正元年正月奉
上諭八旗舉人生員内有在護軍執事人行走者俱著退
回若係生員給與二兩錢糧米石係舉人給與三兩錢
糧米石令伊等得以讀書
二年覆准八旗秀才
特恩給與錢糧飬贍讀書若無考校恐或怠於誦讀令該
旗都統於歲考前將領錢糧秀才備造清冊咨部
轉送學政照考漢秀才例嚴加校閱考居前等者
照常給領居四等以下者停其給發遇下次考居
一等二等三等照漢廩生開復例仍給原領錢糧
如四等不願再考即將學冊除名聽其復歸護軍
驍騎當差
是年八月提督順天學政吳襄奏言滿洲蒙古漢
軍生員科歲兩試理應遵例赴考查歷年考冊生
員歲考者不及十分之一其不赴科考者該教官
概以考試載入冊内仰請
勅下八旗都統嗣後遇歲科兩試之期交各佐領務將生
員催令赴試如有患病等實情令預行呈明該教
官轉為詳報無故不赴試者即行禠革其駐防别
省官兵之子弟亦令造冊詳報照例補考再入旗
漢軍武生亦多不赴歲考嗣後除隨往外省駐防
者該教官造冊報名外其在京之武生務令赴試
如有患病亦令據實呈報有擅行規避不考者照
例革退至生員年老有疾者照漢生員例告休給
衣頂註冊其武生亦照此例舉行再直省廩增額
數府學四十州學三十縣學二十順天府學因兼
大宛二縣廪增各八十今八旗滿蒙廩增各二十
名漢軍廪增各十名八旗入學額數倍多於外府
州縣而廪增額數不但少於順天並且不及外府
州縣人多額少似屬不均請照漢生員例斟酌增
補禮部兵部議覆俱如所請其廩增之額應於原
額外滿洲蒙古各加四十名共各六十名漢軍各
加二十名共各三十名奉
旨依議
四年六月吏部議奏八旗生員雖屬順天府教授
管轄但漢教授並不將旗下生員與漢生員一例
教訓考試則生員等何以知所勸懲請於順天府
學添設滿教授一員訓𨗳一員禮部由滿洲進士
舉人貢生内考試擇其文理優通者擬定正陪咨
送臣部帶領引
見補授係進士舉人以為教授係副榜貢生以為訓𨗳令
其每月考試文章兼考騎射如生員内有文理不
通行止不端者令教授詳學臣革退如教授等有
懶惰溺職者令學臣順天府府丞題參奉
旨依議
(謹案是年以正紅旗滿洲副榜貢生洪德元為教授鑲白旗滿洲副榜貢生海齡為訓𨗳洪德元恭)
(國家紀本末勒石學宫文曰飭培養之法超越歷代宇建立學宫宏奬士類訓)
(内讀書敦行之士彬彬雅雅儲才以待用者不可勝紀我)
(皇上御極之初即拜行釋奠禮躬詣太學降輦趨)
(命司成講學諸生圜橋門而聽者數千人盖八旗多士半聖心於人材最重故典禮為獨優也臣竊惟)
(出於功勲之子弟而肄業又兼騎射文章故從前秉鐸者往往不能董率然考諸周禮師氏之職凡)
(國之貴游子弟學焉又大胥之職春合諸學秋合諸射以考其藝而進退之王制曰習射上功習鄉)
(尚齒射義曰諸侯歲獻貢士於天子天子試之於射宫後世教士之法寖以文重而古制不講久矣)
(夫元老可為師中之文人侍從可為疆圉之扞禦井田可寓營陳樽俎可以折衝安在志正體直之)
(道非學宫所當習而勲舊之裔不可以詩書羽籥造就之以成其材歟方今)
(聖天子鼓舞作人之化視滿漢為一體文治光華徧於六合當兹)
(特設滿洲儒學德元等首膺董教之任敢不欽承之法每睿慮殫心竭力使多士遵循砥礪乎今酌定考課)
(月課文於貢院較射於太學文非徒操觚為立言立德之本射不惟中的有比禮比樂之方既以涵)
(養其内復以整束其外俾學業日富品行日端異時為鹽梅立勲伐皆基於此夫)
(聖天子興賢建學之至意千萬世率由無斁是宜勒石以垂後且使多士於藏修游息之地肅然若有所觀)
(法而不敢視為故事將必交相勸勉而人材輩出然則)
(帝澤之霑被寧有涯涘哉)
五年三月奉
上諭士子讀書應試須專心講習方可望其成就八旗舉
人生員内在護軍執事行走者朕念其用度艱難恐致
紛心是以於雍正元年特加殊恩令其退回仍賞給錢
糧養贍俾得專心讀書勉勵上進庶國家可收得人之
益今已三年有餘其中或有年力衰邁及不肖之人徒
領錢糧無志上進虚糜國帑者亦未可知若不加考課
分别勤惰無以鼓勵人材著查弼納查郎阿於會試後
將八旗滿洲蒙古舉人生員漢軍舉人查明人數請題
考試其考試官將應行開列人員請旨派出分别等第
並騐其人品優劣具奏
七年八月都統朱之璉奏言竊查外省考取童生
定例皆從縣考府考方送院考至於旗下考取童
生向來參領佐領無考取之例只據本人所具之
呈轉呈都統咨送學院此内有文理不通不能完
卷者或托人頂名代考或夹帶文章入場情弊多
端積久難除臣請嗣後凡旗下考送童生亦照外
省考試之例先於本佐領考取送本管參領該參
領考取轉呈本旗都統咨送學院俟入場之日各
佐領率領領催送考合同點名搜檢入場以杜頂
名代考夾帶等弊或有不法之徒仍前作弊參佐
領不行查出一併治罪庶積弊可以永除矣奉
旨所奏甚屬可嘉著照所請行
九月禮部議覆都統德成奏八旗遇考試文生員
舉人進士之時俱令射馬步箭此係
大典攸關既定有考試日期其咨取名冊之處亦不
可不定以期限請嗣後禮部於四個月以前行文
該旗咨取考試人等名冊該旗於部文到日即將
姓名年貌清查造冊於兩月以前送至禮部禮部
即會同兵部將應試人等之旗分姓名年貌明白
查對若該旗故意遲延逾限者禮部即據實參奏
若係該旗遺漏錯悞者監箭大臣查明參奏其遺
漏之人仍令考試等語應如所請施行再查科考
之年學臣於六七月間始行考取生員於八月即
入場鄉試為日無多不可拘定四月兩月之限應
於科考後該旗作速造冊送部轉送兵部考試馬
步箭又奏稱内府莊頭子弟係莊屯居住者臨考
之際參領不能認識恐不無代考之弊等語亦應
如所請嗣後遇考箭及入場考試之時每旗添參
領一員令每佐領管領下之領催等將考試之人
帶往參領前認識驗看再將派出之參領領催等
職名及考試人等名冊同送禮部禮兵二部查對
時亦將伊等傳往公同查對俾不得遺漏錯悞射
畢入場之時亦令原派出之參領領催等驗看送
入若派出之員有不到者該部即行題參又奏稱
向例未至十五歲之人俱不令射馬箭惟射步箭
等語亦應如所請倘有嫻習馬射之人情願射馬
箭者亦准考試馬箭可也奉
旨依議
十年七月内閣中書常鈞奏言嗣後八旗將考童
生之時請令該旗先期申請本都統知會翰詹衙
門派科甲出身滿洲官一員會同佐領參領面同
考試既可以稽其頂冒之弊又可以别其文藝之
優劣經吏部議准奉
旨依議
十三年六月順天府府丞周紹龍奏言伏查直省
州縣歲科考取童生例由各學廪生出具保結方
准錄送學臣該廪生當堂識認以杜頂冒等弊遵
行已久惟八旗童生例由八旗都統考送臣接禮
部劄付方准府考錄送學臣每逢歲科兩試各旗
只派章京一員識認每旗童生不下百十餘名其
中旗分與管領佐領所轄不一章京一員臨時倉
卒安能一一詳審且因循已久八旗内章京亦有
不到者臣甫經到任留心體察府試該童是否名
冊的身臣實無憑稽查就中讀書向上者固不乏
人而希圖倖進頂替之弊恐亦難保必無以臣愚
見各該童生報名旗考照漢學例取具本旗廪生
認結都統將名冊一齊送部臣及學臣考試時令
滿學教官二員帶領各廪生當堂識認倘有頂替
將廪生一體治罪現今旗考已過臣府試與學臣
錄科俱已屆期伏祈
皇上諭令八旗都統補取各該廩生認結限十日齊備送
至禮部臣接准禮部劄付考試廩生當堂識認似
屬妥協是旗考時歷經各旗參佐領保送臣與學
臣考試又有各旗廪生認結則弊竇可以肅清於
八旗人才實有禆益矣奉
旨所奏是著照所奏行
乾隆九年八月奉
上諭國家賓興大典原欲得品行端方文學優贍之人
以為朝廷有用之材成菁莪棫樸之治無如科場中
易藏弊竇我
皇考加意整頓數科以來内簾之關節已覺肅清而外簾
夾帶等弊一時難除近則日益加甚朕早已聞知屢
行申飭至再至三並非不教而罰也今當鄉試之年
又復先期告誡以為若輩自謹遵功令痛自悛改矣
乃昨日頭場點名朕命親近大臣數人前往監視竟
搜出懷挾二十一人或藏於衣帽或藏於器具且有
藏於䙝衣禈袴中者其喪心無恥至於此極朝廷之
取士盖欲用之也既欲用之朕安肯不重待之乃朕
欲重待之而若輩自輕自賤若此以稱先法古之徒
竟同鼠竊狗偷之輩冥頑不靈不可化誨若不立法
嚴查則諸弊何由而除真才何由而見若欲擇人而
施又何從預知其情弊之有無而為之區别乎滿洲
原有呈身之路弓馬技藝何者不可見長而必勉強
於文場以思僥倖於萬一既欲讀書取進則當潜心
於學恥為穿窬至於江浙之人未必不能作文而乃
存弋獲之心為苟且之計以致惡習相沿視為泛常
違條觸法而不知虧體辱親而不顧士習日壊風俗
日漓朕於執法之際實惻怛哀矜而深以不能化𨗳
抱愧於心也查懷挾生員内同陵泰乃少詹事僊保
之子生員圖敏乃原任禮部郎中穆臣之子伊等平
日既不能教訓其子又復縱容犯法咎亦何辭科場
懷挾原有處分父師之例兹特申明其令僊保穆臣
俱著交部嚴加議處嗣後倘有犯者將父師一併查
究今年懷挾如許之多而從前各科悉皆朦混了事
著將乾隆元年以後監試之御史除内簾外俱交部
查出議處
三十二年二月奉
上諭御史湯世昌參奏學政莊存與考試滿洲蒙古童
生因不能傳遞擁擠閙堂一案朕以滿洲蒙古童生
皆世受豢養之人乃不知遵奉教約恣效外省惡習
此於八旗風俗大有關係不可不嚴行跟究始意亦
不過欲究明情節將為首者發巴里坤為從者發拉
林種地以示懲創乃派出查審之大臣於案内情事
並未嚴行窮究而擬罪之處又不允當所審皆旗人
故不能不掣肘而朕豈肯一任其意存瞻徇顢頇了
事耶當經親臨覆試隨獲夾帶如許之多因復親加
鞫訊務得情實而童生海成係包攬傳遞首先倡議
閙場之犯一聞覆試輒將閙場時帶出之卷倩人補
作捏飾投遞希圖狡脱已屬刁頑至在場放鴿傳遞
包攬受賄各情業經羅保等供證確鑿乃於朕前又
復挾仇誣陷和安肆其狡獪抗不吐實及加嚴訊而
狂悖無禮竟有何不殺了之語滿洲世僕中有此等
敗類斷不可留矣因降旨將伊正法其附和閙場之
羅保和安併搜出懷挾又復強辯之納拉善俱著發
往拉林種地至隨從閙場及夾帶草稿字片之烏爾
希蘇等四十人本應如議發遣但既經責訓示懲俱
從寬令其在旗披甲永遠不准考試滿學教授旺衍
係專管伊等之人臨時既不能約束而大臣等詢問
伊尚模稜含糊不肯吐實著發往熱河披甲滿洲風
俗從來淳樸八旗子弟務以學習國語專精騎射為
事即欲學習漢文亦當潜心誦讀量力應考若自揣
不能成文而徒以傳遞懷挾妄冀僥倖功名是方其
學習漢文時已視為玩法舞弊之具人品心術尚可
問耶即如正黃旗童生廷瑞年甫十歲前經朕親試
觀其氣質將來未始不可當差效力乃為之祖父者
不思𨗳之以正轉令入場傳卷而所延館師江寧人
胡君治又代為作文託人傳進此外如海成倩作文
字之莊煥等俱以南省之人在京潜住誘人子弟以
飽囊槖此輩文本平庸在原籍既不能自取科第又
不能為鎗手作弊而代旗童倖中則固屬游刃有餘
骩法網利蠧害人心尤屬不淺應審明按律重擬以
絶根株今旗童閙場本案已經審明完結以後滿洲
蒙古現任三品以上大臣之子孫及親兄弟子姪有
應試者俱令自行奏聞必國語騎射皆有可觀方准
入場考試並照鄉試之例請派監試御史及監場都
統各員前往彈壓此次莊存與所錄尚屬秉公而交
卷之人非閙場之人可知著加恩仍准作生員再京
城旗童考試既多沿習騖名則盛京應試亦可概見
著交該將軍禮部侍郎及府丞詳悉定議具奏向有
不識事體者往往以各省駐防子弟應隨地准令赴
考以博樂育人才之名所見尤為乖謬斷不可行使
朕亦姑息從之則其為弊將必甚於輦轂之近豈可
勝言耶嗣後考試毋得濫行錄送著酌量人數核實
取錄以昭慎重其臨試時並著遵照條例嚴立關防
審擇考校從此陋習可除而各該學政亦得從容閱
卷不致魚目混珠之弊其於學校甚為有益著將此
通行曉諭知之
二十四年七月奉
上諭據禮部奏請八旗現任三品以上大臣子孫及親
兄弟之子可否令其入場鄉試一摺甚屬有意朦混
前因八旗童生入場滋事風尚澆漓在平日既不專
務八旗淳樸舊俗而徒博取虚名且流為舞弊惡習
不得不力為整頓是以令伊等自行奏明必其國語
騎射皆有可觀方准考試童生如此鄉試又何待言
乃立法伊始而本人並不自奏即冊送禮部禮部亦
即含糊具請希圖僥倖是誠何心若謂前旨專屬童
生而言則生員已經考試童生且不具論其貢監一
途人人可捐若不須陳奏是童生不得應小試轉可
避而應鄉試矣有是理耶其中係何情由著即明白
回奏仍將冊内開送應考十餘人之父兄一一查明
具奏併令在京總理事務王大臣傳齊伊等令看此
旨皆令其自行明白面奏朕法在必行毋謂小小伎
倆可以嘗試也
又奉
上諭上年降旨令八旗三品以上大臣有子弟應試者
自行奏明方准入闈特因旗童在場喧閧滋事是以
為伊父兄示之節制俾知崇實黜浮破除積習非槩
從禁制遏其進取之途也乃今年鄉試屆期伊等既
不遵旨自奏禮部又為含糊具請似此巧為嘗試將
使故智益萌伊于胡底我八旗淳樸素風嫻國語習
騎射其人果有足錄均可量能擢用若科目者特備
儲材一格耳今乃艷心詭遇又從而釣弋其名淵藪
其弊是以國家啟迪後生之途轉為蠧壞人材之具
可乎且我朝開國以來名臣碩輔莫不志秉忠忱才
優韜略初非從事佔畢者即仕躋大僚内而大學士
尚書外而總督巡撫勲名氣節指不勝屈大約皆出
於甲乙兩榜即近時大臣在科第中有名者不過如
鄂爾泰尹繼善一二人而已然其見用實以其心地
材幹初不以其文也其他倖列科名而名實不副者
亦指不勝屈若奉寬國柱者流以滿洲本色論之皆
不能至驍騎者而乃託名斯文平日又不肯潜心力
學惟事希心襲取視為功名捷徑甚至懷挾夹帶無
弊不作即立法嚴行搜檢而所派大臣非親即故俗
稱官官相護亦復有名無實此所關於風俗人心者
甚鉅朕安得不力為振刷以挽頽風伊等至此尚不
思痛自湔改一似竄身入闈即可僥倖萬一勢必欲
朕盡停旗人鄉會試而後已乎所有禮部單開不循
例自奏遽任子弟冊送考試之尹繼善等著將該部
及該旗曾否抄錄前旨行知伊等之處令該部旗及
本人明白回奏再行降旨至僧保住傅巖乃係内務
府人員進身豈患無階而亦令子弟騖名科舉又顯
違旨不奏尤為庸妄著將僧保住傅巖革職并將伊
子弟革去生監在内務府庫使筆帖式上效力行走
不准給俸俟五年無過該管官奏明另請挑差其朦
混奏請之禮部堂官伍齡安等著交部嚴察議奏
是月又奉
上諭今歲鄉試屆期三品以上大臣子弟有未經遵例
陳奏遽行送考者經朕降旨令該旗及本人明白回
奏今據鑲黃正白正紅鑲藍滿洲正藍滿洲蒙古等
六旗覆奏以現在送考之人其父兄或在軍前或係
外任俱未在京等語去歲此旨雖經行文然如永貴
等現在軍營辦事無論伊等子弟在京應試與否無
由而知即知之亦何暇陳奏此在該旗本應奏聞若
外省督撫安居無事先期自行陳奏為是然伊等並
未令子弟往考則不奏亦未為過而該旗何以仍將
名冊咨送禮部是該旗明係瞻徇而又執例推諉均
與不奏之本人無涉前已將朦混請旨之禮部堂官
交部嚴議所有瞻徇推諉之管旗王大臣著一併交
部嚴行察議并將此通行曉諭八旗知之
三十年正月奉
上諭前經降旨八旗三品以上大臣子弟果有嫻熟國
語練習弓馬者遇考試之期該父兄自行奏明准其
入闈原因八旗淳樸素風近來未免沾染虚浮艷心
詭遇且從而釣弋其名淵藪其弊是以示之節制俾
知崇實黜華非概從禁制遏其進取之途也乃邇年
八旗大臣竟無奏請子弟應試者未免多生顧慮因
噎廢食伊等既不潜心力學而於國語騎射又未見
專功嫻習頓覺出色自不如兼收並進猶可為造就
之資也我國家滿洲世臣宣力贊政者多原不藉文
章一途但承平百餘年滿洲詞臣文藻黻飾亦不可
少大臣子弟中果能於國語騎射之外兼習文藝在
伊等延請師資擴充聞見較之寒素之家成材自易
嗣後所有八旗大臣子弟仍准一體考試無庸奏明
請旨倘伊等仍不以實學就考如前懷挾或進身之
後仍蹈虚浮陋習托名斯文無禆實用朕又何難隨
時懲治俾知所儆惕乎可將此通諭知之
四十年二月奉
上諭據騐看舉人騎射之王大臣等奏稱應行考試者
一百二十五人内報近視眼者七十三人已揀令二
十人照常騎射外其餘實屬不能之五十三人俱未
令其騎射等語馬步騎射係旗人根本即讀書人亦
不可不學今考試者一百二十餘人内報近視眼者
竟有七十餘人之多明係捏報希圖規避滿洲習氣
竟至若此實堪憤恨若以近視眼不能騎射哈達哈
即係近視眼此衆人之所共知伊何以隨朕畋獵打
牲乎此輩因不能騎射遂藉口以圖僥倖甚屬不堪
滿洲臣僕甚衆豈必賴此數人所有不能騎射之五
十三人俱著停其考試豐納亨等並未奏及惟請嗣
後交該旗大臣詳查報部派出大臣騐明後方准免
其騎射所奏殊屬姑息嗣後考試人内若有似此不
能騎射者俱著停其考試著為例
以上順天府學生員
欽定八旗通志卷九十九
