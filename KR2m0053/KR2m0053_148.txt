欽定四庫全書
欽定八旗通志卷一百三十四
人物志十四
宗室王公傳十二(追封勤敏鎮國公阿拜僖追封慤厚輔國公塔拜恪鎮國)
(公巴布泰塞國公聶克)(追封介直輔國公頼慕布貝原封鎮鎮國公屯齊原封固山子温齊)
(輔國公品級扎喀納)(鎮國將軍洛託)
追封勤敏鎮國公阿拜
阿拜
太祖高皇帝第三子天命十年十月
命與弟塔拜巴布泰統兵一千征東海北路呼爾哈部分路
進俘千五百戶還
上出城迎勞尋授騎都尉天聰八年四月晉三等男崇德
三年五月任吏部承政四年八月封三等鎮國將
軍六年十月
命往錦州南乳峯山駐防八年八月以老罷承政任順治
四年九月晉二等鎮國將軍五年二月卒年六十
有四十年五月追封鎮國公諡勤敏阿拜第六子
鞏安初封奉恩將軍順治五年襲二等鎮國將軍
六年晉封輔國公康熙二十年五月卒爵除
追封慤厚輔國公塔拜(子額克親)
塔拜
太祖高皇帝第六子鎮國公阿拜弟天命十年十月與阿
拜等征東海北路呼爾哈部俘其衆還論功授三
等輕車都尉天聰八年四月陞一等輕車都尉尋
封三等輔國將軍崇德四年九月卒年五十一順
治十年五月追封輔國公諡慤厚康熙五十二年
四月塔拜曾孫正白旗漢軍副都統楚宗奏請撰
文立碑從之塔拜次子額克親崇德元年五月隨
武英郡王阿濟格征明薄京師明兵自涿州来拒
擊破之四年八月封三等奉國將軍九月襲封三
等輔國將軍其三等奉國將軍以弟巴顔布爾善
襲五年六月額克親隨睿親王多爾衮征明圍錦
州以親軍破敵十一月隨貝勒多鐸設伏塔山敵
兵出殱之六年八月大兵征明錦州敗明總兵洪
承疇兵十三萬移營近松山掘壕圍困之城内兵
乘夜犯
御營額克親同内大臣錫翰等嚴守壕門禦之敵敗却十
二月叙功
賜銀八十兩順治元年隨睿親王多爾衮入山海關擊破
流賊叙功授二等輔國將軍四年九月晉一等輔
國將軍尋封輔國公六年十月晉封鎮國公七年
八月擢正白旗滿洲都統晉封固山貝子八年二
月以御前大臣羅什博爾惠謟媚諸王造言搆釁
伏法額克親坐附和削爵黜宗室九年二月復入
宗室任内大臣十二年正月卒爵除塔拜第四子
巴穆布爾善崇德元年十二月隨大兵征朝鮮擊
敗朝鮮兵於陶山村四年九月襲其兄三等奉國
將軍爵順治元年四月從睿親王多爾衮入山海
關破流賊有功二年授二等奉國將軍四年晉一
等奉國將軍六年晉三等鎮國將軍八年晉封輔
國公康熙四年任領侍衛内大臣六年擢秘書院
大學士尋充纂修
世祖實錄總裁八年五月議巴穆布爾善結黨行私等罪
二十一欵伏誅子黜宗室爵除六月
諭宗人府自順治十八年後宗室有犯罪革黜宗室者著
查明原案情節具奏尋宗人府奏革退宗室内巴穆布
爾善係與鰲拜結黨情罪重大其子郭禮博禮七
十七觀音保革去宗室之處應無庸再議得
旨巴穆布爾善之子本應依議但係宗室朕心不忍俱着
為閑散宗室
恪僖鎮國公巴布泰
巴布泰
太祖高皇帝第九子輔國公塔拜弟天命十年十月與阿
拜塔拜統兵征東海北路呼爾哈部俘其衆而還
十一年九月初設十六大臣以巴布泰管正黃旗
事天聰四年三月隨大貝勒阿敏駐永平明兵䧟
灤州不能禦議罷職八年四月授副都統五月從
大軍征明克保安州十一月以巴布泰匿所獲罷
職崇德六年五月封三等奉國將軍七年十一月
命駐錦州順治元年四月從睿親王多爾衮入山海關定
京師同都統譚泰擊敗流賊逐北至望都二年二
月叙功晉一等奉國將軍三年正月隨平南大將
軍勒克德渾征湖廣攻賊於安遠南漳西峯口關
王嶺襄陽府等處俱有功四年九月晉三等輔國
將軍尋晉封輔國公六年四月
命同貝子務達海往大同代英親王阿濟格剿叛鎮姜瓖
十月晉封鎮國公十二年正月卒年六十有四諡
恪僖巴布泰第三子祜錫錄於順治十三年降襲
三等鎮國將軍康熙三十四年以庸劣削爵祜錫
禄長子富良初於康熙二十六年封三等輔國將
軍三十四年改襲父爵仍降襲三等輔國將軍三
十九年六月卒子尼雅翰降襲三等奉國將軍雍
正五年五月卒子佛照降襲奉恩將軍九年正月
卒以佛照弟多義襲乾隆十六年授佐領四十一
年十二月卒以多義子恩額穆襲封奉恩將軍
追封介直輔國公頼慕布
頼慕布
太祖高皇帝第十三子天聰八年四月授騎都尉崇德四
年九月預議政七年二月隨武英郡王阿濟格征
明敗明寧遠兵十月
上御篤恭殿宴賚武英郡王不俟賞先歸頼慕布坐失勸
阻革世職罷議政是月又議武英郡王駐高橋時
會
敏惠恭和元妃喪武英郡王令鎮國公扎喀納於帳内
歌舞頼慕布坐容隠應黜宗室
上免之八年七月奉
特旨凡戮力行間敏勤素著者准令其部下人自行採参
頼慕布下五十人預焉順治二年二月封奉恩將
軍三年五月卒十年五月追封輔國公諡介直頼
慕布長子来祐於順治三年襲封奉恩將軍尋晉
三等鎮國將軍八年晉輔國公康熙八年以才力
不及削爵雍正十三年九月
今上御極奉
諭旨
太祖
太宗子孫内從前或係本支無人未經封爵或别有事故
革退未襲者著宗人府查奏尋奏頼慕布後嗣係閑
散宗室並無官爵乾隆元年五月奉
旨以来祐之孫扎坤泰承襲奉恩將軍二十二年二月
卒子永武襲奉恩將軍二十八年十月卒爵除
原封鎮國公聶克塞
聶克塞
太祖高皇帝孫鎮國將軍湯古代之長子也弟穆爾察初
封三等奉國將軍崇德五年九月襲父鎮國將軍
爵聶克塞遂襲弟穆爾察爵為三等奉國將軍七
年十一月隨豫親王多鐸征明寧遠敵兵迎拒敗
之順治元年四月隨睿親王多爾衮入山海關定
京師敗流寇追至望都二年二月叙功晉二等奉
國將軍四年九月晉一等奉國將軍六年十月晉
封鎮國公初聶克塞以貝子額克親子為嗣八年
二月額克親獲罪削爵聶克塞妄奏與額克親不
協三月降輔國公九年六月家人哈爾巴訐以私
餽出妻衣物降三等鎮國將軍康熙四年二月卒
年六十五爵除
鎮國公屯齊
屯齊
顯祖宣皇帝曾孫追封恪僖貝勒圖倫次子崇德元年五
月隨武英郡王阿濟格征明入延慶克十二城九
月凱旋四年五月隨鄭親王濟爾哈朗略明錦州
松山杏山屯齊力戰被創常賚外加
賜銀百兩四年八月封輔國公五年六月隨睿親王多爾
衮圍錦州明兵夜襲我鑲藍旗營擊敗之六年八
月從
上征明錦州敗明兵於塔山十一月復隨睿親王多爾衮
貝勒岳託圍錦州順治元年十月晉封固山貝子
隨定國大將軍豫親王多鐸南征破流賊平陕西
河南並有功二年四月
賜圓補紗衣一襲五月隨豫親王下江寕明福王朱由崧
遁太平屯齊與貝勒尼堪等追至蕪湖擒之十月
凱旋論功
賜金百兩銀五千兩鞍馬一是年授鑲藍旗滿洲都統三
年正月隨肅親王豪格西征五月破流賊賀珍等
觧漢中圍又敗二隻虎孫守法于漢隂復興安五
年四月陕西逆回犯鞏昌諸郡
命為平西大將軍同輔國公漢岱討之會總督孟喬芳已
擊斬米喇印丁國棟屯齊還赴英親王阿濟格軍
駐大同六年十月晉封多羅貝勒九年七月明桂
王將李定國等擾湖南屯齊隨敬謹親王尼堪往
征之十一月敬謹親王戰没
命屯齊為定遠大將軍統其衆進剿時定國偕屬將馬進
忠等犯永州大軍至定國度龍虎關西遁其黨孫
可望率兵来靖州馮雙禮来武岡州屯齊遂進師
寳慶至周家坡雙禮進忠等據險拒我師會日暮
天兩列陣相距是夜可望率兵自寳慶来合衆號
十萬倚山陣屯齊分兵奮擊大破之獲馬七百餘
象一軍械無算捷
聞得
旨嘉奬十一年十月議隨敬謹親王戰没罪削爵十二年
八月授鎮國公品級十五年正月隨信郡王多尼
征由榔於雲南薄其城定國挟由榔奔永昌餘衆
率降師還封鎮國公康熙二年六月卒年五十八
月以屯齊次子富爾泰降襲輔國公品級十六年
任宗人府右宗人二十二年降三等鎮國將軍品
級四十年六月卒停襲初屯齊第五子謨啟原任
二等侍衛生德成額任三等侍衛生彭齡乾隆四
十三年三月
詔以鎮國公屯齊著有勞績
賜一等奉國將軍爵世襲罔替以屯齊之曾孫彭齡襲
封十一月授頭等侍衛
原封固山貝子温齊
温齊鎮國公屯齊長子順治六年十月封固山貝
子康熙十三年三月授宗人府右宗人四月授鑲
藍旗滿洲都統是年四川叛應逆藩吴三桂
命隨定西大將軍貝勒洞鄂由陕西進征陕西提督王輔
臣叛大軍駐漢中敗賊於仙逸關復關山關及秦
州禮縣追剿至西河復清水伏羌事詳信郡王傳
十六年二月
上以洞鄂等久屯平凉無功削洞鄂爵温齊降輔國公
革都統及右宗人時三桂䧟湖南安遠靖寇大將
軍尚善規復岳州九月
命温齊統京兵往恭贊軍務十七年六月敗賊於柳林嘴
君山八月尚善卒於軍貝勒察尼代仍以温齊為
恭贊十月敗賊於陸石口進擊岳州克之十八年
正月温齊追逸賊吴應麟至二百餘里以未携爨
具引還應麒遁且虛報陣斬偽官兵五千餘事
聞
上命察尼嚴取供詞七月察尼以其詞奏
諭曰國家軍法嚴明並無虚偽多報首功之事温齊乃有
罪之人不思效力自贖岳州徒步奔逸之寇不即窮追
且殺賊不過三四百人與原疏迥異著削爵罷參贊爵
除
輔國公品級扎喀納
扎喀納
顯祖宣皇帝曾孫追封貝勒扎薩克圖長子崇德三年隨
奉命大將軍睿親王多爾衮征明趨臨清州渡運
河略濟南府還破天津衞扎喀納皆在事有功四
年四月師還
賜銀二千兩馬一駞一是年授鎮國公時内大臣多爾濟
屬下有蒙古及漢人自伊嚕逃
命扎喀納伺諸屏城藩城間不獲而歸議削爵
詔從寬降輔國公六年八月從
上征明錦州明總督洪承疇以兵犯我鑲紅旗營擊敗之
師還敵襲我後相距僅百步扎喀納轉戰敵驚遁
明總兵吳三桂白廣恩王樸等沿海潛逃扎喀納
同輔國公芬古追擊至塔山七年七月駐防錦州
九月還十月以駐高橋時遇
敏惠恭和元妃喪扎喀納從武英郡王歌舞為樂坐大
不敬罪削爵黜宗室幽禁順治元年隨睿親王入
山海關定京師二年二月叙功復入宗室授輔國
公品級九月同鎮國公傅勒赫率兵駐防江南十
一月同貝勒勒克德渾征湖南凱旋
賜黃金五十白金千五年十二月同謙郡王瓦克達率兵
赴英親王阿濟格軍駐防大同六年九月晉封固
山貝子九年七月隨敬謹親王尼堪征湖南
賜蟒衣鞍馬弓矢至衡州敬謹親王戰没
上以貝勒屯齊代其任與扎喀納合軍敗賊兵十萬於周
家坡十一年十月議隨敬謹親王戰殁罪削爵十
二年八月復授輔國公品級十五年正月隨信郡
王多尼征明桂王朱由榔於雲南抵貴陽沿途敗
敵降由榔屬官劉之扶王宗臣等百餘兵千餘師
進雲南省城由榔遁攻永昌克之十六年三月卒
於軍扎喀納第五子瑪喀納於康熙四年降襲三
等鎮國將軍品級四十三年以校射不嫻削級扎
喀納曾孫瑪商阿於雍正七年由七品筆帖式襲
三等奉國將軍品級乾隆四年授護軍恭領十四
年四月卒子英禄降襲奉恩將軍品級四十年閏
十月卒子福亨額降襲雲騎尉品級
鎮國將軍洛託
洛託
顯祖宣皇帝曾孫追封和惠貝勒寨桑古之長子天聰八
年八月從
上征明有功籍獻所俘獲於大同南西岡
御營崇德元年封固山貝子十二月隨大兵征朝鮮同貝
勒多鐸圍南漢山城殱其援兵八千又敗其援兵
五千二年四月
命預議政四年二月大兵征明洛託隨武英郡王阿濟格
圍塔山連山五年六月隨睿親王多爾衮代鄭親
王濟爾哈朗於義州築城屯田九月錦州兵五百
夜襲我鑲藍旗營洛託同輔國公屯齊等擊敗之
六年三月以圍錦州時不臨城及遣兵私回議削
爵
詔罰鍰八月
上親征明圍松山大破明總督洪承疇軍洛託同睿親王
多爾衮等至塔山大路横擊之明兵潰赴海死者
無算十一月復圍錦州七年三月隨鄭親王濟爾
哈朗攻塔山四月克之六月任都察院承政九月
與貝子博洛尼堪等往代公博和託屯齊扎哈納
等駐防錦州八月家人都塔里訐其隂事勘實
上以其悖亂違法重撻之削爵幽禁順治八年三月復封
三等鎮國將軍十三年五月
諭吏部曰三等鎮國將軍洛託當
太宗時曾犯大罪因愛其才且係宗室特加寬宥今值國
家用人之際久令閒住深為可惜着授鑲藍旗滿洲都
統時川寇餘黨孫可望李定國馮雙禮並兵州總兵叛
賊馬進忠均受眀桂王朱由榔封爵可望據黔擾
湖南十四年四月
命洛託為寧南靖寇大將軍駐防荆州至則遣兵奪取心
潭隘斷巴東渡口敵總兵田國欽黃世奎鄧基昌
等及可望所屬偽總兵趙世超副將趙三才相繼
降十二月可望與定國内訌戰不勝亦来降
上命洛託同都統濟席哈由湖南進取貴州十五年三月
會承疇師於常德抵辰州收復沅陵瀘陵麻陽黔
陽溆浦諸縣進軍沅州進忠遁檄偏沅巡撫袁廓
宇招撫靖州並屯鎮遠二十里山口堵禦是月雙
禮遣其總兵馮天裕閻廷桂等先後自平越来降
四月大兵至貴州由榔之總兵羅大順復收潰卒
襲新添衛城敗之洛託與承疇守貴陽十六年二
月凱旋叙功授雲騎尉晉一等鎮國將軍十七年
七月
上以海寇鄭成功竊據海隅日久未下
命洛託為安南將軍同尚書車克内大臣達素都統索渾
等往征大破賊衆十一月師還康熙四年四月卒
年五十洛託第七子富達禮于康熙四年九月襲
騎都尉世職十二月改為降襲奉恩將軍八年晉
一等輔國將軍二十三年任頭等侍衛二十五年
四月授散秩大臣十一月以謟附領侍衛内大臣
索額圖恃勢致富為其從弟蘇起所訐削爵爵除
配饗四郡王傳(謹案乾隆四十三年奉覺羅旨以四郡王限於支派屬在之列)
(是以宗室王公中未立其傳因列諸特命國史館查明事實不拘詳略各補一傳大臣之前兹)
(八旗通志所載大臣例皆各按旗分截然編列而此諸王無旗分可隸故標出配饗四郡王之目另)
(載於此以支派而言雖釐在宗室之後而以旨天潢而論仍卓居大臣之前庶得以仰合諭云)
多羅通達郡王雅爾哈齊
雅爾哈齊
顯祖宣皇帝第四子
太祖高皇帝母弟也卒年月及事蹟舊史不著無嗣順治
十年五月追封多羅郡王諡通達十一年三月配饗
太廟列東廡乾隆十九年九月
命入祀
盛京賢王祠四十三年正月
諭曰通達郡王係
顯祖之子武功慧哲宣獻三郡王係
景祖之子當時雖身預配饗第以宗支而論已在覺羅之
列是以宗室王公表傳内未經立傳但思宗室傳既
限於支派國史傳又以屬在宗潢令此四王無所附
麗亦覺欠缺著交國史館查明四王事實補為立傳
列國史諸大臣傳之前即或當時紀載簡少其功績
無由稽核無妨不拘詳略各立一傳以徵信焉
武功郡王禮敦(子貝和齊)
禮敦
景祖翼皇帝長子
顯祖宣皇帝兄也生而英勇自
肇祖原皇帝開基赫圖阿拉至
景祖翼皇帝始築城居之兄德世庫居覺爾察地瑠闡居
阿哈和洛地索長阿居和洛噶善地弟寳朗阿居
尼瑪蘭地寳實居章嘉地分築五城環赫圖阿拉
二十里而居並稱寧古塔貝勒當是時鄰部有碩
色訥者生九子俱強悍又有嘉呼者生七子輕捷
多力能披重鎧連躍九牛二族恃其強侵陵諸路
禮敦從
景祖率諸貝勒往征盡滅之收服五嶺以東蘇克素護河
以西二百里内諸部由此國益強盛禮敦戰功居最
號巴圖魯後五城族人嗜利搆兵致外侮内難交作
太祖高皇帝備嘗艱險光復舊物討誅尼堪外蘭國中乃
帖服而禮敦巳先殁矣卒年月舊史不著追溯翼
運功宗無出其右
太祖高皇帝肇造
東京營
景祖
顯祖陵於城東北楊魯山自赫圖阿拉奉遷
梓宫並遷禮敦櫬附葬
陵側崇德元年四月追封武功郡王配饗
太廟順治十五年九月奉安
景祖
顯祖於興京
永陵禮敦附
陵側康熙二十一年及三十七年再
親詣興京謁
永陵
命大臣詣王墓酹酒乾隆八年十九年四十三年
親謁
永陵皆
命大臣酹酒於墓十九年
詔建賢王祠於
盛京祀
國初有功諸王以王入祀王子貝和齊承先志敬事
太祖
太祖征明廣寧
命與宗室鐸弼等留守遼陽貝和齊子色勒天聰中任都統
後以軍功晉一等男爵官至領侍衞内大臣自有
傳順治四年七月錄王孫席賚阿濟賚阿賚二世
孫吉哈禮額塞託和禮瑪福塔託布齊達哈塔薩
賽巴賽瑪賽噶達琿託木託禮二世孫噶爾珠闢
古莫洛均授佐領康熙五十六年八月以王後無
任顯秩者
特擢其三世孫侍衛吉禮為散秩大臣
多羅慧哲郡王額爾衮
額爾衮
景祖翼皇帝次子
顯祖宣皇帝兄也當
太祖高皇帝未誅尼堪外蘭時覺爾察城阿哈和洛城和
洛噶善城尼瑪蘭城章嘉城諸族人嗜利搆兵難
交作額爾衮智慮周達視不善若凂已永保令名
焉卒年月不著無嗣順治十年五月追封多羅郡
王諡慧哲十一年三月配饗
太廟列東廡乾隆十九年九月入祀
盛京賢王祠
多羅宣獻郡王齋堪
齋堪
景祖翼皇帝第三子
顯祖宣皇帝兄也當
太祖高皇帝初諸族人嗜利搆兵齋堪弗與為伍惟善是
務有老成望云卒年月不著無嗣順治十年五月
追封多羅郡王諡宣獻十一年三月配饗
太廟列東廡乾隆十九年九月入祀
盛京賢王祠
欽定八旗通志卷一百三十四
