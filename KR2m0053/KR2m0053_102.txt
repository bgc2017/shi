欽定四庫全書
欽定八旗通志卷八十八
典禮志十一
八旗䘏典(王公䘏典旌官員䘏典丁旌表宗室覺羅節孝表官員兵節孝)
王公卹典
順治十二年題准親王以下奉恩將軍以上薨故
者請
旨給與諡號
是年宗人府言襲替諸王奉
旨各照其父原封號襲封今已薨諸王應另加諡號勒碑
疏入
詔從所請
十四年定貝勒以下奉恩將軍以上無後嗣者仍
予諡立碑
康熙二年題准貝勒以下奉恩將軍以上薨故者
槩停題請給諡若應與諡者仍候
旨給賜
四年題准貝勒以下輔國將軍以上薨故者應否
與諡題請
欽定
九年宗人府等衙門題前代舊制諸王薨逝將諡
號載於封號之下
本朝見行例諸王薨逝給與諡號勒碑不將封號刊
勒恐後世之人難曉今臣等酌議薨逝諸王未與
諡號者應於封號下加諡號一字已與諡號者仍
加寫封號
詔從所請
二十年大學士等奏追贈諸王諡號查前明時親
王諡號係用一字郡王以下護國將軍以上皆用
二字
上曰以後追諡郡王滿漢文亦俱用一字
官員卹典
天聰八年定凡功臣已故而無兄弟子嗣承襲者
准照官職免其丁之半其妻故後方令應差
順治二年定大臣病故者旗下官由該都統咨送
吏部查明轉行禮部給與祭葬
九年定異姓公侯伯子及管事内大臣都統大學
士尚書鎮守省城總兵官卒禮部具題候
旨命工部立碑内院撰給碑文外照例給羊紙遣官捧
祭文祭一次如係承襲之公侯伯子卒照例給羊
紙外不給祭文不立碑如承襲後曾有專任效力
三年者仍給祭文候
旨立碑都統副都統侍郎學士侍郎品級滿洲啟心郎
卒自立碑内院撰給碑文外照例給羊紙遣官捧
祭文祭一次如係承襲之官照例給羊紙不給祭
文不立碑如承襲後曾有專任效力三年者仍立
碑給祭文參領理事官品級滿洲啟心郎理事官
輕車都尉卒照例給羊紙有專任滿三年者遣官
祭一次給祭文不立碑有專任未滿三年者及無
專任輕車都尉以下騎都尉雲騎尉以上照例給
羊紙不給祭文其承襲之公侯伯以下九品官以
上或效力有年殁於戰陣或在任病故吏部分别
咨禮部禮部具題其遣官
諭祭立碑皆候
旨行凡承襲之公侯伯以及有
勅書雲騎尉以上未上朝而卒者不給羊紙
順治十六年
諭朝廷軫念勞臣於其身後有諭祭之典及加諡立碑等
項酬績勸忠所闕甚重必其生平或行間著績或奉職
勤勞乃堪承此典今凡牛录章京及拜他喇布勒哈番
等官身故者一槩諭祭於典制未合反為輕用恩䘏着
另詳議定例具奏
十七年四月禮部遵
旨更定諭祭造葬例凡以功封民公侯伯病故者照會典
例造墳仍照品級給與紙張羊酒遣官致祭一次
加祭者出自
上裁如承襲效有勤勞者題請祭葬候
旨舉行都統有職掌内大臣大學士尚書左右都御史
有兼銜加級者各按品照會典例造葬仍照世職
品級給紙張羊酒遣官致祭一次如承襲子爵效
有勤勞者題請祭葬候
旨舉行都統侍郎學士副都統副都御史有兼銜加級
至一品二品者各按品照會典例造葬仍照世職
品級給紙張羊酒遣官致祭一次通政使大理寺
卿已經考滿者照會典例造葬未經考滿者减半
造葬仍照世職品級給紙張羊酒遣官致祭一次
老病致仕者照會典例造墳給與紙張羊酒遣官
致祭與現任官同無職掌内大臣前未有諭祭之
例今議雖無職掌但係内大臣應與紙張羊酒遣
官致祭一次無造葬𠫭領郎中佐領員外郎等陣
亡者給與紙張羊酒遣官致祭造葬否則不致祭
造葬其武職𠫭領以下文職卿郎中以下等官有
輕車都尉騎都尉雲騎尉世職者照舊給與紙張
羊酒無世職者不給議上
詔從所議
康熙九年題准本身所得民公侯伯病故給與全
葬並致祭銀兩遣官讀文致祭一次應否與諡請
旨定奪如有優䘏出自
聖旨承襲公侯伯病故䘏典同内大臣都統子爵品級
散秩大臣大學士尚書左都御史鎮守將軍提督
病故者各照品級給與全葬並致祭銀兩遣官讀
文致祭一次應否與諡請
旨定奪如有陣亡者優卹出自
聖旨男爵學士副都御史總督總兵官加級至一品巡
撫病故各照所加品級給與全葬並致祭銀兩遣
官讀文致祭一次應否與諡請
旨定奪學士副都御史巡撫通政使大理寺卿病故三
年任滿者給與全葬未滿三年者給與半葬俱給
致祭銀兩遣官讀文致祭一次不請諡有加級者
仍照前例請諡布政使副將病故各照品級給與
全葬並致祭銀兩遣官讀文致祭一次不請諡雲
騎尉三等侍衛護衛以上陣亡者各照加贈品級
給與全葬並致祭銀兩遣官讀文致祭一次凡與
諡一品官員工部立碑碑文内閣撰擬尚書侍郎
等官以原官原品觧任及随旗上朝官員病故卹
典與現任同如無原官字樣止以原品上朝者不
准卹尚書都御史侍郎學士副都御史通政使大
理寺卿總督巡撫布政使提督總兵官副將以甄
别京察年老有病原品致仕病故者俱不准卹承
襲官員加至男爵者給與半葬遣官致祭一次承
襲公以下雲騎尉以上未及歲滿上朝者不准卹
九年題康熙二年奉
上諭一品二品官曾經賜諡者除造墳外仍與立碑其三
品官加級至二品者禮部原未定有立碑之例今
陕西巡撫白清額既奉
旨賜諡應照二品官立碑嗣後官員凡給賜諡者即照此
例行
詔從所請
三十八年
諭閒散子爵甚多有何給與諡號之處嗣後若頭等大臣
仍將應否給與諡號照舊請旨閒散子爵及副都統侍
郎等官將請給諡號之處俱着停止只將給與全葬半
葬部内一次致祭之處題請
四十四年題准嗣後男爵以下雲騎尉以上官員
若係本身所得之官與襲職後又能效力得官病
故者俱照舊例給與一次致祭銀兩其襲職官員
俱停支給祭銀
又定武官奮勇力戰陣亡除給卹銀加贈品級廕
子弟一人外仍照舊例給與全葬遣官致祭凡民
公侯伯以下官員致祭銀兩定例公四十兩侯三
十五兩伯三十兩一品官二十五兩二品官二十
兩三品官十六兩四品官十二兩五品官十兩
十八年議准民公造墳銀六百五十兩侯六百兩
伯五百五十兩一品官五百兩二品官四百兩三
品官三百兩四品官二百兩五品官至七品官一
百兩凡一品二品由禮部題請三品以下官死難
者始行題請在旗下工部給發
凡與諡大臣立碑工價銀兩定例公侯伯各四百
兩一品官三百五十兩二品官三百兩三品官二
百五十兩給本家自造
旌表宗室覺羅節孝
順治九年
諭諸王宗室覺羅内有孝友義順及守節貞烈者宗人府
核實具奏禮部題請旌表
十年題准宗室内節孝者各依等第頒給
恩賜親王固倫公主親王福晉給銀一百兩緞十六疋
世子和碩公主親王側福晉世子福晉給銀九十
兩緞十四疋郡王郡主世子側福晉郡王福晉給
銀八十五兩緞十二疋貝勒縣主郡王側福晉貝
勒嫡夫人給銀八十兩緞十一疋貝子貝勒側夫
人郡君貝子嫡夫人給銀七十五兩緞十疋鎮國
公貝子側夫人縣君鎮國公夫人給銀七十兩緞
九疋輔國公鎮國公側夫人鄉君輔國公夫人給
銀六十五兩緞八疋鎮國將軍輔國公側夫人給
銀六十兩緞七疋輔國將軍鎮國將軍夫人給銀
五十五兩緞六疋奉國將軍輔國將軍夫人給銀
五十兩緞五疋奉恩將軍奉國將軍淑人給銀四
十五兩緞四疋奉恩將軍恭人給銀四十兩緞三
疋鎮國將軍輔國將軍奉國將軍奉恩將軍女及
閒散宗室並妻女給銀三十五兩緞二疋以上俱由
戶部頒給内院撰擬
勅命一道奬諭凡旌表貞節者自固倫公主親王妃以
下輔國公夫人以上俱照等第除
欽賜羊酒紙張外禮部仍照定例另給羊酒紙張内院
撰文遣官致祭鎮國將軍夫人以下閒散宗室妻
女部給羊酒紙張内院撰文遣官致祭凡覺羅内
有節孝者給銀三十兩緞一疋有貞烈者給羊酒
紙張内院撰文遣官致祭
十三年題准親王薨妾媵殉節者禮部給羊酒紙
張内院撰文遣官致祭
旗表官員兵丁節孝
順治九年題准滿洲蒙古漢軍孝子順孫義夫節
婦該管佐領驍騎校核實送𠫭領參領核實送都
統副都統都統副都統核實送禮部禮部核實奏
請旌表
十年題准凡旌表節孝滿洲蒙古漢軍支戶部庫
銀三十兩聽其自行建坊
十二年題准滿洲蒙古漢軍孝子順孫義夫節婦
應令𠫭領佐領查明保送都統副都統冄加核實
年終送禮部分别題請旌表
康熙三十七年
諭興起教化鼓舞品行必以孝道為先孝子尤宜褒奬八
旗貧人克盡孝道誠為非易如有盡孝於其父母者察
明奏聞
五十一年題鑲紅旗有受聘未婚之女聞訃剪髮
穿孝敬守夫墓守節三年從容自縊與尋常輕生
者不同奉
旨着照例旌表
雍正元年
恩旨節婦年逾四旬而身故計其守節已歴十五載以上
者亦應酌量旌奬又
恩旨旌表節義給銀建坊民間往往視為具文未曾建立
恐日久仍至冺没不能使民間有所觀感著於地方公
所設立祠宇將前後忠孝節義之人俱標姓氏於其上
已故者則設牌位於祠中祭祀用以闡幽光而垂永久
著交該部議奏禮部議覆八旗分左右翼擇地各建一
祠一為忠義孝弟之祠立石碑一通將前後忠義
孝弟之人刊刻姓氏於其上已故者設牌位於祠
中一為節孝之祠門外建大坊一座將前後節孝
婦女標題姓氏於其上已故者設牌位於祠中每
年春秋二次致祭交與大宛兩縣其建立祠宇牌
坊交與工部營造其建坊銀兩嗣後應行停給奉
旨孝行節義建立牌坊年久毁壊遂至湮没今欲設立祠
宇特為昭垂久遠之意並非欲節省錢糧部議建立祠
宇停給建坊銀兩不合建坊銀兩仍着給與餘依議
四年鑲白旗貞女未婚聞壻病故自盡家人救甦
至次日剪髮摘環哭往壻家願終守故墓該旗都
統奏請旌表奉
旨如此貞節甚屬可嘉理應旌表
十三年八月順天學政錢陳羣奏稱婦人三十歲
以内夫死守節在先迨撫孤成立之後因子顯達
始獲受封者准予旌表具奏禮部議覆嗣後除受
封在先夫死在後之命婦仍照例母庸旌表外其
三十歲以前夫死守節在先後因子貴受封之節
婦查明確實准其一體旌表奉
旨依議
乾隆十四年五月江蘇巡撫覺羅雅爾哈善奏各
省題報節婦應分别辦理奉
上諭國家旌表節孝所以發潜德之幽光正倫常而維
風化典至重也比見各省具題不過核其年例相符
遽請建坊崇祀非有竒節卓特之行其何以示勸今
經江蘇巡撫雅爾哈善奏請略為區别果係節而兼
孝或能教子成立或貧無依倚艱苦自守或毁形自
矢百折不回凡此卓卓竒節著於閭閻非尋常可比
者應於彙題時聲明請旨特賜建坊祠内照例標題
設位致祭其餘循分守節以老者准其附入彙題書
姓氏於總坊設位祠中不必更給坊銀等語雅爾哈
善所奏似猶未免為節省錢糧起見而朕意則以為
事當核實惟核實則庸庸者不得雜出其間而苦節
有以自見盖國家令典雖曰善善欲其長而名器過
濫則無以示觀感且孝子當旌而不被旌者非即不
孝也節婦當旌而不被旌者亦非謂其不必守節也
江蘇一省歲至二百餘人俱令設位祠中日久濫觴
將無地可容豈所謂稱盛典耶他如名宦鄉賢其克
當之無愧者代有幾人而題請崇祀不一而足無非
督撫及該地方鄉紳欲為他日自身計未問其人之
名實相副與否即幸而贓私不致敗露亦難掩後人
耳目徒滋訾議上年滇省請以侍郎許希孔入鄉賢
朕經詳悉頒示明旨令各省督撫詳慎核實雅爾哈
善此奏甚為有見著九卿定議具奏經九卿議覆内
稱州縣親民之官果其民俗關心何致訪求不實
請令直省督撫訓示地方有司實心體訪諮於學
校詢於輿論如係夫亡守志舅姑年老無倚婦兼
子職奉養終身或宗祧所係藐孤煢孑撫育有成
以綿嗣續或外廹強暴毁形見志事近捐軀終保
貞潔或境處单微甘心茶蓼饑寒併廹秉節愈堅
如斯之類孝義兼全阨窮堪憫允宜亟為表彰具
結詳報督撫學臣秉公確查彙疏題請
旌表給銀建坊歿後致祭祠内以光爼豆其在荒村僻
壤孤苦单寒舉報無力易致湮沒尤宜搜訪詳報
以昭顯幽闡微之義如因仍故習委之隣族呈報
胥役核查以致舉報不實单寒遺漏俱照定例參
處督撫不據實紏𠫭别經發覺亦交該部議處至
於尋常守節若槩令入祠崇祀當此風化盛明之
時人敦節義誠有無地可容之患但既經守節合
例亦不忍令其湮沒不彰應令地方官於本家呈
報之時核其年例相符詳明督撫學臣酌量給匾
嘉奬附疏彙題仍於祠内統建一碑俟具題之後
陸續刊刻姓氏載入本州縣誌書毋庸特予建坊
設位奉祀八旗節孝亦照此例畫一辦理奉
旨依議
十五年三月禮部議覆湖北巡撫唐綏祖條奏各
省給匾嘉奬節婦應照百歲老人之例交内閣撰
擬給匾字樣奉
旨依議嗣經内閣交出
欽定清標彤管字樣
三十二年十二月黑龍江將軍福僧阿奏請索倫
巴爾虎達虎里人等
旌表之處應行停止經大學士等議奏索倫巴爾虎達
虎里咨查
旌表節孝人等永行停止伊犁係新駐之處毋庸咨查
至凡有旗人省分咨送
旌表孝子順孫義夫之處竊思滿洲舊習直樸孝義之
行俱係分内之事應請嗣後停止奏准通行
三十九年五月據總管烏嚕木齊等處都統索諾
木策凌咨巴里坤正紅旗對齊佐領下前鋒特柱
之妻伊爾根覺羅氏應否照依内地之例一體
旌表經禮部查烏嚕木齊巴里坤駐防官兵係由西安
寧夏等處移駐雖係新設實與内地無異且前在
西安等處有貞節婦女均得援例請
旌與黑龍江所屬呼倫貝爾打牲遊牧各處原屬迥别
奏准
欽定八旗通志卷八十八
