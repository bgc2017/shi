欽定四庫全書
欽定八旗通志卷首之一
天章一
聖祖仁皇帝御製詩
賜撫遠大將軍圖海二首
兩朝密勿重元臣秉鉞登壇西定秦鐘鼎功名懸日月
丹青事業畫麒麟
其二
威名萬里作長城壁壘旌旗壮遠征綏靖邊陲馳露布
凱旋立奏泰階平
賜寧古塔將軍巴海詩(并序)
鎮守寧古塔等處將軍巴海豐沛舊臣疆場重寄宣
威布德招徠遠人朕甚嘉焉爰賜篇章以旌乃績
夙簡威名將略雄高牙坐鎮海雲東旌麾到處銷兵氣
壁壘開時壮武功盡使版圖歸化日遠教邊徼被皇風
酬勲世錫丹書重勉爾長思報國忠
賜奉命大將軍傑淑二首
卷旆生風壯氣揚早持龍節定炎方秋毫無犯民心悅
盡掃欃槍奏凱章
其二
旄鉞纔臨父老迎樓船一舉海波清金甌已定千年業
銅柱須標萬古名
賜輔國將軍俄啟詩(并序)
内大臣輔國將軍俄啟侍從帷幄勤勞茂著百步穿
楊發矢如電因賜御章以旌其射
觀德由來上古風手持滿月綠沈弓鷹揚虎視流星遠
中鵠穿楊為世雄
賜大將軍安親王岳樂二首
大開册府紀元功伐罪安民將略雄佇見天潢蒙上賞
明光高宴賦彤弓
其二
洞庭南嶽盡提封九代勲名勒景鐘眼底窮荒皆赤子
早銷金甲勸三農
賜護軍統領桑格
百戰威名已早揚頻年秉鉞在巖疆素知果勇兼韜略
應著弘圖肅鬼方
大閱
南苑風高水潦收旋催羽隊肅貔貅九天鼓吹鳴金鐲
萬乘旌旄擁翠虯馬足過時殘雪盡鑾聲迴處朔雲浮
宣威端在承平日自昔經邦有大猷
賜施烺詩
海氛之不靖䑸艟出沒波濤震驚濱海居民魚鹽蠶
織耕穫之利咸失其業朕心恒憫惻焉邇者滇黔隴
蜀湖湘百粤悉底敉寧蕞爾臺灣阻險負固爾施烺
銜命徂征决策進取樓船所指將士一心遂克島門
迫其營窟勇以奮其氣誠以致其歸捷書到闕時值
中秋對此佳辰欣聞凱奏念瀛壖赤子獲登衽席用
紓南顧之憂惟爾丕績即解是日所御之衣馳賜載
褒以詩
島嶼全軍入滄溟一戰收降帆來蜃市露布徹龍樓上
將能宣力竒功本伐謀伏波名共美南紀盡安流
命裕親王福全皇長子胤禔帥師征厄魯特錫之
以詩
萬國勤懷保三階願治平寰中皆赤子域外盡蒼生小
蠢忘帡冒天心解鬭争執迷思梗化伐罪事專征武略
期無敵王師出有名親藩分鐵鉞長子擁麾旌貙虎資
郎將貔貅壮禁營玉戈凝曉色金甲耀秋晴獲醜寧遺
類籌邊重此行據鞍軍令肅横槊凱書成烟火疆隅堠
牛羊塞上耕遐荒安一體歸奏慰予情
賜總督佛倫
東表聞風化西秦作雨霖揚清知疾苦激濁勉官箴曠
世孤芳節超倫千古心封疆資大吏撫育代憂深
賜將軍孫思克
天討恭行日軍威戰捷時列營張犄角搤吭有偏師立
見窮追盡能承節制竒鷹揚資遠略宿望在西陲
示大將軍伯費揚古
仗鉞親驅寇分麾扼要先戰能遵指授動輒秉機權鴞
鳥巢全覆妖狐命苟延樓蘭須共滅功勝勒燕然
候兄裕親王
花萼樓前别已經春夏餘平明挂錦纜日暮傍樵漁吳
越當年景江湖各自如留心民事重隔月信音疎
閱浙江駐防將士射
羽林舊將分防重吳越名區古要疆講武正宜清宴日
人人自擅技穿楊
詠桐老圖賜裕親王
丹桂秋香飄碧虚青桐迎露葉扶疎願將花萼樓前老
帝子王孫永結廬
國舅佟國維六十夀詩以賜之
領袖高門稱退讓英華雅望冠椒房謙和不恃勲臣貴
謹恪能承寵眷長鶴算天增籌國老松年仙授養生方
齊眉共享團圓慶特賜流霞捧夀觴
兄裕親王輓詩二律
花萼空虚夢悲歌暮景傷淚同秋雨濕聲逐碧天長清
頌連香桂心慈厭帝鄉徽章縱有秩寂寂歎時光
其二
少小同居處義深讀孝經賦詩明務本攜手問慈寧樂
善從無息神襟物外停繁憂題舊日血淚染疎櫺
河南巡撫趙弘燮陛見求訓旨故作截句一首賜
之
宣布撫安在已廉剛柔率屬要温謙中州民俗多忠厚
務使和平莫太嚴
將軍潘育龍久任封疆故存問賜詩
少年勇戰啟元戎久任三秦鐵石衷守土防邊資壮略
披堅敵陣表彤弓昇平當惜老臣在竹帛還酬舊日功
白首怡神存碩果願期添算荷恩隆
賜將軍吳英
水陸封疆六十年曾經百戰駕輕船蓬臺遠涉鯨鯢浪
島嶼全消烽火烟將老偏宜立志壮宸襟每注施恩延
波濤有作須先靖黽勉防微計未然
賜大學士温達
自少存心敦孝友中年芳譽畹蘭清樞垣華省看封事
儲粟經邦著政聲三殿絲綸資作楫九霄雨露啟和羹
君臣鬚髮蒼然矣時念虞廷進善旌
浙閩總督范時崇陛見來京朕每念祖為開創宰
輔父乃忠義名臣所以待之優重今因回任特
書御詩餞送
翼唐九佐開天命論道三台識國楨握管表章文學館
持忠堅保歲寒名棟梁祖幹家聲重蘭桂孫枝令譽清
浙閩封疆慎撫育惟期寧静勉精誠
大西門升八旗官閱騎射作
騎射為觀德從來舊制存久安惜將老長治厭兵繁訓
練雖成法忠貞寔本原先知親上意不必問私恩
題朱倫瀚手指畫雪梅竹
指端寫出犯寒梅老榦單枝雪裏培疑是江南春色晚
紅芳遍野點青苔
又
雪覆石林竹時催臘盡梅閒雲飄遠岫長對翠屏開
兩廣總督趙弘燦陛見來京
鎮撫封疆多歷年滇黔百粤凱歸韉當時馬革抒誠切
近日龍光錫慶綿萬里宣風梅嶺表三台擁節桂江邊
優隆主眷酬耆舊芸閣宸章賜綺筵
賜松江提督趙珀
憶昔雲間山水邦波流清潤抵松江春秋久未臨鑾輅
時刻嘗懷擁節幢訓練多方嫺步伐撫循成俗重敦龐
建牙好慰軍民望服衆投醪士氣降
病中偶爾問及工部尚書翰林院掌院學士徐元
夢乃同學舊翰林康熙十六年以前進士再無一
人矣率賦一律以遣悶懷
七旬彼此對堪憐病裏回思一慨然少小精神皆散盡
老年歲月任推遷常懷舊學窮經史更想餘閒力簡編
詩興不知何處至拈毫又覺韻難全
輓總督趙弘燮
四十餘年撫近京旗民稱善政和平保全終始君恩重
奄逝悲凉衆涕盈不畏刁頑持法紀久司鎖鑰務精明
官方仍在歸泉壤節鉞空懸攬轡情
聖祖仁皇帝御製文
賜一等公遏必隆家廟碑
孝昭皇后壼德攸宣倫情肫篤念父母鞠育之勤思祠
宇春秋之祀朕嘉其意遣官督理後二月皇后已崩十
七年十二月工作告成因諭内閣詳考明代實錄允符
典例特賜碑文勒諸貞石粤稽往代臨御萬邦必敦九
族宫闈化洽内輔惟賢眷佑之隆宜崇曠典以篤椒親
道至備也孝昭皇后仁孝性成温恭德著久存屺岵之
思每深霜露之感爾一等公遏必隆同妻縣主敬慎齊
家洽謙冲之令望肅雍秉訓誕淑慎之坤儀是當錫以
丹堊享以蘋蘩爰命冬官董其興作事方行乎二月哀
忽動於六宫未遂之志朕甚悼焉念爾勲戚大臣兼核
歷朝典制落成之日用賜豐碑昭國家不遺故舊之恩
示皇后永懷顧復之念光流泉壤堪為戚屬之羽儀名
列丹青不愧綸言之奬賚凡爾子孫克保無斁欽哉
賜廣西巡撫馬雄鎮墓碑
朕惟臣子之誼大節為重然平居無事之時人人侈談
忠義一旦臨事而為國捐軀確乎不奪者盖寡則所稱
成仁取義之士國家得之宜何如褒崇焉爾馬雄鎮洊
歷禁近簡授節旄恪恭之譽有聞綏輯之功斯著豈意
叛藩逆命怙惡弄兵急變起蕭牆之中孤城介桂嶺之
外聲阻援絶形絀勢危爾則以死自持抗詞罵賊遂觸
兇怒横致幽囚然猶志切輸忠力圖滅寇間關遣子萬
里來歸慷慨上書一心㒺貳丹誠既通於王室闔門咸
殉於巖疆節挺冰霜歷四年而益厲操堅金石經百折
而不撓可云烈矣嗚呼惟見危乃知授命之不易疾風
勁草繄爾一身實荷綱常之鉅朝廷養士數十年有臣
如此庶無負焉朕用既憫且嘉特考彝憲賜諡文毅躋
以崇階爰勒貞珉昭示來世凡屬臣僚聞風興起咸思
自勵爾之為功世道豈淺歟
賜福建總督范承謨墓碑
朕惟朝廷簡畀重臣授以封疆之任平時則竭誠殫力
以靖厥職猝逢事變則有凛乎不可犯確然不可奪之
節舍生取義流光天壤古所謂不二心之臣如此而已
爾范承謨名臣之子奮迹甲科入侍禁林出典節鉞咸
有聲績著於當官洎閩疆蒞鎮之年值狂豎盜兵之日
寇起門庭禍生肘腋智未及施勇不暇展而爾志恥倖
生義無苟免奮身罵賦誓不共天遂致闔室幽囚三年
拘繫阻敓其衣食迫脅以甲兵兇燄彌張貞操愈勁卒
蹈白刃以作完人慷慨從容兼有其美兹者底定疆陲
申明命討罪人斯得臣節益昭倍深軫悼之情特厚飾
終之禮寵以隆秩諡曰忠貞嗚呼褒忠顯善帝王治世
之大權恩命疊頒朕曷有私於爾以培正氣以植人倫
庶使選愞之士覩盛典而知興慕義之夫聞休風而加
勸勒諸貞石其永有譽於無窮哉
開國佐運勲臣武勲王揚古里直義公蜚英東弘
毅公額宜都碑
朕惟我國家創建丕基開無疆之景運既篤生聖神英
武之君以翦除亂逆啟闢疆宇戡定諸邦一統之烈肇
於東土其時則有一德一心之佐殫忠戮力經營四方
以翊鴻猷而成大業盖天實挺生異才鍾山嶽之靈挾
風霆之氣貞誠不二毅勇無倫名高百戰之勲位超五
等之爵垂聲竹帛配食
廟廷以與國家共承休祉子孫世衍其澤是豈偶然者
哉當我
列祖之龍興也一時人材蔚起猛士如雲戰將如雨以
藝勇稱以功名顯者不可勝數而功冠諸臣為一代元
勲則有開國佐運忠勇王揚古里直義公蜚英東弘毅
公額宜都尤為傑出焉朕嘗恭覽
列聖實錄考三臣行事折衝行間則戰必勝攻必克平
居則矢忠直贊謀畫豐功偉績至今焜耀簡編未嘗不
緬想英風興懷往蹟昔人創造艱難枕戈擐甲櫛風沐
雨之勞恒留連往復不能去於懷也歲在戊寅朕巡行
舊京展祀
陵寢追維
祖宗功德隆盛並及當時佐命之臣邱壠所在皆遣官
致祭而於三臣之墓特親至奠醊以示優崇仍復專官
祭享盖功在社稷以死勤事古人爰有明禋之典朕篤
念勲庸用申異數并為文勒諸貞石以昭示於無極焉
賜一等公内大臣都統國舅諡忠勇佟國綱碑
朕惟自昔勲舊之臣乃心王室平居恪勤職事左右宣
勞一旦奉揚威命忠不辭難勇不避險鴻名駿烈焜耀
無窮史册所書良足嘉歎爾佟國綱賦性貞純秉心淵
塞親居元舅而敬以持身位列上公而謙能服物入則
虔共宿衛出則筦領禁軍偉量夙重於巖廊令聞允孚
於寮寀迺者小醜搆争近逼邊圉三軍聲討簡佐元戎
爾乃慷慨厲兵赳桓敵愾屬賊鋒之既挫將棄壘以潛
奔爾猶擐甲直前提戈獨進銳志彌堅金石壯氣逾薄
虹霓誓埽陸梁永清朔漠豈期上將遽殞師中夫爾以
肺腑之親心膂之寄秩崇望峻勞久勲高假令偕衆旋
軍亦可從容奏凱而義存憤激甘䧟艱危人盡如斯寇
奚足殄易曰君子以致命遂志傳曰殺敵為果致果為
毅惟忠生勇爾實兼之循行易名斯無愧矣嗚呼典禮
加隆榮哀悉備英風震於邊徼勁節炳若丹青九原有
知應無遺憾惟朕睠思懿戚篤念老成身後追褒久而
益痛特命所司勒文墓石昭朕無已之懷亦俾後人知
所激勸焉
賜江南江西總督傅臘塔碑
朕惟國家所以資封疆之大吏者固在乎操履潔清正
己率物又必優幹濟之才具通明之識斯足以振肅下
僚綜理繁劇綏靖兵民以無負乎簡任之重古人所謂
有猷有為有守兼之者實難其人也爾傅臘塔秉性貞
誠賦材敏達朕屢經拔擢出典屏藩入為卿貳稔知其
品行端廉謨猷恢裕念兩江幅&KR0695;遼闊事務殷繁弹壓
保釐亟需偉略爰畀爾總制之任俾展其經理之才爾
能精白一心坊表庶職風清弊絶輿論翕然更能寬嚴
互用咸綱舉而目張教養兼修亦害除而利溥軍民輯
睦里井乂安斯其才守兼優豈非國家之楨幹臣工之
模楷者與倚任方殷遽爾徂逝吏民謳思至於流涕且
籲請尸祝觀愛戴之弗諼知德施之未冺朕用是深軫
於懷馳賜奠醊䘏典加渥諡曰清端製文以褒美之嗚
呼人臣能奉宣德意以嘉惠一方生膺顯秩殁有榮名
勒之貞珉傳於奕世寧不休與
清文鑑序
朕惟自昔聖人易結繩以書契用使天下之義理悉歸
文字天下之文字悉歸六書六書備而義理無不畢具
苟不為講習修明則形聲點畫之制雖存其義幾乎息
矣我
太祖高皇帝創業垂訓至仁合於天地肇造清書大文
昺如日月
太宗文皇帝上聖之資開天之運繼志紹聞丕宣文治
世祖章皇帝神靈首出智勇天授秉英斷之資持以恭
儉擴寬仁之量齊以憂勤朕以凉德膺
祖宗之鴻圖即位多年未嘗晷刻不以法
祖為念兢業自守宵旰靡遑萬幾之暇惟以讀書窮理
盡吾之志凡五經四書已經翻譯之外如綱目講義等
有關於治道者靡不譯盡近來老成耆舊漸就凋謝因
而微文奥旨久而弗彰承譌襲舛習而不察字句偶有
失落語音或有不正國書所關至鉅政事文章皆由此
出非詳加釐定何所折衷非編輯成書何以取法爰詔
儒臣分類排纂日以繕稾進呈朕親御丹黃逐一審訂
解詁之疑似者必晰同異於毫芒引据之闕遺者必援
經史以互證或博咨於故老或參考於舊編大而天文
地理小而名物象數十二字母五聲切音具載集中名
曰清文鑑用探音聲之本原究字畫之詳盡為部三十
有六為類二百八十為書二十一卷清文得此而無餘
藴凡以明
祖德之源流敬本之深意也易云觀乎人文以化成天
下朕仰承
列祖創造之弘模深惟國家同文之盛典歲閱數周彙
成全帙誦是編者尚其體朕歷載之勤劬因音聲以求
字畫因字畫以求文章繼自今詔令之出納章奏之敷
陳以及達於遐陬勒諸琰琬者大經大法咸有據依一
話一言式循典則庶幾國書永貽於千百禩而與日星
河漢長垂天壤也夫
和碩裕憲親王碑文
國家景運龐洪本支百世用惇秩叙懋建屏藩矧兹同
氣之最親加以懿行之茂著恩無間於終始禮務盡夫
榮哀紀述生平倍增愾歎惟王為
皇考世祖章皇帝之長子朕之親兄也胄既屬尊齒復
居長而秉性寬和持身謙牧虚受之量雖疎賤不遺矜
慎之衷雖細微必飭而其大者則在因心展孝曲盡
慈寧色養之誠視國如家克敦夙夜奉公之義入而預
聞大政出而翊贊戎機佐致昇平共享清宴豈期偶恙
遽遘鞠凶當王之初疾也嘗遣醫審藥躬視再三王自
謂漸瘳諄辭遜謝及朕時巡塞上哀訃忽聞遂觸冐炎
蒸倍道遄返輟朝臨奠製誄抒懷歷喪禮之告竣常涕
泗之横集顧瞻華屋杳隔春暉歲月不淹頓成陳迹能
不悲夫迄今追維往事溯自髫齡或同侍寢門或偕遊
禁苑或參稽圖史或陪扈鑾輿朕日篤家人昆弟之歡
而王則益修臣職惟謹四十餘年曾無失德天懷樂善
何日忘之經曰高而不危所以長守貴也滿而不溢所
以長守富也王服習斯訓美備厥躬按法旌行予諡曰
憲洵無忝矣兹王之寢園在黃華山麓川迴巖抱既固
且完朕親加相度迺襄大事嗣子保泰命紹舊封式纘
王緒於戲惟王克忠克孝之節允樹為臣為子之型王
之休德朕褒揚之王之後嗣朕佑芘之爰據實摛文勒
之貞石用垂令聞於不朽俾後之覽者知所景仰焉
和碩恭親王常寧碑文
國家因親錫寵固莫重於宗支而自近推恩尤必先乎
同氣故手足之誼既篤生前軫恤之仁復加沒後凡以
道隆敦本禮備飾終典至渥也惟王朕之介弟幼受親
藩久沐尊崇歷霑賜賚方期奉天倫之樂承日接之歡
克保修齡茂膺多祉何圖春秋猶壯齒髮未衰疢疾忽
侵溘焉凋謝緬維曩昔感悼良深特遣官以築幽宫復
勒銘以垂貞碣嗚呼音容漸邈嗟朱邸之長辭歲月旋
移悵黃罏之永閟式頒寵命昭示來兹不其休歟
太子太傅都統三等公議政大臣吏部尚書中和
殿大學士佐領贈少保仍兼太子太傅諡文襄
圖海碑文
朕撫御方夏勤求治理維兹丞弼之臣協心毗贊綏靖
邦家實倚賴焉爾圖海秉資忠慤砥行端謹密勿周旋
歷有年所敬以事上誠以持躬淵鑒沈幾克膺大任自
為都統時嘗平荆楚西山之亂還入綸扉贊襄匪懈迺
逆賊吳三桂憑藉寵靈煽動南服一時羣不逞之徒囂
然附和察哈爾孤負國恩造釁搆孽爾以將軍副信郡
王祇承廟算出關征討膚功立奏東服底平繼以涇原
騷動西土震驚命爾為大將軍以乘勝之師迴戈西嚮
賊方肆其狂蹶思與滇逆併力惟爾以重臣建牙遂得
横截秦隴扼亢擣虚逆勢窮蹙始帖耳垂尾復來效命
邇年以來爾鎮撫三秦威略大著能使羣賊膽寒則凡
天戈所指建耆定之成功者惟爾勞勩為多爵以上公
俾之振旅方將復煩以機務與之講持盈保泰之理共
享隆平至治詎圖勤瘁之餘溘焉殞逝腹心失倚深用
衋傷雖恩䘏有加錫之嘉諡而朕軫悼元老之心則未
有己也爰命伐石樹之墓道使後有溯勲舊之烈者得
以考焉
武英殿大學士兼吏部尚書佐領加二級諡文清
阿蘭泰碑文
朕惟國家之務全賴平章簡我良臣得之匪易其有克
副股肱之寄積抒夙夜之勤律己彌見小心佐政能持
大體方切倚毗而不假年飾終之禮有加哀往之情恒
篤用泐貞石永世有辭爾武英殿大學士兼吏部尚書
佐領加二級諡文清阿蘭泰有容之德大受之材自歷
百司御事以至為冢卿罔不慎乃在位朕甚嘉之用俾
爾弼余一人以襄大政爾能和衷以協力推誠以布公
遵國家蕩平正直之塗養人心清静寧壹之福十年之
久一眚無聞豈惟朕心所素知抑亦羣情所悦服至於
潔廉之操尤著美於朝端蕭然故居朕嘗書額示寵且
性本謙冲義惟止足每一求退朕輒黯然欲斷來章温
言批荅間有微疾賜問頻仍豈期近者卧病一旬遂爾
不起輟朝深痛未解朕懷賵馬賻金䘏爾身後臨喪祖
奠如朕親行加祭易名悉從優異嗚呼緬生平不事聲
名之迹惟密勿常多贊助之勞朕無溢辭務傳其實尚
俾知我弼臣之遺徽茂烈足以光於邦家風於有位千
秋不泯眎此豐碑
福建總督范承謨畫壁集序
朕惟帝王教化首重名節所以維繫人心扶樹綱紀也
古人臣以身事主守土膺疆或遇蝥賊潛生豺狼勃起
則捐軀矢志取義成仁而其激烈慷慨之氣間發為文
辭雖質直無華後世論錄終有不可泯滅者以其出於
忠義之誠本乎性情之正也福建總督范承謨名臣之
子授節閩海方值逆竪盜兵偏隅煽熖籌略未展横罹
幽縶閱三寒暑貞操彌堅故其皭然不滓之志縈紆鬱
屈無所攄露乃以牆壁為書牋以桴薪為筆墨題分甲
乙字辨衡從日月既深篇章漸積名曰畫壁記實也卒
能終始不撓歸於正命若承謨者可謂冒白刃而不疑
守丹心而自信者矣夫以茹荼含檗之餘每念不忘君
父故詩文不必盡合於古之作者而浩然之氣流行充
溢當其胸填聲咽髮植風生土塊灰丸同於利劒秃毫
斷梗等比霜矛寫忠孝之性靈奪奸凶之殘魄是又豈
刻雕藻繢塗飾虚浮者之所能及乎自三逆殄滅寰宇
謐寧䘏典頻加恩綸屢降固己延賞後昆光賁泉壤矣
兹特允其子時崇所請復為序其存稿盖善善欲長春
秋之義弁章特錫數出非常庶幾追妥忠魂亦以風厲
臣節焉
欽定八旗通志卷首之一
