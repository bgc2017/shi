欽定四庫全書
欽定八旗通志卷一百九十四
人物志七十四
大臣傳六十(漢軍正黃旗一興李思忠城金玉和吳景道雷金維彭有)
(德盛朱國治世高爾位林周卜)(李蔭祖)(耿繼茂)(李)
李思忠(子塞白理)
李思忠先世居鐵嶺父如梴明寧遠伯成梁之從
姪也初官太原同知後罷歸寓居撫順我
太祖高皇帝天命三年大兵克撫順思忠來歸明年師克
開原鐵嶺如梴家居與弟如梓及子一忠存忠俱
死焉六年
太祖定遼陽
敕思忠收集其族人之流亡者思忠招徕戶口並復故業
上深嘉之授佐領予騎都尉世職尋以擒獲間諜功晉世
職至三等輕車都尉天聰三年
太宗文皇帝親統大兵征明取遵化
命思忠與參領英固勒岱留守既而明將謝尚忠等来攻
城思忠開門出戰敵兵三進三却時大安口三屯
營等十一城既降復叛明監軍道張春合步騎犯
灤州貝勒阿敏怯不赴援灤州失守士卒奔潰阿
敏大驚并檄遵化守將棄城東歸值遵化城中火
器營猝為敵火箭所焚衆心恟懼思忠戒勿輕動
徐結陣出城招明官之降者四人以行身自為殿
及出關無一亡失者既歸
上命議阿敏等棄城罪以思忠為偏禆非能主其事而貸
之五年隨都統楞格哩等征明南海島未至遇明
兵戰於茨榆坨擒十一人獲戰艦五敵復率衆来
奪思忠迎戰礮傷頷不為動仍奮擊敗之晉世職
為一等輕車都尉九年考察戶口思忠所轄之沙
河堡燕郎寨增丁百十有三晉爵三等男尋奉
命駐守蓋州城崇德二年䟽言遼陽各城今悉調丁夫修
築而蓋州城垣又復穨陊部議丁夫不足應調餘
丁供役查蓋州地處邊陲軍士防守靡寧其餘丁
僅堪耕種今若棄農就役不過用土補苴而城工
不堅歲功亦廢不若就應修處所勤加巡視守護
俟各城蕆工再集丁夫造甎修築則城垣永固而
人得及時盡力農事得
旨如所請行七年以漢軍分隸八旗思忠隸正黃旗順治
元年隨豫親王多鐸征流賊李自成破潼關尋隨
征江南克揚州招撫江北得十州縣三年二月奉
命為西安駐防副都統三月擢陜西提督七年八年三遇
恩詔晉爵一等男兼一雲騎尉十一年以年老致仕十四
年七月卒
賜祭如例子五人次子蔭祖别有𫝊第三子顯祖襲爵
世祖賜名塞白理授二等侍衛任參領
聖祖仁皇帝御極擢隨征江南左路總兵官康熙六年遷
廣東水師提督八年改浙江提督招降海賊鄭錦
之偽寧遠將軍林伯馨偽都督施轟等十三年逆
藩耿精忠反塞白理疏言耿逆交通三桂結連鄭
寇沿海所在賊䑸皆可揚帆直入而江南之崇明
孤懸海外尤為可虞又黃巖圍困日久請援孔亟
寧海象山新昌餘姚四縣賊衆蠭起恐寇據寧海
斷我饟道請速援台州護守寧波疏入並奉
敕授方略調兵防禦尋隨貝子傅喇塔擊走賊將曾養性
等於台州十四年九月卒於軍年四十有三
賜祭葬如例祀浙江名宦祠子李鋑襲爵
金玉和
金玉和遼東人後隸漢軍正黃旗
太祖高皇帝天命四年征明取開原還軍界藩玉和時為
明千總與同官王一屛戴集賓等率二十餘人来
降授參領予三等男爵
太宗文皇帝天聰五年擢禮部承政六年
上幸演武場
閱兵玉和同額駙佟飬性等率所轄漢軍擐甲列陣試礮
得
賜鞍馬八年考績晉三等男崇德元年都察院劾奏玉和
與吏部承政李延庚互舉子弟事坐徇私罷任降
世職為三等輕車都尉二年從
上征朝鮮旋隨武英郡王阿濟格攻明皮島以前進之水
師失利玉和不趨援論死
上以其有率衆投誠功免死革世職四年復授參領六年
隨大軍圍錦州屢擊敗明兵時明總督洪承疇部
衆分據松山南三臺玉和率兵攻克之盡殱其衆
敵乘夜犯我壕塹奮擊却之斬級五十七年錦州
下復率兵攻克塔山城敘功予騎都尉世職八年
隨鄭親王濟爾哈朗征明寧遠攻克前屯衛中後
所二城順治元年正月擢工部參政二月敘寧遠
功晉三等輕車都尉八月以副都統隨征河南署
懷慶總兵官時流賊李自成為大軍追逐竄陜西
其黨二萬餘劫掠河南十月犯濟源縣玉和統兵
往援至則城已䧟夜半遇賊力戰中流矢殁於陣
事
聞下部議䘏追晉二等男以其子維延襲雍正七年入祀
昭忠祠
吳景道
吳景道遼東廣寧衛人後隸漢軍正黃旗
太宗文皇帝天聰時授吏部啟心郎崇德元年改都察院
理事官疏劾刑部理事官郎位貪汚不法狀鞫問
得實黜郎位為民追贓免死尋
賜内院學士都察院參政諸臣人戶牲畜有差景道得一
等優
賜郎位銜景道劾已旋誘都察院筆帖式李民表同居令
以八欵訐景道扵法司鞫之悉誣李民表伏誅籍
郎位半産入官景道以失察李民表違禁移居他
旗罰如例順治二年授河南布政使尋擢河南巡
撫時河北初定河南五府餘寇未靖寳豐宋養氣
新野陳蛟商城黃景運等各聚衆數千人侵掠城
邑景道檄總兵高第副將沈朝華等分路捕剿飬
氣蛟景運並就擒伏誅四年鄖陽賊王光泰率衆
千餘犯淅川景道遣恭將尤現等與總兵張應祥
合兵擊郤之五年羅山縣土賊張其倫據雞籠山
寨結黨出掠景道遣都司朱國強佟文煥等分兵
截擊攻破賊寨擒其倫及賊黨朱智明趙虎山等
以奏得
旨官兵蕩平賊寨有功人員察明敘賚生俘賊首張其倫
等著即正法是年山東曹縣賊范慎行等煽誘河南寧
陵商邱考城虞城儀封蘭陽祥符封邱諸邑糾衆
剽掠屯據黃河北岸景道檄高第率兵搗賊巢屢
戰俱捷賊退據長垣第進蹙之賊竄蘭陽景道遣
佟文煥率兵搜剿斬千餘人追至曹縣賊列柵拒
守景道檄總兵官孔希貴自衛輝由胙城進兵斷
其東路遣遊擊趙世泰都司韓進等率精騎疾馳
分道夾擊師至東明賊分三路迎拒我軍左右合
擊殱其勁兵數千餘衆潰散獲賊渠范慎行誅之
得
旨嘉奬下部議敘加兵部右侍郎七年晉本部尚書八年
陜西商州賊何柴山等嘯聚突至盧氏縣夜襲趙
世泰軍高第統兵扼剿賊敗奔商南景道檄張應
祥撲滅之九年以堵築汴河决口工竣與河道總
督楊方興並
賜鞍馬冠服及白金十年八月以老疾乞休得
旨吳景道撫豫有年清勤素著據奏年逾七十積病日深
情詞懇切准致仕仍下部議
加恩晉一級廕一子入監十三年三月卒年七十有五
賜祭葬如典禮贈太子太保諡慤僖祀河南名宦
雷興
雷興遼陽人後隸漢軍正黃旗
太祖高皇帝定遼東興以諸生選直文館
太宗文皇帝設科取士興中式舉人授秘書院副理事官
崇德元年
特試内三院學士舉人生員興名列二等
賜人五戶及牲畜等物尋任都察院理事官順治元年十
月授天津巡撫時土賊李聯芳張成軒嘯聚滄州
南皮間興同總兵婁光先督師進剿成軒等竄遁
我兵追至海口扼其去路賊驚潰投水死者大半
興復遣兵搜捕餘黨斬其渠魁散脅從者歸農滄
州南皮一路悉平疏言大沽海口為神京門戶請
置戰船以備海防下所司議行二年四月調陜西
巡撫時陕西當流賊李自成擾亂後戶口散亡興
招徕撫綏之疏述其狀得
旨嘉奬屢
賜冠服裘馬三年肅親王豪格奉
詔統師由陕西進征四川師未至流賊孫守法等掠興安
興慮賊勢猖獗急移潼關兵三百駐防商州復值
叛鎮賀珍掠漢中興密檄漢羌道胡全才設備固
守以待大兵及肅親王統師至賊皆竄遁是年九
月興疏言隴州關山為河西咽喉西安藩蔽山險
林深盗賊易扵出沒應設兵分防控禦臨洮鞏昌
與西番為隣請暫留屯軍以防邊隘並下部議行
四年四月以疾解任十年八月起授河南巡撫未
至任卒
賜祭如例贈兵部右侍郎廕一子入監祀陜西名宦祠
金維城(子世礪)
金維城漢軍正黃旗人總兵金玉和之子也初由
侍衛授參領
太宗文皇帝崇德元年大兵征明錦州維城奉
命同副都統金礪督運軍糧三年任兵部副理事官四年
擢鑲白旗漢軍副都統五年隨鄭親王濟爾哈朗
圍錦州明兵自城出戰維城同都統石廷柱率兵
擊郤先後攻克其臺十有八屢敗松山杏山敵衆
六年松山兵来奪我紅衣礮擊之遁七年錦州下
移師攻克塔山杏山城維城皆在事有功予雲騎
尉世職是年六月調正白旗漢軍副都統兼任兵
部參攻十二月奉
命率漢軍馬步兵四百駐防錦州八年隨鄭親王征明寧
遠克中後所前屯衛二城敘功晉世職為騎都尉
順治元年定都燕京改六部參政曰侍郎維城仍
任兵部侍郎兼副都統四年考績加世職一雲騎
尉五年隨鄭親王征湖廣六年攻克湘潭縣趨寳
慶擊敗明桂王朱由榔將馬進忠王進才袁宗第
等追剿至武岡沅州靖州俘斬無算七年凱旋得
優賚遇
恩詔晉世職至一等輕車都尉九年調正黃旗漢軍副都
統十年以總兵任珍擅殺懼罪行賄兵部事覺部
臣均坐降革維城罷任降世職為三等輕車都尉
十五年卒長子世需襲職次子世礪初任佐領康
熙十七年隨平南將軍賚塔征福建擊敗海賊於
江東橋太平寨諸處十八年賊將劉國軒合衆萬
餘犯漳州世礪督兵進戰中流矢殁
賜䘏予雲騎尉世職孫興祚襲雍正七年以世礪入祀昭
忠祠
彭有德
彭有德漢軍正黃旗人順治元年由將材從大兵
入關二年授山西大同都司尋遷遊擊管右衛路
參將事五年十二月逆鎮姜瓖叛遣人持書招有
德降有德囚其使同城守備王曰吉等隂通賊有
廢弁閻某糾衆圍有德署礮石並發有德奮勇突
圍奪門出妻妾子女及家属六十餘人皆遇害馳
至英親王阿濟格軍前告瓖叛狀並呈逆書隨奉
令同守備梁化鳳攻大同城又率兵至右衛招撫
賊衆賊扵城上施礮穿有德甲不為動復雲岡威
遠等堡六年十月敘大同戰功遷參將管陽和副
將事九年十月授浙江杭州副將陽和軍民具狀
乞留下部議准以陞銜留任十一年十一月新設
大同總兵
詔以有德充補尋加署都督僉事十八年加署都督同知
康熙八年正月因老病乞罷得
旨以原官致仕十六年十一月卒
賜祭葬如例
朱國治
朱國治漢軍正黃旗人順治四年由貢生授固安
知縣洊擢順德知府覇州道十五年内陞大理寺
少卿十六年四月遷大理寺卿十一月擢江寧巡
撫明年春劾布政使陳培正庸劣累民罷之時海
賊鄭成功盤踞外洋出沒江南濱海州縣國治疏
言鄭逆未靖欲破狡窟必先度形勢賊衆負險我
師遠涉風濤其勞逸不同賊衆熟識海道我師弓
馬便捷其素習不同水師舟楫較之賊船大小懸
殊其攻取器用不同臣謂以守禦戰凡海邊江口
多設墪臺待賊勢困援絶乘間攻之自能擒渠獻
馘下所司議行十八年疏言海防緊要請移蘇州
海防同知扵常熟移松江海防同知扵上海各令
其督修沿海橋梁馬路墪堡與各營汛將弁相機
策應使任專而事無歧誤從之又疏言蘇松常鎮
四府錢糧抗欠者多因分别造冊紳士一萬三千
五百餘衙役二百四十人
敕部察議部議現任官降二級調用衿士褫革衙役照賘
治罪有差時有造妖言惑衆者吳縣潘應祥溧陽
端應用等國治先後捕誅之康熙元年丁父憂不
候代歸部議擅離職守革職
聖祖仁皇帝既親政
詔起用十年補雲南巡撫時吳三桂以平西王留守滇黔
收畜亡命潜謀不軌十二年七月詭請移藩錦州
上念三桂久握重兵恐滋蔓生變
特允所請
遣侍郎哲勒肯學士傅達禮至雲南經理其事三桂期以
十一月二十四日啟行國治方疏請增設驛堡撥
協夫馬以待遷移而三桂與逆黨胡國柱夏國相
馬寶等密謀叛逆舉兵扼守關隘先期三日邀國
治及按察使李興元雲南知府高顯辰同知劉崑
脅之叛皆不屈國治罵賊尤烈遂遇害二十年雲
南平
上命驛送國治櫬及家属回京二十一年
諭曰朱國治當逆賊吳三桂反叛之初抗不從逆遂被殺
害捐軀殉難深為可憫其從優議䘏乃加贈戶部右侍
郎
予祭葬如典禮廕一子入監
世宗憲皇帝時入祀昭忠祠
高爾位
高爾位漢軍正黃旗人父勲明錦州衛副將從總
兵祖大夀投誠爾位順治四年舉人初任直隸南
和知縣九年四月行取授監察御史十月巡按陕
西十一年四月奏言邇来奸徒營謀委署州縣佐
貳昔之衙蠧地棍今之典史職雖卑而有父母之
呼兼有巡捕之責無職而官非該管道府受賄因
何濫委如任縣典史楊顯耀等概係積蠧快皂惡
棍鑽營代補小民莫敢誰何請
敕部行督撫確查允委官一并重處再州縣乏員本府廳
官夤緣委署在府官待為同堂曲徇優容新任箝
口結舌一惟唯唯至如州縣積蠧事露鑚之府廳
府廳衙蠧不法鑚之司道恃衙門為蔵奸之藪視
小民為網中之魚統祈
天語申飭今後州縣乏員萬不能候新舊交代者須擇才
品俱優之隔府官暫署如貪汙不法道府立參徇
縱連坐各省大小衙門及在京五城積蠧概行革
汰並得
旨允行六月巡視中城奏言官餵馹馬州縣中十無一二
民應者十八九鄉愚不能自應倩之馹棍勒索遂
意然後代應遇軍機傳報使客郵符竟無一馬驛
棍逃避仍拘民應更可異者府廳司道總兵私遣
員役皆騎驛馬雖屢奉
嚴綸而官役私牌日行州縣不敢不應又不敢冊報甚至
私牌内有擅批上司免報者請今後一應紙票及
過往參謁各官統禁騎驛馬非兵部火牌勘合不
許濫應違者驛𫝊道揭部請
旨重懲各省州縣驛馬里馬照賦役額設協濟銀兩或隣
封協銀扵每季終出毫不累民甘結報部科查照
有仍前者許科道糾參不發覺者連坐更有請者
直隸正順廣大等八府属解運芝麻棉花二項脚
費數倍大為民害伏乞
敕部照陜省彙解藥材例責成本府不經民手部議從之
十二年六月巡按山西十三年六月條奏晉省夙
弊一司道府廳衙蠧犯賍本管失察應議處一州
縣到任十日内查前任起存錢糧毋得逾定限道
府徇隐者連坐一見貨抽稅不得以無貨而包稅
無舖而納課致商賈褁足年有豐歉以有餘補不
足並下部議行十四年十月奏請布按監司内陞
未任事之先
皇上親試觀其年貌詢其政事才識兼優者令任事年力
衰邁平常者别用下部知之十五年七月遵
旨條奏興利除害事宜一齎奏縣役馬上不許擅用大小
皮包以恤驛困一陞遷大小官員不許預調夫馬
衙役不許出境迎接一學臣考試進黜之數不可
太懸每考必確訪學覇數名按律究擬並下部議
行十月巡視兩淮鹽政十六年六月海寇鄭成功
犯瓜洲爾位出揚州城護解塩課銀為總督亢得
時所劾
上諭高爾位身為御史聞警即當率属固守乃賊尚未至
先借端出城致令百姓驚逃深為可惡令解任該督撫
嚴察具奏十七年五月總漕蔡士英奏爾位扵十六年
六月十六日起解課銀十四萬兩次日賊䧟瓜洲
即出城送至高郵扵二十日回揚賊鋒甚熾恐致
不虞扵二十二日罄發庫項十一萬兩遣運判郭
顯功押解進京舊例原無塩院親送之條緣乏兵
護親送至淮安至七月二十四日回揚下吏部會
同都察院議尋議爾位雖無城守責但聞警當協
守城池乃以送塩課為詞兩次出城應議處事在
赦前免議得
旨俞允康熙三年三月内遷順天府府丞四年兼理崇文
門稅務十七年遷通政使十九年正月授左僉都
御史十二月遷奉天府府尹二十二年擢刑部右
侍郎二十三年轉左二十五年丁母憂二十八年
服闋補刑部左侍郎兼管右侍郎事二十九年三
月授佐領三十年正月以疾乞休
諭照舊供職六月擢工部尚書十月以疏濬城河浮估降
補通政司參議
命以所降級休致四十年十二月卒年七十七
李蔭祖(子鈵)
李蔭祖漢軍正黃旗人陜西提督李思忠次子順
治五年由廕生授戶部員外郎八年遷郎中九年
擢都察院左僉都御史十一年二月
命同尚書巴哈納等分賑保定諸府旋授直隸山東河南
總督加兵部尚書銜疏請豁免被災州縣秋糧又
以流民令歸原籍恐道殣者多請隨地安集即時
散賑又疏言直隸瀕海汛地北塘澗河黑洋宜分
兵駐守至禁止海船恐魚鹽米麥不能轉運請令
官為列號稽察出入則商民俱便疏並下部議從
之十三年四月疏劾河南管河道方大猷侵蝕工
銀巨萬請逮治以除民害
上切責河道總督楊方興不先舉發革大猷職下撫按鞫
實論絞先是流賊高鼎據五臺山有年由三岔口
出擾正定諸府至是蔭祖遣井陘道陳安國撫降
之黨盡散尋疏言太行據天下之險三岔適當其
衝林密山深蔵奸甚易自高鼎降後餘黨多散民
間雖遣兵往戍惟恐視營壘為𫝊舍仍致貽患飬
癰請改設額兵六百統以遊擊一員專司守禦從
之十二月
上諭吏部曰三楚要地時方用兵總督職任綦重李蔭祖
年力富強才猷精敏其加太子太保總督湖廣軍務兼
理糧餉時大兵進剿貴州而湖廣未靖郝永忠袁宗第
劉體純李来亨等擁衆十餘萬據鄖襄間侵擾糧
運蔭祖疏言榖城地當四達賊騎出没請移襄陽
水師及均黃漢陽諸營兵二千令副將于大海率
以駐守扼賊上流又言九谿界連巴蜀壤接容美
永順桑植保靖四土司賊人窺伺肘腋請撥武昌
洞庭營兵一千駐九谿屯備並下部如所請行十
五年漢陽天門潜江沔陽水灾蔭祖奏請賑䘏
諭曰漢陽安陸二府水勢漲溢窮民無食無居深軫朕懷
其令督撫按速圖多方拯䘏務令得所十六年經略大
學士洪承疇奏調湖北提鎮標兵六千駐守雲南
蔭祖以承疇已調湖廣兵萬三千五百有竒所留
提鎮標兵未可再調請
敕承疇就近召募其略曰綠旗兵抽調在外難保其不逃
如承疇所擕長沙兵豢養數載其強壯者扵額饟
外加給優厚去歲進征貴州逃遁尚多此可慮者
一湖南歲祲新收降衆不下數萬餬口維艱倘江
西及兩粤土賊乘間蠢動何以制之此可慮者二
流賊竄伏鄖陽諸郡向因我兵防禦多方不敢輕
離巢穴若守兵盡調恐賊勢内訌雲貴餉道中梗
此可慮者三滇中從賊兵丁多竄伏山谷今若募
之入伍應時即至可省驛送之費其便一此輩生
長賊營不習耕種一旦失業嘯聚堪憂有額餉分
給亂萌自息其便二迤西𬗟甸地利惟滇人熟知
敗逃賊將皆所素識遇有征戰可期奮往直前其
便三疏下部議並如所請是年蔭祖疏言郝永忠
等諸賊流毒全楚界連川陕河南非厚集兵力無
以資撻伐請
敕四川總督李國英駐兵重慶首扼巫峽旁塞達州門戶
以西安將軍富喀禪統兵趨興安會剿其河南恊
剿兵亦赴襄陽聽調扼賊去路臣請率綠營兵及
駐防荆州勁旅一出彛陵一出襄陽一出鄖陽三
路並進搗賊巢穴以期迅奏膚功疏既上會海賊
鄭成功犯江南
詔將軍明安達哩率荆州駐防兵赴援部議暫寢其事仍
勅所在督撫鎮將相機撫𠞰十七年以疾乞罷
命還京調治康熙三年六月卒年三十有六
賜祭葬如例祀直隸河南山東湖廣名宦子鈵康熙六年
任佐領八年授兵部督捕員外郎十三年以參領
隨大兵剿逆藩吳三桂凱旋遷刑部郎中尋遷監
察御史二十七年湖廣督標裁兵夏逄龍糾衆倡
亂大兵往剿給事中譚誼以湖北藩臬道府有已
授而未之任者請嚴立限期
上命未莅任者並赴京候補另選員引
見授鈵湖北按察使與布政使于養志糧道王道熙知府
武廷适等馳驛赴任二十九年調廣西按察使尋
遷福建布政使内陞太常寺卿轉大理寺卿擢兵
部侍郎三十五年
上親征噶爾丹鈵同左都御史于成龍等督運中路軍糧
出古北口至奎素沙深䧟轂令士卒伐柳枝横藉
沙面車得進至克嚕倫河復
命轉饟赴西路大將軍費揚古軍凱旋叙功加四級三十
七年二月授山東巡撫以有疾未能即往辭十一
月改授安徽巡撫三十九年御史廖騰煃劾鈵抱
疾不能理事下總督張鵬翮察寔
詔解任四十二年二月山東泰安等處饑
上既命賑慮倉粟不繼許官民願助賑者酌予議叙鈵請
往效力四月卒扵賑所年五十有六
賜祭如例
耿繼茂
耿繼茂漢軍正黃旗人耿仲明長子順治初授子
爵六年隨仲明征廣東仲明死繼茂代領部衆隨
平南王尚可喜進征攻克南雄韶州廣州分兵平
肇慶羅定高州雷州八年四月
世祖章皇帝命繼茂襲父靖南王爵九年明桂王朱由榔
將李定國犯廣西連䧟郡邑繼茂同可喜遣兵赴
援恢復梧州南寧平樂潯州横州十年潮州總兵
郝尚久據城叛繼茂同靖南將軍喀喀木豐順總
兵吳六竒進剿圍城逾月招降賊將王立功使為
内應遂樹雲梯登城殱賊無算尚久投井死潮州
及饒平揭陽澄海普寧諸邑悉平十一年李定國
寇擾高雷廉三府進圍新會繼茂同可喜及靖南
將軍珠瑪喇擊走之定國遁據南寧復犯横州繼
茂統兵由梧州至横州擊走賊衆進剿南寧定國
遠竄十三年
賜敕紀功歲增藩俸千兩初繼茂與可喜攻下廣州怒其
民久相抗凡丁壯輒誅戮即城中駐兵牧馬營造
靖南平南兩藩府東西相望繼茂尤汰侈廣徵材
木採巨石扵高要縣之七星巖工役無限制復創
設市井私稅民苦之會布政使胡章自山東調廣
東行至江西聞官廨為兵馬所占具疏劾繼茂可
喜縱兵不戢狀繼茂奏辯曰前者我兵圍廣州九
月被賊礮擊鋒傷不知凡幾城下之日即食肉寢
皮未足洩憤俘縶實多至部衆初雖雜處旋即移
駐北城未嘗久占官廨可喜辯亦同胡章坐誣罷
任逾年高要知縣楊雍建内擢給事中疏陳廣東
採買濫役私稅諸大害謂一省不堪兩藩請移一
藩於他省疏下所司察議時貴州雲南底定經略
大學士洪承疇請分駐重兵於要地於是
詔繼茂鎮四川尋改鎮廣西皆未及移十七年七月
命移鎮福建時海賊鄭成功據金門島寇掠閩浙繼茂既
移鎮與總督李率泰協謀征剿屢奏捷康熙元年
繼茂偵知成功以狂疾死其子錦自襲偽延平王
賊黨嫌隙漸生遵
旨相機剿撫尋招降成功族兄偽總管鄭泰泰遣偽中軍
楊来嘉吳蔭赴漳州獻其偽敕印成功弟鄭世襲
偽都督鄭賡楊富陳宗率偽官數百兵衆數千降
二年十月繼茂同率泰督兵渡海攻克厦門賊衆
驚潰水師提督施琅以所募荷蘭國夾板船邀擊
之斬級千餘乘勝取浯嶼金門二島錦與偽侯周
全斌等遁走銅山復糾賊衆突犯雲霄陸鰲諸衛
總兵王進功率兵與戰斬殺過半破賊巢於下蔡
逸賊悉墮水死偽將張傑吳盛率兵民来歸三年
三月繼茂復與率泰進功及海澄公黃梧統兵至
八尺門由海道拔銅山賊巢鄭錦集艦數十遁台
灣餘賊或斬或降獲戰艦軍器無算捷
聞得
旨嘉奬復加歲俸千兩十年正月疏陳疾劇請以長子精
忠代理藩務得
旨俞允五月卒
賜祭葬如例諡忠敏精忠襲爵後謀反伏誅次子昭忠三
子聚忠别有傳
李林盛
李林盛漢軍正黃旗人父向舜以署佐領從豫親
王多鐸南征督礮攻武岡寨克其城及攻揚州中
礮没於陣贈雲騎尉順治三年林盛襲父職七年
恩詔加授騎都尉十五年隨信郡王多尼征雲南康熙元
年授佐領十一年遷參領十八年擢山東登州總
兵二十一年以舉首劣員郭盛春胡鼎通同行賄
得
旨嘉奬下部議敘加一級二十三年擢廣西提督三十六
年
諭奬其和輯兵民安静謹守三十七年五月調陜西固原
提督十一月
陛見
賜孔雀翎加右都督銜尋
諭大學士等曰李林盛居官甚優前者陛見所奏絶無隐
諱廣西武弁賢否皆從公敷陳其言朕皆書而誌之矣
三十八年七月
御書明信敦義額
賜之八月因湖南賊黃明等盤據廣西年久失於覺察奉
旨降二級戴罪圖功四十年
諭曰頃聞甘肅提督雷繼尊病故彼雖到任不久居官不
下於孫思克今甘肅地方緊要固原提督李林盛雖已
年邁其人材亦與孫思克等著調補甘肅提督四十三
年以病免四十七年
特授鑲紅旗漢軍都統五十二年以老乞罷得
旨卿才品優長簡任都統正資料理覧奏求罷情詞懇切
著以原官致仕五十三年卒
賜祭葬如例
周卜世
周卜世漢軍正黃旗人父繼新管佐領任鎮江副
都統順治八年二月卜世由監生授通政司副理
事官五月遷大理寺副理事官十六年八月遷刑
部郎中十八年十一月授長蘆塩運使康熙六年
巡視塩政寗國珍奏卜世帶徵積年塩課全完請
予議叙部臣以無例寢議
聖祖仁皇帝諭曰原疏内稱道府等官完帶徵六萬兩以
上者不論俸滿即陞今周卜世自任事以来設法帶徵
全完可嘉宜優敘内陞以示奬勸尋定議依限全完塩
課三十萬以下即陞及加級紀錄有差卜世徵完
三十五萬兩以上從優内陞七年二月授右通政
八年十月轉左十年四月遷太僕寺卿尋洊遷太
常寺卿大理寺卿十二年四月擢倉場侍即十三
年十月因逆藩吴三桂䧟湖南四川
詔設直隸山西山東河南等處援剿提督總兵招兵自隨
以卜世為山東提督應設標下官員聽扵武進士
舉人内揀選給劄效用又自疏請兼用旗下舊人
才能素著之參將祖朝選守備張所元等隨營十
一月駐青州十二月調山西提督部議標設四營
各官員兵丁及置買營馬盔甲器械聽其酌量行
時陕西提督王輔臣叛賊將朱龍等四路侵掠䧟
延安卜世撥兵防河四月賊自石樓渡河卜世遣
參將陳茂林擊走之十月疏言寧武一協管轄三
關七路其兵馬錢糧盗案原係提督統轄嗣因提
督奉裁歸大同鎮兼轄今臣既以提督統轄全省
寧武文移由大同轉報往返稽遲請仍歸提督統
轄為便疏下部議從之十五年九月疏劾山西巡
撫達爾布令属員派民出銀為己建立生祠請移
蒲州守道駐平陽俾得規避衝要徇隐貪劣之平
陽知府袁國梓臨汾知縣劉通濬不行糾劾以私
怒拘禁無辜酷刑拷詢
詔達爾布解任
命侍郎果斯海往察審覆奏蒲州守道不應移駐平陽達
爾布違禁建祠誣良濫刑属實應革職杖流卜世
所指袁國梓劉通濬贓欵属虚應革職得
旨免達爾布杖流卜世免革職十六年九月
命率所轄官兵赴湖廣軍前標下參將祖朝選等各加銜
一等兵丁加賞賚時賊帥吳應麒據岳州十七年
六月大將軍貝勒尚善令卜世統兵進洞庭湖駐
君山規取岳州賊乘鳥船出犯擊敗之復奉令防
禦東湖卜世移駐扁山敗賊兵扵西湖柳林嘴擊
壊賊船四賊遁入城將軍鄂訥疏劾副都統德業
立與卜世不截堵賊船
詔大將軍貝勒察尼覈覆奏卜世畏縮怯懦應革職得
旨從寬留任戴罪圖功十一月移師九馬嘴等處絶賊糧
道十八年岳州賊遁卜世同輔國公温齊等追剿
至南靖港斬賊二千餘復由大井驛追殺賊衆至
王家舖太平川又同都統覺羅珠滿規復湘隂師
至歸義河遇賊衆二千餘斬殺過半擒偽官四員
進薄城下督兵竪雲梯登城殱賊三百餘入城撫
集難民五千餘尋奉
詔聽綏遠將軍蔡毓榮調遣十九年三月進次大敷溪偵
賊據麻一洑分兵水陸齊進扼據隘口斬二千餘
人追奔數十里八月進征貴州攻克塘頭隘連克
蔣溪鎮江閣小岩關大岩關太平關及鸚鵡渡殱
賊六百餘乘勢恢復思南府二十年四月𠞰賊遵
義城守偽總兵劉應昌等七人以城降賊帥馬寳
遁據白蠟坎卜世乘勝追逐至鴨溪口殱賊一千
五百餘撫降真安州仁懷綏陽桐梓等縣六月奉
詔駐守遵義二十一年以雲南既平撤回時裁山西提督
議政王大臣等奏卜世前經議敘功加十等因不
截堵岳州賊船抵罪嗣隨大軍剿滅各處賊衆應
與開復或以文職用或候補提督得
旨以本旗相當員缺補用二十四年管佐領二十九年授
參領三十年擢正黃旗漢軍副都統三十二年擢
都統三十五年二月
上親征噶爾丹令卜世領正黃旗小營以從四十年正月
以老疾乞休得
旨原品休致四十四年四月卒
賜祭葬如例
欽定八旗通志卷一百九十四
