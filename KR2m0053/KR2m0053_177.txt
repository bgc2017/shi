欽定八旗通志卷一百六十三
人物志四十三
大臣傳二十九(滿洲正白旗八德福伊勒圖)(三格特觀保滿額森阿)
(泰)(珠爾格德)(台斐英阿)
三格
三格滿洲正白旗人姓棟鄂父納親官至副都統
乾隆二年三格由生員授藍翎侍衛洊授二等侍
衛十八年遷鑲白旗蒙古副都統十九年四月調
三姓副都統五月調黑龍江副都統尋
命領索倫巴爾呼兵三千赴西路軍營二十年四月分
領第三隊索倫兵由西路進𠞰六月同都統策楞
駐巴里坤辦事八月逆賊阿睦爾撒納叛其黨阿
巴噶斯哈丹掠台站
諭同策楞防𠞰九月仍留駐巴里坤時策楞為參贊大
臣奏俟兵械齊進𠞰
上以策楞怯懦逮問三格係領隊大臣一意推諉亦革
職留軍營效力二十一年二月管理特納格爾台
站
諭曰三格自革職後效力軍營尚屬黽勉著加恩給副
都統銜以示鼓勵九月補正白旗蒙古副都統十一
月以兵二百接阿卜達禮托賴及阿察郭勒台站
擒戮呼爾璊賊衆五十餘十二月𠞰呼爾璊台吉
賽音伯勒克等游牧於喀拉烏蘇盡收其駝馬
諭部議叙給三等輕車都尉世職尋隨大軍赴木壘烏
蘭烏蘇科舍圖搜緝叛賊巴爾雅及札哈沁游牧
得
旨嘉奬
賜玉韘荷包鼻煙壺二十二年三月同侍衛圖倫楚竒
徹布等由朱爾都斯進𠞰先是定邊將軍成衮扎
布檄三格追叛賊那扎噶爾布未成擒九月我兵
至博羅和羅遇叛黨額林沁達瓦等百餘戸三格
突擊之適布魯古特台吉琿齊呼爾璊台吉達瓦
斬扎那噶爾布赴總管端濟布營詐降並請招額
林沁達瓦三格信之遽撤兵還未幾琿齊等遁
敕將軍兆惠勘奏兆惠奏三格受欺状
命革副都統及世職以兵丁效力二十三年隨將軍兆
惠𠞰逆賊霍集占扵葉爾羌至黑水被圍偵賊輜
重積城南謀由城東渡轉戰往取賊旅拒三格與
原任前鋒統領鄂實侍衛特通額總兵高天喜力
戰俱歿扵陣事
聞
諭曰三格奮勇殺賊盡瘁捐軀深為憫惻著照伊原任
副都統從優議䘏尋
賜祭葬入祀昭忠祠諡剛勇給騎都尉兼一雲騎尉世
職以其子薩炳阿襲二十五年
命圖形
紫光閣
御製贊曰琿齊潜遁疎防降謫從軍贖罪每戰必力黑
水殞命豁罪論功圖像紫光表忠無窮
觀保
觀保内務府正白旗滿洲人姓索綽絡乾隆二年
進士改庶吉士四年散館授編修六年五月充雲
南鄉試正考官十二月在
南書房行走八年二月充
日講起居注官四月遷侍講九年十二月提督安徽
學政十二年
詔留任十三年五月轉侍讀六月遷國子監祭酒閏七
月擢内閣學士八月署刑部侍郎十四年正月兼
國子監祭酒充
經筵講官十二月授兵部侍郎仍署刑部侍郎十七
年充武會試正考官二十年在
尚書房行走二十二年六月教習庶吉士十二月兼
管正白旗滿洲副都統二十五年充浙江鄉試正
考官七月教習庶吉士二十六年三月充會試副
考官六月國子監將報滿教習沈若木引
見摺内既引吏部原議或以教職或以知縣用恭候
欽定又聲叙該員係進士曾經歸班以知縣選用
上以祭酒陸宗楷有心取巧觀保等扶同具奏下部嚴
議尋部議陸宗楷觀保俱請革職得
旨從寬留任二十七年五月調吏部侍郎兼翰林院掌
院學士閏五月教習庶吉士八月充順天鄉試副
考官二十八年以吏部侍郎管理兵部侍郎二十
九年二月調兵部侍郎奏言講官恭纂
記注例扵内閣查
上諭絲綸外紀各檔敬謹編輯其添叙事由以所貯六
部通政司副本為據兼查六科存注紅本各部院
陞補官員及自行陳奏事件由各衙門造冊送館
必冊檔詳眀紀載方為詳核乃奉行日久所送冊
檔漸圖省便多有脱遺咨查需時請
敕各部院衙門扵每年正月將上年事件詳細造冊派
員查閱送館得
旨允行三十年七月授左都御史三十一年正月北城
御史素爾訥奏北城文移檔案皆另貯城外控呈
俱在漢御史家投逓非慎重公事之道
上命觀保等查奏尋覆奏北城案卷自乾隆二十六年
後俱貯書吏家餘四城查問廵視各員均蔵公署
應令北城將案卷查存公署廵城御史交部察議
書吏責革至尋常事件各城原在署接收設遇緊
急事件彼此觀望必致遲悮請無論滿漢準其接
收即日會同商辦
上責其所查糊塗
命軍機大臣詢問辦理另奏大學士公傅恒等查奏五
城文移檔案俱不存貯公署該堂官查問時朦混
回覆請將廵視中東西南四城御史交部嚴處五
城滿漢御史應每日進署控呈公同辦理遇昏夜
緊急事件始準私宅接收次日會辦得
旨俞允三十二年教習庶吉士三十三年四月兼署禮
部尚書十月吏部司員姚左垣馬道周議處山西
學政吕光亨失察逆犯張廷端但呈照馮鈐從寬
革職留任例扵吴華孫李宗文實降之案並未查
送
上以其避重就輕下都察院議處觀保將姚左垣等議
照推諉遺漏例降抵罰俸
上責其徇庇下部嚴處部議革任得
旨寬免十二月調補禮部尚書兼鑲白旗蒙古都統三
十四年二月侍郎邁拉遜查奏
咸安宫官學教習曠功
上責觀保管理官學日久並不實力整頓下部嚴察議
奏部議革任
詔免之十月國子監遺失書籍交部嚴議部議革任
諭曰公過處分邇年率從寬予以留任使衆人見因公
議處仍得安享高官益增其不肯實心任事之念觀
保自用為部院大臣兼管旗務二十餘年於各任内
應辦之事從未見其認真經理虚有其表毫無實際
非國家得用之人何必令其徒曠職守著革任仍在
尚書房行走十二月署左都御史充
經筵講官三十五年五月
諭曰八阿哥並未具奏入城觀保以阿哥師傅不行勸
阻甚屬非是著革職八月授左都御史仍帶革職留
任充順天鄉試副考官三十六年三月充會試副
考官五月充
國史館副總裁三十七年二月
上御經筵觀保進退失次不能終講
命革去頂帶從寬留任三十九年七月兵部侍郎高樸
奏内監高雲從洩道府記載觀保與侍郎蒋賜棨
吴壇在九卿班私論道府記載優劣
諭曰觀保屢次獲罪本一庸材更何心靦顔論事而蔣
賜棨吴壇皆新進平等材具祗宜恪勤供職何可于
九卿班上議論道府朕扵用人黜陟權不下移豈在
下所能窺測伊等議論優劣其意何居且其所議論
者何事何人觀保蒋賜棨吴壇身為九卿豈宜如此
多事俱著革職交刑部查審並著伊等各將議論情
節眀白錄供由刑部堂官具奏越日又
諭曰硃批記載乃
皇考世宗憲皇帝留意人材以備隨時錄用實屬法良意
美所當永遠遵守至于所用道府亦不過照例補放
或後經督撫參劾朕亦從無庇護若其中果有才本
平常或夤緣倖得九卿等確有實據不妨據寔參奏
朕必為嘉奬又何所容其私相議論乃觀保等既不
能指實直陳徒于班聫上妄行竊議意欲何為況觀
保本屬庸材屢經護譴蔣賜棨吴壇甫經擢用宜恪
勤奉職又何假評論人材乎嗣經大學士舒赫德等
覆鞫請加刑訊
諭曰觀保等眀知交結内監探聽記載情罪重大冀圖
躱避重譴不肯供認設伊等果無其事高樸何能凴
空捏造至所稱九卿同在一處不敢妄行私議九卿
盡在豈肯盡為隠瞞之語更屬荒唐此等口舌案件
原無凴據九卿等誰不欲置身局外此時即問之九
卿又孰肯為之質證况九卿除觀保等外豈無探聽
記載未經高樸指奏之人朕亦不屑因此一一窮治
遽興大獄也至刑部請旨刑訊殊屬無謂伊等皆一
二品大員即加刑訊亦不過用刑套問虛應故事伊
等若復堅供如前刑部又如何辦理豈因觀保等不
肯承認轉將高樸訊究坐以誣奏之罪尚復成何事
體且此後誰復肯以衆人情偽據實直陳耶觀保等
探聽記載竊議道府優劣一節伊等雖狡詞隠飾揆
之于理其肺肝自不能掩朕今亦不復窮究試令觀
保等捫心自問又豈能盡昧天良乎高雲從現已照
御前大臣及行在刑部所擬即行正法所有觀保等
一案著交刑部按律定擬具奏尋問擬斬候九月
諭曰觀保蒋賜棨吴壇身為大臣不知安分奉職輙敢
私議道府優劣蒋賜棨吴壇甚有向太監高雲從探
聽記載之事其罪均無可逭幸當朕勵精圖治朝政
肅清之時伊等尚不敢任意妄為否則不知何所底
止是以不得不為審訊以飭綱紀但念其尚無交通
結納行賄營私大弊觀保蔣賜棨吴壇俱著加恩釋
放觀保著以無頂帶人仍在阿哥書房行走效力贖
罪四十一年卒
諭曰觀保在尚書房行走有年尚屬小心勤謹今聞其
患病溘逝著加恩給還左都御史原銜
德福
德福滿洲正白旗人姓伊爾根覺羅初任刑部筆
帖式乾隆二年授堂主事八年遷員外郎十二年
遷郎中十三年授浙江金衢嚴道十五年調杭嘉
湖道十六年遷浙江按察使疏言浙省沿海知縣
員缺以縣丞陞補者向例三年報滿即得與久任
知縣一體題陞未免過優嗣後應先令試俸二年
果稱職寔有政績方准寔授再三年俸滿方准題
陞下部議行十七年遷湖北布政使十八年調廣
西布政使二十一年調福建布政使二十七年四
月疏言各省軍流人犯照道里表安置福寧府屬
者至二百餘名恐聚處滋事請各省應發福寧府
屬軍流人犯觧赴巡撫衙門勻撥安置不必徑觧
福寧府從之七月
命往阿克蘇辦事三十年閏二月烏什回人以副都統
素誠苦累激變參贊大臣納世通調官兵及布魯特
人往𠞰德福以阿克蘇庫貯軍器火藥無幾恐各
城官兵至不敷配給行文喀什噶爾葉爾羌速由
台站運送並催令伯克色提巴勒底赴阿克蘇辦
事疏至
諭曰軍噐火藥自屬緊要但各城大臣既領兵會𠞰自
必携帶豈有專俟阿克蘇預備之理况此時各台站
俱有回人保無心懷叵測妄行攘奪德福何見不及
此再所奏阿克蘇辦事不可無大伯克因行文楊應
琚等催色提巴勒底于入覲歸途之便馳驛速赴該
處尚屬可行色提巴勒底抵阿克蘇日即留彼辦事
尋伊犁將軍眀瑞抵烏什查奏納世通弁塔哈妄
自尊大任用辦事之七十四等並多派回人服役
即大伯克亦令向伊長跪當小伯克頼黑木圖拉
倡亂城内回衆尚未盡變弁塔哈遽用鎗礮攻城
以致回人出拒倉卒敗北及領隊大臣觀音保赴
援而納世通等復派回人二百供官兵薪水役且
賦税更較伊犁各城為重烏什之亂寔因擾累所
致疏入弁嗒哈納世通于軍前正法
諭德福與弁塔哈同在阿克蘇辦事俱無端緒令眀瑞
定擬具奏尋議革職
諭曰德福同弁塔哈在阿克蘇辦事弁塔哈妄自尊大
德福未能規正每相附和又將無關緊要事件由六
百里馳奏弁塔哈既以失機正法德福亦應治罪因
諭眀瑞等定擬具奏但其獲罪情由尚不至如弁塔
哈之甚德福著革職發往伊犁效力贖罪三十三年
七月授刑部員外郎旋授湖北按察使三十五年
三月署湖南巡撫十月署四川總督三十六年正
月暫署雲南總督疏請將永順鎮屬龍陵營騰越恊
南甸汛缺額兵就近于永順鎮標及騰越恊營舊
存兵内選補足額其原營額缺原營如數募補又
奏永昌府龍陵廳東西界騰越保山南界宛頂大
渡昆連潞江遮放芒市三土司袤延九百餘里同
知一員未免顧此失彼請將鶴慶州觀音山巡檢
移駐龍陵專司監獄捕務以資佐理均下部議行
又疏劾提督常青偷安違例乘轎營兵缺額久不
募補
上以彰寳在雲貴總督任曾面奏常青有褒無貶
勅令眀白回奏彰寳覆奏常青辦理邊務認真尚無驕
縱劣蹟疏入報
聞又奏土司田賦輕民人貪利典買夷人生計日絀經
大學士傅恒曾于善後事宜案内奏准凡民人典
擺夷田畆限年退歸彼時只查辦關外干崖盞達
南甸隴川猛夘遮放芒市七處潞江土司居騰越
腹地差役尤繁田多被民誘典應飭永昌府諭令
首報酌原價多寡限十年八年為率收租已敷原
本即將原産退還夷人以後永禁典押夷地違者
治罪
上從之五月授四川總督
諭曰滇省軍營應辦諸務德福若有所見不妨具摺陳
奏德福因密陳關外﨑嶇瘴癘我師難以襲擊𬗟甸
状
諭曰德福至四川所陳緬賊各情形一摺識見乖謬𬗟
地水土惡劣我兵難于罙入自不宜復議大舉墮其
術中而賊匪反覆頑梗亦豈可竟置之不聞因議于
秋冬之間派兵襲擊出其不意並非欲直搗阿瓦亦
非欲竟取猛密不過躪彼疆境乘勢誅掠焚燒令賊
匪知我並未歇手庶幾稍知畏懼送還内地之人以
完此局就事而論寔有不可不如此辦理者何至過
于顧慮襲擊亦不可行耶前諭德福到川即接受總
督印辦理小金川軍務若執此懦怯庸謬之見恐其
扵進𠞰事宜轉致貽悮德福著即来京候旨又
諭曰德福前在阿克蘇辦事曾獲罪譴經朕棄瑕錄用
數年之内由臬司簡任巡撫因其尚知寔力奮勉復
加恩擢用總督乃甫至四川即意存自滿全不似向
年之寔心任事且敢逞其乖謬之見借滇省事宜欲
以諷諭罷小金川之事夫小金川番酋僧格桑去年
秋間與沃日土司搆衅侵擾經阿爾泰前往曉諭僧
格桑即遵守約束歛跡歸巢彼時以番蠻互相仇殺
乃其常事且既已遵諭退回原可無庸再辦曾未半
年而僧格桑復敢乘間圍攻沃日且及眀正土司此
豈可復以口舌化𨗳若不用兵擒𠞰使番衆知儆何
以申威令而靖邊隅乃阿爾泰辦理此事毫無定見
惟圖遷就完局因令德福即赴川督之任恊同妥辦
冀其經畫得宜尅期集事孰意德福尚未接印即生
畏事之心希欲阻撓軍務妄奏取巧深負朕委任之
恩著革去總督賞給三等侍衛以己力前往伊犁聽
候委差四十年十月
命回京署刑部侍郎四十二年二月署倉場侍郎七月
實授十月擢刑部尚書四十三年七月兼署禮部
尚書八月兼署鑲藍旗滿洲都統四十四年正月
兼署左都御史五月
命協同尚書福隆安留京辦事四十六年二月暫署兵
部尚書五月疏言旗人置産向在兩翼監督税契
民人置産則在大宛二縣近旗下家奴置産防家
主知覺潜赴大宛税契旗員亦多隠旗籍赴縣納
税請嗣後旗人無論官員閑散家奴凡置房産概
令呈眀本管佐領赴左右翼監督衙門税契如私赴
兩縣者以違制論官員交部議處閑散家奴鞭責
仍令補税換照廷議從之七月疏請將都司以下
官記名者俟扣滿二年方准陞用再扣二年令督
撫出具考語送部引
見得
旨此等人員自奉旨記名後兵部向例扣足二年即予
陞用再扣二年後遇有應陞缺出又復遞用似此按
年遞陞殊覺過驟嗣後參將副將等官記名者仍照
舊例交軍機處辦理外其遊擊以下人員交兵部記
名者統限扣足三年准予陞用一次所有該員記名
之處即行註銷著為令九月卒
諭曰刑部尚書德福老成歴練宣力有年兹聞溘逝深
為軫惜應得䘏典著該部察例具奏尋
賜祭葬如例諡勤肅子榮柱官至奉天府府尹以不親
往查灾革任
伊勒圖
伊勒圖滿洲正白旗人姓納喇乾隆九年襲世管
佐領授三等侍衛累遷侍衛班領二十四年授鑲
紅旗蒙古副都統赴烏嚕木齊辦事二十五年調
駐阿克蘇二十九年回京襲其祖噶都渾所遺雲
騎尉世職三十年赴阿克蘇辦事三十二年五月
授伊犁參贊大臣八月調駐哈什哈爾三十三年
三月授正白旗護軍統領署伊犁將軍事六月授
理藩院尚書七月授伊犁將軍九月授領侍衛内
大臣十月丁母憂回京三十四年三月授副將軍
赴雲南軍營
恩賞銀千兩治装十月隨經略大學士傅恒分路進軍
賊衆潜至戛鳩江灘築寨伊勒圖偕參贊大臣阿
里衮攻其西岸奪寨三殺賊五千餘獲噐械無算
得
諭初次即獲勝覧奏欣慰十二月撤兵還京三十五年
正月授兵部尚書二月授伊犁將軍六月疏言土
爾扈特汗渥巴錫台吉策伯克多爾濟並舍楞等
率部衆三萬餘戸来歸先期遣使至伊犁具書通
欵自言為阿玉竒汗正系向居俄羅斯地願為臣
僕久不獲間今自彼逸出行萬餘里六閱月始抵
卡倫乞准入
覲以伸積誠渥巴錫等尋先後至伊犁
上以土爾扈特向化歸順
命伊勒圖加意撫綏俾得所詳見
御製土爾扈特歸順及撫恤二記七月以前雲南撤兵
時並未請罪現又奏凉州莊浪兵應賠馬價銀令
挑補原缺之熱河兵丁代扣兩經部議革職得
旨留任十二月疏言伊犁現由哈薩克布嚕特来投誠
之厄魯特甚多請增佐領從之三十六年正月疏
言内地重犯及蒙古厄魯特回犯應照人數派兵
觧送如哈薩克布嚕特等犯除特派官押送外仍
派兵遞解至交界處取接收官結方回有疎脱即
將該官兵治罪原派押觧官參處議如所請七月
命往烏什辦事授參贊大臣十月調赴塔爾巴哈台十
一月疏言塔密爾向設部院章京一把總一綠旗
兵二十喀拉喀兵十管理貿易漢人官兵所需糧
米即由其看守之倉庫内支領領完後湏從烏里
雅蘇台運取今塔密爾貿易漢人無多年久並未
生事若特留官兵防守不惟糜餉又生交接之繁
請裁汰各令本處當差其倉庫所餘銀米運送烏
里雅蘇台備用軍機大臣議行旋因舒赫德劾領
隊大臣鄂津私用隨甲種地引屯田水灌私田褫
鄂津職伊勒圖久任將軍並不紏參又鄂津擅動
官駝賣私塩伊勒圖曾給路引部議革任得
旨寬免三十八年疏劾藍翎侍衛弼三等違禁與哈薩
克市馬請革職效力贖罪
上是之復授伊犁將軍
上以伊勒圖在塔爾巴哈台辦理妥協
諭接任參贊大臣慶桂仿其規制辦理三十九年疏請
代辦渥巴錫築倉積貯事
諭曰朕覽伊勒圖屢次所来奏摺數語即眀之事必牽
引别項填入觀之煩𤨏即以此次所奏令渥巴錫等築
倉一案論之渥巴錫屯田原為飬贍如一年收割稍
豐必湏積貯不過令將餘糧收貯以備不繼則伊等
自知愛惜不至抛棄矣前以伊等初来歸附諸事未
妥不得不代伊辦理今已熟諳如此事俱代辦從此
無完畢日矣此即伊勒圖煩𤨏無濟于事處將軍管
轄寬廣兵弁衆多辦事應度其要領簡斷為之不必
過為搜求四十年六月疏言部咨禁止鳥鎗土爾扈
特等係新歸附人牧馬防野獸湏用鳥鎗若概禁
止不惟生計無益反致生疑不便一體收禁
上是之十二月疏言伊犁屯田兵三千現改駐携眷兵
而綏定城内僅容駐一營且兵房年久多壊現咨
調安西沙州巴里坤等處兵赴伊犁興修其餘各
屯散處水足地厚之區應就近增建城堡查塔爾
竒溝口外烏可爾博爾蘇克東察罕烏蘇霍爾果
斯巴彦岱等處距屯所不遠請即于此數處建築
議從所請四十四年疏言伊犁鑄錢所需銅前奏
歲由南路各回城辦運兼配黑鉛點錫鑄以放餉
嗣烏什將庫存停運葉爾羌銅及喀什噶爾舊存
銅運至寳伊局配鑄今銅已用完祗存辦運之銅
將来鑄錢日少查伊犁所屬哈爾海圖地方産銅
臣就近赴山試採二三年間已獲九千餘觔應酌
量加鑄庶錢可流通而餉銀亦可減調報
聞四十六年閏五月疏言烏什現無庫存普爾之銅本
年八月即需新鑄者接濟臣通盤籌酌烏什年獲
銅觔悉鑄普爾猶不敷用每年烏什庫車哈喇沙
爾三城在内地調銀三萬兩若停鑄將銅運送伊
犁必致缺乏且烏什所鑄普爾以一當十每百值
銀一兩今解伊犁改鑄需錢八百作銀一兩糜費
轉多又言伊犁崆郭羅鄂博一帶産煤商人願充
窰戸者請聽其便酌收税課均
報可六月
諭来京四十八年加太子太保
賞戴䨇眼花翎四十九年四月疏言都統海祿奏請烏
嚕木齊遣犯俱派入鐵厰捐貲效力五年為民再
限十年回籍查伊犁遣犯數千若俱令入厰是為
奴人犯到即當差殊無區别各厰口糧亦不敷給
恐日久人衆滋事扵極邊要地未宜再遣犯每年
終查辦一次實能悔過守分始許該管官保送准
其為民今概以五年為民該犯等恃有定限無以
分别示儆應仍遵向例辦理議如所請五十年七
月卒諡㐮武
命入祀賢良奉
旨伊勒圖在外宣力多年扵辦理蒙古厄魯特等部落
事務二十年来頗為鎮静而衆部落亦皆心服且久
任伊犁將軍辦事妥協著加恩由雲騎尉晉一等伯
世爵即著伊子哲臣泰承襲仍賜銀一千兩經理喪
事令御前侍衛豐伸濟倫馳往致奠
御製詩悼之曰伊犁廿載宴邊陲不動聲色静鎮之充
國屯田誠制勝子儀召飲感無欺長城萬里外萬里
柱石念兹允在兹分我憂心西顧久優恩施那減心
悲
額森特
額森特滿洲正白旗人姓台禇勒初以前鋒馬甲
從征伊犁乾隆二十三年右部哈薩克與塔什罕
相攻恭贊大臣富德使額森特諭令歸順哈薩克
成悦遣人入
覲額森特護送至京擢藍翎侍衛尋遷三等侍衛三十
二年遷二等侍衛三十四年從經略大學士公傅
恒征𬗟甸十月攻老官屯舟師泊江岸陸兵先發
賊突出犯傅恒令額森特等率索倫兵邀擊賊披
靡既而分兩翼犄角進賊悉出拒額森特以左翼
兵横馳之賊潰竄三十六年從副將軍温福征小
金川攻巴朗拉額森特奪東面山峯毁其碉
賜號丹巴巴圖魯大兵取達木巴宗額森特由别道出
山北連破碉卡至資哩與大兵合三十七年正月
偕侍衛彰靄等攻資哩北山破五十餘卡得碉七
三月資哩賊乘夜築卡額森特率兵百邀擊扵卡
外阿喀木雅賊數百踵至三郤三進額森特中鎗
力擊敗之扵是南北兩山官兵乘勢合𠞰賊夜遁
克資哩居數日攻北山之普爾瑪寨自普爾瑪至
美美卡中間大碉四賊倚為聲援額森特設計盡
取之四月丙寅朔偕總兵馬彪伏兵東崖奪賊水
碉翌日并奪普爾瑪寨庚辰攻東瑪賊由别斯滿
山梁来援額森特設伏截擊暮收兵賊躡我後還
戰斬二十餘級旋奪東北三卡毁峯下諸碉戊子
逼東瑪夜半賊二隊来犯額森特伏兵卡旁羣起
合擊殱之擢頭等侍衛甲午賊分兩道一由别斯
滿一由色爾渠將夹犯大營額森特與總隊德赫
布分伏南北隘逆擊之賊大敗旋出賊不意薄其
碉突入額森特被鎗呼戰益力遂克東瑪
諭曰額森特在軍營奮勉出力攻取東瑪寨又因奮勇
得傷著給副都統職銜七月攻美美卡同彰靄策應
中路取旁碉夜半繞山徑黎眀會攻中碉與彰靄
分道射賊南北兩山賊皆遁遂取美美卡九月繞
路頂宗山而右渡河撲兜烏山寨十月拔路頂宗
碉授鑲黃旗蒙古副都統十一月自穆拉斯廓繞
至博爾根奪山巔大寨復由北山下夜渡南至納
拉覺山仰攻克碉十二卡十五進擊格實廸又襲
破公雅山踰木爾古魯山麓取溝内寨卡並據嘉
巴山十二月授領隊大臣是月小金川平三十八
年正月將軍温福抵功噶爾拉山令額森特與副
都統普爾普等率兵二千先發功噶爾拉者兩金
川接壌要隘也峯衺銳積雪塞蹊徑賊多設碉阨
險拒守額森特督兵騰雪磴直上副都統烏什哈
達繼之漸克旁碉二月戰扵固木卜爾山斬賊四
十餘奪卡一隨與都統海蘭察合攻得碉卡五遂
隨温福移營木果木會攻昔嶺昔嶺多賊碉其阨
要大碉十額森特分攻第九碉第十碉迸擲火彈
乘賊恟懼疾馳入或殪之碉外或仆之碉中賊立
盡顧見七八兩碉峻鉅復與海蘭察等合攻往来
冰雪中會日暮乃毁已獲之兩碉佯退以誘賊果
有賊四百来襲伏兵噪而前師還戰殱賊大半三
月破昔嶺第五碉閏五月移攻達札克角山梁四
月復攻昔嶺相持數十日六月戊戌木果木大營
䧟癸夘參贊大臣海蘭察聞副將軍阿桂在當噶
爾拉令額森特率兵千開後路賊據薩穆果穆橋
不能進阿桂已全師徹駐翁古爾壟
上命阿桂為定西將軍進𠞰十月甲寅額森特與總兵
海禄等由資哩南北山分進賊據北山橋築卡固
守額森特衝擊奪其橋卡即與海禄夹攻阿喀木
雅之東溝總兵成德亦至三路會𠞰賊夜竄追至
坡下殱之酣戰一日夜向晨進攻阿喀木雅山四
面騰上奪其碉乘勝直取木蘭壩又蕩掃鄂克什
官寨賊奔潰十一月大兵抵路頂宗額森特越山
南踞高俯瞰官兵頂趾相接攀堞躍入砍賊數十
餘多墮崖死進攻眀郭宗賊竄逸獲窖内蔵糧遂
復美諾獲大礮四劈山礮八
上以攻復美諾諸處額森特督兵勇往授正紅旗護軍
統領
賜御用黑貂冠一三十九年正月偕海蘭察率首隊兵
至谷噶山下谷噶山外有山曰喇穆喇穆峯勢峻
陡海蘭察與侍衛公保寧從旁進額森特當其前
夜乘雪影穿箐越險直前奮擊轉戰至黎眀已二
十餘里始見高峯列大碉九繚石墻俄雪霧交作
官兵乘晦抵碉趾賊不敢出乃攻取其左右山梁
及附近之儧巴拉克山峯斬三十餘級又見喇穆
喇穆之東有色依谷山高出羣峯即于是夜襲擊
復勝之遂與海蘭察兵合時海蘭察亦據最高之
登古山與羅博瓦山相對險特甚二月乙未額森
特與海蘭察襲其後兵從石罅躍登林中賊礟如
雨我兵氣益振及第三峯麓賊數百從高而下海
蘭察鏖戰額森特等合力迎擊賊屢敗頃之復有
數百賊分三隊冒死衝突連殪數十人餘帶箭遁
賊猶抗守羅博瓦山庚子擲火彈焚之丙午攻克
第二峯碉
上奬其奮勉授散秩大臣三月進𠞰得斯東寨額森特
斫寨門縱火賊出追殺之賊又以雪夜劫副將常
禄保營額森特聞鎗聲急赴援内外夹擊賊敗走
四月賊乘雨霧建二碉于羅博瓦山額森特與海
蘭察亦乘夜雨密率兵八百薄碉趾毁墻入賊驚
竄追斬數人平其碉
上謂海蘭察額森特等於大雨中殱賊毁碉足壮我軍
之氣破賊人之膽五月賊夜刦烏什哈達營額森特
追擊之賊負創遁六月攻羅博瓦峯下色淜普大
岡賊於岡上設大碉六左右相應援海蘭察克其
中三碉額森特克其左二烏什哈達克其右一附
近山砦同時收取
上嘉之
製詩紀事有人人自為戰上下力各努盖自用兵來斬
獲斯為巨之句七月海蘭察進攻該布達什諾令額
森特下溝攻色淜普左偏且繞賊後時大雨額森
特偵賊不備砍柵直進遂克二木城毁之
諭曰額森特見海蘭察立功居多思奮勉自勵故不避
雨濘將二木城立時攻拔均屬可嘉未幾額森特遥
見該布達什諾各砦煙起知海蘭察等兵至賊&KR0662;
往救色淜普之右備禦必疎即督兵下溝上色淜
普後山結營時額森特兵少適海蘭察率兵二千
来助額森特遂順下山梁奪獲筆朗納克及該筆
達烏等砦
諭曰額森特原係勁將自派往軍營奮勉出力調度得
宜首先殺賊從前賞給丹巴巴圖魯名號今改墨爾
根巴圖魯並賞銀二百兩現在大兵已圍遜克爾宗
其益加奮勉迅奏膚功時額森特駐遜克爾宗之右
海蘭察在其左中間岡脊尚有札木咱克等碉為
賊屏蔽我兵攻之焚其寨落風大作火熾燬平房
碉卡二百餘八月額森特伐木立柵與海蘭察督
攻
諭曰海蘭察額森特等所帶官兵直至賊碉之下或携木
梯攀上或拆缺口衝進並將碉内之梯用力拔出斷
賊人上下雖黠賊扵地窖深蔵未能攻得而官兵如
此奮勉實屬可嘉九月壬子攻遜克爾宗水碉斷賊
汲丁巳日出進攻官寨旋佯退日幾中忽從叢木中
躍出驟逼寨墻賊鎗石爭發持至日昳他寨賊来
援我兵乃撤庚申復攻之額森特鼻受石傷又鎗
傷其足居數日望遜克爾宗右有寨四乃與烏什
哈達協擊克其一海蘭察亦取第二寨額森特遂
撲第三寨賊鎗折其弓弰傷及指仍取親隨之弓
連斃數賊
上以額森特被傷尚能換弓射賊嘉奬之
賞貂帽猞猁猻馬褂各一十月攻默格爾山額森特由
中路直前與侍衛官達色繞道之兵上下夹擊砍
破碉門殺二十餘賊餘墮澗死遂留兵令海禄等
據守而自與官達色趨上山梁時海蘭察已從深
箐中穿徑先至其西有密拉噶拉木碉共攻克之
乘勝並克凱立葉官寨賊自勒烏圍分三隊来援
我兵亦分三隊下壓賊大敗追數里斃賊百餘距
勒烏圍賊巢僅二十里得
旨嘉奬授參贊大臣仍交部議叙額森特乘勝取布拉
克森及格斯巴爾二山顧見日爾巴當噶有賊卡
保寧等已破其山陽五碉賊竄山頂額森特追撲
殺之格斯巴爾山下曰羅卜克鄂博其溝口尚餘
七碉並焚燬扵是凱立葉上下及附近寨落席捲
殆盡
上奬其奮勉超羣著在乾清門行走十一月與海蘭察
各領一隊乘月黑額森特潜度溝突入格魯克古
丫口得碉卡二循山下抵桑噶斯瑪特其山分四
支前石城一後木柵三賊叠石墻掘地溝守甚力
乃與海蘭察分隊進殺二十餘賊拔石城各隊兵
亦奪三木柵遂由山足樹柵下抵河涯十二月攻
沿河寨柵射寨隙或拔寨木以擊之時沿河寨落
六處擦庸及羣尼為大四十年三月額森特燎羣
尼寨並奪擦庸寨及附近木柵石卡又與海蘭察
攻克上巴木通下巴木通及安吉達佳布至噶爾
丹寺前所有賊寨百餘無敢復抗拒者
諭曰既得勒烏圍即湏攻進噶拉依苐恐逆酋負嵎死
守得之未能迅速勢必分兵馬爾邦夾攻此路兵自
應大員帶往或派參贊大臣則莫若派額森特阿桂
當遵旨妥酌而行六月額森特由巴木通至直古腦
山頂賊柵鱗次時領隊大臣福康安烏什哈達已
得碉卡五十餘侍衛特成額亦克各山峯俱與額
森特合兵額森特遂偕福康安等焚冷角寺及側
近寨落壓至勒烏圍之上八月與海蘭察直趨勒
烏圍賊巢分兵圍其兩面勒烏圍之南為轉經樓
又過甲爾日磉橋而南為科布曲賊負高阻深互
為唇齒我兵攀援負戴攻擊益力竟克之時額森
特得傷不能乘馬
諭曰阿桂現𣲖額森特在轉經樓前科布曲山下駐劄
以牽賊勢額森特雖未能上馬遠涉而防守是其所
長著令在勒烏圍一帶小心看守勿使隔岸之賊得
乘隙過河滋擾或至稍有疎虞九月額森特分兵三
路一攻甘都瓦爾一攻德里雅克角一攻鄂羅木
共得碉卡二十七寨落十六殺賊二百餘生擒三
十餘人後數日還攻科布曲克碉一時額森特所
駐與南路眀亮兵僅隔一河眀亮所攻之阿爾古
額森特先用礮摧之眀亮奏入
上曰額森特雖未親身攻𠞰而於隔河施礮轟碉使賊
膽落如此不分畛域方無愧為恭贊益當努力自勉
共襄大功十一月海蘭察分兵三路合攻西里額森
特望見西里官兵轉戰而下即率保寧常禄保等
赴其山麓盡克其木城勒烏圍之前有山曰克爾
古什拉斯為進取噶拉依正道賊密布城碉為嵎
負計額森特分兵六隊攻克之賊退守勒隈勒山
脊十二月額森特乘夜進攻賊死守前三碉乃繞
下山半攻其四五兩碉至曙賊見我兵盛自相驚
擾盡破之又𠞰其後兩碉及石卡九後數日額森
特由勒隈勒直取格隆古先奪其前三寨然後圍
其大碉賊突圍欲出我兵環殱之時海蘭察等攻
科布曲海禄攻兜窩兵皆合遂將科布曲旁砦乘
勢掃定賊棄索隆古而遁大兵將及賊巢賊尚以
布哈爾則朗噶克為門戶斫木塞道額森特率同
烏爾納那木扎彰靄等督兵進賊伏積木中發鎗
如雨我兵直進遂克布哈爾碉卡後數日由則朗
噶克立柵上逼先令官兵潜行叢箐間近賊碉伏
賊見我兵樹柵悉衆来援伏兵從箐中出擊賊驚
潰我兵乘勢進取瑪爾古當噶循山東下至克角
干登又下至喀爾巴河沿合圍噶拉依賊巢四十
一年正月額森特攻克喀爾巴山後燬附近寨落
直至河沿截噶拉依之左
諭曰參贊大臣額森特奮勇出力茂著勤勞著賞給一
等男世襲㒺替二月金川平凱旋
賜御用鞍轡馬一匹縀二十端銀千兩
紫光閣繪像列前五十功臣
御製贊云虎鎗隨圍覺與衆殊命往𠞰賊攘臂以愉閱
歷既多遂參謀議獨當一面亦復集事四十六年三
月甘肅循化廳回匪蘇四十三因爭立新教聚衆
破河州焚蘭州關廂據華林山額森特奉
命馳驛至蘭州五月大學士公阿桂令額森特與海蘭
察眀亮等分攻華林山擊敗賊衆閏五月破其四
卡賊於華林山前立大卡一通孔穴濬深溝為死
守計額森特等以鍬钁開路擁進大卡殱守卡賊
於是賊傾穴出鬭額森特力戰得傷大軍合擊之
賊平
上以額森特進𠞰受傷仍能帶兵轉戰賞大小荷包以
褒其勇六月由一等男晉三等子爵四十七年十
一月卒子哈金泰以三等侍衛承襲三等子爵尋
病歿無子以侄伊爾琫阿襲
阿滿泰
阿滿泰滿洲正白旗人姓瓜勒佳本黑龍江達呼
爾披甲乾隆二十四年閏六月派赴西路軍營攻
哈什哈爾城七月又隨大兵由阿拉楚爾趨至巴
達克山擒賊人霍集占等俱有功三十四年奉
旨住京挑為護軍尋補粘竿拜唐阿三十七年
賞戴藍翎三十八年授藍翎侍衛是年從征金川攻當
噶爾拉山梁後一月又攻當噶爾拉之第五碉皆
克之三十九年二月賊從庚額特山峽出將犯我
守兵阿滿泰偕參領巴克坦布先據要地鎗矢齊
發賊被殪者多始退奉
上諭此次賊番竟敢從庚額特前来阿滿泰巴克坦布
帶兵奮擊甚為可嘉著存記檔案俟攻得馬爾邦一
併交部議叙七月冐雨進攻達爾圖山梁取其碉九
月副將軍眀亮以木克什對面格木勺山其上賊
碉四座足望見我軍舉動且與甲索賊人往来犄
角為我肘腋之患乃令阿滿泰分兵進攻以截甲
索来路次日和隆武等方攻木克什果有數百賊
趨前接戰而甲索亦有百餘賊壓至格木勺山為
夾攻之計並為阿滿泰所敗四十年二月眀亮復
令阿滿泰偕滿衛阿蘭保等進攻科拉木達不避
鎗石奮勇仰攻直撲至碉前攀開鹿角抛擲火彈
賊捨死拒守别有援賊從西南下壓我兵分路迎
擊賊前行者多箭斃遂竄入深林繞出科布曲之
上合力死守我兵乃撤回
上以科拉木達雖殱賊十餘究未得有寸進進攻無益
不如徑赴宜喜為是四月攻加素得楞等山及儒集
寨以屢次奏功擢三等侍衛
賜扎努恩巴圖魯號銀百兩閏十月攻獲扎烏古山梁
十二月攻加雜肚絨布巴魯擔諸處所得四功牌
皆頭等四十一年二月金川平凱旋繪像
紫光閣列後五十功臣
上命儒臣製贊曰志為氣帥敢戰者當宜喜得楞遂屢
受傷克扎什古攻碉拔柵不避險巇衝冐鎗石四
十二年十二月擢副護軍參領四十六年隨大兵
赴蘭州剿撒拉爾逆賊從龍尾山踰水磨溝攻上
華林山累次克捷四十七年授護軍參領四十九
年五月剿石峯堡逆回初隨海蘭察率數騎從隆
德間道偵賊底店途遇數十賊乘馬羣行擊敗之
奪其馬四乘勢窮追又擒獲放牧賊人取其牲畜
二百進攻石峯堡遂鋤賊巢
賞副都統職銜八月授頭等侍衛五十六年從征廓爾
喀五十七年九月大兵攻擦木分為五隊阿滿泰
從海蘭察一隊由中路直進連破重碉盡殱賊匪
後數日進攻濟嚨分撲其居中官寨俱勝之遂至
熱索橋賊毁橋抗拒乃同哲森保等東踰峩綠大
山繞至上流紥筏濟還破橋卡我兵盡渡有
旨授鑲紅旗蒙古副都統六月攻克協布魯遂分路從
海蘭察繞行時翁果爾海等為前隊阿滿泰等為
次隊珠爾抗阿等為後隊並抵博爾東拉賊卡從
高下壓箭無虚發大敗賊人七月由噶勒拉乘勝
踰堆補木至帕朗古攻橋其北岸賊抵拒者既經
殺退南岸賊排鎗數層連環不斷且戰且撤其橋
阿滿泰率先衝奪與屯偹色丹巴皆中鎗落水死
我兵一擁遂過河流深急不獲撈其屍
賜䘏銀九百兩致祭予全葬皆如例廓爾喀降列前十
五功臣繪像
紫光閣
上親製贊曰遇有絶險莫弗身先詎惟力勇寔以忠堅
攻堆補木奪橋命殞馬革未能更切哀憫
予騎都尉職世襲㒺替
珠爾格德
珠爾格德吉林滿洲正白旗人姓鈕祜禄乾隆三
十三年授前鋒校三十七年授
乾清門三等侍衛三十八年
命赴金川軍營三十九年三月隨參贊奎林攻斯底賊
碉奎林中飛石仍力鬭有兩賊握刀突至珠爾格
德連矢斃之餘賊逸
詔授頭等侍衛給扎克博巴圖魯號八月攻俄坡第二
碉賊於碉後穴地聚守倉猝不及施鎗石咸逸去
珠爾格德等追擊之
上嘉其奮勉大兵既取木克什據水卡斷賊汲道設伏
以待賊二百餘冒霧分路来犯我守碉土兵發鎗
抵禦伏兵起合擊敗之别有賊百餘自山下援珠
爾格德衝入賊隊手刃三人九月攻取木克什山
下三碉十月與都統和隆武等襲取日旁山後戰
碉十餘座平碉二百餘間日旁去勒烏圍賊巢近
東接谷爾提賊碉寨相望為必爭之地復與和隆
武乘夜攻克遂據之十二月授正紅旗蒙古副都
統四十年四月攻取達爾圖以下得楞以南各碉
七月師至石真噶珠爾格德等攻拔石城二木城
一夾攻丹扎木各寨焚之乘勝登山梁迎𠞰賊人
来援者賊目負箭奔竄八月賊棄克爾瑪碉寨遁
去我兵追殺至曲碩木官寨九月奎林率兵攻什
扎古珠爾格德與和隆武設伏琅谷奎林兵至奮
勇夾擊獲木城一閏十月進攻扎烏古山梁克賊
碉四卡八自日斯滿至巴扎木賊特其地險碉多
在山梁拒守珠爾格德與和隆武分兵進一由山
梁仰攻一由箐内繞截連克賊碉十七接通甲索
一路官兵曲碩木一帶俱望風而逃有達撒谷山
者賊列寨嚴守珠爾格德等分兵或攻旁卡或取
中寨擲火彈燬其垣賊燒斃無算遂進克乃當獨
松諸卡拉爾舍斯滿番衆悉降四十一年二月金
川平凱旋
賜銀幣
命圖形
紫光閣
御製贊曰奎林深入賊刃將及發矢斃之險中救急同
心合力共集大勲寫圖旌壮惇史流芬四十四年卒
台斐英阿
台斐英阿滿洲正白旗人姓庫雅拉乾隆三十六
年由護軍補司轡長三十八年授
乾清門藍翎侍衛三十九年三月奉
旨赴金川軍營領隊剿賊七月與海蘭察官達色進取
喇穆喇穆以西賊碉碉高踞峯頂石壁陡滑我兵
用夜半蟻附而登抵碉根而伏黎眀砍碉門躍入
盡斃賊衆又進撲尾碉及木城兩座次日大霧瀰
漫乘勝循喇穆喇穆山梁下剿西南兩山麓皆克
之
命從優議叙後數日復與海蘭察官達色帶兵三隊突
至該布達什諾躍過賊濠燬其碉殱賊無遺又有
木城在山巒突起處賊聚守甚堅海蘭察從山溝
繞攻賊後台斐英阿隨與官達色海禄等直撲其
前賊於木城外增柵兩層柵外皆深溝而柵中放
鎗擲石我兵不避危險架木踰溝破前柵至内柵
賊守禦益力我兵手指多傷因暫撤後數日復攻
克之乃與海蘭察兵合並赴色淜普峯巒之左時
額森特等在其右兩兵夾攻同時俱克十月又攻
克默格爾山梁有
旨嘉其奮勇擢三等侍衛十一月由羅卜克鄂博直下
山溝值林深月黑搶上格魯克古山口崖磡壁立
手足齊攀平眀已據其上凡越山溝四山梁五克
獲賊碉甚衆再交部優叙四十年正月攻克康薩
爾二月攻羣尼諸寨擊敗得式梯援賊又攻據勒
爾吉博山麓三月南路宜喜請增兵於是同海蘭
察率千人赴之進抵薩克谷山梁賊望見我兵即
用排鎗迎擊驟如飛雹我兵奮勇入所向無前將
山梁克獲復選健銳預伏要口賊夜半果集將擾
我新立營盤伏兵起擊大敗之次日達爾圖及得
楞諸賊相率逃遁我兵急躡之賊遂崖死者無數
四月從攻得楞東麓奪石卡二乘勢下壓又奪石
卡一五月分率遊兵為海蘭察額森特普爾普諸
路策應六月與福康安分攻巴占寨賊抵拒不遺
餘力乃從舍圖枉卡進至拉枯寺之上適額爾特
攻得昆色爾台斐英阿乃將附近各寨縱火焚燒
進圍喇嘛寺飛騰而入均予誅斃毗連卦爾沙巴
諸處悉行掃蕩凡經三日夜廓清賊寨縱横三四
十里
諭曰此次攻碉將士踴躍倍常其中勇銳出衆之人著
阿桂查眀未得巴圖魯號者即奏請賞給扵是得拉
布凱巴圖魯號是月進攻章噶山峯海蘭察直𠞰
正面官達色撲其右台斐英阿偕普爾普截其左
破之遂趨上舍爾都拉後山將兩峯佔據海蘭察
踰溝上攻托魯古賊從箐中放鎗力拒而台斐英
阿别從險處潜登所有碉卡立時盡得由此循山
麓而下即勒烏圍賊巢巢磡甚高磡下一路賊往
来應援恃大碉外蔽我兵莫能擊斷乃謀以晦夜
與普爾普瑚尼爾圖額爾特先合攻其碉賊極力
捍禦墻上擲石又穴孔放鎗我兵運柴捆堆窒隨
以藥彈抛入湏臾火發賊從煙中突出被鎗箭殪
盡遂同搗勒烏圍自南分攻八月十五夜克之賊
退保噶拉依窟穴九月海蘭察析兵七隊而台斐
英阿領其一皆持三日糧從巖崖懸陡處攀籐上
下夜半大風雨毫無畏阻抵達烏達圍天眀至當
噶克底乘雲霧四塞薄其碉劈開碉門賊衆無得
脱者
上以諸將領冒雨衝泥攀崖越險甚屬可嘉各馳賞荷
嚢以示奬勵十月攻西里之奔布魯山官兵從賊礮
中挐柵進台斐英阿與瑚尼爾圖帶兵防護遂全
勝焉西里山下曰舍勒固租魯曰瓦喇占最為扼
要由瓦喇占至河復有薩爾歪三寨每攻皆克遂
望科布曲一氣仰攻而上進至雍中喇嘛寺喇嘛
盡數来降十二月擢二等侍衛四十一年正月圍
困噶拉依二月賊出寨就俘金川平四月振旅還
京師
賜宴
賞縀十端銀百八十兩繪像
紫光閣列前五十功臣
上自製贊曰一木曷支衆擎易舉嘉我諸臣心同力努
人自為戰各有所成攻康薩爾直進賊營四十三年
九月扈
蹕盛京加一級四十六年四月赴蘭州軍營𠞰撒拉爾
逆回至則與海蘭察帶兵三千五百敗賊扵龍尾
山梁繼由龍尾山踰水磨溝馳上華林殱賊甚衆
五月與額森特眀亮率滿洲步兵設伏水磨溝以
備賊閏五月與舒亮三德等率滿漢兵由華林山
南直壓賊卡逾數日遂取其卡四六月合圍賊營
犁至華林寺賊既平隨軍凱旋擢頭等侍衛尋以
圍場逸獸議奪俸又以署翼長時造冊遺漏奪俸
一年四十九年六月從剿甘肅石峯堡逆回有功
賞副都統職銜九月補公中佐領五十年六月補
御前侍衞旋授正藍旗滿洲副都統五十三年擢正紅
旗護軍統領五十六年調鑲黃旗以失察護軍盗
銀鐫二級留任是年從征廓爾喀五十七年六月
大兵分隊攻擦木從將軍福康安為諸隊策應並毁
賊所立垜牌及攻濟嚨我兵五路進台斐英阿率
索倫勁騎于山坡要地往来衝擊師至協布魯賊
據橋守禦不得渡台斐英阿别逾薩木那山襲取
賊寨而協布魯兵亦入至東覺山遥見賊碉甚密
扵是大兵復出竒旁繞而台斐英阿仍從正路牽
綴東覺山賊勢連日礮轟殪紅衣綠衣兩賊目及
賊兵無算乘隙渡河取賊寨十一生擒七十六
賞都統職銜兼授散秩大臣七月大兵連破噶勒拉及
堆補木二山至帕朗古奪橋進逼甲爾古拉山賊
三路来犯台斐英阿射斃紅衣賊目二人旋中鎗
卒於陣
賞世襲騎都尉又一雲騎尉
賜䘏銀千兩致祭子全葬立碑皆如典禮諡果肅廓爾喀
畏懼乞降大兵還台斐英阿列五十功臣再繪像
紫光閣
上製贊曰首攻擦木繼克濟嚨身先士卒奮勇成功遂
至帕朗逼甲爾古直進殞身痛惜心楚
欽定八旗通志卷一百六十三
