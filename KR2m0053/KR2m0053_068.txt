欽定八旗通志卷五十四
氏族志
古氏族掌於太史戰國之初智果别族為輔氏尚
告諸太史是舊制周末未改也司馬遷作年表王
僧虔謂旁行斜上體仿周譜盖當時猶見其書然
不隸於官散佚漸盡沿及東漢乃有家牒故李善
文選註引劉歆七略有子雲家諜之文(謹案諜即牒字)亦
無裒合諸族勒為一編者也魏晉以後甄别流品
以門第官人譜學於是乎興焉至於北魏南北氏
族始並見於史籍然各為宗派各有音義彼此不
相假借也明陶宗儀作輟耕錄(謹案宗儀入明最久其聞明惠宗即)
(位詩有老臣忭舞之語是其顯證以為元人非也今改正)妄以金源氏族分配
漢姓如完顔曰王古里甲(即瓜爾佳)曰汪女奚烈(即鈕祜禄)
曰郎石抹(即舒穆禄)曰蕭納剌(即納喇)曰康紇石烈(即赫舍哩)
曰高蒲察(即富察)曰李兀顔(即烏雅)曰朱顔盞(即顔札)曰
張散答(即薩克達)曰駱斐滿(即費莫)曰麻温迪罕(即温特赫)曰
温阿里侃(即阿禮哈)曰何阿典(即阿克占)曰雷烏林達(即烏林阿)
曰蔡抹顔(即穆燕)曰孟都烈(即都理)曰強斡勒(即倭勒)曰
石温敦(即温屯)曰宋移剌(即伊喇)曰劉术虎(即珠勒赫)曰董
奥屯(即鄂通)曰曹阿不哈(即韓楚哈)曰田尼忙古(即尼瑪哈)曰
魚孛术魯(即博都哩)曰魯吾魯(即珠魯)曰惠僕散(即布薩)曰
林烏古論(即吳庫理)曰商鑿空杜撰實為無稽之談流
俗相傳又有瓜爾佳姓關舒穆嚕姓徐他塔喇姓
唐那木都魯姓南烏扎拉姓吳兆佳姓趙薩克達
姓倉巴雅拉姓白之類沿宗儀餘波尤為乖謬夫
舌人見於周官是譯語從來已久其可考者語言
文字則譯意東觀漢記載白狼王懷德慕德諸歌
是也人名地名則譯音史記載南單于姓攣鞮是
也左傳楚令尹之名稱楚謂乳榖謂虎於莬於有
義可推者尚不改字况姓氏相沿多莫詳其義而
曰某當姓某不亦傎乎古來繙經諸家於佛書僅
譯其語言而賓頭盧維摩詰之類姓名則概不改
職是故也我
國家
龍興之初東北諸部率先歸附遼金元之舊姓往往而存
其他因地為氏如分於别邑而稱東野因事為氏
如生於平旦而稱東方者亦子孫世守雖遷徙而
不改其初支派尚一一可考朝鮮密邇邊陲歸為
臣僕者世系亦一一能稽漢軍之隸八旗者閥閱
巨族世承爵秩大抵皆譜牒分明更不待論焉我
皇上御極之初
勅修八旗氏族通譜條分縷析叙述備詳近因卷帙稍
繁檢尋未易又恐無識之徒拾陶宗儀之瞽說
特勅廷臣編為輯要一書原原本本既簡且該為古今
姓氏書之最今叙述八旗族系一以是編為宗惟
是編所列氏族凡散居各地者皆標一最著之地
而以等處括其餘今則凡一姓系出數處者皆一
一臚列盖是編為總括便覽故僅舉大綱今則從
志乘之體分詳支派所謂言非一端各有當也至
國姓原始則敬遵
開國方略自為一篇弁冕此門不敢與庶姓並列亦不敢
題綱標目與庶姓同一體裁盖禮貴尊
尊春秋之大例即古今之通義矣
氏族志一
國姓原始
我
朝肇建丕基始於長白實金源之舊地而
帝系所出則氏族各别受
天眷命預發其祥亦實在金源以前恭考
開國方略遼瀋極東之地有長白山即山海經之不咸山
也高二百餘里綿亘千餘里山上有潭曰闡門周
八十里源深流廣鴨綠混同愛滹三江出焉鴨綠
江自山南西流入遼東之南海混同江北流入北
海愛滹江東流入東海山川雄厚靈秀斯鍾寳珠
珍石竒木靈藥應候挺生多非人迹所能到其東
有山曰布庫哩山下有池曰布勒瑚里相傳有三
天女長曰恩古倫次曰正古倫季曰錫庫倫同浴
於池有神鵲銜朱果置季女衣試取含之倏已入
腹遂覺似有身告二女曰吾身重不能冲舉矣二
女曰此
天授爾娠俟免身再來未晚也季女尋産一男生而能言
體貌偉異及長母告以朱果之事因命之曰汝姓
愛新覺羅名布庫哩雍順
天生汝以定亂國其往治之汝順流而往即其地也與一
小舟乘之凌虛而去舟順流至河步而止乃登岸
折草木為茵端坐其上是時有三姓争雄長日搆
兵尋讐亂靡由定有取水河步者見而異之歸語
人曰吾適至河步見一男子察其貌非常人也衆
往觀皆以為異詰所自來曰我天女所生天男
天生我以定汝等之亂衆曰此
天生聖人也遂交手舁迎至家奉為貝勒居長白之俄朵
里城
國號曰滿洲是為我
大清建國受姓之始盖卜世億萬事非偶然地契天
符必有靈異古帝王誕生之瑞載諸史籍及諸子
百家者姑置無論若生民之詩歌於周雅元鳥之
篇載於商頌皆尼山刪定列在經典前聖必無虛
詞後聖必無誤信也以古證今豈不炳然有徵哉
若胙土錫姓自三五以下皆權屬帝王而我
朝錫土錫姓皆由神授尤攝提合雒以來未聞斯事
矣謹恭述原始弁冕氏族志之首信篤承
佑命垂裕無疆其所由來者久也
欽定八旗通志卷五十四
