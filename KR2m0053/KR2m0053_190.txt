欽定四庫全書
欽定八旗通志卷一百七十六
人物志五十六
大臣傳四十二(滿洲正藍旗二達伊拜對寧古理費揚武烏禮哈納)
(哈克三雅覺羅豁特哈占賚滿丕)(穆赫林)(勒貝)(恭圖)
伊拜(弟庫邇闡)
伊拜姓赫舍里世居齋谷父拜思哈當
太祖高皇帝時來歸授佐領隸滿洲正藍旗既卒伊拜與
其兄宜巴里弟庫邇闡分轄人戶任佐領
太宗文皇帝即位察哈爾部貝勒圖爾濟率人戶來歸
命伊拜迎犒之天聰八年
上統師征明伊拜齎
勅往科爾沁部調兵隨征是年五月以克副任使予雲騎
尉世職九年擢任正白旗蒙古都統崇德元年隨
武英郡王阿濟格征明入長城攻克昌平等州縣
俘獲甚衆師還出邊敵襲我後隊縦刦掠因論伊
拜不殿後及徇隐軍士失律諸罪坐罰鍰三年九
月隨睿親王多爾衮征明由青山口入邊越燕京
略山東四年三月凱旋以過三屯營時佐領喇巴
希為敵所困伊拜未助戰罰馬一又其僕與軍士
爭草鬪毆伊拜袒其僕以鳴鏑射軍士復罰鍰五
年大軍圍明錦州伊拜遇杏山敵騎率本旗兵擊
敗之復連敗松山騎兵步兵後敵騎復自杏山來
犯伊拜邀擊多斬獲又同左翼軍擊卻錦州城中
出戰敵兵六年攻錦州破其山嶺步兵復擊敗其
拒戰騎兵叙功晉世職為騎都尉時明總督洪承
疇集兵十三萬駐松山援錦州
上親征陳師於松山杏山間
授諸將方略分布要隘俟敵潰遁截擊伊拜奉
命同副都統譚拜等率兵倚杏山駐營明兵自松山竄走
伊拜追逐至塔山敵挫衂及溺水死者無算七年
大軍擒承疇於松山明總兵祖大夀以錦州降伊
拜奉
命駐守杏山是年七月部議圍錦州時敵犯鑲黃旗壕塹
軍士有未戰者伊拜徇𨼆應罰鍰
上貰之八年十月奉
命與輔國公篇古率將士駐守錦州順治元年調正藍旗
蒙古都統隨大軍入山海關擊敗流賊李自成尋
同都統葉臣等勦賊山西圍太原府城賊出城抗
拒伊拜同都統巴哈納等督兵敗賊克其城招降
附近郡邑師還
賜白金三百兩二年隨英親王阿濟格征陜西敗賊延安
自成走湖廣追𠞰至武昌連破賊營三年叙功晉
三等輕車都尉五年隨鄭親王濟爾哈朗征湖南
時衡州寳慶諸郡為明桂王朱由榔之將所據六
年春大軍克湘潭伊拜同都統佟圖頼等分兵趨
衡州距城三十里彼兵千餘據橋立寨伊拜督兵
擊之潰進薄城下連敗其寨斬其總兵陶養用遂
定衡州大軍别徇寳慶辰州武岡沅州靖州賊俱
敗遁七年四月凱旋復
賜白金三百兩八年以年老解都統任九年
命為議政大臣叠遇
恩詔晉爵至三等男十五年卒年六十有五
贈太子太保諡勤直
賜祭葬如典禮立碑墓道以其第三子費揚武襲爵伊拜
弟庫邇闡初任佐領天聰九年隨副都統巴竒蘭
征黑龍江有功予雲騎尉世職崇德元年授都察
院理事官兼任參領五年隨工部承政薩穆什喀
征索倫部與其部長博穆博果爾力戰卻之師還
以俘卒遁去論監守不嚴應鞭責
上念其曾與博穆博果爾力戰停其叙功免罪仍
子賞賚尋隨睿親王圍明錦州擊敗杏山敵騎及松山步
兵又同左翼軍擊敗錦州城中出犯兵六年擢都
察院參政復隨鄭親王圍錦州敵騎自松山來奪
我紅衣礟庫邇闡擊卻之旋率兵據守山寨敵來
犯勢甚衆時薩穆什喀别守汛地欲遣兵助戰庫
邇闡以敵易禦辭之遂獨率所部奮擊敗敵斬四
十一人獲雲梯鎗礟甲楯旗纛叙功晉世職為騎
都尉八年擢正藍旗蒙古副都統順治元年隨大
軍入山海關擊流賊李自成追敗之望都叙功加
一雲騎尉二年正月隨豫親王多鐸擊流賊於潼
關連破其兩營叙功晉三等輕車都尉尋以考滿
稱職晉二等四年六月奉
命率兵駐防濟南會土賊謝遷等䧟淄川縣城庫邇闡遣
所部兵並調綠旗兵往援部議其不親赴𠞰罪應
罰鍰解副都統任革世職得
旨倍其罰餘寬免明年擢都察院承政尋仍改為參政六
年同都統譚泰征江西叛鎮金聲桓卒於軍遇
恩詔晉世職為一等輕車都尉以其子舒赫襲
寧古理
寧古理滿洲正藍旗人姓託和洛崇德三年任吏
部主事六年大軍圍明錦州寧古理隨鄭親王濟
爾哈朗營以擊敗敵兵馳齎捷奏七年錦州降復
以降人及所獲簿籍馳奏順治二年四月遷吏部
啟心郎四年五月山東廵撫張儒秀以罷歸侍郎
孫之獬因土賊謝遷䧟城遇害為請䘏部臣陳名
夏金之俊謂應復其原銜予䘏寕古理與侍郎馬
光輝謂孫之獬既革職為民例不予卹以兩議上
得
旨申飭議卹非例是年考滿
予雲騎尉世職嗣兩遇
恩詔晉世職騎都尉兼一雲騎尉八年閏二月以前此吏
部銓選有越格濫用者革啟心郎任會御史張煊
劾奏尚書陳名夏在吏部專權徇私諸欵並言其
以尚書而䣃罪於啟心郎致寧古理革任巳得脱
然時尚書譚泰因陳名夏與已同掌吏部坐張煊
誣䧟罪未幾譚泰以把持部務恣意妄行獲罪
上命寕古理仍為啟心郎十年五月擢吏部右侍郎十三
年四月因河西務鈔關員外郎朱世德虧課萬餘
兩戶部援
赦免罪吏部亦弗置議並坐瞻徇寕古理革任降世職為
雲騎尉十四年四月
上以寕古理前在吏部諳習事務
命遇侍郎缺出即與推補十六年正月授禮部右侍郎十
八年閏七月擢左都御史十二月疏言定例駐牧
察哈爾蒙古向京城置買盔甲弓箭由八旗都統
造冊送部出口時察騐放行其他蒙古不得私買
恐日久禁弛有借名置買及私相轉賣之弊請
旨嚴飭關隘官員察詰並令蒙古都統以下參領佐領以
上申禁又設兵原為勦賊之偹近見各省匪徒或
數千人嘯聚總督提鎮不親率標兵堵禦輙請京
兵京兵一出不惟費餉亦且擾民請嗣後有竊發
者總督提鎮先率標兵勦捕不得輙請京兵則餉
運可省而民生得安又各省罪犯應觧部審者向
來各部差官提觧仍湏州縣官逓送今驛逓繁苦
宜概令在外督撫提鎮觧送停止差官以省供應
之費下部議從之康熙元年七月遷戶部尚書二
年二月卒部臣以任尚書未滿一年奏
諭曰寕古理雖為尚書未久念初設六部之時即在部任
事可予尚書䘏典
賜祭葬諡勤敏子色楞襲雲騎尉世職
費揚武
費揚武滿洲正藍旗人姓納喇由護軍校累遷參
領
太宗文皇帝崇德七年冬隨饒餘貝勒阿巴泰征明甫入
邊明山海關總兵馬科迎戰費揚武擊敗其衆遂
越燕京趨山東既至膠州明兵千餘屯城外費揚
武奮勇挫敵乘勝薄濱州領雲梯兵先登攻克其
城及師還明總兵范志完總兵吳三桂等分兵阻
截費揚武先後破走之護所俘獲出邊凱旋叙功
予雲騎尉世職管佐領事
世祖章皇帝順治元年四月隨睿親王多爾袞入山海關
破流賊李自成騎兵尋署護軍統領隨豫親王多
鐸追勦李自成師抵潼關賊將劉宗敏等引衆出
禦費揚武率本旗護軍擊敗山下步騎賊衆復連
破其兩營二年三月豫親王移師南征費揚武同
護軍統領固納岱伊勒都齊等率兵攻揚州城南
獲船二百餘又同護軍統領阿爾津擊敗江寕府
境步兵追勦至蕪湖明總兵黃得功拒戰費揚武
擊敗其衆獲船三十有一尋隨端重親王博洛征
浙江同前鋒統領鄂碩副都統卓布泰等擊走明
閣部馬士英於杭州生擒偽總兵一復率兵勦平
海寕平湖二縣土賊獲明總兵王之仁戰艦十有
六十二月授議政大臣先是叙入關破流賊功由
雲騎尉晉騎都尉至是叙江南浙江功績加一雲
騎尉世襲㒺替四年仍署護軍統領從征福建卒
於軍以其子雅素哈襲職
烏達禮
烏達禮滿洲正藍旗人姓納喇世居輝發祖曰三
檀
太祖高皇帝時來歸任佐領父曰薩珠瑚烏達禮其次子
也初為前鋒侍衛兼王府長史
太宗文皇帝崇德八年擢國史院學士
世祖章皇帝順治元年隨豫親王多鐸征河南陕西二年
隨征江南三年隨端重親王博洛征福建時明唐
王朱聿鍵僣號福州海賊鄭芝龍受爵為平國公
大軍入閩擒斬聿鍵芝龍猶擁兵觀望端重親王
遣烏達禮赴泉州開諭之芝龍乃降四年考滿授
雲騎尉世職五年擢工部啟心郎八年調刑部啟
心郎屡遇
恩詔晉世職三等輕車都尉十一年正月
上以八旗逃人日衆增設兵部督捕侍郎郎中員外主事
等官另置廨署專理緝捕事擢烏達禮為左侍郎
十三年五月以逃人緝獲者少督察不嚴坐瞻徇
除世職尋
諭以洗心滌慮改過自新復職如舊會考滿蔭一子入監
十一月同右侍郎梁清遠疏陳四事一申禁奸棍
窺探緝獲之犯一嚴懲觧役疎縱窩逃之人一分
晰誣告逃人坐罪之條一增詳逃人自首銷檔
之例得
旨如所請行十七年
甄别部院諸臣以烏達禮職司督捕弗任勞怨下部議處
降世職為騎都尉改任通政司通政使
聖祖仁皇帝即位擢任吏部侍郎康熙五年因病觧任八
年九月起任刑部侍郎旋擢工部尚書十四年轉
刑部十六年三月轉禮部八月轉吏部二十年三
月致仕五月卒
賜祭葬如例以其孫阿林襲職
對哈納
對哈納滿洲正藍旗人姓鈕祜禄
世祖章皇帝順治二年由内院筆帖式遷工部主事九年
遷郎中十一年遷刑部啟心郎十五年裁缺十七
年補都察院左副都御史十八年二月遷刑部侍
郎康熙五年擢夲部尚書六年五月
聖祖仁皇帝詔臣工指陳民生利病對哈納同尚書郝惟
訥侍郎麻勒吉等疏言賣身旗下之人每與民間
搆訟或夲主為之代告稱妻子寄居其家田宅財
物坐落某處某某借銀若干類多捏詞索詐株連
無辜窃思有銀有産之人豈肯賣身亦無存留妻
子而獨賣己身之理請嗣後通飭八旗及直隸各
省遇此等控詞概不准理庶狡徒稍戢民生得安
疏入從之七年九月授國史院大學士充
世祖章皇帝實錄總裁官八年七月
諭曰刑部事務殷繁人命所繫必得才猷練逹之人方克
勝任大學士對哈納諳練刑部事務着加太子太保以
國史院大學士管刑部尚書事九年以内三院為内閣
對哈納改文華殿大學士會吏部尚書馬希納觧
任調對哈納管吏部尚書事十一年七月副都御
史李之芳疏言部院官失察胥役犯賍應如州縣
例革職吏部以部院官員例不關防胥役寝其議
上以京官雖與外官有間不應迥異下九卿科道會議尋
議外官改罰俸一年京官應罰俸六月得
旨申飭令再議
諭責對哈納曰衙役作弊小民受害無窮所司官理應從
重處分以清積蠧今爾等俱已富貴不念小民困苦惟
恐重處属員致有干涉初議京官不應處分繼議外官
亦從末减明係瞻徇朕擢爾吏部尚書自應殚心為國
矢公報效乃全無主見殊負委任之意于是定議外官
處分仍舊部院司官失察書吏犯賍不及十兩者
罰俸一年過十兩者降一級留任十二年六月疏
言舊例各省司道府州縣召募經制書辦典吏
攅典等役恐積久弊生一歲一次轉撥約有數萬
人甚為繁擾且致文冊生疎每多舛訛遺漏請照
督撫塩院衙門之例五年役滿停其轉撥得
旨允行十三年二月以病乞休
温旨慰留十四年九月卒于官年五十有七
賜祭葬如典禮諡曰文端
哈克三
哈克三滿洲正藍旗人姓佟佳父法薩理巴圖魯
任驍騎校出征戰歿哈克三其長子也
世祖章皇帝順治二年任禮部筆帖式累遷至員外郎十
四年改授護軍參領
聖祖仁皇帝康熙二年随靖西將軍穆哩瑪征湖廣流賊
李來亨等三年賊竄入茅麓山哈克三同護軍統
領堪泰由山後進攻来亨敗卻遣其子據險築砦
列鳥鎗拒戰我軍奮擊敗之賊潜遁復紏衆刦總
兵于大海營哈克三與大海併力攻擊多斬馘来
亨自經死八年擢正藍旗蒙古副都統十二年八
月調本旗滿洲副都統十月遷護軍統領十四年
三月察哈爾布爾尼叛
命撫遠大將軍信郡王鄂札副將軍圖海往討哈克三參
贊軍務四月師次逹禄布爾尼列陣以待潜設伏
山谷我師進勦遇伏發犯我土默特兵哈克三率
中隊兵力禦敗之復偕衆擊賊營賊甫列火噐我
師以驍騎衝擊賊潰奔斬馘甚衆布爾尼以三十
騎遁去為科爾沁額駙沙津射斃察哈爾平叙功
予哈克三世職為三等輕車都尉十六年三月
命同都統勒貝副都統布舒庫參贊簡親王喇布軍務時
逆藩吴三桂賊將韓大任等踞萬安哈克三與副
都統雅沁等分兵往勦既至大任渡河遁走哈克
三以山路險狭騎兵難騁請調綠旗兵相機守隘
斷其餉道俾賊無從逸出簡親王以
聞奉
諭曰逆賊韓大任已無外援宜乘此時即行蕩掃乃藉口
調兵延引時日使賊得固守殊悮機宜其令哈克三等
乘賊勢蹙併力窮追務在剪除毋縦賊入楚十二月賊
由萬安遁入興國縣山中哈克三率師追及之黃
塘殺賊百餘賊復紏聚千人固守新田舖口我師
步行奮擊擒賊甚衆又選輕騎乘夜追勦至姜坑
嶺賊党陳堯元李茂珠以五千人據嶺拒守哈克三
分兵四面仰攻殱其偽副將等六人斬䤋千餘於
是韓大任陳堯元李茂珠等走福建踞老虎洞賊
衆萬餘人明年三月哈克三與都統巴雅爾副都
統錫三雅沁布舒庫分隊奪隘前進破其六營殪
賊六千餘擒斬偽總兵以下三百人獲旗幟噐械
無算大任等窮蹙會康親王傑書遣人招撫大任
率衆降哈克三還吉安
命赴湖南與將軍穆占會師勦賊尋駐守彬州六月三桂
據衡州遣賊黨馬寳胡國柱等紏賊三萬犯永興
穆占令哈克三率兵援勦禦之河外營奮力擊賊
賊勢猖哈克三與都統伊里布皆戰歿事
聞
諭穆占曰凢遇賊寇必審已量力可擊則擊之如賊衆我
寡即宜調集諸路合為一軍壯聲勢以圖攻勦今逆賊
大隊犯永興我兵分駐他處遇戰力單以致失利我朝
諸將遇敵雖兵力单弱亦不退縮必奮勇攻擊是以都
統伊里布護軍統領哈克三等䧟歿于陣聞之不勝傷
悼十八年十月喪還
命内大臣噶布拉奠茶酒復
遣内大臣佟國維齎銀五百兩
賜其家𫝊
諭曰哈克三臨陣捐軀戮力盡疩殊為可嘉特賜銀五百
兩其舉殯時仍遣内大臣一員并侍衛往送
賜祭葬如典禮諡武毅晉世職為一等輕車都尉兼一雲
騎尉弟之子巴爾泰襲
世宗憲皇帝時以哈克三入祀昭忠祠
覺羅豁特
覺羅豁特滿洲正藍旗人
景祖翼皇帝第五子恪恭貝勒塔察篇古之三世孫也父
穆成額以軍功授雲騎尉順治三年豁特襲職因
近族加騎都尉三遇
恩詔逓加二等輕車都尉世襲罔替尋授佐領累遷護軍
參領兵部理事官十七年擢鑲藍旗滿洲副都統
康熙三年隨豫親王多鐸進勦蘇尼特叛人騰機
思有功加一等輕車都尉九年擢鑲藍旗蒙古都
統十三年逆藩吳三桂耿精忠叛分犯江西豁特
偕護軍統領朗素等隨安親王岳洛往勦十四年
五月大軍克建昌賊將許定國據新城縣豁特偕
前鋒統領覺羅舒恕等圍克之生擒定國十六年
十二月逆賊朱秦等犯湖南平江縣豁特迎敗之
斬六千餘級擒偽副將二遊擊一守偹六十七年
閏三月剿馬棚賊邱義尚於七家洞擒斬無筭又
降偽總兵朱永升等俱得
旨嘉奬是年六月豁特卒於軍先是安親王既克建昌欲
平附近餘孽檄豁特取石匣村失利安親王疏
聞
命事平察議二十二年議政王大臣議豁特在石匣交戰
未收官兵骸骨並失軍礟應革職籍没家産編入
包衣佐領奏入
諭曰覺羅豁特失悮軍機理應依議但係覺羅編入包衣
佐領為奴似属不便著免其編入尋
命留豁特父穆成額所立雲騎尉世職以豁特從子訥秦襲
穆赫林
穆赫林姓博爾濟吉特祖索諾木為烏嚕特部台吉
太祖高皇帝天命七年索諾木同貝勒明安等率所属人
戶來歸别立烏嚕特蒙古一旗
賜賚優厚屢從征有功予爵二等子
世祖章皇帝順治十二年追諡順良視一品大臣例立碑
穆赫林之伯父博琫初襲索諾木爵
太宗文皇帝天聰六年從征察哈爾以俘獲數少及私行
畋獵諸罪削爵改隸正藍旗滿洲穆赫林之叔父
僧格襲三遇
恩詔晉爵至三等伯順治九年卒穆赫林襲爵
聖祖仁皇帝康熙五年授正藍旗滿洲副都統尋列議政
大臣十三年四月
命同都統拉哈達率兵駐防兖州旋
命移駐江寧時逆藩耿精忠叛應吳三桂
上命康親王傑書為大將軍貝子傅喇塔為寧海將軍穆
赫林率駐守江寧之喀喇沁土默特兵赴浙江會
𠞰十四年穆赫林隨傅喇塔征台州偽都督林冲
糾衆萬餘列十三寨于白水洋穆赫林督兵攻拔
賊寨斬獲無筭擒偽總兵朱富復仙居縣城遂由
黃岩進征偽將軍曾養性偕叛鎮祖宏勲據温州
分水陸迎犯穆赫林擊敗之上塘嶺取賊艦三十
餘偽總兵彭國明率衆五千餘瀕江列寨穆赫林
率兵至寳帶橋分布隊伍指麾攻擊摧賊鹿角斬
級千餘盡獲其鎗礟旗幟遂駐軍江岸賊數來犯
輒戰卻之温州繞城有河引江水入焉閘以蓄之
我軍欲毁閘以涸水輙為賊阻久相持未能薄城
時康親王駐金華&KR0702;傅喇塔與穆赫林速攻城穆
赫林言必多取大礟至乃可克十五年二月
上諭責王貝子等遷延康親王因劾奏穆赫林與副都統
吉勒塔布提督叚應舉等抗違軍令瞻顧不前狀
詔事平日議罪八月康親王由衢州攻克仙霞關招降耿
精忠徙曾養性祖宏勲等至福州温州平檄穆赫
林移師福建駐守延平海賊鄭錦使其偽將軍吳
淑偽總兵吳?由邵武犯延平穆赫林率兵擊之
浦塘隘口陣斬偽總兵楊大任生擒偽總兵阮信
等破其木城獲軍械無算乘勢追勦復邵武汀州
二府及所属縣十六年賊屢窺犯泉州及潮州䧟
所属城邑穆赫林與副都統沃伸總兵馬三竒等
一再擊敗之十七年三月賊犯海澄穆赫林與海
澄公黃芳世率兵迎戰於灣腰樹賊勢猖獗我兵失
利退保海澄賊復糾衆環逼阻我聲援據高阜瞰
城中礟石交下穆赫林同提督叚應舉協力固守
糧盡身負重創六月乙夘城䧟穆赫林與應舉
並自經死及賊平議政王大臣等追論穆赫林征
温州時抗違軍令擊海賊時于灣腰樹戰敗及被
困海澄援兵將至不奮力突圍城䧟後急廹自
盡應追革官爵籍没家産
上念穆赫林屢著戰功寬免籍没以僧格之孫赫達色襲
三等伯
世宗憲皇帝時穆赫林與段應舉並入祀昭忠祠
勒貝
勒貝滿洲正藍旗人姓郭爾羅父鄂羅塞臣官左
都御史諡果敏有傳勒貝初授侍衞兼佐領順治
十八年由一等侍衛授正藍旗蒙古都統康熙八
年調正藍旗滿洲都統十六年三月吳逆未平
上以簡親王喇布出師江西久無功其參贊大臣均不勝任
命勒貝及護軍統領哈克三副都統布舒庫往代之十月
鎮南將軍莽依圖由廣東進定廣西
命勒貝偕江寧將軍額楚守韶州十二月
諭曰韶州地属緊要一切軍務若令簡親王轉奏恐有遲
誤其令額楚統轄兵馬勒貝參贊軍務凢事許得專奏
十七年二月
上以梧州為兩廣接壌要地
諭勒貝同額楚往戍時逆賊祖澤清據高州叛䧟鬱林州及
北流興業陸川博白四縣四月勒貝偕將軍傅宏
烈等擊敗偽總兵梁子玉于白米嶺斬之偽總統
饒一龍等各棄城遁一州四縣盡復十八年吳逆偽
將吳世琮圍南寧總督金光祖遣總兵譚昇等與戰
於新村西山之巔勒貝偕額楚及副都統額赫納
等分路撲勦殺賊甚衆世琮重創遁南寧圍觧十
九年五月復偕額赫納等勦叛賊馬承蔭于柳州
大敗之於陶登乘勝克象州承蔭降均得
旨嘉奬下部議叙八月莽依圖卒於軍
上以勒貝代為鎮南將軍尋
命隨征南大將軍都統賚塔進定雲南即令參贊軍務十
二月大軍抵西隆州偵偽將軍何繼祖王宏勲
等糾衆萬餘扼定籠所之石門坎勒貝與都統希
福等先驅二十年正月抵其地攻克苐一峯第二
峰第三峰奪隘口復安籠所城繼祖等走復糾偽
將軍詹養王有功等九人衆二萬餘守黃草壩列
象拒戰二月勒貝率次官兵隨大將軍賚塔進勦
生擒詹養王有功及賊千餘直抵雲南城逆孽吳
世璠自殺雲南平班師勒貝以疾道卒柩至京
命内大臣往奠二十二年
賜祭葬如例
恭圖
恭圖滿洲正藍旗人姓兆佳康熙四年由閒散授
世管佐領六年補安親王府長史九年授參領十
二年擢本旗蒙古副都統十四年大兵勦吳三桂
詔恭圖統領蒙古兵駐防河南尋
命帥師赴荆州十五年三月隨鎮安將軍噶爾漢攻南漳
縣之靈機寨焚賊營賊三千餘迎敵擊敗之得
旨嘉奬十六年十月同征南將軍穆占率兵赴安親王岳
樂軍於長沙十八年隨征武岡州賊帥吳國貴馬
寳擁兵二萬四千據隘口恭圖偕副都統伊巴漢
等攻之三晝夜礟斃吳國貴追至楓木嶺之木瓜
橋賊衆悉潰十九年調滿洲副都統二十年隨大
將軍貝子章泰進兵雲貴時偽將軍線緎據江西
坡我兵奮擊賊帥夜遁恭圖追至蠟茄坡再戰復
敗之恢復新興所普安州二城復隨大軍敗賊
將胡國柄等於歸化寺雲南平還京二十三
年議政王大臣遵
旨甄别都統副都統等官以恭圖不能弹壓所属議革職
得
旨恭圖前曾奏請休致不可列衆人中黜退可仍留原任
二十四年因病觧任尋卒于家
賜祭葬如例
哈占
哈占滿洲正藍旗人先世居葉赫姓伊爾根覺羅
哈占由官學生為鴻臚寺贊禮即累遷吏部員外郎
郎中兵部督捕理事官
聖祖仁皇帝康熙八年授秘書院學士十一年擢工部侍
郎十二年九月授陜西總督甫之任逆藩吴三桂
反四川廵撫羅森提督鄭蛟鱗總兵吴之茂譚宏
叛應之與三桂所遣偽將軍王屏藩等合謀寇陕
西
上命都統赫葉為安西將軍護軍統領瑚里布為副將軍
同西安將軍瓦爾喀進征四川
詔哈占同廵撫杭爱籌運軍餉並與甘肅提督張勇陕西
提督王輔臣協力捍禦邊境綏輯軍民十三年三
月
命尚書莫洛經略陕西凢事與哈占會商而行哈占以漢
中廣元山路險峻奏于略陽水道造船接運借山
西榖二十萬石協濟六月
命貝勒洞鄂為定西大將軍統轄征四川將士時興安總
兵王懷忠率兵四千隨將軍瓦爾喀征保寕哈占
遣遊擊程福亮率兵防守興安叛鎮楊来嘉自鄖
陽連結王屏藩等犯興安福亮擊敗之漁渡路八
月莫洛自請領兵先是貝勒洞鄂由秦州征四川
哈占以洛陽糧艘為賊所刦餉運難繼奏入
上命四川總督周有德等經理廣元至保寧輸運
諭哈占飭属速運廣元相繼毋悞哈占因疏言陜西官民
疲于輓輸請令山西省協助
上曰山西運粮水路則有黃河汾渭之險陸路道遠勞費
尤甚其令戶部發庫銀十五萬兩遣員齎至西安採辦
酌增其直俾民間獲什一之利樂于輸送自可源源接
濟十二月王輔臣叛於寕羌莫洛遇害貝勒洞鄂由漢
中還西安十四年正月
詔洞鄂征秦州哈占分兵防守蘭州哈占疏言西安兵少
不宜分遣又疏請增兵
上命移荆州兵一千以雲貴總督鄂善率赴西安旋
諭鄂善移兵守延安哈占復奏留之時同州遊擊李師膺
倡叛殺韓城知縣翟世琪脅神道嶺營卒聫結蒲
城土賊䧟延安固原道陳彭定邊副將朱龍皆以
城叛王輔臣據平凉其黨分據秦州鞏昌慶陽䧟
蘭州洮州河州復阻截棧道䧟漢中哈占遣將勦
賊于汾州淳化三水長武漢隂石泉甘泉寳雞諸
處屬奏捷六月貝勒洞鄂復秦州提督張勇復鞏
昌洮州河州寧夏提督陳福復定邊平逆將軍畢
力克圖復延安西寧總兵王進寳復蘭州
詔趣洞鄂督諸路兵合攻平凉哈占以興安遊擊王可成
叛奏移潼關綠旗兵守商州移西安滿洲兵守潼
關尋又以興安叛兵與蜀寇合已䧟商州舊縣關
將逼西安南山羣盗又分出各口乞
敇貝勒洞鄂將軍畢力克圖等發兵赴西安應援
上切責之曰始王輔臣叛朕以蘭州為近邊要地令哈占
發兵鎮守哈占謂西安兵少不宜分遣致蘭州諸處淪
䧟嗣以延安為諸路要衝命鄂善周有德等駐守哈占
又留之西安致延安䧟没哈占為封疆大臣遇事不周
詳籌度祗欲重兵自衛貽悞非小今又謂叛兵與蜀
寇合欲諸將分兵赴西安是但知有西安置他處于度
外矣且蜀寇何能即至西安因諸將齊赴平凉故為聲
揚欲亂我軍心分我軍勢耳諸將當益急攻平凉其現
駐太原兵令將軍烏丹率赴潼關防守現駐榆林之蒙
古兵令理藩院員外郎拉篤祜率赴西安以偹勦禦九
月哈占疏報慶陽從逆知府王文紳守偹路調鼎
等擒偽總兵南一元獻城投歸十五年
上命大學士圖海代洞鄂為大將軍攻圍平涼王輔臣降
哈占疏陳安輯降衆復設官属等事俱下部議行
十七年以失察布政使伊圖侵蝕採買價直部議
革職
詔從寬留任十九年正月將軍趙良棟王進寳等復成都
保寕四川郡邑相繼底定哈占疏言軍餉由陜西
運至保寧應令四川官属接運
上以四川初定恐難驟供轉餉
諭哈占即令陕西運官以略陽粮艘運至叙州八月
詔哈占簡本標及綠旗各營精銳率赴保寧規復雲貴十
月哈占疏言臣進兵保寧所需粮餉若以陜省所
運支給不足于用請
命四川督餉官盡心經理又言叛賊譚宏彭時亨等四出
剽掠臣自漢中往保寧所統兵無幾請
敇陕西甘肅廵撫提督撥兵略陽陽平寧羌廣元諸要地
防守
上俱允所請會侍郎趙璟金鼐奏言陕西轉餉入蜀運官
不知軫恤人民滋困尚書宋德宜亦言陜西四川
宜以一總督統理庶人民勞逸可以酌劑均平于
是裁四川總督以哈占為川陜總督哈占既至保
寧遣總兵高孟勦彭時亨敗賊衆於南溪
羅石橋諸處復營山縣渠縣哈占尋疏
言臣今奉
命為川陜總督或應領兵進征或駐兩省適中之
地調遣策應
諭其速滅譚宏彭時亨即進征雲南二十年正月鎮南將
軍噶爾罕奏報譚宏已死忠州萬開建始雲陽梁
山等縣賊巢俱平高孟追擊彭時亨亦復廣安州
逹州大竹東鄉等縣
詔哈占率所属兵馳赴叙州會建昌永寕兩路兵進征哈
占疏言永寕一路大兵急需粮餉陜西輸運困敝
請於永寕瀘州諸處採買支給遂
允所請發西安庫銀六萬兩遣員齎往五月疏言臣兵發
永寕由赤水畢節追勦逆賊馬寳進征雲南兵少
力弱請令現駐叙州之固原總兵官王用予為後
應
敕用予即率兵馳守永寕時湖南廣西大軍畢集雲南合
圍省城大將軍貝子彰泰以兵多粮少奏言馬寳
既䧏賊勢窮蹙大兵已足用哈占率兵甫至貴州
威寕宜令還四川以節滇餉因
命哈占還駐要地兼顧川陜哈占至曲靖旋師
詔哈占前此革職處分予開復尋以彭時亨窮蹙來䧏叙
哈占遣兵追勦功加兵部尚書銜先是譚宏已死
其黨偽總兵牟一乾牟一舉率衆赴遵義降于提
督周卜世軍散處巴縣涪州至是哈占疏言一乾
等素習奸狡若仍留舊地恐復為患請移之陜西
懦弱者歸農強壯者分各營效用
上嘉所奏協宜如請行又言慶陽協所轄之潼關商州神
道嶺金鎻關四營距慶陽道遠應歸固原鎮統轄
富平營分防六縣汛廣兵单應扵郿縣營分兵百
名增隸疏下部議從之二十二年授兵部尚書二
十四年四月調禮部尚書十一月以疾乞休自述
前此當吴逆作亂捐軀思效晝夜拮据者十年積
勞成病得
旨哈占前任川陕總督值大兵進征雲南屡奉旨催促始
隨他人之後前往未曾立功乃妄稱捐軀思效晝夜拮
据著嚴行申飭仍殚力供職以贖前愆二十五年八月
卒年五十有五
雅賚
雅賚滿洲正藍旗人姓納喇初為王府長史兼佐
領
聖祖仁皇帝康熙十三年九月
命署副都統率兵駐防江寕未至奉
命移駐安慶時逆藩耿精忠叛應吴三桂遣賊將由福建
䧟江西廣信建昌饒州三府及湖口彭澤二縣
上遣安親王岳樂為大將軍統師赴南昌
詔雅賚與署副都統阿喀尼參贊軍務先由安慶移兵勦
賊彭澤十一月雅賚同阿喀尼進征偵知彭澤城
北小姑山有賊二百餘㩀守先遣兵攻勦賊結水
寨發鎗礟拒戰我兵繞其後陟山而下奪勇分擊
斬偽千總陳三省餘賊多創衂及溺水死者獲賊
船二取其軍噐遂進薄縣城城西臨大江南北皆
巖巒路險峻乃督兵趋其東陟山坡樹雲梯登城
賊不能抗縦火焚城中廬舍開東門出遁我兵追
擊之殱殪大半獲偽劄及軍器無算遂進征湖口
偽遊擊周立龍偽守備周立虎率兵二百餘來降
會安親王軍至賊聞風棄城遁都昌安親王令雅
賚同阿喀尼勦賊都昌至則賊復竄往鄱陽湖復其
城偽監軍道葉甲偽都司周羅王錫等乞降十四
年二月雅賚同阿喀尼率水師勦賊鄱陽湖先趋
五桂寨賊棄寨竄遁賊將黃浩旋合賊衆乘船迎
犯我軍分兩隊交戰賊敗卻追至梅溪瑞洪康山
湖汊壩口先後殪賊數千生擒二百餘口獲船數
百尋會陸路軍于苜蓿灣與護軍統領郎素副都
統珠拉禅等收復餘干縣城四月随安親王征建
昌賊將邵連登據常興山列營三十雅賚率首隊
兵由山左仰攻諸軍由右夹擊盡破賊營殱賊無
算連登中流矢死六月同都統霍特進征廣昌次
石峽天暑人馬疲渴猝遇賊伏我師稍卻雅賚直
前奮戰中礟沒于陣
賜祭葬如典禮諡襄壯予騎都尉世職以其子班第襲
世宗憲皇帝時入祀昭忠祠其世職既襲三次循例停襲
今上乾隆十五年
詔核八旗世職之以死事䘏叙而襲次已滿者
特予恩騎尉世襲罔替復以雅賚之四世孫德慶襲
滿丕
滿丕滿洲正藍旗人姓伊爾根覺羅自其曾祖珠
瑚逹以來世管佐領康熙十一年由贊禮郎授理
藩院主事十四年遷刑部員外郎十九年授監察
御史兼襲管佐領二十五年五月御史李時謙疏
論刑部勘鞫原任奉天府通判戴純責處雇工人
傷重殞命讞證參差遽坐故殺擬絞請
敕法司詳勘刑部奏李時謙滿丕于法司會議處共言此
案宜改輕由戴純之兄工部員外郎戴綸有賄嘱
情弊並得
旨下法司再審法司以聽許賄嘱定讞戴純仍擬絞戴綸
李時謙滿丕並革職二十八年李時謙以廷臣薦
舉復原官滿丕隨都統郎坦赴尼布楚與俄羅斯
使人費耀多囉等議地界毁雅克薩城而還時
駕幸古北口外行圍滿丕詣
行在奏事處乞代奏願往歸化城北路軍營效力
得
旨滿丕從雅克薩來不必出征暫在行圍之處随朕進京
二十九年六月授理藩院郎中偕員外郎鄂齊爾齎
敕宣示噶爾丹七月
上命裕親王福全統師往烏蘭布通
親臨邊塞
指授方略滿丕持噶爾丹奏章還呈
覽于古北口
御營又奏言噶爾丹賊壘與大軍相拒不過百里臣願往
軍前擊賊
上可其奏遂赴烏蘭布通領火噐營發鎗礟擊敗賊衆得
頭等功牌是年擢内閣侍讀學士眀年遷内閣學
士三十一年二月遷理藩院右侍郎明年轉左三
十三年五月將軍費揚古奏噶爾丹遣人至言欲
通貢偵知有男婦三千餘隨行
上命滿丕馳往歸化城詰問來使遣之還仍以噶爾丹奏
章呈
覧七月
詔費揚古進師圖拉尚書阿喇尼率蒙古兵為前哨
諭稱滿丕效力之心甚殷可協同阿喇尼經理馹站尋以
圖拉無警撤回三十四年七月
命往歸化城北協理軍務至則散給噶爾丹使人梅宰桑
等餱粮宣
敕遣還十一月同副都統阿南逹率喀爾喀兵進駐四子
部落蘇尼特部落兩界要地偵偹三十五年二月
上親征噶爾丹由中路以費揚古為大將軍出西路滿丕
分管自京派發西路之兩藍旗兵由翁金至圖拉
五月破賊于昭莫多七月奉
詔還歸化城察奏凱旋官兵行粮及撫輯降人諸務九月
自請仍赴費揚古軍同駐喀喇穆掄地十一月奉
詔移駐喀爾喀遊牧界外塔拉布拉克偵防噶爾丹侵掠
三十六年閏三月收降噶爾丹属人扎木素等由
馹逓送歸化城安插奏述扎木素言噶爾丹前在
薩克薩圖呼哩克夜聞大礟三聲随有瀚海旁採
捕之人驚告以瀚海飛塵若霧兼聞礟聲大兵已
逼近矣衆皆惶恐擾亂噶爾丹避徙十有六日至
哈薩克圖哈喇阿濟爾罕地扎木素不願從行逸
出來降奏至
報聞未幾噶爾丹果竄死阿察阿穆塔台費揚古班師
上召滿丕還京列議政大臣予雲騎尉世職三十七年三
月同尚書馬齊副都統烏逹禅出邊莅喀爾喀諸
部會盟三十八年六月兼鑲黃旗滿洲副都統三
十九年十一月
命往四川總統調發官兵勦撫番蠻四十年二月同提督
唐希順奏分兵三路攻復打箭爐駐兵木鴉十二
月奏鴉隴江濱瞻對喇衮革布什咱綽斯甲布諸
土目各率所属戶口投誠繳明代印信號紙應請
授五品安撫司之職其副為六品土百戶
頒給印信號紙下部議從之四十一年三月擢正藍旗蒙
古都統五月
召還京四十三年九月以疾乞罷
命原品休致五十二年卒子蘇保襲雲騎尉
欽定八旗通志卷一百七十六
