欽定四庫全書
欽定八旗通志卷一百三十二
人物志十二
宗室王公傳十(追封多羅誠毅勇壮貝勒穆爾哈齊襄敏固山貝子務達海)
(勒原封鎮國公漢岱平追封多羅篤義剛果貝巴雅喇多羅安貝勒杜度)
追封誠毅勇壯貝勒穆爾哈齊
穆爾哈齊
顯祖宣皇帝第二子以功
賜號誠毅歲乙酉四月從
太祖高皇帝征哲陳部值大水遣衆兵回留八十人略地
而前有嘉哈部長蘇庫賚呼者密告哲陳部主於
是托摩和章嘉巴爾達薩爾滸界藩五城俱集兵
以待
上執麾前進穆爾哈齊及近侍延布禄烏靈阿隨
上直入重圍殺二十餘人敗其衆敵奔界藩争赴渾河遁
穆爾哈齊復隨
上渡河追躡其後至吉林崖立其巔見兵由旁徑來
上慮為敵所見去冠纓隠身以待射其前至者一人貫其
脊而殪穆爾哈齊又射殪其一餘多墜崖死
太祖曰今日之戰以四人而敗八百之衆乃
天助我也天命五年九月穆爾哈齊以疾卒年六十
上親往奠順治十年六月追封多羅貝勒諡勇壯爵除
襄敏固山貝子務達海
務達海誠毅貝勒穆爾哈齊第四子天聰八年十
二月授騎都尉崇德三年任刑部左參政四年八
月封三等輔國將軍五年二月任鑲白旗副都統
十一月隨鄭親王濟爾哈朗圍錦州偵知敵於杏
山塔山間運糧芻夜略之擒斬甚衆七年六月擢
刑部承政先是務逹海隨貝勒阿巴泰征明分略
山東登州未至離衆先歸八年七月部議削世職
罷副都統任
上免之祇奪所賞俘獲入官順治元年四月隨睿親王多
爾衮入山海關定燕京敗流賊李自成二年二月
叙功晉封二等輔國將軍四年正月以議鄭親王
造府踰制罪瞻徇削世職六月晉一等輔國將軍
九月晉三等鎮國將軍五年三月同都統阿頼等
駐防漢中是年晉固山貝子六年四月同鎮國公
屯齊哈輔國公巴泰往大同更代英親王阿濟格
討叛鎮姜瓖八月仍
命阿濟格赴大同務達海還京七年五月任議政八年五
月攝都察院承政十一年十二月同定遠大將軍
世子濟度統官兵往福建征剿鄭成功中途疾
命回京十二年五月薨諡襄敏爵除
原封鎮國公漢岱
漢岱誠毅貝勒穆爾哈齊第五子天聰八年十二
月授騎都尉尋封一等奉國將軍崇德二年四月
與議政六年八月隨
上征明圍松山敗明總兵吳三桂等漢岱率所部追擊大
破之七年隨饒餘貝勒阿巴泰攻明薊州河間景
州克兖州十二月即軍前授兵部承政八年六月
凱旋
賜銀二百兩縀六疋順治元年四月隨睿親王多爾衮入
山海關擊敗流賊李自成叙功晉三等鎮國將軍
十月隨定國大將軍豫親王多鐸南征至潼關連
破流賊前營旋同副都統伊爾德侍郎尼堪等由
南陽路趨歸德克一州四縣四月渡淮克揚州獲
船百餘十月
賜金二十五兩銀千三百兩三年正月授鑲白旗滿洲都
統五月同貝勒博洛趨杭州追擊明魯王朱以海
於台州是月晉一等鎮國將軍十一月同貝勒博
洛進征福建破明唐王朱聿鍵之總兵師福於分
水關入崇安縣撫定興化漳州泉州叙功晉輔國
公五年四月同貝子屯齊征陜西逆回會總督孟
喬芳已擊斬米喇印丁國棟遂奉
命同謙郡王瓦克達貝子尚書等赴英親王軍駐防大同
六年七月隨親王滿達海𠞰賊朔州寧武克其城
移師攻遼州賊迎戰漢岱偕護軍統領希爾根擊
敗之並降屯留襄垣榆社武鄉等縣七年十二月
任吏部尚書兼攝正藍旗都統八年二月調刑部
尚書三月以不陳奏英親王私藏兵器事削世職
罰鍰五月晉封鎮國公九年四月復調吏部尚書
七月隨定遠大將軍敬謹親王尼堪征湖南瀕行
賜蟒衣鞍馬弓矢刀帶等物十二月敬謹親王戰殁
上命貝勒屯齊代其軍漢岱亦合營十年三月擊敗明桂
王朱由榔之秦王孫可望等兵十一年十月追議
隨敬謹親王戰没罪削爵十二年正月復任吏部
尚書二月加太子太保八月封鎮國將軍品級十
三年四月以河西務鈔關員外郎朱世德虧課萬
餘兩戶部援
赦免罪吏部亦弗置議廷議解漢岱任
諭曰漢岱於湖南失事情罪重大考之成憲即應正法朕
念係宗室姑從寬免且加任用乃不思感恩報效圖盖
前愆反依阿蒙蔽負朕大恩本宜重處復念宗室從寬
着革任削太子太保鎮國將軍品級爵除
追封多羅篤義剛果貝勒巴雅喇(子拜音圖)
巴雅喇
顯祖宣皇帝第五子
太祖高皇帝之弟初授台吉歲戊戌正月
太祖命與長子禇英征安楚拉庫路夜取屯寨二十降萬
餘人
賜號篤義丁未年四月
命征東海窩集部取赫席赫鄂謨和蘇嚕佛訥赫托克索
三路俘二千人天命九年九月薨年四十有三順
治十年五月追封多羅貝勒諡剛果爵除巴雅喇
第三子拜音圖初於天聰八年四月
太宗文皇帝加恩宗室授為三等子爵與功臣同六月隨
貝勒阿濟格迎察哈爾來降之土巴濟農九年十
二月授鑲黃旗都統崇德元年五月隨武英郡王
阿濟格征明略保定府攻安肅縣克之九月師還
十月同諸王大臣以所獲陳獻
篤恭殿前部臣差等以聞
上曰朕聞拜音圖不忘君上俘獲之時即簡選收藏携歸
進獻具見敬忱甚為可嘉十二月從征朝鮮以騎入其
城收其輜重三年十月睿親王多爾衮征明同都
統圖爾格敗敵於董家口毁邊牆入克青山關下
四城六年八月議拜音圖弟鞏阿岱隨大軍圍錦
州時臨陣退縮罪下王大臣會鞫拜音圖拂袖出
坐徇庇論死得
旨革職罷都統任並罰鍰尋率兵助睿親王軍於錦州復
同貝勒多鐸圍守松山七年六月復都統任順治
二年正月隨豫親王多鐸敗賊將劉方亮於潼關
是月封一等鎮國將軍三月
賜繡服一襲四月南征克揚州以舟師破其兵於江南岸
六月同貝子博洛攻下杭州十月叙功
賜黃金八十白金四千鞍馬一三年五月授三等公尋隨
豫親王擊敗喀爾喀部兵晉封鎮國公五年十一
月晉封固山貝子隨英親王阿濟格戌大同六年
九月攻叛鎮姜瓖餘黨於沁州賊遁拔其城復圍
偽道胡國鼎於潞安殱之十月晉封多羅貝勒九
年三月以依附睿親王削爵幽禁黜宗室爵除
多羅安平貝勒杜度(子杜爾祜弼穆爾祜爾祜薩)(特)
杜度原封廣略貝勒禇英長子
太祖高皇帝孫也初授台吉天命九年喀爾喀巴約特部
台吉恩格德爾請移居東京杜度隨大貝勒代善
等徙其戶口來歸尋封貝勒天聰元年正月同二
貝勒阿敏貝勒岳託等征朝鮮屢戰皆捷朝鮮王
李倧懼遣使議和諸貝勒許之阿敏欲直趨其都
謂杜度可同往杜度變色曰
皇上乃吾叔父何可遠離耶遂與岳託等議定盟而還二
年二月
上征多羅特部
命杜度留守三年十一月隨
上征明薄京城明大同總兵滿桂宣府總兵侯世禄以兵
来援杜度與大貝勒代善等擊敗之又同貝勒濟
爾哈朗率兵略通州燬其船攻克張家灣
上班師至薊州遇明山海關援兵五千杜度等擊敗之事
具英親王傳十二月
命杜度統本旗兵往駐遵化四年正月明兵攻遵化杜度
逆擊斬其副將一獲駝馬千計五年七月
上征明以杜度留守六年四月大軍征察哈爾杜度仍留
守七年三月奉
命監築鹻場城五月明將孔有德耿仲明来降懼明及朝
鮮兵阻截杜度同貝勒濟爾哈朗阿濟格等迎之
於鎮江岸護其眷口輜重以來明及朝鮮兵不敢
追六月
詔問征明及朝鮮察哈爾三者何先杜度奏言朝鮮已在
掌握宜緩征如察哈爾來逼則征之若尚遠可先
取大同邊地秣馬以觀其勢如逼近察哈爾則往
征之察哈爾若敗遁即深入明境若破察哈爾天
下自然膽裂矣八年五月奉
命防守海州保邊禦敵崇德元年四月叙功晉封多羅安
平貝勒九月明將造巨艦百餘横截遼河為守禦
計守海州河口伊勤慎以
聞
命杜度濟其師敗却明兵而還十二月
上統兵征朝鮮遣杜度等護輜重後行
諭簡精騎略皮島雲從島大花島鐵山島至則居民先遁
焚其廬舍二年二月抵臨津江時冰已泮不可渡
忽一夕大雨雪寒甚冰復凝越日軍數萬徑渡狀
聞
上喜曰嘉祥洊至皆
天意也是月同睿親王多爾衮取朝鮮王妻所居之江華
島我師將渡江敵船百餘列兩翼以拒杜度等督
舟師衝入發紅衣礟敵遁我兵登岸復擊敗其兵
千遂克其城朝鮮降三年二月
上親征喀爾喀杜度同代善濟爾哈朗留守併監築遼陽
都爾弼城是月明石城島總兵沈志祥挈属来降
杜度運米濟之八月
命岳託為揚威大將軍征明杜度副之自密雲東北牆子
嶺入明兵千餘逆戰杜度督王延祚等擊敗之進
攻牆子嶺分兵入破明黑峪關古北口黃崖口馬
蘭峪等關尋岳託以疾薨於軍杜度總軍務與左
翼軍會於通州河西越京城西抵山西南抵濟南
降城克敵事具睿忠親王傳四年四月凱旋
賜馬二駝一銀五千八月
命管禮部事九月與貝勒濟爾哈朗等略明錦州寧遠五
年四月
上廵視義州杜度留守六月與睿親王多爾衮往代鄭親
王濟爾哈朗等於義州築城屯田七月明錦州兵
由城西北隅來犯敗之又克城西九臺小凌河西
岸二臺尋聞明總督洪承疇率兵四萬營杏山城
外遂同諸王貝勒等迎擊敗其騎卒掩殺至城壕
又率右翼兵伏寧遠路明兵自關内運米錦州殺
其步卒三百餘八月前往錦州斬明兵出樵採者
八十六人又率師往杏山誘擊敵兵偵松山兵出
馳赴之三戰三捷敵遁九月代還十二月復同睿
親王等代鄭親王圍錦州六年二月攻廣寧山城
擊斬明松山援兵二百四十及錦州兵之出獵小
凌河者百七十餘人三月以聽從睿親王離城遠
駐遣兵私回論削爵奪所属戶口
詔從寬罰鍰六月復圍錦州明關内援兵出松山戰敗其
衆追逐五里許八月從
上親征九月
駕還留杜度圍錦州七年六月薨於軍年四十有六時諸
王貝勒等方集
篤恭殿會議出征功罪而杜度之訃適至
上為之罷朝
命護軍統領圖頼等往奠以其長子杜爾祜降襲鎮國公
雍正二年立碑紀功杜爾祜初封輔國公崇德六
年八月隨
上圍松山敵夜遁諸將士相繼追擊杜爾祜恐後有敵兵
少待已而無至者亦隨衆追擊大破其衆七年三
月隨大兵圍錦州祖大夀以城降
詔杜爾祜還京六月降襲其父爵為鎮國公十月參領拜
山等首其怨望論削爵黜宗室籍順治元年十一
月隨定國大將軍豫親王多鐸南征有功二年二
月復封輔國公入宗室十月叙功
賜黃金五十白金二千五年九月隨鄭親王濟爾哈朗征
湖廣六年四月敗賊於永興抵辰州賊渠一隻虎
遁追擊之進𠞰廣西定全州七年正月凱旋
賜白金六百事具鄭獻親王傳八年二月晉封多羅貝勒
九年十月任議政大臣十二年二月卒年四十有
一諡曰慤厚以杜爾祜第五子敦達降襲固山貝
子康熙十三年九月卒諡恪恭以敦達次子普貴
降襲鎮國公三十七年四月
諭宗人府察行走勤惰議奏普貴原有瘋疾今雖愈不便
令其行走應革退
上以普貴向來行走尚優既稱瘋疾已痊仍着照常行走
雍正元年十月以病削爵
命普貴第十一子智保降襲輔國公三年正月卒以普貴
第十三子蘇保襲封輔國公四年十二月卒以普
貴第七子誠保襲乾隆十九年九月卒諡温禧以
誠保次子慶春襲封奉恩輔國公三十八年六月
卒以慶春長子恒寧襲杜度第二子穆爾祜天聰
九年五月
命隨貝勒多鐸率師入寧錦界立營以牽制明兵使毋援
山西仍沿途略地獲馬二百餘克臺一崇德元年
封輔國公七年十月以怨望削爵黜宗室籍順治
元年十一月隨定國大將軍豫親王多鐸南征剿
流賊李自成先後破其二營賊犯我前鋒兵同參
領鄂博擊敗之我軍近山設伏有賊自山上來犯
又敗之二年授三等鎮國將軍復入宗室三年叙
功晉一等鎮國將軍五月隨豫親王多鐸追騰機
思擊敗土謝圖汗及碩雷汗兵四年三月封輔國
公五年十二月大同總兵姜瓖叛穆爾祜奉
命同敬謹郡王尼堪等討之師至寧武關擊敗賊兵及左
衛賊兵之來犯者六年十月晉封固山貝子九年
七月隨定遠大將軍敬謹親王尼堪征湖南
賜蟒衣鞍馬弓矢師至衡州敬謹親王尼堪戰殁
上命貝勒屯齊代其軍與穆爾祜合營三月明桂王朱由
榔將孫可望與都督馮雙禮軍合我師擊諸周家
坡獲馬七百十一年十月議隨敬謹親王戰殁罪
削爵穆爾祜次子長源於順治十六年降襲三等
鎮國將軍品級康熙三十四年病削爵子察爾岱
降襲三等輔國將軍品級雍正十一年八月卒子
諾爾博降襲三等奉國將軍品級乾隆二十五年
以病休次年卒子鳳文降襲奉恩將軍品級四十
年授三等侍衛五十年授護軍參領杜度第三子
特爾祜崇德四年八月封輔國公六年隨大兵圍
錦州敗明兵杏山松山間七年三月明總兵祖大
夀降特爾祜移師駐塔山尋克之十月以怨望削
爵黜宗室籍順治元年隨睿親王多爾衮入山海
關破流賊李自成追至望都十一月隨定國大將
軍豫親王多鐸南征敗流賊於潼關二年二月封
輔國公復入宗室十月叙功
賜黃金五十白金二千六年十月晉封固山貝子十五年
二月卒年四十諡恪僖十八年以特爾祜次子噶
爾哈圖降襲鎮國公康熙二年卒以其第三子登
塞降襲輔國公十二年以登塞係貝子之子改封鎮
國公六十一年十二月任宗人府左宗人雍正元
年以老休二年卒諡恪恭子瑟爾臣襲輔國公四
年二月任鑲藍旗蒙古都統四月任宗人府右宗
人九年管正白旗覺羅學乾隆五年轉左宗人十
五年八月卒諡温僖子額爾經阿襲奉恩輔國公
二十年八月卒次年二月以瑟爾臣次子德明阿
襲三月授散秩大臣二十二年以庸惰削爵子德
尊降襲三等鎮國將軍杜度第七子薩弼崇德七
年以兄杜爾祜穆爾祜特爾祜等怨望削爵黜宗
室籍薩弼亦從坐順治元年四月隨睿親王多爾
衮入山海關擊敗流賊追至望都縣二年二月封
輔國公復入宗室三年隨順承郡王勒克德渾征
流寇一隻虎於荆州率本旗護軍屢敗賊衆凱旋
賜黃金五十白金千六年十月同親王滿達海剿賊於朔
州寧武並有功十月
詔還京晉封固山貝子十二年二月卒年二十有八諡懷
愍次子固鼐降襲鎮國公十五年三月卒諡悼愍
十八年以薩弼長子巴鼐襲封鎮國公康熙二十
三年正月卒子阿布蘭降襲輔國公五十七年授
宗人府右宗人五十八年任鑲藍旗滿洲都統五
十九年預議政六十一年十一月遷右宗正雍正
元年三月
上諭公阿布蘭人謙和自
皇考任用以來所交事務一心勤慎效力晉封多羅貝勒
二年以奏事不敬降輔國公五年坐擅以
玉牒底本私示隆科多削爵以巴鼐孫法爾善襲乾隆元
年六月卒諡和慤次子禄慶襲封奉恩輔國公二
十三年坐守護
陵寢儀樹不謹降三等鎮國將軍二十七年四月卒以禄
慶長子倫成襲
欽定八旗通志卷一百三十二
