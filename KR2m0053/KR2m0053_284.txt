定八旗通志卷二百七十
表一(封爵表)
封建之制聖人之不得已也聖人立法恒鑒窮萬
里以外而慮周百世以後豈不知裂土分茅星羅
碁布足以啓併吞割據之患哉惟是元萌黃牙肇
生衆庶不能獨立無侣也必漸有聚落焉不能遞
相君臣也必漸有材智較勝者為之綂率焉綂率
既久君長之勢遂漸定各自奉其君長列國之勢
遂漸成聖人首出其始亦一君長耳厥後德盛化
神為衆君長所歸附遂總馭而定一尊然不能盡
除其君長以拂衆情又不能聽其紛然争競無所
限制也於是因已成之勢分疆畫界使民區以國
國立以君而國君共隸於天子如臂指相維以居
高控下而已古初質樸民氣尚淳然小之有夙沙
大之有蚩尤已不能使之全靖矣迨周衰弊極併
為七國龍虎啖食垂百餘年而秦乃一之遂改郡
縣非秦之法制能度越三五也古聖人當不能不
封建之時雖明知其弊亦沿而不改秦適值可罷
封建之時且目擊其弊故戒而不為古今勢異此
之謂矣自時厥後凡封建者必肇亂即唐不封建
而藩鎮世及明惟使諸王統兵而不使統民亦皆
肇亂知分藩立國斷非後世所可行雖古聖人生
於後世亦斷不以封建禍天下也我
朝龍興東土
開國時駕馭䧺才驅策羣力僅異姓王四人三蘖既平惟
天潢乃錫王爵而皆無分土其五等之班以酬勲
舊者雖盟同帶礪亦第褒以嘉名不復繫銜以郡
國至子孫承襲則王公侯伯子男皆一一繪列宗
圖恭呈
御覽
鑒别能否擇而畀之亦不似古之諸侯自相授受於中
襲爵之人又皆量才器使世禄而不世官盖展親
崇功雖準古義而於世及之内仍寓選舉之大權
此誠非十紀以来用封建者之所及亦非三代以
後徒廢封建者之所及矣謹自
開國以至今日分門臚列各詳其始封與其世襲之次仿
史記年表之例具列如左
封爵表一
宗室封爵表一(親王一)
欽定八旗通志卷二百七十
