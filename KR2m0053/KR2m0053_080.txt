欽定四庫全書
欽定八旗通志卷六十六
土田志五
土田規制
奉天規制
國初創業東土扈從將士按旗分處各有定界繼因
歸附益衆糧不足支展邊開墾移兩黃旗於鐵嶺
兩白旗於安平兩紅旗於石城其兩藍旗所分張
義站靖遠堡地瘠以大城地與之
順治元年定諸王貝勒貝子公等准於錦州各設
莊一所其額外各莊令其退出
又定差往蓋州收税領催給園地十晌
又定分撥地畆緣邊次第挨給若不論疆界挑選
膏腴徇情𣲖撥者佐領領催分别罰責
又定錦州蓋州各官莊屯非奉
欽賜者概令退出
又定自京城來人員曾將伊原給地繳部者准給
熟地未繳者給草萊地五晌若有餘丁者著該管
官具結給與草萊地
五年題准沙河所以外錦州以内八旗官員家丁
每名撥給地六晌
又題准官員莊屯兩黃旗設於沙河所兩白旗設
於寧遠州兩紅旗設於塔山兩藍旗設於錦州
八年覆准山海關外荒地甚多有願出關墾地者
令山海道造冊報部分地居住
十二年題准遼陽鐵嶺至山海關另設邊界八旗
莊地多有在邊外者相沿已久不必遷移今照舊
種住惟酌量邊界開門勿悮耕穫
康熙十二年題准凡欲往
盛京領地設莊護墳者若將在京所受壮丁地退出
准撥給
盛京熟地不願退出者撥給荒地
十九年八月戶部郎中鄂齊禮踏勘
盛京滿洲新開蒿地奏言東至撫順西至山海關南
至蓋州北至開原計田萬頃有竒徵收錢糧約僅
有萬兩據將軍言若將滿洲自開地畆盡撤入官
恐難度日
上是之
又戶部議准
盛京未墾荒地荒田一百五十四萬七千六百餘晌
内除
皇莊喂馬打草地二萬二千四百餘晌仍有一百五
十二萬五千二百餘晌應將此地畆註冊有民願
開墾者州縣申報府尹給地耕種徵糧若旗人有
力願墾者亦將人名地數呈明註冊若自京城移
往官兵人等有將在京地畆退還願領
盛京地畆者將彼處旗人墾出餘地并未墾荒地酌
量撥給得
旨盛京田地關係旗丁民人生計最為緊要著爾部賢能
司官二員前往會同奉天將軍副都統侍郎等及府尹
將各處田地清丈明白務令旗民咸利設立邊界永安
生業
又覆准奉天新來之民界内安插緣由次第墾種
其原在旗界内居民有願移於民界内墾種者有
仍願在旗界内墾種原地者聽從其便至旗人民
人力不能開墾荒甸又復霸佔者嚴查治罪
二十四年四月
諭大學士明珠曩者每一夫田撤還一晌之田近日丈量
各旗有察出溢額之田今兹撥給何以不給此等田而以
百姓開墾之田四百頃撥給耶其令戶部堂官察溢額
之田現有若干及以百姓開墾之田因何撥給詢問明白
同戶部堂官面奏
二十五年題准錦州鳳凰城等八處荒地分撥旗
丁民丁給牛屯墾每十六丁内二丁承種餘十四
丁助給口糧農器
又題准黑龍江默爾根地方戶部各差官一員監
看耕種默爾根令索倫達呼爾官兵耕種黑龍江
令
盛京官兵耕種
又題准鳳凰城等八處差大臣三員司官八員前
往會同
盛京將軍戶部侍郎酌量屯墾
是年十二月
諭大學士等日者遣部員自吉林烏喇至黑龍江以蒙古
錫伯達呼爾索倫等人力耕種田榖大穫夫民食所關
至重來歲仍遣前種田官員以蒙古錫伯達呼爾索倫
等人力耕種郎中博竒所監種田地較諸處收穫為多
足供蹕站人役之口糧又積貯其餘榖博竒效力視衆
為優其令註冊此遣去諸員可互易其地監視耕種博
竒又復大穫則議叙之
二十六年十月
諭大學士等黑龍江官兵口糧關係至重屢次轉運米數
並黑龍江默爾根地方所種米數宜加察明盛京等處
運米為久遠禆益之計當周詳區畫又發遣彼處遊手
無事之人甚多其口糧作何酌給前至黑龍江一帶乃
徑直通衢往來轉輸斷不致稍有阻滯如蔡毓榮等巨
富之人并殷實之家槩予口糧殊覺未當彼處漢軍皆
著察出披甲當差遊手無事之人可分設官莊廣開田
畆以為恒産令戶兵二部賢能司員迅往逐一察明確
議具奏
二十八年
諭奉天等處旗民田地所立界限不明著將各部賢能司
官具題差往會同盛京戶部侍郎及該府尹將旗民田
地並牧厰逐一確查各立界限詳定具奏
戶部郎中鄭都等疏言臣等遵
旨會同
盛京戸部奉天府府尹親往各屬地方詳察旗民地
畆分立界限嗣後不許旗人民人互相墾種以滋
爭端如有荒地餘多旗民情願墾種者將地名畆
數具呈
盛京戶部在各界内聽部丈給庶界地分明旗民各
安生業不致互相爭告
詔從之
二十九年黑龍江將軍薩布素䟽言默爾根居住
之總管索倫安諸祐等每年耕種官田二千餘晌
令官兵移駐默爾根請即以此項成熟之田分給
耕種
詔從之
三十二年議准
盛京旗人所種地畆每年地一晌徵豆一關東升草
一束令將地畆丈量不論何屬之人俱照八旗十
三城所管地界交與協領城守尉等催追
三十七年
諭著停止差往種地嗣後不必具題如差往種地再行頒諭
三十九年題准旗人所種地畆交該管官員催追
五十五年覆准旗人開墾地畆令該管官員出具
保結呈報
盛京戶部其民人開墾地畆仍在地方官處具呈轉
報
盛京戶部准其開墾將墾過地畆於年底彙冊報戶
部查核
雍正二年議准
盛京旗人所種地畆仍照舊例在河界内種地即將
彼界協領城守尉為督催之員佐領防禦驍騎校
為經催之員如有抗欠不交者該督催官員即行
拘拏治罪如有催追不完之數計分數題參
四年議准
盛京旗地自康熙三十二年輸草豆以來未經查丈
檔冊舛錯旗民彼此爭告經年不絶將王以下至
閒散宗室
盛京所有莊屯内管領莊頭壮丁捕牲人等名姓居
住村莊查明係何王府及何閒散宗室之人行文
八旗分别造冊送奉天將軍
盛京戶部以備查丈地畆之大臣會同核對仍將查
丈過地畆若干輸納草豆若干造冊具題查核
又覆准
盛京地畆令奉天將軍府尹戶部侍郎會同差往丈
量地畆大臣將十四城界内分為十四分旗地民
地公同𣲖出賢能官員會同查丈其
皇莊捕牲人
三陵内佐領官兵屯莊執事人閒散人等千丁驛站臺上
園丁戶禮工三部屯莊官丁僧道各項人等地畆
率領伊等該管官公同查丈務期詳悉清楚無致
遺漏隠匿丈完之日將丈過地畆數目造册送部
倘有隠匿不清之處日後發覺將查丈官從重治
罪
又覆准寧古塔船厰等處設立州縣打牲烏喇離
船厰甚近著船厰知州兼轄管理其拉林河等處
地畆不准開墾交與白都訥新設知縣嚴行禁止
又覆准船厰等處開墾地畆禁止旗民互相典買
又覆准赫爾素等驛站各邊地之驛站所有近城
之公旗莊屯寧古塔所有之開熟田地亦如奉天
府屬之州縣照每畆三分錢糧例交納若有附於
原主名下未經查出者佃戶首報該縣給與印票
即令其交納錢糧不許原主侵佔
十一年題准喜峯口駐防兵丁一百名將鐵門關
外大屯官地分給每名給地一頃十有五畆七分
有竒菜園四分有竒令其耕種照民例分别科則
按畆輸租租銀留充兵餉
乾隆二年覆准黑龍江湖蘭地方設立官莊令
盛京將軍於八旗開戶人内選能種地壮丁四百名
挈帶家口前往開墾每壮丁一名撥給地六十畆
蓋給草房二間每十丁合編一莊共設官莊四十
所每十莊設領催一名共設領催四名管理由
盛京遷移家口每丁給碾磨銀五兩其家口每人給
整備行装銀二兩沿途各給口糧撥驛站車輛送
至吉林由吉林撥運糧船仍給口糧送至湖蘭初至湖蘭
每丁給冬夏衣帽其家大口每月給糧二斗四升
九合小口半之每開墾地六畆給籽種二斗每莊
給牛六頭如有倒斃動支庫貯牛價銀買補再湖
蘭安駐兵丁各有墾種地畆不能代官莊人等助
墾於每莊額給牛六頭外各多給牛二頭令全出
已力墾種此牛如有倒斃無庸補給每牛一頭月
給牛料糧一石二斗其家口糧給一年牛料糧給
兩月皆停止每丁所受之地歲納粗細糧三十石
第一年免輸第二年交半第三年全納再委撥官
兵採木造屋每間各給四兩飯銀動支庫銀倉糧
令該將軍等分晰歸欵奏銷竢安設官莊事竣令
盛京將軍於八旗開戶人内再察有願往湖蘭墾種
官地之人應增設官莊若干再議具奏
六年議准湖蘭地方寬衍可設官莊之處尚多應
將前設四十官莊内閒丁一百三十八名選擇五
十名增設官莊五所撥地開墾每名給地六十畆
及牛種器具口糧並每年應納糧數均照二年之
例但選撥官莊閒丁不比他處移住其每丁應給
房二間每間給銀四兩五錢令其自行蓋造無庸
别撥兵丁其餘丁備補各莊空闕
七年議准湖蘭左近温德亨山並都爾圖地方土
性肥饒水草佳美應將
盛京將軍所送願墾官地開戶人内選能種地壮丁
五十名增設官莊五所撥地開墾其資送及撥給
田房牛種器具衣帽口糧並應納糧數均照二年
之例再六年增設官莊五所合之此次所增官莊
五所已足十莊之數亦照例增設領催一名管理
九年二月議政大臣和碩裕親王廣禄等議得副
都統巴寧阿所奏開墾拉林地畆移駐滿洲一事
以今年出派本處人丁一千五百名盡力開墾得
地七百五十一頃二十一畆將此地即令原派一
千五百人耕種明年再添派人丁六百名開墾又
可得地三百頃二年所得共一千五十餘頃給與
移駐一千戶滿洲均分每戶得地一頃有餘再者
修造房屋衙署雜事甚繁只前所派人丁六百名
不足供役請添派六百名給與塩菜銀兩及採辦
牛隻犁鏵各費用即於吉林庫存項下動支仍令
盛京戶部照數歸欵如此則一千戶滿洲地畆房屋
可以按期完成等語查臣等議政處原議一千戶
滿洲每名給地三頃後經侍郎三和具奏二年内
只能開墾一千六七百頃臣等續議且以二年内
所墾均給外其餘隨其力量遞年補墾足額咨行
在案嗣於乾隆八年九月奉
旨前據將軍鄂彌達等赴拉林阿爾楚喀踏勘地方將
應撥給移駐一千名滿洲之地派本處官兵令第一
年開墾一千二百頃次年開墾五百頃于甲子年秋
間遣去駐劄等因具奏迄今一載所墾地畆不敷原
奏數目只開墾七百餘頃此皆鄂彌達並不以事為
事之所致也鄂彌達著交部察議其未墾地畆著交
新任將軍博第務照原奏數目開墾如其難得量其
所得若干預報該部將派往之人合地畆數目先行
撥往欽此欽遵亦在案巴靈阿博第自應遵
旨辦理今尚未辦遽議添派六百名開墾與原降
諭旨不符巴寧阿所奏均無庸議請交該將軍博第將
原派人丁一千五百名内儘力通融耕種熟地仍
將去年開墾未完地二百五十頃補墾足額所有
已墾之七百五十餘頃著八旗先派七百五十人
前往其未墾之二百五十頃俟墾足後仍派二百
五十戶續行遣往以足一千之數奉
旨依議
二十年十月大學士忠勇公傅恒等議覆將軍傅
森奏稱今年海溝耕種開懇地五百頃出長榖苗
尚屬茂盛因雨水過裕稍缺晒晾其收割登場者
僅得粟米一千六百七十石稗米五十石蕎麥八
百三十石俱收入新倉存貯再修理副都統衙署
三十六間五百戶滿洲住房二千五百間現已完
八屯共掘井三十二眼查乾隆九年移駐滿洲一
千戶每口每日給米八合三勺今所移五百戶自
伊等到時起至秋收時止應給八個月口糧所收
新墾榖石不敷給與請于拉林存倉榖内動支等
語臣等去年會議將拉林阿爾楚喀地方盡數籌
畫可㨂選滿洲三千名分為六起遣往今此項遣
往兵丁自丙子年起程應行給與銀兩房間地畆
俱照前次一千名滿洲之例辦理奉
旨依議
二十一年十一月兵部具奏據吉林將軍覺羅額
勒登咨稱拉林所管瓦琿地方修蓋房屋備第一
起五百戶滿洲居住茲已完竣其本年收成榖石
亦已報部請于丁丑年春季地未泛漿之前遣第
二起前往方可不悮耕種
二十二年十一月兵部具奏據吉林署將軍傅森
咨稱今年西溝地方蓋造第三起五百戶滿洲房
間完竣請于戊寅年春季地未泛漿之前遣往
二十三年十一月兵部具奏據吉林將軍薩拉善
咨稱今年霍濟墨地方蓋造第四起五百戶滿洲
房間完竣請于己夘年春季地未泛漿之前遣往
皆奉
旨依議
二十四年十月奉
上諭内務府議駁得禄奏請莊頭應交米石折銀一案
辦理甚属錯謬盛京莊頭應交米石在本處尚有准
其折銀交納之例而錦州相隔三百餘里反不准其
折銀交納情理俱為倒置此案于本年正月奉旨交
議直延至九月底具奏即有移查何至延緩若是所
有會計司承辦之員著降二等調用其餘同司各員
俱著罰俸二年内務府總管及堂郎中俱著罰俸一
年
二十七年三月山海關副都統富黨阿奏言山海
關駐防原有官員飬贍地一萬二千四百八十餘
畆(原奏作一千七百八十晌)此内官員及寡婦等所應得數目
並未分别查辦又有菜園田畆亦未丈量查官員
等應得地數統算不及六千畆(原奏作千晌)其間餘剰
甚多請將此項餘地一體查丈除應給者照數給
與外其餘出之地酌辦飬贍鰥寡孤獨之戶奉
旨依議富黨阿此奏甚是但富黨阿如此陳奏彼處官
員必歸怨于伊未必實心遵奉著戸部派賢能司官
一員前往山海關協同富黨阿妥協辦理
五月戶部派員往山海關會同副都統查丈事竣
奏稱山海關原給官員地畆曾經侍郎塞爾赫丈
量造冊中有官兵墳葬之地及伊等祖上原得之
地康熙三十五年收地冊内並予開除今臣部委
員查丈既核與原册相符其伊等墳地及祖上原
得地均應准其開除
又奏山海關舊設駐防協領等二十一員俱給有
養贍地畆惟副都統一員及佐領八員乃乾隆八
年添設並未議給地畆其每年所食俸米係採買
供支造入兵馬冊内報銷在案今據該處丈出地
畆除照舊仍給官員及飬贍孤寡尚多贏餘請將
副都統一員佐領八員亦依原設官員之例給與
地畆其應領俸米請自次年春季起一體裁汰庶
帑項稍可節省而官員亦受其益
又奏查定例各處駐防官員之寡妻有情願守節
者准給期年半俸銀米今山海關駐防官員寡妻
因無期年半俸銀米向俱照伊夫原得地數辦給
整分未免過優嗣後請減半給與仍俟孀婦物故
或緣事回旗即將前項地畆撤回備用報部查核
又奏關外地畆較關内之地有間今官員應得地
畆若不將一年租榖按照俸米計算恐於官員無
益應請㨂選上地准照伊等俸米之數仍以六畆
為一晌副都統給與一百晌協領七十晌佐領六
十晌防禦五十晌驍騎校筆帖式各四十晌(謹案此處)
(晌數未便更改緣前文有六畆為晌句)其各官所得地畆應納錢糧
仍照舊在
盛京寧遠州旗倉交納
又奏官員地畆應以上則給予所剰中則下則地
足為飬贍官員寡妻及鰥寡孤獨人等之用但官
員之寡妻可以給與地畆其鰥寡孤獨人等若亦
給與地畆恐伊等不能辦理適為無益請派賢能
官二員會同地方官按地肥瘠酌定租數收租後
仍隨時價變銀存公照熱河地方飬贍鰥寡之例
每月給與錢糧銀一兩五錢俟孤子成立挑補披
甲即將養贍銀裁汰此係
聖主格外恩施與别項地畆不同且餘出之地向既不
納錢糧應免其報陞科則其每年用過餘剰各數
亦照熱河之例咨行正藍三旗核銷以清公項
又奏查康熙二十七年將山海關城守尉佐領移
駐
盛京所有官員菜園地五頃一十畆經戶部收存至
康熙二十九年派往山海關駐防之總管防禦等
以本身地畆呈部請换遂以五頃一十畆之菜園
給予後因歷任移换閱年已久協領防禦等官有
换得者有本身無地而與原任子孫同分地租者
有原任子孫仍照舊收佔者有曾經埋葬祖墳者
伏思此項地畆既經查明丈過除葬墳之區仍留
給本員子孫外其餘官地請依照各官品級給與
副都統六十畆協領二員各四十畆佐領八員各
三十畆防禦八員各二十畆另於各官飬贍地内
按數劃出以抵還原交本身地畆之人其有餘剰
則以充公為養贍孤寡之用俱奉
旨依議
三十一年三月奉
上諭戶部議覆侍郎英廉奏請丈出盛京旗民餘地准
令無地兵丁閒散人等認買一摺原為旗人生計起
見但此等無地人戸貧富不齊其有餘者置産必多
而無力之家未必能一力承買恐於伊等資計仍無
實濟因念該處冬圍兵丁一切鞍馬之資不無拮据
若將此項餘地内酌派徵租每年賞備資装於該兵
丁殊有禆益其應撥用若干及所餘地畆尚多或可
一體徵租存貯動撥或聽旗人認買毋致有名無實
之處新柱現在出差盛京著會同將軍府尹確勘實
在情形妥協定議具奏
是年四月尚書新柱等奏稱奉天旗人原頼種地
為生惟是其中貧富難齊在有餘之家凡遇可置
之産無不設法購覓而無力之家或專藉糧餉以
供養贍或耕數畆以資糊口日給尚屬拮据何能
出資置産若將丈出餘地准令無地兵丁認買即
使官為辦理極其嚴密而詭計影射以及私典偷
買等弊斷難悉除是地畆終歸有力之家而無地
旗丁勢必不能一力承買誠属有名無寔至於冬
圍兵丁係輸流派撥數年方值一次即有些微添
置實亦分所當然但一切鞍馬行装無一不湏製
備若所費稍多未免即至拮据迺蒙
聖主俯念兵艱恩施格外復為籌欵賞給俾得辦理有
資則其於生計自必漸次寬裕臣等通盤酌計原
丈餘地四十一萬八百餘晌加之移駐塔爾巴哈
台兵一千名隨缺地七千晌二共地四十一萬七
千八百餘晌内除應撥隨缺官員地一萬六千九
百晌令其照例納糧兵丁地四萬八千五百七晌
水沖沙壓學田水手公産等項地三萬九千九百
餘晌其餘地畆共三十一萬二千四百晌有奇(謹案)
(六畆為一晌然此處晌數俱仍来文未便以畆數核改蓋其竒零之餘數與開除之細目非按地確)
(查末由懸斷故只就原奏開載期於傳信無訛)一併入官但各該戶數載
經營一旦撤出未免有妨生計請即令原種人等
按數認種或有轉租於人者聽其自便應輸租銀
仍於該戶名下催追不許稍有諉卸如有事故情
願更替許其呈明本旗方准退領倘有拖欠租銀
以及寔係無力承種之戶俱由各該旗查明撤出
另行召種仍將徵租地畆花戶姓名原認地數四
至造具紅冊四分分送戶部及
盛京戶部將軍府尹各衙門存查其各處地畆高下
肥瘠不同租價難以畫一必湏分别等差方可永
遠遵照查錦州義州寧遠熊岳蓋州復州金州等
七城地土高阜人烟湊集應請作為上等
盛京廣寕牛莊海城遼陽等五城地雖窪阜不一尚
屬平坦應請定為中等岫巖鳳凰城
興京開原鐵嶺等五城或臨近海濱地多斥鹵或山
多沙石半屬荒磧應請定為下等其上等地畆上
則每晌酌擬租銀四錢八分中則四錢二分下則
三錢六分折中每晌銀四錢二分中等地畆上則
每晌酌擬租銀四錢二分中則三錢六分下則三
錢折中每晌銀三錢六分下等地畆上則每晌酌
擬租銀三錢六分中則三錢下則二錢四分折中
每晌銀三錢酌計每年共徵租銀十一萬二千四
百兩有竒令承種地戶各按地畆之高下分别輸
納每年派撥冬圍兵丁一千三百名每名應需
恩賞銀十五兩共需銀一萬九千五百兩應請即在此
項租銀内撥給其餘銀兩解交
盛京戶部存貯撥用應徵租銀請責成各該處城守
尉協領暨地方州縣照例分限督催動存各數由
盛京戶部按年另冊報銷其承催督催各官照例一
體考察以專責成再奉天地方錢多銀少此項餘
地租銀應請銀錢兼收以免易銀易錢之累每銀
一兩合大制錢一千文免其徵耗冬圍兵丁
恩賞即於所收錢文内撥給如有餘剰錢文照搭放兵
餉例辦理經戶部議准奉
旨依議
三十四年二月大學士劉統勲等遵
旨將戶部議覆侍郎瓦爾達條奏旗地原摺交將軍恒
禄侍郎瓦爾達閱看並令將該處情形逐一講論
據瓦爾達稱從前條奏此事原以該處旗人生計
艱難出典之地力難回贖計惟改典作租分别年
限給還原業主庶旗産不致轉為民業今閱戶部
覆奏民人因違例而撤地歸主固所以示儆而同
一違例出典之旗人不湏歸價即可得地是因違
例而轉得便宜於情理似未允協等語所議寔属
持平無可再議惟查
盛京出典地畆較近京旗地不同該處旗民交易均
属白契所開價值或係零星凑算或以什物准折
甚至隨意虚開皆所不免若照近京旗地之例依
典價按年遞減恐原契不無浮冐難以盡凴至向
例近京旗地官贖以後仍准原業主五限交銀或
指扣俸餉自行回贖今查該處旗人生計尤為淡
薄向例五年之限為期稍迫恐不及按限扣還應
請酌寬等語伏思該處旗民交易向來既惟用白
契其原價自不足凴查戶部從前辦理入官地畆
皆係按租定價即回贖近京旗地有契價較時值
過重者亦係體察租數據時核减歷經遵辦在案
臣等公同酌議請將此項民典旗地無論年分遠
近契價多寡總以現在租息為斷如核計租銀可
得一錢者量給價銀一兩均就租息之重輕定價
銀之多寡自可杜浮冒之弊先令地方官查照段
落履勘核實造册呈報戶部恭候
欽派大臣前往會同該將軍侍郎府尹覆勘定奪至該
侍郎所稱官贖之後旗人扣價還官請照向例酌
寬年限之處亦係為旗人生計起見查從前京師
官贖旗地准令原業主扣俸交銀俱係定限五年
今此項回贖地價可否准令十年扣交俾生計益
為寬裕出自
皇上天恩奉
旨依議
三十七年十二月將軍增海奏言
盛京本城各佐領下馬甲計前鋒二百名領催五百
二十八名馬兵四千八百六十八名共五千五百
九十六名分於六十六佐領每佐領有七十餘名
者八十餘名者九十餘名者額數多寡不一滿洲
蒙古有前鋒漢軍火器營無前鋒皆一體當差其
中傳事聽差看守城門衙門倉庫等俱係輪流行
走一月差竣仍得兩月寬閒曾經
皇上賞賚每人隨缺地六十畆以充生計至於額設步
兵八百名其中食一兩五錢之領催八十名食一
兩之步兵七百二十名而每佐領下領催或一名
或二名或並無領催其步兵或三名五名或十
五名二十名數既参差其所當差務計近城十六
堆用兵一百六十名邊門八堆用兵六十名八旗
二十四堆用兵一百九十二名又緝盗巡更查街
及傳事聽差等用兵一百四十餘名計每日必湏步
兵五百五六十名原額八百名内作兩班輪流寔
不敷用甚至有兼倍差遣者臣等細心籌畫請將
六十六佐領下馬兵不論原額七十名八十名九
十名截長補短皆以八十名為斷計共五千二百
八十名作為定額其餘三百十六名遇缺陸續裁
汰此項裁汰馬甲補為步營領催五十二名步兵
三百三十六名共三百八十八名合原數八百名
共成一千一百八十八名每佐領下定為步營領
催二名步兵十六名如此籌畫均勻則
盛京世僕俱荷
皇上恩膏差務均平閒暇時亦可以謀生理矣其裁汰
之三百十六名馬甲每年所餘錢糧除應給現增
三百八十八名步兵錢糧四千九百六十八兩外
仍餘銀二千六百十六兩入旗正項報銷其隨缺
地畆亦可節省是否有當伏祈
皇上睿鍳訓示奉
上諭將軍增海奏盛京各佐領下所有馬甲多寡不等
請裁馬甲添設步甲其餘剰錢糧并隨缺地畆入於
正項報銷一摺經軍機大臣會同該部覆准所辦非
是盛京額設馬甲並隨缺地畆皆為飬贍該處滿洲
而設今年久生齒日繁若將伊等應得分例裁汰入
官於伊等生計殊屬無益如現在京中八旗戶口繁
盛生計不無拮据經朕特沛恩施另賞鰥寡孤獨錢
糧以資生理其派往西安凉州莊浪寧夏兵丁俱照
所派之額在京挑補又添兵缺甚多每年多費帑金
不下數萬並無恡惜國家一切用度固應節儉然亦
只宜酌減無益糜費並查核不肖人員使不得從中
侵蝕至於正項應支之處豈可節省盛京滿洲皆朕
臣僕人丁日盛不敷養育尚宜酌量添給豈有轉將
伊等應得分例裁汰之理今各佐領下馬甲額缺不
均固宜均勻辦理但此項裁缺錢糧地畆亦宜斟酌
養贍多人著將裁汰之馬甲三百十六名錢糧交增
海等或添設步甲或添設養育兵惟期恩施普被其
隨缺地三千一百六十晌如何使衆人均有禆益之
處並著增海等定議具奏
三十八年正月增海奏應裁三百十六缺之馬甲
若添作步營領催五十二名步甲三百三十六名
合原有之八百名輪流差遣則無庸重叠出派而
更替有人伊等當差與生計俱不至貽悞應請仍
照前奏辦理其裁缺所䞉之銀兩除新添步營應
給四千九百六十八兩外仍餘二千六百十六兩
養贍鰥寡孤獨計每月可給養育兵四百三十六
名請於
盛京本城舊滿洲八佐領漢軍二十四佐領每佐領
各給八名舊蒙古八佐領每佐領各給六名新滿
洲二十三佐領内除二佐領各給六名外其餘二
十一佐領及巴爾呼蒙古三佐領共二十四佐領
每佐領各給五名再查得六十六佐領馬甲隨缺
地畆俱在各城邊境相隔甚遠該兵丁不能耕種
惟取租價每年秋收後由佐領派領催收取分給
兵丁在案而此步兵等並無隨缺地畆夜間坐更
巡邏等差亦屬辛苦仰懇
天恩將所裁馬甲地租銀每年賞給步兵為冬間買置
皮衣之用則各步兵等禦寒有頼皆永霑
皇上厚恩於無既矣奏入
命戶部議行
是年八月奉
上諭上年奉天查贖旗地一事經裘曰修會同履勘後
交瓦爾達詳加查核今半年餘尚未見查辦完竣已
降旨將瓦爾達革職所有查辦旗地未完事件著交
喀勒崇義會同將軍府尹即速悉心確查妥辦
是月裘曰修瓦爾達奏
盛京民典旗地經該將軍等查明候贖地十二萬餘
晌(謹按此處晌數未便以畆數更改盖原奏不著奇零若干無從核算故仍其舊)咨部動
帑回贖奉
旨派出臣裘曰修瓦爾達會同覆勘臣等至
盛京調取戶部等衙門底册赴各城詳加體察並無
旗人妄指民業為旗産亦無民人掯不聽贖等情
原報地數租價並取具各該旗及地方官結狀前
來臣等復回至
盛京會同臣增海等悉心籌畫其一切原查贖報動
帑徵租指扣俸餉各條欵均照戶部原議辦理查
此項地畆蒙
皇上天恩動帑回贖俾出典旗人不失舊業受典民人
照舊得價
聖恩高厚至優極渥臣等公同酌議自贖之後原業旗
人能自耕種准其撤回自種原佃民人偶有拖欠
地租令地方官代為催追倘仍抗不給租方許撤
地另行招佃如原業旗人不能自種而原佃民人
又不欠租遽將地畆撤出另行招佃者察出照律
治罪以示懲儆使旗民相安以仰副
聖主一視同仁之至意奉
旨所奏是依議
四十一年四月將軍宏晌奏言
盛京各城旗倉米石每年二三月間除定額應存數
目外將多餘米石照市値減價糶給兵丁坐扣餉
銀原因倉米不能久貯又恐青黃不接之時兵丁
食用維艱是以籌畫通融期於倉貯兵丁均有禆
益惟是所糶米石皆係挨年陳米官斗又小於市
斗雖經減價核與兵丁買用市米無甚區别而按
季坐扣所剩餉銀無多一切當差需用仍屬拮据
自應稍為變通以收實效查
盛京各城額設馬兵一萬五千六百五十九名錦州
義州二城額設步兵三百八十八名荷蒙
天恩馬兵每名賞有隨缺地六十畆步兵每名賞有隨
缺地三十畆俾其耕種食用但前項隨缺地畆係
由各城零星荒甸及丈出餘地内撥給相離窵遠
者多兵丁不能親身耕種均係佃種收租每地六
畆不過收制錢三百文而往返取租盤纏之外所
剰無幾是雖有隨缺地畆未能均沾實惠臣等詳
悉籌畫請將兵丁隨缺地畆交各城地方官依上
中下則照數徵租報部其兵丁應得隨缺地租改
折米石即以每年出糶之米給領以地六畆銀三
錢之數計算馬兵一名每年可得租銀三兩步兵
一名每年可得租銀一兩五錢照依歷年出糶自
五錢至一兩價銀數目折中酌定每米一石作價
七錢五分每馬兵一名給米四石步兵一名給米
二石如此通融辦理倉米既可無庸出糶而兵丁
得此米石生計自為寬裕詳查
盛京各城旗倉每年應徵米四萬九千二百石零除
各項需用外每年實餘米三萬四千一百餘石馬
兵步兵二項共需米六萬三千四百一十二石除
餘米三萬四千餘石尚不敷米二萬九千餘石查
奉天府屬各州縣倉每年例有出陳易新糶借米
石所有不敷兵米請即就近動用民倉發給仍照
直省採買不敷兵米之例飭令各州縣分别定價
照數買補還項所需銀兩即在所徵隨缺地租銀
内動用如此一轉移間於旗民各倉額貯無虧所
徵地租即以下則地每六畆三錢核計一年可得
租銀四萬七千五百餘兩其中上等者銀數更多
以之抵補旗倉糶米價値及買補民倉動用米石
俱屬有贏無絀而兵丁得以永遠均霑實惠與
國課倉儲兵丁生計洵屬有益是否有當伏乞
皇上睿鑒訓示奉
旨該部議奏
五月戶部議奏乾隆十三年軍機大臣會同
盛京將軍酌議兵丁隨缺地畆於現在閒空荒甸就
近均勻撥給令其耕種仍交該將軍留心查訪務
湏抵缺交代勿使私自典賣奏准在案臣等伏思
盛京各城旗兵自撥給隨缺地畆以來咸得服習農
功以資養贍食用無虞缺乏而於青黃不接時復
將旗倉米石減價出糶俾接濟有資仰見我
皇上軫䘏旗僕有加無已之至意立法本為至善今該
將軍以前項地畆相離窵遠兵丁不能耕種收租
往返盤費尤多請將地畆撤出交縣徵租每年馬
兵折給四石步兵折給二石云云查從前分撥地
畆時原議就本城荒甸撥給如本處有餘仍分給
别城使之自行耕種本不應有相離遥遠之理今
據稱窵遠者多是當日未照原議辦理以致兵丁
不能親身耕種勢不得不變為收租而收租必至
有名無實所以該將軍有撤地撥米之奏也然其
中扞格難行處臣部不得不詳愼籌畫查
盛京各城旗倉米數除各項需用外每年只餘米三
萬四千餘石今若按每兵折支四石二石之數共
需米六萬三千餘石計不敷之數將及三萬勢將
借動民倉殊不知民倉積貯原以備民間緩急之
需一切賑䘏平糶均為民食攸關倘年歲有豐歉
不齊民間之需用既多旗兵之折支又例難停止
左支右絀將必有掣肘之虞且歲有不收地畆錢
糧尚應蠲緩佃戶租銀更難按則徵齊則採買無
資又將作何辦理况
盛京地畆按則徵租每晌三四錢不等而各屬月報
糧價每一石米市値七八錢至一兩四五錢是即
將地租全徵尚不敷買補則不敷之價又將何出
且不敷之米幾及三萬即為年額必需採買之數
設遇年景不齊市價昂湧若加價採買則租數多
虧若停買緩待則兵丁又無米可支是不但無禆
兵食反恐有損民倉與其更張成規每多掣肘自
不如遵照舊例較為允協該將軍所奏應毋庸議
至隨缺地畆其中或間有遥遠之處自應就地土
之坐落量加籌換即可使遠近田畆一律均齊矣
奉
旨部駁甚是依議
又奉
上諭戶部議駁宏晌等奏盛京各城兵丁隨缺地畆請
交地方官按則徵租將所得租銀折中定價改給米
石一摺所駁甚是已依議行矣各城兵丁賞給隨缺
地畆俾其自為耕種以資養贍所以體恤兵丁者至
為周渥宏晌等乃因其地有遠近輙欲官為徵收按
價折米設或豐歉不齊採買無資又將作何籌辦該
將軍等何未計及於此至從前定議時原令將現在
閑空荒甸就近均勻分撥何以兵丁受撥之田悉皆
窵遠是當時已辦理不善即或因地畆不能就近分
撥有斷難照辦之勢當時即應奏明另為設法乃相
沿日久或欲一旦更張又不計其事之是否可行徒
欲要譽衆兵而未知通盤籌畫有是理乎著傳諭宏
晌將其中有無弊混之處據實奏覆
是月宏晌覆奏隨缺地畆係乾隆十三年原任將
軍達爾當阿請將閒荒餘地分給兵衆每名各十
晌因荒甸不足分給前後陸續每名先給七晌嗣
於乾隆三十一年理藩院尚書新柱奏將丈出旗
人餘地每名補給三晌以足十晌之數而當日分
撥時皆係開種所餘去城稍遠不能與當差之處
附近以致每年秋季衆兵告假取租往返積日竊
伏思戶部内倉及開原等外城十四倉每年除支
給俸米並存倉額米外所有餘米俱推陳出新令
兵丁春季認買至秋還價若將地畆官為徵租亦
可抵還倉借以省取租之勞又恐米石不敷請動
民倉補足並未通盤籌畫愚昧具奏請交部嚴加
議處奉
旨此次姑寬以後戒之愼之
四十六年奏准
盛京吉林等處流民私墾地畆均按則輸糧如有流
民回籍他往所遺地畆撥給旗人耕種納糧仍飭
該管官不時稽查倘此次清查後復有流民私自
開墾及旗人私行租與民人佃種者旗人民人等
一律治罪地畆入官
五十七年
盛京將軍琳寧奏請將
興京開原遼陽等城閒地撥給守
陵官兵外(詳見後卷)所餘地畆尚多查錦州各城於乾隆五十
四五十五等年水灾案内勘明水冲沙壓田畆不
堪墾復例應補給八旗兵地一萬一千餘畆請撥
補兵額以收實效
從之
以上奉天規制
欽定八旗通志卷六十六
