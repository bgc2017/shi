欽定四庫全書
欽定八旗通志卷一百二十六
人物志六
宗室王公傳四(和碩德豫通親王多鐸貝多羅信郡王多尼原封多羅勒察尼)
和碩德豫通親王多鐸
多鐸
太祖高皇帝第十五子初封貝勒天聰二年二月與同母
兄多爾衮從
太宗文皇帝征察哈爾多羅特部大捷俘獲萬餘
車駕將還瀋陽途中宴從征將士
賜多鐸號額爾克楚呼爾三年十月復從征明由龍井關入
同貝勒莽古爾泰多爾衮以偏師圍漢兒莊城降之
遂會大兵克遵化進薄京師明寧遠巡撫袁崇焕錦
州總兵祖大夀以兵二萬来援屯廣渠門外諸貝勒
敗之多鐸以年幼留後明潰卒来犯擊却之十二月從
上閱視薊州形勢明山海關援兵五千距城二里許列陣
多鐸同諸貝勒擊敗之五年七月
上征明大軍抵大凌河夜圍其城正白旗都統喀克篤禮
率本旗兵圍東南之北多鐸率護軍兵為策應又
與大貝勒代善等率兵三千以礮攻克明近城臺
保九月明援兵七千出錦州拒我前鋒於小凌河
岸
上以兵二百馳擊敵潰遁多鐸追至錦州墜馬馬逸入敵
陣乃乘小校扎福塔之馬而還越十日明援兵四
萬距大凌河十五里列營多鐸從
上擊敗之十一月與貝勒濟爾哈朗等率兵三千五百往
塔山東阻截邊海隘口俘百餘人六年四月從征
察哈爾林丹汗遁大兵分路前進多鐸與濟爾哈
朗多爾衮等率兵略歸化城西南黃河一帶俘衆
千餘八年五月復從征明七月與阿濟格貝勒等
率兵自巴顔珠爾格入龍門遇明兵敗之又奉
命率兩黃旗每佐領兵五名往略保安州攻克其城殺其
守備會大兵於應州謁
上籍俘獲數以
獻八月往略朔州東至五臺山還從
上擊敗明兵於大同城南九年二月
上命貝勒多爾衮等征明山西五月
諭諸貝勒大臣曰出師諸貝勒此時想已入明境明必調
寧遠錦州兵往援我兵今當入寧錦界立營使彼望見
我軍以牽其救援之兵遂於每佐領選護軍二人以多
鐸為帥艾度禮阿格等輔之入廣寧境遣副都統
阿山石廷柱參領圖賴吳拜郎邱察哈爾等率兵
四百先驅多鐸率大兵繼進逾十三山站立營明
錦州總兵祖大夀令副將劉應選穆祿吳三桂等
率兵三千五百迎探大夀駐營錦州城外五里時
明將劉成功趙國志率兵八百與應選等合兵至
大凌河西與我兵遇阿山等以敵數馳報多鐸多
鐸遂率所部馳赴飛塵蔽天明諸將見我勢銳大
驚奔潰阿山等四百兵突入掩殺兩路追擊斬應
選殱敵兵五百擒遊擊曹得功及守備三員獲馬
匹甲胄無算距錦州松山城五里收軍還翼日復
攻克一臺回駐廣寧邊境旬餘乃還
駕出懷遠門五里外迎勞多鐸獻陣獲官將及所得軍器
馬匹
上以多鐸初專閫外能出竒制勝嘉奬之
賜良馬五甲五崇德元年四月晉封和碩豫親王六月
命掌禮部事八月與睿親王多爾衮等征明分兩翼王率
左翼兵由錦州入降胡有陞等由義州還十二月
上親征朝鮮遣戸部承政馬福塔等率兵三百為前鋒多
鐸等由沙河保領兵千繼之至其都國王李倧棄
國遁我兵踰城入城中軍士奔竄追之四十里至
南漢山城環圍之朝鮮臣在外者聞其主被圍率
兵二萬餘先後来援屢擊敗之迎
上駐城西獻所獲馬械
命分賚有差二年正月大兵北渡漢江營江岸距王都城
東二十里許朝鮮全羅忠清兩道兵来援列營南
漢山
命多鐸率兵往視天方雪隂晦敵營依山而陣我兵進擊
敗之追至山巔還詰旦復率兵進朝鮮兵已拔營
夜遁收其馬千餘二月朝鮮降乃班師三年二月
從
上征喀爾喀多鐸率本旗護軍兵及土默特兵從寧遠錦
州間進發大兵從義州一路進發多鐸將入邊俘
斬哨卒十餘攻克桑阿爾齋舊居之大興堡斬守
備一及壮丁二百俘其戸口道擒大夀所遣二諜
以歸九月
上至演武場送睿親王征明王以目疾甫愈不至
詔俟睿親王班師議罪旋
命率所部兵往中後所助鄭親王濟爾哈朗十一月將過
中後所大夀以兵来襲傷我兵九人掠馬三十王
且戰且退殺敵三十人夜達鄭親王營翼日合兵
至中後所
上統兵至敵不敢出四年五月議前不送出師及中後所
失士馬罪降多羅貝勒八月
命掌兵部事十月同肅親王豪格征明錦州寧遠敗敵於
城北山岡斬總兵金國鳳及其二子五年三月奉
命與鄭親王分統左右翼兵往義州葺城屯田逾月畢工
墾田東西四十里五月蒙古多羅特部蘇班岱等
駐杏山西五里臺密乞内附
上命多鐸與鄭親王等率護軍兵千五百往迎之夜過錦
州城南至杏山携其貲畜以行黎明松山總兵劉
周智列兵環松山錦州兵續至與周智合逼我軍
多鐸與鄭親王等進擊敗之追𠞰至城下斬副將
楊倫周參將李得位等獲旗纛馬匹盔甲還
賜多鐸御廏良馬一十一月圍錦州夜伏兵桑阿爾齋保
旦敵至敗之追至塔山斬八十餘級獲馬二十六
年三月復同鄭親王圍錦州收其守郛蒙古將諾
木齊等屢敗明兵松山杏山間事俱詳鄭獻親王
傳八月明總督洪承疇會八總兵以兵十三萬援
錦州
上親統大軍臨之自
盛京馳六日環松山而營明兵大驚八總兵等宵遁
上命多鐸設伏明總兵吳三桂王樸率兵從杏山奔寧遠
我前鋒兵自杏山西追擊至高橋伏兵起夾攻之
斬殺無算三桂樸僅以身免九月
上旋蹕
命多鐸與諸王更番圍松山城内兵夜出犯我鑲黃旗營
我兵擊敗之斬級千餘獲礮五十七十一月承疇
自松山城出兵六千夜犯我正紅正黃二旗營我
兵依汛沿濠射郤之殪四百餘人七年二月明松
山副將夏承德密約内應以其子夏舒為質夜半
梯登南城生擒承疇及巡撫邱民仰總兵王廷臣
曹變蛟等七月叙功晉封多羅豫郡王十月以貝
勒阿巴泰為奉命大將軍由黃崖口征明薊州
命王與郡王阿達禮等屯寧遠邊境牽制明寧遠援兵至則遣
人入略俘百餘人敵出戰敗之多獲牲械八年四月因
聖躬違和有事祈禱疏言兵者不得已而用今日之勢宜
暫息兵至國中興作俟規模既定後舉行但當以
農務為急農務克勤則庶民衣食豐足衣食豐足
則舉國慶豫舉國慶豫則
朝廷膺無疆之福而
聖躬永享安和此後舉行未晚也順治元年四月從睿親
王多爾衮入山海關破流賊李自成定燕京十月
晉封和碩豫親王時明福王朱由崧自立於江寧
設江北四鎮扼淮徐為割據計十一月
命多鐸為定國大將軍統師南征值河南奏流賊肆掠
詔先𠞰賊河南十二月至孟津遣護軍統領圖賴先渡黃
河流賊偽都司黃士欣果毅將軍張有聲潰遁沿
河十五寨保望風歸附睢州明總兵許定國玉寨
首領李際遇等率衆來降大兵至陜州賊將張有
曾屯靈寶城外我軍夜襲敗之師距潼關二十里
立營俟紅衣礮至進攻賊將偽汝侯劉宗敏據山為
陣我前鋒綂領努山鄂碩等趋破之圖賴復率
騎掩殺甚多宗敏遁二年正月賊將劉方亮犯我
營被我兵擊敗自成親率兵迎戰我軍協力並進
殱其步卒賊騎奔復連夜來犯俱敗之既而紅衣
礮至進逼潼關賊鑿重壕立堅壁以拒遂發巨礮
攻之我師相繼衝入殺賊無算賊又以騎兵三百
横衝我師貝勒尼堪懷順王耿仲明貝子尚善等
躍馬夾擊敗之賊又分兵躡我後蒙古都綂恩格
圖領殿後軍破之諸軍連勝殱賊營精銳殆盡自
成喪魄走西安偽守關吴山伯馬世堯率所部七
千餘降獲馬千餘匹輜重兵甲無算師入潼關獲世
堯所遣致書自成者三人併世堯斬以徇越二
日至西安自成已先五日焚宫室挈子女輜重出
藍田竄商州南走湖廣遣護軍綂領阿爾津等追
之不及而還二月捷
聞
諭曰聞爾等破流寇扵潼關遂得西安不勝嘉悦初曾命
爾等取南京今既破流寇大業已成即將陕西事宜交與
靖遠大將軍和碩英親王等爾等即遵前命趋南京大
丈夫為國建功正在此時汝其勉之三月王率兵抵河
南偽平南伯劉忠迎降兵出虎牢關分遣都綂拜
音圖等出龍門關尚書漢岱副都綂伊爾德侍郎
尼堪等綂外藩蒙古兵出南陽三路同趋歸德州
縣望風投順所至撫兵民設官屬疏請速鑄給印
信以防詐偽從之
諭奬其方收關陜旋定中原𠞰寇安民勲庸茂著
賜寶飾刀鋄金鞓帶四月自歸德趨泗州明守將焚橋遁
我兵夜渡淮遣漢岱伊爾德阿濟格尼堪杜爾德
等先驅趋揚州獲船百餘距揚州城二十里列營
復遣署護軍綂領固納岱伊爾都齊費揚古烏達
禪副都綂阿哈尼堪署副都綂格霸庫等軍城南
護船二百餘翼日薄城下招諭明大學士史可法
翰林學士衛允文等降不從遣拜音圖圖賴阿山
等攻之七日克其城可法等死焉五月師至揚子
江明鎮海伯鄭鴻逵等以水師分守瓜州儀徵我
軍陳北岸列營相持三日會日暮遣拜音圖圖賴
阿山等率舟師由運河潜渡其夜五鼓復令副都統李率
泰率舟師渡江留左翼兵泊北岸以備夹擊福王聞揚州
失守率馬士英及諸太監遁太平大軍至南京
明忻城伯趙之龍魏國公徐州爵保國公朱國弼隆平
侯張拱日臨淮侯李祖述懷寧侯孫維城靈璧侯
湯國祚安遠侯柳祚昌永康侯徐宏爵定遠侯鄧
文囿項城伯常應俊大興伯鄒順益寧晉伯劉允
基南和伯方一元東寧伯焦夢熊安城伯張國才
洛中伯黃周鼎成安伯柯祚永駙馬齊贊元大學
士王鐸翰林程正揆張居禮部尚書錢謙益兵部
侍郎朱之臣梁雲構李綽給事中林有本陸朗王
之晉徐方來莊則敬及都督十六員巡捕提督一
員副將五十五員迎降其沿途来歸者興平伯高
傑子高元照庸昌伯劉良佐提督李本深總兵胡茂
正張士元郭護楊承祖李中星何應昌翟鳴鳳王
之剛李遇春張天祿張天福李成棟李棲鳳等二
十三人監軍道張健柯起鳳副將四十七人參將
遊擊共八十六人馬步兵二十三萬八千三百捷
聞
諭曰
皇天眷佑
宗廟式靈王公將士分猷宣力方平河朔旋定江南覽王
奏報朕深嘉悦王躬履戎行指授方略克奏膚功特遣
侍臣前赴軍中慰勞一應有功將帥官兵作速察叙以
憑封賞時王入駐城中安撫居民令投誠軍士歸伍遣
貝勒尼堪貝子屯齊等追福王于太平福王復走
蕪湖登舟欲渡江圖賴等邀之江口明靖國公黃
得功迎戰敗之敵兵皆墮水盡奪其舟得功中流
矢死總兵田雄馬得功縛福王及其妃歸我軍初
福王走太平其大學士馬士英挾福王母走杭州
議奉潞王朱常淓拒守六月貝勒博洛等趋杭州
士英迎戰大敗夜渡錢塘江逃潞王率衆降浙東
西皆歸順明淮王朱常清亦自紹興来降王承
制改南京為江南省疏授江寧安慶巡撫以下官三百七
十三人復遣人至湖州移周王眷属扵杭州安置
收總兵王之仁属下兵將二萬五千人有偽稱杜
楊王煽亂廬州和州間者遣總兵吴勝兆等𠞰平
之七月
詔多羅貝勒勒克德渾為平南大將軍至江寧
命王等俘福王還京十月凱旋
上行郊勞禮于南苑晉封和碩德豫親王
賜黑狐帽紫貂朝服黃金五千白金五萬馬十玲瓏鞍二
三年五月以蘇尼特部騰機思騰機特等叛奔喀
爾喀
詔集外藩諸蒙古兵於克嚕倫河以多鐸為揚威大將軍
同承澤郡王碩塞等綂師追𠞰七月師至盈阿爾
察克山聞騰機思在衮噶嚕台星夜前進三日及
之敗賊于諤特克山斬台吉茂海渡圖拉河追至
布爾哈圖山斬騰機特子二人孫三人及喀爾喀
台吉十三人盡獲其家口輜重師次扎濟布喇克
喀爾喀土謝圖汗兩子以兵二萬碩雷汗子以兵
三萬兩路迎戰我師奮擊大捷追奔三十餘里先
後斬級數千俘千餘人獲駝千九百馬二萬一千
一百牛萬六千九百羊十三萬五千三百有竒十
月凱旋
上出安定門迎勞錫宴所獲牲畜
詔頒賚將士加
賜王鞍馬一四年七月晉封輔政叔德豫親王
賜黃金千兩白金萬兩鞍馬二
冊文稱其定鼎中原以來所建功勲卓越等倫云六年三
月薨年三十六以其子多尼襲七年三月立碑紀
功九年鄭親王濟爾哈朗等會議豫王係多爾衮
母弟應盡削王爵
上念其功止追降為郡王康熙十年五月追諡曰通乾隆
四十三年正月
上諭廷臣曰豫親王多鐸從睿親王入關肅清京輦即率
師西平流寇南定江浙實為開國諸王戰功之最乃以
睿親王之誣獄株連降其親王之爵其後又改封信郡
王雖至今承襲罔替但以王之勲績超邁等倫自應世
胙原封以彰殊眷豈可以風影微眚輙加貶易
命追封親王復其封號並配享
太廟八月入祀
盛京賢王祠
多羅信郡王多尼(子鄂扎多尼弟洞鄂)
多尼豫通親王多鐸次子崇德七年七月封多羅
郡王順治六年十月襲父和碩親王爵七年五月
預議政八年二月加封號曰信九年三月追降多
鐸為郡王多尼亦降多羅信郡王罷議政十月復
議政十五年正月
上命多尼為安遠靖寇大將軍偕平郡王羅科鐸貝勒
尚善杜蘭等征明桂王朱由榔與征西大將軍平西
王吳三桂征南將軍都綂卓布泰會於平越府之
楊老堡定議分兵進取王自貴陽入吳三桂自遵
義入卓布泰自都勻入約以十二月會雲南省城
十一月王由貴陽趋安莊衛由榔將晉王李定國
焚磨盤江鐵索橋遁十二月我兵以浮橋濟遂自
交水至松嶺衛鞏昌王白文選率兵二萬拒我軍
擊走之十六年正月薄雲南省城時吳三桂卓布
泰亦至定國文選挟由榔奔永昌王入城駐守遣貝
勒尚善等由鎮南州克永昌府及騰越州六月
上以王䟦涉險阻經歷寒暑傳
諭慰勞
賜御用衣一蟒袍一及鞍馬弓矢等物十七年五月凱旋
遣内大臣迎勞十八年正月薨年二十六諡曰宣和六月
以其子鄂扎襲封多羅信郡王康熙十四年三月
察哈爾布爾尼叛
上命鄂扎為撫遠大將軍往討以大學士都統圖海副之
護軍統領哈克山副都統吳丹洪世禄為參贊瀕
行
諭之曰大兵出山海關當宣布累朝待布爾尼厚恩及朕
不忍加誅之意彼若悔罪来歸則已否則以勅書付縱
還蒙古持往諭之即布爾尼等臨陣来降亦當保全恩
養今值蒙古馬瘦爾等速往毋違四月師次岐爾哈台
偵賊屯達禄王留輜重以輕騎進布爾尼設伏山
谷間列陣而待王與圖海等分布滿洲蒙古兵進
擊歷山澗賊伏發撓我土默特兵我軍擊破之布
爾尼領大隊列火噐以拒我兵奮擊賊大敗復收
潰卒戰我軍乘勝連敗之布爾尼偕其弟羅卜藏
以三十騎遁至扎嚕特境貴勒蘇台為科爾沁赴
調之部長沙津射殪察哈爾平王招撫餘黨編為一
千三百餘戶閏五月師還
上迎勞于南苑
諭嘉其遠行征討建立大功
賜黃金百兩白金千兩二十四年掌宗人府事二十九年
噶爾丹深入烏珠穆沁
上命恭親王常寧為安北大將軍鄂扎副之三十五年二
月
上親征噶爾丹以王綂領正白旗營三十八年以惰解宗
人府任四十一年十月薨以其叔洞鄂襲多羅信
郡王洞鄂豫郡王多鐸第七子順治十八年正月封
多羅貝勒康熙十二年冬逆藩吴三桂反扵雲南
四川文武官叛應之十三年六月洞鄂奉
命為定西大將軍同貝子温齊輔國公綽克托率貝子凖
達所領驍騎之半由陜西進討將抵略陽陜西提
督王輔臣叛于寧羌州洞鄂以道阻退次漢中留
將軍錫卜臣等駐守自引兵出棧道由鳳縣至鳳
翔復留副都綂赫業等駐守自率餘兵回西安十
四年正月
上諭廷臣曰蘭州近邊要地應速遣兵駐守今保寧大兵
已回西安達禮善巴圖魯兵亦將至西安其餘西安現
在兵每佐領下四五名赴蘭州𠞰禦逸賊洞鄂疏言蘭
州固宜遣防但保寧還卒鎧甲未備達禮善巴圖
魯兵兼程來恐難驟遣若以西安兵往恐輔臣由
陳倉諸路斷我棧道自秦州平凉來逼深為可虞
又疏言興安兵變殺總兵王懷忠臣等出示安撫
仍止前往興安之副都綂穆舒渾兵
上勅撫慰興安又
諭洞鄂曰陜西重地棧道關係尤急沔州秦州乃通漢中
要路其若何據守保固與總督等會議務期萬全時鳳
縣賊毁偏橋守隘阻運輔臣所部王好文等復斷
棧道二月
諭責洞鄂等退縮遲延致狡寇阻截仍
嚴飭往定平凉秦州諸路扵是將軍阿密達署副都綂鄂
克濟哈等率所調興京兵西安兵往平凉洞鄂與温
齊綽克托等率回自保寧及達禮善巴圖魯兵往
秦州是月賊䧟蘭州
勅兩路兵速進洞鄂至隴州經仙逸關偽總兵高鼎等聚
衆四千據關山河岸立營拒守洞鄂與署前鋒綂
領穆占西安將軍佛尼勒副都綂達禮善巴圖
魯分布八旗官兵令驍騎兵俱步行為前隊前鋒及
護軍兵為後隊又預撥都綂赫業為竒兵就近應
援比接戰自己至午賊力拒赫業已援兵合力衝
擊賊敗遁斬殺甚多因乘勝追擊復關山關三月
大軍次渭河奪其橋圍秦州四月王輔臣遣賊
兵萬餘自平凉來援屯南山城内賊兵八千餘突
出我兵分擊大敗之克東西兩關屢敗賊陣斬偽
總兵何隆李國棟招撫偽文武官二百二十餘兵
八千四百餘安輯民人九萬有竒遂復秦州又遣
振武將軍佛尼勒内大臣坤巴圖魯總兵官孫思
克追𠞰至閻關賊迎戰破之復禮縣追賊至西和
殺千餘人陣斬偽官三十清水伏羌俱平捷
聞得
旨嘉奬又遣西安將軍穆占率兵援鞏昌復郡城七月
上諭洞鄂曰國家仰荷
天眷秦州鞏昌蘭州等處漸次恢復朕甚嘉悦此係保寕
還旆之兵間關䟦涉努力效命所致湏不時存念恤其
勞苦非緊要必節其勞無大過則寬其罰爾等將兵在
外事情經練頗多必能同寅協恭折衷而行但相隔遼
遠意慮所及不得不為告誡秦地實為形勝要區今將
軍總督總兵及投誠兵衆雲屯一處將軍張勇勞績甚
多恐貝勒等藐忽視之生彼憤懣時厪朕懷貝勒等既效
勤勞底定秦省務期克奏全功以慰朕望八月偽總兵
趙士昇以蘭州降歸川十二保及偽參將普國祥
兵千餘人皆就撫遂與平逆將軍畢力克圖揚威
將軍阿密達會于平凉賊出城迎戰我軍合擊屢
敗之斬偽總兵郝天祥餘擒斬無算九月遣副都
綂鄂泰阿爾琥敗賊于寳雞縣羊添池山焚其營
十二月疏言大兵攻平凉克取第一關廂距城三
里許對南山屯營欲進薄城因溝深地險難下壘
故未能即下
諭宜斷餉道以困之十五年二月
諭兵部曰大將軍貝勒洞鄂等屯兵平凉日久賊寇尚未
剿滅城池尚未恢復夫秦省不能即定川賊尚在窺伺
者皆由王輔臣未剿滅平凉未克取故也其以都綂大
學士圖海為撫遠大將軍率每佐領護軍二名亟赴陜
西總轄全省滿漢大兵斷賊餉道剿滅逆孽速靖地方
大將軍抵平凉時盡收各將軍敕印遇有分遣酌量給
付其貝勒洞鄂以下悉聽大將軍節制是月疏言聞逆
賊將斷關山擬遣兵往守現在兵少難分至鞏昌
雖有副都統翁愛率兵前赴而賊逼可虞
命將軍錫卜臣等調兵守關山張勇等堵剿出犯秦鞏之
賊十六年二月部議陜西軍前功罪以洞鄂在軍
前無功革貝勒爵三十一年九月任正藍旗滿洲
都綂四十二年三月兄子信郡王鄂扎薨以洞鄂
襲多羅信郡王爵四十五年六月薨王薨後禮部
請䘏
上諭廷臣曰洞鄂補授都綂襲王爵以來並無戴恩效力
之處且係軍政問罪之人不准賜䘏其王爵亦當論嫡
長所生以信郡王鄂扎之子德昭襲德昭既襲封多羅
信郡王雍正二年十一月授宗人府左宗正四年
八月管正白旗事務五年十一月轉左宗正乾隆
二十七年二月薨年六十有三謚曰慤以豫通親
王多鐸六世孫如松襲初多鐸第三子多爾博出
為睿親王後睿親王被罪未及襲還本宗封多羅
貝勒多爾博生蘇爾發襲固山貝子生塞勒塞勒
生功宜布皆襲輔國公如松功宜布第三子也乾
隆十一年六月襲父爵輔國公十七年七月任
乾清門散秩大臣二十一年四月管健銳營事六月
署鑲黃旗滿洲副都綂二十二年正月署領侍衛
内大臣尋授宗人府右宗人二月授兵部侍郎四
月授鑲紅旗滿洲副都綂二十三年二月調正黃
旗滿洲副都綂九月遷正黃旗漢軍都綂二十四
年六月轉左宗人九月署兵部尚書十二月授領
侍衛内大臣二十五年十月授綏遠城將軍二十
六年十一月調西安將軍二十七年閏五月
命襲封多羅信郡王八月授正藍旗蒙古都綂九月署領
侍衛内大臣二十八年七月授右宗正十月管理
宗人府銀庫事三十年十一月以縱輿夫開博場
應革爵得
旨寬免在閒散王上行走如松請歲繳王俸五千兩贖罪
宗人府議不足蔽辜應革爵
命照如松請仍免革爵三十五年十一月薨年三十有四
諡曰恪三十六年以慤郡王德昭第十五子修齡
襲修齡初于乾隆二十七年六月襲如松所遺之
輔國公三十年十二月授散秩大臣三十四年十
月授宗人府右宗人十二月任正白旗滿洲副都
綂三十五年正月調鑲紅旗滿洲副都綂五月轉
左宗人閏五月調正紅旗漢軍副都綂三十六年
四月
命襲封多羅信郡王旋授左宗正三十七年三月總理
鑲白旗覺羅學四十三年正月
特命復豫通親王始封爵號晉襲和碩豫親王四月任
正白旗蒙古都綂四十八年十月授盟長十一月
掌宗人府事四十九年閏三月調鑲藍旗滿洲都
綂五十一年三月薨年三十有八諡曰良十月以
其長子豫豐襲封和碩豫親王
原封多羅貝勒察尼
察尼豫通親王多鐸第四子順治十三年正月封
多羅貝勒康熙七年正月授宗人府左宗正七月
預議政九年三月充
玉牒館副總裁十二年十二月逆藩吳三桂反
命寧南靖寇大將軍順承郡王勒爾錦由湖廣進勦以察
尼恭贊軍務十三年三月至荆州時賊已䧟岳州
七月察尼與鎮南將軍尼雅翰水陸齊進偽將軍
吳應麒以賊七萬餘由陸路来拒察尼等督兵奮
擊大敗之斬首萬級舟師抵七里山以礮攻沉賊
船十餘六月
命貝勒尚善為安遠靖寇大將軍赴岳州察尼回荆州駐
守十四年五月賊䧟榖城察尼佩靖寇將軍印往
援都綂伊里布等先至賊棄城遁時賊䧟南漳興
山又增兵犯彝陵據城外鎮荆山掘壕結寨八月
察尼至彛陵以賊寨難進攻其粮由江運議增舟
師斷賊運道困之十月遣兵敗賊牛皮了口進攻
黃連坪焚其積聚興山賊遁十五年二月吳逆
移南漳彝陵賊兵向長沙順承郡王令察尼回荆州
渡江剿賊同都綂伊里布等趋石首賊據虎渡口
迎戰敗之追至太平街斬級三百餘泊江南岸翼
日再登岸擊賊過太平街遇賊伏失利退荆州
詔責勒爾錦老師糜餉察尼恭贊無能令立功贖罪十七
年八月貝勒尚善薨於岳州軍中
上命察尼代為安遠靖寇大將軍規復岳州九月疏言舟
師入湖已久雖未大挫賊鋒賊亦不能出戰近聞
賊餉將絶將軍林興珠獻策謂宜于湖水涸後圍
以木栰立木樁列火礮俾小船巡警以困之然湖
水之涸為期尚遲兩三月間賊中安知無變今乘
水勢未退立一營扵南津港俟水涸酌撥舟師營
於君山高家廟絶其粮道賊勢窮蹙不難撲滅
上善其言令副都綂關保率兵赴岳州軍聽調遣是月遣
提督桑額攝撫遠將軍彰泰率師至南津港大敗
賊衆十一月偽將軍杜輝巴養元姜義等賊舟
犯陸石口將軍鄂納敗之斬千餘級遣署副都綂
葉儲赫進攻岳州破賊萬餘時賊粮已匱屢乘舟
出意在疏通餉道每出鏖戰移時偽帥率衆五千
自高家廟渡江來犯我營察尼遣署前鋒綂領杭
竒助禦却之先是察尼以舟師屢出戰疏請發江
南子母等礮一千又請調荆州水師總兵張忠并
標兵營君山高家廟
上皆允之至是又疏言湖水漸涸陸地漸出我兵營伍隔
絶恐賊潜通粮饋請增發滿漢兵議政王大臣議
不允
上以圍取岳州關係緊要賊粮將絶宜益兵遂
命安親王岳樂量調長沙閒駐兵赴岳州十八年正月疏
請調兵六千圍岳州城並請設随征左右前後四
營總兵官分轄
詔如所請是月偽總兵王度冲偽將軍陳珀等各以其舟
師降吳應麒等棄城遁復岳州計招撫偽官六百
餘兵五千餘獲船六十五礮六百四十餘二月安
親王自長沙進取衡州察尼發綠旗兵沙船助其
軍尋遣都綂珠滿追擊賊于湘隂斬獲無算復其
城提督桑額克安鄉降偽官三員四月
命察尼由常德進征辰龍關軍務在澧州以南者聽調度
十九年三月同都綂鄂訥等攻克辰龍關抵辰州
賊潰遁偽知府𫝊祖禄以成降並招撫偽將軍楊
有禄周楨楊寳蔭祖述舜等五月疏言自常德進
辰沅沿途雨濘馬乏
詔暫屯沅州酌量進發六月疏言在軍前鋒四百有竒護
軍驍騎每佐領二十餘人應簡前鋒三百每佐領
護軍六驍騎九進取雲貴
上命彰泰統師進征察尼領久征勞苦之滿洲兵還京十
一月議察尼出師湖廣不速扼要害退縮不前老
師糜餉坐失事機幾至悮國應削貝勒及議政宗
人府職籍家属財産仍拘禁得
旨察尼應如議處分但既克岳州且從前有效力之請著
從寬免其羈禁籍没僅削爵為閑散宗室二十四年十
二月
特授奉天將軍二十七年九月卒年四十有八喪還
遣領侍衛内大臣公費揚古往奠
賜祭葬如輔國公例謚曰恪僖爵除
欽定八旗通志卷一百二十六
