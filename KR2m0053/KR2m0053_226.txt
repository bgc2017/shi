欽定四庫全書
欽定八旗通志卷二百十二
人物志九十二
忠義𫝊四(滿洲八旗四十八年共一百九人順治九年至)
巴什泰
巴什泰滿洲鑲黃旗人姓伊爾根覺羅氏圖魯什
碩翁科洛巴圖魯次子也天聰八年襲父三等子
世職任一等侍衛順治七年九年連遇
恩詔超加為一等伯是年蒙古侍衛索尼謀逆忌巴什泰
忠勇乃刺殺之
世祖章皇帝特恩超授一等侯世職(承襲詳見封爵表)
達海
達海滿洲鑲黃旗人姓富察氏世居唐五包明安
木地方順治九年以護軍參領隨征湖南擊賊將
孫可望中傷歿於陣
恩賜騎都尉兼一雲騎尉世職(承襲詳見世職表)
吾庫
吾庫滿洲鑲黃旗人姓寧古塔氏世居寧古塔地
方初襲雲騎尉順治十一年隨寧海大將軍宜爾
德征浙江敗偽英毅伯阮思偽總制陳六御等有
功本年十二月隨定遠大將軍世子濟度征福建
海賊鄭成功十四年遇賊船艘環列福州之高齊
境烏龍江吾庫率水師衝戰中傷歿
恩賜三等輕車都尉世職(承襲詳見世職表)
吴沙
吴沙滿洲人原籍鑲紅旗改隸鑲黃旗姓鈕祜禄
氏世居蘇克蘇滸河之安圖地方追號開國功臣
納爾察第三子也任護軍𠫭領順治元年從大兵
破流賊二年隨豫親王多鐸攻潼關與鼐格巴圖
魯穆成格噶爾哈圖等趋賊扵山上連敗之大兵
下江南追明福王至蕪湖又同碩兑克高淳縣俱
有功五年從征南大將軍譚泰征江西叛鎮金聲
桓敗其馬步兵七萬金聲桓王得仁率衆二萬来
犯濠塹吴沙偕護軍統領宜爾德等三戰皆敗之
賊大蹙其餘護軍統領敦拜往定袁州也賊兵千
餘依山為營吴沙同副都統吴喇禅擊敗其衆七
年叙功授雲騎尉世職九年正月
恩詔晉騎都尉十五年署前鋒統領從𠞰海賊攻厦門鄭
成功列船扵城堡嶴拒戰吴沙率頭隊前鋒奮擊
敗之奪其一艘斬賊兵甚衆進逼厦門中傷陣亡
康熙二年追加
恩賜一等輕車都尉世職(承襲詳見世職表)
色勒
色勒滿洲鑲黃旗人姓瓜勒佳氏世居蘇完地方
順治十四年以委署護軍校隨大兵征偽桂王時
荆州偽總兵田國欽黃世桂等欲降而惮賊衆不
敢𤼵色勒隨護軍統領鄂諾等擊敗之遂降十五
年進攻雲南偽侯李成蛟率四總兵迎戰扵凉水
井破之至雙河口偽晉王李定國率四侯二伯兵
萬餘来犯力戰陣亡
恩賜雲騎尉世職(承襲詳見世職表)
猛格
猛格滿洲鑲黃旗人順治十六年以馬甲隨征羅
刹國賊六月賊拒戰江濱猛格率同十人奮奪賊
船被創身歿
恩賜雲騎尉世職(承襲詳見世職表)
巴哈里
巴哈里滿洲鑲黃旗人姓費莫氏世居馬佳地方
初以驍騎校駐防江寧順治十六年扵瓜州擊賊
鄭成功力戰陣亡
恩賜雲騎尉世職(承襲詳見世職表)
庫爾庫德
庫爾庫德滿洲鑲黃旗人姓兀扎喇氏世居薩哈
爾察任護軍校順治十六年從征雲南擊賊李定
國扵陸噶歿扵陣
恩賜雲騎尉世職(承襲詳見世職表)
額色
額色滿洲鑲黃旗人駐防江寧順治十六年以佐
領隨正藍旗協領胡伸布禄出征海寇鄭成功在
瓜州力戰陣亡
賞䘏如例
綏哈
綏哈包衣鑲黃旗人姓完顔氏世居完顔地方委
署護軍校初從護軍統領扯布副都統祖澤舜攻
浙江舟山偽總制陳六御偽英毅伯阮思叛賊張
洪德等率衆舟兵列海上拒戰時綏哈船在第二
隊繼頭隊之後隨副都統永清根忒等擊敗之順
治十六年隨平南將軍賴塔征福建海寇鄭成功
十七年五月攻厦門陣亡
恩賜雲騎尉世職(承襲詳見世職表)
納海
納海滿洲鑲黃旗人初任佐領順治十六年委署
參領隨平南將軍頼塔等征福建海寇鄭成功十
七年五月攻厦門力戰陣亡
恩賜騎都尉世職(承襲詳見世職表)
濟三
濟三滿洲正黃旗人姓札庫塔氏初任佐領崇德
六年從大兵圍錦州破明經略洪承疇兵順治元
年從和碩豫親王多鐸破流賊平定河南至潼關
賊據山與我兵戰濟三率所属兵敗之收兵時隨
都統恩格圖殿後賊突犯我軍者三皆敗之又同
李率泰吴巴海等招撫餘黨定二州五縣二年從
多羅貝勒博洛征浙江至杭州府招撫一府一州
七縣尋擢副都統率兵駐防蘇州賊黃蜚等潜約
城内賊夹擊我師濟三率夲翼兵同吴巴海進擊
四戰俱敗之後敵兵復大至奮勇進擊遂中礮歿
於陣
恩賜騎都尉世職(承襲詳見世職表)
珠轍
珠轍滿洲正黃旗人姓舒穆禄氏世居庫爾喀地
方揚古利額駙同族順治十年十二月以驍騎校
隨寧南靖寇大將軍陳泰征湖廣十一年進擊木
城賊中礮陣亡
恩賜雲騎尉世職(承襲詳見世職表)
費揚武
費揚武滿洲正黃旗人姓瓜勒佳氏世居蘇完地
方崇德七年以八品官從征明錦州松山北京山
東等處並有功順治十一年從征廣東偽安西王
李定國至電白縣賊將馬元董仲民王宏勛等来
犯率衆拒敵力戰陣亡
恩賜雲騎尉世職(承襲詳見世職表)
宣爾格德
宣爾格德滿洲正黃旗人姓查庫塔氏世居噶哈
爾弼漢英厄地方初管佐領事崇德五年
太宗文皇帝命薩穆曺海等征虎爾哈部落宣爾格德率
九十人助之攻克鐸陳河撒津二城斬五十餘人
順治元年授騎都尉世職擢工部理事官四年考
績加一雲騎尉五年江西總兵金聲桓叛隨征南
大將軍譚泰往討賊率兵七萬来拒同大軍奮擊
大敗之賊復連犯我正紅旗鑲黃旗汛地俱擊却
之至信豐縣敗偽兖國公兵二萬扵山嶺論功加
二等輕車都尉七年九年三遇
恩詔加至一等輕車都尉又一雲騎尉十二年從征偽秦
王孫可望扵岔路口對敵陣亡
恩贈三等男世職(承襲詳見封爵表)
博爾和圖
博爾和圖滿洲正黃旗人姓瓜勒佳氏世居蘇完
地方初為親軍順治十一年十二月隨定遠大將
軍世子濟度征福建海賊鄭成功十二年兵至福
建海賊遠颺十三年攻海澄縣博爾和圖越衆先
登力戰歿扵陣
恩賜護軍校
賞銀二百兩
永貴
永貴滿洲正黃旗人姓瓜勒佳氏世居蘇完地方
初襲二等輕車都尉順治十一年十二月從定遠
大將軍世子濟度征福建海寇鄭成功十四年正
月至福州聞賊船二百餘隻泊高齊境烏龍江永
貴率本旗舟師擊敗之旋聞賊圍羅源縣率師往
援力戰歿扵陣
恩賜一等輕車都尉世職(承襲詳見世職表)
索丹
索丹滿洲正黃旗人姓納喇氏世居哈達地方於
順治十五年累官至前鋒侍衛隨征雲南貴州扵
凉水井雙河口等處屢敗偽侯李成蛟賊李定國
等兵積戰功加雲騎尉旋即創發身故
恩賜騎都尉世職(承襲詳見世職表)
屯代
屯代滿洲正黃旗人姓查庫塔氏世居阿里村順
治十五年隨安遠靖寇將軍多羅信郡王多尼征
偽桂王扵雲南十六年至騰越州遇敵戰歿
恩賜雲騎尉世職(承襲詳見世職表)
曹丹
曹丹滿洲正黃旗人順治十五年以參領從安遠
靖寇將軍多羅信郡王多尼征偽桂王擊敗偽侯
李成蛟扵貴州之凉水井又敗偽晉王李定國扵
雙河口十六年進征雲南奪取鐡索橋復擊李定
國扵磨盤山鏖戰負重傷尋歿扵軍依陣亡例議
叙
恩賜雲騎尉世職(承襲詳見世職表)
滿丕
滿丕滿洲正黃旗人姓覺羅氏世居葉赫順治六
年以佐領隨征山西叛鎮姜瓖敗蒋都司於沁源
十七年從征福建時賊首鄭成功統兵十萬餘犯
洪義壩連敗之進至海澄中礟陣亡
恩賜雲騎尉世職(承襲詳見世職表)
機達禮
機達禮滿洲正黃旗人姓金氏世居朝鮮義州天
聰元年從兄新達理来歸隸包衣初任護軍校順
治十八年從安南將軍内大臣達素征福建海寇
至厦門涉水逆戰敗之又登岸擊陸路賊兵力戰
陣亡
恩賜雲騎尉世職(承襲詳見世職表)
代牧
代牧滿洲正黃旗人順治十八年從安南將軍内
大臣達素征福建海寇鄭成功戰歿
恩賜雲騎尉世職(承襲詳見世職表)
海住
海住滿洲正白旗人姓孟氏世居葉赫地方任前
鋒校順治九年七月隨定遠大將軍敬謹親王尼
堪征湖南流寇張獻忠餘孽偽秦王孫可望十一
月至衡州府力戰陣亡
賞䘏如例
達爾布
達爾布滿洲正白旗人任護軍參領順治九年七
月從定遠大將軍敬謹親王尼堪征流賊張獻忠
餘孽偽秦王孫可望十一月至湖南衡州府遇賊
奮勇拒戰中礟歿扵陣
賞䘏如例
瑪禄
瑪祿滿洲正白旗人姓納喇氏世居葉赫地方順
治九年七月隨定遠大將軍和碩敬謹親王尼堪
征湖南流賊張獻忠餘孽偽秦王孫可望十一月
在衡州府遇敵力戰歿扵陣
恩賜騎都尉世職(承襲詳見世職表)
法克
法克滿洲正白旗人姓舒舒覺羅氏世居胡魯村
順治九年十一月以閒散隨定遠大將軍和碩敬
謹親王尼堪征湖廣攻偽秦王孫可望于衡州陣
亡
恩賜雲騎尉世職(承襲詳見世職表)
尼堪
尼堪滿洲正白旗人姓張佳氏世居瓜勒察地方
初以雲騎尉世職管參領事順治十二年隨征貴
州在魯噶地方與偽晉王李定國戰被重傷卒
賞銀七百兩
𫝊納
𫝊納滿洲正白旗人任驍騎校順治十二年隨寧
海將軍宜爾德征浙江擊偽英毅伯阮思偽將陳
六御等扵舟山力戰陣亡
恩賜雲騎尉世職(承襲詳見世職表)
哈爾巴
哈爾巴滿洲正白旗人姓伊爾根覺羅氏世居雅
爾虎地方順治三年以護軍校從和碩豫親王多
鐸往追騰機思同巴顔擊碩羅汗兵敗之五年從
征南大將軍譚泰征江西叛鎮金聲桓以雲梯攻
九江府首先登城克之
賜名巴圖魯授三等輕車都尉三遇
恩詔晉一等輕車都尉十一年十二月從定遠大將軍世
子濟度征福建海賊鄭成功統兵十萬餘奪我紅
衣礮奮擊連敗之十三年攻海澄縣歿扵陣加
恩賜一雲騎尉世職(承襲詳見世職表)
海魯渾
海魯渾滿洲正白旗人姓佟佳氏世居馬察地方
任護軍校順治十一年從寧海大將軍宜爾德征
浙江舟山擊偽英毅伯阮思偽總制陳六御並敗
之授雲騎尉從定遠大將軍世子濟度征福建海
寇鄭成功十四年進取漳浦海島内銅山所值風
作難渡賊衆突犯海魯渾力戰陣亡康熙二年議
䘏加
恩賜騎都尉仍兼一雲騎尉世職(承襲詳見世職表)
圖納
圖納滿洲正白旗人姓托活洛氏世居虎爾哈地
方順治元年隨和碩豫親王多鐸南征追流賊至
潼關賊自山上迎戰同雅賴破之又從都統公圖
賴攻賊扵山上賊衆乘夜来犯我營復擊敗之二
年同雅賴等攻克揚州府城五月隨多羅貝勒博
洛趨杭州同鄂碩費揚古敗偽大學士馬士英兵
扵城外又同勞罕擊偽楊軍門于蘇州府生獲十
二人攻松江府城不下用雲梯先登克之三年叙
功授騎都尉任護軍統領七年九年遇
恩詔加為二等輕車都尉十六年從安遠靖寇大將軍多
羅信郡王多尼征偽桂王至雲南鎮南州敗偽將
軍白文選兵扵玉龍關二月十六日同前鋒統領
白爾黑圖扵磨盤山擊李定國伏兵陣亡
賞葬銀八百兩
齋三
齋三滿洲正白旗人姓瓜勒佳氏世居訥殷地方
初襲父嘉秦二等輕車都尉順治十六年從安南
將軍内大臣達素征福建海賊鄭成功十七年至
厦門盖峙山賊列水師六百餘艘拒敵齋三力戰
陣亡加
恩賜一等輕車都尉世職(承襲詳見世職表)
索博多
索博多滿洲正白旗人姓富察氏世居蜚悠城地
方初任佐領復以功授雲騎尉三遇
恩詔加騎都尉順治十五年隨將軍巴三𠞰海寇至松江
距崑山城二十里生擒賊將一人十六年海賊鄭
成功親統其衆犯瓜州索博多奮勇力戰陣亡加
恩賜一雲騎尉世職(承襲詳見世職表)
達度護
達度護滿洲正白旗人初任護軍校駐防湖廣荆
州時瀘溪縣賊王嘉郭甲作亂同前鋒參領濟哈
里等擊敗之順治十六年從安南將軍内大臣達
素征福建海賊鄭成功十七年攻厦門同前鋒侍
衛阿思哈等擊敗賊衆旋攻盖峙山力戰陣亡
恩賜雲騎尉世職(承襲詳見世職表)
瑚星阿
瑚星阿滿洲正白旗人姓他塔喇氏世居扎庫木
地方順治十六年由前鋒校隨安南將軍内大臣
達素都統索渾征福建海寇鄭成功十七年至厦
門與前鋒參領噶布喇擊敗賊船六百艘旋至盖
峙山遇賊力戰陣亡
恩賜雲騎尉世職(承襲詳見世職表)
穆雅納
穆雅納滿洲正白旗人順治十七年以護軍校從
安南將軍内大臣達素出征福建海寇至同安縣
地方與賊力戰陣亡
賞䘏如例
巴蘭
巴蘭滿洲正白旗包衣人姓富察氏世居蘇完地
方順治十六年以護軍校隨安南將軍内大臣達
素征福建海寇鄭成功十七年五月至厦門與賊
力戰歿扵陣
恩賜雲騎尉世職(承襲詳見世職表)
鄂爾布
鄂爾布滿洲正白旗人姓噶努氏世居噶碩克村
崇德九年以前鋒校隨大兵征明錦州屡立戰功
順治十六年從安南將軍内大臣達素征福建海
賊鄭成功十七年至厦門與賊兵戰敗之獲偽印
一顆旋往盖峙山奮勇擊敵遂歿於陣
恩賜雲騎尉世職(承襲詳見世職表)
額赫穆庫
額赫穆庫滿洲正白旗人姓瓜勒佳氏世居烏喇
地方順治十七年以二等護衛隨安南將軍宗室
羅託征海寇鄭成功至福建攻厦門陣亡
恩賜雲騎尉世職(承襲詳見世職表)
蔭德禮
蔭德禮滿洲正白旗人初任六品官充護軍校順
治十七年從安南將軍宗室羅託征福建海寇鄭
成功攻厦門歿於陣
恩賜雲騎尉世職(承襲詳見世職表)
海通阿
海通阿滿洲正白旗人姓卜雅齊氏世居哈達地
方順治十六年隨安南將軍内大臣達素征海寇
鄭成功十七年五月至福建厦門與賊力戰陣亡
尋議䘏
恩賜雲騎尉世職(承襲詳見世職表)
五爾護
五爾護滿洲正白旗人姓唐古氏世居哈達署驍
騎校順治十七年隨定遠將軍世子濟度征福建
海賊鄭成功至盖峙山擊賊陣亡
恩賜雲騎尉世職(承襲詳見世職表)
多羅星阿
多羅星阿滿洲正白旗人姓瓜勒佳氏世居長白
山地方初任護軍參領順治十六年隨安南將軍
内大臣達素征海寇鄭成功十七年五月至福建
攻厦門與賊力戰陣亡
恩賜騎都尉世職(承襲詳見世職表)
尼什哈
尼什哈滿洲正白旗人順治十八年以護軍參領
從安南將軍内大臣達素征福建海賊至厦門督
舡前進首先登岸奮勇追擊遂歿扵陣
賞䘏如例
鄂滿
鄂滿滿洲正白旗人姓佟佳氏世居扎庫木地方
順治十八年由親軍校委署參領隨安南將軍内
大臣達素征福建海寇至厦門奮勇前進越八旗
兵舡先登陸地追殺甚衆身被重傷遂亡扵陣
恩賜騎都尉世職(承襲詳見世職表)
阿納海
阿納海滿洲正紅旗人姓佟佳氏世居瓜爾佳地
方初襲父代松阿佐領兼一雲騎尉世職管參領
事順治元年隨定國大將軍和碩豫親王多鐸征
流寇由九江富池口乘舟追擊獲賊舡一艘抵九
江府敗賊水師獲船二十艘三年隨靖遠大將軍
和碩肅親王豪格征四川令守計都關賊兵二千
餘来犯率所部兵步戰敗之賊既遁護軍統領鰲
拜令追賊追及敗之又隨大兵擊賊八大王張獻
忠兵敗其一隊並敗其来援之兵師至洛渚偽總
兵何某偽總督范某以兵二千渡江来犯又擊敗
之六年隨大兵征叛鎮姜瓖圍大同敗敵二次賊
以馬步軍持梯牌来薄我營隨都統噶達渾與賊
鏖戰賊不能勝往侵正藍鑲藍二旗汛地追擊却
之七年九年三遇
恩詔加至一等輕車都尉十八年隨征東將軍季什哈敗
山東賊首喬玉季兵於連山賊夜刦我營奮力拒
敵射殺賊五人身中三十二創遂歿扵陣
賜祭葬如例
恩贈三等男世職(承襲詳見封爵表)
五達闡
五達闡滿洲正紅旗人姓葛濟勒氏世居綏分地
方順治十一年十二月以三等輕車都尉隨定遠
大將軍世子濟度征福建擊海賊鄭成功有功破
其舟偽總兵黃常護明侯林思提督吴正等復引
舟師来犯敗之扵敖斗十四年進取漳浦縣海島
内銅山所值風作難渡賊衆突犯五達闡力戰陣
亡康熙二年加
恩賜二等輕車都尉世職(承襲詳見世職表)
訥勒
訥勒滿洲正紅旗人姓鈕祜禄氏世居英額地方
順治十五年以護軍校從安遠靖寇大將軍多羅
信郡王多尼征偽桂王至雲南十六年擊偽晉王
李定國等扵磨盤山力戰陣亡
恩賜雲騎尉世職(承襲詳見世職表)
噶來
噶來滿洲正紅旗人順治十六年隨安南將軍内
大臣達素征福建海賊鄭成功賊列巨艘踞臺灣
拒戰噶来奮身躍入賊船戰殁
恩賜雲騎尉世職(承襲詳見世職表)
噶賴
噶賴滿洲正紅旗人姓薩爾圖氏世居扎魯特地
方後遷居葉赫地方
國初来歸順治十六年由三等侍衛從安南將軍内
大臣達素征福建擊海寇鄭成功十七年五月至
厦門陣亡
恩賜雲騎尉世職(承襲詳見世職表)
鄂邁
鄂邁滿洲正紅旗人姓納喇氏世居葉赫地方順
治十六年以二等護衛隨安南將軍内大臣達素
征福建海賊鄭成功十七年五月在厦門力戰陣
亡
恩賜雲騎尉世職(承襲詳見世職表)
達爾馬
達爾馬滿洲正紅旗人任三等護衛順治十七年
隨安南將軍内大臣達素征福建海寇鄭成功至
厦門戰歿
恩賜雲騎尉世職(承襲詳見世職表)
達蘭
達蘭滿洲正紅旗人姓吹霍克親氏世居察哈爾
任三等護衛順治十七年五月隨安南將軍内大
臣達素征海寇鄭成功扵厦門力戰陣亡
恩賜雲騎尉世職(承襲詳見世職表)
鄂善
鄂善滿洲正紅旗人姓富察氏世居訥殷地方初
任護軍校尋陞三等侍衛陞任長史順治十六年
七月隨安南將軍内大臣達素征討福建海賊十
七年五月扵厦門擊賊陣亡
恩賜騎都尉世職胞姪隋和葉成格亦隨征福建均歿扵
陣
薩音達理
薩音達理滿洲正紅旗人姓鄂托氏世居赫圖阿
拉地方順治十七年以佐領從征鄂羅斯部賊以
舟師據烏喇崖薩音達理偕佐領馬喇往擊被圍
戰歿康熙五年
恩賜雲騎尉世職(承襲詳見世職表)
尚吉圖
尚吉圖滿洲正紅旗人姓納蘭氏世居尼馬察順
治十五年以參領隨署護軍統領胡葉征雲南擊
偽侯李成蛟扵凉水井復擊偽晉王李定國扵盧
噶均著勞績十八年從征山東土寇戰亡於陣康
熙三年
恩賜雲騎尉世職(承襲詳見世職表)
海色
海色滿洲正紅旗人姓赫舍里氏世居和多穆哈
連地方順治十八年以三等護衛隨安南將軍内
大臣達素征福建海賊攻厦門歿扵陣康熙二年
恩賜雲騎尉世職(承襲詳見世職表)
莫洛洪
莫洛洪滿洲正紅旗人姓納喇氏世居尼馬察地
方順治十八年以護軍校從安南將軍内大臣達
素征福建海寇攻厦門力戰歿於陣康熙二年
恩賜雲騎尉世職(承襲詳見世職表)
額色
額色滿洲鑲白旗人姓納喇氏世居葉赫地方崇
德三年從大兵征明乘夜用雲梯襲攻吴橋縣繼
偏珠以第二人登城四年議叙授雲騎尉六年圍
明錦州擊松山馬步兵敗之順治二年從定國大
將軍豫親王多鐸南征平定淮安敗敵兵於黃淮
間偽軍門田仰率兵八千餘駐三里橋同副都統
譚布進擊敗賊於海安又同𠫭領俄竒爾納林屢
敗田仰兵於湖口橋進至如皋縣同副都統康喀
爾敗賊五千餘有偽副將率馬兵三千駐鶯台山
島即同參領格爾圖往擊敗之尋從征福建擊敗
黃總兵五年從征江西叛鎮金聲桓遇郭總兵兵
三千同署參領根特巴圖魯連敗之賊渠王得仁
率馬步兵七千来犯同署參領阿玉璽擊却其衆
三遇
恩詔加為二等輕車都尉世襲罔替九年七月從定遠大
將軍和碩敬謹親王尼堪征湖南流賊張獻忠餘
孽偽秦王孫可望十一月至衡州府擊賊陣亡加
恩賜一等輕車都尉世職(承襲詳見世職表)
肅丹
肅丹滿洲鑲白旗人姓瓜勒佳氏世居蘇完地方
任護軍參領順治九年七月隨定遠大將軍敬謹
親王尼堪征湖南流賊張獻忠餘孽偽秦王孫可
望十一月擊賊於衡州府陣亡
恩賜雲騎尉世職(承襲詳見世職表)
果渾
果渾滿洲鑲白旗人姓党佳氏世居杭佳地方順
治九年七月以護軍校從定遠大將軍敬謹親王
尼堪征湖南流賊張獻忠餘孽偽秦王孫可望十
一月在衡州府擊賊陣亡
恩賜雲騎尉世職(承襲詳見世職表)
喀爾他喇
喀爾他喇滿洲鑲白旗人姓章佳氏世居蜚雅朗
阿地方父圖爾渾歡詹
太祖高皇帝時率百餘戶来歸以其衆編佐領使統之喀
爾他喇其第四子也襲佐領遷護軍𠫭領崇德三
年隨和碩豫親王多鐸征明扵邊外擊明哨卒生
擒六人入邊擊明總兵馬某軍敗之又同俄羅塞
臣敗明渾河步兵師還遇明兵駐山上又擊敗之
順治元年隨和碩睿親王多爾衮入山海關擊流
賊有功隨平山西同都統覺羅巴哈納至河南懷
慶府遇賊兵敗之又同至榆林擊流賊扵黃河渡
口又隨護軍統領鰲拜巴圖魯攻承天府拔之又
同葉什席特庫率舟師追賊多所斬獲三年叙功
加雲騎尉五年從征南大將軍譚泰征江西叛鎮
金聲桓至童子渡賊兵㩀水為陣遂擊敗之又同
穆里瑪敗賊於饒州府同巴朗吴孫敗賊三副將
兵大兵遂薄南昌立雲梯攻之喀爾他喇分守東
江屢敗其運糧兵又進攻饒州府拔其城後两遇
恩詔加至一等輕車都尉尋任護軍統領十年從征湖南
至衡州府擊賊歿於陣
恩賜三等男世職(承襲詳見封爵表)
予祭葬諡忠壮立碑於墓
巴薩禮
巴薩禮滿洲鑲白旗人姓瓜勒佳氏世居烏蜚宜
地方初任佐領天聰七年同艾松古率護軍十人
設哨遇明卒四人殺三人擒一人以獻
太宗文皇帝以所獲馬匹賞之順治十一年隨寧遠大將
軍宜爾德征浙江至舟山擊偽總制陳六御有功
尋駐防江寧十六年海寇鄭成功率兵来犯戰殁
扵陣
恩賜騎都尉世職(承襲詳見世職表)
海拉布
海拉布滿洲鑲白旗人姓賽密勒氏世居黑龍江
任三等輕車都尉從征湖南敗賊孫可望扵岔路
口順治十二年隨寧海將軍宜爾德征浙江擊偽
英毅伯阮思等兵於舟山陣亡
恩賜二等輕車都尉世職(承襲詳見世職表)
薩來
薩來滿洲鑲白旗人姓兀扎喇氏世居薩哈連烏
喇地方由二等輕車都尉兼𠫭領順治十三年正
月隨征湖廣剿賊孫可望討擊蒋景正俱有功進
攻偽將李之鳳尋遇偽總兵蕭福成等乘船二百
餘艘拒戰薩来争先衝擊陣亡
恩賜一等輕車都尉世職(承襲詳見世職表)
滿闢
滿闢滿洲鑲白旗人姓納喇氏世居松花江任二
等侍衛順治十一年十二月從定遠大將軍世子
濟度征福建海賊鄭成功十四年進取漳浦縣海
島内銅山所值風作難渡賊衆突犯我營滿闢奮
勇衝擊陣亡
恩賜雲騎尉世職(承襲詳見世職表)
簡泰
簡泰滿洲鑲白旗人姓托立氏順治十五年隨安
遠靖寇將軍多羅信郡王多尼往征雲南擊偽侯
李成蛟扵凉水井擊偽晉王李定國于雙河口並
敗之進攻魯岡奮勇擊敵中鎗歿
恩賜雲騎尉世職(承襲詳見世職表)
猛格圖
猛格圖滿洲鑲白旗人世襲佐領順治五年從征
叛鎮金聲桓於江西四戰皆捷遇
恩詔加至二等輕車都尉十六年八月随安南將軍都統
明安達理駐守荆州聞海寇鄭成功犯江寧督師
往援與偽都督楊文英戰歿於陣
賜祭葬
噶布喇
噶布喇滿洲鑲白旗人姓富察氏世居額宜湖地
方順治六年從征大同叛鎮姜瓖賊兵犯我汛地
两戰皆敗之乘勝抵汾州府至進士鎮奮擊敵軍
並有功加授騎都尉是年隨都統噶逹洪征鄂爾
多斯擊多爾濟席圖穆二營兵盡殱之尋駐防荆
州在瀘溪遇賊郭甲王嘉伏兵二千率所部士卒
敗其衆十七年從安南將軍内大臣達素征福建
攻厦門海寇鄭成功列戰艦六百餘艘於海上拒
敵擊敗之復追賊至盖峙山力戰歿於陣
恩賜二等輕車都尉世職(承襲詳見世職表)
希岱
希岱滿洲鑲白旗人順治十七年由護軍校隨大
兵征福建海寇鄭成功攻厦門力戰陣亡
恩賜雲騎尉世職(承襲詳見世職表)
佟濟
佟濟滿洲鑲白旗人世居訥音初襲官佐領從大
兵征明克錦州松山後隨睿親王多爾衮入山海
關定北京有功順治十五年擢前鋒參領十七年
從征福建攻厦門海賊鄭成功列戰艦六百餘艘
拒戰佟濟暨官兵擊敗之斬偽𠫭將林登奪其戰
艦獲偽印一旋奉令往盖峙山遇賊奮殺歿於陣
恩賜騎都尉次子穆什欣承襲以孫福敏官追贈光禄大
夫太子少保大學士
尚機圖
尚機圖滿洲鑲白旗人姓瓜勒佳氏世居蘇完地
方任護軍校駐防荆州擊賊郭甲王嘉扵瀘溪敗
之順治十七年從征福建海賊鄭成功至厦門戰
歿
恩賜雲騎尉世職(承襲詳見世職表)
赫虎
赫虎滿洲鑲白旗人姓章佳氏世居蜚雅朗阿地
方順治十六年以一等護衛從安南將軍内大臣
達素征福建海賊鄭成功十七年五月攻厦門力
戰歿於陣
恩賜雲騎尉世職(承襲詳見世職表)
納青
納青滿洲鑲白旗人姓納喇氏世居葉赫地方順
治十六年以三等護衛從安南將軍内大臣達素
征福建擊海寇鄭成功十七年五月至厦門力戰
歿於陣
恩賜雲騎尉世職(承襲詳見世職表)
程尼
程尼滿洲鑲紅旗人父羅沙官至三等子征明陣
亡自有𫝊程尼襲父職三遇
恩詔晉封一等伯任議政大臣順治九年隨定遠大將軍
和碩敬謹親王尼堪往湖廣征偽秦王孫可望等
戰於衡山縣殁於陣由一等伯贈加一雲騎尉以
其叔父羅璧襲十二年九月
賜祭葬謚誠介立碑於墓碑文稱其承襲父職弗替家聲
為議政大臣小心匪懈克稱厥任迨征湖廣禦敵從
王捐軀報國可謂始終盡瘁特勒貞琅以光泉壌云
恩賜三等子世職(承襲詳見封爵表)
沙布
沙布滿洲鑲紅旗人姓那木都魯氏世居輝發地
方順治九年七月以王府頭等護衛從定遠大將
軍和碩敬謹親王尼堪征流賊張獻忠餘孽偽秦
王孫可望十一月至湖南衡州府擊賊殁於陣
賞䘏如例
慕蘭
慕蘭滿洲鑲紅旗人姓董鄂氏世居董鄂地方順
治九年七月以王府三等護衛從定遠大將軍和
碩敬謹親王尼堪征流賊張獻忠餘孽偽秦王孫
可望十一月至湖南衡州府與賊力戰陣亡
賞䘏如例
都貝
都貝滿洲鑲紅旗人世居性佳地方以地為氏任護軍
參領署護軍統領順治九年七月從定遠大將軍敬謹
親王尼堪征湖南流賊張獻忠餘孽偽秦王孫可望十
一月至衡州府率右翼兵敗賊將陶陽鳳兵於草橋又
擊賊帥胡一清兵於衡州府之前山力戰殁於陣
恩賜雲騎尉世職
諭祭一次
回色
回色滿洲鑲紅旗人姓吴扎庫氏世居噶哈里地
方順治九年七月以頭等侍衛隨定遠大將軍和
碩敬謹親王尼堪征湖南流賊張獻忠餘孽偽秦
王孫可望十一月至衡州府與賊兵力戰歿於陣
賞䘏如例
喀喇
喀喇滿洲鑲紅旗人姓伊爾根覺羅氏世居輝𤼵
地方由頭等侍衛扵順治九年七月隨定遠大將
軍和碩敬謹親王尼堪征湖南流賊張獻忠餘孽
偽秦王孫可望十一月與賊戰於衡州府陣亡
賞䘏如例
沙克習
沙克習滿洲鑲紅旗人姓瓜勒佳氏世居安椘拉
庫多爾濟河地方順治十二年以護軍校隨寧海
大將軍都統宜爾德往浙江征舟山擊偽英毅伯
阮思兵歿扵陣
恩賜雲騎尉世職(承襲詳見世職表)
蓀塔
蓀塔滿洲鑲紅旗人姓董鄂氏世居董鄂地方順
治十五年以護軍校從征偽桂王至貴州敗偽帥
李成蛟扵凉水井十六年在雲南磨盤山擊偽晉
王李定國歿扵陣
恩賜雲騎尉世職(承襲詳見世職表)
安塔錫
安塔錫滿洲鑲紅旗人順治十七年以署護軍校
從大兵征福建海賊鄭成功至厦門同統領額爾
德赫擒獲賊舡中礮陣亡康熙二年
恩賜騎都尉世職(承襲詳見世職表)
鄂爾吉納
鄂爾吉納滿洲鑲紅旗人姓伊爾根覺羅氏世居
玉鍾浦地方順治十六年以前鋒侍衛從安南將
軍内大臣達素征海寇鄭成功十七年五月至福
建厦門擊賊歿扵陣
恩賜雲騎尉世職(承襲詳見世職表)
喜佛
喜佛滿洲鑲紅旗人姓納喇氏世居伊巴旦地方
以佐領委署𠫭領順治十八年從安南將軍内大
臣達素征福建海賊扵厦門屢立戰功偽將軍劉
國軒率賊萬衆犯海澄縣喜佛力戰陣亡
恩賜雲騎尉世職(承襲詳見世職表)
彰庫善
彰庫善滿洲正藍旗人姓烏蘇氏世居海蘭地方
順治九年七月以護軍校從定遠大將軍敬謹親
王尼堪征流賊張獻忠餘孽偽秦王孫可望十一
月至湖南衡州府遇賊戰歿
恩賜雲騎尉世職(承襲詳見世職表)
莫勒洪
莫勒洪滿洲正藍旗人姓朱佳氏世居齋𤼵地方
順治九年七月以驍騎校從定遠大將軍敬謹親
王尼堪征流賊張獻忠餘孽偽秦王孫可望十一
月至湖南衡州府與賊兵力戰歿扵陣
恩賜雲騎尉世職(承襲詳見世職表)
雅思哈
雅思哈滿洲正藍旗人姓西林覺羅氏世居汪泰
地方順治九年由護軍校從征湖廣至常德擊敗
賊將盧明臣等兵二萬餘衆十二年從征貴州擊
賊李定國奮力衝突歿於陣
恩賜雲騎尉世職(承襲詳見世職表)
薩爾泰
薩爾泰滿洲正藍旗人姓温都氏世居訥殷江地
方崇德七年以前鋒隨睿親王多爾衮攻錦州明
洪軍門率衆自松山来犯迎擊敗之又隨豫親王
多鐸追敵有功授雲騎尉又隨饒餘郡王阿巴泰
征山東初出境即擊明兵敗之殺敵巡哨兵數人
順治元年隨豫親王多鐸南征六年任江寧佐領
從征南大將軍譚泰征江西叛鎮金聲桓擊偽吴
總督兵於九江府敗之又敗賊兵於南昌府以火
礮攻南昌府城賊首金聲桓王得仁率馬步兵七
萬出戰擊敗之後隨征贑州有賊二千餘據險拒
戰又擊敗之十三年從征湖南敗賊兵於沙路口
尋駐防江寧府十六年海賊鄭成功犯瓜州率師
往擊戰歿
恩賜騎都尉世職(承襲詳見世職表)
赫達子
赫達子滿洲正藍旗人初襲父卓内世職任雲騎
尉順治十六年從安南將軍内大臣達素征福建
海賊鄭成功力戰歿於陣
恩賜騎都尉世職(承襲詳見世職表)
董安
董安滿洲正藍旗人順治十六年以空銜前鋒侍
衛從安南將軍内大臣達素征福建海賊鄭成功
由厦門進攻盖峙山力戰陣亡
賞䘏如例
納瑪爾岱
納瑪爾岱滿洲正藍旗人姓兀扎喇氏世居薩哈
連烏喇地方順治十六年以護軍校委署章京從
安南將軍内大臣達素征福建海寇鄭成功十七
年五月與賊戰於厦門陣亡
恩賜騎都尉世職(承襲詳見世職表)
嵩伊納
嵩伊納滿洲正藍旗人姓伊爾根覺羅氏世居呼
訥赫地方順治十六年以三等護衛從安南將軍
内大臣達素征福建海寇十七年五月與賊帥郭
信戰於厦門陣亡
恩賜雲騎尉世職(承襲詳見世職表)
穆舒
穆舒滿洲正藍旗人姓赫舍里氏世居葉赫地方
任貝勒察尼長史從貝勒征福建海寇鄭成功順
治十七年五月在厦門陣亡
恩賜雲騎尉世職(承襲詳見世職表)
哈尼
哈尼滿洲正藍旗人姓伊拉喇氏世居瓦爾喀任
驍騎校順治十七年從安南將軍内大臣達素征
福建海寇鄭成功戰於厦門陣亡
恩賜雲騎尉世職(承襲詳見世職表)
阿里善
阿里善滿洲正藍旗人姓扎拉理氏世居瓦爾喀
地方任護軍校順治十六年從安南將軍内大臣
達素征福建海寇鄭成功十七年五月在厦門奮
勇擊賊戰歿
恩賜雲騎尉世職(承襲詳見世職表)
胡伸布禄
胡伸布禄滿洲正藍旗人姓吴雅氏世居哈達父
瑚琛布率所部来歸天聰五年胡伸布禄與薩穆
哈圖從大兵征明攻遵化克其城授雲騎尉順治
元年從睿親王多爾衮入山海關擊流寇又從都
統葉臣等進取山西敗賊於太原並力戰有功二
年從英親王阿濟格追剿流寇由湖廣沿江東下
至九江斬馘甚多晉騎都尉世職三年從征騰機
思擊土謝圖汗及碩羅汗等兵敗之五年從征江
西叛鎮金聲桓十一年從征浙江舟山海寇累功
至一等輕車都尉兼一雲騎尉十七年以協領駐
防江寧海寇鄭成功入犯與將軍喀喀木迎擊之
力戰歿於陣賊平
恩贈三等男世職以其子愛音查襲愛音查亦陣亡
恩贈二等男自有𫝊
貝屯
貝屯滿洲正藍旗人姓兀扎喇氏世居薩哈連烏
喇任王府典儀順治十六年從安南將軍内大臣
達素征福建海寇鄭成功十七年五月攻厦門力
戰陣亡
恩賜雲騎尉世職(承襲詳見世職表)
瑪喇竒
瑪喇竒滿洲正藍旗人姓他塔喇氏世居扎庫木
地方任護軍校在瀘溪縣擊賊有功順治十六年
從安南將軍内大臣達素征福建海寇鄭成功十
七年五月在厦門戰歿
恩賜雲騎尉世職(承襲詳見世職表)
滿都護
滿都護滿洲正藍旗人姓扎拉里氏世居瓦爾喀
地方順治十六年以佐領從安南將軍内大臣達
素擊福建海寇鄭成功十七年五月攻厦門力戰
陣亡
恩賜騎都尉世職(承襲詳見世職表)
靉圖
靉圖滿洲正藍旗人姓納喇氏世居輝𤼵地方任
長史順治十八年隨安南將軍内大臣達素征福
建海賊扵厦門陣亡
恩賜騎都尉世職(承襲詳見世職表)
莽儀禄
莽儀禄滿洲鑲藍旗人姓薩克達氏世居烏喇地
方由三等輕車都尉於順治九年七月隨定遠大
將軍和碩敬謹親王尼堪往征湖南流賊張獻忠
餘孽偽秦王孫可望十一月在衡州府力戰殁於
陣
恩賜二等輕車都尉世職(承襲詳見世職表)
韶瞻
韶瞻滿洲鑲藍旗人姓納喇氏世居葉赫地方
國初來歸順治九年七月由護軍校從定遠大將軍
敬謹親王尼堪征湖南流賊張獻忠餘孽偽秦王
孫可望十一月至衡州府擊賊陣亡
恩賜雲騎尉世職(承襲詳見世職表)
音達胡齊
音達胡齊滿洲鑲藍旗人姓赫舍里氏世居齋古
地方由驍騎校扵順治九年七月從定遠大將軍
敬謹親王尼堪征湖南流賊張獻忠餘孽偽秦王
孫可望十一月至衡州府奮勇擊賊陣亡
賞䘏如例
瑪欣
瑪欣滿洲鑲藍旗人姓薩克達氏世居烏喇初襲
父邁錫克雲騎尉世職三遇
恩詔加至三等輕車都尉順治九年從征湖南至衡州府
擊賊陣亡
恩賜一等輕車都尉世職(承襲詳見世職表)
錦住
錦住滿洲鑲藍旗人姓舒魯氏世居科爾沁地方
襲兄三等輕車都尉順治十一年十二月從定遠
大將軍世子濟度征福建海賊鄭成功十四年進
取漳浦縣海島内銅山所值風作難渡賊衆突犯
錦住奮勇衝擊陣亡
恩賜二等輕車都尉世職(承襲詳見世職表)
金州
金州滿洲鑲藍旗人襲父石圖佐領世職順治十
七年隨安南將軍達素征海寇鄭成功於福建力
戰陣亡
恩賜二等輕車都尉世職(承襲詳見世職表)
欽定八旗通志卷二百十二
