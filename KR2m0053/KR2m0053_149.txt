欽定四庫全書
欽定八旗通志卷一百三十五
人物志十五
大臣傳一(滿洲鑲黃旗一養費英東希額亦都魯覺羅拜山佟正雅禪圖)
(什伊偉齊爾登)(康喀賚超哈爾)(武善)(車爾格)(圖爾格)
費英東
費英東姓瓜勒佳世居蘇完後隸滿洲鑲黃旗驍
果善射引強弓十餘石
太祖高皇帝創業之初隨其父蘇完部長索爾果首率所
部軍民五百戶来歸
太祖嘉之授一等大臣尚主有兊沁巴顔者費英東女兄
之夫也謀逆費英東擒而誅之初征瓦爾喀部取
噶嘉路殺部長阿球降其衆以歸戊戌年正月同
台吉禇英等統兵千人再征瓦爾喀取安楚拉庫
路圍屯寨二十餘所屬人戸悉招降之丁未年正
月斐悠城長苦烏拉侵擾請内附費英東同貝勒
舒爾哈齊等遷之盡收其環城屯寨令侍衛扈爾
漢護五百戸先歸烏拉貝勒布占泰發兵萬人邀
諸路兩軍相持未决費英東率師繼至大敗之五月
討東海窩集部與貝勒巴雅喇等取赫席赫路鄂
謨和蘇嚕路佛訥赫托克索路俘二千人而還辛
亥年七月同台吉阿巴泰等取烏爾固辰穆稜二
路癸丑年五月從
太祖征烏拉同諸貝勒大臣力戰破敵乘勝奪門遂拔其
城尋
命與何和哩額亦都扈爾漢安費揚古為五大臣佐理國
事天命四年二月眀兵四路来侵一軍據薩爾滸
山巔費英東率本旗兵進擊破之
太祖之征眀取撫順也明兵来援礟驚費英東馬旁逸諸
軍不前費英東廻馬大呼揮諸軍並進遂破之
太祖拊髀嘆曰萬人敵也從攻葉赫城上矢石雨下
太祖命之退對曰我兵已薄城下矣再
命之退對曰勢垂克必不退也竟拔其城費英東自少從
太祖征討諸國三十餘年身先兵士衝突堅陣當其鋒者
莫不披靡性忠直遇事敢言毅然不撓以功授一
等子世襲五年三月卒五十有七
太祖間之哀慟親臨其喪
太宗文皇帝天聪八年以其子察喀尼襲爵
賜勅免死二次崇德元年追封費英東直義公配享
太廟陪葬
福陵
太宗嘗
諭羣臣曰費英東見人不善必先自斥責而後劾之見人
之善必先自奬勸而後舉之被劾者無怨言被舉者亦
無驕色朕未聞諸臣以善惡直奏似斯人也順治十六年
世祖章皇帝念佐命勲臣
詔晉費英東世爵為三等公康熙九年
聖祖仁皇帝御製碑文勒石紀勲雍正九年
世宗憲皇帝加公號曰信勇乾隆四十三年
上追念費英東忠勛晉世爵為一等公子十人察喀呢
見大臣表第六子索海官副都統第七子圖賴官
都統功封一等雄勇公皆自有傳
額亦都
額亦都姓鈕祜禄世居長白山後歸
太祖高皇帝隸滿洲鑲黃旗幼時父母為人所害額亦都
以隣人匿之得免年十三手刃其仇避走嘉穆瑚
地依於其姑居數歲
太祖過其地額亦都識為真主請事
太祖白於姑姑止之不可遂從行歲癸未從
太祖討尼堪外蘭於圖倫城先登攻色克濟城掩敵無偹
取之又别率兵攻舒勒格布占克其城額亦都驍
果善戰挽弓十石能以少擊衆所向克捷
太祖知其能日見信任丁亥年八月
命督兵取巴爾逹城至渾河河漲不能涉以䋲聫軍士魚
貫而渡夜薄其城率銳卒先登城中兵猝驚起拒
跨堞而戰飛矢貫股著於堞揮刀斷矢戰益力被
五十餘創不退卒拔其城而還
太祖迎於郊燕勞之其所俘獲悉以
賜遂
賜號巴圖魯薩克察之入寇也額亦都率數人禦敵敵敗
躡之夜入其城進攻連克尼瑪蘭城章嘉城索爾
瑚寨功最師還
上迎勞如初界藩有科什者以勇聞盜九馬遁單騎追斬
之盡返所盜馬嘉穆瑚之貝琿巴顔謀叛附哈逹
命討之誅其父子五人以徇癸已年九月葉赫合九國之
師来侵
太祖陳兵古哷山命額亦都以百騎挑戰敵悉衆来犯奮
擊殪九人敵却大兵繼之斬葉赫貝勒布齋九國
之師皆潰遂乘勝略諾賽寨及兆嘉村會我軍有
齊法罕者戰殁額亦都直入敵陣以其尸還訥殷
路者九國之一也其長藪稳色克什既敗歸復聚
七寨之衆據守佛多和山
命同大臣安費揚古噶蓋等以兵千人圍其寨三月下之
斬藪稳色克什
賜
上所乘馬以旌其勞丁未年五月同大臣費英東隨貝勒
巴雅喇征東海窩集部有功庚戌年十一月
命招撫窩集部之那木都魯綏芬寧古塔尼瑪察四路䧏
其長康果哩等十九人師旋乘勝擊取雅蘭路俘
萬人而還辛亥年十二月同額駙何和哩等征窩
集部之呼爾哈路克扎庫塔城詳見何和哩傳天
命二年同大臣安費揚古攻明馬哈丹花豹衝三
岔兒堡並克之四年明經略楊鎬率六總兵統兵
二十餘萬分四路来侵大貝勒代善出禦明總兵
杜松王宣趙夢麟兵於撫順過扎喀關議駐師僻
地以竢
太祖
太宗文皇帝時為四貝勒謂界藩山有築城夫役急往護
之宜耀兵向敵以壮夫役士卒之膽不當駐僻地
示弱衆議未决額亦都曰
貝勒之言是也遂進師界藩會
太祖帥兵亦至指揮夹擊大破眀兵於吉林崖及薩爾滸
山明三總兵皆歿於陣還破明總兵馬林於尚間
崖劉綎於阿布達哩岡額亦都皆在事有功連歲
太祖親征各部之不用命者若哈達輝發烏拉葉赫以次
削平額亦都在行間輒為軍鋒用兵垂四十餘年
未嘗挫衂每克敵受
賜輒分給將士之有功者不以自私
太祖特優遇之當天命建元之初國人有私訴於額亦都
者額亦都擅自聽斷
太祖以大臣不應聽受私訴恐一人獨斷必至生亂因罰
額亦都並著為禁令然心知其忠誠
寵顧不少衰初妻以宗女後尚和碩公主與費英東等同
為五大臣佐理國政累官至一等内大臣受爵一
等子天命六年卒於官年六十
太祖親臨哭之慟祭葬如禮
太宗文皇帝天聪八年以其子遏必隆襲一等子崇德元
年追封額亦都宏毅公配享
太廟陪葬
福陵順治十二年建碑墓道晉世爵為二等公雍正十年
加公號曰果毅乾隆二十四年五月晉為一等公子
十六人車爾格圖爾格伊爾登敖德超哈爾索渾
遏必隆均有傳額森見大臣表
覺羅拜山(子顧納岱)(孫莫洛渾)
覺羅拜山滿洲鑲黃旗人
景祖翼皇帝第五弟寳朗阿之曾孫也天命六年從
太祖高皇帝征明攻瀋陽斬其驍將號秃尾狼者眀兵自
城南悉衆来戰復斬一副將降其衆既克遼東授
三等輕車都尉世職天聪元年從攻錦州不下環
守之復移師往攻寧遠錦州兵潛出躡我軍後拜
山與佐領巴希争先還擊奮戰歿於陣
太宗文皇帝親臨其喪酹酒哭之
賜人戶牲畜贈三等男子顧納岱襲爵崇德三年從征明
擊敗明兵於山海關追奔至豐潤又敗之時我軍
有出取芻束者為敵所乘顧納岱馳往奮擊整衆
以歸至山東敗明内監馮永盛總兵侯世禄軍攻
博平克之晉爵一等男
世祖章皇帝順治元年四月顧納岱以護軍統領随睿親
王多爾衮入山海關擊敗流賊李自成兵十月復
随豫親王多鐸追流賊至陕州賊據山為陣顧納
岱與護軍統領圖賴率兵馳擊斬獲過半三年二
月賊將劉方亮以兵千餘夜窺我營營中有偹出
擊敗之於是鑲黃正藍正白三旗兵協力進攻賊
騎奔竄遂克潼關直逼西安叙功加一雲騎尉三
月随豫親王徇河南乘勝渡淮四月至揚州與護
軍統領伊爾都齊等軍於城南獲船二百餘明日
合師薄城下七日拔之又敗明帥黃得功舟師于
蕪湖貝勒博洛徇蘇州顧納岱破敵王岡村還克
崑山攻江隂大兵以紅衣礟擊破其城顧納岱先
登移師趨浙江敗明守將水陸兵於平湖收其戰
艦進攻嘉興明兵悉衆出戰背城結陣顧納岱與
都統恩格圖漢岱等合擊之三戰三捷七月旋師
明年叙功晉三等子會蘇尼特部騰機思等叛奔
喀爾喀顧納岱随豫親王率兵往剿騰機思等遁
走分遣蒙古兵追擊敗之於歐特克山復自土喇
河西行擊敗喀爾喀兵於查濟布喇克尋以
恩詔晉二等子世襲五年随征南將軍譚泰討叛鎮金聲
桓至九江大破逆將吴江軍進攻南昌中礟殁於
陣
䘏贈一等子
命其子莫洛渾襲莫洛渾歴官一等侍衛順治十七年授
參領從安南將軍達素討海寇鄭成功攻厦門力
戰死康熙二年
聖祖仁皇帝念拜山顧納岱皆陣亡莫洛渾又以戰殁
嘉其世篤忠貞
特贈莫洛渾爵三等伯立碑墓道謚剛勇無嗣從弟諾爾
遜庫特庫分襲世職
佟養正(子佟圖賴)
佟養正遼東人其先為滿洲世居佟佳以地為氏
祖達爾哈齊以貿昜寓居開原繼遷撫順遂家焉
天命初佟養正有從弟佟養性輸誠
太祖高皇帝於是大軍征眀克撫順佟養正遂挈家並族
属来歸隸漢軍六年從征遼陽以功授三等輕車
都尉世職奉
命駐守朝鮮界之鎮江城時城守中軍陳良策潛通明將
毛文龍詐令諜者稱兵至各堡皆呼譟城中大驚
良策乘亂據城叛佟養正被執不屈死之長子佟
豐年并從者六十人俱被害
詔以次子佟圖賴襲世職佟圖賴初名佟盛年後改今名
天聪五年
太宗文皇帝征眀圍大凌河破監軍道張春援兵佟圖賴
以從征有功晉二等輕車都尉崇德三年授兵部
右𠫭政五年從睿親王多爾袞圍錦州取白官兒
屯臺六年随鄭親王濟爾哈朗復圍錦州取金塔
口三臺七年攻松山城眀人突出騎兵奪我紅衣
礟佟圖賴擊敗之又敗山口步兵克塔山杏山諸
臺遂下其二城論功晉一等輕車都尉始分漢軍
為八旗佟圖賴隸廂黃旗授正藍旗都統是時軍
士多奉
命分略明邊地佟圖賴以為不如深入明境直取燕京乃
與都統李國翰等奏言天意歸於
聖主大統攸属眀國人心動摇當因天時順人事攻拔燕
京控扼山海則萬世鴻基自此而定
上以大兵不取關外四城何能即克山海
優旨開諭之八年隨鄭親王取前屯衛中後所二城加一
雲騎尉世職順治元年調鑲白旗都統同都統巴
哈納石廷柱招降山東四府七州三十二縣七月
下太原招降九府二十七州一百四十一縣師還
賜白金四百兩尋隨豫親王多鐸𠞰流賊李自成屢破賊
衆於黃河岸毁其柵獲賊艦十五遂平河南二年
五月軍次江南敗明舟師於揚子江先後攻揚州
及嘉興諸府皆下之晉爵二等男
賜蟒服黃金三十兩白金千五百兩五年授定南將軍與
都統劉之源率左翼漢軍駐寳慶時明桂王朱由
榔將馬進忠等犯衡湘辰永間䧟寳慶佟圖賴至
擊破其衆進拔其城六年鄭親王率師征湖廣佟
圖頼分兵趨衡州所向皆捷陣斬其總兵陶養
用破胡一青等七營兵於城南乘勝疾擊連破
之於望公嶺山峪口一青窮竄集潰衆萬餘距
廣西全州三十里立六營以自保又破之遂下全
州還師駐衡州常寧告警遣佐領陳天謨等馳赴
之戰於石鼓洞我兵大勝斬其渠二人八年凱旋
賜宴得
優賞尋授禮部侍郎復調正藍旗都統叠奉
恩詔晉秩至三等子世襲十三年八月引疾乞休
世祖章皇帝篤念前勞
命加太子太保以原官致仕十五年卒於家年五十有三
上聞之輟朝震悼
子祭葬如典禮贈少保兼太子太保諡勤襄康熙十六年
聖祖仁皇帝以追尊
孝康皇太后推
恩所生
特贈佟圖賴一等公爵令其子佟國綱承襲並
命改隸滿洲雍正元年追封佟養正一等公諡曰忠烈
詔祀昭忠祠與佟圖賴並加贈太師明年
勅建佟圖賴專祠
賜額曰功宗元祀子國綱國維皆有傳
雅希禪(子訥爾特拉篤渾)
雅希禪滿洲鑲黃旗人先世居馬佳以地為氏父
尼瑪禪當
太祖高皇帝創業時随其兄赫東額率五十餘戶来歸任
佐領雅希禪随父事
太祖立戰功授騎都尉世職列理事十大臣天命四年奉
命同大臣額克星格等與喀爾喀五部涖盟還奏稱
旨從征明戰於界藩先衆克敵復擊明總兵馬林於尚間
崖破其中堅晉二等輕車都尉
太祖既取遼陽叙功晉三等男沙嶺之役為敵所傷戰弗
勝論罪降一等輕車都尉八年隨貝勒阿巴泰征
扎魯特攻其貝勒昂安所居寨昂安携其孥乘牛
車遁雅希禪與前鋒統領達音布等以兵追之昂
安督從者拒戰達音布中創歿雅希禪合兵直前
奮擊斬昂安及其子殱其從者俘其孥以歸奏凱分
賜所俘獲尋卒年五十有一子三人長恭衮次訥爾特次
拉篤渾恭衮襲世職獲罪降世職為騎都尉二
命與其弟訥爾特分襲之
太宗文皇帝崇德三年授恭衮刑部副理事官四年從征
索倫陣亡部議以恭衮不遵軍令致為敵所殺應
革世職籍其家三分之一
上念其父雅希禪功
特命宥之以其弟拉篤渾襲世職拉篤渾少隨父兄征戰
屡立功崇德六年隨征眀錦州力戰陣亡
䘏贈加一雲騎尉子鄂爾璧襲訥爾特之未襲世職也從
太宗征明敗敵於小凌河復由大同入明邊率善射者攻
小石城克之既襲騎都尉隨征錦州屡敗明兵於
松山杏山崇德七年任刑部參政兼副都統時左
右兩翼會兵擊松山城松山兵夜遁訥爾特同護
軍統領鰲拜趨塔山南海岸先敵至蓐食以待夜
擊明兵達旦明兵據山巔訥爾特冒矢石率衆仰攻
敵敗走復乘勝追躡敵衆溺水死者無算八年随
貝勒阿巴泰征眀初入邊敗眀守將進軍渾河築
梁以濟明將合兵千餘来拒訥爾特率衆擊走之
復敗其援兵於三河縣隨大軍至山東指揮所部
兵攻克武定州城旋師將出邊敵刦我紅衣礮訥
爾特與都統凖塔還擊破其步兵二營六月凱旋
賜白金五百兩九月隨鄭親王濟爾哈朗征明寧遠明總
兵吴三桂糾衆来禦訥爾特力戰歿於陣時年三
十有八
晉贈三等輕車都尉以其子訥新襲職順治十二年
世祖章皇帝追念舊勲
賜雅希禪諡曰敏果立碑墓道
圖魯什
圖魯什姓伊爾根覺羅世居葉赫後隸滿洲鑲黃
旗天命九年任佐領追逃牧蒙古獲之十年奉
命率士卒往海邊旅順口偵緝寇盜俘獲甚衆授參領天
聰三年從
太宗文皇帝征明先馳至大安口城下覘虛實敵兵覺集
衆来攻單騎擊敗之後兵繼至遂克其城大兵由
遵化趨北京明兵自薊州襲追圖魯什伏兵邀擊
有斬獲時
太宗駐營燕京西南城隅令圖魯什與副都統阿山往覘
敵兵多寡遇明督師袁崇煥軍獲其諜者知明總
兵滿桂黑雲龍麻登雲孫祖夀以兵四萬人列營
永定門之南還報
太宗且曰敵兵盛宜及其不虞乘夜襲擊
太宗從之夜三鼓秣馬蓐食八旗及蒙古兵俱進圖魯什
率麾下將士先驅直馳入敵營敵衆大亂大兵乘
之遂斬滿桂孫祖夀生擒黑雲龍麻登雲復往偵
通州道遇明兵擊敗其衆收獲馬匹乘夜襲敗北
門外敵營又於永平擒斬叛將愛塔以功加世職
二等輕車都尉四年正月大軍攻永平降其城随
貝勒濟爾哈朗等駐兵守之二月同副都統勞薩
等偵明邊境敗其堡卒有俘獲三月明將遣兵?
至我斥堠所軍行塵起圖魯什率兵四十人往探
參領巴篤理等以兵繼之圖魯什先至擊敗明副
將張洪謨軍追十餘里巴篤理等乘勝掩殺會敵
出伏兵突擊我軍圖魯什與巴篤理殿後接戰敵
遂遁四月師還奉
命往視邊墻部兵五十人為三隊留居後獨率四騎先至
城下猝遇蒙古數十人圍之兩墻間環射之圖魯
什奮鬭突出顧所率騎尚䧟圍中一騎已中矢仆
復大呼馳入援三騎挟傷者以歸五年八月從征
大凌河明兵二千自松山来援圖魯什與都統阿
山等擊敗之陣斬百餘人獲三纛還
上酌金巵賜之九月攻錦州遵
上方略命營中厮卒摇旗幟偽為明兵来援者誘城中出
戰大敗其衆時明監軍道張春以援軍至我兵與
戰三日夜春軍渡河圖魯什邀擊敗之是夕
上率兩翼騎兵襲春營圖魯什兵先進明兵潰走遂擒張
春十月復偕勞薩往錦州松山偵軍事斬明兵執
纛奔寧遠者十二人閠十一月追察哈爾兵踰興
安嶺獲駝馬鎧甲之委於路者六年從征察哈爾
軍次博羅額爾吉圖魯什率精兵五百先往收蒙
古流散戶口二百餘人以還
上以察哈爾汗遁去
命旋師先是
上命參領延布祿佐領棟山移哈爾占所貯粮於烏蘭哈
達延布禄等以調遣失人遲久不至下廷臣會議
罪當死
上命覆勘
諭曰倘情有可矜則釋之衆皆言法不當宥圖魯什奏云
曩者
上嘗申諭臨陣退縮者斬然間亦蒙
恩寬釋今懲延布禄棟山而全其生實惟
聖恩
上深嘉其議而末減之八年二月略地錦州為前隊有擒
獲功五月擢前鋒統領加三等男世襲六月復從
征察哈爾奉
命率兵覓市昜所失貨賄獲之七月至歸化城遇察哈爾
諸宰桑率千二百戸来降遂挈以朝
行在是月毁眀邊墻入大同與侍衛瑚什布等敗眀總兵
祖大弼軍俘斬奏捷略地至宣化攻懷遠設伏於
左衛城敗眀總兵曺文詔軍閠八月大兵營左衛
城東圖魯什往偵宣府單騎先驅遇祖大弼偵卒
十五人接戰矢中其腹猶力戰不已我兵至生擒
二人餘皆殱之圖魯什被創危篤
上親臨視越二日卒
賜號碩翁科羅巴圖魯
䘏贈三等子世襲
世祖章皇帝時追諡忠宣次子巴什泰襲爵官一等侍衛
兩遇
恩詔進一等伯順治九年三月為謀逆之蒙古侍衛瑣尼
刺死
詔贈三等侯以其子珠拉岱襲
偉齊(子穆里瑪)
偉齊滿洲鑲黃旗人姓瓜勒佳費英東第九弟也天
命十年同侍衛博爾晉等率兵二千往征呼爾哈
收獲五百戶凱旋
上郊勞賜宴並
念其父索爾果歸附功授騎都尉世職會蒙古逃亡十戶
偉齊追之盡俘以歸天聪三年從
太宗文皇帝征眀略地至遵化三擒哨卒明兵犯我師偉
齊遮擊數逐北論功晉三等輕車都尉
上統大軍出征嘗令偉齊留守
盛京任八門提督九年
命免功臣徭役偉齊與焉並增給佐領人戶使之專轄尋
卒以第六子穆里瑪襲職
世祖章皇帝以偉齊歷事
兩朝忠誠素著
賜諡端勤視一等大臣例立碑墓道擢穆里瑪一等侍衛
順治四年授參領屡遇
恩詔晉一等輕車都尉又一雲騎尉予世襲五年隨征江
西叛鎮金聲桓師至童子渡賊將列陣以拒穆里
瑪與參領喀爾塔喇等擊敗之復率兵渡河衝擊
敗賊衆二千至饒州下其城移師前進賊集步騎
二萬追襲同參領巴都還擊賊兵郤走我軍攻南
昌掘壕圍守聲桓與其偽帥王得仁悉衆拒戰穆
里瑪以本旗兵奮勇撲剿連敗賊衆十七年六月
擢工部尚書八月授都統康熙二年四川賊李来
亨等竄伏湖廣鄖襄山中聚寇刦掠穆里瑪奉
聖祖仁皇帝命為靖西將軍與都統圖海率禁旅會椘蜀
之師討之時来亨擁衆據茅麓山穆里瑪督兵攻
圍九戰皆捷賊復夜襲總督李國英提督鄭蛟麟
等營穆里瑪分遣諸將先後援勦追斬甚衆来亨
勢蹙自焚死招撫偽王侯及偽總督等官論功超
晉一等男世爵内大臣公鰲拜穆里瑪兄也怙勢
攬權穆里瑪及大學士班布爾善等私相黨附凡
朝政皆就鰲拜家取進止八年鰲拜伏誅穆里瑪
坐黨惡營私削爵與班布爾善等並棄市六十年
上念偉齊功復以穆里瑪之曾孫察克慎襲騎都尉世職
偉齊子七人次子卓布泰第三子鰲拜第四子巴
哈皆别有傳
康喀賚(子鍚納海)
康喀賚滿洲鑲黃旗人姓瑚爾喀
太祖高皇帝時由新達謨率族来歸會初立佐領使統其
一屡從征伐天命十一年
太宗文皇帝御極八旗各設總管政務大臣一是為八大
臣又每旗設理事聽訟大臣二是為十六大臣康
喀賚與舒賽並任鑲藍旗理事聽訟大臣天聪元
年正月有蒙古十五人自奉集堡叛逃康喀賚同
正白旗大臣阿達海鑲白旗大臣吴拜追至都爾
弼十五人還闘吴拜中創不退康喀賚與阿達海
併力奮進盡斬之事
聞得
優賚五年七月始設六部每部以一貝勒總管部務次設
承政以康喀賚與蒙阿圖祝世允囊努克並為工
部承政崇德三年七月重定官制每部止留承政
一員康喀賚遇裁五年十一月授鑲藍旗滿洲副
都統尋卒子錫納海天聪九年随睿親王多爾衮
征察哈爾招降林丹汗子額哲以還尋選每旗二
十人為王府護衛錫納海預焉崇德三年八月随
睿親王征明越燕京由臨清直抵濟南五年十一
月隨鄭親王濟爾哈朗圍明錦州還鄭親王以錫
納海勤幹奏授二等護衛會父卒襲管佐領六年
三月復随鄭親王圍錦州克其外城明總督洪承
疇率兵赴援錫納海同前鋒統領努山偵探至杏
山遇哨騎擊敗之擒一人以歸我左翼兵設伏松
山北以前鋒兵誘之比至伏發擊敗其援兵錫納
海與侍衛喇世塔等自錦州還
盛京奏捷復赴軍襲獲寧遠哨卒
世祖章皇帝順治元年隨睿親王入山海關擊流賊李自
成兵二十餘萬賊竄走錫納海率兵追之至望都
奮力𠞰擊多斬馘二年叙征錦州杏山及平流賊功
予雲騎尉世職遷二等侍衛六年隨鄭親王平湖
南凱旋兼任刑部郎中尋授一等侍衛兩遇
恩詔晉世職至三等輕車都尉十七年擢鑲藍旗滿洲副
都統
聖祖仁皇帝康熙元年八月同靖西將軍穆里瑪征鄖襄
流賊郝摇旗李来亨等三年會陕西湖廣四川三
省兵勦平之斬摇旗来亨遁走茅麓山自焚死十
年錫納海以病乞休
允之十二年三月卒於家年五十有七
賜祭葬如例以孫道福色襲世職
武善
武善姓伊爾根覺羅世居呼訥赫後隸滿洲鑲黃
旗父噶盖
太祖高皇帝時来歸授理事大臣從征兆嘉城及攻訥殷
之佛多和寨取安椘拉庫路俱有功嘗奉
命同巴克什額爾德尼參訂
國書後大臣滅哈達擒其貝勒蒙格布祿以歸贍養
之噶盖與交厚蒙格布禄尋謀逆伏誅噶盖並坐
罪死武善其長子也初任佐領尋兼任參領天命
九年明皮島總兵毛文龍遣兵渡鴨綠江入島屯
田
太祖命武善與副都統楞額禮率兵十人擊之途中獲間
諜訊知明兵晝則渡江入島收穫夜則還宿江岸
遂乘夜進兵潜伏山僻平眀度眀兵已渡疾馳至
島明將士大驚悉奔潰武善與楞額禮追斬五百
餘級敵争舟盡堕水死因焚島中積聚而還既而
文龍復遣兵三百登島岸焚我房舍掠牛馬武善
同護軍參領滿都禮等督兵追擊盡奪所掠以歸
斬其遊擊一備禦一千總二
太宗文皇帝即位以武善列十六大臣管鑲紅旗副都統
事天聪元年
上遣諸大臣分兵為三隊略眀錦州武善同都統阿山率
所部為後隊遵
上方略相機設伏防護所俘獲還奏稱
旨是年五月授三等輕車都尉世職崇德元年戶部承政
瑪福塔以互市往朝鮮義州偵知明兵?入鹻場
遣使馳奏
上命武善同吏部參政吉思哈率兵馳援擊走明兵三年
正月駐守歸化城土默特部長以喀爾喀扎薩克
圖屯兵近地將犯城来告
上親統師往征武善與副都統武巴海並從會扎薩克圖
引遁師還饟米運留中途者為武巴海之厮卒盜
取武善坐徇隠革世職罷任八月授工部參政時
瓦爾喀諸蒙古皆隸版圖脩職貢凡通使及宴勞
每以武善典其事順治元年卒
車爾格
車爾格滿洲鑲黃旗人姓鈕祜禄額亦都第三子
也幼從
太祖高皇帝於軍中屡建功績授騎都尉世職晉三等輕
車都尉奉
命征東海瓦爾喀部大勝凱旋
太祖親出郊宴勞之又
念其父勲晉爵三等子
太宗文皇帝即位設八大臣車爾格與焉分理鑲白旗事
天聪元年随大貝勒阿敏等征朝鮮其國王李倧
慴服願效職貢乃與共盟而還二年五月隨貝勒
阿巴泰等略明錦州松山俘獲甚多五年七月授
刑部承政尋遷兵部七年八月
命同刑部承政索海往偵眀邊隘至錦州斬七人生擒把
總一人兵九人来獻十月明廣鹿島副將尚可喜
遣吏納欵車爾格奉
命率將士往招之明年二月自廣鹿島馳䟽言可喜統集
廣鹿長山二島男婦三千餘来歸因道遠需乘騎
於每佐領下有四馬者撥二馬給之即日啓行遂
與俱至崇德二年四月隨武英郡王阿濟格等攻
皮島師還以屡違軍令又為阿濟格索獲婦女于
睿親王多爾衮論罪削職罷任三年七月起授工
部左參政五年二月擢戶部承政八年考滿復授
騎都尉世職
世祖章皇帝定鼎燕京
恩詔加一雲騎尉順治二年二月卒子法固達襲職長子
辰泰第五子拉哈達各有傳
圖爾格
圖爾格宏毅公額亦都第八子也自少隨征積功
累爵至輕車都尉天命十一年
太宗文皇帝即位八旗八大臣下每旗各設二人偹屯
戍决獄訟號十六大臣以圖爾格任鑲白旗尋遷
都統又念其父勲晉爵子天聪三年十一月從
太宗伐明克遵化城四年二月班師
命貝勒阿敏等守永平而以圖爾格同都統納穆泰率兵
守灤州五月眀合兵攻灤州與納穆泰分汛固守
間簡精銳出城殺敵敵轉攻納穆泰所守汛圖爾
格急遣阿玉什分兵往援會火及城樓有執纛者
乘雲梯登阿玉什揮刀斬之奪其纛敵却時阿敏
聞灤州被圍不急救及遣大臣巴都禮率兵數百
来援夜三鼔突圍入城而城已垂破未幾明兵發
巨礟攻城城壊城樓焚圖爾格度力不能支率衆
潰圍奔阿敏軍阿敏大驚棄永平遁諫之不聽殿
後全師而還於是議棄永平罪以不能力諫削世
職觧都統任五年五月我師攻明錦州令率護軍
駐錦州松山間夜截明兵之赴松山者斬首二十
級敵敗從之我軍有星訥者堕馬敵還取星訥圖
爾格從三十騎馳之翼之出是月聞明人將城大
凌河
命同納穆泰往覘之俘其人畜以歸七月起為吏部承政
八月從
太宗攻大凌河分圍城東面之北城中兵突出犯我南礟
臺圖爾格不及騎徒步擊走之十月略松山八年
三月略錦州並有功是年五月
太宗伐明入大同
命同副都統勞薩率兵駐張古臺河以扼敵師九年二月
命率左翼兵從貝勒多爾衮等往招察哈爾降其長額哲
六月還兵略明山西分兵三隊為軍鋒自平魯衛
入毁寧武躪代州乘勝至忻口遇伏敗之追至崞
縣殱其衆還經平魯衛衛兵邀我師于途親䧟陣殺
敵百人敵遁走入城不敢出圖爾格策敵必復至
設伏以待而身為之殿明錦州總兵祖大夀合大
同總兵王某率兵三千来追返兵用步戰衝其中
堅伏起夹擊大敗之乃徐引兵出邊十年二月叙功
授一等男崇德元年五月復任鑲白旗都統是年
随武英郡王阿濟格攻克明昌平雄縣並先登二
年閠四月以罪黜初圖爾格尚和碩公主公主所
生女為貝勒尼堪福晉福晉無子詐取僕女為女
至是事敗圖爾格亦坐罪論死得
旨免削職二年八月仍令攝都統事三年十月随多爾衮
伐明破太監馮永盛總兵侯世禄兵復同都統拜音
圖敗敵於董家口毁邊墻入奪青山關下四城五
年七月随多爾衮圍錦州取其禾連破錦州松
山兵又同都統葉克書率兵三百伏烏忻河口伺
錦州牲畜出牧駈之歸敵衆千餘来戰葉克書馬
中箭蹶敵人將兵之圖爾格射敵敵殪救之上馬
併力衝殺敵敗復合凡六戰六勝身被二十餘創
猶殿後力戰悉保所俘而還十月晉爵子尋擢為
内大臣六年八月經略洪承疇率兵十三萬援錦
州
太宗親征既敗承疇兵
命隨阿濟格邀擊明敗兵於塔山時明總兵曺變蛟吴三
桂王樸等各引本部兵遁而變蛟兵夜衝鑲黃正
黃兩旗汛地突犯
御營時守營右翼大臣及侍衛等皆未至圖爾格發矢連
殪二人率衆軍併力攅射變蛟兵始敗去又随豫
親王多鐸設伏敗吴三桂王樸兵於高橋七年十
月同饒餘貝勒率師伐眀直抵山東兖州府俘明
魯王朱以派及樂陵陽信東原安邱滋陽諸王並
各王府宗室官屬幾千人下三府十八州六十七
縣八年六月班師
賜銀千五百兩十月晉爵二等公順治二年二月卒年五
十以子科布梭襲九年六月追謚忠義配享
太廟立碑墓道雍正九年
賜公爵號果毅
伊爾登
伊爾登滿洲鑲黃旗人姓鈕祜祿額亦都第十子
也幼時
太祖高皇帝撫之宫中及長任侍衛屡從大軍征討天命
初築界藩及薩爾滸諸城有勞績
賜蟒服八年授世職三等輕車都尉累功晉三等男
太宗文皇帝嗣統列十六大臣佐理鑲白旗事尋奉
命駐防邊界天聪三年九月率兵剿獐子島獲船四沉之
俘其人以歸十月從
上征明隨貝勒阿巴泰阿濟格攻克龍井關堕其水門入
斬明將易愛王遵臣盡殱其衆復攻遵化敗明山
海關援兵斬其將趙率教士月随大軍征明薄燕
京克永平灤州遷安等城師旋晉爵一等男會其
兄都統圖爾格鎮灤州以失守罷任
命伊爾登代為都統五年八月攻大凌河城伊爾登與各
旗都統分受
方略即率本旗護軍圍其東面之南環伺以困之卒破敵
兵明年
上親征察哈爾
命與貝勒阿巴泰等留守瀋陽七年六月
上以征明及朝鮮察哈爾三者何先
諭諸貝勒大臣各抒所見時
上留八旗諸軍興屯明山海關外地於是諸貝勒大臣奏
曰明吾讐也用兵宜先今留重兵以稽時日彼必
有偹矣伊爾登曰與其頓兵關外不若徑入内地
視其城有可取則取之多率步兵偹梯牌以為攻
具乘機摧䧟何城不克况蓄銳已久人有戰心及
是時而用之所謂事半而功倍也明日
上命伊爾登率左翼随貝勒岳託等取眀旅順口俘獲人
戸牲畜噐用財賄無算旋與都統葉臣率兵二千
五百駐守之八年
上征明分兵入尚方堡伊爾登復奉
詔與貝勒阿巴泰正白旗都統阿山率兵由巴顔朱爾格
入龍門會大兵於宣府敗明步騎兵獲馬百餘進
攻靈邱縣及保安州皆有功是年冬前鋒統領
巴竒蘭等出征黑龍江虎爾哈部伊爾登與都統
納穆泰達爾漢葉克書葉臣阿山色勒篇古八大
臣簡士卒閱噐械集諸將宣讀
勅諭而送之先是衆大臣奏諸王旗纛事畢將退伊爾登
曰公等不勤國事乃急爾私事遽拂衣行乎既而
衆大臣集於
禁門外伊爾登又曰日者諸王謂八旗都統為不及
古大臣於時伊爾登兄圖爾格為吏部承政矣會
諸王令圖爾格與護軍統領楊古利入奏事衆都統
以圖爾格為曾獲罪也而非議之伊爾登不悦篇
古曰爾以兄為無罪耶伊爾登曰汝軰殊可厭皆
幸禍之流耳於是衆都統悉以其言訐之法司崇
德元年伊爾登下法司勘訊坐䜛謗諸王及大臣
論罪削一等男爵觧都統任仍罰鍰尋随豫親王
多鐸征朝鮮既還復隨武英郡王阿濟格攻皮島
以不俟旗纛輒先渡江坐罰鍰三年復任護軍統
領四年春武英郡王阿濟格征眀攻燕京伊爾登
率兵略地以三十人敗敵千人獲其馬
上親統大軍征明攻松山杏山城我前鋒軍偵知明總兵
祖大夀内監高起潜以兵二千迎戰我軍既設伏
伊爾登率兵四十人誘敵追襲發伏還擊大敗敵
衆六月
命為議政大臣尋兼内大臣六年六月隨鄭親王濟爾哈
朗圍錦州明總督洪承疇以師赴援立營松山西
北鄭親王令右翼兵擊之失利乃據乳峯山以保
兩紅旗與鑲藍旗駐營地為敵所奪都統葉臣等
斂兵不進獨四旗護軍恭順王孔有德與蒙古敖
漢奈曼察哈爾兵及伊爾登所領侍衛與戰伊爾
登先右翼軍突入敵陣陷重圍身中數創所乘馬
死易馬負傷再戰益奮凡三易馬四戰皆捷
太宗嘉嘆復三等男世爵予襲八次
賜白金四百兩八月
上陳師松山杏山間
命偕超品公塔瞻率八旗護軍參領先赴高橋設伏方出
營遇明步兵之自杏山潰遁者千人擊斬之遂至
高橋復遇杏山步騎兵六百餘南奔塔山發伏盡
殱其衆
上移營近松山夜有松山敗軍突犯
御營伊爾登與内大臣宗室錫翰整兵拒戰奮勇擊殺敵
兵敗遁
命侍衛大臣之疎防與不能力戰却敵者各輸罰鍰以賚
軍士伊爾登得
優賞順治元年
世祖章皇帝定鼎燕京論功進一等男三遇
恩詔累晉二等伯世襲十三年以年老致仕
上念伊爾登為宣力老臣
命上駟院給乘騎入朝每至必
召見賜食又圖其像二一蔵内庫一予其家康熙二年疾
卒
賜祭葬如典禮諡曰忠直孫噶都襲爵官至鑲黃旗蒙
古副都統領侍衛内大臣
超哈爾(子額赫哩)
超哈爾滿洲鑲黃旗人姓鈕祜禄額亦都第十三
子也少從
太祖高皇帝征伐授佐領
太宗文皇帝天聪八年以克副任使予騎都尉世職九年
同佐領納海巴雅彰屯等齎書赴喜峯口潘家口
董家口諸處
諭明守邊將吏還遇戍卒邀戰擒斬百餘人擢護軍參領
崇德元年隨武英郡王阿濟格征明將入邊遇敵
哨卒迎拒超哈爾擊之擒二人獲馬四至燕京城
北奪取紅衣礟敗敵兵百餘轉戰至盧溝橋再與
敵遇皆敗之二年列議政大臣三年七月授禮部
參政九月隨睿親王多爾衮征明由青山口入邊
會師涿州超哈爾分率所部攻任邱縣指揮軍士
穴地道隳其城趨趙北口明兵毁橋梁我師不得
渡乃自河西乘馬襲敵後大敗敵衆遂略山東克
濟南府明年春旋師出邊超哈爾殿敗敵於太平
寨五年轉兵部參政六年隨鄭親王濟爾哈朗圍
明錦州城内兵出戰超哈爾擊敗之追入其郛力
戰殁於陣年四十有一
上聞之軫悼
賜白金六百一十兩晉世職為二等輕車都尉以其長子
格黑禮襲
世祖章皇帝順治十二年追諡超哈爾曰果壮視一品大
臣例立碑墓道額赫哩超哈爾次子也初任佐領
順治二年格黑禮卒額赫哩襲職五年以參領隨
鄭親王濟爾哈朗征湖廣至荆州擊敗流賊一隻
虎兵復與參將博爾輝迢躡偽侯郭姓擊敗之七
年凱旋先是京師五城設滿洲理事官至是以額
赫哩任中城明年遷都察院理事官三遇
恩詔晉爵至二等男九年奉
命率兵五百赴江寧駐防會平南將軍金礪以海賊鄭成
功抗據海澄縣請增兵進剿
上命撥江寧杭州兵各五百令額赫哩合所部兵同參領
烏庫理等統之赴福建至則賊兵千餘踞海崖毁
橋拒戰額赫哩與金礪率兵進擊大敗賊衆遂攻
海澄鄭成功率賊十餘萬奪我紅衣礟額赫哩
同金礪連戰皆捷復擊敗其餘賊撫降甚衆十二
年擢兵部侍即叙擊敗海賊功晉爵一等男十六
年鄭成功糾衆突犯江南䧟鎮江逼江寧給事中
楊雍建䟽劾樞臣疎於運籌致賊狂逞額赫哩坐
降級留任明年
甄别部院諸臣
上以額赫哩於部務弗任勞怨
命觧任降爵三等男授光祿寺卿尋改通政司通政使康
熙二年遷副都御史五年復任兵部侍郎七年擢
工部尚書十年卒
賜祭葬如典禮以其子英素襲爵
欽定八旗通志卷一百三十五
