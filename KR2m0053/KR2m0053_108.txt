欽定四庫全書
欽定八旗通志卷九十四
學校志
謹案學校之制與選舉相表裏後世選舉與古異
故學校之教亦異唐宋元明選舉之法又微異故
學校之教從而亦微異大抵古司徒司樂論德論
材後世變而論文藝文藝之中唐以詞章為主而
輔以經義宋經義詞章遞相主輔元明則經義為
主而輔以詞章延佑之六經兼採古注洪武之三
場沿為今體其選舉之法即其學校之教矣我
國家
列聖相承振興聖典宏奬儒風
太祖
太宗經綸草昧所為汲汲於興賢育才者選舉志載之詳
矣
世祖定鼎中原奄有四海府州縣衛諸學皆沿明代舊規
而修舉益詳考核益慎於八旗子弟督課尤詳宗
室則有宗學覺羅則有覺羅學八旗則有
咸安宫景山及國子監所管諸官學八旗世職幼官
又各有學皆簡其師長豐其廪餼嚴其章程明其
勸懲所以造就而成全之者美意無乎不至良法
無乎不周髦士蒸蒸亦遂響然而興起夫從龍勲
舊閥閱相承
景命熾昌貞元會合
帝媯臣唐作於上而八元八凱應運挺生
穆考寧王集其勲而八虞二虢乘時奮起麟麟炳炳照
耀旂常為
聖朝之股肱心膂為蒼生之霖雨舟楫盖僂指不能以
僕數此其人豈必待學校而始成哉然而
列聖之意固以為搘拄萬古之綱常宜明大義經理天下
之繁劇宜知大體其間氣特鍾之異才固不可限
以常格至中人以上以下課以經義則不能不從
事於講肄從事於講肄則不能不讀聖賢之書讀
聖賢之書則耳濡目染漸至於心領神會曉然於
事理之是非事
君必能知大義臨事亦必能知大體即其限於材質不
能大成者亦可嫻於禮教明於廉恥凜然不敢妄
為而不失
開國敦龐之舊俗信乎經文緯武具有
睿裁
大聖人智周萬物而
慮通百代所以為教育計者深且遠矣豈徒使英俊之才
殫思於雕繪之詞爭勝於訓詁之學與文士較短
長哉謹詳述規制具著於篇作學校志
學校志一
國子監肄業
順治十一年議准凡覺羅廕生照各官廕生例一
體送監讀書期滿仍開送宗人府
十八年
恩詔滿漢官員文官在京四品以上在外三品以上武官
在京在外二品以上各送一子入監讀書護軍統
領副都統男爵世職侍郎學士以上之子俱為廕
生其餘各官之子俱為監生
康熙四年定
恩詔准廕者先送國子監讀書後授官職
九年二月
諭吏兵二部向來包衣佐領下官員子弟不准為廕監生
今思内外官員效力相同加恩豈宜有異嗣後包衣佐
領下官員子弟應否為廕監生爾部定議以聞
尋議包衣下一品官子弟許其承廕二品至四品
各廕一子入監讀書
詔從所議
十年奉
上諭滿洲漢軍監生内有善於書寫者著禮部選送翰林
院考定具奏所取監生不拘真草鍾王各家亦不論多
寡選取彙送
又議准滿洲監生並漢軍識滿漢字監生年滿者
定期於二月八月咨部三月九月考試照考定名
次挨補其漢軍止識漢字監生應與漢人一體於
五月十五日考試
是年議准八旗新舊生員内通行選拔文行兼優
者滿洲蒙古起送二名漢軍起送二名入監肄業
十二年覆准凡呈送八旗漢軍各官廕監生及官
學生國子監於策論判語内酌量出題考試再令
繙譯滿漢文一篇務湏嚴加關防彌封各卷擇取
文理優通者送部其未取者令回監讀書如八旗
各助教不行勤課者查出題參其滿洲識漢字廕
監生官學生不在考試之例
二十二年定覺羅廕生監生由國子監考試移送
吏部
二十四年議准入監肄業之選拔貢生滿洲蒙古
起送二名漢軍起送一名
三十一年覆准國子監季考月課雖有成例嗣後
考試務親身督課分别奬勵每月朔望令滿漢肄
業生齊集講書如視為具文不實心奉行從重議
處
三十六年閏三月國子監祭酒孫岳頒司業張豫
章疏言國學中向於歲副例俊而外另開選拔一
途自康熙十年及二十四年各舉行一次今又十
有三年矣除鄉試中式及每年咨送吏部考職外
所存舊選拔寥寥無幾應照舊例選拔尋禮部議
滿洲蒙古起送二名漢軍起送一名赴監肄業如
無文行兼全者寧缺毋濫其卷册俱由提督學政
送部詳查劄監肄業如有冐濫者將考官糾參奉
旨依議
四十八年十月奉
上諭八旗漢軍人等亦著應武鄉會試隨經兵部題准八
旗漢軍包衣武生併中書部院六品七品八品筆
帖式廕生監生及監生之披甲護軍領催拜唐阿
等有願應武鄉試者一體考試
五十二年
恩廕宗室一品二品照滿漢文武大臣例送一子入監讀
書其未入八分公亦照民公例送一子入監讀書
六十一年八月禮部尚書陳元龍疏言國子監監
生皆由捐納入監能文之士稀少舊例各省學臣
於每學生員内選拔一名送監肄業此例停止已
久應仍照康熙三十六年例令學政於每旗滿洲
蒙古共選拔二名每旗漢軍選拔一名如無文行
兼優者寧缺勿濫如有冐濫將該學政照溺職例
革職奉
旨依議
雍正元年四月奉
上諭八旗滿洲亦著應武鄉會試隨題准滿洲亦照漢軍
考武之例廕生監生及監生之披甲護軍領催拜
唐阿等有願應武鄉試者一體考試(謹案八旗滿洲考試武場)
(續於雍正十二年停止)
是年遵
旨選拔滿洲蒙古每旗起送二名漢軍每旗起送一名入
監肄業
七年照例選拔滿洲蒙古每旗起送二名漢軍每
旗起送一名入監肄業
是年閏七月奉
上諭凡由舉人考試補用之筆帖式俱准其與舉人一體
會試其由貢監考試補用之筆帖式亦准於考試繙譯
舉人時一同考試皆所以廣育人材使之各有所成就
也至由貢監生員考試之小京官筆帖式其中未必無
通曉舉業文藝之人若因其已經出仕遂不得與於鄉
試則彼平日之所學莫由表見亦屬可惜著通行八旗
凡由貢監生員考取之小京官筆帖式内若有願就鄉
試者俱准其與舉子等一同入場考試使片善寸長不
致遺棄以副國家教養人材之典
八年三月工部侍郎兼管國子監祭酒孫嘉淦疏
言
皇上振興學校作育人材
特發帑金以為太學諸生肄業之資
皇恩普被率土懽忻但漢人貢生為數甚多而旗下選拔
不過數人臣前為學政考試八旗生員見其材質
聰俊氣宇軒昂者實繁有人而皆溺記誦詞章之
習不知返躬實踐修已治人之道似為可惜臣之
愚見仰懇
聖恩將旗下生員多行選拔每旗或拔八人或拔十人令
其入監肄業臣等與漢人貢生一體教導候其學
成之日
皇上㨂用則滿漢之人才日出於吏治民生必有禆益或
即以之補授助教等官使之督率生徒則八旗官
學益加振興矣得
旨著果親王鄂爾竒孫嘉淦會同選拔尋和碩果親王允
禮等奏取得鑲黃旗積善等十三名正黃旗明福
等十七名正白旗李國竒等十四名鑲白旗泰保
等九名正紅旗明正等八名鑲紅旗興柱等七名
正藍旗豐盛格等十六名鑲藍旗通善等十名八
旗共計九十四名行文禮部劄送國子監肄業
九年戶科給事中周榮祖疏言八旗貢監僅取馬
步箭合式即准應試誠恐文理荒疎者亦得倖進
應令國子監𫝊示八旗貢監照例錄科
又國子監例載凡滿洲蒙古漢軍貢監生於鄉試
前一年行文該旗將恩拔副歲優等貢官廕生及
捐納貢監查明該生旗分佐領年貌三代出身履
歷如係官卷即註明祖父伯叔兄弟何項官職再
轉行内務府各旗其有包衣貢監湏註明包衣滿
洲蒙古漢軍字樣造具清冊於鄉試年二月内咨
送到監錄科送試各省駐防八旗一體遵照辦理
其呈騐貢監執照與漢貢監同
十三年照例選拔滿洲蒙古每旗起送二名漢軍
每旗起送一名入監肄業
乾隆元年奏准八旗拔貢生肄業期滿咨呈吏部
以筆帖式分班銓選遇官學助教員缺准與各部
院咨送人員一同考選再漢軍拔貢生仍准揀選
川廣雲貴四省州縣佐貳官
七年二月奉
上諭拔貢六年一舉為期太近嗣後定為十二年選拔
一次永著為例
九年兵部侍郎舒赫德請申嚴錄科額數以滿合
二字號貢監雖屬無多不得濫冐錄取宜令國子
監嚴加考試務以精通三場者錄送
二十四年禮部文稱八旗鄉試業奉
上諭停止騎射應行文國子監錄科分别官民字號造
冊送部轉送順天府
四十二年五月禮部議覆尚書兼府尹袁守侗奏
請八旗貢監生員應鄉試者但令各該旗造冊移
咨順天學政及國子監錄科徑送順天府投卷入
場其由部取冊轉送之處俱行停止應如所奏奉
旨依議
又八旗考試恩監生將八旗官學算學欽天監肄
業各生能通文理者三年一次由國子監奏請
欽沠大臣考試取中後赴典薄&KR0550;填寫親供辦給執照
一張偹載年貌三代旗分佐領並奏考緣由及所
取𣲖大臣姓名考試年月付本生收執
五十三年奏准正途貢監及廩增附加捐者由國
子監照向例收考俊秀捐納貢監者届期奏請
欽𣲖大臣彙考
附國子監規條
一滿洲蒙古漢軍監生責成八旗助教務在勤加
教誨不得怠隋徇情以致廢弛
一滿洲蒙古漢軍各監生入監日首謁
先師廟各生排列殿墀禮生贊行四拜禮畢赴彛倫堂
臺下序立謁見祭酒司業行四拜禮隨詣各堂師
相見行二拜禮凡遇進監至大門外下馬不許乘
馬出入
一滿漢各監生於朔望日隨行釋奠禮外有講書
覆講上書覆背諸課程每月三回週而復始兩廂
及六堂官講四書性理通鑑博士講五經
一朔望日祭酒司業率屬員諸生拜謁
文廟畢升堂講書
一滿漢各監生聽講書後習讀講章有未能通曉
者即赴講官處講解或赴兩廂質問毋得憚煩蓄
疑安於愚昧
一滿洲蒙古漢軍廕監生十歲以上到監讀書俟
年滿十八歲考試咨部
一滿洲蒙古漢軍例監生坐監二十四個月
一滿漢各廕監生途遇師長步行者旁立候過乘
騎者遠下趨避敢有藐忽抗行者决責
一八旗各項監生請假取具該都統印文到日查
明酌量准給
一八旗各官學諸生逐日所填功課冊年終由各
助教移付國子監呈堂查閱
以上國子監肄業
欽定八旗通志卷九十四
