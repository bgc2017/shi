欽定四庫全書
欽定八旗通志卷八十一
典禮志四
八旗祀典一(王太廟配享功王公祀堂子祀典典府廟祀臣廟昭忠祀)
太廟配享
東廡(配位自北起)
多羅通達郡王(順治十一年設位配享)
武功郡王武功郡王妃(崇德元年設位配享)
多羅惠哲郡王多羅惠哲郡王妃(順治十一年設位配享)
多羅宣獻郡王多羅宣獻郡王妃(順治十一年設位配享)
禮親王(乾隆四十三年設位配享)
睿親王(乾隆四十三年設位配享)
鄭親王(乾隆四十三年設位配享)
豫親王(乾隆四十三年設位配享)
肅親王(乾隆四十三年設位配享)
克勤郡王(乾隆四十三年設位配享)
怡賢親王(雍正八年設位配享)
西廡(配位自北起)
直義公費英東(崇德元年設位配享)
宏毅公額亦都(崇德元年設位配享)
武勲王揚古利(順治元年設位配享)
忠義公圖爾格(順治九年設位配享)
昭勲公圖賴(順治九年設位配享)
文襄公圖海(雍正二年設位配享)
超勇親王策凌(乾隆十五年設位配享)
大學士鄂爾泰(乾隆十年設位配享)
功臣配享入
廟儀
禮部承
旨具疏行工部製神主龕座祭案具製成擇吉鎸字如
式恭遇四時大饗前期遣官一人祗告
太廟如常儀是日太常寺官入
廟設龕座於配享之次陳俎豆鑾儀衛設采亭於工部堂
露臺上奉神主遣官一人(諸王以郡王功臣以大臣)詣工部奉
主置采亭内民校舁行前列御杖(王吾杖功臣引杖)自工
部中門出鴻臚寺官二人乘馬前引遣官從至東
長安門(王至門天安)御仗采亭止遣官自亭奉主鴻臚
寺官二人導引由東長安左門入
端門左門至
太廟戟門右門(自街門入皆由右出)鴻臚寺官止太常寺官引至甬
道右拜位(王階上功臣階下)北面立遣官置主於拜位代
行三跪九叩禮畢奉神主興奉安於配享之次行
三叩禮退
王公
堂子祀典
凡月朔致祭崇德元年定每月初一日親王以下
貝子以上每府派一人齋戒一日詣
堂子供獻(今自郡王以上供獻)
凡
堂子春秋二季立竿致祭崇德元年定親王郡王貝勒每
家各祭三竿貝子鎮國公輔國公每家祭二竿鎮
國輔國奉國將軍每家各祭一竿不祭者聽無爵
宗室不得祭其每月致祭日期初一日
大内致祭初二日以後親王郡王貝勒各以次輪一
日致祭各府應祭之日若遇
大内致祭則應祭之家停祭貝子公等依次致祭凡
祭三竿之家於定期内各祭一竿過十一日後再
各祭二竿或致祭日有兩三家同祀神者仍依次
俟應先祭之家祭畢次祭之家方祭如諸王貝勒
於定期致祭之日有事不得祭預期知會禮部令
次祭之家致祭其有事者隨便補祭凡為馬羣致
祭者親王以下輔國公以上許祭鎮國將軍以下
不許祭有違例多祭併争祀神者議處凡官員庶
民等設立
堂子致祭者永行停止
康熙二年定親王立竿致祭之期第一康親王府
第二顯親王府第三莊親王府第四安親王府第
五裕親王府第六簡親王府
四年定郡王立竿致祭之期第一温郡王府第二
惠郡王府第三信郡王府第四平郡王府第五順
承郡王府
乾隆十九年
諭王公等建立神竿應按爵秩設立整齊以肅觀瞻嗣
後著每翼作為六行每行六分以未分封皇子等列
於前其次則親王郡王貝勒貝子公等分為六層設
立神杆皇子内已受封爵者其神杆視所封爵立於
應立之處所有石座不必移動神杆各按爵秩更换
每年修整一次著禮部會同内務府總管察看繪圖
進呈著為例欽此遵
旨議凖神杆石座每翼作為六行每行列六座
皇子神杆列前一行其次親王郡王貝勒貝子公
各按行排列見在左翼親王七人郡王三人貝勒
三人貝子一人公二人應將第七親王神杆石座
列于次行郡王之首餘皆按次排列右翼親王四
人郡王六人貝勒二人貝子一人公十有七人人
數多寡不齊應將親王列於前其次郡王貝勒貝
子公按一行六座之數通融序列嗣後遇有應那
移神杆宗人府豫期行文禮部註冊至年終禮部
堂官會同内務府總管赴
堂子敬閱將神杆石座修整一次
凡掛錢崇德六年定每年元旦早親王以下貝勒
以上赴
堂子掛紙錢貝子以下不掛(今郡王以上掛紙錢貝勒以下不掛)
王府廟祀
崇德元年定宗室封王者立家廟致祭
順治五年定宗室封王無嗣者
太廟祔祭有嗣者令其子孫立家廟致祭
十年定郡王以上祀追封祖父於家廟貝勒以下
祀追封祖父於墳墓
一建廟莊親王立一廟禮親王巽親王謙郡王共
立一廟肅親王立一廟饒餘郡王端重親王共立
一廟穎親王順承郡王共立一廟豫郡王(案乾隆四十三)
(年奉王封旨復親號)立一廟克勤郡王衍禧郡王共立一
廟
雍正九年定怡賢親王立一廟
乾隆四十四年奉
旨特建睿忠親王祠
一祭期定於正月四月七月十月歲暮日前期三
日齋戒候
皇帝祭
太廟諸王陪祭禮畢各回府致祭凡有薦新品物如
太廟未獻之先不許家廟供獻
一廟制立廟七間中五間為堂左右二間隔以牆
為夹室堂後楣以北五室中奉始封之王世世不
祧高曾祖禰依世次為二昭二穆昭東穆西親盡
則祧由昭祧者藏主於東夾室升昭之二位於一
室以二室奉升祔之主由穆祧者藏主於西夹室
升祔亦如之庭繚以垣南為中門又南為廟門左
右各設側門庭東西廡各三間東藏遺衣冠西藏
祭器樂器廟重檐丹楹采桷綠瓦紅堊壁階戺三
出陛門繪五色花草出陛如之焚帛爐在中門之
内東南隅封牲房在中門之外西向
一牌位高二尺寬四寸朱紅色上刻追封諡號墨
書設於紅油漆龕内設紅片金帳幔其廟中王位
以居中為尊餘分列左右如止一王正設中間
一供品每位前設紅案一銅香鑪一銅燭臺二銅
花瓶二供湯飯菓品紅案一盛帛紅漆匣一供牲
槽一白磁爵六銀鑲象筯二雙銀匙二香盒一酒
尊一銀壺一銀杓一白色帛二端無妃者止用帛
一爵三匙一筯一雙獻帛紅案一祭文案一每王
一位用豕一羊一菓品八盤麵餅四盤飯二碗湯
二碗所用樂器與王府樂器同
一致祭前三日王及子弟護衛所属官員執事人等
妃及隨從婦女俱各齋戒前一日備辦祭品宰牲祭日
於神位前供祭品大門兩旁設鼓樂畢主率子弟護衞
所属官員俱朝服從廟大門東旁門進至廟東簷下向
西立子弟在階上向西立護衛及所属官員在階
下分班對立執香盒人詣香案旁立引禮人引王
從廟左門進至香案前立子弟護衛所属官員各
依本位向上排立引禮人贊跪王跪贊上香執香
盒人跪進香王接炷香拱舉上爐内又三上瓣香
如左右有王位者先詣左位次至右位次第上香
畢復位立引禮人贊跪叩興門外作樂王行二跪
六叩頭禮興子弟護衛所属官員俱隨行禮畢樂
止引禮人贊奠帛初獻樂作執帛爵官捧帛爵在
王左跪接帛爵官在王右跪引禮人贊跪王跪受
帛拱舉授右接帛官王又受爵拱舉授右接爵官
王又受妃位前爵拱舉授右接爵官各官捧帛在
前爵在後至位前捧帛官跪獻三叩頭捧爵官立
獻各退樂止如两旁有王位護衛捧帛酒分獻引
禮人贊興王興讀祝人於祝文案前一跪三叩頭
捧祝文在案東立引禮人贊跪王及子弟護衛所
属官員并讀祝人皆跪引禮人贊讀祝讀畢讀祝
人捧祝文送至中位前跪獻於帛匣内三叩頭退
引禮人贊叩興王等俱行三叩頭禮興引禮人贊
亞獻樂作獻爵如初獻儀樂止引禮人贊終獻樂
作獻爵如亞獻儀樂止引禮人贊跪叩興樂作王
率子弟護衛及所属官員行二跪六叩頭禮畢興
樂止引禮人贊捧祝帛詣燎爐前樂作捧祝帛官
進前一跪三叩頭各捧祝帛興捧香官跪取香置
盒内興王率子弟等俱退在西旁立各官捧祝文
在前次帛次香俱從中道行至爐前焚祝帛贊禮
畢王等皆出樂止妃率隨從婦女俱朝服從西旁
門入由廟右門進排立行禮畢撤祭物回如王有
事不得親祭令子弟代祭如無子弟令護衛代祭
其奠帛祭品該王自行備辦引禮人於所属官員
内選充其祝文内院撰給體式
功臣廟祀
孔武壯王祠
順治十一年
勅建定南武壯王祠建祠于廣寧門外中設一案以妃白
氏李氏配每年二月八月致祭遣太常寺堂官行
禮
致祭禮儀
一祝版白紙墨書前一日太常寺堂官捧送至祠
堂安設紅案上上香一跪三叩頭退
一陳設供品
素帛三(白色)白錫爵九
羊一豕一
菓品五(核桃荔枝圓眼棗栗各一盤)酒一樽
一正祭日遣祭官行二跪六叩頭禮
祭文
維年歲次月日
皇帝遣某官某
諭祭於定南武壮王孔有德之靈曰人臣盡忠仗節矢
天日而不渝朝廷恤死酬勲撫歲時而增感爾定南
武壮王孔有德膚功早著偉烈長存兹當仲(春秋)之辰
益念忠良之績特頒祭典用慰幽靈王如有知尚克
歆饗
鈕祜禄氏恪僖公祠
康熙十九年
敕建恪僖公祠建祠于安定門外中設一案以縣主一品
夫人舒舒覺羅氏配每年二月八月致祭遣太常
寺堂官行禮(致祭禮儀與武壮王同)
祭文
維年歲次月日
皇帝遣某官某
諭祭於恪僖公遏必隆之靈曰沛隆恩於勲舊國有彛
章展時祭于春秋禮逾常格爾恪僖公遏必隆名垂
青簡績著豐碑矧追椒寝扵所生宜薦專祠以有永
兹當(春秋)仲申侑几筵靈如有知尚克歆饗
佟氏勤襄公忠勇公端純公祠
雍正二年
敕建勤襄公忠勇公端純公祠建祠於朝陽門外祠内設
三案勤襄公居中以一品夫人覺羅氏配忠勇公
左以一品夫人他塔喇氏温都氏配端純公右以
一品夫人赫舍哩氏配每年二月八月致祭遣太
常寺堂官行禮(致祭禮儀俱與武壮王同)
祭文
維年歲次月日
皇帝遣某官某
諭祭扵勤襄公佟圖賴忠勇公佟國綱端純公佟國維
之靈曰崇功報德禮首逮扵元臣錫類推恩誼尤敦
于懿戚考彛章而立廟因時序以薦觴惟爾一門宣
猷累葉效忠貞而體國名著旂常秉孝義以型家芳
傳國史望高閥閱蔚為勲舊之宗慶衍庭幃光啟
聖慈之範兹當(春秋)仲特遣耑官設奠几筵靈其歆饗
圖文襄公祠
雍正二年
敕建文襄公祠建祠于德勝門外中設一案以一品夫人
覺爾禪氏鈕祜禄氏配每年二月八月致祭遣太
常寺堂官行禮(致祭禮儀俱與武壮王同)
祭文
維年歲次月日
皇帝遣某官某
諭祭扵文襄公圖海之靈曰義重酬勲眷鈞衡之舊德
禮隆秩祀因節序以申恩爾文襄公圖海望高國器
功贊王猷表世德于戟門生膺茀禄贈崇階于鼎爵
歿被榮名焕新綍而建祠遣耑官而致祭時當(春秋)仲
式布几筵靈其有知尚能歆格
宏毅公祠
乾隆二年
敕建宏毅公祠建祠扵安定門外每年二月八月致祭
遣太常寺堂官行禮(致祭禮儀與武壮王同)
祭文
維年歲次月日
皇帝遣某官某
諭祭扵宏毅公額亦都巴圖魯之靈曰誼重酧庸茂典
聿加于勲舊禮隆展祀歲時宜備于馨香爾宏毅公
額亦都巴圖魯開國名臣從龍上佐表成勞于鐘鼎
青史揚芬紀偉績于旂常豐碑示寵既叨恩于廟食
更賜祭於專祠式賁新綸允符彛憲時當(春秋)仲用布
几筵靈而有知尚克歆格
恪僖公敏果公莊慤公祠
乾隆十四年
敕建恪僖公敏果公莊慤公祠建祠於東安門内祠内
設三案恪僖公居中以一品夫人覺羅氏配敏果
公左以一品夫人穆溪覺羅氏博爾濟吉特氏配
莊慤公右以一品夫人覺羅氏配每年二月八月
致祭遣太常寺堂官行禮(致祭禮儀與勤襄公同)
祭文
維年歲次月日
皇帝遣某官某
諭祭於恪僖公哈世屯敏果公米思翰莊慤公李榮保
之靈曰禮隆念舊千秋之俎豆攸光義重酬庸奕代
之馨香勿替考彛章而秩祀因時序以申恩惟爾一
門夙稱望族忠誠體國數傳紀績于旂常端敬型家
累葉垂芳于圖史祥開坤極早錫榮封佑啟勲賢復
新廟貌命祀官而陳芬苾落成已賁恩綸隨節候而
展几筵歲薦彌昭懿典兹當(春秋)仲常祀聿修靈如有
知尚其歆格
表奬忠勲祠
雍正二年
諭朕惟周禮有司勲之官凡有功者書銘太常祭于大烝
祭法曰以死勤事則祀之所以崇德報功風勵忠節也
我
太祖高皇帝肇造鴻圖
太宗文皇帝式廓區夏
世祖章皇帝奄有萬邦自創業以至定鼎將帥之臣致命
立功者不少
聖祖仁皇帝臨御六十一年中間殱滅三逆永清沙漠以
及平定西藏臺灣雖天戈所指如疾風振槁而師旅臣
之捐軀馬革及守土官之見危授命者所在多有邇者
青海蕩平西域效順然自用兵以來將士奮勇前驅亦
有殁於行陣者此皆盡忠報國之臣朕甚嘉之亦甚憫
之當於京城建廟立祠春秋妥侑世世血食其偏禆士
卒力戰敵愾捨生取義者亦附列左右以褒崇大節揚
表芳徽俾遠近觀德勃然生忠義之心於治道亦有禆
益遵
旨議准兵部詳查檔案行文八旗直省巡撫凡臨陣捐軀
守土授命之文武諸臣及偏禆士卒赤心報國奮
不顧身者詳繕籍貫事績具奏交工部於京城内
建立祠宇製造牌位恭請
欽定匾額懸掛將文武諸臣牌位安設正祀偏禆士卒牌
位安設兩廡入祠之日太常寺前期奏請遣大臣
一員致祭祭文由翰林院撰擬每年春秋二季交
太常寺備辦仍交翰林院分派各員詳查
實錄國史方略各館檔案移取兵部清冊各為立傳彙成
一編垂諸永久
是年
欽定祠名表奬忠勲
御書匾額給賜
御製昭忠祠碑文
朕惟疆場用命因敵愾以效忠行陣争先值臨危而殉
節追尋壯槩殊切軫懷載建豐碑用光崇祀爾和碩敬
謹親王尼堪等賦資雄毅秉性堅貞均際會於從龍各
圖功於汗馬我國家蕩平區㝢命上將以專征綏靖邊
陲張王師而撻伐戈鋋所向旋見廓清貔虎前驅一惟
奮勇或氣凌勁敵縱横萬衆之中或志銳先登出入重圍
之内王公將帥既赴義以如歸禆校卒徒亦銜恩而自
矢勵致身之素志蹈刅何辭耿報國之丹誠嬰鋒不顧
芳名常著摛文宜付於史官英爽猶生勤事允符於祀
典乃者搆成棟宇羅設几筵考厥官資定其位次握麾
擁節並肹蠁於一堂擐甲荷殳得從班於兩廡懸之巨
榜表厥忠勲錫以綸章昭兹節烈於戱華楹敞朗長迴
日月之輝雕簷嵯峨永壯風雲之色聿𫝊久遠式載寵
榮
昭忠祠典
昭忠祠之禮凡親王郡王貝勒貝子公侯伯大學
士内大臣尚書都統將軍總督一品子爵前鋒統
領護軍統領侍郎巡撫副都統二品男爵三品京
卿提督總兵官及武職加贈至正從一品等官各
奉安於前室位均南向凡四品卿翰林學士布政
使按察使一等侍衛參領輕車都尉及武二品之
副將等官奉安于後正室凡五品少卿二等侍衛
道府佐領騎都尉及武三品之參將遊擊等官奉
安于後左室凡侍講侍讀御史郎中員外郎主事
三等侍衛雲騎尉及武四品之都司等官奉安于
後右室位均南向凡同知知州通判驍騎校及武
五品之守備等官奉安于前東配室凡知縣筆帖
式州同縣佐以下及武六品之千把總等官奉安
于前西配室東位西向西位東向配室左右及前
廡東西羣房凡陣亡士卒以其名祔歲春秋仲月
諏吉遣大臣一人詣前室致祭太常寺官十有三
人各分獻所祀王公子孫暨諸臣子孫在京師者
咸與行禮祭之日太常寺官入祠供具前室七案
中室羊一豕一果實五盤左三案各果實五盤共
羊一豕一右如之中左右各香案一鑪一鐙二後
正室五案後左右室各三案每案果實五盤共羊
一豕一爵三(中案奠獻餘爵實酒豫設配室及房廡同)每室統香案一
鑪鐙具東西配室各五案陳設如之前廡及後東
西羣房每案果實二盤豕肉一爵三鑪鐙具前室
中設一案少東北向供祝版東西序設案分陳香
帛尊虚爵後室及前配室左右房廡分陳香帛(房廡)
(不設帛)尊虛爵如儀漏未盡與祭者各服其服畢集
祠門内太常寺典儀立室東檐下司祝立祝案東
司香司帛司爵各以其職為位掌燎率燎人立燎
鑪前質明承祭官暨分獻官朝服詣祠贊禮郎引
承祭官由中門入至東階下盥手畢升階就拜位
前立引後室分獻官各于中檻外序立引前配室
及房廡各分獻官于甬道上東西序立鴻臚寺官引
陪祀宗室王公及大臣官弁後裔見任一品二品
者于階上東西三品以下五品以上于階下東西
六品以下及有職者在大門内階下東西按班序
立典儀贊執事官各共迺職贊禮郎贊就位承祭
官就位贊禮郎引由前室中門入詣香案前立贊
上香司香跪奉香承祭官上炷香三上瓣香以次
詣左右香案前上香如儀贊復位承祭官復位贊
叩興承祭官分獻官暨與祭者均行二跪六叩禮
興典儀贊奠帛爵行初獻禮前室司帛奉篚各奠
于案三叩興司爵奉爵各奠于正中皆退同時後
室東西配室房廡分獻官分詣各香案前上香如
儀執事生獻帛于案司爵獻爵中案正中退司祝
詣祝案前跪三叩興奉祝版立案右典儀贊讀祝
司祝北面宣讀承祭官及分獻官立聽與祭者跪
聽詞曰維某年月日
皇帝遣某官某
諭祭八旗直省盡節立功王大臣等之靈曰周禮有司
勲之職名勒旗常祭法載勤事之文光生俎豆蓋舍
生取義臣子抒報國之忱而報德酬庸朝廷示作忠
之典英標如在渥澤宜頒爾王大臣等丹心自勵正
氣挺生果敢本於性成見危授命忠誠矢于敵愾視
死如歸生當開創之年執銳披堅實賴干城之佐運
際承平之日安邊除暴亦資禦侮之材或䧟陣以争
先或守土而盡職或被誘不辱乃授首以從容或深
入無援遂致身于倉卒雖天戈所指如振槁而摧枯
乃大義為昭可凌霄而貫日我
皇考軫念曩烈誕賁殊榮命立專祠俾膺特典王公將帥
躋正宇之煇煌士卒偏禆列兩廡而陪侍盖所以表
忠貞于既往昭節義于無窮朕洪紹丕基遵行常祀
恭書竹帛既掦久遠之芳徽禮薦牲牢勿替春秋之
血食苾芬在列靈爽歆承讀訖以祝版奉安于中案
篚内跪叩如初興退與祭者咸三叩興亞獻終獻
均如初儀贊禮郎贊跪叩興承祭官分獻官及與
祭者均行二跪六叩禮典儀贊奉祝帛送燎有司
奉祝帛香以次送燎承祭官視燎贊禮畢仍由中
門出各退
欽定八旗通志卷八十一
