欽定四庫全書
欽定八旗通志卷一百二
選舉志一
謹案鴻濛初闢神聖挺生有天地即有君臣有君
臣即有任使掄才籲秀其自古以来乎唐虞夏商
既各有學校必各有選舉書闕有間遐哉莫得稽
矣其教育之方與升進之路端末一一可考者惟
周禮為詳顧其法不行扵後世後世雖師其意亦
斷斷不能用其法也今之科第權輿扵隋盛扵唐
沿及宋與元明皆據文章為去取遂為百世不易
之規矣我
朝丕建鴻基自
太祖
太宗即旁求英乂駕馭雄才泰顛閎夭舉諸草茅汝鳩汝
方收諸敵國雖拔擢多方不拘資格而當阪泉征
戰之時先修辟雝鼓鐘之業
臨軒策士髦俊雲蒸八旗子弟歌鹿鳴而躋華資者班班
可數
世祖章皇帝初分滿洲漢人為二榜戊戌以後合為一榜
沿襲至今伏思
開國以来迄今百數十載
黃軒御宇而風后力牧贊其盛
帝媯垂衣而臯陶伯益效其功銘鐘鼎而紀旂常者指不
勝屈其人雖不盡出扵科第然科第之中亦未嘗
竟無其人博以收之慎以簡之固亦古人三途並
用之義也謹各臚其規制沿革而以文武科第題
名有可考者列扵後其考試中書考試筆帖式考
試恩監生同一衡文校士亦以類從至舊志有徵
辟一門竊惟戔戔束帛賁于邱園孑孑干旌逮于
姝子此言原見扵六經然山林隠逸乃有徵名幕
府賓僚乃加辟目今從龍世族莫非
聖朝之臣僕遽題斯號扵義未安且其所錄又皆保薦
之微員名實尤迕尤未可據以立制謹刪汰此門
用著核實之義焉
選舉志一
八旗科第一
八旗鄉會試緣起
天聰八年四月
命禮部考取通滿洲蒙古漢書文義者取中滿洲習滿書
者剛林敦多惠滿洲習漢書者察不害恩國泰漢
人習滿書者宜成格漢人習漢書者齊國儒朱燦
然羅繡錦梁正大雷興馬國柱金柱王来用蒙古
習蒙古書者俄博特石岱蘇魯木共十六人俱
賜為舉人宴於禮部各
賜衣一襲免人丁四名
崇德三年八月
賜新中式舉人羅碩常鼐胡邱阿濟格畢禮克圖王文奎
蘇宏祖楊方興曹京張大任于變龍等十一名各
朝衣一襲授半箇牛录章京品級免人丁四名
(謹案是年所取舉人舊志未分析滿洲蒙古漢人今無可考核仍從原本載入)
六年六月内三院大學士范文程希福剛林等奏
以滿漢蒙古士人考取生員並舉人七月
賜新中式舉人滿洲鄂藐圖赫德蒙古杜當漢軍崔光前
卞三元章于天卞為鳳各朝衣一襲
(開謹案此三年為士之始其時雖以滿洲蒙古漢人國以来設科取)
(同為一榜而互考漢文滿文盖後来鄉會試及考試繙譯俱發源於此故恭錄簡端以昭欽承之所)
(自)
順治八年六月禮部議定凡遇應考年分鄉試取
滿洲五十名蒙古二十名漢軍五十名各衙門無
頂帶筆帖式亦准應試滿洲蒙古通漢文者繙譯
漢文一篇惟通滿文者作滿文一篇漢軍文字篇
數則如漢人之例會試取中滿洲二十五名蒙古
十名漢軍二十五名各衙門他赤哈哈番筆帖式
哈番俱准應試滿洲蒙古通漢文者繙譯漢文一
篇作漢文一篇惟通滿文者作滿文二篇漢軍文
字篇數亦如漢人之例八月以恭上
皇太后徽號
恩詔廣滿洲蒙古漢軍會試中額二十五名是科禮部奏
順天鄉試滿洲蒙古試卷應用滿洲内院禮部堂
官各一員為主考官其漢軍試卷仍聽漢主考官
閱定又議定本年鄉試明年會試漢軍文字第一
場書義二篇經義一篇如未通經者作書義三篇
二場論一篇三場策一道順治十一年鄉試十二
年會試第一場書義三篇經義二篇二場論一篇
判五條三場策三道至順治十四年鄉試十五年
會試三場文字篇數乃與漢人一例
是年内三院會同禮部議定八旗鄉試會試
殿試均以滿洲蒙古共為一榜漢軍與漢人共為一
榜
九年三月
殿試
賜一甲三名麻勒吉折庫納巴海等進士及第授修撰編
修與漢榜例同選滿洲庶吉士四員蒙古庶吉士
二員漢軍庶吉士四員
十二年三月
殿試停選漢軍庶吉士八月奉
上諭前選庶吉士因烏真超哈進士久在旗下已經習學
滿洲規矩不必與選二甲進士洪士銘亦照此例應選
知州念係經略輔臣洪承疇之子着以京官用三甲進
士耿效忠係靖南王耿繼茂之子亦着以京官用俱察
照應得職銜選授
十三年八月減滿洲舉人額十名進士額五名蒙
古舉人額五名進士額五名漢軍舉人額五名
十四年正月停止八旗考試
康熙二年八月復行滿洲蒙古漢軍鄉試取中滿
洲二十一名蒙古十七名漢軍一百一十八名
六年九月復
命滿洲蒙古漢軍與漢人同場一例考試
八年七月定順天鄉試滿洲蒙古編滿字號共取
中十名漢軍編合字號取中十名會試滿字號取
中四名合字號取中三名
十一年禮部奏准滿洲蒙古亦照漢軍額數取中
副榜(舊志惟漢軍與漢人同試照漢人之例取中副榜五名)
十五年十月停止八旗考試
二十六年奉
恩詔八旗准同漢人一體考試
二十八年覆准滿洲蒙古漢軍應鄉試之監生生
員均由兵部驗射馬步箭能射者准其移送順天
府入場鄉試
二十九年題准奉天府滿洲蒙古漢軍鄉試之監
生生員准奉天將軍副都統等騐射馬步箭能射
者交與該府丞分别考取移送鄉試
三十六年奉
上諭諭宗人府禮部國家樂育人才振興文教將使海内
英雋之士靡不蒸蒸蔚起矧宗室子弟系托天潢豈無
卓越之姿足稱令器允宜甄陶奬掖俾克有成考諸前
史以公族應制舉入仕者代不乏人今屬籍所載日益
繁衍除已授爵秩人員外閒散子姪素無職業誠恐進
取之途未闢致嚮學之意漸隳嗣後八旗宗室子弟有
能力學屬文奮志科目應令與滿洲諸生一體應試編
號取中如此則賦質英異者咸服習於詩書而學業成
就者不阻抑於仕進凡屬宗支人人得以自效而於朕
興賢睦族之至意亦用是以允惬焉爾等衙門即遵諭
行
三十九年宗室子弟科舉會試奉
旨停止
五十四年定鄉會試兩翼
欽典都統各一人副都統各二人參領各一人散秩官各
二人入場約束八旗士子試畢出場
雍正四年禮部奏准場内每翼派副都統一員參
領一員章京一員與同考官一同進場稽查三場
已畢舉子出場時副都統章京等官一同出場
七年禮部議准每翼派賢能𠫭領一員於貢院磚
門外一同點名
又議准考試期近兵部咨取副都統𠫭領章京職
名時各該旗副都統即將本旗老成勤慎能識漢
字領催派出五名候宣
旨之日各帶至
午門預備
欽點副都統即帶本旗領催一同入場
又議准八旗考試文生員舉人進士四個月前禮
部行文該旗移取清冊於兩個月前送禮部會同
兵部校對如鄉試期近科試後即行造冊送部
又奉
上諭凡由舉人考試補用筆帖式者俱准其與舉人一體
會試其由貢監考試補用筆帖式者亦准其考試繙譯
舉人時一同考試皆所以廣育人才使之各有所成就
也至於由貢監生員考取小京官筆帖式之員其中未
必無通曉舉業文藝者若因其已經得官遂不得與於
鄉試則彼平日之所學莫由表見亦屬可惜著通行八
旗凡由貢監生員之考取小京官筆帖式者若願就鄉
試俱准其與舉子等一同入場考試使片善寸長不致
遺棄以副國家教養人才之典
八年御史魏繹摺奏駐防杭州遠年開戶之正白
旗漢軍舉人王之樑本旗不行咨送會試等語奉
旨舉人王之樑著交部一體會試
十一年吏部奏准嗣後令各該旗於考試之時將
應考人員詳加分别滿洲漢軍開註明晰咨送順
天府註冊考試如有漢軍冒入滿洲額内中式者
一經查出將咨送之該旗都統佐領等官交部分
别照朦混造冊例議處該員照冒籍考試例革退
舉人庶滿洲漢軍不得混行考試
十三年十月奏准考試大典攸關良賤名分宜肅
查八旗開戸家人来歷不一當我
朝定鼎之初有投充者有養育者有俘掠者伊等本
係良民既經開戸即猶之復籍自應准其居官并
與考試至於旗下累世家奴實屬出身微賤或因
已經開戸當差效力著有勞績准其居官已為不
拘世類之寬典若并准其一體考試則與出身微
賤不准考試之定例不符倘伊等厠名科目踐清
華之列操衡鑑之司則所取士子俱出其門將来
國家登庸選舉者無非科甲中人若出開戸之門於
體統名分俱有攸關似非慎重名器之意請
勅下各該旗詳查来歷凡實係旗奴開戶者姑念自行檢
舉其現任職官及拔貢生監俱免革退以廣
皇仁嗣後但許由旗下别途出身其本身及子孫一體考
試之例應永行禁止
乾隆三年議准滿洲漢軍考試各有一定籍貫惟
包衣人員有投充莊頭子弟隸内務府管轄編入
上三旗者又有舊漢人在内管領下及五旗王公
所屬包衣旗鼓佐領内者此等人員原係漢人因
考試之時俱由滿洲都統咨送是以從前每有在
滿洲額内入學中式者雍正十一年經吏部奏准
改正在案迄今日久包衣人員或有不知此例者
應行文内務府并八旗滿洲都統將雍正十一年
吏部奏准之後有包衣舊漢軍人悮在滿洲人内
入學出貢中式舉人應歸漢軍額内考試者定限
三個月逐一查明緣由取具該𠫭佐領印結造具
清冊咨送禮部存案俟鄉會試時禮部按冊查對
如仍有混行造入滿洲籍貫者即行參奏將該管
官交部議處至嗣後包衣人員考試之時内務府
及八旗滿洲都統務湏嚴飭該管官逐一查明實
係滿洲蒙古人員於本人名下註明滿洲蒙古字
樣冊送外其投充莊頭子弟及内管領旗鼓佐領
之舊漢人俱註明緣由另冊咨送禮部歸入漢軍
額内考試其再有將應歸漢軍考試之人造入滿
洲冊内咨送者一經查出禮部即行參奏照吏部
原議將該管都統佐領分别照朦混造冊例議處
乾隆四年議准向来外省生員俱係隨棚補考而
滿學生員不便於他處補試是以未經定有成例
嗣後學臣歲試滿學生員如有患病事故不能應
試者定限於科考時補考即科考時仍有患病事
故未能補考者定限於下次歲試補考統令該管
官詳細查明并嚴加𫝊催務於限内補試至實有
事故不能赴考由該旗該學造冊填註加結申送
學臣如該生托故不到即行斥革該管官扶同徇
庇一併議處應俱照舊例遵行再查各省駐防随
任之生員距京遥遠原與在籍諸生不同若㮣令
赴京歲考其中多有未便若聽其竟不歲考亦屬
於例不符今酌議駐防随任各生有来京鄉試者
即令補行歲考以符定制其因路遠及有事故不
能鄉試者仍照原議令該教官造具清冊註明某
生駐防某省某生随任某處加結申詳學臣存案
但不許止應鄉試而不補歲試致滋規避之弊該
旗員及該學教官亦不許借端苛索倘有混稱駐
防随任及已經考過仍復羈留者明屬徇情朦混
該都統即行查𠫭至随任回旗之生仍查明欠考
次數照例補試
七年覆准先據鑲紅旗漢軍董國柱佐領下閒散
王載旭王載昱王載景王載防等呈稱竊載旭等
之祖王宏忠原係
盛京民人於康熙年間入於本旗佐領下作為另戸
後於雍正十二年間清冊旗人本佐領以載旭等
祖王宏忠因係民人入旗入於另記檔案之内歷
年俱准考試有案可查於乾隆六年九月内蒙大
部等衙門會同八旗議覆開戸人等應否考試原
卷内開另記檔案人戸誠恐冐濫唯此内有另戸
抱養民人為子另記檔案者本係良民應准考試
等因在案今載旭之祖實係良民入旗另記檔案
於另戸抱養民人為子另記檔案者實同一體本
旗以載旭等雖係另戶但已入另記檔案之内未
便送考伏思旗人考試原分良賤抱養民人為子
者因係良民得與考試載旭等民人入旗亦係良
民懇乞准與考試如虚情甘認罪等情經本部以
王載旭等於康熙何年月日因何事入旗作為另
戸另行記檔並伊祖王宏忠在關東時是何籍貫
之處詳悉查明過部以便辦理等因咨行去後今
於乾隆七年九月十五日准該旗咨稱查得閒散
王載旭等之祖王宏忠原係
盛京大梁河民人於康熙二十二年因伊表親周日
宣由敬謹親王包衣撥出約同王宏忠一同入旗
於此佐領下作為另戶乾隆元年辦理時王載旭
等之父王朝璘在福建總兵任内尚未歸旗仍以
另戸開造後於乾隆二年来京始將民人投旗緣
由自行出首咨部另記檔案後於乾隆五年閏六
月内又將王宏忠民人之處遵照戸部議覆平郡
王查奏正紅旗漢軍戸口條例内民人冐為旗人
混入丁冊作為另戸者照民人養子另記檔案之
例造入黃冊本旗奏明咨部另行記檔在案等因
前来查乾隆六年九月内本部等衙門議覆正白
旗漢軍都統條奏考試
大典攸關等事一摺内開八旗另記檔案人戸其中
来歷不一雖於開戸有間實非另戶可比如令得
與考試誠恐冐濫惟此内有另戸抱養民人另記
檔案者本係良民應准其考試等因具題奉
旨依議欽此欽遵通行在案今王載旭之祖王宏忠該
旗既稱原係
盛京大梁河人於康熙二十二年因伊親周日宣約
同入旗作為另戸復經平郡王條奏照民人養子
另記檔案之例另行記檔等語是王載旭等雖於
考試之例相符但考試大典未便草率相應仍咨
該旗查例將王載旭等年貎履歷三代出具保結
送部到日准其考試
九年議覆戸科給事中周祖榮奏嗣後八旗鄉試
禮部先期行文八旗將應考生監人等造冊送部
即咨送兵部考試馬步箭合式者造冊劄發順天
府仍一面劄行順天學政嚴𫝊八旗生員前赴科
考及錄遺併令國子監𫝊示貢監一體錄科俱各
憑文錄取造冊移送順天府該府尹查明科冊箭
冊俱有名者方准入場如科冊有名而箭冊無名
及箭冊有名而科冊無名者俱不准應試
十二年准國子監咨稱查由貢監出身之現任小
京官筆帖式等官及在部候選官員查此項人等
本監向未考送今八旗貢監錄科事宜係初定章
程本監無從遵辦相應咨呈禮部定議示覆以便
遵照辦理等因到部查乾隆九年十月内本部議
准戶科給事中周祖榮條奏八旗貢監令國子監
𫝊示一體錄科憑文錄取造冊移送順天府該府
尹核對科箭兩冊有名者方准入場並無將考箭
合式之人本部造冊劄監錄科之語且考箭後再
行冊送錄科則為期甚廹難以從容辦理相應劄
行國子監遵照原議將各該旗送到貢監按名𫝊
示錄取移送至現任小京官筆帖式及在部候選
等官原因其係貢監出身所以准其一體應試查
直省現任教職例由學政考送鄉試今現任小京
官筆帖式及在部候選人員事同一例相應劄行
國子監凡伊等由貢監出身者應照例由監一體
錄科其由生員出身者仍赴學政衙門錄科
二十年奉
上諭八旗陳滿洲因到京年久向有考試之例故姑從
而留之東三省新滿洲烏拉齊與在京滿洲等不同
正宜熟習騎射為國家之用嗣後東三省滿洲烏拉
齊等考試之處著永行停止
二十一年吏部等部議准八旗另記檔案及養子
開戸人等為民一案内開其一應舉貢生監查乾
隆六年題准八旗開檔人等止許另戸抱養民人
另記檔案者准其在旗考試其一切開戸另記檔
案人等槩行禁止考試等因在案今八旗另記檔
案人等荷蒙
恩旨俱令出旗為民應照各該旗造送之冊將此項另
記檔案文武舉人文武生員貢生監生繙譯舉人
生員仍照從前舊例原係另戸抱養民人為子者
歸入民籍仍准考試如夲係家奴開戸另記檔案
者其本身係文武舉人生員貢生監生繙譯舉人
生員准頂帶終身不准再行考試再此項人等既
經出旗為民所有子孫應各照該籍民人例一體
辦理
是年禮部覆准查八旗錄送鄉試文生員由學政
錄科貢監生等由國子監錄科俱由各旗造冊咨
送順天學政及國子監辦理今本年鄉試除各旗
送到應試人等本部轉送兵部考試騎射外所有
各旗送到繙譯生員應文鄉試之處查乾隆十六
年有繙譯生員呈請文鄉試之唐侃等二名經本
部行文該旗自行造冊咨送學政錄科在案今各
旗送到文鄉試冊内有繙譯生員五十餘名除本
部咨送兵部考試騎射外其錄科之處應令各該
旗自行查明另造清冊徑送順天學政錄送鄉試
二十二年奉
上諭八旗童生生員遇歲科考鄉試時停其考試騎射
由舉人考試進士時仍照舊兼試馬步箭伊等若馬
步箭不好即將名開除不准會試
二十四年奉
上諭此後滿洲蒙古現任三品以上大臣子弟伊親兄
弟子姪有應試者令伊奏聞務必清語騎射皆有可
觀方准考試
又奉
上諭據禮部奏請八旗有現任三品以上大臣子孫及
親兄弟之子可否令其入場鄉試一摺甚屬有意朦
混前因八旗童生入場滋事風尚澆漓在平日既不
專務八旗淳樸舊俗而博取虚名且流為舞弊惡習
不得不力為整頓是以令伊等自行奏明必其國語
騎射皆有可觀方准考試童生如此鄉試又何待言
乃立法伊始而本人並不自奏即冊送禮部禮部亦
即含糊具請希圖僥倖是誠何心若謂前旨專屬童
生而言則生員已經考試童生且不具論其貢監一
途人人可捐若不湏陳奏是童生不得應小試轉可
避而應鄉試矣有是理耶伍齡安等自問能登答此
旨乎其中係何情由著即明白回奏仍將冊内開送
應考十餘人之父兄一一查明具奏并令在京總理
事務王大臣𫝊齊伊等令看此旨令其自行明白回
奏朕法在必行毋謂小小伎倆可以嘗試也
又奉
上諭上年降旨令八旗三品以上大臣有子弟應試者
自行奏明方准入闈持因旗童在場喧鬧滋事是以
為伊父兄示之節制俾知崇實黜浮破除積習非槩
從禁制遏其進取之途也乃今年鄉試屆期伊等既
不遵旨自奏禮部又為含糊具請似此巧為嘗試將
使故智益萌伊於胡㡳八旗淳樸素風嫻國語習騎
射其人果有足錄均可量能擢用若科目者特備儲
材一格耳今乃豔心詭遇又從而釣弋其名淵藪其
弊是以國家啟迪後生之途轉為蠧壊人才之具可
乎且我朝開國以来名臣碩輔莫不志秉忠忱才優
韜略初非從事呫嗶者即仕躋大僚内而大學士尚
書外而總督巡撫勲名氣節指不勝屈大約皆非出
於甲乙兩榜即近時大臣在科第中有名者不過如
鄂爾泰尹繼善一二人而已然其見用實以其心地
材幹初不以其文也其他倖列科名而名實不副者
亦指不勝屈若奉寬國柱者流以滿洲本色論之皆
不能至驍騎校者而乃托名斯文平日又不肯潜心力
學惟事希心襲取視為功名捷徑甚至懷挾夾帶無
弊不作即立法嚴行搜檢而所派大臣非親即故俗
稱官官相護亦復有名無實此所關乎風俗人心者
甚鉅朕安得不力為振刷以挽頽風伊等至此尚不
思痛自湔改一似竄身入闈即可僥倖萬一勢必欲
朕盡停鄉會試而後已乎所有禮部單開不循例自
奏遽任子弟冊送考試之尹繼善等著將該部及該
旗曾否抄錄前奉諭旨行文知會伊等之處令該部
旗及伊等本人據實明白回奏再降諭旨至僧保住
傅巖乃係内務府人員進身豈患無階而亦令子弟
騖名科舉又顯違旨不奏尤為庸妄著將僧保住傅
巖革職並將伊子弟革去生監在内務府庫使上效
力行走不准給俸俟五年無過該管官奏明另請挑
差其朦混奏請之禮部堂官伍齡安等著交部嚴察
議奏
三十年奉
上諭前經降旨八旗三品以上大臣子弟果有嫻熟國
語練習弓馬者遇考試之期該父兄自行奏明准其
入闈原因八旗淳樸素風近来未免沾染虚浮豔心
詭遇且從而釣弋其名淵藪其弊是以示之節制俾
知崇實黜華非概重禁制遏其進取之途也乃邇年
来八旗大臣竟無奏請子弟應試者未免多生顧慮
因噎廢食伊等既不潜心力學而於國語騎射又未
見專攻嫻習頓覺出色自不如兼收並進猶可為造
就之資也我國家滿洲世臣宣力贊政者多原不藉
文章一途但承平百餘年滿洲詞臣文藻黻飾亦不
可少大臣子弟中果能於國語騎射之外兼習文藝
在伊等延請師資擴充聞見較之寒素家成材自易
嗣後所有八旗大臣子弟仍准一體考試毋庸奏明
請旨倘伊等仍不以實學就考如前懷挾或進身之
後仍蹈虚浮陋習托名斯文無禆實用朕又何難随
時懲治俾知儆惕乎可將此通諭知之
三十一年禮部咨覆
東陵總管請
昭西陵八品筆帖式伊常阿由文舉人出身援正黃旗筆
帖式玉德保中等俱係文舉人用知縣由知縣降
級調用筆帖式俱准會試之案咨部考試前来查
乾隆二十八年正月内准吏部咨稱歷来凡已任
知縣之舉人因不勝民牧之任以教職改補未經
得缺之前有呈請會試者本部據呈咨送會試至
八旗舉人曾任知縣亦由不勝民牧以筆帖式改
補之員與改教人員事同一例自應一體准其會
試如其中有題𠫭革職降調以筆帖式改補之員
不得援照此例等因在案今筆帖式伊常阿既稱
係題參才力不及降補筆帖式之員自不便援例
會試相應咨覆
東陵總管衙門辦理
四十年奉
上諭據派出驗看本年會試舉人騎射王大臣等奏稱
應行考試者一百二十五人内報近視眼者七十三
人已揀令二十人照常騎射外其餘實屬不能之五
十三人俱未令其騎射等語馬步騎射係旗人根本
即讀書人亦不可不學今考試一百二十餘人内報
近視眼者竟有七十餘人之多明係捏報希圖規避
滿洲習氣竟至若此實堪憤恨若以近視眼不能騎
射哈達哈即係近視眼此衆人之所共知伊何以随
朕畋獵殺牲乎此輩因不能騎射遂藉口以圖僥倖
甚属不堪滿洲臣僕甚衆豈必賴此數人况此等無
用人内將来亦斷不能得人所有不能騎射之五十
三人俱著停其考試豐訥亨等並未奏及惟請嗣後
交該旗大臣詳查報部派出大臣騐明後方准免其
騎射所奏殊屬姑息嗣後考試人内若有似此不能
騎射者俱著停其考試著為例再此輩明係捏報該
旗大臣等所司何事因何出結送部著軍機大臣查
明奏聞
四十二年議准兼管順天府尚書袁守侗等條奏
八旗貢監生員鄉試及歲科考試文童由部查取
旗冊之處俱行停止一䟽内開查八旗諸生應試
名冊其中有無遺漏舛錯雖湏詳查辦理但各該
生是否准其入場向由順天學政及國子監考錄
之後方許投卷究非專據旗冊收考且八旗生員
徑赴順天學政錄科貢監徑赴國子監錄科則應
造名冊即可由各旗移送該學政及該監查辦以
歸簡易應如所奏嗣後八旗貢監生員應鄉試者
先由順天學政及國子監行文各該旗造冊移送
錄科後徑送順天府准其投卷入場其由禮部查
取旗冊轉發之處應行停止至八旗童生歲科兩
考亦應如所奏毋庸由部取冊轉發即由該府丞
查取旗冊辦理再查考試繙譯舉人生員各冊并
請由各該旗徑送順天府核辦以昭畫一
四十三年禮部奏准宗室停考一摺内稱據順天
學政汪廷璵將文生員現充滿教習宗室榮恒候
補筆帖式宗室克誠均係進學之後復還宗室可
否鄉試之處呈明核定等因伏查上年二月奉
旨朕前降旨將英親王阿濟格子孫均復還黃帶子叙
入宗譜乃推廣
皇祖恩意俾其子孫得列天潢今據吏部奏稱後入宗室
之現任人員俱應一體出缺以宗人府職官對品改
補固属遵照定例但念伊等向列仕籍原在未得黃
帶子之前若因此而令將現缺全出候補無期是朕
此次施恩惟使其宗支奕世蒙庥而現在職官轉不
得同時被澤矣著加恩將此項改歸宗室之現任京
外人員其本身均留原職仍與滿洲人員一體陞轉
毋庸出缺改補其現在候補候叙人員亦仍以滿洲
員缺照舊銓用其未經出仕之子孫自當照宗人府
舊例行至官學生係尚未出仕之人即改歸宗學欽
此欽遵在案查宗室考試之例久經停止英親王
子孫既復宗室自後例應不入考試今該學政咨
稱文生員現充滿教習宗室榮恒候補筆帖式宗
室克誠可否鄉試之處查該二員現係候補候叙
已蒙
恩旨仍以滿洲員缺照舊銓用其取中文生員雖在未
復宗室以前應照宗人府舊例不必錄送鄉試奉
旨知道了
以上八旗鄉會試緣起
欽定八旗通志卷一百二
