欽定四庫全書
欽定八旗通志卷六十七
土田志六
土田規制
屯戶規制(謹案雍正二年以内務府餘地併八旗入官地畆於覇州等處撥旗人首)
(戶試行井田故舊志立井田一目乾隆元年已停止井田改為屯戸今敬遵新例標目而仍列)
(井田規制於前識緣起焉)
雍正二年閏四月
諭曰朕交與怡親王查戶部餘地内務府衙門餘地拖欠
錢糧人員所交地畆數目俱已查明具奏朕盡行覽過
爾等即照此辦理但内有民地如何辦理之處爾等議
明具奏再行辦理
六月怡親王等覆奏臣等查得内務府餘地共一
千六百餘頃拖欠錢糧人等所交地共二千六百
餘頃此二項地内挑選二百餘頃作為井田行文
八旗除官員子弟現在讀書之人及有産業現可
當差並後順藩下人等外將無産業滿洲五十戶
蒙古十戶漢軍四十戶共挑選一百戶前往種地
此撥去種地之人自十六歲以上六十歲以下各
授田百畆周圍八分為私田中間百畆為公田共
力同養公田俟三年之後所種公田百畆之榖再
行徵取將革職大員内誠實有年紀者揀選二員
前往勸教管理三年之内果有成效着令議叙十
月後農事既畢令打步圍學習射箭伊等子姪内
有好者令本佐領照常挑差如果行之有效再照
此例派往一次庶無産旗人各得竭力以務本業
而亦可服苦矣令戶部挑選賢能司官會同該州
縣將拖欠錢糧人員所交之地查明收貯仍將地
之腴瘠租價之實數查明分為等次造冊報部再
與種地人等壓蓋土房四百間設立村莊之處亦
交與查地官員即將此項地内挑選設立算其人
口分給每間給銀十兩共需銀四千兩仍將用過
銀數造冊報部俟土房盖完之日將種地人等令
其前往居住此耕種井田人每名給銀五十兩以
為一年辦買口糧牛種農具之用將此銀即交與
查地官員會同管理勸教二人公同監辦若有餘
剩銀兩分與伊等以備來年種地之用將用過銀
兩報部查核壓蓋土房辦員農具合算共約需銀
一萬四千兩此二項地内除挑選井田地畆外仍
有地四千餘頃約計一年可得租銀三萬餘兩立
此井田所需銀兩將戶部銀兩支給再拖欠錢糧
人等所交之地如何作價抵補拖欠錢糧之處俟
查完地畆後再行議奏現在地内有典旗人地畆
者有典買民人地畆者先經内務府奏稱如典旂
人地畆勒限三月准其取贖如逾限即行入官辦
理此内有典買民人地畆俱關係地方錢糧應交
與地方官勒限三月令原業主取贖如逾限將此
地交與該撫給與本地民人收取原價觧交内廣
儲司等語但典賣地畆之人俱係貧窮小民勒限
則不能遽得銀兩取贖請暫停勒限使民人得銀
即在戶部具呈騐看原契照部原折價銀交納准
其取贖未贖之前照例起租觧部贖後止租再查
戶部餘地俱係供應各處撥給備用之地仍令各
處收贖備用如有撥給之處仍照舊撥給再作井
田地畆内倘有旗民人等之地交雜其中者將就
近存貯好地内照數換給如此八旗中無産業者
各得産業以全生計均沾
聖主洪恩於無既矣奉
旨所議甚好照行
三年正月又奏新城縣有地一百一十六頃零固
安縣有地一百二十五頃八十九畆零俱係拖欠
錢糧人等所交及内務府所收之地畆查固安縣
地畆坵叚雖属零星然皆附近村居且去京師甚
近甚可分給種地人等耕種請將固安縣所有一
百二十五頃八十九畆零官地以十二頃五十畆
為公田以一百頃為私田計得十二井五分其存
剩一十三頃三十九畆零為種地之人室廬場圃
處所至壓蓋土房需銀四千兩令直隸總督於雍
正二年地丁錢糧内動支交地方官即行壓蓋務
於二月内完工庶耕種不失農時一面預行挑選
種地人等俟土房報完之日即給與口糧牛種農
具等項銀兩撥往居住其管理之員俟八旗查送
到日彙齊引
見恭候
欽定奉
旨依議耕種之期已近壓蓋土房務期堅固不可草率即
速行文
二月又奏井田管理之員據八旗都統咨送原任
副都統保德等二十九員到部相應開列職名即
帶領引
見奉
旨此次著厄爾德黑連宵先去將此十人爾部記檔再派
往時此内派往
五年奉
上諭旗人枷號鞭責治罪革退官兵並無恒業在京閒住
倚靠親戚為生以致良善之人被累維艱而伊等無事
閒游不能不生非為惡將此等之人查出令於京城附
近直隸地方耕種井田作何安置之處王大臣等會議
具奏遵
旨議定將八旗滿洲蒙古内拖欠錢糧及為非犯法枷責
治罪革退官兵皆并其妻子發往井田各該旗查
明備造細冊鈐蓋印信發與管理井田之官嚴行
約束令其耕種不許出入京城伊等子孫内如有
長大誠實弓馬嫻熟欲來京披甲當差者該管官
保送來旗於挑選披甲時仍行挑選若挑選後為
非犯法者將保送之官一體治罪發往井田之人
在彼處仍行怙惡不悛妄生事端者管理井田官
即呈報該旗咨部加倍從重治罪廵察御史地方
官員亦不時稽察若不守分飲酒生事等項地方
官不申報該督或該督不咨行該地方被廵察御
史察出將州縣官並該督議處若御史不行查恭
將御史治罪再管理井田之員有事呈報各旗若
無記識難以憑信交與該旗鑄給管理井田關防
但今𤼵往之人皆係從前已經治罪不必照先去
之人安置每戶給三十畆五戶共給牛三隻購買
牛具籽粒等物及每年口糧每戶給銀十五兩交
與管理井田官員於相宜地方築建土堡酌量人
口多寡苫蓋土房俾其居住𤼵往之人管理井田
官員不能料理妥貼或約束不嚴致令生事擾害
地方者將管理官員從重治罪嗣後每年一次查
出𤼵往再有開戶之人犯法治罪退甲閒住不無
妄生事端嗣後給與發往井田人内效力良善之
人為佃丁不許擅賣令其出力
又
諭井田地方止有一人管理著於彼處再補放驍騎校四
員領催八名料理事務俸餉陞轉照在京驍騎校領催
一體以為彼處之人出身之路若陞轉後仍在彼處效
力者即令其帶銜在彼居住此二年在彼勤慎可用應
補驍騎校之人著保送到部引見補放
乾隆元年四月和碩莊親王等奏設立井田試行
十年以來所有承種之一百八十戶緣事咨回者
已有九十餘戶循環頂補大都皆不能服田力穡
之人行之未見成效但此時若盡行撤回則勤謹
者轉致失業若將不肖之戶咨回更換勢必增添
工本徒費錢糧臣等酌議應令確察實力耕種安
插得所者改為屯戶按畆完納屯糧於附近州縣
倉内收貯備用其原設之領催改為屯長約束屯
戶聽該處防禦管轄原設之驍騎校撤回該旗補
用不能力穡之戶咨回本旗停其撥補原領田房
交州縣賃耕取租觧部又雍正五年將過犯革退
之旗人發往固安新城二縣每戶給地三十畆并
給牛具耔種蓋造土堡房屋令居住耕種當經各
旗發過六十二名除病故迯亡外現今只存二十
七戶此二十七戶亦應查明將實力耕種者改為
屯戶其中不肖之戶亦令咨回本旗奉
旨依議
十一月又議覆管理井田事務甘國璧等條奏屯
莊七欵
一井田每戶原給田一百二十五畆以十二畆五
分為公田十二畆五分為室廬場圃一百畆為私
田公田糧石原係盡收盡報今改為屯莊未便仍
循公田舊例應交與戶部核定科則行令該州縣
遵照徵收屯糧
一堡戶原止給地三十畆俾其自種自食不交公
糧今既改屯若令其按畆完糧未免拮据且現在
此等戶數亦属無多應聽其暫行照舊耕種
一三堡旗人零星居住旗民雜處難於約束稽查
應將各戶原領房地交還州縣即於咨回井戶所
遺房地内照數撥給
一改屯人戶嗣後身故有子者自應頂補倘遇無
子寡婦情願守節並無親属可依者留地四十畆
養贍即令本屯人代種完糧俟伊身後仍將地畆
交官召種
一井田原撥霸州固安永清新城四州縣之地今
議改屯莊令防禦管轄而現在防禦止有霸州一
員固安一員應將附近霸州者令霸州防禦管轄
附近固安者令固安防禦管轄
一井田各莊向設鄉長一名專供督率農務交糧
并稽查逃盜賭博等事今改屯莊請仍留供役如
果能勤慎遇屯長缺出准其拔補
一驍騎校在外耕種多年一旦撤回未有可補之
缺該員呈稱難以度日應准其暫留種地俟有缺
補放之日即令回京將地畆交還州縣奉
旨依議
三年戶部覆准從前井田每戶每年交榖十二石
五斗收貯縣倉今改為屯田是並無公田私田之
分應照畆輸糧每畆徵屯糧一斗既不失
皇上愛養旗人之至意復與原設井田良法亦不相悖
所有霸州之狄家莊等四處共地三十六頃二十
五畆固安之蠻子營等五處共地六十四頃十一
畆零永清之喬家營等三處共地二十七頃五十
畆新城之莊西宫井二邨共地二十七頃十二畆
零以乾隆二年為始令各州縣會同防守尉於秋
收後照數徵收并照口外熱河八旗地畆之例造
入地糧冊内報部查核奉
旨依議
十一年六月奉
上諭直隸通省今年應徵地丁錢糧已加恩全行蠲免
固安霸州二防守尉所轄應徵屯糧例不在蠲免之
内但朕念耕種井田之旗戶按畆輸榖在縣交納與
民田正賦納銀者相同著將固安霸州二防守尉本
年應徵屯糧榖石一體加恩蠲免該部即行文該督
知之
十七年三月戶部議覆直隸總督方觀承疏稱霸
州固安永清新城四州縣共查出屯戶私立年限
租約三百三十五張長租地二十七頃四畆有零
租市錢二千五百一十千文又銀三兩榖三百餘
石甚属不合查屯莊地畆給與無業旗人耕種輸
租原為旗人立經久之業自應力勤耕作永安生
計乃不肖屯戶等擅將所種額地私立坐租之名
違例長租實與私典無異若非嚴行懲創無以儆
戒將來應如該督所議將長租地二十七頃四畆
有零全行撤出召種輸租其各屯長屯戶得過長
租錢文銀兩榖石并令勒限追出入官屯長納寧
屯戶張桂民人劉全忠等均應照律分别治罪但
事犯在乾隆十四年四月初九日
恩詔以前應予援免
又議屯長額種地畆之外復有認種空分地畆因
屯戶退出地畆有違欠者據屯長呈明代種帶銷
其無違欠者亦准認種交租前督臣高斌酌議令
屯長代種既可以帶銷舊欠又可以裕其生計詎
意不肖屯長因認種地多遂爾長租私典以致積
欠纍纍今既徹底查清自應將屯長認種地畆概
行撤出召民承種輸租
又議節年舊欠科則榖及代種帶銷穀又節年舊
欠帶完銀及舊欠認種空分地租銀均應酌定年
限帶徵查屯戶所種額地僅交科榖舊欠尚少其
撤剰地畝歲獲租糧儘可帶銷應將所欠科穀無
分多寡均以三年帶完至屯長認種額地及空分
地畆兼交銀穀節年積欠較多存剰地畆及所食
錢糧不敷坐扣應再行查核如為數不多三五年
内可以帶完者銀則於錢糧内按季坐扣榖則於
所種地内分年帶交倘所欠銀榖過多約計年限
不能帶完者即將該屯長革退嚴行治罪至防守
尉有管轄之責既徇情任其貪多攬種其私行立
約長租又毫無覺察以致連年積欠無完應即着
落防守尉名下賠補如既定分年之後復不按限
清完以致逃亡拖欠者應將未完之項亦着落經
催不力之防守尉按數賠補
又議未完借領捐備榖二千餘石及借米八十三
石各屯戶前欠未清續借自宜撙節乃並不計及
該戶能完與否遽行申部請借移交地方官放給
竟致一人名下拖欠多至數十餘石其徇庇濫借
咎實難辭據該督聲明乾隆九年
恩詔所有借出籽種口糧等項查明實在無力完繳者
准予豁免今前項未完原借米麥榖石是否實係無
力完繳應令該督詳細查明取結具題其餘未完
原借捐備榖石應如該督所請均分作三年帶完
如限滿不能催完即着落防守尉名下賠補
又議此項屯糧向係地方官經徵按年彙入另案
奏銷防守尉雖有管轄之名並無協催之實查屯
戶以防守尉為專管民人以州縣為專管理事廳
則旗民統轄應將屯戶額徵科榖責令防守尉經
徵其退出召民承種地畆應令地方官經徵統以
各理事廳為督催每年另冊奏報如有未完與地
糧一例處分
又議理事同知既有分任督催之責如有關屯戶
錢糧地畆事件理應分同稽查該防守尉不得徑
行申部并令嗣後防守尉一面徑移道司核詳咨
部一面移明理事廳查核轉報
又議旗人地畆久經嚴禁不許私行典賣今固安
霸州等處屯長擅將所種旗地私立坐租之名租
與民人耕種實與私典無異該防守尉等漫無覺
察殊屬不合應將原任固安縣防守尉海明原任
霸州防守尉孫塔均應照例各罰俸一年事在
恩詔以前應予寬免奉
旨依議
以上屯戶規制
欽定八旗通志卷六十七
