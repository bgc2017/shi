欽定四庫全書
欽定八旗通志卷一百九十
人物志七十
大臣傳五十六(漢軍鑲黃旗二范李興元張盧崇峻佟國正承謨長庚)
(靳輔)
李興元
李興元遼陽人隸漢軍鑲黃旗順治五年由拔貢
生授直隸沙河縣知縣卓異遷祁州知州洊歴江
西吉安府知府康熙五年改補直隸永平府知府
查觧逃人六十名以上叙功即陞七年遷長蘆鹽
運使八年轉陕西隴右道十一年擢雲南按察使
時
命察釋藩下佔民間子女為奴者興元力遵行十二年十
一月逆藩吳三桂反集衆脅受偽職興元厲聲抗
言曰汝内為國戚外封親王受
恩最重何為叛我為丈夫可殺不可辱惟一死以報
朝廷吳逆囚之纍繫其家屬閱六載終不稍屈十八
年十月大兵恢復湖南時三桂已死逆孽世璠徙
興元於蒙化十九年大兵入黔逆勢日蹙偽閣部
郭壯圖棄黔回滇慮後患十月遣賊黨絞死興元
家口仍羈候二十年十月大兵困滇城興元二子蔭
秀竒秀俱被殺雲南平其第三子萃秀詣軍前申
訴二十一年廵撫王繼文察核得實具疏請卹得
旨李興元贈太常寺卿廕一子入監讀書雍正七年入祀
昭忠祠乾隆十六年
特旨李興元雖從前未賞世職但為國效忠情甚可憫
著加賞恩騎尉世襲㒺替萃秀由廕生授四川廣安
州知州累遷湖廣安陸府知府元孫肇祥襲恩騎
尉由鑾儀衛治儀正授直隸懷柔都司調八溝都
司四十一年遷廣東韶州遊擊
盧崇峻
盧崇峻漢軍鑲黃旗人祖國志明廣寧守備投誠
授三等輕車都尉崇峻初由官監生考授戶部副
理事官順治五年三月襲世職兼任佐領閠四月
遷禮部理事官三遇
恩詔加世職至三等男十一年授參領十二年駐防京口
十三年擢吏部右侍即十四年總督宣大軍務十
五年缺裁還京十八年授廣東總督康熙元年以
肇慶總兵缺裁請將所屬諸營歸附近各副將轄
允之時廣東多土寇依險竊發二年七月崇峻遣兵赴東
莞新安殱賊九百餘八月
命同都統宜里布查勘邊海九月復捕斬香山賊首趙劈
石興寧賊首李宗韜而廣西賊首陸明初譚國經
譚化春韋太寧等流入廣東之廉州猶寇掠為害
三年八月崇峻檄遊擊安邦等擊斬之會海賊蘇
利既降處碣石衛畏遷復叛九月崇峻與平南王
尚可喜合兵搗剿擒利誅之得
旨嘉奬下部議叙十二月疏言化石一營額兵僅六百名
向設恭將守備各一千總二把總四兵少官多不
符營制請裁恭將及把總二又石城地處衝要守
備應駐石城分千把總各一駐化州聽高雷總兵
轄部議如所請是月丁父憂
命在任守制四年三月剿海賊楊二等餘孽追至安南外
境殱千三百餘燬船四十六又剿平新會新寧增
城土賊四月追斬蜑寇李榮於海口降其衆四千
餘並下部議叙尋疏言廣東邊界應各留一出海
之口由水路者香山縣以順德横石磯為口由陸
路者廣南衛以城岡堡大鵬所以歸善淡水平海
所以白雲墟海門所以潮陽南關為口騐照放行
便官軍糧道並嚴禁奸民出海部議從之是月崇
峻以廣東連歲用兵請蠲康熙四年以前逋賦奉
旨順治十八年以前拖欠錢糧已頒赦盡行蠲免今盧崇
峻復將康熙四年以前積欠請蠲徇情於下殊為不合
著嚴飭行六月疏請勒無度牒僧道還俗開墾荒田
允之尋
命回京終制五年三月補河道總督五月疏言臣標三營
專任防河兼備通漕遇事分遣四應康熙元年沂
鎮總兵楊捷派防金鄉鉅野魚臺東平單陽陽榖
六州縣舊無此例臣標兵祇二千五百餘名即盡歸
河干猶恐不敷調遣豈能兼頋懇將臣標官兵不
許提鎮越管其分防者撤歸另於就近派撥再各
省總督皆節制廵撫提鎮臣既專管河道各提督
亦有防漕之責可否照例聽臣節制
詔下其疏於部以崇峻不合請節制提督
特旨嚴飭部議允撤河標分防州縣兵八月追叙平蘇利
功加一雲騎尉為二等男十一月授山陕總督六
年八月丁祖母憂仍在任守制十月疏言前因西
番部落戀牧内地且布浮言臣親赴莊浪防禦現
在番衆俱歸原處駐牧其台吉等亦遣使服罪官
兵應撤報
聞十一月以捐銀助修通州城垣加兵部尚書銜十二月
奏准回京終制以違例取勘合擅支夫馬經兵部
劾奏
敕部議處八年八月
命吏部覆核各督撫功過部議以崇峻功少過多應降二
級調用得
旨削尚書銜留三等男世職随旗行走十八年署副都統
隨大軍擊逆孽吳世璠黨於松滋縣復其城二十
年進取雲南二十一年還京二十二年授恊領管
火器營事四十年卒子承祜降襲一等輕車都尉
佟國正
佟國正漢軍鑲黃旗人姓佟佳順治七年由拔貢
生授江南無為州知州十二年遷直隸大名府知
府十六年遷廣東南韶道十七年調陕西延綏靖
邊道十八年牒陳四事一靖邊道轄七保二所屯
糧向由各保所將弁徵觧道臣督催今奉
旨兵馬全歸提鎮錢糧專任撫臣請將屯糧改歸西路管
糧同知徵觧一營保兵缺祗應募充不得勾屯民
妨農業一欠糧刁民往往投充營伍向來將弁猶
屬撫道甄别今文武不相統攝難保無匿庇情弊
請嗣後許移文將領追䆒若該管徇庇立即揭恭
一靖邊道之設向以稽核兵馬整飭邊防今官兵
既歸提鎮管攝錢糧請改同知徵觧道臣已屬冗
員乞裁汰廵撫張中第據牒以
聞下部議從之康熙二年改補江南淮海道三年遷安徽
按察使十三年遷江西布政使時逆藩吳三桂耿
精忠相繼叛賊兵分犯江西會廵撫白色純卒大
將軍安親王岳樂奏國正甚得民心
特擢江西廵撫十五年正月大將軍簡親王喇布言贑州
為江西門戸投誠將士雜處弹壓需人
詔國正赴贑州駐守十一月廣東從逆提督嚴自明總兵
張星耀等紏衆偪南康國正遣副將許盛等剿賊
於庫鎮舖破其營十七追七十餘里斬獲甚衆賊
遁走南安逆黨黃士標王割耳等犯信豐國正遣
守備楊以松與副將周球分三路擊之斬首二千
餘賊潰竄南雄十二月遣許盛等𠞰上猶賊復
其城又遣周球等擊敗偽將郭應輔于黃土關斬
賊五千復龍泉縣龍泉舊以守備駐防國正言地
介邊鄙密邇湖南桂東守備不足弹壓請改設遊
擊從之是年遣隨征官馬贄招降偽副將羅復彪
都司張元仁總兵劉永琪等國正聞大兵克復汀
州恐賊竄入贑州密飭營汛嚴守並分遣恭將劉
體君及周球等由間道相機恢剿十六年正月大
破賊於五里排復會昌縣偽總兵楊夢月降尋復
瑞金縣先後招撫偽總兵賴鼎球等百五十二人
兵萬六千五月復崇義縣招降偽總兵賴榮等十
七人兵萬餘逆賊韓大任自寧都敗竄萬安國正
慮逸入楚境密調兵赴良口大王廟黃塘截其歸
路别遣將繞出興國縣田村大江口斷賊糧道賊
窘甚竄突復遣遊擊楊以松等四路追剿十二月
擊賊於鸕鷀寨十七年正月追至老虎洞大敗之
大任窮蹙走汀州詣康親王傑書軍門降江西平
國正還省城八月叙功加兵部右侍即銜十月加
兵部尚書銜授正一品階十八年正月左副都御
史楊雍建以江右為衝繁要地國正蒞任數載治
蹟無聞流移未能盡復田野未能盡闢分牧之有
司未能奉法請
勅令國正
陛見詢以地方利弊民生休戚國正之庸碌無能難迯
睿鍳
詔國正明白回奏時舉行京察國正遵例自陳
上以國正才力不及降二級調用覆疏入部議國正已降
調母庸議四十七年正月卒於家
范承謨
范承謨漢軍鑲黃旗人大學士范文程第二子也
初任侍衛順治八年更定八旗漢軍考試之例承
謨中式舉人明年成進士選庶吉士授宏文院編
修十二年遷秘書院侍讀學士十八年
聖祖仁皇帝御極擢國史院學士康熙三年以疾乞假尋
補秘書院學士教習庶吉士充纂修
世祖章皇帝實錄副總裁官七年授浙江廵撫九年杭州
嘉興湖州紹興諸府被水承謨奏貸藩庫銀八萬
两糴米湖廣以平糶應徵漕米請每石折銀一两
於明年麥熟後徵觧其白糧分三年帶徵被災重
者如例蠲免並得
旨允行先是寧波金華衢台温處諸府屬荒田以前任總
督趙廷臣請除額賦有
旨令承謨履勘至是承謨遍歴其地奏豁荒棄田地二十
九萬四千六百餘畆水衝缺額田地二萬一千九
百餘畆十年以疾請觧任
命乘驛回京調理浙江總督劉兆麒提督塞白理各疏言
浙省年來當荒敝時而民生不致重困者皆撫臣
承謨之力今以病請告百姓投詞攀留積一百五
十餘紙不敢壅於上聞給事中姜希轍柯聳御史
何元英等亦言承謨受事三載愛民如子餽遺請
謁不通劾奏貪墨廉治巨猾剔除加耗陋規私派
積弊單騎勘荒悉心賑恤浙人愛戴深於饑渴今
雖積勞致疾懇
特勅勉留
上諭吏部曰前因浙江廵撫范承謨以患病具奏准其回
京調理今據督提等奏稱百姓愛戴號泣請留情詞懇
切特順民情仍留原任十一年八月承謨疏言浙省徵
輸白糧其加耗多寡不一湖州每石加五斗五升
嘉興每石加八斗為運丁㫪辦諸費請嗣後令糧
戸以㫪白米輸納概限加耗四斗五升又請豁台
温二衛康熙九年以前荒逋銀两及石門平陽未
完輕齎月糧等項皆下戶部議行十月擢福建總
督承謨以海疆重任難副辭
上弗允因疏請
陛見十二年七月至京
召對承謨奏舊疾未痊
上遣御醫診視
賜藥餌逾月疾稍愈
命馳赴新任
賜冠服鞍馬
遣侍衛烏丹傳諭曰爾向有賢聲與他人不同且福建邊
疆重地海氛未靖爾其益加勉勵副朕委任初福建總
督駐漳州至是將撤靖南藩屬還京
特命移駐福州承謨奏擕其家舊
賜蒙古壯勇八十餘人以行甫抵任聞逆藩吳三桂反承
謨察耿精忠有異志綜計督標兵少又與精忠所
部習不足恃乃疏言閩省經制兵自康熙八年依
部議裁汰已及三千餘名尚應裁汰二千五百餘名
現在兵單汛廣請暫停裁汰遇缺以投誠人充補
又請廵行海濱酌寬邊界令民開墾分遣鎮兵屯
種隙地以裕軍餉疏上未及行精忠已叛先佯言
海寇至邀承謨議事廵撫劉秉政隂附精忠促承
謨行承謨知有變左右盡擐甲以從承謨曰衆寡
不敵備無益也乃坦然按轡至則逆衆蜂屯露刃
承謨挺身前抗辭罵賊精忠困以桎梏閉之隘室
晝夜防伺甚密使毋死承謨罵不絶口一日精忠
遣秉政說之降承謨奮足蹴秉政仆地叱左右掖
出曰賊誅戮將不遠兹先褫其魄矣為賊困踰二
年冠
賜冠衣辭母時衣每朔望奉時憲書一册懸之北面跪拜
間為詩文以桴炭畫壁上當承謨甫為賊困時部
曲有張福建者手雙刀奮呼奪門連斃賊人力竭
被執死又蒙古人嘛呢為偽散騎即精忠遣之守
承謨感承謨忠義謀使出走事洩精忠將磔之嘛
呢大言曰吾寧與忠臣俱死不願與爾逆賊同生
及大兵破仙霞關精忠將降飾辭冀免死忌承謨
暴其罪惡夜遣逆黨逼承謨就縊幕賓無錫嵇永
仁會嵇王龍光華亭沈天成從弟承譜及親屬家
丁隸卒五十三人並遇害賊移屍焚諸野泰寧騎
兵許鼎乘夜負承謨燼骸藏之明年櫬還京
上遣内大臣侍衛奠酒福建廵撫楊熙疏列精忠叛後死
事諸臣為承謨請優卹總督即廷相復專疏言承
謨於康熙十三年三月精忠邀以會商公事脅之
從逆承謨憤怒不屈遂遭羈縶至十五年九月十
六日夜半精忠遣人縊之承謨猶言
主恩未報整衣冠叩首然後就縊親屬幕賓及隨從諸人
盡被賊縊死閩人追思其任總督時多愛民惠政
聞遭慘變每酸心掩泣言之其純忠勁節久而愈
堅富貴榮利不能動其心妻子昆弟不足縈其慮
視倉卒遇變激烈捐軀者更未易多得乞
勅部優加贈謚卹廕並於閩省立祠褒祀以慰人心
詔所司優議贈兵部尚書加太子少保廕一子入監
賜祭葬如典禮謚忠貞
御書碑文賜其家三十四年福建廵撫卞永譽以士民籲
建專祠於州入奏
御書忠貞炳日以額其祠四十七年承謨子時崇官廣東
廵撫復疏述前此福建督撫為嵇永仁等請贈部
臣以生員無贈銜例寢議乞
特敇追贈入祠於是贈嵇永仁王龍光沈天成范承譜國
子監助教學正有差並從祀承謨祠
世宗憲皇帝時以承謨與嵇永仁等入祀昭忠祠承謨所
著有吾盧稿浙閩奏議百苦吟畫壁集
聖祖仁皇帝又嘗允時崇請
御製承謨畫壁集序曰朕惟帝王教化首重名節所以維
繫人心扶樹綱紀也古人臣以身事主守土膺疆
或遇蝥賊潜生豺狼勃起則捐軀矢志取義成仁而其
激烈慷慨之氣間發為文辭雖質直無華後世論錄終
有不可泯滅者以其出於忠義之誠本乎性情之正也
福建總督范承謨名臣之子授節閩海方值逆豎盗兵
偏隅煽㷔籌略未展横罹幽縶閱三寒暑貞操彌堅故
其皭然不滓之志縈紆鬱屈無所攄露乃以墻壁為書
箋以桴薪為筆墨題分甲乙字辨衡從日月既深篇章
漸積名曰畫壁記實也卒能終始不撓歸於正命若承
謨者可謂冐白刃而不疑守丹心而自信者矣夫以茹
荼含檗之餘每念不忘君父故詩文不必盡合於古之
作者而浩然之氣流行充溢當其胷填聲咽髮植風生
土塊灰丸同於利劍秃毫斷梗等比霜矛寫忠孝之性
靈奪奸凶之殘魄是又豈刻雕藻繪塗餙虚浮者之所
能及乎自三逆殄滅寰宇謐寧卹典頻加恩綸屢降固
已延賞後昆光賁泉壤矣兹特允其子時崇所請復為
序其存稿盖善善欲長春秋之義弁章特錫數出非常
庶幾追妥忠魂亦以風厲臣節焉
張長庚
張長庚漢軍鑲黃旗人由秘書院編修順治八年
遷宏文院侍讀十年遷祕書院侍讀學士兼佐領
十一年遷國史院學士十二年充
殿試讀卷官十三年擢湖廣廵撫十四年疏報墾田
八千三百七十五頃下部議叙十五年十二月以
荆州安陸襄陽岳州等府水灾請蠲免十六年春
復久雨成灾荆安襄岳等府灾民流至武昌漢陽
長庚同廵按李廷松總督李廕祖倡議捐賑長庚
捐米千二百五十石錢三百二十五千下部議叙加
太子少保兵部尚書銜十七年四月授湖廣總督康
熙元年八月疏請裁駐岳州之上江防道從之湖
廣舊設廵撫二員又因川陕河南三省疆隅相接
設撫治一員科臣姚啟聖請援江南陕西之例分
湖北湖南两廵撫
敇長庚詳確定議長庚議以湖北之武昌漢陽黃州安陸
德安荆州襄陽鄖陽八府屬湖北廵撫轄以湖南
之長沙衡州永州寳慶辰州常德岳州七府郴靖
二州屬偏沅廵撫轄刑名錢榖各歸管理部議如
所請並裁鄖陽撫治缺
上允之二年長庚同靖西將軍穆里瑪定西將軍圖海等
擒斬明桂王將郝摇旗劉汝魁其黨李來亨竄伏
茅麓山官兵晝夜環攻來亨窮廹舉家焚縊長庚
招撫餘黨并以書招降桂王之荆國公王光興等
楚寇悉平下部察叙先是湖廣設左右布政使二
按察使一駐武昌三年三月移右布政司駐長沙
上以湖廣刑名事繁應增設按察使一其駐地令督撫議
奏長庚疏言增設臬司應照藩司例駐長沙專理
湖南長沙等七府及郴靖二州刑名十一月又言
房縣保康竹山竹溪與興山巴東歸州一帶皆楚
省邊險地前逆寇盤據今已蕩平新闢州縣宜設
兵資保障請酌撥荆彛鄖襄四鎮額兵駐防要地
俱奉
旨俞允四年五月疏給歸州巴東長陽興山房縣保康竹
溪竹山等八州縣流民開墾牛種部議行十月疏
報墾田六千頃有竒部議加一級六年四月
上諭查各省大小船按兵定數長庚疏言湖廣各營戰馬
礮船共四百七十五内除彛陵荆州城守襄陽均
房辰沅常岳等鎮恊營戰馬礮船二百三十三應
全留外其提督與武昌城守宜都洞庭等標恊營
戰馬礮船二百四十二内應裁六十二又内有督
提二標船三十三酌歸荆州武昌城守及漢陽守
備就近管理如所請行八年九月甄别各省督撫
奉
旨張長庚以原品隨旗行走十二年二月戶部以長庚前
捏報墾荒恭奏削太子少保銜十九年二月大兵
進剿雲貴
上以長庚於軍中著有能聲
命署副都統領兵赴之會川東賊譚洪復叛
命吏部即中范承勲追趣長庚兼程赴彛陵擊賊十一月
洪犯䕫州掠取糧艘
上以䕫州乃運糧要地令長庚同護軍統領佟佳速取䕫
州會洪死餘黨就戮川東平將軍趙良棟請酌撤
滿兵而以其半進取雲貴長庚在軍無功亦撤回
未幾卒
靳輔
靳輔漢軍鑲黃旗人父應選官通政使司參議輔
由官學生於順治九年考授國史院編修十五年
改内閣中書尋遷兵部員外郎康熙元年遷即中
七年遷通政使司右通政明年擢國史院學士充
纂修
世祖章皇帝實錄副總裁九年十月改内閣學士十年六
月授安徽廵撫十一年四月奏臨淮靈璧二縣虚
報開墾田四千六百餘頃請
旨豁免田糧從之十三年逆藩吳三桂耿精忠分寇江西
煽誘饒州弁兵從逆
上詔輔增兵接攘防守輔尋遣兵會剿擒斬歙縣賊宋鑣
等十五年二月疏言戶兵二部因軍需浩繁令裁
驛站經費臣以為欲省經費宜先除糜費在外諸
臣非要務勿專差齎奏則火牌糜費節省十之八
京差官員酌量併減即觧餉觧礮沿途自有官兵
護送亦止需部差一員則勘合糜費節省十之三
嚴禁各員役横索騷擾則節省無名之費更多安
徽所屬馹站額銀二十六萬两有竒以十分之四
科之歲省十萬餘两通天下計之每歲所節當不
下百餘萬可以裕軍餉甦馹困得
旨馹逓繁苦皆由差員横索騷擾著嚴行飭禁下部詳議
如所奏定為例是年疏報存留各屬摃脚等項銀
十一萬七千餘两節省馹站銀十二萬九千餘两
得
旨靳輔節省存留馹站各項錢糧為數甚多具見實心任
事下部議叙加兵部尚書銜十六年三月授河道總督
七月疏言黃河之水裹沙而行水合則流急而沙
隨水去水分則流緩沙停河底日高故全賴各處
清水併力助刷始能奔趨歸海而無滯歸仁一隄
原以障睢水及永堌邸家白鹿諸湖水不使侵淮
且令由小河口白洋河入黃刷沙自順治十六年
歸仁隄潰睢湖諸水侵淮不復入黃刷沙黃水從
小河口白洋河二處逆灌積沙漸成陸地康熙
六七年間王家營邢家口潰而黃水不由雲梯關
入海古溝翟家壩潰而淮水不赴清口會黃十五
年高家堰清水潭爛泥淺皆潰而運道益淤徐州
以下黃流緩弱散漫而河底益高矣謹以大修事
宜分别八疏一曰取土築隄使河寬深清江浦歴
雲梯關至海口河身泥淤須於两旁離水三丈各
挑引河一道面闊八丈底闊二丈深一丈二尺即
以掘取之土高築隄岸隄底七丈面闊三丈高一
丈二尺則黃淮下注中央既有舊存一二十丈河
身左右又各有八丈新鑿之河所存舊隄薄僅三
丈一經三面夾攻自可盡行刷去新舊之河合而
為一河身寬至四十丈深至二丈可以漸復舊觀
其夫役請并令山東河南恊募二曰開清口及爛
泥淺引河使得引淮刷黃三曰加築高家堰隄岸
盖欲堵決口不先修築殘隄恐水將尋隙奔潰而
石工費甚浩繁板工不能耐久伏思水性至柔乘
風則剛其板石諸工率皆陡峻故怒濤撞擊潰即
隨之惟遇坦坡乃平漫而上順縮而下隄制水而
不抗水雖經大水乘風高低不虞激潰今於隄外近
湖之處挑土幇築坦坡每隄高一丈築坦坡五丈
即有舊存樁木亦聽其埋於土内以為隄骨夯杵
堅實密布草根草子於其上俟其茂長則土益
堅隄益固四曰周橋閘至翟家壩共三十二里原
衝支河九道及決口三十四處須次第堵塞臣騐
各處埽工率用柳枝蘆草費大而不能經久伏思
尅水者土也當求束土禦水之法改埽工為蒲包
裹土䔉䋲捆紥而填之則費省而工亦堅固五曰
深挑清口至清水潭二百三十里運道所挑之土
俱傾於東西两隄外即以幇築西隄坦坡增培東
隄堅厚六曰令淮揚田按上中下三則每畆納修
河銀三錢至二分有差商舡來往淮揚两關納剥
淺銀一年以米豆每石二分貨物每斤四分為率
七曰裁南河中河北河通惠四分司就近歸道員
管理裁管河同知山清安海宿桃三缺改併山旴
歸仁邳宿三員以重責成八曰按里設兵畫隄分
守暇則栽柳蓄草添土幇隄每月乘濬船下鐡掃
帚刷河底淤沙督以員弁嚴立課程用期久遠疏
下王大臣議以軍務未竣大修募夫甚多宜暫停
上命輔熟籌輔申前奏惟運土用夫請改為車運遂皆如
所請
詔發帑興工輔乃開通清口爛泥淺引河四道濬清江浦
至雲梯關外河身創築束水隄一萬八千餘丈塞
于家岡武家墩高家堰諸決口河隄外加築縷隄
及格隄徐州宿遷築減水壩十三座其壩東西寬
十二丈南北長十八丈六尺中立磯心六座两旁
俱用石墻土内密釘排樁灌以漿灰上鋪石板聯
以鉄錠每壩一座共成七洞每洞各寬一丈八尺
計其洩水之地共十二丈六尺清水潭舊隄衝潰
輔為棄深就淺計築西隄九百二十餘丈東隄六
百餘丈更挑新河長八百四十丈奏改名永安河
又以甘羅城西運口黃流内灌易致停淤自新莊
閘西南挑濬至太平壩又自文華寺挑濬至七里
閘復轉而西南亦接至太平壩因達爛泥淺去淮
黃交會之地十里計閱两月工竣先是漕船由駱
馬湖行八十餘里始抵窰灣夏秋則盛漲冬春則
水涸重運多阻輔於湖旁疏濬皂河故道上接泇
河通運二十年三月以大修已越三年黃河未盡
歸故道自請議處部議革職得
旨留任督修二十一年五月
上遣尚書伊桑阿侍即宋文運等閱工並以候補布政使
崔維雅隨往因其奏上河防芻議两河治略二書
及條列二十四事欲改更輔所行減水埧諸法也
十月伊桑阿等還奏靳輔建議大修已用帑銀二
百五十餘萬两今蕭家渡决口未堵宿遷沭陽等
處田地淹沒黃河不歸故道其言固難盡信崔維
雅改議修築亦未必成功輔疏言河工次第告竣
海口大闢下流疏通腹心之患已除蕭家渡決口
堵塞亦易不宜有所更張因詳辯維雅陳二十四
事不可行並下廷議工部尚書薩穆哈等請令輔
賠修決口
上曰修治河工所需錢糧甚多靳輔果能賠修耶如必令
賠修萬一貽誤漕運奈何朕思治淮尚易黃河身高於
岸施工甚難崔維雅條奏二十四欵朕初覧時似有可
取及覧靳輔回奏崔維雅所奏誠無可行者因
召輔來京十一月輔至奏蕭家渡決口明年正月可塞崔
維雅所議挑河每日用夫四十萬築隄以十二丈
為準斷不可行
上是之
特旨寬免賠修決口仍給帑堵築二十二年四月疏報蕭
家渡工成河歸故道請修七里溝險汛天妃壩王
公隄等閘座又請增開封歸德隄工以防上流壅
滯
諭曰河道關係國計民生最為緊要今聞河流得歸故道深
為可喜以後益宜嚴毖勿致疎防十二月
詔復原職二十三年十月
上南廵閱河
諭輔曰朕觀高家堰地勢高於寳應高郵數倍前人於此築
石隄障水實為淮揚屏蔽且使洪澤湖與淮水并力敵
黃衝刷淤沙關係最重今高堰舊口及周槁翟壩
修築雖久仍湏歲歲防護不可輕視以隳前功
又
諭曰數年以來治河著有成效黽勉盡力朕已悉知此後
當益加勉勵早告成功使百姓各安舊業庶不負朕委
任至意因
御書閱河隄詩賜之二十四年正月疏請添建黃河南岸
毛城舖減水閘一王家山十八里屯減水閘三北
岸大谷山減水閘二以保徐州上流隄工並扵歸
仁隄添建石壩二欄馬河及清河運口各添建石
閘一九月疏言勘閱河南隄岸考城儀封陽武三
縣應幇築隄工七千九百八十九丈封邱縣荆隆
口應築大月隄三百三十丈滎澤縣應修築埽工
二百一十丈以防上流異漲並請增設蘭陽儀封
滎澤河員免開封歸德二府居民採辦青柳事下
部議俱從之是時
上念高郵寳應諸州縣湖水泛溢民田被淹
命安徽按察使于成龍經理海口及下河事宜仍聽輔節
制輔疏言下河卑於海潮五尺疏海口則引潮内
侵大不便請自高郵城東車邏鎮築長隄二歴興
化白駒埸至海口束所洩之水入海隄内涸出田
畆丈量還民其餘田招民屯墾以抵經費廷議如
所請
召輔及于成龍至京成龍力主開濬海口故道輔仍議築
長隄高一丈五尺束水敵海潮大學士九卿俱從
輔議通政使參議成其範給事中王又旦御史錢
珏從成龍議時寳應人侍讀喬菜奏輔議非是乃
命尚書薩穆哈等勘視尋以開海口無益回奏會江寧廵
撫湯斌入為尚書奏下河宜濬
上命侍即孫在豐往董其事二十六年七月
詔詢下河田疇何策可紓水患輔疏言宋元以前高郵寳
應諸湖原皆田疇臣前堵築清水潭深挑两隄中
間河底有宋元舊錢及甎井石街其為民居可證
盖黃河在宋元時雖南侵而尚未全徙至明代始
絶北流南奪淮渠以入海致淮水壅不得下清河
縣之洪澤村漫渰而為洪澤湖又從高家堰翟家壩
旁流東注為高郵寳應諸湖自此永不復田疇之
舊且為患於下河矣臣屢經測騐運河隄頂卑於
高堰隄頂一丈有竒故減水壩之建在堰隄可洩
水一千方在運隄則使可洩水一千二百方所以
歴七年之久三遭大漲而運隄安然無恙運隄所
洩之水以下河為壑下河之東即大海濬海口似
可紓水患然自清江浦南行三百餘里至江都縣
之茱萸灣折而東百餘里至泰州又百餘里至海
安鎮折而北即范公隄沿隄而行歴安豐東臺河
垜丁溪白駒劉莊等埸計二百餘里而抵鹽城縣
又北行百餘里而至廟灣埸折而西百餘里為蘇
家嘴又百餘里仍回清江浦計程千里有竒惟廟
灣天妃石䃮三口向係洩水入海之處必登舟過
渡餘皆可以馳馬之路其卑處於周圍馬路中者
南北三百餘里東西二百餘里形如釡底止就釡
底挑挖徒增釡底之深當淮流盛漲高堰洩水洶
湧而來仍不能救民田之淹沒臣與幕友陳潢反
覆曲籌杜患於流不若杜患於源高家堰之隄外
直東為下河東北為清口當自翟家壩起歴唐埂
古溝周橋閘高良澗高家堰築重隄一道約高一
丈七八尺至二丈不等長一萬六千丈需費七十
九萬五千两此工一成東堰隄減下之水使北出
清口則洪澤湖之水不復東渰下河其下河十餘
萬頃之地可變成沃産而高寳諸湖俱可涸出田
畆數千頃招人屯墾可以裕河庫且高堰原為最
險之工增此隄則長年保護洪澤湖廣闊非常一
遇風起多覆舟沉溺行人此隄内之河則避湖險
而就安流有便於商民者甚大至臣幕友陳潢前
&KR1134;
聖駕閱工臣以姓名上逹
宸聰其間興工之委曲及將來竣工非陳潢恊力區畫不
可念臣垂老多病萬一即填溝壑或病卧不能馳
驅則繼臣司河者仍必得陳潢在幕佐之庶不岐
誤此臣十年以來之血誠欲吐而未敢者今豫為
陳明非僅居功蔽賢之念不忍萌即引嫌避忌之
私亦不敢計疏下廷議如所請並
賜陳潢僉事道銜時于成龍任直隸廵撫
詔以輔疏示詢成龍言下河宜開重隄不宜築
上遣尚書佛倫侍即熊一瀟給事中逹竒納趙吉士與總
督董訥總漕慕天顔會勘天顔在豐議與輔相左
佛倫等以應從輔請還奏仍下九卿會議二十七
年正月御史郭琇疏言海宇昇平萬邦底定
宵旰殷憂時切如傷之念者止此一線黃河與淮揚等州
縣昏墊之黎民耳
皇上委任河臣靳輔靳輔則聽命於幕客陳潢如果洪水
歸洋狂瀾永息猶得有辭乃今日議築隄明日議
挑濬糜費帑金數百萬終無底止之期今日題河
道明日題河廳以
朝廷爵位為私恩從未聞有得人之效又復攘奪民
田妄稱屯墾横取米麥越境貨賣
皇上以下河為必可開而靳輔百計阻撓欲令功垂成而
終止且屯田一事
皇上洞知其累民會勘諸臣亦知其累民則靳輔陳潢之
罪瞭如指掌矣陳潢為靳輔營一家之謀於
國計民生全無禆益忌功之念重圖利之心堅真
國之蠧而民之讐也監司僉事何等尊貴豈容一介
小人冐濫名器以快靳輔酬報私情宜即斥革
勅部嚴加處分另簡大臣之清廉敏練者整理河務庶成
功可奏生靈永利矣疏下九卿察議二月給事中
劉楷疏言河工道廳至雜職百十餘員題補之權
總歸河臣使其虚己求才果能奏安瀾之效猶且
不可久擅用人大權乃在在保舉及至任事漫無
寸功惟見每歲報衝決而已嗣後大小河官應仍
由吏部選補御史陸祖修疏言
皇上每遇緊要政事令九卿會議期於衆論僉同至當不
易無奈河臣靳輔身雖在外而呼吸甚靈九卿中
贊決異同者不過三四人皆左袒河臣不顧公議
如屯田一事悉依戶部尚書佛倫等所奏具稿箝
衆人之口伏思民間地畆各處例有准折起科並
無額外多餘之理直隸廵撫于成龍審事湖廣將
還倘蒙
親詢其間利病根由情弊始末可救東南七州縣昏墊之
民命省
内府幾百萬糜費之金錢河臣積惡已盈中外人心
總望
睿斷罷斥萬無議勞使過以重遲回昔帝舜殛鯀以其逆
水之性也今兼有屯田害民之事去一靳輔天下
萬世仰頌
聖明無踰此矣時慕天顔孫在豐亦疏論屯田累民及輔
阻撓下河開濬事
詔俟于成龍至會議一併嚴察輔尋得請入
覲先疏論于成龍慕天顔孫在豐朋謀䧟害又自辯受
命治河之日正當两河壊極之時自碭山以抵海口南北
两岸決口七八十處高家堰決口三十四處翟家
壩成河九道清水潭久潰下河七州縣一望汪洋
清口運河變為陸地臣晝夜奔馳先堵高家堰淮
水方出清口旋堵清水潭挑挖運河改移運口迄
今永遠深通其向來行運之駱馬湖淤淺不能行
舟臣創開皂河漕艘無阻久蒙
聖鑒至濬築經費方臣未任之初曾
特遣部臣履勘估計六百萬两臣任事後苦心節省自徐
州起直抵海口两岸隄工并高家堰清水潭及前
所未估之新開皂河堵塞楊家莊修築歸仁隄改
移運口止用帑二百五十一萬两又蕭家渡衝決
時蒙
賜帑一百二十萬两令一概加修竣工統計所用僅及前
此部臣估計之半而臺臣郭琇則曰糜費帑金數
百萬營一家之計不知何所見而誣臣至此極也
其曰題道題廳未聞得人則河員原因慎重河務必
由河臣保題定例已久非自臣始其曰奪田屯墾則
臣絶不以納糧之民田分釐入屯其曰越境賣麥
則臣原以變價還部題明其曰陳潢小人冐濫名
器則陳潢之蒙
恩實出鼔勵人才之
特典以言冐濫臣不知何所指且詆之為小人則固于成
龍久與結拜弟兄慕天顔頻與宴好殷勤孫在豐
亦與親密異常者也自康熙二十二年两河歸故
運道通行而郭琇必以洪水狂瀾罪臣科臣劉楷
曰惟見每歲報衝決臺臣陸祖修曰逆水之性又
謂清丈隠佔非額外多餘地畆盖郭琇與孫在豐
為庚戌科同年陸祖修為諸生時拜慕天顔為師
又係孫在豐教習門生劉楷陸祖修己未科同年
並江南人與隠佔田畆者無非桑梓親戚年譜之
契故彼呼此應恊力䧟臣慕天顔與孫在豐結婚
姻因于成龍倡開海口之議故必欲附成龍以攻
臣而助在豐兼奪臣任夫河臣之職與督撫不同
督撫統攝地方諸務稍一興利除弊易以見德河
臣頻年奔走河濱以挑築為務上費帑金下役民
力最易招尤致謗而臣之負謗更因屯田之清丈
隠佔隠佔地畆惟山陽最多有京田時田之分時
田一畆納一畆之糧係小民之業京田四畆納一
畆之糧皆勢豪之業臣清丈沭陽海州宿遷桃源
清河五屬得三百萬畆至山陽則終不能丈以山
陽鄉紳多也臣不顧衆怒致讐謗沸騰使中傷臣
者更得以藉口然臣任事十餘年凢雇夫挑築買
辦物料皆給發現銀雖淮揚各屬隠佔田畆諸人
怨臣至深者亦不能指摘也伏念河工一事成之
甚難壊之甚易自康熙六年两河潰决歴經數河
臣治之十餘年終無一效臣受任之初羣議蜂
起百計阻撓賴
皇上不惜帑金兼
授方略而河得以復故正湏綢繆善後而諸臣合計交攻
必欲䧟臣殺臣而後已全不顧運道民生大計當
此衆口鑠金之際即
皇上欲終始保全無如諸臣朋謀網䧟之密布倘蒙
聖駕再廵
親閱隄工更
命重臣清丈隠佔地畆則臣與諸臣之是非功罪立分臣
身負重劾萬死一生幸得入
覲恐
天威咫尺不得盡吐所欲陳謹繕疏密奏疏入
上諭閣臣曰近因靳輔被劾議論其過者甚多靳輔若不
陳辯朕前復何所控告耶此疏並下九卿察議三月
上御乾清門
命輔與于成龍郭琇各陳所見于成龍言海口必應開濬
郭琇言屯田奪民産業
上曰屯田之事因取民餘田小民實皆嗟怨靳輔當亦無
可置辯輔奏向者河旁田畆盡被水淹臣任事後將決
口堵閉两岸築隄河流故道無有衝決之患數年
水淹之田盡皆涸出臣以民間原納租税之額田
給與本主其餘出之田作為屯田抵補河工所用
錢糧因屬吏奉行不善民怨是實臣無可辯惟候
處分
上曰各省民田未有不溢於納糧之額者若以餘田作屯
豈不大擾民乎屯田不行無可復議至下河作何開濬
重隄應否停築九卿等公同詳酌確議尋
允九卿議停築重隄革輔職以福建總督王新命代之陳
潢革僉事道銜初漕船出清口入黃河行二百里
始抵張莊運口輔奏於清河縣西仲家莊建閘上
自宿遷桃源清河三縣黃河北岸遥縷二隄内加
挑中河一道俾漕船既出清口截流徑渡北岸避
黃河一百八十里之險溜由仲家莊閘内進中河歴
皂河泇河北上及工竣學士開音布侍衛馬武往
勘還奏中河商賈舟行不絶漕運可通
上諭廷臣曰前于成龍奏云靳輔開中河無益反為民累
河道已大壊今開音布等往勘則云數年以來河道未
嘗衝决漕艘亦未有誤謂靳輔治河無禆益微獨靳輔
不服朕亦不惬於心矣若王新命順從于成龍之說將
原修工程盡行更改是各懷私忿必致貽悞河工乃
命尚書張玉書圖納等往勘確議還奏河身漸次刷深黃
水迅溜入海其已建閘壩隄埽及已濬引河並應
如輔所定章程無庸更改十一月輔奏
命同工部尚書蘇赫等往閱通州運河請於沙河建閘蓄
水通州下流築隄束水以利漕運從之二十八年
正月
上南廵閱河輔從行
諭詢中河逼近黃河水漲隄潰可虞輔奏前曾奉
諭籌攔馬河減水壩所出之水毋致淹沒民田臣開中河
以束水兼令漕船避黃河險溜今若加築遥隄當
不至有患三月
諭吏部曰朕南廵時江南淮安人民皆稱譽前任河道總
督靳輔思念不忘且見靳輔濬河深通築隄堅固實心
任事勞績昭然可復其原品二十九年三月漕運總督
董納以北運河水淺請盡洩南旺湖之水北流倉
埸侍即凱音布以挑濬北運河奏請
上召問輔輔奏南旺湖水若使偏入北河必致南河水淺
惟從北河两旁下埽束水則水深自可濟運
詔即以輔同凱音布經理之三十年九月奉
命與侍即博霽李光地等閱黃河險工三十一年正月還
奏黃河南岸自徐州以上毛城舖起至海口北岸
自大谷山起至雲梯關以下六套所有減水閘壩
現無衝損中河亦甚便漕船往來惟黃河南岸之
楊横莊煙墩馬邏北岸之朱家莊安東縣便益門
南東門六處險工有未設月隄及下埽單薄處應
增築加培並繪圖呈
覧下九卿議令河臣如所奏行二月王新命以勒取庫銀
為運河同知陳良謨訐罷
上諭大學士曰朕聽政以來以三藩及河務漕運為三大
事夙夜厪念曾書而懸之宫中柱上至今尚存倘河務
不得其人一時漕運有誤關係匪輕靳輔熟練河務及
其未甚老而用之亦得紆數年之慮其仍令為河道總
督輔以衰病辭
命順天府丞徐廷璽同往恊理六月疏言前奉
詔截留江北漕糧二十萬石由黃河運至山西蒲州撥陕
西賑濟臣因開封以西黃河深淺無定與漕臣董
訥定議漕船三百八十四每船豫支下運行月銀
六十两為增雇剥船夫役之用共銀二萬三千四
十两二月初自淮安開行臣於五月初赴開封督
飭催儧添雇民船隨淺隨剥撫臣閻興邦牒稱水
路止可運至孟津由孟津陸運至蒲州六百三十
里業經山陕两省議明分運臣今赴孟津料理得
旨嘉其實心任事十月疏言黃河自河南滎澤縣至江
南清河縣兩岸各一千餘里其險工不可疎虞如南
岸之在開封或疏虞則黃水入淮歸德至宿遷或
疏虞則黃水入睢桃源清河間或疏虞則黃水入
洪澤湖以侵高堰倘高堰不固寳應高郵運道必
致淤墊故尚湏籌畫萬全欲加築前此停築之重
隄為費甚大惟就運料小河之隄加築高二丈廣
三丈乃可無患北岸之在滎澤或疎虞則黃水上
溢張秋下溢濟寧魚臺豐沛民田受淹宿遷清河
或疎虞則一八十里之運道亦淤墊故中河遥隄
必湏加築於西寧橋添建石閘二仲家莊陶家莊
两閘左右各添一閘以備宣洩其張莊舊運口臣
輔前挑中河時曾議設閘因觧任未舉行恐將
來山東之水微弱至中河淺澁今宜竟行堵塞就
駱馬湖之東中河之南建閘值東水大長開以洩
之東水消落閉以蓄之庶無他慮又疏言黃河隄
工莫重於既成之後隨時修補隄根積水易致汕
刷惟於上流量挖一溝引沙直注使停再於下流
量挖一溝引水分洩漸去其低窪處自然淤平臣
輔前任時相度董家堂龍窝二處險工曾設涵洞
引黃灌注於月隄裏使清流在月隄外窪地遂成
平陸徐州長樊大壩險工亦引黃内灌淤高窪地
二三尺今邳州舊城迤西窪地周圍約有百里
水無去路宜倣已騐之法行之或慮掘隄難以修防
則建小閘以酌量引灌更為萬全疏下九卿議以
黃河水勢湍迅引灌邳州窪地似屬危險令再審
籌餘如所請行又疏言臣前任安徽廵撫當軍興
之際陳潢助理恊宜及任總河值高家堰决口甚
多翟家壩未堵二十餘里成河九道因盡行築隄塞
河以敵清口之黃創設減水壩以保高堰之隄改
清水潭隄工於湖内永保安瀾濬甘羅城運口至
太平壩以避黃水内灌挑皂河二十餘里支河三
十里使駱馬湖不復淤墊又挑中河使漕船免黃
河逆流之險凢臣所經營皆潢之計議仰荷
聖主如天之福次第成功
恩授潢僉事道銜不意驟遭詆毁革去職銜旋即物故又
奉
命勘河之尚書熊一瀟給事中逹竒納趙吉士同時被指
&KR0933;而去今臣已蒙
恩起復則無辜受累者當一體均邀
慈鍳疏下吏部陳潢已故寝議熊一瀟逹竒納趙吉士並
請
旨錄用時輔再疏自陳疾劇乞解任
命内大臣明珠往視傳
諭留淮調理十一月卒於官年六十遺疏至得
旨靳輔簡督河務經理年久黃淮两河修築得宜運道民
生俱有禆益患病溘逝深軫朕懷下部議卹
賜祭葬謚曰文襄三十五年河道總督董安國以江南士民
籲請捐資建祠河干入奏下部議行四十六年
上南廵還
諭吏部曰朕厪念河防屢行親閱凢自昔河道之源流治
河之得失按圖考績靡不周知粤從明季寇氛决黃灌
汴而洪流横溢歲久不治迄於本朝在河諸臣未能殚
心修築以致康熙十四五年間黃淮交敝海口漸淤朕
乃特命靳輔為河道總督靳輔自受事以後斟酌時宜
相度形勢興建隄壩廣疏引河排衆議而不撓竭精勤
以自效於是淮黃故道次第修復而糟運大通其一切
經理之法具在雖嗣後河臣互有損益而規模措置不
能易也至於創開中河避黃河一百八十里波濤之險
因而漕輓安流商民利濟其有功於運道民生至大且
遠朕每莅河干徧加諮訪沿淮居民感頌靳輔治績衆
口如一久而不衰夫人臣有大建樹於國家者奬勲酬
庸宜從優渥雖賜卹易名已循彛典尚應特與褒叙賁
以殊恩其加贈太子太保予騎都尉世職用彰朝廷追
美勞臣之典為矢忠宣力者勸尋令其子治豫襲職准
再襲二次
世宗憲皇帝雍正三年以治豫向隨父任明晰河務由副
恭領加工部侍即銜恊理江南河工事務五年
諭閣臣曰朕覧治河方略見原任河道總督靳輔昔年修
理河工勞績茂著欲加恩澤以奬勲庸據吏部查奏康
熙四十六年已贈宫保與世職今再追贈工部尚書予
祭一次以示朕篤念前勞至意七年
命江蘇廵撫尹繼善擇地建祠祀輔及河道總督齊蘇勒
有司春秋致祭八年
詔建賢良祠於京師以輔入祀
欽定八旗通志卷一百九十
