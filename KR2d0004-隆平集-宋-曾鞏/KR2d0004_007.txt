隆平集卷七
宋曾鞏撰
參知政事
薛奎字宿藝絳州人父化光善命術奎生知其必至公
輔淳化中奎登進士第多歷外官向敏中薦其才累擢至
龍圖閣待制御史中丞龍圖閣學士三司使天聖七年參
知政事章獻太后崩大臣皆罷獨留奎欲以為相而苦喘
疾數辭位除資政殿學士判都省卒年六十八贈兵部尚書
謚簡肅奎持身端重論不苟合善知人范仲淹明鎬龐籍在
下位時奎皆以公輔許之卒如其言天禧初自淮南轉運副
使疏真揚漕河廢三堰舟楫便之嘗館伴契丹使蕭從順從
順言漢使至契丹皆見太后今請入見奎曰皇太后垂簾聽
政雖本朝臣僚亦未嘗見也乃不敢請知益州蜀人以張詠
比之仁宗嘗謂輔臣曰臣之事君多見有始而無終者奎曰
保終始者豈獨臣下如唐開元勵精為治而天下晏然及其
既久放意荒侈以至大亂此不可不監也上深納之時邊臣
言伺知契丹將大入宼輔臣俱言擇將備邊之策奎獨
曰先帝與彼約合歲遺為厚彼必不敢輕背約願持重
已而邊報果妄太后謁太廟欲被黻冕奎固執不可及
太后崩上謂輔臣曰太后大漸且不能言數引衣示朕
殆意在黻冕乎奎曰然服之何以見先帝也卒以后服
斂
蔡齊字子思其先洛陽人曾祖為膠水令凡九年而卒
其子孫因家焉齊少孤好學李廸嘗見其所為文謂有
大志大中祥符八年登進士第甲科真宗見其舉止端
雅顧輔臣寇準等曰得人矣特詔金吾給騶從因以為
例累擢知制誥翰林學士加侍讀龍圖閣學士御史中
丞復為龍圖閣學士明道二年樞密副使景祐二年參
知政事與宰相吕夷簡論事不合四年罷出知穎州卒
年五十二諡忠肅齊不自伐善知人龐籍楊偕劉隨段
少連皆所薦也有子早卒以從子延慶為嗣其後有子
曰延嗣初齊為侍御史知雜河陽錢惟演請曲賜軍士
特支齊言賞罰者上之所操非臣下所當請天子新即
位惟演聯姻太后不宜私請一州以售已惠搖動衆心
上遂不許在翰林太后出閤中金繒修景德寺命為記
内侍羅崇勲使人隠謂齊曰趣為記當參知政事矣齊
故遲之崇勲怒讒於太后遂出知河南府改密州太后
諭宰相取所傳記始上之章獻太后遺詔以楊太后同
議軍國事閤門趣班賀齊為中丞毅然召臺吏曰毋追
班齊乃白執政曰上奉太后十餘年今始親政豈宜以
女后相繼耶事遂止在樞密交趾虐其部人有款宜州
自歸者千數議者以為叛人不可納齊曰彼去暴而歸
有德宜納之雖遣必不復還本部若散山谷當為後患
不從後數年果為亂錢惟演諂附丁謂作樞密直學士
題名記輒不列宼準於其間而碑刻云逆準不書齊言
於上曰宼準社稷之臣忠義聞於天下豈可令姦黨厚
誣上遂令磨去居政府邊臣言契丹祭天於幽州以兵
屯境上輔臣議備邊計齊以為契丹必不敢渝約既而
邊奏果無警
盛度字公量餘杭人端拱初登進士第數上疏論邊事
奉使陜西參質漢唐故地繪為西域圖以獻累擢知制
誥翰林學士宼準罷相度以嘗交結周懷政貶和州團
練副使天聖初復翰林學士龍圖閣學士承旨兼侍讀
學士景祐二年參知政事四年知樞密院坐令開封府
吏馮士元強取其鄰所賃官舍為知府鄭戩所發罷復
知揚州應天府以太子少傅致仕還京數日卒年七十
四贈太子太保諡文肅子山甫申甫崇甫初度因奏事
便殿真宗問其所上西域圖内出繒命工别繪度因言
前已圖漢所置酒泉張掖武威燉煌金城五郡比復究
尋五郡之東南自秦築長城西起臨洮東至遼碣延袤
萬里有郡有軍有守襟帶相屬烽火相望其形勢禦備
亦至矣唐始置節度使後又以宰相兼領用非其人有
河山之險而不能固有甲兵之利而不能禦豈不惜哉
今復繪其山川道路區聚壁壘為河西隴右圖願備聖
覽上稱其博度嘗坐開封獄失實謫監洪州稅上言請
復賢良方正科密詔撰策題馳驛以聞又請建四科以
取士且言經術之士若典刑備舉則政教流行請設博
通墳典達於教化科堯試臣以事不直以言語筆札求
人審官期於適用請設才識兼茂明於體用科今戒警
未除調邊勞戍必資良帥以集事功請設軍謀宏遠堪
任將帥科獄市之繁民命所繫若推按失實則枉情傷
生請設曉法律能按章覆科後亦取其才識兼茂明於
體用科與賢良方正能直言極諫並行明道中詔度與
御史中丞王隨及三司詳定在京幷外三十一州軍舊
禁解鹽地分聽商旅入錢算鹽度言通商有五利遂施
行之度好學家居惟圖書滿前每歸未嘗釋手真宗嘗
命與李宗諤楊億王曾李維舒雅任隨石中立同編通
典文苑英華又嘗預注釋御集真宗祀汾隂仁宗在藩
邸以度掌起居牋表及留守章奏封夀春郡王特詔令
撰謝恩表所著有愚谷集中書制集銀臺集翰林制集
極中集天禧三年郊恩赦文許舍人給事中諫議母封
郡太君而學士不預度官兵部郎中因請進封其母上
特從其請自是學士官未至諫議者皆得封其母焉度
多猜險僚友皆畏其傾不敢妄言語肌體豐大艱於拜
起有拜之者俯伏不能興或至詬罵其褊戾如此
韓億字宗魏其先真定人後徙開封之雍丘少力學咸
平五年登進士第王旦以女妻之久歷外官以旦在政
府避親及旦薨乃稍進用仁宗即位累擢龍圖閣待制
樞密直學士御史中丞景祐二年同樞密院事四年改
參知政事因諫官言不當以子壻為羣牧判官寳元元
年罷知應天府加資政殿學士徙成德軍澶亳州遷尚
書右丞以太子太傅致仕卒年七十三贈太子太保諡
忠憲子綱綜絳繹維縝緯緬億性方重有守治家嚴肅
雖燕居未嘗見其惰容嘗奉詔監視向敏中諸子分財
産方丁謂用事隂遣所親諭億欲買向氏長安華嚴川
田億至向第面戒其諸子曰土田衣食之源不可鬻也
遂忤謂意謂出之定州曹瑋斥知莱州慮其或拒命乃
詔億馳往代收其兵欲緣以中億而瑋既奉詔謂亦不
能害二司更茶法歲課不登億承詔劾之由丞相而下
當坐失當之罰其不撓如此益州故事歲首官出米六
萬石或五六倍之以濟貧民億知州當歲儉乃數倍賑
之又疏江流溉民田數千頃至今以為利初通判陳州
河決屬邑億集瀕河丁夫就伐薪茭親督築不賦於民
而河患平知洋州有富民李甲喪兄而廹嫁其嫂又誣
從子為佗姓而幷其資産嫂訟之十餘歲吏受賂不得
直億按舊牘獨未嘗證以乳醫億密致乳醫以騐決衆
皆詘服在樞府元昊歲遣人至京師出入民間無他禁
億請為除館舍以優待遠人仍官為主其貿易實欲防
之也詔從之又言天下承平已久武備不戒請二府各
舉才任將帥者數人稍試用之唃厮囉與元昊相攻已
而來獻捷朝廷議寵厮囉以節制億曰二虜皆藩臣今不
能諭令解仇又因捷而賞之豈綏御四夷之道當如是
耶固執不可遂罷又言武臣宜知兵書而法在所禁請
纂其要略以頒焉於是上自集神武祕略以賜邊臣其
書遂徧天下
王鬷字總之趙州人大中祥符元年登進士第除婺州
觀察推官代還真宗見而異之特轉著作佐郎先朝幕
職官到闕例皆得見故有是命累擢至天章閣待制樞
密直學士景祐四年同知樞密院事康定元年罷知河
南府卒年六十四上輟朝一日贈戶部尚書諡文穆子
政路初鬷館於王化基之門樞密副使宋湜見之妻以
女宋氏親族或侮易之化基曰後三十年鬷當貴矣卒
如其言鬷為三司鹽鐵副使時待制馬季良建言京師
賈人常以賤價售京師茶鹽交引請官置務收市季良
方挾章獻太后姻家有司莫敢忤其意鬷獨執不可曰
與民競利有傷國體它日仁宗見而諭之曰官市交引
頼卿力言罷之甚善後以樞密直學士知益州戍卒有
夜焚營脅軍校為亂者鬷潛遣兵環其營下令曰不亂
者歛手出門無所問於是衆皆出命軍校指亂卒得十
餘人戮焉及旦郡人不知也為政有大體不事苛察蜀
人愛之在樞府屬西師不利議籍鄉兵久而不能決緣
是有河南之命
宋綬字公垂趙州人幼聰警額有異相其外祖楊徽之
器愛之徽之無子盡付以家所藏書以徽之遺恩授太
常寺太祝年方十五召試中書真宗竒其文特遷大理
評事聽於祕閣讀書同校勘天下圖經久之復詔試學
士院除集賢校理與父臯同在館閣每賜書必得二本
世以為榮累擢知制誥仁宗即位擢直學士院天聖三
年為翰林學士明年兼侍讀改龍圖閣學士出知應天
府召還欲大用為宰相張士遜所抑復翰林學士兼侍
讀龍圖閣學士加端明殿學士端明殿後唐初置學士
馮道趙鳳首當其任太平興國中改為文明殿學士以
授李昉未幾殿災重建改曰文德遂不復置學士至是
又置端明殿學士以寵綬綬辭免龍圖及士遜罷相明
道二年綬遂參知政事景祐四年罷為尚書左丞資政
殿學士畱侍經筵明年加大學士知河南府康定元年知
樞密院改參知政事薨於位年五十贈司徒兼侍中諡
宣憲子敏求敏修大中祥符初封禪覃慶上先賜綬同
進士出身翌日遂由大理評事遷本司丞後苑賞花羣
臣皆賦詩命綬與晏殊同為之序祀汾隂綬與錢易陳
越劉筠所過採集地志風物故實每舍上之以備詢覽
仁宗即位章獻太后命綬擇前代文字可以贊孝養補
政治者以上遂錄唐謝偃惟皇戒德賦孝經論語節要
唐太宗所撰帝範二卷開元臣僚所獻聖典三卷君臣
正理論三卷上之太后稱制既久上未嘗獨對羣臣綬
言唐開元中睿宗為太上皇五日一受朝處分軍國重
務及三品以上除授決重刑明皇日聽朝除授三品以
下決徒刑請令中書樞密院約先天制度非軍國大事
及大除拜皆前殿取旨臣僚亦只前殿對繇是忤太后
意而有應天之命太后崩詔綬定章獻明肅章懿二太
后祔廟禮綬援春秋考仲子之宫唐儀坤故事請别立
章懿太后廟建名奉慈以安神主上從其議綬又言帝
王之御臣下在乎總握威柄賞罰二者必自天子出一
紀以来政出簾簿之間今陛下方躬親萬務聽斷有祖
宗英風天下延頸跂踵渴見聖政若非懲奸革弊無以
新四方耳目而政刑號令未見勝於垂簾之日豈非三
事大臣未能盡輔佐之道耶頃者除授恩澤多所希望
而因緣邪倖者邀取升擢議者皆以為恩出太后而不
由陛下自親政以来恩賞雖行議者又云悉出大臣盖
大臣公為朋黨罔冒天聰朋黨相結其害實甚或窺測
上旨密令陳奏或附會已意以進退人大臣市恩以招
權小人趨利以售進此風浸長有蠧邦政太宗嘗云國
家若無外憂必有内患外憂不過邊事皆可豫防惟姦
邪無狀若為内患深可懼也真宗亦云唐朝朋黨尤盛
漸不可制以至帝室衰弱願陛下思祖宗之訓念王業
艱難整頓紀綱正在今日上大感悟章惠太后營王中
正舊第為道觀諫官御史皆言近詔罷修寺觀而復有
此興造是詔令數更也上曰此太后自出奩中物耳言
者豈非邀名乎綬因曰是豈知太后所為但見忽興土
木違近詔爾疑似之事人猶奏論設少決周防雖臺諫
官不言四方亦自傳布為聖政之累太祖嘗謂太宗受
人諫疏直抵其非曾不為耻豈若自不為之而使人無
言望陛下深監皇祖之言嘗防外廷之議已出詔令且
要遵守無令喋喋之人自取名譽也綬又言自古守成
之君必兢兢抑畏不忘顧省人心逸於久安患害生於
所忽故立防於無事之際銷變於未萌之前若事至而
後應不亦殆歟此固聖心所詳究臣猶願飭勵羣司交
修庶軄勿以治平自怠勿以纖譽不慎則可以保至尊
而享洪業矣臣又切惟御下之道有三臨事尚乎守當
幾貴乎斷兆謀先乎密守則不可移斷則不可惑密則
不可干是三者治亂安危之所繫願陛下欽之念之至
若朝務清暇深居閒燕亦願陛下愛養聖躬節宣所欲
夫四時聲味所以調適六氣乃克和平自然擁百靈之
休享無疆之福豈不美哉初尚美人出宫上召綬面草
詔云當求德閥以稱坤儀既而聞左右以茶商陳氏女
入宫綬因間見曰陛下乃欲以卑賤者正位宫中不亦
與前日詔語戾乎及樞密使王曾入對上首詢之曾深
以為不可上曰宋綬亦如此言時宰相吕夷簡屢論列
上前卒罷之修郊祀綬嘗攝太僕卿陪玉輅顧問儀物
典故占對辯給因撰鹵簿圖以進綬資性孝謹清介寡
言經史百家莫不通貫朝廷有大議論皆所裁定於前
世文章必深考其得失而時之作者無所臧否集外祖
楊徽之詩刻石嘉州明月湖上家藏書萬卷皆手自校
正楊億嘗稱其文淳麗尤善賦詠自以為不及也綬之
筆札精妙上嘗取所書千字文及其家之墨迹藏禁中
所著有七集始綬疾不視事母問之必曰小瘳矣又通
賓客候問若且安以舒母憂然後事俱已詳處雖家人
不知也
李若谷字子淵徐州人少孤遊洛下因葬其考妣於緱
氏而占籍焉咸平元年登進士第多歷外官累擢至諫
議大夫集賢院學士龍圖閣直學士樞密直學士龍圖
閣學士寳元元年參知政事康定元年以耳疾辭位罷
為資政殿學士明年以太子少傅致仕卒年八十以子
淑在近侍優贈太子太傅天聖初若谷奉使契丹時章
獻太后同聽政奉使者辭於庭下例升殿受旨若谷辭
已即趨出太后怒遂不遣荆南駐泊都監王夢正恃太
后姻家多不法若谷知府屢繩之監司阿蒙正奏徙若
谷潭州州有盜阻洞庭之險劫舟殺人投尸湖中前此
捕獲多減死配隸它郡久復逸歸為患滋甚若谷至潛
使人擒以屬吏條前後罪狀磔於市湖中之盜遂息知
延州夏人遣使来前守多延之堂上若谷獨廡下飲食
之安豐芍陂孫叔敖所創為南北渠溉田萬傾餘陂因
旱歲民多侵耕其間雨集將盈則盜決乏陂涸失灌溉
之利者甚衆若谷知夀州陂決獨調瀕陂之民使之畚
築自是無盜決者幷州自昔未有學舍若谷知州始建
學於文宣王廟州多降胡間常為盜若谷命集累犯者
以三人為保有犯則并坐悛者則久而釋之在政府嘗
言近歲風俗澆薄駕朋黨之說以汙善良君子小人各
有氣類今一槩以朋黨名之忠臣恐懼臣亦無以立朝
矣上善其言為下詔儆諭焉又言轉運使提點刑獄失
按所部官受贓類降差遣且監司所部甚廣廵按不過
畱三二日蓋未能徧察也苟州郡察發一贓吏先聞朝廷
則監司不可勝黜自是詔轉運使提點刑獄再不覺察
部内官受贓則降黜之若谷質厚長於治民所至郡邑
去多見思一子淑字獻臣若谷通判亳州真宗朝謁太
清宫淑年十三獻文行在上命賦朝謁太清宫詩稱旨
賜童子出身授試校書郎天禧三年宰相宼準薦之除
館閣校勘準注釋御集表為檢閱官天聖五年召試賜
進士及第箋注御製三寳贊章獻皇太后發願文擢
史館修撰上時政十議曰國體曰災旱曰言事曰大臣
曰擇官曰貢舉曰科遷曰閱武曰時令曰入閤其議國
體曰今災沴既頻賦入有限用度不足恩賞或濫吏員
滋多甄别殊少近臣暫出外若欲自留有固辭而罷者
進不滿望或不即拜有中路而易者願陛下號令一出
要在必當官職一授勿復再改至於國用未足濫官未
澄冗兵疲馬横賞之類願命近臣知治體者準三朝出
入之數而撙節之議災旱曰頻歲以来亢陽為孽民多艱
阨歲不順成洪範曰僭恒𤾉若謂爵賞僭差號令迭改
今間遣使傳推存救之澤農服田畆無國家贍養之理
臣願陛下修人事以應天變不然徒匱國力未足以弭
民災也議言事曰先朝有劉驥者輕為奏疏先帝語左
右曰此人言多捭闔期在必行而近偽亂真詞旨易辨
驥常枉法受賂古人察言觀行正為此也願陛下於進
對之際防邪僻之人議大臣曰今歲兩府遷易頗頻其
於政體似傷簡静太祖初定天下用周朝三相六年始
以趙普代之凡十年始代以薛居正沈倫太宗嗣位惟
盧多遜以罪去而復用趙普是後十八年中雖三四易
相然所用者李昉宋琪吕蒙正張齊賢吕端而已當是
時進者盡忠退者修省盖進退皆出睿斷也真宗景德
已前三命相惟張齊賢李沆向敏中吕蒙正畢士安宼
準六人其後任王旦十二年向敏中再相亦十年此二
人在位之日非無疑似之嫌誠信任無間而不重以權
故也盖權太重則難以久居言易入則得以譖愬真宗
嘗謂宰臣曰今四方無虞與卿等慎守祖宗經制最為
急務此委相之大體也議擇官曰太平興國初文武朝
官班簿纔二百人咸平初已四百人天聖元年遂踰千
人去歲覃恩以臣料之又軼天聖之數矣先朝嘗諭審
官流内銓主判若灼有能績為衆所稱者密以名聞當
特旨升擢願陛下引對之際一如先朝故事行之其老
疾懦庸間以退黜庶有所懲勸矣議貢舉曰皇朝開寳
以前歲取進士不過三十人經學不過五十人自克復
偽國吏員益衆始有廷試廣收人之制願陛下約今歲
吏部闕官之數為来年入等之準議科遷曰吏部故事
選人格限未至能試判三節謂之拔萃止用疑案古義
觀其能否詞美者優以授職此有司銓品之式今常調
選人判超循資是其比也陛下親御軒陛審覈課試非
其稱已願罷此科又禮部茂才異等求出類之俊頗聞
鄉薦不獲始来應舉望更為嚴制以革倖冒議閱武曰
開寳通禮有四時講武儀國初疆候未平多親閱試按
礟角射太平興國間築臺楊村備大閱之禮咸平中闢
場東武原發卒會射其後再幸飛山教場躬親訓練今
兵革不試三十年矣士不聞鉦鼓之聲人不識行伍之
列願陛下按通禮厲兵講事而躬閱之議時令曰開元
定禮有明堂及太極殿五時讀令之儀冠服佩玉悉從
方色月令不順則五沴應之近歲氣序繆戾水旱不節
天應以異固當變而修正願陛下申命有司以氣至之
日集百官讀時令於天安殿至尊升座近臣伏聽上下
交儆以凝庶績議入閤曰唐寳歷之後常以月朔御紫
宸行入閤之禮後雖五代猶或講求施及聖朝太祖五
行其禮多御崇元殿備殿中金吾諸仗設待制復轉對
官崇元即今天安殿也乾德之後改御大明殿即今集
英殿也太宗三行其禮别定新制就文德殿廷增設黃
麾仗真宗亦三行之其禮之廢亦踰一紀願因盛時遵
復其制景祐初知制誥自是五除翰林學士兩以人言
不拜而三授端明殿學士侍讀龍圖學士亦皆再兼初
知鄭州作周陵詩三章刻石國子博士陳求古以舊怨
訟其譏訕朝廷乃徙應天府其後包拯吳奎言其嘗請侍
養父而不及其母中丞張昪繼論奏之出知河中府感風眩
而卒年五十八贈尚書右丞淑聰悟博學詳練典故預
修國朝會要三朝訓鑒圖閤門儀制康定行軍賞罸格
又獻繫訓二篇所著有書殿集二十卷穎臯集五卷内
制集三卷祭範一卷平棘集邯鄲集各十卷别集幷筆
語各十五卷子夀明復圭德芻
鼂宗慤字世良其先澶州人父迥太子少傅致仕宗慤
以蔭補校書郎屢獻所為歌頌大中祥符中召試舍人
院賜進士及第又召試除校勘校理累擢知制誥入翰
林為學士兼龍圖直學士康定元年參知政事慶歷二
年以疾免除給事中資政殿學士卒年五十八贈工部
尚書諡文莊子仲蔚宗慤有祠學當制頗惬人望事父
母至孝而真篤於故舊任子恩皆先其族人在政府朝
廷以金飾胡床及金汲器賜唃厮囉宗慤言昔仲叔於
奚辭邑而請繁纓孔子曰不如多與之邑繁纓諸侯之
馬飾猶不可輕與况乘輿之器耶
隆平集卷七
