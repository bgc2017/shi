隆平集卷六
宋曾鞏撰
參知政事
劉熙古字義淳睢陽人唐僕射仁軌十一代孫少通經史避
祖諱不應進士舉後唐長興中以三傳賜第太祖領宋州
節制熙古為節度判官及受禪累擢至參知政事求退授
戶部尚書致仕卒年七十四熙古好學明隂陽象緯書雖
通顯自奉養若寒素有歷代紀要五十卷行於世子蒙叟
竇偁字日章其先漁陽人父禹鈞在周為諫議大夫避
亂徙居河南禹鈞五子儀儼僖偁侃皆有文學中進士
第馮道嘗贈詩曰燕山竇十郎教子以義方靈椿一樹
老丹桂五枝芳世多誦之儀字可象晉天福中登進士
第在周為翰林及端明殿學士建隆初授禮部尚書翰
林學士時御史臺議欲以左右僕射為表首太常禮院以
東宫三師合為表首儀援典故以僕射合為表首者六
而謂三師無所據朝廷以儀之議為定五代喪亂之間
儀儼乃以文章學問自見於一時所謂豪傑之士也儼
字望之建隆初終於禮部侍郎翰林學士儼博物洽聞
通音律歷數宋興禮樂皆所裁定周世宗觀大水泗州
記以問儼儼以為天地有五德曰潤曰暵曰生曰成曰
動五德隂陽之使隂陽水火之本隂陽有常數水火有
常分竒耦相半盈虛有凖謂之通正羡備過皇極無不
至謂之咎證隂之始主於淵獻水之行紀於九六凡千
七百二十有八歲為浩浩之會雖堯舜在上不能免者
數也若夫辟狂臣專乂昏不明苦雨數至不潤下乃政
之所致非數也唐正元壬申之水是以德宗闇蔽篤於
自疲陸䞇盡忠而斥遠裴延齡專利而信用常雨之應
夫豈虚生偁周廣順初登進士第其後同與賈琰在開
封府晉王席下一日晉王燕射偁琰同預而琰贊美偁
偁叱之曰賈氏子𨗳諛豈不自媿坐客皆失色王亦不
樂因罷燕尋白太祖出之太平興國四年駕幸魏郡召
偁至行在上方議北征偁抗疏極諫而止遂除樞密直
學士七年參知政事入謝上曰汝何由至此偁曰陛下
不忘藩邸之舊爾上曰乃賞汝面折賈琰也未幾薨於
位時明日燕羣臣以偁喪故罷
李穆字孟雍開封人與弟肅皆中進士第累擢知制誥
中書舍人翰林學士太平興國八年參知政事雍熙元
年薨於位年五十七贈工部尚書太祖曰非斯人不幸
乃朕之不幸也穆端謹自持言行無玷文學操履為上
所知太祖嘗遣使江南諭朝旨煜辭以疾穆曰朝與否
惟自處之朝廷繁富兵甲精銳恐不易當爾太祖謂其
所諭要切太平興國七年盧多遜竄朱崖穆以同門生
罷制誥責司封員外郎明年殿試預考較上見其容貌
謂曰憂畏所致耶穆流涕上為之動容詔盡復舊官命
知開封事豪右屏迹權幸不敢干以私是冬遂大用上
稱曰名臣也弟肅字恭叔仕至佐衛上將軍時以為有
知人之鑒
賈黃中字媧民滄州人唐相耽四世孫漢乾祐初年六
歲中神童選十六進士甲第建隆間判太常禮院累擢
知制誥翰林學士淳化二年參知政事四年罷除禮部
侍郎兼秘書監卒年五十六贈禮部尚書上因念翰林
無良醫詔天下并大臣各薦能醫者黃中在翰林嘗召
詢時政對曰軄當書詔思不出位上益重其周慎知京
朝官考課銓量平允掌吏部選品藻精當揀拔寒俊號
為無私性端重守家法多知臺閣故事朝廷典禮資以
損益當時知名士皆出其門談論亹亹聽者忘倦特常
憂畏而執政循嘿時論少之太宗嘗召見其母因謂侍
臣曰朕念黃中終日憂畏必先其母老矣及黃中卒母
果猶無恙賜白金仍官其三子
王沔字楚望齊州人太平興國二年登進士第八年簽
書樞密院雍熙三年改副使端拱元年參知政事淳化
元年罷卒贈工部尚書沔辯慧苛刻尚數多詐視士大
夫猶視吏卒惟以甘言悅人而進退皆非物望初與張
齊賢同在樞府不協及齊賢同參知政事頗不自安因
王禹偁請中書本廳不得接見賓客許於政事堂同見
沔喜即奏行謝泌疏駁而止上知沔意因切責罷之沔
冒貨雖親舊未嘗毫末相及唯聲音清暢上親試舉人
多命近臣讀之所讀常得八九
蘇易簡字太簡梓州人父協仕至光祿寺丞易簡弱冠
舉進士甲科累擢知制誥翰林學士加承旨淳化四年
參知政事與張洎不協為洎所攻至道元年張洎進而
易簡罷未幾卒年三十九贈禮部尚書易簡警悟初屬
文未工及掌誥命能自刻勵在翰林多振舉故事太宗
為飛白書院額曰玉堂及以詩賜以御書宋玉大言賦
易簡因擬賦以獻曰皇帝以白龍牋書大言賦賜玉堂
詞臣易簡御筆煌煌雄辭洋洋瓌瑋博達不可備詳詔
易簡陞殿躬指其理且歎宋玉之竒怪也因伏而奏曰
恨宋玉不得與陛下同時帝曰噫何代無人焉卿為朕
繼之易簡拜手稽首曰聖人興兮告成功登崑崙兮展
升中地為席兮饗祖宗天作籟兮調笙鏞日烏月兔耀
文明也參旗井鉞嚴武衛也執北斗兮奠玄酒也削西
華兮為石䃭也飛雲涌震騰㷈燔也刳鵬脂鯨代牲魚
也迅雷三發山神呼也流電三激爟火舉也禮再獻兮
淳風還君百拜兮三神歡四時一周兮萬八千年泰山
融兮滄海乾圓蓋穴兮方輿穿君王夀兮無窮焉時殿
上皆呼萬歲太宗覽而嘉之賜手詔褒寵易簡嗜酒上
嘗以詩戒之入直雖不敢飲在私第未嘗不醉子耆仕
至直集賢院耆子舜欽
舜欽字子美以父耆任太廟齋郎景祐元年登進士第
因范仲淹薦除集賢校理監進奏院用故紙錢祠神召
妓樂會賓客除名後二年得湖州長史卒年四十子泌
液激初杜衍愛其才以女妻之衍在相位以直道自任
言者因舜欽連及衍故衍遂罷政事舜欽慷慨有大志
好學工文章廢居蘇州買水石作滄浪亭時見其志於
歌詩又善書酣醉落筆人競收以為寳當時偉人如歐
陽修輩皆相友善亦數嘗上書論時事
張洎滁陽人李景開貢登進士第景徙豫章畱洎掌李
煜記室累擢至清輝殿學士參預機密煜歸朝太祖責
之曰汝教李煜不降又草蠟丸詔召上江救兵洎對曰
臣所為也犬各吠非其主此特其一耳詞色不動釋之
授太子中允太宗即位頗知其在江表讒毁善良潘佑之
死與有力焉待詔尹熙古因對以為煜怒佑諫太直非
洎譖也始晉擢歷中書舍人翰林學士與蘇易簡同在
北扉易簡被遇獨厚仍先大用洎惡之力排易簡遂代
參知政事至道三年以疾求解軄為刑部侍郎捧詔嗚
咽十餘日卒年六十四贈本曹尚書洎舊字師黯煜令
改為偕仁王師圍金陵與樞密使陳喬引符命勸勿降
又云苟有不虞當先死社稷及城陷喬獨死焉洎語煜
曰所以不死將有報也煜歸朝貧甚洎猶丏索之而怒
其所與之薄煜子仲瑀死亦不弔始諂事寇準準力推
挽至大用及上眷準稍衰乃面奏準退有誹謗準不辨
遂罷機務上有所著述必為文解釋其旨以苟悅
辛仲甫字之翰汾州人初從郭崇辟建隆初為右補闕
累擢至給事中雍熙三年參知政事淳化二年罷以太
子少保致仕遷少傅卒贈太子太保子若冲若愚仲甫
器局沈厚數按詔獄多伸雪非辜嘗知彭州課種柳蔭
行路郡人謂之補闕柳奉使契丹北主問党進何如人
仲甫曰國家異人間出党進何足言也知益州政尚寬
簡民有去思及大用自守而已
李至字言幾真定人初為内臣李知審養子太平興國
初登進士第甲科累擢知制誥翰林學士太平興國八
年參知政事以目疾五表求罷不許雍熙三年以禮部侍
郎罷疾愈令復舊任懇辭遷吏部祕書監真宗升儲為
左丞與李沆並兼太子賓客即位並參知政事踰年除
武勝軍節度使判西京卒年五十五贈侍中子惟允惟
則初至執政太宗於禁中造閣藏四庫書數萬卷御
書飛白題額製贊親書刻石召近臣縱觀駕臨幸至因
薦潘慎修舒雅杜鎬吳淑入充直館校理又請購逸書
命羣官校正時賜上尊酒大官珍膳令召館閣燕集賜
詩間奉新書奏御必便坐延見恩顧甚厚久之兼判國
子監又薦杜鎬崔偓佺輩充軄西面請直講孫奭重校
五經孜孜忘倦或謂至既貴盡逐知審養子而取其所
積似與其辭位不受俸之行相反是豈或然(孫奭字宗古即疏孟)
(子者)
李昌齡字天錫應天府人太平興國二年登進士第累
擢樞密直學士御史中丞至道二年參知政事真宗即
位為戶部侍郎坐交結中人貶許州行軍司馬昌齡嘗
知廣州無廉譽及起廢御史屢彈其宿負除知梓州改
河陽又改光州以秘書監致仕卒年六十二子虞卿
趙昌言字仲謨汾州人太平興國二年登進士第雍熙
三年知天雄軍曹彬岐溝之敗昌言請誅之詔褒答除
御史中丞駕幸金明池召與焉時河北用兵樞密副使
張宏循嘿即除昌言諫議大夫樞密副使以宏代為中
丞坐胡旦翟馬周事責久之淳化四年參知政事蜀王
小波李順之亂命昌言為招安使既行或言其無嗣鼻
折山根恐握兵難制即詔知鳳翔府蜀平改戶部侍郎
罷政事咸平三年復為御史中丞坐獄失實又貶既而
起知鄂孟天雄河南真定從封泰山卒年六十五贈吏
部尚書子慶嗣凡三蒞天雄初豪家有峙芻茭者時誘
姦人穴隄昌言廉知一日隄吏告急亟取豪家所積給
用自是遂絶其弊淳化中京城大水請出廐馬外牧或
云以馬備胡不可闕昌言謂塞下積水胡必不至從之
果如所料嘗薦李沆有公輔之量又以女妻王旦二人
皆賢相也昌言臨事果斷無所顧避雖屢擯斥不少抑
損惟對僚吏倨慢時論少之
王化基字永圖真定人太平興國二年登進士第累遷
至左拾遺抗疏自薦太宗曰化基自結人主誠可賞也
召試知制誥明年除御史中丞嘗夢物一奩啓皆小栢
樹俄有是命上澄清略十事知樞密院柴禹錫僕受人
金參知政事陳恕諭令及禹錫而禹錫實不知一日引
囚詣便殿上頗怒化基降殿令囚袒以見其箠掠且遍
曰豈有受此而隠情不言太宗益以為長者久之出知
杭州至道三年參知政事咸平四年罷守工部尚書進
禮部卒年六十七贈左僕射化基不蔭補子弟其子舉
正舉元皆進士及第善筆札有文集三十卷嘗作南行
詩百韻好事多傳誦之知杭州書記張賀頗傲忽之太
宗知而面詢化基苐薦其才語不及它居官俸多施及
親舊
王舉正字伯中幼重厚嗜學寡言化基以為類已尤器
愛之以化基遺恩補授校書郎大中祥符八年登進士
第仁宗即位累擢知制誥妻父陳堯佐為相換龍圖閣
待制堯佐罷復知制誥又為翰林學士康定三年參知
政事御史臺舉其女壻李徽之為御史舉正以親嫌格
不行徽之訟舉正内不能制其悍妻不可以謀國事慶
歴三年罷為資政殿學士知許州皇祐元年除御史中
丞遷觀文殿學士禮部尚書兼翰林侍讀學士在經筵
二年以太子太傅致仕卒年七十贈太子太保諡文簡
有文集三十卷中書制書集十卷子誨說初舉正除執
政入謝上曰卿未嘗干朝廷以私故不次用卿時陜西
用兵吕夷簡以宰相判樞密院舉正曰判名太重不可
不避也乃改兼樞密使張堯佐授淮康軍節度使宣徽
使羣牧使景靈宫使舉正任中執法言堯佐庸人緣妃
家一日領四使賢士大夫無所勸不報因退朝留百官
班廷議上聞而遣中使諭止之尋罷堯佐宣徽景靈二
使居半年復除宣徽使舉正家居七上疏論之又言河
北朝廷之根本雄州河北之喉咽先朝用何承矩累年
止遷刺史李元則幾二十年亦不過引進使今使用未
盡得人而尅日待遷何以懋有功者又言在許州應天
府六年更轉運使十六人數易如此豈能究宣朝廷惠
澤乎除狄青樞密使力爭不能奪固請解言軄上稱其
風憲之體賜白金三百兩侍讀每及前代治亂之際必
再三以達諷諭之意
郭䞇字仲儀開封人應進士為開封首薦太宗任京尹
得侍讀藩邸即位擢著作佐郎七年四遷至參知政事
太平興國八年晨朝被酒責授祕書少監稍復積至禮
部尚書卒年七十六贈左僕射䞇長者喜延譽後進宋
白趙昌言輩皆所薦也嘗對太宗曰臣受遇不次惟以
愚直上報上曰愚直何益曰猶勝姦邪爾晩節頗以治
生為物論所惜子昭度昭升昭用
温仲舒字秉陽河南人太平興國三年登進士第嘗擯
廢久之因言稱旨進用累擢諫議大夫淳化二年樞密
副使改同知院四年罷至道二年參知政事咸平初罷
久之兼御史中丞以戶部尚書判昭文館卒年六十七
贈左僕射仲舒有應用才屢與寇準同進謂之温寇始
廢黜吕蒙正當路力援進之及驟用反攻蒙正為士論
所薄
陳彭年字永年建昌軍人幼好學母惟一子愛之禁其
夜誦書彭年置燈密室晝夜忘倦嘗師事徐鉉為文喜
嘲誚為宋白所惡白知貢舉屢加黜落雍熙三年始登
進士第累擢至翰林學士大中祥符九年參知政事天
禧元年卒於位年五十七贈左僕射子佺期孫彦先大
中祥符間朝廷典禮無不參預凡儀制沿革刑名之學
皆所常練雖談笑間屬辭不費當時制度雖前世所未
有必推引依據以成就之時政大小日有諮訪應答該
辯一無凝滯上之眷遇尤厚加以慎密外無知者資性
敏給博聞強記應舉時京城賜酺與同學出遊自東華
門搆思至闕前已成一賦其後雖出通顯奉養無異貧
約時所得俸唯市書籍幼而篤學老亦不倦左右給使
之人有彌年不知其姓名者所著文集百卷唐記四十
卷
趙安仁字樂道河南人生而穎悟十三歲通經傳雍熙
初登進士第累擢知制誥翰林學士景德三年參知政事
大中祥符五年罷知禮儀院兼宗正卿改御史中丞宗
正如故積官至尚書右丞卒年六十贈吏部尚書諡文
定子温瑜良規承裕以遺恩各遷官安仁七子各授以
一經居宗族以雍睦稱雖家人未嘗見其喜愠操履純
正外晦内明畏慎謙退無事浮飾有所獻納退必焚槀
致身貴顯無改儉素尤練達典故近世衣冠人物制度
悉能記之在翰林從幸澶淵北戎請和令學士各進答
書上獨用安仁所撰亦以其能備記太祖朝書問規式
因獲預聞通貨之議北使至首命安仁接伴其覲見儀
制皆所裁定敏於酬酢仍切事機時論以為得體在宗
正請依唐故事置修玉牒官奏以劉筠楊億夏竦宋綬
為之又為仙源積慶圖皆統類精簡善議論好誨誘後
生學士大夫以清德宗之有同學宋元與者篤學而早
卒安仁力賙其後裔
任中正字慶之曹州人雍熙初登進士第歷外官多效
翰林學士錢若水嘗薦其才累擢至樞密直學士知益
州并州開封府大中祥符九年樞密副使改同知院又
復為副使天禧四年參知政事兼太子賓客仁宗即位
為兵部尚書與丁謂善謂敗力營救之謂竄降中正太
子賓客知鄆州復禮部尚書丁母憂哀毁過以疾卒年
六十六贈左僕射諡康懿中正以孝行稱於鄉黨事親
盡敬衣服簡質而飲食極於豐美子易弟中師
任中師字祖聖大中祥符二年登進士第累擢至右諫
議大夫加集賢院學士龍圖閣直學士樞密直學士任
布守河陽數上書論塞下事稱旨上欲用之吕夷簡素
知中師上前數稱中師才不在布下慶歷初遂並召為
樞密副使求補郡三年以禮部侍郎資政殿學士知永
興軍徙陳州請曹州踰年遂請老以太子少傅致仕卒
年七十七贈太子少保諡安惠初益州稅及薪芻蔬果
之屬中師知州奏盡蠲之性樂易家財素封雖處通顯
自奉甚約其踐歷與中正多同上數賜飛白書歸休於
里中建御書閣鄉人榮之子昱拱之
魯宗道字貫之亳州人少孤苦學嘗袖所為文謁戚綸
綸器賞之咸平二年登進士第徧歷州縣天禧元年詔
兩省置諫官六員不兼他軄考所言以為殿最宗道與
劉曄同選擢為正言仁宗升儲除戶部員外郎兼右諭
德踰年改正左諭德及即位遷戶部郎中龍圖閣直學
士兼侍讀詔與吕夷簡按視雷允恭擅移山陵皇堂事
還是年參知政事天聖七年薨於位年六十四贈兵部
尚書諡肅簡時太常禮院言禮無廢朝特輟視朝一日
宗道質直遇事敢言不為勢所屈為諭德時真宗一日
遣中人詔之至其家俟之久方從酒家還使者曰即上
訝遲將何以對宗道曰第直言之及宗道見帝詢其所
之對曰有鄉人来貧乏桮盤就酒家飲之也帝善其無
隠而知其可大用初為秀州海鹽縣令疏治東南舊港
口導海水至邑下人以為利號魯公浦在諫垣時諫章
由閤門始得進而罕嘗賜對宗道請得面論而上奏通
進司自是為故事因言守宰與民至近而未見有區别
能否豈朝廷所以為民之意今除一知州補一縣令雖
甚庸暗有司無敢擯斥舉天下親民之官黷貨害政十
常二三介然自守孳孳政事殆未易得尚何裕民美化
之可冀乎昔漢宣帝除刺史守相必親見而考察之今
命知州通判知縣雖未暇親見宜令中書詢以言而察
其應對設以事而問其施為才與不才得以進退縣令
則命流内銓倣此施行庶幾得良守宰助宣聖化真宗
嘉納之宗道在選調久頗患銓格繁密而曲知銓吏之
姦弊判吏部流内銓多釐格之凡科條闕者悉揭示廡
下人以為便七年居政府裁抑僥倖不肯以名器私人
時樞密使曹利用有所憑恃肆為驕横宗道屢折之於
上前凡貴戚近習莫不歛迹子有功有立有開
(按親民之官天子親見考察法始於漢而宗道繼請於宋至患銓格繁密釐革姦弊揭示科條慎重名器)
(皆古今要務魯公真經濟才也)
隆平集卷六
