隆平集卷十五
宋曾鞏撰
儒學行義
尹洙字師魯河南人天聖二年登進士第積官至右司
諫進起居舍人直龍圖閣知潞州貶崇信軍節度副使
徙監均州酒税卒年四十七子朴構兄源字子漸亦以
文學知名終太常博士洙博學有識度遇事無難易勇
於敢為人有疑難不能自决者造問焉洙為指畫講說
皆釋然而去通六經尤深於春秋自五代之弊氣格不
振宋興柳開始為古文而辭語猶事隠奥至天聖初洙
與穆修始興起之繼而作者遂高出近世矣有文集二
十七卷初洙集賢院上疏曰漢文帝盛德之主賈誼論
當時事勢猶云可為慟哭孝武帝外制四夷以強主威
徐樂嚴安亦以陳勝亡秦六卿簒晉為戒二帝不惡危
亂滅亡之語故子孫保有天下者十餘世秦二世時關
東盗起或以反者聞二世怒下吏或曰逐捕令盡不足
憂乃悦隋煬帝時四方兵興左右近臣皆隠賊數不以
實聞或言賊多者輙被詰二帝以危亂滅亡為諱故秦
隋之宗社數年而為丘墟矣陛下視今日天下之治孰
與漢文威制四夷孰與漢武國家基本仁德陛下慈孝
愛民誠萬萬於秦隋至於西有不臣之寇北有強大之
鄰非特閭巷盗賊之勢也自西夏叛命四年並塞苦數擾
内地疲遠輸兵久於外而休息無期卒有乘弊而起兵
法所謂雖有智者不能善其後當此之時陛下當夙夜
憂懼所以慮事變而塞禍源也陛下延訪邊事容納直
言前世人主勤勞寬大未有能遠過者然未聞以宗廟
為憂危亡為懼此臣所以感憤於邑而不已也何者今
命令數更恩寵過濫賜予不節惟此三者戒之慎之在陛
下所行耳非有難動之勢也而因循不革弊壊日甚臣
是以謂陛下未以宗廟為憂危亡為懼者此也夫命令
者人君所以垂信於下異時民聞朝廷降一命令皆竦
觀之今則不然相與竊語以為不久當更既而信然此命
令日輕於下也命令輕則朝廷不尊矣又聞羣臣有獻
忠謀者陛下始甚聽焉後復一人沮之則意移矣忠言
者以信之不能終頗自詘其謀以為無益此命令數更
之弊也夫爵賞者陛下所持之柄也近時外戚内臣以
及士人或因緣以求恩澤從中而降謂之内降臣聞唐
氏衰政或母后專制或妃主擅朝樹恩私黨名為斜封
今陛下威柄自出外戚内臣賢而才者當與大臣公議
而進之何必襲斜封之弊哉使大臣從之則壊陛下綱
紀不從則沮陛下德音壊綱紀忠臣所不忍為沮德音
則威柄輕於上且盡公不私朝廷所以責大臣今乃自
以私暱撓之而欲責大臣之不私難矣此恩寵過濫
之弊也夫賜予者國家所以勸功也比年以来嬪御及
伶官太醫之属賜予過厚民間傳言内帑金帛皆祖宗
累朝所積陛下用之不甚愛惜今之所存無幾疎遠之
人誠不能知内府豐匱之數但見取於民者日滋即知
畜於公者不厚臣亦知國家自西方宿兵用度寖廣帑
藏之積未必悉為賜予所費然下民不可家至而戶曉獨見
陛下行事感動爾往歲聞邊將王珪以力戰獲名馬金帛
之賞則無不悦服或見優人所得之過則往往憤歎人情
不可不察此賜予不節之弊也臣所論三事人皆共知
近臣從諛而不言以至今日方今非獨夷狄之為患朝
政日弊而陛下不寤人心日危而陛下不知故臣願先
正於内以正於外然後忠謀漸進綱紀漸舉國用漸足
士心漸奮邊境之患非所患也惟深察秦隋惡聞忠言
所以亡遠法漢帝不諱危亂所以存日新盛德與民更
始則天下幸甚上嘉納之任福之敗當時言者謂隨軍
耿傅督戰太急後得傅書乃戒福持重洙以傅文吏無
軍責而死行陣被誣作憫忠辨誣二篇初劉平等戰殁
朝廷以夏竦為安撫經略使范仲淹韓𤦺副之更以洙
為判官詔議攻守計乃具二策令𤦺與洙詣闕奏之上
命用攻策遂趨延州謀出兵而仲淹持不可還至慶
州會任福已敗於好水川洙因發慶州部將銳卒數千
赴援而賊已引去夏竦奏洙擅發兵降通判濠州及知
渭州鄭戩為陕西四路都總管遣劉滬董士廉城水洛
洙奏罷之時鄭戩已解四路而奏滬等督役如故洙屢
召滬等不至遣人代之亦拒命洙乃諭狄青械以下吏
戩論奏不已徙洙慶州又徙晉州卒城水洛滬等違洙
命猶奪官乃知潞州士廉詣闕訟之命御史劉湜就鞠
無罪乃以假公用錢與部將孫用又以為嘗自貸遂及
貶斥天下莫不以為湜文致之也久之上貰其無罪特
賜一子官
江休復字鄰幾雍丘人天聖二年登進士第又舉書判
拔萃中選因獻所著書特除集賢校理赴進奏院祠神
會落職久之復舊擢修起居注積官刑部郎中卒年五
十六休復外簡曠而内行甚飭事孀姑如母強學博覽
為文典雅尢工於詩喜琴奕飲酒不慕聲利著唐鑒十
五卷春秋世論三十卷文集三十卷又作神告一篇言
皇嗣事以感悟上意又常言昭憲太后家子孫多流落
民間者因得盡加收錄子懋簡懋相懋迪
周堯卿字子餘初名奭今名及字夢人授之也其先汝
隂人五世祖曜文唐道州刺史乾寧中劉建峯將馬霸
圖割據湖外仕者畱不敢去子孫因家焉既又徙居荆
州之南堯卿警悟強記七歲善賦詩弱冠以學行知名
天聖二年登進士第積官至太常博士通判饒州卒年
五十三子諭詵諡諷說諲誼有文集二十卷詩春秋說
各三十卷堯卿十二喪父憂戚如成人見母氏則抑情
忍哀不欲傷其意母異之謂族人曰是兒愛我如此多
知孝養我矣卒能孝飬志如母之言其於昆弟尤篤友
愛執母喪倚廬三年席薪枕塊雖疾病不飲酒食肉或
勉之以禮曰禮老病不止酒肉意或不勝喪耳病且未
老忍及此耶葬之先期躬自負土有告之曰古之貧無
以葬者或然今子何自苦泫然流涕曰過是雖欲竭力
復可得乎既葬慈烏百數銜土集壠上人莫不駭矚以
為孝感所致堯卿為人簡重不校有慢已者必厚為禮
以媿之居官禄雖薄賙宗族朋友罄而後已所至稱治
民有去思嘗知汀州寧化縣提點刑獄楊紘入境微伺
刺史善否有被刑而耘苖者紘就詢其故對曰貧以利
故為人直其枉令不可欺而我欺之我又何怨紘至邑
不復他察第以所聞薦之慶歷間范仲淹舉經行可為
師表未及用而卒堯卿之學不惑傳註問辨思索以通
為期其學詩以孔子所謂詩三百一言以蔽之曰思無
邪孟子所謂說詩者以意逆志是謂得之考經指歸而
見毛鄭之得失曰毛之傳欲簡或寡於義理非一言以
蔽之者也箋欲詳或遠於情性非以意逆志者也是可
以無去取乎其學春秋曰左氏記之詳得經之所以書
者至三代之異同均有所不取曰聖人之意豈二致邪
讀莊周孟軻氏之書曰周善言理未至於窮理窮理則
好惡不謬於聖人孟軻是已孟善言性未至於盡已之
性能盡已之性則能盡物之性而與天地参其惟聖人
乎天何言哉性與天道子貢所以不可得而聞也昔宰
我子貢善為說辭冉牛閔子顔淵善言德行孔子曰我
於辭命則不能也帷不言故曰不能而已盖言生於不
足者也其講解議論類皆若是或有以堯卿居喪比馮
元者孫復聞之曰元動息求之於禮其哀思未數數能也
堯卿先盡其哀而情不遠於禮其可同日語哉故歐陽
修以文表其墓曰若周君者事生盡孝居喪盡哀而以
禮者也禮之失久矣喪禮尤廢也孔子在魯而魯人不
能行三年之喪其弟子疑以為問則非魯而他國可知
也孔子殁其後世又可知也又曰君學長於毛鄭詩左
氏春秋修之辭其略見於此
孫復字明復晉州人少舉進士不中第退居泰山學春
秋著尊王發微自石介而下皆師事之年四十未娶李
迪以其弟之子妻之慶歷中范仲淹富弼言復有經術
宜在朝廷除校書郎國子監直講駕幸大學面賜五品
服嘗賜對邇英閣說詩上欲以為侍講而楊安國言其
講說多異先儒遂寢累遷至殿中丞卒年六十六賜其
家錢十萬復治春秋不取傳註其言簡而易詳明諸侯
大夫功罪以考時之盛衰而推見治亂之迹故得經之
意為多既病樞密使韓琦始言於上選吏給紙筆命其
門人祖無擇即其家得書十有五篇錄藏祕閣而特官
其子慶歷七年索徐州狂人孔直温家嘗有遺復詩稿
坐貶久之翰林學士趙槩等十餘人言復經為人師始
還舊職終不獲遷也
石延年字曼卿幽州人其祖始舉族自契丹來卜居南
京之宋城延年應進士累舉不中第賜三班奉職耻不
就張知白素竒之謂曰母老且擇禄耶延年不得已而就
後以右班殿直換太常寺太祝知濟州金鄕縣有治效
用薦授通判永寧軍徙永静軍除館閣校勘寳元二年
遷祕閣校理積官太子中允卒年四十八天章閣待制
吳遵路常與延年同使河東料揀民兵及卒遵路為言
朝廷特賜其子濟太廟齋郎延年寳元間嘗上書言天
下不識戰鬭三十餘年請為二邊備不報及元昊反上
思其言故命使河東凡得兵數十萬還賜五品服時邊
將遂欲以鄕兵捍賊延年笑曰此得吾粗也夫不教之
兵勇怯相雜若怯者見敵而動則勇者亦牽而潰矣今
雖未暇教募其敢行者則人人皆勝兵也又嘗請募人
說唃厮囉及回鶻舉兵攻元昊上亦嘉納之延年喜劇
飲頗自放若世務不能攖者然與人論天下事是非曲
當善書工於詩有集行於世
張唐卿字希元青州人有辭學履行景祐元年登進士
甲科通判陕州民母再適人而死及葬其子盗以歸與
父同葬有司請論如法唐卿權郡事曰是知有孝不知
有法耳釋之而聞於上聞者莫不嘉之以父憂毁瘠嘔血
而卒年二十八無子
石介字守道兖州人先世農家父丙始仕至太常博士
介天聖八年登進士第久之為國子監直講以杜衍薦
改太子中允韓𤦺除直集賢院出通判濮州卒年四十
一初介自嘉州軍事判官丁父母憂躬耕徂徠山葬五
世之未葬者七十喪魯人謂之徂徕先生介篤學氣節
勁正嘗謂時無不可為不在其位則行其言言見用利
天下不必出諸已言不用獲禍至死而不悔故其文章
陳古今治亂成敗以指切當世無所諱忌在太學教諸
生聞朝廷美政則歌誦之否則刺譏之宰相吕夷簡以
疾罷而杜衍代夏竦樞密使范仲淹富弼韓琦樞密副
使歐陽修余靖蔡襄為諫官介曰此盛事也歌誦吾職
其可已乎乃作慶歷四德詩分别邪正專斥夏竦泰山
孫復謂之曰子禍始於此矣其後徐州孔直温有逆謀
搜其家得介書而或謂介詐死投契丹矣夏竦請發其
棺驗視又有請羈管其子弟久之始釋歐陽修作詩以
悼之
胡瑗字翼之泰州人累舉進士不中景祐中求知音者
白衣召至京師與李照阮逸定樂除秘書郎范仲淹帥
延州辟丹州推官自湖州掌學入為諸王宫教授以疾
致仕嘉祐初為太子中允天章閣侍讀復以疾授太常
博士致仕卒年六十七子元康朝廷再起瑗以議大樂
樂成多變古法其樂制以一黍之廣為分以制尺其律
經三分四釐六毫四絲其圍十分三釐九毫二絲其聲
比舊樂下半律又鐘磬大小一以黃鍾為率而鐘之狀
類鐸既而議者多非之後卒不用瑗通經術教人有法
在湖州門生去來常數百人慶歷中興太學有司請下
湖州取其規矩為太學法皇祐中起議樂因除國子監
直講而從其學者益衆成材而備朝廷噐使蓋不可勝
計
劉顔字子望徐州人大中祥符元年登進士第初知汝
州龍興縣坐殺已就執之盗免官遂居鄉里以著書自
適從學者常數十百人名聞東州乃採摭兩漢至五代
名臣奏對有補于時者為輔弼名對四十卷馮元及錢
易滕涉蔡齊為上之且言顔經行淳備乃以補任城縣
主簿李廸知兖青二州皆辟為從事卒年五十一子庠
所著有儒術通要經濟樞言石介見其文歎曰恨不得
在弟子之列
王回字深甫福州侯官人嘗舉進士中第補衛真縣主
簿議邑事不合移疾自免久之大臣薦之朝廷授以一
邑命下而卒年四十二有集二十卷弟向亦以文學知
名善序事亦早卒回孝友質直博學知要與臨川王安
石友善安石謂回造次必稽孔子孟軻所為而不為小
廉曲謹以求名於世其學問所得自漢以來列儒林者
罕及也
劉羲叟字仲叟澤州人舉進士不中第歐陽修使河東
薦其學術擢試大理評事留為唐書律歷天文五行志
編修官書成授崇文院檢討未謝卒羲叟通經史百家
之學國朝典故財賦刑名兵械鍾律皆所究知星歷數
術尢得其要嘗以春秋洪範變異休咎著書十數篇斥
古人所強合者其占日月星辰無或不驗皇祐五年日
蝕心是時朝廷制樂鐘聲太鬱而不發又陕西錢法大
弊羲叟曰此所謂害金再興與周景王同占也上將感
心腹之疾乎其後月入太微曰宫中當有喪而張貴妃
薨至和初四月日蝕客星出於昴曰契丹主且死矣其
言無差所著有十三代史志劉氏輯歷春秋災異南北
史韶韻目
徐復字復之建州人常遊京師舉進士不中第退而學
易通流衍卦氣之法自筮無禄故不復進取遊淮浙間
數年凡天文地理遁甲占射諸家之說讀之必得其旨
因聽其鄕人林鴻範說詩之所以用於樂者忽若有得
遂舉噐求樂之本而曉然知律吕微妙動作之制時胡
瑗作鐘磬大變古法復笑曰聖人寓噐以聲今不先求
其聲而更其噐是可用耶卒如其言慶歷初范仲淹過
潤州問復以衍卦占之今夷狄無動乎復為占西邊用
兵日月無少差其後與郭京同被召賜對問以天時人
事復據京房易卦推今年所配年月日時當小過剛失
位而不中宜在彊君德仁宗又問明年主何卦復對曰
乾卦用事說至九五而止又問前年京師黑風其咎安
在對曰其兆在内應豫王之喪乎明日特除大理評事
復固辭乃賜號冲晦處士授其子發校書郎復履尚高
潔徙居杭州十餘年卒年八十京好言兵范仲淹滕宗
諒數薦之故與復同召焉
高懌字文悦高祖季興唐末徙荆南之地子孫因家焉
懌少孤養於民十三歲能属文通經史聞种放隠終南
山懌亦築室豹林谷放見而竒之與張蕘許勃號南山
三友詔舉沉淪草澤寇凖薦不起景祐中朝廷錄國初
侯王後懌推其弟忻得一官范雍京兆建學召懌授諸
生經從之者數百人康定中杜衍請賜以處士號上特除
大理評事固辭上嘉其守改賜安素處士文彦博又薦
其經行先嘗賜良田五頃矣至是復賜第一區既又除
光祿寺丞懇辭不拜卒年七十一子嗣復有少微諸宫
集續東臯子兵源掛冠錄烟霞志凡數十卷懌喜讀書
為文有法而詩清淡有古風論唐以來至宋衣冠氏族
人物皆見其本末考之載籍不謬嘗夢白衣持素書目
為白鹿洞主因作詩識之二十年晝寢復夢之其夕卒
葬白鹿鄕
林逋字君復杭州人祖克已為錢氏通儒院學士逋少
孤嗜學景德中遊江淮歸結廬杭州之孤山真宗聞其
名屢賜束帛命州縣歲時問勞居西湖二十年不入城
市卒年六十一臨終有詩云湖上青山對結廬亭前修
竹亦蕭疎茂陵他日求遺草猶喜曾無封禪書逋不娶
無子教其兄之子宥登進士第逋少常遊臨江軍李諮
始舉進士未有知者逋謂人曰此公輔之噐也逋之卒
諮時知杭州為制緦麻服與其門人哭而葬之刻臨終
一絶納壙中既而仁宗賜諡曰和靖先生仍賜其家帛
五十疋米五十石逋善行書喜為詩其語孤峭清淡其
稿未嘗自錄或曰何不錄以傳後世乎逋笑曰吾猶不
欲以詩取名于林泉况後世耶
代淵字仲顔永康軍人天聖二年登進士第累遷至太
常丞知益州田况表其所著周易旨要二十卷朝廷特
授祠部員外郎而卒淵恬於勢利退居青城山二十餘
年以著書自適仕進非所樂也慶歷初知制誥王拱辰
安撫西川遺書欲起之托疾不往見
趙師旦字潛叔單州武城人以叔稹蔭補累官至右贊
善大夫知康州
曺覲建州人故贈諫議大夫修古之姪修古無子以覲
為嗣而蔭以官累遷至太子中舍知封州
孔宗旦兖州人為邕州司戶恭軍儂智高潛聚衆溪峒
時州有白氣起庭中江水溢宗旦以為兵象度智高必
反以書告知州陳拱不聽皇祐四年遂舉兵宼邕横貴
龔封藤梧康端等州賊之未至曹覲以州無兵備遂募敢
死士五百人以守城而鄰城已為避賊計遂紿以書曰
賊止期得邕貴而已豈肯離巢穴遠來耶慎勿張皇驚
擾也覲以為然乃縦所募去而賊至又勸使之走覲叱
之曰先諫議以忠義自持吾豈苟生而貽辱先人者耶
俾妻子逃匿民間自佩郡印與兵馬監押陳曄率州兵
百餘人禦賊力不勝遂為賊所執同郡胥及二卒命人
錮守之胥欲與俱亡不可遂授二卒印使懷去不食三
日賊諭欲用之覲叱曰犬彘敢爾耶遂遇害投屍水中
趙師旦亦嘗先遣人覘賊還報曰諸州長吏皆棄城去
矣師旦曰汝亦欲吾去耶乃索得諜者三人斬以徇而
賊將及城下因語妻子曰畱此俱死無益也付以郡印
令避難山谷間明日賊大至州兵止三百人師旦與兵
馬監押馬貴力戰矢盡還坐堂上智高擁衆入師旦罵
曰朝廷負若耶大兵且至戮汝無遺類智高怒并貴害
之始賊既破横州宗旦遣其家属依桂州曰吾有官守
不得去無為俱死也及州破宗旦被執賊有用之之意
宗旦慢罵不已以及於禍宗旦嘗宦京東頗為監司耳
目摧辱士人為衆所惡臨難乃能立節如此祖無擇以
其事聞於朝而䘏典頗厚趙師旦之妻生子數日而避
賊棄之草中三日猶不死復取而育之曹覲死其妻及
幼子聞而死封康二州民為二守立廟歲時祀之朝廷
贈趙師旦光禄卿賜其母長安縣太君冠帔錄其弟師
陟為大理寺丞子覲右侍禁從子覿試將作監主簿贈
曹覲太常少卿錄其弟現為建安縣主簿四子皆賜官
長者為太常寺奉禮郎終喪年未應格諫官唐介言於
上特命與差遣仍見闕修古妻陳氏陳乞現三注建州
官以便其私慶歷間耿傅參任福軍事死於好水川其
忠義當先錄於此而與王珪桑懌同列於武臣間盖欲
見其本末也
隆平集卷十五
