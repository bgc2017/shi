隆平集卷三
宋曾鞏撰
祠祭
唐臘用辰宋興臘用戌貞觀以前寅蜡百神夘祭社宫
辰享宗廟開元以後三祭同用臘辰建隆之制祭百神
社稷宗廟同用臘戌
祠部令應先代帝王三年一享牲用太牢建隆四年詔來年
仲春以羊豕代太牢致饗帝高辛廟在宋州堯在晉州臨汾
以稷契配舜在河中府以臯繇配禹在陜州夏縣以伯益配
湯在郾師以伊尹配文王在酆舊配以太公望唐封太公望
武成王以廟食今以師鬻熊配武王在鎬以周公配漢高祖
在長陵以蕭何配光武在南陽以鄧禹吴漢賈復耿弇配唐
太宗在醴泉以長生無忌房喬杜如晦魏徵李靖配乾德四
年詔先代帝王各置守陵戶太皥葬長沙黃帝葬長沙高陽
葬臨河高辛葬濮陽堯葬城陽榖林舜葬零陵九疑女媧葬
趙城禹葬會稽湯葬寳鼎文王武王並葬咸陽漢高祖葬
長安世祖葬洛陽唐高祖葬三原太宗葬醴泉九鬷山
並五戶每歲春秋長吏以羊代牛奉祀商中宗至隋文
帝十陵並三戶歲一享秦始皇至石晉高祖十五陵並
二戶三歲一享周桓王至後唐清泰帝三十八陵止禁
樵採
淳化三年祕書監李至上言國初舉藏冰之法於司寒之
祭常在四月行之按豳風七月四之日獻羔祭韭蓋周
以十一月為正而四月者今之二月也春秋傳曰日在
北陸而藏冰謂夏十二月日在虛危也獻羔祭韭謂二
月春分始開冰室也火出而畢賦火星昏見謂三月四
月中也又月令仲春天子獻羔開冰先薦寢廟詳開冰
之祭當在春秋而行之四月乃有司之失也上然之命
正其理
集賢校理胡宿言火正閼伯之祠在南京乃國朝受命
之地自祖宗以來未領於祠官臣切為朝廷惜之事下
禮官言閼伯為堯火正實居商丘主祀大火能宿其官
後世因之祀為貴神配火侑食國家有天下之號實本
於宋五運之次又盛火德謂其因興王之地商丘之舊
作為壇兆秩祭大火配以閼伯以辰戌出納之月詔留
司長吏奉祭事上是其議而行之
皇祐間上謂大臣曰前世禮神有祭玉燔玉今於祀典
無乃闕乎文彦博對曰唐太常卿王起以當時祀事止
有燔玉因請下有司求良玉始造璧琮等九器以祀神
已事則蔵之而燔玉止用珉蓋唐以來禮神之玉已不
備上曰朕奉事天地祖宗豈於寶玉有所愛乎其令有
司備制製之時沙州適貢玉乃擇其良者製為璧琮等
九器其黝璜尤粹温祭玉之備蓋始於此矣(原本第三卷欠一葉)
(自帝三十字起至玉有字止又第九卷弭德超傳闕尾楊守一張遜二傳全闕曹彬傳闕首段而謬附以)
(王荆公事舛錯失倫初刻注為闕文不免遺憾兹己丑季春忽得六安州楊君希洛千里貽緘從董氏萬)
(卷堂善本錄示遂補刻以成全書隔地同心誠快事也)
有神降於終南山道士劉守真以為天之宗神號黑殺
將軍守真每齋戒祈請必至至則室中風肅然聲如嬰兒
獨守真能曉開寶九年太祖不豫驛召守真令問焉曰
上天宫闕成玉鎖開矣晉王有人心言訖不復降太平
興國六年封神為翊聖將軍
咸平四年封劔州梓潼神順濟王為英顯王王張亞子
也生越巂仕晉戰殁郡國志云亞子常至長安見姚萇
謂之曰别後九年君入蜀梓潼七曲山頭有叢林僕所
居也叩樹當有應者及苻堅命萇入蜀因此至七曲山
訪得其處舉策叩樹有閽人出曰此神君仙室也萇曰
神君可得見乎入白有頃數吏前導見堂宇壯麗侍御
擁神君出乃張君也叙舊設席張樂酒酣萇辭神敕左
右授以一杖曰有兵革事所指如意萇得之戰無不克
唐明皇入蜀神迎於萬里橋僖宗播遷亦有冥助故封
爵順濟王咸平三年蜀寇王均叛有登城指賊大呼曰
梓潼神遣我來九月二十日城陷矣賊射之不見及期
果驗帥臣以聞故改是封焉
(劉云梓潼神來歷如此其說已荒唐况又增以文昌化書等乎即此所紀以武事著聞並非文事也續文)
(獻考載倪文毅上正祀典疏略云按圖志英顯王廟在劒州即梓潼神姓張諱亞子其先越巂人因報母)
(讐徙居劔州之七曲山仕晉戰殁人為立廟唐玄宗西狩追封左丞僖宗入蜀封順濟王宋咸平中改封)
(英顯又按文昌六星在北斗魁前為天之六府道家謂上帝命梓潼神掌文昌府事及人間禄籍元加號)
(為輔元開化文昌司禄宏仁帝君以二月初三日為誕生之辰至於文昌之星與梓潼無干今乃合而為)
(一誠出傅會所有前件祭祀乞罷免)
刑罰
諸州大辟舊皆藩臣專決枉濫者衆時務姑息不復究
問建隆三年詔自今郡國斷大辟並錄案朱書格律及
禁勘月日官典名銜以聞委刑部覆視仁宗哀矜庶獄
官失入死罪者終身不得改官吏部嘗引對選人韓中
正以失入人罪報罷後刑部引為詳斷官上見其奏謂
王欽若曰此豈常引對者耶欽若對曰然上曰既常用
法不當乃可以為法官乎詔劾引用者罪
沈德妃之弟惟恭樂安郡主之壻張承衍同管勾會靈
觀觀燔坐黜惟恭蔡州承衍汝州並管庫妃主交為言
乞畱京師仁宗曰已行之命為貴戚所回則法徒設矣
命趣行
燕樂
酺飲起自秦法三人會飲則罰金故因事賜酺吏民會
飲過則禁之太宗嘗謂輔臣曰朕讀唐史書每見睿宗
以後賜酺或連夜七日九日亦或彌月無乃太甚乎娛
樂不可過三日為得宜矣玄宗令三百里内刺史縣令
各率音樂集都下能無勞擾耶雍熙九年冬南郊禮畢
詔賜大酺三日丙申自丹鳳樓至朱雀門張樂遷四市
物貨會五方士女旱車水船往來御道為魚龍曼延之
戲又集開封府縣及諸軍樂人列御樓前音樂間發觀
者溢路上御樓燕羣臣賜畿甸耆老酒食列坐於下大
中祥符以後屢講是制
上元張燈舊止三夜乾德五年太祖謂宰臣曰今朝廷
無事稼穡豐稔當縱士庶俾之行樂詔開封府更增兩
夜遂為定制
故事學士赴任有敕設獼猴之戲其禮久闕張洎蘇易
簡除翰林學士特命設教坊雜伎樞密直學士知制誥
以上咸與其集太宗因謂侍臣曰學士清切貴重朕常
恨不得為之
聖祖降後上謂王旦等曰先天降聖節欲設齋醮止刑
罰屠宰其日聽士庶以延夀帶續命縷保生酒更相贈
遺因示帶縷一奩皆金銀珠翠繒綵為之旦曰陛下製
此非止崇奉蓋欲均福衆庶臣等不勝大慶
(湯敦實曰此數語便是逢迎豈待受美珠而後不敢諫耶)
愛民(方藥附)
嶺南旣平太祖因覽桂陽監歲入白金數謂宰相曰山
澤之利雖多頗聞採納不易自今減舊額三分之一以
寬之
太平興國二年有司奏江南諸州𣙜茶於㳂江州軍置
八務民有匿而不聞許鄰里告給賞詔從之自唐建中
四年趙贊判度支始稅竹木茶漆其後戶部侍郎張滂
遂請移山茶根於茶園舊茶悉焚棄天下怨之九年王
涯誅令狐楚代涯請入其租於戸部人莫不悅乾德後
雖禁民私賣而茶之利盡入縣官民不以為擾
太宗覽福建版籍謂宰相曰陳洪進以漳泉二州贍軍
數萬無名科歛民所不堪比朝廷悉已蠲削煩苛稅名
吾民當小康矣
端拱二年河北屯軍乏糧度支使李惟清𤼵河南十七
州民運送上曰今已春深農事正急豈宜更興此役惟
清固請乃遣左正言馮拯乘傳與轉運使規度止請𤼵
貝冀州餘糧輸邊它俟農隙上因召惟清語之曰掌邦
計者當以民為本軍食雖少民力不任計司須務變通
自今宜以利民為先無致厚斂且財貨所以濟用度取
不以道豈朕愛民之意耶
淳化二年許商人納粟麥分江淮官茶以給其直謂之
折博倉商人甚便之國初有折中倉或言其弊而罷之
及端拱初以折中倉罷歲失國用百萬之入遂欲復置
以歲歉而止至是始復而更其名曰折博公私以為便
至道元年八月知開封縣裴麗正言畿縣見欠夏稅蠶
鹽三司令折納大麥今已過時上曰三司害政甚矣八
月課民輸大麥價益踴貴欠稅皆下戸是重困小民也
即日下詔聽從便雜輸粟豆以官鹽貨於民蠶事既畢
即以絲絹償官謂之蠶鹽又有食鹽即隨租賦納其直
景德中河北轉運使李士衡奏方春民不足可給以錢
使至夏輸絹民甚便之詔推其法於天下謂之和預買
景德中有司言京師民僦官舍居人獲利多而輸官少
乞增所輸許奪賃若人重遷必自增其數上曰豈不太
刻耶先帝屢常止絶其申戒之
大中祥符五年三司請民販茶違法許家人告上曰是
教犯義非朝廷所宜言不許
上封者言川陜官鹽價賤民間倍之請增其直免失厚
利上曰官直賤民間尚貴上更增直下益闕矣不許
陜西轉運使張象中言安邑縣兩池鹽見貯三億餘萬
斤尚虞遺利請申條約真宗曰過求羡餘當慮有時而
闕不許
蜀人以鐵錢重私為文券謂之交子以便貿易既久而
或不能償民訟不已天聖中知益州寇瑊請禁之上曰
蜀民用交子久矣罷之可乎下使者議以為官置務則
可以利民而止其欺上曰果利民其行之
仁宗即位以真宗時常遣使江浙蠲放逋欠因登極赦
恩命知制誥張師德侍御史知雜事蔡齊詳定天下欠
負悉蠲除之其後命官放欠負蓋自此始
淄州東冶舊以衙前主之冶久廢州請均其課於諸縣
仁宗曰利出於冶冶既廢矣他縣力田之民何預而使
之輸耶命罷之
太平興國中編成方書賜諸道州郡謂之太平聖惠方
一百二十卷
仁宗謂輔臣曰近時方伎之學廢故世無良醫人多横
夭乃命太醫較定黃帝内經素問難經巢氏病源等模
以頒天下
(銅人鍼多圖經一節合次於此以脫落今補於後)
仁宗以福建奏獄多蠱毒害人者福建醫工林士元能
以藥下之詔錄其方又命太醫集諸方之善治蠱毒者
為慶歷善救方命參知政事丁度序之以頒天下言者
云雖有方書遠方或闕藥材不能自致詔許以官錢治
善救方諸藥以濟民
皇祐四年上以方書雖多或藥品之衆昧者用之寡要
貧者困於無資命太醫集諸家已試之方删去浮冗
而標脈證兼叙病源名之曰簡要濟衆方且令崇文院
分作上中下三冊印頒諸色
樞密院韓琦言朝廷雖頒方書以救民疾而貧民力或
不能及請令諸節鎮及益幷慶渭四州歲賜錢二十萬
餘州軍監十萬委長吏選官合藥以時給散上如𤦺奏
至今行之
仁宗謂輔臣曰鍼砭之法世傳不同腧穴少差或害人
命其令太醫王惟一考明堂氣穴經絡之會鑄腧穴銅
人式一置醫官院一置大相國寺惟一又纂集所聞糾
正訛謬為銅人鍼灸圖經以進上命夏竦為之序而模
以頒天下
典故
乾德三年宰相范質王溥魏仁浦同罷翌日制書以趙
普為相無宰相書敕上召學士問故事陶榖曰自來輔
相未嘗虛位唯太和中甘露事數日無宰相命僕射令
狐楚奉行制書今尚書亦南省官可以書敕竇儀曰榖
所陳非承平之事不足為比今皇弟開封尹同平章事
即宰相之任也上曰儀之言是即令晉王書敕
故事節度使不帶平章事者在大卿監下乾德五年始
陞節度使班在龍墀内金吾上將軍之上太平興國二
年詔常參官知節鎮者借紫餘緋罷日仍舊
淳化元年益王元傑授揚潤大都督府長史學士張洎言
唐以揚益潞幽荆五郡為大都督府置長史司馬為上
佐其大都督非親王不授或親王遙領别令大臣領郡
除長史副大使節度事今益王正大都督之任復為長
史乃是自為上佐也吕蒙正以為襄王越王皆領長史
矣今吳王獨領大都督非便上曰業已錯誤俟别除授
並正之
淳化二年詔百官次對又御文德殿羣臣入閣復舊制
也來年五月羣臣入閣設黃麾杖新制也
三班使臣舊不免杖罰戶部尚書張齊賢編敕始請以
贖論
咸平六年詔河北東陜西轉運使副按邊經費勞於他
路其月俸共給實錢至今行之
大中祥符六年陳世卿知廣州詔歲給添支錢七十萬
公用錢五十萬遂著為令
真宗謂宰臣曰何承矩嘗請與藩臣封戶何如王旦對
曰唐朝將帥富貴驕蹇往往陷於不道良由事勢強大
朝廷姑息太過每移一帥未有帖然奉命者至於五代
餘風未殄太祖制之有術迄今藩臣有兼相印提禁旅
及久當邊任者詔旨亟召則夙夜奔命好談古者特思
慮未至耳上然之
王欽若言比見石普奏章用新州觀察使印上顧宰相
問其事王旦對曰普以河西節度使知許州此必許州
觀察之印耳欽若之言謬矣凡節鎮有節度使印隨本
司闕則州本吏用本州觀察使印又有州印文曰某州
之印晝則州錄事參軍掌用暮則納長吏所節度使在
本鎮兵刑甲仗即節度判官掌書記推官連書用節度
使印民田租賦事即觀察判官支使推官連書用觀察
使印州司下符用本州印故命將必曰某軍節度使得
專制其軍旅也曰某州觀察使得廉問其風俗也曰某
州刺史得刺舉其州軍也
天聖中都官員外郎吳耀卿言景德中江淮漕米歲不
過四百五十萬石其後增至六百五十萬故江淮之間
榖常貴而民益貧請約咸平景德中數立為中制上詔
發運使歲減漕米五十萬石
仁宗謂輔臣曰日者三司請以轉運使漕事集否為昇
黜之法意欲修舉其職非誘之為聚斂也邇聞貪冒之
人僥倖恩賞肆為侵尅豈朝廷之意也轉運使考課法
其亟除之
梁惟吉知懷安軍其弟惟遜已任屬官惟吉母老乞改
任仁宗命有司自今如是者悉免遂為定制
河渠
至道元年上問汴河疏鑿之始張洎上言曰昔大禹導
河自積石至於龍門南至于華隂東至于砥柱又東至
于孟津東過洛汭至于大伾即成臯是也或云黎陽山
禹以大河流泛中國為害最甚乃於頓丘郡界疏二渠
以分水勢一渠自陽武縣東引入漯水東北流至千乘
縣入海即今黃河是也一渠疏畎引竝西山以山東地
形高敞穰束水勢不使流溢夾右碣石入于渤海書所
謂北過洚水至于大陸洚水即濁漳也大陸即邢州鉅
鹿澤也播為九河同為逆河入于海河自魏郡貴鄉界
為九道下至滄州合為一河言逆河者謂與海水往復
相承也齊桓公霸塞河廣田居惟一河水存焉今貝冀
東界王莽枯河是也禹又於滎澤下分大河水為隂溝
引注東南以通淮泗至大梁浚儀縣西北復分二渠一渠
東經陽武縣南中牟臺下為官渡水一渠始皇疏鑿以
灌魏郡謂之鴻溝莨菪渠自滎陽五出池口來注之其鴻
溝即出河之溝亦曰莨菪渠漢明帝時樂浪人王景謁
者王吳始作浚儀渠故以浚儀為名靈帝建寧四年於
敖城西北壘石為門以遏渠口故世謂之石門渠水東
合濟與河渠渾濤東注至敖渠水至此又兼入邲即春
秋時晉楚戰於邲是也邲又音汳汳即汴字古人避反
字故改從卞云飰字亦去反從卞同此義也渠水又東
經滎陽北旃然水自縣東流入汳水鄭州滎陽縣西二
十里三皇山上有二廣武城相去百餘步汴水自兩城
間東流而去其濟流自兹而絶唯汴渠首受旃然水謂
之鴻溝晉太和中桓温北伐前燕將通之不果義熙十
三年劉裕西伐姚秦復浚此渠始有湍流奔注兩岸渠
潰塞劉公更疏鑿而漕運隋煬帝大業三年詔尚書左
丞皇甫誼𤼵河南男女百萬開汴水起滎澤入淮千餘
里仍自汴河為通濟渠又發淮南兵夫十餘萬開邗溝
自山陽淮隂至揚子江三百餘里水面廣四十步而後
行幸焉自是天下利於轉輸昔孝文時賈誼上言漢以
江淮為奉地謂魚鹽榖帛多出自東南也至五鳳中耿
夀昌奏云故事歲漕關東榖四百萬斛以給京師亦多
自此渠漕運唐初改通濟渠為廣濟渠開元中裴耀卿
上言江南租船自長淮西北泝鴻溝轉相輸納於河隂
獲嘉太原等倉凡三年運米七百萬石實利涉於此開元
末汴州刺史齊澣以江淮漕運經淮水波濤有沉損遂
開廣濟渠下流自泗州虹縣至楚州淮隂縣北八十里
合於淮踰時畢功既而水流迅急行旅艱險尋乃停廢
復由舊河德宗朝歲漕江淮米四十萬石以益關中時
叛將李正已田悅皆分軍守徐州臨渦口梁崇義阻兵
襄鄧南北漕引皆絶於是水陸轉運使杜佑請改漕路
由浚儀西十里疏其南涯引流入琵琶溝經蔡河至陳
州合潁水是秦漢故路以官漕久不由此道故填淤不
通若畎流培岸則功用甚寡又廬夀之間有水道而平
岡亘其中曰鷄鳴山佑請疏其兩端皆可通舟其間登
陸四十里而已則江湖黔嶺蜀漢之粟可方舟而下由
白沙東關經廬夀浮潁涉蔡歷琵琶溝入汴河不復經
揚楚沂淮之險徑於舊路二千餘里功寡而利博朝議
將行淮路通乃止今天下甲卒百千萬人戰馬數十萬
匹萃在京師仍以七亡國之士民集於輦下比漢唐京邑
十倍其人矣雖甸服時有水旱不致艱歉者惠民金水
五丈清汴四渠派引脈分咸會天邑舳艫相接給贍公
私所以無匱乏也唯汴横亘中國首承大河漕引江湖
利盡南海半天下之財賦悉由此路而進昔大禹疏鑿
以分水勢煬帝開畎以奉廵遊雖數堙廢而通流不絶
終為國家之用者其天意乎
天聖初右班殿直劉達言解州安邑縣自後魏正始中
都水校尉元清平坑水西入大河以運鹽號永豐渠周
齊之間其渠遂廢大業中都水監姚暹決堰浚渠自陜
郊西入解縣民賴其利唐末渠復湮沒請濬之上下其
議轉運使王博文以為利遂命開浚渠成公私便之
戶口
建隆元年版籍之數州百一十一縣六百三十八戶九
十六萬七千三百五十三
開寶九年州二百九十七縣一千八十六戶二百五十
萬八千九百六十五
至道三年戶四百五十一萬四千二百五十七
大中祥符八年戶八百四十二萬二千四百三口一千
八百八十萬一千九百三十夏秋稅錢帛糧斛二千二
百七十六萬四千一百三十三絲綿禾草二千二百八
十三萬六千六百三十六茶鹽酒稅錢帛金銀二千八
百萬二千
寶元元年戶一千一十一萬四千二百九十
雜錄
平蜀得鑄印官祝温集自言祖思言為唐禮部鑄印官世
習籒篆即漢藝文志所謂屈曲纏繞以模印章者遂命
重鑄中書門下樞密院省臺寺監等印
樊若冰初在江南舉進士不第因常漁釣采石江上以
漁船載絲繩度江之廣狹上書言江南可伐之狀太祖
用其計下荆湖造大橋聯巨艦江南不守采石王師徑
度遂破池陽初除舒州推官及計既行遂領池州事積
官至給事中太祖常問其名出何典記對曰臣慕唐右
丞倪若冰故名焉上笑曰可改名知古蓋上惡其聲近
弱兵也唐右丞相乃倪若水謂之若冰謬矣
日本國奝然太平興國九年自其國來因得召見言其
國王傳襲六十四世矣文武僚吏亦皆世官太宗歎謂
羣臣曰朕不敢自逸以冀運祚永久更賴忠良輔朕不
逮無俾遠夷獨享斯慶
有宋大臣生享王封者符彦卿王景錢俶殁而追封者
孟昶椘王慕容延釗河南郡王王審𤦺瑯邪郡王錢俶
秦國王李繼勲隴西郡王劉繼元彭城郡王劉鋹南越
王李煜吳王趙普真定郡王曹彬濟陽郡王錢惟濬邠
王魏仁浦齊王石守信衞王劉美魏王李用和隴右郡
王
以時政記進御自宰相李昉始以起居注進御自起居
郎梁周翰始御史中丞得從遊宴自趙昌言始集賢校
理陪宴京師許乘馬入禁門自李宗諤始以執政判禮
儀院自丁謂始將帥在外遇大禮賜賚自王德用程琳
李昭始
董遵誨世居幽州其母在契丹太祖令人賂邊民使迎
其母送於遵誨遣外弟劉綜貢馬以謝上解所服真珠盤
龍衣命齎賜之綜曰遵誨人臣豈敢當此上曰吾委以
方面不此嫌也
太祖嘗命有司治第將賜郭進令蓋以㼧瓦有司言舊
制非親王公主之第不用㼧瓦上曰郭進控扼西山十
餘年使我無北顧憂我視進豈減兒女耶
高敞國太平興國六年入貢其土即後漢戊巳校尉之
地其俗好騎射戴油帽謂之蘇幕遮
隆平集卷三
