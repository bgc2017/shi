隆平集别史類
提要
(臣)等謹案隆平集二十卷舊本題宋曾鞏撰
鞏字子固南豐人嘉祐二年進士調太平州
司法參軍召為集賢校理出知福明諸州神
宗時官至中書舍人事蹟具宋史本傳是書
紀太祖至英宗五朝之事凡分目二十有六
體似會要又立傳二百八十四各以其官為
類前有紹興十二年趙伯衛序其紀載簡略
𤨏碎頗不合史法晁公武讀書志摘其記太
平御覽與總類為兩書之誤疑其非鞏所作
今考鞏本傳不載此集曾肇作鞏行状及韓
維撰鞏神道碑臚述所著書甚備亦無此集
據玉海元豐四年七月鞏充史館修撰十一
月鞏上太祖總論不稱上意遂罷修五朝史
鞏在史館首尾僅五月不容遽撰此本以進
其出於依托殆無疑義然自北宋之末巳行
於世李燾作續通鑑長編如李至拜罷等事
間取其說則當時固存而不廢至元修宋史
袁桷作搜訪遺書條例亦列及此書以為可
資援證蓋雖不出於鞏要為宋人之舊笈故
今亦過而存之備一說焉乾隆四十六年九
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
隆平集序
史官記錄其來尚矣雖六史異名職司殊事螭頭柱下
操觚載簡為記事之始蘭臺東觀稽文責實為勒撰之
所至於研精覃思諟正得失權輿綱紀之論總括經緯
之條則必窮神於退食委蛇之間夙興夜寐之際故凢
為是官者莫不家有注記自備討論豈不以事重體大
君子之所盡心焉哉厥自遷固各有家學楊子山為郡
上計猶獻哀牢傳得詔詣蘭臺廼若陸賈魚豢張璠范
曄亦復身非史職私撰國書由是言之一代成憲必資
草創於前博采羣言於衆廼能究當世之事備後王之
鑑故知為史之說皇朝太祖開運立極握符御天聖神
相繼緝熙文明之治亮采惠疇官得其人通籍史館尤
為慎選凢預論著皆命世大儒博學通識允所謂良史
之才者也南豐曾鞏子固為左史日嘗撰隆平集以進
自太祖至於英宗五朝聖君賢臣盛德大業文明憲度
更張治具之體文武廢置軍政大小之務郡縣戸口風
俗貢職之目柴燎祠祀學校科選之設宰相百官降王
外彝之事分門列傳凡一百六年為書二十卷當時號
為審訂頒付史館副存於家雖非正史亦草創注記之
流也世之學者前古之事靡不歴覽至於皇朝典故則
往往不知其源或年代差舛或名號錯誤事辭失據前
後牴牾蓋其所傳不審而外之故事雜錄各附聞見國
史法禁世莫得聞每縉紳之士文涉典故則含毫猶豫
况於考著譜牒載述碑頌可使是非無凖厚誣當時致
惑來世今斯集所載五朝之事炳然在目曾大父淄王
昔典宗正嘗授此書不敢顓秘庶幾宦學君子有所考
質嗚呼觀臯陶益稷之言知帝堯帝舜之事學者豈不
孜孜歟淄國趙伯衛序
