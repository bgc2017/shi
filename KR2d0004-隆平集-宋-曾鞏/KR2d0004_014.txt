隆平集卷十四
宋曾鞏撰
侍從
樂黃目字公禮撫州宜黃人父史字子正母夢許真人
令吞五色珠而生史史有文辭初仕江南歸朝再舉進
士登甲科所至不修謹獲譴官至職方員外郎直史館
卒有雜編六百九十餘卷自為文百卷謂之洞仙集黃
目淳化中登進士第深沉為吏以靜勝飾以文雅累擢
知制誥給事中卒有文集五十卷雜編六十卷嘗與父
史同在儒館人以為榮子理國定國
劉筠字子儀大名人咸平元年登進士第補館陶縣令代還
詔楊億試選人校勘太清樓書籍筠中選第一累擢知制誥
翰林學士嘗草丁謂李廸罷相制既又命筠草制復留謂
筠不奉詔乃更命晏殊為之謂方用事筠遂請治郡以諫
議大夫知廬州仁宗即位復翰林學士以疾除禮部侍郎
樞密直學士知棣州天聖五年復入翰林加承旨兼龍
圖閣待制學士再知廬州乃營塜墓自為誌銘刻之卒
年六十一子宗憲自景德以來居文翰之任惟筠與楊
億齊名號為楊劉筠三典貢舉以策論升降天下自筠
始其為人不苟合所著有七集
錢昆字裕之吳越國王倧之子隨俶歸朝諸從子皆授
官獨昆及弟易願從科舉太宗嘉之淳化二年昆登進士
第累官至諫議大夫以祕書監致仕卒年七十七子
孟孫孟荀孟回昆喜為詩賦又喜草隸書間自畫寒蘆
沙鳥於紈扇有幽雅之趣人競藏之有文集十卷弟易
字希白十七舉進士御試三題日未中而就言者指其
輕俊而黜之太宗嘗語蘇易簡歎不與李白同時對曰
有進士錢易能為歌詩不下李白上驚喜曰誠如是吾
當白衣召至翰林會盜起劍南乃止咸平二年易登進
士第甲科景德中舉賢良方正策入第四等累擢知制
誥翰林學士卒年五十九易才俊過人為文數千言頃
刻而就又善行草書有金閨集六十卷瀛州集五十卷
西垣集三十卷内制集二十卷夀雲總錄一百卷新書
十卷子彦遠明逸彦遠字子高以父任太廟齋郎至大
理寺丞登進士第至太常博士舉賢良方正策入等授
祠部員外郎遷起居舍人直集賢院卒年三十七子勰
爕龢父易弟明逸及彦遠皆中制舉世以為盛彦遠屢
上封事言事判司農寺因諸路奏大水彦遠言隂氣過
盛在五行傳有下謀上之徵請嚴宫省宿衛未幾有挟
刃理謻門者上善其奏特賜五品服
蘇紳字儀甫泉州人天禧中登進士第初名慶民避章
獻太后諱改今名官太常博士舉賢良方正策入等授
祠部員外郎屢上章仁宗嘉納之擢知制誥翰林學士
諫官言紳舉進士馬端非其人改龍圖閣學士喪父服
除復翰林學士言者又彈其急于進取改翰林侍讀學
士知河陽徙河中府未行感疾醫者誤用藥猶力疾杖
之卒年四十八子頌衮梲兗
李行簡字易從同州人少苦學坐石誦六經常至夜分
雖寒暑不渝又聚木葉學書筆法遒勁舉進士登第累
擢至龍圖閣待制真宗數幸閣命講易因訪大臣能否
行簡必稱其所長人以為長者仁宗即位進給事中以
疾求外知河中府徙虢州卒年七十一有集二十卷子
貺閱兢元畹行簡端重不妄交一介不取諸人雖善奕
人莫知者諸子非冠帶莫敢見聚書萬卷多其自錄人
謂之書樓偶夢綠衣吏持簿至公府自丁謂而下皆錄
其官夀至行簡云官議大夫及疾歎曰官給事中已踰
分矣
馬亮字叔明其先茂陵人自祖韜始徙居廬州太平興
國五年登進士第屢除外官咸平中王均反除西川轉
運副使改使賊平召問蜀事加直史舘復還部久之以
右諫議大夫知廣州累遷至兵部侍郎仁宗即位進至
工部尚書以太子太保致仕卒年七十三贈右僕射諡
忠肅子仲宣仲容仲卿仲謀仲甫亮有治才所至以能稱
初置提點刑獄官亮領福建始訊冤獄全活者數十人
知饒州有豪右白氏多持吏短長嘗殺人原赦益横亮
發其姦惡誅之部中肅然平王均主將誅戮不已亮救
免者千數及械送詿誤者僅九十人至京知樞密院周
瑩欲盡誅之亮言脅從者甚衆此特百之一二若不貸
之恐益危懼貽朝廷憂從之任中執法請祖父未葬者
不許析居以厚風教在蜀奏除廢井鹽逋二百餘萬真
宗初政亮嘗上四事皆見施行其一言親王判開封府
地尊勢重疑隙易構非保全親親之道皆取為切務其餘
督給軍賞趣除逋負及通邊好亦皆仁政之一端
楊大雅字子政初名侃避真宗藩邸名而更之唐靖恭
諸楊虞卿之後虞卿孫承休唐天佑初為吴越策禮副
使因家錢塘大雅承休四世孫也端拱二年登進士第
久歴外官後與陳從易並命為知制誥二人者皆博學
有行義頗惬時論以右諫議大夫集賢院學士知亳州
卒年六十九所著有大隠集三十卷西垣集五卷職林
二十卷兩漢博聞十二卷子&KR0008;泳漸沆渢
孫甫字之翰許州人天聖五年同學究出身八年再舉
登進士第嘗從杜衍辟永興軍司錄衍在樞密府又薦
之除祕閣校理累擢天章閣待制河北都轉運使留侍
講卒年六十贈右諫議大夫子宣實寘著唐史書七十
五卷文集七卷每言唐君臣行事以推見當時治亂若
身履其間聞者釋然為正言嘗言張修媛寵姿恃恩用
物之過上曰用物在省司吾恨不知耳保州兵變前有
告者大臣不時發之甫力言樞密使偕副當得罪指杜
衍也邊將劉滬城水洛涇原帥尹洙以滬違節制將斬
之大臣稍主洙議甫以謂水洛通秦渭為便滬不可罪
由是罷洙而滬釋衍屢薦甫甫與洙素善不少假借之
范仲淹知杭州多便宜行事甫為兩浙轉運使一切繩
之以法
司馬池字和中陕州江夏人少好學推家財數十萬與
其諸父景德二年登進士第多歴外官累擢三司副使
天章閣待制知杭州徙晉州卒年六十三子旦光池嘗
奏名禮部將入試殿廷一日心動不能寐曰吾母素多
疾能無恙否及至内門徘徊不能入盖母亡為友人所
匿也因語其友而友止告以聞有疾池遂號慟而歸盛
度謫守光州池為光山令大内火詔諸州市竹木州期
以三日畢輸池以土不産轉市鄰郡非三日可得度怒
甚既而光山為諸邑先池於民有信而民不俟于懲督
也曹利用嘗薦為羣牧判官池辭不就朝廷固授之其
後利用貶其黨畏罪多從而毁之獨池在朝明利用之
枉朝廷卒不問除知諫院表懇免上謂宰相曰人皆嗜
進池獨嗜退也加直史舘知鳳翔有疑獄上讞大理輙
復下掾属惶懼池曰長吏者政事所係乃獨承其罪詔
責之政陽鎮巡檢夜飲富民家所部卒執之而俾為文
約不敢復督士卒而後釋其縛池捕首惡誅之廵檢亦
坐廢為侍御史知雜言陕西用兵無宿將劉平好自用
必誤大事卒如其言在杭州為轉運使江鈞張從革捃
摭條奏之未謫間吏有盗官銀噐為鈞償私費而從革
之姻犯税隂遣人私請或謂可以此報池獨不校
張師德字尚賢河南人父去華建隆二年舉進士第一
師德大中祥符間復居第一時以為榮累擢知制誥諫
議大夫知汝州卒年四十九子景仙景憲景思景惠師
德孝謹有家法守道不回執政不悦在西掖者九年有
集十卷
謝絳字希深太子賓客濤之子少以父任校書郎大中
祥符八年登進士第屢歴省寺舘閣擢知制誥久之請
補外知鄧州卒年四十六子景温景平景回有文集五
十卷絳初為祕閣校理常上疏謂有宋當以土德王天
下下兩制議不從天聖初水旱蝗生河决上疏據洪範
京房易傳陳災異之變指切時政上嘉納之又論唐室
麗正史官之局並在大明華清宫内太宗肇脩三館更
立祕閣於昇龍門左親飛白題額刻贊閣下景德中積
書寖廣又益以内帑四庫二聖常數臨幸親加勞問逓
宿廣内者有不時之召人人力道術究藝文知天子尊禮而
名臣高位由此選也往者延燔簡編略盡詔訪舊本是
正疑文有司引兩省故事别創外館以從繕寫考校之
便直舍卑喧太官衛尉供擬滋削陛下未嘗迂翠華降
玉趾寂寥冊府不聞輿馬之音曠有日矣議者以為慕
道不篤于古待士少損于前士無延訪之勤而不自激
策文雅漸弊甚為聖朝惜也願闢内館以恢景德之制
從之又言號令數變則虧體利害偏聽則惑聰請者務
於必行守者患於不一願罷内降凡詔令皆由中書密
院然後施行因進聖治箴曰紹聖馭臣内戒慎令警變
凡五篇
李仲容字儀父濟隂人唐郇王禕十三世孫祖濤國初
為兵部尚書仲容少好學咸平五年登進士第累擢知
制誥時翰林學士員不足衆謂當次補而不為宰相所
喜乃罷知制誥為給事中集賢院學士久之除翰林侍
讀學士兼龍圖閣學士官至戸部侍郎卒年七十子景
倫景賢景行景仁集制草為冠鳳集十二卷仲容性質
醇易喜讀書善記問賓至多命酒笑談而不及勢利
馮元字道宗三世為偽漢日官父邴從劉鋹入朝為保
章正元少好學崔頥正孫奭授以五經大義祥符中登
進士第會詔擇明經補學官自陳通五經謝泌領銓筦
詰之曰古者治一經或至皓首子能盡通之耶對曰逹
者一以貫之泌善其對因問以疑義隨輙辨析遂以為
國子監講書仁宗陞儲擢太子右諭德即位除龍圖閣
直學士兼侍講又判國子監故事國子監必宿儒典領
其後頗用貴遊子弟委任與筦庫均及元與孫奭並命
輿議大服未幾為龍圖閣學士翰林學士護葬章懿太
后扵洪福院及葬永定陵發壙中有水罷為龍圖閣學
士知河陽宰相王曾言元東朝舊臣不宜以細故棄外
即召為翰林侍讀學士遷戸部侍郎卒年六十三贈尚
書諡章靖無子以兄之子譓為後真宗大中祥符末元
常講易泰卦賜五品服除直龍圖閣直閣名官盖始於
此元性簡重非慶弔未嘗通謁公卿執親喪自括髮至
祥練皆按禮變服多識今臺閣品式之事所學長於易
常患先儒多失揚雄太玄之旨獨唐王淮為稍近為釋
文一篇欲因王說補正之卒不能就也
孔道輔字原魯初名延魯孔子四十五世孫大中祥符
五年登進士第天聖間擢至龍圖閣待制除諫議大夫
御史中丞出知泰州徙徐兖州進給事中龍圖閣直學
士復為中丞坐鞫馮士元獄以給事中知鄆州未至卒
子宗亮宗翰初道輔任左正言嘗言樞密使曹利用御
藥羅崇勲皆竊弄天子威柄中外憚之不早斥去無以
清朝廷使契丹北主酌以大巵曰方天寒飲此可以致
和氣道輔曰不和固無害及還言者以為開夷爭端他
日上問之對曰契丹新為黑水所破勢甚慼平時漢使
至多以言相侮若不答恐益慢中國上然之在憲府會
郭皇后廢率諫官御史伏閣請對上令至中書宰相謂
曰廢后有漢唐故事道輔曰大臣當導君以堯舜而漢
唐失德可為法耶宰相色沮明日請對不得入遂有泰
州之命後雖坐馮士元事貶天下莫不以直道許之也
段少連字希逸開封人其母夢鳳集於家庭而少連生
大中祥符末舉服勤詞學科中選釋褐知鄂州崇陽縣
崇陽劇邑自張詠後未之繼者少連治譽仍出其右累
擢至天章閣待制范仲淹薦可任將帥除龍圖閣直學
士知涇州徙渭州卒年四十六子仲堅初郭皇后廢少
連為殿中侍御史與臺諫官伏閣不得對孔道輔范仲
淹謫出少連等止各罸銅十斤少連上疏以為道輔仲
淹出守外郡中外皆謂非陛下之意特宰執假天威以
斷來者之說不報又疏伏覩戒諭自今並如故事密上
封章不得羣詣殿門請對且伏閣上疏豈非故事昔唐
陽城王仲舒㐲閣雪陸贄之枉崔元亮叩殿陛理宋申
錫之冤今陛下未忍廢黜皇后而兩府列狀議降為妃
諫議御史敢廢伏閣之事乎陛下深惟道輔等所言為
忠亮乎為阿黨乎不報又上疏去年十二月二府大臣
晚出民間喧傳皇后被遣而入道矣又傳降為妃而離
宫矣在外莫知其過失無不驚歎且皇后有罪黜則告
宗廟廢則為庶人安有隂行臣下之議者乎且皇后有
小過可降為妃則臣僚之婦有小過亦當廢為妾矣臣
等赴中書時輔弼之臣備言皇后有妬忌之行始議入
道終降為妃兼云有上封者恐皇后不利於聖躬故修
築高垣置在别館臣等備陳中外之議翌日詔出乃云
中宫有過掖廷具知特示含容俾自修省供給之間一
切如故臣未審黜在别館為妃乎為后乎詔書不言安
所取信皇后動搖有大不可者二輔弼之臣獨不念之
内外臣僚以至戚里豈不萌覬覦之心欲進其人以希
選納不憚巧事寵愛以結内援使陛下惑女色而亂紀
綱紀綱之亂變故以生社稷可得安乎臣願詔皇后歸
宫復位號杜絶非間待之如初陛下苟為邪人所沮不
加省察臣恐高宗皇后之枉必見於他日宫闈不正之
亂未測於將來不報
葉清臣字道卿蘇州人天聖二年登進士甲科累擢知
制誥龍圖閣直學士權三司使出知江寧府入翰林為學
士丁父憂或言其知兵起復守邊宰相陳執中所不悦
除翰林侍讀學士知邠州改青州永興軍復為翰林學
士權三司使罷知河陽卒年五十贈諫議大夫子均圻
垣增有文集一百六十卷清臣初在西掖方陕西用兵
急於經費中書進擬三司使獨不在選中上自選任焉
及再蒞是職請上河北安撫司錢平糴安撫使賈昌朝
固爭而罷其為人爽邁遇事敢言數言事皆當世可施
用者在三司始奏編前後詔敕使吏不能欺簿帳之冗
者一切刪去内東門御廚凡所呼索省司不敢問此内
臣領之故也自是始為合同以檢其出入焉常為兩浙
轉運副使疏太湖盤龍滙滬瀆港入於海民賴其利
彭乘字利建益州華陽人大中祥符五年登進士第授
漢陽軍判官與同年生遊相國寺門顧望皆有從宦之
樂乘獨曰親老矣敢舍晨昏之奉乎翌日遂乞侍飬以
歸久之有薦其文行者召試除館閣校勘固辭還家天
禧初用寇凖薦復召試為校勘遷祕書丞集賢校理懇
求便親得知普州舊制蜀人不許赴蜀官特恩自乘始
父卒既葬甘露降墓栢上人以為孝感起居注闕中書
擬人乘在選中仁宗指其名曰此老儒雅有恬退稱遂
用之擢知制誥翰林學士羣牧使卒年六十五子果行
景行家聚書萬卷多乘手自校正質重純孝特為文少
工
王洙字源叔應天府人天聖二年登進士第累擢知制
誥翰林學士以兄子堯臣恭知政事權翰林侍讀學士
卒年六十子力臣欽臣陟臣曾臣所著傳十卷雜文千
有餘篇洙博覽強記學問過人圖緯方技隂陽五行筭
數音律詁訓篆隸之學無所不通兩為天章閣侍講常
與胡瑗定樂制更造鐘磬而無形制容受之别既成卒
不可用預修崇文總目集韻祖宗故事五朝武經聖略
鄕兵制度在太常主温成葬事由員外除翰林學士及
避親以一學士權二學士故事侍講無兼領者嘗為諫
官范鎮論奏之其卒賜諡曰文吳中復等言官不應得
諡乃止
胥偃字安道潭州長沙人大中祥符五年登進士第屢
歴外官景祐初知制誥久之入翰林為學士權知開封
府卒年五十七子元衡其家初有田數十頃偃既貴遂
以予族人西邊用兵士卒親属留京師有犯法抵死者
上不忍使就刑言者或欲置毒飲中令得善死偃力諫
止天下圭田初無月日之限爭者稍衆偃請限水田以
四月終陸田以三月終因著為令常與謝絳試中書吏
大臣有私属者偃不發視其緘牘而焚之曰發而言之
不亦傷刻薄乎
狄棐字輔之潭州湘潭人唐梁公十代孫也唐末其遠
祖避地因家焉咸平二年登進士第多歴外任明道初
擢至諫議大夫龍圖閣直學士進樞密直學士卒年六十
七子遵道遵度遵禮遵路常守蒲中内臣旁午有自矜
權寵者欲引援之棐答以他語退謂人曰吾湘潭一寒
士今官侍從豈晚節緣近倖以希進哉知廣州不畜南
海物人稱其廉慎及終家無餘貲
吳遵路字安道父俶字正儀潤州人幼有俊才韓熙載
潘佑皆以文章著名江左一見俶深加噐重曰吳安道
中林之蘭蕙也因問以文皇杜淹論樂異同俶曰志氣
未動則聲能致和哀樂既形則樂乃思變熙載佑歎曰
足以探禮樂之情矣應江南進士舉徐鉉主文擢在高
第補丹陽尉久之進内史歸朝以近臣薦始得對召試
學士院充史館編修太平御覽文苑英華大平廣記遷
祕閣校理修起居注太宗實錄官至職方員外郎卒年
五十六有文集二十卷說文及祕閣閒談各五卷江淮
異人錄各三卷遵路大中祥符五年登進士第累擢至
天章閣待制龍圖閣直學士卒年五十六子瑛遵路少
穎悟其舅陳彭年以令噐許之及長博學慎重寡言尤
篤於風義居母喪廬墓側蔬食終制嘗採古今治亂事
著皇典數百卷未訖而終家無餘貲友人范仲淹分俸
賙之
周湛字文淵其先汝隂人五世祖宦湖外馬覇圖割據
畱不敢歸子孫遂為邵州人既又徙居南陽湛天禧二
年登進士第歴内外官善治劇初若不畱意已而皆得
其要累擢至右諫議大夫知相州卒年七十一子璟玘
戎州俗不服藥而救疾以巫湛為通判刻方書於石民
始知藥之騐江湖民多略良人鬻嶺外為奴婢湛提點
廣東路刑獄許其自陳得還鄉者千數徙京西路罷鄧
州美陽堰役夫歲數十萬前此利止及圭田而不及民
故也江西民喜訟多竊去案牘而州縣不能制湛為轉
運使為立千文架閣法以歲月為次嚴其遺失之罪朝
廷頒諸路為法至今不易又命諸縣據籍括詭名戸一
路推究三十餘萬以免追擾之弊徙䕫州路蠲雲安鹽
井虚課而省其輸薪之患知襄州鄽中皆以竹居民多
侵官衢故多火災湛命驗劵而正其經界仍易竹以瓦
後不能改任三司鹽鐡判官立勘同法歲減天下計帳
七千道遷戸部副使覆校軍大將功罪發運司保送而
遷者減常之半善隔屋射弩發必中的人服其妙
楊察字隠甫其先成都人景祐元年登進士甲科累擢
知制誥龍圖閣待制翰林學士加承旨三入翰林又常
兼龍圖學士權知開封府御史中丞兩除三司使卒年
四十六贈禮部尚書諡宣懿無子以兄之子登為後察
七歲始能言為文敏贍典内外制有體要吏術簡而中
理初為江東轉運使部吏頗易其年少及摘姦伏一路
&KR0719;慄任中執法言臺属供奉殿中廵糾不法必得通古
今治亂良直之臣今舉格太密公坐細故皆所不取恐
英偉之士或有所遺知成都餌鍾乳數片癰發内潰而
逝有文集二十卷弟寘字審賢慶歷二年登進士殿省
國學皆選居第一通判潤州以母憂不赴毁瘠嘔血而
卒年三十一寘嘗曰友人黃孝先嘗夢我為龍首山人
盖逆知其無禄也
余靖字安道韶州人天聖二年登進士第又中書判拔
萃科授將作監丞稍遷祕書丞集賢校理范仲淹言事
忤宰相貶饒州靖上言恐鉗天下口落職筠州管𣙜以
母憂服除復職除右正言數言事合上意擢知制誥積
官至工部尚書卒諡襄靖常三使契丹曉其語言因為
蕃部語詩為御史劾奏貶吉州茹孝標嘗因靖言其不
孝廢至是遂詣闕言靖少嘗犯法靖乃自求侍養改將
作少監分司居韶州六年起知虔州喪父解官會儂智
高反朝廷以祕書監起復知潭州徙桂州聞智高自廣
還邕靖意其必援交趾而脅諸峒以自固乃檄諭李德
政及溪峒諸酋約其破賊會遣狄青孫沔將兵且至與
靖合為三將靖嘗迫鈐轄陳曙出關敗走青次賓州戮
曙以徇靖懼離席拜青及青破賊靖與有功後知廣州代
還至江寧府秦淮亭卒年六十五靖嘗夢人告以官及
死所皆驗
賈黯字直孺南陽人慶歷六年登進士第累擢知制誥
翰林學士權御史中丞在翰林兩為學士兩以侍讀學
士出補郡卒年四十四黯有學少文修潔無所阿附仁
宗深重之嘗知襄州父疾請解官就養未報乃棄官而
歸責郢州未赴而父卒服除亦不復責權開封府府史
額七百人廢而復叙者皆額外補之黯請叙者須有闕
乃補在西掖宰相以錢延年為待制黯不草制故罷居
憲府與兩制合議請以漢王為皇伯宰執不從會大雨
水黯上疏言水不潤下以二三大臣阿諛容悦違背經
義故致此災變黯言事雖不皆切中然時論稱其亮直
何中立字公南許州人景祐元年登進士第多歴内外
官擢修起居注知制誥龍圖閣直學士樞密直學士知
杭州卒年五十四子景先景初景山景闓景俶景甫景
倩中立嗜酒而為文頗正所至政事亦優權知開封府
以賊属吏不服釋去中立至有復執所釋囚來中立視
之曰此真盗也窮治之果不能隠知慶州有卒告大校
受贓者中立治告者誣而置於法或曰貸姦可乎曰人
人得持短長以制其上將誰使督戰於行陣也
陳從易字簡夫泉州人端拱初登進士第踐歴之久始
擢知制誥諫議大夫進龍圖閣直學士知杭州卒年六
十子紹孫繼孫維孫所著泉山集二十卷中書制稿五
卷西清奏議二卷嘗與楊大雅同在西掖俱以文學知
名時謂之楊陳從易天禧中坐失舉送宰相寇凖素惡
之遂除知吉州及凖貶道州從易為湖南轉運使或謂
曰可忘廬陵之命耶凖至從易以故相禮敬之言者為
慙素與王欽若善欽若廢居睢陽親舊畏時相無敢見
者從易赴河南見之欽若曰無乃為君累乎卒畱數日
而行
隆平集卷十四
