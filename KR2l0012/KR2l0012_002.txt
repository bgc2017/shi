土官底簿卷下
雲南
永平驛驛丞
李宗本縣馬站戸前元萬戸洪武十六年同土官楊陵
等歸附總兵官擬充永平驛驛丞十七年實授故無子
嫡長親姪李定備馬赴京進貢告襲永樂三年十二月
奉聖旨著他去永平驛做驛丞只不世襲他若不志誠
犯了法度時拏來問别著人做欽此當奏合無著那見
任流官驛丞掌印奉聖旨著流官掌印他封印欽此故
次男李政保送未經覆勘難准宣德九年七月奉聖旨
且准他襲還行文書去覆勘如有虛詐就著總兵官黔
國公拏解來京欽此文選司缺冊内除流官余志斌後
李政故男李昂來襲亦故男李仲高來襲亦故男李鑾
奉例土官年久未曾承襲就彼勘明通呈鎮總撫按免
其赴京就彼襲替相兼流官管理驛事
山井鹽井鹽課司副使
楊堅大理鄧川州浪穹縣民洪武十六年總兵官劄充
本司土官副使十七年實授三十二年裁革調除廣南
府花架驛驛丞未仕丁母憂起復永樂元年仍除山井
鹽井鹽課司副使故正統元年男楊生奏襲恭係伊父
故後十年之上方纔奏襲又不經由上司保勘行勘未報
順盪鹽井鹽課司副使
楊生大理府浪穹縣竈戶洪武十五年歸附總兵官擬
充本司副使十七年實授二十八年被賊殺死男楊星
勇三十一年赴京告襲三十二年襲後布政司起送自
備馬匹赴京進貢查參不係洪武年間定奪合革去冠
帶三十五年十二月奉聖旨雖查得他每父不係世襲
土官以前歸附時曾用他每既亡故了如今他每的男
不去他冠帶只著他每自來見了定奪欽此楊星勇見
到永樂元年十二月奉聖旨著楊星勇做副使不做世
襲若不守法度時換了欽此十五年為事禁故次男楊
忠伊父係不守法度人𢾗將楊忠引奏𤼵回為民訖續
該保送楊星勇孫男楊春宣德六年三月十七日奉聖
旨准他做不世襲不守法度時換了欽此故成化四年
十二月長男楊暹奉聖旨做副使還不世襲欽此故男
楊琳故絶姪楊永鶴見在聽襲
麗江軍民府知府
木得通州白沙村軍洪武十六年總兵官劄充本府副
千夫長管領土軍十七年實授副千夫長兼千戶故二
十四年總兵官令男木初接缺辦事本年准襲改除麗
江府土官知府三十年改麗江軍民府故男木森襲故
男木嶔正統七年在彼襲職病嫡長男木泰應襲成化
二十三年九月奉聖旨是欽此故弘治十六年嫡長男
木定相應承襲其該納稲榖照見行事例施行故男木
公奉例就彼承襲奉聖旨是木定准襲土官知府欽此
本府照磨
木目本府知府木初次男征進麓川有功正統六年靖
遠伯王驥陞授前職老疾男木他赴部替職為無官結
景泰三年七月奉聖旨既是土官准他襲仍催三司當
該官吏保結前來如有虚詐不饒欽此故男木苴刺故
絶文選司缺冊内查得成化十二年九月二十四日除
流官蕭昇
通安州同知
高清鶴慶府土居僰人前元本府義軍萬戸洪武十五
年投附征進有功十六年總兵官擬劄本州同知當年
赴京朝覲十七年二月奉聖旨同知高清與實授欽此
永樂十四年目疾十五年男高才奉太宗皇帝聖旨准
他替欽此故男高生患病未襲正統七年男高生赴靖
遠伯處照例襲職故男高長為無官結景泰三年七月
奉聖旨既是土官准他襲仍催三司當該官吏保結前
來如有虚詐不饒欽此故成化二年四月會奏長男高
禄准令就被冠帶承襲故嫡長男高壽弘治九年閏三
月奉聖旨准他襲欽此故嘉靖十三年會奏男高鵬承
襲看得父祖授官承襲俱不曾開有世襲字樣奉聖旨
准他做還世襲欽此
石門關廵檢司廵檢
阿吉麗江府通安州軍籍洪武十六年歸附總兵官擬
任和場廵檢十七年實授石門關廵檢故男阿俗偹馬
赴京進貢告襲洪熙元年十一月奉聖旨著他做廵檢
還不世襲不守法度時換了欽此故男阿牙襲職為無
官結景泰三年七月奉聖旨准襲廵檢仍催三司當該
官吏保結前來如有虚詐不饒欽此故男阿恕成化十
六年奏襲部查年久三司不行會奏行勘未報文選司
缺冊内查得成化九年除流官李雋
巨津州同知
阿戟本州人洪武十六年總兵官擬充本州同知十七
年實授故次男阿容目永樂二十二年五月奉令旨照
欽依例著他做只不世襲不守法度時換了欽此
蘭州知州
羅克本州民洪武十六年拜見總兵官擬任本州知州
十七年實授患病長男羅牙永樂七年五月二十七日
奉令旨准他替職還行文書去等有流官到任著他來
見敬此故正統七年男羅熙總督尚書處冠帶故成化
十七年第三男羅文志准行令就彼冠帶故男羅世爵
任故絶堂弟羅世禄承襲間亦故男羅福堅見今告襲
寳山州知州
和耐本州人前元任本州知州洪武十五年本州係邊
境西番俱係生拗麽些蠻如他出官勸人民認納糧差
本府前故土官知府木得委充火頭三十二年見任土
官知府木森舉保襲任知州西平侯暫令管事後准任
知州患病男阿日赴京朝賀永樂四年正月奉聖旨先
著他替做知州還去照勘他父病的緣故欽此
騰衝驛驛丞
李仲和金齒司諸葛營土人洪武三十三年編作土軍
選充龍川江百夫長管賽下總甲永樂五年欽除前職
給與冠帶印記回還年老男李壽齡永樂十六年欽准
襲職洪熙元年復姓楊壽齡景泰元年靖遠伯奏准將
姪楊銳替職故嫡男楊洪告替查無楊洪告襲原行欲
將本人發回覆勘為照騰衝地方極邊題准將楊洪暫
襲職事冠帶回還不許到任管事行三司會奏覆勘是
實成化三年題准行令楊洪就彼到任管事故男楊鄉
眼疾未襲亦故男楊瑞見在聽襲
元江軍民府知府
那直百夷人元江府因遠羅必甸長官司藉前元江府
土官總管洪武十五年齎金牌文憑象馬歸附擬土官
十六年赴京朝覲實除故男那榮二十年實授知府為
惡&KR0647;事□拿赴京庶弟刀部永樂十二年正月奏准襲
本年三月保送嫡次弟那邦照勘永樂十三年十二月
奉欽依那邦既是嫡孫著他襲了便著回去管事庶孫刀
部且著在這裏聽候欽此宣德元年姪那中襲職景泰
元年男那瑞替故嫡長男那禎保奏就彼冠帶天順三
年十月奉聖旨是欽此故叔那璲成化十九年十二月
聖旨那璲准襲土官知府欽此故嫡長孫那靖弘治十
五年四月奉聖旨那靖准襲土官知府欽此故絶親弟
那端正德二年奉聖旨是那端准襲元江軍民土官知
府就彼冠帶欽此故嘉靖九年十二月親男那欽奉欽
依准令冠帶就彼到任管事故弟那鈺見護管本府印
事欽男那憲見在應襲
隴川宣撫司戞頼驛署驛事土官廵檢
姜海騰衝守禦千戸所土軍小旗通暁夷語差跟内官
郭福保等作通事往麓川給賜回還自偹馬匹赴京本
官奏保宣德八年九月欽除戞頼驛土官驛丞正統六
年靖遠伯選跟都指揮苖貴領軍首先過渡上江攻破
反賊刀招漢賊寨殺敗賊衆報功正統七年又齎榜文
前往孟撒等處撫諭賊子思機法信服偹馬象等物進
貢正統八年正月欽陞土官廵檢仍管驛事老疾男姜
昇正統十三年靖遠伯准令替職故嫡長男姜謹未襲
故絶次男姜昂未襲亦故弘治十三年男姜誠布政司
奏保題奉聖旨是欽此
晉寧州晉寧驛驛丞
陸安正統七年殺賊有功冠帶通事十年南車里軍民
宣慰司宣慰使刀思弄𤼵奏稱總兵官沐昂差冠帶通
事陸安生擒賊寇阿哀要乞量陞奏奉聖旨陸安除做
驛丞仍辦通事著好生撫諭夷人出力報效欽此填註
雲南府晉寧驛土官驛丞仍辦通事事十四年總兵沐
昂奏陸安有功要將在驛管事本部題奉聖旨准他欽
此填註晉寧驛驛丞恊同流官辦事故嫡長男陸琪保
襲天順八年十月奉聖旨是欽此故嘉靖九年十二月
親孫陸琳奉欽依准令冠帶就彼到任管事故男陸義
保襲間故男陸貴聽襲行查
更山廵檢司廵檢
龍政車人寨冠帶火頭係和泥人年力精壯通暁夷情
會奏堪任更山廵檢成化十八年六月兵部題奉聖旨
是欽此移咨到部既該兵部題准别無定奪當將龍政
填註更山巡檢司廵檢
鶴慶軍民府知府
高隆本府民授本路總管洪武十五年歸附起取赴京
病故賊人反叛大軍復征男高仲將引把事人民歸附
十六年總兵官擬任土官同知十七年實授故男高興
本年十一月襲職赴京朝賀耆民楊賢等保結本官陞
任知府本部議擬不准永樂元年正月奉聖旨他首先
來朝又有人保他陞做知府只不做世襲欽此故無兒
男親弟高寳保結偹馬赴京進貢告襲十八年九月奉
聖旨准他襲欽此故男高倫告襲有高興妻段氏又奏
要將女高觀音圓争襲本部為查高倫先已保勘明白
議擬具題宣德七年四月奉聖旨是高倫准襲欽此正
統六年閏十一月准福建道手本知府高倫為久讐陥
害謀官等事本年十一月二十四日奏過依斬罪决了
正統七年節奉欽依令三司委的當官體察彼中人情
詢訪高倫族中如有夷民信服才堪任用之人起送來
京量授以職恊同流官管事庶幾經久可行欽此該三
司議得高倫族中雖有各支子孫俱係為惡不良之人
别無堪舉親族若令本族為官不惟夷民受害合將本
府知府員缺銷除戸下人口收藉當差止令流官管事
正統八年十月奉聖旨是欽此
尋甸軍民府知府
安晟會祖母沙姑本府民前曲靖宣慰司土官宣慰阿
朝嫡女壬子年三月内嫁與前仁德府土官安陽為正
妻安陽洪武十六年赴京朝覲蒙實授尋甸軍民府知
府回到巴東縣病故母沙琛襲故把事金沙等保沙姑
係故土官安陽正妻該襲二十六年七月奉太祖皇帝
聖旨准襲欽此故男長阿察先故男婦沙觀保送三十
五年十二月奉聖旨准他襲做知府欽此故男弄革鬼
正妻沙仲襲職正統四年奏奉聖旨既有委官并親族
人等保結及保勘應襲職准他襲還行文書去著三司
覆勘若有虚詐不實奏來定奪欽此故三司保送伊男
安定赴部為因安辛争襲奏准發回保勘景泰五年男
安晟就彼襲職故成化九年要保安榮承襲緣無三司
會奏類行雲南保勘安晟果否借職安榮安宣是否安
定安晟親男前項土官知府應該何人承襲行勘明白
定應襲一人成化十二年廵按御史奏稱知府安晟病
故長安宣被伊叔安倘并安晟妾沙適等謀殺本舍並
無應襲兒男止有安倘男安勒亦係極刑難以承襲成
化十三年改流官知府李祥丁憂成化十七年除知府
屈伸致仕成化二十一年除知府謝紹到任管事成化
二十二年沙古等來京奏擾𤼵回土官衙門鈐束不許
再來奏擾題奉聖旨是欽此
禾摩村廵檢司廵檢
王賜雲南都司雲南中衛土軍告欲照赤水鵬廵檢司
廵檢馬速魯麻例除授永樂二十二年五月奉令旨照
欽依例著做廵檢多注去還打差使敬此文選司缺冊
内開正統三年七月事簡衙門官員革去冠帶爲民
潞江驛驛丞
周阿山金齒千戸所土軍洪武三十五年通事長官曩
必保授本驛驛丞永樂六年五月欽除前職故男周禮
二十二年五月奉令旨照欽依例著他做只不世襲不
守法度時換了敬此正統三年該三司會同總兵官木
晟照依减省事例裁革本年六月十九日題准裁革訖
金齒軍民指揮使司水眼廵檢司廵檢
蘇志仁雲南府昆明縣指揮李觀下頭目前樞密府鎮
撫洪武十四年歸附隨同觀右丞跟大軍征進蒙總官
留金齒辦事十五年三月十三日除授前職
甸頭廵檢司廵檢
阿張蒲人氏雲南永昌府甸頭防送火頭洪武十六年
總兵官劄充雲南永昌府永昌甸頭廵檢司廵檢十七
年實授二十三年改設金齒軍民指揮使司管屬故男
莾蒙永樂十五年九月奉欽依襲職正統三年會奏减
省事例裁革本年六月題准裁革故男莾弄正統八年
奉例承襲故男莾俊未襲亦故次男莾眞見在聽襲
南甸州知州
刀貢蠻百夷人有祖父刀貢孟先蒙宣慰思倫𤼵委充
南甸招魯洪武三十二年選充百夫長三十四年給賜
冠帶故刀貢蠻襲南甸百夫長永樂五年備方物馬匹
進貢欽陞騰衝千戸所千戸夫長兼試千戸具告要照
灣甸州知州刀景𤼵例另立衙門自當百夷兒女安業
當差永樂二十年奉聖旨准他欽此本年正月奉聖旨
是做南甸州欽此故男刀貢罕洪熙元年四月奉聖旨
著他襲了欽此
羅卜思庄驛驛丞
尹成原任驛丞趙義騰衝土人先充麓川宣慰思倫𤼵
下南甸招巴洪武三十三年開設騰衝守禦千戶所委
令暫管南甸驛事永樂五年除授羅卜思庒驛丞考滿
給由赴部病故男趙愷赴京告襲不曉漢語𤼵回為民
南甸州土官知州刀貢罕奏稱騰衝千戸所土人總甲
尹成諳曉漢夷事體保任本驛驛丞查得本驛見有流
官管事難准洪熙元年四月奉仁宗皇帝聖旨是不准
欽此本官又奏難准已行起程本年七月奉聖旨等他
再來定奪欽此續本官又奏保尹成送部宣德五年六
月奉聖旨准他做驛丞只不世襲也不為例欽此正統
三年照例减省事例裁革本年六月題准裁革
孟哈驛驛丞
張保金齒人先年宣慰思𤼵委騰衝緬箐村招附總甲
三十四年設立孟哈驛委管驛事有百夫長曩用奏保
永樂十一年奉聖旨准他開設張保做驛丞鑄與印信
欽此故次男張文貴保送洪熙元年四月奉聖旨准他
做欽此正統三年照依减省事例裁革本年六月題准
裁革
煉象關巡檢司巡檢
王四昆明縣民洪武二十六年總兵官差令伴送緬人
到于緬地招諭緬人納速剌等差送赴京當年除羅次
縣煉象關巡檢司巡檢故長男王源備馬赴京進貢告
襲永樂十一年二月奉聖旨准他著襲了欽此故弘治
四年等孫男王志剛奏襲看得祖王源故後五十六年
方攙承襲不准文選司開弘治四年三月除流官巡檢
祝慶管事
楚場巡檢司巡檢
納察本州民洪武十六年與知州段保前去大理投䧏
總兵官劄充前職十七年實授故文選司缺冊内查得
成化八年除流官孫永寧
楚雄府同知
高政𤏡人本府楚雄縣民由前元祖父授威楚開南等
路軍民總管洪武十五年歸附十六年總兵官擬任本
府同知十七年實授故並無子姪族人高納的斤係正
妻應襲夫職永樂元年正月奉聖旨還著高納的斤做
同知欽此布政司咨呈備屬申據耆民陳子安等告稱
高納的斤承襲夫職以來人民皆聽所言石糧有增深
知夷民厚薄本府别無除授知府如蒙將高納的斤照
依鶴慶軍民府土官高興一體陞除本府知府及高納
的斤備馬赴京朝覲到部為因首先來朝本部議擬不
准永樂七年正月奉令旨是他又親自來朝陞他做知
府只不世襲還著流官掌印以後有當襲的人仍著做
同知敬此故無子庶長女高冬梅宣德五年六月奉聖
旨照依仁宗皇帝聖旨還著做同知欽此正統元年三
司奏女土官高冬梅故絶乞流官管事本年十一月題
准改除流官
澂江府路南州知州
秦晉本州羅羅人洪武十五年歸附總兵官擬充本州
土官十七年赴京朝覲除本州同知三十五年赴京朝
賀本州里老告保永樂元年正月欽陞知州故長男秦
禄永樂七年八月奉令旨准他襲職敬此故長男秦福
宣德七年本部秦普陞授知州奉太宗皇帝聖旨只不
做世襲人數題奉聖旨他土人准他襲欽此故無子止
生三女據布政司咨稱秦福次女元眞無過性純識字
夷民信服該襲天順六年十一月奉聖旨是欽此故成
化十三年都御史王恕奏女官元眞病故戶内别無應
襲之人要改流官本年十月除流官知州李昇管事
易龍驛驛丞
阿索雲南尋甸軍民府站充本府把事洪武十六年總
兵官委任驛丞十七年實授老病長男阿倘備馬赴京
進貢告襲永樂三年正月奉聖旨他父既老病故了著他
做不爲例若不守法度時換了欽此故文選司缺冊内查
得成化四年十月除流官周璉正德七年六月本部題據布
政司結勘土官驛丞奄受故庶長男奄盛痼疾親姪奄成
應襲前来省令聽候就彼冠帶奏奉聖旨是准他襲欽此
維摩州知州
波得高祖父沙濟原係知州至伯父者索相繼管事洪
武十四年故除授流官管事伯兄日苴亦故姪禄舊亦
故波得係親叔告襲三十二年十一月准襲知州故男
召海年幼適藥係波得正妻暫署州事咨部永樂四年
五月奉聖旨著適藥做知州等他兒子大時替他欽此
故絶房叔者白應襲行勘病故别無定奪文選缺冊内
查得弘治六年改設流官七年除流官知州王瑞
新化州摩沙勒巡檢司巡檢
普遠馬龍他郎甸長官司民宣德年間招撫流民殺賊
有功正統十年鎮守太監保任摩沙勒巡檢司土官巡
檢奉聖旨准他冠帶到任管事欽此嘉靖十五年雲南
布政使司將普遠姪孫普仲義結送查明本年閏十二
月奉聖旨是欽此
廣西
田州府知府
岑伯顔即岑間由世襲土官洪武元年齎前朝印信率
衆歸附復職洪武二十年授田州府知府長男岑永通
授上隆州知州洪武二十六年岑堅故欽准承襲患病
長男岑祥備方物馬匹赴京朝覲告替永樂三年十二
月奉聖旨准他替職欽此為事在監病故正妻李氏無
子本府奏庶長男岑徽年三歲告係本官岑永寧借職
永樂十七年四月奉太宗皇帝聖旨不准只著他兒子
做欽此行令岑徽管事被岑永寧毒死奏提庶次弟岑
紹年一十一歲不曾前來今暫署府事候十五以上起
送除授洪熙元年閏七月奉聖旨是欽此宣德三年六
月該廣西巡按御史奏題奉聖旨他每既體勘明白著
岑紹做田州府知府欽此總兵武毅保男岑鏞景泰二
年三月奉聖旨既武毅每計議停當准他替欽此後岑
紹病故岑鏞嫡長兄岑鑑不忿興兵趕逐岑鏞於廣西
城内占據衙門該會勘得岑鏞係妾子比先伊父溺愛
妄保攙越替職岑鑑係嫡長男應合改正襲授知府景
泰四年六月准就彼襲職岑鏞仍令冠帶跟調總兵聽
調不管府事岑鑑故無嗣岑鏞承襲後故男岑溥成化
十一年十一月題准就彼冠帶到任管事弘治九年庶
長男岑猇謀殺父岑溥砍傷庶弟岑獅後岑猇惧罪自
刎身死奏保岑溥嫡男岑猛弘治十一年五月奉聖旨
是准他襲欽此弘治十八年該兩廣都御史潘蕃等該
得岑猛搆成大禍失陷府治要將岑猛䧏為同知本府
改設流官知府奏行兵部會議將岑猛䧏為世襲正千
戸𤼵福建沿海平海衛左所帶俸改設流官知府謝湖
管理府事正德三年九月都察院等衙門會同府部等
官會議奏奉聖旨是岑猛本當重治但先世多有功蹟
著做本府同知掌印管事待後殺賊有功奏來定奪欽
此嘉靖二年岑猛叛逆誅勦改田寧府設流官後盧
蘇王受二頭目不靖仍䧏為田州男邦相為判官
思明府上思州知州
黃宗榮江州土官籍欵洪武二年九月内給䧏印信開
設衙門為因土官黃英傑作耗殘民無土民撫恤申奉
本府委領江州致仕土官黃威慶次男黃中榮護印署
理州事三十三年二月除同知後有本州土民陳用等
并思明府土官知府黃廣成赴京告保黃中榮陞知州
永樂元年正月奉欽依既是知府與土民保他他又首
先來朝陞做知州只不做世襲若不守法度時換了欽
此病親男黃智永告替十一年二月奉聖旨准他替欽
此正統九年故男黃瑛襲職景泰四年六月奏准就彼
冠帶
上林縣知縣
黃自誠本縣世襲土官知縣父黃京前元病故自誠年
幼缺官委令叔黃廓署事後自誠習練老成洪武十年
實授襲職二十八年患病男黃嵩告替三十二年准襲
故男黃慶永樂十六年正月奉聖旨准他襲欽此故男
黃澄署印故總兵官等照勅事理將次男黃濟勘明准
令就彼冠帶承襲天順三年七月奉聖旨是欽此故男
黃瓊成化十三年題准就彼冠帶到任管事
果化州知州
趙永全本州籍洪武二年授知州故男趙榮宗二十六
年襲永樂四年随兵征進被藥箭傷不能行動男趙英
永樂七年八月奉令旨准他襲職敬此趙英被賊藥弩
箭射傷不能管事男趙勉告替緣未經二司覆勘正統
元年十一月奉聖旨廣西路途窵遠既經布政司審勘
且准他替還行文書去著都按二司覆勘如果不實具
奏定奪欽此患箭傷疾不能任事男趙騰聽調殺賊三
司會奏成化二年正月題准行令已冠帶未襲職趙騰
照舊跟随軍前殺賊候事寧之日到任管事故弟趙勝
十三年二月題准就彼冠帶到任管事
歸德州知州
黃勝聰本州在城籍有兄知州黃安丁未年病故男黃
碧年方一歲勝聰接襲洪武二年實授知州十三年將
印信交與黃勝妻岑氏收管棄職弟黃勝全掌署州事
十九年自願遜職與祖父黃碧承襲二十年實授知州
故男黃高永樂二年三月奉聖旨那黃高既是府州都
保結明白就准他襲了知州欽此故男黃宇景泰四年
正月奏准就彼冠帶管事故男黃通成化十三年四月
奉聖旨是黃通准襲依父原職欽此篤疾要將男黃克
顯告襲查勘正德四年勘得黃通委成篤疾黃克顯病
故止有男黃文正年方五歲除行守巡等官查勘應否
承襲另行回報按候
思恩軍民府知府
岑永昌原係思恩州在城籍係本府土官知府岑堅第
三男前元有兄岑永泰随父岑堅同詣軍前納欵洪武
二年頒䧏思恩州印信與兄岑永泰任知州故無兒男
岑永昌係親弟告襲除故兄知州職事永樂四年患病
次男岑瓛告替七年五月奉令旨准他替做知州便與
冠帶敬此故絶十八年弟岑瑛襲職殺賊有功正統三
年陞田州知府仍掌思恩州事四年改為思恩府岑瑛
就授本府知府殺賊有功陞亞中大夫十二年復改為
思恩軍民府岑瑛仍任前職殺賊有功即陞正議大夫
天順元年七月奉聖旨岑瑛既歷練老成累有軍功不
為例改陞都指揮同知仍聽總兵鎮守官調用還寫勅
與他知道欽此故岑鑌襲職故該總兵官等照勅事理
將弟岑璲勘明准令就彼承襲管事天順三年七月奉
聖旨是欽此故庶長男岑璿預先冠帶恊同管事待出
幼授職成化十五年布政司造來土官冊内開有岑璲
弟三妾黃氏生男岑璿年方三歲至成化二十一年扣
年九歲題奉欽依岑璿准冠帶恊同管事欽此弘治七
年出幼襲職本月奉聖旨是欽此
向武州知州
黃世或田州府富勞縣民洪武二年除本縣知縣二十
八年因見黃世鉄任向武州知州與鎮安府争占地方
大軍征勦彼時世或懼怕帶印信逃往泗城州潜住三
十二年總兵官招回仍原管地方有向武富勞等州縣頭
目黃五等告保除任向武州土官帶管富勞縣事三十
五年十一月奉聖旨已前太宗皇帝時有罪的人便罪
了饒了便是好人似這幾箇土官他每自知過出來認
納糧差又撫安得土人好合當便著實用他欽此故男
黃嗣謙永樂十三年八月奏准襲故絶姪黃宗蔭襲任
奉議州知州本部奏准帶管本州故男黃文昶襲向武
州知州景泰四年六月奏准就彼冠帶故男黃文顯襲
故絶奏保黃文昶姪男黃瑛應襲成化十五年八月奉
聖旨是欽此流官吏目潘岳奏稱戸絶弘治四年十二
月内查勘未報
都康州知州
馮大英前元任本州知州故男馮德高襲職兼鎮邊萬
戸故男馮原保襲職洪武元年被富勞縣土官黃世威
等趕殺占管本州奔投鎮安府藏住病故馮進福係馮
原保嫡長親男一向流落鎮安府不能出官後大軍勦
捕開設奉議軍民衛所衙門蒙總兵官招回仍守原管
地方就蒙具奏署事三十五年十一月奉聖旨已前太
祖皇帝時有罪的人便罪了饒了的便是好人是這幾
箇土官他每既自知過出來認納糧差又撫得土人好
合當便著實用他欽此故長男馮斌永樂九年閏十二
月奉聖旨著他襲欽此故長男馮智洪正統元年三月
奉聖旨廣西路遠且准他襲還行文書著三司體覆如
果不實就拏觧來京欽此故總兵等官照勅事理將男
馮哲勘明准令就彼承襲天順三年七月奉聖旨是欽
此故絶堂弟馮□成化十三年七月題准就彼襲職
江州知州
黃威慶係本州土官知州長男黃中立洪武二十二年
替永樂四年征進失陥頭目陸郭安等保男黃智賢襲
本年七月奉聖旨知州的有男著吏部准他襲職欽此
十一月被頭目殺死次男黃智斌十五年八月奉聖旨
是准他襲欽此故堂姪黃能政到部議題正統二年九
月奉聖旨既有廣西三司當該官吏委官人等保結宗
圖起送黃能政到官准他襲職回去仍再體勘若有不
實仍再體勘另行定奪欽此故無嗣庶弟黃能廣景泰
四年六月奏准就彼冠帶患疾男黃海成化二年正月
題准就彼襲職照舊軍前殺賊事寧之日到任管事
羅白縣知縣
梁原泰洪武元年欵附三年授本縣土官知縣五年征
進被傷二十三年嫡男梁敬斌替職故無子親弟梁敬
宣告襲謀殺本州知州黃智斌重刑監侯梁永現的係
已故土官知縣梁敬斌嫡子應襲連人送部宣德十年
十二月奉聖旨梁永現既有各該官吏保結明白便著
他襲故父梁敬斌職事欽此
鎮安府知府
岑天保本府土官籍洪武二年授知府故嫡長男岑志
剛二十八年十一月襲永樂元年患病男岑永壽署事
八年正月奉令旨既有殘疾准他皃子替了掌印凡有
的事務還要岑志剛管辦敬此老疾兒岑元氣正統九
年正月奉聖旨岑元氣既廣西三司保勘明白極邊關
隘缺人管束准他就那裏替職管事不為例欽此故弟
岑元全會勘應襲就於軍前冠帶襲職聽用殺賊會奏
明白成化二年正月題准襲職知府岑元全照舊軍前
殺賊事寧之日到任管事故男岑釲十三年七月題准
就彼冠帶襲職故嫡長男岑金弘治十年十月奉聖旨
准他襲欽此故男岑□應襲又該太監潘忠等奏稱本
府地方設在極邊與歸順州土舍岑璋有仇屡被侵占
乞免岑□赴京就彼冠帶准與實授本月奉聖旨是著
做知府還不與襲欽此
歸順州土官知州
岑瑛係峒主加調報效土兵三千名臨敵各兵勇健獲
功儘多先該峒老黃昌等累告復設州治舉保岑瑛授
以知州職事會議得峒主岑瑛授以知州弘治九年十
月奉聖旨是欽此
思明府知府
黃忽都世襲土官籍前元授武略將軍思明路軍民總
管洪武元年欵附二年開設衙門授思明府知府故男黃
廣平襲故無子次男黃廣成署事二十八年奉聖旨准
他襲欽此故長男黃&KR1215;永樂十一年六月奉聖旨著他
襲了欽此風疾本年五月男黃鈞替被族人黃政等殺
死奏保男黃道就彼冠帶襲職弘治六年患病嫡長
男黃光䢃查無三司會奏行勘未報正德三年十二月
俱故覆勘土舍黃暘係嫡長親孫應襲祖職及稱該府
設近安南地方合照岑□事例免其赴京欲令就彼冠
帶襲替本月奉聖旨是黃暘著做知府還不世襲欽此
馮祥縣知縣
李德□思明府馮祥洞土人洪武二十八年赴京除授
上石西州知州故男李壽賢接管洞事洪武元年歸附
將本洞印記差頭目李處等賫赴總兵官交割後各洞
兵罷洪武二年授廣西省馮祥洞知洞殘疾男李昇二
十四年欽做世襲巡檢二十八年九月除馮祥巡檢司
世襲土官巡檢照流一同管事還著流官掌印永樂二
年内官楊宗奏改設縣治仍隸思明府管屬奉欽依准
他改做馮祥縣著禮部鑄印土官巡檢李昇就陞做知
縣掌印本年五月赴京謝恩中途病故男李慶青署事
大理寺卿陳洽等保襲永樂四年閏七月奉聖旨准他
襲欽此文選司缺冊内查得成化十八年改為祥州土
官李廣成化十一年襲知縣十八年陞本州知州
忠州知州
黃威昇江州土官籍洪武授忠州知州為因阻當詔書
十五年大軍收捕殺戮官民絶滅餘殘土民郭保等告
保黃中謹襲職二十三年九月赴京准襲知州患疾長
男黃智洪永樂九年三月奉欽依委實病時著他替了
欽此故洪熙元年弟黃智勝襲故男黃溥成襲患病男
黃鏸奏襲行勘成化十三年布政司比例奏給冠帶查
勘未報弘治十三年黃鏸犯監故本年二月男黃瑚承
襲查無三司會奏亦無供結宗圖按候
下石西州知州
閉賢本州土官籍思明府人前元襲授洞兵千戸因本
州土官亡絶洪武元年舉保二年授知州故嫡長男閉
三貴十八年承襲故無嗣府帖委弟閉聦護印署事後
告襲永樂二年六月奉聖旨著他襲欽此故男閉瑀十
六年四月奉聖旨准他襲欽此
思明府思明州知州
黃志銘父黃均壽係本府知府黃忽都弟欵附洪武二年
三月赴京授思明州知州故志銘洪武二十一年七月
奉聖旨著他襲了欽此
思陵州知州
韋延壽本州襲土官洪武元年欵附兄土官知州韋彌
堅將元時印信告繳被思明府隠蔽不曾申明䧏印二
十一年䧏印到州故長男韋成護印永樂四年正月奉
聖旨先著韋成做了思陵州知州還去照勘欽此故次
男韋昌奏查正統元年十二月奉聖旨且准他襲還行
文書去著三司覆勘若有不實奏來定奪欽此故長男
韋長告襲成化十四年四月奉聖旨是欽此行令就彼
冠帶襲職欽此正德三年患病長男韋伯勇病故無嗣
韋瑄係次男應襲及稱該州設近安南極邊地方合照
岑□事例免其赴京欲令就彼冠帶奏聖旨是著做知
州還不世襲欽此
利州知州
岑顔泗城州土官知州岑志良原任本州知州病故絶
嗣委泗城州知州岑振掌管後岑振病故故舉保伊男
岑琔襲職布政司恭得難任利州知州職事另行舉保
有服兄岑瑶嫡長男岑顔保岑琔有服正親咨部承襲
利州祖叔父岑志良知州職事永樂元年閏十一月奉
聖旨著他做利州知州欽此被泗城州土官岑豹用藥箭
射傷左腿年老長男岑璿景泰元年五月十九日奏襲
行勘未報
太平府羅陽縣知縣
黃宗愈祖父黃瑄係本縣世襲土官伯父黃谷保洪武
二年授任本縣知縣四年有忠州官族黃郎道首下頭
目黃陸陪逃來本縣藏躱官軍緝捕黃谷保奔入山岩
自割身死子嗣勦殺盡絶祖父黃得全因年老被䭾盧興
兵覇占縣治不能安居與父黃用隆出外倚住洪武七
年招諭回縣民人黃桂壽告保管辦縣事未蒙實授各
病故黃宣係黃谷保親姪洪武十八年閏九月奉聖旨
既是照勘明白准他襲欽此故男黃廣通宣德五年正
月奉聖旨准他欽此故絶弟黃廣海宣德八年二月奉
聖旨准他襲欽此故男黃宗愈體勘明白准令就彼冠
帶承襲管事天順三年七月奉聖旨是欽此故男黃仁
敬成化十三年七月准就彼冠帶襲職
永康縣知縣
楊榮賢前元永康縣尹楊朝英男洪武元年歸附授本
縣知縣故十六年府帖令男楊益愆署事十九年實授
故長男楊武高結部永樂十年十一月奉聖旨著他襲
了欽此故男楊瓊宣德七年八月奉聖旨著他襲欽此
故男楊雄傑成化二年正月准行冠帶未襲楊雄傑照
舊軍前殺賊候事寧到任文選司缺冊内查得成化十
四年十一月改設流官潘衡
陀陵縣知縣
黃福壽係本縣世襲土官歸附䧏印被本府土官知府
黃英愆拘黃在已後洪武十三年内將帶出離府治黃
福壽故男黃真亮年幼本府委吏廖宗錫委同權縣十
一年帖仰令黃真亮暫署縣事二十年到縣署事三十
二年實授長男黃勝佑永樂六年七月奉聖旨既是土
官如今著他襲實授的知縣還取布政司與太平府的
保結欽此故親男黃璉宣德七年奉聖旨著他襲欽此
故正統十一年五月奏准令堂兄黃富襲職故男黃永
寬保襲間亦故嫡長孫黃晟應襲成化十三年五月准
就彼冠帶到任管事
太平州知州
李以忠本州土官籍前太平府知府洪武元年歸附二
年實授知州故男李圓太襲職患病男李威敬護印署
事故絶李鐸係李威敬親弟三十三年雇襲故男李轂
年幼宣德七年出幼告襲本部議得伊父係革除年間
替職人數本年八月奉聖旨准他做只不世襲欽此患
病景泰五年鎮撫官保伊男李珤替職就彼冠帶承襲
管事天順三年七月奉聖旨是欽此故男李珖成化十
五年三月奉聖旨李珖准做知州不世襲欽此
龍英州知州
趙士賢本州世襲土官籍洪武元年歸附授本州知州
故男趙人忠十二年襲故庶長男趙武威三十五年襲
故庶長男趙崇森襲未實授故次男趙崇彬應襲結部
宣德八年二月奉聖旨准他襲欽此庶男趙文榮景泰
四年正月准就彼冠帶後被賊射傷左腿男趙萬寧應
襲本部看得趙文榮不見自行告替又無三司會奏難
以准理天順八年八月二十四日行勘
安平州知州
李賽都本州世襲土官男洪武元年總兵官歸附二年
授本州知州故嫡男李昶亦故庶長男李貴二十一年
四月准襲父職永樂四年征進安南被賊藥箭射傷殘
疾嫡長男李顯保部九年十一月奉聖旨准他替欽此
十六年被太平州知州李鐸興兵殺死三司保勘李顯
同母弟李華二十一年七月奉聖旨是欽此查有李華
見在當日襲職給憑回州管事後殘疾長男李森替職
故長孫李璘承襲故長男李裕次男李嬉相繼故絶弘
治十年十二月三司奏保第三男李禎應襲查得應襲
土官底簿内來歷與今奏詞宗圖不同奏查已故知州
李璘以前襲替來歷明白通行繳報行勘
結倫州知州
馮萬傑本州世襲土官知州洪武二年除授患病男馮
志威二年九月奏准襲父職患病男馮郎黃改名馮武
輝掌署本州知州鄔修保勘馮武輝應替父職未實授
後母岑氏䜛妬武輝承襲通同頭目農業等意在陥害
武輝走脱逃命岑氏返稱馮郎黃起兵奪印馮志威痼
疾在床無知文理輙信人吏潘松等掜申蒙三司委官
體勘别無奪印害父供報去後馮志威病故馮阿農等
各状赴府告保武輝回州辦事頭目農業等將無籍幼
小弟馮郎高越例争襲馮郎高馮郎黃各具本差人賫
奏公同體勘例應馮武輝承襲具奏及該鎮遠州知州
趙得茂亦奏保馮武輝當襲永樂七年七月奏欽依吏
部體勘得明白了著他庶長做當郎吏部尚書兼詹事
府詹事蹇義奏稱那庶長男馮郎黃父在時告他搶奪
印信差人去體勘來有這緣故如今馮郎黃馮郎高進
馬見在這裡欽依仔細審得明白了與他定奪欽此勘
得馮郎黃係已故知州馮志威庶長男&KR2198;應承襲緣伊
父存日曾告本人有悖逆奪印情犯難今承襲馮郎高
係庶次男别無過犯永樂七年七月奉聖旨馮郎高著
他襲職馮郎黃那厮無禮發去遼東都司安置故男馮
崇富未襲亦故續該龍英州知州趙文榮奏稱和州馮
郎高病故男馮崇富未襲問决本州申稱孫男馮奎應
襲看得馮郎高替職以來今七十餘年子孫不曾具奏
襲替先年本州吏目彭澄奏要將伊孫馮奎應襲本部
看得前項名字事有隠蔽行勘成化三年又奏前因查
無三司會奏行勘未報
鎮遠州知州
趙昂傑本州世襲土官籍洪武三年授知州故男趙勝
昌二十六年署事備馬赴京告襲永樂三年八月奉聖
旨趙勝昌著他襲了知州便回去欽此七年被趙志能
父子殺死男趙得茂應襲年方一十歲保部為無親身
前來八年九月奉令旨著他襲了等出幼時來朝欽此
故宣德八年四月男趙得興替職征傷有疾保男趙富
轂替職正統十一年九月奉聖旨既應該替職准他欽
此
恩城州知州
趙斗清本州世襲土官籍洪武元年歸附授知州故男
趙雄威洪武十年承襲故無子弟趙雄傑二十九年七
月奉聖旨准他襲欽此故長男趙志顯護印亦故次男
趙志暉永樂十六年正月奉聖旨准他襲了罷欽此故
七年男趙福惠襲患病男趙存宣襲替成化二年正月
准行令已冠帶未襲職趙存宣照舊軍前殺賊候事寧
之日到任征進染病長男趙忠順弘治十年十二月奉
聖旨准他替欽此
萬承州知州
許祖俊本州世襲土官籍洪武二年歸附授知州故男
許郭安保襲永樂四年總兵官委令土兵參随官征進
安南弟許郭泰俱各失陷許永成係庶長男九年正月
奉令旨是准他襲欽此故男許奎正統五年五月奉聖
旨既土官准他襲還催都按二司保結來若不實著三
司拏解將來欽此景泰元年因調征進風疾男許榮宗
替職景泰四年六月奏准就彼冠帶故男許瑢年一十
二歲應襲本部查思同州土官知州黃崇廣年六歲承
襲事例成化十三年五月奉聖旨許瑢准照例襲父原
職欽此
都結州知州
農應廣前朝任知州病故男農武高洪武三年實授知
州故長男農威斌署州未實授洪武二十九年四月被
結倫州土官馮萬傑謀殺絶嗣農威烈係親弟永樂元
年二月奉聖旨著他襲還去要布政司官保結來欽此
故長男農永昌襲職為無本府官吏保結行取去後農
永昌未實授故弟農永隆承襲宣德八年二月奉聖旨
准他襲還問布政司要委官保結欽此故男農得安景
泰四年正月奏准就彼冠帶
全茗州知州
許武興本州世襲土官籍洪武二年開設衙門管事故
弟許武明承襲故無子許添慶係許武明親叔奏准承
襲故長男許武堅年一十歲咨部永樂元年二月奉聖
旨既是年幼免他來准他襲了職欽此孫男許均玉景
泰四年六月准就彼冠帶故男許勝安成化十三年七
月准就彼冠帶襲職
茗盈州知州
李玉英本州世襲土官洪武二年歸附授知州二十四
年患病長男李福茂替職故長男李斌備馬赴京朝貢
告襲永樂四年正月奉聖旨著他做知州欽此故李復
初長男李子實宣德二年二月奉聖旨著他做知州欽
此老疾男李茂齡正統十二年四月奉聖旨准他襲替
欽此患疾男李季東成化二年正月准行就彼冠帶襲
照舊軍前殺賊候事寧之日到任管事成化三年二月
病故絶嗣奏保親弟李季華成化十三年七月准就彼
冠帶襲職
上下凍州知州
趙帖從本州世襲土官籍父趙清任前授龍州萬戸府
元師生長兄趙帖堅前授萬戸府萬戶洪武元年將印
并脚色歸附洪武二年龍州趙帖從齎貢赴京朝覲蒙
將趙帖從除授太平府上下凍州知州故長男趙福祥
襲職被人射死次男趙福高亦故三男趙福禹承襲永
樂四年調管領土兵征進安南失陷趙慶昌係趙福禹
嫡長親男年一十一歲本部為無親身赴京永樂七年
正月奉令旨是免他來著襲了職敬此故别無嫡庶兒
男親弟趙慶隆告襲病故無嗣趙福高男趙禮保勘聽
襲間又故趙禮男趙廣勝天順六年保送軍前襲職患
疾奏保男趙世眞成化十三年十月准行就彼冠帶襲
職
思同州知州
黃崇廣本州世襲土官祖父黃宗勝原襲曾祖父黃尅
嗣思同州知州故洪武十三年父黃朝容係長男告襲
三十一年十二月奉太祖高皇帝聖旨與他冠帶回去
署事還體勘他欽此三十二年實授故長男黃宗廣年
六歲永樂四年正月奉聖旨他雖年幼土人每既信服
他著他襲做知州欽此故男黃威顯正統十三年十月
奉聖旨黃威顯既總兵官三司等官保勘明白准襲他
父知州著回州管事撫恤人民欽此故長男黃志灝成
化十一年四月奉聖旨准他襲欽此
左州同知
黃郭鼎前朝左州知州黃萬明男被上思州官族黃宗
順興兵侵占趕逼郭鼎流移龍州住坐洪武元年歸附
前土官知府黃英衍將原占本州印信繳納總兵官處
二年蒙䧏本州印信黃英衍拘留在已三年本州鄉老
接取黃郭鼎回州復業故親男黃佛生二十二年府令
署事二十八年為謀殺等事府帖准令男黃慶斌暫署
州事三十年為陳情事提取絶嗣本年除流官知州張
思温赴任三十二年放回為民鄉老張五等告保黃勝
爵係土官宗派應襲三十二年准襲本州同知職事後
有耆民人等周安等随本官朝賀告保同知黃勝爵陞
除知州本部議擬不准永樂元年正月奉聖旨他首先
來朝又有人保他陞做知州只不做世襲若不守法度
時換了欽此故男黃藴亮年幼宣德七年出幼奉聖旨
准他做只不世襲欽此故成化十二年并二十年節該
伊次男黃昱奏襲行勘未報文選司缺冊成化十三年
選流官知州韓隆周安
龍州知州
趙帖堅世襲土官洪武元年歸附二年赴京朝覲除龍
州知州兼守禦職事故親弟趙帖安男趙宗壽二十五
年十一月奏准襲伯父趙帖堅職事故男趙景升洪武
三十一年襲趙景升為榜文事提問病故無子堂叔趙
武成承襲間為不法事提解行在都察院病故男趙仁
政宣德三年五月奉聖旨著趙仁政做知州還去催那
三司的文書來欽此故男趙南傑景泰四年正月准就
彼冠帶故男趙源成化十一年九月准就彼冠帶到任
管事故無嗣趙相係親姪及稱該州地方設在極邊與
交南抵界照岑□事理免其赴京欲令就彼給與冠帶
正統三年奉聖旨是趙相與做知州還不世襲欽此
慶遠府那地州知州
羅黃貌係宋朝世襲土官歸附洪武七年授本州知州
九年被利州知州岑志良殺害劫去印信十六年男羅
寳赴京欽蒙重發䧏印信除授本州知州十七年被賊
殺死親男羅撻十九准襲故男羅志通永樂十年五月
奉聖旨准他襲欽此故嫡長男羅文愈正統五年七月
奉聖旨他是土人既有府州官保結著他襲還行文書
與布政司覆勘若不實拏解來京欽此疾男羅武傑年
十一歲成化十三年七月奉聖旨著他襲欽此患病正
德五年五月男羅廷□應襲及稱該州地方不寧乞免
本舍赴京准令就彼冠帶奉聖旨是羅廷□著做知州
還不世襲欽此
廣南府同知
儂即金洪武十七年任本府土官同知頑拗不服粮差
官軍勦殺間逃亡十九年男儂真祐襲二十九年又為
開設廣南衛守寨不服官軍擒殺永樂六年儂即金赴
京自首比先詐死逃匿首要改過自新欽蒙放去遼東
住坐里老火頭何安等先保儂真祐男儂郎舉係儂真
祐等叛屬難准襲用將節次奏過緣由永樂二十二年
十二月初九日本部官題奉聖旨儂真祐犯的事在大
赦以前了他的兒子儂郎舉土人每既保他好吏部行
文書著他知道等他來朝時與他官職去欽此續該本
人到部洪熙元年正月奉聖旨這事都在大赦以前了
准黔國公說著儂郎舉做廣南府通判欽此故男儂胤
祖襲征進麓川有功陞本府同知故男儂俊襲故庶長
男儂壽齡成化元年五月准行令儂壽齡就彼冠帶承
襲該三司會奏儂俊庶次親男儂良應襲成化三年十
一月准行令儂良應就彼承襲故十八年六月堂叔儂
士英奉聖旨儂士英著做土官同知欽此
宜良縣湯池巡檢司巡檢
馬祺元江軍民府因遠羅必甸長官司土民永樂二年
父馬奴因曉夷語選充通事節跟都指揮等官陳濬等
征進八百累次下番故宣德二年馬祺仍充通事景泰
元年該雲南車里軍民宣慰司土官刀思弄發等各奏
保通事馬祺入番年久辦事公謹要照巡檢馬速魯麻
事例陞除土官職事景泰元年四月奉聖旨既土官每
保准他陞授巡檢欽此故長男馬添祥次男馬詮相繼
故絶馬祺次男第三男馬添禄應襲緣伊父原充下番
通事保陞土官巡檢不係軍功陞授查有前項欽依不
曾開有世襲字樣成化十六年十一月奉聖旨馬添禄
准做土官巡檢欽此嘉靖九年十二月馬添禄改名榮
禄親孫馬瓚奉欽依准令冠帶就彼到任管事欽此
南丹州知州
莫金本州土人係前任知州洪武二十八年莫金被大
軍勦捕後有都督同知韓觀令男莫禄暫管州事三十
五年十一月奉聖旨已前太祖皇帝時有罪的人便罪
之饒了的便是好人似這幾箇土官他每既自知過出
來認納糧差又撫安得土人好合當便著實用他如何
著他署事你吏部行文書去教黃世或馬進福黃嗣彌
莫禄知道都著他每實授知州改隸的州縣地方不動
欽此年老男莫植替職宣德三年三月奉聖旨是欽此
故男莫必昇景泰四年正月奏准就彼冠帶武進伯朱
瑛等照勅書事理將應襲弟莫必勝准令就彼冠帶承
襲天順三年七月奉聖旨是欽此故嫡次男莫繼恒保
襲弘治二年七月奉聖旨是欽此
東蘭州知州
韋錢保係世襲土官知州洪武十二年歸附授知州十
八年故親男韋萬目二十八年准襲患病嫡男韋贊見
年一十六歲永樂五年八月奉聖旨准他替職欽此故
長男韋濟民永樂二十二年五月奉令旨准他襲敬此
故絶韋錢保孫韋爵應襲告保在官宣德七年被首賊
黃文進等殺死長男韋翫正統元年三月奉聖旨准他
襲欽此故妾覃氏生男韋興宗年六歲保伊叔韋善借
職候韋興宗長成退還職事十一年七月奉聖旨是准
擬欽此後韋興宗長成景泰四年正月奏准就彼冠帶
替職仍將伊叔韋善革去冠帶閒住韋興宗病故男韋祖
鋐成化十一年十二月奉聖旨准他襲欽此老疾男韋
正寳陣亡要將嫡孫韋虎臣替職行勘未報嘉靖二年
十一月撫按官會奏韋虎臣病故男韋起雲幼小染病
將伊弟韋虎林承襲但稱該州設在極邊地方讐殺未
寧比照岑□事例免其赴京就彼實授奉聖旨是韋虎
林暫准冠帶照舊軍前管事待勘明之日與他實授以
後務要依期領兵防守若有違碍撫按官奏來處治欽
此三年復勘明白奉聖旨是韋虎林准與實授欽此
奉議州知州
黃嗣昌係向武州土官知州黃世或男嗣昌有祖黃志
威已備方物令伯父黃世鐡赴京奏准除伯父黃世武
任都康州知州次伯父黃世鐡任向武州知州父世或
授富勞縣知縣洪武三年祖黃志威朝貢回還向武州
在閑五年總兵官江夏侯大軍到來南寧府祖父統領
土兵接濟軍餉蒙授奉議州兼守禦事後赴京朝賀十
五年正月會同館内故二十八年為鎮安府奏𤼵蒙大
軍到來征進父黃世或懼怕前往泗城州寄住三十二
年蒙總兵官招諭父黃世或回守地方赴京三十三年
除署向武州土官帶管富勞縣事永樂元年實授先有
奉議州頭目周真進等告保黃嗣昌襲管奉議州事因
有兄黃嗣彌在閑亦是黃志威一般嫡孫譲兄黃嗣彌
承襲除授知州被田州府知府岑永通令弟岑永寧殺
死兄嗣彌全家頭目黃文召告保黃嗣昌承襲永樂四
年正月初九日早本部官於奉天門引奏奉聖旨著他
做奉議州知州不志誠時換了欽此故庶長男黃宗蔭
奉議向武二州目民陳蔭等告保襲奉議州知州兼管
向武州事本部參照黃宗蔭既係黃嗣昌庶長親男應襲
奉議州知州其向武州知州黃嗣譲亦係黃宗蔭同宗
今既絶嗣本州事務亦各准令黃宗蔭帶管宣德七年
二月奉聖旨是欽此故男黃文顯襲職景泰四年六月
奏准就彼冠帶
泗城州知州
岑振係本州土官知州岑善忠嫡長男振祖父岑恕木
罕授宣命散官武略將軍來安路總管父岑善忠襲授
宣命武略將軍來安路總管洪武初欵附給䧏印信授
來安府知府五年被宗叔岑堅捏詞排陷大軍收捕已
沐恩宥總兵官江夏侯將來安府與田州府知府岑堅
兼守禦事本府衙門不曾革併七年復附䧏印授泗城
州知州職事故長男岑振襲故長男岑瑄差頭目蘇祥
齎奏永樂元年五月奉聖旨岑瑄准他襲了欽此故絶
妻盧氏襲職永樂二十二年七月照欽依例准他襲行
文書著他知道敬此鎮巡三司奏岑豹告係岑瑄親姪
比先曾立為嗣因年幼伯母盧氏借職今豹長男大會
議令岑豹承襲令盧氏在閑量撥附近田庄養贍終身
本部依擬具題宣德七年五月奉聖旨是欽此故男岑
應應襲成化十四年四月奉聖旨是欽此
田州府上隆州
知州岑永通係本府在城籍已故田州府知府岑堅長
男洪武元年領衆歸附二年十月除授知州二十六年
父岑堅病故永通係長男具奏欽准襲父田州府土官
知府職事帶嫡長男岑祥在府聽承府事次男岑瓊年
幼令房叔岑貴撫育岑瓊在州恊同流官辦納稅糧等
項事務岑瓊後長男年一十六歲出幼自備馬匹等物
進貢告授前職本部查得本州知州岑永通先襲故父
岑堅知府職事并上隆州除授流官管事等項議擬不
准永樂四年十二月奉太祖皇帝聖旨著做知州欽此
故男陳氏宣德四年二月奉宣宗皇帝聖旨准他襲行
文書著他知道欽此後陳氏故絶景泰四年總督等官
保本府已故土官知府岑紹庶次男岑鐸任本州知州
本月奉景皇帝聖旨是欽此成化二年都督和勇等奏
稱廣西斷藤峡山極險峻各賊哨聚為患看得先任田
州府上隆州知州岑鐸被伊祖母岑氏奏其姦嫂謀殺
親兄岑鑑拏送廣西布政司收監候伊母妻奏訴並無
姦嫂殺兄情由臣訪得岑鐸所犯係土官衙門争論事
理伏乞以地方為重岑鐸宥其可矜疑之罪令其復任
上隆州知州職事遷來斷藤水路中間地名碧灘開劄
衙門把截道路等因奉憲宗皇帝聖旨他每既會議處
置停當都准行該看了來說欽此該兵部咨查議覆奏
奉憲宗皇帝聖旨是都准議碧灘立做武靖州隸潯府
岑鐸饒了罪著武靖州知州欽此行令岑鐸武靖州土
官知州正德三年故庶長男岑玘應襲及稱該州設在
斷藤峡口盜賊不時出沒不可缺官撫理合照岑瑬事
例免其赴京奉武宗皇帝聖旨是著做知州還不世襲
欽此
恩城州知州
岑烈本州原任知州洪武二十六年故絶景泰四年九
月奏保本府土官知府岑紹庶次男岑欽任本州知州
奉聖旨是欽此
慶遠府忻城縣知縣
莫敬誠係本府宜山縣民前八僊屯土官千戸莫保子
孫總兵三司保擒治房族土兵一千名口納糧追出原
虜去良民人口婦男一十六口送官陞本縣知縣世襲
故男莫鳳未襲先故孫莫魯應襲本部看係初襲人數
成化十三年七月奉聖旨莫魯准襲他祖原職欽此
崇善縣知縣
趙福賢係本縣世襲土官知縣趙元佐男洪武元年欵
附二年授襲祖職患病長男趙暹永樂元年正月奉聖
旨是准他替職欽此宣德三年為侵占地方殺擄等事
全家抄劄景泰二年該太平等州縣鄉老何全等告保
李循懋承襲三司議得李嵩係李懋詐名及目老黃㫤
等告保前土官農汚孫男農廣賢蓋土人挟詐多端若
保别縣之人終不信服合無除授流官知縣前來掌管
正統三年八月奉聖旨是選的當除去撫治夷民欽此
太平府飬和州知州
趙志興本州世襲土官籍歸附授本州知州故無嗣本
州頭目歐二等告保弟趙方承襲兄職護印故男趙武
寧年幼布政司將本州印信暫令土官弟趙志真掌管
趙武寧出幼襲職永樂元年二月奉欽此既是年幼免
他來准他襲了職欽此故族目人等告保依庶兄趙武
高襲職五年九月奉聖旨免他來著襲了職欽此查得
天順四年八月内太平府知府林貴等奏保趙茂授職
本部參係不准人數本州已除流官管事年久仍難准
理
上石西州知州
何士弘本州籍係静江府人為因本州官亡絶本府舉
保權辦州事洪武二年給䧏印信開設衙門就任本州
知州故二十一年府令男何義護印亦故無嗣本宗别
無以次兒男本州印信一向頭目鄧嬰守護及族目黃
高興何士弘不係同族委係異姓無干之人不係承襲
成化十五年正月題准選除流官知州彭侃訖
永平寨巡檢司巡檢
黃文聰本府土官籍有前土官知寨韋義郎家人韋進
告有家人韋義郎於洪武二十七年三月初八日故黃
文聰署事革併
結安州知州
張仕泰本州世襲土官洪武元年歸附二年除授知州
故絶親弟張仕榮赴京朝貢二十六年襲故長男張高
永樂四年正月奉聖旨准他襲欽此正統十一年布政
司咨據該州倘甲村土民趙王二等告稱被結倫州知
州馮宗富等聚衆將本州知州張高殺死
嘉靖七年添設三十員
武靖州知州岑邦佐田州吏目岑邦相
臨時巡檢龍竒岩馬甲巡檢盧蘇
大田子甲巡檢黃富萬洞甲巡檢陸豹
楊院巡檢林盛思郎巡檢胡喜
累彩巡檢盧鳳怕河巡檢羅玉
武龍巡檢王笋拱甲巡檢邢相
床甲巡檢盧保婪鳳巡檢黃陳
下隆巡檢黃對縣甲巡檢羅寬
篆甲巡檢黃采砦桑巡檢戴得
怕牙巡檢李德思幼巡檢楊趙
侯周巡檢戴慶思恩白巡檢王受
興龍巡檢韋貴定羅巡檢徐五
定安巡檢潘良古零巡檢覃□
舊城巡檢黃石那馬巡檢蘇關
下旺巡檢韋文明都陽巡檢王晉
四川
烏撒軍民府土官知府
實卜係婦人洪武十六年除本府女知府患病男阿能
應替洪武十八年六月敬依准替實卜病故長男禄革
先故嫡孫卜穆年幼保次男阿能替職後卜穆年長赴
京朝奏二十四年奉太祖皇帝聖旨襲了欽此卜穆故
男凱班年幼卜穆親弟阿達借職永樂十六年正月奉
太宗皇帝聖旨只著他親男凱班做知府欽此阿達𤼵
回凱班未任病故保阿達姪安銘赴京告襲中途亦故
又保卜穆弟能得襲職宣德二年九月奉聖旨著能得
襲做知府欽此故堂弟尼禄宣德五年六月奉聖旨准
他襲欽此故堂叔公普茂係阿能長男能得堂弟正統
四年四月奉聖旨准他襲還著三司保結前來欽此故
卜穆應襲曾孫福客患病保前故知府阿能長孫隴舊
借襲成化四年三月本部題准行令隴舊冠帶到任管
事福客病痊照舊退還承襲故後隴舊患風病退還福
客親弟安伯承襲成化十三年八月奉聖旨是欽此行
令安伯就彼冠帶襲職故男福沙亦故戸絶三司奏保
舍人安得係已故土官知府實卜嫡派土官知府尼禄
長男宇通嫡長男安得應襲弘治三年六月奉聖旨是
欽此
建昌衛軍民指揮使司白水馬驛土官驛丞
陳真係前建昌府雜造局民洪武二十五年為因月魯
作耗人民逃散蒙土官指揮使安的差委招撫夷民就
令署驛接應走遞三十一年本官帶領陳真赴京奏保
欽授本驛土官驛丞老疾宣德六年男陳得名奉聖旨
准他替也不世襲欽此老疾男陳忠查無會奏擬將本
人發回奏定奪景泰四年十二月奉聖旨路遠往復人
難著他冠帶回去管事仍行都布按三司保勘明白若
有奸詐解來發落欽此
建昌衛軍民使司使司瀘沽驛驛丞
楊興祖係本衛前僧綱司籍民洪武三十年赴京除授
前職給由患病男楊應亮起送到部查得先該楊興祖
朝賀到京將歷任脚色緣由具告定奪永樂元年正月
奉聖旨著他從新去做欽此今要替職為查本官原係
舉保授任别無功蹟今告年老要替難准欲令回任聽
終於官伊男隨父回還宣德五年十月奉聖旨准他替
只不世襲天順四年患疾男楊勖患病五年兵部咨男
楊景昭就彼冠帶緣先年四川行都司并本衛二次奏
保行仰二司會勘到今二十七年之上未見勘報今奏
前因仍難定奪弘治元年十一月奉行勘未報
烏蒙軍民府知府
實哲係本府知府亦得曾祖母洪武十九年七月蒙總
兵官西平侯鈞旨亦得年幼不諳理法著令曾祖母實
哲替職本年十一月文華殿啓聞訖依蒙管事故男阿
普襲故納孔年幼難襲三十三年六月令伊妻設北替
任管事亦故緣男納孔先於三十一年五月保納孔妻
撤可承襲前職保部永樂二年八月奉聖旨著撒可襲
了知府職事還要布政司保來欽此故男禄昭告要就
府冠帶承襲宣德六年二月奉聖旨准他就那裏冠帶
還催那保結來欽此故無子正妻楊普亦故止有次妾
撒姑應襲要照撤可等事例就府冠帶襲職正統元年
四月奉聖旨照例准他還催取布政司保結來欽此故
要保已故長男厄勒正妻亦得母實固就彼冠帶正統
十二年七月奉聖旨准他襲還著三司保勘來若不實
就著巡按御史拏了問欽此親男禄尉告襲勘報成化
四年三月准行令禄尉就彼冠帶承襲患病伊妻實舟
應替六年九月准襲故禄溥族兄阿圭嫡長男禄載應
襲但稱該府地方與芒部犬牙相攙難以摘離行令本
舍照例納榖三百石就彼冠帶管事嘉靖三年七月奉
聖旨是這土舍准照例納榖完日就彼襲替欽此
重慶府信寧巡檢司巡檢
田惟載思南民籍明氏時授懷遠將軍洪武四年六月
大軍平屬田惟載赴京朝覲五年將宣撫司改設思寧
進忠長官司授長官職事會同館病故有同去頭目邢
仕安告蒙禮部奏令男田茂常承襲領勅印回還到任
為因地方係彭水武隆二縣先行附籍别無地方申達
啓奉令旨將思寧長官司改設信寧巡檢司係彭水縣
所屬五年到任患疾次男田任諒告替三十三年十二
月准替
成都府茂州汶川縣寒水巡檢司巡檢
高小金本縣上寒水里人父高良兒前代世襲巡檢洪
武七年六月欽授世襲寒水巡檢司土官巡檢故當年
本處首目孟道貴作耗總兵官克復威茂等處男高才
貴投䧏緣與孟道貴同寨人數將印信給與副巡檢孟
尚保掌署高才貴起解行至中途脫走回家一向為民
後孟尚保為事印信兵牌人等掌管三十一年里老人
等舉保高才貴管事赴京禮部批迴掌印署三十五年
除授巡檢朱麒到司管事當年赴京朝賀本官具告本
司原係土官衙門高才貴見在告奪永樂元年二月奉
欽依那土人高才貴已經赦了便是好人如今取他赴
京來除他去欽取永樂二年正月奉欽依著他做寒水
巡檢守法度時常教他做不守法度換了欽此故男高
興永樂七年二月奉令旨著他做巡檢只不做世襲不
守法度時不用他敬此故男高茂林宣德六年二月奉
聖旨准他做不守法度時換了欽此正統七年被賊殺
死九年男高隆送部查無保結欲將高隆𤼵回勘奪本
年十二月奉聖旨高隆他父既被賊害該管官吏人等
保勘他係嫡長男著襲巡檢職事回去撫管夷民著四
川三司該府官覆勘併查印信有無奏來不許扶同作
弊欽此患病男高盛故長孫高貴玄孫高天禄相繼病
故高隆庶長男高德弘治十年十二月奉聖旨是高德
准襲土官巡檢欽此
芒部軍民府知府
發紹係本府已故土官安茲弟襲職洪武五年總兵官
立嗣將姪男已作起發赴京給賜冠帶回還十六年四
月賜𤼵紹實授知府朝覲病故總兵官著令已作署府
事故妻速感應襲二十二年十月奉欽依著做知府管
事故男阿弟年幼舉保枝葉小土官阿伯暫署府事候
阿弟長成承襲二十八年准令署事阿弟出幼備馬赴
貢告襲永樂三年十二月奉聖旨准他襲職欽此十二
年妺香珮襲故兵部尚書王驥題阿弟無子保阿弟庶
長男蜜戴亦故推保本人正妻奢貴照本府女土官知
府速感等繳部准令就府冠帶事例令奢貴冠帶管事
正統七年五月奉聖旨准他後不爲例欽此故三司奏勘居
宗係奢貴親子應襲要令就彼冠帶議擬再勘會奏天順
三年五月奉聖旨是欽此未襲故成化四年勘得居宗正妻
奢慤應襲本年三月准行令奢慤就彼冠帶承襲故二十年
奢慤男隴慰告襲行勘未報嘉靖元年參將何卿保土舍
隴夀該襲及弟隴政爭奪先該布政司結勘奏保隴夀在
萬里不毛之地既該彼處官司會勘准照及邊事例就令在
彼襲替仍取宗圖奏奉聖旨是准在彼襲替欽此
東川軍民府知府
攝賽係烏撒軍民府前知府實卜長女軍民府女土官
知府姑勝古長男阿𤼵娶爲正妻夫故前知府姑勝古
年老洪武二十年欽依承襲知府二十一年本府蠻民
爲逆大將軍收勦二十四年復職二十六年奉太祖皇
帝聖旨依舊設做府治土官攝賽還著他做知府欽此
故男普合備馬赴京進貢永樂四年正月奉聖旨准他
襲欽此故男阿得年幼衆議親弟阿伯暫襲候阿得長
成襲替具本差小土官以車等齎奏永樂十年正月奉
聖旨不准他兄弟襲只著他兒子襲便十歲以下也著
襲了他那兄弟既是夷民信服著他做首領官名頭幇
那小的辦事欽此故後保堂弟普得就府冠帶正統三
年正月奉聖旨既有三司委官保結且准他襲還行文
書去照勘若有不實奏來定奪欽此故男烏伯查勘應
襲准令就府冠帶天順三年四月奉聖旨是欽此嘉靖
五年奏保禄慶承襲本月奏聖旨是禄慶准照例納榖
完日就彼襲替欽此
同知
李任廣本州人廕授前宣慰司副使洪武四年投䧏七
年七月授龍州同知十六年赴京朝貢故男李昭洪武
十八年啓准襲故男李覺永樂十年正月奉聖旨准他
襲欽此十二年赴京朝貢故次男李爵應襲二十二年
正月奉聖旨照例欽此
判官
王祥本州古城鄉人授前宣慰司副使洪武四年投䧏
七年除授龍州判官故男王思民十六年赴京朝覲當
年十一月襲職患疾男王真永樂三年十二月奉聖旨
既患眼疾准他替了欽此故無嗣故弟王智男王崇政
永樂二十二年正月奉聖旨照例欽此故王璽係王思
民庶長男宣德三年十二月奉聖旨准他襲欽此
龍州宣撫司經歷司知事
康進忠宣德二年充把事為因松茂作耗總兵官蔣貴
坐調本州土兵差委土官知州薛義忠同康進忠前赴
軍前聽調殺賊寧息七年番蠻仍復作耗本州差委督
領守有功九年陞龍州為宣慰司土官知州薛繼賢同
里老吏文富舉保康進忠陞任土官知事不支俸給十
年十月差把事王思聰伴送康進忠赴通政司告投本
年十二月奉聖旨吏部知道欽此正統元年正月奉聖
旨既已土官土人舉保著他做知事不為例欽此故男
康志新先故會奏康志誠委係康進忠嫡男成化十七年
六月奉聖旨康志誠准做土官知事欽此故弘治六年
并十三年康茂禾康茂倫各奏承襲行勘未報弘治十
五年題康志誠故康茂倫襲職本舍祖係保陞不曾開
有世襲字樣奉聖旨康茂倫准襲土官知事欽此正德
十三年康茂倫親男康廷鳳該襲正舍自祖以來不曾
開有世襲字樣奏奉聖旨是康廷鳳准襲欽此
天全六番招討太平驛土官驛丞
高庸本司土人洪武年間本司委接逓使客永樂八年
任驛丞故男高孟儀十年襲故男高倫景泰二年襲故
長男高志洪成化十四年二月二十七日准襲
平樂府照平堡巡檢司巡檢
龍彪冠帶千長先該峒老黃昌等復設州治巡檢舉保
龍彪授本堡巡檢會議得千長龍改授照平堡巡檢帶
領土兵乘坐哨船專一巡哨弘治九年十月奉聖旨是
欽此
馬湖府知府
安濟蠻夷長官籍羅羅人洪武四年投䧏患病令男安
本代領各司土官王麒等赴京五年正月改立馬湖府
安濟授世襲知府患病男安本奏准襲職故男安濬永
樂五年三月奉聖旨准他襲欽此男安灝正統三年二
月奉聖旨且准他襲還行文書去體勘如果違礙具奏
定奪欽此故弟安洪景泰三年二月奏准行令就彼冠
帶襲職患疾長男安鰲成化六年六月准行令就彼冠
帶替職弘治八年文選司付開土官知府安鰲為事問
擬凌遲處死家口遷徙撫巡三司奏要改設流官知府
本部覆題奉聖旨准改設流官知府欽此選知府程春
震訖
龍州知州
薛文勝本州鎮平鄕人先任明氏龍州宣慰司同知洪
武四年投䧏七年授龍州知州十二年克復松州文勝
署松州事十三年招諭到雪郎等一十四族土官備馬
赴京朝覲欽依松潘安撫司安撫故男薛繼賢十八年
九月奉太祖皇帝聖旨不要照勘准他承襲欽此十九
年備馬赴京謝恩二十年赴京請授誥命本年正月奉
太祖皇帝聖旨改為龍州知州與他誥命欽此患疾長男
薛忠義永樂二年八月奉聖旨准他替欽此宣德二年
為因松潘番人作耗坐調本職前征有功宣德九年十
一月陞襲宣撫司宣撫患疾男薛志昇正統二年十二
月奉聖旨該部知道欽此兵部掌行
貴州
婺州縣知縣
田惟厚思南宣慰司民祖土居頭目前元授武德將軍
沿溪洞掌管職事男田茂得患病未任故後有婺州縣
缺流官土官知縣宣慰田大雅舉保伊男田任信永樂
元年四月奉聖旨准他做只不做世襲若不守法度時
換了欽此患疾男田弘濟應襲為查無田任信不係世
襲官員今既患疾本縣見有流官知縣孫騎管事難以
准襲具奏將本人送順天府給引照回原籍訖
縣丞
陳隱思南思印江長官司積祖土居頭目前元授思州
安夷縣知縣男陳思賢洪武四年前土官宣慰使田任
智委令官解方物在途病故後因婺州縣缺土官縣丞
宣慰使田大雅將伊男陳怡舉保永樂元年四月奉聖
旨准他做只不做世襲若不守法度時換了欽此故庶
長男陳瑀保襲查無世襲事例𤼵回原籍當差
都儒五堡三坑等處巡檢司巡檢
申世隆原三坑圖人前任大萬山長官司長官申俊係
世隆孫男該宣慰使田大雅舉保到部永樂元年四月
除授前職故正統七年保男監生申祐襲職本部參得
不係世襲奏准立案景泰四年三司又保嫡孫申秩承
襲本部仍參不係世襲三月二十九日奏准𤼵回為民
文選司缺冊内查得成化十年七月除流官朱光
貴州都司普安衛軍民指揮使司安順州同知
阿窩原充龍家寨長洪武十四年歸附累年備馬赴京
朝賀十八年除授本州判官三十五年無嗣親姪阿宇
本年九月奏准令襲職陞本州同知永樂五年十二月
男阿寵替職景泰二年遇例納米陞知州故長男張承
祖天順七年閏七月題准不為常例將張承祖准襲土
官知州仍貼流官知州辦事成化二年為因土官安受
堂弟安查與土官顧鐘争管地方讐殺人命互相奏告
三司會問得張承祖造意主使殺人監故男張節故絶
太監張成等奏稱張承祖既是不曾犯該姦盗判逆革
職等罪在監病故絶嗣張傑係承祖胞飬為子堂姪應
襲其張傑高叔祖阿窩原任土官判官伊曾祖阿宇原
任土官州同知俱因軍功陞授成化十八年三月奉聖
旨張傑准他襲土官州同知欽此故姪張軾弘治十六
年告襲查本舍祖父不曾開有世襲字樣奉聖旨張軾
准襲土官同知欽此
鎮遠府同知
何斌思南宣慰使司鎮遠州鎮遠金容金達蠻夷長官
司籍祖土居頭目曾祖何信甫前原任高舟洞長官故
祖何九昇任思印江長官司正長官故父何濟係嫡長
男襲職本州知州戴子美病故戸無應襲之人蒙思南
宣慰使司宣慰田大雅將父舉保洪武三十五年九月
奉聖旨州縣設的官都依太祖皇帝舊制這長官准他
保做知州欽此後該貴州鎮遠府鎮遠州吏目胡燾奏
稱民少官多要行裁革鎮遠州存留新設鎮遠府將土
官知州調除同知判官對品改用其餘流官乞取回部
三司議計得鎮遠府鎮遠州委的民少官多欲將鎮遠
州裁革存留鎮遠府管屬各長官司本州土官知州同
知判官何瑄等乞𠡠該部定議知州量改鎮遠府佐二
官職事同知判官量改鎮遠施秉二長官司正副長官
等職本州流官印信俱送該部正統三年四月奉聖旨
該部知道欽此議得鎮遠府鎮遠州委的民少官多要
將鎮遠州裁革止存留鎮遠府管屬各長官司合無准
其所奏數内土官同知判官量改鎮遠施秉二長官司
正副長官等職係行在兵部掌行除行定奪外緣土官
知州何瑄係從五品本府止有同知係正品别無從五
品職事未敢定奪乃裁革本州流官知州梁埠吏目胡
燾并印信合當取回吏典合當從改撥正統三年五月
奉聖旨土官知州何瑄不為例著做鎮遠府同知其餘
的准議欽此天順四年九月患疾長畏何斌替職天順
五年六月奉聖旨是欽此故五年長男何麒應襲本年
十月准行令何麒就彼冠帶承襲故庶男何魯承襲就
彼冠帶本舍自祖不曾開世襲字樣弘治十六年十月
奉聖旨何魯准他襲欽此故長男何承宗應襲父職本
部看得本舍自父祖授官承襲以來原無開有世襲字
樣等因題奉聖旨准他襲欽此
鎮遠府通判
楊從禮思南宣使司鎮遠州鎮遠金容金逹蠻夷長官
司土官籍授前代忠翊校慰鎮遠州同知病故男楊忠
順授前代忠勇校慰鎮遠州同知洪武五年改設鎮遠
州世襲同知男楊思恭於二十三年九月十九日襲職
患疾宣慰田大雅舉楊政麒係嫡長男保送到部洪武
三十二年正月准襲患病長男楊永泰保襲間故楊政
麒次男楊永寧帶領永泰次男楊瑄赴京承襲楊永寧
奏稱要照知州何瑄改陞同知事例令姪楊瑄襲任鎮
遠府佐二官該兵部議擬正統七年十一月奉聖旨楊
瑄著做鎮遠通判不為例欽此正統十四年楊瑄殺賊
有功陞從五品成化二年調領民兵征進茅坪等處陣
亡未有兒男保送親叔永寧嫡長男楊裕襲替間楊瑄
妾趙氏生子楊復生仍保楊裕借襲三年十二月題准
行令楊裕就彼冠帶借襲堂兄楊瑄土官通判候楊復
生長成照舊承襲弘治三年楊裕退還通判職事已故
通判楊瑄庶長男楊復生應襲弘治三年五月奉聖旨
是欽此故親男楊蕃該襲查得本舍自祖以來不曾開
有世襲字樣嘉靖元年十一月奉聖旨是准他襲欽此
故嘉靖十五年五月親弟楊薰應襲查得本舍自祖以
來不曾開有世襲字樣本月初四日奉聖旨准他襲欽
此
推官
楊再華思南宣慰使司鎮遠州金容金達蠻夷長官司
籍祖土居頭目前元任思州軍民宣慰司管軍萬戶男
楊政潮任鎮遠軍民安撫司副使故後因本州缺土官
流官判官本司宣慰使田大雅舉保伊男楊通全送部
填任判官永樂元年四月奉聖旨准他做只不做世襲
若不守法度時換了欽此患病長男楊光勝替職緣本
官不係世襲官員十四年十二月奉聖旨准他替欽此
患病長男楊昌珪應襲緣不係世襲官員宣德十年二月
奉聖旨准他替職去管事欽此正統三年裁革本州衙
門將楊昌珪量改鎮遠等長官司副長官未授病故將
男楊忠保送替職楊忠比土官何瑄等改任府官事例
於正統十一年正月奉聖旨楊忠不拘例著做鎮遠府
推官職事欽此楊忠患疾男楊欽應襲成化十三年十
一月題准行令就彼冠帶襲職患病男舉人楊載春應
襲正德四年十二月奉聖旨是楊載春准他替欽此
覃韓徧刀水巡檢司巡檢
陸公閱思南宣慰使司思印江長官司籍充思南宣慰
使司奏差洪武七年十一月本司前宣慰使田任智舉
保欽除本司巡檢男陸傳應襲老疾保姪陸機替襲正
德十一年七月奉聖旨既是土官准他替還催保結來
若有虚詐問罪不饒欽此正統十六年該部題土舍陸
爵高祖陸公閱父陸玟襲替土舍陸爵係已故土官陸
機親孫故舍陸玟親男為照陸爵祖父故後十年之外
既經守巡比冊無礙但本舍自祖以來不曾開有世襲
字樣題奉欽依准他襲仍不世襲欽此
新添衛新添長官司瓮城河土官巡檢
羅補孟原係本處土人正統十四年賊首阿抱等偽稱
蠻王反叛男羅信潜從山箐偷路告討救兵領副總兵
田都督榜起集民夫採木搭盖瓮城河橋梁節次随軍
敵賊斬獲首級解官景泰二年總督軍務侍郎侯璡題
欽依陞授土官巡檢職事專守瓮城河巡捕傷故男羅
澄應襲成化十四年正月奉聖旨羅澄准襲他父原職
欽此
宣慰司谷龍巡檢司土官巡檢
宋海先充頭目正統十四年貴州諸夷反叛宋海領兵
親殺首級六顆景泰元年攻克光翁羊場等處寨共殺
首級五顆總督軍務侍郎侯璡奏准將宋海授巡檢就
領所管原寨人民守谷龍一帶地方巡捕盗賊天順四
年患病的長男宋權題准承替照舊守把谷龍等處路
口巡捕盗賊老疾嫡次男宋煇應襲弘治十一年十月
奉聖旨是准他替欽此
的澄河巡檢司巡檢
劉樞原係貴竹長官司土民正統十四年洪江邛水賊
寇反叛指揮張貴招諭民兵將男劉仲成等充總甲劉
樞及弟劉機等充當敢勇随同張貴殺賊劉樞節次殺
賊有功景泰二年總督侍郎侯璡等奏准將劉樞授的
澄河巡檢職事著令守把隘口巡捕盗賊故男劉炎成
化十七年十月奉聖旨劉炎准做土官巡檢欽此故男
劉坤弘治十二年七月奉聖旨是准他襲欽此
永寧州盤江巡檢司巡檢
李阿康洪武年間充普安路把事故男李阿定承充把
事故永樂十四年改設普安州將男李誇仍充把事正
統三年跟随土官隆本等征進麓川等處節次殺賊有
功總督侍郎侯璡奏准陞授永寧州盤江巡檢司巡檢
不世襲仍管本州把事專一捕盗不管司事故男李安
患疾嫡長男李英應襲祖職成化十八年八月奉聖旨
李英准做巡檢不世襲欽此
普安州判官
隆禮始袓金龍任元普安路軍民總管府懷遠大將軍
陞曲靖宣慰司故始祖母適恭率部夷民首先歸附洪
武十六年授普安軍民府知府世襲故高伯祖普旦襲
故高伯祖者昌三十二年襲授貢寧安撫司安撫改設
衙門任事調征新添等處殺賊有功故永樂元年曾祖
慈長襲改設普安安撫司永樂十四年改設普安州祖
隆本宣德八年襲本州土官判官後征麓川有功正統
五年陞本州同知伯父隆德先故次伯父隆壽襲故三
伯父隆賽未襲故俱無嗣父隆暢係祖隆本第四男成
化三年襲本州土官判官患病嫡次男隆禮應襲查得
父原襲土官判官俱不曾開有世襲字樣成化二十二
年五月奉聖旨隆禮准做本州土官判官欽此弘治十
五年題開已故土官判官隆暢隆禮被賊殺死止有隆
暢妾適擦同女阿鐸見在就彼承襲候伊女襲替阿鐸
身終另行奉聖旨是著就彼襲職欽此
黃沙渡巡檢司土官巡檢
黎彬永樂年間充辦事人征進清水江等處殺賊有功
故宣德年間男黎通率領夷兵往來哨捕蠻賊正統十
四年總兵官方瑛仰黎通會合指揮張貴節次殺賊巡
撫貴州大理寺右寺丞王詢等議得黎通招撫寨民殺
賊有功奏准黎通填註黃沙渡巡檢司土官巡檢故男
黎譓成化十年十一月奉聖旨黎譓著做土官巡檢不
世襲欽此故絶嘉靖十六年三月弟黎詵男黎完借襲
侯姪黎元麟係黎譓長姪孫出幼襲
思南宣慰使司司獄司司獄
曹克敬思南宣慰使司思印江長官司土民祖父曹伯
玉父曺承澤積祖充宣慰司頭目洪武三十一年故克
敬接充頭目本司司獄程汝良故伊男程存仁見任思
南千戶所鎮撫缺官宣慰田大雅舉保奉勘起取赴部
永樂二年四月奉聖旨著他做欽此
湖廣
永順軍民宣慰使司上溪州知州
張友諒永順軍民宣慰使司上溪州永順白巖峒村人
已故知州彭義保土民張麥直踵次男甲辰年方一歲
出繼與伯父白巖峒長官張金隆為男後本官病故洪
武九年就襲伯父長官司職事知州彭義保洪武三年
除授知州故宣慰使彭添保舉友諒歸宗襲父知州永
樂三年三月奉聖旨既這等保結來了張友諒著他做
知州行文書著他就那到任欽此正德十四年五月本
部題據湖廣布政司奏土官知州張宗保射傷病疾親
男張大本該襲到部本舍自祖以來俱無世襲字樣奏
奉聖旨准他襲欽此
南渭州知州
彭什才有祖父驢總可宜原係土民頭目歸附授本州
知州故洪武三年令父彭萬滿襲二十三年為夏得中
等作耗總兵官將本官擒獲在陣身故什才年幼已故
宣慰司彭添將本州印信拘收掌管三十四年將印信
與什才署事若便將本州印信拘送誠恐土民驚疑如
蒙將印信與人戸存留仍令已故知州彭萬滿嫡長親
男彭什才承襲掌管土民便益永樂九年十一月奉聖
旨准他著彭什才做南渭州知州欽此弘治十五年七
月題湖廣都司會奏南渭州知州病故彭靖係借職曾
孫彭定上溪州知州張信病故孫男張宗保施溶州知
州田旺病故孫男田廣各相應就彼承襲但各土舍祖
授俱不開世襲字樣奉聖旨各准襲土官知州職事欽
此故孫男彭良誠正德十年七月奏襲查本舍自祖以
來不曾開有世襲字樣奏奉聖旨是各准承襲父祖原
職欽此
施溶州知州
田金隆本州祖居洪武三年授本州知州故男田健隆
蒙宣慰使司著令承襲署事故宣慰司彭添就令健賢
署事不曾實授布政司奏保田健賢的係田金隆親孫
例襲查得田健賢田金隆不曾申達奏請擅稱知州職
名合行取問永樂九年十月奉聖旨著田健賢襲知州
了罷行文書去著他知道再這等時不饒欽此故男田
旺無三司保結正統元年閏六月奉聖旨既是洪武永
樂年間有這等事例田旺也准他襲職回去還行文書
去著湖廣三司官吏將保繳來欽此故男田潤奏襲弘
治十五年節次行勘未報正德十年本部題湖廣布政
司奏已故土官知州田廣男田貴該襲連人到部本舍
自祖以來不曾開有世襲字樣奏奉聖旨是各准承襲
父祖原職欽此
廣東
廣州府新設龍門縣龍門巡檢司土官副巡檢
黃宗誠係土人該鎮巡會奏土人黃宗誠堪任副巡檢
弘治九年八月奉聖旨是欽此
土官底簿卷下
