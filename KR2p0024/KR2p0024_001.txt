一
君子之於教也，
其道民也不浸，
則其淳也弗深矣。
是故亡乎其身而
存乎其詞，
雖厚其命，
民弗從之矣。
是故威服刑罰之屢行也，
由上之弗身也。
昔者君子有言曰：
戰與刑，
人君之墜德也。
是故
上苟身服之，
則民必有甚焉者。
君袀冕而立於阼，
一宮之人不勝
其敬。
君衰絰而處位，
一宮之人不勝其哀；
君冠冑帶甲而立於軍
一軍之人不勝其勇。
上苟昌之，
則民鮮不從矣。
雖然，
其存也不厚，
其重也弗多矣。
是故君子之求諸己也深。
不求諸其本而攻諸其
末，
弗得矣。
是故君子之於言也，
非從末流者之貴，
窮源反本者之貴。
苟不從其由，
不反其本，
未有可得也者。
君上享成不唯本，
功弗就矣。
農夫務食不強耕，
糧弗足矣。
士成言不行，
名弗得矣。
是故君子
之於言也，
非從末流者之貴，
窮源反本者之貴。
苟不從其由，
不反其本，
雖強之弗入矣。
