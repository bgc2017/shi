何文簡疏議卷六明何孟春撰
申戒邊官疏
題為申戒邊官以正邦憲事據雲南等處提刑按察司
呈為查參軍職事奉臣信牌前事依奉查開參問軍職
一起該本司問得犯人釧保招稱大理衛太和所管操
千戸汪琮正德七年八年内節次賣放操軍何益等三
十二名認納月錢共海蚆九千六百索正德九年又賣
放操軍楊定等十六名認納月錢共海蚆四千八百索
入已事發持刀趕殺差人又令使女懷抱小兒攔阻後
將伊連刀捉獲審証明白省候具招詳允查得本官别
卷於正德十年參奉都察院勘合行提至今未到一起
該分巡金滄道問得犯人楊瑋招稱正德十一年洱海
衛指揮王官將軍丁馮鐸挟私責打送監因傷患病領
出身死一起該分巡洱海道問得犯人鄒學招稱正德
十一年楚雄衛千戸許宏將原經收寄庫秋糧銀兩領
出給軍口糧外餘銀四兩八錢侵欺入已一起該整飭
金騰兵備副使劉節問得犯人楊景祥招稱正德十年
騰衝司百戸張鑑指稱鎮守内外官員名頭科收軍人
楊紞等銀五十九兩四錢除送王太監外餘銀四十一
兩四錢侵欺入已一起該整飭臨安兵備副使吳便問
得犯人沈濟招稱正德十二年臨安衛千戸單文指稱
兵備官員名頭誆騙土舍普顯金鐲頭一對重十兩銀
楪十五箇重五十二兩入已一起該管屯副使史良佐
問得犯人董慶元招稱大理衛千戸朱麟侵欺正德八
年分秋糧銀三十九兩二錢四分五釐二絲正德九年
分麥糧銀一百三十八兩六錢秋糧米二百八石五斗
九升將銀三兩五錢送與掌印千戸陳忠接受入已一
起該帶管分巡金滄道副使汪標問得犯人趙禮招稱
大理衛指揮戴瓚將捕盜失事住支俸糧於正德十三
年三月内隠情關衛開支至正德十四年四月每月盜
支糧米三石共三十九石入已一起該帶管整飭瀾滄
兵備僉事周愚問得犯人金璨招稱瀾滄衛千戸金琳
侵欺弘治十一年分馬料折銀一百五十一兩八錢六
分四釐一毫又侵欺在官贓罰銀四十兩五錢千戶楊
泰侵欺正德六年分麥糧銀二兩七分又冒支正德八
年九年軍人許義口糧共二十一石入已一起該整飭
金騰兵備副使汪標問得犯人吳奏招稱騰衝司百戶
吳泰侵欺弘治八年糴穀備邊銀四十兩弘治十三年
起至十六年分本所歲徵預防邊患稻穀共八十石五
斗弘治十七年馬料榖一百九十三石弘治十八年至
正德四年稻穀共一百一十九石正德五年六年七年十
年分預防邊患稻穀共一百一十石五斗入已一起該
管屯副使史良佐問得犯人路亨招稱楚雄衛定遠所
倉署掌印記百戶陳俸正德十四年八月内為事將印
記暗與省祭官楊福傑接管得受銀十兩入已各等情
事發拘審明白具招詳允關司將指揮王官千戶許宏
單文朱麟陳忠百戶張鑑陸續具本參奏未示指揮戴
瓚千戶金琳楊泰百戶吳泰陳俸俱見未參等因備呈
到臣除行該司將汪琮差人守提王官等案候提問戴
瓚等作急參奏外臣查得弘治六年為公務事該部院
會議題准雲南軍職有犯除求索科斂誆騙恐嚇等項
輕罪悉遵舊制參奏至日提問若人命強盜謀故人命
故禁故勘一應真犯死罪并監守自盜常人盜誆騙夷
方及上官承襲財物受財枉法各贓至滿貫者俱聽問
刑衙門備呈巡撫官處拘審明白就與追檢暫發羈候
開具實跡奏請提問發落若參奏已到不服提問及延
至三箇月上不行出官歸結并倚恃兇頑捏詞奏告或
買求主使他人奏告無辜審係涉虚問擬改調邊衛及
一年之上不赴官者照依逃官事例問發為民子孫襲
替仍調别衛帶俸差操不許管軍管事蓋緣天下軍職
官員𩔖出恩蔭㒺知國法而雲南衛所司禦設置土官
地方薰染諸夷性習傲上虐下趨利忘義尤為放逸靡
所不為及至犯罪被拘輒又自倚軍職不行出官或宣
揚伸訴而高坐本家或委棄職守而潜居夷域官司㒺
究奸惡無懲是以先年特為厲禁用戒邊官不同恒典
但前項事例弘治十三年已經革去今問刑例内不載
切照雲南去京萬里而為事聽參職官俱仍支俸參奏文移
上下往反動踰一年之外方得提問人不復知畏法法
不足以立威如汪琮王官戴瓚等輩久逭正刑濫縻常
禄爰自敗露以来六七年者有之四五年者有之少亦
閱參二年惠惡長奸害政非細如蒙乞勅都察院會官
計議合無查照先年題准事例再加斟酌今後雲南軍
職有犯除徒流笞杖輕罪遵照舊制支俸聽參外若雜
犯死罪以上如前經革事例之所云者俱聽問刑衙門
備呈撫按官處一面冠帶散拘審究明白就與追檢暫
發羈候行令原衛司所住俸一面開具實跡奏請區處
其或抗違不行出官延至三箇月以上者雖稱未經審
究即係事情得實懼罪躱避一面行令住俸一面將干
證人犯追問明白具實參奏若參奏已到不服提問及延至三
箇月上不出歸結并倚恃兇頑捏詞奏告或買求主使他
人奏告無辜審係涉虚亦照前例問擬改調邊衛及一
年之上不赴官者照依逃官事例一體問罪為民子孫
襲替調别衛所帶俸差操不許管軍管事敢有隠情將
男赴部替職都司該衛掌印官吏俱各參問枉法贓罪
照例施行仍不准替如此庶厲禁復明人心有警威令
克施刁風可息緣係乞申舊例戒邊官以正邦憲事理
未敢擅便為此具本差承差親賫謹題請旨正德十五
年三月初七日
地震疏
題為地震事據雲南府安寧州申稱正德十五年二月
初八日午時地震從西北方来續據本州禄豐縣申本
日時地震從西北方来響向東南方去又據姚安軍民
府申本日時地震從西来有聲如雷將本府公廳并軍
民房屋震動俱各有損往東南去又據大理府衛各申
本日已時地震從西南来向東北去有聲震動軍民房
屋又據本府賓川州申本日時地震二次從西南来向
東北去有聲又據蒙化府申本日時地從西北大震往
東南七遍有聲如雷至午時又從西北震往東南一遍
至亥時又從東南震往西北二遍初九日寅時又從西
北震往東南二遍因震牆倒壓死民人王憲幼男一口
又據蒙化衛申報日時次數相同及稱北門城樓下西
北角外牆搖倒高七尺横一丈東北城牆垜子搖倒十
箇損裂二十餘箇月城垜子損裂七箇東南城牆角損
裂高一丈横一丈六尺本衛經歴司廳屋脊搖倒一丈
又據白鹽井鹽課提舉司申本月初八日已時地震二
次從西南来震動軍民房屋初九日夜微震一次又據
鶴慶軍民府申本月初八日午時地震二次從西北来
向東南又從東南震回西北搖動公廨軍民房屋等因
各申報到臣卷查正德十年以来大理等處不時地震
俱經前巡撫官陸續具題去後今據前因臣聞地者隂
也法主於静宜静而動為隂有餘民生安土夷𩔖屬隂
雲南地方諸夷雜處今乃頻年有此災異此民不聊生
而夷甚可慮之應也推原其故蓋由臣并各該官員在
今地方利有所當興者未能舉行害有亟當去者未能
除革閭閻之下不免誅求之歎疆場之内常罹攘奪之
虞職則未脩罪得焉贖除痛加脩省及行雲南都布按
三司各行所屬府州縣衛司所大小衙門一體脩省城
牆官房搖倒損裂去處行屬查照脩理人口壓死之家
量為賑給務求實政以消咎徵外緣係地震事理為此
具本差承差李載親齎謹具題知正德十五年四月初
九日
積年草賊疏
題為積年草賊嘯聚山林刦殺人財攻燒村寨事據整
飭臨安兵備帶管分巡臨元道雲南按察司副使吳便
呈奉臣信牌劄付前事正德十五年三月十九日據廣
西府申准本府署府事澂江府通判王鐈關據彌勒州
永白村被虜監生楊志聰弟楊志明楊志宗佃民李景
等連名狀告先年被十八寨強賊阿海虧洪等為惡敵
殺官軍志明兄因承委捕解四賊受賞後被千夫長王
仲明主縦前賊阿保阿吾等聚成伍寨吹動響器張打
旗號分領八百餘徒各執器械將煙白山曲納樂等寨
佃民阿令者覽等家人財刦虜情詞累告在官正德十
四年捕獲賊首阿保解問外本年六月内被前賊復聚
五百餘徒分為三哨將佃民阿令者比有召等二村房
屋燒燬搶去水黃牛五十餘隻并家財穀麥等項具告
州府行捕因賊勢衆無可奈何反被洪州村潛住江西
人艾廷松引領阿保義男阿鮓并前賊者所者妥等馬
步七百餘徒各執長槍黃旗號頭分為四哨正德十五
年二月初十日將本村并老悟土䝤三寨圍殺燒燬房
屋百十餘間因記前讎將楊志聰并妻楊氏男楊俊德
楊九五姪男楊賢女桂月桂任并佃民那本者韈有歹
者方奴春冬奴阿定進安等十五名口虜去又將志聰
弟楊志通義男楊車龍殺死楊八有来等七名射傷又
搶去楊志學楊洪李景叚春阿自必五等一百餘家毛
色不等馬五十餘匹耕牛一百五十餘隻豬羊三百餘
隻口監生路引一紙并家財器皿衣服虜盡人民殺散
等情又據火莫龍村莊戶何志聦阿革阿勝李七連名
告正德十四年五等月内被十八寨強賊阿勿者特韈
希馬柰阿土木色等三次困圍本村燒燬房屋一百五
十家燒死幼男女一十口虜去伯夷二十一名殺死阿
留阿尚等九名搶去牛馬豬羊一千六百有零并衣服
榖米戶絶人亡状告本府張知府處本年十月二十九
日通行申蒙兵備差委千戶馬珉帶領被害范朝宣普
文得等告准明文會同本府牌差千夫長王仲明老人
李有也前進十八寨撫勘強賊勢惡不容入寨各役回
呈本官親詣本州會調師宗州土舍龍節千夫長自那
并本州千百夫長龍泉番洪兵夫自備乾糧欲進撫捕
蒙上司見賊勢惡恐致失事行令暫且停兵本官回府
兵夫四散強賊愈加放肆本年二月初十日將總速牙
官莊一帶燒燬五十餘家牛馬豬羊盡行抄搶等情又
據本州豐篤村民阿雙阿習等連名告稱本年二月初
十日以来被法果路韈卜高頭甸黑土等寨強賊者革
者擺阿寺阿革阿少阿俄阿必沙者阿方阿吐者討者
黑者得阿豆阿旦赤立等七百餘人分作四哨攻打楊
志聰等寨一哨將雙一寨圍困搶去馬二十八匹牛四
十八隻羊一百三十六隻豬三十餘口虜去男婦泥吉
母厄柰黑柰卜適作番受阿旦阿鶚柰自阿魯怕些額
乃者方阿弟等二十六名口稻穀百十餘石并家財衣
氈等情又據矣勒村生員楊璽弟楊通告稱前項月日
被十八寨強賊阿上阿吾赤普阿赤阿希者托等節將
管下普特小黑舊納勒白虐擺習初白五村人民殺散
牛羊財物盡行搶去等情又據禄克村貢生楊仁弟楊
定告稱本年三月初三日被十八寨強賊阿擺阿乂等
率領馬步五百餘徒將本村圍困燒燬佃民李章等五
十家搶去馬二十七匹牛四十三隻豬羊一百餘隻口
將一村人民殺散切思十八寨強賊將法果高頭甸等
寨賊首阿革阿勿阿擺等僣稱主人侍長總兵名目日
每嘯聚千百餘黨倚恃山險箐深不時出没流刦今日
虜一村明日殺一寨不惟寧州通海等處地方受害見
今本州所轄永白矣勒禄克等三十餘寨悉被攻燒戶
絶人亡所餘無幾遺下糧差負累等情各告到府案照
先節奉兵備副使吳便信牌為刦搶殺害地方等事節
奉撫按衙門批詞前事牌仰本府着落掌印官會同指
揮查俊督併土舍龍節千夫長自那併各有名龍泉趙
成等量起兵夫牛叢火甲親詣十八寨等處有名賊巢
將有名賊首撫拘到官諭以朝廷恩威殺伐利害令其
改悔將今節次各起被告強賊盡首出官原刦搶殺人
口財畜照數追出陪償餘黨悉不追究省令各安生理
若仍前冥頑不聽撫諭就便相度機宜設法緝捕務將
真正贓賊獲解以靖地方如是賊勢衆大卒難擒捕應
該作何處置作急呈来施行等因移關到職會同臨安
衛指揮查俊遵奉間續准本官關亦為前事會同牌差
在城驛驛丞郭森把事尹傑趙玘督同彌勒州土舍昂
繼先義官段紹先老人李有也等齎執撫諭印信告示
前去各寨撫拘不期賊首阿勿阿利等仍前聚衆糾同
叛逆那代漏網強賊在彼恃險逞惡赶殺差人不容入
寨回呈到職查得本府節年卷内據建水寧州阿迷等
州被害民范程林范玉魯法者哀者舊鮓矣等并本府
彌勒州民趙林楊永楊受宗阿丁余昂楊仲芳楊志明
何義等各告累被十八寨法果等寨賊首阿勿者特阿
利阿革者箇等朋惡聚衆不時過界刦搶攻打村寨抄
搶財畜殺死人命等項重情在官詞状難以悉開今看
得十八寨草賊生發積惡年深比年累次委官招撫隨
撫隨叛當時賊衆不過五七百人尚倚住寨險峻林箐
深密不能撫捕至今草賊生發騎步約有三千餘徒養
成大惡愈加放肆吹動響器張打旗號披帶盔甲刦殺
人財攻燒村寨日甚一日被害者已為流轉之尸驚散
者俱作饑寒之鬼今附近賊巢村寨三十餘處婦女恐
懼躱避深箐男子日夜執械隄防似此貽患地方荼毒
生靈罪惡滔天神人共怒其賊既不聽撫在法實所難
容若行巡捕官兵每處不過三五十名豈能捕獲切照
兵部飛報賊情事例内開各處但有草賊生發緊急該
管官司即便依律調撥官軍乘機勦捕火速差人申報
如有朦朧隠蔽不即申報失誤軍機貽害地方依律從
重參究此係職等責任所在萬一前賊兇惡愈肆致有
失䧟罪死何贖如蒙准申乞行副使吳便查照撫按衙
門節次批詞信牌事理行令量起本府并師宗彌勒二
州土舍龍節千百夫長自那龍泉義官趙深趙倫等下
民兵五千名令各自備數日行糧炒麵本職會同指揮
查俊督率本府經歴劉勤土官照磨高世安帶領兵夫
人等前去十八寨分哨住劄撫捕但十八寨接連各州
地界俱有通行道路恐賊迯遯又為費事前項量起兵
夫自帶炒麵實難持久本職預借本府并彌勒州殷實
之家飯米約及三四百石行彌勒州轉委維摩州吏目
郭澄督同老人把事收給暫助行糧事完之日申請還
補又恐此後用盡難繼均乞定奪施行等因畫圖申詳
本院看得起調兵夫動支錢糧撫捕久惡賊衆事情重
大該道官未經先禀難以遥度牌仰本職作急會同分
守官員親詣該府地方相機審處從長定奪如必進圍
應須捕治遇險則要害所當據何以使賊不致奔逸持
久則饋餉不可缺何以使賊坐致困斃夫貪功妄殺有
傷好生之德而養寇自玩重貽將来之害惟計出於萬
全庶功收於一舉申内所言當預備者宜從作急處置
呈奪施行奉此又奉本院劄付前事會同鎮守巡按衙
門看得十八寨圖高頭黑土法果法鮓六石足卜龍潭
路阿卜等村寨俱係藏賊巢穴賊所棲託非一處澂江
路南阿迷彌勒建水寧州等府州俱有通賊道路賊所
出没非一途前項強賊倘復撫之不聽諭之不從法在
必誅兵非得已若要害無人守把寨分缺軍截遏則兵
勢不相聯絡賊徒終得遯迯臨事好謀雖無傷敗之虞
失會後期終鮮俘馘之績况坐甲以裹糧為先行師有
後爨之慮兹欲頓兵攻堅又當振廩相續劄仰本職并臨
元道守巡官會同計議應撫應勦守巡官密切差人前
去澂江路南阿迷彌勒建水寧州等府州着落各該應
捕人員率領本處兵夫於十八寨附近通賊道路預先
守把兵備仍量選調臨安等衛操守官軍動支無礙官
銀與守巡官各於廣西府并彌勒州分布住劄再加詳
度令委官王鐈等率領土流官舍起取所屬民兵直抵
十八寨賊巢振揚威武昭示刑德彼若革心改圖厥角
謝罪將今節次被告有名強賊送出即照先年處置夷情
事理撫處施行若又再三不聽不從亦要隨變制宜相機行
事明賞罰以作士氣申號令以一人心密構鄉導之人廣
集奔命之士賊既天奪其魄我為師出有名彼散不得
逃聚失所據浃旬之内氛祲可除如是該府申報不合
機宜各官會議另有處置就便具呈飛報定奪施行奉
此卷查先為強賊聚衆白晝攻打村寨殺虜人財燒燬
房屋等事奉鎮守撫按衙門批據廣西府申准知府張
縉關前事行該本職會同分守左參議羅方議照十八
寨強賊恃險負固累惡不悛知府張縉申要督調官兵
設法撲滅固為地方至計但訪得本官起倩兵夫已令
自備行糧半月却又科𣲖民間大家小戶約銀二千餘
兩逼迫逃竄先失人心合無仍令本官再勘保無後艱
重申定奪等因呈奉巡撫衙門議得安民事不專於治
盜治盜法莫先於禁貪知府張縉既酷且貪而欲驅積
怨之民以臨死戰之地決難成功決致僨事批仰本職
戒諭間本官自知事巳難為罪亦將露於本年十一月
二十九日棄任在逃該分守左參議羅方具呈本院批
仰會同本職勘報以憑參奏等因行間正德十四年十
二月初二等日正德十五年正等月日不等節奉撫按
衙門批據軍民舍餘范玉杜見劉宇鄭杲楊宗美王能
波美白林師哄楊玘悟節李昊等節次各告并據臨安府
彌勒州臨安衛鎮撫孫鎮冠帶總旗李鉞曲江巡檢司
曲江驛羅台舊驛千戶陳瓊吏目袁棟百戸聶麟廣西
府學生員何鏞等各申呈為刦搶殺害地方等事俱批
節行巡捕指揮等官會同廣西府掌印官督併土舍千
百夫長通把人等撫捕去後今奉前因看得廣西府署
印通判王鐈申稱彌勒州管下十八寨強賊阿勿等節
年刦虜人財燒燬村寨積惡有名肆行無忌累經委官
招撫隨撫隨叛今自正德十五年正月以来仍又大肆
刦掠張打旗號殺死哨軍搶奪官馬以致失主紛紜告
擾及至差人撫諭又乃恃險逞惡前来赶殺以故要行
量調民兵會官緝捕似為相應其稱預借殷實之家飯
米委官收給暫助行糧又恐此後用盡難繼查得臨安
衛見今收貯正德十三年分支剰揭撥餘丁銀一千六
十四兩五錢七分五釐正德十四年分八百一十一兩
四錢一分并通海前前右右二所正德十四年分銀五
百一十四兩四錢三分俱收在官係是無礙官錢可以
於内量取支用本職行令通判王鐈指揮查俊率領本
府經歴劉勤土官照磨高世安等起調本府所屬民兵
直抵十八寨賊巢多方脅撫其賊通澂江路南阿迷彌
勒建水寧州道路遵奉牌劄先已撥差各該應捕人員
率領兵夫用心守把外會同分守左參政鄧相調撥臨
安衛官軍共四百九十員名雲南右等衛恊守官軍五
百十員名跟隨遥振并動支臨安衛收貯正德十三十
四年分支剰餘丁銀一千八百七十五兩九錢八分五
釐以備賞用於本年三月二十五日帶領自臨安起馬
前至阿迷州為因經過路道逼近賊巢整備防護民兵
至次月初一日早方到彌勒州據署印知州盧元愷巡
捕指揮查俊各禀賊黨衆盛不肯聽撫本州雖奉明文
調集兵夫一千餘名并路南州兵夫二百八十名而通
判王鐈尚在本府調兵未齊難以攻圍及審頭目人等
亦稱兵寡難進職等不敢輕舉會同審處前項強賊據
險貽患有年欲為萬全之計必須預備糧草起調元江
臨安澂江羅雄等處象馬等兵約同一萬員名呈請旗
牌人員督率前進方克有濟但事在持久非旦夕可成
職等雖已發牌前項府州令其調集聽取竊慮農務將
興或隂雨連綿兼以天道值暑瘴癘交作則又事有難
為是以只得量添附近精兵困圍脅撫欲得獻其首惡
權為一處俟有成算另行呈奪再照通判王鐈勇於捕
盜志亦可嘉但視為輕易驚動賊黨申稱調兵五千尚
未得千人決期二十五日進兵至今猶未到州以致各
職至此猝難舉事等因具呈到臣案照已經節行去後
今據前因會同鎮守雲南并金齒騰衝等處地方兼提
督銀場内官監太監史泰巡按雲南監察御史陳察議
得德莫大於好生政莫良於化惡十八寨強賊諸夷雜
種異禀殊俗死亡不弔殺掠為能先年在官累勤招撫
㤀彼桀驁欲就羈縻撫使未及旋歸居民已為薦食惡
不可化非一日矣正德十年春鎮守撫按官以此奏聞
專意勦擈然賊犯賊級擒斬無幾名顆而我軍殺死百
戶一員殺死并殺傷兵夫不下百數十名事遂中止盜
賊如何不肆地方如何得寧當時兵備等官參奏提問
至今方結今日虎窺内地藩籬而益深狼噬齊民膏血
而無忌撫則既知不肯聽撫勦則又恐不能成功瘡切
傷弓過其地者實難奮翼目觀入井當其任者忍弗動
心為今之計合戒覆前以圖善後豈惟兵糧宜集尤貴
將領先擇副使吳便查帶支剰餘丁銀兩未及二千相
應留備軍興賞犒之費今要起調各屬象馬等兵一萬
每人一日該用糧一升五合每日該糧一百五十石以
一箇月為率該用糧四千五百石二箇月則倍之應於
路南彌勒寧州近十八寨州縣分屯方便支用萬兵既
集軍民兵夫應於各府州縣衛所文武職官選取謀勇
忠勤一二百員統率調度方稱任使兵在神速固驟發
可以掩其不備事須豫立惟有備斯無患於將然今天
道人事既難猝舉乘間伺時亦合早慮通判王鐈據參
政鄧相等所呈合當提究但正用人之際姑記以俟後
議除案行都布按三司行移掌印并該道守巡兵備督
糧督屯官員查照逐一議處仍請鎮守衙門欽降旗牌
督催土兵預備聽候相機撫捕及將在逃知府張縉科
𣲖情罪勘報另奏外緣係地方重大賊情起調兵夫動
支錢糧事理為此具本差承差李載親齎謹具題知正
德十五年四月初九日
禁科擾疏
題為禁止科擾以安軍民事據整飭金騰兵備雲南按
察司副使汪標呈奉臣信牌前事行該本官問得犯人
董天福招係大理府太和縣民充騰衝軍民指揮使司
戶房典吏本司一應公務每年揭撥餘丁出辦銀兩俱
經印指揮陳廉徵收支銷正德十四年例應朝覲本年
六月内蒙巡撫何都御史案騐備開吏部咨到朝覲事
例行移雲南布政使司通行所屬應朝衙門土流官員
應帶吏典書役皂隸人等各照今定&KR1083;纏數目出辦支
給不許分外多帶一人多科一毫酒席等項悉從省革
守巡官至處嚴加訪察但有不行存䘏軍民故違科害
者體訪得實不待告發就便參究各道仍將按屬官吏
支領應朝&KR1083;纏銀共若干已於某處動支中間有無分
外科取緣由呈報等因轉行兵備官備行本司呈委指
揮馮鑑帶同該吏楊一霑應朝陳廉自合於前項餘丁
銀内依數支給為當不合令馮鑑楊一霑照依往年自
備酒食邀請本司各所并經歴司巡司稅課司館驛等
衙門指揮千百戶大使驛丞等官各以禮量助&KR1083;纏餽
贐馮鑑楊一霑各得銀以足原擬&KR1083;纏之數比陳廉要
得乘機侵盜將餘丁銀内動支六十兩止將三十兩送
與馮鑑楊一霑各顧夫馬應朝去訖餘銀三十兩陳廉
不合侵盜入已本年十一月内蒙兵備江副使牌行本
司查理應朝官吏&KR1083;纏銀兩陳廉不合捏稱於左等所
銀差内動支六十兩給與官四十兩吏二十兩領訖虛
情關行本司董天福在房承行明知前弊不合不行查
舉輒依書寫轉呈江副使處致蒙查出備呈本院牌行
本官將天福提解到官查審前情明白將董天福問罪
照出指揮陳廉等人贓另行等因備招具呈到臣除參
詳合律批行將董天福依擬發落馮鑑楊一霑候回日
查究外參照雲南都指揮使司騰衝軍民指揮使司指
揮使陳廉指倚官吏應朝為由私將官銀侵盜入已事
屬違法律合提問緣係軍職未敢擅便為此具本差承
差李載親齎謹題請旨正德十五年四月初九日
議國課疏
題為議處國課以安邊民事准戶部咨該本部題雲南
清吏司案呈奉本部送戶科抄出臣等題前事會同鎮
守雲南總兵官征南將軍太子太傅黔國公沐崑巡按
雲南監察御史萬鎡公同都布按三司官查議得雲南
大理等府地方原設新興等處銀場原撥各衛軍充礦
夫採穵歲辦銀兩節因鎮守内臣差去人員採穵未免
囊橐其間以致歲辦不敷將礦夫口糧折辦又將夫丁
乾認共補課額大段一歲銀場所出不過三千有餘礦
夫口糧夫丁折辦乾認乃至二萬八千餘兩正德六年
鎮守總兵官并巡按御史奏將各場封閉免辦以紓民
困三四年間地方獲安正德九年被瀾滄衛軍周達妄
行奏開旋復科擾害生侵欺弊出正德十三年撫按又
將災異感召情節建議封閉該部議擬覆題未蒙俞旨
本年鎮守太監專任提督以来查得礦夫口糧折辦銀
解布政司者先年因有麗江蒙化寧州浪穹等府州縣
逓年拖欠數多抵鑄之時恐誤解京那借在庫備邊等
項銀共二萬五千餘兩凑解至今未補夫丁乾認銀解
都司者逓年夫丁辦納不前官司追併緊急至於賣男
鬻女破産蕩家接輳補納又被經收人員耗取侵用軍
受横征之苦國無完課之期緣雲南地方土號不毛物
産最少家無宿藏米穀極貴總計一歲之賦稅僅勾一
歲之供給況邊徼易動夷情靡常事變無形兵糧當預
若使此地無此銀場朝廷决不以千數緡為盈縮而礦夫
得各回原籍操備則得軍一萬七千四百四名口糧得
令有司收積則得糧一萬八千七百五十六石夫丁得
免乾認銀一萬三千一百餘兩以備仰事俯育則得各
遂生理恩感昊天歡騰異域然則銀場一事閉者為地
方弭害其指甚夥開者為公家營利能得幾何以事之
利害言之閉者反足為利開者適足成害以利害之多
寡言之閉者所弭之害多而所喪之利寡開者所得之
利寡而所貽之害多此前此鎮守撫按所以踵陳封閉
之奏而該部具覆力主其說蓋酌寡量多惜大略小當
如是也臣今日敢不復為皇上言之皇上下之該部備
查詳議必有以驗臣言為不誣矣或曰奉公行法惟貴
得人利無小而可棄害無大而不可去臣願乞將原撥
軍充礦夫一切查革各照原伍操備差使將原擬口糧
亦各免𣲖行令各府州縣量徵折色通解布政使司聽
作備邊并營建宫室支用將九處銀場判山窩村廣運
寳泉四場先年因無礦脉除豁訖新興南安白塔白崖
黃礦五場查照近規鎮守衙門行令三司掌印等官於
各府州選委廉慎勤能佐貳官場各一員管領人工採
穵沙礦辦納國課若原開峒口礦脉衰微不勾辦納聽
令查勘附近新開處所一體採穵雖難拘定額數務在
儘數納解庶上收天然自有之利下免主者取盈之害
等因題奉聖旨戶部知道欽此該戶部參看得巡撫雲
南右副都御史何孟春所奏銀礦一事先年撫按奏准
封閉民困始甦今都御史何孟春仰荷巡撫重託靖安
地方乃其分内借曰鎮守等官會議宜開自當力主其
說若果灼見國課難完礦夫困苦亦建議免辦却乃奏
要附近新開礦峒一體採穵非惟輕信人言抑且有負
任使况銀礦得利甚微為害甚大若使准其所奏誠恐假
託辦納弊出多端因而科擾侵欺勢所必有不能安民
而反殃民將来激成他變咎將誰歸宜從抄出查例執
奏施行等因抄出送司案查正德六年為地震事該鎮
守總兵官黔國公沐崑等會題要將雲南大理等府新
興等場比照福建等處事例封閉該本部議擬題奉聖
旨准議欽此通行欽遵訖又為遵舊制復銀場以便軍
民生理辦納課程禁除私竊安靖地方等事該雲南都
司瀾滄衛軍丁周達節次奏稱各場封閉要行復開該
戶科參出周達送問逓回訖又為照舊採辦銀課以備國
用以安地方等事該鎮守雲南太監張倫奏要備工具
雇夫開礦採穵煎辦納課以安地方該本部議擬合無
照舊封閉題奉聖旨是欽此又該軍丁周達令弟周進
奏要復開亦該戶科參出本部議擬照舊封閉題奉聖
旨恁每還議處了来說欽此該本部議擬仍令鎮巡等
官從長會議定奪題奉聖旨礦場不必踏勘只照先年
崔安等事例採辦仍着鎮巡等官梁裕等管理欽此又
為災異事該巡撫雲南都御史范鏞巡按御史唐龍各
題稱雲南大理等府新興等場與螳螂赤石崖賊巢相
近其間夷䝤因附為姦乞要仍前封閉該本部議擬行
移彼處撫按衙門將正德十二年所採見在銀課照數
煎辦解京正德十三年正月以後銀礦即行封閉礦夫
停革銀課免辦題奉聖旨銀課照舊閘辦欽此通行欽
遵去後案呈到部看得鎮守雲南總兵官黔國公沐崑
巡撫都御史何孟春巡按監察御史萬鎡各題稱雲南
大理等府新興等場一歲銀場所出不過三千餘兩折
辦乾認乃至二萬八千餘兩要將原撥軍充礦夫一切
查革將原擬口糧亦各免𣲖將新興等五場於各府州
選委廉能佐貳官管領人工採穵沙礦辦納國課若原
開峒口礦脉衰微不勾辦納聽令查勘附近新開處所
一體採穵一節為照雲南礦場節該本部議擬具題俱
奉有前項欽依所據新興等五場既是礦脉衰微利少
害多相與具奏封閉其附近新開處所原無採穵豈可
創舉以開釁端既該戸科參出前情合無候命下本部
通行雲南鎮巡等官都御史何孟春等將原撥礦夫一
切查革回伍操備原擬口糧亦各免𣲖其新興等五場
并新開處所一體封閉歲辦課額暫且停免待候礦脉
長盛之時另行具奏定奪等因題奉聖旨是這礦場應
否開閉還着鎮巡等官查議明白来說欽此欽遵備咨
前来已行雲南都布按三司將原撥礦夫查革原擬口
糧免派及將礦場應否開閉事宜備呈鎮守巡按衙門
會呈查議去後月久未報除行催外卷查正德十三年
四月二十五日該前巡撫都御史范鏞准戶部咨為遵
舊制專督銀場事該鎮守雲南并金齒騰衝等處地方
内官監太監史泰題稱前任太監劉昶崔安等奉勅不
妨鎮守職專提督本處銀場聽其選擇武職官員管理
閘辦銀課責限完解近年以来降勅太監梁裕與同總
兵巡撫官公同管理議委文職閘辦掣肘不堪行事乞
要職專提督等因該本部議擬題奉聖旨是這閘辦銀
課准照劉昶崔安事例提督管理寫勅與他欽此欽遵
通行外正德十四年四月二十日臣接管巡撫切惟前
項銀場課額利少害多休戚事干地方興除乃臣職分
撫臨之初即行查議事求其大此實宜先案會先存鎮
守總兵官沐崑前巡按御史萬鎡議照所言與臣俱同
以此相與酌量亟申奏請臣並不敢輕信人言但臣彼
時初到方及一月聞見惟恐欠真言語未能專决有負
任使罪實難辭今會同巡按雲南監察御史陳察再查
議得雲南地方原設銀場法當封閉從前撫按官員累
次言之已為懇切該部累次執奉已為明備惟乞皇上
睿聰剛斷一言而已彼欲開者未嘗不飾以利而啖聖
心此欲閉者敢不歴陳其害而悟天意大抵銀場為利
實少為害實多利纔十一害率千百而十一之利又不
全歸公家千百之害常至槩及官私判山等場弘治十
二年奏除之後續有採穵九重不得知也新興等場正
德九年奏開以来開出附近處所峒口名色九重亦不
得盡聞也然則附近峒口數年之利臣不預其事不審
以供上者幾何臣去歲會奏新開處所追論之言既往
無益不復究竟根源煩瀆聰聽本年三月初八日雲南
府安寧州禄豐縣大理府衛賓川州鶴慶府白鹽井提
舉司俱各申報地震而近銀場地方震動尤甚臣等已
奏聞外天下近年地震之變雲南獨多雲南地方地震
之變銀場尤甚實由銀礦採穵深酷有傷地脉以致隂
道不寧故也變必有應患當預防今螳螂母喜龜山一
帶盜賊出沒人民饑窘萬一勢激利動結構召集重貽
境内大患臣等各有地方責任雖死何贖㐲望皇上俯
從前此撫按官所言及該部所執奏者斷在不疑早加
封閉仍著於甲令不許聚斂姦徒再啟釁端使夫丁永
壮城池之守銀米充倉庫之儲地方生靈不勝幸甚臣
等不勝幸甚緣奉欽依是這礦場應否開閉還著鎮巡等
官查議明白来說事理未敢擅專為此具本差承差張
時霖齎捧謹題請旨正德十五年七月初四日
治貪疏
題為處治貪酷官員事臣節該欽奉勅諭文武大小衙
門管事官員有才不勝任妨廢政務者有肆為貪酷虐
害軍民者聽爾體察得實輕則量情黜罸重則拏問如
律應奏請者參奏處治欽此欽遵臣到鎮以来於今再
歲其於地方之事敢不責已而先身又須屬吏之賢相
與共成而恊理顧人才自是不齊而邊遠尤難責備臨
其上者舍短取長惟當器使在於下者圖新改舊或可
善終臣未嘗輕薦一人不敢輕論一士務久之以竢其
定於行處以考其真至於妨廢政務肆為貪酷真跡顯
著應挐問者不敢不行黜罸應奏請者若雲南布政司
等衙門布政等官許淳等近據布政司呈為預處考察
黜調官員以防姦弊事所司實秉一鑑之空而皇上已
明萬里之見矣楚䧺府同知蕭澄違例擅取兵夫假差
私受賄賂白鹽井鹽課提舉司提舉陳元憲詐稱應朝
斂錢擅離原職回籍臣已參奏未奉明旨廣西府知府
張縉横挑玀賊釁開而不復支持暴斂土民事發而遂
自逃去該臣行查另奏外查訪得尋甸軍民府知府戴
鰲在任之時衙門脩理雖有蹟而冒破之弊甚深盜賊
緝挐似有功而牽攀之利無筭詞訟既行罸贖分外豈
是官收錢糧常被加徵就中每多私入且納賄有黠奴
戴益以代其手而招賕又姦吏張本全以中其心因黠
奴占娶民妻而致讎其親夫馬輝斃於捶楚之下因姦
吏抽分料價而假禍於别犯任亥羊得等死於囹圄之
中及查本官自正德十三年冬給由去訖今二十箇餘
月未回其他任内贓私人命事形告訐官與彌縫方在
追求未容悉數本官不顧公座久虚水程久悞豈獨遷
延畏避或將希企陞除臣惟本官給由不即依限回任
設有寸長可取已為妨廢政務况如此之人乎任内贓
私人命告訐在官但有一事是實已見肆為貪酷况如
此之夥乎彼若仍得遂其姦謀人將復何畏乎國法如
蒙乞勅該部再加詢察如果與臣議合亟將本官革職
為民或照考察不謹事例行令冠帶閒住另選他官来
管府事仍候雲南按察司將其任内各項情節勘問施
行庶政務可漸脩明兇貪亦知警懼幸甚緣係處治給
由久不回任貪酷官員事理未敢擅便為此具本差承
差楊岐鳳親齎謹題請旨正德十五年閏八月初一日
議剿草賊疏
題為積年草賊嘯聚山林刦殺人財攻燒村寨等事正
德十五年閏八月十四日准兵部咨為積年草賊嘯聚
山林刦殺人財攻燒村寨事該本部題該臣等會題本
部議擬本年七月初一日奉聖旨是這十八寨強賊聚
集人衆攻燒村寨刦殺人財地方十分受害吳便張縉
都著巡按御史提了問何孟春等議奏地方事情執持
兩端含糊不决好生有負委託着上緊會議停當奏来
定奪如或仍前怠玩致誤事機罪有所歸欽此又為地
方賊情事該本部題該刑科都給事中劉洙具題本部
議擬節該奉聖旨是這邊方賊情節年鎮巡等官因循
苟且不遵成命處置欠當本當查究但俱已遷官去任
了都饒他撫剿事宜已别有旨着何孟春等會議具奏
欽此欽遵各咨到臣案照先今會題去後行據守巡臨
元道參政等官鄧相等呈稱本年三月二十三日該原
委備禦巡捕指揮等官李遵等各選調附近軍民兵夫
跟随各職至彌勒州添撥本州并路南州民兵各領帶
於構甸者圭山等處將招撫告示差令把事李和等齎
進曉諭各賊不容入寨又督據巡捕指揮查俊等陸續
挐獲路韈卜寨賊人一名阿旦法果寨賊人二名者柰
者寧言者龍寨有名賊首一名張七各寨有名縦賊窩
主二名王仲明楊清賊屬二名黑都等審實起解并獲
到贓牛一十一隻無主識認發州賣銀三十一兩支給
兵夫行糧四月初四等日廣西府署印通判王鐈師宗
等州土舍龍節等豆温等鄉千夫長自那等各領帶民
兵到来初九日責令通判王鐈督領前進該本官呈稱
十二日至莫索甸劄營是夜瞭望法果路韈卜寨俱有
火光燭天次日發兵出哨龍節自那等兵夫自為一哨
義官趙琛番洪段一青等兵夫合為一哨土舍昂繼先
秦昇楊廷秀楊志明何志聰等兵夫為一哨領齎告示
前進法果等寨挟撫見得各賊百十餘家燒毁不見賊
人有番洪昂軒等同自那等行至路韈卜寨箐内遇見
騎步三百餘衆擁来拒敵我兵奮勇向前抵鬭各賊方
纔退遁有昂繼先秦昇何志聰等因見日晚林箐深密
不敢妄入各兵復回將高頭甸陸油木頭革三寨房屋
盡行燒燬於附近箐内摉獲賊屬二名口普的等帶回
本營十四日不料龍節自那等志在貪得見各寨不燬
不能大有所獲輒自解散逃回以致廣西彌勒路南等
處兵夫不肯前進等因具呈職等暫令本官掣兵回州
將龍節自那等行廣西府提問賊人問報外議得該府
彌勒州十八寨地方四面山大崖陡中間林密箐深又
有盤江險溪急流衝遶其下上下聯絡二百餘里所聚
賊徒不止三千餘人倚險負固據為虎窟膏腴田地不
屑耕種惟恃夷性打刦不納公家賦稅不服官府管束
鄰近臨安府所屬建水阿迷寧州通海縣澂江府所屬
路南江州等州縣軍民莊戶無不被其殘害先年節經
動調兵夫征勦為因巢穴廣險各賊易於藏沒調来兵
夫㒺知彼處路徑險阨反被損傷致遺失事之累兵夫
回後復出大作譎詐多端累撫累叛無可柰何近自正
德十三年三月以至於今仍又大肆兇惡動則千百為
羣少亦不下三四百輩或在本州地方或過前項府州
縣界甚至深入臨安府經由大路逼近府治三二十里
張打旗號吹動響器刦殺人財攻燒村寨哨堡殺死官
軍民兵搶奪官馬靡所不為以致寧州婆兮鄉沿至建
水州大曲江豐樂等鄉阿迷州部沼等處挨連&KR1083;江一
帶地方上下百有餘里莽無人烟田糧地土盡生草木
人民俱各逃移糧差無從措辦其餘隣近地方各亦時
懷驚惶朝不保暮雖處太平之世猶居離亂之鄉似此
罪惡滔天神人共怒職等親詣地方差人撫諭不容入
寨進兵挟撫又行拒敵若非動調大軍勦捕將来釀成
大患殆不可言合無趁今預積糧草將正德十五年分
有司夏稅内量派折色銀兩若干解赴廣西府收貯倘
數不敷動支臨安府庫收庫臨安衛節年屯糧折色銀
兩委的當官員領齎糴買在倉收貯又行令附近建水
路南阿迷寧州通海江川州縣亦各存留稅糧本色或
將預備倉榖碾米以備守把或征進兵夫支用等因到
臣看得賊不可撫則兵决當用兵調既多則糧費益廣
惟先事而有備斯乘時而可為各官所議與本院前此
所行緣由大抵相同除批仰都布按三司查議呈奪外
會同鎮巡衙門議照前賊惡已貫盈法當誅滅但恐各
該村寨雖稱俱係賊巢中間豈無良善各該夷玀雖稱
不聽撫諭向後或知悔改查得先年節該欽奉詔書各
處強賊嘯聚為非詔書到日官司出榜許其自首有能
擒捕首惡并黨𩔖首官照例陞賞仍量給犯人財産欽
此欽遵外今十八賊寨若不再為審處遽爾加兵烈火
所延玉石難辨大軍所過雞犬不寧且前賊寨分地方
險遠林箐深密道路﨑嶇東則建水阿迷二州西則寧
州婆兮村并盤江上中下三渡北則路南州母丈矣與
其壤土相接豆温鄉竹子箐尖山小明凹梁王山龜山
口等鄉村寨近年勦未盡餘賊與其唇齒相依彼知罪在
不赦天兵下臨未免先期潛遁或相窝蔵或相勾引同
惡相濟實蕃有徒相應仍出榜文備開恩詔定委的當
官員齎捧親抵其地再加撫諭曲指回生之路大開宥
死之門庶冀自新得全醜𩔖又經案行布政司備將奉
到恩詔書寫大字榜文數道責付今定委官指揮張鎧
顧浩千戶何經繆俊量帶軍兵防護張鑑顧浩前去廣
西府彌勒州着落各該土流官舍并訪取慣熟鄉導諳
曉夷語之人令其指引直抵各該村寨將榜文張掛俾
其革心向化各將寨内有名強賊送出將原殺死人命
燒燬房屋照俗陪償搶虜人畜退還給主寨中賊屬取
具不致再行聚衆搶刦殺人重甘死罪結狀通行繳報
何經繆俊分投前去澂江等府阿迷建水師宗等州通
十八寨道路地方張掛曉示豆温鄉竹子箐尖山小明
凹梁王山龜山口等鄉村寨各管鄉村千百夫長通把
人等但有十八寨強賊經過逃避不許窝藏容留就便
擒挐送官照例給賞等因通行去後又據豆温鄉百夫
長阿完男沙者告稱千夫長自那賣陣致使伊父并夷
民阿恕阿者馬卜沙乃阿線楊洪等七名被賊伏兵殺死
并虜去盔甲鞍馬及何志聰等各告到臣看得節次賊
情已往者不為不大將来者尤有可虞竊恐四月十三
日之事被賊殺死兵夫虜去盔甲鞍馬未經告理不知
幾何而二十三日以後至今強賊復出搶虜又不知有
幾次前項賊勢猖獗如此虐燄不可復邇天誅不容無
加該道守巡等官若不及今處置之際專在地方急為
調度使得消弭將来罪必有歸悔無所及又經案仰三
司即行該道守巡兵備管糧管屯并統兵都司查照先
次批行事理作急會議定擬某人某人分詣各處殫心
竭力一一處置糧食務無匱乏之患軍兵務得布置之
宜設何方略可以撫出賊衆有何計策可以殄厥渠魁
要害於何早加防守鄉導於何早加招集有罪人犯被
害鄉村早加勘處等因行據都布按三司各將查議處
置兵糧等項緣由具呈到臣議照兵備副使吳便等四
月内挟撫前賊領帶官民兵夫四千有餘不能得其欵
服今次委官齎榜前去并守巡兵備官又復親詣住守
挟撫若亦止是前項兵夫彼賊積習兇頑必將仍前抗
拒徒延歲月有悞事機且撫不服則勦當繼糧既蓄則
兵可徵又經會同太監史泰牌差雲南左等衛所官舍
王昂等將今議定選調各府州縣衛所官軍民兵照數
揀選武定府先調民兵五百名尋甸府五百名霑益州
五百名新化州三百名羅次縣三百名嶍峨縣一百名
易門縣二百名定遠縣二百名亦佐縣一百名舊越州
土舍海潮下五百名并恊守官軍雲南左衛三百二十
六員名雲南中衛三百員名曲靖衛三百六員名越州
衛五十二員名宜良所三十六員名俱令各該漢土官
舍目把人等管領跟隨左參政鄧相副使王忠都指揮
同知方仲方略於六月十二日起程前去各隘口住守
相兼挟撫其餘俱要置備鮮明器械在各衙門時常操
練聽候調用庶使軍威振揚首惡不容逃遁地方知警
餘黨得先解散等因通行去後續據委官雲南右前二
衛指揮張鎧顧浩呈稱各職於本年六月初九日起程
詣廣西府并彌勒州本月二十七日行據本州申據老
人王惠王志聰等呈稱領榜前去督併百夫長龍經前
進十八寨法果路韈卜高頭甸維所等村寨張掛撫諭
與賊首阿勿者特等打話各賊說稱可將有職人員當
我每寨上纔將現在贓牛馬匹人口退還若要有名賊
首送官如今我每已盟誓了還要添人難以挐出等語
惠等再三撫諭各賊堅執前言不領榜文不聽撫諭誠恐
傷害性命只得回還等因本年七月初一日又據廣西
府經歴司呈據把事段竜五李文善呈依蒙前去彌勒
州着落土舍昂繼先火頭楊義等進法果等寨撫諭各
賊勢衆不容入寨口稱將你府州官吏通把四五人當
在我們寨上我好陪賍若要挐人我每只要人多半箇
不與等語不肯領榜不聽撫諭及探得各寨強賊聚衆
為惡誠恐傷害各役只得回還等因申呈到職尤恐不
的會同廣西府署印通判吳奎牌差本府巡捕土官照
磨高世安親詣十八寨覿與強賊打話撫諭若肯聽撫
將阿勿等挐獻送出如仍前不服亦要從實回報去後
各職親詣彌勒州公同署印澂江府通判王鐈又行會
差土舍昂繼先百夫長龍經義官趙林楊瑞老人李友
也王仲和等齎榜前去張掛再行撫諭續據高世安呈
稱督併原差老人百夫長與續差義官人等到於羊白
寨令龍經村民阿歹者方進入十八寨内路韈卜等寨
與賊首阿勿者特阿俗等打話將榜文緣由撫諭當被
阿勿者特等說稱先已有二次来撫我每决不聽了衆
賊聚集呐喊要来羊白寨捉挐職等有阿歹者方走報
職等知會當被強賊隨後赶殺職等一同奔命走回等因
到職又據義官楊瑞趙林老人李友也王仲和等呈與
高世安相同看得十八寨強賊累經撫諭却乃冥頑梗
拗不容差人入寨不領榜文倚山勢為險惡聚強衆以
成羣出入刦殺全無畏懼各村人民時懷憂恐若不預
為裁度未免貽患地方等因到臣除批仰布政司行該道守
巡兵備并統兵官查照計議外又據守巡兵備統兵官參政
鄧相等揭帖禀稱七月初十等日土舍秦昇等擒獲強賊者
速等九名口土舍祿世爵擒獲強賊者魯等四名斬獲首級
三顆獲到馬一匹署印通判王鐈等擒獲維所寨有名大賊
首阿革并餘黨一名及斬獲首級二顆報禀到臣查得别卷
為地方事正德十一年二月内准兵部咨該戶科給事中劉
洙奏前事該前巡撫雲南右副都御史王懋中會行都布
按三司并該道守巡兵備官計議呈詳去後未報該臣
查出為照本院文卷山積簿書塵委事非官吏親交三
司掌印并分守官交代不一情猶可諉兵備副使吳便
帶管分巡乃無一字照舉致臣前此失查重覆會題俱
合有罪除兵備官候事平别議該吏查提外又經會行
三司守巡兵備統兵官鄧相等拘喚齎榜入寨人員到
官查審強賊阿勿等如果節次撫諭負固執迷不肯聽
從有如指揮張鎧等所呈相應勦捕即便會同計議𠞰
捕日期原調聽候軍兵應否依數調用惟復量行選調
若是賊勢衆大守禦軍兵數少原調軍兵必須全調不
敷之數應否於附近土官衙門選調諸夷象馬凑用就
行議處停當具由呈奪務要謀出萬全機無一失撫勦
之後合用防護守禦等項事宜亦就查照劉給事中所
奏一一處置停當以憑具奏毋得苟且等因通行去後
續據雲南按察司呈為預處考察黜調官員以防奸弊
事該臣批仰僉事潘&KR1948;暫管臨安兵備去後又據委官
雲南左中二衛千戶何經繆俊呈稱六月十一日前到
澂江府將榜文給發張掛曉諭行據該府經歴司呈稱
查得該府河陽縣地方梁王山竹子山尖山三處先年
勦捕之後尚有賊黨阿邦革等在彼勾引十八寨強賊
出沒搶刦正德十五年四月内奉上司明文將阿邦革
奴革阿未等斬獲首級備申撫巡衙門餘賊近聞調兵
俱已赴府告納糧差安插訖本月十三日前往路南州
行至地名黃草壩哨探得哨下河内有船二隻當令哨
頭必八哥舖司俞寬等將船扛擡在哨十四日到州據
該州回稱管下小明凹大尖山竹子箐梅子箐蘆柴箐龜
山口末舊母丈矣等村先有羅雄等州邑市等縣強賊
在彼潜住與十八寨相通刦掠近聞調兵亦各赴州告
認糧差安插訖二十日前到宜良縣所地方撫諭該縣
回稱查得尖山明凹梅子箐蘆柴箐係路南州該管村寨
附近本縣四五十里俱先年及今為盜其清水塘良盜
混居等因又經備行巡捕千戸劉昂覆查去後二十八
日前到寧州撫諭據本州吏目史欽結状内開土舍禄
世爵私庄惟哈樂阿白等村與十八寨相通為盜如哈
小水井二寨俱善惡相半西龍山址開北二寨俱係賊
阿白寨窩藏那牙寨賊歹等哈樂寨窩藏西龍寨賊阿
古等山母多寨窩蔵維所高頭二寨賊納亨等阿金寨
窩蔵禁非木本二寨賊牛答等阿勿寨窩蔵西黑村賊
阿番等俱十八寨強賊見今窩藏前項寨内悉皆負固
執迷不服其黑土維所西龍三寨俱係十八寨數内賊
巢等因又據臨安府經歴司申稱除行建水阿迷二州
查勘徑自回報守巡兵備衙門轉呈外其豐樂大小曲
江等鄉村寨鄰近盤江一帶逓年節被廣西府十八寨
強賊聚衆過界刦搶今蒙調兵勦捕鄉民得安緣由到
職具呈守巡兵備官查勘外本職訪得寧州土舍禄世
爵雖曾擒斬賊犯首級解官其十八寨強賊逃避本州
地方者多見在各寨日則登山瞭望夜則宿歇架格山
洞等因具呈到臣批仰分巡副使王忠即會分守并統
兵官務要根究明白回報使異日無僣賞濫刑之非庶
官府有收功責效之實去後據參政鄧相等呈稱會議
得廣西府彌勒州管下十八寨強賊阿勿等據險恃強
嘯聚累世刦殺相繼百有餘年其鄰近臨安澂江等府
所屬建水阿迷寧州路南通海江川等州縣及本府州
構甸等處地方無不被其殘害先年敵殺官軍具奏撫
捕竟無全功養虎貽患遂至於今千百成羣徤馬強兵
横行境土刦虜焚殺殆無虚日商賈絶其往来軍民不
保生理錢糧被其縻費子女擄為囚奴逃移漸多糧差
失誤邑里蕭條呻吟不絶累撫累叛莫敢誰何此盛世
之所不容而必討者近奉撫鎮巡按衙門具題隨宜撫
捕仍體朝廷好生之德不忍遽爾加兵案仰各職量帶
官軍先行挟撫大書榜文差官曉諭令其獻出首惡陪
償搶刦財物給還虜去人口免其族𩔖更獲生全正當
革心向化束手聽命却敢仍前負固不容進寨輕拒榜
文及累差通事前去打話曲為開導示以王法挟以軍
威反行兇逆率衆赶殺執迷不反近該通判王鐈挐獲
賊首阿革解官阿勿等仍敢揚言報讎擁衆攻城以致
地方人心驚疑震恐若不大彰國法早為殄除何以警
示諸夷消弭後患但賊勢強大巢穴廣險功難速成糧
餉必須多積軍民兵夫夷兵象馬必須俱調方可舉事
大約軍馬糧餉齊集雨水瘴癘亦消聽候明文刻期進
勦如其首惡就擒餘黨投首亦就撫處然後班師事平之
後應該更置防禦事宜另行呈議庶進兵無苟且之為
而成功有永久之計再照寧州等處土舍禄世爵等窩
藏強賊稔惡不悛亦合議處以消後變等因到臣行據
都布按三司掌印官都指揮使劉宗仁左布政使方璘
按察使陳洪謨等呈稱前項強賊猖獗肆行刦殺無厭
每當撫諭負固執迷既欲赶殺委官且又揚言報讎全
違人道蔑視天刑極惡窮兇人怨神怒况奉欽依事理
得預撫勦機宜及今剪除勢不容緩添兵益糧相應查
照原議處置其餘事情似難定執俱候臨期相機行事
等因備呈前来俱經會行外今准前因除備咨内題奉
欽依事理通行欽遵外會同鎮守雲南并金齒騰衝等
處地方兼提督銀場内官監太監史泰巡按雲南監察
御史陳察議得天地之化由肅殺以成歲功帝王之道
以威武而輔文德義存禁暴情豈佳兵廣西府彌勒州
十八寨強賊阿勿等不受所司約束不供本等糧差聚
衆即刀槍自隨出山即搶殺為事遠近地方被其蹂躪
往来道路為之阻塞胎禍階亂閱世積年暴戾恣睢呌
囂揮突惡㒺不極罪無有加臣等特念蠢爾蠻夷𩔖同
禽獸仰思皇上招攜懷遠之意俯顧微臣保境安民之
心不敢為不教而殺之誅故常盡先撫後𠞰之慮彼羅
雄舊越州邑市縣等處解散之衆幸自各從安插得保
生全則此寨中冥頑之徒既堅不聽懷徕豈容曲宥使
復虎貽反噬疽成内食决為剿計良適其時其他别卷
元兇亡命窩主今方誘之效順安其反側若懷異志又
在臨期或當破竹之餘自有壓卵之勢所貴三軍司命得
人為先將領得人戎務可濟左參政鄧相副使王忠僉
事潘&KR1948;都指揮方仲方略經營之久者已閱三月奔走
之勞者常環數州形諸文移頗有成算臣泰近因鎮守
缺總兵官已故黔國公沐崑原領印信符騐旗牌俱付
收貯相應固守會城慎防叵測臣孟春少竢催督糧足
兵齊相應親詣軍前調度區處為此除再申明案仰三
司轉行各官通行附近賊巢各該軍衛有司等衙門先
將賊人緊關要路江口差撥官兵人等用心守把如有
船隻即便撤去晝夜哨瞭毋容逃出仍曉諭鄰境鄉村
夷民使知只將十八寨法果等寨勦捕其調到官兵俱
已戒飭必不擾害各無驚疑若遇賊人逃出經過能就
捉獲送官一體給賞若勢重難擒即便星飛報知該地
方把路等項官兵追捕毋得黨助為惡因親縱放受財
隠藏或妄挐平人自取重罪一面移文調取先次定擬
各府州縣衛所㨂選聽調官軍民兵武定府民兵三千
名尋甸府二千名元江府一千名景東府一千名蒙化
府五百名鶴慶府五百名霑益州二千五百名姚州二
千名北勝州七百名鄧川州五百名劒川州五百名安
寧州二百名鎮南州三百名馬隆州三百名順州三百
名南安州二百名大姚縣一千名亦佐縣四百名嶍峨
縣四百名雲南縣四百名廣通縣三百名雲南在城右
前後廣四衛官軍共七百員名六涼衛一百八十員名
越州衛一百員名楊林宜良二所各一百員名安寧易
門二所各五十員名各委土漢官指揮千百戶同知知
州知縣土舍人員張鎧等并高鳳等各管領俱該僉事
周愚督率於東西北府州縣地方進入會同各官分為
三哨一哨左參政鄧相都指揮方仲由路南州拖白村
進入一哨副使王忠都指揮方略由彌勒州火莫龍村
進入一哨僉事潘&KR1948;帥指揮馬昇等由寧州婆兮村進
入仍嚴戒飭不許擾害經過處所及鄰近賊巢鄉村亦
不許於中途退遛不進剿捕之時若獲原被虜良人男
女俱要送官審實給主與有功者一例給賞如有違法
并貪功故殺良善及透漏消息賣放正賊臨陣不行齊
力奮勇畏縮退避不聽調度輕率妄動致悞事機者定
依軍法從事三司領兵官員查照施行若各路所統官
兵有不勾用者作急具呈定奪仍先籌畫萬全之計布
置停當刻期並進直𢷬巢穴務在一舉克捷首惡無遺
黨𩔖悉殄以安地方人民若官軍人等獲有功次就便
驗實給賞記錄事完繳報凡百進止機宜并案驗該載
不盡者悉聽各官臨事之際隨宜應變而行尤須審察
下情恊同商議俾兵不徒勞糧無虚費功成之日自有
公論毋得偏執已見不詢衆情坐視違延重貽後患不
便守巡官仍查前項附近撫處過賊寨地方若無窩藏容
隠兇惡有名強賊不必摉捕若又中變助惡與法果等寨
一體施行其合用糧餉并隨營賞功銀兩等物布政司
掌印官并右參政晁必登作急措置支給外查得臣泰
節該欽奉勅諭内開凡有軍機夷情等事須與總兵官
及巡撫巡按三司等官計議而行欽此臣孟春節該欽
奉勅諭内開但有賊寇生發即會同鎮守總兵等官同
心計議量調官軍設法撫捕毋令滋蔓欽此欽遵及會
同巡按雲南監察御史陳察參照外切緣前項盜賊已
經兵部題奉成命隨宜撫剿及查弘治十三年剿捕竹
子箐正德二年剿捕豆温鄉七年剿捕安南長官司賊
人俱係一面剿捕一面具奏蓋以雲南至為險遠去神
京則萬里離外國纔數程地迥天高苦封章之難達風
吹草動慮仇虜之易聞近日鎮守既缺總兵先年巡撫
實兼軍務今非昔比事與勢違臣等竊惟皇上責臣等以
執持兩端含糊不決欲臣等知惟斷乃成之功諭臣等以
奏来定奪又曰如或仍前怠玩致誤事機罪有所歸欲
臣等知不從中制之義臣孟春職專統御主謀弗臧
實負萬罪緣係動調官軍勦捕盜賊事理未敢擅便為
此具本差承差李如松齎捧謹具題知正德十五年閏
八月十七日
何文簡䟽議卷六
