何文簡疏議卷四明何孟春撰
議國課疏
題為議處國課以安邊民事臣惟天下之事有利必有
害論事者不可不知利與害事之利害一寡或一多知
利害者不可不酌寡與多今日雲南地方之有銀場或
謂當開或謂當閉謂開者曰利謂閉者曰害謂開者曰
此國課所係近來礦脉出雖不多而有礦夫包賠糧銀
又有夫丁乾認銀兩課額巳定若何閉之此則所謂利
也謂閉者曰朝廷富有四海豈賴遐荒錐刀遺利礦夫
夫丁一皆朝廷赤子春咻夏喣百五十年理在漸摩法
難剜削今礦脉微弱課額不行減除場坑又不封閉乃
使貧軍瘠士賠貱抵鑄十倍所出寧無有負皇上愛養
元元初意此則所謂害也臣切惟利害兩端一寡一多
聽聞人言已略可辨但事干國課當閉當開撫臨之初
不敢自决會同鎮守雲南總兵官征南將軍太子太傅
黔國公沐崑巡按雲南監察御史萬鎡公同都布按三
司官查議得雲南大理等府地方原設新興等銀場九
處原撥各衞軍充礦夫採穵歲辦銀兩除前廵撫都御
史李士實奏減外該軍一萬七千四百四名辦銀三萬
一千九百二十兩節因鎮守内臣差去人員分管各場
招集義夫採穵未免囊槖其間以致歲辦不敷將礦夫
口糧折辦又將各夫餘丁乾認銀兩共補課額大段一
歲銀場所出不過三千有餘礦夫夫丁折辦乾認乃至
二萬八千餘兩加耗糜費倍之正德六年鎮守總兵官
黔國公沐崑廵按御史張羽以此會奏要將各場照依
福建等處封閉免辦以紓民困仰荷皇上特賜允俞三
四年間地方獲安生靈稱慶正德九年被瀾滄衞軍周
逹妄行奏開旋復科擾害生侵欺弊出正德十三年前
廵撫都御史范鏞巡按御史唐龍以此又將灾異感召
情節建議封閉該部議擬覆題未蒙俞旨本年該鎮守
太監史泰奏乞專任提督以來查得礦夫口糧折辦銀
解布政司者先年因有麗江蒙化寧州浪穹等府州縣
遞年拖欠數多抵鑄之時恐誤解京那借在庫備邊等
項銀共二萬五千餘兩輳解至今未補夫丁乾認銀解
都司者遞年夫丁辦納不前官司追併緊急至於賣男
鬻女破産蕩家接輳補納又被經收人員耗取侵用軍
受横征之苦國無完課之期緣雲南地方土號不毛物
産最少家無宿藏米穀極貴總計一歲之賦税僅周一
歲之供給况邊徼易動夷情靡常事變無形兵糧當預
若使此地無此銀場朝廷决不以千數緡為贏縮而礦
夫得各回原衞操備則得軍一萬七千四百四名口糧
得令有司收積則得糧一萬八千七百五十六石夫丁
得免乾認銀一萬三千一百餘兩以備仰事俯育則得
各遂生理恩感昊天歡騰異域然則銀場一事閉者為
地方弭害其指甚夥開者為公家營利能得幾何以事
之利害言之閉者反足為利開者適足成害以利害之
多寡言之閉者所弭之害多而所喪之利寡開者所得
之利寡而所貽之害多此前此鎮守撫按所以踵陳封
閉之奏而該部具覆力主其說盖酌寡量多惜大略小
體國者當如是也臣愚於是既知利害多寡之實今日
耳聞目擊益騐不誣敢不復為皇上言之皇上下之該
部備查詳議必有以騐臣之言為不誣矣或曰奉公行
法惟貴得人利無小而可棄害無大而不可去天下無
不可處之事財源無終可塞之理臣願乞將原撥軍充
礦夫一切查革各照原伍操備差使將原擬口糧亦各
免派行令各府州縣量徵折色通解布政使司聽作備
邊并營建宫室支用將九處銀場判山窩村廣運寳泉
四場先年因而礦脉除豁訖新興南安白塔白崖黃礦
五場查照近規鎮守衙門行令三司掌印等官於各府
州選委廉慎勤能佐貳官場各一員管領人工採穵砂
礦辦納國課若原開峒口礦脉衰微不勾辦納聽令查
勘附近新開處所一體採穵衰微處或少不足發旺處
或當有餘雖難拘定額數務要儘數納解庶上收天然
自有之利下免主者取盈之害如各委官敢有侵欺科
擾隠匿借貸夤緣交通情弊該道守巡官訪察拘提參
呈究治罪犯甚者奏聞區處實此地興利除害之一大
事也臣不勝拳拳伏冀聖明垂憫遐荒幸甚緣係議處
國課以安邊民事理未敢擅便為此具本差承差陳起
鵬親齎謹題請旨正德十四年五月十五日
保襲祖爵疏
題為保襲祖爵鎮守地方事據雲南等處承宣布政使
司呈准本司掌印右布政使許淳咨准本司咨奉臣批
據雲南左等六衞指揮千百戸鎮撫等官申鎧等雲南
府昆明縣儒學生員紀崇儒等軍民舍餘里老董曦等
各連名呈告前事批仰布政司會都按二司查議呈報
奉此行准雲南都司咨查得今故鎮守雲南總兵官黔
國公沐崑五世祖沐英累從太祖高皇帝征伐功封西
平侯洪武十四年奉命平定雲南就留鎮守故族高伯
祖沐春襲爵鎮守故無嗣沐晟以弟襲爵鎮守永樂四
年平定交阯功封黔國公故族曾伯祖沐斌襲爵鎮守
故族叔祖沐琮襲爵鎮守故無嗣沐崑係族姪孫襲爵
鎮守今正德十四年六月十八日病故沐紹勛係嫡長
親男應該承襲公爵等因到司會同雲南都司都指揮
使劉宗仁按察司副使史良佐等看得各呈告情詞内
稱雲南僻在遐荒少沾王化蠻夷習性易動難安自洪
武年間西平候克復之後奉命鎮守繼世平定交阯進
黔國公賜給誥劵子孫世襲沐琮襲爵鎮守因故無嗣
沐崑係伊姪孫彼時雲南闔境土流官舍夷羅軍民告
保奏奉欽依承襲公爵就彼掛印鎮守至今二十餘年
地方寧妥軍民信服今既病故伊嫡長親男沐紹勛見
年一十六歲讀書知禮乞照弘治九年黔國公沐琮病
故保襲沐崑事例議奏留鎮以安地方一節具見人心
有繫物望允歸况沐紹勛係沐崑嫡長親男别無違礙
應該承襲合無采衆人告保情詞仍查先年承襲事例
代為奏請就彼襲爵鎮守便益等因備呈到臣案照先
為前事已經批行查議去後今據前因會同鎮守雲南
并金齒騰衝等處地方兼提督銀場内官監太監史泰
巡按雲南監察御史萬鎡議得牧帥之臣民之司命沐
氏父子今歴六代留鎮雲南最久雲南地方凡數千里
仰知沐氏最深盖其家聲足以彈壓蠻夷其勛舊足以
撫綏邊徼九重之腹心不容輕寄一道之鎖鑰必擇攸
司然則列聖於沐氏特令繼世鎮守雲南而先皇於沐
崑又令就彼承襲公爵廟謨深遠睿眷優隆朝廷收久
任之功荒服受永安之福盖有在也沐紹勛係沐崑長
子夫人樊氏所出年未及冠衆皆曰賢今日之事父亡
子繼國朝恩典豈俟臣言而闔境土流官舍夷羅軍民
生員里老人等衆口一詞赴臣告保既經三司官查議
呈報不敢緘默代為奏請伏乞聖明裁處地方幸甚緣
係保襲祖爵鎮守地方事理未敢擅便為此具本差舍
人吴金親齎謹題請旨正德十四年七月初二日
地方疏
題為地方事准兵部咨該本部題職方清吏司案呈奉
本部送兵科抄出鎮守雲南總兵官征南將軍太子太
傅黔國公沐崑等題據臨安府申據建水州申據河底
等寨里長阿者等狀告有祖相繼守把交南隘口後有
交南管下土舍刀祝前來本州該管大判山鄉河底大
小五邦寨侵占住坐告蒙差官趕散到今正德十二年
内被伊孫刀蘭倚惡勢衆領帶交人復來起盖樓房數
十間築打土城約有五里時常領人各帶器械科害良
民及據臨安府納更山巡檢司申稱被火頭李石革將
該管大小五邦二寨并蒙自縣地名五邦衝阿愛夷苴
鄭冲三寨地方廣受金銀棋沉等香盜賣與寧遠州土
舍刀蘭招集交人在彼住盖九架大樓築砌土城排柵
深溝又占本司蠻貼等二十餘寨刀蘭專聽李石革并
逃民張福榮唆撥聚調交人過界暗殺果桶寨抄搶人
財及令人分投齎報雞毛木刻上寫本司大小村寨若
不順從定在日下統兵殺害望差官軍調集附近土官
土舍勇夫人等擒拿解官等因節行據守廵該道兵備
等官吴便等呈將委官前去撫諭刀蘭等不服緣由勘
報前來議照安南國夷人刀蘭等越境侵占臨安府所
屬五邦等寨地方起盖樓房築立土城擾害邊民甚至
殺虜人財抗違撫諭情罪深重法當殄除案行分守分
巡兵備等官吴便等前往臨安地方督同府衞官員措
置糧餉并行撥去守備及沿邊衙門官軍土兵嚴加操
練防守關隘振揚威聲仍調臨安所屬附近土兵行委
的當漢土官舍人等統領前去相應去處駐劄先將朝
廷恩威及逆順禍福曉諭刀蘭刀謹刀貢等并我境脅
從夷民令將殺搶果桶寨人財并殺死蒙自縣皂隸張
英等及拖欠糧差并逃民張福榮等逐一查處應賠償
者依俗賠償應退還者照數退還并將拖欠糧差交官
送出張福榮等治罪不許仍在我境占住各寨速回彼
國保全軀命若刀蘭等不聽撫諭或敢抗拒我軍即宜
添調官兵星馳呈報相機擒勦候事寧之日并查原設
巡河并箇舊哨堡官軍革去緣由即今應否照舊添設
通行呈報等因各具本題奉聖旨該部知道欽此欽遵
通抄送司看得奏稱安南國夷人刀蘭等越境侵占臨
安府所屬五邦等寨起盖樓房築立土城殺虜人財擾
害邊民等情巳經各官會議行委守巡等官前去撫諭
相機擒剿别難定奪况雲南去京師萬里邊夷事情尤
難遥制合無本部行文鎮守等官黔國公沐崑等會同
三司官從長計議隨宜撫剿惟在邊境保固釁隙不生
斯副委託如或處置乖方致惹邊患咎必有歸將議處
過事宜及地方有無寧息緣由具奏查考等因題奉聖
旨是欽此欽遵備咨會行鎮守太監三司等官一體欽
遵施行等因到臣案照先為前事該前巡撫雲南右副
都御史范鏞會本具題去後續據整飭臨安兵備帶管
臨元道雲南按察司副使吴便呈會同分守本道左恭
政朱應登行據臨安府牒呈行准本府掌印知府朱琉
關會同臨安衞指揮孫璽調取建水阿迷二州納樓長
官司等處及借撥臨安衞旗銃鼔手等共二千五百名
行令土官副長官普銓帶領本部下兵一千名為前哨
通判李宥千戶侯璋帶領五百名為左哨吏目王徵百
戶孫銳帶領五百名為右哨職同孫璽領五百名為後
哨於正德十三年十二月初一日起程前去撫諭本月
初三日到於河底阿土寨傍駐劄差據本寨火頭刀板
同應捕老人趙仕良等探得刀蘭將五邦左近隴墩蠻
昧等寨黑脚夷民聚集五邦要行抗拒不服聽撫各職
會議得阿土寨離五邦尚有三十里遠且在河外敵情
難以遥測即於初四日移兵於五邦對過阿邦寨下阻
河劄營差據阿邦寨火頭刀供探得刀蘭望見官軍衆
盛畏懼帶領黑脚百餘駕船十隻夜遁五邦城内夷民
俱各逃躱初五日遣趙仕良等帶領兵夫追至蠻引等
寨各寨堅閉聲言刀蘭與刀貢等聚兵於蠻板欲回敵
殺一場方去趙仕良等不敢前進又探得各寨夷民或
四五十人或百十人俱披帶盔甲聚於山箐撫之不出
各職會議得非渡河則兵士芻糧無所資樓不可拆城
不可平河外夷民亦不可服非兵多有援則河不可渡
又調到土舍普顯兵一千名土舍龍星兵八百名於對
河要害路口駐劄職等旋斫木植編成簰筏於初七日
領兵渡河逼近五邦左右山頂劄營將刀蘭積下芻糧
給散未支行糧兵夫以為久住之計然後遣李石革弟
阿得同趙仕良等前去各山箐再四撫諭得原住五邦
巳故里長刀愠之姪刀甫等到職報稱刀蘭遣伊弟刀
謹潜來探得官軍復增與刀貢等帶領妻小并親信黑
脚百十餘人從蠻板登陸路經懶枕寨去交南綏阜州
尚有一日之程彼處山高箐大不知所止的處蠻板蠻
引蠻貼等寨夷民俱各逃躱一空又差據龍星手下心
腹人拐他等亦探報相同即每日分撥兵夫二千名將
刀蘭所盖大樓九間拆倒燒燬原築五里城牆盡行穵
平城内但係黑脚所住房屋亦俱燒燬其蠻板寨原係
刀貢所據蠻引寨係刀謹所據蠻貼寨係刀蘭妻所據
上下聯絡各有大樓排柵復遣老人趙仕良趙仕均李
質李仁等各領兵百名帶同刀甫前去將各寨樓柵一
一燒燬訖又遣熟識人前去招得刀蘭原占建水州蒙
自縣納更山等處各寨火頭六虎卜害伊泊等諭以逆
順禍福各給告示下帖照舊於原管衙門納糧當差不
得再聽刀蘭所立管寨即苴科害又將刀甫立為五邦
寨火頭招撫本寨夷民復業仍禁約如遇刀蘭復來即
便𫝊報各寨併力驅逐出境毋得容留在寨居住及查
隴墩寨原係蒙自縣地方先為納更山土官巡檢龍震
所占後為刀蘭所據亦給與告示下帖撥還本縣管轄
其黨惡犯人張福榮先於十一月内聞得職等領兵前
去撫諭懼罪自縊身死易銃袁成俱逃伏山箐無憑拘
獲職等要行發兵搜捕慮恐一時拒敵未免格殺反取
妄殺之愆其劫殺果桶等人財并殺死皂隸張英等情
刀蘭既逃無憑追究即今夷民俱已歸服及議得自今
以後備禦巡河官軍民兵并箇舊哨堡相應復設庶使
夷民知警邊報易通各職欲要在彼久住更換火頭取
結回報但兵士多染瘴痢難以久住除領兵回還及差
趙仕良等在彼催取各寨火頭結狀另行等因備呈到
道續據臨安衞經歷司呈奉本衞案令准掌印指揮使
孫璽關同前事會同分守本道左參政朱應登看得刀
蘭之先原係黑脚交人一種宣德初年潜入五邦地方
苫盖草房取討年例其始不甚為害自寧遠州歸併交
南之後臨安府所屬建水州小判山鄉管下大小五邦
六呼僕刺等寨蒙自縣和泥里管下輙它輒玉等五寨
納更山巡檢司管下自大小蠻昧直底蠻王二十餘寨
各因僻處河外與綏阜州境壤相連援寡勢孤日見侵
削成化二十二年間刀蘭祖父刀祝占住蠻昧地方姦
收兄嫂南辦劫虜邊民男婦索取贖命銀兩起盖樓居
虛張聲勢禁絶渡船阻遏邊報為惡多端該前都按二
司兵備副使劉肅都指揮陸卿議奉鎮巡衙門會案督
同指揮千百戸等官撫諭夷民驅逐首惡設誓講和追
認差發地方稍稍得寧但其委官人等止到大石洞口
未嘗一至河底及刀祝既遯之後其蠻昧所盖樓房止
是撫諭火頭刀刺等自行拆毁未嘗一役兵夫是以河
外之民視交人如故有謂中國為寄寓致使刀蘭稔蹈
舊惡竊據地方横征年例擅殺差人方且豎九架之樓
定居築五里之城自衞以致河内隴墩阿邦阿度等寨
俱各被其侵占逆其心志何但無將今知府朱琉指揮
孫璽克承委命奮勇直前倡率官兵徑趨河底既分布
各官會哨以為先登又動調普顯民兵以資後援故刀
蘭始則伏兵觀望尚懷覬覦之心繼乃駕船逃走隂奪
貪狼之魄然後旋捎木筏再渡河外散遣兵夫劄營山
頂拆其樓而火之為煨燼毁其城而平之為瓦礫動經
旬日遂克成功其一行支費則借助於石屏州賊贓之
羡餘其在彼芻糧則取給於刀蘭寨中之蓄積半月之
内所支行糧僅二百九十二石五斗刀蘭所居在五邦
伊叔刀貢在蠻板伊弟刀謹在蠻引伊妻在蠻貼各有
樓柵盡行燒毁蕩無遺植驅逐黠夷旋復境土所據各
官勞勩誠可嘉尚相應以禮奬勸其随行通判李宥千
戶侯璋往來二次不憚勞煩吏目王徵百戶孫銳副長
官普銓土舍普顯應捕老人趙仕良等各能效力亦合
量加犒勞職等又查得先年兵備衙門因各寨地方隔
河窵遠設有巡河千戶二員每月輪流一員率領軍夫
巡視河底遇有交人在彼潜住就督令各寨夷民燒其
房屋驅之出境每遇月終仍取各寨不致隠瞞交人結
狀回報後因差去官員多不得人往往索取年例隨帶
軍夫不能鈐束又行擾害邊民弘治十五年間該前兵
備副使王一言訪得前弊故將巡河官軍一旦裁革始
雖為植禾除莠之圖終不免因噎廢食之弊所據前項
巡河官軍相應復舊但湏兵備衙門慎選的當勤謹官
一員不拘指揮千戶責令量帶臨安衞操軍五十名不
必每月一行但令每一季終務要親詣河底巡歷一遍
冬春之交或二遍如遇刀蘭聚帶餘黨仍前入寇一面
督軍在彼防守地方一面飛報兵備衙門量調兵夫脅
迫出境其隨帶軍人往回以十日為期俱各給與行糧
務要嚴加約束不許似前騷擾村寨事發連坐以罪按
季具結回報守巡兵備衙門查考一年滿日呈請别委
相應官員交代庶地方有備事可責成再照臨安府大
路九十里至倘甸倘甸七十里至箇舊村箇舊村七十
里至它白由它白八十里至隴墩由隴墩徑趨河底則
箇舊村正係軍民客商人等往來入河大路先年設有
軍民二哨每遇河外有警五邦等寨互相𫝊報聲勢相
倚自巡河官既革之後前立哨堡無人控制客商私通
交夷販賣禁物經過其下多被挾取讙然謂其不便尋
亦廢置今軍哨年久漸就傾頽民哨僅存亦多逃散相
應仍前修建合無仍行臨安府衞再行委官估計量工
修理工完之日係軍哨者行該衞選委百戶一員摘發
餘丁二十名係民哨者行蒙自縣編設總甲一名撥補
民兵四十名各帶家口在彼住過常川哨守遇有河外
緊急聲息星火𫝊報仍禁約客商人等不許私下夷方
引惹邊釁巡河委官務要往來點閘内外應援中間有
在逃空役者聽其指名呈禀究治其隴墩一寨原係蒙
自縣地方與箇舊村他白阿邦阿度等寨相為聯絡自
往年納更山巡檢司土官龍震侵奪之後一向被刀蘭
占據今府衞委官既經查勘明白應合退還蒙自縣行
令僉取即苴二名管轄夷民辦納差使萬一刀蘭再行
過河擾害責令結約阿邦阿度火頭人等併力拒敵如
此庶河底居民易於協守河外聲息不難𫝊遞實為安
攘急務等因并原獲犯人李石革問擬充軍招由備呈
到臣查行間今准前因會同鎮守雲南并金齒騰衝等
處地方兼提督銀場内官監太監史泰巡按雲南監察
御史萬鎡議照刀蘭蕞爾小夷偷生外國敢緣醜𩔖窺
伺邊方仍襲頑兇恣為妖孽築城五里以固其穴豎樓
九架以侈其居肆掠遠近人財平呑善良村寨㳙流弗
塞於捧土星火必至於燎原今兵備副使等官吴便等
委用知府等官朱琉等乃能盡心所事兵不血刅役不
貳時因敵之糧成我之勣遂致鴟鶚歛翼狼鼠潛蹤灰
釘計窮飛走路絶樓燬城平而村寨為之完舊人歸業
復而地方為之獲安所據各官前項功勤委可嘉尚處
置各項事宜亦皆停妥除將呈要賞勞奬勸及設立哨
守復撥巡河官軍發遣人犯等項俱依擬施行外緣係
該部題奉欽依將議處過事宜及地方有無寧息緣由
具奏查考事理為此具本差承差杜茂林親齎謹具題
知正德十四年七月二十四日
乞恩會捕疏
題為各省強賊往往越界劫搶大路鄉村殺死人民驚
散百姓逃移負累糧差乞恩會捕起取逃民復業以靖
地方等事准兵部咨該本部題職方清吏司案呈奉本
部送兵科抄出鎮守雲南總兵官征南將軍太子太傅
黔國公沐崑等題前事該本部看得奏稱擒獲過曲靖
尋甸等處強賊阿空宰等俱問擬斬罪内者俄等俱照
例梟首示衆未獲安白阿卦阿尤董文剛等俱行緝拿
參稱霑益州土官知州安慰幼穉無知貪害不檢内致
營火之猜疑外致賊衆之流劫雖稱巳有後功終難盡
贖前罪指揮同知曹夢吉既叨掌印提督欠嚴又為女
壻巧文遮飾百戶劉玟賊至既欠防禦賊去又不追逐
安慰曹夢吉劉玟俱合有罪法當究問右參議劉鶴年
僉事劉瓉各有守巡之寄指揮僉事陳勲金璽知府戴
鰲各有巡捕掌印之責地方有事俱難辭咎劉鶴年分
守之時正係者俄安慰搆讎之始首能建策運謀分散
其衆又與劉瓉督令安慰擒獲阿空宰以除首惡且劉
瓉戴鰲陳勲金璽各能協同右布政使席書以成後功
似俱可贖前罪又看得接管分守右布政使今陞福建
左布政使席書計除方張之寇兩路獲安理釋積嫌之
兵一州不擾貴州守備署都指揮僉事楊仁生擒首惡
以報隣封席書楊仁前項微功俱似可錄被殺副千戶
徐宗生前勇固可嘉死後忠尤可憫量加䘏典以為死
忠之勸席書楊仁量加犒勞用嘉有功及將安慰曹夢
吉劉玟行提到官各問應得罪名照例發落劉鶴年劉
瓉戴鰲陳勲金璽姑准以功贖罪惟復一體提問等因
既該雲南鎮巡官沐崑等會議具奏合無本部移咨都
察院行巡按御史將阿空宰等再審無異就彼凌遲梟
首示衆及將土官知州安慰平夷衞掌印指揮曹夢吉
百戶劉玟提問依律議擬照例發落恭議劉鶴年僉事
劉瓉尋甸軍民府知府戴鰲曲靖衞指揮僉事陳勲雲
南中衞指揮僉事金璽雖稱有功似可贖罪但安白等
係首惡人犯尚未得獲難保必無後患合無行令各官
將安白等設法挨拿務要得獲及將地方事情用心撫
處再無失事具奏定奪及照分守右布政使席書貴州
守備署都指揮僉事楊仁既稱有功合無行移各該巡
撫都御史量加賞勞以示激勸及副千戶徐宗因平昔
捉賊讎恨被賊殺死亦行巡撫都御史徑自給賞優恤
其家等因題奉聖旨是阿空宰等著巡按御史再審無
異就彼處决梟首示衆安白等還著上緊設法挨拿務
要得獲安慰等提了問劉鶴年等准以功贖罪席書楊
仁既有功各依擬賞勞徐宗被賊殺害情可矜憫著給
賞優恤欽此備咨欽遵施行等因准此案照先為前事
該前巡撫雲南右副都御史范鏞會本已將者俄等招
罪及有功失事人員并撫處緣由具題去後本官緣事
赴京未獲人犯行拿未報該臣接管催據雲南按察司
分巡安普道呈稱已將賊首安白阿卦阿尤董文剛捕
獲問擬安白阿卦阿尤強盜得財董文剛共謀者分贓
而不行俱斬罪决不待時具招呈該巡按雲南監察御
史萬鎡詳允監候會審轉詳待報處决間安白阿尤在
監病故委官相埋訖等因備呈在卷今准前因除阿空
宰等并安慰等俱該巡按衙門徑自施行查覆劉鶴年
等俱准以功贖罪席書楊仁應該各巡撫都御史量加
賞勞外行據雲南布政使司呈稱平夷衞千戶徐宗被
賊殺害奉有該部題准給賞優恤事理合無行曲靖府
查支在庫官銀并米給發收領等因到臣批仰於曲靖
府支在庫銀一十六兩八錢内一兩八錢折鈔六百貫
五兩折綵段一表裏作給賞之數十兩并米四石作優
恤之數俱付千戶徐宗家屬收領取具領狀回報間續
據雲南布按二司守巡安普道呈稱曲靖地方路當衝
要先年因劇賊安白聚衆搶奪人不聊生自擒獲之後
夷民知警道路疏通客商鮮截掠之憂村落無劫殺之
苦盜賊頗息地方稍寧等因到臣會同鎮守雲南并金
齒騰衝等處地方兼提督銀場内官監太監史泰巡按
雲南監察御史萬鎡議照安白等今既拿獲前項地方
比舊委頗寧靖别無騷擾但阿尤等尚未得獲除仍行
該道官行令曲靖等府衞宣布德威嚴加戒諭安白等
附近各該村寨人民不許似前為非及責令土官知州
安慰用心巡邏設法緝拿阿尤等解問以安地方不許
仍蹈覆轍故縦殃民外緣係該部議行將安白等挨拿
并將地方事情撫處再無失事具奏定奪及節該題奉
欽依是阿空宰等著巡按御史再審無異就彼處决梟
首示衆安白等還著上緊設法挨拿務要得獲安慰等
提了問劉鶴年等准以功贖罪席書楊仁既有功各依
擬賞勞徐宗被賊殺害情可矜憫著給賞優恤事理為
此具本差承差杜茂林親齎謹具題知正德十四年七
月二十四日
急救生靈疏
題為急救生靈以安地方事准兵部咨該本部題職方
清吏司案呈奉本部送兵科抄出巡撫雲南右副都御
史范鏞奏前事該本部議得自古聖王治世詳内略外
故漢武帝棄珠厓光武謝絶西域皆此意也我朝稽古
定制窮邊要荒皆設長官司以夷治夷姑示羈縻之意
永樂間曾立交阯布政司旋復廢罷今安南長官司那
代犯罪絶滅彼時鎮巡官昧于稽古輕改舊章易土官
為千戶所又不盡心區處驟驅土著之兵遠徙炎荒之
地人情不堪無所控訴事經三年未見完結給事中劉
洙言其不便而都御史范鏞等以為恭議劉鶴年等改
擬溝旁山崗築城必是地勢高爽官軍俱已稱便却又
奏稱軍餘吴友仁等告稱不便要改遷於蒙自縣旁則
是猶有拘執原案不見果斷之意且恭議劉鶴年等所
議止知安南長官司地方可以設所控制外夷不知安
南長官司地方原係夷地難於設所切緣此等更張事
情處置一不得宜不惟不得其用必致貽患地方誠有
如給事中劉洙所言者合無本部行文雲南鎮巡官不
必展轉委官徒具文移務要身任其事從長議處如果
冷水溝㫄山崗可以立所生理安便人情樂從就便依
擬脩築安插文書到彼限半年以裏完畢具奏查考若
是溝㫄山崗與溝相離不遠利害無異人情仍不順願
難以刑驅勢逼就便照依給事中劉洙所言於附近冷
水溝地方相度衝要穏便高阜寬平之處興工修築定
限安插回奏查考若人情不順事有難處别有長策星
馳具奏定奪如或因循鹵莽不恤下情致有逃亡遺患
地方展轉推託經年不决聽彼處巡按御史訪察紏奏
罪有攸歸等因題奉聖旨是這改立軍所事宜還著鎮
巡官選委三司官各一員前去彼處再加審處務要停
當就行興工修築毋致遲誤欽此欽遵備咨前來該前
巡撫雲南右副都御史范鏞會同鎮巡等官案行雲南
都布按三司選委堂上官一員親詣勘處去後續據雲
南布政使司呈准本司右布政使席書咨會同整飭臨
安兵備副使吴便都指揮僉事劉璽親詣臨安府督同
掌印知府朱琉通判周京臨安衞掌印指揮僉事馮登
新安守禦千戶所正千戶樊陣蒙自縣署印縣丞蘇仁
等俱到蒙自縣冷水溝等處會勘得蒙自縣在臨安東
南一百六十五里縣東南二面俱與交阯相接彼此各
以大河上通元江下入蓮花灘即交人關口永樂宣德
年間大軍征取交阯道經蒙自進兵蓮花灘口後廢交
阯以安南長官司那代一支為交人捍蔽近年那代勦
滅鎮總撫巡案行三司等官議要調臨安衞中所官軍
在於響水河築城防禦隨行守巡等官看得響水河山
勢嶮峻緣無築城之址冷水溝偏在西隅且非喉轄之
地惟長官司賊路總會相應建所方將畫圖回報隨有
中所旗軍羅受通等誤聞冷水溝地廣田多意圖便利
指稱原係中所遺址願在此地築城開屯及稱長官司
地無源泉不便等情呈蒙鎮巡奏奉欽依脩築間各軍
號訴以為生理不便言官論列以為死地難居及至行
勘或勘得蒙自縣西地名十八家可以隨處策應或勘
得冷水溝正係隘口相應在此築城以大勢言之蒙自
縣除旁蹊小徑外道路逹於河底其大者有三東路長
官司中路冷水溝正入蒙自西路箐口分判村一支旁
入蒙自與二路總會就三路論之東路長官司最要中
路冷水溝次之西路箐口又次之今除西路外若專在
冷水溝設立城所亦足抵當此路但東路長官司比與
冷水溝尤為衝要不無有失防禦若移城長官司專一
屯守此路冷水溝一路又似空虛内蒙自縣坐落川原
當東中二路正會西路旁會相應於三路緊關去處各
設軍民哨堡各築煙火墩臺一遇有警蒙自城中隨處
可通消息三路皆可策應地勢似利人心亦和等因呈
詳到院批行布政司分守臨元道官會同分巡該道及
臨安兵備等官查勘去後該臣接管催據整飭臨安兵
備帶管臨元道雲南按察司副使吴便呈會同分守本
道左參政朱應登親詣普瓦寨冷水溝等處地方看得
先年交人背叛之後設立安南長官司控據襟喉阻塞
隘口此誠要衝之地封疆之守宜莫急於此也正德八
年因那代不法自取滅亡該前守巡兵備等官議得前
項地方切隣交阯應合防守但因師旅之後夷民俱各
逃亡所遺軍民田土止有三千餘畝地寡人稀不堪設
立縣治相應改設千戶所在彼守禦咨關本司該都布
按三司議呈鎮巡衙門奏行兵部題奉欽依准將長官
司改設新安守禦千戶所修築城堡建立衙門將臨安
衞中所全所官軍摘撥在彼常川防守已為定規後因
委官相度築城形勢或謂長官司山峻地窄不通源泉
難以立所因此改議冷水溝地方議者亦謂其偏在西
隅不係防禦喉轄之地止因其地頗寬平軍堪棲止姑
為遷就順從之圖未嘗信斯言為必可行據斯地為必
可守也職等承委前來督同臨安府衞掌印知府朱琉
指揮孫璽管操指揮李遵署蒙自縣事知縣項美新安
所千戶樊陣等帶領熟知地利屯老人等親詣前項地
方委曲諮訪少得其詳盖臨安府大路至蒙自縣一百
六十里由蒙自縣入交南其路有三縣東三十三里至
李海寨十五里入長官司三十里至曲村四十五里至
小窩則五十五里至阿克骨四十里至祁棲驛三十里
至阿母干臘五十里入蓮花灘近年委官往來河底築
立封堆必經於此此入河之東路也縣南十五里至松
林哨二十五里至冷水溝七十里至花丈驛二十里至
曲白四十里至綠水河先年設有交阯布政司人多經
此今則山箐榛莽人馬難行此入河之中路也縣西南
三十里至鸚&KR1765;塘三十里至判村二十五里至箐口巡
檢司六十里至汪亮橋五里入清水河隔河為界則蠻
勒攬枕地方正係刀蘭所居近年客商私販禁物潛地
往來必經於此此入河之西路也然三路總會之地皆
逹於蒙自縣前該右布政使等官席書等會議於蒙自
縣共築一城軍民雜處冷水溝小窩則鸚&KR1765;塘各立一
哨彼此救援不為無見但蒙自土民習於鄙野視城役
如負山謂軍來為厲已自分彼此堅執不從或訛言冷
水溝係築城舊基或妄指花丈驛為入河總路上下喧
騰聳動羣聽上司少不加察誤信其說鮮不以為實然
若使熟知蹊逕之人略加窮詰便無一語可答今以事
理揆之目下軍民之心既不相投它日争訟之端必由
兹起况同處一城勢難角力萬一交人入寇終乏後援
不可不慮職等又細以三路較之惟長官司最為要害
其次則冷水溝其又次則鸚&KR1765;塘而普瓦寨地方尤係
長官司出路先年那代定居於此遺址見存土地平衍
可以負山而居溝壑縈紆可以順流而汲前議者謂長
官司山嶮地窄不可以城必此說也使其可城則那代
當先居之矣况戍守以屯田為要軍士以足食為先昔
漢趙充國議留兵分屯要害孔明屯五丈原謂其且耕
且守用此道也今查新安千戶所該撥屯田一百六十
七分其在響水河阿三李海曲葱等處附近普瓦寨者
共九十九分在小窩則者一十五分若使築城於此守
禦之軍出城而耕入城而守為便尤甚其冷水溝止有
田三十分龍潭寨近冷水溝有田三分花丈驛有田二
十分兼且山寒地瘠用力艱難所以人心不肯樂從實
由於此設若普瓦寨築城之後更於冷水溝立一哨撥
與七分領田軍相兼住種鸚&KR1765;塘立一哨撥與三分食
糧軍在彼防守就將各軍名下餘丁貼備幫助不必再
行差撥無事則各安生理有警則互相策應既有新安
所為之外藩又有蒙自縣為之内應庶驅兵而歸之農
固内而捍乎外人心必至樂從地方可保無虞矣呈奉
鎮巡衙門批行布政使司會同都按二司官看得各官
親詣地方諮訪衆論俱稱普瓦寨地方原係那代舊基
地勢寬平堪以築城立所及將冷水溝鸚&KR1765;塘各立一
哨就將附近屯田撥給住種防守委的事體穏便人心
樂從合無備行守巡兵備官員取具該所官軍甘結繳
報就便查照原擬行各委官擇日興工修築定限安插
具由回報中間若有計處未周事宜亦聽各官臨期會
呈詳奪等因到臣行據整飭兵備副使吴便呈行據委
官臨安府衞通判周京指揮王臣呈稱各職率同新安
守禦千戶所官軍并諳曉地里驛丞夏俊等親詣普瓦
寨相看得本地原係那代公祖住居舊址地勢寬平周
圍二百一十丈東西各六十丈南四十丈北五十丈盖
造城樓三座内所基周圍二十二丈起盖大門三間後
廳三間左右廂房各一間千百戸鎮撫二十七員公廨
地基每員門面闊二丈深五丈五尺三分旗幼軍共二
百四十四名該營房二百四十四間每名門面闊一丈
一尺深四丈前後正街偏街共八條其南門外見有屯
軍住居北門外原踏與屯軍田畝亦堪安住屯軍舍餘
各職研審槩所官軍衆稱利便樂從等因回報前來會
同鎮守雲南幷金齒騰衝等處地方兼提督銀場内官
監太監史泰巡按雲南監察御史萬鎡議照臨安府前
項地方實係夷夏分界去處築城設所撥軍置屯防禦
貴當要害計慮湏圖久遠一有差跌貽害匪輕先年委
勘官員因各未曾親詣地方逐一相視嶮易或聽一人
偏見或任一巳私意此是彼非甲可乙否何異索駿圖
内築舍道旁動隔歲年訖無定議致煩部檄重行查處
今該兵備等官吴便等親詣蒙自縣冷水溝等處踏勘
得前項三路惟長官司最為要害其次則冷水溝又次
則鸚&KR1765;塘而普瓦寨地方尤係長官司出路年先那代
定居於此遺址見存土地平衍可以負山而居溝壑縈
紆可以順流而汲且又田地相近若使築城於此守禦
之軍出城而耕入城而守為便尤甚一節查與先次勘
官所言長官司乃賊路總會相應建所之議大率相同
及查得普瓦寨田地比與冷水溝等處居多軍士既得
遂其耕種又得便於戍守人情地利兩不妨廢於此建
城再無别疑其稱要於冷水溝鸚&KR1765;塘各立一哨就將
附近堪耕田地撥給住種防守揆之事體亦為相應除
行兵備副使吴便將踏勘過應該起盖城樓公廨房屋
地址及設立哨守等項俱查照原擬興工修築定限安
插具由回報查考中間若有未盡事宜並聽再呈詳奪
仍嚴令官軍用心操練防守疆界彼此不許私相往來
交通貿易致招邊釁罪不輕貸外緣係節該奉聖旨是
這改立軍所事宜還著鎮巡官選委三司官各一員前
去彼處再加審處務要停當就行興工修築毋致遲誤
事理為此具本差承差趙禎親齎謹具題知正德十四
年九月初六日
何文簡疏議卷四
