何文簡疏議卷五明何孟春撰
強賊激變疏
題為強賊朋惡勢衆流刦鄉村殺戮人命構起邊禍奏
奉委官受屬偏枉激變地方等事准本院咨准刑部咨
准兵部咨該元江軍民府土官知府那端具本差通事
楊明奏前事該本部題稱查無先年奏行勘問緣由題
奉聖旨是這土官所奏事情着鎮守巡撫巡按等官會
同議處務要停當原委官員果有受財偏枉等項就提
問參究了来說欽此欽遵又該本部議得前項土官知
府那端所奏情詞俱係干詞訟合無移咨刑部查議轉
行雲南鎮巡等官會同議處等因題奉聖旨是欽此欽
遵備咨轉行前来案照先據雲南等處提刑按察司呈
據本司經歴司呈抄蒙巡按雲南監察御史張羽案驗
奉都察院勘合劄付該元江軍民府已故土官知府那忠
次男那璘妻封氏婻羅具状令義男那阿道抱赴登聞鼓
下訴為奸䧺弄權撥置土官朋謀調兵抄殺祖母屠危
宗族支解人命虜掠良民輕視國典大肆縱横違法等
事偹劄查照先今事理會同鎮守等官通行查提各奏
訴緊關人卷勘問歸結奏請發落等因備行守巡該道
勘問及備呈前巡撫雲南右副都御史顧源照騐在卷
續據該府土舍那受妻封氏婻悶告稱伊姪知府那端
調領象馬圍困祖寨將他刻五十餘家盡行抄殺房屋
燒燬等情節經行據雲南布政使司呈委雲南後衛指
揮僉事陳經廣西府通判周憲前去該府會勘又據婻
悶并伊男那仙訴被陳經周憲得受那端金銀象牙犀
角等物將夫男殺虜地方殘破等情又經行據本司會
同雲南都按二司議照那受與那端叔姪忿爭其曲直
是非必有至當之論今周憲陳經擅調兵夫攻殺那受
各官專殺之罪受賄之情亦不可宥備呈前来案行守
巡洱海道督委尋甸臨安二府知府戴鰲黃翺押帶陳
經周憲親詣該府勘報及經會本具題外續據雲南按
察司呈准洱海道關據戴鰲等呈稱委勘前項事情所
有陳經周憲得受那端金銀等物緣陳經未蒙發下况
與周憲那端俱係職官難以訊審等因行據雲南布政
使司呈會同都按二司議得土官知府那端與土舍那
受等叔姪爭論止是委官勘斷情罪並無擒勦文移陳
經周憲却乃不照原行調兵殺虜况那端正與那受訐
告縦使那受罪在必誅中間擅調受賄之情法難輕貸
必得方面官員押帶各官親詣彼處會勘方可完結等
因又該前巡撫都御史王懋中具題去後續准本院咨
該本院題稱看得參奏陳經前項事情關係非輕律合
提究欲仍咨本官將陳經行提到官追問明白查照律
例議擬奏請施行等因題奉聖旨是欽此欽遵備咨前
来行間又准本院咨該元江軍民府土官知府那端具
本差通事楊祐奏為強賊朋惡勢衆流刦鄉村殺戮人
命搆啟邊禍等事該本院看得那端所奏緣係地方夷
情移咨煩為會同鎮守等官查勘具奏定奪等因准此
該前巡撫都御史范鏞會同鎮守等官議照土官知府
那端所奏情詞查與土舍那禧親族舅翁封氏婻羅封
先及已死那受妻男婻悶那仙并白士斌等各奏告情
詞事干一連併行都布按三司轉行守巡該道右參議
等官劉鶴年等帶同知府等官戴鰲等前去該府查弔
干審人卷撫提勘斷續據右參議等官劉鶴年等呈稱
依奉親詣該府地方散拘知府那端并撫提那禧及應
審目把人等到官將前項各奏詞内殺死人命搶奪人
口財物牛馬等項一一講斷應陪償者令其陪償應追
給者令其追給具由回報到院查行間又據雲南按察
司呈據經歴司呈抄蒙巡按雲南監察御史唐龍案驗
奉都察院勘合劄付該元江軍民府被殺土舍那受妻
封氏具本令義男那阿三抱奏為豪惡土官妄憑蠻例
剪滅宗親輕視國典吞嗜無厭將来不軌等事又該本
府土舍那禧具本令義男阿永抱奏為悖逆土官聽憑
惡横行誅殺謀害宗枝將翁斬首支解違法等事雲南
後衛指揮僉事陳經奏為陳情乞恩辯明誣贓久禁坐
害冤苦等事廣西府通判周憲奏為陳情乞恩矜錄勞
績明治冒功分辯捐身效死撫夷官員反行誣陷前程
久禁等事俱行該道守巡兵備官勘問及備呈本院查
照間節准兵部咨該元江軍民府因遠羅必甸長官司
土官副長官白琥等奏為言宿弊除叛惡靖地方以蘇
民困事本府儒學教授李相等奏為陳時弊辨冤枉弭
邊患以安地方事續准本院咨該元江軍民府已故土
舍那玟妻封氏婻先具本令家人阿伱抱奏為忤逆賊
婦吞併地方違法等事移咨到院會行各司轉行勘問
處斷間今准前因又經前巡撫都御史范鏞會行各該
守巡兵備等官親詣撫處去後未報該臣接管催據整
飭臨安兵備帶管臨元道雲南按察司副使吴便呈會
同分守本道左參政朱應登行據臨安府知府朱琉臨
安衛指揮僉事馮登將審勘過人犯刀倫即刀中成等
似招供詞呈報到職會同接管分守夲道左參議羅方
提取各犯到官問得刀中成招係元江軍民府土官知
府那端下頭目先年本府已故土官知府那忠娶故妻
封氏生故男土官知府那璲又娶妾李氏等生故男那
璘那玟那珩那英等那璲娶故妻封氏婻當生故長男
那禄并今在次男那禧那玟生今被殺那受已故那相
在官那旺那禄娶未到頭目封哀壐即封愛壐故姐封
氏婻燕即婻板生故男那靖并今在散拘土官知府那
端那璲存日將地名南馬者忻瓦迦道阿肆鄉撥與那
璘甘莊他刻等處村田撥與那玟末龍罷蒿等寨撥與
那瑛他郎因遠伍寨及小&KR2016;南沔㯽榔園撥與那禧各
令管業比時議定自後遇有絶枝者將莊田送歸做官
子孫免其爭亂以為定規那瑛病故遺下末龍罷蒿等
寨伊今在妾趙氏將罷蒿寨典當銀兩使用成化年間
中成已被殺父刀匪與被殺叔刀粉共用工開墾得地
名必朔寨田地一衝告報本府起科秋糧六十七石遞
年辦納不缺成化十年刀匪刀粉互相爭占前田被刀
粉將父刀匪殺死比時中成與故兄刀中旺各因年幼
不能理論那璘娶故妻封氏婻羅生故男那昂那昇那
晟將南馬肆鄉村田分居那昂生故男那銓後那璘那
昂父子繼故將南馬四鄉村田遺與那昇那晟那全叔
姪比時那全年幼財産俱是那昇那晟掌管後那璲病
故那禄護印聽襲與那禧弟兄爭奪因遠五寨地方互
相訐奏蒙委官勘斷仍撥與那禧照舊管業弘治十年
那禄病故那靖襲職娶今在散拘土官副長官白琥未
到女白氏為妻那禧見那靖幼小不合就照土俗收嫂
封氏婻板為妾隨同在府住過扶助那靖行事次年生
女一口名召罕先弘治十三年刀中旺與中成長大思
起父刀匪被叔刀粉殺死無辜不合朋謀亦將刀粉殺
死被伊妻婻粉具告撫按衙門委官撫勘中成又不合
與刀中旺各懼罪逃躱委官將婻粉安插必朔寨居住
回報訖弘治十四年因貴州叛賊米魯作亂蒙調本府
官軍前去征勦該那瑛妾趙氏所管末龍寨朋出兵夫
四十名趙氏不肯出備致累頭目封愛壐自行顧倩前
去後班師回還告蒙委官追斷趙氏將末龍寨准作封愛
壐倩軍之需仍令封愛壐出銀三百兩贖回原日趙氏
出典與人罷蒿寨與趙氏母子管業本年那昇那晟亦
故各絶嗣家財仍是二人未到妻封氏婻車收管比有
南馬等寨通把人等將那全接取到寨扶助管辦糧差
因那全幼懦不立却將南馬寨管下小寨地名道阿瓦
迦二處獻與那玟又將南馬大寨并者忻小寨獻與那
禧因而投靠那禧為男那禧就與那全聘娶禄蓬寨未
到火頭羅䧺今故妻羅氏為妻後那靖病故無嗣那端
襲職亦娶封愛壐未到女婻罕為妻封愛壐隨女在府
住坐比有未到生員李長春舍人魏海脫迯老吏楊傑
流民楊士連劉道明劉山四各不合與今故趙敖各故
違雲貴等處但有漢人交結夷人引惹邊釁潛住苗寨
教誘為亂貽患地方者俱問發邊衛永遠充軍事例李
長春魏海趙敖楊傑撥置那端楊士連劉道明劉山四
撥置那禧各成怨恨互相讎殺那禧恐被那端暗害潛
回他郎寨居住一向不與原姦收嫂婻板往来弘治十
八年那全因患水腫羅氏亦因生産各病故絶嗣所遺
財物俱被羅氏未到母封氏收回禄蓬寨去訖其南馬
四鄉村田那禧同本府頭目把事人等照依原議絶枝
田地俱送與那端管業刀中旺亦因時疫病故正德元
年那玟今在妾婻先男那相年方七歲病故婻先疑是
已故妾白氏婻當男刀旺即那旺用藥毒死婻先一向
懷恨在心正德二年三月内那玟要奪南馬村寨商同
已被殺男那受并今故召霸白珩即白亨等借調他郎
夷兵三百餘人各帶盔甲器械騎坐象馬擁入南馬寨
將人民家財牛馬乘機殺搶奪占本月初八日等日白亨等
又到虧老等寨圍困當有本寨未到民集作阿永阿甸
阿車先等蜜報知府那端差白琥等前來退兵那玟
不從那端又央那禧解散伊不合坐視不理彼此各愈
成讎本年九月二十日那端母婻板前去瓦迦寨收租
種蒜那玟得知使令白亨并未到哀麻等要將婻板截
殺比有跟隨婻板今故召霸宋寧等向前對敵哀麻不
合將婻板臥轎砍碎殺死轎夫阿輪使女阿業并各身
帶金銀首餙器皿盡行混搶去訖那端得知隨差封愛
壐帶領兵夫象馬前来與白亨等對敵各退封愛壐等
領兵回府將情偹由通呈鎮巡衙門會行布政司行委
指揮張鎧知州何子奇到府體勘那玟白亨那受各又抗
拒不服出官本年十一月内那玟又令白亨奪占哈桑
管下沼鐡等五寨殺死村民阿鬼阿章阿且捉虜阿折
等并牛馬豬羊等物又攻地名南洞寨殺死寨民光艾
等致被本寨未到頭目刀丙刀悶刀車刀卯向前對敵
將那玟侄孫封彪阿先摩先刀愛家人阿腫格殺身死
刀丙令未到民光愛等告府那端又不合令封愛壐不
合依聽將那玟原置買新化州嶍峨縣私莊南戞壩江
等村寨并那禧所管地名小&KR2016;南沔二處㯽榔園奪占
及燒燬嶍峨縣私莊房屋六間那禧又不合將那端所
管車夫能邦卜永孔等六十八寨奪占正德三年三月
内那旺與那受不睦又怕婻先尋害隠情投往那端處
倚住本年五月内那玟在家病故未曾埋葬封愛壐思
起白亨等久占南馬村田要行奪殺比趙敖楊傑魏海
李長春未到夷民張輔李平何全張永昂楊昆玉李孟
堅頭目刀兵刀勒張府封車封蘭跟隨那端明知地方
擾攘各不合不行勸阻那端又不合令封愛璽亦不合
帶領夷兵前去圍困將白亨手下男婦殺虜五十名口
未退婻先告蒙巡按周御史節委指揮等官張鎧等前
来各寨會勘撫拘那禧那受那端封愛璽白亨到官面
審各亦輸服責令那禧等照依土俗講和仍將那璘分
管南馬絶枝田地并那禧原占那端邦卜永孔等六十
八寨俱退歸知府那端管業那玟置買新化州嶍峨縣
南戛壩江等處田地退與那玟妾婻先管業那端原占
小&KR2016;南沔村田并㯽榔園亦退與那禧管業訖仍令那
受出備馬二匹牛三隻銀三十兩那禧出備牛一隻馬
一匹銀三十兩俱與那端母婻板陪禮及將虜去人口
追給各親完娶殺死人命抄搶財物等項俱依土俗陪
償仍令各立合同明白取具那禧等退領供給在官各
問罪罰榖通呈鎮巡衙門詳允行府追榖各不曾上納
後那受又備馬二匹鞍一副牛二隻銀六十兩央凂未
到族婦陸氏赴府行禮外結和好内蔵忿恨暗令婻先
出名亦不合聽從掜稱那端使人將那全夫婦毒死領
兵將財産一搶無餘那端同封愛璽等與那旺領兵前
来甘莊攻燒房屋有夫那玟奔命那旺追赶戳死等項
虚詞混將那璲那禄等先年奪占田土已經斷明事情
具狀令姪阿小於正德四年間抱赴登聞鼓下奏行都
察院勘合劄行巡按羅御史轉行三司會勘蒙陳參議
等官親詣本府撫拘知府那端并那禧那受封氏白亨
婻先封愛璽及知因白琥等到官面審各相情願輸供
蒙將甘莊并本府管下隣近地名阿東那補達壩章孟
山坡補凹坡烈摽哈糯白邦□澗等十寨撥與那受婻
先管業辦納糧差其南馬村寨田地仍歸那端管業封
愛璽白亨等殺死人命先經委官俱已陪償仍令那禧
那端婻先衆證明白寫立合同取具那禧等供詞呈報
鎮巡衙門議得那禧與那受封愛璽白亨刀悶刀丙刀
奉等與那端前項情罪既該三司各官勘呈各將奪占
村寨殺虜人財先經照依土俗斷給陪償明白合將那
端等量為罰米贖罪婻先等量情發落回奏間那禧雖
與婻板講和仍懷前讎亦不將婻板母子往来管顧及
又不合將該退還本府邦卜永孔等六十八寨内地名
糯巴補幹甸苴三寨占管正德五年正月内婻板不甘
將節年爭地讎殺已經勘斷舊事并添掜甘莊他刻二
處村寨被那受占恡不退殺虜人財未蒙斷給又被攻
府奪城等項虚情那端又不合掜稱那受擅將逐年秋
糧侵收製造軍器衣甲招集賊首普海等殺搶人財坐
地分贓等項虚情各具本奏行都察院勘合劄行巡按
羅御史轉行本道併勘本年二月内中成思得必朔寨
係是父叔刀匪刀粉共遺産業被嬸母婻粉獨占不甘
要與奪取無計見得那端那禧那受互相訐奏中成意
欲乘便投靠那端做主報復那禧等私讎將必朔寨爭
回管業就不合聽信那端主使掜稱那禧擅調夷兵攻
打府治抄搶村寨霸占地方斬首自由與兄刀中旺打
話要買必朔寨不允發怒統兵殺死良民擄去男婦等
項虚情具本奏行都察院勘合劄行巡按羅御史案行
本道勘問婻先聞知又不合將前斷過事情并添掜那
端自知情罪主令家兵困先母子阻絶糧食欲圖餓死
又要揀點夷兵前来先母子住坐甘莊并那禧所管他
郎地方盡要吞謀殺害絶滅枝裔等項虛情具本令光
愛抱赴登聞鼓下奏行都察院題奉欽依行移鎮巡衙
門轉行本府曉諭約束并將那端等所奏事情催勘未
結本月内那旺又不合將前項結斷舊事并添捏那受
見庶母婻先生有姿色欺天背父暗與通姦恐父知覺
用藥毒死及南馬等處良民盡遭戳戮等項虚情具本
令男那阿倫奏行都察院劄行巡按羅御史會同鎮巡
等官看得所奏與先奏行會勘緣由相同難再行勘備
由案行本司轉行戒諭間那禧李長春魏海楊傑楊士
連劉道明劉山四婻先那旺張府李平何全張永昂刀
兵刀勒張輔封車封蘭罪名俱遇蒙本年九月十八日
赦宥李長春魏海楊傑楊士連劉道明劉山四各不合
不行首正正德六年正月内那禧不合主使那璘妻封
氏婻羅替與那端報讎將前斷明舊事仍捏那端將孫
那全夫婦毒死又調夷兵象馬前到南馬分兵六營縱
令黨惡刀斌等將百姓光你等綁縳開刀斬首所管人
民家財牛馬榖米等件盡行搶擄等項虚情令義男那
阿道抱奏那禧又不合將前斷明舊事并添捏那端凂
託白琥等與禧言要將被殺叔那玟屍體主宰燒化涉
虛講和所占南馬村寨又不退還日每演兵要行攻打
甘莊并那禧他郎住寨意在絶滅一族等項虚情具本
令義男那阿得抱奏俱行都察院勘合劄行巡按張御
史案行勘問本年六月内那端思得自行奏告那受等
恐上司不肯聽信要令小民告發又不合主使未到火
頭阿白阿賽光里各不合依聽捏稱那受督令賊兵殺
死村民抄搶牛馬家財等項虚情告府備呈撫按衙門
挨捕間那受得知却向已格殺封丙等商說被那端累
奏告我做賊搶刦如今我每大家左右刦殺他地方幾
場死也甘心封丙等聽允本月十五日那受就行帶領
封丙與已格殺封胖等家人關鮮等各披帶盔甲鎗刀
前到本府管下通凹鳩班村將本村未到民光里者哈
等家牛馬猪羊家財等物盡行刦搶及又殺死民人巴
乍等燒毁房屋回到本寨將財物均分費用牛馬猪羊
陸續殺食無存比有委官指揮劉綱在彼勘事光里者
哈等將情告報會同本府去任經歷顧洪勘實責令屍
親將巴乍等身屍領埋及備呈鎮巡衙門挨捕間正德
七年五月内本道將前項未結事情行委臨安府衛指
揮龐松教授孔完親詣本府撫拘那受懼罪不出止拘
出那禧等各奏事内干審人証到官勘得那禧婻板那
旺婻先各奏事情委的止因那禧與婻板自從講和之
後各又情疎不相往来讎恨日深各遂拾掇舊事那禧
主使婻羅婻先那端主使婻板并那旺各報舊讎重復
誑奏是實蒙將那禧原占糯巴補幹甸苴三寨田地退
歸那端并婻板原占小&KR2016;田園退歸與那禧各收領管
食前項南馬甘莊因遠邦卜永孔等寨先經三司委官
斷撥明白仍令那禧出備銀五十兩紗段各二疋牛馬
各二隻匹送與婻板亦令婻板備銀十兩紗段各一疋
牛馬各一隻匹回與那禧各相和好收訖那璘妻婻羅
那玟妾婻先俱係那端嫡庶叔祖母那禧係那端親叔
那受係那端堂叔仍責令那端出備羊酒與各陪禮謝
罪戒諭各人洗心遷善再不許懷挟私忿搆兵讎殺取
具那禧等重甘供結回報守巡本道行仰委官將那禧
等復取到官再加硏審前情相同將那端所奏那受前
項縱賊抄搶等情并中成所奏緣由另行勘問將那禧
等問罪具招通呈鎮巡衙門具奏間本年六月内本道
將前項未結事情仍行龐松孔完親詣本府撫拘勘問
被那受生拗不出聽理止拘獲中成等到官審出中成
謀殺叔刀粉情由將必朔寨斷令母石氏與嬸婻粉照
依土俗盟誓講和各照舊共管辦納糧差蒙將中成問
擬謀殺期親尊長已殺者凌遲處死决不待時又蒙看
得中成原情蓋因爭占村寨被叔刀粉將父刀匪殺死
中成弟兄方將刀粉殺死彼此人命兩相抵償將中成
查照死罪罰贖寧家具招呈蒙本道轉呈巡按張御史
呈詳都察院未示間婻粉不忿將前中成與刀中旺殺
死刀粉情由添捏刀中旺等黨惡封愛璽等借倩夷兵
勇入寨内將夫刀粉弟刀瓊姪刀哀刀糯刀鳴併人伴
哀補等盡被殺死屍丢火中等項虚詞具狀令男刀三
抱赴登聞鼓下奏行都察院劄行巡按張御史備行本
道守巡官勘問正德八年正月内那受捏稱那端不遵
長幼主令撥置調領夷兵象馬將受甘莊圍困抄搶殺
虜燒毁房屋等項虚情令男那仙告蒙鎮守沐總兵官
批仰布政司會議間那禧又不合捏稱那端圖謀得襲
專聽封愛璽等撥置屠戮宗族奏蒙委官龐指揮等飽
受賄賂並不斷撥等項虚情具狀令義男阿容告蒙巡
撫洪都御史批行布政司會議得那禧又稱委官指揮
等官龐松等受屬偏斷難以再委將前後未結事情抄
詞改委雲南後衛今在官指揮僉事陳經廣西府今監
故通判周憲會勘間那端又不合主使未到夷民光里
白亦不合聽從捏稱那受帶領召壩封丙等前来本村
殺死寨民阿别等及搶去牛馬等項虚情具告本府通
申鎮巡衙門蒙巡撫洪都御史查將前項劉綱顧洪并
那端節申那受殺搶事情通併催行整飭臨安兵備今
故副使王昊查勘本年二月内那端又不合哄誘婻先
回府主使婻先不合依聽捏稱逆男那受故縱賊首召
壩封丙等殺死良民等項虚詞具狀令男阿伱告蒙巡
按張御史批行本道通併抄詞行委陳經周憲各到元
江府撫拘那受不出那禧又不合將銀一十三兩二錢
馬一匹幇助那受送與陳經周憲嫌少當將銀馬首送
本府轉解兵備王副使處將馬發往臨安衛鎮撫變賣
得時價銀六兩與前銀發該衛貯庫那受見贓入官商
令封丙脅集各寨未到光先等男婦入寨起蓋敵樓擺
列軍器晝夜防守楊傑李長春魏海嗔恨那受那禧節
次告各撥置上文要得乘機報復各又不合與趙敖各
向那端唆說那受揚言待委官回後要構外夷奪占南
馬等處莫若趁此備些禮物賄屬委官動文書結果了
他免得日後讎殺爭奪那端不合依聽於本年三月初
八日將土産七成色銀二百兩銀壺二把重三十兩金
臺盞二副銀酒杯二箇各重十兩令已被殺通事宋寧
過送陳經亦不合故違文武職官索取土官夷人財物
犯該徒三年以上者發邊衛充軍事例與周憲將前銀
物枉法接受均分入已就行聽憑那端與封愛璽各不
合起調夷兵竪立排栅圍困那受住寨被那受封丙等
在於敵樓上藏身發弩陸續射死領兵頭目封鵑等并
兵夫阿召等本年五月内陳經周憲見得殺死兵夫數
多方將調兵緣由具呈兵備副使王昊不行詳審来歷
輒差臨安衛千戶潘衡齎帶彩紅羊酒果品犒勞陳經
周憲陸續將脅從那受夷民光先等扶出安插原住地
名蔓東等村寨住種訖本月十三日那受見得圍困日
久食盡人散帶領關鮮等并封丙等通合刀胖等各執
槍刀兇噐騎馬從本寨北門突出戰鬭殺死那端手下
刀壩哀兵夫者伱等比那端下未到家人刀旺不合用
箭將那受左脇射傷墜馬封愛璽要得報功不合主使
刀旺亦不合依聽擅將那受斬取首級封丙等亦被兵
夫亂箭格殺身死那受所積金銀器皿牛馬羅段布疋
等件不知數目那端又不合主使封愛璽亦又不合依
聽盡行抄回分賞兵夫封愛璽亦又不合將那受已省
發女婻罕悶婻端家人阿教等共一十五名口捉回收
養仍將封丙等各斬取首級連那受共一十二顆具由
呈解兵備王副使審騐轉發梟掛仍備由通呈合干上
司訖那端又不合將甘莊寨田地占為已業比有那受
今在妻封氏婻悶同伊男那仙在於省城告狀未回伊
未到家人阿哀阿三各潛身報與婻悶那仙各不合不
行訪實將前情并已經斷明舊事牽撦在内添捏那端
同陳經周憲將夫并寨民召壩封丙等四百餘命殺死
陳經周憲又受那端金二百兩銀四千兩象牙犀角等
物將夫身屍抽腸支解等項虚詞混實告蒙鎮總撫按
衙門批行布政司會同都按二司掌印并該道守巡等
官查議間那禧要得帮助婻悶子母又不合將斷明舊
事并扶婻悶等前項虚實情詞具狀令義男阿鳩抱告
巡撫洪都御史處亦蒙批行布政司查將前後呈告事
情會同二司掌印并該道守巡等官議委尋甸臨安二
府知府戴鰲黃翺親詣甘莊寨撫勘間那端舅翁今在
封先因與那端讎恨不合將斷明舊事并混捏那端封
愛璽調兵將男封别支解斬首祭旗并扶婻悶情詞具
狀令妻婻先抱赴本院告蒙批仰布政司併行委官戴
鰲黃翺勘出前情斷令那端令照依土俗輳備時銀三
百六十兩金廂寳鐲一雙重八兩七錢段一十疋馬一
十匹牛一十隻給與婻悶那先養贍仍具由通呈鎮巡
等衙門仍蒙批仰三司議行該道守巡官勘問具招開
詳間婻先婻粉那仙封先光里阿白阿賽光里白與李
長春等罪名俱遇蒙正德九年正月二十八日赦宥李
長春魏海楊傑楊士連劉道明劉山四各又與未到生
員王俸不合故違前例王俸與李長春魏海楊傑仍在
那端處楊士連劉道明劉山四仍在那禧處各教誘為
亂本年三月内婻悶思得那端抄去家財數多陪償不
敷商同那禧封先各又不合仍將前項虚實情詞混開
被抄財物單目具狀令家人阿那鮮阿籠封阿賽抱赴
登聞鼓下具訴比有今在土舍白士斌不合商同婻悶
那禧等亦要朋害那端將已經斷明舊事及扶婻悶那
禧等虚實情詞并添捏白亨男白仕賢前去雲南買賣
那端暗使白玉探聽事情白仕賢將伊捉挐被其脫走
告禀那端發怒調兵燒毁房屋夷兵盡被殺死等項虚
詞具狀令義男白阿怒亦抱赴登聞鼓下與婻悶等訴
詞俱奏行都察院勘合劄行巡按李御史備行本道守
巡官勘問正德十年正月内那禧又不合捏稱那端主
使封愛璽毒死那俊所管邦牛等寨給賞封愛璽管食
等項不實情詞令家人阿得抱赴登聞鼓下奏行都察
院劄行巡按李御史案行勘聞本年四月内今在土官
那福同母趙氏要得爭奪前項准與封愛璽末龍村寨
趙氏不合出名將已經斷明舊事及捏稱封愛璽欺氏
母子寡弱謀奪夫遺末龍大寨調兵殺死氏姪者刺孫
女婻刺等搶去家財牛馬等項虚詞具狀告蒙巡按李
御史批行并勘未結正德十一年正月内蒙巡撫王都
御史具本將陳經參奉欽依行提陳經與周憲監候間
本年七月内那禧管下因遠新村養魚水塘一箇亢旱
水乾無魚疑是今在民人董全張子才趙景段索偷食
要行懲究比有那禧下未到通事周暹民人趙添禄張
文清郗四張思學各不合乘機教唆那禧未到通事刀
者寺不合依聽追罰董全等銀五百兩因無凑備各不
合逃投那端亦不合乘機令母婻板隨帶董全等前去
因遠安插因而就彼占住竪立排栅集兵防守李長春
王俸各又不合撥置那端又不合主使董全張子才趙
景段索各不合依聽添寫未到村民光得等在内混捏
因那禧差令刀者寺等追罰銀兩全等各村人民只得
逃命等項虚實情詞告府通申間那禧聞知就不合捏
稱那端悉憑封愛璽調兵圍殺因遠五寨等項虚詞具
狀令妻男羅氏那穻松那罕徹及令伊管下火頭叚勒
各不合依聽陸續節行告赴鎮巡衙門批行會勘未結
本年八月内通事李孟堅楊昆玉各不合撥置那端又
不合將前項奏告申呈那受等虚實情詞及捏那禧主
使楊士連等前後謀官奪職攻打府治殺死良民奪占
地方絞死叔父那宗并尊長封風等又與叛賊刀三猛殺
死知府刀伱又將叔公封反等殺死封龍等取膽分屍
等項虚詞開單具本令通事楊佑抱齎奏行都察院咨
行巡撫范都御史轉行本道議委知府戴鰲推官王鐈
親詣元江府散拘那端并一干人卷到官硏審那端又
不合隠下前項實情婻悶等亦又不肯輸服戴鰲等再
行量情斷令那端又備時銀三百兩牛馬一十五隻匹
陪償婻悶那仙回報間那端又不合將前斷過牛馬掯
留不與婻悶亦思陪償不敷復告本道改委指揮孫璽
與王鐈領押婻悶那仙前到甘莊寨安插仍取那端不
致謀害結狀及再行勘理間王俸魏海各又不合教誘
那端亦又不合聽從捏稱王鐈孫璽接受那禧金銀臺
盞四副銀千百餘兩犀角象牙笏梳將所奏事情不行
等項虚情具申鎮巡衙門批仰併勘正德十二年四月
内婻悶慮恐那端殺害復回省城住坐又不合將前虚
實情詞及牽撦已經斷明事情在内捏稱王昊與周憲
鄉里親識又因知府黃翺好利當託生員人等厚賄黃
翺央伊與王昊屬行周憲將夫那受斬殺等項虚情具
本令義男那阿三奏行都察院劄行巡按唐御史轉行
勘問魏海楊傑又不合教誘那端又不合主使白琥亦
不合依聽將那受那禧前項為惡虚實情詞并將已經
斷明舊事牽撦又添捏那受將官兵阿笋賺去殺死及
扶那端前項誣申委官得受金銀等物各項虚情具本
及有本府儒學今在生員劉仕俊張銓徐貴趙玘姜秀
趙文泰楊得先沈榮曾鑾羅友質張倫張朝宗楊宣張
經楊伏秀馬汝節各不合要得回護那端將不干已事
一槩朦朧具呈本學今故教授孚相輒便准信具本各
奏行都察院移咨巡撫范都御史勘問那禧又不合將
前項節次奏告虚實情詞具本令義男阿勇抱奏陳經
周憲要得分辯各又不合執稱虧枉亦具本令家屬陳
永才周升各抱奏行都察院劄行巡按唐御史勘問那
端又不合將前項節次奏告那受那禧等虚實情詞卷
案備細抄謄開欵及捏委官戴鰲王鐈孫璽飽受那禧
等賄賂不行提勘等項虚情具本令通事楊明抱齎奏
行都察院備行撫按衙門會行勘問間正德十三年八
月内周憲在監病故相埋訖本年九月那仙封氏那禧
趙氏各又將前項虚實情詞訴蒙巡按萬御史批行布
政司催行本道分守朱參政兵備帶管分巡吴副使行
委臨安府衛知府朱琉指揮馮登親詣元江府督併本
府經歴趙崧等拘將中成那禧等并散拘那端等呈解
前来連日逐一審勘前情明白致蒙照依土俗講斷除
知府戴鰲等二次斷給陪償婻悶之數外仍責令那端
出備時使七成銀六百六十八兩金盞二箇重四兩六
錢折時銀四十兩金寳縧環一箇金寳鐲一對共重一
十六兩五錢折時銀一百二十兩金茨鐲一對重二兩
折時銀二十兩銀臺盤二箇重七兩八錢折時銀一十
一兩銀壺二把重三十二兩折時銀五十兩段六十六
疋紗絹四疋共七十疋作時銀三百三十兩馬二十一
疋牛六隻作時銀二百六十一兩共該銀一千五百兩
給與婻悶那仙作陪償那受人命并家財不敷之數婻
悶亦因訐告年久未得歸結亦愿收領前銀養贍度日
仍將甘莊大小村寨田地及追出封愛璽原捉回婻悶
女婻罕悶婻端并家人阿教等共一十五名口退撥給
還婻悶那仙收領管業又將罷蒿寨并近城感孟空地
二處令那端另撥田一段給與趙氏并男那福照舊安
插居住其因遠新村五寨小&KR2016;南沔梹榔園等處村寨
田地俱退撥與那禧父子照舊管業南馬四鄉田地仍
照原斷給與那端管業出給印信下帖吐退木刻付各
執照仍差人將婻悶趙氏等送歸各分定寨分安插俱
聽候發落外取具中成等歸一供詞回報本道會同提
取陳經與各覆審前情無異將那福省令土官那端白
琥省候及蒙查審得陳經前項情罪係干邊方夷情不
在宥免之例將中成等取問罪犯外結得銀每兩值鈔
八十貫金每兩值鈔四百貫招結是實二十九名口陳
經原籍直隸揚州府高郵州人始祖陳九一從軍相繼
高祖陳罩兒調雲南後衛左所故曾祖陳良補伍宣德
元年功陞小旗故祖陳順補景泰元年貴州等處有功
歴陞本所正千戶故父陳昱襲職老疾經替職弘治十
五年貴州普安等處功陞本衛指揮僉事那禧趙氏婻
先那旺婻悶那仙封先白士斌董全張子才趙景段索
劉士俊張銓徐貴趙玘楊伏秀姜秀張經趙文泰楊得
先沈榮楊先曾鑾羅友質張倫張朝宗馬汝節各招與
刀中成招同議得刀中成等所犯刀中成那禧封先婻
悶俱除革前婻悶陳經俱除奏事那禧除申訴各不實
輕罪俱不坐外刀中成合仍依原擬謀殺期親尊長已
殺者律凌遲處死決不待時陳經依官受財枉法有禄
人八十貫律絞係雜犯准徒五年趙氏若告封愛璽調
兵將姪者刺孫女婻刺殺死等情得實封愛璽合坐以
故死者斬今虚依誣告人死罪未決者律杖一百流三
千里那禧婻悶婻先那旺俱依奏事詐不以實者律
各杖一百徒三年封先白士斌俱依擊登聞鼓申訴而
不實者律各杖一百董全張子才趙景段索劉士俊張
銓徐貴趙玘姜秀趙文泰楊得先沈榮曾鑾羅友質張
倫張(闕一頁)
俱告紙劉士俊等一十六名俱官紙各一分折
穀各五斗趙氏婻悶贖罪鈔各二千二百五十貫并收
贖鈔趙氏一十八貫婻悶一十五貫那禧贖罪穀三十
石封先白士斌各九石劉士俊張全徐貴趙玘姜秀趙
文泰楊得先沈榮曾鑾羅友質張倫張朝宗楊宣張經
楊伏秀馬汝節各七石俱發臨安府追完穀送預備倉
上納鈔收庫陳經原接受那端賄送土産七成色銀一
百兩銀壺一把重一十五兩金臺盞一副銀酒杯一箇
各重十兩係彼此俱罪之贓合入官發雲南府追解雲
南布政使司貯庫作正支銷各取實收繳照周憲原分
受那端贓銀一百兩銀壺一把金臺盞一副銀酒杯一
箇緣本犯身死那受等原刦去通凹鳩班等村牛馬猪
羊家財等項招稱殺食費用無存未到白氏等俱供状
人張輔等俱遇革羅氏等係家人共犯俱免科並免追
提封愛璽等與土官知府那端副長官白琥俱另行及
參照刀中成謀同親兄殺死親叔揆之於法死無足惜
但刀中成父刀匪為爭村寨被叔刀粉殺死以此刀中
成為父報讎亦將刀粉殺死彼此人命兩相抵償若將
本犯處决情似可矜元江軍民府土官知府那端爭奪
村寨殘害骨肉倚勾捕而令人擅殺小功尊長挟私忿
而調兵抄搶居民財物搆禍經年不解誣奏積案無窮
本府因遠羅必甸長官司土官副長官白琥朋惡相濟
奏事不實俱合參問如律但那端令人斬殺堂叔那受
并隨從人等俱係應死人犯其原抄家財又該委官照
依土俗講斷陪償明白各相和好况係邊方土夷性同
獸𩔖若照律例提問又恐因生别釁且該府地方逼近
交阯車里等處外夷疆界亦須要人守把合無將那端
白琥免行提問與刀中成各照土俗因其情罪輕重量
為罰米送赴附近臨安府官倉收貯以為備邊之用等
因備呈照詳到臣批據按察司呈稱查得本司别卷一
宗為屡惡搆兵殺搶村寨絶滅正枝謀殺祖母乞恩論
序官職等事内開鎮沅府土舍刀三猛刀賜等各因爭
襲祖職將各管下村民搶殺數多委官勘斷照依土俗
折筭陪償該三司官將各犯分别情罪輕重量罰榖石
回報鎮巡衙門奏奉欽依轉行本司發落訖又查得元
江軍民府卷内正德二等年土舍那玟等與土官知府
那端忿爭村寨妄動夷兵殺虜人民混搶財物亦該三
司官勘呈鎮巡衙門照依土俗斷給陪償那端等量為
罰米贖罪奏奉欽依發落訖會同都布二司官議照刑
憲之設所以律中夏而羈縻之制則以待遠人刀中成
等既係極邊之人難盡繩之以法則其勸懲之典又當
出於條格之外况其事情比與刀三猛等攻抄村寨殺
擄無辜數多者事頗有間而彼且擬罰米贖罪及本卷
前事亦有此例且刀中成情罪有可准折那端之殺那
受則又奏告年久屢次陪償數多况那受又係強盜殺
人應死人犯若以彼中土俗論之恐亦足償厥辜矣及
查勘合來文明開有照依土俗事例議擬之說律法既
難於全科擬斷亦且有前例脫欲另行議處緣無别項
事宜合無撫順夷情查照舊議將土官知府那端副長
官白琥俱免參提與同刀中成各量情罪輕重照例罰
米刀中成那端各一百石白琥三十石上納贖罪以為
備邊之用再照前項各犯不法揆厥所自皆因無賴之
徒投託土官土舍之家撥置搆扇以啓爭端及至禍結
又各駕掜虚詞妄行奏擾情甚可惡合無將李長春等
仍行各該衙門緝捕得獲查照律例從重問擬以戒將
来等因回報到臣除陳經等參詳合律行將刀中成與
陳經照舊監候趙氏那禧婻悶婻先那旺封先白士斌
董全等各照罪名摘發封愛璽與李長春等緝挐究問
外會同鎮守雲南并金齒騰衝等處地方兼提督銀場
内官監太監史泰巡按雲南監察御史萬鎡看得前項
各犯節次奏告情詞重大既該整飭兵備副使吳便會
問明白刀中成若仍依原擬與那端俱犯該死罪以上
緣俱係極邊土夷鷙猛貪惏乃其常性喜則為人怒則
為獸強必凌弱大必侵小自彼種𩔖所不能無况刀中
成為父刀匪報讎殺死親叔刀粉以臣等妄議在律自
有正條當依父母為人所殺而子孫擅殺行兇人者律
杖六十但會問官拘於成案已經呈詳本院未示遂不
敢改擬耳或謂侄殺親叔與常人報讎不同臣聞漢有
後妻殺夫其子遂殺其繼母者有司當(闕)
為京觀孰若好生大德懷鴟鴞以好音矧交阯相連去
處地方險隘所在禦魑魅者不可缺人作屏蔽者不可
易主所據前項各犯事情查與按察司呈稱先年處置夷
情大率相同副使吳便所呈參以三司所議與臣所見
不過如此伏望皇上軫念邊民俯從愚悃特勅各該衙
門計議合無照依臣等所議刀中成改擬免科那端白
琥免行提問各照土俗那端罰米一百石白琥三十石
贖罪俱運赴附近臨安府官倉上納以為備邊之用各
犯徑與發落其陳經亦就定撥邊衛充軍追賍完日拘
連當房家小發遣仍再嚴加戒諭那端等各要恪遵朝
廷法度保守身家和睦宗戚愛䘏百姓緝寧邊境如再
不改前非仍蹈舊轍搆釁生隙擅調專殺自取滅亡後
悔無及庶幾情法兩盡而恩威並施矣緣那端白琥俱
土官陳經係論功定議軍職刀中成係原擬極刑今改
擬免科及節該奉欽依是這土官所奏事情着鎮守巡
撫巡按等官會同議處務要停當原委官員果有受財
偏枉等項就提問參究了来說事理未敢擅便為此具
本差承差趙禎親齎謹題請旨正德十四年九月初六
日
貪官科害疏
題為貪官科害事據雲南布政使司分守洱海道右參
議劉鶴年呈問得犯人陳洪招係楚䧺衛前所百戸朱
錦下軍正德十四年六月内有本所今在散行副千戸
羅輔蒙上司行委徵收礦夫銀兩原定夫丁每名帶耗
徵銀一兩一錢羅輔自合照數徵收為當不合向各夫
丁誆說今年課銀都要足色好銀一兩七錢方纔交得
等語洪與一般礦夫今在陳潮樓保陳瑀未到王剛陳
瀚張濟張連平玉郭友珍黃輔周鸞周華各不知誆哄
情由輒便聽信每人各出足色紋銀一兩七錢交與羅
輔收訖止出一兩一錢收帖與洪等執照計夫丁三十
名除該收正數外共餘七兩八錢羅輔不合侵騙入已
洪與陳潮陳瑀樓保不甘將情不合添捏虚詞具状赴
分巡洱海道告准行拘羅輔到官面審前情是實追出
前誆銀兩給與各軍收領取領附卷將陳洪陳潮陳瑀
樓保俱問擬不應減等笞罪的决照出千戸羅輔另行
備招呈詳到臣除參詳批行將陳洪等依擬發落外參
照雲南都指揮使司楚䧺衛指揮使司前千戸所副千
戶羅輔承委徵收礦夫銀兩加耗已為過取倍徵復以
自私假誅求之政而助官為虐責固有歸行誆騙之計
而欺上㒺下情尤可惡揆諸法律應合提問及照前項
礦夫原辦課銀俱係窮軍乾認額數軍丁以此被害者
不獨該衛數軍為然軍職以此營私者不獨該衛一官
如此官行殘民以逞之威軍抱浚我以生之歎非一日
矣臣近為議處國課以安邊民事奏蒙皇上明見萬里
悉依該部覆奏軍充礦夫一切查革地方生靈不勝感
戴天恩之至但恐屬軍衛此等無恥人員性習貪猥志
希苟得或於訪察不到去處仍前誆騙無告軍丁事敗
情露百纔十一若不嚴禁重治未免人心易翫弊政難
除如蒙乞𠡠部院計議合無行令雲南撫巡官員通行
所屬大小問刑衙門今後礦夫已奉成命查革外如有
仍前指稱徵收課銀誆騙軍丁各主銀至二十兩以上
者事發不分官吏軍民舍餘人等俱照各邊沿海常人
盜銀二十兩發邊衛永遠充軍事例問擬發遣庶幾法嚴
而下無輕犯弊絶而軍獲少安夷徼可保無虞大恩得以
永芘便益緣係提問軍職及援例議刑事理未敢擅便
為此具本差承差楊文昭親齎謹題請旨正德十五年
正月十七日
貪官害民疏
題為貪官害民事據雲南等處提刑按察司分巡洱海
道僉事周愚呈奉臣批據楚䧺府定遠縣民見監李玄
状訴為分豁久禁事行該本道問得犯人李悌招係本
縣琅井巡檢司土舍丁正德十一年十二月内本縣地
方盜賊生發有未到土官主簿李元珍不合帶領今在
官李玄黃冠未到楊溥等各不合跟同本官假以捕盜
為由前到今在官尹文德未到兄尹文政處嚇說你家
窩藏強盜快將銀兩送我本官及手下人方纔饒你尹
文政思係良民堅執不允李元等各散回報本官記恨
在心本月内李元珍捕獲已故賊首李朝等在縣不合
計同楊溥等并未到施恩等各不合依聽挟私教誘各
賊寫供詭名尹文秀在内因而坐䧟將尹文政捉挐拷
打勒令招認各不合聲言快將錢来買命尹文政只得
備銀一十八兩内將十兩送與李元珍二兩與李玄六
兩楊溥等各分受入已方將尹文政放回本月二十六
日廣通縣巡捕土官主簿段永聰并李元珍牌行與悌
緝挐盜賊知得尹文政被李元珍等嚇受銀兩不合將
伊捉挐嚇銀一兩五錢入已後伊將情状赴巡撫范都
御史處告准批行分巡洱海道牌行本府行縣拘提李
元珍又不合懼罪逃脱止獲李玄與悌等送府審得尹
文政久病將悌等解道審發本府監候問報間李玄
不合飾詞状赴巡撫何都御史處訴准批行本道提弔
人卷查審明白將李悌等問罪照出楊溥等與李元珍
人贓另行備招呈詳到臣續為土官暴惡害民致命等
事據雲南布政使司分守洱海道右參議劉鶴年呈奉
臣批據定遠縣里長李宗亮状告前事行該本官問得
犯人王子明招係本縣民兵正德十二年二月内有散行
在官土官主簿李元珍緣事提到按察司至正德十三年五
月内事完回任不合令子明與同今在官一般民兵李
二各不合依聽與管下土民索稱父母官了事回還你
每都要備禮拜見等語衆民兵派定未到甲首者魯該
銀八兩者魯不合分派戸丁阿落出銀二兩比伊無措
將幼男希引出賣得銀一兩外添羊一隻折銀五錢送
與李元珍不合接受入已阿落尚有銀五錢未完者魯
又不合逼迫凑辦阿落無計於七月失記的日投河身死
伊未到妻張氏告理間李元珍懼罪將青布二疋者魯
將小牛一隻各不合買免張氏不合接受私和了訖本
年間本府已故陳知府行取民兵四名赴府聽用正德
十年革去二名每名解銀六兩共銀十二兩送府李元珍
以此考逼夷民不得安生致多逃竄本年七月内本府
同知蕭澄應朝有署掌府印未到通判譚冠不合故違
上司明文輒行本縣僉選兵夫二名護送比李元珍見
得文書催緊自備白銀一十六兩解府送與蕭澄不合
接受起行去訖李元珍將送過銀兩洒派管下八十四
名民兵辦還每名科銀三錢共銀二十五兩二錢入已
有今在官李宗亮思得阿落係伊甲首戶丁致死且被
李元珍節次擾害不過將情状赴巡撫何都御史處告
准批行分守劉參議提弔子明等人卷到官鞫問前情
明白將李元珍省候王子明等問罪照出譚冠并者魯
等與李元珍蕭澄人贓另行備招具呈前来卷查臣近
為禁革科擾以安軍民事照得撫屬雲南地方蕞爾蠻
徼舟楫不通往来物貨惟資擔負山田收薄市井利微
差重民艱於今已甚各該土流衙門多有不才官吏苛
政如虎貪心似狼或徵收錢糧一斗收至二斗或收折
銀兩一錢加及二錢貧戶罹非義之誅求私衙濫無名
之取受被使令者多乘機以作弊掌支直者又指一而
科十得来者視若輕微不足計較出辦者計其前後不
勝累及以致軍民困苦盜賊恣睢今各官應朝在邇相
應禁約查得朝覲事例司府官員跟随皂隸不過六名
州縣不過四名首領官不過二名路費聽鎮巡衙門定
與數目於無礙官錢内支用不許擅自巧取一錢一物
行據雲南布政使司呈稱先年朝覲布按二司堂上官
長夫十名首領官三名吏典并書寫人役銀各十八兩
俱於本司濟用庫收貯贓罰銀内支給所屬各司府土
流官各長夫四名州縣土流及提舉司官三名首領官
二名俱於見役里甲内出辦等因已經批仰遵照舊規
支給及通行禁約所屬府州縣官查照則例不許分外
多帶一人多科一毫事發參究去後又為撫安地方事
據雲南布政使司右參議劉鶴年呈奉臣按騐前事呈
稱雲南地方管下小民半係夷玀近来摽掠縦横歲無
寧日推原禍本實由土官若土官不行科擾夷玀自然
安生而土官又被親管不才官員公行求索上官索之
土官土官派之營長營長斂之火頭火頭取之小民夷
玀小民既不能耕種又不慣經營不事搶刦何以應之
盜賊不寧地方受害職此之故今欲嚴捕盜之法莫若
清止盜之源若所管官司正已於上不行科擾土官土
官縱有剥削亦少顧忌不至公然横行而小民之困亦
得少甦乞行禁約等因該臣議得揚湯以止沸不若去
薪而沸自止捕盜以安民不若治貪而盜自息貪官止
見目下民之易虐豈謂異日天之難欺民之易虐今莫
甚於邊遠天之難欺彼實付之茫昧監司乃復忍心坐視
塞耳㒺聞罪則惟均法當先治又經通行撫屬大小衙
門禁約遵守去後今據前因俱詳參合律除批行各道
將王子明李悌等依擬發落譚冠并者魯等行提問報
聽用民兵查革外參照雲南布使司楚䧺府同知蕭澄
故違明例而擅取兵夫假託公差而私受賄賂定遠縣
土官主簿李元珍因索拜見而致傷人命妄攀盜賊而
嚇受民財罪已昭彰律當提問再照雲南地方去京萬
里軍衛之雜夷玀者率以異俗自居府州之羣土官者
多以僻郡自恕而執憲大臣又每疏其節目以務安全
姑息因仍蓋非一日臣来蒞之初即加申飭奈何積習
生常怙終不改如右參議劉鶴年所呈者衙門豈惟楚
䧺一府流官豈獨蕭澄一員土官豈止李元珍一人而
各處往往有之臣除體訪禁約外如蒙乞勅都察院計
議合無通行各處撫巡官轉行所屬軍衛有司大小衙
門今後敢有非因緊急重大公務申奉撫巡官處明文
擅於所屬土官衙門濫增差役科斂財物一夫一文及
巧立名色如行取聽用民兵僉選護送兵夫之𩔖并有
將自已貨物散與發賣或低價買物多取價利致令科
斂者事發俱照求索土官夷人財物事例問發邊衛充
軍若土流屬官阿意奉承一體查參從重究治庶人心
有警邊遠知畏盜源可清民瘼可息緣係提問在外五
品文職并土官及議處法例事理未敢擅便為此具本
差承差段鰲親齎謹題請旨正德十五年正月二十九
日
貪官違法疏
題為貪官違法等事據雲南布政使司分守金滄道右
參議劉鶴年呈奉臣批據大理府大和縣民充雲南縣
伱甸巡檢司吏楊玉枝状告前事及據本巡檢司弓兵
楊接告為違法事俱批行該本官問得犯人任大䧺招
係四川順慶府岳池縣人由吏員任大理府趙州雲南
縣伱甸巡檢司巡檢正德十二年六月二十五日到任
本司額設弓兵三十六名除投軍死絶外見在三十二
名先年撥將一十六名跟隨散拘今在土官巡檢李欽
緝捕盜賊正德元年以来李欽不合將未到弓兵李應
李清李甫二楊勝光蘇山五名役占辦納月錢每年每
名出銀一兩二錢一年共銀六兩俱交與李欽不合收
受入已令各歇役在家致缺巡邏盜賊生發地方不寧李
欽罪名遇蒙正德九年正月二十八日赦宥不合不行
首正至正德十三年連前通計李欽得過銀七十八兩
大䧺係掌印官不合不行查舉本年十一月二十八日
有今在弓兵楊接被賊偷去黃牛一隻報與土官李欽
隨差未到弓兵李甫等將牛爪見送到李欽處本官不
合令未到弓兵楊五四去與楊接索說土官已尋獲原
牛要你備禮相謝取贖等語比伊只得揭借鹽一百塊
值銀六錢憑今在弓兵楊松送與李欽不合接受入
已方將前牛給領訖本年十二月内李欽指稱答應
往来公差使客為由又不合科斂李暹等三十二名每
名榖二斗又令未到弓兵蘇威英羅六等於伱甸一村
分投科歛未到軍民客戸張子恭等四百六十八家每
家榖二斗連前共榖一百石俱送與李欽不合接受入
己正德十四年二月内大䧺不合將蘇威英羅六并未到
弓兵張祥李繼森楊鳳輪流役使每名役過三日共
一十五日本年四月内布政司將在官楊玉枝撥補本
巡檢司已問革吏杜鳳名缺比杜鳳不合向楊玉枝索
討頂頭銀兩不與將情具告兵備林副使處行提杜鳳問
罪革役發落訖五月初一日楊玉枝着役間杜鳳又令
伊未到父杜達將楊玉枝揪撦復討前銀比楊玉枝又
將情口告大䧺與李欽處一向不與分理楊玉枝懷恨
將各役占弓兵及楊接亦將李欽科斂財物實情各不
合添捏虚詞混同具狀赴巡撫何都御史處告准俱批
行分守金滄道劉參議將大䧺等行提到官查審委的
前情明白將任大䧺楊接等問罪照出李欽人贓另行
備招呈詳到臣除參詳合律批行將任大䧺等依擬發落
外參照雲南布政使司大理府趙州雲南縣伱甸巡檢
司土官巡檢李欽私占弓兵辦納銀兩惟知得利肥己不
顧捕盜缺人緝獲贓牛索取失主財物指稱使客科斂
槩村人戸事皆違枉律合提問及照各處巡檢司之設
專為盤詰奸細防禦盜賊而雲南建置獨多蓋緣所屬
地方民夷雜處競爭為性刦搶成風故各司弓兵多係
土著比與别省僉編不同而該司巡檢復設土官得與
流官相兼行事欲其習知地利覺察種𩔖無分彼此各
有責成奈何此等流官不過老吏出身受寄如同木偶
土官又係凶族遺孽習尚無異狼貪賣放索求積年常
事禦盜之人去而為盜要害之地益以生害簡書弗畏
在在有之查得見行條例内一欵各邊關堡墩臺等項
守備去處若官軍用財買閒者官員問罪調極邊衛分
旗軍人等發沿邊枷號一箇月常川守哨又一欵文武
職官索取土官夷人猺獞財物犯該徒三年以上者俱
發邊衛充軍今照雲南係西南極邊地方關隘巡司所
係亦重但前項事例止言邊備官及文武職官而各處
土官憫其夷俗冥頑未曾議及以故狎恩玩法全無畏
憚今不嚴禁重治將来日復一日地方豈有寧時如蒙
乞勅都察院計議合無查照前例參酌科斷今後沿邊
一帶土官巡檢敢有不以地方盜賊為意仍前賣放弓
兵致令盜賊摽掠貽患軍民者事發到官其土官比照
文武職官索取夷人財物犯該徒三年以上者發邊衛
充軍其弓兵若用錢買閒歇役者亦問擬枷號發落庶
幾法令明嚴人心警畏邊壤生靈少獲安息緣係提問
土官并乞議處條例事理未敢擅便為此具本差舍人
佘定親齎謹題請旨正德十五年二月十二日
何文簡疏議卷五
