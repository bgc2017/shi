增補武林舊事卷一宋周密原本
明朱廷煥補
慶夀冊寶
夀皇聖孝冠絶古今承顔兩宫以天下養一時盛事莫
大於慶夀之典今摭錄大略於此
淳熙三年光堯聖夀七十預於舊歲冬至加上兩宫尊
號立春日行慶夀禮至十三年太上八十正月元日再
舉慶典其日文武百僚集大慶殿各服朝服用法駕五
百三十四人大樂四十八架正樂一百八十八人及列
儀仗鼓吹於殿門外上服通天冠絳紗袍執大圭恭行
冊寶之禮禮儀使以下皆𨗳從上乘輦從至德夀宫俟
太上升御座宫架樂作皇帝北向再拜奏起居致詞曰
臣某稽首言伏惟聖號太上皇帝陛下夀同天永德與日
新典册揚徽華夷頼慶左相宣答曰聖號太上皇帝聖
旨皇帝迎陽展采鏤牒榮親何幸吾身屢觀盛事次皇
太子以下稱賀致詞宣答訖並再拜舞蹈禮畢次詣太
上皇后殿行禮如前候解嚴訖皇帝入宫進奉禮物行
家人禮御宴極歡自皇帝以至羣臣禁衛吏卒往来皆
簪花後三日百官拜表稱賀於文德殿四方快覩盛事
都民垂白之老喜極有至泣下者楊誠齋詩云長樂
宫前望翠華玉皇来賀太皇家青天白日仍飛雪錯認
東風轉柳花春色何須羯鼓催君王元日領春回牡
丹芍藥薔薇朵都向千官帽上開任斯菴詩云金爵
觚稜曉日開三朝喜氣一時回聖人先御紅鸞扇天子
龍輿萬騎来霜曉君王出問安寶香隨輦護朝寒五
雲深處三宫宴九奏聲中二聖歡
四孟駕出
先期禁衛所及閤門牒臨安府約束居民不許登高衩
袒觀看男子並令衫帶婦人裙背仍先一日封閉樓門
取責知委不許容看來歴不明之人殿步三司各撥統
制將官軍兵六千二百人擺齪諸巷(大禮則倍此數)至日五鼓
地分頭項沿門驅逐雜人外儀衛節次如後
地分約攔諸廂約攔緝捕使臣
都轄官約爛軍器庫從物内藏庫從物
御酒庫從物御厨從物祗候庫從物
騏驥院御馬(兩行)御藥院藥架引從舍人(兩行)
諸司庫務官(兩行)搜視行宫司行宫殿門
控攏親從(二百十五人)前驅親從(兩行各二十一人)
贊喝舍人(兩行各八人)天武(兩行各八人居内)都下親從(兩行各八人居内)
駕頭(閤門祗候)引主駕首(兩行各五人)
閤門提點(兩行)御史臺知班(兩行)尚書省錄事
密院副承旨珠子御座院馬御馬(喝御座)
閤門簿書(兩行)宣贊舍人(兩行)茶酒班
環衛官帶御器械攔前等
輦官人員逍遥輦(輦官十六人)御輦院官
閤門承受(兩行)御燎子頭籠翰林司官
御絲鞋所御服所御座馬(兩行十疋)
馬院總管御軍器庫睿思殿庫
閤子庫閤門覺察官(兩行)長入祗候(兩行各二十六人)
茶酒班殿侍(各三十一人)快行親從(各三十二人)
繫鞭(兩行各七人)殿前指揮使(兩行各三十一人居外)
茶酒班殿侍(兩行各六人執從物居内)編排禁衛行子(三十一人)
(於内往來編排)等子人員十將(兩行各四人居外)
御龍直(共八十二人執從物居内)知閤門事(乘馬行圍子内)
步帥(乘馬行圍子内)親從方圍子(兩行各一百四十人)
圍子兩邊各四重第一重(内殿直已下兩邊各一百)
(人)第二重(崇政殿圍子兩邊各一百人)
第三重(御龍直兩邊各一百人)第四重(崇政殿圍子兩邊各一百)
(人)水手并戲捕等子(兩邊各五人)
攔前崇政殿親從(十七人)殿帥(乘騎行圍子内中道)
主管禁衛所(内官)等子(兩邊各二十五人居外)
中道(第二日并參謝教坊樂人迎駕念致語口號等并教坊樂部於此排立)
快行親從(兩邊各三十人)麈斧拂子
水晶骨朵香毬二打燭快行(兩行駕回不用)
編排官(二人)執燈籠親從(兩行各七十四人列至衆安橋去燭駕回先行)
行門(兩行各十二人)當食官聽宣官
輦官人員平輦(輦官一十六人)黃羅御繖二
黃羅御扇二挾輦御藥帶插外御帶
帶插閣下官閤門覺察舍人攔後圍子
挾輦指揮使(各二十二人)輦後樂(東西兩班各三十六人第)
(一日不作)天武(兩行各八人居外)都下親從(兩行各八人)
扇筤挟輦内殿直(各二十二人)
宰臣使相執政
宰執後約攔親從(各二十二人)閤門覺察宣贊舍人
侍從後約攔親從(各二十二人)從駕臣僚分東西班
(東班繫尚書侍郎兩制等官西班繫正任宗室遥郡)
車駕所經諸百官司皆結綵門迎駕起居俟駕頭將
至知班行門喝班到排立次喝躬身拜再拜(駕回不拜值兩)
(免拜)班首奏聖躬萬福唱喏直身立(齪巷軍兵則呼萬歲)
大禮(南郊明堂)
三歲一郊預於元日降詔以冬至有事於南郊或用次
年元日行事(明堂止於半年前降詔用是歲季秋上辛日)先於五六月内擇
日命帥漕及修内司修飾郊壇及絞縛青城齋殿等屋
凡數百間悉覆以葦席護以青布拜差官兵修築泥路
自太廟至泰禋門又自嘉會門至麗正門計九里三百
二十步(明堂止自太廟至麗正門)皆以潮沙填築其平如席以便五
輅之往来每隊各有歌頭以綵旗為號唱和杵歌等曲
以相兩街居民各以綵段錢酒為犒又命象院教象前
𨗳朱旗以二金三鼓為節各有幞頭紫衣蠻奴乘之手
執短钁旋轉跪起悉如人意市井因競市繪塑小象以
饋遺四方又以車五乘壓以鐵多至萬斤與輅輕重適
等以觀疾徐傾側之勢前一月進呈謂之閃試駕出前
一日縛大綵屋於太廟前置輅其中許都人觀瞻前一
月以來次第按試習儀殆無虚日郊前十日執事陪祀
等官並受誓戒於尚書省(宗室赴太廟受誓戒)前三日百官奏請
皇帝致齋於大慶殿是日上服通天冠絳紗袍綪結佩
陞高座侍中奏請降座就齋室次日車駕詣景靈宫服
衮冕行禮(儀從並同四孟)禮畢駕回就赴太廟齋殿宿齋是夕
四鼓上服衮冕詣祖宗諸室行朝饗之禮是夜鹵簿儀
仗軍兵於御路兩傍分列間以籸盆蕡燭自太廟直至
郊壇泰禋門輝映如晝宰執親王貴家巨室列幕櫛比
皆不遠千里不憚重費預定於數月之前至期猶為有
力所奪珠翠錦繡絢爛於二十里間雖寸地不容閒也
歌舞遊遨工藝百物輻輳爭售通宵駢闐至五更則䂍
矟先驅所至皆滅燈火盖清道袚除之義黎明上御玉
輅從以四輅(金象革木)𨗳以馴象千官百司法駕儀仗錦繡
雜遝盖十倍孟饗之數聲容文物不可盡述次第出嘉
會門至青城宿齋(明堂側徑入麗正門齋殿齋宿)四壁皆三衙諸軍周
廬坐甲軍幕旌旗布列前後傳呼唱號列燭互廵往来
如織行宫至暮則嚴更警惕(太廟齋宿亦然)鼓角轟振又有衛
士十餘隊每隊十餘人互喝云是與不是衆應曰是又
喝曰是甚人衆應曰殿前都指揮使某人謂之喝探至
三鼔執事陪祀官並入就黃壇排立萬燈輝耀粲若列
星凡齪燈皆自為誌號如捧俎官則畫一人為捧俎之
狀盖燈多不容不以此辨認亦有好竒可笑者用丑時
一刻行事至期上服通天冠絳紗袍乘輦至大次禮部
侍郎奏中嚴外辦禮儀使奏請皇帝行事上服衮冕步
至小次升自午階天步所臨皆藉以黃羅謂之黃道中
貴一人以大金合貯片腦迎前撒之禮儀使前𨗳殿中
監進大圭至版位禮直官奏有司謹具請行亊(宫架樂作自此)
(上進止皆樂作)時壝壇内外凡數萬衆皆肅然無譁天風時送
佩環韶濩之音真如九天吹下也太社令升煙燔牲首
上先詣昊天位次皇地祗次祖宗位奠玉祭酒讀冊文
武二舞次亞終獻行禮畢上詣飲福位爵飲福酒(登歌樂作)
禮直官喝賜胙次送神次望燎訖禮儀使奏禮畢上還
大次更衣乘輦還齋宫百僚追班賀禮成於端誠殿黎
明上乘大安輦從以五輅進發教坊排立奏念致語口
號訖樂作諸軍隊伍亦次第鼓吹振作千乘萬騎如雲
奔潮涌四方萬姓如鱗次蟻聚迤邐入麗正門教坊排
立再奏致語口號舞畢降輦小憩以俟辦嚴登門肆赦
弁陽老人有詩云黃道宫羅瑞腦香衮袍升降佩鏘
鏘大安輦奏乾安曲萬點明星簇紫皇萬騎雲從簇
錦圍内官排立馬如飛九重閶闔開清曉太母登樓望
駕歸李鶴田詩云嚴更頻報夜何其萬甲聲傳遠近
隨梔子燈前紅炯炯大安輦上赴壇時
九月十五日明堂大禮十三日雨未時奏請宿齋十四
日駕詣景靈宫回太廟宿齋雨不止午後太上遣提舉
至太廟傳語官家連日祀事不易十六日詣宫飲福隂
雨泥濘可免勞煩天氣隂寒請美進御膳頻添御服上
遣閣長回奏上感聖恩至日若登樓肆赦依舊詣宫行
禮不登門時當奏聞晚雨不止宣諭大禮使趙雄來早
更不乘輅止用逍遥輦詣文德殿齋一應儀仗排立並
免放從駕官並常服以從併遣御藥奏聞北内大禮使
趙雄雖已得旨猶不許放仗上聞之曰来早若不晴時
有何面目雄聞之曰縱使不晴得罪不過罷相耳堅執
不肯放散至黃昏後雨止月明上大喜遣内侍李思恭
宣諭趙雄仍舊乘輅再遣御藥奏聞北内天晴仍舊乘
輅候登門訖詣宫行禮十五日晴色甚佳車駕自太廟
乘輅還内日映御袍天顔甚喜都民皆讃嘆聖德至巳
時太上遣直閣官往齋殿傳語官家且喜晴明可見誠
心感格賜御用段疋至鞦轡七寶篦刀子事件素食果
子等仍奏連日勞頓免行飲福禮上就遣知閣回奏上
感聖恩天氣轉晴皆太上皇帝聖心感格容肆赦訖詣
宫行禮併謝聖恩十六日登門肆赦畢車駕詣宫小次
降輦提舉傳太上聖旨特減八拜仍免至夀聖處飲福
行禮畢略至絳華堂進泛索知閣張掄進臨江詞云
聞道彤廷森寶仗霜風逐雨驅雲六龍扶輦下青冥香
隨鑾扇遠日映赭袍明簾捲天街人頂戴滿城喜氣氤
氲等閒散作八荒春秪知天意好昨夜月華新(西湖志)
(餘)
東都舊有青城齋宫渡江後以幕屋絞縛為之每郊費
緡錢十餘萬淳熙末張杓為京尹始議築齋宫為一勞
永逸上從之宇文寶學价時宿直奏曰陛下方經略河
南今築青城於臨安是無中原意也上以為然亟命罷
役(朝野雜紀)
郊壇天盤至地高三丈二尺四寸通七十二級分四
成上廣七丈共十二階分三十六龕午階闊一丈
主上升降繇此階其餘各闊五尺
圓壇之上止設昊天上帝皇地祗二神位及太祖太
宗配天十六龕共祀五帝太一感生北極北斗及
分祀衆星三百六十位
仗用六千八百八十九人自太廟排列至青城
玉輅下祗應人共三百二十一人
呵喝人員二人教馬官二人
挾捧輪將軍四人推輪車子官徤八
人駕士班直二百三十二人
千牛衛將軍二員抱太常龍旗官六
員職掌五人專知官一名
手分一名庫子八人裝掛匠二人
諸作工匠十五人盖覆儀鸞司十一
人監官三員
金衆革木輅每輅下一百五十六人
玉輅青飾金輅黃飾象輅紅飾
革輅淺色飾木輅黑飾(輅下有人冠服並依輅色)
玉輅前儀仗騎𨗳
騎𨗳官左壁文臣右壁武臣
六軍儀仗官兵二千二百三十二人
左右諸將軍十三員(中道五員左右八員)
金吾衛仗司
執䂍矟八十人攝將軍八員
仗下監門二十六員鼓吹五百八十三
人𨗳駕樂人三百三十人
登門肆赦(補一條)
其日駕自文德殿詣麗正門御樓教坊作樂迎𨗳參軍
色念致語雜劇色念口號至御幄降輦門下閤門進中
嚴外辦牌訖御藥喝捲簾上出幄臨軒門下鳴鞭宫架
奏曲簾捲扇開樂止撞右五鐘黃繖纔出門下宰臣已
下兩拜分班立門上中書令稱有敕立金雞門下侍郎
應喏宣奉敕立金雞雞竿一起門上仙鶴童子捧赦書
降下閤門接置案上太常寺擊鼓鼓止捧案至樓前中
心知閤稱宣付三省參政跪受捧制書出班跪奏請付
外施行門上中書令承旨宣曰制可門下參政稱宣付
三省遂以制書授宰臣跪受訖閤門提點開拆授宣赦
舍人捧詣宣制位起居舍人一員摘句讀舍人稱有制
宰臣已下再拜俟讀至咸赦除之獄級奏脱枷訖罪囚
應喏三呼萬歲歌呼而出候宣赦訖門上舍人贊樞密
及中書令曲賀兩拜門下宣制舍人捧制書授宰臣宰
臣授刑部尚書尚書授刑房錄事訖歸班兩拜致詞三
舞蹈三叩頭知閤稱有制宰臣已下再拜知閤宣答(云云)
(若時大慶與卿等同之)又拜舞如前門上中書令奏禮畢扇合宫
架樂作簾降樂止撞左五鐘門下禮部郎中奏解嚴上
還幄次門下鳴鞭舍人喝奉敕放仗宰臣已下再拜退
次宣勞將士訖乘輦歸内至南宫門教坊司迎駕念致
語口號如前至文德殿降輦舞畢退弁陽翁詩云換
輦登門捲御簾侍中承制舍人宣鳳書乍脱金雞口一
𣲖歡聲下九天
孝宗受禪赦文云凡今者發政施仁之日皆得之問安
視膳之餘天下誦之洪景嚴筆也(鶴林玉露)
金雞竿長五丈五尺四面各百戲一人緣索而上謂
之搶金雞先到者得利物呼萬歲(纈羅襖子一領絹十疋銀碗一隻重)
(三兩)諸州進奏院各有逓鋪腰鈴黃旗者數人俟宣敕
訖即先發太平州萬州夀春府取太平萬夀之語以
次俱發鈴聲滿道都人競觀
樓下排立次第
青龍白虎旗各一信旗二
方扇二方圓䍐罼二&KR1242;四
劍二將軍二僧衆居左
道衆居右玉輅居中太常宫架樂
宣赦臺招拜紅旗擊鼓
三院罪囚獄級居左御馬六疋居右
宣制位居中横門快行
承旨三省官已下
恭謝
大禮後擇日行恭謝禮第一日駕出如四孟儀詣景靈
宫天興殿聖祖前行恭謝禮次詣中殿祖宗神御前行
禮還齋殿進膳訖引宰臣已下賜茶茶畢奏事訖還内
第二日上乘輦自後殿門出教坊都管已下於祥曦殿
南迎駕起居參軍色念致語雜劇色念口號樂作駕後
樂東西班則於和寧門外排立後從作樂將至太一宫
道士率衆執威儀於萬夀觀前入圍子内迎駕起居作
法事前𨗳入太一宫門降輦候班齊詣靈休殿參神次
詣五福十神太一次詣申佑殿(本命)北辰殿通真殿(佑聖)順
福殿(太后本命)延夀殿(南極)火德殿禮畢宣宰臣已下合赴坐
官並簪花對御賜宴上服幞頭紅上盖玉束帶不簪花
教坊樂作前三盞用盤盞後二盞屈巵御筵畢百官侍
衛吏卒等並賜簪花從駕鏤翠滴金各競華麗望之如
錦繡衙前樂都管己下三百人自新椿橋西中道排立
迎駕念致語口號如前樂動滿路花至殿門起夀同天
曲破舞畢退姜白石有詩云六軍文武浩如雲花簇
頭冠樣樣新惟有至尊渾不戴盡將春色賜羣臣萬
數簪花滿御街聖人先自景靈回不知後面花多少但
見紅雲冉冉來(是日皇后及内中車馬先還宫中呼后為聖人)
聖節(補八條)
其日俟宰執奏事訖追班上坐垂拱殿先引樞密院并
管軍官上夀(東京分為二日今只併為一日)禮畢再坐紫宸殿上公已
下分立候奏班齊上公詣御茶牀前躬進御酒跪致詞
云文武百僚臣某等稽首言天基令節(聖節名逐朝換)臣等不
勝大慶謹上千萬歲夀下殿再拜樞密宣答云得公等
夀酒與公等内外同慶又再拜教坊樂作接盞訖跪起
舞蹈如儀閤門官喝不該赴坐官先退樞密喝羣臣升
殿閤門分引上公已下合赴坐官升殿第一盞宣視盞送
御酒歌板色唱祝堯齡賜百官酒觱篥起舞三臺(後並准此)
供進内鹹豉第二盞送御酒歌板起中腔供進雜爆第
三盞歌板唱踏歌供進内鮓候内官起茶牀樞密跪奏
禮畢羣臣降階舞蹈拜退此上夀大略也若錫宴節次
大率如夢華錄所載閱理宗朝禁中夀筵及排當樂次
可想承平之盛觀
淳熙三年天申節先十日駕詣德夀宫進香并進奉銀
五萬兩絹二千疋錢五萬貫度牒一百道綠匣二百箇
上簽云臣某謹進令幕士安頓寢殿前候閣長移入殿
上并鋪放進奉七寶金銀器皿等十二日皇后到宫進
香排日皇太子太子妃并大内職典等進香至日夘時
駕率皇后太子太子妃文武百官上夀駕至小次降輦
太上遣本宫提舉官傳旨减拜行禮上回奏上感聖恩
容臣依儀上夀太上再命减十拜俟升殿皇帝起居踏
舞如儀率皇后百官上酒樂作衛士山呼駕興入幄次
少歇樂人再排立殿上降簾太上再坐太后率皇后太
子妃上夀六宫次第起居禮畢退於右太上過寢殿進
早膳太上宣吳郡王等官前来伴話上侍太上同往射
廳看百戲依例宣賜仍八幄次少歇上遣閣長奏知太
上午時正刻恭請駕赴德夀殿排當皇帝已下並簪花
侍宴至第三盞太上遣内侍請官家免花帽束帶卸上
盖衣又免皇后大冠皇太子穿執並謝恩訖太上泛賜
皇太子纍金篏寶盤盞紫羅紫紗南北内互賜承應人
目子錢主管禁衛官率禁衛等人於殿門謝恩少歇請
太上至樂堂再坐教坊大使回正德進新製萬歲興龍
樂曲破對舞各賜銀絹有差移燕清華看蟠松宫嬪五
十人皆仙粧奏清樂進酒并衙前呈新藝約至五盞太
上賜官裏御書急就章并金剛經官家亦進御書真草
千文太上看了甚喜云大哥近來筆力甚進上起謝同
皇太子步至蟠松下看御書詩再入太上宣索翡翠鸚
鵡杯官裏與皇后親捧杯進酒太上曰此是宣和間外
國進到今以賜皇帝上謝恩時太上官家並已七八分
醉遂率皇后太子謝恩升輦太上宣諭知省云官家已
醉可一路小心看管知省等領旨還内來早上遣知省
至宫恭問太上起居并奏欲親到宫謝恩太上就令提
舉往問興居并免到宫禮(西湖志)
八月二十八日夀聖皇太后生辰先十日車駕過宫先
至太上處起居次入本殿進香皇后太子太子妃莊文
太子妃張娘娘已下並進香起居至太上内書院進泛
索遂奏安止還内十二日婉容到宫至西便門廊下先
至太上處奏起居次入本殿進香諭雨免下階起居太
内進香十三日知省及大官到宫進香閣長就管押進
奉銀絹度牒等并七寶金銀器皿比天申節減半官屬
進香并設放夀星及神仙書畫等物隔簾奏喏免起居
退次日皇太后宅親屬到宫進香并本宫人吏後苑官
屬作院使等臣節次進香二十一日夘時皇后先到宫
候駕至到太上前殿起居次至本宫殿官家第一班皇
后第二班太子并妃第三班各上夀訖太后宅親屬上
夀並同天申節儀太上邀官裏至清心堂進泛索值雨
不呈戲依例支賜午刻奏辦就本殿大堂面北坐官家
花帽上盖皇后三釵頭冠并賜簪花酒至第五盞免大
衣官裏便背兒赴坐第七盞小劉婉容進自製十色菊
千秋歲曲破内人瓊瓊柔柔對舞上於閣子庫支賜五
兩數珠子一號細色北段十疋太后賜七寶花十枝珠
翠芙蓉領緣一幅又移坐靈芝殿有木樨處進酒次到
至樂堂再坐更盡後還内(西湖志)
十月二十二日孝宗會慶聖節車駕至太上外殿起居
簪花拜舞進夀酒太上回賜次至太后殿行禮乃從太
上至後苑梅坡看早梅浣溪亭看小春海棠午至載忻
堂排當官裏換素帽太后賜官裏女樂二十人上再拜
謝恩教坊都管王喜等進新製會慶萬年薄媚曲破對
舞並賜銀絹太上以白玉桃杯賜上御酒云學取老爺
年紀早早還京上飲酒再拜謝恩三杯後官家換背兒
免拜皇后換團冠背兒太子免繫褁再坐本宫御侍六
人並陞郡夫人就賜誥謝恩照例支散目子錢太上又
賜官裏玉酒器十件纍珠嵌寶器一千兩尅絲作金龍
裝花軟套閤子一副侍宴官吳郡王以下各賜金盤盞
段疋薇露酒香茶等是日官裏大醉申後宣逍遥子入
便門升輦還内(西湖志)
淳熙十三年光堯聖夀八十肆赦推恩蒙被甚廣太學
諸生至於武學皆得免文解一次凡該此恩者千二三
百人而宗子在學者不預諸人相率詣宰府且徧謁侍
從臺諫各納一劄子叙述大旨其要以為德夀濡典普
天同慶而玉牒支派辱居膠庠顧不獲與布衣書生等
竊譬之世俗尊長生日召會族姻而本家子孫不享杯
酒臠炙外議謂何今厖鴻之澤如此而宗學乃不許厠
名於義於禮恐為未惬是時諸公莫肯出手為言洪侍
制邁以侍講内宿適蒙宣引因出其紙以奏仍為敷陳
此輩所云尊長生日會客而本家子弟不得坐譬諭可
謂明白孝宗亦笑曰甚是切當有理時所携只是白劄
子蒙徑付出施行遂一例免舉(洪邁容齋隨筆)
德夀生日每歲進奉有常數一日忽減數項德夀大怒
孝宗惶懼召宰相虞允文語之允文曰臣請見而解之
孝宗曰朕立待卿回奏允文到宫上謁德夀盛氣頃之
曰朕老而不死為人所厭允文曰皇帝聖孝本不欲如
此罪在小臣謂陛下聖夀無疆生民膏血有限減生民
有限之膏血益陛下無疆之聖夀德夀大喜酌以御醖
一杯因以金酒器賜之允文回奏孝宗孝宗大喜酌酒
賜金如德夀云(西湖志)
四月初八日謝太后夀崇節初九日度宗乾會節賈似
道命司封郎中黃銳致語有一聫云聖母神子萬夀無
疆亦萬夀無疆昨日今朝一佛出世又一佛出世人皆
稱之(西湖志)
宣政極盛時宫中以河陽花蠟燭無香為恨遂用龍涎
沉腦屑灌蠟燭列兩行數百枝熖光香滃鈞天所無也
建炎紹興久不進此韋太后旋鑾沙漠復值稱夀高宗
極天下之養用宣政故事然僅列十數炬太后陽若不
聞上至奉巵白太后云此燭頗愜聖意否太后曰爾爹
爹每夜常設數百枝賜諸人閣内亦然上因太后起更
衣微謂憲聖曰如何比得爹爹富貴
孝宗御宇高宗在德夀光宗在青宫寧宗在平陽邸四
世本支之盛亘古未有楊誠齋時為宫僚賀光宗誕辰
詩云祖堯父舜真千載禹子湯孫更一家讀者服其精
切又云天意分明昌火德誕辰三世總丁年盖高宗生
於丁亥孝宗生於丁未光宗生於丁卯也丁年字出李
陵書借用亦佳(羅大經)
天基聖節排當樂次(正月五日)
樂奏夾鐘宫觱篥起萬夀永無疆引子王恩
上夀第一盞觱篥起聖夀齊天樂慢周潤
第二盞笛起帝夀昌慢潘俊
第三盞笙起昇平樂慢侯璋
第四盞方響起萬方寧慢余勝
第五盞觱篥起永遇樂楊茂
第六盞笛起夀南山慢盧寧
第七盞笙起戀春光慢任榮祖
第八盞觱篥起賞仙花慢王榮顯
第九盞方響起碧牡丹慢彭先
第十盞笛起上苑春慢胡寧
第十一盞笙起慶夀樂慢侯璋
第十二盞觱篥起柳初新慢劉昌
第十三盞諸部合萬夀無疆薄媚曲破
初坐樂奏夷則宫觱篥起上林春引子王榮顯
第一盞觱篥起萬歲梁州曲破齊汝賢
舞頭豪俊邁舞尾范宗茂
第二盞觱篥起聖夀永歌曲子陸恩顯
琵琶起捧瑶巵慢王榮祖
第三盞唱延夀長歌曲子李文慶
嵇琴起花稍月慢李松
第四盞玉軸琵琶獨彈正黃宫福夀永康寧俞達
拍王良卿
觱篥起慶夀新周潤進譚子笛哨潘俊
杖鼓朱堯卿拍王良卿
進念致語等時和
伏以華樞紀節瑶墀先五日之春玉歷發祥聖世啟千
齡之運歡騰薄海慶溢大廷恭惟皇帝陛下濬哲如堯
儉勤邁禹躬行德化躋民夀域之中治洽泰和措世春
臺之上皇后殿下道符坤順位儷乾剛宫闈資隂教之
修海㝢仰母儀之正有德者必夀八十箇甲子環周申
命以下舊本失二十行
第九盞簫起鏤金蟬慢傅昌寧
笙起託嬌鶯慢任榮祖
第十盞諸部合齊天樂曲破
再坐第一盞觱篥起慶芳春慢楊茂
笛起延夀慢潘俊
第二盞箏起月中仙慢侯端
嵇琴起夀爐香慢李松
第三盞觱篥起慶簫韶慢王榮祖
笙起月明起花燈慢任榮祖
第四盞琵琶獨彈高雙調會羣仙
方響起玉京春慢余勝
雜劇何晏喜已下做楊飯斷送四時歡
第五盞諸部合老人星降黃龍曲破
第六盞觱篥獨吹商角調筵前保夀樂
雜劇時和已下做四偌少年遊斷送賀時豐
第七盞鼓笛曲拜舞六么
弄傀儡踢架兒盧逢春
第八盞簫獨吹雙聲調玉簫聲
第九盞諸部合無射宫碎錦梁州歌頭大曲
雜手藝永團圓趙喜
第十盞笛獨吹高手調慶千秋
第十一盞琵琶獨彈大吕調夀齊天
撮弄夀果放生姚潤
第十二盞諸部合萬夀興隆樂法曲
第十三盞方響獨打高宫惜春
傀儡舞鮑老
第十四盞箏琶方響合纏令神曲
第十五盞諸部合夷則羽六么
巧百戲趙喜
第十六盞管下獨吹無射商柳初春
第十七盞鼓板舞綰夀星姚潤
第十八盞諸部合梅花伊州
第十九盞笙獨吹正平調夀長春
傀儡羣仙會盧逢春
第二十盞觱篥起萬花新曲破
祗應人
都管
周朝清陸恩顯
雜劇色
吳師賢趙恩王太一朱旺(猪兒頭)
時和金寶俞慶何晏喜
沈定吳國賢王夀趙寧
胡寧鄭喜陸夀
歌板色
李文慶
拍板色
王良卿張亨謝用
簫色
傅昌寧朱明復李允信
箏色
陳儀豪輔文吳宣豪俊賢
徐顯祖張廣
琵琶色
王榮祖俞逹豪俊民豪俊邁
段繼祖
嵇琴色
李松侯端孫民顯
笙色
侯璋葉茂青任榮祖董茂
張瑾潘寶姚拱范椿
孫昌莫正周珍馬椿
姚舜臣陳保
觱篥色
齊汝賢周潤楊茂王恩
王榮顯姜師賢劉昌楊彬
王福杜明喻祥周忠恕
夏福徐珏周喜聞澄
沈夀丁預鄭亨周佐
楊瑾沈康鄭聰莫夀
潘顯祖時潤胡佾周信
李圭李潤史顯金夀
笛色
楊德茂潘俊盧寧彭俊
賀昌賀夀胡師文夀椿
姚寶張茂祖崔興朱珍
張茂才金貴潘顯祖沈夀
周興李大用董大有金明
趙喜莫及張春葉茂
胡寧任顯張椿孫寧
彭進李榮全寧金彦恭
董喜王佑來亨王喜
顧和顧松金顯董寧
杜松李椿張椿何福
管思齊朱喜花椿李拱辰
方響色
余勝彭先劉民和黃桂
姜大亨張榮
杖鼓色
朱堯卿馮喜時忠施榮
朱拱辰周忠李顯姚寶
葉茂李榮祖
大鼓色
王喜鄧珍王宣顧榮
舞旋色
范宗茂
内中上教
張明倪椿潘恩石琇
張琳
弄傀儡盧逢春等六人雜手藝姚潤等九人
女厮撲張椿等十人築毬軍陸寶等二十四
人百戲沈慶等六十四人
百禽鳴胡福等二人
增補武林舊事卷一
