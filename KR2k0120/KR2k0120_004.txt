增補武林舊事卷四宋周密原本
明朱廷煥補
故都宫殿(補十條)
錢氏建國築城自秦望山繇夾城東亘江干薄錢唐湖
霍山范浦凡七十里城門凡十曰朝天門在吳山下今
鎮海樓曰龍山門在六和塔西曰竹車門在望僊橋東
南曰新門在炭橋東曰南土門在薦橋門外曰北土門
在舊菜市門外曰鹽橋門在舊鹽橋西曰西關門在雷
峯塔下曰北關門在夾城巷曰寶德門在艮山門外無
星橋其城垣南北展而東西縮唐乾寧間楊行密將攻
杭州携僧祖肩密来瞰城祖肩曰此腰鼓城也擊之終
不可得又聞鼓角聲曰錢氏子孫當貴盛未可圖也其
營屯凡六曰白壁營在城南上隅曰寶劍營在鍾公橋
北曰青字營在鹽橋東曰福州營在梅家橋東曰馬家
營在修文坊内曰大路營在褚家塘(西湖志)
紹興因錢王宫以為行宫皇城九里入和寧門左進奏
院玉堂右中殿外庫至北宫門循廊左序巨璫幕次列
如魚貫祥曦殿朵殿接修廊為後殿對以御酒庫御藥
院慈元殿外庫内侍省内東門司大内都巡檢司御厨
天章等閣廊回路轉衆班排列乂轉内藏庫對軍器庫
又轉便門垂拱殿五間十二架修六丈廣八丈四尺簷
屋三間修廣各丈五朵殿四兩廊各二十間殿門三間
内龍墀折檻殿後擁舍七間為延和殿右便門通後殿
殿左一殿隨時易名明堂郊祀曰端誠策士唱名曰集
英宴對奉使曰崇德武舉及軍班授官曰講武東宫在
麗正門内南宫門外本宫會議所之側入門垂楊夾道
間芙蓉環朱闌二里至外宫門節堂後為財帛生料二
庫環以官屬直舍轉外窑子入内宫門廊右為贊𨗳春
坊直舍左講堂七楹扁新益外為講官直舍正殿向眀
左聖堂右祠堂後凝華殿瞻箓堂環以竹左寢室右齊
安位内人直舍百二十楹左彛齋太子賜號也接繡香
堂便門通繹已堂重簷複屋昔楊太后垂簾於此曰慈
明殿前射圃竟百步環修廊右博雅樓十二間左轉數
十步雕闌花甃萬卉中出秋千對陽春亭清霽亭前芙
蓉後木樨玉質亭梅繞之繇繹已堂過錦臙廊百八十
楹直通御前廊外即後苑梅花千樹曰梅崗亭曰冰花
亭枕小西湖曰水月境界曰澄碧牡丹曰伊洛傳芳芍
藥曰冠芳山茶曰鶴丹桂曰天闕清香堂曰本支百世
祐聖祠曰慶和泗洲曰慈濟鍾吕曰得真橘曰洞庭佳
味茅亭曰昭儉木香曰駕雪竹曰賞靜松亭曰天陵偃
盖以日本國松木為翠寒堂不施丹雘白如象齒環以
古松碧琳堂近之一山崔嵬作觀堂為上焚香祝天之
所吳知古掌焚修每三茅觀鐘鳴觀堂之鐘應之則駕
興山背芙蓉閣風帆沙鳥咸出履舄下山下一溪縈帶
通小西湖亭曰清漣怪石夾列獻瑰逞秀三山五湖洞
穴深杳豁然平朗翬飛翼拱凌虚樓對瑞慶殿損齋緝
熙崇正殿之東為欽先孝思復古紫宸等殿木圍即福
寧殿射殿曰選德坤寧殿貴妃昭儀婕妤等位宫人直
舍螘聚焉又東過閣子庫睿思殿儀鸞修内八作翰林
諸司是謂東華門(陳隨應南渡行宫記)
門
麗正(南門)和寧(北門)東華(東門)西華(西門)
苑東苑西北宫
南宫南水門東水門
會通上閤宣德
隔門斜門關門
玉華閣含和貽謨(二門係天章閣)
殿
垂拱(常朝四參)文德(六參宣布)大慶(明堂朝賀)
紫宸(生夀)集英(策士)
以上謂之正朝亦有隨事更名者
後殿
延和(宿齋避殿)崇政(即祥曦)福寧(寢殿)
復古(高宗建)選德(孝宗建御屏有監司郡守姓名)
緝熙(理宗建)熙明(即修政度宗建)明華
清燕膺福慶瑞(即順慶理宗改)
射殿需雲(大燕)符寳(貯恭膺天命之寶)
嘉明(度宗以繹已堂改)明堂(即文德合祭改)坤寧(皇后)
穠華(皇后)慈眀(楊太后累朝母后皆旋更名)
慈元(謝太后)仁眀(全太后)進食(即勤政)
欽先(神御)孝思(神御)清華
堂
翠寒(高宗以日本羅木建古松數十株)澄碧觀堂
芳春凌寒鍾美(牡丹)
燦錦(海棠)燕喜靜華
清賞稽古(御書院)清遠
清徹澄碧(水堂)蘂淵
環香(山堂)文圃(御書院)書林
華館衍秀披香
德勤雲錦(荷堂)清霽
萼綠華(梅堂度宗易名瓊姿)碧琳
凝光澄輝繡香
呈芳會景(青花石柱香楠袱額瑪瑙石砌)
正始(后殿謝后改夀寧殿)怡然(惠順位)信美(婉容位)
齋
損齋(高宗建)彛齋謹習齋
燕申齋
樓
博雅(書樓)觀德萬景
清暑清美眀遠
倚香
閣
龍圖(太祖太宗)天章(真宗並祀祖宗神御)寶文(仁宗)
顯謨(神宗)徽猷(哲宗)敷文(徽宗)
煥章(高宗)華文(孝宗)寶謨(光宗)
寶章(寧宗)顯文(理宗)雲章(度宗御書)
清華凌虚清漏
倚桂來鳳觀音
芙蓉萬春(太后殿)
臺
欽天(奉天)宴春秋芳
天開圖畫舒嘯
蹌臺
軒
晚清
閣
清華睿思怡真
容膝受釐綠綺
觀
雲濤
亭
清泳清趣清暉
清顥清迥清隠
清寒清激(放水)清翫
清興靜香靜華
春妍春華春陽
春信(梅)融春尋春
映春餘春留春
皆春寒碧寒香
香瓊香玉(梅)香界
碧岑灔碧(魚池)瓊英
瓊秀明秀深秀(假山)
衍秀濯秀錦煙
錦浪(桃花)繡錦萬錦
麗錦叢錦照粧(海棠)
浣綺綴金(橙橘)綴瓊(梨花)
穠香暗香晚節香(菊)
巖香(桂)雲岫(山亭)映波
含暉達觀秀野
凌寒(梅竹)涵虚平津
真實芳遠垂綸(近池)
魚樂(池上)噴雪(放水)流芳
芳嶼(山子)玉質此君(竹)
聚芳延芳蘭亭
激湍崇峻惠和
浮醴泛羽(並流杯亭)凌穹(山頂)
迎薰會英正已(射亭)
丹暉凝光雪逕(梅)
參月共樂迎祥
瑩粧植杖(村莊)可樂
文杏壺中天
别是一家春(度宗初剏或謂此非佳䜟也未幾果驗)
園
小桃源杏塢梅岡
瑶圃村莊桐木園
菴
寂然怡真
坡
瑪瑙洗馬
橋
萬歲清平春波
玉虹
泉
穗泉
御舟
蘭橈荃橈旱船
教場
南教場北教場
禁中及德夀宫皆有大龍池萬歲山擬西湖冷
泉飛來峯若亭榭之盛御舟之華則非外間可
擬春時競渡及買賣諸色小舟並如西湖駕幸
宣喚錫賚鉅萬大意不欲數蹕勞民故以此為
奉親之娛耳
御園
聚景園
清波門外孝宗致養之地堂扁皆孝宗御書淳
熙中屢經臨幸嘉泰間寧宗奉成肅太后臨幸
其後並皆荒蕪不修高疎寮詩云翠華不向苑
中來可是年年惜露臺水際春風寒漠漠官梅
却作野梅開
會芳殿瀛春堂攬遠堂
芳華堂花光亭(八角)瑶津
翠光桂景灔碧
凉觀瓊芳彩霞
寒碧柳浪橋學士橋
玉津園
嘉會門外紹興間北使燕射於此淳熙中孝宗
兩幸紹熙中光宗臨幸
富春園
新門外孝宗奉太后臨幸不一俗呼東花園
屏山園
錢湖門外以對南屏山故名理宗朝改名翠芳
園餘見西湖門
玉壺園
錢塘門外本劉鄜王園有明秀堂餘見西湖門
集芳園
葛嶺元繫張婉儀園後歸太后殿内有古梅老
松甚多理宗賜賈平章舊有清勝堂望江亭雪
香亭等餘見西湖門
瓊華園小隠園
延祥園
西依孤山為林和靖故居花寒水潔氣象幽古
三朝臨幸餘見西湖門
瀛嶼
在孤山之椒舊名涼堂四壁蕭照畫山水理宗
易今名今為太一宫黃庭殿
挹翠堂
舊名黑漆堂理宗御書
清新(舊六椽堂)香月(倚裏湖舊名水堂理宗御書)
香遠(舊秀蓮亭)白蓮堂六一泉堂
檜亭梅亭上船亭
東西車馬門西村水閣御舟港
林逋墓陳朝檜(有御書詩)金沙井
瑪瑙坡
六一泉
高疎寮詩云水眀一色抱神州雨壓輕塵不敢
浮山北山南人喚酒春前春後客凭樓射熊館
暗花扶屐下鵠池深柳拂舟白髮邦人能道舊
君王曾奉上皇遊
德夀宫(孝宗奉親之所)
聚遠樓
高宗雅愛湖山之勝恐數蹕煩民乃於宫内鑿
大池引水注之以象西湖冷泉疊石為山作飛
來峯因取坡詩頼有高樓能聚遠一時收拾與
人間名之周益公進端午帖子云聚遠樓高面
面風冷泉亭下水溶溶人間炎熱何繇到真是
瑶臺第一重孝宗御製冷泉亭詩以進高宗和
韻真盛事也
香遠堂(荷)清深堂(竹)松菊三徑(菊芙蓉竹)
梅坡月榭清妍(荼&KR1048;)
清新(桂)芙蓉岡(已上並東地分)射廳
載忻堂(御宴之所)臨賦(荷池)粲錦(金林檎)
至樂(池上)清曠半綻紅(郁李)
瀉碧(金魚池已上並南地分)冷泉堂(古梅)
文杏館靜樂(牡丹)浣溪(海棠已上並西地分)
絳華(羅木堂)旱船俯翠(茅亭已上並北地分)
重華宫(孝宗内禪所居即德夀宫)慈福宫(憲聖夀成二太后所)
(居即重華宫)夀慈宫(即慈福宫初改重夀宫)
東宫
資善堂鳳山樓榮觀堂
玉淵堂清賞堂新益堂
繹已堂射圃
行都之山肇自天目清淑扶輿鍾而為吳儲精發祥肇
應宅緯負山之址門曰朝天南循其陿為太宫又南為
相府斗拔起數峯為萬松八盤嶺下為鈞天九重之居
右為複嶺設周廬之衛止焉朝天之東橋曰望僊仰眺
吳山如卓馬立顧紹興間望氣者以為有鬱葱之符秦
檜顓國心利之請為賜第東偏即檜家廟西則一德格
天閣故居也非望挻凶鬼瞰其室檜卒於位熺猶戀戀
不能决去請以姪常州通判烜為光祿丞留涖家廟為
復居之萌芽言者風聞遂請罷烜併遷廟主扵建康遂
空其居高宗倦勤詔即其所築新宫賜名德夀居之膺
天下養者二十有七年清蹕躬朝歲時燁奕重華繼御
更慈福夀慈凡四侈鴻名宫室皆無所更稍北連甍為
今祐聖觀盖普安故邸莊文魏王光宗皇帝實生是間
今上亦於此開甲觀之祥益知天瑞地靈章明有待斗
筲負乘固莫得而妄據云(岳珂桯史)
光宗内禪議修泰安宫太上重於趍御太學錄湯璹貽
書趙汝愚引唐武德九年八月甲子太宗即位於東宫
顯德殿至貞觀二年四月乙亥太上皇徙居泰安宫甲
午太宗始御太極殿則是聽政於東宫者三年不遽遷
高祖也今日或可仿比别營聽政之所上皇仍居大内
事體順甚汝愚答書稱其援據精博深合事宜越九日
有旨秋暑方隆太上皇帝皇后宜用唐武德貞觀故事
仍還宫因名宫以夀康泰安之役遂寢吁璹能引古義
以處大事汝愚能用善以安國家璹之學汝愚之德共
可與也夫使無學而不能用善者處此能不失天性之
懿乎(姜南蓉塘詩話)
杭城佑聖觀宋孝宗?邸開元宫寧宗?邸後為理宗
端孝公主之第龍翔宫理宗潜邸舊在後市街元至元
中遷於城西北隅宗陽宫度宗?邸(郎瑛七修類稿)
淳熙九年八月十五日孝宗過德夀宫起居上皇釣魚
為樂遂留賞月宴香遠堂堂東有萬歲橋橋皆白玉石
雕欄瑩徹上作四面亭皆新羅白木與橋一色大池十
餘畝植千葉白蓮御榻屛几酒器俱用水晶南岸列女
樂北列男樂月上簫韶齊作稍止上皇召小劉妃獨吹
白玉笙霓裳中序時侍燕官開府曾覿進壺中天詞
云素颷漾碧看天衢稳送一輪明月翠水瀛壺人不到
比似世間秋别玉手瑶笙一時同色小按霓裳疊天津
橋上有人偷記新闋當日誰幻銀橋阿瞞兒戲一笑成
痴絶肯信羣僊高宴處移下水晶宫闕雲海塵清山河
影滿桂冷吹香雪何勞玉斧金甌千古無缺上皇大喜
曰從来月詞不曾用金甌事可謂新竒賜金束帶紫番
羅水晶碗上亦賜寶盞至一更五點還宫是夜西興亦
聞天樂焉
孝宗退居重華宫有淨室終日宴坐其間几上惟書籍
一部及筆硯楮墨而已近璫嘗奏高宗皇帝留下寶器
圖畫陛下盍時取觀夀皇云先帝中興功德盛大故宜
享此朕豈敢自比先帝皆鏁閉不開
近璫奏修重華宫舊例須關朝廷出錢下臨安府轉運
司應辦夀皇曰此間無用錢處所積甚多只用重華庫
錢不必關聞南内暨役成更不官差一匠一夫
高宗南渡駐蹕臨安草剏禁苑為行在所適造一殿無
瓦而值雨臨安府與漕司皆憂之忽一吏白曰多差兵
士以錢鏹分俵關廂鋪席賃借樓屋腰簷瓦若干候旬
月新瓦到照數陪還府司從之殿瓦咄諾而辦(以上西湖志)
臨安玉牒殿災延及殿門宰臣以門字有勾脚帶火筆
故招火厄遂撒額投火中乃息後書門額者多不勾脚
(馬氏日抄)
孤山凉堂規模壯麗下植梅數百株以備游幸堂成中
有素壁四堵幾三丈高宗翌日命駕有中貴人相語曰
官家所至壁乃素耶宜繪壁亟令御前蕭照圖繪山水
照受命即乞尚方酒四斗昏出孤山每一鼔即飲一斗
盡一斗則一堵已成畫若此者四畫成蕭亦醉駕至周
行視壁間為之歎賞知為照畫賜以金帛(杭州府志)
增補武林舊事卷四
