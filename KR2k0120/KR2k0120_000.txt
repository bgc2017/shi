御製題增補武林舊事
補因廷煥(朱)原周密舊事武林想像間正向金朝稱姪
際那仍豪興賞湖山
都人士女走如狂天子真稱孝夀皇便是北方有歸櫬
安能五國解凄凉
朝歌暮舞勝都京水秀山明凑雅情繪出承平真氣象
爾時豈果是承平
增補武林舊事目錄地理類八(雜記之屬)
卷一
慶夀冊寶大禮(南郊明堂)
登門肆赦恭謝
聖節
卷二
睿藻(增)御教
御教儀衛次第燕射
公主下降恩澤(增)
唱名元正
立春元夕
舞隊燈品
挑菜進茶
賞花
卷三
西湖遊幸(都人遊賞)放春
社會祭掃
浴佛迎新
端午禁中納凉
都人避暑乞巧
中元中秋
觀潮重九
開爐冬至
歲除歲晚節物
卷四
故都宫殿
卷五
乾淳教坊樂部
卷六
湖山勝槩(上)
卷七
湖山勝槩(下)(增吳山)
卷八
諸市瓦子勾欄
酒樓歌館
賃物作坊
驕民游手
物産(增)市食
諸色酒名小經紀
諸色伎藝人災異(增)
(臣)等謹案增補武林舊事八卷明朱廷煥輯
宋周密嘗錄南渡後百二十年典故及風俗
遊宴諸事勒成一書名為武林舊事廷煥因
密舊本復採西湖志鶴林玉露容齋隨筆輟
耕錄及密所著癸辛雜識諸書續加增訂釐
為八卷自序謂增補數十則今按書中共補
一百五十四則與原序之數不符殆序中脱
去一百二字也其書義例稍涉泛濫雖不及
周密原本之精雅有法而於宋代臨安軼事
搜括靡遺亦頗足資考古者見聞之助盖密
為宋遺民主於感念盛衰多仿孟元老東京
夢華錄之體而廷煥則專取蒐羅故實拾遺
補闕以為地志之外篇與李濓汴京遺蹟志
約略相近雖名為增輯而用意有殊今故並
著之於錄以備參證焉廷煥字中白單縣人
崇禎甲戌進士其為此書時方以工部主事
司𣙜杭州云乾隆四十二年八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
增補武林舊事原序
武林為東南都會顯於唐盛於宋人文秀出山水清麗
物産殷富天下莫與埒也翠華南遷仁和駐蹕延祚百
五十餘年雖偏安一隅乎非若金陵六代旦暮易姓使
王氣常收者比厥後獨松闌入厓山胥淪說者盡咎湖
山謂尤物惑人甚於西子噫亦太過矣夫虎踞龍蟠不
為芳樂臨春分謗顧欲以鳳山鷲嶺代趙宋府辜將置
賦臣闇主何地哉矧茂陵在御絶游幸務節儉遠邇安
晏櫂歌一曲寄在康衢則武林猶是盤庚之偃師周武
之鎬洛也余司𣙜至此朱幼晉先生以四水潛夫所著
舊事見貽暇時按籍披尋覺湖山之美逾于昔聞而繁
侈之風競勝未己然&KR2178;舊事所紀昔猶江海此僅涓勺
昔猶京坻此僅稊粒也昔馬卿虚詞歸引節儉風勸之
旨猶存潛夫從容燕薊之朝絶無亡國之戚豈以陋僿
為耻故津津其言乎余長夏苦熱憩古梅臨竒石徧簡
湖山諸志始知潛夫所載尚有闕略偶為增補數十則
友輩讀而快之從臾夀梓雖續貂可嗤飾蛾多事然補
入詩什以存風流末志災傷使知靡侈過甚足招天譴
有汴京之樂即有靖康之悲有武林之侈即有厓山之
變運若循環後人不昧此理持以節儉使武林常為樂
邦可也舊止六卷今益為八郎仁寶謂四水潛夫即著
癸辛雜識之周公謹别號弁陽老人集中往往見之今
直著其名不欲使子虚無是徒為後人疑揣耳朱廷煥
撰
