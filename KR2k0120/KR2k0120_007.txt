增補武林舊事卷七宋周密原本
明朱廷煥補
湖山勝槩下(北山)(吴山)
北山路(補二十條)
自豐樂樓北沿湖至錢塘門外入九曲路至德勝
橋南印道堂小溜水橋黃山橋掃帚塢鮑家田青
芝塢玉泉駞巘棲霞嶺東山衕霍山昭慶教場水
磨頭葛嶺九里松靈隠寺石人嶺西溪路止三天
竺附
柳洲
龍王廟(名會靈所謂柳洲五龍王也)惠明院(舊名資福今呼柳洲寺其地舊為通元菴)
上船亭養魚莊(楊郡王府)
環碧園(楊郡王府堂扁皆御書)迎光樓(張循王府)
劉氏園(内侍劉公正所居)一清堂(後改玉蓮競渡争標於此)
菩提院
舊名惠嚴與昭慶寺相連有靈感大悲像閣綠野
白蓮堂碧軒四觀軒南漪迎薰澄心涵碧玉壺氍
毺今廢
玉壺御園楊和王水閣
賈府上船亭錢塘門上船亭
秀邸新園謝府園(有一碧萬頃堂)
隠秀園(劉鄜王府)先得樓(即古望湖樓坡詩云望湖樓下水連天是)
(也)擇勝園(秀邸有御書擇勝愛閒二堂)
九曲城下法濟院(舊名觀音院有明爽二軒)
五聖廟(有蘇漢臣畫壁)妙因院(元係慈光菴)
寳嚴院真覺尼院(元係隠静菴)
錢氏園(華亭錢府)新嶽廟
東湖道院關王廟(舊滿路種桃號半道紅)
古北關楊府廨宇(楊郡王府今捨為寺)
玉虛觀崇果院(德勝橋南舊名羅漢)
印道堂趙郭園
羅漢院史府(今為慧日寺)
水丘園西隠精舍
豐樂院鐵佛寺
梅岡御園張氏園
王氏園小溜水橋
精進院(齋官舊名精修)延慶院
澄寂院(桃花衕)黃山橋
掃帚塢萬花小隠(謝府園)
常清宫(沂王功德)聚秀園(楊府)
鮑家田秀野園(謝府)
南禪資福尼寺極樂尼寺
思故塔屠虛聖昭廟(廣慧侯)
資夀院(元係大聖菴)明覺院(舊名報先有虚心軒)
永菴(閻府)萬安院(舊名清化永安)
慈聖院(舊名慈雲潘李二貴妃殯所有聖水池大旱不涸)
羅寺妙智院(舊名報國觀音)
玉泉淨空院(泉色清澈蓄大金魚有龍王祠)
西觀音山青芝塢
愍忠資福普向院(楊和王建專充殿前諸軍功德及為諸軍葬)
上關寺(内侍閻少師功德名崇先顯慶)竹所
杜北山墓(汝能字叔謙太后諸孫居麴院能詩有聲)
天清宫(女冠)靈峰院(裴氏功德)
裴墳(有雙節亭)駝巘嶺
靈耀觀西峰净嚴院(感義郡王功德)
大明院圓眀崇福禪寺(岩阿有井泉極清冽内侍)
(霍汝弼功德)棲霞嶺
神仙宫(有偃松如龍名御愛松)乾濕水洞(有一寺在側)
净元觀妙明院
東山衕不空院(舊名傳經)
永安院(元係吴秦王府香火菴有青芬亭)
護國仁王禪寺(後有龍洞龍王祠在焉)
西靖宫(女冠)寧國院
廣照院霍山
長慶院(舊名華嚴菴主張王香火)張王廣惠廟
永慶院光相塔院(山水甚竒)
湧泉(高宗嘗取瀹茗)清心院(舊名湧泉)
瑶池園(吕氏)金輪梵天院(舊名金輪寺後即巾子峰)
寳勝院(舊名應天)金牛護法院
洞明菴天龍洞(道者開無門所居)
雲洞園
楊和王府有萬景天全方壺雲洞瀟碧天機雲錦
紫翠間濯纓五色雲玉龍玲瓏金粟洞天砌臺等
處花木皆蟠結香片極其華潔盛時凡用園丁四
十餘人監園使臣二名
大昭慶寺(與前菩提寺相連舊名菩提寺有戒壇)
昭慶律寺晉天福間吴越王建宋乾德二年重修
太平興國三年建戒壇於寺中每歲三月三日海
内緇流雲集於此推其長老能通五宗諸典者登
壇說法敷陳具戒其徒跪而聽之名曰受戒至今
行之天禧初有圓淨法師學廬山慧遠結白蓮社
縉紳之士與會者二十餘人運使孫和為之記南
渡後以其地為策選鋒軍教場尋復為寺(西湖志)
策選鋒教場古柳林
錢塘縣尉司
舊有平湖軒英遊閣又有片石周益公字之曰竒
俊盖相傳為王子高舊居故也
葛嶺路
水磨頭
石函橋(有水閘泄湖水入下湖)
唐刺史李泌建有水閘泄湖水以入下湖沿東西
馬塍羊角埂至歸錦橋凡四派白樂天記略云北
有石函南有筧決湖水一寸可溉田十五餘頃每
一復時可溉五十餘頃其去郡别州民詩云耆
老遮歸路壺漿滿别筵甘棠無一樹那得淚澘然
税重多貧戸農饑足旱田惟留一湖水與汝救荒
年(西湖志)
放生亭德生堂(理宗御書)
泳飛亭(理宗御書)總宜園(本張太尉後歸趙平遠淇今為西太乙宫)
大吴園小吴園
水月園
紹興中賜楊和王孝宗撥賜嗣秀王水月瀛燕堂
玉林堂皆御書
兜率院葛嶺(葛仙常往來於此故得名亦名葛塢)
十三間樓相嚴院
舊名十三間樓石佛院東坡守杭日每治事於此
有冠勝等軒
大石佛院
舊傳為秦王纜船石俗名西石頭宣和中僧思净
就石鐫成大佛半身或云下通海眼
僧思净當兒時見之作念曰異日出家當鐫此石
為佛及長為僧妙行寺遂鐫石為半身佛像飾以
黃金構殿覆之遂名為大石佛院至元間院燬永
樂間重建(西湖志)
保叔塔崇夀院
咸平中僧永保修故得名有應天塔極樂菴落星
石石獅峰又名巾子峰及石屏風在焉碑刻舊有
屏風院記封山記
寳稷山敷惠廟
多寳院(舊名寳積有綠隂堂)嘉澤廟祠(水仙有薦菊泉及亭)
孫花翁墓
惟信字季蕃隠居湖山棄官自放詩詞尤工趙節
齋葬之劉後村為誌杜清獻為文以祭
普安院挹秀園(楊駙馬)
秀野園(劉鄜王有四并堂)
上智果院(有参寥泉東坡題梁廣王殯所)
智果院舊有参寥僧其時有僧道?者號参寥子
於潜人通内外典能詩蘇子瞻守黃州参寥子自
吴中訪之夢與賦詩有寒食清明都過了石泉槐
火一時新後七年子瞻守杭州参寥子始卜居智
果院有泉出石縫間甘冷宜茶寒食之眀日子瞻
與客泛舟自孤山來訪参寥子汲泉鑚火烹黃栢
茶適符所夢遂記以刻石為之銘云(西湖志)
治平寺(有錦塢烟雲閣)夀星院(有寒碧軒此君軒觀臺杯泉平秀軒明遠)
(堂東坡祠及詩刻)江湖偉觀(即觀臺舊址盡得江湖之勝)
寳雲菴
舊名千光王寺邳王殯所有寳雲菴清軒月窟澄
心閣南隠堂妙思堂雲巢今不復存又有靈泉井
寳雲菴初陽臺亦廢
瑪瑙寳勝院
昔在孤山後改為四聖觀遂遷于此有中庸子陶
器墓乃法惠法師智圓自號也有高僧閣僕夫泉
舊有閒泉僕夫泉僧智圓所鑿也智圓字無外錢
塘人博學勵行號中庸子時王文穆公罷相知杭
州諸僧出迓慈雲禪師邀之皆往圓以疾辭曰傾
山倒壑奔走紅塵暫留坐鎮諸僧赧服與處士林
逋為友臨化命門人即後山歛陶器而護葬之名
陶器塚自為銘曰清净本然無變無遷為藏陶器
密邇閒泉(西湖志)
養樂園
賈平章有光淥閣春雨觀瀟然養樂堂嘉生堂生
意生物之府
玉清宫(有葛仙鍊丹井)半春園(史衞王府)
小隠園(史府)
集芳御園
後賜賈平章内有假山石洞通出湖濱名曰後樂
園有蟠翠雪香翠巖倚繡挹露玉蘂清勝巳上皆
高宗御題亦集芳舊物也西湖一曲竒勛理宗御
書秋閣遂初容堂度宗御書又有初陽精舍警室
熙然臺無邊風月見天地心琳琅步歸舟等不一
香月鄰(廖瑩中園後歸賈相)嘉德永夀教寺(毛娘娘功德有翔泳堂芝)
(巖)
喜鵲寺
即禪宗院以鳥窠禪師得名魏婉儀殯所白樂天
有紫楊花詩
鳳林寺俗呼喜鵲寺唐長慶初禪師圓修居此四
十餘年棲息松上有鵲搆巢其傍人遂呼為鳥窠
禪師白樂天守杭州時嘗往參之曰大師居處甚
險禪師曰大守險樂天曰弟子位鎮山河何險之
有禪師曰心火相搆識浪不停得非險乎樂天服
之(西湖志)
寳嚴院(舊名垂雲有垂雲亭借竹軒無量福海)
趙紫芝墓(名師秀在寳嚴院後)定業院(烏窠禪師道場有君子泉石甑山環峯堂)
(襲夢軒)虎頭巖(介于寳嚴定業之間)
施夢川墓
名□字仲山吴人能詞精于律吕楊守齋為寺後
樹梅作亭以葬薛梯飈為誌李篔房書周艸窗題
盖
仁夀尼菴招賢寺
上官良臾墓(在招賢寺後良史字季長號淇園)
報恩院
舊名報先即孤山六一泉寺後以其地為延祥觀
遂遷於此德國公主殯所
廣化院
舊名永福自孤山遷於此舊有白公竹閣栢堂水
鑑堂涵暉亭凌雲閣金沙井辟支佛骨塔慧琳塔
白公祠堂黃宜山詩云移自孤山占此山荒凉
老屋萬琅玕櫻桃楊柳空花夢千古清風滿閣寒
快活園(趙氏)
水竹院落
賈平章園御書閣曰奎文之閣有秋水觀第一春
思剡亭道院
顯明院
舊名興福保清儀王仲湜殯所有鑑空閣綠净堂
北新路口
棲霞嶺口
嶺上桃花爛燦色如凝霞其北有古劒關盖左寳
雲右仙姑兩山夾峙若劒門然宋立巡司于此有
水一道名桃溪經岳墳前入湖(西湖志)
古劒關(棲霞嶺下)
岳王墓
岳武穆王飛所葬其子雲亦祔焉葉靖逸詩云
萬古知心只老天英雄堪恨復堪憐如公少緩湏
臾死彼土安能八十年漠漠凝塵空偃月堂堂遺
像在凌烟早知埋骨西湖路悔不鴟夷理釣船
林弓寮詩云天意只如此將軍足可傷忠無身報
主冤有骨封王苔雨樓牆暗花風道路香沉思百
年事揮淚灑斜陽王修竹詩云埋骨西湖土一
丘殘陽荒艸幾經秋中原望斷因公死北客猶能
說舊愁
武穆王墓自國初以來墳漸傾圮江州岳士廸於
王為六世孫與宜興州岳氏通譜合力以起廢廟
與寺復完美久之王諸孫有為僧者居墳西復為
廢壊天台僧可觀訴於官時何頥貞為湖州推官
柯九思以書白其事田之沒於人者復歸然廟與
寺無寸椽片瓦會李君金初為杭總管府經歷慨
然以興廢為已任而鄭元祐為作疏郡人王華父
一力興建寺廟又復完美杭州申明浙省轉咨中
書以求褒贈適趙子期在禮部倡義奏聞降命勅
封並如宋止加保義二字自我元統一函夏以來
名人佳士多有詩弔之不下數十百篇(陶宗儀輟耕錄)
褒忠演福院
元係智果觀音院後充岳鄂王香火岳雲所用鐵
鎗猶存
冲虛宫(舊名寧夀菴)耿家步
東山衕口福夀院(旌德寺子院有寧宗御書桂堂二字)
廖葯洲園(有花香竹色心太平相在世綵愛君子習說等亭)
小石板口
九里松一字門
唐刺史袁仁敬守杭日植松於左右各三行門扁
吴說書高宗嘗欲易之自以不及但金飾其字
吴說字𫝊朋錢塘人高宗紹興以來雜書游絲書
惟錢塘吴說說知信州日朝辭上謂曰朕有一事
每以自歉卿書九里松牌甚佳向自書易之終不
迨卿所書當令仍舊是日降旨俾根尋舊牌張挂
(書史會要)
駝巘嶺口石板巷口
麴院巷口行春橋
小行春橋忠勇廟(統制張祠)
左軍教場
馬三寳墓
在教場内傳云向曾欲去之有黑蜂數百自墓中
出不可向遂止至元十五年六月内有軍厮名狗
兒者因樵採墾土得一鐵劵上有字云鴈門馬氏
葬於横衝橋(云云)後又有十字至元十五六狗兒
壊我屋盖古人知數者耳始知行春橋本横衝橋
云
三藏塔院明真宫(女冠今改為三藏寺)
資德廟(慕容貴妃香火)萬夀院(南山白雲宗建)
唐家衕後澗溪
紫芝道院(道士陳崇真)瑞岡塢
燕脂嶺(以土色得名)晉福教寺
崇夀院崇親資福院(張淑妃香火)
天申萬夀圓覺教寺
舊為了義法師塔院有歸雲堂三昧正受閣並高
宗御書累朝臨幸有御座御榻理宗御書清凉覺
地
石獅子路香林園
斑衣園(韓府)金沙澗(靈竺之水自此東入於湖)
顯慈集慶教寺
閻貴妃香火寺扁殿閣皆理宗御書有月桂亭甚
佳金碧為湖山諸寺之冠
閻氏鄞縣人明艷絶倫後宫為之奪寵寺額皆御
書巧麗冠於諸刹經始之辰内司分市材木於郡
縣㫄緣為奸望青採斫鞭笞追逮雞犬不寧雖勲
臣舊輔之墓皆不得自保或作詩諷之曰合抱長
材卧壑深于今惟恨不空林誰知廣厦千斤斧斵
盡人間孝子心其後恩數漸隆雖御前五山亦所
不逮一日忽於法堂鼓上得大字一聯云淨慈靈
隠三天竺不及閻妃好面皮於是行下天府絹捕
其人終不得(西湖志)
靈隠天竺寺門
俗呼二寺門袁居中書白樂天詩一山門作兩山
門兩寺元從一寺分正此也
合澗橋(靈竺二山之水會合于此)龍脊橋
武林山
又曰靈隠山又曰靈苑山又曰仙居山上有五峰
曰飛來曰白猿曰嵇留曰月桂曰蓮華山前有澗
即武林泉也
呼猿洞
龍浤洞
有蒋之竒篆字前後諸賢題字極多二洞在飛來
峰
龍浤洞一名通天洞俗傳其底可通浙東有採乳
石者入之聞江濤浪浪然櫓聲聒然壁間有蒋之
竒篆書賈似道廖瑩中等題名宋咸通中有高士
丁飛者字翰之居洞中讀書採藥力田自給年七
十二矣操綆缶斤斸陟峻如飛嘗月夜登巖鼓瑟
流淙協奏天籟凄冷往往致鸞鶴之翔集(西湖志)
飛來峰界乎靈隠天竺兩山之間盖支龍之秀演
者高不踰數十丈而怪石森立青蒼玉削若駭豹
蹲獅筆卓劒植衡從偃仰益玩益竒上多異木不
假土壤根生石外矯若龍蛇鬱鬱然丹葩翠蕤蒙
羃聯絡冬夏常青烟雨雪月四景尤佳其下巖扃
窈窕屈曲通眀壁間布鐫佛像皆元浮屠楊璉真伽
所為也晉咸和元年西僧慧理登而嘆曰此乃中
天竺國靈鷲山之小嶺不知何以飛來仙靈隠窟
今復爾否因樹錫結菴名曰靈隠命其峰曰飛來
(西湖志)
女兒山(一名玉女巖)青林巖
理公巖(乃靈隠開山慧理法師在靈鷲寺後)
冷泉
有亭在泉上冷泉二字乃白樂天書亭字乃東坡
續書詩扁充棟不能悉錄林丹山詩云一浤清
可浸詩脾冷煖年來只自知流向西湖載歌舞回
頭不似在山時
冷泉亭建於唐至宋郡守毛友拆去之今所建又
不知起於何時其自叙云昔人加亭於冷泉如明
鏡中加繪畫山翠水光去者過半拂拭菑翳舊觀
還復夫冷泉亭之景白樂天極其褒頌而毛守以
為去之乃佳好尚不同如此(西湖志)
西湖今但知有冷泉而不知有温泉醴泉在冷泉
之上楊廉夫西湖竹枝詞家住西湖新婦磯又石
新婦下水連空飛來峰前山萬重郯九成竹枝詞
風篁嶺頭西日暉青龍港口新月微馮士頥詞請
看雙投橋下水新開兩朵玉芙蓉皆遺逸隠蹟(田)
(藝衡留青日扎)
温泉醴泉(二泉在冷泉之上)葛塢
朱墅候仙亭
壑雷亭
觀風亭
又有虛白見山袁君紫薇翠微石橋月桂等亭及
丹竈隠居許邁思真三堂連巖棧伏龍濺等今皆
廢
景德靈隠禪寺
相傳靈隠禪寺乃葛仙翁書或云宋之問書景德
中續加景德二字有百尺彌勒閣蓮峰堂方丈曰
直指堂千佛殿延賓水閣望海閣理宗御書覺玉
寳殿妙莊嚴域又有巢雲亭見山堂白雲菴松源
菴東菴等在山後尤幽寂可喜
杭州内外及湖山間唐巳前三百六十寺錢氏立
國宋南渡增為四百八十海内都會未有加於此
者僧派三曰禪曰教曰律今講寺即宋之教寺也
嘉定間品第江南諸寺以餘杭徑山寺錢塘靈隠
寺净慈寺寧波天童寺育王寺為禪院五山錢塘
中天竺寺湖州道場寺温州江心寺金華雙林寺
寧波雪竇寺台州國清寺福州雪峰寺建康靈谷
寺蘇州萬夀寺虎丘寺為禪院十刹以錢唐上天
竺寺下天竺寺温州能仁寺寧波白蓮寺為教院
五山錢唐集慶寺演福寺普福寺湖州慈感寺寧
波寳陀寺紹興湖心寺蘇州大善寺北寺松江延
慶寺建康瓦棺寺為教院十刹杭州律院則昭慶
寺六通寺法相寺菩提寺内外靈芝寺不在五山
十刹之列大抵僧家以禪那為宗旨而教所以致
禪蘇子由有言我觀世教師皆謂教是實由謂教
實故則為禪所訶禪雖訶乎教終以教致禪禪若
不取教是杜所入門教而不知禪是不識家也律
則慎攝威儀涵養智定禪與教所兼資焉(西湖志)
北高峰塔
在靈隠寺山後絶頂比南高峰尤高上有五顯祠
遠近祝香四時不絶
唐天寳中建會昌中燬錢王修復之宋咸淳七年
復燬羣山屏列湖水鏡净雲光倒垂萬象在下漁
舟歌舫若鷗鳬出沒烟波遠而益微僅覿其影西
望羅刹江若匹練新濯遥接海色茫茫無際郡城
正值江湖之間委蛇曲折左右映帶屋宇鱗次艸
木雲蓊鬱鬱葱葱悉歸眉睫山頂舊有望海閣今
廢蘇子瞻詩云言遊高峰塔蓐食治野裝火雲
秋未衰及此初旦凉霧霏巖谷暝日出艸木香嘉
我同來人久便雲水鄉相觀小舉足前路高且長
古松攀龍蛇怪石坐牛羊漸聞鐘磬音飛鳥皆下
翔入門空無有雲海浩茫茫惟見聾道人老病時
絶糧問年笑不答但指空藜床心知不復來欲歸
更徬徨贈别留疋布今歲天早霜(西湖志)
法安院
舊名廣嚴唐韜光禪師築菴于院後有清獻東坡
題名
保寧院(舊名保安無量夀)資聖院(舊名大明開山咸澤禪院)
韜光菴
韜光禪師道場與樂天同時周伯弜有詩前後諸
賢留題甚多舊有僧嘗於此降仙請至釋子蘭以
下十人凡七十三釋皆唐人能詩者各書一詩語
極奇絶曲盡其景今詩尚存壁間
韜光禪師蜀人唐太宗時辭師出遊師囑曰遇天
可前逢巢即止師遊靈隠山巢溝塢值白樂天守郡
悟曰此吾師之命我也遂卓錫焉樂天聞之遂與
為友題其堂曰法安嘗以詩招之入城云白屋
炊香飯葷饘不入家濾泉澄葛粉洗手摘藤花青
芥除黃葉紅薑帶紫芽命師相伴食齋罷一甌茶
韜光不赴報之詩云山僧野性好林泉每向巖
阿倚石眠不解栽松陪玉勒惟能引水種金蓮白
雲乍可來青嶂明月難教下碧天城市不能飛錫
去恐妨鶯囀翠樓前内有金蓮池烹茗井壁間有
趙閱道蘇子瞻題名(西湖志)
永福寺
隆國黃夫人功德咸淳九年建在靈隠西石筍山
下
石筍普圓院
天福二年黃氏重修舊名資嚴山有石如筍高數
十丈故名石筍寺有超然臺金沙白沙二泉鄴公
菴杭守祖無擇愛此山之勝結菴于此取公所封
名之方丈左右金漆板扉皆趙清獻諸賢蘇秦陳
黃留題及文與可竹數枝如張總得父子吴傅朋
等題字甚多歲久暗淡猶隠隠可見寺極清古幽
邃為湖山諸刹之冠後隆國黃夫人以超然臺為
葬地遂移此院于山之西而古意不復存矣
天聖靈夀院(僧德賢建)鐵舌菴
隆親永福院(温國成夫人香火今廢)
時思薦福寺
吴益王墳寺舊以下竺為墳寺後以古刹遂别建
于此高宗嘗臨幸吴太后手書金剛經有楊太后
䟦及高宗御書心經竝刻石藏下竺靈山塔下益
王神道碑蒋燦書甚佳墓前二石馬琢刻如生舊
傳夜輒馳驟其鞦轡光瑩如玉至今苔蘚不侵寺
有宜對亭雙珠亭萬玉軒湖山至此極幽邃矣
黃妃墓(錢王妃)卓筆峰
明惠尼院(舊名定惠錢王孫妃香火)石人嶺(一名馮公嶺形如人狀雙髻宛然)
海峰菴
無著禪師塔
舊有無垢院韓平原以為夀地遷院於靈石山側
後楊郡王復取為夀地遂唘其塔乃陶龕容色如
生髮垂至眉指爪皆遶身舍利無數留三日不壊
竟荼毗之僧肇淮海有詩云一定空山五百年
不湏惆悵唘頽甎路邊多少麒麟塚過眼無人贈
紙錢今地為永福所有
西溪路
畢宫師墓(畢再遇之父子皆葬于此)
三天竺(自靈鷲至上竺郎當嶺止)
陳明大王廟
漢熹平餘杭令陳渾後唐長興中封太平靈衞王
靈鷲興聖寺
惠理法師卓錫之地吴越王建有靈山海會閣理
宗御書理公巖滴翠軒九品觀東坡祠東坡題名
隋觀法師塔(下竺開山祖師真觀)
下天竺靈山教寺
在隋號南天竺五代時號五百羅漢院祥符初號
靈山寺天禧復名天竺寺紹興改賜天竺時思薦
福為吴秦王香火慶元復今額有御書閣藏仁宗
及中興五朝御書曲水亭前塔跳珠泉枕流亭適
安亭清暉亭九品觀堂石面靈桃石蓮花水波石
悟侍者塔並祠草堂西嶺卧雲石石門澗神尼舍
利塔日觀菴方丈曰佛國山法堂二字乃雲房鍾
離權書甚竒古金光眀三昧堂神御殿瑞光塔普
賢殿無量夀閣回軒亭七葉堂客兒亭大悲泉重
榮檜葛仙丹井白少傅烹茶井石梁翻經臺望海
閣香林亭香林洞無根藤鬭雞巖夜講堂登嘯亭
靈山後塔慈雲懴主榻七寳普賢閣旃檀觀音瑞
像有記大抵靈竺之勝周回數十里巖壑尤美實
聚於下天竺寺自飛來峰轉至寺後諸巖洞皆嵌
空玲瓏瑩滑清潤如虬龍瑞鳳如層華吐萼如皺
縠疊浪穿幽透深不可容貌林木皆自巖骨拔起
不土而生傳言兹巖韞玉故腴潤若此石間波紋
水迹不知何時有之其間唐宋遊人題名不可殫
記覽者顧景興懷云
天竺桂子之說起自唐時然宋慈雲式公月桂詩
序云天聖丁卯秋八月十五夜月有濃華雲無纖
迹靈隠寺殿堂左右天降靈實其繁如雨大如豆
圓如珠白者黃者黑者殼如芡實味辛識者曰此
月中桂子也拾以封呈好事者餘播種林下越數
月移植白猿峰凡二十五株遂改回軒亭為月桂
亭又張君房為錢塘令夜宿月輪山寺僧報曰桂
子下塔遽起望之紛如烟霧回旋成穗散墜如牽
牛子黃白相間咀之無味則桂子之落往往有之
但人不識耳漢武洞冥記云有遠飛雞朝往夕還
嘗銜桂子歸于南土南土月路固其宜也所以北
方無之又本草圖經云江東諸處多於衢路拾得
桂子北土獨無者非月路也(西湖志)
吴越孝獻世子墓(文穆王子)楓林塢
永清寺(薛開府居正香火)
中天竺天寧萬夀永祚禪寺
隋開皇千歲寳掌和尚開山建寺吴越時名崇夀
院政和中改賜今名有摩利支天像華嚴閣如意
泉
彌陀興福教院(皇子兖州二王殯所)
顯親多福院(舊名光福)大明寺(元係興國菴)
上天竺靈感觀音院
天福中建名天竺看經院咸平初賜今名淳祐中
賜廣大靈感觀音教寺舊寺額蔡襄書後理宗易
以御書外山門乃蔡京書紹興乾德淳熙皆嘗臨
幸有十六觀堂應真閣超諸有海理宗御書有雲
漢之閣藏累朝所賜御書兩峰堂白雲堂中即堂
清華軒延桂閣秋芳閣伴雲閣前後賜珠冠玉爐
珍玩甚多每水旱朝廷必禱焉外古跡有肅儀亭
梅峰菴琮老橋金佛橋復菴流虹澗夢泉植杖亭
謝履亭凝翠泉觀音泉雲液池孫公亭無竭泉
上天竺寺觀音像長不盈五尺而疊著靈異官民
信奉甚恭凡旱潦禱之必應嘗攷釋氏紀錄云後
晉天福已亥僧道翌一日見山間光明往視之得
竒香木命良工刻成觀世音菩薩像白光煥發繼
以晝夜後漢乾祐戊申有僧從勲以古佛舍利置
毫相中舍利時現冠頂宋咸平庚子浙西自春徂
夏不雨給事中知杭州張去華率僚屬具幡盖鼓
吹迎禱于梵天寺繼時霔雨四境沛足如此則自
有像已四百餘年其所由來遠矣(陶宗儀輟耕錄)
紹興五年夏大旱朝廷遍禱山川祠廟不應遣臨
安守往上天竺迎靈感觀音於法惠寺建道場滿
三七日又弗應時六月過半矣苦行頭陀潘法慧
者默禱于佛乞焚右目以施取鐵彈投諸火煆置
眼中燃香其上香焰纔起大雨傾注法慧眼即枯
後三日夢白衣女子來欲借一隔珠拒不許二僧
在傍曰與伊不妨自令六六送還既覺不曉所謂
又夢二僧來請赴六通齋白衣女子亦至在前引
𨗳稍前進則山川蔚然百果皆熟紛紛而墜慧就
地拾果食之覺心地清凉非常日比又俯首欲拾
間女子忽面擲一彈正中所燃目失聲大呼而寤
枯睚内已有物若鵝眼瞻視如初漸亦復舊數其
再眀之時恰三十六日始悟六六送還之兆(善惡記)
雙檜峰白雲峰
乳竇峰楊梅嶺
郎當嶺
出湧金門北為豐樂樓錢塘門瀕湖為玉蓮堂北為來
鵲樓西過流水橋為昭慶律寺寺北為慶忌塔寺西過
石函橋為放生亭又北過羊坊橋小溜水橋為靈衞廟
過石函橋西為寳石山崇夀禪寺寳所塔夀星石石屏
風獅子峰屯霞石看松臺乳泉井一勺泉寳石山麓為
大佛禪寺沁雪泉西為智果禪寺参寥泉又西為顯功
廟為錦塢初陽臺葛翁井又西為寳雲山瑪瑙講寺後
僕夫泉又西為葛嶺葛稚川墓前為四聖延祥觀竹閣
西為虎頭巖嘉德永夀講寺又西為鳳林禪寺君子泉
嶺西為履泰山棲霞嶺桃溪棲霞洞紫雲洞輔文侯牛
臯墓妙智菴嶺下為岳武穆王墓翊忠祠分屍檜流芳
亭祠後為掃箒塢黃龍洞護國仁王禪寺西為净性禪
寺履泰西為仙姑山張烈文侯墓仙姑西為青芝塢玉
泉講寺後為靈峰禪寺又北為法華山秦亭山方井佛
禪寺智勝菴東嶽廟青芝塢西南為慶化山水竹塢神
霄雷院仙姑西南為駝巘嶺過行春橋入九里松折而
南為仙芝嶺普福講寺葛翁井西為黑觀音堂又西為
集慶山顯慈集慶講寺又西南過合澗橋為飛來峰龍
浤洞青林洞玉乳洞射旭洞靈鷲塔過回龍橋為石門
澗冷泉亭靈隠山北高峰靈隠禪寺山半為石笋峰茯
苓泉韜光菴靈隠寺西為栗山石人嶺玉女巖過嶺為
西溪飛來峰西為呼猿洞自合澗橋折而南度佛國山
門為下天竺講寺靈鷲峰月桂峰稽留峯蓮花峰三生
石翻經臺香林洞葛塢葛井北山葛井凡三相傳此獨
為得道處也神尼舍利塔寺畔舊有七寳普賢閣日觀
菴西嶺艸堂七葉堂九品觀堂俱不可復尋又南為楓
木塢中天竺禪寺千歲巖對中竺為永清塢心菴西南
過肅儀亭為上天竺講寺乳竇峰獅子峰雙柱峰白雲
峰天香巖夢泉大悲泉如意池出寺折而東南為幽淙
嶺捫壁嶺活沙塢再上為天門此北山之勝也(張淶北)
(名山勝紀)
吴山(增)
春秋時為吴南界以别于越故曰吴山或曰以伍
子胥故訛伍為吴故郡志亦稱胥山在鎮海樓之
右盖天目為杭州諸山宗翔舞而東結局鳳凰山
其支山左折遂為吴山派分西北為寶月為蛾眉
為竹園稍南為石佛為七寳為金地為瑞石為寳
蓮為清平總曰吴山竒㠋危峰澄湖靚壑江濤海
門回環拱固扶輿淑麗之氣鍾焉是以邑居叢集
華艷工巧殆十萬餘家聲甲寰宇恢然一大都會
也其陟山之徑有門曰登高覽勝石磴斗折可數
百級許元時平章達爾罕托歡所甃也立而環眺
則官司廨署衞鎮崇嚴闤闠街衢紅塵霧起市聲
隠振漏盡猶喧道院僧廬晨鐘暮鼓青樓畫閣雜
以笙歌升其巔則縹緲凌虛碧天四匝山川包界
脉絡縷分或昂而為首或穹而為脊或掉而為尾
若斷若聯運掌可數楊仲宏吴山晚眺詩云山
椒翬構四垂寬上相旌旗會覽觀旁近江湖天廣
大上連星斗界清寒龍宫永鎖函書閟鳳嶺重嗟
苑樹殘此際獨無雲蔽日正宜翹首望長安(西湖志)
寳月山
舊志叙城内諸山以此山為首盖以地蟠中輔對
峙藩司為一城之鎮也東北為蛾眉山又東為淺
山正東為金地山上有城隍廟(杭州府志)
蛾眉山(在寳月山西有八眼井)
竹園山
在吴山西相接一脉獨趨而北隠隠隆起隂陽家
謂為府治之主山宋臨安尹趙與&KR0696;建閣其上平
瞰西湖扁曰竹閣理宗御書景定三年徙其閣而
山亦漸夷為地(杭州府志)
石佛山
西聯寳山南面瑞石舊有大乘石佛寺宋嘉熙間
僧鑿石為三佛元至正間河西僧多爾濟募緣莊
嚴建寺居之改名智果院(西湖志)
寳山
東接石佛山蘇子瞻同秦仲二子遊寳山詩云
平明巳報百吏散半日來陪二子閒立鶴低昂烟
雨裏行人出沒樹林間(西湖志)
七寳山
在宋天慶觀後今白馬廟巷之西舊有寳嚴院廣
嚴院櫻桃園竝廢(西湖志)
寳嚴院
唐清泰二年錢氏建名瑞龍宋治平二年改今額
有垂雲亭借竹軒秦少游曾宿軒中夢天女以維
摩像求贊淳祐間建佛閣理宗書無量福海四字
扁之蘇子瞻佐郡時有雲闍黎者寓院中閉戶十
五年謝絶人事日禮觀音經忽一日留偈端逝偈
云誦經一字禮一拜頭白眸眵坐塵界天雞臨夢
啼一聲明月一輪觀自在蘇子瞻弔之詩云雲
師來寳山一住十五秋讀書嘗閉戶客至不舉頭
去年造其室清坐忘百憂我初無言說師亦無對
酬今來復扣戶空房但飀飀云已滅無餘薪盡火
不留却疑此室中常有斯人否所遇孰非夢事過
吾何求(西湖志)
三茅寧夀觀
在七寳山東北本三茅堂相傳三茅君長盈次固
季衰秦初咸陽人得道成仙自漢以來崇祀之宋
紹興二十年因東京舊名賜額曰寧夀觀并畀古
器其一漢鼎高尺有九寸廣尺兩耳旁出曲上二
尺牛首識云有漢建元三年八月作牛鼎祀太室
銘曰惟甲午丙寅帝若稽古肇作宋器審厥象作
牛鼎格于位室從用饗億寧神休惟帝時保萬世
其永賴其一唐鐘識云丙辰九月二十四日常州
澄清觀女冠王玉仙作河東薛泚為之銘曰上德
願而鑄洪鐘仙聖依而神仙從霜朝聞兮窈窕月
夜聽而舂容蓮花生而腰淨頂銜繞于盤龍響上
徹于天外聲下徹于九重庶長空于鬼獄魔屏跡
而潜蹤其後忽失所在紹興間有鐘震于太湖濱
湖緇黃競舟迎之獨澄清觀舟至凌波而上一引
出之視之乃本觀唐時物也守臣以獻賜之觀中
聲徹雲表孝宗朝出金帛度牒易之置禁中洪武
七年三月錢塘知縣朱復以廢銅鎔之其一禇遂
良小楷隂符經景定庚申理宗以賈似道有江漢
功賜金帛百鉅萬不受詔就觀取隂符經酬之觀
燬於元至元辛已洪武初重建成化十年建昊天
寳閣棟宇翬飛金碧騰煥環盻江湖渺歸睫底(西)
(湖志)
雲居聖水
雲居菴者宋元祐間僧了元建聖水寺者元元貞
間僧明本建明本立約其徒不置恒産惟資化緣
為僧家風味至大間沙門指月拓基廣之掘地四
尋得眢井甓甃堅好中有佛首三枚諸相具足遂
塗金事之名曰三佛泉巴西鄧文原為之銘曰我
觀大地積水所載孰疏鑿是太虛無外掘地及泉
視之縈帶如履冥塗破諸障礙其源淵谷其瀉湍
瀨不止不流以與井會瑞相見前示我三昧彼壊
者石實相不壞是實相故遍恒沙界以一勺甘除
世渴愛是相是水無在不在我作銘詩以警盲瞶
洪武二十四年併聖水于雲居賜額曰雲居聖水
了元號佛印善詼諧以禪為戲明本號中峰又號
幻住博涉經史洞徹法源為文操筆立就祝髮時
有故宋宫人楊妙錫者以香盒貯髮舍利叢生遂
建塔寺中久廢成化間僧文紳修復有小像一幅
神氣如生相傳為中峰自寫上有贊云幻人無此
相此相非幻人若喚作中峰鏡面添埃塵(西湖志)
金地山(舊有妙果尼寺今廢)
瑞石山
秀石玲瓏巖竇䆗窱寒泉㳙瀝匯為澄浤者往往
而有清幽徹骨空翠撥肌湖山奥區罕與倫比槖
駝峰峭削凌空雪風洞谽閉曲徑履舄所涉栩栩
然覺有仙風焉(西湖志)
紫陽菴
宋嘉定間邑人胡傑居此建集慶堂元至元間道
士徐洞陽得之改為紫陽菴其徒丁野鶴棄俗全
真一日召其妻王守素入山付偈云嬾散六十年
妙用無人識順逆兩俱忘虛空鎮長寂抱膝而逝
守素遂奉其屍而漆之端坐如生亦束髮為女冠
不下山者二十年薩天錫贈之詩云不見遼東
丁令威舊遊城郭昔人非鏡中人去青鸞老華表
山空白鶴歸石竹淚乾斑雨在玉簫聲斷綵雲飛
洞門花落無人掃獨坐蒼苔補道衣其菴久廢(西)
(湖志)
寳蓮山
與七寳山相連舊有寳蓮寺宋嘉定間楊節使廢
而為園徙寺于豐豫門外
青衣洞
吴山重陽菴有泉曰青衣洞泉臨安志杭州府志
皆以為唐開成間道士韓道古遇青衣童子入洞
故名按洞宋為寧夀觀地韓侂胄鑿山為園作流
觴曲水自青衣下注于壑十有二折瀦於閱古堂
前即名泉為閱古(見說郛)故當時言官論侂胄有剏
造亭館震驚太廟之語盖宋太廟正當泉下之山
也又考陸放翁閱古泉記記中但言泉之甘寒清
冽鋪叙地景無青衣事又曰泉壁有開成五年道
士諸葛鑑元八分書癸辛雜識載為元年六月南
嶽道士邢令開錢塘令錢華題名道士諸葛鑑元書
俱不言道士韓道古事作記時寧宗嘉泰三年青
衣事必見於嘉泰後咸淳前故陸記無而臨安志
有也二志以為開成非矣洞記以為見於大德丁
酉尤非也恐韓閱古訛而為韓道古未可知若建
菴之日必開成年間鑿石字可證但恐名非重陽
至大德間始有重陽名故石壁又有廣微子書大
重陽菴字(廣微元時天師也)今菴記曰韓建菴無歲月是
考之不精未知有八分題名石刻故泛云耳惜八
分刻歲久石長今不明白未有諸葛鑑元書止有
元書二字(郎瑛七修類藁)
至元丁亥九月四日周公謹偕錢菊泉至天慶觀
訪禇伯透遂同道士王盤隠遊寳蓮山韓平原故
園山四環皆秀石絶類香林冷泉等處石多穿透
嶄絶互相附麗有如玉色者取以為環珥之類中
有石谼杳而深泉㳙㳙自内流出疑此即所謂閱
古泉也谼旁有開成元年六月南嶽道士邢令開
錢塘縣令錢華題名道士諸葛鑑元書鐫之石上又
南石壁上鐫佛像及大字心經甚竒古不知何時
為火所燬佛又殘缺又一洞甚竒山頂一大石墜
下傍有一石承之如餖飣然又前一巨石不通路
中鑿一門門上横石梁又有一枯池間石壁皆細
小水波紋不知何年水直至此處然則今之城市
皆當深在水底數十丈深谷為陵非寓言也其餘
磴道石池亭館遺址歷歷皆在雖草木殘毁殆盡
而巖石秀潤可愛大江横陳于前時正見潮上如
疋練然其下俯視太廟執政府在焉山頂更覺奇
峭必有可喜可噩者以足憊不果往且聞近日多
虎往往白晝出沒不常遂不能盡討此山之勝故
書以示好事尋游者觀此篇所序閱古泉諸勝與
今不同而石壁鐫字亦漫滅不可讀矣(西湖志)
清平山
山在仁孝坊舊有烟霞閣四壁畫古賢像多名人
題詠今廢
增補武林舊事卷七
