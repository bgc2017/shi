增補武林舊事卷八宋周密原本
明朱廷煥補
諸市
藥市(炭橋)花市(官巷)珠子市(融和坊南官巷)
米市(北關門外黑橋頭)肉市(大瓦脩義坊)菜市(新門外東青門霸子頭)
鮮魚行(候潮門外)魚行(北關門外水冰橋)南猪行(候潮門外)
北猪行(打猪巷)布行(便門外横河頭)蟹行(新門外南上門)
花團(官巷口錢塘門内)青果團(候潮門内泥路)柑子團(後市街)
鮝團(便門外渾水閘)書房(橘園亭)
瓦子勾欄
南瓦(清冷橋熙春樓)中瓦(三元樓)大瓦(三橋街亦名上瓦)
北瓦(衆安橋亦名下瓦)蒲橋瓦(亦名東瓦)便門瓦(便門外)
候潮門瓦(候潮門外)小偃門瓦(小偃門外)新門瓦(亦名四通觀瓦)
薦橋門瓦(薦橋門外)菜市門瓦(菜市門外)錢湖門瓦(省馬院前)
赤山瓦(後軍寨前)行春橋瓦北郭瓦(又名大通店)
米市橋瓦舊瓦(石板頭)嘉會門瓦(嘉會門外)
北關門瓦(又名新瓦)艮山門瓦(艮山門外)羊坊橋瓦
王家橋瓦龍山瓦(城内隸脩内司城外隸殿前司)
如北瓦羊棚樓等謂之邀棚外又有勾欄甚多
北瓦内勾欄十三座最盛或有路岐不入勾欄
只在要閙寬闊之處做場者謂之打野呵此又
藝之次者
酒樓
和樂樓(昇陽宫南庫)和豐樓(武林園上庫)中和樓(銀甕子中庫)
春風樓(北庫)太和樓(東庫)西樓(金文庫)
太平樓豐樂樓南外庫
北外庫西溪庫
巳上並官庫屬戸部點檢所每庫設官妓數十
人各有金銀酒器千兩以供飲客之用每庫
有祗直者數人名曰下番飲客登樓則以名牌
點喚侑樽謂之點花牌元夕諸妓皆併番互移
他庫夜賣各戴杏花冠兒危坐花架然名娼皆
深藏邃閤未易招呼凡肴核杯盤亦各隨意㩦
至庫中初無庖人官中趁課初不藉此聊以粉
飾太平耳往往皆學舍士夫所據外人未易登
也
熙春樓三元樓五間樓
賞心樓嚴厨花月樓
銀馬杓康沈店翁厨
任厨陳厨周厨
巧張日新樓沈厨
鄭厨(只賣好食雖海鮮頭羹皆有之)虼䗫眼(只賣好酒)
張花
巳上皆市樓之表表者每樓各分小閤十餘酒
器悉用銀以競華侈每處各有私名妓數十輩
時粧袪服巧笑争妍夏月茉莉盈頭香滿綺陌
凭檻招邀謂之賣客又有小鬟不呼自至歌吟
強聒以求支分謂之擦坐吹簫彈阮息氣鑼板
歌唱散耍等人謂之趕趁老嫗以小爐炷香為
供者謂之香婆有以法製青皮杏仁半夏縮砂
荳䓻小蠟茶香藥韻薑砌香橄欖薄荷至酒閤
分俵得錢謂之撒□又有賣玉面貍鹿肉糟决
明糟蟹糟羊蹄酒蛤蜊柔魚鰕茸&KR2340;乾者謂之
家風又有賣酒浸江&KR2090;章舉蠣肉龜脚鎖管蜜
丁脆螺鱟醬法鰕子魚䱥魚諸海味者謂之醒
酒口味凡下酒羹湯任意索喚雖十客各欲一
味亦自不妨過賣鐺頭記憶數十百品不勞再
四傳喝如流便即製造供應不許少有違誤酒
未至則先設看菜數楪舉杯則又換細菜如此
屢易愈出愈奇極意奉承或少忤客意食次少
遲則主人隨逐去之歌管歡笑之聲每夕逹旦
往往與朝天車馬相接雖暑雨風雪不少減也
歌館(補十四條)
平康諸坊如上下抱劒營漆器牆沙皮巷清河坊融和
坊新街太平坊巾子巷獅子巷後市街薦橋皆羣花所
聚之地外此諸處茶肆
清樂茶坊八仙茶坊珠子茶坊
潘家茶坊連三茶坊連二茶坊
及金波橋等兩河以至瓦市各有等差莫不靚粧迎門
争妍賣笑朝歌暮絃摇蕩心目凡初登門則有提瓶獻
茗者雖杯茶亦犒數千謂之點花茶登樓甫飲一杯則
先與數貫謂之支酒然後呼喚提賣隨意置宴趕趁祗
應撲賣者亦皆紛至浮費頗多或欲更招他妓則雖對
街亦呼肩輿謂之過街轎前輩如賽觀音孟家蟬吴憐
兒等甚多皆以色藝冠一時家甚華侈近世目擊者惟
唐安安最號富盛凡酒器沙鑼冰盆火箱粧合之類悉
以金銀為之帳幔茵褥多用錦綺器玩珍竒它物稱是
下此雖力不逮者亦競鮮華盖自酒器首飾被卧衣服
之屬各有賃者故凡佳客之至則供具為之一新非曾
遊者不察也
蘇小小錢塘名娼南齊時人其墓或云湖曲或云江干
古詞云妾乘油璧車郎跨青驄馬何處結同心西陵松
柏下今西陵乃在錢塘江之西則云江干者近是李
賀蘇小小墓歌幽蘭露如啼眼無物結同心烟花不堪
剪草如茵松如盖風為裳水為珮油璧車久相待冷翠
燭勞光彩西陵下風吹雨白樂天柳枝詞蘇州楊柳
任君誇更有錢塘勝館娃若解多情尋小小綠楊深處
是蘇家蘇家小女舊知名楊柳風前别有情剝條盤作
銀環樣捲葉吹為玉笛聲
商玲瓏餘杭歌者白樂天作郡日賦歌與之云罷胡琴
掩秦瑟玲瓏再拜歌初畢誰道使君不能歌聽唱黃雞
與白日黃雞催曉丑時鳴白日催年酉時沒腰間赤綬
繫未穏鏡裏朱顔看易失玲瓏玲瓏奈老何使君歌了
汝還歌時微之在越厚幣邀去月餘始遣還贈之詩因
寄樂天云休遣玲瓏唱我詞我詩多是寄君詩明朝又
向江頭别月落湖平是去時
蘇子瞻倅杭日府僚湖中高會羣妓畢集惟秀蘭不來
營將督再三乃來子瞻問故荅曰沐浴倦卧忽有叩
門聲急起詢之乃營將催督也整籹趨命不覺稍遲時
府僚多屬意於蘭者見其不来恚恨不已云必有私事
秀蘭含淚力辯而子瞻亦從旁冷語隂為之解府僚終
不釋然適榴花開盛秀蘭以一枝藉手獻座中府僚愈
怒責其不恭秀蘭進退無據低首垂淚子瞻乃作一曲
名賀新凉令秀蘭歌以侑觴聲容絶妙府僚大悦劇飲
而罷其詞云乳燕飛華屋悄無人槐隂轉午晚凉新
浴手弄生綃白團扇扇手一時似玉漸困倚孤眠清熟
簾外誰來推繡戸枉教人夢斷瑶臺曲又却是風敲竹
石榴半吐紅巾蹙待浮花浪蕊都盡伴君幽獨穠豔一
枝細看取芳心千重似束又恐被秋風驚綠若待得君
來向此花前對酒不忍觸共粉淚兩&KR0609;&KR0609;
蘇子瞻通判杭州權領郡事新太守將至有營妓投牒
乞從良子瞻判曰五日京兆判狀不難九尾野狐從良
任便又有周妓色藝超絶為一郡之魁聞判亦來投牒
欲援例脱籍子瞻惜其去不許判云慕周南之化此意
誠可嘉空冀北之羣所請宜不允其敏捷善謔如此
蘇子瞻守杭時毛澤民為法曹公以衆人遇之澤民與
妓瓊芳善秩滿辭去作惜分飛詞以贈妓云淚濕闌
干花著露愁到眉峰碧聚此恨平分取更無言語空相
覷細雨殘雲無意緒寂寞朝朝暮暮今夜山深處斷魂
分付潮回去子瞻一日宴客聞妓歌此詞問誰所作妓
以澤民對子瞻嘆曰郡僚有詞人而不及知某之罪也
翊日折簡追回欵洽數月
琴操頗通佛書解言辭子瞻喜之一日遊西湖戲語琴
操曰我作長老汝作參禪琴操敬諾子瞻問曰何謂湖
中景對曰落霞與孤鶩齊飛秋水共長天一色何為景
中人對曰裙拖六幅湘江水髻挽巫山一段雲何謂人
中意對曰隨他楊學士鱉殺鮑參軍如此究竟何如子
瞻曰門前冷落車馬稀老大嫁作商人婦琴操言下大
悟遂削髮為尼
唐宋間郡守新到營妓皆出境迎既出猶得以鱗鴻往
返靦不為異白樂天湖上醉中代諸妓寄嚴郎中詩云
笙歌杯酒正歡娱忽憶仙郎望帝都借問連宵直南
省何如盡日醉西湖蛾眉久别心知否雞舌含多口厭
無還有些些惆悵事春來山路見蘼蕪又聞歌妓唱嚴
郎中詩因以絶句寄之詩云已畱舊政布中和又付
新詞與豔歌但是人家有遺愛就中蘇小感恩多蘇子
瞻送杭妓往蘇州迎新守菩薩蠻詞云玉童西迓浮
丘伯洞天冷落秋蕭瑟不用許飛瓊瑶臺空月眀清香
凝夜燕借與韋郎看莫便過姑蘇扁舟下五湖又西湖
席上代諸妓送陳述古詞云娟娟缺月西南落相思
撥斷琵琶索枕淚夢魂中覺來眉暈重華堂堆燭淚長
笛吹新水醉客各西東應思陳孟公
杭妓周韶胡楚龍靚皆有詩名韶好蓄奇茗嘗與蔡君
謨鬭勝題品風味君謨屈焉蘇子容過杭太守陳述古
飲之召韶佐酒韶因子容求落籍子容指簷間白鸚鵡
曰可作一絶韶援筆揮云隴上巢空歲月驚忍看回
首自梳翎開籠若放雪衣女長念觀音般若經時韶有
服衣白一座笑賞述古遂令落籍時楚靚皆同席楚贈
之詩云淡粧輕素鶴翎紅移入朱闌便不同應笑西
湖舊桃李強勻顔色待春風靚詩云桃花流水本無
塵一落人間幾度春解佩暫酧交甫意濯纓還見武陵
人
胡楚有贈所歡詩云不見當時丁令威年來處處是
相思若將幽恨同芳草却恐青青無盡時時張子野老
於杭多為杭妓作詞而不及靚靚獻詩云天與羣芳
十樣葩獨憐顔色不堪誇牡丹芍藥人題遍自分身如
鼓子花子野甚喜為之賦詞一闋云
陳述古守杭時齋閣中有絶句二首綽約新嬌生眼底
侵尋舊事上眉尖問君别後愁多少好似春潮夜夜添
又云長垂玉筯殘粧臉肯為金釵露指尖萬斛閑愁何
日盡一分真態為誰添盖為佳人叙幽思也蘇子瞻嘗
書此詩并周胡龍三妓詩作一卷元時柯敬仲得之虞
邵菴伯生題其後云祗今誰是錢塘守頗解湖中宿畫
船曉起鬭茶龍井畔花開陌上載嬋娟又云三生石上
舊精魂邂逅相逢莫重論縦有繡囊留别恨巳無明鏡
著啼痕又云能言學得妙蓮華贏得春風對客誇乞食
衲衣渾未老為誰靈塔向金沙
蘇小娟錢塘名妓也俊麗工詩其姊盻奴與太學生趙
不敏甚洽欵久之不敏日益貧盻奴周給之使篤於業
遂捷南省得官授襄陽府司戸盻奴未落籍不得偕老
不敏赴官三載想念成疾而卒有祿俸餘貲囑其弟趙
院判均分之一以膳院判一送盻奴且言盻奴有妹小
娟俊雅能吟可謀致之佳耦也院判如言至錢塘託宗
人倅錢塘者召盻奴其家云盻奴一月前死矣小娟亦
為盻奴所歡以於潜官絹誣攀繫府獄倅從獄中召小
娟出詰之曰汝誘商人官絹百疋何以償之小娟叩頭
言此亡姊盻奴事乞賜周旋非惟小娟感荷更生盻奴
亦蒙恩泉下也倅喜其辭宛順因問汝識襄陽趙司戸
否小娟曰趙司戸未仕時與姊盻奴交好後中科授官
去盻奴相思致疾而死倅曰趙司戸亦謝世矣遣人附
一緘及餽物一罨外有其弟院判一緘付爾開之小娟
自謂不識院判何人及拆書惟一詩云當時名妓鎮
東吴不好黃金只好書借問錢塘蘇小小風流還似大
蘇無小娟得詩默然倅索和之小娟以不能辭倅強之
且曰不和即償官絹小娟不得巳索紙援筆書云君
住襄江妾住吴無情人寄有情書當年若也來相訪還
有於?絹也無倅大喜盡以所寄物與之免其償絹且
為脱籍歸院判偕老
錢唐道士洪丹谷與一妓通因娶為室病且革顧謂洪
曰妾死在旦夕卿湏自執薪還肯作一轉語否妾歌兒
也卿能集曲調於妾未死之前使預聞之死無憾矣洪
固滑稽遂作文曰二十年前我與伊只因彼此太癡迷
忽然四大相離後你是何人我是誰共惟娘子秀鍾谷
水聲遏楚雲玉交枝堅一片心錦纏頭餘二十載遽成
如夢令休憶少年遊哭相思兩手託空意難忘一筆勾
斷且道如何是一筆勾斷孝順哥終無孝順逍遥樂永
遂逍遥聽畢一笑而逝
甲妓朱觀奴居鹽橋頗通文義嘗欲搆室而募緣於人
求題詞於瞿宗吉宗吉援筆書云傾國傾城美貌為
雲為雨芳年金沙灘上舊因緣重到人間示現欲搆雲
窗霧閣奈慳寳鈔金錢諸公有意與周旋請看桃花好
面人以宗吉故喜捐貲焉
陳煥章錢塘人譁誕浮薄而聰明爽闓嘗痛飲妓館醉
為羣妓所侮作中吕滿庭芳樂府云羊羔玉斝灌翻
老漢嬉笑加加小丫鬟欺侮喒年高大兩三箇扳倒扛
咱白髮上黃花亂插赤骨立黑墨偷搽慣得他無高下
也是俺醉鄉豁達笑殺我也繇他(西湖志)
賃物
花檐酒檐首飾衣服被卧
轎子布囊酒器幃設動用
盤合喪具
凡吉凶之事自有所謂茶酒厨子專任飲食請
客宴席之事凡合用之物一切賃至不勞餘力
雖廣席盛設亦可咄嗟辦也
作坊
熟藥圓散生藥片飲□麫
□子饅頭爊炕鵝鴨
爊炕猪羊糖蜜棗兒諸般糖
金橘團灌肺饊子
萁豆印馬蚊烟
都民驕惰凡賣買之物多於作坊行販已成之
物轉求什一之利或有貧而愿者凡貨物盤架
之類一切取辦於作坊至晚始以所直償之雖
無分文之儲亦可糊口此亦風俗之美也
驕民
都民素驕非惟風俗所致盖生長輦下勢使之然若住
屋則動蠲公私房賃或終歲不償一鐶諸務税息亦多
蠲放有連年不收一孔者皆朝廷自行抱認諸項窠名
恩賞有黃㮄錢雪降則有雪寒錢久雨久晴則又有賑
恤錢米大家富室則又隨時有所資給大官拜命則有
所謂搶節錢病者則有施藥局童幼不能自育者則有
慈幼局貧而無依者則有養濟院死而無殮者則有漏
澤園民生何其幸歟
游手
浩穰之區人物盛夥游手奸黠實繁有徒有所謂
美人局(以娼優為姬妾誘引少年為事)
櫃坊賭局(以博戲□撲結黨手法騙財)
水功德局(以求官覓舉恩澤遷轉訟事交易等為名假借聲勢脱漏財物)不一而
足又有買賣物貨以偽易真至以紙為衣銅鉛為金銀
土木為香藥變換如神謂之白日賊若闤闠之地則有
剪脱衣囊環珮者謂之覓貼兒其他穿窬胠篋各有稱
首以至頑徒如攔街虎九條龍之徒尤為市井之害故
尹京政先彈壓必得精悍鈎距長於才術者乃可都轄
一房有都轄使臣總轄供申院長以至廂巡地分頭項
火下凡數千人專以緝捕為職其間雄駔有聲者往往
皆出羣盜而内司又有海巡八廂以察之
湖産(增)
湖中物産殷富聽民間自取故捕魚攪草之艇擾擾烟
水間夜火徹旦濱湖多植蓮藕菱芰茭芡之屬或蓄魚
鮮日供城市諺云西湖日銷寸金日生寸金盖謂此也
湖中多雜魚而鯽魚最美骨輭肉鬆不數鰣鯿獨無鱖
魚盖地氣絶産者正德中有魚黃而無鱗肉翅能飛一
日冥雨飛至羊壩頭而墜舊時湖中産蟹林和靖詩云
草泥行郭索又云水痕秋落蟹螯肥今湖蟹絶無盖宋
時禁採捕傍多葑田今值澄波徹底旦旦而攪之亦難
乎其生育矣其螺蚌鰕鼈之屬生生尤夥網簎交錯宋
諺云南柴北米東菜西水今改西魚者盖城中水不藉
西湖而魚産之富歲歲不減也藕出西湖者甘脆爽口
與護安村同匾眼者尤佳其花有紅白二種白者香而
結藕紅者豔而結蓮瞿宗吉詩云畫閣東頭納晚凉紅
蓮不及白蓮香者是也宋時聚景園有繡蓮紅瓣而黃
緣結實如飴兩角為芰四角為菱紅者皮薄而鮮美東
坡詩云烏菱白芡不論錢烏菱老而沉泥者頗不佳且
非西湖所有芡名雞壅亦曰鴈頭梁渚臨平在在咸有
而湖産特佳香輭而粒大茭白本秋實惟西湖四時有
之茭田之直可十餘金利倍禾稼遠湖數里則此種雖
植不茂矣湖中藴藻蘋荇諸水草牽風演漾彌蔓不絶
土人取之以供魚食歲計亦不下數百金(西湖志餘)
市食
鵪鶉餶飿兒肝臟&KR2410;子香藥灌肺
灌腸猪胰胡餅羊脂韭餅
窩絲薑豉剗子科斗細粉
玲瓏雙條七色燒餅雜煠
金錠裹蒸市羅&KR2410;兒寬焦薄脆
糕糜旋炙&KR1571;兒八糙鵝鴨
炙雞鴨爊肝鑵裏爊
爊鰻鱔爊團魚煎白腸
水晶膾煎鴨子臟駞兒
焦蒸餅海蟄鮓薑蝦米
辣虀粉糖葉子豆糰
麻糰螺頭膘皮
辣菜餅炒螃蟹肉葱虀
羊血鹿肉&KR1571;子
果子
皂兒膏宜利少瓜蔞煎
鮑螺裹蜜糖絲線
澤州餳蜜麻酥炒團
澄炒團子十般糖甘露餅
玉屑膏爊木瓜糖脆梅
破核兒查條橘紅膏
荔枝膏蜜薑豉韻薑糖
花花糖二色灌藕糖豌豆
芽豆栗黃烏李
酪麫蓼花蜜彈彈
望口消桃穰酥重劑
蜜棗兒天花餅烏梅糖
玉柱糖乳糖獅子薄荷蜜
琥珀蜜餳角兒諸色糖蜜煎
菜蔬
薑油多薤花茄兒辣瓜兒
倭菜藕鮓冬瓜鮓
笋鮓茭白鮓皮醬
糟瓊枝蓴菜笋糟黃芽
糟瓜虀淡鹽虀鮓菜
醋薑脂麻辣菜拌生菜
諸般糟淹鹽芥
粥
七寳素粥五味粥䅇米粥
糖豆粥糖粥糕粥
饊子粥菉豆粥肉盫粥
犯鮓
筭條界方條線條
魚肉影戲胡羊&KR1571;削脯
槌脯鬆脯兔&KR1571;
麞&KR1571;鹿脯糟猪頭乾鹹豉
皂角鋌臘肉炙骨頭
旋炙荷包荔枝皮鵝鮓
荷包旋鮓三和鮓切鮓
骨鮓桃花鮓雪團鮓
玉板鮓鱘鰉鮓春子鮓
黃雀鮓銀魚鮓&KR1173;鮓
凉水
甘豆湯椰子酒豆兒水
鹿梨漿滷海水薑蜜水
木瓜汁茶水沉香水
荔枝膏水苦水金橘團
雪泡縮脾飲梅花酒五苓大順散
香薷飲紫蘇飲
糕
糖糕蜜糕栗糕
粟糕麥糕豆糕
花糕糍糕雪糕
小甑糕蒸糖糕生糖糕
蜂糖糕線糕間炊糕
糕乾乳糕重陽糕
社糕
蒸作從食
子母蠒春蠒大包子
荷葉餅芙蓉餅夀帶龜
子母龜歡喜撚尖
剪花小蒸作駱駞蹄
大學饅頭羊肉饅頭細饀
糖饀豆沙饀蜜辣饀
生饀飯饀酸饀
笋肉饀麩蕈饀棗栗饀
薄皮蟹黃灌漿
卧爐鵝項棗䭅
仙桃乳餅菜餅
秤錘蒸餅睡蒸餅千層
雞頭籃兒鵝彈月餅
餣子炙焦肉油酥
燒餅火棒小蜜食
金花餅市羅蜜劑
餅餤春餅胡餅
韭餅諸色&KR2410;子諸色包子
諸色角兒諸色從食諸色果食
諸色酒名
薔薇露流香(並御庫)宣賜碧香
思春堂(三省激賞庫)風泉(殿司)玉練槌(祠祭)
有美堂中和堂雪醅
真珠泉皇都春(出賣)常酒(出賣)
和酒(出賣並京醖)皇華堂(浙西倉)爰咨堂(浙東倉)
瓊花露(揚州)六客堂(湖州)齊雲清露
雙瑞(並蘇州)愛山堂得江(並東總)
留都春静治堂(並江閫)十洲春
玉醅(並海閫)海岳春(西總)籌思堂(江東漕)
清若空(秀州)蓬萊春(越州)第一江山
北府兵厨錦波春浮玉春(並鎮江)
秦淮春銀光(並建康)清心堂
豐和春蒙泉(並温州)瀟洒泉(嚴州)
金斗泉(常州)思政堂龜峰(並衢州)
錯認水(婺州)縠溪春(蘭谿)慶遠堂(秀邸)
清白堂(揚府)藍橋風月(吴府)紫金泉(楊郡王府)
慶華堂(楊駙馬府)元勲堂(張府)眉夀堂
萬象皆春(並榮邸)濟美堂勝茶(並謝府)
點檢所酒息日課以數十萬計而諸司邸第及
諸州供送之酒不與焉盖人物浩繁飲之者衆
故也
小經紀(他處所無有)
班朝錄供朝報選官圖
諸色科名開先牌寫牌額
裁板尺諸色指揮織經帶
棋子棋盤蒱捭骰子交牀試籃
賣字本掌記冊兒諸般簿子
諸色經文刀冊兒紙畫兒
扇牌兒印色盝剪字
纏令耍令琴阮絃
開笛靘笙鞔鼓
口簧位牌諸般盝兒
屋頭掛屏剪簇花樣簷前樂
見成皮鞵提燈齪燈頭鬚編掠
香櫞絡兒香櫞坐子拄杖
粘竿風旛釣鈎
釣竿食罩弔掛
拂子蒲坐椅褥
藥焙烘籃風袋
烟帚糊刷鞵楦
桶鉢搭羅兒薑擦子
帽兒鞵帶修皮鞵
穿交椅穿罣罳鞵結底
領抺釵朵牙梳
穿珠洗翠修冠子
小梳兒染梳兒接補梳兒
香袋兒面花兒絹孩兒
符袋兒畫眉七香丸膠紙
穏步膏手皺藥凉藥
香藥膏藥髮垜兒
頭髮磨鏡弩兒
弩絃彈弓箭翎
射帖壺籌鵓鴿翎
風筝藥線象棋
鞬子斗葉香爐灰
紕刷兒笓子剔剪截段尺
出洗衣服簇頭消息提茶瓶
鼓爐釘鉸釘看忩札熨斗
供香餅使綿打炭墼
補鍋子泥竈整漏
篐桶襻膊兒竹猫兒
消息子老鼠藥蚊烟
閙鵝兒凉筒兒紐扣子
接縧修扇子錢索
麻索紅索兒席草
雞籠脩竹作使法油
油紙油單氊坐子
修砧頭磨刀磨剪子
擂搥(俗諺云杭州人一日吃三十丈木頭以三十萬家為率大約每十家吃擂搥一分合而計)
(之則三十丈矣)棒搥舂米
劈柴淘井猫窩
猫魚賣猫魚改猫犬
雞食魚食蟲食
蟲蟻食諸般蟲蟻魚兒活
虼蚪兒促織兒小螃蟹
金麻馬蚻兒蝍蟟
蟲蟻籠促織盆麻花子
荷葉燈草發燭
肥皂團茶花子買瓶掇
舊鋪襯圪伯紙竹釘
淘灰土淘河剔撥叉
黃牛糞灰挑疥蟲賣烟火
鏇影戲
若夫兒戲之物名什甚多尤不可悉數如相銀
杏猜糖吹呌兒打嬌惜千千車輪盤兒每一事
率數十人各專藉以為衣食之地皆他處之所
無也
諸色伎藝人(補九條)
御前應制姜梅山(特立觀察使)周葵忩(端臣)
曹松山(□)陳藏一(郁)徐良
陳愛山程奎耿待聘
御前畫院馬和之蘇漢臣
李安中陳善林春
吴炳夏圭李廸
馬遠馬璘
耿聽聲兼能嗅衣物知吉凶貴賤德夀聞其名取宫人
扇百柄雜以上及中宫所御令小黃門持叩之耿嗅至
后扇云此聖人也然有隂氣至上扇乃呼萬歲上竒之
呼入北宫取嬪妃珠冠十數示之至一冠奏曰此有尸
氣時張貴妃巳薨此其故物也後居候潮門内夏震微
時嘗為殿巖饋酒於耿耿聞聲知其必貴遂以女妻其
子子復娶其女時郭棣為殿帥耿謁之曰君部中有三
節使他日皆為三衙叩為何人則曰周虎彭輅夏震也
虎輅時皆為將官獨震為帳前佩印官郭曰周彭地步
或未可知震安得遽爾耿曰吾所見如此可必也耿因
與三人結為義兄弟一日耿謂虎曰吾數夜聞軍中金
鼓有殺聲兵將動君三人皆當顯矣未幾開禧出師虎
守和州輅為金州統戎皆以功受賞震則以誅韓功相
繼獲殿巖虎亦參馬跡皆立節度使班悉如其言(癸辛雜識)
陸象山少年時嘗坐臨安市肆觀棋如是者累日棋工
曰官人日日來看必是高手願求教一局象山曰未也
三日後却來乃買棋局一幅歸懸之室中卧而仰觀者兩
日忽悟曰此河圖數也遂往與棋工對棋工連負二局
起謝曰某是臨安第一手凡來著者皆饒一先今官人
棋反饒得某一先天下無敵手矣象山笑而去(鶴林玉露)
賈似道有異志一術士能拆字賈以策畫地作竒字與
之拆術者曰公相志不諧矣道立又不可道可又立不
成公默不語禮遣之恐泄其事使人害之於途(西湖志)
夏巨源精卜筮居臨安紹熙三年冬禹之自贑受代造
朝其子价侍行既至點檢勅告文書遺其一札同詣夏
肆卜之夏書紙上曰事千里外繼書一食字一堯字合
讀之則饒字也問是乎曰然文書現在係一多口人收
得而鴛鴦為之看守無足慮也既而僕從饒州來持所
遺至言當日打併行李時忘失在房小妾福安拾得藏
在鴛字篋中盖价房有十篋以泥融飛燕子沙暖睡鴛
鴦為字號方悟卜者言鴛鴦看守之說而福字上一口
字下田字是四口所謂多口人也(卜相紀)
傅立以占筮起東南時杭州初附世皇以故都之地生
聚浩繁貲力殷盛得無有再興者命占其將來如何卦
既成對曰其地六七十年後會見城市生荆棘不如今
多也今杭連厄於火自至正壬辰以來又數毁於兵昔
時歌舞之地悉為草莽之墟軍旅填門畜豕載道乃知
立之占亦神矣(陶宗儀輟耕錄)
錢唐羅貫中本南宋時人編撰小說數十種而水滸傳
叙宋江等事姦盗脱騙機械甚詳然變詐百端壊人心
術其子孫三代皆啞天道好還之報如此(西湖志)
杭州男女瞽者多學琵琶唱古今小說平話以覓衣食
謂之陶真大抵說宋時事盖汴京遺俗也瞿宗吉過
汴梁詩云歌舞樓臺事可誇昔年曾此擅豪華尚餘艮
嶽排蒼昊那得神霄隔紫霞廢苑草荒堪牧馬長溝柳
老不藏鴉陌頭盲女無愁恨能撥琵琶說趙家其俗殆
與杭無異若紅蓮柳翠濟顛雷峰塔雙魚扇墜等記皆
杭州異事或近世所擬作者也(西湖志)
陶宗儀在杭州見一弄百禽者蓄龜七枚大小凡七等
置龜几上擊鼓以使之則第一等大者先至几心伏定
第二等者從而登其背直至第七等小者登第六等之
背乃竪身直伸其尾向上宛如小塔狀謂之烏龜叠塔
又見蓄蝦䗫九枚先置一小墩於席中其最大者踞坐
之餘八小者左右對列大者作一聲衆亦作一聲大者
作數聲衆亦作數聲既而小者一一至大者前點首作
聲如作禮状而退謂之蝦䗫說法(陶宗儀輟耕錄)
杭人削松木為小片其薄如紙鎔硫黃塗木片頂分許名
曰發燭又曰焠兒盖以發火也史載周建德六年齊后
妃貧者以發燭為業豈即杭人所製與宋翰林學士陶
公榖清異錄云夜有急苦作燈之緩有批杉條染硫黃置
之待用一與火遇得燄穗然既神之呼引光奴今遂有
貨者易名火寸按此則焠寸聲相近字之譌也然引光
奴之名為新(同前)
灾異(增)
杭民尚淫奢男子誠厚者十不二三婦人多以口腹為
事不習女工至如日用飲膳惟尚新出而價貴者稍賤
便鄙之縦欲買又恐貽笑隣里至正已亥冬十二月金
陵遊軍斬關而入突至城下城門閉三月餘各路糧道
不通城中米價湧貴一斗直二十五緡越數日米盡糟
糠亦與常日米價等有貲力人則得食貧者不能也又
數日糟糠亦盡乃以油車家糠餅搗屑啖之老幼婦女
三五為羣行乞於市雖姿色豔麗而衣裳濟楚不暇自
愧至有合家父子夫婦兄弟結袂把臂共沉於水者一
城之人餓死十六七軍退吴淞米航輻輳藉以活而又
大半病疫死豈平昔浮靡暴殄之過造物有以警之與
(陶宗儀輟耕錄)
元大德十一年杭大饑官設粥仙林寺中饑民殍死不
為衰止何長者敬德以施民振乏為事乃請杭好善而
有財智者五七人即菩提寺作粥夜鬻置大甕中明旦
饑民以至先後列堂無下或溢出門外道上相向坐虛
其前以行粥用二人舁一人執杓以注器中食已以次
去日鬻米七八石至十石始六月至八月凡七十日饑
民無死者石塘胡長孺云往歲湖州作糜食饑人糜脱
釡猶沸湧器中人急得食食已輙仆死百步間長者夜
作粥貯大罋中盖懲湖州事也有意哉(姜南蓉塘詩話)
杭城多火宋時已然其一民居稠比竈突連綿其二板
壁居多磚垣特少其三奉佛太盛家作佛堂徹夜燒燈
幡幢飄引其四夜飲無禁童婢酣倦燭燼亂抛其五婦
女嬌惰篝籠失檢宋建都城中大火二十一度其尤烈
者五度紹興二年五月大火頃刻飛燔六七里被灾者
一萬三千家六年十二月被火灾者一萬餘家嘉泰元
年辛酉三月二十八日寳蓮山下御史臺吏楊浩家失
火延燒御史臺司農寺將作監進奏文思院太史局皇
城司法物庫及軍民五萬二千四百家綿亘三十里四
晝夜乃滅時術者言年號嘉之文如三十五萬口泰之
文如三月二十八又都民市語多舉紅藕二字藕有二
十八絲紅者火也皆為䜟云嘉泰四年甲子三月四日
糧料院後劉慶家失火延燒糧料院右丞相府尚書省
中書省樞密院左右司諫院尚書六部南至清平山萬
松嶺和寧門西及太廟三茅觀下及軍民七千家二晝
夜乃滅(西湖志)
紹定辛卯臨安火比辛酉加五分之三雖太廟亦不免
而史丞相府獨全洪舜俞詩云殿前將軍猛如虎救得
汾陽令公府祖宗神靈飛上天可憐九廟成焦土時殿
帥馮榯也人言籍籍迄今不免責(鶴林玉露)
增補武林舊事卷八
