欽定四庫全書
皇朝通志卷三十四
都邑略(三)
盛京
禹貢青州之域舜分青州為營州即今遼河以東
地周職方為幽州地秦漢為遼東郡三國魏置平
州後還合為幽州晉初為遼東國尋入於慕容燕
北魏為營州後為高句驪所據唐置安東都護府
封大氏為渤海王後入於遼置瀋州昭德軍屬東
京道金為瀋州顯德軍屬東京路元為瀋陽路屬
遼陽等處行中書省明初為瀋陽衞屬遼東都指
揮使司
太祖高皇帝天命六年撫有全遼之地十年建都於此
太宗文皇帝天聰五年因舊城增拓之周九里有竒為門
八南之東曰德盛門南之西曰天佑門北之東曰
福勝門北之西曰地載門東之南曰撫近門東之
北曰内治門西之南曰懷遠門西之北曰外攘門
尊曰
盛京遂營建
宫殿并置内閣六部都察院理藩院等衙門而
京都之制大備順治元年定都
京師以
盛京為留都置安班章京統領八旗駐防禁旅十四
年設奉天府置府尹分領州縣又仍設戸禮兵刑
工五部侍郎以下及内務府各官後改安班章京
為將軍康熙十九年增築
盛京城外垣周三十二里有竒嗣後屢加修整
盛京宫殿之制崇德元年始建
大政殿
太宗文皇帝視朝聽政之處也殿制八隅左右列署十為
諸王大臣議政之所順治元年定都
京師令
盛京城文武各官遇朝期行朝禮如制
大内宫闕在
大政殿之西正門曰
大清門旁有東西二角門正殿曰
崇政殿舊名篤恭殿有左右二翊門殿前東為
飛龍閣西為
翔鳳閣殿之後為
鳳凰樓樓之後為
清寧宫宫之東為
衍慶官
關睢宫西為
永福宫
麟趾宫各東西嚮皆崇德二年建自
鳳凰樓之前東為
師善齋齋南為日華樓西為
協中齋齋南為霞綺樓各東西嚮自
崇政殿之東為
頤和殿殿後為
介祉宫又北為
敬典閣自
崇政殿之西為
廸光殿殿後為
保極宫宫後偏西達
繼思齋又北為
崇謨閣皆乾隆十三年增建三十九年又增建
文溯閣藏貯四庫全書四十八年
皇上四詣
盛京復
命葺新
壇宇繕治城郭
京闕之規模益為閎整
興京
遼金時為瀋州東境元為瀋陽路地明初置建州
衞後尋廢
本朝
肇祖原皇帝始於此開基地名赫圖阿拉
興祖直皇帝
景祖翼皇帝
顯祖宣皇帝皆居於此至
太祖高皇帝癸夘年增築城垣周五里有竒為門四乙巳
年增築外城環之周九里為門九其後底定瀋陽
建立
盛京
世祖章皇帝順治五年以赫圖阿拉為興業之地尊為
興京
(臣)等謹按遼陽州東五里有
東京城周六里有竒為門八
太祖高皇帝天命七年所築九年由
興京遷都於此號曰
東京十年復由此遷都
盛京此為
國初暫建舊曾以京名附識於此
(臣)等謹按易稱帝出乎震東方生物之地王氣特
鍾其水土深厚長白拱其東醫無閭控其西滄溟
襟其前混同江黑龍江絡其後山海環抱實為天
下形勢之首蓋開闢以來天作地藏以待首出之
聖人自
列聖開基大統茂集我
聖祖
世宗祗遹
前猷尊崇備至
皇上覲
光掦
烈纉述彌勤睠念
陪京以時展禮凡夫行慶施惠之典至優極渥蓋我
皇上以
祖宗之心為心即以
天地之心為心道備顯承而功兼創守自今至於億萬年
延洪錫羡無疆惟休其凝承固有本矣若其山川
民物奥衍殷繁為從前載籍之所未詳恭錄
御製盛京賦以識地靈物産之勝至於
天章照耀隨地
摛吟
締造艱難永懷
篤祜俱已彙函藏弆式
訓萬禩兹不備錄
御製盛京賦(有序)
嘗聞以父母之心為心者天下無不友之兄弟以祖
宗之心為心者天下無不睦之族人以天地之心為
心者天下無不愛之民物斯言也人盡宜勉而所繫
於為人君者尤重然三語之中又惟以祖宗之心為
心居其要焉蓋以祖宗之心為心則必思開剏之維
艱知守成之不易兢兢業業畏天愛人於是刑兄弟
而御家邦斯以父母之心為心也民同胞而物吾與
斯以天地之心為心也孔子曰明乎郊社之禮禘嘗
之義治國其如示諸掌乎宗廟禘嘗之典固先王繼
志述事之大經也然自聖人象大過肇封樹以來上
陵之制漢代已然我國家肇興盛京邠岐之地橋山
在焉昔
皇祖六十一年之間三謁
丹陵用展孝敬
皇考在位百度維新日不暇給適西鄙有事徵役已勞又
藩邸時曾奉
皇祖命往謁
祖陵是以十有三年中未舉是典予小子纘承丕基懼德
弗嗣深惟
祖宗締搆之勤日有孜孜敬奉神器言念盛京為天作之
基
永陵
福陵
昭陵巍然在望不躬親祀事其奚以攄慤忱而示來許爰
以乾隆癸亥秋恭奉
皇太后發軔京師屆我陪都孝思以申
祖武是仰因周覽山川之渾厚民物之樸淳榖土之沃肥
百昌之繁廡洵乎天府之國興王之會也昔豳居相
度召頌公劉岐宅作屏周歌大王莫不於
上帝之監觀下民之君宗三致意焉故物以賦顯事以頌
宣既見於斯豈默於言乎遂作賦曰
歲大淵獻時旦柳中協律無射辨方庚辛歷吉日以
建旗駕應龍之龢鸞紛灕虖蕤蜿蜒旌雄虹橦鳴鳶
周乎神臯之壤屆乎箕尾之躔循我留都殺禋
珠丘懷精氣仰
德流既備既申乃御黼座而覲臣僚維締造之彌艱撫草
創之鴻圖曰於休哉是蓋突載亳之子殷蠟宅鎬之
姬周憑虛致譏於東約安處薦誚於西踰下此離為
十二之國合為六七之侯鼎立瓜分者益𤨏纖旁魄
不足以殫攄而孟堅平子太冲者倫方且豔陳崤函
隴坻之隘鹽池墨井之腴枍詣天梁之麗三條五劇
之區極鋪張以詭辨彼何辭廼稱諸奚侔夫天作之
皇宅又何藉萇宏與魏舒於是諮文獻攷圖籍不恧
不文爰賦其略聚精搆思挂一漏百粤我清初肇長
白山扶輿所鍾不顯不靈周八十里潭曰闥門鴨綠
混同愛滹三江出焉
帝女天妹朱果是吞爰生
聖子
帝用錫以姓曰覺羅而徽其稱曰愛新是剪是除匪安匪
康乃有葉赫輝發界藩撫順遂築城於遼陽以為東
國之宗
天篤其祜載恢厥功天命十年相險宅中謂瀋陽為王氣
所聚乃建盛京而俯關西故言其封域則雖始自秦
漢歴隋唐以迄遼金歟而舉其規模則維新
皇運膺靈佑之獨深也仰符十度之尾實臨析木之津得
雲漢之所垂維北極之所鄰亦何異乎召伯相宅卜
惟洛食奉春建策留侯演成哉於是乎左挾朝鮮右
據山海北屏白山南帶遼水滄溟為池澎湃㵽渨流
湯湯赴瀰瀰撇&KR2699;渹迴渾渼浴日沃星莫測其始東
盡使犬之部朔連牧羊之鄙啟我漠惠之原擴我俄
朵之址高燥埤濕原田每每走大野而拱太室者萬有
餘里其山則鐵嶺繡嶺平頂降龍木查石門東水
南雙矗嵑&KR1625;聚&KR0034;嵏&KR0008;兮屴崱嵌兮&KR2886;峒&KR0034;兮□嵃
嵂兮嵣嵡蔽虧日月源流湖江既孕竒而盤鬱亦含
秀而隆崇故夫四蹄雙羽之族長林豐草之衆無不
博産乎其中蹄類則虎豹熊羆野馬野騾鹿麞麅&KR1892;
狼豺封駝狐貍貛貉跳免婆娑鼢鼯艾虎貂鼠輕嘉
其他牛馬羊豕之資以日用者蓋填閭巷而烝寢訛
羽類則野雞沙雞鵝鴨青&KR1860;鸛鶴秃鶖維鵜在梁縮
脖鳩燕啄木鵲鶬鷹鷂鵰鶻紅牙商倉黃鵪鼠化白
雁霜横曰海東青出黑龍江林擊則天鵝褫魄甸搏
則窟兔走僵其他鴿雀銅嘴桃蟲鴛鴦雜沓紛泊騰
軼翺翔其草則蒿艾香蒲蘆葦蕭荻章茅水葱紅藍
綬虉馬藺如時木槿紀節厥惟人參三椏五葉氣稟
地靈功符隂隲商陸茵陳萹蓄亭藶蠡實兔絲均能
已疾其林則五鍼之松萬年之柏重障隠天幽林蔽
澤挺崇槐之曾青蔭柜柳之濃碧大椿以八千為春
夀櫟以不材為德爛紅杏與緋桃紛白梀與黃蘖山
藤柔韌是資鞭策雞桑落黃可供蠶織陸珍既牣海
錯亦繁鯉魴鱒鱖鯼鯽鱅鰱鰷鯝鱧鱤鮠鰌鮎鱓比
目分合重脣浮湛劔飾鮫翅柳炙細鱗牛魚之長丈
計帶魚之白韋編烏鰂之鬚粘石渡父之喙矴船他
如蛇馬驢狗豚獺豹貛出没乎洶涌潛躍乎游淵蒼
龍揵鬐而雲作赤螭掉尾而波開老蚌含珠九光燭
天神竒是韞瓌瑰是生雖山經與地志羌莫得而詳
焉懿兹奥區原隰畇畇厥田上中厥壤惟平抱海負
蓋跨遼欱宣渾河為帶興京為襟袤複陸而坦坦黋
拓落而芸芸偉嘉禎之萃薈信槖籥之絪緼
帝眷東顧用畀皇清而為萬載之沛豐若其測圭臬度廣
輪依繩尺䟽渠川歌經始詠攸寧又可略聞矣天命
天聰丕顯丕繼因其舊瀋拓我新制規天矩地嚮明
授時增八門之詄蕩脅九逵之邐迤翼翼埤堄岧岧
堞雉起
圜丘於郊南單埢垣之潔祕欽柴颺槱陳玉薦幣鼓雲和
升繭栗以邀肸蠁而昭祀事霜露在履春秋聿遷愾
乎僾乎肇禋閟宫滌濯毛炰元酒太羹
文祖
神宗爰歆於斯符帝車之太乙正王宫於未央重三殿之
實枚表雙闕於闔閶闕名維何文德武功殿名維何
崇政建中高樓望氛厥題鳳皇後宫紫極交泰清寧
關睢麟趾化洽家邦維樸而安乃鞏而臧豈其工㮰
檻之刻鏤豈其飾榱橑之焜煌豈其疏龍首之㟪嶫
豈其叛鳳翼之昂藏匪有心於儉約乃潛揆夫陶唐
大政當陽十亭雁行爰諏爰度日贊日襄吉君臣之
一德而擴我闥於八荒正號紀元以受天慶於是定
兩翼之位列八旗之方黃白紅藍有正有鑲法其象
於河鼓則其數於羲經神其變於三五握其竒於九
宫
大聖創制動協天象是猶易之書契乃觀蹄迒焉樹以屏
翰馭輕居重本支百世昌我宗潢佐命之勲曰費英
東額都希福績茂蕭張曰有坐謀曰有折衝既彬彬
而濟濟亦﨣﨣而彭彭其餘附鳳而攀龍者蓋車載
與斗量爰制國書聿興文教演義譯音物取其肖允
維大海克稱檢校雖絶域其必通即纖故其亦貌若
夫人自為戰王者無敵角嚴則百墉失憑旌揮則三
邊定檄義不返顧勇不重壁是以敉四海而莫攖亘
千古而鮮匹故班錄於累世用以酬夫勞績及其斗
杓北指涉冬背秋爰狩中原我戎是修靡虹采裊蜺
斿拖霧纛建雲旗後屬車前導游乘我良産屏彼彫
輈右忘歸之箭勁左繁弱之弓柔倩浰而雷動鴻絧
而星流又何必王良執轡纖阿御軥也哉於是帶甲
之士百萬盡發鷹犬而驟驊騮卑泰山之為櫓跨渤
海以張罘林林裔裔列列裒裒命地而後中應聲而
先掊散壄麋之羣友剔穴狸之伏留駭巘麢之儦俟
讋郊兔之佻偷既肩惰指倦而麌麌之羣猶緣陵蔽
野比夏草之稠焉爰用三驅示無盡劉更命羽林佽
飛之士手豹尾踞虎頭搏洞熊殱澤䝏觀壯夫之鶴
躍快猛獸之貙膢乃獻我成禽舍彼踐毛擇其上殺
允惟左膘以奉宗廟乾豆亨炰次充賓客乃薦君庖
班獲行賞訖乎輿僚是蓋因天地之利習軍旅之勞
戰則克而祭受福古者蒐苖獮狩之禮所為昭詎其
害三時之土榖奪百姓之腴膏蹂桑柘之地廣虞獵
之郊如子虛上林之所嘲也哉將將蕃后䕫䕫列君
奉贄來朝齋遫侍宸或稽首而請聘或傾心而納姻
於是樂以九奏饗以八珍邁呼韓之朝天踰頡利之
舞庭合内外為一家自我
祖而已然坰牧之宜曰大凌河亘肥壤之博衍茁靈草之
敷披夏蚊避境春泉漾波是以駉駉之牡蕃孳孔多
爾其驪驈騅駓騂騏駱驒騮馰驔騧馯&KR0008;駰&KR3563;或眠
而馾或行而&KR0008;惟致遠之有賴亦掦威之無過畿甸
既闢農桑是咨爰飭田畯爰勵甸師物早晚之種辨
高下之宜男則耕耘是務女則織紝是謀抑工商之
末業勤衣食之本圖故深耕易耨榖用滋也九夏三
耘免汙萊也雨我公田遂及私也庤我錢鎛銍艾時
也我簋斯盛實佳粢也我倉如陵庾如坻也服尚布
棉奚纖美也器用陶匏戒奢靡也土物是愛神降嘉
生黍惟秬秠稲惟糯秔粟惟穈芑梁惟赤黃解蠡胡
麻來牟鈴鐺蘇分紫赤豆有豌豇蔬則蕓薹薤蒜蘿
蔔韭葱蔞蒿蒲筍紫堇茴香壺盧蔓菁萵苣葵䕬鮮
不旆旆穟穟唪唪幪幪驛驛厭厭緜緜穰穰惟脈土
之獨純斯穡事之孔良農隙教戰守禦相望國以殷
富兵以盛彊鬱葱佳氣盤礴無垠民風噩噩伾侁自
然休有
烈光格於
皇天
上帝其子之維有歴年是以我
世祖因人心之歸清順天意之厭明掃驅除之閏位統子
弟之精兵無亡矢遺鏃之費而膺圖正位乎燕京蓋
嘗攷千古之興替稽百代之歷數拒符瑞之難諶信
仁義之堪守斥逐鹿之蠱說審神器之有授乃如
帝命不時眷清孔厚也不有開之何以培之不有作之何
以得之夫其披荆棘冒氛霾歴艱辛躬利害無嬗代
之迹而受車書之來者蓋書所謂於湯有光詩所謂
民之攸歸矣皇矣陪都實惟帝鄉乃命秉鉞之帥乃
置五部之卿民安郡縣旗樂屯莊春秋耕斂我倉我
箱朝會朔望躋躋蹌蹌昭萬年之有道卜百世之靈
長乃作頌曰
於鑠盛京惟瀋之陽大山廣川作觀萬方虎踞龍蟠
紫縣浩穰爰浚周池爰築長墉法天則地陽耀隂藏
貨别隧分旗亭五重神基崇峻帝系緜昌周曰邠岐
漢惟豐沛白水慶善興王之會長白隆隆滄溟濊濊
形勝之選奕世永賴俯臨區夏襟控中外休飬百年
既豐而泰溯其始謀繼序敢懈昔我
聖祖三至斯土棽麗六飛森沉萬旅孔碩九重不遑安處
祗謁
山陵亦臨朝宁置酒故宫用酧父老乃霈恩施逮乎編戶
匪勤於廵良慕乎古閔予弗德實纘丕基歲時
太廟陟降格思緬仰
鼎湖惟瞻惟依荷
天之龍際時之和駕言徂東絡繹羽儀風舉雲搖鱗萃魚
麗我賓我臣我行是隨載至神鄉載覲
園寢靈鬱崇輝祥凝巨瀋原廟衣冠霸陵衾枕松柏雲縵
溪池流淰盪滌洪鑪陶甄羣品石馬悲風淚泉沾衽
豈必羹牆一氣是稟聿造故宫故宫赫赫聿升太階
太階奕奕無彩之飾惟厚之積皜曜䨲照歙赩烏赤
左墄右平坤闔乾闢土壁葛燈遐哉儉德詒我孫謀
萬年之宅乃開南端設席肆筵爰爵周親及彼鵷鸞
南陽故舊洒如言言惟此嘉師
列祖之臣是噢是咻是貽我躬敬之敬之翼翼惴惴於億
萬歲皇圖永綿
皇朝通志卷三十四
