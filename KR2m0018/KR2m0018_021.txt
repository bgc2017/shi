皇朝通志卷二十一
天文略(四)
五星
五星伏見留退遲疾順逆
(臣)等謹案五星之伏見留退遲疾順逆莫明晰於
晉志而元史術益加詳惟繁簡疎密或有不同我
朝用西法推步凡頒來歲之朔經緯躔度預載全書騐無
差忒兹據乾隆九年以後七政時憲約舉其綱領云
五星近太陽則伏遠大陽則見星體大黃道正升正降
緯度在北則速見遲伏星體小黃道斜升斜降緯度在
南則遲見速伏
五星之體金星最大木水二星次之土星又次之
火星最小星體大則太陽在地平下之度少即可
見星體小則太陽在地平下之度多方可見土星當
地平太陽在地平下十一度可見木星水星當地
平太陽在地平下十度可見火星當地平太陽在
地平下十一度三十分可見金星當地平太陽在
地平下五度可見
五星行上弧順輪心行自西而東為順為疾行下弧逆
輪心行自東而西為退為逆
五星距地有遠近次輪有大小上弧之度多於下
弧其多少又各不同土木二星輪小而距地遠上
下弧不甚懸殊土星上弧一百九十二度有餘下
弧一百六十七度有餘木星上弧二百度有餘下
弧一百五十九度有餘火金水三星輪大而距地
近上弧之度愈多下弧之度愈少火星上弧二百
八九十度下弧七八十度金星上弧二百七十度
下弧九十度水星上弧二百二十二度下弧一百
三十八度
五星與太陽同度太陽在星與地之間星為太陽所掩
伏而不見是為合伏土木火三星能距太陽半周地在
星與太陽之間星與太陽正相對照如月之望是為衝
金水二星常繞太陽行不能相距半周星在太陽與地
之間於次輪下半退行正當太陽之下如月之朔是為
退伏土木火三星合伏後漸遠太陽則晨見順行先疾
後遲遲極而留為留退初退行先遲後疾距太陽一百
八十度為退衝旋夕見退行先疾後遲遲極而留為留
順初順行先遲後疾漸近合伏則夕不見金水二星合
伏後漸遠太陽則夕見順行先疾後遲遲極而留為留
退初退行先遲後疾漸近太陽則夕不見復與太陽同
度為合退伏漸遠太陽則晨見退行先疾後遲遲極而
留為留順初順行先遲後疾漸近合伏則不見
土星合伏後約踰二十五日移三度餘晨見東方
順行約踰一百日移七度餘為留退初退行約踰
六十日移四度餘為退衝次日夕見約踰七十日
移四度餘為留順初順行約踰一百日移九度餘
夕不見約踰十五日移二度餘復為合伏
木星合伏後約踰十五日移四度餘晨見東方順
行約踰一百十日移十七度餘為留退初退行約
踰五十五日移五度餘為退衝次日夕見約踰六
十日移五度餘為留順初順行約踰一百十日移
十五度餘夕不見約踰十五日移四度餘復為合
伏
火星合伏後約踰三十七日移二十餘度晨見東
方順行約踰二百七十日移一百四十餘度為留
退初退行約踰二十五日移五度餘為退衝次日
夕見約踰三十日移六度餘為留順初順行約踰
三百三十日移二百八十餘度夕不見約踰四十
七日移三十餘度復為合伏
金星合伏後約踰二十五日移三十餘度夕見西
方順行約踰二百四十日移七度餘夕不見次日
移一度為合退伏又次日移一度晨見東方約踰
二十日移七度餘為留順初順行約踰二百二十
日移二百六十餘度晨不見約踰二十日移二十
八度餘復為合伏
水星合伏後約踰十二日移二十餘度夕見西方
順行約踰二十八日移二十餘度為留退初退行
約踰二日移一度夕不見約踰四日移三度餘為
合退伏約踰六日移四度餘晨見東方約踰七日
移二度餘為留順初順行約踰二十日移二十餘
度晨不見約踰十五日移二十餘度復為合伏
(臣)等謹案物理小識云西國近以望遠鏡測太白
則有時晦有時光滿有時為上下弦計太白附日
而行遠時僅得象限之半與月異理因悟時在日
上故光滿而體微時在日下則晦在旁故為上下
弦也辰星體小去日更近難見其晦明而其運行
不異太白度亦與之同理或問熒惑歲填去日遠
近曰熒惑在歲填内在日外盖為其行黃道速於
二星遲於日也木星在火外以其行黃道速於土
遲於火填星在木外其行黃道最遲也恒星無視
差七政皆有視差且以此斷以上語簡而理明錄
之以備稽覽
五星用數
康熙二十三年甲子天正冬至為數元
周天三百六十度(入算化作一百二十九萬六千秒)
周日一萬分
周歲三百六十五日二四二一八七五
紀法六十(以上五節五星所同後不重錄)
土星每日平行一百二十秒小餘六二二五五一
土星最高每日平行十分秒之二又一九五八三
土星正交每日平行十分秒之一又一四六七二
八
土星本天半徑一千萬
土星本輪半徑八十六萬五千五百八十七
土星均輪半徑二十九萬六千四百一十三
土星次輪半徑一百零四萬二千六百
土星本道與黃道交角二度三十一分
氣應七日六五六三七四九二六
土星平行應七宫二十三度一十九分四十四秒
五十五微
土星最高應十一宫二十八度二十六分零六秒
零五微
土星正交應六宫二十一度二十分五十七秒二
十四微
木星每日平行二百九十九秒小餘二八五二九六八
木星最高每平行十八秒之一又五八四三三
木星正交每日平行百分秒之三又七二三五五七
木星本天半徑一千萬
木星本輪半徑七十萬五千三百二十
木星均輪半徑二十四萬七千九百八十
木星次輪半徑一百九十二萬九千四百八十
木星本道與黃道交角一度一十九分四十秒
氣應七日六五六三七四九二六
木星平行應八宫零九度一十三分一十三秒一
十一微
木星最高應九宫零九度五十一分五十九秒二
十七微
木星正交應六宫零七度二十一分四十九秒三
十五微
火星每日平行一千八百八十六秒小餘六七
三五八
火星最高每日平行十分秒之一又八三四三九
九
火星正交每日平行十分秒之一又四四九七二
三
火星本天半徑一千萬
火星本輪半徑一百四十八萬四千
火星均輪半徑三十七萬一千
火星最小次輪半徑六百三十萬二千七百五十
本天高卑大差二十五萬八千五百
太陽高卑大差二十三萬五千
火星本道與黃道交角一度五十分
氣應七日六五六三七四九二六
火星平行應二宫一十三度三十九分五十二秒
一十五微
火星最高應八宫初度三十三分一十一秒五十
四微
火星正交應四宫一十七度五十一分五十四秒
零七微
金星每日平行三千五百四十八秒小餘三三
五一六九(與太陽平行同)
金星最高每日平行十分秒之二又二七一五
九
金星伏見每日平行二千二百一十九秒小餘四
三一一八八六
金星本天半徑一千萬
金星本輪半徑二十三萬一千九百六十二
金星均輪半徑八萬八千八百五十二
金星次輪半徑七百二十二萬四千八百五十
金星次輪面與黃道交角三度二十九分
氣應七日六五六三七四九二六
金星平行應二十分一十九秒一十八微(與數元甲子年)
(天正冬至次日子正初刻太陽平行度同)
金星最高應六宫零一度三十三分三十一秒零
四微
金星伏見應初宫一十八度三十八分一十三秒
零六微
水星每日平行三千五百四十八秒小餘三三
五一六九(與太陽平行同)
水星最高每日平行十分秒之二又八八一一九三
水星伏見每日平行一萬一千一百八十四秒小
餘一一六五二四八
水星本天半徑一千萬
水星本輪半徑五十六萬七千五百二十三
水星均輪半徑一十一萬四千六百三十二
水星次輪半徑三百八十五萬
水星次輪心在大距與黃道交角五度四十分
水星次輪心在正交當黃道北交角五度零五分
一十秒其與大距交角較三十四分五十秒
水星次輪心在中交當黃道北交角六度一十六
分五十秒其與大距交角較三十六分五十秒
水星次輪心在正交當黃道南交角六度三十一
分零二秒其與大距交角較五十一分零二秒
水星次輪心在中交當黃道南交角四度五十五
分三十二秒其與大距交角較四十四分二十八
秒
氣應七日六五六三七四九二六
水星平行應二十分一十九秒一十八微(與數元甲子年)
(天正冬至次日子正初刻太陽平行度同)
水星最高應十一宫零三度零三分五十四秒五
十四微
水星伏見應十宫零一度一十三分一十一秒一
十七微
月五星凌犯
(臣)等謹案月五星凌犯亦猶日月薄蝕自有常度
可推歴來史傳多著占應甚無取焉西法于月星
相距之度分為之預算皆由行度遲速經緯遠近
得之則談天家無庸侈為罕見異聞矣兹備列月
五星恒星之常度於左
太陰與五星恒星相距十七分以内曰凌十八分以外
曰犯兩緯同度曰掩
以本日太陰經度在星前次日太陰經度在星後
為入限緯度在北為上在南為下如同在黃道北
遠者為在上近者為在下同在黃道南近者為在
上遠者為在下太陰在上者以三度為距限太陰
在下者以一度為距限
五星自相距及與恒星相距三分以内曰凌四分以外
曰犯兩緯同度曰掩
以本日此星經度在彼星前次日此星經度在彼
星後為入限緯度無論在上在下皆以一度為距
限五星自相距以行速者為凌犯之星行遲者為
受凌犯之星如遲速相同而一順一逆則以順行者
為凌犯之星逆行者為受凌犯之星
太陰與五星皆循黃道右旋皆得相距
太陰行黃道南北不過六度填星行黃道南北不
過三度歲星行黃道南北不過二度熒惑行黃道
南北不過五度太白行黃道南北不過十度辰星
行黃道南北不過四度故太隂每凌犯五星五星
每自相凌犯
恒星在黃道南北三度以内者太陰五星皆得與相距
四度以内者太陰填熒惑太白辰得與相距五度以内
者太陰熒惑太白辰得與相距六度以内者太陰熒惑
太白得與相距七度以内者太陰太白得與相距十度
以内者太白得與相距
紫微垣諸星皆在黃道北二十度外太陰五星莫
得犯之
太微垣右執法右上將左執法左上相長垣第三
第四星靈臺三星明堂第一第二星在黃道南北
三度内太陰五星皆得犯之長垣第一星在黃道
北四度内太陰填熒惑太白辰得犯之内屏第二
星謁者在黃道北五度内太陰熒惑太白辰得犯
之内屏第一第三星右次將長垣第二星明堂第
三星在黃道南北六度内太陰熒惑太白得犯之
五帝座第五星三公第一第三星内屏第四星右
次相左次相在黃道北十度内太白得犯之其他
諸星在黃道北十度外無犯焉
天市垣惟左垣墻宋星在黃道北十度内太白得
犯之
角宿角第一星平道二星進賢二星在黃道南北
三度内太陰五星皆得犯之天門第二星在黃道
南六度内太陰熒惑太白得犯之角第二星天門
第一星在黃道南北十度内太白得犯之
亢宿亢第一第四星在黃道北三度内太陰五星
皆得犯之折威第六第七星在黃道南七度内太
陰太白得犯之亢第二星折威第二第三第四第
五星在黃道南北十度内太白得犯之其他諸星
在黃道南北十一度外無犯焉
氐宿氐第一第二星在黃道南北三度内太陰五
星皆得犯之第三星在黃道北五度内太陰熒惑
太白辰得犯之第四星天輻二星在黃道南北十
度内太白得犯之其他諸星在黃道南北十度外
無犯焉
房宿房第三第四星鍵閉星鈎鈐二星東咸第三
第四星日星在黃道南北三度内太陰五星皆得
犯之罰第三星西咸第三第四星東咸第二星在
黃道北四度内太陰填熒惑太白辰得犯之房第
一星在黃道南五度内太陰熒惑太白辰得犯之
東咸第一星在黃道北六度内太陰熒惑太白得
犯之西咸第二星在黃道北七度内太陰太白得
犯之房第二星罰第二星在黃道南北八度内太
白得犯之其他諸星在黃道南北十三度外無犯
焉
心宿心第一第二星在黃道南四度内太陰填熒
惑太白辰得犯之第三星在黃道南六度内太陰
熒惑太白得犯之積卒二星在黃道南十二度外
無犯焉
尾宿天江第三第四星在黃道南三度内太陰五
星皆得犯之第二星在黃道南四度内太陰填熒
惑太白辰得犯之第一星在黃道南五度内太陰
熒惑太白辰得犯之其他諸星在黃道南十一度
外無犯焉
箕宿箕第一第二星糠星在黃道南六度内太陰
熒惑太白得犯之其他諸星在黃道南十一度外
無犯焉
斗宿南斗第二第三星天籥第一至第六星建第
一至第三星天雞第三星狗第二星在黃道南北
三度内太陰五星皆得犯之南斗第四星天籥第
七星建第四星狗第一星在黃道南北四度内太
陰填熒惑太白辰得犯之南斗第一第五星天籥
第八星建第五星在黃道南北五度内太陰熒惑
太白辰得犯之天雞第一星狗國第一第二星在
黃道南北六度内太陰熒惑太白得犯之南斗第
六星建第六星狗國第三第四星在黃道南北七
度内太陰太白得犯之其他諸星在黃道南北十
二度外無犯焉
牛宿牽牛第四第五第六星羅堰第二星在黃道
北二度内太陰五星皆得犯之羅堰第一第三星
在黃道南北四度内太陰填熒惑太白辰得犯之
牽牛第一星在黃道北五度内太隂熒惑太白辰得
犯之牽牛第二星天田第四星在黃道南北七度
内太陰太白得犯之牽牛第三星天田第二星在
黃道南北九度内太白得犯之其他諸星在黃道
南北十一度外無犯焉
女宿周二星秦二星代第一星越星鄭星在黃道
南三度内太陰五星皆得犯之趙二星在黃道南
四度内太陰填熒惑太白辰得犯之齊星楚星在
黃道南五度内太陰熒惑太白辰得犯之代第二
星魏星韓星在黃道南六度内太陰熒惑太白得
犯之晉星燕星在黃道南七度内太陰太白得犯
之婺女第一第二星在黃道北九度内太白得犯
之其他諸星在黃道北十一度外無犯焉
虛宿哭二星泣二星天壘城第四至第七星在黃
道南北三度内太陰五星皆得犯之天壘城第二
第三第八第九星在黃道北四度内太陰填熒惑
太白辰得犯之第十第十三星在黃道北五度内
太陰熒惑太白辰得犯之第十一十二星在黃道
北六度内太陰熒惑太白得犯之虛第一星在黃
道北九度内太白得犯之其他諸星在黃道南北
十三度外無犯焉
危宿虛梁第四星在黃道北三度内太陰五星皆
得犯之第三星在黃道北四度内太陰填熒惑太
白辰得犯之第一第二星在黃道北五度内太陰
熒惑太白辰得犯之墳墓第一至第三星在黃道
北九度内太白得犯之其他諸星在黃道北十度
外無犯焉
室宿壘壁陣第一至第十星羽林軍第十七至第
二十二星第四十至第四十三星在黃道南三度
内太陰五星皆得犯之壘壁陣第一第二星羽林軍
第一第十六第二十三二十四第三十七至三十
九星在黃道南五度内太陰熒惑太白辰得犯之
壘壁陣第十一十二星羽林軍第二第十五第二
十五星在黃道南六度内太陰熒惑太白辰得犯
之羽林軍第三第十三十四第二十六二十七第
三十六星在黃道南十度内太白得犯之其他諸
星在黃道南北十度外無犯焉
壁宿雲雨第二第三星在黃道北三度内太陰五
星皆得犯之第一第四星土公第二星在黃道北
四度内太陰填熒惑太白辰得犯之霹靂第二第
四第五星土公第一星在黃道北七度内太陰太
白得犯之霹靂第一第三星在黃道北九度内太
白得犯之其他諸星在黃道南北十二度外無犯
焉
奎宿外屏第一至第四星在黃道南北三度内太
陰五星皆得犯之第五星在黃道南五度内太陰
熒惑太白辰得犯之第六第七星在黃道南九度
内太白得犯之其他諸星在黃道南北十二度外
無犯焉
婁宿右更第三第四星左更第三至第五星在黃道
南北三度内太陰五星皆得犯之右更第二第五
星左更第二星在黃道北五度内太陰熒惑太白
辰得犯之婁第二星左更第一星在黃道北七度
内太陰太白得犯之婁第一第三星右更第一星
天倉第一星在黃道南北十度内太白得犯之其
他諸星在黃道南北十五度外無犯焉
胃宿天囷第五星在黃道南五度内太陰熒惑太
白辰得犯之第四第六星天廩第一星在黃道南
六度内太陰熒惑太白得犯之天廩第二星在黃
道南七度内太陰太白得犯之天廩第三第四星
天囷第三第七星在黃道南十度内太白得犯之
其他諸星在黃道南北十度外無犯焉
昴宿月星天隂第一第三第四星在黃道南北三
度内太陰五星皆得犯之礪石第三星天陰第二
第五星在黃道北四度内太陰填熒惑太白辰得
犯之昴七星礪石第二星在黃道北五度内太陰
熒惑太白辰得犯之礪石第四星在黃道北七度
内太陰太白得犯之天阿第一星礪石第一星在
黃道北九度内太白得犯之其他諸星在黃道南
北十一度外無犯焉
畢宿畢第一第二星天街二星天高四星諸王第
二至第六星天關星在黃道南三度内太陰五星
皆得犯之畢第三星諸王第一星在黃道南北四
度内太陰填熒惑太白辰得犯之畢第四至第七
星附耳星五車第五星在黃道南北六度内太陰
熒惑太白得犯之天節第一至第三星在黃道南
七度内太陰太白得犯之畢第八星柱第七至第
九星天潢第三星天節第四至第六星參旗第一
第二星在黃道南北十度内太白得犯之其他諸
星在黃道南北十度外無犯焉
觜宿司怪第一第二星在黃道南北三度内太陰
五星皆得犯之第三第四星在黃道南四度内太
陰填熒惑太白辰得犯之其他諸星在黃道南北
十三度外無犯焉
參宿諸星皆在黃道南十六度外太陰五星莫得
犯之
井宿東井第一第二第五至第七星鉞星天罇三
星積薪星水位第四星在黃道南北三度内太陰
五星皆得犯之東井第八星五諸侯第三至第五
星北河第三星水位第三星在黃道南北六度内
太陰熒惑太白得犯之東井第三星水府第三第
四星在黃道南七度内太隂太白得犯之水府第
一第二星五諸侯第二星北河第一星水位第一
星在黃道南北十度内太白得犯之其他諸星在
黃道南北十度外無犯焉
鬼宿輿鬼第一第二第四星積尸氣星在黃道南
北三度内太陰五星皆得犯之輿鬼第三星爟第
二星在黃道北四度内太陰填熒惑太白辰得犯
之爟第一星在黃道北六度内太陰熒惑太白得
犯之爟第三第四星在黃道北九度内太白得犯
之其他諸星在黃道南十七度外無犯焉
柳宿酒旗第一第二星在黃道南北三度内太陰五
星皆得犯之第三星在黃道南六度内太陰熒惑
太白得犯之其柳八星在黃道十一度外無犯焉
星宿軒轅第十四至第十七星在黃道南北三度
内太陰五星皆得犯之第十三星在黃道北六度
内太陰熒惑太白得犯之第八第九第十二星在
黃道北九度内太白得犯之其他諸星在黃道南
北十二度外無犯焉
張翼軫三宿諸星皆在黃道南十度外太陰五星
莫得犯之
中星
歲差
歲差者太陽每歲與恒星相距之分也如今年冬至太
陽躔某宿度至明年冬至時不能復躔原宿度而有不
及之分但其差甚微古人初未之覺至晉虞喜始知之
因立歲差法歴代推驗者宗焉而所定之數各家不同
喜以五十年差一度劉宋何承天以百年差一度祖冲
之以四十五年差一度隋劉焯以七十五年差一度唐
傅仁均以五十五年差一度僧一行以八十二年差一
度惟宋楊忠輔以六十七年差一度以周天三百六十
度每度六十分每分六十秒約之得每年差五十二秒
半元郭守敬因之較諸家為密今新法實測晷影騐之
中星得七十年有餘而差一度每年差五十一秒此所差
之數在古法為冬至西移之度新法為恒星東行之度
徵之天象恒星原有動移則新法之理長
求中星
用恒星赤道經緯度表察各星赤道經度又用恒星赤
道經緯度歲差表察各星經度歲差與各星經度相加
減為本年各星赤道經度乃察本年某星赤道經度與
本時正午赤道經度相同即為某星方中如經度不相
同則察其相近者與本時正午赤道經度相減餘為偏
東偏西之度凡星之赤道經度大於正午赤道經度者
為偏東小於正午赤道經度者為偏西
立春日在婺女昏昴中旦氐中(酉正二刻十分昴第一星偏西五度)
(十八分夘初一刻五分氐第一星偏東一度四十三分)
雨水日在虛昏參中旦氐中(酉正三刻十一分參第七星偏西三十一)
(分夘初初刻四分氐第四星偏西二度十八分)
驚蟄日在危昏東井中旦房中(戌初初刻十四分東井第一星偏西)
(二度五十分寅正三刻一分房第一星偏西一度四十八分)
春分日在營室昏北河中旦尾中(戌初二刻五分北河第三星偏)
(西一度二十分寅正一刻十分尾第一星偏東一度二十五分)
清明日在東壁昏七星中旦帝座中(戌初三刻十三分七星第)
(一星偏東五度二十八分寅正初刻二分帝座星偏東二度十二分)
榖雨日在奎昏軒轅中旦箕中(戌正一刻七分軒轅第十四星偏西)
(四度四十四分寅初二刻八分箕第一星偏東四度三十一分)
立夏日在胃昏五帝座中旦箕中(戌正三刻二分五帝座第一星)
(偏西十八分寅初初刻十三分箕第一星偏西三度五十一分)
小滿日在昴昏角中旦斗中(亥初初刻十分角第一星偏東二度三十)
(七分丑正三刻五分斗第一星偏西二度五十一分)
芒種日在畢昏氐中旦河鼓中(亥初一刻十二分氐第一星偏東三)
(度四十四分丑正二刻三分河鼓第二星偏東二度三十四分)
夏至日在參昏房中旦婺女中(亥初二刻四分房第一星偏東二度)
(二十四分丑正一刻十一分婺女第一星偏東一度五十八分)
小暑日在東井昏尾中旦危中(亥初一刻十二分尾第一星偏西二)
(十二分丑正二刻三分危第一星偏東三度三十九分)
大暑日在東井昏帝座中旦營室中(亥初初刻十分帝座星偏)
(西三度十二分丑正三刻五分營室第一星偏西一度四十二分)
立秋日在柳昏箕中旦土司空中(戌正三刻二分箕第一星偏西)
(二度十九分寅初初刻十三分土司空星偏東一度五十四分)
處暑日在七星昏南斗中旦婁中(戌正一刻七分斗第一星偏西)
(九分寅初二刻八分婁第一星偏西一度三十一分)
白露日在張昏斗中旦天囷中(戌初三刻十三分斗第一星偏西八)
(度十五分寅正初刻二分天囷第一星偏西四度二十七分)
秋分日在翼昏河鼔中旦畢中(戌初二刻五分河鼔第二星偏東四)
(十七分寅正一刻十分畢第一星偏西二度五十一分)
寒露日在軫昏牽牛中旦參中(戌初初刻十四分牽牛第一星偏西)
(三十八分寅正三刻一分參第四星偏東二分)
霜降日在角昏婺女中旦天狼中(酉正三刻十一分婺女第一星)
(偏西三度二十六分夘初初刻四分天狼星偏西五度二十五分)
立冬日在氐昏虚中旦輿鬼中(酉正二刻十分虚第一星偏西三度)
(八分夘初一刻五分輿鬼第一星偏東一度四十三分)
小雪日在氐昏北落師門中旦七星中(酉正一刻十三分北)
(落師門星偏東五度五十六分夘初二刻二分七星第一星偏西二度二分)
大雪日在尾昏營室中旦翼中(酉正一刻五分營室第一星偏西五)
(度四十三分夘初二刻十分翼第一星偏東三度九分)
冬至日在箕昏土司空中旦五帝座中(酉正一刻二分土司)
(空星偏東三度二十三分夘初二刻十三分五帝座第一星偏西一度四十七分)
小寒日在南斗昏婁中旦角中(酉正一刻五分婁第一星偏東三度)
(四十八分夘初二刻十分角第一星偏東六度三十八分)
大寒日在南斗昏胃中旦亢中(酉正一刻十三分胃第一星偏西二)
(度五分夘初二刻二分亢第一星偏東四度三十三分)
(臣)等謹案測驗中星所以覽七政之躔度而知歲
差之實也堯典僅舉四仲呂覽分十二月明季西
人李天經湯若望所推備著二十四氣其法益詳
且密然宋史謂冬至之日堯時躔虛三代躔女春
秋在牛後漢永平在斗至宋開禧在箕較堯時退
四十餘度歲差之數由是可徵我
朝康熙初用西法測驗以昏旦時或無正中之星取
中前中後之大星定之爰有偏東偏西之别則推
步更不爽毫忽矣
皇朝通志卷二十一
