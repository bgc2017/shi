皇朝通志卷三十一
地理略(八)
水道(四)
太湖諸水
荆溪在宜興縣城南其在城西者曰西溪東曰東
溪凡廣德州溧陽金壇諸縣水皆來會東北流至
百瀆口入太湖
金線泉河出長興縣西北境東南流至夾浦港入
太湖
合溪即箬溪亦名若溪出長興縣西東流有南溪
來會經縣北運河支渠來會至大沈灣港入太湖
苕溪出孝豐縣南之天目山經縣城東北流經安
吉縣東南分二支而合會諸水又分二支一經長
興縣東南合運河又分二支一支仍入運河一支
與正流合至湖州府城西有餘不溪來會又分二
支一為小梅溪入太湖一會府城東諸水至大錢
湖口入太湖
餘不溪即東苕水其上源曰北溪出臨安縣西北
與孝豐界之東天目山東南流一源曰南溪出臨
安縣西與於潛界之化龍鎮東流與北溪會經餘
杭縣南分二支而合有武康縣水來會北流有小
山河自錢塘縣北界來會經德清縣南有封溪及
後溪自武康縣來會分為三派一東塘河自德清
經歸安石門縣至湖州府城南一西塘河行德清
縣境一正流經武康縣東至府城西南並合又分
支津一經嘉興府西北境又經吳江界入運河正
流會苕溪水至大錢湖口入太湖
七十二漊在烏程縣者三十有八在長興縣者三
十有四並入太湖
太湖即古震澤亦名具區又名笠澤五湖環二省
常州蘇州湖州三府宜興荆溪武進陽湖無錫金
匱吳縣長洲吳江震澤長興烏程歸安十三縣地
下流入海最大者曰吳淞江曰婁江
吳淞江自太湖分流出吳江縣東南經吳縣合龐
山湖經崑山縣西又經青浦之澱山湖入松江府
華亭縣境合趙屯大盈顧會崧子盤龍五浦水入
上海縣西北至黃浦合嘉興平湖縣水及蘇州澱
山湖滙為三泖湖東北入於海
婁江今曰劉家河自太湖分流經吳江縣西北至
蘇州府城西入運河又東受陽城巴城諸湖水經
崑山縣南又經太倉州城南諸水悉會至劉家口
入於海其别支為七鴉浦自崑山合常熟諸水至
太倉州北入於海
浙江諸水
浙水有南北二源北源徽江亦曰新安江出徽
州府歙縣西北與黟縣界之黃山至府城西南有
東界河自績溪縣來會又南有南港河自黟縣經
休寧縣合婺源縣之率山水來會入浙江嚴州府
界南流經淳安縣南又南有龍溪自遂安縣來會
經建德縣西有艾溪自夀昌縣來會經嚴州府治
建德縣南南源來會南源有二一曰衢港一曰
婺港衢港亦曰信安江源出開化縣北二支合流
經縣東東南流經常山縣西北至衢州府城西有
文溪自江山縣南仙霞嶺來會經龍游縣北有笋
籜溪自夀昌縣桃溪自遂昌縣來會又東北有湯
溪縣水來會又東北至蘭溪縣南婺港來會婺港
亦曰東陽江出東陽縣東之大盆山西流有小溪
來會經縣城北又西經義烏縣城南有荆浦溪來
會又西有慈航溪來會至金華府城南有梅溪亦
曰縉雲水自縉雲縣東北合好溪水經永康武義
縣合諸水來會西流分二派南支先入衢港北支
至蘭溪縣南與衢港會北流至嚴州府城東南與
新安江合二江既合北流過七里瀨經桐廬縣
東南有桐溪水自於潛昌化經縣界來會至富陽
縣界有新城縣溪水來會又東北有湖溪自浦江
縣經富陽縣界來會至縣城南有篠嶺水來會折
北流東岸經蕭山縣境有浦陽江即浣江自浦江
義烏諸暨山隂縣境合諸水來會入錢塘縣南境
折東北流至杭州府城東南南岸即蕭山縣境又
東北經蕭山縣北境又東北至龕山與北岸海寧
州境之赭山相對如門入於海
西湖在杭州府城西源出諸山中滙為湖周三十
里其水引貫城而東出灌海寧州田
三江口在紹興府北山隂會稽蕭山三縣諸水之
尾閭也腹曰鑑湖其源無數在會稽東南境者曰
東溪合若耶寒溪上竈諸水在山隂西南境者曰
西溪合相溪餘支溪諸水在蕭山境者合運河西
河塘河湘湖諸水俱滙至三江閘入於海閘稱三
江從古名自山隂築臨浦壩浦陽江已入於浙會
稽築㠙壩曹娥江自入於海東西兩江俱不從此
入海也
曹娥江即剡溪源出天台及東陽縣境經新昌縣
西北至嵊縣南有西港來會東北流有新昌寧海
奉化三縣水合而來會又北流東為上虞界西為
會稽界又東北有夏盖湖水來會入於海
甬江即鄞江有二源南源曰姚江出餘姚縣西南
經上虞縣南又經慈谿縣南有藍溪文溪諸水來
會有二壩分為南港東港北源曰奉化江出奉化
縣西南經縣城東南有東剡溪來會北流分二支
北支與慈谿二壩下流會至寧波府城南與南支
合又東北與姚江之南港東港先後並會經鎮海
縣南又東入於海
靈江亦曰澄江出天台縣西南合天台山諸水東
北流經臨海縣西北有仙居溪水自仙居縣南合
縉雲界之馮水師山水永康界之蒼嶺水天台界
之白水來會經台州府城西有臨海東境諸水來
會又東南黃巖縣之永寧江來會又東入於海
甌江亦曰永嘉江出處州府龍泉縣西南經城東
又經雲和縣北有遂昌松陽二縣之大溪來會至
處州府西南有虎踏溪自宣平縣來會又東有縉
雲縣溪來會又東南有臘溪自青田縣來會經青
田縣西北有彪溪自景寧縣來會折東南入温州
府永嘉縣境至府城南有楠溪自仙居縣來會又
東有永寧河來會經樂清縣西南又東入於海
閩江諸水
閩江即建江有三源東源建溪出浦城縣北南流
經縣城東南有新溪來會又南有臨江溪來會經
建陽縣東至建寧府治甌寧縣西北有崇溪自崇
安縣合武彝山九曲溪經建陽合邵武縣諸水來
會東南流有東溪自浙江龍泉慶元經松溪政和
二縣來會至延平府東北南至延津西源富屯溪
出光澤縣西東流經邵武府城北又東南經順昌
縣西有將溪自將樂縣會建寧泰寧二縣諸水來
會東流會沙溪西南源沙溪出寧化縣西東南流
有淮溪自長汀縣來會經清流縣西又東南有文
川溪自連城縣來會經永安縣西東北流有坊溪
沙洋溪自歸化縣來會經沙縣西南至延平府西
北境與西源富屯溪會東南流至延津與東源建
溪會東南流有尤溪自大田尤溪二縣合諸水來
會經古田縣南又經閩清縣東北至福州府侯官
縣西分二派曰南臺江曰陶江支浦相錯南臺江
東流經福州府城南陶江東南流有雙溪自德化縣
經永福縣來會東流二江復合有福清長樂縣水
來會經長樂縣北入於海
興化府江出仙遊縣三溪合流至府治莆田縣西
分為二派而合東南流入於海
晉江出永春州西北經州城南又經南安縣西北
有安溪水自安溪縣來會至泉州府治晉江縣境
東南流入於海
九龍江出寧洋縣西北經縣南有樂溪來會經漳
平縣西北有雁石溪自龍巖州合諸水經漳平縣
來會經漳平縣南有感化溪永福里溪來會入漳
州府治龍溪縣北南流經長泰縣西經漳州府城
西南有南溪合南靖縣諸水來會經海澄縣西又
東流入於海
汀水亦曰韓江出汀州府長汀縣南流經上杭縣
北曲折流有永定縣溪水來會西南流入廣東界
經大埔縣北有小靖溪自福建永定縣來會又西
南有大靖溪自平和縣來會其西有大溪自福建
武平合鎮平平遠長樂興寧諸縣水及嘉應州水
來會西南流有土槎溪桐溪自饒平縣來會經潮
州府北有揭陽江支津水來會(揭陽支津見後)至澄海縣
西北分二派先後入於海
漳水出漳州府平和縣西南及漳浦縣西之靖龍
山東南流經漳浦縣南又東南合二小水入於海
揭陽水亦曰琴江出永安縣東東南流經普寧縣
西北有揭陽山水來會又東有鯉湖溪來會經揭
陽縣南分二派一支至潮州府治西南又分二派
皆入於汀水正支南流有惠來縣水來會至潮陽
縣北入於海
粤江諸水
粤江有三大源東江即龍川水出江西安遠縣
南山入廣東和平縣境有鶴子水亦自安遠縣來
會又東南有尋都江自長寧縣來會又西南會和
平縣左右諸溪經龍川縣城東南又經河源縣東
北有新豐江自連平州合諸水又合長寧縣之羅
紋水來會又西南有欖溪自永安縣來會至惠州
府東北有淮水自歸善縣合諸水來會經博羅縣
西南又經東莞縣東北有增城龍門縣水新安縣
水並會經東莞縣城北又西經番禺縣東至廣州
府城東南有北江支津合從化花縣水來會(北江支津)
(見後)又西會北江西江為三江口入於海
北江即湞水出南雄府保昌縣北之梅嶺曰大庾
河至府東北有保水合昌水來會西南流經始興
縣東北有始興溪合諸水來會又西南有錦江自
仁化縣來會經韶州府治曲江縣東北有樂昌縣
水即溱水自湖南宜章縣合諸水來會又西南有
漠溪自乳源縣來會宣溪自陽山縣來會經英德
縣東南有翁江自翁源縣來會又西南有洭水自
陽山縣合連山縣連州諸水來會經清遠縣西分
為二派一支曰綏江經三水縣分一支與西江支
津會又東北至廣州府城西會西江正支東流有
花縣水從化縣水來會又分二派東派會從化水
於石門南為巨浸分支津會東江正支於府城西
南會西江及東江水又南入於海
西江有桂黔鬱三源桂江即灕水源出廣西桂
林府興安縣南北流至縣東南為分湘灕灑折西
南有銀江自靈川縣北境來會經縣東南至府治
臨桂縣北分而復合有馬溪來會西南流有相思
江合永寧州永福義寧縣諸水來會經陽朔縣東
北有縣溪來會經平樂府北有龍江自恭城縣來
會又南有荔水自荔浦縣合修仁縣之修江來會
經永安州東北又經昭平縣北有金芝巖東水來
會又東南有蒼梧縣水來會至梧州府城西黔江
鬱江來會東流至廣州府會湞江龍川江入於海
黔江即北江右江又有三源曰柳江曰北盤江曰
南盤江柳江出貴州永從縣西生苗山中入縣
西界曰福禄江入廣西懷遠縣境東南流有水自
永從縣西南境來會又東南分二派至懷遠縣北
而合經融縣東北曰融江經羅城縣東北至柳城
縣西北有龍江自慶遠府會貴州獨山州荔波縣
水及南丹州河池州思恩宜山忻城天河諸縣水
來會曰柳江至柳州府馬平縣西南有洛清江自
雒容縣合永富縣諸水來會經象州北而南有都
泥江即兩盤江來會北盤江出雲南霑益州北
境經可渡橋受貴州威寧州水入貴州界伏流復
出經安南縣北有拖長江自普安州經普安安南
二縣來會始曰盤江經永寧州西境有阿黑河合
拒馬河自安南縣來會又南有馬軍河自南籠府
來會又東有寧谷河自安順府合鎮寧永寧二州
水來會經南籠府東北又南入生苗界東南流入
廣西泗城府北境又東南南盤江來會南盤江
亦名紅水江出雲南霑益州西北經州城南有磨
刀溪自曲靖府南寧縣來會經南寧縣境又經陸
涼州東南湖澤中西北流經宜良縣東北又經路
南州西經澂江府治河陽縣東有白龍潭水自路
南州來會又西有仙湖受江川縣水來會經彌勒
縣西寧州東北有小曲江合新興州嶍峨河西通
海三縣及寧州水來會又東南有水自彌勒縣來
會經阿迷州北有蒙樂河自臨安府建水縣合石
屏州之黑龍湖水來會折西北經廣西州南境廣
南府西北境又東北至廣西西隆州界有馬别河
自開化府北山經廣南府境來會又西北至羅平
州東南有九龍河自羅平州合師宗縣水霑益州
水平彝縣水來會折東流有清水河自廣南府北
境來會又東北有河自普安州普安縣來亦名馬
别河經南籠府境來會經泗城府西北境北盤江
來會兩盤江既合總名曰紅水河東流經東蘭
州東北又經那地州西北經東蘭州東又東南經
猺山中百餘里又東南經思恩府北安定土司南
有蘆江來會經忻城縣西南有那龍江刁江自那
地州來會經遷江縣西北有青水江合上林縣賓
州諸水來會經來賓縣西南又經象州西南柳江
自州西來會自此而下總名曰都泥江經武宣縣
西北至潯州府治桂平縣西北境分為二派一南
流一東北流皆會西來之鬱江自此以下總曰潯
江經平南縣西南有白沙江自容縣來會經藤縣
西有蒙江自永安州合諸水來會又有劒江合北
流容縣岑溪三縣之水來會又東北至梧州府蒼
梧縣西又東桂江自昭平縣來會而東入廣東
界
鬱江即南江左江亦有二源北源曰西洋江南源
曰麗江西洋江出廣南府治寳寧縣西北經府
城西東南流入廣西西林縣界有同舍河自廣南
府經西林縣合諸水來會又東南有者郎河自土
富州來會經泗城府南又經鎮安府南有泗城府
北山水來會經奉議州北有水自田州來會經上
林縣西北有泓渰江自鎮安府合向武都康佶倫
諸州水來會經隆安縣北有歸德土州水來會又
東南有龍牀江自萬承土州經永康州來會又經
州境北有䭾蒙江自思恩府經武緣縣合諸水來
會又東南至南寧府治宣化縣西之合鎮江麗江
來會麗江一源出歸順州北經交阯界入下雷
州西境有駮來水合流珠水來會經安平州北有
龍英州水來會經太平州北有龍水自養利州合
萬承州茗盈州水來會經太平府西北是為北源
一源出交阯地流入廣西上下凍州西經龍州南
有憑祥州水來會又東南有水自思州來會折東
北至太平府西是為南源二源合東流有水自江
州來會又東有水自左州忠州來會經新寧州西
北有水自羅陽土縣來會又南至合鎮江西洋江
來會二江合為鬱江經南寧府西南有伶俐水
自崑崙關來會經永淳縣西北又經横州西南有
横漾江洪流江自廣東境來會經興業縣西北有
武思江自貴縣來會經貴縣西南又東有横眉江
自鬱林州來會至潯州府治桂平縣西南又東黔
江支津來會又東北黔江正派來會
黔鬱二江既會於潯州府曰潯江又東會桂江於
梧州府入廣東界經封川縣西北又經西寧縣北
有武倉水自羅定州來會經德慶州南有端山水
來會又南有連州河自羅定州來會經東安縣北
至肇慶府治高要縣西南有羅銀水合新興州水
來會又東北有賀江自連山縣合陽山水經賀縣
富川縣開建縣合東安縣水經懷集縣廣寧縣四
會縣合諸水來會稍東分二派一東流會湞江之
支津經三水縣南至廣州府西一東南流經高明
縣東北又分支津二於新會縣東北順德縣南先
入於海正派東北流至廣州府西南會東派滙為
巨澤湞江及東江龍川水並來會又南至大通灣
入於海
潭江出恩平縣經開平縣南有龍鎮河自新寧縣
來會至新會縣東南入於海
陽江出羅定州東南經陽春縣北又經陽江縣西
北東流入於海
竇江出信宜縣東北經高州府治茂名縣東北又
經化州東北有羅江來會又東有赤嶺水自電白
縣來會經吳川縣西入於海
南廉江出廣西陸川縣南流入廣東界經石城縣
北又經遂溪縣西北入於海
廉江出廣西鬱林州境經陸川縣北有興業縣水
來會經博白縣西北西南流入廣東界經廉州府
治合浦縣東北有白沙江來會又西南有武利江
自靈山縣合諸水來會至府城西南入於海
欽江出欽州東北至欽州東南有魚洪江合鳳凰
江來會南流入於海
雲南諸水
河底江出大理府南境一源自雲南縣西北合趙
州東南水蒙化廳北水東南流一源自趙州南境
經蒙化廳西而合東南流經景東廳東北有馬龍
河出鎮南州經楚雄府南境南安州西南境來會
至元江州北有羊溪自富民縣經羅次安寧禄豐
易門新平合廣通南安諸州縣水來會東南流至
元江州北東北流有新平縣水合嶍峨諸水來會
又東南入安南國界
李仙江即景東河出蒙化廳東南經景東廳北東
南流有鎮沅州水來會又南流經威遠廳東又東
南有阿墨江合諸水來會又東南入安南國界
瀾滄江源出西蔵喀木境曰拉楚河行蔵地曲折
數千里入雲南麗江府界分二派一曰漾備江(見後)
一南流經雲龍州西北有沘江來會經永平縣西
又經永昌府東又東南經順寧府北又經雲州北
境漾備江來會經景東廳西又經順寧府南又西
南有棘蒜江合諸水來會又東南有巴景河康郎
河來會又南有猛賴河自普洱府來會又東南有
羅梭江來會又東南入阿瓦國經老撾安南入於
海
漾備江即古葉渝水瀾滄之沱江自瀾滄分支東
南流經劒川州西又東南有東劒海自麗江府合
鶴慶州諸水來會經浪穹縣西又經鄧川州西南
至大理府治太和縣西北又東南有洱海自府城
滙浪穹鄧川趙州諸境水西南流來會南流有雲
龍州水經永平縣來會經蒙化廳西至雲州北復
與瀾滄江會
潞江源出西蔵衛地曰哈喇烏蘇經喀木境共行
三千餘里入怒夷界曰怒江南流入雲南麗江府
界曰潞江雲南西北以此水為邊共五百餘里南
流至永昌府保山縣境南流有南甸河自灣甸土
司合永昌府河及鎮康土司水來會又西南經騰越
州東入阿瓦國界
龍川江源出西蔵喀木境曰薄蔵布河入雲南騰
越州界東南流經龍山土司東有芒市河來會西
南流會諸水入緬甸界
㯽榔江出騰越州西北境&KR1536;&KR1536;界山東南流有大
盈江自騰越州北合諸水來會又西南有盞達河
來會又西南有曩送河自巨石關來會又西南有
臘撒河來會又西南入緬甸界
新疆伊犂諸水
(臣)等謹按西域新疆在甘肅省之西西蔵之北廣
袤二萬餘里
皇上聖武丕昭氾濛入化天山南北列校興屯資灌溉
之饒腴控襟帶之雄勝水道所在皆一一可以指
數今考山南回部諸水即大河初源自葱嶺和闐
數大源及北山諸源皆滙入羅布淖爾入為大河
已見河水卷中兹不重述惟山北諸水以伊犂河
為最大自巴勒庫勒烏魯木齊已設鎮西府迪化
州隸於甘肅省水泉濬發不一以無經流大川可
指名者故不復條述今序次伊犂東西路水謹遵
欽定輿地全圖
欽定皇輿西域圖志所列諸水自東而西載於篇中以
昭
聖朝疆理無外之盛軌焉
赫色勒巴什淖爾源出伊犂東路額爾齊斯嶺之
南曰布拉干河西流有青吉勒河來會又西滙於
赫色勒巴什淖爾
烘和圖淖爾源出伊犁東路額爾齊斯嶺之西北
曰額爾齊斯河西北流有哈喇圖河來會又西有
竒喇河來會又西有博喇濟河尼斯庫河來會北
流滙於烘和圖淖爾淖爾西北有昌吉斯河柴羅
爾河合北額爾齊斯河來會在塔爾巴噶台之東
境
額彬格遜淖爾源出迪化州境東源為呼圖克拜
河西源為瑪那斯河並流而滙於淖爾
布勒哈齊淖爾在庫爾喀喇烏蘇之西源出天山
北麓曰庫爾河北流而西有濟爾噶朗河來會又
西有額布圖河來會其北有綽爾河來會滙於布
勒哈齊淖爾淖爾之西有晶河北流來入又西有
鄂拓克賽里河會數水又會庫色木蘇克河東流
來入其西有裕勒雅爾河額敏河自為經流不入
淖爾又有阿拉克圖古勒淖爾合諸小水瀦蓄成
澤
伊犂河出天山北之渾都賴嶺合諸水東流折而
北有搭拉錫克河來會經伊犂城曰伊犂河北行
有空格斯河自東南境來會有哈什河自東北境
來會折而西北合察罕烏蘇阿里瑪圖河諸水又
有策集河薩瑪勒河奎屯河並會北流會阿斯哈
嶺以北諸水折東北滙於巴勒喀什淖爾淖爾之
北為哈薩克界其東有愛呼斯河合必齊干河來
入東南有察林河合摩垓圖河來入
圖斯庫勒在天山木素爾峯北羣源競發環集而
瀦於庫勒其大者曰濟爾噶朗河曰招哈河曰哈
喇河並滙自西北流出為吹河受薩勒齊圖烏蘭
烏蘇阿爾察克圖察罕烏蘇諸水又西北有和爾
衮河合墨爾根河古爾班哈納圖河自南來會又
西北滙於和什庫勒
塔拉斯河源出天山額得墨克嶺之北西北流有
古爾班哲爾格河合諸水自北來會又有烏可克
嶺水自南來會又西北有哈喇布拉河自西南來
會北流有哈拉河合北山數水自東來會西北流
經塔拉斯地滙為淖爾是為伊犂之極西境其西
為右哈薩克界
皇朝通志卷三十一
