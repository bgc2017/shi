皇朝通志卷二十九
地理略(六)
水道二
黃河
黃河源出崑崙山在今回部極西境有三源一為
喀什噶爾河出喀什噶爾城極西之哈喇庫勒迤
北兩水合流南注東會支河經城東流計千餘里
一為葉爾羌河出葉爾羌城西南山内紆折出山
分流經城左右復合亦千餘里會喀什噶爾河一
為和闐河出南山二源分流名玉隴哈什河哈喇
哈什河夾額里齊城而北合流數百里與喀什噶
爾河葉爾羌河會東流有阿克蘇河源出北山名
托什干河經烏什城北迤南至阿克蘇城南又南
流來會遂名塔里木河東流有木素爾河源出北
山西南流又東過拜城又東過賽刺木城合庫車
之赫色勒河過沙雅爾城北來會又東流有海都
河源出北山之裕勒都斯經哈喇沙爾城西滙為
博斯騰淖爾自淖爾流出經庫隴勒境來會又東
滙於羅布淖爾而伏即古所謂鹽澤蒲昌海也河
水伏流千餘里東南有孔道斜直青海之西境重
發於巴顔喀喇山噶達素齊老之上涌為天池水
色獨黃流為阿勒坦河三百餘里入扵鄂郭淖爾
即元史所謂星宿海也東南流出注於札楞淖爾
又東南注於鄂楞淖爾又折東南流始名黃河又
東南流經阿木奈瑪勒占木遜山之南亦名大雪
山即禹貢導河之積石也其南有三昆都倫河一
曰得特昆都倫一曰多木達都昆都倫一曰道喇
昆都倫三河先後來注之折而轉西北流繞大雪
山之北又折東流經庫庫淖爾之南庫庫淖爾即
青海也有恰克圖河魁屯西里河碩爾渾河來會
又東北入甘肅河州歸德所邊
(臣)等謹案古言河出崑崙莫詳其地史記漢書言
張騫窮河源河出葱嶺一源出于闐伏於鹽澤重
出於積石酈道元水經注因之但言之未能詳盡
論者疑為荒邈不經元篤什窮源得之於星宿海
反以今大雪山為崑崙而以河源為在崑崙之西
仍訛踵謬習傳不察乾隆四十七年
皇上命使告祭河神務窮真源始知河之重源在星宿
海西三百餘里噶達素齊老之上天池濆涌水色
獨黃流為阿勒坦河為黃河重發之明證而崑崙
在回部極西在今實為版圖之内故喀什噶爾葉
爾羌之西巨嶺綿亘千有餘里即古之葱嶺二源
交發所謂河出葱嶺也和闐即于闐所謂一源出
于闐也葱嶺及和闐南山岡巒横接實崑崙之支
體即爾雅所云河出崑崙墟也羅布淖爾之伏阿
勒坦河之重見稽圖勘蹟瞭如指掌元人誤以大
雪山為崑崙者以河經其地有三昆都倫河來入
因字音之近而妄指之其舛甚矣伏讀
聖製河源詩讀宋史河渠志文河源簡明語
切指前古相傳之誤並
命儒臣纂輯河源紀略
諭旨煌煌原委秩然大河靈蹟至
聖代而始論定謹禀承載述一洗從前各志之舛略云
黃河入河州有青海南境諸水來會過小積石山
經蘭州府西有大夏河即古灕水來會又東有洮
河來會(洮河見後)又東有湟水來會(湟水見後)又東有莊浪
河來會又東循長城經金縣境有浩尾河來會又
北有會寧安定二縣水來會出長城又東南流入
折東北有清水河自固原州來會又經靈州北東
北經寧夏府境又東北出邊經河套鄂爾多斯部
地分流復合折東南經烏喇特部境又東南有黑
河自歸化城境來會南流入山西平魯縣邊界自
此而南出河套東岸為山西境西岸為陜西境經
河曲縣西府谷縣東又經保德州東岢嵐州西又
經神木縣東興縣西有蔚汾水自嵐縣經興縣來
會又經葭州東臨縣西過孟門鎮又經永寕州西
吳堡縣東有白泉河即古離石水自永寧州合寧
鄉縣諸水來會折西南經清澗縣東有榆林水合
米脂縣綏德州諸水及奢延川來會又經石樓縣
西延川縣東又經永和縣西延長縣東有延水自
延安府來會又南經大寧縣西有昕川合隰州蒲
縣大寧縣諸水來會又南經宜川縣東吉州西其
南為壺口山又南有汾川水合銀川丹陽諸水來
會又東南經鄉寧縣西韓城縣東其東岸為河津
縣之龍門山西南流有汾水來會(汾水見後)又經郃陽
縣東臨晉縣西又經朝邑縣東蒲州永濟縣西有
涑水自絳縣聞喜縣合安邑解州猗氏臨晉諸水
來會又南經朝邑縣南有洛河來會(洛河見後)又經華
隂縣東有渭水來會(渭水見後)折東流至潼關南岸入
河南閿鄉縣境又東經芮城縣南又經靈寳縣北
有宏農河來會又經陜州北平陸縣南又東過底
柱山經澠池縣北垣曲縣南有清水出絳縣沇水
出王屋山來會又東北岸亦入河南界經新安縣
北濟源縣南又經孟津縣北孟縣南又經鞏縣北
有濟水自北來會(濟水見後)又經温縣南鞏縣北又經
汜水縣北有洛水來會(洛水見後)又東北有豬龍河來
會(豬龍河見後)又東南有沁水來會(沁水見後)又經滎陽縣
北又東經滎澤縣北原武縣南鄭州北又經陽武
縣南中牟縣北又經延津縣南祥符縣北封邱縣
南陳留縣北又東南經南陽考城縣北又東入山
東界經曹縣南又東經單縣南又東南流入江南
界經碭山縣北豐縣南蕭縣北沛縣南又東南經
徐州府城北又經邳州南睢寧縣北又東經宿遷
縣南桃源縣北又東南至清河縣南即清口淮水
洪澤湖水來會(淮水見後)東北流經山陽縣之清江浦
北經阜寧縣北安東縣南又東北過雲梯關入於
海
(臣)等謹案禹貢舊河道自積石以下至今滎澤縣
與今水道並同滎澤以下自原武縣北東逕陽武
延津二縣北新鄉汲縣南又東北至濬縣西南大
伾山在焉折北行經内黃湯隂安陽會漳水經臨
漳大名成安肥鄉曲州平鄉廣宗至鉅鹿古大陸
澤在焉又北經南宫新河冀州束鹿深州衡水武
邑武強阜城獻縣交河青縣静海大城寳坻至天
津直沽口入於渤海
入河諸水
洮河源出洮州廳西南邊外之西傾山東麓入邊
經洮州廳南岷州西北又東北經舊臨洮府南又
北有三岔河自邊外來會西北流至蘭州府西境
入黃河
湟水即洛都水源出西寧府西北邊外當青海之
東東流入西寧邊有北川河即古破羌水南川河
即古六谷水並會東南流經碾伯縣至大通縣與
大通河會大通河即古浩亹水源出青海之西北
境包青海而東合甘州府之滿楚客河東南流經
大通縣來會又東南入黃河
汾水源出静樂縣北管涔山南流合碾河又南有
嵐河自嵐縣來會東南流經太原府陽曲縣西又
經太原縣西有晉祠水來會又南有榆次縣水來
會經徐溝縣北有洞渦水自樂平縣合夀陽縣平
定州徐溝縣諸水來會經交城縣南有祁縣水來
會又西南有文水來會又西經平遥縣西汾州府
汾陽縣東又經孝義縣東又西南經介休縣北有
中都水自遥平縣來會經靈石縣南又西南經汾
西縣東折東南經霍州西又經趙城縣西有彘水
霍水自霍山來會又經洪洞縣西又經平陽府臨
汾縣西北分二𣲖一經襄陵縣南一經縣西屈曲
復合又西南經太平縣東曲沃縣北又經絳州城
南有澮河自翼城曲沃縣來會又經稷山縣南河
津縣南又西南至榮河縣北入黃河
北洛水即古漆沮源出慶陽府安化縣北境東南
流經保安縣西南曰洛河又東南經安塞縣南甘
泉縣北又南經鄜州東折西南經洛川縣西又南
經中部縣東有華池河自合水縣合清水河來會
又南有沮水自中部縣來會經宜君縣北又經白
水縣東澄城縣西有白水大浴河來會又經蒲城
縣東朝邑縣南入黃河
渭水源出渭源縣西鳥鼠山東南流經鞏昌府隴
西縣北又經寧遠縣北有漳河來會又東北有桃
花山水自通渭縣來會經伏羌縣北有華川水來
會經秦安縣西南秦州北有羅玉河自静寕州來
會又東南有秦州河來會經清水縣南又東經隴
州南境又東經寳雞縣西又東經鳳翔府鳳翔縣
南境有汧陽河即古汧水自隴州來會經岐山縣
南扶風縣西又經郿縣北武功縣南又經盩厔縣
北有黑水來會其北岸有鳳翔岐山扶風諸縣水
來會稍東有赤水自終南山來會經興平縣南鄠
縣北咸陽縣東有豐水自鄠縣合滈水潏水東北
流來會經西安府長安縣北咸寕縣北高陵縣南
有涇水來會(涇水見後)稍東有灞水自藍田縣滻水自
高陵縣來會又經臨潼縣北有淳化河清峪河自
淳化縣經涇陽三原高陵諸縣合耀州之沮水宜
君縣之漆水過富平縣來會又經渭南縣北又東
經華州西北又東北經同州府大荔縣南華隂縣
北有水自太華山來會又東北入黃河
涇水源出平涼府西北笄頭山經府城北又經華
亭縣東北崇信縣北有汭水自隴山來會又東北
有鎮原縣水來會經長武縣北有盤口河自涇州
來會稍南有馬連河自慶陽府合環縣合水寧州
正寧諸水來會又南有黑水河自靈臺縣來會經
邠州北有温涼河來會經永夀縣東北有大谷鎮
水來會經淳化縣西又經醴泉縣東北有水自乾
州來會經涇陽縣南又經高陵縣南會渭水
洛水即豫州川源出陜西商州雒南縣西冡領山
經縣北東入河南界經盧氏縣南熊耳山北又經
永寕縣南宜陽縣北又東北經河南府洛陽縣西
南有澗水合榖水自澠池新安縣來會又東經府
城南有瀍水自北來會又經孟津縣偃師縣南有
伊水自盧氏縣經嵩縣伊陽宜陽洛陽諸境來會
又東北經鞏縣汜水縣入黃河
濟瀆源出懷慶府濟源縣西北與山西垣曲陽城
接界之王屋山即禹貢沇水也經濟源縣北分二
𣲖一經鞏縣西北境入河一東流為豬龍河經府
城南又經温縣北又經武陟縣南入黃河其南岸
為滎澤東為滎陽即禹貢溢為滎地自西漢末不
復溢為滎也
沁水源出山西沁州沁源縣北之綿山東南流經
縣南又南經屯留縣西岳陽縣東又南經沁水縣
東有海河來會又東南經澤州府城西北陽城縣
東有澤河來會又南入河南界經懷慶府北境有
廣濟河支津來會又北有大丹河水自潞安府經
高平陵川鳳臺諸縣合諸水來會又東經温縣北
至武陟縣東入黃河
淮水
淮水出河南南陽府桐栢縣西南之桐栢山東南
流經湖北隨州北界又折而北經桐栢縣東折東
流經信陽州北正陽縣南羅山縣北有溮河自信
陽州來會經息縣南有小黃河自羅山縣來會又
東分二𣲖合於光州西北又東經固始縣西北有
南汝水來會(南汝水見後)南有光山縣水來會又東北
有曲河自商城縣史河自固始縣來會又東北入
江南界經潁州府阜陽縣南南汝水支津來會東
南流經霍邱縣北潁上縣南有澧河來會又東南
有淠河自霍山縣經六安州來會折東北經夀州
西有沙河合汝水潁水來會(沙河汝水潁水見後)又東北有
東肥河來會又東北有芍陂沿河水來會又東北
有廬州府北水來會經懷遠縣南有渦河亦名西
肥河自河南太康縣鹿邑縣經江南亳州分二支
一經太和縣潁上縣至夀州來會一經柘城縣鹿
邑縣過亳州蒙城縣懷遠縣來會又東北有北肥
河自宿州來會又東有龍子河自鳳陽府鳳陽縣
來會又東經鳳陽府北又經五河縣南有澮河水
自河南永城縣分支經宿州來會又東有沱河自
羊城湖來會分二支一東北為潼河一東流復合
有池河自定遠縣来會又東經旴𣅿縣北泗州南
東北滙為洪澤湖湖之西北有睢河自碭山蕭縣
宿州靈璧睢寧來注之其西北為桃源縣境南岸
迤西北為高家堰北岸為清河縣境為全湖之委
北流至清口黃河自西來會東北並流入於海
(臣)等謹案淮源出桐栢其中峰曰胎簪山絶頂有
大石盤陀廣十餘畝凹處成潭泉從石間出或伏
或見即禹貢導淮之桐栢也詳
御製淮源記謹識以見考古之精覈焉
入淮諸水
南汝水源出遂平縣西南境之洪山龍陂東北流
經縣城南又東經上蔡縣南汝陽縣北又東南有
小沙河自確山縣來會又東南有吳寨河自泌陽
縣經確山正陽縣來會又東南經新蔡縣東有洪河
自西平上蔡縣來會經固始縣西北入於淮其分
一支經江南潁州府界亦入於淮
沙河即古滍水源出魯山縣西境東流經縣南又
東經寳豐縣南葉縣北有輝河來會經舞陽縣東
北有汝水來會(汝水見後)又東有濃河自舞陽縣經葉
縣郾城來會又東經上蔡縣北又東至商水縣西
北有潁水滎陽水來會(穎水滎陽水見後)折東南流至陳
州府南分二支一南流為項城北沈邱南之渦河
有汾河自西北經項城縣來會又東南入江南界
經太和縣西潁州府北會北支一為沈邱北之沙
河東北流入太和縣西北折東南至潁州府北有
茨河來會又東南與渦河合又東南經潁上縣北
又東南入於淮水
汝水源出嵩縣西南南陽府北界山東流經縣南
之伏牛山即天息山又東北經伊陽縣南又東北
經汝州城南又東南經寳豐縣北郟縣南又東南
經襄城縣西南又東南會沙河
潁水源出登封縣北少室山南流經縣西折東南
經密縣南禹州北分二𣲖一東北流經新鄭長葛
縣過許州至臨潁縣一東南流經襄城縣過許州
至臨潁縣而合又東南有渚河自汝州經襄城臨
潁縣來會又東流至商水縣西北會沙河
滎陽水源出鞏縣汜水縣南東北流經滎陽縣東
折而東曰索河又東有京河來會經滎澤縣南鄭
州北有東京河來會又東南有磨河來會名小賈
魯河又東南經中牟縣北又東南經開封府西南
又南經通許縣西尉氏縣東又東南至扶溝縣北
有雙泊河自密縣經禹州新鄭長葛鄢陵諸境來
會又東南經西華縣北又南至商水縣會沙河
山東諸水
大清河自東平州東之戴村壩西分洩汶河之水
合沙河西北流經州城西南有水自城北來會經
東阿縣西東北流經平隂縣西北又東北經長清
縣北又經齊河縣東南有玉符河自歷城縣來會
又東至濟南府城北有趵突泉水即古濼水自府
西南來會又東經濟陽縣東又東北有繡江河自
章邱縣來會又東北經齊東縣西又經青城縣北
又經濱州南蒲臺縣北又東北經利津縣東南入
於海
小清河源出章邱縣東南北流有水自鄒平縣來
會折東北經滸山泊曰小清河經新城縣西北有
孝婦河自萊蕪臨淄長山縣來會又東經高苑縣
南又經博興縣南有烏河即古時水自臨淄新城
高苑來會又經樂安縣北又東北入於海
(臣)等謹案大清河小清河即古濟水故道濟水勁
疾往往穴地伏流濆湧四出即遷徙分合亦復不
定然經流大概及其迭隠迭見之性則千古未有
異也今考河南濟源縣之濟瀆即濟水發源之始
惟以既入於河而自漢以後不復見其溢而為滎
之跡故列扵入河巨川之内至今大清河所歷皆
古濟水所經而小清河入海之口正禹貢入海故
道世儒疑伏見之說為難信而以濟水為絶流已
久不知濟水之所以别於他水者正因伏見不常
故蹤跡靡定而經流所在自行入海故蹟仍自顯
然伏讀
御製濟水考辨眀濟瀆之本性指示禹貢之恒道四瀆
之一始可證其原委今謹載二清河現在實跡古
道之離合盖可考見焉
汶水源出萊蕪縣東北西流經縣城西北有牟汶
水來會又西有會河諸水來會又西遶泰山支麓
經泰安府南有泮河水自濟南府來會折南流有
汶河自新泰蒙隂經泰安縣來會經寧陽縣北又
經汶上縣北有淨泉水自東平州來會又西南至
汶上西南境之南旺分流南北置二閘南並蜀山
湖北貫馬踏湖為運河水脊(運河見後)
泗水源出泗水縣東西流經縣城北折西南至曲
阜縣東北有嶮河來會又西南至兖州府東北分
二支一穿府城至濟寧州入運河一經城東有雩
河出尼山下經曲阜縣城來會西南流有白馬河
自鄒縣來會又西南入於運河
沂河源出沂水縣西北經縣城西折而西南有東
汶河自蒙隂縣來會南流至沂州府東北有祊河
自費縣來會又南有涑河亦自費縣來會又西南
經郯城縣西又西南入江南邳州界有涑河支津
來會又西南分三𣲖其二支先入運河一支滙為
駱馬湖於湖之南入運河
淄水源出淄川縣西南東北流經臨淄縣東又北
經樂安縣東南又東北入清水泊有北陽河自青
州府治益都縣經夀光縣西至樂安縣東南入清
水泊由泊東北入海
瀰河即古巨洋水源出臨胊縣南北流經益都縣
東南有陸康河季家河來會又東北有南洋河自
青州府來會經夀光縣東南有大丹河小丹河自
臨朐縣昌樂縣來會又東北入海
于河即虞水出昌樂縣東南經濰縣西有小于河
來會又東北有白狼支津來會又東貫長泊而北
入於海
白狼河源出昌樂縣南東北流經濰縣東分二支
一會于河一東流有東于河來會又東北經長泊
南入於海
濰水俗曰東淮河源出莒州北東南流至諸城縣
西又東有福山水來會折西北有大浯河小浯河
來會經安邱縣東有東汶河自沂水縣來會經濰
縣東至昌邑縣東南又東北入於海
北膠河源出膠州西北經高密縣東入百&KR0890;湖有
分水嶺北水來會北流有藥石河自平度州來會
又西北至昌樂縣東又北入於海
南膠河出高密縣分水嶺南東流有白沙河自平
度州來會折東南經膠州北有大沽河合小沽河
來會又南入於海
運河
(臣)等謹案運河以汶水南旺為上源北至天津南
至黃淮近地水泉無數無不引為便漕之用兹謹
敘載河道經由之州縣及所引之諸水用誌大略
而江南運河亦以次類著焉
運河自山東汶上縣南旺北流經鄆城縣東北東
平州西南境西北流有魏河自直隸開州經清豐
縣入山東濮州經范縣夀張縣來會西北流經夀
張縣東陽榖縣西北流經聊城縣南又北經東昌
府城東又北經堂邑縣東北又經博平縣西北清
平縣西又北經臨清州城有衛河來會河勢始盛
自此以下不復置閘(衛河見前卷)北流經夏津縣西直
隸清河縣東東北流經武城縣西南又東北經直
隸景州東境又經東光縣西又北經南皮縣西又
東北經滄州西北又東北滹沱河合漳河來會(滹沱)
(河漳河見前卷)北流經青縣東静海縣西又東北至天津
府城北白河與桑乾諸水來會(白河桑乾河見前卷)又東南
至大沽入海漕舟至天津即溯白河以達於
京師
運河自南旺南流並蜀山湖隄經嘉祥縣東北境
又南至濟寧州西南有府河即泗水支流自兖州
府合汶上縣之光河來會又東南泗水來會(泗水見前)
經魚臺縣東北並昭陽湖隄有界河自滕縣來會
經滕縣西有荆溝河來會又東南有漷河來會又
東南經江南沛縣東北界又東經沛湖口有玉花
河來會又東經山東嶧縣西界有盤龍河來會又
東南經微山湖口北又東經嶧縣南境有巨龍河
自費縣來會又東南入江南邳州西北界有泇河
自費縣來會又南有沂河支津二來會又東南沂
河東𣲖滙駱馬湖來會(沂河見前)又經宿遷縣東北其
東分一𣲖為鹽河經沭陽縣入碩項湖至海州入
於海運河經桃源縣北又經清河縣北其東又分
一派經安東縣北會碩項湖入於海運河即於清
河縣東南入黃河其西南即清口黃河淮水交會
之處東入於海運河分淮水一支東流折東北經
清江浦前東南流經淮安府城西其東岸洩水支
河口為澗河為射陽湖又南流東岸為涇河為廣
洋湖又南經寳應湖北口東岸有洩水支河入廣
洋湖又經寳應縣西西岸濱寳應湖東岸皆有洩
水支河又南經高郵湖東又南經高郵州城西又
南經邵伯湖東又南東岸并有洩水支河折西南
經揚州府城東分二派一南流又分支津先後由
瓜洲入江一西南流經儀徵縣東北又經城南西
南流入於江
運河自鎮江府丹徒縣西北之京口經府城西南
有支港入於大江又東南經練湖東經丹陽縣西
北分繞城之左右而南分一支入於大江又南有
南運河自溧陽金壇合長蕩湖支津及太平府來
會又南有丁義河白鶴溪自金壇縣來會又東南
分一支曰孟河入大江至常州府西北分二支曰
橋河曰新園河入大江有長蕩湖支津自宜興縣
來會分一支經江隂縣入於大江又東分一支曰
曹港河通江隂常熟崐山太倉諸境運河經無錫
縣西北分一支經江隂會諸水入大江又南有湖
埭鎮水自溧陽宜興金壇來會經無錫縣城又南
分一支為二𣲖通常熟崑山諸境又南經滸墅關
有光福河自太湖來會又東南至蘇州府城分絡
左右而南有木瀆河自太湖合石湖諸渠來會城
東南北三面支港縱横屬縣並達經吳江縣北而
東貫吳淞江又東南有松江府河來會又南有溪
河即湖州府運道東北流來會入浙江界經秀水
縣北有水自烏鎮南通桐鄉西通湖州府來會其
東有支渠達嘉善縣及松江府又南至嘉興府城
北分絡左右而南有支渠通屬縣境經桐鄉縣東
南有長水塘接海寧海鹽二縣又西南有桐鄉河
來會經石門縣城南有河自德清縣來會又西南
至長安鎮有支河通海鹽平湖嘉善達於杭州又
經德清縣東境至仁和縣北而海寧德清餘杭諸
水皆會過北新關至杭州府城之北
皇朝通志卷二十九
