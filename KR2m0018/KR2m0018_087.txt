皇朝通志卷八十七
食貨略(七)
蠲賑(下)
乾隆元年
詔除天下浮糧凡江蘇之桃源宿遷睢寧三縣新淤涸
後改科地糧安徽所屬之泗州五河兩岸淤地額
賦河南滎澤縣河旁坍塌地銀及籽粒銀鄭州臨
河之姚店等堡鹻鹵地糧祥符等四十二州縣鹽
鹻飛沙坍淤荒地額賦山東鹽城等二十八州縣
衝壓地賦章邱縣捏報墾荒地賦直隸吕家灣等
處水衝沙壓浮糧及有糧無地或糧存人亡之項
甘肅因地震缺額丁賦及狄道縣缺額地糧並有
額無征各項福建南平縣浮多丁賦陜西坍地徭
賦江南網戶鰣魚折色銀悉予豁除是年浙江仁
和等四縣水免漕白南米湖北漢川江陵水免賦
銀及南米雲南貴州災免該省及接壤之湖南沅
州府本年田租江南海州阜寕鹽城興化上年被
水免未兑漕米及因災緩征漕米又定嗣後遇災
四五分者亦加
恩免十分之一著為例
諭直省因災察勘戶口造具冊籍所需飯食舟車紙張
等費皆量動存公銀毋絲毫派累地方二年以經理
山陵大事自京師至易州民人趨役勤慎免本年額賦以
陜西寶豐新渠二縣招墾新戶安業未久悉除積
欠額賦其凉州西安等處番民糧料照屯地科則
免三之一定凡遇災傷督撫勘明或分年帶征或
按分數蠲免具題請
旨至丁銀向未攤入地糧例不並免今既歸於一令嗣
後遇災蠲之年統覈均免其期以奉
旨之日為始凡部文未到之前已輸在官者準抵次年
正賦時江蘇阜寕鹽城二縣有濱河地畝淹涸靡
常有司誤報陞科與山東商河縣鹻鹵不毛之官
莊地畆錢糧江蘇高郵等五州縣隄工民房租銀
甘肅河西各州縣衛所隨徵馬糧皆係荒浮累民
詔悉除之是年免甘肅錢糧西安半之三年除四川射
洪等六縣坍没田租免直隸逋賦及宣化永平之
糧草旗退入官之地租各逋賦
諭直省各府州縣學田無多遇歉歲貧生不能自給又
不便令有司與貧民一例散賑嗣後遇賑貸之時該
督撫學政令教官覈實開列送地方官詳報即於存
公項内量撥銀米交本學教官散給至各學田
租通融散給俾霑實惠是年寧夏地震壞廨署廬
舍人民官弁亦間有遇災者
命大臣一人馳驛往視發司庫銀二十萬逐戶散賑其
官弁照巡洋被風例
恩賜䘏典又定民間遇火災准動存公銀酌賑四年更
定賑濟米數大口日給五合小口半之(向例每名日給三四)
(合至六七合不等)是年免直隸届征錢糧九十萬江蘇百
萬安徽六十萬及雲南勲莊變價額賦千八百餘
兩以該莊地屢被水沖沙壓難以耕種承變各戶
無可追賠
特諭豁免陜西西安鳳翔同州三府咸寧等十九州縣
水衝屯莊銀米榆林等十州縣民間貸借倉糧悉
予豁除五年免安徽宿州鳳臺靈璧石埭四州縣
雍正十三年至乾隆二年正雜各逋賦豁除河南
中牟等十四州縣水衝沙壓荒地額賦及鄭州地
戶積逋又江南省地丁錢糧漕項蘆課雜税外有
名為雜辦者沿自前明不在地丁項下編征仍入
地丁項下奏銷欵目繁多
國朝賦役全書亦未開載原委及如何征收則例至
是
諭如有欵可征即立定章程以杜浮𨼆之弊其實在缺
額者著該督撫確勘請
旨豁免六年免陜西那克舒三十九部落本年錢糧(按是)
(年準噶爾來使進藏熬茶那克舒豫備馬匹毫無違誤故加恩寬免)其
行圍所經地免本年額賦十之三(謹按乾隆六年為我秋巡行圍之始)
(經過皇上愛育黎元十之特沛殊恩凡之地皆免額賦三嗣後恭遇)(蹕路聖駕)
(時巡永著為例)又以湖南臨武湘鄉二縣水除坍田額賦
安徽水賑鳳陽潁州二屬飢民七年除浙江錢塘
縣及河南洧川等十一州縣河坍沙壓田賦
詔除天下正項銀米豆草並雜税租穀逋欠其江浙二
省未完漕項銀米豆麥向不在豁免之例一并免
征又除甘肅省康熙三十年至雍正六年逋賦柳
林湖三清灣柔遠堡毛目城雙樹墩九壩各屯戶
貸欠武威平番永昌古浪西寧碾伯等六縣三年
帶征銀是年黃淮交漲淹民田廬
命大臣會該督撫勘賑動帑千餘萬破格拯濟旋蠲被
災州縣本年應征銀粮江蘇所屬江浦等二十九
州縣衛地丁歲夫蘆課學租等二十四萬九千五
十三兩本色米八千二百石山陽等二十六州縣
衛漕項銀三萬三千五十餘兩米麥豆十有二萬
八千八百餘石安徽所屬夀州等二十州縣衛所
地丁漕項銀十有七萬八百二十餘兩米麥豆千
八百三十六石有竒又續免各災地蠲餘帶征之
賦定凡遇災即行撫卹先賑一月察明戶口按災
分極貧次貧加賑其山西湖廣貴州不分極貧次
貧皆按月給賑江南浙江原分極貧次貧又次貧
其又次貧併歸次貧内凡遇夏秋其災地歲不兩
熟與雖兩熟而秋禾不復可種者照秋災例賑風
雹傷禾苗者亦以秋災論八年
上詣
盛京恭謁
祖陵嘉予各莊頭輸將無誤免本年應交倉糧及上年未
完米豆又免那克舒三十九部落應徵明年額賦
除湖北興國黃岡二州縣荒田租税浙江玉環塗
税(按浙江温台二洋向為漁船採捕之所自玉環未展復以前汛兵需索漁船陋規無異私税後)
(因展復玉環地方官恐經費無出將陋規改收塗税至是上諭濱海編氓以海為田著將此項)
(永遠革除)又免直隸望都靜海冀州武邑四州縣貸種
宿逋及甘肅皋蘭等十二州縣乾隆六年逋賦賑
直隸天津河間深州各屬二十八州縣山東德州
十三州縣飢民其上年因黃淮交漲遣大吏視賑
至此届停賑之期復令江南督撫察現在水淹未
涸之地按飢民口數酌定月分接續賑卹九年免
肅州九家窰未完牛具銀陜西西寕縣元年未完
馬糧高陵平利二縣五年所貸籽種十年
皇上御宇週旬奉
恩詔普免天下錢糧以十一年為始分省輪免三年一
周其例不入蠲者直隸霸州固安屯糧奉天錦州
米豆浙江玉環山海寧縣大亹中小亹各銀穀甘
肅臨邊各屬芻糧福建臺灣粟米湖南乾州鳳皇
永綏苗民雜糧四川番民貢賦陜西玉樹那克舒
馬貢山西大同朔平二府額徵米穀豆麥亦予
加恩豁免其直隸宣化府屯糧甘肅河東河西各屯免
三之一福建臺灣官莊山西太原等府額征本色
免十之三河南之灘地官莊官地義田廣東官租
學租屯地曠軍餘穀各項均免十分之一
(臣)等謹按古有賜復之典不過偶見一方洪惟我
聖朝世德相承同符
泰運
聖祖仁皇帝五十年以
國慶綿長普免天下地丁錢糧漕米三年一週
世宗憲皇帝登極又盡除天下逋欠甘肅全免正賦者至
十餘載
皇上御宇週旬復普免地丁錢糧五十年中免地丁錢
糧者三次免漕糧者二次
湛恩汪濊樂利恬熙實曠古所未有也
是年除江西樂平德興玉山宜黃陜西洽陽各坍
荒田租免江蘇州縣雍正十三年至乾隆元年
未入正項雜賦甘肅寧夏寧朔平樂乾隆三
年因地震所貸耕具咸寧等縣民屯地及更名
地因水緩征銀米臯蘭金靖遠平番靈州
碾伯高臺七州縣乾隆八年末入賦銀糧草
瓜州安插回民未償牛種又以直隸宣化延慶
等州縣山西大同府江蘇安徽所屬偏災加賑
有差十一年
上巡幸山西免
駐蹕之五臺縣明年額賦十之三又以瞻對平定凡四
川打箭爐口内外效力各番部給復二年又
特減直隸慶雲縣額賦十之三著為令其浙江雲和縣
坑爐税廣東瓊州府雜税福建無著漁課蘇州沿
城屋地租一例永除(先是蘇州城内外居民沿城構屋賃地輸租後屋毁他徙)
(租遂逋懸州縣率以罰鍰扺解至是嚴禁濫罰遂除其租)時江南水免山陽等
二十四州縣衛民屯地漕河租各賦其海州沭陽
贛榆三州縣未入地漕銀米板浦等六鹽場未入
折價銀悉予放除又截漕二十萬石充賑並給銀
葺居以安棲止時山東河南及廣東之廣州肇慶
韶州南雄均被水直隸宣化府雹均如例賑䘏十
二年除天津葦漁課以山東水雹免賦銀三十五
萬三千九百有餘江南海溢免災田額賦復除山
陽等二十一州縣乾隆七年蠲餘未完正雜各賦
截山東河南漕運天津北倉米協濟東省共用榖
米一百五十萬石並發帑百八十餘萬兩充山東
賑濟江蘇沿海各州縣所被潮災直隸天津浙江
杭州江南徐州皆偏災蠲賑如例十三年
上幸山東免
鑾輅所經州縣田租十之三其
駐蹕之曲阜泰安歴城明年額賦全行蠲免時浙江海潮
災免漕項銀米以江南崇明縣上年潮災免蠲餘各
賦以直隸之慶雲鹽山縣地瘠免歴年貸種又福建陜西旱
詔河南運粟赴陜截江浙二省漕海運赴閩用禆賑濟
其山東鄒平等二十州縣水雲南山西甘肅俱偏
災咸賑如例十五年
上謁易州
陵寢並
幸河南凡經臨州縣未被災者免錢糧十之三被災者
免十之五以祥符為河南省會登封為望秩之所
全免來年地丁錢糧嗣於次年以豫省紳民踴躍
急公免全省十四年以前逋懸共三十五萬時江
南江寕淮安揚州徐州海州五府州水賑被災貧
民十六年
上南巡除江南之武進陽湖二縣開抵田租及江蘇安
徽乾隆元年至十三年積欠地丁銀共二百五十
八萬浙江一省向無積欠蠲正額三十萬以示勸
奬其山東因災借貸籽種銀徐州揚州二屬之興
化沛縣濱湖荒田未淹以前應征逋賦兩淮竈戶
逓年逋賦皆以
鑾輅南巡展
恩除之
(臣)等謹按前明虚田領價後因本戶逃亡株連親
族實非原置之田亦非當日領價之戶民間既輸
條糧又納役租以致積年拖欠
上省方所至令均照民田一例完納租銀㮣予豁免又
以浙江向無積欠并蠲除正賦以勸輸將
恩膏稠疊施於常格之外矣
十七年
駕幸木蘭經臨各州縣有被雹災者免田租十之五餘
如例免十之三又免甘肅自元年至十年各項逋
賦除浙江淳安臨海瑞安陜西吳堡各縣坍荒田
租是年浙江旱被災者五十四州縣其直隸山東
福建江蘇安徽山西陜西俱偏災除免賦常賑加
賑外以浙江災重
命截留漕米五十萬石
諭湖廣協濟倉米五十萬石賑糶兼施本折並賑又除
甘肅狄道等十五州縣坍荒田賦免長蘆商逋課
銀山西旱給賑如例十八年清覈直隸四旗通判
熱河八溝同知所轄坍荒地畝安徽太平府福建
臺灣府浙江山東竈地各處田地坍荒者咸免科
時淮水漲淮揚徐災河決銅山隄宿遷靈璧虹縣
泗州被淹
命内大臣往視發帑截漕撥運江西浙江湖北湖南河
南山東四川米協濟賑糶又山東掖濰昌邑三縣
風災人給口糧一月十九年
上謁
盛京
陵寢免奉天本年田租其莊頭應納糧石各旗地米豆草芻
免半壯丁米全免時淮安揚州水賑農民竈丁
福建漳州所屬亦水人給口糧一月臺灣澎湖颶
風壞商漁船及民廬舍均
飭大吏賑卹二十年浙江杭湖紹江南淮揚徐水山東
沂州秋禾災各如例賑卹二十一年
上幸闕里
詔免曲阜來年租賦以西陲用兵民勞輸輓免甘州凉
州肅州安西各衛及皋蘭一縣額征銀米草芻寕
夏平凉鞏昌蘭州四府田租免十之三其全省十
一年至十五年逋賦貸種蠲免有差時山東江南
水咸賑如例二十二年
上南巡免江蘇安徽浙江遞年逋賦江寧蘇杭三府本
年田租其江南十年以前漕項浙江漕項屯餉沙
地公租暨貸租未償者悉除之又免甘肅之凉州
肅州安西皋蘭本年田租甘肅十六年至二十年
逋賦直隸之滄州靜海南皮山東海豐遞年各項
逋賦又以江南淮海徐等屬頻罹水患山東魚臺
金鄉濟寕滕嶧五州縣上年被水淹田尚未涸出
除借糶展賑外加
恩將徐淮海三屬新舊積欠及兩淮竈戶逋懸山東魚
臺等縣並濟寧魚臺之屯戶逋賦概予豁除是年
山東江南加賑展賑早蒙撫卹二省與河南之虞
城夏邑商邱永城犬牙相錯而中州獨不言災至
是
上垂念該地民風淳樸益用
嘉憫飭該撫速勘積水地畝賑卹一月至五六月間會
中州復水涸出補種之秋禾亦淹乃令除虞城夏
邑商邱永城四縣田租二年免四縣積逋又
諭辦理水利河臣會同督撫查明被災戶口無論極貧
次貧概予一月口糧嗣後陸續奏報汲縣淇縣封邱
中牟陽武新鄭武陟原武輝縣滑縣新鄉延津獲
嘉許州長葛祥符皆被水壊民田廬
命撥江西湖北米協濟本折兼賑增折直並以工代賑
越明年二月賑垂畢
上復諭曰譬如赤子在慈母之懷未能強飯遽斷其乳
其何以堪其再加賑一月又是時漳河暴漲注衛河
山東直隸被水江南上下亦被水甘肅雨雹山水
大至咸賑如例二十三年免甘肅十六年至二十
二年逋賦以河東西旱本折兼賑增折直河東十
之三河西十之四展賑至來年七月二十四年皋
蘭等二十五廳州縣秋禾復災其折賑視上年再
各增十之三仍分别展賑時又賑山西陽曲等三
十州縣貧民二十五年免甘肅田租以新疆底定
大兵凱旋再免明年田租其江南之淮揚徐海四
府州縣及山東湖南甘肅州縣間被偏災咸賑如
例二十六年
上幸山西五臺免
經臨駐蹕之地租賦十之三其五臺縣二十四五兩年
所貸倉穀石數與陽曲縣緩征帶征各銀穀概予
豁免又免直隸宣化府八年至十三年逋賦時黃
河溢祥符等縣災
命大臣會該撫散賑其直隸之大名天津山東之德州
曹州亦水皆截漕充賑雲南新興江川二州縣地
震照例賑倍給之二十七年
上南巡免
駐蹕之江寧蘇州杭州三府附郭諸縣本年租賦其安
徽江蘇浙江三省先年因災緩征及地丁之未入
者如例蠲免其浙江民屯田租漕賦竈課諸逋負
並兩淮竈課帶征銀及
經過畿輔等處地方應征額賦分别蠲免
迴鑾後復將直隸大興等十州縣廳所有節年未完分
别緩帶之項其自十二年至二十五年逋欠地糧
改折屯糧等項概予豁除其自十九年至二十五
年因災緩征帶征地糧改折屯糧等項再分作三
年帶征是年賑直隸四十五州縣山東甘肅各三
十州縣衛所飢民三十年
上謁
東陵途次周諏以直隸上年秋霖過甚令再行加賑其災
較輕與不成災之州縣亦予加賑是年
南巡江浙
鑾輿經臨州縣復免田租十之三三十一年奉
恩詔湖南湖北江西浙江江蘇安徽河南山東應輸漕
米照康熙三十年例按年分省通行蠲免一次
(臣)等謹按起運漕米例不減免惟我
聖祖仁皇帝五十年通行輪免一次今
皇上詔令分年普免至四十五年又普免一次閭閻盖
無不享盈寧之福矣
三十二年
上幸天津免該屬節年尾欠並緩征出借未完銀米旋
諭翠華所至郊圻黎庶共切近光着將直隸通省節年
尾欠未完民地屯糧等項銀穀一體蠲免是時大兵
進征緬匪令於雲南通省州縣衛及十九姓土司
本年地丁錢糧普行蠲免其湖南湖北貴州三省
所有軍行經過地方錢糧亦予緩征明年令直隸
河南湖南湖北貴州五省所有軍行經過處本年
地丁錢糧概予緩征時安徽之合肥等十六州縣
衛旱凡新舊漕項錢糧及歴年貸欠均予停緩本
年民衛屯地錢糧各按災分蠲免其未蠲應征之
項仍分年帶征被災軍民及各學貧生一體本折
兼賑缺籽種者貸其直隸霸州保定等十二州縣
窪地水河南光山等七州縣旱蠲賑如例三十四
年加賑直隸河南安徽被災各州縣時湖北江湖
驟漲武昌漢陽所屬被淹
飭大吏加意撫卹其進征緬匪兵屯經過之處應征地
丁錢糧
詔令分别蠲免在雲南辦理軍需地方免十分之五直
隸河南湖北湖南貴州經過各州縣免十分之三
三十五年
皇上六旬萬夀越明年
皇太后八旬萬夀
詔普免天下錢糧其芻糧等項例不入蠲者仍
加恩分别蠲免隨
諭直省督撫遇輪免之年照應免糧銀十分之四令食
力佃農準直減租時古北口山水漲發壊兵民田廬
命大臣馳往撫卹前後撥内庫銀四萬並發倉協濟賑
糶旋
命直隸總督楊廷璋遴選大員察勘東安寳坻十一州
縣窪地被淹之處加意撫卹於是截漕二十萬石
陸續撥通倉米四十萬發内庫銀七十萬銀米兼
給其撥運内庫銀兩舊例除俸餉外俱有應扣秤
餘不必悉照部頒法馬
上諭賑卹以蘇民困其事較俸餉尤重將此次所動帑
銀即於庫貯元寳如數發往嗣後如遇賑卹之項俱
照此行永為例是年
上幸天津免天津所屬及經過州縣節年未完銀榖及
直隸一省三年前積欠共計三十一萬有餘三十
六年
上巡幸山東免經過州縣本年額征錢糧十分之三其
上年被災之處免十分之五其直隸之武清等十
五州縣因災借貸穀十萬有餘山東濟南等六府
屬因災支借麥本銀十萬八千餘兩全予蠲除又
以浙省濱海屢被潮患自常賑展賑外即不成災
地畝亦予撫卹又直隸水甘肅偏旱截漕五十萬
撥通倉米三十萬部庫銀五十萬賑直隸撥陜西
藩庫銀三百萬倉米三十萬賑甘肅又向例屇蠲
免之年即遇災歉亦不再蠲
上念甘肅地瘠民貧將被災州縣展至明年按分蠲免
其該省積欠倉糧四百四萬餘石全行豁除其米
銀分作六年帶征是年除臨清及陵縣沙壓鹽鹻
地畆震澤縣坍没公作田蕩租賦三十七年緩征
四川兵過州縣及直隸山東上年被災州縣錢糧
又加賑去年山東偏災及各省偏災貧民三十八
年緩征四川湖南陜西等省兵過各州縣錢糧及
撥調湖廣各營官兵經過州縣漕米又以肅州高
臺撫彜安定金縣五廳州縣皆經兵過輓運之所
免本年額征錢糧十之四其黔省運送軍裝亦分
别緩征又免天津府屬積欠及直隸省上年被災州
縣積欠時黃河北岸湖水盛漲會黃下注河南正
陽等府縣及江南清河桃源安東三縣大河淮安
衛泗州鳳陽等屬洋津里河二處莊地俱被
水又陜西間被偏災各如例賑卹又加賑甘肅皋
蘭等五州縣以漕運總督嘉謨請豁除太倉等州
縣所有坍沒田畆租賦并捐義塜地畝應征銀米
以湖北巡撫陳輝祖請豁除監利挽築月提挖壓
田畆糧賦以安徽巡撫裴宗錫請豁除鳳陽泗州
等屬被水田畝應征糧銀三十九年加賑陜西河
南安徽江蘇四省上年被災各州縣除江西新昌
寧都等五州縣坍没荒田及江蘇江浦縣坍没屯
田租賦以上年黃水漫溢免山陽清河鹽城阜寕
四縣明年應征錢糧其四縣暨淮安太河二衛本
年漕糧漕項銀米一體分别蠲免又令緩征川省
兵過地方錢糧及番民認納夷賦銀米貢馬等項
尋以大功指日告成
諭該省沿邊番民及十姓土司所有遞年緩征夷賦貢
馬分别酌免是年逆賊王倫滋擾山東夀張臨清數
州縣彌月𠞰平
命該督撫查明加意撫卹分别蠲免其直隸甘肅安徽
江蘇俱偏災咸賑如例四十年緩征甘肅積欠其
直隸上年被災州縣並毗連災地錢糧概予緩征
又加賑直隸甘肅安徽江蘇四省飢民四十一年
以金川蕩平
命四川總督文綬會同將軍阿桂將全省節年應征緩
征帶征錢糧及番民雜項查明差務繁簡分别酌
免又以
武功耆定
親謁
兩陵祝
釐東岱所過直隸山東除如例免租外並令二省遞年緩
征帶征稱貸銀數雜項酌定蠲免(計直隸免銀十萬六千餘兩穀)
(米豆麥共十萬餘石山東免銀九萬一千六百餘兩穀米十有三萬石)其江南被災
州縣漕糧分别展限四十二年
詔普免直省地丁錢糧自四十三年起計三年輪免一
週其不在蠲免之例者仍令分别蠲免
(臣)等謹按普免天下錢糧為從古所未有
聖朝累洽重熙頻加恩賚兹復推廣
聖慈將天下地丁錢糧再輪免一次
厚澤深仁淪肌浹髓尤
推恩錫類之曠舉也
時又以甘肅屢被旱災豁免歴年積欠加賑上年
甘肅安徽偏災州縣四十七年以山東歴城等十
九州縣河南汲縣淇縣臨漳三縣甘肅皋蘭三十
二廳州縣上年被災業與蠲緩借貸賑卹
上又念民氣未蘇
加恩免山東河南被災州縣額賦十之四其甘肅災民
展賑二月是年黃河漫口被水州縣奉
旨截漕二十萬又留豫省新漕十萬石並先後撥兩淮
鹽課銀百萬戶部庫銀六十萬
命大員前往董率有司賑卹又湖北安徽江蘇甘肅間
遇偏災動湖北藩庫存貯銀百八十萬並撥内庫
銀三十五萬賑濟湖北其安徽等省借貸賑卹俱
如例行四十五年
上七旬萬夀
詔免天下漕糧以庚子年為始如例輪免其漕項欵内
例征折色及民戶輸銀官為辦漕之項一體蠲免
又
上幸盛京免奉天所屬本年錢糧及雜項米豆以甘肅
屢災免二十七年至三十七年帶征未完銀米河
南數被水緩征本年地丁錢糧時河南撫臣奏中
州漫淤未退現奉
恩詔於庚子為始普免七省漕糧請即於今歲先將豫
省漕糧概
賜蠲免其儀封考城等五州縣上年緩征漕粮亦請展
至四十五六兩年分年帶征從之四十五年仍以
漫口堵築未竟將被災較重之儀封考城等十三
州縣接賑數月其河南未遇災州縣暨上下兩江
甘肅上年偏災各州縣均予展賑其河南上年應
征錢糧緩征至本年者被災各屬仍行蠲免餘俱
分作三年帶征是年
上巡幸浙江
鑾輅所經直隸山東江南浙江四省地方如前免地丁
錢糧十分之三其該地每年積欠銀糧暨商場逋
課概予蠲除(直隸順德等府屬所除積欠穀米豆九萬餘石折色銀十萬兩山東歷城)
(等州縣銀十三萬兩榖麥萬餘石江寕藩司所屬銀四十五萬二千餘兩米十七萬餘石蘇州藩司)
(所屬銀二萬三千餘兩米十二萬九千餘石安徽藩司所屬銀四萬餘兩米穀麥十餘萬石兩淮竈)
(戶節年未完銀三萬五千餘兩兩淮商民應完川餉未繳銀百二十萬兩浙江歸安仁和等縣銀五)
(萬四千兩米穀二萬石有餘)時直隸水武清房山等四十一州
縣偏災截漕三十萬撥通米三十萬撥部庫銀三
十萬與該省現貯銀米協濟賑卹四十六年免直
隸順天等七府二州節年因災緩征及借貸未完
銀穀米麥加賑江蘇安徽河南上年被水災民時
黃河南北兩次漫溢浸及江南山東瀕河各州縣
又直隸天津等處低地間有積水俱如例賑卹先
是甘肅連年被旱准開捐監例征收本色以資賑
卹其後布政使王亶望等私收折色銀捏災冒賑
上令確查歴年冒賑分肥之員俱以法論復
諭各督撫毋得因此諱災不報乃
諭該督臣派委明幹大員查勘本年被災之處即不成
災者亦予撫卹續經奏報寧朔平樂等州河水泛溢
秋禾被災即照例賑卹又屢
飭直省該督撫遇有歉歲即據實奏報不得因噎廢食
時大兵進勦逆回其用兵之蘭河二州本年錢糧
通行豁免又每人給倉穀三斗加賑一月其為逆
回焚掠房屋耕具牛馬者均令給銀人口被傷者
查明撫卹四十七年加賑直隸河南山東甘肅江
南上年被水各州縣尋以黃河漫口未堵令將被
水較重之州縣不限月分常予賑卹俟堵築後停
止四十八年豁免河南山東所有開挑引渠歴次
酌增夫料銀共一千六十餘萬甘肅歴年緩征積
欠銀一百六十餘萬是年陜省榆林懷遠葭州神
木綏德米脂吳堡府谷等八州縣秋禾被災除將
應徵錢粮分别蠲緩外即著於地丁項下撥銀四
萬兩以備賑卹之用其未成災之清澗靖遠二縣
所有本年額征并上年緩征未完及新舊借欠常
社食糧俱著來年征還又蠲免直隸節年民欠耗
羨銀三萬二千七百餘兩又以江南被水最重之
沛縣豐縣銅山邳州四處不論月分常予賑卹其
餘被災稍輕州縣不在常賑之例者俱分别加賑
又因河南之儀封考城陳留三縣北岸被淹於展
賑外加賑二月又以山東兖州曹州二府屬及濟
寧州所屬連年被淹其最重之州縣不論月分常
予賑卹其次重之各州縣俱加賑一月又加賑安
徽被水之鳳陽穎州二府並泗州等屬一月四十
九年
諭上年陜西榆林綏德二屬秋禾歉收節經降旨令該
撫加意撫卹並加恩照乾隆二十四年散給折色之
例優予賑銀災黎自可不至失所苐念今春正賑已
畢地氣寒冷並無冬麥大田收穫較遲民食仍未免
拮据復加恩將榆林蔚州懷遠府谷神木綏德所屬
之米脂吳堡所有被災極貧戶口展賑四月次貧戶
口展賑兩月以資接濟五十年
上幸盤山免經行地方本年正賦十之三是年豫省雨
澤稀少糧價日增撫臣畢沅以河北一帶各屬倉
石因連年積歉蠲緩散給存貯無多請於豫省應
行起運米豆内截留十餘萬石並於山東起運漕
糧内就近截八萬石以備接濟
上諭河南衛輝一帶近歲被有旱災疊經降旨蠲免展
賑現在未得雨澤自應寬為儲備著於豫東兩省内
截留漕糧三十萬石如東省漕糧不敷著即於就近
各帮撥給又
諭明興奏曹州東昌濟寧臨清各府州屬雨澤稀少地
方未經播種者尚有三十州縣東省倉貯歴年蠲緩
借出存貯無多請截留南米寬裕儲備等語著於南
糧頭進在後各帮内截留二十萬石存貯濟寕聊城
水次以備應用又
諭江蘇徐淮海三屬本年雨澤愆期二麥歉收所有被
災最重之銅山豐縣沛縣蕭縣碭山邳州睢寧宿遷
安東阜寧桃源十一州縣實在貧民著借給三個月
口糧次重之清河鹽城海州沭陽贛榆五州縣貧民
借給兩個月口粮以資接濟再該處州縣倉石頻年
賑貸存貯無多其淮安一屬著該督撫就近酌撥調
濟所有徐海二屬著即於邳宿一帶水次截留漕米
十萬石以八萬石分撥徐州各屬二萬石分撥海州
各屬以備賑貸之用
諭安省亳鳳等屬上年被水歉收本年復雨澤愆期業
經分别借給籽種口糧以紓民力今尚未得透雨著
照書麟所請於三進帮船内截留漕粮五萬石存貯
備用
皇朝通志卷八十七
