皇朝通志卷六十五
職官略(二)
禮部
尚書(滿洲漢人各一人掌吉嘉軍賓凶之秩序學校貢舉之法以贊邦禮)
左右侍郎(滿洲漢人各一人順治元年定掌祗若彛典以貳尚書漢人左右侍郎初制俱)
(兼翰林學士銜其非翰林出身者不兼尋罷兼銜)
儀制司(郎中滿洲二人漢人一人員外郎滿洲三人漢人一人主事滿洲漢人各一人掌嘉)
(禮軍禮凡諸朝廷典禮具上其儀而辨其名數以頒式於司三歲大比天下士掌其名籍焉)
祠祭司(郎中滿洲二人漢人一人員外郎滿洲三人蒙古漢人各一人主事滿洲漢人各一)
(人掌吉禮凶禮凡大祀中祀羣祀以歲時辨其序事與其用等以詔執事者而揚其職喪祭之式捄)
(䘏之禮皆眡其數而為之制天下術數醫卜僧道則司其禁令焉)
主客司(郎中滿洲一人蒙古漢人各一人員外郎滿洲二人主事滿洲漢人各一人掌賓禮)
(凡四夷朝貢之儀館餼賜予之數高下之等封册之命悉隸焉)
精膳司(郎中滿洲漢人各一人員外郎滿洲二人主事滿洲一人蒙古漢人各一人掌五禮)
(燕饗之儀與其牲牷)
鑄印局(員外郎漢人一人筆帖武署主事滿洲一人大使漢人一人掌鑄造金寳金印)
(及内外百司之印信順治元年設鑄印局滿洲員外郎一人尋省雍正十一年定於禮部司屬内遴)
(選一人以司局事一年而代乾隆二年復設漢員外郎一人以筆帖式行主事事二年稱職者擢之)
(大使由儒士選充五年稱職以應陞官用)
堂主事(滿洲三人漢軍一人分掌章奏文案順治元年定額)
司務廳司務(滿洲漢人各一人順治元年定額)
筆帖式(滿洲三十四人蒙古二人漢軍四人滿洲漢軍員數順治元年定蒙古員數雍正十)
(二年增定分隸各司視事之繁簡以定額)
(臣)等謹按禮部初設馬館二正副監督各一人乾
隆二十七年省監督官以馬館歸理藩院經理又
禮部初設滿宣表官四人後裁二人今亦省併太
常寺謹附識於此
盛京禮部(滿侍郎一人左右二司郎中各一人員外郎各二人讀祝官八人贊禮郎十六人管)
(千丁六品七品官各一人迎送朝鮮官三人助教四人堂主事一人筆帖式十人)
樂部(總理樂部事務禮部滿洲尚書一人各部院内務府大臣無定員乾隆七年始置樂部凡)
(廷朝會郊饗之樂廟祠祭之樂神樂署司之燕殿燕和聲署司之宫中慶賀饗)
(之樂掌儀司司之鐃歌鼔吹前部大樂鑾儀衛司之均隸於樂部特簡典樂大臣以治樂政考)
(五音六律以合隂陽之聲應天地之和凡大祭祀大朝會則立於宫懸之次歲春秋仲月大合樂於)
(掌儀司則率所屬莅視以稽其節奏而正其律吕焉神樂署署正漢人一人署丞漢人二人協律郎)
(漢人五人司樂漢人二十有三人掌祠祭樂章佾舞之數習其聲容辨其條理以詔樂工凡樂生一)
(百八十人舞生三百人咸隸焉順治元年設太常寺協律郎五人司樂二十六人神樂觀提點一人)
(左右知觀各一人康熙三十八年省協律郎一人司樂二人雍正二年復置如初額乾隆二年增設)
(司樂三人八年改神樂觀為神樂所知觀改為知所九年省司樂六人二十年改神樂所為神樂署)
(提點改為署正知所改為署丞和聲署署正滿洲漢人各一人署丞滿洲漢人各一人供奉供用無)
(定員掌朝會樂律及諸隊舞儀節初順治元年沿明制設教坊司以掌宫懸太樂置奉鑾一人左右)
(韶樂各一人左右司樂各一人協同官十五人俳長二十人色長十七人歌工九十八人尋省協同)
(官五人俳長無定員雍正元年始除樂戶籍更選精通音樂之人充教坊樂工七年改教坊司為和)
(聲署除奉鑾韶舞等官名乾隆七年定設署正署丞侍從待詔供奉供用官均以禮部内務府太常)
(寺鴻臚寺官兼攝其侍從待詔無正員以為署正署丞之加銜所屬署史百二十人)
(臣)等謹按我
朝剏設樂部以領樂政而
壇
廟祀事亦令禮部官敬司厥職故禮部滿洲尚書兼樂部
太常寺鴻臚寺事務容臺之長始盡兼秩宗典樂
之任上與周制相符矣和聲署即前代之教坊司
本朝特加釐正以典朝會燕饗之樂而鐃歌鼓吹則
别掌之鑾儀衛官前代太樂總章鼓吹之司存秩
然咸得其條理近復
命纂輯律吕正義簡要一書審定宫商角徵羽五音俾
伶倫咸知肄習金石均諧同和盛軌洵與唐虞三
代比隆矣
會同四譯館(提督會同四譯館禮部郎中兼鴻臚寺少卿銜一人掌四夷朝貢之國設)
(廣厦以待貢使之至置象譯以通言語習番夷書凡貢使就館率大使庀治屋宇稽其出入互市之)
(事視其脯資餼牽毋有不給若朝見及制會賜燕頒賞皆館卿率使臣以行禮焉初同四)
(譯分設兩館會同館自順治初置即隸禮部以主客司滿洲漢人主事各一人提督館事十四年設)
(員外郎品級通事一人掌會同館印尋省雍正十年改定會同館監督由部掄選引見簡)
(用一人四譯館則一國初沿明制置隸於翰林院設太常寺漢少卿人提督館事立回回緬甸百)
(夷西番高昌西天八百暹羅八館以譯遠方朝貢文字乾隆十三年以四譯館閒冗無事詔下)
(大學士禮部定議省提督館事太常寺少卿員額併入禮部為會同四譯館改八館為二曰西域館)
(百夷館以禮部郎中一人兼鴻臚寺少卿銜兼攝之於滿漢郎中内掄選引見請旨簡任)
(三年而代大使漢人一人序班漢人二人朝鮮通事官滿洲十有二人掌治館舍委積以接待人使)
(通外國語言繙習文字)
(臣)等謹按
國家聲教遠訖八方會同蒙古諸藩咸備宿衛凡前代
相傳譯音之訛舛者無不審核精詳
特加釐正而托忒回部諸字亦皆考稽重譯勒有成書
握槧提鉛共知遵守其序班通事之隸四譯館者
乃以相循舊制取備官聫初不藉為象鞮之用同
文盛軌洵三代以來所莫及也
兵部
尚書(滿洲漢人各一人掌中外武職銓選簡覈軍實以贊邦政)
左右侍郎(滿洲漢人各一人掌釐治戎政以貳尚書初制增減不一順治元年定設如今)
(額)
武選司(郎中滿洲三人蒙古一人漢人一人員外郎滿洲四人漢人二人主事滿洲漢人各)
(一人掌武職除選封蔭及征伐訓誥頒其政令)
車駕司(郎中滿洲三人漢人一人員外郎滿洲二人蒙古一人主事滿洲漢人各一人掌驛)
(傳郵符及牧馬之政)
職方司(郎中滿洲四人漢人二人員外郎滿洲三人蒙古一人漢人一人主事滿洲蒙古各)
(一人漢人二人掌天下輿圖及敘功覈過之政)
武庫司(郎中滿洲二人漢人一人員外郎滿洲蒙古各一人主事滿洲漢人各一人掌兵籍)
(戎齒鄉會武科及編發戍軍之事)
堂主事(掌文案者滿洲二人掌章奏者滿洲二人漢軍一人)
司務廳司務(滿洲漢人各一人)
館所監督(滿洲漢人各一人掌驛馬傳郵之政令於本部司員内遴選補充歲周而代)
筆帖式(滿洲六十有二人蒙古八人漢軍八人)
盛京兵部(滿侍郎一人左右二司郎中各一人員外郎各二人主事各一人驛站監督正副各)
(一人堂主事二人筆帖式十二人初置掌盛京戶禮刑工四部康熙三十年增兵部各其事)
(臣)等謹按兵部初設督捕侍郎及理事郎中員外
郎主事司務司獄等官後俱省其職事併入刑部
督捕司又初設有會同館大使亦省又京城九門
步軍及巡捕營初設以兵部職方司主事掌之後
歸入步軍統領衙門前代兵權所屬俱歸之兵部
易至廢弛我
朝武功赫濯軍令嚴明凡當
命將出師無不恪承
謨略初置議政大臣以參承軍事籌畫自雍正初年以
來復設辦理軍機事務處承
旨書宣
乾綱獨運所至悉迅奏膚功立法精詳實自來所未有
也
刑部
尚書(滿洲漢人各一人掌折獄審刑簡覈法律受天下奏讞咸閱實而上其辭以肅邦憲)
左右侍郎(滿洲漢人各一人掌理祥刑以貳尚書)
十八司(直隸司郎中滿州漢人各一人員外郎滿洲一人蒙古一人漢人二人主事滿洲漢)
(人各一人奉天司郎中蒙古一人漢人一人員外郎滿洲漢人各一人主事滿洲漢人各一人江蘇)
(司郎中滿洲漢人各一人員外郎滿洲二人漢人一人主事滿洲漢人各一人安徽司郎中滿洲漢)
(人各一人員外郎滿洲漢人各一人主事滿洲漢人各一人江西司郎中滿洲漢人各一人員外郎)
(滿洲漢人各一人主事滿洲漢人各一人福建司郎中滿洲漢人各一人員外郎滿洲漢人各一人)
(主事滿洲漢人各一人浙江司郎中滿洲漢人各一人員外郎滿洲一人漢人二人主事滿洲漢人)
(各一人湖廣司郎中滿洲一人漢人二人員外郎滿洲二人漢人一人主事滿洲漢人各一人河南)
(司郎中滿洲漢人各一人員外郎滿洲二人漢人一人主事滿洲漢人各一人山東司郎中滿洲漢)
(人各一人員外郎滿洲二人漢人一人主事滿洲漢人各一人山西司郎中滿洲漢人各一人員外)
(郎滿洲漢人各一人主事蒙古一人漢人一人陜西司郎中滿洲一人漢人二人員外郎滿洲二人)
(漢人一人主事滿洲漢人各一人四川司郎中滿洲漢人各一人員外郎滿洲漢人各一人主事滿)
(洲漢人各一人廣東司郎中滿洲漢人各一人員外郎滿洲二人漢人一人主事滿洲漢人各一人)
(廣西司郎中滿洲漢人各一人員外郎滿洲漢人各一人主事滿洲漢人各一人雲南司郎中滿洲)
(漢人各一人員外郎滿洲漢人各一人主事滿洲漢人各一人貴州司郎中滿洲漢人各一人員外)
(郎滿洲漢人各一人主事滿洲漢人各一人各掌其分省及兼領之事督捕司郎中滿洲漢人各一)
(人員外郎滿洲一人主事滿洲漢人各一人掌八旗及各省駐防逃人之事)
(臣)等謹按刑部初設江南等十四司康熙三十八
年省兵部督捕衙門以督捕前司後司及督捕廳
改隸刑部為十六司雍正元年增置左右二現審
司十二年析江南司為江蘇安徽二司罷督捕前
司及督捕廳併其事於後司仍省後字但曰督捕
司乾隆二年改右現審司為直隸司七年復改左
現審司為奉天司始定為十八司
堂主事(掌文案者滿洲二人掌章奏者滿洲三人漢軍一人)
司務廳司務(滿洲漢人各一人)
筆帖式(滿洲百有五人蒙古四人漢軍十有五人)
提牢主事(滿洲漢人各一人掌稽覈罪囚於額外主事内選充歲周更代)
司獄(北所滿洲二人漢軍漢人各一人南所滿洲二人漢軍漢人各一人分掌南北監)
贓罰庫(司庫庫使滿洲二人掌收見審贓罰銀錢)
律例館(總裁無定員提調一人纂修四人收掌四人繙譯四人謄錄六人掌修明法令刊定)
(條式總裁以本部尚書侍郎充之提調纂修以本部司員充收掌等官以本部筆帖式充)
盛京刑部(滿侍郎一人前司郎中一人員外郎二人主事一人後司郎中一人員外郎二人主)
(事一人左司郎中一人員外郎二人主事一人右司郎中主事各一人蒙古主事一人堂主事二人)
(筆帖式二十四人司獄一人)
(臣)等謹按
國初沿明制歲遣三法司堂上官至直省審決順治
十四年改遣司屬後停止又按雍年十二年刑部
設立總辦秋審處以諳練司員任之其職雖出堂
官掄派而專司秋讞所繫綦重矣
工部
尚書(滿洲漢人各一人掌天下工虞器用辨物庀材以飭邦事)
左右侍郎(滿洲漢人各一人掌綜事訓工以貳尚書右侍郎兼管錢法堂事務)
營繕司(郎中滿洲四人蒙古一人漢人一人員外郎滿洲五人漢人一人主事滿洲二人蒙)
(古一人漢人二人掌繕治各工辨物飭材而司其政令)
虞衡(司郎中滿洲四人漢人一人員外郎滿洲四人蒙古一人漢人一人主事滿洲三人漢)
(人二人掌山澤採捕及陶冶器用修造權衡武備之事)
都水司(郎中滿洲五人漢人一人員外郎滿洲五人漢人一人主事滿洲四人漢人二人掌)
(河防海塘及直省河湖淀泊川澤陂池水利之政令)
屯田司(滿洲郎中四人漢人一人員外郎滿洲五人漢人一人主事滿洲三人漢人二人掌)
(修凡大祭陵寢大臣及王公百官墳塋之制祀則供薪炭百司歲給亦如之)
節慎庫(郎中員外郎滿洲各一人司庫滿洲二人庫使滿洲十有一人掌出納金錢月要歲)
(會以上其數)
製造庫(郎中滿洲二人漢人一人司匠滿洲二人司庫滿洲二人庫使滿洲二十有三人掌)
(攻治金革)
料估所司員(滿洲漢人各三人由本部司員選充掌審曲面勢量丈尺權物價以授成)
(於督工之官工竣則覆覈之)
琉璃厰監督(滿洲漢人各一人由本部司員選充掌陶琉璃噐具初專差漢人司官後)
(改差滿漢各一人)
木倉監督(滿洲漢人各一人由本部司員選充凡各省歲輸木材謹其儲&KR0008;以待各工)
皇木厰監督(滿洲一人驗收運京木材)
街道廳(御史滿洲漢人各一人本部司員一人步軍統領衙門司員一人掌平治道塗修理)
(溝洫舊制御史一人參用滿漢乾隆五十年定制派滿洲漢人各一人)
堂主事(掌章奏者滿洲一人漢軍一人掌案牘者滿洲二人)
司務廳司務(滿洲漢人各一人)
筆帖式(滿洲九十三人蒙古二人漢軍十有二人)
盛京工部(滿侍郎一人左右二司郎中各郎各二人主事各一人銀庫司)(人員外一人琉)
(璃窯官二人堂主事二人四品官五品官各一人六品官二人筆帖式十七人)
(臣)等謹按工部舊設營繕所所正一員所副一員
俱順治十五年省所丞二員順治十四年置雍正
四年俱省又舊沿明制有文思院廣積庫柴炭司
通州抽分竹木局大使各一員後俱省又初設有
柴薪正副監督各一人煤炭監督二人乾隆四十
六年以其事併歸内務府經理焉
理藩院
尚書(一人以滿洲蒙古補授掌内外藩蒙古回部及諸藩部封授朝覲疆索貢獻黜陟徵發之)
(政令控馭撫綏以固邦翰年國初設承政參政後改為尚書侍郎順治十五以禮部尚書銜掌理)
(藩院事以禮部侍郎銜協理理藩院事十八年仍為理藩院尚書侍郎又初置有啟心郎後裁)
侍郎(一人亦滿洲蒙古額又額外侍郎一人特簡蒙古貝勒貝子之賢能者任之職任與尚書)
(同)
旗籍司(郎中滿洲二人蒙古一人員外郎滿洲三人蒙古二人主事滿洲一人掌漠南諸藩)
(科爾沁札賴特杜爾伯特郭爾羅斯敖漢奈曼翁牛特巴林札嚕特喀爾喀左翼阿嚕科爾沁克什)
(克騰土默特喀喇沁烏朱穆秦阿巴垓蒿齊忒蘇尼特阿巴喀納爾四子部落喀爾喀右翼烏喇特)
(茂明安鄂爾多斯歸化城土默特二十五部落五十一旗之禮籍疇之封爵正其等次辨其世系三)
(歲會盟則令焉遣大臣奉土默敕往莅之以同好惡而頒禁若歸化城特及索倫除授官)
(校則敘而正之初順治十八年理藩院設四司曰錄勲賓客柔遠理刑置滿洲蒙古郎中十一人員)
(外郎二十七人滿洲主事四人漢人主事四人其後增減不一康熙三十八年省漢人主事員額後)
(又析柔遠司為二曰前司後司乾隆二十二年改錄勲司為典屬賓客司為王會柔遠後司為旗籍)
(柔遠前司仍為柔遠二十六年併旗籍柔遠為一司增設徠遠司二十七年旗籍柔遠仍分為二司)
(二十九年復改典屬司為旗籍司其舊旗籍司即改為典屬司以各符職掌焉)
王會司(郎中滿洲一人蒙古二人員外郎滿洲二人蒙古三人主事蒙古二人掌科爾沁等)
(諸部落每歲朝覲之儀貢獻之式)
典屬司(郎中滿洲蒙古各一人員外郎滿洲五人蒙古四人主事滿洲蒙古各一人掌蒙古)
(北部喀爾喀後路土謝圖汗喀爾喀東路轍臣汗喀爾喀西路札薩克圖汗喀爾喀賽因諾顔札薩)
(克親王等列爵之位盟會之制其青海四部落賀蘭山厄魯特烏蘭烏蘇厄魯特推河厄魯特額濟)
(勒土爾扈特都爾伯特等部胙封錫命亦如之諸喇嘛番僧之受號者則辨其名數授以印劄有差)
(凡烏魯木齊伊犂防守屯田之政庫倫恰克圖互市之事咸綜其法式以頒布焉)
柔遠司(郎中滿洲一人員外郎滿洲三人蒙古三人主事蒙古一人掌喀爾喀等部落及喇)
(嘛番僧朝貢禄賜之事)
徠遠司(郎中滿洲一人員外郎滿洲三人蒙古二人主事滿洲蒙古各一人掌嘉峪關以西)
(回部諸城及四川諸土司之政令)
理刑司(郎中滿洲蒙古各一人員外郎滿洲二人蒙古三人主事滿洲一人掌蒙古及番回)
(刑罰之事)
堂主事(滿洲二人蒙古三人漢軍一人又有校正漢文官二人於内閣翰林院侍讀學士侍)
(讀内奏委)
司務廳司務(滿洲蒙古各一人)
筆帖式(滿洲三十六人蒙古五十五人漢軍六人)
銀庫(郎中員外郎各一人司庫滿洲一人筆帖式滿洲二人庫使滿洲二人掌帑金出納)
蒙古繙譯房(員外郎主事各一人)
唐古忒學(司業助教各一人筆帖式蒙古四人掌教習唐古忒字)
稽察内館外館(監督二人掌致賓於館繕完滌除以待行李)
分駐司員(烏蘭哈達三座塔駐劄司官各一人八溝駐劄司官一人筆帖式一人分掌諸)
(蒙古部落與民人交涉之事察哈爾游牧處理事員外郎蒙古十有六人掌獄訟之事張家口喜峯)
(口獨石口殺虎口古北口管理驛站員外郎各一人掌蒙古各處驛傳之政令)
圍場總管(一人左右翼長各一人章京八人驍騎校八人掌木蘭圉場率兵防守司譏察)
(巡防之禁令)
(臣)等謹按我
朝威德廣被無遠弗届内札薩克藩屬暨喀爾喀青
海西藏久受疆索比於内臣
聖武布昭汜濛底定北踰瀚海西越流沙莫不碁布星
羅咸歸版籍而綜其成於理藩院仰見
聖治宏敷聲教四訖奔走偕來綏懷罔外固駕漢唐而
上之矣
都察院
左都御史(滿洲漢人各一人掌總理臺政整飭紀綱)
左副都御史(滿洲漢人各二人掌察覈官常為臺長之貳國初置承政參政順治元)
(年改承政為左都御史參政為左副都御史舊有滿洲漢軍啟心郎順治十五年省又有漢人左僉)
(都御史一員乾隆十年省其右都御史為總督坐銜右副都御史為巡撫坐銜俱無京員)
六科給事中(吏戶禮兵刑工掌印給事中滿洲漢人各一人給事中滿洲漢人各一人)
(掌傳達給事綸音稽考庶政順治十八年設滿洲漢人都中一員滿洲漢人左右給事中各一)
(員漢人給事中二員康熙四年六科止留滿洲漢人給事中各一員餘俱省五年復增設掌印給事)
(中滿洲漢人各一員)
(臣)等謹按明代給事中自為一曹稱六科都給事
中凡章疏案牘得與部院衙門平列迨其末秀廷
論紛囂給事中以無所隸屬益得恣情自肆我
朝初沿舊制
世宗憲皇帝特命改隸都察院整綱飭紀班序秩然體統
益昭嚴肅洵萬世所當恪守也
十五道監察御史(京畿河南江南浙江山西山東陜西湖廣江西福建四川廣東)
(廣西雲南貴州十五道掌印監察御史滿洲漢人各一人江南道監察御史滿洲漢人各三人山東)
(道監察御史滿洲漢人各二人京畿河南浙江山西陜西湖廣江西福建道監察御史滿洲漢人各)
(一人掌糾劾官邪條陳治道初設漢軍御史八員雍正初俱省歸於漢人額内補用又宗室蒙古御)
(史向俱統於滿洲員内乾隆四十六年增置宗室二人而省滿洲二人)
(臣)等謹按舊制御史分十四道而以河南江南浙
江山西山東陜西為六掌道分稽在京諸司及各
直省刑名河南道仍參治院事京畿道惟司照刷
卷宗六掌道各以二員或一員協理依次遞遷其
他則謂之坐道乾隆十四年
特詔釐正按道定額各給印信而以職事分隸之二十年復
命以京畿道改列河南道之前俾互易所掌於是敘次
秩然矣
經歴(滿洲漢人各一人掌董察界吏)
都事(滿洲漢人各一人掌繕寫章疏)
筆帖式(滿洲三十五人蒙古二人漢軍五人六科筆帖式滿洲八十人)
科道各差(巡視京通各倉十有四人一年而代巡視淮安漕務一人巡視濟寧漕務一人)
(巡視天津漕務一人巡視通州漕務一人掌催督糧運滿漢參用巡察盛京吉林黑龍江各一人)
(俱係滿洲五年掄遣一次巡察臺灣滿洲漢人各一人掌巡省風俗釐察奸弊每屆期都察院奏請)
(應否𣲖往候地方旨以行巡視五城滿洲漢人各一人掌弹壓凡中東南西北五城分蒞而治)
(之皆布其政令而聽其獄訟大事奏歸漢聞小事則牒刑部結正初有漢軍一人後併人班内)
(臣)等謹按
國初承明制各省設巡按御史順治十八年停止又
有巡江御史巡視屯田御史俱順治初停止督理
茶馬御史康熙初停止又雍正三年設各省巡察
以督捕盜賊由科道及小京堂官部屬各官掄遣
江寧安徽共一人湖北湖南共一人山東河南共
一人四年設直隸巡查御史六人又有巡視山東
河南工務御史一員直隸巡農御史一員嗣俱先
後停止
五城兵馬司(指揮各一人副指揮各一人吏目各一人俱漢人缺掌緝捕盜賊盤詰奸)
(宄初以副指揮吏目分治各坊後移東西南北副指揮於郊外而城内事宜以吏目專治之惟中城)
(如舊指揮則專掌檢驗之事)
皇朝通志卷六十五
