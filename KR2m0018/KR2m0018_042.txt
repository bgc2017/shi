欽定四庫全書
皇朝通志卷四十二
禮略
嘉禮(一)
(臣)等謹按鄭樵通志嘉禮一門首列天子加元服
皇太子冠諸侯大夫士冠天子納妃后天子冊妃
嬪夫人皇太子納妃公侯大夫士婚禮諸目次以
元正冬至受朝賀謹考朝會之儀所以正名分辨
等威萬國朝宗共球畢集用昭中外一統之盛禮
無大於此者我
朝自崇德元年以元旦冬至
萬夀聖節定為三大節朝賀之禮順治元年定
皇太后三大節禮儀並為萬世遵行謹序列於篇首次以
常朝
御門聽政
經筵
臨雍諸大典儀節詳備並見
大清通禮兹唯恭載
列朝定制之大者著於篇中
皇帝三大節朝賀之禮
天命元年正月朔
太祖高皇帝御殿行慶賀禮始制朝儀
天聰元年正月朔
太宗文皇帝率諸貝勒大臣拜
天畢
御殿受朝是日諸貝勒文武羣臣各按旗序行三跪九叩
頭禮國制每於除夕元旦陳樂舞設大宴是日以
太祖喪撤樂停宴崇德元年定元旦進慶賀表箋奏樂又
定元旦前三日至第九日止各官皆朝服
順治元年正月朔
世祖章皇帝御殿受朝賀停筵宴免上表并年例進獻二
年十二月更定朝儀又定元旦前後七日王公百
官皆朝服八年四月定三大節禮儀凡元旦冬至
上詣
皇太后宫行禮畢還宫陞太和殿鳴鐘鼓作樂諸王文武
百官行慶賀禮九月頒慶賀表式於各藩王及督
撫提鎮各衙門是年定朝會賜羣臣坐之儀凡大
朝常朝行禮畢賜羣臣坐郡王以上進
殿内貝子以下在丹陛上百官在丹墀内均照班次
跪行一叩頭禮坐
皇帝進茶王公百官均就坐次行一叩禮光禄寺執事官
授羣臣茶羣臣受茶就坐次行一叩禮飲畢復行
一叩禮至十二年十月禮部復議貝子公以上同
諸王行禮畢進
殿内兩傍列坐從之又定三大節在外文武官均設
香案望
闕行禮與京朝官同九年設糾儀司員凡
御殿日設禮部司官四人於王公行禮處設吏部禮部司
官各四人於百官行禮處糾儀
康熙元年定王公百官班位親王世子郡王長子
貝勒貝子入八分鎮國公輔國公在丹陛上序立
不入八分公民公以下分為六班其次各照職銜
不論加級違者察處十六年重定百官班位九品
共為九班官有兼銜則從其銜之大者二十年設
滿漢糾儀御史各二人侍立糾儀
雍正元年正月
世宗憲皇帝詣
夀皇殿行禮不陞殿受賀二年正月朔
御殿受朝賀宣表三年正月朔
御殿受朝賀以
聖祖仁皇帝大喪未逾三年表文但
呈進不宣讀八年定各直省望
闕朝賀設糾儀官省會以道員一人如無道員以府
同知一人外府以同知一人無同知則用通判州
縣俱用教官一人監視禮儀如有越次失儀及遲
誤不到者糾儀官揭報督撫指名題參
盛京以
盛京禮部司官二人
乾隆元年正月朔
皇上御太和殿中和樂設而不作諸王公文武各官朝
鮮使臣進表行慶賀禮表文不宣讀十二月禮部
奏乾隆二年元旦禮儀奉
諭今歲元旦乃朕御極元年朝正大典禮制攸關且在
皇考大事百日之外是以勉從諸王大臣所請御殿受朝
明年元旦尚在二十七月之内陞殿受賀朕心不忍
不必陞殿行禮二年十二月奉
諭朝賀時令大學士於殿内賜茶是年更定漢官東西
班位七年令外省官在京者一例入班行禮八年
奉
諭御殿及筵宴日殿内止大臣賜坐侍衛等均著侍立
不必賜坐賜茶時若侍衛輪流奉授不無舛錯遺漏
嗣後授茶時著禮部前期取應坐之王公大臣數目
每一人令侍衛一人授茶仍依次接回庶不致舛錯
遺漏十八年停止外省藩臬等官進表箋慶賀二十
二年增設朝會糾儀官員於儀仗之後
昭德
貞度二門階下東西各設滿漢御史二人禮部司員
二人侍衛二人嚴行稽察二十四年禮部議准凡
大朝之期百官仗外侍立各有品級班次從前未
經標示一定地位嗣後遇
陞殿日交鴻臚寺於儀仗之外照常朝坐班例設立紅
漆木牌預先按次排班如有參差斷續錯綜者令
糾儀官查參二十七年定慶賀題本式面用黃綾
内加黃簽二十八年更定慶賀本章俱用黃紙其
面頁仍用黃綾黃簽凡三大節表式及朝賀儀及
元旦
萬夀聖節
太和殿筵燕儀均見
大清通禮
右元旦朝賀
崇德元年定長至進表慶賀不設宴
順治元年十一月
南郊禮成
上御殿受諸王貝勒及文武羣臣朝賀八年定長至節於
次日
御殿受賀
康熙二年二月停止在外各衙門齎進冬至慶賀
表文六年十一月冬至次日
御殿諸王大臣上表慶賀以
世祖章皇帝配
天禮成
頒詔大赦
雍正元年十一月冬至次日
御殿受朝賀以
聖祖仁皇帝配
天禮成
頒詔天下
乾隆三年十一月十三日冬至以值
聖祖忌辰改於十四日行禮次日
御殿受朝賀二十四年十一月冬至次日
御殿受朝賀以回部平定
頒詔中外凡冬至朝賀典禮與元旦儀同
右冬至朝賀
崇德元年定
萬夀聖節進表朝賀與元旦同二年十月
萬夀節
上御篤恭殿内外親王貝勒及朝鮮質子及文武各官上
表稱賀進獻鞍馬黃金緞匹等物四年十月
萬夀節
御殿受賀次日賜諸王貝勒文武諸臣大宴五年十月
萬夀節
頒詔大赦
上諭内院大臣曰今日乃朕誕辰内外諸王貝勒及文武
羣臣莫不懽忭但小民及罪人等亦宜加恩令其同霑
膏澤爾等可於朕未御殿時先宣讀赦書宣畢來奏宣
讀畢復奏
上乃御崇政殿受王公百官朝賀如儀
賜羣臣宴於禮部七年十月
萬夀節自二十二日至二十八日王以下章京以上俱朝
服以國中方避痘停止作樂
順治三年正月定外藩蒙古各旗慶賀
聖節進獻牛羊令於每年元旦貢獻牛羊時一並奏進八
年四月定
萬夀聖節朝賀儀凡遇
萬夀節鹵簿大駕全設
上先詣
太廟行禮次詣
皇太后宫行禮畢陞太和殿鳴鐘鼓作樂諸王文武百官
行慶賀禮直省文官知州以上武官守備以上各
差官進慶祝表十四年正月
萬夀節停止朝賀
康熙元年三月
萬夀節
上率諸王大臣詣
聖祖母皇太后
聖母皇太后宫行禮畢
御殿受諸王百官朝賀四十二年三月
萬夀節停止筵宴朝賀先是正月諸王大臣奏今年三月
十八日
皇上五旬大慶逢
聖駕巡閱南河臣等請於
駕發之前預行慶賀禮恭進鞍馬緞匹等物
上諭曰朕之誕辰爾等如此進獻在外督撫亦必效之朕
必不受朕素嗜文學爾等諸臣有以詩文獻者朕當留
覽焉既而大學士等及部院諸臣恭進慶祝
萬夀無疆屏
上復郤之於是大學士及部院諸臣復以慶祝
萬夀屏文繕寫冊頁進呈奏曰臣等恭製此屏皆敷陳我
皇上功德實事乞
賜留覽得
旨屏内所書之詞俱已載在冊頁朕留冊頁即與留屏無
異此屏朕必不受也屆期
上詣
皇太后宫行禮停止朝賀仍
頒詔天下五十年
萬夀節
御殿受朝賀奉
諭朕於夀日停止朝賀已二十餘年兹諸王羣臣以今歲
當五十年昇平之會特請御殿行禮以愜中外官員士
子及兵民人等仰望之心朕勉順輿情應如所請屆期
上率諸王大臣詣
皇太后宫行禮畢
御殿受慶賀如儀停止筵宴五十二年三月以
六旬萬夀受朝賀
頒詔天下是年直省官員紳士耆庶先期赴
闕分建綵棚自西直門至
暢春園相屬二十里禮部奏言每歲恭遇
萬夀聖節王以下文武各官朝服七日在
暢春園蟒袍補服今歲恭遇
萬夀六旬大慶非尋常可比應自三月初一日起至月終
咸朝服蟒袍補服嗣後每遇十年照此例行得
旨著自初一日至二十日屆期
上奉
皇太后御輦陳大駕鹵簿由
暢春園回宫直隸各省官員士庶夾道跪迎耆老等
進獻萬年夀觴
上停輦慰勞徧賜老人等夀桃及食品諸王文武大臣等
並於誦經處跪迎
上霽容俯視皆賜以食品遣官祇告
天
地
太廟
社稷
頒詔天下是日
上率諸王大臣詣
皇太后宫行禮畢
御殿王以下文武各官及致仕給還官員行慶賀禮八旗
兵丁直隸各省耆老士庶齊集
午門外叩祝行禮
上回宫内大臣侍衛内閣翰林院禮部都察院詹事府等
衙門侍直官員詣
乾清門行禮是日
上奉
皇太后幸暢春園王以下滿漢文武官員直隸各省耆老
士庶仍於各誦經處跪送是月宴漢大臣官員士
庶年九十以上者三十三人八十以上者五百三
十八人七十以上者一千八百二十三人六十五
以上者一千八百四十六人於
暢春園正門内
皇子等出視食品宗室子執爵授飲
上陞座命扶掖八十歲以上老人至
御前
親視飲酒越二日宴八旗大臣官員兵丁閒散等年九十
以上者七人八十以上者一百九十二人七十以
上者一千三百九十四人六十五以上者一千十
二人於
暢春園正門前如前儀翼日八旗滿洲蒙古漢軍老
婦齊集
暢春園
皇太后宫前隨召九十以上者入宫門内八十以上者至
丹墀下七十以上者集宫門外大臣妻年老者亦
皆召至宫門内賜坐
皇太后同
上親視頒賜茶果酒食等物其餘皆
皇子率宗室子以次頒給並賜衣飾綵緞數珠銀兩
有差准諸臣奏編纂
萬夀盛典六十年正月以
御極六十年大慶
命皇子等恭代告祭
永陵
昭陵
福陵二月
親謁
暫安奉殿
孝陵
孝東陵告祭遣官告祭
天
地
太廟
社稷三月
萬夀節諸王大臣百官合詞請上
尊號
上謙讓不許並
命停止慶賀及詔赦恩賚等儀直省老人王年豐等詣
闕叩祝並進土産諸物皆郤之仍賞賚有差
賜宴王公以下文武各官年六十以上者於
乾清宫合千餘人分
頒賞賚
命名曰千叟宴
雍正元年十月
萬夀節停止朝賀筵宴令中外臣工毋得建立道場五年
十月
萬夀節停止朝賀筵宴並
諭内外諸臣毋得建立經壇進獻珍玩各省督撫請進京
慶祝
萬夀不許
乾隆元年八月
萬夀節
上詣
雍和宫行禮畢還
宫詣
皇太后宫行禮停止慶賀五年八月
萬夀節
御殿受朝賀先是臣工以
皇上三十萬夀請行慶賀大禮奉
諭仍照常年之例行若有在常例之外者俱著停止六
年八月
萬夀節恭遇
上巡幸熱河
上詣
皇太后行宫行禮畢
御行殿扈從諸王貝勒貝子公及文武大臣官員暨外
藩蒙古王以下各官行慶賀禮先是七月禮部奏
言八月十三日
萬夀聖節恭遇
聖駕巡幸扈從王大臣官員應於
行宫前行慶賀禮其班位王公大臣在網城内三品
以下官在網城外在京王公大臣官員於
午門前行慶賀禮其筵宴應請停止從之嗣是每歲
巡幸熱河恭遇
聖節慶賀之禮俱照此行惟每閱十年恭逢
大慶始於京師行
御殿受賀禮十五年八月
萬夀節
御殿受朝賀奉
旨著傳諭各省文武大臣不得具摺奏請來京二十五
年八月
萬夀節
御殿受朝賀三十五年八月
萬夀節
御殿受朝賀四十五年八月
萬夀節
御山莊行殿受朝賀五十年正月
上御極五十年大慶
頒詔天下舉行千叟宴
賜王公宗室内外文武大臣官員紳士兵農等年六十
以上者宴於
乾清宫合三千人列席於階上階下一品及九十以
上者
親賜巵酒其餘
命皇子及宗室子授爵人各
賜
御製千叟宴詩及杖並以次賞賚有差凡
萬夀節慶賀與元旦朝賀儀同
右
萬夀聖節朝賀
皇太后三大節朝賀
(臣)等謹按鄭氏通志不載皇太后朝賀儀蓋由列
代以來儀文未備無從紀述故也恭惟我
朝
列聖以孝治天下
御極之始尊奉
慈寧每遇
皇太后三大節
親率王公大臣行慶賀禮
皇上尊飬
聖母皇太后孝思誠篤典禮加隆允宜敬輯盛典詳著於
篇以昭
聖代承
歡迓福之懋典為亘古所未有焉
順治三年正月
世祖章皇帝詣
皇太后宫行禮畢受諸王大臣朝賀自後元旦冬至朝賀
皆先詣
皇太后宫行禮歲以為常八年定
皇太后三大節禮儀屆日
皇太后儀仗全設
皇帝
皇后詣
皇太后宫
皇太后陞内殿
皇帝
皇后先行禮畢還宫公主和碩福晉以下都統尚書子
命婦以上俱詣
皇太后宫行禮十年二月
皇太后萬夀節以祭
社稷壇齋期移於前一日行慶賀禮
康熙八年定元日冬至次日
太皇太后
皇太后慶賀禮儀詳見
大清會典十八年二月
太皇太后聖夀節奉
懿旨以春分齋戒更於後二日補行慶賀禮三十九年十
月
皇太后六十聖夀
聖祖仁皇帝率羣臣行慶賀禮四十九年十月
皇太后七十聖夀
聖祖仁皇帝率羣臣行慶賀禮如三十九年之儀六十一
年十二月王大臣等奏請雍正元年元旦詣
皇太后宫行慶賀禮奉
懿旨停止行禮
乾隆二年正月停止王大臣等詣
皇太后宫行禮前期奉
上諭朕前降旨明年元旦停止御殿受朝
皇太后前照常行禮今奏知
皇太后蒙降
懿旨明年元旦尚在
世宗憲皇帝服制二十七月之内
皇帝既不受朝其王公大臣赴慈寕宫行禮亦著停止
五年十一月定
皇太后萬夀聖節大小臣工咸服蟒袍七日不理刑名著
為令六年十一月
皇太后五十萬夀
上率諸王大臣行慶賀禮七年十一月以
皇太后聖誕適屆冬至日於三日之前預行慶賀禮十六
年十一月
皇太后六十萬夀加上
徽號
上率王公大臣等行慶賀禮
頒詔天下二十六年十一月
皇太后七十萬夀加上
徽號
上率王公大臣行慶賀禮
頒詔天下是年以
皇太后聖誕日適逢
南郊齋期改於前三日預行慶賀禮三十六年十一月
皇太后八十萬夀加上
徽號
上率王公大臣行慶賀禮
頒詔天下三十七年十一月
萬夀節奉
諭奉
皇太后懿旨向來每遇慶典令節皇帝詣慈寧宫朝賀至
永康左門外即降輿步入今皇帝春秋已逾六旬雖體
氣強健精力如常而禮數過勞之處亦宜隨時撙節嗣
後元旦行禮在慈寧門東階下降輿萬夀行禮在慈寧
門西階下降輿並就門旁著内監設便座以資小憩以
示惓惓愛護之意欽此朕欽承
慈命敢不祇遵著傳諭各該衙門載入儀注敬謹遵照
(臣)等謹按我
皇上尊奉
慈闈崇儀告備孝治特隆胥九州萬國以祝
釐合
五世一堂而篤慶凡諸推
恩錫類掖
輦頤和侍
萱殿之
起居備
璇宫之
孝養往牒未有倫比盛典獨冠古今向遇朝賀行禮
皇上祇謁
慈寧於
永康左門降輿步入必誠必敬積久益虔伏讀壬辰年
上諭及
御製詩
皇太后聖夀節
慈寧宫行禮即事成什注云今恭奉
懿旨以朕年逾六旬雖精力強健亦宜隨時撙節
命嗣後元旦於
慈寧門東階下降輿
萬夀節於西階下降輿並就門旁預設便座以資小憩
懿訓為昭
孝思維則禮節詳明昭示萬世洵為亘古以來未經表
見之
備福隆禮矣
常朝
崇德元年定每月初五十五二十五日
御殿聽政及各官謝
恩儀凡王以下各官遇陞賞等事於每月常朝日行謝
恩禮
順治八年禮部議定謝
恩儀注王以下各官以上陞級授官謝
恩王貝勒貝子公大臣等出師凱旋受賞謝
恩王以下文武各官以上及喀爾喀貢使朝見俱設鹵簿
奏樂鳴鐘鼓
上御太和殿鳴贊官唱贊行禮王以下官員以上
欽命婚娶者或於
中和殿或於
位育宮俱朝服行禮不唱贊其常時賞賚謝
恩便服行禮亦不唱贊從之九年定常朝儀注每月於初
五十五二十五日
上御太和殿文武各官朝服行禮如是日不
御殿赴任及朝見官員均在
午門外行禮文武各官均於是日齊集坐班外藩王
公台吉來朝及喀爾喀厄魯特入貢使臣亦於常
朝日行禮又定八旗武官除大朝常朝外每月初
一初十二十日具公服於
午門外分翼坐班如遇
巡幸除朝期外每日於
午門外坐班用常服十二年定朝期王以下公以上
在
午門内朝房齊集十八年定王公百官行禮位次常
朝日如遇
御殿文武陞賞各官及京官外陞外官來京應行禮者不
論品級皆於
殿前行禮
康熙九年令都察院糾察諸王大臣失儀者二十
年設常朝糾儀御史及司員凡常朝及八旗上朝
坐班之日班首班末皆以滿漢御史各一人監察
吏部禮部亦派滿漢司員監察如有失儀指名題
參
雍正二年遣侍衛四人監察朝班又定凡
御殿日未明以前鴻臚寺官左右各二人引左右翼官從
兩掖門入各就本班坐鼓嚴咸起立聽唱贊由仗
南引進依次排班行禮
乾隆元年三月奉
諭每月逢正朝期鴻臚寺照例奏請御殿此二十七月
之内如遇國家重大典禮萬不可已者間一御殿外
此概不舉行從前諭旨甚為明晰似此朝會常儀理
應停止俟二十七月之後再行奏請二年申嚴常朝
坐班儀三年定每月八旗官員坐班日禮部兵部
各派司員二人稽察又定文武月選官謝
恩儀凡文武官選授之後吏兵二部開列名單知會鴻
臚寺俟領憑領劄十日之内鴻臚寺傳集演禮四
品以上於
午門外五品以下於
天安門外謝
恩逾期不到者四品以上指名題參四品以下送吏兵
二部察議彙奏十六年禮部奏上朝官員宜朝服
親投職名由東西掖門分入以便稽察常朝坐班
各部院大臣宜董率庶僚按期到班毋許曠闕從
之十七年禮部奏常朝坐班向無定時今定春冬
以辰正夏秋以夘正屆期各官依次列坐後至者
指參從之
御門聽政
順治二年定每日奏事吏戸禮兵工五部輪流首
奏刑部常列三班並令翰林科道同奏事官齊進
侍班記注
康熙六年七月
聖祖仁皇帝親政行慶賀禮是日
御乾清門聽政嗣後日以為常十八年九月
諭大學士等朕每日聽政一切折出票簽應商酌者皆國
家切要政務得失所係今後起居注官除照常記注外
遇有折本啟奏俱令侍班記注二十一年九月定
御門晷刻春夏以辰初刻秋冬以辰正初刻為期二十三
年五月
諭九卿詹事科道等御史衛執蒲奏請御門聽政或以五
日或以二三日為期其意蓋欲君臣之間政事餘暇稍
得休息也朕自躬親庶政宵旰弗遑念致治之道務在
精勤勵始圖終勿宜有間二十餘年以來於凡用人行
政事無鉅細罔不殫心籌畫早夜孜孜有如一日
郊
廟禋享必躬執事間有不親詣之時皆甚非得已至於内
殿齋居幾微悉謹左右&KR0591;御咸所稔知在朕未明求衣
辨色視朝日與大小臣工率作省成用熙庶績近念爾
諸臣奏事勞苦少展御門晷刻俾得從容入奏非圖便
安邇年海宇敉寧政事漸簡頃復諭部院事務應得歸
併者酌量合奏期於簡要清省從此民生日康刑清政
肅部院章奏當不期省而自省若必預定三日五日以
為奏事常期非朕始終勵精之意也二十四年五月定
大朝之期奏章交送内閣停止啟奏
雍正元年
世宗憲皇帝御門聽政二年定吏部奏事在各部院衙門
之後三年令每聽政日於翰林院編修檢討内按
俸以四人侍班班在科道之上七年十二月
諭内閣十五日御門辦事奏事大臣及引見官員等俱著
用補服嗣後朕臨御前殿照常用朝服至御門理事只
用補服遇應服蟒袍之日亦著補服蟒袍永著為例
乾隆元年十一月
上御門聽政先是雍正十三年十二月
諭曰據禮部奏請初十日御門辦事今百日甫過朕即
御正門理事心實不安朕受
皇考付託之重所有國家政務在便殿隨時辦事不敢略
有曠廢其御門之典俟明春再行請旨至是年二月
復奉
諭曰禮部奏請二月十三日御門聽政朕思百日之後
雖閱兩月
皇考梓宫尚在
雍和宫朕即御門聽政心實不忍可俟
梓宫奉移
山陵後再行請旨十月奉移
世宗憲皇帝梓宫禮成至是月
上始御門聽政如儀二年六月
上御門聽政以遇雨賞諸臣紗有差十一月令
御門日設氊墊於大學士等跪所
諭曰向來御門聽政大學士等俱不設氊墊惟圓明園
奉
皇考特旨鋪設而乾清門尚仍其舊原定制之意蓋以君
尊臣卑預防專擅之漸然亦不係乎此况古有三公
坐論之禮大學士等皆年老大臣當此嚴寒就地長
跪朕心特切軫念嗣後著鋪氊墊以示優禮至意是
月復
諭曰朕御門聽政之時翰林院修撰編檢與科道一同
侍班翰林班次在科道之上科道懸帶數珠而翰林
未有定制朕思侍從之臣理應畫一嗣後修撰編檢
亦著一體懸帶數珠以肅朝儀凡
御門聽政之典常日部院章奏未奉
聖旨者折本下内閣積若干件得
旨
御門聽政内閣宣布在京部院寺各部院寺官檢所應
進奏事於函飭陪奏官屬吏部轉飭侍班官具吉
服依期畢會其儀並見
大清通禮恭遇
聖駕駐蹕圓明園
御勤政殿聽政奏事及啟奏折本皆如
御乾清門聽政之儀
經筵
順治九年定每歲春秋仲月各舉
經筵一次大學士知
經筵事以尚書左都御史通政使大理卿學士等官侍班
以翰林院官二人進講十四年議准每歲春秋行
經筵禮豫期禮部行知欽天監諏吉内閣酌定講官人數
均具疏奏
聞經書講章令講官撰擬内閣改定恭呈
御覽
康熙二十四年定制以大學士尚書左都御史侍
郎學士詹事充
經筵講官滿漢各八人歲以滿漢官各二人分講經書至
日
皇帝御文華殿滿漢講官各一人進講四子書義畢
皇帝闡發書義宣示臣工講官暨侍班官跪聆畢興滿漢
講官各一人進講經義畢
皇帝闡發經義各官跪聆亦如之各官至丹墀行禮畢講
官入
殿内
賜坐
賜茶禮成
皇帝還宫是日
賜燕於
太和門東廊二月
文華殿告成行
經筵禮前一日祇告
皇師
帝師
王師
先聖
先師於
傳心殿至日
上御文華殿進講如儀自後恭遇
經筵行禮並同
雍正三年
諭自古修己治人之道載在經書帝王御宇膺圖咸資典
學我
聖祖仁皇帝天亶聰明而好古敏求六十餘年孜孜不倦
朕幼承
庭訓時習簡編自即位以來更欲以研經味道之功為敷
政寧人之本今八月二十三日為釋服之期爾等可擇
日舉行經筵典禮
乾隆五年奏准衍聖公入
覲來京恭遇
經筵即令入班聽講七年二月
諭今日舉行經筵典禮禮部據向例以天雨奏請改期
朕思經筵大典業經祭
告自應舉行但執事諸臣例應在丹墀内行禮未免衣
冠沾濕著衣雨服列班駕到即入殿進講講畢即奏
禮成其階下行禮殿内賜茶諸儀停止嗣後遇雨皆
照此例
臨雍
順治九年定
皇帝視學先期禮部具題差行人
召衍聖公五經博士各氏後裔乘傳赴京觀禮是年二
月上丁日
世祖章皇帝幸太學行釋奠禮畢詣彝倫堂
御講幄國子監祭酒講四子書司業講經宣
制以勉太學諸生翼日衍聖公及祭酒等上表行禮
賜衍聖公内院翰林官祭酒司業五經博士各氏後裔及
禮部太常光禄鴻臚寺各執事官宴於禮部越二
日於
午門前
賜衍聖公貂冠朝服滿漢祭酒司業錦緣領袖紵絲袍監
丞五經博士各氏後裔筆帖式紵絲袍助教肄業
生白金各有差各氏後裔並送監讀書廣國子監
鄉試中額十有五名又頒
勅諭一道勉勵諸生祭酒奉置采亭率屬前導至太學開
讀祭酒率衆行禮畢刊刻懸設彝倫堂越三日衍
聖公等於
午門外謝
恩十七年重修
文廟落成
視學禮儀與九年同
康熙八年二月上丁
聖祖仁皇帝幸太學行釋奠禮講學於彝倫堂頒
勅諭一道
賜衍聖公國子監祭酒以下與順治九年同
雍正二年正月
諭帝王視學大典所以尊師重道為教化之本朕覽史冊
所載多稱幸學近日奏章儀注相沿未改此臣下尊君
之詞朕心有所未安今釋奠伊邇朕將親詣行禮以後
奏章儀注稱幸非宜應改為詣學二月上丁
世宗憲皇帝詣學典禮與康熙八年同其在京進士舉人
與觀禮者與貢監生同
賜白金
乾隆二年
諭國學
文廟特命易蓋黃瓦是年奏准閔氏冉氏言氏卜氏顓
孫氏端木氏世襲五經博士均照五氏之例行取
陪祀並取閔冉等氏各二人赴京觀禮三年仲春
上視學典禮與雍正二年同重頒
勅諭一道訓勵諸生四配十二哲後裔暨元聖周公裔
東野氏來京觀禮者均送監讀書是年
召見衍聖公暨五經博士各氏後裔等十有八人奉
諭爾等皆聖賢後裔因朕視學來京特行召見爾等既
為聖賢之後即當心聖賢之心凡學聖賢者非徒讀
其書而已必當躬行實踐事事求其無愧方為不負
所學況身為聖賢子孫尤與凡人不同不能實加體
驗徒騖讀書之名實與祖德家風不能無忝爾等務
須勤思勉勵克紹先傳以副朕諄切期望之意四十
八年
上親詣釋奠禮成
特命創建辟雍於彝倫堂之南先是有以復建
辟雍請者部議以太學乏水而止至是稟承
聖諭汲井引泉甃為圜水
正殿穹隆橋門四逹前列牌樓鐫
御書學海節觀圜橋教澤匾額旁列
御碑亭二恭鐫
御製國學新建辟雍圜水工成碑記
御製三老五更說
御製上丁
釋奠後臨新建辟雍講學得近體四首及
御論二篇前為鐘鼓樓規制悉由
睿定四十九年冬告成五十年二月
上親詣釋奠禮成
御新建辟雍講學新定以大學士二人講書祭酒二人
講經
上親宣玉音講大學為人君止於仁為人臣止於敬為
人子止於孝為人父止於慈與國人交止於信易
經君子以自強不息王公大臣衍聖公以下内外
官員進士舉人肄業生等圜橋聽講者三千餘人
皆行禮如儀是日瑞雪飛霙
上命隨從官員各予紀錄一次並加
賜執事官員縀一匹聽講諸生紬一匹其餘
賜燕賞賚加額悉如前儀
皇朝通志卷四十二
