欽定四庫全書
皇朝通志卷六十三
樂略(二)
祀饗正聲
(臣)等謹按鄭樵於祀饗正聲自漢郊祀十九章東
都五詩外僅列梁之十二雅唐之十二和然猶謂
其雅頌不分神人互用後若漢之十二成周之十
二順宋之十二安金之十二寧皆依仿梁制而
之顧自宋以來更多舛戾如高安為祀天神之樂
而移祭帝鼐理安為享宗廟之樂而奏送天神迨
乎有明雜用宫商遂無統紀我
朝禮隆樂備
世祖章皇帝御宇之初即定
郊
廟
朝廷之樂錫名曰平
聖祖仁皇帝兩加增定樂章備焉
皇上折衷古制按律分宫因事異宜秩然不紊制作明
備莫可比隆兹所編輯一遵律吕正義後編所定
先
郊
廟次
朝會燕饗即鄭樵所云有天地之樂有宗廟之樂有
君臣之樂不同禮不同聲之義也至燕饗樂内如
學庠舉行鄉飲酒禮暨部宴衍聖公文武進士皆
嘉惠臣下與
親臨錫宴之典不同今謹載入祀饗别聲以備鄭志之
一體考原志别聲一門祀饗並列我
朝虔恪祀事特昭鄭重兹别聲所列均屬燕饗之樂
仰見
盛時規制迥非前代所可比符云
圜丘樂九成(黃鍾為宫)
始平(迎)(神)
景平(奠玉帛)
咸平(進爼)
夀平(初獻)
嘉平(亞獻)
永平(終獻)
熙平(徹饌)
清平(送)(神)
太平(望燎)
(臣)等謹按每歲冬至大祀
天於
圜丘用樂九成以黃鍾為宫考順治元年定終獻之樂名
雍平送
神名太平望燎名安平乾隆七年重定今名又按順治十
七年定
大享殿合祀樂定迎
神奏元和奠玉帛景和進爼肅和初獻夀和亞獻安和終
獻永和徹饌協和送
神泰和望燎瘞清和樂章用和字後未經復行至乾隆十
六年改
大享殿為
祈年殿每歲於此行祈穀之禮焉祈穀樂章見後
(臣)等又按周禮圜鍾為宫奏之圜丘函鍾為宫奏
之方澤乃又曰奏黃鍾以祀天神奏太蔟以祭地
祇經文互異若漢奏黃鍾以祀天地是圜丘方澤
同一宫調隋則奏黃鍾以祀天奏太蔟以祭地至
祖孝孫作唐大樂乃定圜丘以黃鍾為宫方澤以
林鍾為宫最為近古然唐制登歌奠玉帛天神大
吕為宫地祗應鍾為宫俎入天神黃鍾為宫地祗
太蔟為宫未免錯雜宋時冬至祀圜丘以黃鍾為
宫孟春祀感生帝以太蔟為宫孟夏雩上帝以仲
吕為宫夏至祀皇地祇以𬎼賓為宫孟冬祭神州
地祇以應鍾為宫是蓋隨月用律亦未允協我
皇上博考前規貫通三極以黃鍾位子為天統
天壇樂章以黃鍾為宫林鍾位未為地統
地壇樂章以林鍾為宫定論昭垂永為法守記曰大人舉
禮樂則天地為昭其斯之謂歟
方澤樂八成(林鍾為宫)
中平(迎)(神)
廣平(奠玉帛)
含平(進俎)
太平(初獻)
安平(亞獻)
時平(終獻)
貞平(徹饌)
寧平(送)(神)
(臣)等謹按每歲夏至大祀
地於
方澤用樂八成以林鍾為宫考順治元年定進俎之樂名
咸平初獻名夀平乾隆七年重定今名
(臣)等又按黃鍾子為天統林鍾未之衝丑為地統
太蔟寅為人統其說本於班固夫天秉陽一陽初
復律中黃鍾是為天統宜矣至於夏至一隂生律
中𬎼賓地秉隂而不以𬎼賓為地統者陽律而隂
吕也陽性剛其長也勃焉故一陽初復即為天統
隂性柔其長也以漸故積至二隂方能受任於太
陽以生長萬物此未之所以為中央土而為地統
也况林鍾之律六寸適合地之成數乎
祈穀壇樂九成(黃鍾為宫)
祈平(迎)(神)
綏平(奠玉帛)
萬平(進俎)
寳平(初獻)
穰平(亞獻)
瑞平(終獻)
渥平(徹饌)
滋平(送)(神)
穀平(望燎)
(臣)等謹按每歲正月上辛祭
上帝於
祈年殿祈穀用樂九成以黃鍾為宫考順治元年定迎
神之樂名中平奠玉帛名肅平進俎名咸平初獻名夀平
亞獻名景平終獻名永平徹饌名凝平送
神名清平望燎名太平乾隆七年重定今名
雩祭樂九成(黃鍾為宫)
靄平(迎)(神)
雲平(奠玉帛)
需平(進俎)
霖平(初獻)
露平(亞獻)
霑平(終獻)
靈平(徹饌)
霮平(送)(神)
霈平(望燎)
(臣)等謹按每歲孟夏龍見欽天監擇日行常雩禮
用樂九成以黃鍾為宫乾隆七年定
御製雲漢詩
(臣)等謹按乾隆七年定
大雩典禮
皇上倣雲漢詩體
御製詩歌八章於
大雩致祭終獻之後用舞童十六人執羽翳歌此詩
聖念懇誠
宸章剴切勤求民瘼之意於斯可仰見云
太廟時享樂六成(太蔟為宫)
貽平(迎)(神)
敉平(奠帛初獻)
敷平(亞獻)
紹平(終獻)
光平(徹饌)
乂平(送)(神還宫)
(臣)等謹按每歲孟春初旬孟夏孟秋孟冬朔日行
時享禮於
太廟用樂六成以太蔟為宫每月朔望及三大節
奉先殿致祭同考順治元年定迎
神之樂名開平奠帛初獻名夀平亞獻名嘉平終獻名雍
平徹饌名熙平送
神還宫名成平乾隆七年重定今名
(臣)等又按圜丘方澤宗廟所謂三大祭也顧周禮
既曰黃鍾為宫奏之宗廟乃又有奏無射享先祖
奏夷則享先妣之文不無疑義漢奏蕤賓以祀宗
廟惟唐祖孝孫定宗廟以太蔟為宫未幾而張文
收復改用黃鍾且俎入則用無射殊為未協我
皇上折衷羣議以太蔟寅位人之統也乃定太蔟為宫
與
圜丘黃鍾
方澤林鍾相生之序適合洵可為萬世法矣
太廟祫祭樂六成(太蔟為宫)
開平(迎)(神)
肅平(奠帛初獻)
協平(亞獻)
裕平(終獻)
諴平(徹饌)
成平(送)(神還宫)
(臣)等謹按每歲十二月大建以二十九日小建以
二十八日行袷祭禮於
太廟用樂六成以太蔟為宫考順治十六年定迎
神之樂名貞平奠帛初獻名夀平亞獻名嘉平終獻名雍
平徹饌名熙平送
神還宫名清平乾隆七年重定今名
(臣)等又按
朝會之樂隨月用律而
太廟不用月律者蓋
太廟若與
朝會相同則大祫于建丑之月于法當用大吕時享
以四孟之月于法當用太蔟仲吕夷則應鍾是十
二律吕闕其七故惟太蔟一宫寅為人統人本乎
祖用之
太廟至為精當也
社稷壇樂七成(春夾鍾為宫秋南吕為宫)
登平(迎)(神)
茂平(奠玉帛初獻)
育平(亞獻)
敦平(終獻)
博平(徹饌)一
樂平(送)(神)
徵平(望瘞)
(臣)等謹按每歲春秋仲月戊日祭
太社
太稷於
社稷壇用樂七成春以夾鍾為宫秋以南吕為宫考順
治元年定迎
神樂名廣平奠玉帛初獻名夀平亞獻名嘉平終獻名
雍平徹饌名熙平送
神名咸平乾隆七年重定今名
社稷壇祈雨報祀樂七成(祈夾鍾為宫報南吕為宫)
延豐(迎)(神)
介豐(奠玉帛初獻)
滋豐(亞獻)
霈豐(終獻)
綏豐(徹饌)
貽豐(送)(神)
溥豐(望瘞)
(臣)等謹按
社稷壇祈雨報祀樂章用豐字祈用夾鍾為宫報用南
吕為宫係乾隆十八年定
朝日壇樂七成(太蔟為宫)
寅曦(迎)(神)
明曦(奠玉帛)
清曦(初獻)
咸曦(亞獻)
純曦(終獻)
延曦(徹饌)
歸曦(送)(神)
(臣)等謹按每歲春分日夘時祭
大明之神於
朝日壇用樂七成以太蔟為宫日生於東春分建夘之
月乃不用夾鍾而用太蔟者夾鍾隂而日為陽也
夕月壇樂六成(南吕為宫)
迎光(迎)(神)
升光(奠玉帛初獻)
瑤光(亞獻)
瑞光(終獻)
涵光(徹饌)
保光(送)(神)
(臣)等謹按每歲秋分日酉時祭
夜明之神於
夕月壇用樂六成以南吕為宫月生於西秋分為建酉
之月故用南吕又按以上
兩壇樂制章名順治八年定樂章則乾隆七年重加訂
正
先農壇樂七成(姑洗為宫)
永豐(迎)(神)
時豐(奠帛初獻)
咸豐(亞獻)
大豐(終獻)
屢豐(徹饌)
報豐(送)(神)
慶豐(望瘞)
(臣)等謹按每歲二月若三月吉亥
皇帝舉耕耤禮祭
先農壇用樂七成以姑洗為宫考耕耤之禮舊用夘月
亥日未時取亥夘未木德之盛今用三月者以燕
地氣寒二月上亥尚未解凍故用下亥而每入於
三月然日躔仍是夘月之次也今樂不用夾鍾而
用姑洗者姑洗為角角為木既有取於木德之盛
而姑洗又有萬物去枯就鮮之義故特異於他祀
而不用月律之制凡以重農事云爾又按樂制章
名順治十一年定樂章則乾隆七年訂正
(臣)等又按耕耤之禮古來罕見舉行我
朝
列聖相承敬
天勤民歲舉大典虔祀
先農
皇上遵述
鴻猷紹承㒺斁敦本重農
先後洵同一轍也
先蠶壇樂六成(仲吕為宫)
庥平(迎)(神)
承平(奠帛初獻)
均平(亞獻)
齊平(終獻)
柔平(徹饌)
洽平(送)(神)
(臣)等謹按每歲季春吉已
皇后親祭
先蠶壇用樂六成以仲吕為宫乾隆七年定
歴代帝王廟樂六成(春夾鍾為宫秋南吕為宫)
肇平(迎)(神)
興平(奠帛初獻)
崇平(亞獻)
恬平(終獻)
淳平(徹饌)
匡平(送)(神)
(臣)等謹按每歲春二月秋八月祭
歴代帝王廟用樂六成春以夾鍾為宫秋以南吕為宫
考順治二年定樂六奏迎
神雍平奠帛初獻安平亞獻中平終獻肅平徹饌凝平
送
神望燎夀平乾隆七年重定今名
(臣)等又按有時在三月九月致祭者其樂不用姑
洗無射仍用夾鍾南吕蓋以二月八月祭事孔殷
故諏日或在三月九月然清明後霜降前以日躔
言之猶是二月八月也
文廟樂六成(眷夾鍾為宫秋南吕為宫)
昭平(迎)(神)
宣平(奠帛初獻)
秩平(亞獻)
叙平(終獻)
懿平(徹饌)
德平(送)(神)
(臣)等謹按每歲春秋仲月上丁祭
先師孔子廟用樂六成春以夾鍾為宫秋以南吕為宫
考順治元年定迎
神之樂名咸平奠帛初獻名寧平亞獻名安平終獻名
景平徹饌送
神亦均名咸平乾隆七年重定今名直省
文廟樂名並同惟樂章從異又按順治九年
聖駕臨雍講學行釋奠禮迎
神奏咸平奠獻奏寧平送
神奏咸平凡三奏嗣後恭遇
臨雍釋奠行禮用樂並同乾隆五十年二月辟雍肇建
皇上臨雍講學時在仲春釋奠之日奏樂仍用六成又
車駕省方釋奠
闕里用樂與春秋丁祭同
神祇壇樂六成(宫)(天神黃鍾為宫)(地祇林鍾為)
祈豐(迎)(神)
華豐(奠帛初獻)
興豐(亞獻)
儀豐(終獻)
和豐(徹饌)
錫豐(送)(神)
(臣)等謹按
天神從祀
圜丘
地祇從祀
方澤又别建一壇遇水旱則有司特祀獲應則報焉用樂
六成
天神以黃鍾為宫
地祇以林鍾為宫乾隆七年定
(臣)等又按
皇帝時巡致祭山川並製樂章乾隆十三年
皇上東巡增製
岱廟樂章十五年
巡幸中州增製
嵩廟樂章十九年再謁
祖陵增製
長白山樂章樂名並同惟辭各異
太歲壇樂六成(太蔟為宫)
保平(迎)(神)
定平(奠帛初獻)
嘏平(亞獻)
富平(終獻)
盈平(徹饌)
豐平(送)(神)
(臣)等謹按每歲孟春歲暮
遣官致祭
太歲壇用樂六成以太蔟為宫考順治元年定奠帛初
獻之樂名安平亞獻中平終獻肅平徹饌雍平送
神寧平乾隆七年重定今名又按
太歲壇即前代之五郊也分為五氣則曰勾芒祝融后
土蓐收元冥合為一歲則曰太歲以人神異制故
不得随月用律為宫至不用首律而用歲首之律
者所以讓尊於天且以歲首之月統十二月也
太歲壇祈雨報祀樂六成(太蔟為宫)
需豐(迎)(神)
宜豐(奠帛初獻)
晉豐(亞獻)
協豐(終獻)
應豐(徹饌)
洽豐(送)(神)
(臣)等謹按
太歲壇祈報樂章用豐字以太蔟為宫乾隆十八年定
羣祀奏慶神歡樂
(臣)等謹按每歲祭
先醫於景惠殿
火神廟
顯佑宫
關帝廟
城隍廟
東嶽廟
黑龍潭龍神祠
玉泉龍神祠興工祭
后土
司工之神迎吻祭
窑神
門神皆奏慶神歡曲三獻三奏辭譜皆同乾隆七年
定
皇帝元旦慶賀樂(黃鍾為宫)
元平
和平
(臣)等謹按
皇帝元旦慶賀
陞座奏元平
還宫奏和平康熙八年定乾隆七年重定樂章以黃鍾
為宫筵宴同
(臣)等又按鄭略所列梁十二雅内如俊雅寅雅介
雅需雅皆朝會燕享所用唐宋以來並沿其制明
則朝賀别奏雅樂取名曰安與祭祀樂名和者不
同古法乃變我
朝定制
皇帝出入奏中和樂臣工行禮奏丹陛樂三大節常朝
樂章朝賀宴饗得以同用酌古斟今洵允當不易
之制也
皇帝萬夀慶賀樂(黃鍾為宫)
乾平
泰平
(臣)等謹按
皇帝萬夀慶賀暨筵宴
陞座奏乾平
還宫奏泰平康熙八年定乾隆七年重定樂章以黃鍾
為宫
皇帝冬至慶賀樂(黃鍾為宫)
遂平
允平
(臣)等謹按
皇上冬至慶賀暨筵宴
陞座奏遂平
還宫奏允平康熙八年定乾隆七年重定樂章以黃鍾
為宫又按乾隆二十四年十一月平定回部冬至
慶賀
頒詔增撰武成慶語以誌膚功大響聿宣足光千古已
皇帝常朝樂(月律為宫)
隆平
顯平
(臣)等謹按每月初五十五二十五日各官
午門外齊集分班列坐
皇帝陞殿則謝
恩王公大臣官員行禮
皇帝陞座奏隆平
還宫奏顯平順治九年定乾隆七年重定樂章各用其
月之律為宫閏月則視時憲書所載交節之前用
上月宫調交節之後用下月宫調凡文武進士傳
臚及
命將出師凱旋謝
恩並同又按筵宴所奏康熙二十二年定
陞座奏協平
還宫奏興平乾隆七年定制同用隆平顯平如
盛京朝會及九年
幸翰林院筵宴四十一年平定兩金川班師凱宴並增
製樂章樂名則同
(臣)等又按朝會燕饗宜隨月用律為宫咸以為始
於唐祖孝孫考漢鮑鄴言天子有食舉之樂所以
順天地養神明求福應也宜作十二月均以迎和
氣隋音樂志亦言古者人君皆用當月之調以取
時律之聲而宋政和七年詔大晟府樂律隨月用
律右旋明大政記洪武三年定朝會燕饗樂舞之
數凡奏樂曲皆按月律則其說不始於祖孝孫其
制亦不止於唐也又考月令天子所居所服典禮
之大政事之繁無不與月律相符故能召天地之
和協五行之序隋鄭譯蘇夔請用十二律旋相為
宫而和妥阻壊之遂止用黃鍾一宫後儒多以為
非由是言之按月用律洵古今不可易之成法也
皇帝上元筵宴樂(太蔟為宫)
怡平
安平
(臣)等謹按
皇帝上元筵宴
陞座奏怡平
還宫奏安平乾隆七年定以正月律太蔟為宫
皇上賜宴宗室
賜宴千叟樂(太蔟為宫)
隆平
慶平
(臣)等謹按乾隆四十八年正月
乾清宫普宴宗室五十年正月
乾清宫賜宴千叟並製樂章
皇帝陞座奏隆平
還宫奏慶平以正月律太蔟為宫
皇帝臨雍樂(夾鍾為宫)
盛平
道平
(臣)等謹按乾隆五十年二月以辟雍肇建
皇上詣學釋奠
涖辟雍殿講學
陞座奏盛平
還宫奏道平以二月律夾鍾為宫
(臣)等又按鄭樵略例凡非常用之樂概入别聲一
門兹
賜宴宗室
賜宴千叟
臨雍講學皆屬
特行慶典具見
熙朝明備之模不當拘泥鄭例載入别聲故列於此
行禮丹陛樂
慶平
治平
(臣)等謹按
皇帝三大節常朝諸王百官行禮奏慶平外藩行禮奏
治平順治九年定乾隆七年奏定作樂之節於贊
禮排班聲止之後樂作贊退之後廷臣趨至仗末
樂止凡五節以一節為趨進三節為三跪九叩頭
一節為趨退如有進表宣表禮儀則於第一節樂
闋廷臣已跪之後進表宣表畢樂冄作又按文武
進士行禮亦奏慶平
駕幸盛京行禮亦用慶平治平惟樂辭各異
内廷行禮丹陛樂
雝平
(臣)等謹按
皇帝三大節慶賀
皇后率
貴妃
妃
嬪等行禮丹陛大樂奏雝平乾隆七年定
太皇太后三大節慶賀樂
升平
恒平
(臣)等謹按康熙十六年增設
太皇太后宫中和韶樂
陞座奏升平
還宫奏恒平
皇太后三大節慶賀樂(南吕為宫)
豫平
履平
(臣)等謹按
皇太后三大節慶賀暨筵宴
陞座奏豫平
還宫奏履平順治初年定用丹陛大樂康熙二十五年增
設中和韶樂乾隆七年重定樂章以南吕為宫
册尊典禮同
(臣)等又按皇太后樂唐以前不概見至宋而有聖
安乾安之名蓋善則尊親至大禮也我
皇上聖孝光昭乾隆七年議定
皇太后樂廷臣請以大吕為宫
皇上以
皇后樂用南吕大吕之序在南吕後於義未協乃定亦
用南吕為宫既不至與
郊
廟有並尊之嫌又與
朝廷之樂旋相為宫者兩無妨碍也
内廷行禮樂
益平
雝平
(臣)等謹按
皇太后三大節慶賀暨筵宴
皇帝率王公百官行禮丹陛大樂奏益平
皇后率
貴妃
妃
嬪公主王妃命婦等行禮丹陛大樂奏雝平
册尊典禮同康熙八年定乾隆七年重定樂章
皇后三大節慶賀樂(南吕為宫)
淑平
順平
(臣)等謹按
皇后三大節慶賀
陞座奏淑平
還宫奏順平康熙八年定用丹陛大樂乾隆七年改用
中和韶樂重定樂章以南吕為宫
内廷行禮樂
正平
(臣)等謹按
皇后三大節慶賀
貴妃
妃
嬪公主王妃命婦等行禮丹陛大樂奏正平康熙八
年定乾隆七年重定樂章
海上蟠桃
(臣)等謹按
皇太后册尊典禮及上
徽號慶典並有
皇帝閱
册寳之禮於
陞殿時殿廷清樂奏此辭鉅典光昭隆古罕有非宋玉
芝夀星等曲所能仿彿也乾隆七年定
火樹星橋
(臣)等謹按
乾清宫除夕元宵上燈殿廷清樂奏此詞乾隆七年
定
海宇昇平日玉殿雲開萬象清寧
(臣)等謹按
皇帝三大節及上元除夕筵宴進果丹陛清樂奏海宇
昇平日進酒丹陛清樂奏玉殿雲開進饌殿廷清
樂奏萬象清寧
皇太后宫筵宴所奏同乾隆七年定
喜春光雲和迭奏風和日麗
(臣)等謹按
國初所用耕耤筵宴散樂蓋仍明代之舊雍正二年
始改用清樂進果奏雨暘時若進酒奏五榖豐登
進饌奏家給人足乾隆七年以雨暘時若三章但
照古樂府體為之不能施於宴樂因更撰此詞進
果丹陛清樂奏喜春光進酒丹陛清樂奏雲和迭
奏進饌殿廷清樂奏風和日麗
文物京華盛延閣雲濃玉署延英
(臣)等謹按乾隆九年
皇上以翰林為儲材之所
特命冬官重修院署十月告成遂蠲吉日
駕幸翰林院爰集翰林出身諸臣
錫宴賦詩以示慈惠以勵泰交甚盛典也進果丹陛清
樂奏文物京華盛進酒丹陛清樂奏延閣雲濃進
饌殿廷清樂奏玉署延英
景運乾坤泰聖德誕敷日耀中天
(臣)等謹按乾隆十四年平定金川大師凱旋
皇帝幸豐樂園筵宴進米丹陛清樂奏景運乾坤泰進
酒丹陛清樂奏聖德誕敷進饌殿廷清樂奏日耀
中天
聖武光昭世禹甸遐通聖治遐昌
(臣)等謹按乾隆二十五年平西凱旋
皇帝錫宴豐樂園進果丹陛清樂奏聖武光昭世進酒
丹陛清樂奏禹甸遐通進饌殿廷清樂奏聖治遐
昌
德威遠播飲至策勛周宣江漢不足言已
瑞旭中天麗珠斗杓迴景麗仙瀛
(臣)等謹按乾隆四十八年普宴宗室進茶丹陛清
樂奏瑞旭中天麗進酒丹陛清樂奏珠斗杓迴進
饌殿廷清樂奏景麗仙瀛篤叙展親典文賅洽準
之周雅行葦之章
恩禮尤為隆備矣
夀愷昇平瑞紫禁春開夀宇同登
(臣)等謹按乾隆五十年
賜宴千叟進茶丹陛清樂奏夀愷昇平瑞進酒丹陛清
樂奏紫禁春開進饌殿廷清樂奏夀宇同登我
皇上道隆福備恭紹
前謨普錫夀祺九垓徧被昇平瑞典於斯為極已
仰君師
(臣)等謹按五十年
皇上親涖辟雍殿講學製仰君師樂章於
賜茶時奏之宏規筆建
文治光昭周雅靈臺之章方斯蔑矣
祀饗别聲
御製補笙詩
(臣)等謹按順治元年定鄉飲酒禮京省及直省府
州縣並於每歲正月十月舉行乾隆七年
御製補笙詩六篇於舉行鄉飲時奏之正月太蔟為宫
十月應鍾為宫初舉觴工歌鹿鳴四牡皇皇者華
再舉觴笙入樂南陔白華華黍三舉觴間歌魚麗
笙由庚歌南有嘉魚笙崇邱歌南山有臺笙由儀
供湯乃合樂周南關睢葛覃卷耳召南鵲巢采蘩
采蘋工告樂備乃降考鄉飲酒禮詳著禮經誠重
典也我
國家於成教安國之本鄭重詳明乾隆五十年復
命歲時遵例舉行毋曠大典元音宣播鄉國同風歌奏
之餘不啻親聆
聖人之至教已
洙泗發源長
(臣)等謹按衍聖公來朝在部筵燕一次恭遇
皇帝視學禮成後亦如之樂奏洙泗發源長之章乾隆
七年定我
朝重道隆儒優崇聖裔洵有超越千古者矣
啟天門和氣洽
(臣)等謹按文進士恩榮宴樂奏啟天門之章武進
士鷹揚宴樂奏和氣洽之章乾隆七年定我
皇上觀文成化政教光昭乾隆五十一年定鄉試鹿鳴
宴歌鹿鳴之詩會試恩榮宴歌棫樸之詩鷹揚宴
歌兔罝之詩凡以折衷古制宣鬯雅音與
經筵禮成筵宴臣工
命歌抑戒之詩並足焜耀史書輝煌鉅典因是書編纂
之例以五十年為斷故謹於按内聲明
樂舞
(臣)等謹按鄭樵所載樂舞僅列文武二舞餘皆不
錄我
朝舞制斟酌盡善損益得中
壇
廟之舞為佾舞宴饗之舞為隊舞凡所以象功昭德者無
不備諸形容至於瓦爾喀回部諸舞尤見
聲教覃敷蹈德詠仁無遠弗届謹詳錄之不惟備周
官六舞之盛且想見兩階干羽之化焉
武功之舞文德之舞
(臣)等謹按順治元年定制用八佾六十四人初獻
奏武功之舞亞獻終獻奏文德之舞諸祀並同惟
文廟用六佾三十六人初獻亞獻終獻均奏文舞
大雩童子舞
(臣)等謹按乾隆七年定
大雩童子舞制祭日用舞童十六人衣元衣各執羽翳於
終獻畢文舞生退後司樂引舞童進舞童八列按
舞歌
御製雲漢詩八章歌畢乃望燎其羽翳俱染五采蓋本
周禮皇舞之式云
慶隆舞
(臣)等謹按隊舞總名為慶隆舞介胄騎射為揚烈
舞大臣對舞為喜起舞
皇帝筵宴中和樂止後奏之先揚烈後喜起盛德之形
容
祖宗之令緒洋洋乎備見於斯已
世德舞
(臣)等謹按乾隆八年
皇上恭謁
祖陵
親譔世德舞十章於謁
陵禮成
御崇政殿筵宴時用此舞著為定制又按乾隆四十八
年普宴宗室亦製世德舞樂章奏之揚
祖烈篤宗支周漢以來未有如此盛典也
德勝舞
(臣)等謹按乾隆十四年平定金川二十五年平定
西域凱旋
賜宴並製樂章奏此舞
喜起舞
(臣)等謹按乾隆四十一年平定兩金川四十五年
皇上七旬萬夀並製喜起舞樂章於筵宴時奏之
武功震疊
聖祉延洪登奏之餘洵足嫓簫韶而軼濩武矣
蒙古樂曲舞
(臣)等謹按綽爾多密什幫總名為蒙古樂曲綽爾
多密為笳吹什幫為番部合奏跳擺索為繩技
皇帝三大節上元除夕等筵宴於慶隆舞畢後奏之
瓦爾喀部樂舞
(臣)等謹按
皇帝三大節上元除夕筵宴慶隆舞畢笳吹進後掌儀
司引瓦爾喀部進司舞八人以兩為隊按隊進舞
朝鮮國俳舞
(臣)等謹按朝鮮國俳舞俳長一人戴面具從右翼
上擲倒技十四人從左翼上自東向西各呈其伎
皇帝筵宴時瓦爾喀部樂舞畢後用此舞
回部樂舞
(臣)等謹按乾隆二十四年平定西陲回部敬獻樂
舞
皇帝筵宴時於瓦爾喀部樂後以次奏樂陳伎司舞二
人舞盤二人先作樂司舞二人起舞舞盤人上以
次舞畢退
五魁舞
(臣)等謹按部宴衍聖公及文武鄉會試筵宴用歌
童五人衣五魁衣進舞
皇朝通志卷六十三
