皇朝通志卷十三
六書略(三)
西域各部字體
乾隆四十四年
欽定滿洲蒙古漢字三合切音清文鑑
(臣)等謹按是書以
國語與蒙古語漢語通貫為一使互相音釋凡
國語一句必兼載蒙古語漢語以明其義併各以蒙
古字漢字對音以定其聲其聲為漢字所無者則
三合以取之為蒙古字所無者則分各種讀法寫
法以取之自有譯語以來無如是之經緯詳眀舉
一即可知三者至蒙古字母考元史世祖中統元
年命製新字其字僅千餘其母凡四十有一其相
關紐而成字者則有韻關之法其以二合三合四
合而成字者則有語韻之法而大要以諧聲為宗
今考館書存目所載元朱宗文(又稱朱巴顔)撰蒙古字
韻二卷首列各本誤字及重入漢字次列總括變
化之圖次字母三十六字次篆字母九十八字次
則以各蒙古字分韻排列宗文生于至正年間自
謂能通音譯附會推尋實多不能脗合即如陶宗
儀輟耕錄載元國字以可侯字為首而是書又依
韻會以見經堅字為首其字母已不相合而元
史既稱有二合三合四合之法此書乃用直對而
不用切音甚至累數字以釋一音清濁輕重毫無
分别其他錯互大概可知轉不若眀金尼閣所撰
西儒耳目資足以自伸其說第西儒耳目資殘缺
頗多列音韻譜惟存第一攝至十七攝自十八攝
至五十攝皆佚已非完書而蒙古字韻又蹖駮過
甚不足據為典要故均從略云
御製西域同文志序云歲庚午既定同文韻統序而行
之蓋以梵音合國書切韻復以國書切韻叶華音字
母於是字無遁音書皆備韻微特支那呪語窔奥可
探而且寰㝢方言拘墟盡釋兹者西域既平不可無
方略之書然準語回文非纂輯文臣所曉是宜示之
綱領有所遵循俾無蹖駮舛訛之虞因以天山北路
天山南路準部回部並西藏青海等地名人名諸門
舉凡提要始以國書繼以對音漢文復繼以漢字三
合切音其蒙古西番托忒回字以次綴書又於漢文
下詳註其或為準語或為回語於是兀格蟀自之言
不須譯鞮象寄而凡識漢字者莫不通其文解其意
瞭若列眉易若指掌書既成名之曰西域同文志同
文云者仍闡韻統之義而特加以各部方言用明西
域記載之實期家喻戶曉而無魚魯毫釐之失焉然
嘗思之天高地下人位乎其中是所謂實也至於文
蓋其名耳實無不同文則或有殊矣今以漢語指天
則曰天以國語指天則曰阿卜喀以蒙古語準語指
天則曰騰格里以西番語指天則曰那木喀以回語
指天則曰阿思滿令回人指天以告漢人曰此阿思
滿漢人必以為非漢人指天以告回人曰北天則回
人亦必以為非此亦一非也彼亦一非也庸詎知孰
之為是乎然仰首以望昭昭之在上者漢人以為天
而敬之回人以為阿思滿而敬之是即其大同也實
既同名亦無不同焉逹者契淵源於一是昧者滯名
象於紛殊是志也將以納方俗於會極祛羣疑之分
畛舉一例凡豹鼠易辨即世道人心豈云無禆益哉
(臣)等謹按切韻字母之學興於西域流傳中土夾
漈鄭氏所謂雖重百譯之遠而音義可傳顧其論
華梵書曰梵書左旋其勢向右華書右旋其勢向
左華以正錯成文梵以偏纏成體要之鄭氏究未
能洞悉原委故於聲經音緯之道雖得其大略而
不能備晰夫梵音之傳布藉繙譯以行由天竺而
西番由西番而震旦唐吐番相阿努親受天竺字
法而仍譯以唐古特之字輾轉紆迴其勢然也前
代輿圖未擴凡我
朝重譯來同之地皆當日聲教所不通故晉唐以還
經僧伽婆羅沙門不空諸人之傳譯而緇流持誦
迥非西僧梵韻譬之嚼飯與人重增嘔噦斯言良
為不謬
皇朝統一函夏疆索周環蒙古諸藩盡列版圖迄西陲
平定凡回準各部落遠至二萬餘里擊壤鼔腹同
於几席
皇上既命纂蒙古清文鑑一書頒示中外又
特立唐古特托忒回回諸學俾之通習流傳乾大坤廣
久已示規模於無外今將
御製西域同文志序恭載卷首其餘蒙古西番托忒回
回諸字即按地山水人四門撮其要者綴書其下
不特舉一例餘顛末略具即按之同文韻統之旨
亦無不同條共貫所謂櫛之於髮績之於絲雖細
且多而不亂者矣
巴(爾)庫(勒)居天山北舊隸版圖西鄰準界故以為
天山北路之首回語巴(爾)有庫(勒)池也城北有池
故名轉音為巴里坤
此天山北路地名之首
哈密在天山之南舊隸版圖西接回部故以為天
山南路之首回語哈(勒)密(勒)之轉音哈(勒)瞭望之
謂密(勒)墩臺也地有瞭臺故名
(三合哈密切音阿伊)
此天山南路地名之首
汗騰格哩敖拉準語汗稱其君之詞騰格哩蒙古
語準語謂天也敖拉準語謂山盖天山之主峰也
(三合切音)□□(歌哩阿㻝額伊傲阿)
此天山之主峰
羅(布)淖(爾)羅(布)回語滙水之區淖(爾)為山南衆水
所滙故名古泑澤一名鹽澤一名蒲昌海
此即蒲昌海自葱嶺以東和闐葉爾羌諸水皆注
焉
博汗此綽羅斯始祖也自博汗至策旺多(爾)濟那
(木)扎(爾)共十八世相襲稱汗
此天山北路準噶爾部人名之首
青吉(斯)汗回部之汗為第一世按回教相傳始墨
克墨德那諸國今天山南路𣲖噶(木)巴(爾)一支其
的傳也青吉(斯)汗族又為舊君其國者因首叙焉
此天山南路回部人名之首
庫克淖(爾)蒙古語庫克青色淖(爾)水聚滙處即青
海也以水名亦稱庫庫淖(爾)音之轉也
此青海地名之首
阿(勒)坦敖拉蒙古語阿(勒)坦金也山色如金故名
此青海山名之首
已見青海地名
此青海水名之首
古實汗圖魯拜呼準噶(爾)和碩(特)哈尼諾雅(特)洪
郭(爾)之子封遵文行義敏慧古實汗按古實汗舊
居青海以全境來歸為青海諸王公受封之始故
首紀之
此青海人名之首
拉薩西番語謂佛地也番俗尚佛故名
此西番衛屬地名之首
扎實倫博西番語吉祥山也地以山名
此西番藏屬地名之首
普(克)納(克)西番語茂林也地多林木故名
此西番喀(木)屬地名之首
實德總西番語實德和平之謂總城也盖美其城
風俗之詞
此西番阿里屬地名之首
總噶(爾)拉西番語噶(爾)白色拉嶺也嶺石色白下
有舊城故名
此西番衛屬山名之首
搏博拉西番語搏博高也嶺形高峻故名
此西番藏屬山名之首
多實拉西番語多謂石實四數拉嶺也嶺有四石
峰故名
此西番喀(木)屬山名之首
哩(克)蘇(木)衮博哩西番語哩(克)蘇(木)衮博謂文殊
觀音及手持金剛也哩山也舊曾示現於此故名
此西番阿里屬山名之首
臧博楚西番語臧博清淨之謂楚水也河也取清
淨無垢之義以名河其上流即藏地崖嚕臧博楚
也
此西番衛屬水名之首
崖嚕臧博楚西番語崖嚕謂西境藏在衛西與衛
屬之臧博楚本一河此其西流也
此西番藏屬水名之首
沙(克)楚西番語沙(克)水聲水流湍急有聲故名
此西番喀(木)屬水名之首
斡康舂西番語康空甸也河濱多狐旁有空甸故
名
此西番阿里屬水名之首
總喀巴羅(布)藏扎(克)巴衛地始興黃教之祖生於
東總喀至衛建噶(勒)丹寺闡揚法教衣鉢開先一
支八葉相傳為曼殊師利之呼必勒汗云
此西番喇嘛之首
(臣)等又按東鶼西鲽風尚所同北轍南轅會歸有
極欽惟我
朝膺
天眷命覆載之内悉主悉臣凡雕題漆齒之偕徕實疏仡
循蜚所未有似宜附登卷末於以誌盛事于梯航
闡遺經於山海第考館書存目所收如四譯館考
八紘譯史二書要不過廣採異聞以資博覽間亦
涉於鄒衍談天齊諧志怪之流考核之道槩乎未
有聞焉至琉球國志一書曾經使臣周煌恭纂進
御顧其所載琉球各字僅附之風俗門不過存什一於
千百其餘四譯館中尚有存館雜字如暹羅緬甸
百譯蘇禄八百回回西番高昌南掌西天凡十國
零星錯雜其所載西天西番回回諸字考之
欽定西域同文志五譯合壁集要諸書總未能窺其奥
窔實則牴牾孔多恐各國諸字亦未免承訛襲謬
之弊盖羣言必衷諸
聖館中所存皆未經
欽定之書似未足以信今傳後毋寧闕而不錄云
皇朝通志卷十三
