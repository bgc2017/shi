欽定四庫全書
皇朝通志卷八十六
食貨略(六)
蠲賑(上)
(臣)等謹按我
國家
列聖相承澤周四海
念左藏之充盈嘉民生之悦豫蠲賦免漕迭周寰宇間
遇直省偏災莫不先事
周諮蠲賑備舉截漕發帑動輒數千百萬奏報嚴其限
展賑寬其期
深仁厚澤尤逾常格兹纂輯食貨略謹增蠲賑一門詳
書於篇分為上下卷
順治元年
王師入關即
詔除明季加派三餉及召買津糧在京城遭賊寇蹂躪之
後遷徙者免賦役三年大兵所經免本年田租之
半其河北各屬本年田租免三之一凡八旗壯丁
差徭糧草布疋永停輸納二年以山西地方初復
免本年田租之半始定八旗賑濟之例凡八旗澇
地每六畝給米二石王貝勒貝子公等府屬人役
給米如之其帶地投充人役不准給口外八旗蒙
古被災按口給銀聽其沿邊糴米毋令進口八旗
遊牧地每口月給米一斗在張家口者給米在古
北口者給銀(按是年除江南丹陽丹徒二縣加派馬折銀及福建落地税皆明季所增)
(嗣後陸續豁免)三年除直隸任邱縣鹹水浸地租賦免江
南漕三之一其潛山太湖英山霍山諸縣盡除之
以江西疊被旱澇豁免本年漕米之未兑運者時
湖廣興國等十州縣旱直隸成安七縣水免本年
田租嗣後直省凡遇偏災均察明田畝豁免本年
租四年免江南徐州淮安二屬無主荒地錢糧五
年大兵經過湖廣岳州等處免附郭錢糧之半餘
三之一衡州永州辰州靖州附郭免十之七餘免
半以山東朝城罹土賊之患除遞年逋欠糧米定
各直省駐防官兵應給澇地米隨家口所在支給
六年定直省被災督撫即詳察頃畝分數具奏其
有應蠲免之處於起存項下均減如存留無餘即
於起運欵内減除其有司藉稱無項可免使民不
沾實惠者論罪七年免江南桐城潛山太湖宿松
休寧句容六縣逃丁荒地額賦又免湖廣之蘄州
麻城羅田蘄水黃梅黃岡六州縣荒田額賦八年
除山西荒地額糧西安新荒民屯廢藩地賦及浮
報丁銀又除直隸交河芝麻棉花折征額賦時山
東浙江水以倉榖賑窮民以學租賑貧士定凡地
方被災有司勘明後一切應征錢糧暫停徵比俟
題蠲後該州縣以應免數目刊免單頒發已徵者
准抵次年正額官胥不給單票以違
旨計贓論九年除陜西莊浪西寧肅州所屬故絶抛荒水
淹沙壓地賦十年賑八旗貧人滿洲蒙古每佐領
下給布六十疋棉六百斤米百石漢軍每佐領下
給米布棉半之又定災蠲之等凡被災八九十分
州縣免田租十分之三五六分者免二四分者免
一有漕糧州縣衛所准改折又定勸賑之例凡遇
災士民捐賑米五十石或銀百兩者地方官旌奬
米百石銀二百兩者給九品頂帶多者遞加品級
十一年減江西袁瑞二府浮糧分勘旗人澇地以
到通漕米給滿洲蒙古每佐領下二百石漢軍每
佐領下百石旱地每六畝給二斛本折各半其守
南苑海戸災不論旱澇每六畝給米一斛是年直隸
保定等八府旱除免本年田租外發部庫銀十六
萬内帑銀八萬分賑饑民又
詔除該省順治六七兩年逋賦增定勸賑例見任官並鄉
紳捐銀千兩米千石以上者加二級半者紀錄二
次銀百兩米百石以上者紀錄一次生員捐米二
百石准貢俊秀三百石准入監肄業十二年令各
省地方照京城設厰煮賑事竣將捐輸官民姓名
銀米實數彙報議敘十三年
詔除江西頻年逋賦又除直隸八九兩年逋賦時直隸新
樂等處蝗賑旗人滿洲蒙古每佐領米三百石漢
軍百石其富族家人充丁者不與其旗人被災地
每六畝米一斛又
特諭發帑銀三萬兩賑貧民十四年直隸霸州薊州等七
州寶坻等屬二十一縣保安等三衛梁城一所雹
武清漷二縣水免本年田租並發内帑銀十萬分
賑旗丁民戸十六年雲南貴州新入版圖發帑十
五萬兩賑䘏十七年定報災之期凡直省被災有
司先以情形入奏夏災限六月中旬秋災限七月
中旬州縣官按期申詳上司上司以報到之日為
始如有逾限半月以外分别議處
康熙元年蠲除江西之新建豐城進賢奉新靖安
五縣浮糧時江南海州近海居民頻罹潮患遷入
内地所逋糧石悉予蠲除定八旗被水災地每六
畝給米二斛蝗雹災每六畝給米一斛二年
詔直省自順治十五年以前民欠銀米物料概勿收責其
廣東福建沿海無主田租悉予豁除三年定凡遇災傷
之地督撫題報即令該州縣停徵錢糧十分之三
時直隸莊田被災賑米粟二百一十三萬餘斛四
年定凡遇災該州縣以被災情形申報布政使司
布政使違限照州縣道府處分又從左都御史都
性納請凡災田賦免若干丁賦亦照免若干俾貧
民恩澤均沾是年
詔除天下自順治十六年至十八年逋賦以山東寧海棲
霞等處被兵疫除荒地亡丁徭賦六年甘肅寧州
六州縣疫田賦丁銀並免又定凡應蠲免州縣如
有已經輸官不流抵次年正賦及不扣除應蠲分
數一概徵比或經題免分數後不即出示曉諭或
稱止蠲起運不蠲存留或於由單内扣除不及蠲
數者該有司以違
旨侵蝕論上司不行詳察並議處其流抵實數不詳載次
年由單之首者如之七年直隸水被災五十州縣
災成九分十分者除其租七八分者免十之四江
南淮揚二屬水按分數加免一分災較重者漕白
二項分作三年帶徵河南之安陽臨漳水給復三
年又申明滿漢文武官弁及紳士富民捐助賑䘏
議敘之例八年
詔除江南等省康熙元年二年三年逋欠地丁錢糧以平
涼臨洮鞏昌三府屬被災豁除賦銀七萬八千三
百兩糧十六萬三千石又除陜西&KR1307;縣砂石所壓
荒地租九年定凡遇災蠲賦並免田戶之租除江
南淮安揚州二屬之邳州海州宿遷沭陽通州泰
州六州縣坍田額賦以淮安揚州數被水災免本
年漕及六年後逋漕銀米以山東先年地震免賦
銀二十二萬七千有竒其金鄉等縣本年應徵漕
糧分作三年帶徵是年賑湖廣竹山縣被火災民
十年江南淮安揚州二屬俱被水免康熙元年至
六年逋賦
遣大臣會同該督撫截漕協濟鳳徐等府並發倉米賑䘏
人給米五斗六歲以上十歲以下半之並設米厰
食饑著每人日給米一升三日一散部差司員監
視又八旗屯地旱賑米百六十四萬七百石是年
上以巡幸經過通州以東至山海關本年額賦悉令除之
又除河南陜州江南靈壁臨淮諸荒賦又准凡從
前地方官捏報墾荒致民賠累者勘明豁除又定
凡蠲除漕糧並蠲隨漕銀米又以浙江臨海等五
縣温州一衛頻年饑饉自康熙元年至三年隨
行月逋賦悉除之(嗣於明年又免石門縣康熙三年輕齎銀及平陽縣元年至三)
(年月糧及隨漕逋賦)十一年
上諭江南連年水旱民氣未復著將舊欠錢糧並本年帶
徵舊欠漕白銀米俱暫停徵其邳州等五州縣額賦加
免二分沭陽漕項銀並免興化等五州縣大河一衛本
年額賦及新舊漕糧銀米概予放除是年又
詔除各省逋賦凡康熙元年至三年江南之儀徵衛三年
至五年湖南之常寧縣四年至六年陜西之西安
鳳翔漢中六年浙江之太平松陽景寧湖南之衡
州衛七年至九年湖南之各府屬九年江南之泰
州江都山陽十年高郵之湖地山東之兖州凡未
入與入而未備者悉除之十二年山西饑發銀二
十萬兩
遣部員會賑十三年蠲浙江臨安等四縣逋欠錢糧銀米
又除江南丹徒金壇濱江坍没田租十五年定凡
蠲免錢糧州縣官增造糧册及未經題免之前報
册填入蠲免者並該管上司一體論罪時以陜閩
被兵除其賦并除陜西屬宿逋十六年免江西廬
陵贛州等四十一州縣衛所被兵荒田本年租賦
十七年更定災蠲之等凡災成六分者免賦十之
一七八分者免二九十分者免三以浙江近閩各
州縣衛被兵除上年田租十八年定凡流抵錢糧
應蠲已徵者給與紅票次年按數豁免蠲賦官侵
蝕者照貪官例處分上司不行稽察者並論罪是
年以江西福建被兵蠲歴年逋欠以山東災賑沂
州十二州縣饑民以直屬地震發帑十萬賑旗民
十九年除廣西去年田租免江南十二年以前逋
賦其十三年至十六年逋賦分年帶徵二十一年
以山西太原大同連歲被災民多流亡除逋賦二
萬四千四百餘兩以福建侯官二十六州縣被兵
之後除十八年以前逋賦二十三年
詔江南江西浙江湖廣四省自用兵以來供應繁苦免來
歲運兑漕糧三之一其自十三年至二十年積欠
漕項錢糧每年帶徵一年二十四年浩齊特以所
屬蒙古饑請賑
遣官運拜察儲粟千石往賑二十五年江南蝗雹
特遣大臣往賑鳳陽徐州災民除徽州廬州鳳陽三府逋
負銀米其直隸順天永平保定河間四府貴州湖
北湖南福建四省明年地丁各項錢糧及本年未
徵額賦普行
恩免又免直隸之正定順德廣平大名四府田租二十六
年
詔自用兵以來動用錢糧累歲未清者皆予除洗又
諭江蘇陜西來年應徵地丁各項錢糧及本年未入者概
行豁免又普免十三年以後加增雜税二十七年
上南巡免江南省歴年積欠丁糧屯糧蘆課米麥豆税及
安徽府屬上年地丁漕糧其直省自十七年前民
欠漕銀米麥通行豁免是年以雲南供億大兵免
二十一年以後逋賦其鶴慶劍川地震死者每名
給銀一兩傷者半之屋壞者每間給銀二兩無棲
止者人給穀一石幼者半之嗣後凡遇地震有傷
田廬人口者援以為例二十八年
詔免江南邳州淹没田賦及歴年逋欠以直隸旱撥戸部
銀三十萬兩賑濟二十九年
諭廣東高州瓊州二府所屬賦糧累年逋欠該督撫將實
係戸口稀少田畝荒蕪積欠數目條晰具奏於是除高
州府吴川縣瓊州府臨高澄邁二縣遞年逋欠十
有二萬八千六百兩米四千六百石以直隸災免
順天保定河間真定順德廣平大名宣化各府屬
上年未徵及本年春夏額賦銀五十七萬五千兩
糧八萬六千餘石三十年
詔免天下漕糧除江南睢寧縣廢闕地丁額賦通州海門
鄉坍田銀租免江西南昌等五府廣東高瓊二府
田租又免直隸保安州及江西之吉水縣遞年帶
徵逋賦是年陜西旱蝗蠲西安鳳翔二府屬民屯
各賦山西蝗撥五臺崞縣儲米借給岳陽等八州
縣災民撥太原大同二府屬買貯捐米借給夏縣
聞喜等十五縣災民撥山西司庫銀二十萬兩赴
陜充賑每大口給米三合小口半之折價視時值
直屬被旱者七十七州縣每大口給米四合小者
半之三十一年蠲雲南鄧川州水衝田賦免廣東
化州瓊州等州縣十八年至二十九年逋賦以山
東存貯捐榖二十八萬九千餘石借給窮民以資
春耕以陜西比歲荒疫免明年額賦並動該地捐
銀借給西安鳳翔二府屬災民耔種之用明年
上猶念西安鳳翔二府民氣未蘇令再免來年額賦以雲
南貴州廣西係邊境瘠壤豁免來年地丁銀米時
直隸順天保定河間真定四府水免本年被災田
租及來年額賦並除歴年逋欠三十三年
上南巡免山東江南經過各州縣衛所丁銀及江南邳州
遞年逋賦以山西平陽等屬前被蝗旱免遞年積
逋以直隸順天等屬上年水賑安州等十一州縣
災民三十四年山西平陽府地震
遣大臣往賑死者大口給銀二兩小口七錢五分葺屋戶
給銀壹兩其直隸宣化府霜災免本年及下年田
租時又豁除山西河津榮河等處河壖坍没田賦
三十五年
命天津賦銀宿逋皆予豁除時
王師進征厄魯特噶爾丹免大兵經過之直隸宣化山西
大同二府屬及陜西一省一年租賦又直隸寶坻
等三十二州縣水所有錢糧先行豁免
特諭該督撫責成地方賢能官察勘窮民支借倉米三十
六年
詔免山西甘肅明年租陜西沿邊州縣衛本年田租江南
蘇松等屬歴年逋賦三十七年以山東濟寧兖州
東昌三府屬比歲不登
命部臣保舉賢能司員二人會同該撫散賑以淮安揚州
鳳陽等處頻年水患久歉之後資生匱乏免山陽
安東等二十一州縣衛所明年地丁銀米漕糧及
高郵等六州縣舊年丁賦三十八年
上南巡詔免江浙二省三十六年以前逋賦以淮安揚州
二府屬上年被水所有海州山陽安東鹽城江都
高郵泰州興化寶應九州縣淮安大河二衛上年
未完地漕銀米及淮揚三十場竈戸上年及本年
鹽課並二屬明年地漕銀悉予放除又免鳳陽府
屬十一州縣及泗州所上年地漕銀米以山東泰
安等二十七州縣從前被災豁免三十六年未完
地丁銀米其三十七年錢糧因災寬至本年征收
者分三年帶徵其直隸薊州三十二年退地逋負
江寧市㕓房號廊鈔銀兩浙江鄞縣海潮衝没田
租至是悉予蠲除又直隸贊皇縣民人向因土賊
逃亡及今復歸著借給倉糧以安定之三十九年
免湖廣地丁銀兩四十年江南泗州盱眙河溢免
賦並除淹田逋租以直隸霸州文安大城三縣地
窪易潦除歴年逋負賑甘肅河州屬被災土司四
十一年
上以秦省不通水運河西一帶瘠磽免本年及明年錢糧
尋又運西寧米借給西安窮民四十二年
上巡幸山西免該省去年逋賦時山東水九十四州縣災
按等免賦復
命戸部官馳往截漕五十萬石委八旗官各支庫銀三千
兩協同地方官賑濟又除泰安郯城等七州縣上
年未完錢糧又免江南徐州邳州睢寧縣及河南
省民欠逋賦賑鳳陽所屬饑民是年免安徽全省
錢糧四十三年免山東河南雲南貴州廣西四川
六省地丁漕糧其山東屢年民欠亦著免徵定河
南見存倉穀每年存貯一半備賑一半借給四十
四年免浙江省錢糧以山東比年歉收直隸順天
河間二府米價騰貴再免錢糧一年
諭嗣後遇蠲免之年如並免積欠則帶徵俱免如止蠲本
年則舊欠亦俟次年徵收著為例四十五年免天下逋
賦其已入者作本年正賦(按是時直隸銀八萬二千七百兩糧五千九百)
(石山東銀一百六十九萬一千七百兩糧五千九百石山西陜西甘肅江蘇安徽江西浙江湖北湖)
(南廣東銀二百一十二萬二千七百兩糧十萬五千七百石皆邀恩免)四十六年
江南浙江旱除免災賦外又免兩省來年丁銀田
賦及江蘇四十三年以前漕項銀米麥令江南總
漕會同該督撫察勘被災州縣截留本年已兑漕
米以濟倉穀之不足其徐州淮安揚州三府倉無
存穀動司庫銀十五萬充賑四十七年再免江浙
兩省明年地丁銀以去年被旱故也四十八年江
南淮安揚州徐州三府屬河南歸德府屬水山東
兖州府屬旱各如例免租又免災田來年額賦以
浙江災後民力未紓所有因災緩徵漕米悉除之
四十九年免
盛京奉天錦州承德等府縣明年租穀除江南荒地
租銀時福建漳泉二郡旱
命截留鎮江漕十萬石運至狼山松江漕十萬石湖州漕
十萬石運至乍浦著該省總兵官用戰船接運漳
泉充賑又從兵科給事中高遐昌請凡遇免租之
歲田主免租七分佃戸三分著為例是年奉
恩詔於五十年普免天下錢糧尋定分省輪免三年一周
總計所免天下届徵正額及屢年積欠共銀三千
八百六萬四千六百九十七兩緣蠲免之例稻穀
不應入蠲而福建之臺灣有穀無銀五十年閩省
屆輪免之期臺灣歲租已入巡撫黃秉中以聞
詔於明年之應徵者除之是年又免
盛京之承德等縣應徵米豆五十一年免陜西西安
租以山西大同府陜西潼關衛本年應免之米豆
薪芻已徵在官者
詔於明年之應徵者除之五十二年免山西河南陜西西
安府及會寧等處田租除江蘇荒地銀
詔直省編審人丁以五十年丁册為額其餘謂之滋生人
丁永不加賦五十三年免天下房地租税及積年
逋欠除浙江奉化縣水没田賦時甘肅靖遠二十
八州縣衛所旱
詔免明年額賦糧草
命大臣前往察勘五十四年直隸順天保定河間永平宣
化五府穀耗不登免來年額賦又蒙古被雪運穀
賑烏喇特十四旗察哈爾八旗兵民五十五年免
直隸通省銀米穀豆草束是時策妄阿拉布坦侵
擾哈密設鎮兵備邊
上念沿邊一帶兵民效力令自山西大同府屬前衛右衛
大同懷仁馬邑至陜西延安府府谷神木等四十
二州縣衛所堡來年額徵賦銀糧米豆穀草束並
從前積逋概予放除以直隸水溢撥通倉米二十
萬石賑濟順天永平府屬五十六年
諭直隸去年雨水過多田畝間被淹没今雖有年然僅足
支一歲之用著將順天永平兩府所屬州縣及山海梁
城等衛所本年地丁銀米豆高粱及屢年積欠之銀米
豆高粱兼新舊草束通行蠲免又免直隸江蘇安徽江
西浙江湖南湖北陜西甘肅等省帶徵屯衛銀其
江蘇安徽帶徵漕項銀米麥豆各除其半五十七
年免陜甘兩省逋賦及明年田租又索倫水發銀
一萬兩
遣官賑䘏又發
盛京倉賑扎賚特固山貝子特古斯屬下窮丁五十
九年以沿邊民勞轉輸免陜西延安府谷神木等
六十六州縣衛堡額賦時福建臺灣颶災人民房
廬多被損傷免番民銀粟照賑䘏例散賑其淹没
兵民照出征病故賞給又陜西饑直隸延慶等五
州縣地震撥運銀五十萬並陜甘二省所屬常平
倉穀百三十餘萬石
遣大臣率部院官分西安延安蘭州三路賑濟其直隸地
震災民
命大臣一人協同地方官如例賑䘏以兵興故再
詔免陜甘二省來年額賦明年以陜甘二省值災後撥觧
庫銀二十萬兩借給籽種時陜西復旱
命大臣往勘除其租六十一年
遣大臣賑直隸贊皇等四十二州縣饑民並發米煮賑是
年
世宗憲皇帝即位以古北口一路為
聖祖每年行幸之地三河一路為
陵寢經由之路令豁免大興宛平順義懷柔密雲平谷昌
平三河通州薊州遵化十一州縣來歲正額錢糧
時陜西歲徵地丁銀每錢浮收三釐米每斗浮收
三合以為備荒之用
上以徒有加賦之名而無賑濟之實
詔永行停止如有舊欠亦並豁除
雍正元年
詔免江蘇等屬康熙以來逋賦及直隸宛平等十一州縣
本年田賦雜税其旗地遞年逋糧陜西康熙六十
年以前未入銀米豆草並除之以山東濟南兖州
東昌青州四府上年災出司庫銀十三萬散賑直
隸河南亦災俱發倉截漕充賑其糧種無資者量
助流亡者招集復業又郭爾羅斯喀喇沁扎嚕特
各旗饑發帑七萬兩充賑二年
詔普除天下康熙五十年以前積欠並豁免雜項銀米除
浙江仁和等十州縣水衝沙地租及江西南昌新
建豐城進賢奉新寧州靖安七州縣浮糧賑蘇尼
特四旗人動帑二萬兩三年減江南額賦蘇州府
屬三十萬松江府屬十五萬永為例又除丹徒縣
濱江坍没田租及臺灣鳳山新番歸民口賦時直
隸饑截發倉米三十萬石賑濟江南睢寧宿遷二
縣水用積穀煮賑定凡貧乏兵丁需借米穀者該
管旗員詳報督撫州縣騐實取該管旗員印領借
給凡民間出借米穀州縣按名面給秋熟後按戸
繳完不使假手吏胥若吏胥朦溷虚領追欠無著
吏胥治罪欠項向州縣追賠仍以失察例議處四
年安徽所屬水賑無為望江等州縣衛所及泗州
等處折銀按戶散給五年減浙江嘉湖二府額賦
十之一永為例時直隸江南浙江湖北湖南俱偏
災各發帑賑濟六年除陜西西鄉縣浮糧免直隸
來年起運銀四十一萬七千八百餘兩福建康熙
五十五年以後逋賦三十三萬八千三百餘兩更
定災蠲例凡十分者免賦十之七九分者六八分
者四七分者二六分者一凡賑濟勘災給糧有司
官親臨毋假手胥役里甲近城之地設粥厰遠在
四鄉於二十里各設米厰賑畢刊刻所賑銀米數
目戸口姓名日月曉諭貧民以杜胥吏中飽七年
除湖南武陵縣宿郎塸湖濱淹没田賦以西蔵苗
疆平定免甘肅山西廣西雲南貴州明年租免西
安田賦十之三八年免直隸山東廣東陜西山西
安徽額賦各四十萬浙江民屯田租十之二時南
河溢河南山東江南濱河州縣田廬俱被淹北河
亦溢直隸順德諸府災又
京師地震損傷房屋乃免南河被災州縣漕米賑濱
河饑民並給銀以葺廬舍之水毁者
遣侍郎都統科道翰林分四路各領銀二萬兩仍截留漕
米大賑直隸被水災民另派官分五路賑地震被
災之旗丁每旗賞銀三萬兩按名分給時湖南永
順土司改土歸流照原額秋糧分則陞科仍免科
一年九年免直隸江西湖北湖南山東本年額賦
各四十萬以大軍經過免西安地丁銀十之三甘
肅全免並加免陜甘二省銀四十萬又免甘肅之
河州廳洮州衛歸德所西寧涼州府番民本年米
芻時有江南河工占廢之民屯田賦淮安府阜寧
縣射陽湖題升淤地租陜西武功縣之坍没田租
福建鳳縣地闕額賦銀皆有銀無地悉予除之十
年免甘肅本年未入額賦次年普除之以臺灣彰
化縣經凶番擾亂耕種失時其八年九年未入銀
穀悉予豁免十一年免河南本年額賦四十萬甘
肅二十七萬九千三百餘兩
諭雲南元江普洱兩府猓夷蠢動夫役頻煩之後小民輸
將維艱將二府屬本年額徵條銀公項銀並行蠲免時
江南海溢常熟等二十九州縣災直隸豐潤薊州
等處水咸如例賑䘏是年賑科爾沁窮丁六千六
百餘名十三年免雲南貴州及湖南之沅州田賦
又令貴州所屬州縣給復三年是年九月
皇上登極
詔免天下田租及雍正十三年以前逋欠隨
諭勸業戶各計所免之數捐十分之五以惠佃農以
陵寢興工除大興宛平良鄉涿州房山淶水易州各州縣
明年租以甘肅雨澤愆期豁免地丁錢糧
諭蘇松浮糧已蒙
世宗憲皇帝裁免四十五萬兩而額糧尚有浮多之處再
加恩免額徵銀二十萬永為例其餘奉
恩詔豁免者直隸旗丁退入官地畝銀租山西大同偏
關老水泉三汛兵丁徭賦太平縣江夫河蓬雜賦
貴州被賊寇州縣本年租糧四川各土番本年貢
賦西安明年地丁甘肅半之並予放除
皇朝通志卷八十六
