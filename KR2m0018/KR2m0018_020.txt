皇朝通志卷二十
天文略(三)
日月
七政宿度
日月五星皆有宿度古以十二宫定于二十八宿故宿
度逐歲不同者經度亦因而不同今以二十八宿歴于
十二宫故宿度逐歲有差而經度終古不變其法以歲
差五十一杪按歲積之與各宿第一星黃道經度相加
為本年黃道宿鈐而于七政黃道經度内減去相當黃
道宿度餘即七政黃道宿度盖七政恒星皆宗黃道故
宿度亦以黃道推也至于日月交食則并用赤道宿因
其關于天行最著故于推算獨詳然各宿赤道經緯度
逐歲不同須用推恒星赤道經度法求得本年各宿第
一星赤道經度為本年赤道宿鈐乃于太陽太隂赤道
經緯内減去相當赤道宿度餘即太陽太隂赤道宿度
太陽行度
太陽行天每歲一周萬古不忒宜其每日平行而無有
盈縮乃徵之實測則春分至秋分行天半周而歴日多
秋分至春分行天半周而歴日少其在半天所行之度
原均而人居地上所見時日不同今即其不平行之數
求其所以然之故則惟有本天高卑之說能盡之本天
高卑之法有二一為不同心天盖天包地外以地為心
太陽本天亦包乎地外而不以地為心因其有兩心之
差而高卑判焉自春分歴夏至以至秋分太陽行本天
之大半周故歴日多而自地心立算止行黃道之半周
故為行縮自秋分歴冬至以至春分太陽行本天之小
半周故歴日少而自地心立算亦行黃道之半周故為
行盈夫日在本天原自平行因自地心立算而不以太
陽本天心立算遂有高卑盈縮之異故高卑為盈縮之
原而兩心之差又高卑之所由生也一為本輪盖本天
與地同心而本天之周又有一本輪本輪心循本天周
向東而行日在本輪之周向西而行兩行之度相等太
陽在本輪之下半周去地近為卑則順輪心行故見其
速於平行在本輪之上半周去地遠為高則背輪心行
故見其遲於平行在本輪之左右去地不遠不近為高
卑中故名中距其行與平行等本輪循本天東行為平
行度太陽循本輪西行由下而左而上而右而復於下
為自行度如太陽在本輪之下去地心最近是為最卑
太陽在本輪之上去地心最遠是為最高最高最卑之
點皆對本輪心與地心成一直線其平行實行同度故
為盈縮起算之端如太陽由本輪下向左順輪心行能
益東行之度故較平行度為盈至半象限後所益漸少
迨輪心行一象限太陽亦行輪周一象限即無所益而
復於平行是為中距然而積盈之多正在中距盖從地
心立算為盈差之極大也從中距而後太陽行本輪之
上半周背輪心行故實行漸縮然因有積盈之度方以
次漸消其實行仍在平行前迨行滿一象限至最高為
極縮而積盈之度始消盡無餘其實行與平行乃合為
一線故自最卑至最高半周俱為盈也如太陽由本輪
上向右背輪心行能損東行之度故較平行度為縮至
半象限後所損漸少迨輪心行一象限太陽亦行輪周
一象限即無所損而復於平行是為中距然而積縮之
多亦在中距盖從地心立算為縮差之極大也從中距
而後太陽行本輪之下半周順輪心行故實行漸盈然
因有積縮之度方以次相補其實行仍在平行後迨行
滿一象限至最卑為極盈而積縮之度始補足無缺其
實行與平行乃合為一線故自最高至最卑半周俱為
縮也求得兩心之差而本輪之徑自見明於本輪之故
而盈縮之理益彰其理相近其用相輔可以參稽而互
證也
(臣)等謹按第谷立為本天高卑本輪均輪諸說用
三角形推算乾隆初西人刻白爾噶西尼等更相
推考又以本天為撱圓均分其面積為平行度與
舊法迥殊然法雖巧合而其理則猶是本天高卑
之說詳見考成後編
太陰行度
太陰行度有九而隨天西轉之行不與焉一曰平行盖
太陰之本天帶一本輪本輪心循本天自西而東每日
平行一十三度有竒二十七日有餘而行天一周即白
道經度也二曰自行盖本輪心循白道行自西而東(即平)
(行經度)太陰復依本輪周行自東而西每日亦行一十三
度有竒微不及本輪心行而與本輪心之行順逆參錯
人目視之遂生遲疾故名自行以别之授時歷名為轉
周滿一周為轉終其所生之遲疾差名為初均數也三
曰均輪行西人第谷言用一本輪以齊太陰之行往往
與實測未合因將本輪半徑三分之存其二分為本輪
半徑用其一分為均輪半徑均輪循本輪周行自東而
西(即自行轉周度)太陰復依均輪周行自西而東每日行二十
六度有竒為輪心行之倍度(均輪心行一度月行均輪周二度也)其所生
之遲疾差即今所用之初均數也四曰次輪行盖用本
輪均輪推得遲疾之最大差為四度有竒於朔望時測
之其數恰合而於上下弦時測之則不合其大差至七
度有竒故又於均輪之周復設一輪循均輪周行命為
次輪次輪心自西而東太隂復依次輪周亦自西而東
每日行二十四度有竒為本輪心距太陽行之倍度(本輪)
(心距太陽行一度月行次輪周二度)名為倍離倍離所生之遲疾差名為
次均數也五曰次均輪行盖有初均次均以步朔望以
定兩弦則既合矣而於兩弦前後測之又多不合爰思
次輪之上必更有一輪以消息乎次均之數今命之曰
次輪均其心循次輪周自西而東行倍離之度而太陰
則循此輪之周自西而東亦行倍離之度用其所生之
差以加減次均數即與太陰兩弦前後所行恰合也六
曰交行盖太陰行白道出入於黃道之内大距五度有
竒其自黃道南過黃道北之點名曰正交(即如春分自赤道南過赤)
(道北)自黃道北過黃道南之點名曰中交(即如秋分自赤道北過赤道南)
每交之終不能復依原次而不及一度有餘逐日計之
退行三分有餘命為兩交左旋之度(自東而西也)亦名羅計
行度也(正交曰羅㬋中交曰計都)七曰最高行最高者本輪之上半
最遠地心之處而最高行者平行與自行相較之分也
均輪心從最高左旋微不及於平行每日六分有竒即
命為最高左旋之度亦名月孛行度也八曰距日行於
每日平行度内減去太陽之行為每日太陰距太陽行
二十九日有竒而復與日會是為朔策九曰距交行以
每日平行度與每日交行相加得每日太陰距交度二
十七日有竒而行交一周名為交周也
太陰行度用四輪推之而四輪之法皆係實測而得非
意設也西人第谷以前步月離惟用本輪次輪盖因朔
望之行有遲疾故知其有本輪而兩弦之行不同於朔
望故知其有次輪其法次輪與本輪兩周相切之點故
云朔望時太陰循本輪周行而兩弦時太陰則從兩周
相切之點行次輪半周距本輪心最遠故次輪全徑為
兩弦時大於朔望時平行實行之極大差第谷遵其法
用之因不能密合太陰之行故於本輪上復加一均輪
且因兩弦前後之行又不同於兩弦故又加一次均輪
盖用本輪推朔望時平行實行之極大差為本輪半徑
得四度五十八分有餘而徵之實測惟自行三宫九宫
初度之一點為合在最高前後兩象限則失之小最卑
前後兩象限則失之大故第谷將本輪半徑三分之存
其二分為本輪半徑取其一分為均輪半徑用求平行
實行之差為初均數乃密合於天至於兩弦時平行實
行之極大差七度二十五分有餘雖為新本輪半徑併
均輪半徑仍加次輪全徑之數然即舊本輪半徑與次
輪全徑相併之數也其次均輪行於次輪即如初均輪
之行於本輪但所行之度不同耳(初均輪行為引數之度次均輪行為倍離)
(之度)要之本輪者推本天之高卑均輪者所以消息本輪
之行度次輪者定朔望兩弦之遠近次均輪者又所以
分别朔望兩弦前後之加減故本輪行度合初均輪之
倍引而生均數分高卑左右而為朔望之加減差也次
輪行度合次均輪之倍離而生二三均數分遠近上下
而為兩弦前後之加減差也是故非驗實測無以知四
輪之妙而明於四輪之用則於太陰遲疾之故思過半
矣
(臣)等謹按刻白爾創為撱圓之法專主不同心天
而不同心之兩心差及太陰諸行又皆以日行與
日天消息自一平均以迄交角皆實測之數而要
不離乎第谷用本天高卑中距四限與朔望兩弦
前後參互比較之法說詳考成後編
日躔用數
康熙二十三年甲子天正冬至為數元
周天三百六十度
周日一萬分
周歲三百六十五日二四二一八七五
紀法六十
宿法二十八
太陽每日平行三千五百四十八秒小餘三三
五一六九
最卑每歲平行六十一秒小餘一六六六六
最卑每日平行十分秒之一又六七四六九
太陽本天半徑一千萬
太陽本輪半徑二十六萬八千八百一十二
太陽均輪半徑八萬九千六百零四
氣應七日六五六三七四九二六
宿應五日六五六三七四九二六
最卑應七度一十分一十秒一十微
日躔星紀宫初度冬至日出辰初一刻十分日入
申正二刻五分晝三十六刻十分夜五十九刻五分
日躔星紀宫十五度小寒日出辰初一刻七分
日入申正二刻八分晝三十七刻一分夜五十八
刻十四分
日躔元枵宫初度大寒日出辰初初刻十二分日
入申正三刻三分晝三十八刻六分夜五十七刻
九分
日躔元枵宫十五度立春日出夘正三刻十二分
日入酉初初刻三分晝四十刻六分夜五十五刻
九分
日躔娵訾宫初度雨水日出夘正二刻九分日入
酉初一刻六分晝四十二刻十二分夜五十三刻
三分
日躔娵訾宫十五度驚蟄日出夘正一刻五分日
入酉初二刻十分晝四十五刻五分夜五十刻十
分
日躔降婁宫初度春分日出夘正初刻日入酉正
初刻晝四十八刻夜四十八刻
日躔降婁宫十五度清明日出夘初二刻十分日
入酉正一刻五分晝五十刻十分夜四十五刻五
分
日躔大梁宫初度穀雨日出夘初一刻六分日入
酉正二刻九分晝五十三刻三分夜四十二刻十
二分
日躔大梁宫十五度立夏日出夘初初刻三分日
入酉正三刻十二分晝五十五刻九分夜四十刻
六分
日躔實沈宫初度小滿日出寅正三刻三分日入
戌初初刻十二分晝五十七刻九分夜三十八刻
六分
日躔實沈宫十五度芒種日出寅正二刻八分日
入戌初一刻七分晝五十八刻十四分夜三十七
刻一分
日躔鶉首宫初度夏至日出寅正二刻五分日入
戌初一刻十分晝五十九刻五分夜三十六刻十
分
日躔鶉首宫十五度小暑日出寅正二刻八分日
入戌初一刻七分晝五十八刻十四分夜三十七
刻一分
日躔鶉火宫初度大暑日出寅正三刻三分日入
戌初初刻十二分晝五十七刻九分夜三十八刻
六分
日躔鶉火宫十五度立秋日出夘初初刻三分日
入酉正三刻十二分晝五十五刻九分夜四十刻
六分
日躔鶉尾宫初度處暑日出夘初一刻六分日入
酉正二刻九分晝五十三刻三分夜四十二刻十
二分
日躔鶉尾宫十五度白露日出夘初二刻十分日
入酉正一刻五分晝五十刻十分夜四十五刻五
分
日躔夀星宫初度秋分日出夘正初刻日入酉正
初刻晝四十八刻夜四十八刻
日躔夀星宫十五度寒露日出夘正一刻五分日
入酉初二刻十分晝四十五刻五分夜五十刻十
分
日躔大火宫初度霜降日出夘正二刻九分日入
酉初一刻六分晝四十二刻十二分夜五十三刻
三分
日躔大火宫十五度立冬日出夘正三刻十二分
日入酉初初刻三分晝四十刻六分夜五十五刻
九分
日躔析木宫初度小雪日出辰初初刻十二分日
入申正三刻三分晝三十八刻六分夜五十七刻
九分
日躔析木宫十五度大雪日出辰初一刻七分日
入申正二刻八分晝三十七刻一分夜五十八刻
十四分
雍正元年癸卯天正冬至為元
周天三百六十度
周日一萬分
周歲三百六十五日二四二三三四四二
紀法六十
宿法二十八
太陽每日平行三千五百四十八秒小餘三二九
零八九七
最卑每歲平行六十二秒小餘九九七五
最卑每日平行十分秒之一又七二四八
太陽本天大半徑一千萬小半徑九百九十九萬
八千五百七十一小餘八五
兩心差十六萬九千
氣應三十二日一二二五四
宿應二十七日一二二五四
最卑應八度七分三十二秒二十二微
(臣)等謹按考成下編載日躔及五星用數皆康熙
甲子所推後編又載雍正元年癸夘所推用數但
有日月而無五星今併錄於此
月離用數
康熙二十三年甲子天正冬至為數元
周天三百六十度
周日一萬分
周歲三百六十五日二四二一八七五
紀法六十
宿法二十八
太陰每日平行四萬七千四百三十五秒小餘
二一一七七
太陰一小時平行一千九百七十六秒小餘四五
九二一五七
月孛每日平行四百零一秒小餘七七四七七
正交每日平行一百九十秒小餘六四
太隂本天半徑一千萬
太隂本輪半徑五十八萬
太隂均輪半徑二十九萬
太隂負圈半徑七十九萬七千
次輪半徑二十一萬七千
次均輪半徑一十一萬七千五百
朔望黃白大距四度五十八分三十秒
兩弦黃白大距五度一十七分三十秒
黃白大距中數五度零八分
黃白大距半較九分三十秒
氣應七日六五六三七四九二六
平行應一宫零八度四十五分五十七秒一十六
微
月孛應三宫零四度四十九分五十四秒零九微
正交應六宫二十七度一十三分三十七秒四十
八微
月離元枵宫十五度至大梁宫十五度為正升
月離大梁宫十五度至鶉首宫初度為斜升
月離鶉首宫初度至析木宫十五度為横升
月離析木宫十五度至星紀宫初度為斜升
雍正元年癸卯天正冬至為元
周天三百六十度
周日一萬分
周歲三百六十五日二四二三三四四二
紀法六十
太陰每日平行四萬七千四百三十五秒小餘
二三四八六
最高每日平行四百零一秒小餘七二二六
正交每日平行一百九十秒小餘六三八六三
太陽最大均數一度五十六分一十三秒
太陰最大平均一十一分五十秒
最高最大平均一十九分五十六秒
正高最大平均九分三十秒
太陽最高立方積一五一五六二
太陽高卑立方較一一四一
太陽在最高太陰最大二平均三分三十四秒
太陽在最卑太陰最大二平均三分五十六秒
太陰最大三平均四十七秒
太陰本天撱圓大半徑一千萬
最大兩心差六六七八二
最小兩心差四三三一九
最高本輪半徑五五五五
最高均輪半徑一一七三一五
太陽在最高太陰最大二均三十三分一十四秒
太陽在最卑太陰最大二均三十七分一十一秒
太陰最大三均二分二十五秒
兩最高相距一十度兩弦最大末均六十一秒(以下)
(從省文祗書相距末均四字)相距二十度末均六十七秒相距
三十度末均七十六秒相距四十度末均八十八秒相
距五十度末均一百零三秒相距六十度末均一百二
十秒相距七十度末均一百三十九秒相距八十度末
均一百五十九秒相距九十度末均一百八十秒
正交本輪半徑五十七分半
正交均輪半徑一分半
最大黃白大距五度一十七分二十秒
最小黃白大距四度五十九分三十五秒
黃白大距中數五度八分二十七秒三十微
黃白大距半較八分五十二秒三十微
最大交角加分一十七分四十五秒
最大距日加分二分四十三秒
氣應三十二日一二二五四
太隂平行應五宫二十六度二十七分四十八秒
五十三微
最高應八宫一度十五分四十五秒三十八微
正交應五宫二十二度五十七分三十七秒三十
三微
(臣)等謹按雍正元年日月用數較康熙時周詳加
倍盖至是而推步益密雖不載及五星而其法可
以概見也
朔望平實
日月相會為朔相對為望朔望又有平實之殊平朔望
者日月之平行度相會相對也實朔望者日月之實行
度相會相對也故平朔望與實朔望相距之時刻以兩
實行相距之度為準盖兩實行相距之度以兩均數相
加減而得而兩朔望相距之時刻則以兩實行相距之
度變為時刻以加減平朔望而得實朔望故兩實行相
距無定數則兩朔望相距亦無定時也
晦朔弦望
太陰之晦朔弦望雖無關乎自行之遲疾而自行之遲
疾實由於朔望兩弦而得知其二十七日有竒而一周
者太陰之自行也其二十九日半強而與太陽相會者
朔策也其間猶有望與上下兩弦之分焉盖太陰之體
頼太陽而生光其向太陽之面恒明背太陽之面恒晦
而其行則甚速於太陽當其與太陽相會之時人在地
上正見其背故謂之朔後漸遠太陽人可漸見其面其
光漸長至距朔七日有竒其距太陽九十度人可見其
半面太陽在後太陰在前其光向西其魄向東故名上
弦上弦以後距太陽愈遠其光漸滿至一百八十度正
與太陽相望人居其間正見其面故謂之望自望之後
又漸近太陽人不能正見其面其光漸虧其魄漸生至
距望七日有竒其距太陽亦距九十度則又止見其半
面太陽在前太陰在後其光向東其魄向西故名下弦
下弦以後距太陽愈近其光漸消至復與太陽相會其光全
晦復為朔矣
太陰隠見遲疾
合朔之後恒以三日月見於西方故尚書註月之三日
為哉生明然有朔後二日即見者更有晦日之晨月見
東方朔日之夕月見西方者唐歷家遂為進朔之法致
日食乃在晦宗元史已辨其非而未明其故盖月之隠
見遲疾固有一定之理可按數而推殆因乎天行由於
地度毋庸轉移遷就也至於漢魏歷家未明盈縮遲疾
之差以平朔著歷故有晦而月見東方朔而月見西方
者此則推步之疎不可以隠見遲疾論也隠見之遲疾
一因黃赤道之升降有斜正也盖春分前後各三宫(由星)
(紀至實沈六宫)黃道斜升而正降月離此六宫則朔後疾見秋
分前後各三宫(由鶉首至析木六宫)黃道正升而斜降月離此六
宫則朔後遲見如日躔降婁初度月離降婁一十五度
為正降日入時月在地平上高一十四度餘即可見盖
入地遲而見早也日躔夀星初度月離夀星一十五度
為斜降日入時月在地平上高六度餘即不可見盖入
地疾而見遲也若晦前月離正升六宫則隠遲斜升六
宫則隠早其理亦同一因月距黃緯有南北也盖月距
黃道北則朔後見早距黃道南則朔後見遲如日躔降
婁初度月離降婁一十五度而月距黃道北則月距地
平之度多入地遲而見早月距黃道南則月距地平之
度少入地疾而見遲也若晦前距黃道北則隠遲距黃
道南則隠早其理亦同一因月自行度有遲疾也盖月
自行遲則朔後見遲晦前隠遲自行疾則朔後見早晦
前隠早也夫月離正降宫度距日一十五度即可見以
每日平行一十二度有竒計之則朔後一日有餘即見
生明於西是故合朔如在甲日亥子之間月離正升宫
度距黃道北而又行遲則甲日太陽未出亦見東方月
離正降宫度距黃道北而又行疾則乙日太陽已入亦
見西方矣
地半徑差
凡求七曜出地之高度必用測量乃測量所得之數往
往不合盖推步所得者七曜距地心之高度而測量所
得者七曜距地面之高度也距地心之高度為真高距
地面之高度為視高人在地面不在地心故視高必小
於真高以有地半徑之差也(或有大於真高者則清蒙氣所為也)盖七曜
恒星雖皆麗於天而其高下又各不等惟恒星天為最
高其距地最遠地半徑甚微故有視高真高之差若夫
七曜諸天則皆有地半徑差
噶西尼等謂日天半徑甚遠無地半徑差而測量所係
只在秒微又有蒙氣雜乎其内最為難定因思日月星
之在天惟恒星無地半徑差若以日與恒星相較可得
其準而日星不能兩見是測日不如測五星也土木二
星在日上去地尤遠地半徑差愈微金水二星雖有時
在日下而其行繞日逼近日光均為難測惟火繞日而
亦繞地能與太陽衝故夜半時火星正當子午線於南
北兩處測之同與一恒星相較其距恒星若相等則是
無地半徑差若相距不等即為有地半徑差其不等之
數即兩處半徑差之較且火星衝太陽時其距地較太
陽為近則太陽地半徑差必更小如火星地半徑差也
噶西尼用此法推得火星在地平上最大地半徑差為
二十五秒比例得太陽在中距時地平上最大地半徑
差為一十秒驗之交食果為脗合近日西法並宗其說
地影半徑
太陽照地而生地影太陰遇影而生薄蝕凡食分之淺
深食時之久暫皆視地影半徑之大小其所係固非輕
也但地影半徑之大小隨時變易其故有二一緣太陽
距地有遠近距地遠者影巨而長距地近者影細而短
此由太陽而變易者也一緣地影為尖圓體近地粗而
遠地細太陰行最卑距地近則過影之粗處其徑大行
最高距地遠則過影之細處其徑小此由太陰而變易
也
舊說謂太陽有光分能侵地影使小今說謂地周有蒙
氣能障地影使大此亦極不同之致然最大影半徑舊
為四十六分四十八秒今為四十六分五十一秒相差
不過三秒最小影半徑舊為四十二分三十八秒今為
三十分二十八秒相差四分有餘蓋地影之大小固由
於太陽距地之遠近及太陰距地之高卑而太陰所關
為尤重最卑太陰距地今昔相差不過百分地半徑之
九十五最高太陰距地則相差至百分地半徑之五百
六十一夫月之距地既因兩心差而不同則月徑與影
徑遂亦因之而各異要皆据一時之所測設法推步以
求合而非為臆說也
日月實徑與地徑
日最大地次之月最小新法歷書載日徑為地徑之五
倍有餘月徑為地徑之百分之二十七強今依其法用
日月高卑兩限各數推之所得實徑之數日徑為地徑
之五倍又百分之七月徑為地徑之百分之二十七弱
皆與舊數大制相符足徵其說之有据而非誣也
(臣)等謹按西法以日實徑為地徑之五倍有餘近
西人用遠鏡儀測日實徑為地徑之九十六倍餘
月實徑為地徑百分之二十七零是月實徑與舊
大致相符而日實徑差至十九倍說詳考成後編
物理小識云影瘦光肥斯言得之矣
清蒙氣差
清蒙氣差從古未聞明萬歷間西人第谷始發之其言
曰清蒙氣者地中遊氣時時上騰其質輕微不能隔碍
人目却能暎小為大升卑為高故日月在地平上比於
中天則大星座在地平上比於中天則廣此暎小為大
也定望時地在日月之間人在地面無兩見之理而恒
得兩見或日未西没而已見月食於東日已東出而尚
見月食於西此升卑為高也又曰清蒙之氣有厚薄有
高下氣盛則厚而高氣微則薄而下而升象之高下亦
因之而殊其所以有厚薄有高下者地勢殊也若海或
江湖水氣多則清蒙氣必厚且高也故欲定七政之緯
宜先定本地之清蒙差第谷言其國北極出地五十五
度有竒測得地平上最大之差三十四分自地平以上
其差漸少至四十五度其差五秒更高則無差此即新
法歷書所用之表也近日西人又言於北極出地四十
八度之地測得太陽高四十五度時蒙氣差尚有一分
餘自地平至天頂皆有蒙氣差即此觀之益見蒙氣差
之隨地不同而第谷為不妄矣
第谷所定地平蒙氣差噶西尼謂蒙氣繞乎地球之周
日月星照乎蒙氣之外人在地面為蒙氣所暎必能視
之使高而日月星之光線入乎蒙氣之中必反折之使
下故光線與視線在蒙氣之内則合而為一蒙氣之外
則岐而為二此二線所交之角即為蒙氣差角第谷已
悟其理然猶未有算法今反覆精求視線與光線所岐
雖有不同而相合則有定處自地心過所合處作線抵
圜周則此線即為蒙氣之割線視線與割線成一角光
線與割線亦成一角二角相減即得蒙氣差角爰在北
極出地高四十四度處屢加精測得地平最大差為三
十二分二十九秒蒙氣之厚為地半徑千萬分之六千
零九十五視線角與光線角正弦之比例常如一千萬
與一千萬零二千八百四十一用是以推逐度之蒙氣
差至八十九度尚有一秒驗諸實測較第谷為密近日
西法並宗之
曚影刻分
曚影者古所謂晨昏分也太陽未出之光已入之後距
地平一十八度皆有光故以一十八度為曚影限然北
極出地有高下太陽距赤道有南北故曚影刻分隨時
隨地不同其隨時不同者二分之刻分少二至之刻分
多隨地不同者愈北則刻分愈多愈南則刻分愈少也
若夫北極出地五十度則夏至之夜半猶有光愈高則
漸不夜矣南至赤道下則二分之刻分極少而二至之
刻分相等赤道以南反是
交食總論
日月相會為朔相對為望朔而同度同道則月掩日而
日為之食望而同度同道則月亢日而月為之食(朔望日月)
(皆東西同度而南北不皆同道同道則食)顧推步之法月食猶易而日食最
難以月在日下人在地面隨時隨處所見常不同也自
大衍以至授時其法寖備我朝用西法推驗尤精考成
上編言之詳矣近日西人噶西尼等益復精求立為新
表其理不越乎昔人之範圍而其用意細密又有出於
昔人所未及者如求實朔實望用前後二時日月實行
為比例昔人用平朔平望實距弧者未之及也日月兩
心相距最近為食甚兩周初切為初虧初離為復圓皆
用兩徑斜距為比例昔之用月距日實行者未之及也
日食周圖算月之視行不與白道平行帶食日在地平
視差即圓之半徑月之視距即見食之淺深昔之言視
差者亦未之及也雖其數所差無多而其法實屬可取
其他或因屢測而小有變更或因屢算而益求簡捷則
又考驗之常規而推步所當從也
(臣)等謹按天文推步向分二門而七政之在天成
象與恒星不同舍推步則象無可紀今備列宿度
至交食凡十三條撮其大綱言理而不及數挈觀
象之端緒亦測驗之要凡也若夫交食推求例繁
數密具有成書兹不嫌於簡略云
皇朝通志卷二十
