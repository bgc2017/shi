皇朝通志卷三十
地理略(七)
水道(三)
江水
(臣)等謹按南紀大川以江水為最鉅其所經由之
域及包納諸水綿亘四川雲南貴州湖南湖北江
西安徽江蘇七省之地與河水同稱巨瀆謹考禹
貢岷山導江在今四川松潘廳邊外崇山千里皆
為岷江本源至其西南一源稱金沙江者則自西
蔵衛地發源經喀木諸境入雲南以合於四川其
未入邊之前已四五千里從來地志未能詳載恭
惟我
聖朝德威廣被西蔵山水久入版圖伏覩
欽定輿地全圖
欽定大清一統志西蔵江源有喀七烏蘭河布賴楚河
巴楚河諸名道里曲折皆可縷述足以補從前志
書叙江源者之所未及兹謹述岷山江源於前而
以西蔵諸川為大江之西南源者載於篇中以紀
其實自是而涪江漢水洞庭湖鄱陽湖諸水之入
江者均以次條載焉
大江源出四川松潘廳邊外之岷山羊膊嶺有二
源合流入邊界黃勝關内至漳臘營有一水來會
經廳東南有茂州鐵豹嶺水來會又東南經茂州
城西北又西南經保縣西北汶川縣西又東南經
灌縣西北有納凹河三江口河來會又東南曰灌
口曰湔江分為二派一支東流為沱江經郫縣新
繁成都新都金堂南經簡州資陽資州富順至瀘
州復合於江一支正南流又分二派經崇慶州而
合又東南有自温江縣分出之水來會經新津縣
東北又南流有自崇慶州分出之水合大邑卭州
蒲江諸水來會又東南有沱江支渠環成都府城
西流來會又南經彭山縣東眉州城東又西南有
仁夀縣水來會又南經青神縣東南有新磨河自
丹稜縣來會又南有金牛河自夾江河來會又南
出重山至嘉定府東北有尼溪自井研縣竹公溪
自樂山縣來會至府西南有陽江即大渡河自灌
縣大邑縣經美諾阿爾古境又南會打箭爐之瀘
河又東南會越雋廳河經峩眉縣西南會青衣江
入於大江青衣江由蘆山縣經雅州府西會榮經
縣水經名山縣南洪雅縣南夾江縣西峩眉縣東
會三峩水至嘉定府西合陽江以入於大江大江
東南流至犍為縣北又東南經敘州府北又東南
有金沙江來會此禹貢之岷山江源也金沙江
即古麗水亦曰繩水曰犂牛河出西蔵衛地之犂
石山東北流有喀七烏蘭水來會又東北有拜都
河來會又東南會諸水無數行二千餘里入喀木
境名布賴楚河又東南千餘里名巴楚河又東南
六百餘里入雲南麗江府西北邊界折東北始名
金沙江有無量河合里楚河自永北廳來會又南
有漾共江自鶴慶州來會又東經賓川州北有三
道河荅旦河來會經姚州北有泡江自雲南縣來
會經大姚縣北又東北有大羅河自永北廳來會
又東有鴉龍江自北來會鴉龍江即古若水又名
打沖河源出西番裏塘城西北山中曰雜楚河東
南流合諸水無數行千三百餘里至打箭爐邊外
始名鴉龍江南入四川曕對土司界又東南有一
水亦名打沖河即古瀘水自雲南順寧府來會東
流有鹽井河來會東南流經永昌府西南境有安
寧河自冕寧縣合諸水來會折西南入金沙江金
沙江東南流東北為四川界西南為雲南界有大
姚河自姚州來會經武定州西北有龍川江自鎮
南州經楚雄府定遠廣通縣合諸水來會經武定
州北有武定州水四川會理州水並來會又東北
有普渡河自雲南府治昆明縣之滇池滙呈貢縣
晉寧州昆陽州諸水北流會安寧州富民縣及武
定州禄勸縣諸水來會東北入東川府界有玉虹
河會通河自會理州來會又東北有小江自尋甸
州來會又東北有以禮河自東川府來會又東北
有雲南貴州界上水來會經昭通府西北有馬湖
水來會又東有横江自昭通府經四川筠連慶符
縣來會又東北經敘州府城東會岷江此大江之
西南源也大江東北流有福溪自富順縣來會
經南溪縣西南有安寧江合珙縣長寧興文諸縣
水來會經江安縣北納溪縣西有納溪自永寧縣
及貴州之永寧州來會經瀘州城南前自灌口分
出之沱江合綿竹縣德陽縣之綿水石亭江什邡
縣之白魚河漢州之雒水資陽縣之楊花溪仁夀
縣之珠溪富順縣之觀音河榮縣之榮河隆昌縣
之隆橋河先後合流來會東南流經合江縣北有
赤水河自鎮雄州經貴州之畢節縣入四川境合
桐梓縣水仁懷廳水來會又東北有大麓溪自榮
昌縣來會又東北有洙溶溪自永川縣來會又東
北有油溪自璧山縣江津縣來會經江津縣西北
有綦江自桐梓縣綦江縣來會又北至重慶府巴
縣南有涪江合白水嘉陵江渠河來會(涪江嘉陵江渠河並)
(見後)又東北有梅溪自大竹鄰水二縣來會經長夀
縣東南有龍溪河自長夀墊江二縣來會又東南
經涪州城東有黔江即烏江來會(黔江見後)又東北有
渠溪河自忠州經酆都縣來會經酆都縣南有葫
蘆溪自湖南界上經石砫廳來會經忠州南有㽏
溪河塗井河自梁山縣來會經萬縣南有西河水
小江水來會經雲陽縣南有新軍河自湖北施南
府界來會東瀼河自開縣來會又東北有頭塘溪
自奉節縣來會至夔州府城南經八陣磧東出為
瞿唐峽經白帝城南為灧澦堆有小河鐵柱河來
會至巫山縣南有大寧河自湖北竹山縣合諸水
來會經巫峽有白古水河自建始縣來會折東南
流入湖北界經巴東縣西北而東合諸小水經歸
州城南有香溪自興山縣來會過黃陵廟經宜昌
府境至彝陵南始出峽至宜都縣北有清江自施
南府合諸水經長陽縣來會經枝江縣東北松滋
縣西南有瑪瑙河自當陽縣來會又東經荆州府
治江陵縣西南有沮河漳河自遠安縣經當陽縣
來會經公安縣東北石首縣西北至監利縣西有
支津會澧水入洞庭湖經湖南華容縣東至岳州府
治巴陵縣西北洞庭湖滙沅湘諸水來會(洞庭湖所滙諸)
(水見後)經臨湘縣西南有白泥湖水來會又東北有
陸溪水自江西寧州西界經通城崇陽合諸水來
會經嘉魚縣北沔陽州東南又東北有沔陽東南
諸水來會又東北有斧頭湖水自嘉魚縣合咸寧
縣水來會又北有赤野湖會沔陽太白十四湖諸
水來會經漢陽府城東南武昌府城西有東湖湯
孫湖諸水來會又北漢水自西北來會(漢水見後)經江
夏縣北黃陂縣南折東南流有武湖水自黃安縣
來會經黃岡縣西北有華家河自黃安縣來會白
塔河自麻城縣經黃安縣來會南流經黃州府西
北有白洋湖自咸寧縣經江夏武昌縣來會經武
昌縣北又東有巴河自羅田縣經蘄水縣來會折
東南經大冶縣東北蘄水縣東南有浠水自江南
之英山縣來會經興國州東北有湋源湖自大冶
縣來會經蘄州北有蘄水來會又南有富水自通
山縣經興國州來會經廣濟縣西南折東北流南
岸入江西界經瑞昌縣西北有楊林湖水即湓水
來會經黃梅縣西南有縣河合廣濟縣水來會又
東南至九江府治德化縣西北亦名潯陽江北岸
為黃梅縣及江南之宿松縣界又東為湖口縣西
之湖口鄱陽湖滙章貢諸水來會(鄱陽湖章貢諸水見後)經
彭澤縣西北江中有小孤山有泊湖水自彭澤來
會又北入江南境經東流縣西又經望江縣東有
雷水來會經縣東有前長河自潛山縣經英山縣
合宿松之南泊湖水來會又東北有香口河自建
德縣經東流縣來會經縣北有漳湖合上流諸湖
水來會又有皖水潜水自潜山縣經皖口來會經
安慶府治東南又經池州府貴池縣西北有張溪
自建德縣來會又東北有樅陽河自桐城縣經懷
寧縣合諸水來會又東北有池河自祁門縣來會
經銅陵縣西南有大通河自青陽縣合數水來會
經無為州南有荻港水自銅陵縣合繁昌縣南水
來會經繁昌縣西北蕪湖縣西南有石硊河自南
陵縣來會又東北有魯明江即清弋江滙旌德太
平石埭涇縣諸水經宣城縣又經蕪湖城南來會
經太平府治當塗縣西南有姑熟溪自寧國府經
當塗縣合廣德州建平高淳諸水來會至和州南
有巢湖水自廬州府合肥縣合合肥之肥水舒城
之界河潛山之巴洋河及巢縣無為州諸水來會
經太平府城北之采石磯經江寧縣西南江浦縣
東經江寧府城西北折東北流有秦淮水自句容
縣合丹徒溧水縣水經上元縣東南至府城分二
派先後來會經句容縣北六合縣東南有滁河自
含山縣經全椒江浦六合來會東流經儀徵縣西
南運河分流自江都來會(見前卷)經鎮江府丹徒縣
西為京口運河自此南達於杭(見前卷)江中有金山
北岸經江都縣南為運河口即淮揚䢴溝入江處
(見前卷)又東有焦山又東經泰州南丹陽縣北有九
曲河口經常州府武進縣北有連江橋河新園河
口北岸為泰興縣南又東北經靖江縣南江隂縣
北有黃田港口又東北經如臯縣南通州西又東
北經常熟縣西北又東為福山港又南經昭文縣
東北有白茅浦口北岸經餘西餘中餘東呂四諸
場之南又北至蓼角嘴與海中之崇明縣相對入於海
入江諸水
涪江出松潘廳東北之小分水嶺東南流經龍安
府治平武縣西北有白馬河來會又南經江油縣
東南又經彰明縣分流經城之左右而合有小江
河即廉讓水出平武縣經江油境來會又南有石
板河自石泉縣合諸水來會經綿州東南有茶坪
河自安縣來會又東南經潼川府三臺縣西北有
中江水自中江縣來會經射洪縣北有唐橋溪來
會又東有梓潼水自鹽亭縣來會又南有郪江來
會折東南有馬桑溪自蓬溪縣來會經遂寧縣東
又南流有關箭溪合樂至縣水安居場水來會經
合州西南有立石河自永川璧山銅梁縣來會又
東嘉陵江合渠河來會東南流至重慶府治巴縣
西北折東流入於大江
嘉陵江即西漢水出秦州西南之嶓冡山山在漢
源嶓冡之西北四百餘里非即禹貢之嶓冡也西
漢水西南流有横水嶺水自西和縣來會折西流
至禮縣東南又西經西和縣西北有岷峩江水來
會經階州東北成縣西南有潭河來會經成縣南
略陽縣西北有黑峪江自秦州來會又東南有九
龍池水自徽縣來會又南有嘉陵谷水自鳳縣經
兩當縣合諸水來會始名嘉陵江南流經略陽縣
西又經寧羌州西北又南經四川廣元縣北界有
七盤關水來會經廣元縣西昭化縣東北有白水
江來會白水江即古桓水亦曰墊江出邊外洮源
東南之西傾山東南流入甘肅邊武都關南有白
龍江自岷州分水嶺東南流合諸水來會經階州
西南又經文縣北又南入四川界經昭化縣北有
黃沙江來會又東南入于嘉陵江嘉陵江西南流
有劔水自劔州來會經蒼溪縣西又經保寧府西
南有東河自寧羌州經廣元縣來會經南部縣西
北蓬州西北有西河自劔州經閬中南部縣來會
經南充縣東北有蠻子河自西充縣來會又東南
有西溪自岳池縣來會經定遠縣東北折而南至
合州東北有渠河來會又南流入於涪江
渠河為巴水渠水二源之合名巴水出陜西西鄉
縣西南之大巴山西流入四川通江縣界有洪口
河自陜西界來會又西南有西河來會至巴州東
南有南江水自陜西界合諸水經儀隴縣來會又
東南至渠縣合渠河渠河三源俱出太平縣經東
鄉縣而合經達州城東有蹬子河自新寧縣來會
又西南有清溪河自大竹縣來會至渠縣東北有
巴江來會西南流有流江河自儀隴營山二縣來
會經廣安州東北至合州之嘉渠口會嘉陵江以
入於涪江
黔江即烏江出貴州威寧州東北山東北流有則
底河自雲南鎮雄州來會又東南伏而復出經畢
節縣南又伏二十餘里復出曰天生橋有落脚河
自大定府來會又東北經黔西州南有楊柳河以
麥河自平遠州來會又東有三坌河自安順府合
威寧州安平清鎮縣諸水來會經修文縣西北有
雞公河自廣順州合諸水來會經開州西有以濟
河自黔西州來會經遵義府南境有清水江自貴
陽府治合龍里貴定縣諸水來會經甕安縣北有
湘江自遵義府合綏陽縣諸水來會又東南有湄
潭縣水甕安縣水來會經餘慶縣西北又經石阡
府西龍泉縣南又經思南府西南有清江溪來會
經印江縣西北婺川縣東北折西北入四川酉陽
州西南界又北有南溪河自湖北施南府來會經
彭水縣南有長溪自貴州婺川界來會又西北有
中清河自湖北利川縣來會折西南有渡頭河自
綏陽縣正安州合諸水來會又西北有大溪河自
南川縣來會又北至涪州城東北入於大江
洞庭湖所滙諸水澧水一源出湖南桑植縣境
一源出永順府西北大山一源出桑植縣之太平
鎮合流經安福縣西南又東南經永定縣南東流
經慈利縣西有九溪河自施南府東境宣恩縣會
長樂縣之霧江經安福縣來會東流有鐵水河自
長樂縣來會經石門縣南又東經澧州城南分為
二派一東北流有大江支津自江陵縣西南合三
岡湖諸水自公安縣來會一支東南流合石門縣
之道溪水東流又分數支至安鄉縣西北羣流並
合有從河自常德府武陵縣來會又東分為二派
一東南流入洞庭湖一東北流合公安縣東北之
白蓮湖水至華容縣西南境入洞庭湖
沅水一源曰潕水即鎮陽江出貴州平越府東北
經施秉縣南又經鎮遠府城南而北又經思州府
南有思州河來會經玉屏縣西南有戶溪江自思
州府來會折東南入湖南沅州府芷江縣西南界
又經黔陽縣北有清水江自貴州平越府之猪梁
江都勻府之馬尾河合諸水及靖州之渠河來會
既合清水江東流有竹舟江自綏寧縣合城步縣
諸水來會又東北經辰谿縣東南有雙龍江即溆
水自溆浦縣來會又有麻陽河即辰水自銅仁府
來會經瀘溪縣東南有武溪自乾州來會北流有
藍溪自辰州府沅陵縣來會至府城西南有酉水
自四川酉陽州合諸水來會又東北有馬底河自
沅陵縣來會又東北經桃源縣東南又經常德府
武陵縣南又東分數支經龍陽縣北而合又東北
入洞庭湖
湘水源出廣西桂林府興安縣南曰海陽江北流
分為二復合有六洞山水自湖南城步縣來會又
東北始名湘江經全州城西南有羅江自湖南新
寧縣界來會有灌水自灌陽縣來會又東北入湖
南界經東安縣東南有右江來會經永州府治零
陵縣西北有瀟水自道州合永明江華寧遠三縣
諸水名曰泥江經府城西來會北流經祁陽縣西
有盧洪江自東安縣來會經常寧縣北有舂陵水
合巋水自藍山嘉禾新田桂陽州來會經衡州府
治衡陽縣東南有烝水來會北流有郴江自耒陽
縣合桂東桂陽興寧郴州永興諸水來會經衡山
縣南有洣水合攸水自酃縣茶陵州攸縣及安仁
縣之小江來會又北有水自衡山來會又東北有
渌江合泗汾河自醴陵瀏陽合江西之萍鄉萬載
縣諸水來會經湘潭縣東南有漣水自湘鄉縣來
會經長沙府治善化縣西南有瀏陽河自瀏陽縣
來會稍北有黃泥江自東北來會又北有潙河自
寧鄉縣來會又北有資江自益陽縣合武岡州新
寧邵陽新化安化諸縣水分支經湘隂縣沅陵縣
先後入洞庭湖其正支東流來會經湘隂縣西南
有汨水自平江縣合諸水分流來會湘水分二派
復合入洞庭湖
洞庭湖亘岳州常德荆州澧州三府一州巴陵臨
湘監利沅江益陽龍陽安鄉華容八縣周圍八九
百里至岳州府西北入於大江
漢水即漾水源出寧羌州北之嶓冡山即禹貢導
漾之嶓冡也經沔縣西南有沔水合濜水沮水來
會經褒城縣南有黑龍江自郿縣合斜谷水褒城
水來會經漢中府治南鄭縣西南經城固縣南有
馬扈河鐵台河來會經洋縣南有潜水來會有沙
河自西鄉縣來會南流有洋河合木馬河來會經
石泉縣西南又經紫陽縣西有渚河自四川太平
縣來會又東有香河自平利縣來會經興安府西
有越河自安康縣黃羊河自平利縣來會經洵陽
縣南有洵河自鄠縣經長安縣合鎮安縣水來會
東流有吉水河自湖北鄖西縣來會經白河縣城
北又東入湖北鄖陽府界經鄖西縣南有陡河即
堵水自竹溪竹山二縣合諸水來會經鄖縣西至
均州西北有曾河來會又東南有丹河自河南淅
川縣合陜西商州山陽商南縣諸水來會經光化
縣西南榖城縣東南有南河自房縣合保康縣水
來會經襄陽府北樊城南有白河即濁水唐河即
清水自河南新野合南陽府諸縣水鄧州諸水及
棗陽縣之滚河來會經宜城縣東有蠻河即鄢水
自南漳縣來會經安陸府鍾祥縣北經荆門州東
南又經京山縣西南潜江縣北有支津交滙為雲
夢澤(見後)漢水正派自大澤口東北流又分支津經
潜江縣東北滙為沔陽北湖其正派東南流又分
二派北派經天門縣南合松湖支津水南派經沔
陽州北又分支津為白泥赤野諸湖又東北流與
北派合過漢川縣南有松湖支津水來會又東有
溠水溳水自隨州合德安府雲夢應城諸縣水來
會經漢陽府治西北有赤野湖水來會又東北有
三里河自應山縣經孝感縣來會折東南至大别
山麓入於大江
雲夢澤跨江南北盖八九百里自枝江而東為松
滋為公安為石首為華容濱江南岸多藪澤即所
謂江南之夢也江北尤巨自荆州府江陵以東監
利以北沔陽州前後左右諸湖皆受漢水支津至
嘉魚縣東北漢陽府西南境分流以入於江漢水
之東北岸自京山天門應城雲夢孝感東南至黃
州羣水瀦滙亦即古澤皆入漢之水所瀦而又分
流以入於漢水
鄱陽湖所滙諸水章水源出湖南郴州桂陽縣
東東流入江西南安府界經崇義縣西北又經上
猶縣西南又經南康縣北至贑州府治贑縣西南
有池江自南安府大庾縣經南康合諸水來會至
贑州府西北貢水來會
貢水即古湖漢水源出福建汀州府長汀縣西北
西流入江西瑞金縣界經會昌縣東北有雁門水
自長寧縣來會又西北有梅村江自安遠縣來會
經雩都縣東南有梅川水自寧都州合石城雩都
縣諸水來會西流有瀲河合濊江水自興國縣來
會又南有桃江自信豐縣合龍南縣定南廳諸水
來會經贑州府東北與章江會曰贑江
贑江自贑州府城東北經萬安縣東南有皂江自
贑縣來會又西北有遂江自龍泉縣來會經泰和
縣西南有牛吼江自永寧縣來會又東北有雲亭
江自興國縣來會至吉安府廬陵縣東南有廬水
自安福縣合永寧永新諸水來會經吉水縣西南
有恩江自永豐縣來會經峽江縣東南新淦縣西
南有象江泥江自永豐縣來會至臨江府清江縣
東南有秀江即袁江自新喻縣合萍鄉宜春分宜
縣諸水來會經豐城縣西又北分為二支一東北
流有旴江支津(旴江見後)自建昌撫州二府境來會一
西北流會瑞州府之錦江水(錦江見後)至南昌府西南
合流又北支渠無數連絡交錯入於鄱陽湖
上饒江一名信河即玉山水有二源一源出玉山
東北曰上千溪西南流至廣信府上饒縣東南一
源出廣豐縣東南當浙江福建之界有江山縣水
浦城縣水來會曰永豐溪至廣信府南而合曰上
饒江經鉛山縣北分二派納諸水而合經興安縣
南弋陽縣東南又經貴溪縣西南有須溪來會經
安仁縣東南有白塔河自瀘溪縣合光澤金谿安
仁諸縣水經龍虎山來會經餘干縣東南合諸水
折西北與旴江贑江支津滙入鄱陽湖
旴江即古旴水亦曰臨川江源出廣昌縣有三支
合流經縣南又經南豐縣西南北流經建昌府南
城縣東南有新城縣之黎水來會西流有金谿縣
水來會又北經撫州府城東有臨水自崇仁縣東
北合宜黃縣水來會又西北分支一西流經豐城
縣東至南昌府城西南一北流經進賢縣西南新
建縣東北又分二派與西流一派並入鄱陽湖
瑞州府錦江即蜀水一名筠河又名瑞河源出萬
載縣西北東流經上高縣西北有藤江自新昌縣
合臨江諸水來會經高安縣西有鳳嶺水龍口水
來會至南昌府新建縣西南會贑江入鄱陽湖
修水出寧州西南與湖南界之幕阜山東北流有
南樓嶺水來會又東北有武寧縣水來會經武寧
縣東南又經建昌縣東南有靖安縣之長溪奉新
安義縣之馮水來會分數派會贑江支渠入鄱陽
湖
鄱江即古番水源出安徽婺源縣北西南流入江
西界經德興縣北又經樂平縣東有大溪自婺源
德興縣來會至饒州府治鄱陽縣東南有餘水自
萬年縣來會又北有昌江自祁門黟縣經浮梁縣
來會又西南有西湖水來會入鄱陽湖
鄱陽湖滙章貢諸水亘南昌饒州南康九江四府
南昌新建建昌德安星子德化湖口都昌鄱陽餘
干十縣之境東北至湖口縣境入於大江
皇朝通志卷三十
