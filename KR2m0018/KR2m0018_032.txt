皇朝通志卷三十二
都邑略(一)
(臣)等謹案自古帝王撫馭寰瀛原不徒恃金湯為
固而宅中圖大計及萬世必相天下之勢以為首
善之區鄭樵謂建邦設都皆憑險阻山川者天之
險阻城池者人之險阻論誠是已顧其所稱去已
衰之衰就未王而王似乎一代之興必先别議建
都則未有可執一而論者三代以下漢唐稱盛漢
都即因秦之舊唐都即因隋之舊豈地利之衰旺
頓殊亦視乎設都之主何如耳遼金元皆起自北
方遷都燕薊地勢雄厚滄海環其左太行峙其右
喜峰古北諸關口衛其後南面而臨天下實據九
州之上游我
國朝入關定鼎即仍明都之舊而規模宏遠實有超
軼前朝者蓋明代雖曾營建於此每以地近九邊
控防是亟我
聖朝德化遠被六合一家北逾瀚海南極越裳東抵朝
鮮西窮葱嶺以形勢論之古稱河雒為九州之中
而今之
京師實又居天下之中伏讀
御製帝都篇及
皇都篇綜論沿革包舉形勢以伊古建都之地無如今
之燕京而仍歸之在德不在險撫無外之模彌厪
日中之警
聖意深遠垂裕綿長誠足啟萬世有道之隆矣若夫邑
有宗廟曰都或溯開基或備巡幸陪京之制歴代
重焉我
朝發祥長白撫有東土
太祖高皇帝誕膺
天眷即建都於瀋陽
太宗文皇帝底定全遼東至使犬使鹿之部罔不服屬
世祖章皇帝統一寰宇尊
盛京為留都設文武大員駐守其地
聖祖仁皇帝崇奉
山陵
大駕三巡
躬修展謁
世宗憲皇帝善繼善述添置州縣增定駐防我
皇上丕顯丕承義昭䋲
武自乾隆八年至四十有八年四謁
祖陵
恩澤便蕃典禮皇矞蓋自承平累葉以來聲教之隆文
明之盛逾沙漠而被東瀛
留都四境幅員萬里瞻
陵廟之巍峩仰
宫廷之肅穆龍蟠鳳翥佳氣鬱葱億萬禩
景祚鴻庥皆基於此謹即恭列於
京師之次至於熱河為清暑之地自
聖祖仁皇帝展巡塞甸肇啟
山莊我
皇上纉承
祖烈歲時
臨幸凡各部落朝覲宴享之禮多於熱河行之所以柔
遠綏遐習勞肄武厥典甚鉅近復增設郡邑建立
學校都會之盛遐邇同風固非若離宫别館徒以
備巡遊資宴憩者可比也故謹次於
盛京之後至若鄭氏舊例於歴代都邑後附列四裔
之都考其所載多摭拾各史傳約略言之仍未能
確指其建國之地且通志既别有四裔傳於都邑
無須複載今並從刪
京師
禹貢冀州之域周為燕召公封國漢唐為幽州遼
會同元年升為南京始建都焉開泰時又稱為燕
京金天德四年自會寧府遷都於此貞元元年改
為聖都四年改為中都元初仍號燕京至元元年
復為中都四年於中都之東北置城而遷都焉九
年改為大都明初為燕王封國永樂九年建為北
京稱行在十九年稱京師洪熙初復稱行在正統
六年始定為京師
本朝順治元年
世祖章皇帝定都於此為萬世之基
京城
周四十里為門九南為正陽門南之東為崇文門
南之西為宣武門東之南為朝陽門東之北為東
直門西之南為阜成門西之北為西直門北之東
為安定門北之西為德勝門自元至元四年於中
都之東北建城方六十里分十一門正南為麗正
門南之東為文明門南之西為順承門正東為崇
仁門東之南為齊化門東之北為光熙門正西為
和義門西之南為平則門西之北為肅清門北之
東為安貞門北之西為健德門明洪武元年徐達
經理元都縮其城之北五里廢光熙肅清二門其
九門仍舊尋改崇仁曰東直和義曰西直安貞曰
安定健德曰德勝永樂十五年營建北京宫殿十
七年拓其城之南面共周圍四十里正統四年改
麗正曰正陽文明曰崇文順承曰宣武齊化曰朝
陽平則曰阜成
本朝建鼎修整壯麗其九門之名則仍其舊分列滿
洲蒙古漢軍八旗方位鑲黃旗居安定門内正黃
旗居德勝門内正白旗居東直門内鑲白旗居朝
陽門内正紅旗居西直門内鑲紅旗居阜成門内
正藍旗居崇文門内鑲藍旗居宣武門内
(臣)等謹案唐幽州藩鎮城在今城之西南遼之南
京即因之至金重加增拓遼史載南京析津府城
方三十六里八門東曰安東迎春西曰顯西清普
南曰開陽丹鳳北曰通天拱辰金國志載都城圍
七十五里城門十二每一面正門旁設兩門東曰
宣曜陽春施仁西曰灝華麗澤彰義南曰豐宜景
風端禮北曰通元會城崇智金史地理志北又有
光泰門凡十三門逮元至元間重建都城而故址
漸廢至於元之大都則今安定德勝門外尚為城
中地自明初縮城之北面而元之規制以改永樂
中重拓南城又非復明初之舊云
外城環
京城南面轉抱東西角樓長二十八里為門七南為
永定門左為左安門右為右安門東為廣渠門西
為廣寧門在東西隅而北向者東為東便門西為
西便門明嘉靖三十二年建四十三年成
本朝重加修整
皇城在
京城中周十八里有奇自正陽門之内正南曰
大清門東南曰長安左門西南曰長安右門東西嚮
兩門之中南嚮者為
天安門是為
皇城正門
天安門之内東廡之中為
太廟街門西廡之中為
社稷街門正中南嚮者為
端門
端門内東廡西嚮者為
太廟右門又北為
闕左門西廡東嚮者為
社稷左門又北為
闕右門
闕左門外西嚮者為
太廟西北門
闕右門外東嚮者為
社稷東北門
皇城之正東曰東安門正西曰西安門正北曰地安
門
太廟在
闕之左南嚮有
前殿
中殿
後殿規制嚴肅(供奉饗各節列聖載禮略列后神位暨祭儀恭之吉禮門)
社稷壇在
闕之右北嚮(祭祀儀節恭載禮略之吉禮門)
紫禁城在
皇城中周六里正南曰
午門為外朝正門門左西嚮者為左掖門門右東嚮
者為右掖門
午門内東廡之中為協和門西廡之中為熙和門正
中南嚮者為
太和門左為昭德門右為貞度門
太和門内東廡之中為
體仁閣閣之北為左翼門西廡之中為
弘義閣閣之北為右翼門正中為
太和殿大朝正殿也左為中左門右為中右門殿之
後為
中和殿再入為
保和殿左為後左門右為後右門殿之後東垣之中
為景運門西垣之中為隆宗門正中南嚮者曰
乾清門為内朝正門自協和門東出為
文華殿後為
主敬殿東為
傳心殿(殿中祀師王)(皇師先聖)(先帝師師)門曰景行門乾
隆三十九年於
文華殿後創建
文淵閣藏貯四庫全書直協和門東嚮者曰東華門
是為
紫禁城東門自熙和門西出為
武英殿西為
咸安宫南為
南薰殿直熙和門西嚮者曰西華門是為
紫禁城西門
乾清門之旁左為内左門右為内右門
乾清門之内正中為
乾清宫宫之東為
昭仁殿西為
弘德殿皆南嚮
乾清宫東廡為
端凝殿西嚮其南東出者為日精門又轉南向北者
為上書房
乾清宫西廡為
懋勤殿東嚮其南西出者為月華門又轉南向北者
為南書房
昭仁殿之左東出者為龍光門
弘德殿之右西出者為鳳彩門
乾清宫之後為
交泰殿東廡左出者為景和門西廡右出者為隆福
門殿之後為
坤寧宫左為東暖殿右為西暖殿東暖殿之東為永
祥門稍北為基化門俱東出西暖殿之西為增瑞
門稍北為端則門俱西出
坤寧宫之後正中北嚮者為
坤寧門門外即
御花園左曰瓊苑東門右曰瓊苑西門
御花園正中為天一門門之北南嚮為
欽安殿(祀帝於元天上殿中)殿東稍北為摛藻堂其南西嚮
者為綘雪軒殿西稍北為延暉閣西為位育齋其
南東嚮者為養性齋
欽安殿之後北嚮者為承光門門之後左為延和門
右為集福門東西嚮正中為順貞門其北相對為
神武門是為
紫禁城北門自日精門之東為東一長街南即内左門中
為近光左門北為長寧左門由近光左門而北嚮西
之門凡三曰咸和左門廣生左門大成左門咸和左
門東相對為景曜門中間南嚮者曰景仁門門内為
景仁宫廣生左門東相對為履和門中間南嚮者曰
承德門門内為
承乾宫大成左門東相對為凝瑞門中間南嚮者曰
鍾粹門門内為
鍾粹宫三宫之東為東二長街南則麟趾門北則千
嬰門街東與景曜門相對者曰凝祥門再東為昭
華門中間南嚮者曰延禧門門内為
延禧宫與履和門相對者曰德陽門再東為仁澤門
中間南嚮者曰永和門門内為
永和宫與凝瑞門相對者曰昌期門再東為衍瑞門
中間南嚮者曰景陽門門内為
景陽宫其後為學詩堂
景陽宫之東有小長街街南嚮東直出者為蒼震門
其北向西者為欽昊門門中嚮南為
天穹門門内為
天穹寶殿恭祀
昊天上帝於殿内日精門長街之南向東為仁祥門再東
相對為陽曜門正中為
齋宫殿曰
孚顒殿
齋宫之東為
毓慶宫殿曰
敦本殿前為祥旭門外為前星門自月華門之西為
西一長街南即内右門中為近光右門北為長寧
右門由近光右門而北嚮東之門凡三曰咸和右
門廣生右門大成右門咸和右門西相對為純佑
門中間南嚮者曰永夀門門内為
永夀宫廣生右門西相對為崇禧門中間南嚮者曰
翊坤門門内為
翊坤宫大成右門西相對為長泰門中間南嚮者曰
儲秀門門内為
儲秀宫三宫之西為西二長街南則螽斯門北則百
子門街西與純佑門相對者曰嘉祉門再西為啟
祥門中間南嚮者亦曰啟祥門門内為
啟祥宫與崇禧門相對者曰敷華門再西為綏祉門
中間南嚮者曰長春門門内為
長春宫與長泰門相對者曰咸寧門再西為永慶門
中間南嚮者曰咸福門門内為
咸福宫百子門之北向為乾西五所近東者為
重華宫
皇上龍潜時舊邸也前為重華門門内為
崇敬殿額曰樂善堂堂後即
重華宫宫之東廡曰
葆中殿額曰古香齋宫之西廡曰
浴德殿額曰抑齋宫之後為翠雲館宫之東為潄芳
齋
啟祥宫之西南嚮者為延慶門門内為
延慶殿殿後為廣德門門内為
撫辰殿殿後為
建福宫宫後為靜怡軒軒後為慧曜樓其西為吉雲
樓樓西為敬勝齋齋垣之西為碧琳館南為妙蓮
華室又南為凝暉堂前為延春閣月華門之西相
對者為遵義門門西嚮南者為養心門中曰
養心殿為
皇上宵旰寢興之所
養心殿西室曰三希堂殿之東暖閣額曰攸芋齋西
暖閣北接後軒東為無倦齋為長春書屋宫垣外
自景運門之東為
奉先殿正門曰
奉先門西門曰肅誠門中為
正殿後為
寢殿(供奉展祀因列聖祭諸典列后神位暨朔望薦新歲時事告禮&KR1727;載禮略之吉禮門)自
蒼震門外街東為
寧夀宫(建自康熙年間乾隆三十六年以後重加增葺)正中南嚮者曰
皇極門東出者曰斂禧門西出者曰篤慶門又西嚮
者曰履順門曰蹈和門東嚮者曰保泰門
皇極門之内曰
寧夀門門内為
皇極殿殿廡東出者為凝祺門西出者為昌澤門殿
後為
寧夀宫宫後亘以横街其東即保泰門西即蹈和門
正中為養性門門内為
養性殿殿後為樂夀堂堂後為頥和軒再後為景祺
閣自保泰門之北為暢音閣其北與閣相對者為
閱是樓閣後為尋沿書屋東北為景福門正中南
嚮者為
景福宫
皇上有景福宫五福頌乾隆四十九年因
五代同堂之慶額曰五福五代堂宫之後為梵華樓稍
西為佛日樓自蹈和門之内為衍祺門門内東宇
額曰抑齋齋後為古華軒軒後為遂初堂堂之後
西為延趣樓北為萃賞樓其西為雲光樓額曰養
和精舍萃賞樓北相對者為符望閣閣後為倦勤
齋符望閣西門外為玉粹軒皆環屬於
寧夀宫者也自隆宗門之西為
慈寧宫東為永康左門西為水康右門正中嚮南者為
慈寧門前為長信門又前為長慶門
慈寧宫之東有門曰慈祥門與大内啟祥門遙對
慈寧宫花園前宇為咸若館館之左為寶相樓其南為含
清齋館之右為吉雲樓其南為延夀堂館之後為
慈廕樓
慈寧宫西為
夀康門門内為
夀康宫宫後東西為長街街西為長庚門門内正中南嚮
者為
夀安門門内為
春禧殿殿後為
夀安宫宫後東為福宜齋西為萱夀堂
慈寧宫之東北為
寶華殿又北為
中正殿
夀安宫之北為
英華殿其東北即神武門是為
紫禁城北門神武門之北即景山前為北上門門内
為景山門山後為
夀皇殿供奉
聖祖仁皇帝
世宗憲皇帝神御之所殿後東北為集祥閣西北為興慶
閣殿東為永思門門内為
永思殿又東為
觀德殿
雍和宫在
皇城之東北為
世宗憲皇帝藩邸
登極後
命名曰
雍和宫前有昭泰門中為雍和門門内為
雍和宫宫後為
永佑殿後為
法輪殿殿後為萬福閣東為永康閣西為延寧閣後
為
綏成殿宫之東為書院入門為平安居後為如意室
室後正中南嚮者為太和齋書院正室也齋之東
嚮南正室曰五福堂齋之西為海棠院
西苑在西華門外入苑門即太液池玉泉自北安
門水關流入滙於此上跨長橋坊楔對峙西曰金
鼇東曰玉蝀橋北稱北海橋南稱中海瀛臺之南
稱南海由池東岸而南行臨池面北正門曰德昌
門門内為
勤政殿殿後為仁曜門南為翔鸞閣由閣而南為涵
元門門内東嚮為
慶雲殿西嚮為
景星殿正中南嚮為
涵元殿東為藻韻樓西為綺思樓正北相對為
香扆殿殿後東為春明樓西為湛虚樓南嚮曰瀛臺
聖祖時每
駕幸瀛臺即於此聽政
皇上御極後重加修葺以時
臨幸即裁决政務其中臺之南對岸為寶月樓臺東南
為同豫軒軒後為鑑古堂臺西南為茂對齋臺之
正東為淑清院院之左為韻古堂又左為素尚齋
循池岸而南為日知閣臺之西北為豐澤園園門
内即
惇叙殿殿後為澄懷堂堂北為遐矚樓園内有
崇雅殿殿後東為靜憩軒西為懷遠齋其南隔水為
純一齋園西為春耦齋相近為聽鴻樓為植秀軒
為愛翠樓自豐澤園之北近太液池西岸為
紫光閣每科
皇上親試中式武舉於此以為例乾隆二十四年平定
西域大功告成重加葺新圖畫功臣像於閣上
上親製五十功臣贊四十一年兩金川大功告成復圖
功臣像
親為之贊一如平定伊犂回部例閣後為
武成殿閣之北為時應宫(祀龍神)宫之東嚮北為福華
門門外即金鼇玉蝀橋也橋東有圓城中為
承光殿自圓城北踰橋即金之瓊華島白塔在其上
舊名白塔寺乾隆八年易名永安寺寺西由山路
而上為
悦心殿殿後為慶霄樓西為閱古閣北為漪瀾堂對
岸西北為闡福寺其東為澄觀堂此外凉軒邃室
隨地標名各擅其勝皆環屬太液池者也
皇朝通志卷三十二
