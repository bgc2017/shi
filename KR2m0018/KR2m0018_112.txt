皇朝通志卷一百十二
校讐略(八)
孔叢子舊本題漢孔鲋今按其書記鲋之没自不
得為鲋撰朱子疑其文氣不似西漢即如六宗之
說與偽孔傳偽家語並同是亦晚出之明證也
漢賈誼新書書錄解題謂非誼本書今考漢書所
引各條皆與今本同陳氏所云非篤論也
漢桓寬鹽鐵論諸史皆列之儒家千頃堂書目誤
入史部食貨類中今校正
唐太宗帝範述古堂書目誤入疏諫類今校正入
儒家
唐鄭氏女孝經書錄解題誤題為班昭作今據原
序校正
司馬法舊題齊司馬穰苴撰隋唐志並同考史記
稱威王命大夫追論古者司馬兵法而附穰苴於
其中則非穰苴自撰明矣
明曹允儒握機經三卷又以孫子十三篇吳子六
篇為握機緯千頃堂書目有元人孫子握機緯十
三卷劉寅吳子握機緯二卷與此書相符殆即是
書而誤題之也
管子舊有房元齡注晁公武以為尹知章所托考
唐書藝文志自有尹知章注管子三十卷則晁氏
考之未審也
宋傅霖刑統賦霖以竇儀等所作刑統不便記誦
乃韻而賦之並為之注讀書志稱或人為之注蓋
未之詳核也
宋陳旉農書書錄解題作陳雱殆因字形相近而
訛今據本書標名校正
唐王冰注黃帝素問讀書志誤作王砅今據唐宋
藝文志校正
隋巢元方巢氏諸病源候論隋志稱吳景賢撰不
及巢氏書宋志有巢氏書而無吳書惟新唐書志
二書並載一題吳景一注巢元方疑當時本屬官
書或為監修或為編撰標題遂異耳讀書志止列
巢氏足證前史之謬其隋史作吳景賢賢蓋監字
之訛今校正
唐王燾外臺秘要卷首題校正醫書局校理林億
等名述古堂書目因誤題林億撰今校正
夀親養老新書四卷前一卷宋陳直撰後三卷元
鄒鉉續撰直書本名養老奉親文獻通考誤倒其
文稱為奉親養老此本與鄒書合編當係鄒改題
今名也
傳信適用方不著撰人名氏考書錄解題有傳道
適用方稱吳彦夔撰與此本卷帙正同知此即吳
書當係陳氏訛信為道耳
急救仙方不著撰人名氏宋志及諸家書目皆不
著錄惟焦竑經籍志載有救急仙方注云見道藏
則係誤倒其文也今據道藏目錄校正
晉劉徽海島算經按徽自序是書當名重差初無
海島之目亦但附於勾股之下不别為書唐書藝
文志始有劉徽海島算經之名而隋志唐志又有
劉徽九章重差圖或亦以另本單行至唐志又列
劉向九章重差一卷則直誤以劉徽為劉向而重
出矣今據永樂大典本校正
唐王孝通緝古算經唐志及王尭臣崇文總目皆
誤作李淳風注今據本書首題孝通撰並注校正
不列淳風之名
北周衛元嵩元包崇文總目誤以為唐人文獻通
考亦沿其訛今據楊楫原序校正
宋蔡沈洪範皇極内外篇經義考作洪範内外篇
今據王圻續通考校正
漢京房京氏易傳三卷讀書志誤以為即錯卦不
知錯卦八卷别自為書已佚不傳今據本書校正
明萬民英星學大成千頃堂書目以為陸位撰今
據本書自序及凡例校正
金張行簡人倫大統賦千頃堂書目不著撰人名
氏實為脱漏今據本書標名校正
唐朱景元唐朝名畫錄唐書藝文志題曰唐畫斷
文獻通考因之今據景元自序校正
宋劉道醇五代名畫補遺讀書志誤劉道成書錄
解題則誤題為五代名畫記文獻通考又據兩家
之目而重載之今據書首陳詢直序校正
宋李廌德隅齋畫品書錄解題誤作德隅堂今據
原書校正
宋李孝美墨譜文獻通考題為墨苑按墨苑别係
一書見是書出灰磨試二條注中馬考殆因此而
訛今據卷首馬涓李元膺二序校正
宋蔡襄茶錄文獻通考誤題為試茶錄今據襄自
序校正
東溪試茶錄舊本題宋宋子安撰讀書志誤作朱
子安今據宋藝文志及左圭百川學海校正
僧贊寧筍譜讀書志誤作僧惠崇撰今據書錄解
題及王得臣麈史校正
唐羅隠兩同書書錄解題引中興書目以為唐吳
筠撰考宋藝文志别有吳筠兩同書與此書異則
謂為筠撰者誤也
漢班固白虎通義崇文總目作白虎通德論考後
漢書固本傳稱天子會諸儒講論五經作白虎通
德論令固撰集其事蓋諸儒議奏統名曰白虎通
德論固撰集後乃名曰通義今據唐書藝文志校
正
宋戴埴鼠璞文獻通考誤入小說家今校正入雜
家類
宋黃伯思東觀餘論述古堂書目誤入金石門今
校正入雜家類
宋洪邁容齊五筆述古堂書目誤入類書門今校
正入雜家類
唐李綽尚書故實宋志凡兩載之一見史部傳記
類一見子部小說類而注其下云綽一作緯實一
作事今據曾慥類說所引亦明標綽名則作緯者
誤矣
宋宋敏求春明退朝錄文獻通考凡兩載之一入
故事一入雜家自係一書重出今觀所記雖述宋
代掌故而雜說雜事亦錯出其間故編入雜家類
宋宋祁筆記或誤作宋庠至卷末庭戒治戒左志
右銘皆祁身後事應係其子孫編入
宋王欽臣王氏談錄舊題王洙撰即欽臣之父蓋
以卷末觀覽書目有王洙敬錄字而誤也今校正
宋龐元英文昌雜錄宋藝文志誤入故事今校正
入雜家類
宋朱弁曲洧舊聞文獻通考誤入小說家今考其
書既涉史事亦近諧謔兼及神怪故編入雜家類
宋應俊輯琴堂諭俗編宋志列入子部雜家而史
部刑法類中又出諭俗編一條前後重複且意在
於諭民並非斷獄實於刑法門不合今校正入雜
家類
元李冶敬齋古今黈文淵閣書目誤題宋人今校
正
初學記唐書藝文志載元宗事類及是書注曰張
說類集徐堅韋述等分撰讀書志則專舉是書稱
初係張說類集又經堅與韋述等分門撰次今考
南部新書載開元中集賢學士韋堅等纂經史文
章之要以類相從上制曰初學記當以晁氏之說
為是而唐志相連逓及誤合兩書為一耳
唐林寳元和姓纂鄭志作李林寳撰然樵於氏族
略中又譏寳作姓纂而不知林姓所自出則知藝
文略中多一李字顯為傳刻所誤增耳
宋馬永易實賓錄其後集為文彪續補書錄解題
標列甚明考讀書志稱馬永易異號錄宋藝文志
並載實賓異號二錄皆題永易撰今按是書初名
異號錄至後集始易其名因并追改本書晁氏所
見蓋為未經增廣之本宋志直以一書誤為兩書
矣
宋任廣書叙指南按廣係浚儀人文獻通考訛作
任浚今校正
明李黼王制考雜採經史制度自分門類並非專
疏禮記之王制經義考附列禮記未免循名失實
今校正
唐韋絢劉賓客嘉話錄唐志作劉公嘉話錄宋志
既載劉公嘉話又載賓客嘉話誤分兩書今校正
唐馮贄雲仙雜記書錄解題又有馮贄雲仙散錄
考孔傳續六帖所引散錄各條皆今本雜記中語
則實非兩書矣
宋鄭文寳南唐近事宋史藝文志誤作南唐近事
集今校正
宋王闢之澠水燕談錄宋志誤作王關之文獻通
考又誤作王闢今據本書題名校正
宋陳長方步里客談宋志作陳唯室考長方號唯
室著其號而略其名殊失史家載筆之體今校正
梁吳均續齊諧記唐志作吳筠按吳筠乃唐大歷
時人此書隋志已著錄則非吳筠明甚今校正
隋顔之推還冤志唐志誤作冤魂志今據文獻通
考宋志校正
唐高彦休唐闕史書錄解題云彦休自號參寥子
唐志亦同宋志既載參寥子闕史又别出高彦休
闕史誤為兩人兩書今校正
宋吳淑江淮異人錄尤袤遂初堂書目誤作江淮
異人傳然諸書徵引俱題作錄今據校正
梁任昉述異記讀書志以唐志述異記題祖沖之
作為誤按祖沖之原有述異記隋志已著錄當是
别是一書晁氏未免誤糾矣
宋周文玘開顔集文獻通考誤作周文規今據本
書標名校正
魏王弼老子注隋志作老子道德經王弼注舊唐
書經籍志作元言新記道德亦稱弼注新唐書又
稱元言新記道德為王肅撰而以弼所注者為新
記元言道德既已一書兩出而書名顛倒益滋訛
舛矣
列子舊本題列禦寇撰高似孫緯略謂並無其人
今考爾雅疏實引其書則知非莊子寓名之流不
得斥為偽托也
後蜀彭曉周易參同契通真義唐志誤列於五行
經義考又誤列之周易今校正入道家類
晉葛洪神仙傳諸家著錄並同隋志誤作列仙傳
今校正
何粲亢倉子注考亢倉子為唐處士王士元所補
高似孫子略誤以士元為王褒讀書志又誤以粲
作璨今校正
明鄭璞輯揚子雲集六卷所收諸箴凡三十篇考
雄箴實止二十八篇璞蓋誤入崔駰崔瑗諸作也
今校正
晉陶潛淵明集舊本八卷昭明太子所定此本為
北齊陽休之編誤增入聖賢羣輔錄孝傳二書今
校正仍刪存八卷以符原第
宋鮑照參軍集舊本題作昭唐人避武后諱也又
照本東海人讀書志誤作上黨人今並校正
唐吳筠宗元集三卷附錄元綱論一卷内丹九章
經一卷宗元為筠私諡元綱論見新舊唐書當為
筠作至内丹九章經未免荒誕今姑以舊本存之
唐釋貫休禪月集文獻通考又别載貫休寳月集
一卷考其門人曇域序是集初不云其别有書馬
考蓋誤載也
宋蘇轍欒城集焦竑經籍志又别出黃門集七十
卷諸家並未著錄蓋本欒城集而誤分為二也今
校正
宋黃裳演山集焦竑經籍志誤作兼山集今據宋
志校正
宋周行已浮沚集書錄解題作浮沚先生集宋志
既載行已集又别出周博士集未免牴牾今校正
宋黃彦平三餘集蓋義取三餘讀書見於原序宋
志誤作玉餘今校正
宋洪邁野處類稿為詩集文獻通考既以别集詩
集分類又收是書入别集中則亦未見其本而誤
載也
宋徐照芳蘭軒集照嘗自號山民故又名山民集
書錄解題誤作天民今校正
宋周弼汶陽端平詩雋考弼本汶陽人書首菏澤
李龏序紀述甚詳千頃堂書目既誤題新建又稱
為明洪武間人尤屬訛謬今校正
宋鄧牧伯牙琴蓋其詩集義取知音難遇也錢曾
讀書敏求記誤入小說家今校正入别集類
元蕭㪺勤齋集焦竑經籍志作勤齋貞敏集諡法
齋名並稱未免煩複今據永樂大典本校正
明王翰梁園寓稿焦竑經籍志止稱寓稿脱去梁
園之名寓字無著今校正
唐李善文選注六十卷李善注自南宋以來皆與
五臣註合刻此本為毛晉所刻雖稱從宋槧單行
本校正今考書内尚有向曰濟曰各條刊除不盡
則晉亦因六臣本削去五臣獨留善注耳
六臣注文選崇文總目以五臣注誤列於李善注
本之前今校正
陳徐陵玉臺新咏大唐新語元和姓纂均稱玉臺
集今據本書校正
唐元結篋中集詩凡二十四首館閣書目皆稱元
結作今校正作者凡七人沈千連王季友于逖孟
雲卿張彪趙微明元季川
宋謝枋得文章軌範讀書敏求記誤入詩文評今
校正入總集類
唐孟棨本事詩諸家稱引並作棨字唐志誤作孟
啟今校正
宋張戒歲寒堂詩話讀書敏求記誤作趙戒今據
宋志校正
宋嚴羽滄浪詩話舊本列於詩集之首題曰滄浪
吟卷今校正析入詩話類
宋王灼碧鷄漫志詳述曲調源流讀書敏求記誤
入子部今校正入詞曲類
皇朝通志卷一百十二
