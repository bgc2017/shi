皇朝通志卷一百九
校讐略(五)
武英殿校刊二十二史考證(三國志至隋書共二百十三條)
三國志魏志武帝東平吕曠吕翔叛尚按袁紹傳
作翔監本翔訛詳今校改文帝庚午遂南征注
豳王不争周道用興監本豳訛幽按豳王謂太王
也今據宋本改明帝復置安樂縣監本置訛致
今校改陳留王奐傳咸熙元年春正月壬戌檻
車徵鄧艾監本戌訛辰按前乙夘後甲子中間不
應有壬辰今據别本改董卓傳諸阿附卓者皆
下獄死注初蔡邕以言事見徙各本徙訛從今據
後漢書改袁紹由是勢傾天下注京子湯太尉
監本湯訛陽今據漢書改公孫瓚傳救至欲内
外擊紹遣人與子書監本子訛手按注有引瓚遣
人告子續之文則手字乃子字之訛今校改荀
彧傳以功封列侯注諶子閎字仲茂為太子文學
掾監本文訛字今校改田疇傳邑五百戶注蕩
析離居靡所依懷監本蕩析訛傷柝今校改管
寧傳動見模楷焉注遭冬雪大至先袒卧不移人
以為死就視知生監本作就視如故今校改王
朗傳進封樂平鄉侯注釀酎必貫三時而後成各
本酎作酹按酎音宙說文曰三重醇酒也西京雜
記漢制嘗以正月作酒八月乃熟名曰酎所謂必
貫三時而後成也今校改杜畿傳閱七聖而課
試之文不垂諸本閱訛關今據冊府改掇其切
世大事著於篇注弟寬字務叔監本弟訛子按恕
字務伯理字務仲寬字務叔皆兄弟也韓愈杜中
散墓志亦云季子寬可知子字為弟字之訛今校
改徐晃傳封高唐亭侯按注引魏書云文帝即
位封靈鄃侯又云於是更封高唐侯則此亭字係
衍文閻温傳父子著稱於西州注及其到官遣
吏奉牋謝尹監本遣吏訛邊吏今校改劉廙傳
難用筆陳注屈而從人於治雖失計其聲譽必集
也監本屈訛闕今校改陳羣傳南安太守鄧艾
監本南安訛汝南按鄧艾傳云出參征西軍事遷
南安太守非汝南也今校改和洽傳太祖定荆
州監本定訛奪今校改趙儼傳東兵未到監本
東訛策今校改孫權寇邊征東大將軍曹休統
五州軍禦之監本曹休訛曹仁按曹休傳云帝征
孫權以休為征東大將軍仁未嘗為征東也今校
改高唐隆傳周禮天府掌九賦之則以給九式
之用按周禮太府掌九貢九賦九功之貳以受其
貨賄之入則九賦太府職也此云天府誤又九賦
監本訛九伐今校改鄧艾傳令淮北屯二萬人
淮南屯三萬人十二分休常有四千人且田且守
監本四千訛四萬按淮北二萬淮南三萬共五萬
人以十二分休計之止應四千有竒不得云四萬
也今校改鍾會傳不復追改注中書令劉放監
本劉放訛劉表今校改烏丸鮮卑傳鮮卑注嘉
平六年遣護烏丸校尉夏育破鮮卑按嘉平疑當
作熹平此叙靈帝時事嘉平乃本書齊王芳年號
也蜀志劉璋傳由墊江水詣涪去成都三千六
十里按鄧艾傳云徑漢德陽亭趨涪出劍閣西百
里去成都三百餘里此云涪至成都三千餘里三
千乃三百之誤先主傳歸曹公曹公厚遇之監
本厚訛後今校改曹公南征表會表卒按建安
十三年秋七月公南征劉表八月表卒此繫於十
二年二字當是三字之誤治公安注備立營於
油口改名公安監本誤作公安縣今校改按油口
宜作油江口然是注已見於前曹公引歸之下此
處亦不應重出大破淵軍斬淵郃按張郃死於
建興九年此云淵郃應誤按華陽國志云斬夏侯
淵張郃率吏民内徙則此郃字及曹公所署益州
刺史趙顒等之下為有脱文郃字非衍也通鑑刪
郃字而以斬淵屬下及字讀亦誤涪陵屬國民
夷反車騎將軍鄧芝往討監本鄧芝訛鄧艾今校
改諸葛亮傳遂詣曹公注聞元直廣元仕財如
此各本俱作聞元直龐仕元財如此按龐仕元無
事魏事廣元盖石廣元也今校改深入不毛注
瀘津水監本津作惟按水經注禁水北注瀘津水
則惟字係津字之訛諸葛瞻其明年為羽林中
郎將監本羽林訛翰林今校改董厥傳延熙二
十四年以校尉使吳值孫權病篤按後主傳延熙
十五年吳王孫權薨此何云二十四年病篤耶且
延熙只二十年明年改景耀據此當是十四年誤
衍二字關羽傳傅士仁屯公安按士仁字君義
廣陽人也孫權傳云獲將軍士仁吕蒙傳亦云士
仁糜芳皆降是士仁即其姓名此傳加傅字應衍
龐統傳由是漸顯注德公字山民亦有令名娶
諸葛亮小姊為魏黃門吏部郎按後漢書注作德
公子字山民可知仕魏者非德公也此脱子字或
字字即子字之訛有似汝南樊子昭注退能守
静進能不苟監本上能字訛難今校改費詩傳
左遷部永昌從事注夫創本之君俟大定而後正
已簒統之主須速建以係衆心監本訛作須大定
俟速建今校改姜維傳維前住芒水監本芒訛
亡楊戲傳亦訛今據鄧艾傳改吳札鄭僑能喻
斯好監本僑訛有今校改自稱益州牧以叛注
徐欲殺會盡坑魏兵還復蜀祚監本還訛遠今校
改吳志孫權傳虜得男女注文士傳曰監本士
訛字今校改劉繇傳因酒酣殺昱監本酒酣訛
阻誅今校改後策西伐江夏監本西伐訛路住
今校改孫静傳壹入魏黃初三年死按孫亮傳
云太平二年夏口督孫壹奔魏魏志高貴鄉公紀
云甘露二年魏以壹為侍中車騎將軍假節文州
牧吳侯四年十一月癸夘車騎將軍孫壹為婢所
殺此云黃初三年死疑誤或黃初二字衍盖壹甘
露二年奔魏甘露四年死適當三年則云壹入魏
三年死於文義亦合步隲傳權遂命隲上益陽
監本遂訛逆今校改吕蒙傳權時住陸口使魯
肅萬人屯益陽拒羽監本魯訛普今校改周泰
傳惟泰奮擊投身衛權監本訛作奮激沒身今校
改潘璋傳禁令肅然好立功業各本業訛夫今
校改朱異傳本知季文獪定見之復過所聞監
本獪訛懀按懀訓悶訓惡與語意不合應作獪言
其狡獪也今校改全琮傳更以竒之注斯亦馮
諼市義監本諼訛媛今據戰國策改
晉書宣帝紀其先出自高陽之子重黎為夏官祝
融按左傳重為勾芒黎為祝融一出於少昊一出
於顓頊是重黎為二人而史記楚世家及太史公
自序竟以重黎為一人此書及宋書衛瓘傳云大
晉之德始自重黎皆昔人相沿之謬也元帝紀
有司請市雀釵監本雀訛萑按晉令六品以下得
服雀釵據此改正天文志左旂九星在鼔左旁
按此句下應脱右旂九星在牽牛北八字南河
曰南戌按天官星書戌當作戊即斧鉞之義下北
河曰北戌及兩河戌間河戌動搖俱倣此律歷
志在前限餘前在後限後者月中道也按後限下
當脱餘字五行志京房易傳曰聞善不予兹謂
不知諸本不知訛有知今據易傳原文改和嶠
傳永康初策諡曰簡監本康訛平按永平元年即
太熙之元年而永平之二月即改永熙至三月而
復改元康上文既云元康二年卒則元康之後安
得復稱永平定屬永康之誤今校改叚灼傳魏
文帝率萬乘之衆受禪於靡陂按綱目後漢主建
興十一年春正月青龍見魏摩陂井中水經注摩
陂在郟縣縱觀可十五里此靡字當係摩字之誤
陶侃傳追贈大司馬假密章按本書山濤傳策
賜司徒密印紫綬侍中貂蟬新沓伯密印青朱綬
此云密章當是蜜字之訛郭璞傳是為舉事必
有成也於是勸帝討敦初璞每言殺我者山宗至
是果有姓崇者監本是為舉事之下有姓崇者之
上共脱去二十二字今據宋本補韓伯傳其於
遣情之累緣有弊而用各本脱情字累字今據本
集補毛璩傳俄而季之述等皆病各本等訛之
按上文云征虜將軍甄季之建平太守羅述不應
作述之也今校改王長文傳長文通元經未遭
陸績君山耳各本山訛出按漢書桓譚字君山今
校改殷仲堪傳頃聞抄掠所得多皆採稆饑人
監本稆訛樵今據本書音義改張軌傳軌遣北
宫純監本純訛屯今從下文軌遣北宫純等率兵
衛京師句改李密傳昔舜禹臯陶相與語故得
簡雅大誥與凡人言宜碎監本簡雅大誥訛作簡
大雅誥按三國志陳夀表咎繇之謨略而雅周公
之誥煩而悉何則咎繇與舜禹共談周公與羣下
矢誓故也亮所與言盡衆人凡士故其文指不得
及遠則此當以昔舜禹臯陶相與語故得簡雅為
一句大誥與凡人言宜碎為一句今校改范隆
傳雁門人監本雁訛騰今校改郭文傳乃步擔
入吳興餘杭大滌山中監本滌訛辟按羅隠詩杳
杳諸天路蒼蒼大滌山正指其地今校改譙秀
傳秀避難宕渠監本宕訛巖按地理志宕渠郡名
殆此因宕誤岩岩復誤巖也今校改卜珝傳猶
子之不能免卿將也監本將訛相今據上文有位
為卿將句改王渾妻傳琰女亦有才淑監本琰
訛婦今校改何無忌母劉氏傳劉氏潛以覆燭
徐登橙於屏風上窺之各本橙訛梯今據本書音
義改王機傳機遂入就納求節監本節訛郎今
據下文蘇武不失節句改到始興州人皆諫不
可輕進監本到始訛始到按始興係州名今據地
理志改孫恩傳乃悉力柵斷左里按綱目集覽
里作蠡即禹貢彭蠡今之鄱陽湖也劉曜載記
石王仁厚全宥至今而我殺石他負盟之甚監本
石他訛石生按本書曜次於富平為岳聲援岳及
石他戰于河濱敗之斬他及曜遂濟自太陽攻石
生於金墉決千金堨以灌之未嘗殺生又下文勒
遣石生率洛陽之衆以赴之則所殺為他無疑也
今校改石季龍載記是歲永和八年也各本永
訛太按綱目晉穆帝永和八年壬子夏四月燕慕
容恪等擊魏大破之執其主閔以歸殺之今云太
和乃海西公年號且在位僅五年不可云八年也
今校改姚興載記弼不從進拔昌松長驅至姑
臧按本書地理志武威郡統縣七有姑臧倉松則
昌當作倉李特載記同移者閻武趙肅李遠任
回等監本移訛夷今據後蜀錄及上文流移就榖
句改牙門將許弇求為巴東監軍杜淑張粲固
執不許弇怒於廞閣下手刃殺淑粲左右又殺弇
皆廞腹心也監本弇怒訛廞怒又皆廞腹心也句
皆訛者今並據閣本改慕容寶載記在位三年
即隆安三年也按綱目寶永康二年即晉安帝隆
安二年則兩三字俱係二字之誤乞伏乾歸載
記隆安元年光遣其子纂伐乾歸各本隆安訛建
安今據西秦錄改慕容德載記慕輿護請馳問
寶虛實德流涕而遣之監本輿訛容今據南燕錄
及下文慕輿護為右僕射句改沮渠蒙遜載記
乃以蒙遜之從叔益生為酒泉太守監本遜字下
脱之字叔字下衍下字今據宋本增刪
宋書文帝紀以吐谷渾慕容延為平東將軍各本
平東訛東平今據下文十五年作平東將軍及鮮
卑傳改婆皇國遣使獻方物監本皇訛黃按婆
皇國屢獻方物自文帝十七年以後其字皆作皇
不應此年獨用黃字今校改豫章胡誕世反諸
本誕訛延今據彭城王義康傳及胡藩傳改孝
武帝紀以寧朔將軍劉季之為司州刺史監本季
訛秀按秀之為益州刺史此為司州刺史盖秀與
季字形相近遂致訛舛今校改前廢帝紀二月
丁丑減州郡縣田租之半監本租訛禄今校改
明帝紀晉安王子勛舉兵反鎮軍長史鄧琬為其
謀主諸本鄧琬訛劉琬按子勛及鄧琬傳俱載此
事則劉琬為誤也今據南史改歷志滿氣法從
小餘滿紀法從大餘監本滿紀下脱法字今據南
本補禮志祠部郎臧燾議四府君之主諸本燾
訛夀今據南史臧燾傳改樂志迎神歌詩鐘石
融諸本鐘下旁注闕字一本作石考謝莊集亦作
石今據以補闕文皇統百揆篇武將鎮四隅諸本
俱作武皇鎮四寓今據晉書本傳本集改天文
志十月辛亥月奄天關諸本關訛闕按星圖無天
闕必關字之訛今校改符瑞志漢桓帝建和元
年監本桓訛明今據後漢書改五行志明帝泰
始中吳興東遷沈法符家監本脱吳字今補五
行志會稽餘姚特甚米斗直五百監本脱斗字今
補萬衆暀候莫不驚怪按說文暀訓光美於此
文不合疑往字之訛五行志氐羌反叛大兵西
討監本脱西討二字今補州郡志鄮令漢舊縣
諸本鄮訛&KR0008;今據二漢志晉志改州郡志永初
郡國有廣平按此下注凡五十八字舊本顛倒錯
亂不成文理今據二漢志晉志改百官志漢西
京置太祝令丞武帝太初元年更名曰廣記漢東
京改曰太祝按漢書太祝令景帝時更名曰祠祀
武帝太和元年更名曰廟祀廣記二字當即廟祀
之誤劉穆之傳先是郡縣為封國者内史相並
於國主稱臣諸本者訛若内訛自今並據南史改
謝晦傳父重會稽王道子驃騎長史監本重訛
事今據晉書南史改胡藩傳與孔熙先同逆謀
高祖以藩功臣不欲顯其事按胡遵世同孔熙先
逆謀事在元嘉二十二年則此應作太祖諸本誤
為高祖也鮑照附傳孟軻曰千載一聖是旦暮
也豈不大哉今孟子無此語蔡郭傳宜使喪禮
粗足監本脱禮字今據南本補廬陵孝獻王義
真傳侍讀學士蔡茂之按是時無侍讀學士官名
當從南史作侍讀博士謝靈運傳緤賢不策失
位誰持迨理屈而愈閉方怨天而懷悲監本失訛
夫持訛時迨訛造今據本集改南平穆王鑠傳
賊多作蝦蟆車以填塹肉薄攻城按肉薄義見前
監本訛作因薄南史訛作内薄今校改臧質傳
兩岸築偃月壘監本岸訛圻偃訛&KR0008;今並據南史
改會益州刺史劉秀之遣軍襲江陵秀擊破之
監本闕江陵二字今據南史補顔竣傳夫禁制
之設非惟一旦昩利犯憲羣庶常情監本一旦二
字訛并作亘今校改蕭思話傳孝建二年卒時
年五十按思話十八除瑯邪王大司馬行參軍踰
年父源之卒是為永初九年至元嘉五年任青州
刺史稱年二十七是也自元嘉六年己巳至孝建
二年乙未又歷二十七年思話卒時年五十四今
云五十盖脱四字王景文傳復為秘書監太子
右衛率侍中諸本衛訛御查百官志無御率之名
今校改徐豁傳諮議致敬惟内外武官按諮當
作豁以字形相近而訛也
南齊書高帝本紀河南王世子吐谷渾易度侯各
本皆作度易侯今據氐羌傳改天文志辰星孟
效西方按古法候辰星惟四仲月當見故劉向封
事以辰星見於四孟為異也效字與耀字音近當
是耀字之訛禇淵傳新除司徒領驃騎將軍南
康公淵按禇淵新除之官乃司空非司徒也諸本
並誤王儉傳遷長史兼侍中監本脱史字今據
南史補崔祖惠傳寧失不經靡媿周書按寧失
不經乃虞書非周書也宗室遙昌傳興元元年
按齊世無此年號海陵王立改隆昌元年為延興
元年興元當是延興之訛沈憲傳少為憲從伯
領軍寅之所知按寅之即演之梁時以演與武帝
諱同音故去水旁為寅如張縯稱張寅亦其例也
今正之
梁書南康簡王績傳與弟祈陽侯通理並遇害又
理字季英會理第六弟也監本缺通字閣本又訛
通按南史通理字仲宣今各補正之滕曇恭傳
太守王僧度引曇恭為功曹固辭不就王儉時隨
僧度在郡號為滕曾子度南史度作虔按南齊書
王儉為叔父僧虔所養僧虔嘗為豫章内史則南
史是也阮孝緒傳非得一之士闕彼明智體之
之徒獨懷鑒識按體之當作體二
陳書高祖紀吳興長城下若里人監本若訛春按
一統志長城有上若下若今據南史改時乘御
宇監本宇訛辯今據南本改宣帝紀壬辰以尚
書右僕射王㻛為尚書右僕射按南史云以尚書
右僕射為尚書僕射則下右字為衍文侯安都
傳安都作連城收異按上文謂留異䜿柵拒王師
則此收字應作攻字盖收與攻以形似而誤耳
蔡景歷傳兼太府卿監本府訛舟今校改駱牙
傳牙母陳覩世祖儀表知非常人各本陳訛陵今
據南史改沈君理傳拜駙馬都尉封永安亭侯
監本亭訛定今據南史改始興王伯茂傳時高
宗在周未還監本高宗訛高祖今據本紀改
魏書穆帝紀乃從琨求句注陘北之地監本注訛
主按句注山名在今代州地今校改行臺高諒
監本諒作謨按本書肅宗紀云孝昌元年正月徐
州刺史元法僧據城反害行臺高諒又高祐傳祐
孫顥顥弟雅雅弟諒為徐州行臺屬元法僧反叛
逼諒同之諒不許為法僧所害謨字自是諒字之
訛今校改安同傳同長子屈本卷安同父屈仕
慕容暐為殿中郎將此云同長子屈是祖孫同一
名也當有誤司馬叔璠傳丹楊侯楊一本作陽
按晉書地理志丹陽郡有丹陽縣注丹陽山多赤
柳在西也今人㮣改楊為陽誤矣李寶傳隨舅
唐契北奔伊吾各本唐訛廣考本書唐和傳和與
兄契携外甥李寶避難伊吾則唐字以廣字形似
而誤今校改酈範傳長孫雅又引為行臺按北
史作長孫承業本書長孫道生傳子抗抗子觀觀
子冀歸高祖以其幼承家業賜名稚字承業北史
書其字而此改作雅當是唐臣避高宗嫌名而易
其文李靈傳繪弟系系北史作緯按李氏宗族
見於北史者趙郡太守頤字彦祖生三子思系曾
其名系者即順之父也順與靈為從父兄繪系俱
靈之曾孫不應犯其五世從祖之諱當以緯為是
鄭羲傳洞林子敬叔監本子作字據本傳云鄭
羲五兄長白驎次小白次洞林次叔夜次連山遂
各序其子某孫某今觀下文有云敬叔弟士恭則
可知敬叔士恭皆洞林子而非其字矣今校改
畢衆敬傳安都引國授軍經其城下按本卷安都
傳安都遣使來降請兵救援顯祖召羣臣議而納
之今云引國授軍授字當是援字之訛羊深傳
羊深字文淵太山平陽人梁州刺史祉第二子也
按北史羊祉傳祉太山鉅平人本書地形志泰山
郡有鉅平若平陽則屬高平郡又有陽平則屬魯
郡當以鉅平為是竇瑗傳遼西遼陽人遼陽北
史作陽洛按本書地形志遼西郡領縣三有陽樂
無遼陽今以下文以軍功賜爵陽洛男證之應從
北史但陽洛陽樂未知孰是緝事在序傳緝子
悦為濟隂太守按本書列傳自序魏悦即收之祖
也今據此傳悦為緝之子溥之孫而列傳自序則
云彦子歆歆子悦位濟隂太守竊謂收自紀其高
曾之名不應兩傳迥異殆序傳本闕亦後人所補
故舛訛若此慕容廆傳又大破宇文闥地千里
各本同按晉書記晃親伐宇文歸遠遁漠北開路
千餘里此殆脱去歸字并訛開為闥也張寔傳
茂妻弟賈模按晉書張茂傳云凉州大姓賈摹寔
之妻弟也此以為茂之妻弟與晉書異又按茂傳
有手莫頭圖凉州之謠則模字當從摹矣天象
志太宗永興五年三暈東井南監本三作月按本
卷有云三月丙申月三暈太微此當是三字上脱
去月字世祖延和元年及涇州刺史狄子玉為
權按本書世祖紀征西將軍金崖與安定鎮將延
普及涇州刺史狄子玉争權搆隙則為權當係争
權之訛地形志魏尹鄴注有南部右部東部按
此句下當有尉字下文臨漳縣注有左部東部北
部尉即其證也陽平郡清淵注二漢屬郡按屬
字下當脱魏字林慮郡林慮注有陵陽河東流
為垣按垣應作洹後漢郡國志河内郡林慮注徐
廣曰洹水所出蘇秦合諸侯盟處是也常山郡
注孝章建初中為淮陽永元二年復按後漢書章
帝建初四年四月徙常山王昞子側為常山王昞
傳云徙淮陽王以汝南之新安西華益淮陽國昞
自常山徙封淮陽非改常山為淮陽盖魏收之誤
兖州注魏晉治闕丘按闕字以宋志證之則魏
晉治廩丘當作廪樂安郡注漢高帝為千乘國
按漢書高帝置千乘郡未嘗建國此國字係郡字
之訛濟南郡蓍按蓍字乃著字之誤兩漢有著
縣屬濟南可據濟隂郡離孤按孤當作狐又注
有離孤城亦誤漢志可證譙郡注晉以為郡按
譙郡始置於曹魏不始於晉也志誤郯郡注後
漢為國晉復按後漢之初雖嘗封東海王後復為
東海郡晉因之非至晉始復也扶風郡槐里注
周曰大丘按漢志槐里周曰犬丘懿王都之非大
丘也此係傳寫之誤隴東郡祖居注前漢屬罷
後復屬武威按祖居即二漢之祖厲縣也前屬安
定後屬武威此注前漢屬下此似脱安定二字衍
罷字又訛後漢漢字為復字隨平郡鶉鵤注前
漢屬山城按鶉鵤前漢志作鶉孤後漢及晉志作
鶉觚傅休奕封鶉觚男即此縣也此志作鵤盖誤
又此縣前漢屬北地此誤作屬山城前漢並無郡
名山城也徧城郡沃野按沃野當作沃野前漢
志作沃壄後漢志作沃野律歷志甲子之歲入
甲戌紀紀法十六萬八千六百注千蔀成紀按詩
大雅疏二十蔀為一紀此千字誤禮志輿服之
制大樓輦駕牛一十按南監本作駕牛十二觀下
文小樓輦駕牛十二則知此大樓輦駕牛一十之
誤矣樂志叙軒轅桴阮瑜之管定小一之律按
吕氏春秋伶倫自大夏之西乃之阮隃之隂是瑜
當作隃小一兩字不可解當是十二兩字之訛
磬氏為磬倨(闕)之法按考工記磬有倨句此當是
闕句字
北齊書神武紀追濟州之軍監本濟訛齊按上文
有益河東及濟州兵於白溝則齊乃濟字之誤今
據北史改華山王凝傳天寶元年封新平郡王
九年改封安定十五年封華山按天寶止十年五
字當是衍文安德王延宗傳我保定中為廣州
士曹北史保定作武定按魏世無以保定紀年者
應從北史為是孝昭六王傳汝陽王彦忠監本
陽訛南按孝昭六王已有汝南王彦理無一郡並
封二王事今據北史改高德政傳山提以五月
至鄴按下文有六日七日八日諸文蓋史家以受
禪大事故特書日以謹之則五月當係五日之訛
魏收傳見邢魏之臧否即是任沈之優劣按顔
氏家訓云任沈之是非即邢魏之優劣此與北史
並誤孟業傳今我出都按上文云徵入為中書
令則出字當是入字之誤
周書文帝紀王羆率甲士一萬下文云王羆足相
抗拒監本俱作王羅按王羆本傳云屬太祖徵兵
為勤王之舉請前驅效命遂為大都督鎮華州正
與此合今校改明帝紀以大將軍楊忠大將軍
王雄並為柱國諸本王雄俱作楊雄按楊雄至武
帝時始顯又其傳中無為柱國事王雄傳云孝閔
帝踐阼授少傅增邑二千戶進位柱國大將軍其
為王雄無疑今校改但傳云孝閔帝踐阼進柱國
大將軍而本紀雄為柱國乃在明帝二年亦與傳
不合武帝紀封開府李昞為唐國公諸本昞俱作
乕按通鑑李乕卒於魏大統十七年五月新舊唐
書太祖本紀太祖父昞封唐國公此唐有天下之
號所自起也唐諱昞字又諱乕字大約此書原本
凡李虎李昞俱稱李諱後人妄改又不深考故此
處與下文以大將軍唐國公李昞為柱國並訛作
李乕今校改盧辨傳庶纂前修矣此下北史有
節閔帝立云云按下文云及帝入關帝謂孝武也
作史者若不載節閔帝即位事則當云及孝武入
關不當云帝入關也以北史校之知此明有脱文
韋孝寬傳城外又縳松于竿通鑑云縳松于竿
按下文有松麻俱落句知此脱一麻字北史亦脱
史臣論此下南北監本俱有注云附高賓贊缺
按賓乃附傳不必有贊今削之史臣論孝伯神
舉按神舉于孝伯為族父傳又在孝伯前則當云
神舉孝伯
隋書高祖紀陳國平合州三十按北史作州四十
以地理志證之北史是也志言陳氏荆揚之域州
四十二郡一百九縣四百三十八紀言州四十郡
一百縣四百皆略舉大數耳駕白駱監本駱訛
輅宋本同按上文是革輅所駕之馬爾雅白馬黑
鬛駱則為白駱無疑禮儀志猛毅烈威銳震進
智威勝駿等十猛將軍按十猛謂以猛字分冠下
十字之首如猛毅猛烈是也十字不當有兩威字
當是乕字唐諱乕作武又訛武作威耳天文志
翼南五星曰東區應作東甌步天歌可證此志及
晉志並作區蓋刊本訛脱偏旁耳七星為員官
辰星廟也按員官應作員宫與清廟明堂文大室
疏廟一例晉志可証也今本史記漢書及此志俱
作員官蓋訛梁睿傳昔匈奴未平去病辭老按
前漢書霍去病傳上為治第令視之對曰匈奴不
滅無以家為也辭老當作辭第牛宏傳五九紛
競遂至不成監本九訛鬼按魏書禮志初世宗永
平延昌中欲建明堂而議者或云五室或云九室
頻屬年饑遂寢至是復議之詔從五室及元議執
政遂改營九室值世亂不成宗廟之禮迄無所設
是五九紛競也今校改樊子盖傳又收合降賊
入豆子䴚討格謙擒之以狀聞奏帝惡其威名遞
追入朝賊由是復盛按此格謙已為楊義臣所擒
而王充傳又載厭次人格謙為盗數年兵十餘萬
在豆子䴚中充帥師破斬之威振羣賊云云同一
格謙在豆子䴚中兩傳所載互異詎因楊義臣被
追入朝格謙乘間逸去賊由復盛後為王充破斬
耶原本䴚訛&KR0008;按水經注膠水北歷土山山悉鹽
坑箋曰坑當作䴚或訛作&KR0008;省作坈又作&KR0008;並非
外戚高祖外家吕氏傳有男子吕永吉自稱有
姑字苦桃為楊諱妻監本諱訛廣按高祖外家吕
氏苦桃即高祖之母高祖之父諱忠高祖諱堅煬
帝諱廣當作為楊忠妻原其所以訛者舊本必係
諱字而本書惟晉王廣屢見廣字多作諱字後人
改諱字為廣字遂并此諱字亦改為廣字而不覺
其大謬也此本隋朝奏牘應從舊本作諱字今校
改
南史齊高帝紀冬十二月戊戌以司空禇彦回為
司徒按上文云春正月戊戌朔大赦以司空禇彦
回為司徒此不當重出殆因戊戌日相同而誤
梁武帝紀乙丑益州刺史鄧元起尅成都監本丑
訛巳今據梁書上文為丁巳尚書右僕射范雲卒
下文為壬申斷諸郡縣獻奉二宫改正夏四月
庚午羣臣以錢一億萬奉贖監本午訛寅上文云
三月庚子幸同泰寺乙巳升殿講經下文云戊寅
百辟表請丁亥御輦還宫凡四十七日計乙巳後
戊寅前不應有庚寅再查是年正月己亥朔則庚
子乙巳為三月初旬戊寅丁亥為四月中旬末而
庚午至戊寅距八日盖庚午贖身既已默許戊寅
奉表三請三答又遲九日丁亥回宫其為午字無
疑敬帝紀十一月庚辰齊安州刺史翟子崇楚
州刺史柳達摩按本書下卷陳武帝紀作楚州刺
史劉仕榮淮州刺史柳達摩據此則脱去劉仕榮
淮州刺史七字武帝紀甲子廣州言仙人見於
羅浮山寺小石橋按上云正月丁酉下云二月辛
酉則此二十六日内當是庚子或壬子此作甲子
誤也若陳書作甲午則更誤矣檀韶傳以桓元
功封邑邱縣侯按以字下應有平字邑應從宋書
作巴齊宗室南豐伯赤斧子穎胄傳穎胄使别
駕宗史撰定禮儀按史應作夬雖梁書宗夬本傳
未載此事而云故領軍將軍蕭穎胄深相委仗每
事諮焉其為夬無疑也李安人等傳論報罵之
義理則宜然台輔之冀其何爽也按報罵二字不
可解本傳意望台鼎心常鬱怏及酒後啟帝因致
疎退一叚梁書不載所謂報罵者或指此然必有
訛字陳宗室諸王始興王叔陵傳叔陵有部下
兵生在新林監本林作安殆因新安王伯固而訛
上文云放東城囚以充戰士又遣人往新林追所
部兵馬則為林字之誤無疑矣
北史魏太武帝紀初造新字千餘字監本字作宇
盖以上文營造萬夀宫永安安樂二殿臨望觀九
華堂而訛也據魏書改孝文帝紀丁亥宋人來
聘監本丁作乙魏書同今按上文云九月辛巳車
駕還宫下文云己亥詔囚死不得暴露則此十九
日内定應作丁亥東魏孝静帝紀癸酉還宫二
月壬申按上文春正月壬戌朔則二月安得有壬
申此必有誤周武帝紀己夘軍次并州按己夘
當係己未之誤以上文十二月戊申計之則戊申
距丁丑已為匝月安得復有己夘崔浩傳賜浩
妾各一人按魏書叙崔浩事本與周澹並書故云
賜浩澹妾各一人今刪去周澹乃仍用各字則謬
陸俟傳弟麗按麗俟之子馥之弟今叙於馥五
世從孫融之後而云弟麗則誤甚矣高德正傳
以愔從令德正居守按齊書作以愔居守與此異
觀下文云自請赴鄴與愔言則愔實在鄴居守而
此處為訛矣鄭譯傳譯祖文寬據上文瓊子道
邕道邕子譯下文瓊弟儼儼子文寬則文寬乃譯
從父也祖字誤瓊弟儼各本瓊俱訛璹按以上
下文考之璹為道邕之孫道邕為祖珍之子祖珍
既以弟儼重贈而此以儼為璹弟直誤以從曾祖
為兄弟行矣今校改邢邵傳愔與魏元乂及邵
請置學按下文邵之所奏魏書作李崇所上此何
以移於邵傳李崇傳惟長樂公兩手持絹二十
匹而出按魏書宣武靈皇后傳此事係長樂公主
非長樂公也盖脱主字隋來護兒傳又與蒲山
公李寬討平黟歙逆黨汪文進監本蒲作浦按隋
之封爵有蒲州蒲城蒲山等號此處浦山盖蒲山
之訛也今據隋書改真臘傳娶妻者唯送女人
女擇日遣媒人迎婦按馮夢楨云女人女三字定
有訛今考隋書乃衣一具三字之誤也
皇朝通志卷一百九
