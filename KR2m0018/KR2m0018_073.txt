欽定四庫全書
皇朝通志卷七十三
選舉略(二)
選舉制(舉官)
(臣)等謹按舉士舉官分為二途肇始於唐文職武
職之分選於吏部兵部亦自唐分之蓋以薦舉徵
辟失實徇私朝廷未收得人之益已不勝門戶黨
援之習誠不若歸於畫一之制其道簡而易操故
自宋以來踵而行之未之或易也我
朝
列聖相承加意旁求片善微長悉邀甄錄
詔王公貝勒滿漢諸大臣各舉所知以副立賢無方之至
意而部例所定永為法守者又復至精至密
皇上道隆繼述金鑑獨操權衡銓典因時損益務使官
稱其職無濫無滯以大公至正之心為因材器使
之用凡銓選保舉文武員弁一經引
見才具優劣燭照無遺臣工皆不得專其柄而行其私
法良意美立萬世舉官之極則彼前代之專凴選
部為進退徒視舉劾為黜陟者固未足語於用人
之道矣謹以銓選保舉條目詳列於篇
太祖高皇帝乙夘年十一月
敕廷臣舉賢授職隨地旁求俾列庶位
天命十年八月
敕大臣舉劾屬員辨别善惡
天聰三年四月選用儒臣分班侍直八年十二月
以朱延慶薦舉人才並加擢用九年二月
敕滿漢蒙古各官薦舉人才呈送吏禮二部
崇德七年七月設漢軍八旗選官補用
順治元年六月
敕廷臣各舉所知并嚴連坐蔽賢之罰六年正月定保舉
人員得失賞罰之例四月察議各直省督按舉劾
異同五月準直省道府州縣酌量陞遷九年十一
月
敕吏部銓選務矢公忠慎擇才能選授十一年三月
敕部臣推補内外大小員缺釐剔胥吏弊端十二月起用
廢棄官員十二年正月定吏部科道内陞外轉及
司道陞遷例又定慎選要缺守令例三月定薦舉
州縣官例九月
敕内外官員交互陞轉十月
敕定内院中書不準考選科道十一月
敕考選巡按及科道陞轉悉請
上裁十四年十月行取近科進士出身官員來京考選十
六年九月吏部議定翰林官侍讀以下每年外轉
二員又
敕定降處各官遇缺即補不必仍論出身資格十七年四
月議準俸滿中行評博應陞主事者與行取推知
一體考選御史十八年六月奏定巡按已經停差
其地方事務俱交巡撫管理七月議定選官停止
赴部點夘之例吏部查照年月先後挨次掣選發
憑各省巡撫催令赴任
康熙二年五月
敕定大選急選各員(雙月為大選單月為急選)仍令親身赴部每月初
一日投供到部後隔一選方準銓選三年二月議定官
員較俸推陞閏六月議準漢缺内院大學士六部
尚書以下各項漢軍漢人一體陞轉無庸分别得
旨堂官員缺漢軍每衙門不得過一員四年八月議準截
留官員照例挨次取選令於單月初一日親身赴
部投遞互結七年三月
諭在京部院滿漢官員論資俸陞轉雖係現行之例但才
能出衆者常以較量資俸超擢無期此後遇有緊要員
缺着不論資俸將才能之員選擇補用又
敕今後科道缺出移文督撫就有司内舉賢能夙著者咨
部行取來京八年十月
諭滿洲漢軍都統副都統等於輕車都尉以下雲騎尉以
上有明習滿文或通曉漢文夙具才幹堪任部院者從
公選擇咨送吏部俟各旗缺出與應陞者並題補用十
年七月停止會推(推陞之法順治九年議準尚書侍郎都御史副都御史宗人府)
(府丞通政使大理寺卿内閣學士掌院學士等官俱由會推至是停止將應陞轉各官開列具題凡)
(九卿京堂翰林吏部科道内閣中書及在外布按鹽運使各官遇缺當補即行單題凡部寺屬官及)
(方面有司佐貳雜職缺出掣籖逐月彙題是時惟外省藩臬間一奉旨推舉至五十一年盡)
(行停止)十二年八月
敕督撫咨訪告病人員才品據實保奏擢用十九年五月
敕停止督撫坐名題補人員凡員缺皆歸部銓補二十年
五月
上諭行取官員吏部已經引見其各部主事等漢官朕尚
未知其人科道為耳目之司選擇不可不慎爾等即傳
諭九卿科道令各舉所知將居官潔清辦事才能者盡
公保舉不可以同年同鄉親黨徇情私保即督撫所舉
不當亦著指陳勿隠二十三年四月
敕六部保舉清廉有守之官二十四年九月
敕九卿會推宜虚公持論其親朋門生同年同鄉不得彼
此互薦二十九年五月吏部以行取知縣奏請
上諭行取知縣以科道用者甚多科道職任關係緊要著
九卿各以平昔所知學問優長品行可用者面同舉奏
尋經舉出彭鵬邵嗣堯陸隴其趙蒼璧等得
旨俱準行取三十二年四月
諭九卿各將居官賢能者敬慎公舉科道官職司耳目賢
者從公推薦不肖者立行參劾三十九年五月奏定各
省舉人就中書者人多缺少内有願知縣教職之
人聽其具呈改注漢軍舉人無銓用之處酌議於
舉人班次内每選過三班後選漢軍舉人一人五
十三年四月
敕教官掣選應取至京師令大臣面試其補授州同亦應
令九卿面試補用五十七年
敕教官不必來京惟令督撫考試可用者補用年老不堪
者罷之六十一年三月遵
旨議定河工官員關係緊要臺灣遠屬海疆廣西之南寧
太平慶遠思恩四府雲南之元江開化廣西廣南
四府俱在邊遠此等地方官員仍令該督撫題補
其餘增添保題各缺概行停止十一月
世宗憲皇帝登極諭廷臣各舉所知又
命王以下閒散宗室以上於屬下人員内各保舉一二人
十二月
上以内廷各執事人員俱係隨侍
皇考之人其中亦有大臣官員子弟著各該處總管揀選
保奏引見有曉滿漢文者著聲明
雍正元年正月
上以滿洲進士舉人出身之翰林無陞轉之途著吏部議
尋議嗣後翰林院侍讀侍講諭德洗馬國子監司
業缺出將由庶吉士授職編檢之翰林論俸推陞
一員將由進士舉人出身之中允等陞補一員講
讀學士少詹庶子等缺出將現任之講讀諭洗司
業推陞一員之後將進士舉人出身之科道等官
陞補一員從之又議定新進士除選取庶吉士外
揀選學問好者令為内外官學教習年滿照科分
名次以中書補用八月
上諭國家分理庶績務在得人道府州縣等官尤屬要職
其才幹素著廉節自持者飭令督撫等將所知者密封
保奏不得會同商酌亦不得將特用之人塞責如保奏
不當將保奏上司一併治罪十月
敕大學士會同翰林院掌院教習將編檢庶吉士等秉公
别擇具奏十一月
敕清書散館之翰林不可令其荒廢或在翰林或在部曹
即令與滿員一同繙譯又
敕新科進士於引見之前先行考試庶人才不至遺漏將
詩文四六各體出題視其所能或一篇或二三篇或各
體俱作悉聽其便(嗣後每科舉行名曰朝考)十二月分别錄用本科
新進士未經館選之員二年十二月
敕揀選滿漢編修檢討庶吉士等有願在刑部學習辦事
者二十三員帶領引見分在各司辦事辦事明白實在
效力者酌量題補三年六月定外任迴避例(督撫兩司及統轄全)
(省之道員其族人迴避者赴京别補若分巡數府之道員及知府同知通判知州等官所轄之地無)
(幾迴避官員即於本省内調補)四年三月遵
旨議定八旗漢軍人員不得補刑部司官並應照漢人迴
避本省之例凡直隸道府州縣等缺於銓選時扣
除布按兩司缺亦停其開列得
旨布政按察使仍行開列七月因督撫等密舉各員俱極
庸陋
諭仍於道府州縣中各明舉一人如有挾私任情草率濫
舉者從重治罪八月
上諭揀選命往各省官員及奉旨特用之員皆不過取拔
臨時並未曾試驗於平日飭各督撫等於此等人員倘
居官不善即據實參奏五年三月
諭吏部將會試舉人揀選引見併問九卿將所知者舉出
再舉人内有伊等同鄉素日推服之人亦著舉人公舉
或數人共舉一人或十數人共舉一人俱將姓名註明
務須有猷有為有守之人方可推薦不得冐濫十二月
特諭内外諸臣等京官翰林院科道郎官以上外官自知
府道員學政以上武官自副將以上旗員自參領以上
皆令各舉一人滿洲官員保舉滿洲漢軍官員保舉漢
軍漢人官員保舉漢人文職官員許保武職武職官員
許保文職務須有猷有為有守品行才具足備國家之
用者即親戚子姪等亦可據實薦奏但京官如尚書侍
郎外官如督撫提鎮兩司皆朕已經深知簡任者不必
入所薦之列六年四月起復府廳州縣廢員七月
上諭督撫等帶往各省委用人員在地方不甚相宜除已
經到任之後因本地要缺奉旨題補不必解任外如楊
文乾陳時夏莽鵠立及各省督撫大吏從前所請帶往
之人目今現在屬下者俱著回京請旨另用十月
特諭京官大學士以下主事以上之滿洲漢軍漢人外官
督撫以下知縣以上之滿洲漢軍漢人每人各舉一人
除現任知縣以上官員不必保舉外或係舉貢生監或
係山林隠逸果有品行才猷可備任使者即親戚子弟
亦不必引避嫌疑至外官所轄之現任佐貳雜職等屬
員亦準舉七年四月
敕京官自學士侍郎以上外官自藩臬以上著各密保一
人將其人或可勝督撫之任或可勝藩臬之任據實奏
明不必拘定滿漢亦不限定資格若一時無深知可舉
之人準其從容採訪不得草率塞責有負諮詢五月
敕嗣後凡江蘇安徽湖北湖南陜西甘肅諸處府州縣以
下官員得本省之缺不在本籍巡撫統轄之内者不必
令其迴避其相隔五百里之内者仍照隔省迴避之例
一體遵行八年六月
敕定新進士在六部額外主事上學習行走三年後如能
稱職該部堂官題補如不能稱職該部奏聞其内若果
有才猷出衆明練政治之員於一年之後該堂官將情
由聲明保奏帶領引見請旨此各部行走之員俱照額
外主事之例給與俸禄又
諭今科外用進士交與各該督撫分派藩臬衙門令其學
習三年之後委署試用一年約計四年後題補實授若
果有才具出衆平日熟練吏治不待學習者著該督撫
格外委署題補即於本内聲明若才具庸常情願改教
者不拘三年之期準其具題改補其學習之員並酌量
給與公費九年議準沿海沿河苖疆烟瘴等缺無論四
項或全或兼或專均令督撫遴選具題其同知通判知
州知縣衝繁疲難四項三項相兼者該督撫於現任属
員内揀選調補二項一項者歸月分銓選十三年四月
上諭縣令為親民之官凡選用知縣者類多舉人進士出
身之人若係揀選命往到任後不勝縣令之任準該督
撫以教職奏請改補如係月選之員或年力衰邁或才
識庸愚該員即當於未選之先臨選之際呈請改教若
仍銓選知縣到任後該督撫留心察看或以才力不及
或以溺職分别題參不得奏請改教如果為人勤慎學
問優通者著該督撫將應否改補教職之處具本聲明
送部引見請旨六月
敕在京三品以上滿漢官員於現任科道部屬及知府同
知知州通判知縣内各舉一人或勝道員之任或勝知
府之任填註明白於三日内交送内閣彙齊奏聞
乾隆元年三月尚書兼管國子監事務楊名時奏
薦莊亨陽等七人得
旨以國子監所屬員缺補用四月議準保舉孝廉方正
給以六品頂帶其中果有德行才識兼優堪備任
用者準破格保薦又議準道府員缺衝繁疲難四
項三項者開列請
旨簡用二項一項者歸月分銓選二年三月
敕各省督撫藩臬保舉堪勝道府等官三年三月
敕九卿保舉堪勝道府之員又
敇科道為朝廷耳目之司將例應考選之翰林部屬通
行引見候旨補授四月
敕現任教諭中進士者仍回原任以教授銜管教諭事
現任訓導中舉人副榜者仍回原任以教諭管訓導
事十二月
敕督撫於苗疆要缺慎選賢員以居其任四年三月
敕廷臣照康熙二十九年例舉治行卓越縣令以備科
道之選五年十一月
敕大學士九卿各舉所知六年二月
敕滿洲進士依甲第名次選用知縣九月
敕定行取知縣準兼以同知補用七年三月
敕各督撫於行取人員務將有守有為聲名卓越者舉
出其有參罰者亦準入選七月
上諭言官為風紀所關著大學士九卿擇其素所深知
其人骨鯁樸直復明通内外政治者不拘資格列名
封奏外而督撫於各屬員中有深知灼見可備糾繩
之任者亦準列名封奏十年正月
敕停止榜後預行揀選舉人分别去取之例三月
敕禮部於會試榜發後將落卷封貯請旨派大臣秉公
閱看選取發往各省畀以司鐸之任其有年逾八十
以上者帶領引見十二年四月定守令久任例十三
年七月
敕滿漢大學士等保舉應陞三品京堂人員十四年六
月
敕大學士尚書侍郎等各舉能勝任侍郎及三品京官
人員十二月
特申起用廢員之令十六年五月
敕停止知縣行取内陞之例定科道三年一次内陞外
轉十二月遵
旨議定各省此次甄别教諭訓導各缺即將癸酉科揀
選引
見之拔貢選補授訓導者以教諭銜管訓導事十八年
二月
敕各督撫保舉堪勝知府人員七月
上諭蒙古旗分人用部院者員缺本少是以外任未經
議及現在滿洲司員陞用道府既經暫行停止其文
職同知以下著將蒙古人員與滿洲一體揀選引見
選用武職副將以下著就滿洲應得缺内酌予十分
之二其分班輪選之處下吏部兵部議行十九年三
月
敕于翰林科道部屬内揀選堪勝道府人員二十一年
奏準在學肄業宗室年滿考列一二等擇其人去
得者授為宗人府貼寫筆帖式二三年後如果行
走勤慎辦事好者引
見以筆帖式坐補二十五年
敕督撫保舉知府未用人員許其重列薦剡三十年十
月
上念舉人需次知縣動至三十餘年應籌所以疏通壅
滯之法
敕於明歲丙戌春闈後派大臣分别揀選引
見錄用尋經議定嗣後截取舉人督撫秉公驗看其堪
膺民社者給咨赴部候選如精力已衰情願就教
準其在本省呈改至年七十以上自問不堪供職
者免其調取驗看督撫核實查明年歲造冊具題
請
旨賞給中書科中書大理寺評事太常寺博士三項職
銜至明歲大挑扣除近二科自庚辰科以上俱準
赴挑(明年三月又奉一等諭旨此次挑選以二千人為額尋挑取八百餘人以知縣等官)
(分發試用二等一千一百餘人以教職銓選未入選之年七十以上者即給與中書等項職銜)三
十四年七月奉
旨此後若朕在京月選州縣有掣籖後告病者準附於
下月引見如下次尚未病痊該部即行開缺至遇朕
巡幸之前兩月有托病不即引見冀下月驗放者一
經具呈告病即扣除開缺將來另選得缺仍著該部
於帶領引見時將該員原選缺分之遠近繁簡字樣
一併註明候朕定奪著為令三十七年正月
敕春闈後揀選下第舉人分别錄用扣除近四科不入
選以疏壅滯三十八年二月覆準商籍中式改歸原
籍之員照寄籍之例於銓選時一體迴避商籍省
分又覆準月選各官俱令吏兵二部堂官代掣缺
籖以杜撞騙之弊四十一年二月
敕各部院司員補放御史非實係練習部務必不可少
之人不得奏留兼部又遵
旨議定郎中俸滿保送知府如不能勝任者將原保之
堂官議處四月奏定嗣後筆帖式截取知縣六部
理藩院都察院各保送三員其餘各衙門各保送
二員吏部會同大學士揀選二十員引
見請
旨記名註冊按班論俸陞用但陞用後有以不勝外任
題參者將保送之堂官議處六月遵
旨議定督撫題參知縣改教人員若由教職保舉知縣
者將原保之督撫學政議處七月遵
旨議定奉天州縣應選之缺於滿洲回旗原任州縣及
漢員補班州縣内共揀選二三員引
見補用如回旗人員不敷知州則於記名同知内揀選
知縣則於記名知縣之筆帖式内揀選又
敕吏部凡滿洲蒙古人員由道府同知通判州縣丁憂
回旗已滿百日在部行走者每年十月引見一次候
旨簡用九月遵
旨議定六部主事及提督衙門主事仍照向例準其保
舉直隸州知州其太僕寺等衙門主事及與主事
陞轉相同之經歷都事寺丞署正等官不準保送
直隸州如京察保薦準其一等者以六部主事調
補四十二年六月
敕各部司員俸滿截取奏明留任者毋庸引見七月議
準月選各員寄籍祖籍俱令聲明一體迴避銓選
得缺後在部責令驗看之九卿科道在籍在館責
令督撫提調查覈朦混者治罪並將濫行出結及
不行詳查之各官議處十二月議準嗣後遇有請
旨道府缺出查係曾任繁缺道府或經卓異者準其開
列其原任簡缺未經調繁卓異者俱毋庸開列四
十三年六月奏準各省州縣以上各缺繁簡不得
妄請改更如同知通判州縣之缺應請改繁者即
於同知通判州縣缺内改簡互換其佐雜之缺於
佐雜内酌改不準仍以州縣以上之缺與佐雜互
易又遵
旨議定在京堂司各官外姻親屬中母之父兄弟妻之
父兄弟姊妹之夫已之女壻嫡甥同衙門令官小
者迴避同官令後進者迴避其兒女姻親中表兄
弟妻之姊妹夫子婦之親兄弟仍毋庸迴避(舊例止於)
(親祖孫父子伯叔兄弟迴避)閏六月議定此次直省一二等入
選拔貢奉
旨以部員用者分派各部在七品小京官上學習行走
扣滿三年留部者授為七品小京官食俸辦事倘
部務未能諳習滿員以七品筆帖式用漢員以直
隸州州判復設教諭二項銓補至授七品小京官
後歷俸三年果能始終奮勉熟習部務準其遇有
本部主事缺出保題陞用其或行走中平奏請以
各衙門之正從七品小京官改補四十四年二月
奏準四庫館效力謄錄人員年滿議叙後派員重
加考試再予錄用四十五年五月奏停員外郎俸
滿截取知府之例九月
敕嗣後教職截取選授知縣到任未届五年以衰老甄
别者將原驗之督撫大臣議處十月奏準地方佐雜
首領遇題調州縣缺出先儘曾卓異保薦及俸滿
即陞人員揀選題補如該省現無卓薦及俸滿即
陞之員亦必須歷俸五年以上者方準題陞十一
月
敕各部院司員陞調别處俱不準仍兼原衙門行走至
刑部必得諳悉律例之員理藩院有外藩事件須習
蒙古文語其奏留者引見欽定方準仍兼行走著為
令又奏準嗣後欽奉
特旨即用人員仍照舊例遇缺即補其修書優叙即用
之員請與正班人員分缺輪流間用又
敕緣事降革人員呈請捐復該部核明情節準捐與否
具奏請旨準捐人員並帶領引見(佐雜仍無庸引見)十二
月奉
諭嗣後各督撫題請實授人員有與例不符者吏部議
駁外將該督撫隨本議處四十七年二月奏準嗣後
理事同知通判推陞員外郎照外任推陞京職之
例於籖掣具題後即開除同知通判員缺另補又
覆準嗣後庶吉士散館改部人員以到部之日為
始捐納議叙與學習期滿人員以奏留之日為始
同較行走年分淺深按次題補四十八年十二月
敕嗣後刑部理藩院亦概不準兼科道其果能始終出
力堂官奏準引見以四五品京堂酌量補用仍可兼
部行走四十九年十一月奏準各部院滿漢蒙古筆
帖式向例按旗分用考取一人捐納一人繕本一
人降調一人遇有議叙即用者俱先儘補用今請
更定議叙即用一人後用正班三人其議叙正班
缺後用者應定為正班五缺後用一人理藩院蒙
古筆帖式向例用正班貼寫二人考取一人議叙
一人應請更定用議叙即用人員一人後將正班
三項各用一人再準用議叙先用者一人正班三
項各用一人輪流間用以昭平允外任從六品以
下佐雜至從九品未入流等官向例議叙即用一
人後用正班一人輪流間用今查漢員議叙向係
各積各缺正班止用一人各項議叙皆得到班計
正班用一人而議叙者竟至倍蓰正班竟無得缺
之日今請凡議叙班次相同者併作一班到班時
統較奉
旨日期先後止準各用一人俾議叙與正班不至偏枯
至從九品欵項繁多吏目最優向定為專項選用
而供事議叙從九品兼選吏目未為平允今請照
捐納從九品之例不得選用吏目嗣後各館奏稱
另立班次補用者即照此辦理不準攙越侵佔五
十年九月
上諭翰詹等官因大考降職其應補之缺本少嗣後俱
著對品以部屬補用十月議準月選官已選告病限
一個月病痊若至次月截缺日不痊即開缺另選
該員病痊後令俟原缺坐補其有一月内暫告病
痊旋復稱病規避開缺者亦視此辦理十二月議
準將主事選法内現空學習進士一班(舊例有學習進士一)
(班嗣改歸各本部補用選法内遂虚懸一班)改為翰詹大考改部人員
正班與各項正選主事按次輪用(以上文職選用之制)
康熙二年三月
上諭武官職任緊要居家候選懸缺遲久仍令單月投供
雙月選授如投供不到者雖名次在前不準選授六年
十一月奏準將外委效力等項與武進士武舉等
較人數多寡倣二八分缺之例使科目人員量行
先選其外委各弁須有戰功及捕盜實績不可止
憑該衙門一概咨送選補八年三月奉
旨提督及總兵官缺出將應補授官員兵部冊内所載功
績逐一開列著九卿科道會推六月停止阿思罕尼哈
番(即男爵)阿達哈哈番(即輕車都尉)補授提鎮九年四月
奏準嗣後副將以下守備以上缺出實係近海沿
邊巖疆人地相宜方準題補其餘員缺概行入選
二十二年十月議準衛官缺出於漢軍漢人世職
並武進士内選擇輪用二十七年十二月議定武
進士推選不拘營缺衛缺挨次補用二十八年十
二月各省情願效力武舉分發督撫提鎮標下效
用如果騎射嫻熟以千把總題補五十二年七月
奏準督撫提鎮保送武弁先儘出兵效力之人如
無論俸選保五十七年七月議準各衙門效力武
職人員推選時於單月考驗弓馬病者勒令休致
曾經軍功帶傷之員雖年老仍行推用五十九年
三月奏定兵部效力人員停取武生及官員子弟
專用武舉其進士内有情願效力者亦準收錄三
年期滿考試分别推用六十一年三月遵
旨議定副參遊都守各官仍遵定例内應保題之缺揀選
銜缺相當者題補其餘不用題補調補之缺及有
事故並越銜保題等項概行停止督撫提鎮違者
降三級調用
雍正二年三月
敕禁各省督撫提鎮題留陞任官員其水師營緊要員缺
仍許題請五月
敕督撫提鎮保送遊擊以上人員引見三年二月
敕調取青海等處兵弁來京錄用四年八月議定佐領不
準兼散騎郎五年十月改定武職部選之缺準督
撫提鎮將所屬人員預行保舉備用十一月定拔
補千總把總就近調補例又
敕禁自備鞍馬軍前效力之請六年十月鑲黃旗蒙古副
都統宗室滿珠錫禮奏言京營參將以下千總以
上應參用滿洲不宜專用漢人奉
上諭為治之道在開誠布公遐邇一體自
太祖高皇帝開國之初即將滿漢兼用是以規模宏遠中
外歸心且滿洲人數本少今將中外緊要之缺補用已
足辦理若參將以下員弁悉將滿洲補用則人數不敷
勢必有員缺而無補授之人朕臨御以來以四海為一
家萬物為一體於用人之際必期有濟於國計民生總
無分别滿漢之見中外諸臣宜同寅協恭交相為濟則
國家深有倚賴久安長治之道必由於此也七年正月
敕各省提督保舉堪用遊擊之員七月
敕嗣後隨標差操學習之武舉等令該撫等看其材技優
嫻曉習營伍者照年滿千總例送部考驗分發别省遇
有千把缺出即行補授十年閏五月議準軍前效力人
員指缺補授十一月議準八旗文職補選人員願
就武職者揀選補用十一年七月
敕補授驍騎校如本佐領下不得其人即於合旗通行揀
選如一佐領下人材果好即可多補數員八月
敕滿洲藍翎侍衛著仍在侍衛内行走揀選都司守備時
不必帶來引見十一月
敕各省提鎮等保題將弁務重弓馬兼選漢仗以重武備
十二年十二月
敕各省將軍於所屬協領内保舉堪勝外省副都統人員
乾隆六年九月
敕定滿洲官員補用綠旗員缺許總督提督保題陞用
七年十一月
敕申嚴督撫提鎮濫舉年滿千總之禁八年七月
上諭武舉有隨帮效力年滿人員應以衛千總用者一
等人數無多選期尚速其二等三等者每年選用不
過三四人甚為壅滯所當酌量疏通著該部詳議具
奏尋議衛千總班内設有二捐班選用捐納之人應
别設一班移於二捐班之上選用二等隨帮人員
所有二捐班均請借與三等隨帮人員選用其捐
班人員倘有赴部投供者仍先儘本班人員補用
九年十一月
敕各督撫驗看曾經出師之病休武弁送部引見十四
年八月
諭督撫等保舉堪勝總兵人員十五年五月
上諭前令督撫提臣保舉堪勝總兵人員今於引見時
觀其人材弓馬勇力頗少當意即如年滿千總一項
類多猥瑣不足入目國家擢用武職營伍實為正途
折衝禦侮之用必預籌於昇平無事之日不可視為
緩圖漠不經意也十七年六月
敕保舉副都統會同公薦不得自行題奏(如領侍衛内大臣於該旗)
(侍衛内公同保舉都統副都統於該旗參領内公同保舉左右翼及護軍統領按翼於前鋒章京護)
(軍參領内公同保舉)十八年七月
敕停武職兼銜之例止就見在官職論俸陞轉(向來陞銜陞任)
(功加大銜小銜條例紛繁恐致吏胥高下其手故有是旨)二十二年十二月
上諭前經降旨令各省督提將堪勝總兵之副將各保
數員以備簡用年來漸次陞擢所餘無幾再著各省
總督提督於現任副將内歷俸五年以上勝任總兵
之員各保一人或二人亦可其參遊都守等官如果
才略出衆足膺專閫之寄不拘資格並各保舉一人
一體送部引見以儲將材三十四年四月
敕東三省人員不必補用綠營將弁永著為例仍交兵
部將現在各省綠營官員内東三省人員有若干之
處查明具奏十月兵部請將各省綠營現在所有東
三省人等俱行撤回
上以辦理甚屬拘泥
敕八旗嗣後東三省人移住京城者仍照前旨毋庸陞
用綠營若移住後在京城所生之子既歷二代與京
城久住之舊滿洲蒙古無異即一體揀選陞用外任
官員十二月
上諭昨經何煟奏將截取舉人徐廷槐改用教職一摺
曾降旨允行並令各督撫詢明其中如有自不服老
不甘廢棄者即照大計六法官例送部引見嗣後督
撫驗看推陞武弁亦照彼畫一辦理著為令三十六
年十月
敕嗣後巡幸時遇有預保千總咨送到部王大臣即行
騐看分别註冊令其回任毋庸在京守候三十七年
四月奏準八旗漢軍武舉如有祖父伯叔兄弟在
巡捕營為官者準其入營效力五年之後咨部支
給千總半俸與千總把總一體較拔八月
敕巡捕三營官員現有降級停陞處分者遇應行揀選
時仍準其一體揀選(三營嗣改五營)三十八年九月議準出
征員弁遇軍營所出缺歸軍營陞用遇本省應題
應拔缺與存營官較陞凱旋補行引
見凡出征員弁功績由軍營咨明各該省存案以備較
核若副將以上缺出由兵部將出征得有功牌功
加各員夾單進呈恭候
欽簡又奏準河南山東江南江西湖廣等省俱係腹地
閩浙兩廣等省半係水師凡武職均停揀發甘肅
四川雲貴等省遇應揀選時定以限制副將參將
不得過二員遊擊都司不得過四員守備一項有
候補候推人員足資差遣不得請揀四十年二月
覆準卓異衛千總遇雙月所出之缺與在部候補
各班相間輪用又
諭八旗各營大臣等凡保送應用綠旗人員務須遴選
年壯技優堪為表率者帶領引見其五十五歲以上
騎射技藝平常者不得保送五月遵
旨議定滿洲人員卹廕綠營都司守備千總把總等官
引
見奉
旨以内用者照例以旗員對品補用以外用者發交廵
捕營學習三年分别等第引
見凡學習人員俱賞給馬甲錢糧又奏準捐納衛所武
職準加捐發標學習試用又議定加捐分發之守
禦所千總(舊例均係部選之缺)遇部選三缺之後行文漕運
總督題補一人其捐復人員照此辦理七月
敕此次滿洲引見人員步箭甚屬不堪在京挑選引見
人員之都統副都統等俱交部議處嗣後若仍有似
此者必將伊等從重治罪九月奏準難廕千把總俱
發標營學習停其推用衛缺又議準漢員難廕都
司守備照漢世職分發學習之例帶領引
見俱發本省隨營學習三年後保送引
見或由部選用或發回本省題補恭候
欽定難廕千總把總發營學習期滿即在外拔補毋庸
送部閏十月議準揀選三等武舉有年力壯盛願
入伍效力者由兵部呈明分發各督撫提鎮標下
給食馬糧三年後弓馬可觀準一體較拔把總缺
四十一年八月
敕八旗各營保送綠營外任有不情願者即在京呈明
如已至外任後概不準其具呈並嚴行參處四十二
年二月奉
上諭旗員向無終養之例其有親老情願回京者準其
具呈督撫奏明送部引見文員以部屬用武員或用
侍衛或用旗職候酌量降旨又
諭兵部將武職滿員副將以下丁憂俸滿病痊等事回
京改用京職者倣照吏部之例於每年年終帶領引
見一次酌量記名簡用外任其不記名者下次即毋
庸再行引見六月覆準鑾儀衛冠軍使雲麾使治儀
正應用漢軍十缺撥出三缺歸滿洲蒙古人員補
用四十三年二月覆準漢侍衛行走年滿由該管
大臣出具考語保送引
見一等以副將參將二等以參將遊擊三等以遊擊都
司藍翎以都司守備分别錄用遇應得之缺與候
補候選人員一同掣籖(二月分參將遊擊缺用一等二等侍衛每年止用一)
(人四月六月八月分遊擊都司缺用三等侍衛每年止用三人單月每年止用五人)六月奏
準卓異人員與候補人員不必拘定月分(向例補班歸雙)
(月如遇軍政年二四六十此四月專用卓異八十二此兩月專用候補)凡雙月用卓
異二人用候補一人又覆準嗣後選拔外委把總
於補用三缺後選拔精習鳥鎗者一人其步兵果
能精習鳥鎗雖弓馬未能純熟亦準於三缺後拔
補馬兵一名十月議準嗣後八旗漢軍人員歷俸
三年方保送外任兵部揀選引
見如無歷俸已滿三年之員即將應選之缺扣除歸部
另行銓選四十七年十月奏準兵部效力期滿差
官以營守備用者謂之勞班歸於雙月選用壅滯
嗣後單月分發班輪用無人以勞班抵補四十八
年三月奏準藍翎侍衛以守備用者按科分名次
歸於雙單月科班内銓選又奏準歷科以衛用之
武進士每届十年奏派大臣揀選其拔置以營用
者帶領引
見交兵部歸入本班選用其弓馬平常者仍以衛用如
年力衰老弓馬平庸飭令回籍將衛缺選用處註
銷十二月遵
旨議定旗員簡用綠營向定副將一缺於鑾儀衛滿洲
蒙古漢軍三項應陞人員揀選補放今請與侍衛
處滿洲蒙古漢軍應陞人員一體輪用其用滿洲
蒙古之參將一缺都司一缺守備一缺向於鑾儀
衛滿洲蒙古應陞人員揀選補放今請與侍衛處
滿洲蒙古應陞人員一體輪用其用漢軍參將一
缺遊擊一缺都司二缺守備二缺向於侍衛鑾儀
衛及護軍營行走世職人員揀選補放今請與八
旗漢軍世職及應陞章京一體輪用得
旨此項鑾儀衛應用綠營人員所議額缺内著將守備
三缺撥歸綠營由部銓選其餘俱著分年輪用四十
九年四月
敕綠營人員年届六十以上因老病乞休曾經打仗受
傷者俱著照旗員之例給與全俸九月奏準候選衛
守備情願赴漕標委用由兵部揀選引
見發往準以調繁所遺之簡缺題補(以上武職選用之制)
皇朝通志卷七十三
