欽定四庫全書
皇朝通志卷一百五
校讐略一
(臣)等謹案鄭樵校讐略著論六十九條其總序云
册府之藏不患無書校讐之司未聞其法欲三館
無素餐之人四庫無蠧魚之簡千章萬卷日見流
傳故作校讐略其所著論大約以搜求闕逸編次
類例為重事而考核參訂之法不與述焉蓋鄭氏
生未際煥文成化之時目不窺金匱石室肆其搜
訂僅據一家所見思以綜貫古今故用力勤而研
考未及所云校讐特藝文略之凡例云耳我
朝文治光華經籍大備
列聖
御纂
欽定之書皆稟
睿裁一時操觚載筆之士研精覃思從事稽考
皇上聖學高深
幾餘念典歲時無間凡
發為文章大而義理小而名物放彌卷密鉅細兼賅時
而辨析字句指抉音義洞見古今覺劉向揚雄劉
攽曾鞏以校中秘書為能盡職業者於廣大精微
之藴毫無所見始知
聖人之理足而識卓也乾隆初年
特命武英殿重刻十三經二十二史
御製經序有云訓詁繁則蹖駮互見卷帙重則亥豕易
訛爰敕詞臣重加校正其於經文誤字以及傳註
箋疏之末協者參互以求其是各為考証附於卷
後
史序亦云辨訛别異是正為多卷末考證一視諸經之
例當時蒐求辨晰咸仰
集成布在琅函指歸有定乾隆三十七年
命輯四庫全書備書契以來未有之大觀徵薄海之遺
籍錄大典之散編每一書撮舉大端標列簡首名
曰提要逐篇奏
御仰承
親定告成之日彙為總目二百卷其中考辨繁賾徵引
明確實為萬古學海津逮要塗臣等纂輯校讐略
恭編
御製文考定經籍者為一卷
武英殿重刊經史考證為五卷
校讐之精以别於諸史經籍藝文之志以符鄭氏
之例使樵得親逢
盛際亦將以一得之愚為一職之效其慶幸當何如
矣
御製文考定經籍五篇
御製讀周易枯楊生稊辨詁
易大過之九二曰枯楊生稊王弼註云楊之秀也孔
穎達謂枯槁之揚更生少壯之稊取象顯而易見陸
德明經典釋文從之考夏小正云正月柳稊稊也者
發孚也戴德自釋其文確然可信足與弼注相發明
且微獨王孔之說為然也唐以前諸儒講易者莫不
然即鄭康成書作荑而解為木更生虞翻詁作穉而
解為楊葉未舒辭雖小異義實不相遠也惟朱子本
義以稊為梯且訓為根謂榮於下者其說本之程傳
而程子則舉劉琨勸進表發繁華於枯荑為證夫琨
信筆為文無與易理然亦未明言根義而荑之訓又
為草琨所謂枯荑安知非在彼而不在此其不足據
審矣程朱之意不過以卦體二爻初隂在下遂以為
下生根稊而於五爻老隂在上則以為上生華秀夫
以二之比初為老夫得女妻五之比六為老婦得士
夫可也若拘上下爻之象以根稊華秀分上下而言
則不可朱子不又云乎榮於下則生於上既曰生於
上非秀而何矧植物之性其生莫不由根而榦而枝
而芽蘖若舍稊秀而專言梯且訓為根則所云生於
上者曷所指乎考之朱震河上易傳曰二變而與初
二成艮巽木在土下根也枯楊有根則其穉秀出稊
穉出楊之秀也震未嘗不兼言根而引而至於稊則
較程朱之說為賅舉矣間嘗綜爻象之辭而覆按之
生梯必當以弼注為正蓋陽雖過而濟以隂故能成
生發之功譬枯楊之生稊始孚秀而具生生不已之
象猶老夫得女妻之過以相與也故无不利也五爻
生華直當作華絮解陸佃埤雅云柳華一名絮是其
義矣蓋楊而至於華絮其生意已過自此以往將就
衰落故不可久也亦猶老婦得士夫之可醜也則以
象辭釋爻辭其義自合即以卦體證爻象亦無弗合
又何必泥程朱之曲解為梯乎但梯之為字雖今時
所行大戴禮亦從木然詁解無異義或出刊寫之譌
而張參五經文字則列稊於禾部唐國子學石經本
漢鴻都之遺最為近古而木旁之梯則說文廣韻並
訓木階與發榮義無涉亦不可以不正
(臣)等謹案羣言淆亂衷諸聖生稊之說自鄭康成王
弼虞翻孔穎達陸德明各執一解即程朱大儒亦
不能無偏駁也恭讀
御製於卦位上下不泥舊說而一以物性斷之隂陽生
生之妙理不解自喻取朱震之兼詞証張參之小
學而梯與稊之音義益明經訓昭於星日彼白虎
觀諸儒講同異稱制臨決者蓋未之見及也
御製麋角解說
壬午為鹿角記既辨明鹿與麋皆解角於夏不於冬
然月令既有其言而未究其故常耿耿焉昨過冬至
陡憶南苑有所謂麈者(俗名長尾鹿可為蠅拂即麈尾)或解角於冬
亦未可知遣人視之則正值其候有已落地者有尚
在&KR1120;角或雙或落其一者持其已解者以歸乃爽然
自失曰天下之理不易窮而物不易格有如是乎使
不悉麈之解角於冬將謂月令遂誤而不知吾之誤
更有甚於月令者矣然則月令遂不誤乎曰月令之
誤誤在以麈為麋而不在冬之有解角之獸也蓋鹿
之與麋北人能辨之而南人則有所弗能麋之與麈
亦如是而已耳且說文訓麈有麋屬之言而名苑則
又曰鹿大者曰麈羣鹿隨之視尾所轉而往夫鹿也
麋也麈也迥然不同亦不相共羣而處實今人所知
者而古人乃不悉其孰為鹿孰為麋孰為麈則月令
不云夏至麋角解冬至鹿角解為幸矣而又何怪乎
其誤麈為麋也耶既釋此疑因為說以識之月令古
書不必易靈臺時憲則命正訛以示信四海焉
(臣)等謹案麋與鹿皆解角於夏麈解角於冬乃物
性之本然亦天地之自然也
皇上以至誠之德盡物性以參天地得善讀之間騐親
見之徵格物致知曲成不遺之
道在是矣至
諭改靈臺時憲而於月令辨其誤而仍存其文更足見
尊經好古之
睿懷云
御製讀禮記文王世子篇
文王世子記周公抗世子法於伯禽引仲尼曰聞之
為人臣者殺其身有益於君則為之况于其身以善
其君乎周公優為之鄭康成訓于讀為迂迂猶廣也
大也後之說經者多傅會之孔疏則以為周公之益
君於身優饒於德廣大而黃敏求陳祥道方慤則或
以為周公委曲其身以正其君或以為迂身非直躬
或以周公抗世子法為致曲是皆不衷於理夫周公
攝政時成王已為君不可撻故撻伯禽以警成王其
理甚正而其道甚直初非有迂曲遷就之私孔穎達
疏申引廣大之釋委曲煩言以致經義反晦偶因檢
永樂大典得陳懋賞集說云况于正其身以善其君
乎此大人正已而物正之事語較直截夫于詮為於
義固當矣而身字解尚未能親切因考古篆身作
子作二字相似疑或當時傳寫之譌若作於其子以
善其君則與周公所行適合而於理於文皆無弗合
康成蓋未思及子字之誤為身字遂強附訓釋後儒
益從而為之詞使孔子之言周公之事皆不得其正
夫強解以誤後學不可乃因強解而誣孔子並以誣
周公則尤不可是不容以不辨但經文沿誦日久無
改正之理姑記余所見以俟後之考古者
(臣)等謹案唐開元易尚書古文從今文而改洪範
無陂為無頗是以後人之韻改古人之文也宋儒
謂論語學易章五十當作卒辨者以篆文卒字與
五十字迥不相侔是以後人之字改古人之文也
我
皇上考二戴之傳述揭六書之淵微於身子二字篆文
相近致誤之處特為
指明誠為探萬古文字之源而理正詞安鄭孔以下諸
儒之傅會遷就支離轇轕俱無所事矣
御製三韓訂謬
嘗讀後漢書三韓傳稱辰韓人兒生欲令頭扁皆押
之以石訝其說之悖於理而肆為詭誕以惑世也夫
以石押頭壯夫且不能堪而以肆之初墮地之小兒
實非人情所宜有間考三韓建國本末諸史率多牴
牾以方位準之蓋在今奉天東北吉林一帶壤接朝
鮮與我國朝始基之地相近國朝舊日兒生數日即
置卧具令兒仰寢其中久而腦骨自平頭形似扁斯
乃習而自然無足為異辰韓或亦類是耳范蔚宗不
得其故從而曲為之解甚矣其妄也且如漢人生兒
常令側卧久而左右角平頭形似狹蒙古人生兒以
韋𢃄束之木版植立於地長則股形微箕此亦皆習
而自然無足為異藉如蔚宗所言豈漢人蒙古亦皆
以石押之令其頭狹而股箕乎若夫三韓命名史第
列馬韓辰韓弁韓(亦曰弁辰)而不詳所以稱韓之義陳夀
魏志直云韓地韓王魚豢魏略且以為朝鮮王準冒
姓韓氏其為傅會尤甚蓋國語及蒙古語皆謂君長
為汗韓與汗音相混史載三韓各數十國意當時必
有三汗分統之史家既不知汗之為君而庸鄙者至
譌韓為族姓何異扣槃捫籥以喻日哉且中外語言
不通不能強為詮解者勢也今夫天昭昭在上人皆
仰之然漢語謂之天國語謂之阿卜喀蒙古語謂之
騰格里西番語謂之那木喀回語謂之阿思滿以彼
語此各不相曉而人之所以敬與天之所以感則無
弗同若必一一以漢字牽附臆度之能乎不能夫韓
與汗音似義殊謬而失之誣猶可也至於以石押頭
之謬實悖於理斯不可也然則余之三韓訂謬之作
烏容已乎哉
(臣)等謹案史家之失穿鑿為甚蓋由見理不明而
設詞多誕也三韓之名出於當時之自稱而不習
其語者遂以為韓地韓王甚且以為韓姓固罔知
汗之當作何字且汗之當解何義也字義不明無
惑乎它說之悉悖於理矣有
御製訂謬之作而三汗之字之義乃昭然足以破千古
之訛矣此其弊至遼金元三史而益棼人地官名
俱無正音
皇上特勅改正三史國語解
頒之學官以正托克托宋濓之舛其詳具見本書云
御製道命錄識語
昨命詞臣校勘永樂大典得李心傳道命錄一冊集
當時論伊川程子之事以道屬之而以命惜之所見
不衷於理曾題詩帙首並序而正其失兹内廷翰林
覆校天祿琳瑯舊藏有元板道命錄十卷重以永樂
大典本校之則前六卷相同者過半其刊本有而寫
本無者計二十八條第七卷以下則寫本皆不錄疑
其為未全之書及細檢之又有寫本所錄而刊本無
者凡八條似大典别有所據考李心傳原序專以伊
川為言而刊本則兼及朱子並附濓洛關閩事復考
程榮秀序云李秀巖道命錄五卷梓在江州燬於兵
榮秀嘗得而讀之疑為初稿欲刪定而未成兹因原
本略加釐次十卷如左云云今大典寫本止載伊川
事與心傳序合或寫本乃鈔江州初梓之本而龜山
書院所鐫十卷兼及朱子諸人乃榮秀增定之本耳
因識原詩後以俟考其元板書前篇已有甲子題語
兹不復錄
(臣)等謹案永樂大典在當時以為搜采極博矣而
所載道命錄尚為不完之本証以
天禄琳瑯之元刻益信我
朝秘府儲藏之富前古無倫也
皇上題詩附識於兩本多寡完缺之故校勘必審辨析
必詳
典學精勤有佔畢下士所未能萬一者蓋
皇上於四庫全書呈進時每
親加乙覽
聖心所會發為
天章凡數百餘首美富奥博莫測津涯咸在
御製詩集中兹以本書之例不具載云
皇朝通志卷一百五
