皇朝通志卷四十三
禮略
嘉禮(二)
(臣)等謹按鄭樵通志載天子納后妃天子冊立妃
嬪夫人之儀兹謹據
本朝會典通禮所述
皇帝大婚
冊立
皇后暨
冊封
妃
嬪之典著於篇中其儀節之詳備見於通禮者不復
具載而
皇子親王以下婚儀公主以下下嫁之儀以次附見焉
皇帝大婚
冊立
皇后禮
崇德元年四月
冊立中宫嫡妃為
皇后是日設黃幄於
清寧宫前設黃案於幄内王公百官朝服序立
崇政殿前
太宗文皇帝御殿
閱冊寳
命正副使持節至
清寧宫宣讀
冊文行
冊立禮禮成正副使持節復
命
皇后率公主王妃命婦于
太宗文皇帝殿前行六肅三跪三拜禮諸
妃率公主王妃命婦詣
中宫行六肅三跪三拜禮
上御殿諸王大臣進滿洲蒙古漢字三種表文次第宣讀
行慶賀禮
順治八年八月
世祖章皇帝大婚冊立
皇后前期題定納采大徵禮數
大婚前一日遣官祭告
天
地
太廟届日質明
上朝服出御太和殿視
冊寳授冊封使臣禮部官前導由
協和門出詣
皇后邸是日先遣親王二人奏請
皇太后至位育宫
上出宫步迎至
太和門内
皇太后由太和殿入宫冊封使臣既至
皇后邸内院官讀
冊寳文畢獻
皇后
皇后跪受望
闕行六肅三跪三叩禮畢
皇后升輦至
太和殿階下
皇后降輦由中道入宫禮部堂官奏請
上御中和殿率諸王入宫於
皇太后前行三跪九叩禮畢
上復御中和殿
皇后率諸王妃朝見
皇太后行六肅三跪三叩禮畢禮成
皇后還宫諸王妃入侍
皇太后燕
上出御太和殿賜諸王及察哈爾額駙阿布鼐親王土謝
圖親王卓禮克圖親王等並貝勒文武羣臣宴畢
上回宫
皇太后乘輦還
慈寧宫
上恭送如初次日
上御太和殿諸王貝勒文武羣臣上表行慶賀禮
頒詔天下十一年六月
冊立
皇后行大婚禮前期
諭禮部諏吉日擬定儀注及
大婚之日
御太和殿閱
冊寳宣
制命正副使持節詣
皇后邸行
冊立禮有司具儀駕鹵簿奉迎
皇后升輦入宫大婚禮成次日
上御太和殿文武羣臣上表行慶賀禮賜宴
頒詔天下
康熙四年九月
聖祖仁皇帝大婚冊立
皇后前期一日行大徵禮届期
上御太和殿閱
冊寳畢授冊封使臣捧至
皇后第宣讀
皇后謝恩行禮畢鑾儀衞陳儀仗車輅鼓樂前導
皇后由大清中門行
御道至
太和殿階下降與内監奉
冊寳前導恭侍命婦十人祇迎入中宫
上具禮服詣
太皇太后宫
皇太后宫行禮還宫行合卺禮畢
上陞太和殿賜
皇后親屬及諸王百官筵宴
皇后詣
太皇太后宫筵宴諸王以下免行禮公主王妃以下免會
次日
皇后詣
太皇太后
皇太后宫行朝見禮次日
上御太和殿王以下文武各官上表行慶賀禮
頒詔天下十六年八月
冊立
皇后前期遣官祇告
天
地
太廟後殿
聖祖仁皇帝親詣
奉先殿告祭届日設
節案於
太和殿正中設
冊寳案於左右(同日嬪敬)(冊封端嬪)(貴妃榮嬪)(安嬪惠嬪)
(案宜嬪右次僖嬪設後遇貴妃冊寳案冊封嬪冊於左稍後以同日)
(妃節並嬪儀同)
上御太和殿閱
冊寳王公百官咸朝服按翼序立乃宣
制命正副使持節行
冊立禮正副使至
景運門内監接奉
節
冊寳入宫
皇后受
冊寳行禮如儀(行受貴妃)(冊嬪各禮)内監接奉
節授正副使正副使還至後左門復
命
上率王公大臣詣
太皇太后
皇太后宫行禮次日
皇后禮服詣
太皇太后
皇太后宫
皇帝前行禮各如儀公主福晉命婦免隨行禮越三日
上御太和殿王公百官上表行慶賀禮如儀免公主福晉
命婦詣
中宫行禮
頒詔天下二十八年七月
冊立皇貴妃為
皇后先期遣官告祭
太廟至日行
冊立禮
頒詔天下
雍正元年十二月
冊立嫡妃為
皇后前期遣官告祭
天
地
太廟
社稷至期行
冊立禮俱如儀惟慶賀典禮得
旨俟三年後補行次日
頒詔天下三年十月
上御太和殿王以下文武大臣官員進表補行慶賀
冊立
皇后禮禮畢
御乾清宫
皇后率
妃
嬪行六肅三跪三叩禮次日
妃
嬪率公主王妃命婦詣
皇后宫行慶賀禮均如儀
乾隆二年十二月
冊立嫡妃為
皇后先是雍正十三年十二月
諭禮部朕祗遵
皇太后懿旨立嫡妃富察氏為皇后應行典禮爾禮部詳
察具奏乾隆元年二月禮部擬定典禮具奏得
旨冊立皇后典禮著於二十七月後舉行至是始行
冊立禮前期遣官告祭
天
地
太廟
社稷至日
御太和殿宣
制遣使
皇后受
冊寳均如儀次日
上率王公大臣詣
皇太后宫行慶賀禮畢
御太和殿王公百官上表稱賀如儀
皇后率
貴妃
妃
嬪詣
皇太后宫行慶賀禮畢内監請
皇上御内殿
皇后率
貴妃
妃
嬪行禮畢還宫
貴妃率
妃
嬪及公主王妃命婦詣
皇后宫行禮是日
頒詔天下十五年八月
冊立攝六宫事皇貴妃為
皇后先是十三年
冊命
皇貴妃攝六宫事至是年行
冊立禮前一日遣官告祭
天
地
太廟
社稷至日
御殿遣使受
冊寳慶賀行禮諸儀均與乾隆二年同凡
大婚之禮
制下禮部徧布諸司供備諏納采大徵奉迎吉日以
聞會工部製金
冊金
寳翰林院撰
制冊文進呈
欽定送内閣恭鐫如儀
命尚書一人充納采使内務府總管一人充副使凡
冊立之禮
制下禮部尚書一人赴内閣承
制乃諏吉以
聞徧布有司供備恭製
冊
寳如儀以大學士充
冊立使尚書充副使凡
冊封
皇貴妃
命下禮部諏吉以
聞工部製
冊禮部製
寳均以金送内閣鐫字如儀正使以大學士尚書充副
使以侍郎内閣學士充先一日遣官祗告
太廟後殿
奉先殿至日内鑾儀衞設
皇貴妃儀仗於本宫門外使至宣
冊寳受
冊寳及朝見行禮並如儀
冊封
貴妃儀
命下所司供備製
冊寳均以金遣官祗告内鑾儀衞設
貴妃儀仗於本宫門外宣
冊寳受
冊寳及朝見並如
冊封
皇貴妃之儀
冊封
妃儀
命下所司製
冊印均以金遣官祗告内鑾儀衞設
妃采仗於本宫門外宣
冊印受
冊印及朝見儀俱與
貴妃同
冊封
嬪儀
命下所司製
冊以金奏請
命使(不遣官祗告)至日内鑾儀衞設
嬪采仗於本宫門外宣
冊受
冊儀均與
妃同
皇子親王以下婚儀
凡
皇子指婚内務府豫劄欽天監諏吉日並列大臣命
婦中偕老者奏襄婚事既得
旨以告於福晉家届期贊事大臣偕福晉父蟒袍補服
詣
乾清門東階下福晉父北面跪贊事大臣西面稱有
旨今以某氏女作配與皇子某為福晉福晉父承
旨訖行三跪九叩禮退廼諏吉納幣奉迎合卺品物禮
節如儀婚禮既成翼日
皇子及福晉夙興朝服内務府管領妻二人導詣
皇太后
皇帝
皇后前行朝見禮
皇子三跪九叩福晉六肅三跪三叩其有
妃嬪所出者次詣所出
妃嬪前行禮
皇子二跪六叩福晉四肅二跪二叩各如儀凡親王
將及冠訪朝臣女或外藩王女年齒相當者奏
聞請
旨
命下以次行禮定婚納幣成婚如儀如奉
旨賜婚者是日王朝服詣
太和殿前謝
恩如儀既成婚之明日王及福晉夙興朝服詣
大内謝
恩行禮如
皇子婚儀凡世子郡王納幣禮降於親王一等若聘
外藩親王女鞍馬甲胄繒帛白金器如親王聘外
藩郡王女之數婚禮既成餽贈外藩親王郡王及
福晉送女來者並女之兄弟及隨從男婦衣物均
如親王例凡長子貝勒婚儀納幣禮數降於郡王
一等凡貝子宗室公宗室將軍閑散宗室婚儀各
以次降一等其儀物並見
大清通禮
公主以下下嫁儀
凡公主下嫁之禮内務府豫劄欽天監諏指婚吉
日並列大臣命婦中偕老者奏襄婚事既得
旨禮部以告於額駙家届期贊事大臣偕額駙蟒袍補
服詣
乾清門東階下額駙北面跪贊事大臣西面稱有
旨今以某公主擇配某人額駙祗受
命行三跪九叩禮退初定筵宴
皇帝御保和殿
賜額駙父等宴如
太和殿宴禮宴畢内務府鴻臚寺官引額駙父等至
乾清門西階下行三跪九叩禮退是日
皇后率
皇貴妃
貴妃
妃
嬪詣
慈寧宫
皇太后陞寳座筵宴額駙母及諸婦行禮各如儀内監引
額駙母及諸婦詣
皇后宫行六肅三跪三叩禮退于歸合卺禮成翼日行
朝謝禮公主額駙夙興朝服公主詣
皇太后
皇帝
皇后前行禮其有
妃嬪所出者並詣所出
妃嬪前行禮額駙詣
慈寧門外東階下
乾清門外
内右門外行禮各如儀凡郡主將及笄訪外藩蒙古
王子年齒相當者奏
聞請
旨
命下以次行禮若奉
旨賜婚者額駙先詣
乾清門謝
恩如公主指婚之儀成婚之明日額駙偕郡主夙興朝
服詣
大内謝
恩行禮如親王納福晉儀凡縣主出嫁納幣視郡主降
一等筵宴儀凖郡王郡君出嫁筵宴儀凖貝勒縣
君筵宴儀凖貝子鄉君筵宴儀凖宗室公其納幣
禮數各以次降一等其儀並見
大清通禮
頒朔
(臣)等謹按鄭志讀時令一條備載漢唐時立春立
夏大暑立秋立冬讀五時令之儀兹考帝王授時
協令典莫大於頒朔我
朝一道同風正朔之奉遠訖四海
頒朔儀節備著於會典通禮謹甄錄大節著於篇中
順治二年時憲書成欽天監進呈
御覽
世祖章皇帝御武英殿文武各官咸朝服齊集
午門外頒朔行禮是年題定每年十月初一日欽天
監官奉恭進
皇帝
皇太后
皇后時憲書至
太和門丹墀左行三跪九叩禮授内府官奉時憲
書入恭進
皇帝
皇太后
皇后是日黎明貝子公暨文武各官咸朝服集
午門外欽天監官先陳設頒給王公百官時憲書於
紅案上鴻臚寺官宣
制曰欽天監進某年時憲書其賜王公百官頒行天下
宣畢羣臣行三跪九叩禮畢親王郡王各令所屬
依次跪領貝子公親跪領文武官各以其長一人
跪領回署頒給所屬官各退十八年定朝鮮國每
年十月朔遣使齎咨赴部恭領時憲書豫劄欽天
監封送儀制司本司郎中朝服於司署頒發來使
跪領齎回本國康熙三十二年
頒時憲書於内扎薩克科爾沁等二十四部落均以各來
使請
安之便按名給發五十三年
頒時憲書於外扎薩克喀爾喀等十有五部落與科爾沁
等部落同雍正三年定頒給青海扎薩克王台吉
等時憲書於每年領俸幣時一同給發七年定各
省布政使司每歲四月由欽天監頒發考定時憲
書式敬謹刊刷鈐盖庫貯欽天監時憲書印信凡
見任文武大小官及在籍有職官舉人貢生等各
給一本以彰敬授人時之意至各省民戶繁多勢
難遍給應將所刻書板發貯公所聽匠役或書坊
備紙刷印赴布政使司鈐盖欽天監時憲書印發
賣俾深山僻壤咸知時序月令乾隆二年覆准散
給青海扎薩克王台吉等時憲書於每年五六月
間同俸幣給發似覺稍遲應先期於每年十月將
次年時憲書由兵部交驛站發往青海散給十九
年定孟冬
頒朔於
午門親王郡王貝勒亦令親領行禮是年
頒時憲書於杜爾伯特部落與喀爾喀部落同二十八
年
頒時憲書於哈密闢展喀什噶爾英吉沙爾葉爾羌和
闐烏什阿克蘇哈喇沙爾土魯番伊犂庫車沙雅
爾等十三部落俱由理藩院給發
冊封親王世子郡王
(臣)等謹按鄭志有冊封諸王侯一條我
朝監古定制無冊封藩國之典兹謹循會典通禮所
載
冊封親王親王世子郡王儀節著於篇中而
冊封公主及福晉夫人等儀附見焉
凡
冊封親王及親王世子
命下禮工二部製
冊寳皆以金若嗣封王則注名於
冊寳世相傳授豫期禮部諏吉奏請
命内大臣散秩大臣一人為正使内閣學士翰林院學
士禮部侍郎一人副之詣王邸第正使持
節前行副使奉
制冊禮部官奉寳隨行王率所屬官朝服跪迎入門行
三跪九叩禮宣
制冊宣寳王退立拜位行三跪九叩禮畢正使奉
節出王率屬出大門外跪送如儀封使回還
節有司退若
冊封郡王製
冊寳皆銀質金飾餘與親王及世子同凡
冊封郡王長子貝勒貝子
命下工部製
制冊以紙前期禮部奏請
命内閣侍讀學士侍讀翰林院侍讀學士侍講學士侍
讀侍講一人為正使禮部郎中員外郎一人副之
迎
節冊受
冊送
節均如諸王儀凡
冊封公主
命下工部製
冊以金禮部諏吉奏請
命正副使持
節往封如親王之儀公主率侍女跪迎於儀門内道右
受
冊送
節均如儀凡親王世子郡王福晉長子貝勒貝子夫人
間五歲禮部彙疏請行
冊封禮
制冊封使各如其夫爵
節冊視彙封人之數福晉等迎
節冊受
冊送
節各如公主儀凡郡主縣主縣君間五歲禮部彙請遣
使
冊封
制冊用紙儀注與福晉夫人同
三老五更
臣等謹按鄭志載三老五更一條歷敘漢明帝安
帝暨曹魏後魏後周之制牽率附會伊古以來未
有定論恭讀我
皇上御製三老五更說三老記及
題張廷玉三老五更議折衷千古之疑昭然若揭日月
乾隆五十年
御新建辟雍講學禮成鉅典輝煌超軼萬古恭讀
御製國學新建辟雍圜水工成碑記有云若夫三老五
更之說予以為括於養老化俗之儀而非天子所必
應並行而不遺者盖弗見於詩書乃特出杜氏通典
之私耳且予向有三老五更之說已明闢其謬兹不
複綴乎辭
御製上丁
釋奠後臨新建辟雍講學得近體四首有云三五昔經
著說詳謂他杜撰失荒唐注云三老五更之說不見
詩書惟禮記出漢儒非孔子之言左傳始有三老凍
餒之文注疏者紛紛不一而蔡邕獨斷遂有父事兄
事之說白虎通直以為老更各一人且曰父一而已
不宜有三其謬更甚杜佑通典亦宗其說真成杜撰
矣向嘗著說闢之詳見三老五更說今命刻於辟雍
碑隂大哉
聖言曠然若發蒙矣兹編謹存三老五更之目恭載
御製文於卷中以昭析古今議禮家之迷誤焉
御製三老五更說
三老五更之說不見於詩書其見於禮記者盖出於
漢儒非孔子之言惟左傳三老凍餒之文為最古然
傳謂公聚朽蠧而三老反不見養遇非與五更相提
並論也註三老五更者多矣或謂上中下夀或謂工
商農而不及五更或謂明天地人與五行之事或謂
取象三辰五星或謂知三德五事者各以臆度不堪
僂指矣至蔡邕獨斷乃有父事兄事之說而白虎通
之謬直以為老更各一人且曰父一而已不宜有三
吁可怪哉天子養老即所以教孝於天下何至以父
事之且即其說父一而已則天子已自有父今復事
一人是非二父乎腐儒執虚文而謬大義真不直一噱
耳邕復觧更為叟謂豕亥之訛夫叟與老同既有老
又何藉叟為哉予以謂三者天地人之數養老自以
三舉其數耳若夫五更則更事之說為近而五倫五
常莫不具於此人數不必其備行之以敬誠愷悌則
中和位育將在是矣後儒一切穿鑿之論何足數哉
御製三老記
予既為三老五更之說以闢諸家之謬然以三老之
稱數典於左氏其何以稱三老則求其觧而終不得
其辭兹以三餘之暇書辟雍詩冊有三老之語臨池
下恍然悟曰三老之言實出孟子所謂老而無妻老
而無夫老而無子此非三老而何孟子雖出左氏後
而此語自由古以傳故即繼之曰文王發政施仁必
先斯四者可知文王時即有三老之稱左氏提其綱
孟子晰其目耳且晏子對叔向歎齊之將為陳氏所
云公棄其民三老凍餒乃指一國鰥寡獨窮之民之
無恤者設以上夀中夀下夀論之豈八十以下之老
即可以弗恤乎其餘附會之論愈說愈遠然總於辟
雍養老興賢有何涉乎自是而三老之稱徧於鄉閭
所謂三老董公壺關三老之類不一而足盖耆艾而
長於鄉者即可稱三老而非定三人也夫予三老五
更之說成於戊戌逮今又六年求其說而不得而筆
下偶得之是不可以不記且此六年中何嘗不讀孟
子而未有會兹偶會之益見理不可不日窮書不可
不日讀寧渠呈已之是顯人之非以為博聞廣識而
已哉
御製題張廷玉三老五更議
戊戌年為三老五更說亦既闢其踳駮而勒之新建
辟雍之碑矣今秋駐避暑山莊檢續書之四庫全書
内文穎集中有三老五更議之篇而挂漏其名因命
檢文津閣之書乃知為張廷玉所撰憬然憶之事在
乾隆戊午為廿七月既閱諸禮畢舉之時於視學之
前曾向軍機大臣等談及三老五更而咨其可行與
否彼時鄂爾泰依違其間張廷玉則斷以為不可於
是奏此議而遂寢其說盖鄂爾泰固好虚譽而近於
驕者張廷玉則善自謹而近於懦者且二人彼時皆
可望登此席者也以今觀之則廷玉之議為當設爾
時勉強行之必有如廷玉所謂資後人之議者矣若
朕戊戌年之所為三老五更說戊戌去戊午歷四十
年其事早已忘之盖戊午朕方廿八歲而戊戌則六
十有八此亦足騐四十年間學問識見之效而年少
時猶未免有好名泥古之意至今則灑然矣兹觀廷
玉之議與朕之說不約而同樹之前旌焉因命並勒
辟雍碑以識已學之淺深及弗掩人之善也夫廷玉
既有此卓識何未見及朕之必不動於浮言遵
皇考遺旨令彼配享
太廟而臨休致歸里時乃有求入
廟之請此所謂老衰而戒之在得乎朕又以廷玉之戒為
戒且為廷玉惜之
鄉飲酒禮
順治元年定京府及直省府州縣每歲於正月十
五日十月初一日舉行鄉飲酒禮設賓介主人衆
賓之席順天以府尹為主直省府以知府州以知
州縣以知縣為主大賓擇鄉里年高有德之人位
於西北介以次長位於西南三賓以賓之次者為
之位於賓席之西衆賓序齒列坐司正以教職為
之主揚觶以罰失儀者贊禮讀法以生員為之以
申明
朝廷之法敦序長幼之節二年定順天府詳稽鄉飲酒
舊制移送禮部題請施行嗣後每歲由順天府具
題將所舉賓介等姓名履歷呈部存案鄉飲酒讀
律令曰律令凡鄉飲酒序長幼論賢良年高有德
者居上其次序齒列坐有過犯者不得干與違者
罪以違制失儀則揚觶者以禮責之
康熙元年定奉天府州縣行鄉飲酒禮儀與順天
同四年定錦州府州縣行鄉飲酒禮儀與奉天同
雍正元年
諭鄉飲酒禮乃敬老尊賢之古制近聞年久視為具文應
飭令加謹舉行是年順天府舉行鄉飲酒禮
特命禮部堂官前往監禮歲以為常
乾隆二年覆凖鄉飲之典必賓介得人始足以示
觀感而興教化應通行嚴飭嗣後所舉賓介務擇
齒德兼優允協鄉評之人如地方官徇情濫舉即
應題參若所舉得人而不法之徒或有藉端阻撓
者亦應嚴加究治十八年覆准各省鄉飲竟有頻
年闕略不舉致曠
大典者應令各省督撫轉飭所屬府州縣每歲遵照
定例於正月十月舉行二次其賓介之數據舊儀
所載鄉飲酒圖有大賓介賓一賓二賓三賓衆賓
與大僎一僎二僎三僎之名按儀禮賓若有遵者
諸公大夫則既一人舉觶乃入注言今文遵為僎
又曰此鄉之人仕至大夫者來助主人樂賓主人
所榮而遵法者也或有無來不來用時事耳又曰
不干主人正禮也謂之賓者同從外來耳大國有
孤四命謂之公又疏言一人舉觶為旅酬始乃入
即是作樂前入又戴記坐僎於東北以輔主人所
謂席於賓東助主人樂賓者也其言主人親速賓
及介而衆賓自從之至於門外主人拜賓及介而
衆賓自入三揖至於階三讓以賓升拜至獻酬辭
讓之儀繁及介省矣至於衆賓升受坐祭立飲不
酢而降皆無一言及僎者所謂不干主人正禮者
也嗣後應令順天府及直省府州縣先期訪紳士
之年高德劭者一人為賓次為介又次為衆賓皆
由州縣詳報府尹督撫覈定舉行其本地有仕至
顯官偶居鄉里願來觀禮者依古禮坐於東北順
天府及直省會城一品席南嚮二三品席西向各
府州縣三品以上席南向四五品席西向無則闕
之不立一僎二僎三僎之名不入舉報之内仍將
所舉賓介造具姓名籍貫清冊送部存案以昭慎
重
皇朝通志卷四十三
