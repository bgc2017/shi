欽定四庫全書
皇朝通志卷八十九
食貨略(九)
錢幣
(臣)等謹按錢幣之制漢之五銖唐之開通差為得
中其餘非失之太輕即失之過重而積弊叢生有
不可究詰者及前眀官鑄漸媮私錢日甚至熹懷
時而其弊極矣我
國家法制詳備府事修和泉貨流通盡善無弊自
龍興之初即鑄錢二品迨
定鼎燕京内則設寳源寳泉二局扵
京師外則開局鼓鑄扵直省輪郭肉好輕重適中邇
自西陲底定開局扵葉爾羌阿克蘇等城遵式改
鑄荒陬僻壤一體流通錢法之盛超越前古至扵
金銀交鈔之属均以濟錢之不足而銀錢互權實
為上下通行之幣以故輸納國用惟以銀錢兼收
而鈔法遂永行停止若夫開採銅鉛轉輸撥濟其
所以籌鼓鑄之需者實詳且盡焉兹輯通志特詳
書錢幣之大端著扵篇
天命元年倣古九府圜法鑄錢二品一
國書一漢字輪郭外周文曰天命通寳其滿文一品
錢質較漢文一品頗大
天聰二年鑄錢二品形質如舊文曰天聰通寳至
世祖章皇帝定鼎燕京大開鑄局以足國用始定為一品
設寳泉局屬戶部寳源局屬工部文曰順治通寳
(按眀直省鑄局皆稱寳泉本朝惟京局稱之)每局以漢侍郎一員督理
錢法滿漢司員各一人監管局務開鑄以一期為
一夘計數以千錢為一串始定制以紅銅七成白
銅三成配搭鼓鑄每銅百斤折耗十有二斤以一
萬二千串為一夘每年額鑄三十夘每文重一錢
二分凡錢七文凖銀一分其舊錢不如式者以十
四文凖一分四年戸部議錢價既重不便行使請
更定為每十文凖銀一分又請扵各省重鎮頒式
開鑄扵是開山西陕西省及密雲薊宣大同延綏
臨清等鑄局後又開
盛京江西河南湖廣省城及湖廣之荆州常德二府
鑄局五年開江南之江寧府鑄局停
盛京延綏二局六年移大同局扵陽和城開浙江福
建山東各省鑄局七年開湖廣㐮陽鄖陽二府鑄
局八年准扵各布政使駐劄之省城量留一局其
餘各鎮及湖廣之荆州等府鑄局俱停止十年復
開密雲薊宣陽和臨清等鎮鑄局共增鑪三百零
四座先是故眀諸藩竊據邊省私鑄偽號奸民因
乘便盗鑄而當草竊未定時民間雜用假銀及行
使低銀物價迄無定凖至是
詔令嚴行禁戢而偽錢假銀始不得行又定鑄錢務重一
錢二分五釐錢背左鑄漢文一釐二字其戸部鑄
戸字工部鑄工字各省及密雲等鎮並鑄開局地
方一字錢形字體備極精緻不合式者即為盗鑄
仍照舊例每千凖銀一兩其現行舊錢厚薄不等
暫從民便直省錢法責成右布政使督查凡官鑪
夹帶私鑄者以枉法贓論十二年准戸部議扵每
年二八月以局錢半成配給官俸兵餉其直省兵
餉官役俸工驛站雜支等項亦按季視錢局多寡
配銀給發是年開山東莱州府局十三年停福建
局復移陽和局扵大同(按陽和地近大同眀洪武築城其間景泰時置宣大)
(總督鑄國初因之移大同府治扵兹六年並移局至是裁宣大總督鑄局復移)十四年
戸部議直省征納錢糧銀錢並收以銀七錢三為
凖銀則盡數起解錢留充用自是銀錢交納民間
便之時開鑪太多
詔令停止各省鼓鑄鑪座專歸京局較舊錢體質更加闊
厚每文重一錢四分磨鑢精緻錢面鑄順治通寳
四漢字錢幕鑄寳泉寳源二滿字俟三年後新錢足
舊錢盡行銷燬乃定私鑄禁例凡為首及匠人擬
斬為從及知情買使者擬絞甲長知情不舉首者
照為首例其餘輕重有差又定攙和舊錢廢錢禁
例及各官失察處分十七年復開各省鼔鑄局定
錢幕鑄地名兼用滿漢字(謹按是時定錢幕地名字如江南江寧府鑄寧)
(字江西鑄江字浙江鑄浙字福建鑄福字湖廣武昌鑄昌字河南鑄河字山東鑄東字山西太原鑄)
(原字陕西鑄陕字密雲鑄密字薊鎮鑄薊字宣化鑄宣字大同鑄同字臨清鑄臨字增置雲南鑄雲)
(字滿文在左漢文在右京局之寳泉寳源俱用滿文前順治十年所鑄一釐錢幕漢字地名惟江南)
(之江寕作江字江西之南昌作昌字湖廣之武昌作武字餘俱與是年所鑄同其後至雍正元年始)
(定各省局錢幕皆用滿文至今通行盖鑄年號以昭王制鑄國書以示同文洵為不刊之制)
(也)十八年戸部以前議舊錢限三年後盡行銷毁
至是期滿新錢鑄造尚少因請扵一釐字錢暫令
展限行使先收買十年以前無一釐字制錢每斤
給直七分發局改鑄而御史余司仁亦言盗鑄私
錢及眀季之舊錢廢錢積聚民間不可勝數令禁
止攙和行使而未講求收買之方法令雖嚴難以
遽盡請扵
京師並直隸各省地方設法收買俾民間無所行使
則攙和自息從之是年减大同局鑪座增入山西
省城局
康熙元年鑄康熙通寳輕重如舊制頒行天下乃
停各省鼔鑄止留江寧府局二年戸工二部以舊
議一釐字錢限二年行用至是期滿奏請各部撥
銀收買每斤給直六分發局改鑄三年復申定失
察私鑄之例自督撫司道各府州縣並吏目典史
及衛所官均有處分四年更定各官失察攙和舊
錢廢錢處分六年復開各省鎮鼓鑄增置湖南江
蘇甘肅三省局照式鑄地名滿漢文其錢幕湖南
鑄南字江蘇鑄蘇字甘肅鞏昌府局鑄鞏字(按湖廣左)
(右布政使舊駐武昌府康熙三年移右布政使扵長沙府改為湖南布政使司江南右布政使舊駐)
(江寕府順治十八年移右布政使扵蘇州府康熙六年改為蘇州布政使司陕西左右布政使舊駐)
(西安府康熙二年移右布政使於鞏昌府五年改為甘肅布政使司故特增鑄局)七年開
四川廣東廣西貴州四省鑄局錢幕滿漢文四川
鑄川字廣東鑄廣字廣西桂林府局鑄桂字貴州
鑄貴字九年四川巡撫張德地言四川僻處邊地
州縣夲無存留錢糧而陸路有棧道之艱水路有
川江之險若銀錢並收則起解甚累現在無需錢
之用請停鼓鑄經戸部議准並江寧等十五布政
使鑄局均恐有需用非急之處
諭俱暫停嗣後各省局鎮局更迭存留惟視錢價低昂期
扵流通初無定限是時錢制甚工費銅甚鉅銅價
浮扵錢價因而奸民銷燬制錢造作銅器獲利以
倍御史羅人傑請定私銷制錢照私鑄例論罪官
吏失察亦如之尋以九卿議定民間市肆除紅銅
鍋及已成銅器與新造黃銅器在五斤以下者不
禁其餘不得濫行鑄造違禁者治罪十八年議戸
工二部俱令以滿右侍郎一員督理錢法又令戸
工二部都察院堂官同詣鑄局清查弊端十九年
開福建漳州府局錢幕鑄滿漢文漳字二十一年
增置雲南大理府禄豐縣蒙自縣局錢幕俱鑄雲
字二十二年
上以京局二部錢法向以夲部右侍郎管理不無𨼆徇乃
命選差詳察尋以吏部侍郎陳廷敬兵部侍郎阿蘭泰刑
部侍郎佛倫都察院左都御史馬世濟管理扵是
佛倫言寳源局每月分二夘鼔鑄而各關解銅不
無遲延尾欠每年局銅僅可供鑄六月有餘餘月
匠役各歸鄉村不能保無私鑄請將各關稅及蘆
課銀增買銅斤一年按月鑄足二十四夘不令匠
役出局可杜私鑄之弊陳廷敬又言錢日少而貴
者盖因奸宄不法毁錢作銅所致鼓鑄之數有限
銷毁之途無窮欲除毁錢之弊求制錢之多莫如
鑄稍輕之錢使燬錢為器既無厚利其弊自除扵
是定每文重一錢令寳泉局按夘增鑄其各省局
俱照新定錢式二十三年定寳泉局每年額鑄四
十夘二十四年增置雲南臨安府錢局錢幕亦鑄
雲字時福建巡撫金鋐請禁止舊錢
上以詢内閣諸臣内閣學士徐乾學言錢者歴代通行之
貨自漢五銖以来皆古今錢相兼行使以從民便
未有廢古而專用今錢者若隋時盡銷古錢眀天
啟以後廣興鑄局盡括古錢以充廢銅此錢之變
也舊錢已盡即使良工更鑄而海内之廣一時難
遍
上採其言乃
諭舊錢流布直省皆然若驟為禁止恐有不肖之徒借端
生事貽&KR0675;平民著永罷舊錢之禁二十五年增廣東肇
慶府局錢幕亦鑄廣字越眀年停止二十六年戸
工二部錢法停止選差專員仍令夲部右侍郎督
理二十八年開福建臺灣府鼓鑄局錢幕鑄臺字
二十九年復定收買私錢之令在京限六月交送
戸部照銅價每斤給銀一錢在外以文到日為始
亦限六月各州縣動庫銀照銅價收買解交布政
司三十三年令寳泉局每年開鑄三十六夘三十
七年
上詣盛京謁
陵見民間私用小錢廢錢兩局錢行使絶少下廷臣確議
錢法事宜尋議定凡有職司地方之責者均有失
察私販私鑄處分三十八年議令民間自行銷毁
私錢交官收買四十一年大學士等會議制錢輕
小易扵攙和錢宜改鑄每文重一錢四分三年之
内暫用舊錢小錢其新錢每串凖銀一兩舊鑄小
錢每串凖銀七錢俟三年後通行銷毁四十五年
以舊小錢展限搭用價直甚賤大錢壅滯令官為
收買時山東長山縣多盗鑄者
特差侍郎恩丕等赴長山縣捕緝其私錢流行民間者令
来年徵收山東錢糧銀一兩折錢二千俟私鑄盡
而止四十七年嚴定失察私錢處分凡有私鑄及
興販不法之徒地方文武官不行嚴緝一經發覺
知情者照私鑄為首例斬決家産入官不知情者
以溺職論官船戸有販運私錢押運官知情者與
同罪不知者亦以溺職論五十三年令寳源局每
年開鑄三十六夘五十五年令京局暫行收買舊
銅以充鼓鑄扵是奸民私銷小制錢作廢銅變賣
較之錢價獲利以倍
諭令廷臣集議尋議錢局只許收買舊銅器皿不許買新
鑄板塊如有毁小制錢充作廢銅者通行八旗步
軍統領並五城大興宛平兩縣嚴緝分首從治罪
房主鄰佑知情不首者照為從例不知者勿論該
管官亦如之五十八年罷京局收買舊銅之令六
十一年將
京師平糶官米錢文交五城市易以平錢直並令八
旗月餉暫以銀錢各半配給嗣後每遇平糶率以
為例
雍正元年鑄雍正通寳錢頒行天下令寳泉局歲
鑄新錢與順治康熙大小制錢相兼行使又扵大
興宛平兩縣設立錢行官牙平直錢價時雲南各
厰銅産日旺扵是開雲南省城及臨安府大理府
霑益州鼓鑄局錢幕滿文俱鑄寳雲字二年定寳
源局每年亦開鑄四十卯三年申私錢之禁責令
凡經紀舖戸人等不許攙入私錢一文其從前收
買在家者限一月内赴官首眀官給半價收毁如
逾限仍攙和行使不論錢數多寡俱發遣邊外給
披甲人為奴四年令寳源寳泉二局每年各鑄四
十一夘又定寳泉局分設四厰鼓鑄增設大使各
一員停雲南大理府霑益州鼓鑄增雲南省城及
臨安府局鑪座其錢發運各省並准扵鼓鑄正額
外加帶鑄錢及外耗錢其發各省該督撫動藩庫
錢一串易銀一兩交滇省解官領回如錢制輕薄
不合式各督撫參奏監局官交部議處時大學士
九卿議言奸民銷毁制錢改鑄銅器從前立法甚
嚴而弊不能禁者緣定例時但定將来未造之噐
而已成之噐不問又現在之噐惟禁五斤以上而
五斤以下不問故禁久玩生仍然銷毁鑄造也今
欲杜毁錢之源惟是除紅白銅并黃銅之樂器天
平法馬及五斤以下圓鏡不禁其餘俱不許黃銅
制造其已成銅噐作廢銅交官平買禁官吏不得
扣剋則私毁可除扵錢法實有禆益
上善其言遂下禁銅噐之詔令下數月民間交官者少而
市店猶行貨賣復定例京城内除三品官以上其
餘概不得用黃銅噐限三年内將所有悉行報出
當官收買旗人交夲旗佐領漢人交五城御史處
隨交隨收逾限不交者照私藏禁物律治罪其直
省照京城例定限交收眀年以向議三品以上許
用黃銅猶覺過濫嗣後惟一品之家許用餘俱徧
行禁止有藏匿私用者概以違禁論後復令各省
有舊欠錢糧准其以黃銅噐皿按成色斤兩抵筭
其無舊欠之省分州縣民戸有交官者亦按成色
給直地方官不得借捐買名色剋减價直重稱收
買自是各省銅器俱陸續首出該督撫將所收銅
斤奏請歸局開鑄五年開甘肅鼓鑄局錢幕滿文
鑄寳鞏字六年令寳源局增設新厰開鑄停甘肅
寳鞏字鑄局七年增設寳源局大使二員令湖北
湖南江西浙江河南山東山西各開鼔鑄局錢幕
滿文江西南昌府局鑄寳昌字浙江杭州府局鑄
寳浙字湖北武昌府局鑄寳武字湖南長沙府局
鑄寳南字河南開封府局鑄寳河字山東濟南府
局鑄寳濟字山西太原府局鑄寳晉字八年開貴
州畢節縣鑄局錢幕滿文鑄寳黔字九年開江蘇
鑄局扵蘇州府開安徽鑄局扵江寧府在江蘇者
錢幕滿文鑄寳蘇字在安徽者鑄寳安字(按是時安徽布)
(政使駐剳江寕府城故鑄安字)停河南山西局十年停江蘇局開
四川成都府鑄局錢幕滿文鑄寳川字十一年開
雲南東川府局錢幕亦鑄寳雲字停江西寳昌局
浙江寳浙局湖北寳武局湖南寳南局十二年停
安徽寳安鑄局議開雲南廣西州局鑄錢運京錢
幕亦鑄寳雲字時
上以錢重銅多易滋銷毁著照順治二年例每文重一錢
二分通行各省照式磨鑢精工其現行一錢四分
之錢聽一體行使嗣後寳泉局每卯用銅鉛十萬
二千八百五十七斤有竒鑄錢一萬二千四百九
十八串有竒寳源局視寳泉之半十三年定剪邊
錢禁例及各官失察處分
乾隆元年鑄乾隆通寳頒行天下戸部尚書海望
言鼓鑄日增而錢價昂貴建議者多籌禁銅之法
而奉行不良易滋弊竇夫銅器散布民間一旦禁
使勿用其情有所不便往往遷延而不交交納而
不盡緩之則互相觀望急之則百弊叢生胥吏借
此需索刁民借此訛詐得賄則賣官法不得則入
人罪搜括難盡用法不均民𨼆既難上達有司未
必皆賢民間交納銅噐竟有除去使費空手而歸
者名為收銅實為勒取此等銅質夲極粗雜加以
銹壊經錢局鎔化折耗甚多而工價不减所得不
償所失扵鼓鑄全無禆益况黃銅乃用紅銅白鉛
配成今禁黃銅而不禁紅銅是較未禁之先銅又
多費適以速其私毁是故未禁黃銅之先白銅甚
少既禁黃銅之後白銅甚多皆奸匠銷毁制錢和
藥水煮白成噐其弊如此夫自古錢文重輕必隨
銅價之低昂而增减之上年
世宗憲皇帝因私銷之弊議减錢分重一錢二分所以調
劑夫銅貴錢重者已有成效固不必屑屑扵禁銅
之末務矣
上善其言乃停止收銅之令二年出工部節慎庫存留
餘錢八萬串扵京城設官局十處出易以平錢直
嗣後各省錢價昂貴之時亦設官局以所鑄餘錢
易换俟價平即止(是時京城每紋銀一兩只换錢八百故有是議未幾錢價復平)
(即停止官局)三年停山東局及雲南廣西府局五年浙
江布政使張若震見私毁之弊屢禁不能杜絶訪
諸鑪匠皆言配合銅鉛加入點錫即成青錢奸民
即使銷毁不能成器囙請飭戸工二局改鑄黃錢
為青錢與現在黃錢相兼行使并令開局各省照
式改鑄是年復開江蘇浙江局又開福建局錢幕
鑄滿文寳福字六年開雲南東川府局復開湖南
局七年令寳泉寳源二局每年各開鑄六十一夘
遇閏月加鑄四夘又開廣西局扵桂林府錢幕鑄
滿文寳桂字復開江西局時江南鑄局用銀一兩
祗鑄錢八百九十六文每歲配給餉錢以八百八
十錢折銀一兩餘錢十六文充錢局及運脚公費
八年
上以兵丁月餉僅敷食用著照定例每一兩給錢一千
其錢局運脚准銷公項並飭各省鼓鑄有折扣者
悉如江南例是年復開雲南大理府局九年復于
京城設官錢局令寳源寳泉二局扵正額六十卯
外各加鑄十卯眀年復令二局各帶鑄五卯如鑄
二十卯並交官局易换尋以錢價漸减將官局停
止兩局仍照原額為六十一卯又開廣東省鑄局
扵廣州府錢幕滿文鑄寳廣字開直隸保定府鑄
局錢幕鑄寳直字十三年復開山西局開陕西西
安府局錢幕鑄寳陕字十五年復開雲南廣西府
局十六年增定寳泉寳源二局每年各開鑄七十
一夘歲添錢十六萬九千八百餘串遇錢價昂貴
即發八旗米局减價出易是時
上巡幸江浙商民雲集乃先期
命截留滇銅于江蘇浙江二局加夘開鑄屆期設立官
局減價出易以平市直嗣後恭遇
南巡盛典照以為例二十二年
諭前代廢錢流傳今已無幾若盡行查禁吏役轉得借
端滋擾如唐宋元眀之舊錢仍聽民便至偽號錢文
例當嚴禁該督撫出示曉諭准民間檢出官為收换
二十四年移貴州畢節縣局扵省城二十五年
令寳泉局每年開鑄七十六夘先是二十四年因平定
回疆甘肅經理一應屯田事宜需錢甚夥乃增四
川湖廣錢局按數分運協濟尋議開西域葉爾羌
城鼓鑄局回部之葉爾羌喀什噶爾和闐城舊有
錢文名曰普爾以紅銅為之重二錢制小而厚輪
郭外周而中無方孔每五十錢當銀一兩謂之騰
格至是蕩平式廓
上從將軍兆惠所請
令戸部頒制錢式仍用紅銅每文亦重二錢陽幕鑄漢
字文曰乾隆通寳隂幕鑄葉爾羌城名左
國書右回字先以預偹軍營之銅開鑄五十萬貫易
回部舊錢銷毁其後于夲疆各城産銅之地陸續
採取至二十六年又開阿克蘇城鼓鑄局亦如葉
爾羌之制惟錢幕鑄阿克蘇城名其銅設七品伯
克管理回部扵該地開採二十九年開雲南順寧
府鑄局錢幕仍鑄寳雲字三十年議准四川重慶
夔州二營生息銀兩交寳川局每年加鑄二夘三
十一年又以雲南總督劉藻請减雲南順寕府加
夘鼓鑄增省城臨安鼓鑄卯期尋以銅斤不敷將
東川新設鑪二十五座大理廣西各十五座臨安
順寕各八座暫為裁减先是晉省鼓鑄自乾隆十
四年安鑪十座十八年减去四座二十三年復添
鑪五座錢價日賤至三十六年撫臣請酌减從前
加增五鑪以疏錢法從之是年又以江西巡撫海
眀奏減去寳昌局鑪四座仍照舊六鑪鼓鑄以乾
隆壬辰年為始四十年開伊犁鼓鑄局錢幕用寳
伊字伊犁為凖部總滙之區乾隆二十年
王師平定遂隸版圖既有重兵駐守兼多商販貿易需
用錢文較葉爾羌更為緊要是年遂令開鼔鑄局
四十一年以雲南銅斤足敷加鑄復定東川局增
鑪十五座曲靖府安鑪十八座廣西州復鑪十五
座保山局增鑪四座大理局增鑪三座省局五十
六鑪之外復添一座統成一百四十一鑪除東川
局二十五鑪先經加卯帶鑄外餘俱令每鑪扵正
鑄外一律加鑄三十六卯半又令貴州寳黔局復
鑪鼓鑄四十四年以滇省銅斤不敷各省採買裁
減大理局鑪一座省局五座移設大理廣西局裁
去四座將東川局二十鑪内減去四座移設廣西
各加鑄半卯其臨安保山曲靖三局復設十三座
盡數裁去惟東川府需錢較多仍令照舊鼓鑄又
減廣西省鑄局及湖北寳武局鑪座四十六年又
以四川銅斤不敷將寳川局再停十二夘五十年
定各省錢局交代之例凡藩臬及道員經管者扵
新舊交卸時俱著前往造冊移交新任並具結造
報巡撫倘有欵項未清即將前任經管之員參處
以專責成
皇朝通志卷八十九
