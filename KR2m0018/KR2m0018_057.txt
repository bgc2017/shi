欽定四庫全書
皇朝通志卷五十七
器服略(二)
儀器
(臣)等謹按儀器之作所以授時成憲體天運而布
歲功蓋綦鉅也我
聖祖仁皇帝學貫天人洞達象數既成數理精藴一書並
鑄觀象臺六儀簡平三辰半圓諸儀以昭萬世成
法
皇上敬
天法
祖集占測之大成示聲教於無外
御製璣衡撫辰儀地球儀以至西法諸器萬里來航莫
不仰承
聖裁折衷而酌用之皆足以佐參稽供步算而推筴之
法益詳且備蓋自羲和命官以來言天者十有三
家精密明當鮮克臻此今據
皇朝禮器圖式自天文測量及鐘表諸器謹載于篇以
彰
聖朝欽若之盛云
欽定天體儀
鑄銅為球以象天體圍一丈八尺兩端中心為南
北極貫以鋼軸面刻黃赤二道平分十二宫布列
星漢其外為子午圈週圍各浮天體球五分兩面
刻去極度數東西兩極合成圓孔以受天體之軸
其下為地平圈週與子午圈同面闊八寸環渠為
界外刻四象限度及地平時刻方位下施四足承
以圓座高四尺七寸施螺柱以取平子午正對處
向西少闕以受子午圈半入地平下半出地平上
自天頂設高弧帶地平遊表以察諸曜地平經緯
度以時盤定于子午圈設遊表于北極樞令自轉
以定日度又能隨天體旋轉以指時座下設機輪
使北極能高下蓋渾天之全象而諸儀之用所統
宗也
欽定黃道經緯儀
鑄銅為之凡三重四圈其外正立為子午圈徑六
尺一寸規面厚一寸三分側面寬二寸五分兩面
皆刻去極度數以
京師為準兩極側面各貫鋼軸以半圓合而固之次
内為過極至圈外徑五尺五寸規面寬二寸五分
側面厚一寸三分兩面亦刻去極度數貫于南北
赤道極之兩軸象天左旋又從南北赤道極各距
二十三度三十一分三十秒定黃道極去極九十
度横置黃道緯圈與過極圈交徑及寬厚亦同䧟
其中以相入四面皆刻黃道經度象七政右旋又
從黃道南北兩極貫黃道經圈外徑五尺一寸四
分規面寬九分側面厚二寸三分四面皆刻黃道
緯度象黃道四遊兩極施直軸徑一寸中半施横
表長三寸于緯圈上加遊表對直軸以測黃道經
度於經圈上設遊表對横表以測黃道緯度下為
半圓雲座升龍二承之
欽定赤道經緯儀
鑄銅為之凡二重三圈蓋會三辰于六合而又省
一地平圈也其外正立為子午圈制與黃道經緯
儀子午圈同距兩極各九十度横置赤道經圈與
子午圈交陷其中以相入外徑五尺九寸規面寬
二寸五分側面厚一寸三分内規面及上側面鐫
晝夜時刻外規面及下側面鐫周天度分南極旁
承以兩象限弧又從南北兩極貫赤道緯圈外徑
五尺六寸規側面寬厚與經圈同四面刻赤道緯
度内為通軸設横表遊表俱與黃道經緯儀同下
為半圓雲座升龍承之
欽定地平經儀
鑄銅為之平置地平圈徑六尺二寸寬二寸四分
厚一寸二分上面側面皆刻四象限度上面自南
北起初度側面自東西起初度以立龍四承之圈
下立柱其高相等適當圈心上出圓軸圈上東西
二龍柱結横梁中穿孔為天頂與圈心對施立軸
長四尺四寸上應天頂下應地心表末結十字横
表與圈相切尺寸與圈徑同立軸頂左右結二線
斜貫横表兩端成兩三角形旋轉横表令三線與
所測參直視表所指以測各曜之地平經度
欽定象限儀
鑄銅為之亦名地平緯儀為全圓四分之一其制
直角為心兩方皆為半徑各長六尺寬二寸一分
厚一寸一分圓為弧寬二寸六分厚一寸一分正
面鐫九十度分外規面鐫度數字其數自上而下
以紀地平高度自下而上以紀距天頂度聯以雲
龍東西立柱縱八尺八寸上下梁横七尺八寸飾
以雲龍梁中各穿圓孔以受立軸軸與儀之立半
徑平行長九尺七寸寬二寸一分厚一寸七分東
西運之直角施横軸長二寸一分軸本加遊表寬
二寸一分厚二分有竒長與半徑等遊表末設立
耳以測地平緯度
欽定紀限儀
鑄銅為之亦名矩度儀其制一弧一幹弧為圓周
六分之一通六尺面寬二寸五分從中線起左右
各列三十度幹為圓之半徑長亦六尺末有柄以
便運旋上端為圓心設立柱加遊表長與幹同遊
表末設立耳為測一曜之用弧背左右各設窺表
為另測一曜之用又於幹兩旁設立柱相距應弧
背之十度以為借測之用儀面聯以流雲背以樞
低昂之承以半圓有齒立軸旁加小輪可使平測
其下立柱入於儀座以左右之座高四尺寬三尺
繞以立龍
欽定地平經緯儀
鑄銅為之其制平置地平圈徑五尺寬七寸七分
周圍鐫四象限度下設四柱圓座承之東西立柱
高一丈一尺上結曲梁中為立軸下端貫以圈心
螺柱上端以梁中圓孔受之中加象限儀直角在
下半徑六尺寬二寸七分正面列九十度分中聯
方圓及弧矢形背結於立軸以運之直角施遊表
長八尺本設横耳末設横柱以備仰窺凡測諸曜
旋象限儀以遊表低昂合之令與諸曜參直其横
半徑所指即地平經度遊表所指即地平緯度
御製簡平儀
鑄銅為之徑一尺凡上下二重各分天地盤上地
盤外列周歲十二月及餘分内列日分中心為北
極東西弧界為北地平天盤外列朔策内列赤道
十二宫三百六十度更内列二十四節氣中為赤
道北恒星斜帶為春分後半周黃道度下所列亦
如之為南地平為赤道南恒星為秋分後半周黃
道度上盤向北視故皆左旋而月數節氣右旋下
盤向南視故皆右旋而月數節氣左旋下盤連地
平為橢形盤當天盤之半横列節氣線十二道縱
列日出入五更攢點線八道以上盤宫度對日分
求交節之日知閏月以遊表加太陽黃道經度轉
天盤與地平交知日出入時刻以太陽赤道經度
對時刻視午正則知中星以午正之星驗太陽赤
道經度知星中之候以日加時視遊表所指知月
之方位以表加節氣與日出入更線之交知五更
時刻地盤近下横鐫康熙二十年
御製
御製三辰簡平地平合璧儀
鑄白金如匵形正方徑七寸九分上下啟之凡六
重第一重為三辰公晷外盤列十二時初正二十
四節内遊盤列十二時初正三十日及恒星皆注
星名等次第二重為日行時刻度分下列度數上
以遊盤羃之測時旋轉使當其空處第三重為指
南針盤上帶遊表環以地平方向第四重為地平
儀外列九十度中施指南針上帶遊表内畫矩度
第五重為簡平儀地盤外為赤道列十二時初正
中心為北極内橢圓心為天頂圓線為經圈徑線
為緯圈天盤小圓為黃道列十二宫上帶遊表第
六重為象限儀弧線為圓度弧内外方線為矩度
以合諸儀之用各如其法地平儀面鐫
大清康熙癸酉清和月
御製
御製地平半圓日晷儀
鑄銅為之凡二重地平盤長四寸三分闊三寸五
分中施指南針外畫時刻線正北當午正正西夘
正正東酉正後直立方盤上加半圓通徑中為中
心兩旁各為半徑半徑上穿孔地平中心線入之
視線影以知時刻半圓中心施遊表表兩端立耳
穿中線對太陽驗遊表與通徑距度以準太陽高
弧
御製星晷儀
鑄銅為之凡二重有柄地盤徑四寸二分列十二
時初正天盤徑三寸三分列二十四節氣上帶直
表兩端書帝星勾陳以中心墜線當孔中轉天盤
直表兩端當兩星使相參直視節氣對時分以知
時刻下盤外列夜刻内横為節氣線縱為更線按
節氣以定每更時刻儀面圍鐫康熙五十三年製
柄鐫康熙
御製
御製四遊表半圓儀
鑄銅為之為測量之器通徑二尺四寸線長二尺
作二千分其半為圓心施立耳能旋又施遊表二
各長一尺二寸作一千二百分表端各有立耳半
周外一百八十度為心角度通徑線兩端各施遊
表表兩端各有立耳面穿線有比例弧以指分數
内圓線二界每界十重列邊角度表中心各有小
半圓通徑七寸五分以取邊角半周一百八十度
其圓心又施小遊表各一長四寸五分取每度斜
線之長作二十分與斜線相交成二十格自邊角
中心取半圓為心角度之半左邊角度畫於圓線
内界右邊角度畫於外界測量法以兩遊表相距
度為所測之角量算法三角俱銳者以通徑二千
分與所知一邊為比例以邊角度施所測之二角
使邊遊表相交成三角形察其交處距角若干分
仍以所知比例如一角鈍者以半徑一千分為比
一心角一邊角施之法如前如兩邊夾一角者以
中兩遊表之度施之各按二邊丈尺察兩遊表分
數以邊遊表之分數比量之承以直柱下岐三足
半圓中鐫康熙
御製
御製矩度象限儀
鑄銅為之半徑五寸四分象限之周九十度内畫
方矩縱横各九十分兩半徑線末立耳為定表圓
心施遊表二相連其末各有立耳下帶弧一段作
六十分當外周三十度半以比例分秒圓中亦有
立耳旋之與四立耳皆相對遊表直邊與方矩之
分等四表間弧度數為矩度比例之分外有銅三
角稜施墜線以取平直承以直柱三足能升降儀
面鐫康熙
御製
御製方矩象限儀
鑄銅為之半徑八寸五分象限之周九十度圓線
十重以斜線相交成十格象限外畫方矩線斜直
相交亦成十格象限内亦畫方矩線平半矩施立
耳為定表圓心施遊表表兩端有立耳中為指南
針盤前施二墜線測量法以遊表直邊指度數兩
表相距度分為所測之角承以銅軸攢木為三足
能升降儀面鐫康熙
御製
御製璣衡撫辰儀
鑄銅為之徑六尺其外即古六合儀而不用地平
圈正立子午雙環為天經兩面鐫去極度數以雲
座承之北極出地度天頂距度以
京師為準距兩極九十度結赤道單環為天緯兩面
鐫晝夜時刻兩龍柱挾之次内即古之三辰儀而
不用黃道圈兩極綰赤道經度雙環兩面刻去極
度數中腰結遊旋赤道兩面刻周天度分以象七
政運行最内即古之四遊儀通徑設直距中心施
窺衡以測七政經緯座施螺柱以取平天頂施墜
線以取正較赤道經緯儀而加精焉
御製地球儀
規木為球以象地體圍四尺五寸兩端中心為南
北極貫以鋼軸腰帶赤道斜帶黃道平分三十六
分每分占十度布列中國及蒙古準回諸部落海
外諸國靡不咸具外正立為子午圈面刻三百六
十度座面為地平圈列地平度外列十二時九十
六刻皆鑄銅為之承以圓座高二尺四寸七分北
極上加時盤以
京師為準旋之知各處時刻及日出入
渾天合七政儀
鑄銅為之徑一尺二寸高一尺三寸五分凡三重
外二環平者為地平圈上列西洋書十二宫十二
月立者為子午圈子午圈上天頂垂銅葉為地平
高弧北小圈為時刻盤次内五環兩軸為南北極
貫二極為二至經圈腰帶赤道斜帶黃道黃赤道
交處為二分相距最遠處為二至二極軸上小圈
為負黃極圈其最内平面圓環為黃道十二宫中
心為日體圓邊為地球對地球立表以指日行宫
度日與地各為盤地盤有月體日盤有金水二星
體日外大盤有火木土三星體皆以機旋之月旋
以地為心五星旋以日為心座面旁施指南針以
測太陽緯度及出入地平時刻方位
七政儀
鑄銅為之徑一尺六寸五分高二尺五寸凡二重
外重平圈為黃道列周歲十二月周天十二宫斜
圈為赤道十字圈為赤道子午卯酉經圈内重為
七政盤列十二宫與黃道左右相應中心為日體
最近日為水星次金星次月與地次火星次木星
最遠土星木星旁四小星土星旁五小星土星上
圓環平之則星正圓側之則星長圓日體旁為瓶
置燈以取日影對日處映以玻瓈盤内皆有機輪
其旁以小盤之軸挈諸輪轉之承以半圓十字下
岐三足座心設指南針十二宫上施遊表表轉一
周為一日視諸體之旋轉以測七政晝夜隠見之
象
三辰儀
鑄銅為之通高二尺一寸凡二重四圈正立為子
午圈列周天度數上應天頂下應地心兩軸為南
北極與子午圈十字交而常定不動者為天常赤
道圈列晝夜時刻天常圈内層為遊旋赤道圈列
十二宫以南北極為樞而東西旋轉者為過極遊
圈座心表末與天頂地心相對後施指南針前施
墜線表四足施螺旋以中腰表耳測赤道經度以
對南北極直距中窺衡測赤道緯度以遊表加遊
旋赤道上測時刻
萬夀天常儀
鑄銅為之通高一尺一寸制與三辰儀同座心穿
孔對天頂垂線用與三辰儀表末同中腰兩表耳
一實一虚綰遊旋赤道實者穿中縫虚者留中線
用與三辰儀窺衡同以遊表加遊旋赤道上視遊
表末所指用與三辰儀表耳同
地平赤道公晷儀
鑄銅為之徑七寸八分地平盤分内外外方盤施
露管二螺柱四内圓盤列地平三百六十度施指
南針中帶銅弧弧上九十度赤道環在圓盤北銅
弧入之以定各處北極高度環面施大遊表表近
上加立表中有直線環上端小圓盤内有小遊表
及半環環上穿小孔以大遊表對日影從小孔透
立表中線視大遊表下端所指知時刻小遊表所
指知分數
地平經緯赤道公晷儀
鑄銅為之通高一尺地平盤分内外外盤畫子午
線三角植螺柱内盤列地平三百六十度施指南
針縱横置露管盤上正立為赤道經圈上環中線
為天頂斜倚為赤道中施直表列節氣宫度表中
縫加遊表上穿孔使透日光經圈上平赤道施兩
表耳測日影内盤九十度線與外盤子午線準以
赤道經圈按度對天頂以遊表小孔對節氣日數
視日影所臨知時刻以赤道經圈對日上下轉之
日影從上表耳孔透下表耳之兩點視赤道距天
頂度與九十度相减知太陽距地平高度視内盤
距子午線度知太陽距午正東西偏度以外盤分
數線與度數線對知時刻
八角立表赤道公晷儀
鑄銅為之地平盤長二寸二分闊一寸八分前施
指南針後為赤道盤横軸上下之盤周畫時刻線
正北當午正西南起寅正東南止戌正盤上施日
影表以指北極右帶高弧表角與弧皆高六十度
驗影以知時刻
方赤道地平公晷儀
鑄銅為之地平四寸二分中施指南針後為赤道
盤外方内圓兩面畫時刻線正北當午正西南
起卯初東南止酉初盤底有機上下之地平右施
螺旋表環列度數以表指之赤道盤中施直表指
南北極春分後向北秋分後向南驗表影以知時
刻
遊動地平公晷儀
鑄銅為之圓座徑二寸一分高一寸八分内遊環
三層繫日晷地平盤於三層環内中施指南針周
圍時刻線三層依北極高三十度四十度五十度
北有弧表畫線亦如之自地平中心出斜線對弧
表線以指北極視線影以知時刻為舟行測驗之
器
提環赤道公晷儀
鑄銅為之外環為子午圈徑七寸二分内環為赤
道上環為天頂赤道北九十度為北極其對為南
極中施直表列節氣宫度及距緯度表中縫施遊
表上穿孔以透日光以上環對子午圈度數以遊
表孔對節氣日數手提上環旋直表使影入赤道
内視所臨以知時刻
赤道地平合璧日晷儀
鑄銅為之長一尺三寸闊八寸六分前為地平盤
列二十四節氣圓盤加直表其上按節氣進退以
就日行黃道度外橢圓形列時刻西起卯正東盡
酉正後為赤道盤内列時刻西起寅初東盡亥初
外列周天度中施斜表表下施墜線以指北極高
度承以半圓以輪齒低昂之兩盤相合定南北視
表影以知時刻
定南針指時刻日晷儀
鑄銅為之地平盤長一尺三寸五分闊一尺一寸
一分中為指南針外畫時刻線七重第一重為二
分第七重為二至以次順逆數之線各分十二時
初正兩端立表耳中線對日兩耳影相對驗指南
針所指以知時刻
日月晷儀
象牙為之凡二重下為日晷地平長二寸闊一寸
四分中施指南針外畫時刻線啟其上直立之以
地平中心線綰小孔内視線影以知時刻上為月
晷赤道盤上列三十日從正北起中心置時刻遊
盤列十二時午正初刻上出表末以指日數中施
遊表表端立環對月表末指時以上重左銅鈎按
下重側面北極高度搘定立環内不見月光視表
末以知時刻
圓盤日月星晷儀
鑄銅為之圓盤徑四寸一分下有柄上為日晷兩
立耳相距二寸四分各穿孔以透日光兩旁直線
為時刻線之起止中為半圓其半為北極畫節氣
線十九道當北極為二分線間二線為一中氣往
來數之左盡夏至右盡冬至一線占一旬自北極
上横分六十度為北極高度下分十二時右起丑
未初左盡子午正中施遊表以表末對北極高度
及節氣線表末施墜線穿小珠對太陽所躔宫度
使兩耳孔日光正對驗珠影以知時刻背為月晷
星晷外分三百六十六日内分十二宫中心第一
重圓盤徑二寸二分外分十二時初正午正出直
表以指太陽内分三十日自直表起朔第二重圓
盤徑一寸七分周穿圓孔中出直表表所指之日
數圓孔下驗晦朔弦望自第一重對太陽宫度表
起午正數之至第二重指日數表所指以知時刻
第三重施直表出圓盤外表心及末皆穿圓孔以
表心孔窺勾陳大星以表末孔窺天樞天璇使相
參直亦如月晷數法以知時刻
方月晷儀
鑄銅為之徑五寸五分上下二盤下盤外重列十
二時次内初正各四刻次内刻各十五分上盤外
重列三百六十度内二重列三十日空度起朔為
日月同度朔後月距日漸遠至九十度為上弦倍
之為望三倍之為下弦周復為朔為一月與日一
會朔弦望相距各七日半中心施遊表以遊表中
線對上盤日數若干度轉上盤朔上表末使表對
月立環内無影視表末所指以知時刻儀面鐫乾
隆甲子年製
看朔望入交儀
鑄銅為横尺兩端木座如几形横一尺八寸縱七
寸八分凡三重下為黃道中為白道各十五度三
十分上為時刻表左右直距以白道距黃道南北
緯度為準正中為黃道位日食以日體月食以地
影加黃道上月體加白道上皆按度分以其相掩
知入交為日月食以相掩之分知食之淺深以時
刻表中心對白道表端施直表對月行距日度視
所指知食之時刻
六合驗時儀
鑄銅為兩球下球徑六分有竒重二十四銖上球
減十之二貫以鋼鋌長四寸六分有竒近上三之
一為兩軸横梁承之前後亦為横梁前梁下鍵以
銅葉一往一還為一秒七秒為五里候凡發聲時
撥之使動驗秒數以知聲之遠近
四定表全圓儀
鑄銅為之通徑一尺全周三百六十度中施指南
針圓線十層以斜線相交成十格分四象限通徑
線兩端各施立耳為定表中心設旋圓盤其通徑
線兩端施立耳為遊表表兩端直邊對立耳中線
以指度數以定表遊表相距度分為所測之角平
測立測惟所宜
矩度全圓儀
鑄銅為之通徑六寸全周三百六十度分半周通
徑線兩端各施立耳為定表中心施遊表表中線
兩端加立耳立耳中線與遊表中線對上施指南
針前施墜線表端銳處指度數以兩表相距度分
為所測之角圓内下半周矩度縱横各六十分為
勾股比例之用平測立測惟所宜
小花全圓儀
鑄銅為之通徑二寸施定表遊表指南針與矩度
全圓儀同以中圓花隙銳處對遊表立耳指度數
平測立測惟所宜
四遊千里鏡半圓儀
鑄銅為之通徑一尺三寸五分半周一百八十度
外圓線三重内層十二重每度末斜線與圓線相
交成十二格通徑線兩端立耳為定表其半圓心
施遊表表兩端有立耳表端中線以指外重度分
立耳方孔中線以指内重度分立耳内施墜線表
心施指南針圓盤外兩柱承千里鏡以兩軸左右
上下之以遊表定表相距度為所測之角座三足
能升降平測立測惟所宜
雙半圓儀
鑄銅為之平置直尺長一尺内開空槽束以銅如
帶鋌施輪軸使遊動兩半圓通徑皆三寸一加尺
端一綰槽内半周一百八十度内畫半方矩縱横
皆十二分圓心各有立耳又施遊表長與直尺等
表端各有立耳圓心立耳旋之與直尺對則為定
表之用與遊表立耳對則為遊表之用後施墜線
測量法以定表遊表之距度為所測之角量算法
以所知一邊與直尺為比例兩半圓進退施之按
度分以定所測之二角兩遊表相交成三角形承
以直柱三足能升降平測立測惟所宜
雙遊表半圓儀
鑄銅為之通徑四寸八分半周一百八十度圓心
施遊表二其長皆為一百五十分其端各有立耳
開中線與遊表中線對圓心亦有立耳旋之與遊
表中線參直遊表上各帶掐表一中心與遊表中
線對共綰一直表長與二遊表共度等一端當掐
表中心一端隨遊表開闔中施指南針後施墜線
測量法以兩遊表相距度分為所測之角量算法
兩邊夾一角者以所知之邊角按度分安定成三
角形承以直柱三足能升降平測立測惟所宜
雙千里鏡象限儀
鑄銅為之半徑一尺四寸五分象限之周九十度
圓線十重以斜線相交成十格平半徑千里鏡為
定表平中心千里鏡為遊表下為半圓縱横設兩
輪低昂之測量法以兩表相距度分為所測之角
承以直柱三足平測立測惟所宜
測太陽高度象限儀
鑄銅為之半徑一尺二分象限之周九十度圓線
十重以斜線相交成十格平半徑兩端各有立耳
上立耳中線穿小孔下立耳中線為空圈内交十
字半徑旁施指南針午正日光從小孔透十字心
與表耳參直圓心施墜線於方銅管内以護風由
管末玻瓈中視墜線距日光線知太陽距天頂之
度以時刻儀驗準對太陽測之知太陽隨時高度
易墜線為遊表兩立耳皆如定表法與所測參直
以二表距度為所測之角承以直柱三足能升降
平測立測惟所宜
測高弧象限儀
鑄銅為之半徑一尺七分象限之周九十度圓線十
五層以斜線相交成十五格兩半徑線末各施立
耳為定表中圓柱四面穿直孔旋之使孔中線與
立耳中線相對以受日光圓心施銅墜線表穿長
孔有比例分以指分數座中施指南針以墜線距
定表度為太陽距天頂度承以直柱有輪能升降
測礮象限儀
鑄銅為之用兩象限周皆九十度中為初度左右
各四十五度圓心皆施墜線當初度以取平座上
為横方柱一加柱端一倚柱旁用時置礮上以柱
旁墜線所指合礮末所起之度柱中空左右各四
十五度中施遊表穿小孔對礮末所起之度於孔
内視礮之星斗
地平方位儀
木質螺鈿飾徑二寸三分中施指南針周列十二
辰八方列八卦内周施遊盤盤面分十二宫對立
直表其長兩相等先定子午線轉銅環令表與所
測之處參直距正午東西若干度為地平偏度以
分界知其所屬方位
圭表
舊製觀象臺下設晷影堂南北平置銅圭於石臺
長一丈六尺二寸闊二尺七寸周以水渠南端植
銅表高八尺上設横梁用影符以取中景
本朝加表二尺上端施銅葉中穿圓孔徑二分午正
日影自圓孔透圭面成橢形南界為日體上景北
界為日體下景中心為中景
京師夏至景二尺九寸四分八釐冬至景一丈九尺
九寸四分以次贏縮北端設立圭高三尺五寸冬
至景上立圭二尺七寸四釐
日影表
木質立表高八寸上施墜線平表長二尺七寸中
銜銅尺三角施螺柱以指南針盤九十度對表候
影正時自立表下量之視影之長短以定節氣時
刻
壺漏
播水壺三形方上曰日天壺即宋之求壺面闊一
尺九寸底闊一尺三寸高一尺七寸水欲常滿次
曰夜天壺即宋之複壺又次曰平水壺高闊遞減
一寸層累而下承以朱座有亭覆之亭座通高一
丈八尺四寸分水壺一形方即宋之廢壺高闊如
平水壺在平水壺下少後受水壺一形圓曰萬水
壺即宋之建壺徑一尺四寸高三尺一寸在座前
地平上壺皆有蓋播水三壺前近下皆為龍口玉
滴以次漏於受水壺平水壺後近上穿孔洩於分
水壺以均水平漏受水壺上為銅人抱箭長三尺
一寸鐫兩晝夜時刻上起午正下盡午初壺中安
箭舟如銅鼔形水長舟浮則箭上出水盈箭盡則
洩之於池壺面俱鐫
大清乾隆年製平水壺面鐫
御製銘後欵識乾隆歲在乙丑孟夏之月
御銘
自鳴鐘
鑄金為之中承以柱下為方匵面設表盤均十二
分上起子午正右旋一日再周以短針指時長針
指刻起丑未初鐘一鳴盡子午正十二鳴其初正
自一鳴至四鳴各四刻匵内藏鋼輪三重中為大
輪四軸上間小輪三聯之以旋時刻針左為大輪
三軸上間小輪二聯之旁大輪一綰擊具以擊鐘
知時右亦如之以擊鐘知刻三重皆施墜線擊具
皆有銅片為作止之限表盤徑二尺一寸五分羃
以玻瓈匵木質髤漆繪金花文四隅皆有柱中為
周闌髤以金縱距四尺七寸横五尺七寸五分通
高一丈六尺六寸
時辰表
鑄金為之形圓盤徑一寸五分二釐均分時刻以
針指之内施輪齒皆如自鳴鐘之法具體而微盛
以金合當盤面處空之合徑一寸五分二釐通厚
八分周飾雜寳金索三行三就間鏤花文
攝光千里鏡
筩長一尺三分接銅管二寸六分鏡凡四重管端
小孔内施顯微鏡相接處施玻瓈鏡皆凸向外筩
中施大銅鏡凹向外以攝影鏡心有小圓孔近筩
端施小銅鏡凹向内周隙通光注之大鏡而納其
影筩外為鋼鋌螺旋貫入進退之以為視遠之用
承以直柱三足高一尺一寸五分
皇朝通志卷五十七
