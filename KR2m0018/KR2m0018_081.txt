欽定四庫全書
皇朝通志卷八十一
食貨略(一)
(臣)等謹按洪範八政首舉食貨誠以足國裕民之
本計王者所必有事也洪惟我
朝
聖神繼起樂利無疆百物阜成府藏充裕(臣)等伏讀
太宗文皇帝實錄曰朕承
天垂佑財用饒裕當此之際我國家新舊人等若不急加
恩養更於何時養之大哉
皇言卜世卜年之所由長也夫任土定地農事為先百數
十年以來百姓安於耕鑿之常而土田日闢生齒
日繁皆
國家培養所致也
世祖章皇帝定鼎燕京盡除明季加派遼餉𠞰餉練餉之
弊
聖祖仁皇帝詔天下滋生人丁永不加賦
世宗憲皇帝念江浙賦重清釐減免(並詳見賦税門)
皇上愛養黎元普免正賦者三普免漕糧者再其他蠲
除賑卹以萬萬計(詳見蠲賑門)至於河工海塘關係尤
鉅
聖祖親視河干大興築濬
世宗特令修築高堰海塘
皇上翠華臨莅指示機宜於河工海塘不惜數千萬帑
金為一勞永逸之計(詳見河渠門)又如畿輔則特設莊
田邊鎮則廣開屯政錢幣之用則設局增鑄以酌
錢直漕運之宜則官兌官收以速轉運鹽茶之𣙜
則加斤改引以裕商力平糶之法則採粟截漕以
平市直鴻模善政實開億萬斯年之美利夫人衆
則財易生地廣則用益饒我
國家受命之初琉球諸國率先表貢東洋之銅佐
京局之鼔鑄暹羅之米資邊海之倉厫迨至回疆式
廓度地開田因中置市向所謂重譯不能至者今
悉為内地山河其他小弱附景待澤又不足論蓋
溯禹貢經畫九區作賦錫貢以來從未有如此實
大洪遠也今恭纂
皇朝通志謹於鄭志篇目分併增省之為十有二門云
田制上
崇德二年春
太宗文皇帝令各屯統領官督率兵民别土地高卑擇所
宜以樹藝又
諭鎮守噶海阿巴泰曰爾當令鎮守各官勸飭農事不可
以天寒稍緩種植
順治元年
世祖章皇帝御宇因明季變革版籍多亡田賦無準首著
御史衛周祚巡行畿甸見正定府荒地十居六七
請行清丈編審之法使地丁錢糧悉符實數而山
東向遭流寇焚掠荒蕪尤甚河臣楊方興請以見
在熟地為數而荒棄者無論有主無主盡數除之
上可其奏旋即定開墾荒地之例凡州縣衛所荒地分給
流民及官兵屯種有主者令原主開墾又准河南
抛荒地畝令鎮協官兵開墾其荒田三年起科其
原熟而抛荒者一年供賦六年令地方官招徠逃
民不論原籍别籍編入保甲開墾荒田給以印信
執照永凖為業三年後察成熟畝數以勸墾之多
寡論有司殿最時山海關外荒地特多八年令民
願出關墾地者山海道造册報部分地居住又以
八旗退出晌地並首告清出地及各省駐防所遺
地悉照墾荒例開墾十年以四川荒地聽兵民開
墾官給牛種又令酌調步兵開陜西荒地又以直
省州縣魚鱗老册原載地畝區段坐落田形四至
名目間有不清者印官親自丈量乃定丈量規制
頒部鑄步弓尺於天下凡州縣用步弓依秦漢以
來舊制廣一步縱二百四十步為一畝各旗莊屯
田用繩每四十二畝為一繩是謂繩地令有司乘
農隙率里甲履畝丈勘以定疆界然開墾既多數
溢於舊有司中有以大畝當小畝又或田不加闢
而貪冒議敘則又有以小畝當大畝者其後十五
年
命御史二員詣河南山東率州縣履畝清丈分别荒熟實
數其地畝繩尺悉遵舊制又以山東故明藩田有
相沿以五百四十步為一畝者令照民間地例㮣
以二百四十步為一畝凡各省畝數不均者悉令
地方官踏丈改正十八年巡按河南御史劉源濬
言南陽汝寧荒地甚多恐耕熟後有人認業遂起
訟端雖三年起科著有定例而開種之初雜項差
役仍不能免嗣後請令該地方官先給帖文開列
姓名年月並荒田四至坐落每歲申詳上司以息
爭訟寬徭役以卹窮黎借常平倉穀以資耔種各
州縣仍以勸墾多寡定殿最部議如所請從之
康熙元年以山東民地錯雜竈地有在本省者有
在直隸南皮鹽山縣者令巡鹽御史及地方官清
丈各正疆界
特諭直省有隱匿地畝不納錢糧及反圖冒功報為新墾
者州縣衛所官及該管上司分别處分是時海内
初平人民未盡復業雖順治十五年開墾之例通
行直省地廣人稀汙萊多有未闢者乃申地方官
開墾勸懲之例其議敘例略如前而又戒凡州縣
衛所荒地一年内全無開墾者督撫題參其已墾
而復荒者削去開墾所加紀錄如前任官墾過熟
地後任官復荒者照例議處以康熙二年為始寬
限五年如六年之後察出荒地尚多將督撫以下
分别議處其同知通判不與知府同城自勸民開
墾者照前州縣例議敘其後又准貢監生員民人
墾地自二十頃至百頃以上者試其文藝通否酌
量以知縣縣丞百總武職等官用復採川湖督臣
蔡毓榮言蜀省可墾之地敕現任文武官員招徠
流民三百名以上安插得所墾荒成熟者不論俸
滿即陞其各省候選佐雜及舉貢監生有力招民
者授以署縣職銜俟起科時實授本縣知縣其開
墾之限始定五年旋即有停止限年之令又有取
具里老無包賠甘結始准議敘之令所以杜捏報
攤𣲖之弊也其起科之例
國初定制準以三年
聖祖軫念黎元尤為備至十年准於三年後再寬一年十
一年令寬至六年之後十二年復寬至十年及至
十八年始復六年起科之例二十七年以徐州淮
安鳳陽三處瀕河之地屯田累民永行停止二十
九年以川省荒地甚多凡流寓願墾荒居住者將
地畝永給為業三十二年以西安等處流民復業
命布政使每戶給牛一頭並犂具穀種雇覓人工之資三
十三年以福建沿海界外田地歷來界址混淆至
是
令將福州府之閩長樂連江羅源興化府之莆田仙遊泉
州府之晉江南安惠安同安漳州府之龍溪海澄
詔安福安福德等縣及福寧州沿海地㮣行清丈
三十八年以湖廣幅員遙闊履丈難徧先令民自
丈出首然後官查抽丈四十一年以山東明藩地
募民墾種給印帖為恒業四十四年准湖北民人
願墾荒者本省文武官捐給牛種又以湖廣省屬
大半濱江凡有修築堤堘地方官將堤身所壓及
就取土之地丈明畝數估價攤銀補償本主四十
五年丈出濱江蘆洲地畝三千七十餘頃皆係新
淤泥灘草地定為下則起科四十六年以閩省抛
荒田二千六百餘頃至今尚未足額令勒限一年
照數墾足五十一年
諭湖廣四川巡撫嗣後湖廣人民往四川種地者該撫查
明年貎姓名籍貫造册移送四川察核有自四川回湖
廣者四川巡撫亦照此移送湖廣查對又
諭山東民人到口外耕種者來往亦如之(按是時湖廣民人多典賣産業)
(羣往四川至五年川省起征復回湖廣將原賣産業爭告故有是諭)五十二年
又因原任偏沅撫臣潘宗洛所奏湖廣荒地五百
餘頃恐未稱實遣官就疏内所有州縣查勘具奏
五十三年准甘肅村堡之中有荒地未種者撥與
無地之人耕種並動庫銀資給牛種五十五年以
陜西赤斤達里等處荒地甚多招民捐墾
雍正元年
特諭開墾水田以六年起科旱田十年起科又
諭向來開墾之弊自知縣至督撫需索陋規致墾荒之費
浮於買價百姓畏縮不前往往荒棄膏腴之地嗣
後各省凡有可墾之處聽民自墾自報官吏不得
勒索阻撓戶部因議山西河南山東等處閒曠之
地令督撫轉飭各州縣衛所確查有無從前種地
之人勸諭開墾無力者官仍給牛種起科之後給
印照永為世業又以瀕江近海之地向例十年清
丈恐未及期有坍漲者令各州縣衛所官不時清
丈坍者即行豁免漲者即行升科乃稽古田畯之
義
敕令有司於每鄉中擇一二老農身無過舉者給八品頂
帶以示奬勵督撫率府州縣並行勸課之典時西
寧布隆吉爾地方遙遠赴墾者少議將直隸山西
河南山東陜西五省軍流人犯連家口坐遣之人
有能種地者到日地方官撥給地畝給與牛種照
例三年起科四年設張家口外同知一員管理口
外地畝分為十分限年招墾五年令直省州縣勸
民於村坊樹棗栗於河堤種楊柳陂塘淀澤種菱
藕畜魚鳬每歲地方官將村坊種樹之數申報上
司先是開墾地畝隱匿之罪甚嚴在奸吏猾民恐
一經首出勢必追究是以多方欺護至是山東撫
臣奏首出向來官民隱匿未報之地千七百頃於
是寬免向來侵隱之罪令再展限一年聽其首報
計先後開墾丈量之地較康熙年更擴焉是年以
各州縣荒地有難於墾復者
令該督撫核實聲明仍飭屬設法開墾不入年限之内又
准雲貴兩省廣行開墾凡地方招募開墾及官生
捐墾者按戶數多寡議敘其民間自墾者俱給為
世業又以江南新淤膏地數千頃自安河淀至水
家墩一帶差員履畝丈勘其山陽鹽城二縣丈出
海口新涸之地六千餘頃分别年分均給士民六
年以寧夏東北察汗托輝地延袤百有餘里其地
平衍可墾為田遣大臣會同督撫濬治河渠招民
墾種凡陜西無業民戶願往者計程途遠近給與
路費每戶按百畝以為世業又以浙江温州府之
玉環山孤懸海外設同知一員駐其地招民開墾
先是四川苗民不知開墾之法令擇湖廣江西在
蜀之老農給以衣食使教之耕其已墾地畝向未
清釐至是
特遣科道等官親往丈量事竣計算入川民人酌給水田
三十畝或旱田五十畝若有子弟及兄弟之子成
丁者每丁水田增十五畝旱田增二十五畝實在
老少丁多不能贍者臨時酌增除撥給成數外或
有多餘三五畝之地亦准一並給墾其零竒不成
坵段之處就近酌量安置執印照為業十二年以
廣東高雷廉瓊等處平陂山麓及沿海一帶緣粤
人不習種旱田以致地有餘利乃選山東河南善
種旱田者往教之又以江南江西湖廣等處蘆洲
坍漲靡定定例五年一丈而官吏往往藉此納賄
行私致已坍者不得豁除正賦新漲者反可脱漏
升科令該撫於屆期丈量選通省道員中賢能夙
著者率同州縣履畝清釐凡有盈縮均按見在實
數升除時直省有寄莊寄糧之弊而里籍戶口亦
未盡畫一至順莊編里之法行而地土錢糧里籍
俱有統紀矣
乾隆元年
詔直省報開荒畝段必實係新墾然後准其具奏誠恐
有司以陞科之多迎合上司之意而督撫以廣墾
見長名為開荒實則加賦也二年
諭部會同九卿悉議勸耕之法戶部因言倣周禮遂師
之制令州縣擇鄉民之熟諳農務素行勤儉為閭
閻信服者量設數人以為董率地方官考績之法
必寬以歲月庶無欲速不達之弊如勸戒有方該
督撫於三年之後據實題報官則交部議敘老農
量加奬賞三年以江南常州府屬坍漲田地五年
清丈之例從未舉行至是令遴員履畝確察升免
實數造册題報
上於濱海田土坍漲靡定者無不加
恩豁免即凡各省報出隱匿地畝應起科者亦必再飭
督撫據實清覆惟恐有勒令灑派之弊至於新墾
地畝尤必勘明上中下三則而於邊省内地無論
山頭土角及河濱溪畔但可以開墾者悉聽民人
墾種並嚴禁豪強爭奪故二年定承墾荒地之令
五年復定直隸承墾官民地之例其制荒地則必
先行呈報如土著呈報在先即准土著承墾流寓
呈報在先即准流寓承墾凡官地承墾者亦以具
呈之先後為定民地先令業主墾種如業主無力
始許他人承墾成熟之後業主亦不得追奪時河
南巡撫雅爾圖言豫省旱田可改水田者尚多祗
以旱田賦輕水田賦重一經改種必須題請加賦
小民既費工本又增糧額未免因循觀望
上諭以河南民願將旱田改為水田者仍照原地科則
又准湖北旱田願改水田者亦照豫省例行六年
戶部議定陜西無主荒土官為插標招墾給照為
業竢升科之年核明等則酌定糧額通報若本地
人力無餘准令鄰近無業之民承墾給照之後即
編入土著保甲之内令該管保長等稽察其平衍
易收之地每一壯丁授地五十畝山岡沙石難收
之地每一壯丁授地百畝如父子兄弟均係壯丁
酌量加增其現在割&KR0238;砍竹採取木耳等項聽民
自便地方官不得目為荒地強令墾種亦不得以
見獲微利勒報升科至七年又議陜甘各屬開墾
之始小民畏懼差徭舊紳衿報墾自居佃戶迨相
傳數世忘其所自業主子孫輒欲奪田換佃而原
佃之家忿爭越控靡有底止因著定例凡佃戶係
原墾之子孫業主不得擅奪如業主子孫欲自種
者准將肥瘠地畝各分一半立劵報官如耕主他
徙承種之戶久已應差納課即業主子孫回籍亦
不全令給還其過三十年以外者㮣不分給十一
年以廣東高雷廉等府屬磽瘠居多開墾非易百
姓未霑收穫之益先慮正賦之加是以未墾者聽
其荒蕪即已承墾者亦生畏縮遂令三府荒地聽
該地民人墾種㮣免升科永為世業而瓊州為海
外瘠區其中可墾荒地二百餘頃召民開墾亦照
高廉之例二十六年復募民間承種肅州威魯堡
地畝又准開墾山西大青土默特千五溝地畝二
十九年准安西府屬招墾地畝又准四川屏山縣
大竹堡等處招民開墾三十一年
上以滇省山多田少水陸可耕之地俱經開墾無餘惟
山麓河濱尚有曠土而定例山頭地角在三畝以
上者照旱田十年之例水濱河尾在二畝以上者
照水田六年之例均以下則起科倘遇地方官經
理不善一切丈量查勘不免胥吏滋擾乃令滇省
山頭土角及水濱河尾之地俱聽民耕種㮣免升
科嗣經戶部議奏凡内地及邊省零星地土以此
為推如直隸江西為數不及二畝福建及江蘇之
蘇州等屬不及一畝浙江及江蘇之江寧等屬不
及三畝陜西不及五畝安徽湖南湖北貴州水田
不及一畝旱田不及二畝河南上地不及一畝中
地不及五畝下地不論頃畝山東中則以上地不
及一畝中則以下不論頃畝山西下地不及十畝
廣東中則以上水田不及一畝旱田不及三畝下
則水田不及五畝旱田不及十畝四川上田中田
不及五分下田上地中地不及一畝下地不論頃
畝雲南不計畝數廣東之竒零沙礫地畝及高雷
廉三府山場荒地俱永遠免其升科奉天十畝以
下尚宜禾稼者減半徵租山岡土阜傍河濱海窪
下之處不成坵段者永免升科是年總計天下土
田七百四十一萬四千四百九十五頃五十畝有
竒自後續報開墾地畝區數三十七年江蘇鹽城
縣報墾田一百四十八頃四十七畝江西宜春泰
和玉山鉛山鄱陽德化六縣報墾田五頃六十三
畝廣西臨桂歸順興業三州縣報墾田一頃八十
四畝三十八年戶部議佃墾事宜
上復命總督周元理於直隸所屬派道府大員董率守
令如前奉行明年元理奏順天永平保定遵化四
府墾熟地六十三頃三十畝易州廣平縣墾荒田
一頃七畝四十年廣西太平思恩府屬報墾水田
一十五頃八十八畝四十四年周元理又報順天
府屬十州縣共墾地一百五十六頃三十一畝天
津府靜海縣墾地十三頃八十五畝五十年
上諭直隸所報河灘荒地過多令戶部派賢能司員會
同直隸道府勘可開墾者勸佃召墾
皇朝通志卷八十一
