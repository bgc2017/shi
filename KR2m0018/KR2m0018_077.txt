皇朝通志卷七十七
刑法略(三)
刑制(聽斷)
凡聽斷刑獄立審結章程以專責守五城提督衙
門審理案件除笞杖等輕罪自行完結若情節介
在疑似及關繫罪名出入者俱送刑部審擬不得
率行自結其直省徒罪案件如有關繫人命者均
照軍流人犯解按察使審轉督撫專案咨部核覆
仍令年終彙題其尋常徒罪各督撫批結後即詳
叙供招按季報部查核凡刑部現審事件如竊盗
三犯贓數不多改遣家奴喫酒行凶發遣及賭博
擬流販私擬徒軍民相姦擬以枷責等項尋常罪
犯於審結之日即行發落仍於彙題疏内聲明遇
有
特交案件即審明無罪可科亦應覆奏如罪至斬絞仍
會同三法司核擬特題其他案件除杖罪竟行發
落外犯該發遣軍流徒役及軍流徒折枷鞭等罪
倘非尋常經見之事若犯罪文自監生以上武自
驍騎校以上或本身雖白丁繫見任大臣子弟犯
該斷决者仍照彙題之例詳叙招供文移不拘件
數時日隨結隨題俟奉
旨之日發落其有酌輕酌重案件即非生監驍騎校及
大臣子弟亦視此仍於酌量改擬之處黏貼黃簽
進呈
御覽各省每年題結斬絞重案刑部於次年開印後分
類摘叙簡明事由奏
聞又定鞫獄之法凡鞫獄須依所告本狀推問若於本
狀外别求他事摭拾被告人罪者以故入人罪論
同僚不署文案者不坐又鞫獄止將狀内有名人
犯審擬如光棍案内夥黨人多仍行嚴拏究審無
干牽連者即行釋放凡諸衙門鞫問刑名等項必
據犯者招草以定其罪若吏典人等為人改寫及
代寫招草增減情節致官司斷罪有出入者以故
出入人罪論若犯人果不識字許令在官不干礙
人依其親具招情代寫各有司讞獄時令招房書
吏照供錄寫當堂讀與兩造共聽果與所供無異
方令該犯盡供該有司親自定稿不得假手胥吏
致滋出入情弊獄囚徒流死罪鞫獄官司各喚本
囚及其家属到官具告所斷罪名仍責取囚服辯
文狀以服其心若不服者聽其自行辯理更為詳
審違者徒流罪笞四十死罪杖六十其囚家屬遠
在三百里之外不及喚告者止取本囚服辯文狀
不在具告家屬罪名之限如承審改造口供故行
出入者革職故入死罪已决者抵以死罪其草率
定案證據無憑枉入人罪者亦革職凡初次供招
不許擅自刪改按察使亦不得借簡招之名故為
刪節倘有意義不明序次不順與情罪並無干礙
者即就近核正申轉將改本備案不得發換銷毁
凡官司斷罪皆須具引律例違者笞三十若律有
數事共一條止引所犯本罪者聽其
特旨斷罪臨時處治不為定律者不得援引為比若輒
引比致罪有出入者以故失論承問各官審明定
案須援引一定律例若先引一條復云不便照此
例更引重例及加情罪可惡字樣坐人罪者以故
入人罪論除正律正例而外凡屬成案未經通行
著為定例者毋得混率牽引致罪有出入又立斷
决之凖凡盗公取竊取皆為盗器物錢帛之類須
移徙已離盗所方謂之盗珠玉寳貨之類據入手
隠藏縱在盗所未將行亦是其木石重器非人力
所勝雖移本處未䭾載間猶未成盗不得以盗論
馬牛駝贏之類須出闌圈鷹犬之類須專制在已
乃為盗其未成盗而有顯蹟證見者依已行而未
得財科斷凡勘問謀殺人犯果有詭計陰謀者方
以造意論斬助毆傷重者方以加功論絞謀而已
行人贓見獲者方與強盗同辟毋得據一言為造
謀指助勢為加功坐虚贓為得財一㮣擬死若鬭
毆及故殺人獨毆曰毆有從為同謀共毆臨時有
意欲殺非人所知曰故其共毆人傷皆致命當時
身死以後下手重者當其重罪若當時未死而過
後身死當究明何傷致死以傷重者坐罪若原謀
共毆亦有致命重傷以原謀為首至亂毆不知先
後輕重者有原謀則坐原謀為首無原謀則坐初
鬭者為首以堪殺人之事為戲如比較拳棒之類
因而殺傷人者為戲殺戲傷因鬭毆而誤殺傷旁
人者為誤殺誤傷各以鬭毆殺傷論若耳目所不
及思慮所不到初無害人之意而偶致殺傷人者
為過失殺傷依律收贖其鬭毆傷而未死者驗傷
官親往不得舁傷者就驗驗明立限責令犯人保
辜以手足他物傷人者限二十日刃及湯火傷者
三十日打傷肢體及破骨墜胎者五十日正限二
十三十日者餘限十日正限五十日者餘限二十
日正限内因傷身死者擬抵餘限内因本傷死者
擬死罪奏請其原毆傷輕又非致命之處正限内
因風身死者將毆打之人擬流如當致命處而傷
輕或傷重而非致命處因風身死必在十日外方
准聲請改流其致命重處及雖非致命傷至骨斷
骨損即身死在十日之外仍擬絞抵若因患病身
死與本傷無涉者雖在正限内各依本毆傷法惟
僧人逞凶斃命有致命重傷者雖在限外十日之
内不得輕擬寬減又定治冤獄之法凡内外問刑
衙門辯明冤枉須開具所枉事蹟實封奏
聞委官追問得實被誣之人依律改正罪坐原告原問
官吏以故失入罪論若罪囚事本無冤朦混辯明
者杖一百徒三年所誣罪重者以故出入人罪論
所辯之罪人知情與同罪如原犯重止從重論不
知者不坐法司凡遇一應稱冤調問及各衙門奏
送人犯如有冤枉及情罪有可矜疑者即與辯理
具奏發落毋拘成案若明知冤枉不與辯理者以
故入人罪論遇有重囚稱冤原問官輒難辯理者
許該衙門移文三法司堂上官辯理果有冤枉及
情可矜疑者奏請
上裁凡獄囚決問明白追勘完備軍流徒罪各從府州
縣决配至死罪者在内法司定議在外聽督撫審
錄無冤依律議擬法司覆勘定議奏
聞回報其公同審錄之際若犯人自行翻異原招或家
人代訴親冤審錄官即便再與推鞫事果違枉同
原問原審官吏通問改正若囚犯明稱冤抑審錄
官不為申理改正者以入人罪故失論又嚴刑訊
之條凡強竊盗人命及情罪重大案件正犯及干
連有罪人犯或證據已明再三詳究不吐實情或
先已成招後復翻異者方凖夾訊其别項小事㮣
不許濫用夾棍若將案内不應夾訊之人濫用夾
棍及雖應夾之人因夾致死並恣意叠夾致死者
將問刑官題參治罪若有别項情節從重論内而
法司外而督撫按察使正印官許酌用夾棍其餘
大小衙門㮣不許擅用其應入八議之人及老幼
廢疾者並不合用刑拷訊皆據衆證定罪凡用刑
衙門一切刑具不照題定式樣造用致有一二三
號不等者用刑官照酷刑例治罪上司各官不即
題參照徇庇例治罪又定承審限期以免拖累凡
在京衙門承審事件限一個月審結被證在外者
以到齊日為始内外移咨行查者以文到日為始
催文至三無覆者題參刑部行文八旗内務府五
城順天府提人限文到三日内即行拘送或人犯
有他故不到即具情由報明違者將該管官參處
倘犯人已至而胥役勒索不行放入經司務廳察
出照例嚴加治罪如徇隠不究察出或被首告併
罪司務刑部見審事件應會三法司者限一個月
杖責等罪限十日發遣軍流等罪限二十日完結
案内有應行提質及患病之犯以提到及病愈之
日為始仍將應行扣限及三法司會審日期並於
科道衙門註銷内聲明倘該司員任意因循或三
法司不即會審以致逾限書役得以乘機舞弊嚴
加治罪其承審司員及會審遲延之堂司官並分
别議處凡
欽部等事件直省督撫俱以文到日為始限四個月具
題總督轄兩省者隔省事件限六個月具題陜西
總督所屬之甘肅兩廣總督所屬之瓊州亦照隔
省例福建之臺灣府限十個月其湖廣衡州等府
所屬有苗民之二十六州縣距省寫遠者凡命盜
案件俱於定限外各展限兩個月新任及署印官
原限内難於完結凖分别展限原限四個月者展
兩月原限六個月者展三月遇公事出境一切事
件凖題請展限若監臨科場按日扣限隔省提人
凖到日扣限凡參審之案督撫於其題後即提人
犯要證赴省其無關緊要之證佐及被害人等止
令州縣錄供保候俟奉
旨到日率同在省司道審理限期視舊限減半總督則
限四個月具題如果案情繁重實有不能依限完
結者先期據實奏明請
旨展限若盗犯已獲祗須關取隔省人證等口供定案
無犯可審者均照
欽部事件例州縣分限兩個月府司督撫共限兩個月
完結不得照承審盗案全限例扣展其鄰境關提
人犯照各省關查口供之例展限兩個月又定羈
保之法以清囹圄凡刑部發城取保犯證原繫五
城送部之案仍交原城司坊官取保其餘各衙門
移送之案則發該城司坊官其由外州縣提到人
證令其自舉親識交城就近發保仍將保人姓名
報部查核其並無親識者酌量交城看守又定檢
驗之法以雪沈冤遇告訟人命有自縊自戕及病
死而妄稱身死不明意在圖賴詐財者究問明確
不得一㮣發檢以啟弊竇其果繫鬭殺故殺謀殺
者在京委刑部司官及五城兵馬司京縣知縣在
外委州縣正印官務須於未檢驗之先即詳鞫屍
親證佐凶犯人等令其實招以何物傷何致命之
處立為一案隨親詣屍所督令仵作如法報檢定
執要害致命去處細驗其圓長斜正青赤分寸果
否係某物所傷公同一干人衆質對明白各情輸
服然後成招或死久發變青赤色亦須詳辨不得
聽憑仵作混報擬抵其仵作受財增減傷痕扶同
屍狀以成冤獄審實贓至滿數者依律從重科罪
額設仵作大縣三名中縣二名小縣一名仍於額
外再募一二人跟隨學習每名發洗冤錄一部選
委明白刑書一人與仵作逐細講解(洗冤錄凡四卷除總論二)
(篇屍格屍圖外共二十六條幷續增檢骨圖格二篇)又定審斷出入之法以
儆官邪凡官司故出入人罪全出全入者以全罪
論若於罪不致全入但增輕作重於罪不致全出
但減重作輕以所增減論至死者坐以死罪若斷
罪失於入者各減三等失於出者各減五等並以
吏典為首若囚未决放及放而還獲若囚自死故
出入失出入各聽減一等凡官吏懷挾私讐故禁
平人者杖八十因而致死者絞監候提牢及司獄
官典獄卒知而不舉者與同罪至死減一等不知
者不坐若因該問公事干連平人在官誤禁致死
者杖八十如所干連事方訊鞫有文案應繫者雖
致死勿論若官吏懷挾私讐故勘平人雖無傷杖
八十折傷以上依凡鬭傷論因而致死者斬監候
同僚官及獄卒知情共勘者與同罪至死減一等
不知情而共勘及雖共勘而但依法拷訊者雖致
死不坐若因公事干連平人在官事須鞫問及正
犯罪人贓仗證佐明白而干連之人為之相助匿
非不服招承明立文案依法拷訊邂逅致死者勿
論
天命元年
諭凡事一人獨斷必致生亂國人有事當訴于公所五日
一聽斷之有私訴於諸臣之家者必當執送其私行聽
斷者治罪二年
諭生殺之際不可不慎聽斷之官必詳審始末而後定擬
倘事有未協勿挾忿争競庶能得情五年
諭凡有下情不得上達者書訴牒懸諸木朕據其辭之顛
末以便審鞫其令竪二木于門外
天聰五年定凡訐告諸貝勒者向例凖其離主嗣
後定之以條款一除八分外訐告私行採獵及告
私行隠匿出征所獲者一私殺人命者繫原告及
被害人近支兄弟一姦滛属下婦人者繫原告及
本夫近支兄弟一所属從征效力戰士訐告隠匿
不報乃以私人濫薦者一本旗人欲行互訐而貝
勒控制不許申訴有告發者皆凖離主仍罰貝勒
銀有差此外凡以細事訐訴者不凖離主但視事
之輕重審斷至諸貝勒審事枉斷人死罪者罰銀
六百兩枉斷人杖罪牘罪及私遣人出境交易怠
忽職業擅取民間財物馬匹將本旗女子不行報
出短價私買者皆罰銀二百兩又奉
諭司刑諸臣審理民事于兩造未陳當先拘見證同衆面
鞫庶有實據若不速問見證致兩造知覺潛相嘱託支
飾規避則審斷安得公平自今以後不先取見證口供
致事有冤抑者即按事之大小治以罪六年
諭凡訐告諸貝勒者斷離本主與否悉照前議其餘彼此
訐告者務皆從實如告二事以上重者審實輕者審虚
免其坐誣仍凖離主如告數款輕重相等審實一款亦
免坐誣如所告多實及虚實相等者原告凖其離主所
告多虚者不凖訐告兩事以上而輕者實重者虚與告
一事而情輕訴重者除實欵應坐被告外其誣告之欵
反坐原告若子告父妻告夫同胞兄弟相告者果繫反
叛逃亡等罪許其訐告其餘有訐告者誣告照常擬外
原告罪亦如之不凖離主
順治十年
諭帝王化民以德齊民以禮因姦人為惡害及善良所以
不得已而用刑然必情罪允孚斯加者無悔而受者無
怨故法者天下之平朕亦不得任喜怒為輕重也凡官
司犯事朕即有意見不肯遽自裁斷必下部議者意以
士師之任責在明允而膺斯任者又皆親信大臣必能
仰體朕心審察得情不致冤濫今該部私心揣度以為
事經上發若從輕擬恐以情面生疑庇護為咎不如重
擬以作自全之計甚至所犯事情不就事論事而反引
已結舊案文致重法如此舛謬大不合理朕于政事最
重刑獄奏讞本章必再三覆閱每有改正但恐日有萬
幾或一時不及致詳竟批依議死者不可復生誤者不
可復改此悔彼怨咎將誰歸以後問刑衙門議事大臣
問擬人罪務要詳審真情引用本律一切鉤索羅織悉
宜痛革如情罪重大憲典具存又不得藉口故出以致
漏網務平心守法使人不冤以幾刑措之治
康熙二十年
諭帝王以德化民以刑弼教所關最重近覽法司章奏議
决重犯甚多愚民無知或由教化未孚或為飢寒所迫
以致身罹法網深可憫惻凡問刑各官審理重案有律
例未諸定擬失當草率完結者有膠執成見改竄供招
深文羅織者有偏私索賄受囑徇情顛倒是非者有一
於此民枉何由得伸兹特嚴加申飭務期持廉秉公痛
改積習加意祥刑以副朕尚德好生之至意二十二年
諭刑部問刑衙門期于審鞫精詳讞獄平允而後民情悦
服冤抑畢伸近見爾部審理大小事件每多草率因循
瞻徇舛錯如聽訟之時兩造是非自應分别定案因意
有偏私往往不問曲直勒令和息或逼撤原狀含糊完
結以致奸頑倖免良善含冤至於審員膠執已見聽斷
不公或更改口詞圖遂私意或恐嚇犯證不令直供或
妄肆株連稽延月日或怠玩疎忽苟且告竣此等弊端
難以枚舉嗣後堂司各官俱著洗心滌慮一切刑名事
務令情法允協無枉無縱以副委任之意二十五年
諭刑曹民命攸關國典所繫必以中正之心行平恕之道
使法蔽其辜毋縱毋枉必得真情始免冤抑若惟以深
文為能事鍜鍊為盡職及獄辭既具奏牘已成即反覆
推詳欲求其更生之路亦甚難矣朕于爾諸臣章疏有
情可矜疑罪未允協者皆駮令覆審嗣後其各體朕懷
殫心竭慮矢慎矢明以副祥刑之意三十九年
諭州縣取原供時雖不得情亦必飾辭具詳上司覆覈然
後達部即有冤抑刑部何由周知凡承問官初審未得
實情及上司批駮後果能審出不妨改正若明知已誤
又復隠諱則冤抑莫伸矣各宜虚衷詳鞫務得實情
雍正元年
諭朕惟直省大小獄訟民命所關國家各設按察司以專
察之一切州縣申詳至爾司成獄督撫題達由爾司定
案任豈不重歟國家定律所以弼教非以厲民故嚴立
爰書防其或罹于法及于斷獄又條分縷析思以曲全
其生今或情例相違牽合文法以納民於網或有兩例
並見輒上下其手以自遂其私安得無冤獄哉夫折獄
憑口供而平反憑案卷今法吏不求得情惟求完結州
縣案卷之申詳于爾司者多鍜鍊口供附于律例冀免
爾司之駮詰爾司之詳督撫督撫之揭部院又加文致
焉口供案卷如是冤抑何從平反咎在聽斷之初心原
非欲必得其情也今宜釐剔宿弊歸于明允毋得因循
故事自墮姦欺至納賄出入人罪於法尤重爾司其正
已率下使法無枉撓庶幾刑措之風二年
諭朕覽命案奏牘如故殺謀殺尚少而以鬭毆傷人者甚
多或因口角相争或因微物起釁揮拳操戈一時殞命
及至抵罪雖悔何及此皆愚民不知法律所致殊可憫
惻古有月吉讀法之典
聖祖仁皇帝上諭有講法律以警愚頑一條蓋欲使民知
法不可犯律無可寬畏懼猛省遷善而遠過也爾部可
摘取毆殺人命數條疏解詳明令各省地方官刊布曉
諭俾知鬭毆律尚如此則故殺謀殺罪更可知互相講
論時存警惕以化其好勇鬭狠之習庶命案可以漸少
矣六年
諭律例之設乃詳察情理揆度至當而後定者也審擬罪
案之時應引某條則引之斷無輕重任意或介兩可之
理常見奏章内往往有先引一條復云不便照此治罪
更引重罪以治之此乃臣下營私之陋習或欲以嚴刻
之名歸之于上或冀法外之恩巧于開脱均非明允之
道以後外省本章有兩引條例者駮回將情由參奏若
當引輕律而故坐重罪亦難逃朕之洞鑒内外執法臣
工各宜凛遵
乾隆元年
諭朕聞姦宄不鋤不可以安善良風俗不正不可以興
教化閭閻之大惡有四一曰盜賊三代聖主不待教
而誅者也二曰賭博干犯公令貽害父兄以視周官
之罷民未麗于法而繫諸嘉石收之圜土者罪有甚
矣三曰打架即周官所謂亂民孟子所謂賊民也四
曰娼妓則自周以前人類中未嘗有此此四惡者劫
人之財戕人之命傷人之肢體破人之家敗人之德
為善良人之害者莫大于此是以我
皇考愛民之深憂民之切嚴申科禁積歲月之久然後道
路少響馬老瓜賊而商旅已寧賭博及造賭具者漸
次改業而家室以安聚黨打架者斂跡而城市鄉鎮
鮮聞鬭囂娼妓遠藏不敢淹留客店此
皇考十有三年政教精神所貫注而海内臣民顯見其功
效實享其樂利者也朕嗣位以來增廣赦條惠保良
民使得從容休息而無識諸臣誤謂朕一切寬容不
事稽察民間訛言諸禁已開風聞直省四惡皆微露
其端倪是守土之官敢悖
世宗憲皇帝之明旨墮十有三年之成功而戕賊善良傷
敗風俗也自後州縣官有政令廢弛使四惡復行于
境内者該督撫即行嚴參督撫司道郡守有不能董
率州縣殫心捕治者必以溺職治罪與通苞苴受賄
賂者等决不輕貸五年
諭朕聞直隸山東江南河南等省頗有行客單少不能
禦侮被匪類邀截于路強取銀錢行李而走者又假
作進香之人乞丐之類以肆其搶奪者在本人失物
無多未必盡行報官而地方希圖省事或隠諱不發
或緝捕不力以致宵小無所懲儆此風不可漸長著
該省督撫等嚴行申飭不時稽察倘有仍蹈故轍者
必加以參處毋得寬縱又
諭朕聞各省聯界之處多有積窩巨匪久慣豢盗殃民
隔省往拏必須赴地方官掛號添差稽遲時日又或
地方官不能上緊協拏以致要犯風聞遠遁盗案久
懸不結向蒙
世宗憲皇帝深悉其弊
特降諭旨凡地方失事探實贓盗之處無論隔縣隔省一
面差役執持印票即行密拏一面移文關會
聖諭煌煌實為息盗安民之良法及近年各省督撫奉行
不力以致被盗之省辦理掣肘嗣後凡有鄰省聯界
地方積窩逃盗訪實之後或徑行差捕或知會密拏
庶盗案易結盗源易清而鄰境彼此均受其益如有
司等仍以為具文岐視怠忽經朕訪聞必于該督撫
是問二十七年
諭刑名案件情偽微曖變幻百出若事事曲為逆億雖
日定一例豈能遍給乎惟在司刑憲者臨事詳察案
情參酌令典期于平允徒鰓鰓然各逞己見議改議
增適以變舊章而滋紛擾于讞獄之道有何禆益著
傳諭中外問刑衙門知之
皇朝通志卷七十七
