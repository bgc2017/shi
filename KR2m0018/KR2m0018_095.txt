欽定四庫全書
皇朝通志卷九十五
食貨略(十五)
水利
(臣)等謹按治水之法代無良策惟我
朝講求盡利凡可以施疏瀹決排之力者無不先事
豫籌俾無泛溢而其最巨者則河工海塘自
定鼎以來
列聖相承無時不以瀕海濱江之民為慮建坊設壩疏滯
導流所費帑金千百餘萬其所以為小民保田廬
謀奠安者計至周矣迄今河流翕順海水晏安巨
浸之區安瀾永慶凡相度機宜啟閉䟽築悉禀
皇上聖謨經畫盡善兹纂通志於直省水利類為一卷
而於海塘河工别為一卷以見我
朝治水之政焉
順治九年
特遣官修理
畿輔石景山以南蘆溝橋一帶堤岸時蘇州松江嘉
興湖州等處下游海口壅淤河道工科給事中胡
之俊請浚吳淞以洩陳澱之水浚劉家河以洩巴
陽之水
上從其言並令經理柬南水利十七年改築江南當塗高
淳二縣廢圩更名忠惠圩令有司不時培護
康熙二年近京夏潦
上遣官察勘令經理修隄挑淺事宜於是發帑修築蘆溝
橋及霸州等處衝決隄岸十年濬江南吳江長橋
一帶以洩太湖水勢十二年修河南安陽縣之萬
金渠引洹水溉田又以江南水患濬常熟之白茆
港武進之孟瀆河及淮陽之車路串場白駒丁溪
草堰場等處河口二十七年修雲南松華壩及金
汁等六河牐壩引水資昆明各縣灌溉時山東沭
水及小清河頻年漫溢沂川郯城新城高苑諸州
縣多被水患于是修復郯城禹王臺舊址遏沭水
使復故道築青沙泊南堤疏濬孝婦河俾小清河
會大清河入海三十六年
諭漕河督臣會勘下河積水作何歸海涸出民田之處一
一具題漕運總督桑格因請修芒稻河分高邵兩湖之
水入江挑曹家灣湯家絆七節橋通高邵兩湖淤
塞逹芒稻河以入江挑車兒埠之滔子河使高泰
所屬積水由苦水洋以入海挑澗河分運河之水
入澗由射陽湖以入海挑海陵溪使高郵所受之
水通岡門以入海挑車路白塗海溝三河使興化
所受之水由丁溪草堰白駒湖以入海挑蝦鬚二
溝戛梁河并朦朧河西淤塞之射陽湖使高寳興
泰鹽山等處之水由廟壩以入海又經河道總督
張鵬翮議因定挑蝦鬚二溝淤塞之處四十餘里
挑鮑家莊至白駒閘地高水湧之處八十餘里挑
撈魚港淤塞之處八十餘里挑老河口淤塞之處
三里有餘挑滔子河三十餘里由是下河積水悉
由各口入海民田涸出時直隸覇州新安等處渾
河泛濫旗民莊田被淹
命原任河道總督于成龍河督王新命察勘隨遣旗下壯
丁備器械給以銀米挑濬分疏越三年蕆事並大
修
畿輔各州縣清河子牙河官堤民堤共千五百二十
餘丈又以山東東平州一帶被水疏濬戴村壩淤
塞舊河築和尚林越隄四十六年
上以江浙蘇杭等府州縣或近太湖或通潮汐年久不無
衝刷
諭工部行文該督撫所有河渠水口度田建閘以時啟閉
其支港淤淺者亦宜即行疏濬建閘以資灌溉四十八
年濬甘肅寧夏宗澄堡李洋堡二渠引黃水溉田
造木石牐壩三處因時蓄洩又修築江西臨江府
北土橋老隄以衛清江豐城高安三縣田廬修築
湖南常德府大圍隄令地方官專管五十年廣東
海康遂溪二縣建築圍隄以衛洋田
雍正二年
詔修畿輔石景山渾河隄工又濬浙江西湖先是浙江杭
州城内設筧鑿溝引西湖之水入城復由桃花港
響水閘會流于城外上下兩塘河溉錢塘仁和海
寧民田數萬頃時西湖閒地多被民人占為田蕩
水道阻遏議請清出歸湖開濬以復故址其桃花
港一帶相其淺深酌量疏通三年濬山東小鹽河
及膠萊新河以資民田四年
上以畿輔水利最關緊要
特命怡親王允祥大學士朱軾察勘酌議尋議直隸之水
經流有三北為白河(即北運河)南為衛河(即南運河)滙
畿輔西南六十餘河之水為巨浸東至直沽合白衛
河同入海者為淀河淀之下流南來者為子牙河
北來者為永定河皆水濁泥淤為淀河患請於永
定河范壅口别開長淀河一道引渾河遶王慶地
東北入三角淀直趨而東俾濁水無復淤淀子牙
河上承滹漳滏陽大陸諸水水汎泥多請將兩岸
之隄加高培厚束其流使由大城王家口入淀藉
淀河清流之力刷之不致泥沙淤淀其週淀迴環
千里者曰
欽隄自康熙三十七年修築之後日就圮壊請於清苑
文安一帶低薄殘缺之處悉為修治補葺建牐設
壩又開張家觜勝芳河以瀉其流苑家口中亭河
十望河以洩其漲開柴火淀口頭村引河以緩其
勢掘張青口毛兒灣等處以分其流使
欽隄鞏固河流順軌得
旨議行尋又濬覇州之莽牛河新安之漕雹河高陽之豬
龍河京南之滹沱河以及渠口淀泊無不次第經
理即
諭設營田水利府以怡親王等董其事於是于灤州玉田
諸州縣濬流築圩建閘開渠招民人願耕者官給
工本並募江浙老農導之耕種及瀦水節水引水
戽水之法會秋熟時田之獲稔者已百五十頃而
民間自行播種者七百餘頃乃分立營田四局曰
京東局京西局京南局天津局局各有長有副有
效力委員並責成地方官以時逹之營田府後又
設營田觀察使二員副使二員所有田園渠堰時
加修理是年開濬河南百泉東西民渠及洹河石
橋西三十三洞灌田又開濬小丹河河口及秦渠
董下渠灌田五年
諭修天津教場老君堂渠横口單街四處隄口又開東省
安山湖支河六道並於六隄口建牐以利節宣
命副都統李淑德原任山東廵撫陳世倌廵撫陳時夏總
河齊蘇勒總督孔毓珣踏勘江浙附近大湖及通
江潮之處概行築濬
諭太湖之水歸海劉白二河為要必逕直深廣方能順下
暢流其潮沙堙塞之處居民占耕日久亦當盡去新漲
地畝以復故道李淑德等奏言蘇州松江常州鎮江水
道並藉太湖為吐納西北承宜興荆溪百瀆之水
西南承杭湖苕霅諸山溪之水而皆由婁江吳淞
江黃浦江以入海是三江實太湖之尾閭疏其下
流自不至泛溢請行挑吳淞江白茆河孟瀆德勝
九曲河從之又議修揚州五塘以溉民田又以陜
西鄭渠白渠龍洞三處民田向引涇水灌溉年久
漸致淤塞
命督臣岳鍾琪疏浚建閘以垂永久七年
命疏濬山東濟寧嘉祥及江南徐沛等州縣水道改陜西
西安府管糧通判為水利通判經理涇陽醴泉三
原高陵臨潼等五縣隄渠修濬事宜
上以寧夏為甘肅要地渠工乃水利攸關
特遣侍郎通智等董飭該地官屬大修渠道於是于察罕
托輝地方開鑿大渠二百七十餘里建進水閘一
座退水閘三座尾閘一座大支渠百餘道小陡口
百餘道又建大石闇洞一座通漢唐二渠之出水
渠東築長隄三百餘里以障黃河之旁溢渠西濬
西河三百五十餘里以洩漢唐二渠其大渠餘水
灌溉新渠寳豐寧夏平羅各縣民田又開濬六羊
渠百十有餘里建進水石牐一座退水石牐二座
鼓水大小牐三座開大支渠二十餘道小陡口百
餘道牐房俱設水手以司啟閉渠成
上賜大渠名曰惠農改六羊渠名曰潤昌又以大清漢唐
三渠歴久淤塞八年
命通智會同太常寺卿史在甲動工修補三渠越二年工
竣修葺廣西臨桂縣黃泥等十三陡鑿石九處增鰱
魚等二十陡鑿石百三十五處開鑿雒容縣陸路
又修興安全州一帶河道舊陡三十六處以資
轉運米穀灌溉田畝又改江西柘湖下洋二圩别
築大岸更名下洋西隄二圩九年
上以楚省洞庭湖綿亘八百餘里横無涯際舟行遇風無
地停泊舵杆洲居湖之中建築石臺於商船實有
裨益
特諭將營田水利捐納項内平餘銀二十萬兩解送楚省
交該督撫經理建石臺於湖西之舵杆洲東西長九十
六丈闊三十丈南北各灣進如偃月形以便泊舟
自是商船無風濤患是年議准山西太原平陽汾
州三府同知兼管水利其大同等府所屬渠道仍
責令地方官兼理十年增設雲南昆陽州水利同
知一人駐剳海口修阿迷州八逹以通粤河濬嵩
明州河口以通舟楫開昭通府城濠以資灌溉是
年直隸修玉田豐潤及馬營林南倉宋家口一帶
圍堰廣東修遂溪縣辛壬丁三字號堤岸及麻烈
等牐江南修范公大堤江西修豐城土隄四川修
新津華陽二縣之通濟堰湖南修益陽沅江之東
西堰甘肅於瓜州疏勒河安家窩及口外柳林湖
地建堤築閘陜西於柔遠堡鎮夷堡中衛縣白馬
寺灘及口外雙樹墩開渠引水十三年於福建建
寧府浦城福州府古田開鑿火燒等四十三灘平
治相公等八灘柳林等六灘立柱指迷七里等八
灘設船救濟
乾隆元年
諭管理水利河臣及濱河州縣各視所屬境内凡有河
流淺阻即定章程每歲募夫修浚三年
上以直隸河道水利關係重太
特遣大臣詳勘開濬修築於是於蘆溝橋濬引河一道
麻峪村增築小堰三十餘丈又以東西兩淀為
畿輔衆水之滙設法疏通其清河堤岸週迴於順天
保定河間三府之境者則築培高厚以防潰決名
曰千里長堤時河南葉縣襄城等處被水患令寓
賑於工培築沙河洪河賈魯等河隄堰又搶修廣
東海康井鬼等七字堤柳字下牐遂溪甲乙等十
隄乙字牐並丁戊兩字麻烈大牐又加築甘肅寧
夏河忠堡長堤三千餘丈開濬陜西長安盩厔渠
工千二百餘丈三年兩江總督那蘇圖請
簡差在京熟諳水利大員浚江南河道乃
遣大理寺汪漋總理通政司德爾敏協辦疏山陽阜寧
之漁清河興化縣之白駒閘下引河高郵州之通
湖橋馬飲塘河江都之灣頭河通州分司所屬之
十鹽場河通州之黃河洋范公堤及鹽城之新興
場河阜寧之廟灣場河是年又修築湖北漢陽黃
陂縣之溪岸河堰及福建連江侯官長樂等縣之
隄堰牐壩閩縣之海堰仙岐之塘岸以利農田尋
開修黔省都勻府水道由舊施秉通清水江至湖
南黔陽縣直逹常德又由獨山州三脚里逹來牛
古州抵粤東河道縴路一概修治以資輓運四年
諭直隸總督於水落之際經理消除積水事宜於是疏
引永定子牙南運北運四河及東西兩淀以治其
經加築鹹水沽茶棚壘道作為遥堤迴障天津積
水開揠賀家口之小河何家圈雙港之舊河溝分
洩藍田郭家泊積水以治其委又於藥王廟王家
莊韓家莊巨葛莊等處别開引河一道俾窪水同
歸於海自是直隸之水經流支流咸歸底定時豫
省大雨如注川澤交盈開封等屬被水者多
上命於把縣柘城淮寧鹿邑之永利溝老黃河舊河故
道一概疏通賈魯河新河入淮之水令濬洩入渦
其乾河涯乃汴河故道亦開通導入沙河以消省
城積水並建砌甎溝石橋石牐以資保障五年
命廷臣會議淮揚九屬水利事宜汪漋言淮揚下河水
害有二最甚者開放高郵三壩次則東邊易進鹹
水扵是平撤高郵三壩及昭關子嬰二壩以殺水
勢另添石牐三座以資灌溉其鹹水易進之處拆
修白駒三閘建天妃口石閘一座又移上岡北草
堰二閘於串場河口外以避鹹水倒灌再於淮揚
各屬東塘河道加築范公隄以及栟茶斜角二場
隄工落低揚子橋閘底三尺閘内金門收小俾一
概疏通以資蓄洩其九屬田畝之毗近河渠者於
兩岸修築田圩以作隄防時江寧布政使晏斯盛
䟽請修鳳陽潁州滁州泗州四屬冰利
上命汪漋德爾敏會同督撫詳勘定議尋議定肥城之
金斗河越河虹縣之枯河頭亳州之乾溪溝和州
之太洋河姥下河牛屯河&KR0877;山之銅城閘河來安
之龍尾壩河及各州縣陂塘溝渠圩埂土壩共六
十二所均飭地方官勸𨗳居民次第興行又准河
南巡撫尹會一請浚賈魯河並江南渦河南岸入
淮之漳河時江西豐邑沿江一帶土石各堤險要
令南昌府同知於秋伏汛發時即赴豐城防護隄
工又福建龍溪墨場堡被衝堤壩令修補加增以
衛田廬七年江水漲溢
命直隸總督高斌往賑
命大學士陳世倌會同高斌經理疏濬事宜尋疏言高
郵寳應諸湖承洪澤之下流自邵伯以上入海自
邵伯以下入江而入海不如入江之便請於金灣
滚壩下添壩二座分引湖水入鹽河即於鹽河對
岸挑引河一道並挑鳳凰橋下引河及璧虎橋下
廖家溝歸石草河以逹江挑深董家溝使自為一
河直注於江(按董家溝原歸芒稻河)又修板浦以下場河及
六里車軸等河加築六塘河西岸民堰於五丈義
澤六里河頭各建石牐以時減洩使黃河北岸之
水不至泛溢鳳泗之水澮沱濉為大而沱河淤塞
為患因導宿州之水入澮導鳳靈之水入濉不使
復入沱河海州之水沂沭為大將河身淤塞者濬
深民堰殘缺者堅築其餘七府州屬支河溝渠修
理者百四十餘處八年以高斌請於直隸之桑乾
河南北兩岸開大渠一道引水以溉民田九年修
理清江下游河道自泰州鹽河及高寳二湖相連
之華家灘大新河高邵二湖相連之王家港邵伯
通運之引河一律疏濬俾循次灌注為湖河逓減
之法其鹽城以南二串場河白駒閘下引河並洩
水之蚌沿梓新車路白途海溝興鹽界河東西官
河一律疏濬以資利導其范公隄各閘多添金門
會合引河以廣出水之路又疏濬通州境内任家
港等處以偹宣洩是年
諭尚書劉於義往保定會同總督高斌疏濬河間天津
二府河渠淀泊十年
上以海沭一帶連年被水
親詢安慶巡撫陳大受大受言海州之水下苦於鹽河
之南北横截使六塘南北之水不得東流上苦於
沭河之水盡由沭陽海州入海宣洩不及以致為
害於是
命尹繼善白鍾山興修明年尹繼善等議定濬濉河南
北兩岸其洪溝等處河道建設涵洞潁州之肥河
宋湯河蒙城之芡河北淝河揠淺築埂建設橋梁
以分洩沭河之源下江六塘河至沭陽分南北兩
股入鹽河歸海乃接築南北塘河子堰建設涵洞
並疏諸處港河至山陽之吉家橋鹽城之九曲河
阜寧之横溝河清江之民便河史家蕩古河安東
之尤家蕩河海州之薔薇河桃源之劉老澗積水
河一律挑濬築堰立閘其鹽河下之武障義澤六
里三河口各設滚水石壩贛榆之三公河圍子河
疏去淤滯以洩盛漲大沙河旁築子堰以資捍禦
於是鹽河無横截之弊工竣立修濬章程凡各處
長隄巨川大橋大閘歸於歲修官為經理其支河
小港民堰路溝分隸廳汛州縣各經管所屬督勸
居民以時修整是年疏山西牛站之濠渠河南惠
濟之口門甘省秦州之雙橋又濬浙江西湖之湖
心亭放生池甘省臯蘭之大通河張逹州雲南恩
安之李子灣魚口河以及陜西涇陽之龍洞渠福
建長樂之蓮花塘以資水利十二年加築江南沭
河堰工疏濬宿遷桃源境内兜灣河建駱馬湖尾
閭永濟橋四十丈開濬上下引河以助分洩添建
甘泉縣東西二灣滚水石壩築范公隄千百餘丈
修江西九江府石磡吉水縣被衝隄岸浙江仁和
青龍田家井二涵洞又以楚南洞庭為川黔粤楚
諸水滙宿之區必使湖面廣闊方足容納禁濱湖
荒地毋許築堤開種是年淮水溢山東巡撫阿里
衮請濬沂蘭等河以殺上流之勢
命大學士高斌董其事明年山東沂郯盛漲建瓴而下
注駱馬湖衝决六塘河兩岸子堰滙歸海沭
上諭左都御史劉統勲馳往會同高斌及阿里衮詳勘
淮安海州被水之田延及鄰省之處隨時興作於是
斌等請將德州哨馬營滚水壩落低以消漳衛之
盛漲海豐之馬頰河聊城之徒駭河疏導以分運
河之漲東平之戴村二壩落低以減運河漲溢之
水濟寧之董家口引入白馬河歸湖濟運以衛民
田沂州之江楓口堅築隄壩使入湖歸運以免旁
溢從之十六年
上巡幸江浙見蕭山會稽一帶河道淺窄舟楫難行
命河臣於當疏濬修築者次第興工以垂永久是年又
准大學士傅恒請於
畿輔高梁橋迤西營治水田十八年黃淮衝決高郵
寳應靈璧等處被淹
命舒赫德劉統勲等董率堵築以資捍禦二十一年荆
山橋淤淺黃流四溢而駱馬湖隄亦復殘缺
命濬荆山橋下河身以消山東滕嶧等縣積水二十二
年築駱馬湖隄以禦運河盛漲時山東金鄊魚臺
等屬及上江之宿虹靈璧河南之永城夏邑等處
河流漫衍
命侍郎裘日修等察勘各屬積水將河南虞城夏邑等
處支幹各河及江南宿州之濉河山東兖州之府
河洸河一律疏濬二十四年濬山東曹單二縣與
江南豐沛二縣之順隄河及河東之衛河泉源又
開常熟昭文二縣之白茆河徐六涇海口及塘外
淤河以消積水二十五年改常熟昭文二縣海口
石閘為滚壩於南關車邏等壩封土三尺以資宣
洩二十六年准直隸總督方觀承請於易州泉原
村開渠建壩以資灌溉至二十八年渠成
賜名安河是年開泰州丁溪小海二閘引河滙全家港
歸海開阜寧鹽城二縣之上岡草堰陳家冲三閘
引河滙入射陽湖歸海又濬常熟之福山塘河灌
溉民田千萬餘頃時河流下趨賈魯懷慶府屬被
淹乃築賈魯河奪溜急處并添修懷慶城外月隄
以資捍禦二十七年閩浙總督楊廷璋請濬烏程
長興二縣縷港江西巡撫湯聘請於南昌縣之富
倉圩改建石閘直隸總督方觀承請修理
畿輔河渠隄堰以工代賑二十八年方觀承又請濬
鳳河上游自南宫以上至閘子口百二十餘里以
工代賑俱從之
特命兆惠會同長蘆鹽政天津知府於海河修壩酌定
水利以時蓄洩是年浚松江太倉等屬水道挑荆
山橋舊河三十年濬武進丹陽之孟瀆等河三十
二年
上幸天津親履淀河隄閘
命築新堤一道自長隄之三里灘至莊兒頭止上下銜
接約十餘里衛村民三千戶得膏腴地數千頃時
湖北黃梅隄潰
詔自董家口至江西德化境内圍隄通行堅築三十六
年永定河暨北運河溢
遣大臣會同督臣經理於蘆溝橋迤下六工凡漲灣曲
處一律濬直其南岸之求賢橋俱改灰工忙牛河
六工以下順導東行並築土埝以遏北徙於北運
河東岸南倉上新築横隄以衛北倉村莊再建橋
座以洩西來之水又疏兩減河及東岸引河培築
隔淀河及千里長隄時以尚書裘曰修董其事蕆
事時曰修請
飭地方官於一切淀泊禁民報墾讓地與水並禁横加
隄埝
上諭直省凡有此等瀕水地畝着有司嚴禁佔耕毋使
與水争地四十五年改建高家堰三堡六堡甃石加
築徐州舊石堤九百餘丈其韓家莊金山一帶隄
堰均改築石隄四十六年邳睢儀封等處隄潰浸
逼運河
諭河臣將曲家隄及魏家莊大隄堵築於蘭陽商邱等
堡添建大隄一道内開引渠百餘里展寬潘家屯
六塘河等處挑微山湖下顧家莊等引渠以洩積
水四十八年又新建青龍岡迤上長隄引河逹河
流直注商邱時又因蘆溝橋下淤沙過甚
特命金簡會同劉峩查勘並令依中泓五孔口面全行
相連挑挖俾上下游一律寬深河流暢逹水無沙
淤渟蓄之患四十九年江西巡撫伊星阿奏南昌
新建鄱陽餘干建昌等六縣下游地接鄱湖又當
章貢諸水之衝圩堤沖塌田禾被淹請借項修築
下部議行五十年大學士阿桂奏接奉
上諭前因桐栢山為淮水發源特諭畢沅詳晰查勘支
流或有淤塞即應設法籌辦兹據畢沅覆奏該處發
源之地河身不甚寬廣易於疏浚倘有需開挖之處
即勘明興工又賈魯惠濟兩河即係淮水支河現在
一律疏瀹江南洪澤湖向藉淮水挹注今淮水發源
之處經畢沅勘明疏瀹將支小河一律浚導該處賈
魯惠濟二河其小流歸并渦河入淮現在亦加疏浚
俾就通暢并於淮瀆廟虔申祭告自當仰邀
靈佑泉源湧發衆水會歸下游湖水日就充足以助清
敵黃伏查淮河清水禦黃濟運為全河最要關鍵今
歲淮水未經大長仰蒙
聖明遠照以桐栢山為淮水發源
諭令畢沅廣為濬導從此會流下注洪湖自必日就充
足暢出清口永資利頼雲南巡撫劉秉恬奏請興
修劍川州劍湖水利並挑挖昆陽州海口工程部
議從之
皇朝通志卷九十五
