皇朝通志卷二十八
地理略(五)
水道(一)
(臣)等謹案鄭樵志地理首列水道一門其說以為
州縣之設有時而更山川之形千古不易所以禹
貢分州必以山川定經界使兗州可移而濟河之
兗不能移梁州可遷而華陽黑水之梁不能遷其
說當矣顧所述止於四瀆未足以包括域内水道
之全勢又其言四瀆也諸水參用舊名州縣間循
舊號如褒文旬淯諸水止列水名而不疏證其所
經之地江源河源僅仍舊說而不能加以斷制之
詞是尚未足以稱綜核也恭惟
聖朝輿圖廣博建置精詳東瀛西濛均入版圖疆理之
盛固非前代所可幾及而紀地之圖書則有
欽定輿地全圖
欽定大清一統志凡域内之一山一水無不斟綜辨析
瞭如指掌至如灤河熱河之原委塔思哈河之對
音黃河之真源濟淮之故蹟前人所靡能定說者
我
皇上御製詩文洞悉源流炳耀千古猗歟盛已兹謹禀
承纂載用鄭氏例而增益其所未備首列
京畿諸水尊
宸極也次叙
盛京及黑龍江諸水重
肇基也次河水及入河諸水而西域回部青海甘肅陜西
山西河南江南山東之水凡涉於河者以次載焉
次淮水及入淮諸水次大清河諸水而河南江南
山東之入淮入濟及自入海者以次載焉次運河
自山東之汶水而北至
京師南至江淮復踰江而迄於浙重漕渠也次大江
及入江諸水而西藏四川陜西湖南湖北雲南貴
州江西安徽江蘇之水以次載焉次太湖浙江閩
江粤江滇江諸水而水之在南紀者皆悉著矣次
新疆伊犂諸水著
偉績也於是域内之經流巨川詳晰臚載府縣盡循今
名疆域悉遵新制無敢循舊說以為假借傅會之
文志慎重也謹釐為四卷列於地理疆域之後
京畿諸水
玉河源出宛平縣玉泉山滙為昆明湖東南經長
春麥莊二橋過廣源閘至高梁橋分流經德勝門
入西水關滙為積水潭入
皇城為太液池環繞
紫禁經金水橋出玉河橋達正陽門東水關至東便
門東水關下注大通河東南流設五閘瀦水濟運
至通州高麗莊入白河自大通河以下亦名通惠
河
白河即古沽水源出赤城縣東邊外西南流入邊
城有獨石水自赤城縣南龍門水自龍門縣南來
會又東出邊外又東南入邊南流經密雲縣西有
潮河來會(潮河見後)西南流經懷柔縣南又經順義縣
東又南至通州東北有沙河来會沙河出昌平州
之居庸關即溼餘水亦曰榆河經大興縣北合清
河水又東南入於白河稍南玉河水來會(玉河見前)南
經張家灣東有涼水河來會涼水河出右安門西
南鳳泉東流經萬泉寺分為二支一自南經草橋
一自北經廣恩寺皆曲折東注至永勝橋復合東
南流循南苑繚垣而東至小紅門西入苑牆東南
流經沙底橋折而南歷頭牐至二牐一畝泉之水
自西來會又南而東至鹿圈村三海子以上之水
自西南来會又東南流至五空橋出苑牆經馬駒
橋迤東至張家灣來入白河經舊漷縣北折東北
經香河縣東又東南經武清縣東南又東南至天
津府西北之西沽永定河(永定河見後)合拒馬易水及
子牙河皆會(拒馬河易水子牙河並見後)又東南運河合漳水
(漳水見後)滹沱河(滹沱河見後)來會乂東南至大沽北入於海
潮河即古鮑邱水源出古北口外西北
御馬厰地東南入邊在古北口之西經南臺西南至
密雲縣東北又西南經縣城東又西會白河
永定河即桑乾河古曰溼水亦曰渾河康熙三十
七年
賜名永定河源出山西朔平府馬邑縣西北東南流有灰
河自朔州來會東北流經山隂縣北又東北經應
州北有渾河自渾源州經應州來會又東北經大
同府南有武州川自左衛西南衞河自大同北邊
合而來會又東北經渾源州陽高天鎮廣靈蔚州
境入直隸界經懷安縣南又東北經保安州南又
東北有東洋河合西洋河清水河經宣化府西南
保安州東北來會經懷来縣有媯河自延慶州來
會東南流入邊城經昌平州及宛平縣西境出盧
溝橋下又東南經良鄉縣東固安縣北又東南經
永清縣北霸州東北東安縣南玉帶河自西南来
會(玉帶河見後)東流過三角淀經武清縣東子牙河自
南来會又東至西沽南白河自北來會又東南運
河自西南來會所謂丁字沽也東流經天津府北
至大沽北入扵海
玉帶河即清水河亦曰會同河西南自任邱趙北
口泊東北流至保定縣北霸州南由苑家口東北
經永清東安之南會永定河以入海即拒馬易水
滱水諸川之委滙也拒馬河即淶水古名桃水
源出山西代州及易州廣昌縣北山經長城北東
流至紫荆關入長城東北經易州山中折東南經
淶水縣東北又東南經涿州城有胡良河自房山
縣來會琉璃河即古聖水自良鄉縣來會又南經
固安縣西南新城縣東南又南有北易水亦名白
溝河有中易水並自易州合窮獨山所出之濡水
來會濡水為三易上源之一乾隆二十六年特加
疏濬
賜名安河東南流經定興縣南境又經雄縣西南至趙
北口入泊長流河即古南易水一名雹水一名
鮑河源出易州西南山東南流經安肅縣北容城
縣西至新安縣西南有徐河自易州西南經滿
城縣北清苑縣北安州西北來會東入於泊
豬龍河即唐河古名滱水源出山西渾源州南會
温泉水嘔夷水經靈邱縣城南又東南經廣昌縣
境入直隸界又東南經唐縣及曲陽縣北又經定
州北祁州南有沙河滋河來會沙河即古恒水亦
名派河源出山西繁峙縣東入長城經阜平縣東
南曲陽縣西南又南經行唐縣東北新樂縣南又
東經定州南無極縣北深澤縣北又東至祁州東
南會滋河入於唐河滋河即古資水源出山西五
臺縣東穿長城入直隸平山縣西北經靈夀縣北
行唐縣南又經真定府北無極縣南東北流經晉
州西北深澤縣北又東北至祁州東南合沙河會
唐河為豬龍河經博野縣蠡縣南又經肅寧縣北
高陽縣南至安州東南入泊
滹沱河源出山西繁峙縣東北曰青龍泉經代州
東南崞縣城東又南經忻縣經定襄縣西北有雲
中河牧馬河來會又經五臺縣南有清水河自五
臺山來會又經盂縣東北入長城至直隸界有冶
河即古綿蔓水自井陘縣来會又經靈夀縣南獲
鹿縣北真定府城南又經藁城縣北晉州南又東
南至束鹿縣入大陸澤自澤東南流經冀州北衡
水縣西北武邑縣北武強縣南又經交河縣西至
獻縣南分為二派一經滄州西與漳河合一經河
間府東至天津府青縣境又北經子牙汛曰子牙
河又北經静海縣會清水河
北泊即大陸澤亦曰鉅鹿曰廣阿西受槐河西南
受滏陽南泊水南受漳水支津北受滹沱河至冀
州北東北流經衡水武強北又至獻縣南分二派
以會於直沽洵巨澤也槐河即古泜水亦名沮
水源出贊皇縣西南東經元氏縣南高邑縣北欒
城縣南趙州南柏鄉縣北又東南經寧晉縣南入
泊滏陽河即滏水源出磁州西東北流經邯鄲
縣東南又經廣平府城東肥鄉縣北曲周縣東南
雞澤縣東平鄉縣東又北至鉅鹿縣西南有南泊
水自順德府城邢臺縣來會又經鉅鹿縣西隆平
縣東入北泊
漳河有二源曰清漳曰濁漳清漳源出山西樂平
縣西經和順縣至遼州南有長城鎮水來會又東
南入河南涉縣界又西南至林縣之交漳口會濁
漳水濁漳源出山西長子縣東北流至潞安府北
境又經屯留縣東潞城縣西有絳河潞河來會又
北至襄垣縣南有沁州水合銅鞮水來會至黎城
縣東北有榆社水合武鄉水來會又東入河南林
縣西北界又東會清漳水東經彰德府安陽縣北
入直隸廣平府磁州界經成安縣南仍與河南臨
漳縣分界又經廣平縣西南分二派一東流經魏
縣元城縣又東北入山東冠縣界合衞河至臨清
州入運河一東北流經廣平縣肥鄉縣入山東邱
縣南又分二派一東北流入直隸威縣南境經清
河故城棗強縣東又經景州武邑阜城交河縣境
又至滄州西會滹沱河一西北流至直隸界龍堂
鄉經廣宗鉅鹿新河縣北流入北泊會滹沱河至
天津入海
衞河源出山西潞安府南經澤州東南入河南懷
慶府北入於沁水其分一支經温縣北武陟縣北
修武縣東南又東北經獲嘉縣北有五峪水自山
西陵川縣東南入河南輝縣西來會又東北有百
泉水來會又經新鄉縣北衛輝府西南至淇縣東
南有淇水來會淇水源出山西平順縣南陵川縣
東有浙水壅水盈盈水來會入河南林縣南境經
淇縣西北有淇泉來注又東南與衞河會東流經
滑縣西南濬縣西又經湯隂縣東有湯河來會又
東北經安陽縣東南内黃縣北入大名縣南南樂縣
北又經元城縣東北境入山東冠縣西界有漳河
支流來會又經館陶縣臨清州入運河北至天津
會白河諸水入海
灤河即古濡水一名難河源出獨石口外東北一
百餘里名都爾本諾爾西北流入多倫諾爾廳界
又北經上都河屯名上都河又東南至大河口又
南經鴈北灘入承德府豐寧縣界又南經西屯庫
有奇勒河亦名小灤河自北來會自此名灤河至
郭家屯入承德府本境東南經灤平縣界繞喀喇
河屯
行宫有伊遜河發源木蘭
圍場自北來會東南流經承德府東南境鳳凰嶺下
熱河自東北來會(熱河見後)折南流有白河老牛河柳
河車河皆來會又東南經喜峯口之西入邊經遷
安縣界有龍井關河自遵化州邊外來會又東南
至永平府西北盧龍縣界有青龍河即古瀘水自
邊外来會經灤州城東樂亭縣城西分二港一東
南入海一南經齊家莊入海
熱河即古武列水源出承德府北境之察罕陀羅
海經固都爾呼嶺名固都爾呼河西南至中關東
茅溝河水自玳瑁溝西南流來會又南賽音河自
霍爾霍克嶺曲折流來會沿
避暑山莊行宫東北歷錘峯下
行宫内有温泉流出滙之遂名熱河南流折東南入
於灤河
(臣)等謹案灤河熱河發源邊遠紀載多舛在今為
秋巡駐蹕重地恭讀
皇上御製熱河考灤河濡水源考證
指示酈道元水經注及諸志之是非離合至詳且悉如
濡水正源為都爾本諾爾道元誤以三道河當之
白檀要陽為今密雲縣地道元誤云灤水經白檀
北歐陽修言灤水出炭山為今邊外之黑老山明
統志誤指為萬全縣之炭山金蓮川在今上都河
屯為灤水所經元史誤以為灤水出金蓮川熱河
三源西源先合中源次合東源道元則互紊東藏
川中藏川會合之序良由未克親履其地晰其支
派故未免舛誤相踵伏承
聖製昭陳燦如指掌始得禀承紀載無誤無惑云
薊運河即古泃水亦曰沽河源出遵化州東北有
沙河出州北邊城外合馬蘭河來會西流有淋河
自邊外來會又西經薊州南有盤山東水來會又
西南有平谷縣水玉田縣水來會又東南經豐潤
縣西有還鄉河即古巨梁水來會又東南入海
盛京諸水
鴨綠江一名益州江亦名靉江即古馬訾水源出
長白山南麓有小白山水來注南流左受朝鮮北
境諸水折西北凡長白以西諸水自十二道溝至
頭道溝皆來注折東南屈曲流納諸小水佟家江
自西北來會(佟家江見後)又屈曲流有愛哈河亦名阿
布河出愛哈邊門外合諸水自鳳凰城來會又南
流分三派而合經義州西又西有哈連河來會又
西南為鴨綠口入於海
佟家江亦名通吉雅江即古鹽難水源出衣爾雅
哈範山之南西南流有哈爾敏河來會又西南有
甲爾圖庫河來會又西南有王清河自王清邊門
外來會又西南有拉哈河源出
興京南柳邊外山東南流來會又東南會大沽小沽
二水又東南會唐石河入鴨綠江
大遼河一名句驪河亦名巨流河即潢河古稱饒
樂水濫真水托紇臣水吐護真水有二源西源出
古北口外克什克騰部界内今蒙古稱曰西喇木
倫東北流經巴林南有黑水河自巴林境來會經
阿嚕科爾沁翁牛特境有白狼河來會白狼河亦
曰狼水曰土河曰老河源出喀拉沁右翼南東北
流經敖漢部西會翁牛特之英金河經翁牛特左
翼南入潢河又東北至札嚕特界柰曼界又經喀
爾喀左翼界經科爾沁左翼境有東源來會東源
名黑爾蘇河源出吉林西南邊内西北流有鴉哈
河來會又西北流出柳邊經科爾沁境轉西南流
將至柳邊而會遂名遼河又東南入
盛京開原縣西有哈達河來會又南經鐵嶺縣西有
大清河來會又西南有養息牧河亦名楊檉木河
自彰武臺門邊外經廣寧縣境來會又西南至遼
陽州小遼河來會(小遼河見後)經海城縣有海州河來
會又西南入扵海
小遼河亦曰渾河源出長白山納嚕窩集名納嚕
河西流入英莪門會噶桑阿河是為渾河名瑚努
瑚河又經
興京界有碩賓河蘇子河即蘇克蘇呼河西北流來
會經薩爾滸城北營盤城南西南流經
盛京城東有瀋河一名萬泉河自承德縣南流來會
又西南至遼陽州有塔思哈河即古大梁水源出
興京西南屈曲流來會又西南合大遼河為三汊河
行六百餘里入海
(臣)等謹案塔思哈河舊訛為太子河乾隆四十八
年
皇上東巡輿蹕所經
指示改正為塔思哈河並
命館臣遵
旨考訂載入
大清一統志中
大淩河即古參柳水源出柳邊外喀拉沁左翼境
東北流經土默特界入邊經義州城西至錦州府
東南入海
小淩河源出柳邊外土默特右翼境入邊經錦州
府西南入海
黑龍江諸水
黑龍江即古漠北之黑水亦曰完水曰室建河上
源曰敖嫩河出喀爾喀界内之小肯忒山西流經
大肯忒山北麓折東北流有河自大興安山東南
流來會又東北數百里始名黑龍江有尼布楚河
合諸水來會又東入内地黑龍江界經尼布楚城
南又東北經界碑南克魯倫河來會(克魯倫河見後)東北
流經雅克薩城南折東南流有呼馬拉河東流來
會又東南屈曲流有錦衣里江自俄羅斯國來會
又東南流經額爾德尼城東又東南有牛滿河來
會又東南行兩山中五百里出山東流松花江會
嫩泥江寧古塔河來會(松花江嫩泥江寧古塔河見後)東流有烏
蘇里江來會(烏蘇里江見後)又東北分二派流復合有格
林河來會又東北有亨滚河自松林來會又東北
入於海
克魯倫河即臚朐河源出大肯忒山東南西南流
經拖諾山南麓
聖祖御製碑前康熙三十五年
親征噶爾丹時駐蹕於此
賜名飲馬河折東北流有塔拉思河來會又東北流瀦為
枯倫泊即古俱倫泊亦曰闊灤海子自泊東北分
二支流出復合東北流經黑龍江索倫界入於黑
龍江
松花江名松阿哩江古粟末水源出長白山北之
支峯曰松嘎里烏喇西北流有厄赫諾引河來會
又有雅哈河羅庫河那爾混河來會又北會混同
江即鴨子河亦曰吉林烏拉出黑山之西麓西北
流有富爾虎河來會又西南曰哈屯河折西北流
會松花江北流折西北有土門河出
興京東北柳邊外之吉林哈達合諸水經輝發城東
北流來會又北至吉林哈達城南又北分二派而
合又西北出柳條邊門之西又西北有義屯河來
會又西北嫩泥江水來會折東北曰松噶里烏蘇
有呼輪河來會又東南有呼拉哈河自寧古塔來
會(呼拉哈河見後)又東北流會於黑龍江
嫩泥江一名那河亦曰嫩江諾尼江古名難水源
出黑龍江將軍境内衣克呼里山東南流有哈羅
里河中科河來會又東南有東塼庫里河來會又
東南有活魯里河來會又西南有納莫里河諾民
河來會又西南有雅里河綽爾河來會又東南有
洮兒河自科爾沁部來會又東南會於松花江
寧古塔河一名呼拉哈河即金源也源出長白山
北北流會諸水滙為澤曰必爾滕湖自東北口流
出經會寧城北又東北經寧古塔城西南有漢度
城水來會又東北有米占河來會又北有五河嶺
河來會又西北有五思呼河來會又北入松花江
烏蘇里江源出西噶塔山北流經朱爾根城南又
西北有胡雅河來會又北有枯勒母河來會又北
有松阿産河南自新開湖滙諸水北流來會新開
湖即興凱湖古曰鏡泊西北流有穆倫河來會又
東北始曰烏蘇里烏喇又北有諾羅河來會又東
北有活洛河來會又北水分二派先後入於黑龍
江
皇朝通志卷二十八
