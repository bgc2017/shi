御批歴代通鑑輯覽卷一百十
明
世宗皇帝
(辛酉)嘉靖四十年春二月辛夘朔日食
景王載圳之國
初莊敬大子薨廷臣言裕王次當立不報帝晩年信
方士語二王皆不得見載圳年少既與裕王同出邸
居處衣服無别左右頗懷覬覦至是之國德安居四
年薨無子國除
三月太白晝見
秋七月己丑朔日食
冬十一月以袁煒(字懋中慈谿人)為戶部尚書兼武英殿大學
士預機務
先是二月日食微陰欽天監言日食不見即同不食
嚴嵩以為天眷趣禮部急上賀煒亦以為言尚書吳
山仰首視天曰日方虧將誰欺邪仍救護如常儀帝
怒山引罪去遂以煒代山及七月又日食欽天監言
食止一分五杪例免救護煒乃阿帝意上言陛下以
父事天以兄事日是以太陽晶明氛䘲銷鑠食止一
分與不食等臣等不勝欣汴疏入帝大喜及是遂入
閣煒本以青詞進與李春芳(字子實揚州興化人)嚴訥(字敏卿常熟人)
郭樸並號青詞宰相(煒才思敏捷每撰青詞援筆立就遇中外獻瑞輒極詞頌美帝)
(畜一猫死命内直諸臣撰詞以醮煒詞冇化獅作龍語帝大喜悦其詭阿媚上多類此以故帝急枋用之)
(恩賜稠疊他人莫敢望)
萬壽宫災
萬壽宫在西苑成祖舊宫也帝自二十一年宫婢之
變即徙居此是夜火作禁衛不及救乘輿服御及先
世寶物盡燬乃暫御玉熙宫
(壬戊)四十一年夏五月嚴嵩以罪免其子世蕃下獄
帝居西苑大臣希得進見惟嵩獨承顧問御札一日
或數下雖同列不獲聞以故嵩得逞志徧引私人居
要地士大夫奔走輻輳皆惴惴事嵩然攬權既久帝
亦寖厭之而漸親徐階初帝所下手詔語多不可曉
惟世蕃一覽了然答語無不中(世蕃頗通國典曉暢時務嘗自負為天下)
(才嵩既耄昏且旦夕值西内諸司白也事輒曰以質東樓東樓者世蕃别號)及嵩妻歐陽氏
死世蕃居喪不得入直所代票擬嵩受詔多不能答
每遣人持問世蕃值其方縱淫樂不以時答中使相
繼促嵩嵩不得已自為之往往失指所進青詞又多
假他人手不能工以此積失帝歡會萬壽宫災嵩請
徙南城離宫南城英宗為太上皇時所居也帝不悦
而階營萬壽宫甚稱旨(帝居玉熙宫隘甚欲有所營建以間階階請以三殿餘材)
(營之可計月而就帝悦命階子尚寶丞璠兼工部主事十旬而工成帝即日徙居之)由是帝益
向階顧問多不及嵩即及嵩祠祀而已未幾方士藍
道行假乩仙語言嵩奸罪(道行以扶鸞得幸故惡嵩帝問天下何以不治道行)
(詐為乩語具道嵩父子弄權狀帝問山仙何不殛之答曰留待皇帝自殛)帝心動欲逐嵩
御史鄒應龍(字雲卿長安人)避雨内侍家偵知之因抗疏極
論嵩父子不法(應龍將具疏夜夢出獵見一高山射之不中東有培塿其下甚壯一注矢)
(拉然覺而悟曰此小兒東樓之兆也遂專劾世蕃罪狀因及嵩溺愛惡子招賄市權亦宜亟放歸田且曰)
(如臣言不實乞斬臣首以謝嵩世蕃)帝遂罷嵩下世蕃詔獄嵩為世蕃
求釋不聽法司奏論世蕃及其子錦衣鵠鴻客羅龍
文俱戍邊詔從之特宥鴻為民使侍嵩而錮其奴嚴
年于獄(龍文官中書與世蕃交關為奸利而年最黠惡士大夫無恥者競稱萼山先生)擢應
龍通政司參議侍郎魏謙吉(栢鄉人)等皆坐姦黨黜謫
有差
土默特(即韃靼小王子後嘉靖初徙幕東方按土默特舊作土蠻今改後倣此)寇遼東總
兵官黑春戰死
土默特入撫順(城名在奉天府承德縣東與興京接界)復攻鳳凰城(在奉)
(天府東南鴨綠江經此入朝鮮國)春與把總田耕等力戰三日夜死
之
秋八月加戸部尚書高燿(清苑人)太子少保
初大内災宦官有密收龍涎香者至是帝索之急燿
從禁中購得八兩用聖壽建醮日獻之大稱旨賜銀
幣尋加太子少保燿初賄嚴世蕃蠟戸部尚書(事在三十)
(九年四月)以貪穢著及世蕃敗知不為公論所容乃要結
為固位計
九月三殿成
更奉天殿曰皇極華蓋殿曰中極謹身殿曰建極
冬十一月分遣御史求方書
帝晩年求方術益急陶仲文死乃命御史姜儆(南昌人)
王大任(陜西保安人)分行天下訪求方士及符籙祕書閱
二年還朝上所得法祕數千冊薦方士唐秩劉文彬
等數人儆大任俱擢侍講學士秩等賜第京師(時嚴嵩既)
(罷藍行道亦被譴宫中數見妖孽帝春秋高意邑邑不樂中官因設詐以娛之嘗夜坐庭中獲一桃御幄)
(後左右言自空中下帝喜曰天賜也修迎恩醮五日明日復獲一桃是夜白兔生二子帝益喜謝元告廟)
(未幾壽鹿亦生二子廷臣表賀帝以竒祥三錫天眷非常手詔褒答事在四十三年)
(癸亥)四十二年夏四月總兵官俞大猷副總兵戚繼光(字元)
(敬世襲登州衛指揮僉事)等擊倭于福建破之
自倭去柯梅(注見前)淅東江北漸寕而患盡移于福建
(倭泊泉州之浯嶼掠同安惠安攻福寕寕德進圍福州經月不解蔓延興化奔突漳州迄無寕日浯嶼)
(即金門在泉州府同安縣東南海中廣袤數十里同安五季閩縣惠安宋縣今俱屬泉州府福寕元州今)
(升府屬福建寕德亦五季閩縣今屬福寕府)閩人在朝者爭劾胡宗憲嫁
禍帝不問既而宗憲以罪被逮(宗憲初因趙文華結歡嚴嵩父子文華死)
(又因羅龍文以進賂及嵩敗言官劾其黨嵩罪得旨逮問既至帝以平汪直功釋之後復坐交通龍文罪)
(下獄瘐死)倭尋䧟興化府焚掠一空移據平海衛(明置今裁故城)
(在興化府莆田縣東)不去自倭躪東南破州縣衛所以百數未
有及府城者興化故名郡最繁富既䧟遠近震動詔
急徵大猷充總兵官繼光為副合兵往討時劉顯自
廣東赴援以兵少壁城下不敢戰大猷至亦不欲攻
俟大軍之集乃與顯别邀賊于長樂(唐縣今屬福州府)殱之
至是繼光以浙江兵來會(繼光先破倭于横嶼還浙江横嶼在寕德縣東南)
(海中)巡撫譚綸(字子理宜黃人)令繼光將中軍顯左大猷右合
攻賊于平海繼光先登左右軍繼之斬級二千二百
有竒還被掠者三千人倭遁去遂復興化其侵犯他
州縣者亦為諸將所破閩患少熄(倭起二十餘載攻破城邑殺傷官吏)
(軍民不可勝紀轉漕增餉天下騷然至是大□而去其後繼光大猷復連敗之東南始得安枕無憂矣)
冬十月錫林阿巴圖爾(舊作把都兒今改後仿此)入寇京師戒嚴
虜數犯遼塞總督楊選囚縶三衛長托干(舊作通罕今改)令
其子更迭為質托干錫林阿妻父也冀以牽制鍚林
阿三衛皆怨至是錫林阿巴圖爾等潰牆子嶺(關名在密)
(雲縣北)入大掠順義三河諸將趙溱孫臏戰死京師戒
嚴詔諸路兵入援虜駐内地八日大同總兵官姜應
熊敗之于密雲乃退詔誅選(初寇之入也帝方祠釐兵部尚書楊博不敢奏)
(謀之徐階檄宣府總兵官馬芳等入援會帝見城東火光知寇已逼大驚諭階議逐寇而芳兵已先至階)
(請亟賞之令專護京師及寇退帝怒博不早聞欲與楊選同論罪階力為救解乃□選而不罪博馬芳)
(字德馨蔚州人)
(甲子)四十三年春二月伊王典楧(厲王㰘六世孫)有罪廢為庶人
國除
典楧在國多不法常奪民舍以廣其宫索郎中陳大
壯宅不與使人絶大壯飲食斃之築崇臺連城擬帝
闕強取民間子女七百飲留其姝麗者餘令以金贖
巡撫張永明(烏程人)等上言狀詔壊所造宫室歸民間
女執羣小付有司典楧無藩臣禮宜禁高牆除世封
從之
夏五月壬辰朔日食
(乙丑)四十四年春三月袁煒以病免
煒疾篤請假歸道卒(煒貴倨鮮淟故出徐階門直以氣凌階館閣士出門下者斥辱)
(尤不堪人皆畏而惡之及卒諡文榮)
嚴世蕃伏誅
世蕃論戍雷州未至而返(初嵩歸至南昌值萬壽節使道士藍田玉為帝建醮)
(鐡柱宫田玉善召鶴嵩取其符籙并已祈鶴文上之因乞移世蕃近地以便就養詞甚哀帝不許而世蕃)
(遽返以鐡柱宫在南昌城内中有鐡柱相傳許旌陽所鑄鎮蛟螭之害明嘉靖後改名妙濟萬壽宫)
羅龍文一詣戍所即逃還徽州數往來江西與世蕃
計事世蕃大治園亭勢熖不少衰其監工奴見袁州
推官郭諫臣(長洲人)不為起會南京御史林潤(字若雨莆田人)
按視江防因與諫臣謀馳疏盡發其罪(疏言臣巡視上江備訪江)
(洋羣盗悉竄入逃軍羅龍文嚴世蕃家龍文卜築深山乘軒衣蟒隂有不臣之心而世蕃日夜與龍文誹)
(謗時政摇惑人心近假名治第招集勇士至四千餘人道路洶洶咸謂變且不測)帝得疏大
怒即詔潤逮捕(世蕃子紹庭官錦衣聞命急報世蕃使詣戍所方二日潤已馳至世蕃猝)
(不及赴乃械以行龍文亦捕得于梧州)既至京潤復劾嵩世蕃罪甚且
且及冤殺楊繼盛沈鍊狀世蕃喜謂其黨曰無恐獄
且解刑部尚書黃光昇(晉江人)等以獄詞白徐階階曰
諸公欲生之乎僉曰必欲死之階曰若是適所以生
之也夫楊沈之獄嵩皆巧取上旨今顯及之是彰上
過也必如是諸君且不測嚴公子騎欵段出都門矣
為手削其草獨按羅龍文與汪直交通賄世蕃求官
世蕃用日者言以南昌倉地有王氣取以治第制擬
王者又結宗人典楧陰伺非常多聚亡命南通倭北
通虜共相響應即日令光昇等疾書奏之世蕃聞詫
曰死矣遂棄市籍其家(黃金可三萬餘兩白金三百餘萬兩他珍寶服玩所值又)
(數百萬)嵩及諸孫皆為民後二年嵩老病寄食墓舍以
死
夏四月以吏部尚書嚴訥禮部尚書李春芳並兼武英
殿大學士預機務
袁煒去後徐階當國屢請增閣臣故有是命(帝眷侍直諸臣)
(厚凡遷除皆出特旨春芳自學士至柄政凡六遷未嘗一由廷推)
冬十一月嚴訥罷
訥仍掌吏部晨理部事暮直西苑供奉青詞積勞成
疾遂罷歸(訥既歸里父母皆在晨夕備物孝養人以為榮訥嘗語人曰銓臣與輔臣必同心乃)
(有濟吾秉銓二年適華亭當國諸事無阻且所任選郎賢舉無失人華亭謂徐階選郎則陸光祖也陸)
(光祖字與繩平湖人)
(丙寅)四十五年春二月下戶部主事海瑞于獄
帝久不視朝專意齋醮廷臣自楊最楊爵得罪後無
敢言者至是瑞獨上疏論之(略曰陛下即位初年敬一箴心冠履分辨天下)
(欣然望治未久而妄念牽之謬謂長生可得一意修元二十餘年不視朝政法紀弛矣推廣事例名器濫)
(矣二王不相見人以為薄于父子以猜疑誹謗戮辱臣下人以為薄于君臣樂西苑而不返人以為薄于)
(夫婦吏貪官横民不聊生水旱無時盗賊滋熾陛下試思今日天下為何如乎古者人君有過頼臣工匡)
(弼今乃修齋建醮相率進香仙桃天藥同詞表賀建宫築室則將作竭力經營購香市寶則度支差求四)
(出陛下誤舉之而諸臣誤順之無一人肯為陛下言者諛之甚也自古聖賢垂訓未聞冇所謂長生之說)
(陛下師事陶仲文仲文則既死矣彼不長生而陛下何獨求之誠一旦翻然悔悟日御正朝與諸臣講求)
(天下利病洗數十年之積誤使諸臣亦得自洗數十年阿君之恥天下何憂不治萬事何憂不理此在陛)
(下一振作間而已)帝得疏大怒抵之地顧左右趣執之無使
遁宦官黃錦在側曰聞此人上疏時市一棺訣妻子
待罪于朝童僕亦奔散無留者是不遁也帝默然少
頃復取讀之為感動太息留中者數月曰此人可方比
干第朕非紂耳會帝有煩懣疾召徐階議内襌因曰
海瑞言俱是朕今病久安能視事又曰朕不自謹致
此疾困使朕能出御便殿豈受此人詬詈耶遂逮瑞
下詔獄論死獄上階力救奏遂留中
三月以吏部尚書郭樸兼武英殿大學士禮部尚書高
拱(字肅卿新鄭人)兼文淵閣大學士並預機務
樸拱皆由徐階薦召入直廬至是同入閣
夏四月壬戍朔日食
六月旱
秋七月寇犯萬全右衛總兵官馬芳擊敗之
鍚林阿以十萬騎入西路芳迎之馬蓮堡堡圮衆請
塞之不可請登臺亦不可開堡四門偃旗鼓寂若無
又比暮野燒燭天囂呼逹旦芳卧日中不起敵騎窺
者相屬莫測所為明日芳蹶然起乘城指示衆曰彼
軍多反顧且走勒兵追擊大破之(時寇屢犯東西諸塞及冬犯固原總)
(兵官郭江敗死又犯大同參將崔世榮禦之與其子大朝大賓俱力戰死)
冬十一月帝有疾
先是帝以久病忽欲南幸興都(即承天府)取藥徐階力諫
乃止既而服方士王金等所獻丹藥病遂甚(時方士至者日)
(衆帝知其妄無殊錫金思所以動帝乃偽造諸品仙方與所製金石藥同進其方詭秘藥性燥非服食所)
(宜帝御之稍稍火發不能愈)
十二月帝崩
帝大漸自西苑還大内遂崩徐階草遺詔召用建言
得罪諸臣死者卹錄方士付法司論罪一切齋醮工
作及政令不便者悉罷之詔下朝野號慟感激時高
拱郭樸以階不與共謀不樂樸曰徐公謗先帝可斬
也兩人遂與階有隙
裕王載垕即位(是為穆宗)赦
以明年為隆慶元年
釋海瑞于獄
先是瑞在獄猶未聞大行狀提牢主事先知之以瑞
且見用設酒饌欵之瑞自疑當赴西市恣飲噉不顧
主事因附耳語宫車適晏駕先生今即出大用矣瑞
曰信然乎即大慟盡嘔出所飲食隕絶于地終夜哭
不絶聲及是既釋復故官俄再遷大理丞
穆宗皇帝
(丁卯)隆慶元年春正月罷睿宗配享明堂
禮部尚書高儀(字子象錢塘人)上言先帝肇祀明堂奉睿宗
配享今陛下踐阼睿宗已為皇祖若仍配享上帝似
非周人宗祀文王之義請罷大享禮從之未幾給事
中王治(字本道忻州人)上言獻皇帝雖為天子父實未嘗君
臨天下雖為武宗叔嘗北面事武宗今位武宗之右
揆諸古典終為未協臣以為獻皇祔太廟不免遞遷
若尃祀世廟則億世不改乞敇廷臣博議疏入報聞
而已
追尊母杜氏為孝恪皇太后
二月立皇后陳氏(通州人)
以陳以勤(字逸甫南充人)為禮部尚書兼文淵閣大學士張居
正(字叔大江寕人)為吏部侍郎兼東閣大學士並預機務
以勤居正俱時裕邸講讀至是並參大政(時徐階以宿老居首)
(輔與李春芳皆折節下士居正最後入獨引相體倨見六卿無所延納間出一語輒中旨人以是嚴憚之)
(重于他相)
三月葬永陵
諡曰肅皇帝廟號世宗
(明史贊曰肅皇帝御極之初力除一切弊政天下翕然稱治顧迭議大禮與論沸騰倖臣假托尋興大獄)
(夫天性至情追尊立廟禮亦宜之然升祔太廟而躋于武宗之上不己過乎若其時紛紜多故將疲于邊)
(賊訌于内而崇尚道教享祀弗經營建繁興府藏告匱雖翦剔權奸威柄在御要亦中材以下之主也己)
夏四月御經筵
五月夏鎮(在徐州府沛縣東北)新河成
初嘉靖七年河溢阻運總河都御史盛應期請于昭
陽湖(有大小二湖相連北屬山東滕縣南屬江南沛縣亦名山陽湖)東别鑿新渠以
通漕廷議從之會應期罷役中止至四十四年河大
决沛縣飛雲橋(在縣南為往來津要)分為十數股潰入昭陽運
道淤塞百餘里督理河漕尚書朱衡(字士南萬安人)循行應
期舊迹請開南陽(鎮名在兖州府魚臺縣東北)留城(在沛縣東甫即古留邑漢)
(張良封此)上下總河都御史潘季馴(字時良烏程人)不可衡言是
河直秦溝(在徐州府銅山縣東北)有所束隘伏秋黃水盛昭陽
受之不為壑也乃决計開濬身自督工重懲不用命
者至是河成(西去舊河三十里舊河自留城以北經穀亭而至南陽新河亦自留城而北經)
(夏鎮而至南陽與舊河合謂之夏鎮河)凡百四十里有竒又引鮎魚諸
泉(在滕縣南源出寶峯山滙諸泉而為淵西經薛山因名薛河)沙河(有二俱在滕縣在縣北者)
(曰北沙河源出鄒縣嶧山在縣南者曰南沙河即古漷水源出縣之述山下流俱入運)注之築
馬家橋隄(在沛縣)遏黃水入秦溝使不東侵運道乃大
通方工未成會河復決論者紛然謂衡故興難成之
役以倖功及工竣羣議乃息(未幾山水驟溢新河決壊漕艘給事中吳時來)
(言新河受費嶧鄒滕諸水以一隄捍羣流豈能不潰宜分之以殺其勢□乃開支河四洩其水入赤山湖)
(滕吳時來以遺詔復故官赤山湖在縣西南與微山韓莊諸湖相連)
高拱罷
初徐階甚親拱及拱驟貴負氣頗忤階世宗疾亟拱
方直西苑遽移具出(拱無子移家近直廬時竊出會世宗不豫誤傅非常拱遂移直)
(廬器用于其家)為給事中胡應嘉(沭陽人)所劾拱疑出階指大
憾之及帝即位階為首輔拱自以舊臣數與抗郭樸
復助之因事削應嘉籍(應嘉掌吏科佐部院考察以吏部尚書楊博庇鄉里劾之)
(帝責其牴牾下閣臣議罰樸奮然曰應嘉無人臣禮當編氓階旁晲拱見拱方怒勉從之言路大譁)給
事中歐陽一敬(字司直彭澤人)等劾拱以私怨逐諫臣拱疏
辯階擬旨慰留而不甚譴言者拱益怒相與忿詆閣
中御史齊康(永平人)為拱劾階坐黜于是論拱者無虚
日拱不自安乞罷歸
六月霪雨傷稼
帝素服修省避殿御皇極門視事
秋七月遣使招撫山東河南流民給復五年
八月帝視國子監
九月諳逹寇山西
諳逹數犯山西(時邱富已死趙全在虜益用事尊諳逹為帝治宫殿期日上棟忽大風棟)
(墜傷數人諳逹懼不敢居全乃為諳逹言大同兵弱亭障稀可以逞故屢入犯)至是復率衆
數萬分道入井坪(在朔平府平魯縣南有城明成化中建置守禦所于此)朔州
偏頭關老營(堡名在寕武府偏關縣東亦成化中建)諸處邊將不能禦
遂長驅破石州(今汾州府永寕州本唐宋石州明因之不改隆慶後始更名永寕)殺
知州王亮采大掠孝義(後魏永安唐改名今縣屬汾州府)介休(漢界休晉改界)
(為介今縣屬汾州府)平遥(漢平陶後魏更名今縣屬汾州府)文水(隋縣今屬太原府)交城(亦隋)
(縣今屬太原府)太谷(漢陽邑隋改名今縣屬太原府)隰州(注見前)問男女死者數
萬而三衛勾土默特(注見前)同時入宼薊鎮昌黎(注見前)撫
寧(注見前)樂亭(金縣今屬永平府)盧龍皆被蹂躪遊至灤河京師
震動三日乃引去諸將追之敵出義院口(在撫寧縣東北有關)會
大霧迷失道墮棒棰崖中人馬枕籍死者甚衆
郭樸罷
初言官劾高拱者多及樸拱歸樸亦求去帝固留之
御史龐尚鵬(字可南南海人)凌儒(泰州人)等攻不止遂乞歸(樸家)
(居二十年卒諡文簡)
冬十月以王崇古(字學甫蒲田人)總督三邊
時濟農據河套為西陲諸部長别部賓都(舊作賓土今改後仿)
(此)駐牧大小松山(大松山在凉州府平番縣東北接蘭州界小松山在其北為邊陲要)
(地)南擾河湟番族環四鎮(延綏寕夏固原甘肅是為陜西四鎮)皆寇乃
擢崇古兵部侍郎總督陜西延寕甘肅軍務
(戊辰)二年春正月杖給事中石星(字拱辰東明人)于廷黜為民
星上疏言陛下為鼇山之樂從長夜之飲極聲色之
娛朝講久廢章奏遏抑一二内臣威福自恣肆無忌
憚天下將不可救帝大怒詔杖六十黜為民(中官滕祥者以)
(造作竒巧得幸會監杖星大詬之祥怒予重杖星絶而復甦其妻鄭誤聞星已死遽觸柱死聞者哀之)
二月命廷臣舉邊才
三月立子翊鈞(帝第三子)為皇太子(即神宗)
京師地震
夏五月以都督同知戚繼光鎮薊州
繼光俞大猷均稱名將而繼光屢摧大寇(平浙閩倭又平江西)
(賊)名更出大猷上給事中吳時來以薊門多警請召
大猷繼光尃訓邊卒部議獨用繼光乃命以都督同
知總理薊州平昌保定三鎮總兵事尋以薊州既有
總兵官又設總理事權不一乃召還總兵官郭琥而
以繼光為之鎮守薊州永平山海諸處繼光建敵臺
千二百坐臺高五丈睥睨四逹虚中為三層臺宿百
人鎧仗糗糧具備精堅雄壯二千里聲勢聯接又立
車營每車一輛用四人推輓戰則結方陣而馬步軍
處其中製拒馬器遏寇騎衝突寇至火器先發稍近
則步軍持拒馬器排列面前間以長鎗筤筅(兵器名以大毛)
(竹為之粗二尺長一丈五六尺刀在其頂長一尺用為行伍藩籬見戚繼光武藝篇)寇奔則騎
兵逐北又置輜重營隨其後而以南兵為選鋒(時邊卒木)
(彊律以軍法多不堪用繼光請募浙人為一軍用倡勇敢許之浙兵三千至陳郊外天大雨自朝至日昃)
(植立不敢動邊卒大駭自是始知軍令)入衛兵主策應本衛兵尃戍守
節制精明器械犀利薊門軍容遂為諸邊冠
秋七月徐階罷
帝即位以來階所持諍多宫禁事伸者十八九中官
多側目(帝欲命中官分督團營階力陳不可而止羣小璫歐御史于午門都御史王廷將糾之階)
(曰不得主名劾何益且慮彼先誣我乃使人以好語誘大璫先錄其主名庭疏上乃分别逮治冇差王)
(庭字子正南充人)給事中張齊(長安人)前奉命犒軍宣大納鹽
商金因疏請恤邊商革餘鹽為階所格至是上疏攻
階階引疾求退帝意亦漸移許之
冬十月遼王憲㸅(莊王致格子)有罪廢為庶人國除
憲㸅在嘉靖時以奉道被寵賜真人號至是巡按御
史郜光(山西長治人)劾其淫虚僭擬諸罪狀遣侍郎洪朝
選(字舜臣同安人)等往勘得實免為庶人國除初張居正家
荆州與憲㸅有隙及朝選在勘諷令坐以謀反朝選
不從居正怒屬巡撫勞堪(江西德化人)羅織朝選死獄中
十一月宣府總兵官馬芳襲寇于長水海子(即曰海子注見前)
又敗之鞍子山(亦曰馬鞍山在獨石口東北)
先是或為錫林阿謀以五萬騎犯蔚州誘芳出而以
五萬騎襲宣府可得志芳預伐木環城寇不得上乃
解去頃之芳率參將劉潭等出獨石塞外襲其帳于
長水海子還至塞追者及鞍子山芳迎戰又大敗之
(芳有膽智諳敵情所至先士卒一歲數出師搗巢或躬督戰或遣禆將家畜健兒得其死力嘗命三十人)
(出塞四百里多所斬獲寇大震芳乃帥師至大松林頓舊興和衛登高四望耀兵而還興和衛注見前)
(己巳)三年夏四月以海瑞為僉都御史巡撫應天諸府
瑞威望久著屬吏聞其至墨者多自免去中官監織
造者為減輿從有勢家朱丹其戸恐瑞見即黝之瑞
銳意興革請濬吳淞白苑通流入海民頼其利素疾
大戶兼并力摧豪彊撫窮弱下令飈發凌厲所司惴
惴奉行富家巨室或竄他郡以避其見憚如此(瑞撫吳甫)
(半歲再為言路所論遂改督南京糧儲小民聞瑞當去號泣載道家繪像祀之)
秋八月以禮部尚書趙貞吉兼文淵閣大學士預機務
初帝幸太學會祭酒胡杰論罷貞吉以禮部侍郎攝
事(貞吉在嘉靖朝由謫籍屢擢戸部侍郎罷歸帝即位復起禮部)講大禹謨稱旨命
充日講官貞吉年踰六十而議論侃直進止有儀帝
深注意及是遂以尚書參機務貞吉入謝奏言朝綱
邊務一切廢弛臣欲捐軀任事惟陛下主之帝益大
喜
廣東海賊曾一本伏誅
一本初與大盜黃平聚衆數萬剽掠惠潮間與倭相
掎角已而總兵官俞大猷以次殱倭略盡平為副將
湯克寬(邳州衛人)所敗逹竄去一本降而復叛突犯雷州
執參將繆印又犯廣州殺知縣劉師顔尋復䧟碣石
衛(在惠州府海豐縣東南明洪武中置今裁)禆將周雲翔殺參將耿宗先
叛附于賊勢益熾時大猷已改鎮廣西詔止勿赴令
與廣東福建總兵官李錫(歙人)郭成(四川叙南衛人)同討一本
鍚出海與大猷遇擊賊三戰皆捷會成亦敗賊執周
雲翔率參將王詔等以師來會分三哨進一本駕大
舟力戰諸將連破之燬其舟詔生擒一本及其妻斬
首七百餘死水火者萬計時閩廣隨在皆盗而一本
最彊既平患漸息
冬十一月京師地震有聲
十二月命厰衛刺部院事
帝以災異頻仍由部院政事不平所致令厰衛密訪
以聞于是尚書毛愷(字逹和江山人)侍郎萬士和(字思節宜興人)等
皆自劾求去帝慰留給事中舒化(字汝德臨川人)等上言祖
宗設厰衛令捕盜詰奸非以察百官也制馭百官乃
天子之權而奏核諸司責在臺諫今陛下委之厰衛
厰衛必托之番校此輩貪殘恐開羅織之門不可不
慎帝不從已而事竟寢
召高拱復入閣兼掌吏部
拱性彊直自遂頗快恩怨及再入閣盡反徐階所為
凡先朝得罪諸臣以遺詔錄用贈䘏者一切報罷且
言明倫大典頒示已久今褒顯議禮諸臣將使獻皇
在廟之靈何以為享先帝在天之靈何以為心而陛
下歲時入廟何以對越二聖帝深然之(時拱尃與徐階修隙所論)
(皆欲以中階重其罪會帝仁柔弗之竟階子弟頗横鄉里郡邑有司希拱指簿其子弟皆編戌盡奪其田)
(所以扼階者無不至)
杖尚寶司丞鄭履淳(字叔初海鹽人尚書曉之子)下獄
履淳上疏極言時政(略曰頃年以來萬民失業四方多故天鳴地震災害洊臻臣等)
(當痛哭涕流于殿庭陛下亦當卧薪嘗膽于宵肝今最急莫如用賢陛下御極三禩矣曾召問一大臣面)
(質一講宫賞納一諫士以共畫思患豫防之策乎高亢孤暌乾坤否隔忠言重折檻之罰儒臣虚納牖之)
(功宫闈違脱珥之規朝陛拂同舟之義閽守潛為厲階善類漸以短氣童牛羸豕無先事之圖社鼠城狐)
(有難施之計患豈在明前車不遠伏願奮英斷以决大計勿為小故之所淆衷濬哲以任君子勿為嬖眤)
(之所惑移美色珍竒之玩而保瘡痍分昭陽細務之勤以和庶政萬幾之裁理漸熟人才之邪正自知察)
(變謹微回天開秦計無踰此)疏入帝大怒杖之百繫刑部獄數月
刑科舒化等以為言乃釋為民(□淳父曉通經術明習國家典故為都御)
(史禦倭有功遷刑部尚書與嚴嵩不合罷歸卒嵩敗履淳訟于廟帝即位曉贈官𤾉諡至神宗初履淳復)
(起光禄少卿尋卒)
(庚午)四年春正月己巳朔日食罷元會
是月月復食給事中陳吾德(字懋修歸善人)疏言歲首日月
並食天之大災陛下宜屏斥一切玩好應天以實報
聞
五月罷京營總督分設三大將領之
趙貞吉言先朝禁軍列三大營營各有帥令以一人
總三營權重難制因極論其弊請分五營各統以大
將稍復祖宗之舊帝善之令兵部會廷臣議尚書霍
冀與貞吉不協不然其言廷臣亦多言彊兵在擇將
不在變法冀等乃上議三大營宜如故惟以一人為
總督權大重宜三營各設一大將而罷總督以文臣為
總理報可(未幾復置總督協理大臣貞吉不能爭)
夏四月京師地震
秋七月禁章奏浮詞
高拱言比來章奏鋪綴連牘言多意晦端緒難尋
反可竄匿名實請嚴加禁約從之
陳以勤罷
初以勤入閣徐階為首輔而高拱方嚮用朝士各有
所附交相攻以勤中正無所比及拱再入與趙貞吉
相軋張居正復中搆之以勤與拱舊僚貞吉其鄉人
而居正則所舉士也度不能解引疾乞休去(以勤歸六年卒)
(贈太保諡文端)
八月宣大告警敇備邊
時李春芳雖為首輔而政皆自高拱出邊警猝至拱
請命侍郎曹邦輔(邦輔于帝即位初起謫籍屢進兵部侍郎)王遴(字繼津覇州人)
督師列陳以待以都御史栗永禄守昌平護陵寢起
劉燾于天津守通州儲命總督王崇古譚綸主進勦
機宜戴才理糧餉邊境得無事(拱練習政事有才略凡所建白多可行然)
(居位頗尃横其門生韓楫輩並居言路日夜奔走其門專務搏擊尚寶卿劉奮庸上疏陰斥之給事中曹)
(大埜劾拱不忠十事皆謫外巴韓楫蒲州人劉奮庸洛陽人曹大埜縣人)
罷戶部尚書劉體乾(字子元東安人)
時内供寖多數下戶部取太倉銀又趣市珍珠黃綠
玉諸物體乾屢疏積忤帝意遂罷(先是御史詹仰庇諫市珠寶言寶石)
(珠璣多藏中貴家何必求之于外不報已而仰庇巡視十庫疏請嚴覈内官監出納歲數并節省一切無)
(益浮費會疏中有再照人主語内官摘出激帝怒以為大不敬杖之百斥為民并罷科道之巡視庫藏者)
(至是給事中陳吾德李已復上疏言比買玉市珠傳帖數下人情惶惑謂内官崔敏等獻謟營私罪不可)
(宥乞即斥譴以清左右帝震怒杖已百錮刑部獄斥吾德為民已久之始得釋詹仰庇字汝欽安溪人)
(李已字子復磁州人)
九月河决邳州
初新河既成南北諸支河悉併流秦溝河勢益大漲
三年七月决沛縣漕艘不得進至是復决邳州自睢
寕白浪淺至宿遷小河口淤百八十里漕道復阻河
道侍郎翁大立(字傳參餘姚人)言邇來河患不在豐沛而在
徐邳臣以為權宜之計在棄故道而就新衝經久之
策在開泇河(有東西二泇東泇出沂州府西北箕山西泇出嶧縣東北抱犢山東南流至三)
(合村與東加合又南入泗謂之泇口)以避洪水帝命大立躬自相度條
利害以聞(已而大立以誤漕削籍復以朱衛經理河道遂罷泇河議尃事徐邳築長隄自徐州)
(至宿遷小河口三百七十里并繕豐沛大黃隄正河安流運道復通事在六年正月)
以李成梁(字汝器世鐡嶺衛指揮僉事)為遼東總兵官
錫林阿入遼東總兵王治道戰死擢成梁署都督僉
事代之時諳逹諸部屢窺塞下十年間大將死者數
人成梁乃大修戎備甄拔將校收召健兒給以厚餼
用為選鋒軍聲始振
冬十月諳逹孫巴噶奈濟(舊作把漢那吉今改後仿此)内附詔授指
揮使尋遣歸
巴噶奈濟者諳逹第三子塔木台吉(舊作鐡背台吉今改)之子
也幼孤育于諳逹妻伊克哈敦(舊作一克哈屯今改)所既長娶
必濟(舊作比吉今改)不相得復自聘鄂爾多斯(舊作襖兒都司今改)女
號三娘子即諳逹外孫女也諳逹見其美奪之巴噶
恚率其屬十餘人來歸大同巡撫方逢時(字行之嘉魚人)告
總督王崇古(崇古于四年正月改督山西宣大)曰機不可失也率五
百騎往受之崇古上言巴噶來歸非擁衆内附者可
比宜給官爵豐館餼餙輿馬以示諳逹諳逹急則令
縛送拜牲諸叛人不聽即脅誅巴噶牽沮之又不然
因而撫納之如漢置屬國居烏桓故事使招其故部
徙近塞諳逹老且死黃台吉立則令巴噶還以衆與
台吉抗我按兵助之此誠安邊之良策也奏至朝議
紛然高拱張居正力主崇古議詔授巴噶指揮使諳
逹方西掠土番聞之急引還約諸部入寇崇古檄諸
道嚴兵禦之敵不得利伊克哈敦思其孫日夜哭諳
逹患之使來請命逢時遣譯者鮑崇德往令縛送拜
甡諸叛人以易巴噶(崇德入其營諳逹盛氣待之崇德曰朝廷待而孫甚厚今稱兵)
(是速其死也諳逹疑巴噶已死聞言心動使使詗之崇古令巴噶緋袍金帶見使者諳逹喜過望崇德因)
(說之曰趙全等旦至巴噶夕歸諳逹因屏人語曰我不為亂亂由全等天子若封我為王長北方諸部孰)
(敢為患即死吾孫當襲封彼衣食中國忍背德乎遂遣使致書逢時而全方慫惥用兵諳逹又惑之全嘗)
(投書達時欲歸中國逢時以示諳逹始有執全意錫林阿奄至大同時逢時以巴噶箭示之錫林阿執箭)
(泣曰此吾弟塔本台吉故物也我來求巴噶巴噶既受官當更計之會諳逹召錫林阿還錫林阿乃引去)
諳逹遂遣使與崇德來乞封請互市隨執趙全等九
人來獻詔磔于市崇古亦以帝命遣巴噶歸
十一月趙貞吉罷
高拱掌吏部貞吉亦掌都察院拱以私憾考察科道
欲去貞吉所厚者貞吉亦持拱所厚以解于是斥者
二十七人而拱所惡者咸與拱猶以為憾嗾門生給
事中韓楫劾貞吉庸横貞吉疏辯言臣掌風憲目睹
拱壊亂選法噤口不能一言有負任使真庸臣也若
拱者斯可謂横也已臣放歸之後幸仍還拱内閣毋
令久尃吏部權廣樹衆黨疏入帝竟允貞吉去而拱
掌吏部如故(貞吉好剛使氣動與物忤人多怨之歸十餘年卒贈少保諡文肅)
以禮部尚書殷士儋(字正甫歴城人)兼文淵閣大學士預機務
士儋本裕邸舊僚高拱惡其不親已不為援士儋遂
藉太監陳洪力取中旨入閣
(辛未)五年春二月命廷臣及朝覲官謁皇太子于文華左
門封皇子翊鏐(帝第四子)為潞王(後之藩衛輝)
三月封諳逹為順義王
巴噶奈濟既歸諳逹及其妻撫之泣遣使報謝誓不
犯大同王崇古上言朝廷許諳逹封貢諸邊有數年
之安可乘時修備設敵背盟吾以數年蓄養之力從
事戰守愈于終歲奔命自救不暇者矣復條封貢八
事以請詔下廷臣議議各不同會帝御經筵閣臣面
請外示羈縻内修守備乃封諳逹順義王名所居城
曰歸化昆都埒赫(即老巴噶諳逹弟舊作昆都力今改)鍚林阿等授
都督同知等官有差封巴噶奈濟昭勇將軍指揮如
故已而套部濟農亦如約請命詔授官如昆都埒赫
由是西塞諸部歲來貢市自宣大至甘肅邊陲晏然
不用兵革者二十餘載
夏五月李春芳罷
初春芳代徐階為首輔務以安静稱帝意同列陳以
勤故端謹張居正恃才凌物視春芳蔑如也方階罷
春芳歎曰徐公尚爾我安能久容旦夕乞身耳居正
遽曰如此庶保令名春芳愕然三疏乞休不允既而
趙貞吉入代以勤剛而負氣及高拱再入直凌春芳
出其上春芳不能與爭自飭而已會拱逐貞吉勢益
張修階故怨春芳常從容為階解拱益不悦言官希
拱意疏詆春芳乃罷歸(後數年卒諡文定)
六月京師地震
冬十月河南山東水
十一月殷士儋罷
御史趙應龍(涇陽人)劾士儋進由内侍不堪大任給事
中韓楫復揚言脅之士儋遂乞休去(士儋家居十餘年卒諡文通久)
(之改諡文莊)
(壬申)六年春閏三月帝有疾
帝御皇極門疾作遽還宫
夏四月以禮部尚書高儀兼文淵閣大學士預機務
初儀掌禮部秉禮循法居職甚稱為言路所劾遂引
疾歸已用高拱薦以故官侍東宫講讀掌詹事府及
是遂入閣
五月帝崩
帝疾稍平將視朝登陛忽眩幾仆亟召高拱張居正
至帝執拱手欵語備至居正在旁帝弗顧也帝令拱扶
掖還宫尋命宿乾清門拱與居正同止焉未幾帝大
漸召拱居正及高儀同受顧命遂崩
六月乙夘朔日食
太子翊鈞即位(是為神宗)赦
以明年為萬歷元年
詔祀建文朝盡節諸臣于鄉有苖裔者䘏錄
罷中極殿大學士高拱
始拱與張居正友善既而内離猜防日甚中人馮保
(深州人)次當掌司禮監拱薦陳洪及孟冲保以是怨拱
而居正與保深相結(穆宗疾再作居正處分十餘事使小吏投保拱知而跡之吏已)
(入拱恚甚面詰居正曰密封謂何天下事不以屬我曹而屬之内豎何也居正面發赤乾笑而已)穆
宗崩保矯遺詔與閣臣同受顧命及帝登極保升立
御座旁不下舉朝大駭保遂掌司禮監又督東厰總
兼内外勢益張拱以主上幼冲懲中官尃政疏請詘
司禮權又屬言官合疏攻保而已從中擬旨逐之使
人報居正居正陽諾之而私以語保保訴于太后謂
拱擅權不可容太后頷之明日召羣臣入宣兩宫及
帝詔拱意必逐保也急趨入比宣詔則數拱罪而逐
之拱伏地不能起居正掖之出拱急僦騾車出宣武
門居正乃與高儀請留拱弗許請得乘傳許之拱既
去居正遂為首輔
高儀卒(諡文端)
儀性簡靜寡嗜好入閣兩月卒貧無以殮
以禮部尚書吕調陽(字和卿廣西臨桂人)兼文淵閣大學士預機
務
高儀既卒張居正以調陽弱薦代之居正尃决調陽
不敢有所持諍然内不甚附之
秋七月尊皇后為仁聖皇太后貴妃李氏(漷縣人帝生母)為慈
聖皇太后
舊制天子立尊皇后為皇太后若有生母稱太后者
則加徽號以别之馮保欲媚帝生母李貴妃風張居
正以並尊居正不能違也慈聖移居乾清宫撫視帝
内任保而大柄悉以委居正焉
帝御文華殿講讀
張居正請定三六九日視朝餘日御文華殿講讀
九月葬昭陵(在昌平州大峪山東北)
(明史贊曰穆宗端拱寡營許諳逹封貢□陲寕謐繼體守文可稱令主矣第柄臣相軋門戶漸開而帝未)
(能振肅乾綱矯除積習盖亦寬恕有餘而剛明不足者歟)
冬十月彗星見東北方
至二年四月乃滅
十二月以宋儒羅從彦李侗從祀孔廟
神宗皇帝
(癸酉)萬歴元年春正月男子王大臣入乾清宫尋伏誅
大臣京師傭奴偽為内侍服入乾清宫被獲下東厰
馮保欲緣此以䧟高拱令家人飲食之納刃其袖中
俾言拱怨望與太監陳洪(拱先薦洪掌司禮故保怨之)謀大逆遂
發緹騎馳械高氏奴圍拱里第張居正亦請詰主事
舉朝洶洶謂且逮拱吏部尚書楊博左都御史葛守
禮(字與立德平人)詣居正力解居正奏緩其獄博陰囑錦衣
怵大臣吐實又以拱僕雜稠人中令大臣識别茫然
莫辨也會帝命守禮偕都督朱希孝(成國公朱能五世孫)會訊
大臣疾呼曰許我富貴乃搒掠我邪且我何處識高
閣老希孝不敢鞫而罷保懼以生漆酒瘖大臣移付
法司坐斬拱得白
二月御經筵
三月詔舉將才
張居正進講因言今承平日久武偹廢弛文吏箝制
弁員不啻奴隸平日不能養其鋒銳臨敵何以責其
折衝嗣後將帥忠勇可任者宜假以事權俾得展布
故有是命
秋九月以方逢時總督宣大軍務
始逢時與王崇古共决貢市之議及崇古入理京營
張居正薦逢時代之至則申明約信邊境以安
四川都掌蠻(注見前)平
成化初都掌蠻亂尚書程信襄城伯李瑾討平之(事具)
(前)隆慶末復亂其酋阿大阿二方三等據九縣山(在叙)
(州府興文縣東南上有城為蠻巢穴)僭稱王剽遠近其山修廣而四隅
峭仄(方輿紀要九絲山周圍三十餘里上冇九崗四水極廣可以播種下惟一徑鳥道可通)東
北則鷄冠嶺(上有砦)都都寨(地袤廣為九絲左臂)凌霄峯(最高險有城為九絲)
(門戸)鼎峙相連峻壁皆數千仞有阿苟者居凌霄城為
賊耳目威儀出入如王者巡撫曾省吾(鍾祥人)屬總兵
官劉顯以軍事(顯被劾當罷省吾奏留之)又起故將郭成為之副
(成亦被劾充為事官)督軍往討至是諸軍集叙州誘執阿苟拔
凌霄鑿灘通餉進逼都都寨克之斬賊黨阿墨于是
顯分兵為五哨盡壁九絲城下乘夜賊無備腰絙而
上斬關入賊驚潰郭成復破鷄冠三酋(阿大阿二方三)以次
就擒凡克寨六十餘獲賊魁三十六拓地四百餘里
(蠻塞既平得銅鼓九十三銅鐡鍋各一阿大泣曰鼓聲宏者為上可易千牛次者七八百得鼓二三便可)
(稱王鼓山巔羣蠻畢集今已矣鍋狀如鼎大可函牛刻畫有文彩相傳諸葛亮以鼓鎮蠻鼓失則蠻運終矣)
冬十一月立章奏考成法
初諸司章奏部院覆行撫按勘者常稽不報張居正
請以大小緩急為限立文簿月終註銷閣科部院逓
相糾舉誤者抵罪自是政體為肅
十二月朵顔察克圖(舊作朵顔長秃今改後仿此)犯塞總兵官戚繼
光擊之
自諳逹欵塞西鄙烽火寂然獨土默特徙居察罕地
(今察哈爾明時曰察罕在遼東口外等本朝移其部衆于宣大近地分為八旗設佐領官管轄)控
弦十餘萬常為薊門憂泰寕朵顔諸部皆與交通時
叛時服是年春朵顔部長董呼哩(舊作董狐狸)及兄子長
安(舊作長昂今並改後仿此)入犯喜峯口繼光擊敗之呼哩乃欵
關請貢至是呼哩之弟察克圖復入寇繼光擒之于
是呼哩長安率部長親族三百人叩關請死乞赦察
克圖繼光遣將受降皆羅拜獻還所掠人攢刀設誓
乃釋察克圖許通貢如故(繼光在鎮十六年邊備修飭薊門守甚固敵無由入)
(盡轉而之遼故李成梁獨擅戰功)
(甲戌)二年春正月召見朝覲廉能官于皇極門
太祖時外官奏事輒召見賜食訪民間疾苦佐貳雜
職有廉能愛民者常特遣行人齎勅奬賚宣順成弘
朝亦間行之張居正以考察届期倣舊典具儀以上
帝乃召見浙江布政使謝鵬舉(蒲圻人)等二十人特加
奬勵並賜銀幣
夏四月詔内外官行久任法
吏部尚書張瀚(字子文仁和人)請諸司久任張居正善而行
之由是藩臬守令皆得自展
秋七月淫雨昭陵地䧟
八月淮揚徐河海並溢
冬十月决囚
嘉靖季年崇奉元修又好祥瑞遇事輒停刑至是審
錄重囚至四百餘人張居正言縱釋有罪無以懲惡
請如祖宗舊制每歲一決囚從之時承平久羣盗蝟
起至入城市刦府庫有司恒諱之居正嚴其禁匿弗
舉者雖循吏必黜得盗即斬决有司莫敢餙情盗賊
為衰止
(乙亥)三年春正月徙遼東六堡
遼陽鎮東二百餘里舊有六堡其地不毛與遼陽聲
援不接李成梁請移建孤山堡于章齊喀喇(舊作張其哈剌)
(今改)甸(在遼陽東南亦曰新甸)險山堡于寬甸(亦在遼陽東南)沿江新安
等四堡于長甸長嶺(俱在寬甸南)諸處仍以孤山險山二
參將戍之其地並據膏腴扼要害可拓境七八百里
益收耕牧之利廷議從之
二月始命日講官記注起居
太祖初設起居注給事中尋罷至是始命日講官分
直記注起居簒輯章奏臨朝侍班(時編修張位以前代皆有起居注而)
(本朝獨無乃上言臣備員簒修竊見先朝政事自非出于詔令形諸章疏悉湮没無考鴻猷茂烈鬱而未)
(章徒使野史流傅用偽亂真今史官充位無以自效宜日分數人入直凡詔旨起居朝端政務皆據見聞)
(書之為他年實錄之助張居正善其議遂有是命張位字明臣新建人)
夏四月己巳朔日食既
秋八月以張四維(字子維蒲州人)為禮部尚書兼東閣大學士
預機務
張居正當國四維歲時饋問居正不絶居正請增置
閣臣引薦四維遂入贊機務故事入内閣者曰同某
人等辦事至是直曰隨元輔居正等辦事于是四維
恂恂若屬吏然不敢以僚自處隨居正後拜賜進官
而已
河決碭山
江浙頻歲水潦為災是年五月淮揚又大水詔察二
府有司貪酷老疾者罷之至是河決碭山而北淮決
高家堰(注見前)而東高郵湖(在高郵州西北天長以東之水皆滙此逹于運河)
亦決清水潭口(在高郵州北三十里)淮城幾没徐邳山陽南北
漂蕩千里河道淤淺阻漕者數年(孝宗初漕臣白昂以運舟經甓社湖)
(觸岸輒壊乃開復河于高郵隄東以避其險長四十里名曰康濟至是湖水決漕臣吳桂芳改挑康濟越)
(河修復老隄河成名曰宏濟遂為永利見甓社湖與高郵湖相連亦名珠湖宋孫覺于湖上大珠光燭)
(天因名吳桂芳字子實新建人)
九月禮部尚書萬士和罷
士和初官庶吉士以忤嚴嵩改部曹累任按察布政
使並著清節及官尚書多所條奏時張居正欲越例
贈朱希忠王爵馮保為方士求官士和俱力持不可
又給事中余懋學(字行之婺源人)以言事得罪(懋學請行寬大之政而居)
(正方務綜覈以為風已遂斥為民及居正殁復故官)士和言直臣不當斥由是
積忤居正給事中朱南雍(浙江山陰人)承風劾之遂謝病
歸(後居正殁屢召不起卒諡文恭)
地震冬十月再震
(丙子)四年春正月下巡按遼東御史劉臺(字子畏安福人)于獄除
名為民
時御史在外每凌巡撫張居正欲痛抑之事小不合
詰責隨下又飭其長加考察以故言路多不平會臺
奏遼東大捷居正以巡按不得報軍功劾臺違制妄
奏引故事繩督之臺遂抗章劾居正尃擅威福如逐
大學士高拱私贈成國公朱希忠王爵引用張瀚(先是)
(吏部尚書楊博罷廷推葛守禮朱□及瀚瀚資望最淺居正惡守禮戅厭□驕乃拔用瀚)張四維
為黨斥逐言官余懋學傅應禎(應禎疏陳重君德蘇民困開言路三事居)
(正以疏中有王安石誤宋之語怒其侵己調旨切責下獄杖戌未幾召還應禎字公善安福人)等
罔上行私横黷無厭居正怒甚具疏辭政入見帝言
言者謂臣擅威福而臣所行正威福也將巽順以悦
下耶則誤國將竭忠以事上邪無以逃尃擅之譏因
俯伏泣不肯起帝為下御座以手掖居正曰先生起
吾逮臺竟其事遂下臺詔獄命廷杖百遠戌之居正
具疏救乃除名為民久之復用他事戌潯州(臺按遼東時與)
(巡撫張學顔不相得至是學顔為戸部誣臺私贖錢居正屬御史于應昌巡按遼東覈之而令王宗載巡)
(撫江西廉臺里中事應昌載宗希居正意實其事以聞張學顔字子愚肥鄉人)未幾飲于
戌主所歸而暴卒(後御史江東之訟臺冤詔復官天啟初追諡毅思江東之字長信)
(歙人)
二月開草灣河(注見前)
督漕侍郎吳桂芳上言淮揚洪潦奔衝緣海汊港久
湮入海止雲梯關(在山陽縣東北二百里大河北岸)一徑致海擁横
沙河流汎濫而鹽(鹽城)安(安東)高(高郵注俱見前)寶(寳應唐縣令屬揚州府)
屢成巨浸國家轉運惟知急漕而不暇急民故朝廷
設官亦主治河而不知海今黃河衝決駸駸欲奪安
東以入海請于草灣低窪之地挑新口以迎大溜安
東衆流滙圍其勢垂䧟不如委之以拯全淮廷議安東
未可棄而命開草灣閱七月工竣水患稍平(其後通塞不時)
(至十七年大河復由此分流奪正流十分之七凡六十里至安東南赤宴廟仍合正河)
夏五月命司禮太監馮保同法司錄囚
秋七月詔戶部明年漕糧折收十之三
從張居正請也(先是漕舟以河決不時至已而漕運通居正以歲歲逾春發水横溢非決)
(即涸乃采漕臣議督糧卒以孟冬兑運及歲初畢發少罹水患行之久太倉粟充盈可支十年)
八月帝視國子監
河決崔鎮(在桃源縣西北)
是年二月以後江北旱河水斷流至是徐豐沛睢寕
金鄉魚臺單曹八州縣河又大決田廬漂没無算河
流齧宿遷城吳桂芳請遷縣治築土城以避之明年
復决而北清口淤墊全淮南徙瀰漫山陽高寶間會
河向桃源(元置桃園縣明曰桃源今縣屬淮安府)三義鎮(在縣東舊名三汊鎮)入
老黃河故道(明史河渠志黃河目桃源三義鎮歴清河縣北至大河口會淮入海是為老黃)
(河至嘉靖初三義鎮口淤而黃河改趨清河縣南與淮會于是大河口故道遂廢)淮水乘虚
入清口老黃河復塞
(丁丑)五年春二月廣東羅旁叛猺(今廣東羅定州明為瀧水縣屬德慶州其南有)
(廢瀧水鎮舊為羅旁地猺人盤據于此)平
羅旁在德慶州上下江界(上江謂西江下江謂南江西江即鬱水南江即瀧水)
(也鬱水注見前瀧水在羅定州西飛瀑驚湍最為險阨)東西兩山間(東山在肇慶府封川)
(縣東西山在羅定州東安縣西南)延袤七百里成化中韓雍經略西
山頗安輯惟山東猺深箐剽掠有司歲發卒戌守兩
廣總督殷正茂(字養實歙人)建議大征會遷去侍郎凌雲
翼(字洋山太倉州人)代至是雲翼乃大集兵令總兵官張元
勲(字世臣浙江太平人)李錫將之四閱月克巢五百六十俘斬
招䧏四萬二千八百有竒鄰境猺獞皆懼求撫雲翼
奏改瀧水縣為羅定州(又設東安西寕二縣)設監司參將積患
頓平(先是殷正茂令總兵官俞大猷討平廣西古田獞韋銀豹等改古田為永寕州及是雲翼既平)
(羅旁復勦捕諸山賊之不靖者由是嶺表略定)
夏四月兵部尚書譚綸卒(諡襄敏)
綸沉毅知兵初守台州禦倭有功累擢巡撫朝廷倚
以辦賊遇警輒調居官無寧歲(先撫福建繼撫四川進撫兩廣前後積首)
(功二萬一千有竒)後督師薊遼集兵三萬更徵浙兵三千專
屬戚繼光訓練相度邊隘衝緩道里遠近分薊鎮為
十二路路置一將互為犄角邊備大飭敵不敢入犯
帝即位初進兵部尚書三疏乞歸不允至是卒(綸始終兵)
(事垂三十年與戚繼光共事齊名稱譚戚)
秋閏八月乙酉朔日食不見
九月張居正以父喪起復冬十月杖編修吳中行(字子道武)
(進人)等謫戍有差
居正父卒帝與兩宫遣中使慰問絡繹道路然未嘗
有意留之而居正自以握權久恐一旦去他人且謀
已會戶部侍郎李幼孜(應城人)欲媚居正首倡奪情議
馮保亦不欲居正去中旨令吏部尚書張瀚諭留居
正居正乃陽上書請守制而陰以牘風瀚覆旨瀚謬
為不喻謂政府奔喪宜予殊典禮部事也何關吏部
居正復令客說之不為動乃傳旨責瀚久不奉詔無
人臣禮勒致仕(瀚先附居正得掌吏部見非于世至是忤之去士論皆重瀚)于是
請留者相繼編修吳中行檢討趙用賢(字汝師常熟人)上疏
爭之已而員外郎艾穆(字和父平江人)主事沈思孝(字純父秀水人)
亦合疏言居正貪位忘親居正大怒謀于馮保欲廷
杖之學士王錫爵(字元馭太倉人)等求解于居正不得(錫爵獨造)
(喪次切言之居正勃窣下拜索刀作刎頸狀曰爾殺我爾殺我徑入不顧)侍講于慎行(字無)
(垢東阿人)田一㒞(字德萬大田人)張位趙志臯(字汝邁蘭谿人)修撰習孔
教(廬陵人)沈懋學(字君典宣城人)皆疏救格不入遂杖中行等
四人謫戌進士鄒元標(字爾瞻吉水人)復上疏爭亦坐杖戍
南京御史朱鴻模(字文甫益都人)馳疏救中行等五人并斥
為民于是錫爵慎行一㒞懋學先後移病歸(詔遣居正子編)
(修嗣修與司禮太監魏朝馳傳往代司喪禮部主事唐詰治祭工部主事徐應聘治喪居正請無造朝以)
(青衣素服角帶入閣治事許之)
彗星見
從東南方起長亘天人情洶洶指目張居正至懸謗
書通衢帝詔諭羣臣再及者誅無赦謗乃已
兵部尚書王崇古罷
初諳逹諸部嘗越甘肅掠西番境既通欵其從孫徹
辰台吉(舊作乞盡台吉今改後仿此)連歲盗番不得志求諳逹西
援崇古每作書止之是年諳逹請赴青海迎佛崇古
上言西行非諳逹意且以迎佛為名不可阻宜飭邊
鎮嚴守備而陰洩其謀于番族以示恩給事中劉鉉
(鄱陽人)尹瑾(東莞人)等交章劾崇古弛防徇敵崇古奏辯
因乞休去(崇古身歴七鎮勲著邊陲封貢之初廷議紛呶有為危言以撼帝者閣臣力持之乃)
(得成功自順義歸欵後二十年崇古乃殁諡襄毅)
十一月考察百官
張居正自奪情後知天下不與己思以威權劫之時
因星變考察百官趙志臯張位習孔教相繼遷謫南
京僉都御史張岳(字汝宗餘姚人)請令居正奔喪坐考察自
陳貶秩禮部尚書何維栢(維栢于嘉靖時以劾嚴嵩得罪隆慶初復官累遷尚)
(書)亦以自陳免(先是奪情議起張瀚叩維栢維栢曰天經地義何可廢也翰從之居正怒)
(奪維栢俸因追論羅倫議李賢奪情斥為小豎子聞者莫不訝之)
(戊寅)六年春二月以潘季馴總理河漕
先是總河傅希摰(衡水人)欲塞决口吳桂芳主開老黃
河故道議未决有言宜多濬海口以分水勢者會桂
芳卒以季馴代之季馴相度水勢(言海口自雲梯關四套以下闊七八)
(里至十餘里深三四丈欲别議聞鑿必須深闊相類方可注放工力甚難且未至海口乾地猶可施工其)
(將入海之地潮汐往來與舊口等耳舊口皆係積沙人力雖不可濬水力自能衝刷海無可濬之理惟當)
(導河歸海則以水治水即濬海之策也河亦非可以人力導惟當繕治隄防俾無旁决則水由地中沙隨)
(水去即導河之策也頻年以來日以繕隄為事顧卑薄而不能支迫近而不能容雜以浮沙而不能久是)
(以河決崔鎮水多北潰為無隄也淮決高家堰黃浦口水多東潰隄弗固也不咎制之未備而咎作隄為)
(下策豈通論哉上流既旁潰又岐下流而分之其趨雲梯入海口者譬猶強弩之末耳水勢益分則力益)
(弱安能導積沙以注海故今日濬海急務必先塞決以導河尤當固隄以杜决而欲隄之不決必真土而)
(勿雜浮沙高厚而勿惜鉅費讓遠而勿與爭地則隄乃可固也沿河隄固而崔鎮口塞則黃不旁决而衝)
(漕力專高家堰築朱家口塞則淮不旁決而會黃力專淮黃既合自有控海之勢又懼其分而力弱也必)
(暫塞□江浦河而嚴司啟閉以防内奔姑置草灣河而尃復雲梯以還其故道仍接築淮安新城長隄以)
(防其末流使淮黃力全涓滴悉趨于海則力強且尃下流之積沙自去海不濬而闢河不挑而深所謂固)
(隄即以導河導河即以濬海也又言黃水入徐歴邳宿桃清至清口會河而東入海淮水及鳳歴盱泗至)
(清口會河而入海此兩河故道也元漕江南粟則由揚州直北廟灣入海未嘗遡淮陳瑄始隄管家諸河)
(通淮為運道慮淮水漲溢則築高家堰隄以捍之起武家墩經大小澗至阜寕湖而淮不東侵又慮黃河)
(漲溢則隄新城北以捍之起清江浦沿鉢池山柳蒲灣迤東而黃不南侵其後隄岸漸傾水從高堰决入)
(淮郡直同魚鼈而當事者未考其故謂海口壅閉宜急穿支渠詎知草灣一開西橋以上正河遂致淤阻)
(夫新河闊二十餘丈深僅丈許較故道僅三十之一豈能受全河之水下流既壅上流自潰此崔鎮諸口)
(所由決也今新河復塞故道漸已通流雖深闊未及原河十一而兩河全下沙隨水刷欲其全復河身不)
(難也河身既復闊者七八里狹者亦三四百丈滔滔東下河水不容非惟不必别鑿他所而草灣亦可勿)
(濬矣故為今計惟修復陳瑄故蹟高築南北兩隄以斷兩河之内灌則淮揚昏墊可免塞黃浦口築寶應)
(隄濬東關等淺修五閘復五壩則淮南運道無虞堅塞桃源以下崔鎮口諸決則全河可歸故道黃淮既)
(無旁決並驅入海則沙隨水刷海口自復而桃清淺阻又不足言此以水治水之道也廟灣注見前武)
(家墩在山陽縣西南鉢池山在山陽縣西北柳蒲灣在山陽縣東北)因條上六議曰塞
決口以挽正河曰築隄防以杜潰決曰復牐壩以防
外河曰創滚水壩以固隄岸曰止濬海工程以省糜
費曰寢開老黃河之議以仍利涉帝悉從其請乃塞
崔鎮等決口百三十築高家堰隄六十餘里歸仁集
(在徐州府宿遷縣南)隄四十餘里柳蒲灣隄東西七十餘里自
徐沛至淮揚間遥隄縷隄滚水減水壩牐無不修築
逾年工成自後數年河道無大患
立皇后王氏(餘姚人)
先是帝大婚届期慈聖太后將歸慈寕宫諭張居正
曰吾不能視皇帝朝夕師保之責尃恃先生尋以居
正充納采問名副使吉服從事給事中李淶(字源甫雩都人)
言大婚重典而使居正變服從吉于觀聽不宜乞别
簡用不聽
三月以禮部尚書馬自強(字體乾同州人)兼文淵閣大學士吏
部侍郎申時行(字汝默長洲人)兼東閣大學士並預機務
張居正請增置閣臣(居正將歸葬父恐高拱殷士儋復出故有是請)令居正
推擇居正以自強有人望而時行又其所厚遂薦用
之自強負伉直名素忤居正不自意得之頗德居正
既入閣守位而已(是冬十月自強卒)
張居正葬父歸夏六月還朝
帝大婚後居正乞歸葬父許之賜帝賚忠良銀章如
楊士竒張孚敬例得密封言事敕吕調陽等有大事
勿尃決馳驛之荆州聽居正處分會遼東奏大捷帝
復歸功居正使使馳諭俾定爵賞居正為條列以聞
既畢葬且還朝居正上言母老不能冒炎暑請俟秋
涼就道帝遣錦衣指揮翟汝敬馳傳往趣之而令中
官護其母由水道行居正所過守臣率長跪撫按長
吏越界迎送身為前驅道經襄陽南陽襄王唐王出
候設宴具賓主禮及抵京兩宫慰勞懇篤賞賚有加
母至亦如之
秋七月吕調陽罷
張居正歸後閣事皆送裁决調陽内慚堅卧累疏乞
休不出及居正還遂致仕
詔選内豎三千五百人
冬十二月高拱卒復其官(諡文襄)
拱家居數年及是卒張居正請復其官與祭葬如例
馮保憾未釋中旨給半葬祭文仍寓貶詞云(拱初在吏部遍)
(識諸司賢否倉卒舉用皆得人又以時方棘邊事請增置兵部侍郎由侍郎而總督而本兵中外迭居邊)
(材自裕更取名邊地之人以備司屬如銓司分省故事皆報可及諳逹封貢拱力主王崇古議邊得休息)
(卒後久之廷議頌其功乃贈太師賜諡)
封李成梁寕遠伯
土默特與從父哈斯垣(舊作黑石炭)弟大小衛徵(舊作委政)從
弟諾木圖(舊作煖土)恭圖(舊作拱土)子布延台珠爾(舊作卜言台周)從
子黃台吉及泰寕部長蘇巴爾噶(舊作把速亥)綽哈(舊作炒花)
(今並改)等頻入犯成梁屢擊却之論功世廕思賚稠叠
至是蘇巴爾噶綽哈糾土默特黃台吉等以三萬餘
騎壁遼河攻東昌堡(方輿紀要堡在海州衛東南海州衛今奉天府海城縣是)深
入耀州(遼置今廢故城在海城縣西南)成梁遣諸將分屯要害以遏
之而親提銳卒出塞二百餘里斬其長九人餘首級
八百四十捷聞帝告謝郊廟封成梁寕遠伯(成梁故驍悍善)
(戰會張居正當國每奏捷輒張大其功遂得封伯)
戸部奏是歲天下戶口之數
戸一千六十二萬一千四百三十六口六千六十九
萬二千八百五十六
(己夘)七年春正月毁天下書院
時士大夫競講學張居正特惡之盡改各省書院為
公廨
夏四月張居正上肅雝殿箴
帝漸備六宫多宣索太倉銀購珠寳居正言歲入則
減于舊歲出則浮于前請量入為出罷節浮費因進
肅雝殿箴帝嘉納焉(一日帝御文華殿居正侍講讀畢以給事中所上災傷疏聞因)
(請賑復言上愛民如子而在外諸司營私背公剥民罔上宜痛鉗以法而上亦當加意撙節于宫中一切用度)
(服御賞賚布施裁省禁止帝首肯之)
秋八月減均徭加派
國初役法有里甲均徭雜泛三等(以戸計曰甲役以丁計曰徭役上命)
(非時曰雜役皆有力役有雇役府州縣騐冊丁口多寡事産厚薄以均適其力)自嘉靖以來
行一條鞭法(其法總括一州縣之賦役量地計丁丁糧畢輸于官一歲之役官為僉募力差)
(則計其工食之費量為增減銀差則計其交納之費加以贈耗凡額辦派辦京庫歲需與存留供億諸費以)
(及土貢方物悉併為一條皆計畆徵銀折辦于官故謂之一條鞭)頗稱簡便然諸役
冗費名罷實存有司追徵如故百姓苦之至是詔減
銀一百三十萬有竒
(庚辰)八年春二月辛未朔日食
三月帝奉兩宫太后謁陵天壽山
張居正乞罷詔慰留之
居正扈帝謁陵歸具疏乞休中云拜手稽首歸政(帝顧)
(居正益重賜札稱元輔或稱先生或又稱元輔少師先生待以師禮而居正奏謝亦儼然自負為帝者師)
凡再上帝慰留懇切最後手書稱慈聖口諭先生親
受先帝付託豈忍言去俟輔爾歲至三十而後商處
先生母復興此念居正乃出(初居正子敬修嗣修懋修先後領鄉薦帝改元)
(之二年敬修會試不第居正怒因停是科館選至五年嗣修遂以第二人及第是年復當會試懋修敬修)
(皆中式會居正方乞休遂特擢懋修第一人及第自居正私其子連舉上第而他輔臣吕調陽張四維申)
(時行之子亦皆先後成進士御史魏允貞疏陳時弊請自今輔臣子弟中式俟致政後始許廷對帝以允)
(貞言過當謫于外然自是輔臣居位其子無復登第者矣魏允貞字懋忠南康人)
夏四月迤東都督王烏塔(舊作兀堂今改)寇邊李成梁擊敗之
烏塔通市寬甸怨邊將強抑市價數遣零騎侵邊犯
靉陽(堡名在鳳凰城北)及黃岡嶺指揮王宗義戰死遂入永
佃堡(在鳳凰城東)成梁擊走之追出塞斬首八百餘級盡
毁其營壘至秋復犯寬甸副將姚大節又破之烏塔
由是不振
六月南畿大水
秋七月後軍都督府僉事俞大猷卒(諡武襄)
先是大猷以平古田獞功進世廕已為巡按御史所
劾回籍聽調久之復以都督僉事起僉書後府事領
車營訓練三疏乞歸卒贈左都督(大猷少好易嘗以易推衍兵家竒正)
(虚實之權謂兵法之數起五猶一人之身有五體雖將百萬可使合為一人也初為汀漳守備涖武平作)
(讀易軒與諸生為文會而日教武士擊劍及為大將持身廉馭下有恩數建大功威名振南服其用兵先)
(計後戰不貪近功忠誠許國老而彌篤譚綸嘗與書曰節制精明公不如綸信賞必罰公不如戚精悍馳)
(騁公不如劉然此皆小知而公則堪大受戚謂戚繼光劉謂劉顯也其為綸所推重如此)
冬十月汰冗官
先是詔南京職務清簡官不必備至是盡汰内外冗
員並覈各省徭賦及諸司冒濫冗費皆從張居正請
也
十一月度民田
初建昌知府許孚遠(字孟中德清人)始為歸戸冊以田從人
法簡而密後張居正議天下田畝通行丈量遂用開
方法以徑圍乘除畸零截補于是豪猾不得欺隠里
甲免賠累而小民無虛糧總計田七百一萬三千九
百七十六頃視孝宗時贏三百萬頃居正頗以溢額
為功有司短縮步弓以求田多或掊克見田以充虚
額後遂按溢額增賦
詔内官並自陳斥逐有差
帝即位初慈聖太后遇帝嚴太監馮保倚太后勢數
挾持帝帝甚畏之已而小璫孫海客用導帝戲游(二人)
(屢誘帝夜游别宫小衣窄袖走馬持刀又數進竒巧之物)帝深寵幸保言于太后
后召帝切責帝長跪受教惶懼甚保屬張居正草帝
罪已手詔頒示閣臣詞過抑損帝年已十八覽之内
慚然迫于太后不得不下居正乃上疏切諫又緣保
意劾去司禮巨璫孫德季温泰等而令諸内侍俱自
陳凡保所不悦者斥退殆盡帝由是漸惡保并亦嗛
居正矣(保竊權肆横間亦時引大體内閣産白蓮翰林院有雙白燕居正以為瑞進之保使使語)
(居正曰主上冲年不可以異物啟其玩好又頗能約束其子弟不敢肆惡人亦以是稱之然保性貪其私)
(又錦衣指揮徐爵内官張大受恃勢權利居正使蒼頭游七與爵結為兄弟交關語言凡有所謀皆緣以)
(逹焉)
(辛巳)九年春正月命翰林官分番入直
以張居正請日用翰林官四人入直應制詩文及備
顧問(帝初政居正嘗纂古今治亂事百餘條繪圖以俗語解之使帝易曉至是復屬儒臣紀太祖列)
(聖寳訓實錄分類成書凡四十類請以經筵之暇進講帝從之)
三月大閱
夏四月戎政尚書方逢時罷
逢時才略明練處置邊事悉協機宜(先是五年以宣大總督召理戎)
(政時議者爭言貢市利害逢時疏言北部輸誠效貢莫敢渝約歲時請求隨宜與之輒稽首歡笑有掠人)
(要賞者告諳逹討治即俛首聽命而異議者或曰敵使充斥日益耗費或曰與寇益狎隠憂叵測均未覩)
(事機之論也今計三鎮歲費二十七萬較之向時十纔二三而民間耕穫之人市價之利不與焉方隆慶)
(庚午以前三軍暴骨萬姓流離邊臣首領不保朝廷為之旰食七八年來幸無此事矣所不可知者諳逹)
(老且死數年之後諸部無所統一狡黠爭搆或行侵擾在我亦惟罷貢市固壁壘以待仍禁邊將無輕舉)
(使曲常在彼直常在我因機處宜顧方略何如耳封疆之事無常形何必貢市非而戰守是哉)至是
以老病乞休去其功名與王崇古相亞世稱方王
土默特犯遼陽副總兵曹簠敗績
先是土默特以二萬餘騎入攻錦州參將熊朝臣固
守而遣部將出戰皆殁敵乃分掠小凌河(在錦州府錦縣東亦)
(名錦川)松山(在錦縣南)杏山(在錦縣西南)會李成梁馳援始出境
已而土默特復與諸酋聚兵塞下謀入廣寕成梁率
輕騎從大寕堡(在錦州府義州東北)出塞四百餘里擊之敵大
敗走至是復入遼陽簠出禦之遇伏失千總陳鵬以
下三百十七人馬死者四百六十匹土默特遂大掠
人畜而去
京師旱南畿饑
張居正上言淮鳳蘇松連被災傷徐宿間至以樹皮
充饑或聚為盗昔元末之亂亦起于此當破格賑之
陛下宜撙節宫中耗費嘉靖朝用最浩繁内庫尚有
餘積今已增額猶稱缺乏有限之財安能供無窮之
用帝嘉納之(居正以江南貴豪怙勢及諸奸猾吏民善逋賦乃選大吏精悍者嚴行督責賦)
(以時輸國藏乃日益充裕)
五月盡賣民間種馬
國初馬有官牧有民牧官牧給邊鎮民牧給京軍皆
有孳生駒給草場以資芻牧後尃牧于民視丁田授
馬始曰戸馬既曰種馬按歲徵駒種馬死孳生不及
數輒賠補自豪右莊田占草場馬戸漸多逃竄穆宗
從太僕少卿武金議賣種馬之半(金言種馬之設尃為孳生備用備用)
(馬既别買則種馬可遂省今備用馬既足三萬宜令每馬折銀三十兩解太僕種馬盡賣輸兵部一馬十)
(兩則直隸山東河南十二萬匹可得銀百二十萬且收草豆銀二十四萬御史謝廷傑謂祖制所定關軍)
(機不可廢兵部是廷傑言而是時内帑乏竭方分使括天下逋賦穆宗遂可金奏下部議請養賣各半從)
(之)至是以互市饒馬盡賣之上馬八兩下至五兩又
折徵草場地租銀以供圑營買馬及各邊之請迨帝
末年師役繁興往往借支太僕銀久之銀與馬兩竭
冏政大壞
御批歴代通鑑輯覽卷一百十
