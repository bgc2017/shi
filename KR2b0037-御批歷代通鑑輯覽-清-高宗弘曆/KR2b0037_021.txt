御批歴代通鑑輯覽卷二十二
後漢
世祖光武皇帝
(癸卯)建武十九年春正月尊孝宣皇帝廟為中宗始祠元
帝以上于太廟成帝以下于長安徙四親廟于章陵
五官中郎將張純(字伯仁杜陵人安世元孫)與太僕朱浮奏議禮
為人子事大宗降其私親當除今親廟四以先帝四
廟代之大司徒涉等(時關内侯戴涉為大司徒)奏立元成哀平四
廟上自以昭穆次第當為元帝後遂追尊宣帝曰中
宗始祠昭帝元帝于太廟成帝哀帝平帝于長安舂
陵節侯以下于章陵其長安章陵皆太守令長侍祠
(胡氏寅曰王莾篡時漢祚既絶光武掃平禍亂奮然崛起雖祖高祖而帝四親非與衰朝尊崇藩統同事)
(于義未有大不可者一聞純等建議斷然從之章陵四祠蔑有異等寡恩之譖不聞于當年失禮之議不)
(生于後代以是較之宣哀過舉益明而禮所載為人後者為其父母降而不得祭豈可違而不守哉)
妖賊單臣等據原武(漢縣今屬河南開封府)夏四月臧宫破斬之
妖賊單臣傅鎮等相聚入原武城自稱將軍詔大中
大夫臧宫將兵圍之數攻不下帝召公卿諸侯王問
方略皆曰宜重其購賞東海王陽獨曰妖巫相劫勢
無久立其中必有悔欲亡者但外圍急不得走耳宜
小挺(猶言寬也)緩令得逃亡逃亡則一亭長足以禽矣帝
然之即敕宫撤圍緩賊賊衆分散遂拔原武斬臣鎮
等
夏六月廢皇太子彊為東海王立東海王陽爲皇太子
改名莊
郭后既廢太子彊意不自安郅惲說太子曰久處疑
位上違孝道下近危殆不如辭位以奉養母氏太子
從之數因左右及諸王陳其懇誠願備藩國上不忍
遲回者數歲六月戊申詔曰春秋之義立子以貴東
海王陽皇后之子宜承大統皇太子彊崇執謙退願
備藩國父子之情重久違之其封彊為東海王立陽為
皇太子改名莊(帝以極榮為議郎使授太子經車駕幸太學會諸博士論難于前榮辨明)
(經義每以禮讓相厭不以辭長勝人儒者莫及又詔諸儒生雅歌擊磬盡日乃罷帝復使左中郎將鍾興)
(授皇太子及宗室諸侯春秋賜興爵關内侯興辭以無功帝曰生教訓太子及諸王侯非大功邪興曰臣)
(師少府丁恭于是復封恭而興遂固辭不受文桓榮汝字春卿沛國龍亢人習歐陽尚書鍾興字次汝南)
(陽人丁恭字子然山陽東緡人俱習公羊嚴氏春秋)
賜雒陽令董宣(字少平陳畱圉人)錢三十萬
董宣為雒陽令湖陽公主蒼頭白日殺人因匿主家
吏不能得及主出行以奴驂乘宣候之駐車叩馬以
刀畫地大言數主之失叱奴下車因格殺之主即還
宫訴帝帝大怒召宣欲箠殺之宣叩頭曰願乞一言
而死帝曰欲何言宣曰陛下聖德中興而縱奴殺人
將何以治天下乎臣不須箠請自殺即以頭擊楹流
血被面帝令小黃門持之使叩頭謝主宣不從彊使
頓之宣兩手據地終不肯俯主曰文叔為白衣時藏
亡匿死吏不敢至門今為天子威不能行一令乎帝
笑曰天子不與白衣同因敕彊項令出賜錢三十萬
宣悉以班諸吏由是能搏擊豪彊京師莫不震慄(歌之)
(曰桴鼓不鳴董少平宣在縣五年卒)
秋九月帝如南頓賜復二歲
上幸南陽進幸汝南南頓縣舍置酒會賜吏民復南
頓田租一歲父老前叩頭言願賜復十年帝曰天下
重器常恐不任日復一日安敢遠期十歲乎吏民又
言陛下實惜之何言謙也帝大笑復增一歲
(甲辰)二十年夏四月大司徒涉下獄死大司空融坐免
戴涉坐入故太倉令奚涉罪下獄死帝以三公連職
策免竇融
五月大司馬廣平(漢縣故城在今直隸廣平府鷄澤縣今廣平縣金大定中置)侯吳
漢卒(謚曰忠)
漢病篤車駕親臨問所欲言對曰臣愚無所知識願
陛下慎無赦而已及薨詔送葬如大將軍霍光故事
(漢性彊力每從征伐帝未安常側足而立諸將見戰陳不利或多惶懼漢意氣自若方整厲器械激揚吏)
(士每當出師朝受詔夕則引道初無辦嚴之日及在朝廷斤斤謹質形于體貎故能任職以功名終)
六月以蔡茂(字子禮河内懷人)爲大司徒朱浮為大司空
太子太傅張湛(字子孝平陵人為人矜嚴敢直諫常乘白馬帝每見之趣曰白馬生且復)
(諫矣)自郭后之廢稱疾不朝帝彊起之欲以為大司徒
湛固辭疾篤不能復任朝事遂罷之而用茂浮
冬十二月遣馬援屯襄國(漢縣故城在今直隸順德府邢臺縣)
馬援自交阯還平陵孟冀迎勞之援曰方今匈奴烏
桓尚擾北邊欲自請擊之男兒當死於邊野以馬革
裹屍還葬耳何能卧牀上在兒女手中邪冀曰諒為
烈士當如是矣十二月匈奴寇天水扶風上黨援自
請擊帝使出屯襄國詔百官祖道援謂黃門郎梁松
(字伯孫統之子)竇固(字孟孫融弟友之子)曰凡人富貴當可復使賤也
如卿等欲不可復賤居高堅自持勉思鄙言
(乙巳)二十一年秋鮮卑寇遼東太守祭彤(字次孫遵從弟)擊走之
先是烏桓鮮卑(注見前)與匃奴連兵入寇代郡以東尤
被其害至是鮮卑萬餘騎寇遼東太守祭彤率數千人
迎擊之自被甲䧟陣虜大奔投水死者過半遂窮追
出塞虜急皆棄兵躶身散走是後鮮卑震怖不敢復
窺塞
冬西域十八國遣子入侍請都護不許
先是莎車王賢遣使奉獻願屬漢復置都護帝不許
旋復遣使為請因賜賢西域都護印綬及車旗黃金
錦繡敦煌太守裴遵上言戎狄不可假以大權且令
諸國失望因詔收還都護印綬更賜賢漢大將軍印
綬賢由此始恨至是浸以驕横欲兼并西域數攻諸
國諸國愁懼車師前王鄯善等十八國俱遣子入侍
願得都護帝以中國初定北邊未服皆還其侍子厚
賞賜之諸國聞都護不出而侍子皆還大憂恐乃與
敦煌太守檄願留侍子以示莎車言侍子見留都護
尋至冀且息其兵裴遵以狀聞帝許之既而侍子久
留敦煌皆愁思亡歸莎車王賢知都護不出擊破鄯
善攻殺龜兹(音鳩慈前書國治延城去長安七千四百八十里)王鄯善王安
上書願復遣子入侍更請都護帝仍不許于是鄯善
車師復附匈奴
(丙午)二十二年夏五月乙未晦日食
秋九月地震
冬十月大司空浮免以杜林為大司空
以劉昆(字桓公陳留東昏人)為光禄勲
初昆為江陵令縣有火災昆向火叩頭火尋滅後為
弘農太守虎皆負子渡河帝聞而異之徵昆為光禄
勲帝問昆曰前在江陵反風滅火後守弘農虎北渡
河行何德政而致是事對曰偶然耳左右皆笑帝嘆
曰此乃長者之言也顧命書諸策
匃奴求和親許之
匈奴單于輿死子蒲奴立時匈奴連年旱蝗赤地數
千里人畜饑疫死耗大半單于畏漢乘其敝乃遣使
詣漁陽求和親帝遣中郎將李茂報命(烏桓乘匈奴之弱擊破之)
(匈奴北徙數千里幕南地空詔罷諸邊郡亭候吏卒以幣帛招降烏桓)
(丁未)二十三年夏五月大司徒茂卒以玉況(姓名玉音肅况字文伯京)
(兆人)為大司徒
秋八月大司空林卒冬十月以張純為大司空
武陵(漢郡今湖南常德府是)蠻(盤瓠之後散居谿峝今湖南諸苗是也)反遣將軍劉
尚擊之敗没
尚泝沅水(出貴州黎平府苗地逕湖南之沅州辰州至常德入洞庭湖九江之一也)入武
谿(即武陵谿出武陵縣武山入沅水)輕敵深入蠻乘險要之尚一軍
悉沒
(戊申)二十四年春正月匈奴南邊八部立日逐王比為南
單于欵塞内附
初匈奴呼韓邪單于約諸子皆以次立至單于輿有
弟曰知牙師(王昭君之子)為右谷蠡王以次當為左賢王
左賢王次即當為單于輿欲傳其子遂殺知牙師故
烏珠留單于之子比為右薁(於六反)鞬(紀言反)日逐王領
南邊八部見知牙師死内懷猜懼多出怨言庭會稀
闊單于疑之乃遣兩骨都侯監領比所部兵及輿死
子蒲奴立比益恨望密遣漢人郭衡奉匃奴地圖詣
西河太守求内附兩骨都侯頗覺其意勸單于誅比
比弟斬將王(匈奴日逐王溫禺鞮王斬將王皆有左右是為六角)在單于帳下
聞之馳以報比比遂聚八部兵四五萬人待兩骨都
侯還欲殺之骨都侯且到知其謀亡去單于遣萬騎
擊之見比衆盛不敢進而還八部大人乃共議立比
為呼韓邪單于欵五原塞願永為藩蔽扞禦北虜事
下公卿議者皆以為天下初定中國空虚不可許五
官中郎將耿國(字叔憲弇之弟)獨以為宜如孝宣故事受之
令東扞鮮卑北拒匈奴率屬四夷完復邊郡帝從之
是冬十月比遂立為南單于奉藩稱臣于是分為南
北匈奴
秋七月遣馬援征武陵蠻
武陵蠻寇臨沅(漢縣今曰武陵為常德府治)遣謁者李嵩中山太
守馬成討之不克馬援請行帝愍其老未許援曰臣
尚能披甲上馬帝令試之援據鞍顧盼以示可用帝
笑曰矍鑠(輕健貎)哉是翁遂遣率中郎將馬武耿舒(弇之)
(弟)等將四萬餘人征五溪(水經注武陵有五溪謂雄溪樠溪西溪潕溪辰溪悉)
(是蠻夷所居)援謂友人杜愔曰吾受厚恩年廹日索常恐
不得死國事今獲所願甘心瞑目但畏長者家兒(謂權)
(要子弟)或在左右與從事殊難得調介介獨惡是耳
(己酉)二十五年春正月貊人鮮卑烏桓並入朝貢
遼東徼外貊人寇邊大守祭彤招降之彤又以財利
撫約鮮卑大都護偏何使招致異種絡繹欵塞彤曰
審欲立功當擊匈奴斬送頭首乃信耳偏何等即擊
匈奴斬二千餘級持首詣郡其後歲歲相攻輒送首
級受賞賜自是匈奴衰弱邊無寇警鮮卑烏桓並入
朝貢(是冬遼西烏桓大人郝旦等率衆内屬詔封其渠帥為侯王君長者八十一人使居塞内緣邊)
(諸郡以司徒掾班彪言置烏桓校尉以領之歲時互市)
三月戊申晦日食
夏新息(漢縣後漢侯國故城在今河南光州息縣)侯馬援卒于軍詔收其印
綬
援軍至臨鄉(水經注沅南縣城馬援討臨鄉所築今沅南故城在武陵縣古城山上)蠻
方攻縣迎擊破之斬獲三千餘人餘皆散走先是軍
次下雋(漢縣故城在今湖南辰州府沅陵縣考元和志續通典俱以下雋故縣在湖北蒲圻今依)
(章懷注)有兩道可入從壺頭(山名在沅陵縣東水經注壺頭山高一百里廣圓三)
(百里其中紆折千灘)則路近而水險從充(漢縣故城在今湖南灃州安福縣)則
塗夷而運遠耿舒欲從充道援以為棄日費糧不如
從壺頭搤其咽喉充賊自破事上帝從援策至是進
營壺頭賊乘高守隘水疾船不得上會暑甚士卒多
疫死援亦中病乃穿岸為室以避炎氣賊每升險鼓
譟援輒曳足以觀之左右哀其壯意莫不為之流涕
耿舒與兄弇書曰前舒言當先擊充糧雖難運而兵
馬得用今壺頭竟不得進大衆拂鬱行死誠可痛惜
當賊在臨鄉若夜擊之即可殄滅伏波類西域賈胡
到一處輒止以是失利弇得書奏之帝乃使中郎將
梁松乘驛責問援因代監軍會援卒松因宿恨遂搆
䧟援(初松嘗候援獨拜牀下援自以松父友不答松意不平援兄子嚴敦並喜譏議通輕俠援在交)
(阯還書戒之曰吾欲汝曹聞人過失如聞父母之名耳可得聞口不可得而言也龍伯高敦厚周慎口無)
(擇言吾愛之重之願汝曹效之杜季良豪俠好義父喪致客數郡畢至吾愛之重之不願汝曹效也效伯)
(高不得猶為謹敕之士所謂刻鵠不成尚類鶩者也效季良不得陷為天下輕薄子所謂畫虎不成反類)
(狗者也伯高山陽長龍述季良越騎司馬杜保也會保仇人上書訟保亂羣惑衆伏波將軍萬里還書以)
(誡兄子而梁松竇固與之交結帝召松固以訟書及援誡書示之松固叩頭流血乃得不罪詔免保官擢)
(拜龍𫐠為零陵太守松由此恨援及是上書搆之)帝大怒追收援新息侯印
綬初援在交阯常餌薏苡實能輕身勝瘴氣軍還載
之一車及卒後有譖之者以為昔所載還皆明珠文
犀帝益怒援妻孥惶懼詣闕請罪帝乃出松書以示
方知所坐賓客故人莫敢弔者前雲陽令朱勃(字叔陽援)
(同郡人)詣闕上書訟之帝意稍解
冬十月監軍謁者宗均矯制告諭羣蠻降之(宗均范書列傳作宋)
(南蠻傳作宗袁紀與范書列傳同通鑑因兩據之于此作宗于後均為尚書令則作宋考章懷黨錮傳注引謝)
(承後漢書曰宗資家世為漢名臣祖父均自有傳胡三省亦引趙明誠金石錄及宗資墓碑為證謂自均以下)
(姓俱作宗而列傳轉寫為宋誤也據此則後宋均當改作宗但范書袁紀𫝊世己久通鑑兩據亦存疑之意今)
(依之而具其說于此)
馬援既卒軍士疫死者大半蠻亦饑困均與諸將議
欲權承制降之諸將莫敢應均曰忠臣出境有可以
安國家專之可也乃矯制調伏波司馬吕种以詔書
入虜營告以恩信因勒兵隨其後羣蠻震怖遂降均
為置長吏而還(均未至先自劾矯制之罪上嘉其功迎賜以金帛)
(庚戌)二十六年春正月詔增百官奉
千石以上減于西京舊制六百石以下增于舊秩
初作夀陵
帝曰古者帝王之葬皆陶人瓦器木車茅馬使後世
之人不知其處太宗識終始之義景帝能述遵孝道
遭天下反覆而霸陵獨完受其福豈不美哉今所制
地不過二三頃無為山陵陂池裁令流水而已使迭
興之後與邱隴同體
冬徙南單于居西河美稷(漢縣故城在今卾爾多斯左翼中旗)
先是遣中郎將段郴副校尉王郁使南匈奴立單于
庭詔聽南單于入居雲中置使匈奴中郎將以領之
至是復詔單于徙居西河美稷因使郴郁留西河擁
護之令西河長史歲將騎二千弛刑五百人助中郎
將衛護單于冬屯夏罷自後以為常南單于既居西
河亦列置諸部王助漢扞戌北地朔方五原雲中定
襄鴈門代郡皆領部衆為郡縣偵邏耳目
(辛亥)二十七年夏四月大司徒況卒
五月詔三公去大名改司馬曰太尉
以趙憙為太尉馮勤為司徒
北匈奴求和親不許
北匈奴遣使詣武威求和親帝詔公卿廷議不決皇
太子言曰南單于新附而反交通北虜臣恐南單于
將有二心帝然之告武威太守勿受其使臧宫馬武
上書曰虜今人畜疫死旱蝗赤地疲困乏力不當中
國一郡今命將臨塞厚縣購賞北虜之滅不過數年
詔報曰今國無善政災變不息百姓驚惶人不自
保而復欲遠事邊外乎誠能舉天下之半以滅大寇
豈非至願苟非其時不如息民自是諸將莫敢言兵
事者
(壬子)二十八年夏六月沛太后郭氏薨(劉友益書法王太后卒未有書者此)
(其書何廢后也廢后以善終者鮮矣故特書之)
郭后既廢為中山太后以中山王徙封沛遂復為沛
太后(后弟況為大鴻臚帝數幸其第賞賜金錢縑帛豐盛莫比京師號况家為金穴)至是薨
(葬北邙)詔郭況子璜尚南陽公主(帝又以東海王彊去就有禮以魯益封之)
(賜虎賁旄頭設鐘虞之樂擬于乘輿)
秋八月遣諸王就國
先是諸王在京師競修名譽招游士馬援兄子壻王
磐(莽從兄平阿侯仁之子以游俠名京師與諸貴戚相友善援決其必敗後果坐事死)有子肅
出入王侯邸第援謂吕种曰國家諸子並壯交通賓
客大獄起矣卿曹戒慎之至是有上書告肅等受誅
之家為諸王賓客慮因事生亂(會更始子夀光侯鯉得幸于沛王怨劉盆)
(子結客殺故式侯劉恭帝怒沛王坐繋詔獄三日乃得出)詔下郡縣收捕諸王賓
客相引者以千數吕种亦與禍嘆曰馬將軍真神人
也于是諸王俱遣就國
以張佚為太子太傅桓榮為少傅
上大會羣臣問誰可傅太子者羣臣承望上意皆言
太子舅執金吾原鹿(後漢侯國即春秋鹿上注見前)侯隂識可博士
張佚正色曰今陛下立太子為隂氏乎為天下乎即
為隂氏則隂侯可為天下則固宜用天下之賢才帝
稱善曰欲置傅者以輔太子也今博士不難正朕况
太子乎即拜佚為太子太傅以博士桓榮為少傅賜
以輜車乘馬榮大會諸生陳其車馬印綬曰今日所
蒙稽古之力也可不勉哉
北匈奴復乞和親許之
北匈奴遣使貢馬及裘更乞和親并請音樂又求率
西域諸國胡客俱獻見帝下三府議酬答之宜司徒
掾班彪曰北匈奴見南單于來附懼謀其國故數乞
和親又遠驅牛馬與漢合市重遣名王多所貢獻臣
見其獻益重其國益虚歸念愈數為懼愈多然今既
未獲助南則亦不宜絶北羈縻之義禮無不答謂可
頗加賞賜略與所獻相當答報之辭令必有適(猶當也)
彪因立藁草並上帝悉納從之
(癸丑)二十九年春二月丁巳朔日食
(甲寅)三十年春二月帝東廵
羣臣上言即位三十年宜封禪泰山詔曰即位三十
年百姓怨氣滿腹吾誰欺欺天乎曾謂泰山不如林
放乎何事汙七十二代(封禪書管仲曰古者封泰山襌梁父者七十有二君)之
編錄若郡縣遠遣吏上夀盛稱虚美必髠令屯田于
是羣臣不敢復言
閏月帝還宫
有星孛于紫宫
膠東侯賈復卒(諡曰剛)
復從征伐未嘗喪敗數與諸將潰圍解急帝以復敢
深入希令遠征而壯其勇節常自從之故少方面之
勲諸將每論功伐復未嘗有言帝輒曰賈君之功我
自知之
(乙卯)三十一年夏五月大水
癸酉晦日食
(丙辰)建武中元元年春正月以第五倫(齊諸田徙園陵以次為氏曰第五倫)
(字伯魚長陵人)為會稽太守
京兆掾第五倫領長安市公平廉介市無姦枉後補
淮陽王醫工長王入朝倫隨官屬得會見帝問以政
事大悦明日復特召入與語至夕以倫為扶夷(漢縣故城)
(在今湖南寶慶府武岡州)長未到官追拜會稽太守為政清而有
惠百姓愛之
二月帝東廵封泰山禪梁隂(梁父山之北)
上讀河圖會昌符(讖記之書名)曰赤劉之九會命岱宗上
感此文乃詔虎賁中郎將梁松等按索河洛讖文言
九世當封禪者凡三十六事于是張純等復奏請封
禪上乃許焉(二月辛卯登封泰山事畢乃下甲午禪于梁父)
三月司空純卒
夏四月帝還宫赦改元
六月以馮魴(字孝孫南陽湖陽人)為司空
司徒勤卒
京師醴泉出赤草生郡國言甘露降
羣臣奏言靈物仍降宜令太史撰集以傳來世帝不
納常自謙無德每郡國所上輒抑而不賞故史官罕
得而記焉
冬十月以李訢(東萊人)為司徒
尊薄太后曰高皇后遷吕太后主于園薄后配食地祗
吕后四時上祭
十一月甲子晦日食
起明堂(禮圖建武三十二年作明堂上圓下方十二堂九室室八窗十有二戶四面起土作塹上作橋)
(塹中無水去平城門二里所)靈臺(漢宫閣疏靈臺高六丈十二門)辟雍(漢官儀辟雍去明堂三百)
(步水周其外三月九月皆于中行鄉射禮)宣布圖讖于天下
初上以赤伏符即帝位由是信用讖文多以決定嫌
疑給事中桓譚上疏諫曰凡人忽于見(賢遍反)事而貴
于異聞觀先王之所紀述咸以仁義正道為本非有
竒怪虚誕之事今諸小慧伎數之人增益圖書矯稱
讖記其事雖有時合譬猶卜數隻偶之類陛下宜垂
明聽發聖意屏羣小之曲說述五經之正義疏奏帝
不悦會議靈臺所處帝曰吾欲以讖決之譚復極言讖
之非經帝大怒曰桓譚非聖無法將下斬之譚叩頭
流血良久乃得解出為六安郡丞道病卒
(丁巳)二年春正月初立北郊祀后土
二月帝崩
帝崩于南宫前殿年六十三帝每旦視朝日昃乃罷
數引公卿郎將講論經理夜分乃寐皇太子見帝勤
勞不怠承間諫曰陛下有禹湯之明而失黃老養性
之福願頤愛精神優游自寧帝曰我自樂此不為疲
也雖以征誅濟大業及天下既定乃退功臣而進文
吏明慎政體總攬權綱量時度力舉無過事故能恢
復前烈身致太平時太尉趙憙典喪事會經王莽之
亂舊典不存皇太子與諸王雜坐同席藩國官屬出
入宫省與百僚無别憙正色横劍殿階扶下諸王以
明尊卑奏遣謁者將護官屬分止他縣諸王並令就
邸唯朝晡入臨整禮儀嚴門衛内外肅然(山陽王荆作飛書令)
(蒼頭詐稱大鴻臚郭况書與東海王彊言其無罪廢黜及郭后黜辱勸令東歸舉兵以取天下且曰寧為)
(秋霜無為檻羊彊得書惶怖即執其使上之太子以荆母弟秘其事既即位徙荆為廣陵王後荆以罪自)
(殺國除)
太子莊即位(是為孝明帝)
尊皇后曰皇太后
三月葬原陵(在河南府孟津縣西)
(賀善贊曰世祖即位之初首以卓茂為太𫝊封褒德侯而當時多循吏天下略定即起太學親臨視之而)
(東都盛儒學徵三處士而未造多節義之士其所以祀漢配天以垂二百年之基者蓋在于此然以私愛)
(廢皇后太子信圖讖竞事封禪獨此二者不能不為盛德之累至其加恩廢后母子親黨則又後世人主)
(所難能也)
夏四月以鄧禹為太傅東平王蒼為驃騎將軍
詔曰方今上無天子下無方伯若涉淵水而無舟楫
夫萬乘至重而壯者慮輕實賴有德左右小子高密
侯禹元功之首東平王蒼寬博有謀其以禹為太傅
蒼為驃騎將軍
顯宗孝明皇帝
(戊午)永平元年春正月朝原陵
帝率公卿以下朝于原陵如元會儀乘輿拜神坐退
坐東廂侍衛官皆在神坐後太官上食太常奏樂郡
國上計吏以次前當神軒占其郡榖價及民所疾苦
是後遂以為常
夏五月太傅高密侯鄧禹卒(諡曰元)
東海王彊卒(劉友益書法廢太子書卒善彊之能處廢也)
帝從太后出幸津門(一名津陽門洛陽城南面西門)亭發哀使司空
持節護喪事贈送以殊禮詔諸王及京師親戚皆會
葬
秋七月將軍馬武擊燒當羌(羌自無弋爰劍之後五世至研研最豪徤自後以研)
(為種號又十三世至燒當復豪徤子孫遂更號燒當)破之
初燒當豪滇良(羌豪姓名)擊破先零奪居其地滇良卒子
滇吾與弟滇岸率衆寇隴西于是守塞諸羌皆叛詔
謁者張鴻擊之鴻軍敗沒乃遣馬武將四萬人討之
(事在建武中元二年)至是武擊破燒當餘羌皆散走
遼東太守祭彤討烏桓大破之罷緣邊屯兵
彤使偏裨討赤山(後漢書烏桓傳赤山在遼東西北數千里)烏桓大破之
斬其魁帥塞外震讋西自武威東盡元菟皆來内附
野無風塵乃悉罷緣邊屯兵
(己未)二年春正月宗祀(宗尊也尊而祀之以配上帝)光武皇帝于明堂
東平王蒼以為中興三十餘年宜修禮樂乃與公卿
共議定南北郊冠冕車服制度(胡三省注光武已立南北郊今定其冠冕)
(車服制度)及光武廟登歌八佾舞數上之至是宗祀明堂
帝及公卿列侯始服冠冕玉佩以行事(胡三省注漢承秦敝未能)
(有所制立及中興後明帝始采周官禮記尚書及諸儒記說備哀冕車服之制)禮畢登靈臺
望雲物
三月臨辟雍行大射禮
冬十月行養老禮
上幸辟雍初行養老禮以李躬為三老(老人知天地人之事者)
桓榮為五更(老人知五行代更者)三老服都紵(績紵以為美布故曰都紵)大
袍冠進賢(古緇布冠也儒者之服)扶玉杖(長九尺刻玉為鳩置之杖端曰鳩杖亦曰)
(玉杖)五更亦如之不杖乘輿到辟雍禮殿御坐東廂遣
使者安車迎三老五更于太學講堂天子迎于門屏
交禮道自阼階三老升自賓階至階天子揖如禮三
老升東面三公設几九卿正履天子親袒割牲執醬
而饋執爵而酳祝哽在前祝饐在後五更南面三公
進供禮亦如之禮畢引桓榮及弟子升堂上自為下
說(章懷注謂下語而講說也)諸儒執經問難于前冠帶縉紳之人
圜橋門而觀聽者蓋億萬計于是下詔賜榮爵關内
侯三老五更皆以二千石禄養終厥身賜天下三老
酒人一石肉四十斤(上自為太子受尚書于桓榮及即帝位猶尊榮以師禮常幸太)
(常府令榮坐東面設几杖會百官及榮門生數百人上親自執業諸生或避位發難上謙曰太師在是既)
(罷悉以大官供具賜太常家榮每疾病帝輒遣使者存問太官太醫相望于道及篤上疏謝恩讓還爵土)
(帝幸其家問起居入街下車擁經而前撫榮垂涕賜以牀茵帷帳刀劔衣被良久乃去自是諸侯將軍大)
(夫問疾者不敢復乘車到門皆拜牀下榮卒帝親自變服臨喪送葬賜冢塋于首山之陽子郁當嗣讓其)
(兄子汎帝不許郁乃受封而悉以租入與之帝以郁為侍中首山即首陽山在河南府偃師縣西北縣)
(有桓榮墓)
(庚申)三年春二月太尉憙司徒訢免以郭丹(字少卿南陽穰人)為
司徒虞延(字子大陳留東昏人)為太尉
立貴人馬氏為皇后子炟為皇太子
后援之女也光武時以選入太子宫能奉承隂后傍
接同列禮則修備上下安之遂見寵異及帝即位為
貴人時后前母姊女賈氏亦以選入生皇子炟帝以
后無子命養之謂曰人未必當自生子但患愛養不
至耳后于是盡心撫育勞悴過于所生太子亦孝性
淳篤母子慈愛始終無纖介之間后常以皇嗣未廣
薦達左右若恐不及後宫有進見者每加慰納若數
所寵引輒增隆遇及有司奏立長秋宫帝未有所言
皇太后曰馬貴人德冠後宫即其人也后既正位宫
闈愈自謙肅好讀書常衣大練裙不加緣朔望諸姬
主朝請望見后袍衣疎麄以為綺縠就視乃笑后曰
此繪特宜染色故用之耳羣臣奏事有難平者帝數
以試后后輙分解趣理各得其情然未嘗以家私干
政事帝由是寵敬始終無衰焉
圖畫中興功臣于雲臺(在河南府洛陽縣束水南堡)
帝思中興功臣乃圖二十八將于南宫雲臺以鄧禹
為首次馬成吳漢王梁賈復陳俊耿弇杜茂宼恂傅
俊岑彭堅鐔馮異王覇朱祐任光祭遵李忠景丹萬
修蓋延邳彤銚期劉植耿純臧宫馬武劉隆又益以
王常李通竇融卓茂合三十二人馬援以椒房之親
獨不與焉
夏六月有星孛于天船(天官書天船有九星在大陵北一曰舟星)北
大起北宫既而罷之
時天旱尚書僕射鍾離意(字子阿會稽山隂人)詣闕免冠上疏
曰昔成湯遭旱以六事自責切見北宫大作民失農
時自古非苦宫室小狹但患民不安寧宜且罷止以
應天心帝策詔報曰湯引六事咎在一人其冠履勿
謝又敕大匠止作諸宫減省不急詔因謝公卿百僚
遂應時澍雨(帝性𥚹察好以耳目隠發為名公卿大臣數被詆毁近臣尚書以下至見提曳)
(常以事怒郎藥崧以杖撞之崧走入牀下帝怒甚疾言曰郎出崧乃曰天子穆穆諸侯皇皇未聞人君自)
(起撞郎帝乃赦之)
秋八月壬申晦日食
詔曰昔楚莊無災以致戒懼(說苑楚莊王曰天不見妖天其忘予能求過于)
(天也)魯哀禍大天不降譴(春秋感精符魯哀公政亂而不曰食告之不悟也)今
之動變倘尚可救有司勉思厥職以匡無德
冬十月帝奉皇太后如章陵
車駕從皇太后幸章陵荆州刺史郭賀(字喬卿雒陽人)官有
殊政上賜以三公之服黼黻冕旒敕行部去䄡帷使
百姓見其容服以彰有德
(辛酉)四年春帝如河内不至而還
帝近出觀覽城第欲遂校獵河内東平王蒼上書諫
帝覽奏即還宫
冬十月司徒丹司空魴免以范遷(字子廬沛國人)為司徒伏恭
(字叔齊湛兄子)為司空
梁松以罪下獄死
松坐怨望縣(讀曰懸)飛書誹謗下獄死(初上為太子大中大夫鄭興子)
(衆以通經知名太子及山陽王劓因梁松以縑帛請之衆曰太子儲君無外交之義漢有舊防藩王不宜)
(私通賓客松曰長者意不可逆衆曰犯禁觸罪不如守正而死遂不往至是松敗賓客多坐之惟衆不染)
(于辭經衆字仲師以明給事中)
(壬戌)五年春正月驃騎將軍蒼罷歸藩
東平王蒼自以至親輔政聲望日重意不自安前後
累上疏稱自漢興以來宗室子弟無得在公卿位者
乞上驃騎將軍印綬退就藩國辭甚懇切至是帝乃
許蒼還國而不聽上將軍印綬(以驃騎長史為東平太傅掾為中大夫令)
(史為王家郎)
安豐侯竇融卒(謚曰□)
(癸亥)六年春二月王雒山(胡三省注據本紀山在廬江郡雒或作雄)出寶鼎詔
禁章奏浮詞
詔曰祥瑞之降以應有德方今政化多辟何以致兹
易曰鼎象三公豈公卿奉職得其理邪其賜三公帛
五十匹九卿二千石半之先帝詔書禁人上事言聖
而間者章奏頗多浮詞自今若有過稱虛譽尚書皆
宜抑而不省示不為諂子嗤也
(甲子)七年春正月皇太后崩(諡尤烈合葬原陵)
以宋均(字叔庠南陽安衆人)為尚書令(此宋均即前矯制降蠻之宗均也說已具前)
初均為九江守五日一聽事悉省掾史閉督郵府内
屬縣無事百姓安業九江舊多虎暴常募設檻穽而
猶多傷害均下記屬縣曰夫江淮之有猛獸猶北土
之有雞豚也今為民害咎在殘吏而勞勤張捕非憂
恤之本也其務退姦貪思進忠善可一去檻穽除削
課制其後無復虎患民傳言虎皆渡江而東去(時楚沛多)
(蝗其□至九江境者輒東西散去由是遠近益稱之)帝聞均名故任以樞機均
謂人曰國家喜文法廉吏以為足以止姦也然文吏
習為欺謾廉吏清在一已無益百姓均欲叩頭争之
時未可改久乃可言耳會遷司隸校尉未及言後帝
聞而善之
(乙丑)八年春正月司徒遷卒三月以虞延為司徒趙憙行
太尉事
始置度遼營以中郎將吳棠行將軍事
北單于求合市帝許之遣越騎司馬鄭衆往報命南
匈奴須卜骨都侯知漢與北虜交使内懷嫌怨欲叛
密使人詣北庭令遣兵迎之鄭衆出塞疑有異伺候
果得須卜使人乃上言宜更置大將以防二虜交通
先是大司農耿國請置度遼將軍屯五原朝廷不從
至是乃置度遼營以中郎將吳棠行將軍事將黎陽
虎牙營士(漢官儀光武以幽冀兵定天下故于黎陽立營)屯五原(鄭衆北使時單于欲)
(令衆拜衆不肯屈單于脅之衆拔刀自誓單于恐而止乃更發使隨衆還京師帝欲復遣衆報之衆因上)
(言臣前奉使不拜單于恚恨今復銜命必見陵折帝不聽衆不得已既行連上書固爭之詔追還繋廷尉)
(會故歸家後帝見匈奴來使聞衆與單于爭禮之狀乃復召衆為軍司馬)
秋雨水(郡國凡十四)
始遣使之天竺(即身毒國注見前)求佛法得其書及沙門至京
師(汪克寬考異漢明帝始求佛法綱目闕不書綱朱子所云未及細看者此也今依汪氏說補書)
初帝聞西域有神其名曰佛因遣使之天竺求其道
得其書及沙門以來其言大抵以虛無為宗貴慈悲
不殺以為人死精神不滅隨復受形生時所行善惡
皆有報應故所貴修練精神以至為佛善為宏闊勝
大之言以勸誘愚俗精于其道者號曰沙門于是中
國始𫝊其術圖其形像而王公貴人獨楚王英最先
好之(袁宏曰浮屠者佛也佛者漢言覺言將覺悟羣生也沙門者漢言息謂息意去欲而歸于無為)
(也魏收曰漢武帝獲休屠王金人列于甘泉宫不祭祀但焚香禮拜此則佛道流通之漸哀帝元夀元年)
(博士弟子秦景憲受大月氏王使伊存口授浮屠經中國聞之未盡了也後明帝夜夢金人頂有白光飛)
(行殿底乃訪羣臣傅毅始以佛對帝遣郎中蔡愔等使天竺寫浮屠遺範仍與沙門攝摩騰竺法蘭東還)
(洛陽中國有沙門跪拜之法自此始愔之還以白馬負經而至因立白馬寺于洛城雍關西)
冬十月壬寅晦日食既詔羣司極言復以示百官
詔羣司勉修職事極言無諱于是在位者皆上封事
各言得失帝覽章深自引咎以所上班示百官
(丙寅)九年夏四月詔司隸刺史歲考長吏殿最以聞
詔司隸校尉部刺史歲上墨綬長吏(秩四百石至二百石是為長吏)
(皆銅印墨綬)視事三歲以上治狀尤異者各一人與計偕
上及尤不治者亦以聞
大有年(劉友益曰書大有年始此)
匈奴遣子入學
帝崇尚儒學自皇太子諸王侯及大臣子弟功臣子孫
莫不受經又為外戚樊氏郭氏陰氏馬氏諸子立學
于南宫號四姓小侯置五經師搜選高能以授其業
自期門羽林之士悉令通孝經章句匈奴亦遣子
入學
(丁卯)十年夏閏四月帝如南陽
上幸南陽召校官弟子作雅樂奏鹿鳴帝自御塤(音喧)
(亦作壎)箎(音池皆樂器孔穎逹曰土曰壎竹曰箎)和之以娛賓客
以丁鴻(字孝公潁川定陵人)為侍中
初陵陽(漢縣故城在今江南池州府石埭縣)侯丁綝(字幼春)卒子鴻當襲
封上書稱病讓國于弟盛不報既葬乃挂衰絰于冢
廬而逃去友人九江鮑駿遇鴻于東海讓之曰昔伯
夷吳札亂世權行故得伸其志耳今子以兄弟私恩
而絶不滅之基可乎鴻感悟垂涕乃還就國鮑駿因
上書薦鴻經學至行上徵為侍中
(戊辰)十一年春正月東平王蒼來朝
蒼與諸王俱來朝月餘還國帝臨送歸宫悽然懷思
乃遣使手詔賜東平國中傅曰辭别之後獨坐不樂
因就車歸伏軾而吟瞻望永懷實勞我心誦及采菽
(小雅詩篇名詩序刺幽王于諸侯来朝不能錫命以禮也)以增歎息日者問東平
王處家何等最樂王言為善最樂其言甚大副是要(讀為腰)
腹矣今送列侯印十九枚諸王子年五歲以上能趨
拜者皆令帶之
(己巳)十二年春正月哀牢(今雲南永昌府古哀牢國)内附
哀牢夷者九隆種也(後漢書南蠻𫝊哀牢之先有婦人曰沙壹居牢山捕魚水中觸)
(沈木有感懷姙産子男十人後沈木化為龍出水上九子驚走小子不能去背龍而坐龍因䑛之其母鳥)
(語謂背為九謂坐為隆因名子曰九隆後牢山下有一夫一婦生十女九隆兄弟娶以為妻後漸滋長)
(牢山即九隆山在今永昌府保山縣西)絶域荒外山川阻深未嘗通中
國至是其王柳貎率衆五萬餘戶内屬以其地置哀
牢(故城在今保山縣)博南(故城在今永昌府永平縣)二縣(帝既立二縣乃罷益州西部都)
(尉置永昌郡始通博南山度蘭倉水行者苦之歌曰漢德廣開不賓度蘭倉為他人後漢永昌郡治不)
(韋故城在今保山縣博南山在今永平縣西南一名金浪巔山俗訛為丁當丁山蘭倉水即今蘭滄江源)
(出西蕃鹿石山由麗江府流入逕大理永昌順寧蒙化景東諸府境其下流逕車里至交阯入南海明李)
(元陽等所指為禹貢黑水者也)
夏四月修汴渠隄(章懷曰汴渠即蒗蕩渠也自滎陽首受河宋張洎曰禹于滎澤下分大河)
(為隂溝引注東南以通淮泗至大梁西北復分為二渠一渠逕陽武中牟為官渡水一渠謂之鴻溝亦曰蒗蕩)
(渠渠兼邲之稱秘音汳古人避反字故改從汴曰考汴河源出滎陽為蒗蕩渠東流曰官渡水曰隂溝汳水)
(其在大梁城南分流者為鴻溝鴻溝南流兼沙水之目沙水支津又為睢水渦水名雖不一實則委别而源同)
(也王莽詩河決入汴勢並東侵永平中治汴渠河汴遂各分流至隋大業初開通濟渠引榖洛水逹于河自板)
(渚引河逹淮通濟渠即蒗蕩渠也由是黃河復與汴通宋都大梁歲漕江淮湖浙之粟全藉汴以逹京師故諸)
(水莫此為重其後黃河屢決至元泰定初河徙陽武而南奪汴入泗以逹于淮于是汴河之故道遂不復可考)
(至正時賈魯引滎陽京索諸水由鄭州中牟至開封之朱仙鎮此本宋京水河建隆時所開其流亦與汴通日)
(久淤塞魯復開之後遂名為賈魯淮河今河下流至陳州入潁以逹于)
初平帝時河汴決壞久而不修建武十年光武欲修
之浚儀(漢縣注見前)令樂俊上言民新被兵革未宜興役
乃止其後汴渠東浸日月彌廣兖豫百姓怨歎會有
薦樂浪王景(字仲通樂浪□邯人)能治水者夏四月詔發卒數
十萬遣景與將作謁者王吳修汴渠隄自滎陽東至
千乘海口(胡渭曰此大河之所經也不言河者蓋建都洛陽東南之漕全資汴渠故惟此為急)
(河汴分流則進道無患治河所以治汴也)千有餘里景商度地勢鑿山開
澗防遏衝要疏決壅積十里立一水門令更相洄注
無復潰漏之患雖簡省費役然猶以百億計明年夏
隄成河汴分流復其舊迹(胡渭曰河雖徙自周定王時然入海猶是禹河故道)
(至王莽時始改從千乘入海而王景遂因之蓋景商度地勢然後興工不復禹河則必用新河也)
秋七月司空恭罷以牟融(字子優北海安邱人)為司空
(庚午)十三年冬十月壬辰晦日食
十一月楚王英有罪廢徙丹陽(後漢丹陽郡治宛陵今江南寧國府宣城縣是)
楚王英與方士作金龜玉鶴刻文字為符瑞男子燕
廣告英與漁陽王平顔忠等造作圖書有逆謀事下
案驗有司奏英大逆不道請誅之帝不忍廢英徙丹
陽涇縣(漢縣今屬寧國府)
(辛未)十四年春三月司徒延有罪自殺
先是有私以英謀告司徒虞延者延以英藩戚至親
不然其言及英事覺詔書切讓延延自殺
夏四月以邢穆(字綏公兒人)為司徒
故楚王英自殺
英至丹陽自殺詔以諸侯禮葬于涇封燕廣為折姦
侯是時窮治楚獄遂至累年其辭語相連自京師親
戚諸侯州郡豪傑及考案吏阿附坐死徙者以千數
而繫獄者尚數千人(吳郡太守尹興及門下掾陸續等微詣廷尉就考續備受五毒)
(終無異辭其母自吳來雒陽作食以饋續對食悲耳泣不自勝治獄者問其故續曰母來不得見故泣)
(問何以知之續曰母截肉未嘗不方斷葱以寸為度故知之使者以狀聞帝乃赦興等禁錮終身陸續)
(字智初吴人)時上怒甚吏皆惶恐諸所連及率一切陷入
無敢以情恕者侍御史寒朗(寒氏出周武王子寒侯之後朗字伯奇魯國薛人)
心傷其冤言之于帝帝怒朗曰臣見考囚在事者咸
言妖惡大故臣子所宜同疾今出之不如入之可無
後責是以考一連十考十連百又公卿朝會陛下問
以得失皆長跪言舊制大罪禍及九族陛下大恩裁
止于身天下幸甚及其歸舍口雖不言而仰屋竊歎
莫不知其多冤無敢牾陛下言者臣今所陳誠死無
悔帝意解詔遣朗出後二日車駕自幸洛陽獄錄囚
徒理出千餘人時天旱即下雨馬后亦以楚獄多濫
乘間為帝言之帝惻然感悟夜起彷徨由是多所降
宥(詔有司有能治劇者以袁安為楚郡太守安到郡不入府先至獄所理其無明驗者條上出之府丞)
(掾史皆叩頭爭以為阿附反虜法與同罪不可安曰如有不合太守自當坐之不以相及也遂分别具奏)
(帝感悟即報許得出者四百餘家袁安字邵公汝南汝陽人)
(壬申)十五年春二月帝東廵耕于下邳至魯詣孔子宅
帝親詣講堂命皇太子諸王說經
封子六人為王
封皇子恭為鉅鹿王黨為樂成(即樂城故城在今直隸河間府獻縣)王
衍為下邳王暢為汝南王昞為常山王長為濟陰(鉅鹿)
(下邳汝南常山濟隂注俱見前)王帝親定其封域裁令半楚淮陽馬
后曰諸子食數縣于制不巳儉乎帝曰我子豈宜與
先帝子等歲給二千萬足矣
(癸酋)十六年春二月遣太僕祭彤都尉竇固等伐北匈奴
固取伊吾盧地(今哈密是唐于此置伊州為伊吾郡)彤不見虜而還下獄
免遂卒
先是謁者僕射耿秉(字伯初國之子)數上言請擊匈奴帝令
顯親侯竇固太僕祭彤等議之乃以秉為駙馬都尉
固為奉車都尉以騎都尉秦彭(字伯平茂陵人)為秉副耿忠
(弇之子)為固副皆置從事司馬出屯凉州(後漢涼州刺史治隴縣故)
(城在今秦州清水縣)至是諸將分四道出塞(祭彤出高開竇固出酒泉耿秉出居)
(延來苗出平城)伐北匈奴竇固破呼衍王(匈奴南部王)于天山(此北)
(祁連也注詳前)取伊吾盧地置宜禾都尉留兵屯之耿秉擊
匈林王(胡三省注匈當作句匈奴嘗遣句林王迎盧芳)絶幕六百里乃還來
苗至匈河水(前書陳瓚注水去令居千里)上虜皆奔走無所獲祭
彤與南匈奴左賢王信期至涿邪山(注見前)信有嫌於
彤出塞九百里得小山妄以為涿邪不見虜而還彤
坐逗留下獄免彤自恨無功出獄數日歐血死(後烏桓鮮)
(卑使至京師過彤冡皆拜謁號泣遼東吏民為立祠四時祭之)
夏五月司徒穆有罪下獄死
淮陽王延性驕奢而遇下嚴烈有上書告延與姬兄謝
弇及姊壻韓光招姦猾作圖讖祠祭祝詛事下案驗
弇光及司徒邢穆皆坐死所連及死徙者甚衆
戊午晦日食
以王敏(字叔公并州隰城人)為司徒
秋七月徙淮陽王延為阜陵(後漢縣故城在今江南滁州全椒縣)王
有司奏請誅延上以延罪薄于楚王英徙封阜陵食
二縣
北匈奴宼雲中太守廉范(字叔度杜陵人)擊却之
北匈奴大入雲中太守廉范率士卒拒之虜衆盛范
兵不敵會日暮范令軍士各交縳兩炬三頭爇火營
中星列虜謂漢兵救至大驚待旦將退范令軍中蓐
食晨往赴之斬首數百級虜自相轔藉死者千餘人
由是不敢向雲中(范後遷蜀郡太守成都邑宇逼隘舊制禁民夜作以防火灾范至毁)
(削先令嚴使儲水百姓便之歌曰廉叔度來何暮不禁火民安作平生無檽今五袴)
(甲戌)十七年春正月謁原陵
上當謁原陵夜夢先帝太后如平生歡既寤悲不能
寐即于明旦率百官上陵其日甘露降于陵樹上令
百官采取以獻
二月司徒敏卒三月以鮑昱(字文泉永之子)為司徒
白狼等國入貢
益州刺史朱輔(梁國人)宣示漢德威懷遠夷自汶山(今四)
(川茂州是)以西前世所不至正朔所未加白狼槃木(皆西南遠)
(夷國名)等百餘國皆舉種稱臣奉貢(白狼王唐菆作詩三章歌頌漢德輔)
(使掾田恭譯而獻之詔下史館錄其歌焉)
西域諸國遣子入侍(後漢書明帝紀西域諸國遣子入侍係于十七年三月通鑑載在十)
(六年綱目因之今依范書)
竇固使假司馬班超(字仲升彪之少子)與從事郭恂俱使西
域超行到鄯善鄯善王廣奉超禮敬甚備後忽更疎
懈超謂其官屬曰此必北虜使來狐疑未知所從故
也乃召侍胡詐之曰匈奴使來數日今安在乎侍胡
惶恐曰到已三日去此三十里超乃閉侍胡悉會其
吏士三十六人與共飲酒酣因激怒之(超曰卿曹與我俱在絶域)
(今虜使到裁數日而王廣禮敬即廢如令鄯善收吾屬送匈奴骸骨長為豺狼食矣奈何衆曰危亡之時)
(死生從司馬超曰丈夫不入虎穴不得虎子為今之計獨有因夜以火攻虜使彼必大震怖可殄盡也滅)
(此虜則鄯善破膽功成事立矣衆皆曰善)初夜共奔虜營殺匈奴使者(會天)
(大風超令十人持鼓蔵虜舍後約曰見火燃皆當鳴鼔大呼餘人悉持兵弩夾門而伏超乃順風縱火前)
(後鼔譟虜衆驚亂超手格殺三人吏兵斬其使及從士三十餘級餘患燒死)明日(告郭恂恂始大)
(驚已乃悦)召鄯善王以虜使首示之一國震怖超曉告撫
慰遂納子為質還白竇固固大喜具上超功效帝以
超為軍司馬今遂前功當是時于闐王廣德攻破莎
車(莎車王賢以女妻廣德廣德攻莎車誘賢而殺之)雄張南道(匈奴遣使護其國)龜
兹王建攻殺疏勒王而立其臣兜題為王倚恃虜威
據有北道超將其前所從三十六人先至于聞廣德
禮意甚疎且信其巫言求取超騧馬超佯許之令巫
自來取巫至超即斬其首以示廣德且責讓之廣德
素聞超在鄯善誅滅虜使大惶恐即攻殺匈奴使者
而降超重賜之因鎮撫焉巳從間道至疏勒遣吏田
慮先往降之勅慮曰兜題本非疏勒種國人必不用
命若不即降便可執之慮既到兜題見慮輕弱無降
意慮因其無備遂前刦縳兜題左右出不意皆驚走
慮馳報超超即赴之悉召疏勒將吏說(如字)以龜兹
無道之狀因立其故王子忠釋兜題而遣之國人大
悦由是諸國皆遣子入侍西域與漢絶六十五載至
是復通
冬十一月遣竇固等擊車師降之復置西域都護戊巳
校尉
竇固耿秉擊西域定車師(車師前王即後王之子其庭相去五百里耿秉先擊)
(後王斬數千級後王安得震怖脱帽抱馬足降前王遂亦歸命)于是固奏復置西域
都護及戊巳校尉以陳睦為都護司馬耿恭(字伯宗國弟廣)
(之子)為戊校尉屯後王部金蒲城(通典金蒲城即車師後王所治務塗谷今)
(庭州蒲類縣是也五唐庭州在今土魯番北百里)謁者關寵為巳校尉屯前
王部柳中城(明史西域傳柳城一名魯城即後漢柳中地西域長史所治唐于此置柳中縣)
(東去哈密千里)
(乙亥)十八年春二月北匈奴擊殺車師後王安得遂攻戊
校尉耿恭恭擊却之
北單于遣左鹿蠡王率二萬騎擊車師耿恭遣其司
馬救之軍盡没匈奴遂殺車師後王安得而攻金蒲
城恭以毒藥𫝊矢語匈奴曰漢家箭神中創者必有
異因發弩射之虜應弦而倒視創若沸大驚相謂曰
漢兵神可畏也遂解去恭以疏勒城(胡三省曰此疏勒城在車師後)
(部非疏勒國城也)傍有澗水可固引兵據之已而匈奴復來
攻擁絶澗水恭于城中穿井十五丈不得水吏士渴
乏恭整衣服向井再拜為吏士禱身自輓籠有頃飛
泉湧出恭令吏士揚水以示虜虜益大驚復引去
夏六月有星孛于太微(注見前)
秋八月帝崩
帝崩于東宫前殿年四十八遺詔無起寢廟蔵主于
光烈皇后更衣别室帝遵奉建武制度無所變更后
妃之家不得封侯與政館陶公主為子求郎不許而
賜錢千萬謂羣臣曰郎官上應列宿出宰百里苟非
其人則民受其殃是以難之公車以反支日(潜夫論注反支)
(日用月朔日為正戌亥朔一日反支申酉朔二日反支午未朔三日反支辰巳朔四日反支寅卯朔五日)
(反支子丑朔六日反支)不受章奏帝聞而怪曰民廢農業遠來
詣闕而復拘以禁忌豈為政之意乎于是遂蠲其制
故吏稱其官民安其業遠近畏服戶口滋殖焉
太子炟即位(是為孝章帝)
尊皇后曰皇太后
葬顯節陵(在河南府洛陽縣東南)
(史臣曰明帝浊令分明日晏坐朝幽枉必逹内外無倖曲之私在上無矜大之色斷獄得情號居前代十)
(二故後之言事者莫不先建武永平而鍾離意宋均之徒常以察慧為言夫豈度之未優邪)
冬十月以趙憙為太傅牟融為太尉並錄尚書事(總領衆事)
(也尚書有錄名蓋始于此猶冢宰總已之羲)
十一月以第五倫為司空
倫為蜀郡太守在郡公清所舉吏多得其人故帝自
遠郡用之
西域攻没都護陳睦北匈奴圍己校尉關寵車師叛與
匈奴共圍耿恭詔酒泉太守段彭將兵救之
焉耆(居南河城東去洛陽八千二百里)龜兹攻没都護陳睦北匈奴
圍關寵于柳中會中國有大喪救兵不至車師復叛
與匈奴共攻耿恭恭率厲士卒禦之數月食盡窮困
乃煮鎧弩食其筋革恭與士卒推誠共死生故皆無
二心而稍稍死亡餘數十人單于知恭已困遣使招
恭恭誘其使上城手擊殺之單于怒益兵圍恭不能
下寵上書求救詔公卿會議司空倫以為不宜救司
徒昱曰今使人于危難之地急而棄之匈奴如復犯
塞為宼陛下將何以使將帝乃遣段彭將兵救之
以馬廖(字敬平)為衛尉防(字江平)為中郎將光為越騎校尉
(三人皆馬□子)
太后兄弟終明帝世未嘗改官帝以廖為衛尉防為
中郎將光為越騎校尉廖等輕身交結冠蓋之士争
赴趣之第五倫上疏曰臣聞𫝊曰大夫無境外之交
束脩之饋(榖梁𫝊文)竊聞衛尉廖私贍三輔衣冠知與不
知莫不畢給臣皇恐不敢不以聞臣今言此誠欲上
忠陛下下全后家也
肅宗孝章皇帝
(丙子)建初元年春正月詔廩贍饑民
時京師及兗豫徐三州大旱詔以見榖賑給實覈其
尤貧者計所貸並與之(上問司徒鮑昱何以消復旱灾對曰陛下始踐天位雖有)
(失得未能致異臣前為汝南太守典治楚事繋者千餘人恐未能盡當其罪夫大獄一起冤者過半又諸)
(徒者骨肉離分孤魂不祀宜一切還諸徙家蠲除禁錮使死生獲所則和氣可致帝納其言明年詔還坐)
(楚及淮陽事徙者四百餘家)
詔二千石勸農桑慎選舉
時承永平故事政尚嚴切尚書陳寵(字昭公沛國洨人)上疏
曰臣聞先王之政賞不僭刑不濫與其不得已寧僭
無濫往者斷獄嚴切所以威懲姦慝姦慝既平必宜
濟之以寬夫為政猶張琴瑟大絃急者小絃絶陛下
宜隆先王之道以濟羣生全廣至德帝深納寵言第
五倫亦疏言郡國所舉類多辦職俗吏殊未有寬博
之選以應上求宜務進仁賢以任時政則風俗自化
又聞諸王主貴戚驕奢踰制京師尚然何以示遠故
曰其身不正雖令不行以身教者從以言教者訟上
善之
車師復降罷都護及戊巳校尉官
段彭等擊車師斬獲數千北匈奴驚走車師復降會
關寵已没謁者王蒙等欲引兵還耿恭軍吏范羌時
在軍中(先是恭遣羌至敦煌迎兵士寒服因隨王蒙軍出塞)固請迎恭諸將不
敢前乃分兵二千人與羌迎恭俱歸吏士饑困發疏
勒時尚有二十六人隨路死殁三月至玉門惟餘十
三人中郎將鄭衆奏恭以單兵守孤城當匈奴數萬
之衆鑿山為井煮弩為糧殺傷醜虜數百千計卒全
忠勇不為大漢恥宜蒙顯爵以勵將帥詔拜恭騎都
尉悉罷戊巳校尉及都護官徵還班超(超將發還疏勒憂恐其都)
(尉黎弇曰漢使棄我我必為龜兹所滅耳因以刀自剄至于寘王侯以下皆號泣抱超馬脚不得行超亦)
(欲遂其本志乃還疏勒疏勒兩城已降龜兹而興尉頭連兵超斬捕反者擊破尉頭疏勒復安尉頭國)
(名前書國治尉頭谷去長安八千六百五十里南接疏勒)
三月山陽東平地震
詔舉賢良方正直言極諫之士
秋七月詔以上林池籞田賦與貧人
八月有星孛于天市(天官書房為天駟東北曲二星曰旗旗中四星曰天市)
(丁丑)二年春三月詔三公糾非法
詔曰貴戚奢縱無度有司莫舉三公並宜明糾非法
在事者備為之禁
夏四月大旱
上欲封爵諸舅太后不聽會大旱言事者以為不封
外戚之故太后下詔曉諭(詔曰昔王民五侯同日俱封黃霧四塞不聞澍雨之)
(應夫外戚貴盛鮮不傾覆故先帝防慎舅氏不令在樞機之位又言我子不當與先帝子等今有司奈何)
(欲以馬氏比隂氏乎吾為天下母而身服大練食不求甘左右但著帛布無薰香之餙者欲身率下也以)
(為外戚見之當傷心自敕但笑言太后素好儉前過濯龍門上見外家問起居者車如流水馬如游龍蒼)
(頭衣綠褠領袖正白顧視御者不及遠矣故不加譴怒但絶歲用冀以默愧其心猶懈怠無憂國忘家之)
(慮知臣莫若君況親屬乎吾豈可上負先帝之旨下虧先人之德重襲西京敗亡之禍哉)帝省詔
悲歎復重請之太后曰吾豈徒欲獲謙讓之名而
使帝受不外施之嫌哉高祖約無軍功不侯今馬
氏無功于國豈得與陰郭中興之后等邪嘗觀富
貴之家禄位重疉猶再實之木其根必傷吾計之熟
矣勿有疑也夫至孝之行安親為上今數遭變異榖
價數倍憂惶晝夜不安坐卧而欲先營外封違慈母
之拳拳乎若陰陽調和邊境清寧然後行子之志吾
但當含飴弄孫不能復關政矣上乃止(太后嘗詔三輔諸馬昏親)
(有屬託郡縣于亂吏治者以法聞其有謙素義行者輙假借温言賞以財位其美車服不遵法度者便絶)
(屬籍遣歸田里于是内外從化被服如一置織室蠶于灈龍中數往觀視以為娛樂常與帝言政事及教)
(授小王論語經書述叙平生雍和終日)
冬十二月有星孛于紫宫
(戊寅)三年春三月立貴人竇氏為皇后
后勲之女也(竇勲融之孫后母即東海恭王女沘陽公主)
馬防耿恭擊燒當羌大破之詔徵防還下恭獄
燒當羌反遣將軍馬防校尉耿恭擊之(第五倫疏言貴戚可封侯)
(以富之不可任以職事何者繩以法則傷恩私以親則違憲馬防今當西征卒有纖介難為意愛帝不從)
遂降燒當羌防還京師拜車騎將軍留恭擊諸未服
者斬降凡十三種數萬人恭嘗以言事忤防(初恭出隴西上)
(言薦竇固鎮撫涼部由是大忤于防)監營謁者李譚承旨奏恭不憂軍
事被詔怨望坐徵下獄免官
夏四月罷治滹沱(注見前)石臼河(亦曰濊河舊自直隸正定府平山縣北東流入)
(滹沱今堙)
初顯宗之世治滹沱石臼河從都慮(音閭水經注作盧地闕)至
羊腸倉(今山西太原府交城縣東南有羊腸坂水經注羊腸在晉陽西北漢積粟在斯謂之羊腸)
(倉石磴縈委如羊腸然故名)欲令通漕(才效反水運也)吏民苦役連年無
成帝以鄧訓(字平叔禹第六子)為謁者使監領其事訓考量
隠括(考究量度隠括撮其要也)知其難成具以上言詔罷其役更
用驢輦歲省費億萬計全活數千人
(己邜)四年夏四月立子慶為皇太子
五月封馬廖等為列侯
有司連據舊典請封諸舅帝以天下豐稔方垂無事
遂封三舅廖防光為列侯(廖順陽侯防潁陽侯光許侯)太后聞之
曰吾少壯時但慕竹帛志不顧命(言慕古人書名竹帛不顧命之長短)
今雖已老猶戒之在得故日夜惕厲思自降損不負
先帝所以化導兄弟共同斯志何意老志不從萬年
之日長恨矣廖等辭讓不許乃受爵而辭位皆以特
進就第
六月皇太后馬氏崩(諡明德合葬顯節陵)
帝既為太后所養專以馬氏為外家故賈貴人不登
極位親族無受寵榮者及太后崩迺策書加賈貴人
王赤綬(輿服志諸侯王赤綬貴人緣綬今加貴人以王之綬也)安車一駟宫人
二百御府雜帛二萬匹大司農黃金千斤錢二千萬
而已
冬十一月詔諸儒會白虎觀議五經同異
校書郎楊終(字子山蜀郡成都人)言章句之徒破壞大體宜如
宣帝石渠故事(事具前)永為後世則于是下詔太常將
大夫博士議郎郎官及諸生諸儒會白虎觀講議五
經同異使五官中郎將魏應(字君伯任城人)承制問侍中淳
于恭(字孟孫北海淳于人)奏帝親稱制臨決作白虎議奏(今白虎通)
丁鴻(鴻□難最明時人歎曰殿中無雙丁孝公)樓望(字次子雍邱人)成封(時為少府)桓
郁(字仲恩榮之子)班固(字孟堅彪之子)賈逵(字景伯平陵人兼通諸經尤明左氏傳)及
廣平王羡(明帝子後徙封陳)皆與焉
(庚辰)五年春二月庚辰朔日食舉直言極諫夏五月以直
言士補外官
詔曰上天降異憂心慘切公卿以下各舉直言極諫
能指朕過失者其以巖穴為先勿取浮華夏五月復
詔曰朕思遲直士側席異聞其先至者各以發憤吐
懣略聞子大夫之志矣皆欲置于左右顧問省納建
武詔書又曰堯試臣以職不直以言語筆札今外官
多曠並可以補任
遣弛刑(弛刑徙也)義從(胡三省注自奮願從行者或曰義從胡也)就班超平西域
初超率疎勒康居於寘拘彌(居寧彌城去洛陽萬二千八百里)兵十
萬人攻姑墨(前書國治南城去長安八千一百五十里)石城破之斬首七
百級超欲因此叵(猶遂也)平諸國乃上疏請兵曰西域
諸國莫不向化唯焉耆龜兹獨未服從今宜拜龜兹
侍子白霸為其國王以步騎數百送之因與諸國連
兵歲月之間龜兹可禽以夷狄攻夷狄計之善也莎
車疏勒田地肥廣草木饒衍不比敦煌鄯善間兵可
不費中國而糧食自足且姑墨溫宿(前書國治溫宿城去長安八千)
(三百五十里)二王特為龜兹所置既非其種更相厭苦其
勢必有降者若二國來降則龜兹自破願下臣章參
考行事臣超區區特蒙神靈竊計未便僵仆目見西
域平定陛下舉萬年之觴薦勲祖廟布大喜於天下
書奏帝知其功可成議欲給兵會平陵人徐幹素與
超同志上疏願奮身佐超遂以幹為假司馬將弛刑
及義從千人就超(先是莎車以漢兵不出遂降于龜兹而疏勒都尉番辰亦叛超遂與)
(幹擊番辰大破之欲進攻龜兹以烏孫兵彊宜因其力乃上言烏孫大國控弦十萬可遣使招慰輿共合)
(力帝納之)
(辛巳)六年夏六月辛未晦日食
(壬午)七年春正月沛王輔等來朝
帝以諸王將入朝遣謁者賜貂裘食物珍果又使大
鴻臚持節郊迎帝親自循行邸第豫設帷牀錢帛器
物無不充備既至詔沛(名輔)濟南(名康)東平(名蒼)中
山(名焉)王(皆光武子)贊拜不名升殿乃拜上親答之每入
宫輒以輦迎至省閤乃下上為之興席改容皇后親
拜于内皆鞠躬辭謝不自安(三月諸王歸國詔留東平王蒼于京師已而有)
(司復奏遣蒼歸國手詔蒼曰骨月天性誠不以遠近為親疎然數見顔色情重昔時念王久勞思得還休)
(欲署大鴻臚奏不忍下筆顧授小黃門中心戀戀惻然不能言于是車駕親送流涕而别)
夏六月廢太子慶為清河王立子肇為皇太子
初帝納扶風宋楊(宋昌七世孫楊姑即明德皇后之外祖母也)二女為貴
人大貴人生太子慶梁竦(字叔敬松之弟)二女亦為貴人小
貴人生皇子肇竇皇后無子養肇為子宋貴人有寵
于馬太后太后崩竇皇后寵盛謀陷宋氏誣言欲為
厭勝之術乃廢慶為清河王以肇為皇太子出宋貴
人使小黃門蔡倫(桂陽人)按之皆承風旨傅致其事二
貴人皆飲藥自殺(慶時雖幼亦知避嫌畏禍言不敢及宋氏帝憐之勅皇后令衣服與)
(太子齊等太子亦親愛慶入則共室出則同輿太子肇既立梁氏私相慶皇后以是忌梁貴人數譛之䧟)
(竦以惡逆死獄中家徙九真兩貴人皆以憂死)
秋九月帝如偃師遂至河内
詔曰車駕行秋稼觀收穫因陟郡界皆精騎輕行無
他輜重不得輒修道橋遠離城郭遣吏逢迎刺探起
居出入前後以為煩擾動務省約但患不能脱粟瓢
飲耳所過欲令貧弱有利無匿詔書(是冬十月帝幸長安封蕭何末)
(孫熊為酇侯十二月還宫)
(癸未)八年春正月東平王蒼卒(謚曰獻鑑范書作憲今依通從袁紀)
初帝欲為原陵顯節陵(注俱見前)起縣邑蒼上疏切諫以
為園邑之興始自彊秦古者邱隴且不欲其著明况築
郭邑建都郛哉虚費國用動摇百姓非所以致和氣
祈豐年也帝乃止自是朝廷每有疑政輒使諮問蒼
悉心以對皆見納用至是薨詔告中傅封上王自建
武以來章奏並集覽焉
馬廖馬防有罪免官就國
馬廖謹篤自守而性寬緩不能教勅子弟皆驕奢不
謹(楊終與書戒之曰黃門郎年幼血氣方盛既無長君退讓之風而要結輕狡無行之客鑒念前世可)
(為寒心廖不納)防光大起第觀食客常數百人防又多牧馬
畜賦斂羌胡帝數加譴勅禁遏甚備由是權勢少損
賓客亦衰廖子豫投書怨誹于是有司并奏防光兄
弟悉免就國光比防稍為謹密帝特留之後復有詔
還廖京師(諸馬既得罪竇氏貴益盛皇后兄憲弟篤喜交通賓客第五倫上疏曰竇憲椒房之)
(親典司禁兵出入省闈年盛志美卑謙樂善然諸出入貴戚者類多瑕釁禁錮之人尤少守約安貧之節)
(更相販賣雲集其門蓋驕佚所從生也三輔論議者至云以貴戚廢錮當復以貴戚浣濯之猶解酲當以)
(酒也臣願陛下中宫嚴勅憲等閉門自守無妄交通士大夫防其未萌令憲永保福禄此臣之至願也憲)
(以賤直奪沁水公主園田後發覺帝大怒召憲切責曰深思前過奪主園田時何用愈趙高指鹿為馬久)
(念使人驚怖國家棄憲如孤雛腐鼠耳憲大懼皇后為毁服深謝良久乃得解使以田還主雖不繩其罪)
(然亦不授以重任雒陽令周紆下車先問大姓主名吏數閭里豪彊以對紆厲聲曰本問貴戚若馬竇軰)
(豈能知賣菜傭乎于是貴戚跼蹐京師肅清竇篤常從宫中歸夜至止姦亭亭長遮止之篤蒼頭與爭亭)
(長拔劍肆詈詔遣劍戟士收紆送廷尉詔獄數日貰出之竇憲字伯度沁水公主明帝女周紆字文通)
(下邳徐人)
以班超為西域將兵長史
帝拜班超為將兵長史以徐幹為軍司馬别遣衞候
李邑護送烏孫使者邑到于窴值龜兹攻疏勒恐懼
不敢前因上書陳西域之功不可成又盛毁超擁愛
妻抱愛子安樂外國無内顧心超聞之歎曰身非曾
參而有三至之䜛恐見疑于當時矣遂去其妻帝知
超忠乃切責邑令詣超受節度超即遣邑將烏孫侍
子還京師幹謂超曰邑前毁君欲敗西域今何不緣
詔書留之更遣他吏送侍子乎超曰是何言之陋也
以邑毁超故今遣之内省不疚何䘏人言快意留之
非忠臣也
以鄭弘(字巨君會稽山隂人)為大司農
舊交阯貢獻皆從東冶(本閩越地漢置冶縣後漢曰東侯官故城在今福建福州)
(府閩縣)汎海而至風波艱阻沉溺相繼弘奏開零陵桂
陽(注俱見前)嶠(嶺也)道自是夷通遂為常路在職二年所
省以億萬計遭天下旱邊方有警民食不足而帑藏
殷積弘又奏宜省貢獻減徭費以利饑民帝從之
御批歴代通鑑輯覽卷二十二
