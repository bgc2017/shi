御批歷代通鑑輯覽卷六十五
唐
昭宗皇帝
(壬戌)天復二年春正月以韋貽範(字垂憲京兆人)同平章事
貽範因李茂貞薦由刺史拜給事中纔閱旬遂相(上嘗)
(與李茂貞及宰相中尉宴酒酣茂貞及韓全誨亡去上問巡範朕何以巡幸至此對曰臣在外不知上曰)
(卿既以非道取宰相當于公事如法若有不可必凖故事因怒目視之微言曰此賊當杖之二十貽範屢)
(持杯獻上上不即持貽範舉杯直及上頤)
二月盜發簡陵(懿宗陵注見前)
三月汴兵圍晉陽
先是河東將李嗣昭周德威攻克慈隰二州進逼晉
絳朱全忠還河中遣兄子友寧(字安仁全忠兄存之子)及氏叔琮
擊之汴軍横陳十里河東軍不過數萬深入敵境衆
心恟懼及是德威戰敗河東軍潰友寧叔琮乘勝取
慈隰汾三州遂圍晉陽時嗣昭德威雖收餘衆得還
而城中兵尚未集叔琮攻城甚急克用召諸將議
走保雲州李存信欲入北虜嗣昭德威及李嗣源皆
曰兒軰在此必能固守王勿為此謀動摇人心劉夫
人亦曰王常笑王行瑜輕棄其城死於人手奈何效
之且一足出城則禍變不測塞外可得至邪克用乃
止居數日潰兵復集軍府浸安嗣昭嗣源數將敢死
士夜入叔琮營斬首捕虜汴軍驚擾會大疫引兵還
嗣昭與德威追之復取慈隰汾三州自是克用不敢
與全忠争者數年(克用以貯粮繕兵修城利害引咨幕府掌書記李襲吉曰國富不在)
(倉儲兵強不由衆寡覇國無貧主強將無弱兵願大王崇德愛人去奢省役設險固境訓兵務農定亂者)
(選武臣制禮者選文吏錢榖有司刑法有律誅賞由我則下無威福之弊近密多正則人無譛謗之憂如)
(此則國不求富而自富不求安而自安矣至於率閭閭定間架增麴糵檢田疇恐非開國建邦之切務也)
(克用子存勖警敏有勇略克用以封疆日蹙憂形於色存勖進言曰朱氏窮凶極暴人怒神怒今其極也)
(殆將斃矣吾家代襲忠貞大人當遵飬時晦以待其衰奈何輕為沮喪使羣下失望乎克用悦引咨謂)
(以文引咨詢也)
以楊行密為行營都統賜爵吳王
上遣金吾將軍李儼(張濬子賜姓)宣諭江淮書御扎賜楊
行密令討朱全忠立功將士聽承制遷補然後表聞
既而儼至揚州行密始建制敕院每有封拜輒以告
儼於紫極宫元宗像前陳制書再拜然後下
回鶻遣使入貢
回鶻請發兵赴難上命韓偓答詔許之偓曰戎狄不
可倚信彼見國家人物華靡而甲兵凋弊必有輕中
國之心且自會昌以來為國家所破恐其乘危復怨
宣喻以小心寇竊不須赴難虛愧其意實沮其謀從
之
夏五月朱全忠至東渭橋
崔胤詣河中泣訴於朱全忠請以時迎奉全忠與之
宴胤親執板歌以侑酒全忠乃將兵五萬發河中以
霖雨留東渭橋
韋貽範罷
貽範以母喪去位宦官欲引翰林學士洎為相洎謀
謀於韓偓偓曰若圖永久之利則莫若未就為善儻
出上意亦無不可且汴軍旦夕合圍孤城難保家族
在東可不慮乎洎乃移疾上亦不許宦官之請
進錢鏐爵為越王
以蘇檢(字聖用武功人)同平章事
韋貽範方居喪薦檢及姚洎於李茂貞上既不用洎
茂貞及宦官恐上自用人協力薦檢遂用之
昇州刺史馮弘鐸襲宣州敗走楊行密取昇州
馮弘鐸介居宣揚之間自恃樓船之強不事兩道至
是帥衆襲宣州田頵帥舟師逆擊破之弘鐸收餘衆
將入海楊行密遣使招之署節度副使館給甚厚以
李神福為昇州刺史(初弘鐸遣牙將尚公廼詣行密求潤州行密不許公迺大言曰)
(公不見聽但恐不□樓船耳至是行密謂公廼曰頗記求潤州時否公廼謝曰將吏各為其主但恨無成)
(耳行密笑曰爾事楊叟如馮公無憂矣尚公廼丹徒人)
朱全忠圍鳳翔
李茂貞自將與朱全忠戰於虢縣(隨縣元省故城在今鳳翔府寳雞縣)
之北大敗而還全忠進軍鳳翔城下朝服向城而泣
曰臣但欲迎車駕還宮耳不與岐王角勝也遂為五
寨環之
秋八月兩江軍亂
初孫孺死其士卒多奔浙西錢鏐受其驍悍以為中
軍號武勇都至是鏐如衣錦軍(在杭州府臨安縣北寰宇記唐昭宗升錢)
(鏐所居營為衣錦軍鏐時來遊宴父老山林皆被以錦)命指揮使徐綰治溝洫
衆有怨言綰因將所部還杭州與左都許再思等合
兵焚掠進逼牙城鏐聞變微服夜歸踰城而入守之
恐綰等召田頵於宣州乃遣顧全武向楊行密告急
且以子傳璙為質行密許之以女妻傳璙既而綰等
既召頵頵引兵赴之急攻杭州行密遣人召頵曰不
還吾且使人代鎮宣州頵取鏐次子傳瓘(字明寶)為質
乃還(徐綰許再思同還)
起復韋貽範同平章事
貽範之為相也多受人賂許以官既而以喪罷去日
為債家所譟故汲汲於起復日遣人詣兩中尉樞密
及李茂貞求之於是遂起復貽範(上先命韓偓草制偓曰吾腕可斷此)
(制不可草即上疏論之以為此必駭物聽傷國體中使怒曰學士忽以死馬戲偓以疏授之解衣而寢中)
(使奏之上命罷草明日班定無白麻可□宦官喧言韓侍郎不肯草麻茂貞入見曰陛下命相而學士不)
(肯草麻與反何異上曰學士所陳事理明白若之何不從茂貞不悦而出語人曰我寔不知書生理數為)
(貽範所誤貽範乃止既而别使姚洎草制貽範不讓即表謝明日視事未幾貽範死蘇檢馬韓偓經營入)
(相遣親吏告偓偓怒曰公不能有所為乃欲以此相汚邪)
王建取興元
西川軍請假道於興元節度使李繼密遣人拒之戰
敗奔還西川軍乘勝至城下王宗滌先登克之繼密
請降得兵三萬騎五千詔以王宗滌鎮之宗滌有勇
略得衆心王建忌之王宗佶(建飬子本姓甘汴州人)等疾其功
搆以飛語建召宗滌詰責遂縊殺之成都為之罷市
連營涕泣如喪親戚建以王宗賀(亦建飬子)權興元留後
九月李茂貞攻朱全忠營敗績
朱全忠以久雨士卒病議引兵歸河中指揮使高季
昌(字昭孫陜州硤石人後更名季興)劉知俊曰天下英雄窺此舉一
歲矣今茂貞已困奈何舍去全忠患茂貞堅壁不出
季昌請募人為諜入城誘致之騎士馬景請行會朱
友倫(存次子)發兵於大梁將至當出兵迓之全忠命諸
軍秣馬飽士偃旗幟潛伏營中寂如無人景乃詐為
逃亡入城告茂貞曰全忠舉軍遁矣獨留傷病者近
萬人守營請速擊之茂貞開門悉衆攻全忠營全忠
鼓於中軍百營俱出縱兵擊之又遣數百騎據其城
門鳳翔軍進退失據自蹈藉殺傷殆盡茂貞自是喪
氣始議與全忠連和奉車駕還京矣
冬十月朱全忠遣使奉表迎車駕
朱全忠遣幕僚司馬鄴奉表入城獻食物繒帛復遣
使請與茂貞連和修宮闕迎車駕上亦遣使齎詔賜
之鳳翔軍夜縋降汴軍者甚衆茂貞疑上與全忠有
密約增兵防衛汴軍夜鳴鼓角城中地如動攻城者
詬城上人云刦天子賊乘城者詬城下人云奪天子
賊(是冬大雪城中食盡凍餓死者不可勝計或卧未死肉已為人所剐市中賣人肉斤直百錢犬肉直)
(五百茂貞儲偫亦竭以犬氣供御膳上鬻御衣及小皇子衣於市以充用)
十一月保大(中和二年賜號鄜坊節度為保大軍)節度使李茂勲(茂貞之弟)引
兵救鳳翔朱全忠遣兵取鄜坊茂勲降
十二月李繼昭(此李繼昭李茂貞養子本姓苻名道昭蔡州人五代史作李繼遠非賜姓名李)
(繼昭之孫德昭也)詣朱全忠降
茂貞山南州鎮皆入王建關中州鎮皆入全忠坐守
孤城乃密謀誅宦官以自贖遺全忠書曰禍亂之興
皆由全誨僕迎駕至此以偹他盗公既志匡社稷請
公迎扈還宫僕以敝甲凋兵從公陳力全忠復書曰
僕舉兵至此以乘輿播遷公能協力固所願也上召
李茂貞蘇檢李繼誨等食議與全忠和上曰十六宅
諸王以下凍餒死者日有數人在内諸王及公主妃
嬪一日食粥一日食湯餅(五代史作一日食不托不托即餅也)今亦竭
矣卿等意如何皆不對上曰速當和解耳鳳翔兵十
餘人遮韓全誨罵之曰闔城塗炭正為軍容軰數人
耳李繼昭為全誨曰昔楊軍容破楊守亮一族今軍
容亦破繼昭一族邪慢罵之遂出降於朱全忠復姓
名苻道昭
(癸丑)二年春正月平盧節度使王師範發兵討朱全忠克
兖州
師範頗好學以忠義自許為治有聲迹全忠圍鳳翔
韓全誨以詔書徵藩鎮兵入援師範見之泣下霑衿
曰吾屬為帝室藩屛豈得坐視天子困辱如此會張
濬亦遺之書勸舉義兵師範曰張公言正合吾意雖
力不足當死生以之時關東兵多從全忠在鳳翔師
範分遣諸將詐為貢獻及商販包束兵仗載以小舟
入汴徐諸州西至陜華期以同日俱發討全忠邊諸
州者多事泄被擒獨行軍司馬劉鄩取兖州(時恭寧節度使)
(葛從周將其兵屯邢州鄩帥精兵自水竇入據府舍拜從周母待其妻子以禮全忠判官裴廸守大梁師)
(範遣走卒賫書至見廸色動廸問知之不暇白全忠亟詣馬步都指揮使朱友寕將兵萬餘人東廵兖鄆)
(召從周於邢州共攻師範全忠聞變亦分兵先歸使支寕并將之裴廸字昇之聞喜人)
李茂貞殺韓全誨等帝幸朱全忠營遂發鳳翔復以崔
胤為司空同平章事
李茂貞獨見上請誅全誨等與全忠和解奉車駕還
京上喜即收全誨等斬之又斬李繼筠繼誨彦弼等
十六人而以第五可範仇承坦為中尉王知古楊虔
朗為樞密使遣韓偓及趙國夫人詣全忠營囊全誨
等首以示之曰曏來脇留車駕不欲協和皆此曹也
今朕與茂貞决意誅之卿可曉諭諸軍以豁衆憤全
忠遣判官李振奉表入謝而圍猶未解茂貞疑崔胤
教全忠必欲取鳳翔白上急召胤令帥百官赴行在
賜詔六七胤竟不至全忠亦以書召之胤始來鳳翔
乃啟城門茂貞請以其子侃尚平原公主(何后女)蘇檢
女為景王(帝之子)妃以自固上皆從之時鳳翔所誅宦
官已七十二人全忠又密令京兆捕誅九十人車駕
幸全忠營全忠素服待罪頓首流涕上亦泣親解玉
𢃄以賜之少休即行全忠命朱友倫將兵扈從駕至
興平崔胤始帥百官迎謁復以為相領三司如故
車駕至長安大誅宦官以崔胤判六軍十二衛事
車駕入長安崔胤奏宦官典兵預政傾危國家不剪
其根禍終不已請悉罷内諸司使其事務盡歸之省
寺諸道監軍俱召還闕下上從之全忠遂以兵驅第
五可範已下數百人盡殺之冤號之聲徹於内外其
出使外方者詔所在誅之止留黃衣幼弱者三十人
以備灑掃自是宣傳詔命皆令宫人出入其兩軍八
鎮兵悉屬六軍以崔胤兼判六軍十二衛事(司馬氏光曰宦)
(官用權為國家患其來已久東漢之衰最名驕橫然皆假人主之權依凴城社以濁亂天下未有刦脇天)
(子廢置在手如唐世者也所以然者無他漢不握兵唐握兵故也蓋其禍始於明皇盛於肅宗成於德宗)
(極於昭宗於是翦滅其黨靡有孑遺而唐之廟社因以邱墟矣夫寺人之官俱載詩禮所以謹開闢之禁)
(通内外之言安可無也其或有罪小則刑之大則誅之無所寬赦如此羅使之專權又孰敢焉豈可不察)
(減否不擇是非欲草薙而禽猶之能無亂乎是以袁紹行之於前而董卓弱漢崔昌遐襲之於後而朱氏)
(簒唐雖快一時之忿而國隨以亡是猶惡衣之垢而焚之患木之蠧而伐之其為害不益多哉)
二月貶陸扆為沂王(名禮帝第四子)傅分司
車駕還京師賜諸道詔書獨鳳翔無之扆曰茂貞罪
雖大然朝廷未與之絶今獨無詔書示人不廣崔胤
怒奏貶之
賜蘇檢盧光啟死貶王溥為賓客分司
皆崔胤所惡也
賜朱全忠號回天再造竭忠守正功臣
將佐敬翔朱友寧及都頭以下皆賜號有差
以輝王祚(帝第九子)為諸道兵馬元帥朱全忠守太尉以副
之進爵梁王崔胤為司徒兼侍中
上議褒崇全忠欲以皇子為元帥全忠副之崔胤請
以耀王為之上曰漢王(通鑑考異曰即德王裕改封)長胤承全忠
密指□於幼冲為之固請從之(胤恃全忠之勢專權自恣天子動静皆稟)
(之刑賞繫其愛憎中外畏之李克用聞之曰胤外倚賊勢内脇其君權重則怨多勢侔則釁生破國亡家)
(則日中矣)
貶韓偓為濮州司馬
上嘗謂偓曰崔胤雖忠然頗用機數對曰凡為天下
者萬國皆屬之耳目安可以機數欺之莫若推誠直
致雖日計之不足而歲計之有餘也上欲用偓為相
偓薦趙崇(御史大夫偓舉進士座主)王贊(兵部侍郎)自代胤惡其分已
權使朱全忠白上曰趙崇輕薄王贊不才韓偓何得
妄薦上不得已貶偓上與泣别偓曰是人非復向來
之比臣得貶死為幸不忍見簒弑之辱(後偓再經貶徙南依王審)
(知而卒)
朱全忠辭歸鎮
全忠奏留步騎萬人於故兩軍(左右宿衛也)以朱友倫為
宿衛使張廷範為宫苑使王殷為皇城使蔣元暉為
街使乃辭歸鎮上餞之於延喜樓全忠奏曰克用於
臣本無大嫌乞厚加撫慰克用聞之笑曰此賊欲有
事淄青畏吾掎其後耳(上之餞全忠也賜全忠詩全忠亦和進又進楊柳枝詞五)
(首百官班辭於長樂驛崔胤獨送至灞橋夜二鼓胤始還入城上復召對問以全忠安否置酒作樂至四鼓)
(乃罷)
以裴樞同平章事
朱全忠薦之也
三月朱全忠遣朱友寕葛從周擊王師範夏五月師範
以淮南兵擊斬友寕秋七月全忠擊師範破之遣楊師
厚(潁州沂溝人)攻青州
朱全忠還至大梁王師範遣兵圍齊州全忠遣友寕擊
郤之復擊取師範所益劉鄩兵鄩由是援絶葛從周
引兵圍之友寕攻拔博昌(漢縣後唐改博興今縣屬清州府)臨淄抵
青州城下師範求救於淮南楊行密遣將王茂章(合肥)
(人)救之茂章與師範大破友寕斬之乘勝逐北俘斬
殆盡全忠聞友寕死將兵二十萬晝夜兼行赴之師
範逆戰大敗茂章以衆寡不敵引兵還全忠留楊師
厚攻青州而歸(汴兵之敗王師範也王茂章閉壘向汴兵稍懈毁柵出戰戰酣退坐召諸)
(將飲酒已而復戰全忠登高望見之嘆曰使吾得此人為將天下不足平也至晡汴兵退)
八月進王建爵為蜀王
楊師厚逼青州王師範降冬十月葛從周取兖州
楊師厚屯□朐(注見前)王師範攻之師厚奮擊大破之
獲師範弟師克進逼青州師範以弟故遂請降時朱
全忠聞李茂貞將起兵恐其復刦天子而去欲迎車
駕詣洛陽乃受之葛從周急攻兖州劉&KR2872;固守(鄩使從周)
(毋登城謂從周曰劉將軍事我不異於汝從周攻城為之少緩)會師範使者至諭鄩
乃降全忠表鄩為保大留後已又表師範為河陽節
度使後師範舉族為全忠所殺(師範舉族遷大梁全忠客之後朱友寕妻)
(訢讐乃族師範有司次第左右告之故師範與家人宴少長列坐語使者曰死固不免余懼昭穆失序不)
(可以見先人酒行以次就戮者二百人)
山南東道節度使趙匡凝(字光儀蔡州人)取荆南表其弟匡明
為留後
匡凝父德諲初事秦宗權以山南東道七州降朱全
忠全忠表為節度使德諲卒匡凝嗣至是荆南節度
使成汭為淮南將李神福所擊赴水死(先是神福擊鄂州節度使)
(杜洪求救於朱全忠全忠令汭及湖南馬殷出兵救之汭發舟師十萬沿江東下殷遣將許德動乘虚襲)
(䧟江陵大掠而去荆南將士聞之以亡其家皆無鬭志汭遂為神福所敗而死杜洪鄂州人)武貞
(澧朗軍名)節度使雷彦威(滿之子時滿已卒彦威嗣)遣兵襲據其地匡
凝令匡明擊走之表匡明為留後時天子微弱諸道
多不上供惟匡凝兄弟委輸不絶(雷彦威狡獪殘忍常泛舟焚掠鄰境)
(荆鄂之間殆至無人尋為其弟彦恭所逐)
李茂貞李繼徽舉兵逼京畿
朱全忠之克邠州也執靖難節度使楊崇本妻於河
中而私焉崇本怒使謂李茂貞曰唐室將滅父(本茂貞餋)
(子故稱)忍坐視之乎遂相與連兵侵逼京畿復姓名李繼
徽全忠恐其復有刦遷之謀乃發兵屯河中
十一月楊行密克宣州斬田頵
初田頵破馮弘鐸詣楊行密求池歙二州為廵屬行
密不許頵攻錢鏐行密又召之還頵遂有叛志與潤
州團練使安仁義(本沙陀叛將)同舉兵行密使李神福討
頵王茂章討仁義頵將水軍拒神福神福曰賊棄城
而來此天亡也堅壁不戰遣使告行密發兵斷其歸
路行密遣臺濛將兵赴之至是濛擊斬頵遂克宣州
仁義勇决得士心茂章攻潤州踰年始克之斬仁義
(頵之叛也行密妻弟夀州節度使朱延夀隂與通謀行密詐為目疾謂夫人曰吾不幸失明諸子皆幼軍)
(府事當悉以授三舅夫人以報延夀行密亦自遣人召之延壽至行密斬之而出朱夫人方延夀赴召其)
(妻王氏曰君此行吉凶未可知願日發使以安我一日使不至王氏曰事可知矣部分僮僕授兵聞門騎)
(至乃焚府舍曰妾誓不以皎然之軀易讐人所辱赴火而死初行密與頵□里相善約為兄弟及頵首至)
(廣陵行密視之泣下因赦其母殷氏行密與諸子皆以子孫禮事之殷氏與頵婦弟郭師從常保護□傅)
(瓘頵敗傅瓘歸杭州錢鏐以師從為鎮東虞候朱延夀舒城人郭師從合肥人)
以獨孤損(字又損及之從曾孫)同平章事裴贄罷
損以禮部尚書相贄罷為左僕射
朱全忠殺左僕射張濬(朱全忠綱目作張全義考殺濬者全義使全義者全忠也今依)
(唐書昭宗紀改書)
濬居長水(本後魏南陜縣唐更名今馬鎮在河南府永寕縣西南)王師範舉兵
時欲取濬為謀主不克及是朱全忠謀篡奪恐濬扇
動藩鎮諷張全義殺之(縣吏葉彦素□濬所厚知全義謀以告濬濬謂其子格曰)
(汝留則俱死去則存種格哭拜而去彦遣子人送之自荆南入蜀張格字義師濬次)
(甲子)天祐元年春正月朱全忠殺崔胤以崔遠柳璨(字炤之公)
(綽族孫)同平章事
初崔胤假朱全忠兵力以誅宦官全忠既破李茂貞
威震天下遂有簒奪之志胤懼與全忠外雖親厚私心
漸異乃謂全忠曰長安密邇茂貞不可不為之備六
軍十二衛但有空名請召募以實之使公無西顧之
憂全忠知其意曲從之密使麾下壯士應幕以察之
胤不之兵與京兆尹鄭元規等繕治兵仗日夜不息
會朱友倫擊毬墜馬而死全忠疑胤所為殺同戲者
十餘人遣兄子友諒(全昱子)代典宿衛至是全忠欲遷
天子都洛恐胤立異密表胤等專權亂國請并其黨
鄭元規等誅之詔皆貶之而以裴樞獨孤損分制六
軍三司全忠密令朱友諒殺胤及元規等數人
朱全忠屯河中表請遷都帝發長安二月至陜
朱全忠引兵屯河中遣牙將奉表稱邠岐兵逼畿甸
請上遷都洛陽時上御延喜樓及下裴樞已促百官
東行驅徙士民號哭滿路罵曰賊臣崔胤召朱温來
傾覆社稷使我曹流離至此上遂發長安全忠以張
廷範為御營使毁長安宫室百司及民間廬舍取其
材浮渭沿河而下長安遂墟上至華州民夾道呼萬
歲上泣曰勿呼萬歲朕不復為汝主矣館於興德宫
謂侍臣曰紇干山頭凍殺雀何不飛去生處樂(紇干山一)
(名紇真山在今大同府大同縣東元和志蕃語紇真華言三十里也寰字記其山夏恒積雪故彼人有山)
(頭凍殺雀之語)朕今漂泊不知竟落何所因泣下霑襟左右
莫能仰視二月至陜以東都宫闕未成留止全忠來
朝上延入寢室見何后后泣曰自今大家夫婦委身
全忠矣
王建遣兵迎車駕
上遣間使以御札告難於建建遣王宗祐(建飬子)將兵
會鳳翔兵至興平遇汴兵不得進而還建始自用墨
制除官云俟車駕還長安表聞
三月朱全忠判六軍諸衛事
全忠既殺崔胤遂專總禁衛
朱全忠赴洛陽
全忠置酒私第(陜城私邸也)邀上臨幸遂請赴洛陽督修
宫闕上與之宴羣臣既罷留全忠及韓建飲皇后出
自捧玉巵飲之宮人或附上耳語建躡全忠足全忠
不飲陽醉而出
遣間使以密詔告難於四方
上復遣間使以絹詔告急於王建楊行密李克用等
令糾率藩鎮以圖匡復曰朕至洛陽則為全忠所幽
閉詔敕皆出其手朕意不得復通矣
楊行密遣兵擊杜洪
行密以李神福為鄂岳招討使將兵擊杜洪朱全忠
遣使詣之請捨鄂岳復請舊好行密報曰俟天子還
長安始敢聞命(既而神福卒行密以劉存代之明年朱全忠遣其將曹延祚救洪存攻拔)
(岳州執洪及延祚送廣陵悉誅之劉存泌陽人)
夏四月帝至洛陽
朱全忠奏宫室已成請車駕早發上遣宫人諭以皇
后新産未任就路請俟十月東行全忠疑上徘徊俟
變怒甚謂牙將寇彦卿(字俊臣開封人)曰汝速至陜即日促
官家發來閏月車駕發陜全忠迎於新安殺上左右
及宫人數人自崔胤之死六軍散亡俱盡餘内園小
兒三百餘人從上而東全忠盡殺之預選二百人大
小相類者依其服而代之上初不覺累日乃悟自是
上之左右使令皆全忠之人矣至洛陽入宫以蒋元
暉王殷為宣徽南北院(宣徽二院唐中葉置宦者□之百官志不載)乃使
張廷範為街使韋震為河南尹又召朱友恭氏叔琮
為左右龍武統軍典宿衛
以朱全忠為護國宣武宣義忠武節度使
更封錢鏐為吳王
鏐求封吳越王朝廷不許乃更封吳王
命魏博曰天雄軍進羅紹威爵為鄴王(代宗以魏博為天雄軍及田悦)
(拒命除其號今復之)
五月朱全忠還鎮
帝宴全忠等既罷復召全忠宴於内殿全忠疑不入
帝曰然則可使敬翔來全忠擿翔使去曰翔亦醉矣
乃還大梁
六月李茂貞王建李繼徽合兵討朱全忠全忠拒之河中
時西川諸將勸王建乘茂貞之衰取鳳翔建以問判
官馮涓涓曰今梁晉虎争勢不兩立若并而為一舉
兵向蜀雖諸葛復生不能敵矣鳳翔蜀之藩蔽不若
與之和親無事則務農訓兵有事則觀釁而動可以
萬全建曰然乃與茂貞修好及李繼徽合兵誅朱全
忠全忠拒之河中
秋八月朱全忠弑帝于椒殿太子祝即位(是為昭宣帝)
初全忠見德王裕眉目疎秀年齒已壯惡之私謂崔
胤曰德王嘗奸帝位豈可復留公何不言之胤言于
帝帝問全忠全忠曰陛下父子之間臣安敢竊議此
崔胤賣臣耳帝自離長安日憂不測與何后終日沈
飲或相對悲泣全忠使蔣元暉伺帝動静帝從容謂
元暉曰德王朕愛子全忠何故堅欲殺之因泣下齧
中指血流元暉具以語全忠全忠愈不自安時李茂
貞等移&KR0702;來往皆以興復為辭全忠方西討以帝有
英氣恐變生于中欲立幼君易謀禪代乃遣判官李振至
洛陽與元暉及朱友恭氏叔琮等圖之元暉選牙官
史太等百人夜叩宮門殺宮人裴貞一帝在椒殿方
醉遽起單衣繞柱走太追弑之昭儀李漸榮以身蔽
帝呼曰寧殺我曹勿殺大家太亦殺之又欲殺何后
后求哀于元暉乃釋之于是元暉矯詔稱貞一漸榮
弑逆立輝王祚為皇太子更名祝于柩前即位(時年十三)
宮中恐懼不敢出聲哭全忠聞之陽驚哭自投于地
曰奴軰負我令我受惡名於萬代至東郡伏梓宮慟
哭殺友恭叔琮友恭臨刑大呼曰賣我以塞天下之
謗如鬼神何全忠遂辭赴鎮
楊行密以子偓為宣州觀察使
臺濛卒行密以子偓代之徐温謂偓曰王寢疾而嫡
嗣出藩此必奸臣之謀他日相召非温使者及王令
書慎無亟來偓泣謝而行
九月尊皇后為皇太后
冬十月辛邜朔日食
十二月楊行密遣馬賨歸長沙
賨性沈勇事行密屢有功行密從容問其兄弟乃知
為馬殷之弟大驚曰吾嘗怪汝器度瓌偉果非常人
遣歸長沙賨固辭行密固遣之(賨至長沙殷議入貢賨曰楊王地廣兵強)
(不若與之結好殷作色曰楊王不事天子一旦朝廷致討□□及吾汝置此論勿為吾禍)
以劉隠為清海節度使
隱以重賂結朱全忠故有是命
昭宣帝
(乙丑)天祐二年(劉友益曰君立踰年改元恒也昭宣于是踰年矣而不改先君之舊號則臣子之罪)
(也其畏全忠亦甚矣綱目非元年不書號于是特書昭宣帝天祐二年所以表其為新君之初年以正始也)
春二月朱全忠殺德王裕等九人
全忠使蔣元暉邀德王裕等九人(裕及棣王祤虔王禊祈王禋遂王禕)
(景王祕祁王祺雅王禎瓊王祥)置酒九曲池悉縊殺之投尸池中皆
昭宗之子也
葬和陵(在河南府偃師縣南)
(賀善贊曰昭宗即位首務彊兵志張王室而性失卞急不審事宜是以三命出師不惟無功益以長亂雖)
(唐亡已决亦其處之不善祗以速之也)
獨孤損裴樞崔遠並罷以張文尉(字友華河間人)楊涉(字文川□兄子)
同平章事
初柳璨及第不四年為相性傾巧時天子左右皆朱
全忠腹心璨曲意事之同列裴樞崔遠獨孤損皆朝
廷宿望意輕之璨以為憾張廷範本優人有寵于全
忠奏以為太常卿樞曰廷範勲臣幸有方鎮何藉樂
卿恐非元帥指持之不下全忠聞之謂賓佐曰吾嘗
以裴十四器識真純不入浮薄之黨觀此議論本態露
矣璨因此並譖遠損于全忠故三人皆罷以張文蔚
楊涉為相(涉為人和謹聞當為相泣謂其子凝式曰此吾家之不幸也必為汝累)
夏四月慧星出西北長竟天
六月殺裴樞獨孤損崔遠陸扆王溥等三十餘人
柳璨恃朱全忠之勢恣為威福會有星變占者曰君
臣俱焚宜誅殺以應之璨因疏其素所不快者于全
忠曰此曹皆怨望腹誹宜以之塞災異李振因言于
全忠曰王欲圖大事此曹皆朝廷之難制者也不若
盡去之全忠以為然貶獨孤損裴樞崔遠陸扆王溥
趙崇(致仕太子太保)王贊等官有差自餘或門胄高華或科
第自進以名檢自處者皆指以為浮薄貶之六月朔
聚樞等三十餘人于白馬驛(注見前)一夕盡殺之投尸
于河初李振屢舉進士不中第故深疾搢紳之士言
于全忠曰此軰嘗自謂清流宜投之黃河使為濁流
全忠笑而從之振自汴至洛朝臣必有竄逐時為之鴟
梟
秋八月徵前禮部員外郎司空圖(字表聖臨淄人)詣闕尋放還
山
初圖棄官居王官谷(在今蒲州府虞鄉縣東南元王憚記中條山又東得王官谷漢)
(故壘也有唐司空表聖别業)昭宗屢徵之不起柳璨以詔書徵之
圖懼入見陽為衰野墜笏失儀璨復下詔曰養高釣
名匪夷匪惠難居公正之朝可放還山(後全忠篡位徵圖為禮部)
(尚書不起及昭宣帝遇弑圖聞之不食而卒)
冬十月朱全忠擊淮南不利而還
全忠遣楊師厚取襄陽(趙匡凝奔廣陵)復拔江陵(趙匡明奔淮都)乘
勝遂擊淮南敬翔諫不聽至棗陽(隨縣今屬襄陽府)遇大雨
抵光州道險塗潦人馬疲乏士卒逃亡十一月渡淮
而北光州刺史柴再用(汝陽人)抄其後軍斬首三千級
獲輜重萬計全忠悔之躁忿尤甚遂還大梁
改昭宗諡號
起居郎蘇楷(禮部尚書循之子)素無行嘗登進士第(在乾寧三年)
昭宗覆試黜之(楷文最下承不聽入科場此洪邁曰唐人謂貢院為科場言由而决科)
(進取争名之埸也)至是建議昭宗謚聖穆景文多溢美請改
之太常卿張廷範奏改為恭靈莊愍廟號襄宗
十一月吳王楊行密卒(謚武忠)子偓代為淮南節度使
行密長子偓素無令譽軍府輕之行密寢疾命判官
周隱(舒州人)召偓隠性蠢直對曰司徒輕易信䜛喜擊
毬好飲酒非保家之主餘子皆幼未能駕馭諸將廬
州刺史劉威從王起微細必不負王不若使之權領
軍府俟諸子長而授之行密不應徐温張顥(蔡人)密言
於行密曰王出萬死冒矢石為子孫立基業安可使
他人有之行密曰吾死瞑目矣行密使温與幕僚嚴
可求(馮翊人家江都)詣隱取牒遣使召偓以王茂章代守宣
州偓至行密卒李儼承制以偓為節度使(偓既襲位召周隠殺)
(之又怒王茂章遣兵襲之茂章奔杭州錢□以為鎮東節度副使更名景仁後使于梁遂留之)
以朱全忠為相國封魏王加九錫全忠不受
先是全忠急於𫝊禪密使將元暉等謀之元暉與柳
璨等議以魏晉以來皆先封大國加九錫殊禮然後
受禪當次第行之全忠大怒宣徽副使王殷趙殷衡
(本姓孔名循為全忠家乳母養子冒姓趙後漸貴復其姓名)譖之曰元暉璨等欲
延唐祚故留其事以須變元暉聞之懼詣全忠言狀
全忠曰汝曹巧述間事以阻我借使我不受九錫豈
不能作天子耶元暉曰唐祚已盡天命歸王但以晉
燕岐蜀皆吾勍敵王遽受禪彼心未服不可不曲盡
義理然後取之元暉等欲為王創萬代之業耳全忠
叱曰汝果反矣元暉歸與璨議加全忠九錫朝士多
竊懷憤悒禮部尚書蘇循(即楷之父史不詳何所人)獨揚言曰梁
王功業顯大歷數有歸朝廷宜速行揖讓朝士無敢
違者乃以全忠為相國總百揆進封魏王加九錫全
忠怒不受璨遂奏請𫝊禪詣大梁白全忠全忠拒之
十二月朱全忠弑太后何氏殺蔣元暉柳璨張廷範
初柳璨與元琿廷範相結為全忠謀禪大事何太后
使宮人逹意求傳之後子母生全王殷趙殷衡譖元
暉云與璨廷範于積善堂夜飲對太后焚香為誓興
復唐祚全忠信之收斬元暉(揭尸于都門外聚衆焚之)以殷權知
樞密殷衡權判宣徽院事殷等遂誣元暉私侍太后
全忠令殷等弑太后于積善堂斬柳璨於上東門車
裂廷範于都市璨臨刑呼曰負國賊死其宜矣
罷謁郊廟
先是禮院奏皇帝登位應祀南郊敕用十月行之既
習儀朱全忠怒曰柳璨蔣元暉欲郊天以延唐祚璨
等懼改用來年正月至是全忠弑太后誅璨等敕以
宫禁内亂罷之
(丙寅)三年春正月羅紹威殺其牙軍八千家
初田承嗣鎮魏博選募六州驍勇之士五千人為牙
軍厚其給賜以自衛自是父子相繼親黨膠固日益
驕横小不如意輙族舊帥而易之自史憲誠以來皆
立於其手羅紹威惡之力不能制密告朱全忠欲借
兵以誅之全忠乃發兵屯深州聲言擊滄州會全忠
女適紹威子者卒全忠遣將實甲兵於槖中選兵千
人為擔夫入魏詐云會葬全忠自以大軍繼其後云
赴行營牙軍不之疑紹威潛遣人入庫斷弓弦甲襻
(普患反甲之系也)夜帥奴客數百人與汴將合擊牙軍牙軍
欲戰而弓甲皆不可用遂合營殪之凡八千家嬰孺
無遺詰旦全忠引兵入城已而天雄諸軍皆猜懼牙
將史仁遇等作亂全忠討平之至秋乃還大梁(全忠留魏)
(中歲紹威供億所殺牛羊豕近七十萬資粮稱是蓄積為之一空紹威雖去其□而魏兵自是衰弱紹威)
(悔之謂人曰合六州四十三縣鐡不能為此錯也)
以朱全忠為三司(注見前)都制置使
全忠辭不受(通鑑以三司之名始於此綱目因之考天復中崔昌遐以宰相兼領三司是三)
(司之名前已有之不始於此也今不採)
夏四月癸未朔日食
秋九月朱全忠攻滄州
全忠以幽滄相首尾為魏患欲先取滄州乃發兵渡
河圍之劉仁恭下令境内男子十五以上七十以下
悉自偹兵粮詣行營(文其面曰定霸都士人則文其臂曰一心事主)得兵十
萬軍於瓦橋(關名在今保定府雄縣南易水上)畏汴軍彊不敢戰滄
州城中食盡全忠使人說劉守文曰何不早降守文
登城應之曰梁王方以大義服天下若子叛父而來
將安用之全忠愧其辭直為之緩攻仁恭求救於河
東前後數百軰李克用恨其反覆未之許存勖諫曰
天下之勢歸朱温者什七八自河以北能為温患者
獨我與幽滄耳今不與之併力非計也為天下者不
顧小怨彼嘗困我而我救其急一舉而名實附焉此
乃吾復振之時不可失也克用以為然謀召幽州兵
與攻潞州曰於彼則可以解圍於我則可以拓境乃
許仁恭和仁恭遣兵三萬詣晉陽克用遣周德威李
嗣昭等將兵與之共攻潞州
楊渥取洪州
先是鎮南節度使鍾傳卒軍中立中子匡時為留後
傳飬子延規恨不得立降淮南及是楊渥遣秦裴將
兵擊洪州軍於蓼州(在今南昌府南昌縣東南兩洲相並水入中府入於章江即水)
(經注所謂谷鹿州也)諸將請阻水立寨裴不從匡時果遣其將
劉楚據之諸將以咎裴裴曰匡時驍勇獨楚耳若率
衆守城不可猝拔吾故以要害誘致之耳破寨執楚
遂圍洪州拔之虜匡時以歸(楊氏遂兼有江西之地)
冬十月王建立行臺
王建始立行臺於蜀建東向舞蹈號慟言曰自大駕
東還制命不通請權立行臺用李晟鄭畋故事承制
拜封仍以榜帖告諭所部
朱全忠以高紀昌為荆南留後
武貞雷彦恭屡寇荆南留後賀瓌閉城自守朱全忠
以為怯使季昌代之(高氏自此遂據有荆南)
十二月昭義節度使丁會降於河東朱全忠引兵還
初昭宗凶訃至潞州會帥將士縞素流泣久之及李
嗣昭攻潞州會舉兵降之李克用以嗣昭為昭義留
後會見克用泣曰會豈力不能守耶梁王陵虐唐室
會雖受其舉拔之恩誠不忍其所為故來歸命耳克
用厚待之位於諸將之上全忠將攻滄州聞潞州不
守引兵還(先是全忠謂河南北芻粮諸營出積及還命悉焚之在舟中音鑿而焚之劉守文始)
(遺全忠書曰城中數萬口不食數月矣與其焚之為烟沉之為泥願求所餘以救其命全忠留數困以遺)
(之滄州頼以濟)
(丁夘)四年(四月以後梁朱晃開平元年西州稱唐天復七年是歲唐亡梁晉岐淮南西州凡五國吳越湖)
(南荆南福州嶺南凡五鎮故綱目分注於梁書太祖按唐同光時追廢温為庶人削而不書其唐晉漢周仍)
(依綱目是是時五鎮之外尚有鎮冀昜定魏慱盧龍等鎮綱目以五代史十國為斷故自丁夘以後但列五鎮)
(餘下並載今從之)
春正月淮南牙將張顥徐温作亂
楊偓既得江西驕侈益甚(偓君父喪酣飲作樂燃十圍之燭以擊毬單騎常出)
(遊從者不知所之)左右牙指揮使張顥徐温泣諫偓怒曰汝
謂我不才何不殺我自為之顥温懼潛謀作亂一日
帥牙兵二百露刃直入庭中偓曰爾果欲殺我邪對
曰非敢然也欲誅王左右亂政者爾因數偓所親信
十餘人之罪曳下擊殺之謂之兵諫(左傳鬻拳彊諛楚子不從臨之)
(以兵懼而從之遂自刖也)諸將不與之同者稍以法誅之於是軍
政悉歸二人
三月遣使奉冊寳如梁
全忠自滄州還威望大沮恐中外離心欲速受禪過
魏有疾羅紹威恐全忠襲之說曰今唐室衰微天命
已改而四方稱兵者皆以興復為名王宜早正位號
以絶人望全忠然之乃歸大梁帝遣御史大夫薛貽
矩(字熙同聞喜人)勞之貽矩請以臣禮見北面拜舞於庭還
言于帝曰元帥有受禪之意矣帝乃下詔禪位於梁
遣宰相張文蔚楊涉及薛貽矩蘇循張策(字少逸敦煌人)趙
光逢(字延吉隠之子)等奉玉冊傳國寳帥百官備法駕詣大
梁(楊涉子直史館凝式言於涉曰大人為唐宰相而國家至此不可謂之無過况手持天子璽綬於人)
(雖保富貴奈千載何盍辭之涉大駭曰汝滅吾族神色為之不寕者數日)
夏四月盧龍節度使劉仁恭為其子守光所囚
仁恭驕奢貪暴以大安山(在今順天府房山縣西北)四面懸絶築
館其上極壯麗實以美女與方士煉藥其中悉歛境
内錢瘞山巔令民間用菫泥(黏士也)為錢有愛妾羅氏
其子守光通焉仁恭杖守光而斥之至是梁遣李思
安擊之直抵城下仁恭在大安城幾不守守光自外
引兵入登城拒守却之遂自稱節度使令部將李小
喜攻大安虜仁恭以歸囚於别室守光弟守竒奔河
東
梁王朱全忠更名晃稱皇帝(是為後梁太祖)廢唐帝為濟隂王
張文蔚等至大梁梁王更名晃文蔚等承格奉冊寶
至金祥殿晃被衮冕即皇帝位文蔚等升殿讀冊寳
已降帥百官舞蹈稱賀梁主與之宴舉酒勞之曰此
皆諸公推戴之力也文蔚等皆慚伏不能對獨蘇循
薛貽矩盛稱功德宜應天順人梁主復與宗戚飲博
宫中酒酣其兄全昱睨之曰朱三汝本碭山一民也
從黃巢為盗天子用汝為四鎮節度使富貴極矣奈
何一旦滅唐家三百年社稷他日得無滅吾族乎梁
主不懌而罷廢唐帝為濟隂王遷於曹州栫(在甸反園也)
之以棘使甲士守之
梁以汴州為東都開封府洛陽為西都長安為大安府
佑國軍
梁以馬殷為楚王
梁以敬翔知崇政院事
梁以宣武掌書記太府卿敬翔知崇政院事以備顧
問參謀議于禁中承上旨宣于宰相而行之宰相非
時奏請皆因以聞後廢樞密院以其職事歸之(翔為人沈)
(深有知略在幕府二十餘年盡心勤勞晝夜不寐自言離馬上乃得休息梁主性暴戾難近人莫能測睢)
(翔能識其意有所不可未嘗顯言但微示遲疑梁主已悟禪代之際翔謀居多)
梁以朱友文(字德明本姓康名勤梁主養以為子)判建昌院事
初梁主為四鎮節度使凡倉庫之籍置建昌院以領
之至是以友文判院事掌萬國之金榖
淮南西川移&KR0702;興復唐室
時惟河東鳳翔淮南稱天祐西川稱天復元年(王建以天)
(祐為朱氏所改元故止稱天復)餘皆禀梁正朔蜀王建與楊偓移檄
諸道云欲與岐王晉王會兵興復唐室卒無應者建
乃謀稱帝遺晉王書云請各帝一方晉王復書不許
曰誓於此生靡敢失節(唐末之誅宦官也詔書至河東晉王匿監軍張承業於斛)
(律寺斬罪人以應詔至是復以為監軍待之加厚承業亦為之盡力)
岐王李茂貞開府
茂貞治軍寬簡無紀律兵贏地蹙不敢稱帝但開岐
王府置百官宫殿號令皆擬帝者
契丹遣使如梁
初契丹有八部(五代史契丹部族之大者違呼爾氏後分為八部一曰違爾節二曰伊斯)
(緷三曰舍緷四曰納斡五曰丕勒牟尼六曰納古濟七曰濟勒錦八曰希幹考遼史遼始祖聶哷别統塔)
(喇部在八部之外並要尼氏共為十部與五代史所載不同)部各有大人推一人
為王建旗鼓以號令諸部三年一代以次為之及耶
律按巴堅(舊作阿保機今改正)為王(遼史帝紀太祖姓耶律氏諱億字按巴堅契丹塔喇)
(伊色哩鄉耶律密律密拉人按鍚拉伊色哩舊作霞瀨益日烈密拉舊作彌里今並改正)尤雄勇
奚及室韋逹靼咸役屬之按巴堅恃其強不肯受代
七部刦之按巴堅不得已傳旗鼓請師種落居古漢
城(五代史漢城在炭山東南濼河上後魏滑鹽縣也炭山在今宣化府獨石口外濼河注見前滑䀋)
(本漢縣在熱河)(故城今西北)别為一部漢城地宜五榖有鹽
池之利後稍以兵擊滅七部北侵室韋女真(即唐黑水靺鞨)
(五季時屬遼號女真有生熟黃生熟黃頭三避遼諱改曰女直)西取突厥故地東北
諸夷皆畏服之是歲帥衆三十萬侵雲州晉王與之
連和約為兄弟延之帳中縱酒握手盡歡約共擊梁
或勸晉王擒之晉王不許留之旬日厚贈遺之按巴
堅既歸而背盟更附于梁晉王由是恨之(按巴堅事始此)時
鎮海節度判官羅隠(字昭諫杭州新城人)說鏐舉兵討梁曰縱
無成功猶可退保杭越自為東都奈何交臂事賊為
終古之羞乎鏐始以隠為不遇於唐(隱屢舉進士不第)必有
怨心及聞其言雖不能用心甚義之
梁以高紀昌為荆南節度使
依政(西魏縣故城在今四川卭州)進士梁震唐末登第歸蜀過江
陵高季昌愛其才識留之欲奏為判官震耻之欲去
恐及禍乃曰震素不慕榮宦明公不以為愚必欲使
参謀議但以白衣侍樽爼可也季昌許之以為謀主
呼曰先軰
梁主封其兄全昱為廣王
全昱不樂在京師常居碭山故里二子皆封王
梁令蘇循等致仕
循及其子楷自謂有功於梁朝夕望為相梁主薄其
為人敬翔李振亦鄙之言於梁主曰蘇循唐之鴟梟
賣國求利不可立於維新之朝詔循等十五人並勒
致仕楷斥歸田里循父子乃之河中依朱友謙
六月淮南遣兵擊楚楚大破之遂取岳州
楊偓遣其將劉存許元應將水軍擊楚楚王殷懼軍
使楊定眞駕曰我軍勝矣殷問其故定眞曰夫戰懼
則勝驕則敗今淮南兵驕而王有懼色吾是以知其
必勝也殷命指揮使秦彦暉黃璠帥戰艦擊之存等
遇雨引兵還彦暉追之存數戰不利遺殷書許降彦
暉使謂殷曰此必詐也勿受鼓譟而進存等走黃璠
引兵合擊大破之執存拔岳州(元應渥之腹心也張顥徐温因其敗收斬)
(之)
梁侵晉圍潞州晉遣周德威等救之
梁遣康懷貞攻潞州晉李嗣昭閉城拒守懷貞晝夜
攻之半月不克乃築壘穿蚰蜒塹(蚰蜒音尤延濕蟲也遇蜈蚣蝎以蜒)
(規之則不敢動故以名塹)而守之内外斷絶晉王以周德威為行
營都指揮使救之
秋七月梁以劉守光為盧龍節度使
八月晉敗梁兵於潞州梁築夾寨守之
晉周德威壁於高河(即絳河在今潞安府屯留縣西南下流入漳)康懷貞
遣親騎擊之不克梁主遣李思安代之將兵西上至
潞州城下更築重城内以防奔突外以拒援兵謂之
夾寨調山東民饋軍粮德威曰以輕騎抄之思安乃
自東南山口築甬道屬於夾寨德威與諸將互往攻
之一晝夜數十發梁兵疲於奔命閉壁不出
九月蜀王建稱帝
蜀王建議稱帝將佐皆以為然馮涓獨獻議請以蜀
王稱制曰朝興則未爽稱臣賊在則不同為惡不從
涓杜門不出建用副使掌書記韋莊(字端己見素之後)之謀
即帝位(國號大蜀建元武成)以王宗佶韋莊為宰相唐道襲(開州)
(人)為内樞密使是時唐衣冠之族多避亂在蜀蜀主
禮而用之使修舉故事故其典章文物有唐之遺風
冬十一月義昌(滄景軍號唐太和中置)節度使劉守文舉兵討其
弟守光
守文聞其弟守光幽其父集將吏大哭曰不意吾家
生此梟獍(梟不孝鳥食母獍即磽鏡惡獸也父食)吾生不如死誓與諸
君討之乃發兵擊守光互有勝負守文恐梁乘虚襲
其後遣使請降
五季(梁開平元年分注唐昭宣德四年下二年以後至周顯德六年俱分注每年甲子下以五代係十國)
(之前標曰五季宋太祖建隆元年至開寳七年天下未一亦分用注係五季之後)
(戊晉岐淮南稱唐天祐五年梁開平二年蜀王建武成辰辰年是歲西川稱賀凡五國五鎮自復依隋唐例五)
(代紀年十國非建國嗣位改元不具書)春正月晉王克用卒子存勗立
晉王病篤周德威等退屯亂柳(寨名胡三省注在屯留縣)晉王命
其弟克寧監軍張承業大將李存璋吳珙掌書記盧
質立其子晉州刺史存勗為嗣曰此子志氣遠大必
能成吾事爾曹善教導之謂存勗曰嗣昭厄于重圍
吾不及見矣俟葬畢汝與德威輩速竭力救之又謂
克寧等曰以亞子(存勗小名)累汝言終而卒克寧久總兵
柄有次立之勢軍中多竊議者存勗懼以位讓之克
寧曰汝冡嗣也且有先王之命誰敢違之將吏欲謁
見存勗存勗方哭哀久未出張承業入曰大孝在不
墮基業多哭何為因扶存勗出襲位為河東節度使
晉王克寧首帥諸將拜賀既而克寧謀作亂晉王流
涕而殺之(初晉王克用多養軍中壯士以為子寵遇如真子及存勗立諸假子皆年長握兵心)
(怏怏不樂假子存顥陰說克寧圖存勗克寧不許已惑其妻孟氏言遂心動于是存顥等謀奉克寧為節)
(度使舉河東附梁執晉王及太夫人曹氏送大梁帳下親信史敬鎔知之以告太夫人大駭召張承業言)
(之承業乃召李存璋等陰為之備置酒府舍伏甲執克寧存顥于座晉王流涕數之曰兒嚮以軍府讓叔)
(父叔父不取今事已定奈何復為此謀忍以吾母子遺仇讎乎遂殺之)
二月蜀以張格(張濬子奔蜀者事見前)同平章事
格為相多迎合主意有勝己者必以計排去之
梁主晃弑濟陰王
追諡曰唐哀皇帝(葬濟陰縣之定陶鄉後唐明宗追諡昭宣光烈皇帝)
夏五月晉王攻梁夾寨破之潞州圍解
梁軍久圍潞州晉李嗣昭固守逾年梁主屢遣使諭
降嗣昭焚詔書斬使者(時梁軍亡將校四十餘人士斬卒以萬計梁主削李思安爵)
(監押楊敏貞欲召還兵又恐晉人躡其後)梁主乃自至澤州遣使就與諸將
議欲還兵諸將以為李克用死晉兵且退上黨孤城
無援請更留旬月以俟之梁主從之會晉召周德威
還晉陽(初德威握重兵在外國人疑之晉王乃召德威還四月德威至晉陽留兵城外徒步而入)
(伏哭極哀退謁嗣王甚恭衆心由是釋然)梁夾寨奏晉兵已去梁主以為
援兵不能復來遂還大梁夾寨亦不復設備晉王與
諸將謀曰上黨河東之藩蔽無上黨是無河東也且
朱温所憚者獨先王爾聞吾新立以為童子未嫻軍
旅必有驕怠之心若簡精兵倍道趣之出其不意破
之必矣取威定霸在此一舉不可失也張承業亦勸
之行乃大閱士卒以丁會為都招討使帥周德威等
發晉陽五月朔晉王伏兵三垂岡下(岡在潞安府潞城縣西)詰
旦大霧進兵直抵夾寨梁軍無斥候將士尚未起晉
王命周德威李嗣源分兵為二道填坑燒寨鼓譟而
入梁兵大潰南走招討使符道昭馬&KR2394;被殺失亡將
士萬計委棄資械山積德威至城下呼嗣昭曰先王
已薨今王自來破賊賊已去矣可開門嗣昭不信曰
此必為賊所得來誑我耳王自往呼之嗣昭見王白
服大慟幾絶城中皆哭遂開門(初德威與嗣昭有隙晉王克用臨終謂存)
(勗曰進通忠孝吾愛之深今不出重圍豈德威不亡舊怨耶汝為吾以此意諭之若潞圍不解吾死不瞑)
(目進通嗣昭小名也存勗以告德威德威感泣由是戰甚力既相好歡交如初)梁主聞夾寨
不守大驚既而歎曰生子當如李亞子克用為不亡
矣至如吾兒豚犬爾(周德威乘勝進趣澤州梁統軍牛存節將兵應接潰兵至天井)
(關謂其衆曰澤州要害地不可失也雖無詔旨當救之遂引衆而前至澤州城中人已欲應晉存節至乃)
(定晉兵尋至攻之存節晝夜拒戰凡旬有三日劉知俊引兵救之德威乃退牛存節字贊正青州博昌)
(人)
晉王歸晉陽
晉王歸休兵行賞命州縣舉賢才黜貪殘寬租賦撫
孤窮伸冤濫禁姦盜境内大治訓練士卒令騎兵不
見敵無得乘馬部分已定無得相逾越(謂左不得越右後不得逾)
(前)及留絶以避險(軍行須聯屬不得留止而中絶避險而不整)分道並進
期會無得差晷刻犯者必斬初唐昭宗許晉王克用
承制封拜時方鎮多行墨制王恥與之同每除吏必
表聞至是存勗始承制除吏兄事張承業升堂拜母
賜遺甚厚(潞州圍守歴年士民死者大半嗣昭勸課農桑寬租緩刑數年之間軍城完復)
淮南張顥徐温弑其節度使楊渥温復攻顥殺之
張顥徐温專制軍政弘農王渥心不能平欲去之而
未能二人不自安共謀弑王分其地以臣于梁于是
顥遣其黨紀祥弑渥集將吏于府庭列白刃厲聲問
曰嗣王暴薨軍府誰當主之三問莫應氣色益怒幕
僚嚴可求前密啓曰軍府至大四境多虞非公主之
不可然今日則恐太速顥曰何也可求曰劉威陶雅
皆先王等夷必不肯為公下不若立幼主輔之諸將
孰敢不從顥默然可求因屏左右急書一紙置袖中
麾同列詣使宅賀(節度所居曰使宅賀者賀新君也)衆莫測其所為
既至可求跪讀之乃太夫人史氏教也大要言先王創
業艱難嗣王不幸早世隆演(字鴻源行密第三子)次當立諸將
宜無負楊氏善輔之辭旨明切顥氣色皆沮以其義
正不敢奪遂奉渥弟隆演稱留後顥以徐温鎮潤
州可求說温曰公捨牙兵而出顥必以弑君之罪歸
公温驚曰奈何可求曰顥明愎而暗于事請為公圖
之乃往說顥請留温顥曰業已行矣奈何可求曰止
之易爾明日可求邀顥詣温可求瞋目責温曰古人
不忘一飯之恩況公楊氏宿將今幼嗣初立多事之
時乃求自安於外可乎温謝曰苟諸公見容温何敢
自專由是不行(顥知可求陰附温夜遣盜刺之可求知不免請為書辭府主盜執刀臨之)
(可求操筆無懼色盜見其辭旨忠壯曰公長者吾不忍殺掠其財以復命)温與可求謀密
結將軍鍾泰章(合肥人)等壯士三十人斬顥與牙堂暴
其弑君之罪初顥與温謀弑威王(渥諡歐史作景)温曰參用
左右牙兵心必不一不若獨用吾兵顥不可温曰然
則獨用公兵顥從之至是窮治逆黨皆左牙兵也由
是人以温實不知謀隆演以温為左右牙都指揮
使軍府事咸取決焉以可求為揚州司馬(温性沈毅自奉簡儉)
(雖不知書使人讀獄訟之辭而決之皆中情理立法度禁強暴政舉大綱軍民安之温以軍旅委可求以)
(財賦委支計官駱知祥皆稱其職淮南謂之嚴駱駱知祥合肥人)
蜀岐晉會兵攻梁雍州梁遣忠武(此梁所置同州軍號非陳許之忠武軍也)
節度使劉知俊拒卻之
秋七月楚收茶税
湖南判官高郁請聽民自採茶賣于北客收其征以
贍軍楚王殷從之請于梁置回圖務(胡三省注猶今之回易場也)
運茶于河南北賣之以易繒纊戰馬而歸由是富贍
(先是楚遣兵擊雷彦恭彦恭奔淮南既而向瓌亦以澧州降于是澧朗二州皆入于楚)
淮南將吏推楊隆演為節度使
淮南將吏請於李儼承制授隆演淮南節度使弘農
王
冬十月華原(隋縣今陜西懼州是)賊帥温韜(華原人)發唐諸陵
韜據華原(韜先事李茂貞冒姓李名彦韜後降梁尋復叛歸茂貞茂貞置義勝軍以為節度使)
暴掠雍州諸縣唐帝諸陵𤼵之殆徧(韜發諸陵取所藏金寶唯昭陵)
(最固韜從埏道下見宫室閔麗不異人間中為正寢東西廂列石牀牀上石函中為鐵匣悉藏前代圖書)
(鍾王筆迹紙墨如新韜悉取之遂傳人間)
(巳晉岐淮南稱唐天祐六年梁已開平三年是歲凡五國五鎮)春正月梁遷都洛陽
以大梁為東都命養子博王友文為留守
二月丁酉朔日食
梁攻岐取丹延鄜坊四州(丹州西魏置元省故城在今延安府宜川縣餘注俱見前)
初邠寧楊崇本(崇本叛梁復曰李繼徽此從五代史傳書本姓名)攻夏州梁
遣劉知俊擊敗之西軍由是不振及是保塞軍(唐中和二)
(年以延州置)亂指揮使高萬興(河西人)及其弟萬全以兵降
於知俊知俊遂攻丹延(保塞軍)鄜坊(保大軍)皆取之
淮南徐温自領昇州(注見前)刺史
徐温以金陵形勝戰艦所聚乃自以淮南行軍副使
領昇州刺史留廣陵以其假子元從指揮使知誥為
昇州防遏兼樓船副使往治之
夏四月梁以王審知為閩王
審知儉約常躡麻屨府舍卑陋未嘗營葺寬刑薄賦
公私富實境内以安
淮南攻吳越圍蘇州吳越擊敗之
淮南遣指揮使周本(舒州宿松人)擊吳越圍蘇州久之不
克(淮南兵圍蘇州吳越指揮使錢鏢等救之蘇州有水通城中淮南軍張網綴鈴縣水中魚鼈過皆知)
(之吳越虞候司馬福欲潛行入城故以竿觸網敵聞鈴聲舉網福因得過入城由是城中號令與援兵相)
(應敵以為神)先是吳王鏐嘗游府園見園卒陸仁章(睦州人)
樹藝有智而志之至是仁章通信入城果得報而返
吳越兵内外合擊淮南兵大破之擒其將二十餘人
周本夜遁
五月劉守光執其兄守文進攻滄州
劉守文以重賂招契丹吐谷渾之衆合四萬屯薊州
守光逆戰為所敗守文單馬立于陳前泣謂其衆曰
勿殺吾弟守光將元行欽(幽州人)識之直前擒之滄
德兵皆潰守光囚守文於别室乘勝進攻滄州滄州
判官吕兖(幽州安次人)孫鶴推守文子延祚為帥乘城拒
守
六月梁劉知俊叛奔岐
知俊功名浸盛以梁主猜忌日甚内不自安會佑國
節度使王重師被誅(重師鎮長安數年梁主怒其貢奉不時以統軍劉捍為留後捍)
(譖重師與邠岐通遂殺之夷其族劉捍開封人)益懼梁主急徵知俊欲以
為河東行營都統知俊弟知沅密使人語知俊云入
必死知俊遂以同州附于岐遣兵襲華州守潼關遣
人以重利啗長安諸將執劉捍送于岐殺之梁主遣
近臣諭知俊曰朕待卿甚厚何忽相負對曰臣不背
德但畏族爾詔削知俊官爵遣楊師厚劉鄩等討之
至關東獲知俊伏路兵使為前導關吏納之鄩兵直
進遂克潼關知俊舉族奔岐岐王厚禮知俊以為中
書令
秋七月梁以劉守光為燕王
守光既執守文遣使如梁上表告捷故有是命(守光表言)
(俟滄德事畢為陛下掃平并宼亦致書晉王云欲與同破偽梁)
淮南盡取江西地
撫州刺史危全諷帥撫信袁吉之兵攻洪州淮南守
兵纔千人節度使劉威密遣使告急于廣陵日召僚
佐宴飲全諷聞之屯象牙潭(在南昌府新建縣西南即章江西曲處也)不敢
進楚王殷遣指揮使苑玫(苑姓玫蔡州人)圍高安(注見前)以助
全諷徐温問將于嚴可求可求薦周本乃以本將兵
七千救高安本曰楚人為全諷聲援耳非欲取高安
也吾敗全諷援兵必還乃疾趣象牙潭全諷營柵臨
溪亘數十里本隔溪佈陣先使羸兵嘗敵全諷兵涉
溪追之本乘其半濟縱兵擊之全諷兵大潰本分兵
斷其歸路擒全諷乘勝克袁州歙州刺史陶雅遣兵
襲饒信饒州刺史唐寶棄城走米志誠敗苑玫於上
高(唐鎮南唐置縣今屬江西瑞州府)吉州刺史彭玕(本赤石洞蠻酋鍾傳用為刺史)
帥衆奔楚信州刺史危仔倡奔吳越(吳越以為淮南節度副使更其)
(姓曰元氏)虔州刺史盧光稠(南康人唐末與譚全播據虔州譚全播亦南康人)以
州附于淮南于是江西之地盡入于楊氏(光稠亦遣使附于梁)
冬十一月岐遣劉知俊攻梁靈州梁遣兵救之大敗而還
岐王欲取靈州以處劉知俊使自將兵攻之朔方節
度使韓遜(本靈州牙校唐末據有本鎮因即以為節度使)遣使告急于梁梁
主遣康懷貞寇彦卿將兵攻邠寧以救之懷貞等所
向皆捷知俊解圍引去梁主急召懷貞等還知俊據
險邀之左龍驤軍使王彦章(字子明鄆州壽張人)力戰懷貞等
乃得過至昇平(唐縣宋省故城在今鄜州宜君縣)知俊伏兵山口懷
貞大敗僅以身免岐王以知俊為彰義節度使鎮涇
州(彦章驍勇絶倫每戰用二鐵鎗皆重百觔一置鞍中一在手所向無前時人謂之王鐵鎗)
蜀蜀州刺史王宗弁(本鹿弁蜀主養以為子賜姓名)罷
宗弁稱疾罷歸杜門不出蜀主疑其怨望加檢校太
保不受謂人曰廉者足而不憂貪者憂而不足吾小
人致仕至此足矣豈可求進不已乎蜀主嘉其志而
許之
(庚晉岐吳稱唐天祐七年梁開平四午年是歲淮南稱吳凡五國五鎮)春正月劉守光克
滄州殺其兄守文
滄州城中食盡吕兖選男女羸弱者烹之以給軍食
正月劉延祚力盡出降守光使大將張萬進周知裕
輔其子繼威鎮滄州(後繼威以淫虐為張萬進所殺)以延祚歸使人
潛殺守文歸罪于殺者而誅之族吕兖而釋孫鶴(兖子)
(琦年十五臨刑門下客趙玉紿監刑者曰此吾弟也勿妄殺遂挈以逃琦足痛不能行玉負之變姓名乞)
(食于路僅而得免琦感家門殄滅力學自立晉王聞其名署代州判官吕琦字輝山趙玉安次人)
二月岐王承制加楊隆演嗣吳王(于是淮南稱吳)
夏四月梁夏州亂殺節度使李彝昌(唐末党項拓跋思敬以破黃巢功賜)
(姓李氏彝昌思敬弟思諫之子)以其族父仁福代之
先是彝昌父思諫卒彝昌代為節度使及是都指揮
使高宗益作亂殺彝昌軍中將吏共誅宗益迎仁福
(時方戍兵于外)立之梁以為節度使(胡三省曰李仁福子孫強盛遂為宋朝西邊之)
(患所謂西夏也)
梁宋州獻瑞麥
梁宋州節度使衡王友諒獻瑞麥一莖三穗梁主曰
豐年為上瑞今宋州大水安用此為詔除本縣令名
遣使詰責友諒以惠王友能(全昱子)代之
梁貶寇彦卿為遊擊將軍
梁左金吾大將軍寇彦卿入朝至天津橋(在河南府洛陽縣西)
(南)有民不避道投諸欄外而死彦卿自首梁主以彦
卿有功命以私財遺死者家以贖罪御史司憲崔沂
(沆之弟)劾奏請論如法梁主命彦卿分析(使之自辨)彦卿對
令從者舉置欄外不意誤死梁主欲以過失論沂奏
在法以勢力使令為首下手為從不得歸罪從者不
鬭而故毆傷人加傷罪一等不得為過失乃責授彦卿
遊擊將軍彦卿揚言有得崔沂首者賞萬緡梁主使
人謂彦卿曰崔沂有毫髮傷我當族汝時功臣驕横
由是稍肅
五月梁天雄節度使羅紹威卒以其子周翰代之
梁以楚王殷為天策上將軍
楚王殷求為天策上將始開府以弟賨存為相
秋八月吳越築捍海石塘(今在杭州府錢塘仁和二縣境)廣杭州城(臨安)
(志江挾海潮為杭人患梁開平中錢武肅王始建候潮通江門潮水衝激板築不就因命強弩數百以射潮頭)
(既而潮水漸向西陵乃積石植木為塘扞之城基始定)
由是錢塘富庶盛於東南
冬十一月蜀主立其假子宗裕等為王
初唐末宦官典兵者多養軍中壯士為子以自強由
是諸將亦效之而蜀主多至百二十人雖冒姓連名
而不禁婚姻
梁遣兵襲鎮州取深冀鎮定推晉王為盟主晉遣兵救之
梁主疑趙王鎔貳于晉且欲因鄴王紹威卒除移鎮
定會燕王守光𤼵兵侵定州遣供奉官杜廷隠丁延
徽監魏博兵三千分屯深冀聲言助趙守禦趙將石
公立戌深州白鎔拒之鎔不從公立出門指城而泣
曰朱氏滅唐社稷三尺童子知其為人而我王猶恃
姻好以長者期之此所謂開門揖盜者也惜乎此城
之人今為虜矣深冀民見魏博兵入奔走驚駭未幾
廷隠等閉門盡殺趙戍卒乘城拒守鎔始命公立攻
之不克乃遣使求援于燕晉與義武節度使王處直共
推晉王為盟主合兵攻梁晉王會將佐謀之(皆曰鎔久臣朱)
(温輸賂結昏其交深矣此必詐也王曰彼亦擇其害而為之爾王氏在唐猶或臣或叛況肯終為朱氏之)
(臣乎今救死不贍何顧昏姻我若疑而不救正墮朱氏計中)乃遣周德威將兵出
井陘屯趙州鎔使者至幽州(守光方獵孫鶴馳詣野謂曰趙人乞師此天欲)
(成王之功業也守光曰何故對曰比常患其與朱温膠固温之志非盡吞河朔不已今彼自為讎敵王若)
(與之併力破梁則鎮定皆歛袵而朝燕矣不早出師但恐晉人先我矣守光曰王鎔數負約今使之與梁)
(自相弊吾可以坐承其利又何救焉)守光不為出兵自是鎮定復稱唐
天祐年號梁主命王景仁等將兵擊之
十二月梁進軍逼鎮州晉王救之次于高邑
梁王景仁等進軍柏鄉趙王鎔復告急于晉晉王自
將東下王處直遣將將兵五千以從至趙州與周德
威合進距柏鄉五里營于野河(即槐河在柏鄉縣西南源出正定府贊皇)
(縣下流入胡盧河)之北(晉遣胡騎迫梁營馳射且詬之梁將韓勍等將步騎追之鎧胄鮮華光彩)
(炫耀晉人望之奪氣德威徇于軍曰彼皆汴州屠酤傭販之徒爾衣鎧雖鮮十不能當汝一擒獲一夫足)
(以自富乃奇貨不可失也帥精騎千餘擊其兩端獲百餘人且戰且却距野河而止)晉王欲速
戰德威曰鎮定之兵長于守城短於野戰且吾所恃
者騎兵利於平原曠野可以馳突今壓賊壘門騎無
所展其足且衆寡不敵使彼知吾虚實則事危矣王
不悦退臥帳中諸將莫敢言德威往見張承業曰大
王驟勝而輕敵不量力而務速戰今去賊咫尺所限
者一水爾彼若造橋以薄我我衆立盡矣不若退軍
高邑誘賊離營彼出則歸彼歸則出别以輕騎掠其
饋餉不過逾月破之必矣承業入褰帳撫王曰此豈
王安寢時邪德威老將知兵其言不可忽也王蹶然而
興曰予方思之梁兵有降者詰之曰景仁方造浮橋
王謂德威曰果如公言是日拔營退保高邑
(辛晉岐吳稱唐天祐八年梁乾化元未年蜀永平元年是歲凡五國五鎮)春正月丙戌朔日
食
晉王伐梁軍於柏鄉大破之
周德威與别將史建塘(雁門人)李嗣源將精騎三千壓
梁壘門而詬之王景仁韓勍怒悉衆而出德威等轉
戰而北至高邑南李存璋以步兵陳于野河之上梁
兵競前奪橋晉指揮使李建及(許州人本姓王李罕之假子)力戰
卻之戰自己至午勝負未決王謂德威曰兩軍已合
勢不可離我之興亡在此一舉我為公先登公可繼
之德威諫曰觀梁兵之勢可以勞逸制之未易以力
勝也彼去營三十餘里雖挾糗糧亦不暇食日昳之
後饑渴内迫矢刃外交士卒勞倦必有退志當是時
我以精騎乘之必大捷今未可也王乃止至晡梁軍
未食果引卻德威疾呼曰梁兵走矣晉兵大譟爭進
梁兵驚怖大潰李存璋引步兵乘之呼曰梁人亦吾
人也父兄子弟餉軍者勿殺于是戰士悉解甲投兵
而棄之囂聲動天地趙人以深冀之憾不顧剽掠但
奮白刃追之梁之精兵殆盡棄糧食資械不可勝計
凡斬首二萬級河朔大震晉王收兵屯趙州杜廷隠
等棄深冀而去
晉師圍邢魏梁兵救之晉師還
晉王遣周德威史建塘趣澶魏(考澶州唐初置今開州是也貞觀中廢至)
(晉天福中復置此云澶魏蓋史臣追敘之文)張承業李存璋攻邢州自以
大軍繼之移檄河北州縣諭以利害劉守光聞梁兵
敗使人謂趙王鎔及王處直曰聞二鎮與晉王破梁
兵舉軍南下僕亦有精騎三萬欲自將之為諸公啓
行然四鎮連兵必有盟主僕若至彼何以處之鎔告
于晉王晉王笑曰趙人告急守光不能出一卒以攻
之及吾成功乃復欲以兵威離間二鎮愚莫甚焉諸
將曰雲代與燕接境彼若擾我城戍動摇人情亦腹
心之患也不若先取守光然後可以專意南討王曰
善會梁楊師厚引兵救邢魏晉王解圍去師厚留屯
魏州周德威等亦解邢州圍晉王命德威以兵戍趙
州(趙王鎔謁晉王大犒將士遣其養子德明將三十七都從晉王征討既而楊師厚將兵屯邢州鎔甚)
(懼會晉王于承天軍晉王以鎔父友事之甚恭謂曰朱温之惡極矣天將誅雖有師厚軰不能救也脱)
(侵軼僕白率衆當之叔父勿以為憂鎔奉巵為壽謂晉王四十六舅晉王許以女妻其幼子昭誨由是晉)
(趙之交遂固禮王德明本姓張名文燕人也)
三月梁清海節度使劉隠卒弟巖知留後(尋以為節度使)
巖多延中國士人置幕府出為刺史刺史無武人
夏四月晉王推劉守光為尚父梁亦以為采訪使
守光淫虐滋甚(每刑人必置諸鐵籠以火逼之又以鐵刷刷人面)嘗衣赭袍
顧謂將吏曰今天下大亂英雄角逐吾兵強地險亦
欲自帝何如孫鶴曰今内難新平公私困竭太原窺
吾西契丹伺吾北遽欲自帝未見其可守光不悦又
使人諷鎮定求尊已為尚父趙王鎔以告晉王晉王
怒欲伐之諸將皆曰是為惡極矣行當族滅不若陽
為推尊以稔之乃與鎔及義武王處直昭義李嗣昭
振武周德威天德宋瑶六節度使(并河東為六)共奉冊推
守光為尚書令尚父守光不寤益驕表梁主曰晉王
等推臣臣荷陛下厚恩未之敢受不若陛下授臣河
北都統則并鎮不足平矣梁主亦知其狂愚乃以守
光為河北道采訪使遣使冊命之(守光命僚屬草受冊儀僚屬取唐冊)
(太尉儀獻之守光問何得無郊天改元之事對曰尚父人臣也安得郊天改元者乎守光怒投之于地曰)
(我地方三千里帶甲三十萬直作河北天子誰能禁我尚父何足道哉命趣具即帝位之儀械繫梁及諸)
(道使者于獄既而皆釋之)
秋七月梁主避暑于河南尹張宗奭(即張全義梁更其名)第
梁主避暑宗奭第亂其婦女殆徧宗奭子繼祚不勝
憤恥欲弑之宗奭止之曰吾家頃在河陽為李罕之
所圍(事具前)啗木屑以度朝夕賴其救我得有今日此
恩不可忘也乃止
八月劉守光稱帝
守光將稱帝將佐多竊議以為不可守光乃置斧鑕
于庭曰敢諫者斬孫鶴曰滄州之破鶴分當死蒙王
生全以至今日敢愛死而忘恩乎竊以為今日之帝
未可也守光怒伏諸鎮上令軍士咼而噉之鶴呼曰
百日之外必有急兵守光命以土窒其口寸斬之遂
即位(國號燕)改元應天受冊之日契丹陷平州燕人驚
擾(晉王聞守光稱帝大笑曰俟彼卜年吾當問其鼎矣張承業請遣使致賀以驕之晉王遣太原少尹)
(李成勲往用鄰藩通使之禮燕典客欲使稱臣庭見成勲曰吾受命唐朝為太原少尹燕王豈得而臣之)
(守光怒囚之數日竟不能屈也卜年晉王以周成王卜年楚子問鼎事戲笑守光綱目誤作十年今改)
(正)
岐王使劉知俊攻蜀圍安遠軍(今漢中府沔縣西有西縣故城五代時曰安遠軍)
先是岐攻蜀興元蜀山南節度使唐道襲擊卻之(蜀主)
(之女普慈公主嫁岐王從子繼崇繼崇驕矜嗜酒蜀主召公主歸寧留之岐王怒始與蜀絶遂搆兵)及
是岐王復使劉知俊李繼崇將兵擊蜀蜀將王宗侃
大敗奔安遠軍知俊繼崇追圍之已而蜀主自將援
安遠大破岐兵岐兵遁去(岐王左右讒劉知俊岐王奪其兵知俊舉族居于秦)
(州)
九月梁主如相州冬十一月還洛陽
梁主聞晉趙謀南伐自將拒之至衞州方食軍前奏晉
軍已出井陘遽命輦北趣邢洺晝夜倍道兼行至相
州聞晉兵不出乃止刺史李思安不意梁主猝至落
然無具坐削官爵梁主尋至洹水(九域志成安有洹水鎮成安今縣屬)
(廣平府)邊吏言晉趙兵南下梁主即時進軍至魏縣或
告云沙陀至矣士卒恟懼多逃亡嚴刑不能禁既而
復告云無寇上下始定梁主病已經年以夾寨柏鄉
屢失利故力疾北巡思一雪其恥意鬱鬱多躁忿功
臣宿將往往以小過被誅衆心益懼既而晉趙兵竟
不出梁主南還納懷州刺史段明遠(開封人後更名凝)妹為
美人明遠饋獻豐備梁主悦至洛陽疾復作(明年梁主至武)
(陟明遠供饋有加于前梁主追思李思安前事貶柳州司戸告曰觀明遠之忠勤如此見思安之悖慢何)
(如尋長流賜死)
幽州參軍馮道(字可道瀛州景城人)奔晉
劉守光謀攻易定道以為未可繫獄得免亡奔晉張
承業薦之晉王以為掌書記
(壬晉岐吳稱唐天祐九年梁乾申化二年是歲凡五國五鎮)春正月晉師及鎮定之
兵伐幽州二月梁主救之大敗走還
晉周德威東出飛狐(注見前)與趙將王德明義武將程
巖會于易水攻燕祁溝關(即今岐溝店在順天府涿州西南)下之進
克涿州德威遂至幽州城下守光求救于梁梁主自
將救之(從官以梁主誅戮無常多憚行梁主怒至白馬頓賜從官食多未至遣騎趣之散騎常侍)
(孫隲等三人後至撲殺之)至魏州命楊師厚李周彝圍棗強賀德
倫袁象先(宋州下邑人)圍蓚縣晝夜兼行至下博遇趙將
符習(趙州昭慶人)引數百騎巡邏或告曰晉兵大至矣梁
主棄行幄亟引兵趣棗強與師厚軍合師厚急攻棗
強拔其城屠之德倫攻蓚晉將李存審引兵扼下博
橋(在今深州故下博城東跨胡盧河上)使史建塘李嗣肱分道擒生獲
梁軍之樵芻者數百人殺之留數人斷臂縱去曰為
我語朱公晉王大軍至矣時梁主引師厚兵攻蓚未
及置營建塘嗣肱各將三百騎效梁軍旗幟服色與
樵芻者雜行暮至營門縱火大譟弓矢亂發營中大
擾不知所為斷臂者復來曰晉軍大至矣梁主大駭
燒營夜遁迷失道委曲行百五十里蓚之耕者皆荷
鋤奮挺逐之委棄資械不可勝計既而復遣騎覘之
曰晉軍實未來此乃史先鋒遊騎爾梁主慙憤病遂
增劇
晉師克瓦橋關
周德威遣禆將攻瓦橋關其將吏及莫州刺史李嚴
(幽州人)皆降嚴涉獵書傳晉王使傅其子繼岌嚴固辭
王怒將斬之教練使孟知祥(字保允遷兄子)諫曰強敵未滅
大王豈宜以一怒戮嚮義之士乎乃免之(胡三省曰孟知祥始)
(此)
夏五月梁主至洛陽
梁主至洛陽疾甚謂近臣曰我經營天下三十年不
意太原餘孽更昌熾如此吾觀其志不小天復奪
我年我諸兒非彼敵也吾無葬地矣因哽咽絶而復
蘇
劉守光遣兵出戰晉人擊敗之擒其將
守光遣其將單廷珪將精兵萬人出戰與周德威遇
于龍頭岡(亦曰臥龍岡在今順天府宛平縣西北)曰今日必擒周楊五
(德威小字)以獻既戰見德威于陣單騎逐之槍及德威背
德威側身避之奮撾反擊廷珪墜馬擒之燕兵退走
引騎乘之斬首三千級廷珪燕驍將也燕人失之奪
氣
吳徐温攻宣州克之殺其觀察使李遇
吳鎮南節度使劉威歙州觀察使陶雅宣州觀察使
李遇常州刺史李簡(上蔡人)皆武忠王舊將有大功以
徐温秉政内不能平李遇尤甚館驛使徐玠(字蘊圭彭城人)
使于吳越温使說遇入見新王曰公不爾人謂公反
遇怒曰君言遇反殺侍中(謂楊渥)者非反邪温怒以王
檀(胡三省注檀當作壇)為宣州制置使數遇不入朝之罪遣柴再
用徐知誥副之遇不受代再用攻之逾月不克遇少
子為淮南牙將温執至城下示之遇不忍戰乃請降
温斬之夷其族於是諸將始畏温莫敢違其命知誥
以功遷昇州刺史(時諸州長史多武夫專以軍旅為務不恤民事知誥在昇州獨選用)
(廉吏修明政教招延四方士大夫洪州進士宋齊邱好縱横之術謁知誥知誥奇之辟為推官與判官王)
(令謀參軍王翊專主謀議以牙吏馬仁裕周宗曹悰為腹心宋齊邱字子嵩萬載人馬仁裕字德寬彭)
(城人周宗字君泰漣水人)
六月梁朱友珪弑其主晃而自立
梁主長子郴王友裕早卒次假子博王友文梁主特
愛之常留守東都次郢王友珪其母亳州營娼也為
控鶴指揮使無寵次均王友貞為東都指揮使初張
后嚴整多智梁主敬憚之后殂梁主恣意聲色諸子
雖在外常徵其婦入侍友文婦王氏色美尤寵之欲
以友文為太子友珪心不平梁主疾甚命王氏召友
文欲付以後事友珪婦張氏知之密告友珪曰大家
以傳國寶付王氏懷往東都吾屬死無日矣夫婦相
泣左右或說之曰事急計生何不改圖六月朔梁主
命敬翔出友珪為萊州刺史友珪怒易服微行入左
龍虎軍見統軍韓勍以情告之勍亦見功臣多被誅
懼不自保遂相與合謀以牙兵從友珪雜控鶴士中
夜斬關入至寢殿梁主驚起曰我固疑此賊恨不早
殺之汝悖逆如此天地豈容汝乎友珪曰老賊萬段
友珪僕夫馮廷諤刺梁主腹刃出于背以敗氊裹之
瘞于寢殿遣供奉官丁昭溥馳詣東都命友貞殺友
文矯詔稱友文謀逆賴友珪忠孝將兵誅之宣令友
珪權主軍國之務韓勍為友珪謀多出金帛賜諸軍
及百官以取悦乃𤼵喪即位
梁匡國軍(梁陳許軍號)亂殺節度使韓建
時梁新有内難許州軍士更相告變建不之省亦不
為備遂為其下所殺
秋七月梁以楊師厚為天雄節度使
天雄節度使羅周翰幼弱楊師厚軍于魏州久欲圖
之憚太祖嚴威不敢發至是引兵入牙城據位視事
梁以師厚為天雄節度使徙周翰鎮宣義(自唐文德元年羅弘)
(信據魏博傳子至孫而亡)
梁加吳越王鏐尚父
梁遣兵擊河中節度使朱友謙降晉
友珪既簒立諸宿將多憤怒雖曲加恩禮終不悦護
國節度使冀王友謙泣曰先帝數十年開創基業前
日變起宫掖聲問甚惡吾備位藩鎮心竊恥之友珪
加友謙侍中且徵之友謙謂使者曰先帝晏駕不以
禮吾且至洛陽問罪何以徵為友珪遣韓勍擊之友
謙以河中附于晉以求救(晉王自將而西遇梁將康懷貞大破之梁軍解圍退)
(保陜州)
梁以敬翔同平章事
友珪以敬翔太祖腹心恐其不利于己欲解其内職
恐失人望遂以為相以李振充崇政院使翔多稱疾
不預政事
吳以徐温領鎮海節度使
吳劉威為帥府所忌徐温將討之威幕客黃訥說威
曰公受謗雖深反本無狀若輕舟入覲則嫌疑皆亡
矣威從之陶雅亦懼與威偕詣廣陵温待之甚恭如
事忠武王之禮皆遣還鎮由是人皆重温
冬十月梁楊師厚入朝
楊師厚既得魏博又兼都招討使宿衞勁兵多在麾
下諸鎮兵皆得調𤼵威勢甚重心輕友珪專行不顧
友珪患之𤼵詔召之師厚將行其腹心曰往必不測
師原曰吾知其為人矣乃帥精兵萬人渡河友珪大
懼至都門留兵於外與十餘人入見友桂喜遜詞悅
之厚賜遣還
御批歷代通鑑輯覽卷六十五
