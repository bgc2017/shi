御批歷代通鑑輯覽卷一百八
明
武宗皇帝
(己夘)正德十四年春二月帝還京師
帝遊幸邊塞歴數千里乘馬腰弓矢涉險阻冐風雪
從者多道病帝無倦容至是自宣府還京羣臣奉迎
如前儀
京師地震
帝自加太師勅諭廵行祈福三月郎中黃鞏(字伯固莆田人)修
撰舒芬(字國裳進賢人)等百四十六人先後疏諫悉杖之死者
十一人
帝降手勅于吏部曰鎮國公朱夀宜加太師又諭禮
部曰威武大將軍太師鎮國公朱夀今往兩畿山東
祀神祈福復諭工部急修黃馬快船備用閣臣及科
道官皆切諫不報兵部郎中黃鞏與員外郎陸震(字汝)
(亨蘭谿人)具疏連署以進(略言陛下即位以來紀綱法度一壞于劉瑾再壞于侫倖又再)
(壞于邊帥蓋蕩然無餘矣亂本已生禍變將起因陳最急者六事一崇正學二通言路三正名號四戒遊)
(幸五去小人六建儲貳)修撰舒芬亦邀其同官崔桐(字來鳳揚州人)等
七人上疏極諫(略言陛下两廵西北四民告病今復聞南幸盡皆逃竄非古廵狩之舉而)
(幾于秦皇漢武之遊宜監博浪栢谷之禍)吏部員外郎夏良勝(字于中南城人)及
禮部主事萬潮(字汝信進賢人)太常博士陳九川(字惟濬臨川人)復
連疏入於是吏部郎中張衍瑞(字元承汲縣人)等十四人刑
部郎中陸俸(吴縣人)等五十三人繼之禮部郎中姜龍
(太倉人)等十六人兵部郎中孫鳳(洛陽人)等十六人又繼
之而醫士徐鏊(嘉定人本高氏子少依舅京師冐其姓)亦以其術諫帝
與諸倖臣皆大怒下鞏震良勝潮九川鏊詔獄芬等
百有七人罰跪午門外五日已而大理寺周正叙(九谿)
(衛人)等十人行人司副余廷瓚(鄱陽人)等二十人工部主
事林大輅(莆田人)等三人連名疏又相繼上帝益怒並
下詔獄俄令與鞏震等俱跪闕下五日加梏拲焉至
晩仍繫獄諸臣朝入暮出纍纍若重囚道旁觀者無
不太息泣下廷臣自内閣及尚書石价(字邦秀藁城人)疏救
外莫有言者諸嬖倖揚揚得意士民忿恨伺諸大臣
出入爭擲瓦礫詬詈之諸大臣皆恐入朝不敢待辨
色請下詔禁言事者通政司遂格不受疏(是時天連曀盡晦南)
(海子水涌四尺餘金吾衛指揮僉事張英曰此變徵也乃肉袒戟刃於胸持疏誎當蹕跪哭即自刺其胸)
(血流滿地衛士奪其刃縛送詔獄詔杖之八十死)諸臣跪既畢仍杖之於廷
死者十一人(陸震余廷瓚及工部主事何遵刑部主事劉校照磨劉珏大理評事林公輔行)
(人李紹賢孟陽詹軾劉槩李惠人遵字孟循江寕人校邵城人珏汲縣人公輔長樂紹賢旴𣅿人陽澤)
(州人軾玉山人槩安樂人惠祥符人)餘除名貶黜有差戍鏊於邊而車
駕亦不復出矣
夏六月寧王宸濠反廵撫江西都御史孫燧(字德成餘姚人)按
察司副使許逵(字汝登固始人)死之
宸濠久蓄異志交通肘腋因帝無緒嗣遊幸不時人
情危懼遂日夕覬覦(宸濠賄錢寧取中旨召其子司香太廟寧言於帝用異色龍牋)
(報賜異色龍牋者故事所賜監國書牋也宸濠大喜列仗受賀復勒諸生父老奏闕下稱其孝且勤時冮)
(彬欲傾寕及臧賢令太監張忠乘問為帝言曰賢稱寧王孝譏陛下不孝耳稱寧王勤譏陛下不勤耳帝)
(曰然下詔逐王府人毋留□下)廵撫都御史孫燧七上章言之皆為
所邀阻宸濠益與其黨李士實(致仕都御史)劉養正(舉人)謀
遣姦人分布水陸孔道萬里傳報浹旬往返蹤跡大
露諸權倖匿不以聞會御史蕭淮盡發其不軌状大
學士楊廷和請如宣宗處趙府故事遣勲戚大臣宣
諭帝乃命駙馬都尉崔元(代州人尚憲宗女永康公主)都御史顔
頤夀(巴陵人)等持諭往收其護衛宸濠聞元等且至乃
决計反以己生辰日宴諸守土官詰旦皆入謝宸濠
命甲士環之大言曰孝宗為李廣所誤抱民間子祖
宗不血食者十四年今太后有詔令我起兵討賊亦
知之乎衆相顧愕眙孫燧直前曰安得此言請出詔
示我宸濠曰毋多言我往南京汝當扈駕燧大怒曰
汝速死耳天無二日吾豈從汝為逆哉宸濠入内殿
易戎服出麾兵縛燧按察司副使許逵奮曰汝曹安
得辱天子大臣因以身翼蔽燧賊并縛逵二人罵不
絶口賊擊燧折左臂與逵同曳出殺之惠民門外廵
按御史王金布政使梁宸參政王綸以下咸稽首呼
萬歲宸濠以李士實劉養正為左右丞相王綸為兵
部尚書集兵號十萬釋獄囚收庫藏遣人分詣諸郡
邑奪印起兵命其承奉徐欽與素所蓄羣盗閔念四
等略九江南康皆䧟之
廵撫南贛都御史王守仁起兵討宸濠秋七月復南昌
守仁方奉命勘福建叛軍行至豐城(注見前)而宸濠反
知縣顧秘以告守仁急趋吉安與知府伍文定徵調
兵食治器械舟楫傳檄暴宸濠罪俾守令各率吏士
勤王因集衆議曰賊若出長江順流東下南都不可
保吾欲以計撓之少遲旬日無患矣乃多遣間諜檄
府縣言都督許泰率京軍四萬南贛王守仁湖廣秦
金(字國聲無錫人)兩廣楊旦(字晉初建安人)各率所部合十六萬直
𢷬南昌所至缺供者以軍法論又為蠟書遺偽相李
士實劉養正叙其歸國之誠令慫惥早發兵東下而
縱諜洩之宸濠果疑與士實養正謀則皆勸之疾趨
南京即大位宸濠益大疑十餘日詗知中外兵不至
乃悟守仁紿之七月壬辰朔留宜春王拱樤守城而
刦其衆六萬人出大江攻安慶都督僉事楊銳(字進之蕭)
(縣人)知府張文錦(安邱人)等固守不能克(安慶被圍十有八日銳等以寡)
(敵衆隨機應變所向摧敗宸濠謂其下曰安慶且不克安望金陵哉)守仁聞南昌兵少
則大喜趨樟樹鎮(在臨江府清江縣東北亦曰清江鎮道通豐城為南北津要)臨
江知縣戴德孺(臨海人)袁州知府徐漣(朝邑人)等各以兵
來會合八萬人或請救安慶守仁曰不然今九江南
康已為賊守我越南昌與相持江上二郡兵絶我後
是腹背受敵也不如直搗南昌賊守備虚我軍新集
氣銳攻必破賊聞南昌破必解圍自救逆擊之湖中
蔑不勝矣衆曰善己酉次豐城以文定為先鋒庚戌
夜半兵抵廣潤門守兵駭散辛亥黎明諸軍梯絙登縳
拱樤等宫人多焚死軍士頗殺掠守仁戮犯令者十
餘人宥脅從安士民慰諭宗室人心乃悦
王守仁敗宸濠於樵舍(鎮名在南昌府新建縣西北)擒之
守仁既下南昌居二日遣伍文定徐璉戴德孺各將
精兵分道進而使瑞州通判胡堯元等設伏以待宸
濠果解安慶圍還救南昌遇於黃家渡(在南昌縣東通饒州府餘)
(干縣)文定當其前鋒賊趨利邢珣繞出賊背貫其中文
定乘之堯元等伏發賊大潰退保八字腦(在饒州府西)宸
濠懼盡發南康九江兵復戰大敗退保樵舍聯舟為
方陣盡出金寳犒士明日宸濠方晨朝其羣臣官軍
奄至以小舟載薪乘風縱火焚其副舟妃婁氏(上饒人)
以下皆投水死(宸濠欲謀逆婁氏嘗苦諫不聽及是嘆曰昔紂用婦言亡吾以不用婦言)
(亡悔何及)宸濠舟膠淺倉卒易舟遁萬安知縣王冕所部
兵追執之士實養正及降賊按察使楊璋等皆就擒
南康九江亦下凡三十五日而賊平
秋八月帝自將擊宸濠
初宸濠反狀聞邊將在豹房者各獻擒宸濠之策帝
亦欲假親征南遊遂傳旨稱宸濠悖逆天道謀為不
法即令總督軍務威武大將軍鎮國公朱夀統各鎮
邊兵征勦所下璽書改稱軍門檄江彬等皆隨征楊
廷和等諫不聽至是駕發京師梁儲蔣冕扈從次涿
州王守仁捷奏至留之不下(帝至保定晏於府堂與都御史伍符為藏關戲)
(符探得關帝不悅飲符至醉乃大笑方帝之南發也劉姬疾不從約以玉簪召帝過盧溝橋馳馬失簪索)
(之不得及至臨清遣使召姬姬以無信約不肯行帝乘單舸晨夜疾行至張家灣載與俱南内外從官無)
(知者)
命太監張忠安邊伯許泰率禁軍往江西
王守仁初上宸濠反書因請黜姦諛諸嬖倖皆恨宸
濠既平相與媢功且懼發其罪競言守仁先與通謀
又欲令縱宸濠湖中待帝自擒守仁乘忠泰未至先
俘宸濠于南昌忠泰以威武大將軍檄邀之守仁不
與至錢塘遇太監張永守仁夜見永頌其賢(永故與楊一清)
(善除劉瑾故守仁稱之)因極言江西困敝不堪六師擾永深然
之曰永此來為調護聖躬非邀功也公大勛永知之
但不可徑情耳守仁乃以宸濠付永而身至京口欲
朝行在會帝命守仁廵撫江西守仁乃還南昌忠泰
已先至恨失宸濠執伍文定窘辱備至故縱京軍犯
守仁或呼名嫚罵守仁撫之愈厚病予藥死予棺京
軍謂王都堂愛我無復犯者會冬至守仁命居民巷
祭已上塜哭時新喪亂悲號震野京軍離家久聞之
無不泣下思歸忠泰不得已班師比見帝讒毁百端
獨永時時左右之
冬十二月帝如南京
自帝發京師江彬在途矯旨輒縳長吏(通判胡琮懼自縊死)至
揚州即民居為提督府遍刷寡婦處女導帝漁獵以
劉姬諫稍止及是至南京又欲導帝幸蘇州下浙江
抵湖湘諸臣極諫會其黨亦勸沮乃止彬率邊兵數
萬䟦扈甚成國公朱輔為長跪魏國公徐鵬舉(逹七世孫)
及公卿大臣皆側足事之惟參贊尚書喬宇(字希大山西樂)
(平人)應天府丞寇天叙(字子敦榆次人)挺身與抗彬氣稍折
(庚辰)十五年春正月帝在南京改卜郊
時帝議南京行郊禮大學士梁儲蔣冕計此議行則
回鑾益無日極陳不可疏三上始得請焉(時帝駐蹕舊邸不入)
(大内一日幸牛首山軍中夜驚左右不知帝所在大擾久之乃定傳者或謂江彬欲為逆云苕邸太祖)
(為吴王時所居也)
秋閏八月受江西俘
江西俘宸濠至帝令設廣場樹大纛環以諸軍釋囚
去桎梏伐鼓鳴金而擒之然後置械受俘(時張忠許泰屢嬌旨)
(召王守仁守仁不赴忠揚言帝前曰守仁必反試召之必不至守仁知出帝意立馳至忠奉計沮不令見)
(帝守仁乃入九華山日宴坐僧寺帝覘知之曰王守仁學道人聞召即至何謂反乃遣還鎮令更上捷音)
(守仁乃易前奏言奉威武大將軍方略討平叛亂而盡入諸嬖倖名江彬等乃無言)
帝發南京
先是梁儲蔣冕乞還乘輿疏八九上帝不省是秋有
物若豕首墮帝前色碧又帝所御室中若懸人首狀
人情益驚儲冕手疏跪泣行宫門外歴未至酉帝遣
人取疏入諭之起叩頭言未奉諭旨不敢起帝許不
日還京乃出會宸濠擊江上舟中民間訛言將為變
帝心疑欲歸乃下詔班師丁酉發南京(是夕祭龍江駐蹕儀置次)
(日至瓜州避雨民間後自瓜州濟江登金山遂南渡幸大學士楊一清第製詩十章䁑之還至楊州太監)
(邱得索賄不得以鐡絙繋知粹府蔣安瑤窘辱備至數日乃得釋瑶字卿歸人)
九月漁于積水池遂有疾
帝至清江浦幸太監張楊第踰三日自泛小舟漁于
積水池舟覆溺焉左右夾帝出自是遂不豫
冬十月至通州十二月誅宸濠還京師
帝至通州江彬矯旨召勲戚大臣赴行在議宸濠獄
時帝久駐于外京師洶洶人情危懼大學士楊廷和
毛紀等請帝還大内御殿受俘然後誅宸濠不納趣
召廷和等至通州受事遂賜宸濠自盡仍焚棄其屍
(帝之北還每令濠舟與御舟啣尾而行意甚防之及抵通州謂左右曰吾必决此獄乃入羣臣請如先年)
(處置高煦寘鐇例祭告天地宗廟仍勅天下諸王議罪然後明正其法皆不聽傳者謂江彬復欲邀帝北)
(幸故欲速决此獄云)越三日帝還京師大耀軍容俘諸逆者及
家屬數千人陳輦道東西陸完錢寧亦皆祼體反接
(帝去年南征江彬發寧罪状即命羈之臨清陸完素與宸濠比太監張永在江西搜閱簿籍得完交通事)
(奏之遂命執完識行在收其母妻子女封其家)揭白幟標其姓名死者梟
于竿凡數里不絶帝戎服乘馬立正陽門下閱視良
久乃入
(辛巳)十六年春三月癸丑朔日食
帝崩于豹房
帝于正月郊祀嘔血不能成禮輿疾歸及是益甚謂
太監陳敬蘇進曰朕疾殆不可為可以朕意逹皇太
后天下事與内閣輔臣議處之前此事皆由朕誤非
汝軰所能預也丙寅遂崩於豹房太監谷大用張永
等以皇太后命移殯大内
皇太后以遺詔遣官迎興世子厚熜(獻王祐杭子時獻王薨厚熄以世子)
(理國事)入嗣皇帝位
先是帝大漸司禮中官魏彬等以帝無皇嗣至閣言
國醫力竭矣請捐黃金購之草澤楊廷和心知所謂
不應而微以倫序之說諷之彬等唯唯及帝崩谷大
用張永至閣議所當立廷和出祖訓于䄂中示之曰
兄終弟及誰能凟焉興獻王長子憲宗之孫孝宗之
從子大行皇帝之從弟序當立梁儲蔣冕毛紀咸贊
之乃令中官入啟皇太后廷和等候左順門下(吏部尚書)
(王瓊率九卿入左掖門厲聲曰此豈小事我九卿長顧不與邪衆不答)頃之中官奉遺
詔及太后懿旨宣諭羣臣一如廷和請乃議遣官奉
迎故事當以内閣一人與中貴勲戚禮官偕往廷和
恐蔣冕去則已益孤而梁儲老矣或憚往乃佯惜儲
憊阻其行儲奮曰事孰有大於迎天子者乎敢以憊
辭遂與太監谷大用等奉遺詔以行
罷威武團營
楊廷和請于皇太后傳遺旨罷威武團練諸營邊軍
俱重賚歸鎮革京城内外皇店縱遣豹房番僧及教
坊司樂人又以遺詔放還四方進獻女子停京師不
急工務收宣府行宫珠寳歸之内府中外大悦
執江彬等下獄
彬知天下惡已又見罷遣邊兵益内疑其黨都督李
琮勸彬速反不勝則北走塞外彬猶豫未决令許泰
詣内閣探意廷和慰以温言而密與蔣冕毛紀及太
監温祥魏彬張永合謀捕之魏彬入白太后會坤寧
宫安獸吻令江彬入祭祭畢張永留彬飯故緩之俄
而逮旨下彬亟走西安門門閉尋走北安門門者曰
有旨留提督彬曰今日安所得旨門者擁之遂被執
拔其鬚且盡有頃神周李琮亦縛至並下詔獄藉彬
家黃金七十櫃白金二千二百櫃他珍寶不可勝計
(彬既敗張忠許泰等以次下獄)
夏四月興世子至京師入即位(是為世宗)
世子至京師止於郊外禮官具儀請如皇太子即位
禮王顧長史袁宗臯曰遺詔以我嗣皇帝位非皇子
也楊廷和請由東安門入居文華殿擇日登極不允
會皇太后趣羣臣上牋勸進乃即郊外受牋是日日
中入自大明門御奉天殿即位詔草言奉皇兄遺命
入奉宗祧帝遲回久之始報可
詔赦天下除一切弊政
以明年為嘉靖元年(帝之未至京師也楊廷和總朝政者三十七日中外倚以為安)
(及帝即位廷和草登極詔凡正德中蠹政釐挾且盡所革錦衣内監旗校工役凡十餘萬口中貴義子傳)
(堕乞陞一切恩倖得官者大半皆斥去朝野皆稱新天子神聖且頌廷和功而諸失職之徒銜廷和次骨)
(廷和入朝有挾白刃伺輿傍者事聞詔以營卒百人衛出入)
遣使迎母妃蔣氏(大興人)於安陸
召費宏入内閣
宸濠既敗言事者争請召宏於是起宏為少保入輔
政並復其弟寀編修
詔議崇奉興獻王典禮
時帝即位甫六日即詔議興獻王主祀及尊稱禮部
尚書毛澄(字憲清崑山人)請於楊廷和廷和出漢定陶王宋
濮王事受之曰是足為據澄乃大會文武羣臣上議
曰漢成帝立定陶王為太子而以先王孫景後定陶
共王師丹以為恩禮備至今陛下入繼大統宜如定
陶王故事以益王子厚炫主後興國其稱號宜如宋
英宗濮定獻王故事稱孝宗曰皇考興獻王曰皇叔
父興獻王妃曰皇叔母議上帝大愠曰父母若是互
易邪其再議廷和偕蔣冕毛紀奏言前代入繼之君
追崇所生者皆不合典禮惟宋儒程頤濮議最得義
禮之正採而行之可為萬世法帝益不悦命博考典
禮務求至當廷和冕紀復上言三代以前聖莫如舜
未聞追崇所生父瞽瞍三代以後賢莫如漢光武亦未
聞追崇所生父南頓君陛下惟取法二君澄亦會廷
臣再三執奏俱留中不下
五月梁儲罷王瓊以罪戍邊
初瓊在兵部凡所誅賞悉聽中旨至是給事中張允
敘劾瓊濫鬻將官依阿權倖併劾梁儲持禄固寵儲
三疏求去賜勅馳傳歸下瓊都察院鞫治論死瓊疏
辨乃減死戍邊(儲後辛於家帝念先朝舊臣贈太師諡文康)
以袁宗臯為禮部尚書兼文淵閣大學士預機務
宗臯由進士授興府長史帝即位擢吏部侍郎尋入
閣自是藩邸舊臣俱以扈從功不次錄用宗臯以疾
辭不允未幾卒
六月江彬伏誅
與李琮神周錢寧等俱磔於市時京師久旱彬誅遂
大雨(沙呼實亦并伏誅惟張忠許泰夤緣貴近減死徙邊)
秋七月進士張璁(字秉用永嘉人)上疏請尊崇所生立興獻王
廟於京師
璁時以進士觀政見廷議追崇興獻王禮三上三却
璁揣知帝意乃遂上疏(略言陛下嗣登大寶即議追尊聖考以正其號奉迎聖母)
(以致其養誠大孝也廷議執漢定陶王宋濮王故事欲考孝宗叔興獻王夫漢哀帝宋英宗皆預養宫中)
(立為儲嗣其為人後之義甚明今陛下以倫序當立循繼統之義非為孝宗後也且迎養聖母稱皇叔母)
(則當以君臣禮見子可以臣母乎長子不得為人後興獻王子惟陛下一人利天下而為人後將母自絶)
(其父母乎故謂陛下入繼祖統則可謂為人後而自絶其親則不可今宜别立聖考廟於京師以隆尊親)
(之孝且使母以子貴尊與父同則聖考不失其為父聖母不失其為母矣)帝方扼廷議得
璁疏大喜曰此論出吾父子獲全矣遂手詔楊廷和
蔣冕毛紀欲尊父為興獻皇帝母為興獻皇后祖母
為夀安皇太后廷和等持不可封還手詔于是給事
中朱鴻湯史于光御史王溱盧瓊(字獻卿浮梁人)交章劾璁
帝不聽(初璁以舉人八上會試始得第有胡鐸者與璁同舉於鄉死璁舉進士及大禮議起鐸已)
(官湖廣參政在京師意亦主考獻王與璁合璁要之同署鐸曰主上天性固不可違天下人情亦不可拂)
(考獻王不已則宗宗不已則入廟入廟則當有祧以藩封虚號之帝而奪君臨治世之宗義固不可也入)
(廟則有位將位武宗上乎武宗下乎生為之臣死不得躋于君然魯嘗躋禧公矣恐異日不乏夏父之徒)
(也不肯署璁疏遂獨上其後諸臣争以議禮干進稱宗入廟果如鐸言胡鐸字時振餘姚人)
命自今親喪不得奪情署為令
九月葬康陵(在昌平州金嶺山東北)
諡曰毅皇帝廟號武宗
(明史贊曰毅皇手除逆瑾躬禦邊寇奮然欲以武功自雄然耽樂嬉遊暱近羣小至自署名號冠履之分)
(蕩然矣然幸用人之柄躬自操持而秉鈞諸臣補苴匡救其不底於危亡者藉以此夫)
冬十月追尊父興獻王為興獻帝祖母憲宗貴妃邵氏
為皇太后母妃蔣氏為興獻后
帝屢諭閣臣早定大禮會母妃至通州聞朝議考孝
宗恚曰安得以我子為他人子止通州不入帝聞而
泣啟慈夀太后願避位歸藩羣臣惶懼毛澄乃謀於
内閣請稱興獻王為興獻帝王妃蔣氏為興獻后而
以皇太后懿旨行之帝不得已乃報可并尊憲宗貴
妃邵氏為皇太后張璁知帝意嚮已又聞母妃止通
州益大喜著大禮或問以上且曰非天子不議禮願
奮獨斷揭父子大倫明告中外章下禮部見者皆目
為邪說惟兵部主事霍韜(字謂先南海人)給事中熊浹(字悦之南)
(昌人)揣璁言必用附和之未幾浹外轉僉事璁出為南
京刑部主事韜自知為衆論所齕引疾歸
興獻后至京師謁太廟
先是禮官具議后由正陽左門入大明東門帝不可
乃自定儀由中門入謁見太廟(時尊崇議定已詔告天下越數日帝復手)
(勅加興獻帝后以皇號楊廷和等上言漢皇帝繼孝昭後追謚史皇孫王夫人曰悼考悼后而已光武上)
(繼元帝鉅鹿南頓君以上立廟章陵而已今興獻加稱帝后較之前代已極尊號若加皇字與孝廟慈夀)
(並是忘所後而重本生任私恩而棄大義臣等不得辭其責願罷歸尚書喬宇亦言正統大義惟頼皇子)
(以明若加於本生之親則正統混而無别非所以重宗廟正名分也帝曰慈壽皇太后懿旨朕不敢達廷)
(和等復偕禮臣執奏編修陳音給事中朱鳴陽御史陳昌等百有五人皆言稱皇非是請斥張璁邪說俱)
(不報)
世宗皇帝
(壬午)嘉靖元年春正月清寧宫後殿災定皇考聖母本生
父母稱號
清寧宫後三小殿災揚廷和等因言興獻帝后加稱
列聖神靈容有未安今火災示戒昭然可見給事中
鄧繼曾(字士魯資縣人)亦以為言(繼曾言天有五行火實主禮人有五事火實主言名)
(不正則言不順言不順則禮不興今之大災廢禮失言之效也)帝勉從衆議乃稱孝
宗曰皇考慈夀皇太后曰聖母興獻帝后止稱本生
不稱皇
甘州軍亂殺巡撫都御史許銘
甘肅總兵官李隆與銘不相能會支月糧嗾步卒請
增值銘不許遂圍公廨毆殺銘焚其屍五衛軍大亂
詔擢陳九疇為僉都御史(帝登極初九疇復原官進陜西按察使)巡撫
甘肅按驗銘事誅隆及亂卒首事者(九疇抵鎮後言額軍七萬餘存)
(者不及半且多老弱請令召募從之)
三月上慈夀皇太后尊號曰昭聖慈夀皇太后武宗皇
后曰莊肅皇后皇太后邵氏曰夀安皇太后興獻后曰
興獻太后
秋九月立皇后陳氏(元城人)
冬十一月夀安皇太后邵氏崩
初太后為憲宗妃興王之藩例不從及是崩别祀奉
慈殿
(癸未)二年春二月提督軍務右都御史俞諫討河南山東
賊平之
青州礦盗王堂等起顔神鎮(令青州府博山縣舊為顔神鎮地以齊孝婦顔)
(文姜居此因名置本朝雍正十二年始縣)流刦東昌兖州濟南都指揮
楊紀指揮楊浩等擊之浩戰死紀僅以身免詔責山
東將吏于是諸臣分道逐賊賊不復屯聚往來金鄉
魚臺(以下註並見前)間突至曹州欲渡河不得轉掠考城循
河而西至東明長垣流入祥符封邱歸德南抵徐州
廷議以巡撫官各顧其土事權不一請設總制大臣
乃令諫與都督魯綱提督兩畿山東河南諸軍討之
賊復流至考城官軍方欲戰而河南降賊張進引三
百騎馳至麾旗先卻賊乘之官軍大潰諫等連營而
進賊始滅
葬孝惠皇太后于茂陵
先是太后崩帝欲附葬茂陵數下廷議禮官不敢固
爭楊廷和等言祖陵不宜數興工作驚動神靈帝不
從及是卒附葬焉
禮部尚書毛澄罷道卒(謚文簡)
澄以議禮不合帝意抗疏引疾至五六上不允及是
疾甚復力請乃許之舟至興濟(宋縣明屬河間府今省為鎮)而卒
(澄端亮有學行論事不為媕婀大禮議起帝屢遣中官諭意澄奮然曰老臣悖謬不能隳典禮惟有一去)
(不與議已耳帝雅敬澄雖數忤旨恩禮不衰其卒也深悼惜之贈少傅)
歲星太白同晝見
夏四月旱
兩畿山東河南湖廣江西及嘉興大同成都皆旱赤
地千里殍殣載道帝以災異勅羣臣修省
以宋儒朱熹裔孫墅(朱子十一世孫)爲五經博士
正德間給事中戴洗汪元錫(字天啟婺源人)御史王完等相
繼言朱子繼孔子者也孔子之後有曲阜西安朱子
之後亦有建安婺源今建安已置博士其子孫在婺
源者宜如衢州孔廟例官其嫡長一人以奉祀詔從
之至是授墅翰林院五經博士尋令世襲
閏月帝始修醮于宫中
帝用太監崔文言建醮宫中日夜不絶給事中劉最
(字振廷崇仁人)劾文左道糜帑帝怒謫廣德州(晉廣德縣來為軍元改路)
(明降為州今州隸江南)通判文憾不已嗾其黨芮景賢奏最在
途仍故銜乘巨舫取夫役帝益怒逮最下獄戍邵武
其後帝益好長生齋醮無虚日命夏言(字公謹青溪人)充監
禮使湛若水(字元明增城人)顧鼎臣(字九如崑山人)充導引官鼎臣
進步虚詞七章且列上壇中應行事帝優詔褒答之
自此詞臣多以青詞干進矣
秋七月南畿大水
(甲申)三年春正月地震
兩畿河南山東陜西同時皆震
南京刑部主事桂萼(字子實安仁人)請改稱孝宗皇伯考詔下
廷臣議
孝宗興獻帝稱號定已二年尊崇議且寢萼在南京
與張璁同官日夜私詆朝議萼遂上疏希帝指請改
稱孝宗曰皇伯考興獻帝曰皇考興國太后曰聖母
并錄侍郎席書(字文同遂寧人)員外郎方獻夫(字叔賢南海人)二疏
以聞(萼疏略言禮官失考典章納陛下于與為人後之非而滅武宗之統奪獻帝之宗且使興國太)
(后壓于慈夀太后禮莫之盡三綱頓廢非常之變也竊念陛下侍興國太后慨興獻帝弗祀已三年矣拊)
(心出涕不知其幾願速發明詔稱孝宗曰皇伯考興獻帝皇考别立廟大内正興國太后之禮定稱聖母)
(至廷臣所執不過宋濮議耳按范純仁告英宗曰陛下受神宗詔為之子封爵悉用皇子故事與入繼之)
(主不同則宋臣之論亦自有别今陛下奉祖訓入繼大統未嘗受孝宗詔為之子則陛下非為人後而為)
(入繼之主也甚明考興獻帝母興國太后又何疑臣久欲以請乃者復得席書方獻犬二疏伏望奮然裁)
(斷將臣與二臣疏並付禮官令臣等面質初書與獻犬知大禮未定各草疏請追尊所生帝后定號曰皇)
(考皇母既具聞朝中詆張璁為邪說懼不敢上而密以示萼及是萼並進之)帝得疏心動
手詔下廷臣集議于是禮部尚書汪俊(字抑之弋陽人)會文
武羣臣二百五十餘人並排萼議(俊議言祖訓兄終弟及指同産言今)
(陛下為武宗親弟自宜考孝宗孰謂與人為後而滅武宗之統也儀禮傳曰為人後者孰後後太宗也漢)
(宣起民間猶嗣孝昭光武中興猶考孝元孰謂入繼之主與為人後者異也宋范純仁所言蓋言恩義尤)
(篤益當不顧私親非以生前為子者乃為人後身後入繼者不為人後也萼言孝宗既有武宗為之子安)
(得復為立後臣等謂陛下自後武宗而上考孝宗非為孝宗立後也人言武宗全神器授陛下何忍不繼)
(其統臣等謂陛下既稱武宗為皇兄矣豈必改孝宗稱伯乃為繼其統乎又言禮官執者不過前宋濮議)
(臣等愚昧實不出此蓋程頤之議曰雖當專意于正統豈得盡絶於私恩故所繼主于大義所生存乎至)
(情至於名稱統緒所係若其無别斯亂大倫殆為今日發也)議上留中而特旨召
璁萼及書于南京越十數日復降手諭令再集議以
聞俊不得已與羣臣請加皇字以全徽稱帝又留之
十餘日始報可
二月華蓋殿大學士楊廷和罷
自帝即位廷和以帝雖冲年性英敏自信可輔太平
事事有所持諍及議大禮先後封還御批者四執奏
幾三十疏帝常忽忽有所恨左右因乘間言廷和專
恣無人臣禮帝意遂内移最後以諫阻内官提督蘇
杭織造大忤帝旨累疏乞休及是更議大禮求去益
力許之言官交章請留不報
三月罷禮部尚書汪俊以席書代之
帝諭建室奉先殿側名觀德殿祀獻帝主俊上疏力
争帝不聽趣建室益急俊遂乞休帝怒責以肆慢允
其去召席書代之書未至命侍即吳一鵬署部事(既而)
(命一鵬與中官賴義京山侯崔元迎主安陸一鵬言歷考前史並無自寢園迎主入大内者且安陸為先)
(帝啟封之疆神靈所戀又陛下龍興之地王氣所鍾伏乞俯納羣言改題神主奉安故宫為百世不遷之)
(廟其觀德殿中宜别設神位香几以慰孝思奏入不納一鵬乃行及秋迎主至奉安於觀德殿)
夏四月追尊興獻帝曰本生皇考恭穆獻皇帝上興國
太后尊號曰本生聖母章聖皇太后
擇日祭告郊廟大赦天下(時編修鄒守益疏言陛下推崇本生業已尊為帝后)
(今復加稱皇考去其始封之號直與正統無别不可以示後世又言歷觀前史如冷褒叚猶之徒當時所)
(謂忠愛後世所斥為邪媚也師丹司馬光之徒當時之所謂欺謾後世所仰為正直也臣恐後之視今猶今)
(視昔帝得疏大怒下詔獄拷掠謫廣德州判官已而修撰吕柟亦言大禮未正御史叚續陳相請正席書)
(桂萼罪吏部員外即薛蕙上為人後解鴻臚寺少卿胡侍言張璁等議禮之失俱下獄謫官鄒守益字)
(謙之安福人吕柟字仲木高陵人薛蕙字君采亳州人胡侍寧夏人)
五月謹身殿大學士蔣冕罷以石珤(字邦彦玠之弟)為吏部尚
書兼文淵閣大學士預機務
自楊廷和罷冕以首輔當國帝逐汪俊用席書召張
璁桂萼悉由中旨追尊建室親自裁决不關閣臣冕
言有官守者不得其職則去臣備員内閣于朝廷事
無所匡救溺職甚矣因連疏求罷帝以珤為廷和所
不悦(珤先為吏部尚書楊廷和有所不悦改掌詹事□誥勅)欲引以贊大禮乃
聽冕致仕命珤入閣珤據理力爭持論堅確大失帝
意
六月以張璁桂萼為翰林學士方獻夫為侍講學士
先是萼疏既上廷臣方具議璁復疏言今日之禮不
在皇與不皇而在考與不考萼又言陛下承祖宗大
統執政乃無故任巳私為不道使陛下終身為無父
人逆倫悖義若此猶可使與斯議哉二人疏同上帝
故趣召之(初議禮諸臣無力詆執政者至萼遂斥為不道且欲不使議其言恣肆無忌朝士尤)
(疾之)既而獻帝已追尊本生皇考閣臣請停召命帝不
得已從之二人已在道意大沮喪乃復合疏請與禮
官面質且云本生對所後而言若不亟去此二字則
雖稱皇考實與皇叔無異疏入帝復召二人比至都
衆洶洶欲倣先朝馬順故事斃之于廷萼懼不敢出
璁越數日始朝恐有伺者出東華門走匿武定侯郭
勛(英五世孫)家勛大喜約為内助時給事中張翀(字習之潼川人)
等連章劾璁萼及方獻夫席書諸人章下所司翀彙
送刑部尚書趙鑑即列璁等罪狀上請私相語曰倘
得愈旨便撲殺之帝廉知之特命璁萼為學士獻夫
為侍講學士切責翀鑑學士豐熙(字原學鄞人)修撰舒芬
楊慎(字用修廷和子)張衍慶編修王思等皆不願與璁萼同
列乞罷歸帝怒俱奪俸璁萼以議禮驟貴于是閑罷
失職武夫小吏皆望風希指抗論廟謨矣
秋七月罷吏部尚書喬宇
帝即位初求治甚銳以字長吏部(宇自為選郎即有人倫鑒及是鈐政)
(一清)起用林俊(起刑部尚書俊時年已七十餘寓止朝房示無久居意)彭澤(起兵部尚)
(書)孫交(字志同安陸人素為獻皇帝愛重帝久聞其名甫即位起戸部尚書)皆海内重
望頗委任之然帝性剛好自用宇所執漸不見聽其
争大禮尤切積忤帝及是張璁桂萼並為學士宇言
内降恩澤先朝率施於佞倖小人士大夫一預其間
即不為清議所齒况學士最清華而俾萼等居之誰
復肯與同列哉帝怒切責宇遂乞休許之(林俊彭澤在部多所)
(執持俊以言不見納澤為言路所攻俱乞歸惟孫交始終恩禮以年老致仕)
詔章聖皇太后尊號去本生字羣臣伏闕諫戍學士豐
熙等於邊杖員外郎馬理(字伯循三原人)於廷
帝召見羣臣左順門示以手勅言章聖皇太后命去
本生字羣臣駭愕而張璁桂萼復列上禮官欺罔十
三事且斥為朋黨於是九卿詹事翰林給事御史六
部大理行人諸司各上章争之皆留中不下尚書金
獻民(字舜舉綿州人)少卿徐文華(字用光嘉定州人)倡言曰諸疏留
中必改稱孝宗為伯考矣吏部右侍郎何孟春曰憲
宗朝議慈懿太后葬禮姚䕫率百官伏哭文華門此
我朝故事也楊慎曰國家飬士百五十年仗節死義
正在今日編修王元正(字舜卿盩厔人)給事中張翀曰萬世
瞻仰在此一舉有不力争者共擊之遂會羣僚(九卿二十)
(三人翰林二十二人給事二十人御史三十人諸司郎官吏部十二人戶部三十六人禮部十二人兵部)
(二十人刑部二十七人工部十五人大理寺屬十二人)跪伏左順門有大呼高
皇帝孝宗皇帝者帝方齋居文華殿命中官諭之退
不聽帝怒遣錦衣先執為首者豐熙張翀及御史余
翺郎中余寬(浙江臨海人)黃待顯(蒲田人)陶滋相世芳(安邑人)
大理正毋德純(南充人)八人下獄楊慎等乃撼門大哭
衆皆哭聲震闕廷帝益怒命盡錄諸臣姓名(時有不在列者)
(其親故以不預義舉為嫌多為代書)遂繋馬理等一百九十人於獄孟春
等待罪越數日為首者戍邊四品以上奪俸五品以
下予杖編修王相(字懋卿鄞人)等十有六人杖死自是衣
冠喪氣璁萼等勢益張
武英殿大學士毛紀罷
紀請宥伏闕諸臣罪帝怒傳旨責紀要結朋奸背君
報私紀乃上疏乞骸骨帝銜紀亢直允其去
土魯番圍肅州命尚書金獻民都督杭雄(字世臣世為綏德衛總旗)
往禦之
土魯番比歲通貢朝廷待之如故亦不問巴雅濟事
至是莽蘇爾忽以二萬騎圍肅州巡撫都御史陳九
疇自甘州馳入城守禦奏聞於朝帝以獻民總制軍
務充總兵官率師西討
八月大同軍亂殺巡撫都御史張文錦
初文錦以大同無險可恃乃度地築五堡參將賈鑑
督役嚴卒皆怨堡成議徙卒戍之衆憚行鑑復趣之
急遂為亂殺鑑并及文錦裂其屍出故總兵朱振於
獄脇為帥事聞以蔡天祐(字成之雎州人)為僉都御史往撫
之衆稍戢已而金獻民杭雄師過大同叛卒疑見討
復亂命侍郎胡瓚(字伯珩永平人)都督魯綱統京軍三千往
討叛卒洶洶拒守殺知縣王文昌圍代王府脅王奏
乞赦王微服夜走宣府天祐請止京軍勿遣而瓚等
已至楊和頃之總兵官桂勇令干戶苖登擒斬首惡
郭鑑等天祐函封送瓚請班師甫二日鑑父郭疤子
復肆焚掠詔切責天祐召勇還京即以朱振代之疤
子逃匿塞外明年春復潛入城天祐閉門索獲之及
其黨三十餘人皆斬以徇衆始定(自廿州軍亂朝廷處之輕諸邊卒頗)
(無忌故復有是變席書以朱振不宜用詆政府皆中材無能定亂濟時因力薦楊一清王守仁入閣)
以賈詠(臨潁人)為禮部尚書兼文淵閣大學士預機務
詠先為吏部侍郎及是遂晉尚書入閣
九月更定大禮稱孝宗為皇伯考昭聖皇太后為皇伯
母獻皇帝為皇考章聖皇太后為聖母
尊稱由是遂定
土魯番退金獻民等還
陳九疇擊破土魯番衆斬塔濟廸音其分掠甘州者
亦為總兵官姜奭所敗賊乃遁走獻民等至蘭州聞
寇已退遂引還
冬十二月起楊一清為兵部尚書總制三邊
故相行邊自一清始一清自是凡三為總制温詔褒
美比之郭子儀
(乙酉)四年春三月仁壽宫災
夏五月復轉陞官
初王邦竒在武宗朝夤入錦衣搆害甚衆帝即位
悉革傳陞官至是邦竒詭詞求復遂授錦衣衛試百
戶同時復官者九十餘人兵部尚書金獻民固争不
聽(邦竒素憾楊廷和彭澤未幾連搆大獄事詳後)
京師大雨雹
作世廟
初國子生何淵首請建世廟廷臣惡之出為平凉主
簿屢次上官搒笞求内改帝擢為光禄寺署丞於是
復申前議併請祀獻皇帝於太廟章下廷議席書率
羣臣言天子七廟周文武並有功德故立文武世室
於三昭三穆之上獻皇帝追稱帝號末為天子淵妄
為諛詞乞寢其奏不報張璁奏曰孝子之心無窮分
則有限别立禰廟禮之得為者也臣昩死勸陞下為
之入於太廟禮之不得為者也臣沬死勸陛下勿為
書復三疏勸止帝遣中官諭書曰朕紹膺大統即以
皇考為百世之室何不可而卿乃怯衆飾奸邪書知
帝意不可回遂請於皇城内别立一廟詔可定名世
廟後更為獻皇帝廟
秋八月營仁壽宫
南畿地震
是歲天下地震凡六十有三
田州指揮岑猛叛詔都御史姚鏌(字英之慈谿人)討誅之
廣西岑氏自洪武以來世為土知府(田州思明)弘治中猛
與思明岑濬搆兵濬攻䧟田州猛遁走總督潘蕃(字廷)
(芳崇德人)討誅濬朝議田州思明復改設流官降猛千戶
徙福建(劉大夏所議已見前)正德初猛賂劉瑾以同知攝府事
撫輯遺衆覬復祖職後從征江西流賊所至剽掠為
民害尋以賊平論功進指揮同知非猛本意頗怨望
又自恃兵力數侵奪鄰境巡撫都御史盛應期(字思徵吳)
(江人)上猛反狀請討會應期以他事去詔鏌往代鏌調
永順保靖兵令都指揮沈希儀(字唐佐貴縣人)統之進討用
希儀計結猛婦翁岑璋為内應(璋因其女失愛藉以報猛)斬猛長
子邦彦復誘猛殺之以其首獻田州平後遂改為流
官
冬十二月大禮集議成頒示天下
閏月乙邜朔日食
(丙戌)五年春二月定有司久任法
吏部尚書廖紀(字時乘東光人)言邇者首令遷轉太頻政多
苟且宜遵舊制俟九年考滿有政績者乃遷從之
夏五月召楊一清復入閣
席書與費宏有隙張璁桂萼亦力排宏先是御史吉
棠請召還一清以消朋比帝因議禮故欲藉一清以
箝衆口命以吏部尚書入閣(初大禮議起一清方居家見張璁疏寓書門人)
(喬宇曰張生此議聖人復起不能易也聞席書禮部之命勸書早赴召以定大議璁等既驟顯頗引一清)
(帝亦以一清老臣恩禮加渥焉)
秋九月章聖皇太后有事于太廟世廟
世廟既成章聖太后欲謁見帝詢張璁桂萼俱援廟
見禮言宜先見太廟次謁世廟費宏楊一清等爭之
不得石珤復上疏極諫言我朝家法后妃入宫未有
無故復出者太廟尊嚴非時享祫祭天子亦不輕入
况乃后妃璁輩所引廟見禮今奉先殿是也聖祖神
宗行之百五十年何至今日忽倡為異議且隂陽有
定位不可侵越陛下為天地百神之主致母后無故
入太廟坤行乾事隂侵陽位不可之大者也帝不聽
(丁亥)六月春二月小王子宼宣府
小王子宼宣府水地莊再入太白陽堡(在龍門縣西北即唐嬀州)
(白陽鎮)參將王經開山戰死所部殺殆盡(時小王子最富㩖控弦十)
(餘萬多蓄貨貝其後稍厭兵徙幕東方號曰土逹二默特分諸部落在西北邊者其從父行濟農諳)
(部最疆據有河套時入寇邊囊小王子徒幕在十一年按濟農舊作古今改)
費宏石珤罷
張璁桂萼由即署入翰林驟至詹事望為經筵講官
典兩京鄉試教習庶吉士宏每示裁抑璁萼大恨毁
宏于帝及璁居兵部宏欲用新寕伯譚綸(字子理忠曾孫)掌
奮武營璁遂劾宏刦制府部宏連疏乞休帝雖慰留
然終不以譴璁萼于是行人王邦竒承璁萼指上書
訐故大學士楊廷和(邦竒指廷和次子主事惇及婿修撰金勛鄉人侍讀葉桂章與)
(彭澤弟冲交關請囑俱逮下詔獄)并誣宏及珤為奸黨(璁萼將興大獄給事中楊)
(言抗章曰故輔廷和有社稷之勲閣臣宏珤乃百寮之表邦竒心懷怨望文飾奸言詬辱大臣熒惑聖聽)
(宜罪帝大怒逮言親鞫午門備極五毒卒無撓詞已而言謫官獄亦尋解楊言字惟仁鄞人)宏珤
求去益力帝許宏馳驛而責珤歸怨朝廷失大臣誼
一切恩典皆不予歸装襥被車一兩而已都人嘆異
謂自來宰臣去國未有若珤者(珤清介端亮繼楊廷和蔣冕毛紀後以彊)
(諫罷政自是迄嘉靖季密勿大臣無進逆耳之言者矣珤歸後踰年卒謚文隠)
召謝遷復入閣
費宏舉遷自代楊一清欲阻張璁亦力舉遷帝遣行
人齎手勅即家起之命撫按官敦促上道遷不得已
拜命
三月前少保謹身殿大學士劉健卒(謐文靖)
健自劉瑾誅後復原官致仕聞武宗數事巡遊輒涕
泗不食曰吾負先帝帝登極屢賜存問比之司馬光
文彦博至是卒年九十有四贈太師(健器局峻整學問深邃在□時)
(同列李東陽以詩文引後進海内士皆抵掌談文健若不□獨教人治經窮理其事業光明俊偉明世輔)
(臣鮮有比者)
以翟鸞(字仲明其先諸城人後家京師)為吏部侍郎兼翰林學士入内
閣預機務
帝意欲相張璁命廷臣舉素有才望者再推而璁不
與會中官多譽鑾遂用之楊一清以鑾望輕請用羅
欽順(字允升泰和人)吳一鵬不聽
夏五月丁丑朔日食
以羅欽順為吏部尚書辭不拜
欽順見張璁桂萼用事屢召不起家居杜門潛心格
物致知之學所著有困知記至是卒(贈太子太保諡文莊)
總制兩廣軍務王守仁撫降田州蠻
田州既設流官州人皆不樂岑猛黨盧蘇王受等糾
衆為亂䧟州城姚鏌不能定詔起守仁兵部尚書督
兩廣軍討之守仁疏言田州地隣交趾猺獞出沒宜
仍設土官俾為屏蔽遂與廵按御史石金(黃梅人)定計
招撫散遣諸軍祗留永順保靖兵一千解甲休息蘇
受初求撫不得至是率衆乞降守仁諭以朝廷威德
蘇及其衆皆踴躍羅拜乃囚首自縳赴軍門請命守
仁數二人罪杖而遣之隨入營撫定其衆因上言岑
氏世效邊功宜存其祀請割田州地别立一州以岑
猛次子邦相為吏目署州事設廵檢司十九以蘇受
等任之並受約束于流官報可田州以安
六月詔科道官互相糾劾
時京察拾遺桂萼為南御史所論乃上言楊廷和私
黨猶在言路昔憲宗初年命科道于拾遺後互相紏
劾請舉行如制吏部侍郎何孟春言憲宗無此詔萼
被論圖報復不可信帝終用萼言趣速舉孟春以御
史儲良材等四人名上帝獨黜良材而特旨斥鄭自
璧(字采東祥符人)等數人自璧素敢言權倖側目或中以蜚
語故被斥已而良材辨疏力詆廷和指孟春為奸黨
萼奏復其官
秋八月覆治妖賊李福逹獄罷謫刑部尚書顔頤夀等
四十六人
福逹山西崞縣人初坐妖賊王良李鉞黨戍山丹衛
(明置今為縣屬甘州府)逃還更名午為清軍御史所勾再戍山
海衛(明置今為臨榆縣屬永平府)復逃居洛川(姚秦縣今屬鄜州)以彌勒
教誘愚民邵進禄等為亂事覺進禄伏誅福逹先還
家得免更姓名曰張寅挾重貲往來徐溝(金縣今屬太原府)
間輸粟得太原衛指揮用黃白術干武定侯郭勛勛
大信幸其仇薛良訟於廵按御史馬錄(字君卿信陽人)錄問
得實檄洛川父老雜辨之益信勛為移書祈免錄不
從偕廵撫江潮具獄以聞且劾勛庇奸亂法章下都
察院覆如錄奏詔責勛對狀勛懼乞恩因為福逹代
辨帝置不問會給事御史等交章劾勛勛再自訴以
議禮觸衆怒為言帝心動勛復乞張璁桂萼為援璁
萼素惡廷臣攻已亦欲借是舒宿憤乃合謀騰蜚語
謂諸臣内外交結借端䧟勛將漸及諸議禮者帝深入
其言而外廷不知攻勛益急帝愈疑命取福逹等至
京師下三法司訊既又命文武大臣更訊之皆無異
詞帝大怒將親訊以楊一清言而止仍下廷鞫頤夀
等不敢自堅改妖言律帝猶怒乃反前獄扺薛良誣
告罪帝以罪不及錄怒甚命璁萼方獻夫分署二法
司事盡下尚書頤夀左都御史聶賢(長夀人)大理卿湯
沐(字新之江隂人)等于獄嚴刑推問璁萼等復請逮給事御
史前劾勛者亦并繫獄于是大肆搒掠錄不勝刑
自誣故入人罪璁萼等乃定爰書言寅非福逹錄等
恨勛搆成冤獄因列上諸臣罪名帝悉從其言謫戍
極邊遇赦不宥者五人(山西布政使李璋按察使李珏等)謫戍邊衛
者七人(給事中劉𤦺御史程啟充等皆前劾勛者𤦺字廷珍洛陽人啟充字以道嘉定州人)黜
為民者十一人(都御史聶賢給事中王科等科亦前劾勛者科字一卿涉縣人)革
職閒住者十七人(尚書顔頤壽廵撫江朝太僕卿汪元錫光禄卿余才等元錫與才于)
(廷臣會訊時偶語曰此獄已得情何用再鞫偵者告萼以圍亦逮問論罪)其他下廵按逮
問者又五人(副使周宣等)錄以故入人死擬重辟獻夫力
爭乃減死永戌烟瘴地遇赦不宥薛良抵死衆證皆戍
張寅還職帝以璁萼等平反有功賜二品服俸給三代
誥命遂編欽明大獄錄頒示天下(方璁萼等反福逹之獄舉朝雖不直璁萼)
(而以寅福逹姓名錯互亦或疑之至四十五年正月四川大盗蔡伯貫就擒自言學妖術于山西李同所司&KR0008;)
(山西捕同下獄同供李午之孫其父曰大禮世習白蓮教惑衆侣亂與大獄錄姓名無異由是福逹獄始)
(明)
賈詠罷
馬錄之被逮也詠遺書相慰璁萼等搜錄箧得之帝
責詠詠引罪致仕去
九月以桂萼為禮部尚書兼翰林學士
故事尚書無兼學士者自萼始
冬十月以張璁為禮部尚書兼文淵閣大學士預機務
璁自釋褐至入閣僅六年時楊一清為首輔翟鑾亦在
閣帝待之不如璁嘗諭璁朕有密諭毋泄朕與卿帖
悉親書璁因引仁宗賜楊士奇等銀章事帝從其言賜
之(璁深恨諸翰林會侍讀汪佃講洪範不稱旨璁請自講讀以下量材外補于是改官及被黜者二十)
(餘人并罷選庶吉士翰苑為空)
(戊子)七年春正月逮前都御史陳九疇於獄謫戍極邊削
奪前尚書金獻民彭澤職
初土魯番敗退都指揮王輔言莾蘇爾及伊蘭俱死
礟下九疇以聞其實兩人未死帝因疑之獻民至蘭
州時寇退已久獻民再復奏捷帝亦頗知其事(事皆在三)
(年)然皆未發也會百戶王邦竒訐楊廷和彭澤言哈
密失國番賊内侵由澤賂番求和廷和論殺沙呼實
所致詞連九疇獻民部議猶未覆桂萼知帝方恕邊
臣欺罔因請追論前事意欲并坐廷和帝降手詔數
百言遣官逮九疇及獻民下獄必欲置九疇於死刑
部尚書胡世寧言九疇誤信部校之言罔報賊死罪固
難免然奮身破賊保全肅州孤城功亦足扺帝意稍
回乃减死戍極邊獻民澤皆落職廷和得免(璁萼等既反李)
(福逹定案復搆興封疆之獄搢紳無不側目而當時又有陳洸一事洸朝陽人素無行以給事中奉使遽)
(回籍家居踰二年與知縣宋文翰不相能命其子桂錄訐元翰謫戍元翰摭光罪及帷薄事刊布之名辦冤)
(由是洸不齒于清議已而洸赴京復命方在道聞已外補僉事大恚先是洸嘗言獻帝不可稱皇及是見)
(璁萼輩驟顯乃以舊官上疏言璁等議是亟宜去本生之稱侍郎何孟春言洸已外補猶冒舊銜宜究問)
(帝不聽復洸故官洸遂劾大學士費宏尚書吳一鵬等為邪黨璁萼大悦遂引以擊異己于是御史藍田)
(特疏論洸且封上元翰辦冤禄都察院請觧洸任回籍聽勘帝不得已從之遣刑部郎中葉應驄及錦衣)
(千戶李經偕往應璁恐經受賄與焚香誓天會廵按御史態蘭等雜治具上洸罪狀至百七十二條除赦)
(前及瞹昧者勿論當論者十三條罪惡極宜斬妻離異子柱絞洸懼亡詣闕求救于萼帝方持應璁䟽未)
(下萼要璁共奏謂洸議禮臣為法官所中帝入其言得免罪為民尋并原其妻子獄定已久會馬錄等得)
(罪洸意桑此故案可翻也上言訐應璁等萼因為洸訟冤遂逮應驄元翰及洸九卿會錦衣衛廷訊是日)
(黃霧四塞獄弗竟次日又大風拔木詔停刑乃當應驄按事不實律斥為民洸復寇帶猶憾應驄不已越)
(數年又令人誣奏應璁勘獄時酷殺無辜二十餘人按驗無實帝特謫應驄戍遼東是獄始終八年凡攻)
(□及治洸獄者無不得畢逮捕至數百人天下益惡璁萼輩恣横羞言議禮臣矣藍田即墨人葉應驄)
(字肅卿鄞人)
二月起王瓊為兵部尚書總制三邊
瓊在戍久桂萼等言瓊前攻楊廷和故羣臣爭起排
之今邊陲急人廷臣才實出瓊下帝乃復瓊官代王
憲(字維綱東平人)總制三邊
三月大學士謝遷罷
遷之赴召也年已七十有九居位數月力求去帝待
之愈厚(天寒免朝參除夕賜詩)及是以病告歸(遷學術純正秉節直諒始終如)
(一歸後三年卒于家贈太傅諡文正)
夏六月頒明倫大典於天下削前華盖殿大學士楊廷
和等籍
初大禮集議成張璁謮彙為全書桂萼請備書大臣
進退百官譴謫以志明斷至是帝自製文序名曰明
倫大典刊布天下追論前議禮諸臣罪削廷和籍蔣冕
毛紀毛澄汪俊喬宇林俊皆奪職斥何孟春夏良勝
為民(時毛澄林俊已前卒蔣冕及汪俊喬宇何孟春後俱卒于家毛紀里居久之以恩詔叙復帝亦忘)
(其議禮時事再遣官存問卒時太保謚文簡夏良勝嘗輯其在吏部時章奏名曰銓司存藁凡議禮諸疏)
(具在後為仇家所發再下獄謫戍遼東卒隆慶初諸臣皆復官追贈蔣冕謚文定林俊諡貞肅汪俊諡文)
(莊喬宇諡莊簡何孟春諡文簡)
秋七月王守仁平斷藤峡猺
自韓雍去兩廣斷藤峡猺復熾上連八塞(今廣西思恩府上林)
(縣北有周安鎮明時為八塞之一八塞者恩吉周安古邜古蓬古鉢都者羅黑刹丁後又益龍哈咘咳為)
(十塞猺獠占據於此)下通仙臺花相諸峒(在潯州府平南縣北迴環相屬)盤據
三百餘里郡縣罹害者數十年守仁平田州還兩江
(左右江也)父老遮道言狀盧蘇王受亦請立功自贖守仁
乃留南寕故為罷遣諸兵示不再用伺賊不備潛軍
突進連破牛腸六寺等塞(在藤峽迤西)循横石江(亦曰横水江在)
(潯州府武宜縣東南柳州右江上源諸水至此合流而東即大藤峡)而下攻克仙臺花
相諸賊復令蘇受搗平八塞於是藤峡復寕初守仁
赴廣西桂萼諷令乘機取交阯守仁辭不應萼大恚
至是斥守仁征撫交失賞格不行
冬十月皇后陳氏崩(謚悼靈皇后後改謚孝㓗)十一月立妃張氏為
皇后
土魯番寇肅州王瓊請令入貢詔許之遂棄哈密
初陳九疇在甘肅力言土魯番不可撫宜閉關絶貢
專固邊防帝可之因拘其前後使數十輩及九疇得
罪瓊督三邊悉遣還所繋且許通貢番酋益驕會其
黨伊蘭(本庫森人幼為番所掠長而黠健阿里妻以妹握兵用事為西陲惠庫森舊作曲先今改)
獲罪内附遂引衛拉特犯肅州為遊擊彭濬所敗乃
復遣使求貢請以哈密城易伊蘭瓊疏請許之兵部
尚書胡世寧言番酋變詐多端請勅瓊毋輕許通貢
以弛邊備至哈密三立三絶不必興復伊蘭反正歸
順不可遣還帝深然其言命瓊熟計詳處瓊再䟽申
前請張璁等皆主瓊議遂從之而獨留伊蘭不遣自
是土魯番許通貢而哈密城印及巴雅濟存亡遂置
不問(已而莽蘇爾桀傲愈甚朝廷不能罪然自伊蘭既降其勢漸孤河西稍獲休息哈密後為沙巴)
(逹子彌爾瑪哈穆特所有服屬土魯番比歲一貢迄隆慶萬歷朝不絶非忠順王苗裔矣穆爾瑪哈穆)
(特舊作米兒馬黑木今改)
(己丑)八年春正月兵部尚書兼左都御史新建伯王守仁
卒(隆慶初追謚文成)
守仁病篤乞骸骨舉鄖陽廵撫林富(莆田人)自代不俟
命竟歸行至南安卒喪過江西軍民無不縞素哭送
者桂萼劾其擅離職守詔停世襲䘏典俱不予(守仁天姿)
(英異幼時謁上饒婁諒與講朱子格物大旨還家曰端坐讀五經亦泛濫二氏學數年無所得及謫龍場)
(窮荒無書日繹舊聞始悟格物致知當返諸心不當求諸事物喟然曰道在是矣故其為教專以致良知)
(為主從遊弟子甚衆最著者餘姚錢德洪山隂王畿學者稱之婁諒字克貞錢德洪名寬以字行王畿)
(字汝中)
二月以桂萼為吏部尚書兼武英殿大學士預機務
萼素與張璁比及同居政府遂復相失
河南襄陽大饑
廵按湖廣御史張禄(平原人)繪圖以獻帝憫之詔有司
亟賑時廣東僉事林希元(字懋貞晉江人)上言救荒有二難
曰得人難審戶難有三便曰極貧便賑米次貧便賑
錢稍貧便轉貸有六急曰垂死急饘粥疾病急醫藥
病起急湯米既死急募瘞遺棄孩穉急收養輕重繫
囚急寬恤有三權曰借官錢以糶糴興攻作以助賑
借牛種以通變有六禁曰禁侵漁禁攘盜禁遏糴禁
抑價禁宰牛禁度僧有三戒曰戒遲緩戒拘文戒遣
使因輯為書以上詔有司舉行
夏六月前少師華蓋殿大學士楊廷和卒(隆慶初追諡文忠)
廷和卒後帝問李時(字宗易任邱人)太倉所積幾何對曰可
支數年由陛下初年詔書裁革冗員所致帝慨然曰
此楊廷和功不可沒也(廷和性沉静詳審初選翰林不好為聲律華藻之學惟考)
(究掌故民瘼邊事及一切法家言鬱然負公輔望入閣後李東陽謂曰吾於文翰頗有一日之長若經濟)
(事須歸介夫及武宗之終卒安社稷者廷和力也人以東陽為知言)
秋八月張璁桂萼罷九月召璁還楊一清罷
璁萼與楊一清積不相能給事中孫應奎(字文宿洛陽人)疏
論一清及璁萼優劣乞鑒三臣賢否以定去留其同
官王準(字子推世籍秦府儀衛司)陸粲(字子餘長州人)復相繼劾璁萼引
用私人日圖報復威權既盛黨與復多不亟去之將
為社稷患帝感悟立罷璁萼霍韜攘臂言曰張桂行
勢且及我乃疏詆一清力為璁萼辨雪謂陸粲之劾
實一清嗾之臣與璁萼俱以議禮進璁萼去臣不得
獨留帝即召璁還貶準典史粲驛丞霍韜再疏詆一
清帝令法司會廷臣雜議刑部尚書許讚(字廷美進之子)請
削一清籍璁故三上密疏引一清贊禮功乞寬假實
以堅帝意俾速去帝果令一清致仕
冬十月癸亥朔日食戍刑部員外郎邵經邦(字和德仁和人)於
邊衛
經邦疏言日食於正陽之月質諸小雅變象懸符今
得毋有皇父其人乎邇者張璁桂萼已罷尋以議禮
功復召輔政人言莫之恤天變可不畏哉疏入帝大
怒立下鎮撫司拷問戍鎮海衛(明置今省故城在福建漳州府漳浦縣東)
(北)
除外戚世封著為令
從方獻夫請也(獻夫言外戚之封不當世及歷引漢唐宋事以證帝善其言下廷臣議由)
(是外戚永絶世封)
十一月復召桂萼入閣
張璁既召還儒士蔡圻知帝必復萼因疏頌萼功請
召之帝乃賜敕令撫按官趣上道萼還朝盡復所奪
官仍恭機務
(庚寅)九年春二月皇后親蠶于北郊
都給事中夏言疏請皇后親蠶以為古者天子親耕
南郊皇后親蠶北郊禮本並行不宜偏廢帝詔禮官
詳考古制以聞大學士張璁等因請建先蠶壇于安
定門外皇后行親蠶禮既而以壯郊出入未便命于
西苑行之
夏四月楊一清卒
一清故與太監張永善至是永叔家奴訐永曾盗庫金
及歿永弟容多以饋一清求作墓誌詔法司推問張
璁從中主之坐一清受賕奪職一清大恨曰老矣乃
為儒子所賣疽發背死(一清博學善權變尤曉暢邊事羽書旁午一夕占十疏悉)
(中機宜晚為璁萼所軋不穫以恩禮終殁後數年始復故官尋追諡文□)
五月作四郊
帝既定明倫大典益覃恩制作之事以天地合祭為
非禮(洪武初李善長等建議分祭天地於南北郊冬至則祀昊天上帝于□丘以大明夜明星辰太)
(歲從夏至則祀皇地祗于方丘以五嶽五鎮四海四凟從太祖如其議行之十年春太祖感齊居隂兩覽)
(京房災異之說謂天地猶父母分祭異處情有未安乃作大祀殿于南郊每歲孟春合祀天地列朝遵之)
(至是帝以上帝皇地祗合祭一處非古禮與張璁言之)欲分建二郊并日月為
四張璁不敢决會夏言請舉親蠶禮帝以南北郊之
說與分建二郊義合因令璁諭言陳郊議言乃上疏
以為國家合祀天地舉行不于長至而于孟春俱不
合古典宜令羣臣博考詩書禮經所載及漢宋諸儒
之定論太祖國初之舊制陸下稱制而裁定之此中
興大業也詹事霍韜謂分祀說見周禮王莽偽書不
足據言復上疏以為周禮一書于祭祀為詳故宋儒
葉時之言曰郊丘分合當以周禮為據朱子亦以是
書為周公輔導成王垂法後世何可誣以為偽因遂
劾韜帝大怒下韜獄于是禮部集上羣臣所議主分祭
者都御史汪鋐(婺源人)等八十二人主分祭而以慎重
成憲及時未可為言者大學士張璁等八十四人主
分祭而以山川壇為方丘者尚書李瓉等二十八人
主合祭而不以分祭為非者尚書方獻夫等二百六
人無可否者英國公張崙(懋之孫)等九十八人帝特降
璽書奬言賜四品服俸卒從其議分建圜丘方丘于
南北郊以二至日祭建朝日夕月壇于東西郊以春
秋分祭祈榖南郊則以正月上辛行之言又贊成二
郊配享議(洪武時郊祀以仁祖配建文即位改奉太祖洪熙以後太祖太宗並配及是言上疏)
(云太祖太宗並配父子同列稽之經旨未能無疑臣謂周人郊祀后稷以配天我大祖足當之宗祀文王)
(于明堂以配上帝我太宗足當之禮成集議以為二祖配享百有餘年以為輕改帝降勅諭欲于二至日)
(奉太祖配南北郊孟春奉太宗配上帝于大祀殿言再疏贊之乃定議南北郊太祖獨配孟春大祀殿太)
(祖太宋並配)自是言大蒙帝眷(時帝又議建雩壇于□夏行大雩禮議太社太稷以)
(句龍后稷配議祀帝社帝稷于西苑議祀高禖之神于皇城東雖皆命下禮官多以獨斷行之)
秋九月罷雲南鎮守中官
冬十一月更定孔廟祀典尊孔子曰至聖先師
張璁上言先師祀典有當更正者叔梁紇乃孔子之
父顔路曾晳孔鯉乃顔曾子思之父三子配享廟廷
紇及諸父從祀兩廡聖賢之心豈安請于大成殿後
别立一堂祀叔梁紇而以顔路曾晳孔鯉配之帝以
為然因言聖人尊天與尊親同今籩豆十二(洪武舊制籩豆)
(用十成化中以尚書周洪謨言增為十二)牲用犢全同祀天儀亦非正禮
其諡號章服(洪武仍元之舊稱大成至聖文宣王冕十二旒服十二章)悉宜改正
璁緣帝意言孔子宜稱至聖先師不稱王祀宇宜稱
廟不稱殿宜用木主其塑像應毁(塑像始于唐開元八年)籩豆
用十樂用六佾配位公侯伯之號宜去止稱先賢先
儒其從祀申黨公伯寮秦冉等十二人宜罷(申黨即申棖後)
(禮官儀去黨存棖不在十二人之數其顔何荀况戴聖劉向賈陸馬融何休王肅王弼杜預吳澄俱罷)
林放蘧瑗等六人(後禮官議林放蘧瑗外又有盧植鄭衆鄭元服虔范□共七人)祀
于其鄉后蒼王通歐陽修胡瑗蔡元定宜從祀帝皆
從之(時編修徐階獨條不可不改五不必改者三詞甚辯帝怒謫階于外階字子升華亭人)乃
御製正孔子祀典說宣付史館(初洪武時司業宋濓請去像設主禮儀樂)
(章多所更改太祖不悅謫濓官成化間少詹程敏政嘗謂馬融等八人宜斥給事中張九功并請罷荀况)
(公伯寮等而進后蒼王通為周謨所抑而止至是璁議毁像盖用濓說先賢去留略如九功言其進歐陽)
(修則以濮議故也叔梁紇本祀殿西璁謬謂兩廡也以動帝聽其建廟雖當亦緣附會獻皇廟而行之)
始祀昊天上帝于南郊禮成大赦
(辛卯)十年春正月祈穀于大祀殿
禮畢帝終以太祖太宗並配為不然因諭張璁嗣後
大報祈穀但奉太祖配尋又親定祈穀儀注改用驚
蟄節(明年啟蟄届帝疾不能親乃命武定侯郭勛代至十八年改行于大内之元極寳殿不奉配遂)
(為定制)
更定廟祀遷德祖于祧廟
初太祖定廟祀孟春特享羣廟各南向三時祭于德
祖廟序用昭穆後罷特享四孟歲暮俱以昭穆序北
京既建廟制一如南京及憲宗升祔九室已備(德懿熙仁)
(四祖太祖太宗及仁宣英三宗)用禮官議祧懿祖孝武繼祔祧熙仁
二祖獨德祖以始祖不祧每時享太祖位猶東向帝
欲更定之乃先於去年春復行特享禮令祠官于殿
内設帷幄如九廟位皆南向各奠獻如儀至是遂遷
德祖主于祧廟奉太祖主于殿正中七宗以序進遷
于是太祖始正南向位而德祖不復與時享矣
桂萼罷
萼初銳意功名不恤物議及再召還氣懾不敢復縱
至是以病乞歸未數月卒(萼性狠愎為知縣時悻悻使氣屢為上官所辱既得)
(志報復無虛日又好排異己凌虐周官議禮議獄搆害不下數十百人)
三月復罷四川鎮守中官
帝既罷雲南中官至是四川繼之尋浙江湖廣福建
兩廣及獨石萬全永寕皆罷凡内臣之為鎮守者先
後撤除殆盡云
夏四月禘于太廟
帝既正太祖位向欲復古禘祭侍讀學士夏言(帝欲輯郊)
(禮為成書擢言侍讀學士充纂修官)獻禘議以為三代而下欲如虞夏
之禘黃帝商周之禘帝嚳譜諜難考宜為虚位以祀
庶曠典復行中允廖道周(字鳴吾蒲圻人)上言皇姓為顓頊
之裔宜禘顓頊帝命廷臣集議咸謂稱虚位者茫昩
無據尊顓頊者世遠難稽廟制既定高皇帝為始祖
當禘德祖帝卒從言議乃于太廟設虚位以帝皇初
祖南向奉太祖配西向行禮如南郊儀定以丙辛歲
一行
五月始祀皇地祗于方澤
六月雷震午門
秋七月張孚敬罷
孚敬即璁以犯帝嫌名請改帝手書賜之夏言恃帝
眷數以事訐孚敬孚敬銜之與太常卿彭澤(此又一彭澤南)
(海人以議禮進用)搆䧟行人司正薛侃(字尚謙揭陽人)欲以傾言廷
鞫事露帝斥其忮罔令致仕去(時侃上疏請擇親藩賢者居京師以待皇)
(嗣之生帝怒下侃獄究交通主使者侃先曾以疏草示澤澤與侃及言俱同年生澤素附孚敬而孚敬方)
(憾言默計儲副事觸帝怒必興大獄誣言同謀可禍也紿侃藁示孚敬因報侃曰張公甚稱善當從中贊)
(之敬孚乃先錄侃藁以進謂出于言請勿先發以待疏至帝許之侃猶豫澤頻趣之乃上及廷鞫拷掠備)
(至侃獨自陳澤挑使引言侃瞋目曰疏我自具趣我上者爾也爾謂張少傳許助言何與給事中孫應奎)
(等揖孚敬避孚敬怒應奎等疏聞并並下言等獄再鞫具得其實乃釋言等侃為民澤戍邊)
八月升安陸州為承天府
廵檢徐震奏于安陸建京師禮部尚書李時等駁其
非制遂改州為承天府設鍾祥縣為府治(先是尊崇禮定帝名)
(獻皇帝陵曰顯林已而錦衣百戶隨全等請遷顯陵北葬天夀山工部尚書趙璜力斥其謬席書亦再集)
(廷臣議已之至是光錄寺厨役王福等復以為言李時極諫不可事乃寢趙璜字廷實安福人)
九月以李時為禮部尚書兼文淵閣大學士預機務
自張桂與費宏楊一清相傾軋讙囂不已孚敬罷翟
鑾獨秉政者兩月時入兩人皆遜順無齟齬政府稍
寧
帝幸西苑
先是西苑宫殿成宴羣臣以落之及是帝御無逸殿
召李時坐講無逸篇翟鑾講豳風七月詩武定侯郭
勛及九卿翰林俱入侍講畢帝退御豳風亭賜晏
以夏言為禮部尚書
時士大夫多惡張孚敬恃言抗之言既以開敏結主
知又折節下士大得聲譽朝廷制作一决于言閣臣
李時翟鑾取充位而已
冬十一月召張孚敬復入閣
孚敬還朝夏言益用事孚敬亦不能專恣如曩時矣
十二月戍監察御史喻希禮(麻城人)石金于邊衛
時方修醮祈嗣希禮乞赦免議禮議獄得罪諸臣帝
大怒曰希禮謂朕罪諸臣致遲嗣續邪命所司恭議
以聞未上金復言之二人並謫戍邊衛
(壬辰)十一年夏四月復常遇春李文忠鄧愈湯和世爵
遇春後封懷遠侯文忠後封臨淮侯愈後封定遠侯
和後封靈璧侯于是開平岐陽寧河東甌四王復延
世緒
五月以方獻夫為吏部尚書兼武英殿大學士預機務
先是獻夫以吏部尚書去位既而有詔召還獻夫潛
入西樵(山名在廣州府南海縣西南)以疾固辭使命再至乃就道
以故官入閣
秋八月彗星見東井
芒長丈餘掃太微垣及角宿天門凡一百十有五日
乃滅編修楊名(字實卿遂寧人)應詔上言汪鋐小人之尤郭
勛奸回之首而陛下用之是偏於喜也建言諸臣譴
罰已久未蒙收錄是偏于怒也且工作屢興財力並
竭又崇信真人邵元節(貴溪人龍虎山上清宫道士)不稽之言設
醮内府命左右大臣奔走供事此皆聖心之偏蔽帝
怒下獄戍邊(時南京御史馮思亦上疏以張孚敬為根本之彗汪鋐為腹心之彗方獻夫為)
(門庭之彗三彗不除庶政終不可理帝得疏大怒逮下詔獄論死比朝審鋐當主筆東向坐恩獨向□跪)
(鋐令卒拽之向已恩起立不屈因與鋐互相詬詈夏言等解之乃止及出士民觀者如堵皆嘆曰是御史)
(非但口如鐡其膝其膽其骨皆鐡也因稱四鐡御史恩子行可年十三伏□訟冤日夜號呼長安街乞救)
(無敢言者久之乃刺臂血書疏自縳□下請代父死詞極哀帝覧之惻然令法司再議恩遂遣戍雷州後)
(遇赦還行可以孝行旌尋舉鄉薦馮恩字子仁松江華亭人)
張孚敬罷
帝以星變心疑大臣擅政孚敬因求罷給事中魏良
弼(字師說新建人)劾孚敬專横竊威福秦鰲(字子元崑山人)復詆其
妬賢病國二疏並入帝為罷孚敬
(癸巳)十二年春正月廵撫河南都御史吴山(吴縣人)獻白鹿
羣臣表賀
自後諸瑞異踵至百寮表賀遂為常典
召張孚敬復入閣
帝復思孚敬遣鴻臚召還已而彗復見畢昴間孚敬
乞避位不許
三月釋奠于先師
冬十月大同兵亂殺總兵官李瑾
小王子屯大同塞外瑾督役浚濠急役卒王福勝王
保等數十人鼔噪殺瑾廵撫潘倣(洛陽人)奏瑾激變宜
撫帝命總制劉源清(字汝澄東平人)討之師次陽和倣捕殺
叛軍數人繫王保等以獻請班師源清懲前胡瓚事
不欲己遣禆將入城索賊賊復夜噪殺千戶張欽出
前恭將黃鎮指揮馬昇楊麟于獄奉為帥與官軍迎
戰源清等亦晝夜攻圍賊潛出塞誘外宼為助(宼兵與官)
(軍殺傷相當知叛卒不足頼大詬而去)源清請增兵置帥禦寇而已得
專事攻城帝不許源清仍百道攻之死者相籍帝怒
奪其職以張瓚(字廷獻倉州滄州人官)代之瓚未至郎中詹榮
(字仁甫山海衛人)督餉大同察馬昇楊麟無逆至許宥其死
俾自效昇等遂結心腹擒斬首惡黃鎮等以獻亂乃
定(已而瓚至麾兵退二舍鼓吹入城大集文武將吏置酒高會賞有功者而還)
下建昌侯張延齡于獄削昌國公張鶴齡爵
初興國太后入宫皇太后猶以藩妃禮遇之帝頗不
悦及帝朝皇太后待之又倨會延齡為人所告(正德中日)
(者曹祖告延齡謀不軌下獄鞫之祖仰藥死獄無左証遂觧指揮司聰負延齡金索之急遂與天文生董)
(㫤子至謀訐祖前所首事脅廷齡賄延齡幽殺聰而折所負劵至發其事奏上之延齡又嘗以私憾殺婢)
(及僧□池又僭侈踰制及是并發)遂欲坐以謀逆族其家皇太后窘
廹無所出欲為請帝謝不見張孚敬言延齡守財虜
耳何能反法司治延齡前事坐違制殺人論死及秋
盡當論孚敬又上言皇太后春秋高卒聞延齡死萬
一不食有他故何以慰敬皇帝在天之靈帝恚以危
語怵孚敬(帝曰自古彊臣令君非一若今愛死囚令主矣當悔不從楊廷和事敬皇帝邪)孚
敬仍力爭以故終昭聖太后世得長繫鶴齡以延齡
故削爵謫南京指揮
(甲午)十三年春正月廢皇后張氏立妃方氏為皇后(應天江寧)
(人)
夏四月削給事中張選(字舜舉無錫人)籍
時帝久不親祀事孟夏時享復遣郭勛攝選疏諫忤
旨廷杖八十死而復甦遂削籍
方獻夫罷
獻夫好飾恬退名而屢為言官所劾中恧雖執大政
氣厭厭不振又以帝恩威不測居職二載三疏引疾
帝優詔許之(初獻夫緣議禮進以司馬光與王莾同論為人所痛詆及與璁萼其事持論頗)
(平恕以此人不甚惡之家居十年卒)
六月南京太廟災
時帝欲更營太廟命夏言等相度規制會南京太廟
災帝遂用言等議(言會張璁等議曰京師宗廟行將復古而南京太廟遽罹回禄皇天)
(睿德之意祖宗啟後之靈可以默會矣帝善其言)南京太廟不復建其遺趾
倣壇墠意築周垣護之歲時香火并于南京奉先殿
而益趣營新廟
御批歷代通鑑輯覽卷一百八
