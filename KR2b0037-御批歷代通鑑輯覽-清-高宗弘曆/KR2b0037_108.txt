御批歷代通鑑輯覽卷一百九
明
世宗皇帝
(乙未)嘉靖十四年春正月罷督理倉場中官
初孫交為戶部尚書以監督倉場中官為數太多(初止)
(數人正德中增至五十五人)請盡去之并臨清准徐諸倉一切勿
遣帝罷撤其半餘仍如故至是監督中官王奉季慎
互以奸贜訐奏下法司按問給事中管懷理(山東臨邑人)
因言倉場錢穀皆戶部事今參用内官惟肆貪饕于
國計無補請悉撤回從之(先是帝旣盡撤天下鎮守中官至是復罷倉場監督)
(監鎗太監于是諸□斂跡終帝之世四十餘年不敢為惡)
莊肅皇后夏氏崩
禮臣上喪儀帝曰嫂叔無服且兩宫在上朕當服青
臣民如母后服夏言奏羣臣不敢以素服見上請暫
罷朝參許之已而議諡張孚敬曰大行皇后上嫂也
與累朝元后異宜用二字或四字言與李時等以莊
肅配武宗請遵累朝舊制帝不悦因用六字(曰孝靜莊惠安)
(肅毅皇后)已悟孚敬言非是改諡孝靜莊惠安肅温誠順
天偕聖毅皇后
二月作九廟
祖宗各為專廟太祖廟居中左為三昭廟與文祖世
室(祀太宗百世不遷)而四右為三穆廟廟各有殿殿有寢(以藏)
(主)皆南向世室殿寢視昭穆廟加崇廣焉(帝語閣臣曰文祖廟)
(為世室則世廟宇當避張孚敬言世廟著明倫大典頒詔四方不可改文世室宜稱太宗廟從之)
三月葬孝靜皇后
遼東軍亂囚巡撫都御史吕經(字道夫陜西寧州人)
經以苛虐失衆心為亂軍所執(故事每軍一佐以餘丁三每馬一給以牧)
(地五十畆經至損餘丁之二編入均徭冊盡收牧地還官又役軍築邊牆督趨過當諸軍詣經乞罷經□)
(□訴者卒遂亂毀府門火均徭冊經竄别室中搜得之裂其冠裳幽之都司署)帝聞召經回
行至廣寧悍卒于蠻兒等復辱之巡按御史曾銑(字子)
(重江都人)上言往者甘肅大同軍變處之過輕羣小謂罪
不過此遂狃為故常今宜誅首惡以懲其後乃捕斬
數十人懸首邊城全遼大定擢銑大理寺丞經謫戍
夏四月張孚敬罷
孚敬有疾帝與李時言頗及其執拗且不惜人材以
叢怨孚敬聞之念前此三黜皆為帝所薄遂屢疏乞
骸骨許之明年復遣官視疾趨入朝行至金華疾大
作乃歸
召費宏復入閣
帝追念宏遣行人即家起之比還朝眷遇益厚常偕
李時召入無逸殿與周覽殿廬從容笑語移時始出
自是數有咨問宏亦竭誠無隠承張桂操切之後易
以寬和朝士皆慕樂之
秋九月詔九卿會推巡撫官
帝懲遼東之變欲慎簡撫臣費宏請會九卿推舉如
京堂官例從之
冬十月華蓋殿大學士費宏卒(諡文憲)
帝深嗟悼賻賉有加贈太保(宏恭慎謙抑明習國家故事持重得大體三入)
(政府中遭讒搆迄以功名終)
(丙申)十五年春正月以劉天和(字養和麻城人)為兵部侍郎總制
三邊
先是濟農居套中西抵賀蘭山限以黃河不得渡用
牛皮為渾脱(即革囊騎以濟河俗謂之皮渾屯與渾脱音相近故史傳借用之)渡入
山後諳達亦自豐州(注見前)入套相率為邊患總制唐
龍(字虞佐蘭谿人)用總兵官王效(延綏人)梁震(新野人)數敗敵(十二)
(年冬虜犯鎮遠關效震□之河虜殺溺死者甚衆明年又犯黃甫川震擊走之旣而復犯花馬池不得入)
(引去震追敗之乾溝谷鎮遠關在寧夏府寶豐縣西南黃甫川在葭州府縣東北有城乾溝亦曰蘆溝)
(在鞏昌府靖遠縣東北寧夏固原邊接界處)然蹂躪迄無寧歲及是天和
赴鎮(龍召為刑部尚書)修戰具飭邊備築增城堡(時兵車皆雙輪用二)
(十人遇險即困又行□不適于用天和倣前總督秦絃隻輪車上置礟槍弩戟前樹狻猊牌左右虎盾連)
(二車蔽三十四人一人挽之推且翼者各二人戰則護騎士其中敵遠施火器稍近發弓弩又近乃出短)
(兵敵敗則騎兵追以練諸邊將)濟農以十萬衆將大舉入犯天和策
宼矙西有備必東密檄延綏副將白爵宵行與參將
吳瑛合寇果東至黑河墩(黑河即古黑水在榆林府北晉書載記赫連勃勃于)
(黑水之南營都城即此)遇伏大創而去爵等尾擊之寇連敗多
死其分犯寧夏者亦為王效所破捷聞進天和左都
御史
二月帝奉章聖皇太后詣天壽山謁陵
帝至沙河見居民蕭條顧謂大學士李時曰七陵在
此宜加守護時對曰昔邱濬建議京師當設四輔以
臨清為南昌平為北薊州保定為東西各屯兵一二
萬今若于昌平增一總兵可南衛京師北護陵寢帝
乃下廷臣勘議于沙河築鞏華城(在昌平州東南今有同知及都司駐)
(此)為置戍焉
夏五月毁禁中佛殿
禁中大善佛殿元時所造藏金銀諸佛像及器物至
是悉命燬之凡一百九十六座其重萬三千餘斤以
其地建太后宫
冬十二月以道士邵元節為禮部尚書
元節自嘉靖三年召入京大加寵信封真人班二品
(贈其父母官其孫及曾孫)至是以皇儲生嘉其禱祀功拜尚書
閏月以禮部尚書夏言兼武英殿大學士預機務
言入閣李時雖為首輔政多自言出時亦每推讓焉
(丁酉)十六年春二月詔右都御史毛伯温(字汝厲吉水人)討安南
初安南社堂燒香官陳暠(安南前後有兩陳暠一在宣德時黎利偽奉以降一)
(即此)詭稱前王陳氏後殺國王黎晭而自立(自黎利後九傳而至)
(晭多行不義遂及于難)晭臣莫登庸初附暠後與黎氏大臣阮
宏裕等起兵討暠(暠奔諒山兵敗走死)立晭兄子譓為王登庸
握兵柄潛蓄異志黎氏舊臣鄭綏以譓徒擁虚位别
立其族子酉榜登庸破綏捕殺酉榜益恃功驕恣旋
逐譓奔清華登庸立其庶弟懬已復殺懬簒其位不
通朝貢者二十餘年至是譓子寧(時譓已卒于清華)遣使告
難乞興問罪師夏言等列登庸罪狀請大振宸斷尅
期徂征詔起伯温于家(伯温先為大理丞坐李福逹獄奪職尋起用都御史以憂)
(回籍)命參軍務以都督僉事江桓牛桓督軍討之兵部
待郎潘珍(字玉卿婺源人)言安南不足置郡縣真叛服無與
中國用兵非計廣東巡按御史余光(江寕人)亦言莫之
簒黎猶黎之簒陳不足深較但當罪其不庭責以稱
臣修貢不必遠征以疲中國帝怒褫珍職奪光俸己
而伯温至京奏上方略而帝意忽中變命暫緩師會
雲南巡撫汪文盛(字希周崇陽人)招納黎氏舊臣得其進兵
地圖并獲登庸間諜及所撰偽大誥(登庸篡位時作大誥五十九條)
(頒之國中)上之命仍遵前詔征討(明年春文盛復以登庸降表至請宥罪許貢下)
(廷檥僉言不可許乃趣伯温啓行制甫下兩廣總督侍郎張經以用兵方略上具言須兵三十萬餉百六)
(十萬石欽州知州林希元則極言登庸易取狀請即日出師兵部尚書張瓚不敢决復請廷議議上無成)
(策帝不懌讓瓚師復止初帝以用兵事重本無必討意特欲威服之故命下而罷者再至十八年登庸屢)
(表乞降帝亦欲因撫之再下廷臣議𠞰撫之宜瓚及廷臣請仍命伯温南征如登庸束手歸命無異心則)
(待以不死從之人張經字廷彝候官)
夏五月雷震謹身殿
冬十一月故昌國公張鶴齡下獄死
奸人班期于雲鶴告延齡兄弟挟左道咒詛逮鶴齡
下詔獄太后衣敝襦席藁為請不得鶴齡瘐死獄中
(戊戌)十七年夏六月詔議明堂大饗禮下戶部侍郎唐胄
(字平侯瓊山人)于獄
初獻皇帝廟止修時祀至是前揚州府同知豐坊(字存)
(禮熙之子)請建明堂尊獻皇帝廟號為宗以配上帝下禮
部集議尚書嚴嵩(字惟中分宜人)言傳稱萬物成形于秋故
秋祀明堂以父配主親親也至宋儒論則主祖宗之
功德今以功德則宜配文皇以親則宜配獻皇且未
有稱宗而不祔太廟者帝示夏言言不敢議帝曰皇
考稱宗豈為過情嵩于是曲順帝旨以為嚴父配天
允合周道唐胄爭之曰三代之禮莫備于周郊祀后
稷以配天宗祀文王于明堂以配帝至周成王之世
未聞以嚴父配天之祭移于武王也臣謂明堂宜奉
太宗配若獻皇帝得聖人為子不待稱宗議配而專
廟之享百世不遷矣疏入帝大怒下詔獄黜為民(坊性)
(狂誕熙旣卒家居貧乏思效張桂等以片言取通顯待命久之無所進擢歸家悒悒以死人咸惡其畔父)
(云)
秋八月以禮部尚書顧鼎臣兼文淵閣大學士預機務
時夏言當國鼎臣入恃先逹且年長頗欲有所可否
言不悦鼎臣遂不敢與爭
九月尊獻皇帝廟號曰睿宗祔于太廟
先是帝命議稱宗祔廟之禮集文武大臣于東閣嚴
嵩與羣臣議沮之帝大不悦著明堂或問難嵩嵩惶
恐盡改前說條畫禮儀甚備且言古者父子異昭穆
兄弟同世次故殷有四君一世而同廟宋太祖太宗
同居昭位前事可據今皇考與孝宗當同一廟奏上
羣臣無敢異議至是帝諭禮臣曰獻皇帝躬備大德
延及朕躬宜薦宗稱乃改太宗廟號為成祖尊獻皇
帝廟號為睿宗遂奉睿宗主祔太廟復配享上帝于
元極寶殿
冬十一月上皇天上帝大號
帝以獻皇帝旣稱宗配享乃躬詣南郊上皇天上帝
大號恭進冊表禮成還詣太廟加上高皇帝高皇后
尊號是日皇后助行亞獻禮文武官命婦陪祀(嚴嵩奏慶)
(雲見請受羣臣朝賀又為慶雲賦及大禮告成頌上之帝悦命付史館)
十二月章聖皇太后蔣氏崩(諡慈孝皇后)
先是帝營壽陵于大峪山(在昌平府西北)及是太后崩將奉
獻皇帝改葬焉命駙馬都尉崔元尚書張瓚等為奉
迎禮儀使已帝親詣大峪相視復令議奉太后南詣
合葬嚴嵩等言靈駕北來慈宫南詣共一舉耳如初
議便帝意終未決因止元等毋行而令指揮趙俊南
往啟視幽宫于是親幸承天之議起
李時卒(諡文康)
時在閣帝待之不如張孚敬夏言然頗少責辱恩禮
亦始終不替及是卒贈太傅
(己亥)十八年春二月立子載壑(帝第二子)為皇太子封載垕(帝第)
(三子即穆宗)為裕王載圳(帝第四子)為景王(後之藩安陸)
起翟鑾為兵部尚書行邊
先是鑾以憂歸服闋久不召夏言顧鼎臣居政府鑾
與謀召已及是帝將南巡(欲謁顯陵)慮塞上有警議遣重
臣巡視言等因薦鑾改兵部尚書節制諸邊
以曾子裔孫質粹(字好古吉安永豐人曾子五十九世孫)為世襲五經博士
張孚敬卒
孚敬卒于家帝至承天始聞之傷悼不已贈太師(孚敬)
(剛明果敢持身特廉痛惡贓吏一時苞苴路絶而性狠愎報復相尋不護善類欲力破人臣私黨而已先)
(為黨魁大禮獄叢詬没世顧帝始終眷禮廷臣卒莫與二嘗稱少師蘿山而不名其卒也禮官請諡帝取)
(危身奉上之議特諡文忠)
帝如承天謁顯陵夏四月還京師
趙俊自承天還言顯陵不吉帝欲親詣承天周閱卜
兆九卿大臣許讚吕柟等諫帝曰朕豈空行哉為吾
母耳乃命宣城伯衛錞(華亭人穎之孫)遂安伯陳鏸(巴人志三世孫)
及顧鼎臣等輔太子居守遂如承天夏言嚴嵩等扈
從(行次衛輝夜四更行宫火從官倉猝不知帝所在錦衣衛指揮使陸炳負帝出御乘與帝自是愛幸)
(炳衣炳之先平湖人後隸錦籍炳母帝乳媪也)
三月至承天謁顯陵命作新宫曰待合葬也越三日
享上帝于龍飛殿奉睿宗配秩于國社國稷徧羣祀
又三日御龍飛殿受賀(謁陵畢嚴嵩請表賀夏言請俟還京帝報罷意大不懌嵩)
(知帝指固以請帝乃曰禮樂自天子出可也令表賀帝自是不悦言)詔赦天下給復承
天三年免湖廣田賦五之二畿内河南三之一歸過
慶都(本漢望都縣金改名今仍舊屬保定府)從臣請祀堯母墓(在望都縣城内)
帝曰帝堯父母異陵可徵合葬非古旣至京復詣大
峪審視曰大峪不如純德(本松林山在鍾祥縣東北以顯陵所在故改名)卒
定南祔之議
彗星見
五月夏言罷尋諭留之
翊國公郭勛(勛以獻皇帝祔廟進封公)得幸害言寵嚴嵩亦心妬
言遂相與搆之會帝自承天還復幸大峪山言進居
守勅稍遲帝大怒責言怠慢不恭命還前賜銀章(言前)
(□銀章文曰學博才優得密封言事)并累所降手勅言惶懼謝罪請免
追銀章手勅為子孫百世榮詞甚哀帝怒不已疑言
毁損令禮部追取削言勲階(言以祗薦皇天上帝冊表加少師特進光禄大)
(夫上柱國明世人臣無有加上柱國者言所自擬也)令致仕言乃以手勅四百
餘并銀章上之居數日帝怒解命止行復諭入直言
疏謝帝悦諭令勵初忠秉公持正免衆怨言心知所
云衆怨者勛輩也再疏謝謂自處不敢後他人一志
孤立為衆所忌帝復不悦詰責之惶恐謝乃己未幾
以所追銀章手勅還之
復以梁材(字大用南京金吾衛人)為戸部尚書
材初長戸部力袪宿弊以忤權貴失帝眷及尚書李
廷相罷帝念材廉廷臣亦交薦召復原官材三掌國
計砥節守公如一日帝嘗曰尚書得如材者十二人
無憂天下矣
六月雷震奉先殿
詔廷臣自陳都御史王廷相(字子衛儀封人)奏曰人事修而
後天道順大臣法而後小臣廉今廉隅不飭賄賂公
行臣職憲紀宜先罷斥意蓋斥嚴嵩張瓚輩也帝但
諭留而已
秋閏七月葬慈孝皇后于顯陵
河南饑命戶部侍郎王杲(字景初汶上人)賑之
時河南災甚杲請急發帑詔齎臨清倉銀五萬兩以
行旣至復請發十五萬兩全活不可勝計
(庚子)十九年春正月翟鑾還京復入閣
鑾之行邊也諸邊文武大吏俱櫜鞬郊迎惟恐不得
當鑾意饋不貲旣事竣歸裝千輛用遺貴近遂復以
原官入閣
夏五月詔勲戚子弟入監肄業
司業王同祖(字䋲武崑山人)言世祿之家鮮克由禮失教故
也請勅公侯伯子弟未仕者悉入成均俟學有可觀
奏請敘廕不率者糾治從之尋命已任事者亦送監
肄業于是少年勲戚爭以入學為榮矣
秋八月殺太僕卿楊最(字殿之射洪人)
時帝好神仙給事中顧存仁(字伯剛太倉人)高金(石州人)王納
言(信陽人)皆以直諫得罪會方士段朝用以所煉白金
器百餘因郭勛以進云以盛飲食物供齋醮即神仙
可致也帝立召與語大悦朝用言帝居深宫無與外
人接則黃金可成不死藥可得帝益悦即諭廷臣令
太子監國朕少假一二年乃親政舉朝愕不敢言最
抗疏諫曰陛下春秋方壯乃聖諭及此不過得一方
士欲服食求神仙耳夫神仙乃山棲澡鍊者所為豈
有高居紫闥衮衣玉食而能白日翀舉者臣雖至愚
不敢奉詔帝怒立下詔獄杖殺之監國議亦罷(明年朝用)
(伏誅隆慶初贈最副都御史諡忠節)
九月劉天和敗濟農于黑水苑(在固原州西)斬其子錫沙王
(舊作小十王今改)
濟農連年入寇邊將禦之屢被殺傷是年七月寇萬
全右衛總兵官白爵逆戰再敗之至是復入固原剽
掠且饜會淫潦弓矢盡膠無鬭志而諸將多畏縮天
和斬指揮二人召故總兵官周尚文(尚文優將材負氣桀倣所至與)
(文吏競文吏又往往挫折之以故彌不相得巡撫賈啟劾尚文老悖遂革任尚文字彦章西安後衛人)
激令立功尚文盡銳奮擊之黑水苑斬濟農子錫沙
王寇遁走寧夏巡撫楊守禮(字秉節蒲州人)總兵任傑等復
邀擊于鐵柱泉(在靈州花馬池西南有泉百步明時以寇入必飲馬于此築堡守之)敗
之進天和南京戶部尚書以守禮總督軍務尚文復
都督同知
冬十月顧鼎臣卒(諡文康)
鼎臣素柔媚其居政府謹事夏言不能有為及是卒
贈太保
(辛丑)二十年春二月下監察御史楊爵(字伯珍富平人)于獄
時帝經年不視朝日事齋醮工作煩興歲頻旱元日
微雪夏言嚴嵩作頌稱賀爵撫膺大息上疏言今天下
大勢如人衰病已極腹心百體無不受患猶且奔競
成風賄賂公行遇災不憂非瑞稱賀邪佞日親諍臣
日遠此大憂也因歴陳諸弊(其一以郭勛奸蠧任用肆毒其二以工作不休)
(朘民膏血其三以朝御希簡經筵曠廢其四以崇信方術濫加保傅其五以阻抑言路忠□杜口)詞
俱切直帝震怒立下詔獄搒掠血肉狼籍死一夕復
甦獄卒以帝意不測屏其家人不納飲食屢瀕于死
處之泰然主事周天佐(字子弼晉江人)御史浦鋐(字汝器文登人)疏
救先後死獄中自是無敢言者(天佐與爵無生平交入獄時爵第隔□相)
(訊而已比三日天佐不勝楚遂死屍出獄大興民有祭而哭之慟者或問之曰吾哀其忠之至而死之酷)
(也鋐方病入獄被杖百復錮以鐖柙爵迎哭之鋐息已絶徐張目曰此吾職也子無然後數日卒隆慶初)
(天佐贈光禄卿鋐贈光禄少卿)
夏四月置安南都統使司
毛伯温等督師至廣西傳檄諭莫登庸能束身歸命
即待以不死登庸乃率從子文明及諸部目入鎮南
關(在廣西大平府憑祥州西南左右石山高插雲表設關建城為安南入貢之道)上土地軍
民籍請奉正朔永為藩臣伯温承制許之納其圖籍
權令還國聽命疏聞帝大喜詔改安南國為安南都
統使司授登庸都統使更十三道為十三宣撫司各
設同知副使僉事聽都統黜陟三歲一貢以為常併
令覆黎寧真偽如果黎氏後割所據四府俾奉祀事
否則已之伯温受命歲餘不發一矢而安南定由帝
本不欲用兵故也
九廟災
五月以兵部侍郎王以旂(字士招江寕人)總理河漕
時黃河南徙決野雞岡(在歸德府睢州北)由渦河經亳州入
淮舊決口俱塞徐吕二洪竭漕舟膠總河郭持平久
治不效乃命以旂督理以旂言黃河遷徙不常不能
借以濟運宜濬山東諸泉入野雞岡新開河道以濟
徐吕而築長堤沛縣以南聚水如牐河制從之
秋八月昭聖皇太后張氏崩(諡孝康皇后)
夏言罷九月郭勛以罪下獄冬十月言復入閣
言勛交惡日甚九廟災言方以疾在告自陳乞罷不
允昭聖太后崩詔問太子服制言報疏有譌字帝切
責言言謝罪且乞還家治疾帝益怒令致仕及將出
都詣西苑齋宫叩首謝帝憐之俾還私第治疾俟後
命時勛以言官重劾(給事中□賢等劾勛擅作威福網利虐民)亦引疾在
告京山侯崔元新有寵直内苑忌勛帝從容問元言
勛皆朕股肱相妬何也元不對帝問言歸何時曰俟
聖誕後乃敢請又問勛何疾曰勛無疾言歸即出耳
帝頷之言官知帝眷言惡勛因共劾勛勛辨語誖謾
(先是帝給勛勅與兵部尚書王廷相等同清軍役勅具勛久不領言官劾之勛疏辨冇何必更勞賜勅語)
帝怒責勛無人臣禮給事中高時(浙江臨安人)因盡發勛
貪縱不法十數事遂下勛錦衣獄復詔言入直方言
在告時閣事多取裁決及治勛獄排根批柢悉其指
授朝士方惡勛不以咎言也(勛下獄後帝念其曾贊大禮論鎮撫司勿加刑)
(訊奏上當勛罪斬帝以奏當不明令法司覆勘法司更當勛不軌罪斬没入妻孥田宅奏上留中不下帝)
(意本欲寬勛屢示意指而廷臣惡勛繆為不喻指者更坐重辟久之勛竟死獄中)
十一月葬孝康皇后
(壬寅)二十一年夏六月諳逹寇山西
先是諳逹遣使欵大同詔却之諳逹與濟農遂分道
人犯及是復遣使求貢大同巡撫龍大有(茶陵州人)誘縛
之詭言用計擒獲詔磔于市敵怒入掠朔州(以下注俱見前)
抵廣武由太原南下沁汾復從忻崞而北屯祁縣參
將張世忠等戰死敵遂從雁門故道而去未幾濟農
死其子朗台吉(舊作狼台吉今改後仿此)等散處河西勢分諳逹
獨盛歲數擾邊
秋七月己酉朔日食
夏言罷八月以禮部尚書嚴嵩兼武英殿大學士預機務
言再罷再相帝雖優禮然恩眷已不及初帝以奉
道嘗御香葉冠因刻沉水香冠五賜言等言以非人
臣法服不奉詔帝怒甚嵩因召對冠之籠以輕紗帝
見益内親嵩而欲去言嵩因傾之(嵩與言同鄉科第先言而位下之始)
(倚言事之謹言入閣□嵩自代以門客畜之嵩恨甚嘗置酒邀言躬詣其第言辭不見嵩布席展所具啟)
(跽讀言謂嵩實下已不疑也言旣失帝意懼斥呼嵩與謀嵩已潛造陶仲文第謀齮言代其位言知甚愠)
(諷言官劾嵩帝方憐之不聽也兩人遂大郄嵩因燕見頓首雨泣愬言見凌狀帝使悉陳言罪嵩遂振暴)
(其短典陶仲文方士初名真黃岡人)會日食旣帝手詔以為下慢上
之咎落言職閒住言旣去醮祀青詞非嵩無當帝意
者遂代言入閣嵩時年已六十餘不異少壯朝夕直
西苑板房未嘗一歸洗沐帝謂其勤益信之(嵩無他才略惟)
(一意媚上竊權罔利帝英察自信果刑戮頗護已短嵩以故得因事激帝怒戕害人以成其私誅斥者不)
(可勝計云)
九月作雷壇錮工部員外郎劉魁(字煥吾泰和人)于獄
帝用陶仲文言建雷壇于太液池西所司希帝意務
宏侈程工峻急魁欲諫度必得重禍先命家人鬻棺
以待遂上章曰頃營大享殿大高元殿工費以億萬
計土木衣文繡匠作班朱紫道流所居擬于宫禁國
用已耗民力已竭而復為此不經之事非所以示天
下後世帝震怒杖于廷錮之詔獄
冬十月宫婢楊金英謀逆伏誅殺端妃曹氏
帝宿曹妃宫宫婢楊金英伺帝熟寢以組縊帝項未
絶有走告皇后者后馳救得甦后命内監張佐等捕
宫人雜治言王寧嬪實首謀又言端妃亦與知時帝
病悸不能言后傳旨收端妃寧嬪及金英等悉磔于
市久之帝始知妃冤
(癸卯)二十二年春正月丙午朔日食
秋九月逮巡按山東御史葉經(字叔明上虞人)杖殺之
嚴嵩與經有宿憾(嵩在禮部以秦晉二藩宗人襲封事受重賄經發之彌縫得免故恨)
(經)及是經按山東監鄉試試錄上嵩指發策語為誹
謗激帝怒下禮部參論尚書張璧(字崇象石首人)等阿旨請
逮考試官周鑛提調布政使陳儒及經等并治嵩密
言試事盡由御史帝乃降旨斥文中語為狂悖經杖
八十為民創重卒鑛儒等謫官由嵩報復也(嵩借事殺異己)
(自經始)先是嵩相甫踰月御史謝瑜(字如卿上虞人)即劾之比
之四凶請急誅斥帝雖譙讓瑜然未深罪嵩亦以初
得政未敢顯為擠䧟故瑜得居職如故及經杖死嵩
益發舒其後劾嵩者希得免矣(瑜後以大計嵩囑主者黜之遂除名于是)
(給事中王勰沈良材陳□御史喻時陳紹及山西巡撫童漢臣福建巡按何維栢等相繼得罪皆並瑜劾)
(嵩者也喻王勰字韜孟金壇人沈良材泰州人陳□餘姚人時光山人陳紹上虞人童漢臣錢塘人何)
(維栢字喬仲南海人)
冬十月朵顔入寇
攻圍慕田峪(在昌平州北有闕口)殺守備陳舜副總兵王繼祖
等往援乃退
(甲辰)二十三年秋八月翟鑾罷
嚴嵩入閣鑾以資地居其上嵩惡之嗾言官劾其子
夤緣舉進士遂斥為民(鑾子汝儉汝孝與其師崔奇勛所親焦清同舉進士嵩屬)
(給事中王交等劾其有弊帝怒下吏部都察院鑾疏辨帝益怒曰鑾被劾待勘敢先凟擾邪二子縱有才)
(何至與其師並進勒鑾父子竒勛清及分考官等皆為民)
九月以吏部尚書許讚兼文淵閣大學士禮部尚書張
璧兼東閣大學士並預機務
時大權一歸嚴嵩讚璧不得預票擬讚常嘆曰何奪
我吏部使我旁睨人因屢乞休
冬十月諳逹入寇(明史世宗本紀作小王子翟鵬傳作諳逹今依鵬傳)
諳逹自萬全右衛毁牆入掠蔚州直抵完縣京師戒
嚴命逮總督宣大兵部尚書翟鵬(字志南撫寧衛人)巡撫薊
鎮都御史朱方下獄(鵬在朔州聞警夜半至馬邑調兵食復趨渾源遣諸將遇敵言)
(官劾其逗遛致震畿輔遂遣官械鵬而以侍郎張漢代之方以建議撤諸路防秋兵致敵乘間入犯亦命)
(□繫鵬坐永戌方杖死府渾源五季唐縣元改州今州屬大同張漢鍾祥人)
十一月加方士陶仲文少師
仲文由吏員需次京師故與邵元節善元節年老宫
中黑𤯝見治不效因薦仲文以符水噀劍絶宫中妖
被寵幸尋授少保禮部尚書未幾加少傅至是大同
獲間諜帝歸功上元加仲文少師仍兼傅保後復以
禱雨功封恭城伯(帝自二十年遭宫婢之變移居西内日求長生郊廟不親朝講盡廢)
(君臣不相接獨陶仲文得時見輒賜坐稱之為師而不名于是小人顧可學盛端明朱隆禧輩皆緣以進)
(饒可學無錫人端明平人隆禧崑山人)
(乙巳)二十四年夏五月壬戌朔日食
六月重建太廟成
建殿九間仍復舊制同堂聚享位皆南向(太祖居中左四序成)
(宣憲睿右四序仁英孝武其後為祧廟以藏祧主)
秋八月張璧卒(諡文簡)
九月召夏言復入閣
帝微覺嚴嵩貪横復召用言言至復盛氣陵嵩出其
上凡所批答略不顧嵩嵩噤不敢吐一語所引用私
人言多斥之亦不敢救銜刺骨而言以廢棄久務張
權所譴逐亦不盡當御史陳其學以鹽法事劾崔元
及錦衣都督陸炳言擬旨令陳狀皆造言請死炳行
三千金求解不得長跪泣謝罪乃已二人與嵩比而
搆言言不悟
楚世子英燿弑其父顯榕伏誅
英燿性淫惡烝楚王宫人又使卒劉金納妓别館王
欲罪金金遂勸英燿謀逆會元夕後張燈置酒饗王
别宴武岡王顯槐(顯榕弟)于西室酒半金等從座後以
銅瓜擊王腦立斃顯槐驚救被傷得免英燿徙王屍
宫中以中風報王從者抉門出告變撫按官以聞帝
命駙馬都尉鄔景和(崑山人尚孝宗女永福公主)等往鞫得實及
是詔逮入京告太廟磔于市焚尸揚灰逆黨悉伏誅
冬十一月許讚罷
讚求去帝責其忘君愛身落職閒住(讚歸三年卒尋復其官追諡文)
(簡)
(丙午)二十五年春正月謫御史周冕(資縣人)為通海縣(元置今屬)
(雲南臨安府)典史
時太子生十一年尚未出閣講學冕極言豫教不可
緩帝怒謫之
三月四川白草番(注見前)亂遣何卿(成都衛人)充總兵官討平之
卿初鎮松潘十七年威望素著會以北警召卿入
衛至是番人亂復命卿往討卿至將士咸喜乃會巡
撫張時徹(字惟靜鄞人)討擒賊渠俘斬千計克四十餘寨
毁其碉房獲馬牛器械無算久之賊盡平(在明年四月)于
是松潘威茂間行旅往来無剽奪患邊境安堵
夏四月以兵部侍郎曾銑總督陜西三邊軍務
是秋諳達以十萬騎西入延安慶陽銑率兵數千駐
塞門(□名在延安府安塞縣北)而遣前參將李珍(陜西人坐事奪官銑復加錄用)
𢷬巢于馬梁山(在榆林府北)後敵始退
秋八月天鼓鳴
冬十月故建昌侯張延齡棄市
初延齡下獄後奸人劉東山發其手書有君道賞罰
不明字延齡復加訕上罪長繫如故至是竟斬西市
(丁未)二十六年夏四月諳達求貢拒之
自龍大有誘執虜使後諳達連歲犯邊不已及是奉
印信番文詣邊陳欵總督侍郎翁萬達(字仁夫揭陽人)以聞
時萬達方修築邊牆因再疏言自冬涉春虜使屢至
其詞益恭似宜允許况今版築方興正當羈縻使無
侵擾帝責其罔凟不聽萬達在邊帝深倚任所奏無
不聽納嘗議撤山西内關(雁門寧武偏頭諸關)兵併力守禦大
同外邊巡撫孫繼魯(字道甫雲南右衛人)力陳不可帝納萬達
言遂逮繼魯下獄死(繼魯先知淮安府以忤中官被逮夏言救免繼魯不謝言怒及)
(是言不為地遂死獄中)獨議諳逹貢事與帝意左再被責讓蓋
是時曾銑建言復套夏言主之故力絀貢議云(銑案喜功)
(名會寇居河套久為中國患上言賊據河套侵擾邊鄙今將百年出套則寇宣大三關以震幾服入套則)
(寇延寧甘固以擾關中深山大川勢固在彼而不在我臣枕戈汗馬切齒痛心竊嘗計之秋高馬肥弓勁)
(矢利彼聚而攻我散而守則彼勝冬深水枯馬無宿藁春寒隂兩壤無燥土彼勢漸弱我乘其弊則中國)
(勝臣請以銳卒六萬益以山東鎗手二千每歲春夏交携五十日餉水陸並進直捣其巢材官騶發礟火)
(雷擊如是三舉則寇自不能支此一勞永逸之策也遂條八議以進帝壯其言命諸邊臣議之俱以為難)
(而萬違九以横挑強寇為非計帝方嚮銑議上不省)
秋七月河決曹縣
水入城二尺漫金鄉魚臺定陶城武衝穀亭(鎮名在魚臺縣)
(東明時為漕運往来要地隆慶後運河東徙鎮遂廢)河臣詹瀚請于趙皮寨(在開)
(封府蘭陽縣北一名張錄口)諸口穿支河以分水勢從之
冬十一月大内火釋楊爵等于獄
初爵旣下獄工部員外郎劉魁給事中周怡(字順之太平縣)
(人)並以言事同繫(三人屢瀕死講誦不輟爵于獄中著周易辨說中庸解忘其困)歴
五年不釋久之有神降于乩帝感其言立出三人未
踰月尚書熊浹疏言乩仙之妄帝怒命東厰追執爵
等(爵抵家甫十日校尉至與共麥□畢即就道尉曰盡處置家事爵竟去不顧觀者泣下)復同
繫鎮撫獄桎梏加嚴飲食屢絶至是大高元殿災帝
禱于露臺空中若有所聞遂傳詔釋之(爵居家二年卒隆慶初贈)
(光禄卿諡忠介)
皇后方氏崩(諡孝烈皇后)
(戊申)二十七年春正月夏言罷
言素慷慨以經濟自許會曾銑議復河套欲倚以成
大功因密薦銑謂羣臣無如銑忠者鳩兵繕塞輒破
敵帝亦頗嚮之令言擬旨優奬者再銑喜益銳志
出師條上方略廷議一如銑言帝忽中變降旨詰責
詞甚厲(曰今逐賊河套師果有名否兵食果有餘成功可必否一銑何足言如生民荼毒何)嚴
嵩知帝意遂極言河套必不可復廷臣亦盡反前議
如嵩說嵩乃力攻言謂向擬旨褒銑臣皆不與聞言
始大懼謝罪且云嵩初未嘗異議今胡乃盡委于臣
帝已入嵩譖怒不可解盡奪言官階令言致仕(初言與嵩)
(同直西苑帝數使小内豎詣言所言負氣岸奴視之其詣嵩嵩必延坐親納金錢袖中以故日譽嵩而短)
(言進青詞取具而已往往失帝旨嵩聞愈精治其事由是嵩益被寵而言眷漸移及套議起嵩復從中隂)
(詆之以激帝怒而言遂敗)
三月殺總督侍郎曾銑
兵部侍郎萬鏓(字平甫清陽人)等劾銑罔上貪功擅開邊釁
逮下獄出兵部尚書王以旂代之先是咸寧侯仇鸞
(鉞之子)鎮甘肅以貪縱為銑所劾遂逮問嚴嵩雅親鸞
至是代鸞獄中草奏誣夏言納銑金(銑所善同邑蘇綱言繼妻父)
(也銑建議復套時綱亟稱之言益信銑為可辦因力主其議及是嵩代鸞□奏銑尅餉□萬屬綱賂言交)
(□為奸利)法司承帝旨坐銑交結近侍律斬西市妻子流
二千里並逮言下吏出鸞于獄(銑有膽略長于用兵性持廉旣殁家無餘)
(貲隆慶初贈尚書諡襄愍)
夏五月葬孝烈皇后于永陵(在昌平州陽翠嶺)
詔曰皇后比救朕危奉天濟難其以元后禮葬預名
葬地曰永陵
秋七月京師地震
冬十月殺前華蓋殿大學士夏言
言抵通州聞銑所坐大驚墮車曰噫吾死矣上疏訟
冤言鸞方就逮上降諭不兩日鸞何以知蓋嚴嵩與
崔元輩詐為鸞疏以傾臣嵩静言庸違似共工謙恭
下士似王莽奸巧弄權父子專政似司馬懿臣生死
係嵩掌握惟聖慈曲賜保全帝不省獄成論死法司
援議貴議能條以上帝怒切責之猶言及前不戴香
冠事會譜達寇居庸嵩謂夏言等收河套故報復至
此遂棄言市妻蘇氏流廣西從子主事克承從孫尚
寶丞朝慶皆削籍(言豪邁有俊才縱横辨博人莫能屈初被特眷曰與議禮諸貴人抗)
(及居政府與嵩共事嵩懷奸黷賄言獨能裁抑之以是天下多稱言者然自大用後日蹇傲寖為帝所厭)
(裁決穖務頗專恣物議亦不悉恊特因其為嵩誣陷以死人方惡嵩故子言益深惜之隆慶初復官謚文)
(愍)
(己酉)二十八年春二月以張治(字文邦茶陵川人)為禮部尚書兼
文淵閣大學士李本(餘姚人)為少詹事兼翰林院學士入
内閣並預機務
夏言得罪死嚴嵩遂獨相至是治本以疎遠入閣(治自)
(南京吏部召)益不敢預可否嘿嘿而已
諳達寇宣府大同總兵官周尚文擊敗之
敵犯宣府滴水崖(在宣化府赤城縣東南石崖滴水隆冬不凍崖之北有堡為戍守處)
把總江瀚指揮董暘戰死全軍覆遂犯永寧(明縣永樂中置)
(今省故城在宣化府延慶州束有都司駐此)尚文力戰敗之斬其魁尚文
清約愛士善用間知敵中曲折故戰輒有功嚴嵩父
子以宿憾(尚文初僉後府嵩子世蕃為府都事驕蹇不法將劾之嵩謝得免以故銜尚文刺骨)
謀傾陷之帝方藉以抗彊敵故讒不得入未幾卒嵩
格䘏典不予給事中沈束(字宗安會稽人)以為言嵩激帝怒
錮之詔獄(束繋獄十八年其妻張氏上書言臣夫家有老親年已八十有九襄病侵尋朝不計)
(夕臣妾欲歸奉舅則夫之饘粥無資欲留養夫則舅又旦夕待盡展轉思維進退無策臣願代夫繫獄令)
(夫得送父終年仍還赴繫實惟陛下莫大之德法司亦為請帝終不許帝深嫉言官以廷杖遣戍未足遏)
(其言乃長繫以困之而日令獄卒奏其語言食息謂之監帖或無所得雖諧語亦以聞一日鵲噪于束前)
(束謾語曰豈冇喜及罪人邪卒□奏帝忽心動釋束還家其父已前死矣隆慶初起故官不赴卒于家周)
(尚文追贈太傅諡武襄)
三月辛未朔日食
皇太子載壑卒
秋七月倭寇浙東
初倭雖通貢而瀕海州縣數被侵掠(倭自永樂末貢使不至宣德中)
(命琉球國王轉諭之使復至倭性黠時載方物戎器出没海濱得聞則張戎器而肆攻掠不得則陳方物)
(而稱朝貢)然利中國互市每貢所攜私物逾貢數十倍舊
制于浙江設市舶提舉司駐寧波海舶至則平其直
制馭之權在官及帝初年廢市舶不設(市舶司舊以中官主之會)
(倭使宋素卿宗設數輩至互事真偽素卿本中國人逃入倭太監頼□納其金右之宗設怒遂相鬭殺大)
(肆焚掠而去事聞詔逮素卿及恩并治遂撤市舶議者謂當罷者中官非市舶也然卒罷之)濱海
奸人遂闌出中國財物與倭交易居寧波之雙嶼為
之主屢負倭直已而嚴通番之禁(倭使互市往往留海濱不去内地諸)
(奸多為之囊槖巡按御史高行節請嚴禁奸豪交通得旨允)遂移之貴官勢家負直
愈甚倭糧匱不得返大怨恨奸民勾之遂煽為亂朝
議設重臣巡撫浙江兼統福建沿海諸府以都御史
朱紈(字子純長洲人)為之紈至嚴為申禁獲交通者不俟命輒
以便宜斬之由是浙閩大姓素為倭内主者失利而
怨紈又數騰疏于朝顯言大姓通倭狀閩浙人咸惡
之而閩尤甚巡按御史周亮閩人也上疏詆紈請改
巡撫為巡視以殺其權其黨在朝者左右之竟如其
請御史陳九德復劾紈擅殺(□□閩人黎光頭數為倭主已復引佛郎機行)
(劫紈擒而戮之遂為九德所劾)遣官按問罷紈職紈仰藥死自是海
禁復弛亂益滋甚(時海上承平日久民不知兵聞倭至寢走一空終帝之世迄無寧歲)
九月朵顔三衛犯遼東
(庚戌)二十九年秋八月諳達犯京師
先是夏六月諳達犯大同總兵官張達副總兵林椿
戰死敵引去傳箭諸部大舉至是循潮河川南下至
古北口都御史王汝孝率薊鎮兵禦之敵陽引滿内
嚮而别遣精騎自間道潰牆入汝孝兵潰遂大掠懷
柔圍順義長驅至通州營白河東(時巡按御史王忬奏言潮河川有徑)
(道一日夜可扺通州因疾馳至通為守禦計盡撤舟楫之在東岸者夜半寇果大至阻白河不得渡王)
(忬字應民太倉人)分兵剽昌平犯諸陵殺剠不可勝記京師
戒嚴詔各鎮勤王分遣文武大臣各九人守京城九
門急集諸營兵僅四五萬老弱半之(是時禁軍冊籍皆虚數又半役)
(内外提督大臣家不歸伍歸伍者亦涕泣不敢前從武庫索甲仗主庫□人勒常例不時發)久之
不能軍詔城中居民及四方入應武舉者悉登陴守
命都御史商大節(字孟堅鍾祥人)率五城御史統之發帑金
五千兩令便宜募壯士時寇已自通州渡河而西前
鋒七百騎駐安定門外教場遂薄都城會大同總兵
官仇鸞巡撫保定都御史楊守謙(字允亨徐州人)各以兵至
帝拜鸞大將軍節制諸路兵馬守謙為兵部侍郎提
督軍務時勤王兵先後五六萬人皆聞變即赴未齎
糗糧制下犒師牛酒諸費皆不知所出戸部文移往
復越二三日軍士始得數餅餌益饑疾不任戰帝久
不視朝軍事無由面白廷臣多以為言不許禮部尚
書徐階復固請乃許之羣臣昧爽入至日晡帝始御
奉天殿不發一詞但命階奉敕諭切責百官而趣諸
將戰甚急兵部尚書丁汝䕫(字大章霑化人)以咨嚴嵩嵩曰
塞上敗可掩也失利輦下上無不知誰執其咎寇飽
自颺去耳汝䕫因不敢主戰且承嵩意戒諸將勿輕
舉守謙以孤軍薄諳達營而陳無後繼亦不敢戰于
是諸將皆堅壁不發一矢輒以汝䕫及守謙為辭寇
遂燬城外廬舍火光燭天亦莫能救(城西北隅内臣圜宅在□環泣)
(帝前曰將帥為文臣制故寇得至此帝怒守謙益甚)寇縱横内地凡八日本無
意攻城且所剠已過望乃整輜重將趣白羊口(在昌平州)
(西有城亦曰白揚)而去仇鸞尾之寇猝東返鸞兵潰死傷千
餘人寇遂徐由古北口出塞諸將收斬遺屍得八十
餘級以捷聞帝優詔慰鸞加太保賜金幣汝䕫守謙
棄市(帝將大行誅以懲後汝䕫窘求救于嵩嵩曰我在必不令公死及見帝帝怒甚竟不敢言汝䕫)
(臨死始知為嵩所賣守謙性遲重客有勸之戰者應曰周亞夫何人乎客曰公誤矣今日何得比漢法守)
(謙不納竟得罪方寇薄通州時詔副都御史王儀以兵二千往守巡按王忬奏其虐大同軍大同軍者仇)
(鸞兵也及寇退帝立命逮儀斥為民而擢忬僉都御史代之王儀字克敬文安人)
謫諭德趙貞吉(字孟靜内江人)為荔波典史
方諳達薄都城以謾書求貢詔百官集議貞吉奮袖
大言曰城下之盟春秋恥之既許貢則必入城倘要
索無已奈何徐階曰君必有良策貞吉請追錄周尚
文功以勵邊帥出沈束于獄以開言路輕損軍之令
重賞功之格遣官諭諸將力戰退敵時帝遣中使瞷
廷臣日中莫發一語獨聞貞吉言心壯之召入左順
門令手疏便宜立擢諭德兼監察御史奉敕宣諭諸軍
給白金五萬兩聽随宜勞賞嚴嵩心惡之(先是貞吉廷議罷盛)
(氣謁嵩嵩辭不見貞吉怒叱門者適趙文華至謂貞吉曰公休矣天下事當徐議之貞吉厲聲曰汝輩安)
(知天下事嵩聞之大恨趙文華慈谿人)會撰勅不令督戰以輕其權且
不予一卒護行時寇騎充斥貞吉馳入諸將營散金
犒士宣諭德意明日即復命帝怒謂貞吉漫無區畫
徒為周尚文沈束遊說下獄廷杖謫荔波典史
九月以仇鸞總督京營戎政
吏部侍郎王邦瑞(字惟賢宜陽人)攝兵部事以營政久弛上
疏論之(略曰國初京營勁旅不減七八十萬自三大營變為十二團營又變為兩官廳□寖不如)
(初然頟軍常三十八萬有竒今武備積弛見籍至十四萬而操練者不過五六萬比寇騎深入戰守俱困)
(此其弊不在逃亡而在占役不在軍士而在將領蓋提督以下諸官多世胄紈袴平時占役營軍以空名)
(支餉臨操則集市人呼舞博笑而已乞遣官精核)帝是其言于是悉罷團營
兩官廳復三大營舊制設戎政府以仇鸞統之邦瑞
協理鸞方貴幸請選各邊兵更番入衛分隸京營塞
上有警主將不得徵集由是邊事益壊(鸞欲節制邊將罷築蘇鎮)
(邊垣邦瑞皆以為不可鸞大憾遂肆讒搆會邦瑞陳安攘大計被旨落職鸞死踰十年始復官)
廢鄭王厚烷(懿王祐檡子)為庶人
帝修齋醮諸王爭遣使進香厚烷獨上居敬窮理克
己存誠四箴演連珠十章以神仙土木為戒帝怒下
其使者于獄已而故盟津王見濍(祐檡之叔)子祐橏訐厚
烷謀不軌(初見濍以罪革為庶人至是祐橏求復郡王爵怨厚炕不為奏遂承帝怒□厚烷四)
(十罪以叛逆告)遣官往訊無左驗帝下詔數厚烷驕慢無禮
廢為庶人幽之鳳陽厚烷世子載堉篤學有至性痛
父非罪見繫築土宫室門外蓆藁獨處者十九年(隆慶)
(初厚烷復爵載堉始入宫)
削刑部郎中徐學詩(字以言上虞人)籍
先是諳達既退詔廷臣陳制敵之策諸臣多掇細事
以應學詩憤然曰大奸柄國亂之本也亂本不除能
攘外患哉即疏劾嚴嵩(略曰外攘之備在于内治内治之要在于端本今大學士)
(嵩輔政十載奸貪日甚内結勲貴外比羣小文武遷除悉要厚賄致此輩掊克軍民釀成寇患國事至此)
(猶敢謬引佳兵不祥之說以謾清問近因都城有警密輸財賄南還人車數十乘樓船十餘艘水陸載道)
(駭人耳目舉朝莫不歎憤而無一人敢言之者誠以内外盤結上下比周積久勢成而其子世蕃又凶狡)
(成性擅執父權凡諸司章奏必先關白然後上聞掩罪飾非乘機搆隙故凡論之者雖不能顯禍之于正)
(言直指之時莫不假事因人隂禍之于遷除考察之際天下痛心視為鬼蜮伏願陛下罷嵩父子别簡忠)
(良則内治既清外患自寧矣)帝覽疏頗感動方士陶仲文密言嵩
孤立盡忠學詩特為所私修隙耳帝于是發怒下學
詩詔獄削其籍(先劾嵩者葉經謝瑜陳紹興學詩皆同里時稱上虞四諫又都給事中厲)
(汝進劾世蕃竊弄父權嗜賄張焰嵩上疏自理且求援中官以激帝怒帝杖汝進謫典史明年嵩假考)
(察奪其職灤厲汝進字子修州人)
冬十月張治卒(諡文隱)
十一月祧仁宗祔孝烈皇后于太廟
初睿宗入廟帝恐後世議祧遂欲當已世預祧仁宗
以孝烈祔廟自為一世下禮部議尚書徐階抗言女
后無先入廟者帝大怒階煌恐不敢守前議遂祧仁
宗升祔孝烈皇后
(辛亥)三十年春正月戍錦衣衛經歴沈鍊(字純甫會稽人)于邊
初趙貞吉請勿許諳達求貢廷臣無敢是貞吉者鍊
獨大言以為是吏部尚書夏邦謨目之曰若何官鍊
曰錦衣經歴沈鍊也大臣不言故小吏言之鍊憤國
無人致寇猖獗請以萬騎護陵寢萬騎護通州軍儲
合勤王師十餘萬擊其惰歸可大得志帝不省時嚴
嵩用事邊臣争致賄遺及失事懼罪益輦金賄嵩鍊
時時扼腕一日從尚寳丞張遜業飲酒半及嵩因慷
慨詈罵流涕交頤遂疏劾嵩黷賄十罪併及邦謨諂
䛕狀請均斥罷帝怒搒之數十謫佃保安(鍊既被謫中外懾嵩)
(威益箝口南京御史王宗茂拜官甫三月即劾嵩負國十罪疏至通政司趙文華密以示嵩留數日始上)
(由是嵩得預為地遂以宗茂誣詆大臣謫平陽縣丞王宗茂字時育京山人平陽五季吳越縣今屬浙)
(江温州府)
三月開馬市于大同宣府
仇鸞駑怯畏寇密遣人持貨幣結諳達義子托克托
使貢馬互市諳達許之投書于宣大總督蘇祐祐以
聞鸞與嚴嵩定議每歲春秋兩市命侍郎史道(涿州人)
領其事兵部車駕司員外郎楊繼盛(字仲芳容城人)以讐恥
未雪示弱辱國乃奏言十不可五謬(略曰互市者和親别名也諳達)
(蹂躪我陵寢虔劉我赤子大讐也而先之和不可一下詔北伐日夜征繕兵食忽更之曰和失信天下不)
(可二堂堂中國與之互市不可三海内豪傑争磨礪待試一旦委曲無用異時號召誰復興起不可四使)
(邊鎮將帥懈弛兵事不可五邊卒私通境外例率裁禁今乃導之與通不可六盗賊伏恭徒㒤國威今知)
(畏怯睥睨之漸必開不可七諳達往歲深入乘我無備故也備之一歲以互市終彼謂國冇人乎不可八)
(或諳達負約不至至矣或隂謀伏兵哭入或今日市明日復寇或以下馬索上直不可九歲帛數十萬得)
(馬數萬匹十年以後帛將不紀不可十議者曰吾外為市以羈縻之而内修我甲兵此一謬也夫寇欲無)
(厭其以釁終明甚苟内修武偹安事羈縻曰吾因市以益吾馬此二謬也夫和而不戰馬將焉用且彼寧)
(肯與我善馬哉曰市不已彼且入貢此三謬也夫貢之賞不訾是名美而實大損也曰諳違利我市必無)
(失信此四謬也吾之市能盡給其衆乎能信不給者之無入掠也曰佳兵不祥此五謬也敵加已而應之)
(何佳也人身四支皆癰疽毒日内攻而憚藥石可乎此蓋必有為陛下主其事者故公卿大夫知而莫為)
(一言宜奮獨斷悉按諸言互市者)疏入帝頗心動下鸞等會議鸞攘
臂詈曰豎子目不睹寇宜其易之諸大臣遂言遣官
已行勢難中止帝尚猶豫鸞復進密疏乃下繼盛詔
獄貶狄道典史
秋九月京師地震
(壬子)三十一年春三月置内府營
置于内教場以練諸内使
以禮部尚書徐階兼東閣大學士預機務
初階由夏言薦嚴嵩忌之階恐被中傷乃精治齋詞
迎帝意左右亦多為地者遂入閣
秋七月以王忬巡撫浙江備倭
自朱紈死浙江不設巡撫者四年中外不敢復言海
禁事奸民汪直徐海陳東麻葉輩悉逸海島為主謀
倭悉聽其指揮遂誘之入宼而海中巨盜皆襲倭服
飾旂號分艘掠内地無不大利由倭患日劇廷議復
設巡撫以王忬任之然賊已蔓延不可撲滅(初沿海要地建)
(衛所設戰船董以都司等官控制周密迨承平久船敝伍虚及遇警乃募漁船以資哨守兵非素鍊船非)
(專業見寇舶至輒望風逃匿以故賊帆所指無不殘破)明年春直勾諸倭大舉
入寇連艦數百蔽海而至浙東西江南北濱海數千
里同時告警破昌國衛(明置今裁故城在浙江寧波府象山縣西南)陷上
海城(元縣今屬江南松江府)流劫乍浦(鎮名在浙江嘉興府平湖縣東南海口要地今)
(有副都統駐此)金山(明衛今為縣屬松江府)太倉崇明常熟(注俱見前)嘉定
(宗縣今在大倉州)又明年掠蘇州松江復趨江北薄通泰尋
陷嘉善(明縣宣德中置今屬嘉興府)崇明入崇德縣(五季吳越置今改名石門)
(屬嘉興府)掠嘉興還屯柘林(鎮名在松江府華亭縣東南有城)縱横往來
忬不能禦乃移忬巡撫大同以李天寵(孟津人)代之
八月仇鸞死詔戮其屍
馬市既開諸邊日苦侵暴帝命鸞逐寇大同鸞不得
已出鎮川堡遇伏敗還至是病疽猶戀大將軍印不
肯上徐階密疏發鸞罪兵部尚書趙錦亦言強寇壓
境而鸞病不能軍萬一寇衆長驅貽憂君父不小帝
命罷鸞以侍郎蔣應奎暫掌戎政鸞大恚恨疽益劇
始死始鸞與嵩約為父子已而相惡嵩密疏毁鸞鸞
亦陳嵩世蕃貪横狀帝少疎嵩(嵩當直入不召者數矣嵩見徐階李本入)
(西内即與俱入至西華門門者以非詔旨格之嵩還第父子對泣)嵩因結錦衣都督
陸炳共圖鸞鸞既死炳盡發其通虜納賄狀帝大怒
下詔暴鸞罪追戮之傳首九邊
九月河決徐州
運道淤阻五十里總河都御史曾均(字廷和進賢人)請濬劉
伶臺(在淮安府山陽縣東北臨淮)至赤宴廟(在安東縣)八十里築草灣
(在山陽縣西北)老黃河口增高家長堤(在山陽縣西南洪澤湖東後漢陳登建明)
(陳瑄重築)繕新莊等舊牐(新莊牐在清河縣惠濟祠東明初建後廢)從之
罷馬市
諳達以羸馬索厚值弗予輒大譁大同市則寇宣府
宣府市則寇大同甚者朝市暮寇併羸馬掠去帝惡
之詔罷馬市
冬十月築京師外城
以寇警故築外城一十五里閱九月訖工
十二月殺光禄寺少卿馬從謙(字益之漂陽人)
中官杜泰提督光禄寺乾没内帑數萬從謙奏發其
罪並及宫中齋醮事命下詔獄杖殺之
(癸丑)三十二年春正月戊寅朔日食隂雲不見
兵部員外郎楊繼盛上疏劾嚴嵩下詔獄
帝既誅仇鸞罷馬市乃思繼盛言自典史四遷為兵
部員外郎時嚴嵩方用事恨鸞初凌已善繼盛首攻
鸞欲驟貴之復改兵部武選司而繼盛惡嵩甚于鸞
且念起謫籍思所以報國抵任甫一月即草疏劾嵩
十大罪五奸(略曰祖宗罷丞相設閣臣備顧問視制草而已嵩乃儼然以丞相自居百官奔)
(走請命直房如市無丞相名而冇丞相權是壊祖宗之成法大罪一陛下用一人嵩曰我薦也斤一人曰)
(此非我所親陛下宥一人嵩曰我救也罰一人曰此得罪于我伺陛下喜怒以恣威福是竊君上之大權)
(大罪二陛下有善政嵩必令子世蕃告人主上不及此我議而成之欲天下以陛下之善盡歸于已是掩)
(君之治功大罪三陛下令嵩票擬蓋其職也嵩何取而令世蕃代之題疏方上天語已傳故京師有大丞)
(相小丞相之謠是縱姦子之僭竊大罪四嚴效忠嚴鵠乳臭子耳未嘗一涉伍行皆以軍功官錦衣兩廣)
(將帥俱以私黨躐府部是冒朝廷之軍功大罪五逆鸞下獄賄世蕃三十金嵩即薦為大將已知陛下疑)
(鸞乃互相排詆以冺前迹是引悖逆之奸臣大罪六諳達深入擊其惰歸大機也嵩戒丁汝䕫勿戰是誤)
(國家之軍機大罪七郎中徐學詩給事厲汝進俱以劾嵩削籍内外之臣中傷者何可勝計是專黜陟)
(之大柄大罪八文武遷擢但論金之多寡將弁惟賄嵩不得不朘削士卒有司惟賄嵩不得不掊克百姓)
(毒流海内患起域中是失天下之人心大罪九自嵩用事風俗大變賄賂者薦及盜跖疏拙者黜逮夷齊)
(守法度者為迂滯巧彌縫者為才能是敝天下風俗大罪十嵩冇十罪而又濟以五奸以左右侍從之能)
(察意旨也厚賄結納得備聞宫中言動是陛下之左右皆賊嵩之間諜以通政司之主出納也以趙文華)
(為使凡有疏至必先送嵩閱竟然後入御是陛下之㗋舌乃賊嵩之鷹犬畏厰衛之緝訪也即令子世蕃)
(結為婚姻是陛下之爪牙皆賊嵩之瓜葛畏科道之多言也非其私屬不得與臺諫有所愛憎即授之論)
(刺是陛下之耳目皆賊嵩之奴隸懼部寺之猶有人也擇有才望者羅致門下連絡盤結深根固蒂是陛)
(下之臣工皆賊嵩之心膂陛下奈何愛一賊臣而使百萬蒼生陷于塗岸哉願陛下聽臣之言察嵩之奸)
(或召問景裕二王或詢諸閣臣重則置之憲典以正國法輕則諭令致仕以全國體嚴效忠嚴鵠俱世)
(蕃子)疏入帝已怒嵩見召問二王語喜謂可指此為罪
密搆于帝帝益大怒下繼盛詔獄詰何故引二王繼
盛曰非二王誰不懾嵩者獄上杖之百移刑部定罪
(繼盛將杖或遺之蚺蛇膽却之曰椒山自有膽何蚺蛇為椒山繼盛别號也及入獄創甚夜半而蘇碎甆)
(盌手割腐肉肉盡筋掛膜□手截去獄卒執燈顫欲墜繼盛意氣自若)侍郎王學益(安福)
(人)嵩黨也欲坐繼盛詐傳親王令旨絞郎中史朝賓
(晉冮人)持之嵩謫之外于是尚書何鰲(山隂人)竟如嵩指
成獄(繼盛既得罪帝方蓄怒以待言者兵部郎中周冕申論嚴效忠冒功事力陳其誣妄遂下詔獄)
(雲南清軍御史趙錦以元旦日食為權奸亂政之應馳疏請罷嵩以謝天變帝手批責錦誣天謗君遣官)
(遠至京下獄拷訊斥為民部趙錦字元樸餘姚人時有兩趙錦一為兵尚書一即此)
秋七月諳達大舉入寇
初叛人趙全邱富等以罪亡入敵數誘入寇且教之
益習攻戰事諳達信用之(全富等先興其黨蕭芹同入敵芹詭言能喝城使墮)
(敵貢市時欲毁邊垣試其術不驗遂縳以獻而全富等竟匿不出乃招集亡命居豐州築城自衛墾水田)
(搆宫殿號曰拜甡諳達每入寇必置酒全所間計豐州城即今歸化城拜甡舊作板升今改)其春
兩犯宣府至是大舉深入下渾源靈邱廣昌急攻插
箭浮圖等峪(插箭峪在廣昌縣東南浮圖峪在廣昌縣東路出紫荆關)遊擊陳鳳
朱玉力戰却之敵分兵東犯蔚西掠代繁畤已駐鄜
延二十日屠掠延慶諸城幾遍會久雨乃去未幾復
寇大同巡撫趙時春(字景仁平凉人)禦之遇伏敗績總兵官
李淶戰死全軍皆没既而復犯宣大(在明年春)攻薊鎮牆
百道並進警報日數十至京師戒嚴薊遼總督楊博
(字惟約蒲州人)悉力拒守募死士夜斫共營敵驚擾乃遁
柘城(隋縣今屬河南歸德府)盜師尚詔作亂官軍討平之
尚詔本鹽徒以私販作奸剽掠遠近官府不能制巡
撫謝存儒(蒲州人)苟幸無事假以總保長令總諸鎮民
捕盜尚詔肆為威虐守臣欲誅之遂反結劇盜數千
薄歸德城其黨啟門納之乃劫獄因掠帑藏去官軍
分道擊賊遇之鄢陵(注前見)與戰敗績已追獲于山東
莘縣(注亦見前)詔即所在斬之賊起數十餘日破府一州
二縣八屠戮十餘萬人三省皆震
(甲寅)三十三年春正月朔杖六科給事中于廷
以科臣賀表違制盡予杖
夏五月命張經總督軍務討倭
經為南京兵部尚書朝議以倭寇猖獗議設總督大
臣命經不解部務督江南北浙江山東福建湖廣諸
軍便宜行事既而用兵科言改經右都御史兼兵部
侍郎專辦討賊時倭二萬餘據柘林川沙窪(在松江府上海)
(縣東南有城為沿海巨鎮)抄掠四出經至選將鍊兵為搗巢計以
江浙山東兵屢敗乃大徵兩廣狼土兵協力進勦
秋七月詔勲戚大臣入直西内
帝崇道益篤特命駙馬都尉鄔景和安平伯方承裕
(銳之子)尚書本默(字時言甌寕人)王用賓(字元興咸寧人)左都督陸炳
入直西内侍郎程文德(字舜敷永康人)閔如霖(字師望烏程人)郭樸
(字質夫安陽人)吳山(字曰静高安人)供撰青詞景和以不諳元理辭
帝不悦罷其入直已而賚在直諸臣景和與焉景和
辭免且言臣願洗心滌慮效馬革裹尸之報帝怒其
怨訕黜為民
(乙卯)三十四年春二月遣趙文華督視海防
文華諂事嚴嵩結為父子自通政使進工部侍郎東
南倭患棘文華言七事首請遣官望祭海神帝用嵩
言即命文華往兼督察軍情文華恃寵恣睢百司震
慴公私財賂填集江南為之困敝又牽制兵機顛倒
功罪雖徵兵半天下而倭勢愈熾
夏五月張經敗倭于王江涇(在嘉興府秀水縣北一名聞川宋聞人氏家焉今有)
(鎮為南北要銜)詔逮經下獄
趙文華頤指大吏經以位在其上獨輕之文華不悦
與巡按御史胡宗憲(字汝貞績溪人)比屢趣經進兵時諸路
狼兵已集惟永順保靖兵未至經欲待其至而後戰
文華再三言經守便宜且慮文華輕淺洩師期竟不
以告文華怒疏劾經養寇失機疏方上而永保兵已
至經大破倭于王江涇斬一千九百餘級焚溺死者
無算為軍興戰功第一文華攘之以奏謂已與宗憲
督師所致帝問嚴嵩嵩對如文華指且言狼兵初至
經不許戰及文華宗憲致捷遂冒以為功帝深入其
言即下詔逮經經至疏言臣任總督半載前後俘斬
五千乞賜原宥不納遂與巡撫李天寵(以文華謗除名復為宗憲)
(所劾被逮)俱論死繋獄舉朝知其冤莫敢奏
冬十月殺張經李天寵遂及兵部員外郎楊繼盛
繼盛繫獄三載帝猶無意殺之(每朝審時觀者塞□見繼盛囊三木輒憤)
(歎日奈何不以囊嵩而以若或至泣下)已而有為營救于嵩者其黨胡
植(南昌人)鄢懋卿(豐城人)怵之曰公不覩養虎者邪將自
貽患嵩頷之會張經李天寵坐大辟嵩揣帝意必殺
二人比秋審因附繼盛名並奏得報繼盛妻張氏伏
闕上書請代夫死(其辭曰臣夫繼盛誤聞市井之言尚狃書生之見遂發狂論聖明不)
(即加戮俾從吏議兩經奏請並荷寬恩今忽聞入張經疏尾奉旨處决臣仰惟聖德毘蟲草本皆欲得所)
(豈惜一迴宸顧下逮覆盆倘以罪重必不可赦願即斬臣妾首以代夫誅夫雖遠禦魑魅必能為疆場效)
(死以報君父)嵩屏不奏繼盛遂與經天寵並棄西市(繼盛臨刑)
(賦詩曰浩氣還太虚丹心照千古平生未報恩留作忠魂補天下涕泣傳誦之隆慶初䘏直諫諸臣以繼)
(盛為首贈大常卿諡忠愍張經亦復官諡襄愍)
十一月壬辰朔日食
十二月山西陜西河南地震
聲如雷雞犬鳴吠陜西渭南華州朝邑三原及山西
蒲州諸處尤甚或地裂泉湧中有魚物或城郭廬舍
陷入地中或平地突成山阜河渭溢華岳終南山鳴
官吏軍民死者八十三萬有竒
(丙辰)三十五年春二月趙文華還京以胡宗憲總督軍務
討倭
初張經被逮易以周珫(應城人)未幾又以楊宜(衡水人)代
之(張經深得狼土兵心既逮皆憤無鬭志楊宜節制不行而趙文華威出宜上宜惟曲意奉之而已)
時倭聚柘林其黨自紹興竄轉掠杭嚴徽寕國太平
直犯南京出秣陵關(在江寕縣南今有鎮)劫溧陽宜興抵無錫趨
滸墅(關名在長洲縣西北吳地記本名虎疁唐諱虎錢氏諱疁遂改名滸墅)轉鬪數千
里殺傷四千人歴八十餘日始為應天廵撫曹邦輔
(字子忠定陶人)所殱文華欲分其功而邦輔捷書已奏文華
恨之乃大集浙直兵與宗憲親將之搗倭於松江之
陶宅(在奉縣縣西北)進營瓦橋倭悉銳來衝大敗文華氣奪
乃定計招撫會川兵破賊周浦(在奉賢縣東南)總兵俞大猷
(字志輔晉江人)破賊海洋文華遂言水陸成功江南清宴請
還朝許之比至言餘倭無幾盛毁楊宜而薦宗憲遂
奪宜職謫戌邦輔而推宗憲為兵部侍郎督諸軍討倭
三月以趙文華為工部尚書
文華歸後東南敗報踵至帝疑文華妄數詰嚴嵩嵩
曲為解帝終不釋文華稔帝好告訐會吏部尚書李
默發策試選人中言漢武征西夷而海内虚耗唐宗
攻淮蔡而晚業不終文華劾共誹謗默坐死帝以是
為文華忠進尚書加太子太保
夏五月復遣趙文華視師
倭警遝至部議再遣大臣督師已命兵部侍郎沈良
才(泰州人)矣嵩令文華自請行且言江南人矯首望文
華帝信之命兼右副都御史提督軍務文華再出胡
宗憲欲藉以通嵩謟奉無不至文帝素不知兵亦倚
宗憲兩人交甚固已宗憲俘陳東平徐海(宗憲遣指揮夏正等)
(要海降且曰陳東已有約所慮獨公耳海因疑東而東知海營有宗憲使者亦大驚由是有隙宗憲因諭)
(海縛陳東麻葉許以世爵海果縛葉以獻宗憲觧其縛令以書致東圖海而隂泄其書于海海怒海妾受)
(宗憲賂亦說海于是海復行計縛東來獻刻日請降忽率百餘人先期猝至文華恐欲弗許宗憲強之海)
(叩首伏罪宗憲慰之海自擇沈莊屯其衆沈莊者東西各一以河為塹宗憲居海東莊以西莊處東黨令)
(東致書其黨曰督府檄海夕禽若屬矣東黨恐乘夜攻海海走間道官軍追之投水死)文華以大
捷聞歸功上元帝大喜加文華少保宗憲右都御史
秋九月徽王載埨有罪廢為庶人自殺
初載埨父厚爝善方士陶仲文仲文奏其忠敬奉道
帝喜封為真人予金印及載埨嗣益以奉道媚帝命
綰其父真人印南陽人梁高輔者自言能導引服食
載埨用其術和藥命高輔因仲文以進高輔被上寵
不復親載埨載埨銜之已而高輔為帝取藥不得求
載埨舊所蓄者載埨不與而與仲文高輔大恨乘間
言載埨過失(載埨壞民屋作臺榭苑囿庫官王章諫杖死之嘗微服至揚州鳳陽為邏者所)
(獲羈留三月走歸)帝疑之奪真人印仲文知釁已成不敢言
會有民耿安告載埨奪其女下按治有司因發其諸
不法事詔廢為庶人錮高牆載埨自縊死妻妻皆從之
冬十月丙戌朔日食
三十六年夏四月奉天華蓋謹身三殿災
帝下詔引咎修齋五日止諸司封事
秋九月趙文華有罪免其子懌思戌邊
三殿既災帝急欲建正陽門樓文華猝不能辦帝不
懌且聞其視師江南黷貨要功狀思逐之嚴嵩言文
華因觸暑南征疾尚未愈随令上章稱疾帝手批令
回籍休養制下舉朝稱賀嵩獨不懌者累日帝以文華
逐逐未盡其罪而言官無攻之者帝怒無所洩會其子
錦衣千戸懌思以齋祀停封章日請假送父帝大怒黜
文華為民戍懌思邊衛(文華故病蠱及譴譴卧舟中意悒悒不自聊一夕手捫其腹腹裂臟腑出遂死)
殺前錦衣衞經歴沈鍊
鍊既至保安末有館賈人某詢知其得罪故空家舍
授之里長老亦日致薪米遣子弟學鍊語以忠義大
節皆大喜塞外人素戅直又稔知嚴嵩惡争罵嵩以
快鍊且縛草為人象李林甫秦檜及嚴嵩醉則聚子
弟射之或踔騎居庸關口南向戟手詈嵩痛哭
而歸語稍稍聞京師嵩大恨其黨路楷(汶上人)廵按宣
府世蕃屬與總督楊順(德州人)合圖之兩人日夜謀中
鍊會蔚州獲妖人閻浩詞所連甚衆順喜謂楷曰是
足以報嚴公子矣竄鍊其中上之遂斬于宣府市戍
子襄極邊予順一子錦衣千戶楷待銓五品卿寺順
曰嚴公薄我賞意豈未愜乎併取鍊子衮褒杖殺之
冬十一月諳達予錫林阿(舊作辛愛今改後仿此)圍大同右衛
錫林阿有妾曰托斯齊(舊作桃松寨今改正曰托斯齊也)私部目懼罪
來降楊順詡為竒功致之京師錫林阿來索不得寇
應朔二州毁七十餘堡縱掠大同圍右衛數匝順懼
乃詭言敵欲以叛人趙全等來易托斯齊兵部尚書
許論(字廷議進少子)以為便乃紿托斯齊逸出塞紿之西走
隂告錫林阿錫林阿執而戮之狎知順為無能圍右
衛益急更分犯宣薊西鄙西鄙震動嚴嵩論計欲棄
右衛帝不聽詔諸臣發兵措餉而以兵部侍郎江東
(山東朝城人)代順時故將尚表以餉餽入圍城悉力捍禦
時出兵突戰獲諳達孫及壻與其部將各一人會江
東及巡撫楊選(字以公章邱人)總兵張承勲等各嚴兵進圍
乃解
胡宗憲誘降海盜汪直誅之
直據海島挾倭為雄朝廷懸賞購之迄不能致既而
内地有備倭亦多被勦戮有全島無一人歸者往往
怨直直不自安宗憲與直同鄉里欲招致之釋直
母妻於獄館之杭州資給甚厚遣寧波諸生蔣洲
齎其家書往招之直知家屬既無恙頗心動及是
遂率夷目數十人來貢市泊舟山(在寧波府定海縣治東明設千)
(戶所于此今改名定海山)之岑港(在定海縣西北舊為戍守要地)將吏以為入
寇陳兵備直遣其養子王滶入見宗憲曰我以好
來何故陳兵相侍宗憲解諭百方直終不信要一
貴官為質宗憲立遣指揮夏正往直疑解乃來謁
宗憲慰之甚至令謁巡按御史王本固(邢州人)於杭
州本固下直於獄以聞宗憲疏請曲貸直以繫番
人心本固争之彊遂斬直其黨太恨支解夏正焚舟
登山阻岑港而守已移之柯梅(嶺名在定海縣海中過此即為外洋)造
新舟以遁宗愈利其去不追賊遂揚帆而南流(刀)閩
廣
(戊午)三十七年春三月總督宣大侍郎楊順以罪逮下獄
方錫林阿之圍大同也殺掠吏民無算楊順大恐
懼路楷奏之賄以七千金楷悉為掩覆及是給事
中吳時來(字惟修仙居人)抗章劾順罪且發楷受金狀帝
方怒順召寇立命逮順及楷下獄嚴嵩不能救乃
言楷受金當勘而令其黨給事中鄭茂還因事為
順辨復言楷受金無左驗順楷俱薄譴于是時來
即劾嵩朋奸罔上會主事張翀(字子儀柳州人)董傳策(字原)
(臣松冮華亭人)亦于是日劾嵩翀與時來皆徐階門生傳
策則階邑子時來先又官松江嵩疑階主使乃密
奏三人同日搆陷必有人主之帝下三人詔獄鞫訊
久之無所得三人皆譴戌然自是帝亦稍厭嵩
矣
秋八月宼圍甘州
濟農(舊作吉能即前濟農子按濟農係蒙古王號故父子並襲其稱舊分作吉囊吉能音譯岐誤今)
(俱改正)犯永昌凉州進圍甘州十四日始退
冬十月禮部進瑞芝
先是帝于秘殿扶乩言服芝可延年乃詔有司採芝
五岳及諸名山至是禮部進一千八百六十本詔廣
求徑尺以上者(宛平民獻芝五本賚銀幣于是四方來獻者接踵皆積苑中内侍竊出市)
(人復進之以邀賞凡得芝萬本聚為一山號萬歲芝山)
(己未)三十八年春二月錫林阿宼灤河
錫林阿與婁巴圖爾(舊作老把都今改)諸部謀大舉入犯屯
會州(注見前)聲言東下薊遼總督王忬不能察遽引兵
而東號令數易虜乘間入潘家口渡灤河而西大
掠遵化遷安薊州玉田駐内地五日京師大震御史
王漸方輅交章劾忬遂逮忬下詔獄論死(初帝器忬才甚眷之)
(所建請無不從及為總督邊將數以敗聞漸失寵嚴嵩嘗不悦忬而忬子世貞復以口語為嵩子世蕃所)
(憾楊繼盛之死世貞又經紀其喪嵩父子益大恨灤河變聞遂得行其計隆慶初世貞伏闕訟冤復忬官)
(子䘏)
夏五月巡撫都御史李遂(字邦良豐城人)平江非倭
倭數百艘宼海門(五季周縣注見前)遂令副使劉景韶(湖廣崇陽)
(人)遊擊邱陞扼如臯而身馳泰州當共衝賊知如臯
有備將犯泰州遂急檄景韶陞遏賊連戰皆捷先是
遂語諸將曰賊若由泰州出鳳泗則陵寢驚若由黃
橋(鎮名在通州泰興縣北)逼瓜儀則運道梗若沿海而至廟灣
(在淮安府山陽縣東北射陽湖會諸水由此入海有城今設同知駐此)則絶地也及是
賊果沿海東剠遂喜曰賊無能為矣令景韶尾其後
而致之廟灣復慮賊突淮安乃夜半馳入城賊尋至
遂督恭將曹克新等禦之姚家蕩(在淮安府鹽城縣西北為濱海重地)
會通政唐順之(時奉命視師江浙)副總兵劉顯(南昌人)来援賊
大敗走保廟灣景韶亦敗賊印莊(鎮名在泰興縣東)廟灣賊
據險不出攻之月餘不克順之顯馳救三沙(注見前)遂
令景韶填塹夷木壓壘而陳以火焚其舟賊乘夜雨
潛遁追奔至蝦子港(方輿紀要姚家蕩東南有蛤蜊蝦子等港為賊窺伺徑道)江
北倭悉平帝璽書奬遂遷南京兵部侍郎以順之代
為巡撫順之尋卒(順之初舉進士第一改庶吉士尋調主事遂引疾歸讀書陽羡山中)
(凡天文樂律地理兵法弧矢勾股壬竒禽乙莫不究極原委會趙文華視師特疏薦順之順之商出處于)
(羅洪先洪先曰向已隸名仕籍此身非我有安得作處士順之遂出然聞望頗由此損)
秋七月南京地震
(庚申)三十九年春二月南京兵亂殺總督糧儲侍郎黃懋
官(莆田人)
先是南京設振武營募徤兒禦倭素驕悍懋官稍裁
抑之(舊制南軍有妻者月糧米一石無者減其四春秋二仲米石折銀五錢馬坤掌南戶部奏減折)
(色之一懋官又奏革募補者妻糧諸軍以歲飢求復折色故額懋官不可給餉又復逾期馬坤字順卿)
(南通州人)諸軍大怒遂以都肄日殺懋官裸尸于市守備
太監何綬等遣使持黃紙許給賞萬金卒輒碎之許
犒十萬金乃稍定侍郎李遂託病閉閣給免死劵以
慰安之而密捕首惡二十五人繫獄事聞追褫懋官
官止誅叛卒三人而三人已前死兵自此益驕
三月以鄢懋卿總理鹽政
舊制無一人總理四運司者至是懋卿以嚴嵩力總
理兩浙兩淮長蘆河東鹽政驟增鹽課四十餘萬所
至市權納賄勢焰薰灼其按部常與妻偕行製五綵
輿令十二女子舁之道路傾駭淳安知縣海瑞(字汝賢瓊)
(山)供帳簡薄抗言貧邑不能容軒車慈谿知縣霍與
瑕(韜之子)亦清鯁不屈懋卿嗾巡鹽御史袁淳劾之俱
削籍(已嵩敗懋卿以賊戍邊)
秋七月大同總兵劉漢(大同人)襲諳達于豐州破之
先是虜聚衆喜峯口規犯薊鎮漢乘虚𢷬其帳于灰
河(在寧武府西下流至馬邑縣入桑乾河)至是漢復與參將王孟夏等
分道出𢷬豐州擒斬百五十人焚拜牲略盡時邱富
已随虜帳他徙趙全亦遁免(邊兵積弱已久宼易之駐近塞出没無所忌及)
(是再為漢所挫他鎮亦往往乘間出𢷬宼始懼漸移其帳)
八月胡宗憲獻白龜芝草
自趙文華得罪宗憲失内援又見倭患方未已思自
媚于上乃于一歲中再獲白鹿以獻(在三十七年)帝喜天
瑞頻降告謝元極寳殿及太廟百官稱賀晉宗憲秩
兵部尚書兼節制巡撫及操江都御史如三邊故事
至是復獻白龜二五色芝五帝益大悦賜名龜曰玉
龜芝曰仙芝告謝如前賚宗憲加等(宗憲性喜賓客東南學才士茅)
(坤徐渭沈明臣輩皆招致幕府用是名日起其獻白鹿也令渭草表并他客草寄所善學士擇其尤者上)
(之學士以渭表進帝稱善宗憲以是益重渭渭知兵好竒計宗憲擒徐海誘汪直皆預謀焉後宗憲敗渭)
(佯狂自廢隂茅坤字順甫歸安人徐渭字文長山人沈明臣字嘉則鄞人)
御批歷代通鑑輯覽卷一百九
