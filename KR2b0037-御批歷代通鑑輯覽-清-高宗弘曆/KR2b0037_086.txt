御批歴代通鑑輯覽卷八十七
宋
高宗皇帝
(丙寅)紹興十六年(全皇統六年)春正月行耤田禮
先是知虔州(續綱目作度州今依宋史高宗紀及秦檜傳改正)薛弼(字直老温州永)
(嘉人)言州民朽柱中有文曰天下太平年秦檜大喜乞
詔付史館于是修彌文以餙治具如鄉飲耕耤之類
節節偹舉為苟安餘杭之計自此不復廵幸江上而
祥瑞之奏日聞矣
夏五月金右丞相韓企先(燕京人)卒
企先為金右丞相每欲為官擇人專以培植勸奬後
進為己任推轂士類甄别人物一時臺諫多君子號
稱賢相
六月金殺其翰林學士宇文虚中
金人重虚中之才號為國師而虚中恃才輕肆好譏
訕凡見女真人輙以礦鹵目之貴人逹官積不能平
至是唐古酬(舊作唐括酬斡今改後仿此)家奴等告虛中謀反有
司鞫治無狀乃羅織虛中家圖書為反具虛中曰死
自吾分至于圖籍南來士大夫家家有之翰林直學
士高士談(字季默瓊之孫)圖書尤多于我家豈亦反邪有司
承順風旨並殺士談于是虛中以老幼百口同日焚
死
秋九月金劉豫死
冬十二月金遣使如西遼西遼殺之
先是回紇遣使入貢于金言耶律逹實(時逹實林牙已死西方諸)
(部仍以逹實呼之)與其國鄰金遣鈕祜祿罕努(舊作粘割韓奴今改)與
回紇使俱往遼主遇之于野罕努語不遜遼主怒而
殺之
(丁卯)十七年(金皇統七年)夏四月金主醉殺其戸部尚書宗禮
金主自即位以來委政于尼瑪哈烏布烏珠雖初年
國家多故而吏清政簡百姓樂業既而其后費摩氏
(舊作裴滿氏今改後仿此)干政朝官往往因之以取宰相金主欲
立繼嗣為后所制心不能平因縱酒自遣酗怒至于
手刃大臣至是宴便殿金主被酒彊諸王飲不能俱
逃去金主大怒時惟戸部尚書宗禮在側乃使之跪
手殺之
五月安置饒州通判洪皓于英州
先是皓居母喪秦檜黨猶謂皓睥睨鈞衡及終喪除
饒州通判李勤又附檜(續綱目作饒州通判李勤考宋史皓本傳明言皓終喪除)
(饒州通判若以為李勤官則上文除字將安所指乎續綱目誤甚今依宋史改正)誣皓作欺
世飛語責濠州團練副使英州安置
六月金殺其横海節度使田瑴
初韓企先引瑴為吏部侍郎孟浩(字浩然灤州人)為左司員
外郎銓叙得人時烏珠當國其所任刑部員外郎蔡
松年(字伯堅靖之子)求與瑴相結瑴薄其為人拒之松年遂
日短瑴于烏珠企先卒即出瑴為横海節度使及是
尚書省令史許霖首告瑴在吏部時為選人龔夷鍳
倒用日月事霖亦烏珠所親信與蔡松年搆成其訟
殺瑴及左司郎中奚毅翰林待制邢具瞻並王植高
鳳廷王傚趙益興與夷鑑等其妻子及所往來孟浩
等皆徙海上仍不以赦原天下冤之
秋八月故相趙鼎卒于吉陽軍
鼎潛居深處門人故吏皆不敢通問惟廣西帥張宗
元時饋醪米會降旨趙鼎李光遇赦永不檢舉且令
本軍月具存亡申省鼎遣人語其子汾曰秦檜必欲
殺我我死汝曹無患不爾禍及一家矣自書墓中石
記鄉里及除拜歲月且書銘旌云身騎箕尾歸天上
氣作山河壯本朝遺言其子乞歸葬遂不食而死天
下聞而悲之(鼎為相專以固本為先以為本固而後敵可圖讐可復惜其見忌于檜齎志以)
(没然中興賢相鼎為稱首鼎既卒參知政事段拂為之嘆息秦檜怒遂罷拂為資政殿學士尋落職興國)
(軍居住属興國軍宋置今為州湖北武昌府)
九月罷四川宣撫副使鄭剛中
剛中治蜀有方略秦檜忌之使人求其隂事召還責
貴陽軍安置未幾四川宣撫司亦罷
冬十月辛邜朔日食
十二月金及蒙古和
初逹蘭既誅其子勝花都郎君(金史逹蘭傳誅逹蘭並殺其二子威台額)
(特布此勝花都郎君或其幼子事出大金國志金史無考按威台舊作斡帶額特布舊烏逹㭪今改)
率其父故部曲以叛與蒙古通蒙古益彊烏珠討之
連年不能克乃與之議和割西平河(方輿紀要即臚朐河宋元興中)
(金人與蒙古和割河以北地與之即此則考臚朐河下流與黑龍江合蒙古在黑龍江之北此西平河)
(或即臚朐河之下流也臚朐河源委注詳前)以北二十七團寨與之歲遺
牛羊米豆且冊其長敖拉貝勒(舊作熬羅孛極烈今改後仿此)為蒙
輔國王不受自號大蒙古國至是始和歲遺甚厚于
是敖拉貝勒自稱祖元皇帝改元天興
(戊辰)十八年(金皇統八年)春三月以秦熺知樞密院事
秦檜問勑令所刪定官胡寧(字和仲安國第三子)曰兒子近除
外議如何寧曰以為必不襲蔡京之迹檜怒之(已而熺乞)
(避父子共政遂罷為觀文殿學士兼侍讀位次右僕射尋加少保)
夏四月戊子朔日食
五月放浙東副總管李顯忠于台州
顯忠熟知西邊山川險易因上恢復策秦檜惡之降
□奉祠台州居住
六月金以完顔亮(即海陵烏布之子太祖之孫本名都古嚕訥舊作廸古乃今改)平章
政事
亮為人慓急猜忌殘忍任數自以已與金主同為太
祖孫常懷覬望及為中京留守專立威以厭伏小人
結明安蕭裕(本名伊徹奚人按伊徹舊作遥折今改後仿此)每與論天下事
裕傾險揣知其意因曰留守先太師太祖長子德望
如此人心天意宜有所属誠有志舉大事願竭力以
從亮喜遂與謀議及入為右丞進平章攬持權柄用
腹心為省臺要職引裕為兵部侍郎(是冬亮為右丞相亮生日金主)
(遣近侍局直長大興國以司馬光畫像玉陶罕鹿馬賜之后亦附賜禮物金主怒枤興國奪回賜物亮本)
(懷不執疑畏愈甚改陶罕舊作吐鶻今)
冬十月金太師都元帥烏珠卒
金自尼瑪哈死逹蘭富勒呼等皆有自為之意烏布
獨力不能如之何時無烏珠國勢殆矣故其國論功
以為尼瑪哈後惟烏珠一人耳
十一月竄胡銓于海南
秦檜諷司諫羅汝楫論銓飾非横議竄新州同郡王
廷珪嘗以詩贈銓坐流辰州新州守張隶承檜旨論
銓與客唱酬謗詘怨望詔送海南編管以隶提舉湖
北常平至官一日卒(時洪皓在英州閩人倪詧為守聞隶以巧中遷官取使節欲效)
(之即使人伺隙捕皓家奴寘獄中釀成其罪未及發而詧卒事乃觧)
(己巳)十九年(金皇統九年十二月以後廢主亮天德元年)春三月癸未朔日食
夏五月金出完顔亮于行臺秋九月復召入平章政事
金主以完顔亮為太保領三省事四月壬申夜大風
雨雷電震壊金主寢殿鴟尾有火入寢内燒幃幔金
主趨别殿避之越五日有龍鬭于榆林河水上(金史熙宗)
(紀作利州榆林河考利州金置元廢故城在今哈喇沁左翼東北)大風壊民居官舍
瓦木人畜皆飃颺十數里死傷者數百人五月以天
變肆赦命翰林學士張鈞草詔參知政事蕭肄(奚人)摘
其語以為誹謗金主殺鈞且問誰使為之左丞相宗
賢(本名色哩希卜蘇之孫舊作賽里希卜蘇舊作習不失今改)曰都古嚕訥實使
之金主不悦故出亮亮過中京與留守蕭裕定約而
去九月至良鄉召還莫測其故大恐及至復拜平章
逆謀益甚
冬十月金主殺其弟胙王常勝等(烏布子金主弟後追改名元)遂殺
其后費摩氏
金宰臣議遷遼陽渤海之民于燕南近侍高夀星等
當遷訴于費摩后后白金主金主怒遂杖平章政事
秉德(本名伊遜尼瑪哈孫)右丞唐古辯(本名翁郭羅尚金主之女舊作唐括辯翁郭羅舊作斡骨剌今)
(改)而殺左司郎中薩哈(舊作三合今改)夀星等竟不遷秉德辯
二人怨望遂與大理卿烏逹(阿里布之子按武岱舊作烏帶阿里布舊作阿)
(魯補今改後仿此)謀廢立烏逹以告完顔亮一日亮與辯語
因問曰若舉大事誰可立者辯曰胙王常勝乎
問其次曰鄧王(名奭宗傑子太祖孫)子敖拉(舊作阿懶今改後仿此)
亮曰敖拉屬疎安得立辯曰公豈有意邪亮曰果不
得已舍我其誰于是旦夕相與密謀護衛將軍塔斯
(舊作特思今改後仿此)疑之以告費摩后后白金主金主怒召
辯謂曰爾與亮謀何事將如我何枤之亮因此忌常
勝惡塔斯會河南兵士孫進作亂自稱皇帝阿禪(舊作)
(按寨今改)大王金主之弟止有常勝扎拉(舊作查剌今改)亮乘此
搆常勝扎拉金主使塔斯鞫之無狀亮曰塔斯鞫不
以實遂俱殺之又殺敖拉逹蘭(亦鄧王子舊作逹楞今改後仿此)金
主積怨于后遂俱殺之而召胙王妃薩摩(舊作撒夘今改後仿)
(此)入宫繼之又殺德妃烏庫哩(舊作烏古論今改)氏及瓜爾
佳(舊作夾谷今改後仿此)氏張氏等
十二月金完顔亮弑其主亶而自立(亮弑主篡立寔金之亂臣故即位後)
(變例書名至金世宗既立金統有歸亮止書名而不稱主)
護衛十人長布薩呼圖(後改名思恭上京羅卜科逹噶人舊作僕散忽土羅卜科)
(逹噶舊作老海逹噶今改)舊受烏布恩圖克坦額呼楚克(會寧噶嗎哈嚇)
(仲人徙懿州舊作阿里出虎噶嗎哈赫伸舊作葛馬合窟甲今改)與亮為姻家亮皆
使為内應大興國嘗以羅卜藏(後賜名維忠舊作李老僧今改)属亮
得為尚書省令史亮度興國被杖怨望又使羅卜藏
結興國内應興國給事寢殿夜嘗取符鑰歸家十二
月丁巳乘布薩呼圖額呼楚克内直作變夜二鼓興
國以符鑰啟門亮與妹壻圖克坦貞(特赫塔拉人特赫塔拉舊作忒)
(黑闥剌今改)及平章政事秉德左丞唐古辯大理卿烏逹
羅卜藏等皆以刀藏衣下同入宫門者以辯乃國壻
亮又至親不疑而納之及殿門衛士始覺有變亮等
抽刀刦之莫敢動遂入寢殿金主常置佩刀于榻是
夜興國先取刀投榻下金主求刀不得額呼楚克先
進刃呼圖次之金主頓仆亮前手刃之血濺滿其面
與衣金主既殂秉德等未有所属呼圖曰始者議立
平章今復何疑秉德等遂與羣臣奉亮即位詐以金
主欲議立后召大臣因殺曹國王宗敏左丞相宗賢
以秉德為左丞相唐古辯為右丞相烏逹為平章政
事諡費摩后為悼平皇后廢金主亶為東昏王大赦
改元
(庚午)二十年(金天德二年)春正月殿司軍士施全刺秦檜不克
檜殺之
檜趨朝殿前司後軍使臣(宋史兵志殿前馬步諸軍有廵教使臣)施全
挾刃于道遮檜肩輿刺之不中捕送大理檜親鞫之
全對曰舉天下皆欲殺敵人汝獨不肯故我欲殺汝
也詔磔于市自是檜每出列五十兵持長梃以自衛
金主亮尊其嫡母圖克坦氏及母大氏皆為太后
圖克坦氏賢御下有恩意與大氏相得至歡亮弑熙
宗圖克坦氏曰帝雖失道人臣豈可至此亮銜之至
是追尊烏布為帝廟號德宗二母俱尊為皇太后圖
克坦氏居東宫號永夀宫大氏居西宫號永寧宫(後圖)
(克坦后生日酒酣大氏起為壽圖克坦后方與諸公主宗婦語大氏跪者久之亮怒而出明日召與圖克)
(坦后語者皆杖之大氏以為不可亮曰今日之事豈能尚如前日耶)
三月以余堯弼參知政事巫伋簽書樞密院事遣堯弼
使金
賀即位也及還金主亮以上皇玉帶附遺于帝其秘
書郎張仲軻(小名鈕爾按鈕爾舊作牛兒今改後仿此)曰此希世之寳也
亮曰江南之地他日當為我有此置之外府耳仲軻
由是知亮有南侵之意遂每事先意逄之
下李光子孟堅于大理獄流之峽州責降徽猷閣直學
士胡寅等官有差
光在瓊嘗作私史其仲子孟堅為所親陸升之(山隂人光)
(姪壻)言之升之訐其事秦檜命兩浙轉運副使曹泳究
寔泳言孟堅省記父光所作小史語涉譏訕送大理
寺獄成詔光遇赦永不檢舉孟堅除名編管峽州于
是胡寅程瑀潘良貴宗潁(澤之子)張燾許忻賀允中吳
元許八人皆緣坐降責有差有從政郎楊煒常州通
判沈長卿(字文伯湖州人)舊與李光言和戎非便知雷州王
趯求内徙李光俱坐貶又有太常主簿吳元美作夏
二子傳指蚊蝇也其鄉人告之以為譏毁大臣又言
其家亭號潛光有心于黨李堂名商隐無意于事秦
檜大怒竄之容州(唐置今廣西梧州府容縣是)
夏四月置力田科
募民耕兩淮田從知廬州吳逵請也
金主亮大殺其宗室
亮在熙宗世見太宗諸子盛彊忌之及即位遂與蕭
裕謀殺之又以前左丞相秉德首謀廢立而不即勸
進銜之將盡誅焉于是豫教尚書省令史蕭玉(奚人)上
變遂召領三省事阿嚕(即宋本太宗子阿嚕舊作阿魯今改)左丞相唐
古辯判大宗正寺呼爾察(即宗美阿嚕弟舊作胡里甲今改後仿此)繫鞫
至則殺之因遣使如東京殺留守阿林(即宗懿太宗于舊作阿隣)
(今改後仿此)北京殺留守呼拉布(金史海陵紀作卞世系表云北京留守卞太宗)
(孫今仍續綱目改按呼拉布舊作斛禄補今後仿此)南京殺領行臺事秉德
並誅其親属復殺太宗之子孫七十餘人尼瑪哈子
孫三十餘人諸宗室五十餘人太宗尼瑪哈後皆絶
而烏逹蕭裕蕭玉等皆受重賞亮又令玉子尚主曰
朕無以報卿使朕女為卿男婦代朕事卿也
冬十月金主亮殺其左副元帥薩里罕等夷其族
金主亮復忌舍音諸子盛彊及宗室勲舊大臣欲盡
除之乃諷都元帥府令史約索(即白彦敬博勒郭部族人舊作遥設博勒)
(郭舊作部羅火今改)誣餙上變遂殺薩里罕及景祖孫穆里延
(舊作謀里野今改)舍音子博濟(即宗義舊作孛吉今改)並其族百數十
人以魏王威台(太祖之弟舊作斡帶今改按此與前達蘭之子名威台者另是一人)孫
呼爾察(舊作活里甲今改)好修飾亦族之
秦檜有疾詔執政赴檜第議事
十二月甲子檜始朝命肩輿入宫門二孫塤堪扶
掖升殿不拜
(辛未)二十一年(金天德三年)春正月金置國子監
二月以巫伋為金國祈請使
伋至金首請迎靖康帝歸國金主亮曰不知歸後何
處頓放伋唯唯而退
三月金大營宫室于燕(續綱目此條目内叙營建事本金史海陵紀乃汴宮而誤為燕)
(宫今改叙于二十八年金營汴宫綱下)
金主亮稍習經史慕中國衣冠人物密有遷都意遂
下詔求直言而上書者多謂上京僻在一隅不若徙
燕以應天地之中與亮意合乃遣左丞相張浩(字浩然遼)
(陽渤海人本姓高)右丞相張通吉(字樂之易州易縣人)等調諸路夫匠
築燕京宫室城周九里三十步其宫室一依汴京制
度
夏五月金主亮納其叔母阿蘭(舊作阿懶今改後仿此)及宗婦于
宫
阿蘭亮叔曹王阿里布妻也亮殺阿里布而納之封
為昭妃又命圖克坦貞語宰相曰朕嗣續未廣所誅
黨人諸婦多朕中表親宜選納焉宰相乃奏請行焉
亮遂納阿魯子蘇爾圖(舊作莎魯啜令改後仿此)呼嚕(即宗固亦太宗子舊)
(作胡魯今改後仿此)子呼喇勒(舊作胡里剌今改後仿此)和碩台(舊作胡失打今改後)
(仿此)秉德弟嘉哩(舊作乣里今改後仿此)四人之妻于宫尋封嘉
哩妻高氏為修儀(崇義節度使烏逹妻唐古鼎格舊嘗與亮私及為帝鼎格使侍婢來)
(朝亮諷使殺烏逹許以為后鼎格初不忍亮訹之曰不殺汝夫將俗滅汝家鼎格大恐縊死烏逹遂納之宫)
(中封貴妃大愛幸後與舊家奴姦賜死又使秘書補監完顔文出其妻唐古實格而以為麗妃使伊唎)
(出其妻富察伊徹而納之伊徹亮姊之女也石按唐古鼎格舊作唐括定哥唐古實格舊作唐括哥伊)
(喇補舊作乙剌補富察伊徹舊作蒲察乂察今改後仿此)
秋八月太傅鎮南武安寧國節度使咸平王韓世忠卒
世忠性戇直勇敢忠義事關廟社必流涕極言屢詆
和議觸秦檜解兵罷政卧家凡十年至是卒(世忠嗜義輕財)
(賜賚悉分將士將軍嚴重與士卒同甘苦器仗規畫精絶過人嘗中毒矢入骨以彊弩括取之十指僅全)
(四不能動刀痕箭瘢如刻畫然知人善奬用成閔解元劉寳等起行伍秉將旄皆其部曲也孝宗朝追封)
(蘄王諡忠武子彦直彦質彦古皆以才見用武閔字居仁邢州人)
(壬申)二十二年(金天德四年)春三月編管王庶子之奇之荀于
嶺南
初庶卒于貶所其子之奇之荀撫棺而哭曰秦檜秦
檜此仇必報親舊掩其口曰禍未巳也至是為人
所告坐謗朝廷編管之奇于梅州(本南漢恭州宋改今廣東嘉應州是)
之荀于容州又以直龍圖閣葉三省監都作院王遠
嘗通書王庶及趙鼎力詆和議安置三省于筠州遠
于高州
夏四月巫伋罷以章复(音伏)簽書樞密院事
伋與秦檜居同里一日檜語伋曰里中有何新事伋
曰有一術士自鄉里來頗能論命檜變色曰是人言
公何日拜相伋惶恐而退中丞張复聞之即劾伋隂
懷異意遂罷(复拜簽樞未幾亦罷)
五月襄陽大水
平地五尺漢水冒城而入
冬十二月金主亮召濟南尹烏祿妻烏凌阿氏(即昭德皇后舊)
(作烏林逹氏今改)未至自殺
葛王烏祿時為濟南尹烏凌阿氏儀容整肅亮召之
乃謂烏祿曰我不行上必殺王我當自勉不以相累
也遂召王府臣僕曰為我禱東岳使皇天后土明鍳
我心行至良鄉得間自殺
(癸酉)二十三年(金貞元元年)春三月金遷都于燕
金主亮自上京至燕京初偹法駕下詔改元親選良
家子百三十人充後宫以燕列國之名不當為京師
號遂改燕京為中都大興府汴京為南京削上京之
名止稱會寕府又改中京大定府為北京而東京遼
陽府西京大同府如舊
以王循友知建康府
循友知鎮江上書乞加秦檜九錫檜喜而遷之踰年
檜以循友罪其族黨安置藤州(廣置今廣西梧州府藤縣是)
夏四月金太后大氏卒
亮遷都于燕親属皆從獨留圖克坦太后于會寧圖
克坦后嘗憂懼每中使至必易衣俟命大氏在燕常
思念圖克坦后及病篤以不得見圖克坦后為恨將
死謂亮曰汝以我之故不令永夀宫偕來我死必迎
致之事之當如事我
五月潼川(本唐梓州宋置府今府属四川)大水
平地丈五尺死者甚衆
(甲戌)二十四年(金貞元二年)春正月地震
金右丞相蕭裕謀反坐誅
裕在相位恃功專恣金主亮倚信之他相仰成而已
裕以亮猜忌忍殺恐禍及遂與蕭豐嘉努(舊作蕭馮家奴今改)
(後仿此)等謀立故遼主豫王延禧之孫事覺伏誅
夏五月癸丑朔日食
金始置交鈔庫
從戶部尚書蔡松年請也(設印造鈔引及交鈔庫一貫二貫三貫五貫十貫五)
(等謂之大鈔一伯二伯三伯五伯七伯五等謂之小鈔與鈔並用以七年為限納舊易新每貫取工墨錢)
(十五文諸路並設使副判各一員都監二員盖以銅少為權宜之制云)
秋七月張俊卒
俊握兵最早屢立戰功帝于諸將中眷注特厚然忌
劉錡附秦檜殺岳飛為世所鄙薄焉
以敷文閣待制秦塤修撰實錄院
初魏師遜湯思退(字進之處州人)等知貢舉以秦熺子塤為
榜首及廷試檜以思退為編排師遜為詳定復擬塤
第一帝讀塤策覺所用皆檜熺語遂進張孝詳(字安國歴)
(陽烏江人)第一而塤第三(時檜從子煒焴姻黨周夤沈興傑皆擢高第天下切齒)至
是以塤修撰實錄院祖父孫三世同領史職前此未
有也
八月禁百官避輪對
秦檜擅政以來屏塞人語蔽上目耳一時獻言者非
誦檜功德則訐人語言以中傷善類欲有言者恐觸
忌諱僅論銷金鋪翠乞禁鹿胎冠子之類以塞責而
已故皆避免輪對至是上乃諭執政曰百官輪對正
欲聞所未聞近輪對者多謁告避免可令檢舉約束
蓋防檜壅蔽也
冬千一月以施鉅參知政事
自秦檜專國士大夫有名望者悉屏之遠方凡齷齪
委靡之徒一言契合即登政府稍出一語輙斥去之
不異奴隸故自万俟卨罷至此十年參預政事者纔
四人而已
加秦熺少傅封嘉國公
金主亮納其諸從姊妹于宫
夀寧縣主實庫(舊作什古今改)斡布雅布之女也静樂縣主
布拉(舊作蒲剌今改)及實納(舊作習橪今改)烏珠之女也舒庫爾(舊作)
(師古兒今改後仿此)額爾衮之女也混同縣君蘇嚕克沁(舊作莎里)
(古真今改後仿此)及其妹伊都(舊作餘都今改後仿此)阿嚕之女也皆
亮之從姊妹郕國夫人崇節(舊作重節今改後仿此)富勒呼之
女孫亮之姪也張定安妻鼐喇古(舊作柰剌忽今改後仿此)太后
大氏之兄嫂也富魯和卓(舊作蒲盧胡只今改後仿此)麗妃薩哈
之妹也皆有夫亮無所忌耻皆召與之私分属諸妃
位下(凡宫人在外有夫者初猶分番出入後乃盡遣其夫往會寧不聽出外每幸婦人必奏樂撒幃)
(常于卧内遍設地衣倮逐為戲)
十二月西遼耶律伊呼死其妹布沙堪(舊作普速完今改)權國
事
伊哷卒子幼布沙堪以遺令權國稱制(改元崇福自號承天皇太)
(后諡伊哷曰仁宗)
(乙亥)二十五年(全貞元三年)夏五月丁未朔日食
六月改岳州為純州岳陽軍為華陽軍
或言岳州乃岳飛駐軍之地又與其姓同乞改之盖
以媚秦檜也岳州人謂飛駐軍乃鄂州于我州何與
而改之
金汴京火
金主亮隂有南侵之意乃謀遷汴遣完顔長寧為南
京留守經畫之既而大火宫室盡焚亮大怒杖殺長
寧
秋八月下趙鼎子汾等于大理獄
秦檜于一德格天閣書趙鼎李光胡銓三人姓名必
欲殺之及鼎死而憾不已江西運判張常先箋注前
帥張宗元與張浚詩言于朝其詞連逮者數十家將
誣以不軌而盡去之會汪召錫告宗室知泉州令衿
(太祖五世孫)觀檜家廟記口誦君子之澤五世而斬謫居
汀州檜乃諷殿中侍御史徐嚞論趙汾與令袊飲别
厚贐必有奸謀詔送汾令袊大理鞫問使汾自誣與
張俊李光胡寅胡銓等五十三人謀大逆獄成而檜
病不能書矣
冬十月徙洪浩于袁州未至卒
皓居英州九年始復朝奉郎徙袁州至南雄卒(皓久在北)
(庭為金人所敬既歸金人至必問皓為何官居何地不幸為檜所忌不死于敵國而死于讒慝聞者悼之)
進封秦檜為建康郡王加其子熺為少師並致仕是夕
檜死
檜病帝幸其第問焉無一語惟流涕而已熺奏請代
居相位者為誰帝曰此事卿不當與帝還宫命沈虛
中草檜及熺制並令致仕熺夜遣塤與右司員外郎
林一飛宗正丞鄭柟見其黨殿中侍御史徐嚞左正
言張扶謀請已為相翌日檜熺致仕詔下塤堪皆提
舉江州太平興國宫是夜檜死(檜居相位十九年倡和誤國忘仇斁倫其)
(遺表有云願陛下固隣國之歡盟謹國是之搖動猶思刦制君上于死後性隂險深阻如崖穽不可測同)
(列論事上前未嘗力辨但以一二語頃擠之俾帝自怒一時忠臣良將誅鋤略盡其頑鈍無耻者率為檜)
(用争以誣陷善類為功凡無罪可狀者則曰立黨沽檜名曰訕謗曰指斥甚則曰有無君心凡論人章疏皆)
(自操以授言官識之者曰此老秦筆也晚年殘忍尤甚屢興大獄察事之卒布滿京城稍議之者即捕治)
(中以深文專務羅織執政惟取備員甫入輙出惟深德王次翁歴四年始出之立久任之說士淹滯失職)
(有十年不調者然附之則立與擢用開門受賂富敵于國外國珍寳死猶及門隂結内侍及醫師王繼先)
(伺上微旨動静必具知之郡國事惟申省無至上前者由是張扶請檜乘金銀車吕愿中獻秦城王氣詩)
(勢漸不可制及檜死帝謂楊存中曰朕今日始免防檜逆謀矣)
(朱子曰紹興初諸將累捷大有恢復之勢金人始露和議以沮吾計而宰相秦檜歸自金庭獨以長樂梓)
(宫藉口攘却衆謀熒惑主聽使和議翕然以定而不可破士大夫狃于積衷之俗見國家無事而檜與其)
(徒皆享成功無後患顧以忘仇忍辱為事理之當然嗚呼始則倡邪謀以誤國中則挾敵勢以要君使人)
(倫不明人心不正而末流之弊遺親後君無所不至此檜之罪所以上通于天萬死不足以贖也)
金主亮迎其太后圖克坦氏至燕
金主亮命以大房山(在順天府房山縣西北亦曰大防山水經注防水出大防山南)
(即此)雲峯寺為山陵遣右丞相布薩呼圖如會寧奉遷
太祖太宗梓宫及迎圖克坦后至流沙河(在順天府昌平州南)
(有南北二流北沙河即古濕餘水自居庸關南流至州南與南沙河合南沙河即古易荆水下流至通州)
(入白河)亮親迎之命左右持枤二束跪太后前曰亮不
孝久缺温凊願笞之后掖之曰今庶民有克家子尚
且愛之不忍笞我有子如是寧忍笞乎叱杖者退既
至亮事之外極恭順后起則自扶之常從輿輦同行
后所御物或自執之見者以為至孝雖太后亦信其
誠
黜秦檜姻黨十一月釋趙汾李孟堅王之奇等自便
臺諫湯鵬舉等累疏言秦檜之姦請逐其姻黨詔安
置戸部侍郎曹泳于新州罷端明殿學士鄭仲熊(字行)
(可衢州西安人)等四人徙侍御史徐嚞正言張扶為他官知
建康府王會等六人俱以諂附貪冒罷又竄吕愿中
等于遠州秦塤曹冠等以檜子孫親戚濫科革正之
莫及張常先等八人並以告訐濫叨官爵送遠郡編
管尋復趙汾官(先是詔奪汾二官)與李孟堅王之奇等皆令
自便
十二月復張浚胡寅張九成二十九人官徙李光及胡
銓于近州
光移郴州銓移衡州光尋卒
(丙子)二十六年(金正隆元年)春正月追復趙鼎鄭剛中等官三
月罷宰相兼樞密使
以邊事已定也
竄東平進士梁勛于遠州
勛上書言金人必舉兵宜為之備帝怒編管勛于千
里外州軍而下詔曰講和之策斷自朕志秦檜但能
贊朕而已豈以存亡而渝定議邪近者無知之輩鼓
倡浮言以惑衆聽至有偽撰詔命召用舊臣抗章公
車妄議邊事朕甚駭之自今有此當重寘憲典
夏五月以沈該万俟卨為左右僕射並同平章事湯思
退知樞密院事
初秦檜病篤召董德元(字體仁永豐人二十五年九月拜參知政事)湯思
退至卧内属以後事各贈黃金千兩德元慮檜以為
自外不敢辭思退慮檜以為期其死不敢受帝聞思
退不受以為非檜黨遂信任之
靖康帝卒于金
命史館重修日歷
以秦熺修不實也
秋七月彗出幷詔求直言
八月以張綱(字彦正潤州丹徒人)參知政事
綱初為給事中以秦檜用事遂致仕卧家者二十餘
年檜死召為吏部侍郎擢尚書時以彗出求言綱奏
求言易聽察難宜命有司詳審章奏無事苟簡及參
政事帝力懲秦檜苛政時時以寬恤民力諭輔臣綱
乃摘其切于利民八十事標以大指乞鏤版宣布中
外
冬十月復安置觀文殿大學士張浚于永州
浚去國二十年天下士無賢不肖莫不傾心慕焉武
夫健將言浚者必咨嗟嘆息至兒童婦女亦知有張
都督金使至必問浚安在惟恐其復用而秦檜懼其
正論害已令臺臣有所彈劾語必及浚謂為國賊必
欲殺之檜死乃復觀文殿大學士判洪州時喪母將
歸葬會星變求直言浚慮金人數年間勢必求釁用
兵而吾方溺于宴安謂敵可信莫為之備沈該万俟
卨居相位尤不厭天下望自以大臣義同休戚不敢
以居喪為嫌乃上疏極言沈該万俟卨湯思退謂敵
未有釁而浚乃若禍在年歲間者皆笑其狂臺諫湯
鵬舉凌哲等論浚名在罪籍倡異議以動國是若使
歸蜀恐或遠方生患復安置永州
(丁丑)二十七年(金正隆二年)春三月万俟卨死夏六月以湯思
退為尚書右僕射同平章事
卨為相主和固位無異秦檜既死思退遂相
(戊寅)二十八年(金正隆二年)春三月辛酉朔日食
秋七月金以李通參知政事
金主亮將議南侵以通為謀主故有是命(初亮召其倖臣秘書)
(少監張仲軻左諫議大夫馬欽校書郎田與信等便殿侍坐亮謂仲軻曰漢之封疆不過七八千里今吾)
(國幅&KR0695;萬里可謂大矣仲軻曰本朝疆土雖大而天下有四主若能一之乃謂大耳亮曰彼且何罪而伐)
(之仲軻曰臣聞宋人者馬修器械招納山東叛亡豈得謂無罪亮喜曰向梁珫嘗為朕言宋有劉貴妃)
(者資質美艷今一舉而兩得之俗所謂因行掉臂也江南聞我舉兵必遠竄耳欽與與信皆對曰海島蠻)
(越臣等皆知道路彼將安往亮曰然則天與我也朕舉兵滅宋遠不過二三年然後討平高麗夏國一統)
(之後論功遷秩分賞將士彼必忘勞矣時亮恃其累世彊盛欲大肆征伐以一天下嘗曰天下一家可以)
(為正統及拜李通參知政事通揣知亮意遂與仲軻欽及近習羣小輩盛言江南富庶子女玉帛之多逢)
(其意亮遂議興兵南侵)
九月以王剛中(字時亨饒州樂平人)為四川制置使
初剛中為中書舍人言禦敵為今日先務敵彊則犯
邊弱則請盟今勿計敵人之彊弱必先自治擇將帥
蒐士卒實邊儲備軍械加我數年國勢富彊將良士
勇彼請盟則為漢文帝犯邊則為唐太宗帝韙其言
會西蜀謀帥帝曰無如王剛中矣遂有是命
冬十月金營汴宫
金主亮遣其左丞相張浩參政敬嗣暉(字唐臣易州人)如汴
京營建宫室(運一木之費至二十萬牽一車之力至五百人宫殿之餙遍傅黃金而後間以)
(五采金屑飛空如落雪一殿之費以億萬計成而復毀務極華麗)國子司業黃中(字通)
(老邵武人)使還言金人治汴京必欲徙居以廹我不可不
早為之備若彼果至京則壯士健馬不數日可及境
矣湯思遠大怒左遷中官
(己卯)二十九年(金正隆四年)春二月金籍諸路兵造戰具
金主亮謀南侵乃造戰船于通州(金置今屬順天府)遣使籍
諸路明安部族及契丹奚人不限丁數悉僉之凡二
十四萬又僉中都南都中原渤海丁壯年二十以上
五十以下者皆籍之凡二十七萬雖親老丁多求一
子留侍亦不聽又遣使分詣諸道總管府督造兵器
命諸路舊貯軍器並致于燕時又建汴京修燕城民
不能堪箭羽一尺至千錢村落間往往椎牛以供筋
革至于烏鵲狗彘無不被害者
夏五月貶禮部侍郎孫道夫(字太冲眉州丹稜人)知綿州
道夫前使金金主亮將欲南侵陽設為詰責之語(亮謂)
(道夫曰歸白爾帝事我上國多有不誠今略舉二事爾民有逃入我境者邊吏皆即發還我民有叛入爾)
(境者有司索之往往託詞不發一也爾于沿邊盗買鞍馬偹戰陣二也蓋將敗盟故先設此二事為辭)
道夫還具奏之帝曰朝廷待之甚厚欲以何名為兵
端道夫曰彼身弑其君而奪之位興兵豈有定名湯
思退沈該以為不然道夫每對帝輙言武事該疑其
引用張浚忌之故貶
六月遣王綸(字德言建康人)使金
帝聞金主亮有南侵意疑之使王綸往覘綸還入對
言鄰國恭順和好無他皆陛下威德所致湯思退等
皆賀帝曰中外之論皆欲沿邊屯戍軍馬移易將帥
為進取之計萬一輕舉兵連祸結何時而已
秋八月召監潭州南嶽廟朱熹(字元晦一字仲晦徽州婺源人)不至
熹少有求道之志父松(字喬年度支員外郎史館校勘忤秦檜出知饒州)方
疾亟屬熹曰胡憲(字原仲安國從子)劉勉之(字致中建州崇安人)劉子
翬(字彦冲韐仲子)三人學有淵源吾所敬畏吾即死汝往事
之熹奉以告而禀學焉既博求之經傳復徧交當世
有識之士及舉進士為泉州同安(晉縣今属福建泉州府)主簿
罷歸聞延平(注見前)李侗(字愿中南劔州劍浦人)學于羅從彦(字仲)
(素南劍州人)得伊洛之正遂徒步往從之其學大要窮理
致知反躬踐實而以居敬為主築室于武夷山中(山在)
(福建建寧府崇安縣南山高五百仞有三十六峯其溪流分為九曲昔有神人武夷君居此故名漢武帝)
(嘗祀之)四方遊學之士從之者如市上聞其賢故召之
熹卒不至(憲生而静慤不妄笑語紹興中與勉之同入太學時禁伊洛之學憲與勉之求得程)
(頥書潛抄默誦夜以繼日聞涪陵譙定受易學于頥二人往從受業久未有得定曰心為物漬故不有見)
(惟學乃可明耳憲悟曰所謂學者非克己工夫耶自是一意下學不求人知一旦揖諸生歸崇安故山力)
(田賣藥以奉其親從遊日衆號籍溪先生仕終秘書省正字勉之從譙定劉安世楊時受學卒業乃還崇)
(安結草堂讀書其中力耕自給澹然無求于世惟與憲子翬日相往來講論學者踵至勉之随其才器為)
(說聖賢之道因以女妻熹門人號曰白水先生子翬以父死國難痛憤致疾棄興化通判隐居武夷山中)
(者十七年與憲勉之交相得每見講學外無雜言他所與遊皆知名士而期以任重致遠者朱燾而已熹)
(從子翬遊子翬以易之不遠復三言俾佩之終身學者稱為屏山先生譙定字天授涪陵人劉安世字)
(器之魏人興化宋軍今為府属福建)
九月以湯思退陳康伯(字長卿信州弋陽人)為尚書左右僕射並
同平章事
時湯思退轉左僕射康伯遂同相帝謂康伯曰卿静
重明敏一語不妄發真宰相也今與思退共政如有
可否勿憚商㩁康伯曰大臣論國事自當盡心若依
阿植黨臣所不敢
皇太后韋氏崩(諡曰顯仁)
帝事后甚謹先意承志惟恐不及或一食稍減輙不
勝憂懼常戒宫人曰太后年已高惟優游無事起居
適意即夀考康寧事有所關慎勿令知第來白朕至
是崩年八十矣
冬十一月攅顯仁皇后
攢子永祐陵之西祔神主太廟
(庚辰)三十年(金正隆五年)春二月以普安郡王瑗為皇子更名
瑋進封建王
初帝知瑗之賢欲立為嗣恐太后意所不欲遲回久
之及后崩帝問吏部尚書張燾以方今大計對曰儲
嗣者國之本也天下大計無踰于此今兩邸名分宜
早定帝喜曰朕懷此久矣開春當議典禮燾頓首謝
至是利州提點刑獄范如圭掇至和嘉祐間名臣奏
章凡三十六篇合為一書囊封以獻請斷以至公勿
疑帝感悟即日下詔以普安郡王為皇子加恩平郡
王璩開府儀同三司判大宗正寺稱皇姪
秋七月以葉義問(字審言嚴州壽昌人)知樞密院事朱倬(字漢章閩縣人)
參知政事
倬初以張浚薦自宜興簿入對時方以劉豫為憂倬
策其必敗帝大喜而秦檜惡之出為越州教授檜死
倬知惠州陛辭因言前事帝問卿何久淹如此倬言
為檜所扼帝愀然慰諭目送之且曰人不知卿惟朕
獨知遂累擢至中丞論事多所禆益帝信任之
八月丙午朔日食
九月以李寳(河北人)為浙西副總管
寳嘗羈金拔身自海道來歸至是召對詢以北事歴
歴如數乃授官令于平江督海舟捍禦
冬十二月湯思退有罪免
侍御史陳俊卿(字應求興化人)論思退挾巧詐之心濟傾邪
之術觀其所為多效秦檜蓋思退致身皆秦檜父子
恩也宜寘之憲典遂奉祠
初行會子
戶部侍郎錢端禮(字處和臨安人)被旨造會子儲見錢于城
内外流轉其合發官錢並許兑會子輸左藏庫初行
于兩浙遂通行諸州
(辛巳)三十一年(金正隆六年十月世宗雍大定元年)春正月甲戌朔日食帝
不受朝
風雷大雨雪
侍御史汪澈(字明遠新安人徙饒州)言春秋魯隠公時大雨震
電繼以雨雪孔子以八月之間再有大變謹而書之
今一夕之間二異交至此隂盛之證殆為金人且言
荆襄無統督江海乏偹禦因陳修攘之策
二月分經義詩賦為兩科取士
禮部侍郎金安節言熙寧元豐以來經義詩賦廢興
離合隨時更革近合科以來通經者苦賦體雕刻習
賦者病經旨淵微心有弗精業難兼濟此後進往往
得志而老生宿儒多困也請復立兩科永為成憲從
之(先是定制以本經語孟義各一道為首次詩賦各一首次子史論時務策各一道至是分經義詩賦)
(為兩科而解額未定議者謂宜以三為率二取經義一取詩賦然不果行)
三月以陳康伯朱倬為尚書左右僕射並同平章事以
吳拱(玠之子)知襄陽府
先是康伯以金人必敗盟請早為之偹及聞金人决
欲敗盟乃以利州西路都統制吳拱知襄陽府部兵
三千戍之(考宋史高宗紀及陳康伯張去為傳召楊存中等議舉兵並在五月金使既來之後)
(續綱目係于金使未来之前非是今改係詔議舉兵條下)
夏五月金主亮遣使徵漢淮之地始聞靖康帝之喪
金主亮嘗密隐畫工于奉使中俾寫臨安湖山以歸
為屏而圖已之像策馬于吳山(在杭州府城内西南隅舊名胥山上有伍)
(子胥祠)絶頂題詩其上有立馬吳山第一峯之句至是
遣其簽書樞密院事高景山右司員外郎王全來賀
天申節亮謂全曰汝見宋主即面數其焚南京宫室
沿邊買馬招致叛亡之罪當命大臣来此朕將親詰
之且索漢淮之地如不從則厲聲詆責之彼必不敢
害汝盖欲激怒以為南侵之名也又謂景山曰回日
以全所言奏聞全至臨安一如金主之言以詆帝帝
謂全曰聞公北方名家何乃如是全復曰趙桓今已
死矣帝始聞淵聖崩遽起發哀而罷詔持斬衰三年
上淵聖廟號曰欽宗(時朝論俟使去發喪左史黃中馳白宰相此國家大事臣子至)
(痛一有失禮謂天下後世何左僕射陳康伯獨主中持論竟得如禮)
詔議舉兵
帝命宰執召同安郡王楊存中三衙帥趙密(字微叔太原清)
(河人)至都堂議舉兵又召侍從臺諫集議陳康伯傳上
旨曰今日更不論和與守直問戰當如何時帝意雅
欲視師内侍省都知張去為隂沮用兵且陳退避策
中外妄傳幸閩蜀人情洶洶朱倬無一語康伯奏曰
金敵敗盟天人共憤今日之事有進無退聖意堅决
則將士之意自倍願分三衙禁旅助襄漢待其先發
應之時已先命吳拱守㐮陽又命主管馬軍司成閔
部兵三萬戍鄂州(殿中侍御史陳俊卿以去為竊權撓政乞斬之以作士氣)
以吳璘為四川宣撫使
詔以金使語諭諸路統制郡守監司隨宜應變以吳
璘宣撫四川仍令王剛中同處置軍事
六月以劉錡為江淮浙西置制使屯揚州
時宿將無在者乃以錡為江淮浙西置制使節制逐
路軍馬
故遼人伊喇斡翰(舊作移剌窩斡今改後仿此)叛金圍臨潢
初金主亮徵兵南侵使牌印(金官名掌御寳及金銀等牌後改名御寶郎)
素赫(舊作燥合今改後仿此)如西北路盡僉契丹壯丁契丹人
不願行求之素赫素赫不從于是西北路招討司譯
史薩巴與部衆殺招討使完顔烏澤(舊作沃側今改後仿此)及
素赫等取招討使司貯甲三千遂反議立故遼主延
禧子孫推都監楞華善(舊作老和尚今改)為招討使山後山
前諸羣收應之咸平府(金置故城在今奉天府鐵嶺縣)穆昆瓜里(舊作)
(謀克括里今改)舉兵據咸平繕完器甲出府庫財物募兵以
應薩巴其勢益張金主亮使布薩呼圖等討之皆無
功而薩巴自度大軍必繼至勢不可支謀歸西遼乃
率衆沿龍駒河(金史地理志臨潢府長泰縣北有龍駒河長泰廢縣在故臨潢城東宋薛)
(映記所謂長泰館是也)西出舊居山前者皆不欲往偽署六院
節度使伊喇斡罕殺薩巴執楞華善等自為都元帥
擁衆東還至臨潢府東南新羅寨東京留守曹國公
烏禄使伊喇扎巴(舊作移剌扎八今改後仿此)招之斡罕已約降
而扎巴見斡罕兵衆彊盛車帳滿野意其可以有成
反說之曰我之始來以汝輩不能有為今觀兵勢彊
盛如此汝等欲如羣羊為人所驅去乎將欲待天時
乎若果有大志吾亦不復還矣于是斡罕决意不降
遂攻臨潢圍之衆至五萬
秋七月金主亮遷都于汴
金大括馬于諸路
先是調馬于諸路以戶口為差計五六十萬匹仍令其
戸自養以俟至是又大括驘馬(官至七品聽留一匹等而上之並舊籍民)
(馬其在東者給西軍在西者給東軍交相往來晝夜絡繹不絶死者狼籍于道其亡失多者官吏懼罪或)
(自殺所過蹂踐民田調發牽馬夫役詔河南州縣所貯糧米以俻大軍不得他用驘馬所至當給芻粟而)
(無可給有司以為請金主亮曰北方比歲民間儲畜尚多今禾稼滿野驘馬可就牧田中借令再歲不穫)
(亦何傷乎)于是國内騷然盗賊蠭起大者連城邑小者保
山澤有以盜賊事聞者亮輙杖而黜其官太醫使祈
宰(字彦輔江淮人)上疏諫南侵亮殺之由是羣臣不敢言
金主亮大殺宋遼宗室之在其國者
凡百三十餘人
遣樞密都承旨徐嚞如金至盱眙金人却之乃還
先是遣周麟之(字茂振海陵人)賀金遷都麟之憚金辭行坐
免遂以嚞代之嚞至盱眙金主亮使韓汝嘉就境上
止之曰朕始至此比聞北方小警欲復歸中都無庸
來賀也嚞乃還
八月宿遷人魏勝(字彦威淮陽軍宿遷人)起兵復海州詔以勝知
州事
勝多智勇應募為弓箭手居山陽及金人籍諸路民
為兵勝躍曰此其時也聚義士三百北渡淮取漣水
軍宣布朝廷德意不殺一人金知海州事高文富遣
兵捕勝勝迎擊走之追至城下文富閉門固守勝令
城外張旗幟舉烟火為疑兵又使人向諸城門諭以
金人棄信背盟無名興兵及本朝寬大之意城中人
聞即開門獨文富與其子安仁率牙兵拒之勝殺安
仁及州兵千餘擒文富民皆安堵如故勝遣人諭朐
山(後周縣明省入海州)懷仁(東魏縣故城在今海州贛榆縣)沐陽(東魏縣今属海州)東
海(注見前)諸縣皆定之乃蠲租税釋罪囚發倉庫犒戰
士分忠義士為五軍紀律明肅部分如宿將勝益募
忠義以圖收復遠近聞之響應旬日得兵數千勝將
董成率所部千餘人直入汴州殺金守將及軍士三
千餘衆悉降得器甲數萬金遣蒙古(舊作蒙括今改)鎮國以
兵萬餘取海州抵州北二十里新橋勝迎之設伏于
隘陣以待衆殊死戰伏發敵大敗殺鎮國馘千人降
三百人軍聲益振山東之民咸欲來附勝傳檄招諭
結集以待王師之至(沂民壁蒼山者數十萬金人圍之久不下砦首滕&KR0034;告急于勝)
(勝提兵往救之陳于山下金人多伏兵勝兵遇伏皆赴砦金人襲之勝單騎而殿以大刀奮擊金人望見)
(勝知其為將也以五百騎圍之數重勝馳突四擊金陣開復闔戰移時身被數十槍冒刃出圍金兵追之)
(馬中矢踣步而入砦無敢當者金人又急攻絶其水砦中食乾糒殺牛馬飲血金人攻益急周山為營勝)
(度其必復攻海州因間出砦趨城中金人果解蒼山圍自新橋抵城下勝出戰皆捷金分兵四面攻之勝)
(募士登城以禦矢石如雨者七日金兵多死傷遁去蒼山在山東沂州府蘭山縣東)
以成閔為京湖制置使
金完顔亮弑其太后圖克坦氏九月遂大舉入寇(亮本金朝)
(亂賊且是年金世宗即位故變例書入寇)
圖克坦氏聞亮欲南侵數以言諫亮不悦每謁見還
宫必忿怒人不知其故及至汴后居寧德宫使侍婢
高福娘問亮起居亮幸之因使伺候動静凡后所為
事無大小福娘夫特默格(舊作特末哥今改後仿此)教福娘增餙
其言以聞及契丹反樞密使布薩呼圖討往辭謁后
后謂曰國家世居上京既徙中都今又至汴復將興
兵涉江淮伐宋疲弊中國我嘗諫止之不見聽也契
丹事復如此奈何福娘以告亮亮意謂后嘗養鄭王
充(本名錫圖美宗幹之子太祖之孫接錫圖美舊作神土懣今改後仿此)為己子充四
子皆成立恐呼圖將兵在外或有異圖乃召點檢大
懷忠等使弑后且指名后左右數人皆令殺之后方
摴蒲懷忠等至令后跪受詔后愕然方下跪尚衣局
使華特默(舊作虎特末今後改仿此)從後擊之仆而復起者再高
福娘等縊殺之並殺其左右數人亮命焚后于宫中
棄骨于水並殺鄭王充之子塔納(舊作擅奴今改後仿此)阿里
布(舊作阿里白今改後仿此)等二人遂召呼圖等還皆殺之封高
福娘為鄖國夫人以特默格為澤州刺史又以尚書
令張浩左丞相蕭玉諫伐宋杖而釋之自是莫有敢
諫者遂分諸道兵為三十二軍置左右大都督及三
道都統制府以總之以璸都(錫斡之子後改名昂舊作奔賭錫斡舊作斜斡)
(今改)為左大都督李通副之赫舍哩良弼(輝發川人輝發川舊作回)
(怕川今改)為右大都督烏雅富勒琿副之蘇保衡(字宗尹雲州天)
(成人)為浙東道水軍都統制完顔正嘉努(舊作鄭家今改)副之
由海道徑趨臨安劉萼(大興宛平人)為漢南道行營兵馬
都統制進自蔡州以瞰荆襄圖克坦喀齊喀(上京素蘇海水)
(人喀齊喀舊作合喜素蘇海舊作速蘇海今改)為西蜀道行營兵馬都統制
由鳳翔取大散關駐軍以俟後命左監軍圖克坦貞
别將兵二萬入淮隂九月亮召諸將授方略賜宴于
尚書省令皇后圖克坦氏與太子光英居守張浩蕭
玉敬嗣暉留治省事亮戎服乘馬具裝起行妃嬪皆
從衆六十萬號百萬氊帳相望鉦鼓之聲不絶李通
造浮梁于淮水之上將自清河口入淮東遠近皆震
金人攻黃牛堡(在漢中府鳳翔縣東比)吳璘等敗之遂復秦隴洮
三州
金圖克坦喀齊喀將五千騎扼大散關遊騎攻黃牛
堡守將李彦堅告急人情洶洶制置使王剛中跨一
馬馳二百里至吳璘營起璘于帳中曰大將與國義
同休戚臨敵安得高枕而卧璘大驚即馳至殺金平
(注見前)駐軍青野原(在漢中府略陽縣北)益調内郡兵分道而進
以援黃牛剛中又以蠟書抵張正彦濟師西師大集
李彦堅以神臂弓射金師卻之璘遣别將彭青至寳
雞渭河夜刦橋頭寨(在鳳翔府寳鷄縣南渭河自隴州流入有橋跨其上故名)破
之又遣劉海復秦州彭青復隴州曹休復洮州(金師既退)
(剛中倍道馳還謂其屬李燾曰將帥之功吾何有焉燾嘆曰身督戰而功成不居過人遠矣李燾字仁)
(甫眉州丹祾人)
劉錡遣兵復泗州
高平人王友直(字聖益博州高平人考宋史地理志博州有高唐博平無高平高平乃凙州縣)
(也列傳疑有悞)起兵復大名遣使入朝
友直父佐以材武稱友直幼從父諳兵法志復中原
聞金亮渝盟乃結豪傑謂之曰權所以濟事權歸于
正何害于理即矯制自稱河北等路安撫制置使以
其使王任為副使徧諭州縣勤王未幾得衆數萬制
為十二軍置統制等官以統之進攻大名一鼔而克
撫定衆庶諭以紹興年號遣人入朝奏事已而自夀
春來歸詔以為忠義都統制
冬十月金人圍海州魏勝李寶合擊大敗之
亮渡淮慮勝睨其後分軍數萬圍海州會李寶帥舟
師由海道將拒敵于膠西(隋縣元于此置膠州明省縣入州今州屬山東萊州)
(府)勝遣人邀之寶遡風至東海慷慨厲士赴援與勝
同擊金兵于新橋(在海州北)敗之勝還守北關(方輿紀要在海北北)
(宋時築此據險戍守)金兵逼關勝登關門張樂飲酒犒軍士令
固守勿出戰踰時乃少遣士出憑險隘擊之金人知
不可攻率軍轉而渡河襲關後欲過砂堰(在海州東北)圜
城為營勝先已據堰尋以單騎逐敵騎于東門外大
聲叱之皆駭散翌早乘昏霧四面薄城急攻勝竭力
捍禦金兵不能前乃拔砦走
金人渡淮劉錡進軍楚州以拒之
劉錡兵至揚州建大將旗鼓軍容甚肅以兵駐清河
口扼金師金人以氊裹船載糧而來錡使善没者鑿
沈其舟金人自渦口渡淮錡次于淮陰列兵運河岸
以扼之
金人立曹國公烏禄為帝于遼陽更名雍(是為金世宗)
亮自發汴京將士在道多亡歸者哈斯罕(舊作曷蘇館今改)
(方輿紀要遼置以處熟女真今改路置節度使後廢故城在蓋州東南考蓋州今奉天府盖平縣是)明
安完顔福夀高忠建盧萬家博索(舊作婆束後訛為婆娑今改)路
(金置博索府故城在今奉天府鳳城東)總管默音(羅索子舊作謀衍今改)東京穆
昆金珠(舊作金住今改)等始受甲于大名即舉部亡歸從者
二萬餘皆公言于路曰我輩今往東京立新天子矣
時東京留守烏禄性仁孝沈静明逹衆心歸之亮常
使摩羅歡(舊作謀良虎按此與金初别名宗雄之摩羅歡另是一人)圖淮北諸王
烏禄聞而憂懼會故吏禄錦(舊作六斥今改後仿此)自汴還具
言金主殺母䓁事且曰將遣使害宗室兄弟矣烏禄
益懼謀于其舅興元少尹李石(字子堅遼陽人)石勸烏禄先
殺副留守高存福烏禄遂執存福將殺之適福夀等
以軍入東京乃共殺存福等烏禄遂御宣政殿即
位赦改元大定下詔暴揚亮罪惡數十事追尊鄂爾
多為帝廟曰睿宗
劉錡將王權軍潰于昭關錡引還揚州金完顔亮入廬
州
錡遣都統王權措置淮西權不從錡節制聞金兵大
至即棄廬州退屯昭關不戰而潰錡聞之遂自淮陰
退還揚州亮入廬州權自昭關退保和州(已而金人䧟真州統)
(制邵宏淵逆戰敗走王權尋退屯采石金亮遂入和州)
吳拱成閔遣兵復唐鄧諸州
帝親征詔葉義問督視江淮軍馬虞允文(字彬甫降州仁夀人)參
謀軍事
帝聞王權敗詔楊存中至内殿議禦敵之策因命存
中就陳康伯議欲航海避敵康伯延之入解衣置酒
帝聞之已自寬明日康伯入奏曰聞有勸陛下幸越
趨閩者審爾大事去矣盍静以待之一日帝忽降手
詔曰如敵未退散百官康伯焚詔而後奏曰百官散
主勢孤矣帝意既堅康伯乃請下詔親征帝從之以
葉義問督視江淮軍馬中書舍人虞允文參贊軍事
尋以楊存中為御營宿衛使
詔吳璘出兵漢中璘遂復商虢州
李寳大破金人于陳家島(在膠州海中)殺其將完顔正嘉弩
寳既解海州之圍遂與其子公佐引舟師至膠西石
臼島(在膠州南海中海防考濱海要衝有膠州石臼等所及海中之陳家島諸處)敵舟已
出海口泊陳家島相距僅一山時北風盛寳禱于石
臼神風自柂樓中來如鐘鐸聲衆咸奮引舟握刀待
戰金操舟者皆中原遺民遥見寳船紿敵兵入舟中
使不知王師猝至風駛舟疾過山薄敵鼓聲震蕩海
波騰躍敵大驚掣矴舉帆帆皆油纈彌亘數里風浪
捲聚一隅窘束無復行次寳命大箭射之烟焰隨發
延燒數百艘火所不及者猶欲前拒寳叱壯士躍登
其舟以短兵擊殺之降者三千餘人斬其將完顔正
嘉弩等六人擒倪詢等上于朝獲其統軍符印與文
書器甲糧斛以萬計餘物衆不能舉者悉焚之火四
晝夜不滅
金人破揚州劉錡遣兵拒于皂角林(在揚州府江都縣南)大敗之
錡以舟渡真揚之民于江南留屯爪洲金人來争錡
命步將吳超員琦王佐等拒之于皂角林錡䧟重圍
下馬死戰佐以步卒設伏林中金人既入張弩俄發
金人以運河岸狹非騎兵之利稍稍引去追擊大破
之斬其統軍高景山
十一月召張浚判建康府
殿中侍御史陳俊卿上疏極言浚忠藎帝悟乃詔復
官判建康府至岳陽買舟冒風雪而行時金兵充斥
浚遇東來者云敵兵方盛焚采石烟熖張天慎毋輕
進浚曰吾赴君父之急知直前求乘輿所在而已遂
乘小舟徑行時長江無一舟敢行北岸者
編管王權于瓊州以李顯忠代將其軍
金人侵瓜洲葉義問使中軍統制劉氾(錡之姪)禦之敗績
義問走建康
時劉錡病甚求解兵柄留其姪中軍統制氾以千五
百人塞瓜洲李横以八千固守詔錡還鎮江專防江
于是盡失兩淮之地金人攻瓜洲汜以克敵弓射卻
之葉義問至鎮江見錡病劇以李横權錡軍遂督兵
渡江衆以為不可義問彊之汜請出戰錡不從汜拜
家廟而行金人以重兵逼瓜州汜先退李横以孤軍
不能當亦郤失其都統制印横左軍統制魏俊右軍
統制王方死之横汜僅以身免錡聞汜敗因憤悶疾
益甚義問聞之乃遵陸趨建康市人皆媟罵之
虞允文大敗金軍于采石完顔亮趨揚州
亮築臺江上自披金甲登臺殺黑馬以祭天以一羊
一豕投于江中(召賓都等謂之曰舟楫已具可以濟江矣富勒琿曰臣觀宋舟甚大我舟)
(小而行遲恐不可濟亮怒曰爾昔從梁王追趙構入海島豈皆大舟邪)誓明日渡江晨
炊玉麟堂(即毓麟堂在和州梅江之濱)先濟者與黃金一兩亮置
黃旗紅旗于岸上以號令進止時葉義問命虞允文
往蕪湖迎李顯忠交王權軍且犒師允文至采石權
已去顯忠未來敵騎充斥軍士三五星散解鞍束甲
坐道傍皆權敗兵也允文謂坐待顯忠則誤國事遂
立召諸將勉以忠義曰金帛誥命皆在此以待有功
衆曰今既有主請死戰或謂允文曰公受命犒師不
受命督戰他人壞之公受其咎邪允文叱之曰危及
社稷吾將安避乃命諸將列大陣不動分戈船為五
其二並東西岸其一駐中流藏精兵待戰其二藏小
港備不測部分已畢敵已大呼亮操小紅旗麾數百
艘絶江而來瞬息之間抵南岸者七十艘直薄官軍
軍小郤允文入陣中撫統制時俊之背曰汝膽略聞
四方立陣後則兒女子爾俊即揮雙刀出士殊死戰
中流允文軍以海鰌船衝敵舟皆平沈敵半死半戰
日暮未退會有潰卒自光州至允文授以旗鼓從山
後轉出敵疑援兵至始遁允文又命勁弩尾擊追射
大敗之金兵還和州凡不死于江者亮悉敲殺之會
報曹國公已即位于東京改元大定亮撫髀歎曰朕
本欲平江南改元大定此非天乎因出其素所書取
一戎衣天下大定改元事以示羣臣遂召諸將帥謀
北還且分兵渡江李通曰陛下親征深入異境無功
而還若衆散于前敵乘于後非萬全計若留兵渡江
車駕北還諸將亦將解體今燕北諸軍近遼陽者恐
有異志宜先發兵渡江斂舟焚之絶其歸望然後陛
下北還南北皆指日而定矣亮然之允文知亮敗明
當復来夜半部分諸將分海舟縋上流别遣盛新以
舟師截金人于揚林河口(在和州東今曰揚林渡)明旦敵果至
因夾擊之復大敗焚其舟三百敵遣偽詔來諭王權
似有宿約者允文曰此反間也乃復書言權因退師
已寘憲典新將李顯忠也願快戰以决雌雄亮得書
大怒遂焚其龍鳳舟斬梁漢臣(首勸亮渡江者)及造舟者二
人率軍趨揚州使符寳郎耶律摩多(舊作没答今改後仿此)護
神果軍扼淮渡凡自軍中還至淮上無都督府文字
皆殺之
劉錡罷以成閔李顯忠吳拱為兩淮京湖三路招討使
顯忠至采石虞允文語之曰敵入揚州必與瓜洲兵
合京口無備我當往公能分兵相助乎顯忠分萬六
千與之允文遂還京口時敵屯重兵滁河(今曰後河源出黃山)
(逕和州西北與滁州分界東南至六合縣入江)造三牐儲水深數尺塞山洲
口楊存中成閔邵宏淵諸軍皆集京口凡二十餘萬
允文以戰艦數少不足用聚材改治之命張深守滁
河口扼大江之衝以苖定駐下蜀(鎮名在江寧府句容縣北)為援
且謁劉錡問疾錡執允文手曰疾何必問朝廷養兵
三十年一技不施而大功乃出一儒生我輩愧死矣
以疾篤召還提舉萬夀觀詔以閔等為招討使閔淮
東顯忠淮西拱湖北京西
金完顔亮為其下所殺
亮至瓜洲居于龜山寺虞允文與楊存中臨江按試
命戰士踏車船中流上下三周金山回轉如飛敵持
滿以待相顧駭愕亮笑曰紙船耳有一將跪奏南軍
有備不可輕願駐揚州徐圖進取亮怒杖之五十召
諸將約以三日濟江否則盡殺之驍騎噶山(舊作高僧今改)
欲誘其黨以亡事覺亮命衆刃剉之乃下令曰軍士
亡者殺其富埒琿(穆昆之副舊作蒲里衍今改後仿此)富勒琿亡者殺
其穆昆穆昆亡者殺其明安明安亡者殺其總管由
是軍士益危懼亮又令軍中運鴉鶻船于瓜洲期以
明日渡江敢後者死衆欲亡歸乃决計于浙西都統
制耶律元宜(本名聞烈一名伊特璉父慎思賜姓完顔按阿烈舊作阿列伊特璉舊作移特)
(輦今改後仿此)及明安唐古烏頁(舊作唐括烏野今改後仿此)且曰前阻
淮渡皆成擒矣比聞遼陽新天子即位不若共行大
事然後舉軍北還元宜然之乃期詰旦衛軍番代即
行事黎明元宜等帥諸將以衆薄亮營亮聞亂意宋
兵奄至攬衣遽起箭入帳中亮取視之愕然曰我兵
也近侍大慶善(舊作大慶山今改)曰事急矣當出避之亮曰
走將安往方取(弓)已中箭仆地延安少尹納合㙮鄂
勒博(舊作納合幹魯補今改)先刃之手足猶動逐縊殺之軍士
攘取行營服用皆盡乃取驍騎指揮使逹磐(舊作大磐今改)
衣巾裹其尸焚之收其妃嬪及李通郭安國圖克坦
永年梁珫大慶善等殺之元宜自為左領軍副大都
督使人殺太子光英于汴退軍三十里遣人持檄詣
鎮江議和未幾金軍在荆襄兩淮者皆拔寨北還
(史臣曰完顔亮智足以拒諫言足以餙非欲為君則弒其君欲圖隣則弑其母欲奪人之妻則使之殺其)
(夫三綱絶矣何暇他論至于屠滅宗族剪刈忠良婦姑姊妹盡入嬪御卒之戾氣感召身由惡終使天下)
(後世稱無道主以亮為首可不戒哉可不戒哉)
十二月成閔李顯忠收復兩淮州郡
帝如建康
張浚至建康即具行宫儀物請車駕臨幸帝從之帝
至建康張浚迎拜道左衛士見浚無不以手加額浚
起復用風采隐然軍民皆倚為重
金主入燕
(壬午)三十二年(金大定二年)春正月戊辰朔日食
山東人耿京起兵復柬平遣其將辛棄疾(字幼安齊州人)來朝
完顔亮死中原豪傑並起山東人耿京據東平自稱
天平節度使以齊州人辛棄疾掌書記棄疾勸京來
歸京遣棄疾奉表詣行在帝大喜厚賚之以京知東
平府
金遣使來聘
金主下令散南征之衆以高忠建為報諭宋國使且
告即位
二月以虞允文為川陜宣諭使
允文還朝帝慰藉嘉嘆謂陳俊卿曰允文朕之裴度
及是陛辭言金亮既誅新主初立彼國方亂天相我
恢復也和則海内氣沮戰則海内氣伸帝以為然允
文至蜀遂與吳璘經略中原
帝還臨安
時將祔欽宗于太廟帝還臨安謂張浚曰卿在此朕
無北顧憂矣御史吳芾(字明可台州仙居人)言建康可以控帶
襄漢經略淮甸大駕宜留以繫中原之望若還臨安
則西北之勢不能相接不從
金以張浩為尚書令
金主嘗謂宰相曰進賢退不肖宰相之職也有才能
高于己者或懼其分權往往不肯引置同列朕甚不
取卿等母以此為心(時以近侍進言欲罷科舉者金主問浩曰自古帝王有不用文)
(學者乎浩曰有之曰誰歟浩曰秦始皇金主顧近侍曰豈可使我為秦始皇事遂寢)
閏月祔欽宗于太廟
吳璘復大散關分兵和尚原金人走寳雞
璘遣兵復河源州及積石鎮戎軍遂復大散關
太尉威武節度使劉錡卒(諡武穆)
錡以劉汜敗發怒嘔血數升至是卒贈開府儀同三
司(錡慷慨深毅有儒將風亮之南下也令有敢言錡姓名者斬枚舉南朝諸將問其下孰敢當者皆随)
(名姓以對其答如響至錡莫有應者亮而没曰吾自當之惜錡以疾不能成功齊恨)
耿京將張安國殺京以降金辛棄疾還執安國送臨安
斬之
張安國殺京降金辛棄疾還至海州與衆謀曰我緣
主帥來歸朝不期事變何以復命乃約李寳統制王
世隆等徑趨金營即帳中縛安國獻于臨安斬之詔
授棄疾江隂僉判棄疾獻議恢復持論勁直不為迎
合衆壯之
吳璘復順德軍(宋置治隴干故城在今平凉府静寧縣)及環州(注見前)
璘遣姚仲取鞏王彦屯商虢陜華惠逄取熙河或久
攻不下或既得復失竟無成功仲舍鞏攻德順踰四
旬不克璘以李師顔代之遣子挺節制軍司挺與金
人戰于瓦亭大敗之擒其千戸耶律紏堅(舊作九斤今改後仿)
(此)等百三十七人金人懲其敗悉兵趨順德璘自將
往督師先壁于險且治夾河戰地璘至城下守陴者
聞呼相公來觀望咨嗟矢不忍發璘按行諸屯斬不
用命者先以數百騎進金銳卒空壁躍出突璘軍璘
軍得先治地無不一當百至暮璘忽傳呼其將戰不
力人益奮搏金大敗遁入壁黎明師再出金人堅壁
不動會大風雪遂拔營去凡八日而克璘入城市不
改肆父老擁馬迎之璘又遣嚴忠取環州遂還河池
時姚仲等又復蘭會熙鞏等州及永安軍(宋陜西諸路無永安)
(軍當作永興)
遣起居舍人洪邁(字景盧皓季子)使金
金高忠建至臨安議遣使報聘且賀即位工部侍郎
張闡(字大猷永嘉人)請嚴遣使之命正敵國之禮彼或不從
則有戰耳如是則中國之威可以復振帝然之遂遣
洪邁充賀登極使帝謂執政曰向日講和本為梓宫
太后雖屈已卑辭有所不憚今兩國之盟已絶宜正
名畫境朝儀歲幣當先定之邁乃奏接伴禮儀十有
四事既而忠建責臣禮及取新復州郡陳康伯以義
折之乃止邁行書用敵國禮帝手扎賜邁曰祖宗陵
寢隔闊三十年不得以時灑掃祭祀心實痛之若彼
能以河南地見歸必欲居尊如故正復屈已亦何所
惜邁奏言山東之兵未解則兩國之好不成至燕金
閤門見國書不如式抑令于表中改部臣二字朝見
之儀必欲用舊禮邁執不可金鎻使館三日水漿不
通及見金人語不遜欲留邁張浩不可乃遣還
夏四月金人又攻海州鎮江都統張子蓋(字德高俊從子)及魏
勝大敗之
金人復遣烏錦(舊作五斤今改後仿此)太師發諸路兵三十餘
萬攻海州先遣一軍自州西南斷勝軍饟道勝擇勇
悍士三千餘騎拒于石門堰(亦曰石闥堰在海州西南即石湫河上游也)
金軍不能進逮夜始還留千人偹險隘金兵十萬來
奪勝率衆鏖戰殺數千人餘皆遁去勝還入城無何
金兵還城圍數重勝以郭蔚分兵備禦或獨出擾之
使不得休息又間夜發兵刦其營或焚其攻具既而
金人併力急攻勝告急于李寳寳以聞命張子盖往
援進次石湫堰(在石門堰南今為鎮)金人陳萬騎于河東子盖
率精銳數千騎擊之統制張汜略陣中流矢死子蓋
曰事急矣奮臂大呼馳入陣勝等繼之殊死戰金人
大敗擁溺石湫河死者半圍遂解
五月金追廢完顔亮為海陵煬王
蕭玉敬嗣暉許霖等輔亮為虐皆放歸田里特默格
及其妻高氏伏誅(明年追討亮弑熙宗罪廢為庶人)
立建王瑋為皇太子更名眘(音慎)
初完顔亮南侵兩淮失守朝臣多勸帝退避建王瑋
不勝其憤及帝下詔親征瑋請帥師為前驅直講史
浩(字直翁明州鄞縣人)聞之入言于瑋曰皇子不宜將兵因為
草奏請扈蹕以供子職帝亦欲瑋徧識諸將遂命從
幸金陵及還臨安帝欲遜位陳康伯密贊大議乞先
正名俾天下咸知聖意遂草立太子詔以進帝從之
瑋既立更名眘
六月罷三招討使
以李顯忠主管侍衛軍馬司成閔主管殿前衛司吳
拱主管侍衛步軍司(顯忠隂結金都統蕭錡為内應請出師欲自宿亳趋汴由汴京)
(以通關陜關陜既通則鄜延一路熟知顯忠威名皆得響應且欲起其舊部數萬以取河東會詔罷兵乃)
(止)
追封子偁為秀王
詔集議子偁封爵戶部侍郎汪應辰(字聖錫信州玉山人)定其
稱曰太子本生之親議入内降曰皇太子所生父可
封秀王諡安僖母張氏為王夫人
帝傳位于太子自稱太上皇帝皇后稱太上皇后太子
即位大赦(是為孝宗)
帝降手札曰皇太子可即皇帝位朕稱太上皇帝后
稱太上皇后退居德夀宫帝服袍履步出祥曦門冒
雨掖輦以行及宫門弗止上皇麾謝再三且令左右
扶掖以還顧謂羣臣曰付託得人吾無憾矣
帝朝太上皇于德夀宫
帝五日一朝太上皇不許自是月四朝
以龍大淵為樞密副都承旨曾覿(字統甫其先汴人)幹辦皇城司
二人帝潛邸内知客也尋以大淵知閤門事覿同
知閤門事
詔中外臣庶陳時政闕失
監南嶽廟朱熹封事首言帝王之學必先格物致知
以極夫事物之變使義理所存纖悉必照則自然意
誠心正而可以應天下之務次言修攘之計不時定
者講和之說疑之也金於我有不共戴天之仇則不
可和也明矣願斷以義理之公參以義利之實閉關
絶納任賢使能更相激厲以圖事功數年之間國富
兵彊視吾力之彊弱觀彼釁之淺深徐起而圖之中
原故地不為吾有而將焉往次言四海利病係斯民
之休戚斯民之休戚係守令之賢否監司者守令之
綱朝廷者監司之本欲斯民之得所本原之地亦在
朝廷而已
秋七月召張浚入朝以為江淮宣撫使封魏國公
帝手書召浚入見浚至帝改容曰久聞公名今朝廷
所恃惟公因賜之坐浚從容言人主之學以心為本
一心合天何事不濟所謂天者天下之公理而已必
兢業自持使清明在躬則賞罰舉錯無有不當人心
自歸敵仇自服帝悚然曰當不忘公言加浚少傅魏
國公宣撫江淮浚見帝英武力陳和議之非勸帝堅
意以圖恢復欲遣舟師自海道𢷬山東命諸將出師
掎角以向中原翰林學士史浩以潜邸舊臣特預樞
密議欲城采石瓜洲浚言不守兩淮而守江是示敵
以削弱怠戰守之氣不若先城泗州浩不悦遂與有
隙凡浚所規畫浩必沮之竟無成功
追復岳飛官以禮改葬
官其孫六人(初飛死獄卒隗順負其屍葬之九曲叢祠至是懸賞購其瘞順子告于官而改)
(葬之墓在今錢塘縣棲霞嶺之左)
八月以史浩參知政事九月罷川陜宣諭使虞允文
浩上言官軍西討東不可過寳雞北不可過德順若
兵宿於外去川口遠則敵人必襲之朝廷遂欲棄三
路允文上言恢復莫先于陜西三路新復州郡又係
于德順之存亡一旦棄之則窺蜀之路愈多西和成
階利害至重不可不慮于是允文罷知䕫州以王之
望代之
故遼人伊喇斡罕(舊作伊拉武雅今改)稱帝金將布薩忠義(本名烏哲上京博各)
(科河人舊作璞薩忠烏哲舊作烏者博洛科舊作拔盧古河今改)討平之
伊喇斡罕稱帝改元天正兵勢大張往討者多為所
敗金主遣右副元帥默音討之遇于長濼(方輿紀要即遼饒州)
(長濼縣在臨潢西南)斡罕大敗率衆西走默音復追敗于霿&KR2038;
河(在臨潢西南)斡罕去攻懿州(注見前)金師久無功布薩忠
義自請行乃以為右副元帥代默音忠義及赫舍哩
志寧(本名薩哈連上京和坦人塔薩哈連舊作撒合輦和坦舊作胡安今改)等追之至
梟嶺(亦作裊嶺在臨潢西南)西陷泉(金史地理志臨潢府有陷臬國言曰埒綳吉按埒綳)
(吉舊作舊孛魯今改後仿此)大敗之斡罕以數騎僅免比收合散卒
萬餘入奚部其黨多降斡罕自知勢窮北走沙沱其徒
執之獻于右都監完顔思敬送中都斬之其黨悉平
惟扎巴不服頗為邊患金人苦之
冬十一月金以布薩忠義為都元帥赫舍哩志寧副之
金主以宋不稱臣乃詔忠義總戎事居南京節制諸
軍復令志寧駐軍淮陽忠義將行金主諭之曰宋若
歸侵疆貢禮如故則可罷兵忠義至汴簡閱士卒分
屯要害
十二月詔宰相復兼樞密使
詔吳璘班師
金以重兵扼鳳翔争吳璘新復十三州三軍璘亟馳
德順以偹之已而金富察世傑(本名阿爾山哈斯罕阿多固河人徙遼陽)
(舊作浦察世傑阿爾山舊作阿撒阿多固河舊作斡篤河今改後仿此)率師十萬來攻
璘力戰而拒之時議棄三路遂詔璘班師(明年正月璘得詔寮)
(属交諫曰將在軍君命有所不受此舉所係甚重奈何退師璘知朝論主和乃曰璘豈不知此顧主上初)
(政璘握重兵在遠有詔璘何敢為遂退師還河池金人乘其後璘軍亡失者三萬三千部將數十人連營)
(痛哭聲振原野于是泰鳳熙河永興三路新復十三州三軍皆復為金取既而虞允文自川陜還入對言)
(今日有八可戰且以笏畫地陳棄地利害帝曰此史浩誤朕也改允文知太平)
御批歴代通鑑輯覽卷八十七
