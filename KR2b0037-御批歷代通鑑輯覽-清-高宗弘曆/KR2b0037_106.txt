御批歴代通鑑輯覽卷一百七
明
孝宗皇帝
(丁巳)弘治十年春三月召閣臣議政文華殿
帝御經筵罷召徐溥及劉健李東陽謝遷授以諸司
題奏曰與卿輩裁決溥等擬旨上帝應手改定無疑
滯事端多者健請出外詳閱帝曰盍就此面議既畢
賜茶而退自成化中憲宗召對彭時商輅後至此始
再見其後宣召顧問遂以為常
夏五月小王子寇潮河川(明置潮河川堡以地近潮河故名潮河源出古北口外舊)
(自密雲至順義縣牛欄山與白河合今自密雲縣東南即入白河水流湍悍其聲如潮)指揮劉鋠
等戰死
六月命戶部侍郎劉大夏督理宣大軍餉
大夏將行尚書周經謂曰塞上勢家子以市糴為私
利公母以剛賈禍大夏曰處天下事以理不以勢俟
至彼圖之初塞上糴買必粟千石芻萬束方許告納
以故中官武臣家得操利權大夏令有芻粟者自百
束十石以上皆許勢家無所牟利不兩月邊儲充積
(先是李敏廵撫大同見北方諸省轉餉至者道遠耗費及為戶部尚書會計歲攴奏令糧一石徵銀一兩)
(輸邊民樂輕齎一時稱便然軍儲由是全資市糴始則利歸勢家後乃空乏時告云李敏字公勉襄城)
(人)
冬十月起王越總制三邊軍務
帝即位初越自安陸赦還屢疏頌冤下廷議列上其
功罪詔復左都御史致仕時越年已七十矣復結中
官李廣以中旨召掌都察院事言官交章論奏乃寢
及是小王子和碩諸部屢犯邊遼東宣大延綏甘肅
俱被殘廷議覆設總制官先後會舉七人不稱旨吏
部尚書屠滽以越名上詔起原官總制甘涼軍務越
言甘鎮兵弱非藉延寧兩鎮兵難以克敵請兼制兩
鎮從之
簡閱禁兵
馬文升疏言歴代兵制不使權歸一人漢制有南北
軍南軍守王宫主禁衛北軍護京師聽征討各有所
掌而南軍尤託以腹心我太祖法古制十六衛親軍
指揮使司不隸五府為禁兵即古之南軍也其他衛
屬五府即古之北軍也永樂中增設十二衛又選精
壮數千人屬御馬監更番上直近年禁兵廢弛請敕
大臣揀選操練令更番直各門官為鈐束出入從之
(戊午)十一年春三月皇太子出閣講讀
東宫宦豎不欲太子近儒臣數以事間講讀詹事吳
寬(字源博長洲人)上疏曰東宫講學寒暑風雨則止朔望令
節則止一年不過數月一月不過數日一日不過數
刻進講之時少輟講之日多豈容復以他事妨之古
人八歲就傅即居宿于外欲令離近習親正人庶民
且然况太子天下本哉帝嘉納之
秋七月王越襲小王子于賀蘭山破之
小王子居山後久熟知路逕累招野默克埓等侵擾
邊地越分兵三路進俱有斬獲日晡收兵回别伏道
旁敵來襲復追殺至柳溝(在寧夏府平羅縣西北)獲駝馬牛羊
器仗千數論功進越少保遂條上制置哈密事宜未
報會李廣得罪死言官連章劾廣黨皆及越越聞憂
恚卒(越舉景泰初進士方廷試對策忽旋風起飄其卷入雲中及秋朝鮮使至言其王視朝時有卷)
(從風中墮謹持以獻視之乃越卷也帝語吏部曰此當任風憲官因授越御史不五年即擢大同廵撫其)
(後屢立邊功遂至封伯督兵既久健將武校多出其門賞予略無吝惜嘗一夕值大雪越故豪縦方圍爐)
(飲諸伎擁琵琶侍一小校詗敵還陳敵情未竟越喜酌金巵命飲即賜之巵語畢益大喜指伎絶麗者立)
(予之校感激所至為盡死力越初比汪直既耋復結李廣士大夫以其破敗名檢咸鄙之然自越死後將)
(餒卒惰冒功糜餉滋甚邊臣竟未有如越者)
九月華盖殿大學士徐溥致仕
溥居内閣十二年與劉健謝遷等協心輔治天下並
稱賢相至是以目青三疏乞休始許之恩賚視常典
有加(溥性凝重度量宏遠既為首輔事有不可輒與同列共言之值帝方向治于所言亦皆聽從欽)
(天監革職監正李華為昌國公張巒擇葬地中旨復官溥等言即位以來未有内降倖門一開未流安底)
(臣等不敢奉詔遂收旨還占城奏安南侵擾帝欲遣大臣往解溥等言外國相侵有司榭諭之足矣若遣)
(使萬一抗命虧損國體問罪興師則坐耗中國非計之得也于是罷不遣使詔撰三清樂章溥等言漢祀)
(五帝儒者猶非之况三清乃道家妄說一天之上安得有三大帝且以周柱下史李耳當其一以人鬼列)
(天神矯誣尤甚乃止中官李廣以燒煉齋醮被寵溥等力言其妖妄引唐憲宗宋徽宗為戒帝深感其言)
(溥歸後踰年卒贈太師諡文靖張巒興濟人皇后父)
冬十月清寧宫災
太皇太后宫也先是有熊踰西直門兵部請嚴武備
郎中何孟春(字子元郴州人)曰宜慎火已而禮部内府軍器
庫香經厰内官監連年災
太監李廣有罪自殺
廣以符籙禱祀獲寵任權傾中外勸帝建毓秀亭于
萬歲山亭成幼公主殤清寧宫復災日者謂建亭犯
歲忌太皇太后恚曰今日李廣明日李廣果然禍及
矣廣懼飲藥死帝疑廣有異書使使即其家索之得
賄簿多文武大臣名餽黃白米各千百石帝曰廣食幾
何其家亦甚隘豈能容是米哉左右曰隠語耳黃米
者金白米者銀也帝怒下法司按問諸臣皆懼昏夜
赴夀寧候張鶴齡(巒之子)求解事得寝(時方以宫災求直言編修羅玘)
(上言日今日之事如癭瘤割之去易而身危消之去遲而身安竊見文武官賄廣求進廉恥掃地其間有)
(部寺之尊將師之寄天下四夷方以為丙魏姚宋方召衛霍今一旦暴白恐生慢易雖實有丙魏方召之)
(徒亦不復信此大可憂也如遂己之廉恥愈衷乞密諭賄廣者引退或以他事黜之庶可消已成之黨絶)
(未起之禍章下所司羅玘字景鳴南城人)
閏十一月壬戌朔日食
(庚申)十二年夏六月闕里至聖廟災
敕山東撫按重建及成(在十七年)遣大學士李東陽祭告
前禮部主事楊循吉(字君謙吴縣人)請復建文位號不從
循吉言建文君乃高皇帝嫡孫躬受神器其後太宗
入繼大統削建文位號百餘年來未蒙顯復夫建文
雖以左右非人得罪社稷而實則生民之主也請復
尊號如景皇帝故事庶幾禆益先聖有光大孝下禮
部議格不行
(己未)十三年夏四月更定律例
初洪永間定制法司斷獄一依律擬議毋許妄引條
例英憲以後巧法吏往往舍律用例借便已私條例
由此日繁及是帝命刑部尚書白昂刪定之給事中
楊廉(字方震豐城人)疏請刪例從簡(略言高皇帝肇造之初特命劉基陶安等詳定)
(律令且諭之曰立法貴簡若條緒繁多可輕可重吏得夤緣為奸聖祖重律輕例之意見矣百三十年來)
(律行既久條例漸多近令法司詳議革其繁瑣臣以為非深于經者不足以議律非深于律者不足以議)
(例望特選素有經術深明律意者專理其事以大祖立法貴簡之心為主一切近代冗雜悉為革去俾以)
(例通律之窮不以例淆律之正庶刑官有所遵守)帝嘉納之已而昂會九卿
定議擇條例可行者二百九十餘條與律並行詔如
所請頒之中外帝前後所任刑官何喬新彭韶而外
昂與閔珪(字朝英烏程人)持法皆平會情比律一歸仁恕天
下翕然稱頌焉
和碩寇大同遊擊將軍王果禦之敗績
敵騎七千餘入威遠衛(正統中置今省故城在朔平府平魯縣北)果及都
指揮鄧洪等與戰大敗官軍九百餘人皆死命平江
伯陳銳為靖虜將軍充總兵官侍郎許進提督軍務
往禦之
五月甲寅朔日食
召閣臣面議軍政
大同之警京師戒嚴兵部請甄别京營諸將帝召劉
健及李東陽謝遷至平臺出英國公張懋(輔之子)等自
陳疏面議去留乃去遂安伯陳韶(志曾孫)等三人而召
鎮遠侯顧溥(興祖孫)督團營(其後和碩謀犯大同帝復召見閣臣健請簡京營大)
(帥因言京軍怯不任戰請自今罷其役作以飬銳氣帝然之)
秋七月京師地震
九月下行人司行人王雄于獄貶其官
和碩諸部屢寇大同朝廷以陳銳等無功召還遣保
國公朱暉(永之子)侍郎史琳代之太監苗逵為監軍雄
上言克敵在將得其人選任不可不慎比者北虜入
寇廷臣首推陳銳以國之死生衆之存亡試之謀勇
未聞之人虜益猖獗今斥陳銳用朱暉素不更事固
不多于銳也願陛下罷暉責前日推舉銳之罪然後
從公拔其尤者俾專閫外勿署監軍提督以撓之今
之監督即唐觀軍容使之任也以郭子儀李光弼之
勇略然魚朝恩為觀軍容使而九節度皆潰相州况
其下乎帝以雄妄言下獄謫縣丞比暉至寇已退乃
還
(辛酉)十四年春正月庚戌朔陜西地大震
朝邑震十七日壊廬舍壓死人畜無算(兵部尚書馬文升言此外)
(寇侵凌之兆今和碩方跳梁而海内民困財竭將懦兵弱宜行仁政以飬民講武備以固國節財用停齋)
(醮止傳奉冗員禁奏乞聞田撤還陜西織造内臣賑恤被灾者之家帝從其言立召内臣還京)
夏四月和碩及小王子連兵入寇復命朱暉帥師禦之
先是小王子及和碩等復居河套至是以敵八千騎
東駐遼塞下入長勝堡(在錦州界)既而西歸復進掠延綏
寧夏往來數千里所至殺掠殆盡命暉佩大將軍印
統都督劉寧等五將往禦及秋暉等至寧夏敵已飽
掠去乃以五路之師夜襲敵巢于河套僅斬三級以
捷聞未幾小王子和碩以十萬騎分道入散掠固原
寧夏境戕殺慘酷胔骼徧野關中震動
六月陜西獻玉璽
鄠縣民得玉璽色微青文曰受命于天既夀永昌背
有螭紐周廣一尺四寸厚三寸廵撫熊翀以為秦璽
復出遂獻之禮部尚書傅瀚(字曰川新喻人)言秦璽完毀具
載簡冊今所進璽篆紐皆不類與宋元所得璽色又
殊盖後人倣為之且帝王受命在德不在璽請姑藏
内府帝是其言薄賞得璽者而遣之
秋七月普安(注見前)苗婦米魯作亂命南京戶部尚書王
軾(字用敬公安人)督師討之
初普安土司隆暢既老子禮聽營長阿保讒搆相仇
怨暢有妾曰米魯以罪見逐依禮同居禮阿保皆與
亂暢聞誅禮阿保懼禍助米魯率衆攻暢破百餘寨
暢逃雲南鎮廵官召阿保與暢盟息兵米魯潛令人
殺暢與阿保亂益甚鎮廵官發兵捕斬阿保米魯亡
入霑益州(元置今州屬雲南曲靖府)至是復歸故營攻刦諸寨鎮
守太監楊友等討之大敗賊乘勝刦掠普安幾䧟命
軾兼左副都統史提督軍務軾未至米魯擁萬騎刦
營擄友去
九月丙子朔日食
召秦絃總制三邊軍務
言官劾史琳等喪師溺職召琳還起秦紘戶部尚書
兼副都御史代之紘至錄死事者功劾敗將楊琳等
四人罪練壮士興屯田申明號令軍聲大振
冬十月以馬文升為吏部尚書劉大夏為兵部尚書
文升在班列中最為耆碩帝推心委任特敬禮之(嘗召)
(見煖閣議考察事以文升年高重聽再呼告之及出命左右掖之下階其他歲時賜賚諸大臣莫敢望也)
大夏時為兩廣總督召命至再以疾固辭帝不允仍
趨之入見既至帝問曰朕召卿卿數引疾何也大夏
頓首言臣老且病竊見天下民窮財盡脱有不虞責
在兵部度力不辦故辭耳帝默然
十二月和碩等出河套詔朱暉還
留京兵三千防禦以參將楊玉領之明年正月朱暉
引兵還都給事中屈伸(字引之任邱人)疏劾暉等西討無功
班師甫命下將士已入國門不知奉何詔旨且此一
役糜京帑及邊儲共一百六十餘萬而首功止三級
是以五十萬金易一無名之首也所上有功將士至
萬餘人假使馘一渠魁如和碩或斬級至千百將竭
天下財不足供費而報功又不知幾萬萬也暉等宜
論罪置重典不聽
(壬戌)十五年秋七月王軾破米魯斬之
軾調官土兵分道進擊連破賊賊遁走僉事王懋中
土知府鳳英追及之馬尾籠(在貴州南龍府境)官軍四面急
攻米魯突圍出戰英臨陣格殺之餘黨平
九月庚午朔日食
冬十一月瓊州黎亂
前知府張桓貪殘私斂繼以余濬賊虐尤甚黎人苦
之符南蛇等遂聚衆為亂鎮兵討之不下戶部主事
馮顒上言瓊州在大海中週三千里其五指山(在瓊州府)
(定安縣西南五峯高大亦名黎母山黎人環居山下外為熟黎内為生黎山水亦分五𣲖環繞郡境入海)
林箐深密川澤險阻兵不可入黎衆聚散無常攻之
則巢穴難窮置之則侵掠不已乞勾考熟知夷情者
令各集土兵聽廵守官節制有能擒斬首惡者復其
祖職此以夷攻夷數月間當見俘獲不然師旅之興
無時已也帝從之明年七月斬符南蛇賊遂平
(癸亥)十六年春二月詔建延夀塔于朝陽門外尋罷
帝事兩宫太后甚謹而兩宫皆好佛老以是宫中多
設齋醮數遣中使往泰山武當山進神袍奉幡幢或
白晝散燈市上閣臣雖諫帝不敢違也及是内旨建
造佛塔又除道士五人為真人劉健等力諫遂皆寢
罷
夏五月遣南京刑部侍郎樊瑩(字廷璧常山人)巡視雲貴
先是雲南景東(元開南州明置府今府屬雲南)大疫雲霧黑暗凡七
日不辨晝夜龍川(即隴川)宣慰司雨雪如手掌盡殺禾
稼宜良(元縣今屬雲南府)地屢震暴風曲靖(注見前)火災燬房
舍無算帝以雲南災變非常皆由官不得人上下攫
取以致小民含怨上干天和命瑩兼左僉都御史巡
視瑩至滇黜不職者數十人民心漸安
召見兵部尚書劉大夏于便殿
帝問大夏曰卿前言天下民窮財盡祖宗以來征斂
有常何今日至此對曰正謂不盡有常耳如廣西歲
取鐸木廣東取香藥固以萬計他可知矣又問天下
軍若何對曰窮與民等帝曰居有月糧出有行糧何
故窮對曰其帥侵克且過半安得不窮帝太息曰朕
臨御久乃不知天下軍民困何以為人主遂下詔嚴
禁帝察知大夏方嚴委寄益重左都御史戴珊亦以
材見知每有宣召或專及大夏或兼及珊諸大臣不
能與也既而寇犯大同中官苗逵貪武功勸帝出師
帝惑其言將從之閣臣劉健等委曲勸阻帝意猶未
回召問大夏曰太宗時頻年出塞今何故不可大夏
曰陛下神武固不後太宗而將領士馬遠不逮且淇
國公小違節制(謂邱福事見前)舉十萬衆悉委沙漠奈何易
言之度今上策惟守耳時珊亦同召從旁贊決帝遽
曰微二卿朕幾誤由是師不果出(帝嘗諭大夏曰臨事輒思召卿又以)
(非卿部事而止後有當行罷者具揭帖以進大夏頓首曰不敢帝問何故對曰事之可否外付府部内咨)
(閣臣可也揭帖滋弊不可為後世法帝然之又嘗問天下何時太平對曰求治亦未可太急但用人行政)
(悉與大臣面議當而後行久之天下自治嘗乘開言四方鎮守中官之害帝問状對曰臣在兩廣見諸文)
(武大吏供億不能敵一鎮守煩費可知帝曰然祖宗來設此已久安能遽革第自今必擇其廉者而後用)
(不然則已之大夏頓首稱善一日大夏與戴珊同侍帝曰時當述職諸大臣皆杜門如二卿者雖日見客)
(何害袖出白金賚之曰少左爾廉且屬勿廷謝恐為他人忌也珊以老疾乞骸骨優詔慰留已大夏宴見)
(復代珊請帝曰彼屬卿言邪主人留客堅客且為強留珊獨不能為朕留邪且朕以天下事付卿輩猶家)
(人父子今太平未兆何忍言歸大夏出以告珊珊感泣曰臣死是官矣)
秋九月詔戶部覈議鹽法
帝在位久益明習政事數召見大臣欲以次革煩苛
除宿弊嘗論及理財李東陽極言鹽法弊壊由陳乞
者衆因而私販數倍劉健進曰太祖時茶法始行駙
馬歐陽倫以私販坐死高皇帝不能救如倫事孰敢
為陛下言者帝曰非不敢言不肯言耳遂詔戶部覈
利弊具議以聞(當是時健等三人竭誠盡慮知無不言初或有從有不從既乃益見信所)
(奏請無不納每進見帝輒屏左右左右不得聞從屏間竊聽但聞帝數數稱善時人為之語曰李公謀劉)
(公斷謝公尤侃侃帝寵任健等特甚三人皆賜蟒衣閣臣賜蟒自健等始)
(甲子)十七年春二月詔每歲審錄重囚毋限一日
故事每年會官錄囚率以一日告竣兵科給事中潘
釋言審錄數多一日不能詳定恐致冤濫太宗皇帝
時刑部上大辟三百餘人諭各官再訊遲十日不為
害祖宗好生之仁萬世所當遵也從之
三月太皇太后周氏崩(諡孝肅皇后)定祔廟制
先是慈懿錢太后崩雖合葬裕陵而異隧距英宗元
堂數丈許窒之虚右壙以待隧獨通至是周太后崩
帝御便殿出裕陵圖示大學士曰陵有二隧一窒一
通此皆先朝内臣所為未合禮昨見成化時彭時商輅
等章奏先朝大臣忠厚為國如此先帝亦甚不得已
耳因與劉健等議欲通隧欽天監奏恐動地脉乃止
後問祔廟禮健言漢以前一帝一后祔二后自唐始
祔三后自宋始曩者定議慈懿太皇太后居左今大
行太皇太后居右引唐宋故事為証臣等以此不敢
復論帝曰事須師古末世不足效太皇太后鞠育朕
躬朕豈敢忘顧私情耳祖宗來惟一帝一后今若並
祔是壊禮自朕始也乃援孝穆别祭奉慈殿為言(謂紀)
(太后)下廷臣議英國公張懋等言春秋考仲子之宫胡
安國傳云孟子入惠公之廟仲子無祭所以此觀之
祖廟無二配而周禮有祀先妣之文疏云姜嫄也唐
宋推尊太后不配食者立别廟享之亦得閟宫之義
宜倣故事于奉先殿外建廟奉祀為宜帝然之將建
廟欽天監奏年月不宜廷議請暫祀太皇太后于奉
慈殿正中徙孝穆居左終明世皆用其制
夏四月葬孝肅皇后于裕陵
五月罷中官監織造
命鎮廵官領之從劉大夏請也
六月雨雪
命兩京五品以下官六年一考察四品以上自陳著為
令
故事方面官三年朝覲一考察兩京堂上官不與至
五品以下十年始一行而居官率九載年勞轉遷或
除服改補多不及期給事中許天錫(字啟衷閩縣人)請京官
六年一考察大僚令自陳簡去之命從所請
和碩入大同指揮鄭瑀戰死
廬山鳴
聲如雷次日大風雨平地水丈餘星子(宋縣今為南康府治)德
安(五季揚吴縣今屬九江府)二縣人溺死者無算
秋八月置東西衛軍
帝欲宿兵近地為左右輔劉大夏言保定設都司統
五衛祖宗意當亦如此請遣還操軍萬人為西衛納
京東兵密雲薊州為東衛報司中官監京營者恚失
兵揭飛語宫門帝以示大夏曰宫門豈外人能至必
此曹不利失兵耳由是間不行
九月復置起居注
洪武間設起居注後廢至是太僕少卿儲巏言古者
立史官記言記動典至重也臣見陛下宣召羣臣多
係帷幄造滕之言近臣不得以聞史官莫由紀錄失
今不圖恐歲月綿遠傳聞各異事跡無以䆒其始末
乞敕廷臣曾蒙召問者備錄呈覽宣付史館庶幾聖
君言動舉無所遺羣臣論說亦以附見報可
冬十一月貶大理寺丞吳一貫(字道夫海陽人)為嵩明州(元置今屬)
(雲南府)同知
先是泰寧衛部落射傷海西貢使指揮張天祥出關
掩殺他衛三十八人指為射貢使者廵撫張鼐(字用和歴)
(城人)以捷聞會指揮張茂與天祥有郤發其事命一貫
往勘得實論天祥死斃獄中天祥叔父洪屢說冤帝
密令東厰廉其事還奏所勘皆誣因逮一貫帝御午
門親鞫之盡反前獄抵一貫死閔珪進曰一貫推案
不實罪當徒帝不允珪執如初帝怒令更擬珪終以
原擬上謪一貫嵩明州同知茂擬死洪反得論功帝
晚年委任大臣中官勢稍絀而天祥事發自東厰廷
議猶為所撓焉
罷雲南銀場
(乙丑)十八年春二月御經筵
學士張元禎(字廷祥南昌人)請講太極圖西銘等書帝亟取
觀之喜曰天生斯人以開朕也元禎清癯長不踰中
人其充日講帝特設低几聽之
三月下戶部主事李夢陽(字獻吉慶陽人)于獄即釋之
帝頗優禮外家皇后弟夀寧侯鶴齡建昌伯延齡並
驕縦多犯法夢陽上書陳二病三害六漸累數千言
末云夀寧侯鶴齡招納無頼罔利賊民勢如翼虎鶴
齡奏辨摘疏中陛下厚張氏語誣夢陽訕母后為張
氏罪當斬后母金夫人復泣愬帝帝不得已下夢陽
獄尋即内批宥出僅奪俸三月金夫人愬不已帝弗
聽左右知帝護夢陽請母重罪而予杖以洩金夫人
憤帝亦不許謂劉大夏曰若輩欲以杖斃夢陽耳朕
寧殺直臣快左右心乎他日帝遊南宫鶴齡兄弟入
侍酒半皇后及金夫人起更衣因出遊覽帝獨召鶴
齡語左右莫聞也遥見鶴齡免冠首觸地自是稍歛迹
夏五月帝崩
帝大漸召劉健李東陽謝遷至乾清宫執健手曰卿
輩輔導良苦朕備知之東宫年幼好逸樂卿輩當教
之讀書輔導成德健等欷歔受命翌日召東宫論以
法祖用賢遂崩
太子厚照即位(是為武宗)
赦
以明年為正德元年
秋八月尊皇太后為太皇太后皇后為皇太后
京師滛雨
自六月至于是月時東宫舊豎劉瑾等(瑾興平人本談氏子幼自)
(宫投中官劉姓者以進因冐姓劉帝即位掌鐘鼓司與其黨馬永成谷大用魏彬張永邱聚高鳳羅祥等)
(相交結時謂之八黨亦謂之八虎)日導帝遊戲由是怠于政事遺詔
中所當興罷悉廢格不行閣臣劉健等因久雨上疏
言之帝雖温旨褒答而狎昵羣小詔書廢格如故
冬十月葬泰陵(在昌平州羣架山東南)
諡曰敬皇帝廟號孝宗
(明史贊曰明有天下傳世十六孝宗獨能恭儉有制勤政愛民兢兢于保泰持盈之道用使朝序清明民)
(物康阜易曰無平不陂無往不復艱貞无咎知此道者其惟孝宗乎)
武宗皇帝
(丙寅)正德元年春二月大學士劉健等乞罷不許
吏戶兵三部及都察院各有疏言事為宦官所撓傳
示帝意令閣臣調旨健等不奉命别擬以奏帝不聽
健等力諫謂奸商壊亂鹽政武臣負罪玩法北征將
士無功授官御用監書篆濫用匪人皆宜痛抑今陛
下不信大臣而信羣小欲以一二人私恩壊百年舊
制臣等豈敢苟從所擬四疏謹以原擬封進不報居
數日又言比為鹽法賞功諸事極陳利害拱俟數日
未奉玉音若以臣等言是宜賜施行所言非邪亦當
明加斥責乃留中不報視之若無政出多門咎歸臣
等宋儒朱熹有言一日立乎其位則一日業乎其官
一日不得乎其官則一日不敢居乎其位伏乞聖明
矜察特賜退休帝優旨慰留之疏仍不下又數日歴
數政令十失指斥貴戚近倖尤切因再申前請帝不
得已始下前疏令所司詳議健等知志終不行各上
章乞骸骨帝不許既而所司議上一如健等指帝勉
從之由是諸失利者咸切齒
三月兵部尚書劉大夏罷
大夏承詔請撤鎮守中官非額設者凡數十人(劉健等以)
(孝宗遺命入帝登極詔中行之)又列上傳奉官當汰者六百八十餘
人帝不盡從復劾廢閹韋興不當起用帝不聽大夏
自知言不見用遂連疏乞歸許之
夏四月吏部尚書馬文升罷以焦芳(泌陽人)代之
時朝政已移于中官文升日懷去志會兩廣缺總督
推兵部侍郎熊繡(字汝明道州人)可任繡不欲出外頗怏怏
其同鄉御史何天衢劾文升徇私文升連疏乞休去
芳粗鄙無學識好嫚罵人既積忤廷臣乃深結閹宦
以干進帝初即位廷議以國用不足勸上節儉芳知
左右有竊聽者大言曰庶民家尚須用度何况縣官
諺云無錢揀故紙今天下多逋租匿税不是檢索而
但云損上何也帝聞大喜會文升去遂代為尚書
六月大風雨壊郊壇獸瓦
帝諭羣臣修省劉健李東陽謝遷上言比來免朝太多
奏事漸晚遊戲漸廣經筵日講直命停止不知陛下宫
中復有何事急于此者夫濫賞妄費非所以崇儉德彈
射釣獵非所以飬仁心鷹犬狐兔不可育于朝廷弓矢
甲胄不可施于宫禁今聖學久曠正人不親直言不聞
下情不逹而此數者雜交于前臣不勝憂懼疏入報聞
秋八月立皇后夏氏(上元人)
冬十月以劉瑾掌司禮監華盖殿大學士劉健武英殿
大學士謝遷同罷
瑾以内官監兼督團營帝漸信用(瑾與馬永成等日進鷹犬歌舞角觝之戲)
(導帝微行又勸帝令鎮守内臣各進萬金奏至皇莊增至二百餘所畿内大擾)健等謀去之會
言官交章論劾(給事中陶諧御史趙佑等流諧字世和會稽人佑字汝翼雙人)章下
閣議健等持之甚力欽天監五官監候楊源(字本清豐城人瑄之)
(子)亦因星變陳言乞親元老斥寵倖帝意頗動而不能
斷也先是戶部尚書韓文(字貫道洪洞人宋宰相𤦺之後)以八黨用事
每朝退與僚屬言輒泣下郎中李夢陽進曰公泣何為
比諫官疏劾諸閹執政持甚力公誠及此時率大臣固
爭去入人易易耳文毅然改容曰善縦事弗濟吾年足
死矣不死不足報國即令夢陽草疏既具文讀而刪之
遂率諸大臣伏闕以上(略曰伏覩近日朝政益非號令失當中外皆言太監馬永成谷)
(大用張永羅祥魏彬邱聚劉瑾高鳳等造作巧偽滛蕩上心擊毬走馬放鷹逐犬俳優雜劇錯陳于前至導萬)
(乘與外人交易狎暱媟䙝無復禮體日遊不足夜以繼之勞耗精伸虧損志德此輩細人惟知蠱惑君上以便)
(己私而不思皇天春命祖宗大業皆在陛下一身萬一遊宴損神起居失節雖&KR1085;粉若輩何補于事竊觀前古)
(閹宦誤國為禍尤烈漢十常侍唐甘露之變其明驗也今永成等罪惡既著若縦不冶將來益無忌憚必患在)
(社稷伏望陛下奮乾剛割私愛上告兩宫下諭百僚明正典刑潛消禍亂之階永保靈長之祚)疏入帝
驚泣不食乃遣司禮中官李榮王岳等至閣議一日三
反欲安置之南京遷欲遂誅之以為處之未盡健推案
哭曰先帝臨崩執老臣手付以大事今陵土未乾使若
輩敗壊至此臣死何面目見先帝健遷聲色俱厲惟李
東陽語少緩王岳者素剛直嫉邪慨然曰閣議是具以
健等言白帝明日忽有旨召諸大臣入至左順門健迎
謂曰事垂濟公等第堅持尚書許進曰過激恐生變健
不應有頃李榮手諸大臣疏曰有旨問諸先生諸先生
言良是第奴儕事上久不忍即置理幸少寬之上自處
耳衆相顧莫言韓文乃抗聲數八人罪侍郎王鏊(字濟川吳)
(人)助之曰八人不去亂本不除榮曰上非不知第欲少
寬之耳鏊直前曰設上不處奈何榮曰榮頸有鐵裹邪
敢壊國事遂退健約文及諸九卿詰朝伏闕面爭王岳
從中應之因誅瑾等焦芳聞之馳告瑾瑾乃率永成等
夜伏帝前環泣以首觸地曰微上恩奴儕磔餧狗矣帝
色動瑾進曰害奴儕者王岳也帝曰何故瑾曰岳結閣
臣欲制上出入故先去所忌耳且鷹犬何損萬幾若司
禮監得人左班官安敢如此帝大怒立收岳命瑾掌司
禮監永成大用掌東西厰各分據要地及旦諸臣入朝
將伏闕知事己中變于是健東陽遷俱上章求去瑾矯
旨聽健遷歸而獨留東陽岳充南京淨軍追殺之于途
于是中外大權悉歸于瑾矣(健遷瀕行東陽祖餞泣下健正色曰何哭為使當日)
(多出一語與我輩同去矣東陽嘿然)
以焦芳為文淵閣大學士吏部左侍郎王鏊兼翰林學士
入内閣預機務
劉瑾欲引焦芳廷議獨推鏊瑾迫公論令鏊與芳同入
閣(芳在閣裁閱章奏一阿瑾意鏊雖持正不能與抗事有不可與李東陽彌縫其間多所補救東陽雖為首)
(輔嘗委蛇避禍芳嫉其位在已上日夕搆之于瑾會通鑑纂要成瑾以謄寫不謹欲因是為東陽罪東陽大窘)
(屬芳為解乃止除謄錄官數人名東陽得無事是書修于孝宗時芳未嘗為總裁官至是命文華殿改謄芳遂)
(列名其間及進呈書辦官張駿等皆擢顯秩裝潢匠役亦悉授官)
給事中劉&KR0581;(字惟馨涪人)吕翀(廣信永豊人)請留劉健謝遷不報
尋與南京給事中戴銑(字寳之婺源人)御史薄彦徽(陽曲人)等並
杖斥除名
健遷既去位&KR0581;翀抗章請留帝不聽其疏傳至南京
為協同守偹武靖伯趙承慶(輔之子)所得應天尹陸珩
錄以示諸僚兵部尚書林瀚聞而太息于是銑彦徽
率諸科道官合疏言元老不可去宦豎不可任劉瑾
等激帝怒盡逮之并&KR0581;翀俱予杖削籍詞連承慶瀚
珩亦皆得譴(時南京御史蔣欽與銑等同被罪出獄耳甫三日欽獨具疏劾瑾言劉瑾小竪子)
(陛下親以腹心寄以耳日待以股肱殊不知瑾為悖逆之徒蠧國之賊竊柄弄權萬民失望愁嘆之聲動)
(徹天地幸聽臣言急誅瑾以謝天下然後殺臣以謝瑾疏入再杖三十繫獄越三日復具疏請殺瑾且言)
(陛下不殺此賊當先殺臣使臣得與龍逢比干同遊地下臣誠不願與此賊並生言尤激切既入復杖三)
(十方欽屬草時燈下微聞鬼聲欽念疏上必掇竒禍此必先人之靈欲寢此奏因整衣冠立曰果先人盍)
(厲聲以告言未已聲出壁間益悽愴欽歎曰業已委身義不得緘嘿負國為先人羞遂奮筆曰死即死此)
(藁不可易也聲遂止杖後三日卒于獄又兵部主事王守仁以論救銧等廷杖四十謪貴州龍場驛丞至)
(錢塘瑾使人追之急守仁賦詩寘衣冠江岸側若自沉者乃潛附商舟抵福建故所識道士責之日若有)
(父在倘瑾逮若父誣若走異域何以自明守仁父華前為南京吏部尚書以忤瑾歸故道士以為言守仁)
(悟遂之驛字蔣欽字子修常熟人王華字德輝餘姚人守仁伯安龍場驛在貴州修文縣治今廢)
十一月削戶部尚書韓文職
劉瑾恨文甚日令人伺文過不得及是有以偽銀輸
内庫者遂以為文罪詔降一級致仕給事中徐昂疏
救中旨責其黨護遂落文職并除昂名文出都門乘
一騾宿野店而去(瑾又憾李夢陽代文革疏矯旨謫山西布政司經歴勒致仕既而瑾)
(復摭他事下夢陽獄將殺之夢陽與修撰康海素以詩文相倡和獄中書片紙出曰對山救我對山者海)
(别號也海與瑾同鄉瑾前招致之海不肯往因夢陽故遂謁瑾瑾大喜為倒屣迎海因詭詞說之夢陽遂)
(得釋後瑾敗海坐黨落職而夢陽起為江西提學副使復以與廵按御史江萬實相訐奏罷官久之乃卒)
(夢陽才思雄鷙言文必秦漢詩必盛唐與海及何景明徐禎卿邊貢王九思王廷相號七才子皆以詩名)
(當世迨嘉靖朝李攀龍王世貞出復奉以為宗天下推李何王李為四大家無不爭效其體云康海字)
(德涵武功人何景明字仲默信陽人徐禎卿字昌穀吳縣人邊貢字廷實歴城人王九思字敬夫鄠人王)
(廷相字子衡儀封人李攀龍字于鱗歴城人王世貞字元美太倉人)
(丁夘)二年春正月乙亥朔日食
三月劉瑾矯詔榜奸黨于朝堂
劉健謝遷雖去瑾憾不已矯詔列健遷及尚書韓文
楊守隨林瀚都御史張敷華(字公實安福人)戴珊并詞臣(檢討)
(劉瑞内瑞字德符江人)臺諫(陶諧趙佑等)部曹(李夢陽等)凡五十三人為
奸黨榜示朝堂召羣臣跪金水橋南宣戒之
敕各鎮守太監預刑名政事
夏五月度僧道四萬人
復寧王宸濠(獻王權五世孫)護衛
初宸濠祖奠培犯法革護衛至是宸濠請復劉瑾受
賂遂許之
六月逮前總制三邊都御史楊一清(字應寧雲南安寧州人居丹徒)下
獄尋釋之
先是一清廵撫陜西請特遣大臣總制三邊(自王越後總制)
(罷不設)劉大夏以一清才請即任之一清乃建議防邊
以花馬池至靈州地勢平衍寇每從此毁墻入固原
平凉不能耕牧請修濬墻塹增設衛所以安内附以
遏外侵帝可其議為特發帑金數十萬工方興而劉
瑾憾一清不附已一清遂引疾歸尋以一清破冒邊
費逮下錦衣獄李東陽王鏊力救乃得釋(已而瑾託言邊倉芻)
(粟多朽腐復矯旨逮各省廵撫及管糧郎中下獄)
秋八月作豹房
帝為羣閹蠱惑于西華門作豹房朝夕處其中
冬十月劉瑾矯旨杖戌欽天監五官監候楊源道死
源以霾霧時作言此衆邪之氣隂冒于陽臣欺其君
小人擅權下將叛上引譬甚切劉瑾怒矯旨杖三十
釋之源又言占得火星入太微垣帝座前或東或西
往來不一乞收攬政柄思患豫防盖專指瑾也瑾大
怒召而叱之曰若何官亦學為忠臣源厲聲曰官大
小異忠一也矯旨又杖六十謫戌肅州在道以創卒
初源父瑄在天順初以忠諫名天下(事具前)及是源以
小臣抗節尤為士論所重云
以楊廷和(字介夫新都人)為戶部尚書兼文淵閣大學士預機務
廷和先為詹事直講筵附經義指斥近倖劉瑾惡之
傳旨改南京吏部侍郎尋遷南京戶部尚書及是帝
問楊學士何在瑾以南京戶部對乃召入閣
(戊辰)三年春正月大計外吏内批黜翰林學士吳儼(字克温宜)
(興人)御史楊南金
儼家素饒劉瑾遣人求金㗖以美官儼峻拒瑾怒南金
為都御史劉宇(字志大鈞州人)所搆瑾亦怒之時方考察朝覲
官瑾忽批奏尾落儼南金職初瑾每奏事必伺帝為戲
弄時帝厭之亟揮去曰吾用若何事乃溷我自此大小
事瑾皆專決不復白帝及是奏出中外莫不駭異(瑾不學批)
(答章奏皆持歸私第與妹壻禮部司務孫聰松江市儈張文冕相參決聰文冕不能文辭率鄙冗焦芳為潤色)
(之已而瑾威權日甚内外章奏先具紅揭投瑾號紅本然後上通政司號白本奉行若朝制然)
夏六月劉瑾執朝官三百餘人下獄
午朝退有遺匿名書于御道數瑾罪者瑾矯詔召百官
悉跪奉天門外詰責之日暮執五品官以下三百餘人悉
下獄時酷暑曝死者三人暍而病者無算明日李東陽
等力救瑾以廉知其同類所為衆獲免(瑾凶暴日甚嘗以尚寳司卿崔)
(濬副使姚祥郎中張瑋違制乘肩輿荷重校幾死李東陽王鏊刀救始釋而戍之其他庶官以荷校死者甚衆)
秋八月立内厰
時東西厰緝事人四出道路惶懼劉瑾復立内厰自
領之中人以微法無得全者萬姓&KR0837;&KR0837;
劉瑾創罰米法
凡朝官忤瑾者悉誣以舊事罰米輸邊刻期完納違者
罪之(韓文已落職瑾憾不已首逮之下錦衣獄數月罰米千石輪大同尋又羅織他事罰至再家業蕩然)
九月逮前兵部尚書劉大夏下獄戍肅州
初孝宗時大夏在兵部劉宇為大同巡撫宇私市善
馬賂遺權要大夏于宴見時為考宗言之宇聞深憾
大夏及是與焦芳譖于劉瑾曰籍大夏家可當邊費
十二遂假田州岑猛事逮繫詔獄(岑猛者田州土官也弘治中與思恩)
(土官岑濬相仇殺濬尋㐲誅猛貶秩大夏方長兵部逼議以思恩田州俱設流官而徙猛福建千戶奏下猛)
(遛不肯行及是納賄于瑾求復故地瑾許之遂與是獄)瑾欲坐大夏激變論死
閣臣王鏊曰岑氏未叛何名激變都御史屠滽亦言
劉尚書無死法瑾漫罵曰即不死可無戌耶瑾亦詗
大夏家實貧乃坐戍極邊初擬廣西芳曰是送之歸
也遂改肅州大夏年已七十三徒步荷戈至大明門
下叩首而去觀者歎息泣下(大夏至戍所遇團操輒就位所司固辭大夏曰)
(軍固當役也瑾猶摭他事罰米輸塞下者再後遇赦歸及瑾誅復原官致仕)
(己巳)四年春二月黜前大學士劉健謝遷為民
初健遷在内閣時浙江應詔舉懷才抱德之士餘姚
周禮(字德恭著有續綱目發明)徐子元許龍上虞徐文彪凡四人
未錄也及是劉瑾焦芳日偵察健遷過無所得乃摭
其事以禮等皆遷同鄉而草詔由健欲因此為罪矯
旨謂天下至大豈無應詔者何餘姚處士之多邪遂
下禮等詔獄屬主者詞連健遷瑾持至閣欲逮二人
籍其家頼李東陽力解瑾意少釋芳從旁厲聲曰縦
輕貸亦當除名既而旨下果如芳言并榜禁自今餘
姚人不得授京官
夏四月王鏊罷
劉瑾横彌甚鏊初開誠與言間聽納既而漸不能救
遂力求去疏三上許之(鏊博學有識鑒少善制舉藝為當世所宗後數典鄉試程)
(文冠一時取士尚經術隂詭者一切屏去文體為一變明代舉子業最擅名者前則鏊與唐順之後則歸)
(有光胡友信天下並稱為大家鏊歸後家居十五年屢薦不起及卒贈大傅諡文恪唐順之家應德武)
(進人歸有光字熙甫崑山人胡友信字成之德清人)
五月改翰林官吴一鵬(字南夫長洲人官侍讀)顧清(字士廉華亭人官編修)
等于南京六部
劉瑾素惡翰林官不下已焦芳亦銜之及是孝宗實
錄成翰林預纂修者當進秩芳說瑾曰翰林官當擴
充政事于是一鵬清等十六人俱調南京六部為員
外郎主事等官
六月以劉宇兼文淵閣大學士宇乞歸遂以張綵(安定人)
為吏部尚書
始宇介于焦芳以結瑾得入為都御史瑾好摧折臺
諫宇輒以小過笞御史瑾以為賢瑾初通賄望不過
數百金宇首以萬金贄瑾瑾大喜曰劉先生何厚我
遂由兵部尚書晉吏部(宇在兵部賄賂狼籍及為吏部權歸選郎張綵而文吏贈)
(遺又不若武弁嘗悒悒嘆曰兵部自佳何必吏部也)至是瑾欲用張綵代宇乃
令宇入閣宇宴瑾閣中極驩明日將入閣任事瑾曰
爾真欲相耶此地豈容再入宇不得已乃乞省墓去
遂以綵長吏部綵先為選郎移疾家居瑾以同鄉起
用原官大悦之一歲之中由郎署長六卿變亂選格
賄賂肆行金帛竒貨相望塗巷(綵性尤漁色撫州知府劉介妻妾美綵特)
(擢介太常少卿盛服往賀曰子何以報我介惶恐謝曰一身外皆公物綵曰命之矣即使人直入内牽其)
(妾輿載歸其肆横如此)
秋小王子寇延綏
尋犯花馬池總制尚書才寬(字汝栗遷安人)率師禦之頗有
斬獲敵伏兵突出寬中流矢死
湖廣江西四川盗起
時連歲饑饉四方盗賊並起湖廣則沔陽(元府明為州今屬安)
(陸府)賊楊清邱仁等(僭稱天王將軍)出沒湖湘間江西則東鄉
(明縣今屬撫州府)賊王鈺五徐仰山等桃源(山洞名在饒州府萬年縣東)
賊汪澄二王浩八等華林(山名在瑞州府高安縣西北上有雲棚城)賊羅
先權陳福一等各據山寨而贛州大帽山(在長寧縣東南路通)
(閩廣)賊何積欽等復蔓延福建廣東之境四川則保寧
(注見前)賊藍廷瑞(自稱順天王)鄢本忠(自稱刮地王)廖惠(自稱掃地王)
等擁衆至數萬官軍討之不能克羣盗遂日熾
(庚午)五年春二月以曹元(字以貞大寧前衛人)為吏部尚書兼文淵
閣大學士預機務
元柔佞滑稽不修士行與劉瑾有連遂攀援入閣其
在閣中日飲酒諧謔道里巷鄙語而已
三月以洪鐘(字宣子錢塘人)總制湖廣川陜河南軍務
楊清邱仁等圍岳州䧟臨湘(宋縣今屬岳州府)鐘檄布政使
陳鎬(應天人)及都指揮潘勲擊破之湖湘底寧鐘遂移
師入蜀時藍廷瑞與廖惠謀據保寧鄢本恕謀據漢
中取鄖陽自荆襄東下已而惠䧟通江(宋縣今屬保寧府)尋
復遁去四川廵撫林俊發玀&KR0624;兵蹙之龍灘河(亦曰龍灘)
(渡在保寧府昭化縣西嘉陵江津濟處也)賊墜崖溺水者無算遂擒惠廷
瑞本恕東奔越漢中至大巴山(在南江縣北與陜西漢中諸山相連)俊
復追敗之會鐘至與俊議不合俊别擊瀘州賊曹甫
廷瑞等乘間收集散亡勢復振鐘率兵分道進勦而
俊亦平曹甫還與鐘會賊依山結營陽言就撫以計
緩師官軍為七壘守之賊不得逸其黨漸潰鐘令永
順(注見前)土司彭世麟以計擒廷瑞本恕(本恕以所掠女子詐為己)
(女結婚于世麟冀得間逸去世麟密白鐘鐘令許其請因遂圖之及期廷瑞本恕及其黨咸來會伏發悉)
(就擒)送鐘斬之餘衆悉平(事在六年)有廖麻子者獨逸去轉
掠兩川官軍不敢擊躡賊後馘良民為功土兵虐尤
甚時有謠曰賊如梳軍如篦土兵如鬀
夏四月安化王寘鐇(慶靖王㮵曾孫)反遊擊將軍仇鉞(字廷威鎮原人)
討擒之
寘鐇素狂誕術者言寘鐇當大貴遂覬望非分與其
黨指揮周昂等潛畜逆謀會大理寺少卿周東度田
寧夏以五十畆為一頃苛歛騰怨而廵撫安惟學素
殘虐將士銜次骨寘鐇使人激之咸願從寘鐇遂反
殺東惟學及總兵官鎮守太監都指揮等傳檄遠近
以誅劉瑾為名詔起右都御史楊一清總制軍務討
之以太監張永為監軍先是仇鉞以邊警屯玉泉營
(在寧夏府西南)聞變即入城謬以兵隸賊營自稱疾堅卧而
隂結壯士伺問圖之及一清將至寘鐇令昂就鉞問
計鉞方卧呻吟伏卒猝起捶殺昂乃披甲横刀提昂
首躍馬大呼壯士皆集徑馳詣寘鐇第縛之其衆皆
潰寘鐇叛十有八日而敗檻送京師賜死黨皆伏誅
鉞論功封咸寧伯
五月焦芳罷
劉瑾濁亂朝政荼毒縉紳皆芳導之每過瑾言必稱
千歲自稱日門下四方賂瑾者先賂芳始張綵為郎
時芳力薦以悦瑾比綵為尚書芳納賄薦人無虛日
綵時異同遂有隙檢討叚炅故芳黨見瑾暱綵芳勢
稍衰轉附綵盡發芳隂事搆于瑾瑾大怒數于衆中
斥責芳芳大愧沮遂乞歸
六月前吏部尚書馬文升卒
文升歸後劉瑾坐以朋黨除名及是卒(文升有文武才朝端大議)
(往往待之决功在邊鎮外國皆聞其名卒後未幾瑾誅復官贈太傅謚端肅)
帝自稱大慶法王
帝于佛經梵語無不通曉自稱大慶法王西天覺道
圓明自在大定慧佛命所司鑄金印以進
秋八月劉瑾伏誅
先是張永監軍西征楊一清深與相結知永與瑾有
隙因密與畫策請誅瑾(初八黨中瑾尤狡猾為七人所推及專政七人有所請瑾)
(俱不應咸怨之瑾又嘗欲逐永永以譎免一清知之因乘間扼腕言曰今反側雖除如内患何因促席畫)
(掌作瑾字永難之一清慷慨曰公亦上信臣討賊不付他人而付公意可知今功成奏捷請間論軍事因)
(發瑾奸極陳海内愁怨恐變生心腹上英武必聽公誅瑾瑾誅公益柄用悉矯弊政收天下心吕強張承)
(業暨公千載三人耳永曰脱不濟奈何一清曰言出于公必濟萬一不信公頓首據地泣詣死上前剖心)
(以明不妄上必為公動苟得請即行事毋須臾緩)永勃然起曰老奴何惜餘
年不以報主意遂决及將至京永請以八月十五日
獻俘瑾使緩其期時京師籍籍謂瑾將于是日為亂
(瑾信術者言謂其從孫二漢當大貴遂謀不軌會其兄都督同知景詳死將以八月十五日俟百官送葬)
(遂作亂)或馳告永永遂先期入獻俘畢帝置酒勞永瑾
等皆侍及夜瑾退永出寘鐇檄因奏瑾不法十七事
帝已被酒俛首曰奴負我永曰此不可緩緩則奴輩
皆虀粉陛下安所歸乎馬永成等亦助之遂縛瑾菜
厰明日帝出永奏示内閣下瑾獄帝親籍其家得金
銀數百萬珠玉寳玩無數并衮衣玉帶甲仗弓弩諸
違禁物又所常持扇内藏利七首二帝大怒曰奴果
反命百官會鞫午門獄具詔磔于市怨家爭購其肉
生噉之(二漢及張文冕等俱就戮張綵獄斃磔其屍焦芳止除名二漢臨刑曰我固當死第吾家)
(所為皆焦芳與張綵耳今我與綵皆處極刑而芳獨宴然豈非冤哉芳後竟良死)
曹元以罪免
劉瑾敗元即日上疏請哀詔許致仕言官交劾黜為
民諸附瑾者竄逐以差朝署為清
以劉忠(字司直陳留人)梁儲(字叔厚廣東順德人)並為吏部尚書兼文淵
閣大學士預機務
忠先與楊廷和同侍講筵為劉瑾所嫉出為南京禮
部侍郎尋進尚書焦芳薦之召還瑾見忠頗負氣岸
甚悔乃傳旨以尚書專典誥勅儲為學士時嘗修會
典及為吏部尚書瑾坐以小疵降侍郎孝宗實錄成
當復尚書調南京吏部至是瑾敗二人遂同召入閣
冬十月覇州降盗劉六(名寵覇州文安人)劉七(名宸寵之弟)叛
劉六劉七並驍悍善騎射初與楊虎齊彦名等從有
司捕盗(時畿輔多盗皆馳馬鳴箭號口響馬)頻有功會劉瑾家人梁洪
徵賄不得誣為盗令捕之六等乃投大盜張茂茂素
招納亡命為逋逃主家與太監張忠鄰(茂與忠皆文安人)結
為兄弟夤緣馬永成谷大用軰得出入豹房侍帝蹋
鞠而乘間出劫如故已茂為捕盗御史寗杲(遼東海州人)
所擒六等詣官首伏兵部奏赦之令捕他盜自效六
等憚要束及是叛去聚衆剽掠旬日間至數千畿南
大擾有趙鐩者(亦曰風子)本覇州文安諸生六等亂起挈
家匿水渚中賊至驅之登陸將汚其妻女鐩故有膂
力格殺二賊賊聚執之遂入其黨與六等俱為盗魁
明年賊衆益多遂分為二劉六劉七齊彦名等乃轉
掠山東(自山東河南至湖廣江西仍由故道還抵覇州復走山東)楊虎趙鐩等擾
河南(由河南入山西自西而東踰曲周威縣還抵文安仍往河間曲周注見前威縣元州明改縣)
(今縣屬廣平府)縦横數千里殘破州縣以百數詔以惠安伯
張偉(昭皇后兄昇之曾孫)都御史馬中錫(字天錄故城人)帥京營銳卒
往討中錫書生不習兵事偉紈袴子畏怯不敢戰遂
議招撫(中錫至桑園單車入賊壘開誠諭之劉六欲降劉七曰騎虎不得下今内臣主國事馬都)
(堂能踐其言乎徑去北桑園鎮名在山東德州)賊終不降于是廷臣交章
劾偉中錫玩寇召還下獄論死而賊横愈甚
(辛未)六年春二月起左都御史陳金(字汝礪應城人徙居武昌)總制江
西軍務
江西盜起連年官軍屢失利金時丁母憂在籍詔起
原官提督軍務討之金以屬郡兵不足用奏調廣西
狼土兵久之兵至乃先擊東鄉賊平之(以下事俱在明年)遂
移師以次悉定桃源華林及大帽山諸賊半歲間俘
斬二萬七千餘人立東鄉(注見前)萬年(即桃源洞置)二縣招
降人居之然土兵貪殘嗜殺剽掠甚于賊金方倚其
力不為禁士民深怨焉
夏四月劉忠罷
劉瑾既誅張永魏彬輩猶用事永嘗遣廖鵬謁忠忠
僕隸遇之又却其餽永大恨是年忠典會試帝摘試
錄中舛誤示李東陽忠知為中官所齮乞省墓歸(忠抵)
(家再上章乞致仕報許嘉靖初卒贈太保謚文肅)
秋八月以兵部侍郎陸完(字全卿長洲人)督邊兵討賊
張偉馬中錫既論罪兵部尚書何鑑(字世光浙江新昌人)以京
軍不能制賊請發宣府延綏二鎮兵助討詔完統之
邊將許泰(寧之子)郤永馮禎(綏德衛人)等俱聽調遣師行至
涿州忽傳賊犯固安且逼京師帝御左順門召閣臣
及鑑諭曰賊在東師乃西出恐緩不及事因命鑑召
完入衛完遂趨信安(鎮各注見前)&KR0702;泰永擊賊覇州敗之
京師乃解嚴已而邊兵連破賊完請益發大同遼東
兵濟之内官谷大用張忠意賊旦暮且平乃自請督
師冀邀封賞詔以大用提督軍務伏羌伯毛銳(忠之子)
為總兵官忠監神鎗帥京軍五千會完是時賊益南
方圍濟寧焚糧艘大用等駐師臨清觀望不敢進會
明年正月帝將有事南郊賊遂謀以十二月朔伺帝
省牲乘間犯駕乃疾馳而北先一日至覇州鑑立奏
聞即夜嚴設守備迨明帝召問駕可出否鑑請早出
安人心帝成禮而還賊知有備西掠保定以去(明年正月)
(劉六復突覇州帝召大用銳回禦近畿大用銳遇賊于長垣大敗廷議召二人還)
冬十一月地震
覇州尤甚三日中十有九震
十二月以禮部尚書費宏(字子充&KR1459;山人)兼文淵閣大學士預
機務
先是宏以帝耽宴樂早朝日講俱罷上疏切諫報聞
及是劉忠致仕遂以宏代
黃河清
自清河口(注見前)至柳舖九十餘里凡三日
(壬申)七年夏閏五月都御史彭澤(字濟物蘭州人)咸寧伯仇鉞討
平河南賊
先是賊渠楊虎溺死宿州(虎為邊兵所追至小黃河渡口百戶夏時設伏蹙之)
(虎遂溺死南小黃河在宿州北與河夏邑縣接界)餘衆悉奔河南推劉惠為
首稱奉天征討犬元帥趙鐩副之分其衆十三萬為
二十八營(應二十八宿)以牽制官軍(鎰于羣盗中稍有計智羣盗專事淫掠鐩)
(獨勸其黨無妄殺移&KR0702;府縣約官吏師儒母走避迎者安堵由是横行中原勢出劉六等上嘗攻鈞州以)
(馬文升家在舍之去及入泌陽燬焦芳家掘其先塚芳遠匿束草為芳像寸裂之曰吾為天下誅此賊)
朝議以畿輔山東賊委陸完而命澤與鉞專辦河南
賊時參將馮禎戰死賊方張及聞澤等且至素憚威
名奔迸四出永順宣慰彭明輔敗之潁州諸將神周
(夀州人英之子)時源等又敗之光山胡廣軍亦敗其别部于
羅田(蕭梁縣今屬黃州府)賊沿途潰散分其衆為二惠北走商
城鐩南出潁水澤與鉞定計使周追鐩源追惠連戰
皆捷鐩轉至應山(隋縣今屬德安府)衆略盡薙髮懷度牒潛
至江夏為軍校所執送京師伏誅惠追及于南召(明縣)
(成化中置今屬南陽府)官軍射中其目自縊死餘黨先後勦捕
悉平
秋八月陸完追賊于狼山(注見前)平之
劉六劉七齊彦名等出沒畿輔山東之境沿及淮北
官軍雖屢敗之而賊招聚散亡旋即復振會河南賊
已平其勢始衰遂走湖廣奪舟至夏口遇督漕都御
史馬炳然殺之復登陸焚漢口指揮滿弼追及劉六
中流矢赴水死劉七徐彦名率舟東下由黃州至鎮
江完疾趨而南帝命彭澤仇鉞會完並勦大兵盡集
江南北賊猶乘潮上下肆掠已而賊治舟孟瀆(在常州府)
(武進縣西北南通運河北逹大江唐刺史孟簡所開因名)尋抵通州颶風大作棄
舟走保狼山完以兵夜蹙之山南彦名中槍死七中
矢亦赴水死餘賊盡平
九月賜義子一百二十七人國姓
帝所悦中官奴卒輒收為義子亡虜亦與焉並賜姓
朱氏
召洪鐘還以彭澤代之
四川餘賊廖麻子喻思俸連䧟州縣勢日猖獗言官
劾鐘乃召還以澤往代澤與總兵官時源數敗賊廖
子喻思俸皆就擒澤遂移漢中請班師未報而内江
(隋縣今屬資州)榮昌(明縣洪武初置今屬重慶府)賊復熾澤旋軍討平之
詔澤暫留保寧鎮撫
冬十一月調宣府大同遼東延綏四鎮兵入京營
初大同遊擊江彬(宣府人)領邊兵討賊及賊平還過京
師因結義子錢寧(太監錢能家奴)以進未幾大得幸寵在寧
上寧心忌之彬欲藉邊兵自固因盛稱邊軍驍悍勝
京軍請互調操練言官交諫大學士李東陽疏陳十
不便皆不聽于是調四鎮兵入京師號外四家軍彬
兼統之帝别令羣閹善射者為一軍與彬等晨夕馳
逐甲光照宫苑呼譟聲逹九門(又作東西官廳于禁中視團營命内官義)
(子分領之帝時臨閱名曰過錦)
十二月李東陽罷
東陽以老疾乞休前後章數上至是始許之(東陽立朝五十)
(年清節不渝以文章領䄂縉紳朝廷大著作多出其手奬成後進推挽才彦學士大夫出其門者率粲然)
(有所成就初與劉健謝遷請誅劉瑾及健遷去而東陽獨留氣節之士多非之侍郎羅玘上書勸其早退)
(至請削門生籍東陽得書俛首長嘆而已然方逆瑾肆虐時潛移嘿奪保全善類天下亦隂受其庇云致)
(仕四年卒贈大師諡文正)
(癸酉)八月春正月召陳金還以俞諫(字良佐桐廬人)代之
初陳金破東鄉賊土兵邀賞千金金靳不予乃縦賊
使逸黠傑者多不死金急欲成功遂下命招撫及破
桃源賊金與諸將置酒高會賊賂目兵乘間遁去轉
掠徽衢間餘衆復集攻剽如故至是言官劾金乃召
還以諫為都御史往代賊渠王浩八屯貴溪(唐縣今屬廣信)
(府)之裴源山勢甚盛諫潛軍夜破之擒浩八又進勦
桃源東鄉餘賊悉平之
秋八月土魯番據哈密
初哈密善巴卒其子巴雅濟(舊作拜牙即今改後仿此)襲封忠順
王滛虐不親政事嘗恐其屬部害己土魯番酋莽蘇
爾(阿哈瑪特子嗣為蘇勒坦按莽蘇爾舊作滿速兒今改後仿此)數以甘言誘之(莽蘇)
(爾狡黠過于其父時有吞復哈密之意)至是巴雅濟遂棄其國奔土魯
莽肅爾奪其印即遣和卓塔濟迪音(舊作火者他只丁今改後仿此)
據守哈密
(甲戌)九年春正月乾清宫災
帝每歲張燈費浮數萬及是宸濠别為竒巧以獻令
所遣人入宫懸掛皆附著柱壁復依簷以貯火藥遂
延燒宫殿皆盡(火盛時帝猶往豹房回顧光燄燭天謂左右曰好一棚大烟火也)楊
廷和等請帝避殿下詔罪已又疏請早朝宴罷躬九
廟祭示崇兩宫孝飬勤日講復面奏開言路逹下情
還邊兵革宫市罷皇店(江彬毁京城民居為皇店酒肆)出西僧省工
作減織造語皆切至帝不省
二月以禮部尚書靳貴(字充道丹徒人)兼文淵閣大學士預機
務
貴以宫僚舊恩(貴先侍帝東宫)故有是命(貴在閣三年無所建白致仕歸後帝)
(至江南會貴卒親臨其喪命詞臣撰文皆不稱旨帝乃自為文祭之)
夏五月費宏罷
錢寧隂黨宸濠欲交歡宏餽宏綵幣珍玩拒却之寧
慚且恚初宸濠行賄劉瑾得復護衛(事具前)及瑾誅仍
論奪至是宸濠因伶人臧賢輦白金數萬徧賂朝貴
奏請復還所奪寧及兵部尚書陸完主之(完前為江西按察使)
(與宸濠善)中官持奏詣閣宏力持不可諸嬖人乘宏讀廷
試卷取中旨予之于是宸濠與寧合數偵宏事無所
得以御史嘗劾宏弟寀不當留翰林即指為宏罪中
旨責宏令自陳狀宏即日乞休命并寀致仕(宏甫發京師寧)
(遣騎尾之至臨清焚其舟資裝盡燬)
遣右都御史彭澤提督甘肅軍務經理哈密
土魯番既據哈密復遣使赴甘肅投謾書索犒賜邊
臣以聞請遣大臣經理大學士楊廷和等交薦澤再
辭不許澤至甘州土魯番方攻掠赤斤苦峪諸衛聲
言與我金帛萬數即歸城印澤謂番人嗜利可因而
欵也遣都督沙呼實(哈密回回都督先以國亂徙居肅州按沙呼實舊作□亦虎仙)
(今改後仿此)以幣二千銀酒鎗一往賂番酋莽蘇爾令還
城印莽肅爾偽許之澤輒奏番酋悔過效順事已平
帝即召澤還廵撫御史馮時雍言城未歸澤不宜遽
召不納初沙瑚實隂與莽蘇爾通為之耳目據城奪
印皆其謀澤不知而遣之及澤還巴雅濟在土魯番
迄不返和卓塔濟迪音據哈密亦不退久之莽蘇爾
復要重賞始以城獻還(事在十一一年)巴雅濟仍留如故
(既而沙呼實復誘莽蘇爾謂肅州可得莽蘇爾遂復取哈密以萬騎寇嘉峪闕遊擊芮寧戰歿詔澤提督)
(三邊軍務禦之會副使陳九疇禁繋沙呼實及沙布塔絶其内應莽蘇爾乃還瓜州為副總兵鄭廉所敗)
(因復求和澤兵遂罷時十二年四月也初澤與兵部尚書王瓊有隙又時時謾罵錢寧由是瓊與寧相庇)
(欲傾澤會澤乞歸瓊追論嘉峪之敗請窮詰增幣者主名寧從中下其事而沙布塔之子以其父為九疇)
(禁繋捶死詣闕訟冤瓊欲因此興大獄奏遣科道二人往甘肅勘狀明年勘至于澤無所坐瓊怒劾澤誣)
(妄辱國斥為民坐九疇激變逮下吏削籍澤材武知兵然性疎闊負氣其經略哈密事頗不當瓊與寧因)
(交齮之遂得罪時沙布塔已逮赴刑部九疇既論罪遂得釋夤緣錢寧與沙布塔之子俱得侍帝左右帝)
(悦之授錦衣指揮並賜國姓塔陳九疇字禹學曹州人王瓊字德華太原人沙布舊作失拜烟答今改)
(後仿此)
秋八月辛夘朔日食
京師地震
九月謪編修王思(字宜學直曾孫)為三河驛(在潮州府大埔縣西今有廵司為縣)
(巨鎮)丞
時帝狎虎被傷踰月不視朝思疏言孝宗皇帝子惟
陛下一人當為天下萬世自重其身豈可嗜酒以荒
志好勇以輕身疏留中謫三河縣丞
冬十一月廢歸善王當沍(魯王陽鑄幼子)為庶人當沍自殺
當沍以勇健聞(初流賊攻兖州當沍率家衆乘城取護衛弓弩射却賊降勅奬諭名遂著)
數與卒袁質舍人趙巖校射質巖家東平與吏部主
事梁榖同里會有怨質巖者誑榖云質巖且為亂榖
遂告變于楊一清兵部議以大兵駐濟南伺變而魯
王陽鑄入長史馬魁譖亦奏當沍欲反帝遣司禮太
監温祥大理少卿王純等往按問(圍當沍第搜其兵械則前所射賊弓)
(弩半渝敝矣)祥等讞榖所指皆平人于是御史李翰臣劾
榖魁誣罔宜即訊詔下翰臣獄謪其官而釋榖不問
廷臣議當沍罪無所得乃坐以違祖制(藏護衛兵器)廢為
庶人質等戌邊魁坐斬中官送當沍之高墻當沍大
慟曰冤乎即日觸墻死聞者傷之
十二月營乾清宫加天下賦百萬
(乙亥)十年春正月帝有事于南郊逮暮成禮
是日漏下二鼓帝始還宫楊廷和等疏諫不報楊一
清等又言比歲視朝太稀又復太晚入春以來漸至
昏夜日月之光既遠上下之情不通侍衛被執鎧仗
自朝至暮饑餒困疲四夷貢使見此能無駭異歸而
傳語必啟戎心疏入不報
三月楊廷和罷
廷和丁父憂乞奔喪不許三請乃許之
夏閏四月以吏部尚書楊一清兼武英殿大學士預機
務
先是一清再推内閣不用及是楊廷和去遂以一清
代之
冬十月遣太監劉允使烏斯藏
左右言西域胡僧能知三世遂命允往迎以珠琲為
幡幢黃金為供器餽賜鉅萬所攜鹽茶又數十萬允
至臨清漕艘為之阻截入峽江舟大難進易以&KR1467;&KR1139;
(淺船也)相連二百里至成都又治入番器物居歲餘始
行兩月至其地番僧恐國中誘害之匿不出見允脅
以威番人夜襲之奪其寳貨器械去士卒死者數百
人
十二月癸丑朔日食
(丙子)十一年夏大旱
五月錄自宫男子三千四百人充海戶
前兵部尚書劉大夏卒(謚忠宣)
大夏復官後清軍御史王相見其居貧請給廪隸中
官用事者終嗛之不許及是卒贈太保(大夏忠勤懇篤遇知孝宗)
(忘身徇國于權倖多所裁抑故深見嫉于小人嘗言居官以正已為先不獨當戒利亦當遠名又言士大)
(夫盖棺論定一日未死即一日憂責未已自為壙志曰無使人飾美俾懷愧地下也)
秋八月楊一清罷
錢寧素善一清會有搆之者因蓄怨一清以災異陳
時政議切近倖寧與江彬等皆大怒使優人于帝前
為蜚語譏刺一清而武學生朱大周亦訐一清隂事
以寧為内主一清乃力請骸骨歸
以禮部尚書蔣冕(字敬之全州人)兼文淵閣大學士預機務
冕清謹有器識雅負時望及是入閣
以王守仁為僉都御史廵撫南贛汀漳
南贛地連閩廣山谷深阻盗賊易為巢穴陳金俞諫
先後討之未盡不數年嘯聚復起横水(隘名在江西南安府崇義)
(縣東其南為十八面領)左溪(即汀水亦曰鄞江在福建汀州府長汀縣東源出寧化下流至廣東)
(大埔縣入海)桶岡(在崇義縣西北與湖廣彬州接界)則有謝志山等浰頭
(山名在廣東惠州府和平縣西北接江西龍南縣界有上中下三浰最北近龍南者為上浰在岑岡者為)
(中浰最南者為下浰)則有池仲容(亦曰大髩)等皆稱王攻剽府縣而
大廋(唐縣以大廋嶺名今為南安府治)陳曰能大帽山詹師富諸賊
復與之相應于是江西福建廣東湖廣之交千餘里
皆亂廵撫文森(長洲人)託疾避去兵部尚書王瓊薦守
仁才遂特用之(初守仁既謫龍場驛丞地在萬山之中苗獠雜居守仁因俗化導夷人悦)
(服相率伐木為居以居之瑾誅復量移廬陵知縣累遷鴻臚卿遂擢廵撫)
(丁丑)十二年春正月帝祀南郊遂獵于南海子
郊祀畢即幸海子縦獵夜半始還御奉天殿受朝賀
夏五月以禮部尚書毛紀(字維之掖縣人)兼東閣大學士預機
務
紀前在禮部以帝遣使烏斯藏再疏切諫不納及入
閣同列皆倚重之
六月乙巳朔日食
秋八月帝微行至宣府
江彬欲攘權數導帝遠遊使諸倖臣不得近因言宣
府樂工多美婦人且可觀邊釁何鬱鬱居丈内為廷
臣所制帝然之至是急装微服出德勝門幸昌平大
學士梁儲蔣冕毛紀追及于沙河(注見前)請回蹕不聽
至居庸關廵按御史張欽(字敬之順天通州人)閉關不奉詔乃
還(先是帝將出關欽再上疏諫詞極切至不報帝既至昌平傳報出關甚急欽令指揮孫璽納門鑰藏)
(之分守中官劉嵩欲詣昌平朝謁欽止之曰關不開車駕不得出違命當死關開車駕得出萬一有如土)
(木我與君亦死寧坐不開關死頃之帝召璽璽辭更手召嵩嵩謂欽曰吾主上家奴也敢不赴欽因負勅印)
(劍坐關門下曰敢言開關者斬夜草疏言臣聞天子將親征必先期下詔其行也六軍翼衛百官扈從今)
(寂然不一聞輒言車駕即日過關此必有假陛下名出邊勾賊者臣請捕其人明正典刑奏未逹使者復)
(來欽拔劍叱之曰此許也使者懼而返會廷臣亦多諫者帝不得已而還京師盛傳張御史閉關三疏云)
越數日復夜出先令太監谷大用代欽止廷臣追諫
者因度關幸宣府彬先為帝建鎮國府第輦豹房珍
玩女御實其中彬從帝數夜入人家索婦女帝大樂
之忘歸稱曰家裏未幾幸陽和韃靼五萬騎入寇大
同總兵官王勛等力禦之轉戰五日至應州(五季唐置今州)
(屬大同府)帝率太監張永等自陽和往援寇引去是役也
斬首十六級官軍死者數百人乘輿幾䧟勛等以捷
聞于朝
九月帝自稱總督軍務威武大將軍總兵官
復命戶部發銀一百萬兩輸宣府以備賞勞時凡調
發軍馬錢糧槩以威武大將軍鈞帖行之
冬十一月召楊廷和復入閣
廷和既至與蔣冕馳至居庸欲身出塞請帝迴鑾帝
令谷大用扼關門乃歸
(戊寅)十三年春正月帝還京師留十四日復如宣府
帝至德勝門外百官具綵帳羊酒郊迎(先是帝將至京命羣臣各)
(製旗帳迎及是羣臣具綵帳數十綵聯千數皆金織字序詞稱威武大將軍不敢及尊號衆官列名亦不)
(敢稱臣)帝御帳殿閣臣奉觴稱賀(楊廷和奉觴梁儲注酒蔣冕奉果榼毛紀)
(奉金花帝飲畢云朕在榆河親斬敵首一級廷和等皆稱帝聖武帝遂馳馬入東華門宿豹房)既還
宫于奉天門陳應州所獲刀械衣器令羣臣縦觀(時當)
(南郊以初至不及致齋遂行禮既畢獵南海子)居十四日復如宣府廷臣
從者四人餘以次追及楊廷和等諫不聽
二月太皇太后王氏崩(謚孝貞皇后)
帝還京師
夏五月己亥朔日食
六月葬孝貞皇后
先是帝以孝貞皇后將葬幸昌平躬視隧道遂幸密
雲(時民間訛言欲括女子以充進奉所至遁匿永平知府毛思義下令以為大喪未舉車駕必不出此)
(必奸徒矯詐自今非有撫按府部文書妄稱駕至擾民者悉捕治之帝聞大怒執送詔獄降雲南安寧知)
(府州毛思義陽信人安寧元置今屬雲南府)駐蹕喜峰口還復幸河西務
(指揮黃勲以供應為名科擾侵盗廵撫御史劉士元按之勲逃至行在因嬖幸譖士元于帝帝命祼執士)
(元至行在軍門梜之仍繋錦衣衛獄士河西務在順天府武清縣東北舟航輻輳之地劉元彭縣人)
至是梓宫發京師帝戎服從至陵飲帳殿及升祔帝
至暮乃入廟雷雨大作燭盡滅言官上疏請修省不
報
秋七月帝復如宣府
帝從江彬言將徧遊塞上託言邊關多警令總督軍
務威武大將軍總兵官朱夀統六師往征令内閣草
勅閣臣不可帝復集百官左順門面諭衆皆泣諫而
帝意不可回竟不聽遂復北幸由東安門出羣臣知
而送者五十二人尋駐蹕宣府令兵戶工三部各遣
侍郎一人率司屬以往彬又導帝由大同渡黃河次
榆林至綏德州(幸總兵官戴欽第納其女)還由西安歴偏頭關抵
太原(大徵女樂晉府樂工楊騰妻劉氏善謳帝悦之載以俱歸大見寵幸江彬與諸近倖皆母事之)
(稱曰劉娘娘云)
九月帝自加封鎮國公
勅曰總督軍務威武大將軍總兵官朱夀統領六師
掃除邊患累建竒功特加封鎮國公歲支禄五千石
吏部如勅奉行楊廷和梁儲等極諫以為名之不正
言之不順一至于此古今所未有也不聽又錄應州
功陞賞内外官九千五百五十餘人封江彬許泰皆
為伯
王守仁平江西賊
守仁既至贛州知左右多賊耳目呼老隸詰之隸不
敢隠因貰其罪令詗賊動静無弗知于是檄福建廣
東會兵先討大帽山賊(守仁親率銳卒屯上抗佯退師出不意捣之連破四十餘)
(寨擒賊首詹師富府上杭宋縣今屬汀州)復進討大庾(生縶賊首陳曰能以歸)横
水左溪諸賊(令都指揮許清等各一軍會横水南安知府季斆等各一軍會左溪守仁自駐)
(南康去横水三十里先遣四百人伏賊巢左右進軍逼之賊方迎戰兩山舉幟賊大驚遂潰乘勝克横水)
(賊首謝志山等皆走桶岡左溪亦破)皆平之贛州知府邢珣(當塗人)吉安
知府伍文定(字時泰松滋人)等亦破滅桶岡賊(守仁以桶岡險固移營近)
(地諭以禍福賊首藍廷鳳等方乞降而珣文定已冒雨奪險入賊倉卒敗走廷鳳等遂面縛降凡破巢八)
(十有四俘斬六千有竒)守仁乃還贛州誘斬浰頭賊首池仲容
弟仲安(初横水破仲容遣弟仲安來歸而嚴為戰守備守仁佯下令散令歲首大張燈樂守仁賜)
(仲容節物誘入謝仲容率其衆營教場而自以數人入謁守仁曰若皆吾民屯于外疑我乎悉引入祥符)
(宫厚飲食之賊大喜益自安守仁留仲容觀燈樂正月至三日大享伏甲士于門諸賊入以次悉擒戮之)
遂自將抵賊巢連破上中下三浰斬馘二千有竒賊
奔九連山(在廣東惠州府連平州東周數百里環連九縣因名)山陡絶不可攻
守仁簡壯士衣賊衣奔崖下賊下招之遂上據其險
官軍進攻擒斬無遺因于横水設崇義縣(今隸江西南安府)
于浰頭設和平縣(今隸廣東惠州府)置戍而歸自是境内大
定守仁所將皆文吏及偏禆小校平數十年巨寇遠
近驚為神
御批歴代通鑑輯覽卷一百七
