御批歴代通鑑輯覽卷四十八
隋
煬帝
(丁夘)大業三年春正月突厥啓民可汗來朝
正月朔旦大陳文物突厥啓民可汗入朝見而慕之
請襲冠帶帝大悦
三月殺故長寧王儼(故太子勇之子)及其弟七人
初雲定興(故太子勇昭訓雲氏之父)坐媚事太子勇與妻子俱没
官為奴婢及帝即位聞其有巧思召之使典營造時
宇文述用事定興以明珠絡帳賂述述大喜兄事之
薦使監造兵器因謂之曰兄所作器仗並合上心而
不得官者為長寧兄弟未死耳定興曰此無用物何
不勸上殺之述因奏請處分帝然之乃鴆殺長寧王
儼及其七弟(襄城王恪之妃柳氏自殺以從恪)
夏四月詔頒新律
帝以高祖末年法令峻刻詔牛弘等造大業律十八
篇頒行之民久厭嚴刻喜于寬政其後征殺繁興有
司臨時迫脇以求濟事不復用律令矣(旅騎尉劉炫預修律令牛)
(弘問曰周禮士多而府史少今令史百倍于前減則不濟其何故也炫曰古人委任責成歲終考其殿最)
(案不重校文不繁悉府史掌要目而已今之文簿恒慮覆治鍛鍊不密則萬里追證百年舊案故諺云老)
(吏抱案死事繁政弊職此之由弘曰魏齊之時令史從容而已今則不遑寧處何也炫曰往者州唯置綱)
(紀郡置守丞縣置令而已其餘具僚則長官自辟今大小之官悉由吏部纖芥之迹皆屬考功省官不如)
(省事官事不省而望從容其可得乎弘善其言而不能用)
改州為郡
更定官制
改上柱國以下官為大夫置殿内省與尚書門下内
史秘書為五省增謁者司隸臺(謁者臺掌受詔中奏司隸臺掌諸巡察)
與御史為三臺分太府寺置少府監與長秋國子將
作都水為五監又增改左右翊衞等為十六府廢伯
子男爵
六月詔為高祖建别廟
初高祖受禪唯立四親廟同殿異室而已帝即位命
有司議七廟之制禮部侍郎許善心等奏請為太祖
高祖各立一殿准周文武二祧與始祖而三餘並分
室而祭從迭毁之法帝謂柳𧦬(字顧言惔之孫𧦬與辯同)曰今始
祖及二祧已具後世子孫處朕何所乃詔為高祖建
别廟既而方事巡幸竟不果立
帝北巡次榆林郡(即勝州注見前)啓民可汗及義成公主來朝
吐谷渾高昌皆入貢
車駕北巡發河北十餘郡丁男鑿太行山達于并州
以通馳道過雁門(本代州大業初改郡今仍為州隸山西)太守邱和(洛陽)
(人)獻食甚精至馬邑(即朔州注見前)太守楊廓獨無所獻帝
不悦以和為博陵(即定州注亦見前)太守使廓至博陵觀之
由是所至獻食競為豐侈至榆林遂欲出塞耀兵徑
突厥中恐啓民驚懼先遣長孫晟諭旨(啓民奉詔因召所部酋長)
(咸集晟欲令啓民親除草示諸部以明威重乃指帳前草曰此根大香啓民遽嗅之曰殊不香也晟曰天)
(子行幸所在諸侯躬自掃除以表至敬之心今牙内蕪穢謂是留沓草耳啓民乃悟曰奴之罪也遂拔所)
(佩刀自芟庭草其貴人及諸部争效之)于是發榆林北境東達于薊開
為御道長三千里廣百步啓民及義成公主來朝行
宫吐谷渾高昌並遣使入貢帝令宇文愷為大帳其
下可坐數千人以宴啓民及其部落作散樂諸胡駭
悦帝賜啓民路車乘馬鼓吹幡旗贊拜不名位在諸
侯王上
秋七月築長城
詔發丁男百餘萬築長城西距榆林東至紫河(隋書地理)
(志定襄郡大利縣有紫河大利故城在今歸化城西北)蘇威諫不聽(明年七月復發丁男)
(二十餘萬築之自榆谷而東榆谷注見前)
殺太常卿高熲尚書宇文㢸光禄大夫賀若弼
帝之徵散樂也太常卿高熲諫不聽退謂丞李懿曰
周天元以好樂而亡殷鑒不遠安可復爾又以帝遇
啓民過厚謂何稠曰此虜頗知中國虚實山川險易
恐為後患宇文㢸私謂熲曰天元之侈以今方之不
亦甚乎賀若弼亦私議宴可汗太侈並為人所奏帝
以為誹謗朝政皆殺之熲有文武大略明達世務以
天下為己任蘇威楊素賀若弼韓擒虎皆熲所薦及
死天下莫不傷之
免内史令蕭琮僕射蘇威官
琮以皇后故甚見親重與賀若弼善弼既誅又有童
謠曰蕭蕭亦復起帝由是忌之遂廢于家未幾卒蘇
威以諫築長城故亦坐免
八月帝至金河(在古雲内州東南西流入黃河雲内廢州在今吳喇忒旗)幸啓民可
汗帳
車駕發榆林泝金河甲士五十餘萬旌旗輜重千里
不絶令宇文愷等造觀風行殿容數百人離合為之
下施輪軸倏忽推移又作行城周二千步以布衣板
樓櫓悉備諸胡驚以為神帝幸啓民廬帳啟民捧觴
上夀王侯以下袒割帳前莫敢仰視帝大悦賦詩曰
呼韓頓顙至屠耆接踵來何如漢天子空上單于臺
皇后亦幸義成公主帳賜予甚厚(帝還至太原營晉陽宫遂上太行開)
(直道九十里至濟源幸御史大夫張衡宅留宴三日乃還東都濟源隋縣今屬河南懷慶府)
冬十月以裴矩為黃門侍郎經略西域
西域諸胡多至張掖交市帝使吏部侍郎裴矩掌之
矩訪諸商胡以其國山川風俗撰西域圖記三卷入
朝奏之(仍别造地圖窮其要害從西傾以去縱横所亘將三萬里發自燉煌至于西海凡為三道)
(北道從伊吾中道從高昌南道從鄯善西西傾即禹貢西傾一名嵹臺山在今鞏昌府洮州南延袤千)
(里外跨諸羌燉煌西海伊吾高昌鄯善注俱見前)矩因盛言胡中多諸珍寳
帝于是慨然將通西域以矩為黃門侍郎復使至張
掖引至諸胡陷之以利勸令入朝自是西域諸胡往
來相繼所經郡縣糜費以萬萬計
(戊辰)四年春正月開永濟渠(即今衛河亦曰御河源出河南衛輝府蘇門山東北流合)
(清淇漳洹諸水逕直隸山東之大名東昌河間諸府界至天津府會白河入海)
發河北諸軍百餘萬穿永濟渠引沁水(即古少水源出山西沁州)
(沁源縣羊頭山東南流逕岳陽沁水陽城諸縣界至河南懷慶府武陟縣入黃河考沁水本自入河此言)
(引沁達河蓋引渠入沁以達于河也)南達于河北通涿郡丁男不供始
役婦人
二月西突厥入貢
西突厥處羅可汗之母向氏本中國人開皇末入朝
(處羅之父泥利死向氏更嫁泥利之弟婆實特勒與俱入朝)遂留長安至是裴矩
在燉煌聞處羅思其母請遣使招懷之帝遣謁者崔
君肅(煬帝紀作崔毅)齎詔往諭處羅甚踞受詔不肯起君肅
責之(曰突厥中分為二每歲交兵積數十歲莫能相滅今啓民舉其部落卑躬折節入臣天子欲借)
(兵大國共滅可汗天子許之師出有日矣顧可汗母向夫人懼西國之滅旦夕守闕哭泣哀祈匍匐謝罪)
(請發使召可汗令入内屬天子憐之故復遣使至此今可汗乃踞慢如是則夫人為誑天子必伏尸都市)
(傳首虜庭發大隋之兵資東國之衆左折右挈以擊可汗亡無日矣奈何愛兩拜之禮絶慈母之命惜一)
(語稱臣使社稷為墟乎)處羅矍然而起流涕再拜跪受詔書因
遣使者隨君肅貢汗血馬(後處羅為其酋長射匱所襲大敗東走帝遣裴矩與)
(向氏馳至玉門關招之遂入朝帝待以殊禮使將五百騎常從巡幸賜號曷婆那可汗)
三月倭國(即今日本國在東海中有五畿七道三島小國數十皆服屬焉)入貢
倭王(姓阿每名目多利思比孤其國號阿輩雞彌華言天兒也)遺帝書曰日出處
天子致書日沒處天子無恙帝覽之不悅詔鴻臚蠻
夷書無禮者勿奏(明年帝遣文林郎裴清泛海至倭國其王迎清相見與語大悦遣使)
(隨清來貢方物)
帝如五原遂巡長城
行宫設六合板城載以槍車每頓舍則外其轅以為
外圍内布鐵菱次施弩牀以繩連機人來觸繩則弩
機旋轉向所觸而發
夏四月齊王長史柳謇之(字公正解人)有罪除名
初元德太子卒齊王暕(字世朏帝次子)次當為嗣帝為之妙
選僚屬以柳謇之為長史且戒之曰齊王德業修備
富貴自鍾卿門若有不善罪亦相及暕寵遇日隆驕
恣不法私納柳氏女(樂平公主嘗言柳氏女美帝久未答主以進暕帝知之不悦)
(樂平公主周天元后也)又違制攜伊闕令皇甫詡入宫又與妃
姊元氏婦通(暕妃韋氏早卒與妃姊通召相工遍視後庭相工指妃姊言當為皇后)且
以元德太子有三子恐不得立乃隂挾左道為厭勝
至是皆發帝大怒斬暕左右數人賜元氏婦死王府
僚皆斥謇之亦坐除名暕自是恩寵日衰
冬十月赤土(扶南别種即今暹羅國也在占城西南)入貢
帝募能通絶域者屯田主事(屯田工部屬主事流外吏職)常駿請
使赤土帝大悦令賫詔往賜其王駿泛海百餘日入
境月餘乃至其都(曰僧祇城)其王(姓瞿曇氏名富利多塞)居處器用
窮極珍麗遣子入貢
(己巳)五年春三月帝巡河右(河西武威諸郡)夏四月遣兵擊吐谷
渾不克西域諸國來朝獻地置西海等郡
先是裴矩說鐵勒擊破吐谷渾其可汗伏允遣使求
救帝遣將迎之吐谷渾畏隋兵盛不敢降帥衆奔雪
山(胡三省注此蜀西之雪山也考元和志大雪山一名蓬婆山在柘縣西北柘縣故城在今四川龍安)
(府疊溪營)其地東西四千里南北二千里詔皆置郡縣鎮
戍至是帝西巡將復擊吐谷渾伏允遁去遣其名王
詐稱伏允保車我真山(在今青海西北)詔大將軍張定和(字處)
(謙萬年人)等追討皆為所殺惟衛尉卿劉權(字世略京兆人)虜千
餘口而還帝至燕支山(注見前)高昌王麴伯雅(金城人其父嘉)
(為國人所立嘉死伯雅嗣)伊吾吐屯設(突厥監伊吾官)等及西域二十七
國謁于道左帝復令武威張掖士女盛飾縱觀以示
中國之盛衣服不鮮者郡縣督課之吐屯設獻地數
千里帝大悦置西海(治伏俟城在今青海西)河源(治赤水城在今青海南)
鄯善(即鄯善故國在今安西府燉煌縣西)且末(即且未故國在今燉煌縣西南)等郡讁
天下罪人為戍卒以守之命劉權鎮河源大開屯田
扞禦吐谷渾以通西域之路進裴矩銀青光祿大夫
(先是帝嘗謂給事郎蔡徵曰自古天子有巡守之禮而江東諸帝多傅脂粉坐深宫不與百姓相見此何)
(理也及將西巡先命裴矩說高昌伊吾等國啗以厚利使來覲于是至者雲集然所置郡縣在塞外者既)
(多自西京迤北轉輸歲鉅億計由是百姓失業西方先困矣)是冬車駕東還行經
大斗拔谷(在今甘州山丹縣南)山路隘險風雪晦冥士卒多凍
餒死妃嬪或相失與軍士雜宿山間
冬十一月以裴藴為御史大夫
民部侍郎裴藴以民間版籍多脱漏戶口奏令閱實
若一人不實則官司解職又許民糾得一丁者令被
糾之家代輸賦役是歲進丁二十四萬口六十四萬
帝謂百官曰前代無賢才致此罔冐今戶口皆實全
由裴藴擢授御史大夫(蘊善伺帝意所欲罪者則鍛成其罪所欲宥者則附從輕)
(典自後大小之獄皆付藴輕重皆出其口)
殺司隸大夫薛道衡
道衡以才學有盛名嘗上高祖頌帝不悦曰此魚藻
之義也(詩序魚藻刺幽王也言萬物失其性君子思古之武王焉)將罪之會議新
令久不決道衡謂人曰向使高熲不死令決當久有
人奏之帝怒付執法者推之裴藴奏道衡負才悖逆
有無君之心縊殺之妻子徙且末天下冤之
(庚午)六年春正月盜入建國門
有盜數十人素冠練衣焚香持華(讀作花)自稱彌勒佛
入建國門奪衛士仗將為亂齊王暕遇而斬之于是
都下大索連坐者千餘家
諸蕃來朝陳百戲于端門以示之
帝以諸蕃酋長畢集洛陽陳百戲于端門街執絲竹
者萬八千人自昏達旦終月而罷所費巨萬自是歲
以為常(諸蕃請入豐都市交易許之先命整飾店肆珍貨充積人物華盛胡客過酒食店者悉令)
(邀入醉飽不取其直紿之曰中國豐饒酒食例不取直胡客皆驚嘆其黠者頗覺之見以繒帛纏樹曰中)
(國亦有貧者衣不蓋形何如以此物與之市人慙不能答豐都市東都之東市也南曰大同北曰通遠)
帝稱裴矩之能謂羣臣曰裴矩大識朕意凡所陳奏
皆朕之成算而未發者自非奉國盡心孰能若是(是時)
(矩及大將軍宇文述内史侍郎虞世基御史大夫裴蘊光祿大夫郭衍皆以諂諛有寵述容止便辟侍衛)
(者咸取則焉衍嘗勸帝五日一視朝曰無效高祖空自勤苦為也帝臨朝凝重發言可觀而内存聲色日)
(于苑中盛陳酒饌敇燕王倓梁公簫鉅千牛左右宇文皛及高祖嬪御為一席僧尼道士女官為一席帝)
(與諸寵姬為一席略相連接酒酣淆亂靡所不至蕭鉅琮弟之子宇文皛慶之孫)
遣兵攻流求(今曰琉球在東海島中直福建省)殺其王虜其衆以歸
先是帝遣羽騎尉朱寬入海求訪異俗至流求國而
還至是復遣寬招撫流求不從乃命虎賁郎將陳稜
(字長威廬江人)發兵泛海擊之斬其王遏刺兜虜其民以歸
三月帝如江都
除榆林太守張衡名以王世充(字行滿本西域人姓支氏父收從母更嫁王氏)
(因冐其姓)領江都宫監
初帝營汾陽宫(在今山西忻州静樂縣管涔山上山有天池宫環之)張衡進諫
帝意不平(謂侍臣曰衡自謂由其計畫令我有天下也)出為榆林太守已
復敕督江都宫役衡聞薛道衡之死以為枉楊元感
(素之子)奏之王世充又奏衡頻減頓具帝怒除名為民
以世充領江都宫監(世充性譎詐有口辯帝數幸江都能伺顔色為阿䛕由是有寵)
冬十二月文安侯牛弘卒
弘寬厚恭儉學術精博隋室舊臣始終信任悔吝不
及者一人而已(弘弟弼嘗射殺弘駕車牛弘自外還其妻迎謂之曰叔射殺牛弘無所問)
(直云作脯坐定其妻又言弘曰已知之矣顔色自若)
穿江南河(即今南運河自杭州達鎮江府入大江)
自京口至餘杭八百餘里廣十餘丈欲東巡會稽也
(辛未)七年春二月帝自將擊高麗夏四月至臨朔宫(唐書地里)
(志薊縣有故隋臨朔宫)徵天下兵會涿郡
先是帝幸啓民帳時高麗使者在啓民所啓民不敢
隠以見帝帝納裴矩言(矩說帝曰高麗漢晉皆為郡縣今乃不臣先帝欲征之久)
(矣今其使者親見啟民舉國從化可因其恐懼脅使入朝帝從之)敕使者還語高麗
王元入朝久之不至乃謀討之課天下富人買馬匹
至十萬錢至是遂下詔討高麗帝御龍舟入永濟渠
赴涿敕幽州總管元弘嗣(洛陽人)往東萊海口造船官
吏督役晝夜立水中不敢息自腰以下皆生蛆死者
什三四又敕河内淮南江南造戎車五萬乘送高陽
(注見前)供載衣甲幔幕令兵士自挽之發河南北民夫
以供軍須江淮以南民夫及船運黎陽及洛口諸倉
米舳艫千里往還常數十萬人晝夜不絶死者相枕
天下騷動
山東河南大水
漂沒三十餘郡
冬十月底柱崩
偃河逆流數十里
王薄張金稱高士達竇建德等兵起
帝自去歲謀討高麗詔山東置府令養馬以供軍役
又發民夫運米塞下車牛往者皆不返士卒死亡過
半耕稼失時穀價踴貴東北邊尤甚斗米直數百錢
所運米或粗惡令民糴以償之又發鹿車(小車也)夫六
十餘萬二人共推米三石道途險遠不足充餱糧至
鎮無可輸皆懼罪亡命重以官吏侵漁百姓窮困于
是始相聚為盜鄒平(注見前)民王薄擁衆據長白山(此山)
(東之長白山也在今濟南府長山縣跨鄒平淄川章邱諸縣界)自稱知世郎言事可
知矣又作無向遼東浪死歌以相煽動避征役者多
往歸之平原(本德州大業初改郡今仍為州屬濟南府)東有豆子䴚(即今鹹水)
(沽在天津府東南)羣盜多匿其中有劉霸道者家于其旁喜
俠遠近多往依之有衆十餘萬號阿舅(北人謂異姓長親為阿舅)
(猶言長者也)賊漳南(隋縣宋省故城在今東昌府恩縣)人竇建德少尚氣
俠膽力過人會募人征高麗建德以選為二百人長
同縣孫安祖亦以驍勇選為征士安祖辭縣令怒笞
之安祖殺令亡抵建德建德乃集無頼少年得數百
人使安祖將之入高雞泊(在東昌府恩縣西北)中為盜時鄃(注見)
(前)人張金稱聚衆河曲(唐書作河渚清河之渚也清河即今衛河)蓚(注見前)
人高士達聚衆清河(此清河郡也注見前)自稱東海公往來剽
掠獨不入建德閭郡縣疑建德與賊通收其家屬殺
之建德已至河間聞難亡歸士達頃之安祖為金稱
所殺其衆盡歸建德建德兵至萬餘人傾身接物人
争附之(胡三省曰竇建德始此)
(壬申)八年夏六月帝至遼東(即漢襄平城注見前)攻城不克
先是遣諸軍分道擊高麗(帝徵合水令庾質問之質曰事機在速緩則無功陛)
(下親行戰或未克懼損威靈若車駕留此命將倍道兼行出其不意克之必矣左候衛大將軍段文振亦)
(曰水潦方降不可淹遲惟願勒諸軍速發勢必可克如不時定脱遇秋霖兵糧必竭非上策也帝皆不聽)
(治合水隋縣宋改安化今為甘肅慶陽府庾質字行修季才之子段文振北海人)左十二軍
出鏤方(漢縣今為朝鮮國地)樂浪(漢郡注見前)等道右十二軍出黏
蟬(漢縣故城在今朝鮮國平壤府西南黏女廉反蟬應邵曰音提)襄平等道總集平
壤(高麗所都注見前)凡一百一十三萬人餽運者倍之連營
漸進御營六軍後發首尾亘千餘里至是諸軍度遼
水(注見前)敗高麗兵遂圍遼東(師至遼水高麗兵阻水拒守師不得濟將軍麥)
(鐵杖自請為前鋒造浮橋以濟師橋未成距岸丈餘鐵杖躍而登戰死諸軍接橋繼進高麗兵大敗遂乘)
(勝進圍遼東城車駕度遼引遏娑那可汗及高昌王麴伯雅觀戰處以懼之命尚書衛文昇撫其民建置)
(郡縣字衛文昇名元以行洛陽人)遼東嬰城固守帝命諸軍攻之久
不下(諸將之東下也帝親戒之曰今者弔民伐罪非為功名公等進軍當分為三道有所攻擊必三)
(道相知凡軍事進止皆須奏聞待報至是遼東固守帝命諸將攻之又敕諸將高麗若降即宜撫納不得)
(縱兵城將陷城中輒請降諸將不敢赴先令馳奏比報至城中守禦亦備隨出拒戰如此再三帝終不悟)
將軍來護兒以水軍攻平壤敗績秋七月宇文述等九
軍大敗于薩水(一名清川江亦曰大寧江在今朝鮮國安州城東西南流入海)而還
來護兒帥江淮水軍由海道至高麗去平壤六十里
敗高麗兵乘勝入其城遇伏大敗而還宇文述于仲
文(字次武實之子)辛世雄衞文昇等九人分出諸道會于鴨
綠水(即今鴨綠江在吉林烏喇南源出長白山西南流與朝鮮分界至鳳凰城東南入海通典江即)
(古馬訾水也高麗恃此為天險)西人馬皆給百日糧重莫能勝述令
軍中遺棄米麥者斬士卒皆于幕中掘坑埋之纔及
中路糧已將盡高麗軍見隋兵有饑色故欲疲之每
戰輒走述一日之中七戰皆捷遂濟薩水去平壤三
十里而營高麗又遣使詐降曰若旋師當奉高元朝
行在述等以糧盡而平壤城堅勢難猝敗遂還至薩
水軍半濟高麗自後擊之諸軍皆潰將士奔還一日
夜至鴨綠水行四百五十里初九軍度遼凡三十萬
五千人及還至遼東惟二千七百人資械蕩盡帝大
怒械繫述等而還
九月帝還東都誅慰撫使劉士龍諸將皆除名
宇文述素有寵其子士及尚帝女南陽公主故帝不
忍誅與于仲文等皆除名為民斬劉士龍以謝天下
(先是于仲文受密旨若高元及其大臣乙支文德來者必擒之會文德來詐降仲文將執之士龍不可遂)
(聽其還已而仲文又遣騎追文德被誘至薩水軍盡疲故及于敗)尋復宇文述官爵
詔曰兵糧不繼乃軍吏失于支料非述罪也(于仲文憂恚發)
(病未幾卒)
山東大旱
殺張衡
衡既放廢帝每令人覘之及還自遼東衡妾告衡怨
望謗訕詔賜自盡衡臨死大言曰我為人作何等事
而望久活監刑者塞耳促令殺之
(癸酉)九年春正月徵天下兵集涿郡始募民為驍果
命代王侑留守西京
以刑部尚書衞文昇輔之
靈武白瑜娑兵起
賊帥白瑜娑刦牧馬連突厥隴右多被其患謂之奴
賊
三月濟隂(注見前)孟海公起兵據周橋(在今曹州府曹縣東北)
海公衆至數萬見人稱引書史輒殺之(後海公為竇建德所擒)
帝復自將擊高麗命越王侗留守東都
帝議復伐高麗光祿大夫郭榮(字長榮太原人)諫曰千鈞之
弩不為鼷鼠發機奈何親辱萬乘以敵小寇乎不聽
命民部尚書樊子蓋(字華宗廬江人)輔侗守東都
齊郡(即齊州注見前)丞張須陁(閿鄉人)擊王薄等破之
時所在盜起齊郡王薄孟讓北海(本青州大業初改郡今山東青州府)
(是)郭方預清河張金稱平原郝孝德河間(本瀛州大業初改郡)
(今為府屬直隸)格謙渤海(本滄州大業初改郡今仍為州屬天津府)孫宣雅各聚
衆攻剽多者十餘萬少者數萬人天下承平日久人
不習兵郡縣吏與賊戰輒敗唯須陁勇決善戰將郡
兵擊王薄大破之薄北連孫宣雅郝孝德等十餘萬
攻章邱(隋縣今屬濟南府)須陀擊之賊大敗賊帥裴長才等
衆二萬掩至城下須陁未暇集兵帥五騎與戰賊圍
之百重身中數創勇氣彌厲會城中兵至賊稍郤須
陁乘勢擊破之郭方預等合兵攻陷北海須陁曰賊
謂我不能救吾今速行破之必矣乃倍道進擊又破
之(歴城人羅士信年十四從須陁擊賊濰水上賊始布陳士信馳至陣前刺殺數人斬一人首以矟承)
(之揭以略陳賊莫敢近須陁引置左右每戰須陁先登士信為副)
夏六月楚公楊元感起兵黎陽圍東都
元感驍勇便騎射喜賓客蒲山公李密(字元邃一字法主)弼
之曾孫也少有才略輕財好士為左親侍帝見之謂
宇文述曰左仗下黑色小兒瞻視異常勿令宿衞述
乃諷密使稱病自免密嘗乘黃牛讀漢書楊素遇而
異之與語大悦謂元感等曰汝等不及也由是元感
與為深交(元感時或侮密密曰若決機兩陳之間喑嗚咄嗟使敵人震懾密不如公驅策天下)
(賢俊各申其策公不如密元感笑而服之胡三省曰李密事始此)素恃功驕倨或失
臣禮帝心銜而不言及素死謂近臣曰使素不死終
當族滅元感知之内不自安且以朝政日紊乃與諸
弟潛謀作亂至是帝命元感于黎陽督運遂與虎賁
郎將王仲伯汲郡贊治趙懷義等謀故為逗遛欲令
諸軍之食弟郎將元縱萬石並從幸遼東元感潛召
之皆亡還(萬石至高陽為人所執斬于涿郡)時來護兒以舟師自東
萊將入海趨平壤元感遣家奴偽為使者從東方來
詐稱護兒反六月元感入黎陽大索男夫移書傍郡
以討護兒為名各令發兵會于倉所以懷義為衞州
刺史(時已改州為郡元感仍稱州示不用朝命也)元務本為黎州刺史河
内主簿唐禕為懷州刺史(御史游元督運在黎陽元感謂曰獨夫肆虐陷身絶)
(域我今親帥義兵以誅無道卿意如何元正色曰尊公荷國寵靈振古無比公之兄弟青紫交映豈意親)
(圖反噬僕有死而已元感殺之游元字楚客明根之子)元感選運夫少壯者得
五千餘人篙梢(舟人也)三千餘人刑三牲誓衆且諭之
曰主上無道不以百姓為念天下騷擾死遼東者以
萬計今與君等起兵以救兆民何如衆皆踴躍乃勒
兵分部唐禕逃歸河内先是元感隂遣召李密及弟
元挺密至元感大喜(元感問計于密密曰天子遠在遼外公出其不意長驅入薊扼)
(其咽喉高麗聞之必躡其後不過旬日資糧皆盡其衆不降則潰此上計也元感曰更言其次密曰關中)
(都城所在今帥衆鼓行而西經城勿攻直取長安天子雖還失其根本可徐圖也元感曰更言其次密曰)
(速取東都以號令四方但恐唐禕告之先已固守若攻之百日不克天下之兵四面而至大勢去矣元感)
(曰不然今百官家口並在東都取之先足動其心且經城不攻何以示威公之下計乃上計也遂引兵向)
(洛陽)遣元挺將千人為先鋒先取河内唐禕據城拒守
又使人告東都越王侗等勒兵為備元感渡河從者
如市使弟積善將兵三千緣洛水西入元挺踰邙山
南入元感自將三千餘人隨其後其兵皆執單刀柳
楯無弓矢甲胄東都遣河南令達奚善意(代人)將兵五
千拒積善將作監裴弘策(聞喜人)將兵八千拒元挺善
意兵潰鎧仗皆為積善所取弘策戰敗走將十餘騎
馳入宫城餘皆歸于元感(元感每誓衆曰我身為上柱國家累鉅萬金富貴非)
(所圖也今不顧族滅者但為天下解倒懸之急耳衆皆感悦父老争獻牛酒子弟詣軍門自效者日以千)
(數)元感盡銳攻城樊子蓋拒守元感不能克代王侑
使衛文昇帥兵救東都至華隂掘楊素塚示士卒以
必死直趨東都城北元感屢破之衆至十萬文昇衆
寡不敵死傷且盡猶進與元感決戰會元挺中流矢
死元感軍少却
帝引軍還遣宇文述來護兒等擊楊元感
先是帝度遼水遣諸將擊高麗攻遼東城久不拔帝
遣造布囊百萬貯土欲積于大道高與城齊使戰士
登而攻之又作八輪車樓高出於城欲俯射城内會
楊元感反書至帝大懼引蘇威入謂曰此兒聰明得
無為患威曰元感粗疎必無所慮但恐因此寖成亂
階耳帝又聞達官子弟皆在元感所益憂之夜召諸
將使引軍還資械委棄衆心恟懼無復部分(高麗覺之然疑)
(其詐經三日乃出兵追躡終不敢逼)帝遣宇文述屈突通乘傳發兵以
討元感來護兒至東萊聞元感圍東都召諸將議旋
軍救之諸將咸以無敕不宜擅還護兒厲聲曰洛陽
被圍心腹之疾高麗猶癬疥耳公家之事知無不為
專擅在吾不關諸人有沮議者軍法從事即日迴軍
(護兒使其子馳驛奏聞時帝已敕護兒敕東都見其子至甚悦)
秋七月餘杭劉元進兵起
帝發三吳兵征高麗兵多亡命聞元進舉事至者雲
集旬月間衆至數萬
楊元感引兵趣潼關八月宇文述等追之元感敗死殺
其黨與三萬餘人
元感欲稱尊號李密曰今雖頻捷而郡縣未有從者
東都守禦尚彊天下救兵益至公當挺身力戰早定
關中乃亟欲自尊乎元感笑而止(元感得韋福嗣委以心膂不專任李)
(密密謂所親曰楚公好反而不欲勝吾屬今為虜矣)屈突通等引軍屯河陽李
子雄(渤海蓚人)謂元感曰通若渡河則勝負難決不如分
兵拒之通不能濟則樊衞失援元感然之樊子蓋知
其謀數出擊營元感不得往通遂濟河元感分為兩
軍西拒文昇東拒通子蓋復出兵大戰元感軍屢敗
子雄勸元感直取關中開永豐倉(在華隂縣東北亦曰渭水倉)以
號召三輔元感遂引兵而西(元感至弘農太守蔡王智積曰元感欲直取關)
(中此計若成則難克也當以計縻之使不得進不出一旬可以成擒元感軍至智積登城詈之元感怒留)
(攻之李密諫曰軍事貴速今追兵將至安可稽留元感不從攻三日不拔乃西行)宇文述屈
突通衞文昇來護兒等追及之于閿鄉元感一日三
敗乃與十餘騎奔上洛自度不免命弟積善斫殺之
(帝使大理卿鄭善果等至東都推元感黨與謂曰元感一呼而從者十萬益知天下不欲人多多則相聚)
(為盗耳不盡加誅無以示後由是殺三萬餘人元感之圍東都也開倉賑百姓至是凡受求者皆坑之元)
(感所善文士王胄亡命捕得誅之帝善屬文不欲人出其右薛道衡死帝曰更能作空梁落燕泥否胄死)
(帝誦其佳句曰庭草無人隨意綠復能作此語邪鄭善果鄭州滎澤人王胄字承基筠之孫)
以唐公李淵為弘化(本慶州大業初改郡今甘肅慶陽府是)留守
帝以弘化留守元弘嗣斛斯政(河南人)之親也(斛斯政與楊元)
(感通謀從帝征高麗時懼事泄亡奔高麗)遣衞尉少卿李淵馳往執之因
代為留守(淵御衆寬簡人多附之帝以淵相表竒異又名應圖䜟忌之未幾徵詣行在所淵遇)
(&KR1282;未謁其甥王氏在後宫帝問曰汝舅來何遲王氏以疾對帝曰可得死否淵聞之懼因縱酒納䀩以自)
(晦高胡三省曰唐祖事始此)
吳郡朱燮晉陵(注見前)管崇兵起
燮為崑山縣博士(燮本還俗道人涉歴經史頗知兵法)與數十學生起
兵民趨之如歸崇隠居常熟(梁縣今屬蘇州府)羣盜相與奉
之帝命虎牙郎將趙六兒屯兵揚子崇遣人襲破之
收其器械軍資衆至十萬
冬十月遣將軍吐萬緒(吐萬代北複姓緒字長緒鮮卑人)擊劉元進十
二月破之管崇敗死詔徵緒還遣王世充代將元進燮
皆敗死
燮崇共迎元進為主據吳郡稱天子帝遣吐萬緒魚
俱羅(下邽人)渡江擊破之元進結柵拒緒與燮崇等連
營百餘里緒又破之斬崇然百姓從亂者益衆賊敗
而復聚勢益熾緒以士卒疲敝請待來春進討帝不
悦魚俱羅亦以賊難驟平潛迎諸子于洛帝怒斬俱
羅徵緒詣行在緒憂憤道卒帝更遣江都丞王世充
討元進頻戰皆捷元進燮敗死餘衆降散(世充與降者約以不)
(殺散者聞之歸酋略盡世充悉坑之凡三萬餘人由是餘黨復聚為盗勢日益熾)
杜伏威起兵掠江淮
章邱杜伏威與臨濟輔公祏俱亡命為盗伏威年十
六勇冠賊中共推為主(下邳苖海潮亦聚衆為盗伏威使公祏謂之曰我與君勢)
(分力弱恐不足敵隋若合而為一則敵之有餘矣君能為主吾當敬從自揆不堪宜來相就海潮懼即帥)
(衆降之)伏威轉掠淮南校尉宗顥討之伏威引入葦中
因風縱火顥衆皆燒死
(甲戌)十年春二月徵天下兵伐高麗三月帝如涿郡秋七
月次懷遠鎮高麗遣使請降
詔復徵天下兵伐高麗百道俱進三月帝發高陽士
卒在道亡者相繼七月次懷遠鎮時天下已亂所徵
兵多不至高麗亦困敝來護兒至卑奢城(亦曰卑沙城又曰沙)
(卑城在今奉天府海城縣境自東萊海道趣高麗之平壤必先由此)高麗舉兵迎戰護
兒擊破之將趣平壤高麗王元懼遣使乞降因送斛
斯政帝大悦遣使持節召護兒還(八月帝班師邯鄲賊帥楊公卿帥其)
(黨八千人抄駕後第八隊得飛黃上廏馬四十二匹而去)
冬十月還西京
以高麗使者及斛斯政告太廟仍徵高麗王元入朝
元竟不至敕將帥嚴裝更圖後舉竟不果行(初開皇之末國)
(家殷盛朝野皆以高麗為意劉炫獨以為不可作撫夷論以刺之至是其言始驗殺斛斯政烹其肉使百)
(官噉之佞者或噉之至飽)
十一月祀南郊大風(有事于南郊帝不齋于次詰旦備法駕至即行禮是日大風一獻禮)
(畢御馬疾驅而歸)
離石(注見前)胡劉苖王兵起
苖王劉淵之裔也起兵旬月衆至數萬(時汲郡王德仁亦起兵據)
(林慮山衆數萬後德仁歸王世充林慮山注見前)
十二月齊郡孟讓兵掠盱眙王世充擊破之
讓寇掠至盱眙衆十餘萬王世充羸兵示弱民皆結
堡自固賊無所掠漸饑分兵轉掠南方世充伺其弛
備出擊大破之讓遁去
以張須陁為河南討捕大使
齊郡賊帥左孝友擁衆十萬須陁討降之威振東夏
故有是命(涿郡賊盧明月衆十餘萬軍祝阿須陁邀之相持十餘日糧盡將退謂將士曰賊見)
(吾退必悉衆來追若以千人襲據其營可大克雖能往者衆莫對唯羅士信及秦叔寳請行于是須陁偽)
(遁明月悉衆追之士信叔寳潛至其柵柵門閉二人超而升殺數人斬關以納外兵因縱火焚三十餘柵)
(明月聞之奔還須陀回擊大破之明月以數百騎遁去轉掠河南後為王世充所殺秦叔寳名瓊以字)
(顯歴城人)
(乙亥)十一年春正月增秘書省官百二十員
帝好讀書著述自為揚州總管置王府學士至百人
常令修撰自經術文章兵農地理醫卜釋道乃至蒱
博鷹狗皆為新書無不精洽共成萬七千餘卷初西
京嘉則殿有書三十七萬卷帝命秘書監柳顧言(即柳)
(𧦬)等詮次除其複重猥雜得三萬七千餘卷納于東
都修文殿又寫副本分置西京東都宫省官府(于觀文殿)
(為書室十四間每三間開方戶垂錦幔上有二飛仙戶外地中施機帝幸書室宫人執香爐前行踐機則)
(飛仙下收幔而上戶扉及厨扉皆開帝出則垂閉如故)
上谷王須拔魏刀兒兵起
上谷賊帥王須拔自稱漫天王魏刀兒自稱歴山飛
衆各十餘萬北連突厥南寇燕趙(後須拔掠幽州中流矢死刀兒為竇)
(建德所殺)
殺郕公李渾(穆之子)夷其族
初高祖夢洪水沒都城意惡之故遷都大興及是有
方士言李氏當為天子勸帝盡誅李姓帝以郕公李
渾宗族彊盛渾從子將作監敏小名洪兒疑其名應
䜟嘗面告之冀其引決敏大懼數與渾等屏人私語
宇文述故怨渾(先是穆卒孫筠當襲爵渾殺之而求援于述得紹封許歲奉國賦之半後)
(不與述大恨之)遣郎將裴仁基告渾反帝收渾等雜治不得
狀述誘敏妻為表誣渾欲因度遼襲御營立敏為天
子持入奏之遂殺渾敏及其宗族敏妻亦鴆死
孔雀集朝堂百官稱賀
有二孔雀自西苑飛集朝堂親衞校尉高德儒等見
之奏以為鸞時孔雀已去無可得驗于是百官稱賀
拜德儒朝散大夫賜物百段
夏四月帝如汾陽宫
以李淵為山西河東撫慰大使
以淵承制黜陟討捕羣盗(淵擊賊帥毋端兒破之尋又擊降敬盤陀等)
秋八月帝巡北邊突厥始畢可汗(啓民之子)入寇帝入鴈門
始畢圍之九月乃解
初突厥啓民可汗死帝立其子咄吉世為始畢可汗
(裴矩以始畢部衆漸盛請拜其弟叱吉設為南面可汗以分其勢叱吉設不敢受始畢聞而慙怨突厥之)
(臣史蜀胡悉有智謀矩誘殺之始畢由是不朝)至是帝巡北邊始畢帥騎數
十萬謀襲乘輿義成公主先遣使者告變車駕馳入
鴈門突厥引騎急攻矢及御前帝大懼抱趙王杲(帝第)
(三子)而泣目盡腫乃親巡將士謂之曰努力擊賊苟能
保全凡在行陳勿憂富貴又下令守城有功者無官
直除六品有官以次增益由是衆皆踴躍晝夜拒戰
又詔天下募兵守令競來赴難(李淵之子世民年十六應募隸屯衛將軍)
(雲定興說之曰始畢敢舉兵圍天子必謂我倉猝不能赴援故也宜晝則引旌旗令數十里不絶夜則鉦)
(鼓相應虜必謂救兵大至望風遁去定興從之唐太宗事始此)帝遣間使求救于
義成公主公主遣使告始畢云北邊有急諸郡援兵
亦至九月始畢解圍去帝遣騎追躡得老弱二千餘
而還
冬十月帝還東都
帝至東都顧盼街衢謂侍臣曰猶大有人在意謂平
楊元感殺人尚少也蘇威追論勲格太重宜加斟酌
樊子蓋以為不宜失信帝曰公欲收物情邪(帝性吝官賞初)
(平楊元感應授勲者多乃更置戎秩建節奮武宣惠綏德懷仁秉義奉誠立信等尉自正六品遞降一階)
(將士守雁門者萬七千人至是得勲者纔千五百人一戰得第一勲者進一階先無戎秩者止得立信尉)
(無勲者四戰進一階又議伐高麗由是將士憤怨)
詔江都更造龍舟
楊元感之亂龍舟皆焚詔更造數千艘制度更大于
舊
東海李子通據海陵(漢縣今揚州府泰州是)
子通先依賊帥左才相羣盗皆殘忍而子通獨寬仁
由是人多歸之有衆萬人才相忌之子通引去與杜
伏威合已而反襲伏威伏威敗而復振子通奔海陵
收兵得二萬人
城父朱粲兵起
粲始為縣佐史從軍亡命聚衆為盗謂之可達寒賊
自稱迦樓羅王衆至十餘萬轉掠荆沔以南
(丙子)十二年(楚主林士弘太平元年)春正月分遣使者發兵擊諸起
兵者
朝集使不至者二十餘郡始議分遣使者十二道發
兵討捕盗賊
三月宴羣臣于西苑
上己帝與羣臣飲于西苑水上命學士采古水事七
十二以木為之間以妓航酒船人物自動能成音曲
(是春築毘陵宫于郡東南周十二里大抵倣東都西苑之制而竒麗過之毘陵注見前)
夏五月丙戍朔日食既
是夏帝于景華宫徵求螢火得數百斛夜出遊山放
之光遍巖谷
除納言蘇威名
帝問侍臣盜賊宇文述曰漸少威引身隠柱帝呼問
之對曰臣不知多少但患漸近帝曰何謂也威曰他
日賊據長山今近在氾水(隋縣今屬開封府)且往日租賦丁
役今皆何在豈非其人皆化為盜乎又昔在鴈門許
罷征遼今復徵發賊何由息帝不悦頃之帝問以伐
高麗事威欲帝知天下多盜對曰今兹之役願不發
兵但赦羣盜自可得數十萬遣之東征高麗可滅帝
不懌威出裴藴奏曰此大不遜天下何處有許多賊
帝曰老革(猶言老兵也)多奸以賊脅我藴知帝意遣人奏
威昔典選濫授人官案驗獄成詔除名為民
秋七月帝如江都命越王侗留守殺諫者任宗崔民象
王愛仁
江都龍舟成送東都宇文述勸幸江都帝從之將軍
趙才諫曰今百姓疲勞府藏空竭盜賊蜂起禁令不
行願陛下還京師安兆庶帝大怒以屬吏朝臣無敢
諫者建節尉任宗上書極諫即日杖殺之遂啓行命
越王侗等總留後事(帝以詩留别宫人曰我夢江都好征遼亦偶然)奉信郎
崔民象以盜賊充斥于建國門上表諫帝大怒先解
其頤然後斬之至汜水奉信郎王愛仁復上表請還
西京斬之至梁郡郡人邀駕上書曰陛下若遂幸江
都天下非陛下之有又斬之
冬十月許公宇文述死
初述子化及智及皆無頼化及事帝于東宫帝寵昵
之及即位以為太僕少卿從幸榆林化及智及冐禁
與突厥交市帝怒將斬之既而釋之賜述為奴述卒
帝復以化及為右屯衞將軍智及為將作少監
翟讓李密起兵攻滎陽張須陁擊之敗死
楊元感之敗李密被獲既而亡命(樊子蓋鎖送密及王仲伯等詣高陽)
(密等悉出金以示使者曰吾等死日此金並付公幸用相瘞使者許諾防禁漸弛密請通市酒食每宴飲)
(喧譁竟夕使者不以為意至魏郡飲防守者皆醉密遂逸去)往依郝孝德及王薄
皆不之禮密困乏變姓名(曰劉智遠)聚徒教授郡縣疑而
捕之密亡去韋城(隋縣元省故城在今衛暉府睿縣)翟讓為東都(胡三)
(省注當作東郡今東郡本滑州大業初改郡滑縣是)法曹坐事當斬獄吏黃
君漢竒其驍勇夜謂讓曰天時人事抑亦可知豈能
守死獄中乎讓驚喜叩頭君漢即破械出之讓遂亡
命于瓦崗(在滑縣東)為羣盜同郡單雄信(唐書作曹州濟隂人)驍健
善馬槊聚少年往從之離狐(漢縣故城在今曹州府荷澤縣)徐世勣
(字懋功入唐賜姓李氏避太宗諱更名勣)年十七有勇略說讓曰東郡于
公與勣皆為鄉里不宜侵掠滎陽梁郡(本宋州大業初改郡今河)
(南歸德府是)汴水所經剽行舟商旅足以自資讓從之往
掠公私船資用豐給附者益衆時又有外黃王當仁
濟陽王伯當韋城周文舉雍邱李公逸等皆擁衆為
盜李密既亡命往來諸賊帥間說以取天下之策始
皆不信久之稍以為然相謂曰今人皆云楊氏將滅
李氏將興吾聞王者不死斯人再三獲濟豈其人乎
由是漸敬密密察翟讓最彊乃因王伯當以見讓為
讓畫策讓悦密說讓取天下讓遜謝不敢當(有李元英者自)
(東都逃來經歴諸賊求訪李密云斯人當代隋家人問其故元英言比來民間謠歌曰桃李子皇后繞揚)
(州宛轉花園裏莫浪語誰道許桃李子謂逃亡者李氏之子也莫浪語誰道許者密也既與密遇遂委身)
(事之考隋書五行志桃李子歌謠作鴻鵠繞陽山宛轉花林裏言李密自陽城山而來也與此不同今并)
(附錄)已而讓見密為豪傑所歸欲從其計密因說讓先
取滎陽休兵館穀待士馬肥充然後與人争利于是
攻滎陽諸縣多下之帝徙張須陁為滎陽通守以討
之須陁戰死(讓素為須陁所敗聞其來懼欲避去密止之分千餘人伏林間須陁至讓戰不)
(利須陁乘之密發伏掩其後與讓及徐世勣王伯當合軍圍之須陁戰死部兵號泣數日不止河南郡縣)
(為之喪氣)詔以裴仁基(字德本河東人)代領其衆徙鎮虎牢(讓乃令密)
(建牙别統所部號蒲山公營讓謂密曰今資糧粗足意欲還向瓦崗公若不往讓從此别矣遂東歸而密)
(獨西行說下數城大獲資儲讓尋悔復引兵從密)
十二月鄱陽林士弘稱楚帝據江南
士弘擁衆十餘萬北自九江(本江州大業初改郡今江西九江府是)南
及番禺(注見前)皆為所有
以李淵為太原留守擊甄翟兒(魏刀兒别將亦號歴山飛)破之
甄翟兒攻太原將軍潘長文戰死詔以淵為太原留
守以郎將王威高君雅副之將兵討甄翟兒遇于雀
鼠谷(在今汾州府介休縣西南水經注汾水南經雀鼠谷上戴山阜下臨絶磵俗亦謂之魯般橋)
淵衆纔數千賊圍數匝淵子世民將精兵救之拔淵
于萬衆之中會步兵至合擊大破之
太僕楊義成擊張金稱高士達斬之竇建德收其衆取
饒陽(注見前)詔罷義臣兵
内史郎虞世基以帝惡盜賊匿不以聞由是盜賊徧
海内帝皆弗之知楊義臣破降河北賊數十萬列狀
上聞(義臣討張金稱堅壁不戰金稱日引兵至義臣約與之戰既而不出如是月餘金稱易之義臣)
(乃約明日與戰而潛遣精騎伺金稱出營即入擊其輜重金稱引還義臣從後擊之金稱大敗遁去清河)
(郡丞楊善會擒殺之高士達自以才略不及竇建德悉以兵授建德會涿郡通守郭絢將兵來討建德請)
(士達守輜重自簡精兵詐降于絢即襲殺之金稱餘黨俱歸建德義臣乘勝欲討之建德謂士達曰歴觀)
(隋將無如義臣者不如避之然後伺間出擊士達不從留建德守營自帥兵與義臣戰小勝因縱酒高會)
(建德聞之曰東海公未能破敵遽自矜大禍其至矣未幾義臣果破士達斬之兵皆潰建德與百騎亡去)
(襲破饒陽行收兵還平原為士達發喪兵復大振先是羣盜得隋官及士族子弟皆殺之獨建德善遇之)
(由是隋官多有以城降者軍益盛勝兵至十餘萬人楊善會字敬仁華隂人郭絢河東安邑人)帝
歎曰我初不聞賊頓如此世基對曰小竊雖多未足
為慮義臣擁兵不少久在閫外此最非宜帝遽追義
臣放散其兵賊由是復盛(□書侍御史韋雲起劾世基及御史大夫裴藴職典)
(樞要四方告變不為奏聞賊多言少致發兵不多往皆不克請付有司詰正其罪大理卿鄭善果奏雲起)
(言不實左遷大理司直)
帝至江都
帝至江都江淮郡官謁見者專問禮餉豐薄豐則超
遷薄則停解江都郡丞王世充獻銅鏡屏風遷通守
歴陽郡臣趙元楷獻異味遷江都郡丞由是郡縣競
務刻剥以充貢獻民外為盜賊所掠内為郡縣所賦
生計無遺加之饑饉始采樹皮葉或𢷬藁煮土而食
之甚至自相食而官倉猶充牣吏皆畏法莫敢振救
王世充密為帝簡閱江淮民間美女獻之由是益有
寵
遣江都通守王世充擊河間格謙斬之謙黨高開道(滄州)
(陽信人)收其衆掠燕地
謙擁衆十餘萬據豆子䴚自稱燕王帝命王世充將
兵討斬之謙將高開道收餘衆寇掠燕地軍勢復振
虎賁郎將羅藝(字子延京兆雲陽人)起兵涿郡
初帝謀伐高麗器械資儲皆積于涿郡諸賊競來侵
掠留守官不能拒惟藝破賊甚多將作亂先激怒其
衆曰吾輩討賊素有功城中倉庫山積而留守官不
肯散施將何以勸將士衆皆憤怨遂殺郡丞起兵柳
城(注見前)懷遠(即懷遠鎮)並歸之藝自稱幽州總管
(丁丑)十三年(恭帝侑義寧元年長樂王竇建德丁丑元年魏公李密元年定楊可汗劉武周天興元年)
(梁王梁師都永隆元年秦主薛舉秦興元年梁王蕭銑鳴鳳元年是歲并楚凡八國)春正月光祿
大夫陳稜討杜伏威敗績
先是李子通據海陵左才相掠淮北杜伏威屯六合
帝遣稜將宿衞精兵討之往往克捷至是稜討伏威
堅壁不戰伏威遺以婦人服謂之陳姥稜怒出戰伏
威大破之遂據歴陽自稱總管分徇郡縣所至輒下
(伏威常選死七五千寵遇甚厚有攻戰令先擊之戰罷閱視有傷在背者即殺之所獲資財皆以賞軍士)
(有戰死者以妻妾殉葬故人自為戰所向無敵)
竇建德稱長樂王
建德為壇于樂夀(本漢樂成隋更名明省故城在今河間府獻縣)稱長樂王
魯郡徐圓朗兵起
圓朗攻陷東平分兵略地自琅邪以西北至東平盡
有之勝兵二萬人
二月馬邑校尉劉武周(河間景城人)朔方郎將梁師都(夏州人)
各據郡起兵
武周驍勇任俠太守王仁恭(字元實上邽人)厚遇之使將親
兵屯閤下武周與仁恭侍兒私通懼事泄謀亂乃與
郡中豪傑斬仁恭開倉賑貧收兵萬餘人遣使附突
厥師都亦殺郡丞據郡附突厥
翟讓李密據興洛倉(即洛口倉在鞏縣)擊敗東都兵讓推密稱
魏公略取河南諸郡
李密說翟讓襲興洛倉(密曰洛口倉多積粟若襲取以賑貧乏百萬之衆一朝可)
(得然後檄召四方引賢豪選驍悍天下不足定也讓曰此英雄之略非僕所堪惟君之命盡力從事乃與)
(密共襲興洛倉據之開倉恣民所取老弱襁負相屬)越王侗遣郎將劉長恭帥
步騎一萬五千討密而使河南討捕使裴仁基等自
汜水西入以掩其後密讓大破之威聲益振(時東都人皆以)
(密為饑賊盗米烏合易破争來應募衣服鮮華旗鼔甚盛長恭使陳于石子河西密讓選驍雄分為十隊)
(令四隊伏嶺下以侍仁基六隊陳于石子河東長恭等見密兵少意輕之讓先戰不利密帥麾下横衝之)
(隋兵大敗死者什五六亦石子河在鞏縣東南即古石泉水也謂之玉仙河)讓于是推密
為主號魏公稱元年其文書行下稱行軍元帥府拜
讓司徒單雄信徐世勣皆大將軍于是江淮以北羣
盜莫不響應悉拜官爵使各領其衆置百營簿以領
之衆至數十萬乃廣築洛口城居之遣將略地河南
郡縣多附
三月突厥立劉武周為定楊可汗
武周取汾陽宫獲隋宫人賂突厥始畢可汗始畢以
馬報之遺以狼頭纛立為定楊可汗武周即皇帝位
改元(武周圍鴈門郡丞陳孝意悉力拒守乘間出擊武周屢破之既而外無救援遣間使詣江都不)
(報孝意誓以必死旦夕向詔敕庫俯伏流涕哀動左右被圍百餘日食盡校尉張倫殺孝意以降)
梁師都自稱梁帝引突厥寇邊
師都略定雕隂(隋郡今陜西綏德州是)弘化(注見前)延安(本延州大業初)
(改郡今陜西延安府是)諸郡即皇帝位國號梁始畢亦遺以狼
頭纛號為大度毘迦可汗師都乃引突厥居河南地
(即河套)攻破鹽州郡(本西魏鹽州大業初改郡唐仍為州故城在今寧夏府靈州即花馬)
(池營也)
流人郭子和(蒲城人)起兵榆林突厥以為屋利設(突厥俗謂别部)
(典兵者曰屋利設)
子和自稱永樂王南連梁師都北附突厥始畢以劉
武周為定楊天子梁師都為解事天子子和為平陽
天子子和固辭不敢當乃更以為屋利設(子和後降唐賜姓李)
(氏)
夏四月金城校尉薛舉(金城人)起兵隴西自稱西秦霸王
舉驍勇絶倫家資巨萬交結豪傑雄于西邊金城令
郝瑗募兵數千使舉將之以討羣盜舉與其子仁杲
及同黨十三人刦瑗發兵開倉賑施自稱西秦霸王
賊帥宗羅㬋羌酋鍾利俗各擁衆歸之舉兵大振以
仁杲為齊王少子仁越為晉王羅㬋為興王未幾盡
得隴西之地衆至十三萬
李密攻東都入其郛
密以孟讓為總管使夜帥步騎入東都外郭燒掠時
裴仁基以虎牢降密密以為上柱國(其子行儼驍勇善戰密亦以為)
(上柱國密又得秦叔寶及程齩金皆以為驃騎羅士信趙仁基皆帥衆歸密密署為總管使各統所部)
(程齩金後更名知節東阿人)遣讓與仁基帥二萬餘人襲回洛東
倉破之東都出兵擊之仁基等敗走密自率衆屯回
洛倉攻偃師金墉皆不克還洛口東都城内乏糧而
布帛山積至燃布以爨越王侗使人運回洛倉米入
城分兵為九營以備密汝隂淮陽(注俱見前)降密密復據
回洛倉段達等出兵拒之敗走密遂移檄郡縣數帝
十罪且曰罄南山之竹書罪無窮決東海之波流惡
難盡(祖君彦之詞也君彦珽之子工文詞薛道衡嘗薦之于高祖高祖曰是歌殺斛律明月人兒邪)
(朕不須此輩帝即位尤疾之調宿城令君彦恒鬱鬱思亂李密據回洛倉君彦往歸之密引為上客宿)
(城隋縣故城在今泰安府東平州)越王侗遣太常丞元善達間行詣
江都奏曰李密圍逼東都城内無食若陛下速還烏
合必散不然者東都決沒因欷嘘嗚咽帝為之改容
虞世基進曰越王年少此輩誑之若如所言善達何
緣至此帝乃怒曰善達小人敢廷辱我因使催運善
達遂為羣盗所殺自後人莫敢以賊聞(世基容貌沉審特為帝所)
(親愛鬻官賣獄其門如市舍人封德彛託附世基以世基不嫻吏務密為指畫諂順帝意故世基寵益隆)
(而隋政益敝皆德彛所為也)
五月李淵起兵太原殺副留守王威高君雅
初淵娶于竇毅生四男建成世民元霸元吉一女適
太子千牛備身(隋東宫官千牛刀名)柴紹(字嗣昌臨汾人)世民聰明勇
決識量過人見隋室方亂隂有安天下之志晉陽宫
監裴寂(字元真蒲州人)晉陽令劉文静(字肇仁武功人)相與同宿見
城上烽火寂嘆曰貧賤如此復逄亂離何以自存文
静笑曰時事可知吾二人相得何憂貧賤文静見世
民而異之深自結納謂寂曰此人雖少命世才也寂
初未然之文静坐與李密連昏繫獄世民就省之隂
與計大事文静曰今天下大亂羣盗萬數有真主驅
駕而用之取天下如反掌耳太原百姓皆避盜入城
一旦收集可得十萬人尊公所將之兵復且數萬以
此乘虚入關號令天下不過半年帝業成矣世民笑
曰君言正合我意乃隂部署賓客淵不之知也(世民恐淵)
(不從知淵與裴寂有舊乃出私錢數百萬與寂博稍以輸之由是欵狎世民以其謀告之寂許諾)會
突厥寇馬邑淵遣高君雅等將兵拒之不利恐并獲
罪世民乘間屏人說淵曰今主上無道百姓困窮晉
陽城外皆為戰場大人若守小節下有寇盜上有嚴
刑危亡無日不若順民心興義兵轉禍為福此天授
之時也淵大驚曰汝安得為此言慎勿出口明日世
民復說淵淵乃嘆曰吾一夕思汝言亦大有理今日
破家亡軀亦由汝化家為國亦由汝矣帝以淵等不
能禦寇遣使者執詣江都淵大懼世民與寂等復說
淵及早定計淵然之密部勒將發會帝遣使馳驛赦
淵淵謀稍緩(時建成元吉尚在河東故淵遷延未發)先是裴寂私以晉
陽宫人侍淵及是文静謂寂曰先發制人後發制于
人且公為宫監而以宫人侍客公死可耳何誤唐公
也寂甚懼屢趣淵起兵淵乃使文静詐為敕書發太
原西河鴈門馬邑民年二十以上為兵擊高麗由是
人情恟恟思亂者衆及劉武周據汾陽宫世民言于
淵曰大人為留守而盜賊竊據離宫不早建大計禍
今至矣淵乃集將佐謂之曰武周據汾陽宫吾輩罪
當族滅若之何王威等皆懼請計淵曰朝廷用兵皆
稟節度今賊在數百里内江都在三千里外進退維
谷何為而可威等皆曰公地兼親賢同國休戚要在
平賊專之可也淵陽若不得已而從之者曰然則先
當集兵乃命世民與劉文静長孫順德(洛陽人)劉弘基
(池陽人)等各募兵密遣使召建成元吉于河東柴紹于
長安王威高君雅見兵大集疑淵有異志謂武士彠
(字信世并州文水人)曰順德弘基皆背征(謂出征而背叛逃亡者)三侍(隋制)
(左右翊衛府有親侍勲侍武侍之名)安得將兵欲收按之士彠曰二人
皆唐公客若爾必大致紛紜威等乃止威君雅欲因
晉祠祈雨討淵五月淵使世民伏兵于晉陽宫城外
自與威君雅共坐視事使劉文静引司馬劉政會(滑州)
(胙城人)入告威君雅潛引突厥入寇君雅攘袂大詬世
民已布兵塞路文静與弘基順德等共執威君雅繫
獄會突厥數萬衆寇晉陽淵命裴寂等勒兵為備而
悉開諸城門突厥不敢進衆以威君雅實召之也于
是斬威君雅以徇突厥大掠而去
東都遣兵擊李密大破之密退屯洛口
帝命將軍龐玉將關内兵援東都柴孝和說密使翟
讓守洛口裴仁基守回洛而自帥兵西襲長安然後
東向以平河洛密曰此誠上策但昏主尚存從兵猶
衆我兵皆山東人誰肯西入諸將皆出于羣盗留之
各競雌雄如此則大業隳矣遂不果會密為流矢所
中越王侗使段達與龐玉等夜出兵與戰大破之乃
棄回洛奔洛口(已而密帥衆向東都大戰于平樂圍東都兵大敗密復取回洛)
六月李淵遣使如突厥
建成元吉與柴紹偕至晉陽劉文静勸李淵與突厥
相結淵從之自為手啓遺始畢可汗云欲舉義兵迎
主上復與突厥和親若能與我俱南願勿侵暴百姓
坐受寳貨亦唯可汗所擇始畢得啓謂其大臣曰隋
主為人我所知也若迎以來必害唐公而擊我無疑
矣苟唐公自為天子我當以兵馬助之即命以此意
為復書使者七日而反將佐皆喜請從突厥之言淵
不可寂等乃請尊天子為太上皇立代王為帝以安
隋室移檄郡縣改易旗幟雜用絳白以示突厥淵曰
此可謂掩耳盜鈴然逼于時事不得不爾(既而突厥遣使至太)
(原以馬千匹為互市淵止市其半軍士請以私錢市之淵曰虜饒馬而貪利其來將不已恐汝不能市也)
(吾所以少取者示貧且不以為急故耳)淵乃遣劉文静報之以請兵私
謂文静曰胡騎入中國生民之大蠧也吾所以欲得
之者恐劉武周引之為邊患又胡馬行牧不費芻粟
聊藉之為聲勢耳數百人之外無所用之
李淵遣世子建成及世民擊西河郡拔之斬郡丞高德
儒
西河郡不從淵命淵使建成世民將兵擊之(時軍士新集建)
(成世民與之同甘苦遇敵則以身先之近道菜果非買不食軍士有竊之者輒求其主償之亦不詰竊者)
(軍民大悦)郡丞高德儒閉城拒守攻拔之執德儒至軍門
世民數之曰汝指野鳥為鸞(事具前)以欺人主取高官
吾興義兵正為誅佞人耳遂斬之其餘不戮一人秋
毫無犯遠近聞之大悦建成等引兵還晉陽往返凡
九日淵喜曰以此行兵雖横行天下可也遂定入關
之計
李淵自稱大將軍開府置官屬
淵開倉賑貧應募者日衆淵分為三軍通謂之義士
裴寂等上淵號為大將軍淵以寂為長史劉文静為
司馬唐儉(字茂系晉陽人邕之子)温大雅(字彦弘并州人)為記室大雅
與弟大有(字彦將)共掌機密武士彠為鎧曹劉政會及
崔善為(貝州武城人)張道源(名河以字行太原人)為戶曹姜謩(上邽人)
為司功參軍殷開山(名嶠以字行不害之孫)為府掾長孫順德
劉弘基竇琮(熾之孫)及王長諧(高平人)姜寶誼(天水人)陽屯
為左右統軍以世子建成為隴西公左領軍大都督
左三統軍隸焉世民為敦煌公右領軍大都督右三
統軍隸焉各置官屬以柴紹為右領軍府長史諮議
秋七月李淵引兵至霍邑(夲後漢永安縣隋更名今平陽府霍州是)代王侑
遣郎將宋老生將軍屈突通將兵拒之
李淵以子元吉留守晉陽帥甲士三萬西行誓衆移
檄諭以尊立代王之意代王侑遣郎將宋老生屯霍
邑大將軍屈突通屯河東以拒淵會積雨淵不能進
(劉文静至突厥見始畢可汗請兵且與之約曰若入長安民衆土地入唐公金玉繒帛歸突厥始畢大喜)
(淵以書招李密密恃兵彊欲為盟主復書曰所望左提右挈戮力同心執子嬰于咸陽殪商辛于牧野淵)
(得書笑曰密妄自矜大非折簡可致吾方有事關中不如卑辭推獎以驕其志使為我塞成臯之道綴東)
(都之兵我得專意西征俟關中平定徐議之耳乃復書曰天生蒸民必有司牧當今為牧非子而誰老夫)
(年逾知命願不及此欣□大弟攀鱗附翼唯弟早膺圖籙以寧兆民宗盟之長屬籍見容復封于唐斯榮)
(足矣密得書甚喜以示將佐曰唐公見推天下不足定矣自是信使往來不絶)雨久不止淵
中軍糧乏劉文静未返或傳突厥與劉武周乘虚襲
晉陽淵欲北還裴寂等亦以為隋兵尚彊未易猝下
李密奸謀難測武周惟利是視不如還救根本更圖
後舉世民曰今禾菽被野何憂乏糧老生輕躁一戰
可擒李密顧戀倉粟未遑遠略武周與突厥外雖相
附内實相猜彼雖遠利太原豈可近忘馬邑本興大
義以救蒼生當先入咸陽號令天下今遇小敵遽已
班師恐從義之徒一朝解體何以自全建成亦以為
然淵不從促令引發世民將復入諫會淵已寢不得
入號哭于外淵召問之世民曰今兵以義動進戰則
克退還則散衆散于前敵乘于後死亡無日何得不
悲淵乃悟曰軍已發奈何世民曰右軍嚴而未發左
軍去亦未遠請自追之淵笑曰吾之成敗皆在爾惟
爾所為世民乃與建成分道夜追左軍復還既而太
原運糧亦至雨既霽淵趣霍邑與宋老生戰斬之遂
取霍邑(淵至霍邑恐宋老生不出建成世民曰老生勇而無謀以輕騎挑之理無不出脱其固守)
(則誣以貳于我彼恐為左右所奏安敢不出淵乃引兵進使建成世民以數十騎至城下舉鞭指麾若將)
(圍城之狀且詬之老生怒率兵三萬出戰淵與建成陳于城東世民陳于城南淵戰小却世民與軍頭段)
(志元自南原引兵馳下衝老生出其背老生兵敗投塹劉弘基就斬之日已暮淵即命登城時無攻具將)
(士皆肉薄而登遂克之軍吏疑奴應募者不得與良人同淵曰矢石之間不辨貴賤論勲何有等差並宜)
(從本勲授勞賞霍邑吏民關中軍士欲歸者皆授五品官遣歸或諫以官太濫淵曰隋氏吝惜勲賞故失)
(人心奈何效之且收衆以官不勝于用兵乎段志元臨淄人)
武威司馬李軌(字處則姑臧人)起兵河西自稱凉王
軌家富任俠薛舉起兵河西軌與同郡豪傑謀曰薛
舉必來侵暴郡官庸怯不能禦吾輩豈可束手為人
所虜不如相與併力拒之保據河右以待天下之變
衆皆以為然遂共推軌為主軌乃結豪民及諸胡起
兵稱河西大涼王(同事者欲殺隋官分其貲軌曰今興義兵以救生民乃殺人取貲此)
(羣盗耳乃止薛舉遣將擊軌與軌將李贇戰敗沒贇欲盡坑之軌曰天若祚我當擒其主此屬終為我有)
(若其無成坑之何益乃縱之未幾盡有河西五郡之地)
薛舉自稱秦帝徙據天水(注見前)
舉稱帝立其子仁杲為太子遣仁杲將兵取天水徙
都之(仁杲多力善騎射軍中號萬人敵然性貪而好殺克天水悉召富人倒懸之以醋灌鼻責其金)
(寳舉每戒之曰汝才略足以辦事然苛虐無恩終當覆我國家)
涿郡留守薛世雄(字世英汾隂人徙關中)擊李密竇建德襲破之
遂圍河間
世雄行至河間建德士衆懼皆南遁聲言還入豆子
䴚世雄以為畏已不復設備建德謀還襲之帥敢死
士二百餘人先行令餘衆續發約曰夜至則擊其營
已明則降之未至二里所天欲明建德惶惑議降會
大霧咫尺不辨喜曰天贊我也遂突前擊之世雄遁
歸涿郡慙恚而死建德遂圍河間
八月李淵克臨汾(本平陽大業初更名今山西平陽府治是)絳郡(注見前)劉文
静以突厥兵至遂下韓城(本夏陽縣隋更名今屬陜西同州府)
淵克絳郡得通守陳叔達(字子聰陳高宗之子)禮而用之至龍
門(注見前)劉文静以突厥兵五百馬二千至淵喜曰兵
少馬多君將命之功也河東戶曹任瓌說淵自梁山
(注見前)濟河指韓城然後鼓行而進據永豐倉以規長
安淵悦以瓌為招討大使先說韓城下之
九月以江都婦女配將士
驍果在江都者多逃亡帝患之以問裴矩對曰人情
非有匹偶難以久處乃悉召江都境内寡婦處女集
宫下恣將士所取
李密遣徐世勣取黎陽倉
河南山東大水餓莩滿野詔開黎陽倉賑之吏不時
給死者日數萬人徐世勣言于李密曰天下大亂本
為饑饉若更得黎陽倉大事濟矣先是武陽(本魏州大業初)
(改郡今直隸大名府是)郡丞元寳藏以郡降密密以為魏州總
管(寳藏使其客魏徵為啓謝密密以徵為參軍掌記室徵少孤貧好讀書有大志落拓不事生業始為)
(道士寳藏召典書記密愛其文辭故用之魏徵字元成魏州曲城人)至是密遣世勣
帥麾下五千人濟河會寳藏郝孝德共襲破黎陽倉
據之開倉恣民就食浹旬間得勝兵三十餘萬竇建
德朱粲之徒亦遣使附密(泰山道士徐洪客獻書于密以為大衆久聚恐米盡)
(人散師老厭戰難可成功勸密乘進取之機因士馬之銳沿流東指直向江都執取獨夫號令天下密壯)
(其言以書招之洪客竟不出莫知所之)
王世充韋霽(世康之子)等救東都合擊李密于洛口
王世充等帥兵赴東都越王侗使劉長恭龐玉等帥
兵與世充等合擊李密于洛口詔諸軍皆受世充節
度(江都郡丞馮慈明向東都為密所獲密厚禮欲降之慈明曰公家歴事先朝榮禄兼備不能善守門)
(閥乃與元感舉兵偶脱羅網得有今日唯圖反噬未諭高旨密怒囚之慈明說防人席務本使亡走奉表)
(江都及致書東都論賊形勢為密將所獲密又義而釋之出營門翟讓殺之密之克洛口也箕山府郎將)
(張季珣固守不下密攻之季珣所領不過數百人撫之一無離叛城陷見密不肯拜曰天子爪牙何容拜)
(賊密殺之張馮慈明字無佚長樂人季珣京兆人)
李淵濟河遣建成守潼關世民徇渭北
先是馮翊(本漢左馮翊西魏曰同州大業初改馮翊郡今陜西同州府是)太守蕭造
(梁宜豐侯循之子)降于李淵淵留兵圍屈突通于河東自引
軍西至是濟河關中士民歸之者如市淵遣世子建
成劉文静帥王長諧等諸軍屯永豐倉守潼關以備
東方兵慰撫使竇軌(字士則琮之兄)等受其節度世民率劉
弘基等諸軍徇渭北慰撫使殷開山等受其節度(冠氏)
(長于志寧安養尉顔師古及世民婦兄長孫無忌謁見淵于長春宫淵皆禮而用之冠氏隋縣今東昌)
(府冠縣是安養西魏縣唐省故城在今襄陽縣于志寧字仲謐高陵人顔師古名籀以字行之推之孫長)
(孫無忌字輔機晟之子)已而柴紹妻李氏及淵從弟神通各起
兵以應淵關中羣盜悉降于淵(柴紹赴太原時謂李氏曰尊公舉兵今偕)
(行則不可留此則及禍奈何李氏曰君第速行我一婦人易以潛匿紹遂行李氏歸鄠縣别墅散家貲聚)
(徒衆神通亦在長安亡入鄠縣山中起兵以應淵李氏使其奴馬三寳說關中羣盗皆帥衆從之衆至七)
(萬左親衛段綸先娶淵女亦聚兵萬人各遣使迎淵淵使柴紹將數百騎並南山迎李氏關中羣盜皆降)
(淵淵以書慰勞使受世民節度反鄠縣注見前段綸文振之子並蒲浪依也)
冬十月李淵合諸軍圍長安
京兆内史衞文昇年老聞淵軍至憂懼成疾獨將軍
隂世師(武威人夀之子)郡丞骨儀(本天竺人居長安)奉代王侑乘城
拒守淵如永豐倉勞軍賑饑進屯馮翊世民營于涇
陽(漢涇陽縣在今平凉府境隋開皇中徙置于廢咸陽郡今縣是也屬西安府)勝兵九萬
(李氏將兵萬餘會世民與柴紹各置募府號娘子軍隰城尉房元齡謁世民于軍門世民一見如舊識署)
(記室參軍引為謀主汾隰城漢縣晉移置兹氏唐改西河今州府汾陽縣是)淵命劉弘基
殷開山分兵西略扶風(本漢古扶風魏置岐州大業初改郡今陜西鳳翔府是)
有衆六萬南渡渭水城中出戰弘基逆擊破之世民
引兵趣司竹(注見前)軍令嚴整秋毫不犯遣使白淵請
期日赴長安淵命建成選倉上兵趣長樂官世民帥
新附諸軍北屯長安故城(此漢長安城在今西安府西北)延安上郡
(本敷州大業初改郡今陜西鄜州是)雕隂皆請降淵引軍西行所過離
宫園苑皆罷之出宫女還其親屬十月至長安諸軍
皆集合二十餘萬淵命各依壘壁毋得入村落侵暴
遣使至城下諭衞文昇等不報命諸軍進圍城
蕭銑(後梁宣帝曾孫巖之孫)起兵巴陵(注見前)自稱梁王
巴陵校尉董景珍(鄱陽人)雷世猛旅帥(大業中改都督為旅帥)鄭
文秀徐德基張繡等謀據郡叛隋推景珍為主景珍
曰吾素寒賤不為衆所服羅川令(隋書煬帝紀作羅縣令羅漢縣也唐)
(省故城在今湖南長沙府湘隂縣)蕭銑梁室之後請奉之乃遣使報
銑銑喜從之召募得數千人自稱梁王改隋服色旗
幟皆如梁舊
十一月李淵克長安殺留守官隂世師等十餘人
李淵命諸軍攻城約毋得犯七廟及代王宗室違者
夷三族十一月克長安代王左右奔散唯侍讀姚思
廉(名簡以字行陳吏部尚書察之子)侍側軍士將登殿思廉厲聲訶
之曰唐公舉義兵匡帝室卿等毋得無禮衆皆愕然
布立庭下淵迎王于東宫遷居大興殿後廳思廉扶
王至閤下泣拜而去淵還舍于長樂宫與民約法十
二條悉除隋苛禁淵之起兵也留守官發其墳墓毁
其五廟至是衛文昇已卒執隂世師骨儀等十餘人
斬之餘無所問(馬邑郡丞李靖素與淵有隙淵將斬之靖大呼曰公興義兵欲平暴亂乃)
(以私怨殺壯士乎世民為之固請乃舍之世民因召置幕府靖少負志氣有文武才略其舅韓擒虎每曰)
(可與言將帥之略者獨此子耳李靖字藥師三原人)
李密誘翟讓殺之
讓司馬王儒信勸讓自為大冢宰以奪密權讓不從
讓兄弘曰天子汝當自為汝不為者我當為之讓但
大笑不以為意密聞而惡之乃與房彦藻(齊郡人)等謀
置酒召讓密曰今日不須多人密左右引去讓左右
猶在彦藻曰天時甚寒司徒左右請給酒食讓許之
乃引讓左右盡出獨密麾下壯士蔡建德立侍密與
讓較射讓方引滿建德自後斫之并殺弘儒信徐世
勣走出為門者斫傷王伯當訶止之單雄信叩頭請
命密釋之密乃大言曰與君等起義本除暴亂司徒
專行貪虐陵辱羣寮今所誅止其一家諸軍無與也
命扶世勣置帳下親為傅創讓麾下欲散密單騎入
其營慰止之使世勣雄信伯當分領其衆(讓殘忍故死之日無)
(哀之者然密將佐皆有自疑之心矣)
李淵立代王侑為皇帝尊帝為太上皇淵自為大丞相
封唐王以建成為唐王世子世民為秦公元吉為齊公
以武德殿為丞相府改教稱令置丞相府官屬以裴
寂為長史劉文静為司馬又以李綱為丞相府司錄
專掌選事竇威(字文蔚熾之子)為司錄參軍使定禮儀(淵傾府庫)
(以賜勲人國用不足光祿大夫劉世龍獻策以為今義師數萬並在京師樵蘇貴而布帛賤請伐苑中及)
(六街樹為樵以易布帛可得十數萬匹淵從之)
十二月唐王淵追諡其大父為景王(襄公虎)考為元王(仁公)
(昞)夫人竇氏為穆妃
薛舉侵扶風唐王淵遣秦公世民擊敗之
舉遣其子仁杲襲破扶風悉并其衆號三十萬謀取
長安世民逆擊大破之(舉大懼問羣臣曰自古天子有降事乎侍郎禇亮曰趙陀)
(歸漢劉禪事晉轉禍為福自古有之衛尉卿郝瑗曰陛下失問褚亮之言又何悖也舉亦悔之曰聊以此)
(試卿等耳塘禇亮字希明錢人)
屈突通降唐唐遣招河東通守堯君素(湯隂人)不下
通與劉文静相持月餘通勢日蹙或說通降通泣曰
吾歴事兩主忍相負乎每自摩其頸曰要當為國
受一刀及聞長安不守家屬皆被虜乃留桑顯和鎮
潼關而自引兵東出將趣洛陽顯和即以城降文静
遣竇琮等與顯和追之通結陳自固琮遣通子夀往
諭之通罵曰此賊何來昔與汝為父子今與汝為仇
讐命左右射之顯和呼其衆曰今京城已陷汝輩皆
關中人去欲何之衆皆釋仗降軍士執通送長安淵
以為兵部尚書賜爵蔣公遣至河東城下招諭堯君
素相見俱泣下通勸君素降君素曰君為國大臣奈
何負國生降更為人作說客邪通曰我力屈耳君素
曰我力猶未屈何用多言通慙而退(是冬河池太守蕭瑀以郡降唐)
(唐王淵遣李孝恭張道源撫慰山南山東降附者三十餘州又遣使徇巴蜀下之河池本南岐州大業)
(初改郡今陜西漢中府鳳縣是蕭瑀字時文琮之弟李孝恭淵從父兄子)
王世充襲李密敗績
先是王世充與李密戰于洛北敗績已又戰于石子
河世充復大敗至是東都米斗三千人餓死者什二
三世充謀襲倉城密知之(世充軍士有亡降密者密問世充軍中何為軍士曰)
(比見益募兵再饗將士不知其故密謂裴仁基曰吾幾落奴度中吾久不出兵世充芻糧將竭求戰不得)
(故募兵饗士欲乘月晦以襲倉城耳宜速備之)乃命郝孝德王伯當孟讓勒
兵分屯城側以待之其夕世充兵果至伯當擊之斬
其驍將士卒戰溺死者千餘人世充屢戰不勝越王
侗遣使勞之世充訴以兵少侗以兵七萬益之(明年正月)
(世充擊密于洛北敗之遂屯鞏北命諸將各造浮橋度洛前後不一密帥敢死士乘之世充復大敗密乘)
(勝進據金墉城擁兵三十萬陳于北邙南逼上春門越王侗使段達韋津拒之達望見密兵盛懼而反走)
(軍潰津死于是偃師栢谷河陽河内俱降于密竇建德等並遣使奉表勸進密曰東都未平未可議此)
御批歴代通鑑輯覽卷四十八
