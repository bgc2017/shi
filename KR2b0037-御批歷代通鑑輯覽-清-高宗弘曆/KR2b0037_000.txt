御製歴代通鑑輯覽序
編年之書莫備於
皇祖御批之資治通鑑綱目蓋是書集三編為一部自三皇
以至元末明初振綱挈目謹予嚴奪足以昭萬世法戒
為人君者不可不日手其帙而心其義也然
皇祖雖嘗抉精微徵辭旨著論百餘首亦惟析疑正陋垂教
後世耳於其書則一仍厥舊無所筆削也故全書篇幅
雖多而議論乃什倍於事實即如前編之中總論史論
音釋辨疑考證紛不一家正編之中凡例發明書法考
異集覽考證正誤質實濫觴益甚至於續編之作成於
有明諸臣其時周禮沿尹起莘例作發明而廣義則出
於張時泰效劉友益書法而為之者夫發明書法其於
歴朝興革正統偏安之際已不能得執中之論而况效
而為之者哉且以本朝之臣而紀其開國之事自不能
不右本朝而左勝國此亦理之常也况三編中嬗代崛
起之際稱太祖而繫以我者不一而足亦非體例也故
命儒臣纂歴代通鑑輯覽一書盡去歴朝臣各私其君
之習而歸之正自隆古以至本朝四千五百五十九年
事實編為一部全書於凡正統偏安天命人心繫屬存
亡必公必平惟嚴惟謹而無所容心曲徇於其間觀是
書者凛天命之無常知統系之應守則所以教萬世之
為君者即所以教萬世之為臣者也書中批論一依
皇祖之例自述所見據事以書者十之三儒臣擬批者十之
七而經筆削塗乙者七之五即用其語弗點竄者亦七
之二云
乾隆丁亥秋月御筆
御製觀通鑑輯覽至褚遂良貶潭州事嘉其忠悃輙效
其體擬作
元舅與功臣由來不可誅草茅承顧託寧當惜殘軀忍
視夷姜汚曲從政君誣國是太宗創臣忝召奭徒叩首
願還笏忤旨罪奚逋潭州被薄譴敢曰非其辜迴首望
金門無言以嗟吁
御製書通鑑輯覽明崇禎甲申紀年事
通鑑輯覽將成司事者舉通鑑綱目三編之例扵甲申
歲𣣔大書順治元年分注崇禎十七年於下且凡勝朝
事皆别書明而扵李自成陷京師即繫以明亾余曰不
可夫三編之例非𫐠續編之例乎續續扵元順帝二十
七年即分注明年元主北奔而繫以元亾去至正二十
八年為洪武元年且自順帝十五年眀祖起兵之後扵
凡元政即别書元以示異雖臣各私其君之義也而朕
實鄙之盖以理責人者必光以理自處天下者天下之
天下非一家之天下也言悖而出者亦悖而入居今之
時貶亡明而尊本朝如眀之元其誰曰不可然朕不為
也也通鑑輯覽之書非一時之書乃萬世之書扵正統
偏安之繫必公必平天命人心之嚮必嚴必謹且正編
續編既一正其自視尊大之陋習而頋扵本朝嬗代之
際有所偏向是不有恧於心而貽来世之譏乎兹扵甲
申歲仍命大書崇禎十七年分書順治元年以别之即
李自成陷京師亦不遽書明亡而福王弘光元年亦令
分注扵下必俟次年福王於江寧被執而後書眀亡夫
福王設於江南能自立未嘗不可為南北朝如宋高宗
之例也而奈其日即慆淫以致天命去而人心失是非
開創者欲究我兵威而實守成者自失其神器也若夫
唐王桂王窮竄邊隅苟延旦夕此正與宋之帝昺帝昰
同例不可仍以正統屬之用以示萬世守成之主思天
命人心之難諶凛凛乎惴惴乎保祖宗所貽留為臣民
所繫屬而不敢謬恃書法之可有高下焉庶幾朕纂通
鑑輯覽之本意或不失春秋大一統之義乎
命通鑑輯覽附紀明唐桂二王事蹟諭
甲申歲我國家既定鼎京師而明福王朱由崧為南京
諸臣迎立改元首尾一載其後唐王朱聿鍵桂王朱由
榔相繼稱號者又十有餘年當時以其事涉本朝開創
之初凡所紀年號例從芟削即朱璘之明紀輯略亦以
附三王紀年為浙江撫臣等所奏燬兹以搜訪遺籍外
省奏進此書閱其體例非不尊崇本朝且無犯諱字跡
徒以附紀明末三王自不宜在概禁之列前命編纂通
鑑輯覽館臣請不錄福王事寔因念歷朝嬗代之際進
退予奪繫乎萬世公論若前代偏私袒徇之陋習以曲
筆妄為高下朕寔鄙之即如福王承其遺緒江山半壁
疆域可憑使能立國自強未嘗不足比於宋高宗之建
炎南渡乃孱弱荒滛自貽顚覆而偏安之規模未失不
可遽以亡國法絶之特命於崇禎末附紀福王年號仍
用雙行分注而提綱則書明以為别至蕪湖被執始大
書明亡蓋所以折衷至是務合乎人情天理之公也至
於唐王桂王遁跡閩滇苟延殘喘不復成其為國正與
宋末昰昺二王之流離海島者相類本不得等於福王
之例是以輯覽内未經載入今思二王究為明室宗支
與異姓僣竊者不同非偽託也且其始末雖無足道而
奔竄事蹟亦多有可攷與其聽不知者私相傳述或致
失實無稽轉不若為之約舉大凡俾知二王窮蹙情形
不過如此更可以正傳聞之譌舛又其下諸臣以旅拒
王師者向多以偽官目之然其間如白文選李定國等
本獻賊義子反側無常彼在明已合稱賊稱偽自當凖
春秋書盗之例又如金堡等之五虎横行把持國是者
亦無足齒錄若其他各為其主始終不屈以至隕首捐
軀者不一而足較宋末之文天祥陸秀夫寔相彷彿雖
混一之初兵威迅掃不得不行抗命之誅而諸人瑣尾
間關有死無貳洵無愧人臣忠於所事之義迄今日久
將遂冺沒朕甚憫之亦宜略為紀綠使之有傳於後設
以為載筆有體則凡事涉二王者不妨直以彼字稱之
用存偏正之别而其臣則竟書為某王之某官某槩不
必斥之為偽也明紀輯略已命有司弛其禁而通鑑輯
覽校刊將竣其令四庫全書館總裁詮叙唐桂二王本
末别為附錄卷尾凡彼時仗節死義之人考訂事跡悉
與備書朕將親為裁定宣付刊行俾讀者咸知朕大中
至正未嘗有一毫私意偏倚其間而崇奬忠貞亦足以
為世道人心之勸書成即以此諭同御製輯覽原序並
冠卷端庶將來有所恭考喻朕意焉
凡例
一歷代通鑑纂要本明正德間所輯其書倣宋司
馬光舉要之例上自伏羲下迄元代凡九十有
二卷我
皇上幾餘省覽以編内採錄尚未精審
特勅重加訂正并增入明代事迹釐為一百十六卷發
凡起例皆經
睿裁鑑定盡善盡美集史學之大成實足表裏六經準
式萬世
一朱子綱目及前編續編我
聖祖仁皇帝御批刊布昭如星日我
皇上聖學高深緝熙繩
武凡數千百年史策得失靡不條貫兼綜折衷美備(臣)等
以次屬稿進
呈仰蒙
親御丹毫詳加
論定其間析疑考異洞悉毫芒而大義所昭
微言特揭謹次第敬錄簡端用垂
至教
一年經事緯提綱分目一依朱子綱目書法
一大書以提要分注以備言此綱目舊例也今提綱
綴目皆酌用大書取便觀覽其有事非一時而
牽連並及或語非至要而採摭堪資者則用小
字附書至注内有更須詮釋者空格以别本文
務使眉目朗然無淆覩記
一表歲首年綱目第一要義高辛以前無甲子可
紀帝堯甲辰以後謹遵
聖祖仁皇帝御批綱目前編用邵子皇極經世書例編次
干支標於每年之上歴代倣此至唐虞稱載夏
稱歲商稱祀周以後稱年皆隨其代而書之
一劉恕陳桱通鑑外紀胡宏皇王大紀皆始於盤
古其說荒遠難稽金履祥通鑑前編始自唐堯
於上古事又多闕略今以孔子繫易為斷肇始
庖羲不更遠溯邃古
一我
國家誕膺
符命朱果發祥瑞貺屢臻昭爍今古
太祖高皇帝肇興大業
太宗文皇帝嗣炳鴻謨凡偉烈豐功事關明紀者自宜登
諸簡策用昭
興運之隆今並恭依
實錄敬謹纂輯
一尚書備稱祀載春秋首紀春王統事表年實史
家大法是書於歷代紀年之際大書分注進退
攸關皆仰禀
聖謨權衡允協其有未改歲而事涉兩朝者則並用一
年兩系之例以存其統至附庸小國歲首不書
年號惟嗣位改元乃一書
一正統偏安之辨其界最嚴前史每以興代而紀
載前朝因多偏徇若續綱目於宋元明之際更
屬不公瀛國既執而猶以宋紀年順帝未亡而
即標明國號任意低昂適足貽識者者今自景
炎而後至正以前皆恪奉
宸裁統歸元紀至於明之崇禎十七年明統尚存亦用
大書紀歲而福王事蹟並遵
旨採輯附書明紀大公至正曠古無倫謹於卷内恭錄
御製文冠諸卷首以昭定論
一凡立綱書法褒貶攸關仰蒙
睿鑒精詳折衷至當大義炳然如賈充禇淵等之書死
狄仁傑之書周唐肅宗之書太子徐夀輝之書
害並以變文示義
特筆所垂發千古未發之隠洵足微顯闡幽永彰法戒
一綱目始於周威烈王之二十三年前編亦止於是
年二書起訖之際自當區分明晰今於初命晉
晉大夫一條另標卷首以還二書之舊
一史法固宜簡要而紀載實貴詳明今自三代以
前皆上本六經旁稽諸子秦漢而後事迹滋繁
從本史以迄外乘稗官無不博採彙參以衷至
是其或異同互見之處並加案語考定弗蹈兩
岐
一綱目凡例凡命官惟宰相皆書餘官非有故不
書今酌用其例凡宰臣之拜免及卒皆書其非
有事跡顯然者則於他條互見若非宰相而用舍
有關國是者則以特書例書之
一前史措詞類多失實而南北區分之會則彼此
互相指斥尤舛至公如五代晉之於遼南宋之
於金於元皆嘗稱臣稱姪而交兵搆釁猶以入
宼書之於情義實為未協今並恪遵
指示酌量改定書法悉去偏私以歸至正
一綱目一書乃朱子門人纂集紀年系月舛誤尚
多至續綱目所載尤為疎略失當如分䕫离不蕭
幹為二人之類踳駁叠見考證難資今依据正
史博稽羣籍悉正牴牾之舊以臻完善之觀
一凡輿地名目悉按現在郡邑沿革注其大略其
有謬誤相沿之處仍行核正不使異義少滋至
於
本朝聲教四訖遐方絶域盡入版圖如河有重源足
證都實傳聞之誤實為得諸目覩一破羣盲今
並詳加按語用以垂信方來
一凡卷内所見人名字里並依本傳詳注其有本
史未立傳者則為旁採諸書俾無滲漏至或有
一人而異名及數人而同名者亦悉分晰證明
以資考核
一金元二史出自後代儒臣之手大抵音譯失宜
乖舛滋甚歷蒙
指示以國語及蒙古語證合本音本義無不確合近又
命喀爾喀親王成衮札布
進所藏蒙古源流一書堪以互為考證今並遵
旨詳加譯改仍於初見處注明舊作某某字樣俾開卷
了然足資考据
一唐宋而後野史漸夥增飾流傳殊難依據若宋
太祖之斧聲燭影明惠宗之遜國出亡等事異
說滋多尤當剖晰是非以昭定論今並隨文駁
正勿使滋惑傳聞致乖大義
一凡一事而首尾相距頗遠者綱目於前後皆為
立綱雖起訖自明而檢尋未易今皆量其事之
本末酌行總敘或於初見一條備言其終或於
最後一條追敘其始仍用先是至是及初字尋
字等文分别紀錄眉清目朗庶覺貫串非難
一綱目定例書月不書日今仍其舊惟日食則仍
系日其或有事迹紛冗必須詳載干支次序方
能明了者則亦於目内書日以别之
一先儒論斷其醇正可取者間加甄錄具載姓名
其採於本史者則曰史臣或稱某史贊以别之
一史家音注如司馬貞之於史記顔師古之於漢
書胡三省之於資治通鑑並稱詳贍今於奥義
竒文間採諸家之說為之箋釋至如賀善之贊
尹起莘之發明以及周禮張時泰等所述皆摭
拾空談文蕪義淺並加刊削以省繁文
一杜預解左傳及胡三省解通鑑多有注某事始
此某人始此等例今於事之有關係者並倣其
例酌加標注以便檢尋
御批歴代通鑑輯覽告成進
呈表
大學士公(臣)傅恒等奉
勅編纂
御批歴代通鑑輯覽告成謹奉
表上
進者(臣)恒等誠惶誠恐稽首頓首
上言欽惟我
皇上
法古綏猷
右文成化
稽帝堯而稽帝舜考禮樂以等百世之王
監有夏而監有殷秉權衡以定一中之統刊歷代廿
二家之史文訂差訛紀勝國三百載之書編沿正
續廣修明於舊典取鑑無遺闡義例於微言折衷
有待惟
作者之謂聖體則史而義則經洵
煥乎其有文指以千而言以萬成編既定
至教斯垂原夫在昔有邦若時稽古因文見義用布訓
於丹青比事屬辭咸取裁於筆削蓋史使其記必
明取舍之宜而鑑監於前實具是非之迹至編年
以定體尤提要而徵文涑水之表歲系時裒輯實
原於漢紀紫陽之列綱分目指歸悉本於魯書洎
遞嬗夫元明亦間沿為著述然而年芟益部不同
習氏之存劉系黜房陵莫問昭公之在晉合書地
書人以表例枘鑿恒多繋歲陽歲隂以表名盾矛
不免雖糾唐有作文人之習相沿而譏鄶無庸史
法之傳漸失乃在前明中葉復有纂要一書略具
規模倍多踳駁魯魚錯見沿故牘之乖譌臧否失
宜任詹言之蕪漏當發函於
幾暇欲訂毫釐因付館以編摩載陳圭臬纂排數載會
萃羣書授青簡而
肇錫嘉名
御丹毫而時抒精義溯自分編以論次逮兹削藁而觀
成凡條目之攸紛幸
睿裁之悉禀
闡特標之論覺管窺蠡測而無由
垂刪定之文實壤薄流涓之莫助承素王而纘彛典說
明則道自可行仰
聖祖而紹前聞揆一則心無不合昭其經法大旨備而悉
奉指南示以變通舊例繁而不皆從朔大用策而
小用牘若網在綱國為緯而年為經咸指諸掌審
是非而繩懸悉準具首尾而囊括無餘紀載之例
綦嚴宜事增而文省見聞之辭各異故遠略而近
詳或分注以備言特書與附書並列或後經以終
義事本與事末兼該披月竁之輿圖悉河判重源
之實考星經之次舍知躔同五緯之誣國語則遥
證金源按出之傳譌始剖世牒則遠徵蒙古却特
之受姓咸稽以至正字審音三蒼並協旁及釋名
辨物五雅兼資凡質實而辨疑盡部居而州次譬
校讐於掃葉作述之義昭如擥體要於挈裘興替
之端備矣且夫正統偏安之辨尤屬人心天命所
關即良史未協於大公欽
宸斷獨衷於至是蓋自緹油失職恒緣諱飾為文迨至
光岳分區浸以詆諆成習名互稱夫島索徒相嘲
出聘之車號已貶於孫臣尚欲侈横磨之劒總偏
私之曲徇致名義之都乖况如丙子䜟成宋祚隨
江潮並歇庚申史就元基與塞草同荒乃或續景
炎於南渡之餘更且擯至正於北遷之始皆妄加
其予奪遂盡悖乎公平惟
至聖之制義因心故定案必循名責實削紀年於閏位
凛乎大命之難諶改書宼於舊條截然内詞之莫
假實從古未發之義於此心適得所同屬勝朝改
玉之時當
聖代膺圖之會欣際
六龍乘御大一統已悉受周疆
特念五馬倉皇小朝廷尚僅留夏肄殉黃巾於冀北既
大書春月之三擅白版於江東遂并紀福王之一
運分甲乙存殘局而國號斯加事削閩滇溯遺封
而藩稱非偽是皆擴
天地為公之量覆載同符因之冠
星雲有倬之章典謨並燦春秋之旨在居正奉正義以
無私帝王之事集大成勒成書於有永允矣無偏
而無黨粲然是訓而是行至
特筆之所垂統全書而咸貫劒南之册未至肅皇不改
儲稱上都之號猶存懷邸難逃簒字循莽大夫之
例望石城而冷笑褚公冠周平章之名對高廟而
多慚狄相莫不約羣紛以炳義本
彛訓以敷言立綱常名教之大防極微顯婉彰而一致
信讀書之貴得間不啻引錐而畫沙審觀人之必
於微乃如鑄鼎以象物蓋揚王鈇以治萬世非
天子莫操其權而會民極以執兩端獨
聖人能見其大昔者蘭陵通史繁華徒侈千篇貞觀晉
書論斷祇存四贊咨忠臣而錄袁粲寧本親裁侈
盛事而補陳橋何關正體從未有定書法則
軒鏡心懸著史評則
堯文手勒善者勸而惡者懼知袞鉞之非空言參於天
而驗於人在方策以明大道書成一百十六卷盡
善盡美而蔑以加事紀四千五百年舉要舉凡而
得其當(臣)等學慚閎覽才謝淹通識故籍而有愧
五難論先民而粗聞十例時政記言起居記事願
依左右史之班伯恭知古君舉知今難參大小賢
之列屬操觚於虎觀濫厠分排承執簡於麟編幸
邀
鑒定惟子夏得其書矣詎能贊夫一詞若臯陶見而知
之實叨榮於千載從此名山藏副定百家作史之
模更欣
秘殿刊成闡奕禩傳心之要(臣)等無任瞻
天仰
聖激切屏營之至謹奉
表恭
進以
聞
乾隆三十三年正月初十日大學士公(臣)傅恒
大學士(臣)尹繼善
大學士(臣)劉統勲
協辦大學士尚書公(臣)阿里衮
協辦大學士尚書(臣)劉綸
戶部尚書(臣)于敏中
刑部尚書(臣)舒赫德等謹
上表
監理
武英殿管理事務多羅履郡王(臣)永珹
經筵講官武英殿管理事務戸部左侍郎總管内務府大臣(臣)英廉
武英殿管理事務正紅旗漢軍副都統(臣)和爾經額
校刊
經筵講官武英殿總裁禮部尚書(臣)王際華
(臣)覺羅奉寬
監造
内務府管理六庫事務郎中加十級紀錄五次(臣)六十九
内務府營造司郎中加一級紀錄七次(臣)誠意
南苑員外郎兼佐領(臣)劉淳
武備院主事加一級紀錄七次(臣)永善
内管領(臣)扎欽
副管領(臣)六格
監造加三級(臣)吉蘭泰
監造加三級(臣)文殊保
庫掌(臣)六達塞
庫掌(臣)伊靈阿
校對
日講起居注官武英殿提調左春坊左贊善(臣)彭紹觀
武英殿提調翰林院編修(臣)陳淦
翰林院修撰(臣)張書勲
翰林院編修(臣)姚頥
翰林院編修(臣)陸費墀
翰林院編修(臣)陳昌圖
翰林院編修(臣)陳桂森
翰林院編修(臣)黃良棟
翰林院編修(臣)徐天柱
翰林院編修(臣)秦泉
翰林院編修(臣)劉錫嘏
翰林院編修(臣)楊夀楠
翰林院檢討(臣)張運暹
翰林院檢討(臣)季學錦
舉人(臣)顧天駿
舉人(臣)袁錫衡
舉人(臣)毛圻
副榜貢生(臣)戚健中
副榜貢生(臣)楊有源
歲貢生(臣)王炳文
正總裁
(臣)傅恒
(臣)來保
(臣)尹繼善
(臣)劉統勲
副總裁
(臣)兆惠
(臣)阿里衮
(臣)舒赫德
(臣)阿桂
(臣)劉綸
(臣)于敏中
經筵講官刑部尚書今任工部尚書(臣)裘曰修
提調官
禮科掌印給事中今任河南布政使(臣)覺羅巴延三
原任吏部文選司郎中續任刑部侍郎(臣)額爾景額
原任戸部員外郎續任工部侍郎(臣)珠魯訥
戸部員外郎續任理藩院侍郎(臣)慶桂
原任戸部郎中續任漕運總督(臣)傅顯
戸部員外郎今任内閣學士(臣)博清額
原任内閣侍讀學士續任戸部侍郎世襲雲騎尉(臣)伊克坦布
吏部文選司郎中今任吏部侍郎(臣)袁守侗
陜西道監察御史今任湖南沅州府知府(臣)晆朝棟
原任江西道監察御史(臣)毛永爕
原任吏部員外郎(臣)顧雲
原任戸部郎中續任雲南鹽驛道(臣)馮光熊
吏科給事中今任戸部倉場侍郎(臣)劉秉恬
原任刑部郎中今授吏部主事(臣)王昶
戸部員外郎今任貴州道監察御史(臣)張霽
收掌官
刑部員外郎今任郎中(臣)保成
中書科筆帖式今任山西歸化城同知(臣)勒保
原任内閣中書續任湖南辰州府元陵縣知縣(臣)毛應藻
宗人府主事今任禮部郎中(臣)鄭步雲
内閣中書今任宗人府主事(臣)馮應榴
纂修官
原任翰林院侍讀四品職銜(臣)楊述曾
翰林院侍讀學士(臣)朱筠
翰林院侍讀學士(臣)韋謙恒
翰林院編修今任詹事府少詹事(臣)彭元瑞
翰林院編修今任貴州貴西道(臣)趙翼
翰林院庶吉士今任刑部郎中(臣)曹錫寳
内閣中書今任刑部員外郎(臣)陸錫熊
内閣中書今候補主事(臣)阮葵生
原任内閣中書續任吏部主事(臣)汪孟鋗
内閣中書(臣)趙文哲
内閣中書(臣)嚴長明
内閣中書今任吏部主事(臣)程晉芳
校對官
翰林院庶吉士今任禮部主事(臣)沈世煒
内閣侍讀今任起居注主事(臣)孫士毅
内閣中書今任起居注主事(臣)王嵩柱
内閣中書(臣)方煒
内閣中書今任侍讀(臣)郭元漋
内閣中書今任刑部主事(臣)劉鳳翔
内閣中書今任刑部員外郎(臣)禇寅亮
内閣中書今任福建汀州府同知(臣)吳寬
内閣中書今任山西寧武府同知(臣)吳烺
原任内閣中書(臣)周發春
總校官
翰林院侍讀學士今任工部侍郎(臣)劉星煒
詹事府少詹事今任内閣學士兼禮部侍郎(臣)汪廷璵
右春坊右庶子今任陜西布政使(臣)畢沅
原任翰林院編修續任浙江寧波府知府(臣)王紹曾
右春坊右中允今任庶子(臣)曹文埴
翰林院侍讀(臣)吳省欽
翰林院編修今任四川道監察御史(臣)李孔陽
翰林院編修今任贊善(臣)王燕緒
翰林院編修今任刑部主事(臣)陳蘭森
原任翰林院侍讀學士今任編修(臣)紀昀
翰林院編修(臣)嵇承謙
原任司經局洗馬續任湖南衡州府知府(臣)宋銑
御批歴代通鑑輯覽目錄編年類
第一卷
伏羲氏至高辛氏祇載傳世年代
起甲辰陶唐氏帝堯元載(始書紀元甲子)訖乙亥有虞
氏帝舜五十載卷凡一百五十二年
第二卷
起丙子夏后禹元歲訖己卯商王受辛三十三
祀(即周武王十三年)卷凡一千八十三年有竒
第三卷
起己卯周武王十三年訖庚午周幽王十一年
卷凡三百五十二年
第四卷
起辛未周平王元年訖戊寅周襄王九年卷
凡一百二十八年
第五卷
起己夘周襄王十年訖乙亥周定王二十一年
卷凡五十七年
第六卷
起丙子周簡王元年訖丁夘周景王十一年
卷凡五十二年
第七卷
起戊辰周景王十二年訖辛亥周敬王三十年
卷凡四十四年
第八卷
起壬子周敬王三十一年訖丁丑周威烈王二
十二年卷凡八十六年
第九卷
起戊寅周威烈王二十三年訖辛巳周赧王三
十五年卷凡一百二十四年
第十卷
起壬午周赧王三十六年訖己卯秦王政二十
五年卷凡五十八年
第十一卷
起庚辰秦始皇二十六年訖甲午秦二世三年
卷凡十五年
第十二卷
起乙未楚義帝元年訖己亥(西楚霸王五年即漢高帝五年)
卷凡四年有竒
第十三卷
起己亥漢高帝六年訖辛酉漢吕后八年卷
凡二十二年有竒
第十四卷
起壬戍漢文帝元年訖庚子漢景帝後三年
卷凡三十九年
第十五卷
起辛丑漢武帝建元元年訖甲子漢武帝元狩
六年卷凡二十四年
第十六卷
起乙丑漢武帝元鼎元年訖庚子漢昭帝始元
六年卷凡三十六年
第十七卷
起辛丑漢昭帝元鳳元年訖壬申漢宣帝黃龍
元年卷凡三十二年
第十八卷
起癸酉漢元帝初元元年訖戊申漢成帝永始
四年卷凡三十六年
第十九卷
起己酉漢成帝元延元年訖乙丑漢平帝元始
五年卷凡十七年
第二十卷
起丙寅漢孺子嬰居攝元年訖乙酉五月漢淮
陽王三年卷凡十九年有竒
第二十一卷
起乙酉六月後漢世祖光武帝建武元年訖壬
寅後漢世祖光武帝建武十八年卷凡十七
年有竒
第二十二卷
起癸卯後漢世祖光武帝建武十九年訖癸未
後漢章帝建初八年卷凡四十一年
第二十三卷
起甲申後漢章帝元和元年訖辛酉後漢安帝
建光元年卷凡三十八年
第二十四卷
起壬戍後漢安帝建光元年訖己亥後漢桓帝
延熹二年卷凡三十八年
第二十五卷
起庚子後漢桓帝延熹三年訖丁卯後漢靈帝
中平四年卷凡二十八年
第二十六卷
起戊辰後漢靈帝中平五年訖己卯後漢獻帝
建安四年卷凡十二年
第二十七卷
起庚辰後漢獻帝建安五年訖庚子後漢獻帝
建安二十五年卷凡二十一年
第二十八卷
起辛丑蜀漢昭烈帝章武元年訖戊辰蜀漢帝
禪延熙十一年卷凡二十八年
第二十九卷
起己巳蜀漢帝禪延熙十二年訖己亥晉武帝
咸寧五年卷凡三十一年
第三十卷
起庚子晉武帝太康元年訖甲子晉惠帝永興
元年卷凡二十五年
第三十一卷
起乙丑晉惠帝永興二年訖戊寅晉元帝太興
元年卷凡十四年
第三十二卷
起己夘晉元帝太興二年訖丁未晉穆帝永和
三年卷凡二十九年
第三十三卷
起戊申晉穆帝永和四年訖己卯晉孝武帝太
元四年卷凡三十二年
第三十四卷
起庚辰晉孝武帝太元五年訖戊戍晉安帝隆
安二年卷凡十九年
第三十五卷
起己亥晉安帝隆安三年訖庚戍晉安帝義熙
六年卷凡十二年
第三十六卷
起辛亥晉安帝義熙七年訖丁卯宋文帝元嘉
四年魏太武帝始光四年卷凡十七年
第三十七卷
起戊辰宋文帝元嘉五年魏太武帝神䴥元年
訖庚寅宋文帝元嘉二十七年魏太武帝太平
真君十一年卷凡二十三年
第三十八卷
起辛卯宋文帝元嘉二十八年魏太武帝太平
真君十二年訖丙午宋明帝泰始二年魏獻文
帝天安元年卷凡十六年
第三十九卷
起丁未宋明帝泰始三年魏獻文帝皇興元年
訖丙寅齊武帝永明四年魏孝文帝太和十年
卷凡二十年
第四十卷
起丁卯齊武帝永明五年魏孝文帝太和十一
年訖庚辰齊主寳卷永元二年魏宣武帝景明
元年卷凡十四年
第四十一卷
起辛巳齊和帝中興元年魏宣武帝景明二年
訖己亥梁武帝天監十八年魏孝明帝神龜二
年卷凡十九年
第四十二卷
起庚子梁武帝普通元年魏孝明帝正光元年
訖庚戍梁武帝中大通二年魏孝莊帝永安三
年卷凡十一年
第四十三卷
起辛亥梁武帝中大通三年魏節閔帝普泰元
年訖丙寅梁武帝中大同元年東魏孝静帝武
定四年卷凡十六年
第四十四卷
起丁卯梁武帝太清元年東魏孝静帝武定五
年訖壬申梁元帝承聖元年魏廢帝欽元年齊
文宣帝天保三年卷凡六年
第四十五卷
起癸酉梁元帝承聖二年魏廢帝欽二年齊文
宣帝天保四年訖戊子陳主伯宗光大二年齊
天統四年卷凡十六年
第四十六卷
起己丑陳宣帝太建元年訖戊申隋文帝開皇
八年卷凡二十年
第四十七卷
起己酉隋文帝開皇九年訖丙寅隋焬帝大業
二年卷凡十八年
第四十八卷
起丁卯隋焬帝大業三年訖丁丑隋焬帝大業
十三年卷凡十一年
第四十九卷
起戊寅隋焬帝大業十四年訖癸未唐高祖武
德六年卷凡六年
第五十卷
起甲申唐高祖武德七年訖丙申唐太宗貞觀
十年卷凡十三年
第五十一卷
起丁酉唐太宗貞觀十一年訖乙卯唐高宗永
徽六年卷凡十九年
第五十二卷
起丙辰唐高宗顯慶元年訖己丑唐中宗嗣聖
六年卷凡三十四年
第五十三卷
起庚寅唐中宗嗣聖七年訖庚戍唐睿宗景雲
元年卷凡二十一年
第五十四卷
起辛亥唐睿宗景雲二年訖丁丑唐元宗開元
二十五年卷凡二十七年
第五十五卷
起戊寅唐元宗開元二十六年訖丙申唐元宗
天寳十五載是歲即肅宗至德元載卷凡十
九年
第五十六卷
起丁酉唐肅宗至德二載訖戊申唐代宗大歷
三年卷凡十二年
第五十七卷
起己酉唐代宗大歷四年訖癸亥唐德宗建中
四年卷凡十五年
第五十八卷
起甲子唐德宗興元元年訖癸酉唐德宗貞元
九年卷凡十年
第五十九卷
起甲戌唐德宗貞元十年訖壬辰唐憲宗元和
七年卷凡十九年
第六十卷
起癸巳唐憲宗元和八年訖丙午唐敬宗寳歷
二年卷凡十四年
第六十一卷
起丁未唐文宗太和元年訖丙寅唐武宗會昌
六年卷凡二十年
第六十二卷
起丁卯唐宣宗大中元年訖戊戌唐僖宗乾符
五年卷凡三十二年
第六十三卷
起己亥唐僖宗乾符六年訖己酉唐昭宗龍紀
元年卷凡十一年
第六十四卷
起庚戌唐昭宗大順元年訖辛酉唐昭宗天復
元年卷凡十二年
第六十五卷
起壬戌唐昭宗天復二年訖壬申唐昭宗天祐
九年後梁太祖乾化二年卷凡十一年
第六十六卷
起癸酉後梁主瑱乾化三年訖癸未後唐莊宗
同光元年卷凡十一年
第六十七卷
起甲申後唐莊宗同光二年(遼太祖天贊四年)訖辛卯
後唐明宗長興二年(遼太宗天顯七年)卷凡八年
第六十八卷
起壬辰後唐明宗長興三年(遼太宗天顯八年)訖辛丑後
晉高祖天福六年(遼太宗會同五年)卷凡十年
第六十九卷
起壬寅後晉高祖天福七年(遼太宗會同六年)訖戊申
後漢隱帝乾祐元年(遼世宗天禄三年)卷凡七年
第七十卷
起己酉後漢隱帝乾祐二年(遼世宗天禄四年)訖戊午
後周世宗顯德五年(遼穆宗應歴九年)卷凡十年
第七十一卷
起己未後周世宗顯德六年(遼穆宗應歷十年)訖甲戌
宋太祖開寳七年(遼景宗保寧七年)卷凡十六年
第七十二卷
起乙亥宋太祖開寳八年(遼景宗保寧八年)訖甲午宋
太宗淳化五年(遼聖宗統和十四年)卷凡二十年
第七十三卷
起乙未宋太宗至道元年(遼聖宗統和十五年)訖己未宋
真宗天禧三年(遼聖宗太平元年)卷凡二十五年
第七十四卷
起庚申宋真宗天禧四年(遼聖宗太平二年)訖辛巳宋
仁宗慶歴元年(遼興宗重熙十二年)卷凡二十二年
第七十五卷
起壬午宋仁宗慶歴二年(遼興宗重熙十三年)訖己未宋
仁宗至和二年(遼道宗清寧三年)卷凡十四年
第七十六卷
起丙申宋仁宗嘉祐元年(遼道宗清寧四年)訖己酉宋
神宗熙寧二年(遼道宗咸雍七年)卷凡十四年
第七十七卷
起庚戌宋神宗熙寧三年(遼道宗咸雍八年)訖乙卯宋
神宗熙寧八年(遼道宗太康三年)卷凡六年
第七十八卷
起丙辰宋神宗熙寧九年(遼道宗大康四年)訖辛未宋
哲宗元祐六年(遼道宗太安九年)卷凡十六年
第七十九卷
起壬申宋哲宗元祐七年(遼道宗太安十年)訖癸未宋
徽宗崇寧二年(遼天祚帝乾統五年)卷凡十二年
第八十卷
起甲申宋徽宗崇寧三年(遼天祚帝乾統六年)訖戊戌宋
徽宗重和元年(遼天祚帝天慶十年)卷凡十五年
第八十一卷
起己亥宋徽宗宣和元年(遼天祚帝保大元年)訖乙巳宋
徽宗宣和七年(金太宗天會三年)卷凡七年
第八十二卷
起丙午宋欽宗靖康元年(金太宗天會四年)訖丁未五
月宋欽宗靖康二年(金太宗天會五年)卷凡一年有
竒
第八十三卷
起丁未五月宋高宗建炎元年訖戊申宋高宗
建炎二年(金太宗天會六年)卷凡一年有竒
第八十四卷
起己酉宋高宗建炎三年(金太宗天會七年)訖辛亥宋
高宗紹興元年(金太宗天會九年)卷凡三年
第八十五卷
起壬子宋高宗紹興二年(金太宗天會十年)訖丁巳宋
高宗紹興七年(金太宗天會十五年)卷凡六年
第八十六卷
起戊午宋高宗紹興八年(金熙宗天眷元年)訖乙丑宋
高宗紹興十五年(金熙宗皇統元年)卷凡八年
第八十七卷
起丙寅宋高宗紹興十六年(金熙宗皇統六年)訖壬午
宋高宗紹興三十二年(金世宗大定二年)卷凡十七
年
第八十八卷
起癸未宋孝宗隆興元年(金世宗大定三年)訖己酉宋
孝宗淳熙十六年(金世宗大定二十九年)卷凡二十七
年
第八十九卷
起庚戌宋光宗紹熙元年(金章宗明昌元年)訖乙丑宋
寧宗開禧元年(金章宗泰和五年)卷凡十六年
第九十卷
起丙寅宋寧宗開禧二年(金章宗泰和六年元太祖元年)訖庚
辰宋寧宗嘉定十三年(金宣宗興定四年元太祖十五年)卷
凡十五年
第九十一卷
起辛巳宋寧宗嘉定十四年(金宣宗興定五年元太祖十六年)
訖壬辰宋理宗紹定五年(金哀宗天興元年元太宗四年)卷
凡十二年
第九十二卷
起癸巳宋理宗紹定六年(金哀宗天興二年元太宗五年)訖庚
戌宋理宗淳祐十年(元定宗五年)卷凡十八年
第九十三卷
起辛亥宋理宗淳祐十一年(元憲宗元年)訖戊辰宋
度宗咸淳四年(元世祖至元五年)卷凡十八年
第九十四卷
起己巳宋度宗咸淳五年(元世祖至元六年)訖丙子三
月宋帝㬎德祐二年(元世祖至元十三年)卷凡七年有
竒
第九十五卷
起丙子元世祖至元十三年(宋益王昰景炎元年)訖丁亥
元世祖至元二十四年卷凡十二年
第九十六卷
起戊子元世祖至元二十五年訖丁未元成宗
大德十一年卷凡二十年
第九十七卷
起戊申元武宗至大元年訖戊辰元泰定帝致
和元年卷凡二十一年
第九十八卷
起己巳元明宗元年訖壬辰元順帝至正十二
年卷凡二十四年
第九十九卷
起癸巳元順帝至正十三年訖戊申元順帝至
正二十八年卷凡十五年有竒
第一百卷
起戊申明太祖洪武元年訖丙寅明太祖洪武
十九年卷凡十九年
第一百一卷
起丁卯明太祖洪武二十年訖壬午明惠帝建
文四年卷凡十六年
第一百二卷
起癸未明成祖永樂元年訖乙巳明仁宗洪熙
元年卷凡二十三年
第一百三卷
起丙午明宣宗宣德元年訖丙寅明英宗正統
十一年卷凡二十一年
第一百四卷
起丁卯明英宗正統十二年訖丙子明景帝景
泰七年卷凡十年
第一百五卷
起丁丑明景帝景泰八年英宗復辟天順元年
訖癸巳明憲宗成化九年卷凡十七年
第一百六卷
起甲午明憲宗成化十年訖丙辰明孝宗弘治
九年卷凡二十三年
第一百七卷
起丁巳明孝宗弘治十年訖戊寅明武宗正德
十三年卷凡二十二年
第一百八卷
起己卯明武宗正德十四年訖甲午明世宗嘉
靖十三年卷凡十六年
第一百九卷
起乙未明世宗嘉靖十四年訖庚申明世宗嘉
靖三十九年卷凡二十六年
第一百十卷
起辛酉明世宗嘉靖四十年訖辛巳明神宗萬
歷九年卷凡二十一年
第一百十一卷
起壬午明神宗萬歷十年訖辛丑明神宗萬歷
二十九年卷凡二十年
第一百十二卷
起壬寅明神宗萬歷三十年訖庚申明光宗泰
昌元年卷凡十九年
第一百十三卷
起辛酉明熹宗天啟元年訖丁卯明熹宗天啟
七年卷凡七年
第一百十四卷
起戊辰明莊烈帝崇禎元年訖丙子明莊烈帝
崇禎九年卷凡九年
第一百十五卷
起丁丑明莊烈帝崇禎十年訖癸未莊烈帝崇
禎十六年卷凡七年
第一百十六卷
起甲申明莊烈帝崇禎十七年(是年五月明福王由崧自立訖)
(乙酉五月明亡)卷凡一年五月
第一百十七卷
附明唐桂二王本末(唐王)
第一百十八卷
附明唐桂二王本末(桂王一)
第一百十九卷
附明唐桂二王本末(桂王二)
第一百二十卷
附明唐桂二王本末(桂王三)
(臣)等謹案
御批歴代通鑑輯覽一百十六卷附明唐桂二王
本末四卷乾隆三十二年奉
勅撰是書排輯歴朝事蹟起自黃帝訖於明代編
年紀載綱目相從目所不該者則别為分注
於其下而音切訓詁典故事實有關考證者
亦詳列焉蓋
内府舊藏明正德中李東陽等所撰通鑑纂要
一書
皇上幾暇披尋以其褒貶失宜紀載蕪漏不足以
備
乙覽因
命重加編訂發凡起例咸禀
睿裁每一卷成即繕稿進
御
指示書法悉準麟經又
親灑丹毫詳加評斷
微言大義燦若日星凡
特筆昭垂皆天理人情之極則不獨詞臣載筆不
能窺見
高深即涑水紫陽亦莫能鑚仰於萬一所謂原始
要終推見至隠者文成數萬其指數千不可
一一縷陳而尤於系統年表著
筆削之大旨
予奪進退悉準至公故大業冠號則義等於存陳
至正書年則旨同於在鄆知景炎祥興之不
成為宋而後遯荒棄國者始不能以濫竊虚
名知泰定天順之相繼為君而後乘釁奪宗
者不得以冒干大統凡向來懷鉛握槧聚訟
而不決者一經
燭照無不得所折衷用以斥彼偏私著為明訓仰
見
聖人之心體如鑑空衡平
聖人之制作如天施地設惟循自然之理而千古
定案遂無復能低昂高下於其間誠
聖訓所謂此非一時之書而萬世之書也至明季
北都淪覆大命已傾福王竊號江東僅及一
載
皇上如天聖度謂猶有疆域可憑
特命分注其年從建炎南渡之例又唐桂二王跡
同昰昺雖黜其偽號猶
軫念其遺臣亦
詔别考始終附綴書後俾不至湮沒無傳大哉
王言量同天地尤非(臣)等所能仰贊一辭矣乾隆
四十九年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
