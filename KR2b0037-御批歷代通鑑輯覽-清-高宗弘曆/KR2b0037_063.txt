御批歷代通鑑輯覽卷六十四
唐
昭宗皇帝
(庚戌)大順元年春正月羣臣上尊號
夏四月詔削奪李克用官爵屬籍以張濬為招討制置
使孫揆副之會諸道兵討克用
李克用既克磁洺(□具前)復拔邢州(孟遷力詘執宣武援將王虔裕以降)
既而又攻雲州(防禦使赫連鐸求救於盧龍李匡威匡威將兵赴之克用將安金俊戰死)
(克用乃引還)於是赫連鐸李匡威請討克用朱全忠亦上
言克用終為國患臣請與河北三鎮共除之乞朝廷
命大臣為統帥上命集羣臣議之(初張濬夲由楊復恭以進復恭中廢)
(更附田令孜而薄復恭復恭再用事深恨之上知濬與復恭有隙特親倚之及全忠請討克用濬因此欲)
(倚外勢以擠復恭)時三省御史臺四品以上言克用不可討
者十六七杜讓能劉崇望(字希徒崇龜之弟龍紀元年同平章事)亦以
為不可張濬獨曰先帝再幸山南沙陀所為也臣嘗
慮其與河朔相表裏致朝廷不能制今兩河藩鎮共
請討之此千載一時也但乞陛下付臣兵柄旬日可
平孔緯曰濬言是也楊復恭曰先朝播遷雖藩鎮䟦
扈亦由居中之臣措置未得其宜今宗廟甫安不宜
更造兵端上曰克用有興復大功今乘其危而攻之
(謂諸鎮與仇)天下其謂我何緯曰陛下所言一時之體張
濬所言萬世之利上以二相言協僶俛從之曰兹事
付卿二人無貽朕羞乃以濬爲河東行營都招討制
置使京兆尹孫揆副之濬奏給事中牛徽(僧孺之孫)爲行
營判官徽曰國家以喪亂之餘欲為英武之舉横挑
彊寇吾見其顛沛也遂以衰疾固辭(濬發京師日言於上曰俟臣先除外)
(憂然後為陛下除内患楊復恭竊聽之餞濬於長樂坡屬濬酒濬辭復恭戲之曰相公杖鉞專征作態邪)
(濬曰俟平賊還方作態耳復恭益忌之岸長樂坡在西安府咸寕縣東北即□水西)
昭義軍亂殺留後李克恭朱全忠取潞州李克用遣兵
圍之詔以孫揆領昭義節度使
初李克用巡潞州以供具不厚怒節度使李克修詬
而笞之克修慙憤成疾卒克用表其弟克恭為留後
潞人素樂克修簡儉以其死非罪憐之而克恭驕慢
不習軍事將士胥怨昭義有勁兵號後院將克用將
圖河朔令克恭選五百人送晉陽克恭遣其將馮霸
部送至銅鞮(漢縣州省故城在今山西沁州)霸刦其衆以叛牙將安
居受因之作亂攻克恭而焚殺之附于朱全忠已而
居受為衆所殺(居受召霸霸不至因出走為野人所殺)霸引兵入潞自
為留後全忠遣河陽留後朱崇節將兵入潞州克用
遣康君立李存孝將兵圍之詔以孫揆領昭義節度
使
秋八月李克用執昭義節度使孫揆揆死之(綱目作李克用執招)
(討副使孫揆以歸殺之今依唐書昭宗紀改書)
七月官軍至陰地關(在平陽府靈石縣西南今曰南關鎮)朱全忠遣驍
將葛從周將千騎潛自壺關(後魏縣今屬潞安府)夜抵潞州犯
圍入城又遣别將攻李罕之於澤州奏請遣孫揆赴
鎮張濬亦恐昭義遂為汴人所據使揆將兵二千趣
潞州八月發晉州李存孝聞之以三百騎伏於長子
(秦縣今屬潞安府)西谷中擒揆及中使韓歸範獻於克用欲
以揆為河東副使揆曰吾天子大臣兵敗而死分也
豈能復事鎮使邪克用怒命鋸之鋸不行揆罵曰死
狗奴鋸人當用夾板汝豈知邪乃以板夾而鋸之至
死罵不絶聲
九月李克用復取潞州
先是汴軍圍澤州呼李罕之曰相公每恃河東今張
相公圍太原葛僕射入潞州旬日之間沙陀無穴自
藏相公何路求生邪及是李存孝至選精騎五百繞
汴寨呼曰我沙陀之求穴者也欲得爾肉以飽士卒
可令肥者出鬭汴將鄧季筠亦驍將也引兵出戰存
孝生擒之餘衆遁走存孝大破之復攻潞州葛從周
棄城走歸全忠時軍河陽聞之亦引還是月李匡威
攻蔚州李嗣源擊走之(嗣源性謹重□儉諸將相會各自誇勇略嗣源獨默然徐)
(曰諸君喜以口擊賊嗣源但以手擊賊耳衆慚而止)
王建克卭州
先是建攻卭州陳敬瑄遣其大將楊儒以兵三千助
刺史毛湘守之儒率所部降建(儒登城見建兵盛嘆曰唐祚盡矣王公治)
(衆嚴而不殘殆可以庇民乎遂出降建養以為子更名宗儒)建留張琳(許州人)為卭
州招安使引兵還成都(於是簡資嘉戎四州悉降於建簡州唐置今屬成都府)
(餘注俱見前)及是建攻卭州益急城中食盡救兵不至毛
湘謂都知兵馬使任可知曰吾不忍負田軍容(湘本令孜)
(親吏)吏民何罪爾可持吾頭歸王建乃沐浴以俟刃可
知斬湘以降建入卭州以張琳知留後繕完城隍撫
安夷獠經營蜀雅引兵復還成都(已而建取蜀州)
冬十月李克用遣兵拒官軍於趙城(注見前)十一月官軍
潰張濬韓建遁還
官軍出陰地關克用遣李存孝將兵五千營於趙城
鎮國節度使韓建以壮兵三百夜襲其營存孝設伏
以待之建兵不利静難鳳翔之兵不戰而走禁軍自
潰河東兵乘勝逐北扺晉州西門張濬出戰又敗濬
與韓建拒守晉州存孝攻之三日語其衆曰張濬宰
相俘之無益天子禁兵不宜加害乃退五十里而軍
濬建乃得遁去存孝取晉綘(注見前)二州大掠慈(唐置慈州)
(金曰吉州今州隸山西)隰(注見前)之境(□是克用遣範歸範歸附表頌冤曰臣父子三代受)
(恩四朝破□勛□黃巢黜□王存易定致陛下今日冠通天之冠佩白玉之璽未必非臣之力也若以攻)
(雲州為臣罪則拓拔思恭之取□延朱全忠之侵徐鄲何獨不討賞彼誅此臣豈無辭今張濬既已出師)
(則臣故難束手已集蕃漢兵五十萬欲直扺藩潼與濬格鬭若其不勝甘從削奪不然輕騎叫閣頓首丹)
(陛訴姦回於扆坐納制敕於朝廷然後自拘司敗恭俟鈇鑕表至濬已敗朝廷震恐)濬建至河
陽撤屋為栰以濟師徒失亡殆盡是役也朝廷倚朱
全忠及河朔三鎮及濬至晉州全忠方連兵徐鄆鎮
魏倚河東為扞蔽皆不出兵兵未交而孫揆被擒掦
復恭復從中沮之故濬軍望風自潰
復置昇州(今江南江寧府唐初曰蔣州乾元初改昇州上元後廢大順初復置)
時張雄據上元詔復置昇州以雄為刺史未幾卒裨
將馮弘鐸(雄同里人)代之(楊行密之圍揚州也雄率軍浮淘屯東塘城中競以金玉珠繒)
(詣雄軍貿食通天□𢃄一得米五升錦衾一得娕五升雄軍富過所望即不戰去後遂據上元雄善撫衆)
(人懷之其卒也為立祠)
(辛亥)二年春正月朱全忠攻魏博羅弘信拒之不克請和
全忠乃還
初全忠假道於魏以伐河東羅弘信不許乃自黎陽
濟河擊魏丁會葛從周取黎陽臨河(隋縣故城在今大明府開州)
龐師古(曹州南華人)霍存(洺州曲周人)下淇門(鎮名在今衛輝府汲縣)衛
縣(隋縣即古朝歌注見前)全忠自以大軍繼之弘信軍於内黃
全忠擊之五戰皆捷弘信懼遣使厚幣請和全忠乃
還魏博自是服於汴
孔緯張濬罷以崔昭緯(字藴曜慎由從子)徐彦若(商之子)同平章事
張濬既敗故與緯同罷而相昭緯彦若(緯出為京南節度使濬出為鄂)
(岳觀察使楊復恭使人刦緯於長樂坡斬其旌節資装俱盡緯僅能自免)
貶孔緯張濬遠州刺史復李克用官爵
李克用上表曰張濬以陛下萬代之業邀自己一時
之功知臣與朱温深仇私相連結臣今身無官爵名
是罪人不敢歸陛下藩方且欲于河中寄寓進退行
止伏俟指揮於是再貶緯濬復克用官爵使歸晉陽
既又加克用中書令貶濬繡州(唐置宋省故城在今廣西潯州府桂平縣)
司戶(濬奔華州依韓建與孔緯求敕於朱全忠全忠表訟其冤朝庭不得已並聽自便)
孫儒攻宣州
孫儒盡舉淮蔡之兵濟江轉戰而南楊行密城戍皆
望風奔潰儒將李從立奄至宣州東溪(即宛溪在今寕國府宣城縣東)
行密守備尚未固衆心危懼夜使其將臺濛(臺氏古臺駘之)
(後以名為氏濛合肥人)將五百人屯溪西(宛溪之西)濛使士卒𫝊呼
往返數四從立以為大衆繼至遽引去儒前軍至溧
水(隋縣今屬江寧府)行密使將李神福(洺州人)帥精兵襲之俘
斬千人未幾儒引還掦州遣將據滁和行密即攻復
之朱全忠遣使與行密約共攻儒儒恃其彊移牒藩
鎮數行密全忠之罪且曰俟平宣汴當引兵入朝除
君側之惡於是悉焚揚州廬舍盡驅丁壯及婦女渡
江殺老弱以充食(儒於是引兵復逼宣州屢破行密兵旌旗輜重亘百餘里行密求救)
(於錢鏐鏐以兵食助之行密遂取常州會時溥遣兵南侵至楚州行密將張訓等擊敗之復取楚州張訓)
(滁州清流人)
二月以王師範為平盧節度使
師範初為留後棣州刺史張蟾不從起兵討之至是
師範遣其將盧宏擊棣州宏引兵還攻師範師範使
人迎之仍請避位宏以師範年少信之不設備師範
密謂小校劉鄩(密州安邱人)曰汝能殺宏吾以汝為大將
宏入城師範伏甲而饗之鄩殺宏於座師範慰諭士
卒自將以攻棣州殺蟾以鄩為馬步副都指揮使詔
以師範為節度使(師範和謹好學每本縣令到官師範輒備儀衛往謁之命客將挾令)
(坐聽事自稱百姓拜之於庭僚佐或諫師範曰吾敬桑梓所以教子孫不忘本也)
夏四月彗星見赦天下
彗星出三台(注見前)入太微(注亦見前)長十餘丈
王建逐韋昭度還攻成都
韋昭度將諸道兵十餘萬討陳敬瑄三年不能克饋
運不繼朝議欲息兵乃下詔復敬瑄官爵令顧彦朗
王建各帥衆歸鎮建見制書曰大功垂成奈何棄之
周庠勸建請韋公還朝獨攻成都克而有之於是建
表敬瑄令孜罪不可赦願畢命以圖成功復說昭度
曰今關東藩鎮迭相吞噬此腹心之疾也相公宜早
歸廟堂與天子謀之敬瑄疥㿅(與癬同)責建可辦也昭
度猶豫未決建擒其親吏駱保于行府門臠食之昭
度大懼遽稱疾以印節授建即日東還建送之出劍
門即以兵守之不復内東軍急攻成都環城烽塹亘
五十里
秋七月李克用攻雲州克之
赫連鐸走吐谷渾(降部之居代北者)後克用攻殺之
王建克成都自稱西川留後
陳敬瑄巡内州縣率為建所取田令孜登城謂建曰
老夫向於公甚厚何見困如是建曰父子之恩豈敢
忘但朝廷命建討不受代者儻太師改圖建復何求
是夕令孜自携印節詣建營授之建泣謝請復為父
子如初敬瑄開城迎建建下令禁焚掠自稱西川留
後敬暄寓居新津(後周縣今屬成都府)建以一縣租賦贍之尋
授建為西川節度使(建留心政事容納直言好施樂士用人各盡其才謙恭儉素然)
(多忌好殺諸將有功名者多因事誅之)
九月以楊復恭為上將軍致仕
楊復恭總宿衛兵專制朝政諸假子皆為節度使又
養宦官子六百人多為監軍上舅王瓌(惠安太后弟)求節
度使復恭不可瓌怒詬之復恭奏以為黔南節度使
至桔栢津(在四川保寧府昭化縣東即嘉陵白水二江合流處)覆諸江中上深
恨之李順節盡以復恭陰事告上上乃出復恭為鳳
翔監軍復恭愠懟不肯行稱疾求致仕從之使者致
詔命還復恭潛刺殺之
冬十月楊復恭謀反遣天威都頭李順節討之復恭走
興元與楊守亮等舉兵拒命
復恭居第近玉山營(唐初分藍田縣地置玉山縣尋廢營蓋因廢縣而名以屯禁軍)
假子守信為玉山軍使數往省之或告復恭與守信
謀反上御安喜門命順節將兵攻其第不克禁軍欲
掠兩市遇劉崇望立馬諭之曰天子親在街東督戰
汴曹皆宿衛之士當於樓前殺賊立功勿貪小利自
取惡名衆皆曰諾遂從而東守信兵望見潰走定信
與楊復恭挈其族趣興元與楊守亮等同舉兵拒朝
廷以討李順節為名(時東川節度使顧彦朗卒詔以其弟彦暉代之遣中使往賜旌)
(節楊守亮囚而奪之使楊守厚將兵攻梓州彦暉求救于王建建遣兵救之守厚走還守亮又欲自金商)
(襲京師時昭信防禦使馮行襲方奉命治金州逆擊大破之馮行襲字正臣均州人)
十二月殺天威都頭李順節
順節恃恩驕横出入常以兵自隨中尉劉敬宣西門
君遂惡之白上恐其作亂誘殺之百官表賀
(壬子)景福元年春二月以李茂貞為山南西道招討使
先是鳳翔李茂貞静難(邠寕軍)王行瑜鎮國(華州軍)韓建
同州(匡國軍)王行約秦州(天雄軍)李茂莊五節度使上言
楊守亮容匿叛臣楊復恭請出兵討之乞加茂貞山
南西道招討使朝議以茂貞得山南不可復制下詔
和解之皆不聽茂貞行瑜擅舉兵擊興元表請不已
遺杜讓能西門君遂書陵蔑朝廷上意不能容召宰
相諫官議于時宦官有陰與二鎮相表裏者宰相不
敢言給事中牛徽曰先朝多難茂貞誠有翼衛之功
諸楊阻兵亟出攻討其志亦在疾惡但不當不以詔
命耳比聞兵過山南殺傷至多陛下儻不俟招討使
授之使用國法約束則山南之民盡矣上乃從之既
而茂貞取興元復恭守亮等奔閬州
以時溥為太子太師溥不奉詔
朱全忠連年攻時溥徐泗濠三州民不得耕穫兖鄆
河東兵救之皆無功(全忠取曹州徐之驍將劉知俊降之溥軍自是不振劉知俊)
(字希賢徐州沛人)復值水災人死者十六七溥困甚請和於
全忠全忠曰必移鎮乃可溥許之全忠乃奏請移溥
他鎮詔以溥為太子太師溥恐全忠詐而殺之據城
不奉詔(朝庭不得已復以溥為感化節度使)
夏六月楊行密擊孫儒斬之遂歸揚州
孫儒屢攻宣州(大順二年正月十二日凡再攻至是年二月遂圍之)楊行密謂
諸將曰儒之衆十倍於我吾數戰不利欲退保銅官
(山名注見前)何如劉威(彭城人)李神福曰儒掃地遠來利在
速戰宜屯據險要堅壁清野以老其師時出輕騎抄
其饋餉奪其俘掠彼前不得戰退無資糧可坐擒也
戴友規(盧州人)曰若望風棄城正墮其計淮南士民及
自儒軍來降者甚衆公宜遣將先護送歸淮南使復
生業儒軍聞淮南安堵皆有思歸之心人心既搖安
得不敗行密悦從之至是屢破儒兵張訓屯安吉(後漢)
(縣今為州屬浙江湖州府)斷其糧道儒食盡士卒大疫行密縱兵
擊之儒軍大敗田頵擒斬之傳首京師儒衆多降於
行密行密帥衆歸揚州表田頵守宣州安仁義(代北人)
守潤州(孫儒降兵多蔡人行密選其尢勇徤者五千人厚其廩賜以皂衣蒙甲號黑雲都每戰使)
(之先登陷陳四鄰畏之)既而詔以行密為淮南節度使行密以
用度不足欲以茶鹽易民布帛掌書記高勖(舒城人)曰
兵火之後十室九空又漁利以困之將復離叛不若
悉我所有易鄰道所無足以給軍選賢守令勸課農
桑數年之間倉庫自實行密從之田頵聞之曰賢者
之言其利遠哉(先是揚州富庶甲天下時人稱揚一益二及是被兵六年江淮之闇掃地)
(殆盡行密能以勤儉足用招撫流散輕徭薄歛未及數年公私交足幾復承平之舊掦一益二言揚州)
(第一益州為次也)
冬十月以李存孝為邢洺磁節度使
李克用之復取潞州也李存孝以不得昭義(克用以康君立)
(為昭義留後以存孝為汾州刺史)憤怒始有叛志已而克用表存孝
為邢洺磁留後(克用所署節度使安知建潜附朱全忠乃表存孝代之)存孝與
李存信俱為克用假子(存孝本安敬思存信本張氏子俱見前)不相睦
存信有寵於克用存孝欲立大功以勝之乃建議取
鎮冀存信從中沮之不時聽許及王鎔圍堯山(克用攻王)
(鎔大破之拔臨城等數縣李匡威救之克用大掠而還既而鎔匡威合兵十餘萬攻堯山臨城唐縣今)
(屬直棣趙州堯山唐縣今順德府唐山縣是)存孝救之不克克用更遣李
嗣勲等擊破之存信因譛存孝無心擊賊疑有私約
存孝聞之憤怒且懼禍及乃潜結王鎔及朱全忠上
表以三州自歸乞賜旌節及會諸道兵討克用詔以
存孝為節度使不許會兵
十二月初行景福崇元歷
太子少詹事邊冏等所造
(癸丑)二年春正月以李茂貞為山南西道節度使茂貞不
奉詔
茂貞自請鎮興元故有是命茂貞欲兼得鳳翔不奉
詔
二月李克用擊王鎔李匡威救之克用還攻邢州
李克用圍邢州王鎔致書解之克用怒進擊鎔大破
之遂下井陘李存孝將兵救之又乞師於朱全忠全
忠方與時溥相攻不能救李匡威引兵救鎔敗河東
兵於元氏(注見前)克用引還攻邢州既而鎔救邢州克
用敗之復與連和
李匡威為弟匡籌所逐奔鎮州
匡威之發幽州也家人會别以弟匡籌之妻美醉而
淫之及還匡籌據軍府自稱留後以符追行營兵匡
威衆潰王鎔迎歸鎮州父事之既而匡威謀奪鎮州
為鎮人所殺(匡威為鎔完城塹繕甲兵訓士卒潜謀奪鎮州隂以恩施悦其將士王氏在鎮)
(又鎮人愛之不徇匡威匡威忌日鎔弔之匡威素服□甲伏兵刦之鎔趋抱匡威曰鎔為晉人所困幾亡)
(矣賴公以有今日公欲得四州此固鎔之願也不若與公共歸府以位讓公則將士莫之拒矣匡威以鎔)
(年少易之與鎔駢馬入府會大風雷雨鹿瓦皆振匡威入門鎮軍□之有屠者墨君和自缺垣躍出拳毆)
(匡威甲士挾鍺登屋共攻匡威殺之鎔時年十七)
以柳玭為濾州(注見前)刺史
柳氏自公綽以來世以孝悌禮法為士大夫所宗玭
為御史大夫上欲以為相宦官惡之故久謫於外(玭嘗)
(戒其子弟曰凡門第高可畏不可恃也立身行已一事有失則得罪重於他人死無以見先人於地下此)
(其所以可畏門高則驕心易生族盛則為人所疾懿行實材人未之信小有疪類衆皆指之此其所以不)
(可恃也故膏粱子弟學宜加勤行宜加勵僅得比他人耳)
夏四月王建殺陳敬瑄田令孜
建屢請殺敬瑄令孜朝廷不許建使人告敬瑄作亂
令孜通鳳翔書皆殺之(建令判官馮涓草表奏之曰開柙出虎孔宣父不責他人)
(當路斬蛇孫叔敖蓋非利已專殺不行於□外先機恐失於彀中馮涓宿之孫)
朱全忠拔徐州時溥自殺
先是濠泗二州(時漙廵屬)降於朱全忠全忠遣其子友裕
攻濮州(朱瑄巡屬)拔之遂令移兵擊時溥既而友裕圍彭
城久之不克至是全忠自將如徐州都指揮使龐帥
古先拔佛山(即石佛山注見前)寨遂拔彭城溥舉族登燕子
樓(在徐州府城東北隅張建封所築)自焚死全忠以宋州刺史張廷
範知感化留後乞除文臣為節度使(朱友裕之圍彭城也時溥數出)
(兵友裕堅壁不戰都虞候朱友恭譛之於全忠全忠怒□書下龐帥古使代之將按其事書誤達於友裕)
(友裕大懼以二十騎逃入山中潜匿伯父全昱所全忠夫人張氏聞之使友裕單騎詣汴州見全忠全忠)
(將斬之夫人趨就抱之泣曰汝舍兵衆束身歸罪無異志明矣全忠悟而捨之張夫人多智略全忠敬憚)
(之雖軍府事時與之謀議或將兵出至中途夫人以為不可遣一介召之立為之返朱友恭本夀春人)
(李彦威全忠養以為子)
幽州將劉仁恭(深州樂夀人)攻李匡籌不克奔河東
仁恭將兵戍蔚州過期未代會李匡籌立戍卒奉仁
恭為帥還攻幽州不克仁恭奔河東李克用厚待之
五月王潮取福州
先是福建觀察使陳巖卒都將范暉自稱留後(巖疾病遣)
(使召王潮欲授以軍政未至而卒暉諷將士推已為留後發兵把潮)暉驕侈失衆心王
潮以從弟彦復為都統弟審知為都監將兵攻暉經
年不克白潮罷兵潮報日兵盡添兵將盡添將兵將
俱盡吾當自來彦復等懼急攻之至是暉棄城走為
將士所殺潮入福州自稱留後素服葬陳巖以女妻
其子厚撫其家汀建州降(汀州唐置今為府建州注見前)羣盗皆潰
尋以潮為福建觀察使已又以爲節度使(後潮擊破黃連洞蠻)
(閩地略定潮遣僚佐巡州縣勸農桑定租税交好鄰道保境息民閩人安之黃連洞在汀州府寧化縣東)
秋八月以覃王嗣周(通鑑考異順宗子經封郯王嗣周當是其後會昌後避武宗諱炎字)
(改郯作覃)為京西招討使討李茂貞
茂貞恃功驕横上表曰陛下貴為萬乘不能庇元舅之
一身(謂王瓌事見前)尊極九州不能戮復恭之一豎但觀彊
弱不計是非體物錙銖(謂量物微有輕重即待之有異)看人衡纊(劉峻)
(廣絶交論衡所以權其輕重纊所以屬其鼻息若衡不能舉纊不能飛雖顔冉曾史視若游塵若衡重錙)
(銖纊微□禄雖共工驩兜皆在折支舐痔語蓋本此)軍情易變戎馬難羈唯慮
甸服生靈因兹受禍未審乘輿播越自此何之上怒
决策討之命杜讓能專掌其事(讓能諫曰陛下初臨大□國步未夷茂貞)
(近在國門未宜搆怨萬一不克悔之無及上曰王室日卑號令不出國門此志士憤痛之秋朕不能坐視)
(陵夷卿但為謂兵食朕自委諸王用兵成敗不以責卿讓能曰陛下必欲行之中外大臣宜協力以成聖)
(志不當獨以任臣上曰卿居元輔與朕同休戚無宜避事讓能泣曰臣豈敢避事顧時有未可勢有不能)
(恐他日徒受晁錯之誅不能弭七國之禍也敢不奉韶以死繼之乃命讓能留中書計畫調度月餘不歸)
崔昭緯陰結邠(王行瑜)岐(李茂貞)為之耳目讓能朝發一
言二鎮夕必知之李茂貞使其黨糾合市人數千百
人邀西門君遂馬及崔昭緯鄭昌延(字光遠從讜從兄弟景福元年)
(同平章事)肩輿訴之二相曰兹事王上專委杜太尉吾曹
不預知市人因亂投瓦石二相走匿僅免上命捕其
倡帥者誅之用兵之意益堅遂有是命
揚行密取歙州以陶雅(合肥人)為刺史
先是行密克廬州斬蔡儔(儔本行密部將以州叛附朱全忠全忠不納行密遣)
(兵克而斬之行密先冢皆為儔所發左右或請發儔父母墓行密曰此儔之罪也吾何為效之)及
是行密遣田頵攻歙州刺史裴樞(字紀雲遵慶曾孫)城守久
不下時諸將為刺史者多貪暴獨池州陶雅寬厚得
民歙人曰得陶雅為刺史請聽命行密即以雅為刺
史歙人納之雅盡禮見樞送之還朝(既而行密復取舒州)
九月以錢鏐為鎮海節度使(鎮海軍本置於潤州今以命錢鏐於杭州)
鏐發民夫及十三都軍士築杭州羅城周七十里(臨安)
(志鏐先築夾城周五十里有奇後又築羅城自秦望山由夾城東亘江干泊錢唐湖霍山范浦周七十里)
李茂貞王行瑜合兵拒官軍官軍逃潰貶杜讓能雷州
司戶
覃王嗣周帥禁軍三萬軍於興平李茂貞王行瑜合
兵六萬軍於盩厔以拒之禁軍皆新募市井少年而
兩鎮皆邊兵百戰之餘茂貞等進逼興平禁軍皆望
風逃潰茂貞等乘勝進攻三橋京師大震茂貞等陳
於臨臯驛(在長安城西)表譲能罪請誅之譲能曰臣固先
言之矣請以臣為解上涕下不自禁曰與卿訣矣是
日貶讓能梧州刺史再貶雷州司戶斬西門君遂等
三人
以韋昭度崔胤(字垂休一字昌遐慎由子)同平章事
胤外寬宏而内巧險與崔昭緯深相結故得為相季
父安潜謂所親曰吾父兄刻苦以立門戶終為緇郎
所壞緇郎胤小字也
冬十月殺雷州司戶杜譲能以李茂貞為鳳翔兼山南
西道節度使
李茂貞勒兵不解請誅杜譲能然後還鎮崔昭緯復
從而擠之遂賜死自是朝廷動息皆禀於邠岐南北
司往往依附二鎮以邀恩澤復以茂貞鎮兩道於是
茂貞盡有鳳翔興元洋隴秦十五州之地
十一月以王行瑜為太師號尚父賜鐵劵
行瑜求為尚書令韋昭度密奏曰太宗以尚書令登
大位自是不以授人惟郭子儀以大功拜終身避譲
行瑜安敢輕議遂有是命
十二月朱全忠請領鹽鐵不許
朱全忠請徙鹽鐵於汴州崔昭緯以為全忠新破徐
鄆兵力倍增若更判鹽鐵不可復制乃賜詔開諭之
邵州刺史鄧處訥(邵州龍潭人)取潭州殺周岳
初處訥從閔勖爲邵州刺史勖爲周岳所殺(事見前)處
訥聞而哭之諸將入弔處訥曰吾與公等咸受僕射
(謂閔勖)大恩今岳殺之吾欲與公等竭力爲僕射報仇
可乎皆曰善於是訓卒厲兵八年乃結朗州刺史雷
滿共攻潭州斬岳自稱留後詔以爲節度使
(甲寅)乾寧元年春正月李茂貞入朝
茂貞入朝大陳兵自衛數日歸鎮
二月以鄭綮(字蘊武以進士登第)同平章事
綮好詼諧多為歇後詩譏嘲時事上以爲有所蘊手
注班簿命以爲相聞者大驚堂吏往告之綮笑曰諸
君大誤使天下更無人未至鄭綮吏曰特出聖意綮
曰果如是奈人笑何既而賀客至綮搔首言曰歇後
鄭五作宰相時事可知矣累譲不獲乃視事(已而綮累表避)
(位竟致仕)
李克用克邢州殺李存孝
先是克用自引兵攻邢州掘塹築壘環之(存孝時出突擊塹壘)
(不能成河東牙將袁奉韜使人紿存孝曰大王俟塹成即歸諸將非尚書敵咫尺之塹安能沮尚書之鋒)
(銳邪存孝以爲然按兵不出旬日塹壘成飛走不能越存孝由是遂窮)及是邢州城中
食盡存孝出見克用泥首謝罪克用囚之以歸車裂
於牙門(存孝驍勇軍中莫及常將騎兵為先鋒身披重鎧腰弓髀槊獨舞鐵撾陷陳萬人辟易克)
(用惜其才意臨刑諸將必為之請既而諸將疾其能竟無一人言者既死克用為之不視事者旬日又有)
(薛阿檀者其勇與存孝相侔諸將疾之常不得志密與存孝通恐事泄遂自殺自是克用兵勢浸弱而朱)
(全忠㯮盛矣)
夏五月劉建鋒馬殷入潭州殺鄧處訥
孫儒之敗也劉建鋒馬殷收餘衆七千南走比至洪
州已十餘萬及是至醴陵(後漢縣今屬湖南長沙府)鄧處訥遣其
將蔣勛將步騎三千守龍回關(在長沙府善化縣東叠峰拔峙如城中間)
(僅通一路今名關山)殷遣使說勛曰劉龍驤智勇兼人將十萬
衆精銳無敵而君以鄉兵數千拒之難矣不如先下
之取富貴還鄉里不亦善乎勛謂衆曰東軍許吾屬
還矣士卒皆懽呼棄旗幟鎧仗遁去建鋒令前鋒衣
其甲張其旗趣潭州守者以爲關兵還納之建鋒徑
入府殺處訥自稱留後已而朝廷以建鋒爲武安節
度使建鋒以殷爲内馬步軍都指揮使(蔣勛求邵州建鋒不許勛)
(引兵寇湘潭據郡州建鋒遣殷擊之湘潭梁縣今屬長沙府)
王建克彭州(唐置今爲縣屬成都府)殺楊晟
初田令孜以楊晟爲威戎節度使治彭州令孜既敗
王建遣兵圍之久而不下(民皆竄匿山谷諸寨日出俘惊謂之淘虜有軍士王)
(先成者新津人本書生世亂爲兵度諸將唯王宗侃最賢乃往說之因條列為狀凡七條一乞招安山中)
(百姓二乞禁諸寨淘虜三乞置招安寨以處招安百姓四乞招安之事須委宗侃專掌五乞嚴勒諸寨其)
(前日所虜悉部送招安寨中敢匿者斬六乞置行縣以撫理百姓給帖壯者使入山招其親戚七彭土宜)
(麻民未入山多漚蔵者宜令行縣曉諭使出而鬻之以爲資糧宗侃白建建悉從之三日山中民争出赴)
(寨月餘各復故業)及是彭州城中食盡建克之殺楊晟獲其
馬步使安師建欲使為將師建泣謝曰師建誓與楊
司徒同生死不忍復戴日月惟速死為惠再三諭之
不從乃殺之禮葬而祭之
六月以李谿(字景望鄘之孫)同平章事尋罷之
以翰林學士李谿爲相(時鄭延昌罷以谿代)方宣制知制詔劉
崇魯出班掠麻慟哭上召問之對曰谿姦邪依附宦
官得在翰林不任相恐危社稷谿竟罷爲太子少傅
上師谿為文崔昭緯恐分已權故使崇魯沮之谿十
表自訟醜詆崇魯嘗庭拜田令孜爲朱玫作勸進表
慟哭正殿爲國不祥詔停崇魯見任
秋八月楊復恭等伏誅
李茂貞拔閬州楊復恭帥其黨出走韓建獲之獻闕
下斬於獨柳(茂貞獻復恭與守亮書訴致仕之由云承天門乃隋家舊業大姪但積粟訓兵)
(勿貢獻吾於荆榛中立夀王纔得尊位廣定策國老有如此負心門生天子)
冬十一月楊行密取泗州
朱全忠遣使至泗州陵慢刺史張諫諫舉州降行密
行密遣押牙唐令回持茶萬餘斤如汴宋貿易全忠
執令回盡取其茶揚汴始有隙
十二月李克用攻幽州克之李匡籌走死
劉仁恭數因蓋寓獻策於克用願得兵萬人取幽州
克用方攻邢州分兵數千納仁恭不克匡籌益驕數
侵河東之境克用怒大舉兵攻匡籌拔武州(唐光啟中置今)
(直隸宣化府是)進圍新州(本北燕州光啟中更名今宣化府保安州是)匡籌遣兵
救之李克用逆戰破之新州降匡籌復發兵出居庸
關克用使精騎夾攻之幽兵大敗匡籌奔滄州義昌
節度使盧彦威遣兵攻殺之克用進軍幽州其大將
請降(自李全忠得幽州凡三世十年而減)幽州軍民以麾蓋歌鼓迎克
用入府舍克用命李存審(本姓苻宛邱人克用養以為子)劉仁恭略
定巡屬
以劉隠為封州刺史
封州刺史劉謙卒其子隠居喪賀江(謙以刺史兼賀江鎮遏使賀)
(江源出廣西富川縣南逕賀縣至廣東肇慶府封川縣亦曰封溪水入西江)士民百餘人
謀亂隱一夕盡誅之嶺南節度使劉崇龜召補押牙
表刺封州(既而崇龜卒嗣薛王知柔代為帥未至會廣州將盧琚單玘作亂隱以封州兵攻殺)
(之迎知柔知柔辟隱行軍司馬知柔贈忠宣太子業五世孫)
(乙夘)二年春正月護國節度使王重盈卒
王重盈卒軍中請以重榮子珂知留後(珂本重榮兄重簡子重榮)
(養以為子)重盈之子保義節度使珙晉州刺史瑤舉兵擊
珂表言珂非王氏子珂上表自陳且求援於李克用
上遣中使諭解之
二月董昌僣號於越州
昌爲政苛虐加歛數倍以充貢獻由是寵命相繼求
爲越王未許昌不悦曰朝廷欲負我矣有諂之者曰
與其爲越王曷若爲越帝於是民間訛言相率填門
請昌為帝昌大喜集將佐議之副使黃褐(閩人)曰今唐
室雖微天人未厭大王興於畎畝受朝廷厚恩位至
將相富貴極矣奈何一旦忽爲族滅之計昌族誅之
又問會稽令吳鐐鐐曰大王不為真諸侯以傳子孫
欲爲假天子以取滅亡邪昌亦族誅之山隂令張遜
曰浙東雖領六州王若稱帝彼必不從徒守孤城爲
天下笑耳昌又殺之遂稱皇帝(先是咸通末吳越間訛言山中有大鳥四)
(目三足聲云羅平天冊見者有殃民間多畫像祀之及昌僣號曰此吾鸑鷟也乃自稱大越羅乎國改元)
(順天署城樓曰天册之樓令羣下謂已曰聖人鸑鷟鳳屬)錢鏐遺昌書曰與其閉
門作天子與九族百姓俱陷塗炭豈若開門作節度
使終身富貴邪及今悛悔尚可及也昌不聽鏐以狀聞
復以李谿同平章事三月罷
上重谿文學復以爲相崔昭緯與邠岐相結得天子
過失朝廷機事悉以告之谿再入相昭緯使告行瑜
曰曏者尚書令之命已行矣而韋昭度沮之今又引
李谿爲同列相與熒惑聖聽恐復有杜太尉之事行
瑜乃與茂貞表谿姦邪昭度無相業宜罷居散秩上
報曰軍旅之事朕則與藩鎮圖之至於命相當出朕
懷行瑜等論列不已谿復罷
以劉仁恭爲盧龍節度使
從李克用之請也
崔胤罷以王摶(字昭逸興曾孫)同平章事
王珙王瑤請朝廷命河中帥詔以胤充護國節度使
摶同平章事
以王珂爲護國留後
珂李克用之壻也克用表重榮有功於國請賜珂節
鉞王珙厚結王行瑜李茂貞韓建更上表稱珂非王
氏子請以珂爲陜州珙爲河中上報曰先已允克用
之奏矣
楊行密取濠州
行密攻濠州拔之掠得徐州人李氏子生八年矣養
以爲子其長子渥(字承天)憎之行密謂徐温曰此兒
質狀性識頗異於人吾度渥必不能容今賜汝爲
子温名之曰知誥(字正倫俊復姓李名昇)知誥勤孝過諸子
温愛之使掌家事家人無違言及長喜書善射識
度英偉行密謂温曰知誥俊傑諸將子皆不及也
(胡三省曰徐知諸事始此)既而行密復取壽州及連水(隋縣今曰安東)
(屬淮安府)
夏四月罷諸王將兵
上以郊畿多盗至有踰垣入宫侵犯陵寢者欲令
宗室諸王將兵巡警又欲使之四方撫慰藩鎮南
北司用事之臣恐其不利於已交章論諫上不得
已罷之
五月制削奪董昌官爵委錢鏐討之
王行瑜李茂貞韓建舉兵犯闕殺韋昭度李谿
行瑜以不得尚書令怨朝廷畿内有八鎮兵隸左右
軍郃陽(漢縣今屬同州府)鎮近華州韓建求之良原(隋縣元省故城)
(在今平原府靈臺縣)鎮近邠州王行瑜求之宦官曰此天子禁
軍何可得也王珂王珙爭河中行瑜建及茂貞皆爲
珙請不能得恥之珙使人語三帥曰珂與河東婚姻
必爲諸公不利請討之行瑜使其弟同州刺史行約
攻河中而自與茂貞建各將精騎數千入朝上御安
福門以待之三帥盛陳甲兵拜伏舞蹈上詰之曰卿
軰不奏請俟報輒稱兵入京城其志欲何為乎若不
能事朕今日請避賢路行瑜茂貞流汗不能言獨韓
建粗述入朝之由上與之宴三帥奏稱南北司互有
朋黨隳紊朝政韋昭度討西川失策李谿作相不合
衆心請誅之上未之許行瑜等輒殺之及樞密使康
尚弼等數人請除王珙河中徙王行約於陜王珂於
同州上皆許之李克用聞三鎮犯闕即日遣使發北
部兵期以來月渡河入關始三帥謀廢上立吉王保
(懿宗子帝弟也)及聞克用起兵行瑜茂貞各留兵三千人宿
衛京師與建皆還本鎮
六月以孔緯同平章事張濬爲諸道租庸使
上以崔昭緯等外交藩鎮朋黨相傾思得骨鯁之士
故驟用緯濬既而朱全忠薦濬上欲復相之李克用
表請發兵擊全忠且言濬朝爲相臣夕至闕詔和解
之
李克用舉兵討三鎮秋七月王行約李繼鵬作亂帝如
石門鎮(今曰石門谷在西安府藍田縣西南長安志唐昭宗出幸南山次石門佛寺即此質實以爲在)
(淳化又以爲在静寧皆非糾繆以爲在略陽尤誤)
李克用大舉蕃漢兵南下上表稱王行瑜李茂貞韓
建稱兵犯闕賊害大臣請討之又移檄三鎮數其罪
行瑜等大懼克用軍至絳州攻拔之斬刺史王瑤至
河中王珂迎謁於路王行約棄同州走弟行實時爲
左軍指揮使奏請幸邠州樞密使駱全瓘請幸鳳翔
上曰克用尚駐軍河中就使至此朕自有以枝梧卿
等但各撫本軍勿令搖動右軍指揮使李繼鵬(本姓閻名)
(珪)茂貞假子也謀刦上幸鳳翔中尉劉景宣與王行
實知之欲刦上幸邠州孔緯面折景宣以爲不可輕
離宫闕向晩王行約引左軍攻右軍鼓譟震地上聞
亂登承天樓欲諭止之捧日都頭李筠將本軍於樓
前侍衛李繼鵬以鳳翔兵攻筠矢拂御衣左右扶上
下樓繼鵬復縱火焚宫門煙燄蔽天時鹽州六都兵
屯京師素爲兩軍所憚上急召入衛既至兩軍退走
上幸李筠營護蹕都頭李居實帥衆繼至或傳行瑜
茂貞欲自來迎車駕上懼爲所迫以筠居實兩都兵
自衛幸石門鎮(出啓夏門幸南山之莎城鎮駐於石門佛寺啓夏門長安東南門莎城)
(鎮在長安城南近郊之地)克用遣判官王環奉表問起居遣兵攻
華州韓建登城呼曰僕於李公未嘗失禮何爲見攻
克用使謂之曰公爲人臣逼逐天子公爲有禮孰爲
無禮者乎會聞邠岐欲迎車駕乃移兵營渭橋(上遣供奉)
(宜張承業詣克用軍承業同州人屢奉使於克用因留監其軍)克用遣其將李存貞
爲前鋒又遣史儼將三千騎詣石門侍衛遣李存信
存審會保大節度使李思孝(本姓拓䟦思恭之弟也)攻王行瑜
梨園寨(今邠州淳化縣治是明史地理志淳化縣宋以雲陽縣之梨園鎮置)擒其將王
令陶等獻於行在李茂貞懼斬李繼鵬傳首行在上
表請罪且遣使求和於克用上復遣延王戒丕(元宗子玢)
(封延王戒丕其後也)諭克用令且赦茂貞併力討行瑜
復以崔胤同平章事
胤雖授河中節不得赴乃復以中書侍郎輔政
制削奪王行瑜官爵以李克用爲招討使討之
詔李克用討王行瑜克用遣其子存勖(克用長子即後唐莊宗)
詣行在年十一上竒其狀貌撫之曰兒方爲國之棟
梁他日宜盡忠於吾家(胡三省曰李存勖始此)
車駕還京師
李克用表請車駕還京師從之時宫室焚毁未暇完
葺上寓居尚書省百官往往無袍笏僕馬
王建遣兵赴援屯綿州
建頓兵不進已奏言顧彦暉不發兵赴難而略奪輜
重請興兵討之
冬十月貶崔昭緯爲梧州司馬以孫偓(字龍光武邑人)同平章
事
以昭緯黨附邠岐故貶以偓代之
十一月李克用克邠州王行瑜伏誅
河東將李存貞敗邠寧兵於梨園北李罕之李存信
等又急攻之王行約行實遁去行瑜以精兵五千守
龍泉寨(即龍泉鎮在邠州三水縣東北)李克用攻拔之行瑜走入邠
州克用引兵逼之行瑜登城號哭謂克用曰行瑜無
罪脅廹乘輿皆茂貞繼鵬所爲請移兵問鳳翔行瑜願
束身歸朝克用曰王尚父何恭之甚僕受詔討三賊臣
公預其一束身歸朝非僕所得專也行瑜挈族出走克
用入邠州封府庫撫居人行瑜尋爲部下所殺傳首京師
朱全忠圍兖州
朱全忠遣葛從周擊兖州自以大軍繼之圍其城朱
瑄遣其將賀瓌(字光遠濮陽人)柳存薛懷寳將兵萬餘人襲
曹州以解兖州之圍全忠自中都(本平陸縣唐更名故城在今兖州府)
(汶上縣)引兵夜追之比明至鉅野(漢縣今屬曹州府)南及之屠
殺殆盡擒三將俘三千人會大風晦冥全忠曰此殺
人未足耳命所得俘皆殺之縛三將徇於兖州城下
謂朱瑾曰卿兄已敗何不早降既而殺存及懷寳聞
瓌名禮而用之瑄瑾告急於河東李克用遣大將史
儼將數千騎以救之
十二月進李克用爵晉王克用還晉陽
詔李克用進爵晉王李罕之蓋寓諸將佐進官有差
克用遣掌書記李襲吉(洛陽人)入謝請乘勝勢遂取鳳
翔上謀於貴近或曰茂貞復滅則沙陀太盛朝廷危
矣上乃賜克用詔褒其忠欵且言不臣之狀行瑜爲
甚茂貞韓建自知其罪職貢相繼且當休兵息民克
用奉詔而止既而私謂詔使曰觀朝廷之意似疑克
用有異心也然不去茂貞關中無安寕之日詔又免克
用入朝(將佐或言今密邇闕廷豈可不入見天子克用猶豫未決蓋寓曰天子還未安席人心尚)
(危大王若引兵渡渭竊恐復驚駭都邑人臣盡忠在於勤王不在入覲願熟圖之克用笑曰蓋寓尚不欲)
(吾入朝況天下之人乎克用性嚴急左右無敢違忤惟寓敏慧能拂其意婉辭裨益無不從者)克用
乃表曰臣總帥大軍不敢徑入朝覲表至京師上下
始安克用遂引兵歸而茂貞驕横如故河西州縣多
爲所據
(丙辰)三年春李克用遣李存信將兵救兖州鄆羅弘信襲
之存信軍潰
李克用遣李存信將萬騎假道於魏以救兖鄆軍於
莘縣朱全忠使人謂羅弘信曰克用志吞河朔師還
之日貴道可憂存信戢衆不嚴侵暴魏人弘信怒發
兵三萬夜襲之存信軍潰委棄資糧兵械萬數弘信
自是與河東絶專志汴州全忠方圖兖鄆畏弘信議
其後弘信每有贈遺全忠必對使者北面拜受之曰
六兄於予倍年以長固非諸鄰之比弘信信之全忠
以是得專意東方
夏四月河漲(劉友益曰志患始也)
河漲將毁滑州朱全忠決爲二河夾城而東為害滋甚
武安軍亂殺劉建鋒推馬殷留後
建鋒嗜酒不親政事長直兵陳贍妻美建鋒私之贍
殺建鋒諸將迎行軍司馬張信(長安人)爲留後佶將入
馬忽踶齧傷髀時馬殷攻邵州未下佶謂諸將曰馬
公勇而有謀寬厚樂善吾所不及真乃主也乃以牒
召之殷至佶肩輿入府坐受殷拜謁已乃命殷升廳
事以留後讓之即趨下帥將吏拜賀復爲行軍司馬
代殷將兵攻邵州(朝廷尋以殷判湖南軍府事殷以高郁爲謀主而畏楊行密成汭之)
(彊議以金帛結之郁曰成汭不足畏也行密公之讐雖以萬金賂之安肯為吾援乎不若上奉天子下撫)
(士民訓卒厲兵以修霸業則誰與敵矣殷從之已而張佶克郡州擒蔣勛詔以殷知武安留後時湖南營)
(内多爲羣盗所據殷遣兵以次攻□郴衡道永諸州皆下之高郁揚州人)
崔昭緯伏誅
昭緯既貶復求救於朱全忠詔遣中使賜昭緯死及
於荆南斬之中外咸以爲快
錢鏐克越州董昌伏誅
先是鏐遣其將顧全武(餘姚人)討昌昌將多降遂進兵
越州昌出戰而敗全武圍之昌始懼去帝號會楊行
密克蘇州(行密圍蘇州常熟鎮使陸郢以州城應行密獲刺史成及常熟梁縣今屬蘇州府)
(成及字弘濬錢塘人)鏐急召全武使備行密全武曰越州賊之
根本奈何垂克而棄之請先取越州後復蘇州鏐從
之及是全武攻克越州外郭昌猶據牙城拒之鏐遣
紿昌云奉詔令大王致仕歸臨安昌乃送牌印而出
全武斬之(昌在圍城中貪吝益甚口率民間錢帛減戰士糧及城破庫有金帛雜貨五百間倉)
(有糧三百萬斛錢鏐散金帛以賞將士開倉以賑貧乏)
六月李克用攻魏博朱全忠遣其將葛從周救之還擊
兖鄆破之
李克用攻魏博朱全忠召葛從周於鄆州使將兵營
洹水以救魏博克用引兵擊之汴人多鑿坎於陳前
戰方酣克用馬躓幾為汴人所獲顧射其將一人斃
之乃得免引軍還從周復擊兖鄆兵破之(兖鄆屬城皆為汴人)
(所據克用發兵赴之輒為魏人所拒不得前兖鄆由是不振)
秋七月李茂貞舉兵犯闕帝如華州
初李克用屯渭北李茂貞韓建憚之事朝廷禮甚恭
克用去二鎮貢獻漸疎表章驕慢上自石門還置殿
後四軍選補數萬人使延王戒丕等將之茂貞遂表
言延王無故稱兵討臣臣今勒兵入朝請罪上告急
于河東茂貞遂兵逼京畿覃王嗣周與戰敗績七月
茂貞進逼京師戒丕曰今關中藩鎮無可依者不若
自鄜州濟河幸太原上至渭北韓建奉表請幸華州
不許既而上復憚遠適至富平復遣人召建面議去
留建至頓首言今藩臣跋扈者非止茂貞陛下若遠
巡邊鄙臣恐無復還期今華州兵力雖微亦足自固
西距長安不遠願陛下臨之以圖興復上乃從之至
華州茂貞遂入長安燔燒俱盡
崔胤罷以陸扆(字祥文贄族孫家陜州)同平章事
上以胤崔昭緯之黨故罷之而相扆
八月李克用發兵入援
韓建移檄諸道令供輸資糧詣行在李克用聞之歎
曰去歲從余言豈有今日之患又曰韓建天下癡物
為賊臣弱帝室是不為李茂貞所擒則為朱全忠所
虜耳因奏與鄰道發兵入援
王搏罷以朱朴(襄陽人)同平章事
水部郎中何迎表薦國子博士朱朴材如謝安道士
許巖士亦薦朴有經濟材上連日召對朴有口辯上
悦之曰朕雖非太宗得卿如魏徵矣上憤天下之亂
思得竒傑之士不次用之朴自言得為宰相月餘可
致太平上以為然以朴為相朴庸鄙迂僻中外大驚
尋兼判戶部凡軍吏財賦一以委之
九月以崔胤崔遠(澹之子)同平章事貶陸扆為硤州(注見前)
刺史
胤之罷相韓建之志也胤密求于朱全忠且教之營
東都宫闕表迎車駕全忠從之仍請以兵迎駕且言
崔胤忠臣不宜出外建懼復奏召胤為相遣使諭止
全忠胤恨扆代己誣以黨于茂貞而貶之
冬十月以孫偓為鳳翔四面行營招討使討李茂貞
茂貞上表請罪仍獻助修宮室錢韓建復左右之竟
不出師(尋罷偓招討使)
以錢鏐為鎮海鎮東節度使王摶復同平章事
先是董昌既誅以摶為威勝節度使鎮浙東至是鏐
令兩浙吏民上表請兼領浙東朝廷不得已復以摶
同平章事鏐兼領兩鎮改威勝曰鎮東
(丁巳)四年春正月詔罷諸王所領兵及殿後四軍
韓建奏睦濟韶通彭韓儀陳八王(胡三省注皆嗣王也睦韶韓代宗之)
(後彭肅宗之後陳文宗之後舊史皆佚其名及其世系)謀殺臣刦車駕幸河中
上大驚召建諭之建稱疾不入令諸王詣建自陳建
不之見表請勒歸十六宅妙選師傅教以詩書不令
典兵預政上不得已詔諸王所領軍士並縱歸田里
建又奏所置殿後四軍顯有厚薄偏黨乞皆罷遣詔
亦從之于是天子之親軍盡矣捧日都頭李筠石門
扈從功第一建復奏斬之
立德王裕為皇太子
建既幽諸王于别地上意不悦乃奏請立德王為太
子欲以解之(本名祐更名裕)
朱全忠克鄆州執朱瑄進襲兖州克之朱瑾奔淮南
龐師古葛從周并兵攻鄆州朱瑄兵少食盡不復出
戰引水為深濠以自固師古等為浮梁夜濟瑄棄城
走野人執之以獻全忠入鄆州以龐師古為天平留
後朱瑾留大將康懷貞(後改名懷英兖州人)守河東自與河東
將史儼李承嗣掠徐境以給軍食全忠遣從周將兵
襲兖州懷貞降從周入兖州獲瑾妻子瑾及儼等率
其衆奔淮南于是鄆齊曹棣兖沂密齊宿陳許鄭滑
濮皆入于全忠惟王師範守淄青亦服于全忠瑾至
淮南楊行密躬迎之表領武寧節度使淮南舊善水
戰不習騎射及得河東兖鄆兵軍聲大振(全忠納瑾之妻引兵)
(還張夫人請見之瑾妻拜夫人答拜且泣曰兖鄆與司空約為兄弟以小故恨望起兵相攻使吾姒辱于)
(此他日汴州失守吾亦如吾姒之今日乎全忠乃出瑾妻而斬瑄)
二月孫偓朱朴罷
朴既秉政所言皆不效外議沸騰故與偓俱罷
夏六月貶王建為南州(唐置今四川重慶府綦江縣是)刺史以李茂貞
為西川節度使覃王嗣周為鳳翔節度使
王建將兵五萬攻東川李茂貞表其罪故貶之徙茂
貞鎮西川覃王鎮鳳翔先是遣宣諭使李恂和解兩
川及是建克梓州南寨會恂至建指執旗者曰戰士
之情不可奪也茂貞亦不受代圍覃王于奉天韓建
移書茂貞覃王乃得歸
秋八月韓建劉季述(宦者)殺通王滋(宣宗子帝之弟)等十一人
韓建奏諸王罷兵尚苞隂計願陛下聖斷不疑制于
未亂上不報建乃與知樞密劉季述矯制發兵圍十
六宅諸王披髮升屋呼曰宅家(唐末宫中率稱天子曰宅家猶言家主也)
救兒建盡殺之以謀反聞
九月李克用攻幽州劉仁恭與戰敗之
初李克用取幽州表劉仁恭為節度使留戍兵及腹
心將千人典其機要租賦供軍之外悉輸晉陽及上
幸華州克用徵兵于仁恭以入援仁恭辭以契丹入
寇不出兵克用移書責之仁恭抵書慢罵囚其使者
克用大怒自將擊之為仁恭將單可及所敗(可及引兵逆戰)
(克用方飲酒前鋒白賊至克用醉曰可及輩何足為敵亟命擊之是日大霧河東兵遇伏大敗克用醒而)
(後知之仁恭遣使謝克用克用復書略曰公仗鉞控兵理民立法擢士則欲其報德選將則望彼酬恩已)
(尚不然人何足信僕料猜防出于骨肉嫌忌生于屏帷持千將而不敢授人捧盟盤而何辭著誓)
冬十月以韓建為鎮國匡國節度使
詔削奪李茂貞官爵姓名發兵討之復以王建為西川
節度使
王建克梓州顧彦暉自殺
建争東川三年與彦暉五十餘戰至是攻之益急彦
暉自殺建入梓州城中兵尚七萬人建以王宗滌(本華)
(洪王建更其名姓)為留後
朱全忠擊楊行密戰于清口(在淮安府清河縣西南舊泗水入淮之口今為黃淮)
(交滙處)全忠大敗
朱全忠既得兖鄆甲兵益盛乃大舉擊楊行密遣龐
師古壁清口葛從周壁安豐(注見前)全忠自將屯宿州
行密與朱瑾將兵三萬拒之師古營于清口或曰營
地汙下未可久處不聽朱瑾壅淮上流欲灌之或以
告師古以為惑衆斬之瑾以五千騎引渡趣其中軍
士卒倉皇拒戰淮水大至汴軍駭亂行密督大軍夾
攻之汴軍大敗斬師古從周奔還行密瑾乘勝追擊
之殺溺殆盡還者不滿千人全忠亦奔還(行密六會詣將謂副)
(使李承嗣曰始吾欲趣夀州副使云不如先向清口師古敗從周自走今果如所料賞之錢萬緍表領鎮)
(海節度行密待承嗣史儼甚厚第舍姬妾咸選其尤者賜之故二人皆為密盡力屢立功行密由是遂保)
(據江淮全忠不能與之争)
立淑妃何氏為皇后
十二月威武節度使(乾寧三年升福建為威武軍)王潮卒
王潮以弟審知為觀察副使有過猶加捶撻審知無
怨色潮寢疾舍其子命審知知軍府事(潮既卒詔以審知為節度)
(使)
南詔驃信舜化上書
南詔上書朝廷欲以詔書報之王建言小夷不足辱
詔書臣在西南彼必不敢犯塞從之(黎雅間有淺蠻三部歲賜繒帛)
(使覘南詔而蠻反受南詔賂詗成都虚實隂與大將相表裏節度使或失大將心則教諸蠻紛擾建絶其)
(賜斬押牙山行章以懲之卭徠之南不置障戌蠻亦不敢侵盜)
貶張道古(青州人)為施州司戶
右拾遺張道古上疏言國家有五危二亂陛下登極
十年而曾不知為君御臣之道先朝封域日蹙幾盡
臣雖微賤竊傷陛下朝廷宗社始為姦臣所弄終為
賊臣所有也上怒貶之仍下罪狀宣示諫官
(戊午)光化元年(是年八月還京方改元)春正月詔復李茂貞姓名官
爵罷諸道兵
上下詔罪已息兵復茂貞官爵仍以為鳳翔節度使
以韓建為修宫闕使
初李茂貞以數出兵救東川不暇東逼乘輿詐稱改
過又聞朱全忠營洛陽宫累表迎駕與建皆懼請修
復宫闕奉上歸長安詔以建為修宫闕使建與茂貞
皆致書于李克用請和仍乞工匠助修宫室克用許
之
三月以朱全忠為宣武宣義(本義成以全忠父名誠故改宣義)天平節
度使
朱全忠遣副使韋震(字東卿萬年人)入奏求兼鎮天平朝廷
未之許震争之力不得已從之
夏四月朱全忠會幽州魏博兵擊李克用敗之拔洺邢
磁州(自此晉汴歲争三州)
秋八月車駕至長安
遣使宣慰河東宣武
上欲藩鎮輯睦以太子賓客張有孚為河東汴州宣
慰使和解之克用欲奉詔全忠不從
九月魏博節度使羅弘信卒
軍中推其子紹威(字端已)為留後尋授節度使
冬十二月李罕之據潞州朱全忠表為節度使
李克用之平王行瑜也李罕之求帥邠寧克用曰行
瑜恃功要君故吾與公討而誅之昨破賊之日吾首
奏趣蘇文建赴鎮今遽二三朝野之論必謂吾輩復
如行瑜所為也俟還鎮當為公論功耳罕之不悦復
求小鎮養疾克用亦不許罕之鬱鬱及是昭義節度
薛志勤卒罕之擅引澤州兵夜入澤州據之克用怒
遣人讓之罕之遂請降于朱全忠克用遣李嗣昭將
兵討之嗣昭先取澤州收罕之家屬送晉陽全忠表
罕之為昭義節度使(已而罕之死全忠使賀德倫守潞州李嗣昭圍之刈其附城禾)
(黍三十里皆盡德倫宵遁克用表孟遷為留後賀德倫河西人)
(己未)二年春正月崔胤罷以陸扆同平章事
胤附朱全忠上醜其行而罷之乃復相扆
劉仁恭屠貝州三月朱全忠遣兵擊敗之遂攻河東大
敗而還
先是昌義節度使盧彦威與仁恭争鹽利仁恭遣其
子守文將兵襲之彦威奔汴州仁恭遂取滄景德三
州以守文為留後兵勢甚盛有并吞河朔之志至是
仁恭發幽滄等十二州兵十萬攻拔貝州城中萬餘
口盡屠之由是諸城各堅守不下仁恭進攻魏州節
度使盧紹威求救于朱全忠全忠遣李思安(陳留人)將
兵救魏大破幽州兵斬其將單可及(可及幽之驍將號單無敵燕軍)
(失之喪氣)時葛從周將精騎已入魏州復與仁恭戰仁恭
又大敗燒營而遁仁恭自是不振而全忠益横從周
乘勝攻河東拔承天軍(故城在真定府井陘縣西北)别將氏叔琮
(氏姓叔琮尉氏人)拔遼州(唐置今隸山西)李克用遣周德威(字鎮遠朔州馬)
(邑人)擊破叔琮從周引還(叔琮有驍將陳章號陳夜乂請于叔琮曰河東所恃者周)
(陽五請擒之求一州為賞克用聞之以戒德威德威曰彼大言耳及戰德威微服往挑之謂其屬曰汝見)
(陳夜乂即走章杲逐之德威奮鐵撾擊之墜馬生擒以獻因擊叔琮大破之)
夏六月保義軍亂殺節度使王珙
恭性猜忌雖妻子親近常不自保至是為麾下所殺
推都將李璠為留後都將朱簡(字德光許州人)復殺璠而代
之附于朱全忠改名友謙預于子姪(全忠于是又兼有陜虢)
(庚申)三年春二月李克用治晉陽
李克用大治晉陽城塹押牙劉延業諫曰大王聲振
華夷宜揚兵以嚴四境不當近治城塹損威望而啟
寇心克用謝之賞以金帛
夏四月朱全忠遣兵圍滄州
全忠遣葛從周將兵擊劉仁恭拔德州圍滄州仁恭
復遣使求救于河東李克用遣周德威將五千騎救
之(既而克用復遣兵攻邢洺以救仁恭汴軍敗會久雨全忠召從周還)
六月以崔胤同平章事殺司空同平章事王摶
王摶明達有度量時稱良相上素嫉樞密使宋道弼
景務修專横崔胤日與上謀去之由是南北司益相
憎疾各結藩鎮以相傾摶恐其致亂從容言于上曰
人君當務明大體無所偏私宦官擅權之弊誰不知
之顧其勢未可猝除宜俟多難漸平以道消息願陛
下言勿輕泄以速姦變胤聞之譖摶為道弼輩外應
上疑之及胤罷相意摶排己恨之遺朱全忠書使表
論之上不得已召胤復相之貶摶崖州司戶流道弼
驩州務修愛州皆賜自盡于是胤專制朝政勢震中
外宦官皆側目
秋九月以徐彦若為清海(乾寧中賜嶺南節度使號曰清海軍)節度使
崔胤以彦若位在已上惡之彦若亦自求引去時藩
鎮皆為強臣所據惟嗣薛王知柔在廣州乃求代之
(時崔□亦罷以陸贄同平章事裴贄字敬臣坦從子)
朱全忠攻鎮州
朱全忠以王鎔與李克用交通擊之鎔懼遣判官周
式詣全忠請和全忠怒謂式曰僕屢以書諭王公皆
不之聽今兵已至此期于無捨式曰鎮州密邇太原
困于侵暴王公與之連和乃為百姓故也今明公果
能為人除害則天下誰不聽命若但窮威武則鎮雖
小城堅食足明公雖有十萬之衆未易攻也全忠笑
曰與公戲耳乃遣使入見鎔鎔以其子為質全忠引
還(朱全忠既去判官張澤言于鎔曰河東勍敵也今雖有朱氏之援譬如火發于家安能俟遠水乎彼)
(幽滄易定猶附河東不若說朱公乘勝兼服之使河北合而為一則可以制河東矣鎔復遣周式往說全)
(忠全忠喜遣張存敬擊劉仁恭投瀛景鄭三州張存敬譙郡人)
冬十月馬殷取桂州
静江軍(是年升桂管為静江軍)節度使劉士政遣副使陳可璠
屯全義嶺(在桂林府興安縣東)以備馬殷殷遣李瓊等將兵擊
之可璠掠縣民耕牛以犒軍縣民怨之為瓊鄉道以
襲秦城(在興安縣西南范成大曰秦戍五嶺時築)擒可璠遂圍桂州士政
出降桂宜巖柳象五州皆降(巖州唐置今柳州府來賓縣是餘注俱見前)
朱全忠遣兵攻定州義武節度使王郜(處存子)奔晉陽
張存敬攻定州王郜遣兵馬使王處直(字允明處存母弟)將
兵數萬拒之處直請依城為柵俟其師老而擊之孔
目官梁汶以存敬兵少無用依城示怯郜乃遣處直
逆戰大敗郜奔晉陽軍中推處直為留後存敬進圍
之朱全忠至城下處直登城呼曰本道事朝廷盡忠
于公未嘗相犯何為見攻全忠曰何故附河東對曰
封疆密邇且婚姻也今請改圖全忠許之處直以繒
帛十萬犒師全忠乃還仍為處直表求節鉞由是河
北諸鎮皆服于全忠
十一月中尉劉季述幽帝于少陽院而立太子裕
自宋道弼景務修死宦官皆懼中尉劉季述王仲先
樞密王彦範薛齊偓等隂相與謀曰主上輕佻變詐
難奉事專聽任南司官吾輩終罹其禍不若奉立太
子引岐華兵控制諸藩誰能害我哉至是上獵苑中
夜醉歸手殺黃門侍女數人明旦日加辰已宫門不
開季述帥禁兵千人破門而入具得其狀出謂崔胤
曰主上所為如是豈可理天下廢昏立明自古有之
為社稷大計非不順也胤不敢違季述召百官陳兵
殿庭作胤等狀請太子監國胤及百官皆署之將士
大呼入思政殿上驚起季述等出狀白之曰此非臣
等所為乃南司衆情不可遏也即扶上與何后同輦
嬪御纔十餘人適少陽院季述以銀撾畫地數上曰
某時某事汝不從我言其罪一也如此數十不止乃
手鎖其門鎔鐵錮之遣兵圍之穴牆以通飲食上求
錢帛紙筆皆不與公主嬪御無衣衾號哭聞于外季
述迎太子入宫矯詔立之以上為太上皇加百官爵
秩將士優賞凡宫人左右為上所寵信者皆搒殺之
(進士李愚客游華州上韓建書曰明公居近關重鎮君父幽辱坐視凶逆而忠勤王之舉僕所未喻也一)
(朝山東侯伯倡義連衡鼔行而西明公欲求自安其可得乎不如馳馹四方諭以順逆軍聲一振則元凶)
(破膽浹旬之間二豎之首傳于天下計無便于此者建雖不能用厚待之愚堅辭而去李愚字子晦無)
(棣人)崔胤密致書朱全忠思興兵圖反正全忠在定州
聞亂而還季述遣其養子希度詣全忠許以唐社稷
輸之全忠猶豫未決副使李振(字興緒抱真之孫)獨曰王室
有難霸者之資也公為唐桓文安危所屬宦豎囚廢
天子不能討何以復令諸侯且幼主位定則天下之
權盡歸宦官矣全忠大悟即囚希度遣親吏蔣元暉
(史無里系)如京師與崔胤謀之
(辛酉)天復元年春正月朔神策指揮使孫德昭(鹽州五原人)等
討劉季述等皆伏誅帝復位黜太子裕為德王
神策指揮使孫德昭自季述等廢立常憤惋不平崔
胤聞之遣判官石戩說之曰今反者獨季述仲先爾
公誠能誅此二人迎上皇復位則富貴窮一時忠義
流千古苟狐疑不決則功落他人之手矣德昭曰相
公有命不敢愛死遂結右軍都將董彦弼周承誨謀
以除夜伏兵安福門外以俟之正旦仲先入朝德昭
擒斬之馳詣少陽院叩門呼曰逆賊已誅請陛下出
勞將士何后不信曰果爾以其首來德昭獻其首上
乃與何后毁扉而出崔胤引上御長樂門樓帥百官
稱賀周承誨擒劉季述王彦範繼至方詰責己為亂
挺所斃薛齊偓赴井死出而斬之滅四人之族并誅
其黨二十餘人上曰裕幼弱非其罪黜為德王賜德
昭姓名李繼昭承誨姓名李繼誨彦弼亦賜姓李皆
以使相留宿衛賞賜傾府庫時人謂之三使相上寵
待胤益厚朱全忠由是亦益重李振
進朱全忠爵為東平王李茂貞為岐王
以韓全誨張彦弘為中尉袁易簡周敬容為樞密使
敇近年宰相延英奏事樞密使侍側争論紛然撓權
亂政自今並依大中舊制俟宰相奏事畢方得升殿
承受公事崔胤陸扆上言禍亂之興皆由中官典兵
乞令胤主左軍扆主右軍則諸侯不敢侵陵王室尊
矣上召李繼昭等謀之皆曰臣等累世在軍中未聞
書生為軍主若屬南司必多所變更不若歸之北司
為便于是復以宦者為中尉又徵前樞密使嚴遵美
為兩軍中尉觀軍容處置使遵美曰一軍猶不可為
況兩軍乎固辭不起胤以宦官終為肘脇之患欲以
外兵制之會李茂貞入朝胤諷茂貞留兵宿衛以假
子繼筠將之建議大夫韓偓(字致光萬年人)以為不可曰留
此兵則國家兩危不留則家國兩安胤不從
二月朱全忠取河中晉絳等州執王珂以歸殺之
朱全忠既服河北欲取河中以制河東遣張存敬將
兵三萬襲之而自以中軍繼其後晉絳不意其至皆
降全忠留兵守之以拒河東援兵之路珂告急于李
克用克用兵不得進報曰不若舉族歸朝(珂又遺李茂貞書言)
(天子詔藩鎮無得相攻今朱公不顧詔命首興兵相加河中若亡則同華邠岐皆不自保天子神器拱手)
(授人矣公宜急帥關中諸鎮兵固守潼關赴救河中關中安危國祚修短繫公此舉茂貞不報)存敬
圍河中王珂欲奔京師而人情離貳不復能出遂請
降全忠馳赴之至虞鄉(唐縣今屬蒲州府)哭重榮墓盡哀河
中人皆悦珂欲面縛全忠止之曰太師舅之恩不可
忘若郎君如此使僕異日何以見舅于九泉乃以常
禮出迎全忠表張存敬為留後珂舉族遷于大梁全
忠竟殺之
以王溥(字德潤正雅從孫)裴樞同平章事
溥常在崔胤幕府故胤引之與樞同相
三月朱全忠遣兵攻河東取沁澤潞遼等州
李克用遣使請好于全忠全忠忿其書辭蹇傲遣氏
叔琮等分道攻之沁澤潞遼等州皆降别將白奉國
會成德兵自井陘入拔承天叔琮等兵抵晉陽城下
克用登城備禦不遑飲食時大雨積旬芻糧不給士
卒瘧痢全忠乃召兵還周德威李嗣昭以兵騎躡之
殺獲甚衆(氏叔琮逼上黨孟遷挈族随之南徙全忠以丁謂代守潞州)
夏五月以朱全忠為宣武宣義天平護國節度使
全忠奏乞除河中節度使而諷吏民請已為帥
李茂貞入朝
初楊復恭借度支買麴之利一年以贍軍而不復歸
至是崔胤欲抑宦官罷之令酤者自造而月輸錢度
支并近鎮亦禁之李茂貞惜其利表乞入朝論奏韓
全誨請許之李茂貞至京師全誨深與相結崔胤始
懼益厚朱全忠而與茂貞為仇敵矣
閏六月解崔胤鹽鐵使
上之返正也中書舍人令狐渙(綯之子)給事中韓偓皆
預其謀因擢為翰林學士時上悉以軍國事委崔胤
宦官側目胤欲盡除之韓偓曰事禁太甚此輩亦不
可全無恐其黨迫切更生他變胤不從(上獨召偓問之對曰東内)
(之難敕使誰非同惡處之當在正旦今已失其時矣上曰當是時卿何不為崔胤言之對曰陛下詔書云)
(四家之外餘無所問夫人生所重莫大于信既下此詔則守之宜堅若復戮一人則人人懼死矣然後來)
(所去已為不少此其所以恟恟不安也今不若擇其尤無良者數人明示其罪置之于法然後撫諭其餘)
(擇其忠厚者使為之長有善則奬有過則懲則咸自安矣此曹在公私者以萬數豈可盡誅耶夫帝王之)
(道當以重厚鎮之公正御之至于瑣細機巧□機生則彼機應矣終不能成大功所謂理絲而棼之者也)
(況今朝廷之權散在四方苟能先收此權則事無不可為者矣上深以為然曰此事終以屬卿)胤復
請盡誅宦官但以宫人掌内諸司事宦官乃求美女
知書者數人内之宫中隂令詗察其事盡得胤密謀
日夜謀所以去胤者時胤領三司(戶部支度鹽鐵)全誨等教
禁軍對上諠譁訴胤減損冬衣上不得已解胤鹽鐵使
時朱全忠李茂貞各有挾天子令諸侯之意胤知謀
泄事急遺全忠書稱被密詔令全忠以兵迎車駕
冬十月朱全忠引兵發大梁
初韓全誨等懼誅謀以兵制上乃與李繼昭繼誨彦
弼及神策指揮使李繼筠深相結繼誨獨不肯從他
日韓偓因對及之上曰是不虚矣令狐渙欲朕召胤
及全誨等于内殿置酒和解之何如對曰如此則彼
凶悖益甚獨有顯罪數人速加竄逐餘者許其自新
庶幾可息若一無所問彼必知陛下心有所貯益不
自安事終未了耳上曰善既而宦官自恃黨羽已成
稍不遵敇旨或使監軍守陵皆不行上無如之何朱
全忠得崔胤書自河中還大梁發兵上聞之急召韓
偓謂曰聞全忠欲來除君側之惡大是盡忠然須令
茂貞共為功恐兩帥交争則事危矣卿語崔胤速飛
書兩鎮使合謀又謂偓曰繼誨彦弼輩驕横益甚對
曰兹事失之于初當其立功之時但應以官爵田宅
金帛酬之不應聽其出入禁中也且崔胤本留岐兵
欲以制敇使也今敇使衛兵相與為一汴兵若來必
與鬭于闕下臣竊寒心十月全忠發兵大梁
楊行密遣兵攻杭州擒其將顧全武
先是錢鏐使顧全武克蘇州擒淮南將秦裴以歸(裴守)
(崑山不下全武引水灌之城壊乃降崑山梁縣今屬蘇州府)及是楊行密遣李神
福等將兵攻杭州全武等列八寨以拒之神福聲言
師還所獲降俘走還者皆不追暮遣羸兵先行而伏
兵青山(在湖州府長興縣南)全武追之伏發被擒錢鏐聞之驚
泣曰喪我良將神福久攻不拔欲歸恐為鏐所邀乃
遣人守衛鏐祖考邱壟又使顧全武通家信鏐遣使
謝之神福受其犒賂而還既而行密遣全武歸以易
秦裴(行密前所獲鏐將成及亦還之)
十一月韓全誨等刦帝如鳳翔朱全忠取華州
韓全誨等聞朱全忠將至令李繼誨李彦弼等勒兵
刦上請幸鳳翔上密詔崔胤曰我為宗社大計勢須
西行卿等但東行也是日開延英全誨等復侍側議
論政事李繼筠遣兵掠内庫寶貨法物全誨遣人密
送諸王宫人先之鳳翔全忠至河中表請車駕幸東
都京師大駭上遣中使召百官皆辭不至全誨等陳
兵殿前言于上曰全忠欲刦天子幸洛陽求𫝊禪臣
等請奉陛下幸鳳翔收兵拒之上不許拔劒登乞巧
樓全誨等逼上下樓李彦弼即于御院縱火上不得
已與后妃諸王百餘人皆上馬慟哭而出李茂貞出
迎上下馬慰接之遂入鳳翔全忠議引兵還張濬說
之曰韓建茂貞之黨不取之必為後患乃引兵逼其
城建單騎迎謁全忠以建為忠武節度使以兵送之
(車駕之在華州也商賈輻輳建重征之得錢九百萬緍至是全忠盡取之)是時京師無天
子行在無宰相崔胤等列狀請朱全忠西迎車駕全
忠復書曰進則懼脇君之謗退則懷負國之慚然不
敢不勉
朱全忠引兵至鳳翔城東而還
朱全忠至長安宰相帥百官班迎至鳳翔軍於城東
李茂貞登城謂曰天子避災非臣下無禮讒人誤公
至此全忠報曰韓全誨刦遷天子今來問罪迎扈還
宫岐王若不預謀何煩陳論上屢詔全忠還鎮全忠
乃拜表奉辭(全忠移兵趣邠州節度使李繼徽請降繼徽為李茂貞養子及是復姓名楊崇)
(本茂貞以詔命徵兵河東李克用遣李嗣昭將五千騎趣晉州與汴兵戰于平陽北破之昭戎節度使馮)
(行襲亦遣使聽命于全忠韓全誨遣中使二十餘人分道徵兵皆為行襲所殺全誨又徵兵于王建建使)
(王崇信等將兵五萬聲言迎駕實襲山南諸州)
以盧光啟(字子忠)參知政務崔胤裴樞罷
時宰相皆不扈從光啟以兵部侍郎權勾當中書事
參知機務胤樞之罷宦官之意也
十二月青海節度使徐彦若卒
彦若遺表薦劉隠權留後
御批歴代通鑑輯覽卷六十四
