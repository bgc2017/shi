御批歷代通鑑輯覽卷四十九
隋
煬帝
(戊寅)大業十四年(恭帝侑義寧二年已考是年楚林士弘魏定楊等建元俱見前恭帝侗唐高)
(祖等建元俱載三月以後兹不具列)春正月唐王淵遣世子建成秦公世
民救東都以齊公元吉為太原道行軍元帥
三月宇文化及弑帝于江都立秦王浩
帝至江都荒淫益甚然見天下危亂亦不自安退朝
則幅巾短衣徧歷臺閣汲汲顧景惟恐不足(常仰視天文謂)
(蕭后曰外間大有圖儂者且共樂飲耳因引滿沈醉又引鏡自照曰好頭頸誰當斫之后驚問故帝笑曰)
(貴賤苦樂更迭為之亦復何傷)見中原已亂無心北歸欲保江東乃
命治丹陽宫將徙都之時江都糧盡從駕驍果多關
中人思歸郎將司馬德戡元禮直閤裴虔通等共謀
亡去因轉相招引日夜結約郎將趙行樞以告將作
少監宇文智及智及大喜曰今天實喪隋英雄並
起同心叛者已數萬人因行大事此帝王之業也德
戡等然之行樞因請以智及兄許公化及為主乃悉
召驍果諭以所為夜于東城集兵得數萬人德戡使
虔通將數百騎入宫屯衛將軍獨孤盛與左右十一
人拒戰而死德戡遂引兵自元武門入(先是帝選驍健宫奴數百)
(人置元武門謂之給使以備非常至是化及等結帝所信司宫魏氏使矯詔聽給使出外德戡遂得入)
帝聞亂易服逃于西閤虔通等入永巷問陛下安在
有美人出指之校尉令狐行達拔刀直進扶帝下閤
勒兵守之至旦以甲騎迎化及化及戰栗不能言既
至德戡等迎謁引入朝堂號為丞相虔通逼帝出宫
化及見之曰何用持此物出亟還與手(言與之毒手而殺之)于
是引帝還至寢殿虔通露刃侍立帝嘆曰我何罪至
此賊黨馬文舉曰陛下違棄宗廟巡遊不息外勤征
討内極奢淫使丁壯盡于矢刃女弱填于溝壑四民
喪業盜賊蜂起專任佞䛕飾非拒諫何謂無罪帝曰
我實負百姓至于爾輩榮禄兼極何乃如是今日
之事孰為首邪德戡曰溥天同怨何止一人化及又
使封德彛數帝罪帝曰卿乃士人何為亦爾德彛赧
然而退(帝愛子趙王杲年十三在側號慟不已虔通斬之血濺御服欲遂弑帝帝曰天子死自有)
(法何得加以鋒刃取鴆酒來文舉等不許)于是令狐行達引帝縊殺之初
帝每巡幸常以蜀王秀自隨化及既弑帝欲迎立之
衆議不可乃殺之及齊王暕宗戚無少長皆死唯秦
王浩素與智及往來得免(又殺虞世基裴藴來護兒等世基弟世南抱世基號)
(泣請以身代化及不許虞世南字伯施)化及自稱大丞相總百揆以皇
后令立秦王浩為帝居别宫以兵守之令發詔畫敕
而已化及之入朝堂也百官畢賀蘇威亦往給事郎
許善心獨不至化及殺之其母范氏年九十二撫柩
不哭曰吾有子矣不食而卒(唐王之入關也張季珣之弟仲琰為上洛令死)
(之至是仲琰弟琮為千牛左右亦為化及所殺兄弟皆死國難時人惜之唐王聞變慟哭曰吾北面事人)
(失道不能救敢忘哀乎追諡曰煬)
宇文化及發江都
化及擁衆十餘萬據有六宫自奉如煬帝以少主浩
付尚書省令衛士守之遣吏取其畫敕百官不復朝
參下令欲還長安奪人舟楫以行(虎賁郎將麥孟才等與折衝郎將沈)
(光謀曰吾儕受先帝厚恩今俛首事讐何面目視息人間光泣曰是所望于將軍也乃與孟才糾合恩舊)
(帥所將數千人將以晨襲化及語洩被殺其麾下皆鬭死無一降者麥孟才鐵杖子沈光字總持吳興)
(人)及至彭城(司馬德戡與趙行樞等亦謀殺化及事洩化及殺之)魏公密兵據
鞏洛以拒化及化及不得西遂引兵入東郡
吳興太守沈法興(武康人恪之子)起兵據江表十餘郡
法興聞宇文化及弑逆舉兵討之得精兵六萬攻餘
杭(本錢塘郡聞皇中曰杭州大業初改郡曰餘杭今浙江杭州府是)毘陵丹陽(注俱見前)
皆下之據十餘郡
夏四月(隋恭帝侑義寧三年恭帝侗皇泰元年唐高祖神堯皇帝李淵武德元年夏王竇建德五鳳元)
(年涼王李軌安樂元年楚王朱粲昌達元年梁是歲三月隋煬帝亡四月後并楚林士弘魏定楊梁師都秦)
(梁蕭銑凡十二國隋恭帝侑秦魏亡)
唐世子建成趙公世民(世民于三月徙封趙)等還長安
建成世民引兵至東都城中多欲為内應者世民曰
吾新定關中根本未固雖得東都不能守也遂不受
將還世民又曰城中見吾還必來追躡乃設三伏以
待之段達等果來追遇伏而敗世民遂置新安宜陽
二郡(注見前)分兵守之而還
梁王銑稱皇帝
梁王蕭銑即帝位置百官徙都江陵修復原廟引岑
文本(字景仁鄧州棘陽人)為中書侍郎委以機密又使張繡徇
嶺南郡縣多降于是東自九江西自三峽南盡交阯
北距漢川銑皆有之勝兵四十餘萬
五月唐王淵稱皇帝
先是唐王淵自加殊禮(劍履上殿贊拜不名王以書諭郡縣于是東至商洛南盡)
(巴蜀郡縣長吏盜賊氐羌皆遣子弟請降)已而復為相國總百揆(將加九錫王謂)
(僚屬曰此諂䛕所為耳孤秉大政而自加九錫可乎必若循魏晉之迹彼皆繁文偽飾欺天罔人孤竊耻)
(之或曰歷代所行亦何可廢王曰堯舜湯武各因其時未聞夏商之末必效唐虞之禪也但改丞相為相)
(國府其九錫殊禮皆歸之有司)至是隋帝侑禪位于唐唐王即皇帝
位推五運為土德色尚黃廢帝侑為酅國公而選用
其宗室(詔曰近世以來時運遷革前代親族莫不誅夷興亡之效豈伊人力其隋蔡王智積等子)
(孫并付所司量才選用)
唐罷郡置州以太守為刺史
隋越王侗稱皇帝
東都留守官聞煬帝凶問奉越王侗即位段達王世
充為納言元文都為内史令共掌朝政
唐定律令置學校
命裴寂劉文靜等修律令行之置國子太學四門生
三百餘員郡縣學亦置生員
六月唐以裴寂為右僕射知政事劉文靜為納言竇威
蕭瑀為内史令
唐主待裴寂特厚羣臣莫及稱為裴監而不名委蕭
瑀以庶政事無大小莫不關掌瑀亦孜孜盡力繩違
舉過人皆憚而毁之瑀終不自理(唐主嘗有敕瑀不時宣行唐主責之)
(瑀對曰大業之世内史宣敕或前後相違有司不知所從今王業經始事繋安危故臣每受一敕必勘審)
(使與前敕不違始敢宣行稽緩之愆實由于此唐主曰卿用心如此吾復何憂)
唐立四親廟
追尊高祖熙曰宣簡公曾祖天錫曰懿王祖虎曰景
皇帝廟號太祖考昞曰元皇帝廟號世祖妣皆為后
諡妃竇氏曰穆皇后每歲祀昊天上帝皇地祇神州
(鄒衍大九州之一中國在焉秦以後遂為中國之稱)地祇以景帝配感生帝(五帝)
(迭王王者之興必感其一是為感生帝說出春秋元命苞迭王之王去聲)明堂(宗祀也注見前)
以元帝配
唐立世子建成為太子世民為秦王元吉為齊王
宗室封王者八人
唐以永安王孝基(唐主從父弟)為陜州總管
時邊要州皆置總管府以統數州之兵
唐以孫伏伽(貝州武城人)為治書侍御史
萬年縣(後周置今曰咸寧與長安俱為西安府治)法曹孫伏伽上表(略曰隋以)
(惡聞其過亡天下故陛下得之然陛下徒知得之之易而未知隋失之之不難也謂宜易其覆轍務盡下)
(情凡人君言動不可不慎陛下今日即位而明日有獻鷂雛者此乃少年之事豈聖主所須哉又百戲散)
(樂亡國淫聲近太常于民問借婦女裙𥜗以充妓衣擬五月五日元武門遊戲此亦非所以為子孫法也)
(夫善惡之習漸染易移太子諸王參僚左右宜謹擇其人有門風不睦素無行義專好奢靡以聲色遊獵)
(為事者皆不可近自古骨肉乖離以至敗亡未有不因左右離間而然也)唐主省之大悅
下詔褒稱擢為治書侍御史賜帛三百匹仍頒示遠
近
魏公密敗宇文化及于黎陽奉表降隋
東都聞宇文化及西來上下震懼有盖琮者上疏請
說李密與之合勢以拒化及元文都盧楚(范陽人)以為
然使琮齎敕書賜密化及引兵北趣黎陽李密將徐
世勣畏其軍鋒西保倉城化及渡河分兵圍世勣密
壁于清淇與化及隔水而語數之曰卿本匈奴皂隸
世受隋恩主上失德不能死諫反行弑逆天地所不
容將欲何之化及默然良久大言曰與爾論相殺事
何須作書語耶乃盛修攻具以逼倉城世勣擊敗之
密畏東都議其後見盖琮至大喜遂上表乞降請滅
化及以贖罪隋主册拜密太尉封魏公俟平化及入
朝輔政(元文都等喜于和解于上東門置酒作樂王世充作色曰朝廷官爵乃以與賊其志欲何)
(為邪文都等亦疑世充欲以城應化及由是有隙已而化及食盡引餘衆北趣魏縣密知其無能為西還)
(鞏洛留徐世勣以備之時蘇威亦詣密降密虚心禮之威初不言帝室艱難惟再三舞蹈稱不圖今日復)
(見聖明時人鄙之)
秋七月隋王世充殺元文都隋主以世充為僕射魏公
密如東都不至而復
李密每戰勝輒使告捷于隋隋人皆喜世充獨曰文
都輩刀筆吏耳吾觀其勢必為李密所擒且吾軍士
屢與密戰殺其軍父兄子弟前後已多一旦為之下
吾屬無噍類矣欲以激怒其衆文都懼謀因世充朝
伏甲誅之段達以告世充世充夜勒兵襲含嘉門文
都入奉隋主御殿閉門拒守世充攻太陽門得入殺
盧楚使段達脅隋主出文都殺之及其諸子悉遣人
代宿衛者然後入見謝曰文都等欲召李密以危社
稷疾臣違異深積猜嫌迫于救死不暇聞奏乃被髮
為誓詞淚俱發隋主以為誠以世充為左僕射總督
内外諸軍事世充移居尚書省使兄世惲入居禁中
子弟咸典兵馬隋主拱手而已密將入朝至温聞變
而還(初密獲東都國子祭酒徐文遠故嘗受業者也備弟子禮北面拜之文遠曰將軍之志欲為伊)
(霍以繼絶扶傾則老夫雖遲暮猶願盡力若為莽卓乘危邀利則無所用老夫矣密頓首受教至是密復)
(問計文遠曰世充亦吾門人也其人殘忍必有異圖將軍前計必不諧矣世充未破不可入朝也後密敗)
(文遠復入東都見世充必先拜或問曰君倨見密而敬王公何也文遠曰魏公君子也能容賢士王公小)
(人也能殺故人安得不拜世徐文遠名曠以字行孝嗣五孫)
長樂王建德定都樂壽
初建德攻河間隋郡丞王琮拒守歲餘不下及聞煬
帝凶問琮帥吏民發喪建德遣使弔之琮乃請降建
德退舍待之琮言及隋亡建德亦為之泣諸將請烹
之建德曰忠臣也吾方賞之以勸事君奈何殺之往
在高雞泊為盜容可妄殺人今欲安百姓定天下豈
得害忠良乎以琮為瀛州刺史于是河北郡縣聞之
争附于建德饒陽令宋正本博學有才氣說建德以
定河北之策建德引為謀主定都樂壽備置百官
八月秦主舉卒子仁杲立
先是唐秦王世民與秦主舉戰于高墌(城名在今陜西邠州長武)
(縣北)敗績郝瑗因言于舉曰唐兵新破關中騷動宜乘
勝直取長安舉然之會病卒仁杲立居折墌城(仁杲之為)
(太子也與諸將多有隙及即位衆心猜懼郝瑗哭舉而死由是寖弱折墌城在今平凉府涇州)
唐立李軌為涼王
唐主欲與李軌共圖秦隴遣使招撫之謂之從弟軌
大喜遣弟入貢遂册拜軌為涼王(已而軌自稱帝)
隋人葬煬帝于江都
隋江都太守陳稜求得煬帝之柩略備儀衛葬之(葬于)
(江都宫西吳公臺下)
魏公密與隋戰大敗遂以其衆降唐
密開洛口倉羣盜就食者近百萬口東都降者日以
百數(倉無防守文券取者隨意委棄衢路米厚數寸淘米洛水兩岸十里粲如白沙密喜謂賈閏甫)
(曰此可謂足食矣閏甫曰國以民為本民以食為天今民襁負而至者以所天在此故也一旦米盡民散)
(孰與成大業哉)時隋軍乏食密軍少衣王世充請交易密許
之東都降者遂少世充簡兵擊密密留王伯當守金
墉邴元真守洛口自引精兵出偃師北阻邙山以待
之(裴仁基謂密曰世充悉衆而至洛下必虚可簡精兵三萬傍河西出以逼東都世充還我且按甲如)
(此則我有餘力彼勞奔命破之必矣密以為然既而諸將欲戰者什七八密又惑而從之魏徵亦言于長)
(史鄭頲曰世充乏食志在死戰未若深溝高壘以拒之不過旬月世充必退追而擊之蔑不勝矣頲曰此)
(老生之常談耳)密輕世充不設壘壁世充夜遣騎潛入北山
伏谿谷中命軍士皆秣馬蓐食遲明薄密密兵未及
成列世充縱擊之其士卒皆江淮剽勇出入如飛戰
方酣伏兵乘高馳下密衆大潰馳回洛口邴元真已
遣人潛引世充單雄信亦降密自度不能支帥輕騎
奔虎牢王伯當亦棄金墉保河陽密欲南阻河北守
太行東連黎陽(時徐世勣鎮黎陽)以圖進取諸將曰兵新失
利衆心危懼難以成功密曰孤所恃者衆也衆既不
願孤道窮矣諸君幸不相棄當共歸關中衆咸曰然
從密入關者二萬人于是密之將帥州縣多降于隋
唐行戊寅歷
白馬道士傅仁均所造也
隋宇文化及弑秦王浩自稱許帝
宇文化及兵勢日蹙兄弟酣宴尤智及曰今所向無
成負弑君之名天下不容必將滅族豈不由汝智及
怒數相鬭䦧其衆多亡化及嘆曰人生固當死豈不
一日為帝乎于是鴆殺秦王浩稱帝于魏縣國號許
冬十月壬申朔日食
唐以李密為光禄卿邢國公
密將至唐主遣使迎勞相望密喜曰我擁衆百萬解
甲歸唐比于竇融功亦不細豈不以台司見處及至
長安乃拜光禄卿賜爵邢國公密大失望
朱粲自稱楚帝取唐鄧州(開皇中置大業初改南陽郡唐仍為州今屬南陽府)刺
史吕子臧(蒲州河東人)死之
子臧與撫慰使馬元規(安陸人)擊朱粲破之言于元規
曰粲新敗危懼併力擊之一舉可滅若復遷延其徒
稍集則為患深矣元規不從既而粲收集餘衆兵復
大振自稱楚帝進攻鄧州子臧撫膺謂元規曰老夫
今日坐公死矣會霖雨城壊所親勸子臧降子臧曰
安有天子方伯降賊者乎帥麾下赴敵死俄而城陷
元規亦死
十一月唐秦王世民破秦兵秦主仁杲降還至長安斬
之
唐主遣秦王世民伐秦至高墌仁杲使宗羅㬋將兵
拒之世民堅壁不出(諸將請戰世民曰我軍新敗士氣沮喪賊恃勝而驕有輕我心)
(宜閉壘以待之彼驕我奮可一戰而克也乃令軍中曰敢言戰者斬)相持六十餘日仁
杲糧盡所部多降世民乃命梁實營于淺水原(一名鶉觚)
(原在邠州長武縣東北)以誘之羅㬋大喜盡銳攻之數日世民
度其已疲謂諸將曰可以戰矣使龐玉陳于原南羅
㬋併兵擊之玉幾不能支世民乃引大軍自原北出
其不意自帥驍騎陷陳羅㬋軍潰世民帥騎追之竇
軌叩馬苦諫世民曰破竹之勢不可失也遂進圍仁
杲仁杲將士多叛計窮出降得其精兵萬餘人(諸將皆賀)
(因問曰大王一戰而勝遽捨步兵又無攻具直造城下衆皆以為不克而卒取之何也世民曰羅㬋所將)
(皆隴外驍將悍卒吾特出其不意破之斬獲不多若緩之則皆入城仁杲撫而用之未易克也急之則散)
(歸隴外折墌虚弱仁杲破膽不暇為謀此吾所以克也衆皆悦服世民聞褚亮名求訪獲之引為文學唐)
(主使李密迎世民于豳州密自恃智略功名見唐主猶有傲色及見世民不覺驚服私謂殷開山曰真英)
(主也不如是何以定禍亂乎)世民還至長安唐主命斬仁杲于市
并酋黨數十人(仁杲父子據隴西凡五年而滅)
徐世勣降唐賜姓李氏
世勣據李密舊境未有所屬魏徵隨密至長安無所
知名乃自請安集山東唐主以為秘書丞乘傳至黎
陽勸世勣早降世勣遂决計西向謂長史郭孝恪(陽翟)
(人)曰此民衆土地皆魏公有也吾若獻之是利主之
敗自為功以邀富貴也今宜籍郡縣戶口士馬之數
以啓魏公使自獻之乃使孝恪詣長安唐主初怪世
勣無表既而聞之嘆曰世勣不背德不邀功純臣也
賜姓李氏
長樂王建德改國號曰夏
有大鳥五集于樂壽羣鳥數萬從之又有得元圭以
獻者建德羣臣曰此天所以賜大禹也乃改國號夏
(改元五鳳)
唐以秦王世民為陜東大行臺
蒲州及河北兵馬並受節度
唐殺隋河東守將堯君素
隋將堯君素守河東唐遣獨孤懷恩(信之孫)攻之不下
招之不從遣其妻至城下謂之曰隋室已亡君何自
苦君素曰天下名義非婦人所知引弓射之應絃而
倒君素志在守死每言及國家未嘗不㱆欷謂將士
曰吾大義不得不死必若隋祚永終天命有屬自當
斷頭以付諸君持取富貴今城池甚固倉儲豐備大
事猶未可知不可横生心也久之食盡又聞江都傾
覆左右殺君素以降别將王行本誅作亂者復乘城
拒守懷恩引兵圍之(行本拒守二年糧盡援絶乃出降唐主斬之懷恩以久攻蒲坂)
(不下唐主數誚讓之由是怨望及行本降懷恩遂謀據蒲坂以叛事覺伏誅)
唐以羅藝為幽州總管
初宇文化及遣使招藝藝曰我隋臣也斬其使為煬
帝發喪竇建德高開道各遣使招之藝曰二子皆劇
賊耳唐公乃吾主也遂奉表降唐唐以為幽州總管
其將薛萬徹萬均(皆世雄子)亦皆授以官爵藝司馬温彦
博(名大臨以字行并州祁人)贊其歸唐之計唐徵為中書侍郎與
兄黃門侍郎大雅(字彦弘)並居近密(竇建德帥衆十萬寇幽州藝用萬均)
(計以羸兵阻水為陳伏百騎於城旁俟建德半渡擊之建德大敗引還)已而唐賜藝姓
李氏又屢敗夏兵
唐以西突厥曷娑那可汗為歸義王
曷娑那獻大珠唐主曰珠誠至寳然朕寳王赤心珠
無所用竟還之(後北突厥遣使請殺曷娑那唐主不許久之縱北突厥使者殺之)
唐李密叛行軍總管盛彦師(宋州虞城人)討斬之
先是密言于唐主請收撫山東與賈閏甫偕行(密遇大朝)
(會職當進食深恥之退以告王伯當伯當曰天下事在公度内耳密因請收山東以自效)唐主許
之羣臣以為不可唐主不聽以王伯當為副而遣之
密既出關長史張寳德上封事言其必叛唐主乃敕
密還更受節度(密謂賈閏甫曰無故召還恐無生理不若破桃林縣收兵渡河苟得至黎)
(陽大事必成公意如何閏甫曰明公既已委質復生異圖雖破桃林兵豈暇集一稱叛逆誰復相容為明)
(公計不若且應朝命以明原無異心密怒曰唐使吾與絳灌同列吾何以堪之閏甫曰自翟讓受戮之後)
(人皆謂明公棄恩忘本今日誰肯復以兵委公者大福不再願熟思之密大怒揮刃欲擊之閏甫奔熊州)
(熊桃林隋縣唐改靈寳今屬陜州州後周置今河南府宜陽縣是)密遂斬使者入桃
林縣驅掠徒衆直趣南山乘險而東使人馳告故將
伊州刺史張善相(伊州人)令以兵應接而聲言向洛行
軍總管盛彦師聞之率衆踰熊耳山南據要道令其
衆夾路而伏令之曰俟賊半度一時俱發(或曰聞密欲向洛而)
(公入山何也彦師曰密聲言向洛實欲出人不意走襄城就張善相耳若賊入谷我自後追之山路險隘)
(一夫殿後必不能制今吾得先入谷擒之必矣)密果南出半度彦師擊斬之
及伯當傳首長安(密起兵凡六年而滅)李世勣在黎陽唐主遣
使以密首示之世勣北面號慟表請收葬詔歸其屍
世勣舉軍縞素葬之密素得士心哭之多嘔血(張善相降)
(于唐後為王世充所殺)
高開道據魚陽自稱燕王
署置百官有衆數萬(懷戎浮屠高曇晟殺令據縣自號大乘皇帝遣使約開道為兄)
(弟開道引衆從之居三月殺曇晟并有其地懷戎北齊縣故城在今宣化府保安州)
唐以李素立(趙州高邑人義深曾孫)為侍御史(唐六典侍御史從六品上)
有犯法不至死者唐主特命殺之監察御史(六典監察御史)
(從八品上)李素立諫曰三尺法王者所與天下共也法一
動摇人無所措手足陛下甫創鴻業奈何棄法臣不
敢奉詔唐主從之命所司授以七品清要官擬雍州
司戸唐主曰要而不清又擬秘書郎唐主曰清而不
要遂擢授侍御史
隋唐
(已隋恭帝侗皇泰二年唐武德二年鄭王王世充開明夘元年梁玉沈法興延康元年吳王李子通明政元年)
(是歲隋梁楚粲亡并楚夏定楊梁師都梁銑凡七國嗣再是年以後分據諸國依十六國之例非建國改元)
(位歲首俱不備列)春正月隋王世充殺總管劉孝元獨孤武都
王世充之敗李密也隋主以為太尉尚書令使開府
備置官屬于是世充盡取隋朝顯官名士為大尉府
屬杜淹(字執禮如晦叔)戴胄(字元胤相州安陽人)皆預焉(世充專總朝政設三榜于)
(府外上書陳事者日以百數世充悉引見殷勤慰諭人人自喜然終無所施行下至士卒厮養皆以甘言)
(悦之而實無恩施)馬軍總管獨孤武都為世充所親任步軍
總管劉孝元與武都從弟機等謀召唐兵使崔孝仁
說武都為内應武都從之事泄世充皆殺之
淮安(本顯州大業初改郡今南陽府泌陽縣是)楊士林擊朱粲破之
朱粲有衆二十萬剽掠漢淮間每破州縣食其積粟
將去悉焚其餘軍中乏食乃教士卒烹婦人嬰兒噉
之曰肉之美者無過于人但使他國有人何憂于餒
于是諸城堡相率叛之淮安土豪楊士林起兵攻粲
旁郡響應粲大敗奔菊潭(本漢酈縣隋更名故城在今南陽府内鄉縣縣西北)
(有菊潭水極甘芳飲者多夀隋以此名縣)士林帥漢東四郡降唐唐以為
顯州(唐改郡為州從舊稱)道行臺(已而粲降唐唐以為楚王使散騎常侍段確勞粲確醉戲)
(粲曰聞卿好噉人人作何味粲曰噉醉人正如糟彘確怒罵曰狂賊入朝為一頭奴耳復得噉人乎粲烹)
(食之遂屠菊潭奔王世充後世充敗粲斬于洛水上士庶擲瓦礫擊其尸須臾若冡楊士林後為長史田)
(瓚所殺以州歸唐)
二月唐定租庸調法
其法以人丁為本田則有租身則有庸戸則有調損
益歷代之制而定之(制詳後取按租取于田即粟米之征庸于丁即力役之征調)
(取于戶即布縷之征也)
唐置宗師
詔諸宗姓居官者在同列之上未仕者免徭役每州
置宗師一人以攝總别為團伍
夏王建德破宇文化及于聊城(注見前)誅之
宇文化及誘海曲(注見前)諸賊帥王薄等共守聊城竇
建德謂其下曰隋為吾君吾為隋民化及弑逆不可
不討乃引兵趣聊城與化及連戰大破之生擒化及
先謁隋蕭后稱臣素服哭煬帝盡哀收傳國璽執智
及與其黨集隋宫而斬之以檻車載化及斬之襄國
(建德每克城得資財悉以分將士常食蔬茹粟飯妻曹氏不衣紈綺婢妾纔十許人得隋宫人數千即時)
(散遣以裴矩為左僕射自餘隨才授職欲詣關中及東都者聽之王薄等皆歸建德薄尋降唐授齊州總)
(管後為李武意所殺)
唐以宇文士及為上儀同封德彝為内史侍郎
初唐主與宇文士及善化及既死手詔召之士及與
封德彝來降時士及妹為昭儀由是授上儀同唐主
以德彝諂詐不忠罷遣就舍德彝以秘策干唐主唐
主悅拜内史舍人俄遷侍郎
隋王世充侵唐穀州(隋開皇中置大業初改新安郡唐復為州今河南府新安縣是)
王世充以秦叔寳程知節(李密敗後二人皆歸世充)為將軍待之
皆厚然二人疾世充多詐知節謂叔寳曰王公器度
淺狹多妄語好咒誓乃老巫嫗耳豈撥亂之主乎至
是世充與唐兵戰于九曲(城名在今河南府宜陽縣水經注洛水自宜陽而東)
(逕九曲南即此王幼學釋為鄯州之九曲誤)叔寳知節以數十騎西馳百
許步下馬拜世充曰荷公殊禮深思報效公猜忌信
䜛非僕托身之所請從此辭遂降于唐秦王世民以
叔寳為總管知節為統軍既而世充將李君羨(武安人)
田留安(臨邑人)羅士信皆降于唐(士信初從李密擊世充兵敗為世充所得)
(世充厚禮之既而得邴元真等待之如士信士信恥之故降唐元真尋為密故將杜才幹所殺持其首以)
(祭密墓)
唐以楊恭仁(隋觀王雄之子)為涼州總管
恭仁素習邊事曉羌胡情偽民夷悅服自蔥嶺以東
並入朝貢
隋王世充自稱鄭王加九錫夏四月世充稱帝
初王世充既殺元盧慮人情未附猶媚事隋主既而
漸驕横不復朝謁及是召集文武議受九錫參軍戴
胄固諫世充怒出為鄭州長史乃使段達等言于隋
主(隋主曰鄭公近平李密已拜太尉自是以来未有殊績俟天下稍平議之未晚達曰太尉欲之隋主)
(熟視曰任公)達等遂稱詔進世充爵鄭王加九錫四月世
充令長史韋節等造禪代儀稱隋主命禪位于鄭(世充)
(先遣段達等入奏隋主曰天命不常鄭王功德甚盛願陛下遵唐虞之迹隋主怒曰天下者高祖之天下)
(若隋祚未亡此言不應發必天命已改何煩禪讓公等或祖禰舊臣或台鼎高位既有斯言朕復何望世)
(充乃幽隋主于含凉殿雖有三表陳讓及敕書敦勸隋主皆不之知)世充遂備法駕入
宫即皇帝位奉隋主為潞國公(納言蘇威年老不任朝謁世充以威隋代)
(重臣欲以炫耀士民每勸進必冠威名及受殊禮之日扶威置百官之上然後南面正坐受之既受禪以)
(威為太師又以陸德明為其子漢王元恕師令元恕就德明家行束脩禮德明恥之故服巴豆散對之遺)
(利竟不與語行陸德明名元朗以字吳人)
夏王建德立楊政道為鄖公
建德初結好于王世充及聞世充自立乃絶之始建
天子旌旗出入警蹕立隋齊王暕遺腹子政道為鄖
公然猶倚突厥以壯兵勢隋義成公主遣使迎蕭后
建德遣之又傳宇文化及首以獻公主(已而突厥立政道為隋王)
(居定襄)
唐遣安興貴襲執涼王軌以歸殺之河西平
先是唐册使至涼州軌欲去帝號受唐爵曹珍請依
蕭詧事魏故事軌乃遣鄧曉奉書稱皇從弟大凉皇
帝臣軌唐主怒乃遣吐谷渾伐之(隋煬帝征吐谷渾可汗伏允奔党項)
(煬帝立其質子順為主不果入會中國亂伏允收還故地唐主與之連和許以順還之伏允喜起兵擊軌)
(數遣使入貢請順唐主遣之)至是軌將安修仁之兄興貴仕長安
表請說軌唐主曰軌豈口舌所能下興貴曰臣家在
涼州奕世豪望為民夷所附弟修仁又軌所信任軌
聽臣固善不聽則圖之唐主乃遣之興貴至乘間說
軌以竇融故事軌不聽興貴乃與修仁結諸胡起兵
擊軌軌敗被執河西平(鄧曉在長安舞蹈稱慶唐主曰汝為使臣聞國亡而不戚)
(既不忠于軌其肯為朕用乎遂廢之終身)軌至長安斬于西市(軌自起至亡凡三年)
唐主以興貴修仁為左右武侯大將軍
五月鄭王王世充弑隋主侗
世充以裴仁基行儼(李密敗後仁基父子為世充所獲仁基為尚書行儼為大將軍)
有威名忌之仁基父子知之亦不自安乃與尚書左
丞宇文儒童等謀殺世充復立隋主事泄皆夷三族
世充之兄世惲曰儒童等謀反正為隋主尚在故也
不如早除之世充遣人酖之隋主請與太后訣不許
乃布席禮佛曰願自今以往不復生帝王家飲藥不
能絶以帛縊殺之(諡曰恭皇帝)
秋七月唐置十二軍
置十二軍分統關内諸府皆取天星為名(初析關中為十二道)
(萬年道為參旗軍長安道為鼓旗軍富平道為元戎軍醴泉道為井鉞軍同州道為羽林軍華州道為騎)
(官軍西麟道為苑游軍寧州道為折威軍岐州道為平道軍豳州道為招搖軍涇州道為天紀軍宜州道)
(為天節軍)每軍將副各一人督以耕戰之務由是士馬精
彊所向無敵(後武德六年十二軍俱廢尋又復之)
西突厥遣使入貢于唐
初西突厥曷娑那可汗入隋(事具前)國人立其叔父號
射匱可汗(達頭可汗之孫)射匱既立拓地東至金山(注見前)西
至海(即今大西洋)遂與北突厥為敵建庭于龜兹北三彌
山射匱卒弟統葉護可汗立統葉護勇而有謀北并
鐵勒控弦數十萬據烏孫故地又移庭于石國(胡三省注)
(康居支庶之分治柘析城漢時大宛北鄙)北千泉(其地有雪山多泉故名)西域諸國
皆臣之統葉護各遣吐屯(注見前)監之督其征賦至是
入貢于唐
八月唐酅公薨(諡曰隋恭帝)
唐殺其民部尚書劉文靜
文靜自以才略功勲在裴寂之右而位居其下意甚
不平數侵侮寂由是有隙文靜家數有妖弟文起召
巫厭勝文靜有妾無寵使其兄上變告之唐主以文
靜屬吏遣寂問狀秦王世民固請曰昔在晉陽文靜
先建非常之策始告寂知及克京城任遇懸隔今文
靜觖望則有之非敢謀反寂曰文靜才略過人性復
粗險天下未定留之必貽後患唐主卒用寂言殺之
沈法興稱梁王于毗陵李子通稱吳帝于江都
沈法興稱梁王都毗陵性殘忍專尚威刑其下離怨
時杜伏威據歷陽陳稜據江都李子通據海陵俱有
窺江表之心子通攻江都克之稜奔伏威子通入江
都即帝位國號吳(伏威尋降唐唐以為和州總管江和州北齊以歷陽郡置今州隸)
(南)
定陽可汗武周取唐并州總管裴寂軍潰齊王元吉奔
長安
先是武周取唐榆次(漢縣歷代因之今屬山西太原府)進圍并州元
吉拒却之(元吉時守晉陽)武周又遣宋金剛寇并州(金剛本易州賊)
(為竇建德所敗奔武周武周號曰宋王委以軍事金剛說武周圖晉陽南向爭天下武周使將兵寇并州)
(自進陷介州介介州隋置今汾州府休縣是)唐以裴寂為總管拒之至是
寂為金剛所敗軍潰自晉州以北城鎮皆沒武周進
逼并州元吉紿其參佐夜擕妻妾奔還長安武周據
太原遣金剛攻晉州拔之進逼絳州陷龍門
唐以李綱為太子少保
初綱以尚書領太子詹事太子建成始甚禮之久之
漸昵近小人以秦王世民功高忌之綱屢諫不聽乃
乞骸骨唐主罵曰卿為何潘仁(西域商胡入司竹園為盜後歸唐)長
史乃恥為朕尚書邪綱曰潘仁賊也每欲妄殺人臣
諫之則止為其長史可以無愧陛下創業明主臣所
言如水投石于太子亦然臣何敢久汚天臺辱東朝
乎唐主曰知公直士勉留輔吾兒以為太子少保尚
書詹事如故綱復諫太子飲酒無節及信䜛慝疎骨
肉太子不懌綱固稱老病辭職乃解尚書仍為少保
(唐主嘗考第羣臣以綱及孫伏伽為第一謂裴寂曰隋以主驕臣諂亡天下朕即位以來每虚心求諫唯)
(綱盡忠欵伏伽誠直餘人皆踵弊風俛首而已豈朕所望哉朕視卿如愛子卿當視朕如慈父有懷必盡)
(勿自隠也)
冬定楊將宋金剛取澮州(唐置今平陽府翼城縣是)唐遣秦王世民
擊之
宋金剛取澮州陷之軍勢甚銳唐主欲棄大河以東
謹守關西秦王世民請曰太原王業所基國之根本
河東殷實京邑所資若舉而棄之臣竊憤恨願假臣
精兵三萬必平殄武周克復汾晉唐主于是發關中
兵以益世民使擊武周
夏王建德克唐黎陽虜淮安王神通(唐主從弟)李世勣降遂
定衛滑齊充等州
先是唐以淮安王神通為山東安撫大使已而竇建
德取唐邢(今順德府是)滄(注見前)洺(今廣平府是)相(注見前)等州神
通不能拒就世勣于黎陽建德又取趙州(建德執總管張志昂)
(慰撫使張道源以其不早降欲殺之國子祭酒凌敬曰大王使高士興拒羅藝于易水藝纔至興即降大)
(王以為何如建德悟釋之)至是建德進趣衛州過黎陽二十里世
勣遣騎將邱孝剛偵之與建德遇擊之建德敗走其
大軍救之斬孝剛建德怒還宫黎陽克之虜淮安王
神通及世勣父盖并魏徵等世勣走免數日以父故
還詣建德降建德使守黎陽而以其父為質以徵為
起居舍人遂徙都洺州(滑州刺史王軌奴殺軌擕其首詣建德降建德曰奴殺主)
(大逆立斬之反軌首于滑州吏民感悅即日降于是旁近郡縣及徐圓朗等皆附唐主遣使與建德修好)
(建德以淮安王神通等歸之)
唐以夏侯端(壽春人詳之孫)為秘書監
初唐主遣秘書監夏侯端安撫淮左端傳檄州縣東
至于海南至于淮二十餘州皆降會汴亳降鄭(王世充徇)
(地至滑臺汴亳等州降之)還路遂絶端素得衆心所從二千人雖
糧盡不忍委去從行五日餒死及遇賊奔潰唯存五
十二人時河南之地皆入世充唯把州刺史李公逸
(雍邱人)為唐堅守遣兵迎端館給之世充遣使召端解
衣遺之除書以端為淮南郡公端對使者焚書毁衣
曰夏侯端天子大使豈受王世充官乎汝欲吾往唯
取吾首耳因解節旄懷之置刃于竿自山中西走冒
踐荆棘晝夜兼行得達宜陽從者墜崖溺死為虎狼
所食又喪其半端詣闕見唐主但謝無功初不自言
艱苦唐主復以為秘書監(時又遣大理卿郎楚之安撫山東楚之為竇建德所)
(獲不屈竟得還李公逸守孤城唐不能救公逸乃留其屬李善行守雍邱身帥輕騎入朝為世充所獲世)
(充謂曰卿越鄭臣唐其說安在公逸曰我于天下唯知有唐不知有鄭世充怒斬之善行亦死)
(庚唐武德三年是歲并楚夏定楊梁師都梁辰銑鄭梁法興吳凡九國定楊梁法興亡)春正月李
世勣復歸于唐
李世勣欲歸唐恐禍及其父謀于郭孝恪孝恪曰今
新事竇氏動則見疑宜立效以取信然後可圖也世
勣乃襲獲嘉(隋改漢修武縣置今縣屬河南衛輝府)擊新鄉(隋改漢獲嘉縣置今)
(縣亦屬衛輝府)虜世充將劉黑闥(黑闥漳南人少與建德善王世充嘗竊笑其所為至)
(是歸建德署為將軍)建德由是親世勣世勣因勸建德取孟海
公所據曹戴二州遂臨徐兖以向河南建德以為然
遣其妻兄曹旦將兵先渡河世勣會之世勣謀俟建
德至襲殺之冀得其父并建德土地歸唐久之建德
不至世勣欲襲曹旦營聞已有備乃與郭孝恪數十
騎奔唐(建德羣臣請誅世勣父建德曰世勣為唐臣不忘故國忠臣也其父何罪赦之明年二月)
(建德克周橋虜孟海公)
二月唐改官名
納言為侍中内史令為中書令給事郎為給事中
夏四月唐秦王世民擊宋金剛破之定楊可汗武周及
金剛皆走死
先是世民自龍門渡河屯栢壁(城名在絳州西南)與金剛相
持民間聞世民來莫不歸附世民休兵秣馬堅壁不
戰惟令偏裨乘間抄掠(永安王孝基等攻賊帥吕崇荗金剛遣其將尉遲敬德尋)
(相救之虜孝基等將還世民遣殷開山邀之于美良川大破之敬德相潛引精騎向蒲坂世民自將步騎)
(從間道邀擊又大破之敬德僅以身免悉俘其衆朔永安王孝基唐主從父弟尉遲敬德名恭以字行)
(州人美良川在絳州東北)諸將咸請戰世民曰金剛懸軍深入兵
精將猛利在速戰我養銳以挫其鋒俟其糧盡自當
遁走當待此機未宜速戰也(孝基謀逃歸武周殺之)至是金剛
食盡北走世民追及尋相大破之乘勝逐北一晝夜
行二百餘里戰數十合劉弘基諫世民曰功難成而
易敗機難得而易失必乘此勢取之遂進追及金剛
于雀鼠口一日八戰皆破之俘斬數萬人世民不食
二日軍中止有一羊與將士分食之引兵趣介休(注見)
(前)金剛以衆二萬出西門背城布陳南北七里李世
勣與戰小却世民帥精騎擊之出其陳後金剛大敗
尉遲敬德尋相舉介休及永安(注亦見前)降(世民得敬德喜甚使將其)
(舊衆八千與諸營相參屈突通慮其為變以為言世民不聽)劉武周聞金剛敗大
懼棄并州走突厥金剛欲復戰衆莫肯從亦走突厥
世民入并州武周所得州縣皆入于唐未幾武周謀
歸馬邑事泄突厥殺之(武周起兵六年而滅)金剛謀走上谷突
厥追獲腰斬之(武周之南寇也其黨苑君璋諫曰唐主舉一州之衆直取長安所向無敵)
(此乃天授非人力也不如北連突厥南結唐朝南面稱孤足為長策武周不聽及敗泣謂君璋曰不用公)
(言以至于此人苑君璋馬邑)
五月唐立老子廟
晉州人吉善行自言于羊角山(在今平陽府浮山縣南)見白衣
老父曰為吾語唐天子吾而祖也詔于其地立廟
秋七月唐遣秦王世民督諸軍伐鄭
唐主詔秦王世民督諸軍擊世充(屈突通二子在洛陽唐主謂通曰今)
(欲使卿東征如卿二兒何通曰臣昔為俘囚分當就死陛下釋縛加以恩禮當是時臣心口相誓期以更)
(生餘年為陛下盡節但恐不獲死所耳今得備先驅二兒何足顧乎唐主歎曰徇義之士一至此乎)世
民遣行軍總管史萬寳自宜陽南據龍門(此伊闕也俗亦名龍)
(門)劉德威自太行東圍河内王君廓(并州石艾人)自洛口
斷其餉道黃君漢攻迴洛城大軍屯于北邙連營以
逼之(世充陳于青城宫世民亦置陳當之世充隔水謂世民曰唐帝關中鄭帝河南世充未嘗西侵)
(王忽舉兵東來何也世民使應之曰四海咸仰皇風惟公獨阻聲教為此而來世充曰相與息兵講好不)
(亦善乎又應之曰奉詔取東都不令講好也至暮各引兵還青城宫在洛陽縣北大業初所建)已
而世民遣王君廓攻轘轅(注見前)拔之于是河南州縣
相繼降唐(杜才幹以濮州降楊慶以管州降魏陸以滎州降王雄以陽城王要漢以汴州皆來)
(降王楊慶隋河間王弘之子管州隋以管城縣置滎州世充以滎陽縣置管城滎陽及陽城汴州注俱)
(見前)世充子元應鎮虎牢聞諸州叛奔還洛陽許亳等
州(許州即潁州亳州即譙郡注俱見前)亦降于唐(時劉武周降將尋相等多叛去諸將疑尉)
(遲敬德囚之屈突通殷開山言于世民曰敬德驍勇絶倫留之恐為後患不如殺之世民曰敬德若叛豈)
(在尋相之後耶遽命釋之引入臥内賜之金曰丈夫意氣相期勿以小嫌介意必欲去者以此金相資表)
(一時共事之情也世民以五百騎行戰地世充帥步騎萬餘猝至圍之單雄信引槊直趣世民敬德躍馬)
(大呼横刺雄信墜馬翼世民出圍更帥騎兵還戰會屈突通引兵至世充敗去世民謂敬德曰公何相報)
(之速也自是寵遇日隆)
冬十月夏王建德圍幽州高開道遣使降唐
竇建德圍幽州李藝告急于高開道開道帥二千騎
救之建德兵引去開道因藝遣使降唐唐以為蔚州
(唐置今屬宣化府)總管賜姓李氏封北平郡王(已而建德帥衆二十萬復)
(攻幽州兵已攀堞薛萬均萬徹帥敢死百人從地道出其背擊走之)
鄭遣使如夏乞師
初王世充侵黎陽竇建德襲破其殷州(注見前)以報之
自是二國交惡信使不通及唐兵逼洛陽世充遣使
求救于建德夏中書侍郎劉彬請解仇救鄭(彬曰唐得關西)
(鄭得河南夏得河北共成鼎足之勢今唐舉兵臨鄭鄭地日蹙鄭亡則夏不能獨立矣不如解仇除忿發)
(兵救之夏擊其外鄭攻其内破唐必矣唐師既退徐觀其變若鄭可取則取之併二國之兵乘唐師之老)
(天下可取也)建德從之
十二月吳主子通敗梁兵取京口杜伏威擊之子通敗
走襲梁梁王法興走死
李子通渡江攻沈法興取京口法興敗走吳郡于是
丹陽毘陵等郡皆降于子通杜伏威遣輔公祏攻之
子通大敗棄江都保京口江西之地盡入于伏威伏
威徙居丹陽子通復東走太湖收合亡散得二萬人
襲沈法興于吳郡大破之法興赴江溺死(法興起事三年而滅)
子通軍勢復振帥其羣臣徙都餘杭盡取法興之地
北自太湖南至嶺東包會稽西距宣城皆有之
(辛唐武德四年是歲夏鄭梁銑已吳亡并楚梁師都凡三國)春二月唐以趙郡王孝
恭為䕫州(唐以巴東郡置今為府屬四川)總管李靖為行軍總管
先是唐主遣開府李靖詣䕫州經略蕭銑靖至峽州
(本梁宜州後周更名今湖北宜昌府是)阻銑兵不得進唐主敕峽州刺
史許紹(字嗣宗安陸人)斬之紹惜其才為之奏請得免已而
唐峽州兵伐梁拔荆門鎮(在荆州府宜都縣以荆門山名)黔州(後周置今)
(四川黔彭廳彭水縣是)兵伐梁又拔其五州四鎮至是靖說孝
恭攻取蕭銑十策孝恭上之詔以孝恭為䕫州總管
使大造舟艦習水戰以靖為行軍總管委以軍事靖
說孝恭悉召巴蜀酋長子弟量才授任置之左右外
示引擢實以為質(蕭銑性猜忌大將軍董景珍弟謀作亂事泄伏誅景珍據長沙郡降)
(唐銑遣張繡討之景珍為部下所殺繡恃功驕恣銑又殺之由是諸將皆離心兵勢益弱)
唐秦王世民敗鄭主世充于穀水(注見前)進圍洛陽
世民奏請唐主進圍東都移軍青城(即青城官)壁壘未立
王世充帥衆二萬臨穀水以拒之諸將皆懼世民曰
賊勢窘矣悉衆而出邀幸一戰今日破之後不敢復
出矣命屈突通率步卒五千渡水擊之兵交世民引
騎南下身先士卒與通合勢衆殊死戰散而復合者
數四自辰至午世充兵始退世民縱兵乘之直抵城
下遂圍之城中守禦甚嚴世民四面攻之旬餘不能
克將士皆疲敝思歸總管劉弘基請班師世民曰東
方諸州已望風欵服洛陽孤城勢不能久功在垂成
奈何棄之乃下令軍中曰敢言班師者斬衆乃不敢
復言(唐主亦密敕世民使還世民遣封德彝言于唐主曰世充號令所行一城而已智盡力窮克在)
(朝夕若旋師賊勢復振後必難圖唐主從之世民又遣王君廓夜襲虎牢拔之)
突厥寇唐汾隂(注見前)
突厥頡利可汗(始畢可汗之弟始畢卒弟處羅可汗立處羅卒弟頡利立)士馬雄
盛有憑陵中國之志王世充使人說之曰昔啟民奔
隋賴文帝之力有此土宇子孫享之今唐天子非文
帝子孫宜奉楊政道伐之以報文帝之德頡利然之
唐主以中國未寧待突厥甚厚而頡利求請無厭言
辭驕慢至是寇汾隂(已而唐主遣使賂頡利并許結婚頡利乃遣使如唐未幾頡利)
(帥騎十五萬入雁門寇并州唐主遣襄邑王神符等擊破之乃遣鄭元璹詣頡利責以負約頡利頗慙元)
(璹因說之還師修好頡利悅遂引兵還襄邑王神符唐主從弟鄭元璹譯之子)
夏王建德將兵救鄭夏五月唐秦王世民大破擒之鄭
主世充降
唐兵圍洛陽掘塹築壘而守之城中乏食死者相倚
于道竇建德悉發其衆西救洛陽陷管州及滎陽
翟等縣水陸並進兵十餘萬軍于成臯之東原遣使
與王世充相聞先是建德遺秦王世民書請退軍潼
關返鄭侵地復修前好世民不許(世民集將佐議皆請避其鋒郭孝恪)
(曰世充窮蹙垂將面縛建德遠來助之此天意欲兩亡之也宜據武牢以拒之伺間而動破之必矣記室)
(薛收曰世充府庫充實所將皆江淮精銳但乏糧食故為我持建德自將遠來亦當極其精銳若縱之至)
(此兩寇合從轉河北之粟以饋洛陽則戰争方始混一無期今宜分兵守洛陽深溝高壘勿與戰大王親)
(率驍銳先據成臯以逸待勞決可克也建德既破世充自下不過二旬兩主就縛矣世民善之蕭瑀屈突)
(通封德彝皆欲退保新安以乘其弊世民曰建德遠來吾據武牢扼其咽喉彼若争鋒取之甚易若其不)
(戰旬月之間世充自潰一舉兩克在此行也若不速進賊入武牢諸城新附必不能守兩賊併力其勢必)
(彊何弊之乘吾計決矣避薛收字伯褒道衡子武牢即虎牢唐諱虎皆改武)乃中分麾下
使屈突通等副齊王守東都世民自將驍勇東趣武
牢正晝出兵歷北邙抵河陽趍鞏世充莫測竞不敢
出世民遂入武牢(世民將驍騎五百出覘建德營緣道分留使李世勣程知節秦叔寳)
(將之伏于道旁纔餘四騎偕進去建德營三里所建德遊兵遇之世民大呼曰我秦王也引弓射之斃其)
(一將建德大驚出五六千騎逐之世民按轡徐行追騎將至則射之止而復來如是再三世民逡巡稍却)
(以誘之既入伏世勣等奮擊大破之)建德迫于武牢累月不得進戰數
不利將士思歸世民又遣王君廓將輕騎千餘掠其
糧運(淩敬言于建德曰大王宜悉兵濟河攻懷州河陽遂建旗鼓踰大行入上黨徇汾晉趣蒲津拓)
(地收兵則關中震懼鄭圍自解建德將從之而世充遣使告急又隂以金玉啗建德諸將諸將皆欲戰建)
(德乃謝敬其妻曹氏曰祭酒之言不可違也建德不聽)五月建德悉衆出牛口
(峪名在開封府氾水縣西北)置陳亘二十里鼔行而進諸將皆懼
世民升高望之謂諸將曰賊起山東未嘗見大敵今
度險而囂是無紀律逼城而陳有輕我心我按兵不
出彼勇氣自衰陳久卒饑勢將自退追而擊之無不
克矣建德列陳自辰至午士卒饑倦逡巡欲退世民
命宇文士及將三百騎經建德陳西馳而南上建德
陳動世民曰可擊矣世民率輕騎先進大軍繼之直
薄其陳建德方朝羣臣召騎兵使拒唐兵阻朝者不
得過建德揮朝者令退進退之間唐兵已至于是大
戰世民帥史大奈(西突厥特勒)程知節秦叔寳等卷旆而
入出于陳後張唐旗幟建德將士見之大潰建德中
槊墜馬車騎將軍楊武威擒之(世民讓之曰我討世充何預汝事建德曰)
(今不自來恐煩遠取年建德起兵至滅凡六)建德將士皆潰去俘獲五萬
人世民即日散遣使還鄉里遂囚建德至洛陽城下
以示世充世充乃素服帥其子及羣臣三千餘人詣
軍門降(世充簒凡三年滅)于是部分諸軍先入洛陽分守市
肆禁止侵掠無敢犯者世民乃入宫城命房元齡收
隋圖籍制誥已為世充所毁命蕭瑀等封府庫收其
金帛頒賜將士收段達單雄信等十餘人斬之(世民坐閶)
(闔門蘇威請見稱老病不能拜世民遣人數之曰公隋室宰相危不能扶使君弑國亡見李密王世充皆)
(拜伏舞蹈今既老病何勞相見)世民觀隋宫殿歎曰逞侈心窮人力
欲無亡得乎命撒端門樓焚乾陽殿毁則天門闕廢
諸道場(建德餘衆走至洺州欲立建德養子為主徵兵以拒唐僕射齊善行曰夏王英武士馬精)
(強一朝為擒易如反掌豈非天命有所屬耶今喪敗如此必無所成不若委心請命于唐乃與裴矩曹旦)
(帥百官奉建德妻曹氏及傳國八璽請降于唐王世充弟世辯亦以徐宋等三十八州請降淮安王神通)
(又徇下山東三十餘州)世充建德之地悉平世民還長安獻俘
太廟赦世充斬建德(詔赦世充為庶人徙蜀定州刺史獨孤修德以其父機前為世)
(充所殺乃矯詔殺世充以報父仇詔免修德官獨孤機事見前)
秋七月唐以蘇世長(武功人)為諫議大夫
王世充僕射蘇世長以襄州來降唐主與之有舊既
至長安以為諫議大夫(世長嘗從校獵高陵大獲禽獸唐主曰今日樂乎世長曰)
(不滿十旬未足為樂唐主變色既而笑曰狂態復發邪對曰于臣則狂于陛下甚忠嘗侍宴披香殿酒酣)
(謂唐主曰此殿煬帝之所為邪唐主曰卿諫似直而實多詐豈不知此殿朕之所為乎對曰臣實不知但)
(見其華侈非興王之所為耳昔侍陛下于武功見所居宅僅庇風雨當時亦以為足今因隋之宫室已極)
(侈矣而又增之將何以矯其失乎唐主深然之)
唐初行開元通寳錢
隋末錢幣濫薄至裁皮糊紙為之民間不勝其弊至
是初行開元通寳錢徑八分重二銖四絫(十黍為絫十絫為銖)
積十錢重一兩輕重大小最為折衷遠近便之(置監于洛)
(并幽益等州秦王世民齊王元吉賜三罏裴寂賜一罏聽鑄錢餘盜鑄者身死家没)
竇建德故將劉黑闥起兵漳南
竇建德諸將居閭里暴横為民患唐官吏以法繩之
皆驚懼不安會詔悉徵建德故將于是范願高雅賢
等相謂曰王世充以洛陽降唐其將相大臣皆夷滅
吾屬至長安必不免矣且夏王得淮安王遇以客禮
唐得夏王即殺之吾屬皆為夏王所厚今不為之報
仇無以見天下之士乃謀作亂卜之以劉氏為主吉
因相與之漳南見建德故將劉雅雅曰天下適安定
吾將老于耕桑不願復起兵衆怒殺之故漢東公劉
黑闥屏居漳南諸將詣之告以其謀黑闥方種蔬即
殺耕牛與之飲食定計聚衆襲縣據之既又陷㓱縣
建德舊黨稍出歸之乃為壇于漳南祭建德告以舉
兵之意自稱大將軍唐主詔將軍秦武通定州總管
李元通(藍田人)擊之又詔李藝引兵會擊
八月丙戌朔日食
唐徐圓朗以兵應劉黑闥
圓朗初附李密密敗歸竇建德唐平洛陽圓朗請降
授兖州總管會劉黑闥兵起圓朗應之自稱魯王
唐蠲太常樂工為民
詔以太常樂工皆前代因罪配没子孫相承多歷年
所並蠲為民且令執事若仕宦入流(從九品以上為流内官)勿
使追集
冬十月唐以秦王世民為天策上將
唐主以秦王世民功大前代官皆不足以稱之特置
天策上將位在王公上以世民為之開府置屬世民
以海内浸平乃開館以延文學之士杜如晦房元齡
虞世南禇亮姚思廉李元道(隴西人)蔡允恭(江陵人)薛元
敬(收從子)顔相時(字睿師古弟)蘇勖(字慎行武功人)于志寧蘇世長
薛收李守素(趙州人)陸德明孔穎達(字仲達衡水人)盖文達(信都)
(人)許敬宗(字延族善心之子)為文學館學士分為三番更日
直宿世民暇日輒至館中討論文籍或至夜分使庫
直閻立本(京兆萬年人)圖像褚亮為贊號十八學士士大
夫得預其選者時人謂之登瀛洲(時府僚多補外官如晦亦出為陜州)
(長史元齡曰如晦王佐之才大王欲經營四方非如晦不可世民即奏留之使參謀帷幄軍中多事如晦)
(剖決如流世民每克城諸將争取寳貨元齡獨收采人物致之幕府每令入奏事唐主曰元齡為吾兒陳)
(事雖隔千里皆如面談)
唐使趙郡王孝恭李靖伐梁梁主銑降
唐發巴蜀兵以孝恭李靖統之自䕫州東擊蕭銑(時峽)
(江方漲諸將請俟水落靖曰兵貴神速今吾乘江漲掩其不備可成擒也孝恭乃東下銑果不為備)孝
恭等拔其荆門宜都(注俱見前)二鎮進至夷陵入北江(江水)
(至枝江縣百里洲分而為二其出洲北而東流者謂之北江)銑以罷兵營農宿衛
纔數千人聞唐兵至倉猝徵兵未集乃悉出見兵拒
戰孝恭逆擊敗走銑衆委舟收掠軍資靖見其衆亂
縱兵奮擊大破之乘勝直抵江陵入其外郭大獲舟
艦靖使散之江中(諸將皆曰破敵所獲當藉其用奈何棄之靖曰吾懸軍深入若攻城)
(未拔援兵四集吾表裏受敵進退不獲雖有舟楫將安用之今棄舟艦使塞江而下援兵見之必謂江陵)
(已破未敢輕進往來覘伺動淹旬月吾必取之矣)援兵見舟艦疑不敢進遂
圍江陵銑内外阻絶問策于岑文本文本勸銑降銑
謂羣臣曰天不祚梁不可復支矣必待力屈則百姓
蒙患奈何以我之故陷百姓于塗炭乎以太牢告廟
下令出降守城者皆哭銑帥羣臣緦縗布幘詣軍門
曰當死者唯銑耳百姓無罪願不殺掠(孝恭入城諸將欲大掠岑)
(文本曰江南之民遭隋虐政重以征戰跂踵連頸以望真主以蕭后君臣決計歸命庶幾有所息肩今若)
(縱兵俘掠士民失望恐自此以南無復向化之心矣孝恭稱善遂禁止之諸將又言梁將帥拒鬭死者請)
(籍其家以賞將士靖曰王者之師宜使義聲先路彼為其主鬭死乃忠臣也豈可同之叛逆之科乎于是)
(城中安堵秋毫無犯南方州縣聞之皆望風欵附)孝恭送銑長安斬于都市
(銑建國凡五年而滅)以孝恭為荆州總管靖為上柱國安撫嶺
南(先是銑遣劉洎略地嶺表得五十餘城未還而銑敗洎以所得城來降靖既度嶺所至皆下銑桂州)
(總管李襲志帥所部來降以靖代之引兵下九十六州得戶六十餘萬劉洎字師道江陵人李襲志字)
(重光金城安康人)
十一月唐杜伏威擊李子通執送長安
伏威遣其將王雄誕(曹州濟隂人)擊子通子通窮蹙請降
伏威執送長安(子通僭號七年而亡)唐主釋之(時新安汪華據黟歙聞人遂安)
(據崑山伏威皆降之于是盡有淮南江東之地華後歸唐為總管黟歙皆漢縣今歙縣為徽州府治黟)
(縣屬府)
高開道叛唐復稱燕王
幽州饑李藝告糴于高開道許之藝發三千人車數
百乘馬千匹往受粟開道悉留之告絶于藝復稱燕
王北連突厥南與劉黑闥相結恒定幽易咸被其患
(久之開道復欲歸唐未果為其將張金樹所殺開道起兵凡八年而滅唐以其地置媯州唐媯州今宣)
(化府懷來縣是)
十二月唐命秦王世民齊王元吉擊劉黑闥
初黑闥擊破淮安王神通(神通與李藝合兵擊黑闥反為所敗藝歸幽州黑闥)
(移書趙魏竇建德故將争殺唐官吏以應之)已而又破定州執總管李元
通(黑闥欲降元通元通不屈故吏有餽以酒肉者元通飲醉紿守者刀自刺潰腹而死)李世勣
走保洺州黑闥復追破之半歲之間盡復建德舊境
遣使北連突厥將軍秦武通程名振(洺州平恩人)等皆自
河北遁歸長安乃命秦王世民齊王元吉討之
(壬唐武德五年漢東王劉黑闥天造午元年是歲楚亡并梁師都凡三國)春正月劉黑闥自
稱漢東王三月唐秦王世民破之于洺水黑闥奔突厥
黑闥稱王改元都洺州(竇建德時文武悉復本位其設法行政悉師建德而攻戰)
(勇決過之)三月世民進軍洺水上以逼之李藝以兵數萬
來會黑闥使其僕射范願守洺州自將兵拒藝程名
振載鼔六十具於城西堤上急擊之城中地皆震動
范願馳告黑闥黑闥遽還遣兵繫藝于鼔城(隋縣今正定府)
(晉州是)大敗(洺水人據城來降世民遣王君廓守之黑闥引兵還攻甚急世民三引兵救之不得)
(進恐君廓不能守行軍總管羅士信請代君廓守之世民登城西南高冡以旗招君廓君廓率其徒力戰)
(潰圍而出士信乘之入城黑闥晝夜急攻會大雪救兵不得往凡八日城陷黑闥素聞士信勇欲生之士)
(信辭色不屈乃殺之曲洺水隋縣故城在今廣平府周縣)世民與藝營于洺水
之南黑闥數挑戰世民堅壁不應李世勣擊斬黑闥
將高雅賢程名振又邀截其運糧相持六十餘日世
民度黑闥糧盡必來決戰乃使人堰洺水上流黑闥
果帥步騎二萬南度洺水壓唐營而陳世民自將精
騎擊破之黑闥率衆殊死戰自午至昏戰數合黑闥
勢不能支遂先遁餘衆不知猶格戰守吏決堰水大
至衆遂潰黑闥與范願等奔突厥山東悉平
秋七月唐秦王世民擊徐圓朗杜伏威入朝于唐
秦王世民擊徐圓朗下十餘城聲振淮泗杜伏威懼
遂請入朝世民以淮濟略定使淮安王神通及任瓌
李世勣攻圓朗自引兵還已而圓朗棄城夜亡為野
人所殺(李子通聞杜伏威入朝欲往收其衆遂亡走至藍田為吏所獲伏誅)
隋漢陽太守馮盎降唐
初盎以漢陽太守從隋煬帝征遼東及隋亂奔還嶺
表據有其地(或說盎宜效趙佗稱王盎曰吾家居此為牧伯者五世富貴極矣常懼不克負)
(荷為先人羞敢效佗乎)至是承李靖檄以所部降唐嶺南悉平
十月楚主林士弘卒
初士弘為蕭銑所逼退保餘干(本漢餘汗縣隋改汗曰干今縣屬江西饒)
(州府)及銑敗散卒多歸之軍勢復振至是士弘卒其衆
遂散(士弘僭號七年而亡)
十一月唐遣太子建成擊劉黑闥
黑闥既奔突厥引突厥寇山東又寇定州唐遣齊王
元吉擊之淮陽王道元(唐主從子)將兵三萬與黑闥戰敗
没(道元與副將史萬寳不協帥輕騎犯陳萬寳擁兵不進故敗時年十九秦王世民深惜之曰道元嘗)
(從吾征伐見吾深入賊陳心慕效之以至于此為之流涕)山東震駭黑闥盡復故
地進據洺州元吉不敢進太子建成請行故遣(太子中允)
(王珪洗馬魏徵說太子曰秦王功蓋天下中外歸心殿下但以年長居東宫無大功以鎮服海内今劉黑)
(闥散亡之餘衆不滿萬殿下宜自擊之以取功名庶可自安于是太子請行初唐主之起兵晉陽也皆秦)
(王世民之謀唐主謂世民曰事成當以汝為太子將佐亦以為請世民固辭而止太子喜酒色遊畋齊王)
(多過失皆無寵世民功名日盛建成内不自安乃與元吉協謀共傾世民曲意事諸妃嬪以求媚于上世)
(民獨不事之由是諸妃嬪争譽建成元吉而短世民世民每侍宴思太穆皇后早終不得見唐主有天下)
(或流涕唐主不樂諸妃嬪曰陛下春秋高宜相娱樂而秦王如此正是憎妾等陛下萬歲後妾子母必無)
(孑遺皇太子仁孝必能保全妾等唐主為之愴然由是無易太子意時世民元吉皆居別殿與上臺東宫)
(晝夜通行無復禁限相遇如家人禮太子令秦齊王教與詔敕並行有司莫知所從唯據得之先後為定)
(世民以淮安王神通有功給田數十頃張婕妤求之手敕賜之神通以教給在先不與婕妤訴于唐主唐)
(主怒以責世民復謂裴寂曰此兒久典兵在外為書生所教非復昔日子也王珪字叔玠郿人)
(癸唐武德六年都是歲漢未東亡并梁師凡二國)春正月漢東將諸葛德威執
其君黑闥降唐唐斬之
先是唐太子建成兵至昌樂(漢縣唐改南樂今屬大名府)黑闥亡
走(魏徵曰前破黑闥其將帥皆懸名處死故其衆皆為之盡力今宜悉解其俘囚慰諭遣之則可坐視)
(其離散矣太子從之黑闥食盡衆多降黑闥與數百騎遁去)太子遣騎將劉宏基
追之至饒陽黑闥所署刺史諸葛德威出迎饋之食
未畢勒兵執之送詣太子斬于洺州(黑闥臨刑嘆曰我幸在家鋤菜)
(為高雅賢輩所誤至此)
林邑遣使入貢于唐
初隋破林邑分其地為三郡及中原喪亂林邑復國
至是始入貢
幽州總管李藝入朝于唐
藝入朝唐以為左翊衛大將軍(後貞觀元年藝反將奔突厥為其下所殺)
夏六月苑君璋奔突厥高滿政以馬邑降唐
初突厥既殺劉武周以苑君璋代統其衆居馬邑馬
邑人多不願屬突厥君璋將高滿政因衆心不欲夜
襲君璋君璋奔突厥引之入寇滿政破之降唐唐以
為朔州總管已而突厥圍馬邑都虞候杜士遠殺滿
政以馬邑降突厥會突厥請和親乃以馬邑歸唐
秋八月唐淮南道行臺僕射輔公祏反
初杜伏威降唐唐以輔公祏為淮南道行臺僕射(伏威)
(素與公祏友善兄事之軍中謂之伯父畏敬與伏威等已而伏威浸忌之潛奪其兵權公祏知之陽為學)
(道辟穀以自明)及伏威入朝留公祏守丹陽令王雄誕典兵
為之副公祏詐雄誕奪其兵諭以反計雄誕曰今天
下方平定吳王在京師奈何無故自求族滅乎公祏
殺之詭稱伏威貽書令其起兵尋稱帝于丹陽國號
宋唐主詔趙郡王孝恭李靖等討之(孝恭將發與諸將宴集命取水)
(忽變為血在坐皆失色孝恭舉止自若曰此乃公祏授首之徵也飲而盡之衆皆悅服)明年孝
恭李靖攻克丹陽斬公祏傳首長安(公祏之反也與唐洪州總管張)
(善安連兵善安故兖州賊帥降唐授總管已而復叛唐遣安撫使涇陽李大亮討之善安委罪諸將請降)
(大亮執送長安赦其罪及公祏敗得所與往還書乃殺之考隋自王薄倡亂四方並起僭竊位號割據)
(州郡凡一百三十餘人至唐武德七年始俱翦滅唯梁師都至貞觀二年乃亡今自大業七年以後錄其)
(尤著者各具起滅餘或因事附見不備載再綱目于武德七年以後梁師都亦不附注歲首今依之)
唐置屯田于并州
突厥數為邊患并州長史竇靜(字元休抗之子)表請于太原
置屯田以省餽運議者以為煩擾靜切論不已徵靜
入朝與裴寂等相問難于唐主前寂等不能屈乃從
靜議歲收榖數千斛秦王復請增置屯田于并州之
境從之
御批歷代通鑑輯覽卷四十九
