御批歴代通鑑輯覽卷一百十五
明
莊烈帝
(丁丑)崇禎十年春正月辛丑朔日食
賊犯安慶
張獻忠糾羅汝才馬守應劉國能(即射塌天)等自襄陽東
下與江北賊革裏眼左金王合烽火達淮揚南京兵
部尚書范景文操江都御史王道直總兵陽御分
汛固守安池道史可法親率兵當賊衝賊遂從間道
犯安慶連營百里詔左良玉馬爌劉良佐合兵往援
皆大破賊賊走潛山太湖山中巡撫張國維(字玉笥東陽人)
檄良玉搜山不應尋北去賊復出太湖敗官軍於酆
家店殺參將程龍陳于王等四十餘人遂䧟和州含
山定遠六合攻天長破盱眙良玉令河南士民合疏
留已竟不赴援已而總兵牟文綬偕良佐來赴賊始
遁獻忠入湖廣
二月我
大清兵下朝鮮
先是我
大清往征朝鮮攻克義州渡嘉山江進薄平壤朝鮮空
城遁去國王李倧遣使請受盟因許其通和而還既
而朝鮮復屢背約隂持兩端我
太宗文皇帝乃親統大軍征之長驅直入遂克王城國王李
倧逃于南漢山城
大軍圍之其妻子羣臣盡被俘獲已而漢江口濱海之
地及江華島城(在朝鮮國開州東北海中)復為
大軍所取倧勢益窮蹙乃上明所給勅印奉表出降(朝鮮)
(既降皮島益孤孔有德耿仲明尚可喜夾攻之副總兵金日觀力戰死皮島遂為)
(大清所取)
三月起楊嗣昌為兵部尚書
嗣昌以父憂在籍會尚書張鳳翼卒帝顧廷臣無可
任者乃以嗣昌為之嗣昌博涉文史多識先朝故事
有口才酬對敏捷帝以為能所奏請無不從嗣昌議
大舉平賊分各省官軍為四正六隅謂之十面之網
總督總理二臣隨賊所向征討因議增兵十二萬增
餉二百八十萬措餉之策有四曰因糧(因舊額量加畆輸六合石)
(折銀八錢傷地不與歲得銀一百九十二萬九千有竒)曰溢地(土田溢原額者核實輸賦歲得)
(銀四十萬六千冇竒)曰事例(富民輸貲為監生)曰驛遞(前此郵驛裁省之銀以二十萬)
(充餉)議上帝下詔有暫累吾民一年除此腹心大患語
改因糧為均輸布告天下尋以武臣驕惰逮戮失事
總兵王忠張全昌惟左良玉以六合破賊功戴罪自
贖
夏四月以熊文燦為兵部尚書兼都察院右副都御史
總理南畿河南山西陜西湖廣四川軍務
文燦官閩廣久帝未識其為人因遣中使假廣西采
辦名往覘之既至文燦甚有所贈遺留飲十日中使
喜語及中原宼亂文燦方中酒擊案罵曰諸臣誤國
耳若文燦往詎令鼠輩至是中使起立曰吾非往廣
西采辦也銜上命覘公公信有當世才非公不足辦
此賊吾今還公旦夕且召文燦出不意悔失言隨言
有五難四不可中使曰我見上自請之若上無所吝
即公不得辭矣文燦辭窮應曰諾中使還朝果言之
于帝初文燦自貴州徙家蘄水與邑人姚明恭為姻
明恭官詹事與楊嗣昌相善嗣昌握兵柄得帝眷以
帝急欲平賊規引一人自助明恭因薦文燦且曰此
有内援可引也嗣昌遂薦之至是帝以文燦總理南
畿五省軍務文燦拜命即請左良玉所將六千人為
己軍而大募粤人及烏蠻精火器者一二千人以自
護弓刀甲胄甚整(次廬山謁所善僧空隠僧迎謂曰公誤矣文燦屏人問故僧曰公自)
(度所將兵足制賊死命乎曰不能曰諸將有可屬大事當一面不煩指揮而定者乎曰未知何如也曰二)
(者既不能當賊上特以名使公厚責望一不效誅矣文燦却立良久曰撫之何如僧曰吾測公必撫然流)
(寇非海寇比公其慎之文燦乃辭去)抵安慶良玉桀驁不受節制其下
與粤軍不和大詬文燦不得已遣還南兵然良玉軍
實不為用嗣昌言于帝乃以邊將馮舉苗有才兵五
千人隸焉已而京營將黃得功(字虎山開元衛人)連破賊兵
威甚振當是時嗣昌建四正六隅之策增兵餉大半
期滅賊賊頗懼及文燦至京軍屢捷益懼文燦顧決
計招撫刊檄徧懸通都帝聞之怒嚴旨譙責嗣昌為
救乃解
六月温體仁罷
體仁在閣八年日與異已者為仇帝以為樸忠恩禮
無與比體仁自念排擠者衆恐衆怨歸已倡言密勿
不宜宣洩閣揭皆不發亦不存錄故所中傷人不能
盡知廷臣劾之者先後不可勝計布衣楊光先至輿
櫬上奏帝益謂其孤立罪責言者或至杖死至是常
熟人張漢儒訐錢謙益瞿式耜居鄉不法事(先是庶吉士張)
(溥知縣張采倡為復社與東林相應和里人陸文聲者輸貲為監生求入社不許因詣闕言風俗之弊皆)
(原于士子溥采為主盟倡復社亂天下體仁下其事于提學御史倪元珙兵偹參議馮元颺皆言復社無)
(可罪失體仁意俱被降謪于是復有張漢儒事人張溥字天如張采字受先俱太倉人倪元珙上虞馮)
(元颺字爾賡慈溪人)體仁故讐謙益擬旨逮下詔獄嚴訊謙益
危甚求解于司禮太監曹化淳化淳故王安門下也
德謙益嘗為安作碑文頗為營求漢儒偵知之與其
黨告體仁體仁密奏帝請并坐化淳罪帝以示化淳
化淳懼自請案治乃盡得漢儒等奸狀及體仁密謀
獄上帝始悟體仁有黨詔下漢儒等立枷死體仁乃
佯引疾意帝必慰留及得旨竟放歸(體仁輔政數年念朝士多與為)
(怨不敢恣肆用廉謹自結於上苞苴不入門然當是時流寇踰畿輔擾中原邊境雜沓民生日团未嘗建)
(一策惟日與善類為仇其所引與同列者皆庸材苟以充位且藉形已長固上寵帝每訪兵餉事輒遜謝)
(曰臣夙以文章待罪禁林上不知其駑下擢至此位盜賊日益衆誠萬死不足塞責顧臣愚無知但票擬)
(勿欺耳兵食之事惟聖明裁決有詆其窺帝意旨者體仁言臣票擬多未中窽要每經御筆批改頌服將)
(順不暇詎能窺上旨帝愈親信之及得旨放歸體仁方食失七箸歸踰年死)
兩畿山西大旱山東河南蝗
秋八月以劉宇亮(綿竹人宇烈弟)傅冠(字元甫進賢人)為禮部尚書薛
國觀(韓城人)為禮部侍郎並兼東閣大學士預機務
國觀為人隂鷙谿刻不學少文温體仁因其素讐東
林密薦于帝遂致柄用時體仁雖去國而國觀與張
至發並效其所為蔽賢植黨國事日壊
冬十月李自成犯四川
自成窺蜀中空虚乘間䧟寧羌破七盤關(在保寧府廣元縣北)
(七盤嶺上)分三道入蜀總兵官侯良柱禦之于綿州戰死
遂連䧟昭化劍州梓潼江油黎雅青神進逼成都未
幾洪承疇督曹變蛟來援自成乃由洮州入番地官
軍轉戰千里不解甲者二十七晝夜自引殘卒竄入
岷州及西河(宋置州明改縣今縣屬秦州)禮縣(元置禮店縣明初改千戶所成化中)
(置禮縣今縣屬秦州)山中
以中官曹化淳提督京營
復以李明哲提督五軍營杜勲提督神樞營閻思印
提督神機營鄭良輔總理京城巡捕
(戊寅)十一年春正月裁南京冗官
夏四月張獻忠偽降總理軍務熊文燦受之
當是時河南湖廣賊十五家惟獻忠最狡黠驍勍次
則曹操獻忠嘗偽為官兵欲紿宛城左良玉適至獻
忠倉皇走前鋒羅岱射之中額良玉馬亦及刀拂獻
忠面馬馳以免會熊文燦為總理刊檄撫賊闖搨天
與獻忠有卻詣文燦降獻忠創甚不能戰心内恐至
是偵陳洪範隸總理麾下為總兵大喜(獻忠當死洪範救之事具)
(前)因遣間齎重幣獻洪範曰獻忠蒙公大恩得母死
公豈忘之耶願率所部降以自效洪範亦喜為告文
燦受其降巡按御史林銘球(廣東海豐人)分巡道王瑞柟(永嘉)
(人)與良玉謀俟獻忠至而執之文燦不可乃止
張至發罷
至發嘗疏詆黃道周頌温體仁屢為言者所劾至是
中書舍人黃應恩以賕請得罪詞連至發至發憤甚
連疏請勘帝優旨褒答而下應恩獄至發乃乞休自
引三當去未嘗稱疾也忽得旨回藉調理時人傳笑
以為遵旨患病云(至發頗清強起外僚諸翰林多不服又始終惡異已不能收物情帝)
(亦以其望輕即聽之去後十四年帝思用舊臣特勅召周延儒賀逢聖及至發獨至發四疏辭十五年四)
(月卒于家)
五月熒惑逆行至秋乃滅
帝素服減膳諭諸臣修省
六月孔貞運罷
貞運先與黃士俊賀逢聖同相已而兩人相繼罷去
(士俊十年十二月罷逢聖是年三月罷)及是貞運代張至發為首輔會
帝親自考選諸臣卷下輔臣再閱貞運及薛國觀頗
有所更及命下閣擬悉不從而帝以所擇十八卷下
部議行適新御史羣謁朝房貞運言諸卷說多難行
新御史遂有劾之者貞運即引歸(國變後貞運哭臨慟絶不能起未幾)
(卒貞運至聖六十三代孫也)
以楊嗣昌程國祥蔡國用(金谿人)為禮部尚書方逢年(遂安)
(人)范復粹(黃縣人)為禮部侍郎並兼東閣大學士預機務
嗣昌兼掌兵部
初國祥掌戶部議借都城賃舍租一年可得五十萬
勛戚内官多匿不奏得僅十三萬然國祥由是得帝
眷至是與嗣昌等並入閣
兩畿山東河南大旱蝗
秋七月謫少詹事黃道周官
初遷安郭鞏以逆桉謫戍其鄉人為訟冤楊嗣昌時
巡撫永平聞于朝及奪情入閣又起復逆案陳新甲
(長夀人)為總督于是言官相繼論之道周上三疏一劾
嗣昌奪情一劾新甲走邪徑一劾遼東巡撫方一藻
(歙縣人)主和議時道周已充日講官遷少詹事會廷推
閣臣道周名在列帝不用用嗣昌等帝疑道周怨望
嗣昌復摭拾道周前辭諭德疏中有文章氣節不如
鄭鄤(字峚陽武進人振先子)語鄤方以逼父杖母為時詬病(鄭鄤)
(者故庶吉士與文震孟同建言相友善温體仁憾震孟因劾鄤假乩仙判詞逼父振先杖母言出其從母)
(舅大學士吳宗達帝震怒不俟佐証磔死)嗣昌因言鄤杖母飛走不如今
道周又不如鄤何用談綱常為且其意徒欲庇凶徒
遮前言之謬立心可知因自乞罷免帝優旨慰之及
是召内閣及諸大臣于平臺并及道周帝與諸臣語
所司事久之問道周曰凡無所為而為者謂之天理
有所為而為者謂之人欲爾三疏適當廷推不用時
果然無所為乎道周對曰臣三疏皆國家綱常自信
無所為帝曰先時何不言對曰先時猶可不言至簡
用後不言更無當言之日帝曰清固美德但不可傲
物遂非且惟伯夷為聖之清若小廉曲謹是廉非清
也時道周對不稱旨帝屢駁詰道周曰今日獨立敢
言之人少讒諂面諛之人多臣不得不言帝曰昔孔
子誅少正卯當時亦稱聞人止因言偽而辨行僻而
堅故不免聖人之誅今人多類此道周曰少正卯欺
世盜名心術不正故聖人誅之臣心正所行事皆正
無一毫私帝曰向以爾偏稍示裁抑後聞爾有操守
旋復官不圖恣肆乃爾本當按問念列講官姑出侯
旨遂叱之退是時帝憂兵事謂可屬大事者惟嗣昌
破格用之道周守經失帝意及奏對又不遜帝怒甚
欲加以重罪念其名高乃傳諭數百言戒廷臣毋為
道周劫持相朋黨貶道周六秩為江西按察司照磨
八月傳冠罷
時有章奏發自御前者冠以為揭帖援筆判其上既
知誤惶恐引罪帝即放歸
九月我
大清兵入塞燕京戒嚴
大清兵分路入墻子嶺青山口薊遼總督吳阿衡(裕州人)敗
死監視中官鄧希詔遁走遂深入抵半闌山總監高
起潛兵敗遂由盧溝橋趣良鄉下畿輔城四十有八
前大學士高陽孫承宗(賜專本朝定謚忠)一門殉節死(子舉)
(人鉁尚寳丞鑰官生鈰生員&KR0008;鎬從子鍊及孫之沅之滂之澋之浩之瀗從孫之澈之渼之泳之澤之渙)
(之瀚皆戰死又同時死節者知州則有深州知州孫士美及父訥一家從死者十三人知縣則有任邱知)
(縣白慧元亦一門俱死餘如慶都知縣黃承宗靈夀知縣馮登鰲文安知縣王鑰蠡縣知縣王采新河知)
(縣崔賢鹽山知縣陳誌固城知縣王九鼎青縣知縣張文煥興濟知縣錢珍慶雲知縣陳緘等教官則有)
(鉅鹿教諭唐一中蠡縣訓導馮大緯吳橋訓導劉廷訓臨城訓導張純儒等鄉官則有喬若雯李禎宁李)
(崇德董祚魏克家諸生則有桑開基等皆以殉節死孫士美青浦人白慧元凊澗人馮登鰲膚施人王鑰)
(武功人王采澤州人崔賢弋陽人唐一中全州人馮大緯登鰲從父劉廷訓順天通州人張純儒新安人)
(喬若雯臨城人歴兖州知府罷歸李禎寧任邱人歴山西按察使罷歸李崇德青縣人歴戶部員外郎董)
(祚隆平舉人魏克家高陽人知鄒平縣)又自德州渡河下山東州縣十
有六(事在明年正月)執德王由樞(莊王見潾六世孫)布政使張秉文
(字含之桐城人)等死之(先是楊嗣昌檄山東巡撫移師德州于是濟南府空虚巡按御史宋學朱)
(方行部章邱聞警馳還與秉文及副使周之訓參議鄧謙鹽運使唐世熊等議守城達章告急于朝嗣昌)
(無以應及濟南被圍秉文等分門死守晝夜不解甲援兵竟無至者及城潰秉文巷戰被箭力不能支死)
(妻方妾陳俱投大明湖死學朱子訓謙世熊與濟南知府苟好善同知陳虞允通判熊烈獻歴城知縣韓)
(承宣臨邑知縣宋希堯博平知縣張烈宿茌平知縣黃建極武城知縣李承芳邱縣知縣高重光及恩縣)
(鄉官李應薦歴城舉人劉光化子漢儀皆死焉時又有劉大年者官兵部主事奉使南京還朝道歴城城)
(破亦死之人宋學朱字用晦長洲人周之訓黃岡人鄧謙孝感唐世熊灌陽人苟好善醴泉人熊烈獻)
(黃陂人韓承宣爌之孫高重光字秀恒保定縣人劉大年江西廣昌人)
詔盧象昇督兵勤王
象昇遭父喪請守制未行詔督山西總兵楊國柱王
樸虎大威諸軍入援時楊嗣昌奪情任中樞與總監
中官高起潛陰主和議象昇心非之會召對平臺帝
慰勞之咨以方略對言命臣督師臣意主戰帝色變
良久曰和乃外廷議耳象昇因奏備禦形勢甚悉帝
壯之而戒象昇持重命與嗣昌起潛等議當是時帝
心知
大清兵銳甚力不敵而恥言和故委廷議以答象昇象
昇出與兩人議不合即日陛辭嗣昌送之屏左右欲
有言久而不能出口第丁寧毋輕戰而已象昇念帝
意頗銳而事多為起潛撓憤甚疏請分兵嗣昌定議
宣大山西三帥屬象昇關寧諸路屬起潛象昇名督
天下兵實不及二萬越數日嗣昌至軍象昇責以阻
師且曰公等堅主和議獨不思城下之盟春秋所恥
長安口舌如鋒恐袁崇煥之禍立見嗣昌頰赤曰公
直以尚方劍加我矣象昇曰既不奔喪又不能戰尚
方劍當先加已頸安得加人嗣昌曰公毋以長安蜚
語䧟人象昇曰周元忠赴邊講和往來數日其事始
薊鎮監督受成本兵通國共聞誰可諱也嗣昌語塞
而去(元忠本瞽人嘗賣卜于遼多相識故嗣昌遣之然議和事大不得要領而止)又數日
會起潛安定門象昇大言非血戰無以盡臣職起潛
曰恐野戰非我所長耳兩人始終各持一議
洪承疇大破李自成于潼關
先是自成復謀犯蜀諸將馬科賀人龍拒之乃走漢
中又為左光先所扼其黨皆降惟自成東遁承疇命
曹變蛟窮追設伏于潼關之南原大破之自成妻女
俱失從十八騎遁商洛時關中賊略盡張獻忠已降
惟羅汝才等十餘部往來豫楚窺陜西亦以求撫紿
熊文燦孫傅庭復引兵敗之于閿鄉靈寳賊窘甚忽
得文燦止兵檄謂無妬我撫功縱部下戕殺傳庭怏
怏而還未幾承疇傳庭皆入衛北行賊遂不可制
冬十二月方逢年罷
時刑科奏摘參未完疏逢年以犯贓私者人亡産絶
瓜蔓親戚遂輕議以上而帝意欲罪刑部尚書劉之
鳳責逢年疎忽逢年引罪即罷歸
督師侍郎盧象昇敗于鉅鹿死之
是時
大清兵分三路深入一由淶水攻易州一由新城攻雄
縣一由定興攻安肅象昇聞之從涿州進據保定令
將分道出禦大戰慶都猶未敗衂而一時列城多望
風失守嗣昌乃奏落象昇尚書銜以侍郎督師象昇
自擢兵備與流賊角大小數十戰賊雖強盛俱烏合
之衆一敗即散走故所向催破及是
大軍在前又為嗣昌所扼兵力單餉久乏將士饑甚自知
必死晨出帳四面拜曰吾與將士同受國恩患不得
死不患不得生衆皆泣不能仰視旋進至鉅鹿南賈
莊中官高起潛擁關寧兵相距五十里象昇遣贊畫
主事楊廷麟(字伯祥清江人)往乞援因與訣曰死西市何如
死疆場吾苐以一死報君猶為薄耳廷麟詣起潛起
潛不應象昇卒僅五千行至嵩水橋與
大清兵遇總兵王樸先引兵逃去惟虎大威楊國柱從
象昇勒麾下卒居中大威帥左國柱帥右大戰移時
乃休兵夜半被圍明日騎益大至圍三重象昇麾兵
力戰礟盡矢窮大威請潰圍出象昇不許猶奮鬭身
中四矢三刃手格殺數十人乃死一軍盡亡惟大威
國柱得脱起潛聞敗遂倉皇星遁嗣昌既夙惡象昇
而起潛懼坐罪誅諱象昇死狀嗣昌疑不死詔騐視
廷麟遣將得其屍麻衣猶被體一卒遥見即號泣曰
此吾盧公也肅拜衆皆拜畿民皆奔走而泣曰盧公
死誰䘏我者競立祠祀之順德知府于穎(金壇人)覈其
狀以上事始白嗣昌故靳之踰兩月乃得殮(象昇嘗三賜劍)
(未嘗戮一偏禆愛才恤下如恐不及没後羣臣多為請䘏帝先中嗣昌言不納及嗣昌敗乃加贈䘏福王)
(時追諡忠烈忠本朝賜專諡肅)
(己卯)十二年春正月以洪承疇總督薊遼軍務孫傳庭總
督保定山東河北軍務尋下傳庭于獄
朝議移承疇薊遼帥秦兵東守傳庭言秦兵不歸則
流賊勢張且軍士家在秦久留于邊非諽則逃無益
帝不能用尋又移傳庭于保定傳庭疏請召見為楊
嗣昌所阻愠甚引疾乞休嗣昌復劾之詔斥為民逮
繫論死
二月劉宇亮罷
初宇亮自請督察軍情抵保定聞盧象昇敗懼甚急
趨晉州不敢戰尾
大清兵而北至天津乃劾總兵劉光祚逗遛詔斬光祚
軍前而光祚適有武清之捷宇亮復具疏乞宥帝責
其前後矛盾削籍
三月我
大清兵出青山口
帝逮治失守封疆諸臣巡撫陳祖苞總兵吳國鎮等
三十六人同日棄市
夏四月總兵官左良玉敗賊于鎮平關(在南陽府鎮平縣)
初賊渠馬士秀等降良玉處其衆于許郊外許大州
諸將寄孥處會良玉率諸將入援士秀等假良玉軍
號紿入城縱火殺官吏殱良玉家至是良玉南還擊
賊馬進忠于鎮平關降之復遣降將劉國能擊降士
秀等于是熊文燦上言兵威大震賊歲月可平帝優
詔報之
程國祥罷
初國祥之相也帝御中極殿召廷臣七十餘人發策
親試之時天大兩諸臣面對後漏已深終考者三十
七人然帝意前定第假是為名居數日國祥遂與楊
嗣昌等同相時先後居政府者八人(劉宇亮傳冠薛國觀楊嗣昌方)
(逢年蔡國用范復粹及國祥凡八人)而嗣昌薛國觀獨用事國祥委蛇
其間自守而已至是召對國祥無一言帝傳諭責其
緘默大負委任國祥遂乞休去(尋卒于家未幾蔡國用亦卒)
五月以姚明恭張四知(費縣人)魏照乘(滑縣人)並為禮部尚
書兼東閣大學士預機務
三人皆庸劣四知尤甚薛國觀力援入閣
張獻忠叛于榖城
獻忠在榖城擁兵索餉不奉調遣且日肆刦奪人咸
知其必叛知縣阮之鈿(字實甫桐城人)力言于熊文燦文燦
不省洪承疇等入衛羅汝才諸賊疑見𠞰亦乞降文
燦益自喜至是獻忠復叛殺之鈿毀榖城進䧟房縣
知縣郝景春(字和滿江都人)及其子鳴鸞皆死之(鳴鸞力敵萬夫擊傷)
(獻忠左足殺其所愛善馬又用間入賊壘陰識獻忠臥帳將襲擒之會指揮張三擒開門納賊入守備楊)
(道選巷戰死景春鳴鸞及主簿朱邦聞皆被執不屈死)左良玉羅岱追擊之至
羅&KR0008;山遇伏岱被執不屈死良玉軍大敗喪士卒萬
人時李自成亦出收餘衆往依獻忠獻忠欲圖之遁
去(時議者以李自成之遁車箱峽張獻忠之叛榖城為明所由亡而陳竒瑜與文燦其罪首云)
六月畿内山東河南山西旱蝗
加征練餉
廷臣多請練邊兵帝命楊嗣昌定議邊鎮及畿輔山
東河北凡四總督十三總兵官各抽練額兵總三十
七萬有竒又汰郡縣佐貳設練備練總專練民兵干
是𠞰餉外復增練餉七百三十萬
秋八月削熊文燦官命楊嗣昌督師討賊文燦尋逮下獄
帝聞榖城之變大驚逐削熊文燦官以軍中不可無
帥令戴罪視事及聞左良玉敗益怒遂命嗣昌往代
逮文燦下獄論死(明年十月棄市)嗣昌既受代乃大誓師左
良玉陳洪範等畢會嗣昌以良玉有大將才其兵亦
可用請拜良玉平賊將軍報可良玉既佩將軍印志
寖驕遣使以書謝嗣昌嗣昌不悦
(庚辰)十三年春二月官兵大敗張獻忠于太平(明縣今屬四川遠州)
是時賊分為三西則張獻忠踞楚蜀界東則革裏眼
左金王等四營分擾隨應麻黃南則曹操過天星等
十營伏漳房興遠間楊嗣昌駐襄陽而令左良玉專
𠞰獻忠及是良玉合諸軍至枸平關(亦曰溝平關在興安州西南與)
(四川接界)與賊遇擊之獻忠敗走良玉乃請從漢陽西鄉
入蜀追之嗣昌謀以陜西總督鄭崇儉(字大章寧鄉人)率賀
人龍李國安從西鄉入蜀而令良玉駐兵興平别遣
偏將追𠞰良玉不從時獻忠營太平縣大竹河(在縣東北)
(亦曰大竹渡其上流即北江下流至陜西紫陽縣入漢)良玉駐魚溪渡未幾崇
儉引其兵來會賊移軍九滚坪(與下瑪瑙山俱在太平縣境)見瑪
瑙山險峻將據之官軍始抵山下賊已踞山巔乘高
鼓譟良玉下馬周覽者久之曰吾知所以破賊矣分
所進道為三已當其二秦兵當其一曰聞鼓聲而上兩
軍夾攻賊陣堅不可動鏖戰久之賊大潰墜崖澗者
無算追奔四十里良玉兵斬掃地王曹威白馬鄧天
王等渠魁一十六人獻忠妻妾亦被擒遁入興歸山
中勢大慼
夏四月逮江西巡撫解學龍(字石帆楊州興化人)及黃道周下獄
尋遣戍
道周貶江西按察司照磨時巡撫解學龍薦所部官
推奬道周備至故事但下所司大學士魏照乘素惡
道周擬旨責學龍濫薦帝怒立削二人籍逮下刑部
獄責以黨邪亂政並廷杖八十究黨與欲寘之死尚書
李覺斯(東莞人)讞輕嚴旨切責再議謫戍烟瘴帝猶以
為失出除覺斯名尚書劉澤深(扶溝人)言二人罪至永
戍至矣過此惟論死論死非封疆則貪酷未有以建
言者道周無封疆貪酷之罪而有建言蒙戮之名于
道周得矣非聖主覆載之量也仍以原擬請乃謫戍廣
西
以謝陞陳演(井研人)為禮部尚書並兼東閣大學士預機
務
演庸才寡學工結納初入館即與内侍通帝簡用閣
臣每親發策觀所條對覘能否演結中官探得帝所
問數事密授演條對獨稱旨遂被擢用
五月石砫女官秦良玉敗羅汝才于䕫州
汝才犯夔州遇官軍屢捷會良玉至以兵邀擊連敗
之斬千餘級奪汝才大纛擒其渠六人汝才走大寧
(宋縣今屬夔州府)
姚明恭罷
明恭出趙興邦之門公論素不與柄用後鄉人詣闕
訟之明恭不自安請告歸遂罷
六月薛國觀以罪免尋遣使逮入都賜死
國觀柄政一踵温體仁所為而才智遠不逮操守亦
弗如帝初甚信嚮之後意亦漸移帝憂國用不足國
觀請借助于戚畹因以武清侯李國瑞為言國瑞孝
定太后兄孫帝曾祖母家也國瑞薄庶兄國臣國臣
憤詭言父貲四十萬臣當得其半今請助國為軍資
故國觀言之帝因欲盡借所言四十萬不應則勒期
嚴追或教國瑞匿貲勿獻拆毁居第陳什器通衢鬻
之示無所有嘉定伯周奎與友連代為請帝怒奪國
瑞爵國瑞悸死有司追不已戚畹皆自危會皇子病
宦官宫妾倡言孝定太后已為九蓮菩薩降神言帝
薄外家諸皇子盡當殀俄皇子卒帝大恐封國瑞七
歲兒存善為侯盡還所納金銀而追恨國觀待隙而
發初帝嘗燕見國觀語及朝士貪婪國觀曰使厰衛
得人安敢如是時東厰太監王德化在側汗出沾背
于是專察國觀陰事悉以上聞國觀不知也及是行
人吳昌時(吳江人)當考選恐國觀抑已因其門人以見
國觀偽許第一當得吏科逮命下乃得禮部主事昌
時大恨以為賣已與所善東厰謀盡發國觀受賄不
法事以逹于帝帝遂借票擬發怒(時楊嗣昌有所陳奏帝令國觀處旨)
下五府九卿科道會議革國觀職放歸帝怒猶未已
會國觀出都重車纍纍偵事者以聞而東厰所遣伺
國觀邸者值中書王陛彦至(國觀向與交關)執之得其平日
招搖通賄狀詞所連及甚衆(尚書傳永淳侍郎蔡奕琛等皆與焉)詔下
陛彦詔獄窮治頃之給事中袁愷(聊城人)復上疏再劾
國觀帝以陛彦行賄有據不俟獄具即命棄市而遣
使往逮國觀國觀遷延不赴久始入都遂賜死(事在明年)
(八月)
秋七月張獻忠與羅汝才合䧟四川諸州縣
初賀人龍屢破賊楊嗣昌私許人龍代左良玉而良
玉適有瑪瑙山之捷嗣昌顧人龍曰須後命由是兩
人皆不為用獻忠遣間說良玉曰獻忠在故公見重
良玉乃圍而不攻賊得與民市鹽米芻酪收潰散西
走白羊山與羅汝才合時曹操過天星方窺大昌(注見)
(前)巫山欲渡江為官兵所扼獻忠至遂與之合獻忠
雖累敗氣益甚立馬江岸有不前者輒斬之賊爭死
鬭官軍退走賊畢渡屯萬頃山歸巫大震先是嗣昌
以川地扼塞合羣賊而蹙之可盡殄及是聞羣賊已
聚蜀界乃自彛陵溯舟而上而獻忠勢已張甚曹操
過天星等東西奔突官軍往來追逐不能及獻忠遂
䧟大昌進屯開縣(宋州明為州今縣屬夔州府)張令(永寧降將)戰死秦
良玉亦敗賊遂北䧟劍州將入漢中總兵趙光遠賀
人龍扼之平陽百丈(俱關名注見前)賊不得過乃走巴西屠
綿州越成都䧟瀘州復至開縣嗣昌在重慶三檄人
龍會師又九檄召良玉兵皆不至
九月李自成走鄖均遂入河南
先是楊嗣昌在彛陵檄自成出令降自成出嫚語官
軍圍之魚復山中(古魚復縣因山為城所謂赤岬山也在夔州府奉節縣東)自成
大困(時賊將多出降自成欲自經以養子䨇喜勸而止有劉宗敏者藍田鍜工也最驍勇亦欲降自)
(成知之與步入叢祠顧而歎曰人言我當為天子盍卜之神不吉若斷我頭以降宗敏諾遂三卜三吉宗)
(敏還殺其兩妻謂自成曰吾死從若矣軍中壯士聞之亦多殺妻子願從者)會巡撫邵捷
春移置戍兵圍者懈自成乃自焚輜重輕騎由鄖均
走河南河南大旱斛榖萬錢饑民從自成者數萬遂
自南陽出攻宜陽殺知縣唐啟泰移攻永寧殺知縣
武大烈(臨潼人拒守三晝夜城䧟與主簿魏國輔教諭任維清守備王正已百戸孫世英皆死之)
戕萬安王采&KR0008;(伊王支屬居永寧)攻偃師一日而䧟知縣徐
日泰(金谿人)罵賊死自成于是勢大熾(祀縣舉人李信者逆案中尚書)
(李精白子也嘗出粟賑饑民民德之曰李公子活我會繩伎紅娘子反擄信強委身焉信逃歸官以為賊)
(囚獄中紅娘子來敕饑民應之共出信往歸自成約為兄弟改名巖盧氏舉人牛金星磨勘被斥私入自)
(成軍為主謀議金星又薦卜者宋獻策獻策長三尺餘上䜟記曰十八子主神器自成大悦自成猜忍好)
(殺巖因說曰取天下以人心為本請勿殺人收天下心自成從之屠殺為减又散所掠財物賑饑民民受)
(餉者不辨巖自成也雜呼曰李公子活我巖復造謠詞曰迎闖王不納糧使兒童歌之以相煽動民方被)
(𠞰餉練餉之苦從自成者日益衆矣)
冬十一月南京地震
十二月兩畿山東河南陜西山西饑人相食
(辛巳)十四年春正月官軍追張獻忠于開縣敗績獻忠遂
東犯
先是楊嗣昌駐重慶監軍評事萬元吉(字吉人南昌人)知左
良玉䟦扈不可使又慮賊或東突不可無備勸嗣昌
令前軍躡賊後軍繼之分中軍從間道出梓潼扼其
歸路嗣昌不聽(時嗣昌下令赦羅汝才罪降則授官惟獻忠不赦擒斬者賞萬金爵侯翊)
(日自堂皇至庖湢遍題有斬督師者賚白金三錢嗣昌駴愕疑左右皆賊勒三日進兵會雨雪道斷遂復)
(戒期)乃自統舟師下雲陽令諸將陸行追賊及開縣之
黃陵城(在縣東)總兵猛如虎參將劉士杰迎戰士杰深
入所當披靡獻忠登高望見無秦人旗幟而良玉前
部無鬭志乃密選壯士潛行箐谷口乘高大呼馳下
良玉兵先潰如虎突圍出士杰與遊擊郭開皆戰死
嗣昌方悔不用元吉言而獻忠已席捲出川下䕫門
抵興山絶新開驛置楚蜀消息中斷
李自成䧟河南府殺福王常洵
先是援兵過洛陽者喧言先帝困天下以肥王今王
府金錢山積乃令吾輩枵腹死賊尚書吕維祺方家
居勸王散財餉士不從及是賊大至總兵陳紹禹等
入城守禦紹禹親軍從城上呼賊相笑諾揮刀殺守
堞者燒城樓開北門納賊常洵縋城出匿迎恩寺明
日賊跡而執之遂遇害世子由崧裸而逃維祺被執
不屈死(同時以鄉官死難者待詔郭顯星推官黨克念知縣劉方奕皆洛陽人以舉人死難者洛)
(陽張民表嵩縣王翼明以布衣死難者孟津孫挺生新安馬明山李登英)賊既殺王勺其
血雜鹿肉以食曰福禄酒火王宫散金以賑饑民乘
勝圍開封周王恭枵(定王橚十世孫)急發庫金募死士與巡
按高名衡(沂水人)及副將陳永福等固守自成攻七晝
夜不克解去(本朝按吕維祺賜諡忠敬)
二月張獻忠䧟襄陽殺襄王翊銘(憲王瞻墡六世孫)
嗣昌以襄陽為軍府餉金甲器各數十萬皆聚焉每
門設副將防守啟閉甚嚴及是獻忠令羅汝才綴鄖
陽兵自率輕騎一日夜馳三百里殺嗣昌使者于道
取其兵符以二十八騎紿入襄陽城時襄陽未知敗
問合符信遂納之夜半火從中起城䧟賊縳翊銘屬
巵酒曰吾欲借王頭使嗣昌以䧟藩伏法遂與貴陽
王常法同遇害參議張克儉(字禹型屯留人)推官鄺曰廣(南海)
(人)遊擊黎民安(金谿人)等死之獻忠因得其所失妻妾
居二日乃去(䧟樊城當陽復與羅汝才合入光州殘商城知縣盛以恒竭力守禦城䧟及其)
(孫覺教諭曹惟禎典史吕維顯皆不屈死邑紳士殉難者則有削籍副都御史楊所修副使洪引徵行取)
(知縣馬綱中侯選教官段增輝舉人余容善諸生盧詔德黃焯陳廷對廷璋鄭光啟劉澤長楊士𤦺皆罵)
(賊死所修黨魏忠賢麗名逆案及是死節盛以恒潼關衛人)
三月楊嗣昌自殺
嗣昌旋師至荆州沙市(鎮名注見前)聞襄陽洛陽皆䧟憂
懼不食死以丁啟睿為督師啟睿本庸才憚李自成
不敢討聞張獻忠在固始稍弱請專𠞰獻忠從之
夏五月范復粹罷
薛國觀罷後復粹為首輔御史魏景𤦺劾其與張四
知學淺才疎伴食中書貽譏海内帝以妄詆下之吏
至是洛陽䧟帝詔對廷臣語及福王被害泣下復粹
曰此天數帝曰雖天數亦頼人事挽回復粹等慚不
能對尋致仕去
秋七月洪承疇援錦州次松山
我
大清兵圍錦州久環城列礟刈附近禾稼復分兵義州
屯田城中屢出兵皆敗還前後斬獲無算
太宗文皇帝以書諭祖大夀降大夀不答洪承疇調馬科吳
三桂等凡八大將兵十三萬進次松山我
太宗文皇帝聞之親率大軍陳于松山杏山之間横截大路
承疇等懼以數千騎略陣旋敗走伺
大軍還則遣兵從後追襲相距百步我
太宗文皇帝復令轉戰張黃蓋率數人指揮布陣士卒望見
皆披靡王樸吳三桂等遂夜遁去
大軍往來截擊承疇等軍士皆奔竄四出自杏山迤南
沿海至塔山一路赴海死者不可勝計曹變蛟走入
松山與承疇堅守帝命順天巡撫楊繩武總督遼東
寧遠諸軍往援
臨清運河涸京師大疫
八月左良玉敗張獻忠于信陽
獻忠自商城疾趨犯信陽(知州尚孝誌訓導李逢旭陳所聞邑進士張應宿皆)
(死之)羅山固始泌陽諸州縣羣盜附者萬計遂東肆略
獻忠自瑪瑙山之敗心畏良玉及屢勝頗有驕色至
是良玉追擊至信陽大破之降賊衆數萬獻忠被重
創乘夜東奔良玉急追之會大雨江溢道絶官兵不
能進獻忠走免已復出商城將向英山又為副將王
允成所破衆散且盡所從止數十騎時羅汝才以先
與自成合獻忠遂因以投自成自成欲以部曲遇之
獻忠不從自成欲殺之汝才曰不如留之使擾漢南
分官軍兵力陰與獻忠五百騎曰急東走此地非若
所當留也因遁去道糾土賊一斗榖瓦罐子等勢復
盛
九月陜西總督傳宗龍(字仲綸昆明人)軍潰于新蔡死之以汪
喬年(字歲星遂安人)為總督
自成䧟河南勢大盛帝以故尚書傅宗龍總督陜西
别勅保定總督楊文岳(字斗望南充人)會師宗龍馳入關與
巡撫汪喬年調兵兵已發盡乃檄河南大將李國竒
賀人龍兵隸麾下急出關次新蔡遇伏人龍先走國
竒及虎大威繼之宗龍與文岳合兵結營保兵宵潰
走陳州宗龍穿塹守八日矢石俱盡夜半潰圍走被
執死賊屠項城商水扶溝䧟葉縣圍左良玉于郾城
帝乃擢喬年為總督
召周延儒賀逢聖復入閣
初延儒里居頗從東林遊善姚希孟(字孟長吳縣人)羅喻義
既䧟錢謙益遂讐東林及主會試所取士張溥馬世
竒(字君常無錫人)等又皆東林也歸後失勢心内慙而體仁
益横比體仁去後張至發薛國觀相繼當國與楊嗣
昌等並以媢嫉稱一時正人若劉宗周鄭三俊黃道
周等皆得罪漙等憂之說延儒曰公若再相易前轍
可重得賢聲延儒以為然溥友吴昌時為交關近侍
馮銓復助為謀會帝亦頗思延儒而國觀適敗至是
因與賀逢聖復召入閣溥等因以數事要之延儒慨
然曰吾當銳意行之以謝諸公既入朝悉反體仁輩
弊政首請釋漕白糧欠戸蠲民間積逋凡近兵殘歲
荒地減見年兩税蘇松常嘉湖諸府大水許以明年
夏麥代漕糧及召還言事遷謫諸臣李清(字暎碧春芳五世孫)
等帝皆忻然從之
冬十月癸夘朔日食
十一月李自成䧟南陽殺唐王聿鏌(聿鍵弟)總兵猛如虎
死之
如虎隨楊嗣昌下荆州詔移駐南陽自成來攻如虎
憑城拒戰殺賊數千及城䧟猶短兵大呼衝擊血盈
袍䄂北面叩頭謝帝自稱力竭遂被害參政艾毓初
(字孩如米脂人)知府邱懋素知縣姚運熙(館陶人)等皆死之(參將)
(劉士傑遊擊郭開主簿門迎思訓導楊氣開俱死)賊連䧟鄧州等十四城再
攻開封高名衡及陳永福竭力拒守永福射中自成
一目自成退屯朱仙鎮(初汪喬年撫陜西奉詔發自成先塜米脂令邊大綬調得)
(其族人為縣吏者掠之言去縣二百里為李氏村在亂山中十六塜聚葬中一塜自成始祖也相傳穴為)
(仙人所定壙中有鐵燈檠曰鐵燈不滅李氏當興如其言發之有螻蟻數石火光熒熒然斵棺骨青黑色)
(黃毛被體腦後一穴大如錢中蟠赤蛇長三四寸有角見日而飛高丈許口吞日色咋咋者六七反乃㐲)
(喬年圅顱骨并腊蛇以聞及是自成被射中目邊大綬任邱人)
(壬午)十五年春正月起孫傳庭為兵部侍郎督京軍援開
封
李自成圍開封益急開封故宋汴都金人重築厚數
丈賊用火攻法于城壊處實藥甕中火然藥發當輒
糜碎名曰放迸城土堅火迸皆外擊賊騎多殱自成
駭而去南䧟西華尋屠陳州副使關永傑(字人孟鞏昌衛人)
知州侯君耀(字際明成安人)鄉官崔泌之(鹿邑人)舉人王受爵
俱罵賊死歸德睢州寧陵太康數十郡縣悉被殘燬
商邱知縣梁以梓全家殱焉已復還攻開封為持久
計詔釋傅庭于獄特召見奬勞甚至命督京軍赴援
二月陜西總督汪喬年軍潰于襄陽死之
初秦中精銳盡没于項城喬年集散亡得馬步三萬
使賀人龍等分將之攻賊老砦于襄陽自成解郾圍
來救人龍等不戰而走軍大潰喬年收步卒二千入
城拒守賊盡銳攻五晝夜城䧟喬年被執罵賊死賊
惡諸生劉漢臣等助城守劓刖幾二百人時左良玉
藉口勦張獻忠不赴援帝方命孫傳庭救開封傳庭
兼程馳赴會喬年敗没人龍潰入關中帝即命傳庭
往代且密諭誅人龍傳庭至乃數其開城譟歸新蔡
襄城連喪二督罪斬之而撫定其部曲
我
大清兵克松山洪承疇降遂下錦州
松山圍久食盡督師范志完(虞城人)不能救吴三桂遣
卒尾
大軍後復敗走會松山副將夏承德遣子為質約日獻
城
大軍如期攻之城遂拔巡撫邱民仰(字長白渭南人)總兵官曹
變蛟等死之承疇與總兵祖大樂皆降寧縣關門勁
卒盡喪錦州城内糧亦盡人相食祖大夀戰守計窮
又聞松山已失遂率所部以城降杏山塔山皆下(大夀)
(尋以病卒)帝論諸逃將罪誅王樸鐫吳三桂三秩時諸將多
擁厚貲賂權要故樸以外皆獲宥(時敗書聞或傳承疇已死帝驚悼甚)
(詔設壇都城賜承疇祭十六民仰六尋命建祠都城外承疇民仰並列將親臨奠已聞承疇降乃止)
三月魏照乘罷
照乘居位四年御史徐殿臣劾其暱妾棄妻縱壻為
奸諸醜迹照乘猶欲辨御史劉之勃(字安侯鳳翔人)復論之
遂引疾而歸
夏四月謝陞罷
初我
太宗文皇帝屢遺書議和兵部尚書陳新甲以國内困敝亦
請主和以紓患密遣職方郎中馬紹愉等持書乞和我
太宗文皇帝宴勞有加禮仍授以書令還報遣人送至連山
而還其事甚密一日新甲私告傳宗龍宗龍以語謝
陞陞後見疆事大壊于帝前述宗龍之言帝慙陞進
曰倘肯議和和亦可恃帝默然已而言官謁陞陞言
上帝主和于是言官交章劾陞帝怒其洩漏削籍去
新甲亦由此得罪(初帝密以和議委新甲手招往返者數十皆戒以勿洩一日馬紹愉)
(以密語報新甲視之置几上其家僮悮以為塘報付之抄傳于是言路譁然論劾新甲不引罪反詡已功)
(遂詔下獄尋棄市)
五月以鄭三俊為吏部尚書
周延儒言于帝以老成名德不可輕棄請召三俊復
故官會吏部尚書李日宣(字晦伯吉水人)以會推閣臣得罪
(日宣等列蔣德璟黃景昉等名以上帝命再推復上房可壯等三人大僚不獲推者為流言入内帝深惑)
(之特御中左門召日宣及與推諸臣責日宣徇情濫舉命錦衣官褫冠帶就執羣臣皆股栗失色遂下日)
(宣刑部擬戍與推之臣亦有被罪者人蔣德璟字申葆黃景昉字太䙙俱晉江)即命三俊
代之延儒又請以劉宗周長都察院范景文長工部
倪元璐左兵部皆起自廢籍其他李邦華張國維徐
石麟(字寳摩嘉興人)等皆復官布滿九列中外翕然稱延儒
為賢(延儒嘗偕同列燕侍帝語及黃道周時道周方謫戍辰州延儒曰道周氣質少偏然學與守皆)
(可用同列因請移戍道周近地延儒曰上欲用即用之耳何必移戍帝頷之即日復道周官)
張獻忠䧟廬州起馬士英(貴陽人)總督廬鳳軍務
初汴圍急督師丁啟睿及左良玉往援獻忠乘間䧟
亳州入英霍至是復糾别賊䧟舒城據之(教諭楊廷璧與在籍)
(編修胡守恒協力嚴守至三晝夜城䧟被執罵賊死廷璧字荆璞江都人守恒字見可)連䧟廬
州(通判趙興其經歴程元綬指揮趙之璞皆力戰死興基太和人)含山巢廬江無
為六安諸州縣南京大震詔逮鳳陽總督高斗光起
馬士英代之士英初巡撫宣府取公帑饋朝貴坐遣
戍至是禮部侍郎王錫衮(禄豐人)薦其知兵周延儒力
贊之遂自戍所起用
六月賀逢聖張四知罷以蔣德璟黃景昉吴甡並為禮
部尚書兼東閣大學士預機務
先是李日宣雖被譴德璟景昉甡三人已先有旨入
閣德璟等以日宣故叩辭新命因言臣等並在會推
中若諸臣有罪臣等豈能安及是三人召對稱旨遂
並入直
秋七月左良玉兵潰于朱仙鎮諸鎮皆潰
開封圍急帝命良玉赴援楊文岳合虎大威楊德政
方國安及良玉四鎮兵次朱仙鎮良玉見賊盛一夕
拔營走襄陽諸軍皆潰
九月李自成决河灌開封城䧟
高名衡議決朱家寨口(在開封府城西北十七里)河灌賊賊偵知
之遂營高阜亦驅難民數萬決河河水自北門而入
貫東南門出奔聲如雷城中百萬戶皆蕩盡得脱者
惟周王妃世子及撫安以下不及二萬人賊亦漂沒
萬餘乃拔營去時孫傅庭方治軍關中帝以開封急
屢趣之出關傅庭言秦兵新募不堪用不聽不得已
抵關而開封既䧟急攻賊于南陽敗之追奔三十里
至郟縣三塜頭賊棄甲仗軍資于道官軍趨利遂為
所乘大潰傳庭乃走入關(是役也天大雨糧不至士卒採青柿以食凍且餒故)
(大敗豫人因謂之柿園之敗)
冬十一月我
大清兵入薊州連下畿南山東州縣
時關内外並建二督又設二督于昌平保定又有寧
遠永平順天保定密雲天津六巡撫寧遠山海中協
西協昌平通州天津保定八總兵星羅碁布無地不
防而事權反不一警報至急徵諸鎮入援而我
大清兵已克薊州分道南嚮河間以南多失守至山東連
下兖州等府凡攻克八十八城魯王以派(荒王檀十世孫)自
殺樂陵陽信東原安邱等諸郡王皆死(當是時畿輔山東列城官)
(吏或望風遁走或獻金帛迎降其死于戰守及紳士之殉節者畿輔則霸州副使趙輝督守給事中周而)
(淳同知丁師羲鄉官參政李時茪河間參議趙珽知府顔允紹同知姚汝明知縣陳三接解職知府傅梅)
(順德知府吉孔嘉趙州知州王端冕教諭陳廣心訓導王一統定州知州唐鉉阜城知縣吕大成永清知)
(縣高維岱典吏李時正教諭邱飬性鄉官劉維蕙清豐教諭王一貞鄉官郎中李其汜等山東則臨清總)
(兵官劉源清𣙜關主事陳興言同知路如瀛州判徐應芳吏目陳龍翔鄉官侍郎張宗衡少卿張振季員)
(外郎邢泰告知縣尹任天津參將賀乘鉞兖州魯府長史俞起蛟副使王維新知府鄧藩錫副總兵十文)
(明鄉官給事中范淑泰登萊僉事邢國璽萊陽鄉官宋玫沈迅臨淄知縣文昌時陽信知縣張□卿滕縣)
(知縣吴良能豐縣知縣劉光先等並附注于此人趙輝字黃如河津人周而淳掖縣人丁師羲楚雄趙)
(珽慈谿人顔允紹字廣明曲阜人姚汝明夏縣人陳三接文水人傅梅邢臺人吉孔&KR1444;洋縣人王端冕字)
(服先江陵人陳廣心元城人王一統成安人唐鉉字節玉睢州人高維岱昌邑人劉源清劉澤弟路如瀛)
(陵川人徐應芳臨州人陳龍翔蕭山人俞起蛟錢塘人鄧藩錫字晉伯金壇人范淑泰字通也滋陽人邢)
(國璽長葛人文昌時全州人吴良能益州人)
閏月李自成䧟汝寧前總督侍郎楊文岳等死之
自成并合羣賊(先是馬守應稱老&KR0624;&KR0624;賀一龍稱革□眼賀錦稱左金王劉希光稱爭世)
(王□養成稱亂世王號革左五營至是俱歸自成)連營五百里再屠南陽進
攻汝寧總兵虎大威中礟死城遂䧟文岳被執大罵
賊賊縳之城南以大礟擊殺之兵備僉事王世宗(字仲)
(發逹州人)知府傅汝為(字于宣江陵人)通判朱國寳(成都人)副將賈
悌參將馮名聖汝陽知縣文師頤(全州人)等亦俱不屈
死時河南郡邑無不殘破朝廷不復設官遺黎多結
寨自保大者洛陽李際遇汝寧沈萬登南陽劉洪起
兄弟衆各數萬諸小寨附之或降賊或受朝命復互
相呑併中原禍亂于是為極逮明年帝下詔蠲租赦
罪已不可為矣
下給事中姜埰(字如農萊陽人)行人司副熊開元(字魚山嘉魚人)于錦
衣獄尋遣戍
先是有造為二十四氣之說以指朝士二十四人其
言直達御前及是帝適下詔戒諭百官責言路尤切
埰疑帝已入其說乃上言陛下視言官獨重故責之
獨嚴如聖諭所云代人規卸為人出缺者臣豈敢謂盡
無其事然陛下何所見而云然倘如二十四氣蜚語
騰播清禁此必大奸巨憝欲激至尊之怒箝言官之
口將來誰復為陛下言天下事者臣區區之愚不獨
為言官職掌更為朝廷清治亂之源也是時帝憂勞
天下至默告上帝戴罪省愆所頒戒諭詞旨痛切而
埰顧反覆詰難若深疑于帝者帝遂大怒曰埰敢詰
問詔旨藐玩特甚立下詔獄考訊而時又有熊開元
事開元欲論周延儒屢請召對及入見延儒同在不
敢言一日帝御德政殿秉燭獨坐開元從輔臣入奏
言易稱君不密則失臣臣不密則失身請輔臣暫退
延儒等引退帝不許帝疑開元意有所為詰問者久
之開元但言小臣面奏而大臣皆在左右誰敢為異
同之論以速禍帝不懌命之退延儒等請令補牘從
之開元本欲盡發延儒罪以其在側不敢言而延儒
慮其補牘陰令吴昌時沮之(昌時開元令吴江時所拔士)及奏上
不更及延儒他事帝大怒命錦衣衛逮治衛帥駱養
性開元鄉人也素怨延儒令盡發延儒之隠以聞帝
益怒甚令養性潛斃埰及開元于獄飬性懼商之同
官不敢即奉命已而語洩有奏之帝者會帝意已漸
解逮埰開元至午門並杖一百移刑部定罪已皆遣
戍(埰宣州開元杭州)方埰開元下獄時或謂延儒當救不從
既而劉宗周以救二人削籍徐石麟又以救宗周罷
去延儒竟無一言
(癸未)十六年春正月李自成䧟承天
自成初無遠圖所得城邑輒焚燬棄去及灌開封敗
秦軍羣賊咸附乃脅崇王由樻(簡王見澤六世孫)使從軍䧟
荆襄諸郡殺湘陰王儼&KR0008;(遼王支屬)遂犯承天焚獻陵(陵中)
(有聲震山谷自成懼而止)巡撫宋一鶴(宛平人)總兵錢中選留守孫
夀崇(宣城人有容子)副使張鳳翥知府王璣(扶風人)鍾祥令蕭
漢(字雲濤南豐人)等皆死之徇下旁近州縣自號奉天倡義
大元帥稱羅汝才代天撫民威德大將軍初自成善
攻汝才善戰兩人相須若左右手及是自成兵強士
附有專制心顧獨忌汝才乃召汝才所善賀一龍宴
縳之晨以二十騎斬汝才于帳中悉并其衆于是謀
以荆襄為根本改襄陽曰襄京修襄王宫殿居之僭
號新順王又以牛金星言剏設官爵名號置五營二
十二將上相左輔右弼六政府(有侍郎郎中從事等官)要地設
防禦使府曰尹州曰牧縣曰令崇王由樻等俱封伯
官吏降者並授偽職(自成每䧟城邑令軍士母得室處寢興悉用單布幕綿甲堅厚)
(矢礟不能入一兵倅馬三四匹冬則以裀褥藉其蹄剖人腹為馬槽見人輒鋸牙思噬騰山巔直上水惟)
(憚黃河若淮泗涇渭則萬衆翹足馬背或抱鬛緣尾呼風而渡臨陣列馬三萬名三垜墻前者返顧後者)
(殺之戰久不勝馬兵佯敗誘官軍步卒長鎗三萬擊刺如飛騎兵回擊無不大勝攻城迎降者不殺守一)
(日殺十之一二二日殺十之七三日屠之凡殺人屍束為燎謂之打亮城將䧟步兵環堞下馬兵巡徼無)
(一人得脱者獻忠雖至殘忍不逮也)
二月乙丑朔日食
夏四月我
大清兵北還周延儒自請督師許之
時
大清兵自山東還至近畿帝憂甚大學士吴甡方奉命
辦流寇延儒度不得已遂自請視師帝大喜奬以召
虎裴度賜章服白金文綺上駟給金帛賞軍延儒駐
通州不敢戰惟與幕下客飲酒娛樂而日騰章奏捷
及
大清兵至懷柔趙光抃(字彦清德化人)合唐通白廣恩等八鎮
兵邀戰于螺山(在懷柔縣北)皆潰總兵張登科和應薦敗
沒延儒偵
大清兵已還乃言兵退請下兵部議將吏功罪遂歸京
師
五月以魏藻德(順天通州人)為少詹事兼東閣大學士預機
務
藻德時官修撰(庚辰殿試第一)長于辨說應對捷給先是都
城戒嚴疏陳兵事又召對稱旨帝意其有抱負遂擢
至政府去釋褐甫四年也既入閣一無建白但倡議
令百官捐助而已
吴甡罷
初帝以襄陽荆州承天連陷召對廷臣隕涕謂甡曰
卿向歴巖疆可往督湖廣師甡請得精兵三萬自金
陵趨武昌扼賊南下帝以所需兵多猝難得集南京
隔遠不必退守甡奏言左良玉䟦扈甚前督師楊嗣
昌九檄徵兵一旅不發臣不如嗣昌而良玉踞江漢
甚于曩時臣節制不行徒損威重南京從襄陽順流
而下窺伺甚易宜兼顧非退守也帝乃令兵部速議
發兵尚書張國維請以總兵唐通馬科及京營兵共
一萬吳甡又言此兵方北征俟撤備後始可調帝命
姑俟之甡屢請帝曰徐之撤備則兵自集卿獨往何
益踰月周延儒出督師朝受命夕啟行蔣德璟等譏
甡畏賊遲回而兵部所撥唐通兵陳演又以關口不
可無備請留之甡不得已以五月辭朝先一日帝猶
命中官賜銀牌給賞越宿忽下詔責其逗遛命輟行
入直甡惶恐引罪遂許致仕既行陳演等復搆之徵
至議罪遣戍金齒
周延儒罷
延儒自通州回帝大加奬勞居數日掌錦衣衛事駱
養性盡發所刺軍中事(養性本延儒所薦背延儒與中官結及是以軍中事與中)
(官並發之)帝大怒責廷儒蒙蔽推諉下廷臣察議延儒席
藳待罪自請戍邊帝猶降温旨許馳驛歸(自延儒再相帝尊禮)
(特重嘗于歲首日東向揖之曰朕以天下聽先生因徧及諸閣臣然延儒實庸駕無他材略當邊境喪師)
(李自成殘掠河南張獻忠蹂躪楚蜀天下大亂延儒一無所謀盡任其自敗而已性故貪黷會張溥已卒)
(馬世竒以遠嫌不至左右無正言所信用惟吴昌時與門下客盛順董廷獻輩因緣為奸利故敗)
張獻忠䧟武昌沉楚王華奎于江前文淵閣大學士賀
逢聖等死之
獻忠方襲陷太湖聞左良玉避自成東下盡撤湖廣
兵自從遂趨陷黃梅連陷廣濟蘄州蘄水入黃州黃
民盡逃乃驅婦女剷城尋殺之以填塹又西陷漢陽
武昌及旁近屬邑執楚玉華奎籠而沉諸江長史徐
學顔(字君復永康人)參將崔文榮(海寧衛人)俱戰死逢聖方家居
載家人至墩子湖鑿舟沉之(妻危氏子覲明光明子婦曾氏陳氏孫三人皆)
(從死福王時追贈逢聖少傳謚文忠)賊乃盡殺楚宗室錄男子二十以
下十五以上者為兵餘皆殺之(由鸚鵡洲至道士洑浮胔蔽江踰月人脂)
(累寸魚鱉不可食見鸚鵡洲道士洑注俱前)獻忠遂僭號改武昌曰天授
府江夏曰上江縣據楚王第鑄西王之寳偽設尚書
都督巡撫等官開科取士下令發楚邸金賑饑民蘄
黃等二十一州縣悉附(時官紳士庶死節者通判李毓英武昌衛經歴汪文熙巡)
(檢戴良瑄及黃岡諸生馮雲路汪延陞江夏諸生明睿熊雯大冶尹如翁嘉魚知縣王良鑑蒲圻知縣曾栻)
(等又巡江都司朱士鼎者城䧟被執戟守罵賊賊斷卒其兩手不死賊退令人縳筆于臂能作楷字招集舊)
(訓練如常鼎李毓英固安人王良鑑霍山人曾栻臨川人朱士字玉節休寧人按賀逢聖本朝)
(賜謚忠慤)
六月雷震奉先殿
遣官告太廟敕羣臣修省
秋七月京師大疫
自二月至是月死者無算詔釋輕犯發帑療治瘞五
城暴體
八月張獻忠䧟湖南諸郡左良玉遂復武昌
獻忠既僭號武昌李自成在襄陽聞之忌且怒貽書
譙責會左良玉復西上偽官吏多被擒殺獻忠乃悉
衆趨湖南于是沔陽蘄黃漢陽諸州府皆反正良玉
乃乘間入武昌立軍府以駐師獻忠遂䧟岳州欲渡
洞庭湖卜于神不吉投珓而詢將渡風大作獻忠怒
連巨舟千艘載婦女焚之水光夜如晝騎而逼長沙
巡按劉熙祚(字仲緝武進人)奉吉王(名慈煃簡王見浚七世孫)惠王(名常潤)
走衡州長沙衡州繼䧟吉王惠王桂王(名常瀛)俱走永
州獻忠乃拆桂王府殿材載至長沙造偽殿而自追
三王于永熙祚命中軍護三王入廣西身入永死守
城䧟見殺獻忠又䧟寳慶常德發故督師楊嗣昌祖
墓斬其屍見血欲攻辰州土司以兵塞辰龍(關名在沅陵縣)
乃移攻道州守備沈至緒戰殁其女再戰奪父屍還
城獲全遂東犯江西䧟吉安袁州建昌撫州諸府及
廣東南韶屬城官民盡逃時賊有獻計取吴越者獻
忠忌良玉在不聽乃決策入川中
冬十月李自成寇潼關總督孫傳庭死之遂䧟西安延
安諸郡
當是時十三家七十二營諸大賊降死殆盡惟自成
與張獻忠存而自成在襄陽尤勁議兵所向從事顧
君恩言關中山河百二宜先取之建立基業然後旁
略三邊資其兵力攻取山西以向京師此上策也自
成從之初孫傅庭之敗于杮園而歸也力主固守潼
關控扼上游益募壯士繕器積粟置火車三萬輛俟
賊間而擊之適關中歲饑苦征繕士大夫日望其出
關咸上章催戰帝亦屢詔趣之傅庭不得已率師東
出拔寳豐唐縣至郟縣自成以萬騎迎戰大敗幾獲
之會天大雨道濘糧車不進自成遣輕騎出汝州要
截糧道傅庭乃分軍為三令白廣恩從大道高傑親
隨從間道迎糧陳永福守營傳庭既行永福兵亦爭
發不可禁遂為賊所躡至南陽傅庭還戰賊陣五重
官軍克其三已而稍却火車奔騎兵亦大奔賊縱鐵
騎踐之傅庭大敗自成空壁逐利一日夜踰四百里官
軍死者四萬餘人失亡兵器輜重數十萬傅庭奔河
北轉趨潼關傑廣恩從之賊遂至傑曰我軍家屬悉
在關中不如徑入西安憑堅城固守傅庭曰賊一入
關則全秦糜沸秦人尚為我用乎不聽已而自成攻
關廣恩戰敗傳庭登陴固守賊分兵從山後遶出其
背關城遂䧟傅庭躍馬揮刀大呼衝入賊陣與監軍
副使喬遷高(定襄人)同戰死賊遂䧟華陰渭南(知縣楊暄死之)
(鄉官尚書南企仲年八十二罵賊不絶口遂遇害企仲族子尚書居益子主事居業皆被執不屈加炮烙)
(而死居楊暄高平人南益字思受)連破華商(商雒道黃世清一門遇害其僕唐世鳳罵賊不)
(屈死海黃世清字澄滕縣人)臨潼攻西安守將王根子開門降自
成入秦王宫執秦王存樞(愍王樉九世孫)授偽官(授權將軍妃劉氏死)
(之)巡撫馮師孔(字若魯原武人)以下死者十餘人(師孔及按察使黃絅)
(俱投井死秦府長史章尚絅自經死長安知縣黃從義指揮崔爾逹亦皆赴井死鄉官都御史焦源溥罵)
(賊支解死其兄都御史源清不屈死僉事王徵絶食死參政祝萬齡投繯死時傳庭妻張氏在西安率三)
(妾二女同赴井死強黃絅字季侯光州人章上絅會稽人吴從義字裕浙江山隂人焦源漙字涵一原)
(清字湛一皆三原人王徵字葵心涇陽人祝萬齡咸寧人)布政使陸之祺(平湖人)等
皆降(自成屢䧟名城大吏未有降者自之祺始)自成乃改西安曰長安稱
西京賜顧君恩女樂一部賞入關策也大發民修長
安城開馳道閱兵渭橋鉦鼓震天地諸將白廣恩陳
永福等皆降(永福以先射中自成目據山巔不敢下自成折箭為誓招之乃降)惟高
傑以竊自成妻故走延安為李過所追折而東復渡
宜川河絶蒲津以守自成兵所至屬城風糜乃詣米
脂祭墓(向為官軍所發焚棄其遺骴自成乃築土封之)改延安府曰天保府
米脂曰天保縣清澗曰天波府鳳翔不下屠之以偽
檄誘降榆林亦不下自成大發兵攻之兵備副使都
任(字宏若祥符人)督餉員外郎王家禄(黃岡人)里居總兵官王
世欽尤世威世禄等集衆城守血戰七晝夜婦人孺
子皆發屋瓦擊賊城䧟無一降者忠烈為天下最賊
遂乘勝降寧夏屠慶陽韓王禀塉(憲王松十世孫)被執副使
段復興(字仲芳陽榖人)一門死之知府董琬里居少卿麻禧
皆不屈死移攻蘭州巡撫林日瑞(字浴元詔安人)等亦皆死
(同時死節者副將郭天吉總兵官馬爌中軍哈維新姚世儒同知藍臺鄕官羅俊傑趙官等)進䧟
西寧甘肅于是三邊皆没(又遣别將渡河䧟平陽殺宗室三百餘人帝遣副將)
(熊通往援通至降于賊并為賊說總兵周遇吉遇吉斬之傳首京師周遇吉錦州衛人按孫傳庭謚忠靖)
(尤世□謚忠剛俱本朝賜)
十一月以吏部侍郎李建泰(曲沃人)副都御史方岳貢(榖城)
(人)並以原官兼東閣大學士預機務
建泰先官祭酒頗著聲望尋佐吏部及是黃景昉罷
(九月致仕)命與岳貢俱以本官入直(岳貢以督漕參議召對稱旨時授副都御)
(史)故事閣臣無冠都御史者岳貢一人而已
十二月周延儒以罪逮至賜死
初延儒薦用侯恂(商邱人)范志完督師皆僨事又任選
郎吳昌時交通内侍把持朝局延儒既去山東僉事
雷縯祚(太湖人)劾志完縱兵滛掠御史蔣拱辰劾昌時
贓私巨萬交通中官漏洩機密詞皆連延儒帝親鞫
志完昌時于中左門折昌時脛察其事皆有迹乃下
獄論死始有意誅延儒初薛國觀賜死人皆謂昌時
致之其門人魏藻德新入閣有寵恨昌時甚因與陳
演共排延儒駱養性復騰蜚語帝遂命盡削延儒職
遣提騎逮入京師時舊輔王應熊被召延儒知帝怒
甚宿留道中俟應熊先入冀為請帝知之應熊既抵
京命之歸(未幾應熊請老許之)延儒至安置正陽門外古廟上
疏乞哀不許法司以戍請同官申救皆不許及是志
完昌時棄市勒延儒自盡籍其家
御批歴代通鑑輯覽卷一百十五
