御批歴代通鑑輯覽卷九
周
威烈王(綱目于王年下分注七國紀年今惟建國初立則附注其有名可考者書某君某元年其史本)
(無名者書某君元年)
(戊寅)二十三年初命晉大夫魏斯(是為文侯)趙籍(獻子浣之子是為烈侯)
韓虔(武子啟章之子是為景侯)為諸侯(考魏斯立已二十一年趙籍韓虔立各六年是歲始建國)
(為侯)
自三家滅智伯至是凡五十一年始列為諸侯(初韓借師)
(于魏以伐趙魏侯曰趙兄弟也不敢聞命趙借師以伐韓對亦如之二國皆怒已而知魏以講于已也皆)
(朝于魏魏于是始大于韓趙魏侯與犀臣飲酒樂而天雨命駕將適野左右曰君將安之魏侯曰吾與虞)
(人期獵雖樂豈可無一會期哉乃往身自罷之乎趙侯好音謂相國公仲連曰寡人有愛可以貴之連)
(曰富之可貴之則否趙侯曰然鄭歌者槍石二人吾賜之田人萬畝連諾而不與趙侯屢問連乃稱疾不)
(朝番吾君謂連曰君實好善而未知所持公仲亦有進士乎連曰未也曰牛畜荀欣徐越皆可連進之畜)
(侍以仁義趙侯逌然明日欣侍以舉賢使能明日越侍以節財儉用察度功德趙侯悦乃謂連曰歌者之)
(田且止以畜為師欣為中尉越為内史賜連衣二襲番吾即蒲吾故城在今正定府平山縣逌與攸同)
(氣悅也)是年九鼎震(考金氏前編曰九鼎震大異也司馬氏通鑑始于是年而不書通鑑)
(以人事為要也今從金氏說不另立綱附載于此)
(己夘)二十四年(燕僖公元年)王崩子驕立(是為安王)
盜殺楚君當(簡王之子聲王始考綱目于七國諸君提綱皆書君周亡稱王今依之其目及分)
(注仍依通鑑之例從史文稱王)
國人立其子疑(是為楚悼)明年三晉伐之至乘邱(注見前)而
還
安王
(庚辰)元年(楚悼王疑元年新綱目安王以後其年或無事可紀而七國有君初立者則大書某年以某)
(國某君元年分注今從之)
(壬午)三年(秦惠公趙武侯韓烈侯取元年)虢山崩壅河(括地志虢山在陜州陜縣西二里臨)
(黃河今河濱有岡阜似是頽山之餘陜縣即今河南陜州治)
(甲申)五年日食(胡三省資治通鑑注書年而不書月與晦朔史失之也後同)
盜殺韓相俠累
俠累與濮陽(注見前)嚴仲子有惡仲子聞軹(今河南懷慶府濟源)
(縣有軹縣故城戰國時軹邑)人聶政(衛大夫食采于聶因氏)之勇以黃金百
鎰為政母夀欲因以報仇政曰老母在政身未敢以
輕許人也及母卒仲子乃使政刺累累方坐府上兵
衛甚嚴政直入刺之因自皮面抉眼(刺其面出其眼令人不識)韓
人暴其尸于市購問莫能識姊嫈(史記作榮)聞而往哭之
曰是軹深井里(今濟源縣故軹城旁有深井堂即聶政所居)聶政也以妾
在故重自刑以絶蹤妾奈何畏沒身之誅終沒賢弟
名遂死政尸旁
(乙酉)六年鄭弑其君駘(繻公)
鄭伯殺其相駟子陽子陽之黨遂弑鄭伯而立其弟
乙(是為康公)
(甲午)十五年魏吳起奔楚楚以為相
魏侯(文侯子名擊是為武侯)浮西河(括地志河在冀州西故名西河)而下中流
顧謂吳起曰美哉河山之固此魏國之寳也對曰在
德不在險若君不脩德舟中之人皆敵國也魏侯曰
善久之魏相公叔害起譛之魏侯疑起起懼誅遂奔
楚楚君(楚悼王)素聞其賢至則任之為相起明法審令
捐不急之官廢公族疏遠者以養戰士要在強兵破
遊說(式芮反)之言從(將容反)横(與衡通胡盲反)者(胡三省注南北曰從從者連南)
(北為一西鄉以擯秦東西曰橫横者離山東之交使之西鄉以事秦)子是南平百越(言非)
(一種猶曰百蠻)北卻三晉西伐秦諸侯皆患楚之疆而楚之
貴戚大臣多怨起者後起竟為楚所殺(悼王卒貴戚大臣作亂攻)
(吳起殺之太子臧即位是為肅王討為亂者夷七十餘家事在王二十一年)
(乙未)十六年(秦出公魏武侯擊趙敬侯章韓文侯元年)初命齊大夫田和為諸
侯(考史記田和相齊凡二十七年是歲始建國為齊侯元年)
初田和遷其君貸(齊康公)于海上食一城既而求為諸
侯魏文侯為之請於王及諸侯(事在王十三年)王許之(和立是為)
(太公)後齊康公卒無子田氏遂并齊(事在王二十三年齊自太公望至康)
(公凡二十八傳而為田氏所并)
魏襲趙邯鄲不克
趙公子朝(史記作翔)作亂(朝武侯子武侯卒國人立烈侯太子章是為敬侯朝以不立故亂)不
勝奔魏於是趙始都邯鄲朝與魏襲之敗還
(丙申)十七年秦庶長改弑其君及其君母
秦惠公卒子出子立(亦曰出公史記秦靈公卒子獻公不得立立靈公季父悼子是)
(為簡公簡公卒子惠公立惠公卒子出子立)立二年庶長改迎靈公之子
(索隠名師隰)於河西而立之(是為獻公胡三省注靈公之卒獻公既不得立出居河西)
(河西者黃河之西也)殺出子及其母沈之淵旁時秦數亂益衰
弱三晉侵奪其河西地
(丁酉)十八年(秦獻公師隰齊桓公午元年)
(己亥)二十年日食晝晦
(辛丑)二十二年(楚肅王臧元年)
(癸夘)二十四年(齊威王因齊元年)
(乙巳)二十六年(韓哀侯元年)王崩子喜立(是為烈王)
三晉共廢其君俱酒為家人(索隠家人謂居家之人無官職也)
晉自幽公以後止有絳曲沃地至是魏韓趙共分之
晉遂亡(晉自叔虞受封至靖公凡三十八傳而為三家所幷)
烈王
(丙午)元年日食
韓滅鄭徙都之(鄭自桓公友受封至君乙凡二十三傳而滅)
韓初都陽翟(注見前)既滅鄭遂徙都焉
(丁未)二年(趙成侯種元年)
(己酉)四年(燕桓公元年)
(庚戌)五年韓嚴遂(史記作韓嚴)弑其君(哀侯)
韓侯以韓廆為相而愛嚴遂二人相害遂刺廆于朝
幷中韓侯(國人立哀侯之子是為懿侯考吳師道戰國策補注聶政刺韓相嚴遂弑哀侯戰國)
(策誤合二事為一司馬遷兩存而不决温公通鑑從史記而不信國策故並載之今從通鑑)
(辛亥)六年(魏惠王韓懿侯元年)齊侯(即齊威王)來朝
時王室微弱諸侯莫朝齊獨朝之天下以此賢齊侯
初齊侯即位國人不治于是召即墨(今山東莱州府平度州有即墨)
(故城齊邑)大夫語之曰自子居即墨毁言日至然吾使人
視即墨田野闢人民給官無事東方以寧是子不事
吾左右以求助也封之萬家召阿(即柯邑注見前)大夫語之
曰自子守阿譽言日聞吾使人視阿田野不闢人民
貧餒趙攻鄄(即春秋鄄邑注見前)子不救衛取薛陵(今陽穀縣東北有薛)
(陵城戰國齊邑)子不知是子厚幣事吾左右以求譽也是日
烹阿大夫及左右嘗譽者于是羣臣聳懼莫敢飾詐
務盡其情齊國大治
(壬子)七年(楚宣王良夫元年)日食
王崩弟扁立(是為顯王)
韓趙伐魏圍安邑
魏武侯卒未立太子子罃與公中(讀曰仲)緩爭立國内
亂公孫頎(公孫以爵系為氏頎名也)自趙入韓謂韓侯(懿侯)曰魏
亂可取也韓侯乃與趙侯(成侯)合兵伐魏圍安邑趙
侯曰殺罃立公中緩割地而退我二國之利也韓侯
曰殺魏君暴也割地貪也不如兩分之魏分為兩不
彊於宋衛則我終無魏患矣趙人不聽乃解去(罃遂殺公)
(中緩而自立後僣號諡惠王)
顯王
(癸丑)元年
(丁巳)五年賜秦黼黻(刺繡為斧形曰黼兩己相背曰黻)之服
先是秦敗魏韓之師於洛陽至是秦又敗三晉之師
於石門(山名一名白徑嶺在今山西解州東南左右壁立間不容軌謂之石門道通陜州亦曰白)
(徑)斬首六萬王於是賀秦賜以黼黻之服
(庚申)八年(秦孝公渠梁燕文公元年)彗星見西方(張守節曰彗妖星光芒徧指如彗)
衛公孫鞅(衛之庶孽)入秦
秦獻公卒子渠梁立(是為孝公)是時河山以東(黃河華山之東)彊
國六(齊楚魏趙韓燕)淮泗之間小國十餘(宋魯鄒滕薛郳諸國)楚魏與
秦接界皆以夷翟遇秦擯斥之不得與中國之會盟
秦伯(孝公)于是發憤修政令國中曰賓客羣臣有能
出竒計彊秦者吾且尊官與之分土衛公孫鞅聞之
乃西入秦鞅好刑名之學既至秦因嬖臣景監(景氏楚公)
(族監甲暫反閹人也)以求見說秦伯以富國彊兵之術秦伯大
說與議國事(史記鞅初事魏相公叔痤痤知其賢未及進會病魏惠王往問之曰公叔如有)
(不諱將奈社稷何公叔曰痤之中庶子衛鞅年雖少有竒才願君舉國而聽之王嘿然公叔曰君即不用)
(鞅必殺之無使出境王許諾而去公叔召鞅謝曰吾先君而後臣故先為君謀後以告子子必速行矣鞅)
(曰君不能用子之言任臣又安能用子之言殺臣卒不去既王謂左右曰公叔病甚悲乎欲令寡人以國)
(聽衛鞅也既又勸寡人殺之豈不悖哉)
(壬戌)十年秦以衛鞅為左庶長定變法之令
衛鞅欲變法秦人不悦鞅言於秦伯曰夫民不可與
慮始而可與樂成論至德者不和於俗成大功者不
謀於衆是以聖人苟可以彊國不法其故甘龍(甘氏商甘)
(盤之後)曰不然因民而教者不勞而成功緣法而治者
吏習而民安之衛鞅曰常人安于故俗學者溺于所
聞以此兩者居官守法可也非所與論于法之外也
智者作法愚者制焉賢者更禮不肖者拘焉秦伯曰
善乃以鞅為左庶長卒定變法之令令民為什五(五家)
(為保十家為連)而相收司連坐(收司相糾發也一家有罪九家舉發不糾發則十家連坐)
告姦者與斬敵首同賞匿姦者與降敵同罰民有二
男以上不分異者倍其賦有軍功者各以率受爵(率約)
(數也猶言差也)為私鬭者各以輕重被刑大小僇力本業耕
織致粟帛多者復其身(復除也謂除免其身役)事末利(謂工商)及
怠而貧者舉以為收孥(謂收其妻子没為官奴婢)宗室非有軍功
論不得為屬籍(無戰功可論不得入宗屬之籍)明尊卑爵秩等級各
以差次名田(占田也)宅臣妾衣服以家次(各隨其家爵秩之班次)
有功者顯榮無功者雖富無所芬華令既具未布恐
民之不信乃立三丈之木於國都南門募民能徙置
北門者予十金民怪之莫敢徙復曰能徙者予五十
金一人徙之輙予五十金乃下令令行期年民言新
令之不便者以千數於是太子犯法鞅曰法之不行
自上犯之太子君嗣也不可施刑刑其傅公子虔黥
其師公孫賈明日秦人皆趨令行之十年秦國道不
拾遺山無盗賊民勇于公戰怯于私鬭鄉邑大治秦
民初言令不便者有來言令便鞅曰此亂法之民盡
遷之於邊其後民莫敢議令
(癸亥)十一年(韓昭侯元年)
(丙寅)十四年齊魏會田于郊(王幼學集覽郊縣屬沛郡一作洨今江南鳳陽府靈壁)
(縣有洨縣故城亦曰濠城)
魏君(魏惠王)謂齊君(齊威王)曰齊亦有寳乎齊君曰無有
魏君曰寡人國雖小尚有徑寸之珠照車前後各十
二乘者十枚豈以齊大國而無寳乎齊君曰寡人之
寳與君異吾臣有檀子(齊公族食采于檀城因以為氏)者使守南城
(城在齊南境故曰南城)則楚人不敢南寇有盼子(即田盼)者使守
高唐(注見前)則趙人不敢東漁于河有黔夫(齊有黔敖黔亦氏也)
者使守俆州(注見前)則燕趙之人徙而從者七千餘家
有種首(集覽種首名也史失其姓)者使備盜賊則道不拾遺此四
臣者將照千里豈特十二乘哉魏君有慚色
(丁夘)十五年魏伐趙圍邯鄲
楚使景舍救趙(戰國策景舍謂楚王曰王少出兵以為趙援趙恃楚必與魏戰魏怒于趙)
(而又見楚救不足畏也必不釋趙趙魏相敝而齊秦應楚則魏可破也楚王從之)趙復請救
於齊
(戊辰)十六年齊伐魏以救趙魏克邯鄲還及齊戰敗績
初孫臏(孫武之後古刖刑曰臏孫子以刖足故呼為臏)與龐涓(畢公之後封于龐因氏焉)
俱學兵法涓仕魏為將軍自以能不及臏乃召之至
則斷其足而黥之欲使終身廢棄齊使者至魏臏隂
見之使者竊載以歸田忌(齊之將)客之進之齊君齊君
問兵法遂以為師至是齊欲救趙使忌為將而臏居
輜車(安車也)中坐為計謀忌欲引兵之趙臏曰夫解雜
亂紛糾者不控拳(言欲解雜亂紛糾之物當以手徐解之不持拳以擊之也)救鬭
者不搏撠(言救鬭者當善撝解之母以手持撠刺人使其怒益熾)批亢(批擊亢喉也言)
(擊其要處)𢷬虚(𢷬衝虚空也言攻其不備)形格勢禁則自為解耳(批亢𢷬虚)
(則形相格而勢自止不能不解也)今梁之輕兵銳卒竭于外而老弱
疲於内若引兵疾走其都彼必釋趙而自救是我一
舉解趙之圍而收敝於魏也忌從之十月邯鄲降魏
魏師還與齊戰于桂陵(在今山東曹州府菏澤縣東北)魏師大敗(明年)
(諸侯圍魏襄陵又明年魏歸趙邯鄲與趙盟漳水上)
韓寇東周
取陵觀廩邱(胡三省注戰國時周僅有七邑漢之河南洛陽穀城平隂偃師鞏緱氏是也王)
(幼學某覽陵觀地名在兖州境一統志廩邱周邑名廩邱故城在今山東曹州府范縣)
(庚午)十八年韓以申不害(申氏申侯之後不害鄭之賤臣)為相
不害學本于黃老而主刑名以其術千韓侯(懿侯之子昭侯)
韓侯用以為相内修政教外應諸侯十五年終不害
之身國治兵彊(戰國策昭侯有敝袴令蔵之侍者曰君亦不仁者矣不賜左右而蔵之昭)
(侯曰吾聞明主愛一嚬一笑今袴豈特嚬笑哉吾必待有功者)
(辛未)十九年秦徙都咸陽(今西安府咸寧縣東有渭城故城秦所都咸陽也三秦記地在)
(九嵕之南渭水之北山水皆陽故曰咸陽)始廢井田
初秦獻公徙治櫟陽(故城在今西安府臨潼縣東北)至是衛鞅築冀
闕(冀記也記列教令于此門閥也)宫廷于咸陽遂遷都焉令民父子
兄弟同室内息(止也)者為禁(秦俗父子兄弟同室居止鞅始禁之)并諸
小鄉聚集為縣縣置令丞廢井田開阡陌(南北曰阡東西曰陌)
更賦税之法(井田既廢什一之制不復用乃始計畝而定賦)
(壬申)二十年(趙肅侯語元年)
(乙亥)二十三年衛(成侯遫)貶號曰侯(尹起莘發明衛故侯爵而云貶號曰侯何哉盖)
(春秋列國率皆僣號稱公如鄭伯邾子許男之類今焉衛之自貶特迫于勢之微弱求為取容之地耳)
初子思居衛言苟變于衛侯曰其材可將五百乘衛
侯曰吾知其可將然變嘗為吏賦于民而食人二雞
子故弗用也子思曰夫聖人之官人猶匠之用木也
取其所長棄其所短故把梓連抱而有數尺之朽良
工不棄今君處戰國之世選爪牙之士而以二卵棄
干城之將此不可使聞于鄰國也衛侯再拜曰謹受
教(子思復言于衛侯曰君之國事將日非矣衛侯曰何故子思曰君出言自以為是而卿大夫莫敢矯)
(其非卿大夫出言亦自以為是而士庶人莫敢矯其非君臣既自賢矣而臣下同聲賢之賢之則順而有)
(福矯之則逆而有禍如此則善安從生乎)
(戊寅)二十六年致伯(胡三省注伯如字周二伯九伯之任)于秦秦使公子少
官率諸侯來朝
先是秦會諸侯于京師(在王二十五年)至是王致伯于秦諸
侯畢賀秦使公子少官帥師會諸侯于逄澤(括地志逢澤亦)
(名逢池在浚儀縣東南祥浚儀故城在今河南開封府符縣)朝王
(庚辰)二十八年魏伐韓齊伐魏以救韓殺其將龐涓虜太
子申
魏使龐涓伐韓韓請救于齊齊用孫臏計(臏曰韓魏之兵未弊)
(而救之是吾代韓受魏之兵顧反聽命于韓也且魏有破國之志韓見亡必東面而愬于齊吾因深結韓)
(之親而晚承魏之弊則可受重利而得尊名也齊君曰善)隂許韓使而遣之韓因
恃齊五戰不勝而東委國于齊齊因起兵以救韓(田忌)
(為將孫臏為師)直走魏都龐涓聞之去韓而歸魏人亦大發
兵使太子申將以禦齊師孫臏曰兵法百里而趨利
者蹶上將五十里而趨利者軍半至(謂前後不相屬半至半不至也)
乃使齊軍入魏地為十萬竈明日為五萬竈又明日
為二萬竈龐涓行三日大喜曰我固知齊軍怯入吾
境三日士卒亡者過半矣乃棄其步軍率輕銳倍日
幷行逐之孫臏度其行暮當至馬陵(在今直隸大名府元城縣東南)
馬陵道陿而旁多阻隘可伏兵乃斫大樹白而書之
曰龐涓死此樹下令萬弩夾道而伏期日暮見火舉
而俱發涓果夜至見白書以火燭之讀未畢萬弩俱
發魏師大亂涓乃自刎曰遂成豎子之名齊因乘勝
大敗魏師虜太子申
(辛巳)二十九年秦衛鞅伐魏誘執其將公子卬敗之魏獻
河西地(注見前)于秦徙都大梁(今河南開封府戰國魏所都號為大梁)秦封
鞅為商君
秦使衛鞅伐魏(衛鞅言于秦君曰秦之與魏譬若人有腹心之疾非魏并秦即秦并魏魏)
(往年大破于齊諸侯畔之可因此時伐魏魏不支秦必東徙然後秦據河山之固東鄉以制諸侯此帝王)
(之業也秦君從之遂使鞅伐魏)魏使公子卬將而禦之軍既相距鞅
遺卬書曰吾始與公子驩今俱為兩國將不忍相攻
欲與公子面相見盟樂飲而罷兵以安秦魏之民卬
以為然乃與會盟而飲鞅伏甲襲卬虜之因大破魏
師魏君恐獻河西地于秦以和遂去安邑徙大梁嘆
曰吾恨不用公叔之言秦封鞅商於(商今陜西商州故商城是於今)
(河南南陽府淅川縣古於村是)十五邑號曰商君
(壬午)三十年(楚威王商元年)
(癸未)三十一年秦人誅衛鞅滅其家
秦孝公卒子駟立(是為惠文君後僣稱王)公子虔之徒告衛鞅
欲反發吏捕之鞅出亡欲止客舍舍人曰商君之法
舍人無騐者坐之鞅嘆曰為法之弊一至此哉去之
魏魏人不受内之秦秦殺之車裂以徇盡滅其家(鞅嘗)
(謂趙良曰我治秦孰與五羖大夫賢良曰五羖大夫荆之鄙人也穆公舉之牛口之下而加之百姓之上)
(相秦六七年而東伐鄭三置晉君一救荆禍其為相也勞不坐乘暑不張盖及死秦國男女流涕童子不)
(歌謠舂者不相杵今君之見也因景監以為王其從政也陵轢公族殘傷百姓公子虔杜門不出已八年)
(矣君又殺祝驩而黥公孫賈詩曰得人者興失人者崩此數者非所以得人也君之出也後車載甲多力)
(而駢脅者為驂乘持矛而操□戟者旁車而趨書曰恃德者昌恃力者亡此數者非恃德也君之危若朝)
(露而尚貪商於之富寵秦國之政畜百姓之怨亡可翹足而待鞅弗從居五月而難作)
(甲申)三十二年(秦惠文王駟元年)
(乙酉)三十三年孟軻(孟氏出魯軻騶人)至魏
是歲魏君卑辭厚幣以招賢者于是孟子至梁(具見孟子)
(書)魏君以孟子所言迂遠而闊於事情卒不能用
(丁亥)三十五年齊魏相王
初齊(威王)敗魏桂陵(事具王十六年)彊于諸侯遂自稱為王
以令天下至是魏君新立(魏君罃卒子嗣立是為襄王)會齊君于
徐州(注見前)以相王(魏王既僣號追尊其父為惠王)後九年秦亦稱王
(惠文王)又二年韓燕皆稱王獨趙(武靈王)不肯曰無其實
焉取其名乎令國人謂已曰君(後武靈王被弑趙亦稱王)
楚滅越
越無疆(句踐七世孫)伐齊齊使人說之代楚楚人大敗之
乘勝盡取吳故地東至于浙江(即今錢塘江江有三源一出今衢州仙霞)
(嶺為穀水一出金華府之盆山為東陽溪一出江南徽州府浙源山為漸江水三水合流為浙江亦曰曲)
(江至錢塘縣入海故又名錢塘江)越以此散諸公族爭立或為王或
為君濱于海上(漢之甌越閩越皆其後也甌越即東甌今浙江温州府閩越今福建)朝
服于楚(越自無余至允常史無世系允常之後八傳而滅)
(戊子)三十六年燕(文侯)趙(肅侯)韓(宣惠王)魏(襄王)齊(是年威王卒子)
(辟疆立是為宣王)楚(威王)合從以擯秦以蘇秦(蘇氏周蘇子之後秦洛陽人)
為從約長幷相六國
初蘇秦西至秦說秦以兼天下之術不用乃之燕說
燕與趙從親(蘇秦曰燕之所以不被兵者以趙之蔽其南也且秦攻燕戰于千里之外趙攻)
(燕戰于百里之内夫不憂百里之内而重千里之外計無過于此者願王與趙從親天下為一燕必無患)
(矣)燕君從之資蘇秦車馬以說趙請一韓魏齊楚燕
趙以擯秦(蘇秦謂趙王曰當今之時山東之國莫彊于趙秦之所害亦莫如趙而秦不敢舉兵)
(伐趙者畏韓魏之議其後也秦攻韓魏無名山大川之限稍蠶食之傅國都而止韓魏不能支秦必入臣)
(于秦秦無韓魏之規禍必中于趙矣臣以天下之圖案諸侯之地五倍于秦度諸侯之卒十倍于秦而衡)
(人日夜以秦權恐喝諸侯使之割地以事秦秦成則其身富榮國被秦患而不與其憂願大王熟計之也)
且請令諸侯之將相會盟洹水(源出河南彰德府林縣隆慮山逕安陽至)
(内黃入于衛)之上約曰秦攻一國則五國各出銳師以撓
秦或救之有不如約者五國共攻之則秦甲必不敢
出函谷(關名在今河南陜州靈寳縣南關城在谷中深險如函故名)以害山東矣
趙侯大悅厚賜賚之以約于諸侯會秦使公孫衍(魏人)
(仕于秦)伐魏敗魏師禽其將龍賈(龍氏出御龍氏)取雕隂(今陜西鄜)
(州雕隂故城是)且欲東兵蘇秦恐敗從約念莫可用于秦者
乃激怒張儀(魏人)入之于秦(儀始嘗與蘇秦俱事鬼谷先生學縱横術蘇秦)
(自以為不及也儀方困于楚故召而辱之儀怒遂入秦蘇秦隂遣舍人齎金幣資儀儀得見秦王秦王悅)
(之以為客卿舍人辭去曰蘇君憂秦伐趙敗從約以為非君莫能得秦柄故激怒君使臣隂奉君資盡蘇)
(君計也張儀曰嗟乎此吾在術中而不悟吾不及蘇君明矣為我謝蘇君蘇君之時儀何敢言)于是
蘇秦說韓(蘇秦曰韓地方九百餘里天下之彊弓勁弩利劍皆從韓出以韓卒之勇披堅甲蹠)
(勁弩帶利劍一人當百不足言也而大王割地事秦諺日寧為雞口無為牛後以大王之賢挾彊韓之兵)
(而有牛後之名竊為大王羞之)韓從其言說魏(蘇秦曰大王之地方千里武士蒼頭奮擊)
(各二十萬厮徒十萬車六百乘騎五千匹乃聽于羣臣之說而欲臣事秦臣願大王熟計之也武士武)
(卒也蒼頭晉灼曰其軍著青帽也厮徒取薪之卒)魏聽之又說齊(蘇秦曰齊四塞之國)
(地方二千餘里帶甲數十萬粟如邱山臨淄之塗車擊轂人摩肩連袵成帷揮汗成雨夫韓魏之所以重)
(畏秦者為與秦接境也秦之攻齊倍韓魏之地過衛陽晉之道經亢父之險欲深入則恐韓魏之議其後)
(是故恫疑虚喝驕矜而不敢進則秦之不能害齊亦明矣夫不料秦之無奈齊何而欲西面事之是羣臣)
(之過計也今陽晉衛地今曹州府鄆城縣有陽晉城亢父齊地兖州府濟寧州有亢父故城漢于此置)
(縣後廢)及楚(蘇秦曰楚地方六千餘里帶甲百萬粟支十年此霸王之資也秦之所害莫如楚楚)
(彊則秦弱秦彊則楚弱其勢不兩立從親則諸侯割地以事楚衡合則楚割地以事秦此兩策者相去遠)
(矣大王何居焉)皆許之于是蘇秦為從約長并相六國北報
趙車騎輜重擬于王者
(己丑)三十七年(燕易王韓宣惠王齊宣王辟疆元年)秦以齊魏之師伐趙蘇
秦去趙適燕從約解
秦使公孫衍欺齊魏與共伐趙敗從約趙侯讓蘇秦
秦恐請使燕必報齊乃去趙而從約皆解
(壬辰)四十年宋公弟偃逐其君剔成而自立
剔成宋昭公(事見前)之元孫也立四十一年其弟偃攻
襲之剔成敗奔齊偃遂自立為君(偃既立後僣號稱王在慎靚王三年)
(癸巳)四十一年(楚懷王槐元年)秦張儀伐魏取蒲陽(即蒲坂注見前)既而
歸之魏盡入上郡(今陜西延安府榆林府及綏德州戰國初魏上郡地)以謝秦以
儀為相
先是魏以隂晉(即華隂今縣屬陜西同州府)為和于秦(在王三十七年)既
而秦伐魏(在王三十九年)魏獻少梁(今同州府韓城縣魏少梁邑)地未幾
秦又伐魏(在王四十年)取汾隂(故城在今蒲州府榮河縣北)皮氏(故城在今)
(山西絳州河津縣西)拔焦(即春秋焦瑕戰國初屬魏)至是張儀為秦客卿將
兵伐魏取蒲陽請秦復以與魏而使公子繇質焉儀
因說魏曰秦之遇魏甚厚魏不可無禮于秦魏因盡
入上郡十五縣以謝秦儀遂為秦相(明年秦歸魏焦後張儀復伐魏)
(取陜)
(丙申)四十四年(趙武靈王雍元年是歲秦稱王)
(丁酉)四十五年蘇秦自燕奔齊
蘇秦通于燕文公之夫人(燕文公卒子易王立在位三十六年)燕君知
之蘇秦恐說燕君曰臣在燕不能使燕重而在齊則
燕重燕君許之乃偽得罪于燕而奔齊齊以為客卿
秦說齊高宫室大苑囿以明得意欲以敝齊而為燕
(後齊大夫與蘇秦争寵使人刺殺之事在慎靚王四年)
(戊戌)四十六年秦相張儀免出相魏(是年韓燕皆稱王)
儀相魏欲令魏事秦而諸侯效之魏王不聽秦于是
伐魏取曲沃(今河南陜州有曲沃鎮戰國魏地非晉都曲沃也)平周(邑名在今山西)
(汾州府介休縣)隂厚儀益甚
(庚子)四十八年王崩子定立(是為慎靚王)
齊號薛公(即薛國注見前)田文為孟嘗君
初齊王封田嬰于薛號靖郭君嬰有子四十餘人其
賤妾之子曰文通儻饒智略說嬰以散財養士嬰使
文主家待賓客賓客爭譽其美嬰遂以為嗣及嬰卒文
嗣立號孟嘗君招致諸侯遊士及有罪亡人食客常
數千人名重天下
(司馬氏光曰君子之養士以為民也今田文盗君之禄以立私黨張虚譽上侮其君下蠧其民是姦人之)
(雄耳烏足尚哉)
慎靚王
(辛丑)元年(燕王噲元年)衛更貶號曰君
衛介秦魏之間日益削弱至嗣君時獨有濮陽(注見前)
之地因更貶號曰君嗣君好察微隠縣令有發褥而
席弊者嗣君聞之乃賜之席令大驚以君為神又使
人過關市賂之以金既而召關市問有客過與汝金
汝回遣之(謂還其金也)關市大恐又愛泄姬(姬姓泄音薛)重如
耳(如姓耳名魏大夫後仕衛)而恐其因愛重以壅已也乃貴薄疑
(薄姓疑名也)以敵(當也)如耳尊魏妃以偶(匹也)泄姬曰以
是相參(謂相參列)也(衛有胥靡亡之魏嗣君以五十金買之不得以左氏易之左右曰以一城)
(買一胥靡可乎嗣君曰治無小亂無大法不立誅不必雖有十左氏無益法立誅必雖失十左氏無害也)
(壬寅)二年孟軻適齊(竹書紀年梁惠王三十六年改元一年後十六年薨司馬氏通鑑朱子綱)
(目皆從之故于是年書魏君罃卒孟子去魏適齊考史記年表及魏世家皆云魏惠王三十六年薨子襄王立)
(邵子經世書從史記而不取竹書王氏幼學亦以紀年之書多偽謬不可信今從經世書)
齊王問齊桓晉文之事孟子對以保民而王(說具孟子書)
(癸夘)三年(魏哀王元年)楚趙魏韓燕伐秦攻函谷
秦出兵逆之五國皆敗走明年秦大敗韓師于修魚
(即春秋蕭魚注見前)斬首八萬諸侯震恐
(甲辰)四年魏請成于秦張儀歸復相秦
張儀說魏王曰諸侯之約從盟洹水之上結為兄弟
以相堅也今親兄弟同父母尚有爭錢財相殺傷而
欲恃反覆蘇秦之餘謀(時蘇秦已為齊所殺)其不可成亦明矣
大王不事秦秦下兵攻河外據卷(今河南懷慶府原武縣戰國魏卷邑)
衍(張守節曰在鄭州)酸棗(故城在令河南衛輝府延津縣北)劫衛取陽晉(注見)
(前)則趙不南梁不北而從道絶矣大王之國雖欲無
危不可得也魏王乃倍從約而因儀以請成于秦儀
歸復相秦
(乙巳)五年秦伐蜀(今四川成都府古蜀國黃帝所封歴夏商周世為侯伯周哀蜀蠶叢始稱王)
取之
巴(注見前)蜀相攻(初蜀王封其弟于漢中號曰苴侯苴侯與巴為好而巴與蜀為讎蜀王伐)
(苴侯苴侯奔巴故相攻)俱告急于秦司馬錯(周程伯休父為司馬以官為氏其後)
(裔散處列國)請伐蜀張儀曰不如伐韓(時韓方侵秦)下兵三川
(伊洛及河為三川秦置三川郡漢改為河南今河南之河南府是也)攻新城(今河南府洛陽縣有)
(新城故城)宜陽(今縣屬河南府)以臨二周(東西周)之郊據九鼎按圖
籍挾天子以令天下天下莫敢不聽此王業也司馬
錯曰不然臣聞欲富國者務廣其地欲彊兵者務富
其民欲王者務廣其德三資者備而王隨之矣夫蜀
西僻之國戎翟之長也得其地足以廣國取其財足
以富民而又有禁暴止亂之名是我一舉而名實附
也不如伐蜀秦王從之起兵伐蜀十月取之(蜀王敗死後秦)
(并滅巴苴)秦以益彊富厚輕諸侯
燕君噲(易王子)以國讓其相子之
燕相子之與蘇秦之弟代婚欲得燕權代使齊而歸
燕王問曰齊王其霸乎對曰不能燕王曰何故對曰
不信其臣于是燕王專任子之子之又使鹿毛夀(鹿一)
(作厝)謂燕王曰人謂堯賢者以其能讓天下也今王以
國讓子之是王與堯同名也燕王因屬國于子之并
收吏印綬自三百石以上而效之子之(效呈也以印呈與子之)
子之南面行王事噲老不聽政顧為臣
(丙午)六年王崩子延立(是為赧王)
赧王
(丁未)元年齊伐燕取之醢子之殺故燕君噲
燕子之為王三年國内大亂將軍市被(市姓被名)與太子
平謀攻子之齊王使人誘之且許為助平使市被攻
子之不克被反攻平國人連戰數月死者數萬人齊
王使章子(即匡章見孟子)伐燕燕士卒不戰城門不閉齊人
取子之醢之遂殺王噲(齊王問孟子及沈同陳賈語詳孟子書不具載是歲齊宣)
(王卒子地立是為湣王)
孟軻去齊
是時天下方務于合從連横以攻伐為賢而孟子獨
述唐虞三代之德是以所如者不合退而與萬章(萬氏)
(芮伯萬之後)之徒序詩書述仲尼之意作孟子七篇
(戊申)二年(齊湣王地元年)楚屈匄伐秦
秦欲伐齊患其與楚從親乃使張儀說楚王(懷王)曰
大王誠能閉關絶約于齊臣請獻商於(注見前)之地六
百里使秦女得為大王箕帚之妾楚王悅而許之(羣臣)
(皆賀陳軫獨弔楚王怒軫曰秦之所以重楚者以其有齊也今絶齊則楚孤秦奚貪夫孤國而與之地六)
(百里哉儀至秦必負王是北絶齊交而西生患于秦也兩國之兵必俱至矣王曰願子閉口無復言)乃
厚賜張儀而閉關絶約于齊使一將軍隨張儀至秦
儀詳(讀田佯)墮車不朝三月楚王聞之曰儀以寡人絶
齊未甚邪乃使勇士宋遺借宋之符(閉關絶約信使不通故借宋符)
(以逹)北罵齊王齊王大怒折節而事秦齊秦之交合儀
乃朝見楚使者曰子何不受地自某至某廣袤六里
使者還報楚王大怒(陳軫請楚王賂秦以一名都與之并力而攻齊是亡地于秦而)
(取償于齊也王又不聽)使屈匄帥師伐秦秦亦發兵擊之明年
秦大敗楚師于丹陽(胡三省注此丹陽謂丹水之陽也班志丹水出上洛冢嶺山東)
(至析入鈞水地在武關之外秦楚交戰當在此至上洛今商州冢嶺山在州西北丹水出其南下流南)
(陽浙川縣入均水均即鈞也)虜屈匄遂取漢中(胡三省注自沔陽至上庸皆楚漢中)
(地庸沔陽今陜西漢中府沔縣上今湖北鄖陽府竹山縣)楚復襲秦又大敗于
藍田(今縣屬陜西西安府)韓魏襲楚楚割兩城以和于秦
(己酉)三年燕人立太子平為君(是為昭王)
燕王即位于破燕之後弔死問孤與百姓同甘苦卑
身厚幣以招賢者問郭隗(郭氏出于郭公)曰齊因孤之國亂
而襲破燕孤極知燕小力少不足以報然誠得賢士
與共國以雪先王之耻孤之願也先生視可者得身
事之隗曰古之人君有以千金使涓人(官名韋昭曰即中涓也)
求千里馬者馬己死買其骨五百金而返君大怒涓
人曰死馬且買之况生者乎馬今至矣不期年而千
里馬至者三今王必𣣔致士先從隗始况賢于愧者
豈遠千里哉于是燕王為隗改築宫而師事之于是
士爭趨燕(樂毅自魏往劇辛自趙往燕王以樂毅為亞卿任以國政樂毅樂羊之後劇姓辛)
(名)
(庚戌)四年(燕昭王平韓襄王倉元年)秦使張儀說楚(懷王)韓齊(湣王地)趙
(武靈王雍)燕連衡以事秦秦君卒(惠王卒子蕩立是為武王)諸侯復合從
秦王使告楚王請以武關(秦之南關即春秋少習也在今陜西商州東)之
外易黔中地(今湖南之常德辰州永順貴州之黎平思南諸府皆楚黔中地)楚王曰
不願願得張儀而獻黔中儀請行秦王曰楚將甘心
于子奈何行儀曰秦強而楚弱大王在楚不宜敢取
臣且臣善其嬖臣靳尚(靳姓尚名)尚得事幸姬鄭袖(戰國策作)
(褏古字也)袖之言王無不聽者遂往楚王囚儀將殺之靳
尚謂鄭袖曰秦王甚愛張儀將以六縣及美女贖之
王重地尊秦秦女必貴而夫人斥矣于是袖日夜泣
于王曰臣各為其主耳今殺張儀秦必大怒妾請子
母俱遷江南母為秦所魚肉也王乃赦儀而厚禮之
儀因說楚王事秦(儀曰夫為從者無以異于驅羣羊而攻猛虎不格明矣今王不事秦)
(秦自巴蜀治船積粟浮岷江而下一日行五百里不十日而距扞關扞關驚則黔中巫郡非王之有又舉)
(甲而出武關則北地絶夫秦之攻楚危在三月之内而楚待諸侯之救在半歲之外此臣所以為大王患)
(也大王誠聽臣請令秦楚長為兄弟之國郡岷江即大江扞關在今湖北宜昌府長陽縣西巫今四川)
(䕫州府巫山縣有巫縣故城即楚巫郡)楚王己得儀而重出地乃許之
(時屈原方使齊歸諫楚王曰何不誅張儀王悔使人追儀弗及屈原名平屈氏族)儀遂之韓
說韓王事秦而攻楚(儀謂韓王曰韓地險惡山居國無二歲之食見卒不過二十萬)
(而秦兵百餘萬大王不事秦秦下甲據宜陽塞成臯則王之國分矣為大王計莫如事秦而攻楚以轉禍)
(而悅秦)韓王許之儀歸報秦封以六邑復使東說齊(儀謂)
(齊王曰從人說大王者必曰齊蔽于三晉地廣民衆兵彊士勇雖有百秦將無奈齊何大王賢其說而不)
(計其實今秦楚嫁娶為昆弟之國韓獻宜陽梁效河外趙割河間大王不事秦秦驅韓梁攻南地悉趙兵)
(指慱關臨淄即墨非王有也府河間趙地今直隸河間府是博關在今山東東昌博平縣西北徐廣曰)
(博平亦謂之博關是也)西說趙(儀謂趙王曰大王收率天下以擯秦秦兵不敢出函谷關者十)
(五年心含忿怒久矣今有敝甲凋兵軍于澠池願渡河踰漳據番吾會邯鄲之下謹使臣先聞左右今楚)
(與秦為昆弟韓梁稱藩臣齊獻魚鹽之地此斷趙之右肩也夫斷右肩而與人鬭失其黨而孤居欲求無)
(危得乎臣竊為大王計莫若與秦約為兄弟之國也澠池戰國韓邑後入秦漢置縣今縣屬河南府餘)
(注俱見前)皆許之又北說燕(儀謂燕王曰趙已效河間大王不事秦秦下甲雲中九原)
(驅趙攻燕則易水長城非王之有矣雲雲中故城在今歸化城西元和志趙雲中城秦漢中郡也九原)
(故城在今吳喇忒旗北水經注九原城南面長河北背連山是也易水有三皆出今易州其自定興西南)
(合拒馬河者曰中易在定興西為涉河者曰北易逕安肅歴安州新安為雹河者曰南易)燕王請
獻常山(即恒山在今山西大同府渾源州漢以文帝諱改名)之尾五城以和儀
歸報未至而秦王薨太子立太子素不悅張儀諸侯
聞之皆畔衡復合從
(辛亥)五年(秦武王蕩元年)秦張儀復出相魏
張儀詭說秦王(武王)而相魏一歲卒儀與蘇秦皆以
從横之術遊諸侯致位富貴天下争慕效之又有魏
人公孫衍號犀首(魏官名衍嘗為此官故稱焉)及蘇代蘇厲(皆蘇秦弟)
陳軫(初與張儀俱事秦惠王後去秦之楚)樓緩(樓氏把東樓公之後)之徒紛紜遍
于天下務以辯詐相高不可勝紀而儀秦衍最著
(壬子)六年秦初置丞相(應劭曰丞承也相助也荀悅曰秦本次國命卿二人故置左右丞相)
以樗里疾(秦惠王之弟所居有大樗樹故號樗里子滑稽多智秦人又號曰智囊)甘茂
(下蔡人)為左右丞相
(癸丑)七年秦甘茂伐韓宜陽
秦王使甘茂約魏以伐韓茂至魏乃使人還謂秦王
曰魏聽臣矣然願王勿伐秦王迎茂息壤(史記正義秦邑名)
而問其故對曰宜陽大縣其實郡也今倍數險(謂函谷及)
(三崤之險)行千里攻之難魯人有與曾參同姓名者殺人
人告其母母織自若也及三人告之其母投杼下機
踰墻而走臣之賢不若曾參王之信臣不如其母疑
臣者非特三人臣恐大王之投杼也魏文侯令樂羊
攻中山三年拔之返而論功文侯示之謗書一篋樂
羊再拜稽首曰此非臣之功君之力也今臣羈旅之
臣也樗里子公孫奭挾韓而議之王必聽之是王欺
魏王而臣受公仲侈(韓之相)之怨也故臣願王勿伐秦
王曰寡人勿聽也乃與盟于息壤茂攻宜陽五月而
不拔樗里疾公孫奭果争之秦王欲罷兵茂曰息壤
在彼秦王乃悉起兵佐茂遂拔宜陽
(甲寅)八年秦君蕩卒弟稷立(是為昭襄王)母芈氏(楚女號芈八子是為宣太)
(后)治國事以舅魏冉(即穰侯宣太后異父弟)為將軍
秦王好以力戲力士多至大官與孟說舉鼎絶脈(史記)
(作臏)而薨(胡三省注史記甘茂傳秦武王至周而卒于周盖舉鼎者舉九鼎也)無子諸弟
爭立異母弟稷為質于燕魏冉與國人迎而立之冉
自惠王武王時任職用事及稷立年少太后治事以
冉為將軍衛咸陽後二年庶長壯(庶長名壯)及大臣諸公
子作亂冉誅之及惠文后(昭襄王嫡母)皆不得良死又逐
悼武后(武王之后)出歸于魏王兄弟不善者皆滅之威振
秦國
(乙夘)九年(秦昭襄王稷元年)
(丙辰)十年彗星見
(戊午)十二年彗星復見
齊韓魏伐楚楚使太子横質于秦秦救之
初楚與齊韓合從既而秦楚盟于黃棘(即棘陽故城在今河南南)
(陽府新野縣東北)秦復與楚上庸(事在王十一年)齊韓魏以楚負約
合兵伐之楚王使其太子横為質于秦秦人救之三
國引去楚太子在秦私與秦大夫鬭殺之亡歸(在王十三)
(年)于是秦會韓魏齊兵伐楚殺其將唐昧(在王十四年唐以)
(國為氏昧名)明年秦芈戎(即華陽君宣太后同父弟華陽秦縣)復伐楚殺其
將景缺取襄城(注見前)楚王恐使太子為質于齊以請
平
(庚申)十四年日食晝晦
(壬戌)十六年趙君廢其太子章𫝊國于少子何自號主父
(何立是為惠文王)
趙君已立長子章為太子後納吳廣(吳以國為氏廣名)之女
孟姚有寵生子何愛之欲及其生而立之乃廢章而
傳國焉使肥義(肥以鄉為氏義名)為相傅何自號主父先是
主父與肥義謀變服騎射以令百姓(北略中山西至榆中榆中即)
(古榆谿塞在今陜西榆林府西北邊外)至是使子治國事而已西北略
地將從雲中九原(注俱見前)南襲咸陽于是詐為使者入
秦欲以觀秦地形及秦王之為人秦王不知己而怪
其状甚偉非人臣之度使人逐之主父行已脫關矣
秦人大驚
秦伐楚誘楚君槐于武關執之以歸楚人立太子横(是為)
(頃襄王)
秦伐楚取八城秦王乃遺楚王書曰始寡人與王約
為兄弟盟于黃棘太子入質至驩也太子陵殺寡人
之重臣不謝而亡去寡人誠不勝怒使兵侵君之邊
今願與君王會武關面相約結盟而去楚王欲往恐
見欺欲不往恐秦怒屈平曰秦虎狼之國不可信不
如無行王稚子子蘭勸王行王乃入秦秦令一將軍
詐為王伏兵武關刦之與西至咸陽要以割地楚王
怒不許遂留之時楚太子横為質于齊楚大臣相與
謀乃詐赴于齊齊歸楚太子楚人立之初屈平為楚
左徒(楚官名)志潔行芳明于治體楚王(懷王)甚任之後
以讒見疎(上官大夫心害其能因讒之)而睠顧不忘作離騷(班固曰離)
(遭也顔師古曰擾動曰騷朱子楚辭注班顔之說是也)之辭以自怨冀君之一
悟而終不悟也其後子蘭(頃襄王立以子蘭為令尹)又譛之于王
王怒遷之江南平遂懷石自投汨羅(江名在今湖南長沙府湘隂縣)
(北西流入湘)以死
秦以齊田文為丞相
秦王聞文賢使其弟悝(即涇陽君涇陽故城在今甘肅平凉府)為質于
齊請文入秦以為丞相
(癸亥)十七年(楚頃襄王横趙惠文王何元年)田文自秦逃歸
或謂秦王曰田文相秦必先齊而後秦秦其危哉王
囚文欲殺之文使人求解于王之幸姬姬欲其狐白
裘而文先已獻于秦王文客有善為狗盗者盜裘以
獻姬言于王而遣之王後悔使追之文至關關法雞
鳴乃出客時尚蚤追者將至客有善為雞鳴者野雞
皆應之文乃脱歸(初孟嘗君將入秦以蘇代諫而止後齊湣王卒遣之行既而湣王不)
(自得及孟嘗君歸遂以為相)
齊韓魏伐秦敗其軍于函谷關秦割河東三城(今山西平陽府)
(戰國河東地先屬魏後入于秦)以和
田文怨秦與韓魏攻之入函谷秦王使公子池以河
東三城講于三國初田文欲借兵食于西周(史記王赧時東)
(西周分治王赧徙都西周索隠西周河南東周鞏也)蘇代為西周謂文曰君攻
楚九年取宛(即今南陽縣屬河南南陽府)葉(今縣屬南陽府春秋沈諸梁邑)以北
以彊韓魏今復攻秦以益之韓魏南無楚憂西無秦
患則齊危矣君不如臨函谷而無攻令敝邑以君之
情謂秦王曰薛公必不破秦以彊韓魏其攻秦也欲
王之令楚割東國以與齊而秦出楚王以為和也文
從其計會公子池求講解遂罷兵而秦卒不出楚王
趙君封弟勝為平原君(勝封于東武城號平原君非封于平原也東武城即今山東東)
(昌府武城縣平原今縣屬山東濟南府)
勝喜賓客至者盖數千人公孫龍(趙人)善為堅白同
異之辯(龍嘗著守白論堅白即守白堅執其說而守之也同異合異以為同也)勝厚遇
之孔子之元孫穿(字子高)自魯適趙與龍論臧三耳(减即)
(臧獲之臧兩耳形也兼聽而言可得為三猶莊子雞本二足以有運而行者是為三矣)龍甚辨
析穿弗應明日平原君問穿穿曰幾能令臧三耳矣
然謂三耳甚難而實非也謂兩耳甚易而實是也不
知君將從易而是者乎其亦從難而非者乎勝無以
應謂龍曰公無復與孔子高辨事也其人理勝于辭
公辭勝于理辭勝于理終必受詘
(乙丑)十九年楚君槐卒于秦
楚王槐自秦走趙趙不納秦追及之以歸遂發病薨
秦人歸其喪楚人憐之如悲親戚諸侯由是不直秦
(丙寅)二十年(魏昭王遫韓釐王咎元年)趙滅中山
先是趙主父伐中山中山君奔齊(事在王十四年)至是以燕
齊之師滅之歸大赦酺(布也布惠大飲酒也)五日
趙故太子章作亂公子成李兌誅之遂弑主父于沙邱
(即沙邱臺紂所築注見前)
主父封長子章于代使田不禮相之李兌謂肥義曰
章黨衆而欲大不禮忍殺而驕二人相得必有隂謀
子何不稱疾不朝毋為禍梯不亦可乎義曰昔主父
以王屬義曰毋變而度毋易而慮堅守一心以沒而
世義再拜受而籍之諺曰死者復生生者不愧吾欲
全吾言安得全吾身乎李兌涕泣而出肥義謂信期
(即高信信音申)曰公子章田不禮聲善而實惡内得主而外
為暴矯令以擅一旦之命不難為也自今有召王者
必見吾面我將以身先之時吳娃(即孟姚)死王愛弛嘗
朝羣臣主父從旁窺之見故太子傫然也(謂疲病)北面
詘于其弟心憐之欲分趙而王章于代計未决主父
及王遊沙邱異宫(異宫而處)公子章田不禮作亂詐以主
父令召王肥義先入殺之公子成李兌起兵距難章
敗走主父所成兌因圍主父宫殺章及不禮而滅其
黨成兌相與謀曰以章故圍主父即解兵吾屬夷矣
乃遂圍之令宫中人後出者夷主父欲出不得探雀
鷇而食之三月餘餓死
(戊辰)二十二年魏韓伐秦秦左更(秦爵十四曰左更)白起(白氏出秦大夫)
(白乙丙起郿人考楚有白公其後以邑為氏此又别為一氏)敗之拔五城
魏與韓伐秦魏冉薦左更白起于秦王(時丹代樓緩為丞相)使
將兵敗二國之師于伊闕(注見前)斬首二十四萬拔五
城以起為國尉(秦官名)
(己巳)二十三年楚君迎婦于秦
先是楚人既立太子為王告于秦曰賴社稷神靈國
有君矣秦王怒伐楚取十六城(在王十七年)至是秦王遺
楚王書曰楚倍秦秦且率諸侯伐楚願飭士卒得一
樂戰(言得一戰以快其意)楚王患之乃復與秦和親
(司馬氏光曰甚矣秦之無道也殺其父而劫其子楚之不競也忍其父而昏其讎嗚呼楚之君誠得其道)
(臣誠得其人秦雖彊烏得陵之哉故荀卿論之曰夫道善用之則百里之地可以獨立不善用之則楚以)
(六千里而為讎人役信哉)
(辛未)二十五年東周君(注見前)如秦
是年魏入河東地(胡三省注安邑蒲阪瀕河之地)四百里韓入武遂
(史記正義本韓邑近平陽秦取之復以與韓後韓仍獻于秦)地二百里于秦
(癸酉)二十七年秦君稱西帝遣使立齊君為東帝已而皆
去之
秦王欲約齊伐趙乃自稱西帝而遣使立齊為東帝
蘇代自燕至齊齊王問曰秦使致帝何如對曰願王
受之而勿稱以收天下之望所謂以卑為尊也齊王
從之稱帝二日而復歸之秦亦去帝號
(乙亥)二十九年齊滅宋(宋自微子受封至玉偃凡三十二傳而滅)
宋有雀生□(劉向說苑作鸇鷂屬)史占之曰吉小而生巨必覇
天下王偃喜起兵滅滕(滕自叔繡受封三十一傳而滅)敗齊楚魏取
地數百里乃愈自信其霸欲霸之亟成射天笞地斬
社稷而焚滅之為長夜之飲于室中室中人呼萬歲
則堂上之人應之堂下之人應之門外之人又應之
至于國中無敢不呼者天下謂之桀宋齊伐之民散
城不守王偃走死温(即周温邑注見前)
(丁丑)三十一年燕上將軍樂毅以秦魏韓趙之師伐齊入
臨淄(今縣屬山東青州府)齊君地出走其相淖齒弑之毅下齊七
十餘城燕封毅為昌國君(今山東濟南府淄川縣有昌國故城毅所封)
齊王滅宋而驕(南侵楚西侵三晉欲幷二周為天子狐咺陳舉諫皆殺之)燕王乃
謀伐齊樂毅曰齊霸國之餘業地大人衆未易獨攻
也王必欲伐之莫如約趙及楚魏于是使毅約趙嚪
(以利誘也)秦連楚及魏諸侯害齊王之驕暴皆許之燕悉
起兵以毅為上將軍(秦尉斯離帥師與三晉之師會之)并將秦魏韓
趙之兵以伐齊戰于濟西(濟水之西)齊師天敗(毅還秦韓之師分魏)
(師以略宋地部趙師以收河間)遂長驅深入(劇辛曰齊大燕小頼諸侯之助以破其軍宜及)
(時攻取其邊城以自益今過而不攻以深入為名無損于齊而結深怨後必悔之樂毅曰齊王政令虐戾)
(百姓怨懟今軍皆破亡因而乘之其民必叛若不遂乘之待彼悔前之非改過恤下而撫其民則難慮也)
(乃進軍齊國果大亂)齊王出走(先亡之衛衛君辟宫舍之稱臣共具齊王不□衛人侵之去奔)
(鄒魯又有驕色鄒魯不納遂走莒)樂毅入臨淄取寳物祭器輸之于
燕燕王親至濟上勞軍行賞封毅為昌國君留徇齊
城末下者楚使淖齒將兵救齊因為齊相齒欲與燕
分齊地遂執齊王而弑之(齒數齊王曰千乘博昌之間雨血沾衣王知之乎曰)
(知之贏博之間地拆及泉王知之乎曰知之有人當闕而哭求之不得去則聞其聲王知之乎曰知之齒)
(曰雨血者天以告也地拆者地以告也當闕而哭者人以告也而王不戒焉何得無誅遂擢王筋懸之廟)
(梁宿昔而死縣千乘齊邑漢為郡并置縣故城在今青州府高苑博昌亦齊邑漢為縣故城在今青州)
(府博興縣贏博齊二邑名漢皆置縣故城俱在今泰安府)樂毅聞畫邑(畫一作澅音獲故城)
(在今青州府臨淄縣西北)人王蠋(一作歜)賢令軍中環畫邑三十里
無入使人請蠋蠋謝不往燕人曰不來吾且屠邑蠋
曰忠臣不事二君烈女不更二夫國破君亡吾不能存
而又欲劫之以兵與其不義而生不若死遂自經絶
脰而死毅整軍禁侵掠禮逸民寬賦歛除暴令脩舊
政(祀桓公管仲于郊封王蠋之墓)齊民喜悦六月之間下齊七十餘
城皆為郡縣
秦魏韓會于京師
秦王與魏王會宜陽又與韓王會新城(注見前)遂胥會
于西周(會而不朝王)
(戊寅)三十二年齊人討殺淖齒而立其君之子法章(是為襄王)
保莒城(齊東境邑左傳陳桓子請老于莒是也非莒國之莒)
淖齒之亂齊湣王太子法章變姓名為莒太史敫(音皎)
(莒人太史氏也)家傭(雇作也)敫女竒法章狀貎憐而竊衣食之
因與私通湣王從者王孫賈失王處而歸其母曰汝
朝出而晩來則吾倚門而望汝暮出而不還則吾倚
閭(里門也)而望汝今事王王走汝不知其處尚何歸焉
賈乃入市呼曰淖齒亂齊國殺王欲與我誅之者袒
右市人從者四百人與攻淖齒殺之于是齊亡臣相
與永湣王子欲立之法章疑懼久之乃敢自言遂立
以為齊王保莒城以拒燕布告國中曰王已立在莒
矣
(胡氏三省曰其時樂毅以燕中軍鎮臨淄法章已立而保莒田單自安严保即墨奔敗之餘猶可置之不)
(問法章布告國中自言已立在莒安可坐而不問乎後人論樂毅以為善蔵其用吾未敢以為然也)
趙使藺相如(韓厥之後仕趙食采于藺因氏焉)獻璧于秦
趙得楚和氏璧(卞和之玉)秦王請易以十五城趙欲勿與
畏秦彊欲與之恐見欺以問藺相如(相如初為謁者繆賢舍人趙王)
(求可使秦者賢薦之)對曰以城求璧而不與曲在我矣與之璧
而不與我城則曲在秦臣願奉璧而往城不入臣請
完璧而歸王遣之相如至秦既獻璧視秦王無意償
趙城乃紿取璧使從者懷之間行歸趙而以身待命
于秦秦王曰殺相如終不能得璧而絶秦趙之驩不
如因而厚遇之乃廷見相如禮而遣之相如歸趙以
為上大夫
(庚辰)三十四年楚謀入寇王使東周公(武公)喻止之
楚約齊韓共伐秦因欲圖周王使東周公謂楚令尹
昭子曰西周之地不過百里而名為天下共主裂其
地不足以肥國得其衆不足以勁兵而攻之者名
為弑君然而猶有欲攻者以祭噐在焉故也夫虎肉
臊而兵利身人猶攻之(劉伯莊曰虎之爪牙如利刃在身其肉雖臊而人猶攻之)
(者以其皮之所在也)若使澤中之麋蒙虎之皮人之攻之必萬
倍矣裂楚之地足以肥國詘楚之名足以尊主今子
欲誅殘天下之共主居三代之傳器器南則兵至
矣于是楚計不行
(辛巳)三十五年秦伐趙及楚
秦白起伐趙取代光狼城(在今山西澤州府高平縣)司馬錯伐楚
㧋黔中(注見前)楚獻漢北(胡三省注漢水以北究葉隨鄧之地)及上庸(注見)
(前)地明年白起復伐楚取鄢鄧(注俱見前)西陵(今湖北宜昌府楚西)
(陵地)
御批歴代通鑑輯覽卷九
