御批歷代通鑑輯覽一百十二
明
神宗皇帝
(壬寅)萬歷三十年春二月帝不豫召大學士沈一貫具詔
除弊政翼日帝廖寢前詔
皇太子婚禮甫畢帝忽有疾急召諸大臣至仁德門
俄獨命一貫入啟祥宫後殿西煖閣皇太后南面立
稍非帝稍東冠服席地坐亦南面太子諸王跪于前
一貫叩頭起居畢帝命之前諭曰朕病篤矣礦税事
朕因宫殿未竣權宜採取今可與江南織造江西陶
器俱止勿行所遣内監皆令還京法司釋久繫罪囚
建言得罪諸臣咸復其官言已就卧一貫尋叩頭出
擬旨以進是夕閣臣九卿俱直宿朝房漏三鼔中使
捧諭至具如帝語一貫者諸大臣期即奉行翼日帝
疾瘳悔之遣中使二十輩至閣追取前諭一貫不能
持遑遽繳入時司禮太監王義方在帝前力争曰王
言何可反汗帝怒欲手刃之義言愈力而中使己持
前諭至後義見一貫唾曰相公稍持之礦税撤矣何
怯也自是大臣言官疏請者日相繼皆不聽
閏月河州黃河竭
三十一年春正月營兩宫
詔戶兵二部覈軍實
時内府所供寖多戶部困不能支九邊額軍八十六
萬有竒將弁率以空名支餉且多尅減邊兵屢譁帝
急命戶兵二部鈎考軍實卒不能振刷也
夏四月丁亥朔日食
是日當享太廟禮部侍郎郭正域(字美命江夏人)言禮當祭
而日食牲未殺則廢朔旦宜救日詰朝享廟從之
五月京師地震
六月黜楚中尉華趆為庶人
初楚恭王(名英㷿顯榕次子)薨遺腹宫人胡氏孿生子華奎
華璧或曰内官郭綸取他人子養之(言華奎乃恭王妃兄王如言子)
(華壁乃妃族人王如綍奴王玉子)儀賓汪若泉嘗訐奏事下撫按王
妃持甚堅得寢帝八年華奎嗣爵華璧亦封宣化王
宗人華趆者素彊禦忤王及是遣人訐華奎異姓子
不當亂宗沈一貫納華奎重賄屬通政使格其疏不
上月餘華奎劾華趆疏至乃上之事下禮部署尚書
事郭正域楚人也頗知假王事請勘虚實以定罪案
一貫右華奎言親王不當勘但宜體訪正域以事關
宗室不聽華奎懼奉百金為正域夀且屬毋竟楚事
當酬萬金正域嚴拒之已而撫按行勘皆言無左驗
而華趆妻乃王如言女持偽王說甚堅廷議令覆勘
詔公卿集議于西闕門議者三十七人各具一單言
人人殊李廷機以禮部左侍郎代正域署部事正域
欲盡錄諸人議廷機以辭太繁先撮其要以上一貫
遂嗾御史康丕揚(濟南陵縣人)等劾禮部壅閼羣議不以
實聞正域亦發一貫匿疏沮勘及華奎饋遺事中旨
以楚王襲封已二十餘年何至今始發且夫奸妻証
不足憑據遂坐華趆等誣奏降庶人錮之鳳陽(明年華奎)
(獻萬金助工經漢陽宗人疑其輸賄遮奪之巡撫趙可懷屬有司捕治宗人方恨可懷治楚獄不平持兵)
(突入撫署擊殺可懷于是逮捕諸宗人置重典者六人禁錮閑住者四十五人)
秋七月京師大雨雹
八月禮部侍郎郭正域罷
正域初右華趆積忤沈一貫給事中錢夢臯(富順人)遂
希一貫指劾正域陷害親藩楊應文(無錫人)又言正域
父懋嘗笞辱于楚恭王故正域因事陷之正域疏辨
(言恭王卒于隆慶時臣父方以舉人任知州何由被笞留中不報)因乞休去已而華
奎亦奏劾正域略如應文言且訐其不法數事請褫
正域官詔下部院集議李廷機謂正域已去可無苛
求給事中張問達(字德充涇陽人)言藩王欲進退大臣不可
訓乃不罪正域而令巡按御史勘王所訐以聞皆無
狀
冬十一月獲妖書
先是刑部侍郎吕坤(字叔簡寧陵人)嘗撰閨範圖說太監陳
矩(安肅人)購入禁中帝以賜鄭貴妃妃重刻之二十六
年秋或撰閨範圖說跋名曰憂危竑議(其文託朱東吉為問答東)
(吉者東朝也其名憂危以吕坤曾有憂危一疏因借其名以諷)言坤書首載漢明德
馬后由宫人進位中宫意以頌妃而妃之刊刻實
藉此為奪嫡地妃兄國泰以給事中戴士衡(字章尹莆田人)
嘗糾坤全椒知縣樊玉衡(字以齊黃岡人)並糾貴妃疑出自
二人手言于帝帝重謫二人事遂寢至是續憂危竑
議復出朱賡于寓門外獲之其辭假鄭福成為問答
鄭福成者謂鄭氏子福王當成也大略言帝立東宫
出于不得已當日必當更易其用朱賡為内閣者以
賡更同音寓更易之意詞極詭妄時皆謂之妖書帝
大怒勅有司大索奸人沈一貫以楚宗事銜郭正域
又惡沈鯉相逼(初鯉將入閣一貫以士心夙附鯉深忌之欲諷鯉辭召命乃貽書李三才)
(曰歸德公來必奪吾位將何以備之歸德鯉邑名三才答書言鯉忠實無他腸勸一貫同心一貫并憾三)
(才)欲因是傾之給事中錢夢臯直指為正域鯉所造
遂發卒圍正域舟于楊村(在順天府武清縣東南)捕僕隸乳媼
十餘人御史康丕揚先後捕正域所善醫人沈令譽
僧達觀等雜治之竟無所得最後錦衣衛獲順天生
員皦生光生光性險賊多脇取人財又嘗為妖詩傾
戚里(生光嘗偽作富商包繼志詩有鄭主乘黃屋之句以脅鄭國泰及繼志金)疑書出其手
遂下獄拷訊夢臯丕揚令引正域生光仰面大罵曰
死則死耳奈何教我迎相公指妄引郭侍郎乎久之
獄不能具會皇太子在東宫數語近侍曰何為欲殺
我好講官諸人聞之皆懼而陳矩提督東厰屢會法
司拷訊心念獄無主名帝必怒甚恐輾轉攀累無已
遂與法司歸獄生光磔之釋諸波及者正域始得歸
(正域博通載籍有經濟大略自守介然人望歸之方獄急時邏卒圍鯉舍及正域舟鈴柝達旦又聲言正)
(域且逮迫使自裁正域曰大臣有罪當伏尸都市安能自屏野外歸十年卒)
致仕東閣大學士王家屏卒(諡文端)
家屏歸後八年儲位始定遣官齎敕存問及是卒贈
少保(家屏在閣每議事秉政持法與同列不亢不隨李獻可之謫家屏求去甚力或勸少需家屏曰)
(人君惟所欲為者由大臣持禄小臣畏罪有輕羣下心吾意大臣不愛爵祿小臣不畏刑誅庶有濟耳遂)
(懇請得歸)
(甲辰)三十二年夏四月辛巳朔日食
開濬泇河成(泇冇東西二河注已見前今運河上自山東滕縣下至江南邳州統謂之泇河)
泇河界滕嶧間南通淮海引漕甚便前總河侍郎翁
大立首議開濬(事具前)已都御史傅希摯復言之朝廷
數遣官行勘迄無成畫其後尚書舒應龍創鑿韓莊
(在嶧縣微山湖東今有閘)以引湖水(微山湖之水)劉東星又開良城(在邳)
(州北漢置良成縣晉改良城唐省)侯莊(在韓莊東今為侯僊閘)以試行運(時漕舟行)
(泇河者十之三)工皆中輟(東星卒官役遂止)至是侍郎李化龍與淮
揚巡撫李三才循東星舊跡修之由直河(在邳州東蒙沂諸山)
(之水所滙)入泇口(在邳州西北)抵夏鎮凡二百六十里避黃河
吕梁之險會化龍憂去侍郎曹時聘(獲鹿人)終其事由
是泇河遂為漕道永利
五月雷火焚長陵明樓
帝以陵災下詔咨實政大學士沈鯉請除礦税屬沈
一貫朱賡各為一疏俟時上之一日大雨鯉曰可矣
一貫等問故鯉曰帝惡言礦税事疏入多不視今吾
輩冒雨素服詣文華奏之上訝而取閱亦一機也一
貫等從其言帝得疏疑必有急事啟視果為心動戶
部尚書趙世卿(宇象賢歴城人)亦上疏力請(言今日實政孰有切于罷礦税)
(者古明王不貴異物今也取悖入之財斂蒼生之怨飾儉之謂何是為君德計不可不罷者一多取所以)
(招尤謾藏必將誨盜鹿臺鉅橋必致倒戈之禍是為宗社計不可不罷者二古者國家無事則預桑土之)
(謀有事則議金湯之策安有鑿四海之山擁三家之市操弓挾矢戕及良民燬室踰垣禍延雞犬經十數)
(年而不休者是為國體計不可不罷者三貂璫漁獵翼虎炰烋毁掘塚墓則枯骨蒙殃奸虐子女而良家)
(飲恨人與為怨讙譟屢聞是為民困計不可不罷者四國家財賦不在民則在官今盡括入奸人之室故)
(督逋租而逋租絀稽關税而關税虧搜庫藏而庫藏絶課鹽筴而鹽筴薄徵贖鍰而贖鍰消外府一空司)
(農若掃是為國課計不可不罷者五天子之令信如四時三載前嘗曰朕心仁愛自有停止之時今年復)
(一年更待何日天子有戲言王命委草莽是為詔令計不可不罷者六陛下試思服食宫室以至營造征)
(討上何事不取之民民何事不供之上嗟此赤子曾無負于國乃民方懽呼以供九重之欲而陛下不少)
(遂其欲民方奔走以供九重之勞而陛下不少慰其勞民方竭蹶以赴九重之難而陛下不少恤其難反)
(之于心必有不自安者今天譴頻仍變不虚生故欲回天意在恤民心欲恤民心在罷礦税無煩再計而)
(決也)帝優答之然不為罷
六月太白晝見
沈一貫等以災異疊見疏請罷礦税出繋囚補缺員
發臣下章奏帝答以修省實政俟次第舉行一貫等
又言俟之為言有何底極臣等非不欲俟而天下危
亂恐有不能俟者帝不省
秋七月大雨水
(乙巳)三十三年夏五月雷震郊壇
鳳陽大風雨毁陵廟
左都御史溫純罷
純清白奉公五主南北考察澄汰悉當妖書事起力
為沈鯉郭正域辨誣又楚宗人殺撫臣純言無反狀
積忤沈一貫時大計京朝官純與吏部侍郎楊時喬
(字宜遷上饒入)主之一貫所欲庇者鍾兆斗(海鹽人)錢夢臯等
皆在謫中一貫怒言于帝降旨切責純察疏亦不下
盡留被察科道官純力求去夢臯等遂連章訐純楚
事誣以納賄給事中陳嘉訓(鄱陽人)極論夢臯兆斗朋
比為奸請聽純歸以全大臣之體帝予純致仕夢臯
兆斗亦罷歸(一貫請留察疏主事劉元珍龐時雍御火朱吾弼等力争之謂二百年來計□)
(疏無留者時南京察疏亦留中後迫衆議始下諧劉元珍字伯先無錫人龐時雍汶上人朱吾弼字卿)
(高安人)
秋九月京師地震
冬十月濬朱旺口(在碭山縣西)
前年河決豐縣單縣決口亦潰魚臺濟寧間平地成
湖河臣李化龍上言自泇河既成山東南直間河不
能為運河害獨朱旺口以上決單則單沼決曹則曹
魚及豐沛徐邳魚碭皆命懸一綫隄防宜急會化龍憂
去曹時聘代至是聘大濬朱旺口凡役夫五十萬六
閱月工竣自朱旺達小浮橋延袤百七十里渠廣隄
厚河歸故道
十一月皇長孫由校生(即熹宗)
選侍(明制太子女侍有淑女選侍才人等名號)王氏(順天人)所生
十二月詔罷天下開礦以税務歸有司中使仍留不撤
自礦税使設廷臣諫者不下百餘悉寢不報自二十
五年至是年諸璫所進礦銀三百萬兩金珠寳玩貂
皮名馬雜然進奉帝以為能會長至日沈一貫在告
沈鯉朱賡謁賀仁德門帝賜食司禮監陳矩侍鯉因
極陳礦税害民狀且言礦使破壊天下名山大川靈
氣盡矣恐于聖躬不利矩乃具為帝道之帝悚然遣
矩咨鯉所以補救者鯉言急停開鑿則靈氣自復帝
為首肯一貫慮鯉獨收其功急草疏上帝不懌復止
踰月始下停礦之命以税務歸有司歲輸所入之半
于内府半戶工二部然中使不撤吏民尤苦之其害
遂終帝世
(丙申)三十四年春二月雲南指揮賀世勲等殺税監楊榮
雲南孟密土司有寳井正德以後多以内臣掌之及
榮領税使妄奏井多晴綠珍瑰之屬可歲益數十萬
帝特賜之專勅而榮所進不得什一(會緬賊侵蠻莫其執詞以奉税)
(使令令殺宣撫思正以開道路正奔騰越緬人追之有司不得已殺正以謝賊乃退)既而榮又
請麗江土知府(本越析詔地明設土府今改流官)木增獻地聽開採
巡按御史宋興祖(中江人)言太祖令木氏世守兹土限
石門(關名在府西北)以絶西域守鐵橋(亦在府西北)以斷土蕃奈
何自撤藩蔽生遠人心不報榮由是怙寵益横夷漢
居民恨入骨相率燔税厰殺委官榮猶弗悛恣行毒
虐杖斃數千人至是以求馬不獲繫指揮使賀瑞鳳
且言將盡捕六衛官于是世勲等率冤民萬人焚榮
第殺之并殺其黨二百餘人事聞帝為不食者數日
欲逮問守土官閣臣沈鯉揭争且密囑太監陳矩剖
陳帝乃止誅首兇世勲等(時高淮徵税遼東時時出塞射獵發黃票龍旗走朝)
(鮮索冠珠貂馬數與邊將争功山海關内外咸被其毒于是前屯衛軍盡甲而嘩誓食淮肉未幾錦州松)
(山軍復變淮所遣承舍吳守政自剄死淮懼内奔閣臣朱賡言未踰月而遼境四亂皆淮所致饑軍合叛)
(衆臣不知遼事之終矣不報)
夏六月畿内蝗
秋七月沈一貫沈鯉罷
給事中陳嘉訓御史孫居相(字伯輔沁水人)交章詆一貫奸
貪一貫憤求去帝為黜嘉訓奪居相俸而允一貫歸
一貫數與沈鯉忤懼去後鯉為己憂因密傾之帝亦
嫌鯉方鯁會鯉同時乞休遂並命致仕而一貫獨得
溫旨焉(一貫當國枝柱清議好同惡異與前後諸臣略同而楚宗妖書京察三事獨犯不韙論者)
(醜之歸後言者追劾之不止及卒贈太傅諡文恭鯉在政府秉政不阿以壓于一貫志不盡行罷相命下)
(舉朝駭愕及抵家猶極陳怠政之弊以明作進規卒贈太師諡文端)
冬十二月棄六堡
初六堡既築生聚日繁至六萬四千餘戸至是李成
梁以地孤懸難守與總督蹇達(重慶人)巡撫趙楫(大興人)
建議棄之盡徙居民于内地居民懸戀家室或不從
則以大軍驅迫之死者狼籍給事中宋一韓(陳州衛人)力
言棄地非策御史熊廷弼(字飛百江夏人)亦以為言帝卒用
成梁議自是遼左藩籬盡撤
(丁未)三十五年夏四月伊勒敦達春(舊作銀定歹成今改後仿此)犯涼
州官軍擊破之
時松山既復宼復據賀蘭山結青海諸部宼抄不已
伊勒敦達春尤桀驁三十三年連營犯鎮番(注見前)總
兵官達雲與副將柴國柱(西寧衛人)擊之宼大敗去未幾
青海宼復大入將士分道遮擊生擒其長沙喇(舊作沙賴)
(今改)餘敗走至是伊勒敦達春復連兵犯涼州雲與國
柱及副總兵官秉忠(榆林衛人)逆戰大破之寇屢被挫悉
去
五月以于慎行李廷機葉向高(字進卿福興人)俱為禮部尚書
兼東閣大學士預機務
時内閣惟朱賡在帝命增置閣臣廷推慎行廷機向
高三人遂用之并召還王錫爵三辭不允時言官方厲
鋒氣錫爵進密揭力詆中有上于章奏一概留中特
鄙夷之如禽鳥之音等語言官聞之大憤交章論劾
錫爵闔門養重竟辭不赴(又三年錫爵卒于家贈太保諡文肅)
秋八月彗星見
冬十一月于慎行卒(諡文定)
慎行明習典制為禮部尚書諸大禮多所裁定以請
建儲忤帝意家居十餘年召掌詹事不至入閣命下
再疏辭不允至京十有三日而卒(慎行學有原委貫穿百家在詞舘中)
(以慎行及馮琦文學為一時冠馮𤦺字用韞臨淄人)
十二月蠻陷武定(元羅婺部後改武定路明置武定軍民府今為府屬雲南)
武定自洪武十四年以女土官商勝首先歸附詔設
土知府即以勝署府事正德初武定阿英以賄通劉
瑾得襲知府改姓鳳氏嘉靖中以武定屢叛(土舍鳳朝文與尋甸)
(土舍安銓合兵為亂官軍討誅之未幾鳳繼祖復叛繼祖本他姓子冒鳳氏宗謀嗣職遂發兵圍府刦掠)
(州縣屡敗官軍會鎮撫官督諸道兵並進繼祖奔東川婦家賊帥者色斬之以獻尋甸元德仁府明改)
(尋甸今為州屬曲靖府東川注見前)乃改設流官授鳳歴子思堯為經
歴歴以思堯不得知府怨望復謀作亂被擒誅死鳳氏
土職盡絶至是鳳阿克(繼祖之孫)與賊黨鄭舉等(阿克徙居金沙)
(江有馬頭四十八人而鄭舉稱首慓悍多力富于財知府陳典收禁之舉以兼金置魚腹中饋典獲免已)
(復收之如是者再四舉惡其無厭乃誘阿克作亂)結會川(注見前)諸蠻攻陷
武定大肆刦掠連破元謀(元縣今屬武定府)羅次(元州後改縣今屬雲)
(南府)諸城索府印會知府攜印會城不能得乃刦推官
直抵會城請冠帶印信鎮撫以徵兵未集遣人以府
印授之賊退入武定立阿克為知府
(戊申)三十六年春二月京師地震
飭邊偹
是時蒙古喀爾喀諸部悉歸我
大清薊遼總督蹇達疏陳東方隠憂宜早為備廷臣請
亟罷礦税以安人心不省尋命守臣嚴備邊
夏六月李成梁罷
成梁始鎮遼東銳意封拜師出必捷威鎮絶域已而
位望益隆子弟盡列崇階(成梁弟成材參將子如松如栢如楨如樟如梅皆總)
(兵官如梓如梧如桂如楠亦皆至參將)僕隸無不榮顯貴極而驕奢侈
無度軍貲馬價鹽課市賞歲乾没不貲全遼商民之
利盡籠入己以是灌輸權門結納朝士中外要人無
不飽其重賕為之左右其戰功率在塞外易為緣飾
若敵入内地則以堅壁清野為辭擁兵觀望甚或掩
敗為功殺良民冒級閣部共為蒙蔽以故物議沸騰
後申時行許國王錫爵相繼謝政成梁失内主遂以
去位其所藉健兒李平胡孫守廉輩皆富貴擁專城
暮氣難振又轉相掊尅士馬為之蕭耗及成梁再鎮
遼又議棄六堡為言者論劾帝素眷成梁不之罪及
是罷久之卒(年九十)
秋九月武定賊平
鳳阿克既自立為知府益結賊徒四出焚掠所至殘
滅巡撫陳用賓總兵沐叡俱以失事下獄論死時尋
甸土目揚禮亦結火頭者色及土婦海沖為亂攻破
嵩明(注見前)吏目韋宗孝學正龍旌死之官吏多為賊
殺御史周懋相急調霑益(注見前)等處土兵擊之屢戰
皆捷及是鎮撫官分五路兵進剿鄭舉等方西破禄
豐(元縣今屬雲南府)知縣蘇夢𤾉力戰死聞諸路兵已大集
舉與阿克遂奔東川官軍追及之土司禄哲縳阿克
鄭舉以獻而參政楊俊臣亦擊敗海沖副使羅希益
復擊斬楊禮于是武定及元謀羅次嵩明禄豐等州
縣皆復械阿克等至京師磔于市乃悉置流官
冬十一月朱賡卒(諡文懿)
賡醇謹無大過與沈一貫同鄉相比暱給事中姚文
蔚(錢塘人)以故蒙詬病當一貫沈鯉去位時賡年已七
十有二獨當國政時朝事日弛中外解體賡疏揭月數
上請帝更新庶政帝雖優答之而不能行至是卒于
官贈太保
十二月朵顔寇薊州京師戒嚴
朵顔長安之子賚雲丹(舊作賴狡暈歹今改)黠為邊患與其從
父莽吉爾(舊作蟒金今並改)潛入薊鎮大掠河流口參將馬
棟等不能禦時援師所過居民望見火光驚為敵至
逃入京師者日數萬九門盡閉兵部尚書李化龍請
以三十萬金補薊鎮缺餉并修守備之具而度支告
匱戶部請暫借内庫礦税銀限以歲月補還帝難之
命發太僕寺馬價十萬戸部銀十萬舁之軍情稍定
敵以有備引去
(己酉)三十七年春三月恭圖陷大勝堡(在錦州府錦縣北)
先是朵顔結黃台吉謀犯喜峰口總兵官杜松(字來清崑)
(山人)受總督王象乾(字子廓濟南新城人)指潛搗黃台吉帳以牽
薊寇乃從寧遠中左所夜馳恭圖營掩殺百餘人以
大捷聞兵備副使馬拯謂彼無故被勦必復仇事且
叵測至是果以五千人攻大勝堡執守將耿尚仁支
解之殺掠幾盡復深入小淩河(注見前)二十二里官軍
禦之大敗時杜松駐大凌河(在錦縣東源出喀剌沁威蘇圖山下流至鮎魚)
(塘入海)不敢救遼人多咎松部議亦以釁由杜松令戴
罪自效松恚甚言撫按諸臣附會馬拯害其竒功乃
自提兵出塞將搗巢以雪前恥而所得止五級士馬
多陷没松益慚盡焚鎧仗置兵事不問乃勒還籍
葉向高請發言官章疏不報
時言路互相詆訐帝心厭之章悉留中御史鄭繼芳
(鹽山人)力攻給事中王元翰(字伯舉寧州人)貪婪不法元翰亦
疏詆繼芳左右二人者復相角不已向高請盡下諸
疏勅部院大臣評曲直罪其論議顛倒者一二人以
警其餘不報諸臣既無所見曲直益樹黨相攻(繼芳劾元翰奸)
(贓數十萬即潛遣人圍守元翰家元翰憤甚乃盡出筐篋舁置國門縱吏士簡括慟哭辭朝而去吏部坐)
(元翰擅離職守謫其官)
(庚戊)三十八年夏四月正陽門災
時京師久旱正陽門樓火給事中周曰庠(臨川人)疏言
正陽城樓與正殿相對義取當陽自萬歷二十年來
大小臣工莫見聖容朝夕左右不過宦官精明強毅
之心日蝕月消而人材邪正政事得失都置膜外昔
年宫殿災葉已示譴迄今十餘年玩愒如初所謂恭
己正南面者杳無時日則何取于正陽之名為哉願
稍振刷勤庶政親百姓疏入不報
冬十一月壬寅朔日食
禮部右侍郎翁正春(字兆震候官人)言前兩歲食四月朔純
陽之月也今食十一月朔陽生之月也豈非陽德有
虧是以上天譴告如此日之食與更在一時而皇上
之寢與行祗在一念誠翻然轉移太平盛業將緜萬
世疏入不報
(辛亥)三十九年春二月巡撫鳳陽都御史李三才罷
三才在淮久以凌折税監得民心(山東税監陳增兼領徐州數窘辱長)
(吏獨三才以氣凌之裁抑其爪牙肆惡者嘗密令死囚引為黨輒捕殺之增為奪氣歙人程守訓以貲官)
(中書為增參隨縱横自恣三才劾治之得贓數十萬增懼為己累亦收獲守訓違禁珍寳聞于朝論死遠)
(近大快)屢加至戶部尚書然頗通賂遺結納遍海内輔
臣缺建議者請參用外&KR1212;意在三才由是忌者日衆
工部郎中邵輔忠(定海人)劾其貪偽險横御史徐兆魁
(東莞人)喬應甲(猗氏人)給事中王紹徽(咸寧人)等十餘人繼
之胡忻(泰州人)曹于汴(字自梁安邑人)等交章論救朝端聚訟
數月未已顧憲成方講學東林貽書葉向高孫丕揚
盛稱三才廉直(三才與憲成深相結嘗請增大&KR1212;選科道錄遺佚因言諸臣祇以議論意)
(見一觸當途遂永棄不收要之于陛下無忤今乃假天子威以錮諸臣復假忤主之名以文已過負國負)
(君罪莫大此意為憲臣發也三才用財如流水嘗宴憲成止蔬三四色厥明盛陳百味憲成訝而問之三)
(才曰昨偶乏即寥寥今偶有故羅列憲成以此不疑其綺靡)御史吳亮(武進人中行子)素
善三才以憲成書附傳邸報中由是議者益譁三才
力請罷去疏至十五上不得命遂自引歸帝亦不罪
也(三才才大而好用機權善籠絡朝士既家居忌者慮其復用御史劉光復劾其盜皇木營建私第至)
(二十二萬又侵奪官厰為園囿且言與于玉立遙執相權意所欲用銓部輒為推舉給事中劉文炳御史)
(李徵儀等亦相繼論劾三才憤甚請諸臣會勘乃詔徵儀偕給事中吳亮嗣往未幾光復坐視下獄三才)
(請釋之而復力為東林辨白言東林者顧憲成講學之所從之遊者如高攀龍姜士昌錢一本劉元珍安)
(希范岳元聲薛敷教等並束身厲名行何負國家哉偶曰東林便成陷穽如鄒元標趙南星等被以此名)
(即力阻其進其朝上而夕下者惟史繼偕諸人耳人才邪正實國祚所關疏入衆益恨之亮嗣既往勘久)
(之無所得第如光復言還報遂落三才職為民方三才之罷攻之者邵輔忠徐兆魁喬應甲等後皆附忠)
(賢名麗逆案而推轂三才若顧憲成鄒元標趙南復星輩皆表表為時名臣故世以三才為賢劉光)
(青陽人于玉立字中甫金壇人劉文炳寧晉人李徵儀廣德州人吳亮嗣廣濟人姜士昌字仲文丹陽人)
(安希范字小范無錫人史繼偕晉江人)
三月大計京官祭酒湯賓尹(字嘉賓宣城人)等降黜有差
時廷臣黨勢日盛賓尹與諭德顧天埈各收召朋徒
干預時政謂之宣崑黨皆以賓尹天埈所居縣目之
也而言路又有齊楚浙三黨(自帝倦勤内外章奏悉留中不發惟言路一攻)
(則其人自去以故臺諫之勢積重不返)齊則亓詩教(萊蕪人)周永春(金鄉人)
韓浚(淄川人)張延登(鄒平人)為之魁而燕人趙興邦(高邑人)
輩附之楚則宫應震(黃岡人)吳亮嗣田生金(麻城人)為之
魁而蜀人田一甲(忠州人)徐紹吉(保寧衛人)輩附之浙則姚
宗文(慈谿人)劉廷元(平湖人)為之魁而商周祚(會稽人)毛一
鷺(遂安人)過庭訓(平湖人)等附之與賓尹天埈聲勢相倚
並以攻東林排異己為事(創大東小東之說自東宫為大東東林為小東一人)
(稍異議輒羣起逐之大&KR1212;非其黨不得安于其位天下號為當關虎豹)是年當大計京
官惡東林者設詞以惑吏部尚書孫丕揚令發單咨
是非將陰為鈎黨計侍郎王圖(字則之耀州人)急言于丕揚
止之羣小大恨圖先典庚戍會試賓尹以庶子為分
校官嘗越房取其私人韓敬(字求仲歸安人)為第一(敬受業賓尹及)
(會試敬卷為他考官所棄賓尹搜得之與各房互換闈卷凡十八人彊圖錄敬為第一)知貢舉
侍郎吳道南(字會甫崇仁人)欲劾之未果至是賓尹已為祭
酒而圖方掌翰林院祭酒京察例由掌院注考賓尹
恐被察屬圖鄉人王紹徽為之請圖峻拒之又御史
金明時(德清人)居官不職慮見斥會有為浙江巡按鄭
繼芳偽書抵紹徽者(書有云欲去福清先去富平欲去富平先去耀州兄弟又言秦)
(脈斬斷吾輩可以得志福清謂葉向高耀州兄弟謂圖與其兄國富平即丕揚也國時巡撫保定圖為侍)
(郎與丕揚俱秦人故曰秦脈蓋小人設為挑激語以害繼芳輩而其書乃達之丕揚丕揚不為意明時廉)
(之)明時疑書出選授御史徐縉芳(晉江人)等(時候命未下)乃
先上疏力攻圖并詆縉芳因及偽書事圖與縉芳皆
疏辨朝端鬨然及注考丕揚與侍郎蕭雲舉(廣西宣化人)
副都御史許宏綱(東陽人)領其事考功郎王宗賢(清源人)
都給事中曹于汴御史湯兆京(字伯閎宜興人)喬允升佐之
兆京謂明時倡言要挾逃察丕揚特疏劾之旨下議
罪而明時辨疏復犯御諱帝怒褫其職其黨大譁謂
明時未嘗要挾兆京祗以劾圖一疏為圖報復于是
主事秦聚奎(漢陽人)力攻丕揚等結黨欺君丕揚因發
聚奎前為知縣時貪虐狀劾罷之而賓尹天埈御史
劉國縉及前給事中鍾兆斗陳治則(餘姚人)宋一韓姚
文蔚御史康丕揚徐大化(會稽人)主事鄭振先(武進人)張
嘉言(湘潭人)等咸被察又以年例出紹徽及其同官喬
應甲于外(時察疏未下黨人咸謂丕揚果以偽書故斥紹徽國縉且二人嘗攻李三才王元翰)
(故為修隙議論洶洶禮部主事丁元薦甫入朝即抗章盡發宣臺搆謀狀于是黨人姚宗文等争擊元薦)
(為金明時訟冤頼葉向高調護至五月察疏乃下丁元薦字長孺長興人)由是諸失意
者相繼攻丕揚及圖至秋圖遂引去明年二月丕揚
亦拜疏歸(初嘉隆以前士大夫廉恥自重以掛察典為終身之玷及帝之世閣臣有所徇庇間)
(留一二以撓部權而羣臣水火之争莫甚于是年及丁巳黨局既成互相報復至國亡乃已丁巳京察)
(事具後)
夏六月大水
南北兩畿及湖廣皆大水諸大吏請罷榷税以甦民
命不省
秋九月戶部尚書趙世卿上疏去位
世卿饒心計在戶部酌劑贏縮軍國賴焉福王成婚
及公主下嫁凡額外宣索世卿俱力争楚王與宗人
相訐世卿嘗官楚府長史言王非偽與沈一貫合遂
為廷臣所惡論劾相繼世卿上疏乞罷出城候命踰
年不報乃乘柴車去
(壬子)四十年夏五月甲午朔日食
秋八月以刑部尚書趙煥(字文光掖縣人)兼吏部尚書
時帝怠荒益甚二十餘年未嘗一接見大臣曹署多
空内閣止葉向高杜門已久六卿惟煥一人又兼署
兵部至是改署吏部兵部尚書李化龍卒召王象乾
未至亦不除侍郎戶工禮三部止各一人都察院自
温純罷去八年無正官六科止數人十三道皆以一
人領數職在外巡按十餘年不得代督撫監司亦屢
闕不補郡守缺什之五六文武大選急選官及四方
教職積數千人以吏兵二科缺掌印不給牒久滯都
下時攀執政輿哀訴煥累疏乞除補始除侍郎四人
既而考察命下補科道六十餘人時稱盛事云
九月李廷機罷
廷機性廉潔然頗刻深不諳大體(其在禮部楚宗人華趆以奏訐楚王)
(既擬奪爵錮高墻廷機援祖訓謀害親王例議置之死言路勢張政府暨銓曹畏之不敢出諸外年例幾)
(廢主事聶雲翰論之廷機希言路意中雲翰察興)初入閣廷臣争論之廷機
累疏乞休不允杜門不出待命踰年乃屏居荒廟人
跡都絶言者猶攻之不已至是疏已百二十餘上不
得命竟歸(廷機繫閣籍六年秉政止九月無大過言路以其與申時行沈一貫密相比故交章)
(逐之輔臣以齮齕受辱屏棄積年而後去前此未有也歸四年卒贈少保諡文節)
(癸丑)四十一年春三月加淮揚田賦
時江上有倭警需餉急鳳陽巡撫陳薦(祁陽人)請加派
銀十五萬兩有竒從之
夏六月詔布色圖襲封順義王
三十五年順義王徹哩克死孫布色圖應嗣求婚于
忠順夫人忠順拒之其所部薩納台吉(舊作素囊台吉)及烏
魯台吉(舊作五路台吉今並改)等各不相下封號久未定至是
圖始婚于忠順東西諸部長皆具狀為請封忠順夫
人旋卒詔封布色圖為順義王然勢益衰不復能力
制諸部矣(時布色圖所制止山大二鎮外十二部其部長烏魯台吉薩納額森台吉等兵力皆)
(與順義埒朝廷因宣大總督涂宗濬言各與陞賞如例凃宗濬南昌人額森台吉舊作兀慎台吉今改)
秋七月兵部尚書孫瑋(字純玉渭南人)罷
瑋素負時望以兵部尚書兼掌都察院左都御史事
方欲振肅風紀而是時朋黨勢成言路大横會御史
孫居相給事中孫振基(字肖岡潼關衛人)再發湯賓尹科場
事(賓尹以考察褫官韓敬亦稱疾去事三年矣會進士鄒之麟分校順天鄉試所取童學顔有私居相)
(并賓尹事發之旨下部院議顧不及賓尹事振基疏請並議未得命禮部侍郎翁正春議黜學顔謫之麟)
(亦不及賓尹等振基謂議者庇湯上疏論劾帝再下廷臣議正春乃坐敬不謹落職于是黨人亓詩教等)
(交章論列并劾正春紛呶不已鄒之麟武進人)而南畿巡按御史荆養喬
(臨晉人)與提學御史熊廷弼復以賓尹鄉人事相訐(賓尹)
(家居嘗謀奪生員施天德妻為妾訐訟女投池死諸生馮應祥芮永縉輩遂告于官為建祠以愧賓尹後)
(永縉又發諸生梅振祚宣祚朋姦事廷弼素交歡賓尹判牒云此施湯故智會有司報永縉及應祥行劣)
(廷弼杖之永縉尋斃養喬夙與廷弼牴牾遂劾廷弼殺人媚人疏上徑自引歸廷弼亦上疏辨)瑋議
養喬鐫秩廷弼解職聽勘廷弼黨官應震吳亮嗣遂連
章攻瑋而振基及諸給事御史劾應震等植黨背公
南北臺諫議論方囂各有所左右而帝竟如瑋言令
廷弼解職吏部尚書趙煥亓詩教鄉人也惟詩教言
是聽以年例出振基及御史王時熙(南昌人)魏雲中(武鄉人與)
(時熙俱力攻賓尹廷弼者)于外不關都察院瑋以失職求去疏十
餘上始予告歸
大水
兩畿河南山東湖廣江西廣西俱大水
八月以方從哲(字仲涵其先德清人隸籍錦衣衛)吳道南並為禮部尚
書兼東閣大學士預機務
自朱賡卒李廷機罷葉向高遂獨相屢請增置閣臣
章百餘上至是始命二臣入閣時道南在籍踰年乃
至故事廷臣受官先面謝始蒞任帝久不視朝道南
至不獲見不敢入直從哲為言帝令先蒞任道南始
視事
九月吏部尚書趙煥罷
煥素有清望于朝臣無所左右顧雅不善東林故諸
黨人攻東林者乘閒入之所舉措往往不協清議先
後為御史李若星(字紫垣息縣人)給事中孫振基等所劾煥
遂乞罷葉向高請諭煥起視事(向高言今國事艱難人才日寡在野者既)
(賜環無期在朝者復晨星無幾乃大小臣工日尋水火甚非國家福也臣願自今以後共捐成心憂國事)
(議論聽之言官主張聽之當事使大臣得展布而毋苦言官之掣肘言官得發舒而母患當事之摧殘天)
(下事尚可為也)煥乃出既而御史湯兆京以振基出外不移
咨都察院守故事力争不得投劾徑歸其同官李拜
華(字孟□吉水人)周起元(字仲先海澄人)孫居相及郎中賀烺(丹陽人)
復交章劾煥擅權帝為奪諸臣俸貶烺官以慰煥煥
請去益力遂叩首闕前出城待命踰月乃許乘傳歸
(甲寅)四十二年春二月以鄭繼之(字伯孝襄陽人)為吏部尚書
繼之年八十餘耄而憒一聽楚黨意指文選郎王大
智(玉田人)繼之所倚信已而復任胡來朝(贊皇人)定制科
道外轉必會都察院吏科協議自趙煥始及繼之皆
不令與聞都給事中李瑾(襄陵人)抗章力争御史周起
元等亦引故事以言瑾争之尤彊來朝不能難乃嗾
其黨羣起攻之瑾疏三上來朝亦三疏詆訐詞頗窮
乃言年例協贊之旨實秉國者調停兩袓非可為制
乞改前令從事帝一無所處分時給事中張國儒已
階推京卿法不當轉外來朝以其異己遂出之繼之
不能禁也
慈聖皇太后李氏崩(諡孝定)
太后性嚴明萬歷初政保護之力居多姜應麟以疏
請建儲被謫太后聞之弗善也一日帝入侍太后問
故帝曰彼都人子也内廷呼宫人曰都人太后亦由
宫人進遂大怒曰爾亦都人子帝伏地不敢起儲位
由是定福王之藩期屢易鄭貴妃欲遲之明年以祝
太后誕為辭太后曰吾潞王亦可來上壽乎貴妃乃
不敢留王未行而太后崩
三月福王常洵之國
初福王婚費三十萬營洛陽邸第至二十八萬十倍
常制又設官店于崇文門外以供福邸及府第成廷
臣請王之藩者數十百奏不報四十一年春廷臣復
交章力請帝以明春為期已忽得旨莊田非四萬頃
不行廷臣大駭(葉向高因言莊田四萬頃必不能足今王之國且無日明旨又不信于天)
(下矣且王疏引祖制而祖制無有是事曩惟世祖時景王有之景王久不之國皇考在裕邸危疑不安此)
(何可效也帝報曰莊田自有成例且今大分已定何猜向高又言皇考時名位雖未正然講讀不輟情意)
(自通今東宮輟講八年且不奉天顔久而福王一日兩見以故不能無疑惟堅守明春期而無以莊田藉)
(口天下疑自釋)曾錦衣百戸王日乾訐奏鄭貴妃内侍姜嚴
山與奸人孔學及妖人王三詔等用厭勝術詛咒皇
太后皇太子死欲擁立福王(曰乾京師奸人與孔學趙宗舜趙聖等相訐告)
(刑官讞未竟曰乾乃入皇城放礟上疏刑官大驚將擬以死罪曰乾遂訐學等謀變欲以害之)帝震
怒葉向高請帝以静處之因言日乾疏不宜發宜留
中而别諭法司治諸奸人罪且速定福王明春之國期
以息羣喙帝納其言尋又諭改期向高封還手勅力
諫帝不得已從之至是始令就藩歴年税使礦使所
進珍竒贏羨悉以資之賜莊田二萬頃以廷臣言減
去二萬中州腴土不足取山東湖廣田益之王又奏
乞淮鹽數千引開市洛陽河東引遏不行邊餉由此大絀
釋楚宗幽禁諸人
楚宗之獄廷臣互有左右歴數年卒不得白至是禮
部侍郎孫慎行(字聞斯武進人)力言楚宗殺趙可懷不得為
叛乃稱太后遺詔釋之
夏六月葬孝定皇后于昭陵
秋八月禮部侍郎孫慎行罷
慎行素講學東林為黨人所忌及在禮部遇事皆切
諫(時郊廟大享諸禮帝二十餘年不躬親東宫輟講至八年皇長孫九齡未就外傅瑞王年二十三未)
(婚福府莊田取盈二萬將之國貴妃復請留王慎行並力言之)韓敬科場議久不定
慎行擬黜敬(黨人袒敬者追論湯賓尹越房取卷時各分考俱效之競相搜取因欲十七人)
(並罪藉以寬敬慎行乃集廷臣議卒坐敬關節而為十七人昭雪)黨人益大恨會疏
上留中于是過庭訓亓詩教等相繼攻之慎行遂連
疏引歸(時敬科場事先後與敬為難者非出外即引去而敬以黨人護持久之僅謫行人司副凡)
(七年而事始竟)
葉向高罷
向高以宿望居相位每事執争效忠藎帝心重之而
其言多格不用所救正十二三而已(向高嘗疏言今天下必亂必危)
(之道蓋有數端災傷寇盜物怪人妖不與焉廊廟空虚一也上下否隔二也士大夫好勝喜争三也多藏)
(厚積必有悖出之釁四也風聲氣習日趨日下不可挽回五也非陛下奮然振作簡任老成布列朝署取)
(積年廢弛政事一舉新之恐宗社之憂不在敵國外患而在廟堂之上也帝不能用向高復言陛下欲用)
(臣則當行臣言今章奏不發大&KR1212;不補起廢不行臣留何益又言今中外離心輦轂肘腋聞怨聲憤盈禍)
(機不測而陛下務與羣臣隔絶帷幄不得關其中六曹不得舉其職舉天下無一可信之人而自以為神)
(明之妙用臣恐自古聖帝明王無此法也帝俱不省)嘗卧疾閣中無人章奏就
其家擬旨者一月後堅卧不出即家擬旨如前論者
以為非體及主癸丑會試章奏皆送闈中尤為異事
累疏引退輒優旨慰留至是疏四十餘上詞極哀始
允其去
(乙夘)四十三年春三月丁未朔日食
夏五月畿内山東旱
男子張差持梃入慈慶宫伏誅
太子居慈慶宫有不知姓名男子持棗木梃入宫門
擊傷守門内侍至殿前檐下被執皇太子奏聞帝命
法司案問巡視皇城御史劉廷元鞫奏犯名張差薊
州人口中呶呶語無倫次按其迹若涉風癲稽其貎
實係黠猾請下法司嚴訊時東宫雖久定帝待之薄
中外方疑鄭貴妃與其弟國泰謀危太子及差被執
舉朝驚駭廷元既以風癲奏刑部郎中胡士相(平湖人)
等復訊一如廷元指(言差收積薪草為人所燒氣憤赴朝聲冤行至東華門遇一人)
(謂持梃入可當冤狀遂悞入東宫)按律當斬加等立決奏定未上會
提牢主事王之宷(字心一朝邑人)散飯獄中私詰差得口詞
甚悉(差初不肯承已云不敢說之宷麾左右出留二吏扶問之始言小名張五兒有馬三舅李外父)
(令隨不知姓名一老公說事成與汝地幾畝比至京入不知街道大宅子一老公飯我云汝先衝一遭遇)
(人輒打死乃舁我棗木棍導我由厚載門到宫擊門者墮地老公多遂被執老公内侍通稱也)之宷
備揭其語因侍郎張問達以聞且言差不癲不狂有
心有膽乞縛凶犯敇九卿科道三法司會問疏入未
下廷臣連章趣之而郎中陸大受(字凝遠武進人)疏有奸戚
二字帝惡之與之宷疏俱不報御史過庭訓言禍生
肘腋宜亟翦除亦不報庭訓遂移文薊州蹤跡之知
州戚延齡具言其致癲始末(言貴妃遣璫建佛寺璫置陶造甓居民多鬻薪)
(獲利者差賣田負薪往市于璫土人忌之焚其薪差訟于璫被責差産破薪焚不勝憤故持梃欲告御狀)
于是原問諸臣據為口實遂以風癲二字為定案越
數日問達以員外郎陸夢龍(字君啟會稽人)言令十三司會
鞫衆咸囁嚅夢龍獨詳訊之具得内監龐保劉成主
使狀(夢龍見差長身駢脅睨視傲語絶無風癲狀因呼紙筆命畫所從入路須臾圖成具供馬三舅)
(名三道李外父名守才不知姓名老公乃修鐡瓦殿之龐保不知街道宅子乃住朝外大宅之劉成且言)
(二人與我金銀壺各一豢我已三年令我打上宫門打得小爺喫有著有小爺者内監所稱皇太子者也)
(又言有姊夫孔道同謀凡五人)于是刑部行薊州道提差所供馬三
道等疏請法司提龐保劉成對質保成皆貴妃内侍
中外籍籍語多侵國泰國泰懼出揭自白給事中何
士晉(字武莪宜興人)直攻國泰且侵貴妃(士晉疏言國泰若欲釋人疑惟明告)
(貴妃力求陛下速令保成下吏考訊如果國泰主謀是大逆罪人非但貴妃不能庇即陛下亦不能庇設)
(與國泰無干請令國泰自任凡皇太子皇長孫一切起居悉屬國泰保護稍有疎虞罪即坐之則臣與在)
(廷諸臣亦願陛下保全國泰無替恩禮若國泰畏有連引預熒惑聖聰久稽廷訊或潛散黨與使之遠遁)
(或陰斃張差以冀滅口則國泰罪不容誅矣疏人帝大怒)初奸人王日乾上變言
巫蠱事辭已連成至是復涉成帝心動諭貴妃善為
計貴妃窘乞哀皇太子自明無他帝令太子白之廷
臣太子亦以事連貴妃大懼請帝速具獄毋株連帝
乃御慈寧宫太子侍御座右三皇孫雁行列左階下
召大學士方從哲吳道南及文武諸臣入責以離間
父子因執太子手謂諸臣曰此兒極孝朕極愛惜使
朕有别意何不早更置(御史劉光復跪于班後大言曰皇上甚慈愛太子甚仁孝)
(其意固將順也帝不甚悉詰問為誰中使以御史劉光復對先復猶大言不止帝令中□縛之著刑部重)
(擬光復罪)因命内侍引三皇孫至石級上令諸臣熟視曰
朕諸孫俱已長成更何說顧問太子有何語與諸臣
悉言無隠太子具言瘋癲之人宜速決并責諸臣言
我父子何等親愛而外廷議論紛如爾等為無君之
臣使我為不孝之子諸臣叩頭出遂磔差于市掠死
成保禁中馬三道等皆議流其事遂止帝不見羣臣
二十有五年矣至是特一出以釋羣疑且調劑貴妃
太子念其事似有迹故于諸言者亦不遽罪也(未幾士晉)
(調外之宷削籍大受奪官而夢龍獨免光復亦見釋)
秋閏八月河套諸部犯延綏官軍禦之敗績
是時套虜號十萬然其衆分四十二枝多者二三千
少不過千騎惟布色圖之子濟農士馬雄諸部為套
中之主先是蒙克錫里(舊作猛克什里今改)等以挾賞不獲數
沿邊寇掠總兵官秉忠隨所向以勁騎遮擊屢破之
宼遂遁去至是濟農挾求封王且請市賞邊臣不許
濟農遂合套中諸部大舉入寇東道高家(在葭州北)大栢
油(在神木縣西)神木栢林(在神木縣西南)中道波羅(在榆林府懷遠縣東北)
西道磚井(在延安府定邊縣東)寧塞(在延安府靖邊縣西)諸城堡盡被蹂
躙副將孫洪謨禦之大栢油遇伏被執士卒死傷過
半官秉忠聞宼入急遣遊擊張榜潛刦其營又敗死
四百餘人會故帥杜松寧夏總兵杜文煥(字&KR0802;武松之姪)援
軍至共擊之宼始敗退秉忠被劾罷去
冬十月京師地震
(丙辰)四十四年
春正月我
太祖高皇帝建元天命元年(臣等謹按一代之興鴻猷炳爍史家紀載必據實以徵文我)
(國家王□肇基大東奄宅前卷中所載整旋興師既已恭𫐠大略至于紀年系統正續綱目于周末元末書)
(朝宋明二太祖事間有參差未為允當伏思我龍興之始雖明統未亡而)
(肇基興朝建國紀年例應大書以昭□績臣等屢蒙)
(睿訓指示仰見正之心實超越千古謹于萬歷四十年以聖天子大公至)
(列聖建後凡恭遇繫月特書元之初並)
(創垂之統而歲首則仍存明之紀年庶前後體例均歸盡善而我)
(皇上筆削維嚴之至意與垂萬世云纘承靡斁之盛心並足昭)
我
太祖高皇帝自誅尼堪外蘭之後國勢日隆葉赫等九部來
侵大破其衆(事在辛夘年)哈達貝勒蒙格布禄為葉赫所
誘將害我助防哈達之兵征克其城獲之以歸(事在己亥)
(年)輝發貝勒拜音達哩亦貳于葉赫數背盟約率兵
滅之撫定其國(事在丁未年)烏拉貝勒布占泰嘗戰敗被
俘釋遣歸國申以姻好布占泰復謀背叛屢討不悛
遂大舉伐之布占泰勢窮奔于葉赫其國遂滅(事在癸丑)
(太祖復年時葉赫貝勒錦台什居東城布揚古居西城既而我定取葉赫策遣一軍圍布揚古而)
(親督大兵圍錦台什破其城錦台什就執布揚古亦降葉赫屬城俱下事在己未年)
太祖既削平諸國德威遠播又製國書(先以蒙古字合國語聮綴成句創立滿洲)
(文尋復以十二字頭無圈點上下字雷同無别因加圈點以分析之)定旗制(初削平諸國設有四)
(旗旗以純色為别曰黃曰紅曰藍曰白尋又添設四旗参用其色鑲之共為八旗分左右翼)規模
宏遠帝業已成于是諸貝勒大臣等咸奉表勸進以
正月壬申朔尊
太祖為覆育列國英明皇帝以是年為天命元年
兩畿山東河南大饑
是歲陕西山西旱蝗江西廣東湖廣大水
三月辛未朔日食
夏六月天鼓鳴
兵科給事中熊明遇(字良孺進賢人)疏言入春以來天鼓兩
鳴于晉地流星晝隕于清豐(唐縣今屬大名府)地震二十八
天火九石首(晉縣今屬荆州府)雨菽河内女妖遼東兵端吐
火即春秋二百四十年間未有稠于今日者且山東
大䘲人相食黃河水羡溢兼以太白經天輔星湛沒
熒惑襲月金水愆行或日光無芒日月同暈為恒風
為枯旱天譴愈深而陛下所行皆誣天拂經之事此
誠禽息碎首(韓詩外傳禽息秦人薦百里奚于秦穆為私而加刑焉公後知奚之賢召禽息)
(謝之禽息曰臣聞忠臣進賢不私顯烈士憂國不喪志奚陷刑臣之罪也乃對使者以首觸楹而死)賈
生痛哭之時也敢以八憂五漸三無之說進(内庫太實外庫)
(太虚可憂一餉臣乏餉邊臣開邊可憂二套部圖王插部覬賞可憂三黃河泛濫運河膠淤可憂四齊苦)
(荒天楚苦索地可憂五鼎鉉不備棟梁常撓可憂六羣譁盈衢訛言載道可憂七吳民喜亂冠履倒置可)
(憂八八憂未已五漸繼之太阿之柄漸付中涓魁壘之人漸如隕籜制科之法漸成奸藪武庫之器漸至)
(銷亡商旅之途漸至梗塞五漸未已三無繼之匹夫可熒惑天子小校可濫邀絲綸是朝廷無紀綱滇黔)
(之守令皆窮途揚粤之監司多規避是遠方無吏治讒搆之口甚于戈戟頃危之禍惨于蘇張是士大夫)
(無人心天下事可不寒心哉)帝不省
套虜犯延綏總兵官杜文焕破降之
延綏被寇文煥赴救大破之遂代官秉忠鎮延綏屢
敗寇衆浩爾齊布延泰(舊作卜言太)沙津(舊作沙計今並改)等懼
相率降既而復與濟農合駐高家栢林要封王補賞
十事文煥襲其營斬首百五十浩爾齊諸部落攢刀
立誓獻罰九九(部落中罰駝馬牛羊之數)已沙津又設伏兵誘殺
都指揮王國安糾蒙克錫里連犯雙山(在榆林縣東南)波羅
二堡文煥擊破之追奔二十餘里宼屢不得志沙津
乃與濟農蒙克錫里浩爾齊布延泰等相繼納欵延
綏遂少事
秋八月皇太子出閣講學
皇太子輟講已十有二年羣臣諫疏凡數百上及是
始命舉行然一講而輟後不復舉矣
九月兵部請治兵不報
前以孝定太后喪停操三年至是兵部上言大禮久
竣當新戎壘以應秋氣不省
(丁巳)四十五年夏旱
自去冬無雪入春不雨至是大旱災歉遍天下有司
請賑率寢不報盜賊四起帝但勅羣臣修省而已
秋七月癸亥朔日食
吳道南罷
道南遇事有操執通達政體頗負時望自入閣後未嘗
一見帝及梃擊之變帝召見羣臣于慈寧宫道南始
得面謝自後不再見前年典會試副都御史沈季文
(吳江人)子同和以代倩獲第事覺同和遠戍(同和素不能文倩同)
(里趙鳴陽為之同和得舉第一鳴陽第六事發兩人並謫戍)湯賓尹以道南嘗欲
發其科場事遂嗾其黨交章論之給事中劉文炳御
史張至發(淄川人)相與攻之尤力肆口詆諆道南不能
堪言臺諫劾閣臣職也二百年來有糾閣臣之言官
無詈閣臣之言官臣辱國已甚請立罷黜帝為謫文炳
于外言官疏救文炳復詆道南道南益求去杜門踰年
疏至二十七上帝猶慰留會母喪乃歸居二年卒(贈少保謚文恪)
(戊午)四十六年夏四月京城壕水赤
大清兵克撫順
時我
太祖親率步騎兵二萬進發臨行書七大恨告
天(其詞曰我之)
(祖父未嘗損明邊一草寸土也明無端啟釁邊陲害我人等祖父恨一也明雖啟釁我尚欲修好設碑勒誓凡滿漢)
(毋越疆圍敢有越者見即誅之見而故縱殃及縱者詎明復渝誓言逞兵越界衛助葉赫恨二也明人于清)
(河以南江岸以北每歲竊踰疆場肆其攘奪我遵誓行誅明負前盟責我擅殺拘我廣寧使臣綱古哩方)
(吉納挾取十人殺之邊境恨三也明越境以兵助葉赫俾我已聘之女改適蒙古恨四也柴河三岔撫安)
(三路我累世分守疆土之衆耕田藝榖明不容刈穫遣兵驅逐恨五也邊外葉赫獲罪于)
(天明乃偏信其言特遣使臣遺書詬詈肆行陵侮恨六也昔哈逹助葉赫二次來侵我自報之)
(天既授我哈達之人矣明又黨之挾我以還其國已而哈達之人數被葉赫侵掠夫列國之相争伐也順天心者)
(勝而存逆天意者敗而亡何能使死于兵者更生得其人者更還乎)
(天建大國之君即為天下共主何獨搆怨于我國也初呼倫諸國合兵侵我故)
(天厭呼倫啟釁惟我是眷今明助天譴之葉赫抗天意倒置是非罔為剖斷恨七也因此七大恨之故是以征之)
隨告諸貝勒大臣以興師之故遂趨撫順圍其城遣
人以書諭遊擊李永芳永芳降撫順東州瑪哈丹三
城及臺堡悉下(撫順守將王命印死之)廣寧總兵張承廕(榆林衛人)
率師往援分兵為三據險立營以待
大軍乘風奮擊大破其營承廕及副將頗廷相參將蒲
芳等皆戰死士卒逃歸者十無一二焉(時察罕胡土克圖及西部)
(阿延妻璊達勒皆擁衆入邊乘機邀賞羽書日數十至中外戒嚴帝初頗憂懼章奏時下不數月泄泄如)
(故矣)
日中有黑子
閏月起楊鎬經略遼東
初征倭事竣復用鎬巡撫遼東嘗襲綽哈之衆破之
言官劾其開釁罷去至是以遼警廷議謂鎬熟諳邊
事起兵部尚書往經略
六月復以趙煥為吏部尚書
先是丁巳京察鄭繼之與署都察院尚書李誌(縉雲人)
主其事考功郎趙士諤給事中徐紹吉御史韓浚佐
之所去留悉出紹吉等意繼之誌受成而已一時清
流與黨人異趣者斥逐殆盡即在籍不免大&KR1212;則中
以拾遺(以孫慎行趣福王之國為邀功列之拾遺疏中帝察慎行無罪獲免)善類為空
至是繼之去位亓詩教以煥為鄉人老而易制力引
代繼之年七十有七矣比至一聽詩教指揮由是素望
益損與繼之並為時議所譏
京師地震
秋七月
清兵克清河堡
時
大兵由鴉鶻關入圍清河城守將鄒儲賢張旆以兵萬
人固守城上矢石俱下
大兵樹雲梯以登不避鋒刃遂克之儲賢旆皆戰死清
河既失全遼震動而諸路兵尚未出關帝賜楊鎬尚
方劍得斬總兵以下官鎬乃斬清河逃將陳大道高
炫徇軍中至冬四方援兵始集
九月加天下田賦
帝以遼左軍餉不敷除貴州地磽兼有苗變不加外
餘省照萬歷六年會計錄派定七百餘萬頃每畝加
三釐六毫共加銀二百萬有竒次年復加賦額至八
百萬時遼餉五百餘萬軍心賴以粗安而天下蕭然
民生困弊矣
茂陵災
冬十月彗星見
見氐分後十數日犯太微又三日逼紫微垣凡三十
四日乃滅
(戊午)四十七年春正月蚩尤旗見
長竟天又星隕地震時方議進師識者以為兵敗之
徵
三月楊鎬帥師出塞敗績
帝以四方援遼兵大集恐師老財匱下廷議方從哲
與兵部尚書黃嘉善(即墨人)兵科給事中趙興邦等發紅旗
日趣鎬進兵鎬乃于二月中出塞分兵四道令總兵
官馬林(蔚州人芳之子)出開原攻北僉事潘宗顔(字士贊保安衛人)
監其軍杜松出撫順攻西以趙夢麟(榆林人苛之子)王宣(亦榆)
(林人)為佐李如栢從鴉鶻(關方輿紀要在清河東南關之東有喜昌口)出趨清
河攻南東南則以劉綎出寬甸由凉馬甸(在寬甸東北亦曰晾)
(馬臺)搗後以副使康應乾監之而令遊擊喬一𤦺(字伯珪上)
(海人)别監朝鮮兵為助號四十七萬期三月一日會二
道關(在今西興京城)並進天大雪兵不前師期洩松欲立
首功先渡渾河(即古小遼水自邊外流入經縣興京東北境西流至奉天府承德南入)
(太子河)連克二小砦遂乘勢趨薩爾滸(舊作撒爾湖今改)谷口
我
大清方築界藩城(在鐡興京西北背山上)役夫萬五千以精騎四
百護之聞松軍至伏精騎于谷口以待松軍過將半
伏兵尾擊之追至界藩渡口與築城夫合據吉林崖
松引軍圍崖别遣將營薩爾滸山上松軍攻崖方戰
大清益千人助之已又續遣二旗兵趨界藩以為援而
别遣六旗兵攻松别將于薩爾滸山上明日六旗兵
大戰破薩爾滸軍死者相枕藉所遣助吉林崖者自
山馳下擊松軍二旗兵亦直前夾擊松與夢麟宣皆
死全軍盡覆林率開原兵出三岔口(在今奉天府海城縣西明置三)
(岔關今廢)聞松軍敗結營自固
大清兵乘高奮擊林大敗遁去(尋謫充為事官令仍守開原)潘宗顔
力戰死鎬聞急檄止如栢綎兩軍如栢甫抵虎攔關
大清哨兵二十人見之登山鳴鑼作大軍追擊狀如栢
軍大驚奔走相蹴死者亦千餘人綎已深入三百里
至深河(輿程記寬甸東北由鎮江路二百五十餘里為深河子皆小徑深林)克三砦時
大清兵守董鄂路聞綎軍至逆戰綎猶不知杜松軍覆
復整衆進登阿布達里岡遇
大清兵亦登岡出其上而别以一軍趨綎西岡上軍自
高馳下奮擊綎軍趨綎西者復從旁夾擊已乃張松
旗幟被其衣甲以紿綎綎營中大亂力戰死綎養子
劉招孫突圍手格殺數人亦死(綎于諸將中最驍勇大小數百戰名震海)
(内所用鑌鐡刀百二十斤天下稱為劉大刀自綎死舉朝大悚邊事日難為矣本朝賜專謚忠壯)士
卒脱者無幾時康應乾兵及朝鮮軍營富察之野
大清遂移師邀擊大破之應乾僅以數百騎免一琦敗
走朝鮮營朝鮮帥懼率衆降一𤦺投崖死是役也文
武將吏前後死者三百一十餘亡失馬駝甲仗無算
敗書聞京師大震言官交章劾鎬尋逮下詔獄論死
夏四月遣給事中姚宗文閱遼兵
初宗文丁憂歸還朝欲補官而吏部題請諸疏率數
年不下宗文患之假招徠西部名屬當事薦已疏屢
上不得命宗文計窮致書熊廷弼令其代請廷弼不
從宗文怨之至是夤緣復吏科遂命閱視遼東士馬
六月以熊廷弼為兵部侍郎兼右僉都御史經略遼東
楊鎬既喪師廷議以廷弼嘗按遼熟邊事(廷弼前按遼趙楫李)
(成梁議棄六堡宋一韓論之下廷弼復勘具得棄地驅民狀劾兩人罪康丕揚黨庇疏竟不下時有詔興)
(屯廷弼言遼多曠土歲于額軍八萬中以三分屯種好可得粟三十萬石帝優詔褒美命推行于諸邊邊將)
(輕師啟釁廷弼言防邊以守為上繕垣建堡有十五利奏行之在遼數年杜餽遺核軍實按劾將吏不事姑)
(息風紀大振)命代鎬經略未出京我
大清兵已克開原馬林敗没(廷弼上言遼左京師肩背河東遼鎮腹心開原又河)
(東根本開原今已破則北關難保朝鮮亦不足恃遼瀋何可守也乞速遣將備芻糧修器械毋窘臣用毋)
(緩臣期毋中格以阻臣氣毋旁撓以掣臣肘毋獨遺臣以艱危以致誤臣誤遼兼誤國也疏入報允北)
(關在奉天府葉赫城西北)甫出關鐵嶺復失瀋陽及諸城堡軍民
一時盡竄遼陽洶洶廷弼兼程進遇逃者諭令歸斬
逃將劉遇節等三人以祭死節之士誅貪將陳倫劾
罷總兵李如楨(如楨成梁第三子素不知兵由父廕歴官至右都督並在錦衣會其兄如)
(栢革任遼人謂李氏世鎮遼東邊人憚服非再用李氏不可黃嘉善遂以為請帝從之如楨抵遼楊鎬使)
(守鐡嶺鐡嶺故李氏宗族墳墓所在時如栢還京其族黨部曲高貲者悉隨之西城中為空如楨以孤城)
(難守還屯瀋陽及鐡嶺被圍遼兵不救城遂失)督軍士造戰車治火器濬濠
繕城為守禦計法嚴令行數月守備大固又請集兵
十八萬分布靉陽清河撫順柴河(堡名在奉天府鐵嶺縣東北以近柴)
(河名)鎮江(堡名在奉天府鳳凰城東南與朝鮮分界處)等諸要口使首尾相
應帝從之(廷弼初抵遼令僉事韓原善往撫瀋陽憚不肯行繼命僉事閻鳴泰至虎皮驛慟哭)
(而返廷弼乃躬自巡歴自虎皮驛抵瀋陽復乘雪夜赴撫順時兵燹後數百里無人跡廷弼祭諸死事者)
(乃耀兵奉集相度形勢而還所至招流移繕守具分置士馬由是人心始安韓原善趙城人閻鳴泰清)
(苑人虎皮驛一作十里河站在奉天府承德縣南與遼陽州接界奉集遼縣後廢今為堡在奉天府承德縣)
(東南)
秋九月廷臣伏文華門請帝視朝發奏章不報
時邊警日至方從哲請帝出御文華殿召見羣臣面
商戰守方略吏部尚書趙煥率廷臣詣文華門固請
帝臨朝議政抵暮遣中官諭之退而諸軍機要務廢
閣如故煥等復上疏趣之且作危語曰他日薊門蹂
躙鐵騎臨郊陛下能高枕深宫稱疾却之乎帝深嗛
焉(煥尋卒䘏典不及)
(己未)四十八年春正月朝鮮乞援
是時我
大清兵攻破北關降蒙古宰桑(舊作宰賽今改)等進攻朝鮮國
王李琿(昖之子三十六年襲封)上疏乞援而朝議誤聽遼鎮塘報
遂謂琿陽衡陰順宜遣官宣諭或命將監護其說紛
拏琿疏辨言二百年忠誠事大死生一節詞極剴摰
禮兵二部請降勅慰諭以安其心帝是其議然勅令
陪臣齎往不遣官也
夏四月皇后王氏崩(謚孝端)
大學士方從哲哭臨畢召見弘德殿跪語良久從哲
請補閣臣用大&KR1212;下臺諫命帝許之從哲叩頭出復
如故
秋七月帝崩
先是帝寢疾不食者半月外庭憂危(時皇太子未得見給事中楊漣)
(偕諸給事御史走謁方從哲御史左光斗趣從哲問安從哲曰帝諱疾即問左右不敢傳漣曰昔文潞公)
(問宋仁宗疾内侍不肯言潞公曰天子起居汝曹不令宰相知將毋有他志速下中書行法公誠日三問)
(不必見亦不必上知第令宫中知廷臣在事自濟公更當宿閣中從哲曰無故事漣曰潞公不訶史志聰)
(此何時尚問故事耶越二日從哲始率廷臣入問及帝疾亟太子尚躊躇宫門外漣與光斗遣人語東宫伴)
(讀王安曰帝疾甚不召太子非帝意當力請入侍嘗藥侍膳薄暮始還太子深納之楊璉字文孺應山人)
(左光斗字遺直桐城人王安雄縣人)至是大漸召英國公張惟賢(輔七世孫)
大賢士方從哲尚書周嘉謨(字明卿漢川人)李汝華(字茂夫睢州人)
黃嘉善張問達黃克纘(字紹夫晉江人)侍郎孫如游(字景文餘姚人)
等于弘德殿勉諸臣勤職輔理嗣君越二日崩遺詔
發帑金百萬充邊賞罷一切礦税及監税中官起用
建言得罪諸臣
光宗皇帝
(庚申)泰昌元年(是年八月以前為神宗萬歷四十八年八月以後為光宗泰昌元年從當時廷議據)
(實分系以存光宗之統與前例一年兩系者不同)秋八月太子常洛即位赦
以史繼偕沈㴶(字銘縝烏程人)並為禮部尚書兼東閣大學士
預機務
神宗末方從哲獨當國請補閣臣㴶與從哲同里相
善給事中亓詩教等緣從哲意以㴶及繼偕名上疏
未發二人俱在籍至是帝召用之(㴶于明年六月始至繼偕于十月至)
(㴶官翰林時嘗授内侍書劉朝魏進忠皆其弟子既入閣密結二人奏言遼左用兵臣嘗募東陽義烏諸)
(邑及揚州淮安材官勇士二百餘請以勇士隸錦衣衛而量授材官職進忠朝方舉内操得㴶奏大喜詔)
(錦衣官訓練募士授材官王應于等遊擊以下官有差㴶又奏募兵後至者復二百餘人請發遼東四川)
(軍前亦從之傷魏進忠肅寧人後更名忠賢義烏漢烏縣唐改名今屬金華府)
帝有疾
初鄭貴妃侍神宗疾留居乾清宫及帝嗣位猶未移
懼帝以福王事銜已進珠玉及美姬八人噉帝知選
侍李氏(時宫中有二李選侍人稱東西李此為西李其東李嘗撫視信王後為客魏所間害憤鬱而)
(卒)最得帝寵因請立為皇后選侍亦為貴妃求封皇
太后帝力疾御門趣舉册封禮方從哲即以命禮部
禮部侍郎孫如游力争事得寢時都下紛言貴妃使
内侍崔文昇進洩藥帝由此委頓羣情疑駭外家王
郭二戚畹(帝生母王氏皇后郭氏)徧謁朝士泣愬宫禁危急狀
言鄭李交固甚包藏禍心于是給事中楊漣御史左
光斗昌言于朝與吏部尚書周嘉謨以大義責貴妃
兄子鄭養性趣貴妃移宫貴妃恐即移居慈寧漣遂
劾文昇用藥無狀并及輔臣方從哲
以何宗彦(字君美隨州人)劉一燝(字季晦南昌人)韓爌(字象雲蒲州人)朱國祚
(字兆隆秀水人)並為禮部尚書兼東閣大學士預機務召葉向
高復入閣
時内閣止方從哲一人史繼偕沈㴶尚未至帝遂復
有宗彦等命而宗彦國祚向高亦俱在籍惟一燝爌
入直(明年六月宗彦國祚至十月向高至復為首輔)
帝召見方從哲等于乾清宫九月朔崩
帝疾甚召見英國公張惟賢閣臣方從哲劉一燝韓
爌尚書周嘉謨李汝華侍郎孫如游都御史張問達
并及給事中楊漣漣以小臣特預召帝數目之命封
選侍為皇貴妃選侍挽皇長子入復推之出告帝曰欲
封后帝不應羣臣愕然帝問有鴻臚官進藥者安在
從哲曰鴻臚寺丞李可灼自云仙方臣等未敢信帝
命宣可灼至趣和藥進所謂紅丸者也帝服訖稱忠
臣者再諸臣退竢宫門外中使傳上體平善日晡可
灼復進一丸出明日味爽帝崩選侍據乾清宫與心
腹閹魏進忠謀挾皇長子自重羣臣入臨為閹人所
格漣厲聲責之得入臨如禮一燝詰皇長子所在羣
閹不應一燝大言誰敢匿新天子者東宫伴讀王安
入白選侍紿曰第出即返遂抱皇長子疾趨出及門
中官數輩追及攬衣請還漣呵退之一燝與惟賢遂
掖皇長子升輦至文華殿羣臣叩頭呼萬歲還居慈慶
宫擇日登極(時衆議未定有請改初三者有請于即日午時者漣曰今海宇清宴内無嫡庶)
(之嫌父死之謂何含斂未畢冠冕臨朝非禮也或言登極則人心安漣曰安與不安不在登極早暮處之)
(得宜即朝委裘何害議定出過文華殿太僕少卿徐養量御史左光斗至責漣誤大事唾其面曰事脱不)
(濟汝死肉足食乎漣為悚然徐養量應城人)
選侍李氏移居噦鸞宫
選侍欲專大權必欲與皇長子同居廷臣箋奏令先
進乾清然後進慈慶左光斗上言内廷有乾清宫猶
外廷有皇極殿惟天子御天得居之惟皇后配天得
共居之其他妃嬪雖以次進御不得恒居非但避嫌
亦以别尊卑也選侍既非嫡母又非生母儼然尊居
正宫而殿下乃退居慈慶不得守几筵行大禮名分
謂何及今不早斷決將借撫養之名行專制之實武
氏之禍再見于今將來有不忍言者選侍得光斗疏
遂大怒將加以嚴譴數使宣召光斗光斗曰我天子法
官也非天子召不赴若輩何為者選侍益怒邀皇長
子議之皇長子深以光斗言為善趣擇日移宫而首
輔方從哲徘徊其間顧欲緩之劉一燝曰本朝故事
仁聖嫡母也移慈慶慈聖生母也移慈寧今何日可
姑緩耶至登極前一日楊漣復抗疏言選侍陽託保
護之名陰圖專擅之實宫必不可不移臣言之在今
日殿下行之在今日諸大臣贊决亦惟今日于是一
燝韓爌邀從哲請即日降旨竚立宫門以俟選侍不
得已乃移噦鸞宫皇長子復還乾清(是時宫府危疑人情洶懼光斗)
(與漣協心建議辰極獲正朝野稱為楊左)
皇長子由校即位(是為熹宗)
時廷議改元或議削泰昌弗紀或議去萬歷四十八
年即以今年為泰昌或議以明年為泰昌後年為天
啟元年左光斗請以今年八月以前為萬歷以後為
泰昌明年為天啟從之劉一燝韓爌周嘉謨等念内
廷惟王安足倚(初光宗在東宮時鄭貴妃謀立己子數使人陰摭其過安善為調護貴妃)
(無所得及梃擊事起安又為屬草下令旨釋羣臣疑以安貴妃神宗大悦及光宗即位擢司禮秉筆□嘗)
(勸行諸善政發帑金濟邊起用直臣鄒元標王德完等中外翕然稱賢)引與共事安亦
頃心向之内閣吏部所奏請無不從發内帑抑近倖
搜拔賢才中外欣然望治
賜太監魏進忠世廕封乳母客氏(定興人)為奉聖大人
進忠初為帝母王才人典膳(進忠少無賴善馬射尢好博嘗與悍少年博不勝為所苦恚而)
(自宫遂入内廷與諸監博益窘乏久之始夤緣為才人典膳)因魏朝以結王安朝
先與客氏私即所稱為對食者及進忠入亦通焉客
氏遂薄朝而愛進忠兩人深相結帝嗣位進忠客氏
並有寵封客氏奉聖夫人廕其子侯國興弟客光先
及進忠兄釗俱錦衣千戶(先是進忠直東宫有道士歌于市曰委鬼當頭立茄)
(花滿地紅委鬼謂魏茄則析其字為客也及是客魏始用事蓋已有先兆云)
諭内閣暴選侍李氏罪責御史賈繼春(新鄉人)
選侍移宫雖迫然帝奉養甚備會宫奴劉朝田詔等
盜寳(選侍移宫時朝等盜内府秘藏過乾清門仆金寳墜地帝怒)下法司案治甚
急諸閹懼搆蜚語謂選侍投繯皇八妹(選侍出)入井熒
惑朝士繼春信之即上書内閣言新君御極之時不
當導以違忤先帝逼逐庶母俾先帝玉體未寒不能
保其姬女于是左光斗首上疏述移宫事(略言皇上當還乾清)
(則選侍自當移宫其理易曉唯是移宫以後自宜存大體捐小過若使宫闈不安便于國體有損)帝
乃宣諭内閣備述選侍凌虐聖母及要挾傳封皇后與
即日欲垂簾聽政諸狀方從哲封還上諭帝不允復
降諭數選侍過惡(言選侍前因敺崩聖母自度有罪每使宫人竊伺不令朕與聖母舊)
(侍言有輒捕去朕之苦衷外廷豈能盡悉)因責繼春妄生謗議理法安在
且言朕今停選侍封號以慰聖母在天之靈厚養選
侍及皇八妹以遵皇考之意爾諸臣可以仰體朕心
矣未幾噦鸞宫災帝諭内閣言選侍皇八妹無恙而
是時給事中周朝端(字思永臨清人)謂繼春生事繼春與相詆
諆乃再揭内閣至稱選侍為未亡人(繼春揭有云伶仃之皇八妹入)
(井誰憐孀寡之未亡人雉經莫訴)楊漣恐繼春說遂滋亦上疏具陳
移宫始末且言選侍自裁皇八妹入井蜚語何自恐
釀今日之疑端流為他年之實事臣安敢無言帝優
詔褒漣而深惡繼春將加嚴譴劉一燝力為解乃止
(無何繼春黨忌漣詆漣結王安圖封拜漣不勝憤抗疏引歸而繼春出按江西馳疏自明上書之故帝屢)
(旨切責明年四月繼春遂削籍)
冬十月葬定陵(孝端皇后同葬)
謚曰顯皇帝廟號神宗
(明史贊曰神宗沖齡踐阼江陵秉政國勢幾于富彊繼乃因循牽制晏處深宫綱紀廢弛君臣否隔于是)
(小人奸權趨利者與名節之士為仇讐門戶紛然邪黨滋蔓在廷正類無深識遠慮以折其機牙而不勝憤)
(激交相攻訐以致人主蓄疑賢奸雜用潰敗決裂不可振救論者謂明之亡實亡于神宗豈不諒歟)
罷熊廷弼以袁應泰(字大來鳳翔人)經略遼東
廷弼有膽略知兵然性剛好嫚罵物情不甚附給事
中姚宗文向與廷弼同在言路意氣相得(專以排東林攻道學)
(為事)後以廷弼不薦己巳怨及出閱邊廷弼以其書生
藐之遂積相失(宗文持内府體自尊廷弼心易之甫開燕幕吏傳外警廷弼介而馳命屬)
(吏欵宗文宗文色動未幾廷弼還笑曰老掌科無恐此邊關常事耳燕罷宗文偵外實無警意廷弼戲之)
(恨甚主事劉國縉向亦與廷弼同官以京察被謫及是贊畫軍前以故舊意望廷弼廷弼不能如前國怒)
(遂與宗文比而傾廷弼)比宗文還疏陳遼土日蹙詆廷弼廢羣
策而雄獨智復鼓其同類攻擊必欲去之于是御史
顧慥(山陽人)馮三元(三河人)張修德(大原人)給事魏應嘉(興化)
(人)等先後劾廷弼破壊遼疆廷弼憤甚抗疏求罷朝
議以應泰代之應泰歴官精敏彊毅用兵非所長廷
弼在邊持法嚴厲部伍整肅應泰以寬矯之多所更
易是時蒙古諸部大饑多入塞乞食應泰下令招降
處之遼瀋二城優其食廪與民雜居議者言收降過
多恐反不利後應泰卒以此敗(方廷弼之去遼也上疏求勘朝廷命給事)
(中朱童蒙往廷弼復上疏言今廟堂議論全不知兵冬春之際冰雪稍緩鬨然言師老財匱馬上促戰及)
(軍敗愀然不敢復言比收拾甫定愀然者復鬨然責戰自有遼難以來用武將用文吏何非臺省所建白)
(何嘗有一效疆場事當聽疆場吏自為之何用拾帖括語徒亂人意哉及童蒙還備陳廷弼供状末言廷弼)
(功在存遼勞有可紀而遽爾乞歸負君之罪實無所逃時頗以其言為當云朱童蒙萊蕪人)
以孫如游為禮部尚書兼東閣大學士預機務
帝即位如游以帝為皇長孫時未就外傅即請開講
筵報可至是遂入閣
十二月方從哲罷
先是光宗崩中外皆恨李可灼而從哲擬遺旨賚可
灼銀幣御史王安舜(廣州後衛人)首劾從哲輕薦狂醫又
賞之以自掩其罪從哲因改奪可灼俸一年已而御
史鄭宗周(文水人)復劾崔文昇罪請下法司從哲擬旨
令司禮察處于是御史馮三元焦源溥(字涵一三原人)郭如
楚(晉江人)給事中魏應嘉太常卿曹珖(字用韋益都人)光禄少
卿高攀龍主事吕維祺(字介孺新安人)等相繼言文昇可灼
罪不容誅而從哲反為徇庇國法安在給事中惠世
揚(清澗人)直糾從哲十罪三可殺(言從哲獨相七年妨賢病國罪一驕蹇無)
(禮失誤哭臨罪二梃擊青宫庇護奸黨罪三恣行胸臆破壞絲綸罪四縱子殺人蔑視憲典罪五阻抑言官蔽)
(壅耳目罪六䧟城失律寬議撫臣罪七馬上催戰覆没全師罪八徇私罔上鼎鉉遺羞罪九代營榷税蠧)
(國殃民罪十貴妃求封后舉朝力争從哲依違兩可當誅者一選侍乃鄭氏私人從哲受其宫奴所盗美)
(珠欲封為貴妃又聽其久據乾清當誅者二崔文昇用洩藥傷損先帝諸臣論之從哲擬脱罪李可灼進)
(刦藥從哲擬賞賚當誅者三)從哲力求去疏六上命進中極殿大
學士賚銀幣蟒衣允其致仕(當神宗之末從哲獨秉國成一無所匡救又用)
(姚宗文閱邊齮經略熊廷弼去遼陽遂失論者謂明之亡神宗實階之而從哲其罪首也)
御批歷代通鑑輯覽卷一百十二
