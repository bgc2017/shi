御批歴代通鑑輯覽卷一百六
明
憲宗皇帝
(甲午)成化十年春正月命王越總制三邊
刑部主事張鼎(河南信陽人)言延綏甘肅寧夏三邊鎮撫
不相統一宜推文武重臣一人總制詔從其請因設
制府于固原即以越為之巡撫總兵而下並聽節制
三邊設總制自此始
三月罷總督兩廣右都御史韓雍
中官黃沁鎮守廣西雍不為禮又自奉尊嚴三司皆
長跪白事布政使何宜(福清人)副使張斆皆銜之會柳
潯蠻陷懷集(注見前)兵部劾雍失機沁亦訐雍濫賞費
財帝遣官往勘宜斆因釀成其罪帝命致仕去(雍用兵兩)
(廣躬親矢石軍門設銅鼓十儀節詳密禆將以下繩押無所假令行禁止寇盜寢息鎮守中官素驕恣亦)
(惕息無敢肆既去粤人念其功立祠祀焉雍歸五年卒于家正德中追諡襄毅)
夏閠六月築邊墻
初余子俊上言三邊惟延慶地平易利馳突寇屢入
犯獲邊人為導徑入河套自是寇顧居内我反屯外
急宜於沿邊築墻置堡况今舊界石所在多高山陡
崖依山形隨地勢以成邊墻於事為便時尚書白圭
以陜民方困奏緩其役既而寇入孤山堡(在葮州府谷縣西北)
復犯榆林據河套歲發兵征討卒無功八年秋子俊
復言曰今征套士馬屯延綏者八萬芻茭煩内地若
今冬寇不北去又須備來年軍資約八百二十五萬
公私煩擾至此安得不變計請於明年春夏寇馬疲
乏時役陜西運糧民夫給食興工期兩月畢事帝從
之會王越襲虜紅鹽池(事具前)患少息子俊得一意興
役東起清水營(在府谷縣東北)西抵花馬池(注見前)延袤千七
百七十里(鑿崖築墻掘塹其下連比不絶每二三里置敵臺崖砦備巡警又于崖砦空處築短)
(墻横一斜二如箕狀以膫敵避射)凡築城堡十一邊墩十五小墩七
十八崖砦八百十九役軍四萬人不三月而成墻内
地悉分屯墾歲得糧六萬餘石
秋九月癸丑朔日食
冬十月都督同知李文等進兵討土魯番不克引還
李文等引兵至布隆吉爾川(在今西安府淵泉縣西北流逕敦煌縣入于哈)
(喇諾爾按布隆吉爾川舊作卜隆吉爾川今改)諜報阿里集衆抗拒且結别
部謀掠罕東赤斤二衛文等不敢進令二衛還守本
土哈高及默克里輝和爾之衆(明史哈密𫝊哈密種落有三一曰回回一)
(曰輝和爾一曰哈勒琿其頭目各不相統屬按哈拉琿舊作哈喇琿今改)退居苦峪(注見前)
文等亦引還肅州土魯番知中國不足憚遂久據哈
密朝廷因令邊臣築苦峪城移和密衛于其地給米
布賜榖種命哈商主國事焉(事在十三年)
十二月罷採金
時内費日侈帑金不足用命湖廣寶慶(宋以邵陽郡置府元為路)
(明仍為府今府屬湖南)等郡開採歲役五十五萬人死者無算
僅得金三十餘兩乃從撫臣言已之
(乙未)十一年春三月少保文淵閣太學士彭時卒(謚文憲)
時與萬安同在閣帝怠于政大臣希得見安結中官
戚畹上下壅隔時頗懷憂每上言或留中或下所司
多不見用時悒悒不得志屢請疾在告至是力懇放
還不許加少保未幾卒贈太師(時立朝三十年孜孜奉國持正存大體有)
(所論薦不使人知燕居無惰容非其義不取有古大臣風)
以吏部左侍郎劉珝(字叔温夀光人)禮部右侍郎劉吉(字祐之博野人)
並兼翰林學士入内閣預幾務
珝先以舊宫僚晉官直經筵日講每進講反覆開導
詞氣侃侃劉定之稱為講官第一帝亦重愛之入閣
後每呼東劉先生珝性疎直吉則多智數與萬安比
乾清宫門災
夏五月始召見皇子子西内
帝自悼恭太子薨常鬱鬱不樂一日召太監張敏櫛
髮照鏡嘆曰老將至而無子敏伏地曰萬歲已有子
也帝愕然曰安在敏叩頭對曰奴言即死萬歲當為
皇子主于是太監懷恩(高密人)頓首曰敏言是皇子潜養養
西内今已六歲匿不敢聞耳帝大喜即日幸西内遣
使迎皇子紀妃拘皇子泣曰兒去吾不得生兒見黃
袍有鬚者即兒父也衣以小緋袍乘小輿擁至階下
髮披地(時胎髮猶未剪)走投帝懷帝置之膝撫視良久悲視
泣下曰吾子也類吾使懷恩赴内閣具道其事羣臣
皆大喜懷恩並𫝊帝意欲宣示外廷商輅曰當降勅
禮部以定名為辭于是廷臣相率稱賀帝即命皇子
出見廷臣越數日帝復召閣臣問曰皇子既出將何
以處之輅頓首曰陛下踐阼十年儲副未立天下引
領望久矣當即立為皇太子安中外心帝頷之遂定
名祐樘頒詔中外
六月皇子母紀氏暴卒
先是帝召見皇子留宫中而紀妃仍居西内大學士
商輅恐有他患而難以顯言偕同官上諫曰皇子聰
明岐嶷國本攸繫重以貴妃保護恩踰已出但外議
謂皇子母因病别居久不得見宜移就近所俾母
子朝夕相接而皇子仍藉撫育于貴妃宗社幸甚紀
妃遂移居永夀宫數召見萬貴妃日夜怨泣曰羣小紿
我至是妃暴薨(或曰萬貴妃遣使賜死或曰自縊)太監張敏懼亦吞
金死
秋八月浚通惠河
通惠河即元大通河郭守敬所鑿(事具前)亦名潞河洪
武時廢永樂中修治復湮前五年漕運總兵(明史職官志漕)
(運總兵官一人統領官軍專督漕運)楊茂言自張家灣(在通州南為南北水陸要道)
舍舟車轉至都下顧值不貲通州至京舊有通惠河
水道石牐尚存修牐瀦水用小舟剝運便帝遣尚書
楊鼎(字宗器陜西咸寧人)相度上言舊牐二十四通水行舟但
元時水在宫墻外舟得入城今水由皇城金水河出
故道不可復行請濬玉泉(注見前)龍泉及月兒柳沙諸
泉水使入西湖(在宛平縣玉泉山下水經注西湖渌水澄澹川亭望遠為遊瞩之勝所)閉
分水青龍牐引諸水從高裝河(注見前)分其半由金水
河出餘從都城外濠流轉會正陽門併流大通橋
牐河隨旱澇啓閉則糧艘可近倉甚便帝善其議以
災異工未及舉至是命平江伯陳銳等督漕卒疏浚
明年六月訖工濬泉三增牐四漕舟稍通(是時于元所引昌平)
(白浮諸泉俱遏不行獨引一西湖又僅分其半河窄易盈涸不二載淺塞如故)
門都勒伽嘉色凌遣使入朝
初伽嘉色凌以女妻們都埒故立為汗及是俱遣使
入貢已而伽嘉色凌專恣日甚們都埒部陀羅該(舊作)
(脱羅干)伊斯瑪音(舊作亦思馬音今並改後倣此)等謀殺之未幾們都
亦死諸強酋相繼略盡邊人稍得息肩
九月丁未朔日食
冬十一月立子祐樘為皇太子
時皇太后居仁夀宫語帝曰以兒付我太子遂居仁
夀一日貴妃召太子食太后謂曰兒去無食也太子
至貴妃治食曰已飯進羹曰疑有毒貴妃曰是兒數
歲即如是他日魚肉我矣因恚成疾
以朱英(字時傑桂陽人)總督兩廣軍務
自韓雍大征諸蠻以來將帥喜邀功利俘掠名為鵰
勦英至鎮以寧静飭約將士毋得張賊聲勢妄請用
師招撫猺獞效順者定編戶給復三年于是馬平(隋縣)
(今屬柳州府)陽朔(亦隋縣以陽朔山得名今屬桂林府)蒼梧(注見前)諸縣蠻悉
望風附而荔波(明洪武中置縣今屬慶遠府)賊李公主有衆數萬
久負固亦遣子納欵為置永安州(本唐蒙州今州屬平樂府)處之
俾其子孫世為吏目自是歸附日衆凡為戶四萬三
千有竒口十五萬有竒帝甚嘉之
十二月改諡郕戾王為景皇帝
初荆門州訓導高瑶(字庭堅閩縣人)上言正統己巳之變先
帝北狩宗社危如一髮使非郕王繼統國有長君則
禍亂何由平鑾輿何由返六七年間海宇寧謐厥功
不小迨先帝復辟貪天功者遂加厚誣使不得正其
終節惠躋祀未稱典禮望勅禮官追加廟號以盡親
親之恩章下廷議久不决左庶子黎淳(湖廣岳州人)言昌
邑既廢不聞復為漢某帝更始既廢不聞復為漢某
王瑶此言有死罪二一誣先帝為不明一陷陛下于
不孝此必有小人主之者不然彼草茅疎遠安敢妄
言帝曰景泰往事朕未嘗介意淳又欲獻媚希恩邪
切責之議亦遂寢其後御史楊守隨(字維貞鄞人)亦言郕
王有功社稷請改謚帝下廷議大學士輅極言當復
至是乃下詔曰朕叔郕王踐阼戡亂保邦奸臣䜛搆
請去帝號先帝旋知其枉深懷悔恨以次抵諸奸于
法不幸上賓未及舉正朕敦念親親用成先志郕王
可仍舊皇帝號尋上尊諡曰恭仁康定景皇帝令所
司修飾陵寢
(丙申)十二年春正月南京隂霾地震
勅羣臣修省
二月己亥朔日食
夏五月命副都御史原傑撫治荆襄流民
初白圭既平劉通荆襄流民屯結如故通黨李原等
寇掠南漳内鄉(注俱見前)諸縣帝命項忠討之忠遣人入
山招諭流民先後來歸者九十萬原等亦以次就擒
(忠戶選一丁充戍湖廣邊衛餘令歸籍給田民有自洪武中占籍者有司一切驅迫不前即殺之其發戍)
(者舟行多疫死言官劾忠妄殺尚書白圭亦言流民宜隨在著籍帝皆不聽)至是流民復
聚朝廷以為憂祭酒周洪謨(字堯弼長寧人)著流民說略言
東晉時廬松之民流至荆州乃僑置松滋縣于荆南
(舊唐書地理志荆州松滋本漢縣名屬廬江郡晉時松滋人避亂至此乃僑立松滋縣因而不改)陕
西雍州之民流聚襄陽乃僑置南雍州于襄西其後
松滋遂隸于荆州南雍遂併于襄陽(今襄陽府南北朝時為南雍州)
今當增置郡縣聽附籍為編氓可實襄鄧戶口都御
史李賓(順義人)善其說聞于帝帝然之遂命傑出撫傑
徧歴山溪宣朝廷德意諸流民欣然附籍于是大會
湖廣河南陕西撫按官籍之得戶十一萬三千有竒
口四十三萬八千有竒其初至無産及頑梗不率者
驅還其鄉附籍者用輕則定田賦民大悦因相地勢
以襄陽所轄鄖縣(舊曰鄖鄉元改鄖縣明初屬均州)居竹(即竹山明初省尋復)
(置)房(即房縣注見前)上津(西魏縣今省)商(即商州注見前)洛(即洛南隋縣今屬商州)
諸縣中道路四達且去府治遠山林深阻將吏鮮到
猝有盜賊難遥制乃拓其城置鄖陽府以縣附之置
湖廣行都司增兵設戍(析竹山置竹谿析鄖置鄖西析漢中之泃陽置白河與竹)
(山上津房咸隸新府又于西安增山陽南陽增南召桐栢汝州增伊陽各隸其州府制既定薦鄧州知州)
(吴遠為鄖陽知府諸縣皆擇鄰境良吏為之流人得所四境乂安洵陽漢縣今與白河俱屬興安州山)
(陽今屬商州吴遠安福人)將還以地界湖廣河南陜西事無統紀
因薦御史吳道宏(宜賓人)自代詔即擢道宏大理寺少卿
撫治鄖陽襄陽荆州南陽西安漢中六府鄖陽有
撫治自此始(傑以功進右都御史踰年卒部民為立祠)
秋七月黑𤯝見
有物金睛修尾狀如大貍負黑氣夜入民家至則人
昏迷徧城驚擾男女露處帝常朝奉天門侍衛見之
而譁頃之乃定帝于禁中祭告天地以四事自責(一用)
(度不節二工役勞民三忠言不聞四仁政不施)大學士商輅疏弭災八事曰
番僧國師法王毋濫賜印章四方常貢外勿受玩好
許諸臣直言分遣部使錄囚省冤獄停不急營造實
三邊軍儲守沿邊關隘設雲南巡撫帝優詔褒納
九月令太監汪直刺事
妖人李子龍以符術結太監韋舍私入大内事發伏
誅帝心惡之銳欲知外事太監汪直故大藤峽猺獞
初給事萬妃于昭德宫遷御馬監為人便黠帝因令
易服將校尉一二人密出伺察人莫知也獨都御史
王越與結歡
冬十月京師地震
十一月四川巡撫張瓚(字宗器孝感人)討灣溪(蠻寨名地在今平越府黃平州重)
(安廢司境)蠻破之尋命瓚兼督松潘等諸軍務討叛番
先是播州致仕宣慰楊輝言所屬天壩干(蠻寨名地在今遵義)
(府播州廢司境)地及重安長官司所轄灣溪等寨屢被生苗
竊據請王師進討詔瓚親至播州諭還侵地不服即
征之(事在十年)至是瓚督兵攻敗諸苗奏設安寧宣撫司
即以輝子友為之詔從其請會松潘番寇邊西鄙繹
騷令瓚兼督松茂安綿建昌諸軍務瓚至軍審度形
勢令副總兵堯彧軍松潘參將孫暠軍威疊為夾攻
計修河西舊路作浮梁治月城避偏橋棧道軍獲安
行轉餉無阻既而瓚自率兵攻白草壩(番寨在龍安府平武縣西)
(南唐吐蕃遺種最為強悍)等數大寨斬獲無算徇茂川疊溪所過
降附賊魁皆殱先後破滅五十二砦其他一百五砦
悉獻馬納欵諸番盡平留兵戍要害乃班師(在十四年)
大學士商輅等進續資治通鑑綱目
初景泰中詔纂宋元綱目會英宗復辟事遂寢及帝
即位復命商輅等修之至是書成輅等奉表以進凡
二十七卷帝為之序
以戶部侍郎王恕廵撫雲南
大學士商輅先已請設雲南廵撫又以鎮守中官錢
能縱恣不法議遣大臣有威望者往鎮壓之乃以恕
為右都御史以行先是能遣指揮郭景奏事京師詐
言安南捕盗兵入境帝即命景齎敇戒約之舊制使
安南必由廣西而景直自雲南往能因遺安南王玉
帶綵繒珍竒諸物紿其貢使改道雲南邊吏格之不
得入能又遣景交通干崖(注見前)孟密(亦曰猛密本隸木邦土司後為)
(思柄所竊據事詳後)諸土官納其金寳至是恕皆廉得之遣騎
執景景懼自殺因劾能私通外國及諸貪暴不法狀
帝宥能而致其黨九人于法恕上言昔交阯以鎮守
非人致一方䧟沒今日之事殆又甚焉陛下何惜一
能以安邊徼能大懼急屬貴近請召恕還恕遂改掌
南京都察院(事在明年)能事立解(恕居雲南九月威行徼外黔國公沐琮以下咸)
(惕息奉命疏凡二十上直聲聞天下沐琮宇廷芳昂之孫)
南京大雷雨
(丁酉)十三年春正月置西厰以太監汪直領之
初成祖置東厰令宦官訪緝逆謀大奸與錦衣衛均
權勢至是尚銘領東厰又别設西厰刺事以汪直督
之所領緹騎倍東厰勢遠出衛上時南京鎮監覃力
明進貢還以百艘載私鹽武城典史詰之力明擊折
其齒射殺一人直廉得以聞帝謂直能摘奸益近幸
直直乃任錦衣百戶韋瑛為心腹屢興大獄冤死者
相屬自諸王府邊鎮及南北河道所在校尉羅列民
間鬭詈鷄狗𤨏事輙置重法人情大擾大學士商輅
率同官上言陛下委聽斷于直直又寄耳目于羣小
如韋瑛輩皆自言承密旨得專刑殺擅作威福賊虐
良善陛下若謂摘奸禁亂為有益則前此數年何以
帖然無事且曹欽之變由逯杲刺事激成可為懲戒
自直用事卿大夫不安其職商賈不安于途庶民不
安于業若不亟正天下安危未可知也帝得疏愠曰
用一内豎何遽危天下誰主此奏者命太監懷恩覃
吉至閣詰責輅正色曰朝臣無大小有罪皆請旨逮
問直擅抄沒三品以上京官大同宣府邊城要害守
備俄頃不可缺直一日械數人南京祖宗根本地直
擅收捕留守大臣諸近侍在帝左右直輒易置直不
去天下安得無危輅等同心一意為朝廷除害無有
先後兵部尚書項忠亦倡九卿劾之帝不得已令直
歸御馬監調韋瑛邊衛散諸旗校還錦衣中外大悦
然帝眷直不衰仍令密出外刺事御史戴縉(南海人)者
性險躁干進探知帝意乃假災異建言頌直功德遂
詔復開西厰于是直燄愈熾
夏六月斥兵部尚書項忠為民謹身殿大學士商輅引
疾歸
初忠倡九卿劾汪直既為奏令郎中姚璧(浙江椆廬人)持
詣諸尚書署名先詣吏部尹旻(山東歷城人)郤曰奏出項
尚書兵部宜為首璧對曰公六卿之長也旻怒曰今
日乃知六卿長邪既署名即遣報直直銜之搆忠下
獄(初錦衣千戶吴綬從忠討荆襄盗忠劾其罪綬深恨之及是西厰復設直以綬為腹心綬遂挾前憾)
(誣忠受太監黃賜請屬用劉江為江西都指揮司詔者庭鞫之忠抗辨不少屈然衆知出直意無敢為之白)
遂斥為民直又譖輅納指揮楊勰金輅乞罷聽歸戴
縉乞令兩京大臣自陳欲以傾直所不悦者于是大
臣以次陳免者數十人士大夫益俛首事直矣
秋八月錦衣衛執工部尚書張文質(昌黎人)下獄
東厰官校發雲南百戶左昇私事詞連掌通政使工
部尚書張文質錦衣衛遂執下獄帝不知也左通政
何琮(浙江仁和人)等以掌印請帝乃知而釋之
九月京師地震
(戊戌)十四年春二月皇太子出閣就學
太子雖出閣老奄覃吉朝夕侍左右口授四書章句
及古今政典帝賜太子莊田勸勿受曰天下皆太子
有也太子偶從内侍讀佛經吉入太子曰老伴來矣
急手孝經時太子方九歲端本正始吉有力焉
三月復開遼東馬市
遼束巡撫陳鉞(河間獻縣人)請開三衛馬市通事劉海姚
安肆侵牟朵顔諸部懷怨擾廣寧不復來市尚書王
越請令參將布政司各一員監之母有所侵克遂治
海安二人罪尋令海西朵顔三衛入市以互市之税
充撫賞
夏六月太白歲星同晝見
汪直行遼東邊
遼東巡撫陳鉞以掩殺冒功激變直欲自往定之而
帝命馬文升(字負□鈞州人)往安撫直不悦文升馳至鎮宣
璽書撫慰無不聽撫者事定直欲攘其功請于帝挾
其私黨王英日馳數百里箠撻守令各邊都御史服
櫜鞬迎謁供帳百里外至遼東陳鉞郊迎蒲伏厨傳
尤盛左右皆有賄直大悦至開原再下令招撫文升
乃推功與直直内慚心益不喜而陳鉞益諂事直日
夜譛文升思有以中之
秋九月河决開封
壞護城堤五十丈河南巡撫李衍(直隸真定人)上言河南
累有河患皆下流壅塞所致宜疏開封西南新城隄
下抵梁家淺舊河口以洩杏花營(注見前)上流又自八
角河口(即八字溝在陳州府淮寧縣東南)直抵南頓(注亦見前)分導散漫
以免祥符鄢陵睢陳歸德之災乃敇衍酌行之明年
正月遷滎澤縣城于河北以避水患而開封隄不久
即塞
(己亥)十五年春正月脩開國功臣墓
無後者置守塚一人
夏四月以方士李孜省(南昌人)為太常寺丞
孜省以江西吏就選京師贓事發匿不歸時帝好方
術孜省乃學五雷法厚結中官梁芳錢義以符籙進
中旨授太常寺丞御史楊守隨劾孜省贓吏不宜典
祭祀帝改為上林苑監丞然寵幸日盛許密封奏請
益獻滛邪方術與梁芳等表衷為奸干亂政事
五月下兵部侍郎馬文升于獄謫戍
汪直勘事遼東還劾文升行事乖方逮下獄謫戍重
慶衛并詰責諸言官容隠不劾奏廷杖李俊(字子英岐山人)
等五十六人
(庚子)十六年春二月王越襲韃靼于威寧海子(在今正黃旗察哈爾)
(南一統志其西南舊有威寧城金時故縣也)破之
時汪直怙恩用事思以邊功自樹王越朱永附之會
延綏守臣奏寇渡河入靖虜(注見前)越勸直奏請出師
詔以永為平虜將軍直監軍越提督軍務越說直令
永率大軍由南路已與直將輕騎循塞垣而西至大
同聞敵帳在威寧海子則盡選宣大兩鎮兵二萬出
孤店(關名在大同縣東北)潛行至猫兒莊(注亦見前)分數道進值大
風雨雪晦冥進至威寧寇猶不覺掩擊破之斬首四
百餘級獲馬駝牛羊六千永所出道迂不見敵無功
由是越封威寧伯直增禄三百石
(辛丑)十七年夏四月旱風霾
命司禮監同法司錄囚
命太監懷恩同三法司錄囚自是每五歲内臣審錄
以為常謂之大審南京則命内守備行之初成祖定
熱審之例仁宗會閣臣會審英宗命三法司同公侯
伯朝審至帝罷不行而内臣大審所矜疑放遣嘗倍
于熱審于大理寺為三尺壇中坐齎敕張盖三法司
左右坐御史郎中以下奉牘立唯諾趨走惟謹三法
司有所出入輕重俱視中官意不敢忤
五月寇犯宣府汪直王越率師禦之
秋七月雷震郊壇承天門
冬十月以道士鄧常恩為太常卿
(壬寅)十八年春二月罷西厰
小中官阿丑工俳優一日于帝前為醉者謾罵狀人
言駕至謾如故言汪太監至則避走曰今日但知汪
太監也又為直狀操兩鉞趨帝前曰吾將兵仗此兩
鉞耳問何鉞曰王越陳鉞也帝欣然而笑稍稍悟會
東厰尚銘獲賊得厚賞直怒其不先告已銘懼乃廉
得其所洩禁中秘語奏之且盡發王越交通不法事
帝心始惡直時直越方在宣府以敵退請班師不許
陳越居兵部代為請帝切責之兩人始懼至是悉召
還京營將士移直越鎮大同寵日衰言者交章請罷
西厰許之尋罷陳越調王越鎮延綏降直南京御馬
監罷西厰不復設中外欣然
夏四月哈商復哈密城
哈商寄居苦峪十年至是率所部兵萬人糾罕東赤
斤二衛夜襲哈密城破之伊蘭遁乘勢連復八城遂
還居故土帝喜進哈商左都督
六月韃靼寇延綏官軍擊敗之
伊斯瑪音入寇延綏指揮劉寧(字世安山陽人)敗之于塔兒
山(在葭州西北上有小塔因名)巡撫何喬新(字廷秀文淵之子)指揮同知
支玉(山西聞喜人)敗之于天窊梁中觜(在山西保德州河曲縣西北)千
戶白道山敗之于木瓜園(在葭州府谷縣北)總兵許寧敗之
于三里塔(在榆林府榆林縣北)參軍董升周璽(字廷玉遷安人)敗之
黑石崖(在保德州西南下臨黃河)時寇扼于邊墻不得出遂大衂
秋八月大水
衛漳滹沱並溢又河南霪雨自六月至于是月民居
漂沒者無數渰死數萬人
(癸卯)十九年夏六月韃靼寇大同官軍敗績
小王子(伊斯瑪音既死其入寇者復稱小王子)率兵三萬寇大同連營
五十里殺掠人畜數萬總兵許寧知敵勢盛欲持重
俟隙乃歛兵守而遣别將劉寧董升與周璽相犄角
寇大掠焚代王别堡王趨戰使衆哭于轅門寧憤與
巡撫郭鏜(恩縣人)等營城外寇以十餘人為誘太監蔡
新部騎馳擊寧將士争赴之遇伏大敗死者千餘人
會璽等援至寇乃退尋復入寧等掩其敗以捷聞(敵既)
(得利長驅入順聖川宣府巡撫秦紘總兵周玉力戰郤之已而巡按程春震發寧敗狀寧與鏜新俱下獄)
(鏜降六官新以初任降三官寧降指揮同知閒住玉順聖川在宣化府西寧縣東秦紘字世纓單人周)
(字廷壁滁人程春震雲夢人)
秋八月汪直以罪貶王越死
言官交劾汪直王越交結罪詔從末減直降奉御越
奪誥劵編管安陸州三子以功廕得官者皆削籍並
斥直黨右都御史戴縉為民後韋瑛亦坐他事誅人
皆快之然直竟良死
九月召陳獻章(字公甫新會人)為翰林檢討尋乞歸
獻章以舉人家居讀書晝夜不輟廣東布政使彭韶
總督朱英交章薦乞以禮徵聘吏部尚書尹旻謂獻
章向聽選京師非隠士比安用聘檄召至京令就試
吏部獻章稱疾不試乞歸奉母乃授檢討以歸自是
屢薦不起(獻章之學以静為主其教學者但令端坐澄心于静中養出端倪或勸之著述不答)
(其所居曰白沙村學者因稱白沙先生)
旌表僧繼曉(江夏人)母朱氏
繼曉以秘述因梁芳進封國師日誘帝為法事建大
永昌寺于西市逼徙居民數百家縻帑數十萬其母
朱氏本娼家女也繼曉自陳乞旌詔不必勘覆旌其
門
(甲辰)二十年春正月京師地震
夏六月以思柄為孟密宣慰司
孟密雲南土司本邦部内地也初木邦宣慰使罕揲
法死其孫罕落法襲職罕揲法有女曰曩罕弄自以
分尊不受節制襲據公署自稱天娘子其子思柄自
稱宣慰使竊據孟密與木邦貳分兵侵掠黔國公沐
琮以聞委三司官往撫曩罕弄驕蹇不服且欲外結
交趾逼脅木邦八百諸部琮等復奏聞兵部尚書張
鵬(鵬于成化初復官累進尚書)主用兵下廷臣議皆以孟密與木
邦仇殺並未侵邊境宜撫因遣御史程宗等(常熟人)往
撫(事在十八年)曩罕弄畏隣境不平遣人從間道至京因
進金寶乞别立孟密安撫司開設治所直隸布政司
下内閣議萬安欲許之劉珝劉吉曰孟密乃木邦之
叛屬欲許之是周天子命三晉大夫為諸侯也土官
誰不解體安曰不從則當伐之往日麓川之敗不可
不戒珝對曰何以伐為但令守臣嚴邊備而勅隣境
土官合兵蹙之彼奚能為事將寢而程宗受安風旨
復奏言曩罕弄與木邦仇殺已久勢難再合乞如前
請遂設孟密安撫司以思柄為宣慰使思柄先後奪
據木邦地二十七所自是諸部擾攘侵奪中國用兵
且數十年
旱
京畿山東湖廣陕西河南山西俱大旱道殣相望
秋九月乙酉朔日食
冬十月下刑部員外郎林俊(字待用莆田人)及都督府經歴張
黻(吉水人)于獄尋釋之並謫官
俊上疏請斬妖僧繼曉并劾太監梁芳罪帝大怒下
俊詔獄考訊後府經歴張黻救之並下獄帝欲誅二
人司禮太監懷恩力爭帝怒投以硯曰若助俊訕我
恩免冠伏地號哭帝叱出恩遣人告鎮撫司曰汝曹
諂芳傾俊俊死汝曹何以生遂稱疾不起帝亦尋悟
獄遂解俊謫雲南姚州(注見前)判官黻師宗(本蠻地元置州今州)
(屬澂江府)知州(時言路久塞兩人直聲震都下為之語曰御史在刑曹黃門出後府)
(乙巳)二十一年春正月甲申朔星隕有聲詔羣臣言闕失
申刻有光自中天墜化白氣曲折上騰踰時復有赤
星如椀自中天西行轟然如雷震帝頗懼詔羣臣陳
闕失于是吏部尚書尹旻等論傳奉官過多吏科給
事中李俊率科臣上疏(略曰今之弊政最大且急者曰近倖千紀也大臣不職也)
(爵賞太濫也工役過煩也進獻無厭也流亡未復也天變之来率由于此夫内侍之設國初皆有定制今)
(或一監而叢十餘人一事而參六七輩或分布藩郡享王者之俸或總領邊疆專大將之㩲援引憸邪投)
(獻奇巧司錢穀則法外取財貢方物則多端責賂殺人者見原僨事者逃罪如梁芳韋興陳喜輩不可枚)
(舉惟陛下大施剛斷無令干紀奉使于外者悉為召還用事于内者嚴加省汰則近倖戢而天意可回矣)
(今之大臣非夤緣内臣則不得進其既進也非憑依内臣則不得安此以財貿官彼以官鬻財無怪其賂)
(受四方而計營三窟也如尚書殷謙張鵬侍郎艾福杜銘尚書李本侍郎劉俊皆老而懦尚書張鎣大理)
(卿田景𤾉南京尚書張瑄侍郎尹直皆清論不愜惟陛下大加黜罰勿為姑息則大臣知警而天意可回)
(矣夫爵以待有德賞以待有功今或無故而爵一庸流或無功而賞一貴倖方士獻煉服之書伶人奏曼)
(衍之戲掾吏胥徒皆叨官祿俳優僧道亦玷班資一歲而傳奉或至千人數歲而數千人矣數千人之祿)
(歲以數十萬計是皆國之租税民之膏脂不以養賢才乃以飽姦蠹誠可惜也如李孜省鄧常恩輩尤為)
(誕妄此招天變之甚者乞盡罷傳奉官毋令汚玷朝列則爵賞不濫而天意可回矣都城佛刹迄無寧工)
(京營軍士不復遺力如國師繼曉假術濟私糜耗特甚中外切齒願陛下内惜資財外惜人力不急之役)
(姑賜停罷則工役不煩而天意可回矣近来規利之徒率假進奉為名或錄一方書市一玩器購畫圖製)
(簪珥所費不多獲利十倍願陛下留府庫之財為軍國之備則進獻息而天意可回矣陜西河南山西赤)
(地千里屍骸枕藉流亡日多萑苻可慮願陛下體天心之仁愛憫生民之困窮追錄貴倖鹽課暫假造寺)
(資財移賑饑民俾苟存活則流亡復而天意可回矣殷謙字文撝涿州人杜銘成都金堂人李本四川)
(富順人劉俊河南新錦人張鎣華亭人田景𤾉保定人)奏入帝優詔答之降左
通政李孜省上林丞太常卿鄧常恩本寺丞繼曉革
國師為民斥罷傳奉官五百餘人中外大悦時兩京
諸臣争應詔陳言給事中盧瑀(鄞人)御史汪奎(字文燦婺源人)
主事張吉(字克修餘干人)南京員外郎彭綱(字性仁清江人)等言尤
愷直帝以方修省不罪然心忌之密令尹旻出俊瑀等
且書六十人姓名于屏俟奏遷則貶遠惡地未幾俊
瑀等相繼貶斥或以他事下吏孜省常恩等仍復官
有寵愈甚
三月泰山震
太監梁芳韋興糜帑藏為竒技淫巧結萬貴妃歡累
朝金七窖俱盡帝一日視内藏詰芳及興曰糜費帑
金實由汝二人興不敢對芳曰建顯靈宫及諸祠廟
為陛下祈萬年福耳帝曰吾不汝瑕後之人將與汝
計矣芳大懼遂說貴妃勸帝廢太子而立興王(名祐杬帝)
(第四子時興王猶未封此言興王乃史臣追敘之文)太監懷恩固争帝不懌斥
居鳳陽會泰山連震占者謂應在東宫帝心懼寢其
事
夏四月以康永韶(字用和祁門人)為禮部右侍郎
永韶故為御史有直聲謫知縣中旨召還進太常少
卿掌欽天監時陜西大饑永韶言今春星變當有大
咎賴秦民饑死足當之誠國家無疆福帝悦擢禮部
右侍郎
秋八月己卯朔日食
九月劉珝罷
萬安與南人相黨附珝及尹旻王越又與北人為黨
互相傾軋珝自以宫僚舊臣遇事無所回護林俊下
獄珝于帝前解之李孜省輩左道亂政故動搖東宫
珝密疏諫帝皆不悦珝常斥安負國無恥安忿日夜
思中珝汪直寵衰安揣知西厰可罷邀珝同奏珝辭
不與安遂獨奏之隂使人訐珝與直有連帝疑未發
會珝子鎡縱誕日邀妓狎飲安乃使人為劉公子曲
增飾穢語雜教坊院本奏之帝怒遣中官持手封書
一函詣閣乃人訐珝書安與劉吉佯驚救且言當令
乞休以全始終翌日珝遂具疏乞休其實排珝使去
者安吉兩人也
冬十一月召馬文升為兵部尚書
汪直敗後文升復官都御史巡撫遼東尋總督漕運
及是召長兵部李孜省方怙寵文升時有所言孜省
深嫉之
十二月以彭華(安福人時族弟)為吏部左侍郎兼翰林學士入
内閣預機務
華深刻多計數善伺人短與萬安李孜省相結得入
閣素嫉尹旻與安等伺得旻子侍講龍諸隂事下龍
詔獄執訊午門多所株連(侍郎李裕黎濟皆得罪康永韶亦斥為民李裕字)
(資德豐城人)旻致仕去龍除名由是人皆畏華而惡之踰
年以風疾罷
(丙午)二十二年秋九月罷南京兵部尚書王恕出馬文升
代之
恕先後應詔陳言凡五十餘奏皆力阻權倖天下傾
心慕之時為謠曰兩京十二部獨有一王恕于是貴
近皆側目帝亦頗厭苦之是年起用傳奉官恕諫尤
切帝愈不悦令恕致仕調文升南京(以李孜省譖也)朝野大
駭
逮廣東布政使陳選(字士賢臨海人)道卒
選于天順中巡按江西盡斥貪殘吏成化初督學河
南汪直出巡御史以下皆拜謁選獨長揖久之進按
察使决遣輕繫數百人重囚多所平反囹圄為空治
尚簡易獨于贓吏無所假歷廣東左右布政時詔減
省貢獻而市舶中官韋眷肆横奏乞均徭戶六十人
添辦方物選持詔書争帝命與其半由是怒選番人
馬力麻詭稱蘇門答剌使臣欲入貢私市易眷利其
厚賂將許之選聞立逐之番禺令高瑶發眷通番事
没其資巨萬入官都御史宋旻(淳安人)不敢詰選移檄
奬之且聞于朝眷恨選益甚遂誣奏選瑶朋比為貪
墨遣刑部郎中李行(新喻人)及廵按御史徐同愛(常山人)
勘之眷賄選所黜吏張褧令誣証褧堅不從拷掠無
異辭行等畏眷竟以誣獄上與瑶俱被逮士民數萬
號泣遮留使者辟除乃得出至南昌疾作行阻其醫
藥竟卒(張褧聞選死哀悼乃上書曰竊見故罪人選孑處羣邪之中獨立衆憎之地太監韋眷通)
(番敗露知縣瑶按法持之選移文奬勸以激貪懦固賢監司事也都御史宋旻及同愛納賄養奸致眷横)
(行胸臆穢滅清流勘官李行頤指煆煉竟無左証臣厚本小吏詿誤觸法被選黜罷實臣自取眷謂臣憾選)
(賂噉臣臣雖胥役敢昧素心行等逮臣致理拷掠百端臣忍死籲天終無異口行等乃文致其罪選故剛)
(直不堪屈辱憤懣旬日身嬰重疾行等幸其隕身阻其醫療訖命之日密走報眷小人佞毒一至于此臣)
(擯黜罪人秉耒田野百無所圖誠痛忠良銜屈而為聖朝累也不報選後追謚忠愍)
遣刑部侍郎何喬新勘播州土司訟
播州宣慰使楊輝欲立庶子友為嗣長官張淵阿順
之安撫宋韜等諫乃止輝致仕嫡子愛嗣輝與淵謀
割地授友廵撫張瓚受輝賂為奏設安寧宣撫司以
友為之(事具前)至是輝死友誣愛謀逆聞于朝遣喬新
往勘將行請曰楊氏主播州五百餘年蠻夷服從久
矣歴代寬以文法蓋治之以不治也今但宜二人面
質真偽無令驚疑喬新至盡得其始末白愛誣奪友
官安置他府斬張淵播州遂安
以尹直為戶部左侍郎兼翰林學士入内閣預機務
直官南京八年鬱鬱不得志以李孜省力召為兵部
侍郎至是取中旨入閣
(丁未)二十三年春正月皇貴妃萬氏卒
妃服用器物窮極僭擬中官佞倖錢能覃勤汪直梁芳
韋興輩皆假貢獻苛歛民財傾竭府庫以結妃歡四
方進奉異物皆歸之父兄弟姪皆授都督指揮千百
戶等官性嫉妬掖庭御幸有身飲藥傷墜者無數至
是卒帝震悼輟朝七日謚曰恭肅端慎榮靖皇貴妃
二月以李孜省為禮部右侍郎
孜省中廢復用益作威福搢紳進退多出其口前年
冬擢通政使至是進禮部掌通政如故
秋七月封子五人為王
祐杬興王(已見前)祐楠(帝第五子)岐王(後之藩德安)祐檳(帝第六子)益
王(後之藩建昌)祐楎(帝第七子)衡王(後之藩青州)祐橒(帝第八子)雍王(後之)
(藩衡州)
八月帝崩
先是帝不豫命皇太子視朝于文華殿及是崩
九月太子祐樘即位(是為孝宗)
赦
以明年為弘治元年
太監梁芳都督萬善(萬貴妃弟)及李孜省等有罪減死謫戍
言官劾孜省及其黨鄧常恩趙玉芝(番禺人)交結太監
芳外戚喜等諸不法事論死上以宅憂謫芳南京少
監喜指揮使孜省常恩玉芝等戍陕西邊
冬十月罷傳奉官奪僧道封號
帝用科道言降黜傳奉官通政任傑侍郎蒯綱指揮
僉事王榮等二千餘人罷遣禪師真人等二百四十
餘人法王佛子國師等七百八十餘人並追誥敕印
仗遣歸本土
尊皇太后為太皇太后皇后為皇太后立皇后張氏(興濟人)
先是孝穆太后薨(即紀妃)内廷藉藉指萬貴妃帝即位
魚臺丞徐頊疏請上母妃尊謚遷葬並追究薨故廷
臣議逮萬氏親下錦衣鞫治萬安懼不知所出曰我
久與萬家不往來劉吉亦有連自危與尹直共擬旨
寢之帝仁厚恐傷先帝意不問安吉得無事帝生西
宫時吳后往來保抱惟謹帝命服膳皆如太后禮
萬安罷
帝于宫中得疏一小箧皆論房中術末署曰臣安進
帝令太監懷恩持至閣曰此大臣所為邪安愧汗伏
地不能出聲庶吉士鄒智(字汝愚合州人)御史姜洪(字希範廣德人)
文貴(湘鄉人)交章列安罪狀復令恩就安讀之安數跪
起求哀無去志恩直前摘其牙牌曰可去矣始惶遽歸
第乞休去安時年七十餘尚于道上望三台星冀
復用云
追謚母紀氏為孝穆皇太后
帝悲念太后遣人求太后家先是太后在宫中嘗自
言家賀縣姓紀幼不能知親族也于是有妄冒太后
戚畹以希寵貴者十數輩後訪得實皆謫戍而太后
家終不可得其後禮臣上言可倣太祖封徐王故事
定擬太后父母封號立祠桂林致祭帝詔曰孝穆太
后早棄朕躬每一思念惄焉如割初謂宗親尚可旁
求寧受百欺冀獲一是卿等謂歲久無從物色請加
封立廟以慰聖母之靈皇祖既有故事朕心雖不忍
又奚敢違遂封后父慶元伯后母伯夫人立廟桂林
府有司歲時祀焉(大學士尹直撰冊文有云覩漢家堯母之門增宋室仁宗之慟帝燕)
(閒念誦輒欷歔泣下也)
以禮部侍郎徐溥(字時甫宜興人)兼翰林學士入内閣預機務
尋進禮部尚書兼文淵閣大學士溥在閣務守成法
鎮以安静嘗言國家法度所以惠元元者備矣但患
不能守耳
十一月召王恕為吏部尚書以馬文升為左都御史
時恕致仕家居言官論萬安者輒薦恕禮部監懷恩
亦素重之力勸帝故即家起用之
尹直罷以劉健(字希賢洛陽人)為禮部侍郎兼翰林學士入内
閣預機務
健自為編修即練習典故有經濟志入閣後正色無
所依違以身任天下之重
逮梁芳李孜省下獄十二月孜省死于獄
芳等既謫戍遇赦當還印綬監太監蔣琮(大興人)言芳
等罪大不當赦復逮下獄孜省不勝搒掠死常恩玉
芝坐交結近侍律斬妻子流三千里詔免死仍徙邊
芳卒廢死
葬茂陵(在昌平州聚寳山東少南)
謚曰純皇帝廟號憲宗
(明史贊曰憲宗踐阼之後上景帝尊號䘏于謙之冤時際休明朝多耆彦蠲賦省刑閭里充足仁宣之治)
(庶幾復見顧以任用汪直盗竊威柄為所蔽惑久而後覺宦寺之禍固可畏哉)
禮部侍郎邱濬進大學衍義補
濬以真德秀大學衍義止述修身齊家事而治國平
天下闕焉乃博採羣書以補之至是表上其書帝稱
善進濬尚書賚金帛下詔刊行(既而濬以書中所載皆可見之行事請摘)
(其要者下内閣議行之帝報可)
孝宗皇帝
(戊申)弘治元年春正月以何喬新為刑部尚書
喬新以剛正為萬安劉吉所忌帝嗣位初由刑部侍
郎晉南京刑部尚書借升秩以遠之中官懷恩詣閣
正色曰新君宜用正人胡為出何公安等默然會刑
部尚書杜銘罷羣望屬喬新而吉代安為首輔終忌
之久不補帝以王恕薦召用之
二月帝耕耤田
禮畢宴羣臣教坊以雜伎進馬文升厲色曰新天子
當知稼穡艱難豈宜以此凟亂宸聰邪斥去之
罷選淑女
中官郭鏞請豫選妃嬪以廣儲嗣庶子謝遷(字子喬餘姚人)
上言山陵之工未畢諒闇之痛猶新此必宦豎巧為
諛詞以動陛下非本心也陛下富于春秋俟祥禫之
後徐議未晚願亟寢前命從之
封哈密衛左都督哈商為忠順王
從其國人請也
三月帝視國子監
揭文武大臣等姓名于文華殿壁
兩京文武大臣外官知府守備以上吏兵二部並疏
其姓名揭于殿壁如有遷罷即以新除者易之
御經筵命儒臣日講
謝遷為講官務積誠開帝意每進講敷詞詳切帝數
稱善
起用言事謫降諸臣
主事張吉(餘干人)王純(仙居人)中書舍人丁機進士李文
祥(字天瑞麻城人)敖毓元(新喻人)並以言事遠謫南京吏部主
事儲巏(字靜夫泰州人)上言五人者既以直言徇國必不變
節辱身乞擢置風紀論思之地則言論風采必有可
觀帝命吏部起用之
夏四月釐祀典
依洪武舊制凡祀典所無者悉罷之
韃靼求貢
小王子上書求貢自稱大元汗時朝廷方務優容許
之自是與巴延蒙克王(舊作伯顔猛可王今改)等屢入貢漸往
來套中出沒為寇
六月癸巳朔日食
冬十月妖僧繼曉伏誅
法司擬繼曉罪以犯在赦前免死科臣陳璚(長洲人)等
劾曉罪大惡極不當宥命棄市
土魯番殺忠順王哈商復據哈密
土魯番阿里死子阿哈瑪特(舊作阿黑麻今改後倣此)嗣為蘇勒
坦聞哈商封忠順王怒曰哈商非忠順族安得封乃
偽與結婚誘而殺之仍令伊蘭據其地(已而哈密都指揮阿穆呼)
(朗覘伊蘭單弱請援于邊臣調赤斤罕東兵夜襲破其城伊蘭遁入以力薄不能守引還阿穆呼朗舊)
(作阿木朗今改後倣此)
(己酉)二年春二月下監察御史湯鼐(字用之夀州人)于獄戍之
帝即位後更新庶政言路大開庶吉士鄒智進士李
文祥交章論劾當路(智疏論萬安持禄怙寵劉吉附下罔上尹直狹詐懷奸文祥疏)
(言登極詔書不許風聞言事昔李林甫持此以禍唐王安石持此以禍宋遠近驟聞莫不驚駭請再頒旨)
(詔廣求直言庶不墮奸謀足彰聖德)鼐意氣尤銳其所抨擊間及人望
(王恕以盛暑請暫輟經筵鼐三疏論駁又嘗劾尚書周洪謨馬文升等)大臣多畏惡之
劉吉尤剌骨使人啗御史魏璋(鄢陵人)曰君能去鼐行
僉院事矣璋欣然日夜伺鼐短會夀州知州劉槩(濟寧)
(人)嘗餽鼐白金遺之書云夢一人騎牛幾墮君手挽
之引就道因解之曰人犄牛國姓意者國將傾君扶
之引君當道也鼐喜以書示客璋得間適帝遣官賑
四川中書舍人吉人(長安人)薦鼐及劉槩可任璋遂嗾
同官陳景隆(長樂人)劾吉人私立朋黨因及槩貽書狀
劉吉從中主之並竄入智與文祥等名悉下詔獄欲
盡置之死何喬新彭韶力持之王恕亦上疏救于是
鼐槩戍邊吉人削籍鄒智李文祥貶官璋遂擢大理
丞
以馬文升為兵部尚書兼提督團營
時承平久兵政廢弛西北部落不時窺塞下文升嚴
覆諸將黜貪懦三十餘人奸人大怨夜持弓矢俟其
門作謗書射入東長安門内帝聞詔錦衣衛緝捕給
騎士十二人衛出入文升因乞休慰諭之
夏五月河決開封入沁河
河決自原武由開封東北入沁河(舊時黃沁交會于武涉正統中河決)
(滎澤而南不與沁合其後鑿渠引之時疏時塞至是自祥符東北翟家口決掃頭五處入于沁河)溢
流為二一自于家店(在陽武縣東)經蘭陽縣南東至歸德由
徐邳入淮一自封邱縣之荆隆口(在縣東亦曰金龍口)漫祥符
潰儀封縣之黃陵岡(注見前)東經曹濮入張秋運河郡
邑多被害汴梁尤甚議者請遷開封城以避其害布
政使徐恪(字公肅常熟人)力持不可乃止命所司役夫五萬
人治之已而命戶部侍郎白昂(武進人)總理其事昂築陽
武長隄濬宿州古汴河(即古蒗蕩渠注已見前其故道在宿州者自河南永城縣)
(流入又東南經靈璧入泗州界今河已湮塞有故隄尚存)又濬歸德睢河(注見前)使
河流入汴汴入睢睢入泗泗入淮以達海水患稍寧
秋七月詔求直言
京師霪雨南京風雷故有是詔
冬十二月甲申朔日食
賜故少保于謙諡
加贈光禄大夫上柱國諡忠愍立祠墓所賜額曰旌
功(後萬歴中改諡忠肅)
(庚戌)三年春三月令天下設預備倉
每十里預積粟萬石及數為稱職過者旌擢不及者
罰之府州縣及軍衛官視此升黜
冬十一月有星孛于天津(晉書天文志天津九星横河中主四瀆津梁)詔羣
臣言闕失
大學士劉吉等言邇者妖星見天津歷杵臼(天文志杵三星)
(在箕南)逼營室(注見前)其占為兵為饑為水旱今兩畿河
南山西陕西旱蝗四川湖廣歲不登倘明年復然恐
盜賊竊發禍亂將作願陛下節用度罷宴游屏讒言
斥異教留懷經史講求治道沙河(在昌平州南曰南沙河下流與北沙)
(河合至義順縣入白河)修橋江西造磁器南海子繕垣墻俱非
急務宜悉停止帝嘉納之初吉在成化時無所規正
及帝即位見帝仁明同列徐溥劉健皆正人而吉于
閣臣居首兩人凡有論建吉每署名于前竊時譽以
自盖焉
京師地震
(辛亥)四年春三月逮兩廣總督秦紘尋免歸
初紘涖鎮劾總兵官安遠侯柳景(溥之孫)貪暴不法景
逮下獄法司論當死以連姻周太后家有奥援反訐
紘不已命逮紘并鞫詔宥景死紘亦罷歸(紘被逮時方議討後)
(山賊治軍事畢從容就道儀衛騶從不貶損既踰嶺囚服就繫謂官校曰兩廣蠻夷雜處總制體尊遽就)
(拘執恐損國威既踰嶺真囚矣人服其得體)
夏六月地復震
秋八月封弟五人為王
祐榰(憲宗第九子)夀王(初封保寧後以岐王世絶之籓德安)祐梈(憲宗第十一子)汝
王(之籓衛輝)祐橓(憲宗第十二子)涇王(之籓沂州)祐柜(憲宗第十三子)榮王(正德)
(中始之藩常德)祐楷(憲宗第十四子)申王(未之藩卒)
罷刑部尚書何喬新
喬新執法不阿每重王恕輕劉吉吉銜之會喬新外
家與鄉人訟御史鄒魯(當塗人)劾奏喬新受賄曲庇吉
取中旨下諸人詔獄喬新乃拜疏乞歸先是魯覬為
大理丞喬新薦郎中魏紳(曲阜人)補之魯狭怨故有是
奏頃之窮治無騐魯停俸喬新亦遂致仕(吉每因事傾異已御)
(史姜洪出按湖廣與總漕都御史争文移吉奏貶洪官又與中官蔣琮比誣南京給事中方向私墾後湖)
(田并御史姜綰等俱逮繫論罪洪等皆嘗劾吉者也故中之中外側目方向字與義桐城人姜綰字玉)
(卿弋陽人後湖即南北朝元武湖在上元縣北宋以後多淤為田明時置黃冊庫其中以官守之)
九月以彭韶為刑部尚書
先是韶由刑部侍郎遷吏部與王恕甄人才覆功實
仕路為清及是何喬新既罷帝以韶代之
冬十月以禮部尚書邱濬兼文淵閣大學士預機務
自景泰中王文以尚書入閣至是濬復繼之初内閣
職任雖重叙官仍以尚書為尊濬在禮部時王恕亦
在吏部雖同為尚書而位居恕下既入閣恕以已長
六卿弗讓也濬不悦既而内宴(在六年二月)濬徑居恕上
其後由侍郎詹事入閣者班皆列六部尚書上矣
十二月土魯番獻還哈密城
阿哈瑪特既破哈密殺哈商而貢使頻至帝仍善待
之(阿哈瑪特遣使偕賽瑪爾堪貢獅子甘肅鎮守中官傅惪先圖形進帝納之比使還遣中官護行命)
(内閣萆勅劉吉等言番戎不宜優寵太過使輕中國事遂寢賽瑪爾堪古罽賓國注見前按賽瑪爾堪)
(舊作撤馬兒罕今改)由是阿哈瑪特以中國易與益桀傲已而
帝用馬文升耿裕(字好問九疇子)言拘留使臣郤貢物敕責
令悔罪阿哈瑪漸警懼遣使叩關願獻還哈密及
阿里所掠金印(事具前)邊臣以聞許之至是果以城印
獻還乃釋所拘使臣而還之
鳳陽陵火
延九十餘里
召秦紘為南京戸部尚書
言官論紘無罪詔起之
戶部奏是歲天下戶口之數
戶九百十一萬三千四百四十六口五千三百二十
八萬一千一百五十八
(壬子)五年春二月減陜西織造絨毼之半
巡按御史張文(泰州人)言陜西歲歉之後民病未甦司
禮監近下帖子降圖式織造數百事並宜停止以其
價振業貧民命減所織之半
三月立子厚照(帝長子張皇后出)為皇太子
夏五月求遺書
六月下御史彭程(字萬里鄱陽人)于獄尋遣戍
程巡視光祿寺見造皇壇祭器皇壇者憲宗修齋行
法之所也程疏言光祿金錢皆民膏血用之得當猶
恐病民况投無益之地先帝篤信李孜省繼曉輩意
在求福今二人已伏辜不能自保焉能福人陛下如
有此舉宜遏之將萌如無此舉論臣下逢迎之罪帝
得疏以程暴掦先帝過失下錦衣獄令刑部定罪詰
責光祿卿停其俸已而刑部擬程贖杖帝不許命與
家屬並戍邊
秋八月劉吉罷
帝即位初吉與萬安尹直並為言路所劾未幾安直
皆去而吉獨留柄政既久權勢烜赫帝初頗加委任
後眷亦漸衰而吉終無去志及是帝欲封后弟伯爵
命吉撰誥劵吉言必盡封二太后家子弟方可帝不
懌遣中官至其家諷令致仕賜驛歸(憲宗末有紙糊三閣老泥塑六)
(尚書之謠以吉與萬安劉珝同在内閣尹旻殷謙周洪謨張鵬張鎣劉昭等長六部于君德闕失政事汚)
(濁俱無一語故以此譏之及吉為首輔言者攻之不已而吉自如人因呼為劉棉花以其耐彈也吉疑其)
(言出下第舉子因請舉人三試不第者不得復會試時適當會試期舉子已羣集都下禮部為請詔姑許)
(入試後如令已而吉罷令亦不行吉歸踰年卒)
冬十月更中鹽法
洪武時于各邊開中令商人募民墾種築臺堡自相
保聚邊儲以充成化中始以銀易米然未嘗著為令
至是戶部尚書葉淇(字本清山陽人)召商納銀令運司類解
太倉分給諸邊每引輸銀三四錢有差視國初直加
倍而商無守支之苦一時太倉銀累至數百萬然赴
邊開中之法廢商屯撤業菽粟翔貴邊儲日虛矣
十一月停納粟例
初成化末開納米事例賑陜西河南諸省饑及是尚
書王恕言永樂宣德正統間天下亦有災傷各邊亦
有軍餉當時無納粟例糧不聞不足軍民不聞困弊
比年來一遇災歉輙行捐例人既以財進身欲其砥
廉隅為循吏豈可得也帝即命止之
(癸丑)六年春二月錄常遇春李文忠鄧愈湯和裔世襲指
揮使
遇春元孫復文忠元孫璿愈五世孫炳和六世孫紹
宗皆軍民雜處無職命世襲指揮使以奉先祀
河決張秋以劉大夏(字時雍華容人)為副都御史治之
河決張秋戴家廟(在東平州西)掣漕河與汶水合而北行
遣工部侍郎陳政(新昌人)督治政尋卒命廷臣會薦才
識堪任者時大夏為浙江左布政使以王恕薦賜勅
遣之時河流湍悍決口闊九十餘丈大夏行視之曰
是下流未可治當治上流于是即決口西南開月河
三里許屬之舊河使通漕乃濬黃陵岡南賈魯舊河
由曹出徐以殺水勢又濬孫家渡口(在榮澤縣東南正統中河嘗決)
(此)别鑿新河導使南行由中牟穎川東入淮又濬祥
符四府營淤河由陳留至歸德分為二一由宿遷小
河口一由亳州渦河俱會于淮然後沿張秋兩岸築
臺立表貫索網聯巨艦穴而窒之實以土至決口去
窒沉艦壓以大埽且合且決随決随塞連晝夜不息
功乃成帝遣行人往勞改張秋名安平鎮大夏又言
安平決口既塞下流已治黃陵岡居安平鎮之上流
河口廣九十餘丈荆隆等口又居黃陵岡之上流其
廣四百三十餘丈黃河至此寬漫奔放必築塞諸口
導河上流使南下徐淮庶可為運道久安之計廷議
如其言大夏乃興工(在八年正月)築塞黃陵岡及荆隆等
口七處五旬而畢于是上流河勢復歸蘭陽考城逕
歸德徐州入運河會淮水東注于海南流故道以復
又築長隄(亘三百六十里)起胙城(注見前)抵徐州復築荆隆口
等隄(凡一百六十里)起于家店歴銅瓦箱(在蘭陽縣西北初名銅牙城元嘗置)
(縣後廢)大小二隄相翼潰決之患始息水大治乃召大
夏還(黃河自金明昌中南北分流其後南流盛而北流漸微明正統景泰間嘗東決大清河入海雖)
(時即修治而支渠猶有存者至黃陵岡既塞于是黃河始全入于淮而北流遂絶)
夏四月土魯番復據哈密
初土魯番既獻還哈密城馬文升言番人重種類且
素服蒙古非得蒙古後裔鎮之不可乃求故忠順王
托都從孫善巴(舊作陜巴今改後仿此)襲封為王以昂克波頼
(哈森之弟舊作奄克孛剌今改後仿此)為都督同知阿穆呼朗為都督
僉事輔之已而諸番索善巴財幣不得皆怨阿穆呼
朗又引訥克里人掠土魯番牛馬阿哈瑪怒至是潛
兵夜襲哈密執善巴支解阿穆呼朗仍令雅闌據守
其地事聞命兵部侍郎張海(德州人)都督同知緱謙前
往經略(先是哈密變聞邱濬謂馬文升日西陲事重須公一行文升曰西域嗜利自古未有能為)
(中國患者徐當靖之濬復以為言文升請行廷臣僉言北寇方強本兵不宜遠出乃推海謙以往二人本)
(庸才但遣土魯番人歸諭其主令還侵地身駐甘州待之已而阿哈瑪遣使叩關求貢詭言願還善巴及)
(哈密廷議以番人譎詐欲棄善巴閉嘉峪關不通貢使海等聞之大喜不俟命遽逐土魯番使者封嘉峪)
(關而還言官劾其罪並下吏貶秩)
閏五月免應天蘇松田租
以水災蠲租一百八十餘萬石
吏部尚書王恕罷
邱濬與恕不相能恕考察天下庶官已黜而濬調旨
留之者九十餘人恕屢争不能得因力求罷不許太
醫院判劉文泰者求遷官為恕阻銜之文泰故往來
濬家知濬忮恕因劾恕變亂選法且言恕里居時屬
人作𫝊鏤版行之歴數先帝之失無人臣禮恕知文
泰受旨于濬乃奏辨乞賜廷鞫于是下文泰錦衣獄
訊狀詞果連濬(文泰疏中有云沽直謗君濬筆也)濬亦疏辨帝心不
悦恕乃貶文泰御醫責恕沽名令焚所鏤版置濬不
問恕遂連章求去聽馳驛歸(恕敭歴中外五十餘年天下稱名臣必首推恕)
(濬顧尼之由是衆論大不直濬)
六月蝗
秋八月京師大雨雹
禮部尚書倪岳(字舜咨上元人)疏弭災急務勸帝勤聖學開
言路止無功之賞停不急之役黜奸貪進患直帝嘉
納之(先是四方所報災異禮部于歲終類奏率為具文岳在部乃以日月先後彙分條析末復援証)
(經史為帝懇切言之)
刑部尚書彭韶罷
韶昌言正色與王恕何喬新稱三老然每為貴戚近
臣所疾故致仕去
(甲寅)七年春二月詔羣臣言闕失
去冬雷雹風雨拔孝陵樹故有是詔
三月巡撫貴州都御史鄧廷讚(字宗器巴陵人)討平都勻苖
都勻苖乜富架長脚等作亂命廷讃提督軍務討之
廷讃與兵偹副使吳倬(淳安人)遣熟苖詐降富架誘入
宼伏兵擒之乘勝抵其巢連破百餘寨生擒長脚以
歸初成化中設程番府(即貴陽府注詳前)廷讃知府事政平
令和苖蠻悦服及是復平苖亂乃上言都勻清平舊
設二衛(注俱見前)九長官司(日都勻曰平浪曰邦水曰平州陸洞曰九名九姓曰豐寧)
(曰樂平曰平定曰陳蒙爛土)其人皆世祿恣虐激變致亂垂數十
年今始克定請于二衛改設流官與土官兼治于是
設府一曰都勻(即治衛城)州二曰獨山(即九名九姓長官司及是陞為州屬)
(都勻府)麻哈(元麻峽縣明初為麻哈長官司及是陞為州屬都勻府)縣一曰清平
(即治衛城)苖患始息
命兩畿捕蝗
民捕蝗一斗給米倍之
秋七月京師地震
命工部侍郎徐貫(字源一淳安人)經理蘇湖水利
時三吳大水命貫疏濬水道貫上言東南財賦所出
而水患為多永樂初命夏原吉濬治時以吳淞江灔
沙浮蕩未克施工(事具前)逮今九十餘年港浦愈塞臣
督官相度地勢濬吳江長橋(即垂虹橋在縣東凡七十二洞蘇舜欽詩長橋)
(跨空古未有俗因名長橋)導太湖散入澱山(在松江府清浦縣西與蘇州府崑山縣接)
(界水利志湖中有澱山故名)陽城(在蘇州府長洲縣東北東接崑山縣界)崑承(在蘇州府)
(常熟縣東南一名隐湖)等湖又開大石(在崑山縣東南)趙屯(在青浦縣西北)等
浦洩澱山湖水由吳淞江入海開白魚洪鮎魚口(在吳)
(江縣西北即婁江上源也)等處洩崑承湖水由白茆港(注見前)入海
開斜堰(在崑山縣西北接常熟縣界)七浦(在昭文縣東南)鹽鐡(在常熟縣北)等
塘洩陽城湖水由七丫港(一名七鴉浦七浦諸塘下流也)入海下流
既通于是開湖州之漊涇(在烏程縣西南)洩天目安吉(注俱見前)
諸山水自西南入太湖(吳興志郡有七十二漊在烏程者三十八在長興者三十)
(四導苕霅之水注于太湖)開常州之百瀆(在宜興縣通志昔人于震澤之口開瀆百條故)
(名後多埋塞其在縣西南者曰上瀆在縣東北者曰下瀆)洩溧陽鎮江練湖(在丹陽縣)
(西北即古曲阿後湖今名開家湖)之水自西北入太湖又開諸斗門
以洩運河之水由江陰入大江上流亦通不復堙塞
(初□奉命奏以主事祝萃自随及事竣凡修濬河涇港瀆湖塘斗門隄岸百三十五所役夫二十餘萬萃)
(之功居多寧祝萃字維貞海人)
八月以李東陽(字賓之茶陵人以戍籍居京師)為禮部侍郎兼翰林學
士典誥勅
東陽官太常少卿兼侍講學士甚負文名及是大學
士徐溥等以誥勅繁請如先朝王直故事設官專領
乃擢東陽入閣典之
九月南京地震
(乙卯)八年春正月甘肅總兵官劉寧敗宼于涼州
韃靼北部伊布頼穆王(舊作亦卜剌因王今改後仿此)等入套駐牧
于是小王子及托爾干之子霍什(舊作火節今改後仿此)居賀
蘭山(注見前)後與之相倚數為邊患及是入犯涼州寧
與戰相持數日擒其長一人寇乃遁去
二月乙卯朔日食
武英殿大學士邱濬卒(諡文莊)
濬先以目疾免朝參及是卒贈太傅(濬在位時以寬大啓上心忠厚)
(變士習顧性褊隘著書議論亦多偏激嘗譏范仲淹多事謂岳飛未必能恢復秦檜有再造功聞者無不)
(駭其言)
以禮部侍郎李東陽少詹事謝遷俱兼翰林學士入内
閣預機務
東陽與遷同日並用遷時居憂力辭服除始拜命東
陽工古文辭閣中疏草必屬之疏出多為人傳誦
秋七月以宋儒楊時從祀孔子廟廷
定國子監生分撥歷事期
初洪武中國子監設六堂(曰率性修道誠心正義崇志廣業)以課諸
生行積分法(司業二員分為左右各提調三堂凡通四書未通五經者居正義崇志廣業一)
(年半以上文理調暢者升修道誠心又一年丰經史兼通文理俱優乃升率性升至率性乃積分其法孟)
(月試本經義一道仲月試論一道詔誥表内科一道季月試經史策一道判語二條每試文理俱優者與)
(一分經優文劣者與半分紕繆者無分)歲内積八分者為及格與出身
不及者仍坐堂肄業又命諸生于各司分習吏事(六部)
(九卿皆有之)謂之歷事又謂之撥歷其期以入監年月為
先後送吏部選用(其超異者奏請上裁多擢顯官其常調者為府州縣六品以下官)
已而進士日重監生日輕雖積分歴事不改初法而
監生漸多淹滯撥歷或至十餘年之久景泰以後乃
頻減撥歴歲月以疏通之每歲揀選優者輙與撥歷
坐監有未及一年者及是監生在監者少而吏部聽
選至萬餘人又不得官禮部尚書倪岳乃定議監生
諸司歷事一依舊制必須日月滿後方許分撥由是
諸生在監稍久而選人亦不至壅塞(時林瀚為祭酒以監生不敷撥)
(歴請增貢額岳亦議行之瀚典國學垂十年饌銀歲以百數計悉貯之官以次營立署舍師儒免僦居自)
(瀚始瀚少子廷機廷機子燫三世俱官祭酒有學行為時所稱林瀚字亨大閩人廷機字利仁燫字貞)
(恒)
冬十二月復哈密
阿哈瑪特既據哈密僣稱汗侵沙州廹罕東諸部附
已馬文升言此宼桀驁不大創終不知畏宜用漢陳
湯故事襲斬之以指揮楊翥熟番情召詢方略翥偹
陳哈密可取狀文升請于帝勅發罕東赤斤苦峪兵
命副將彭清(字源潔榆林人)將之隸巡撫許進(字季升靈寶人)往討
進令清統精騎出嘉峪關前行總兵官劉寧繼之越
八日諸軍俱會額濟乃川(舊作羽集乜川今改)夜半大雨雪及
明冒雪倍道而進又六日奄至哈密城下拔之雅闌
已先遁去乃斬其遺卒撫降餘衆而還(先是張海等既閉嘉峪關)
(永絶貢道諸番咸歸阿哈瑪特及是許進等復潛師直貢𢷬哈密阿哈瑪特益懼乃于十年冬送還善巴欵關求)
(朝廷許之仍命善巴為忠順王哈密復安)
(丙辰)九年夏四月以周經(字伯常陽曲人)為戶部尚書
時帝寬仁而戶部尤奸蠧所萃挾勢行私者不可勝
紀少不如意讒毀隨之經悉按祖宗成憲略無所顧
寬逋緩征裁節冗濫虛冒苛切之風少衰
下給事中龐泮(字元化天台人)御史劉紳(掖縣人)等于獄
岷王奏劾武岡知州劉遜(安福人)命錦衣官校逮之泮
等率科道官上言錦衣不宜輕遣遜所坐微而王奏
牽左證百人勢難盡逮請勅撫按官體勘帝以親王
劾一州官輙交章奏阻下泮等給事中四十二人紳
等御史二十人于獄六科署空吏部尚書屠滽(鄞縣人)
請命尚寳司及中書代收部院封事侍讀學士楊守
阯(字維立鄞人)貽書責滽滽乃率九卿申救泮等得釋遜
亦無事
六月詔舉將才
冬十二月刑部吏徐珪(應城人)請革東厰黜為民
刑部郎中丁哲(嵊縣人)員外郎王爵(安福人)斷獄忤東厰
法司承太監楊鵬指擬哲等罪徒(先是千戶吳能以女付媒者鬻于樂)
(婦張後轉鬻樂工袁璘能殁妻聶訪得之女怨母鬻已詭言非己母聶與子刦女歸璘往贖不從訟于刑)
(部哲與爵同訊得情璘語不遜哲笞璘數日死御史已驗瘞東厰中官楊鵬從子嘗與女滛遂教璘妻訟)
(冤于鵬且令前媒者証聶非女母鎮撫司論擬奏下法司廷訊女及媒者具吐實法司奏哲等因公杖人)
(死罪當徒而女止予杖)珪不平抗疏曰臣在刑部三年每見鞫
問盗賊多東厰鎮撫司緝獲或校尉挾私誣陷或為
人報讐或受首惡贓令旁人抵罪刑官洞見其情莫
敢改正以致多枉殺人臣願陛下革去東厰以絶禍
原則太平可致臣一介微軀自知不免與其死于虎
口孰若死于朝廷願陛下斬臣首行臣言雖死無恨
帝以其狂誕發原籍為民哲等放歸已而觀政進士
孫磐(遼陽人)上疏曰近者言官劾人率乘勢敗而排觸
奸倖反出胥吏議者羞之請定建言為四等最上彈
劾權貴其次補拾闕遺又其次建白時政有禆國家
皆分别擢叙其粉飾文具循默不言者則罷黜之時
不能用(後珪以薦累擢知州有平盗功磐為主事請盡撤還鎮守内臣不從累官至河南僉事)
御批歴代通鑑輯覽卷一百六
