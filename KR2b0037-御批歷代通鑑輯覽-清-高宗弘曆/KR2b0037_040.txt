御批歷代通鑑輯覽卷四十一
南北朝
(辛齊和帝寶融中興巳元年魏明帝二年)春正月齊南康王寶融稱相國蕭
衍發襄陽
齊南康王稱相國以簫穎冑為左長史蕭衍為征東
將軍衍發襄陽留弟偉(字文違)總府州事憺(字僧逹)守壘
城(附近大城之壘)
魏彭城王勰歸第以咸陽王禧為太保北海王詳為大
將軍錄尚書事于烈為領軍
魏太尉咸陽王禧不親政務驕奢貪淫魏主惡之禧
遣奴就領軍于烈求羽林虎賁烈以無詔拒之禧復
遣謂曰吾天子叔父身為元輔有所求須與詔何異
烈厲色曰烈非不知王之貴也奈何使私奴索天子
羽林烈頭可得羽林不可得禧怒以烈為恒州刺史
烈遂稱疾不出北海王詳密以禧過惡白魏主且言
彭城王勰大得人情不宜久輔政魏主然之詔勰以
王歸第禧進位太保詳為大將軍錄尚書事復以于
烈為領軍軍國大事皆得參焉魏主不能親決庶務
委之左右於是偉臣茹皓(字禽竒吳人)趙修(字景業趙郡人)及外
戚高肇等始用事魏政浸衰(已而禧以謀反伏誅主由是益疎忌宗室)
三月齊相國南康王寳融廢其君寶卷為涪陵王而自
立(是為齊和帝)
齊南康王寶融即位於江陵改元以蕭穎胄為尚書
令荆州刺史蕭衍為左僕射征東大將軍都督征討
諸軍假黃鉞夏侯詳為中領軍封寶卷為涪陵王寶
卷以陳伯之為江州刺史西擊荆雍四月蕭衍出沔
命王茂等逼郢城寶卷遣軍救之屯巴口(巴水入江之口也巴)
(水今謂之巴河出黃州府羅田縣南流至黃岡縣入江)六月西臺(江陵在西故曰西臺)遣
席闡文勞衍軍齎穎胄等議詣衍謂宜請救於魏衍
曰若郢州既拔席卷沿流自然風靡丈夫舉事欲清
天步擁數州之兵以誅羣小懸河注火奚有不滅豈
容北面請救戎狄以示弱於天下卿為我輩白鎮軍
前途攻取但以見付借鎮軍靖鎮之耳已而東軍
進屯加湖(在漢陽府黃陂縣東南)衍遣王茂等乘水漲襲之加
湖潰(城名在漢陽東北)郢城降衍以韋叡行郢府事郢人安
之(先是郢城被圍郢州刺史張冲與竟陵太守房僧寄悉力拒守會冲及僧寄相繼病卒七卒死者什)
(七八冲子孜與諸將議降冲故吏房長瑜曰前使君忠貫昊天郎君但當坐守畫一以荷析薪若天運不)
(與亦當幅巾待命下從使君孜不從遂以郢城降張冲字思約劭之孫)
秋七月齊雍州刺史張欣泰(字義亨興世子)謀立建安王寶寅
不克而死
齊涪陵王寶卷作芳樂苑窮極竒麗(苑中山石皆望五采望民家有)
(好樹美竹則毁舊撤屋而徙之於苑中立市使宫人宦者共為稗販以□貴妃為市令自為錄事小有得)
(失妃則與杖又好巫覡左右詐云見先帝大嗔不許數出寶卷大怒拔刀尋之既不見乃縛菰為高宗形)
(北向斬之懸首苑門)雍州刺史張欣泰與弟欣時密謀結胡松
及王靈秀鴻選(鴻姓選名)等誅諸姦倖廢寶卷會寶卷遣
中書舍人馮元嗣救郢茹法珍梅蟲兒李居士楊明
泰送之於中興堂(即新亭宋孝武即位於此因改名)欣泰等使人于
坐殺元嗣明泰傷蟲兒居士法珍等散走靈秀詣石
頭迎建安王寶寅向臺城百姓數千人皆空手隨之
欣泰聞事作馳入宫會法珍得返閉門上仗鴻選不
敢發寶寅至杜姥宅(在上元縣北晉成帝杜后母立第於此因名)曰已暝
人皆潰去寶寅逃三日乃出泣言受制不自由寶卷
復其爵位欣泰與胡松皆被誅
九月齊蕭衍引兵東下
衍既克郢城諸將欲頓兵夏口衍以為宜乘勝直指
建康張弘策庾域亦以為然乃命衆軍即日上道(緣江)
(至建康凡磯浦村落軍行宿次立頓處所弘策逆為圖畫如在目中)遂克尋陽(時陳伯之鎮江)
(州衍曰用兵未須實力所聽威聲耳加湖之潰尋陽人情理宜恟懼可傳檄而定也乃遣使說伯之許即)
(用為江州伯之雖許歸附而云大軍未須遽下衍曰伯之首鼠及其猶豫急往遥之乃引兵至尋陽伯之)
(束甲請罪初巴東王子響之亂司馬席恭祖被殺至是其子謙以新蔡太守從伯之鎮晉陽伯之將降謙)
(曰我家世忠貞有殞不二伯之殺之衍以伯之為江州刺史其子虎牙為徐州刺史)齊主寶融
詔衍若定京邑得以便宜從事衍留鄭紹叔守尋陽
引兵東下謂曰卿我之蕭何寇恂也比克建康紹叔
督江湘糧運未嘗乏絶
魏築洛陽諸坊
魏司州牧廣陵王嘉(太武之孫)請築洛陽三百二十三坊
各坊三百步曰雖有暫勞姦盜永息詔發畿内夫五
萬人築之四旬而罷
魏立后于氏
后烈弟勁之女也烈方為領軍總心膂之寄故立之
冬十月齊蕭衍圍建康
蕭衍之克江郢也涪陵王寶卷遊騁如故聞至近道
聚兵為固守之計衍遣曹景宗等進頓江寧擊破李
居士於新亭因乘勝而前新亭城主江道林引兵出
戰禽之於陳衍至新林遣吕僧珍據白板橋(在江寧縣西南)李
居士帥銳卒萬人直來薄壘越塹拔柵僧珍分人上
城矢石俱發自帥馬步三百人出其後城上人復踰
城而下内外夾擊居士敗走十月寶卷遣將軍王珍
國(字德重廣之子也)將精兵十萬陳于朱雀航南宦官王寶
孫持白虎幡督戰開航背水以絶歸路衍軍小却王
茂下馬單刀直前其甥韋欣慶執鐵纏矟以翼之衝
擊東軍應時而陷曹景宗縱兵乘之吕僧珍縱火焚
營將士皆殊死戰鼔譟震天地珍國等不能抗軍遂
大潰衍長驅至宣陽門諸將移營稍前寶卷將軍徐
元瑜以東府城降李居士以新亭降衍鎮石頭寶卷
閉門自守衍命諸軍築長圍守之
十一月齊尚書令巴東公蕭穎胄卒(諡獻武)
穎胄既卒由是衆望盡歸於衍(先是齊邑東巴西二郡不從穎冑之命引)
(兵破硤口進至上明穎冑遣蔡迫恭拒之相持不決穎胄憂憤而卒已而巴軍聞建康已危衆潰而降)
(上明注見前蔡道恭字懷儉南陽冠軍人)
魏以任城王澄都督淮南軍事
魏鎮南將軍元英上書曰蕭寶卷驕縱日甚虐害無
辜其雍州刺史蕭衍掃土興兵順流東下唯有孤城
更無重衞乃皇天授我之日臣乞躬帥步騎三萬直
至沔陽據襄陽之城斷黑水(今襄陽府穀城縣東有黑水河與光化縣接界)
之路長驅南出進拔江陵則三楚可收岷蜀斷絶又
命揚徐聲言俱舉建業窮蹙文軌可齊不報車騎大
將軍源懷(本名思禮賀之子)亦言廣陵淮隂觀望得失宜東
西齊舉以成席卷之勢若使蕭衍克濟上下同心豈
惟後圖之難亦恐揚州危逼(是月魏東豫州刺史田益宗侵齊戰于赤亭齊)
(人敗績齊赤亭在黃州府麻城縣東南水經注舉水逕安郡西歷赤亭下謂之赤亭水即此)
十二月齊人弑涪陵王寶卷蕭衍入建康以太后令追
廢寶卷為東昏侯自為大司馬承制
是時建康城中實甲猶七萬人寶卷悉以軍士委王
珍國使兖州刺史張稷(字公喬瓌之弟)為之副(寶卷尊蔣子文之神為靈)
(帝迎入後堂使巫禱祀寶卷于殿中騎馬出入以金銀為鎧甲飾以孔翠晝眠夜起一如平常)長圍
既立屢戰不勝尤惜金錢不肯賞賜雕鏤雜物倍急
于常衆情怨怠皆思早亡莫敢先發法珍蟲兒說寶
卷曰大臣不留意使圍不解宜悉誅之珍國及稷懼
禍謀弑寶卷使後閤舍人錢強夜開雲龍門珍國稷
引兵入殿御刀豐勇之為内應寶卷方在含德殿作笙
歌兵入斬之稷召僕射王亮(字奉叔瑩從父弟)等令百僚署
牋以黃油裹寶卷首遣博士范雲等送詣石頭右衛
將軍王志(字次道僧虔之子)歎曰冠雖弊何可加足取庭中
樹葉挼服之偽悶不署名衍覽牋無志名心嘉之衍
與雲有舊即留參帷幄使張弘策先入清宫封府庫
圖籍時城内珍寶委積弘業禁勒部曲秋毫無犯收
潘妃及法珍蟲兒等四十一人皆以屬吏以宣德太
后(文惠太子妃鬱林王尊為皇太后明帝即位出居鄱陽王故第王為號曰宣德宫)令追廢
寶卷為東昏侯以衍為大司馬錄尚書事依晉武陵
王遵承制故事百僚致敬以王亮為長史衍入閱武
堂下令大赦凡昏制謬賦淫刑濫役悉皆除盪(潘妃有國)
(色衍欲留之以問領軍王茂茂曰亡齊者此物留之恐為外議乃并法珍等誅之)
齊大司馬衍執豫州刺史馬仙琕(字靈馥扶風郡人)吳興太守
昂(字千里凱之子)既而釋之
齊蕭衍之東下也豫州刺史馬仙琕擁兵百萬衍使
其故人姚仲賓說之仙琕斬于軍門以徇衍圍宫城
州郡皆請降吳興太守袁昂獨拒境不受命(衍使江革為書)
(與昂曰竭力昏主未足為忠家門屠滅非所謂孝豈若翻然改圖自招多福昂復書拒之)及建康
平衍使豫州刺史李元履巡撫東土敕勿以兵威陵
辱昂元履至宣衍旨昂亦不請降開門撤備而已仙
琕聞臺城不守號泣謂將士曰我受人任寄義不容
降君等皆有父母我為忠臣君等為孝子不亦可乎
乃悉遣兵出降餘壯士數十閉門獨守俄而兵入仙
琕令士皆持滿兵不敢近日暮仙琕乃授弓曰諸軍
但來見取我義不降乃遣送石頭衍釋之使待袁昂
至俱入曰令天下見二義士皆厚遇之
(壬齊中興二年梁高祖武帝蕭衍天監午元年魏景明三年是歲齊亡梁代)春正月齊大司
馬衍迎宣德太后入宫稱制二月衍自為相國封梁公
加九錫尋進爵為王
初衍與范雲沈約任昉同在竟陵王西邸至是引雲
為諮議約為司馬昉為記室參謀議謝朏何胤先棄
官居家衍奏徵為軍諮祭酒朏胤皆不至衍内有受
禪之志沈約進曰齊祚已終明公當承其運雖欲謙
光不可得已衍曰我方思之約曰公初建牙樊沔此
時應思今王業已成何所復思若天子還都公卿在
位則君臣分定無復異心豈復有人方更同公作賊
衍然之召雲等告之雲對略同約旨衍曰卿明早將
休文更來雲出語約約曰卿必待我雲許諾而約先
期入衍命草具其事約乃出懷中詔書幷諸選置雲
至殿門不得入約出問曰何以見處約舉手向左(謂左)
(僕射)雲笑曰不乖所望有頃衍召雲入曰我起兵三年
矣諸將不為無功然成帝業者卿二人也於是衍以
詔進位相國掦州牧封十郡為梁公備九錫置百司
已復進爵為王
蕭衍以沈約為梁僕射范雲為梁侍中
衍納東昏余妃頗妨政事范雲以為言未從雲與將
軍王茂同入見雲曰昔沛公入關婦女無所幸此范
增所以畏其志大也今明公始定建康海内想望風
聲奈何襲亂亡之迹以女德為累乎茂起拜曰雲言
是也公必以天下為念不宜留此衍默然雲即請以
余氏賚茂衍許之賜雲茂錢各百萬
三月蕭衍殺齊邵陵王寶攸(字智宣明帝第九子)等三人鄱陽王
寶寅出奔魏
先是衍以齊湘東王寶晊(安陸王緬之子)好文學忌之誣為
謀反并其弟寶覽寶宏皆殺之至是役殺邵陵王寶
攸晉熙王寶嵩(字智靖明帝第十子)桂陽王寶貞(明帝第十一子)鄱陽
王寶寅穿牆夜出遁匿山澗晝伏宵行抵夀陽之東
魏任城王澄以車馬迎之待以客禮寶寅請喪君斬
衰之服澄以喪兄齊衰之服給之仍帥官僚赴弔寶
寅居處有禮澄深器重之
齊主發江陵以蕭憺都督荆湘六州軍士
齊主東歸以蕭憺為荆州刺史荆州軍旅之後公私
空乏憺厲精為治廣屯田省力役存問兵死之家供
其困乏自以年少居重任謂佐吏曰政之不臧士君
子所宜共惜吾今開懷卿其無𨼆于是人人得盡意
民有訟者皆立前待符教决于俄頃曹無留事荆人
大悦
夏四月齊梁王蕭衍稱皇帝(是為梁高祖武帝)廢齊主為巴陵
王遷太后于别宫封拜功臣有差(齊自高帝代宋至和帝凡七主合二十三)
(年)
齊主至姑孰下詔禪位于梁四月宣德太后遣尚書
令亮等奉璽綬詣梁宫梁王即位于南郊贈兄懿為
丞相封長沙王諡曰宣武奉齊主為巴陵王宫於姑
孰奉宣德太后為齊文帝妃封文武諸臣車騎將軍
夏侯詳等十五人為公侯以王亮為尚書令王瑩(字奉)
(光亮從父兄)為中書監沈約為僕射范雲為吏部尚書
梁主蕭衍弑巴陵王于姑孰齊御史中丞顔見遠(晉侍中含)
(之七世子孫)死之
梁主欲以南海郡為巴陵國徙王居之沈約曰不可
慕虚名而受實禍梁主領之乃使所親鄭伯禽詣姑
孰以生金進王王曰我死不須金醇醪足矣乃飲沉
醉伯禽就摺殺之王之鎮荆州也琅邪顔見遠為錄
事參軍及即位為御史中丞既禪位見遠不食數日
而卒梁主聞之曰我自應天從人何預天下士大夫
事而顔見遠乃至於此乃以蕭寶義(字智勇明帝長子)為巴
陵王使奉齊祀(寶義幼有廢疾不能言故獨得全)
梁徵謝朏何胤何點不至
梁徵謝朏何胤為光禄大夫何點為侍中胤點終不
就
梁置謗木肺石函(周禮大司寇以肺石逹窮民注赤石也沈括石形如垂肺肺主聲所以逹)
(冤也)
梁主詔公車府謗木肺石各置一函若肉食莫言欲
有横議(謂在位者不言而布衣處士欲議朝政)投謗木函若有功勞
才器冤沉莫逹者投肺石函(梁主身服澣濯之衣常膳惟以菜蔬每簡長吏)
(務選廉平皆召見于前勗以政道小縣令有能遷大縣大縣有能遷二千石由是廉能莫不知勸)
五月盜入梁宫捕得伏誅
齊東昏侯嬖臣孫文明等夜帥其徒作亂燒神虎門
總章觀殺衛尉張弘策復燒尚書及雲龍門軍司馬
吕僧珍以宿衛兵拒之不能却梁主戎服御前殿曰
賊夜來是其衆少曉則走矣命擊五鼓賊謂已曉散
走會將軍王茂等引兵赴救悉捕誅之
梁江州刺史陳伯之反兵敗奔魏
伯之目不識書與奪决于主者豫章鄧善(為别駕)河南
褚緭(自建康投之)及其鄉人朱龍符並乘伯之愚闇恣為
姦利梁主聞之遣人代繕伯之不受命繕于是日夜
說伯之反緭等共贊成之伯之乃集府州僚佐詐為
齊建安王寶寅書示之且云我荷明帝厚恩誓死以
報即命纂嚴召臨川内史王觀(僧虔之孫)為長史觀不應
命豫章太守鄭伯倫起兵拒守梁主以王茂為江州
刺史帥衆討之伯之引兵趣豫章攻不能下王茂軍
至伯之表裏受敵遂敗走間道渡江與其子虎牙及
緭等俱奔魏
六月梁益州刺史劉季連反
梁主以鄧元起(字仲居南郡當陽人)為益州刺史遣左右送劉
季連子弟三人入蜀諭旨季連受命飭還裝元起乃
之官初季連為南郡不禮于元起都錄朱道琛有罪
季連欲殺之逃匿得免至是道琛為元起典籖既至
言語不恭見人器物輙奪之有不獲者語曰會當屬
人何須苦惜于是軍府大懼謂元起必誅季連禍及
黨與季連亦懼乃召兵算之有精甲十萬歎曰據天
險之地握此彊兵進可以匡社稷退不失作劉備捨
此安之遂召佐史矯稱齊宣德太后令聚兵反收道
琛殺之元起至巴西季連遣其將李奉伯拒戰敗還
成都季連閉城固守元起圍之(明年成都食盡人相食季連肉袒請降元)
(起待之以禮遂還建康梁主赦為庶人)
秋八月梁定正雅樂
梁主素善鍾律欲釐正雅樂乃自制四器名之為通
(一曰元英通二曰青陽通三曰朱明通四曰白藏通)每通施三絃黃鍾絃用二
百七十絲長九尺(黃鍾律長九寸引而伸之為九尺)應鍾絃用一百
四十二絲長四尺七寸四分差彊(即上生下生三分益一三分損一之)
(數)因以通聲轉推月氣悉無差違而還得相中又制
十二笛(竹之屬漢武時邱仲所作)黃鍾笛長三尺八寸應鍾笛長
二尺三寸中間十律以是為差以寫通聲飲(去聲韻會舉要)
(度聲曰飲)古鍾玉律並皆不差于是被以八音施以七聲
(宫商角徵羽及變宫變徵)莫不和韻先是宫懸止有四鎛鍾(特懸者為)
(鏄鍾)雜以編鍾(小鍾也上下各八縣于一簴)編磬(亦十六枚而同簴)衡鍾(鍾大)
(于鎛)凡十六簴(鍾之拊縱曰簴)至是始設十二鏄鍾(應十二辰之位)各
有編鍾編磬凡三十六簴而去衡鍾四隅植建鼓(大鼔)
(也一名植鼓植木而旁懸鼔焉)
冬十一月梁立子統(字德施)為太子
統生五歲能徧誦五經
梁大旱飢
是歲江東大旱斗米五千民多飢死
(癸梁夭監二年末魏景明四年)夏四月魏以蕭寶寅為齊王
寶寅伏于魏闕之下請兵伐梁雖暴風大雨終不暫
移會陳伯之降魏亦請兵自效魏以寶寅為揚州刺
史丹陽公齊王禮賜甚厚配兵一萬令屯東城(注見前)
以伯之為江州刺史屯陽石(城名在今穎州府霍邱縣南亦曰羊石城)俟
秋冬大舉寶寅明(謂明旦也)當拜命慟哭至晨過期猶絶
酒肉悴色麤衣未嘗嬉笑
梁頒新律
初梁主命刪定郎蔡法度(濟陽人)損益舊律至是書成
(律二十卷令三十卷)詔頒行之
五月梁僕射范雲卒以左丞徐勉(字修仁東海郯人)將軍周捨
(字昇逸朗族孫顯之子)同參國政
雲盡心事上知無不為臨繁處劇精力過人及卒衆
謂沈約宜當樞管上以約輕易不如尚書左丞徐勉
乃以勉及右衛將軍周捨同參國政捨雅量不及勉
而清簡過之兩人俱稱賢相(勉每有表奏輙焚其藁捨豫機密二十餘年與)
(人言謔終日而竟不泄機事衆尤服之)
六月梁以謝朏為司徒
朏逃竄年餘一旦輕舟自出詣闕以為司徒尚書令
朏辭腳疾不堪拜謁角巾白輿詣雲龍門謝詔乘小
車就席明日梁主幸其宅宴語盡歡朏固陳本志不
許朏素憚煩不省職事衆頗失望
秋七月魏以彭城王勰為太師
魏主以勰為太師勰固辭魏主賜詔敦諭又為家人
書祈請懇至勰不得已受命
冬十月魏都督元英攻梁拔數城攻阜陵不克
先是魏發兵伐梁委任城王澄經略(蕭寳寅陳伯之皆聽節度)至
是梁司州刺史蔡道恭聞魏軍將至遣將軍楊由帥
城外居民保賢首山(注見前)為三柵元英勒軍圍之柵
民斬由降魏任城王澄命統軍党法宗(党氏出自西羌世為羌豪)
分兵擊東關(注見前)拔關要(城名在六安州霍山縣西北)潁川(宋僑郡後)
(廢故城在今廬州府巢縣東南)大峴(山名在今和州含山縣東北)三城白塔(崗名在巢)
(縣南)牽城(在霍山縣北)清溪(今含山縣西有清溪鎮清溪水所出)皆潰初梁遣
馮道根戍阜陵(注見前)甫到即修城隍遠斥堠如敵將
至衆頗笑之道根曰防怯勇戰此之謂也城未畢法
宗等奄至衆皆失色道根命大開門緩服登城遣精
銳出戰破之魏人見其意思閒暇戰又不利遂引去
梁乃以道根為豫州刺史
魏以僕射源懷為行臺(胡三省注魏道武始置行臺官于中山至是置于北邊兼統民)
(事)巡北邊
魏既遷洛陽北邊荒遠因以飢饉百姓困弊乃如僕
射源懷行臺使持節巡行北邊賑貧乏考殿最事之
得失先决後聞懷通濟有無飢民賴之(沃野鎮將于祚后之世父)
(與懷通婚時于勁方用事勢傾朝野祚頗有受納懷將入鎮祚郊迎道左懷不與語即劾奏免官懷朔鎮)
(將元尼須與懷舊交貪穢狼籍置酒謂懷曰命之短長繋卿之口懷曰今日源懷與故人飲酒之坐非鞫)
(獄之所也明日公庭始為使者檢鎮將罪狀之處耳竟按扺罪沃野漢縣後魏為鎮故城在今榆林府)
(西北懷朔魏六鎮之一故城在今吳喇忒東北)
梁吉翂(字彦霄馮翊蓮勺人)請代父死梁主赦之
吉翂父為原鄉(後漢縣隋省故城在今湖州府孝豐縣)令為姦吏所誣
逮詣殿尉罪當死翂年十五撾登聞鼓乞代父命梁
主以其幼疑人教之使廷尉卿蔡法度訊之翂曰囚
雖愚幼豈不知死之可憚顧不忍見父極刑故求代
之死非細故奈何受人教邪法度乃更和顔誘之終
無異辭法度以聞梁主乃宥其父罪丹陽尹王志欲
于歲首舉充純孝翂曰異哉王尹何量翂之薄乎父
辱子死道固當然若翂當此舉乃是因父取名何辱
如之固拒而止
(甲梁天監三年申魏正始元年)春正月梁襲魏夀陽不克魏攻梁鍾離
梁遣兵救之敗績
梁將軍姜慶真乘魏任城王在外襲夀陽據其外郭
任城太妃孟氏勒兵登陴激厲文武安慰新舊勸以
賞罰將士咸有奮志太妃親巡城守不避矢石蕭寶
寅引兵至合擊之慶真敗走是月任城王澄攻梁鍾
離梁主遣將軍張惠紹(字德繼義陽人)等將兵送糧澄遣將
軍劉思祖(彭城人芳從子)邀之戰于邵陽(注見前)大敗梁兵殺
虜殆盡尚書論思祖功應封千戸侯侍中
元暉(字景襲常山王素之孫)求二婢于思祖不得事遂
寢
夏五月魏司徒北海王詳有罪幽死
詳驕奢好聲色貪冒無厭請託公行中外嗟怨將軍
茹皓以巧思有寵于魏主弄權納賄詳亦附馬高肇
本出高麗時望輕之魏主專委以事肇以詳位居其
上欲去之乃譖云詳皓謀逆四月魏主召中尉崔亮
(字敬儒清河東武城人)使彈詳皓詔賜皓死宥詳免為庶人徙
太府寺圍禁之詳遂暴卒(先是有獻雞雛四翼四足者詔以問侍中崔光光上)
(表曰漢元帝時有雌雞伏子漸化為雄冠距鳴將又有雄雞生角劉向以為小臣執政之象已而石顯伏)
(誅此其效也靈帝時南宫寺雌雞欲化為雄但頭冠未變蔡邕以為雞身已變未至于頭而上知之將有)
(其事而不遂成之象也若應之不精政無所改頭冠或成為患滋大是後黃巾破壊四方天下遂大亂今)
(之雞狀雖與不同而其應頗相類誠可畏也翼足衆多亦羣下相扇助之象雛而未大足羽差卜其勢尚)
(微易制御也臣聞災異之見所以示吉凶明君覩之而懼乃能致福闇主覩之而慢所以致禍或者今亦)
(有自賤而貴關預政事如前世石顯之比者邪願陛下進賢黜佞則妖弭慶集矣後數日皓等伏誅魏主)
(由此愈重光)
魏大旱
魏大旱邢巒(字洪賓鄚人穎之孫)奏昔者明王重粟帛輕金玉
何則粟帛養民而安國金玉無用而敗德故也先帝
深鑒奢泰務崇節儉至以紙絹為帳扆銅鐵為轡勒
府藏之金裁給而已逮景明初貢篚相繼商佑交入
金玉常有餘國用常不足苟非為之分限但恐歲計
不充自今請非要須者一切不受魏主納之
秋八月梁義陽降魏魏立元英為中山王
魏人圍義陽梁司州刺史蔡道恭隨方抗禦相持百
餘日斬獲不可勝計魏軍憚之將退會道恭病卒(道恭)
(疾篤呼從弟靈恩及諸將佐謂曰汝等當以死固節無令吾没有餘恨及卒靈恩代之守城)魏人
聞之攻義陽益急梁遣將軍馬仙琕救之轉戰而前
兵勢甚銳元英結壘士雅山(即大木山在汝寧府信陽州西北晉祖逖置其)
(家於此後遂以逖字名山)分命諸將伏於四山示之以弱仙俾乘
勝直掩英營英偽北以誘之至平地縱兵擊之統軍
傳永擐甲執槊突陳横過梁兵射永洞其左股永拔
箭復入仙琕敗走永復與諸軍追之(永時年七十餘軍中莫不壯之)
仙琕盡銳决戰一日三交皆大敗而返蔡靈恩勢窮
遂降於魏三關(一曰平靖關即春秋冥阨一曰武陽關亦曰武勝即春秋直轅一曰黃峴)
(關亦曰百鴈即春秋大燧俱在信陽州)戍將亦棄城走初魏南安王楨
(景穆帝之子)以預穆泰之謀奪爵邑及是英克義陽乃復
立英為中山王(梁於南義陽置司州移鎮關南以鄭紹叔為刺史紹叔立城隍繕器械廣)
(田積穀招集流散百姓安之今南義陽治鹿城關隋為木蘭縣唐省故城在黃州府黃安縣)
九月魏築九城於北邊
柔然侵魏魏詔車騎大將軍源懷行北邊指授規略以
便宜從事懷至雲中柔然遁去懷以為用夏制夷莫
如城郭還至恒代案視要害之地欲東西為九城及
儲糧積仗之宜犬牙相救之勢凡五十八條表上之
曰今定鼎成周去北遙遠代表諸國頗或外叛宜準舊鎮
東西相望令形勢相接築壘置戍分兵要害勸農積
粟警急之日隨便翦討彼遊騎之寇終不敢越城南
出如此北方無憂矣魏主從之
冬十一月魏營國學
時魏學業大盛燕齊趙魏間教授者不可勝數弟子
著錄多者千餘人州舉茂異郡貢孝廉每年逾衆
(乙梁天監四年酉魏正始二年)春正月梁置五經博士立州郡學
梁主雅好儒術以東晉宋齊雖開置國學而無講授
之實乃下詔曰二漢登賢莫非經術服膺雅道名立
行成魏晉浮蕩儒教淪歇風節罔樹抑此之由其置
五經博士廣開館宇招納後進給其餼廩其射策通
明者即除為吏又選學生往雲門山(在紹興府會稽縣南亦曰東山)
從何胤受業(齊永明中胤棄國子祭酒還東山隱居教授)命胤選經明行
修者以聞分遣博士祭酒巡州郡立學
梁漢中太守夏侯道遷(譙國人)以郡叛降於魏魏遣將軍
邢巒入漢中遂取梁州
初梁夏侯道遷從裴叔業鎖壽陽與叔業有隙單騎
奔魏魏王肅使守合肥肅卒道遷奔梁梁以為漢中太
守至是復叛降魏魏以□巒為鎖西將軍將兵赴之
巒至漢中所向摧破魏以巒為梁秦二州刺史梁遣
將軍孔陵等拒魏巒遣統軍王足擊之陵等退保梓
潼足又破之遂進攻涪城大敗梁軍殺其將魯方達
等三十九人蜀中大震城戍降者什二三於是巒表
請乘勝取蜀魏主不從(先是魏主以王足行益州刺史既而以羊祉代之足聞之)
(不悅輙引兵還遂不能定蜀久之奔梁巴西人亦殺魏守將降於梁羊祉字靈祐泰山鉅平人)
夏四月梁益州刺史蕭淵藻(字靖藝懿之子)殺前刺史鄧元起
州民作亂淵藻討平之
梁益州刺史鄧元起乞歸詔以西昌侯淵藻代之元
起營還裝糧儲器械取之無遺淵藻恨之又求其良
馬不得愈恚遂因醉殺之而誣以反梁主疑焉元起
故吏廣漢羅硏詣闕訟之梁主曰果如我所量也使
讓淵藻貶為將軍䘏贈元起時益州民焦僧護作亂
淵藻乘肩輿巡行賊壘賊聚弓亂射矢如雨下從者
舉楯禦矢淵藻命去之由是民心大安擊僧護平之
六月梁初立孔子廟
秋七月魏有芝生於太極殿
侍中崔光上表曰氣蒸成菌生於墟落濕穢之地不
當生於殿堂高華之處今忽有之誠足異也夫野木
生朝野鳥入廟古人皆以為敗亡之象故太戊中宗
懼灾修德殷道以昌今西南二方兵革未息郊甸之
内大旱踰時民勞物瘁莫此之甚願陛下側躬聳意
惟新聖道節夜飲之樂養方富之年則魏祚可以永
隆皇夀等於山岳矣於是魏主好宴樂故光言及之
冬十月梁遣臨川王宏(字宣達梁主弟)帥師伐魏
宏都督諸軍僕射柳惔(字文通世隆子)為副軍於洛口(注見前)
梁大有年
米斛三十錢
(丙梁天監二年戌魏正始三年)春正月魏邢巒討武興氐滅之置東益州
先是武興王楊集始卒子紹先嗣紹先年幼委事於
其叔集起集義會魏始克漢中集起集義恐武興不
能久為外藩乃扇動羣氐推紹先為帝圍魏關城(陽平)
(關城)於是魏邢巒遣傅豎眼(清河人徙□陽)討之克武興執紹
先送洛陽集起集義亡走遂滅其國以為東益州(自晉)
(惠帝元康六年楊義搜始據仇池至是乃滅)
三月丙寅朔日食
魏豫州刺史陳伯之叛復歸梁
梁臨川王宏使記室邱遲(字希範吴興人)為書遺陳伯之(書曰)
(□軍勇冠三軍才為世出如何一旦為奔亡之虜尋君去就之際非有他故直以不能内審諸己外受流)
(言沉迷猖蹷以至於此主上屈法申思吞舟是漏將軍松柏不翦親戚安居高臺未傾愛妾尚在而將軍)
(魚遊於沸鼎之中燕巢於飛幕之上不亦成乎暮春三月江南草長雜花生樹羣鶯亂飛見故國之旗鼔)
(感生平於疇日撫弦登陴豈不愴恨想早勵良圖自求多福)伯之得書即於夀陽
擁衆歸梁梁以為通直散騎常侍久之死
夏四月魏罷鹽池(在山西解州東安邑縣西)之禁
魏河東郡鹽池舊立官司以收税利魏主即位之初
(景明元年)御史中尉甄琛(字思伯中山無極人)上表請弛鹽禁(琛言周禮)
(山林川澤有虞衡之官為之厲禁蓋取之以時不使戕賊而已故雖置有司實為民守之也夫一家之長)
(必惠養子孫天下之君必惠養北民未有為人父母而吝其醢醯富有羣生而𣙜其一物者也今縣官障)
(護河東鹽池而收其利是專奉口腹而不及四體也天子富有四海何患於貧乞弛鹽榮而興民共之)
詔下八座(魏置八郡以擬八座事具前)議錄尚書事彭城王勰等
以為宜依常禁(勰等言琛之所陳坐談則理高行之則事眀聖人斂山澤之貨以寬田疇)
(之富收關市之税以助仆一之儲取此與彼皆非為身所謂資天地之産惠天地之民也鹽池之禁為日)
(已久今而罷之一行一改法若爽棋參論理要宜如舊式)魏主卒如琛議已而鹽
利多為富強所擅乃還收之入公(景明四年)至是下詔復
罷鹽池之禁自此官雖無權而豪貴之家乘勢占奪
近池之民又輙障吝強弱相陵遠近滋弊於是高陽
王維(字思穆獻文帝子)清河王懌(字宣仁孝文帝子)等請依先朝之
禁仍置官監校從之(明帝神龜元年)其後更罷更立(迄於西魏孝武)
(帝永熙之世)又凡數變云(胡三省曰甄琛表弛鹽禁通鑑日錄摽於景明元年正文則載)
(於正始三年蓋琛議行於景明初年隨格於景明四年正始三年而後從其議也胡氏之言如此今考魏)
(書宣武紀及甄琛傳俱於胡氏相符因依其次以叙并節採食貨志統紀元魏盬㩁之始末于此以備攷)
魏遣中山王英督諸軍以拒梁師
魏以中山王英為征南將軍都督揚徐諸軍事帥衆
十餘萬以拒梁軍所至以便宜從事已而魏復以邢
巒都督東討諸軍事發定冀瀛相并肆(魏置治永安郡今山西忻)
(州是)六州十萬人以益南行之兵
五月梁拔魏宿預梁城(在鳳陽府夀州東北晉太元中僑立梁郡於此故曰梁城)小
峴合肥等城
梁右衛率張惠紹拔宿豫北徐州(京口為南徐鍾離為北徐)刺史
昌義之(歷陽烏江人)拔梁城豫州刺史韋叡攻(小)峴未拔
出行圍栅魏出數百人陳于門外叡欲擊之諸將皆
曰向者輕來未有戰備請還授甲叡曰魏城足以固
守今無故出人于外必其驍勇苟能挫之其城自拔
衆猶遲疑叡指其節曰朝廷授此非以為飾韋叡法
不可犯也乃進擊敗之因急攻城中宿而拔遂至合
肥叡夜堰肥水起鬭艦高與合肥城等四面臨之城
中人皆哭遂潰俘斬萬餘級于是遷豫州治合肥(叡體)
(素羸未嘗跨馬每戰嘗乘白板輿督厲將士勇氣無敵軍至東陵有詔班師叡悉遣輜重居前身乘小輿)
(殿後魏人畏叡威名望之不敢逼是月梁廬江太守裴邃克魏羊石霍邱六月青冀刺史桓和克朐山固)
(城張惠紹進趣彭城兵不利城東陵在穎州府霍邱縣西北濱准羊石即陽石固即五固注俱見前裴)
(邃字淵明河東聞喜人)
秋九月梁臨川王宏自洛口逃歸諸軍皆潰
宏以介弟將兵軍容甚盛比人以為百餘年來所未
有也前軍既克梁城諸將欲乘勝深入宏性懦怯部
分乖方魏詔邢巒與中山王英合攻梁城宏聞之懼
召諸將議旋師吕僧珍曰知難而退不亦善乎宏然
之柳惔曰大衆所臨何城不服何謂難乎裴邃曰是
行也固敵是求何難之避馬仙琕曰天子掃境内以
屬王有前死一尺無却生一寸昌義之怒須髮盡磔
曰吕僧珍可斬也百萬之師出未逢敵望風遽退何
面日見聖主乎議者出宏不敢遽違羣議停軍不前
(魏人知宏不武遺以巾幗且歌之曰不畏蕭娘與吕姥但畏合肥有韋虎虎謂韋叡也僧珍亦自愧嘆請)
(遣裴邃分軍取夀陽宏不聽)會夜暴風雨軍中驚宏與數騎逃去
將士皆散投棄戈甲填滿水陸諸軍聞宏已逃亦皆
引退(宏乘小舟濟江夜至白石壘叩城門求入臨汝侯淵猷登城謂曰百萬之師一朝鳥散國之存)
(亡未可知也恐姦人乘開為變城不可夜開宏無以對淵猷淵藻之弟)
冬十月魏徵邢巒還遣齊王蕭寳寅與中山王英圍鍾
離
梁洛口軍既潰魏中山王英進圍鍾離魏主詔邢巒
引兵會之巒表言南軍雖野戰非敵而城守有餘且
鍾離天險必無克理臣寧荷怯懦不進之責不受敗
損空行之罪魏主乃以將軍蕭寳寅代之(侍中盧昶素惡巒使)
(中尉崔亮彈巒巒以漢中所得美女賂元暉暉言于魏主遂不問暉昶恃寵貪縱時人謂之餓虎將軍飢)
(鷹侍中暉尋遷吏部尚書用官皆有定價選者謂之市曹盧昶字叔逹度世從□)
(丁梁天監六年亥魏正始四年)春三月梁將軍曺景宗豫州刺史韋叡
大敗魏師于鍾離
魏中山王英與將軍楊大眼等衆數十萬攻鍾離鍾離
城北阻淮水魏人于邵陽洲兩岸為橋樹栅數百步
跨淮通道城中纔三千人昌義之隨方抗禦(魏人使其衆負)
(土填塹嚴騎蹙之人未及回以土迮之俄而塹滿衝車所撞城土輙頽義之用泥補之衝車雖入而不能)
(壞魏人晝夜苦攻分番相代墜而復升莫有退者)一日戰數十合前後殺傷
萬計魏人死者與城平二月魏主召英還英表稱必
克願少寬假先是梁主詔曺景宗督軍二十萬救鍾
離勅景宗頓道人洲(在邵陽洲之東)俟諸軍至齊發至是復
遣韋叡將兵繼進受景宗節度叡自合肥由隂陵大
澤行(注見前)值澗谷輙飛橋以濟師或勸緩行叡曰鍾
離鑿穴而處負戶而汲車馳卒奔猶恐其後而况緩
乎魏人已墮吾腹中卿曺勿憂也旬日至邵陽(梁主豫勅)
(景宗曰韋叡卿之鄉望宜善敬之景宗見叡禮甚謹梁主聞之曰二將和師必濟矣)叡塹洲為
城去魏城百餘步馮道根能走馬步地計馬足以賦
功(賦布功力也謂計夫之力而布之工作也)比曉而營立英大驚曰是何
神也景宗等噐甲精新軍容甚盛魏軍望之奪氣城
中知有外援勇氣百倍(楊大眼將萬餘騎來戰叡結東為陳以彊弩二千一時俱)
(發矢貫大眼右臂退走明旦英自帥衆來戰叡乘素木輿執白角如意以麾軍一日數合英乃退)梁
主命景宗等豫裝高艦與魏橋等為火攻之計三月
淮水暴漲六七尺叡使馮道根等乘艦擊魏洲上軍
盡殪别以小船載草灌膏焚其橋風怒火盛煙塵晦
冥敢死之士拔栅斫橋倏忽俱盡道根等身自搏戰
軍人奮勇呼聲動天地無不一當百魏軍大潰英脱
身走大眼亦焚營去諸壘土崩水死者十餘萬斬首
亦如之生擒五萬人收其資糧噐械山積(叡遣報昌義之義之)
(悲喜不暇答語但呌曰更生更生羣帥爭先告捷叡獨居後世尤以此賢之梁主詔增景宗叡爵邑義之)
(等賞各有差魏有司奏英寳寅罪當誅詔免死除名為民)
冬十月梁以徐勉為吏部尚書
勉精力過人雖文案填積坐客充滿應對如流手不
停筆嘗與門人夜集客求官勉正色曰今夕止可談
風月不可及公事時人咸服其無私
閏月魏尚書令高肇弑其主之后于氏及其子昌
時高貴嬪(肇弟優之女)有寵而妬高肇勢傾中外后暴疾
殂人皆歸咎高氏宫禁事秘莫能詳也后所生子昌
尋卒侍御師王顯(字世榮平陽人以醫進用)失于療治時人亦以
為承肇之意云
(□起莘發明曰昔趙盾以亡不越境反不討賊而書弑高肇既為用事大臣一國之事皆出其手如使弑)
(逆不出于肇則必討逆而正其罪今既主名不立則其為肇也明矣直筆書之所謂原其情而定其實耳)
(戊梁天監七年子魏永平元年)春正月梁定官品
百官九品為十八班班多者為貴(十八班最貴一班最下)
二月梁置州望郡宗鄉豪
各一人專掌搜薦(搜求才能而薦之于上)
秋七月魏立貴嬪高氏為后
高后既立高肇益貴重用事多變更先朝舊制削封
秩黜勲臣怨聲盈路羣臣宗室皆下之唯度支尚書
元匡(字扶建陽平幽王之子)與抗衡先造棺置廳事欲輿棺詣
闕論肇罪自殺以諫肇惡之會匡與劉芳(字伯支彭城人)議
權量肇主芳議匡表肇指鹿為馬中尉王顯彈匡有
司處匡死刑詔貶其官
八月梁竟陵公曹景宗卒(謚曰壯)
景宗自救鍾離進爵為公及是卒(景宗之自鍾離還也梁主于華光殿)
(與羣臣宴飲令沈約賦韵景宗不得意甚不平梁主曰卿伎能甚多何必一詩景宗求作不已時韵已盡)
(止餘競病二字景宗操筆立成其辭曰去時兒女悲歸來笳鼓競借問路傍人何如霍去病梁主嘉嘆不)
(已及卒贈□府儀同三司)
魏京兆王愉(字宣德孝文帝子)反信都魏主遣尚書李平(字雲定崇)
(從弟)討愉執之高肇隂殺愉奏除平名
初愉納于后之妹為妃不愛愛妾李氏生子于后召
李氏入宫捶之已而魏主復以愉驕縱不法杖之五
十出為冀州刺史愉既屢辱潛懷愧恨高肇又數譖
之愉不勝忿遂詐言高肇弑逆稱帝于信都立李氏
為后魏主以尚書李平為都督討之愉出城拒戰屢
敗平進圍之愉知勢窮擕李氏及四子突圍出走平
追執以聞羣臣請誅愉魏主不許詔送洛陽申以家
人之訓高肇隂使人殺之于道肇與王顯素惡李平
平既定冀州詔加散騎常侍顯彈平隱截官口(謂隐匿叛)
(黨之應没官者)肇奏除平名
九月魏主殺其叔父彭城王勰
魏高后之立也勰固諫不聽高肇怨之數譖于魏主
遂因京兆王愉之反誣勰北與愉通南招蠻賊魏主
信之召勰與諸王入宴禁中至夜皆醉各就别所使
左衛元珍引武士齎毒酒飲之勰曰吾無罪願一見
至尊死無恨珍曰至尊何可復見武士以刀環築之
勰大言曰冤哉皇天忠而見殺乃飲毒酒武士就殺
之向晨以尸歸第云王因醉而薨(謚曰武宣)在朝貴賤莫
不喪氣行路士女皆流涕曰高令公枉殺賢王由是
中外惡肇益甚
魏郢州(魏正始初改南司州曰郢州治義陽)叛三關(注見前)降梁魏遣兵擊
之魏郢州司馬彭珍等叛魏潛引梁兵趣義陽三關
戍主侯登等以城降梁魏以中山王英(京兆王愉反復英封討愉)
(未發而愉敗)將步騎出汝南討之(是冬魏懸瓠軍主白早生亦叛魏殺豫州刺史)
(司馬悦請援于梁梁司州刺史馬仙琕遣兵助之魏主以邢巒行豫州事將兵擊早生時魏郢豫諸城皆)
(没唯義陽一城為魏堅守中山王英以衆少屢請益兵弗許英遂與巒共攻懸瓠克之斬早生英乃趨義)
(陽義陽大守辛祥與郢州刺史婁悦嬰城共守梁將軍胡武城陶平虜攻之祥夜襲其營擒平虜斬武城)
(州境獲全論功當賞婁悦恥功出祥下間之執政賞遂不行魏豫州治汝南注見前司馬悦字廣宗楚)
(之之孫辛祥字萬福紹先之孫)
(乙梁天監八年丑魏永平二年)春正月梁主祀南郊
宋齊舊儀祀天皆服衮冕至是用著作郎許懋(字昭哲高)
(陽新城人)說始服大裘(周禮司裘大裘以供王祀天之服注大裘黑羔裘服以祀天示質也)
(是時有司以鄭注未足為據乃以元繒為之其式如裘其裳以纁皆無文繡冕則無旒制曰可)又以
齋日不樂詔輿駕始出鼔吹從而不作還宫如常儀
時有請封會稽禪國山(在常州府荆溪縣西南本名離里山吳孫皓封為中嶽更)
(名)者梁主命諸儒草封禪儀欲行之許懋建議(以為舜柴)
(岱宗是為廵狩而鄭引孝經鈎命决云封于泰山考績柴燎禪乎梁甫刻石紀號此緯書之曲說非正經)
(之通義也如管夷吾所說七十二君燧人之前世質民淳安得尼金檢玉結繩而治安得鐫文告成妄亦)
(甚矣若聖主不湏封禪若凡主不應封禪秦始皇嘗封泰山孫皓嘗封國山皆由主好名于上而臣阿旨)
(于下非盛德之事不足為法也說鄭謂鄭康成鈎命決緯書篇名管夷吾所見史記)梁主嘉
納之因推衍懋議以答請者由是遂止
魏復取三關
魏中山王英至義陽將取三關先策之曰三關相湏
如左右手若克一關兩關不攻而破攻難不如攻易
宜先攻東關(即武陽輿地紀勝三關之險大寨嶺為平易大寨嶺即武陽關也)又恐
其并力于東乃使長史李華帥五統(五統軍之衆)向西關
(即平靖)以分其兵勢自督諸軍向東關攻之六日而拔
進取廣峴(即黃峴)及西關梁將馬仙琕等皆棄城走梁
主使韋叡救仙琕至安陸增築城二丈餘更開大塹
起高樓衆頗譏其怯叡曰為將當有怯時不可專勇
英急追仙琕將復邵陽之恥聞叡至乃退
梁主求成于魏魏主不肯
初魏懸瓠南叛魏主使中書舍人董紹(字興遠新蔡鮦陽人)以
慰諭白早生囚之送建康吕僧珍與之言愛其文義
言于梁主梁主使謂紹曰今聽卿還令卿通兩家之
好彼此息民豈不善也因召見慰勞之且曰戰争多
年民物塗炭吾是以不恥先言卿宜偹申此意夫立
君以為民也凡在民上豈可不思此乎紹還言之魏
主不從
三月魏侵梁雍州梁州兵擊敗之
魏荆州刺史元志(字猛略河間公齊之孫)將兵七萬攻潺溝(在襄)
(陽縣北)驅廹羣蠻羣蠻悉渡漢水降梁梁雍州刺史吳
平侯昺(字子昭梁主從父弟)納之綱紀(州郡上佐謂之綱紀)皆以蠻累為
邊患不如因此除之昺曰窮來歸我誅之不祥且魏
人來侵吾得蠻以為屛蔽不亦善乎乃受其降使司
馬朱思遠擊志于潺溝大破之斬首萬餘級
冬十一月魏主親講佛書作永明閑居寺
魏主專心釋典不事經籍(中書侍郎裴延儁諫曰漢光武魏武帝雖在戎馬未)
(嘗廢書先帝天縱多能營遷謀伐手不釋卷良以經史義深不可暫輟故也陛下親講大覺凡在聽矚塵)
(蔽俱開然五經治世之模楷應務之所先伏願互覽兼存則内外俱周真俗斯暢矣不納裴延儶字平)
(子□喜人)于是佛教盛于洛陽沙門自西域來者三千餘
人魏主别為之立永明寺以居之處士馮亮(字靈通南陽人)
有巧思魏主使擇嵩山形勝之地立閑居寺(今河南府登封)
(縣有嵩嶽寺即魏閑居寺也隋開皇中更今名)極巖壑土木之美由是遠近
承風無不事佛比及魏主末年州郡共有一萬三千
餘寺
(庚梁天監九年寅魏永平三年)春三月魏子詡生(劉友益曰此志胡后亂魏之始)
詡母胡充華武始伯國珍(字世玉安定臨涇人)之女也初入掖
庭同列以故事祝之曰願生諸王公主勿生太子充
華曰妾之志異于諸人奈何愛一身之死而使國家
無嗣乎及有娠同列勸去之充華不可私自誓曰若
幸而有男次第當長男生身死所不憾也既而生詡
(魏主頻喪子既生詡深加慎護選擇乳保養于别宫)
梁主視學
梁主幸國子學親臨講肄詔皇太子以下及王侯之
子皆入學
冬十月梁行大明歷
先是梁主即位之三年詔定新歷散騎侍郎祖暅(字景)
(爍暅古鄧反)奏其父冲之考古法(具見前)為正歴不可改至
是行之
(辛梁天監十年夘魏永平四年)春正月魏元會始用新舞
先是魏詔太常卿劉芳造樂噐定舞名(魏公孫崇造樂尺以十二)
(黍為寸劉芳非之更以十黍為寸尚書令高肇等奏崇所造樂噐與經傳不同請更令劉芳依周禮造成)
(詔可既而芳又上言請更文武二舞之名及鼓吹諸曲詔芳與侍中崔光等參定)至是芳等
奏所造樂噐及文武二舞登歌鼓吹諸曲已成乞集
議用之詔舞可用新餘且仍舊
三月梁胊山叛降魏夏五月梁遣兵圍朐山冬十二月
取之
先是梁以張稷為青冀刺史(稷自謂功大賞薄侍宴酒酣怨望形于辭色梁)
(主曰卿兄殺郡守弟弑其君有何名稱稷曰臣乃無名稱至於陛下不為無勲東昏暴虐義師伐之豈在)
(臣而已梁主捋其須曰張公可畏人乃以為青冀刺史)至是琅邪民王萬夀殺
太守據朐山召魏兵魏徐州刺史盧昶遣戍主傅文
驥赴之稷遣兵拒之不勝文驥遂據朐山五月梁主
遣馬仙琕圍之昶本儒生不習軍旅朐山糧樵俱竭
傅文驥以城降十二月昶引兵先遁諸軍皆潰會大
雪軍士凍死墮手足者過半仙琕追擊大破之二百
里間僵屍相屬免者什一二收其糧畜噐械不可勝
數
(壬梁天監十一年辰魏延昌元年)春正月魏以高肇為司徒清河王懌
爲司空
高肇自尚書令為司徒猶自以去要任怏怏形於言
色(右丞高綽博士封軌素以方直自業及肇為司徒綽送迎往来軌竟不詣肇綽顧不見軌乃遽歸歎)
(曰吾生平自謂不失規矩今日舉措不如封生遠矣高綽字僧裕允之子封軌字廣度渤海蓚人)清
河王懌有才學文望懲彭城之禍(彭城王勰見殺事見前)因侍
宴謂肇曰天子兄弟詎有幾人而剪之幾盡昔日王
莽頭禿藉渭陽之資遂簒漢室今君身曲亦恐終成
亂階會大旱肇擅錄囚徒欲以收衆心懌言于魏主
曰減膳錄囚乃陛下之事而今司徒行之豈人臣之
義乎魏主笑而不應遂詔尚書與羣司鞠理獄訟令
飢民就食北方
冬十月魏立子詡為太子
魏於是始不殺太子之母以僕射郭祚領太子少師
(祚嘗從魏主幸東宫懷黃㼐以奉太子時應詔左右趙桃弓深為魏主所信任祚私事之時人謂之桃弓)
(僕射黃㼐少師)
十一月梁五禮成行之
初齊步兵校尉伏曼容(字公儀平邱安昌人)表求制一代禮樂
世祖選學士十人修五禮丹陽尹王儉及將軍何佟
之(字士威廬江灊人)相繼掌之經齊末兵火僅有存者梁初
尚書議省之詔曰禮壞樂缺宜以時定於是僕射沈
約等奏請以右軍記室明山賓(字孝若僧紹之子)等分掌五
禮佟之總其事(其中疑者依石渠白虎故事請制旨斷決)佟之卒以鎮北
參議伏暅(字元曜曼容子)代之至是五禮成列上之合八千
一十九條詔有司遵行
(癸梁天監十二年巳魏延昌二年)春二月梁鬱洲(青冀刺史治)叛降魏梁討
平之
梁青冀刺史張稷不得志政令寬弛僚吏頗多浸漁
鬱洲民徐道角等夜襲州城殺稷送其首降魏魏遣
兵赴之於是魏饑民死者數萬侍中游肇(宁伯始明根子)諫
以為朐山濱海卑濕難居鬱洲又在海中得之尤為
無用方今年饑民困唯宜安靜而復勞以軍旅費以
糧餉臣見其損未見其益魏主不從遣兵未發梁北
兖州(治淮隂)刺史康絢(字長明華山藍田人)討平之
閠月梁侍中沈約死
約文學高一時而貪冐榮利用事十餘年有志台司
梁主不用(豫州獻栗大徑寸半梁主竒之與約各疏栗事約少上三事出謂人曰此公護前不)
(讓則□死梁主聞之怒)梁主有憾於張稷從容與約語及之約
曰已往之事何足復論梁主怒而起約懼不覺坐如
初及還憑空頓(僵仆也)于戶下因病夢齊和帝以劍斷
其舌乃呼道士奏赤章于天稱禪代之事不由己出
梁主遣使視疾還白其事大怒譴責數四約益懼遂
死(有司謚曰文梁主曰情懷不盡曰隱改謚隐侯)
夏五月魏夀陽大水
夀陽久雨大水入城廬舍皆没魏揚州刺史李崇勒
兵泊于城上城不没者二版將佐皆勸崇棄城保比
山(即八公山)崇曰淮南萬里繫於吾身一旦動足百姓瓦
解吾豈愛一身取愧王尊(漢王尊立金隄事見前)但憐此士民
無辜同死可結筏隨高人規自脱吾必與此城同没
治中裴絢(叔業兄孫)叛降於梁崇遣從弟神等討執之絢
初謂崇已北遷及知崇尚在乃曰吾何面見李公乎
投水而死(崇沈深寬厚有方略得士心在夀陽十年常養壯士數千人寇来無不摧破鄰敵謂)
(之卧虎)
秋八月魏恒(魏置司州治代都平城遷洛後改名恒州)二州地震山鳴肆(注見前)
踰年不已民覆壓死傷甚衆
(甲梁天監十三年午魏延昌三年)春二月梁主耕藉田
宋齊藉田皆用正月至是始用二月及致齋祀先農
冬十一月魏遣司徒高肇督諸軍侵梁益州
梁涪人李苗及校尉泰山淳于誕奔魏共說魏主以
取蜀之策魏主信之以高肇為大都督將步騎十五
萬攻梁益州(游肇諫曰今頻年水旱不宜勞役蜀地險隘鎮戍無隙豈得承浮說而動大軍)
(舉不慎始悔將何及不從)
梁築淮堰
魏降人王足(王足奔梁事其前)陳計求堰淮水以灌夀陽梁
主以為然(將軍祖□水工陳承伯相視地形咸謂准内沙土漂輕功不可就不聽)發徐
揚民築之(民率二十戶取五丁役人及戰士合二十萬)假康絢都督諸軍
并護堰作南起浮山(在今泗州盱眙縣西寰宇記山下有穴准水泛溢其穴即高水)
(減復低有似山浮故名)北抵巉石(山名在泗州五河縣東水經注淮水東逕浮小北對巉石)
(即此)依岸築土合脊於中流明年夏堰成而復潰更築
之(或言蛟龍能乘風雨破堰其性惡鐵乃運鐵數千萬斤沉之亦不能合乃伐樹為井幹填以巨石加)
(土其上緣淮百里木石俱盡負者肩穿疫死者大半又值是冬大寒淮泗等處皆冰堰卒凍死者什七八)
又明年四月堰乃成(堰長九里下廣百四十丈上廣四十五丈高二十丈樹以把柳)
(軍壘列居其上或謂康絢曰四瀆天所以節宣其氣不可久塞若鑿湬東注則游波寬緩堰得不壞絢乃)
(開甃東注又縱反間於魏曰梁懼開湬不畏野戰蕭寶寅信之鑿山五丈開湬北注水猶不減魏軍乃還)
(通湬與湫水溝也)
(乙梁天監十四年未魏延昌四年)春正月魏主恪殂太子詡立(是為魏孝明帝)
魏主有疾殂於式乾殿(謚曰宣武皇帝廟號世宗葬景陵)侍中中書
監崔光侍中領軍于忠(字思賢烈之子)詹事王顯庶子侯剛
(字乾之洛陽人)迎太子詡于東宫即位(顯欲湏明即位光曰天位不可暫曠何待)
(至明顯曰湏奏中宫光曰帝崩太子立國之常典何湏中宫令也于是請太子止哭立于東序忠扶太子)
(西面哭十餘聲止光攝太尉奉策進璽綬太子跪受服衮冕御太極殿即皇帝位光等與夜直羣官稽首)
(呼萬歲)明日乃大赦悉召還西伐東防兵廣平王懷(孝文)
(帝子)扶疾入臨云欲上殿哭大行見主上衆愕然無敢
對者崔光攘衰振杖引漢趙熹故事(事具前)辭色甚厲
懷曰侍中以古義裁我我敢不服(高后欲殺胡貴嬪中給事劉騰以告)
(侯剛剛言於崔光于忠光使置貴嬪於别所嚴加守衛由是貴嬪深德四人中給事宦官也劉騰譙郡人)
魏王顯伏誅以太保高陽王雍尚書令任城王澄同總
國事
于忠與門下(門下省侍中等官居之)議以魏主幼未能親政宜
使高陽王雍入居西柏堂省決庶政以任城王澄為
尚書令總攝百揆(先是高肇擅權尤忌宗室有時望者任城王澄懼不自全乃酣飲陽)
(狂朝廷機要無所關豫至是肇方督兵在外故于忠議用之)奏皇后請即敕授王
顯素有寵於世宗恃勢使威為衆所疾恐不為澄等
所容乃密謀寢門下之奏矯皇后令以高肇錄尚書
事顯與高猛(肇兄子)同為侍中忠等聞之託以侍療無
效執顯于禁中殺之下詔如門下奏百官總已聽于
二王中外悦服
二月魏司徒高肇伏誅
魏主告哀於高肇且召之肇承變憂懼及還入哭盡
哀高陽王雍與于忠密謀伏壯士於省下俟肇入搤
殺之下詔暴其罪惡削除職爵葬以士禮
魏尊貴嬪胡氏為太妃廢其太后高氏為尼
秋八月魏侍中于忠殺僕射郭祚尚書裴植(字文遠叔業兄子)
免太保高陽王雍遣就第
魏于忠既居門下又總宿衛遂專朝政權傾一時初
尚書裴植自謂人門不後王肅而朝廷處之不高常
怏怏及為尚書志氣驕滿好面譏毁羣官僕射郭祚
冒進不已與植俱惡于忠專橫勸高陽王雍使出之
忠聞之大怒令有司誣奏植祚罪皆賜死忠又欲殺
高陽王崔光固執不從乃免雍官還第朝野冤憤
魏尊太妃胡氏為太后以元乂(字伯儶江陽王繼之子)為散騎侍
郎乂妻胡氏為女侍中
太后居崇訓宫于忠領衛尉劉騰為太僕侯剛為侍中初
江陽王繼以罪奪爵其子乂娶胡氏太后妹也至是復繼
本封乂為通直散騎侍郎乂妻為新平郡君仍拜女侍中
九月魏太后稱制以于忠為冀州刺史司空澄(任城王進位司)
(空)領尚書令
魏太后始臨朝聽政猶稱令以行事羣臣上書稱殿
下加胡國珍侍中封安定公自郭祚等死詔令生殺
皆出于忠王公畏之重足脇息太后既親政乃出忠
為冀州刺史司空澄領尚書事(大后聰悟頗好讀書屬文政事皆手筆自)
(決司空澄奏安定公宜出入禁中參諮大務詔從之)
梁據魏西硤石(硤石注見前西硤石在准水之西岸者)魏遣將軍崔亮攻之
梁將軍趙祖悦襲魏西硤石據之以逼夀陽田道龍
等散攻諸戌魏揚州刺史李崇分兵拒守已而魏假
崔亮鎮南將軍攻西硤石久之不下明年正月乃克
之(崔亮與李崇約水陸並進崇屢違期不至胡太后使尚書李平持節督諸軍進攻梁遣將軍昌義之)
(沂淮西救魏將軍崔延伯夾淮為營取車輪失輞削水銳其輻兩兩接對揉竹為絙貫連相屬並十餘道横)
(為橋兩頭施大鹿盧出没隨意不可燒斫既斷趙祖悦走路又令戰艦不通義之不得進李平部分水陸)
(攻克硤石外城祖悦出降斬之平遂進攻浮山堰崔亮違平節度以疾請還魏師乃退崔延伯博陵安)
(平人)
冬十二月魏太后攝行祭事
太后以魏主幼未能祭欲代行事禮官議以為不可
太后以問崔光光引漢和熹鄧太后祭宗廟故事(事具)
(前)以對太后大悦從之
(丙梁天監十五年魏肅宗申孝明帝詡熙平元年)春二月魏侍中侯剛有罪削
戶三百
魏侍中侯剛本出寒微以善烹調為嘗食典御(魏官掌調)
(和御食)世宗晏駕有德於太后(事見前)遂由侍中進爵為
公頗專恣用事王公皆畏附之至是以掠殺羽林為
中尉元匡所彈廷尉處剛大辟太后曰剛因公事掠
人邂逅致死於律不坐少卿袁翻(字景翔陳郡項人)曰邂逅
謂情狀已露𨼆避不引(謂不引伏也)考訊以理者也今此
羽林問則具首剛口唱打殺撾築非理安得謂之邂
逅太后乃削剛戶三百解嘗食典御(剛自太和進食為典御垂三十)
(年至此始解頗為失意)
夏四月梁圍魏武興(魏郡為東益州治楊氏故地也注具前)秋七月魏擊
敗之
魏東益州刺史元法僧(陽平王熙之曾孫)素無治幹加以貪
殘葭萌民任令宗因衆心之怨殺魏晉夀(此為東晉夀齊郡魏)
(於此置益州故城在今四川保寧府廣元縣又有西晉夀晉郡後周廢故城在今保寧府昭化縣)太
守以城降梁梁益州刺史鄱陽王恢(字宏達梁主弟)遣太守
張齊(字子響馮翊人)將兵迎之法僧遣其子景隆拒齊齊與
戰於葭萌大破之遂圍武興法興境内皆叛唯武興
一城僅存上表告急於魏魏以傅豎眼為益州刺史
救之豎眼入境轉戰三日行二百餘里九遇皆捷張
齊退保白水(漢縣隋省故城在今昭化縣)已出侵葭萌豎眼擊敗
之齊引還於是葭萌(通鑑作東益州今依梁書張齊傳輯)復没於魏(魏梓)
(潼太守苟金龍領關城戍主梁兵至金龍疾病不堪部分其妻劉氏帥厲城民乘城拒戰百有餘日戊副)
(高景謀叛劉氏斬之并在城外為梁兵所據城中水絶會天大雨劉氏命出公私布絹及衣服懸之絞而)
(取水悉以雜噐儲之人心益固梁兵退魏人封其子為平昌縣子)
九月梁淮堰壞
淮水暴漲堰壞其聲如雷聞三百里緣淮城戍村落
十餘萬口皆漂入海(初魏人患淮堰以任城王澄為大都督勒衆攻之李平以為不)
(假兵力終當自壊既而果然)
冬魏作永寧寺
胡太后作永寧寺於宫側又作石窟寺於伊闕(注見前)
口皆極土木之美而永寧尤甚為九層浮圖高九十
丈刹(所轄反浮圖上柱今謂之相輪)復高十丈每夜静鈴鐸聲聞十
里佛殿僧房珠玉錦繡駭人心目自佛法入中國塔
廟之盛未之有也(揚州刺史李崇表言高祖遷都垂三十年明堂未修大學荒廢城闕)
(府寺頗亦頽壞非所以追隆堂構儀型萬國也宜罷尚方雕靡之作省永寧土木之功分石窋䥴琢之勞因)
(農之隙修此數條使國容嚴顯用禮化興行豈不休哉大后不能)
柔然大破高車殺其王彌俄突
先是高車敗柔然於蒲類海(注見前)殺佗汗可汗其
子醜奴立號豆羅伏跋豆伐可汗(魏言彰制也)醜奴壯健
善用兵是歲西擊高車大破之殺其王彌俄突漆其
頭以為飲噐鄰國叛去者皆擊滅之其國復彊(於是遣使)
(請和於魏用敵國之禮魏主引見使者責以藩禮不備議依漢待匈奴故事遣使報之司農少卿張倫表)
(言宜命宰臣致書諭以歸順之道不當使王人銜命遽虧國體不從張倫字天念白澤之子)
(丁梁天監十六年酉魏熙平二年)春正月魏制諸錢新舊通行巧偽者
罪之
魏初民間皆不用錢高祖始鑄太和五銖錢民欲鑄
者聽就官鑪銅必精鍊無得殽雜世宗又鑄五銖錢
禁不依準式者既而洛陽及諸州鎮所用不同商賈
不通任城王澄上言(曰不行之錢律有明式指謂雞眼鐶鑿更無餘禁計河南諸州)
(今所行者悉非制限昔来繩禁愚竊惑焉又河北既無新餞復禁舊者專以單絲之縑疎縷之布狹幅促)
(度不中常式裂匹為尺以濟有無徒成杼軸之勞不免饑寒之苦乞下諸方州鎮新舊諸錢内外全好並)
(得通行其雞眼鐶鑿及盜鑄巧偽不如法者據律罪之)詔從之然河北少錢猶
用物交易錢不入市(已而崔亮請於王屋等山採銅鑄錢於是民多私鑄錢稍薄小)
(用之益輕)
夏四月梁罷宗廟牲牢薦以疏果
詔以宗廟牲牢有累冥道宜皆以麵為之於是朝野
諠譁以為宗廟去牲乃是不復血食八座乃議以大
脯代一元大武尋詔以餅代脯其餘盡用蔬果
(戊梁天監十七年戍魏神龜元年)夏四月魏司徒胡國珍卒追號太上
秦公
國珍卒贈假黃鉞相國太師號曰太上秦公葬以殊
禮迎太后母皇甫氏之柩與合葬謂之太上秦孝穆
君(諫議大夫張普惠以為太上之名不可施於人臣上疏陳之左右莫敢為通會胡氏穿礦遇石普惠)
(乃密表曰天無二日土無二王大上者因上而生名也皇太后稱令以繋敇下蓋取三從之道今尊司徒)
(為太上恐乖繋敕之意比克吉定兆而以淺改卜或天地神靈所以垂至戒啓聖情也伏願停逼上之號)
(以邀謙光之福太后乃集五品以上博議王公皆希大后意争詰難普惠普惠應機辨析無能屈者大后)
(不從敕張普惠字洪賑常山九門人稱令以繫下謂繋太后令字於皇帝敕字下)
魏主始月一視朝
張普惠以魏主好遊騁苑囿不親視朝過崇佛法郊
廟之事多委有司上疏切諫由是魏主始月一陛見
羣臣
五月梁司徒臨川王宏有罪免尋復其位
梁臨川王宏妾弟殺人匿於宏府梁主敕宏出之即
日伏辜南司(御史臺曰南司亦曰南臺)奏免宏官梁主泣曰愛宏
者兄弟私親免宏者王者正法所奏可宏自洛口之
敗常懷愧憤都下每有竊發輙以宏為名屢為有司
所奏梁主輙赦之及是竟免宏官(宏後堂有庫屋垂百間關籥甚嚴或)
(疑是鎧仗者密以間他日梁主送盛饌與宏就飲半醉後徑往後堂檢視每屋錢百萬為一聚黃榜標之)
(千萬為一庫懸一紫標如此三十餘間餘悉貯絹布□蠟等物屋皆滿梁主始知非仗大悦謂曰阿六生)
(計大可乃更劇飲至夜而還)未幾復以宏行司徒
秋九月魏太后胡氏弑其故太后高氏
胡太后以天文有變欲以高太后當之既而暴卒以
尼禮葬之
魏遣使如西域求佛書
胡太后遣使者宋雲與比邱(華言乞士僧也)慧生如西域求
佛經雲等行四千里至赤嶺(在西寧府邊外西唐書地理志鄯城有石堡城)
(西二十里至赤嶺即此)乃出魏境又西行再朞至乾羅國(通考比印)
(度西行十二日至乾陁羅國)得佛書百七十部而還
(己梁天監十八年亥魏神龜二年)春二月魏羽林虎賁作亂殺將軍張
彛(字慶寳清河東武城人)
魏征西將軍張彛之子仲瑀上封事求銓(量也)削選
格排抑武人不使豫清品於是羽林虎賁作亂(立榜大巷)
(刻期會集近千人至尚書省詬罵以瓦石擊省門上下懾懼莫敢禁討)遂殺彛焚其第
(賊曳彛堂下捶辱極意焚其第舍仲瑀兄始均拜賊請其父命賊就毆擊投之火中仲瑀重傷走免彛僅)
(有餘息再宿而死)遠近震駭胡太后收掩羽林虎賁凶彊者
八人斬之其餘不復窮治大赦以安之因令武官得
依資入選時懷朔鎮函使(函奏往来之使)高歡(字賀六渾勃海蓚人曾祖)
(湖燕大守奔魏祖謐魏御史坐法徙懷朔世居北邊遂習鮮卑俗歡家貧執役平城富人婁氏女見而竒)
(之遂嫁焉始有馬得給鎮為函使)至洛陽見張彛之死還家傾資以
給客或問其故歡曰宿衛相帥焚大臣之第朝廷懼
其亂而不問為政如此事可知矣財物豈可常守耶
歡與司馬子如(字遵業温人徙雲中)劉貴(秀容陽曲人)賈顯智(中山無極)
(人)孫騰(字龍雀咸陽石安人)侯景(字萬景朔方人)尉景(秦置尉候官因以為氏景字士)
(真善無人)蔡儶(廣寧石門人)相友善並以任俠雄於鄉里(胡三省曰)
(高歡事始此)
魏以崔亮為吏部尚書立停年格
時魏官員既少應選者多崔亮為吏部尚書奏立格
制不問士之賢愚專以停解日月為斷沉滯者稱其
能洛陽令薛琡(魏西方叱于氏後改為薛氏琡代人)上書言黎元之命
繫於長吏若選曹唯取年勞不簡能否義均行鴈次
若貫魚執簿呼名一吏足矣數人而用何謂銓衡書
奏不報已復奏乞令王公貴臣薦賢以補郡縣詔公
卿議事亦寢(時亮甥劉景安與亮書曰殷周以鄉塾貢士两漢由州縣薦才魏晉因循又置)
(中正雖未盡美十收六七而朝廷貢才止求其文不取其理察孝廉唯論章句不及治道立中正不考材)
(行空辨姓氏取士不博沙汏未精舅當銓衡宜湏改張易調如何反為停年格以限之天下士子誰復修)
(厲名行哉亮以古今不同時宜湏異為書復之)其後甄琛等繼亮為尚書利
其便己踵而行之魏之選舉失人自亮始
魏減百官禄
初魏高祖以用度不足百官之禄四分減一及魏王
即位于忠秉政復之至是又減(魏累世彊盛東夷西域貢獻不絶又立互)
(市以致南貨至熙平神龜開府庫盈溢太后嘗至絹藏命從行者百餘人各自負絹稱力取之少者不減)
(百餘匹或過重顛仆於地崔光止取二匹衆皆愧之時宗室權倖競為豪侈高陽王雍冨冠一國河間王)
(琛與之爭冨駿馬十餘匹皆以銀為槽窗戶之上王鳳銜鈴金龍吐旆宴會酒噐有水精峯瑪瑙椀赤玉)
(厄皆中國所無嘗曰不恨我不見石崇恨石崇不見我胡太后建寺無己令諸州各建五級浮圖民力疲)
(敝諸王貴大宦官羽林各建寺於洛陽相高以壯麗太后設會施僧動以萬計賞賜左右所費不貲而未)
(嘗施惠及民府庫漸虚乃減削百官禄食任城王澄表言公私貧困宜節省浮費以周急務大后不能用)
(在河間王琛字曇寳文成帝孫禄力禄官所受之禄力在官所用白直也)
御批歷代通鑑輯覽卷四十一
