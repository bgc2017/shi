御批歴代通鑑輯覽卷四十三
南北朝
(辛梁中大通三年魏節閔帝恭亥普泰元年廢帝朗中興元年)春二月魏爾朱世隆廢
其主煜而立廣陵王恭(廣陵王羽之子是為節閔帝)
初魏廣陵王恭以元乂擅權託稱瘖疾居于龍華佛
寺無所交通至是爾朱世隆兄弟以魏主煜疎遠無
人望密謀更立近親郎中薛孝通(字士逹汾隂人聰之子)說爾
朱天光曰廣陵高祖猶子夙有令望沈晦不言多歴
年所若奉以為主天人允協矣天光使爾朱彦伯(榮從)
(弟)潛往脅之恭乃曰天何言哉世隆等大喜乃廢煜
而立之邢卲(字子才蠻族弟)為赦文叙敬宗(西魏太昌中追諡子攸為孝莊)
(帝廟號敬宗)枉殺爾朱榮之狀魏主曰永安手翦彊臣非
為失德直以天未厭亂故逢成濟之禍耳因取筆自
作赦文魏主閉口八年至是乃言中外欣然以為明
主
魏河北大使高乾起兵信都以冀州迎高歡
初爾朱榮以高敖曹(即高昂後以字行)入洛(敖曹為榮所執事具前)敖
曹兄乾亦自東冀州(乾父翼前聚衆河濟間魏置東冀州以翼為刺史)馳至
及榮死魏敬宗以乾為河北大使敖曹為直閣將軍
使歸集鄉里為形援(敬宗親送之河橋舉酒指水曰卿兄弟冀部豪傑能令士卒致)
(死京城倘有變可為朕河上一揚塵乾垂涕受詔敖曹援劒起舞誓以必死)俄而敬宗遇
害劉靈助反于幽州(靈助推筭知爾朱氏將衰乃起兵聲言為敬宗復讐幽瀛凔冀)
(之民多從之)及是爾朱兆遣監軍孫白鷂至冀州託言調
發民馬欲收乾兄弟乾等知之乃與前河内太守封
隆之(字祖裔回之子)等襲信都殺白鷂奉隆之行州事為敬
宗舉哀將士皆縞素升壇誓衆移檄州郡共討爾朱
氏殷州刺史爾朱羽生襲之為敖曹所敗(敖曹馬矟絕世左右)
(無不一當百)時高歡屯壺關聲言討信都衆懼乾曰吾聞
高晉州雄略蓋世其志不居人下且爾朱無道弑君
虐民正是英雄立功之會今日之來必有深謀吾當
輕馬迎之諸君勿懼乃潛謁歡于滏口(注見前)說之曰
爾朱酷逆痛結神人凡曰有知莫不思奮明公威德
素著天下傾心若兵以義立則屈彊之徒不足為明
公敵矣鄙州雖小戶口不減十萬榖秸之税足濟軍
資願熟思之歡大悦與同帳寢已歡東出趙郡李元
忠(靈之曾孫)復勸歡就乾(元忠先為南趙郡太守好酒無政續及爾朱兆弑敬宗棄官歸)
(謀舉兵討之會歡已見乾東出元忠乘露車載素箏濁酒以迎歡歡未即見元忠下車獨酌謂門者曰今)
(聞國士到門不吐哺輟洗其人可知還吾刺勿通也門者以告歡遽見之引入觴再行取箏鼓之長歌慷)
(慨歌□謂歡曰天下形𫝑可見公猶事爾朱邪歡曰富貴皆彼所致敢不盡節元忠曰非英雄也歡曰趙)
(郡醉矣使人扶出元忠不肯起孫騰進曰此君天遣來不可違也歡乃復與語元忠慷慨流涕歡亦悲不)
(自勝元忠因進策曰殷州小無糧仗不足以濟大事若向冀州高乾邕兄弟必為明公主人殷州便以賜)
(委冀殷既合滄瀛幽定自當弭服矣歡急握元忠手而謝焉)于是歡帥衆至信都
隆之乾納之時敖曹在外略地聞之以乾為婦人遺
以布裠歡使子澄(字子惠)以子孫禮見之敖曹乃與俱
來(初乾之舉兵也仍受劉靈助節度靈助自占曰三月之末我必入定州已而魏都督侯淵討靈助斬)
(之函首入定州果如其期)
魏封其故主曄為東海王
魏以爾朱世隆為太保
時天光專制關右兆奄有并汾仲遠擅命徐兗世隆
居中用事競為貪暴而仲遠為尤甚所部富室多誣
以謀反沒其婦女財物而投其男子于河人畏之如
豺虎由是四方皆惡爾朱氏而憚其彊莫敢違也
魏以高歡為渤海王
魏賜高歡爵渤海王徵之不至乃以為東道大行臺
冀州刺史
夏四月梁太子統卒(諡昭明)
統自加元服梁主使省錄朝政辨析詐謬秋毫必賭
但令改正不加案劾斷獄多所全宥寬和容衆喜愠
不形于色好讀書屬文引接才俊不畜聲樂每零雨
積雪遣左右周行閭巷視貧者賑之天性孝謹在東
宫坐起恒西向母丁貴嬪卒水漿不入口腰帶十圍
減削過半及寢疾恐貽梁主憂敇參問輒自力手書
及卒朝野惋愕
五月梁立子綱(即簡文帝)為太子六月封孫歡(字孟孫)為豫章
王譽(字重孫)為河東王詧(即後梁宣帝皆故太子統子)為岳陽王
梁昭明太子既卒其長子華容公歡梁主欲立為嗣
以銜太子舊事猶豫久之竟不立(初昭明太子葬母丁貴嬪有道士云)
(此地不利長子請厭之乃為蠟鵝及諸物埋于墓側宫監鮑邈之有寵于太子晚而見疎乃密啟梁主云)
(太子有厭禱梁主遣檢掘果得鵝物大驚將窮其事徐勉諫而止但誅道士由是太子終身慙憤及卒不)
(能自明)已而立太子母弟晉安王綱為太子朝野多以
為不順侍郎周宏王(字□行捨弟之子)嘗為綱主簿乃奏記
曰謙讓道廢多歴年所願殿下抗目夷(宋子魚事具前)之義
執子臧(曹子臧亦見前)之節綱不能從(綱以徐摛為家令兼管記摛文體輕麗春)
(坊之學時人謂之宫體梁主聞之怒召摛欲加誚責及見應對明敏意更釋然因問經史及釋教摛商較)
(縱横梁主深歎異之寵遇日隆朱异不悦謂所親曰徐叟漸來見逼須早為之所遂乘間白梁主曰摛老)
(愛泉石意在一郡梁主謂摛真欲之乃曰新安大好山水遂出為郡徐摛字士秀東海郯人新安注見)
(前)尋梁主以人言不息封歡譽詧等皆大郡以慰其
心
魏冀州刺史高歡起兵討爾朱氏
高歡自向山東養士繕甲禁兵侵掠百姓歸心將起
兵討爾朱氏斛律金(斛律本敕勒部因以為氏金字阿六敦朔州人)庫狄于
(庫狄氏段匹磾之後避難改姓干善無人)與婁昭(字菩薩平城人歡妻弟)段榮皆勸
成之歡乃詐為書稱爾朱兆將以六鎮人配契夷為
部曲衆皆憂懼又為并州符徵兵討步稽落(即稽部劉淵五)
(部之苖裔)乃發萬人將遣之孫騰尉景為請畱五日如此
者再歡親送之郊雪涕執别衆號慟歡乃諭之曰與
爾俱為失鄉客義同一家不意在上徵發乃爾今直
西向已當死後軍期又當死配國人又當死奈何衆
曰唯有反耳歡曰然當推一人為主誰可者衆推歡
歡曰爾不見葛榮乎雖有百萬之衆曾無法度終自
敗滅今以吾為主當與前異無得陵漢人犯軍令生
死任吾則可不然不能為天下笑衆皆頓顙曰死生
唯命歡乃椎牛饗士起兵信都然猶未敢顯言叛爾
朱氏也會李元忠舉兵逼殷州歡令高乾救之乾輕
騎入見爾朱羽生因斬之持首謁歡歡撫膺曰今日
反决矣乃以元忠為殷州刺史抗表罪狀爾朱氏
冬十一月魏高歡立渤海太守元朗(章武王融之子是為廢帝)自為
丞相敗爾朱兆等軍于廣阿(注見前)
爾朱仲遠度律等聞高歡起兵不以為慮獨世隆憂
之孫騰說歡曰今朝廷隔絕號令無所禀不權有所
立衆將沮散歡乃立渤海太守元朗為帝朗以歡為
丞相都督中外諸軍事高乾為侍中司空封拜有差
爾朱仲遠軍陽平兆軍廣阿歡用竇泰計縱反間云
世隆兄弟謀殺兆復云兆與歡同謀殺仲遠等由是
迭相猜貳徘徊不進仲遠等屢使人往諭兆兆執之
仲遠等懼引兵南遁歡遂進戰大破兆軍(先是歡欲與兆戰而)
(畏其衆彊以問段韶韶曰所謂衆者得衆人之死所謂彊者得天下之心爾朱氏上弑天子中屠公卿下)
(暴百姓王以順討逆如湯沃雪何衆彊之有歡曰恐無天命不能濟耳韶曰爾朱暴亂人心已去矣天意)
(安有不從者哉已而歡果破兆遂進攻鄴段韶字孝先榮之子)
魏南兗州(魏置治譙城譙城注見前)人執刺史劉世明(字伯楚芳族子)以降
于梁梁遣歸魏
魏南兗州民劫刺史舉州降梁梁以世明為征西大
將軍不受固請北歸比至洛陽奉送所持節歸鄉里
不仕而卒
(壬梁中大通四年魏普泰二年中子與二年孝武帝修永熙元年)春正月梁封西豐侯
正德為臨賀王
正德自結于朱异言正德失職故王之
魏高歡克相州以楊愔(字遵彦津之子)為行臺右丞
初魏敬宗之誅爾朱榮也楊侃預其謀及爾朱兆入
洛侃逃歸華隂爾朱天光誘而殺之爾朱世隆復誣
奏楊氏謀反盡滅其族(楊氏家世孝友緦服同變男女百口人無間言及是族無)
(少長皆被殺)唯津子愔適出在外獲免往見高歡泣訴家
禍因為言討爾朱氏之策歡甚重之以為行臺郎中
至是歡攻克相州(刺史劉誕嬰城固守歡為地道施柱而焚之城䧟入地遂拔之)以
愔為行臺右丞時軍國多事文檄教令皆出于愔及
諮議參軍崔㥄(字長孫逞之五世孫)
二月梁邵陵王綸(字世調梁主第六子)有罪免為庶人既而復之
綸為揚州刺史市物不給其直市皆閉邸少府丞何
智通啟聞綸被責還第遣人刺殺智通事覺免為庶
人鎻之三旬既而復之
三月魏主朗入居于鄴高歡自為太師(劉友益曰書魏主成朗之為君)
(也成朗之為君將以正罪歡也)
閏月魏爾朱天光等會兵攻鄴高歡擊破之
爾朱世隆卑辭諭兆使之赴洛又請魏主恭納其女
為后兆乃悅并與天光度律復相親睦將軍斛斯椿
(斛斯代北複姓□字法壽廣牧富曷人)欲圖爾朱氏因說世隆邀天光
等共討高歡(椿隂謂賀拔勝曰天下怨毒爾朱而吾等為之用亡無日矣不如闈之勝曰天)
(光與兆各據一方去之不盡必有後患奈何椿曰此易致耳乃見世隆以共討离歡說之)于是天
光自長安兆自并州度律自洛陽仲遠自東郡皆會
于鄴衆號二十萬夾洹水(注見前)而軍高歡出頓紫陌
(在今彰德府臨漳縣西水經注石趙建武中造紫陌浮橋于漳水上即此)高敖曹以其部
曲從(敖曹所將皆漢兵歡恐不足集事欲割鮮卑千人雜之敖曹曰所將練習已久前後格鬭不滅)
(鮮卑今若雜之情不相洽勝則爭功退則推罪不願更配也)時歡馬不滿二千步
兵不滿三萬乃于韓陵(山名在彰德府安陽縣東北)為圓陣連牛
驢塞歸道以示必死兆望見歡責以叛已歡曰本所
以戮力者共輔帝室今天子何在兆曰永安枉殺天
柱我報讐耳歡曰以君殺臣何報之有今日絕義矣
遂戰(歡將中軍敖曹將左歡弟岳將右歡戰不利兆等乘之岳以五百騎衝其前别將斛律敦收散)
(卒躡其後敖曹以千騎横擊之高岳字洪略歡從父弟)兆等大敗賀拔勝于陣
降歡兆對慕容紹宗撫膺曰不用公言以至于此遂
還晉陽仲遠奔東郡度律天光走洛陽
夏四月魏將軍斛斯椿執爾朱天光度律送鄴世隆伏
誅仲遠奔梁
斛斯椿謂賈顯度顯智曰不先執爾朱氏吾屬死無
類矣于是入據河橋盡殺爾朱氏之黨度律天光出
走擒之送高歡又使顯智襲執世隆斬之魏主恭使
中書舍人盧辯(字景宣同之兄子)勞歡歡使見魏主朗辯抗
辭不從歡不能奪侯景降于鄴仲遠奔梁(仲遠兄彦伯與世隆)
(同時俱斬世隆弟弼為其帳下馮紹隆所殺天光弟顯夀鎮長安雍州刺史賀拔岳襲殺之天光度律高)
(歡自鄴送于洛陽斬首都市仲遠後死于江南)
高歡入洛陽廢其主恭及朗而立平陽王修(廣平王懷之子是為)
(孝武帝)自為大丞相
魏主朗至邙山高歡以為疎遠使魏蘭根觀魏主恭
之為人欲復奉之蘭根以恭神采高明恐後難制勸
歡廢之歡集百官問所宜立莫有應者太僕綦儁(魏西)
(方其連氏後改綦氏儁字&KR0710;顯本代人後居洛陽考通鑑綦作綦母今依魏書北史)稱恭賢
明宜主社稷歡將從之崔㥄作色曰廣陵既為逆臣
所立何得為天子若從儁言王師何名義舉歡遂幽
恭于崇訓寺(歡在洛陽斛斯椿謂賀拔勝曰今天下事在吾與君耳若不先制人將為人所)
(制高歡初至□之不難勝曰人有功而害之不祥椿乃止)時諸王多逃匿平陽王
修匿于田舍歡欲立之使斛斯椿求之椿從修所親
王思政(太原祁人)見修修曰賣我耶思政曰不也曰敢保
之乎曰變態百端何可保也椿馳報歡歡乃迎修為
朗作詔策而禪位焉(修即位用代都舊制以黑氊蒙七人歡居其一修于氊上西向)
(拜天畢入御殿)修以歡為大丞相天柱大將軍歡以司馬子
如為行臺尚書𠫭知軍國(歡欲徵賀拔岳為冀州刺史岳欲入朝行臺右丞薛)
(孝通曰歡方内撫羣雄外抗勁敵安能去其巢穴與公争關中之地乎公以華山為城黃河為塹進可以)
(兼山東退可以封函谷奈何欲束手受制于人岳曰君言是也乃不就徵)
五月魏封其故主朗為安定王
魏主修弑其故主恭(後西魏追諡為節閔)
恭有德望魏主酖之于門下外省葬用殊禮
秋七月魏高歡討爾朱兆走之遂據晉陽
高歡擊爾朱兆軍于武鄉(注見前)兆大掠晉陽北走秀
容并州平歡以晉陽四塞乃建太丞相府而居之(兆至)
(秀容分守險隘歡揚聲討之師出復止者數四兆意怠明年正月歡乘其歲首晏會遣竇泰以精騎馳之)
(一日一夜行三百里歡以大軍繼之兆驚走泰追破之兆縊死山中慕容紹宗降歡厚待之)
冬十一月魏主修弑安定王朗東海王煜十二月復殺
汝南王悦
先是高歡既誅爾朱氏以高祖不可無後召汝南王
悦于梁至將立之宿昔而止(魏主以悦為大司馬)至是魏主以
悦屬近地尊遂殺之
(癸梁中大通五年丑魏永熙二年)春正月魏以賀拔勝為荆州刺史
魏侍中斛斯椿與南陽王寳炬(京兆王愉之子即西魏文帝)將軍
元毗(字休弼常山王遵之元孫)王思政密勸魏主圖高歡增置都
督部曲各數百員以關中大行臺賀拔岳擁重兵密
與相結出其弟勝為荆州刺史欲以敵歡歡不悦(初侍)
(中司空高乾遭父喪解侍中魏主既貳于歡冀乾為己用常與共立盟約乾不之知對曰臣以身許國何)
(敢有貳及是乾謂所親曰上不親勲賢而招集羣小數遣人往來關中又令賀拔兄弟相近禍難將作必)
(及于我乃密啟歡歡召乾詣并州乾因勸歡受魏禪歡掩其口曰勿妄言遂屢表乾使復為侍中魏主不)
(許乾知變將起求為徐州從之)
二月阿至羅(高車别種)復附于魏
魏正光以前阿至羅嘗稱藩内附自中原多事遂叛
高歡遣使招納阿至羅復降先是魏主詔以寇賊平
罷行臺至是以殊俗歸降復授歡大行臺随機處分
歡賚之粟帛議者以為徒費無益歡不從及經略河
西大收其用
魏徐州刺史高乾伏誅大都督高敖曹奔晉陽
乾將之徐州魏主聞其泄漏機事乃詔歡曰乾邕與
朕有盟今乃反覆歡聞亦惡之取乾前後啟論時事
者封上魏主召乾責之遂賜死弟敖曹及仲密(名慎以字)
(行)俱奔晉陽(魏主既賜乾死復遣東徐州刺史潘紹業密敕長欒太守龐蒼鷹令殺敖曺敖)
(曺先聞其兄死伏肚士執紹業于路得敕書于袍領遂奔晉陽歡抱其首哭曰天子枉害司空遽使以白)
(虎幡勞其家屬時乾次弟仲密在光州聞難將奔梁其屬曰公家勲重必不弟兄相及乃敝衣推鹿車亦)
(奔于歡自是魏主與歡遂有隙)
夏四月魏青州人耿翔殺其刺史降梁梁以翔為刺史
五月魏下邳叛降子梁
秋八月魏以賀拔岳為雍州刺史
初賀拔岳遣行臺郎馮景(字長明河間武垣人)詣晉陽高歡與
景歃盟約與岳為兄弟景還言于岳曰高歡姦詐有
餘不可信也府司馬宇文泰請使晉陽以觀歡之為
人泰返謂岳曰歡所以未簒者正憚公兄弟耳侯莫
陳悦之徒非所忌也公但潛為之備圖歡不難今費
也頭(代北别部後遂為姓)控弦之騎不下一萬夏州刺史斛拔
彌俄突(斛拔氏代北復姓)勝兵三千餘靈州刺史曹泥河西
流民紇豆陵伊利(魏南方諸姓省紇豆陵氏)各擁部衆未有所屬
若移軍近隴扼其要害震之以威懷之以惠收其士
馬以資吾衆西輯氐羌北撫沙塞還軍長安匡輔魏
室此桓文之功也岳大悅復遣詣洛陽請事密陳其
狀魏主喜以岳為都督二十州軍事雍州刺史(時彌俄突)
(來降岳以夏州邊地要重欲求良刺史衆舉字文泰岳曰左丞吾左右手何可廢也沉吟累日卒表用之)
(伊利及費也頭万俟受洛于鐵勒斛律沙門等皆□于岳惟曹泥附歡)
冬十二月魏人侵梁雍州
魏荆州刺史賀拔勝侵梁雍州拔下迮戍(在襄陽縣西)扇
動諸蠻梁刺史廬陵王續(字世訢梁主第五子)屢為所敗漢南
震駭城邑多䧟于是沔北盪為邱墟
(甲梁中大通六年魏永熙三年東魏孝靜帝寅善見天平元年是歲魏分為二凡三國)春正月魏
高歡攻紇豆陵伊利執之
高歡使侯景招紇豆陵伊利伊利不從擊之于河西
擒之遷其部落于河東魏主讓之曰伊利不侵不叛
為國純臣王忽伐之豈有一介行人先請之乎
魏秦州刺史侯莫陳悅殺賀拔岳魏以宇文泰統岳軍
討悅誅之遂以泰為關西大都督
初高歡患賀拔岳侯莫陳悅之彊右丞翟嵩曰嵩能
間之使其自相屠滅歡遣嵩如關中會賀拔岳將討
曹泥使都督趙貴(字元寳天水南安人)至夏州與宇文泰謀之
泰曰曹泥孤城阻遠末足憂侯莫陳悅貪而無信宜
先圖之不聽至是岳召悅會于高平與共討泥悅既
得翟嵩之言乃謀取岳與岳宴語誘而斬之還屯水
洛城(在今平凉府莊浪縣東南)岳衆散走平凉未有所屬趙貴曰
今宇文夏州英略冠世遠近歸心若迎而奉之大事
濟矣都督杜朔周(盛欒人本姓赫連其曾祖周避難改姓杜氏後宇文泰命復其舊姓)
(名之曰違)請輕騎告哀且迎之遂馳至夏州泰與將佐議
去留前大中大夫韓褒(字宏業潁川人)曰此天授也又何疑
乎衆欲暫留以觀變泰曰悅既害元帥自應乘勢直
據平凉而退屯水洛吾知其無能為也若不早赴衆
心將離因與諸將共盟討悅輕騎赴平涼既至哭岳
哀慟將士悲喜(先是高歡使侯景招撫岳衆泰至安存定遇之謂曰賀拔公雖死宇文泰尚)
(卿何為者景失色曰我猶箭耳惟人所射遂還及泰至平涼歡復使景與張華原王基勞泰泰不受欲劫)
(留之華原不屈乃遣之基還言泰雄傑請及其未定擊滅之歡曰卿不見賀拔岳侯莫陳悦乎吾當以訃)
(拱手取之王張華原字國□代郡人基大安人)魏主遣元毗慰勞岳軍召
還洛陽并召侯莫陳悅悅附高歡不肯應召泰因毗
上表言岳忽罹非命都督寇洛(上谷昌平人)等令臣權掌
軍事今高歡之衆已至河東侯莫陳悅猶在水洛士
卒多西人顧戀鄉邑乞少停緩徐就東引魏主乃以
泰為大都督即統岳軍(岳之死也都督李虎奔荆州說賀拔勝使攻岳衆勝不從)
(而還為歡别將所獲送洛陽魏主方謀取關中得虎甚喜拜衛將軍使就泰李虎西涼王歆之元孫唐)
(高祖之祖)泰與悅書曰君黨附國賊共危社稷吾已發兵
為賀拔公報讐指日相見泰引兵上隴軍令嚴肅秋
毫無犯百姓大悅水洛降悅退保上邽召南秦州刺
史李弼(字景和隴西成紀人)與之拒泰弼舉城降悅兵潰縊死
泰入上邽散府庫以賞士卒左右竊一銀甕以歸泰
知而罪之剖賜將士(初魏之亂也故氐王楊紹先逃歸武興復稱王氐羌吐谷渾所)
(在蜂起泰令李弼鎮原州拔也惡蚝鎮南泰州可朱渾元鎮渭州趙貴行秦州事徵豳涇東泰岐之粟給)
(軍紹先懼遂稱藩送質長史于謹言于泰曰明公據關中險固將士驍勇土地膏腴今天子在洛廹于羣)
(凶若陳公愬誠請都關右挾天子以令諸侯奉王命以討暴亂此桓文之業千載一時也泰善之拔也)
(代北複姓惡蚝名可朱渾代北三字姓元字道元違東人)高歡復遣使甘言厚
幣以結泰泰不受封其書以聞魏主命泰引軍而東
泰使雍州刺史梁禦(字善通安定人)入據長安魏主以泰為
關西大都督略陽縣公承制封拜
夏四月癸丑朔日食
六月魏高歡舉兵反秋七月魏主修奔長安歡入洛陽
推清河王亶(懌之子)承制决事魏主以宇文泰為大將軍
尚書令
侍中封隆之言于高歡曰斛斯椿等必搆禍亂孫騰
泄其言椿白魏主隆之及騰皆逃就歡華山王鷙(字孔)
(雀高涼王孤六世孫)在徐州歡使大都督邸珍(字安寳中山上曲陽人)奪
其管鑰建州(魏置今山西澤州府是)刺史韓賢(字普賢廣寧石門人)濟州
刺史蔡儁(廣寧石門人)歡黨也魏主皆罷之又增置勲府
庶子騎官各數百人欲伐晉陽下詔戒嚴云欲伐梁
發河南兵詣洛陽(魏主密詔歡曰宇文黑獺賀拔勝有異志故假南征潛為之備王宜)
(近為形援歡表曰臣今潛勒兵馬三萬自河東渡又遣庫狄干等自來違津渡婁昭等討荆州尉景等討)
(江左皆勒所部伏聽處分魏主知歡覺其變乃止歡軍歡亦表云臣為嬖侫所間一旦受疑陛下若垂信)
(赤心願賜斟量亟令廢出魏主以源子恭宇陽胡汝陽王暹守石濟又以賈顯智為濟州刺史蔡儁不受)
(代魏主愈怒乃為敕賜歡曰聞庫狄干語王云本欲取懦弱者為主無庸立此長君使其不可駕馭今但)
(作十五曰行自可廢之此論自是王問勲人豈出侫臣之口隆之孫騰逃去不罪王若盡誠何不斬送啟)
(云西去而四道俱進南渡洛陽東臨江左聞者寧能不疑王若舉旗南指縱無匹馬隻輸猶若奮拳而爭)
(死假令還為王殺幽辱虀粉了無遺憾陽來違津胡三省注在平城之西自此渡河至夏州胡即陽壺)
(城在今山西絳州垣曲縣地近河崤谷之北岸也石濟注見前)王思政言于魏主曰
高歡之心昭然可知洛陽非用武之地宇文泰乃心王
室今往就之還復舊京何慮不克魏主深然之遣侍
郎柳慶(字更興河東解人)見泰于高平泰請奉迎輿駕魏主
復私謂慶曰朕欲向荆州何如慶曰關中形勝宇文
泰才略可依荆州地非要害南逼梁寇臣愚未見
其可(時東郡太守裴俠帥兵詣洛思政問以西廵之訃俠曰宇文泰已操戈矛寧肯投人以柄雖欲)
(投之恐無異避湯入火也思政曰然則何如而可俠曰圖歡有立至之憂西廵有將來之禍且至關右徐)
(思其宜耳思政然之乃進俠于魏主授左中郎將裴俠字嵩和河東解人)初歡欲遷都
于鄴魏主不可至是復謀遷都遣騎屯建興(魏郡後改曰高)
(都故城在今山西澤州府鳳臺縣)益河東及濟州兵擁諸州和糴粟
悉入鄴魏主又以敕喻歡令歸兵罷戍送相州之粟
使蔡儁受代邸珍出徐歡不奉詔魏主以廣寧太守
任祥(字延敬廣寧人)兼僕射祥棄官走渡河據郡待歡魏主
乃下制書數歡罪惡以宇文泰為關西大行臺令遣
騎奉迎歡遂勒兵南出以誅斛斯椿為名以高敖曹
為前鋒宇文泰亦移檄州郡數歡罪惡自將大軍發
高平前軍屯恒農七月魏主親勒兵十餘萬屯河橋
以斛斯椿為前驅陳于邙山之北椿請帥精騎二千
夜渡河掩其勞弊魏主然之侍郎楊寬(字蒙仁華隂人)曰假
兵于人恐生他變椿若有功是滅一高歡生一高歡
矣魏主敕椿停行椿歎曰頃熒惑入南斗今上信左
右間搆不用吾計豈天道乎宇文泰聞之謂左右曰
高歡數日行八九百里此兵家所忌當乘便擊之而
主上以萬乘之重不能渡河決戰方緣津據守且長
河萬里扞禦為難若一處得渡大事去矣即以趙貴
自蒲坂濟趣并州遣李賢(字賢和隴西成紀人)將精騎一千赴
洛陽魏主使斛斯椿與潁川王斌之(字子爽安樂王鑒之弟)鎮
虎牢賈顯智鎮滑臺顯智降于歡歡引軍渡河斌之
與椿爭權還紿魏主云歡兵已至魏主即召椿還與
南陽王寳炬清河王亶廣陽王湛(深之子)以五千騎宿
于瀍西衆知魏主將西亡者過半亶湛亦逃歸將軍
獨孤信(魏□部内入諸姓有獨孤氏信雲中人)單騎追魏主魏主歎曰
將軍辭父母捐妻子而來世亂識忠臣豈虚言也明
日奔長安歡遂入洛陽遣婁昭高敖曹輕騎追魏主
不及(魏主糗漿乏絕惟飲澗水至稠桑都督毛鴻賓迎獻酒食始解飢渴稠桑驛名今在陜西靈)
(寶縣西即春秋桑田也毛鴻賓北地三原人)歡集百官責以處不諫諍出
不陪從之罪殺僕射辛雄以下數人推清河王亶為
大司馬承制决事宇文泰使趙貴梁禦帥甲騎奉迎
魏主循河西上謂禦等曰此水東流而朕西上若得
復見洛陽親謁陵廟卿等功也魏主及左右皆流涕
泰備儀衛迎魏主謁見于東陽驛(在今西安府渭南縣東以近東陽谷)
(故名)魏主遂入長安以泰為大將軍雍州刺史兼尚書
令軍國之政咸取决焉别置二尚書分掌機事以毛
遐(字鴻遠鴻賓兄)周惠達(字懷文章武文安人)為之時軍國草創二人
積糧儲治器械簡士馬魏朝賴之(先是熒惑入南斗去而復還留止六)
(旬梁主以諺云熒惑入南斗天子下殿走乃跣足下殿以禳之及聞魏主西奔慚曰彼亦應天象耶)
魏高歡屯華隂使侯景取荆州賀拔勝奔梁
高歡自追迎魏主至恒農遂攻潼關克之進屯華隂
賀拔勝帥所部西赴關中至淅陽(魏郡隋改曰内鄉今為縣屬河南南)
(陽府)聞歡已屯華隂遂還(先是魏主將發洛陽召勝赴行在所勝以問掾盧柔柔曰)
(高歡悖逆公席卷赴都輿决勝負死生以之上策也北阻魯陽南并舊楚東連兖豫西引關中中策也舉)
(三荆之地庇身于梁功名皆去下策也勝笑而不應及是勝將還行臺左丞崔士謙曰今帝室顛覆主上)
(蒙塵公宜倍道兼行朝于行在然後與宇文行臺同心戮力唱舉大義天下孰不望風響應今捨此而退)
(恐人人解體一失事機後悔何及勝不能用荆盧柔字子剛范陽涿人崔士謙安平人辯之孫三魏置)
(荆州于穰注見前又置南荆州于安昌今汝寧府確山縣是又置東荆州于比陽今南陽府泌陽縣是馮)
(智舒以三荆為三楚非是)歡自發晉陽及至華隂凡四十啟魏主
皆不報乃東還遣侯景向荆州遇勝景逆擊之勝敗
奔梁
冬十月魏高歡立清河世子善見於洛陽(是為東魏孝静帝)
歡還洛陽又遣僧道榮奉表于魏主魏主亦不答歡
乃集百寮沙門耆老議所推立時清河王亶出入已
稱警蹕歡醜之謂亶曰欲立王不如立王之子亶不
自安南走歡追還之善見即位(時年十一)魏於是始分為
二(考魏自孝武西奔于是有東魏西魏之稱綱目于在西者提綱仍書魏以魏統相承也惟高歡所立)
(乃加車字以别今依之)
魏以宇文泰為大丞相
泰攻潼關斬高歡守將薛瑜還長安進位大丞相
十一月東魏遷于鄴
高歡以魏主(孝武帝)既西恐逼崤陜洛陽復在河外接
近梁境如向晉陽形勢不能相接乃議遷鄴書下三
日車駕便發戶四十萬狼狽就道歡留洛陽部分事
畢還晉陽以僕射司馬子如高隆之侍中高岳孫騰
留鄴共知朝政改相州刺史為司州牧魏郡太守為
魏尹(時童謠云可憐青雀子飛去鄴城裏羽翮垂欲成化作鸚鵡子好事者竊言雀謂魏主清河王)
(鸚鵡謂歡也)
閏十二月魏宇文泰進毒弑其君修
魏主閨門無禮從妹不嫁者三人平原公主明月南
陽王寳炬同產也從入關宇文泰使人殺之魏主不
悅遂與泰有隙閏十二月魏主在逍遥園晏阿至羅
使夜還飲酒遇酖而殂殯於佛寺(諡曰孝武十年乃葬)諫議大
夫宋球慟哭嘔血漿粒不入口者數日泰以其名儒
不之罪也
魏都督獨孤信克荆州東魏人襲之信奔梁
東魏既取荆州魏以獨孤信為刺史招懷之東魏遣
恒農太守田八能拒信于淅陽又遣都督張齊民出
信後信謂其衆曰今士卒不滿千人首尾受敵若還
擊齊民士民謂我退走必來邀我不如進擊八能破
之齊民自潰矣遂擊破八能乘勝襲穰城東魏刺史
辛纂出戰大敗還趣城門未及闔信前驅武川楊忠
(本華隂人家于武川隋文帝之父也)叱門者曰大軍已至爾等求生何
不避走門者皆散忠帥衆入城斬纂以徇城中懾服
信分兵定三荆居半歲東魏高敖曹侯景將兵奄至
城下信兵少不敵與楊忠皆奔梁
(乙梁大同元年魏文帝寳炬卯大統元年東魏天平二年)春正月朔魏宇文泰立南
陽王寳炬(是為文帝)
魏宇文泰與羣臣議所立多舉廣平王贊(孝武帝之兄子)濮
陽王順(常山王素之孫)垂涕謂泰曰高歡逼逐先帝立幼主
以專權明公宜反其所為廣平幼冲不如立長君而
奉之泰乃立南陽王寳炬即位于城西大赦改元
魏宇文泰自為都督中外諸軍事封安定公
魏以泰為都督中外諸軍錄尚書事大行臺封安定
王泰固讓王爵及錄尚書魏主許之乃改封安定公
魏立后乙弗氏(其先吐谷渾渠帥歸魏為洛陽人)
后仁恕節儉不妬忌魏主重之
東魏高歡擊稽部(即步落稽注見前)斬劉蠡升
初魏孝昌中稽部劉蠡升自稱天子居雲陽谷(在今朔平)
(府左雲縣明于此置雲陽堡)邊境歲被其寇謂之稽荒至是歡襲
擊大破之其北部王斬蠡升首以降
東魏高歡自為相國假黃鉞加殊禮復辭不受
魏作新制二十四條
魏宇文泰以軍旅未息吏民勞弊命所司斟酌古今
可以便時適治者為二十四條新制奏行之
魏宇文泰以蘇綽(字令綽武功人)為行臺左丞
綽先為行臺郎中宇文泰未深知之然諸曹疑事皆
詢于綽而後定臺中咸稱其能已而泰與僕射周惠
逹論事惠逹不能對請出議之以告綽綽為之區處
惠逹入白之泰稱善曰誰與卿為此議者惠逹以綽
對且稱綽有王佐才乃擢綽為著作郎會泰與公卿
如昆明池觀漁行至漢故倉池(在西安府長安故城内水經注池在末夾)
(宫西)顧問左右莫有知者召綽問之具以狀對泰悦因
問天地造化之始歴代興亡之迹綽應對如流泰與
並馬而還留至夜問以政事卧而聽之綽指陳為治
之要泰起整衣危坐不覺膝之前席語逹曙不厭詰
朝謂惠逹曰蘇綽真奇士吾方任之以政即拜大行
臺左丞參典機密自是寵遇日隆綽始制文案程式
朱出墨入及計帳(課後之大數)戶籍(戶口之籍)之法後人多遵
用之
夏五月魏宇文泰自加柱國
初魏敬宗始置柱國大將軍以寵爾朱榮位在丞相
上榮敗後此官遂廢至是泰復為之(自大統十六年以前加柱國考)
(泰及李虎元欣李弼獨孤信趙貴于謹侯莫陳崇凡八人時稱八柱國家元欣字慶樂廣陵王羽之子)
(大統中紹封侯莫陳崇字尚樂武川人)
魏閤内都督趙剛(字僧慶洛陽人)以東荆州歸于魏
先是趙剛以東荆州兵西赴關中(魏孝武帝之在洛陽也剛奉密敕召)
(東荆州刺史馮景昭入援兵未及發而孝武入關景昭集文武議所從司馬馮道和請待北方處分剛抽)
(刀投地謂景昭曰公若欲為忠臣請斬道和如欲從賊可速見殺景昭感悟遂帥衆而西)會高歡
遣侯景向荆州州民楊祖歡起兵應景邀剛于路刺
史馮景昭戰敗剛沒蠻中至是剛自蠻中往見東魏
東荆州刺史李愍(趙郡人)勸令附魏愍從之剛由是得
至長安宇文泰以為光禄大夫剛說泰召賀拔勝獨
孤信等于梁泰使剛往請之(勝與信等在梁梁主待之甚厚剛再至魏興因)
(梁梁州刺史杜懷珍移書建康梁主禮送勝等還魏勝懷梁主恩見鳥獸南向者皆不射之信與楊忠至)
(長安宇文泰爱忠之勇留置帳下)
冬十一月梁侍中徐勉卒
勉雖骨鯁不及范雲亦不阿意苟合故梁世言賢相
者稱范徐云
東魏封高洋(歡次子即北齊文宣帝)為太原公
洋内明决而外如不慧衆皆嗤鄙之獨歡異之謂長
史薛琡(字墨珍代人)曰此兒識慮過吾(洋幼時歡嘗欲觀諸子意議使各治)
(亂緣洋獨抽刀斬之曰亂者當斬又各配兵四出使人帥甲騎僞攻之兄澄等皆怖撓洋獨勒衆與格攻)
(者免胄言情猶擒以獻)
(丙梁大同二年魏大統辰二年東魏天平三年)春正月東魏高歡襲魏夏州(注見)
(前)取之魏靈凉州(靈州魏孝昌中置今屬甘肅寧夏府凉州注見前)亦叛附於
歡
高歡帥庫狄干等萬騎襲魏夏州身不火食四日而
至縛矟為梯夜入其城禽其刺史斛律俄彌突因而
用之留都督張瓊(字德建代人)將兵鎮守遷其部落以歸
魏靈州刺史曹泥與其壻凉州刺史劉豐(字豐生普樂人)復
叛降東魏魏人圍之水灌其城不没者四尺歡命阿
至羅發騎三萬徑度靈州繞出魏師之後魏師退歡
迎泥及豐拔其遺戶五千以歸
二月東魏高歡遣其世子澄入鄴輔政東魏以為尚書
令京畿大都督
東魏渤海世子澄年十五入鄴輔政用法嚴峻事無
凝滯中外震肅引崔暹為左丞親任之(初澄通于歡妾一婢告之)
(歡杖澄而幽之婁妃亦隔絕不得見歡納魏敬宗之后爾朱氏有寵生子浟欲立之澄求救于司馬子如)
(子如入見偽為不知者請見婁妃歡告其故子如曰妃是王結髮婦王在懷朔被杖背無完皮妃晝夜供)
(侍同走并州然馬矢自作靴恩義何可忘也且婁領軍之勲何宜摇動一女子如草芥况婢言不足信邪)
(歡固使子如更鞠之子如盡反其辭乃啟歡曰果虚言也歡大悅父子夫婦復如初)
東魏高歡以陳元康(字長猷廣宗人)為功曹
高季式薦元康于高歡曰是能夜中闇書(謂能闇中書字)快
吏也歡召之一見即授功曹掌機密時軍國多務元
康問無不知與功曹趙彦深(名隱以字行南陽宛人)同知機密
而元康性柔謹歡甚親之曰此人天賜我也
三月梁處士陶弘景(字通明丹陽秣陵人)卒
弘景博學好養生仕齊為奉朝請棄官隱居茅山(即句)
(曲山在今江寧府句容縣南漢茅盈與其弟衷固來此世號三茅君因以名山)梁主早與之
遊及即位恩禮甚篤每得其書焚香虔受屢以手敕
招之弘景不出國家每有大議必先諮之時人謂之
山中宰相及是卒諡貞白先生(弘景將歿為詩曰夷甫任散誕平叔坐論)
(空豈悟昭陽殿遂作單于宫時士大夫競論元理不習武事故弘景詩及之夷甫晉玉衍字平叔晉何)
(晏字)
夏四月梁以江子四(濟陽考城人)為右丞
子四上封事極言得失梁主詔曰古人有言屋漏在
上知之在下朕有過失不能自覺子四所言尚書時
加檢括速以啟聞
秋九月東魏行臺侯景侵梁梁陳慶之擊破之冬十二
月東魏及梁平魏大饑
人相食死者什七八
(丁梁大同三年魏大統己三年東魏天平四年)春正月東魏高歡侵魏魏宇文
泰擊破之殺其將竇泰歡别將襲魏洛州(此魏太和中所置之洛州)
(治上洛今陜西商州是)執其刺史泉企(字思道上洛豐陽人)
初魏主下詔數高歡二十罪歡亦移檄謂宇文泰斛
斯椿為逆徒至是歡遣司徒高敖曹攻上洛大都督
竇泰攻潼關而自將軍蒲坂造三浮橋欲渡河魏宇
文泰出軍廣陽(魏縣屬馮翊郡故城今在西安府臨潼縣)謂諸將曰賊掎
吾三面作浮橋以示必渡此欲綴吾軍使竇泰得西
入耳泰屢勝而驕襲之必克克泰則歡不戰自走矣
諸將皆曰不如分兵禦之宇文泰曰賊雖作橋未能
徑渡不過五日吾取竇泰必矣乃聲言欲保隴右而
潛軍東出竇泰猝聞軍至渡河宇文泰擊破之士衆
皆盡竇泰自殺(先是宇文泰還長安問計于族子直事郎中深深曰竇泰歡之騎將今大)
(軍攻蒲圾則歡拒守而泰救之吾表裏受敵此危道也不如選輕銳潛出小關竇泰躁急必來决戰歡持)
(重未即救我急擊泰必可擒泰擒則歡勢自阻回師擊之可以决勝宇文泰曰是吾心也遂從之宇文)
(深字奴干小關在潼關左今曰禁峪口)高歡撒浮橋而退敖曹自商山
轉戰而進所向無前遂攻上洛郡人泉岳及弟猛略
與杜窋等謀翻城應之洛州刺史泉企知之殺岳及
猛略窋走歸敖曹敖曹以為鄉導而攻之企固守旬
餘二子元禮仲遵力戰仲遵傷目城遂䧟企見敖曹
曰吾力屈非心服也敖曹以杜窋為洛州刺史欲遂
入藍田關聞竇泰軍沒而還(敖曹以企反元禮自隨企私戒二子曰吾餘生)
(無幾汝曹才器足以立功勿以吾故遂虧臣節元禮逃還與仲遵隂結豪右襲窋殺之魏以元禮世襲洛)
(州刺史企尋卒于鄴)
夏六月東魏遣使如梁
東魏遣散騎常侍李諧(字虔和平之孫)聘于梁梁主與語應
對如流因目送之謂左右曰卿軰常言北間無人物
此等何自而來邪(是時南北通好務以俊乂相誇銜命接客必盡一時之選每梁使至)
(鄴鄴下為之傾動宴日高澄常使左右覘之一言制勝為之拊掌魏使至建寧亦然)
秋八月梁修長干塔(今江寧府城南有大報恩寺塔高百餘丈即古長干寺塔也宋明皆重)
(修寺前大道即古長干里)
梁主修長干寺阿育王塔出佛爪髮舍利(魏書釋老志釋迦佛)
(既謝世香木焚尸靈骨分碎大小如粒擊之不壤焚亦不燋或有光明神騐謂之舍利弟子收置寶瓶募)
(建宫宇謂為塔塔猶言宋廟也于後有王阿育以神力分佛舍利于諸鬼神造八萬四千塔布于世界皆)
(同日而就)幸寺設無礙食大赦
閏九月梁以武陵王紀(字世詢梁主第八子)為益州刺史
紀以道遠固辭梁主曰天下方亂唯益州可免故以
處汝汝其勉之
東魏高歡侵魏冬十月魏宇文泰迎戰渭曲(渭水之曲在今陜西)
(同州府大荔縣東南)大敗之
高歡將兵二十萬趣蒲津(關名在同州府朝邑縣東即古臨晉關也今曰大慶)
(關)使高敖曹將兵三萬出河南時關中饑魏宇文泰
所將不滿萬人屯恒農五十餘日聞歡將濟河乃引
兵入關敖曹遂圍恒農歡引兵自蒲津濟河涉洛(此沮)
(洛也注見前)軍于許原西(先是長史薛琡言于歡曰西人連年饑饉故冒死入陜州欲取)
(倉粟今敖曹己圍陜城粟不得出但置兵諸道勿興野戰比及麥秋民自饑死寶炬黑獺何憂不降願勿)
(渡河侯景曰今兹舉兵形勢極大萬一不捷梓難收斂不如分為二軍相繼而進歡不從及濟河至馮翊)
(謂魏刺史王羆曰何不降羆大呼曰此城是王羆塚欲死者來歡知不可攻乃止許原即商原在大荔)
(縣北水經注洛水南逕商原西俗謂許原也)泰至渭南徵諸州兵皆未會
欲進擊歡諸將以衆寡不敵請待歡更西以觀其勢
泰曰歡若至長安人情大擾今及其新至可擊也即
造浮橋于渭令軍士齎三日糧輕騎渡渭十月至沙
苑(在今大荔縣東與朝邑縣接界地宜畜牧唐于此置監)距東魏軍六十里(時諸)
(將皆懼宇文深獨賀曰歡懸師渡河非衆所欲獨歡恥失竇泰愎諫而來所謂忿兵可一戰擒也願假深)
(一節發王羆之兵邀其走路使無遣類泰遣須昌公違奚武覘歡軍武從三騎皆效歡將士服日暮去營)
(數百步下馬潛聽得其軍號因上馬歴營若警夜者有不如法往往揵之具知敵之情狀而還逹奚武)
(字成興代人)歡聞泰至引兵會之李弼謂泰曰彼衆我寡
不可平地置陳此東十里有渭曲可先據以待之泰
從之背水東西為陳李弼趙貴為左右拒命將士皆
掩戈于葦中約聞鼓聲而起晡時東魏兵至望見魏
兵少爭進擊之無復行列泰鳴鼓士皆奮起合戰李
弼等帥鐵騎横擊之東魏兵中絕遂大破之歡欲收
兵更戰斛律金曰衆心離散不可復用歡乃馳去夜
渡河喪甲士八萬人鎧仗十八萬泰追至河上選留
甲士二萬餘人餘悉縱歸李穆(字顯慶賢之弟)曰高歡破膽
矣速追之可獲泰不聽還軍渭南所徵之兵甫至乃
于戰所人種柳一株以旌武功(侯景言于歡曰黑獺驟勝而驕必不為備)
(願得精騎二萬徑往取之歡以告婁妃妃曰設如其言景豈有還理得黑獺而失景何利之有歡乃止高)
(敖曺間歡敗釋恒農退保洛陽)
魏宇文泰伐東魏東魏秦州(魏置泰州于河東郡今山西蒲州府是)降泰
遂略定汾絳(二州名汾東魏之南汾州治定陽今山西吉州是絳魏曰東雍州後周更名今山西)
(絳州是)進取洛陽豫州(此魏之北豫州治虎牢今開封府汜水縣是)潁梁廣陽
等州(魏潁州治潁隂今河南詐州是梁州治大梁今河南開封府是廢州治魯陽今汝州魯山縣是陽州)
(治宜陽今河南府宜陽縣是)皆降
魏遣行臺王季海與獨孤信趣洛陽李顯趣三荆賀
拔勝李弼圍蒲坂東魏秦州别駕薛善(字仲良汾隂人聽弟子)
開門納魏軍刺史薛崇禮(善族兄)棄城走追獲之宇文
泰進軍蒲坂略定汾絳(先是崇禮固守蒲坂善謂口高歡有逐君之罪善與兄忝)
(衣冠緒餘世荷國恩今大軍已臨而猶為歡守一旦城䧟送首長安署為逆賊死有餘愧及今歸疑猶為)
(愈也崇禮猶豫不决善與族人斬關以納魏師及泰既定汾絳凡薛氏預開城之謀者皆賜五等爵善曰)
(背逆歸順臣子常節豈容闔門俱叨封邑與其弟慎用辭不受薛慎字佛護)獨孤信至新
安(漢縣魏置郡今為縣屬河南府)高敖曹引兵北渡河信逼洛陽洛
州(東魏改司州為洛州今河南府是)刺史廣陽王湛棄城歸鄴信遂
據金墉城潁州長史賀若統(魏内入諸姓有賀若氏統代人)舉城降
魏梁州滎陽廣州皆降十一月東魏行臺任祥攻潁
川宇文泰使大都督宇文貴(字永貴憂州人)救之諸將咸以
為彼衆我寡不可爭鋒貴曰彼謂吾兵少必不敢進
今進據潁川出其不意破之必矣遂疾趣據潁川背
城為陳以待其至合戰大破之俘其士卒萬餘人悉
縱之乘勝追擊又大敗之東魏將是云寳(是云代北複姓)殺
其陽州刺史以降魏都督韋孝寬(名叔裕以字行京兆杜陵人)攻
豫州拔之于是東魏河南諸州多入于魏(明年二月東魏遣賀)
(拔仁侯景復取南汾潁豫廣四州賀拔仁字天惠善無人)
(戊梁大同四年魏大統午四年東魏元象元年)春正月辛酉朔日食
二月魏廢其后乙弗氏立柔然女郁久閭氏為后
初柔然頭兵可汗事魏盡禮永安以後不復稱臣得
魏淳于覃親寵任事使典文翰及是數為邊患魏宇
文泰欲結婚以撫之言于魏主以乙弗后為尼使扶
風王孚迎頭兵女為后頭兵遂留東魏使者而送后
于魏(柔然營幕戶席皆東向孚請正南面后曰我未見魏主固柔然女也魏仗南面我自東向)
秋八月東魏遣兵圍金墉魏宇文泰救之斬其將高敖
曹復戰不利引還
東魏遣侯景高敖曹等圍魏獨孤信于金墉高歡帥
大軍繼之魏主與宇文泰俱東李弼達奚武帥千騎
為前驅至穀城(溪縣晉省故城在今洛陽縣)侯景等欲整陳以待
其至莫多婁貸文(莫多婁代北三字姓貸文太安狄那人)請擊之進遇
李弼敗死泰進軍瀍東景等夜解圍去泰帥輕騎追
至河上景為陳北據河橋南屬邙山與泰合戰(泰馬驚逸)
(墮地東魏兵追及之左右背散李移以策扶泰罵曰籠東軍士爾主何在而獨留此追者不疑捨之穆因)
(以馬授泰與俱逸魏軍復撅子籠東摧敗披靡之貎見掦倞荀注)泰擊東魏兵大破
之高敖曹意輕泰建旗蓋以陵陳魏人盡銳攻之一
軍皆沒敖曹單騎走投河陽南城守將高永樂(歡從祖兄)
(子)與敖曹有怨閉門不納追者斬之高歡聞之如喪
肝膽然是日置陳既大首尾懸遠從旦至未戰數十
合氛霧四塞莫能相知魏諸軍戰不利燒營而歸畱
儀同三司長孫子彦(本名儁衆之子)守金墉(王思政舉矟䧟陳被創□絶思)
(政每戰常著破衣弊甲敝不知其將帥故得免將軍蔡祐下馬帥左右十餘人擊東魏兵殺傷甚衆東魏)
(人圍之祐彎弓持滿四面拒之東魏人募厚甲長刀者直進取之去祐三十步左右勸射之祐曰吾曹之)
(命在此一矢豈可虚發將至十步祐乃射之應弦而倒東魏兵稍却祐徐引還祐每戰常為士卒先戰)
(還諸將皆爭功祐終無所言泰每歎曰承先口不言勲我當代其論叙因以王思政為東道行臺使鎮恒)
(農承蔡祐高平人先其字也)
魏長安亂宇文泰討平之
魏之東伐關中畱守兵少前後所俘東魏士卒散在
民間聞魏兵敗謀作亂李虎與周惠達等輔魏太子
欽出次渭北關中大擾于是沙苑所俘東魏都督趙
青雀雍州民于伏德等遂反青雀據長安子城伏德
保咸陽與太守慕容思慶各收降卒以拒還師魏主
畱止閿鄉令泰討之泰引兵西入長安父老且悲且
喜士女咸相賀華州刺史宇文導(字菩薩泰兄子)襲咸陽斬
思慶擒伏德渡渭與泰會遂攻青雀破之
東魏高歡拔金墉魏師走范陽人起兵應魏東魏擊平
之
歡自晉陽將騎濟河遣别將追魏師至崤不及自攻
金墉長孫子彦棄城走歡毁金墉而還范陽盧仲禮
及弟景裕(字仲孺□兄子)起兵應魏東魏都督賀拔仁擊仲
禮等平之(景裕本孺生歡釋之使教諸子景裕講論精徵難者或相詆訶大聲厲色而景裕神)
(彩儼然風調如一從容往復無際可尋性清静歴官屢有進退無得失之色弊衣粗食恬然自安終日端)
(嚴如對賓客)是冬魏遣是云寳復襲洛陽趙剛襲廣州皆
拔之于是自襄(魏襄州治北南陽今南陽裕州是)廣以西城鎮復為
魏
東魏禁擅立寺
魏自正光以後四方多事民避賦役多為僧尼至二
百萬人寺三萬餘區至是始詔長吏擅立寺者計庸
(用也)以枉法論
魏取宜陽行臺王思政城玉璧(在今山西絳州稷山縣南後周于此置勲州隋)
(廢)徙鎮之
東魏將叚琛(字懷寳代人)等據宜陽遣牛道恒誘魏邊民
韋孝寬患之乃詐為道恒與孝寬書道歸欵之意使
諜遺之琛營琛果疑之孝寬乘其猜阻襲而禽之崤
澠遂清王思政以玉璧險要請築城自恒農徙鎮之
(後高歡侵魏入自汾絳思政守玉璧以斷其道歡圍之九日遇大雪士卒多死乃解圍去事在魏大統)
(八年)
東魏改停年格
東魏以高澄攝吏部尚書始改崔亮年勞之制銓擢
賢能又沙汰尚書郎妙選人地以充之凡才名之士
皆引致門下與之遊宴
(已梁大同五年魏大統未五年東魏興和元年)春正月梁以何敬容(字國禮廬江人)為
尚書令
自晉宋以來宰相皆以文義自逸敬容獨勤簿領日
旰不休為俗所嗤自徐勉周捨既卒當權要者外朝
則敬容内省則朱异敬容質慤無文以綱維為己任
(异文華敏洽曲營世譽善伺主意為阿䛕用事三十年廣納貨賂欺罔視聽遠近莫不忿疾□宅玩好飲)
(膳聲色窮一時之盛每休下車馬填門惟王承王稚及褚翔不往王承字安期險之孫稚承弟褚翔字)
(世舉□之曾孫)
魏宇文泰置行臺學
泰于行臺置學令丞郎府佐旦治公務晚就講習
冬十月魏置紙筆于陽武門以求言
十一月東魏行興光歴
校書郎李業興(上□長子人)所修也行之
梁分諸州為五品
朱异奏頃來置州稍廣而小大不倫請分為五品其
位秩高卑參僚多少皆以是為差詔從之于是上品
二十州次品十州次品八州次品二十三州次品二
十一州(梁主方事征伐恢拓境宇北踰淮汝東距彭城西□牂牁南平俚洞建置州郡紛綸甚衆)
(其下州皆異國降人有名無地職貢罕通五品之外又有二十餘州不知處所凡一百七州又邊境鎮戍)
(雖領兵不多欲重其將帥皆建為郡州郡雖多而戶口日耗矣)
魏制禮樂
魏自西遷以來禮樂散逸宇文泰命僕射周惠達郎
中唐瑾(字附璘北海平壽人)損益舊章至是稍備
(庚梁大同六年魏大統申六年東魏興和二年)春二月柔然侵魏魏主殺其故
后乙弗氏
柔然舉國南侵時頗有言以后故興師者魏主乃賜
乙弗后自盡柔然至夏州而退未幾郁久閭后亦遇
疾殂
夏閏五月丁丑朔日食
冬十一月吐谷渾遣使如東魏
吐谷渾自莫折之亂不通于魏伏連籌卒子夸吕立
始稱可汗治伏俟城(在今青海西隋于此置西海郡)其地東西三千
里南北千餘里是歲始遣使假道柔然聘于東魏
(辛梁大同七年魏大統酉七年東魏興和三年)秋七月魏以宇文測(字澄鏡深之兄)為
大都督行汾州(此汾州西魏置治隰川今山西隰州是)事
測為政簡惠得士民心汾州地接東魏東魏人數來
寇抄測禽獲之解縛引見待以客禮并給糧餼衛送
出境東魏人大慙不復為寇(時有告測交通境外者宇文泰怒曰測為我安)
(邊何得間我骨肉命斬之)
九月魏省官員置屯田頒六條
宇文泰欲革時政為強國富民之法度支尚書蘇綽
贊成其事減官員置貳長并置田屯以資軍國又為
六條詔書一清心二敦化三盡地利四擢賢良五恤
獄訟六均賦役泰常置諸坐右令百司習誦之非通
六條及計帳者不得居官既而又益新制十二條
冬十月東魏頒麟趾格
東魏詔羣官于麟趾閣議定法制謂之麟趾格行之
東魏大稔
魏自喪亂以來農商失業六鎮之民就食齊晉東西
分裂連年戰爭公私困竭民多餓死高歡命諸州濱
河皆置倉積穀以供軍旅備饑饉又于傍海煮鹽軍
國麄贍又以諸州調絹不依舊式民甚苦之奏令悉
以四十尺為匹至是東方連歲大稔穀斛至九錢山
東之民稍復蘇息矣(臨淮王孝友言令制百家為族二十五家為閭五家為比百家)
(之内有帥二十五徵發皆免苦樂不均復有蠶食為弊久矣京邑諸坊或七八百家唯一里正二史庶事)
(無闕請每閭止為二比計族省十二丁資絹番兵所益甚多事下尚書寢不行臨淮王孝友彧之弟資)
(絹謂討貲輸絹番兵謂番代為兵也)
(壬梁大同八年魏大統戍八年東魏興和四年)春正月梁安成(注見前)妖人作亂
三月江州司馬王僧辯(字君才太原祁人)討平之
安成望族劉敬躬以妖術惑衆遂據郡反時南方久
不習兵人情擾駭江州刺史湘東王繹(梁主第七子即梁元帝)
遣司馬王僧辯討斬之(僧辯該博辯捷器宇肅然雖射不穿札而志氣高遠)
秋八月東魏以侯景為河南大行臺
冬十二月梁盧子略作亂監西江(即漢牂牁江注見前)督護高要
(漢縣梁置郡隋以後仍為縣今為廣東肇慶府治)太守陳霸先(吳興長城下若里人即陳高祖)
討平之(陳霸先事始此)
先是梁交州人李賁反(賁世為交阯豪右仕不得志又有并韶者富于詞藻詣選)
(求官尚書蔡撙以并姓無前賢除廣陽門郎韶耻之與賁俱還鄉里會交州刺史武林侯諮以刻暴失衆)
(心二人因連結數州豪傑俱反陽蔡撙字景節廓之孫武林侯諮字世泰鄙王恢之子)梁主遣
高州(梁置今為府屬廣東)刺史孫冏新州(梁置治興新今肇慶府新興縣是)刺
史盧子雄討之時春瘴方起衆潰而歸武林侯諮奏
冏及子雄通賊逗留皆賜死于是子雄弟子略及杜
僧明(字弘照廣陵臨澤人)周文育(字景德義興陽羡人)等舉兵攻廣州
欲殺諮(時諮奔還廣州)監西江督護(蕭子顯曰廣州統内西南二江川源深遠别置)
(督護專征討之任)高要太守陳霸先帥精甲三千救之大破
子略等擒僧明文育霸先以二人驍勇釋之以為主
帥詔以霸先為直閤將軍(霸先身長七尺五寸目角覆顔垂手遇膝既平盧子)
(略等梁主遣畫工圖其容貎而觀之)
(癸梁大同九年魏大統亥九年東魏武定元年)春二月東魏北豫州刺史高仲
密以虎牢降魏三月魏宇文泰帥軍應之及東魏高歡
戰于邙山大敗而還
東魏北豫州刺史高仲密隂謀外叛高歡疑之遣奚
夀興典其軍事仲密執之以虎牢降魏(初仲密為御史中尉取崔)
(暹之妹既而棄之由是與暹有隙選用御史多其親黨高澄奏令改選仲密疑暹搆已愈恨之仲密後妻)
(李氏秀而慧澄見而悦之李氏不從以告仲密仲密益怨至是降魏歡以事由崔暹將殺之高澄為之固)
(請歡乃釋之)魏宇文泰帥諸軍應仲密三月圍河橋南城
高歡將兵十萬至河北泰退軍瀍上縱火舟于上流
以燒河橋斛律金使張亮(字伯德西河隰城人)以小艇百餘載
長鎻伺火船將至以釘釘之引鎻向岸橋遂獲全歡
渡河據邙山為陳數日泰留輜重夜襲之歡聞之正
陳以待黎明泰至東魏彭樂(字興安定人)以數千騎衝魏
軍所向奔潰遂馳入魏營獲泰督將僚佐四十八人
諸軍乘勝擊魏大破之斬首三萬餘級(歡使彭樂追泰泰窘謂樂)
(曰癡男子今日無我明日豈有汝耶何不急還營收汝金寶樂從其言獲泰金𢃄一囊以歸言于歡曰黑獺)
(漏刃破膽矣歡怒其失泰捽其頭連頓之持刃將下者三噤齘良久樂曰乞五千騎復為王取之歡曰汝)
(縱之何意而言復取也乃赦之)明日復戰泰為中軍與右軍若干惠
(若干代北複姓惠字惠保武川人)合擊東魏大破之悉俘其步卒歡
走從者七人追兵至都督尉興慶(太安狄那人)拒戰矢盡
而死東魏降者告泰以歡所在泰募勇敢三千人皆
執短兵配賀拔勝攻之勝執槊逐歡槊刃垂及段韶
射勝馬斃之歡遂逸去勝歎曰今日不執弓矢天也
左軍趙貴戰不利東魏兵復振泰與戰又不利遂遁
入關屯渭上歡進至陜泰使開府儀同三司逹奚武
拒之(初泰召王思政于玉璧將使鎮虎牢未至而敗乃使守恒農思政入城開門解衣而卧慰勉將)
(士示不足畏高歡使劉豐生將數千騎追泰至憚之引還思政乃修城郭起樓櫓營農田積芻粟由是恒)
(□始有守□之備泰亦廣募關隴豪右以增軍旅)
夏四月東魏復取虎牢
宇文泰遣諜潛入虎牢令守將魏光固守侯景獲之
改其書云宜速去縱諜入城光宵遁景獲高仲密妻
子送鄴北豫洛二州復入于東魏(高歡以高乾有義勲高昂死王事皆)
(為之請死其從坐仲密妻李氏當死高澄納之)
冬十一月東魏築長城于肆州(注見前)
西自馬陵(戍名在今山西忻州静樂縣北)東至土墱(寨名在今代州崞縣西北)
(甲梁大周十年魏大統子十年東魏武定二年)春三月東魏以高澄為大將軍
領中書監
高歡多在晉陽委孫騰司馬子如高岳高隆之以朝
政鄴巾謂之四貴權勢熏灼專恣驕貪歡欲損奪其
權故以澄領中書監移門下機事總歸中書文武賞
罰皆禀于澄(孫騰見澄不背盡敬澄叱左右牽下築以刀環立之門下歡謂羣公曰皃子浸)
(長公宜避之于是公卿以下無不聳懼庫狄干澄姑之婿也自定州來謁立門外三日乃得見澄欲置腹)
(心于東魏主左右擢崔季舒為中書侍郎崔季舒字叔正挺從子)
夏四月梁尚書令何敬容有罪免
敬容復為太子詹事太子頻于元圃自講老莊敬容
謂人曰昔晉代喪亂頗由祖尚元虚使中原淪于沙
幕今東宫復襲此江南亦將為戎乎至是坐為妾弟
書屬領軍免官
秋七月魏更權衡度量頒新制
魏更權衡度量命尚書蘇綽損益三十六條之制頒
行之搜簡賢才為牧守令長皆依新制而遣焉數年
之間百姓便之
東魏以崔暹為中尉宗遊道為左丞
魏自正光以後政刑弛縱在位多貪汚高歡啟以宋
遊道為御史中尉澄請以崔暹為之以遊道為尚書
左丞謂曰卿一人處南臺一人處北省當使天下肅
然(暹選畢義雲等為御史時稱得人澄與諸公出之東山遇暹于道前驅為赤棒所擊澄回馬避之尚)
(書令司馬子如太師咸陽王垣貪黷無厭暹彈之削其官爵其餘死黜者甚衆歡與鄴下諸貴書曰崔暹)
(居憲臺咸陽王司馬令皆吾布衣之舊同時獲罪吾不能救諸君其慎之遊道奏駁尚書違失數百條省)
(中豪吏並鞭斥之高隆之□遊道有不臣之言罪當死黃門侍郎楊愔曰畜狗求吠今以數吠殺之恐將)
(來無復吠狗遊道竟坐除名之畢義雲衆敬之曾孫咸陽王垣禧子)
冬十月東魏括戶均賦
東魏以喪亂之後戶口失實徭賦不均以孫騰高隆
之為括戶大使分行諸州得無籍之戶六十餘萬僑
居者皆勒還本屬
(乙梁大同十一年魏大統丑十一年東魏武定三年)春三月魏遣使如突厥(劉友益曰)
(突厥始見此)
突厥本西方小國姓阿史那氏(文獻通考突厥匈奴别種其先居西海之)
(右為鄰國所滅遺一兒且十歲刖足斷臂棄大澤中有北狼啣肉食之得不死及長遂與狼交生十男其)
(後各為一姓阿史那其一也)世居金山(即今阿爾泰山在巴里坤西北路蒙古謂金為阿爾)
(垣泰即垣音之轉也)之陽為柔然鐵工(通考金山狀如兜鍪北俗呼兜鍪為突厥因以)
(為號)至其渠長土門始彊大頗侵魏西邊至是魏使至
其國人皆喜曰大國使者至吾國其將興矣
夏六月魏作大誥
晉氏以來文章競為浮華魏宇文泰欲革其弊命蘇
綽作大誥宣示羣臣戒以政事仍命自今文章皆依
此體
梁遣兵討交州賊李賁敗之
賁自稱越帝置百官梁遣交州刺史楊㬓(天水西縣人公則之)
(子)討之以陳霸先為司馬瞟推霸先為前鋒賁敗奔
嘉寧城(在今安南國元和志安南都護府峯州治元寧縣)諸軍圍之(先是定州刺史)
(蕭勃會㬓于西江說說畱㬓曋集諸將問計霸先曰定州偷安日前不顧大計節下奉辭伐罪當死生以)
(之豈可逗撓不進長寇沮衆乎遂勒兵先發至是軍至交州賁衆數萬于蘇歴江口立城柵以拒霸先霸)
(先所向摧䧟蘇定州梁置今廣西潯州府貴縣是蘇歴江今日來江在安南國交州府東北蕭勃吳平)
(侯昺之子)明年諸軍克嘉寧賁奔典澈湖(胡三省注湖在新昌新昌即峯)
(州也)大造船艦充塞湖中衆軍憚之頓湖口不敢進(霸先)
(謂諸將曰我師老而無援入人心腹若戰不捷豈望生全今藉其屢奔人情未固正當共出百死决力取)
(之無故停留時事去矣將士皆莫應)會江水夜暴起七丈奔注湖中霸
先勒所部兵乘流先進衆軍鼓譟俱前賁衆大潰竄
入屈獠洞中屈獠斬賁傳首建康
梁散騎常侍賀琛(字國寶會稽山隂人)上書論事詔詰責之
琛啓陳四事一曰牧守貪殘(略言今天下戶口减落關外彌甚郡不堪州之)
(控總縣不堪郡之裒削更相呼擾唯事徵歛豈非牧守之過歟東境戶口空虛皆由使命紫數駑因守宰)
(拱手聽其漁獵恭黠長吏因之重為貪殘雖年降復業之詔日下蠲賦之恩民不得反其居也)二曰
風俗侈靡(略言今牧守所以貪殘良由風俗侈靡使然為吏致貲鉏億罷歸不支數年率皆盡)
(于燕飲之物歌謳之具所費等于邱山為歡止在俄頃乃更追恨向時所取之少一何悖哉其餘淫侈日)
(見滋甚誠宜嚴為禁制道以節儉糾奏浮華變其耳目)三曰斗筲競進(略言陛下憂念)
(四海不憚勤勞至于百司莫不奏事但斗筲之人譊競求進不論國之大體唯務吹毛求疵以深刻為能)
(以繩逐為務迹雖似于奉公事更成其威福誠願責其公平之效黜其讒慝之心則下安上滋無徼幸之)
(患矣)四曰省事息費(略言今天下無事而猶日不暇給宜省事息費事省則民養費息則)
(財聚應内省職掌各簡所部有宜除除之有宜減減之興造有非急者徵求有可緩者皆宜停省以畜財)
(而養民)啓奏梁王大怒召主書于前口授勅書以責琛
(大指以為朕有天下四十餘年公車讜言日□聽覽卿不宜自同□茸止取名字寅之行路言我能上事)
(恨朝廷之不用何不分别顯言某刺史横暴某太守貪殘某使者漁獵邪士民飲食遇差若加嚴禁益增)
(苛擾若指朝廷我無此事昔之牲牢久不宰殺朝中會同菜蔬而已我非公晏不食國家之食凡所營造)
(皆以雇借成事純房室三十餘年雕飾之物不入于宫不飲酒不好音朝中尚晏未嘗奏樂三更治事日)
(常一食昔腰十圍今裁二尺為誰為之救物故也卿又欲禁百司奏事絶競求進偏聽生姦獨任成亂二)
(世之委趙高元后之付王莽呼鹿為馬又可法歟治署邸肆何者宜除何者宜減何處興造非急何處徵)
(求可緩各出其事具奏以聞)琛但謝過而已不敢復言梁主為人
孝慈恭儉勤于政務冬月視事執筆觸寒手為皴裂
自天監中用釋氏法長齋一食菜羹糲飯身衣布衣
木棉皂帳一冠三載一衾二年雖居暗室恒理衣冠
小坐盛暑未嘗褰袒對内豎小臣如遇大賓然優假
士人太過牧守多侵漁百姓使者干擾郡縣又好親
任小人頗傷苛察多造塔廟公私費損江南久安風
俗奢靡故琛啓及之梁主惡其觸實故怒(梁主疏簡刑法自公)
(卿大臣咸不以繫獄為意姦吏招權弄法貨賂成市枉濫者多年老又持佛戒每斷重罪則終日不懌或)
(謀逆事覺亦泣而宥之由是王侯益横或白晝殺人暮夜剽掠梁主深知其弊而溺于慈愛不能禁也)
(丙梁中大同元年魏大統寅十二年東魏武定四年)春三月梁主講佛書于同泰
寺
夏四月同泰浮圖災復作之
梁主幸同泰寺講三慧經四月講解是夕浮圖災梁
主曰此魔也更宜廣為法事遂起十二層浮圖將成
值侯景亂乃止
秋八月梁以卲陵王綸為南徐州刺史
梁主年高諸子心不相下互相猜忌卲陵王綸為丹
陽尹湘東王繹在江州武陵王紀在益州皆權侔人
主太子綱惡之常選精兵以衛東宫出綸為南徐州
刺史
冬十月梁以岳陽王詧為雍州刺史
梁主既捨詧兄弟而立太子綱内常愧之寵亞諸子
使迭為東掦州以慰其心(會稽人物殷阜故使為之)詧兄弟亦内
懷不平至是詧以梁主衰老朝多秕政遂蓄財下士
招募勇敢至數千人以襄陽形勝梁業所基可圖大
功乃克己為政撫循士民數施恩惠延納規諫所部
稱治
十一月東魏高歡侵魏圍玉壁不克而還
先是魏徙王思政為荆州刺史思政舉韋孝寬代為
并州刺史守玉壁至是東魏高歡悉山東之衆侵魏
至玉壁圍而攻之晝夜不息孝寬隨機拒之(城中無水汲于)
(汾歡使移汾一夕而畢又于城南起土山欲乘之以入孝寬縛木接樓以禦之歡鑿地為十道孝寬掘長)
(塹輒擒殺之塞柴投火以皮排吹之在地道内者亦皆焦爛歡以攻車撞城孝寬縫布為慢隨其所向懸)
(空張之車不能壞歡又縛松麻于竿灌油加火以燒布焚樓孝寬作長鈎遥割之歡又于城四面穿地中)
(施梁柱縱火燒之柱折城崩孝寬隨處豎木柵以扞之敵不得入城外盡攻擊之術而城中守禦有餘又)
(奪據其土山歡無如之何乃使祖珽說之使降孝寬曰孝寬關西男子必不為降將軍也珽乃射募格于)
(城中云能斬孝寬者拜太尉封郡公孝寬題書背返射城外云能斬高歡者準此祖珽字孝徵瑩之子)
東魏苦攻五十日士卒死者七萬人歡智力皆困因
而發疾乃解圍去(歡之自玉璧歸也軍中訛言孝寬以定功弩射殺丞相歡聞之勉坐)
(見諸賁使斛律金作敕勒歌自和之哀感流涕勒斛律金敕勒部人也故歡使作敕勒歌其辭曰敕川)
(陰山下天似穹廬籠罩四野天蒼蒼野茫茫風吹草低見牛羊)
魏度支尚書蘇綽卒
綽性忠儉常以喪亂未平為己任薦賢拔能紀綱庶
政宇文泰推心任之綽嘗謂為國之道當愛人如慈
父訓人如嚴師每與公卿議論自晝逹夜事無巨細
若指諸掌積勞成疾而卒泰深痛惜之謂公卿曰蘇
尚書平生廉讓吾欲全其素志悠悠之徒有所未逹
如厚加贈諡又乖夙昔相知之心何為其可令史麻
瑶越次進曰儉約所以彰其美也泰從之歸葬武功
載以布車一乘(泰與羣公步送之酹酒言曰爾知吾心吾知爾意方欲共定天下遽舍吾)
(去奈何因舉聲慟哭不覺巵落于手)
(史臣曰周文提劍而起百度草創施約法之制于競逐之辰修太平之禮于鼎峙之日終能斲雕為朴變)
(奢從儉風化既被而下肅上尊疆場屢動而内安外附斯蓋蘇綽之力也)
御批歷代通鑑輯覽卷四十三
