元史續編卷六
明胡粹中撰
(庚子)四年春二月丁未朔日食丙辰皇太后鴻吉哩氏
崩(裕宗后也謚曰徽仁裕聖皇后)夏四月以布埒齊為中書平章五
月勅優養儒臣(上諭集賢大學士諤爾根薩哩曰集賢翰林乃養賢之地自今諸老秩滿者陞)
(之勿令輒去或有去者罪將及汝其諭中書知之)六月立緬王子窟麻剌哥撒
八為國王(先是的立普哇拿阿迪提牙為其弟阿散吉牙等所弑其子窟麻剌哥撒八逃詣京師詔)
(立為緬王遣忙秃魯迷帥師問罪於是阿散吉牙等奉方物入朝自言殺主之罪遂罷兵)以伊徹察
喇為太師諤勒哲為太傅(皆賜之印)御史中丞博果密卒以董
士選代之(貧無以葬賜鈔五百定初博果密為燕南憲副有彊直聲及參議中書以盧世榮故辭不)
(拜僧格在相位尤深忌之嘗曰他日籍我家者此人也及徹爾劾僧格罪博果密具以實聞世祖始大驚决意)
(誅之欲用為丞相博果密辭曰朝廷勲舊居臣右者多章今不次用臣無以服衆乃以諤勒哲為相博果密為平)
(勸罷征安南後其國入貢世祖喜曰卿一言之力也賜以貢物之半惟受沉水假山象牙鎮紙水晶筆格而已)
(餘悉辭之上初即位會崔彧卒時命博果密行中丞兼領侍儀司未幾亦卒謚文貞贈魯國公)秋八月
更定蔭叙格(正一品子叙正五從五品子叙從九中間正從以是為差蒙古色目特優一級)閏
月庚子車駕還宫九月戊午太白犯斗改中御府
為中政院(掌宫中財賦營造供給秩正二品至大三年陛從一品)冬十二月黜晉
州逹嚕噶齊訥古伯(坐紿稱親喪歸迎其妻事聞上以其斁傷彛倫黜之評曰為人子)
(者不忍死其親故三日而斂冀其復生也訥古伯紿稱親喪歸迎其妻則放乎人欲而滅絶天理矣屏諸四夷)
(不與同中國猶不足以示儆今乃知其傷斁彝倫而不加重辟斯盖元之國俗本出於違親棄倫故雖聖人君)
(主華夏而不能以變其舊也)詔征八百媳婦(遣劉深哈喇岱鄭佑將兵二萬征之是役也丞)
(相諤勒哲說上以為江南盡世祖所取陛下不興此役則無功可見於後上入其言用兵意甚堅故無敢諫中丞)
(董士選獨言劉深出師以有用之民取無用之地就令當取亦必遣使招諭不從然後聚兵積糧相時而動豈)
(得輕信一人妄言寘百萬生靈於死地上色變士選言不止上曰事已成卿勿復言士選曰以言受罪臣之所)
(當他日以不言罪臣臣死何益上麾之出後上聞深兵敗慨然曰董二哥之言驗矣吾愧之賜上尊以旌直言)
(差世祖嘗呼文炳為董大哥故上以二哥呼士信云評曰昔文武開周室而言治者稱成康高祖興漢業而)
(稱太平者曰文景成康文景功不在闢土開邊也在於善持盈守成耳今完澤說成宗以江南盡世祖所取不)
(興此役則無功可見於後陋矣哉小人之見也成宗入其言而諫者不入其不明一至此哉然它日兵敗而猶)
(能賞董士選之直言亦可謂賢矣)
(辛丑)五年春二月分省于雲南(以劉深哈喇岱並為右丞鄭祐為參政仍置郎中員)
(外郎都事理問各一員又置征八百媳婦萬戶府)置征東行省(先是庫哩濟蘇言高麗王擅置)
(官府三百五十八所官四千五十五員皆衣食於民而苦徵之又其大會王曲盖龍扆警蹕諸臣舞蹈山呼一)
(如朝儀僭擬過甚朝廷遣刑部王泰亨特詔往諭使釐正之庫哩濟蘇又奏僉議司官不肯供報民戶版籍州)
(縣彊界本國横徵暴斂官多民少刑罰不一若止依本俗行事實難撫治上亦以庫哩濟蘇不能和輯高麗併)
(行省罷之仍降詔開諭昛上表言昔居海島時嘗用山呼後改呼千秋今奉明表一切皆罷又革官府九十餘)
(所汰官吏二百七十員他如雜徭病民馹騎煩擾者亦皆省之上復詔昛曰卿其諭朕意所言當終始行之)
三月丁酉幸上都夏五月商州隕霜殺菽麥雲南
土官宋隆濟反攻貴州知州張懷與戰死之(劉深等兵至雲南右)
(丞烏呼訥調兵供餽隆濟因紿其衆曰官軍徵𤼵汝等將悉剪髮黥面為兵身死行陣妻孥為虜矣衆惑其言)
(遂叛率猫狫紫江諸蠻四千人攻楊黃寨殺掠甚衆攻貴州知州張懷德戰死梁王遣雲南平章綽和爾參政)
(布埒齊將兵禦之殺賊首撒月斬首五百級)六月乙亥平江等十四路大水
秋七月戊戌朔晝晦(暴風起東北雨雹𤼵江湖泛溢自通泰崇明至真州民被災)
(死者不可勝計)以按巴阿固台並知樞密院八月霖雨灤漆
淝汝水溢征金齒蠻(時征緬師還為金齒所遮士多戰死又接連八百媳婦諸蠻相)
(效不輸税賦賊殺官吏遣薛超兀而等將兵討之)丙辰彗出井(如南河大星色白長五尺直西)
(北復經文昌斗魁南掃太陽又掃北斗天機紫微垣三公貫索星長丈餘至天市垣巴蜀之東梁楚之南策星)
(上長盈尺凡四十六日而滅)冬十月增海運糧(以畿内歲饑增明年海運糧為百二十萬)
(石)壬申車駕還宫辛卯夜有流星大如杯(光燭地自北起近東)
(為一星沒於危宿)十一月詔發兵討宋隆濟(遣劉國傑及額森和塔拉將萬人巴)
(拉及阿勒坦將五千人討之)定強竊盜條格(強盜人孳畜者取一償九然後杖之)是歲諸
路水旱蝗(歸德唐鄧陳汝和常襄陽等處蝗楊泰滁夀光隨荆門峽州霖雨汴梁蘄黃河南旱大名)
(宣德濟寧奉聖登莱益都濟南東平保定河間真定等路水)
(壬寅)六年春正月晉王哈喇岱薨(命封其王印及内史府印)罷朱清張
瑄官(冮南僧右祖進告二人不法十事命御史臺詰問)以陳天祥為南臺中丞
(天祥上書論征西南夷事曰事有不得已而不已者亦有得已而不已者惟能得已則已可使兵力永強以備)
(不得已而不已之用向者劉深遠征八百媳婦乃得已而不已之兵荒陋遠夷取之不足為利不取不足為害)
(而深欺上罔下經過八番縱横自恣中途激變所在皆叛既不能制亂反為亂衆所制人饑勢蹙退走致敗喪)
(兵十八九棄地千餘里朝廷再𤼵四省軍使劉二拔都總督以圖收復湖南北起夫運糧至播州其正夫與擔)
(負自己糧食者計二十餘萬正當農時興此大役使所運米盡到固為幸矣然數萬之軍仰此一運之米此後)
(兵若不休又將如何比聞敗卒言西南諸夷皆重山複嶺夹澗深林窄處僅容一人一馬上如登天下如入井)
(賊若乘險要擊雖衆亦難施為或羣蠻遠遁阻隘以老我師將不戰自困矣乞上承天意下順人心早正深罪)
(仍下詔招諭彼自當歸順若謂業已如此欲罷不能且宜駐兵近境使其水路遠近得通或用茶鹽引或用鈔)
(多增米價和市軍糧但法令嚴明官不失信可使米船蔽江而上軍自足食民亦不擾此王者之師萬全之利)
(也不報天祥遂謝病去評曰人臣論事可行則以為可行不可則以為不可必為斷絶之辭以起其君之聽)
(猶懼其不能從况為兩可之論乎陳天祥諫不當征西南夷義理明白利害切中可謂善言事矣惜乎其終篇)
(又言若謂業已如此欲罷不能且宜駐兵設法運糧食足而民不擾則是其前之所言利害皆臆說妄論矣使)
(為其君者將何以從乎夫知其非義斯速已矣不當為依違兩可之論也)追收民間護持璽
書(上語臺臣曰聞江南富戶侵占民田致貧者流徙卿等亦聞之否對曰富民多乞護持璽書依倚以欺貧)
(民官府不能詰宜悉追收為便命即行之毋越三日)壬戌鎮星犯太微垣上將
二月罷征八百媳婦(罷劉深等官收其符印)征亦乞不薩(遣陜西平章蘇)
(達拉參政汪惟勤將川陜軍湖廣平章劉國制傑將本軍一切軍務聽伊蘇岱爾劉國傑節)癸巳上有
疾(釋京師重辟三十八人)三月丁酉赦(以水旱為災詔赦天下大都平灤災甚者免差税三)
(年其餘已經賑䘏者免一年今年内郡包銀俸鈔江南夏税及諸路人戶散辦門攤課並從蠲免)夏四
月車駕幸上都五月戊申太廟寢殿災六月癸亥
朔日食(太史院失於推筴詔中書議罪聞奏)秋七月癸巳朔熒惑鎮星辰
星聚井以呼圖布迪音為中書右丞冬十月車駕還
宫以哈達知樞密院十二月庚辰熒惑犯太微東
垣上相辛酉雲南地震戊辰又震衡州袁舜一等
作亂討平之(舜一誘集二千餘人掠郴州湖南宣慰司𤼵兵捕舜一及其黨誅首謀者三人餘悉)
(配洪澤芍陂屯田脅從者招諭復業)劉國傑等来獻捷(國傑及額森和塔拉来獻蛇節羅鬼等)
(捷)
(癸卯)七年春正月禁釀酒(以歲不登禁河北陜西甘肅等處釀酒)二月賽音諤德
齊罷以阿喇卜丹茂巴爾斯並為中書平章尚文為左
丞董士珍托廸並參政定中書省官員數(自左右丞相而下平)
(章二員左右丞各一員參政二員定為八府)罷江南都水庸田司三月遣
奉使宣撫循行諸道(以郝天挺托爾楚往河南伺北石珪往燕南山東耶律希逸劉賡往河)
(東陜西特克哩托懽戎益往兩浙江東趙仁榮岳叔謨往江南湖廣茂巴爾陳英往江西福建塔齊哈雅劉敏中)
(往山北遼東並給二品銀印降詔戒飭遣之)褒賜江浙平章托克托(先是命御史臺宗正)
(府委官遣𤼵朱清張瑄妻子赴京仍籍其家貲拘收軍家器海舶等物御史杜肯搆言太傅右丞相諤勒哲受二)
(賄賂不報至是托克托𤼵遣清瑄家屬其家以金珠重賂之托克托以聞上使諭之曰朕以江南任卿果能爾真男)
(子也賜以黃金五十兩托克托色勒敏之子穆呼哩玄孫也御史又言中丞董士選貸二家鈔非義上曰臺臣稱貸)
(不必問逸若言者不已後當杖之評曰君臣之于財非其義也一介不以與人一介不以取諸人為臺臣而)
(至於稱貸則其廉可知雖其廉如此而不能安其貧以至於稱貸則雖廉亦不足稱矣御史言中丞董士選貸)
(朱張家鈔非義而成宗以為臺臣稱貸不必問也不辭費而包容涵蓄多矣真人君之言也)都城火
巴延梁德珪段貞諤爾根薩哩巴圖瑪克新伊埒布哈密
喇卜和卓張斯立罷以洪君祥為中書右丞(坐受朱張賂當)
(治罪詔皆罷之以君祥為右丞臺臣言其曩居宥密以貪賄黜乞别選賢能代之不報)誅劉深罷
雲南分省(罷征緬及八百媳婦深伏誅笞哈喇岱鄭祐)索羅希岳鉉等進大
一統志甲寅車駕幸上都夏四月濟南隕霜殺麥
五月山東蝗閏月戊午朔日食以何瑋為御史中
丞(瑋陳當世要務十條時御史郭章劾郎中哈喇哈遜贓罪具服結權貴以枉問誣章瑋率臺臣論辯章乃)
(得釋)右丞相諤勒哲卒(鄂勒哲錫津子也代僧格為相奏革弊政蠲中統以来逋負民賴其惠及上)
(即位恪守成憲散財𤼵粟不惜巨萬以賑濟百姓後加太傅位望益崇而處之以安静不急於功利故吏民守)
(職樂業當時以賢相稱之)復立四川行省(以雲南平章托克托湖廣平章程鵬飛並為平章)雲
南平章伊蘇岱爾入朝(獻所獲金五百兩上曰是金卿效死所得者賜鈔千定)西
僧丹巴死(丹巴一名衮扎克喇實西番人幼從西天竺薦果達木實哩傳習梵書得其法要帕克斯巴)
(之世祖時懷孟大旱命禱之立雨又呪黑龍湫竒花異果上尊涌出水面取以進世祖大悦後以忤僧格謫潮)
(州時雲丹密實鎮潮妻病丹巴取數珠加其身即愈又言異夢及已還期皆驗海都犯邊上命禱祈捷書果至)
(又為禱疾良愈詔分御前校尉十人為導從上北巡過雲州丹巴曰此地有靈怪恐驚乘輿持呪厭之未幾風)
(雨大至惟幄殿無虞)浙西霖雨(民饑者十四萬詔賑糧一月仍免今年夏税并酒醋課)秋七
月以哈喇哈遜為中書右丞相兼知樞密院阿固台
為左丞相八月辛亥夜地震(平陽太原尤甚村堡移徙地裂成渠壊廬舍萬)
(八百區人民壓死不可勝計遣使分道賑濟戊申又大震詔問致災之由齊履謙言地為隂而主静妻道臣道)
(子道也三者失其道則地為之不寧弭之之道大臣當反躬責已去專制之盛以答天變不可徒為禳祈也時)
(上有疾宰臣及中宫專政故履謙言及之)九月戊午車駕還宫丙寅太白
書見辛未熒惑犯南斗乙亥太白犯南斗(熒惑入南斗勾已而行金)
(華處士許謙以為憂在吳楚是歲大祲謙貌瘠或問曰食不足耶謙曰今公私匱竭道殣相望吾能獨飽乎)
(評曰君子居廟堂之高則憂其民處江湖之遠則憂其君許謙窮居隱約而以歲祲為憂得非先天下之憂而)
(憂後天下之樂而樂者歟)遣刑部尚書塔齊爾等使高麗(塔齊爾與翰林直學)
(士王約偕往且以其國相吳祈專權徵詣闕下初王昛年老傳國于子謜小人離間乘謜朝京師使賂用事者)
(留不遣昛既復位厚斂淫刑國人羣愬于朝至是屬王約驗問宣詔諭之曰天地間至親者父子至重者君臣)
(彼小人知自利寧肯為汝家國地耶昛感泣謝願奉表自雪且請子謜還國)冬十月太白經
天以濟爾哈呼知樞密院翰林國史院進五朝實
錄(大祖太宗定宗睿宗憲宗凡五朝實錄)十一月亦乞不薩部黨魏傑等
降(人賜以衣遣還招其首亂者)己未太白復經天辛酉木冰(十二月丙戌復)
(經天)帝師策喇實巴鄂爾嘉勒死(明年年扎克嘉勒燦嗣)十二月奉使宣
撫奏罷贓汚官吏(凡七道所奏罷官吏一萬八千四百七十三人贓四萬五千八百六十五)
(定審冤獄五千一百七十六事)詔内外官年七十聽致仕
(甲辰)八年春正月詔天下(以災異故詔天下恤民隠省刑罰雜犯當杖者減輕笞者免私)
(鹽徒役者減一年平陽太原免差税三年隆興延安上都大同懷衛彰德河間河南安西等路被災人戶免二)
(年大都保定一年江南佃戶私租十分減二永為例併弛山場河泊之禁聽民採捕)順元宣撫同
知宋阿重擒其叔父隆濟来獻(特陞其官賜衣一襲)禁錮朱清張
瑄親屬以塔斯布哈為中書右丞趙仁榮為參政
平陽地震(地震不止民屋脩輒毁宫觀摧圯者千四百區道士死傷者千餘人軍民不可勝計)二
月丙午車駕幸上都乙丑彗星見(自去年十二月庚戌彗見盈尺在室)
(十一度入紫微垣至是滅凡七十四日)董士珍罷夏五月癸未朔日食
秋七月辛酉罷江淮財賦總管府九月車駕還宫
復以梁德珪巴延為中書平章巴圖瑪克新為右丞密
喇卜和卓為參政阿喇卜丹罷潮州海溢冬十月封
皇姪哈尚為懷寧王(以平海都功封懷寧王賜金印置王𫝊宫)以阿里為中
書平章長夀為右丞托歡張祜並為參政十一月以
特古勒德爾為御史大夫遣制用院使呼蘭等使高麗
(國相吴祈等至命省院臺鞫之得祈離間父子千戶石學天輔謀歸日本等罪皆笞之徙安西遣呼蘭同翰林直)
(士林元撫慰之)
(乙巳)九年春正月帝師年扎克嘉勒燦死(賻金五百兩銀千兩弊帛萬匹鈔三千定)
(仍建塔寺多爾濟巴勒嗣)二月建大天夀萬寧寺辛丑詔赦(令御史臺)
(集賢翰林院六部於五品以上各舉廉能識治道者三人行省臺宣慰廉訪司各舉五人免大都隆興差稅内)
(郡包銀俸鈔一年江淮以南租税及佃種官田者十分免二)平陽太原地震三月
丁卯朔幸上都山東燕南隕霜殺桑(般陽益都河間清莫滄獻等處)
(凡殺桑二百四十一萬七千餘本)以高興為中書平章夏四月乙酉
大同路地震(有聲如雷壊官民廬舍五千餘間壓死二千餘人懷仁縣地裂涌水盡黑漂出松柏)
(朽木)議行郊祀禮(省臣言前代郊祀以祖宗配臣等以為今始行郊禮專祀昊天為宜從之中丞)
(何瑋獨曰嚴父萬世不易不從)五月徵陜西處士蕭㪺不至(㪺隠居南山下博極)
(羣書學者及門甚衆嘗出逢一婦人失釵道旁疑㪺得之謂曰殊無他人獨翁隨後耳㪺引至家取釵償之後)
(婦得所遺釵愧謝来還鄉人有暮歸者遇寇詭言我蕭先生也盜驚愕釋去世祖嘗命為陜西儒學提舉不赴)
(省憲即其家為賀使一從史先詣㪺舍㪺方汲水灌園從史令飲其馬即應之不拒及冠帶迎賓從史見之慙)
(懼㪺不以為意累授官皆不起至是命有司具安車迎之亦不至)改諸道肅政廉訪司
為詳刑觀察司大都旱改平陽路為晉寧路太原
路為冀寧路(以地震故改名)六月庚辰立皇子德夀為皇太子
(遣右丞相哈喇哈遜告天地御史大夫特古勒德爾告太廟詔告天下賜高年帛八十者一匹九十者二匹孝子)
(順孫堪從政者量才任之親年七十無丁者從近遷除外任五品以上官並減一資諸罪囚淹係五年之上除)
(惡逆外疑不能决者釋之流人量移内地)潼川江溢(漂沒民居溺死者衆)秋七月辛亥
築郊壇(在麗正文明門之南丙位設郊祀署令丞各一員)甲寅太白經天(冬十月丙)
(戌十一月壬申並同)皇姪阿裕爾巴哩巴特喇及其母鴻吉哩氏出居
懷州(哈尚之弟也賜金千兩銀七萬五千兩鈔十二萬定)以段貞巴圖瑪克新並為
中書平章哈喇曼濟為右丞密喇卜和卓為左丞額森巴爾
為參政八月給曲阜林廟灑掃戶(以尚珍署田五十頃供歲祀)商
胡逹吉獻寳貨(以鈔六萬定酬其直)九月丁巳熒惑犯斗庚申
車駕還宫冬十月復以詳刑觀察司為肅政廉訪司
十一月庚戍太白歲星鎮星聚亢丙寅歲星晝見
庚午祀南郊(用馬一犢一羊豕鹿各九文舞曰崇德武舞曰定功以右丞相哈喇哈遜左丞相阿)
(哈台御史大夫特古勒德爾為三獻官行事評曰天子祭天地諸侯祭山川社稷盖天下之主則主天下之祭)
(祀一國之主則主一國之祭祀上下之分有截然而不可紊者今南郊祀天而以丞相大夫為三獻行事黷禮)
(非分其失大矣吾不與祭如不祭天豈可輕也哉)十二月丙子地震庚寅皇
太子德夀薨是歲高麗王昛卒子謜立
(丙午)十年春正月築河防(役河南民十萬)閏月以特默格徹爾阿克繖
為中書平章張閭杜思敬並左丞劉原為參政晉冀
地震不止二月戊辰車駕幸上都大同路大雪雨
沙(暴風大雪明日雨黑沙隂霾馬牛多斃)道州江溢山裂夏四月詔求
鷹犬(詔凡匿者沒家資之半笞三十来獻者給賞評曰前古帝王有解縱鷹犬者矣未聞有求之者也)
(名雖求而又嚴刑重令以威之醲賞以誘之果何道哉夫元起朔漢以射獵為業鷹犬固宜其好然君主華夏)
(以禮樂為治則非曩日穹室氊裘時比矣昔唐使至凉州諷李大亮進鷹犬亮表奏太宗為之褒賞元之諸臣)
(何獨無如大亮者哉)鄭州風雹(大如鷄卵損桑棗及麥命蠲今年田租)以蕭㪺為太
子右諭德(㪺扶病至京師入覲東宫書酒誥為獻尋以病請去人問其故㪺曰在禮東宫東面師𫝊)
(西面此禮今可行乎固辭而歸尋卒謚貞敏)五月京師旱以塔爾古岱塔
喇海並知樞密院禁西僧馳驛秋八月熒惑犯太
微垣上將開城地震(王宫及官民廬舍皆壊壓死故秦王妃伊囉斡等五千餘人)
大都宣聖廟成行釋奠禮(牲用太牢樂用登歌)九月己巳熒惑犯
太微垣右執法壬午犯左執法冬十月甲辰犯斗
中書平章徹爾卒(徹爾初為南臺大夫謂都事賈鈞曰國家置臺以肅清庶官美風俗興教)
(化也乃者御史不存大體按巡以苛察為明徵賍以多為功甚至迫子証父弟告兄奴訐主傷風敗教莫此為)
(甚君為我語諸御史毋庸效尤為也上聞而嘉之改江浙平章召入中臺至是卒家資不滿三百緍人服其廉)
(也)十一月己巳車駕還宫甲戌熒惑犯亢辛巳太隂
犯熒惑十二月壬寅太白晝見乙卯上有疾(禁天下屠)
(宰四十二日遣宣政院使實廸等禱于太廟)是歲河間民王大夏及磁州民
田雲童伏誅(坐弑父母磔裂于市)以吴全節為江淮荆襄等處道
教都提點
(丁未)十一年春正月癸酉上崩于玉德殿(丙寅朔上疾甚癸酉崩在位十)
(三年夀四十二)庚午安西王阿南達入京師(左丞相阿固台平延章巴圖瑪克新巴)
(中政院使集賽道興等潛謀推戴皇后巴約特氏稱制安西王輔之於是阿南達與諸王莽賚特穆爾至京師)
(阿固台集廷臣議祔廟攝政事中丞何瑋難之阿固台變色曰中丞獨不畏死耶衆皆懼瑋從容曰死畏不義)
(耳苟死於義夫復何畏遂以疾去位評曰元之統緒傳授最為不正然亦無可考所以然者由於后妃不分)
(故嫡庶無辨皇后則曰大皇后二皇后皇子則曰大太子二太子皆極其數之所至而止世祖以前勿論裕宗)
(於世祖諸子第三而立為太子成宗又裕宗第三子疑皆為正嫡矣成宗皇太子德夀既薨若其無嗣當立其)
(兄弟無兄弟則次及庶長所謂庶長晉王哈喇岱是也哈喇岱既薨則其子額森特穆爾所謂泰定帝者當立)
(若武宗則其父逹爾瑪巴拉又裕宗第二子也以嫡則非嫡以長則非長烏得而承正統哉安西王世祖之衆)
(子所以萌窺伺之志也歟竊疑武宗兄弟在成宗時已為國人所與觀大德九年六月立德夀為皇太子七月)
(出仁宗及其母鴻吉哩氏居懷州意自可見矣故論是非則安西懷寧無甚相遠論賢否則懷寧為優至於事)
(之成敗則阿固台等謀挾皇后稱制以推戴安西已自提不正而哈喇哈遜李孟托克托何瑋諸賢深圖秘計左)
(右挈所以能有成也)二月辛亥皇姪阿裕爾巴哩巴特喇至自懷州
自為監國執安西王阿南達等送上都(初帝崩諸奸臣謀斷北道請皇)
(后垂簾立安西王阿南達右丞相哈喇哈遜密遣使北為迎懷寧王哈尚是為武宗南迎阿裕爾巴里巴特喇是)
(仁宗先悉收百司符印封府庫稱病卧闕下中宫傳旨日數至皆不聽文書並不署行衆欲害之而未敢𤼵及)
(仁宗與母鴻吉哩氏俱至近郊衆猶未之知也既至有言安西王謀以三月三日偽賀仁宗千秋節因以舉事)
(者阿舒布哈言于丞相曰先人者勝後人者敗后一垂簾我等皆受制于人矣丞相曰善乃先二日詐為懷寧)
(使者稱召安西王計事因執送上都初裕宗皇后命布衣李孟輔導武宗仁宗於潛邸及仁宗居懷州孟單)
(騎以從為講古今得失成敗及君臣父子之義深見信重安西之變哈喇哈遜密使来告疑而未決孟曰宫車)
(宴駕大太子遠在萬里殿下當急還宫庭以折奸謀不然使邪黨成謀以一紙書召還則殿下母子且不自保)
(矣仁宗喜曰先生之言社稷之福也乃奉太后還都時哈喇哈遜稱疾不出遣孟往問之適成后使人問疾孟)
(入長揖而坐已而前引其手診脉衆以為醫得不疑既而知安西王即位有日還報曰事急矣不可不早圖之)
(左右皆不能決仁宗曰當以卜決之命召卜人有儒服持囊遊市者召至孟出迎語之曰大事待汝而決但言)
(其吉乃入筮得乾之暌孟曰筮不違人是謂大同仁宗遂振袖而起上馬自延春門入哈喇哈遜自東掖来就)
(之收首謀同惡者悉送獄奉璽北迎武宗中外遂定仁宗自為監國以孟為參政孟久在民間周知閭閻疾苦)
(幽隠損益庶務切中利病遠近悦服然裁抑僥倖羣小多不樂孟乃辭不足重任弗許遂逃去不知所之)夏
五月甲申懷寧王哈尚即皇帝位于上都廢皇后巴
約特氏尋殺之誅左丞相阿固台安西王阿南達等
(諸王莽賚特穆爾等皆被誅)大赦天下(免兩都隆興差稅三年諸路分量輕重優免)追諡
皇考曰順宗皇帝尊母元妃鴻吉哩氏為興聖皇太后
以塔喇海為中書左丞相綽和爾阿舒布哈莽賚布哈
並為平章劉正為左丞竒徹額森特穆爾並參政塔斯
布哈為御史大夫諸宰執進秩有差(加樞密知院托多爾海太傅右丞相)
(哈喇哈遜太保)六月癸巳朔立皇弟阿裕爾巴哩巴特喇為皇太
子(初興聖太后至自懷孟既定内難以兩太子星命付隂陽家推筭問所宜立者曰重光大荒落有災旃蒙)
(作噩長久重光為武宗年幹旃蒙為仁宗年幹太后頗惑之遣近臣多羅諭旨于帝曰汝兄弟皆我所出豈有)
(親疎隂陽家所言不可不思上默然謂喀喇托克托曰我勤勞邊陲十年次序居長今太后以星命休咎為言天)
(道茫昧誰能豫知使我即位上合天心下副民望雖一日之短亦足垂名萬年此殆柄臣忌我故為是動搖耳)
(汝為我往察事機疾歸報我托克托馳至京師以所受旨聞太后曰脩短之說雖出術家為太子遠慮乃出我深)
(愛不速来何為既而太后及皇弟屏人語托克托曰太子孝友今汝所致言殆有讒間之者汝歸善彌縫使骨肉)
(無間則汝功不細矣扎克托頓首謝還奏之上大悟三宫協和遂立皇弟為皇太子其後三寳努勸立皇子召托)
(克托語故托克托曰太弟曩定宗社居東宫已久兄弟叔姪世世相承孰敢紊其序乎三寶努曰今日兄已授弟後)
(日能保叔授其姪乎托克托曰在我不可渝彼失其信天實鑒之遂不能奪)以竒塔特布濟克為中
書平章綽爾齊塔海並右丞阿里為左丞喀喇托克托為
御史大夫甲午立中都(建行宫於翁果察圖之地立宫闕為中都)封皇太
子乳母李氏為夀國夫人(其夫燕嘉努為夀國公)上大行皇帝尊
諡(諡曰欽明廣孝皇帝廟號成宗祔太廟哈喇哈遜與羣臣議以皇考順宗於成宗為兄二帝神主依次)
(序升祔為宜太祖居中睿宗西第一世祖第二裕宗第三順宗東第一成宗第二制可評曰古者祖有功宗)
(有德故宗廟所以祀天下一國之君者也昭穆相傳各為世次有不可紊者若小宗繼大宗旁支接正統則皆)
(以所繼承所遺不得顧其私親此古今之通義也元之睿宗裕宗順宗皆未嘗居天子之位但當祔食於其所)
(出之帝而各為立廟已非禮矣又况成宗為君時順宗為之臣兄弟之不先君臣尚矣豈有依次序升祔而躋)
(順宗於成宗之上者乎失禮之中又失禮焉哈喇哈遜李孟何瑋諸臣何能逃其責乎)以烏魯斯
竒爾摩多並為中書右丞遥授茂穆蘇平章政事(茂穆蘇以)
(角觗屢勝故有是命)置詹事院(以趙仁榮為詹事王約副詹事時太子承制立左衛率府欲署軍官)
(約持不可太子召問之約曰皇太子事不敢不為天子勒事不敢為太子悟竟罷又欲取安西兵器約謂詹事諤)
(哲曰千里取兵器人必驚疑主上聞之奈何諤勒哲愧謝曰實慮不及此又欲取福建綉工童男女六人約以為)
(動擾不宜乃止家令薛居敬言陜西分地事因被命往理之約不肯署且曰太子潛龍也當勿用之時為飛龍)
(之事可乎遂寢不行時又進奉興聖宫金二千七百五十兩銀十二萬九千二百兩鈔一萬定幣帛二萬二千)
(二百八十匹賜皇太子亦如之)封皇妺祥格為魯國大長公主(駙馬多阿克巴)
(拉為魯王)進高麗王謜爵瀋陽王(謜尋更名章)秋七月癸亥朔封
圖喇為越王甲子告謝南郊社稷(命御史大夫特古勒德爾知院塔爾呼)
(岱平章綽和爾以即位告謝南郊社稷)哈喇哈遜罷(初皇太子入京師阿固台有勇力人莫能)
(近諸王圖喇手縳之以功封越王哈喇哈遜以為祖宗非親王不得加一字之封圖喇疏屬不可以功廢舊制)
(上不聽圖喇因譛于上曰安西謀干大統時丞相亦嘗署文書由是罷為和林行省左丞相仍太傅且以太師)
(伊徹察喇為右丞相)以塔喇海為右丞相塔斯布哈為左丞相達
實哈雅嘉琿達呼嚕丹拜布哈並為平章王壽郝天挺
並為左丞博囉達實為參政濟爾哈朗為御史大夫額
爾吉納知樞密院事及封爵功臣有差(封班布爾錫齊王圖烈訥濟王德)
(勒格爾布哈北寕王伊徹察喇淇陽王喀喇托公克托奉國公特古勒德爾鄆國公綽和爾容國)遥授教
坊司官為平章(教坊司達嚕噶齊實廸儀奉司大使呼實哈雅特穆爾布哈並遥授平章為玉)
(宸樂院使評曰平章政事經國大臣之任也始則茂穆蘇以角觗屢勝得居其位及是實廸等以教坊伶官)
(遥授是職元之名爵繆濫至此烏足貴哉若夫監察御史朝廷耳目所以肅清庶政而以任豢虎人徹爾濟蘇)
(丞相天子股肱所以表正百僚而以寵宦者李邦寧翰如此林承旨斯文宗主而以授西僧嘉勒斡巴勒武宗用人)
(其為政蓋不言而可知也)竒徹罷省臺奏銓選非法(省臣言内降旨與官)
(者八百八十餘人已除三百未除者猶五百餘請自今越奏者勿與上曰然又言外任官帶相銜非制而)
(臺臣亦言省院臺得自選官具有成憲今御史廉訪司官非本臺公選而從諸臣所謂降内旨用之非祖)
(宗成憲上曰若此者卿等皆當執而勿與)八月以博囉特穆爾為中書右丞
額卜德哷勒為參政王夀為御史中丞江南饑建佛
閣于五臺寺賜諸王孝經(中書右丞博囉特穆爾譯孝經以進詔曰此孔子微)
(言王公庶民皆當由是而行命刻板模印諸王以下咸賜之)九月甲子車駕還宫
改太常寺為太常禮儀院定中書省臣員數(省臣言比議省)
(官員數有旨依舊制定為十二員右丞相塔喇海左丞相塔斯布哈及平章綽和爾竒塔特布濟克如故餘令臣等)
(議請以阿舒布哈達實哈雅為平章博囉達實劉正為右丞郝天挺額森特穆爾為右丞于璋額卜德哷勒為參政)
(其班朝諸司冗員並宜揀汰)拜布哈罷(出為江浙平章)以瑪努勒知樞密院
建佛寺于五臺山冬十一月丙寅帝朝隆福宫(上玉册寶)
詔議更用銀鈔銅錢改典瑞監為院(至元初立符寳局後改典瑞監)
(至是改監為院秩正二品置院使四員同知僉院同僉院判各二員)詔改元(改明年為至大元年)封
雅克呼圖克為楚王是歲尊崇孔子為大成至聖文宣王
(制曰蓋聞先孔子而聖者非孔子無以明後孔子而聖者非孔子無以法所謂祖述堯舜憲章文武儀範百王)
(師表萬世者也朕纂承丕緒敬仰休風循治古之良規舉追封之盛典可加大成至聖文宣王遣使闕里祀以)
(太牢於戲父子之親君臣之義永惟至教之遵天地之大日月之明奚罄名言之妙尚資神化祚我皇元主者)
(施行)
元史續編卷六
