元史續編卷十一
明胡粹中撰
(庚午)至順元年春正月命趙世延等纂脩經世大典以
巴延特穆爾為遼陽左丞相雲南諸王圖沁叛攻中
慶路陷之(圖沁及萬戶布呼阿哈集賽等叛陷中慶殺廉訪司官執右丞錫都等)以薩敦
知樞密院蔡文淵和尚並中書參政二月壬午朔以
史惟良為中書左丞趙世安為御史中丞封皇姪額
琳沁巴勒為鄜王(明宗子也)帝及皇后並受佛戒以鄂博哈
雅為中書平章阿爾斯蘭哈雅南臺大夫多爾濟罷(臺臣)
(言其紊亂銓選貪汚著聞詔罷之)以巴延知樞密院(詔諭中書曰昔世祖嘗以宰相一人)
(總領庶務故政治出於一今雅克特穆爾為右丞相巴延既知樞密院事左丞相其勿復置)令民輸粟
補官(時内外旱災雅克特穆爾請行納粟補官之令於是定江南萬石者官正七品陜西千五百石河南二)
(千五百石江南五千石從七品其餘品級有差於茶鹽錢榖官内叙用四川有能輸粟江陵者同河南例不願)
(仕乞封父母者聽僧道輸已粟者加二字至六字師號)勅贓罰銀鈔給大糦宗禋
院(以御史臺贓罰鈔萬定金千兩銀五千兩付大糦宗禋院供祭祀評曰古者天子諸侯躬耕藉田以供)
(宗廟粢盛王后夫人蠶繅以為衣服夫以天下國家之富貢賦所入豈不足以供祀事而必若是者敬之至也)
(元文宗勅御史臺以贓罰銀鈔供祀宗禋慢而不敬甚矣夫水曰盗泉仲尼不飲貪吏賄賕乃以薦諸上下神)
(祗神其享之乎)奎章閣學士和塔拉都爾默色薩勒迪虞集辭職
詔不允(詔諭之曰昔我祖宗睿智聰明於致理之道自然生知朕以早歲政涉艱阻既乏生知之明懵)
(於治體故立奎章閣置學士員日以祖宗明訓古今治亂得失陳說於前使朕樂於聽聞卿等當推所學以稱)
(朕意其勿復辭)圖沁自立為雲南王(偽授布呼為丞相阿哈呼喇呼為平章署置其餘官)
(吏以兵攻晉寧州立城柵焚倉庫以拒命)三月詔封皇子喇特納達喇為燕
王(徙吳王普爾普為濟陽王濟陽王瑪納濟為吳王)廷試進士賜圖烈圖王文曄
等九十七人及第出身有差命豫王喇特納實哩等
將兵討雲南(以河南平章徹珠為雲南平章八番順元宣慰使特穆爾布哈為右丞從豫王由八)
(番道進討)羣臣上尊號(號曰欽天統聖至德成功大文孝皇帝)夏四月壬午朔
命西僧作佛事於仁智殿(自是日至十二月終罷)辛丑明宗皇后
班布爾實崩烏蒙土官禄余等叛附於圖沁(禄余殺烏薩宣慰司)
(官吏降於布呼羅羅諸蠻俱叛與布呼相應平章特穆爾布哈遇害禄余又以蠻兵抵烏撒順兒界立關拒守)
(重慶五路萬戶軍至雲南境值羅羅蠻萬餘人戰敗千戶祝天祥引餘衆遁還)五月賜故四川
平章科綽等贈諡(科綽及廉訪使和塔拉揚阿克皆為囊嘉特所害並賜贈諡榆次縣主簿台布)
(特穆爾河中府通判塔塔爾皆為遼東軍所害並加褒贈)戊午詔改元(改今年天歷三年為至順)
(元年)羅羅斯土官薩斯嘉等叛附禄余(薩斯嘉及阿漏土官阿剌里州土官)
(德益俱叛附禄余)詔發諸道兵討雲南(江浙河南江西三省調兵二萬命諸王約蘇圖)
(卜特穆爾及樞密院判洪淶將之與湖廣平章托歡會兵進討四川行省亦進軍至烏蒙)戊辰車駕
幸上都以伊拉齊為中書平章立雲南行樞密院
(以徹爾特穆爾知院事特默齊為同知嘉琿為副使發朵甘思朵思麻及鞏昌諸處軍萬三千人人乘馬三匹)
(徹爾特穆爾等由四川嘉琿等從豫王由八番分道進兵)河溢大名殺知樞密院
庫春貝托克托穆爾等十二人(庫春貝托克托穆爾及通政使濟爾哈朗翰林承旨)
(嘉琿達巴延額布根燕王宫相嘉琿達烏魯斯中政使尚特嘉努托噶台右阿克蘇衛指揮使諾海齊拜珠等疾雅克)
(穆爾權勢崇重欲謀害之伊德默色圖們以變告按問並棄市籍其家)秋七月以額爾吉
納知樞密院(評曰額爾吉納前為雲南丞相不能正身格物以致叛亂羣下逐之逃入八番今還)
(京師當付諸司寇正其失守之罪乃更授以元樞之職甚矣文宗之無政刑也况樞府掌天下之戎政以禁暴)
(禦侮不能撫馭一方至於見逐其何以任天下之重哉)中書奏請節用(省臣言近歲帑稟空)
(虚其費有五一賞賜二作佛事三創制衙門四濫冐支請五續增衛士請與院臺及各集賽官同議减省從之)
河間海溢(漂没運司鹽凡二萬六千七百餘引)將作院使索珠等有罪誅
(索珠特們德爾子也與弟觀音努姊夫太醫院使額爾哈雅坐怨望造符籙祭北斗咒詛事連刑部尚書烏瑪)
(喇前御史大夫博囉上都留守瑪爾及額爾哈雅姊烏訥實密遜俱坐誅籍索珠家産給大承天護聖寺為永)
(業)趙世延罷(御史葛明誠奏世延年踰七十智慮耗衰固位苟容無補於事請斥歸田里詔中書)
(議雅克特穆爾言世延向自陳致仕陛下以舊臣宜與共政中書御史之言盖不知前日有旨也上曰如御史言)
(世延固難任中書矣其仍任以翰林奎章之職)以托音納爾為中書參政兩浙
江東水(沒民田五萬一百八十頃飢民四十萬五千五百餘戶)以奈瑪台謹濟勒
並知行樞密院事(奈瑪台封宣寧郡王駙馬謹濟勒封鄆國公)八月己未車
駕還宫沙汰衛士(省院臺官奏定擬大内四宿衛每衛不過四百人累朝宿衛各不過二百)
(人鷹坊萬四千二十四人當减四千人内饔九十九人及集賽當留者各百人累朝舊邸宫分饔人三千二百)
(二十四人當留者有一千一百二十人媵臣集賽口共萬人當留者六千人其汰斥者歸本部著籍應役有容)
(匿濫充者集賽官與其長杖五十七没家貲之半賞告者令監察御史常察之制可)九月遼陽平
章哈喇特穆爾嶺北平章哈巴爾圖坐罪免(御史葛明誠劾奏哈)
(喇特穆爾嘗坐贓杖免今復任宰執控制東藩亦足以見國家名爵之濫斥退黜罷為宜多羅台王文若奏嶺)
(北鎮先朝太師伊徹察喇太傅哈喇哈遜為左右丞相保安邊境遂無北顧之憂今哈巴爾圖素無名譽號稱)
(庸鄙錢榖甲兵懵無所知且以二相居前而繼以斯人賢不肖較然理宜罷斥並從之)竄蘇蘇於
雷州(臺臣劾奏蘇蘇叨居台鼎專肆貪淫兩經杖斷一百七幸蒙恩宥量徙湖廣不復畏法自守而乃汚)
(濫百端乞屏遠裔以示至公詔永竄雷州)史惟良罷以張友諒為中書左丞
(惟良再辭職詔允其請賜鈔百定)癸巳白虹貫日封阿嚕為西靖王
(阿嚕阿瑪噶之子也又封阿固察為廣寧王瑪展為永寧王)冬十月羣臣請立皇太
子不許(上曰卿等言誠是但燕王尚幼徐議之未晩也)薩敦騰吉斯並賜號達
爾罕辛酉始親祀南郊(上將親郊太常奏儀注已具有未盡者按前代典禮議行)
(從之始服大裘衮冕以太祖配享蓋自世祖混一四海未遑正郊祀之禮至元三十一年四月成宗即位始為)
(壇於都城七里遣司徒烏都岱率百官為大行皇帝請諡南郊為告天請諡之始大德六年三月庚戌合祭天)
(地五方帝遣左丞相哈喇哈遜行禮為攝祭天地之始十一年七月武帝即位命御史大夫特們德爾告謝南)
(郊為即位告謝之始英宗至治二年有旨議郊禮以太皇太后崩而止至是凡七世而南郊親祀之禮始克舉)
(焉然品物儀注益加詳慎矣)十一月甲戌熒惑退犯鬼宿積尸氣
黜罷陜西左丞克呼及御史中丞華善(臺臣言陜西左丞克哷受人僮)
(奴及鸚鵡請論如律上曰克埒官至宰執位重禄厚猶受人生口理宜罪之但鸚鵡微物以是論贓失於太苛)
(其從重者議罪因勅自今饋禽鳥者勿論又奏中丞華善受婦人為贓遇赦見原然其人貪縱有汚臺綱理宜)
(追奪制命禁錮終身制可評曰饋禽鳥者勿論即鞭鞾受亦無傷之意也夫為人君者既知存大體以全待)
(臣之禮則為人臣者當愈謹小節以明事君之義上下之間各盡其道而已矣不可遽謂不以論罪而受之也)
十二月立皇子燕王喇特納達喇為皇太子(御史言昔裕皇由燕邸正)
(儲位世祖擇耆臣王顒姚燧蕭㪺為之師傅賓客今宜慎選耆德正學之臣輔導太子以宏養正之功上嘉納)
(之)大赦
(辛未)二年春正月御製奎章閣記(上嘗至閣中命取國史閱之左右舁匱以往院)
(長貳無敢言者編脩官吕思誠獨跪奏曰國史紀當代人君善惡自古無天子取觀之理遂止評曰古人有)
(言守道不如守官故齊太史書崔杼之惡兄弟死者三人且國史紀當代人君善惡自古無天子取觀之理文)
(宗非不知之但習聞唐太宗時史官進觀實錄故欲舁匱以往院長貳默不敢言蓋畏觸忤而苟阿順耳吕思)
(誠以一編脩獨抗言執奏可謂能守官矣文宗聞諫而止不亦尤賢乎哉)雲南叛賊布呼伏
誅(行院奏去年十一月仁德府官庫楚集兵討雲南敗布呼于馬龍州殺布呼弟布延又戰於金馬山獲布)
(呼及其弟巴延徹爾其黨拜布哈巴延特穆爾等十餘人誅之餘衆皆潰獨禄余獨鑿金沙江不下詔趣兵進)
(討)加僧寳峯司徒(寳峯大承天護聖寺住持也)四川兵擊禄余於七
星關(官軍至烏撒周泥驛禄余阿奴阿荅等率衆萬人進自山後間道潛出四川省臣庫楚圖卜特穆爾等)
(擊屢戰敗之又戰於七星關六日凡十七戰賊兵大敗潰去)辛卯皇太子喇特納
達喇薨己酉白虹貫日二月收復雲南(鎮西武靖王吹巴勒)
(會豫王喇特納實哩及行省院兵十餘萬討雲南期伊哷特穆爾至三洦即及蘇爾約蘇會于曲靖馬龍等州)
(遂進趨金沙江與阿哈軍相值戰敗之阿哈偽降分兵為三隊來襲吹巴勒等分十三隊擊敗之阿哈走大軍)
(直趨中慶阿哈來迎戰遂就擒斬于軍前官軍垂及中慶賊兵七千猶拒戰伽橋下古壁口流矢中伊埒特穆)
(爾左頰洞耳後拔矢復戰大捷遂復行省治諸軍皆駐城中分兵追捕阿哈兵射中禄余降其民烏蒙東川諸)
(部蠻兵夷獠皆欵服)流蘇蘇徹爾特穆爾巴勒丹於廣海(湖廣參政徹爾特穆)
(爾與蘇蘇巴勒丹坐出怨言事覺鞫問欵服刑部議徹爾等杖一百七處蘇蘇死會赦流徹爾廣東巴勒丹廣西蘇)
(蘇徙海南禁錮終身)壬子太白晝見又犯昴以巴咱爾為中書
平章多爾濟巴勒為參政(高履亨許有壬並為參政)安置郯王徹辰圖
於廣州(坐妄言不道也)三月丙戌雨土霾燕南廉訪使布扎
爾坐贓遠竄(坐前任福建受贓計鈔二萬二千餘定金五百餘兩銀三千餘兩男女二十二口他)
(寳貨無算臺臣言雖經赦宥乞追奪流竄詔如所請既而又劾江浙平章通通荒佚宴安才非輔相大都總管)
(劉原仁稱疾久不視事及遷同知儲政院即就職僥倖巧宦避難就易工部尚書蘇炳性行貪邪詔皆罷之)
司徒香山陳符䜟(香山言陶弘景胡笳曲有負扆非天歷終是甲辰君之語暗合陛下生年)
(紀號受命寳之符乞錄付史館頒示中外詔翰林集賢奎章禮部雜議於是諸儒臣咸謂弘景之曲雖於生年)
(紀號若偶合者然陛下應天順人紹隆正統無待於旁引曲說以為符命從其所言恐啟䜟緯之端非所以定)
(民志事遂寝)浙西水旱(諸路飢民八十餘萬人)夏四月開全寧錫場(全寧)
(民王托歡獻銀礦詔設銀場提舉司隸中政院)真定武陟地震(逾月不止)雲南平(豫王)
(等既復中慶與鎮西武靖王吹巴勒擒雲南諸賊額布呼根羅羅托克托穆爾博勒巴居澄江總管羅羅布哈布)
(之叔沁逹罕偽署萬戶哈喇岱爾及諸將校悉斬之遣使告捷吹巴勒因言蒙古軍與哈喇章羅羅斯諸種人)
(叛者或誅或降雖已略定餘黨逃竄山谷不能必其不反側請留荆王額布根及諸王索諾木各領所部屯駐)
(一二年以示威重餘軍皆遣還時已命特默齊為平章遂令總制境内軍事)五月額爾吉納
罷以塔布台知樞密院(額爾吉納罷知行院加太尉)伊埒布哈罷
丙申車駕幸上都辛丑太白經天六月丁未晝見
翰林學士吳澄卒(澄泰定間辭歸臨川四方游學者千數百人從之著書至將終不輟)
(有易書春秋禮記纂言學基學統二篇校定皇極經世書大戴禮太玄經老子莊子及樂律八陣圖郭璞葬書)
(初澄所居草屋數間程文海題曰草廬學者因稱為草廬先生年八十五卒贈臨川郡公賜諡文正)秋七
月給衍聖公三品印(藝文少監歐陽玄言衍聖公爵最五等秩登三品而用四品銅印不)
(稱詔鑄從三品印給之評曰聖人道德尊崇貴及後嗣不在乎爵秩也爵之崇卑秩之厚薄不係乎印也當)
(是時朝臣之賢否國政之得失玄舍此不言而屑屑於衍聖公之印陋已哉)曲赦雲南(官軍還烏)
(撒羅羅蠻復殺戎軍黃海潮等撒加伯又抄掠良民為亂命行省及行院凡關戍兵未可輕撤宜視緩急以制)
(其變至是以禄余等懼罪竄伏降詔曲赦之)竄竒徹台於廣東(御史張掖言竒徹台在英)
(宗朝陰與約爾珠謀誣告托歡徹爾異圖辭連潛邸致出居海南及道拉實據上都遣竒徹台以兵拒命疑其有)
(異復擒以歸即追言約爾珠之謀以自解陛下不念舊惡擢任中書又因罪宥為四川平章今雲南未靖蜀境相)
(接其人反覆難信宜竄斥之詔削官職并妻子禁錮於廣東仍勅御史凡憸人如竒徹台者其極言之毋隐於)
(是臺臣復言儲政院使哈扎圖布哈侍潛邸時受絹七十九匹又盗用庫物天歷初領兵盧溝橋遇敵即逃擅閉)
(城門惑衆度支卿納克楚嘗匿善馬又矯增制命臣等議其罪宜杖除名從之)以塔布台為御
史大夫封巴延為浚寧王八月甲辰朔日食乙卯
太白犯軒轅大星江浙水(害稼田十八萬八千七百三十八頃)詔皇子
古嚕逹喇養之於雅克特穆爾家(市諤爾根薩哩宅居之)海南王周
作亂討平之(周糾率十九洞黎蠻二萬餘人為亂調廣東福建兵隸湖廣右丞伊喇薩納統領討)
(捕平之)萬安寺僧嚴吉祥有罪詔免其官司徒(坐盗公物畜妻子也)
(明年有旨復還其印評曰盗公物干國典畜妻子違佛戒以彼之教律參此之法令嚴吉祥死有餘罪矣今)
(乃僅免其官夫官非僧所宜受雖免其官為僧固自若也又况明年復還其印乎)太湖溢(漂安吉吳)
(江民三千九百餘家)九月禄余復寇雲南行省都事諾海死之(東川)
(總管普折兄那具會禄余兵殺烏撒宣慰使伊埒等共二十餘人又會其伯福姪阿福領蒙古兵擊羅羅斯行)
(院以兵與賊五戰破之行省闕禄余拒遣都事諾海等奉詔往諭禄余授以參政制命不受俄而賊大)
(至諾海力戰乃還烏撒兵入順元境左丞特穆爾布哈禦之諾海復就陣宣詔招諭遂遇害特穆爾布哈斂兵)
(還蒙古元帥齊喇引兵擊阿哈賊黨破其柵殺五百餘二人圖沁之弟必里克圖庫圖齊舉家赴海死獲圖沁弟)
(人子三人誅之)十一月壬申朔日食以耿煥為中書參政
詔養雅克特穆爾之子塔喇海於宫中(評曰以文而觀皇雅子古嚕逹喇養於)
(克特穆爾之家而雅克特穆爾之子又養於宫中若周鄭交質然然其實則崇信異端惑於災福致君臣易位上下)
(䙝狎豈所以正名分而絶覬覦也哉卒之騰吉斯作亂而塔喇海從坐伏誅然後知文宗寵愛之適所以禍之)
(也)十二月丁巳雨木冰河東廉訪副使和濟格爾
等有罪免(及燕南廉訪僉事闕不振免王士元郝志善並坐統綱官)癸亥雨木
冰
(壬申)三年春正月高麗王燾復位(初燾以有疾傳位於其子楨至是疾愈復位)
以伊埒布哈為西臺大夫三月洛水溢皇子古嚕
達喇更名雅克特古斯諸王伊埒特穆爾謀反伏誅(安西)
(王阿南逹之子伊埒特穆爾與輝和爾僧烏尼德巴迪爾班第國師必嚕匝納實哩沙津阿固齊謀不軌鞫之獄)
(成二人並皆誅)夏四月戊申大寧地震命有司為巴延建祠
立碑於汴梁五月雲南諸路饑(詔蠲本省田租三年)戊寅京師
地震丁酉白虹並日出長竟天乙巳天鼓鳴於西
北六月己亥朔赦錄用多岱王士熙托歡等以
趙世安為中書左丞秋八月乙巳天鼓鳴於東北
己酉帝崩(夀二十九在位五年諡曰聖明孝元皇帝廟號文宗)九月辛巳地震
冬十月庚子鄜王額琳沁巴勒即皇帝位(初明宗有二子長曰托懽特穆)
(爾出居静江次曰額琳沁巴勒文宗愛之得留京師封鄜王至是丞相雅克特穆爾以皇后命立鄜王為皇帝年七)
(歲矣)大赦天下(詔曰太祖啟闢疆宇世祖統一萬方成武仁英列聖相承歷數之歸實當自我明宗)
(皇帝文宗皇帝文皇登極之始即以讓兄之詔明詔天下明宗朔方言還奄棄臣庶文宗洊正宸極仁義之至)
(視民如傷恩澤之加無間遠邇顧育眇躬尤篤慈愛賓讓天之日皇后傳顧命於太師丞相雅克特穆爾等推固)
(之初志以宗社属諸大兄之世嫡長諸王宗親同奉遺詔謂朕宜御神器以至順三年十月初四日即皇帝位)
(大赦天下兩都及興和路免差稅三年腹裏郡縣稅糧免十之二江淮以南免夏租二分諸土木工役母剏造)
(民間逋欠差稅課程盡行蠲免臺憲及内外三品以上正官歲舉才堪守令者一人廣海雲南梗化之民詔到)
(限六十日内許出官免罪)以薩敦為御史大夫薩勒迪為中書平章竒
爾濟蘇為右丞圖勒噶特穆爾知樞密院己酉太白
犯斗十一月壬辰帝崩(謚冲聖嗣孝皇帝廟號寧宗)皇太后遣中
書右丞竒爾濟蘇迎皇姪托歡特穆爾於静江(初明宗北狩納)
(哈爾努特氏女曰瑪里達生托歡特穆爾至順初明宗后班布爾實被讒遇害遂徙托歡特穆爾于高麗使居大)
(青島中尋移廣西之静江及文宗崩雅克特穆爾請立皇子雅克特古斯皇后不從命立鄜王及是崩雅克特)
(穆爾復請立雅克特古斯后曰吾子尚幼托歡特穆爾在廣西今年十三矣且明宗之子理當立之乃遣竒爾濟蘇往迎)
(評曰常人之情孰不親其所生况婦人之情尤憐愛其幼子今文宗皇后排大臣之議捨親愛之子親挈大寳)
(兩授其姪擁佑之勤至誠無間可謂以至公為心者矣厥後順帝信讒既行廢黜又親弑逆豈非萬世之罪人)
(歟)
(癸酉)四年(十月順帝改元統元年)春正月癸酉太白晝見己亥鎮
星退犯太微東垣上相三月雅克特穆爾卒(雅克特穆爾自秉大權)
(以來挾震主之威肆行無忌一宴或宰十二馬取泰定后為夫人前後尚宗室女四十人或有交禮三日遽遣)
(歸者而後房充斥不能盡識一日宴趙世延宅男女列坐名鴛鴦會見座隅一婦甚麗意欲與俱歸顧左右曰)
(此為誰對曰此自太師家人也至是荒淫日甚體羸溺血又以明宗崩實首謀逆恐皇子即位追前事故宿留)
(數月不使登極而心志日以瞀亂遂卒)夏五月戊寅京師地震六月己
丑皇姪托懽特穆爾即皇帝位(皇姪至自静江百官具穆鹵簿迎於良鄉雅克特)
(爾既見與並馬徐行具陳迎立之意皇姪幼且畏之一適無所答雅克特穆爾疑其意不可測故至京久不得立)
(太史亦言皇姪不可立立則亂天下用是議未能决遷與延數月國事皆决于雅克特穆爾俄而病死皇太后乃)
(大臣定議立皇姪為皇帝且曰萬歲之後其傳於雅克特古斯遂奉上璽綬詔曰太祖世皇奄有四海列聖相承)
(肆我皇祖武宗入纂大統致和之季皇考明宗皇帝遠居朔漢文宗皇帝定難克讓及皇考賓天洊正宸極治)
(化方隆奄棄臣庶皇太后召大臣謂曰昔庫春貝托克托穆爾謀逆以明宗太子為名後逆臣既正其罪太子遂)
(遷於外先帝深知其妄大漸顧命有曰大位其以朕兄乃子繼之時朕遠征南服立朕弟額琳沁巴勒以安百姓)
(遂至於大故皇太后體承先志以武宗元孫明宗世嫡在予一人遣使迎還宗王大臣合詞推戴以至順四年)
(六月初八日即皇帝位其赦天下)以巴延為太師中書左丞相薩敦為
太傅左丞相大霖雨(京畿水平地丈餘飢民四十餘萬)黃河溢江
淮旱饑秋七月以馬祖常為御史中丞(祖常伊囉勒琨雍古特部人)
八月鞏昌徽州山崩立皇后巴約特氏(后雅克特穆爾之女)奎
章閣侍書學士虞集致仕(集初以目疾乞解職舉治書侍御史馬祖常自代不報及)
(祖常遷中丞光人龔伯燧游其門求集為薦引集以其非遠器不可祖常不以為然一日祖常設宴出薦牘請)
(集署之集固拒不從祖常不悅上之將立也召諸老臣赴上都集亦與馬祖常使人告集曰御史有言矣先是)
(文宗以上乳母失言明宗在日素謂上非其子黜之江都南召翰林承旨額哩音特穆爾奎章閣大學士和塔拉)
(爾默色書其事于托卜齊雅托卜齊雅者國書也又命集書誥播告中外時臺省皆文宗舊臣御史亦不敢斥)
(言但風集使速去而已集乃謝病歸臨川伯燧後用事敗竟致殺身世始以集為知人集既去侍臣有以舊詔)
(言者上不懌曰此我家事豈由彼書生耶遣使賜上尊酒金織文幣二召還禁林會疾作竟不至評曰昔陳)
(餘張耳刎頸之交中途相失遂成仇讐甚矣朋友為難全也虞馬之交考於集中可謂厚而不薄矣奈何祖常)
(小怨生隙遽肆廹逐而伯生退不患失和不苟同及龔伯燧敗公論益定二公之曲直黑白瞭然矣然當是時)
(以舊詔為言者莫不欲擠伯生以迎合而順帝獨不以為意眷遇舊臣全其終始識量度越常人遠矣哉)冬
十月鳳翔山崩詔改元(詔改今年為元統元年)封薩敦榮王騰
吉斯襲封太平王巴延進封秦王十一月成紀縣地
裂山崩辛亥太陰犯太微東垣上相(明年二月癸酉又犯)復立
𣙜茶運司(江浙河南江西湖廣皆置)江浙參政王克敬致仕(克敬年五十九)
(請老語人曰穴址而峻墉必危再實之木必傷其根無功德而富貴何以異此故常懷止足之分也又曰世俗)
(每言勿認真為官臨事不認真豈盡忠之道乎其屬官所至有政績可紀時稱名卿評曰古人見道分明故)
(言必中理行必合宜見道分明云者世俗所謂認真是也使人人居官認真則臨事焉有過失者哉勿認真三)
(字特奸邪小人之論耳王克敬以臨事勿認真非名言當矣)十二月廣西徭寇道州
千戸郭震戰死
元史續編卷十一
