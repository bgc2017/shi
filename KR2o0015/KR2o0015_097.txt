歴代名賢確論卷九十七
通論三
宦官(温公)(孫之翰)(石守道)
近侍(張唐英)
女謁(張唐英)
宦官
温公論曰宦者用權為國家患其來久矣蓋以出入
宫禁人主自幼及長與之親狎非如三公六卿進見
有時可嚴憚也其間復有性識儇利語言辨給善俟
候顔色承迎志趣受命則無違迕之患使令則有稱
愜之效自非上智之主燭知物情慮患深遠侍奉之
外不任以事則近者日親遠者日疎甘言卑辭之請
有時而從浸潤膚受之愬有時而聽於是黜陟刑賞
之政潛移於近習而不自知如飲醇酒嗜其味而忘
其醉也黜陟刑賞之柄移而國家不危亂者未之有
也東漢之衰宦官最名驕横然皆假人主之權依憑
城社以濁亂天下未有能劫脅天子如制嬰兒廢置
在其手東西出其意使天子畏之若乘虎狼而挾蛇
虺如唐世者也所以然者非它漢不握兵唐握兵故
也太宗鑑前世之弊深抑宦官毋過四品明皇始隳
舊章是崇是長晚節令高力士省決章奏乃至進退
將相時與之議自太子王公皆畏事之宦官自此熾
矣及中原板蕩肅宗收兵靈武李輔國以東宫舊隸
參預軍謀寵過而驕不復能制遂至愛子慈父皆不
能庇以憂悸終代宗踐祚仍遵覆轍程元振魚朝恩
相繼用事竊弄刑賞壅蔽聰明視天子如委裘陵宰
相如奴僕是以來瑱入朝遇讒賜死吐蕃深侵郊甸
匿不以聞至狼狽幸陜李光弼危疑憤鬱以隕其生
郭子儀擯廢家居不保丘壟僕固懷恩冤抑無訴遂
棄勲庸更為叛亂德宗初立頗振綱紀宦官稍絀而
返自興元猜忌諸將以李晟渾瑊為不可信悉奪其
兵而以竇文場霍仙鳴為中尉使典宿衛自是太阿
之柄落其掌握矣憲宗末年吐突承璀欲廢嫡立庶
以成陳弘志之變寳歷狎暱羣小劉克明與蘇佐明
為逆其後絳王及文武宣懿僖昭六帝皆為宦官所
立勢益驕横王守澄仇士良田令孜楊復恭劉季述
韓全誨為之魁傑自稱定策國老目天子為門生根
深蒂固疾成膏肓不可救藥矣文宗深憤其然志欲
除之以宋申錫之賢猶不能有所為反受其殃况李
訓鄭注反覆小人欲以一朝譎詐之謀翦累世膠固
之黨遂至漂血禁塗積尸省戶公卿大臣連頸就誅
闔門屠滅天子陽瘖縱酒飲泣吞氣自比赧獻不亦
悲乎以宣宗之嚴毅明察猶閉目搖手自謂畏之况
懿僖之驕侈苟聲色毬獵足以充其欲則政事一以
付之呼之以父固無怪矣賊汚宫闕兩幸梁益皆令
孜所為也昭宗不勝其恥力欲清滌而所任不得其
人所行不由其道始則張濬覆軍於平陽增李克用
跋扈之勢復恭亡命於山南啓宋文通不臣之心終
則兵交闕廷矢及御衣漂泊莎城流寓華隂幽辱東
内劫遷岐陽崔昌遐無如之何更召朱全忠以討之
連兵圍城再罹寒暑御膳不足於糗糒王侯斃踣於
饑寒然後全誨就誅乘輿東出翦滅其黨靡有孑遺
而唐之廟社因以丘墟矣然則宦者之禍始於明皇
盛於肅代成於德宗極於昭宗易曰履霜堅冰至為
國家者防微杜漸可不慎其始哉此其為患章章尤
著者也自餘傷賢害能召亂致禍賣官鬻獄沮敗師
徒蠧害烝民不可徧舉夫寺人之官自三王之世載
於詩禮所以謹閨闥之禁通内外之言安可無也如
巷伯之疾惡寺人披之事君鄭衆之辭賞吕強之直
諫曹日昇之救患馬存亮之弭亂楊復光之討賊嚴
遵美之避權張承業之竭忠其中豈無賢才乎顧人
主不當與之謀議政事進退士大夫使有威福足以
動人耳果或有罪小則刑之大則誅之無所寬赦如
此雖使之專横孰敢哉豈可不察臧否不擇是非欲
草薙而禽獮之能無亂乎是以袁紹行之於前而董
卓弱漢崔昌遐襲之於後而朱氏簒唐雖快一時之
忿而國隨以亡是猶惡衣之垢而焚之患木之蠧而
伐之其為害豈不益多哉孔子曰人而不仁疾之已
甚亂也斯之謂矣
孫之翰論保全内臣曰内臣贈官非古典也然於此
見旌善之事焉内臣自武后稱制始預事尚未有招
權著名者至明皇朝高力士以權寵擅名李林甫楊
國忠安禄山輩皆因之取將相位林甫輩既致時亂
力士貶死遐裔矣肅宗朝李輔國以扈從微勞過受
恩寵至專掌禁兵故輔國脅遷明皇升黜將相兇横
既極盜殺之於家矣肅宗又寵朝恩始命為觀軍容
使代宗寵之又加以天下觀軍容使朝恩驕横既甚
勢不可容遂使之自縊矣代宗又寵程元振使典禁
兵元振姦險擅權大為將相之害代宗避狄陜州詔
諸鎮兵赴援將帥懼元振誣譖多不敢至及柳伉極
言其狀元振貶死荒徼矣德宗寵竇文場霍仙鳴命
為神策軍中尉纖人裴均輩附之往往外取方鎮内
取要官文場仙鳴權任既盛内臣輩亦嫉之仙鳴被
毒以死文場甚懼堅乞致仕僅免於禍憲宗寵吐突
承璀至委鎮州征討之任卒無功效尋以其黨納賄
事連出淮南監軍後復寵任以妄議太子事為穆宗
誅死文宗寵王守澄聽其言遂致誣譖宰相宋申錫
事幾陷大戮守澄兇惡既甚竟至賜死自明皇朝已
後内臣以罪誅貶者不可勝紀但力士等八人大以
權力著名於時此内臣之尤盛者然三人誅死二貶
死一為盜殺一毒死文場禍至而避亦姦名不朽以
是觀之内臣取恩於天子恩既盛鮮有不罹禍者蓋
受恩不知紀極恣其所為以至過惡之甚也惟順宗
朝俱文珍以剛直著稱又有翊戴憲宗之功位至右
衛大將軍知内侍省事不聞驕暴之名其卒也贈開
府儀同三司文宗朝馬存亮雖任中尉不與王守澄
同惡力止其屠害宋申錫家屬又有保衛昭憲之力
權寵既盛能奉身以退是年卒贈揚州大都督兹二
人者生而獲令名歿而有光寵此無他為善之效也
天子任内臣能常以力士存亮等善惡之效示之無
使權寵之過不惟不害國事亦足以保全之也
石守道論曰中官積亂僅二百年矣政道剥喪已盡
矣綱紀隳壞已絶矣賢人消亡已無矣高祖太宗之
遺德已殄矣天人已厭矣神祗已怒矣國祚不去何
待雖盡殺之其可救乎猶水之浸潰始於針芒不補
遂壞隄防一決汗漫中夏懷山襄陵不可禦也而能
始塞一針芒水其止矣内官積亂二百年昭宗斬數
百人望其遽治不亦難乎悲夫噫中官之亂國家覆
社稷歴代罔不由之向若明皇肅宗能鑒前古之敗
早絶其初不使滋蔓或順憲善懲祖宗之亂亟杜其
漸無恣成姦則唐室豈有短促危亡之患哉臣觀東
漢之覆壞李唐之傾弱皆自中官然則中官豈可任
也臣每觀之寒心後世明王聖君宜深戒之又論
肅宗代宗德宗任用宦官曰國家之權在乎兵也兵
者王者生殺之柄也係天下安危之幾萬民存亡之
命有國以來孰敢去兵兵在手則匹夫可以制萬乘
兵去手雖人主不能制一夫故云古之命帥擇其文
武兼才將相全器忠亮可以託社稷信義可以固危
亡智謀可以決萬全籌策可以制千里故臨陣有必
勝出師無敗兵伊尹所以興湯吕望所以興周房喬
所以興唐李晟所以復定兩京子儀所以再造唐室
裴度所以戡寧中夏得將將之道也得用兵之要也
故兵為國家之利器嗟哉庸君暗主内疑宿將外忌
功臣不能推腹心以示人用忠信而結下反以貔貅
之衆授與閹腐之徒則是以王者生殺之柄天下安
危之幾萬民存亡之命付之厠役也自至德已後天
下亂略弗過兵鋒益熾肅宗代宗德宗三世蒙塵奔
播不暇由命帥失其人也措置非其處也古者命將
閫外之事將軍制之軍中聞將軍之令不聞天子之
詔而乃使中官監以制之更取監軍指畫進退不由
主帥號令不亦殆哉嗚呼兵柄豈可輕授於人哉况
在宦官尤不可假之以權也戒之戒之
近侍
張唐英論曰文皇帝勵精治道力致太平制度牢密
紀綱齊整刑賞號令爵禄賜予如布帛之有邊幅如
丈尺之有長短不可得而踰之矣公道大闢私途盡
塞公卿臣妾戚里皇族不敢有僥倖之望至高宗中
睿以來頗壞其法開元之盛首革其弊天寳之後仍
蹈覆車順宗時韋執誼王伾叔文輩專政内結牛美
人以伺上動静朝廷刑賞之柄皆為所專章武英睿
綜核名實任用正人一清王室至昭愍以童年嗣位
怠於勤政悦於近習刑賞之柄出於閹人宫姬之手
拾遺薛延老因入奏曰近日除拜往往不由中書總
是内中宣出恐紀綱漸壞昭愍厲色不悦噫天下之
大萬幾之繁以一人之寡而四方夷夏尊而歸之者
以其有制度在爾今以一人之私而塞天下之公蓋
不知天下者非巳之天下亦天下之天下也奈何不
以公議而守之耶李玨曰太宗用宰臣天下事皆先
平章故曰平章事若事不由中書則焉用平章事
耶
女謁
張唐英論曰天下之禍常起於袵席之上情愛既遷
嬖寵斯甚大至傾國小亦攝朝高宗不斷政出則天
斲喪王室翦滅宗枝李氏宗廟不得血食孝和及武
韋氏司晨朝廷政令盡由中饋而郡國夫人陸氏昭
容上官氏沛國夫人鄭氏尚宫柴氏賀婁氏女巫隴
西夫人趙氏及太平公主安樂公主長寧公主宜城
公主等皆恃政挾寵依窟城社納受賄賂門若闤闠
鬻獄賣官無有虚日常出斜封墨敕補授官爵以手
掩其前令上以筆書其後上但笑而從之中外之官
數踰十倍屠沽之輩盡衣朱紫僕隸之人亦為卿監
皆無廳事可處時人謂之三無坐處官謂宰相御史
員外也明皇之時楊氏專寵上方貢獻畢在私家其
公主駙馬尚辱於楊氏之奴其餘卿士畏而附之者
即可知矣
歴代名賢確論卷九十七
