歴代名賢確論卷六十
元帝明帝成帝哀帝
王導庾亮王敦蘇峻(楊䕫温公)(子由少游)(東坡)
石崇厠婢(東坡)
沈勁(温公)
祖逖(子由)
陶侃母(舒元輿)
王述郗超(東坡)
孟嘉(東坡)
王羲之(曾子固)
劉裕平廣固獲慕容超斬王公以下三千餘人
夷其城(温公)
王導庾亮王敦蘇峻
楊䕫原晉亂說曰晉室南遷制度草創承永嘉之後
囂風未除廷臣中猶以謝鯤輕佻王澄曠誕競相祖
習以為高逹卞壼厲色於朝曰帝祚流移社稷傾蕩
職兹浮偽致此隳敗而猶欲崇慕虛誕汗蠧時風奏
請鞫之以正頹俗王導庾亮抑之而止噫西晉之亂
百代所悲移都江左是潔源端本之日也猶乃翼虛
駕偽崇扇佻薄躡諸敗跡踵其覆轍以此創立朝綱
基立王業何異登膠船而汎巨浸操朽索以馭奔駟
乎設或行卞壼之奏黜浮偽登進淳實左右大法維
持紀綱則晉祚亦未可量也其後王敦作逆蘇峻繼
亂余以為晉之亂不自敦峻而稔於導亮
子由王導論曰西晉之士借通逹以濟淫慾風俗既
敗夷狄乘之遂喪中國相隨渡江而此風不改賢者
知厭之矣而不勝其衆俗亂於下政弊於上而莫能
正也東晉之不競由此故耳是時王導為相逹於為
國之體性本寬厚有容衆人安之然生於澄衍之間
不能去習俗之累喜通而疾介能彌縫一時之闕而
無百年長久之計也更二大變幾至亡國元帝之世
王敦擁兵上流有無君之心劉隗刁恊剛介狷淺見
信於帝專以法繩公卿而深疾王氏恣橫敦遂起兵
以誅君側為辭兵再犯闕幸而敦死元明既没成帝
幼弱庾亮輔政任法以裁物復失人心蘇峻擅兵歴
陽多納亡命專用威刑亮知峻必為亂以大司農召
之衆人皆知不可而亮不聽遂與祖約連兵内向塗
炭京邑此二釁者皆導之所不欲而隗亮不忍以速
其變以隗亮為是邪敦峻之禍發不旋踵以導為是
邪使人主終身含垢何以為國魯自宣公政在季氏
更三世至昭公不能忍將攻之子家羈曰捨民數世
求以克事不可必也公不從而出隗亮之敗則昭公
之舉也齊景公以貪暴失民田氏以寬惠得衆公問
晏嬰求其所以救之嬰曰唯禮可以已之在禮家施
不及國民不遷農不移工賈不變士不濫官不滔大
夫不收公利公歎曰善哉吾今而後知禮之可以為
國嬰曰禮之可以為國也久矣與天地並晏子知之
而景公不能用田氏遂代吕氏蓋大家世族為患於
其國若腹心之疾必與人命相持為一攻之以毒藥
劫之以鍼砭病若不去命輒隨盡非賢臣良醫未易
處也子產為鄭國小而偪族大多寵子產患之有事
伯石賂以其邑子太叔曰國皆其國也何獨賂焉子
產曰無欲實難皆得其欲以從其事而要其成非我
有成其在人乎何愛於邑邑將焉往子太叔曰若四
國何子産曰非相違也而相從也四國何尤焉鄭書
有之曰安定國家必大焉先治先安大以待其所歸
既伯石懼而歸邑卒以予之又使為卿以次己位鄭
乃少安及其久而政成大臣之忠儉者從而予之泰
侈者因而斃之逐豐卷戮子晳鄭乃大治如導所為
知賂伯石以全其始矣未知予忠儉斃泰侈以成其
終也以為賢於隗亮則可以論晏子子產則遠矣
東坡論庾亮召蘇峻曰庾亮召蘇峻孔坦與陶回共
說王導及峻未至宜急斷阜陵之界守江西當利諸
口彼少我衆一戰決矣若峻未來可往逼其城今不
先往峻必先入有奪人之心導然之亮以為峻若往
來是襲朝廷虛也不從及峻將至回又說亮峻知石
頭有重戌不敢直下必向小丹陽南道步來若伏兵
邀之可一戰而擒亮又不從果由小丹陽經秣陵迷
失道逢郡人執以為向導夜行無部分亮聞之深悔
吾以為召峻固失計若從二人言猶不至覆國幾於
滅亡也鼂錯削七國大類此亞夫猶能速馳行入梁
楚之郊故漢不敗吾嘗謂錯能容忍七國待事會而
發固上策若不能忍決欲發者自可獨召吳王濞入
朝仍發大兵隨之吳若不朝便可進討則疾雷不及
掩耳吳破則諸侯服矣又當獨罪狀吳而不及餘國
如李文饒輔車之詔或分遣使者發其兵諸國雖疑
亦不能一旦合從俱反也錯知吳必反不先未削為
反備既反而後調兵食此真兒戲也又一旦而削七
國以合諸侯之交此真妄庸人也
温公論蘇峻平王導加卞敦寵禄曰庾亮以外戚輔
政首發禍機國破君危竄身苟免卞敦位列方鎮兵
粮俱足朝廷顛覆坐觀勝負人臣之罪孰大於此既
不能明正典刑又以寵禄報之晉室無政亦可知矣
任是責者豈非王導乎
少游論王導殺周顗曰春秋書趙盾之罪而三傳皆
以為實其族穿非盾也盾為正卿亡不越境反不討
賊故被大惡之名愚始疑之又讀晉史見王導周顗
之事然後知三傳之說為不誣矣何則經誅其志傳
述其事也王敦之舉兵也劉隗勸帝誅王導嘗求於
顗顗申救甚切而不與言導心銜之及敦得志聞顗
與導之不合顗遂見誅後見其表乃流涕曰吾雖不
殺伯仁伯仁由我而死然則顗之死雖假手於敦實
導意也若使後世良史書曰王導殺周顗不亦宜乎
以此觀之則趙盾之事從可知矣夫盾以驟諫不入
靈公使鉏麑賊之麑不忍殺之又伏甲而攻之僅以
身免故其族穿攻靈公於桃園然則靈公之死雖假
手於穿實盾之志也不然則其反也曷為其不討穿
乎傳以為志同則書重信不誣矣豈非經誅其志而
傳述其事耶然則穿首惡也盾疑似者也舍首惡而
誅疑似者何也蓋名實俱善者天下不疑為君子心
迹俱惡者天下不疑為小人有善之名無善之實有
惡之心無惡之迹是為姦人者常託身於疑似之間
天下莫得而誅之此春秋所以誅之也太史公以春
秋别嫌疑明是非定猶豫蓋以此矣漢淮南厲王母
坐趙事死厲王以為辟陽侯力能得之而不争輙椎
殺之唐高宗欲立武后畏大臣異議李勣曰此陛下
家事何須問外人帝意遂定唐人以為立武后者勣
也由此觀之誅志不誅事非特春秋古今人情之所
同然也春秋能發之耳然則王導之罪與趙盾同乎
曰非也導實江左之名臣東晉之興導力為多特其
殺顗之事有似盾而已
石崇厠婢
東坡曰王敦至崇家如厠脱故著新意色不怍厠中
婢曰此客必是作賊此婢乃知人而崇令執事厠中
是殆無知耶
沈勁
温公曰沈勁可謂能為人子矣恥父之惡致死以滌
之變兇逆之族為忠義之門易曰幹父之蠱用譽蔡
仲之命曰爾尚蓋前人之愆惟忠惟孝其是之謂乎
祖逖
子由論曰敵國相圖必審於彼已將強敵弱則利於
進取將弱敵強則利於自守違此二者而求成功難
矣東晉渡江以江淮為境中原雖屢有變而南兵不
出出亦無功皆劉石自相屠滅而已石勒之死也庾
亮為北伐之計石虎之老也庾翼為徙鎮之役皆無
成而死及苻堅之敗謝安父子乘戰勝之威有席卷
之意終以兵將犇潰無尺寸之得其後宋文帝自謂
富強以兵挑元魏梁武志於并吞失信於高氏陳宣
乘高氏之衰攘取淮南皆繼之以敗亡何者東南地
薄兵脆將非命世之雄其勢固如此也方石虎之斃
中原大亂晉人皆謂北方不足復平蔡謨獨以為憂
或問其故謨曰夫能順天奉時濟六合於草昧若非
上哲必由英豪度今諸人皆不辦此必將經營分表
疲人以逞才不副意徒使財殫力竭終將何所至哉
吾見韓盧東郭俱斃而已矣至哉此言實當時好事
者之病也自江南建國惟桓温東討慕容西征苻堅
兵鋒所及敵人震動又宋武破廣固陷長安所至蕩
定有弔伐之風此二人者誠非常將也然桓温終以
敗衂不能成大功宋武志在禪代未能定秦狼狽而
返而况其下者乎惟晉元帝初定江南未遑北伐祖
逖言於帝曰晉室之亂非上無道而下怨叛也由藩
王争權自相誅滅遂使淵聰乘釁毒流中原耳今遺
黎既被殘酷人有奮擊之志誠能奮威命將使若逖
等為之統主郡國豪傑必有應者沈溺之志喜於來
蘇庶幾國恥可雪也帝以逖為豫州刺史使進屯淮
陰逖兵力甚弱乃鑄造兵器招合離散稍誅鋤叛渙
復進據譙然未嘗為深入計也石勒遣兵攻逖輙就
破其衆每於兵間勤身節用禮下賢俊懷撫初附專
以恩信接人不尚詐力故人爭為之用自黃河以南
盡為晉土雖石勒之強不敢以兵窺其境逖母葬成
臯勒使人修其墓復遣使通好且求互市逖不答其
使而許其市通南北之貨多獲其利方將經略河北
而帝使戴若思擁節直據其上逖怏怏不得志死蓋
敵強將弱能知自守之為利者惟逖一人夫惟知自
守之為進取而後可以言進取也哉
陶侃母
舒元輿陶母墳版文曰常母之道恩勝威威不勝而
常子之性偏以驕出由此也偏氣襲正正氣敗績故
往往恩過驕過而閨門間有觸命觝教磨去法用者
相半古孟氏母警戒若此乃首以兼教軻三變而至
於道去千年而陶之母亦以兼教侃侃還至於道(云)
(云)父母教子大倫不逃義方然父之教主於兼之言
恩威不偏勝偏失者或骨髓間有秦吳之繆故州吁
石厚變為賊敵非父子邪且母之教偏在慈夫以兼
教無有嚮者之繆以偏教而無嚮者之繆或鮮矣(云)
(云)
王述郗超
東坡論王述謂子為癡曰王坦之為桓温長史温欲
為子求婚於坦之及還家省父而述愛之雖長大猶
抱置膝上坦之因言温意述大怒即排下曰汝竟癡
邪詎可畏温面而以女妻兵坦之乃辭以他故温曰
此尊君不肯耳乃止若以辭婚得罪於温以至狼狽
則見述癡若以婚姻從温者則見坦之之癡王述年
迫懸車上疏乞骸骨曰臣曾祖父魏司空昶白文皇
帝曰昔與南陽宗世林共為東宫官屬世林少得好
名州里瞻敬及其年老汲汲自謀遂見廢棄時人咸
共笑之若天假其壽致仕之年不為此公婆娑之事
其言慷慨乃實訓戒又論郗超小人之孝曰郗超
雖為桓温腹心以其父愔忠於王室不令知之將死
出一箱付門生曰本欲焚之恐公年尊必以相傷為
斃我死後公若大損眠食可呈此箱不爾便燒之愔
後果哀悼成疾門生依指呈之則悉與温往返密計
愔大怒曰小子死恨晩更不復哭若方回者可謂忠
臣矣當與石碏比然郗超謂之不孝可乎使超知君
子之孝則不從温矣東坡曰小人之孝也又論王
郗父子優劣曰郗嘉賓既死畱其所與桓温密謀之
書一篋屬其門生曰若吾父眠食大減即出此書方
回見之曰是兒死已晩矣乃不復念予讀而悲之曰
士之所甚好者名也而愛莫加於父子今嘉賓以父
之故而暴其惡名方回以君之故而不念其子嘉賓
可謂孝子方回可謂忠臣也悲夫或曰嘉賓與桓温
謀叛而子以孝子稱之可乎曰采葑采菲無以下體
嘉賓之不忠不待誅絶而明者其孝可廢乎王述之
子坦之欲以女與桓温述怒排坦之曰汝竟癡邪乃
欲以女與兵坦之是以不與桓温之禍使郗氏父子
能如此吾無間然者矣
孟嘉
東坡論孟嘉非無用曰晉士浮虚而無實用然其間
亦有不然者如孟嘉平生無事然桓温謂嘉人不可
無勢我乃能駕馭卿温平生輕殷浩豈妄許人哉乃
知孟嘉若遇當作謝安安不遇如孟嘉也
王羲之
曾子固右軍墨池記曰臨川之城東有地隱然而高
以臨於漢曰新城新城之上有池窅然而方以長曰
王羲之墨池也羲之嘗慕張芝臨池學書池水盡黑
方羲之不可強以仕而嘗極東方出滄海以娛其意
於山水之間豈其徜徉肆恣而又嘗自休於此邪羲
之之書晩乃善則其所能蓋亦以精力自致者非天
成也然後世未有能及之者豈其學不如彼邪則學
固豈可少哉况欲深造於道德者邪
劉裕平廣固獲慕容超斬王公以下三千餘人夷其城
温公曰晉自濟江以來威靈不競干戈横騖塗炭中
原劉裕始以王師翦平東夏不於此際旌禮賢俊慰
撫疲民宣愷悌之風滌殘穢之政使羣士嚮風遺黎
企踵而更恣行屠戮以快忿心迹其施設曾符姚之
不如宜其不能蕩一四海成美盛之業豈非雖有智
勇而無仁義使之然乎
歴代名賢確論卷六十
