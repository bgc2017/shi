歴代名賢確論卷二十二
闔廬
孫武(老泉)(樊川)(六一)(東坡)
夫差
伍子胥(柳州李白)(盧元輔)(荆公)(潁濱)
勾踐
事吳(東坡)
種蠡(潁濱)(昌黎)(東坡)
子胥種蠡(東坡)
通論
國之興亡(潁濱)
孫武
老泉曰求之而不窮者天下之奇才也天下之士與
之言兵而曰我不能者幾人求之於言而不窮者幾
人言不窮矣求之於用而不窮者幾人嗚呼至於用
而不窮者臣未之見也孫武十三篇兵家舉以為師
然以臣評之其言兵之雄乎今其書論奇權密機出
入神鬼自古以兵著書者罕所及以是而揣其為人
必謂有應敵無窮之才不知武用兵乃不能必克與
書所言遠甚矣吳王闔廬之入郢也武為將軍及秦
楚交敗其兵越王入踐其國外禍内患一旦迭發吳
王奔走自救不暇武殊無一謀以弭斯亂若按武之
書以責武之失凡有三焉九地曰威加於敵家則交
不得合而武使秦得聽包胥之言出兵救楚無忌吳
之心斯不威之甚其失一也作戰曰久暴師以鈍兵
挫銳屈力殫貨則諸侯乘其弊而起且武以九年冬
伐楚至十年秋始還可謂久暴矣越人能無乘間入
國乎其失二也又曰殺敵者怒也今武縱子胥伯嚭
鞭平王屍復一夫之私忿以激怒敵此司馬成子期
所以必死讎吳也勾踐不頽舊塜而吳服田單譎燕
掘墓而齊奮智謀與武遠矣武不達此其失三也然
始吳能以入郢乃因胥嚭唐蔡之怒及乘楚瓦之不
仁武之功蓋亦鮮矣夫以武自為書尚不能自用以
取敗北況區區祖其故智餘論者而能將乎且吳起
與武一體之人也皆著書言兵世稱之曰孫吳然而
吳起之言兵也輕法制草略無所統紀不若武之書
詞約而意盡天下之兵說皆歸其中然吳起始用兵
於魯破齊及入魏又能制秦兵入楚楚復霸而武之
所為反如是書之不足信也固矣今夫外御一隸内
治一妾是賤丈夫亦能夫豈必有人而教之及夫御
三軍之衆闔營而自固或且有亂然則是三軍之衆
惑之也故善將者視三軍之衆與覩一隸一妾無加
焉故其心常若有餘夫以一人之心當三軍之衆而
其中恢恢然猶有餘地此韓信之所以多多而益辦
也故夫用兵豈有異術哉能勿視其衆而已矣
樊川序註孫子曰自古以兵著書列於後世可以教
於後生者凡十數家且數萬言其孫武所著十三篇
自武死後凡千歲將兵者有成者有敗者勘其事迹
皆與武所著書一一相抵當猶印圈模刻一不差跌
武之所論大約用仁義使機權也武所著書凡十數
萬言曹魏武帝削其繁剩筆其精切凡十三篇成為
一編曹自為序因註解之曰吾讀兵書戰策多矣孫
武深矣然其所為註解十不釋一此書蓋非曹不能
盡註解也予尋魏志見曹自作兵書十餘萬言諸將
征伐皆以新書從事從令者剋捷違教者負敗意曹
自於新書中馳驟其說自成一家事業不欲隨孫武
後盡解其書不然者曹豈不能耶今新書已亡不可
復知予因取孫武書備其註曹之所註亦盡存之分
為上中下三卷後之人有讀武書予解者因而學之
猶盤中走丸丸之走盤横斜圓直計於臨時不可盡
知其必可知者是知丸不能出於盤也議於廊廟之
上兵形已成然後付之於將漢祖言指蹤者人也獲
兔者犬也此其是也彼為相者曰兵非吾事吾不當
知君子曰勿居其位可也
六一曰世所傳孫武十三篇多用曹公杜牧陳皥註
號三家孫子余頃與撰四庫書目所見孫子註者尤
多至二十餘家武之書本於兵兵之術非一而以不
窮為竒宜其說者之多也凡人之用智有短長其施
設各異故或膠其說於偏見然無出所謂三家者三
家之註皥最後其說時時攻牧之短牧亦慨然最喜
論兵欲試而不得者其學能道春秋戰國時事甚博
而詳然前世言善用兵者稱曹公曹公嘗與董呂諸
袁角其力而勝之遂與吳蜀分漢而王傳言魏之諸
將出兵千里公每坐計勝敗授其成算諸將用之十
不失二有違者兵輒敗北故魏世用兵悉以新書從
事其精於兵也如此牧謂曹公於註孫子尤略蓋借
其所得自為一書是曹公悉得武之術也然武嘗以
其書干吳王闔閭闔閭用之西破楚北服齊晉而霸
諸侯夫使武自用其書止於強霸及曹公用之然亦
終不能滅吳蜀豈武之術盡於此乎抑用之不極其
能也後之學者徒見其書又各牽於已見是以註者
雖多而少當也獨吾友聖俞不然常評武之書曰此
戰國相傾之說也三代王者之師司馬九伐之法武
不及也然亦愛其文略而意深其行師用兵料敵制
勝亦皆有法其言甚有次序而註者汩之或失其意
乃自為註凡膠於偏見者皆抉去傅以已意而發之
然後武之說不汩而明吾知此書當與三家並傳而
後世取其說者獨於吾聖俞多焉聖俞為人謹質温
恭仁厚而明衣冠進趨眇然儒者也後世之視其書
者與太史公疑張子房為壯夫何異
東坡曰古之言兵者無出於孫子矣利害之相權奇
正之相生戰守攻圍之法蓋以百數雖欲加之而不
知所以加之矣然其所短者智有餘而未知其所以
用智此豈非其所大闕歟夫兵無常形而逆為之形
勝無常處而多為之地是以其說屢變而不同縱横
委曲期於避害而就利雜然舉之而聽用者之自擇
也是故不難於用而難於擇擇之為難者何也銳於
西而忘於東見其利而不見其所窮得其一說而不
知其又有一說也此豈非用智之難歟夫智本非所
以教人以智而教人者是君子之急於有功也變詐
汩其外而無守於其中則是五尺童子皆欲為之使
人勇而不自知貪而不顧以陷於難則有之矣深山
大澤有天地之寶無意於寶者得之操舟於河舟之
逆順與水之曲折忘於水者見之是故惟天下之至
廉為能貪惟天下之至静為能勇惟天下之至信為
能詐何者不役於利也夫不役於利則其見之也明
見之也明則其發之也果古之善用兵者見其害而
後見其利見其敗而後見其成其心閒而無事是以
若此明也不然兵未交而先志於得則將臨事而惑
雖有大利尚安得而見之若夫聖人則不然居天下
於貪而自居於廉故天下之貪者皆可得而用居天
下於勇而自居於静故天下之勇者皆可得而役居
天下於詐而自居於信故天下之詐者皆可得而使
天下之人欲有功於此而即以此自居則功不可得
而成是故君子居晦以御明則明者畢見居隂以御
陽則陽者畢赴夫然後孫子之智可得而用也易曰
介于石不終日貞吉君子方其未發也介然如石之
堅若將終身焉者及其發也不終日而作故曰不役
於利則其見之也明見之也明則其發之也果今夫
世俗之論則不然曰兵者詭道也非貪無以取非勇
無以得非詐無以成廉静而信者無用於兵者也嗟
夫世俗之說行則天下紛紛乎如鳥獸之相搏嬰兒
之相擊強者傷弱者廢而天下之亂何從而已乎
伍子胥(溧陽義女附)
柳州論子胥仗劍而死曰伍子胥者非吳之昵親也
其始交闔閭以道故由其謀今於嗣君已不合言見
進則讒者勝國無可救者於是焉去之可也出則以
孥累於人而又入以致死是固非吾之所知也然則
員者果狠人也歟
盧元輔胥山銘曰有周行人伍子胥陪吳之職得死
直言吳人求忠者之屍禱水星之舍將瞰鴟革遂臨
浙江千五百年廟貌不改漢史遷曰胥山今云青山
者繆也吁善父為孝記曰父讐不與共戴天諫君為
忠經曰諸侯有諍臣不失國當抗于宋鄭絶楚出疆
在平為未宦臣在奢為既壯子坎壈仗節乞師於吳
軍鼓丁寧五戰至郢先喆王建邦啟土著以話言戴
后惟人人虐惟后成湯用為大義孔子立為大經子
胥修為大仇騷人賦為大怨咸令在上慢惡不生則
前戈鞭墓非倒行也後戈走昭非逆施也夫差既王
宰嚭受賂二十年内越恁又顛太伯廟血將乾闔閭
劍光且失公朝焉宴焉入則諫焉孰謂矢毒孰謂刀
寒雖言屢出口而車甲巳困於齊矣蟹稻已奪於歲
矣屬鏤之賜竟及其身
荆公曰子胥出死亡逋竄之中以客寄之一身卒以
說吳折不測之楚仇執恥雪名震天下豈不壯哉及
其危疑之際能自慷慨不顧為死畢諫於所事此其
志與夫自恕以偷一時之利者異也孔子論古之士
大夫若管夷吾臧武仲之屬苟志於善而有補於當
世者咸不廢也然則子胥之義人曷可少耶
潁濱曰伍員以父兄之怨破楚入郢鞭平王之墓世
皆憐其志多其才然士不幸至此不足以言功名矣
而員至鞭舊君以逞逆天而傷義卒以盡忠而喪其
軀豈非天哉
李白曰貞義女溧陽黃山里史氏之女以家溧陽史
闕書之歲三十弗移天于人清英潔白事母純孝手
柔荑而不龜身擊漂以自業當楚平王時平王虐忠
助讒苛虐厥政芟於尚斬於奢血流于朝赤族伍氏
怨毒於人何其深哉子胥始東奔勾吳月涉星遁或
七日不火傷弓于飛逼迫於昭關匍匐於瀨渚捨車
而徒告窮此女目色以臆授之壺漿全人自沉形與
口滅卓絶千古聲淩浮雲激節必報之仇雪誠無疑
之地難乎哉借如曹娥潛波理貫於孝道聶姊殞肆
槩動於天倫魯姑棄子以卻三軍之衆漂母進飯没
受千金之恩方之於此彼或易爾卒使伍君開張闔
閭傾蕩鄢郢吳師鞭屍於楚國申胥泣血於秦庭我
亡爾存亦各壯志張英風於古今雪大憤於天地微
此女之力雖云為忠孝之士焉能咆哮烜赫施於後
世耶過其溺所愴然低徊而不能去
事吳
東坡曰讀吳越世家觀勾踐困於會稽之上而行成
於吳凡金玉子女所以為賂者不可勝計既反國而
吳之百役無不從者使大夫女女於大夫士女女於
士春秋貢獻不絶於吳府嘗竊怪其以蠻夷之國承
敗亡之後救死扶傷之餘而賂遺費耗又不可勝計
如此然卒以滅吳則為國之患果不在費也彼其内
外不相擾是以能有所立使范蠡大夫種二人分國
而制之范蠡曰四封之外種不如蠡使蠡主之凡四
封之外所以待吳者種不知也四封之内蠡不如種
使種主之凡四封之内所以強國富民者蠡不知也
二人者各專其能各致其力是以不勞而滅吳其所
以賂遺於吳者甚厚而有節也是以材不匱其所以聽
役於吳者甚勞而有時也是以本不搖然後勾踐得
以安意肆志焉而吳國固在其股掌中矣
種蠡
昌黎曰范蠡既辭越到齊廼移書文種亦令云去以
逃其長頸之難遂使種假疾不朝竟承賜劍之詔悲
夫為人謀而不忠者范蠡其近之矣夫君存與存君
亡與亡備三才之道未有不顯然而自知矣勾踐奮
鳥棲之勢申鼠竄之息竟能焚姑蘇虜夫差方行淮
泗之上以受東諸侯之朝范蠡文種有其力也既有
其力則宜閉雷霆藏風雲截斷三江叱開四方高提
霸王之器大弘夏禹之烈使天下徘徊知越有人矣
奈何反未及國則背君而去既行之於身又移之於
人人臣之節合如是耶且臣之於君其道在於全大
義弘休烈生死之際又何足道哉況君者天也天可
逃乎君以長頸之狀難以同樂則舉吳之後還越之
日汎輕舟游五湖者豈惟范子乎静而言之則知范
子有匡君之智而無事君之義明矣其所以移文種
之書亦由扳勾踐之劍也句踐何過哉予所謂為人
謀而不忠者其在於此也
東坡曰越既滅吳范蠡以謂勾踐為人長頸鳥喙可
與共患難不可與同安樂乃與其徒屬浮海而行以
書遺大夫種曰蜚鳥盡良弓藏狡免死走狗烹子可
以去矣蘇子曰范蠡獨知相其君而已以吾相蠡蠡
亦鳥喙也夫好貨天下之賤士也以蠡之賢豈聚歛
積貨者何至耕於海濱父子力作以營千金屢散而
復積此何為者哉豈非才有餘而道不足故功成名
遂身退而心終不能自放者乎使勾踐有大度能終
始用蠡蠡亦非清静無為以老於越者也吾故曰蠡
亦鳥喙也魯仲連既退秦軍平原君欲封連千金為
夀笑曰所貴於天下士者為人排難解紛而無所取
也即有取者是商賈之士連不忍為也遂去終身不
復見逃隠於海上曰吾與富貴而屈於人寧貧賤而
輕世肆志焉使范蠡之去如魯連則去聖人不遠矣
嗚呼春秋以來用舍進退未有如蠡之全者也而不
足於此吾是以累歎而深悲焉
潁濱曰天下未嘗無智者也而難於擇君田豐陳宫
其智皆足以制曹公而豐事袁紹宫事吕布不用其
言而君臣皆亡此固無足言者如陸遜之於孫權高
熲之於隋文言聽計從致君於王伯矣而忮心一起
二臣不得其死可不哀哉范蠡知勾踐可與共患難
則為之滅吳以致其功知其不可與同安樂則棄之
浮江湖如去仇讐是以君臣免於惡名可不謂賢哉
子胥種蠡
東坡曰子胥種蠡皆人傑而揚雄曲士也欲以區區
之學瑕疵此三人者以三諫不聽鞭尸藉館為子胥
之罪以不強諫勾踐而棲之會稽為種蠡之過雄聞
古有三諫當去之說即欲以律天下士豈不陋哉三
諫而去為人臣交淺者言也如宫之奇洩冶乃可爾
至如子胥吳之宗臣與國存亡者也去將安往哉百
諫不聽繼之以死可也孔子去魯未嘗一諫又安用
三父受誅子復讐禮也生則斬首死則鞭屍發其至
痛無所擇也是以昔之君子皆哀而恕之雄獨非人
子乎至於藉館闔廬與羣臣之罪非子胥意也勾踐
困於會稽乃能用二子若先戰而強諫以死之則雄
又當以子胥之罪罪之矣此皆兒童之見無足論者
不忍三子之見誣故為一言
國之興亡
潁濱曰吳以蠻夷争盟中國陵滅齊晉結怨楚越再
世而亡何者地遠而民勞勢不順也越王勾踐既克
夫差雖號伯王而實斂兵自守無大征伐分吳故土
以畀楚宋魯遂以保國傳世彼親見其害知所以自
監矣哉至無疆無闔閭之知而有夫差之愚其殘國
宜矣昔楚王克陳宋鄭力能取之而不有諸侯安之
而楚遂以興靈王大城陳蔡不羹經營中夏貪而不
止則身受其咎蓋東南之常勢於是可見矣自東晉
以至於陳皆國於吳越之墟成敗之迹無不然者雖
桓温劉裕善用兵或能一勝而民以敗弊訖於無成
至殷浩庾亮蓋不足數也如謝安之賢猶勉強北征
失策而死亦眩於其名而未安其實故耶嗟夫謀國
如蔡謨吾有取焉
歴代名賢確論卷二十二
