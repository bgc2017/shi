歴代名賢確論卷十三
二帝三代通論下
二帝三王君臣(梁肅)
伊尹太公(李商隱)(老泉)
伊尹伯夷柳下惠(荆公)
許由龍逄伯夷(昌黎)
巢許夷齊(白樂天)
二帝三王君臣
梁肅磻溪銘曰隂陽和而萬物生聖賢合而天下平
和者時也合者運也在昔堯舜合禹抑洪水而天下
平者四百年湯合伊尹革桀驁而天下平者六百年
文武合太公一戎衣而天下平者八百年與夫風雨
寒暑五行四時代天生物一也天之數不可以不變
時則有懷山襄陵浩浩滔天之災君之運不可以不
極時則有作威殺戮毒逋四海之變變則通時則有
四載之庸極則反時則有放伐之功於戲惟尚父鍾
其運而遇其主躡其機而作其合者歟于後伯陽不
顯仲尼旅人其不合者歟故曰君子得其時則大行
不得其時則龍蟠也嘉尚父之動静不失其時作磻
溪銘曰至人無心與道出處處則土木出則雷雨惟
殷道絶粤有尚父爰宅于幽盤桓草莽天地闔闢隂
陽運行明極而昏昏極而明遇主水濱謨泰八紘牧
野桓桓一麾而平惟彼日月得天而光惟彼聖賢得
時而彰獨夫昏迷我乃豹藏文武作周我乃鷹揚故
曰大道無體大人無方運用變通至虚而常作銘磻
溪今古茫茫
伊尹太公
李商隱曰世以為能讓其國能讓其天下者為賢此
絶不知賢人事者能讓其國能讓其天下是不苟取
者耳湯故時非無臣也然其卒佐湯有陞陑之役鳴
條之戰竟何人哉非伊尹不可也武故時非無臣也
然其卒佐武有牧野之誓白旗之懸果何人哉非太
公望不可也苟伊尹之讓汝鳩仲虺太公望之讓泰
顛閎夭則商周之命其集乎故伊尹之醜夏復歸太
公望之發揚蹈厲當此時雖百汝鳩百仲虺伊尹不
讓也百泰顛百閎夭太公望亦不讓也故曰讓非賢
人事
老泉曰孫武既言五間則又有曰商之興也伊摯在
夏周之興也吕牙在商故明君賢將能以上知為間
者必成大功此兵之要三軍所恃而動也按書伊尹
適夏醜夏歸亳史太公嘗事紂去之歸周所謂在夏
在商誠矣然以為間何也湯文王固使人間夏商耶
伊吕固與人為間耶桀紂因待間而後可伐耶是雖
甚庸亦知不然矣然則武意天下存亡寄于一人伊
尹之在夏也湯必曰桀雖㬥一旦用伊尹則民心復
安吾何病焉及其歸亳也湯必曰桀得伊尹不能用
必亡矣吾不可以安視民病與天下共亡之吕牙之
在商也文王必曰紂雖虐一旦用吕牙則天禄必復
吾何憂焉及其歸周也文王必曰紂得吕牙不能用
必亡矣吾不可以久遏天命遂命武王與天下共亡
之然則夏商之存亡待伊吕用否而决今夫問將之
賢者必曰能逆知敵國之勝敗問其所以知之之道
必曰不愛千金故能使人為之出萬死以間敵國或
曰能間敵國之使而探其隂計嗚呼其亦勞矣伊吕
一歸而夏商之國為决亡使湯武無用間之名與用
間之勞而得用間之實此非上智其誰能之夫兵雖
詭道而本于正者終亦必勝今五間之用其歸于詐
成則為利敗則為禍且與人為詐人亦將且詐我故
能以間勝者亦或以間敗吾間不忠反為敵用一敗
也不得敵之實而得敵之所偽示者以為信二敗也
受吾財而不能得敵之隂計懼而以偽告我三敗也
夫用心于正一振而羣綱舉用心於詐百補而千穴
敗智于此不足恃也故五間者非明君賢將之所尚
明君賢將之所尚者上智之間也是以淮隂曲逆義
不事楚而高祖擒籍之計定左車周叔不用于趙魏
而淮隂進兵之謀决嗚呼是亦間也
伊尹伯夷柳下惠
荆公曰孟子曰可欲之謂善有諸已之謂信充實之
謂美充實而有光輝之謂大大而化之之謂聖聖之
為名道之極德之至也非禮勿動非禮勿言非禮勿
視非禮勿聽此大賢者之事也賢者之事如此則可
謂備矣而猶未足以鑽聖人之堅仰聖人之高以聖
人觀之猶泰山之於岡陵河海之于陂澤然則聖人
之事可知其大矣易曰與天地合其德與日月合其
明與鬼神合其吉凶此盖聖人之事也德苟不足以
合于天地明苟不足以合于日月吉凶苟不足以合
於鬼神則非所謂聖人矣孟子論伯夷伊尹柳下惠
皆曰聖人也而又曰伯夷隘柳下惠不恭隘與不恭
君子不由也夫動言視聽苟有不合于禮者則不足
以為大賢人而聖人之名非大賢人之所得擬也豈
隘與不恭者所得僭哉盖聞聖人之言行不苟而巳
將以為天下法也昔者伊尹制其行于天下曰何事
非君何使非民治亦進亂亦進而後世之士多不能
求伊尹之心者由是多進而寡退苟得而害義此其
流風末俗之弊也聖人患其弊於是伯夷出而矯之
制其行于天下曰治則進亂則退非其君不事非其
民不使而後世之士多不能求伯夷之心者由是多
退而寡進過廉而復刻此其流風末世之弊也聖人
又患其弊于是柳下惠出而矯之制其行于天下曰
不羞汙君不辭小官遺逸而不怨阨窮而不憫而後
世之士多不能求柳下惠之心者由是多汙而寡潔
惡異而尚同此其流風末世之弊也此三人者因時
之偏而救之非天下之中道也故久必弊至孔子之
時三聖人之弊各極于天下矣故孔子集其行而制
成法於天下曰可以速則速可以久則久可以仕則
仕可以處則處然後聖人之道大具而無一偏之弊
矣其所以大具而無弊者豈孔子一人之力哉四人
者相為終始也故伯夷不清不足以救伊尹之弊柳
下惠不和不足以救伯夷之弊聖人之所以能大過
人者盖能以身救弊于天下耳如皆欲為孔子之行
而忘天下之弊則惡在其為聖人哉是故使三人者
當孔子之時則皆足以為孔子也然其所以為之清
為之仕為之和者時耳豈滯于此一端而已乎苟在
於一端而已則不足以為賢人也豈孟子所謂聖人
哉孟子之所謂隘與不恭君子不由者亦言其時爾
且夏之道豈不美哉而殷人以為野殷之道豈不美
哉而周人以為鬼所謂隘與不恭者何以異于是乎
當孟子之時有教孟子枉尺直尋者有教孟子權以
援天下者盖其俗有似于伊尹之弊時也是以孟子
論是三人者必先伯夷亦所以矯天下之弊耳故曰
聖人之言行豈苟而已將以為天下法也
許由龍逄伯夷
昌黎曰今之人以一善為行而恥為之慕達節而稱
夫通才者多矣然而脂韋汩没以至于老死者相繼
亦未見他人之稱其豈非害教賊名之術歟且五常
之教與天地皆生然而天下之人不得其師終不能
自知而行之矣故堯之前千萬年天下之人促促然
不知其讓之為美也於是許由哀天下之愚且以爭
為能乃脫屣其九州高揖而辭堯由是後之人竦然
而言曰雖天下猶有薄而不售者况其小者焉故讓
之教行于天下許由之為師也自桀之前千萬年天
下循循然不知忠易其死也故龍逄哀天下之人不
仁觀君父百姓入水火而不救於是進盡其言退就
其割烹故後之人竦然而言曰雖萬死猶有忠而不
懼者况其小者焉故忠之教行于天下由龍逄之為
師也自周之前千萬年渾渾然不知義之可以捐其
生也故伯夷哀天下之偷且以強則伏食其葛薇逃
山而死于是後之人竦然而言曰雖餓死猶有死而
不懼者况其小者焉故義之教行于天下由伯夷之
為師也是三人俱以一身立教而為師于千萬年間
其身亡而其教存於扶持天地而功亦厚矣嚮令三
師恥獨行慕通達則堯之日必曰得位而濟道安用
讓為夏之日必曰泰進而否退安用死為周之日必
曰和光而同塵安用餓為若然者天下之人促促然
而争循循然而佞渾渾然而偷其何懼而不為哉是
則三師生于今必謂偏而不通者矣其可不謂之大
賢人哉嗚呼今之人其慕通達之為弊也且古聖人
言通者盖百行衆藝備於身通而行之者也今恒人
之言通者盖百行衆藝闕于身而求合者也是故古
人言通者通于道義今之人言通者通于私曲其亦
異矣將欲齊之者其猶矜糞九而擬質隋珠者乎且
令今父兄教其子弟者曰爾當通于行如仲尼雖愚
者亦知其不能耶曰爾尚力一行如古之賢雖中人
亦希其能矣豈不由聖可慕而不可齊耶賢可及而
可齊也今之人行未能及乎賢而欲齊乎聖者亦見
其病矣夫古人之進修或幾乎聖人今人行不及乎
中人而恥乎力一行為獨行且曰我周通同如聖人
彼其欺心耶吾不知矣彼其欺人而賊名耶吾不知
矣余懼其說之將深為通解
巢許夷齊
白樂天曰君子之為君子者為能先其道後其身守
其常則以道萃乎身罹其變則不以身害其道故明
哲保身亦道也巢許得之求仁殺身亦道也夷齊得
之雖殊時異致同歸于一揆矣何以覈諸觀乎古聖
賢之用心也苟守道而死死且不朽是非死也苟失
道而生生而不仁是非生也向使夷齊生于唐虞之
代安知不明哲保身歟巢許生于殷周之際安知不
求仁殺身歟蓋否與泰各繫于時也生與死同歸于
道也
歴代名賢確論卷十三
