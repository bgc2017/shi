歴代名賢確論卷六十九
太宗二
南平公主(張唐英)
太宗論治之隆替不由於樂(温公)
充容徐氏上疏(孫之翰)
大徵天下名儒為學官(吕温禹)(劉禹錫)(范祖)
突厥(范祖禹)
康國求内附不從(范祖禹)
高麗(范祖禹)(孫之翰)
薛延陁(温公)(范祖禹)
四夷請帝為天可汗(范祖禹)
李靖(吕温)(孫之翰)
李勣(范祖禹)(孫之翰)(張唐英)
南平公主
張唐英論曰南平公主下降王珪子珪以禮有婦見
舅姑儀近代公主出降其禮皆廢今上欽明動循法
制使公主謁見豈為身榮乃與妻就席而坐使公主
執笄行盥饋禮自是公主下降皆行婦禮於舅姑自
珪始也噫珪可謂能行閨門禮也太宗可謂能以家
道而正其女也南平可謂能行其婦道也詩曰平王
之子齊侯之孫言其平王之女使其下降與侯之子
齊體也而自漢後公主自以帝王女以隂干陽不復
有剛柔上下之分士大夫畏而恥之故劉裕時江斆
當尚主乃上表讓婚曰王偃無仲都之質裸雪於北
階何瑀闕龍工之姿投軀於深井召必以三脯為期
遣必以日出為限若披請不申當刑膚翦髮投山竄
海觀其言則知自古至今夫之被淩甚於天下者衆
矣況習盡恭於盥饋之禮邪以此觀之則南平之賢
可知矣後之公主下降者宜取法焉
太宗論治之隆替不由於樂
司馬温公曰臣聞垂能目制方圓心度曲直然不能
以教人其所以教人者必規矩而已矣聖人不勉而
中不思而得然不能以授人其所以授人者必禮樂
而已矣禮者聖人所履也樂者聖人所樂也聖人履
中正而樂和平又思與四海共之百世傳之於是乎
作禮樂焉故工人執垂之規矩而施之器是亦垂之巧
已王者執五帝三王之禮樂而施之於世是亦五帝
三王之治已五帝三王其違世已久矣後之人見其
禮知其所履聞其樂知其所樂炳然若猶存於世此
非禮樂之功邪夫禮樂者有本有末中和者本也容
聲者末也二者不可偏廢先王守禮樂之本未嘗須
臾去於心行禮樂之末未嘗須臾遠於身興於閨門
著於朝廷被於鄉遂比隣達於諸侯流於四海自祭
祀軍旅至於飲食起居未嘗不在禮樂之内如此數
十百年然後治化周浹鳳凰來儀也苟無其本而有
其末一日行之而百日捨之求以移風易俗誠亦難
矣是以漢武帝置協律歌天瑞非不美也不能免哀
痛之詔王莽建羲和考律吕非不精也不能救漸臺
之禍晉武帝制笛尺調金石非不詳也不能弭平陵
之災梁武帝立四器調八音非不察也不能免臺城
之辱然則雖韶夏頀武之音具存於世苟其餘不足
以稱之曾不能化一夫況四海乎是猶執垂之規矩
而無工與材坐而待器之成終不可得也況齊陳淫
昏之主亡國之音暫奏於庭烏能變一世之哀樂乎
而太宗遽云治之隆替不由於樂何發言之易而果
於非聖人也如此夫禮非威儀之謂也然無威儀則
禮不可得而行矣樂非聲音之謂也然無聲音則樂
不可得而見矣譬諸山取其一土一石而謂之山則
不可然土石皆去於山何在哉故曰無本不立無文
不行奈何以齊陳之音不驗於今世而謂樂無治亂
何異睹拳石而輕泰山乎必若所言則是五帝三王
之作樂皆妄也君子於其所不知蓋闕如也惜哉
充容徐氏上疏
孫之翰曰帝王於後宫恩寵過厚非賢德者鮮不干
預時事著名於外蓋寵過厚則言易入言易入則事
可動後宫於帝王可動事則姦邪附之著名於外又
況親族竊恩競為氣勢内寵至此小則破家之禍大
則為國之患此必然之勢也太宗在位歲久於後宫
不無寵嬖但外不聞何人爾惟徐充容以恩顧稱絶
不干預時事復能諫爭君失則貞觀宫壼之政可知
也宫政如是後代不能遵守神龍中上官昭容等招
權於外廣樹姦黨天寳中楊妃專勢於時務強親屬
國事既亂數婦人及其家皆不免誅戮矣噫上世淳
風既往人主之尊為天下所奉制度必如古帝之簡
朴或不能也宫室服用既異於上世矣雖英明之君
為外物所誘必有侈樂之意意有侈樂於後宫豈無
所嬖在人情未為大過也既嬖之居處服玩充其欲
足矣何必容其私謁至干國事使戚屬倚之以作勢
姦人附之以竊權氣熖既成必至患禍而後已則人
君於後宫或有嬖寵能以貞觀為法不惟不擾時事
亦足以保安之也
大徵天下名儒為學官
吕温虞世南永興公贊曰英英永興華德素行以文
富國以道佐命天下既定為唐儒宗東觀石渠始生
古風乘精繹思假道書圃驅馳百代出入三古問羲
和心聽堯舜語歸來帝側獻可替否帝告永興與鴻
碩之倫闡六籍三墳建樂章禮文先師是宗先聖是
崇於廓辟雍辟雍沈沈天子所臨或絃或歌講古述
今其從八千纓弁森森獩貊羌髳咸詠德音羽林孤兒
亦垂青衿洋洋聲教無遠不洎日月所照皆成文字
鬱開古始掃蕩澆季實我羣儒成太宗之志英英永
興宜曰文懿
劉禹錫論唐之貴文曰天以正氣付偉人必飾之使
光耀于世粹和絪緼積于中鏗鏘發越形于文文之
細大視道之行止故得其位者文非空言咸繫于謀謨
宥密庸可不紀惟唐神武定天下羣慝既讋驟示以
文韶英之音與鉦鼓相襲故起文章為大臣者魏文
貞公以諫爭顯高士廉以智略奮岑江陵以潤色聞無
草昧汗馬之勞而任遇在功臣上唐之貴文至矣哉
范祖禹曰古之教者家有塾黨有庠遂有序國有學
士修之於家而後升於鄉升於鄉而後升於國升於
國而後達於天子其教之有素其養之有漸故成人
有德小子有造賢才不可勝用由此道也後世鄉里
之學廢人君能教者不過聚天下之士而烏合於京
師學者衆多眩耀一時而已非有教養之實也唐之
儒學惟貞觀開元為盛其人才之所成就者亦可睹
矣孟子曰學所以明人倫也無學則人倫不明故有
國者以為先儒不復三代之制臣未知其可也
突厥(高昌)
范祖禹論太宗因突厥請朝而知懼曰易曰其亡其
亡繫于苞桑書曰儆戒無虞夫戒所以勵善而進德
也太宗觀突厥入朝而知懼如此其能致貞觀之治
宜哉又論突厥入寇帝悔不用魏徵褚遂良復立
高昌之言曰有國者喪師之禍小而或以霸秦繆公越
王勾踐是也得地之禍大而或以亡楚靈王齊湣王
是也是故廣地不若廣德強兵不若強民先王患德
之不足而不患地之不廣患民之不安而不患兵之
不強封域之外聲教所不及者不以煩中國也太宗
不從忠諫卒自咎悔況不若太宗之強盛而可為哉
康國求内附不從
范祖禹曰太宗知招來絶域之弊故有所不為然以
兵克者則以為已有而郡縣置之其為疲勞百姓一
也豈先行其言而後從之者歟然其不受康國足以
為後世法矣使其行事每如此其盛德可少貶哉
高麗
范祖禹論陳大德使高麗回言高麗聞高昌亡大懼
曰大德出使絶域當布宣德澤以懷遠人使聲教所
及無思不服此其職也而以賂遺覘其險阻詭詐誘
其民人以為奇能藉口歸報啓人主征伐之志罪之
大者也且天子之使而為諜于外國失使之職豈不
辱乎又論鄧素請增戍兵曰太宗以增戍兵不若
修文德其言豈不美哉然非能行之直以辯折臣下
而已其殆不欲增戍而卒親征不為其小而為其大
豈大者能勝德乎書曰非知之艱行之維艱太宗之
謂矣又論褚遂良諫親征伐高麗曰高麗臣屬于
唐而其主為賊臣所殺為大國者不可不討然高麗
之大未如突厥其險遠不過于高昌吐谷渾此三國
者皆命將帥以偏師取之遂墟其國何獨至于高麗
而欲自征之乎太宗若從遂良之言雖伐而不克亦
未失也
孫之翰曰貞觀中天下治平天子威德甚盛太宗練
兵師尚功名其志甚銳以此不衰怠之意臨天下可
預防患難永保太平之業也但因一遠臣弑主害民
復侵陵隣國詔罷兵不聽然彼有罪豈預中國之事
命一二將帥出師境上示征討救援之勢使畏威懷
德足為天子能事何至決親征之計乎忠賢交諫莫
非苦言李勣一議堅不可動遂舉中國數萬之衆驅
之異域輕其性命已似忍心況萬乘之尊力與爭勝
又自輕之甚雖平遼東數城破延夀大軍何足益其
威德若延夀納對盧之計危可測乎此盖太宗英勇
自恃忽于深慮李勣順意生事遂成誤計且初議伐
遼褚遂良諫止其事太宗然之勣至追逐延陀犯邊
聖策本欲追擊由魏徵苦諫致失事機以此激之遂
定親征之議及敗延夀之衆太宗下馬謝天則危心
可知矣詔從行軍人戰死者加勲級榜殯地則中國
士衆殞命于遠夷者可知矣天子荷宗廟社稷之重
為天下生靈之主一旦不因中國之事履危難輕人
命威德無乃損乎且李勣追咎魏徵諫擊延陀犯邊
太宗命將禦之大破其衆足示中國之威不追擊之
亦未為失況高麗本不敢犯邊何至親征乎李勣順
意生事無以逃其罪矣房喬忍死上表懇諫代遼賢
哉
范祖禹曰傳曰國無小不可易也蓋雖小國必有智
者為之謀勇者致其死則雖以天下之大百萬之衆
未可恃以為必勝也高麗對盧之謀正合于太宗所
謂上策使延夀聽用唐師豈不殆哉又論帝驛書
報太子矜高麗之功曰太宗之伐高麗非獨恃其四
海之富兵力之強也本其少時奮于布衣志氣英果
百戰百勝以取天下治安既久不能深居高拱猶思
所以逞志扼腕踊躍喜于用兵如馮婦搏虎不能自
止非有理義以養其志中和以養其氣始于勇敢終
于勇敢而已矣記曰所貴于勇敢彊有力者貴其敢
行禮義也天下無事則用之于禮義天下有事則用
之于戰勝用之于戰勝則無敵用之于禮義則順治
太宗于天下無事不知用之于禮義而惟以戰勝為
美也是故以天子之尊而較勝于遠夷一戰而克自
以為功矜其智能夸示臣下其器不亦小哉又論
帝以征高麗不能成功悔思魏徵曰太宗北擒頡利
西滅高昌兵威無所不加而玩武不已親擊高麗以
天下之衆無功而還意折氣沮親見煬帝以勤遠亡
國而襲其所為臣以為太宗之征高麗無異于煬帝
但不至于亂亡耳惟不能慎終如始日新其德而欲
功過五帝地廣三王是以失之然見危而思直臣知
過而能自悔此所以為賢也又論二十一年高麗
之役曰太宗以蓋蘇文弑其君故舉問罪之師當誅
其賊臣弔其國人置君而後去之則德刑舉矣而唐
師入境貪其土地虜其民人使其父兄子弟流為餓
殍且弑君者盖蘇文也彼高麗之民何罪豈王者之
師乎伐而不克益發忿兵乃更欲擾其疆場害其耕
稼則是利于為寇非禦寇也又論使蜀造船欲大
舉滅高麗曰昔舜命禹征有苗三旬苗民逆命乃班
師振旅夫以舜禹征伐猶無功故用兵非美事也老
子曰佳兵者不祥之器不得已而用之太宗之伐高
麗其得已而不已者乎聖人有不能服則反求諸已
故舜舞干羽而格有苗未聞以苗民逆命為忿也太
宗不能反已而恥其無功欲傾天下之力逞志于遠
何其迷而不復也夫天下如一人之一身四方猶四
支也師役四支之病也以高麗之役不及于蜀而必
欲疲之是一支病而使别支皆被其痛也此豈愛身
之道乎
薛延陀
司馬温公論延陀請昏帝初許而復絶之曰孔子稱
去食去兵不可去信唐太宗審知薛延陀不可妻則
初勿許其婚可也既許之矣可復恃強棄信而絶之
雖滅薛延陀猶可羞也王者發言出令可不慎哉
范祖禹論破薛延陀曰昔武王克商通道于九夷八
蠻西旅獻獒太保作訓曰不矜細行終累大德為山
九仞功虧一簣因事而戒恐其驕也太宗不得志于
東欲收功于北因延陀破亡以兵臨之如疾風之振
槁自以為開闢以來未之有也昔之有天下者亦可
得而略聞矣舜曰而難任人蠻夷率服又曰無怠無
荒四夷來王然則欲其率服莫若難任人欲其來王
莫若無怠荒柔遠能邇治内安外而殊俗之民嚮風
慕義不以利誅不以威脅而自至矣欲附者則撫之
不欲者不強致也故不勞民不費財至于後世之君
或讐疾而欲殄滅之或愛悦而欲招來之是二者皆
非也為之者秦始皇是也山川之所限風氣之所移
言語不通嗜慾不同得其地不可居得其民不可使
也列為州縣是崇虛名而受實弊也且得之既以為
功則失之必以為恥其失不在于已則在于子孫故
有征討之勞餽餉之煩民不堪命而繼之以亡隋煬
帝是也且中國地非不廣也民非不衆也曷若無得
無失修其禮樂政刑以惠養吾民使男有餘粟女有
餘布兵革不試以致太平不亦帝王之盛美乎故有
求于外如彼其難也無求于外如此其易也然而人
君常捨所易而行所難何哉忽近而喜遠厭故而謀
新不入于秦則入于隋雖不至于亡而常與之同事
其累德豈細哉太宗矜其功能好大無窮非所以遺
後嗣安中國之道此當以為戒而不可慕也
四夷請帝為天可汗
范祖禹曰太宗以萬乘之主不恥其名而受其佞事
不師古不足為後世法也
李靖
吕温凌煙閣勲臣李衛公靖贊曰有隋之末羣盜熾
爇帝怒震發五星從太白煥照參野將有聖人兵定
天下金精下射&KR0008;毅感激李公矯矯從此奮跡躍于
中原王者則獲壯士不死唐威載赫帝曰汝傑致天
之罰手付金鉞俾往式遏不廷則殺如颷發發如火
烈烈摧枯爍雪應鼓如截遠若荆巫險若江湖強若
匃奴莫不率從莫不震恭車書混同氛祲蕩空衛侯
之功功則維何威明惠和策勇駕智長驅仁義仁義
曠蕩帝王之將萬古曷瞻鐵山巉巉
孫之翰論命李靖討吐谷渾曰天子善任人而能主
威柄則大臣不驕大臣不驕則中外自肅太宗以吐
谷渾拒命一日謂侍臣曰欲李靖為帥討之靖功名
之大為當世勲臣方以老病家居聞其言亟見執政
請行天子使大臣如是功名不逮于靖筋力未衰于
靖者敢驕慢乎人臣不敢驕慢則各盡其才節人臣
各盡才節天下事不足治矣天子使人至是者無他
善任人而能主威柄也又論帝謂靖曰前者有
人讒公今朕意已悟命為僕射曰太宗之明李靖
之賢君臣之心可無間矣況靖深入成大功安得
容讒人之言且謂靖軍無綱紀致奇寶散於亂
兵之手此不識事體之言也靖善用兵法令素
整以少精騎深入無綱紀安能成功乎奇寶若
果有之散之兵衆正得事宜突厥凌中國久矣
一日平之張天威雪國恥安邊寧人非靖盡心
兵衆盡力何以成此功以寶貨散之軍衆是上
不奉君欲下足恩衆心故謂正得事宜但不知
寶貨之有無耳太宗為君何至以奇寶為意猜
疑賢將尚賴仁明之德不行重責靖之忠誠無
所觖望不然君臣之間兩有大過矣及數月始
悟其事命靖為相亦足光其功德宜罪讒人以
戒于後世可也
李勣
范祖禹論降李勣疊州曰太宗以李勣為何如人哉
以為愚也則不可以託幼孤而寄天下矣以為賢也
當任而勿疑何乃憂後嗣之不能懷服先黜之而後
用邪是以犬馬畜之也夫欲奪其心而折之以威欲
得其力而懷之以恩此漢祖所以馭黥彭之徒徂詐
之術也五伯之所不為也豈堯舜親賢之道乎苟以
是心而待其臣則利禄之士可得而使也賢者不可
得而致也若夫禄之以天下而不顧繫馬千駟而不
視者太宗豈得而用之哉
孫之翰曰君待臣以道則臣以道報之矣君待臣以
利則臣以利報之矣此歴代已來君臣之常術也太
宗用李勣有本末勣之才謀智力立功立事為大臣
固宜然以勣不負李密尤信其心使輔太子正為此
節勣雖高勲重望位尚書預中書門下事寵已至矣
使輔太子敢不盡力乎何至無故譴逐使太子他日
授以僕射方謂致其死力此正待之以利也凡人父
兄有恩力於人其人稍良未有不厚其子弟者況天
子以大位授人且寵信之豈於太子不盡力也然勣
忠義之士但風氣英豪非感激不能盡節一日無故
逐之不無怏怏及太子授以僕射勣之機心豈不曉
其利誘也至廢立皇后之際不肯盡忠雖失大臣之
節然亦由太宗以利啟其心也
張唐英曰太宗寢疾謂太子晉王曰汝於李勣無恩
我將責之汝他日授以僕射即荷汝恩以致死力乃
出為疊州都督晉王即位召為僕射嘗觀史至此惜
太宗於任人之誠有未盡矣且既知勣可為顧命大
臣當面授遺詔使為羽翼奈何勣本無過失乃責為都
督使太子自召而用求其致力哉夫忠臣義士雖在裘
褐之中巖野之下亦有憂勞天下之心不必位之尊
禄之厚然後致死力於國家且匹夫之交亦有可託
市道之友亦能知心而況勣出入將相二十餘年自
當致力以答累朝之恩何必須太子自授以官然後
可任使哉使勣小人也則苟且一時之寵以充詘其
志使勣君子也其肯忘先朝之恩而不盡忠於嗣君
乎其後勣竟不能奮大節以輔高宗乃雷同取容扶
立武氏斵喪王室皆勣之為又肯能為高宗致死力
哉諺謂欲不溺而自硾以石欲不病而自飲以堇其
太宗任勣之謂乎
范祖禹論勣勸立武后曰高宗欲廢立而猶難於顧
命大臣取決於李勣之一言勣若以為不可則武氏
必不立矣勣非惟不諫又勸成之孽后之立無忌遂
良之死唐室中絶皆勣之由其禍豈不博哉太宗以
勣為忠託以幼孤而其大節如此書曰知人則哲惟
帝其難之信矣
歴代名賢確論卷六十九
