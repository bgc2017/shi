歴代名賢確論卷三十五
始皇四(二世附)
茅焦諫遷太后(陳黯)
甘羅(柳州)
韓非(温公)
李斯趙高(潁濱)(東坡)
蒙恬(温公)(潁濱)
茅焦諫遷太后
陳黯曰或問古之士能直諫不君之君者其誰為最
曰有諫者齊人茅焦曰夏無龍逄耶殷無比干耶曰
不以之無而功德相遼耳夫諫者不獨以言之忠而
欲其氣雄不獨以名之彰而欲其事立四者克備是
為難矣昔嬴政吞噬羣雄以取天下豪暴奢侈古初
無先故非必為而諫必拒當遷太后於雍有及泉之
誓凡諫者二十七人矣天下忠赤之士莫不囚氣鎖
詞是時焦能獨奮勇果不顧其威肉視虎狼冰顧鼎
鑊諤諤造廷折其四失俾暴主悔非遷善而從其言
由是骨肉之恩斷而再續君臣之義捨而再交諫諍
之路塞而再啓皆由焦之功也噫忘軀徇忠亦諫者
之職然死於二十七人之後不難乎其心哉進諫於
二十七人之後不難乎其詞哉斯可謂言忠氣雄名
彰事立備矣豈若龍逄諫桀比干諫紂徒自柔聲婉
詞而又身不免事不立其足為茅先生之徒歟問者
喜而退矣
甘羅
柳州曰彼甘羅者左右返覆得利棄信使秦背燕之
親已而反與趙合以致危於燕天下是以益知秦無
禮不信視函谷關若虎豹之窟羅之徒實使然也
韓非
温公論史記載韓王納地效璽於秦請為藩臣使韓
非來聘非因上書說王曰今秦地方數千里師名百
萬號令賞罰天下不如臣昧死願望見大王言所以
破天下從之計大王誠聽臣說一舉而天下之從不
破趙不舉韓不亡荆魏不臣齊燕不親霸王之名不
成四鄰諸侯不朝大王斬臣以徇國以戒為王謀不
忠者也王悦之未任用李斯嫉之曰韓非韓之諸公
子也今欲并諸侯非終為韓不為秦也此人情也今
王不用久留而歸之此自遺患也不如以法誅之秦
王以為然下吏治非李斯使人遺非藥令自早殺韓
非欲自陳不得見秦王復悔使赦之非已死矣楊子
法言曰或問韓非作說難之書而卒死乎說難敢問
何反也曰說難蓋所以死乎曰何也曰君子以禮動
以義止合則進否則退確乎不憂其不合也夫說人
而憂其不合則亦無所不至矣或曰非說之不合非
邪曰說不由道憂也由道而不合非憂也温公曰君
子親其親以及人之親愛其國以及人之國是以功
大名美而享有百福也今非為秦畫謀而欲反覆其
宗國以售其言罪固不容於死矣烏足愍哉
李斯趙高
潁濱曰始皇以詐力兼天下志得意滿諱聞過失李
斯燔詩書誦功德以成其氣至其晩節不可告語君
老太子在外履危亂之機而莫敢以一言合其父子
之親者雖始皇之暴非斯養之不至此也及其事二
世知趙高之姦復偷合取容使高勢已成天下已亂
乃欲力諫不亦晚乎至於國破家滅非不幸也
東坡曰始皇時趙高有罪蒙毅按之當死始皇赦而
用之長子扶蘇好直諫上怒使監蒙恬兵於上郡始
皇東游會稽並海走琅琊少子胡亥李斯蒙毅趙高
從道病使蒙毅還禱山川未及還而上崩李斯趙高
矯詔立胡亥殺扶蘇蒙恬蒙毅而卒以亡秦蘇子曰
始皇制天下輕重之勢使内外相形以禁姦備亂者
可謂密矣蒙恬將三十萬人威震地方扶蘇監其軍
而蒙毅侍帷幄為謀臣雖有大姦賊敢睥睨其間哉
不幸道病禱祠山川尚有人也而遣蒙毅故高斯得
成其謀始皇之遣毅毅見始皇病太子未立而去左
右皆不可以言智然天之亡人國其禍敗必出於智
所不及聖人之治天下不恃智以防亂恃吾無致亂
之道耳始皇致亂之道在用趙高夫閹尹之禍如毒
藥猛獸未有不裂肝碎首也自書契以來唯東漢吕
強後唐張承業二人號稱善良豈可望一二於千萬
以徼必亡之禍哉然世主皆甘心而不悔如漢桓靈
唐肅代猶不足深怪始皇漢宣皆英主亦湛於趙高
恭顯之禍彼自以為聰明人傑也奴黨熏腐之餘何能
為及其亡國亂朝乃與庸主不異吾故表而出之以
戒後世人主如始皇漢宣者或曰李斯佐始皇定天
下不可謂不智扶蘇始皇子秦人戴之久矣陳勝假
其名猶足以亂天下而蒙恬持重兵在外使二人不
即就誅而復請之則斯高無遺類矣以斯之智而不
慮此何哉蘇子曰秦之失道有自來矣豈獨李斯之
罪自商鞅變法以誅死為輕典以夷三族為常法人
臣狼顧脅息以得死為幸何暇復請方其法之行也
求無不獲禁無不止鞅自謂軼堯舜駕湯武矣及其
出亡而無所舍然後知其為法之弊夫豈獨鞅悔之
秦亦悔之矣荆軻之變持兵者熟視始皇環柱而走
莫之救者以秦法重故也李斯之立胡亥不復忌二
人者知秦法之素行而臣子之不敢復請也二人不
敢復請亦知始皇鷙悍而不可回也豈料其偽為也
哉周公曰平易近民民必歸之孔子曰有一言而可
以終身行之者其恕乎夫以忠恕為心平易為政則
上易知而下易逹雖有賣國之姦無所投其隙倉卒
之變無自發焉然其令行禁止蓋有不及商鞅者矣
而聖人終不以彼易此鞅立信於徙木立威於棄灰
刑其親戚師傅積威信之劇以及始皇秦人視其君
如雷電鬼神之不可測者也古者公族有罪三宥然
後制刑今至使人矯殺太子而不忌太子亦不敢請
則威信之過也故夫以法毒天下者未有不反中其
身及其子孫也漢武與始皇皆果於殺者也故其子
如扶蘇之仁則寧死而不請如戾太子之悍則寧反
而不訴知訴之必不察也戾太子豈欲反者哉計出
於無聊也故為二君之子者寧死與反而已李斯之
智蓋足以知扶蘇必不反也吾又表而出之以戒後
世人主之果於殺者
蒙恬
温公曰蒙恬為秦築長城二世囚而誅之始皇方毒
天下而蒙恬為之使恬不仁可知矣然恬明於為人臣
之義雖無罪見誅能守死不貳斯亦足稱也
潁濱曰蒙氏為秦吞滅諸侯其所以殘暴多矣子孫
無罪戮死此天意也恬以長城之役竭民力斷地脉
自知當死而毅以忠信事上自計無罪死而不厭夫
偷合取容咎亞李斯此其所以不免者哉然始皇病
於琅琊使毅還禱山川至于沙丘而崩使毅尚從則
趙高李斯廢適之謀殆不能發烏乎天之所廢人謀
固無所復施耶
歴代名賢確論卷三十五
