歴代名賢確論卷六十三
宋武帝
武帝之志(子由)(何去非)
謝靈運惠連玄暉(樂天)(子西)
謝靈運陶淵明庾義城(魯直)
文帝
謝晦徐羡之傅亮(子由)
文帝誅劉湛等彭城王義康遜位出鎮豫章
(温公)
詔豫章三妃四時祀二帝於青溪故宅用家人
禮(温公)
劉凝之(東坡)
明帝
明帝殺王彧(東坡)
順帝
王儉自比謝安(少游)
通論
宋代晉(張謂)
宋之人君(温公)
武帝之志
子由曰東漢之衰曹公始踐伯者之迹挾天子以令
諸侯其志本欲盡掃羣雄而後取漢耳既滅二袁吕
布劉表遂欲取江東而不克既破馬超韓遂欲并舉
巴蜀而不果再屈於吳蜀而公亦老矣於是董昭進
九錫之議幡然聽之而桓文之業至此盡矣然方是
時公在河朔而漢都許昌雖使主盟諸夏而不廢舊
君上可以為周文王下亦不失為桓文公不能忍而
甘心王莽九錫之事此荀文若之所以為恨也至司
馬仲逹父子其勢蓋與公異矣擁兵天子之側固已
不順既殺王淩害諸葛誕非人臣矣又降劉禪服曹
氏之所不能服非貪其土地而利其人民也志亦在
九錫耳雖欲復為桓文尚可得乎宋武既誅桓氏收遺
晉而封植之又克譙縱執慕容超逐盧循擒姚泓立
四大功天下莫能抗然其志不在桓文而志在九錫
亦已卑矣方帝之克長安也中原震恐元魏雖姚氏
之婚姻而不敢捄羌氏雖關中之唇齒而不敢争此
其智力有餘足以有為之時也若能因其兵勢據秦
隴之形勝引吳越之饒富以經略中夏成曹公河朔
之勢則五伯之功可冀顧所以用之何如耳然其兵
未入秦而使傅亮南走建業發九錫之議劉穆之死
南方無復可託雖已入秦而無畱秦之意舉千里之
地付一孺子而去赫連勃勃乘之兵將死者過半狼
狽而反僅乃得脫以帝之明非不知諸將之不足以
保秦而志有所在不暇它慮矣悲夫以目前之利而
棄百世之功有曹公削平之業而俯從司馬父子攘
竊之陋此君子之所追恨也孔子曰知及之仁不能
守之雖得之必失之智及之仁能守之不莊以莅之
則民不敬知及之仁能守之莊以莅之動之不以禮
未盡善也古之為國必具此四者而後能成大功如
武帝之用兵無敵於天下可以言知矣至其棄秦而
歸以求九錫之淫名尚可以為仁乎惟其仁知不具
故其功業止於是也故予曰志有所在而不暇它慮
焉
何去非論曰天下之事日至而無窮而吾有以應之
莫不中理者在乎善因其機况乎爭天下之利處兩
軍之交不得其機以決之則事亦隨去矣蓋機之為
物不可以期待不能以巧致者也卒然而會迅忽眇
微及其去之疾不容瞬先機而起於機為妄赴後機
而發於機為失應古之智者於機未嘗妄赴而亦未
嘗失應是以御天下之事於一已而權不移制天下
之變於無窮而智不詘夫機有待之百年而不至者
有居之一日而數至者待之百年而無可乘之機則
吾未嘗遲之而求於先發居之一日而機數至則吾
未嘗厭之而怠於必應嗚呼人有至此然後可與濟
天下之大業矣昔者越王勾踐辱於會稽之栖迨其
返國苦身焦思拊循其民求有以報於吳也蓋七年
而民求奮於吳其臣僚同大夫種范蠡之徒止之以
為未覩其可乘之機以發之也於是乎歛形匿跡以
伺其隙者凡十八年一旦吳王空國北從黃池之會
遂一舉而敗吳再舉而亡之西晉自永嘉之亂羣雄
四起而分中原元帝竄身南渡收區區之江左以續
宗祀而羣雄自相搏噬驟興驟滅百年之久至於符
堅并夷略盡乃空國大舉而圖江南遂及淝水百萬
之敗反未及國而慕容亡燕之裔並起而乘之垂收
陜東而沖亂關右符丕坐困鄴城求我糧援既而垂
以幽冀之民饉死殆盡其黨潰叛退保中山堅沖相
持其勢俱憊於斯時也可謂千載一至之機也晉人
有能乘燕秦相弊之餘因淝水克敵之勢選師擇將
而命二軍一軍北收鄴城以舉燕代一軍西趨咸陽
而定關隴據舊都之固復七廟之墜鎮撫士民以殄
餘寇則武帝之業一朝可復而大恥刷矣晉人撫機
而不知發乃方出師漕粟以慰其求既而尺土不獲
而師以喪敗此謝安以氣怯而失機也宋武帝以英
特之姿攘袂而起平靈寶於舊楚定劉毅於荆豫滅
南燕於三齊克譙縱於庸蜀殄盧循於交廣西執姚
泓而滅後秦蓋舉無遺策而天下憚服矣北方之寇
獨關東之拓拔隴北之赫連耳方其入關魏人雖強
不敢南指西顧以議其後而秦民大悦以謂百年憤
辱去於一朝相與涕泣而畱之以其為漢室之裔乃
以長安十陵咸陽宫室以動其情使武帝因三秦悦
附之民治兵蒐騎而畱拊之通江淮之漕下巴蜀之
粟舉荆豫之師發青齊之甲以與趙魏從事於中原
則天下之勢不勞而遂一矣然其席不暇煖舉千里
之秦屬之乳褓之兒引兵遽還無復顧慮大違秦民
之望蓋一舉足而赫連躡踵以收關中如探物於懷
間此宋武以志卑而失機也察夫宋武之心非以秦
雍為當捐而趙魏為足憚也然其亟去而不顧者蓋
以其艱難百戰凡所以造宋之基業者皆在乎江左
故也往日南燕之役盧循乘虚而下幾失建鄴今之
速返者畏人之議其後而為盧循之舉也此所以輕
捐關中而不顧也又其起於漁樵匹夫之微﨑嶇轉
戰以經略江左者凡三十年今之西師者徒欲成取
晉之資而其志慮之所在亦曰代晉而已未暇為王
業萬世慮也使司馬氏卒不復見中州之定而諸部
遂為不討之讎者由再失天下之大機也嗟夫集大
事者惡夫志卑而失機宋武兼之矣
謝靈運惠連玄暉
樂天讀靈運詩曰吾聞逹士道窮通順冥數通乃朝
廷來窮即江湖去謝公才廓落與世不相遇壯志鬱
不用須有所洩處洩為山水詩逸韻諧竒趣大必籠
天海細不遺草樹豈惟翫景物亦欲攄心素往往即
事中未能忘興諭因知康樂作不獨在章句
子西書三謝詩後曰江左諸謝詩文見文選者六人
希逸無詩宣遠叔源有詩不工今取靈運惠連玄暉
詩合六十四篇為三謝詩是三人者詩至玄暉語益
工然蕭散自得之趣亦復少減漸有唐風矣於此可
以觀世變矣
謝靈運陶淵明庾義城
魯直論其詩曰謝康樂庾義城之於詩鑪錘之功不
遺力也然陶彭澤之墻數仞謝庾未能窺者何哉蓋
二子有意於俗人贊毁其工拙淵明直寄焉耳
謝晦徐羡之傅亮
子由曰晉獻公殺其世子申生而立奚齊國人不順
其大夫里克殺奚齊卓子而納惠公春秋皆以弑君
書之矣惠公既入而殺里克以弑君之罪罪之春秋
書曰晉殺其大夫里克稱人以殺殺有罪也稱國以
殺殺無罪也里克弑君而以無罪書此春秋之微意
也奚齊卓子之立以淫破義雖已為君而晉人不君
也既已為君則君臣之名正故里克為弑君而國人
之所不君則勢必不免里克因國人之所欲廢而廢
之因國人之所欲立而立之則里克之罪與宋華督
齊崔杼異矣雖使上有明天子下有賢方伯里克之
罪猶可議也惠公以弑得立而歸罪於克以自說於
諸侯其義有不可矣然惠公殺克而背内外之賂國
人惡之敵人怨之兵敗於秦身死而子滅至其謀臣
吕甥郤穪冀芮皆以兵死蓋背理而傷義非獨人之
所不與而天亦不與也宋武帝之亡也託國於徐羡
之傅亮謝晦少帝失德三人議將廢之而其弟義真
亦以輕動不任社稷乃先廢義真而後廢帝兄弟皆
不得其死乃迎立文帝既立三人疑憚羡之亮内秉
朝政晦出鎮上流為自安之計自謂廢狂亂以安社
稷不以賊遺君父無負於國矣然文帝藩國舊人王
華孔寗子王曇首皆陵上好進之人也惡羡之亮據
其逕路每以弑逆之禍激怒文帝文帝遂決意誅之
三人既死君臣自謂不世之功也是時甯子已死華
與曇首皆受不次封賞文帝在位三十年其治為江
左稱首然元嘉三年始誅三人是歲皇子劭生既壯
而為商臣之亂華甯子之子孫無聞於世而曇首之
子僧綽其才能任事亦并死於劭嗚呼天之報人不
遠如此不然晉惠公宋文帝禍發若合符契何哉謝
晦將之荆州自疑不免以問蔡廓廓曰卿受先帝顧
命任以社稷廢昏立明義無不可但殺人二昆以之
北面挾震主之威據上流之重以古推今自免為難
耳善夫蔡廓之言不學春秋而意與之合太史公有
言為國者不可以不知春秋前有䜛而不見後有賊
而不知守經事而不知其宜遭變事而不知其權為
人君父而不通春秋之義者必蒙首惡之名為人臣
子而不通春秋之義者必陷簒弑之誅其意皆以善
為之而不知其義是以被之空言而不敢辭宋之君
臣誠略通春秋則文帝必無惠公之禍而徐傅謝三
人必不受里克之誅悲夫
文帝誅劉湛等彭城王義康遜位出鎮豫章
溫公曰文帝之於義康友愛之情其始非不隆也終
於失兄弟之歡虧君臣之義迹其亂階正由劉湛權
倖之心無有厭已詩云貪人敗類其是之謂乎
詔豫章三妃四時祀二帝於青溪故宅用家人禮
温公曰昔屈到嗜芰屈建去之以為不可以私欲干
國之典况子為天子而以庶人之禮祭其父遠禮甚
矣衛成公欲祀祖甯武子猶非之而况降祀祖考於
私室使庶婦尸之乎
劉凝之
東坡曰劉凝之為人認所着屐即與之此人後得所
失屐送還不肯復取沈麟士亦為鄰人認所着屐麟
士笑曰是卿屐耶即予之鄰人後得所失屐送還之
麟士曰非卿屐邪笑而受之此雖小節然人處事當
如麟士不當如凝之也
明帝殺王彧
東坡曰宋明帝詔荅王景文其略曰有心於避禍不
若無心於任運千仞之木既摧於斧斤一寸之草亦
碎於踐踏晉將畢萬七戰皆獲死於牖下蜀將費褘
從容坐談斃於刺客故甘心於履危未必逢禍從意
於處安未必全福此言近於逹者然明帝竟殺景文
哀哉哀哉景文之死也詔言朕不謂卿有罪然吾不
能獨死請子先之詔至景文正與客棋竟斂子納奩
中徐謂客曰有詔見賜以死酒至未飲門生焦度在
側取酒抵地曰丈夫安能坐受死州中文武可以一
奮景文曰知卿至心若見念者為我百口計乃謂客
曰此酒不可相勸乃仰飲之蘇子曰死生亦大矣而
景文安之豈貪權竊國者乎明帝可謂不知人者矣
(景文名彧)
王儉自比謝安
少游曰君子之論人觀其終身之大節大節喪矣雖
有一時之美一日之長足以夸汚世而矯流俗君子
無取焉史稱王儉嘗謂江左風流宰相惟有謝安蓋
自況也以愚觀之儉實安之罪人也豈可同日而語
哉何則自晉以閥閱用人王謝二氏最為望族江左
以來公卿將相出其門者十七八子為主婿女為王
妃布臺省而列州郡者不可勝數亦猶齊之諸田楚
之昭屈景氏皆與國同其休戚者也安之仕晉始為
桓溫司馬孝武之世政由温出縉紳顧望不知所為
而安與王坦之盡忠王室蔑有二心至於屢改袁宏
之文以寢九錫之命可謂以身許國社稷之臣者矣
儉之仕宋襲封選尚其為親貴固非安之比也蕭公
雖有異志而謝朏褚彦回之屬初無從意齊室之建
儉實發之至引梁王魯國之事使臣珥貂所居稱殿
何異取大勢以文姦言者安之於晉其大節如彼儉
之於宋其大節如此愚故曰儉實安之罪人也至於
該洽經史明習故事工詞令妙威儀動為名流之所
仰所謂一時之美一日之長夸汚世而合流俗者也君子
何取焉安少有重名累年辟召不至其後雖受朝寄
而東山之志始末不渝形於言色則安之功名出於
無意者也儉少時志在宰執見於所賦之詩及生子
字曰元成取仍世作相之義則儉之富貴取於有心
者也夫無意之與有心相去遠矣豈可同日而語哉
宋受命陶潛自以祖侃晉世宰輔恥復屈身投劾而
歸躬耕於潯陽之野其所著書因義熙以前題晉年
號永初以後但稱甲子而已以此論之則儉之為人
蓋可見矣
宋代晉
張謂曰昔在王癸不道帝辛失德天命將改人心已
去聖哲拯之歷數歸焉商湯所以革夏周武所以伐
殷也至於太甲初放成王未長國步猶梗時尚屯虞
忠賢處之名節存焉伊尹所以反王周公所以復嗣
也元興之際義熙之間晉主中庸幸無桀紂之罪劉
公大略遂有伊周之勲當其驅駕英雄芟夷僣偽南
摧勁楚北破強燕電掃秦雍風清巴蜀三方為我有
四海為已任誠能秉汾陽之志息漢陰之機牽率何
劉同為翊戴指撝徐傅共致雍熙則元皇建業之都
至今享殷周之祚劉后豫章之地至今為齊晉之國
而近希曹馬遠棄威文禍徒及於兩朝福未盈於三
載八葉傳其世嗣六君不以壽終漢氏寬仁晉緒成
大族劉公殘暴子孫無遺種天之報施其明徵乎則
知握元符升大寶禮義得之者難絶智力得之者易
亡使成如宋齊無足稱者况敗如莽卓豈足道哉後
之人運屬陵夷業崇經濟周爰故地殷鑒在兹
宋之人君
温公曰晉氏渡江以來君弱臣強禍亂相繼至於元
興而桓氏簒位高祖首唱大義糾合同志起於草莽
之間奮臂一呼兇黨瓦解遂梟靈寶之首奉迎乘輿
再造晉室厥功已不細矣既而治兵誓衆經營四方
揚旗東征廣固橫潰卷甲南趨盧循殄滅偏師西上
譙縱授首銳卒北驅姚泓面縳遂汎掃伊洛修奉園
陵震驚拓拔之心發舒華夏之氣南國之盛未有過
於斯時者也然區宇未一躋於天位委棄秦雍以資
寇敵使大功不成惜哉文帝勤於為治子惠庶民足
為承平之良主而不量其力横挑強敵使師徒殱於
河南戎馬飲於江津及其末路狐疑不決卒成於禍
豈非文有餘而武不足邪及以孝武之驕淫明帝之
猜忍得保首領以沒於牖下幸矣何後之有
歴代名賢確論卷六十三
