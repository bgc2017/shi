歷代名賢確論史評類
提要
(臣)等謹案歷代名賢確論一百卷不著撰人
名氏前有明吳寬序稱皆唐宋人所著其說
散見文集中或病其不歸於一輯成此編以
便觀覽錫山錢孟濬因其書不能家有因刊
以傳世云云而亦不詳作者為誰近世所行
刊本或有題為華亭錢福所輯者然福以弘
治三年庚戍登第寬序作於弘治十七年甲
子二人同時不應不知為福書殆後來重刻
者托福名以行殊不足信按諸家論著皆至
北宋而止其書萇宏作萇洪猶避宣祖廟諱
則理宗以前人所作考宋史藝文志有名賢
十七史確論一百四卷蓋即此書惟此本較
少四卷稍為不合或史衍四字或刊本併為
百卷以取成數均未可知觀其評隲人物自
三王以迄五季按代分系各標列主名其總
論一代者則稱通論以别之雖不標十七史
之名而核其始末恰應十七史之數其為宋
志之所載益足証矣所引唐人之文如羅隠
論子高梅子真盧藏用論紀信張謂論劉宋
代晉諸篇皆唐文粹諸書所未錄蓋宋時場
屋有試論之制故輯此書以為舉業標準雖
亦揣摩程試之學然去取較有剪裁視陳繼
儒古論大觀之龐雜叢脞者固不可同年而
語爾乾隆四十四年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
歷代名賢確論序
名賢確論一百卷皆唐宋人所著也其說散見於文集
中或病其不歸于一輯成此編以便觀覽其所論遠自
三皇近至五季或論其世或論其人或論其事或專論
或通論上下數千百年皆具于此夫人生乎千百年之
下而欲論乎千百年之上其世遠其人亡其事隠考其
治忽辨其賢否求其得失以為定論其亦難矣盖人生
同時者每有愛憎之心其居異代者必無好惡之念此
人之常情而名世之賢又不必以此語之也惟世之立
論者逞異以為高出竒以相勝人自為說不肯附和如
法家之斷獄得其情者固多至失於慘刻流於姑息者
其刑未必皆平也故雖文章大家君如武王以為非聖
臣如馮道猶以為賢史筆操縱一至於此他尚何望哉
錫山錢孟濬出江南大族好為義舉以此編不能家有
因刻以傳世來請序於予自顧區區末學何足以知此
既久始克書而歸之惟此編特出於唐宋之人予猶恨
其不上及於漢如賈誼過秦之類豈漢以來别自有編
耶弘治十七年夏四月吉旦資善大夫掌詹事府事禮
部尚書兼翰林院學士長洲吳寬序
