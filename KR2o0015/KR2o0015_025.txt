歴代名賢確論卷二十五
孔子下
歴聘(荆公)(盛均)(潁濱)
見陽貨見南子公山不狃佛肸召(潁濱荆公)(東坡)
子西晏嬰毁孔子(温公)
厄陳蔡(范文正公)(曾子固)(王元之)
祭祀夫子(昌黎)(六一)
有若似孔子(潁濱)
歴聘
荆公曰古之人僕僕然勞其身以求行道於世而曰
吾以學孔子者惑矣孔子之始也食於魯魯亂而適
齊齊大夫欲害己則反而食于魯魯受女樂不朝者
三日義不可以留也則烏乎之曰甚矣衛靈公之無
道也其遇賢者庶乎其猶有禮耳於是之衛衛靈公
不可與處也於是不暇擇而之曹以適于宋鄭陳蔡
衛楚之郊其志猶去衛而之曹也老矣遂歸于魯以
卒孔子之行如此烏在其求行道也夫天子諸侯不
以身先於賢人其不足與有為明也孔子而不知其
何以為孔子也曰沽之哉沽之哉我待價者也僕僕
然勞其身以求行道於世者是沽也子路曰君子之
仕行其義也道之不行已知之矣蓋孔子之心云耳
然則孔子無意於世之人乎曰道之將興歟命也道
之將廢歟命也苟命矣則如世之人何
盛均論曰學者多稱仲尼歴聘不遇吾謂仲尼觀禮
行道不歴聘不遇吾謂仲尼觀禮也夫二國交懽曰
聘以臣使於君亦曰聘男輸財於女國駕帛於士皆
曰聘故無財與無君國之命一不聘也當德蝕衰周
道徂七國蓋仲尼傷禮樂不起是以學韶於齊求師
於周將欲鑄義以鏡國張仁以羅俗使明笥為宗資
也且去國適衛蓋辭在於仕矣自宋之鄭殆非臣矣
絶糧於陳蔡亦無財矣官至司寇果不為士安謂聘
哉吾聞夫子觀夏道則之杞觀殷道則之宋較是而
言雖他國可知也安謂歴聘哉
潁濱曰孔子一用於魯有成功矣而魯定公季桓子
皆庸人一為女樂所娛視棄孔子如脫弊屣孔子去
魯而遊諸侯有意於擇君矣乎當是時諸侯無可言
者衛靈公雖無道而善用人仲叔圉治賓客祝鮀治
宗廟王孫賈治軍旅以無失其國孔子宜可輔焉是
以去魯三年而往反於衛者四及知其不用然後適
陳適蔡皆再孔子之於陳蔡無取焉耳陳蔡近於楚
而楚昭王葉公諸梁一時賢君臣也盤桓以俟焉前
後六年見葉公不合卒見昭王將用之矣而子西間
之昭王亦死知諸侯無復可與共事者然後浩然有
歸老之意然反於衛五年以須魯人之招也蓋翔而
後集故歟孔子於衛見南子於魯欲從公山弗擾於
晉欲從佛肹弟子或疑之而後世亦未免焉昔柳下
惠嫗不建門之女魯人不以為淫魯有男子與婦人
皆獨居婦人有急將從之拒而弗納婦人曰子何不
為柳下惠男子曰柳下惠則可吾則不可孔子聞之
曰學柳下惠者未有若此人也然則此亦孔子之所
獨歟
孔子見陽貨見南子公山不狃佛肸召
潁濱曰孔子居魯陽貨欲見而不往陽貨矙其亡也
而饋豚孔子亦矙其亡也而往拜之遇諸途與孔子
三言孔子答之無違孔子豈順陽貨者哉不與之較
耳孟子曰當是時陽貨先豈得不見夫先之而必答
禮之而必報孔子亦有不得已矣孔子之見南子如
見陽貨必有不得已與子路疑之而孔子不辯也故
曰予所否者天厭之以為世莫吾知而自信於天也
東坡曰孔子之事可疑者三公山不狃佛肸之召南
子之見此三者皆非常道惟孔子則可故曰聖達節
聖人之於元惡大憝皆許其悔過無絶法也二子叛
臣而孔子欲從之二子聞之必曰孔子不吾絶也吾
猶得為君子也雖不能為君子其為惡必有齊量矣
雖然示欲往而卒不往示欲往者權也卒不往者正
也設網以取魚不可使魚知其為網也設權以來小
人不可使小人知其為權也故孔子於公山不狃佛
肸之事皆未嘗正言之言其必不然者曰如有用我
者吾其為東周乎又曰吾豈匏瓜也哉焉能繫而不
食使叛臣為東周而自比於匏瓜此豈誠然哉雖至
愚知其不然也至於南子之事亦猶是也而弟子之
疑甚不可以不一出故孔子矢之矢之者正言之謂
也著此之為正言以明昔者之非正言也曰子之於
人也無所不受子之所不受則天之所棄也天豈棄
人哉人自棄也子之所不受則人自棄人自棄則天
棄之此子之所以不敢輕絶於人也又論公山弗
擾召曰孔子之不助畔天下之所知也畔而召孔子
其意必不在於惡矣故孔子因其有善心而收之使
不自絶而已佛肸之不能為東周亦明矣然而用孔
子則有可以為東周之道故子欲往者以其有是道
也卒不往者知其必不能也又論佛肸召曰雖有
君子不入之言亦有不磷不緇之說是或一道也子
路知其一不知其二然而二者舉非也孔子之意則
有在矣
荆公論見南子背蒲盟曰孔子見南子為有禮則孔
子不可告子路曰是禮也而曰天厭之乎孟子曰男
女授受不親禮也嫂溺援以手者權也若有禮而無
權則何以為孔子天下之理固不可以一言盡君子
有時而用禮故孟子不見諸侯有時而用權故孔子
亦見南子孔子與蒲人盟而適衛者將以行法也不
如是則要盟者得志矣且有志于人而不得行則聖
人之無所奈何孔子適衛非蒲之所能至則孔子何
為而不適衛蓋適衛然後足以明義此孔子之所以
適衛也
子西晏嬰毁孔子
温公論史載楚昭王將以書社地七百里封孔子令
尹子西曰文武百里之君卒王天下今孔丘得據土
壤賢弟子為佐非楚之福也乃止温公曰子西楚之
賢令尹也楚國賴之亡而復存危而復安其志猶晏
嬰也其言豈容鄙淺之如是哉又論齊景公欲以
尼谿田封孔子晏嬰進曰夫儒者滑稽而不可執法
倨傲自順不可以為下游說乞貸不可以為國温公
曰晏嬰忠信以有禮愛君而樂善於晉悅叔向於鄭
悅子反於吳悅季札豈以孔子獨不知而毁乎
厄陳蔡
范文正公曰困水在澤下澤方竭焉其道不加於物
君子困窮之時也夫水者漫於外而後施於物今伏
於其内何施之有是則川澤竭而伏其流君子困而
隠其道困於險而不改其說(坎險也兌說也)其惟君子乎能
固窮而樂道哉苟不安其困欲尚口而去之窮斯甚
矣如此時者卷而懷之極然後反其困必亨故曰困
亨夫子之於陳蔡也豈其憂乎
曾子固曰天地欲泰而先否欲明而先晦天地不否
萬物豈知大德乎日月不晦萬物豈知大明乎天下
至聖者堯舜禹湯文武周公孔子也堯有洪水之災
舜有井廩之苦禹有殛鯀之禍湯有大旱之厄文王
有羑里之囚周公有管蔡之謗孔子有絶糧之難噫
聖人承萬古之美豈以一身為貴乎是知合天地之
德不能逃天地之數齊日月之明不能違日月之道
泰而不否豈見聖人之志乎明而不晦豈見聖人之
道乎故孔子在陳也講誦弦歌不改常性及犯圍之
出列從而行怡然而言美之為幸又曰君子不困不
成王業果哉身沒之後聖日皎然文明之君封祀不
絶有開必先信其然也於戲先師夫子聘於時民不
否遁於世民不泰也否則否於一時泰則泰於萬世
是使後之王者知我先師之道捨之則微用之則昌
習之則貴敗之則亡道之美此孰為厄乎
王元之厄臺銘曰天地厄於晦暝日月厄於薄蝕山
川厄於崩竭聖人生而肖天地且禀日月之靈粹得
無有于厄乎所以虞舜厄于歴山帝禹厄于洪水成
湯厄于夏臺文王厄于羑里我先師夫子厄于陳其
道一也于時周室卵危魯道糜潰仁義路絶奢僭源
開列國用權蝟芒而起壞禮樂于糟粃視詩書于芻
狗孩介王室糞壤儒風俎豆不修軍旅用事苟有衣
縫掖而冠章甫者鮮不拔戟而刺之三綱五常蓋掃
地矣夫子抱帝王之道處衰亂之世痛五教之大壞
嫉四維而不張刳道德為船航將欲濟天下之墊溺
斵禮法為耒耜將欲芟天下之荒穢故不程其力不
顧其世聚三千之徒聘七十之國應機設教與世垂
範然佩蘭于鮑肆孰聞其熏施法于亂主孰聞其正
斯謂天柱將傾折建一指而扶之艱哉為力乎故教
不用于哀定位不崇于季孟遜辭于陽貨見忌于子
西至於樹迹亦必削而伐之況文行忠信果得用於
世耶卒致天厭聖道絶糧于陳顏冉之徒餒目相視
我先師則坦爾無悶怡然自居腹虚腸乾未始太息
蓋聖人為人也不為已也憂道也不憂巳也但欲綴
皇綱之絶緒闢帝道為坦途酌三代禮文垂萬古典
憲與被王澤浸于生民苟道至于是雖不食而死固
無恨哉不然夫豈不知列國有膏粱之禄陪臣竊鍾
鼎之食但詭辭婉貌取之如拾芥豈獨區區于六合
中以寒餓而自苦耶聖人之用心也不其遠乎吁姦
喉佞舌者圖一日之飫飽道醉德者謀萬民之利故
教不用乎當時而用于今世位不顯于生前而顯于
沒後何則祖述憲章之義雷行天地之間俾夫為君
父為臣子者不可斯須而離也得非用于今世耶名
載典籍身饗廟食得非顯乎没後耶與夫圖一日之
飫者又何遼哉銘曰僭禄尸位没則絶祀所謂伊人
莫敖之鬼夫子恥之不其餒而飽德醉義沒則垂世
所謂伊人箕山之士夫子求諸可謂仁乎巍巍聖人
生而道迍歴聘求合絶糧於陳箕山之士可齊其仁
莫敖之鬼且非其倫廟食不匱祀典惟新我來舊國
荒臺磷磷拂石勒銘德聲益振
祭祀夫子
昌黎曰自天子至郡邑守長通得祀而徧天下者唯
社稷與孔子焉然而社祭土稷祭榖勾龍與棄乃其
佐享非其專主又其位所不屋而壇豈如孔子用王
者事巍然當座以門人為配自天子而下北面拜跪
薦祭進退誠敬禮如親弟子者勾龍棄以功孔子以
德固自有次第哉自古多有以功德得其位者不得
常祀勾龍棄孔子皆不得位而得常祀然其祀事皆
無如孔子之盛所謂生民以來未有如夫子者其賢
過於堯舜遠者此其效歟
六一曰釋奠釋菜祭之略者也古者士之見師以菜
為贄故始入學者必釋菜以禮其先師其學官四時
之祭乃皆釋奠釋奠有樂無尸而釋葉無樂則又其
略也故其禮亡焉而今釋奠幸存然亦無樂又不徧
舉於四時獨春秋行事而已記曰釋奠必有合樂國
有故則否謂凡有國各自祭其先聖先師若唐虞之
夔伯夷周之周公魯之孔子其國之無焉者則必合
於隣國而祭之然自孔子沒後之學者莫不宗焉故
天下皆尊以為先聖而後世無以易學校廢久矣學
者不知所師則又取孔子門人之高弟曰顔回者而
配焉以為先師隋唐之際天下州縣皆立學置學官
生員而釋奠之禮遂以著令其後州縣學廢而釋奠
之禮吏以其著令故得不廢學廢矣無所從祭則皆
廟而祭之荀卿子曰仲尼聖人不得勢者也然使其
得勢則為堯舜矣不幸無時而沒特以學者之故享
弟子春秋之禮而後之人不推所謂釋奠者徒見官
為立祠而州縣莫不祭之則以為夫子之尊由此為
盛甚者乃謂生雖不得位而沒有所享以為夫子榮
謂有德之報舉堯舜莫若何其謬論者與祭之禮以
迎尸酌鬯為盛釋奠薦饌直奠而已故曰祭之略者
其事有樂舞授器之禮今又廢則於其略者又不備
焉然古謂吉凶鄉射賓燕之禮民得而見焉者今皆
廢而州縣幸有社稷釋奠風雨雷師之祭民猶得以
識先王之禮器焉其牲酒器幣之數升降俯仰之節
吏又不多能習至其臨事舉多不中而色不莊使民
無所瞻仰見者怠焉以為古禮不足復用可勝歎哉
宋之興於今八十年天下無事方修禮樂尊儒術以
文太平之功以謂王爵未足以尊夫子又加至聖之
號以褒崇之講正其禮下於州縣而吏或不能諭上
之意凡有司簿書之所不責者謂之不急非師古好
學莫肯盡心焉
有若似孔子
潁濱曰苟至於君子未有無恥者也孟子稱禹崩益
避禹之子於箕山之陰朝覲訟獄者皆不之益而之
啓然後益不敢踐天子位太史公稱孔子既沒弟子
以有若貌類孔子師之如孔子時及問而不能答乃
斥去之夫以益有若之賢而其無恥至此極歟且月
宿于畢而雨不應商瞿四十而生五子此卜祝之事
而鄙儒所以謂孔子聖人者也戰國雜說類此者多
矣孟子猶不能擇而況太史公乎
歴代名賢確論卷二十五
