歴代名賢確論卷九十三
宣宗
上欲用蕭鄴為相王龜長馬公儒佑之乃更用
崔慎由(范祖禹)
崔慎由請立太子尋罷相(范祖禹)
上命王龜長等立䕫王龜長謀出王宗實宗實
入見上已崩乃迎立鄆王誅龜長等(范祖禹)
李德裕(范祖禹)(孫之翰)
白敏中(秦少游)
總論宣宗之政(范祖禹)(孫之翰)
懿宗
上好音樂賜與動及千緡(范祖禹)
高駢破南詔(范祖禹)
令狐綯(孫之翰)
韋保衡路巖(孫之翰)
上欲用蕭鄴為相王龜長馬公儒佑之乃更用崔慎由
范祖禹論曰堯舜疇咨四嶽詢謀僉諧而後用人既
以為可則用之而不疑矣二使之請亦有司之常職
也何疑於蕭鄴而遽易之宣宗以此為明防其羣下
知臣之道其不然乎
崔慎由請立太子尋罷相
范祖禹論曰三代之時自天子至于庶人皆有常職
以食其力有常行以勤其生壯而強勉馬老而教訓
焉修身以俟死而已天下無異道未有衆人皆死而
欲一已獨不死者也執左道以亂政者殺故無迂怪
之士凡藥所以攻疾豈有服之而不死者哉後世去
聖寖遠異端競起由秦漢以來乃有神仙服食不死
之說故人心多惑聖道不明此其一端也而人主尤
甘心焉以唐考之自太宗至于武宗惑於方士而餌
藥以敗者六七君皆求長生而反夭其天年亦可以
為戒矣而宣宗又敗以藥至以儲嗣為諱惡豈不蔽
甚矣哉夫心術不可不慎也一有所惑將無所不至
不足以語學矣而况可為聖賢乎
上命王龜長等立䕫王龜長謀出王宗實宗實入見上
已崩乃迎立鄆王誅龜長等
范祖禹論曰古者受遺託孤必求天下之忠賢伊周
聖人不可及己漢武帝總攬英俊及其末年所得者
霍光金日磾而已其可謂難也齊威公定嗣於易牙
故其國大亂宣宗不能早立太子而以非次屬諸宦
者至使宗實挟正立長以相屠滅自文宗以後立不
以正矣然皆出於宦者之專命非人主使之也宣宗
不懲其禍而以委之蓋以宰相為外臣宦者為腹心
溺於所習而不自知其非也安在其為明哉
李德裕
范祖禹論曰裴度之相憲宗李德裕之相武宗皆有
功烈為唐賢相大中以後無能繼之者德裕才優於
度而德器不及也度為小人所傾無所不至危亦極
矣而能以功名終德裕一失勢斥死海上何哉度不
為黨德裕為黨故也自今觀之牛僧孺李宗閔之黨
多小人德裕之黨多君子然因私以害公挟勢以報
怨則一也夫惟天吏可以伐燕德裕自為黨而欲破
朋黨此以燕伐燕也孔子曰克伐怨欲不行焉可以
為難矣又曰君子矜而不爭羣而不黨德裕克伐怨
欲必行焉矜而爭羣而黨其能免乎
孫之翰論曰李德裕以傑才為武宗任用經綸夷夏
屢成大功復振舉法令致朝廷之治誠賢相矣但宣
宗久不得位又不為武宗所禮蓄怨固深既怨武宗
德裕用事大臣自不容矣况德裕性剛少恕不忘讎
怨與李宗閔輩相排斥凡十數年略無悛意宗閔固
姦人然嘗任宰輔已逐為遠郡刺史矣復乘成功之
時譖以罪流竄焉牛僧孺雖宗閔黨然有一時名望
斥之遐裔物議豈平焉王涯賈餗之禍本仇士良誣
譖中外所知德裕於二人不問所隙但以怨李訓陷
已而忿及涯餗子孫避禍於上黨已為亂兵所害又
於敕書實涯餗之罪言已戮其後嗣布告中外且宗
閔已逐涯餗子孫已戮尚譖其事聲其罪用快忿心
則在朝之人嘗有不足者得不懼乎不惟不足者懼
凡有勢位於朝者非大賢至公之人鮮不畏之矣何
哉大賢至公之人自知才用不在德裕下彼雖大任
我豈不能施為哉又或德裕專權不容己之施為彼
之謀國事固得宜何必功效須出我哉此所以無所
畏也如白敏中令狐綯輩才能望德裕絶遠又固寵
保位無至公之心於德裕雖無所隙然彼出而我用
矣彼負才而好勝若復相則不便於已故乘人主不
容之意盡力陷之也無隙者尚爾有所不足者可知
也以德裕之傑才大功不能忘怨怨而及禍後之相
者自顧才用與德裕如何得乘不平之心有怨忌於
人乎
白敏中
秦少游論曰白敏中因李德裕薦入翰林為學士及
德裕貶敏中為相抵之甚力或曰人臣事君公義而
已何以私恩為乎敏中之事未足深咎也愚竊以為
不然人臣能盡私恩然後能盡公義敏中之罪不容
誅矣孔子曰事親孝故忠可移於君事兄弟故順可
移於長推此言之則背師賣友之人必不能以身許
國何則於所厚者薄則所施無不薄也昔吕布為丁
原主簿為董卓而殺原為卓父子又為王允而殺卓
及兵敗被執魏祖欲生之劉先主曰明公不見布之
事丁建陽董太師乎於是殺布漢封陳平辭曰非魏
無知臣安得進上曰若子可謂不背本矣乃復賞魏
無知其後誅吕氏而安劉氏者平與周勃也夫以布
之不忠於丁董也其肯忠於曹氏乎以陳平之不負
魏無知也其肯負於劉氏乎此魏所以誅布漢所以
屬平者也然則敏中之事蓋可見矣雖然敏中所以
負德裕也亦有繇焉傳曰盜憎主人主人何負於盜
而盜憎之乎蓋自度其事必為主人所惡故也白氏
素與楊虞卿姻家居易又與李宗閔牛僧孺厚若敏
中本無英氣雖緣德裕以進而不能無意於僧孺宗
閔虞卿之徒自度其事必為德裕惡也故因其勢盡
力以擠之耳夫德裕忠臣也以非罪被斥天下皆知
其冤使敏中素與仇猶當為社稷而救之况因之以
進也然則敏中豈惟不忠於德裕亦不忠於唐也愚
故曰人臣能盡私恩然後能盡公義敏中之罪不容
誅矣然則公義私恩適不兩全則如之何以道權之
而已義重而恩輕則不以私害公若河曲之役趙宣
子使人以乘車干行韓厥執而戮之是也恩重而義
輕則不以公廢私若庾公之斯追子濯孺子抽矢叩
輪去其鏃發乘矢而後反是也夫公義私恩適不兩
全猶當以道權其輕重奈何無故而廢之哉雖然逢
蒙殺羿孟子以為是亦羿有罪焉以此言之德裕之
薦敏中亦不得為無罪也
總論宣宗之政
范祖禹論明察強記曰宣宗抉擿細微以驚服其羣
臣小過必罰而大綱不舉欲以一人之智周天下之
務而不能與賢人共天職也譬如廉刻之吏謹治簿
書期會而不知為政特一縣令之才耳豈人君之德
哉又論臨朝莊重有節曰古者臣進戒於君君申
敕其臣上下交脩所以勤於德也宣宗視輔相之臣
禮貌雖恭而實防之如遇胥吏惟恐其欺也拘之以
利禄憚之以威嚴故所用多流俗之人而賢者不能
有所設施白敏中令狐綯之徒崇極將相持寵保位
或十餘年其相如此則其君之功烈亦可知也又
論人謂宣宗為小太宗曰宣宗之治以察為明雖聽
納規諫而性實猜刻雖吝惜爵賞而人多僥倖外則
藩方數逐其帥守而不能治内則宦者握兵柄制國
命自如也然百吏奉法政治不擾海内安靖幾十五
年繼以懿僖不君唐室壞亂是以人思大中之政為
不可及書曰自成湯至于帝乙罔不明德恤祀若宣
宗豈不足為賢君哉
孫之翰論小節曰宣宗久居藩邸頗知時事故在位
十三年尚儉德以恤人隠謹法令以肅臣下恩厚宗
室禮重宰輔至微行以察取士得失焚香以讀大臣
章疏誠好德之君也然知為君之小節而不知其大
節懿安太后嫡母也不能盡禮事之及致暴崩為世
所駭白敏中乏濟時之才功德無聞令狐綯復容子
納賄有紊時政故懿宗朝諫臣疏綯之罪曰大中威
福又欲行於今日當時事可知也其河湟歸順夷夏
粗安蓋承武宗用德裕經營天下事威令已盛而然
也不然宣宗用敏中輩於時事有何經畫哉至寵愛
次子不定長子儲位裴休奏請則曰若立太子便是
閒人此尤見昧人君之大節也卒致内臣争立嗣君
幾至於亂是宣宗區區為善止於小節爾
上好音樂賜與動及千緡
范祖禹論曰國之將興其君未嘗不儉將亡未嘗不
侈也懿宗不德而㬥天産窮人力其能久有國乎
高駢破南詔
范祖禹論南詔為患十年至是始平曰戎狄自古迭
為中國患由秦以來未有得志於南蠻者也蓋以瘴
毒險阻不得天時地利所恃者人和而已而民從征
役皆知必死如往棄市則是三者皆亡矣秦發閭左
戍五嶺而陳項起秦遂以亡漢初吕后欲誅趙佗士
卒不能踰嶺武帝擊越發兵江淮因巴蜀罪人等放
棄之蓋不可以中國之師涉其地也遂滅南越以為
九郡元帝卒罷珠崖光武遣馬援擊交趾最為有功
然三年而後克士卒死者什五六乃得一女子之首
其難也如是唐太宗欲討馮盎而用魏徵之策卒招
懷之明皇之末李宓敗於雲南死者二十萬自是以
後南詔盛彊至于懿宗陷安南圍成都中國首尾疲
於奔命其後龐勛之亂起於桂林之戍黃巢之寇本
於徐方之餘唐室之衰宦者蠧其内南詔擾其外財
竭民困海内大亂而因以亡矣夫蠻夷非能亡中國
也而中國之亡蠻夷常為之資是以聖王不重外而
輕内不勤遠而忘邇恐征伐不息變生於内而搖其
本也易曰高宗伐鬼方三年克之高宗賢王鬼方小
夷也以賢王伐小夷三年乃克言用兵之難也唐自
開元至于咸通南鄙之師皆由邊臣貪利邀功以啓
羣蠻自我致寇大為國患非高宗不得已之伐也十
年而克亦速矣哉
令狐綯
孫之翰論令狐綯縱龐勛至淮南不擊曰令狐綯大
臣也當同國休戚天下有患可救則盡力救之况帥
淮南一道小寇入境方憂討除未敢為㬥部將見其
必敗之勢言討之甚易不討必致禍亂綯曰長淮以
南他不為㬥從他過去餘非吾事也觀其言豈大臣
憂國之意其庸人苟且之見尋致大亂屠害十數郡
生靈集天下兵討之周歲方平則綯之罪不容誅矣
綯為宣宗寵待位極將相一日致國患至此後罪露
懿宗止命罷為太子太保罰典如是何以戒大臣姦
庸不忠之罪宜乎天下大勢去矣
韋保衡路巖
孫之翰論韋保衡及巖相曰唐自天寳而下巨盜繼
起時有忠傑將相救世定難加元和會昌英主賢輔
功業甚盛故歴年滋久天下大勢不衰懿宗居位固
中智以下之才復將相不賢於前世天下日以多事
矣兵亂濮徐蠻寇蜀方連年用兵民力困弊於時人
君勤勞政事倚任忠賢尚可救時之患懿宗及用韋
保衡路巖姦險之人為宰輔納賄樹私大紊時政仍
以一女之殁刑殺無辜甚衆大臣忠諫逐之遐裔保
衡與巖益乘勢陷人恣行貶逐二兇為患中外所憂
懿宗方崇奉佛事恭默自安故時事不理國政多僻
賢才既逐忠諫無聞生民困弊德澤不及天下大勢
自是去矣
歴代名賢確論卷九十三
