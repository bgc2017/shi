歴代名賢確論卷八十七
憲宗二
李絳(范祖禹)
裴度(范祖禹)(孫之翰)
杜黃裳(范祖禹)
裴垍(范祖禹)
崔羣(范祖禹)
韋丹(杜牧)
白居易(東坡)(子由)(元稹)
柳宗元(荆公)(東坡)(昌黎)
李賀(杜牧)
劉軻(白樂天)
李絳
范祖禹論上以久旱降德音絳與白居易言乞令實
惠及人曰古之救災必施舍己責逮鰥寡賑乏絶至
漢之時恤民者猶賜之田租後世人君惟赦有罪及
有爵而已德澤不加於百姓也絳居易以為欲令實
惠及民無如減其租税使憲宗詔令不為空文賢人
之謀豈不信哉又論上畏絳諫罷獵曰書曰自成
湯至於帝乙成王畏相其稱中宗曰嚴恭寅畏太王
王季曰克自抑畏詩曰惟此文王小心翼翼夫為人
君動必有所畏此盛德也不然以一人肆於民上其
何所不至哉憲宗畏直臣之諫而不敢盤於遊畋其
可謂賢矣又論李絳罷復以吐突承璀為中尉曰
李絳可謂大臣矣不與承璀並立於朝故其言足以
信於君行足以信於民可則進不可則退使其君用
舍以義而不以利不如是何以為國之重哉
裴度
范祖禹論度以蔡卒為牙兵蔡人始知有生民之樂
曰裴度伐叛以刑柔服以德使百姓曉然知賊之為
暴而唐之為仁故能變獷戾之俗為驩虞之民其後
取淄青如反掌不惟乘勝用兵之易蓋人心先服故
也豈非待物以誠之效歟
孫之翰論用裴度相曰前代已來天子有興治平亂
之志而或功不成事不立者明斷不至也以天子之
尊有明斷之才何功不成何事不立然當興治平亂
之時必究事機詳利害任賢者去時弊數者之類君
不能獨討必謀於臣謀於臣未必盡賢不盡賢必有
異同之論若辨之不至則惑其事而不行或行之一
姦人沮議則半道而止矣此無他明斷不至也憲宗
用裴度為宰相使平寇亂可謂明斷至矣憲宗以河
北藩臣竊據之地不奉朝命久矣方有平定之志吳
元濟於河南近鎮擅襲兇父之位且放兵四劫遂命
將討之鎮鄆二賊同惡相援乞赦元濟之罪憲宗不
許但委武元衡經畫其事又得裴度贊其大計鎮鄆
賊乘兇忿之心恣行逆計至遣其黨於都下竊發以
害元衡及傷裴度中外惶駭日虞不測獻計者請罷
裴度官以安賊心憲宗大怒曰若罷度官是姦計得
行朝綱何以振舉朕用度一人足以破賊此真英主
之言明斷之才也夫能知裴度之賢必能破賊明之
至也京師兇賊竊發殺害宰相不能撓用兵之計斷
之至也宜乎不數年誅除宿盗平定兩河盡復高祖
太宗之土宇非明斷之才何以至此用兵固難事加
六十年叛渙之地朝廷恬於姑息矣一日決計征討
止由明斷遂果有功若軍國之事不至如此之難者
天子以明斷行之豈有不成乎又論罷度相曰憲
宗用數賢相故能平治天下然數相中裴度功尤大
者惜乎已成大功方在興修治具固太平之業遽為
姦人所擠罷去相位何憲宗前日用度之明後罷度
之昏也當淮西之叛鎮鄆連謀變起都城宰輔被害
時不用度賊勢莫遏天下亂矣憲宗既以明斷用度
度得盡其才謀經營國事故朝政日修國威日振平
淮西服鎮州收淄青四方欣欣再見平世度之大功
如是若久任之貞觀之治可復也但憲宗以世難漸
平有侈樂之態姦人皇甫鎛本以聚歛佞媚進用至
為宰相度極陳鎛姦惡之狀一不聽納鎛自知公議
不容益以狡計固寵會内庫出陳朽物付度支鎛以
善價買之用給邊軍致將士大怒焚其所賜度又言
之鎛於人主前引足指靴為堅物此真奴僕之態憲
宗寵奴僕之人不顧忠賢之奏竟以鎛言罷度相位
何昏暗至此蓋憲宗中智可上可下之主也中智之
主當患難則能用忠賢及無事則必悦姦佞用忠賢
所以濟己之事悅姦佞且以奉己之欲故前日用度
其明在中智之上懼患難之大也後日寵鎛其昏在
中智之下見世道之平也又素寵内臣吐突承璀方
用事鎛以厚賂結之内外膠固姦計日行故度可罷
而鎛不可不寵也度既罷鎛欲專養君以自固恩勢
憲宗方蕩然自得謂天下無事惟慮年壽之不永侈
樂之不極鎛進方士以長生惑之加宦官衆多日益
親寵數月為金丹所誤忿怒不常宦官遂起逆謀矣
前日用賢能平天下後日寵姦不能保其身以憲宗
中智之主功業已成威福甚盛一日昏惑尚取大禍
後之人主功業威福不逮者得不為戒哉
范祖禹論度表皇甫鎛姦并諫帝建升平業十已八
九何自隳壞曰人君賞一人而天下莫不勸罰一人
而天下莫不懼豈其力足以勝億兆之衆哉處之中
理而能服其心也用一不肖而四方莫不解體殺一
無罪而百姓莫不怨怒豈必人人而害之哉處之不
中理而不能服其心也苟能服其心則治天下如運
之掌何征而不克何為而不成裴度可謂知言矣其
所以啓告人主豈不得其要乎
杜黃裳
范祖禹論黃裳對憲宗以王者選賢而委任不宜親
細事曰鼂錯有言曰五帝神聖其臣莫能及故自親
事錯之學本刑名之言也豈足以知帝王之道哉然
而後世或稽其說以䛕人主至使為上者行有司之
事宰相失職天下不治由其臣不學之過也夫人君
任一相一相舉賢才賢者各引其類豈不易而有成
功乎是故上不可代其下下不可勤其上若為上而
行有司之事豈獨治天下不可為也一縣亦不可為
也奚獨一縣也一家亦不可為也黃裳之相憲宗其
知所先務哉
裴垍
范祖禹論憲宗任相矯德宗弊垍亦竭誠輔佐賞諫
官曰古之賢相不惟以諫争為己任又引天下之賢
者使之諫其君此愛君之至者也佞相不惟諂諛其
主又惡人之諫恐其為己不利此賊君之大者也人
主欲知相之賢佞曷不以此觀之乎若垍者可謂忠
於事君而不負相之職任矣
崔羣
范祖禹論羣對帝以玄宗罷張九齡相李林甫為治
亂之分曰天下治亂繫於用人明皇之政昭然可睹
矣崔羣以退張九齡任李林甫為治亂之所分豈徒
有激而云哉其可謂至言矣聖人復起不能易也
韋丹
杜牧武陽公遺愛碑曰皇帝召丞相延英便殿講議
政事及於循吏且稱元和中興之盛言理人者誰居
第一丞相墀言臣嘗守土江西目覩觀察使韋丹有
大功德被于八州殁四十年稚老歌思如丹尚存丞
相敏中丞相植皆曰臣知丹之為理所至人思江西
之政熟於聽聞乃命守臣紇于衆上丹公功狀聮大
中三年正月二十日詔書授史臣尚書司勲員外郎
杜牧曰汝為丹序而銘之以美大其事臣某伏念天
寳建中艱難之餘根於河北枝蔓於齊魯梁蔡闢為
章句書生以蜀叛錡為宗室老臣以吳叛其他高下
其目跂而欲飛者往往皆是憲宗皇帝高聽古議廣
諫益聖任賢使能考校法度號令未出威先雷霆十
有四年擒殛兇狠方行四海罔不率伏當是時凡五
徵兵解而復合僅八周歲天下晏然不告勞苦實以
守土多循良吏而丹居第一周召伯治人於陜西召
穆公有武功於宣王時仲尼採甘棠江漢之詩絃而
歌之列于風雅班固叙漢宣帝中興名臣言治人者
亦首述黃霸龔遂次將相下今下明詔刻丹治效令
得與元和功臣彰中興得人之盛懸於無窮用古道
也
白居易
東坡論樂天不欲討蔡曰吳元濟以蔡叛犯許汝以
驚東都此豈不可討者也當時議者欲置之固為非
策然不得武裴公二傑事亦未易辦也白樂天豈庸
人哉然其議論亦以欲置之者其詩有海圖屏風者
可見其意且注云時方討淮蔡作吾是以知仁人君
子之於兵蓋不欲輕用如此淮蔡且欲以德懷况欲
弊所恃以勤無用乎悲夫此未易與世士說也
子由曰樂天少年知讀佛書習禪定既涉世履憂患
胷中了然照諸幻之空也故其還朝為從官小不合
即捨去分司東洛優游終老蓋唐世士大夫達者如
樂天寡矣然處世不幸在牛李黨中觀其平生端而
不倚非有所附麗者蓋勢有所至而不能已耳會昌
之初李德裕用事樂天適以七十遂求致仕不一二
年而殁嗟夫文饒尚不能置一樂天於分司中耶然
樂天每閒冷衰病發於詠歎輒以公卿投荒繆死不
獲其終者自解予亦鄙之至其聞文饒謫朱崖三絶
句刻覈尤甚樂天雖陋蓋不至此也且樂天死於會
昌之初而文饒之竄在會昌末年此決非樂天之詩
豈樂天之徒淺陋不學者附益之邪樂天之賢當為
辨之
元稹論樂天之文章曰大凡人之文各有所長樂天
之長可以為多矣夫以諷諭之詩長于激閒適之詩
長於遣感傷之詩長於切五字律詩百言而上長於
贍五字七字百言而下長於情賦贊箴戒之類長於
富碑記敘事制誥長於實啓奏表狀長於直書檄詞
策剖判長於盡總而言之不亦多乎哉
柳宗元
王荆公讀柳宗元傳曰余觀八司馬皆天下之竒才
也一為叔文所誘遂陷於不義至今士大夫欲為君
子者皆羞道而喜攻之然此八人者既困矣無所用
於世往往能自強以求列於後世而其名卒不廢焉
而所謂欲為君子者吾多見其初而已要其終能母
與世俯仰以自别於小人者少耳復何議於彼哉
東坡曰柳宗元敢為誕妄居之不疑吕温為道州衡
州及死二州之人哭之逾月客舟之道于永者必呱
呱然雖子産不至此溫何以得之其稱溫之弟恭亦
賢豪絶人者又云恭之妻裴延齡女也孰有士君子
肯為裴延齡婿者乎宗元與伾叔文交蓋亦不羞於
延齡姻也恭為延齡婿不見于史宜表而出之又
答錢濟明書曰向示非國語之論意素不然之但未
暇為書耳所視甚善柳子之學大率以禮樂為虚噐
以天人為不相知所云雖多皆此類耳此所謂小人
無忌憚者君正之大善至於時令斷刑四維正符之
類皆非是(云云)
昌黎曰子厚召至京師而復為刺史也中山劉夢得
禹錫亦在遣中當詣播州子厚泣曰播州非人所居
而夢得親在堂吾不忍夢得之窮無辭以白其大人
且萬無母子俱往理請於朝將拜䟽願以柳易播雖
重得罪死不恨遇有以夢得事白上者夢得於是改
刺連州嗚呼士窮乃見節義今夫平居里巷相慕悦
酒食遊戲相徵逐詡詡強笑語以相取下握手出肺
肝相視指天日涕泣誓生死不相背負真若可信一
旦臨小利害僅如毛髮比反眼若不相識落陷阱不
一引手救反擠之又下石焉者皆是也此宜禽獸異
類所不忍為而其人自視以為得計聞子厚之風亦
可少愧矣子厚前時少年勇於為人不自貴重顧藉
謂功業可立就故坐廢退既退又無相知有氣力得
位者推挽故卒死於窮裔材不為世用道不行於時
也使子厚在臺省時自持其身已能如司馬刺史時
亦自不斥斥時有人力能舉之且必復用不窮然子
厚斥不久窮不極雖有出於人其文學辭章必不能
自力以致必傳於後如今無疑也雖使子厚得所願為
將相於一時以彼易此孰得孰失必有能辨之者
李賀
杜牧論賀文章曰元和中韓吏部亦頗道其歌詩雲
煙綿聮不足為其態也水之迢迢不足為其情也春
之盎盎不足為其和也秋之明潔不足為其格也風
檣陣馬不足為其勇也瓦棺篆鼎不足為其古也時
花美女不足為其色也荒國陊殿梗莽丘隴不足為
其恨怨悲愁也鯨呿鼇擲牛鬼蛇神不足為其虚荒
誕幻也蓋騷之苖裔理雖不及辭或過之騷有感怨
刺懟言及君臣理亂時有以激發人意乃賀所為無
得有是賀能探尋前事所以深嘆恨今古未嘗經道
者如金銅仙人辭漢歌補梁庾肩吾宫體謠求取情
狀離絶遠去筆墨畦逕間亦殊不能知之賀生二十
七年死矣世皆曰使賀且未死少加以理奴僕命騷
可也
劉軻
白樂天曰廬山自陶謝洎十八賢已還儒風綿綿相
續不絶貞元初有符載楊衡輩隱焉亦出為文人今
其讀書屬文結草廬於巖谷間者猶一二十人即其
中秀出者有彭城人劉軻軻開卷慕孟軻為人秉筆
慕揚雄司馬遷為文故著翼論三卷豢龍子十卷雜
文百餘萹而聖人之旨作者之風雖未臻極往往而
得(云云)
歴代名賢確論卷八十七
