歴代名賢確論卷二十九
文侯
國之興亡(潁濱)
惠王
惠王不肖(温公)
孟子對王以仁義(温公)
移粟救飢(荆公)
安僖王
公子無忌(潁濱)(東坡)(温公)
武靈王
武靈王之亡(温公)
惠文王
藺相如(潁濱)
孝成王
長平之敗(潁濱)
平原君(潁濱)
虞卿(潁濱)
魯仲連(潁濱)
頗牧(温公)(潁濱)
獻子
韓之興不在獻子(潁濱)
昭侯
賞罰公而享國(温公)
諸王
齊國之興亡(温公)
威王
誅賞(老泉)(牛僧孺)
淳于髠(東坡)
宣王
陳仲子(潁濱)(温公)
湣王
孟嘗伐秦(潁濱)
孟嘗養士(温公)(東坡)(荆公)
襄王
田單(東坡)(潁濱)
齊王建
顏蠋(東坡)
國之興亡
潁濱曰魏文侯非戰國之君也内師事卜子夏友田
子方敬段干木被儒者服身無失德用吳起西門豹
李悝盡力耕戰民賴以富而敵不敢犯外以禮與信
交接諸侯與韓趙無怨終其身魏人不知戰國之患
雖非盛德之主使當平世得行其志雖漢文帝不能
遠過也一時諸侯無足言者矣至子武侯稍以侵暴
鄰國至孫惠王藉父祖之業結怨韓趙齊乘其弊殺
龐涓虜太子秦人因之遂取西河地魏由此衰不然
以全魏之力據山河之利秦豈能動之哉
惠王不肖
温公曰魏文侯以列國大夫好賢禮士終為天下顯
諸侯至于今稱之惠王有一商鞅不能用而棄之於
秦使還為國害喪地七百里竄身大梁子孫遂微賢
不肖之相望豈不遠哉
孟子對王以仁義
温公載孟子告梁惠王曰何必曰利子思告孟子牧
民之道先利之仁義固所以利之也易曰利者義之
和利用安身以崇德此皆利之大者也温公曰子思
孟子之言一也夫惟仁者知仁義之利不仁者不知
也故孟子之對梁王直以仁義而不及利者所與言
之異故也
移粟救飢
荆公曰梁惠王嘗移粟以救飢饉孟子論而非之所
謂徒善不足以為政徒法不能以自行若夫治不由
先王之道者是徒善徒法也五帝三王之世可謂隆
盛亦不能使五榖常登水旱不至然無凍餒民者上
有美政而下有儲蓄之備也
公子無忌(侯嬴)(朱亥)
潁濱曰魏公子始用侯嬴之計盜兵符殺晉鄙而奪
其軍擊秦以全趙成桓文之功矣然兄弟自是相失
十年不敢還魏幾無以安其身殆哉其後秦兵攻魏
無忌無還魏之心毛薛惎之翻然而歸合諸侯破秦
軍使宗廟復安兄弟如故然後得名因以立於世蓋
無忌之名發於侯生而全於毛薛侯生之竒毛薛之
正廢一不可而正之所全者多矣
東坡朱亥墓銘曰崔嵬高邱其下為誰唯魏烈士朱
亥是依時惟布衣不震不驚晉鄙在師孔嚴不孤進
取其顱視如豚豭昔在屠肆誰養其威鼔刀市人誰
者畏之仡仡勇夫殺人如蒿及其所難或失其刀惟
是貧賤無以自豪賤而能豪是謂真勇士之布衣其
亦在養有或不養臨事而恐唯是屠者其養可取
温公曰無忌去而魏輕還而魏重安僖王猶以為疑
無忌死而魏亡賢者之於國家如何哉
武靈王之亡
温公曰武靈王不顧流俗變常服習騎射以制林胡
滅中山大啟土宇威加強秦可謂賢君矣及溺於嬖
寵欲分國以王二子卒餓死沙丘宫佚欲之為敗也
如此
藺相如
潁濱曰藺相如非戰國之士也以死行義不屈於強
秦以禮為國不較於廉頗其處剛柔進退之際頗類
學道者使居平世可以為大臣矣非戰國之士也
長平之敗
潁濱曰趙於戰國強國也非大失計未遽亡也孝成
王貪上黨之利不聽趙豹而聽趙勝以致秦怒一失
矣使廉頗拒長平聽秦之間而使趙括代頗再失矣
趙括既敗邯鄲被圍虞卿請以重寶附楚魏以援國
示秦則秦媾可合王不能用而聽趙豹使鄭先入秦
求媾諸侯由此莫敢救趙三失矣積此三失以致大
敗僅能自存由此觀之非秦獨能敗趙而趙之所以
自敗者多矣故善為國者必先定計慮計慮既定雖
有禍敗不至亡國也
平原君
潁濱曰趙勝傾身下士以竊一時之聲可矣至於為
國計慮勝不知也趙欲拒燕有廉頗趙奢不能用而
割地與齊以借田單知單之賢而不知其不為趙用
也及韓馮亭以上黨嫁禍於趙趙豹明其不可而勝
貪取之長平之禍成於趙勝一言此皆貴公子不知
務之禍也乃欲使之相危國拒強秦難哉
虞卿
潁濱曰游說之士皆歴詆諸侯以左右網其利虞卿
終始事趙專持從說其言前後可考無反覆之病觀
其赴魏齊之急捐相印棄萬戶侯而不顧此固義俠
之士非說客也哉然太史公記虞卿與趙謀事皆秦
破長平後而卿為魏齊棄相印走大梁則前此矣意
者魏齊死卿自梁還復相趙而太史公失不言之耳
魯仲連
潁濱曰戰國游說之士非縱即横說行交合而寵禄
附之故士不厭詭詐争走於利魯仲連辯過儀秦氣
淩髠衍而從横之利不入於口因事放言切中機會
排難解紛如決潰堤不終日而成功逃避爵賞脫屣
而去戰國以來一人而已
頗牧
温公曰趙於三晉最強及貪上黨之田以喪長平之
師用郭開之讒而棄廉頗李牧使宗廟不血食言之
可為長欷矣
潁濱曰廉頗李牧皆以將亡之趙抗方興之秦其為
力艱矣卒以用舍為趙之存亡趙能用之而不能終
悲夫
韓之興不在獻子
潁濱曰韓之先獻子厥最賢然春秋之際諸侯之賢
大夫如獻子者多矣而子孫莫興太史公以獻子存
趙氏之孤為天下之隂德故宜有後余謂不然韓之
先與晉同祖皆周武王之後也史伯謂鄭桓公武實
昭文之功文之祚盡武其嗣乎武王之子應韓不在
韓其在晉乎晉自文公伯諸侯至平公八世猶未足
以究武之烈而繼之以韓此天意也獻子何足以當
之然周衰姬姓復興者三國燕與韓魏皆據地千里
后稷播種百榖以濟飢饉其報固當然哉
賞罰公而享國
温公曰韓以貧弱之國居天下之衝首尾腹背莫不
受敵然猶社稷血食幾二百年豈非昭侯奉法之謹
賞不加無功罰不失有罪後世雖不肖猶得蒙遺烈
以自存乎嗚呼有國者安可以無法哉
齊國之興亡
温公曰齊地廣而民衆負滄海以臨中夏重以桓宣
之賢國家富強及湣王驕汰不可盈厭自取顛沛苟
無田單齊不國矣凡遊士言縱横者雖更相傾覆要
之合從者中國之利也齊為三晉燕楚之根柢三晉
燕楚為齊之藩蔽秦雖強暴百餘年不能一諸侯以
表裏相鈎帶也及齊王建用后勝之謀信秦間之言
拱手以事秦不救五國五國已亡而齊并為虜理勢
然也
誅賞
老泉曰夫齊古之強國也而威王又齊之賢王也當
其即位委政不治諸侯並侵而人不知其國之為強
國也一旦發怒裂萬家封即墨大夫召烹阿大夫與
常譽阿大夫者而發兵擊趙魏衛趙魏衛盡走請和
而齊國人人震懼不敢飾非者彼誠知其政之弱而
能用其威以濟其弱也
牛僧孺論齊誅阿大夫語曰齊威王謂阿大夫曰汝
孰愿吾左右哉曰近吾君者也王曰吾以阿民寄汝
是則割吾憂於心者而謂給吾使於宫者為近耶夫
宫中之近不過為吾折支矣吾體有所貴是亦有所
賤豈以反貴於心乎故入宫之職非近也入心之職
為近也順顧走指出入無方者藝之至也授印于外
不必在宫者信之至也汝在吾所以信而比吾所以
藝不愧冕衣裳哉今則戮汝使卿大夫識遠近之正
於是羣臣快賀而國大治君子曰正室之明莫盛乎
午者左右陰不至也而齊威安有不明乎
淳于髠
東坡曰淳于髠言一㪷亦醉一石亦醉至於州閭之
會男女雜坐幾於勸矣而何諷之有以吾觀之蓋有
微意以多方之無常知飲酒之非我觀變識妄而平
生之嗜亦少衰矣是以託於放蕩之言而能已荒主
長夜之飲世未有識其趣者
陳仲子
潁濱曰陳仲子處於於陵齊人以為廉孟子曰仲子
所居之室伯夷之所築歟抑亦盜跖之所築歟所食
之粟伯夷之所樹歟抑亦盜跖之所樹歟人安能待
伯夷而後居而後食若是則孟子之責人也以難曰
否居於陵而食其食非孟子所謂不可而仲子之所
謂不可也仲子以兄之禄為不義之禄而不食也以
兄之室為不義之室而不居也天下無伯夷仲子之
義為不居且不食也天下不可待伯夷而後居而後
食然則非其居於於陵食於辟纑之果汙也而不食
於母避兄之室事之不可繼也故曰以母則不食以
妻則食之以兄之室則不居以於陵則居之是尚為
能充其類也乎君子之行為可充也為可繼也然後
行有類若仲子將何以繼之故曰禦人於國門之外
而餽以道則不受以不義取之於民而餽以道則受
於孔子以不義取之於民者猶禦也其交於孔子何
也曰以其非禦也非禦而謂之禦充類至義之盡也
君子充其類而極其義則仲子之兄猶盜也仲子之
兄猶盜則天下之人皆猶盜也以天下之人皆猶盜
而無所答則誰與立乎天下故君子不受於盜而猶
盜者有所不問而後可以立於世若仲子者蚓而後
充其操也子曰鳥獸不可同羣吾非斯人之與謂是
也
温公曰仲子以兄之禄為不義之禄蓋謂不以其道
事君而得之也以兄之室為不義之室蓋謂不以其
道取於人而成之也仲子蓋嘗諫其兄而其兄不用
也仲子之志以為吾既知其不義矣然使食而居之
是口非之而身享之也故避之居於於陵於陵之室
與粟身織屨妻辟纑而得之也非不義也豈當更問
其築與樹之者誰耶以所食之鵝兄所受之饋也故
哇之豈以母則不食以妻則食之耶君子之責人當
探其情仲子之避兄離母豈所願耶若仲子者誠非
中行亦狷者有所不為也孟子過之何其甚歟
孟嘗伐秦
潁濱曰戰國以詐力相侵伐二百餘年兵出未嘗有
名秦昭王欺楚懷王而囚之要之以割地諸侯熟視
無敢以一言問秦者惟田文免相於秦幾不得脫歸
而怨之乃借楚為名與韓魏伐秦兵至函谷秦人震
恐割地以與韓魏僅乃得誰能禦之使田文能奮其威
則是役也齊可為壯秦為老有名之兵誰能禦之使
田文能奮其威則是役也齊可以東伯惜其聽蘇代
之計臨函谷而無攻以求楚國而出師之名索然以
盡東國既不可得而懷王卒死於秦由此觀之秦惟
不遇威文是以横行而莫之制耳豈有大義而屈於
不義者哉
孟嘗養士
温公曰君子之養士以為民也易曰聖人養賢以及
萬民夫賢者其德足以敦化正俗其才足以頓綱振
紀其明足以燭微慮遠其強足以結仁固義大以利
天下小以利一國是以君子豐禄以富之隆爵以尊
之養一人而及萬人者養賢之道也今孟嘗君之養
士也不䘏智慮不擇臧否盜其君之禄以立私黨張
虚譽上以侮其君下以蠧其民是姦人之雄也烏足
尚哉書曰紂為天下逋逃主萃淵藪此之謂也東
坡曰田文所賓禮者至於狗盜皆以客禮食之其取
士亦陋矣然微此二人幾不脫於死當是之時雖道
德禮義之士無所用之然道德禮義之士當救之於
未危亦無用此士也荆公曰世皆稱孟嘗君能得
士士以故歸之而卒賴其力以脫於虎豹之秦嗟乎
孟嘗君特雞鳴狗盜之雄耳豈足以言得士不然擅
齊之強得一士焉宜可以南面而制秦尚取雞鳴狗
盜之力哉雞鳴狗盜之出其門此士之所以不至也
田單
東坡曰田單使人食必祭以致鳥鳶又設為神師皆
近兒戲無益於事蓋先以疑似置齊人心中則夜見
火牛龍文足以駭動取一時之勝此其本意也潁
濱曰樂毅以全燕之兵兼強齊之衆棲田單於即墨
諸侯之救不至使天祚燕昭王不死樂毅不亡田單
雖智要之歲月兵殘食盡齊之亡可立而待也然單
兵不滿萬人堅守一城以抗百倍之師相持五年而
無可乘之隙遷延稽故以須天命之復可不謂智過
人哉
顏蠋
東坡曰顏蠋與齊王遊食必太牢出必乘車妻子衣
服麗都蠋辭去曰玉生於山制則破焉非不寶貴也
然而璞不完士生於鄙野推選則禄焉非不尊達也
然而形神不全蠋願得歸晚食以當肉安步以當車
無罪以當貴清淨貞正以自娛嗟乎戰國之士未有
如魯連顏蠋者也然而未聞道也曰晩食以當肉安
步以當車是猶有意於肉與車也夫晩食自美安步
自適取於美與適足矣何以當肉與車為哉雖然蠋
可謂巧於居貧者也未飢而食雖八珍猶草木也使
草木如八珍惟晚食為然蠋固巧矣然非我之久於
貧不能知蠋之巧也
歴代名賢確論卷二十九
