歴代名賢確論卷七十七
玄宗三
宇文融王鉷(子由)(孫之翰)(范祖禹)
李林甫(范祖禹)(孫之翰)(張唐英)
楊國忠(范祖禹)
高力士(范祖禹)
宇文融王鉷
蘇子由論宇文融曰開元之初天下始脱中睿之亂
玄宗勵精政事姚崇宋璟彌縫其闕而補其過庶幾
貞觀之治矣在易天下雷行物與无妄開元之初无
妄之世也无妄之為言無一不正之謂也君子之處
此也亦全其大正而略其小不正而已蓋詳其小必
廢其大古語有之銖銖而稱之至石必差寸寸而量
之至丈必過石稱丈量徑而寡失故无妄之六二曰
不耕穫不菑畬利有攸往其三曰无妄之災或繫之
牛行人之得邑人之災其五曰无妄之疾勿藥有喜
夫必耕而後穫必菑而後畬小人之所謂无妄也而
君子不然於義可穫不必其所耕也於道可畬不必
其所菑也然後無所不行今有失牛於此得之者行
人也而責得於邑人其意亦以求无妄也而邑人罹
其横故无妄之疾雖勿藥可也藥之其損或有甚於
病者開元之初雖號富庶而戶口未嘗升降監察御
史宇文融得其隙而論之請治籍外羡田逃戶命攝
御史令行括實玄宗喜之朝臣莫敢言其非者唯陽
翟尉皇甫憬戶部侍郎楊瑒以為籍外取税百姓困
弊得不償失而二人皆左遷諸道所括凡得客戶八
百餘萬田亦稱是州縣希旨多張虚數以正田為羨
編戶為客歲終籍錢數百萬緡其名似是而實失民
心淺言之則失在求詳深言之則失在貪利時帝方
以耳目之奉責得於人行之不疑羣臣爭為聚歛以
迎侈心天寳之亂實始於此吾觀近世士大夫多有
此病賢者不忍天下有小不平而欲平之小人僥倖
其利以為進取之計故天下每每多弊宰相李沆近
世之賢相也嘗言吾在朝廷十餘年無功可紀唯四
方之言利者未嘗有一施行特此聊以報國古之善
言醫者患醫之難以為有病不服藥常得中醫蓋良
醫不可必得愚醫舉目皆是愚醫類皆殺人而不服藥
者未必死李公之言蓋類此也
孫之翰論帝用聚歛臣王鉷曰貞觀十年治書侍御
史權萬紀奏銀坑事太宗惡其言利遂斥之不令立
朝詳味當時致治之風堯舜何以加焉天子富有天
下惟患德義之不充不患財用之不足貞觀中天子
勤勞政治敦尚儉德非賢者不厚禮非功臣不寵賜
内無嬖人專其恩外無姦臣竊其澤所用固有節所
歛固不厚但慮賢才未盡用生民未盡泰意常不足
爾天子務德如是此所以言利之臣不能合也天寳
之初天子厭倦萬幾日恣侈逸内有嬖人擅其寵外
有姦臣導其欲恩賜寖廣用度日增天下常入之物
不足以充其費必誅剥生民而後足其欲此所以言
利之臣大用於時也故韋堅以漕運寵楊慎矜以聚
財進至王鉷任用則歛剥極矣民以戌死遠理舊課
詔恩給復廣收脚費怨苦之聲徧於天下鉷方以所
聚之物謂之羡餘納於内庫以奉天子私費嗚呼天
子之費豈有私乎天子為生民之主民乃勤力以奉
之財賦之入國有常數入既有常用得無節乎故行
賞於人必使内外稱之曰中也施惠於人必使内外
稱之曰宜也以是費用豈為私乎今乃恣奢逸廣恩
賜使嬖寵之家竸為僭侈權倖之輩各極其欲是明
皇寵聚歛之臣誅剥天下割肌膚椎骨髓以快姦人
女子之心爾快姦人女子之心而取天下之怨欲天
下不亂不可得也王鉷聚歛極矣繼以楊國忠用事
尤恣無名之取故明皇私費滋廣而内庫盈積季年
之亂復資盜賊之用是明皇寵姦巧之臣窮生民之
力則奉私欲終乃為賊費也世之治亂者多謂繫之
時數今以太宗明皇之事驗之太宗勤於政治斥言
利之臣而天下自治矣明皇倦於政治寵姦巧之臣
而天下自亂矣以此論之治亂果繫於時乎後之王
者宜鑒於是
范祖禹論楊國忠告鉷與弟銲通謀反賜死曰昔榮
夷公好專利厲王悦之芮良夫知王室之將卑以為
王人者將導利而布之上下者也而或專之其害多
矣夫利百物之所生而天地之所以養人也專之必
壅壅則所害者多故凡有利必有害利於已必害於
人君子不盡利以遺民所以均天地之施也聖王寧
損己以益人不損人而益己記曰與其有聚歛之臣
寧有盜臣是以興利之臣鮮不禍敗自桑弘羊以來
未有令終者也唐世言利始於宇文融融既流死而
韋堅楊慎矜王鉷繼起又益甚之極于楊國忠皆身
首異處宗族塗地其故何哉壅利而所害者衆也天
下之怨歸之故其惡必復其禍必酷而唐室幾亡其
後以劉晏之能猶不免況其非道者乎必若公劉之
厚民管仲之富國李悝之平糴耿壽昌之常平不為掊
克上下皆濟則身享其榮後嗣蒙其慶矣吉凶禍福之
效如此可不戒哉
李林甫
范祖禹論以徐嶠奏刑罰幾措賜李林甫牛仙客爵
國公曰明皇一日殺三子而林甫以刑措受賞䜛諂
得志天理滅矣安得久而不亂乎
孫之翰論曰或問開元二十五年明皇用姦人逐賢
相戮直臣殺三子此國事大失人道幾喪也有何德
化尚致天下獄訟稀少曰國政善惡皆有後效明皇
即位之初厲精政事得姚崇宋璟張九齡之徒繼為
輔相盡心贊助故德化被於民間風俗既厚獄訟幾
息及在位漸久怠於政治雖姦邪乘間而進尚有忠
賢任事未能大害於政及罷免賢相專任姦人直臣
言事遂遭殺戮三子無辜俱以䜛死其他流貶者不
可勝道此固君之大過但惡在於内而未及於民前
日為善之效流風未改故獄訟尚稀也林甫自以專
任經歲姦迹漸露取天下一善事掠之為功將以掩
罪嶠輩小人得希其意妄託微物用為靈異上以固
主心下以愚民聽明皇惑其事從而賞之自此擅威
權起大獄姦惡日甚無所不為天寳之亂乃為惡之
效也為君為相者勿以目前善迹便為已功當顧己
之行事何如爾善惡之事未有不效者也
范祖禹論林甫欲杜邊帥入相之路請以寒族吐蕃
為將曰林甫巧言似忠明皇故信而不疑然以吐蕃
為制將則不必聰明聖知之主而後能知其非也明
皇蔽於吞滅四夷欲求一切之功是以林甫得行其
計以中其欲人君苟不能以義制欲迷而不復何所
不至哉
孫之翰論林甫平章事曰帝王之命輔相或自知其
人或大臣所薦然必名德有素才能已試者始可協
天下之望林甫先圖郎官源乾曜薄其無才行不許
郎官不可為則其人不賢衆所知矣及宇文融引之
為黨歴中丞侍郎無一善績可稱雖為韓休所薦休
之言亦未能必信於主但武妃力士内為之助遂至
大用爾假如明皇以林甫是韓休所薦休有一時之
名其言可信豈不思武妃力士已之嬖寵者也林甫
為近臣能使嬖寵者為之言則其人姦佞可知也假
如惑嬖寵之言不辨其姦佞林甫既相之後能議何
政謀何事況不知學術素無行實有何所長任之也
是林甫凡有奏請但迎意希旨以取恩寵爾凡人臣
奏請之事若有合於主意須經世濟民理道明白始
可無疑若事事合於主意是明有所希旨而然也況
本因嬖寵所用又奏請之事皆合已意帝王之稍明
理道者豈不覆慮其事也況明皇不為不明一日昏
惑都無念慮遂使姦臣擅權終亂天下則嬖寵之為
患也如此夫帝王荷宗社之重主生靈之命不得賢
輔何以興起治道保固邦國求賢輔無他術必取名
德有素才能已試者可矣若名德未著才能未彰但
取嬖寵之言命之以迎意希旨任之是上忘宗社之
重下輕生靈之命欲天下不亂不可得也林甫任用
寖久内則起大獄引楊國忠使倚貴妃勢以害良善
致其權力外則保任蕃將使專節制利其蕃族武人
無入相之路養成禄山兇威則天寶之亂林甫之致
也噫天子一聽嬖寵之言任姦人相國以其迎意希
旨而寵之遂起大亂於已罹播遷之苦於民陷死亡
之難後之人君得不深戒
張唐英論林甫置節度曰唐自武德以來其武臣蕃
將雖有大功者未嘗委以重權如馮盎阿史那社爾
契苾何力黑齒常令其出於外止居副總管副節度
之職其都總管節度大使常擇名臣而委之故自武
德至開元已來藩鎮之臣未嘗有叛如張嘉正王晙
張說蕭嵩杜暹皆出為節度入為宰相當時經始之
慮亦已深矣何則名藩大鎮有城池之險有甲兵之
彊有土地之廣有人民之衆有府庫之實苟非忠孝
之臣忽有不軌之志是故文皇帝始立法制而付之
名臣以杜禍亂之端至於天寳李林甫以姦詭狡媚
因緣重任恣為氛翳蔽虧日月以已本非儒術文行
才望而進慮賢者得進而在已之上欲杜中外名臣
出將入相之路乃用高仙芝為四鎮節度使封常清
為安西節度使哥舒翰為隴右節度使牛仙客為河
西節度使皆專大將之任利其不知文字不知典故
而無輔政之望故禄山之叛由專范陽大將之任故
敢西嚮欲争天下此皆由林甫啟之也
楊國忠
范祖禹論國忠誣奏南詔之捷曰管子有言堂上遠
於百里堂下遠於千里君門遠於萬里言壅蔽之為
害深也明皇信一國忠喪師二十萬而不得知以敗
為勝其不亡豈不幸哉國忠欺蔽如此而舉朝亦無
一人敢以實告其君者蓋在位者皆小人無一賢也
是時明皇享國四十餘年自以為太平有萬世之安
而不知禍亂將發於朝莫由置相非其人也可不戒
哉又論國忠趣哥舒翰進兵攻禄山曰國忠既激
禄山使之速反以信其言又促舒翰出兵潼關恐其
為已不利動為身計不顧社稷之患然其所以求全
者適足以自族也夫就利避害小人之常也利於已
而不利於人則為之害於國而不害於家則為之自
以為得計矣而不知害於國則亦害於家不利於人
則亦不利於已是以自古小人之敗必至於家國俱
亡此先王所以戒小人之不可用也明皇以天下安
危寄之一相而其人如此安得不傾覆乎
高力士
范祖禹論以力士知内侍省并增宦者除三品將軍
曰自古國家之敗未有不由子孫更變祖宗之舊也
創業之君其得之也難故其防患也深其慮之也遠
故其立法也密後世雖有聰明才智之君高出羣臣
之表然末若祖宗更事之多也夫中人不可假以威
權蓋近而易以為姦也明皇不戒履霜之漸而輕變
太宗之制崇寵宦者增多其員自是以後寖干國政
其原一啟末流不可復塞唐室之禍基於開元書曰
監於先王成憲其永無愆為人後嗣可不念之哉
又論明皇寵任力士使省決章奏曰明皇不監石顯
之事而寵任力士至使省決章奏以萬幾之重委之
閽寺失君道甚矣其後李林甫楊國忠皆因力士以進
迹其禍亂所從來者漸矣傳曰存亡在所任人君可
不慎其細哉
石守道論曰明皇在開元初銳意政治登用姚崇宋
璟韓休張九齡等為宰相百度修敕彝倫攸叙而開
元三十年躋于太平迨高力士用事引宇文融李林
甫楊國忠等在内安禄山安思順高仙芝等居外朝
政蠧損治道剥喪綱紀大壊賄賂公行姦臣得以行
其謀天子得以肆其欲忠謇戢舌佞邪成羣賢人道
消萬民胥怨安禄山之禍由妃子鼓之於内力士導
之於外也噫左右輔弼中外賢才森然滿朝謀劃泉
涌不與議論萬幾之政進退四海之士策慮安危謀
惟教化乃引此輩立帷幄之内與論議國政參決機
務評品善惡黜陟士類不亦失乎觀夫天寳之亂則
可為戒也已
范祖禹論帝語力士朝事付宰相邊事付諸將力士
因言將相任事曰明皇之言未為失也其失者任非
其人也誠使朝事付之相如姚宋邊事付之將如王
忠嗣夫復何憂哉而以姦宄為賢能巨猾為忠良是
以禍亂成而不自知也自林甫時言路塞絶以妄言
為實以實言為妖楊國忠知其君之可欺也而欺之
公卿大夫百執事之人宴安寵禄諛佞成風大亂將
作凡民且能知之而無一人敢言者蓋其君子皆去
其立於朝者皆小人也高力士帷幄之臣非有深謀
遠慮心知其事而不忍噤默此非其忠義過人蓋朝
廷無賢百官失職而至於宦者言天下之事明皇亦
可以悟矣而曾不之省以及於亂不亦宜哉
歴代名賢確論卷七十七
