歴代名賢確論卷十六
哀公
三桓陪臣(東坡)
孔子沐浴請討齊(潁濱)
孔子獵較(荆公)
孔子誅少正卯(東坡)
宓子賤(賈至)
子貢存魯亂齊破吳強晉伯越(老泉潁濱)(荆公)
三桓陪臣
東坡論哀公問社宰我對以使民戰栗曰或曰建國
各以其土之所宜木為社而宰我不知故孔子非之
曰信其然也孔子亦告之以不然而已何必曰成事
不說遂事不諫既往不咎者有所不可追悔者何哉
昔者哀公患三桓之逼欲以越去之謂孟武伯曰予
及死乎武伯不對由是觀之哀公未嘗斯須忘三桓
也古者戮人于社哀公之問社有意于誅也宰我答
以戰栗勸之誅也盖相與為隱焉耳三桓之盛自宣
公以來而至于此極矣釋政而授之棄民而予之五
世而不知取也一朝而欲誅之可乎昭公之亡哀公
之出皆三桓之禍也故曰成事不說遂事不諫既往
不咎以為自修而三桓服無庸誅之也又論季孫之
憂在蕭墻之内曰舊說以蕭牆之憂為陽虎之難以
吾考之定公五年陽虎始專季氏囚桓子至九年欲
殺桓子不克而出奔齊前此者季氏之所為惟虎之
聽非二子之罪也定公五年孔子年四十有七冉有
少孔子二十九歲盖年十八而已未能相季氏也定
公十二年子路為季氏宰哀公十一年冉求為季氏
宰皆見于春秋則伐顓臾非陽虎出奔之前其在季
康子之世歟哀公七年季康子伐邾以召吳寇故曰
遠人不服而不能來也十四年公孫宿以成叛故曰
邦分崩離析而不能守也公患三桓之侈而欲以越
去之故曰吾恐季孫之憂不在顓臾而在蕭牆之内
也又論天下有道庶人不議曰古者士傳言庶人
謗有大事謀及庶人而曰庶人不議非此之謂也天
下無道政在大夫至其極也則在陪臣陽虎起于陪
臣而執國命當是時盖有姦民處士襲虎之餘風設
為讒言殄行以動搖人主傾覆世臣者故曰天下有
道則庶人不議為是類發也史記孔子相魯誅魯大
夫亂政者少正夘少正夘若大夫也必書于春秋其
不書盖微者也微而聞政陽虎之類也歟又論諸
侯十世大夫五世陪臣三世希不失矣故三桓之子
孫微矣曰魯自平王東遷隱公始專征伐至昭公十
世而大夫逐諸侯自宣公失政季氏始專魯至定公
五世而家臣囚大夫定公之初平子之時季氏用事
盖四世矣陽虎事平子至桓子而亡歴昭公定公盖
二世而曰三世者孔子於其未亡也言之與以為不
過是也是時齊晉皆失政高國鮑晏范中行之徒皆
相繼破滅盖禮樂征伐自諸侯大夫出者其喪敗世
數大約不遠是矣禮樂征伐自諸侯出宜諸侯之強
也而齊晉及魯皆以失政政逮于大夫宜大夫之強
也而三桓以微何也強生于安安生于上下之分定
今諸侯大夫皆凌其上而無以令其下矣故諸侯專
不過十世而大夫取之大夫專不過五世而家臣取
之在易履之六三說而應乎乾則履虎尾不咥人亨
去乾而自用則履虎尾咥人凶其是之謂乎或曰田
常三晉何以不失曰孔子之所言無其德而用其事
者也苟有其德雖湯武以諸侯用天子之事猶可若
田常三晉雖不足言然其所以有國者豈徒然哉非
季氏之比也
孔子沐浴請討齊
潁濱曰陳成子弑簡公孔子沐浴而朝告於哀公曰
陳恒弑其君請討之公曰告夫三子孔子曰以吾從
大夫之後不敢不告也孔子為魯大夫隣國有弑君
之禍而恬不以為言則是許之也哀公三桓之不足
與有立也孔子既知之矣知而猶告以為雖無益於
今日而君臣之義猶有儆于後世也子瞻曰哀公患
三桓之偪嘗欲以越伐魯而去之以越伐魯而去之
豈若從孔子而伐齊既克田氏則魯公室自張三桓
將不治而自服此孔子之意也予以為不然古之君
子將有立于世必先擇其君齊桓雖中主然其所以
任管仲者世無有也然後九合之功可得而成今哀
公之妄非可以望桓公也使孔子誠克田氏而返將
誰與保其功然則孔子之憂固在克齊之後此則孔
子所不為者也
孔子獵較
荆公曰獵較刺時也昔孔子仕于魯魯人獵較孔子
亦獵較或問乎孟軻曰孔子之仕非事道歟曰事道
也事道奚獵較也曰孔子先簿正祭器不以四方之
食供簿正不獵較則若無以祭然盖孔子所以小同
於俗猶有義也義固在于可為之域而後之人習於
隨者一不權義以之可否汚身貶道豫然以和衆自
得甚者傷人倫敗風俗至于無號則諉曰孔子亦嘗
獵較矣悲夫作是詩以刺焉獵較獵較誰禽我有國
人之恘君子所醜獵較獵較祭占其祥國人之序君
子何傷
孔子誅少正夘
東坡曰孔子為魯司寇七日而誅少正卯或以為太
速此叟盖自知其頭方命薄必不得久在相位故汲
汲及其未去發之使更遲疑三日已為少正卯所圖
爾
宓子賤
賈至碑頌曰清静致理中庸之德至高明柔克簡易
之體大繹微旨而徵遺論何先生道蔚其威蕤者也
先生宣慈在躬精義入神德順乎天性根于仁殷其
如雷暖然如春始受業於仲尼終委質于魯君爾乃
周道凌遲王風哀思夷狄竊于位號干戈亂于原野
則我魯國無齊晉之強定哀非桓文之主三卿有僭
虐之政先生處此亂邦從容理邑平心氣而全耳目
晏然躋富夀之域焉自非知微知章變化無窮孰能
臻此觀夫為政之大體元之要恤孤哀喪舉事問弔
訓之以悌加之以孝借五更而悟君賢三老而禀教
然後燕居以佚其體張樂以和其人夜漁不戒而信
欺吏不威而息是以宣尼惜君之理小子期問君之
政暇何其遠哉向使移於有國之君則陶唐之理也
施于有政之臣則二南之化也昔舜左禹而右臯陶
不下席而天下理周公肴膳在御不解懸而四夷伏
小大則異其揆則同天寶初至始以校書郎尉于單
父想先生行事徵其頌聲而古碑殘缺苔篆磨滅使
立志之士何以揖其遺風焉嗚呼其道存而其事往
其人亡而其政息哀哉遂作頌曰鳴琴湯湯宓子之
堂清静無為邑人以康澆風化淳霸俗致王誰謂陽
鱎革而為魴皤皤黃髮或師或友芃芃麥苗不稂不
莠齊師已卻魯俗斯阜諫或剖心伊人引肘穆穆伊
人希聖之才堯舜既往孰為來哉從時卷舒與道徘
徊遊泳孔門取容定哀泱泱千古顯顯令德聲隨牧
收惠與順息人亡政弊道播神默寂寥夜川惆悵舊
園荒祠尚掃苔篆將磷尋風聆韻想見其人年代邈
殊精誠闇親再表貞石頌聲惟新
子貢存魯亂齊破吳強晉伯越
老泉曰君子之道智信難信者所以正其智也而智
常至于不正智者所以通其信也而信常至于不通
是故君子慎之也世之儒者曰徒智可以成也人見
乎徒智之可以成也則舉而棄乎信臣則曰徒智可
以成也而不可以繼也子貢之以亂齊滅吳存魯也
臣悲之彼子貢者遊說之士苟以邀一時之功而不
以可繼為事故不見其禍使夫王公大人而計出于
此則臣未見其不旋踵而敗也臣聞之王者之兵計
萬世而動霸者之兵計子孫而舉強國之兵計終身
而發求可繼也子貢之兵是明日不可用也故子貢
之出也臣以為魯可存也而齊可無亂吳可無滅何
也田常之將簒也憚高國鮑晏故使移兵伐魯為賜
計者莫若抵高國鮑晏弔之彼必愕而問焉則對曰
田常遣子之兵伐魯吾竊哀子之將亡也彼必詰其
故則對曰齊之有田氏猶人之養虎也子之於齊猶
肘股之於身也田氏之欲肉齊久矣然未敢逞志者
懼肘股之捍也今子出伐魯肘股去矣田氏孰懼哉
吾見身將磔裂而肘股隨之所以弔也彼必懼而咨
計于我因教之曰子悉兵趨魯壓境而止吾請為子
潛約魯侯以待田氏之變帥其兵從子入討之彼懼
田氏之禍其勢不得不聽歸以約魯侯魯侯懼齊伐
其勢亦不得不聽因使練兵蒐乘以俟齊釁誅亂臣
而定新主齊必德魯數世之利也臣觀仲尼以為齊
人不與田常者半故請哀公討之今誠以魯之衆從
高國鮑晏之師加齊之半可以轘田常於都市其勢
甚便其成功甚大惜乎賜之不出於此也齊哀王舉
兵誅吕氏吕氏以灌嬰為將拒之至滎陽嬰使使諭
齊兵及諸侯連和以待吕氏變共誅之今田氏之勢
何以異此有魯以為齊有高國鮑晏以為灌嬰惜乎
賜之不出于此也
荆公曰予讀史所載子貢事疑傳之者妄不然子貢
安得為儒哉夫所謂儒者用于君則憂君之憂食於
民則患民之患在下而不用則修身而已當堯之時
天下之民患于洚水堯以為憂故禹于九年之間三
過其門而不一省其子也回之生天下之民患有甚
於洚水天下之君憂有甚于堯然回以禹之賢而獨
安陋巷之間曾不以天下憂患介其意也夫二人者
豈不同道哉所遇之時則異矣盖生于禹之時而由
回之行則是楊朱也生于回之時而由禹之行則是
墨翟也故曰賢者用于君則以君之憂為憂食于民
則以民之患為患在下而不用於君則修其身而已
何憂患之與哉夫所謂憂君之憂患民之患者亦以
義而後可以為之謀也苟不義而以能釋君之憂除
民之患賢者亦恥為之矣史記曰齊伐魯孔子聞之
曰魯墳墓之國國危如此二三子何為莫出子貢因
行說齊伐吳以救魯復說越復說晉五國由是交兵
或強或破或亂或霸卒以存魯觀其言迹其事乃與
夫儀秦軫代無以異也嗟乎孔子曰巳所不欲勿施
於人已以墳墓之國而欲全之則齊吳之人豈無是
心哉奈何使之亂歟吾所以知傳者之妄一也于史
考之當是時孔子子貢窮為匹夫非有卿相之位萬
鍾之禄也何以憂患為哉然則異于顔回之道矣吾
所以知其傳者之妄二也墳墓之國雖君子之所重
然豈有憂患為謀之義哉借使有憂患為謀之義則
豈可以變詐之說亡人之國而求自存哉吾所以知
其傳者之妄三也子貢之行雖不能盡當于義然孔
子賢弟子也孔子之賢弟子之所為固不宜至于此
矧曰孔子使之也太史公曰學者多稱七十子之徒
譽者或過其實毁者或損其真子貢雖好辯詎至于
此耶亦所謂毁損其真者哉
潁濱曰太史公稱子貢一出存魯亂齊破吳強晉伯
越予觀春秋左傳齊之伐魯本于悼公之怒季姬而
非陳恒吳之伐齊悼公之反覆而非子貢吳楚之戰
陳乞猶在而恒未任事凡太史公所記皆非也盖戰
國說客設為子貢之辭以自託于孔氏而太史公信
之耳孔子有言誦詩三百授之以政不達使於四方
不能專對雖多亦奚以為孔子之門所謂言語者初
止于此至于子貢加之以巧辯可以解紛結救患難
如今所載而已若如公孫衍張儀騁其詭辯傾覆諸
侯以快意一時此則孔氏所諱也
歴代名賢確論卷十六
