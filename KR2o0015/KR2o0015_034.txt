歴代名賢確論卷三十四
始皇三
焚書坑儒(司空圖)(劉蜕)(賈至)
長城(陸參)
阿房宫(杜牧)
築臺厭王氣(王元之)
驪山墓(皇甫湜)
大夫松(廖復)
桃花源(李白)
焚書坑儒
司空圖銘秦坑曰秦術戾儒厥民斯酷秦儒既坑厥
祀隨覆天復儒讎儒祀而家秦坑儒耶儒坑秦耶
劉蜕曰無有天下而不知秦之焚書也無世而不謂
不用聖人之道所以亡也嗚呼秦亡自亡也安能焚
書為秦亡耳天下不用秦如聖人之道故秦不得其
道而用也當其時天下一家而尊已外無非心之人
故深法禁人之惡也則不當去法以禁人之善是則
果習天下之離心而背已也豈秦區區之心歟蓋天
必以秦之強暴非大敗無以叛其四海之心故先絶
其事君敬長之術而後從天下以亡其天下焉夫天
與秦則書存不與秦則書焚而秦終無自焚之心也
且聖人宫先自藏其書是秦未始有焚書之心聖人
之家先有其心矣故曰秦亡其自亡矣且聖人之道
與天地合其久與鬼神合其微則不得毁置之在秦
也然矣陶唐氏之水前有聖人之化後有聖人之覲
而後民知事君敬長之術自秦之火前聖已遠後聖
不作而其術不數世亦已成矣豈非天之欲有絶而
先絶其術欲有立而先立歟今或怨秦之火不全其
道也不如秦火息矣
賈至曰昔秦滅羲軒之制廢唐虞之則大搜學徒竭
索儒黨懷書捧檄者鱗集麏至然後罪九流之異論
尤百氏之殊術無辜殺身有道併命冤骸積於坑谷
流血染於泉壤蹈仁義而死者不可勝紀於戲秦皇
帝以神武邁古并吞六合掃天下以一篲芟羣䧺如
衆草建官罷侯大權在已自軒轅以降平一宇宙未
有若斯之盛也夫戡亂以武守武以文文以正業武
以權勝秦皇知權之可以取不知正之可以守嚮使
天下既定守正崇儒遵六經之謨訓用三代之文質
則唐軒盛矣湯武弘業不若也觀夫坑儒焚書之意
乃欲蓋先王之能事竊作者之鴻名黈衆耳以前聞
逞私欲於當代此儒之所忌也秦之所志悲夫儒以
恭儉為宗秦則疲弊生人極力宫室儒以道德柔遠
秦則竭耗中國勞師四夷儒以宥過議賢秦則刻法
峭刑賊虐諫輔儒以述先好古秦則師心徇智播棄
典墳夫如是則秦不得不滅儒不得不坑事使然也
長城
陸參賦曰千城絶長城列秦民竭秦君滅嗚呼悲夫
可得而說原夫恣無道戮無辜帝謂其朕亡秦者胡
不可知也疑是匈奴於是先蒙恬次扶蘇帥兵伍役
刑徒千里萬里雨驟而雲趨入胡之鄉卻胡之王比胡
之黨削胡之疆然後自于洮至於遼江漢湯湯將池
焉而共浚太山巍巍將城焉而共高欲限華夷决安
危一世萬世有中原而稱大帝想其初也闢遐荒窮
下土極九泉而深望九霄而樹千夫力殫目不暇睹
有力如虎亦不暇努咫尺之間或什而伍離婁瞠瞠
亦不暇數人氣氲氲成一方之雲灑汗蕭蕭成半空
之雨駕肩而趨踵步而履紛紛囂囂如日中之市國
不得而寧役不得而停伊朝繼夕自昏逹明時若炎
風熾烈川源盡竭枯肌外焚肉火中渴是民咿咿憂
秦未拔至若苦雪初霽隂風雨霜凍折髭鬢冰寒腋
腸是民惶惶憂秦未亡民之既酷載僵載仆饑兮不
粟寒兮不服病不暇休蟣不暇沐基人之骸壓人之
肉少者不遑老者不復秦民嗚嗚向城而哭邊雪夜
明列雲鏵也白日晝黑揚塵沙也築之登登約之閣
閣遠而聽也如長空散雹蟄蟄而征沓沓而營遠而
望也如大江流萍其呼號也怒風匉訇其鞭撲也血
流縱横地祇業業終朝忽讋星辰悠悠畏其相接而
况於夷狄而况於臣妾其運輸也巷無居人田無稼
民牛首濈濈大車轔轔輪不暇徙蹄不暇奔其傷財
也極民之賦虛民之賂糊口而供赤立而赴餓殍塞
路亦不我顧其民呶呶面天而訴將以宏其基恢其
堵盡韓齊之土固其壁崇其飾竭億兆之力太華方
城乃一卷之石既而岌嶪崢嶸向秦而横如山之成
如雲之平繚繞之際亘如長鯨豎亥汲汲步不可及
掩映天漢勢不可算丘陵峩峩不及其半影入沙磧
勢侵西域殘陽不來未昏而夕其堅如金其峻如淋
崇高不可以日辨遠大不可以數尋鳥飛不前其歸
翩翩雲不得施其隂綿綿風不得馳其聲喧喧下視
關塞蝸牛蟬聯回顧宫闕壯如微烟胡人駢連望之
巍然如登青天如臨深淵不敢久視鳬趨而旋嗟乎
城即高大民惟艱難聞之者攘臂而切齒覩之者泣
涕而長歎夫如是刑不得不暴政不得不煩國不得
不亂民不得不殘謂其城可以固宗社謂其暴可以
定人寰奈何敵不在遠憂不在胡城未畢也而秦已
無殊不知棄秦者身寇秦者臣喪秦者嗣敵秦者民
而怒秦者鬼神此可憂也而秦弗憂徒欲竭生民壘
胡塵萬里而塗炭十年而苦辛然且喪其民亡厥身
非城也去仁義積土石非城也是曰禍之門是曰滅
之根安得而為防安得而稱長嗚呼謂險之可恃城
之可保則右彭蠡左洞庭不為堯之征面伊闕背羊
腸不為湯之亡是以處堯之宫行堯之風雖無是城
也不可得而亂不可得而攻用秦之威布秦之非雖
有是城也如藩垣之微如閫閾之卑無以防其患扞
其師不然者秦無得而殃城無得而荒本以為禦而
反以為亡者哉
阿房宫
杜牧賦曰六王畢四海一蜀山兀阿房出覆壓三百
餘里隔離天日驪山北搆而西折直走咸陽二川溶
溶流入宫牆五步一樓十步一閣廊腰縵迴簷牙高
啄各抱地勢鈎心鬭角盤盤焉囷囷焉蜂房水渦矗
不知其幾千萬落長橋臥波未雲何龍複道行空不
霽何虹高低冥迷不知西東歌臺暖響春光融融舞殿
冷袖風雨凄凄一日之内一宫之間而氣侯不齊妃
嬪媵嬙王子皇孫辭樓下殿輦來于秦朝歌夜弦為
秦宫人明星熒熒開曉鏡也綠雲擾擾梳曉鬟也渭
流漲膩棄脂水也煙斜霧横焚椒蘭也雷霆乍驚宫
車過也轆轆遠聽杳不知其所之也一肌一容盡態
極妍縵立遠視而望幸焉有不得見者三十六年燕
趙之收藏韓魏之經營齊楚之精英幾世幾年收掠
其人倚疊如山一旦不能有輸來其間鼎鐺玉石金
塊珠礫棄擲邐迤秦人視之亦不甚惜嗟乎一人之
心千萬人之心也秦愛紛奢人亦念其家奈何取之
盡錙銖用之如泥沙使負棟之柱多於南畆之農夫
架梁之椽多於機上之工女釘頭磷磷多於在庾之
粟粒瓦縫參差多於周身之帛縷直欄横檻多於九
土之城郭管弦嘔啞多於市人之言語使天下之人
不敢言而敢怒獨夫之心日益驕固戍卒呌函谷舉
楚人一炬可憐焦土嗟乎滅六國者六國也非秦也
族秦者秦也非天下也嗟乎使六國各愛其人則足
以拒秦使秦復愛六國之人則逓二世可至萬世而
為君誰得而族滅也秦人不暇自哀而後人哀之後
人哀之而不鑑之亦使後人而復哀後人也
築臺厭王氣
王元之曰古之王者無靈臺視雲物察氣候之吉凶
知政教之善惡苟理合天道垂休降禎則必日新其
德以奉之化失民心為妖作沴則必夕惕其躬以懼
之如是則變禍福而返災祥不為難矣烏有築高臺
厭王氣行巫覡之事禦天地之災者乎嬴政之有天
下也始以利觜長距雞鬭六國而擅場復以鉤爪鋸
牙虎噬萬方而擇肉終以多藏厚斂蠶食兆民而富
國然后戍五嶺築阿房驅周孔之書盡赴回禄惑神
仙之術但崇方士收大半之賦則黔首豆分用三夷
之刑則赭衣櫛比鯨鯢國政螻螘人命原膏野血風
腥雨膻六合熬熬上訴求主天將使民息肩于炎漢
故望氣者云東南有天子之氣于是祖龍巡狩築臺
以厭之殊不知民厭秦也訴之于天天厭秦也授之
于漢秦獨厭天厭民而自王乎向使築是臺告天引
咎遷善樹德封六國之嗣復萬民之業薄賦斂省徭
役銷戈融兵勗稼懋穡誅高斯之暴政修唐虞之墜
典下從人望上答天意則王氣不厭而自銷矣劉項
之族何由而興哉
驪山墓
皇甫湜狠石銘曰狠石蒼蒼驪山之旁鑱朴礲瘢嶷
然四方昔秦皇帝謀之不臧七十萬人兹焉惶惶發
石此山言礎于墳若有憑依屹住中逵滛刑蹵迫人
力無施故老相傳以狠名之自昔太古不封不樹有
葛於溝有薪於野後聖有作緣情不忍為之棺槨其
在唐虞則維窾木噫嘻暴秦虐用其人墳而象山下
錮三泉窮珍總竒力瘁財殫驅驅而前如刈草菅天
毒其衷神憤其兇謫戍一呼九州風從白梃荆棘指
麾崤潼險阻不闔干戈倒鋒尸露于劫燧燔于童蓬
顆無依不十年中禹葬會稽不改其行聖德洋洋厥
響久長至于漢劉釋之而言中如可欲猶隙南山矧
私其身以盡其人刻詞狠石烱戒千春
大夫松
廖復賦曰舜之興兮風雨弗迷松之生兮雖茂何為
禹鑿九州櫛風沐雨隨山刊木民知攸處如穀如桑
共生于商太戊修德其邦乃昌周室方隆拔樹而風
時王以悟時和歲豐嬴政肆虐并吞六䧺虎視裁定
鑾輿遂東謂蓬島可以立至謂太山可以升中遘天
赫怒雷雨交攻羽葆莫能施其妙複陶何以效其蹤
既避于五株之下乃行乎一命之封是何馳騁之極
非君之德天罰斯盈以警其身惟松所茂亂虐以振
嗟乎秦之為君封其樹不封其臣松之為臣庇其君
不庇其民樹有爵位人遭斧斤委任姦邪兮言有枝
葉誅戕殘賊兮絶其本根殊不知松之枝有軒墀之
幹不能止趙高之佞松之姿有淮淝之形不能卻陳
涉之兵項氏繼踵劉氏建旌望夷烹亥軹道繁嬰大
夫亭亭空守其名者也
桃花源
李白曰昔祖龍滅古道嚴威刑煎熬生人若墜大火
三墳五典散寒灰築長城建阿房并諸侯殺豪俊自
謂功高羲皇國可萬世思欲凌雲氣求仙人登封泰
山風雨暴作雖五松受職草木有知而萬象乖度禮
刑將弛則綺皓不得不遁於商山魯連不得不蹈於
東海則桃源之避世者可謂超升先覺夫指鹿之儔
連頸而同死非吾黨之謂乎
歴代名賢確論卷三十四
