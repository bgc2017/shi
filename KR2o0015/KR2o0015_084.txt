歴代名賢確論卷八十四
德宗二
崔祐甫(温公)
盧杞(范祖禹)(孫之翰)(石守道)
陸贄(范祖禹)(權德輿)
李泌(范祖禹)(溫公)
蕭復(范祖禹)
姜公輔(范祖禹)
楊炎(孫之翰)
裴延齡(范祖禹)
崔善正李錡(范祖禹)(張唐英)
李晟(東坡)(范祖禹)(孫之翰)
崔祐甫
司馬溫公論為相未二百日除官八百人曰臣聞用
人者無親疎新故之殊惟賢不肖之為察其人未必
賢也以親故而取之固非公也苟賢矣以親故而捨
之亦非公也夫天下之賢固非一人所能盡也若必
待素識熟其才行而用之所遺亦多矣古之為相者
則不然舉之以衆取之以公衆曰賢矣已雖不知其
詳姑用之待其無功然後退之有功則進之所舉得
其人則賞之非人則罰之皆衆人所共然也已不置
毫髮之私於其間苟推是心以行之又何遺賢曠官
之足病哉
盧杞
范祖禹論崔祐甫盧杞曰德宗性本猜克故小人易
入用崔祐甫則治用盧杞則亂祐甫輔之以寬大固
益其德矣杞輔之以嚴刻則合其性焉由其本猜克
故也當其即政之始勵精求治猶能任賢一為小人
之所指導而終身不復使祐甫用於貞元之後亦豈
得行其志哉又論杞為相引裴延齡為學士曰君
子與小人莫不引其類而聚於朝人君得一賢者而
相之為相者舉其類而進之後之進者亦舉其類繼
之者莫非賢也其國未嘗無人焉則是得一賢而百
姓被其德澤者數十年而未已也其任小人也豈特
一時之患哉亦舉其類而進之後之進者亦舉其類
繼之者莫非小人也是以任一不肖而天下被其災
害者亦數十年而未已焉德宗旣相盧杞而杞復引
延齡以自助則其國政可知矣盧杞相於建中之初
而延齡用於貞元之後是始終之以小人也故德宗
之世賢人君子常阨窮而道不得行由小人之彙進
不已也人君置相可不慎哉又論盧杞保朱泚必
不反曰人君如欲知其臣聽其言而以事驗之則忠
邪賢不肖可得而見矣姜公輔策朱泚必反蕭復言
鳳翔必亂見幾知變何其明也盧杞以百口保泚請
遣大臣宣慰而吳溆沒於賊又誤援軍興元益危宰
相謀國乖刺如此則其人可知也興元之守實公輔
與復是頼德宗雖以為相不旋踵而疎斥之杞幾亡
社稷至死而猶以為賢自古論禍難而不悟鮮有如
德宗者也又論帝迫衆議不得已貶杞新州司馬
曰德宗之性與小人合與君子殊故其去小人也難
遠君子也易忠正之士一言忤意則終身擯斥盧杞
裴延齡之徒至死而念之不衰迫於危亡不得已然
後去之君子則於其不可去而逐之矣夫賢之與佞
正之與邪聽其所言觀其所行亦足以知之矣德宗
反而易之豈惡治而欲亂哉蓋其性與小人合也
孫之翰論杞姦邪曰李勉以盧杞姦邪天下皆知獨
德宗不知所以為姦邪此勉知其一未知其二杞姦
邪惑主固有其術其始未必能辨也及以大罪貶竄
德宗復念之此由性所合爾蓋德宗性忌盧杞性險
人臣希主所忌之意而行其險計此固易合也當李
懷光赴難興元杞懼言己之罪故沮其朝見致懷光
怨望以叛德宗悟其事已逐杞矣悟其事是辨其姦
邪也旣辨而復念之蓋當危難則不敢徇己之情復
有過失懼臣下不盡力於平賊也賊旣平復歸京師
又欲肆己所為顧朝廷之臣未有如杞能希其意者
故念之念之必將用之豈非性有所合也賴忠賢之
徒力諫其事杞復早死不然杞必再用用則天下再
亂矣後之人君性忌者得不戒之
石守道論曰嘗讀唐史見德宗信任盧杞知大姦
有似乎忠大佞有似乎賢深心厚貌外不可知巧邪
善諂君不能察使覽袁高之奏諫官之疎雖幽厲之
蒙蔽桓靈之昏暗猶將有以發寤而德宗曾不少釋
其惑待遇益厚蓋有以左道蒙其君也結君之心已
深也固君之寵已堅也至杞死而天下為之快德宗
思之不已者信其大姦大佞有似乎忠賢而能蔽君
聪明至於宗社崎危而莫之悟也海内怨嗟而莫之
覺也任人之際可不察與觀其行括率税間架算除
陌歛天下之怨賈禍於國家拒懷光之朝苟一身之
安遺憂於宗社千載之下人猶憤惋請觀盧杞之邪
德宗之蔽塞可為後世之鑑矣
陸贄
范祖禹論贄上書論將兵并關中形勢財利曰賢者
之知國如良醫之知疾察其形色視其脈理而識死
生之變不待其顛仆而後以為病也陸䞇論用兵之
亂如蓍龜之先見何其智哉夫豈如瞽史之知天道
乎亦觀其事而知之也非獨如䞇之賢者能知之意
天下之凡民亦必有知之者惟人君不覺也天下之
患在於人莫敢言而君不得知言之而不聽則末如
之何也必亂而已矣又論䞇上䟽勸帝從諫帝謂
其失在推誠曰德宗播遷幾於亡國不能反求諸己
而以為失在推誠既過而不改又諫而不從乃疑臣
下之揚其惡而掠其美因不復以聽納為事甚矣其
無人君之德也陸贄之言曲盡其情者其聽從曾無
一二愚故剟其大略以見德宗之性與其行事以為
戒哉又論上與䞇謀事人謂内相上行止必與之
俱曰德宗於危亂之中斯須不可無䞇及其用裴延
齡之譖則棄之如脱屣然于所厚如此宜其無所不
薄也詩曰將恐將懼惟予與女將安將樂女轉棄予
其德宗之謂矣又論䞇上䟽諫上疑山北來者為
窺覘欲拘之曰德宗好察而不明是以致亂而不自
知其非陸贄欲正其心術故必原其禍之所起而極
論之使之懲既往之失防未然之悔也詩曰猶之未
遠是用大諫陸贄有焉又論䞇諫帝下詔訪裹頭
内人曰德宗不能虚已以納諫雖勉從陸贄之言不
降詔而遣使是閉其門而由戸出也人君苟不能強
於為善諫之為益也少哉又論贄諫帝不可對
趙憬論政事曰凡此皆德宗心術之蔽也故蕭復諫
之於前陸贄論之於後而終不改蓋自以為得馭下
之術而不知失為上之道是以愈疑而愈闇也又
論裴延齡趙憬譖陸贄罷相曰人君欲聞外事豈不
有賢者可任以為耳目乎德宗知延齡誕妄而信之
是自蔽耳目也其惑亦甚矣夫姦臣之立於朝非獨
狡佞足以惑其君心必有大臣之不忠者附益而封
植之故不可去也延齡之親寵陸贄之廢黜趙憬實
為之助憬之罪大矣必若治之以春秋之法憬其為
誅首歟
權德輿曰嘗讀賈誼書觀其經制人文鋪陳帝業術
亦至矣待之宣室恨得後時遇亦深矣然竟不能達
四聰而盡其善排羣議而試厥謀道之難行亦已久
矣東陽絳灌何代無之嘻一薰一蕕善惡不能同其
器方鑿圓枘良工無以措巧心所以治世少而亂世
多大雅衰而正聲寢漢道未融既失之於賈傅吾唐
不幸復擯棄於陸公公之秉筆内署也㩁古揚今雄
文藻思敷之為文誥伸之為典謨俾&KR1536;狡向風懦夫
增氣則有制誥集一十卷覽公之作則知公之為文
也潤色之餘論思獻納軍國利害巨細必陳則有奏
草七卷覽公之奏則知公為臣也其在相位也推賢
與能舉直措枉將斡璿衡而揭日月清氛沴而平泰
階敷其道也與伊說争衡考其文也與典謨接軫則
有中書奏議七卷覽公之奏議則知公之事君也古
人以士之遇也其要有四焉才位時命也仲尼有才
而無位其道不行賈生有時而無命終於一慟唯公
才不謂不長位不謂不高逢時而不盡其道非命歟
裴氏之子焉能使公不遇哉說者又以房魏姚宋逢
時遇主克致清平陸君亦獲幸時君而不能與房魏
爭列蓋道未至也應之曰道雖自我宏之在人蜚蝗
竟天農稷不能善稼奔車覆轍丘軻亦廢規行若使
四君與公易時而相則一否一臧未可知也而致君
不及貞觀開元者蓋時不幸也豈公不幸哉以為其
道未至不亦誣乎
李泌
范祖禹論帝使李泌分主職事泌對宰相之職不可
分曰古之王者惟任一相以治天下唐虞有百揆夏
商官可知也周之冡宰實總六卿自司徒以下分職
以聽焉詔王廢置者宰也是以治出於一政有所統
相得其職君得其道恭己無為而治蓋以此也後世
多疑於人宰相之職分而不一君以為權在於己臣
亦以為政在於君國之治亂民之休戚無所任責故
賢者不得行其所學不肖者得以苟容於其間由官
不正任不專也其有功烈見於世稱為賢相者必其
得君之專任職之久言行計從出於一人者也古者
名與實稱而後事成功立焉後世不能正名而其實
必合於古然後能有成功如欲稽古以建官必以一
相統天下始可以言治矣又論上欲廢太子泌諫
止之曰李泌善處父子兄弟之間故能以其直誠正
言感悟人主卒使父子如初可謂忠矣諂䛕之人助
君之決者必曰家事非他人所預陷君於惡率由此
言泌以為天子以四海為家則莫非家事以君之子
為己任其知相之職業哉又論泌言君相造命曰
易曰窮理盡性以至於命自君臣而言之為君盡君
道為臣盡臣道此窮理也理窮則性盡性盡則至於
命矣孟子曰莫非命也順受其正夫順受其正者人
事也人事極矣而後可以言命故知命者不立巖牆
之下立巖牆之下而死者人之所取也非天之所為
也順其道而死者天之所為非人之所取也故曰命
若夫建中之亂有以取之乎無以取之乎若無以取
之則不窮兵不暴歛不相盧杞而致亂乃可謂命也
若有以取之而曰命豈異於紂乎夫為人君不知相
之姦邪不省己之闕失而歸之術者之言以為命宜
其德之不建政之不修也李泌之論不亦正乎
司馬温公論元友直運錢帛二十五萬泌悉輸之大
盈庫上猶有宣索曰王者以天下為家天下之財皆
其有也阜天下之財以養天下之民已必豫焉或乃
更為私藏此匹夫之鄙志也古人有言曰貧不學儉
夫多財者奢欲之所自來也李泌欲弭德宗之欲而
豐其私財財豐則欲滋矣財不稱欲能無求乎是猶
啓其門而禁其出也雖德宗之多僻亦泌所以相之
者非其道故也
蕭復
范祖禹論上以復輕已使宣慰淮南陸贄言復去就
帝竟不復辨曰德宗惡正直而保姦邪故親盧杞疎
蕭復嫌隙既開無事而疑陸贄之言蓋欲救其心術
而執疑恥過不欲辨明寧蓄諸心晻昧不決而已此
讒賊之所由入也孟子曰不仁者可與言哉安其危
而利其菑樂其所以亡者其德宗之謂矣又論復
謂李勉盧翰在相位不可不與共議政事遂罷相曰
蕭復欲黜陳少游賞韋臯此朝廷之公議也德宗苟
以為然在於一言使宰相行之而已何疑于李勉盧
翰而獨與從一為密耶且既以為相而不待之以誠
則疎遠之臣其可信者幾希矣夫如是忠臣賢者豈
得盡其心乎
姜公輔
范祖禹論公輔以諫厚葬唐安公主罷相曰人君置
相必求天下之賢蓋欲聞其忠言嘉謀以交修其所
不逮也書曰朝夕納誨以輔台德而後宰相與諫諍
之臣分其所職人君得失相不豫焉必責之諫臣此
諂䛕之人持禄保位之計非賢者之職業也姜公輔
一諫德宗而德宗以為非所宜論卒廢黜之不明之
君豈知所任相哉
楊炎
孫之翰論曰楊炎為宰相論内庫之弊使財賦一歸
有司言租庸之害定兩稅以便天下才力頗稱其位
矣及建議復陵陽渠不從嚴郢之言以起民怨城原
州不納段秀實之計以致兵叛何其自欺功業也宰
相之任固在盡其才力以當國事苟謀議未至安得
不從人之善也况浚渠之事嚴郢引内園植稻之費
以明之利害甚顯何故不從其言也原州之議秀實
請俟農隙興功是使衆安而事立又何故不納其計
也不惟不從不納且讎其人矣蓋炎自恃才力方持
大權不欲天下之人一違其議故樹威如此殊不思
宰相之議繫天下利害必在於是爾未至於是有違
之者安得不從也能從於善人稱賢矣已有賢名則
何損於才力何害於大權乎兹至公之道也炎雖有
才而心不公故不能成就功業卒至禍敗後之為相
者戒之又論貶崖州司馬賜死曰炎懷元載私恩
讎劉晏害之此固大罪若正名誅之宜矣然炎之害
晏本出私惡德宗殺炎又非公法始炎誣晏言嘗託
附獨孤妃欲立韓王德宗不察虚實便以晏不利於
已至遣使先殺晏後詔以忠州叛罪之此君與相俱
以私怨心殺害勲賢仍誣其罪用掩己過是上欺於
天下欺於人中外冤惜固不能已炎懼人言之多奏
遣腹心使於四方言殺晏之事本由君怒以解己罪
德宗聞之又惡殺勲賢之事在已乃怒炎有意誅之
若下詔述己聽讒殺賢之過深自咎責雪晏之枉優
加贈典正炎之罪肆諸市朝猶可戒己失道明國常
憲使姦險者知懼忠憤者快心反擢用盧杞姦惡甚
於炎乃加炎他罪殺之又豈公法也為君為相逞怨
如是相欲無禍君欲不危難矣
裴延齡
范祖禹論别置四庫虚張名數以惑上曰自古聚歛
興利之臣非有生財之術皆移東於西指虚為實徒
張官吏置簿書以罔惑人主取功賞而已由明皇至
於德宗其事不謀而同蓋興利必用小人小人莫不
為欺故其所行者由一律也
崔善正李錡
范祖禹論崔善正言錡不法上械送錡錡坑殺之曰
德宗本惡崔善正直言故使李錡甘心焉善正之死
非特以告錡也鉗天下之口而長姦臣之威實德宗
殺之是朝廷殺諫者非錡殺告者也
張唐英論曰浙西布衣崔善正上封事言李錡反德
宗械善正以賜錡俾坑殺噫善正一布衣也茹藜藿
則有八珍之甘處蓬蓽則有藻梲之樂非食國家之
禄有憂國家之心蓋以慮肉食者失於廟堂而黎民
抱骸於草莽故越數千里至京師一言者言錡之叛
為德宗計者宜念古人之戒欲入澤者問牧童欲入
水者問漁師以其知之審也宜先遣一詔使巡行江
浙察錡之志有無叛上之謀察善正之言審與不審
然後以善正付法未為晚也何至閉聰遏明械之以
賜錡使忠義之士死於無辜以箝天下直臣之口哉
為錡之計者已既有不臣之迹致善正諫言朝廷釋
然不以為信則宜翻然悔過納土歸朝亦不失一節
度使彼善正者雖發己之惡宜寬而恕之上章於朝
請德宗任用之以來天下直言之士則可謂善補過
矣德宗旣褊急而以善正賜之李錡又不悔過從而
殺之至憲宗之初錡果叛則善正不為狂妄宜下詔
旌賞爵其子孫可也而天子與公卿大夫卒不議及
於此善正可謂生死無一人知者可哀也哉
李晟
東坡李西平畫贊曰以吾觀西平王提孤軍自比方
赴行在走懷光斬朱泚如反掌及其後帥鳳翔與隴
右瞰河隍兵益振謀旣臧終不能取尋常墮賊計困
平涼卒罷兵仆三將誰之咎在廟堂斬馬劒誅延賞
為菹醢不足償覽遺像涕泗滂
范祖禹論以張延賞罷晟兵柄晟謂與吐蕃盟事可
憂曰人君於其所不當疑而疑之則於其所不可信
而信之矣此必然之理也李晟有復唐室之大功又
再敗吐蕃社稷是賴而德宗猜忌使勲賢憂懼不保
朝夕至於讒邪之詭計吐蕃之甘言則推誠而信之
不疑一旦罷晟兵柄中外莫不解體行張延賞之私
意中尚結贊之隂謀忠賢至計確不可入而奸臣敵
國得以欺賣由其心術顛倒見善不明故也延賞以
私憾敗國殄民刑孰大焉德宗曾不致詰使之得保
首領死牖下幸矣
孫之翰論李晟論張延賞曰初德宗用延賞相舊史
言晟與延賞不協表論其過故改授僕射初觀其事
似晟恃功挾怨以沮延賞及詳其本末乃晟忠於德
宗非恃功挾怨也晟雖一代元勲位任崇極常慕魏
鄭公為人思致君如貞觀之治事有當言犯而無隱
至德宗用延賞相表論其過者知延賞非宰相器也
但德宗注意延賞必欲大用乃諭晟與之釋憾會劉
佐韓滉入朝以德宗意勸晟表薦延賞不得已言之
此又見晟不敢恃功固拒君意為強臣之態也延賞
既相為德宗寵待言無不從齊映居相位雖無顯赫
事業薦賢頗稱純直延賞與不足逐之遠郡怒晟不
解以讒言罷其兵權又忌柳渾忠直擠之罷相本嫉
晟社稷大功欲用劉佐李抱真輩收河隴以高之遂
建議减官收俸錢以助軍旣罷晟兵權抱真輩不平
遂辭邊任又减官詔下衆言不便延賞復請量留員
數以解謗議作相數月銳意報怨舉事輕脫如此此
固非宰相器則晟之表論其過豈非忠於德宗也但
德宗好任姦人必使延賞作相尚以早卒未能大害
天下然時政亂矣或曰李晟言張延賞不可大用於
主誠忠矣然將帥方成大功領兵權進退宰相可乎
答曰將帥賢如晟名德為天下信服如晟者見天子
命相非其人言之可矣不及晟者言之則為強横之
臣也
歴代名賢確論卷八十四
