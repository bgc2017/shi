歴代名賢確論卷十二
二帝三代通論中
湯武(范文正公)
湯仁文王畏利(牛僧孺)
商剛周柔(潁濱)
唐虞三代建官(東坡)
三代勸勉其民(潁濱)
三代富而教之(六一)
堯舜周公(李商隱)
湯武
范文正公曰明夷隂上明下其義病矣火入地中其
光翕矣蔽賢傷善之時也夫文明在上則賢者遂進
文明在下則善人用傷其商之末世耶君子用晦然
後免於其難然則文王其不用晦乎何以嘗幽之耶
文王盖有國焉德加于人晦之難也故以文明入于
難終以柔順而出矣箕子雖無政焉而最近於闇故
自辱其身以晦其道然後乃免故文明在下難哉聖
賢其猶病諸變斯時者惟九三乎得其大者其湯武
之事歟又曰革水火相薄變在其中聖人行權革
易之時也夫澤有水則得其宜今澤有火是反其常
矣天下無道聖人革之以反常之權然而反常之權
天下何由而從之以其内文明而外說也内卦文明
外卦兑說以此之文明易彼之昏亂以天下之說易
四海之怨以至仁易不仁以有道易無道此所以反
常而天下聽矣其湯武之作耶苟道德不去雖湯武
日生當為天下之助何反常之有焉
湯仁文王畏利
牛僧孺曰救天下者皆曰仁得天下者皆曰利則可
乎曰不可也不得已而有天下則曰仁得已而有者
則曰利也若畏其利善以其仁皆聖也湯文王是也
原意曰聖人眎生民以天下襁穉在焚溺無不挈者
然則挈而授其家乎將遂挈而有之乎彼家無人而
有之不得已而仁矣有人而有之則得已而利矣夏
無人也(謂無微子)湯有以仁殷有人也文王畏其利前賢
明湯意故無伯夷後聖明文王意故曰周之德可謂
至德也已矣
商剛周柔
潁濱曰商有天下者三十世而周之世三十有七商
既衰而復興者五王而周之既衰而復興者宣王一
人而已盖商之多賢君宜若其世之過於周周之賢
君不如商之多而久於商者數世其故何也周公之
治天下務以文章繁縟之禮和柔馴擾剛強之民故
其道本於尊尊而親親貴老而慈幼使民之父子相
愛兄弟相悅而無犯上難制之氣行其至柔之道以
揉天下之戾心而去其剛毅果敢之志故其享天下
至久而諸侯内侵京師不振卒于廢為至弱之國何
者優柔和易可以為久而不可以為強也若夫商人
之所以為天下者不可復見矣嘗試求之詩書詩之
寬緩而和柔書之委曲而繁重者皆周也而商人之
詩駿發而嚴厲其書簡潔而明肅以為商周之風俗
盖在乎此矣夫惟天下有剛強不屈之俗也故其後
世有以自振於衰微然至其敗也一散而不可復止
盖物之強者易以折柔忍者可以久存柔者可以久
存而常困于不勝強者易以折而其末也可以有所
立此商之所以不長而周之所以不振也嗚呼聖人
之為天下亦有所就而已不能使之無弊也使之能
久而不能強能以自振而不能以及遠此二者存乎
其後世之賢與不賢矣太公封於齊尊賢而上功周
公曰後世必有簒弑之臣周公治魯親親而尊尊太
公曰後世寖衰矣夫尊賢上功則近於強親親尊尊
則近于弱終之齊有田氏之禍而魯人困于盟主之
令盖商之政近于齊而周公之治周者其所以治魯
也故齊強而魯弱魯未亡而齊先亡也書稱伊尹去
亳適夏既醜有夏復歸于亳盖伊尹耕於有莘之野
既以處士從湯矣及其適夏非其私行也湯必與知
之其君臣之心以謂從湯伐桀以濟斯民不若使伊
尹事桀以正其亂雖使夏不亡商不興無憾也及其
不可復輔於是捨而歸耳其後文王事紂亦身為之
三公至將囚而殺之然後棄之而西盖湯之於桀文
王之於紂其不欲遽奪之者如此此其所以為湯文
王而後世之所不及也
唐虞三代建官
東坡曰天下之事古略而今詳天下之官古寡而今
衆聖人非有意于其間勢則然也火化之始燔黍捭
豚以為糜矣至周而醯醢之屬至百二十甕棟宇之
始茅茨采椽以為泰矣至周九尺之堂山節藻梲聖
人隨世而為之節文豈得已哉周書曰唐虞稽古建
官惟百夏商官倍亦克用乂聖人不以官之衆寡論
治亂者以為治亂在德而不在官之衆寡也禮曰夏
后氏官五十商二百周三百與周官異學者盖不取
焉夫唐虞建官百簡之至也夏后氏安能減半而辨
此理之必不然也孔安國曰禹湯建官二百不及唐
虞之清要榮古而陋今學者之病也自夏商觀之則
以官百為清要自唐虞而上雲鳥紀官之世而觀之
則官百為陋矣夫豈然哉愚聞之叔向曰昔先王議
事以制不為刑辟故子産鑄刑書而叔向非之夫子
産之刑書末世之先務也然且得罪于叔向是以知
先王之法亦簡矣先王任人而不任法勞于擇人而
逸于委任故法可以簡法可以簡故官可以省古人
有言省官不如省事省事不如清心至矣
三代勸勉其民
潁濱曰王道之至於民也其亦深矣賢人君子自潔
於上而民不免為小人朝廷之間揖讓如禮而民不
免為盗賊禮行於上而淫辟邪放之風起于下而不
能止此猶未免為王道之未成也王道之本始于民
之自喜而成于民之相愛而王者之所以求之於民
者其粗始于力田而其精極于孝弟廉恥之際力田
者民之最勞而孝弟廉恥者匹夫匹婦之所不悦強
所最勞而使之有自喜之心勸所不悅而使之有相
愛之意故夫王道之成而及其至于民其亦深矣古
者天下之災水旱相仍而上下不相保此其禍起于
民之不自喜於力田天下之亂盗賊放恣兵革不息
而民不樂業此其禍起于民之不相愛而棄其孝弟
廉恥之節夫自喜則雖有大勞而其事不遷相愛則
雖有強狠之心自顧其親戚之樂以不忍自棄于不
義此二者王道之大權也方今天下之人狃於工商
之利而不喜於農惟其最愚下之人自知其無能然
後安于田畝而不去山林饑餓之民皆有盗跖趦趄
之心而閨門之内父子交忿而不和及朝廷之上雖
有賢人而其教不逮于下是故士大夫之間莫不以
為王道之遠而難成也然臣竊觀三代之遺文至于
詩而以為王道之成有所易而無難者夫人之不喜
乎此是未得為此之味也故聖人之為詩道其耕耨
播種之勤而述其歲終倉廩豐實婦子喜樂之際以
感動其意故曰畟畟良耜俶載南畝播厥百榖實函
斯活或來瞻女載筐及筥其饟伊黍其笠伊糾其鎛
斯趙以&KR1573;荼蓼當此時也民既勞矣故為之言其室
家來饁而慰勞之者以勉卒其事而其終章曰荼蓼
朽止黍稷茂止穫之挃挃積之栗栗其崇如墉其比
如櫛以開百室百室盈止婦子寧止殺時犉牡有捄
其角以似以續續古之人當此之時歲功既畢民之
勞者得以與其婦子皆樂於此休息閒暇飲酒食肉
以自快於一歲則夫勤者有以自忘其勤盡力者有
以輕用其力而狼戾無親之人有所慕悦而自改其
操此非獨于詩云爾道之使獲其利而教之使知其
樂亦如是也且民之性固安於所樂而悅于所利此
臣所以為王道之無難者也
三代富而教之
六一日惟三代仁政之本始于井田而成于學記曰
國有學遂有序黨有庠家有塾其極盛之時大備之
制也凡學本于人惟磨揉遷革使趨于善至于風俗
成而頌聲興盖其功法施之各有次第其教于人者
勤而入于人者漸勤則不倦漸則遲久而深夫以不
倦之意待遲久而成功者三王之用心也故其為治
必久而後致太平而為國皆至于六七百年而未已
此其效也三代學制甚詳而後世罕克以舉盖或不
知本末而不備又求于速不待其成而殆故學之道
常廢而僅存
蕘舜周公
李商隱曰堯去子舜亦去子周公去弟後世人以為
能斷此絶不知聖人事者斷之為義疑而後定者也
聖人所行無疑又安用斷聖人持天下以道民不得
知聖人理天下以仁義民不得知害去其身未仁也
害去其家未仁也害去其國亦未仁也害去其天下
亦未仁也害去其後世然後仁也宜而行之謂之義
子不肖去子弟不順去弟家國天下後世皆蒙利去
害矣不去則反宜然而為之堯舜周公未嘗疑又安
用斷故曰斷非聖人事
歴代名賢確論卷十二
