歴代名賢確論卷六十四
齊高帝
金土同價(袁皓)(東坡)
武帝
武帝疾王融謀以子良易嗣君(温公)
海陵王
明帝謀繼大統侍中謝朏求出致酒遺弟瀹書
曰飲此勿豫人事(温公)
通論
高帝明帝東昏侯(温公)
梁武帝
臨川王宏洛口之敗幷竊發以宏為名因免官
(温公)
湛僧智圍魏夏侯䕫引兵助之魏元慶和以城
降僧智以城遜䕫(温公)
武帝好佛(李德裕)
賀琛啓陳四事武帝怒而詰責(温公)
昭明太子葬其貴嬪求吉地被厭禱之譖(温公)
通論
武帝元帝(温公)
陳文帝
帝疾篤語孔奐等欲傳位弟安成王頊奐等諫
止之及太子伯宗立三年頊廢伯宗而入簒
是為宣帝(温公)
後主
荒淫(劉禹錫)(東坡)
通論
武帝文帝宣帝後主(温公)
陳國興亡(曾子固)
金土同價
袁皓齊處士言曰齊祖受禪大宴卿士顧謂丞相曰
予不肖幸有天下乃百執事羽翼小子共拯宋人之
溺也然予不敢易時而侮器使不逾十載致黃金與
土同價朝臣稱賀内外諠懽快喜相傳日走天下齊
封父聞而慶曰宋人生矣而告鄉處士處士聞而泣
曰捨虎逢狼改時而亡吾為宋人幸未死果塗炭於
齊矣新主之言豈成聖人之道耶君王知黃金貴於
土不知百姓視土貴於黃金吾聞古者土地之封在
於民全而國殷土有林木民得而取土有醎滷民得
而煑土有禾黍民得盈庾金玉在山桑麻在原聖人
不禁無私無官死者有土生者有田聖人樂而百姓
同百姓憂而聖人然秦傳亂國之疾百姓之苦莫痊
漢壤既廣百姓饒矣土地之利百姓莫得而窺之金
玉在山醎滷在田取塊土者犯禁而死生無土而何
以田殁無土而及乎泉生則税蠹而郡蠹邑剋而吏
嚙吾視宋人之貧久矣未見宋人有寸土者君王苟
欲致民於生地不若薄民之賦貽民之利知百姓貴
土於黃金則其民受福於齊矣封父謝曰吾將聞執
政者可乎處士曰否是欲急挈吾於禍矣惟父勿施
吾將往
東坡曰齊高帝云吾當使金土同價意則善矣然物
豈有此理者哉孟子曰物之不齊物之情也巨屨與
小屨同價人豈為之哉而孟子亦自忘其言為菽粟
如水火之論金之不可使賤如土猶土不可使貴如
金也
武帝疾王融謀以子良易嗣君
温公曰孔子稱鄙夫不可與事君未得之患得之既
得之患失之苟患失之無所不至王融乘危徼倖謀
易嗣君子良當時賢王雖素以忠清自居不免憂死
迹其所以然正由融速求富貴而已輕躁之士烏可
近哉
明帝謀繼大統侍中謝朏求出致酒遺弟瀹書曰飲此
勿豫人事
溫公曰衣人之衣者懷人之憂食人之食者死人之
事二謝兄弟比肩貴近安享榮禄危不豫知為臣如
此可謂忠乎
高帝明帝東昏侯
温公南齊論曰高帝以功名之盛不容於昏暴之朝
逆取而順守之亦一時之良主也明帝自以得於不
義猜忌高武子孫誅夷殆盡深戒東昏以先事制人
而大臣疑懼禍變相尋卒亡其國夫不務全德而殺
人以自安自古以來未有能濟者也
臨川王宏洛口之敗并竊發以宏為名因免官
温公曰宏為將則覆三軍為臣則涉大逆高祖貸其
死罪可矣數旬之間遷為三公於兄弟之恩誠厚矣
王者之法果安在哉
湛僧智圍魏夏侯䕫引兵助之魏元慶和以城降僧智
以城遜䕫
温公曰湛僧智可謂君子矣忘其積時攻戰之勞以
授一朝新至之將知人之賢不掩人之長功成不取
以濟國事忠且無私可謂君子矣
武帝好佛
李德裕曰世人疑梁武建佛刹三百餘所而國破家
亡殘禍甚酷以為釋氏之力不能拯其顛危余以為
不然也釋氏有六波羅密檀波羅密是其一也又曰
難捨能捨大者頭目支體其次國城妻子此所謂難
捨也余嘗深求此理本戒其不貪能自不戒哉是以
詭誕之士竒邪之術君子遠之
武帝元帝
温公曰武帝當齊之季任居方面危不自安乘時奮
起以除昏主而成大業及享國日久普通大通之際
遭魏氏衰微王公牧守襁屬而歸之戎車北征至於
洛汭觀其勤身約已好尚文雅拊循士大夫亦可謂
恭儉寬厚之君矣然以萬乘之主為桑門之行屈身
傾國以奉浮屠恩勝於威紀綱不立信佞臣之謀貪
河南之地棄與國寵叛人遂使臺城覆没老而餒死
江淮以南鞠為荆棘其智未足稱也夫德澤不能及
而享其大利聖人禍之譬如悦盗賊之財而延之入
室財不可得而喪其所有必矣其子孫各擁強兵列
居重鎮不救君父之危而窺間乘便更相屠滅元帝
於兄弟之中殘忍尤甚是以雖翦兇渠而克復故業
旋踵之間身為俘馘豈特人心之不與哉亦天地之
所誅也
帝疾篤語孔奐等欲傳位弟安成王頊奐等諫止之及
太子伯宗立三年頊廢伯宗而入簒是為宣帝
温公曰夫臣之事君宜將順其美匡救其惡孔奐在
陳處腹心之重任決社稷之大計苟以世祖之言為
不誠當如竇嬰面辨袁盎廷爭防微杜漸以絶覬覦
之心以為誠邪則當請明下詔書宣告中外使世祖
有宋宣之美高宗無楚靈之思不然謂太子嫡嗣不
可動搖欲保輔而安全之則當盡忠竭節以死繼之
如晉之荀息趙之肥義奈何於君之存則逆探其情
而求合焉及其既没則權臣移國而不能救嗣王失
位而不能死乃姦諛之尤者而世祖謂之遺直託以
六尺之孤豈不悖哉
荒淫
劉禹錫臺城詩曰臺城六代競豪華結綺臨春事最
奢萬戶千門成野草只緣一曲後庭花
東坡論陳隋好樂而亡曰吹笛彈琵琶五弦及歌舞
二技自文襄以來好之河清以後尤甚後主惟賞邊
方樂耽愛無已於是繁手淫聲爭新哀怨故曹妙逹
安馬駒之徒至有封王開府者遂服簮纓而為伶人
之事後主亦能自度曲親執樂器玩好無倦倚絃而
歌别採新聲為無愁曲音韻窈窕極於哀思挾侍兒
閹官輩齊唱和之曲終樂闋莫不隕涕行幸道路或
時馬上作之樂往哀來竟以亡國(餘見隋煬帝門)
武帝文帝宣帝後主
温公曰武帝與王僧辨同事梁室誅夷侯景乘時伺
隙以詐力取國然率羸弊之衆當強齊乘勝之勢卒
成大功奄有江南斯亦難矣文帝恭勤政事足為良
主孝宣值齊之衰而啓土逢周之興而喪師豈非不
恃内而恃外耶以陳國區區不能居天下五分之一
慄慄危懼不能保其社稷况後主荒淫無度以趣之
納身眢井不亦宜乎
陳國興亡
曾子固陳書序曰陳之為陳蓋偷為一切之計非有
先王經紀禮義風化之美制治之法可章示後世然
而兼權尚計明於任使恭儉愛人則其始之所以興
惑於邪臣溺於嬖妾忘患縱欲則其終之所以亡興
亡之端莫非自已致者至於有所因造以為號令威
刑職官州郡之制雖其事已淺然亦各施於一時皆
學者之不可不考也而當時之士爭奪詐偽苟得偷
合之徒尚不得不列以為世戒而况於壊亂之中倉
皇之際士之安貧樂義取舍去就不為患禍勢利動
其心者亦不絶於其間若此人者可謂篤於善矣蓋
古人之所思見而不可得風雨之詩所為作者也安
可使之泯泯不少槩見於天下哉則陳之史其可廢
乎
歴代名賢確論卷六十四
