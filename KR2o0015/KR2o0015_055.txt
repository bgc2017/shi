歴代名賢確論卷五十五
先主後主
攻劉璋(子西)(東坡)(子由)
荆州(關侯)(子西)(少游)(子由)
孫權稱尊孔眀不與之絶(子西)
龐統中流矢卒(子西)
張温敗(子西)
漢業(劉禹錫)(温公)
後主即位改年(子西)
陳夀謂蜀不置史注記無官(子西)
法正報德與怨(子西)
攻劉璋
子西論先主置酒大會於涪曰涪之役陋何足論哉
至於樂與不樂之義則有可得而言者傳曰師有功
則奏凱歌又曰戰勝以喪禮居之二義孰是吾聞聖
人無心以百姓心為心其戰也本所以憂民之憂其
勝也不得不樂民之樂故師有功則奏凱歌此無足
怪者然道失而後德德失而後仁仁失而後義義失
而後禮道至於禮其去本遠矣而況於兵乎欲戰勝
以喪禮居之亦無足怪者言樂與不樂皆未之盡也
古之處此者外則歌舞而内以喪禮居之
東坡嚴顔詩曰先主反劉璋兵意頗不義孔眀古豪
傑何乃為此事劉璋固庸主誰為死不二嚴子獨何
賢談笑傲碪几國亡君已執嗟子死誰為何人刻山
石使我空涕淚吁嗟斷頭將千古為病悸子由詩曰
古碑殘缺不可讀遠人愛惜未忍磨相傳昔者嚴太
守刻石千歲字已訛嚴顔平生吾不記獨憶城破節
最高被擒不辱古亦有吾愛善折張飛豪軍中生死
何足怪乘勝使氣果若何斫頭徐死了無怒我豈畏死
如兒曹匹夫受戮或不避所重壯氣吞黃河臨危閒
睱有如此覽碑慷慨思横戈
荆州(關侯)
子西論魯肅以荆州借備曰漢時荆州之地為郡者
七劉表之歿南陽入于中原而荆州獨有南郡江夏
武陵長沙桂陽零陵備之南奔劉琦以江夏從之其
後四郡相繼歸附於是備有武陵長沙桂陽零陵之
地曺仁既退關侯周瑜錯處南郡而備領荆州牧居
公安則六郡之地備已悉據之矣其所以云借者猶
韓信之言假也雖欲不與得乎魯肅之議正合良平
躡足之幾而周瑜獨以為不然屢勝之家果不可與
料敵哉
少游論魯肅以荆州借備曰魯肅勸吳以荆州之地
借先主先主因以取蜀吳王悔之歸咎於肅夫以肅
之籌略過人而其昧有至於此乎以臣觀之吳王雖
不欲借荆州以資先主不可得也肅之策善矣何則
是時曹氏已據中原挾天子以令天下毅然有幷吞
諸雄之心袁紹呂布皆為擒滅其能合從并力以抗
之者獨仲謀與玄德耳此所謂胡越之人未嘗相識
一旦同舟而遇風波則相應如左右手勢使然也吳
人雖欲不借荆州以資先主其可得乎且吳不借荆
州則先主必還公安不然則當殺之二者皆不可也
昔高祖入關與秦父老約法三章秋毫無所犯秦民
大悅項羽雖徙之於漢中而高祖還定三秦如探囊
中物耳何則秦民之心已系於漢也方先主東下荆
州之人歸者十餘萬或勸速行以據江陵先主曰舉
大事必以人為主今人歸吾何棄去是時先主若在
公安吳為仇也夫以董卓之罪上通於天王允以罪
誅之而李傕郭汜糾合黨與猶能為之報仇何則卓雖
兇逆亦一時之望也先主以宗室之英名盖當代士
之歸者如水之赴海烏林之役曹公以百萬之衆㳂
江而下非其雄略則周瑜水軍豈能獨勝耶吳若殺
之豪傑四面而至必矣孫氏之亡可立待也由是言
之先主借荆州之事拒之則為仇殺之則招禍因而
借之則可以合從幷力而抗曹公肅之為吳策者豈
不善乎然則周瑜嘗欲徙先主置吳盛為築宫多其
美女玩好其策如何此又大不可也先主常見其髀
肉生慨然流涕歎功業之不建其在許也曹公與之
出則同輿與之坐則同席竟亦不留此其志豈以美
女玩好老於吳者邪史稱曺公聞孫權以土地借備
方作書落筆於地彼知先主得荆州輔車之勢成天
下未可以遽取也由是言之借荆州之事豈惟劉氏
所以取蜀亦孫氏之所以保吳者矣
子西論使關侯爭荆州并與吳連和曰曹公征漢中
先主聞之與吳連和分荆州是矣引軍還蜀非也是
時蜀有南郡之地而先主以蜀兵五萬居公安若進
據襄陽關侯帥五萬之衆以襲許卷甲疾趨五日而
可至事成則天下未可量不成則漢中之師不攻而
自退此兵法所謂攻其所必救者初曹公征柳城備
勸表以襲許及備據荆州亦不能辦此信天命有在
哉
子由論先主為關侯伐吳曰事固有當作而不可作
者矣智者論其公私權其輕重而可否可決也蜀先
主之於關侯名雖君臣義則父子也先主入蜀而侯
攻曹仁於荆州吳乘其敝侯以敗死先主欲為侯報
讎義不可已也然吳蜀之於魏國小而兵弱本以漢
季君臣之分締交相親與魏為敵則報讎之義其公
且重者在魏也釋魏而事侯之怨則為失所先後矣
先主之在白帝也吳之君臣懼而乞和若以讎魏之
重俛而從之義無不可也先主念侯之厚拒而不許
君臣之義則至矣奮不慮害兵敗而繼之死忘兩國
之大計而徇一夫之遺怨則未為得矣諸葛孔眀有
言法孝直在必能止君此行雖行亦必不至於敗然
則孔眀亦以伐吳為失計矣
孫權稱尊孔眀不與之絶
子西曰或曰孔眀之不絶吳權耶正耶曰正也非權
也六國之時諸侯皆僭矣孟子以為有王者作不皆
比而誅之必教之不從而後誅之然則未教之罪王
者所不誅孔眀之勢既未能有教吳則吳之僭號疑
未可以遽責此王者之法也非權也
龐統中流矢卒
子西曰龐德公以孔眀為卧龍以士元為鳳雛則士
元之齒當少於孔眀孔眀卒時年五十四而士元先
卒二十有二年則士元物故尚未三十也豈不惜哉
建安二十四年先主始王漢中是歲關侯卒眀年黃
忠法正卒又眀年張飛卒又眀年馬超馬良卒基業
未就而一時功臣相繼淪謝如有物奪之者眀年後
主踐阼而舊人獨有孔眀趙雲後七年雲卒又五年
孔眀卒而勲舊於是乎盡正卒時四十五超四十七
良三十五自餘不著其年飛傳稱少與關侯俱事先主
侯年長數歲飛兄事之則飛卒時年纔五十許霍峻
年四十此數傑者皆以高才早世而譙周至七十餘
而終天不祚漢眀矣
孔眀言張温敗
子西曰善惡太眀誠取敗之道然人之禍敗有以其
道得之者有不以其道得之者若張温之敗可謂不
以其道矣尚安可以推求其故哉
漢業
劉禹錫蜀先主廟詩曰天下英雄氣千秋尚凛然勢
分三足鼎業復五銖錢得相能開國生兒不象賢淒
涼蜀故妓来舞魏宫前
司馬溫公蜀論曰昭烈以敗亡之餘羇旅漢南而能
屈體英傑要結同志摧沮勍敵因敗為功顛沛之際
不忘德義美矣劉璋昧弱侮而兼之遂奄有巴蜀君
臨一隅安樂公材雖不中然委任賢相抗衡中國及
姜黃用事而面縛為虜宜矣
後主即位改元
子西曰人君繼體踰年改元而章武三年五月改為
建興此陳夀所以短孔眀矣以吾觀之似不為過古
者人君雖亡尚未即位也眀年正月行即位之禮然
後書即位而稱元年後世承襲之初固已即位矣稱
元不亦可乎故曰不為過也古者人君襲位未踰年
不稱君故子猛不書王子般子亦不書公後世承襲
之初固已稱君矣稱元不亦可乎故曰不為過也春
秋之時未有一年而二名者如隠公之末年既名之
為十一年矣不可復名為桓公元年自紀元已来有
一歲而再易者矣有一歲而三四易者矣豈復以二
名為嫌而曰不可乎故曰不為過也非特此也今之
所謂元年與古異矣古之所謂元年者某君之一年
也故必踰年而後稱之如前所云後世所謂元年者
某號之一年耳嗣位而稱之可也踰年而後稱之亦
可也
陳夀謂蜀不置史注記無官
子西曰禮記人君言則左史書之動則右史書之周
禮建官備矣獨不聞有所謂左右史者雖有太史然
不以注記為職是時諸侯皆有史豈天子獨闕乎春
秋之時卜田宅者占雲日者皆稱太史則太史殆隂
陽家流然書趙盾者書崔杼者亦稱太史則太史又
似掌注記者盖方是時學者通知天人而卜興廢者
亦不純用蓍龜太史伯以祝融之功而推楚國之必
興太史趙以虞舜之德而占陳氏之未亡其論誼證
據有絶人者故隂陽注記得兼掌之漢司馬談父子
為太史令以論著為己任而又掌天官則兼掌之效
於茲可見魏晉之際始置著作郎自是太史之職分
而為二孔眀之時未也按後主景耀元年史官奏景
星見於是大赦改元而曰蜀不置史妄矣
法正報德與怨
子西論孫盛非諸葛亮不罪法正太横曰秦昭王以
范睢之故至質平原君移書趙王以求魏齊之首李
廣誅霸陵尉上書自劾武帝詔曰報恩復讎朕之所
望於將軍也復何疑哉國初郭進為山西巡檢民訴
進略奪其女太祖怒曰汝小民也配女當得小民今
得吾貴臣顧不可邪驅出之而三人者卒皆有以報
國古之英主所以役使豪傑彼自有意哉孫盛所見
者小矣
歴代名賢確論卷五十五
