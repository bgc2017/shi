歴代名賢確論卷六十六
隋高祖
高祖與后重誓無異生子以絶分爭又使五子
分據大鎮晩年父子兄弟迭猜忌皆不以壽
終(温公)
楊素(何去非)
煬帝
荒淫(樂天)(東坡)
嚴峻法令(陳子昂)
通論
文帝煬帝(温公)
高祖與后重誓無異生子以絶分爭又使五子分據大
鎮晩年父子兄弟迭猜忌皆不以壽終
温公曰昔辛伯諗周桓公曰内寵並后外寵貳政嬖
子配嫡大都偶國亂之本也人主誠能慎此四者亂
何自生乎隋高祖徒知嫡庶之多爭孤弱之易搖曾
不知勢鈞位逼雖同産至親不能無相傾奪者諗辛伯
之言得其一而失其三乎
楊素
何去非曰戰必勝攻必取者將之良能也良將之所
挾亦曰智勇而已徒智而無勇則遇勇而挫徒勇而
無智則遇智而蹶智足以役勇勇足以應智然後以
戰必勝以攻必取天下其孰能當之昔者楊素之於
隋可謂一代之名將矣而賀若弼評之謂其特猛將
耳非所謂謀將也甚哉弼之過於自負而輕於議人
也隋自平陳之後素已為統帥矣其克敵斬虜功策
為多既俘陳主而江湖海岱羣盗蜂起大者數萬小
者數千而素專閫外之權轉戰萬里窮越嶺海無向
不滅已而突厥犯塞宗室稱兵而社稷危矣素之授
鉞專征其所摧陷者不可勝計遂空敵庭而清内難
然素之兵未嘗小衂隋功臣無與肩者其為烈亦至
矣而弼猶不以謀將處之特曰猛而已夫目之以猛
而不許之以謀蓋所謂徒勇而無智者矣考素之功
烈如此苟其智之不逮則凡所以決機取勝者其誰
之謀也自隋文平一天下所謂名將者獨韓擒虎賀
若弼史萬歲與素耳擒弼自平陳之後不獲立尺寸
之效獨史萬歲從素征討以驍勇稱而弼乃以大將
自處而目是三人者皆不能盡其材亦見其不知量
而務以其私言動世主也素之馭戎嚴整而喜誅每
戰必求士之過失者斬之以令常至百輩而先以數
百人赴敵陷陣不能而還却者悉斬之復進以數百
人期必陷陣而止是以士皆必死前無堅敵此弼所
以得目之為猛也嗟乎素非有忍於士也以為士之
必死者乃所以決生必生者乃所以決死故也唐之
善於兵者無若李靖其為書曰畏我者不畏敵畏敵
者不畏我是以古之名將十卒而殺其三者威振於
敵國殺其一者令行於三軍靖豈以卒為不足愛哉
以為殺一而百奮則奮者可期於勝也縱一而百惰
則惰者可期於敗也奮而克敵與夫惰而為敵所克
則是殺者乃所以生之愛者乃所以害之也善為將
者能審乎此則無惡乎其苟忍也雖然在素之術有
足以致勝未足以為勝之工也法曰兵無選鋒曰北
詩曰元戎十乘以先啓行其啓行者選鋒之謂也越
王勾踐之伐吳其為士者數萬而又有君子六千人
所謂君子者其選鋒也素之所使以陷陣者其選鋒
之謂歟然至有不克而還不免於誅者疑其非選之
特精而養之素厚之士也又嘗觀唐太宗之將未嘗
先以其身親搏戰也必以驍騎勁旅而經營於其傍
或瞰臨於其高常若無意於戰其兵既交其鬭皆力
而未決也卒然率之而奮士皆殊死突貫其敵之陣
而出其背凡所嬰者無不摧敗猶之二人之相搏也
材鈞而力偶方相持而未決也卒然一夫起其旁而
助之則夫受助者蔑不勝矣此法所謂以正合以竒
勝者也使素之所用以為鋒者皆精其選而又量敵
之堅脆以遣之使其必足以陷敵無至乎不克而還
又加之誅而常出於唐太宗之竒則如弼者亦何得
而妄議矣
荒淫
白樂天隋堤柳詩曰隋堤柳歲久年深盡衰朽風飄
飄兮雨蕭蕭三株兩株汴河口老枝病葉愁殺人曾
經大業年中春大業年中煬天子種柳成行夾流水
西自黃河東至淮綠影一千三百里大業末年春暮
月柳色如煙絮如雪南幸江都恣佚遊應將此柳繫
龍舟紫髯郎將護錦纜青娥御史直迷樓海内財力
此時竭舟中歌笑何日休上荒下困勢不久宗社之
危如綴旒煬天子自言歡樂殊未極豈知明年正朔
歸武德煬天子自言福祚長無窮豈知皇子封&KR0566;公
龍舟未過彭城閣義旗已入長安宫蕭墻禍生人事
變晏駕不得歸秦中土墳數尺何處葬吳公臺下多
悲風二百年來汴河路沙草和煙朝復暮後王何以
鑒前王請看隋堤亡國樹
東坡論隋好樂而亡曰隋煬帝不解音律略不關懷
後人製豔曲詞極淫綺令樂正白明逹造新聲創萬
歲樂藏鈎樂投壺樂舞席固心髻玉女行觴神仙畱
客擲塼續命鬭雞子鬭百草泛龍舟還舊宫長樂花
及十二時等曲掩抑摧藏哀音斷絶帝悦之不已謂
幸臣曰多彈曲者如人多讀書讀書多則能撰文彈
曲多則能造曲因語明逹云陳氏褊陋曹妙逹猶自
封王况我天下大同乎宋武帝既受禪朝廷未備音
樂殷仲文以為言帝曰日不暇給且所不解仲文曰
屢聽自解帝曰政以解則好之故不習觀二主之言
興亡之理豈不明哉
嚴峻法令
陳子昂諫刑書曰自古聖人不有外患必有内憂物
理之然也臣聞長老言隋之末代天下猶平煬帝不
龔窮毒威武厭居皇極自總元戎以百萬之師觀兵
遼海天下始騷然矣遂使楊玄感挾不臣之勢有大
盗之心欲因人謀以竊皇業乃稱兵中夏將據洛陽
哮闞之勢傾宇宙矣然亂未踰月而首足異處何者
天下之弊未有土崩蒸人之心猶望樂業煬帝不悟
暗忽人機自以為元惡既誅天下無巨猾也皇極之
任可以刑罰理之遂使兵部尚書樊子蓋專行屠戮
大窮黨與海内豪士無不罹殃遂至殺人如麻流血
成澤天下靡靡始思為亂矣於是蕭銑朱粲起於荆
南李密竇建德亂於河北四海雲搖遂並起而隋族
亡矣豈不哀哉
文帝煬帝
温公論曰文帝之於周室非有元功厚德素洽於人
直以天元暴崩嗣君幼弱姦臣矯命徼倖得之然明
敏儉約勤於政治隨才任官信賞必罰故能取江南
三百年之國易於返掌使天下復為一統百姓繁庶
衣食豐衍突厥室韋靺鞨林邑高昌女國之屬莫不
稽顙稱臣奉珍入貢雖兩漢全盛之時不能過也向
使後嗣僅得中材之主以守之十世之内未易亡也
煬帝以悖逆詐謀坐承富強之業志驕意溢慨然慕
秦皇漢武之為人窮奢極欲兵連四夷政煩賦重盗
賊蠭起而猶巡遊不息以樂滔憂惡聞直言喜自壅
蔽噫是道也雖禹湯文武之子孫未或不亡况隋無
積善之基乎
歴代名賢確論卷六十六
