官箴
宋吕本中撰
當官之法唯有三事曰清曰慎曰勤知此三者可以保
禄位可以遠耻辱可以得上之知可以得下之援然世
之仕者臨財當事不能自克常自以為不必敗持不必
敗之意則無所不為矣然事常至於敗而不能自已故
設心處事戒之在初不可不察借使役用權智百端補
治幸而得免所損已多不若初不為之為愈也司馬子
微坐忘論云與其巧持於末孰若拙戒於初此天下之
要言當官處事之大法用力簡而見功多無如此言者
人能思之豈復有悔吝耶
事君如事親事官長如事兄與同僚如家人待羣吏如
奴僕愛百姓如妻子處官事如家事然後為能盡吾之
心如有毫末不至皆吾心有所未盡也故事親孝故忠
可移於君事兄悌故順可移扵長居家理故治可移於
官豈有二理哉
當官處事常思有以及人如科率之行既不能免便就
其間求其所以使民省力不使重為民害其益多矣不
與人爭者常得利多退一步者常進百步取之廉者得
之常過其初約於今者必有垂報於後不可不思也惟
不能少自忍者必敗此實未知利害之分賢愚之别也
予嘗為泰州獄掾顔歧夷仲以書勸予治獄次第每一
事寫一幅相戒如夏月處罪人早間在東廊晚間在西
廊以辟日色之類又如獄中遣人勾追之類必使之畢
此事不可更别遣人恐其受賂已足不肯畢事也又如
監司郡守嚴刻過當者須平心定氣與之委曲詳盡使
之相從而後已如未肯從再當如此詳盡其不聽者少
矣
當官之法直道為先其有未可一向直前或直前反敗
大事者須用馮宣徽惠穆秤停之說此非特小官然也
為天下國家當知之
黃兊剛中嘗為予言頃為縣尉每遇檢尸雖盛暑亦先
飲少酒捉鼻親視人命至重不可避少臭穢使人橫死
無所申訴也
范侍郎育作庫務官随人箱籠只置廳上以防疑謗凡
若此類皆守臣所宜詳知也
當官既自廉潔又須關防小人如文字歷引之類皆須
明白以防中傷不可不至慎不可不詳知也
當官者難事勿辭而深避嫌疑以至誠遇人而深避文
法如此則可以免
前輩嘗言小人之性專務苟且明日有事今日得休且
休當官者不可徇其私意忽而不治諺有之曰勞心不
如勞力此實要言也
徐丞相擇之嘗言前輩盡心職事仁廟朝有為京西轉
運使者一日見監窯官問日所燒柴凡幾竈曰十八九
竈曰吾所見者十一竈何也窯官愕然盖轉運使者晨
起望窯中所出煙幾道知之其盡心如此
前輩嘗言吏人不怕嚴只怕讀盖當官者詳讀公案則
情偽自見不待嚴明也
當官者凡異色人皆不宜與之相接巫祝尼媪之類尤
宜疎絶要以清心省事為本
後生少年乍到官守多為猾吏所餌不自省察所得毫
末而一任之間不復敢舉動大抵作官嗜利所得甚少
而吏人所盜不貲矣以此被重譴良可惜也
當官者先以暴怒為戒事有不可當詳處之必無不中
若先暴怒只能自害豈能害人前輩嘗言凡事只怕待
待者詳處之謂也盖詳處之則思慮自出人不能中傷
也
嘗見前輩作州縣或獄官每一公事難決者必沈思靜
慮累日忽然若有得者則是非判矣是道也惟不苟者
能之
處事者不以聰明為先而以盡心為急不以集事為急
而以方便為上
孫思邈嘗言憂於身者不拘於人畏於已者不制於彼
慎於小者不懼於大戒於近者不侈於遠如此則人事
畢矣實當官之要也
同僚之契交承之分有兄弟之義至其子孫亦世講之
前輩專以此為務今人知之者盖少矣又如舊舉將及
舊嘗為舊任按察官者後已官雖在上前輩皆避坐下
坐風俗如此安得不厚乎
叔曾祖尚書當官至為廉潔盖嘗市縑帛欲製造衣服
召當行者取縑帛使縫匠就坐裁取之并還所直錢與
所賸帛就坐中還之滎陽公為單州凡每月所用雜物
悉書之庫門買民間未嘗過此數民皆悅服
關沼止叔獲盗法當改官曰不以人命易官終不就賞
可謂清矣然恐非通道或當時所獲盗有情輕法重者
止叔不忍以此被賞也
當官取傭錢船家錢之類多為之程而過受其直所得
至微所喪多矣亦殊不知此數亦吾分外物也
當官者前輩多不敢就上位求薦章但盡心職事所以
求知也心誠盡職求之雖不中不遠矣未有學養子而
後嫁者也當官遇事以此為心鮮不濟矣
畏避文法固是常情然世人自私者常以文法難任委
之於人殊不知人之自私亦猶已之自私也以此處事
其能有濟乎其能有後福乎其能使子孫昌盛乎
當官處事務合人情忠恕違道不遠觀於已而得之未
有舍此二字而能有濟者也嘗有人作郡守延一術士
同處書室後術士以公事干之大怒叱下竟致之理杖
背編置招延此人已是犯義既與之稔熟而干以公事
亦人常情也不從之足矣而治之如此之峻殆似絶滅
人理
嘗謂仁人所處能變虎狼如人類如虎不入境不害物
蝗不傷稼之類是也如其不然則變人類如虎狼凡若
此類及告訐中傷謗人欲寘於死地是也
唐充之廣仁賢者也深為陳鄒二公所知大觀政和間
守官蘇州朱氏方盛充之數刺譏之朱氏深以為怨傅
致之罪劉器之以為充之為善欲人之見知故不免自
異以致禍患非明哲保身之謂
當官大要直不犯禍和不害義在人精詳斟酌之爾然
求合於道理本非私心專為已也
當官處事但務着實如塗擦文書追改日月重易押字
萬一敗露得罪反重亦非所以養誠心事君不欺之道
也百種姦偽不如一實反覆變詐不如愼始防人疑衆
不如自慎智數周密不如省事不易之道事有當死不
死其詬有甚於死者後亦未免死當去不去其禍有甚
於去者後亦未必得安世人至此多惑亂失常皆不知
輕重義之分也此理非平居熟講臨事必不能自立不
可不預思古之欲委質事人其父兄日夜先以此教之
矣中材以下豈臨事一朝一夕所能至哉教之有素其
心安焉所謂有所養也
忍之一事衆妙之門當官處事尤是先務若能清愼勤
之外更行一忍何事不辦書曰必有忍其乃有濟此處
事之本也諺曰忍事敵災星少陵詩云忍過事堪喜此
皆切於事理為世大法非空言也王沂公嘗說喫得三
斗釅醋方做得宰相蓋言忍受得事
劉器之建中崇寧初知潞州部使者觀望治郡中事無
巨細皆詳考然竟不得毫髮過雖過往驛劵亦無違
法予者部使者亦歎伏之後居南京有府尹取兵官白
直點磨他寓居無有不借禁軍者獨器之未嘗借一人
其廉愼如此
故人龔節亨彦承嘗為予言後生當官其使令人無乞
丏錢物處即此職事可為有乞丏錢物處則此職事不
可為蓋言有乞丏錢物處人多䧟主人以利或致嫌疑
也
前輩嘗言公罪不可無私罪不可有此亦要言私罪固
不可有若無公罪則自保太過無任事之意
范忠宣公鎮西京日嘗戒屬官受納租稅不要令兩頭
探戒問何謂公曰賢問是也不要令人戶探官員等候
受納官員不要探納者多少然後入場此謂兩頭探但
自絶早入場等人口則自無人戶稽留之弊
昉顓蒙之資蚤膺吏事塵囂馳騖無所津梁既得
此書稍知自勉敬鋟於梓與有志者同之寳慶丁
亥歲三月既望永嘉陳昉謹書
官箴
