官箴職官類二(官箴之屬)
提要
(臣)等謹案官箴一卷宋吕本中撰本中有春
秋集解已著錄此乃其所著居官格言凡三
十三則宋史本中列傳備列其著作之目不
載是書然藝文志雜家類中乃著錄一卷此
本載左圭百川學海中後有寳慶丁亥永嘉
陳昉跋蓋即昉所刊行或當日偶然題記如
歐陽修試筆之類本非有意於著書後人得
其手稿傳寫鐫刻始加標目故本傳不載歟
本中以工詩名家然所作童蒙訓於修已治
人之道具有條理蓋亦留心經世者故此書
多閱歷有得之言可以見諸實事書首即揭
清慎勤三字以為當官之法其言千古不可
易王士禎古夫于亭雜錄曰
上嘗
御書清慎勤三大字刻石
賜内外諸臣案此三字吕本中官箴中語也是數百
年後尚蒙
聖天子採擇其說
訓示百官則所言中理可知矣至其論不欺之道明
白深切亦足以資儆戒雖篇帙無多而詞簡
義精固有官者之龜鑑也乾隆四十五年九
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
