續後漢書卷三十一宋蕭常撰
吳載記八
朱然字義封九真太守治姊子也姓施氏初治未有子
養以為子常與孫權同書學相親愛及權嗣事以為餘
姚長時年十六遷山隂令加折衝校尉督五縣權竒其
能分丹陽為臨川郡以為太守會山賊大起討平之曹
操寇濡須然備大塢及三關屯拜偏將軍建安二十四
年從攻關羽别與潘璋追斬羽遷昭武將軍封西安鄉
侯吕蒙病革權問誰可代卿者對曰朱然膽氣有餘可
任蒙卒權假然節鎮江陵拜征北將軍封永安侯曹丕
遣曹真夏侯尚張郃等攻江陵丕自至宛為之援連屯
圍城權遣孫盛督萬人備洲上立圍塢為然外援郃渡
兵攻盛盛不能拒即退却郃據洲上圍守然中外斷絶
權追潘璋楊粲等解圍而不克時城中兵多腫病堪戰
者才五千人真等起土山川鑿地道立樓櫓矢注如雨
將士皆失色然方厲吏士伺隙攻破兩屯真等攻圍凡
六月未退江陵令姚泰領兵備城北門見外兵盛城中
穀且盡因與敵通謀為内應事覺然戮泰以徇真等不
能克乃徹攻遁去由是名震敵國改封當陽侯建興五年
權自帥衆攻石陽及還師潘璋斷後夜出亂行敵追擊
璋不能禁然即還拒敵使前船得引既遠而後發拜車
騎將軍右護軍十一年權與漢尅期大舉討曹叡權自
向新城然與全琮各受斧鉞左右督會吏士疾病引還
權使攻曹叡柤中敵將蒲忠胡質各將數千人要險斷
然後時所督兵將先四出問問不暇收集便將帳下見
兵八百人逆掩忠忠戰不利質等亦走後復攻柤中敵
將李興等聞然深入帥步騎六千斷其後然夜出逆戰
軍以勝反先是歸義馬茂懷姦學誅權深忿之然臨行
上疏曰馬茂小子敢負恩養臣今奉天威出征事若克
捷欲以所獲耀遠近震方舟塞江足解上下之忿惟識
臣先言責臣後效權抑其表不出及羣臣入賀權出其
表曰此家前有表孤以為難必今果如其言可謂先見
之明即拜左大司馬右軍師然長不滿七尺氣候分明
内行修潔終日欽欽常若在戰場臨急膽定雖時無事
每朝夕嚴鼓兵在營者咸行裝就隊以此玩敵使不知
所備故出輒有功延熙十二年卒時年六十八子績字
公緒以父任為郎從潘濬討五谿以膽力稱累遷上大
將軍都護督自巴邱上至西陵孫皓時就拜左大司馬
初然為治行喪竟請復本姓權不許績至時表還為施
氏尋卒
朱桓字休穆吳郡吳人孫權初除餘姚長時饑疫相仍
桓親省醫藥督饘粥士民感之鳩集吳會二郡遺散得
萬餘人丹陽鄱陽山賊蠭起桓督諸將赴討應時平定
遷禆將軍封新城亭侯代周泰為濡須督曹仁步騎數
萬寇濡須仁欲以兵襲取洲上揚聲欲東攻羡谿桓分
兵赴羡谿既發仁進軍拒濡須七十里桓使追還羡谿
兵未到而仁兵奄至時所部兵在者才五千人諸將皆
懼桓諭之曰凡兩軍相對勝負在將不在衆寡諸君聞
曹仁用兵行師孰與朱桓兵法所以稱客倍而主人半
者謂俱在平原無城池之守又謂士衆勇怯齊等故爾
今仁既非知勇加其士卒甚怯又千里步涉人馬罷困
桓與諸君共據高城南臨大江北背丘陵以佚代勞為
主制客此百戰百勝之勢雖曹丕自來尚不足憂况仁
等邪因偃旗仆鼓外示虚弱以誘致仁仁果遣子泰攻
濡須城分遣常雕督諸葛虔王雙等乘油船别襲中洲
中洲者部曲妻子所在也仁自將萬人留槖皋且為泰
後拒桓部兵將攻取油船或别擊雕等身自拒泰泰燒
營遁遂梟雕生虜雙送武昌臨陳及溺死者千餘權嘉
其功封嘉興侯遷奮武將軍周魴譎誘曹休休將步騎
十萬至皖城迎魴時陸遜為元帥桓與全琮為左右督
各督三萬人擊休休知見欺自恃衆盛僥倖一戰桓曰
休本以親戚見仕非知勇名將今戰必敗敗必走當由
夾石挂車此兩道皆險阨若以萬兵柴路則彼衆可盡
而休可生虜臣請將所部以斷之若蒙天威得以休自
效便可乘勝長驅進取夀春割有淮南以規許雒此萬
世一時不可失也權先與陸遜議遜以為不可故其策
不用尋拜前將軍曹叡廬江主簿吕習請兵迎已欲開
門為應桓與全琮迎之既至事覺引還城外有溪水去
城一里所廣三十餘丈深入九尺淺者半之諸軍勒兵
渡去桓自斷後時魏廬江太守李膺嚴整兵騎欲須諸
軍半涉擊之及見桓節蓋卒不敢動是時全琮為督權
令偏將軍胡綜宣傳誥命參與軍事琮以軍出無獲議
欲部分諸將有所掩襲桓素尚氣恥見部伍乃往見琮
問行意感憤發怒琮欲自解因曰上自令胡綜為督綜
意以為宜爾桓愈恚恨還乃使人呼綜欲殺之綜至有
一人旁出語綜使還桓出不見綜知左右所為殺之其
佐軍進諫又殺之遂託狂疾詣建業治病權惜其才不
問使子異攝領部曲令醫護視數月復還屯權由自出
祖送謂曰今寇虜尚存王塗未一孤當與君共定天下
欲令君督五萬人專當一面以圖進取想君疾未復發
也桓曰天授聖姿當君臨四海猥蒙重任任臣以除姦
逆臣疾當自愈桓性護前恥為人下每臨敵節度不得
如志輒嗔恚憤激然輕財重義與人一面數十年不忘
部曲萬口妻子盡識之愛養吏士贍護親族俸禄資産
皆與共之及疾舉營憂戚年六十二延熙元年卒子異
字季文以父任為郎累遷鎮南將軍曹芳遣胡遵諸葛
誕等出東興異督水軍攻浮梁壞之魏軍大敗延熙末
假節為大都督救夀春不克還為孫綝所害
吕範字子衡汝南西陽人避地夀春孫策見而異之遣
迎母於江都常從策跋涉不避危難策每與升堂飲於
母前從東渡到横江當利破張英於麋下丹陽湖熟領
湖熟相遷都督時下邳陳瑀自號吳郡太守駐海西與
強賊嚴白虎相結策自將討虎别遣範與徐逸攻瑀於
海西梟其大將陳牧又從攻祖郎於陵陽太史慈於勇
里七縣平定拜征虜中郎將曹操至赤壁與周瑜等破
之拜禆將軍昭烈會孫權於京範密請留之遷平南將
軍屯柴桑權攻關羽過範謂曰昔從卿言無此勞也今
當上取之卿為我守建業權破羽還都武昌拜建威將
軍封宛陵侯領丹陽太守治建業督扶州以上至海曹
休張遼臧霸等來寇範督徐盛全琮孫韶以舟師拒休
等於洞口遷前將軍假節改封南昌時遭大風船覆溺
死者數千人軍還拜揚州牧州民如陸遜全琮及貴公
子皆修敬焉其居處服飾於時奢靡然勤事奉法故權
說其忠而略其侈人有白範與賀齊服用僭擬王者權
曰昔管仲踰禮桓公優而容之無損於霸今子衡公苗
身無夷吾之失但其器械精好舟車華整耳此適作軍
容何損於治哉初策使範典財計權時年少私有所求
範必關白不敢專許以此見望權守陽羡長有所私用
策或料覆功曹周谷輒為傳著簿書使無譴問權甚說
之及嗣事以範忠誠厚見信任以谷能欺更簿書不用
也建興六年遷大司馬印綬未下而卒權還建業過其
墓呼曰子衡言及流涕祀以太牢時大會羣臣謂嚴畯
曰孤昔以魯子敬比鄧禹吕子衡方吳漢聞卿諸人未
平此論今定云何畯避席曰臣未解旨趣謂肅範蒙褒
美過實權曰昔鄧仲華初見光武光武時受更始命撫
河北行大司馬事耳未有帝王之志也禹勸之以復漢
業是禹開初議之端子敬英爽有殊略孤一見與語便
及大計與禹相若吕子衡忠亮篤直性雖喜奢然憂公
為先避袁術而歸吾兄每憂兄事乞為都督辨護嚴整
加之恪勤與吳漢何異故以二人方之皆有旨趣非孤
私之也畯等乃服子據字世議以父任為郎累遷中郎
將數破山賊又從潘濬討五谿有功朱然攻樊據與朱
異破城外圍還拜偏將軍入補馬閑右部督遷越騎校
尉俄拜盪魏將軍權寢疾以為太子右部督孫亮立拜
右將軍東興之役赴討有功明年孫竣害諸葛恪遷據
驃騎將軍帥師攻曹髦未及淮聞峻死以從弟綝自代
據大怒引軍還欲廢綝綝聞之使其黨逆於江都左右
勸據降魏曰恥為魏臣遂自殺
賀齊字公苗會稽山隂人本姓慶氏避安帝父諱改焉
少為郡吏守剡長縣吏斯從輕俠為奸齊欲治之主簿
諫曰從縣大族山越所附今日治之明日寇至矣齊聞
大怒立斬之從族黨遂相紏合衆千餘人攻縣齊帥吏
民開城門突擊大破之威震山越轉守太末長孫策臨
郡察齊孝廉領南部都尉破降侯官賊張雅詹強等累
遷威武中郎將討丹陽黟歙而歙賊帥金竒萬戶屯安
勤山毛甘萬戸屯烏聊山黟帥陳僕祖山等二萬戸屯
林歴山山四面壁立高數十丈徑路狹險不容刀楯賊
臨高下石勢不可攻將吏患之齊親身視形便隂募輕
捷士作鐵戈密於賊所不備處以戈拓斬山為緣道夜
令潛上乃多懸布以援下人得上者以百數四面流布
俱鳴鼓角嚴兵待之賊夜聞鼓聲四合謂大軍悉以得
上驚擾不知所為軍因得上大破僕等餘皆降散凡斬
首七千復表分歙為始新新定黎陽休陽黟歙凡六縣
立新都郡以齊為太守立府於始新加偏將軍初齊討
諸賊賊中有善禁者每交戰官軍刀劒不得拔矢皆還
向戰輒不利齊曰吾聞金有刅者可禁蟲有毒者可禁
無刅之物無毒之蟲則不可禁彼雖能禁必不能禁無
刅之物乃多作勁木白棓選精卒五千人為先登賊恃
其善禁不加嚴備於是官軍以白棓擊之禁者果不能
施行擊殺數萬計十六年郎稚合衆數千人起餘杭齊
復破平之表分餘杭為臨水縣被命詣在所及還權出
祖道賜軿車駿馬豫章彭材等衆萬餘人為亂齊誅其
首惡餘皆降服揀其勁勇者為兵次為縣戸遷奮武將
軍從攻合肥時城中出戰徐盛被創失矛齊引兵奮擊
得盛所失會張遼掩襲津北齊兵已渡即還迎權權既
至大船遂晏諸將齊離席涕泣曰至尊當持重今日之
事幾致禍敗願以此為終身之戒權起拭其涕曰謹以
刻心非但書紳而已鄱陽賊尤突受曹操印綬化民為
盗陵陽始安涇縣皆應之齊與陸遜討繋斬首數千餘
黨震服三縣皆降得精兵八千人拜安東將軍封山隂
侯出鎮江上督扶州以上至皖章武二年曹休來寇齊
以道遠後至會洞口諸軍遭風流溺所亡幾半將士失
色頼齊未濟偏軍獨全諸將倚以為聲勢性奢綺尤好
軍事兵甲器械極為精好所乘船雕刻丹鏤青蓋絳襜
弓矢皆取上材蒙衝鬭艦之屬望之若山休等憚之遂
遁去遷後將軍初晉宗為戲口將以衆叛附曹丕丕以
為蘄春太守圖襲安樂取其保質權以為恥因事罷六
月盛夏出其不意詔齊督麋芳鮮于丹等襲蘄春遂生
虜宗後四年卒子逹逹弟景皆有令名景子卲字興伯
孫休時為吳郡太守皓立召為左典軍遷中書令領太
子太傅皓凶暴驕矜政事日弛卲上疏言甚剴切皓深
恨之卲奉公守正近悻所憚乃共讃卲與樓玄謗毁國
事俱被詰責玄徙南荒卲原復職尋亦被誅有子循
贊曰曹操以荀彧比張良而孫權亦以魯肅方鄧禹吕
範方吳漢是欲以高光自處多見其不知量也諸葛亮
王佐之才昭烈尊之如父師而未嘗擬之古人蓋帝王
之於其臣自有真契豈待言而後見哉
續後漢書卷三十一
