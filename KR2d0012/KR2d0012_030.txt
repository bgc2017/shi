續後漢書卷三十宋蕭常撰
吳載記七
程普字德謀右北平人美風儀有略計善應對從孫堅
破重卓於陽人堅死復從策東渡累有戰功策入會稽
以為吳郡都尉徙丹陽策嘗攻祖郎陷於重圍普與一
騎共蔽扞策驅馬疾呼以矛突賊賊披策因得出拜盪
寇中郎將策死與張昭等共輔權安集三郡討未服者
代太史慈備海昏與周瑜為左右督破曹操於烏林又
進攻南郡走曹仁拜禆將軍領江夏太守治沙羡先出
諸將普最為長自權而下皆呼程公好施予喜士大夫
周瑜卒代領南郡尋復領江夏遷盪寇將軍卒權封其
子咨其亭侯有韓當者字義公遼西令支人以便弓馬
有膂力亦得幸於孫堅從征伐有功為别部司馬及策
東渡從定三郡遷先登校尉後以中郎將與周瑜及普
等拒破曹操復與吕蒙襲取南郡累遷威烈將軍封都
亭侯建興初進封石城遷昭武將軍領冠軍太守加都
督討丹陽賊破之會卒
黃盖字公覆零陵泉陵人少貧賤常以負薪餘閒學書
疏講兵事察孝廉辟公府皆不應孫堅起義從堅西走
董卓為别部司馬堅死從策與權攻城陷陳常為冠軍
守石城長縣吏比他邑特難檢制盖乃署兩掾分主諸
曹教曰令長不德徒以武功為官今寇賊未平有軍旅
之務一以文書委兩掾當檢攝諸曹糾擿謬誤兩曹所
署事入諾出若有姦欺終不加以鞭杖宜各盡心無為
衆先初皆畏威夙夜勤恪久之吏以盖不治文書漸為
姦欺盖亦嫌外懈怠時有所省各得兩掾不奉法事乃
悉召諸掾吏賜酒肉因出教詰問兩掾具服皆叩頭謝
盖曰前已相敕終不以鞭杖相加非相欺也遂殺之縣
中震栗轉春穀長尋陽令凡守九縣所在平理遷丹陽
都尉抑強扶弱山越懷附為人嚴毅而善撫衆士爭用
命建安中從周瑜拒曹操建策火攻語在瑜傳拜武鋒
中郎將武溪蠻夷反攻城邑領太守時郡兵才五百自
以不敵因開城門縱敵半入乃擊之斬首數百餘皆奔
走誅其渠帥附從者赦之巴灃遠僻邑侯君長皆改操
易節奉禮請見郡境遂清後長沙益陽為山寇攻略盖
又平之加偏將軍卒盖當官决事曾無留滯郡人思之
圖其像以祀及權僭號追錄其功賜子柄爵關内侯
蔣欽字公奕九江夀春人孫策東渡拜别部司馬從策
定三郡及豫章累遷西部都尉討會稽東冶賊吕合等
皆禽之徙討越中郎將從攻合肥張遼襲權於津北力
戰有功遷盪寇將軍領濡湏督召還拜津右護軍權嘗
至其家見其母練帳縹被妻妾布&KR0008;歎其貴而守約即
敕御府為母作錦被改易帷帳妻妾衣服悉皆錦繡初
欽屯宣城嘗出討豫章賊蕪湖令徐盛收欽屯吏表斬
之權以欽在遠不許盛由是自嫌於欽曹操出濡湏欽
與吕蒙持諸軍節度盛常畏欽因事害已而欽每稱其
善權謂欽曰盛前表卿卿今舉盛欲慕祈奚耶對曰臣
聞公舉不挾私怨盛忠勤有膽略萬人督也今大事未
定當為國訪才豈敢挾私憤以蔽賢乎權嘉之權攻關
羽欽督水軍入沔還道病卒子壹封宣城侯徐盛者字
文嚮瑯琊莒人避辟僑居於吳以氣勇聞孫權以為别
部司馬守柴桑長拒黃祖祖長子射常帥數千人攻盛
時吏士不滿二百與相拒擊傷射卒千餘人已乃開門
出戰大破之射走不復為寇權以為校尉領蕪湖令復
討臨城南阿山賊有功徙中郎將魏寇嘗大至横江盛
與諸將俱赴討時乘蒙衝遇迅風船漂敵岸諸將恐懼
不知所出盛獨將兵上突斫敵敵披靡迸走多所殺傷
風止便還權大壯之及權稱藩於曹丕丕使邢貞拜權
為吳王貞有驕色張昭既怒而盛亦忿惋顧謂同列曰
盛等不能奮身出命為國家并許雒而令吾君與貞盟
不亦辱乎因涕泣横流貞聞之謂其徒曰江東將相如
此非久下人者也遷建武將軍封都亭侯領廬江太守
曹休出洞口盛與吕範全琮渡江拒守遭大風船人多
喪盛收餘兵與休夾江休遣兵就船攻盛盛以少禦衆
敵不能克遷安東將軍封蕪湖侯曹丕大舉有渡江之
志盛建計從建業築圍作薄落圍上設假樓江中浮船
諸將以為無益盛不聽固立之丕至廣陵望圍彌亘數
百里而江水又盛歎曰魏雖有武騎千羣無所用也即
遁去諸將乃服卒子楷嗣
周泰字幼平九江下蔡人從孫策戰有功拜别部司馬
權愛其為人請以自隨策討六縣山賊權駐宣城使士
自衛不能千人意尚忽略而山賊數千人奄至權始上
馬而賊鋒刃已交於左右衆莫知所為惟泰奮擊挺身
衛權左右由泰並能就戰賊既解散身被十二創良久
乃蘇是日微泰權幾殆策深德之補春穀長從攻皖還
復補宜春長後與周瑜等拒曹操於赤壁走曹仁於南
郡荆州平定將兵屯岑曹操出濡湏泰即赴擊操走留
督濡湏拜平虜將軍時朱然徐盛等皆隸所部心頗不
服權特為按行至濡須塢因宴諸將酒半權自行酒至
泰所命泰解衣權自指其創痕問所從始泰輒記昔戰
鬭處以對權把其臂因流涕曰幼平卿為孤兄弟戰如
熊虎不惜軀命被創數十膚如刻畫孤亦何心不待卿
以骨肉之恩委卿以兵馬之重乎明日遣使者授以御
蓋於是盛等乃服尋拜奮威將軍封陽侯卒
陳武字子烈廬江松滋人孫策在夀春武往修謁時年
十八長七尺七寸因從渡江拜别部司馬策破劉勲料
其精銳乃以武為督所向無前及權嗣事轉督五校仁
厚好施鄉里遠近多往依之累功進偏將軍建安二十
年從攻合肥戰没子修有父風年十九拜别部司馬時
諸將新兵多逃叛而修拊循備至不失一人權竒之拜
校尉建安末追錄功臣後封都亭侯為解煩督卒弟表
字文奥少知名與諸葛恪顧譚張休等並傅東宫皆相
親友尚書暨豔亦與表善後豔得罪時人畏禍及雖常
與親厚者皆言疎薄表獨不然士以此重之徙中庶子
拜翼正都尉以父死敵求用為將善於撫御人樂為用
時有盗官物者疑無難士施明考掠楚毒瀕死無辭廷
尉以聞權以表得士心以明付表使自以意求其情表
即破械沐浴易衣為具飲食明乃首服具列支黨表以
狀聞權嘉之欲全其名特貰明罪遷無難右部督封都
亭侯以繼舊爵表皆陳讓乞以傳修子延權不許諸葛
恪領丹陽太守討平山越以表領新安都尉與恪犄角
初表所受賜復戸三百家在會稽新安表簡視其人皆
壯勇可充卒伍乃上疏還官以補精銳之闕不許表曰
今除國賊報父仇以人為本空枉此勁銳以為僮僕非
表志也皆料取以充部伍權令郡縣紏正戸羸民以補
其舊在官三年得兵萬餘人會鄱陽民吳遽等為亂表
即越境赴討遽敗遂降陸遜拜偏將軍進封都鄉侯北
屯章坑年三十四卒家財盡於養士死之日妻子露立
太子登為起第宅子敖年十七拜别部司馬敖卒修子
延復為司馬表資孝友事母謹甚見孝友傳始施明感
表全已遷善改行遂成良將仕至將軍董襲字元代會
稽餘姚人長八尺武力絶人孫策至郡襲迎於高遷亭
策使為門下功曹時山隂宿賊黃龍羅周勃聚黨數千
人從策出討親斬羅勃首累遷揚武都尉策死權年少
初嗣事其母憂之問襲與張昭等江東可保否襲對曰
江東有山川之固而破虜恩德在人討逆承基大小用
命張昭秉衆事襲等為爪牙此地利人和之時也萬無
所憂衆咸壯其言鄱陽賊彭寵彭虎等數萬人襲與凌
統步隲蔣欽各分部討擊襲所向輒破旬日盡平拜威
越校尉遷偏將軍權攻黃祖祖横兩蒙衝挾守沔口以
栟閭大紲繋石為矴上有千人以弩交射飛矢雨下軍
不得前襲與凌統俱為前部各將敢死士百人人被兩
鎧乘大舸突入蒙衝裏襲親以刀斷兩紲蒙衝乃横流
大兵繼進祖即開門走兵追斬之明日大會權舉觴屬
襲曰今日之會斷紲之功也曹操寇濡須權使督五樓
船駐濡須口夜半暴風起樓船傾覆左右散走舸急請
襲出襲怒曰受命在此備賊何可委去敢復言者斬是
夜船敗襲死凌統者字公績餘杭人父操從孫權攻黃
祖中流矢死統時年十五為破賊都尉從權攻江夏為
前鋒與所厚徤兒數十人共乘一船常去大軍數十里
行入右江斬黃祖將張碩引軍兼道水陸並集時吕蒙
敗其水軍而統先搏其城於是大獲為丞烈都尉與周
瑜等破曹操走曹仁遷校尉雖在軍旅親賢接士輕財
重義有國士風從攻合肥為右部卜督時權徹軍還前
部已發魏將張遼等奄至津北權使追還前軍軍去已
遠勢不相及統帥親近三百人陷圍扶扞權出敵已毁
橋橋之屬者兩板權策馬馳去統復還戰左右皆死身
亦被創所殺數十人度權已免乃還橋敗路絶統被甲
潛行權既御船見之驚喜時統創甚得卓氏良藥以故
不死拜偏將軍時有薦同郡盛暹於權者以為梗概大
節有過於統權曰且令如統足矣後召暹夜至統已卧
聞之攝衣出執其手以入其愛善類此統以山民尚多
壯悍可以威恩挾脅誘權令東占且討之得精兵萬餘
人過本縣步入寺門見長吏恭敬盡禮親戚故人恩意
益隆事畢當還會病卒權聞之拊牀而起哀不自勝使
張丞為作銘誄二子烈封年各數歲養於宫中愛遇與
諸子均賓客進見呼示之曰此吾虎子也及八九歲令
葛光教之諸書十日一令乘馬追錄統功封烈亭侯
甘寧字興霸巴郡臨江人少負氣任俠輕薄少年羣行
持弓矢負眊帶鈴人聞鈴聲知其為寧屬城長吏接遇
稍薄即縱所部少年擾其部界凡二十餘年乃止頗讀
諸子往依劉表不見用復詣黃祖祖又以凡人蓄之會
孫權伐祖祖軍敗走追兵急寧射殺權將凌操祖既得
免待之如初祖都督蘇飛數薦之祖不能用又使人誘
其僮客寧欲去恐不免飛知其意乃謂曰吾薦子數矣
而黃將軍不能用吾今白子為邾長可自為去就寧之
縣招亡客并義從者得數百人於是奔吳周瑜吕蒙薦
之於權權待之與舊臣等寧因進計曰今漢祚日微曹
操跋扈終為簒盗南朔之地山阜形勝江漢流通誠國
之西勢寧觀劉表慮既不遠兒子又劣非保業者宜早
規取不可後操圖之圖之之計宜先取黃祖祖耄昏已
甚軍無法制往必破之西據楚關大勢彌廣即可漸規
巴蜀權深納之張昭時在坐難曰吳下業業若軍果行
殆必致亂寧謂昭曰國家以蕭何之任付君君居守而
憂亂奚以希慕古人乎權舉酒屬寧曰興霸今年行討
如此酒矣决以付卿卿但當勉建方略何嫌於張長史
之言乎權遂西果禽黃祖盡獲其衆遂授寧兵使屯當
口初權攻祖先作兩函欲以盛祖及蘇飛首飛遣人告
急於寧權為諸將置酒寧避席叩頭血淚交流言飛疇
昔恩意願從將軍乞其首領權感其言曰今為君置之
若北去何寧曰若爾寧當以頭代飛入函權乃赦之後
從周瑜破曹操於烏林攻曹仁於南郡未拔寧建計先
徑取夷陵往即得其城因據守之時所將兵才數百并
城中僅千人仁乃遣五六千人圍寧受攻累日敵設高
樓兩射城中衆皆洶懼寧談笑自若遣使報瑜瑜用吕
蒙訃帥諸將解圍從魯肅鎮益陽拒關羽羽選銳士五
千人投縣上流十餘里淺瀨欲夜渡肅與諸將議寧時
有兵三百乃曰可復以五百人益吾吾往對之保羽聞
吾咳唾聲不敢涉水涉水即為吾禽肅即選千兵益寧
寧乃夜往羽聞之不敢渡而結柴營權嘉其功拜西陵
太守領陽新下雉兩縣從攻皖為升城督手持練身緣
城為吏士先卒破獲朱光計功名吕蒙為最寧次之拜
折衝將軍曹操出濡須寧以兵二千為前部督受命往
斫敵前營權特給酒肴寧乃選帳下徤兒百餘人賜之
食食畢寧先以銀盌酌酒酒滿引復酌與其都督都督
伏不即持酒寧引白削置滕上呵曰汝見知於至尊孰
與甘寧甘寧尚不惜死汝獨惜死乎都督懼即起拜持
酒次通酌軍士各一銀盌夜二鼓銜枚出斫敵斬數十
級操軍大駭舉火如星寧已還營作鼓吹稱萬歲因夜
見權權喜曰足驚老賊操遂遁去益見貴重權嘗曰操
有張遼孤有甘興霸足相當也寧雖麤勇好殺然開爽
有計略輕財好士能厚養徤兒士卒亦樂為用命建安
二十年從攻合肥會疫癘軍旅皆已引去惟麾下虎士
千人并吕蒙蔣欽凌統及寧從權於津北張遼諜知之
即將步騎奄至寧引弓射敵與統等死戰寧厲聲問鼓
吹何以不作壯氣毅然權尤嘉之凌統嘗憤寧殺其父
操寧亦備之不與相見權勅統勿讐徙寧屯於半洲卒
潘璋字文珪東郡發干人孫權為陽羡長璋往從之使
募士得百餘人遂以為將討賊有功為别部司馬後為
吳大市刺姦盗賊屏絶由是知名遷豫章西安長劉表
在荆州兵數為寇自璋至寇不犯境建昌寇起轉領建
昌加武猛校尉討平之合肥之役張遼奄至諸將不備
陳武鬭死宋謙徐盛皆披走璋獨居後便馳進横馬斬
謙盛兵走者二人兵皆還戰權甚壯之拜偏將軍屯半
洲權攻關羽羽走璋追斬之權分宜都秭歸二縣為固
陵郡拜璋太守振威將軍封溧陽侯徙襄陽曹丕將夏
侯尚等圍南郡分南部三萬人作浮橋渡百里洲上時
諸葛瑾楊粲並會兵赴救未知所出而敵兵日渡不絶
璋曰賊勢始盛江水又淺未可與戰便將所領到敵兵
上流五十里伐葦數百萬為大篾欲順流縱火燒敗浮
橋作篾適畢伺水長當下尚即日遁去璋下偹陸口權
僭號拜右將軍璋為人麤猛禁令肅然所領兵不過數
千而其所在常如萬人征伐止頓便立軍市他軍所無
皆仰取焉然性奢汰末年彌甚服物僭擬吏士富者或
因事殺之以没其貲數不奉法有司舉劾權惜其功輒
原其問建興十一年卒丁奉者字承淵廬江安豐人少
以騎勇為小將從璋及甘寧陸遜等攻伐常將軍稍遷
偏將軍孫亮時為冠軍將軍封都亭侯曹芳使諸葛誕
胡遵等攻東興諸葛恪帥軍拒之諸將皆曰敵聞太傅
自來必走奉獨曰不然彼掃境而來必有成規無恃敵
之不至恃吾有以勝之及恪上岸奉與唐咨吕據留贊
等俱從山西上奉曰今諸君行遲若敵據便地則難與
爭鋒矣乃辟諸軍使下道帥麾下三千人徑進時北風
奉舉帆二日至遂據涂塘天寒雪敵營諸將置酒高會
奉見其前部兵少謂其下曰取封侯爵賞正在今日乃
使兵解鎧著胄持短兵敵人從而笑之不為之備奉乃
縱兵斫之大破敵前屯會據等亦至敵軍遂潰遷滅寇
將軍進封都鄉侯曹髦將文欽來降以奉為虎威將軍
從孫峻至夀春迎之與敵追軍戰於高亭跨馬持矛突
入其陳斬首數百級獲其軍器進封安豐侯諸葛誕據
夀春來降敵兵圍之遣朱異唐咨等往救復使奉與黎
斐解圍奉為先登屯於黎漿力戰有功拜左將軍孫休
與張布謀誅孫綝布曰丁奉雖不能吏書而計略過人能
斷大事休召奉告以本謀奉曰綝兄弟支黨甚衆恐人
心不同不可卒制可因臘會有衛兵以誅之休納其策
因會召綝既至奉與布目左右斬之遷大將軍加左右
都護孫皓立遷右大司馬左軍師卒
贊曰蓋將略吏能皆有可稱欽折節好學以公滅私盛
憤惋於邢貞統降意於盛暹奉破強敵夷鉅奸舒徐不
迫皆江東之翹楚不幸委質非其所不得與趙雲等方
駕惜哉
續後漢書卷三十
