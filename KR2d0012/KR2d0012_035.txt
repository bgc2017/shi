續後漢書卷三十五宋蕭常撰
吳載記十二
趙咨字德度南陽人博聞多識有專對才累遷中大夫
權使使於曹丕丕善之謂曰吳王頗知學乎咨曰吳王
浮江萬艘帶甲百萬任賢使能志存經略時有餘閒博
覽經傳采摭精華不效書生尋章摘句而已丕曰吳可
征乎對曰大國有征伐之兵小國有備禦之固又曰吳
難魏否對曰帶甲百萬江漢為池何難之有又曰吳如
大夫者幾人對曰聰明特逹八九十人如臣之比車載
斗量不可勝數又曰吳王何等主也對曰聰明仁知雄
略之主也丕問其故對曰納魯肅於凡品是其聰也拔
吕蒙於行陣是其明也獲于禁而不害是其仁也取荆
州而兵不血刅是其知也據三州虎眎天下是其雄也
屈身於大國是其略也丕竒其對權聞而嘉之拜騎都
尉咨曰觀北方終不能守盟今日之計朝廷承漢四百
之際應東南之運宜改年號正服色以應天順民權納
之
沈珩字仲山吳郡人少綜經籍尤善春秋内外傳權以
珩有專對才乃遣使於曹丕丕謂曰吳嫌魏東向乎對
曰不嫌丕曰何也對曰信恃舊盟言歸于好是以不嫌
若魏渝盟自有豫偹又問聞太子當來信然乎對曰臣
在東朝朝不坐宴不與若此之語所未聞也丕善之乃
延珩自近談論竟日珩隨事應荅無所屈滯珩還言於
權曰臣聞侍中劉曄數為賊畫奸計終不保其能久臣
聞兵家舊論不恃敵之不我犯恃我之不可犯今為朝
廷慮且當省息他役惟務農桑以廣軍實繕治舟車增
作戰備撫養民兵使各得所尊延英雋奬勵將士則天
下可圖矣以奉使稱旨封永安鄉侯官至少府
鄭泉字文淵陳郡人博學有大志孫權以為郎中嘗謂
曰卿好於衆中面諫或失禮敬寧畏龍鱗乎對曰臣聞
君明臣直今遭不諱之朝實恃洪恩不畏龍鱗後侍宴
權欲怖之使提出付有司趣治罪泉臨出屢顧權呼還
笑曰卿言不畏龍鱗何為出而屢反顧乎曰雖恃恩覆
知無所憂至當出閤感惟威靈不能不顧耳使聘於漢
帝問曰吳王何以不荅吾書得無以吾正名不宜乎泉
曰曹操父子陵轢漢室終簒其位陛下以宗室之親有
維城之固不荷戈執殳為海内率先而於是自名未合
天下之正義是以寡君不復書耳性嗜酒每曰願得美
酒滿五百斛船四時甘味置兩頭反覆没飲之憊即止
而啖肴核酒有斗升减隨即益之不亦快乎臨卒謂所
親曰必葬我陶家之側庶百歲之後化而成土幸見取
為酒壺實獲我心
馮熙字子柔潁川人蓋異之後也孫權為車騎將軍辟
為東曹掾遷立信校尉昭烈皇帝崩使熙聘弔還為中
大夫後使於曹丕丕曰吳王若欲修宿好何為復遣使
於漢熙曰西使直報問耳非有他謀又曰聞吳國比年
災旱人物彫瘁以大夫之明觀之何如對曰吳王性識
聰明善於任使賦政施役每事必咨敬禮賓旅親賢愛
士賞不擇怨仇罰必加有罪臣下感恩懷德惟忠與義
帶甲百萬積粟如山稻田沃野民無饑歲所謂金城湯
池富強之國也以臣觀之輕重之分未可量也丕不說
以陳羣與熙同郡使誘之啗以重利熙不為回送至摩
陂欲困苦之後又召還未至熙懼見偪不從則危身辱
命乃引刀自刺御者覺之得不死權聞之垂淚曰此與
蘇武何異竟死於雒陽
陳化字元耀汝南人博覽羣書氣質剛毅長七尺九寸
雅有威重為郎中令使於曹丕丕宴之謂曰吳魏峙立
誰當平一宇内者乎化曰易稱帝出乎震竊聞先哲知
命舊說黃旗紫蓋運在東南丕曰昔文王以西伯王天
下豈復在東乎化曰周之初基泰伯在東是以文王興
於西丕笑而無以應心善其對使畢當還禮遺甚腆權
以化使命光國除尚書令頃之還太常復兼尚書令正
色立朝敕子弟廢田業勿治産仰官稟禄不與百姓爭
利妻蚤殁以古事為鑑乃不復娶權聞而貴之以其年
壯敕宗正妻以宗女化以疾力辭權不違其志年踰七
十上䟽乞骸骨遂家於章安卒長子熾字公熙少有志
操全宗表稱熾任大將軍被召道卒
李衡字叔平本襄陽兵家子避亂渡江占籍武昌聞羊
衟有知人之鑒往見之衟曰多事之世尚書劇曹郎才
也時校事吕壹竊弄威柄大臣畏偪莫敢有言衟曰非
李衡無能困之遂共薦為郎權引見衡口陳壹姦利數
千言權有媿色無幾壹敗而衡大見信用後為諸葛恪
司馬恪死出為丹陽太守先是孫休在郡衡至數以法
繩之妻習氏每諫衡衡不從會休立衡憂懼謂其妻曰
不用卿言以至於此欲奔雒陽妻曰不可君本庶民耳
先帝相拔過重既數加無禮於琅邪王而復逆自猜嫌
逃叛求活以此北歸何面目見士大夫乎衡曰計將安
出妻曰王素好善慕名方欲自顯於天下終不以私嫌
殺君可自囚於獄表列前失顯求受罪如此乃當逆見
優饒非直活而已衡從之自即拘有司休令曰丹陽太
守李衡以往事之嫌自拘有司夫射鉤斬袪在君為君
其遣衡還郡勿令自疑尋加威遠將軍授以棨戟衡每
欲治産業妻輒不聽後密遣客十人於武陵龍陽洲上
作宅種甘橘千株臨終勅其子曰汝母惡吾治家故窮
如是吾州里有千頭木奴不責汝衣食歲止一匹絹亦
可足用既卒其子以白其母母曰此當是種甘橘也汝
家失十戶客七八年矣必汝父遣為宅汝父常稱太史
公言江陵千𣗳橘當封君家吾荅曰人患無德義不患
不富若貴而能貧方好耳用此何為吳末甘橘皆成歲
得絹數千疋家道益饒云時有谷利者亦起於微賤少
給事權左右建安二十年合肥之役師還權乘駿馬在
津橋北追兵卒至橋南已撤丈餘利使權持鞍緩轡利
於後著鞭以助馬勢遂得超渡權既免德之封都亭侯
利以謹直親近性忠果明亮言不苟且權甚愛信之權
嘗於武昌造大船新成名曰長安試泛之於釣臺沜時
風猛甚利令柂工趨樊口權曰當張頭趨羅洲利拔刀
向柂工曰不趨樊口者斬工即轉柂入樊口風愈猛不
可行乃還權曰阿利何怯也利跪曰大王萬乘之主輕
於不測之淵戱猛浪之中船樓裝高解后顛危奈社稷
何是以利輒敢以死爭權自是益貴重之常呼為谷而
不名
贊曰咨珩泉化為主將命使事無闕所謂正固足以幹
事衡勇於摧奸利敢以弼違而陳夀皆不為之傳至於
曹氏之黨如華歆之弑逆賈詡之殘鷙國淵之禍賊必
為之委曲覆護而妄譽其美其抑揚之際顧不謬哉
續後漢書卷三十五
