續後漢書卷十宋蕭常撰
列傳五
龐統字士元襄陽人少未知名潁川司馬徽有
知人之鑒統往見之徽采桑於樹上坐統樹下
共語終日徽甚異之稱統當為南州士之冠冕
從父德公雅重之常目之為鳳雛諸葛亮為卧
龍司馬徽為水鏡郡辟為功曹性好人倫喜成
就人每所稱述多過其才人或怪而問之對曰
當今天下大亂雅道陵遲善人少而惡人多方
欲興風俗長道業不美其譚則聲名不足慕企不
足慕企則為善者少矣今拔十失五猶得其半
而可以崇邁世教使有志者自勵不亦可乎吳
將周瑜助昭烈取荆州因領南郡太守瑜卒統
送其喪還吳吳人聞其名及西還並會昌門陸
績顧劭全琮皆往統曰陸子可謂駑馬有逸足之力顧子
可謂駑牛能負重致遠也或問統若子之言陸優於顧
乎曰駑馬雖精所致一人耳駑牛一日行三百里所致
豈一人之重哉謂全琮曰卿好施慕名有似汝南樊子
昭雖知力不多亦一時之佳士也邵謂統卿名知人吾
與卿孰愈統曰陶冶世俗甄綜人物吾不及卿論帝王
之祕策覽倚伏之要最吾似有一日之長劭與績復謂
曰使天下太平當與卿共料四海之士厚相結而别昭
烈領荆州統以從事守耒陽令縣頗不治免官吳將魯
肅遺昭烈書曰龐士元非百里之才也使處治中别駕之
任始當展其驥足耳諸葛亮亦言之於昭烈昭烈與語大
器之以為治中從事親待亞於亮遂與並為軍師中郎將
統說昭烈曰荆州荒廢人物殫盡難以得志今益州國富
兵強戶口百萬可因之以定大業會劉璋遣法正迎昭
烈昭烈遂行統從入益州劉璋與昭烈會於涪統進計
曰今因此會便可執之則將軍無用兵之勞而坐定一
州也昭烈不可璋既還成都昭烈當為璋北征漢中統
復請隂遣精兵晝夜兼行徑襲成都璋既不武又素無
備大軍卒至一舉便定此上計也楊懷高沛璋之名將
各擁強兵據守關頭聞數有牋諫璋遣將軍還荆州將
軍可云荆州有急欲還救並使束裝作歸計二子喜將
軍之去必乘輕騎來見將軍因執之乃向成都此中計
也退還白帝連引荆州徐圖之此下計也若沉吟不去
將致大困昭烈然其中計即斬懷沛還向成都所過輒
克於涪大會置酒作樂謂統曰今日之會可謂樂矣統
曰伐人之國而欲以為驩非仁者之兵也昭烈醉怒曰
武王伐紂前歌後舞非仁者邪卿言不當宜速起於是
逡巡引退昭烈尋悔追還復坐統初不顧謝飲食自若
昭烈曰向者之論孰為失統曰君臣俱失昭烈大笑宴
樂如初進圍雒縣統帥衆攻城中流矢卒時年三十六
昭烈痛惜之言則流涕拜其父議郎遷諫議大夫諸葛
亮親為之拜追賜統爵關内侯謚曰靖子宏字巨師剛
簡有臧否以傲尚書令陳祗為祗所抑終於涪陵太守
統弟林以荆州治中從事參鎮北將軍黃權軍征吳軍
敗没於雒陽
法正字孝直扶風郿人祖真有清節高名號玄德先生
建安初天下饑饉正與同郡孟達俱入蜀依劉璋久之
為新都令後為軍議校尉既不見任又為其州邑俱僑
客者所謗益州别駕張松與正相善度璋不足與有為
常竊歎息松於荆州見曹操操不禮焉還勸璋絶操而
自結昭烈璋問誰可使者松乃舉正既還為松稱說昭
烈有雄略密謀協規願共戴奉而未有機會後璋聞曹
操欲攻張魯於漢中大懼松遂說璋宜迎昭烈使之討
魯璋復令正銜命正既宣旨因獻計於昭烈曰以明將
軍之英雄乘劉牧之懦弱張松州之股肱響應於内然
後資益州之殷富馮天府之險阻以此成業猶反掌也
昭烈然之泝江而西與璋會涪北至葭萌南還取璋從
事廣漢鄭度說璋曰左將軍縣軍襲我兵不滿萬士衆未
附野穀是資軍無輜重其計莫若盡驅巴西梓潼民内
涪水以西清野高壘静以待之彼此請戰勿許師老糧
匱不過十旬勢必自走走而擊之必成禽耳昭烈聞而
心惡之以問正正曰終不能用無憂也璋果如正言謂
其下曰吾聞拒敵以安民未聞動民以避敵也於是黜
度不用其計及軍圍成都蜀郡太守許靖將踰城降事
覺不果璋以亡在朝夕故不誅靖璋既稽服昭烈以此
薄靖不用也正謂昭烈曰天下有獲虛譽而無其實者
許靖是也然方今始創大業天下之人不可戶曉靖之
浮稱流播四海若其不禮天下之人以公為賤賢也宜
加敬待以眩遠近追昔燕王之待郭隗以示好賢之意
昭烈於是厚禮靖以正為蜀郡太守揚武將軍外統都
畿内為謀主一飱之德睚眦之怨無不報復二十二年
正說昭烈曰曹操一舉而降張魯定漢中不因此勢以
圖巴蜀而留夏侯淵張郃屯守非其知不逮而力不足
也必將内有憂偪故耳今策淵郃才略不勝國之將帥
舉兵往討則必克之既定之後廣農積穀觀釁伺隙上
可以掃滅寇敵尊奬王室中可以蠶食雍凉廣拓境土
下可以固守要害為持久之計此蓋天以與我時不可
失也昭烈善其策乃帥諸將進兵正亦從至漢中二十
四年昭烈自陽平南渡沔水緣山稍前營於定軍興勢
淵帥衆來争其地正曰可擊矣遂大破之淵等授首昭
烈王漢中拜尚書令護軍將軍明年卒時年四十五昭
烈為之流涕者累日謚曰翼賜其子貌爵關内侯官至
奉車都尉漢陽太守昭烈嘗與曹操戰不利宜退而昭
烈大怒無敢諫者矢下如雨正乃前立昭烈曰孝直避
箭正曰明公親當矢石况小人乎昭烈乃曰孝直與汝
俱去諸葛亮與正雖好尚不同以公義相取亮每奇正
知術昭烈既即尊位將東征孫權以復關羽之恥羣臣
諫皆不從章武二年王師敗績亮歎曰法孝直若在必
能諫主上不東行就復東行必不至於敗
徐庶字元直潁川人初名福少任俠擊劒中平末為人
報仇為吏所執問其姓字絶口不言吏乃於車上立柱
羅磔之而其黨共簒取得脱於是感激折節學問遂通
經旨與同郡石韜相親愛初平中四方兵起乃與韜南
客荆州復與諸葛亮友善昭烈屯新野一見器之因薦
亮於昭烈及曹操至樊與亮從昭烈南奔操追急獲其
母庶辭昭烈而指其心曰本欲與將軍共圖王伯之業
者以此方寸之地耳今失老母方寸亂矣請從此辭遂
詣曹操丕時為中郎將韜為典農校尉後亮出隴右聞
庶與韜仕皆不達歎曰彼誠多士邪何二人不見用也
後數年病卒
董和字幼宰南郡枝江人董卓之亂舉族避地益州劉
璋以為牛鞞江原長成都令蜀土富實俗尚侈靡貨殖
之家侯服玉食昏葬踰禮至傾貲以給和躬率以儉惡
衣蔬食防遏驕僭為之軌制風化大行然縣豪強憚其
嚴明說璋轉和為巴東屬國都尉吏民老弱相攜丐留
者數千人璋聽留二年還遷益州太守其清約如故與
蠻夷從事務推誠心南土愛而信之昭烈定蜀召為掌軍
中郎將與諸葛亮並署左將軍大司馬事可否相濟共
贊庶務尋卒和外牧殊俗内幹機衡二十餘年死之日
家無儋石之儲亮後為丞相數與羣下曰夫參署集
衆思廣忠益也若遠小嫌難相違覆曠闕多矣違覆而
得中猶棄敝屩而獲珠玉然人心苦不能盡惟徐元直
處茲不惑又董幼宰參署七年事有不至至於十反來
相啟告苟能慕元直之十一幼宰之慇懃納忠於國則
亮可少過矣又曰昔交州平屢聞得失後友元直勤
見啟誨前參事於幼宰有言則盡復從事於偉度數有
諫正雖愚性鄙暗不能悉納然與此數子終始好合亦
足以明其不疑於直諒也其追思之如此偉度者姓胡
名濟義陽人為亮主簿後除中典軍封成陽亭侯累遷
右驃騎將軍和子允自有傳
劉巴字子初零陵烝陽人少知名荆州牧劉表連辟及
舉茂才皆不就表卒曹操至荆州昭烈奔江南荆楚之
士從之如雲而巴獨北詣操操辟為掾使招納零陵桂
陽長沙會昭烈已定三郡巴不得反遂適交阯諸葛亮
追謂曰劉公雄才蓋世據有荆土莫不歸德天人去就
已可知矣足下欲何之巴曰受命而來事不克成乃當
還北足下何言邪昭烈深恨之後從交阯至蜀會昭烈
定益州稽首謝罪負昭烈不之責亮數稱薦之昭烈辟
為左將軍西曹掾張飛嘗詣巴巴不與語飛恚忿亮謂
巴曰飛雖武人敬慕足下劉公方收合文武以定大事
足下雖天資高亮宜少降意巴曰大丈夫處世當交四
海英雄如何與兵子語乎昭烈聞之怒曰孤欲定天下
而子初專亂之其欲還北假道於此豈欲成吾事邪又
曰子初才知絶人如孤可任用之非孤難獨任也亮亦
曰運籌帷幄之中吾不如子初遠矣若提桴鼓會軍門
當與人議之耳初昭烈攻璋與士衆約事定府庫百物
孤無與焉及拔成都士争赴府藏取寳物軍用不足昭
烈以為憂巴曰易耳但當鑄直百錢平諸物價令吏為
官市昭烈從之數月府庫復實昭烈王漢中拜尚書後
代法正為尚書令躬履清儉不治産業又自以歸附非
素懼見猜嫌恭默守静退無私交非公事不言昭烈建
大號凡諸文誥策命皆其所作章武二年卒
贊曰統正見理之明料事之審一時謀臣無出其右昭
烈肇基王業訖承大統實二人之力使天假之年與諸
葛亮同心輔政混一之功日月可冀不幸蚤世惜哉庶
抱負經濟之術所施未究萬一身為親屈流落偽境觀
其以王伯之略自許則其中之所存者未易涯涘使得
效其所長其所成就當如何邪和約已率下巴清儉静
退皆時良臣巴舍昭烈而詣曹操奔走交趾間關萬里
途窮埶蹙然後委質其趨向之際殆叵測云
續後漢書卷十
