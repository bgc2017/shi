續後漢書卷十五宋蕭常撰
列傳十
霍峻字仲邈南郡枝江人昭烈至荆州峻帥部曲數百
人歸昭烈為中郎將昭烈自葭萌還襲劉璋留峻守葭
萌城張魯遣其將楊帛誘峻求共守城峻曰小人頭可
得城不可得帛乃退後璋將扶禁向存等帥萬餘人由
閬水上攻圍且一年不能下城中兵纔數百峻伺其怠
遣精銳出擊大破之斬存首昭烈定益州嘉其功乃分
廣漢為梓潼郡以峻為太守禆將軍在官三年卒時年
四十昭烈甚悼惜之乃詔諸葛亮曰峻既佳士又有功
於國欲親臨酹遂帥羣臣弔奠留宿墓次當時榮之子
弋字紹先為太子舍人建興初除謁者丞相亮北駐漢
中請為記室使與子喬游處遷黃門侍郎中庶子皇太
子璿好騎射出入無度弋援古義盡言規諫深得切磋
之體後為參軍庲降屯副都督又轉護軍先是永昌夷
獠恃險不賓數為寇害乃以弋為永昌太守帥偏師討
之斬其豪帥郡界寧謐遷監軍翊軍將軍領建寧太守
還統兩郡事景耀六年進安南將軍聞鍾會等兵至欲
赴成都帝以備敵既定不聽及聞成都失守素服哭臨
三日與巴東羅憲各保其郡後皆仕晉憲字令則襄陽
人清脩自守延熙中為吏部郎時宦人黃皓用事人争
趨之憲絶不與通皓左遷憲巴東太守餘事見晉史
王連字文儀南陽人劉璋時入蜀為梓潼令昭烈自葭
萌進軍連閉城不下昭烈義之不強偪也及成都平以
為什邡令徙廣都所至有政績遷司監校尉較鹽鐵之
利歲入益饒有禆國用簡拔才能以為掾屬如吕乂杜
祺劉幹等後皆至大官遷蜀郡太守興業將軍領鹽鐵
如故建興初拜屯騎校尉領丞相長史封平陽亭侯時
南方諸郡不賓諸葛亮將自征之連諫以為此不毛之
地公不宜以天下之望冒險而行亮慮諸將才力相埒
無所統一而連言懇至故宿留者久之連卒子山嗣官
至江陽太守
向朗字巨逹襄陽宜城人少師事司馬徽與徐庶龐統
韓嵩皆有善荆州牧劉表以為臨沮長表卒歸昭烈昭
烈定江南使督秭歸夷道巫山夷陵四縣軍民益州既
平以為巴西太守徙牂柯房陵建興初入為步兵校尉
代王連領丞相長史丞相亮南征朗留主後務五年從
亮至漢中朗素與馬謖善街亭之敗謖欲亡命朗知而
不舉坐免官數年為光禄勲亮薨徙左將軍追論舊功
封顯明亭侯位特進朗少時雖涉獵文學然脱略繩檢
以吏能見稱自去長史優游二十年乃更潜心典籍孜
孜不倦年踰八十猶手校書刊定謬誤所藏卷袠於時
為富誘掖後進講論古義不干時事以是見稱上自縉
紳下及童冠皆敬遇之延熙十年薨遺令戒諸子曰傳
稱師克在和不在衆此言天地和而萬物生君臣和則
國家平九族和則動得所求静得所安是以聖人守和
以存以亡也吾楚國之小子蚤喪所天為二兄所教養
故其性行不隨禄利以墮今但貧耳貧非人患惟和為
貴汝其勉之子條嗣條字文豹博學多識景耀中為御
史中丞朗兄子寵昭烈時為牙門將秭歸之役寵軍獨
完建興初封都亭侯後為中部督典宿衛諸葛亮北征
表寵性行淑均曉暢軍事先帝以為能營中之事宜以
咨之遷中領軍延熙三年征漢嘉蠻夷歿於陳寵弟充
歴射聲校尉尚書
張裔字君嗣蜀郡成都人治公羊春秋博涉史漢許靖
謂裔幹理才敏鍾元常之流也劉璋時舉孝廉為魚復
長轉州從事張飛自荆州由墊江入璋授裔兵使拒飛
於德陽陌下軍敗還成都為璋使昭烈許以禮其君而
安其人裔還璋乃降昭烈以為巴郡太守還為司金中
郎將典作農戰之噐先是益州郡殺太守正昂耆帥雍
闓恩信著於南土隂通孫權乃拜裔太守徑至郡闓趦
趄不賓假鬼教以惑衆曰張府君如瓠壺外雖澤而内
實麤不足殺令縛與吳於是送裔於權會帝崩鄧芝使
吳諸葛亮令芝從權請裔裔自至吳數年流徙伏匿權
未之知也故許之裔臨發權問曰蜀卓氏寡女亡奔司
馬相如貴土風俗乃爾邪裔對曰愚以為卓氏之女猶
賢於買臣之妻權又曰君還必用事終不作田父於閭
里將何以報我裔曰裔負罪而歸將委命有司若假君
之靈得保首領五十八年以前父母之年也自此以後
大王之賜也權甚噐之裔出深恨不能自晦即就舡倍
道兼行權果追之裔已入永安界數十里追者不能及
既至亮以為參軍署府事又領益州治中從事亮出駐
漢中裔以射聲校尉領留府長史明年北詣亮咨事送
者車數百兩裔書與所親曰近者戒途書夜延接不得
少休人自敬丞相長史男子張君嗣附之罷倦欲死少
與犍為揚恭友善恭蚤歿遺孤數歲裔迎至於家事恭
母如己母其子既長為取婦殖産使立門戶撫故舊振
宗族行義甚高加輔漢將軍領長史如故建安八年卒
子毣歴三郡太守監軍毣弟郁太守中庶子
吳懿字子遠陳留人從劉焉入益州劉璋時為中郎將
使將兵拒昭烈於涪乃詣昭烈降益州平為護軍討逆
將軍昭烈納其妹為夫人及即尊位夫人為皇后除關
中都督建興中與魏延入南安界破曹叡將費瑶自亭
侯進封高陽鄉侯遷左將軍諸葛亮薨以懿督漢中遷
中騎將軍假節領雍州刺史進封濟陽十五年薨族弟
班字元雄大將軍何進官屬厈之子也以豪俠聞名位
亞於懿昭烈時為領軍累遷驃騎將軍假節封緜竹侯
懿孫喬沒於李雄凡三十年不為雄屈
贊曰峻連之善守盖各忠於所事峻引古誼以諫太子
連簡才俊以為時用朗晚好典籍為時舊德裔蚤䧟異
境篤於行義懿雖處外戚能遠權勢以功名自全皆賢
矣哉
費詩字公舉犍為南安人劉璋時為緜竹令昭烈攻緜
竹詩舉城降益州既定以為督軍從事出為牂柯太守
還為州前部司馬昭烈王漢中遣詩拜關羽為前將軍
羽聞黃忠為後將軍怒曰大丈夫終不與老兵同列不
肯拜詩謂羽曰夫立帝王之業者所用非一昔蕭曹與
高祖少小親舊而陳韓亡命後至論其班列則韓最居
上未聞蕭曹以為嫌今漢王以忠一時之功隆於王室
然意之輕重寧當與君侯齊乎且王與君侯譬猶一體
同休等戚禍福共為愚為君侯不宜計官號之高下爵
禄之多少僕一介之使銜命而来君侯不受拜如是便
還但相為惜此舉動恐有後悔耳羽大感悟遂受拜時
羣臣勸昭烈稱尊號詩獨上疏曰殿下以曹操父子偪
主簒位故乃羈旅萬里糾合士衆將以討賊今大敵未
克而先自立恐人心疑惑昔高祖與楚約先破秦者王
之及屠咸陽獲子嬰猶懷推讓况今殿下未出門庭便
欲自立邪愚臣誠不為殿下取也由是忤旨左遷部永
昌從事建興三年從諸葛亮南征蒋琬秉政以為諫議
大夫卒於家子立仕晉
李朝字偉南廣漢郪人與弟郡及其季皆有才望時號
李氏三龍州舉孝廉為臨卭令入為别駕從事建安二
十四年羣臣上昭烈為漢中王其文朝所作也章武二
年從帝東征吳卒於永安邵字永南昭烈定蜀為州書
佐部從事建興初丞相諸葛亮辟為西曹掾亮南征留
為治中從事是歲卒其季亦蚤世朝兄邈字漢南劉璋
時為牛鞞長昭烈領益州牧為從事正歲大會命行酒
邈讓昭烈曰振威以將軍宗室肺腑委以討賊元功未
效先寇而滅邈以為將軍之取鄙州甚為不宜也昭烈
曰知其不宜何以不助之邈曰非不敢也力不足耳有
司請罪之諸葛亮為請得免久之為犍為太守丞相參
軍安漢將軍建興六年亮北征馬謖前軍敗績亮將殺
之邈諫以為秦赦孟明用覇西戎楚誅子玉二世不競
失亮意還都亮薨帝素服發哀三日邈上疏曰吕禄霍
禹未必懷反叛之心孝宣不好為殺臣之君直以主懼
其偪臣畏其威故姦萌生亮身擁強兵狼顧虎眎五大
不在邊臣常危之今亮殞歿盖宗族得全西土安靜大
小為慶帝怒下獄死
贊曰曹操父子世濟凶德操既自比周文王而丕直藉
議舜禹人神共憤尚稽天誅四海皇皇靡所適從方是
時昭烈以帝室之胄扶義而起南抵荆楚則荆楚之士
從之如雲西入巴蜀則巴蜀之人望風而靡此豈人力
所能至是哉其建大號紹正統允屬天人之望矣而詩
之所陳雖幾於正然不逹時變果足與語權哉故習鑿
齒著論非之曰創業之君須大定而後王已纂統之主
必速踐阼以繫人心故更始尚存而光武舉號夫豈徼
利社稷故也昭烈倡義將以討賊賊強禍大主亡國喪
二祖之廟絶而不祀苟非親賢孰能紹此祀漢配天非
咸陽之比仗正討逆亦何推讓之有哉於此時也惟宜
速尊有德以奉大統使民忻反正世睹舊物則未順者
齊心附逆者同懼矣宋人裴松之稱為確論詎不信然
續後漢書卷十五
