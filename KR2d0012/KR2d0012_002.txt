續後漢書卷二宋蕭常撰
帝紀二
少帝諱禪字公嗣昭烈皇帝子也建安二十四年昭烈
為漢中王立為王太子及即尊位為皇太子策曰維章
武元年五月辛巳皇帝若曰太子禪朕遭漢運艱難賊
臣篡盗社稷無主格人羣正以天明命朕繼大統今以
禪為皇太子以承宗廟社稷使使持節丞相亮授印綬
敬聽師傅行一物而三善皆得焉可不勉與三年夏四
月昭烈崩于永安宮遺詔皇太子曰人五十不稱夭吾
年六十有餘何所復恨第以汝兄弟為念射君到說丞
相歎卿器量甚大增脩過於所望審能如是吾復何憂
勉之勉之勿以惡小而為之勿以善小而不為惟賢惟
德能服于人汝父德薄勿效之可讀漢書禮記閒暇歴
觀諸子益人意智五月即皇帝位尊皇后曰皇太后大
赦天下改元建興孫權遣其立信校尉馮熙來弔牂柯
太守朱襃反益州郡大姓雍闓逐太守張裔於吳據郡
弗賓越巂夷王高定亦叛秋立皇后張氏遣尚書郎鄧
芝如吳
二年春務農殖穀閉關息民夏孫權遣其輔義中郎將
張温來聘秋曹丕侵吳不克而還
三年春三月丞相亮南征四郡四郡皆平改益州郡為
建寧郡分建寧永昌郡為雲南郡又分建寧牂柯郡為
興古郡十二月亮還成都是歲曹丕侵吳及江而還
四年春都護李嚴自永安還屯江州築大城夏曹丕死
其子叡嗣偽位是歲大司農秦宓卒
五年春將征曹叡詔曰盖聞天地之道福仁而禍滛善
積者昌惡積者喪古今常數也是以湯武脩德而王桀
紂極暴而亡曩者漢祚中微網漏凶慝董卓首難震蕩
京畿曹操階禍竊執天衡殘剥海内懷無君之心子丕
孤豎敢尋亂階盗據神器更姓改物世濟其凶當此之
時皇極幽昩天下無主則我帝命隕越于下昭烈皇帝
體明睿之德光演文武應乾坤之運出身平難經營四
方人鬼同謀百姓與能兆民忻戴建位易號丕承天序
補弊興衰存復祖業誕振皇綱不墜于地萬國未靖早
世遐徂朕以幼冲繼統鴻基未習保傅之訓而嬰祖宗
之重六合壅否社稷不建永惟所以念在匡救光載前
緒未有攸濟朕甚懼焉是以夙興夜寐不敢自逸每崇
菲薄以益國用勸分務穡以阜民財授方任能以參聽
斷絶私降意以養將士欲奮劒長驅以討凶逆朱旗未
舉而丕復隕喪斯所謂不燃我薪而自焚也殘類餘醜
又支天禍恣睢河洛阻兵未已諸葛丞相弘毅忠壯忘
身憂國先帝託以天下以勵朕躬今授之以旄鉞之重
付之以專命之權統領步騎二十萬衆董督元戎恭行
天罰除患寧亂克復舊都在此行也昔項籍總一強衆
跨州兼土所務者大然卒敗垓下死於東城宗族如焚
為笑千載盖不以義陵上虐下故也今賊效尤天人所
怨奉時宜速庶憑炎精祖宗威靈協贊之福所嚮必克
吳王孫權同䘏災患潜軍合謀犄角其後凉州諸國王
各遣(月)支康居胡侯支富康植等二十餘人詣受節度
大軍北出便欲帥將兵馬奮戈先驅天命既集人事又
至師貞勢并必無敵矣夫王者之兵有征無戰尊而且
義莫能抗也故鳴條之役軍不血刃牧野之師商人倒
戈今旍麾首路其所經至亦不欲窮兵極武有能棄邪
從正簞食壺漿以迎王師者國有常典封寵小大各有
品限及曹氏之宗族枝葉中外有能規利害審逆順之
數來降者皆原除之昔輔果絶親于智氏而蒙全宗之福
微子去商項伯歸漢皆受茅土之慶此前世之明驗也
若其沉迷不反將助亂人不式王命戮及妻孥罔有攸
赦廣宣恩威誅其渠魁弔其殘民它如詔書律令丞相
其露布天下使稱朕意焉亮出屯漢中營沔北陽平石
馬是歲放長水校尉廖立于汶山郡
六年春丞相亮帥諸軍攻祁山安南天水安定三郡皆
降關中響震亮使參軍馬謖督諸軍與曹叡將張郃等
戰于街亭謖違亮節度王師敗績亮誅謖以徇冬復出
散關圍陳倉斬曹叡將王雙是歲孫權大破曹叡將曹
休于石亭
七年春遣將軍陳式攻武都隂平克之因定二郡夏孫
權僣號於吳遷于建業遣使來告帝欲討權丞相亮極
諫而止秋遣衛尉陳震如吳冬亮徙府營于南山下原
上築漢樂二城是時鎮軍將軍趙雲卒
八年秋曹叡使其將曹真由子午谷司馬懿由西城張
郃由斜谷欲寇漢中丞相亮禦之於成固赤阪懿等聞
王師起皆北走鎮北將軍魏延大破曹叡雍州刺史郭
淮于陽谿徙封魯王永為甘陵王梁王理為安平王是
歲輔漢將軍張裔卒
九年春二月丞相亮帥諸軍征曹叡圍祁山始以木牛
運夏叡使其將司馬懿張郃拒王師六月亮與郃戰于
青封殺之懿等帥餘衆遁去秋八月放都護李平于梓
潼郡是歲孫權敗曹叡將于凌于阜陵安漢將軍李恢
卒
十年休士勸農作流馬木牛肄兵講武
十一年冬發諸軍運米于斜谷治斜谷邸閣將以討曹
叡孫權攻曹叡合肥新城是歲南夷劉胄反將軍馬忠
討平之
十二年春二月丞相亮帥師十萬征曹叡由斜谷出始
以流馬運車騎將軍劉琰有罪棄市三月孝獻皇帝崩
亮屯渭南曹叡使其將司馬懿拒王師懿畏亮不敢戰
夏五月孫權攻曹叡合肥新城分遣其將攻淮沔秋七
月丞相亮薨于渭南長史楊儀帥諸軍還楊儀殺征西
大將軍魏延大赦天下以左將軍吳懿為車騎將軍假
節督漢中丞相留府長史蔣琬為尚書令兼總機政是
歲孫權遣其侍中是儀來聘
十三年春正月放中軍師楊儀于漢嘉郡尋殺之夏四
月以尚書令蔣琬為大將軍後軍師費禕為尚書令
十四年夏四月行幸湔登觀阪觀汶水之流旬日而還
武都氐王符健帥衆降徙健及氐民四百餘戶於廣都
十五年夏六月皇后張氏崩秋葬敬哀皇后于南陵是
歲車騎將軍吳懿薨
延熙元年春正月立皇后張氏大赦天下改元立子璿
為皇太子瑶為安定王冬十一月大將軍蔣琬出屯漢
中
二年春三月以大將軍蔣琬為大司馬曹叡死其養子
芳嗣偽位越嶲夷獠數反太守僑治定安縣
三年春使越嶲太守張嶷平定越嶲郡
四年夏孫權使其將全琮諸葛瑾等攻曹芳取柤中冬
十月尚書令費禕至漢中與大司馬蔣琬咨議國事
五年春正月監軍姜維督偏軍自漢中還屯涪縣
六年冬十月大司馬蔣琬自漢中還駐軍于涪十一月
大赦天下以尚書令費禕為大將軍錄尚書事司馬姜
維為鎮西大將軍領凉州刺史前護軍王平為前監軍
鎮北大將軍統漢中
七年春閏月曹芳使其將曹爽夏侯玄寇漢中鎮北大
將軍王平禦之于興勢大將軍費禕帥諸軍繼至爽等
遁去夏四月安平王理薨秋九月禕還成都
八年秋八月皇太后崩冬葬穆皇后于惠陵十二月大
將軍費禕至漢中行圍守
九年夏六月費禕還秋大赦天下冬十一月大司馬蔣
琬薨尚書令董允卒宦人黃皓始與政
十年春以鎮西大將軍姜維為衛將軍與大將軍費禕
共錄尚書事衛將軍姜維帥師出隴西南安金城與曹
芳將郭淮夏侯覇等戰于洮西凉州胡王白虎文治無
戴等帥衆降遣姜維撫定居之于繁縣是歲汶山平康
夷反維討平之左將軍特進向朗薨
十一年夏五月大將軍費禕出屯漢中秋涪陵屬國民
夷反車騎將軍鄧芝討平之是歲鎮北大將軍王平薨
十二年春曹芳太傅司馬懿殺其大將軍曹爽等自是
政歸于懿父子其右將軍夏侯霸來降夏四月大赦天
下秋衛將軍姜維帥師討曹芳攻其雍州不克將軍句
安李韶奔魏是歲鎮南大將軍平尚書事馬忠薨
十三年衛將軍姜維復出西平
十四年夏大將軍費禕還成都冬復北屯漢壽大赦天
下曹芳太尉王凌憤司馬懿專國欲起兵誅之不克車
騎將軍鄧芝薨尚書令呂乂卒
十五年夏孫權死其子亮嗣偽位立子琮為西河王十
二月曹芳使其將諸葛誕胡遵等攻吳東興隄孫亮太
傅諸葛恪大敗之死者萬數
十六年春正月大將軍費禕駐漢壽為魏降人郭循所
害夏四月衛將軍姜維帥師圍安南不克是歲孫亮使
其太傅諸葛恪攻魏圍合肥新城其武衛將軍孫峻殺
恪
十七年春三月衛將軍姜維還成都加都督中外諸軍
事大赦天下夏六月衛將軍維帥師出隴西曹芳狄道
長李簡舉城降進圍襄武與曹芳將徐質戰大破其軍
質走維乘勝多所降下拔河間狄道臨洮三縣民居之
于緜竹繁縣是歲魏司馬師廢其主芳而立曹髦
十八年春正月曹髦將軍毋丘儉文欽等憤司馬師專
國起兵誅之不克衛將軍姜維還夏維復帥車騎將軍
夏侯霸等征曹髦俱出狄道大破其雍州刺史王經於
洮西俘斬數萬人
十九年春以衛將軍姜維為大將軍帥師與鎮西大將
軍胡濟期會上邽以討曹髦濟後期不至秋王師敗績
于段谷維還成都貶為後將軍行大將軍事冬孫亮侍
中孫琳殺其將軍滕胤驃騎將軍吕據自為大將軍十
二月亮遣其五官中郎將刁玄來告亂是歲立子瓉為
新平王大赦天下
二十年夏五月曹髦司空諸葛誕憤司馬昭專國據壽
春欲討昭不克行大將軍姜維聞其變帥諸軍出駱谷
大赦天下
景耀元年春姜維還成都復拜大將軍景星見大赦天
下改元吳孫琳廢其主亮而立孫休冬孫休殺孫琳
二年夏六月立子諶為北地王恂新興王虔上黨王
三年夏五月魏司馬昭殺其主髦而立曹奐秋九月追
諡故將軍關羽張飛馬超龐統黃忠
四年春三月追諡故將軍趙雲冬十月大赦天下
五年春正月西河王琮薨大將軍姜維帥師征曹奐王
師敗績于侯和
炎興元年夏曹奐相國司馬昭使其黨鍾會鄧艾等宼
漢中遣左右車騎將軍張翼廖化輔國大將軍董厥等
禦之大赦天下改元冬司馬昭自為晉王十一月衛將
軍諸葛瞻與鄧艾戰于緜竹王師敗績瞻死之是月國
亡明年春帝遷于雒陽晉泰始七年崩時年六十五
贊曰少帝任賢相則偽境懷畏一惑閹尹亂亡隨之傳
曰存亡在所任信哉
續後漢書卷二
