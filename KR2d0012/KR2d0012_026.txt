續後漢書卷二十六宋蕭常撰
吳載記三
劉繇字正禮東萊牟平人齊孝王少子封牟平侯子孫
因家焉伯父寵官至太尉兄岱字公山歴侍中兖州刺
史繇年十九從父韙為賊所劫質繇簒取以歸舉孝廉
為郎中州辟部濟南濟南相中常侍子貪穢不法繇奏
免之平原陶丘洪薦繇欲令舉茂才刺史曰前舉公山
奈何復舉正禮洪曰若明使君用公山於前擢正禮於
後所謂御二龍於長塗騁騏驥於千里不亦可乎後避
亂淮浦詔書以為揚州刺史時袁術在淮南繇不敢之
州欲南渡江吳景孫賁迎置曲阿漢加繇為牧振武將
軍孫策東渡由奔丹徒泝江南保豫章駐彭澤會笮融
先至殺太守朱皓入居郡中繇討之融敗入山為民所
殺繇尋病卒長子基字敬輿年十四居父喪盡禮故吏
饋餉一不受風儀秀整孫權愛敬之權謂驃騎將軍辟
東曹掾拜輔義校尉建忠中郎將權稱吳遷大司農權
嘗宴羣臣騎都尉虞翻被酒忤旨權欲殺之基力諫得
免大暑權於船樓上飲忽遇風雨以蓋自覆又命覆基
其見禮遇如此累官光祿勲分平尚書事卒
士燮字威彦蒼梧廣信人其先避王莽之亂自魯國汶
陽僑居交州至燮六世矣燮父賜桓帝時日南太守燮
少游學京師師事潁川劉子竒治左氏春秋察孝廉補
尚書郎公事免後舉茂才除巫令遷交阯太守弟壹初
為郡督郵刺史丁宫徵還京師壹侍送勤恪臨别宫謂
曰刺史若待罪三事當相辟也後宫為司徒辟壹比至
宫已免黃琬代為司徒甚禮遇之壹亦盡心於琬董卓
之亂亡歸鄉里燮表壹領合浦太守次弟徐聞令䵋領
九真太守䵋弟武領南海太守燮器量寬厚謙虚下士
中國士人避難往依者以百數篤好春秋為之注解陳
國袁徽與尚書令荀彧書曰交阯士府君學問優博又
達於從政處大亂之中保全一郡二十餘年疆場無事
民不失業羇旅之徒皆蒙其德雖竇融保河西曷以加
之官事小間輒玩書傳尤精左氏春秋吾數質問傳中
諸疑皆有師說又兼通尚書古今大義今欲條左氏尚
書長義尚之其見稱如此燮兄弟並為列郡雄長一州
威振百蠻尉佗不能踰也時天下喪亂道路梗絶而燮
不廢貢職詔拜安遠將軍封龍度亭侯建安十五年孫
權遣步隲為交州刺史隲知燮兄弟奉承節度而蒼梧
太守吳巨懷異心遂斬巨權加燮左將軍建安末遣子
廞入質權以為武昌太守燮與壹諸子在南者皆拜中
郎將燮又誘益州豪姓雍闓等使遥東附權益嘉之遷
衛將軍封龍編侯弟壹偏將軍都鄉侯燮每遣使致雜
香細葛明珠大貝琉璃翡翠瑇瑁犀象之珍竒物異果
蕉邪龍眼之屬無歲不至壹時貢馬凡數百匹權厚答
慰之在郡四十餘歲建興四年卒時年九十權以交阯
縣遠乃分合浦以北為廣州吕岱為刺史交阯以南為
交州戴良為刺史又遣陳時代燮為交阯太守岱留南
海良與時俱前行到合浦而燮子徽自署交阯太守發
兵拒良良留合浦交阯桓鄰燮舉吏也叩頭諫徽使迎
良徽怒殺之鄰兄治子發合宗兵擊徽乃約和各罷兵
而吕岱被命誅徽自廣州馳至壹子中郎將匡與岱有
舊岱乃遣說徽等徽與兄祇弟幹頌等六人肉袒奉迎
岱皆斬之壹䵋匡後出權原其罪及燮質子廞皆免為
庶人
太史慈字子義東萊黃人少好學仕郡奏曹史避仇之
遼東北海相孔融數遣人餉遺其母時融以黃巾寇暴
出屯都昌為賊管亥所圍慈適從遼東還母謂慈曰汝
與孔北海未嘗有雅故自汝之行贍䘏殷勤過於故舊
今聞為賊所圍汝宜赴之慈即單步徑至都昌圍尚未
密夜伺間得入因求兵出斫賊融不聽欲待外救外救
未至而圍日偪時昭烈為平原相融欲遣人告急而城
中人無由得出慈請行融曰今賊圍甚密奈何慈曰昔
府君傾意於老母老母感恩遣慈赴府君之急以慈有
可取而來今人言不可慈亦言不可豈府君愛顧之義
老母遣慈之意邪事已急矣願府君無疑於是嚴行蓐
食須明便帶鞬攝弓上馬將兩騎自隨各作一的持之
開門直出圍下左右人並驚慈引馬至城之塹内植所
持的各一出射之射畢竟入門明晨復如是圍下人或
起或卧射畢復入明晨又如是無復起者于是鞭馬突
圍馳去比賊覺慈行已過又射殺數人皆應弦而倒故
無敢追者遂到平原說昭烈曰慈東萊之鄙人也與孔
北海親非骨肉比非鄉黨特以名志相好有分災共患
之義今管亥暴亂北海被圍孤窮無援危在朝夕以君
有仁義之名能急人之急故北海區區延頸仰待使慈
冒白刃突重圍從萬死之中自託於君惟君所以存之
昭烈斂容謝曰孔北海知世間有劉備耶即遣精兵三
千人隨慈賊聞兵至散走融益貴之曰卿吾之少友也
事畢還啓其母母曰我喜汝有以報北海也揚州刺史
劉繇與慈同郡而未相識因渡江至曲阿見繇未去會
孫策至或勸繇可以慈為大將繇曰我用子義許子將
不笑我邪但使慈偵視衆寡獨與一騎卒遇策策從騎
十三皆韓當宋謙黃蓋輩慈便前鬭正與策對策刺慈
馬而覽得其項上手戟慈亦得策兜鍪會兩家兵騎來
赴於是解去慈與繇俱奔豫章而遁於蕪湖山中稱丹
陽太守時策已平定宣城以東惟涇以西六縣未服慈
因進駐涇縣立屯府大為山越所附策自來攻遂見執
策即解縛執其手曰寧識神亭時耶若卿此時云何慈
曰未可量也策大笑曰今日之事當與卿共之因問進
取之術答曰敗軍之將不足與論事策曰昔韓信定計
於廣武今策决疑於君君何辭焉慈曰州軍新破士卒
離心倘或分散難復合聚欲出宣恩安集恐不合意策
曰誠所望也明日日中望君來還諸將皆疑策曰太史
子義青州名士以信義為先終不欺策明日大會諸將
立表視景日中而慈至策大說即以為門下督還吳拜
折衝中郎將後劉繇亡於豫章士衆萬餘人未有所附
策命慈往撫之左右皆曰慈必北去不還策曰子義舍
我當復誰與餞于昌間把腕别曰何時能還答曰不過
六十日果如期而返劉表從子磐數寇艾西安諸縣策
於是分海昏建昌六縣以慈為建昌都尉治海昏治并
督諸將拒磐磐不敢復為寇慈長七尺七寸美鬚髯猿
臂善射弦不虚發嘗從策討麻保賊于屯聚緣樓上行
詈以手持樓棼慈引弓射之貫手著棼圍外萬人莫不
稱善曹操聞其名遺慈書以篋封之發視無所有但貯
當歸孫權嗣事以慈能制磐遂委南方之事建安十一
年卒時年四十一子亨字元復歴官越騎校尉尚書吳
郡太守
朱治字君理丹陽故鄣人初為縣吏察孝廉州辟從事
從孫堅征伐有功表行督軍校尉堅死從策依袁術知
術不足與乃勸策還平江東時太傅馬日磾在夀春辟
治為掾遷吳郡都尉會吳景已在丹陽而策為術攻廬
江於是劉繇恐為袁孫所并遂成嫌隙而策家在州下
治乃使人於曲阿迎策母及權兄弟所以供養護持者
甚至治從錢唐欲進自吳吳郡太守許貢拒之於由拳
治與戰大破之貢南就山賊嚴白虎治遂入郡領太守
事策旣走劉繇東定會稽時孫權年十五治舉權孝廉
策死與張昭等共尊奉權建安七年權表治為九真太
守行扶義將軍食婁由拳無錫毗陵四縣佐定東南征
討夷越封毗陵侯領郡如故俄拜安國將軍徙封故鄣
及權王吳治進見權親迎之執版交拜宴贈特厚下至
從行吏皆得奉贄私覿其見異如此初權弟翊性峭急
喜怒快意治數諭以道義權從兄豫章太守賁女為曹
操子婦及操破荆州賁懼欲遣子入質治聞之往見賁
為陳安危由是遂止性儉約雖富貴車服不加飾權優
異之令督軍御史典屬城文書治領四縣租稅而已以
老思鄉里自表屯故鄣鎮撫山越諸父老故人莫不造
門皆引與權宴鄉黨榮之在故鄣歲餘還吳建興二年
卒年六十九在郡三十一年子才嗣遷偏將軍才弟紀
權妻以策女亦以校尉領兵才子琬仕至鎮西將軍
贊曰繇資懦緩遭時多虞而處牧伯之任用違所長其
敗宜也燮有功于南越慈報效于孔融皆賢矣哉治以
舊恩身都榮寵亦其幸歟
續後漢書卷二十六
