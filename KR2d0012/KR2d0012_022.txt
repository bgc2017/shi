續後漢書卷二十二宋蕭常撰
列傳十七
管寧字幼安北海朱虚人年十六喪父中表愍其孤貧
相與贈賵皆辭不受長八尺美須眉與同縣邴原平原
華歆友善並師事陳寔嘗與歆共鋤菜見地中有金寧
揮鋤不顧歆捉而擲之人以知二人優劣會天下大亂
聞公孫度令行於海外遂與原及平原王烈等遊遼東
度虚館以候之既至廬於山谷時避亂者多居郡南而
寧獨居北示無還意因山爲廬鑿坯爲室越海者皆依
之旬月而成邑乃講詩書陳俎豆飾威儀明禮遜非學
者不見由是度安其賢人化其德邴原性剛直清議以
格物度等心不安之寧謂原曰潛龍以不見成德言非
其時皆招禍之道也密令西還度卒子康代爲郡隂有
自王之意卑己崇禮欲以寧自輔而終莫敢言其後中
原少安僑居者皆還惟寧晏然若將終焉康卒寧知遼
東將亂浮海還郡康弟恭領郡餽贐有加自寧之東凡
恭與其父兄所遺皆受而藏之既西歸盡封以還曹丕
以爲太中大夫固辭不拜子叡時華歆爲太尉遜位於
寧叡以爲光禄勲令青州命别駕從事郡丞掾以禮遣
寧上疏固辭自是召命相仍常以八月賜牛酒叡手書
問青州刺史程喜寧爲守節高乎審老疾尫羸邪喜言
寧有族人管貢爲州吏與寧比鄰臣常使經營消息貢
言寧常著皂帽布襦袴布裠隨時單複出入閨庭能自
任杖不須扶持四時祠祭輙自力改加衣服著絮巾故
在遼東所有白布單衣親薦饌饋跪拜成禮寧少而喪
母不識形象常特加觴泫然流涕又其居去水七八十
步夏時詣水中澡手足窺園圃臣揆寧前後辭讓之意
獨自以生長潛逸耆艾知衰是以棲遲每執謙退此寧
志行所欲必全不爲守高曹芳初陶丘一孟觀孫邕王
基等復上疏薦之於是安車蒲輪束帛加璧聘焉會卒
時年八十四初寧妻先卒所知勸更娶寧曰每省曾子
王騣之言意常嘉之豈自遭之而違本心哉寧常患世
俗多變氏族違聖人之制非禮命姓之意著氏族論以
原世系傅玄著書稱寧貌甚恭言甚順觀其形邈然若
不可及即之熙熙然柔而温與人子言教以孝與人弟
言訓以悌與人臣言誨以忠因其事而導之以善是以
漸之者無不化焉寧之亡天下知與不知無不悼歎醇
德之所感若此王烈者字彦芳後漢書自有傳
張臶字子明鉅鹿人胡昭字孔明潁川人皆養志不仕
臶少游太學復還鄉里袁紹屢辟不應徙居上黨并州
牧高幹表爲樂平令不就遁入常山學徒數百人復遷
任縣曹操爲丞相辟不行曹叡時求隱學之士能消灾
伏異者累上臶以老病辭廣平太守盧毓到官三日綱
紀白承前致版謁臶毓教曰張先生所謂上不事天子
下不友諸侯者也豈此版謁所可賁飾哉但遣主簿奉
書致羊酒而已後張掖郡言玄川溢涌寳石負圖狀若
靈龜嶷然盤峙麟鳳龍馬炳煥成形文字告命粲然著
見太史令高堂隆上言古所未有實有魏之休命事頒
列郡任令于綽密以問臶臶曰夫神以知來不追已往
禎祥先見而後廢興從之此蓋當今之變異方來之符
瑞也建興中戴鵀之鳥巢臶門隂臶告門人曰夫戴鵀
陽鳥而巢門隂此凶祥也乃援琴而歌詩二篇旬日而
卒年一百五歲昭始避地冀州亦辭袁紹之命遁還鄉
里曹操爲司空屢加禮辟昭不得已應命既至自陳一
介野生無軍國之用歸誠求去操曰人各有志出處異
趣勉卒雅尚義不相屈乃轉居陸渾山中躬耕樂道閭
里敬而愛之建安二十三年陸渾長張固被書調丁夫
當給漢中百姓憚遠役孫狼等作亂殺縣主簿縣邑殘
毁固帥吏卒依昭以居招集遺民狼等遂南附關羽羽
給兵還侵陸渾南長樂亭相戒曰胡居士賢者也一不
得犯其部落賴以全活者甚衆後徙宜陽曹芳正始中
趙儼鍾毓荀凱等交薦昭有夷皓之節宜蒙召命以厲
風俗會卒時年八十九初昭善史書與鍾繇邯鄲淳衛
覬韋誕並有名尺牘之傳世所模楷
焦先字孝然河東人中平末白波賊起先年二十餘與
同郡侯武陽相隨武陽年小有母先與相扶持東客揚
州建安初西還武陽詣太陽占籍先留陜界至十六年
三輔大亂失其家獨竄河渚間食草飲水無衣履太陽
長朱南望見之謂爲亡士欲遣舡捕取武陽語縣曰此
狂痴人耳遂注其口籍給廩五升後疫癘作人多死者
縣常使埋瘞之童穉皆易之然其行不踐邪徑每拾遺
秉不取大穟飢不苟食寒不苟衣結草爲裳科頭徒跣
出見婦人則隱翳須去乃出自作一瓜牛廬淨掃其中
營木爲床布草蓐其上天寒則宿火自近呻吟獨語飢
則出爲人客作飽食而已不取其直不肯妄語曹叡初
嘗持一杖南渡淺河水輙云未可也由是人頗疑其不
狂太守賈穆之官故過其廬與語不應與食不食穆謂
曰國家使我來爲卿作君我食卿卿不食與卿語卿不
應如是我不中爲卿君當去耳乃曰寧有是邪遂不復
語其明年大發卒伐吳或切問先今伐吳何如不應而
謬歌曰祝衂祝衂非魚非肉更相追逐本心爲當殺牂
羊更殺其羖䍽邪人不知所謂會諸軍敗好事者乃推
其意疑牂羊謂吳羖䍽謂魏於是人皆謂之隱者議郎
河東董經特高其節密往視之既至謬爲與之有舊者
謂曰阿先闊乎念共避白波時不先熟視而不言經素
知其受恩於武陽因復曰念武陽不乃曰已報之矣復
與語不應其後野火焚其廬因露臥會冬雪風烈酣寢
不移或以爲死就視如故人莫測其意度年可百餘歲
乃卒或問皇甫謐曰焦先何人曰吾不足以知之考之於
表可略而言矣夫世之所常趨者榮味也形之所不可
釋者衣裳也身之所不可離者屋廬也口之所不能已
者言語也心之所不可絶者親戚也今先棄榮味釋衣
服離屋廬絶親戚閉口不言曠然以天地爲棟宇闇然
合至道之光出有形之表入玄寂之幽一世之人不足
以愜其意四海之廣不能以回其顧妙夫與三皇之先
者同矣結繩以來未及其至也豈常情之所能測量哉
扈累字伯重京兆人初平中山東有青牛先生者字正
方客三輔曉星歷風角鳥情常食青箱芫花年如五六
十者人或識之謂已百餘歲矣時累年四十餘從正方
遊學人謂得正方之術有婦無子建安十六年三輔大
亂又隨正方南入漢中漢中爲曹操所敗正方入蜀累
與相失隨徙民詣鄴喪其婦子丕初又徙雒陽遂不復
娶獨居道側以㼾甎爲障施一厨牀食宿其中晝日潛思
夜則仰視星宿人或問之閉口不肯言至曹芳時年八
九十才如四五十者縣以其孤老給廩日五升五升不
足頗傭作以益之粮盡復出人與不取食不求美衣弊
緼故尋卒時有石德林者安定人史失其名建安初客
三輔長安有宿儒欒文博者學徒數千德林往受業研
精詩書性玄默十六年關中亂南入漢中不殖産業不
畜妻孥喜讀老子五千文及諸内書晝夜吟誦至二十
四年隨衆還長安𦍕狂不復識人食不求味冬夏常衣
弊布百結體如無所勝目如無所見獨居窮巷人與之
衣食不肯取郡縣以其鰥寡日給廩五升食不足頗出
行丐不取多人問其姓字不肯言號之曰寒貧或素與
相知者往尉薦之輙拜跪由是人謂不癡車騎將軍郭
淮以意氣呼之問其所欲亦不肯言因遺之脯糒及衣
不取其衣取其脯一臠糒一斗而已後不知其所終
杜微字國輔梓潼涪人少受學於廣漢任安昭烈定益
州微常稱聾閉門不出建興二年丞相諸葛亮領益州
牧選辟皆妙簡舊德以秦宓爲别駕五梁爲功曹微爲
主簿固辭亮使輿而致之既至見亮自陳謝亮以微瞶
於坐與書曰復聞德行飢渴歴時清濁異流無從咨訪
王元泰李伯仁王文儀楊季休丁君幹李永南兄弟每
歎高志未見爲恨猥以空疎統領貴州德薄任重惄焉
憂慮朝廷今年始十八天資仁敏愛賢下士天下之人
思慕漢室欲與君因天順民輔此明主以隆季興之功
著勲竹帛以爲賢愚不相爲謀故自割絶不圖自屈也
微自陳老病求歸亮又與書曰曹丕簒逆自立爲帝是
猶土龍芻狗之有名也欲與羣賢因其邪僞以正道滅
之怪君未有相誨便欲求還聞丕有大興勞役以向吳
楚今因丕多務且以閉境勤農育養民物繕治甲兵以
待其挫然後伐之可使兵不戰民不勞而天下定也君
但當以德輔時耳不責君以軍事何爲汲汲欲求去乎
其敬慕之如此拜諫議大夫以從其志五梁者字德山
犍爲南安人以儒學節操稱由議郎遷諫議大夫五官
中郎將
劉穎廣陵人史佚其字精意典籍隠居不仕孫權聞其
名召之以疾固辭其弟略爲零陵太守卒官穎往赴焉
權知其託疾忿之急驛收錄穎素與衛尉嚴&KR0008;善&KR0008;聞
馳語穎使還謝權怒免&KR0008;官而穎得免罪
贊曰易曰不事王侯高尚其志謂所重在此而不在彼
也若管張數子特避世之士耳蓋所謂天地閉賢人隠
者也方是時姦雄睥睨神器仇讎正士士以才知殺身
者多矣之數子者屏迹山樊危行言孫卒以免禍賢矣
哉
續後漢書卷二十二
