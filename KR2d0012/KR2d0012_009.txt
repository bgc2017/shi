續後漢書卷九宋蕭常撰
列傳四
關羽字雲長一字長生河東解人亡命涿郡昭烈起兵
羽與張飛從之昭烈為平原相以二人為别部司馬分
統部曲寢處同所恩若兄弟而稠人廣坐侍立終日周
旋上下不避艱險昭烈之襲殺車胄使羽守下邳城行
太守事而身還小沛建安五年曹操攻昭烈昭烈奔袁
紹羽䧟於操為偏將軍禮遇良厚紹遣大將顔良攻東
郡太守劉延於白馬操使張遼與羽擊之羽望見良麾
蓋策馬刺良於萬衆之中斬其首還紹諸將莫能當者
遂解白馬圍操表封羽漢夀亭侯初操壯羽為人而察
其心無久留之意謂張遼曰卿試以情問之羽歎曰吾
極知曹公待我不薄然吾受劉將軍厚恩誓以共死不
可背之吾要當立效以報曹公乃去遼以白操操義之
及羽殺顔良操知其必去厚加賞賚羽盡封其所賜致
書告辭而奔昭烈左右欲追之操曰彼各為其主勿追
也操并荆州昭烈自樊將南渡江别遣羽乘船數百艘
會江陵操追至當陽長阪昭烈急趨漢津適與羽遇共
至夏口初昭烈在許與操共獵獵中衆散羽勸昭烈殺
操昭烈不從及是羽曰往日獵中若從羽言豈有今日
之困會孫權遣兵佐昭烈拒操操敗走昭烈收江南諸
郡以羽為襄陽太守盪寇將軍駐江北昭烈西定益州
以羽董督荆州事羽聞馬超來降書與諸葛亮問超人
才可誰比亮知羽護前答曰孟起兼資文武雄烈過人
一世之傑黥彭之徒當與益德並驅争先猶未及髯之
絶倫逸羣也羽美須髯故亮謂之髯羽省書大說以示
賓客羽嘗為流矢貫左臂創雖愈每隂雨骨常疼醫曰
矢鏃有毒毒入於骨當破臂作創刮骨去毒此患乃除
羽便伸臂令劈之時適會諸將飲食臂血流離而割炙
飲酒言笑自若昭烈王漢中拜前將軍是歲帥師攻曹
仁於樊操遣于禁等督七軍救仁會大霖雨漢水溢
羽乘水力戰大破之殺其將軍龐德虜禁等步騎三萬
送江陵於是梁郟陸渾諸豪皆受羽節度威震華夏
操懼議徙許都以避其銳先是孫權為子求婚於羽羽
不許詈辱其使權大怒又南郡太守麋芳在江陵將軍
傅士仁屯公安皆素恨羽輕已羽之出芳仁給軍資不
悉相應羽言還當治之芳仁不安於是孫權隂誘芳仁
芳仁使人迎權而操遣徐晃等救曹仁羽不能克引軍
還權已據江陵盡虜其將士妻子羽軍遂潰權遣軍要
擊之於臨沮與其子平俱遇害昭烈命其子興嗣興字
安國少有令聞丞相諸葛亮器之弱冠為侍中中監軍
卒子統嗣尚公主官至虎賁中郎將卒無子以興庶子
彛嗣
張飛字益德涿郡人少與關羽俱從昭烈羽年長數歲
飛兄事之曹操入荆州昭烈奔江南而操卒至使飛將
二十騎為後拒飛據水斷橋瞋目横矛曰身是張益德
可來决死敵無敢近者昭烈得免既定江南以為宜都
太守征虜將軍封新亭侯徙南郡昭烈入益州還攻劉
璋飛與諸葛亮泝江西上分定郡縣至江州獲璋巴郡
太守嚴顔義其為人釋之引為賓客所過戰克與昭烈
會於成都益州平賜諸葛亮法正關羽與飛金各五百
斤銀千斤它物稱是領巴西太守曹操破張魯留夏侯
淵張郃守漢川郃别督諸軍下巴西欲徙其民於漢中
進軍宕渠蒙頭盪石與飛相拒五十餘日飛帥精卒萬
餘人從它道要郃山路險隘郃軍前後不相及遂大破
之郃棄馬獨與其麾下十餘從間道走南鄭巴土遂安
昭烈王漢中拜右將軍假節章武元年遷車騎將軍領
司隸校尉進封西亭鄉侯策曰朕承天序嗣守洪業除
殘靖亂未燭厥理今寇虜作害民被荼毒思漢之士延
頸鶴望朕用怛然坐不安席食不甘味整軍申誓將行
天罰以君忠毅侔蹤召虎名宣遐邇故特顯命高墉進
爵兼思於京其誕將天威柔服以德伐叛以刑稱朕意焉
詩不云乎匪疚匪棘王國來極肇敏戎攻用錫爾祉可
不勉歟初飛雄毅威猛亞於關羽曹操謀臣程昱等咸
稱羽飛萬人之敵羽善待卒伍而輕士大夫飛愛敬君
子而不䘏小人昭烈常戒之曰卿刑殺既過差又日鞭
撾徤兒而令在左右此取禍之道也飛猶不悛昭烈伐
吳飛當帥兵萬人自閬中會江州臨發為其帳下督張
達范強所殺持其首順流奔吳飛營都督表報昭烈昭
烈聞其表至曰噫飛死矣後追謚曰桓長子苞早卒次
子紹嗣官至侍中尚書僕射苞子遵為尚書從諸葛瞻
於緜竹戰死
馬超字孟起扶風茂陵人伏波將軍援之後也父騰靈
帝末與邊章韓遂等起兵於西州後與遂不和求還京
師於是召為衛尉以超為偏將軍封都亭侯領騰部曲
復與遂合從進軍至潼關曹操與遂超單馬會語超負
其勇隂欲突前執操而不克遂帥諸戎擊隴上郡縣隴
上郡縣皆應之殺凉州刺史韋康據冀城自稱征西將
軍領并州牧督凉州諸軍事故吏民楊阜姜叙等合謀
擊超超奔漢中依張魯魯不足與計事内懷於邑聞昭
烈圍劉璋於成都密書納欵昭烈聞之曰我得益州矣
乃遣人迎超而潛以兵益之超既至令引軍屯城北城
中震怖未逾旬而成都潰以超為平西將軍督臨沮因
封前都亭侯昭烈王漢中拜左將軍假節章武元年遷
驃騎將軍領凉州牧進封斄鄉侯策曰朕以不德獲繼
至尊奉承宗廟曹操父子世載其罪朕用惨怛疢如疾
首海内怨憤歸正反本暨於氐羌率服獯鬻慕義以君
信著北土威武並昭是以委任授君抗颺虓虎兼董萬
里求民之瘼其明宣朝化懷柔遠邇肅慎賞罰以篤漢
祜以對於天下二年薨時年四十七臨終上疏曰臣門
宗二百餘口為曹操所害略盡惟有從弟岱當為微宗
血食之繼深託陛下餘無復言追謚曰威子承嗣岱位
至平北將軍陳倉侯超女配安平王
黃忠字漢升南陽人荆州牧劉表以為中郎將與表從
子磐同守長沙之攸縣曹操克荆州假行禆將軍昭烈
南定諸郡忠遂委質從入蜀自葭萌還攻劉璋忠常先
登陷陳勇冠三軍益州既定拜討虜將軍建安二十四
年擊夏侯淵於漢中定軍山淵衆銳甚忠推鋒直前帥
厲士卒金鼓震天讙動山谷淵軍大敗斬淵首遷征西
將軍昭烈王漢中欲以為後將軍諸葛亮曰忠之名望
素非關馬之倫今班爵遽同關馬張在近親見其功尚
可喻指關遥聞之恐必不說得無不可乎昭烈曰吾當
自喻之賜爵關内侯明年卒謚曰剛子叙早殁無後
趙雲字子龍常山真定人身長八尺儀觀雄偉從昭烈
主騎昭烈詣袁紹密遣雲募兵得數百人皆稱劉左將
軍部曲隨至荆州曹操追昭烈於當陽長阪昭烈倉卒
棄其孥雲身抱弱子保持甘后皆得免昭烈之敗有言
雲北去者昭烈以手戟擿之曰子龍不棄我也頃之雲
至從平江南為偏將軍領桂陽太守代趙範範寡嫂樊
氏有國色範欲以歸雲雲曰相與同姓卿兄猶吾兄固
辭不許或勸雲納之雲曰範迫降耳心未可測天下女
不少範竟遁去先是雲與夏侯惇等戰於博望生獲夏
侯蘭雲與蘭同鄉里白昭烈活之以蘭明法律薦為軍
正昭烈入益州領留營司馬時孫夫人驕豪吏卒縱横
昭烈以雲嚴重令典内事會孫權遣人迎夫人夫人欲
將子禪還吳雲與張飛勒兵斷江乃止昭烈自葭萌還
攻劉璋召諸葛亮亮帥雲與張飛俱泝江西上平定郡
縣至江州分遣雲從外水上江陽與亮會于成都成都
既定為翊軍將軍時議欲以成都中廬舍及城外園池
田桑分賜諸將雲駮曰霍去病以匈奴未滅無以家為今
國賊非但匈奴未可求安須天下大定各反桑梓歸耕
本土乃其宜耳益州人民初罹兵革田宅皆宜還之令
安居復業然後可以得驩心昭烈從之夏侯淵之敗曹
操争漢中運米北山下數千萬囊黃忠以為可取雲
兵從之忠過期不還雲將數十騎輕行出圍迎視忠等
為操前鋒所擊方戰其大衆奄至勢偪遂前突其陳且
鬭且郤操軍散復合雲陷敵還趨圍部將張著被創雲
復馳還迎著操軍追至圍張翼欲閉門拒守而雲更大
開門偃旗息鼓操軍疑有伏引去雲擂鼓震天以強弩
於後射之操軍大駭自相蹂踐墮漢水死者萬計昭烈
明旦至其營視昨戰處曰子龍一身都為膽也作樂張
飲至暝軍中號雲為虎威將軍孫權襲荆州昭烈大怒
欲討之雲諫曰國賊乃曹操非孫權也且先滅魏而吳
自服操身雖斃子丕簒盗當因衆心早圖關中居河渭
上流以討凶逆關東義士必裹糧策馬以迎王師不應
置魏先吳兵勢一交不得卒解也昭烈不聽遂東征留
雲督江州王師敗績於秭歸雲進兵至永安吳軍已退
建興元年為中護軍征南將軍封永昌亭侯遷鎮東將
軍五年從諸葛亮駐漢中明年亮出師揚聲由斜谷出
曹叡將曹真帥衆拒王師亮遣雲與鄧芝等往當之而
身攻祁山雲芝兵弱失利於箕谷然歛衆固守不至大
敗軍還貶鎮軍將軍初街亭軍退兵將相失亮問鄧芝
箕谷之退部伍何為整一芝曰雲身自斷後軍資什物
一無所棄兵將無繇相失時雲有軍資餘絹亮使分賜
將士雲曰軍事無利何為有賜請悉入赤岸府庫須十
月為冬賜亮大善之七年卒景耀四年詔曰雲昔從先
帝功績既著朕以幼冲涉道艱難賴恃忠順濟於危險
夫謚所以叙元勲也外議云宜謚大將軍姜維等議以
雲昔從先帝勞績顯著經營天下遵奉法度功效可書
當陽之役義貫金石忠以衛上君念其賞禮以厚下臣
忘其死死者有知足以不負生者感恩足以隕身謹按
謚法柔賢慈惠曰順執事有恪曰平克定禍亂曰平應
謚曰順平初昭烈時惟法正見謚建興以來諸葛亮功
德蓋世蔣琬費禕荷國之重亦見謚陳祗寵待特加殊
奬夏侯霸遠來歸順故復得謚於是關羽張飛馬超龐
統黃忠及雲皆得追謚時論以為榮子統嗣官至虎賁
中郎督行領軍次子廣牙門將從姜維戰沓中殁於陳
有陳到者字叔至汝南人自豫州從昭烈名位亞於雲
俱以忠勇稱建興初官至新安都督征西將軍封亭侯
揚戱嘗贊二人云征南厚重征西忠克統時選士猛將
之列
贊曰羽飛萬人之敵勇有餘而知不足迹其行事皆有
國士之風然羽剛而自矜飛暴而少恩此其所以敗也
超去危即安轉禍為福忠帥屬士卒前無堅對雲雖虎
臣其所建明通達國體如還田宅以繫民心留軍資以
須冬賜赦吳而專事魏有諸葛亮念所不到者若其不
納趙範之兄嫂以遠同姓之嫌律己之嚴如此方時諸
將其最優乎
續後漢書卷九
