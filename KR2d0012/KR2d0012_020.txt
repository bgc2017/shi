續後漢書卷二十宋蕭常撰
列傳十五
人之行莫大于孝推以事君則爲忠故先之以孝友而
忠義次之潛德之士重于爲己而無意于斯人則又次
之傳曰德成而上藝成而下故以方技終焉
李宓字令伯一名虔犍爲武陽人父朱提太守早亡母
何他適宓時年數歲感戀深至因以成疾祖母劉躬自
撫養宓既長奉事以孝謹聞劉疾即涕泣侍側未嘗解
衣藥餌必先嘗而後進暇則講學忘倦師事譙周周門
人方之游夏博貫經史尤好左氏春秋州辟從事入爲
尚書郎大將軍主簿太子洗馬奉使至吳孫權問漢馬
多少對曰官用有餘人間自足權與羣臣訊論道義謂
寧爲人弟宓曰願爲人兄權曰何以言之宓曰爲兄供
養之日長權與羣臣皆稱善後仕晉餘事見晉史
孟宗字恭武江夏人後以避孫皓字更名仁少從南陽
李肅學其母爲作厚蓐大被或問其故曰小兒無德致
客學者多貧故爲廣被庶得氣類相接也宗有志于學
早夜不懈肅奇之曰宰相器也初爲吳驃騎將軍朱據
軍吏居營中既不得志夜雨屋漏因起涕泣以謝其母
母曰第當勉之何足泣也據聞之使爲鹽池司馬能自
結網捕魚作鮓以寄母母因還之曰汝爲鹽官而以鮓
寄我非避嫌也遷吳令時科禁不得將家之官每得時
物必以寄母不敢先食及母亡犯禁委官奔赴已而自
拘于武昌以聽刑陸遜表其素行力爲之請得減死初
母性嗜笋方冬宗入竹林哀嘆笋爲之生得以供母人
以爲至孝所感累遷光禄勲孫皓五年以右御史大夫
拜司空八年卒
陳表字文奥吳將軍武之庶子也少知名與顧譚張休
等並侍東宫遷太子中庶子翼正都尉兄脩既殁表母
事嫡母不謹表謂母曰兄不幸早世表主家事當奉嫡
母母能爲表屈意承順嫡母者至願也若不能表當事
嫡母出别居耳二母感悟雍睦無閒言表于大義公正
如此餘事詳見其父傳
張範字公儀河内脩武人性簡淡辟命無所就弟承字
公休董卓之亂範與承避地揚州初範子陵承子戬皆
爲山東賊所掠範徑詣賊請二子賊以陵還之範謝曰
諸君相還兒厚矣夫人情雖愛其子然吾憐戬之小願
以陵易戬賊義其言悉以還之袁術以禮辟召稱疾不
往術亦不強屈也曹操嘗遣使迎範範留彭城遣承詣
操操表爲諫議大夫操自荆州還見之于陳以爲議郎
參丞相軍事非其志也操嘗令範及邴原與其子丕居
守建安十七年卒承亦終于丞相掾
贊曰李宓孟宗俱以孝謹稱儒學顯微二母之賢詎能
成令名哉宓之論願爲人兄聖人復起斯言不廢而陳
夀皆不爲之傳何也表以奉嫡母而悟其母範以其子
而得弟之子義之感人如此哉
續後漢書卷二十
