續後漢書卷一宋蕭常撰
帝紀一
昭烈皇帝諱備字玄德景帝子中山靖王勝之後也勝
子貞元朔二年封陸城侯因家於涿郡祖雄舉孝廉官
至東郡范令父弘亦仕州郡昭烈生於桓帝延熙四年
少孤與母販履織席自給舍東南有桑高五丈童童如
車蓋或謂當出貴人昭烈與諸兒戲桑下曰吾當乘此
羽葆車叔父子敬謂曰毋妄言族矣年十五母使行學
與同宗劉德然遼西公孫瓚師事故九江太守同郡盧
植德然父元起給其貲用與德然等元起妻有難色元
起曰吾宗有此兒非常人也而瓚亦與友善昭烈不甚
樂讀書喜狗馬音樂美丰儀身長七尺五寸垂手過膝
顧自見其耳寡語言善下人喜怒不形於色好交豪俠
年少争附之中山大賈張世平蘇雙等貲累千金見而
異之多遺之金以故得合其衆靈帝中平元年黃巾賊
帥張角起魏郡遣八使假善道以化天下隂相連結自
稱黃天分三十六部部各萬人一時俱發天下響應州
郡各舉義兵昭烈帥其屬從校尉鄒靖討黃巾有功除
中山安喜尉其後有詔罷免軍功為吏者昭烈亦在遣
中頃之大將軍何進遣都尉毌丘毅募兵丹陽昭烈與
俱至下邳遇賊力戰有功除下密丞復去官中平末至
京師會董卓之亂義兵起昭烈亦聚衆從討卓後為高
唐令縣為賊所殘往奔幽州公孫瓚瓚表為别部司馬
使與青州刺史田楷拒冀州牧袁紹數有戰功試守平
原立領平原相郡人劉平素與昭烈有隙耻為之下結
客刺之客不忍語之而去歲大饑民苦鈔暴昭烈外禦
寇難内振貧乏士之至者必與同席而坐同器而食衆
多歸焉北海相孔融屯都昌為賊管亥所圍遣太史慈
來告急昭烈曰孔北海知世間有劉備耶即遣精兵三
千赴之賊尋解散袁紹攻公孫瓚昭烈與田楷東屯齊
獻帝初平四年曹操攻徐州陶謙遣使告急於楷楷與
昭烈救之時昭烈有兵千餘及幽州烏丸雜胡騎又得
饑民數千人既至謙以丹陽兵數千益之昭烈遂去楷
歸謙謙表為豫州刺史屯小沛興平元年春操引兵還
夏操復遣荀彧程昱等攻豫州昭烈為彧等所敗冬謙
病篤謂别駕麋竺曰非劉玄德不能安此州謙卒竺帥
州人迎昭烈昭烈固辭典農校尉下邳陳登進曰漢室
陵遲海内傾覆立功立事正在今日此州殷富戶口百
萬欲屈使君撫臨之昭烈曰袁公路近在壽春此君四
世五公海内所歸宜以州與之登曰公路驕豪非治亂
之主今欲為使君合步騎十萬上可以輔主濟民成五
伯之業下可以割地守境書功竹帛惟使君幸聽登言
孔融亦謂昭烈曰袁公路豈憂國忘家者耶冡中枯骨
何足介意今日之事百姓與能天與不取悔不可追昭
烈遂領徐州陳登遣使以奉昭烈之意告袁紹紹曰劉
玄德弘雅有信義今徐州樂戴之誠副所望也二年二
月董卓餘衆李傕郭汜相攻三月李傕脅天子幸其營
四月郭汜攻李傕傕移天子幸北塢張濟自陜來和傕
汜秋七月車駕東歸楊定董承等侍送八月至新豐冬
十月郭汜遣兵來逼乘輿楊定楊奉與戰破之十一月
傕汜等追乘輿戰于東澗王師敗績車駕幸曹陽楊奉
董承引韓暹李樂等帥師奉迎與傕等戰破之十二月
車駕乃進傕等復來追王師大敗進幸陜北渡河至安
邑是歲孫策始據江東
建安元年五月改元夏袁術來攻昭烈使司馬張飛守
下邳自將拒術於盱眙淮隂相持累月下邳相曹豹陶
謙故將也與飛相失飛殺之城中乖亂術與吕布書勸
令襲下邳布即引軍東下中郎將丹陽許耽反迎之飛
敗走昭烈失其孥轉軍海西遣使與布連和布亦憤術
轉餉不繼乃召昭烈還其孥復以為豫州刺史與并力
擊術昭烈屯小沛秋七月車駕至雒陽曹操表昭烈為
鎮東將軍封宜城亭侯八月操自領司隸校尉錄尚書
事操殺侍中臺崇尚書令馮碩等以衛將軍董承為輔
國將軍庚申天子遷都于許冬曹操自為司空百官總
已以聽袁術遣其將紀靈等步騎三萬復來攻昭烈求
救于吕布布帥步騎千餘來援靈等聞布至皆斂兵布
要靈等與昭烈釋憾遂各解去昭烈合兵復得萬餘人
布銜之自來攻昭烈復敗因詣曹操操厚遇之表為豫
州牧與俱至沛收散卒給其粮益與之兵使東擊布
二年春袁術僣號于淮南秋曹操大敗之術走渡淮韓
暹楊奉寇掠徐揚間昭烈要擊盡斬之
三年夏吕布復與袁術通使其中郎將高順騎都尉張
遼來攻曹操使夏侯惇來救不利九月順破沛城昭烈
脱身去復失其孥十月曹操自引兵助昭烈圍布於下
邳禽之昭烈復得其孥從操還許操表為左將軍是歲
天子遣謁者裴茂帥諸將誅李傕夷三族郭汜為其將
伍習所殺
四年夏表術欲繇徐州北從袁紹曹操遣其將朱靈從
昭烈要擊之程昱郭嘉聞昭烈行言於操曰劉備不可
縱操悔追之不及昭烈之未東也與帝舅車騎將軍董
承偏將軍王服吳子蘭越騎校尉种輯等受天子衣帶
中密詔誅操操未之知從容謂昭烈曰今天下英雄惟
使君與操耳本初之徒不足數也昭烈謂事泄方食失
匕箸時適雷震因謂操曰聖人云迅雷風烈必變良有
以也一震之威乃至是耶遂與承等合謀會東出未至
術病死昭烈遂據下邳朱靈等還昭烈乃殺操徐州刺
史車胄留關羽守下邳身還小沛郡縣多叛操為昭烈
守有衆數萬遣孫乾與袁紹連和操使其將劉岱王忠
來攻昭烈大敗之
五年春董承等事覺曹操殺承等夷其族操欲自來攻
其下皆曰與公争天下者袁紹也今棄紹而東若何操
曰劉備人傑也今不擊必為後患袁紹雖有大志而見
事遲必不動也遂來攻昭烈敗績操收其孥并獲關羽
以歸昭烈趣青州青州袁譚昭烈故茂才也將步騎來
迎因至平原譚馳使白紹紹去鄴二百里奉迎父子傾
心敬之月餘所失亡士卒稍稍來集曹操與紹相拒於
官渡汝南黃巾劉辟等叛操應紹紹遣辟等從昭烈徇
許下關羽來歸操使曹仁等來拒昭烈還紹軍知紹無
成隂規去計乃說紹南連荆州牧劉表昭烈遂將其兵
至汝南汝南賊龔都帥衆降合數千人操使其將蔡揚
來攻昭烈大破之臨陣斬揚是歲紹與操相持于官渡
紹軍大潰孫策卒弟權襲其業
六年春昭烈頓軍汝南秋曹操來攻昭烈遣麋竺等與
劉表相聞表郊迎之待以上賓之禮益其兵使屯新野
荆州豪傑歸之日益多表疑焉使拒夏侯惇于禁等於
博望久之昭烈設伏偽遁惇等追之大為伏兵所破昭
烈嘗於表坐起如厠顧見其髀裏肉生慨然流涕還席
表怪問之昭烈曰平時身不離鞍髀裏肉消今不復騎
髀肉遂生日月若馳老將至矣而功業不建是以悲耳
七年夏袁紹卒其子譚尚相攻
九年秋曹操破袁尚自領冀州牧
十年曹操敗袁譚於青州殺之
十一年曹操廢齊北海阜陵下邳常山甘陵濟隂平原
八王除其國
十二年曹操北攻烏丸昭烈說劉表襲許表不能用及
操自柳城還表謂昭烈曰不用公言失此大機昭烈曰
今天下分裂日尋干戈事會之來豈有既哉若能應之
於後則此未足為恨也是歲始用南陽人諸葛亮
十三年夏曹操自為丞相秋八月操殺太中大夫孔融
夷其族操攻劉表會表卒其子琮代立屯襄陽昭烈屯
樊九月操軍至新野琮遣人約降昭烈不虞操之卒至
遂將其衆去諸葛亮徐庶等並從昭烈過襄陽亮說昭
烈攻劉琮荆州可有昭烈曰吾不忍也乃駐馬呼琮琮
懼不能去遂降於操琮左右及荆州人多歸昭烈比到
當陽衆十餘萬輜重數千兩日行十餘里别遣關羽乘
船數百艘使會江陵或謂昭烈宜速行保江陵今雖擁
大衆被甲者少若操兵至何以拒之昭烈曰夫濟大事
必以人為本今人歸吾吾何忍棄去操以江陵有軍實
恐昭烈據之乃輕軍到襄陽聞昭烈已過即以精騎五
千來追一晝夜行三百餘里及於當陽之長阪昭烈兵
不利乃棄其孥與諸葛亮張飛等數十騎從間道走漢
津適與羽船會得濟沔會劉表長子江夏太守琦衆萬
餘人未有所鄉乃與俱至夏口先是孫權遣魯肅弔劉
表二子并令與昭烈相結肅未至而操已向荆州肅與
昭烈遇於當陽因致權意且謂昭烈曰孫討虜聰明仁
惠敬賢禮士據有六郡兵精糧多足以立事今為君計
莫若自結于東共濟世業昭烈喜既至夏口即遣亮隨
肅詣權且請兵擊操權遣周瑜程普等水軍數萬會昭
烈十二月昭烈以其衆會吳師及操戰于赤壁大敗之
盡焚其舟艦操走昭烈復與吳師水陸俱進追至南郡
時操軍復饑疫死者大半操之北走也留曹仁等守南
郡昭烈屯油江口表劉琦為荆州刺史分遣諸將南徇
四郡武陵太守金旋長沙太守韓玄桂陽太守趙範零
陵太守劉度皆舉郡降廬江營帥雷緒帥衆數萬來歸
以諸葛亮為軍師中郎將使督零陵桂陽長沙三郡調
其租賦以充軍實
十四年冬曹仁等敗委城北走周瑜領南郡太守屯江
陵昭烈表孫權行車騎將軍領徐州牧會劉琦卒羣下
推昭烈領荆州牧治公安權進其妺於昭烈
十五年昭烈會孫權於京口於是盡有荆州之地是歲
權遣使來告欲共取蜀或以為宜聽許吳終不能越荆
以有蜀蜀地可為己有荆州主簿殷觀進曰若為吳先
驅進未能克蜀退為吳所乘即事去矣今但可贊其伐
蜀而以新得諸郡未可發兵為解吳必不敢越我而獨
取蜀如此進退之計兩得昭烈從之權果輟計遷觀别
駕從事
十六年春曹操自以其子丕為五官中郎將為丞相副
益州牧劉璋聞操將遣鍾繇等向漢中攻張魯大恐别
駕從事蜀郡張松說璋曰曹操兵強無敵於天下若因
張魯之資以取蜀誰能禦之璋曰吾固憂之而未知所
出松曰劉豫州使君之肺腑而曹操之深讎也且善用
兵若使之討魯魯必破魯破則益州強操雖來無能為
也璋然之主簿黃權固争不可從事廣陵王累倒懸於
州門以諫璋皆不納使其郡校尉法正帥兵四千人迎
昭烈敕所在供奉前後賂遺以巨億計正因陳益州可
取之策治中從事龐統亦說昭烈曰荆州荒殘人物凋
瘁東有孫權北有曺操難以得志今益州國富兵強戶
口百萬寶貨山積可借此以定大事昭烈曰今與吾水
火者曺操也操以急吾以寬操以暴吾以仁操以譎吾
以正事乃可成今以小故而失信義於天下吾所不取
統曰權變從時固非一道所能盡兼弱攻昩五伯之事
逆取順守報之以義事定之後封以大國何負於信今
日不取終為人利耳昭烈遂行留諸葛亮關羽等守荆
州自將步卒萬人入益州至涪璋自出迎張松使法正
啓昭烈龐統亦進說可於會襲璋昭烈曰初入其國恩
信未孚此大事不可倉卒璋推昭烈行大司馬領司隸
校尉昭烈亦推璋行鎮西大將軍領益州牧璋於是益
昭烈兵使擊張魯又領督白水軍昭烈并軍三萬餘人
車甲器械資貨甚盛璋還成都昭烈北至葭萌未即討
魯厚施恩德以結民心是歲孫權徙治秣陵
十七年春曹操矯天子命贊拜不名入朝不趨劒履上
殿如蕭何故事冬操攻孫權權遣使來告急昭烈使謂
璋曰曹操攻吳吳憂危急孫氏與孤本為唇齒又樂進
在青泥與關羽相拒今不往救羽進必大克轉略州境
其憂有甚于張魯魯自守之賊不足慮也乃從璋求益萬
兵及軍資欲東行璋許兵四千餘所求皆給半張松書
與昭烈及法正曰今大事垂立何為釋此去乎松兄廣
漢太守肅懼禍及白發其謀於是璋收斬松嫌隙始開
矣璋敕關戍諸將文書勿使關通昭烈昭烈大怒召璋
白水軍督楊懷高沛責以無禮斬之乃使黃忠卓膺勒
兵攻璋昭烈徑至關中質諸將并士卒妻子引兵與忠
膺等進至涪據其城璋使劉瑰冷苞張任鄧賢等拒於
涪瑰等皆敗退保緜竹
十八年春劉璋復使李嚴督緜竹諸軍嚴帥衆降昭烈
兵益張分遣諸將平定郡縣進圍雒城諸葛亮張飛趙
雲等將兵泝江定白帝江州江陽惟關羽留鎮荆州是
歲曹操自為魏公加九錫又以其三女為天子貴人
十九年夏拔雒城進圍成都征西將軍馬超以其衆自
漢中來歸拜平西將軍圍城數十日劉璋出降遷之于
南郡公安時蜀中殷富昭烈大饗士卒取城中貲財分
賜將士而還其穀帛昭烈復領益州牧諸葛亮為股肱
法正為謀主關羽張飛馬超為爪牙許靖麋竺簡雍為
賓客如董和黃權李嚴等皆璋之所信用吳懿費觀等
又璋之姻戚而劉巴輩亦宿昔之所忌恨皆處之顯任
盡其器能有志之士無不競勸十一月曹操弑皇后伏
氏滅其族并殺二皇子昭烈聞之發喪制服曰老賊不
死禍亂未已操又自置旄頭宫殿設鍾虡是歲分廣漢
為梓潼郡
二十年春曹操自以其女為天子皇后又矯制命已承
制封拜諸侯守相孫權以昭烈已得益州來求荆州昭
烈曰須得凉州當以荆州相與權怒乃遣吕蒙襲奪長
沙零陵桂陽三郡昭烈帥師五萬下公安關羽入益陽
秋曹操取漢中張魯走巴西孫權請和分荆州之江夏
長沙桂陽東屬南郡零陵武陵西屬引軍還江州冬遣
黃權帥師迎張魯未至魯已降操操還令夏侯淵張郃
屯漢中郃等數犯巴境昭烈遣張飛帥師進次宕渠與
郃等戰于瓦口大敗之郃等收餘衆走南鄭昭烈亦還
成都
二十一年夏曹操自進號魏王秋操殺琅邪王熙除其
國
二十二年夏曹操僣天子旌旗出警入蹕冬操冕十有
二旒乘金根車駕六馬設五時副車又自以其子丕為
魏太子昭烈帥諸將進兵漢中遣將軍張飛馬超吳蘭
屯下辨操使其將曹洪等來拒
二十三年春正月京兆金禕太醫令吉本少府耿紀丞
相司直韋晃等憤曹操竊國起兵誅之不克夏昭烈分
遣吳蘭雷銅等入武都為操軍所敗蘭死之昭烈次于
陽平討夏侯淵張郃
二十四年春正月昭烈自陽平南渡沔水緣山稍前營
于定軍興勢淵等帥其衆來拒昭烈使討虜將軍黃忠
乘高鼓譟攻之大破其軍臨陣斬淵及操所遣益州刺
史趙顒等張郃走三月曹操帥其衆自長安入斜谷昭
烈曰操雖來無能為也我必有漢中矣及操至昭烈堅
壁以老其師操軍士降者日益多乃遣將軍趙雲擊之
操軍大敗墮漢水死者萬數夏五月操悉軍走昭烈遂
有漢中遣孟逹自秭歸北攻操之房陵殺其守蒯祺又
遣劉封孟達李平等攻申耽於上庸耽舉郡降秋七月
羣下上昭烈為漢中王表於天子曰平西將軍都亭侯
臣馬超左將軍長史鎮軍將軍臣許靖營司馬臣龐羲
議曹從事中郎將臣射援軍師將軍臣諸葛亮盪寇將
軍漢壽亭侯臣關羽征虜將軍新亭侯臣張飛征西將
軍臣黃忠鎮遠將軍臣頼恭揚武將軍臣法正興業將
軍臣李嚴等一百二十人言曰昔唐堯至聖而四凶在
朝周成仁賢而四國作難高后稱制而諸呂竊命孝昭
幼冲而上官逆謀皆憑世寵藉履國權窮凶極亂社稷
幾危非大舜周公朱虛博陸則不能流放禽討安危定
傾伏惟陛下誕資聖德統理萬邦而遭厄運不造之艱
董卓首難蕩覆京畿曹操階禍竊執天衡皇后太子並
罹弑虐剥亂天下殘毁民物久令陛下蒙塵憂厄幽處
虚邑人神無主遏絶王命厭昩皇極欲盗神器左將軍
領司隸校尉豫荆益三州牧宜城亭侯備受朝爵秩念
在輸力以徇國難覩其機兆赫然憤發與車騎將軍董
承同謀誅操將安國家克寧舊都會承機事不密令操
游魂得遂長惡殘泯海内臣等每懼王室大有閻樂之
禍小有定安之變夙夜惴惴戰栗累息昔在虞書敦叙
九族周監二代封建同姓詩著其義歴載長久漢興之
初割裂疆土尊王子弟是以卒折諸吕之難而成大宗
之基臣等以備肺腑枝葉宗子藩榦心在國家念在弭
亂自操破於漢中海内英雄望風蟻附而爵號不顯九
錫未加非所以鎮衛社稷光昭萬世也奉辭在外禮命
斷絶昔河西太守梁統等值漢中興限於山河位同權
均不能相帥咸推竇融以為元帥卒立效績摧破隗囂
今社稷之難急於隴蜀操外吞天下内殘羣僚朝廷有
蕭墻之危而禦侮未建可為寒心臣等輙依舊典封備
漢中王拜大司馬董齊六軍糾合同盟埽滅凶逆以漢
中巴蜀廣漢犍為為國所署置依漢初諸侯王故典夫
權宜之制苟利社稷專之可也然後功成事立臣等退
伏矯制之罪雖死無恨遂於沔陽設壇場陳兵衆羣臣
陪位讀奏訖御王冠于昭烈昭烈上言天子曰臣以具
臣之才荷上將之任董督三軍奉辭于外不能掃除寇
難靖安王室久使陛下聖教陵遲六合之内否而未泰
惟憂反側疢如疾首曩者董卓首為亂階自是之後羣
凶縱横殘剥海内頼陛下聖德威靈人神同應或忠義
奮討或上天降罰暴逆並殪惟獨曹操久未梟除侵擅
國權恣心極亂臣昔與車騎將軍董承協謀討操機事
不密承見陷害臣播越失據忠義不果遂使操窮凶極
逆主后遇弑皇子被害雖糾合同盟念在奮力而懦弱
不武歴年未效常恐殞殁孤負國恩寤寐永歎夕惕若
厲今臣羣僚以為在昔虞書敦叙九族庶明厲翼五帝
損益此道不廢周監二代並建諸姬實賴晉鄭夾輔之
福高祖龍興尊王子弟大啓九國卒斬諸呂以安太宗
今操惡直醜正實繁有徒包藏禍心簒盗已顯既宗社
微弱帝族無位斟酌古式依假權宜上臣大司馬漢中
王臣伏自三省受國厚恩荷任一方陳力未效所獲已
多不宜復忝高位以重罪謗羣臣見逼迫臣以義臣退
惟寇賊不梟國難未已宗廟傾危社稷將墜誠臣憂責
碎首之負若應權通變以寧靖聖朝雖赴水火所不得
辭敢慮常宜以防後悔輒順衆議拜受印璽以崇國威
仰惟爵號位高寵厚俯思報效憂深責重驚怖累息如
臨于谷盡力輸誠奬厲六師率齊羣義應天順時撲討
凶逆以寧社稷以報萬分謹拜章因驛上還所假左將
軍宜城亭侯印綬於是還治成都以許靖為太傅法正
為尚書令關羽為前將軍張飛為右將軍馬超為左將
軍黃忠為後將軍拔魏延為鎮遠將軍領漢中太守鎮
漢川九月曹操相國西曹掾濟隂魏諷等憤操將簒漢
欲舉兵誅之事泄為操所害是歲前將軍關羽帥師攻
曹仁於樊操遣于禁等七軍救之羽大破禁軍盡虜禁
等步騎三萬送江陵又斬其將龐德等梁郊陸渾羣豪
皆輸欵於羽時羽威震華夏自許以南郡縣皆應羽操
懼議徙都以避之會孫權襲殺羽取荆州
二十五年春正月曹操死子丕自為丞相魏王冬十月
曹丕簒帝位於繁陽國號魏改元黃初廢天子為山陽
公或傳天子遇害王乃發喪制服時所在言祥瑞者相
屬將軍孟達叛奔于魏殺副軍將軍劉封十二月曹丕
遷于雒陽是歲後將軍黃忠尚書令法正卒
章武元年春故議郎陽泉侯劉豹青衣侯向舉偏將軍
張裔黃權大司馬屬殷純益州别駕從事趙莋治中從
事楊洪從事祭酒何宗議曹從事杜瓊勸學從事張爽
尹默譙周等上言臣謹按雒書甄曜度曰赤三日德昌
九世會備合為帝際雒書寶號命曰天度帝道備稱皇
以統握契百成不敗雒書錄運期曰九侯七傑争命民
炊骸道路藉藉履人頭誰使主者玄且來臣父羣未亡
時言西南數有黃氣直立數丈見來積年時時有景雲
祥風從璿璣下來應之此為異瑞又二十二年中數有
氣如旗從西竟東中天而行圖書曰必有天子出其方
是年太白熒惑鎮星常從歲星相追先漢初興五星從
歲星謀歲星主義漢位在西義之上方故漢法常以歲
星候人主當有聖主起於此州以致中興時許帝尚存
故羣下不敢漏言頃者熒惑復追歲星見在胃昴畢昴
畢為天網經曰帝星處之衆邪消亡聖諱豫覩推察期
驗符合數至若此非一臣聞聖王先天而天不違後天
而奉天時故應際而生與神合契願大王應天順人速
即洪業以寧海内太傅許靖安漢將軍麋竺軍師將軍
諸葛亮大常頼恭光禄勲黃權少府王謀等上言曹丕
簒弑湮滅漢室竊據神器劫廹忠良酷烈無道人鬼忿
毒咸思劉氏今上無天子海内皇皇靡所式仰羣下前
後上書者八百餘人咸稱述符瑞圖䜟明驗黃龍見武
陽赤水九日乃去孝經援神契曰德至淵泉則黃龍見
龍者君之象也易乾九五飛龍在天大王當龍升登帝
位也又前關羽圍樊襄陽襄陽男子張嘉王休獻玉璽
璽潜漢水伏於淵泉暉景燭燿靈光徹天夫漢者高祖
本所起定天下之國號也大王襲先帝軌跡亦興於漢
中今天子玉璽神光先見璽出襄陽漢水之末明大王
承其下流授大王以天子之位瑞命符應非人力所致
昔周有烏魚之瑞咸曰休哉二祖受命圖書先著以為
徵驗今上天告祥羣儒英俊考述河雒䜟記咸至于廷
伏惟大王出自孝景皇帝中山靖王之胄本支百世乾
祇降祚聖姿碩茂神武在躬仁覆德積愛人好士是以
四方歸心焉考省靈圖啓發䜟緯神明之表名諱昭著
宜即帝位以纂二祖紹嗣昭穆天下幸甚臣等謹與博
士許慈議郎孟光定禮儀擇令辰上尊號夏四月丙午
即皇帝位于成都燔柴告天其祝文曰維建安二十六
年四月丙午皇帝臣備敢用玄牡昭告皇天上帝后土
神祇漢有天下歴數無疆曩者王莽簒盗光武皇帝震
怒致誅社稷復存今曹操阻兵安忍虐弑主后滔天泯
夏罔顧天顯操子丕載其凶逆竊居神器羣臣將士以
為社稷隳廢備宜脩之嗣武二祖恭行天罰備惟否德
懼忝帝位詢于庶民外及蠻夷君長僉曰天命不可以
不荅祖業不可以久替四海不可以無主率土式望在
備一人備畏天明命又懼漢邦將湮于地謹擇元日與
百僚登壇受皇帝璽綬脩燔瘞告類于天神惟神嚮祚
于漢家永綏四海于是建元為章武大赦天下以軍師
諸葛亮為丞相太傅許靖為司徒置百官立宗廟祫祭
高皇帝以下五月立妃吳氏為皇后立子禪為皇太子
六月立子永為魯王理為梁王車騎張飛為其下所殺
初帝憤孫權之襲關羽秋七月車駕東征孫權遣使納
欵帝怒不許權乃使其將陸議李異等屯巫秭歸以拒
王師將軍吳班馮習自巫攻破異等軍次秭歸四萬餘
人武陵五谿蠻夷遣使請助討權是歲曹丕封權為吳
王權遷于武昌
二年春正月將軍吳班陳式水軍屯夷陵夾江東西岸
二月行自秭歸敕諸將進軍緣山截嶺營于夷道猇亭
自佷山通武陵遣侍中馬良宣慰五谿蠻夷咸相帥響
應鎮北將軍黃權督江北諸軍拒吳軍且備魏寇夏六
月黃氣見自秭歸十餘里中廣數十丈王師敗績于猇
亭將軍馮習張南等死之鎮北將軍黃權以道梗没于
魏行自猇亭至秭歸收合離散陸行還魚復改魚復縣
曰永安八月司徒許靖薨冬十月詔丞相亮營南北郊
於成都孫權聞車駕猶駐白帝大懼十二月復遣其太
中大夫鄭泉來納欵許之遣太中大夫宗瑋如吳帝不
豫漢嘉太守黃元聞之舉兵反是歲驃騎將軍馬超薨
尚書令劉巴卒
三年春二月丞相亮自成都至永安三月黃元犯臨卬
縣遣將軍陳曶討之元伏誅帝疾革丞相亮尚書令李
嚴並受遺詔輔皇太子夏四月癸巳帝崩于永安宮時
年六十三遺詔百官發哀滿三日除服到葬期服如禮
其郡國守相都尉令長三日便除五月梓宫至自永安
秋八月葬惠陵謚曰昭烈皇帝帝寬仁大度知人善任
使有高帝之風臣下雖有顯過必曲意原貸待關羽張
飛如親父子一見諸葛亮違衆用之遂成帝業又性儉
約嘗毁帳鉤銅以鑄錢非軍功不妄賜予以故國用不
至匱乏初入益州丞相掾趙戩問於徵士傅幹曰劉玄
德其濟乎幹曰玄德寬仁有度能得人死力諸葛亮達
治知變正而有謀而為之相關羽張飛勇而有義皆萬
人敵而為之將此三人者皆人傑也以玄德之略三傑
佐之何為不濟時馬謖有盛名亮每器之帝謂亮曰馬
謖言過其實不可大用亮不以為然後竟有街亭之敗
贊曰漢承秦慘刻之後高文以寬仁結人心淪浹既久
牢不可解雖中更禍變而人之謳吟思漢不絶于口世
祖因之卒復舊物重以章帝惠及胎養培殖益固靈獻
之際可謂大壞極亂矣而一時英雄擁兵負固者猶以
劉氏藉口昭烈父子以帝室支屬介在一隅而正位號
尚數十年由先漢至是垂祀五百三代以還蓋未之有
人主之結人心其效廼爾有大物者庸可忽諸
續後漢書卷一
