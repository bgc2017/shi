欽定四庫全書
治河奏績書卷三
總督河道兵部尚書靳輔撰
奏議
題為河道敝壊已極等事康熙十六年九月十六日
准工部咨開工科抄出和碩裕親王等會覆工部
等衙門覆總河靳題前事等因康熙十六年八
月二十六日題本月二十九日奉
旨河道關係重大應否緩修并會議各本内事情著總
河靳輔再行確議具奏欽此欽遵該(臣)看得(臣)
以謭劣庸才荷蒙
皇上不棄擢為河道總督到任之後遍閱情形廣諮博
詢具疏力請大為修治并將經理事宜分疏條
奏但其間需費浩繁而河庫無幾不得不謬議設
處錢糧三欵又因一時不能應手復陳直省豫徵之
法以濟急需今廷議謂軍興餉絀並未豫徵不
便准行并用夫太多若派募隔省恐不肖官役借
端擾民亦未可定請
勅(臣)先將緊要之處酌量修築堅固無致誤漕俟事平
之日照(臣)所題再行大為修治等語蒙
皇上以河道關係重大應否緩修
命(臣)再行確議(臣)伏誦
綸音不勝愧感蓋(臣)身任總河之職而識慮短淺不能
確籌善策使運道立通民生由拯以仰慰
皇上已饑已溺之懷反蒙
皇上宥其疎庸更令確議此(臣)之所以愧感無地也因
思軍興餉絀並未豫徵并𣲖夫隔省恐不肖官役
借端擾民等語此真廷臣恪遵
皇上軫念民生困苦至意(臣)敢不一一仰體謹於各疏
内隨時確酌另為議請至於先將緊要之處酌量
修築堅固無致誤漕等語此則廷臣深知司農
仰屋之艱既不便於豫徵不得不議暫緩也然(臣)
反復籌維再三勘閱上歴桃宿邳睢靈璧以至徐
州下而山清安東經雲梯關各套港以達海口復
閱洪澤湖一帶并高郵寳應江都泰州以及安豐
河垜等各場凡江南揚州以北黃運兩河并黃河
之南北兩岸運河之東西二堤(臣)莫不親行遍歴
詳加體察以(臣)目之所見耳之所聞合之輿情参
之往籍有斷斷難以議緩者(臣)知之既切又何敢
泄泄從事以貽將來無窮之害乎(臣)請再將黃河
水勢并河底淤淺情形不避煩瀆為我
皇上一一陳之夫黃河發源崑崙其流最遠自歴龍門
合陜豫之水而益見奔騰又東至駱馬湖口更加
東省運河山泉諸流而勢愈難待又東南至於清
口會合全淮而瀰漫滔天矣似此滔天瀰漫之水
非海無歸然自清口歴清江浦雲梯關以至海口
尚有三百三十里之遥其中非得寬深廣大之渠
受其來而聽其去安能使之暢流無阻也(臣)聞順
治年間河道未壊之時清江浦以下之河身深二
三丈至五六丈不等寬二三百丈至六七百丈不等
廣大如此是以雖遇伏秋水漲足以有容而不至
於泛濫乃今日清江浦以下之河身深二三尺至
五六尺不等寬十二三丈至十八九丈不等逼窄
如此是以即使霜降水消亦難承受而每至於衝
潰也(臣)請將今者寬深之數牽算而合較之深二
三丈至五六丈牽算計深四丈深二三尺至五六
尺牽算計深四尺昔四丈而今四尺是前此河水
之深十倍於今日也寬二三百丈至六七百丈牽
算計寬四百五十丈寬十二三丈至十八九丈牽
算計寬十五丈昔四百五十丈而今止十五丈是
前此河身之寬三十倍於今日也以十倍與三十
倍合算之是今日受水之河身僅有前此三百分
中之一分耳夫黃淮之水自若也伏秋之漲仍然
也而其入海之路竟淤去三百分中之二百九十
九僅存一線其何能容於以知各處之漫衝漬溢
誠勢所必至者也不惟是也自臣於本年四月初
六日到任之後目擊清江浦以下三百里河身淺
窄情形而清江浦以上深雖不過丈餘寬則尚有
百餘丈及二三百丈不等也乃自七月十八夜楊
家庄遥堤潰决之後一路漸漸淤淺(臣)親乘小艇
遍閱河中自清江浦以上歴清口并清河桃源兩
縣以至楊家庄前通計一百七十餘里其向之深
丈餘者今則止深二三尺至五六尺不等矣向之
寬百餘丈至二三百丈者今則止寬十餘丈至二
三十丈不等矣雖此係新淤之土不難刷開然下
流不通將令刷歸何地即今(臣)若欲照廷臣議
先將緊要之處酌量修築則必以急堵楊家庄决
口為首務以其為漕艘必經之地現在淤淺難行
也殊不知清江浦以下三百里久淤之河未經疏
通即使楊家庄閉合龍門不旋踵而他處又必告
潰况清江浦以上至楊家庄業已盡行淤淺哉如
將下流河身及早挑浚深通然後極力堵塞楊家
庄决口則龍門閉合之後河流入海有途一百七
十里新淤可以漸漸刷開故道可復漕運亦可無
誤若不挑浚下流而但議堵决則水至無歸不特
徒費錢糧徒勞民力此一百七十里新淤斷斷不
能刷去必且更於楊家庄以上徐邳睢靈地方另
行潰决决口移上一里則河身多淤一里將見東豫
二省頻告水災而駱馬湖以下勢必全無運道矣
此(臣)之所以力請大為修治也况及早興修約費銀
二百餘萬荷
皇上齊天之福數年之間或得告竣則田土盡出賦税
可增民生亦可望其樂業安居糧運亦可使之遄
行無阻若不急為大修則年年堵决歲歲挑河恐
所費之數亦不下二百餘萬而河道愈壊漕運愈
阻(臣)受溺職之罪固不足惜其如民生國計何
哉此(臣)之所以力請修治而斷斷不敢議緩也不
惟是也(臣)前題八疏内應修工程固屬斷不可緩
更有(臣)前疏未盡事宜亦必須急為并舉方稱萬
全蓋(臣)前題八疏原止就原任工部尚書(臣)冀如
錫等條議疏内所開工程建議修築其(臣)疏較部
(臣)等疏内增估者惟雲梯關外挑河築堤一工耳
至於南岸白洋河以上北岸清河縣以上則原未
議及惟於第八疏内將其間或更有應損益增減
及一切未盡事宜有勿庸瀆
聽者容(臣)竟自舉行有必當上
聞者容(臣)隨事入
告等語題明在案也今(臣)親加詳勘南岸遥堤自白
洋河宿遷縣境超上歴邳州睢寧靈璧以至徐州
共計程二百八十里其堤内田地較之堤工俱低
九尺一丈及一丈一二尺不等而堤外淤灘則較
之堤工止低三四五六七尺不等甚有淤灘與堤
頂相去尺許及竟與堤頂平者今歲伏秋水漲直
上堤頂雖廳印河官竭力於堤頂之上督夫挑土
暫為搪護然不過加四五尺寬一二尺高於子堤
一段耳萬不能恃以捍禦洪流也且又有堤外久
停積水堪敵黃河黃水不能侵入其未經淤高之
處則又一𣲖汪洋清波千頃每遇大風鼓浪將舊
堤積漸撞擊莫不剥落坍殘僅存數尺北岸遥堤
自清河縣起上歴桃源宿遷邳州睢寧以達徐州
共計程四百里内清河至宿遷一百六十里係漕
艘經行驛逓飛馳之地堤工尚寬及至駱馬湖而
上除近山之處原未築堤外凡現在之堤悉皆殘
缺不堪其中雖無堤頂與河灘相平之處然堤頂
較之内地俱高八九尺一丈不等而較之外灘不
過高四五六七尺不等且亦有積水侵堤甚至兩
面皆水日受汕擊之患者内如徐州之花山張家
樓一帶原屬崗阜之地近因河底墊高士民條議
創築堤工攔水乃工程未竣而洪流驟至業已衝
成大缺其水從東北直注出駱馬湖之後將運河
猫兒窝一帶漸漸淤墊以上情形俱(臣)親身經歴
竚立徘徊往來相視目擊危險之狀不禁心膽皆
悸是以不得不併請急修雖駱馬湖以上非漕艘
經行之地殊不知南岸一决其水必由邸家白鹿
等湖漫過歸仁堤助洪澤湖滔天之勢撼擊高家
堰高良澗等一帶堤工各堤勢不能支必至决裂
即或堤工堅固如鐵不即潰决亦必從頂漫過直
衝運河之堤由清水潭下淹高寳等七州縣田畝
嗣此淮流仍舊旁洩不能助黃刷沙清口以下黃
運兩河仍必淤墊此駱馬湖以上南岸不治必壊
運道之情形也北岸一决其水必由駱馬湖之後
横衝邳宿運河將河底並駱馬湖底積漸淤高嗣
此東省山泉諸流不能暢行一遇伏秋水漲則濟
寧魚臺嘉祥鉅野滕嶧等州縣之田畆必至淹没
運河堤工亦必至於衝潰此駱馬湖以上北岸不
治必壊運道之情形也至於黃河上流有决則下
流必淤故駱馬湖以下至清口一帶攸關運道之
黃河必得駱馬湖以上無旁洩之事方能深通是
以凡此兩岸危險情形均當逐一亟為修治也合
而計之清江浦以下之河身不挑堤岸不築不用
鐵埽箒等器設法加浚河身并浚海口則黃淮無
歸黃運兩河並高家堰一帶之各堤岸處處皆可
衝漫見在决口雖大費錢糧堵塞堅固而此塞彼
衝終歸無益下流既挑浚疏通矣而清口以上爛
泥淺一帶不挑引河則淮流不暢湖水不能速下
高堰一帶之堤岸尚屬堪虞爛泥淺一帶既挑引
河矣而下自清口武家墩歴高家堰高良澗以至
周橋閘一帶殘缺之堤不行加幇高厚并不築翟
家壩之堤堵塞大小三十四處决口及成河九道
之處則淮水旁分刷沙不力黃水必仍内灌而兩
河必仍淤墊是以今日治河之道疏下流幇堤岸
堵决口皆屬至緊之工誠緩一不可者也至於山
清高寳一帶運河必須深挑以通重運此又不待
言者矣摠之下流既疏殘堤既幇决口既堵則淮
水可使徑行趨海然後併堵楊家庄决口急挽黃
流使之赴清口會淮則故道可復河既復故而并
將駱馬湖以上兩岸卑薄殘缺之處逐一修治再
行設兵看守之法庶或可保永遠而不至於徒費
錢糧徒勞民力也(臣)謹將各本内事宜逐一詳加
確議分疏題覆貼黃難盡伏乞
皇上俯將微(臣)各疏看語概賜全覽
勅部速議施行
題為敬陳經理河工事宜第一疏事竊(臣)看得今日
治河之最宜先者無過於挑清江浦以下河身之
土以築兩岸之堤(臣)前疏已偹陳之矣惟是募夫
一節如工程稍緩量用人夫數萬名者不難就近
招募然(臣)前疏因恐水漲無歸又生他變欲於一
二年間將兩河工程概圖完竣是以挑浚黃河之
夫議每日用至十二萬有竒之多尚有其餘各疏
内挑浚幇堤堵决各工所需人夫每日亦不下七
八萬摠計每日用夫二十萬念淮揚附近斷不能
有如許多夫應募故不得不將挑浚黃河之夫議
令江南隣屬并河南山東協募也今廷議謂遠
𣲖各省恐不肖官役借端擾民請
勅(臣)酌量設法就近募夫不致誤工等語(臣)思道遠工
長不肖官役借端擾民之事誠難保其必無然就
近召募則斷不能取齊若倣照舊例多加工食以
鼓舞招徠之則動須增費數十萬兩從何設處且
使即加工食淮揚被水已久困苦灾黎除死亡
賣身之外其逃散四方者一時不能聚集應募者
少必至誤工(臣)反覆籌酌更得驢駝代挑之法凡
下鍬掘土并夯杵成堤俱用人夫其往来運土則
以驢駝約可省夫一半并原限二百日完工者改
為四百日完工則前擬每日用夫十二萬有竒者
今止須用夫三萬餘名并驢三萬餘頭足矣又其
餘各工每日亦需夫七八萬其間但有可用驢駝
以省人力之處容(臣)隨時斟酌而行則需夫不至
太多可以仰遵廷議就近設法召募濟工矣至
所需驢頭容(臣)竟動錢糧行濟東兖開歸等府價
買解淮濟用統計南岸至白洋河歴雲梯關至海
口北岸自清河縣歴雲梯關至海口挑河築堤工
程其所用人夫工食驢頭草料以及一切諸費容
(臣)設法節省總於原題第一疏内所估需銀數内
期於足用惟是驢頭等項一切俱不𣲖民而盡屬
官買則其間料理之煩更多數倍(臣)再四思維必
須將(臣)第八疏内所議守堤官兵豫為設立責令
照管夫驢督率夯杵在伊等即係將來守此堤
工之人自能盡力以圖堅固更為一舉兩得之道
若夫兩岸遥堤(臣)原題面寬三丈底寬七丈高一
丈二尺每堤一丈用土六十方然(臣)又各處閱歴
細察情形遥堤固屬必需而縷堤尤不可少蓋黃
河流急則沙行流緩則沙墊而河身窄則流急寬
則流緩今莫妙於築縷堤以束水而以遥堤并加
築格堤用防衝决使守堤人等盡力防護縷堤設
或大水異漲即有漫衝亦至遥堤格堤而止自不
至於奪河成缺該守堤人等隨將縷堤仍舊築起
為工亦易(臣)請將原估築遥堤之土六十方分築
遥縷二堤并量增格堤其縷堤頂寬二丈底寬六
丈高六尺每縷堤一丈用土二十四方遥堤頂亦
寬二丈底亦寬六丈高八尺每遥堤一丈用土三
十二方二共用土五十六方較之原估每丈餘土
四方或隔五七里或隔十餘里即以所餘之土再
築格堤一道格堤頂寬二丈底寬六丈高五尺以
上各堤均令守堤人等一併加意防護并將各堤
逐年加幇務極高厚可也再查南岸白洋河以上
至徐州一帶堤工長二百八十里北岸清河縣以
至徐州一帶堤工長四百里其間殘缺危險在在
皆然斷須急為併治至於治之之法(臣)籌維再四
若徒加幇遥堤則既不能束水而又無重門之障
良非至穏之著莫妙亦於近河去處加築縷堤并
量築格堤以為外藩其殘缺遥堤亦即一體加幇
高厚方稱萬全也惟是工程浩大既不能多用民
力亦不敢全動官銀除(臣)先經嚴行各該州縣速
撥民夫加幇舊堤俟詳至務令一律加幇外其所
議加築之縷格二堤必須動支錢糧募夫興舉者
也至此項堤工凡在駱馬湖以下者俱照白洋河
以下之式縷堤築頂寬二丈底寬六丈高六尺每
堤一丈用土二十四方兩岸共計二百里約長三
萬六千丈用土八十六萬四千方又應築格堤約
七千二百丈頂寬二丈底寬六丈高五尺每丈用
土二十方共用土十四萬四千方駱馬湖以上縷
堤格堤俱築頂寬二丈底寬六丈高五尺每丈用
土二十方南北兩岸除駱馬湖水占之處不必築
堤外其餘約長四百六十里計應築縷堤八萬二
千八百丈格堤一萬六千五百六十丈二共九萬
九千三百六十丈計用土一百九十八萬七千二
百方以上兩岸縷格二堤通共用土二百九十九
萬五千二百方每方止以用夫三名計銀一錢二
分科算共需銀三十五萬九千四百二十四兩此
係又議加增之欵亦統於第六疏内措處應用如
此則人力既盡自可少意外之虞矣至於管工等
官所管工程堅固合式與否其議敘議處之處容
(臣)於第七疏内一併確議題請伏候
睿裁
題為經理河工第一疏内未盡事宜事竊照河道敝
壊已極蒙
皇上軫念生民昏墊之苦准動正項錢糧
命(臣)大為修治(臣)雖至庸至劣敢不仰體
鴻慈竭盡駑駘以期得當惟是其間一切事宜較之(臣)
題原疏有應損益增减者除微小事宜(臣)俱仰遵
廷議竟自舉行外所有必須入
告事宜(臣)敢不具疏題明至此番題明之後或仍
有應損益增减者(臣)又當隨時隨事據實入
告者也查黃河堤工高寬丈尺(臣)原題估疏内開黃
河南岸自白洋河以下北岸自清河縣以下各至
雲梯關止通築遥縷格堤遥堤高八尺縷堤高六
尺格堤高五尺南岸自白洋河以上北岸自清河
縣以上各至徐州止俱築縷格二堤其在駱馬湖
以下者縷堤高六尺格堤高五尺在駱馬湖以上
者縷格堤俱高五尺俱係面寬二丈底寬六丈等
因此不過舉其大略也其間損益增减之處原應
臨期斟酌今(臣)屢歴河干反覆詳勘有頂衝之地
舊遥堤貼近河身不能又築縷堤應即以舊堤為
縷堤而於舊堤之外另築遥堤以為重門之障其
費倍於縷堤者有地勢甚窪情形頗險不便照原
估高寬尺寸必須多費土方者有地勢稍亢情形
不險不必照原估高寬尺寸可以節省土方者摠
之危險之處(臣)不敢苟且圖省惟有加意用工以
防意外之慮然以所費繁多又不得不於平坦無
虞之處力求節省以此補彼通融儧築務期有濟
耳又挑土人夫工食數目(臣)原疏開南岸白洋河
以下北岸清河縣以下每土一方分别遠近牽算
給銀一錢六分即以挑河之土運築成堤等因皆
係查照往例土方工食酌估者也殊不知往例多
係壘土成堤而未嘗實事夯杵是以取土一方即
可成堤一方今(臣)立定規則以上土五寸為一層
將第一層夯杵築堅然後再上第二層之土一例
加夯逐層逐寸徹底夯杵并用石硪打平以期堅
實永保久遠每取土一方僅可築堤六分及六分
有竒不等(臣)親行徧試莫不皆然今若照取起之
土算給工食則人夫可以糊口應募自多然用十
分錢糧而所築之堤止六分有竒不特與原題
丈尺不合而堤工卑薄難免衝漫之虞若照築成
之土算給工食則十夫工程必須人夫十五六名
始能築起各夫難堪賠累往往潛自散去及再行
召募而任呼不應貽誤匪輕(臣)雖給與驢頭俾代
人力而各夫以不諳喂養且知廷臣有工完變
價之議誠恐不時倒斃不無賠償之累是以不肯
領給(臣)即行東豫各處停止購買其有購到者俱
經發還矣(臣)復思得車運之法隨造小車試騐每
夫十名給車二輛可以省夫一二名而造車之費
每車止用銀四錢五分(臣)即動支錢糧分頭儧造
土車萬餘輛散給各夫各夫既免喂養之煩又無
賠償之慮是以紛紛領用然以十夫而領兩車仍
不能築起十六夫之工程夫頭人等往往告苦求
增工食(臣)廵閱堤工各夫環跪而呼謂從前築堤
並無此番夯杵之工從前領銀十二兩於附近取
土一百方便可成堤一百方今領銀十二兩遵奉
於附近二十丈以外取土一百方如式築作必得
添夫二十名專事夯杵打硪即添夫夯硪而所取
百方原土僅築成六十方堤土且陰雨之日難施
畚鍤煢煢小民安得賠墊一半若不增給斷難再
築等語(臣)屢為親試事屬真情復製三寸圍圓鐵
杵一根將新舊各堤杵隙盛水逐一試騐舊堤處
處皆漏新堤十處之中有七八處不漏仍有一二
處渗水(臣)察其根由或係沙土或係夯杵不到所
致也因念前此河堤之易於潰决者寔緣土鬆所
致况見今如此逐層夯築而以杵隙盛水之法試
之尚不能全然不漏何敢不竭力督夯以期堅固
(臣)反覆思維往来察度宿桃山清安五縣人力弱
而工程多人力弱故挑土少工程多故募夫難此
五縣築堤土方必須免其遠運止合於附近離堤
二十丈之外取土晴明便於力作之日按土方給
銀陰雨難施畚鍤之時每名量給食米柴菜銀一
分二釐以資糊口將原估銀一錢六分扣留一分
為製造土車夯杵石硪鍬鋤等項并給各夫陰雨
食米柴菜之資其餘一錢五分為築成堤土一方
之工食各夫既得土車之用而陰雨又免枵腹且
復量為增加自不至於裹足不前至徐靈睢邳一
帶人力稍強而工程較少應量减一分照一錢四
分一方科算至於陰雨難施畚鍤之時亦一例給
與食米柴菜之資可也惟是遠運土方原為深挑
河身起見今俱改為附近取土非(臣)置河身於不
問也(臣)往來相度如清河北岸等處必須挑挖引
河者除相機挑挖外其餘俱用鐵掃箒揭沙乘流
浚深河底之沙似乎有濟且較挑河之費所省實
多前此重運經通宿桃之時已獲小效今(臣)見委
監理官王興元等僱募夫船各給鐵掃箒五百枚
分工揭浚倘得將見在數尺深之河底浚深至二
三丈則水自歸漕而河復故矣其浚河船隻與其
常川僱覓不若多造官船同是動支錢糧而原船
仍在可為守堤兵丁平時浚河運料之需且守堤
兵丁必須每十名給船一隻(臣)原疏止造二百九
十六隻實屬不敷必須添造三百餘隻始可足用
是以多造官船誠一舉兩得之事也至添造浚船
約需銀一萬餘兩而僱募揭浚黃河水手縴夫約
需銀四萬餘兩俱于(臣)原題敬陳經理河工事
宜各疏内通融節省應用不復更請錢糧以上各
項除(臣)見在舉行外相應隨事題明伏乞
皇上睿鑒施行
題為題明經理河工第三疏内未盡事宜事竊照
(臣)先因高家堰高良澗等處臨湖一帶堤岸殘缺
單薄危險異常(臣)往來相度必須將殘堤逐一加
幇高厚然後次第堵决庶免已塞復衝之患等因
於敬陳經理河工事宜第三疏内題估在案查
此等堤岸原高六七尺不等(臣)估一概加高三尺
共高一丈并外築坦坡内築陡坡今高家堰石工
五十餘丈已經一律加高其高良澗板工五千餘
丈亦經改為小埽樁土見在督夫挑土尚未修竣
惟是武家墩决口一處高家堰石工决口七處雖
經堵完而高良澗板工决口二十六處止堵完十
六處尚有大小决口十處未經堵塞并翟家壩成
河九道之處全未動工計淮水之下清口者不過
十分之五耳而已成一片汪洋清波萬頃之勢目
今運河内湍流直瀉急溜非常幸頼今春將挑河
之土幇築寬堤僅免意外之慮然掃灣之處塌卸
甚多見檄該管道廳印河各官分頭搶救至黃河
自清江浦以下出漕四漫亦委監理各官或用鐵
掃箒揭沙之法乘流疏浚或督催夫役搶築堤工
至於高家堰一帶石工五千五百餘丈原高七尺
者今水與堤平將(臣)原疏所稱可築坦坡之三千
八百餘丈俱被水占堤根其所恃以捍此滔天之
水者惟新加之三尺土堤耳淮水僅來一半而其
勢之洶湧已至於此若今歲秋冬来年春月再將
高良湖未完决口十處并翟家壩成河九道之處
盡行堵築則來歲伏秋湖水益漲大為可虞(臣)反
覆籌維坦坡既不能速築必須將高家堰石工加
高三尺與新加土堤相平然後另加土堤三尺共
高一丈三尺至於堤裏原止估築陡坡一丈者所
恃外有坦坡耳今坦坡既不能施工而堤身單薄
必須加築戧堤一道面寬一丈底寬二丈高一丈
又高良澗一帶亦應幇築戧堤面寬一丈底寬二
丈高八尺為萬全之計其需用土方止須將原估
坦坡之土移為戧堤加高之用所少無多惟加高
石工三尺除各决口内衝卸舊石磚塊盡行撈起
濟用外計其添買磚石灰米匠役之費約需銀五
萬餘兩亦於(臣)原題敬陳經理河工事宜各疏
内通融節省應用不復更請錢糧除見在檄督該
管各官星飛辦料興舉外(臣)謹具疏題明伏乞
睿鑒施行
題為再陳經理河工第一疏内未盡事宜事竊照(臣)
於康熙十六年七月初六日將江南敝壊河道分
列八疏題請大為修治其間第一疏内所估計
者黃河南岸自白洋河起歴桃源清河山陽三縣
出雲梯關至海口共長四百一十里北岸自清河
縣起歴山陽安東二縣出雲梯關至海口共長二
百八十里兩岸各築長堤一道通共估銀九十八
萬九千七百九十餘兩此就尚書伊桑阿等條
奏内所估工程(臣)惟將尚書(臣)等所估土方酌减
十分之三四并於尚書(臣)等原估之外增估雲梯
關外一帶工程其餘原未估及也迨具題之後
(臣)循河而上親行相度目擊南岸自白洋河以上
歴宿遷睢寧靈璧以至徐州計程二百八十里北
岸自清河縣以上歴桃源宿遷邳州以至徐州計
程四百里其間堤工處處殘缺在在堪虞且堤離
河近設有潰决必至奪河為患阻運殘民(臣)憂心
如灼寢處不寧方擬具疏入
告間適值廷(臣)以需餉之時費用無出將(臣)前題
八疏俱議暫停荷蒙
皇上軫念運道民生
勅(臣)再行確議(臣)隨將南岸白洋河北岸清河縣以上
各至徐州之形勢逐一聲明并議各加築縷堤一
道并築格堤以為重門之障增估銀三十五萬九
千四百二十餘兩二共實需銀一百三十四萬九
千二百餘兩統於第一疏内一併題請隨蒙
廷議覆允於康熙十七年二月十一日奉有依議
之
旨欽遵在案(臣)自奉
旨之後見在嚴督各官將徐州以下估定工程酌量緩
急分頭儧修設兵委官加意防守當此伏秋大水
幸皆保固無虞惟是徐州而上南岸歴該州之十
八里屯楚王墓賈家樓等處經蕭縣并河南之永
城縣復由江南之碭山至河南之虞城縣界止北
岸歴該州之大谷山楊家庄許家庄等處經豐縣
碭山至山東省單縣界止兩岸各長二百餘里其
間地高并有山之處俱無堤工凡屬低窪之處悉
有堤岸有有堤一道者亦有有堤兩道者其見有
之堤雖不似徐州而下之頂衝危險然殘缺亦多
祗以離河甚遠即有漫冲亦不至於奪河妨運(臣)
是以不敢估用錢糧惟督令該地方官量撥民夫
逐漸修築如康熙十六年八月三十等日蕭縣之
石將軍廟吉門兩河口等處共漫堤工一百二十
餘丈經(臣)將防守各官題參革職戴罪修築續
據該管各官督率民夫竭力堵築俱於十七年四
月初二日告完屢據各官詳請具題開復(臣)因
决口雖已堵完而殘缺之堤未經幇固恐一為開
復則又他視不前是以不准所請批令將殘堤幇
完之日始為具題開復等因在案豈期今歲七
月江南方告旱荒而上流之水奔騰沸湧而來虞
永曹單豐碭蕭徐之間數日之内陡長數尺水高
於堤平漫而過據淮徐道吳煒等申報蕭縣長堤
漫缺九處共長三百八十七丈一尺碭山尚未查
確河南虞城縣亦漫三口俱經(臣)駁取經修防守
職名俟其覆至照例題參外(臣)因思
皇上不惜費數萬金錢
命(臣)大修河道蓋不僅專為濟用而實欲兼以保民也
今徐州以下雖在大修而上流漫衝以至宿徐等
州蕭碭虹靈睢宿等縣處處被災雖漫溢之處離
河甚遠並不奪河阻運然大水驟至之際禾苖盡
空秋成失望若不併為圖治則歲歲伏秋勢必淹
没此數州縣民生又安望其有起色耶除河南黃
河容(臣)與河南撫(臣)董國興確酌修防毋令漫溢
外至於江南徐州以上并蕭碭一帶州縣必須設
法治之庶可稍救其歲歲被災之苦但軍興需餉
之際安敢再請錢糧(臣)往來相度反覆籌維更有
一得之愚不敢不為我
皇上告也維黃河之水雖合千支萬𣲖而來然怒漲之
時亦皆逐寸加增兩岸之堤高者不過一丈低者
僅有五六尺若河身之水止增三四尺猶可也其
如河底墊高每每驟長一經長與堤平即便漫堤
而過水過之處堤土隨被洗去頃刻立成决口於
是堤外逐漸所積五六尺高之水盡從决口奔騰
而下所過之地禾稼漂流室廬傾倒矣(臣)愚以為
既知水之逐漸加增則當作一逐漸洩之之法惟
有建築减水壩之為得也查桃源縣地方向有减
水壩四座(臣)親為勘量每座止寬一丈七尺合四
座計之其洩水之地不及七丈以無窮之水而俱
欲頼此七丈地面洩之自屬無益今(臣)擬築之减
水壩東西寬十二丈南北長十八丈六尺中立磯
心六座兩旁俱用石墻土内密釘排椿灌以漿灰
上鋪石板聯以鐵錠每壩一座共成七洞每洞各
寬一丈八尺計其洩水之地共有十二丈六尺先
於碭山縣南岸建壩一座以减豫東二省驟來之
水碭山壩内疏洩不及者隨於蕭縣南岸又建一
壩以减之更於徐州北岸大谷山去處并州城對
岸子房山去處連建兩壩以减之至州城之下尚
有疏洩未盡者於花山去處亦建一壩以减之如
此則隨漲隨减隨减隨流河内之水既無湧積漫
堤之虞堤内之流亦無泛濫奔騰之苦不特蕭碭
豐徐之田畝漸漸可耕而徐州以下邳睢靈璧新
舊河堤俱可不至横决以上蕭碭徐三州縣地方
所建五壩内南岸二壩所减之水導歸濉河役姬
村永堌等湖而下使沙停湖内聽清水由白洋河
復入黃河北岸州城迤上二壩所减之水排入微
山呂孟等湖而下亦使沙停湖内聽清水由韓庄
閘歸運河出駱馬湖復入黃河花山一場所减之
水引令從新决大口而下亦使沙停口内聽清水
由猫兒窝歸運河亦出駱馬湖復入黃河至宿桃
一帶則仍受全河之水自是怒漲非常於是亟於
宿遷北岸攔馬河朱家堂温州廟連建三壩以减
黃河與駱馬湖會合之水又於桃源北岸之古城
黃家嘴二處亦建二壩以减黃河與白洋河會合
之水更於清河北岸西王家營張家庄二處安東
北岸邢家庄一處連建三壩以减黃河與淮河會
合之水以上宿桃清安四縣所建八壩俱在北岸
其所减之水内宿遷三壩與古城一壩俱引入楊
家庄大决口黃家嘴俱引令歸黃家嘴舊衝口内
西王家營張家庄二壩俱引令歸張家庄大决口
内邢家庄一壩引令歸邢家庄舊决口内各各排
入倉頡等湖使之東北由沭陽之沭河海口之連
湖二河入海如此則每歲五六七八月之間凡遇
河流暴漲而宣洩有途加人力修防之密自不至
於壅積傷堤漫衝横溢其夏初秋季水平之時與
冬春等月水涸之後則皆仍復歸漕安流趨海更
免旁洩停沙淤高河底之患以上通共建壩一十
三座并量挑引河引水入舊口歸各湖以免漫渰
田畝每壩一座約需費銀二萬餘兩通共約費銀
二十六萬餘兩然此壩一建則水不湧漲其原估
應築之遥縷格堤可以相地勢之高卑與離河之
遠近凡地勢卑而頂衝危險離河甚近者仍築遥
縷堤二道地勢高而離河遠者止築一道以省錢
糧計(臣)原題第一疏内需銀一百三十四萬九
千二百餘兩者(臣)約略計之可以節省五十餘萬
兩内除應費建壩銀二十六萬餘兩仍可照原估
節省銀三十餘萬兩且此壩與各工告成之後不
特無奪河阻運之虞而沿堤田畆水災亦可漸减
其於國計民生大有攸頼也(臣)再三籌度委無
疑義除一面飛督各官辦料興舉并相度地勢减
築堤工外相應特疏題明帖黃難盡伏乞
皇上睿鑒全覽
勅部議覆施行
題為題明酌改運口以免再墊運河事竊照淮揚
運河由江達淮綿長四百餘里其出口之處是為
清口離黃淮交會之所不過二百餘丈黃流稍漲
即從清口灌進運河以致運河之底逐漸墊高歲
須挑淺勞民傷財不可殫計(臣)檢閱明時舊制亦
因黃流屢墊運河原有重運過淮之後隨即閉壩
攔黃除貢鮮船隻仍應開放之外直待回空南下
始行啓壩等因載在河誌諸書可考然(臣)思閉壩
之說不特不便於商民關𣙜而空重往來之時仍
不能禁黃流之不進是苟且之策而非不易之計
也今(臣)奉
命將運河大為深挑不敢不另圖良法以期永遠查目
今高家堰决口七處久已盡行堵完高良澗决口
二十六處亦將堵竣止餘數十丈未合龍門計是
月之内皆可斷流惟翟家壩成河九道之處尚在
次第興修而約略淮流之下注者已有十分之七
黃河從楊家庄决口北瀉之後桃源清河每多淺
澁(臣)慮阻運道一面委官僱覓夫船用鐵掃箒往
来揭沙一面委夫多募人夫將楊家庄南岸挑挖
引水河一道挽流濟運今黃流之下注者尚不及
十分之一然黃淮交會之處觀其水勢每遇西南
風作則淮流稍勝於黃而東北風起則黃淮勢便
相敵將来各工告竣之後淮河之水不過增十分
之三而黃河之水尚當增十分之九則其内灌運
河有理勢所必然者(臣)往来相度查清口迤南之
河乃(臣)上年九十月所挑之爛泥淺第一道引河
也清口西南一里許又有支河一道乃(臣)今年春
月所挑之爛泥淺第二道引河也自清口向東南
行七里是為七里墩旁有石閘一座即名七里閘
閘内有淤高河形一道係明季所挑新河閘外則
原屬洪澤湖灘地也今閘之内外悉皆淤成平陸
矣自清口進運河向東地行二里許是為新庄閘
即天妃閘乃漕運咽喉又東行一里許是為文華
寺即明季所挑新河之盡頭也(臣)再四籌酌必須
將清口永遠閉斷從文華寺淤高之新河迤南挑
七里直至武家墩再折而西北又挑三里許達爛
泥淺第一道引河之上流通舟濟運復將爛泥淺
第二道引河臨湖去處乘今冬水涸之時再挑小
支河數道多引湖水使歸第二道引河下注清口
用以敵黃凡北上之運艘與一切商民船隻不令
由新庄閘并清口出入而令由文華寺出七里閘
遶武家墩入爛泥淺第一道引河之上流下達清
口轉入黃河如此則運口與黃淮交會之處相隔
十有餘里且河身曲折而又另有敵黃之支流則
黃水雖當伏秋暴漲之際亦不能更灌運河運河
既不為黃水所灌則自無墊高之患此後不必年
年挑浚即或年深月久兩岸積土淋入河中亦止
須隔數年而量為小挑其節省之民力錢糧不可
勝計矣(臣)約估所費查七里閘一座原為减水而
未嘗通舟墻底俱高必須折修方可通運然石料
俱在惟用人工與灰米等項併武家墩受水之處
須築石磡數十丈束水俾湖波雖值大漲之際亦
不得多進運河又文華寺出口之處亦於北岸築
石磡數十丈以禦衝擊連一切挑河諸費不過需
銀三萬餘兩然此功一成則(臣)原題第五疏内
挑河土方亦可量為减挑節省錢糧十餘萬兩以
見在可省之資而建此永常之利誠計之最得者
也(臣)審量已久事屬萬全除見在檄行該管各官
偹料募夫興舉外緣係更改運口事宜應特疏
題明貼黃難盡伏乞
皇上睿鑒全覽
勅部議覆施行
題為特請大修歸仁堤工事竊照歸仁一堤原以束
濉湖諸水使之由白洋河出口助黃刷沙兼為高
家堰等處一帶堰堤之外藩者也自河道廢壊以
来河底高於民田堤頂卑於河岸以致黃河内灌
將白洋河口淤平濉湖諸水不能復出會黃竟自
决堤南注併入洪澤湖擊潰高家堰衝開清水潭
漫渰泗宿桃清山鹽高寳江興泰等十一州縣之
田畝阻運道而害民生已非一日矣雖前此興修
曾經動用過銀十二萬八千兩祗因革職原任歸
仁同知劉光耀潦草塞責且濉湖諸水無路宣洩
撞衝擊刷以致新修之工莫不歪斜傾倒無益河
防(臣)於康熙十六年秋冬並十七年春月率同該
管道廳各官再三相度議於原估堤頂之上再為
加高五尺并將堤身幇寬三丈不堪石工從新另
砌約需磚石灰木土方人夫等項銀二十萬餘兩
又石工兩頭土堤共二千四百八十餘丈内有决
口八處其加幇堵塞之工尚未議及迨復約略計
之又需費銀三萬餘兩是此一工必得銀二十四
萬餘兩方可修竣然費錢糧二十四萬餘兩而果
能束水歸河自應急舉殊不知黃河未治即使費
銀二十四萬恐仍難保其不復衝開(臣)是以於康
熙十七年四月二十日具為指陳河道危切等事
一疏題明緩修俟黃河疏浚深通然後確估另
題等因在案也及(臣)分委各監理官僱覓夫船揭
沙疏浚已將黃河浚深四五六尺不等凡清江浦
以下久淤之河原二三尺至五六尺不等者目今
俱深八九尺至一丈二三尺不等矣今(臣)擬於本
年桃汎之後復為大浚再加北岸創建减水大壩
使本等之水安流漕中暴漲之水减少壩外則將
来河身漸深而泛濫之勢漸减又當乘機修築歸
仁堤挽濉湖諸水使入黃河以助刷沙之力以固
高堰外藩斯稱萬全惟是前此雖估銀二十四萬
餘兩今(臣)復加相度反覆籌維更得一勞永固兼
可節省錢糧之法敢亟為我
皇上陳之查歸仁堤石工自一堡至十堡原長五千七
百餘丈而石工之西至虹縣界原有殘缺土堤
四百八十餘丈石工之東原有殘缺土堤二十餘
丈(臣)前估需銀二十四萬有竒者乃係重修石工
并一律加高修補各殘缺土堤共長二千八百餘
丈之工程也今查自虹縣界至西石工頭止計長
四百八十五丈仍需照原估加幇内築戧堤面寬
二丈底寬三丈高一丈每丈用土二十五方又堤
内刷成深河必須出水面每丈用土十五方共計
每丈用土四十方通共用土一萬九千四百方又
石工自一堡而下必須築至七堡止計長四千五
百餘丈其餘尚有石工一千二百餘丈并土堤二
千丈可以不必概築應另於七堡石工起横挑引
河一道即以挑河之土運至五十丈之外創築大
横堤一道直接白洋河上三教堂格堤迤西止約
長一千八百丈更將遥堤掘開另建七洞滚水大
石壩一座黃漲則下板攔黃不使内灌湖漲則啟
板洩水俾其刷沙見在石工四千五百丈面約寬
一丈底約寬三丈五尺高七尺今不必折修竟以
舊堤為外藩而於舊堤之内另築大戧堤一道底
面俱寬七丈高七尺每丈計土四十九方應築戧
堤之處係積年刷成深河寬五六丈至二三十丈
不等深三四尺至八九尺不等合應填出水面以
便興築戧堤計牽深淺不等每丈用土二十八方
又戧堤之上應再築堤一道底寬七丈面寬一丈
高八尺外坦内陡每丈用土三十二方通共每堤
一丈用土一百零九方石工四千五百丈應共加
新土四十九萬五百方二共計土五十萬九千九
百方取土遠近不等近者照黃河堤工之例每方
給銀一錢五分稍遠者給銀一錢七八分極遠之
處必須隔河船運者給銀二錢并二錢三四分不
等牽算每方給銀一錢八分共需土方銀九萬一
千七百八十二兩又自七堡石工起直接白洋河
上三教堂格堤迤西止横挑引河一道約長一千
八百丈挑面寬二十二丈底寬十八丈深五尺每
河一丈挑土一百方共挑土十八萬方運至五十
丈之外逐層夯硪築成面寬二丈底寬十丈高一
丈又大横堤一道每挑河一方給銀一錢五分共
給銀二萬七千兩又建滚水大石壩一座并越堵
七堡舊石工决口一處西石工頭迤西舊土堤决
口一處共約需銀三萬兩通共實需銀十四萬八
千七百八十二兩較之重修石工不特可省銀九
萬餘兩而工完之後誠可為一勞永遠之謀者也
其需用錢糧查(臣)原題經理河工各疏内請大
修銀二百五十一萬七千六百餘兩已奉
諭旨在案續經(臣)於更改運口并建减水壩二疏内共
議節省銀四十萬兩今此大修歸仁堤之費(臣)請
於前題節省四十萬兩之内動支一十四萬八
千七百八十二兩濟用惟是此工既不重修石工
而全用土築以期堅久則需夫自多然宿桃等沿
河州縣處處併舉大工不能更有閒夫為修築歸
仁堤工之用不得不令附近歸仁堤之泗州虹縣
各協募人夫三千名五河臨淮二縣各協募人夫
二千名共協募人夫一萬儧築此工至於募夫一
事邇來各處興工夫頭人等往往彼此影射透領
錢粮工程不完每煩追究(臣)與所屬道府廳印各
官從長酌議量工程土方之多寡令百姓按田畝
出夫上工其應給土方工價俱照題定之數與
民間抵兑錢糧凡十八年一切應徵錢粮共令停
徵俾百姓得以安心力作凡有應支應解欵項錢
粮該縣隨時詳明將大工錢糧墊解墊給官無徵
比之煩民免追呼之擾衙役之需索難施上下之
考成不累工程可以速起而錢粮不至透支一舉
而數善偹焉山清安鹽宿桃邳睢靈徐等州縣(臣)
見在舉行凡官紳士民俱各稱便今令泗虹五臨
四州縣共協募夫一萬名其應給土方工食銀兩
亦照此抵兑錢糧之法而行誠計之最得者也(臣)
謹一併題明貼黃難盡伏乞
皇上睿鑒全覽
勅部議覆施行
題為亟請併修河北運河以為輓漕永利之謀事竊
照江南河道自徐州州城以下歴寧璧睢靈邳州
宿遷桃源清河山陽安東九州縣黃河並清河山
陽寳應高郵江都五州縣運河以及山陽盱眙二
縣臨河等一切河身堤堰蒙
皇上軫念運道民生准發帑金
命(臣)大為修治(臣)凛遵
俞旨力督監理分管官并將敬陳經理河工事宜各疏
内一切工程上緊儧催約計已完十分之七其餘
未完見在儧築又案内工程之外有(臣)續題大
修歸仁堤并修徐州州城以上蕭碭豐等四州縣
縷格等堤三萬餘丈以及堵塞宿遷楊家庄大决
口等三案工程亦在分頭興舉惟是駱馬湖以北
一帶河道實為漕運咽喉斷須急行併治以為一
勞永逸之謀也查重運粮船自過淮出口之後溯
黃河行一百七十餘里而抵宿遷又十餘里而進
駱馬湖口由汪洋湖西行四十餘里始得溝河又
行三十餘里至窑灣口入邳州境溝河計有三道
東則由錢家宅隅頭集以達窑灣西則由温家溝
萬家集次達窑灣中則由九龍廟萬家集以達窑
灣此三路溝河向來俱可通舟近因徐州花山口
黃流下注將中路淤斷尚存東西兩路其駱馬水
勢在夏秋盛漲之時深處有八九尺淺處亦有五
六尺不礙舟行而冬春水涸之際深處不過四五
尺淺處止有尺餘一二尺不等甚至僅有水數寸
者(臣)思駱馬湖行運已將十年何至今日而淺阻
若此因而遍歴湖干廣為諮詢始知駱馬湖底原
係低窪民田明季黃河屢决河底墊高常有漫溢
之水將其最窪之處停積不流遂有駱馬湖之名
嗣後黃河又復屢决河又加墊高至康熙八年董
口淤斷將此數千頃地方盡成大湖康熙十六年
以前黃河底高水出漕上雖遇隆冬極涸之際而
水面低於河崖不過一二尺河水尚浮行地上故
駱馬湖之水亦盈自康熙十六年楊家庄遥堤潰
决大溜北瀉甚速宿遷黃河之底較前稍深隆冬
之時水面低於河崖不下六七尺河水漸行地中
是以駱馬湖亦漸有乾涸見底之勢至於本年正
月慮稽重運特委監理河務同知黃道弘宿桃河
營守偹劉文道等督率夫船撈浚除河兵浚船不
計錢糧外共用過日工人夫四萬八千餘名方將
重運糧船浮送北上然係水底之土為力甚難挖
成河溝而風浪漂擊不久仍必填平况(臣)奉
命大修河道兩岸盡行築堤復建减水石壩將來河身
日深湖底日涸湖底既涸則漕艘無從北上若歲
歲撈浚不特糜費錢糧人力於無用之地而勢必
有誤漕運必須另挑新河一道查前河(臣)羅多曾
議於董口以西挑水旱工程三十餘里彼時因工
浩繁重運已廹是以暫停董口以西之工而止挑
駱馬湖東邊墩舊河七百餘丈今此河之北一望
三十餘里盡皆淺涸萬難復行不得不仍於湖西
另挑也但若照前議由董口挑起則不下五千餘
丈為工太遠為費加倍今(臣)勘得應於皂河地方
挑旱工一千八百丈水工六百丈便可直接温家
溝水深之處此河二千四百丈挑起之土即以築
兩岸堤工四千八百丈頂寬二丈底隨地勢高底
情形險易以定寬窄不等共約需銀一萬六千兩
以上通需銀六萬一千五百五十二兩又温家溝
起歴窑灣口至邳州境内之徐塘口共程七十餘
里兩岸共約長二萬六千丈俱係平灘全無堤岸
從未興修每年水漲之時一片汪洋水涸之際露
出兩岸衝缺口共有三十餘處約計共長一千餘
丈堵塞之費共約需銀二萬餘兩又堤工二萬六
千丈築頂寬二丈底寬五丈高五尺每丈用土十
七方五分取土遠近不等牽算一錢六分共需銀
七萬二千八百兩又東堤應建减水石涵洞十座
每座約需銀五百兩共需銀五千兩以上共需銀
九萬七千八百兩二共通計需銀十五萬九千三
百五十二兩此工一成則東省河流徑直下注存
本等之水於河漕之中而洩暴漲之水於涵洞之
外堤工鞏固運道無虞誠一勞永逸之計且可使
邳宿二州縣水沉積荒之田逐漸涸出以足從前
額賦有禆國計民生良非渺小其所需銀兩查
河庫近年節存約可十分抵四其餘不敷容(臣)於
各工内百計設法力圖節省以濟此至要之工此
邳睢二州縣運河既經創築堤工以計久遠則守
護修防斷不可廢(臣)擬宿桃河營調把總一員耑
汛宿遷運河堤岸邳睢靈璧河營調把總一員專
汛邳州運河堤岸至二州縣運河既已耑設汛弁
尤須設兵以資修防但河庫錢糧不敷不能再議
設兵查山清盱眙廳營所屬武家墩歴高家堰高
良澗周橋閘以至翟家壩一帶臨湖堤堰見係四
十五丈設兵一名蓋以此堤係淮揚二郡百萬生
靈之保障誠不可忽也然(臣)先因洪澤湖萬頃汪
洋每遇西風則怒浪掀天拔樁撤埽擊卸石工是
以議於堤内加幇寬厚堤上更築小堤湖内填成
坦坡其湖内坦坡原擬照每高一尺填坦坡五尺
之法以填出水面為凖俾護樁埽石工但每高一
尺填坦坡五尺尚屬不敷於是將應幇堤内之土
酌量移加堤外凡高一尺之堤加築坦坡八尺凡
深一尺之水亦填成坦坡八尺將樁埽石工盡行
深埋土内地亢水淺之處每丈用土三十八方有
竒水深地窪之處每丈用土一百三方有竒目今
工程約有八分其已經全完之處雖歴遇竒風大
浪一遇坦坡其勢便殺從前掀天撞擊之形絶不
再見工既極固則汛防稍易(臣)擬酌調湖堰汛兵
百餘名移防邳睢運河即或仍有不敷亦於各營
修防稍易之處量撥足用再照此工乃運道至緊
之工若候部覆方舉恐來年春運則回空必誤(臣)
已一面嚴督邳睢靈璧同知蘇嵋等分頭興工約
計來年五月可以濟運(臣)謹一併題明伏乞
睿鑒
勅部議覆施行
治河奏績書卷三
