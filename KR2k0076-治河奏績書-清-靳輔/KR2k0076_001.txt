欽定四庫全書
治河奏績書卷一
總督河道兵部尚書靳輔撰
川澤考
黃河
禹貢導河始自積石不言河源荒遠在所略也考山
海經漢書西域志唐史及元河源記所論河源參差
不同世傳山海經出於伯益所作當洪水懷襄之時
禹方八年三過其門而不入益佐禹随山烈焚何暇
越五萬里而至崑崙縻歲月於水害不經之地張騫
雖身遍諸國惝恍閱歴未必非誕至薛元鼎奉使吐
蕃訪河源得之於悶磨黎山然漢唐之世外國未盡
臣服道未盡通往者不無迂廻艱阻安能直抵其處
而準其流行之曲折道里之遠近乎惟元薄海内外
罔不臣服置郵乘傳如行國中至元中命招討使都
實佩金虎符往来河源訪得之其言當屬可據第以
非貢道民咨所係錄其大概不盡述下若自河東以
迨河陽弗敢略也自滎澤以迨入海弗敢略也并加
詳焉
吐蕃朵甘思西鄙有泉百餘泓名火墩腦兒譯言星宿
海也直中國西南四川馬湖蠻部三千餘里雲南麗江
宣撫司西北一千五百餘里大概東北流以入中國其
源不甚巨自東行合赤賓河亦里出河忽闌河也里术
河諸流始有黃河之名然水猶清人可涉也又東行北
向轉而西緣崑崙之北又東北流至積石河州洮水自
南来注之至蘭州正東行出寧夏鎮
南東行即東勝州自發源至漢地南北澗溪細流
旁貫莫知紀極(朱思木曰河北流遇豐州西受降城折正東流過中東二受䧏城凡
七百餘里而正南過雲中東勝州合黑河又南流折過保德州葭州興州臨洮凡一千餘里)
以上皆本河源記而稍略之
河自過東勝州稍折而西南流入(河東河西陜西各府)界稍西南
又正南流凡千餘里下龍門(山西河津縣適與陜西韓城縣交界)又南流
汾水自太原靜樂東北来注之又南至朝邑洛水自甘泉
西北来注之又南渭水自鞏昌合涇水西来注之又南抵
華隂潼關折而東流經閿鄉靈寶至陕州穿三門山(即禹
貢砥柱山也)又東過新安洛陽孟津至鞏縣北洛水會瀍澗
伊諸水西南来注之又東過成臯濟水自陽城北來注之
又東逕成臯大伾山汜水南来注之又東過滎陽絶蒗
蕩渠(一名浚儀渠即禹貢溢為滎者是也)又東至河隂武陟沁水自潞澤
北来注之
以上猶禹貢故道也
又東行其隂為滎澤鄭州中牟祥符陳留蘭陽儀封諸
邑其陽則為原武陽武封邱三邑及祥符蘭陽儀封北
境入山東曹單等邑又稍東南入歸德境過考城商邱
入江南界經碭山豐縣蕭縣徐州靈壁北以出於邳睢
之間復正東流過宿遷治南又過桃源治之北又東至
清河數里淮水出清口西南来會之乃過山陽治北從
安東治南東北流至雲梯關入於海
黃河經流數千里百川之會不可殫詳詳其最大
者曰汾曰渭曰洛曰濟曰沁
汾河
汾河出靜樂縣管涔山東南流過太原縣合晉水又西
南過文水縣合文水又南過絳州折而西至榮河縣入
於河
渭河
渭河出渭源縣南谷山東流過鳥鼠同穴山至寳雞納
汧水又東至咸陽納豐鎬水又東過涇陽屬涇汭東至
朝邑會漆沮至華隂入於河
洛河
洛水出陜西商州之冢嶺山東流至熊耳又東北至新
安與澗水會(澗水出澠池)又東至偃師與瀍會(瀍水出榖城北潛亭)又
東至洛陽會於伊(伊水出盧氏悶頓嶺)又東北至鞏縣同入於河
濟河
濟水出陽城縣王屋山初名沇水東西二源至濟源縣
合流始名為濟東南流至河内温縣當鞏縣北入於河
濟水至王莽時下流已涸然今大小清河及濟兖
諸泉實皆濟瀆脉絡盖濟性勁疾常伏流地中間
過山岡石根壅遏即噴薄上溢而為泉非真涸也
沁河
沁河出沁源縣羊頭山世靡谷南流至陽城縣與獲澤
水合又南與丹水合又東過武陟又東南至滎陽縣北
入於河
淮水
淮水出南陽胎簮山自桐柏而東至光息境汝水合&KR1267;
水西北来注之又東至霍邱夀州潁水合漆渭之水西
北来注之又東與淝水會又北東與濠水會又東歴盱
眙泗州又東至清河境入洪澤湖北之清口會黃河入
於海
漕之患莫大於黃其次莫如淮曰汴曰汝皆淮之
所受也故列淮而從之以汝汴
汴河
汴水出河南滎陽縣西三皇山(一統志出大周山疑即三皇山也)山上
有二廣武城相去百餘步汴水自兩城間小澗中流出
東經開封府城内合京索須鄭四水東南至中牟縣入
黃河今不入河自朱仙鎮入渦水同入於淮
汝河
汝水出魯陽縣之大孟山黃栢谷東北流歷上蔡西平
汝陽又西南入於淮
黃淮以北諸名川即不與淮黃會而漕實頼之者
其所繫與黃淮並曰汶曰衛曰泗曰沂曰洸曰白
河曰大清河小清河
汶河
汶河有三原一出泰山陽仙臺嶺一出莱蕪原山陽一
出萊蕪寨子村俱名汶會泰山諸泉至靜村鎮合流謂
之大汶口轉西南至泰安州與小汶河合流至寧陽西
北分為二其一為元人所改由堽城南流别為沈水其
一由堽城西流會坎河諸泉入大清河由東阿北至利
津入海此故道也明永樂中開會通河乃於寧陽之北
築堽城壩以遏入洸之流於坎河之西築戴村壩以遏
入海之路使盡出運河一自東平戴村鎮西南流至汶
上縣會白馬河鵝河凡八十里北流號為分水廟六分
北流四分南流一自寧陽縣堽城壩西南流合泗沂二
水凡一百餘里至濟寧州舊自州南天井閘東合分水
南流之汶
本朝初改從州北三十里由馬厰湖入漕
衛河
衛河源出河南輝縣蘇門山百門泉東流西引淦洹淇
三水經新鄉濬縣館陶又北凡千里至臨清與會通河
合又北經德州滄州等處千餘里至青縣南岔河口受
滹沱之水合流而北至直沽會白河同入於海即漢時
之民河隋之永濟渠亦名御河故漳水舊至館陶入衛
明萬歷初漳河北徙由魏縣曲陽滏陽河北流不循衛
河濟運
泗水河
泗水源出泗水縣陪尾山四泉并發故曰泗循西流過卞
莊城合為一西流至兖州府城東轉南流經横河與曲阜
沂水合元導之以濟運於兖府東門外作金口閘遏令東
入府城又轉南流會洸河以入濟寧天井閘(初泗合沂南泛為患隋薛
曹于於水交流作石堰遏之令西陂澤盡為良田元修薛堰為滚水石壩以引泗水入濟寧金口閘之建始此明因
之)金口閘有三洞夏秋水潦開閘洩水南流會沂水由港
里河入師家莊閘河冬春水微閉閘遏水入府城出濟寧
沂河
沂水源有二一出曲阜尼山西南流與泗水合分為二支
一西流金口閘入天井一南流會泗下師家莊河者也其
一出沂水縣會蒙隂沂水諸泉合流至邳州入淮者也明
挑泇河邳州之沂導由駱馬湖出董陳二溝入河至
國朝
今上康熙二十年開皂河二十六年復開中河二沂水
并入中河濟運
洸河
洸水源自寧陽縣北三十里堽城之西南流縣西三里
許又南流三十里至高吳橋會寧陽縣諸泉入漕河水又
六十里經濟寧城東隅與泗合入濟寧天井閘河考云
洸汶之支流也元人於堽城之左作斗門遏汶水以益
泗漕洸之名始此明永樂中築壩以遏汶水入洸之流
而洸河幾絶獨堽城之南官莊河入洸其源微而流不
長成化間復為堽城石閘稍分汶之支以益之遂西南
流至濟寧南門會沂泗二水入於漕
按水經泗水過高平縣洸水從北西来注之則洸
水之名非始於元也酈道元註洸水者洙水也然
其註洙水又曰洙水之南洸水注之則又洙自洙
而洸自洸也
白河
白河在通州其源出塞北經密雲縣合榆渾諸河凡三
百六十里至直沽入海源遠流迅水勢散漫河皆溜沙
夏秋暴漲最易沖決沿河設舖舍置夫甲耑管挑濬
大清河
乃汶水從張秋分流會齊東南諸山泉溝澤經長清濟
河會濼水至利津入海
小清河
乃濼水發源濟南趵突諸泉匯大明湖會巨合水漯水
經鄒平至博興馬車瀆入海
自邳徐以北川莫大於汶泗沂然其源皆微不得不
以衆泉為源因乎地導之以人苟有濟於運雖與河
瀆班可也爰各随其所從入為區别之有五派焉計
州邑一十有八泉二百四十有四
一分水派(凡九州縣)
凡發源新泰莱蕪泰安并肥城東平汶上以及蒙隂
之西寧陽之北等泉會流至南旺而分皆名曰汶河
為分水派
蒙隂縣舊泉二今廢
官橋泉卞家莊泉
新泰縣舊泉十三新泉四
南思泉張家泉孫村泉西都泉
右河泉川村泉靈查泉和莊泉
崖頭泉西周泉公家泉北鮑泉
南村泉(以上俱舊泉)名公泉北流泉萬歲泉
名灣泉(以上俱新泉)
萊蕪縣舊泉十一新濬溝渠五
半璧店泉王家溝泉牛王泉
郭娘泉鎮里泉烏江泉小龍灣泉
鵬山泉趙家莊泉蓮花池泉
湖眼泉(以上舊泉)小龍灣青揚港坡羊灣
渌馬河音泥溝(以上新渠)
泰安州舊泉三十五新泉三附河四
張家泉木頭溝泉龍灣泉
梁家莊泉馬兒溝泉風雨泉
周家灣泉鐵佛寺泉清泉
范家泉鯉魚溝泉皂泥溝泉
板橋灣泉北滚泉順河泉濁河泉
斜溝泉羊舍泉力溝泉水波泉
東西工柳泉龍堂泉韻謝泉上泉
馬蹄溝泉臭泉朔港溝泉水磨泉
馬黃溝泉龍王泉胡家港泉
陷灣泉狗跑泉報思泉(以上舊泉)神泉
韓家莊泉梁子溝泉(以上新泉)㴎河
泮河漕河梳洗河
肥城縣舊泉五新泉四
王家泉吳家泉臧家泉鹽河泉
清泉(以上舊泉)董家泉開河泉馬房泉
挽車泉(以上新泉)
平隂縣舊泉一
柳溝泉
東平州舊泉九新泉八附壩一
坎河口泉鐵鈎觜泉安圈泉
張胡郎泉吳家泉蓆橋泉
王老溝泉獨山泉把頭泉(以上舊泉)
淨泉源泉冽泉大黃泉
山黃泉蘆泉灰東凃家莊泉(以上新泉)
戴村壩(長五里十三步横遏汶又西南由黑馬溝盡出南旺鵝河口入會通河南北分流)
汶上縣舊泉二新泉二泊一附壩
一
龍鬭泉濼當泉(以上舊泉)雞爪泉馬莊泉(以上新泉)
蒲灣泊(周圍二十里西南流七里至金龍口入汶)戴村壩
寧陽縣舊泉四
龍港溝泉龍魚泉魯姑泉濼當泉
一天井派(凡四縣)
凡泗水之泗河曲阜之沂河上水合流由金口閘遏
入黑風口經兖城會滋陽諸泉以出濟寧并寧陽蛇
眼等泉入漕河會於堽城之洸河亦出濟寧以濟運
者為天井派
寧陽縣
龍眼泉古泉三里灣泉井泉
張家泉柳泉古城泉金馬莊泉(以上
入天井派)堽城石壩(在青州村縣北三十里元濟倅畢輔國都水少監馬之真
嘗築此壩在曲堽城遏汶水以入洸成化十三年主事張盛改建於此長一百二十丈闊一丈七尺
為水門七)洸河(縣北三十里導汶水由縣西四里南經高吳橋會漕河及濟河轉入
濟寧天井閘)洸河東西二閘(俱在縣西四里許洸河兩岸之間嘉靖中
因洸水久涸柳泉南入洸者悉為積水所渗乃於城西導柳泉横過洸河東西立閘以節宣之使其
南會蛇眼張家等泉轉入漕河)
泗水縣
趵突泉珍珠泉淘糜泉黑虎泉(俱出
陪尾山泉林寺左波浪翻湧為山東諸泉之冠西北流出卞左橋遂為泗河)
繁星泉響水泉紅石泉甘露舊泉
卞左泉(以上舊泉)三台泉(新)白石泉(新)新蓮華泉
新開泉湧珠泉石露泉甘露新泉
奎聚泉琵琶泉潘波新舊二泉
黃隂泉吴家泉黃溝泉岳陵泉
杜家泉石井泉(新)蔣家泉曹家泉
趙家泉東巖石縫泉龜隂泉
龜尾泉(新)龜眼泉(新)里澇溝泉(新)鮑村泉
珍珠泉合德泉(新)石河泉璧溝泉
大小土溝二泉蘆城泉西巖石縫泉
三角泉泉林公署在泉林之左
曲阜縣舊泉十八
青泥泉温泉連珠泉逵泉
車輞泉柳青泉雙泉茶泉
曲溝泉濯纓泉曲水詠歸泉新泉
潺聲泉埠下泉横溝泉新安泉
變巧泉
滋陽縣舊泉四新泉三附壩一淺十
五閘三
東北新泉闕黨泉負假泉
上蒋詡泉(新)下蔣詡泉西北新泉
古溝泉(新)金口壩(在兖府東門外遏泗水由黑風口會流以濟天井)
洸河十淺濟河五淺金口閘(在壩西北引沂泗以
入流)王婁閘(在府西十里)杏林閘(在府西三十里)
一魯橋派(凡四州縣)
凡沂之下流通乎港里河鄒之諸泉入扵白馬河并
濟魚二州縣等泉各出魯橋等處以入運者為魯橋
派
曲阜縣
蜈蚣泉
鄒縣舊泉九新泉二附閘二河二
鱔魚眼泉益母泉陳家溝泉
白馬泉岡山泉白蔣泉三角灣泉
柳青泉淵源泉(以上舊泉)黃港溝泉
程家莊泉(以上新泉)小閘(縣西南五十里横截泗水河以蕃漕河上下之水)
港里積水閘(縣西北即四沂故道)蓼河(縣北三十里流入白馬河)
白馬河(與蓼河同發源九龍山合流西至港里入魯橋)
濟寧州舊泉三附閘四
蘆溝泉托基泉馬陵泉斥玉泉(在蘆
溝泉中源)碎玉閘(在托基泉中源)官計閘(州東北二十里)
吳泰閘(州東北四十五里俱在濟河)
魚臺縣
黃良泉廟首泉(俱舊泉)滕家泉河頭泉
高家東泉高家西泉陳家泉
中溢泉陽城閘(今廢)
一新河派即沙河派(凡三)縣
凡滕嶧魚諸泉或分入沙河或出沽頭或出留城
閘統與沙河相近故曰沙河派今多會於昭陽湖及
王家口等處支河故又作新河派
魚臺縣
東龍泉平山泉古泉(新)廉家潭(新)
西龍泉聖母泉(新)
滕縣
白石橋泉三里橋泉大烏泉
絞溝泉趙溝泉荆溝泉劉家溝泉(新)
趵突泉南石泉王花泉魏家莊泉(新)
新三山泉黃溝泉白山泉(新)温水泉
黃家泉三界灣泉龍灣泉皇甫壩
(在沙河店遏沙水上流由文河會趙溝泉蓄南陽湖)頌嘉壩(南牧沙水餘流使出
尹家窪即為池)王家口壩(在薛城東南遏薛水上流由支河豸裡溝)
豸□溝壩(在百中橋遏薛水中流支河入吕孟湖以出地濱溝)東卲壩
(在薛城西收薛水餘流使由支河出佃戶屯)留城閘
佃戶屯減水閘
嶧縣
許有泉温水泉
一邳州派(凡三縣)
沂水蒙隂之泉以至嶧縣之許池泉會沂泗二河西
下古邳入淮者曰邳州派
嶧縣
許池泉
蒙隂縣舊泉二新泉一今廢
伏井谷泉泉河泉順德泉
沂水縣舊泉十今廢
上泉龍王堂泉雪三堂泉小水泉
大泉盆泉井泉芙蓉泉灰泉
單家泉
蒙隂沂水等泉自明山東廵撫徐源以黃河之水經
流徐吕二洪可不資於泉故暫廢之然今運河自中
河以北盡資源泉之水終當逐處查勘開濬以濟運
附新濬泉渠
新泰縣助水河渠十八道
嶅山河渠西周莊溝渠沈村莊溝渠
羊村莊河渠堐頭河渠上五莊河渠
官山溝嶺渠張家溝渠和莊村河渠
羊流河渠碗□頭莊溝渠羊流東溝渠
未莊村溝渠劉村集河渠嶅陽河渠
釣魚臺溝渠西都村溝渠
莱蕪縣泉四十七處
海眼泉雪家莊泉外河泉魚池泉
新興泉郭娘二泉至三十泉烏江二泉
三泉鵬山二泉三泉
湖眼二泉至十泉
泰安州泉二十一
陷灣新泉小清泉周家灣二泉
壮灣二泉三泉會泉小柳泉
濁河二泉三泉梁子二泉
馬兒二泉至五泉水磨二泉狗過二泉
馬黃二泉三泉
肥城縣泉四十處
鹽河二泉至七泉董家二泉至四泉
臧家二泉至四泉吳家二泉至八泉
王家二泉至八泉閘河二泉至五泉
馬房二泉托車二泉至五泉
清二泉至六泉灰包溝渠
東平州泉源三十二處助水河渠二道
獨山二泉扒頭二泉至六泉
席橋二泉至十一泉王老二泉至五泉
張胡二泉三泉吴家二泉至五泉
安圈二泉至六泉鐡鈎三泉獨山河渠
劉家所河渠
汶上縣泉源四處
龍鬭二泉趙家泉二泉三泉
寧陽縣泉源一百四十六處
魯姑二泉至四泉濼當二泉至七泉
龍港二泉至二十八泉小河一泉至二十一泉
龍魚二泉至三十泉黃家一泉至三十二泉
蛇眼二泉至五泉小古泉
三里溝二泉至八泉張家二泉至八泉
金馬二泉三泉新柳二泉至八泉
泗水縣泉源十二處
潘波小泉黃隂小泉鮑村小泉
玉溝第三泉新開第二泉天井泉
醴泉醴前泉大小二泉七里溝泉
馬跑泉馬莊泉魏莊泉
曲阜縣
鄒村泉又水泉柳莊泉
滋陽縣泉源二處
小新泉負假二泉
鄒縣
程家二泉至四泉勝水泉馬山泉
鱔眼二泉岡山二泉至九泉白馬二泉
陳家二泉柳青二泉孟母二泉至六泉
三角二泉至八泉
濟寧州小泉三處
馬陵二泉至四泉
滕縣泉十二處
荆溝二泉趵突二泉大烏二泉
北石橋二泉絞溝二泉南石橋二泉
玉花二泉至四泉三山二泉黃家二泉
嶧縣
搬井泉龍王泉許池二泉至五泉
許有二泉三泉温水二泉
諸湖考
泉者川之源湖者川之滙苟有係於漕不可略也然
濟沛以上之湖常苦其涸淮揚以下之湖常苦其盈
則以地形高下之不同也高者易涸務蓄之使積下
者易溢務通之使平則有利於運而無害於運矣
南旺湖
南旺湖在汶上縣西三十里宋時與梁山濼水匯而為
一周圍二百餘里明代周圍九十三里漕渠貫其中湖
分為二東湖廣衍倍於西全形北高而南下萬歷間周
圍等堤凡一萬九千七百八十八丈零北接馬踏湖西
北接安山湖南接馬腸以及昭陽諸湖綿亘數百里於
五水櫃之中(前代以南旺安山等五湖為水櫃)最當要會測其地形與
任城太白樓岑齊南北運道之脊也西湖環築堤岸一
萬五千六百餘丈既開大渠與堤並長湖内復縦横穿
小渠二十餘道聯絡引水入漕東湖以東地勢漸高無
煩防遏止植柳竪石以封界南至長溝小河口蘇魯橋
北至田家樓受水之處亦堤而渠之視西湖二又倍之
今湖身日淤彌望民田舊制不可復問矣
蜀山湖
蜀山湖即南湖東湖也周圍六十五里中有小山如螺
浮水中舊有堤自馮家壩起至蘇魯橋止長三千五百
八十丈自橋西至田家樓止原係收水門戶栽柳封界
南陽湖
南陽湖在魚臺縣東三十里周圍約四五十里運河經
其中水至深者五六尺淺者二三尺東湖俱茭荷西湖
率叢生馬蘭草與蒲葦而已
昭陽湖
昭陽湖在沛縣東八里齊乘云山陽湖俗名刁陽湖東
滕鄒二縣水咸匯於此下與薛水合自金溝口逹於泗
河湖東長十里南闊一里西十一里北四里周圍二十
九里有竒永樂八年湖口建石閘嘉靖四十四年黃河
北出湖湮又創開新河去此遠
微山湖
微山滕嶧沛徐之中周圍百餘里凡鄆城嘉祥鉅野魚
臺金鄉城武曹州定陶夀張陽穀曹單各州邑之水皆
南注之兖徐間一巨浸也然查河渠各志並不載沛志
有微山而無湖惟各圖中有之豈當時尚未成巨浸歟
馬踏湖
馬踏湖西與南旺湖相通周圍三十四里有竒其東北
低缺處長十里餘築堤一道束水不使泄西岸有滚水
壩漕河亘其西汶水堤在其南
馬腸湖
馬腸湖在濟寧北十里蜀山湖之南漕河經其西舊志
周圍四十里三分其東南堤共長一千六百二十丈西
北受水之處植高柳封界内斗門三座
安山湖
安山湖在東平州治西十五里繞安民山下(山在州西南三十五
里)舊志周圍一百餘里自明中葉許民佃種百里湖地
盡為麥田然其低窪之區自東北通湖閘起歴而北至
天禄莊轉西南至王禹莊又東南至青狐惟復東北至
通湖閘周圍三十八里湖形尚存尚書朱衡四築堤以
蓄水但湖形如盆碟高下不甚相懸湖水随風蕩漾西
北風則流入東南燥地未及濟運消耗過半其西北地
形稍卑水勢散漫東南地高八里灣放水之地並建石
閘其堤長四千三百二十丈舊稱自南旺下至衛河四
百餘里其間全頼安山湖以濟運今自河淤之後一望
平陸錄之以備參考
駱馬湖
駱馬湖在宿遷縣西北十里廣七八里袤三十餘里上
受沂河之委下出陳董二溝以入黃河明季嘗由此湖
行運以入泇康熙十八年以前亦曾通漕自開皂河不
行此湖
洪澤湖
洪澤湖在山陽西南九十里自東北而西南迤邐滂湃
於山清桃泗天長高寶之間考之文獻此湖往代三之
二皆民田自黃河潰決全淮壅注不得暢流入海漫衍
四及遂為淮鳳間一巨浸其中猶有洪澤村寥寥民居
數十浮沈於洪濤之中而已其廣袤約數百里西北堤
曰歸仁所以障黃河睢河及靈芝諸湖(闕)水之北入東
南堰曰高堰以障淮流之東出務使之全注清口以會
黃入海也
高寶諸湖
淮以南為湖者無慮數十其廣袤各有疆畔今則千里
一壑盖其地處東南下流西受天合盱泗七十二山溪
之水加以高堰所洩淮水餘波建瓴下注其東薄海數
百里皆高寶興鹽通泰江都七屬民田又皆中窪而四
高測其水面與海面無甚低昂雖有廟灣天妃石䃮五
港諸海口分洩而所洩不敵所納者十之二三浸淫泛
溢勢同溟渤南北運道僅以一線長堤引而咽喉之矣
考之舊志運河以西有白馬汜光甓社䓁十七湖今俱
不可辨概而名之曰寶應湖又南曰界首湖又南曰高
郵湖卲伯湖南北三百里而弱東西百里而強運河以
東凡三十六湖今亦不可辨紀其最著者北曰射陽湖
在寳應湖東六十里志稱東西三百里延亘於山寳鹽
城之間凡山寳之水自涇河澗河来者俱由射陽湖出
喻口白沙以入海今則漸溺與所載異南曰廣洋湖得
勝湖喜鵲湖昔不甚著今一望瀰漫無有涯際凡江高
上下之水俱入諸湖出海安以達於海
海口
淮南淮北沿海俱有海口如海州則有東海口安東則
有雲梯關惠家港山陽則有廟灣鹽城則有天妃石䃮
沭河分流及新閘中河之水由北鹵五港出灌口其各
鹽場村鎮小渠入海者難以悉記然核其正派則安東
雲梯關實黃淮二瀆入海故道也萬歷二十三年總河
楊一魁因黃強淮弱清口沙墊淮水反挾湖水以浸盱
泗因間挑黃壩新河分黃由桃源黃家嘴下五港口入
海然新河雖開河流亦僅十二三未幾仍塞其餘諸湖
水入海如淮安興文等處閘洞之水則由澗河武家墩
之水則由涇河俱入射陽湖高良澗周閘之水一由岔
河下涇河一由阜子湖寳應湖下子嬰溝入廣洋湖而
射陽廣洋二湖則東趨廟灣入海高寳興鹽等處下河
之水則匯由興化丁溪等五場入海若有驟溢則有鹽
城石䃮海口為之分洩淮北海州東鹽正口雖稱淤而
旁口更闊亦周流無滯
江口
考江口向自瓜儀逹清口與黃淮會今黃身日高奪淮
阻江惟漕河為通江正脉其餘支流如高卲等湖受淮
泗散漫之水又由卲伯金家灣下逹鹽河入芒稲河逹
江江都灣頭亦下逹鹽河流海陵諸處亦有由白塔河
滚水壩逹江者揚州以南下揚子橋俱分流入江南盈
溢暴漲之水在於分䟽下流如芒稲等河䟽之不使狹
阻可也
漕運考
漕河
自黃淮兩瀆以迨衆泉澤鉅細不一而皆資乎漕然
河非能自為漕也人事盡而地利生焉考漢唐以歴
元明至我
朝而漕事始盡善則因革變通之故亦可思焉已故詳
列諸川澤而次之以漕焉
全漕運道自浙江迄張家灣凡三千七百餘里由浙至
蘇則資天目苕霅諸溪之水常州則資宜溧諸山之水
至丹陽而山水絶則資京口所入江潮之水水之盈縮
視潮之大小故裏河每患淺澀自瓜儀至淮安則南資
高寳諸湖之水西資清口所入淮河之水俱由瓜儀出
江故裏河之深淺亦視兩河之盈縮焉自清口至直河
則資黃河之水自直口至濟寧舊資汶泗沂洸之水
按康熙二十五年黃河北岸駱馬湖口開皂河一
道四十餘里接泇口二十六年又於清河縣西黃
河北岸開中河一道廣九丈至七丈不等深丈餘
長三百餘里通運道者一百八十里繞宿遷治北
直接皂河口凡重運一出清口即截河而北徑入
清河縣西仲家閘由中河歴皂河進八閘以逹濟
寧皆資汶泗沂洸之水并山東諸泉不藉黃河
自濟寧至臨清則資汶河之水即泰安莱蕪徂徕諸泉
也從南旺分流南流至濟寧天井閘會泗沂洸三水濟
運北流至臨清以會衛河然天旱泉微每苦不足自臨
清至天津則資衛河之水由直沽入海而自天津至張
家灣則資潞河白河渾榆諸水矣通州以上則資大通
河之水以逹京師
清河南盡瓜儀北通燕冀其間自昌平縣神山泉寺等
水由西山貫都城過大通橋東至通州入白河者大通
河也自通州而南至直沽會衛水入海者白水也自臨
清而北至直沽會白河入海者衛水也自汶上縣南旺
分水河口其分而北流經張秋至臨清以會衛河又分
而南流至濟寧州城東北以上天井閘上會泗沂洸三水
者㳊水也自濟寧州城東北以上會流而来出天井閘與
汶水合南流至南陽出夏鎮入泇河皂河中河以出仲家
莊閘者泗洸沂并山東諸泉也自仲家閘絶流五里入
清口者黃河也自清口通淮南至瓜儀者淮湖諸水也
大通河
大通河即通惠河發源昌平州白浮村神山泉過榆河
會一畆馬眼玉泉匯於積水潭(即七里濼)東貫都城由大通
橋而東五里至通州入白河凡一百六十四里郭守敬
所鑿也又以白河榆河諸水合流亦名潞河每十里為
一閘明初諸閘猶有存者然不以轉運河流漸淤嘉靖
六年自大通橋至通州石壩大加修浚設五閘置官夫以
時蓄洩造剝船置布袋責經紀領之僱彼遞輸以達都下
本朝因之
會通河
會通河即元運河自濟寧至臨清是也元初轉漕自浙
西入江淮由黃河逆流至中濼登陸至淇門復由御河
登舟以逹於燕京至元二十年江淮水運不通自濟寧
開河逹東平之安民山凡百五十里北自奉符為牐以
導汶水入洸東北自兖州為牐以遏泗沂二水亦會於
洸以出濟寧之會源牐分流南北其西北流者至安民
山入清濟故瀆經東阿至利津入海其後海口沙壅又
從東阿轉陸二百里抵臨清以下御河二十六年復自
安山西南開河由夀張西北至臨清徑逹御漳凡二百
五十里是名會通河會源以南為逆以北為順南接豐
沛北迄天津凡一千五百餘里推挽之勞免焉洪武二
十年河決原武漫過安山湖會通漸&KR0782;永樂九年䟽鑿
元人故道於東平戴村築壩遏㳊水使西流盡出南旺
四分往南接濟徐吕六分往北達臨清自臨清扺徐州
七百餘里間全資汶泗沂洸諸水接連總由閘四十有
三後增建二十餘而減水通河諸閘不與焉然河源之
最微者莫若會通黃水衝之則随而他奔而漕不行故
壩以障其入源微而支分則流愈小而漕亦不行故壩
以障其出流駛而不積則涸故閉閘以須其盈盈而啟
之以次而進漕乃可通源溢而不洩必潰於是減水壩
溢則減河以入湖涸則放湖以入河於是有水櫃櫃者
蓄也湖之别名也而壅水為埭謂之堰沙&KR0782;之處謂之
淺淺有舖舖有夫以時挑濬焉
泇河
運道諸水之開莫善於泇河既避黃河之險又資泉湖
之利第經營之始濬舊開新塹山剗石引泗合沂以通
運厥初孔艱自隆慶中都御史翁大立倡議開之萬歷
初都御史傅希摯繼之屢議屢止二十一年汶泗泛溢
堤潰運阻總河舒應龍挑韓莊中必溝通彭河水
道以入黃河而泇口始闢二十五年河決黃堌二
洪告涸總河劉東星尋韓莊故道鑿良域侯遷頓
莊及桃萬莊由黃泥灣至宿遷董家溝以試行運
而泇流始通三十一年因河決沛縣由昭陽湖穿夏鎮
横衝運道總河李化龍尋舒劉舊蹟主事梅守相為陳
泇河利運狀乃題請開泇行運起夏鎮以迄直口長二
百六十餘里避黃河之險三百餘里其間開李家港以
避河淤開三市田家口以遠湖險中鑿郗山以展河渠
建韓莊臺莊侯遷頓莊丁廟萬年張莊德勝等八閘以
節宣水利而泇之運始行其後總河曹時聘復大加展
擴建壩遏沙修堤渡縴置郵驛設兵廵增河官立公署
而泇為坦途
徐吕二洪
徐州洪在徐州吕梁洪在徐州東南六十里俱最險自
泇河通運各省糧&KR0657;俱不過洪惟徐夀二衛兊徐蕭碭
三州縣過洪而亦不為害矣
淮安運河
高家堰在淮安西南隅漢陳登所築永樂間築堤堰上
以防淮水東侵又自東北開河南接清口曰清江浦乃
運&KR0657;由江入淮之道萬歷間復築高堰用石包砌起新
莊至越城長二萬八百七十餘丈於府城南運河旁自
窯灣楊家澗歴武家墩開新河一道長四十五里曰永
濟河置三閘以備清江浦之險又建清江浦外河石堤
西橋西堤以禦淮河之衝明末
國初河道淤墊黃流逆灌全淮南潰屢塞屢决至康熙十
五年大決自武家墩以至高良澗決口三十六處成河九
道清水潭决口至三百丈運道阻塞十六年臣奉
命督河自清口以下直出雲梯關外并開引河以導入海
之勢盡塞諸決創築周橋翟壩堤工三十里大挑山清高寶
江五州縣之南運河增築兩岸堤塞清水潭更名其地曰
永安河創改南運河之運口於三㲼河又大挑爛泥淺裴
家場等處皆成大河随地遠近建減水壩以洩暴漲於
是淮水盡出清口會黃河入海運河無阻
高寳運河
自山陽以迨卲伯運道所經諸湖皆石堤運&KR0657;觸堤往
往敗溺弘治三年於高郵湖迤東開新河以避險曰廣
濟河兩岸甃以石嘉靖五年於汜光湖東旁舊堤開新
河三十里遂棄廣濟河又寳應縣至界首凡有溝河通注
於海者造平水閘十座十年又自寳應湖東築月堤二
十一里萬歷五年淮水由黃浦口決入石堤多壊七年
修築改建減水閘四座加高石閘九座自是寳應諸湖
堤岸相接十二年於石堤之東旁開新河三十餘里以
避槐角樓一帶之險曰弘濟河
瓜儀運河
儀真瓜洲運道咽喉宋時儀真嘗建三閘洪武中即其
地築壩弘治元年始建東關羅泗二閘十二年復濱江
建攔潮閘潮長放&KR0657;潮退盤壩萬歷四年於米輝巷鑰
匙河清江等處各閘各開河以便停泊瓜洲江口舊有
土壩重&KR0657;盤壩艱難隆慶六年自時家洲以逹花園港
開渠六里餘建瓜洲通江閘二座萬歷四年於瓜洲開
港塢以泊運
丹陽運河
常州至丹陽河道淤淺歲勞開浚正統初廵撫周忱於
武進奔牛吕城設壩閘俾漕舟由京口出江迨景泰間
壩閘漸頽水道淤淺有議從蔡涇孟瀆出江者因廹海
洋舟多覆溺仍從故道增置五閘
浙江運河
浙江運河發源於天目出臨安餘杭徑德清海寧石門
桐鄉秀水嘉興以逹於江南吳江縣或遇天旱則石門
縣之石門鎮以至松老橋桐鄉縣之皂林秀水縣之陡
門等處沙瓦石礫壅滯淺澀每歲必加挑濬
河決考(諸因勢利濬事實大者間亦錄之)
夏
禹治洪水導河積石至於龍門(今山西河津縣陜西韓城縣兩岸相界)南至
於華隂(今陜西華隂縣)東至於底柱(今河南陜州之三門山)又東至於孟
津(今河南府孟津縣)東過洛汭(今鞏縣)至於大伾(今大名府濬縣有大伾山一名
黎陽山註即禹貢大伾山河防一覽註在今汜水縣即故成臯兩存偹考)北過浲水(今冀州北枯澤
渠一曰潰水亦曰漳水)至於大陸(今邢州鉅鹿澤名也)又北播為九河(齊桓公塞
九河以廣民田居故館陶貝丘廣川信都東光河間以東城池舊跡猶存在今河間府滄州南及東北獻縣慶
雲平原海豐等處)同為逆河入於海(由今寧津吳橋南皮諸處迤東入海)
此大禹導河之故道也
商
顧景范方輿紀要註契始封商今西安商州相土遷商
丘今歸德府湯居亳今歸德東廢榖熟縣是曰南亳府
北四十里有大家城為北亳有景山亦名景亳湯始興
地偃師為西亳查皇甫謐曰亳今榖熟縣廢焉北亳
即吳亳湯受命之地榖熟為湯南亳湯定都焉偃師為
西亳盤庚所徙尚書立政所謂三亳也或曰考城為北
亳榖熟為南亳偃師為西亳榖熟縣在歸德府東南四
十里
成湯遷亳
仲丁遷囂(亦曰敖今鄭州滎陽縣)
河亶甲遷相(今大名府内黃縣又彰德府西北五里洹水南岸有豐田城云是古相都未知孰是)
祖乙遷郉遷耿(邢今順德府邢臺縣耿今平陽府河津縣)
盤庚遷殷(殷即西亳)
此河決之始也夫成湯至盤庚不過三百餘年而
六遷其國都則當時大河南北決已屢矣況古昔
土曠人稀又文字簡略苟害不及於都邑方策弗
載則此外必更有不及紀者世謂自大禹随刊以
來凡千七百年無水患殆亦未之考也
周
定王五年河徙砱礫
此河失故道之始也
漢
文帝十二年河決酸棗東潰金堤(今延津滎陽諸縣至清豐鄆濮達於安平
緜亘千里皆是)
武帝建元三年河溢平原(今德州)
元光三年河徙頓丘(今開州清豐)東南流夏復決濮陽(今濮
州)瓠子(今開州西南二十五里)注鉅野道淮泗汎郡十六
此河通淮之始也
元帝永光五年冬十二月河決清河靈鳴犢口(今高唐州南二
十五里)
初武帝既塞宣房仍導河北行二渠復禹舊跡後
復決於館陶分為屯氏河(今衛河)東北入海廣深與
大河等(大河發源登州棲霞縣為東流今清洋河入海)故因其自然不塞
隄也是歲河決而屯氏河絶(禹厮二渠以引河一出貝邱西南二
折一則漯川是也)
成帝建始四年夏四月河決東郡金隄灌四郡三十二
縣居地十五萬頃壊官亭廬舍且四萬所以王延
世為河隄使者延世以竹絡長四丈大九圍盛以
小石兩船夾載而下之三十六日堤成改元河平
河平三年秋八月河復決平原流入濟南千乘(千乘海口
在今青州樂安縣)所壊者半建始時復遣延世往治六月
乃成
鴻嘉三年鎸底柱石没水中不能去水愈怒明年秋
渤海清河信都河水溢灌縣邑三十一敗官亭民舍
四萬餘所
綏和二年求能浚川治河者待詔賈讓言治河三策
東漢
明帝永平十二年詔王景修汴渠堤自滎陽東至千乘
海口千餘里每十里立一水門令更相洄注無復
潰漏之患明年汴渠成河汴分流復其故迹
新莽三年河決魏郡泛清河以東數郡
隋
煬帝大業元年開通濟渠自西苑榖洛水達於河復自
板渚引河歴滎澤入汴自大梁之東引汴入泗以
達於淮又開䢴溝入江
四年發北河諸郡男女百餘萬開永濟渠引沁水南
達於河北通涿郡名曰御河
六年冬穿江南河自京口至餘杭八百餘里廣十餘
丈(今江浙運河也)
唐
中宗嗣聖十年(周武氏長夀二年)河決棣州
玄宗開元十年河決博州(今東昌)
十四年河決魏州(今冀州)
十五年河決冀州
昭宗乾寧三年夏四月河漲滑州朱全忠決為二河夾
城而東為害滋甚
後唐
莊宗同光二年塞決河先是梁攻楊劉(今東平州楊劉鎮)決河
水以限晉兵所決河歲為曹濮患發汴滑兵塞之
未幾復壊
晉
天福二年河決鄆州(今鄆城縣)
四年決博州
六年決滑州
十一年河決臨黃觀城兩縣
開運元年河決滑州侵注曹單濮鄆
三年秋七月河決楊劉西入莘縣廣四十里自朝城
北流
漢
隠帝乾祐元年五月河決魚池(在滑縣)
三年六月河決鄭州
周
太祖廣順二年十二月河決鄭州滑州
世宗顯德元年河決東平楊劉口築隄自陽穀抵張秋
遏之然河決不復故道分為赤河
二年䟽汴水初汴水自唐末潰決自埇橋東南悉
為汙澤世宗欲擊唐命因故隄䟽導之東至泗上
四年䟽汴水入五丈河自是齊魯舟楫皆達於大梁
(五丈河在滎陽縣南三十五里大周山下京水自滎陽踰汴東北注河通山東之漕其廣五丈故名)
五年浚汴口導河流達於淮春三月汴梁成於是江
淮舟楫始通(即歸德至泗州河)
六年導汴水入於蔡水以通陳潁之漕又浚五丈渠
東過曹濟梁山泊以通青鄆之漕(梁山泊在東平州西四十里)
宋
太祖建隆元年導閔河自新鄭與蔡水合貫京師南歴
陳潁達夀春以通淮右於是以汴城西南為閔河
東南為蔡河(閔河即惠民河今黃河自汴梁西角歴陳鎮至夀州正陽鎮入淮即宋閔
河故道按宋都汴漕運之路有四東南之粟自淮入汴陜西之粟自三門自波轉黃河入汴陳蔡一
路之粟自閔河至京京東粟自廣濟河至京四河惟汴最大閔河其一也)
二年浚五丈渠自都城北歴曹濟及鄆以通東方之
漕
乾德二年赤河決東平之竹村
三年秋大雨決陽武澶鄆河亦決
四年八月濟州河決
開寳四年河決澶淵泛數州
五年決陽武濮陽
太宗太平興國三年秋七月河決温縣滎澤頓丘
八年五月河大決滑州韓村泛澶濮曹濟東南流至
彭城界入淮
此河入淮之始也
九年春滑州決
淳熙三年開沙河自楚州至淮隂凡六十里以避淮
水之險舟行便之
端拱元年開荆南漕河自荆南城東至獅子口入漢
江以通荆峽之漕
淳化四年十月河決澶州陷北城壊廬舍七千餘區
乃於迎陽鑿渠導水入黎陽大河以防暴漲(黎陽今濬
縣)
真宗咸平三年五月赤河決鄆州王陵埽浮鉅野入淮
河徙鄆州城於東南十里
景德元年澶州河決
大中祥符元年尉氏縣惠民河決
三年十月河中府白浮圖村河水決溢九月棣州河
決通利軍
五年河決棣州
六年以棣州屢苦河患詔徙州城於陽信之八方寺
七年河決澶州
天禧三年七月滑州河潰漫州城歴澶濮曹鄆注梁
山泊又合清水古汴渠東入於淮邑州罹患者三
十二
仁宗天聖六年六月河決澶州
明道二年徙大名朝城縣於社婆村廢鄆州之王橋
渡溜川之臨河以避水
景祐元年河決澶州横壠埽
慶歴八年河決商胡埽
皇祐元年河合永濟渠注乾寧軍二年河決館陶縣
郭固四年塞郭固河勢猶盛殿中丞李仲昌請自
澶州商胡河開六塔渠入横壠故道以披其勢
至和二年穿六塔渠
嘉祐元年塞商胡河北流入六塔河不能容是夕復
決
五年都轉使韓贄言四界首古大河所經宜浚二股
渠分河流入赤金河以紓決溢之患遂鑿二股河
工成并五股河浚之
神宗熙寧元年河決棗強北注瀛二年浚二股河以𨗳
東流商胡河北流稍自塞
四年七月北京新堤六埽河決漂溺館陶永濟清陽
以北下屬恩冀貫御河奔沖為一
五年開浚二股河成深十一丈廣四百尺入於河埽
口亦塞
六年於北京第四第五埽等處開修直河使大河還
二股故道
八年開濬王供埽引大河注之御河以通江淮漕運
十年五月河決滎澤自開直河水勢增漲七月大決
於澶淵曹村澶淵北流斷絶河道南徙東匯於梁
山張澤濼分為二派一分南清河入於淮一合北
清河入於海灌郡四十五濮齊鄆徐尢甚
明臣邱濬曰此黃河入淮之始按史漢武帝元光
三年河決瓠子注鉅野通淮泗時已通淮至宋太
宗太平興國八年河決滑州東南流至彭城界入
淮真宗咸平三年決鄆州浮鉅野入淮泗天禧三
年決滑州歴澶濮曹鄆注梁山泊又合清汴東入
於淮然則河之入淮舊矣不自熙寧十年始也
元豐元年四月曹村埽決口塞改名曰靈平五月新
堤成閉口斷流河復歸北
三年七月澶州孫村陳埽及大吳小吳埽決
四年四月澶州小吳埽復大決自澶注入御河都水
監丞李立之言河自乾寧軍至劈地口入海宜自
大名至瀛州分立東西堤五十九埽從之大抵熙
寧專欲𨗳河東流閉北流然卒無成功
五年六月河溢北京内黃埽七月決大吳埽堤以紓
靈平下埽危急八月河決原武埽溢入州利津陽
武溝刁馬河入梁山濼
六年開龜山裏河以達於淮初熙寧四年自淮隂至
洪澤已開新河獨洪澤以上至清汴尚患風濤之
險至是發運使羅極蔣之竒請自洪澤以上鑿龜
山蛇涌龍肋裏河取淮為源不置堰牐以免風濤
七年七月河溢元城埽決横堤破
八年十月河決大名小張口
哲宗元祐四年置修河司時安燾文彦博吕大防力主
東流曰大河北流失國中之險蘇轍范純仁胡宗
愈王存等力言不可以為勢必不能不聽
元符三年六月河決内黃口東流斷絶
三年河決蘇村
徽宗大觀元年河決鉅鹿又溢信都南宫
三年河溢冀州倍堵又決清河埽
崇寧元年冬開臨清縣壩子口決北京恩冀滄州永
順軍積水入御河桃源
三年秋黃河漲入御河行流浸大名府館陶縣敗廬
舍役民治之三月堤成工始畢漲水復壊之
政和四年都水使孟昌齡獻言河自大伾山東而来
直大伾山之西回而南復折北則又直大伾之東
曾不十餘里而地形水勢束廹相直若引使穿大
伾東北二山分兩股而過合於下流因三山為址
繫浮梁歲省費數百倍可寬河朔諸路之憂從之
巨濼成詔自居山大伾山浮橋屬濬州者名天成
橋自大伾山至汶子山浮橋屬滑州者名榮光橋
金
南渡後兩河盡入金境金設官置屬以主其事沿
河上下凡二十五埽六在河南十九在河北皆從
都水監廉舉總統埽兵萬二千人歲用薪百一十
一萬二千餘束草百八十三萬七百餘束樁棧之
木不與焉
世宗大定八年河決李固渡水潰曹州城分流於鄆州
之境
十一年河決王村南京孟衛州多被其害
十七年河決白溝
二十年河決衛州及延津京東埽瀰漫至於歸德府
二十六年河決衛州堤壊其城
二十九年河溢於曹州小堤之北
章宗明昌五年河決陽武故堤灌封丘而東又自開封
北衛州決而入渦河
元
世祖至元九年衛輝新鄉縣河決
十三年河決河南漂郡縣十五役民二十餘萬塞之
二十五年汴梁洛陽城諸縣河決二十二所
二十六年淤湏城縣(今廢在東平州東南)安山西南開河引汶
水達臨清之御河凡二百五十餘里建牐三十一
度高低遠近以節蓄洩役工二百五十一萬有竒
六閱月竣工賜名會通河
二十七年修濬會通河易牐以石至泰定二年竣
二十九年開通惠河以郭守敬領之丞相以下皆親
操畚鍤為之倡𨗳昌平縣白浮村神山水過雙塔
榆河引一畆玉泉諸水入城匯於積水潭從東折
而南入舊河每十里置一牐以時蓄洩置牐之處
往往於地中得舊時甎木云
成宗大德元年秋七月河決杞縣蒲口塞之明年復決
其後水北入復故道
二年秋七月大雨河決漂歸德屬縣
三年五月河決蒲口兒等處侵歸德府數郡
武宗至大二年秋七月河決歸德封邱
仁宗重慶二年河決陳亳睢三州開封陳留等縣
延祐元年以大船入會通河餘&KR0657;碍不得行於金溝
沽頭兩開置三隘閘臨清置一隘閘各闊一丈正
許一百五十料&KR0657;得入其後民造長&KR0657;八九十尺
者皆五六百料比至閘内不得回轉又阻餘&KR0657;又
於隘閘下約八十步河北至二閘中間相離五六
十尺如舟至量長如式方許入閘
七年七月河決滎澤開封二縣
泰定帝泰定二年五月河溢汴梁
三年河決陽武漂民居萬六千五百餘家已復壊樂
利堤
文宗至順元年六月河決曹州濟隂縣
順帝至正二年河決封邱又開金口河(今京城南五里河十里河至烟
墩港入渾河即金口河也)於都城外開渠置牐引金口渾河之
水東流達通州以通舟楫後卒以渾河水急沖決
無成
四年五月大雨二十餘日黃河暴漲平地水深二丈
許北決白茅堤又決全堤瀕河郡邑濟寧單州虞
城碭山金鄉魚臺豐沛定陶楚邱武城以至曹州
東明鉅野鄆城嘉祥汶上任城等處皆罹水患北
侵安山沿入會通運河延袤濟南河
五年河決濟隂漂官舍民居殆盡
十一年四月命賈魯以工部尚書為總治河防使發
汴梁大名十有三路民十五萬人廬州等戍十有
八翼軍二萬人供役一切大小軍民咸凛節度是
月興工十一月水土工畢堤成河復故道東匯於
淮又東入於海
二十六年二月黃河北徙先是河決大小䟽口達於
清河為患至是復北徙自東明曹濮下及濟寧皆
被其害
明
太祖洪武元年河決曹州雙魚口流入魚臺大將軍徐
達開塌場口(在魚臺縣東南)入於泗以通運時戴村未壩
汶由坎河注海故引河入塌場以濟之
七年河決開封
二十三年河決鳳池逕夏邑永城
二十四年河決原武黑陽山東經開封凡五里又南
至項城經潁州潁上東至夀州正陽鎮全入於淮
而故道復淤(北河記云決黑陽山由舊曹縣鄆城兩河口漫過安山湖而會通淤乃自
濟陸運至德州)
此黃河全入淮之始也
成祖永樂九年以濟寧州同知潘叔正言命尚書宋禮
都督周長等發丁夫十六萬五千濬會通河開新
河汶上縣袁家口左徙二十里至夀張之沙灣接
舊河又用㳊上老人白英計於東平州東六十里
戴村舊汶上河口築壩遏汶之西南流出南旺四
分往南以逹徐沛六分往北以達臨清分水至臨
清地䧏九尺為閘十有七而達於漳御南至沽頭
地䧏百有十六尺為閘二十有一而達於淮凡九
閱月而成侍郎金純從卞城金龍口下達塌場口
築堤河經二洪南入淮漕事定為罷海運至今頼
之
十年浚宋故沙河平江伯陳暄訪淮安耆老漕河故
渠得宋轉運使喬維岳所開之故沙河而䟽濬之
沿河置閘焉
英宗正統三年開通濟河(去通州南二百里在河西務二里許)
十三年河決滎陽自開封城北經曹濮北沖張秋潰
沙灣東堤以達於海又東南經陳留自亳入渦又
經蒙城自懷遠東北入淮命侍郎王永和治之弗
績
景帝景泰三年命尚書石璞侍郎趙榮相繼治之明年
五月復遣石璞往旋塞決十月命都御史徐有貞
治沙灣決口塞之乃於開封金龍口銅瓦廂等處
開渠二十里引河水以濟運
天順六年河決開封
憲宗成化年間開濟寧西河自耐牢坡至塌場口長九
十里汶水入焉改耐牢坡閘名水通
孝宗弘治二年河決原武支流為三一決封邱金龍口
漫祥符下曹濮沖張秋長堤一出中牟下尉氏一
泛溢蘭陽儀封考城歸德至宿州命侍郎白昂治
塞金龍口築陽武長堤防中牟之決於滎澤開渠
𨗳自中牟尉氏舊河由陳潁至夀州達於淮濬宿
州古汴河以達泗自歸德州小壩地方經睢寧至
宿遷入漕上築長堤下修減水閘又䟽月河十餘
塞決口三十六由是河入淮汴入睢睢入泗泗入
淮以達海又築渠堤堰於徐兖瀛之間以殺河勢
五年復決金龍口由黃陵岡北趨張秋絶延河而東
掠㳊入海
六年又決張秋鎮東堤東入於海命都御史劉大夏
平江伯陳銳役丁夫十二萬乃先䟽祥符滎澤上
流於西岸鑿月河三里許屬之舊河使通漕不與
河爭道乃鑿滎澤縣孫家渡開新河七十餘里𨗳
水南行由中牟至潁州東入於淮一濬祥符四府
營&KR0782;河二十餘里由陳留至歸德分為二派入淮
(一由宿遷小河入淮一由亳州渦河入淮)又䟽賈魯舊河四十餘里由
曹縣糧道口出徐州運河支流既分水勢漸殺乃
於黃陵岡東西築兩長堤蹙水南下由徐淮故道
自武陵屬之碭沛北二百六十里曰太行堤扵金
龍口之東西築兩長堤自于家店及銅瓦廂東橋
抵小宋渠凡百六十里曰新堤又以兩堤遥遠河
或失守於舊決口南里許為減水堤壩廣袤各十
五丈又為竇五以時通之自春徂夏張秋之決塞
由是黃河東流經歸德徐州達於淮揚張秋鎮名
安平始河自清河隙入淮大夏治之自宿遷小河
口入淮則北三百里矣已又北三百里至徐州小
浮橋入淮
武宗正德四年河決曹單趨沛直抵飛雲橋舟楫通行
遂成大河
八年復決黃陵岡又決曹縣以西從縣東北行曹單
以北城武以南盡漂没其後十二年復決城武縣
没焉
世宗嘉靖五年河溢没豐縣城徙華山避之
六年河決曹單城武楊家口梁靖口吳士舉莊衝雞
鳴臺運大阻
七年河決徐沛淤廟道口三十餘里以盛應期為河
道都御史奏開趙皮寨白河一帶𨗳之南由亳泗
歸宿入淮以分殺水勢别於昭陽湖東岸開新河
百四十里以通漕舟報可興役垂成罷役革應期
職
八年飛雲橋河流北徙魚臺谷停水三年不去
十二年冬河決亳泗歸宿遷等處自濟寧南至徐沛
數百里運淤
十三年又淤廟道口是年又決趙皮寨入淮本年復
自河南夏邑縣大邱回村等集沖數口轉向東北
流經蕭縣出徐州小浮橋下濟二洪趙皮寨尋亦
塞
十九年決野雞岡由渦河經亳州入淮二洪大涸兵
部侍郎王以旂兼都御史治之開李景高支河一
道引水出徐濟洪尋復&KR0782;
二十六年決曹縣衝谷亭
三十一年大水衛河決秋河決房村至曲頭集凡決
四處淤四十餘里
三十二年河決房村約淤三十里
三十七年河北徙新集淤七月向東北沖大成河而
新集河由曹縣循夏邑丁家道司家道出蕭縣薊
門由小浮橋入徐洪&KR0782;凡二百五十餘里趨東北
段家口析為六股曰大溜溝小溜溝秦溝濁河胭
脂河飛雲橋俱由運河至徐洪又分一股由碭山
堅城集下郭貫樓又析五小股為龍溝母河梁樓
溝楊氏溝胡店溝亦由小浮橋會徐洪河共分為
十一流河南山東徐沛皆苦之
四十四年五月河大淤全河南遶沛縣戚山入秦溝
北遶豐縣華山漫入秦溝接大小溜溝泛溢濫入
運河至湖陵城口漫散湖坡從沙河至二洪八月
戶部尚書朱衡請開盛應期原議新河自南陽至留
城明年僉都御史潘季馴請接濬留城舊河并力
挑濬乃先築馬家橋東堤二十餘里遏河使出飛
雲橋盡入&KR1474;乃開新河(即盛應期所開而未成者)自南陽至留
城一百四十一里䟽舊渠起留城至境山五十三
里鑿王家口導薛河入赤山湖鑿黃浦引沙河入
獨山湖凡為支河八旱則濟運潦則洩之昭陽湖
是名夏鎮八閱月而成漕舟通河南北支流并入
秦溝河患始息
四十五年河復決沛縣沖運河尚書朱衡都御史潘
季馴自南陽至留城開新河一百四十一里自留
城至境山濬舊河五十三里又築留城至境山東
堤五十餘里遏水歸秦溝
穆宗隆慶元年河南衝濁河雞瓜溝從徐入洪既而新
河之三河口復決尚書朱衡請開支河殺薛沙二
水之勢置閘培堤外卸濁流内引溝泉灌注其内
按三河口在滕縣西南五十里上源薛河沙河趕
牛&KR1474;三水俱會於此故名
三年南直山東河南河俱大漲秋復海嘯徐邳豐沛
一望無際自清河抵淮安城西淤者三十餘里決
方信二壩出海平地水深丈餘寳應湖堤崩壊山
東莒郯諸處水溢從沂河直河入邳州都御史翁
大立奏開鴻溝廢渠初治沛舊河淤塞朱衡奏開
新河北舊河徙東三十里然新河餘流舊河積水
猶侵昭陽湖至是大立請開此渠自西昭陽中以
達湧溝自鴻溝以達李家口自李家口以達回回
墓而東入留城閘河長六十餘里滕沛利之鴻溝
廢渠在新河以西昭陽以東乃往年沙薛二水從
此以入舊河者自舊河淤而此渠亦半淤故廢今
所開即此
四年七月河決沛睢由曲頭集王家口馬家淺等口
出小河口東由曹家等口注岠山等湖運道淤墊
一百餘里俱為平陸睢寧潦没翁大立議開泇河
尋議復舊(泇河之議始此)河臣潘季馴築塞諸決明年河
仍歸故道時郎中張純請築遥堤尋以浩費報罷
(遥堤之議始此)
五年河決雙溝先是河漲徐州上下茶城至吕梁兩
厓東山不得下又不得決至是乃自雙溝而下北
決油房曹家青年諸口南決關家曲頭集馬家淺
閻家張擺復王家房家白糧淺諸口凡十二支幹
流遂微乃淤自匙頭灣八十里
六年春河決邳州運道阻乃詔工部尚書朱衡與總
河都御史萬恭覆視以泇口限嶺阻石竟報罷一
意治徐邳自茶城至邳州宿遷高築兩堤宿遷至
清口盡塞決口以防黃河之決而自茶城秦溝口
至豐沛曹單接縷水舊堤以防黃河之決而入二
處告竣沛縣窯子頭至秦溝口復築堤禦之四月
兩堤成北堤起磨臍溝迄邳州之直河南堤起離
林舖迄宿遷之小河口各延袤三百七十里河流
乃安
神宗萬歷二年河壅海口決房村
三年議開泇河不果八月河從崔鎮北決淮水從高
家堰東決清水潭等處徐邳以下至淮南北漂没
千里
五年時淮泗水溢潰高家堰黃河灌入清口挾淮泗
愈没濫淮揚間命吳桂芳以工部尚書總理河漕
治之六年三月復起潘季馴為右都御史兼工部
侍郎總督河漕先是隆慶年間高家堰大潰淮水
東趨決黃浦八淺而興鹽高寳諸邑匯為巨浸淮
城重困黃河亦決崔鎮等處而桃清河塞運道梗
阻者數年季馴既任乃築歸仁集四十餘里又築
高家堰起武家墩經大小澗至阜寕湖六十餘里
以捍淮水東侵築堤起清江浦沿鉢池山迄柳浦
迤東東西共四十餘里以制河南溢塞崔鎮等決
一百三十餘處徐睢邳宿桃清兩岸築遥堤共長五
萬六千四百三十餘丈馬厰坡堤七百四十餘丈
自徐至淮六百餘里兩堤蜿蜒相望使兩河不得
外決築碭山大壩豐縣卲家大壩各一道納水不得
北徙築徐沛豐碭縷堤一百四十餘里砌八淺寳
應湖石堤共長一千五百七十餘丈建崔鎮徐㫒
等四壩減水修復淮安新舊閘壩遷東濟閘於淮
安甘羅城南以納淮水故道盡復海口不濬而通
十三年修寳應越河工成賜名弘濟寳應有氾光湖
最險明初平江伯陳瑄築石堤於湖之東蓄水通
運上有所受而下無所洩後決八淺匯為穴潭興
鹽諸場皆没淮水又間泛周家橋漫入汪洋無際
總漕李世達會同廵按廵鹽御史等公議於石堤
之東開越河以避其險工成河身長一千七百七
十六丈凡為石閘三減水閘二為隄九千二百四
十丈石堤三千三十六丈行堤五千三百九十丈
費帑二十餘萬
十五年黃河漫流自開封封邱及東明長垣多衝決
十六年四月起原任刑部尚書潘季馴為右都御史
總督河道季馴已鐫職為民言官交薦之至是凡
四治河矣季馴請建閘嚴啓閉許之
十九年秋八月河決山陽江都卲伯等處湖水泛溢
特設廵河御史一員督理九月泗州大水淮水高
於城總督河道潘季馴上言水性不可拂河防不
可弛地形不可強制理不可鑿故道必不可失濁
流必不可分
二十三年泗水溢總河楊一魁請分黃𨗳淮
二十四年開桃源黃壩新河自黃嘴至五港灌口止
分洩黃水入海以抑黃強𨗳淮闢清口沙七里建
武家墩涇河閘洩淮水由永濟河達涇河下射陽
湖入海又建高良澗減水石閘子嬰溝周家橋減
水石閘洩淮水一由岔河下涇河一由草子湖寳
應湖下子嬰溝俱通廣洋湖入海尤恐宣泄不及
南注各湖為患又挑高郵苑塘港通邵伯湖開金家
灣下芒稻河入江
二十五年河大決單縣之黃堌口溢於河南之夏邑
永城界經宿州之符離橋出宿遷新河口入大河
半由徐州入舊河濟運而二洪告涸總河楊一魁
大挑李吉口以挽黃流
二十六年六月以侍郎劉東星兼都御史總理漕河
東星請開趙渠次年告成又次年渠邵伯湖又次
年議開泇河泇河在滕嶧之間受沂汶下流南通
淮海屢議屢阻東星次議贊成會病卒
三十一年四月以李化龍為工部尚書總理河道化
龍徧行淮徐鳳泗間得前河臣所開泇河遺跡上
䟽請開泇河乃濬舊渠八十七里新開八十二里
費帑二十餘萬運&KR0657;通行並避二洪之險至今頼
之
熹宗天啓六年五月總河李從心開陳溝駱馬湖新河
成自馬頰口起下至陳淫溝止計程六十九里
莊烈帝崇禎四年秋決新溝長三百五十丈自淮郡而南
瀰漫千里高寳興泰被禍尤甚
五年復決建義南決口長一百四十四丈北決口長
二百三十三丈揚淮民不聊生鐫司河者級勒限
修復時漲㴞方甚通判陳用鑑就建義之上流挑
引水河以殺其勢二月河成通流稍稍分洩南決
始塞北決口樁埽不能透底於上流築壩先設磯
嘴一座引水北向而後人得施工至六年冬工竣
十五年九月流賊李自成久圍開封城中食盡不支
廵撫高名衡與推官黃澍啟周王掘河灌賊許之
夜掘朱家寨大堤河水奔入城圮溺居民數十萬
賊淹者亦萬人次年二月命侍郎周堪賡治決口
踰月工完
國朝
世祖順治二年河決考城流通口
七年河決封丘荆隆口
九年河決封邱大王廟又決邳州
十四年河決祥符槐疙疸
十五年河決山陽柴溝姚家蕩
十七年河決虞城羅家口
今上康熙元年河決曹縣石香罏又決武陟大村又決
中牟黃練集
四年河決安東茆良口
七年河決桃源黃家嘴又決江都運河崇灣堤
九年河決曹縣牛市屯又決洪澤湖高家堰武家墩又
決清河運河窯灣文華寺高郵運河之茶庵清水潭
江都運河之東堤四淺
十年河決桃源陳家樓又決七里溝
十一年復決清水潭
十二年河決桃源新莊口又決洪澤湖高良澗又決
清水潭
十四年河決徐州潘家堂宿遷蔡家樓又決江都邵
伯河
十五年河決宿遷白洋河于家岡又決清河張家莊
王家營安東邢家口二舖口山陽羅家口夏宋口
吕家洪家口竇家口并決山陽運河之山東厰淨
土庵又決武家墩板工一處高家堰石工七處高
良澗板工二十六處清水潭塞而復決又決高郵
城南小口三十餘處并江都大潭灣四淺竹林寺
邵伯等處
十六年
命安徽廵撫靳輔總督河道其年秋河決楊家莊二百
餘丈
十八年河決山陽運河之戚家橋堤工塞之
二十一年河決宿遷徐家灣又決蕭家渡塞之是年
大修各堤工告竣
河道考
河南省(南岸)
閿鄉縣(北臨黃河)
西自陜西潼關界東至靈寳縣界河道計長九十里河
身寬十里深三丈不等
靈寳縣(北距黃河十里)
西起閿鄉縣界至陜州界河道計長七十里河身寬五
里深二三丈不等
陜州(北臨黃河)
西起靈寳縣界東至澠池縣界河道計長一百二十里
河身寬四里深一二丈不等
澠池縣(北距黃河一百二十里)
西起陜州界東至新安縣界河道計長一百二十里河
身寬一里深二三丈不等
新安縣(北距黃河七十里)
西起澠池縣界東至孟津縣界河道計長七十里河身
寬五十八丈深三四丈不等
孟津縣(北距黃河六里)
西起新安縣界東至汜水縣界河道計長三十五里河
身上寬十里迤下寬五里深三丈不等
汜水縣(北距黃河二十里)
西起孟津縣界東至河隂縣界河道計長四十里河身
寬十里深一丈五尺
河隂縣(北距黃河十五里)
西起汜水縣界東至滎澤縣界河道計長二十里
滎澤縣(北距黃河八十一里)
西起河隂縣界東至鄭州界河道計長二十二里
鄭州(北距黃河三十五里)
西起滎澤縣界東至原武縣界河道計長六里河身寬
四里深一丈八尺
中牟縣(北距黃河四十里)
西起鄭州原武交界東四十里至本縣黃練集又三十
八里至陽武縣大薛莊河身寬十里深一丈五尺
又賈魯河由祥符縣朱仙鎮入於南河河身寬七里
深二丈迤北寬八里深一丈五尺
祥符縣(北距黃河二十五里)
西起中牟陽武縣界東至陳留縣界河道計長一百九
十八里河身寬八里深一丈五尺迤下寬三四里
深三四丈不等
陳留縣(北距黃河六十里)
西起祥符縣界東至蘭陽縣界河道計長十二里
蘭陽縣(北距黃河十五里)
西起陳留縣界東至儀封縣界河道計長四十里河身
寬一里深二丈
儀封縣(北距黃河十六里)
西起蘭陽縣界東至考城縣界河道計長六十六里河
身寬二里深二丈二尺
考城縣(北距黃河七里)
西起儀封縣界東至商邱縣界河道計長六十里河身
寬三百五十六丈不等深二丈四五尺不等
商邱縣(北距黃河四十里)
西起考城縣界東至虞城縣界河道計長四十二里河
身寬一里至二里不等深二三丈不等
虞城縣(北距黃河十五里)
西起商邱縣界東至本縣滕家灣下接山東單縣界河
道計長五十四里河身寬一百五六十丈至二百
丈不等深二丈餘尺
河南省(北岸)
濟源縣(南距黃河四十里)
北起本縣董寨村東南至孟縣渡口寨入大黃河河道
計長一百八十里
孟縣(南距黃河一十四里)
西起渡口寨東至温縣河道計長五十五里
温縣(南距黃河四里)
西起孟縣界東至武陟縣界河道計長三十五里
武陟縣(南距黃河十五里)
西起温縣界東至滎澤縣界河道計長七十五里
原武縣(南距黃河二十里)
西起武陟縣界東至陽武縣界河道計長五十五里
陽武縣(南距黃河二十里)
西起原武縣界東至封邱縣界荆隆口河道計長四十
五里
封邱縣(南距黃河二十里)
西起陽武縣界東至祥符縣界母寺地方河道計長十
二里
自母寺東五十六里至陳留縣小賽村又三里至蘭
陽縣銅瓦箱又四十四里至儀封銅陽集又六十六
里至考城縣芝麻莊又十八里接山東省曹縣界
江南省(南岸)
碭山縣(北距黃河八里)
西起虞城縣界東至蕭縣界河道計長一百二十里河
身寬一二里不等
蕭縣(北距黃河四十里)
西起碭山縣界東至徐州界河道計長五十里河身寬
一二里不等
徐州(北臨黃河)
西起蕭縣界東至靈璧縣界河道計長一百三十里河
身寬一二里及半里不等
靈璧縣(北距黃河一百餘里)
西起徐州界東至睢寧縣界河道計長三十里河身寬
一二里不等
睢寧縣(北距黃河四十里)
西起靈璧縣界東至宿遷縣界河道計長一百二十里
河身寬一二里半里不等
宿遷縣(北距黃河半里)
西起睢寧縣界東至桃源縣界河道計長八十里河身
寬一二里不等
清河縣(北臨河)
西起桃源縣界東至山陽縣界河道計長三十餘里河
身寬一二里半里不等
山陽縣(北距黃河三十里)
西起清河縣界東至海口河道計長三百四十餘里河身
寬一二里至七八里不等
江南省(北岸)
碭山縣
西起單縣界東至豐縣界河道計長一百二十里
豐縣(南距黃河七十里)
西起碭山縣界越蕭縣東至徐州大谷山止河道計長
一百餘里地高亢無堤
徐州
西起大谷山東至邳州界河道計長一百一十餘里内
有堤四十餘里餘俱山岡
邳州(南臨河)
西起徐州界東至宿遷縣界河道計長七十餘里
宿遷縣(南臨河)
西起邳州界東至桃源縣界河道計長一百里
桃源縣(南臨河)
西起宿遷界東至清河界河道計長一百里
清河縣(南臨河)
西起桃源縣界東至安東縣界河道計長七十里
安東縣(南臨河)
西起清河縣界東至雲梯關河道計長一百八十里
山陽縣
西起雲梯關東至海口河道計長一百餘里
山東省(北岸)
曹縣(南距黃河四十餘里)
西起儀封縣界東至單縣界河道計長一百五十里
單縣(南距黃河四十里)
西起曹縣界東至碭山縣界河道計長六十里
治河奏績書卷一
