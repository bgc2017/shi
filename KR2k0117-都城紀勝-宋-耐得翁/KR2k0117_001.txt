都城紀勝
井市
自犬内和寧門外新路南北早間珠玉珍異及花果時
新海鮮野味奇器天下所無者悉集於此以至朝天門
清河坊中瓦前灞頭官巷口棚心衆安橋食物店鋪人
煙浩穰其夜市除大内前外諸處亦然惟中瓦前最勝
撲賣奇巧器皿百色物件與日間無異其餘坊巷市井
買賣關撲酒樓歌館直至四鼓後方靜而五鼓朝馬將
動其有趁賣早市者復起開張無論四時皆然如遇元
宵猶盛排門和買民居作觀玩幕次不可勝紀隆興間
高廟與六宫等在中瓦相對今修内司染坊看位觀孝
宗皇帝孟享迴就觀燈買市簾前排列内侍官帙行堆
垜見錢宣押市食歌叫支賜錢物或有得金銀錢者是
時尚有京師流寓經紀人市店遭遇者如李婆婆羹南
瓦子張家糰子若遇車駕行幸春秋社會等連簷竝壁
幕次排列此外如執政府牆下空地(舊名南倉前)諸色路岐
人在此作場尤為駢闐又皇城司馬道亦然候潮門外
殿司教場夏月亦有絶伎作場其他街市如此空隙地
段多有作場之人如大瓦肉市炭橋藥市橘園亭書房
城東菜市城北米市其餘如五間樓福客糖果所聚之
類未易縷舉
諸行
市肆謂之行(音杭)者因官府科索而得此名不以其物小
大但合充用者皆置為行雖醫卜亦有職醫尅擇之差
占則與市肆當行同也内亦有不當行而借名之者如
酒行食飯行是也又有名為團者如城南之花團泥路
之青果團江下之鮝團後市街之柑子團是也其他工
伎之人或名為作如篦刃作腰帶作金銀鍍作鈒作是
也又有異名者如七寶謂之骨董行浴堂謂之香水行
是也大抵都下萬物所聚如官巷之花行所聚花朵冠
梳釵環領抹極其工巧古所無也都下市肆名家馳譽
者如中瓦前皂兒水雜賣場前甘豆湯如戈家蜜棗兒
官巷口光家羹大瓦子水果子夀慈宫前熟肉錢塘門
外宋五嫂魚羹湧金門灌肺中瓦前職家羊飯彭家油
靴南瓦宣家台衣張家糰子候潮門顧四笛大瓦子丘
家篳篥之類
酒肆
除官庫子庫脚店之外其餘皆謂之拍戸有茶飯店謂
兼賣食次下酒是也但要索喚及時食品知處不然則
酒家亦有單于牌面點選也包子酒店謂賣鵝鴨包
子四色兜子腸血粉羹魚子魚白之類此處易為支費
宅子酒店謂外門面裝飾如仕宦宅舍或是舊仕宦
宅子改作者花園酒店城外多有之或城中傚學園
館裝折直賣店謂不賣食次也散酒店謂零賣百
單四七十七五十二三十八并折賣外坊酒門首亦不
設油漆杈子多是竹栅布幕謂之打椀遂言只一杯也
却不甚尊貴非高人所往菴酒店謂有娼妓在内可
以就懽而於酒閣内暗藏卧牀也門首紅梔子燈上不
以晴雨必用箬㔶蓋之以為記認其他大酒店娼妓只
伴坐而巳欲買懽則多往其居羅酒店在山東河北
有之今借名以賣渾頭遂不貴重也酒家事物門設
紅杈子緋緣簾貼金紅紗梔子燈之類舊傳因五代郭
高祖遊幸汴京潘樓至今成俗酒閣名為廳院若樓上
則又或名為山一山二山三之類牌額寫過山非特有
山謂酒力高遠也大凡入店不可輕易登樓上閣恐
飲燕淺短如買酒不多則只就樓下散坐謂之門牀馬
道初坐定酒家人先下看菜問買多少然後别換菜蔬
亦有生疎不慣人便忽下筯被笑多矣大抵店肆飲酒
在人出著如何只如食次謂之下湯水其錢少止百錢
五千者謂之小分下酒若命妓則此輩多是虚駕驕貴
索喚高價細食全要出著經慣不被所侮也如煮酒或
有先索到十瓶逐旋開飲少頃只飲五六瓶佳者其餘
退回亦是搜弊之一訣
官庫則東酒庫曰大和樓西酒庫曰金文庫有樓曰西
樓舊有樓攻媿書榜後為好奇者取去南酒庫曰昇暘
宫樓曰和樂樓北酒庫曰春風樓正南樓對吴越兩山
南上酒庫曰和豐樓西子庫曰豐樂樓在今湧金門外
乃舊楊和王之聳翠樓後張定叟兼領庫事取為官庫
正跨西湖對兩山之勝西子庫曰太平樓中酒庫曰中
和樓南外庫在便門外東外庫在崇新門外此外庫在
湖州市有樓曰春融樓其他則有西溪并赤山九里松
酒庫其中和和樂和豐並在御街其太平大和因回禄
後其樓悉廢若欲賞妓往官庫中點花牌其酒家人亦
多隠庇推托須是親識其妓及以利委之可也
天府諸酒庫每遇寒食節前開沽煮酒中秋節前後開
沽新酒各用妓弟乘騎作三等裝束一等特髻大衣
者二等冠子帬背者三等冠子衫子襠袴者前有
小女童等及諸社會動大樂迎酒樣赴府治呈作樂呈
伎蓻雜劇三盞退出於大街諸處迎引歸庫
食店
都城食店多是舊京師人開張如羊飯店兼賣酒凡點
索食次大要及時如欲速飽則前重後輕如欲遲飽則
前輕後重(重者如頭羹者石髓飯大骨飯泡飯軟羊浙米飯輕如煎事件托胎嬭房)
(肚尖子肚胘腰之類)南食店謂之南食川飯分茶蓋因京師開
此店以備南人不服北食者今既在南則其名誤矣所
以專賣麵食魚肉之屬如(鋪羊麵麵盫生麵桐姜撥刀鹽煎鯙魚皮麵)
(抹肉淘子肉虀淘汁棋子鰕燥麵帶煎)下至(撲刀雞鵝麵家常三刀麵)皆是也若
欲索供逐店自有單子牌面飽&KR2571;店專賣(大燠&KR2571;燥子䬣)
(并餛飩)菜麵店專賣(菜麵經虀淘或血臓麵子帶有撥刀)(素棋冷淘)此處
不甚尊貴非待客之所素食店賣(素簽乳頭羹河麵食蠒鯤)
(脯&KR3042;元魚)凡麩筍乳蕈飲食充齋素筵會之備衢州飯
店又謂之悶飯店蓋盫飯也專賣家常(鰕魚粉羹魚麵蝴蝶之屬)欲
求麤飽者可往惟不宜尊貴人
市食點心涼暖之月大槩多賣(猪羊雞煎煠□剗子四色饅頭灌脯灌腸)
(紅燠薑豉屬蹄子肘件之)夜間頂盤挑架者如(鵪鶉餶飿兒餅焦鎚羊脂韮)
(餅餤少春餅餈旋餅炙□沙糰子宜利獻糕犯子之類)遍路歌叫都人固自
為常若遠方僻土之人乍見之則以為稀遇其餘店鋪
夜市不可細數如豬胰胡餅自中興以來只東京臟三
家一分每夜在太平坊巷口近來又或有傚之者大抵
都下買物多趨有名之家如昔時之内前下家從食街
市王宣旋餅望仙橋糕麋是也如酪面亦只後市街賣
酥賀家一分每箇五百貫以新樣油餅兩枚夾而食之
此北食也其餘諸行百戸亦如此市食有名存而實
亡者如瓠羹是也亦有名亡而實存者如甕羹今號虀
麵是也又有誤名之者如呼熟肉為白肉是也蓋白肉
白是砧壓去油者
又有專賣小兒戲劇糖果如打嬌惜蝦鬚糖宜娘打鞦
韆稠餳之類
茶坊
大茶坊張挂名人書畫在京師只熟食店挂畫所以消
遣久待也今茶坊皆然冬天兼賣擂茶或賣鹽豉湯暑
天兼賣梅花酒紹興間用鼓樂吹梅花酒曲用旋杓如
酒肆間正是論角如京師量賣茶樓多有都人子弟占
此會聚習學樂器或唱叫之類謂之挂牌兒人情茶
坊本非以茶湯為正但將此為由多下茶錢也又有一
等專是娼妓弟兄打聚處又有一等專是諸行借工賣
伎人會聚行老處謂之市頭水茶坊乃娼家聊設桌
凳以茶為由後生輩甘於費錢謂之乾茶錢提茶瓶
即是趁赴充茶酒人尋常月旦望每日與人傳語往還
或講集人情分子又有一等是街司人兵以此為名乞
見錢物謂之齪茶
四司六局
官府貴家置四司六局各有所掌故筵席排當凡事整
齊都下街市亦有之常時人戶每遇禮席以錢倩之皆
可辦也帳設司專掌仰塵繳壁卓幃搭席簾幕罘罳屏
風繡額書畫簇子之類
專掌打料批切烹炮下食調和節次茶酒司專掌賓
客茶湯暖盪篩酒請坐諮席開盞歇坐揭席迎送應干
節次臺盤司專掌托盤打送齎擎勸酒出食接盞等事
果子局專掌装簇盤飣看果時果準備勸酒蜜煎
局專掌糖蜜花果鹹酸勸酒之屬菜蔬局專掌甌飣
菜蔬糟藏之屬油燭局專掌燈火照耀立臺剪燭壁
燈燭籠裝香簇炭之類香藥局專掌藥楪香毬火箱
香餅聽候索喚諸般奇香及醒酒湯藥之類排辦局
專掌挂畫插花掃灑打渲拭抹供過之事凡四司六
局人祇應慣熟便省賓主一半力故常諺曰燒香點茶
挂畫插花四般閒事不許戾家若其失忘支節皆是祇
應等人不學之過只如結席喝犒亦合依次第先廚子
次茶酒三樂人
瓦舍衆伎
瓦者野合易散之意也不知起於何時但在京師時甚
為士庶放蕩不羈之所亦為子弟流連破壊之地散
樂傳學教坊十三部唯以雜劇為正色舊教坊有篳篥
部大鼓部杖鼓部拍板色笛色琵琶色箏色方響色笙
色舞旋色歌板色雜劇色參軍色色有色長部有部頭
上有教坊使副鈐轄都管掌儀範者皆是命官其諸部
分紫緋綠三等寬衫兩下各垂黃義襴雜劇部又戴諢
裹其餘只是帽子幞頭以次又有小兒隊并女童採蓮
隊又别有釣客班今四孟隨在駕後乘馬動樂者是其
故事也紹興三十一年省廢教坊之後每遇大宴則撥
差臨安府衙前樂等人充應屬修内司教樂所掌管教
坊大使在京師時有孟角毬曾撰雜劇本子又有葛守
成撰四十大曲詞又有丁仙現捷才知音紹興間亦有
丁漢弼楊國祥雜劇中末泥為長每四人或五人為
一場先做尋常熟事一段名曰豓段次做正雜劇通名
為兩段末泥色主張引戲色分付副淨色發喬副末色
打諢又或添一人裝孤其吹曲破斷送者謂之把色大
抵全以故事世務為滑稽本是鑒戒或隠為諫諍也故
從便跣露謂之無過蟲
諸宫調本京師孔三傳編撰傳奇靈怪八曲說唱細
樂比之教坊大樂則不用大鼓杖鼓羯鼓頭管琵琶箏
也每以簫管笙&KR0793;稽琴方響之類合動小樂器只一
二人合動也如雙韻合阮咸稽琴合簫管鍫琴合葫蘆
琴單撥十四弦吹賺動鼓板渤海樂一拍子至於拍番
鼓子敲水盞鑼板和鼓兒皆是也今街市有樂人三五
為隊專趕春場看潮賞芙蓉及酒坐祇應與錢亦不多
謂之荒鼓板清樂比馬後樂加方響笙笛用小提鼓
其聲亦輕細也
淳熙間德夀宫龍笛色使臣四十名每中秋或月夜令
獨奏龍笛聲聞於人間真清樂也唱叫小唱謂執板
唱慢曲曲破大率重起輕殺故曰淺斟低唱與四十大
曲舞旋為一體今瓦市中絶無嘌唱謂上鼓面唱令
曲小詞驅駕虚聲縱弄宫調與叫果子唱耍曲兒為一
體本只街市今宅院往往有之叫聲自京師起撰因
市井諸色歌吟賣物之聲採合宫調而成也若加以嘌
唱為引子次用四句就入者謂之下影帶無影帶者名
散叫若不上鼓面祇敲盞者謂之打拍唱賺在京師
口有纏令纏達有引子尾聲為纏令引子後只以兩腔
遞且循環間用者為纏達中興後張五牛大夫因聽動
鼓板中又有四片太平令或賺鼓板(即今拍板大篩揚處是也)遂撰
為賺賺者悮賺之義也令人正堪美聽不覺已至尾聲
是不宜為片序也今又有覆賺又且變花前月下之情
及鐵騎之類凡賺最難以其兼慢曲曲破大曲嘌唱耍
令番曲叫聲諸家腔譜也
雜扮或名雜旺又名紐元子又名技和乃雜劇之散段
在京師時村人罕得入城遂撰此端多是借裝為山東
河北村人以資笑今之打和鼓撚梢子散耍皆是也
百戲在京師時各名左右軍竝是開封府衙前樂營
相撲爭交謂之角觝之戲别有使拳自為一家與相撲
曲折相反而與軍頭司大士相近也踢弄每大禮後
宣赦時搶金雞者用此等人上竿打筋斗踏蹺打交輥
脫索裝神鬼抱鑼舞判舞斫刀舞蠻牌舞劒與馬打毬
并教船水鞦韆東西班野戰諸軍馬上呈驍騎(北人乍柳)街
市轉焦䭔為一體雜手藝皆有巧名踢瓶弄椀踢磬
弄花鼓搥踢墨筆弄毬子桚築毬弄斗打硬教蟲蟻及
魚弄熊燒煙火放爆仗火戲兒水戲兒聖花撮藥藏壓
藥法傀儡壁上睡小則劇術射穿弩子打彈攢壺瓶(即古)
(之投壺)手影戲弄頭錢變線兒寫沙書改字弄懸絲傀
儡(起於陳平六奇解圍)杖頭傀儡水傀儡肉傀儡(以小兒後生輩為之)凡傀
儡敷演煙粉靈怪故事鐵騎公案之類其話本或如雜
劇或如崖詞大抵多虚少實如巨靈神朱姬大仙之類
是也影戲凡影戲乃京師人初以素紙雕鏃後用彩
色裝皮為之其話本與講史書者頗同大抵真假相半
公忠者雕以正貌姦邪者與之醜貌蓋亦寓褒貶於市
俗之眼戲也說話有四家一者小說謂之銀字兒如
煙粉靈怪傳奇說公案皆是搏刀赶捧及發跡變泰
之事說鐵騎兒謂士馬金鼓之事說經謂演說佛書
說參請謂賓主參禪悟道等事講史書講說前代
書史文傳興廢爭戰之事最畏小說人蓋小說者能以
一朝一代故事頃刻間提破合生與起令隨令相似
各占一事商謎舊用鼓板吹賀聖朝聚人猜詩謎字
謎戾謎社謎本是隠語有道謎(來客念隠語說謎又名打謎)正猜
(來客索猜)下套(商者以物類相似者譏之人名對智)貼套(貼智思索)走智(改物類以困猜者)
横下(許旁人猜)問因(商者喝問句頭)調爽(假作難猜以定其智)
社會
文士則有西湖詩社此社非其他社集之比乃行都士
夫及寓居詩人舊多出名士隠語則有南北垕齋西
齋皆依江右謎法習詩之流萃而為齋又有蹴鞠打
毬社川弩射弓社奉佛則有上天竺寺光明會皆城
内外富家助備香花燈燭齋襯施利以備本寺一歲之
用又有茶湯會此會每遇諸山寺院作齋會則往彼
以茶湯助緣供應會中善人城中太平興國傳法寺
淨業會每月十七日則集男士十八日則集女人入寺
諷經聽法歲終則建藥師會七晝夜西湖每歲四月
放生會其餘諸寺經會各有方所日分每歲行都神祠
誕辰迎獻則有酒行錦體社八仙社漁父習間社神
鬼社小女童像生叫聲社遏雲社奇巧飲食社花果社
七寶考古社皆中外奇珍異貨馬社豪貴緋綠清樂社
此社風流最勝
園苑
在城則有萬松嶺内貴王氏富覽園三茅觀東山梅亭
慶夀菴禇家塘御東園(係瓊華園)清湖北慈明殿園楊
府秀芳園張府北園楊府風雲慶會閣城東新開門
外則有東御園(今名富景園)五柳御園城西清波錢湖門
外聚景御園(舊名西園)張府七位曹園南山長橋則西有慶
樂御園(舊名南園)淨慈寺前屏山御園雷峰塔前張府真珠
園(内有高寒堂極華麗)寺園霍家園方家谿劉園北山則有集芳
御園四聖延祥御園(西湖勝地惟此為最)下竺寺御園錢塘門
外則有柳巷楊府雲洞園西園劉府玉壺園四并亭園
楊府水閣又具美園又飲綠亭裵府山濤園趙秀王府
水月園張府凝碧園孤山路口内貴張氏總宜園德生
堂放生亭新建白公竹閣(袁樞尹天府就寺重建)㳂蘇堤新建先
賢堂園(本裵氏園袁樞新建)又有三賢堂園(本新亭子袁樞於水仙王廟移像新建)
九里松嬉遊園(天府酒庫)湧金門外則有顯應觀西齋堂張
府泳澤園慈明殿環碧園(舊是清暉御園)大小漁莊其餘貴府
富室大小園館猶有不知其名者城南嘉會門外則
有玉津御園(虜使時射弓所)又有就包山作園以植桃花都人
春時最為勝賞惟内貴張侯壯觀園為最城北北關門
外則有趙郭家園東西馬城諸園乃都城種植奇異花
木處
舟
行都左江右湖河運通流舟船最便而西湖舟船大小
不等有一千料約長五十餘丈中可容百餘客五百料
約長三二十丈可容三五十餘客皆奇巧打造雕欄畫
棟行運平穏如坐平地無論四時常有遊玩人賃假舟
中所須器物一一畢備但朝出登舟而飲暮則徑歸不
勞餘力惟支費錢耳其有貴府富室自造者又特精緻
耳西湖春中浙江秋中皆有龍舟爭標輕捷可觀有金
明池之遺風而東浦河亦然惟浙江自孟秋至中秋間
則有弄潮者持旗執竿狎戲波濤中甚為奇觀天下獨
此有之
鋪席
都城天街舊自清河坊南則呼南瓦北謂之界北中瓦
前謂之五花兒中心自五間樓北至官巷南御街兩行
多是上戶金銀鈔引交易鋪僅百餘家門列金銀及見
錢謂之看垜錢此錢備入納算請鈔引幷諸作匠爐韝
紛紜無數自融和坊北至市南坊謂之珠子市頭如遇
買賣動以萬數間有府第富室質庫十數處皆不以貫
萬收質其他如名家綵帛鋪堆上細疋段而錦綺縑素
皆諸處所無者又如廂王家絨線鋪(自東京流寓)今於御街
開張數鋪亦不下萬計又有大小鋪席皆是廣大物貨
如平津橋㳂河布鋪扇鋪温州漆器鋪青白碗器鋪之
類且夫外郡各以一物稱最(如無紗洪扇吴錢之𩔖)都會之下皆
物所聚之處况夫人物繁夥客販往來至於故楮羽毛扇
牌皆有行鋪其餘可知矣
坊院
柳永咏錢塘詞云參差一萬人家此元豐以前語也今
中興行都巳百餘年其戸口蕃息僅百萬餘家者城之
南西北三處各數十里人煙生聚市井坊陌數日經行
不盡各可比外路一小小州郡足見行都繁盛而城中
北關水門内有水數十里曰白洋湖其富家於水次起
迭塌坊十數所每所為屋千餘間小者亦數百間以寄
藏都城店鋪及客旅物貨四維皆水亦可防避風燭又
免盜賊甚為都城富室之便其他州郡無此雖荆南沙
市太平州黃池皆客商所聚亦無此等坊院
閒人
本食客也古之孟嘗門下中下等人但不著業次以閒
事而食於人者
有一等是無成子弟失業次人頗能知書寫字撫琴下
碁及善音樂藝俱不精專陪涉富貴家子弟遊宴及相
伴外方官員到都幹事其猥下者為妓家書寫簡帖取
送之類
又有專以參隨服事為生舊有百事皆能者如紐元子
學像生動樂器雜手藝唱叫白詞相席打令傳言送語
弄水使拳之類竝是本色
又有專為棚頭又謂之習閒凡擎鷹駕鷂調鵓鴿養鵪
鶉鬭雞賭博落生之類
又有是刀鑷手作人長於此態故謂之涉兒取過水之
意也此等刀鑷專攻街市皂院取奉郎君子弟幹當雜
事說合交易等
又有赶趁唱喏者探聽妓館人客及遊湖賞翫所在專
以獻香送勸為由覓錢贍家大抵此輩若顧之則貪婪
不顧之則強顔取奉多呈本事必得而後巳但在出著
發放如何也
三教外地
都城内外自有文武兩學宗學京學縣學之外其餘鄉
校家塾舍館書會每一里巷須一二所弦誦之聲往往
相聞遇大比之歲間有登第補中舍選者
凡佛寺自諸大禪刹如靈隠光孝等寺律寺如明慶靈
芝等寺教院如大傳法慧林慧因等各不下百數所之
外又有僧尼廨院菴舍白衣社會道場奉佛處所不可
勝紀若大寺院有所營修則於此地招集前去助緣其
間有精修能事者
凡道流自御前香火太乙宫延祥觀等及諸宫觀道館
之外則有諸府第道堂(如靈應希夷之類)道院皆係捨俗道人
及接待外路名山洞府往來高士而時有神仙應緣現
跡異人自有紀載爾
都城紀勝
