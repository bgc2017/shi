欽定四庫全書
世宗憲皇帝上諭内閣卷七
雍正元年五月
上諭三十三道
初一日大學士等奏
孝陵新産蓍草請宣付史館以昭
世祖
聖祖功德之隆
皇上孝治之感奉
上諭
孝陵新産蓍草皆由
世祖
聖祖功德隆盛所致非朕孝思所能感格覽諸臣陳奏引據
剴切著照所請行
又禮部等衙門奏
皇上孝思罔極
登極以來尚未
臨御正殿五月初五日時協正陽恭請
皇上御太和殿行常朝禮奉
上諭朕原欲週年之後始陞御正殿今諸臣援引古典合
詞懇奏朕限扵禮制勉從所請其奏樂賜茶著停止
初二日雲貴總督高其倬題免鶴永等處取藏兵丁
賠補倒斃馬匹兵部議奏仍著落賠補奉
上諭兵丁遠馳異域甚屬勞苦且滿洲綠旗俱當一視此
倒斃馬匹若仍令伊等賠補朕心不忍著盡行豁免
初六日奉
上諭大小官員有一定之品級即有一定之服式所以重
名器也近多不按品級輙帶數珠馬項懸纓前用導馬
更有將紬為坐具者尤爲僭越嗣後應各按品級遵奉
定例而行著八旗大臣步軍統領衙門都察院衙門嚴
行稽查如有此等之人即行指參若大臣官員等徇情
疎忽經朕查出將伊等一併議處再舊例諸王等以數
珠鞍轡賞伊屬下者許其服用此等人員難扵稽查嗣
後著將賞用之處行文該旗存案年底彙奏如此則等
威有辨而僭越者少矣
又奉
上諭湖北布政使員缺朕熟思數日不得其人著大學士
尚書都御史侍郎副都御史等各保一人密摺封奏如
又有所知堪任他職者亦併繕入再有裨益政事啟沃
朕躬之言併附陳奏務宜謹密所奏必出扵公正倘有
交通約會等情使朕聞知不獨見輕于朕且彼此非笑
亦當顧惜尚其慎之
又
諭禮部近日天時頗旱
皇考先年屢降
諭旨云大喪之後必有旱年
太皇太后
世祖章皇帝
皇太后皇后之事俱曾經過朕當此之際嘗恐懼扵懷而未
置也三月十二日雨雖霑足朕曾兩三次以儆惕之意
曉諭衆人三月以來風多未雨遂覺旱乾再直隸山東
山西河南地方連年雨水不調田禾歉收朕雖遣大臣
官員賑救當此旱時民必皇皇朕心甚以爲慮朕在宫
中雖早爲盡心虔誠祈禱尚未霑足朕躬仍虔誠祈禱
爾部亦虔誠祈禱諸大臣各敬謹齋戒
初七日奉
上諭鄭家莊修蓋房屋駐劄兵丁想
皇考聖意或欲令二阿哥前往居住但未明降
諭旨朕未敢揣度舉行今弘晳既已封王令伊率領子弟扵
彼居住甚爲妥協其分家之處現今交與内務府大臣
辦理其旗下兵丁擇日遷徙之處俟府佐領人數派定
後舉行弘晳擇吉移居一切器用及屬下人等如何搬
運如何安置並何日遷移兵丁如何當差府佐領人等
如何養贍及如何設立長久産業之處著恒親王裕親
王淳親王貝勒滿都護會同詳議具奏一切供用等項
務須議令充裕勿使伊艱難並貽累屬下之人彼處離京
城二十餘里不便照在城居住諸王一體行走除伊自
行來亰請安外其如何上班及會射諸事著一併議奏
又九卿覆議四川盖造營房官員分别議叙具奏奉
上諭議叙四川盖造營房一事前則不及今又太過議事
以公平正直為主何至參差如是若朕欲加恩何難特
發諭旨所以令諸臣公議者原以求其至當朕本無成
見也且朕受
皇考高厚之恩纉承大統爾諸臣宜矢公矢慎共襄盛治嗣
後務宜屏去私心勿事機巧凡事祗求當理即合朕意
逢迎之術斷不可用朕昔在藩邸洞悉諸弊豈有向以
為非至今日而忽以為是耶諸臣如不痛加洗滌不獨
見輕于朕且貽笑于天下後世矣
又兵部議奏甘肅廵撫綽竒題請同知遲煐等應賠
駝隻銀兩勒限追賠又奏遊擊王兆萬等倒斃駝隻
著落分賠奉
上諭此項駝隻買備已久原牧養官員亦有身故者且俱
係微員著落伊等賠補勢必不能著俱從寬免
初十日
諭翰林院部院衙門俱設司官專管定稿說堂筆帖式專
管繙譯廳官專管收發文書翰林院衙門亦有錢糧出
入陞遷議叙並各衙門文移往來事務煩瑣關係不輕
乃俱出自筆帖式典簿廳之手故遲速輕重多有弊端
如庚子鄉試添送假監入場今年又用假印出結其已
發覺者如此掌院學士應扵俸淺編檢内擇才守優長
者滿漢各二員充作司官專主定稿說堂庶小吏不得
作弊而衙門肅清矣所委充司官之編檢如果實心任
事辦理公敏著掌院學士據實奏聞加以殊恩
十一日
諭大學士等此番鄉試落卷著大學士王頊齡尚書勵廷
儀署吏部侍郎内閣學士史貽直戶部侍郎張伯行李
周望兵部侍郎阿克敦副都御史李紱同南書房翰林
檢閱如人不足扵翰林院編檢内揀選十員再此番係
雍正元年特恩加科有因廽避考官不曾應試者殊属
可憫即令派出大臣擬題奏請候朕點出扵内閣考試
又廣西巡撫孔毓珣摺奏請將捐助軍需銀兩觧送
西安奉
上諭凡地方官捐助軍需應先行奏聞否則或致分派屬
員科歛民間亦未可定孔毓珣捐助銀兩既經解送則
已該部可行文孔毓珣知之
十二日
諭大學士等刑部直省命盜案件主稿雖在刑部然必由
三法司等衙門公同確勘畫題方行請旨今刑部議覆
被盜疎防及人命失察等案有該督撫未將所屬地方
官弁報參者刑部于具題完結本尾聲明行令查參到
日再議嗣經該督撫有照例補參者亦有援例請免者
止用咨覆刑部既不再題又不照會都察院大理寺衙
門是以部中姦猾胥役得以操縱其事暗地招搖有部
費者則爲援引輕例且有竟將咨文沉匿日久潜消者
如無部費雖督撫聲明在所可寬不准邀免欺隱朦混
事同議異嗣後凡三法司會議案件本尾有帶及行令
補參者督撫咨覆到部其或處分或寬免作何完結之
後令刑部知會畫題衙門公同刷卷如此則胥役不得
萌逞故智上下其手矣
十五日
諭大學士等清字譯漢字綸綍攸關職司宜慎若但拘泥
字句則文義不能貫通但期通俗明易則修詞未能典
雅必須詞意兼到方可宣達朕之意旨嗣後凡清字上
諭及改簽旨意内閣滿漢諸臣當會同商酌詳細譯定
將滿漢文俱繕寫進呈覽定施行
十七日
諭滿漢九卿詹事科道天時亢旱朕夙夜焦勞敬謹齋戒
久未得雨意者用人行政之間尚有缺失不能感召天
和以致甘霖未沛朕欲在廷諸臣直言得失猶恐視爲
具文概以諛詞頌揚負朕實心求言之意今特諭爾諸
臣各具密摺凡朕所行之事或有過失務須盡言無隐
即所行無過或更有應行事宜爾等各據己見陳奏務
期盡善使朕有則改之無則加勉方得古大臣責難於
君之義至用人一途或有未當爾等務必據實指陳勿
避嫌怨即朕親信重臣亦不妨指出上古君臣都俞吁
咈至今傳爲盛事爾等若能披肝露膽極言直諫即所
奏未盡合宜朕亦重其人品倘仍瞻徇依違浮詞塞責朕
亦薄其為人此諭出於至誠爾等各宜副朕實心不可
虛應故事果有嘉謨嘉猷俾得見之政事將召天和而
蘇民困胥在扵此矣
又
諭吏部國家大典首重掄才必主司鑑空衡平内外簾官
協心共事加意釐剔放榜後方得士心悅服京師首善
之地關係尤重朕扵雍正元年特行開科并廣額數欲
振興文教俾單寒績學之士人人自奮今順天主考朱
軾張廷玉公慎自矢細心搜閱盡拔佳文内外簾官亦
能各自淬礪屏除弊端榜發之日輿論翕然朕心甚為
嘉悅其酌加議敘用示優奬兼使嗣後考官咸知激勸
以副朕興賢育才之意
又
諭兵部武職人員原因騎射而得功名當以弓馬之優劣
為授官之先後則人人自勵演習益加精勤矣如部發
外省年滿千總向來挨次補用不論騎射之優劣所以
杜奔競而絶營求也朕思優劣不分但按名次伊等以
爲名次既定補授有期不復以弓馬爲事何以勵人才
而資實用乎嗣後命往年滿千總應令督撫確加考騐
騎射優者先行題補劣者令其學習不按名次以為先
後庶武弁皆知勉力騎射不至廢弛至扵督撫乃封疆
大臣自無不秉公之理爾部確議具奏
二十日
諭大學士等山西平定州等處山多田少粒食恒艱小民
向賴陶冶器具輸運直省易米以供朝夕近聞直隸州
縣因米貴禁糶此方百姓何以仰給昔春秋時諸侯各
君其國尚申遏糴之禁今天下一家海内之民皆吾赤
子自宜緩急共濟現今陜西督臣運米萬石賑救山西
甚惬朕意豈有坐視鄰封乏食反行遏糴之理自今凡
鄰近郡邑偶遇荒歉即相拯䘏毋得各分疆界漠不相
關其所當禁者富戶規利販米動盈千萬又沿海數省
運米出洋玩法網利該督撫提鎮當著實嚴查禁止
至肩負小民貿易度日悉從自便可也著直隸廵撫曉
諭鄰近平定州等處州縣不得禁糶以副朕一視同仁
之意并諭直省各督撫通使知悉
又
諭戸部山東連年荒旱百姓艱食朕夙夜焦勞已諭巡撫
多方賑濟近聞兖州等處雨未霑足誠恐小民乏食無
以爲生現今糧船未入閘河可乘此時截留漕米以備
賑恤爾部酌議截留米石數目及分貯何府州縣作速
具奏敕諭該撫遵行
又
諭河南巡撫石文焯河南居四方之中地廣民庶爲幅員
要區素封之家常喜儲藏米穀以收居積之利比年連
遇荒歉民食維艱貧者逃亡頗衆朕夙夜厪懷思所以
安全拯濟之道前特遣官往賑務令實心奉行俾窮黎
得安袵席河以南數郡雖已得雨河北三府時逾麥秋
尚未霑足誠恐小民勢難耕種不可不預爲籌畫或暫
開納粟准作貢監之例則富室所貯之粟皆得流通出
納扵官以為賑恤之用似屬有益該撫可即詳議具奏
又
諭河道總督齊蘇勒漕運總督張大有山東巡撫黃炳歴
年漕船遲滯皆由運河淺阻運河之水全賴山東諸湖
蓄水以資灌注近歲諸湖漸就淤積附近居民或佔成
田地以致水少不能引以濟運今宜乘夏秋雨水之時
預爲蓄水之計及今不圖明年重運必至仍舊艱阻爾
諸臣應各留心相度凡沿途近地已經成田者不必追
究其未經耕種者當湖水稍落速宜嚴禁不可仍令侵
佔至諸湖隄防務須修築堅固引河閘産務須啟閉得
宜則湖水深廣運河自然流通不竭將來漕艘更無阻
滯之虞矣
又揀選保舉之内閣中書等官員蒙
賜貂皮緞疋謝
恩奉
上諭爾等黽勉供職顧惜顔面潔已勤愼勿以官職卑微
遂自菲薄異日繼起大臣端于爾等是賴爾等務須以
善爲師忠良是效其姦回邪曲不識君臣大義委靡怠惰
之人斷不可學敬之念之
二十一日
諭大學士等孝經一書與五經並重盖孝爲百行之首
我
聖祖仁皇帝欽定孝經衍義以闡發至德要道誠化民成俗
之本也鄉會試二場向以孝經為論題後改用太極圖
說通書西銘正蒙夫宋儒之書雖足羽翼經傳豈若聖
言之廣大悉備今自雍正元年會試二場論題宜仍用孝
經庶士子咸知誦習而民間亦敦本勵行即移孝作忠之道
胥由乎此又聞各省鄉試房考凡州縣官由科甲出身者
止許入闈一次夫考官以秉公精鑒識拔文才為主何
論曾否入闈嗣後凡遇鄉科各省督撫臨場調齊科甲
出身之員不論已未分房監臨試以時藝一篇其文理優
長者為内簾房考荒疎者供外場執事則分校得人而佳
文盡拔矣朕扵雍正元年開科廣額總欲鼓勵人才興起
教化著該部通行直省督撫俾副朕崇教育才之意
又内閣九卿等奏
皇上因天時少雨虔禱宫中自早至暮未曾進膳
天意感孚甘霖立霈恭請頤養
聖躬照常進膳奉
上諭
上天暨
皇考在
天之靈慈憫朕躬即時昭應朕心焉有不感荷欣慶之理所
奏知道了
二十二日工部議覆給事中永福參奏
行宫等處修理銀兩應將未經查核之堂司官交部察議奉
上諭此係舊事伊等並不隐匿掩飾既將情由奏明著從
寬免其交部察議嗣後凡此等事件俱著查出據實陳
奏應治罪者朕即治罪應免罪者朕即從寬若將舊事
隐匿掩飾不行查奏經朕查出必從重治罪
二十三日奉
上諭今時值炎熱人易傷暑非寒冷時可比凡齊集諸臣
聽擇隂凉處飲水坐候門俱洞開令得受風每日三次
上食時年老者隨便齊集或因暑熱以致遲悞朕亦寬
恕爾等職司稽察毋得過嚴此實
皇妣太后仁愛至意爾等務宜仰體倘有舛悞朕惟爾總理
事務王大臣是咎命婦齊集處亦照此傳知
又
諭理藩院
皇妣天性仁慈衆所共知今
皇妣大事外藩公主郡主等蒙古王貝勒貝子公台吉等聞
之自必速來伊等感戴
皇考
皇妣深恩竭誠來謁固所當然但時値炎熱蒙古内未出痘
者甚多塗間急行人馬中暑到京或致有傷則重違
皇考
皇妣之聖心朕亦有所不忍將此傳諭蒙古各旗知之伊等
斷不可來前者
皇考大事朕曾諭蒙古諸藩令於八月盡間來謁
山陵目前正值炎暑著停止前來蒙古王台吉内除未出痘
者不必來外應來者扵八月盡間來京伊等旗下地方
亦屬緊要不可疎防來時或扎薩克或協理台吉必留
一人辦事至公主郡主等聞
皇妣大事有必欲來者亦不可急廹致傷人馬著從容前來
又
諭總理事務王大臣貝子允禵原屬無知狂悖氣傲心高朕
屢加訓諭望其自知改悔以便加恩但恐伊終不知改
而朕必欲俟其自悔則終身不得加恩矣朕惟欲慰我
皇妣皇太后之心將允禵晉封爲郡王伊從此若知改悔朕
自疉沛恩澤若怙終不悛則國法具在朕不得不治其
罪伊亦難怨允禵來時爾等將此旨傳諭知之
二十四日奉
上諭曰
皇考升遐之日十四阿哥不獲預襄大事無由盡心前朕恭
送
梓宫留伊
陵寢附近湯衆居住俾得于大祀之日稍盡其心又欲保護
其身體曾諭副將李如栢若阿哥欲不時往拜
陵寢汝勿聽許若遇大祀遵奉朕旨則可令其前往前日
太后體中違和朕遣侍衛吳喜朱蘭太召之令其速即馳驛
前來阿哥行至里許李如栢追而止之吳喜示以部文
李如栢以部文内未載諭旨不足憑信將吳喜朱蘭太
羈候請旨十四阿哥前既不預
皇考大事今又不及預
皇妣大事不得盡其孝道實屬伊之不幸即使李如栢不阻
其行要亦不能及矣十四阿哥前已降旨封王副將李
如栢遵朕前旨執法不回能止十四阿哥之行誠謹可
嘉十四阿哥一聞李如栢稱奉諭旨即中止不前遵法
可嘉再所差侍衛李如栢止之即静候諭旨亦屬甚是
夫李如栢漢人也能知大義行事果斷如此公吳爾占
宗室也奉
皇考命守咸安宫將
皇考所交之事不敬謹遵行藏匿
旨意欺罔行私二者相較吳爾占不堪極矣李如栢才具優
長行誼篤實向來不逐時趨但知竭力報效
皇考不二其心朕所深知著給與翎子有要地總兵官缺出
補用並傳諭看守咸安宫大阿哥處之王大臣管侍衛
内大臣都統前鋒統領護軍統領武大臣步軍統領等
知之俾知大義所在理應守法奉公力改從前朋黨惡
習
又諸王大臣等奏
仁夀皇太后仙馭賓天
皇上悲痛號踊連辰逹旦水漿不御伏懇
皇上勉抑哀情保護
聖躬以慰天下臣民之望奉
上諭朕謹念
皇考付託重大不惟節哀而且強忍朕於
聖祖仁皇帝大事雖抑制哀衷尚勉盡臣子之道不意復遭
皇妣太后之事力實憊矣代朕計者亦謂難堪諸王大臣自
應爲朕慮但朕思負荷重大務必節哀強忍保護朕躬
以仰體我
皇考
皇妣罔極深恩上慰我
皇考
皇妣在天之靈爾諸王大臣勿過爲朕慮
二十五日奉
上諭除服以前每日伺候清晨親往
夀皇殿供獻
二十六日
諭禮部朕惟尊親之典首重易名聖善之修必崇顯號我
皇妣大行皇太后端莊恭肅慈惠安和奉侍
先皇壼儀茂著誕育冲藐
母道備隆顧復恩周命提義盡寬仁逮下澤洽宫庭謙儉持
躬化流禁掖朕繼承大綂嗣服鴻基方期合萬國之懽
心奉
慈闈之色養不意遽遭大故
仙馭上升抱痛銜哀感深罔極惟藉顯揚之典少申孝慕之
誠允宜稽考彝章薦升
尊諡應行典禮爾部詳議具奏
二十七日諸王大臣等奏
皇上日詣
夀皇殿親奠
仁夀皇太后梓宫悲痛廹切伏惟
皇上兩遇大事今又時當盛暑恭懇間隔兩三日
親詣一次奉
上諭朕性本質誠不事掩飾前云強忍節哀言實由衷斷
不至過于哀毁罔恤朕躬欺爾諸王大臣也爾等勿為
朕慮但念
皇妣誕育朕躬慈恩罔極今初成服隔日一詣
梓宫親奠朕實難安按之典禮三次上食俱宜躬親今止一
次恭詣已勉從爾等所請矣每日清晨哭奠盡哀方得
少展思慕
父母之心不如是朕不能忍反于朕躬無益倘不勝暑熱力
不能支亦不勉強即另降諭旨諸王大臣當諒朕此意
遵行勿得再奏
世宗憲皇帝上諭内閣卷七
