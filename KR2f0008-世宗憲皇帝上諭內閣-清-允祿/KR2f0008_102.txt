欽定四庫全書
世宗憲皇帝上諭内閣卷一百二
雍正九年正月
上諭七道
初四日奉
上諭朕思惠飬黎元之道莫先於除賦蠲租使萬姓均霑
渥澤是以數年來寬免各省額徵以為阜民足食之計
者難以枚舉而該省民人果能抒誠慕義宣力急公朕
尤嘉其人心風俗之淳良而屢沛恩施於常格之外也
陜西甘肅二省經理軍需數年矣凡米糧芻牧及車馬
牲畜之類皆動支公帑銀兩備辦一絲一粟不使擾民
此中外臣民所共知者然朕每念地方既有軍務縱不
取辦於民財未嘗不資藉於民力而陜甘二省之人民
踴躍趨事其心甚為可嘉年來已屢降蠲賦之旨兹特
再布恩膏將雍正九年西安所屬額徵地丁銀蠲免十
分之三共計銀四十七萬九千九百兩零甘肅所屬額
徵地丁銀二十八萬二千二百兩零全行蠲免該督撫
等可轉飭所屬有司仰體朕心敬謹奉行務令閭閻均
霑實惠並將此旨刊刻頒布俾深山僻壤之民共知之
十一日奉
上諭準噶爾賊人乘我西路軍營不備傾其醜類犯我卡
倫盜竊駝馬勢甚猖獗總兵官樊廷率領副將冶大䧺
等領兵二千當賊二萬之衆轉戰七晝夜救出兩處卡
倫官兵與總兵官張元佐等會合之後擊殺賊兵不計
其數又將盜去駝馬牲畜奪回樊廷勇敢率先頗得勝
算總兵官張元佐副都統綽般台吉滚布三等台吉定
扎拉錫領兵應援奮力夾攻大敗賊衆副將張朝良以
孤軍被困而能全師出圍凡此將弁皆見義能勇致身
效力均屬可嘉樊廷著賞給一等阿逹哈哈番張朝良
冶大䧺俱著賞給拜他喇布勒哈番張元佐綽般俱著
賞給拖沙喇哈番台吉滚布著封公爵三等台吉定扎
拉錫著授為扎薩克一等台吉其餘有功將弁俱著大
將軍岳鍾琪查明奏聞朕自一一加恩從優議叙樊廷
著賞銀一萬兩張朝良冶大䧺俱著賞銀五千兩張元
佐綽般俱著賞銀三千兩伊等軍前無需用銀兩之處
著大將軍差人送交伊等嫡屬收受再著署内務府總
管鄂善馳驛前往肅州於軍需銀兩内動支十萬兩俟
大將軍回赴軍營時將此番出征弁兵等查明戰功等
第鄂善宣傳諭旨按名賞給至陣亡將弁兵丁著大將
軍分晰查明造册具奏到日候朕降旨從優賞卹再令
該督撫動用正項錢糧於安西地方建立忠勇祠將陣
亡之弁丁等設造牌位送入祠内令地方官春秋致祭
俾義烈將士永遠流芳以示朕崇奬忠勲之至意此番
賊人侵犯西路軍營起於倉猝朕未先事籌及岳鍾琪
措置失宜均當任過紀成斌護理大將軍印務身在軍
營其功過俟事定再議其餘失事員弁一概從寬免議
大將軍岳鍾琪不必查參
二十日奉
上諭此番準噶爾賊衆侵犯西路汛界盜竊駝馬乘我不
備事起倉猝其力戰克敵者固屬可嘉而效命疆埸者
尤為可憫前已降旨令建忠勇祠春秋祭享以表忠節
矣兹應賞給世職令其子孫承襲永誌恩澤副將徐宗
仁著給與拜他喇布勒哈番守備劉貴才劉芳雨李國
勲俱著給與拖沙喇哈番其應得卹典仍著該部察例
具奏千總王大謨徐維新外委把總方正劉世勲俱著
該部從優議卹此外如有應加恩卹之弁員俱著大將
軍岳鍾琪查明具奏凡陣亡兵丁於卹賞定例之外倍
加賞賜其跟役人等有受傷亡故者亦著照兵丁例給
賞朕今以酒三爵遥酹陣亡將士徐宗仁等著内務府
總管鄂善將酒賫往軍營凡陣亡將士每名以羊一隻
奠祭宣朕憫恤傷悼悱惻不忘之至意此番以死勤事
之人非尋常衝鋒破陣之比實因一時倉猝不及預料
乃朕未曾先期籌畫之所致朕心尤覺慘戚所以徧加
恩恤者出於中心之至誠非欲藉此以鼔勵行間將士
也朕不得已而用兵本期全師克敵不損一人乃為至
願豈必捐軀致命始稱效忠報國乎今此陣亡弁兵朕
雖加恩優恤而惻怛不忍之念愈覺難釋於懷著鄂善
將朕諭旨徧行宣布令衆知之至於所賫賞賚銀十萬
兩鄂善至軍營時或與大將軍岳鍾琪或與護大將軍
印務紀成斌分别將弁兵丁建功出力之等次秉公賞
給務使宣勞效忠之人俱得霑被恩賜以示國家酬庸
奬勲之令典
二十一日奉
上諭朕聞洞庭一湖綿亘八百餘里自岳州出湖以君山
為標準一望杳渺横無涯際而舵桿洲居西湖之中去
湖之四岸或百餘里或二百餘里舟行至此倘遇風濤
陡作無地停泊亦無從拯救多有傾覆之患昔人曾經
創議欲於此處建築石臺俾狂風巨浪中舟楫有停泊
之所祗以水中立基工用浩繁事不果行朕以勤求民
瘼為心凡内外遠近地方疏濬修建工程可以利濟羣
生者無不樂為興舉況商賈行旅之往來可以避風波
之險而登袵席之安尤事之所當舉行者查營田水利
衙門有存公銀二十萬兩著解送楚省交與總督邁柱
令其會同廵撫趙弘恩遴選賢能之員相度估計悉心
經理建築石臺以為避風停舟之所務期修造堅固以
垂永久毋得草率塞責
二十三日奉
上諭山東地方上年遭値水患窮民乏食朕心軫念屢頒
諭旨並遣大臣賜粟賜金加恩賑濟不忍使一夫不獲
其所又念該省上年禾稼歉收今春青黃不接之時米
價必至騰貴特命截留隣省漕糧三十五萬石并撥運
奉天米穀二十萬石減價平糶以惠濟閭閻朕之為東
省民食計者亦備極籌畫矣今朕細思上年濟兖東三
府之被水較平時為甚目今發粟平糶在糴米之家固
不慮價値之高昂而赤貧之民仍苦於糴買之無力且
聞被水之後覓食窮民有轉徙於四方者今各省漸次
咨送回籍此等民人回籍之後無以為存飬之資勢必
至於失業深屬可憫今朕再沛恩膏著侍郎劉於義牧
可登廵撫岳濬確查實在窮民無力糴買榖石者加給
兩個月口糧以恤其困苦資其耕作查濟兖東三府尚
有存倉榖四十萬石即將此為散賑之需倘不敷用再
將截留之漕米以二十萬石平糶以十五萬石增添散
賑劉於義牧可登岳濬可仰體朕心遴選賢員作速分
途辦理使黎民均霑實惠並傳宣朕旨切加曉諭百姓
等受朕格外之恩當乘此春和努力耕種勿因失業而
作邪僻之事勿因困阨而懷怨尤之心果能祗遵朕訓
則良善之風豫順之氣自能感召
天和賜以安全之福思之勉之
又奉
上諭土古魯收糧之筆帖式竒書以二百餘人竭力衛糧
捍賊賊衆圍困數日能固守糧營保全軍實深屬可嘉
著賞與拖沙喇哈番再賞銀五百兩其同在土古魯糧
城之弁兵著岳鍾琪查郎阿查明到日從優敘賞
二十六日奉
上諭上年江南邳宿等處十八州縣遭値水患窮民乏食
朕心深切軫念特命大臣會同該督撫動帑發粟撫綏
賑恤增給口糧之數加添散賑之期並賞給修葺室廬
之費務使被水黎民咸登袵席不至流離失所今據該
督撫等奏報正月十五日已滿散賑之期朕思江南麥
熟在四月杪其間青黃不接之時尚應為之籌畫雖本
省隣境皆有平糶之米穀而赤貧之民無資糴買者仍
復艱於餬口深可憫惻查揚州鹽義倉有積榖數十萬
石原備該地方及鄰郡賑濟之用者著動支二十餘萬
石加賑窮民四十日口糧以濟其困乏資其耕作該督
撫可會同欽差侍郎彭維新等悉心奉行並將朕逾格
加恩之處曉諭百姓俾各省過嚮善守法奉公乘此春
和盡力南畝勿再游手失業有負朕痌瘝軫恤之至意
世宗憲皇帝上諭内閣卷一百二
