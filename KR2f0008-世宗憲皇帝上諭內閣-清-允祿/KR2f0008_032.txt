欽定四庫全書
世宗憲皇帝上諭内閣卷三十二
雍正三年五月
上諭十五道
初二日
諭大學士等查弼納保奏參將遊擊六員摺子彙寫一樣
考語豈有六人盡係相同之理朕調取武職官員輪流
引見係國家用人要政朕將大臣等繕奏之語悉皆躬
自抄錄又將朕看閱之處亦逐一記於該員名字之旁
為將來用人之據且各省大臣之所保奏亦得見其公
私今查弼納怠忽至於如是伊從来未嘗有此盖因將
伊姻戚蘇努治罪心懷怨望以致如是耳著將此摺一
併行文訊問查弼納
初四日
諭吏部月官條奏原欲觀其人之存心今漸有將地方關
係事務條奏者伊等乃新進小臣恐或受人囑託或將
條奏事件在外聲揚云我曾於引見時條奏某事以沽
虛名或刻入文集亦未可定如有此等漏洩情弊一經
查出必治以重罪爾等即明白傳諭嗣後月官考試履
歴令其密封進呈
十四日
諭吏部前年羹堯奏稱陜西郃陽縣有鹽梟甚是兇惡必
得用兵弹壓遂調集兵丁令河東運使金啓勲前往料
理金啟勲不告知該處人民竟率兵驟至郃陽縣地方
黑夜圍其堡子致無知男婦人等多驚惶無措有自縊
投崖跳井而死者范時捷先經摺奏朕將范時捷原摺
發與年羹堯令其明白回奏而年羹堯希圖朦混反奏
稱並未傷損一人金啓勲料理此事甚屬妥協迨范時
捷再行摺奏復令年羹堯查明今始將金啓勲領兵圍
堡逼死人口名數奏聞金啓勲附合年羹堯生事擾民
甚屬可惡著將金啟勲革職拏問並將范時捷年羹堯
奏摺發與史貽直高其佩等查明嚴審定擬具奏
十六日奉
上諭朕軫念民生蠲租賜復不過行吾心之所安使斯民
共沾實惠並無一毫市恩之念欲以崇尚虛名也前蠲
免江南蘇松兩府浮糧彼處士民感激朕恩為朕祈福
聞有誦經立碑盖造龍亭聚會演戲者雖或出於愛戴
之誠然實非矢報君親之理朕所望於天下者祗欲各
安職業端本務實以生以養庶幾家給人足共享昇平
仰報我
皇考之付託耳以云祈報莫大於此至於誦經禮懴諸事皆
為粉飾虛文即謂頌禱致虔亦於朕躬毫無所益且聚
衆演戲盖造碑亭非徒糜費金錢兼恐有不肖官吏及
里胥人等借名私派乾沒肥已貽累小民俱未可定此
等陋俗
聖祖仁皇帝久已洞悉屢曾降
諭旨禁止及朕臨御以來曉諭天下人民務本重農力行節
儉而聚衆演戲諸事更屬奢靡浪費蘇松士民習於華
侈今又為此虛文以祈朕福甚非朕意朕實惡之著該
督撫嚴行禁飭其碑亭建造之處槩行停止仍遍諭士
民各歸本業以副朕懷嗣後仍有此等浮華之舉朕必
嚴懲以法
又奉
上諭制錢乃日用必需之物務使遠近流通始便民用京
師錢局每歲鼓鑄則制錢應日加增今雖不致缺乏而
各省未得流布民用不敷是必有銷燬官錢以為私鑄
者且聞湖廣河南等省私鑄之風尤甚為此特頒諭旨
著直隸及各省督撫申飭該地方官密訪查拏嚴行禁
止毋使奸徒漏網倘稽察少疎仍蹈前弊一經訪覺定
將地方大小官吏分别治罪該督撫不可視為具文當
實力奉行嚴加禁緝其私鑄治罪之例當何如嚴定律
條著三法司詳議具奏
又
諭大學士等從前松江提督高其位署理江南總督印務
時年羹堯奏
聖祖仁皇帝云高其位年老衰憊兩耳重聽貪位隠飾遺誤
地方不應畀以重任是以
聖祖仁皇帝降旨罷其署理之職及朕卽位猶記年羹堯之
言特召高其位來京陛見朕視其為人老成忠厚善氣
迎人雖已年老精力猶可任用適值年羹堯在京遂令
伊詢問高其位觀汝筋力尚可為朕效數年之力不得
固辭目下現有鑾儀使一缺旗下都統一缺著高其位
量其力之所能或願在京效力或願仍回松江提督之
任令其自行陳奏比時高其位奏稱都統事務向來不
甚熟練至於鑾儀衛又無可效力之處等語朕因其陳
奏遂令仍回松江此乃出自朕加恩於老臣憐恤高其
位之意並非年羹堯贊助之力揣年羹堯必隠其從前
之參劾反市德於高其位而高其位不知亦以為出於
年羹堯贊助之力也去年高其位奏進松江漁船所獲
玉寳朕賞以四團龍補服等物又適值年羹堯在京必
又向高其位居功冀其感激聞年羹堯將蘇州一無頼
小人王廷貴薦與高其位高其位不察其能否不驗其
騎射即授以把總未幾又特拔為千總此事在向時外
省督撫提鎮中皆所不免年羹堯尤視為常事但高其
位向被年羹堯所參及朕加種種之恩皆特出朕意與
年羹堯毫無干涉而年羹堯攘君恩以為己功高其位
遵私囑如奉公令即此見年羹堯之巧詐營私随處要
結而内外臣工之為所愚者不少矣朕特為發年羹堯
之奸巧非罪高其位也以上情節著高其位明白回奏
其所薦王廷貴著高其位速遣来京朕親自閱看
又
諭内閣江南浙江海塘已差尚書朱軾會同江浙廵撫查
勘估議具奏但沿海黎庶全賴堅築海塘捍禦潮汐得
以保全生聚事關民瘼朕時刻在念若塘工遲誤則海
濱之人未能安居樂業所派效力人員雖經赴工惟恐
遷延時日驟難告竣亦未可定著廵撫張楷法海等星
速遴委幹員動支司庫錢糧立限堅築剋期報完務使
永保安瀾毋得因循延緩亦不得草率塞責貽誤民生
又刑部等衙門議龐登雲打死林榮一案僉都御史
吳隆元兩議具奏奉
上諭龐登雲打死林榮一案吳隆元另議情由毫無合理
之處即如律載官司差人捕獲罪人聚衆中途打奪殺
人及聚至十人為首者斬監候等語是中途打奪殺人
者即應擬斬若聚至十人即不殺人亦擬斬律載甚明
今此案龐登雲明係中途打奪殺人何得稱為所紏之
衆止有三人與聚至十人有間遽以應照鬭毆殺論兩
議具奏今詰問吳隆元兩議情由曾否與法司大臣商
酌初則奏稱曾說與刑部書吏後又奏稱兩議之處曾
向尚書塞爾圖言之在朕前奏對之語自相悖謬况吳
隆元身為僉都與各道御史不同即所見甚確亦當與
法司諸大臣虛衷推詳以期平允今所議既與律例不
符又於情理乖謬徒自貽恥安能顯其所長且吳隆元
平日稱隆科多為柱石大臣又將年羹堯所薦落卷故
意在年羹堯之前極力贊賞看其行止不過趨承附勢
希圖儌幸殊不知生殺之權操之自朕伊所逢迎之人
何能保全伊之身名似此假作剛方之態隂為奸險之
謀朕豈肯姑容著隆科多查審具奏
十七日
諭大學士等從前年羹堯所奏事件朕所降諭旨並硃批
諭旨甚多有交部者亦有未曾交部者其前後所奏事
件每有互相舛謬之處爾等行文年羹堯著將諾穆渾
等帶往杭州一切年羹堯所奏事件奉朕所降諭旨並
硃批諭旨俱著察明具奏俟察明具奏時將伊等如何
措置之處著年羹堯具奏請旨至去冬年羹堯奏請帶
往補用人員内惟侍衛渣爾護係奉旨發去之員其餘
有請託年羹堯帶往者有年羹堯自欲帶往者此内亦
有將督撫大臣官員子弟帶往者亦有欲作質當帶往
者是以有感激年羹堯之人亦有怨恨年羹堯之人著
伊等各將帶往緣由請託情節并年羹堯所行事蹟聲
明繕寫摺子俱交與岳鍾琪轉奏倘有不能聲明情由
者俱著仍随年羹堯前赴杭州學習高其倬之弟高其
傃著令回京至於前歲朕揀選發與年羹堯之侍衛俱
係
皇考時所用在朕左右随侍之人特欲伊等效力軍前黽勉
勤勞並非令為年羹堯厮役而供其驅使也伊等至彼
貪其資財為年羹堯前引後随且為墜鐙竟似奴僕聽
命而行伊等既甘卑賤如此即令跟随年羹堯前往杭
州至杭州時將伊等如何措置之處著年羹堯具奏請
旨
又
諭戸部去歲江浙海潮冲溢沿海場竈淹沒之處甚多两
淮鹽政所屬地方經噶爾泰奏聞朕即發帑賑恤并將
雍正元年二年竈戶未完折價銀四萬餘两悉行蠲免
其两浙鹽政所屬地方該廵鹽並未將被災之處題報
今謝賜履摺奏去秋海濤飄決情形两浙與两淮無異
朕一視同仁務使率土均霑膏澤著將華亭婁縣上海
海寧餘姚蕭山慈谿等縣雍正元年二年未完場課銀
两悉行蠲免該鹽政通行曉諭俾各場丁戸人人得霑
實惠將已未完場課數目確查報部倘有不肖有司將
已完作欠或借端朦混私行重徵者即指名題參若通
同隠匿後經察出將該鹽政一併從重治罪該地方督
撫仍嚴加稽察毋使吏胥中飽以副朕勤恤窮丁普濟
同仁之至意爾部即遵諭行
十八日
諭大學士等山東曹州知州朱惟鈞居官聲名甚劣毫無
愛民之心火耗竟加至二五如此劣員何以尚畱任所
並未題參著陳世倌明白回奏
二十日
諭大學士等頃將年羹堯解退大將軍總督職任補授杭
州將軍陜西通省滿漢兵民羣稱得命復見天日靡不
懽忻相慶乃聞年羹堯繫戀總督職任又設法揚言將
行李發往巧圖仍畱原任自負為良臣欲加朕以遺棄
功臣之名眩惑營求彼處兵民人等年羹堯既負朕恩
辱朕顔面致衆共憎惡若此尚復繫戀營求誠為不識
羞恥者間有愚人或貪圖年羹堯財物或仍畏年羹堯
威勢代為具呈朕必照逆黨例從重治罪斷不寬宥年
羹堯應交岳鍾琪事件著作速交代急赴杭州任所將
此行文岳鍾琪及該撫等令其知悉
二十五日
諭禮部前博爾多來京陛見奏稱僧人宏素處有朕昔年
賞賜金剛經一部上有朕所製序文今欲刊刻流傳朕
細思向來竝無此事因命博爾多將此經取來閱看昨
日齎到文與字俱非朕筆且將朕名皆書寫錯誤甚不
可解聞宏素已經身故其同寺僧人必有知其由來者著
即行文問明具奏不必嚴拏拘禁前令各處呈繳御筆
伊等既將此序認為御筆何以不行呈繳若以為非御
筆何以不行詳察亦著問明朕在藩邸時因府第與栢
林寺相近閒暇之時間與僧人談論内典並非以僧人
為可信用也况今臨御天下豈有密用僧人贊助之理
近日直隸宣化府江南蘇州府等處竟有僧人假稱朕
旨在彼招搖生事者已經發覺懲治此等小人行為皆
於朕之聲名大有關係爾部不可不嚴行禁飭若再有
此等著該地方官訪拏參奏毋得疎縱年來各處呈繳
御筆今限期已滿尚有未繳者所繳之内亦有假筆混
雜者朕俱從寬不行深䆒今又有金剛經序文之事爾
部可嚴行各省以文到之日再限一年務令全繳倘再
有隠漏定行治罪
二十六日奉
上諭盛京習氣甚屬不堪俱因蘇努為將軍八年俯徇無
知小人之心沽取虚名私恩小惠逞其機詐惟利是圖
毫無裨益地方軍民之處敗壞盛京風俗即將蘇努粉
身碎骨不足以盡其辜非有為國家實心效力之大臣
盡心竭誠大加整理不能挽回風俗著都察院左都御
史尹泰帶伊原品級往盛京署禮部侍郎兼理府尹事
務
二十八日吏部兵部議將妄行參奏金南瑛之將軍
年羹堯革職奉
上諭此係年羹堯總督任内之事並非將軍任内之事乃
吏部應議者與兵部無涉若果以將軍係兵部職掌即
應請旨交與兵部而吏部可不必會議今並未請旨含
糊專擅會同兵部議革年羹堯將軍之職具奏特預先
立意徇庇年羹堯耳如此巧為殊屬不合隆科多等著
交與都察院嚴察議奏將本發回仍令吏部議奏
世宗憲皇帝上諭内閣卷三十二
