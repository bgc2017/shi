欽定四庫全書
世宗憲皇帝上諭内閣卷一百四十九
雍正十二年十一月
上諭七道
初三日奉
上諭天津北倉存貯截漕海運米石原以備附近州縣不
時之需但收貯年久難免折耗若不定准銷之例則地
方有司不無賠累之苦其准銷耗米數目及如何鋪墊
倉厫料理防護之處俱照通倉之例行著戸部查明定
議具奏
初八日奉
上諭據都統李禧奏稱家選兵内有將俸餉抵買入官人
口其俸餉尚未扣完而挑選出征者經本旗前任都統
等參奏追還原賞伊主銀兩但自出征以來已經三載
其家選兵之父母妻子俱係伊主養贍今若追繳賞銀
恐有無力養贍者非所以仰體皇仁等語此等家選兵
丁之妻子既在各本主家養贍數年所有賞過銀兩免
其追繳似此八旗入官之人挑選出征者著各該旗大
臣等查明將伊等之妻子俱於本家撤出照原降之旨
作為另戸其本人未回京之前應如何安插照看之處
著該旗大臣酌量料理
十一日奉
上諭朕聞閩省漳泉地方民俗強悍好勇鬭狠而族大丁
繁之家往往恃其人力衆盛欺壓單寒偶因口角小故
動輙紏合黨與持械鬭爭釀成大案及至官司捕治又
復逃匿抗拒目無國憲兩郡之惡習相同而所屬之平
和南勝一帶尤甚著名者朕思上天陰隲下民與以至
善之性故云民之秉彛好是懿德雖五方之風氣不齊
而本然之性則有善而無惡東西南北所在皆然漳泉
之民亦未有天禀獨異者其所以不善之故則因俗尚
囂凌漸成積習耳之所聞目之所見皆剽悍桀驁之風
而無禮讓遜順之氣遂令本然至善之性陷溺而不自
知也其中豈無善良之人不過自潔其身固難以數人
之力挽風俗之澆漓可為浩歎朕自臨御以來屢頒諭
旨訓迪内外黎庶詳明諄切至再至三自通都大邑至
僻壤遐陬咸使之家喻戸曉而各省民風漸知奉法循
理不敢蕩檢踰閑且如最難化者莫過苖蠻猺獞之人
近亦頗知革面革心有欣欣嚮化之意豈漳泉内地之
民轉不如苗衆等之悔過遷善革薄從忠而甘於自暴
自棄䧟身法網乎朕心深為不忍特降諭旨切加訓導
易曰積善之家必有餘慶積不善之家必有餘殃書曰
作善降之百祥作不善降之百殃此言善惡感召之幾
捷於影響作奸犯科之人既為王法之所不宥必為天
理之所難容禍福利害之間判然兩途然則爾等亦何
所憚而不為善何所利而為不善乎大抵居鄉之道親
睦為要保身之道循分為先毋以強陵弱毋以富欺貧
毋以智侮愚毋以衆逼寡毋為行險儌倖之事毋為干
名犯義之行父老子弟聯為一體隣里鄉黨視若一家
相友相助息訟息爭使朝廷旌為義鄉有司表為仁里
身名俱泰刑罰不加天下至樂至利之事至安至適之
境無過於此况閩省文風頗優武途更盛而漳泉二府
人材又在他郡之上歴來為國家宣猷效力者實不乏
人獨有風俗強悍一節為天下所共知亦天下所共鄙
何不翻然醒悟共相勉勵而成禮義仁讓之鄉乎著該
督撫仰體朕心時加訓誡更立勸懲之法實力奉行務
俾俗易風移副朕一道同風之至意
十二日湖南巡撫鍾保參奏原任布政使鄭任鑰冒
銷耗羡銀兩前任巡撫魏廷珍等徇情准銷請著落
分賠奉
上諭各省存公銀兩原以備該省公事之用蓋地方公務
繁多若無辦理之資必致官民並受其累是以再四籌
畫存貯此項以本省百姓之輸將充本省公事之用度
逮至數年之後果有贏餘如河南山東兩省朕即降諭
旨將該省額徵錢糧各蠲免四十萬而以存公銀兩補
之是仍以百姓之物還之百姓並未收入公帑也乃督
撫藩司中竟有庸鄙之人以此項為分外之物無關考
成可以取擕任意者或充私用或徇私情上不知仰體
朕心下不知愛惜民力朕為此已屢降諭旨訓諭再三
今據鍾保參奏湖南撫藩各員此即濫用公項之敗露
者鍾保不事瞻徇據實陳奏且使將來經管之大員知
一涉苟且雖離任數載之後尚不免於糾參各加謹愼
於公事大有裨益鍾保著交部議叙摺内所開濫用銀
兩於魏廷珍王朝恩二人名下著追還項
二十三日奉
上諭凡標營大小武弁均係職典戎行有官守之責者至
於執事應差之人悉皆入伍兵丁非如丈職之書吏皂
役可比均當愛惜其力以備行伍之用朕聞外省提鎮
赴任時第一次批令千把總一員帶兵役數十名及儀
從等件越省遠迎第二次則令守備一員帶兵役百餘
名迎至交界第三次則係中軍官帶兵數十名沿途迎
候至於副將參遊等官其所轄弁兵等有至交界處迎
接者有至舊任駐劄處迎接者新員赴任常無定期以
至弁兵在外淹留曠廢職守且途次資斧非動公費即
出已資公費乃軍裝噐械之需已資乃仰事俯育之項
以迎迓之虛文而耗公私之實用此等陋習不知起於
何時遂至相沿未改此即提鎮等不能體朕愛養弁兵
之心之一端也著該部傳旨嚴行禁止並將如何迎接
之處斟酌定議俾大小武弁遵守通行倘有違越不遵
者並嚴定處分之例以示懲儆
又奉
上諭今歲春夏間陜西地方禾麥頗好及至仲秋聞有雨
少之州縣如甘肅所屬則有階州靖遠環縣等處西安
所屬則有臨潼渭南高陵涇陽三原醴泉富平同州郃
陽澄城韓城朝邑華州華陰蒲城潼關以及榆葭二府
州所屬等處朕心深為軫念特諭該督撫速籌蠲免賑
䘏並轉運接濟之策務使貧民不至失所兹據劉於義
許容奏稱階州及靖遠縣環縣本年錢糧及應徵舊欠
已概行停徵俟明年夏收後再行徵收至乏食之民已
按照成例計大小口借給口糧以今歲十月起至明歲
四月為率統俟夏收後徵還或其他州縣有一村一堡
被旱薄收者亦照階州等處之例辦理等語據史貽直
碩色奏稱西安所屬州縣秋間雨澤愆期嗣於九月内
大沛甘霖所種之麥滋潤暢茂明歲夏收可望現在糧
價有減無增約計本地存貯穀石足以接濟明春之用
無庸借資於豫省至本地錢糧百姓感戴皇仁且値連
年豐稔已經完納十之八九亦無庸加恩蠲免惟從前
借糶之穀糧應於秋後還倉者今西安同華榆葭等府
州既有薄收之屬若再催還借糶之項誠恐市價增長
民力維艱應請暫緩徵買統俟明秋還項則民力可紓
等語劉於義史貽直等奏報地方情形已悉階州等三
州縣乏食民人所借之口糧俱著賞給明年夏收時不
必徵還所有本年未完之錢糧亦著蠲免明年不必補
徵其應徵舊欠著概行停止仍令劉於義許容督率有
司加意撫綏務令小民得所至西安同華榆葭等府州
屬百姓所借之倉糧亦著賞給明年不必交還其糶出
之穀於明年何時買補還項著史貽直等酌量具奏
三十日奉
上諭朕賞各省兵丁生息銀兩原交與該管大員善為營
運以濟其緩急之用從前有草率從事者即將此銀借
給兵丁收取利息以為賞恤似此辦理甚不妥協朕已
降旨訓飭嚴行禁止近聞仍有無識無能之總兵官希
圖省事暗中借給兵丁者又或有各兵假託商人借領
之名而其實自用官銀繳利者朕思兵丁切要用度莫
大於吉凶二事朕既已賞給官銀則二事可以粗備至
於尋常衣食之類無銀則可節省有銀易至輕費此乃
人情之常今見有官銀可借一時用去而將來補償無
資其拮据之苦仍兵丁身受之豈朕愛養加惠之本意
乎若兵丁假借商名領銀繳利更為不可兵丁既非殷
實之家又非久慣貿易之人虧折後從何賠補不但領
銀之兵受累於目前且致將來之兵不能霑國家之恩
澤此顯然可見者著各該管大員一一清查若有似此
情弊速行更改倘官銀不敷營運不妨據實奏聞或地
僻難於招商不妨輕減利息若取兵丁之息銀以為賞
恤是以朕惠兵之心而成將來累兵之舉則該管大員
經理不善之罪無可寬貸除從重議處外仍將虧欠之
項責令賠補
世宗憲皇帝上諭内閣卷一百四十九
