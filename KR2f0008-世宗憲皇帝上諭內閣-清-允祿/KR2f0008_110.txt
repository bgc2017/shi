欽定四庫全書
世宗憲皇帝上諭内閣卷一百十
雍正九年九月
上諭七道
初三日奉
上諭訓練兵丁步行乃爲善技若勤習漸進一日可行至
一百四五十里著交八旗都統副都統前鋒統領護軍
統領等將各管官員兵丁内年五十以下者皆令演習
趨走務期服勞耐久朕與限一年俾各演習俟一年後
特指一處務令到彼以驗其能否若有步行不能到所
指之處者朕惟該大臣等是問如有步行超越者朕分
别賞賜
又奉
上諭據江南河道總督嵇曾筠奏七八月間湖水增長幸
堤埽工程業已搶築加高湖流循軌東注所有邳宿黃
運河湖一帶運道生民咸資利涉而登袵席等語年來
仰賴
河神福國佑民安瀾有慶朕心深爲感慰著照上年致祭
典禮敬謹展祀以伸報享之誠嵇曾筠初任北河時尚
覺拘謹後因歷練多年識見開展竭其心力與田文鏡
和衷共事凡所辦理皆甚妥協自總理南河以來公正
明逹經理合宜不負朕倚任之重甚屬可嘉著交部議
叙具奏
初五日奉
上諭寧夏横城口及黃甫川邊外閒地與鄂爾多斯接壤
内地民人越界耕種而蒙古等私索租價每至生事互
爭經該部堂官奏請照例定界朕遂降旨交與該督撫
確查定議今據該地方官派員與鄂爾多斯之札薩克
等會勘請照原定之例分界經大學士議政大臣等議
覆准行朕爲天下主薄海内外一視同仁若照廷議立
界俾民人蒙古各守界址彼此無爭揆之事勢似屬有
益著行文鄂爾多斯之札薩克王等再加詳悉詢問如
此立界於伊等有無裨益之處各抒意見公同商酌具
奏到日再降諭旨
十四日奉
上諭前經署江西巡撫張坦麟條奏請將南昌府新建縣
之吳城鎮改隸南康府星子縣管轄經部議准行在案
今該撫謝旻奏稱據本地士民連名具呈均稱未便等
語從前張坦麟冒昧陳奏妄事紛更甚屬不合常見督
撫提鎮等於涖任之初或輕聽人言或自憑臆見率爾
具奏更改舊章不計事之永遠可行與否及至再經條
奏仍復成規多費曲折地方官民未必不受更張之擾
累嗣後文武官員等倘有將地方不可施行之事妄行
條奏舉行經後人復請更改者將原奏之人交部議處
倘原奏本是而後人妄行指摘或有意翻案者經朕察
出亦必從重處分永著爲例
十六日奉
上諭設立米局一事並非有人條奏原出朕之本意爲有
益兵丁起見迄今三年看來米價平穩實爲有益此旗
民所共知者經手官員理合議敘然使不問素日辦理
何如但以滋生利息多者議敘則將來必開營利之端
殊失朕之本意未爲妥協應查自設立米局以來大臣
官員未經更换並無辦理失宜曾經參處事故者列入
優等議敘方爲得宜此議著察旗侍衞參領逐一查明
後令弘春石文焻鄂齊趙弘濟等再加詳查會同八旗
大臣公議具奏
十七日正黃旗滿洲都統鄂彌逹等奏拖沙拉哈番
巴明告休奉
上諭巴明准其休致若賞給半俸將官職仍與伊子承襲
則俸禄便至重複若承襲與伊弟兄之子尚可賞給半
俸著八旗查明有似此者畫一一爲例
又奉
上諭上年西路擊賊有功及帶傷患病之兵丁前已降旨
令其各回内地營汛休息調理以示恩恤其凍傷手足
致成殘疾者舊例查其子弟一人入伍食糧仍令地方
官每月給米三斗以養贍其終身今聞帶傷患病之兵
丁回營調治已陸續痊愈據署固原提督范時捷奏稱
本標患病回營兵丁二百五十八名内僅有十一人受
傷稍重已成殘廢難以照常差操等語朕思本兵若成
廢疾而家無可以入伍食糧之子弟恐月給官米三斗
不敷其餬口之用實爲可憫著該管大臣確查上年西
路兵丁因擊賊而傷損手足致成廢疾其家又無子弟
可以入伍者俱著給與守糧一分養贍以終其身用示
朕加恩優恤之至意
世宗憲皇帝上諭内閣卷一百十
