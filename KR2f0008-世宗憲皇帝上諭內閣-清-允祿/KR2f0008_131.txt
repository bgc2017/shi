欽定四庫全書
世宗憲皇帝上諭内閣卷一百三十一
雍正十一年五月
上諭十四道
初一日奉
上諭部院衙門銷算錢糧事件俱用書辦計算司官筆帖
式内通曉算法者少即姦吏作弊亦不能查算法乃六
藝之一各部院筆帖式辦事之暇有情願學習者令其
學習俟三年後候朕考試再官學生候補筆帖式俱令
其學習有情願考試者亦准其考試優者朕加恩另用
初二日
諭内閣教習庶吉士所以造就人材使之沉潛經籍涵泳
藝林可以典制誥之文鳴國家之盛也從前庶吉士皆
就翰林院讀書教習大臣不時策勵是以身心約束學
殖易增館閣之間蔚然稱盛朕意今科選拔庶常仍令
在翰林院衙門讀書俾教習諸臣得以朝夕訓課兼厚
給廩餼資其膏火庶幾枕經葄史文藻可觀克稱詞臣
珥筆之職其應查照前例及如何加與廩給之處著酌
議具奏
初七日奉
上諭近聞山東通省雨澤俱已霑足但從前有得雨稍遲
之州縣今年二麥歉收民力未免拮据况得雨之後無
力耕種錢糧輸納承辦維艱朕心軫念著該督撫將得
雨稍遲之州縣衛所應徵新舊錢粮緩至秋成之後再
行開徵以示朕體恤閭閻之至意
初九日奉
上諭朕於直省地方偶遇災祲即為之寢食不寧蠲租發
粟截漕平糶多方撫恤務使貧民無一不得其所又念
各該地方雖或收成歉薄豈無蓋藏豐裕之家伊等誼
篤桑梓休戚相關若各人量力樂輸既可以展其睦婣
任恤之情亦可以為恤災扶困之助是以曾經降旨通
行勸導然亦聽紳衿士庶自為之不相強也近聞直省
地方捐貲周急好善樂施者頗不乏人此誠鄉鄰風俗
之美亦人心古處之一驗也此等良善之人應加恩澤
以示褒嘉著該督撫留心體察秉公確訪其捐助多者
著具題奏請議叙少者亦著地方大吏給與匾額並登
記檔冊免其差徭以昭朕與人同善之至意
初十日奉
上諭上年江蘇被水之州縣朕已降旨多方賑濟今春又
復添賑四十日以加惠貧民兹當徵收錢糧之時其被
災稍重之處小民輸課未免艱難著該督撫秉公確查
將應行緩徵之州縣奏聞緩徵待至秋成再令完納以
紓民力以廣國恩
又奉
上諭向來各省布政司衙門給發兵餉不肖之布政使多
扣尅平頭是以各營分給兵丁另用輕平給發近日各
布政使頗知奉公守法不敢扣尅平頭而營中分給兵
丁仍用舊日輕平以致各兵不能均霑實惠聞楚省現
在如此則他省可知著各省督撫會同提鎮布政使將
司平與營平較對畫一並將營平鐫刻字號該管大員
仍不時稽查無令劣弁得以上下其手
又奉
上諭各省州縣設立社倉原以便民濟用若遇應行借給
之時該州縣一面申詳上司一面即速舉行方可以濟
閭閻之緩急儻其中有假捏虛冒等弊自難逃督撫之
耳目聞直隸百姓借領社穀必待督臣咨請部示而後
准行往返動經數月小民守候維艱仍不免重利告貸
之苦著該督李衛酌量定例變通辦理咨報存案嗣後
遵照施行
十一日刑部以江西新城縣民黃二致死伊兄黃魯
山一案請
旨奉
上諭黃魯山酗酒廢產頑梗不孝又欲盜賣伊母余氏膳
田曾經余氏具禀有案是黃魯山忤逆之罪無可逃矣
黃二迫於母命將魯山致死情有可原著從寬免其治
罪不必發遣其協助下手之何友爵涂介文亦著從寬
免其流杖此案乃朕原情辦理者將來不肖之徒或知
有從寬之例假造捏飾以圖卸罪亦未可定此次寬免
之處後不為例並著通行曉諭知之
二十日兵部將年老之郎中阿爾哈圖等帶領引
見請
旨奉
上諭阿爾哈圖瑪紳年力衰邁此等人員留在部内不但
於部務無益且礙後進之階爾部應早為奏聞何遲至
於今仍以該員等或改用旗員或令休致兩請具奏阿
爾哈圖瑪紳著原品休致並傳諭各部院衙門堂官如
章京筆帖式内有此等年老衰邁人平常者即行奏聞
儻瞻徇姑息經朕察出必將該堂官嚴加議處
二十四日奉
上諭北路所派四省綠旗官兵有在軍前病故者其本營
未奉部文之前家口所領月餉朕已於上年八月降旨
免其追還今思西路亦有調撥别省綠旗兵丁其中豈
無在軍前病故者若將本營未奉部文之先伊等家口
所領月餉按日著追實為可憫著行文各該省若有軍
前病故兵丁俱以文到之日扣除月餉其未奉部文之
前已經支領者免其追還倘有豫借庫銀之處著以該
省司庫存公銀兩代為補項
二十五日奉
上諭從前曾令出征兵丁家中有寄帶衣服等物者俱著
送部於運送官物之便帶至軍營朕思衣服等物隨時
需用必俟運送官物之便始行寄往未免稽遲時日且
堆積繁重帶送亦覺艱難著該部將兵丁家中帶去之
物酌量各旗送到之數間一二日作一起由驛站逓送
二十七日奉
上諭自西路用兵以來甘肅等處百姓效力為多其踴躍
急公之念更屬可嘉是以屢年地丁錢糧朕皆降旨蠲
免上年並將米穀豆草等項悉令免徵以示朕加惠閭
閻逾格施恩之至意近聞春夏之交秦省雨澤應時二
麥豐稔此即秦民忠義淳良荷
天福祐之明驗朕心欣慰著將甘肅所屬本年應徵地丁銀
二十七萬九千三百餘兩仍行蠲免以足民用以廣國
恩該督撫務飭有司敬謹奉行俾百姓均霑實惠
二十八日刑部以西安民人王修恥毆死楊考顯一
案請
旨奉
上諭王修恥與白根僧共毆楊考顯至死署西安廵撫史
貽直既以王修恥下手傷重抵罪又以獨子奏請留養
是此案無抵償之人矣夫獨子留養乃國家法外之仁
而兇惡之徒往往恃有恩宥之例好勇鬭狠或夥衆共
毆而獨認其罪以冀倖免又或遇無識之有司務為姑
息而遷就以定案此風皆不可長王修恥不准寬免依
擬應絞著監候秋後處决
二十九日奉
上諭紀成斌本由行伍出身蒙
聖祖仁皇帝深恩屢加拔擢至參將之職雍正元年朕因年
羹堯保薦遂用為副將旋即補授總兵官特陞提督實
為逾格之恩嗣因西陲用兵關係重大協贊務得其人
岳鍾琪薦伊素嫻軍旅可以任用朕亦料其重受國恩
自必努力戎行力圖報效是以委以協贊軍務之重寄
雍正八年岳鍾琪進京陛見將大將軍印務令伊護理
伊當此大任自應愈加敬謹悉心籌畫於緊要卡倫嚴
密偵探於賊人窺伺思患預防庶可上報國恩下稱職
守詎紀成斌昏庸懦怯玩愒性成將軍國大事視同膜
外全不經心以致賊人瞷其疎忽乘隙侵擾卡倫損傷
將弁殘害士卒被掠馬駝羊隻無算鎗礮器械口糧遺
失亦多維時紀成斌身在大營掌握重兵恐懼驚惶一
籌莫展聽賊衆環營往來如入無人之境西路軍威因
此大損且致逆賊資我之馬駝器械得於次年侵犯北
路是兩路軍營之被賊擾掠者皆紀成斌貽之害也至
今出征將弁兵丁莫不痛恨切齒天下之人亦莫不以
紀成斌喪師辱國縱賊失機之罪為法所難宥彼時在
廷大臣即奏請將紀成斌按以軍法明正典刑以肅軍
紀朕猶予以自新之路特降諭旨暫緩治罪俟事竣之
後再定實望其感激抒誠黽勉效力以稍贖前愆也乃
伊獲罪後在營一載仍無愧悔之心亦無出力之處朕
始降諭旨將伊革去提督降為副將凡有差遣令其效
力行走若仍不知愧悔必究前案以重處之所降諭旨
甚為明晰若伊稍有人心自應感恩畏法洗滌肺腸以
圖後效乃伊冥頑不靈目無國憲既不思從前獲罪之
重大亦不念曲加寬宥之深恩於雍正十年正月賊犯
哈密之時同曹勷領兵堵截遇賊於二堡之西仍復退
縮不前致賊兔脫尚敢扶同曹勷捏報力戰四時朦混
掩飾今於駐防搜吉卡倫又敢故違將令漠視軍務以
致車輛被刦是紀成斌所至之地在在疎防無不失機
養寇者可見伊全無改悔之心而且有意誤公僨事核
其前後罪案情無可寬法無可貸著署大將軍等將紀
成斌即於軍營處斬以為將弁失機縱賊負恩誤國者
戒
世宗憲皇帝上諭内閣卷一百三十一
