欽定四庫全書
世宗憲皇帝上諭内閣卷二十七
雍正二年十二月
上諭二十一道
初二日
發下田文鏡奏摺交九卿詹事科道閱看奉
上諭朕覽此奏一片至誠激切朕甚憐之嘉之若謂言
不由衷則是欺君誑上之大奸慝田文鏡非惟不爲
亦且不能也此等毫不瞻顧因循實心任事之人朕
若不保全則大小臣工惟以附權趨勢爲務誰為國家
誠心效力乎著交九卿詹事科道同看秉公回奏
初三日禮部奏雍正三年元旦請受朝賀奉
上諭朕即位之初諸王大臣奏請元旦陞殿受賀至再至三
朕無如何准扵次年受賀今年元旦陞殿讀表時朕
聽之不禁心傷悽然垂淚今尚未過三年明歲元旦
著停止行禮
初四日
諭吏部尚書朱軾浙江沿海塘工最爲緊要署巡撫石文
焯前奏必須通用石塊修築後又奏稱不必用石全無
定見誠恐貽悞塘工朕已諭令法海佟吉圖作速詳議
具奏矣但恐法海等初任不諳地方情形爾曾爲浙江
巡撫必知海塘緣由著馳驛前往浙江將作何修築之
處會同法海佟吉圖詳查定議交與法海等修築爾即
回京朕思海塘關係民生必須一勞永逸務要工程堅
固不可吝惜錢糧江南海塘亦爲緊要爾浙江事竣即
至蘇州會同何天培鄂爾泰將查勘蘇松塘工如何修
築之處亦定議具奏
又
諭禮部工部國子監進士題名碑始于唐時新進士榜後
扵慈恩寺塔下題名立碑自宋明以至我朝皆建碑扵
國學按諸進士甲第先後刻姓名籍貫于上凡所以重
科名也今太學
聖廟戟門外所立本朝歴科題名碑自順治丙戌科起至
康熙戊戌科而止考會典諸進士釋菜後禮部題請工
部給建碑銀壹百兩交與國子監立石題名康熙三
年輔政大臣裁省此典其每科皆諸進士捐貲立石我
國家振興文教凡鄕試會試動用帑金數萬朕即位之
始即開恩科誠以科目一途實用人取士之所係題名
之典豈宜遺缺著工部動用正項錢糧令國子監將雍
正癸卯甲辰兩科題名碑記即行建立康熙辛丑科亦
行補建嗣後每科仍照舊例題請庶士子觀覽此碑知
讀書之可以榮名益勵其自修上逹之志爾該衙門即
遵諭行
初五日戸部奏准雲貴總督高其倬請將新順番民
所納馬匹等項變價報部奉
上諭部議將番民所納馬匹等項變價報部等語但行間
效力人員朕正在加恩厚賞所納此等物件又何須變
價其馬匹等物著賞給郝玉麟以下效力官兵
又
諭刑部爾部案件最關緊要朕所賴者爾諸大臣爾等所
頼以辦事者全在司官每司必得一二實心辦事才能
之員方有裨益朕思翰林院滿漢編檢庶吉士俱係進
士出身伊等即目下不熟練律例亦不難扵讀記爾等
扵滿漢編檢庶吉士内揀選或有情愿在刑部學習辦
事者或爾等所知者共揀選二三十員引見後分在各
司學習辦事如有辦事明白實心效力者爾等酌量扵
爾部司官員缺題補
初八日九卿議覆山西巡撫諾岷條奏本章貼黃内
多開條欵者請飭通政司停止駮議奉
上諭諾岷奏稱貼黃多開條欵通政司駮議之處應否停
止等語九卿應按其所奏將應否停止駮議之處議
覆乃並不照事議覆祗稱本章違式許通政司題參
與伊具題本意全不符合况令通政司擅駮本章則緊
要事件必致遲悞再貼黃自限定字數以來朕連日披
閱本章内多辭意不能詳盡之處諾岷所奏近是將本
發回再議具奏毋得固執原議
又刑部等衙門奏准湖北巡撫納齊哈將戳死郭定
國之李方儀留養奉
上諭殺人之犯因伊親老又家無次丁奏請免死留養然
亦須查明被殺之人有無父母是否獨子若係親老又
係獨子一旦被殺以致親老無人贍養而殺人之人反得
免死留養殊與情理未協著行文直省督撫如奏請殺
人之犯存留養親務須將被殺之人有無父母及以次
成丁之處一併查明扵本内聲明具奏
又刑部等衙門奏岳周鑚營保薦布政使擬斬立决
允禩幫助岳周銀兩使其鑚營交宗人府議處奉
上諭岳周改爲應斬監候秋後處決允禩從前所犯之罪
較此重大者甚多朕已俱行寬免允禩著從寬免交宗
人府議處
初十日吏部尚書朱軾奏
皇上至仁大孝超越萬古居喪三年猶如一日考諸史冊
實所未有今服制已滿請祫祭
太廟即吉釋哀奉
上諭朕覽朱軾所奏當之甚愧朕受
皇考四十餘年顧復深恩罔極莫報祇爲默盡一點私情非
謂歴代帝王不能行之事朕能行之思欲立法定制以
垂令名也倘有毫末近名之念
皇天其日鑒之且如祭祀朝會大禮不容久曠者朕亦勉徇
諸王大臣之請照常舉行惟有齋居素服思哀思慕盡
一己之誠于宫禁之中古人云禮之至者無文哀之深
者無節朕自嗣統以迄扵今撫時生感觸物增悽僾見
愾聞澘然出涕情不容以自禁心不能以自覺遑論其
合扵古制否乎昔
世祖
聖祖皆以冲齡登極一時禮制容或有所未偹設
世祖
聖祖踐阼之日已若朕躬之年則盡禮盡制必有朕所萬不
能逮者今朕之諒陰三年不過默盡其心而抱歉之處
尚多敢云盡禮乎至若奏稱三年以來深山窮谷無不
哀思戀慕遏密八音等語此乃
皇考六十餘年深仁厚澤浹髓淪肌四海臣民哀痛廹切感
激思慕愈久不忘出於人心之自然非朕有所禁約而然
也夫以薄海内外凡有知識之倫尚且哀慕不忘如此
况躬爲子臣欲報昊天罔極之德其終身哀慕復何時
能已耶朕之衷曲非欲表暴扵人特因奏章過扵稱揚
朕心滋愧故略爲宣寫以示中外此所奏著九卿詹事
科道會同詳議具奏
十一日奉天將軍唐保住奏借欠豆石人員著落催
追奉
上諭八旗内子姪幼小本身已故家産盡絶並無子嗣無
力賠還者俱從寬豁免
十三日諸王大臣奏明年元旦伏祈
皇上俯順輿情陞殿行禮進表奉
上諭諸王大臣雖請朕俯順輿情諸王大臣亦當思仰體
朕意朕意以爲行慶賀禮以示萬國不若盡孝道以示
天下二年元旦因行元年之禮故允所請去年允行長
至之禮因
聖祖仁皇帝配
天大典朕不得已勉從衆請至扵御殿進表受賀不比尋常
之御殿謝恩行禮也朕已降此諭旨諸王大臣著即遵
行諸王大臣奏孝經言天子之孝得萬國之歡心以
事其先王
皇上陞殿受賀錫福兆人
聖祖仁皇帝在
天之靈必爲欣慰實與孝經之義相合奉
上諭諸王大臣奏請朕於明歲元旦陞殿受賀朕因未過
三年著停止今諸王大臣又復引經據典陳懇再三著
准行禮其表文但行呈進不必宣讀
又王大臣等奏二阿哥病勢不起奉
上諭前奉
皇考諭旨二阿哥斷不可放出朕惟
皇考之旨是遵彼時若有旨完結朕亦遵行耳朕惟仰體
皇考聖意奉若天道而行前看守之王大臣奏聞二阿哥病症
朕即下旨與大臣於太醫院擇良醫調治昨者少愈二
阿哥披誠陳奏感激朕恩殊為可憫今日醫云病復變
重朕欲往看恐二阿哥執臣禮朕何必受之俟有事後朕再
往奠前二阿哥福金事既照親王福金辦理若二阿哥有事
亦應照親王之例辦理一切所用之物交與内務府大臣
莊親王常明來保等俱於内府取給不可費弘晳絲毫理
郡王所屬人等俱著穿孝即傳諭令其預備二阿哥之子
孫交與總管太監劉進忠王以誠等多派人照看從前
皇考時大阿哥福金曾派在内阿哥穿孝如二阿哥有事著
誠親王公允祹長子弘曙弘晫弘曦弘昉弘春弘昂穿
孝照親王例齊集時值隆冬福金及大臣之命婦免其
齊集若即出殯朕心不忍擇定出殯日期送至鄭家莊
設棚安厝伊子弘晳亦得盡其子道出殯時每翼派侍
衞大臣各一員散秩大臣各二員侍衞各五十員送至
鄭家莊
又
諭倉場侍郎從前因倉役得錢則給與好米否則給與成
色米故令將米石拌勻支放不但使倉役無索詐之端
即旗人知米色拌勻亦必不肯以錢行賄如此則旗人
既不費錢財均得一色之米而倉役索詐之弊亦可革
除所以降旨令其拌勻有謂拌勻之米不好者特倉役
等夤緣之所致也倉内所有只此米石並無别項之米
此俱係倉役人等欺誑旗人欲得財賄之故爾等行文
八旗令都統等傳問兵丁或情願領此拌勻之米或仍
欲用錢而領未拌之米詢明定議各行具奏
十五日王大臣等以二阿哥患病溘逝蒙
皇上降旨親往致祭合詞懇請停止奉
上諭王大臣勸朕雖是但朕心不能自已之處爾等尚未
盡知二阿哥獲重罪扵
皇考其身若在仍屬負罪之人今既如此則罪已畢矣罪既
畢依然朕兄也從前裕親王之事
皇考自熱河回京即躬臨致奠朕之弟兄亦著穿孝今封二
阿哥爲親王即與裕親王無異從前
皇考曾有諭旨二阿哥大阿哥斷不可放出是以朕遵奉而
行自登大寶以來扵二阿哥處未降一旨未遣一人雖
錫賚頻加皆未言及朕所頒賜也惟交與總管太監傳
送彼詢所從來則云不知蓋朕心不欲受伊拜謝並不
欲聞伊感恩之言也前日聞伊病朕遣大臣往視二阿
哥奏曰臣當日與皇上雖無好處亦無不好處臣得罪
皇考係大不孝之人應將臣棄置不問乃蒙皇上種種施恩
甚厚臣心實深感激臣今福薄病已至此安敢虛言前
若賜臣二寸白紙一條豈能延至今日乎臣心稍有知
識豈不知之仰蒙聖恩别無他願惟望病愈而已又訓
伊子理郡王曰扵爾君父之前有一分之能即竭盡一
分之力有三分之能即竭盡三分之力若能一心竭誠
效力以事君父方爲令子等語此皆二阿哥至誠由衷
之言也觀此
皇考之聖明愈見矣朕今往奠乃弟兄之情惻然不能禁止
但知自殫其心並非邀譽也此朕至情諸王大臣久而
自見明日朕必往奠王大臣不必再奏
又奉
上諭弘晳之母奉事二阿哥有年無纖芥之過人甚淳謹
著封理親王側妃令居伊子府第弘晳盡心孝養理親
王侍妾曾有子女者伊子如欲迎養則聽其迎養有欲
隨側妃居住者亦聽其隨去不願者另給廨舍與居豐
其衣食以終餘年著遍諭理親王府下人等知之
十八日奉
上諭外官畜養優伶殊非好事朕深知其弊非倚仗勢力
擾害平民則送與屬員鄉紳多方討賞甚至借此交往
夤緣生事二三十人一年所費不止數千金如按察使
白洵終日以笙歌爲事諸務俱已廢弛原任總兵官閻
光煒將伊家中優伶盡令入伍食糧遂致張桂生等有
人命之事夫府道以上官員事務繁多日日皆當辦理
何暇及此家有優伶即非好官著督撫不時訪查至督
撫提鎮若家有優伶者亦得互相訪查指明密摺奏聞
雖養一二人亦斷不可徇隱亦必即行奏聞其有先曾
畜養聞此諭旨不敢存留即行驅逐者免其具奏既奉
旨之後督撫不細心訪察所屬府道以上官員以及提
鎮家中尚有私自畜養者或因事發覺或被揭參定將
本省督撫照徇隱不報之例從重議處
又奉
上諭兵部所奏廕生摺内有情願在旗行走六十四人朕
從前曾降諭旨給與廕生人員令其分部行走因伊等
俱係年少子弟藉祖父效力得一品二品廕生遽授以
員外郎等官倘不能辦事日後必致參革殊非朕加恩
之意所以將世職一品二品廕生俱著給與三品廕生
考試分給部内學習行走如行走好者著本部大臣具
奏仍以原品級補用今此六十四人既不能學習文藝
情願在旗行走伊等皆因祖父世職應得廕生今既不
得用于部員著仍照伊等世職給與原品級廕生不必
待漢廕生一齊考試著扵明年四月初間擇日請旨考
試
十九日奉
上諭湖南地方西與貴州接境民苖雜處奸宄叢生文武
大吏務扵邊境犬牙相錯之處互相稽察彼此協應方
能禁戢苖彛綏靖地方即如貴州之黎平府知府衙門
設于湖南所屬之五開衛城内聞五開衛守偹李孝恣
為不法曲庇漢奸任其出入苖地生事害民莫可究詰
夫以巖疆重地乃容此不職之員該督撫等何故置若
罔聞著總督楊宗仁巡撫王朝恩明白回奏將李孝革
職交與貴州巡撫毛文銓嚴審定擬具奏
又刑部議覆署江蘇巡撫何天培奏將誣告顧二等
之沈襄擬流折贖奉
上諭部内議將誣告之沈襄年逾七十應照例收贖又稱
伊子沈振翼既將伊父治罪應免罪等語誣告人以死
罪者其父子俱議免罪可乎將本發回著再議具奏
二十二日奉
上諭汝福原屬廉親王之黨廉親王資助汝福財賄同心
協力到處鑚營人所共知伊伯父佛格專盗虛名譏議
皇考時朝政與廉親王比匪營私欲敗君父聲名擾亂國家
政事種種奸惡朕皆寬恕兩月之内由閒散宗室用至
刑部尚書朕如此施恩者原因其有才欲令改過庶宗
室内得一可用之人也詎知佛格毫不盡心凡事舛錯
擾亂朕衷因解伊部務令爲都統伊在會議處任意妄
言咨嗟怨恨淆惑衆心伊雖如此朕尚未加罪令伊以
護國將軍教訓宗室子弟伊當感激朕恩盡心教訓其
子姪效力圖報今不但無感激之意略不以事爲事其
行止仍然如故毫未悛改且一任伊子肆行無忌今日
汝福在朕前顕露悖逆情狀其從前惡蹟皆係佛格所
教可知矣人臣無將史冊所載今顯然在朕前如此行
事豈有寬恕之理乎著將佛格汝福交宗人府監禁朕
另降諭旨
世宗憲皇帝上諭内閣卷二十七
