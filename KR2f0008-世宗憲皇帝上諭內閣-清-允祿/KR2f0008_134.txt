欽定四庫全書
世宗憲皇帝上諭内閣卷一百三十四
雍正十一年八月
上諭九道
初一日奉
上諭上年江南松江地方潮水泛溢為災聞附近各鹽場
内惟南匯縣之下砂各場奉賢縣之青村場被災稍重
竈丁未免艱窘朕心實為軫念查下砂頭場二三場及
青村場有本年額課銀兩又有歷年舊欠銀兩若令此
時照例徵收竈丁難於輸納著將本年額課緩至十月
秋收後開徵其歷年舊欠之項分作三年帶徵以紓竈
力可即傳諭浙江總督程元章知之
初六日奉
上諭據山東廵撫岳濬奏報東省解司耗羡從前因公動
用條款紛繁多有浮濫之弊自雍正六年經前任督臣
田文鏡逐一查核應補應銷分别清楚此後凡有動用
皆係地方應辦之項並無浮濫兹據布政使鄭禪寶報
稱歷年耗羡銀兩現存庫七十五萬四千兩有零等語
從前據孫國璽奏報豫省存庫銀七十萬有零朕已降
旨將豫省本年地丁錢糧蠲免四十萬兩以加惠通省
百姓今東省亦應一體加恩著將雍正十一年地丁錢
糧照豫省之例蠲免四十萬兩即以存貯之耗羡照數
撥補還項該省督撫務飭有司實力奉行俾閭閻均霑
實惠倘有不肖官吏從中作弊私徵侵蝕者一經發覺
定行從重治罪
初七日領侍衞内大臣等奏親軍係近
御處當差之人嗣後不准挑取前鋒奉
上諭親軍雖係近御處當差之人然前鋒尤為緊要親軍
俱係由佐領内視其漢仗好者挑取之人若將舊人挑
為前鋒則致誤事嗣後親軍内未滿十年者准令挑取
前鋒其過十年者毋令挑取前鋒將此永著為例
初十日奉
上諭據甘肅廵撫許容奏稱雍正十一年甘肅所屬應徵
地丁銀二十七萬九千三百餘兩奉特旨全行蠲免以
豐收之歲邀格外之恩闔省歡呼籲請代謝但臣查雍
正十年甘省蒙恩蠲免所有民間已完銀十四萬六千
三百七十四兩准抵今年正賦今年未奉恩旨以前又
有已完銀三萬六千三十九兩合計共已完銀一十八
萬二千四百一十四兩零此外更有續完亦未可定再
查甘省有新經入額徵解錢糧一千一百餘兩尚未報
部相應一併奏聞等語朕思加惠甘肅所屬民人是以
將本年額賦再行蠲免其上年及今年春夏間已完之
項著該督撫董率有司詳細確查記明檔册准抵甲寅
年應徵正課至新經入額之錢糧一千一百餘兩亦著
一體蠲免
十二日奉
上諭各省營伍必須武職大員平時親行查察庶可以除
怠惰廢弛之弊提督一官節制全省統轄之地甚遠難
以親身遍歷至於總兵分轄地方道理不甚遼闊廵察尚易
周遍嗣後各鎮臣有應行廵察之處著先期具摺奏聞請旨
候朕批示遵行不必拘定期限免各營預備供應至滋擾
累儻有絲毫苛累所屬弁兵者經朕察出定行從重議處
十九日奉
上諭直隸河渠水利關係國計民生朕留意多年悉心經理
開濬河道修築堤工務令宣洩有資閭閻獲福又特設正
副總河董率其事以專責成因王朝恩久歷外任且受朕
深恩諒能殫心竭力以副任使是以用為總河畀以畿輔
河工之重寄乃聞王朝恩自到任以來性好安逸不耐煩
勞僅於運河一路坐船勘騐工程其他各處從未親歷於
河道形勢全不了然以致緊要之處堤岸殘缺水道壅淤
平時漫無覺察今夏雨水雖多旋即晴霽並非久隂積澇
可比而薊運還鄉等河及河間天津之運道併順德廣平
大名之百泉滏陽漳河等處遂至決口漫溢傷害田廬居
民罹於水患又如滄州磚河月堤潰决王朝恩囑令該州
那動庫銀相幫墊築亦不奏聞希圖隱諱似此巧詐居心
苟且從事有忝職守深負朕恩王朝恩著革職仍留該地
方所有今年應賠工程銀兩悉於王朝恩名下追出還項
儻仍復推諉怠緩即行嚴參從重治罪其直隸河道總督
員缺著顧琮補授徐湛恩身為副總河不能協助辦理甚
屬怠忽著革去副總河交與顧琮差遣委用稍有懈怠亦
著嚴參奏聞其副總河員缺著永定河道定柱補授永定
河道員缺著内務府郎中巴什補授所有河道疎防官員
有應題參者著顧琮查參該部嚴察議奏
二十日奉
上諭據署陜督劉於義等奏稱吐魯番等處回民已移至
安西男婦大小實共八千一十三名口等語從前回民
自吐魯番移至塔爾納沁據署大將軍查郎阿等奏報
共九千二百七十三名口今其中既有病故例應扣
除口糧但伊等甫到安西寧可使之日用寬裕其供
支口糧著署督劉於義等仍照原數支給暫不必扣除
以示朕格外之恩至額敏和卓本身及伊親丁著照官
員例支給粳米以示優異又聞回民喜食白麵其每月
口糧著支給白麵二十四日粟米炒麵各三日
二十五日奉
上諭朕聞直省督撫藩臬衙門俱有本房稿房掌案書辦
一切官弁陞降刑名錢穀之事皆伊等查例呈稿繕寫
承發督撫藩臬不過從中斟酌究不能出其範圍雖有
幕客亦多依樣葫蘆照稿簽行以致伊等把持操縱擅
作威福暗通信息撞騙招搖是督撫藩臬之權轉屬若
輩之手此種流弊直省皆然惟湖南更甚近來督撫藩
臬衙門書吏雖經一體關防封鎖不容出入而日用供
給仍係伊等自備每於取送出入之時密書細字巧通
關節復將親信之子弟戚友賃房居住名為買備食物
實則招攬傳遞遇有緊要事件即為牽引說合有挽工
縴手諸名色往往事未入則已有照應事未出則已有
聲聞屬吏藉以鑽營伊等飽其谿壑弊竇昭彰肆行姦
詭該督撫藩臬等每墮其術中而不覺在督撫藩臬等
受國家重寄未有明知故縱之理但相沿日久習焉不
知遂易為伊等之所朦蔽所當留心體察因地制宜防
範周詳稽查嚴密務使弊絶風清始於地方有益若云
書吏供給一節每年計費無多朕於督撫藩臬皆厚給
以養廉即捐此些微以贍書吏使杜弊端似亦事之可
行者但重用書吏不過藉其諳練成例若果得老成明
白之幕客諸事嫻熟可資商酌不使書吏得操其權自
無可作之弊是又督撫藩臬等所當各自加意者也至
於書吏積弊朕已深知但念伊等素習科條兼曉文義
非冥頑愚蠢者可比不過狃於積習恃其聰明希獲蠅
頭罔計後患若督撫藩臬等動之以情理惕之以利害
指其既往之愆予以自新之路在今日之勤慎小心固
可享安寧之福即異日之役滿考用亦可邀上進之階
伊等自知舞文作弊必累身家畏法奉公自收厚報諒
未有不革面革心改途易轍者著督撫藩臬等將朕諭
旨徧行訓飭嚴切提撕倘自此以後仍復怙惡不悛或
遇本官庸愚為其障蔽經朕訪聞定行查拿於各該處
即行正法決不姑貸
三十日工部議覆廵視臺灣御史覺羅栢修奏臺灣
戰船仍歸内地修造應如所請奉
上諭依議臺灣修造戰船因匠役糾夥深入番社採取木
植易生事端今移至内地成造亦息事寧人之道朕思
番社産木既多若令番民自行採運赴官售賣按數給
與價値使之獲利又無騷擾伊自樂從但不預先妥議
規條難以期其必得又恐通事人等從中作姦致滋弊
竇目前且向内地修造其番人自行售賣之說果否可
行並如何辦理方為妥協著該督撫悉心定議具奏到
日再降諭旨
世宗憲皇帝上諭内閣卷一百三十四
