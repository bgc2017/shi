欽定四庫全書
世宗憲皇帝上諭内閣卷二十九
雍正三年二月
上諭二十二道
初一日諸王文武大臣官員等奏七曜同躔萬年嘉
瑞恭請
皇上御殿行慶賀禮奉
上諭據奏二月二日庚午日月合璧五星聯珠為亘古難
逢之大瑞請陞殿慶賀等語朕惟
皇考六十餘年敬
天勤民始終如一是以
上天申眷至於今日覩此嘉祥在
皇考為福鍾善慶之餘在朕躬為迎迓
天庥之始惟有兢兢業業竭力盡心永久如一以仰答
上天之眷佑以克承
皇考之弘猷期與大小臣工矢誠心而敦實政陞殿受賀不
必舉行但念
天瑞實因
皇考而致應遣官告祭
景陵以昭祥瑞之自應行典禮著該部具奏
初二日諸王大臣官員以日月合璧五星聯珠為四
千餘年未有之上瑞再申虔懇仰祈
皇上俯允所請陞殿受賀奉
上諭朕生平存心真誠内外如一惟期與大小臣工夙夜
孜孜慎終如始以答
上天之嘉貺以紹
皇考之前徽昨頒諭旨已悉朕意今諸王大臣等再申懇請
是以有意謙讓視朕矣若如此則不知朕心也
上天既賜嘉祥朕與内外臣工惟有益加敬謹以仰答
上天昭示之恩承
皇考詒謀之遠朕與諸王大臣期共慎之勉之所奏陞殿慶
賀不必行
初八日
諭内閣各省督撫提鎮將朕摺批密諭有同在一省而彼
此互相𫝊看者有隔越隣省而彼此互相通知者亦有
經過其地而私相探問者周易曰幾事不密則害成是
以歷來會議軍務皆極慎密以防漏洩凡文武大吏之
密奏及朕所降密旨俱係國家緊要事件豈不更重於
軍務而可輕洩以貽害乎嗣後若有此等一經發覺該
部槩照洩漏軍機律治罪
又
諭工部河南河堤工程甚屬緊要一切需用物料必須歲
前預備方不悞緩急之用聞去年冬間陳世倕不將錢
糧撥給物料並未預備嵇曾筠行催數次但於十分之
中撥給三四倘遇水漲有需用物料之處或致遲悞關
係甚大陳世倕昏昧已極嵇曾筠懦弱推諉又是何心
諭旨到日即將錢糧撥給河工官員所用物料作速預
備並著嵇曾筠明白回奏
初九日三法司奏生員陳為翰打死何壯深一案巡
撫仍照鬭毆殺人律擬絞監候具題應改為斬監候
奉
上諭讞獄之道貴於虛公詳慎務得其平不可稍存一毫
意見以致畸輕畸重朕駁審陳為翰一案該撫審出實
情仍照前擬具題而該部又欲駁重朕籌之再四若依
部駁恐將來督撫等俱有意迎合而事情委曲有所未
盡若仍照該撫所擬又恐將來督撫等堅執前見不肯
改易朦朧結案二者皆於法不得其平朕慎重讞獄期
於盡善無弊此案著九卿等會同詳議悉心斟酌以歸
至當夫衿棍倚勢欺壓平民固屬不法至於閉戸讀書
之人設或遭土棍欺凌又豈法所能容書曰惟明克允
蓋用法惟明允乃得其平也朕因此案併諭及之爾等
其悉朕意
十二日
諭順天府府尹直省督撫朕惟古昔帝王以孝治天下誠
以孝者天之經地之義民之則也故魯論云慎終追遠
民德歸厚矣朕以藐躬纉承大統永惟
皇考聖祖仁皇帝顧復洪慈恩德罔極中心哀痛什伯恒情
以日易月實所不忍特以
天
地
宗廟大祀朝會重典不容久曠時亦勉從諸王大臣之請遵
禮舉行惟於宫庭内素服齋居默盡此心每撫時觸景
輒增悽愴僾見愾聞之際哀發於中澘然出涕古人云
禮之至者無文哀之至者無節實非有所倣而行亦非
欲以立法定制垂譽於天下後世也終身孺慕寧有已
時今諸臣據二十七月即吉之文合詞公請祫祭釋服
朕以禮制情勉允所請於雍正三年二月十二日祫祭
太廟釋服即吉伏念
皇考聖祖仁皇帝御極六十餘年深仁厚澤普遍寰區
賓天之日凡京畿直省海澨山陬士農工賈白叟黃童莫不
呼號哀泣孺慕之誠三載以來有如一日今舉行吉禮
應敷告天下朕嗣位以來惟日兢兢嚴恭寅畏不敢怠
息庶幾克荷
皇考聖祖仁皇帝付託之重百姓受
皇考聖祖仁皇帝教育深恩當勉勵忠誠勤守職業言慈言
孝克友克恭農夫盡力於南畝工商致精於器用毋尚
奢侈毋事浮偽共期歸真還樸比戸可封以無負
皇考六十餘年培養漸摩之至德於朕奉
先思孝之心實有賴焉爾該地方官遍行曉諭俾薄海黎民
咸悉朕意
十四日
諭諸王大學士九卿等壬寅之冬朕纉承大統幾務殷繁
以向來從不干預政事一切俱未周知且恐哀戚之中
思慮不到而有差誤是以特令廉親王怡親王及馬齊
隆科多四人總理事務以資贊襄迄今三年服制已滿
合辭懇辭總理事務具見悃忱准照伊等所請各歸職
守辦事三年以來疊遭
皇考
皇妣大事怡親王悉心辦理諸事妥協能體朕意無一事勞
煩朕心所委大小一切事務絲毫不苟小心謹慎竭盡
心力忠誠任事實屬可嘉著從優議叙具奏隆科多馬
齊亦著議叙具奏廉親王自委任以來諸事推諉無一
實心出力之處無一有裨政治之言且時挾私心遇事
播弄希冀搖動衆志攪擾朕之心思阻撓朕之政事即
如管理工部事
皇考梓宫奉移
山陵需用夫役向來
太后
皇后典禮亦皆動用夫役二萬餘名伊奏稱費用錢糧太多
今減省一半便可足用以此密奏朕不知舊例業已准
行若非大學士奏阻幾墮其術中矣命管理理藩院事
謂外藩到京糜費口糧將科爾沁台吉等於邊口攔阻
逐回令不得拜謁
皇考梓宫致蒙古等涕泣而歸言我等皆天朝近親特為
聖祖仁皇帝大事而來竟不得瞻仰
梓宫怨聲載道若非經拉錫奏聞隨即開示蒙古等幾致寒
衆蒙古之心矣又如管理上駟院事奏稱馬圈畜馬太
多請行裁減大半以省錢糧其意非欲以彰揚
皇考糜費之名即欲使馬匹不足將來設有緩急無所取資
也此不過就允禩職任中舉一二端而言至如以破紙
書寫奏章祭祀大禮所設更衣幄次油氣薰蒸刻不可
近用破損桌案安奉祝版種種不敬之事舉國所知其
他顛倒是非草率怠忽悖慢無禮之處亦不可枚舉朕
每事俱令衆人觀看若與較論則罪名甚大朕尚有難
以喻衆而隠忍不出諸口者亦復不少朕皆容忍寬免
允禩非才力不及智慮不到之人而存心所行若此誠
不知其何心大槩因朕遠允禟允禵而生怨恨之所致
也豈其意或恐於朕前輸誠效力即為允禟允禵所輕
不然朕之崇重信任允禩如此伊不當如此待朕也此
朕所知見者至於爾大臣等三年來日在朝班耳目難
掩或廉親王有實心待朕忠誠為國出力而朕不能知
之處亦未可定爾等可據實陳奏其應否議敘之處著
秉公會議具奏今日之議
皇考在
天之靈實照鑒之千古公私議論攸繫卿等若少心口相異
不但上負
聖祖在
天之靈陷朕於不公不義即卿等千古忠佞名節所關亦當
詳審斟酌也
十五日總理事務王大臣等奏請
駕幸圓明園奉
上諭國家大禮
皇考
皇妣雖有輕重之别而朕之私衷則
皇考
皇妣不容分視外邊吉禮仍令照國家典制舉行已有旨了
朕於宫中務期獨盡人子之禮若駐蹕圓明園遊豫巡
幸不但朕心實為不忍
皇考
皇妣之事朕何可有所分别況今之二十七月並非勉強從
事沽取孝名以為觀美祇求朕心之安耳禮盡則朕心
自安朕意已定諸王大臣毋得執意再奏
十六日
諭靖逆將軍富寧安軍興以來已經數載爾在軍前效力
小心謹慎甚屬可嘉既為統兵將軍用度豈可匱乏提
督路振聲係初次派往之人在邊地效力已久甚屬可
憫現今策妄阿喇布坦之事未完又不便撤兵即欲
兵亦必俟策妄阿喇布坦來使起程之後方可議及若
以此處兵丁久戍之故即令更換轉令伊等軍前數年
勞績有初鮮終矣但爾等在外年久甚廑朕懷今賞將
軍大臣官員兵丁等帑金二十萬兩内給將軍二萬兩
提督五千兩其餘按弁兵效力年分以為賞賜之等次
綠旗兵丁向係輪班行走伊等作何賞賜之處爾會同
路振聲商酌所賞銀兩著行文年羹堯動西安庫帑派
賢能官員解送
十七日
諭各省督撫提鎮凡文職如司道知府等官武職如副將
參遊等官出京之時奏請訓旨朕多令進見面加教誨
奬勵戒勉或言及地方之事間有與督撫提鎮諭旨中
批示所不能盡者向伊等諭及朕意不過欲文武大吏
詳悉朕旨便於商酌奏請定奪今各省督撫提鎮往往
有奏稱某屬官到此口傳上諭臣一面遵奉施行等語
此則大非朕意督撫提鎮等聞屬官口傳旨意必當再
行奏聞俟批准之後方可奉行何得冒昧遽行也若地
方有應行事宜朕自然諭部傳旨或摺批密諭豈有命
微員隨便口傳之理況伊等奉朕面諭時亦有不能明
晣領會傳宣錯悞而督撫提鎮覆奏時竟與原旨不符
者甚多此等皆大有關係且伊等至彼處傳旨時只應
在衙署内密向本人傳宣若於大庭廣衆以屬員而傳
旨與上官張大其事皆非朕本意也
又戸部議奏貴州貴陽府知府徐如玉等虧空倉糧
應革職究追奉
上諭依議積貯倉糧特為備荒賑濟之用但南省地氣潮
濕貯米在倉一二年便致霉爛實難收貯若改貯稻穀
似可長久應否改折稻穀收貯之處著九卿詳細定議
具奏
二十一日奉
上諭已經遇赦豁免人等若仍照原議擬以死罪於理不
合其三年已滿所欠錢糧不行完納者著監禁再限三
年追完
又
諭兵部前條奏議行各省齎送本章一日限行四站者特
恐事件或致遲誤且有枉法作弊等情是以如此定限
欲事得速行辦理而弊端可除耳乃自定限以來聞驛
站時有苦累者蓋各處驛站平險不一遠近不齊或猝
遇大雨或隂雨連綿河水暴漲途路泥濘急馳甚艱不
能一槩日行四站者有之若一體計限議處未為允協
國家定法必寬嚴得中令上下俱有裨益始可永遠遵
行朕凡事揆情度勢務求至當嗣後遇有齎送平常本
章其難行四站者應將途路艱難情由聲明倘實屬不
能亦應稍為通變其如何因地制宜酌為定限俾馳驛
之人不至太苦亦不至推諉遲延枉法作弊之處爾部
會同大學士九卿確議具奏至黑龍江所奏平常本章
著照將軍陳泰所請以三站為限
又
諭副總河嵇曾筠據奏稱河工備用物料委河道陳世倕
乘時購辦詎陳世倕不諳河務抗違膠執年内止發銀
十分之一屢檄嚴催今尚不及十之三四現在物料稀
少甚為焦急隨又面諭續發銀兩并飛檄飭催承領各
官星夜運工等語河工事務甚屬緊要爾身為副總河
一切堤工理宜先時督催應用物料預為備辦俾臨期
無倉卒疎虞之患如有屬員抗違膠執即應一面題參
一面行文該撫速催辦理庶於堤工無悞乃爾從前並
未奏聞及見朕因遲誤物料嚴旨申飭之後始將陳世
倕抗違膠執併預防桃汛等情具奏此不過以桃汛在
邇恐有疎虞先為推諉之地如此居心殊負委任之意
今年春汛預修堤岸倘有衝決之處定將爾與陳世倕
一併治以重罪爾其竭力飭催工務毋少疎忽
又
諭撫遠大將軍年羹堯據岳鍾琪奏稱青海郡王厄爾德
尼所屬部落窮困流離資生窘乏親王代青和碩氣等
所屬部落雖稍能存給亦屬貧窮爾身為撫遠大將軍
凡西陲軍務調發糧餉綏輯遠人皆爾之責理應酌量
事勢緩急人口多寡盡心籌畫辦理乃岳鍾琪以厄爾
德尼等窘乏情形密札相商爾僅發銀一萬兩為賑濟
之用此諸部落流離失所之衆豈萬金所能遍濟爾何
不思及也是知爾於諸務皆未實盡其心矣厄爾德尼
等遭叛賊搶奪投命來歸全賴安插得所俾其衣食有
資漸登樂利庶慰朕無一夫不獲之至意今爾既不能
籌畫於未然又不克拯濟其現在如諸部落内或有一
二人窘急萬難自存潛逃遠匿竄入策妄阿喇布坦之
地者朕必重治爾罪斷不姑宥朕前因他處風聞青海
情狀即急遣鄂賴乘驛前往會同爾加意料理今覽岳
鍾琪之奏皆真實矣爾隠匿不奏聞者是何意見著明
白回奏
二十二日
諭内閣禮部欽惟
皇考聖祖仁皇帝德稟生安功隆參贊光被四表協和萬邦
集千聖之大成超百王而首出
鴻猷駿業史不勝書今
景陵大禮告成應擇吉恭建
聖德神功碑備紀耿光大烈以昭垂萬世永永無極著内閣
禮部敬謹會議具奏
二十三日奉
上諭理親王之事朕曾降諭旨令其一應所用之物俱齊
備辦理毋得少有疎忽阿延圖將所需供羊遲誤内務
府總管常明又奏稱工部遲誤涼篷此皆因廉親王允
禩每事欲加朕以不美之名伊等黨與明知故誤形跡
顯然阿延圖特為備羊派出之人而將供羊遲誤其情
可惡阿延圖著革職枷號一月鞭一百
二十五日
諭大學士等去歲進勦青海桌子山等處兵弁不論何鎮
標營將人材可觀技用優長者著將軍岳鍾琪㨂選保
奏守備二員千總二員把總二員馬兵四名總兵官黃
喜林王嵩紀成斌宋可進孫繼宗每人保奏守備一員
千總一員把總一員馬兵四名文到限三日書名報部
候旨調來引見錄用
二十六日御史錢廷獻與刑部等衙門將李振生等
謀殺李明一案兩議具奏大學士三法司科道官員
並錢廷獻奉
上諭據此事情應依前議行但凌遲二命關係甚重若不
將朕依前議之意諭明則中外臣民無知者或謂朕不
慎重人命錢廷獻亦必以朕為不能洞見其肺肝尚靦
然以直言自居朕慎重讞獄每事必斟酌再三而於忠
讜之言更無不嘉納今錢廷獻另議此案以為焉知非
捕役賄囑捏造卸罪於人試思捕役若果有拷逼李明
之處斷無將伊復行勒死之理又云李和尚等扛屍時
李發興於五更昏黑之中何能看得分明既經看見何
以當日絶無一詞至李貴許銀以求免首始行首告此
等處俱應駁行該撫另行審明等語夫五更時天雖未
明兩人同扛一屍豈有全不看見之理李發興於天未
明時見人扛屍如何即敢聲喊且係無干之人自然怕
事不行舉首及李貴許銀四兩賄求免首李發興既得
確憑始行首告此情理必然最易知者即復行駁審亦
不過如此情節朕以此詰問錢廷獻伊又奏稱偶然見
識遂爾另議夫人命事件關係重大非風聞言事可比
偶然二字是何言歟錢廷獻欲行駁審之意不過為重
犯緩延歲月而捕役原非善良即久繫囹圄亦似無妨
耳然凡事貴得情理之當苟曲意沽名所關匪細錢廷
獻本係浙江人從前為挑濬東湖西湖條奏為海防條
奏今又於此案另議總欲徇顧同里挺然與衆大臣異
論既可得美譽於鄉黨又可在君上之前標特立之槩
於法司諸臣以邀直聲全是一派私心毫無秉公竭忠
之念朕若不從其議則貽朕以輕忽民命之名朕若漫
從其議則法司大臣官員必疑朕於情罪允當之案何
以因錢廷獻一語遽行駁審致朕有因私言而輕公議
之名是錢廷獻挾私懷詐但欲沽一己之聲譽而以兩
難之事歸之君上也如此不忠理應革退今暫行寬宥
俟其改過嗣後凡有言責之官務宜秉公除私實心為
國其所建白必於吏治民生確有裨益方不負厥職鬼
神亦必默祐若仍怙舊習不知悛改則不但冥冥之中
罪譴難逭而國法具在朕亦斷不姑恕彼欲沽名干譽
者徒自喪其身名耳究有何益凡大小臣工均當恪遵
朕諭竭盡公忠以副朕慇慇訓誡之至意
二十七日
諭大學士等内外文武官員歷年虧空甚多
聖祖仁皇帝寬大如天不忍加之以法伊等罔知儆畏驕縱
日久朕臨御以來即欲嚴加懲治恐化誨未施遽行正
法近於不教而殺是以屢降諭旨諄諄警戒又因國帑
關係重大條奏虧空者紛紛朕從其所請令委曲設法
查其宦囊及其族黨親戚平日分用官資者多方為彌
補之計以寬本人之誅然此不過一時權宜非可久行
惟是奉行不善者違朕本意或有株連尤為可惡夫此
等侵帑殃民之人若不明正國法終於無所畏懼今化
誨三年不為不久倘仍然侵蝕恣意妄為不惟國法難
宥情理亦斷斷不容自雍正四年以後凡遇虧空其實
係侵欺者定行正法無赦督撫大吏務須悉心查究不
可冤抑亦不可寬縱期於核實具奏毋得以侵為那使
若輩漏網凡殺人及盜律皆抵罪然命案盜案其害不
過一人一家而止若侵帑殃民者在一縣則害被於一
縣在一府則害被於一府豈止殺人及盜之比該督撫
何得徇庇容隠不伸國家之法以為地方除害乎且從
前一切權宜設法原欲委曲以全其性命今既將侵欺
國帑之員按例正法則查其宦囊及其親黨之事俱不
必行矣今年未完之項仍照舊追賠從雍正四年正月
為始著遵照此旨以彰國法該督撫如或扶同徇隠以
侵為那亦必嚴加處分朕所以先降諭旨者冀其及今
知所儆懼猶可悛改以免重罪也定例侵欺三百兩者
斬然每至勾決時多有寬宥今立法既期必行則三百
兩即斬之例似覺過於太嚴朕心為之不忍侵欺及那
移二項俱應計數目之多寡酌定罪名之輕重著九卿
詹事科道會同詳議具奏
又
諭戸部從前總理事務王大臣等會議奏准雲南四川鼓
鑄錢文恐該省禁止不許出境於民間不便著行文該
督撫聽其流通各省以便民用不必禁止出境
二十九日
諭諸王滿漢文武大臣等朕因貝子允禟行事悖謬在西
寧地方縱容下人生事妄為特發諭旨著都統楚宗往
彼約束今據楚宗摺奏臣至西大通貝子允禟住處允
禟並不出迎請安據本地千總阿維新稱聞得貝子腿
疼不能動轉臣隨至貝子允禟門首向三等護衞克什
圖告訴我奉特旨差來貝子如何不見良久始令臣進
去見允禟在屋中站立形色如前氣槩強盛並無憂懼
之容臣將貝子允禟喚出令跪院中將諭旨傳宣允禟
並未叩頭即起立向臣云諭旨皆是我有何說我已欲
出家離世之人有何亂行之處臣看允禟屬下之人亦
俱無憂懼之形疑允禟有所倚仗之處等語朕遣楚宗
到彼傳宣諭旨約束其屬下之人原恐其生事騷擾地
方且冀其改悔前愆遵守法度曲為保全乃允禟不知
感激朕恩肆行傲慢全無臣下事君之禮且稱出家離
世等語其意以為出家則無兄弟之誼離世則無君臣
之分如此荒誕不經朕不解其胸中是何意見也朕受
皇考付託之重臨御以來於國家政務悉心辦理朕自揣精
神力量可以經理有餘惟於弟兄之中此數人萬難化
誨既不感恩又不畏法使朕心力俱困如允禔允禩允
禟允䄉允禵等在
皇考時結成黨與恣意妄行以致
皇考聖心憂憤日夜不寧十數年來其事不可悉數此舉國
所共知者
皇考賓天時允禵從西寧來京一路並不奏摺請
太后安亦不請朕安反先行文禮部問其到京如何行禮儀
注及在
壽皇殿叩謁
梓宫後凡一切外來諸臣即蒙古扎薩克王公等一到皆近
至朕前抱膝痛哭而允禵遠跪不前毫無哀戚親近之
意朕向前就之仍不為動彼時拉錫在旁扶朕領之使
前伊出遽將拉錫罵詈到朕前大肆咆哮云我本恭敬
盡禮拉錫將我扯拽我是皇上親弟拉錫乃擄獲下賤
若我有不是處求皇上將我處分若我無不是之處求
皇上即將拉錫正法以正國體其咆哮之狀無禮已極
及
梓宫奉移
山陵時朕令拉錫佛倫傳旨允禵倨傲不恭且與拉錫佛倫
爭閙本不與允禩相干之事而允禩從帳房中出勸之
令跪允禵即跪可見伊以朕旨為輕惟允禩之言是聽
此即其明驗也允禵之妻病故朕厚加恩䘏乃伊奏摺
中有我今已到盡頭之處一身是病在世不久等語伊
代朕躬奉祀
景陵以貝子加封王爵有何屈抑而出此怨望之語不過為
賠補數萬侵取之錢糧耳允禵身為大將軍乃將不應
支用之項濫行支用部院大臣畏勢迎合任其濫支冒
銷國帑有違定制自應賠補況其所冒國帑俱用以市
恩結黨邀買人心任意非為無所不至與允禟允䄉皆
數百萬之富彼此聯屬相為首尾者朕著允䄉送澤卜
尊丹巴胡土克圖至張家口外託病違令不行又私與
允禟暗字往來餽送馬匹允禟回書中有事機已失悔
之無及之語甚屬悖亂允䄉又私行禳禱將雍正新君
字樣連寫入疏文内大為不敬此等字跡目今現在總
之允禩等私結黨援牢不可破朕若以向日之見聞或
將伊等門下之人嚴行訊詰何情不得而其罪一明則
國法難容矣朕居心寬大不忍為此務欲保全骨月不
事深求總之以
皇考之心為心也阿靈阿鄂倫岱二人原係廉親王允禩等
之黨首罪惡至重此輩懷毒逞奸上費
皇考無限慈懷屢干
聖怒當日因允禩得罪在要亭地方將伊門下太監審訊太
監云阿靈阿鄂倫岱乃我主子之黨問他二人便知彼
時阿靈阿鄂倫岱在傍俱無言可辯顔色改變良久但
稱我既係你主子之黨平日曾送過何物你主子曾賞
過我何物將此可笑之語支吾豈能欺君父與衆耳目
乎戊子年拏問允禩開赦後次年春
皇考從霸州回鑾自行宫起身至南紅門言及鄂倫岱等結
黨之事
皇考震怒沿途切責鄂倫岱行至三十里而
聖怒未解鄂倫岱悍然不知畏懼亦無一毫愛君之心朕在
傍悚惕不安之甚於行幄前向婁徵額云
聖躬初愈今又震怒於風沙中行三十里若少頃
聖駕出又復動怒爾開端奏勸我當隨同奏懇及
聖駕出而鄂倫岱仍悍然向前迎立以觸
聖怒致
皇考復嚴加切責婁徵額進前奏勸朕遂泣奏云
皇父聖體初愈此等悖逆之人何足屢煩
聖怒亂臣賊子自有國法若交與臣便可即行誅戮因朕懇
奏再三
皇考之怒方解又在熱河時
皇考聖體甚是違和大臣侍衞等俱請安求瞻仰
聖顔惟鄂倫岱並不請安且率同乾清門侍衞等每日較射
遊戲鄂倫岱罪惡多端
皇考行圍哨鹿時悉數其罪令侍衞五哥鞭責之又一年元
旦清晨在乾清門院内掀衣溺便朕見之駭異知其行
同畜𩔖至於每事干犯
聖怒以致
天心鬱悶不寧者不可枚舉令其前往邊地料理驛站效力
行走伊到彼處並不撫恤驛站之人反將驛站事務敗
壊致蒙古等不能存活朕即位後聞知賞賚數萬金另
遣效力人員前往料理以甦蒙古之困鄂倫岱種種罪
惡俱行寬免並未治罪從驛站調回仍令為領侍衞内
大臣又為都統伊之父祖朕皆厚加恩典冀其悛改過
惡為朕出力而鄂倫岱結黨之心堅如金石並無感激
報效之念以為朕之加恩於其父祖皆因隆科多之力
所致與己無涉在朕前並無一語奏謝鄂倫岱引見本
旗襲職人員明知罪人之子例不得承襲乃違例帶來
引見朕亦寬免其罪伊身為火器營大臣乃於操練兵
丁之處一次不曾親到去年伊從俄羅斯回來奏請將
蘇尼特為賊之台吉數人調來京師披甲朕諭以不如
仍留本處交與札薩克王等自能管束令其悛改如不
能悛改再依爾等所奏行鄂倫岱繕寫諭旨時並不遵
照朕旨乃寫云
皇考時調來披甲可以使得朕心不忍造此無影響之語其
意以為
皇考欲行之事朕不忍行欲將歸過
皇考之名加之於朕也朕有硃批諭旨降與阿爾松阿者令
鄂倫岱轉交乃鄂倫岱於乾清門衆人前將朕旨擲之
於地且極力黨護阿爾松阿將其死罪承認在身愍不
畏死頑悍已極朕每召諸王大臣等頒發諭旨鄂倫岱
從未有一次點首心服前召旗下大臣面諭云近日大
臣等辦事將從前積習已改十之七八若再整頓一二
年便可全改朕嘗慮向來惡習恐非誅戮一二人不能
挽回今看來可不用誅戮矣為此朕心甚喜諸臣無不
點首喜動顔色惟鄂倫岱略無喜容俯首冷笑彼時朕
即欲降旨詰責已而中止鄂倫岱惡貫已滿
天地神明不肯寬宥昨因辦理旗下之事在衆人前將一原
當侍衞之人問鄂倫岱此人何如鄂倫岱並未認識妄
奏云此人平常朕責以爾在
皇考時身為大臣存心狡獪只知顧惜身家不肯實心出力
苟且欺罔朕所稔知此等處朕屢經開諭毫不悛改今
日在衆人前又如此誑奏是誠何意鄂倫岱奏云我信
口回奏含忿摇頭故激朕怒由此觀之總因伊私相推
戴之人未得大位其罪原與阿靈阿等自揣為
天地君上所不容欲自速其死故將怨望
皇考之心怨望於朕耳鄂倫岱之罪雖置極典不足以蔽其
辜而朕念其為
皇祖妣
皇妣之戚屬其父又經陣亡不忍加誅從寬發往奉天令與
阿爾松阿一同居住使結黨營私之徒遠離京師不得
煽惑衆心允禟鄂倫岱等黨惡蟠結遇事生波一事未
了復生一事抵死不休實不可解嗣後大小臣工若有
怙惡不悛暗附朕之兄弟者朕必明正其罪置之重辟
使向日結黨之弟兄無附會濟惡之人正所以曲為保
全之計總之朕兄弟中黨援積習沉錮已久朕既不能
懾之以威使其畏懼而加意施恩又終不能使之感化
朕衷深為抱愧不過竭盡朕之心力曉諭内外臣工令
彼等不能為害於大清國之意朕亦無可奈何之事也
若云必當盡除禍根朕心實有所不忍即將來彼等能
為國家子孫害天下後世只可議
皇考及朕優容寡斷過於姑息耳不得議
皇考與朕見不及也朕種種苦心自然
上天垂鑒
皇考在
天之靈照察惟欲爾等滿漢文武大臣共知朕心天下後世
亦共知朕心
世宗憲皇帝上諭内閣卷二十九
