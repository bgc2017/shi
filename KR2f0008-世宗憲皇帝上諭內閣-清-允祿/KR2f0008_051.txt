欽定四庫全書
世宗憲皇帝上諭内閣卷五十一
雍正四年十二月
上諭三十九道
初一日奉
上諭向來官兵凡在内地行走者例不給與口糧朕思内
地亦有遠近之分行走不無遲速之别宜酌加恩澤以
奬勤勞今建昌官兵因進勦賊蠻已經深入梁山此地
舊稱險遠並非内地可比而賊徒金格等潛匿荒僻之
區尚未授首現在官兵各處搜勦奮勇效力甚屬可嘉
查前歲進勦南坪時官兵俱經給與口糧今進勦梁山
官兵著亦照南坪之例一體支給口糧以示朕撫恤兵
丁之至意
初三日康親王崇安等奏請將大逆不道之阿其那
塞思黑妻子正法奉
上諭阿其那塞思黑心懷不軌亂我國家大奸大惡不忠
不孝造背主逆天之大罪諸王大臣遵依國法欲將阿
其那塞思黑妻子按律正法理所當然從來史冊中反
叛簒逆之人則有之而未叛之先即公然敢與君上抗
拒大逆不道無人臣禮如阿其那塞思黑年羹堯者實
自古未聞也但阿其那塞思黑之大逆不道雖著而反
叛之事跡未彰其妻子從寬免其正法塞思黑之妻逐
回其家嚴加禁錮阿其那塞思黑之眷屬交與内務府
總管給與住居養贍四保既係過繼尼雅哈母之人著
仍留伊家
又吏部等衙門議奏部屬奉差督學不必出缺奉
上諭凡郎中等官奉差提督學政者若將員缺不行另補
恐部中辦事乏人所議尚未周詳朕意凡部内郎中等
官膺督學之任則加以編修檢討之銜使其名實相稱
其員缺另行銓補俟伊任滿考察之後仍歸本部補用
如此庶為妥協著九卿定議具奏
又刑部摺奏廣東廉州府參革知府李元偉直隸慶
都縣參革知縣劉紹曾並山東解任兖寧道楊三烱
與查嗣庭私書來往口供奉
上諭李元偉求查嗣庭致書轉託陳世倌一案李元偉既
稱關防嚴緊不能投遞何以第二次又求查嗣庭寫書
致託此處爾等未曾詰問劉紹曾求查嗣庭囑託蔡珽
一案劉紹曾供稱查嗣庭向蔡珽說與不說不知道等
語今查嗣庭現在爾等亦未質問二件問語俱遺漏但
再行審問其罪亦不過如此此輩營求請託寡廉鮮恥
之人加以笞責乃其自取李元偉劉紹曾已經革職楊
三烱亦著革職俱交刑部照例笞責以為無恥營求者
之戒
初五日奉
上諭覽署理山東巡撫印務侍郎塞楞額奏摺内開原任
山東巡撫蔣陳錫名下應追監穀銀兩一案塞楞額所
奏甚屬公平著照所請行文湖廣浙江二省將原經手
捐穀之許大定蘇稷即速解往山東質對清查舊案從
公完結陳世倌奉旨清查此事為時已久尚無頭緒即
此可見陳世倌不能實心辦事又如蘇努之子發往山
東者乃獲重罪之人陳世倌並不管束聽其家人在外
往來自如且當日李樹德曾餽送隆科多銀數萬兩陳
世倌隱匿不代為奏聞又如修理太行堤工程現據王
沛憻查審得博爾多程光珠等將本省公捐俸工銀兩
侵蝕入己陳世倌雖未染指而屬員作弊伊竟知而不
問似此則陳世倌在任因循怠忽瞻循之處甚多朕初
意以其有益於地方故令在任守制今其行事若此於
地方何所裨益著不必在任守制山東巡撫印務仍著
塞楞額署理候朕另降諭旨
又奉
上諭時值祁寒怡親王忠誠為國躬冒風雪不憚辛苦其
隨從人員雖理應隨王行走但因公效力值此半月嚴
寒之時伊等必皆勞頓凡王屬下人員不論在家在外
官員等各賞銀二十兩護軍披甲執事太監等各賞銀
十兩
初七日奉
上諭御史謝濟世特參河南巡撫田文鏡貪贓壊法等欵
以田文鏡之秉公持正實心辦事乃天下督撫中所罕
見者貪贓壊法之事朕可以保其必無而謝濟世於天
下督撫中獨參田文鏡朕不知其何心從前
聖祖仁皇帝見科道官員朋比作奸互結黨與潛通聲氣網
利徇情私賣本章嚇詐財賄薦舉悉出於請求參劾多
由於囑託至於請開捐納請開礦厰種種情弊不可枚
舉及至敗露之後則藉口風聞言事未曾確訪以此解
免其罪此等惡習深可痛恨是以
皇考屢降諭旨切責至再至三並停止風聞言事朕即位以
來因初理政務惟恐未能周知是以令滿漢文武諸臣
及科道等官皆用密摺奏事蓋欲明目達聰盡去壅蔽
以收實效也乃科道等官所密陳者未見有裨益政治
之事而科臣崔致遠等挾私妄奏不遵國憲朕是以停
止科道之密摺令其專用本章而猶恐其惡習尚存頽
風不改是以諄諄訓誡往復周詳誠以科道乃朝廷耳
目之官關係甚重欲正人心端風俗必自科道始科道
無私方能彈劾人之有私者若自恃為言官可以白簡
從事而胸懷詭詐聽人指使顛倒是非擾亂國政此等
之人實大有害於人心世道為國法之所斷不可容朕
豈不知誅戮諫官史書所戒然審其緩急權其輕重誅
戮諫官之過小而釀成人心世道之害大也古人云禮
義不愆何恤于人言朕為天下主豈惜此區區之小節
而忘經國之遠圖哉謝濟世身為御史不聞别有建白
而獨將巡撫中秉公持正之田文鏡加以貪贓壊法之
名特疏糾參且自稱風聞言事顯悖
聖祖仁皇帝之諭旨而於欽差大臣審定之事盡欲翻案並
將各案始末情由及田文鏡之納賄徇情諸事委曲描
寫若伊在旁目覩者則其受人囑託聽人指使欲傾陷
田文鏡以快其報復不問可知矣若不嚴加訊問則如
鬼如蜮之伎倆得行於光天化日之下人心何由而正
風俗何由而端乎著將謝濟世革職令大學士九卿詹
事科道等嚴訊務將其中實情審出不得稍有含糊倘
九卿詹事科道中有謂言官不應加刑者亦即據實陳
奏不得面從而退有後言謝濟世由翰林揀選補授御
史著將揀選之翰林院掌院交部察議具奏
又刑部等衙門議奏黃振國汪諴等照律治罪奉
上諭黃振國係大計參革之員因蔡珽在朕前力薦是以
特用為河南信陽州知州乃黃振國不知感戴朕恩但
知倚仗蔡珽勢力恣肆妄行索取財賄經田文鏡據實
糾參比時朕諭蔡珽曰黃振國背朕深恩負爾薦舉田
文鏡不稍瞻徇即行參奏於爾大有裨益爾當深感田
文鏡而痛恨黃振國方得大臣公忠之道若不如此則
與年羹堯無異矣乃蔡珽不遵朕訓固執私心自黃振
國被參之後不但深恨田文鏡且於朕前懷怨望之意
李紱自廣西來京陛見在朕前力為黃振國汪諴邵言
綸稱冤且言田文鏡欲致死黃振國以滅口隨經欽差
審理並無影響今謝濟世又特參田文鏡其中言黃振
國汪諴邵言綸諸事一一與李紱之言脗合蓋李紱原
係蔡珽門下又曾受其薦舉而黃振國則蔡珽保薦之
人故私相固結如此從前朕有明旨凡屬員被參負屈
者俱令赴都察院申訴使黃振國等果有冤抑亦只應
赴都察院辨理而乃暗中要結多人造作無影響之言
此倡彼和始則令李紱密陳於朕前今又令謝濟世顯
參於章奏公然結為大黨撓亂國政顛倒是非實係大
光棍今既事事敗露若不嚴加懲創則朋奸結黨之風
不能止息有害於世道人心不淺黃振國應照光棍例
立斬至於汪諴以借貸鹽商銀錢被參其處分不過止
於罷官並無累及身家性命之處乃汪諴各處營求冀
翻前案李紱謝濟世相繼為之辨雪此等鑽營不法之
徒斷不可不重加懲治應擬斬監候秋後處決此二本
著發還刑部等衙門另行具奏邵言綸比附匪黨鼔動
李紱謝濟世為之陳奏又如原任革職唐縣知縣關敶
以行賄被參乃不安分守法營求佟鎮寄信與隆科多
稱揚其善以圖僥倖邵言綸關敶均屬可惡著僉妻發
邊衞充軍凡地方督撫大吏所管屬員不下數百人一
時訪聞不確參劾之間或有屈抑亦事之所不能免被
參者惟有安於義命静候朝廷定奪乃為臣子之道豈
有結黨横行造言生事蠱惑大臣科道官員傾䧟其上
司以快其報復之理况田文鏡之所參黃振國汪諴邵
言綸等各案經欽差審明本無屈抑而伊等輒敢肆無
忌憚若此朕若不秉公執法以儆刁風則天下督撫尚
可為乎即如江西道員孫蘭苾因事解任之後私致書
與查嗣庭辨白其枉將來審明之時若孫蘭苾無過則
已倘有過而向人強訴必重治其罪謝濟世奏稱若將
田文鏡治罪則中州士庶罔不歡欣百爾臣工咸知儆
戒今朕特將黃振國汪諴治罪以快中州士庶之心以
為百爾臣工之戒
又工部議奏弘號厰存貯木植交與該總督及道員
等分賠奉
上諭本内議將弘號厰存貯木植著落地方官員賠還又
議稱以大改小併堪作燒柴木植變價解部等語此項
木植既著落地方官員賠還應將現有木植或給與地
方官員或變價還項其不敷者再著落分賠方合情理
所議未詳著再議具奏
又浙江總督李衞查奏李維鈞家産奉
上諭李衞清查李維鈞家産不徇情面一一查出可嘉但
參奏李維鈞婢妾一節未免過刻不合大體此事不必
議覆若云請追誥命李維鈞既已獲罪革職自有定例
何必特行參奏凡大臣審理公務只當就事論事不必
於事外苛索攻發人之隂私如蔡珽從前奏稱曾於北
直旅次壁間見一對聯乃譏訕李維鈞家門之事朕比
時切責戒其勿言又年羹堯在朕前力言隆科多之妾
在家所為昨慶元之母與其妻又向馬爾賽拉錫悉數
其卑賤之行經馬爾賽拉錫奏聞朕俱置之不問朕嘗
見好發人之隂私者往往因己身行事有愧於心故意
揭人之過以掩己之短如年羹堯素性貪婪故往往以
貪婪之名加之於人朕以忠厚之道教天下著將此訓
諭李衞知之
初八日奉
上諭科道乃朝廷耳目之官所關甚大果能秉公持正據
實敷陳方合天下之公是公非而於朝廷政事有所裨
益昨日謝濟世參劾田文鏡貪贓壊法之事爾等滿漢
大小臣工今日俱在朕前朕特面加詢問爾等若知田
文鏡果有劣蹟謝濟世所參不誣可即出班陳奏倘心
知田文鏡居官貪婪此時不行陳奏而退有後言則大
有虧於臣節尚可以為人乎朕既歴問再四而滿漢大
小諸臣衆口同聲僉云田文鏡並無貪婪之事謝濟世
所參各欵事事皆虚可見公道在人難於掩蔽矣夫身
為言官背公懷私朋比結黨將造作並無實據之浮言
轉相買囑慫慂紏彈以洩私忿而報宿怨令無知狂悖
之人愚弄指使借風聞言事之名以酬報私恩小惠則
顛倒是非擾亂國政其有害於人心風俗者不淺我
聖祖仁皇帝神明天縱深知其弊屢頒
諭旨嚴加訓誡停止風聞言事蓋以人君圖治固貴於明目
達聰而無稽之言勿聽弗詢之謀勿庸則訪聞不確者
尚不可採而况於徇私搆黨彼此傾陷此等風習豈可
長哉朕即位以來所用在廷大臣外省督撫皆出於至
公並無平素熟識之人惟年羹堯傅鼐係藩邸舊屬而
此二人罪惡敗露朕即按律置之於法未嘗稍加寬貸
至田文鏡者朕在藩邸時不但不識其面並不知其姓
名因雍正元年年羹堯來京陛見時言山西年歲歉收
皇上宜早為賑恤朕因降旨與巡撫德音令其查奏及
德音回奏稱山西去年收成甚好道途亦無饑民實無
可賑濟之處朕以德音身為巡撫所言如此年羹堯之
陳奏或有未確時田文鏡適告祭華山回京復命將山
西通省荒歉情形激切敷陳備極周詳朕以田文鏡係
告祭之員經過山西地方閭閻疾苦非伊責任乃目擊
民瘼直言無隱深屬可嘉若非忠國愛民之人何能如
此因遂令田文鏡往山西任賑濟之事田文鏡到彼盡
心竭力辦理甚妥即以田文鏡為山西布政使令其與
諾岷料理山西一應未清案件二人秉公和衷將積年
虧空及地方宿弊剔除清理吏治整頓一新嗣因河南
諸事廢弛巡撫石文焯不能任怨任勞實心辦理故將
田文鏡調為河南布政使令其協理旋以石文焯調任
陜西即以田文鏡為河南巡撫朕之所以擢用田文鏡
之原委如此即此乃田文鏡在朕前營求諂媚之事也
及為巡撫之後三年以來整飭河工堤岸堅固河汛安
瀾年歲豐稔紳衿畏法正已率屬地方寧謐而每事秉
公潔已謝絶私交實為巡撫中之第一李紱自廣西來
京陛見時即奏田文鏡參劾黃振國汪諴邵言綸甚為
冤抑張球居官聲名甚劣田文鏡並不紏參且言黃振
國此時已為田文鏡監斃滅口又稱田文鏡操守雖好
每年有皇上賞給養廉銀二萬兩可以足用如臣在廣
西時每年所用不過三千金及李紱奏後將伊一年公
費日用開單呈覽共有一萬三千餘兩夫以廣西邊遠
而巡撫一年所費如此田文鏡為河南巡撫則每年公
費日用止於二萬兩此外田文鏡並未收受分毫較李
紱尚不可謂之更廉潔乎未幾黃振國已從河南解赴
來京依然無恙朕不知李紱受何人意指而捏造此不
稽之言敢於冒昧陳奏也至田文鏡所參黃振國各案
皆係田文鏡自行奏請特遣大臣前往審理朕因差侍
郎海夀史貽直到豫將各案重審皆已䆒訊明白定擬
具奏其張球一案田文鏡已經認過請罪部議亦於張
球諱盜案内已將田文鏡處分矣夫督撫統轄通省地
方甚廣屬員甚衆其居心辦事安能盡保其無過田文
鏡始而誤信張球為可用既而察知其不肖即深自愧
悔據實參奏亦可以解其從前誤用之愆若必追究已
往借端苛責則督撫大吏將何道而始能免於指摘乎
即如朕之誤用年羹堯隆科多始見其可用則委任之
既覺其奸回則法治之一皆本乎大中至正之心準乎
公是公非之理豈得加朕以誤用匪人之名乎至汪諴
邵言綸即令田文鏡參劾或有未當亦屬偶然之事况
汪諴邵言綸皆係庸劣不堪之人田文鏡參處並無冤
抑乃謝濟世於九卿議覆欽差所審各案進本之前一
日特參田文鏡貪贓壊法各欵其中所言黃振國張球
邵言綸汪諴等事與從前李紱自廣西來京陛見時所
奏一一脗合朕思封疆大臣能為朝廷實心任事即為
國之棟梁朕之股肱若不為保護而任人傾陷則朕何
顔對天下封疆大臣乎况從前特頒諭旨言天下巡撫
中實心任事不避嫌怨為國為民者唯田文鏡李衞楊
文乾三人今謝濟世聽人指使將田文鏡紏參顯與朕
之明旨相悖且田文鏡並不可謂之權要亦斷不能加
以貪汚之名而謝濟世為此參奏者其意不過欲使天
下督撫皆因循苟且庸碌偷安邀衆人之虛譽保一已
之身家而不為國家實心效力以快其黨錮之私心此
種結黨營私排擠傾陷之惡習不可不嚴加懲治是以
令内閣九卿等公同研究務得實情將謝濟世正法以
為言官不法之戒昨日有人密奏朕云看謝濟世乃邊
遠無知愚蠢鹵莽亡命小人而敢以無理之事妄陳者
其中必有大奸大詐之輩暗中指使動以直言敢諫之
美譽使激皇上之怒皇上必秉公執法置之重典令皇
上有殺言官之名其心術甚為狡獪皇上既洞悉其奸
此時若行嚴究何情不得况案内必牽連多人而謝濟
世斷不肯供出實在指使之人且使奸詐之徒反謂得
計等語朕是其奏暫寬此一事今内閣九卿等審問謝
濟世時將伊所奏田文鏡各欵逐一究訊謝濟世皆茫
無憑據俯首無詞則其受人指使情弊顯然李紱前任
廣西巡撫謝濟世係廣西人自供曾於本省晉接又於
京師相見則平日二人原有往來未必不因李紱有私
惠於彼而欲借此酬報之也謝濟世既自命為報效國
家之人著革職令往阿爾泰軍前效力贖罪此案亦免
深究如李紱蔡珽等設有暗中指使之事聞朕此諭不
知可自知愧悔與否前朕曾降諭旨凡天下官員有被
上司參劾冤抑者許令赴都察院控訴若黃振國汪諴
邵言綸關敶被參情由果有冤抑何不遵旨赴都察院
辨理乃黃振國汪諴邵言綸暗結黨援摇唇鼓舌將本
身所犯之罪巧為掩飾布散浮言鑽營李紱密奏朕前
今又指使謝濟世挺身陳奏關敶以行賄被劾乃不安
本分囑託佟鎮寄信隆科多在朕前稱揚其善以圖僥
倖在黃振國挾勢婪贓狂妄不法已罹重罪而汪諴邵
言綸關敶等處分不過罷官何至要結黨與請託權要
必欲更翻前案報復私仇奸險至此實為法所難容是
以將黃振國汪諴置之重典邵言綸關敶俱令發遣邊
衞充軍正如謝濟世奏内所云如此則中州士庶罔不
歡欣而百爾臣工咸知儆戒矣如孫蘭苾互揭一事致
書於查嗣庭求其辨雪將來審結之時如孫蘭苾果無
干涉則已若已身有罪而向人強訴必將孫蘭苾從重
治罪朕素性不嗜殺人但此奸惡之風不得不殺一以
儆百實為人心風俗計也半月以前朕面諭九卿翰詹
科道戒以搆黨營私徇求請託言之可謂諄切矣乃今
有無理妄奏如謝濟世者與朕前旨顯為悖謬可見此
風一時難於悛改而朕之所以姑寬謝濟世者蓋以不
教而殺實所不忍教而不久朕亦不忍即加誅也爾等
諸臣皆由科甲出身將來為督撫為學政果能公忠體
國朕必當加恩保護斷不使萋斐之人得以行其傾陷
之計倘懷私挾詐顛倒是非朕亦決不姑貸凡此搆黨
排陷之風朕必加整頓者乃正所以為爾等諸臣之身
家子孫保全久遠之計若諸臣果能遵朕訓旨凡事秉
公持正合乎公是公非則上下一心君臣合德永享昇
平之福豈不美歟諸臣當共勉之
又奉
上諭朕在藩邸時披閱經史之餘每觀釋氏内典實契性
宗之旨因時與禪僧相接惟性音深悟圓通能闡微妙
其人品見地超越諸僧之上朕於西山建大覺寺為其
静修之所及朕嗣登寶位凡體國經邦一應庶務自有
古帝王治世大法佛氏見性明心之學與治道無涉且
若以舊邸熟識僧人仍令主席京師天下或以朕有好
佛之心深有未可且有累於性音之清行而性音亦力
辭歸隱遂安禪於廬山隱居寺四年於兹謹守律規謝
絶塵境即本省大吏盡不知不聞也今聞其圓寂朕心
深為軫恤著照玉林加恩之例追贈國師并賜與諡號
交内閣撰擬其語錄乃近代僧人所罕能者著入經藏
以彰其真修翼善之功
初九日奉
上諭内大臣馬武抱病危篤勢將不起聞之深為悽惻馬
武事我
皇考五十餘年朝夕侍奉不離左右恪恭謹慎事事能體
皇考之意從無一件煩勞
聖心之處每當盛暑嚴寒隨從勤勞伊並無幾微倦怠之色
朕幼齡時伊抱扶服事備極小心其情事宛然如昨伊
為人雖未讀書不能辦理國家政事而侍從
皇考數十年如一日以子臣之情揆之其功較之宣力封疆
贊襄朝宁者似為更大且生平胷懷坦白情性和平至
於操守一節不過交接之間不能一無所取而枉法貪
婪懷私挾詐作威作福如阿靈阿拉錫之所行伊則從
無一事此舉朝所共知者朕追念
皇考凡係昔年侍從之人皆加恩眷望其同享遐年况馬武
乃年齒最高效力最久
聖眷最渥之人舉朝莫與倫比是以朕聞其病勢沉重悲傷
垂涕不能自已屢次降旨欲親身前往看視而諸大臣
合詞勸阻至再至三不得遂朕之願著莊親王同四阿
哥前往代朕看視朕尚望其痊可倘伊病果不起著照
伯爵賜與䘏典賞銀一千兩並給與世襲阿達哈哈番
以示朕優眷老臣之至意
又奉
上諭烏喇等處地方差使應行馳驛如差員自備鞍馬殊
覺拮据伊等心有餘而力不足如何行走辦事嗣後凡
此等一年差遣應予馳驛及一年之内如何令其不至
拮据之處著該部議奏
初十日奉
上諭今歲江南地方秋雨稍多其江安所屬被水之州縣
已令該督撫轉飭有司確查賑恤務使小民得所但聞
入冬以後時有隂雨積水未消春麥未能及時耕種恐
交春米價漸昂而青黃不接之時更須預為籌及况蘇
松戸口繁多民間食米多取給於外販尤當早為留意
查江安糧道有存貯還漕一項約計二萬八千餘石安
慶廬州鳳陽淮安四府各有分貯留漕之項共計九萬
餘石此米原為地方備用而設但恐年月已久未必實
貯在倉應差京官一員前往確查並會同江南督撫作
何分别留運平糶之法以濟民食但江南地廣人稠恐
需米之處此數未必敷用必設法多貯方覺寬裕其應
作何採買運送備用之處著九卿速議具奏
十二日
諭内閣九卿翰林科道等覽爾等所奏查嗣庭案内李元
偉劉紹曾楊三烱私書囑託情節李元偉因沈元滄係
查嗣庭同年求其轉懇查嗣庭致書囑託陳世倌楊三
烱亦因係查嗣庭同年懇其囑託牛鈕可見爾等漢人
於同年師生之誼黨比成風平日則交相固結有事則
互相袒護夤緣請託背公徇私似此頽風不知起自何
時竟至積錮日深相沿日甚不以為可恥而視以為當
然以致顧恤私交罔知國法此等惡習實堪慨歎夫國
家開科取士原欲得讀書明理之人秉公持正共相砥
礪以端風俗以正人心所謂以同道為朋於國家方有
裨益今乃往來囑託彼此營求以朝廷取士之正途為
植黨徇私之弊藪適足以敗風俗而壊人心亦何取於
科甲出身之人乎即如趙申喬乃大臣中之有令名者
其臨終時囑其子孫有門生二人某某從未謁見若來
京不許其登門其子孫遵奉遺言此二門人至於愧悔
無地此人人所共知者以趙申喬清正大臣尚不能免
此陋習則其他可知矣然趙申喬䆒因此邀結私心生
子趙鳳詔貪婪不法身受國憲未必非其徇私之報應
也又如李紱保薦徐用錫稱其人品端方請帶往廣西
以為士子師範而年羹堯則參奏徐用錫人品不端若
用此小人則君子必受其害等語後李紱又奏稱徐用
錫為君子以參奏者為小人及朕詢問九卿公論僉云
徐用錫實係憸邪小人不可錄用乃李紱仍偏執已見
終以年羹堯之參奏為小人並以九卿之衆論為不公
又如陳世倌與陳世倕本屬兄弟同係科甲出身乃彼
此互詆陳世倌以陳世倕為小人陳世倕又以陳世倌
為小人究不知其果孰為小人也可見爾等漢人各挾
偏私黨同伐異顛倒是非互相爭執竟置公道於不問
皆由同年師生之見膠結於中以致若此也向時多有
條陳請禁淫詞小說者不知淫詞小說固害風俗然小
說中淫䙝之詞其害尚小至於師生同年之聯絡聲氣
徇私滅公惑人聽聞之邪說其害於世道人心者更大
且爾漢人以師生之情同於父子如果視門生為子弟
自當教以忠君為國立身行已之道今乃教以夤緣請
託罔利營私父兄之所以教訓其子弟者固當如是乎
爾等由科甲出身者動輒輕視别途之人夫人才何項
蔑有古來名臣碩輔不由科甲者甚多即臯䕫稷契豈
由科甲乎乃今之科甲出身者不但詆排捐納之人以
為異途即特舉之孝廉方正亦以其不由科目而譏誚
其不文豈知孝廉方正亦未嘗不譏誚科甲之人不孝
不廉耶甚且進士則輕舉人舉人則輕生監殊不思進
士果必勝於舉人舉人果必勝於生監乎即如江浙之
人詆山陜人為愚蠢豈知山陜之人更詆江浙之柔靡
如婦人女子也可見人必自侮而後人侮之轉相譏誚
報復之理固如是也山陜之人當佩服江浙之文江浙
之人當推重山陜之武如此則文武並濟各效所長智
者盡其謀勇者竭其力普天率土一團和氣豈不美哉
本朝立賢無方非若明代專用科目一途若科目出身
者徇私結黨互相排陷必至撓亂國政肆行無忌朕為
紀綱法度風俗人心之計豈肯容若輩朋比妄行必至
盡斥棄科目而後已此皆科目中之敗類有以致之即
有議朕為不重科目者朕亦有所不恤若畏浮言之譏
訕而不能果斷者此庸主之所為也只在朕秉公執正
可對越
天地神明耳况喪心蔑義之人其是非豈有定準以
聖祖仁皇帝之聖德神功深仁厚澤普天率土浹髓淪肌為
千古帝王所罕覯萬世臣民所感戴尚不免於查嗣庭
汪景祺之悖理逆天妄肆譏訕究之徒自取誅戮何損
於
聖德之高深乎朕即位以來凡整綱飭紀無不仰遵
皇考之良法美意以實心行實政如果有豐功偉烈大有造
於社稷蒼生垂之史冊萬世自有公論即有查嗣庭汪
景祺之輩心懷悖亂敢於詆誣者亦必自遭天譴不能
倖逃國法究於朕之聲名毫無所損設或朕無功業可
紀即有稱功頌德潤色浮詞朕方滋愧亦復何益虛詐
之行朕恥而不為也國家用人之道首重科甲朕於一
長可取之人尚必錄用况科甲出身苦志讀書欲為國
家報效之人朕豈反置之不用乎且爾等鄉會中式文
章知遇師生禮貌人情之常朕亦非概行禁止也但爾
等當豁然如夢之醒洗心滌慮痛除積習以黨援為戒
以道義相規期無負於名教務共砥其公忠若為同道
之朋則益加勉勵若為同利之朋則力加悛改庶人心
正而風俗淳在爾等固永受科甲之恩榮而朝廷亦收
得人之實效若執迷不悟仍蹈前愆不獨有玷科甲之
名亦且斯文掃地矣爾等欲為忠良之臣輔朕為明聖
之主惟爾等是望若爾等甘為朋比小人朕亦無奈受
薄待科目之名而已兩無益也爾諸臣其勉之戒之
又奉
上諭今日朕面加訓誨諄切周詳爾等諸臣共相敬聽惟
姚三辰之詞色神氣不以朕言為然伊乃浙人必係查
嗣庭汪景祺之同類其胸懷甚不可信朕因浙江風俗
頽壊不堪力加整頓務便痛改惡習浙省之人自應感
朕恩德共知愧悔乃姚三辰心術不端全無儆懼之意
著令其同謝濟世前往阿爾泰軍前效力使之習觀本
朝兵制諳練邊遠地宜姑且免其革職朕觀人頗能洞
悉隱微姚三辰居心行事衆人内自有知者亦必共服
朕之明鑒也
十三日奉
上諭黃振國汪諴邵言綸關敶俱著提解來京俟伊等到
時九卿等傳諭與此四人黃振國汪諴之罪不至斬決
監候邵言綸關敶之罪亦不至邊衞充軍乃結黨朋謀
鑽營李紱蔡珽為之稱屈復造作浮言指使謝濟世參
奏翻案欲以傾陷封疆大臣且李紱密奏田文鏡欲監
斃黃振國以滅口不知田文鏡與黃振國有何深讐抑
田文鏡有何短處為黃振國操持而必欲致斃滅口耶
朕為世道人心關係不得不加以重典以儆戒將來是
黃振國之死實死於李紱蔡珽謝濟世三人伊在九泉
之下亦當痛恨此三人也朕恐伊等下愚不移至死執
迷不悟故著九卿將朕此旨明白宣諭俟回奏後將黃
振國正法汪諴著於刑部監候秋後處決邵言綸關敶
各充發邊遠地方
十五日吏部議叙平定青海人員奉
上諭從前議叙平定青海功績朕俱詢問年羹堯分定等
次朕意以為年羹堯斷不忍欺故信之不疑皆准所請
今只就宋可進賞給三等阿達哈哈番而黃喜林賞給
二等阿達哈哈番觀之則從前議叙各官輕重失實不
能公平顯然矣著將本内諸人議叙之處交與岳鍾琪
秉公分别具奏到日議政大臣大學士等定議具奏
又雲貴總督鄂爾泰奏報勦撫狆苗地方寧謐奉
上諭狆苗自數百年以來兇悍不法擾害平民今鄂爾泰
石禮哈馬會伯率領弁兵前往勦撫成功甚速地方俱
已寧謐永無苖人騷擾之患甚屬可嘉著將鄂爾泰等
從優議叙在事官員兵丁俱著照軍功例議叙如劉業
浚當用兵之時退縮不前者著嚴察議奏
十六日吏部侍郎沈近思條奏整飭浙江風俗事宜
奉
上諭據沈近思奏稱浙江一省逆種雙生越水為之增羞
吳山盡皆蒙恥等語朕謂浙省有沈近思一人不為習
俗所染可稱上智不移實足盡洗越水吳山之羞恥矣
其所條陳浙江風俗十欵事事切中情弊委曲詳盡甚
屬可嘉著發與李衞王國棟照伊所請嚴行禁約
十七日奉
上諭前差學士何國宗等七人前往山東查看河道朕俱
給與驛站夫馬廪糧不使煩擾地方其遶道踏勘不通
驛遞之處則令該管州縣酌量應付該撫陳世倌自應
將如何供應並議定動用何項銀兩給與不使累及官
民方為妥協今據塞楞額奏稱歷城等二十二州縣詳
報供應欽差食物車馬等項用過銀兩無項可扺除德
州泗水恩縣高唐聊城五州縣情願將用過銀一千五
百九十九兩自行捐備不請開銷外其餘州縣共用過
銀七千二百六十餘兩應於何項開銷詳請定奪等語
何國宗等查看河道既已給與驛站夫馬廪糧其餘遶
道之處地方不遠所需日用之費甚屬有限今覽塞楞
額所奏各州縣應付將及萬金之多此皆陳世倌徇情
結納逢迎欽差之人任其浮用濫支以博人之稱譽背
旨諂媚甚屬無恥有玷封疆之任前何國宗回京即在
朕前奏稱山東巡撫陳世倌甚好並奏及送伊等盤費
各八百兩河南巡撫田文鏡無所餽送其詞色之間似
有以田文鏡為不敬欽差之意因田文鏡無可指摘而
何國宗等亦但露不足之色又如查嗣庭奉差江西丁
士一接待踰格孫蘭苾致書訴冤可見奉差之人在外
借端生事情節顯然山東供應欽差濫支之七千二百
餘兩並泗水等州縣自行捐備之一千五百餘兩俱著
於陳世倌名下賠補以警將來阿䛕之風何國宗等不
惜地方物力負朕任使交部嚴察議奏
又浙江省在京大臣官員吏部侍郎沈近思等奏謝
整飭化導浙江風俗奉
上諭覽浙江大臣官員等謝恩奏摺若果出於至誠感激
愧悔交加儆戒勸勉則一二年間風俗可望其歸於醇
厚不負朕化導之苦心而爾等身家子孫亦永受其福
倘係粉飾虚文則此奏復何益也朕所不取向來浙江
風俗如此爾等諸人中豈無存心邪曲與汪景祺查嗣
庭相類者前二人罪案敗露之時朕若一一究問訪察
何情不得而朕不忍株連多人曲為保全爾等當知朕
寬大之恩人人感激砥礪踴躍自新朕觀浙江風俗讀
書人多非強悍愚蠢聖教所不及如苗猓番獞之可比
祇因平時習染既深而一念偏邪埋没本良致昧綱常
大義若將此心檢束循理而行則習俗頃刻變化收效
甚速也自茲以往爾等果能洗心滌慮遷善改過朕必
知之倘陽奉陰違仍沿故習亦難逃朕之洞鑒勉之慎
之
十八日奉
上諭謝賜履朕向來原不知其人伊初到山東巡撫任時
大臣中數人曾在朕前奏稱謝賜履操守好而才具平
常彼時因魏廷珍陞授湖南巡撫所有兩淮巡鹽御史
員缺甚屬緊要朕遂將謝賜履補授并授為副都御史
是時山東有貪劣知府陶錦李元龍等數人經朕訪聞
確實諭令黃炳紏參並不由於謝賜履之陳奏也而謝
賜履自居參奏劣員之功山東之人亦皆歸功於謝賜
履則謝賜履之欺世盜名可知矣及伊到兩淮後雖無
貪婪之名然一事不曾整頓至於湖廣鹽價一事與楊
宗仁爭執伊所辦理亦甚不妥及調補兩浙巡鹽而伊
因循怠忽以致私鹽充斥鹽梟横行全不能盡心經理
俟朕降旨而後稽查使人歸怨於朕而年羹堯到浙時
伊親身昏夜遠接備極恭敬則其工於諂媚逢迎又可
知矣今年夏間陛見來京以衰老求退朕觀其言動知
其為詐偽之小人即伊自稱衰邁不能供職此語亦非
實情不過託詞試探朕意朕料其不能為國家出力故
允從其請今伊胞姪謝濟世聽人指使顛倒是非擾亂
國政此必係謝賜履心懷怨望平時不以正道教訓子
弟以致伊姪背公蔑理狂肆妄行干犯法紀著行文本
籍令謝賜履即速赴京爾等將謝濟世案内情由向伊
一一詢問具奏
十九日奉
上諭從來國家外戚以恭順謙謹為尚不可驕縱妄行舅
舅佟國綱素性乖謬昔為都統時每薦舉人員無論其
人之優劣必強求
聖祖仁皇帝擢用如不俞允即有怫然之意
聖祖仁皇帝將綠頭籖擲之於地伊猶然無恐懼之色且奏
云寧將我都統革去臣所薦無私斷不可不用如此冒
凟無禮
聖祖每曲賜包容未嘗加之以罪仍置之大臣之列以保全
之伊不特不感
聖祖高厚之恩而且時懷觖望後往烏蘭布通出兵時
聖祖知其譾劣不可大任一切緊要事務俱不令干預但令
管轄火器營伊心生怨懟及臨陣時伊獨穿出色甲胄
單騎馳出鹿角之外以致中鎗身死蓋其平日蓄志忿
戾故特有意輕生以辱國體然
聖祖念其既已陣亡仍優加䘏典
聖祖之恩禮外戚始終不替可謂至厚且渥矣其子孫應倍
加感激而諸子皆不然其剛愎無禮大與其父相同及
朕即位之後念其為
太后戚屬且仰體
聖祖推恩至意於佟國綱之祖父特加曠典贈以崇階錫之
美諡又勅該部為之修墓建祠頒賜御書匾額對聯以
光祠宇恩施稠叠寵榮備至乃鄂倫岱法海等並不知
感戴朕恩反以為此等異數皆因朕優待隆科多所致
其負恩悖義一至於此尚得謂之有人心者乎如法海
乃佟國綱微賤侍婢所生自幼父不以為子兄不以為
弟及讀書長成憑藉外戚之勢濫得科名遂益肆狂縱
不知檢束至法海之兄鄂倫岱不孝於父通國皆知法
海之生母没後鄂倫岱不容其葬入祖墓彼此遂成仇
敵其父子兄弟之間情誼乖離大率如此法海本屬無
能之人
聖祖因伊係舅舅之子且念伊父陣亡故由翰林洊擢廣東
巡撫其在廣東操守雖好然行事乖張於地方吏治盜
案全然不能辦理且進呈奏摺俱係敝紙惡墨
聖祖怒其不敬曾將其進摺家人痛加責治而法海毫無畏
懼狂悖自如
聖祖恐其貽悞封疆將法海革職令在軍前效力伊至西寧
遂與允禵私相交結允禵為大將軍時種種貪縱不法
之事法海並不勸阻及朕即位後令允禵來京法海乃
軍前效力廢員未奉朕旨即潛至京師彼時適值年羹
堯來京陛見奏稱法海已經到此且薦其可以任用朕
因命為江南學院法海蒞任後頗有聲名朕意欲擢為
浙江巡撫年羹堯復奏法海止可為學院不可為巡撫
朕思法海既堪為學院之任則亦可以用為巡撫遂將
伊補授浙江巡撫詎意法海一至浙江而狂妄暴戾之
性依然不改慢罵司道肆無忌憚嗣據佟吉圖奏稱法
海向司道前極口贊揚年羹堯為天下第一豪傑此外
之人無一可用其所言之狂悖如此臣實不願為伊屬
員等語其所以稱贊年羹堯不過欲要結年羹堯之歡
心為之援助其卑汚鄙賤無恥喪心於此可見目下杭
州將軍鄂彌達在京陛見亦奏法海前為浙江巡撫行
止乖謬不堪之甚是法海之不能勝任巡撫人所共知
朕前此將伊調回授以部院事務猶冀其時聆訓旨或
能悔過效力朕之加恩於法海不為不厚矣法海前自
西寧進京時曾奏允禵向伊云我與皇上已成讐隙朕
思向在藩邸與允禵並無嫌隙何事成仇揆之於理允
禵必無此言此特法海前與允禵交好故捏造此語以
見朕若處分允禵即為報復仇怨無非深為允禵預留
地步巧圖營護之意今遣人訊問允禵允禵回奏我今
身犯重罪蒙皇上不加鈇鉞實感實悔凡是我所言者
無不承認但法海此言全無影響伊現今在京我情願
與之質對據此則法海之居心奸險罪惡顯然且伊與
鄂倫岱兄弟之間原如仇敵又欲借此以掩飾其骨肉
相殘之醜至鄂倫岱結黨悖逆擾亂國政朕將鄂倫岱
正法並未株連法海而法海與鄂倫岱平昔本如仇敵
乃鄂倫岱被誅之後伊轉時露怨望之色此其大詐大
奸尚有人臣事君之體乎朕近命法海往西寧搬取塞
思黑之家口伊竟不請訓旨冒昧前往前月二十一日
塞思黑之家口一到保定伊便欲獨自進京其一同差
往之太監王自立郭進玉向伊云我等同辦此事今到
保定尚未奉旨忽留我等在此大人獨自進京我等甚
是害怕伊對王自立郭進玉云我總是有罪之人此番
進京皇上必將我拏問交部彼時必定另差人來料理
等語伊遂於二十六日自保定起身前來奏聞朕諭以
前次既不請訓旨今又何必瀆奏伊竟不候旨公然自
往保定將塞思黑家口帶領來京強交内務府收管似
此悖亂妄行目無國法斷難寬恕將法海革職拏交刑
部著順承郡王錫保領侍衞内大臣各部院滿大臣等
一一審明具奏
又
諭五城官員軍民人等制錢乃日用之所必需務使充足
流通始便民間之用國家開局年年鼓鑄而京師錢文
不見加增外省地方亦未流布是必有銷燬制錢製造
器皿以致錢文短少錢價日昂其中情弊顯然朕念切
民生屢降諭旨而錢價仍未平減是以禁用黃銅器皿
凡民間所有俱給價令其交官以資鼓鑄此朕悉心籌
畫至再至三專為民間資生便用起見並非朕有需用
銅斤之處而廣收民間之銅器於内府也似此有益於
民間之事爾等當即踴躍急公欣然交納使錢文贏餘
日用贍足尚何待於上官稽查催迫耶况銅器交官皆
如數領受價值又何樂而不為耶且民間器皿非必定
需黃銅製造其在有力之家則白銅紅銅皆非難得之
物而無力之家則木盆磁器價廉工省亦未嘗不適於
用非若錢文為人人所萬不可缺者朕為爾等日用之
計如此籌畫爾等自為日用之計更當鼓舞奉行何必
遷延觀望令公私俱無所裨益乎與其藏匿於家將來
限滿三年犯禁獲罪何如彼此相勸早為交納既得價
值而又受錢價減省之利益乎朕憫爾等愚昧無知再
頒此旨通行曉諭其咸體朕意
二十日
諭刑部劉天桂所犯止於杖責並非死罪重犯何以至於
監斃在獄著該部查明具奏從來監斃人犯多由獄官
疎忽一任禁卒陵逼所致若使本犯有應死之罪又當
别論其軍流以下輕罪之人瘐斃在獄甚屬可憫其在
獄患病者應否保釋調治再督撫題報監斃人犯本内
務將本犯情罪並病故緣由如何聲明不令朦混之處
著九卿議奏
二十一日
諭戸部江南地方今歲秋冬雨水稍多低窪之處未免減
收目下米價雖平恐明歲青黃不接之時價值不免昂
貴朕心軫念預為籌畫已特遣專官將從前截留漕米
一一清查會同該督撫商酌以濟地方之用又令該督
撫動用正項錢糧委員於隣省採買米穀以備積貯平
糶之需朕思蘇松常鎮四府地廣人稠需米甚多而四
府所屬漕兌共一百四十餘萬石居七省漕糧三分之
一今州縣既有被水之區恐小民輸納匪易著將成災
五分以上之地畝應出漕米緩徵一半約計將及二十
萬石俾閭閻既寬正額之輸將而地方又有多餘之米
粟則編戸窮黎當不慮其乏食矣其緩徵一半漕米著
於雍正五年秋收後帶徵完納其不成災之地畝仍照
額徵之數准其紅白兼收著將此速諭該督撫遵行
二十二日奉
上諭年來冬月封印之後政務略有餘閒朕手書福字賜
内外大臣諸臣奏謝皆稱受朕賜福之恩此世俗之言
非正理也朕何能以福賜諸臣哉不但朕也即
上天亦豈能以福私與一人哉書曰惠迪吉從逆凶又曰天
道福善禍淫易曰積善之家必有餘慶詩曰自求多福
古聖人之垂訓深切著明如此從來善惡之報如影隨
形福緣善慶視乎其人之自取他人不能助纖毫之力
也且所謂福者不在乎富貴貧賤之間富貴人有富貴
之福貧賤人亦有貧賤之福有時貧賤之人循理守分
無患無憂其心志安舒四體暢適轉在富貴人之上是
人人各有其福也朕之每年頒賜福字者蓋欲諸臣觸
目警心時時存可以獲福之心行可以獲福之事如詩
人之所言自求多福則諸福集於其身矣諸臣又嘗言
頼朕之福此言亦屬非是蓋必諸臣皆有福朕方有福
是朕實頼諸臣之福也又必天下百姓皆有福然後為
吾君臣之福是君與臣皆頼百姓之福也願與諸臣共
勉修福之道可耳
二十三日奉
上諭戸部尚書蔣廷錫在内廷侍從二十餘年恪慎勤勞
實心效力朕御極以來凡交與部院事務皆能悉心辦
理明晰妥協簡任農曹尤為稱職素性篤於孝道其母
身享高年蔣廷錫朝夕承歡奉養唯謹朕優眷大臣推
恩及於其母時加存問賜賚載頒今聞其母奄逝深為
軫惻特遣大臣前往賜奠茶酒加恩諭祭一次並賜銀
一千兩為殯殮之資以示朕教孝勸忠之至意
二十四日
諭戸部尚書蔣廷錫爾母壽登八十一歲生前受兩朝恩
賚殁後朕又加恩禮爾母可謂全福矣爾當仰體朕意
勿過於悲傷愛養精神為朝廷效力爾母之心亦必大
慰
又直隸總督李紱保題景州知州王安仁奉
上諭據李紱奏稱景州知州王安仁到任以來捕絶蝗蝻
實心出力等語倘直隸地方果有蝗蝻李紱理應奏報
如何隱匿至今於保題王安仁本内始行聲明况王安
仁於今年五月内到任今年直隸地方雨水調勻並未
聞有蝗蝻萌動今將此徧問直隸在京大小官員俱稱
景州地方不聞有蝗蝻他處亦不聞有蝗蝻等語李紱
所奏王安仁捕絶蝗蝻係何月何日之事著李紱明白
回奏
二十五日奉
上諭據署江南總督范時繹奏稱本年八月間接准工部
咨文令江南製造戰船所用旗幟軍械炮火等項比即
委員照式製造齊備兹於十月内又接工部咨文令江
南停其製造但此項軍械既已照式備齊不敢藏貯於
外仍應送赴天津等語戰船軍械關係緊要應在何處
製造工部自當悉心酌定然後行文外省何以既令製
造於前又令停造於後前後互異使外省莫知適從甚
屬不合著將工部堂司官交部察議具奏軍械器物部
中尚未製造而江南俱已製就著於來春酌量時候運
送天津其福建浙江所製器械亦照江南運送之例一
體遵行
二十六日奉
上諭朕即位以來視滿漢臣工均為一體時時訓誨以君
臣之間務敦元首股肱一體聯屬之實心而不在於儀
文度數之末至於上之賜賚於下下之進獻於上不過
藉微物以表誠意之交孚若誠意不孚而徒事虛文則
大非君臣一體之道也朕三年以來素服齋居從未令
進獻至上年八月三年之期已滿十月為朕萬壽節在
廷諸臣有進獻書籍筆墨文玩之事朕以諸臣之意出
於誠懇若一概拒却恐無以聯上下之情而成泰交之
誼故其物雖極輕微鄙陋朕亦鑒其忱悃而收納一二
件此朕優待臣工曲體下情之深恩並非以其進獻之
物可適於内廷之用而收納也已旋命停止羣臣之進
獻矣朕之視爾諸臣實不啻家人骨肉是以偶有食用
之物朕亦不論物之輕重遇便即行頒賜如論語所記
賜食賜腥古人早已行之朕實出於一片待下之誠心
若云以此鼓勵望其報效則誠孟子所謂君之視臣如
犬馬矣朕豈忍為之乎向來年節之時
聖祖仁皇帝以口外所進鹿豕雉兔之類頒賜諸王外其餘
止及於漢大學士及内廷供奉之翰林則其優待漢人
者如此朕踵而行之徧及於在廷大臣無非家人父子
歲時伏臘歡欣浹洽之意不在微物也乃查嗣庭私編
日記譏訕朝政而於賞賜進獻之物則以無為有以少
為多將來布散流傳必致生人議論即如楊名時李紱
何世璂甘汝來等所進之物奏單現在而李紱甘汝來
又因不收再三奏懇爾等觀其所獻俱堪一笑此亦非
伊等今日所進偶涉菲薄乃向日之例大率皆然我
聖祖仁皇帝六十年來諸臣進獻之物不過如此天下人所
共知者而蒙
聖祖寬大包涵之度鑒其微忱不遺葑菲所收率多筆墨箋
紙書冊之類恩誼可謂至矣假使有悖逆狂妄如查嗣
庭之誣妄記載者六十餘年之久又不知如何訛言也
不幾以
聖祖恤下之弘仁而反啓僉壬之訾議乎朕御極以來事事
率由舊章祇因查嗣庭之妄行訕謗朕心深為畏懼是
以有禁止漢官進獻之旨即年節賞賜之事朕意亦在
躊躇蓋恐照舊行之或啓無知小人之議論若將進獻
賞賚概行停止又將謂朕之待下過於嚴峻無以聯上
下之情而不合於
聖祖之政人情叵測衆口難調此雖細微之事中有關係朕
亦不得不加詳慎著將甘汝來奏摺並李紱等進獻奏
單發與漢大學士九卿閱看議奏漢大學士九卿等
援據舊典合詞奏懇仍照舊例又奉
上諭此朕慎重之意惟恐以濫賞啓人議論又恐因進獻
開諂媚之端故令漢大臣等會議具奏今覽所奏援引
舊典情詞懇切著照所請行至於諸臣進獻之事外任
大臣自古有貢獻方物之理今仍准其進獻但所進之
物必令廷臣共知之朕酌量收納亦必令廷臣共知之
在内諸大臣原無方物可獻若以慶賀令節之期視為
成例相率進獻朕概不收納朕前所降諭旨甚明仍著
遵行
二十七日
諭八旗滿洲蒙古漢軍内府佐領官兵國用莫要於制錢
制錢充足價值日平始於衆人生計有益今錢局每年
鼓鑄並未流通於外省理應制錢加多價值日平乃制
錢不但不加多而舊時制錢漸少錢價反覺昂貴皆因
不肖之徒希圖利息銷燬制錢製造黃銅器皿之所致
也朕洞悉此等情弊爰降諭旨禁用黃銅器皿令給官
價收納此特為衆人生計周詳籌畫使錢文充足有益
於衆人之日用並非朕有需用黃銅之處收衆人黃銅
器皿於内府也聞有雖經該管人員屢行催促不肯即
交納者又有遷移隱匿者夫收納銅觔照常給與官價
並非徒交不得價值衆人自應欣然踴躍各將家中所
有黃銅器皿速行交出何至使該管人員稽查催促耶
且衆人家中何必定用黃銅器皿其有力之家白銅紅
銅鉛錫俱屬可用至中人之家磁器木器未嘗不適於
用而所需價值又復廉省衆人將黃銅器皿交納既可
照常得價而制錢漸漸加多充滿足用於衆人生計亦
大有裨益今與其隱匿家中至三年限滿發覺之日自
干罪戾何如及早交納以得官價乎朕矜恤衆人愚昧
無知妄自取罪故復行降旨曉諭再滿洲本性原以淳
樸儉約為尚今漸染漢人習俗互相倣傚以致諸凡用
度皆涉侈靡不識撙節之道罔顧生計因酌定品次禁
止服色勒限一年令其各按品次服用降有諭旨甚是
明悉此特軫念八旗滿洲官兵如同保赤關係尤切故
曲為籌畫定其品次以禁服色欲令日用充足非無故
而禁止也或有無知之徒猥稱民人奴僕且並不禁止
聽其任意服用何以禁止我輩等語又不識朕矜恤之
意於禁止限内製作新衣誑稱是禁前所製若儘教如
此製用則終無底止時矣夫民人奴僕有何關係安得
與官兵比並即使伊等衣服華美豈遂較官兵榮顯乎
須知並非為官兵等不及若輩爰有是禁亦為官兵等
之生計而禁止耳人之尊榮不在衣服惟在各人行止
蓋富足之人少而家本貧乏互相倣傚之人多既已貧
乏而又勉強倣傚則生計愈窘矣衆人與其如此拮据
於衣服豈若安守本分砥礪於學藝品行果能奮發黽
勉得歷官階以至大僚自然得服用矣凡官員兵丁所
恃以為生者惟在俸餉且各有應當之差若因製一衣
服即耗費數月之錢糧其日用尚能饒裕乎夫儉約為
持家根本不能節省於衣物等項焉能有益於生理若
能謹遵朕之諭旨儉約自持不事奢靡濫用至比戸漸
臻充盈之時方感戴朕教養之深恩矣著交與各該管
處再行曉諭務使咸知朕心各求儉約以副朕矜恤優
待旗人之至意
二十九日
諭理藩院向來四十八旗王台吉派為兩班來往京城本
家即有要務或身抱疾疴亦必前來交春始回本地明
歲冬季又復該班日期既近冬寒往返勞苦深可軫念
伊等内有願請朕安者當於草青時照常前來其年例
應分為三班二年一次俾伊等得以休息爾等議奏
又吏部議准兩江總督范時繹請將江南沿海州縣
各缺於記名人員内揀補奉
上諭范時繹奏稱江南沿海州縣及直隸州缺請朕於記
名人員内補授部議引直隸總督李紱之例准范時繹
所請令其於一年之後方行保題等語直隸地方與京
師甚近是以朕允李紱之請暫寬一年之期若因范時
繹到任未久屬員難以保題准照李紱之例則凡新任
督撫皆可援此例以謝保題之責矣且朕意委令督撫
保題者蓋其人係督撫所保倘將來於地方不甚相宜
該督撫便於奏請更換若經朕揀選命往恐督撫等不
無瞻顧之處該部所議不合著再議具奏
又河道總督齊蘇勒奏報朱家口決口合龍奉
上諭齊蘇勒自簡任河道總督以來謹慎勤勞操守廉介
實心供職潔已奉公上年朱家口河水潰決齊蘇勒遵
朕諭旨督率河員加意堵築今據奏報於十二月十三
日決口合龍朕心深為慰悅具見悉心任事經理有方
使泛溢河流有安瀾之慶甚屬可嘉齊蘇勒著加太子
太傅以獎勞績
世宗憲皇帝上諭内閣卷五十一
