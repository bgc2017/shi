欽定四庫全書
世宗憲皇帝上諭内閣卷一百四十
雍正十二年二月
上諭七道
初二日大學士兼管兵部尚書事鄂爾泰參奏兵部
堂司各官蒙混造冊冐銷驛站錢糧奉
上諭山東驛站奏銷各項雜用銀兩弊端百出從前兵部
堂官何以不行查察此等情弊非只泛看題稿而能查
明者若不將歷年案卷逐細留心清查何能得明事之
根原此案雖由兵部公同具奏實係大學士鄂爾泰一
人查出辦理者如此實心任事方不愧爲朝廷大臣將
此等留心政治爲搜求深刻可乎從來大姦大弊皆由
小事積累而成若能不時留心查核遇有一毫情弊即
行革除何至滋蔓爲害況釐姦剔弊全在平時今蒙
上天慈佑國家昇平正宜及時綢繆整理内外大臣應共相
勉勵者據兵部如此則别部此等情弊亦所不免著將
此摺交與各部院堂官看閱若各部院俱能如此實心
查察何弊不可清除大學士鄂爾泰著交部議叙范時
繹喀爾吉善楊汝穀著交部察議普泰通智鄂善高起
任事未久從寬免交部
又理藩院奉
上諭拉錫色楞之父貝勒達錫拉布坦身係盟主將辦理
兵馬緊要事件怠忽遲悞理應照該衙門所議減等以
公爵承襲但伊祖達爾札於平定陜西花馬池定邊等
處之役甚屬效力而拉錫色楞復能知伊父之罪上年
辦理馬匹事務竭力奮勉行走著加恩襲封固山貝子
初六日奉
上諭直省關稅監督於地方官原不相統轄一切呼應不
靈各關大小口岸甚多監督一人勢難分身兼顧每選
委書吏巡役公同親信家人稽查收放而地方文武各
員以爲無與己事並不協力或轉懷挾私意則姦商之
隱漏地棍之把持督撫或不關心監督動則掣肘不獨
於稅務無補即於地方亦難免擾累嗣後凡有監督各
關著該督撫兼管所屬口岸飭令該地方文武各官不
時巡查如有縱容滋擾情弊聽該督撫參處至監督徵
收稅課及一切應行事宜仍照舊例遵行不必聽督撫
節制如此庶關稅既有專司而地方官仍無敢岐視於
稅課商民似均有裨益
又奉
上諭聞江南通州濱海地方上年秋收稍歉現今米價昂
貴鹽場竈戶未免謀食維艱將來青黃不接之時尤不
可不加賑䘏通州地方原有鹽義倉榖石存貯可以動
撥應用著署總河高斌即行酌撥數千石遴委實心任
事之員分運各場設厰煑賑並再行酌量撥運平糶務
嚴飭各員實力奉行勿任姦胥猾吏侵漁中飽至各場
竈戸有現在應徵折價錢糧著一概暫緩至秋成之後
再行徵收
十三日兵部𠫭奏正白旗滿洲都統查爾泰等繕寫
諭旨遺漏應分别議處奉
上諭查爾泰偏圖佛凝峨俱著銷去紀錄二次免其罰俸
德福閣圖肯係協辦旗務之員俱不必罰俸嗣後協辦
旗務各員於應管事件内有應行處分之案仍照例處
分若旗務内有議處都統等案件不必將伊等一併議
處
十九日大學士鄂爾泰等議覆浙江總督程元章奏
中小亹引河難以開挖尖山難以堵塞應令再加詳
勘奉
上諭依議浙省海塘關係重大固須詳慎尤戒遲疑若總
理者不肯擔承將分任者愈多瞻顧則因循草率迄無
遠圖其何以謀奠安而垂永久該督程元章毫無確見
今將海塘一應工程著副都統隆昇總理令御史偏武
前往協辦所需文武工員俱聽隆昇揀調其運辦物料
預備人夫及給發錢糧等項仍著程元章料理應付無
得推諉並無得稽遲
二十二日奉
上諭向來南北總河奏稱桃汛伏汛秋汛等情形俱從驛
遞馳送一日行八九百里朕思動用驛馬當酌量事之
緩急以定遲速若河工有緊要奏聞之事自當星速馳
遞至於汛水平穏乃照例奏報者每年河水情形朕皆
於奏摺中先期聞知不待題本之至也嗣後南北兩河
奏報汛水平穏本章著河臣酌量寬期毋得照前奔馳
疲勞驛馬
世宗憲皇帝上諭内閣卷一百四十
