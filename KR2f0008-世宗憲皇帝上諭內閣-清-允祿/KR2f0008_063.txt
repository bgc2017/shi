欽定四庫全書
世宗憲皇帝上諭内閣卷六十三
雍正五年十一月
上諭三十五道
初三日奉
上諭定例凡在京各部院官員因病告假回籍調理者病
痊之日仍以原衙門補用至在外各官一經告病即令
休致所以防不肖有司之託病規避也夫外官有地方
之責果係患病不能辦理事務自應呈請離任但病痊
之日格於成例雖有才具優長之員不得起用殊為可
惜從前有府縣官員告病者朕降旨調來引見見其才
尚可用即命醫調治痊可仍行補用誠以人才難得雖
片長薄技不忍棄置也嗣後外官告病者著督撫查明
確實具題令其回籍調治痊可有情願起用者於本籍
起文赴部引見仍以原缺補用如此則可以杜規避之
端而人材亦不至淪棄矣
又
諭戸部朕前降諭旨令各省設立收買銅器公所於屬員
中選擇廉謹老成之人專司其事在司庫先撥數千金
以為價值嗣後陸續給發業經通行曉諭但恐各州縣
與所設公所有相隔甚遠之處民間交納未便朕意欲
令直省州縣凡民間交納銅器准其抵作正項錢糧但
恐交納者多而經費所在有未便之處或行之既久轉
有燬錢交官之流弊應如何舉行方為妥協其可行於
何等省分並作何交納扣抵與生銅熟銅定價之處爾
部詳議具奏朕又聞外省官員有欲捐買銅觔者此斷
不可行該地方官但能實心辦理收銅事務便於公事
有益如有已將已貲現買銅觔者著將銅交官仍照觔
數給與價值
初五日奉
上諭奉天習俗不堪凡犯罪發遣之人若發往相近邊地
必至逃回又生事端嗣後犯法之人應枷責發遣者著
解送來京照例枷責滿日發與西安荆州等處滿洲駐
防之兵丁為奴向來奉天等處發遣人犯并彼處旗下
家人私自逃走者甚多該將軍等但有緝捕之名而無
其實嗣後著該將軍等將每年緝獲之犯與未獲之犯
於年底報部奏聞候旨分别賞罰其從前逃走之犯著
該將軍等通行出示曉諭給以數月之限令其自首若
伊等於雍正六年五月以前自行投到則免其逃走之
罪仍照本罪安插倘不行自首被人拏獲則嚴加治罪
以上數條著該部定議具奏
初六日
諭理藩院今年口外蒙古地方雖皆豐收但科爾沁敖漢
等十六處札薩克地方聞得收穫未甚豐盛此等旗分
宜加特恩科爾沁地方五旗著賞銀三千兩此項銀兩
著交與現今在京科爾沁王羅卜藏滚布貝子拉錫等
帶去將科爾沁土謝圖親王等處五旗未能豐收者查
明賞給敖漢等十一處札薩克地方著賞銀六千兩此
項銀兩爾衙門可派司官二員分兩路帶去會同各處
札薩克將未能豐收者查明賞給再此等札薩克各旗
倉内現有存貯米糧其未能豐收者應如何酌量借給
之處爾衙門議奏
又江西廵撫布蘭泰題參撫標遊擊裴魁虛冒兵糧
請革職審擬奉
上諭裴魁為人老實或者辦事糊塗亦未可知因其曾出
兵效力有年是以陞授蔚州參將今布蘭泰參其遊擊
任内虚冒馬糧二分步糧三分守糧六分題請革職審
究凡武弁虚冒糧餉幾分乃係歴來積弊較之有司之
貪贓枉法累及國計民生者原有分别該上司等自應
預先訪聞嚴行申飭令其悛改為國家愛惜人才若切
加訓誨仍不遵奉則當參革治罪今布蘭泰到任伊始
尚未教導屬員遽以空糧幾分將裴魁參革未免過刻
若督撫等皆如此參劾恐有用之才受微愆之累而不
得改過自新者多矣布蘭泰所參裴魁虛冒之糧大槩
確實朕念裴魁從前效力從寬免其究問著降三級仍
留參將之任嗣後當洗心滌慮以贖前愆倘仍蹈故轍
斷不寬貸朕此番降旨將裴魁寬免深恐各省武弁等
剋扣兵糧而該管上司等徇情寬縱者由此漸多若照
例將裴魁治罪則又恐各該上司以此事參處為是因
而各務搜求使可用之員微有小過不加訓飭即行黜
革實屬可惜布蘭泰若具摺奏聞朕自密批教導今既
具本前來除准行寬免之外實乏料理得中之法朕不
得不明降諭旨至於寬嚴輕重之間朕實以至公之心
而權衡於至當之理倘督撫提鎮等不能深體朕心則
必有寬嚴失當之弊今因此一事將朕意通行曉諭惟
在封疆大臣等祗遵朕訓隨事察理因時制宜遇屬員
中之小過當加訓戒容其改悔自新方能事事合乎公
平至當也
初八日奉
上諭前據怡親王大學士朱軾奏稱直隸水田稻穀豐收
民間多不慣食稻米請發銀採買米石使得賣米價銀
以買小米高粱於百姓甚屬有益此特為民食計非為
倉儲計也近聞州縣中竟有逼勒小民強買稻米者此
等不肖官吏生事擾民將朕愛民德政奉行不善反為
擾民之事較之一切貪劣之員尤為可惡該督等漫無
覺察所司何事此皆庸碌州縣假手不肖賤役書吏任
其顛倒之所致著令確查嚴參治罪倘該督等徇情隱
庇不行查參將該督等一併嚴加議處著將朕旨傳諭
通省務令百姓人人知之
又奉
上諭朕惟漢史始志地理蓋本禹貢職方之遺而條其郡
邑紀其戸口以宣究其風俗教化也今各省皆有志書
惟八旗未經紀載我朝立制滿洲蒙古漢軍俱隸八旗
每旗自都統副都統參領佐領下逮領催閒散人體統
則尊卑相承形勢則臂指相使規模宏遠條理精密超
越前古豈可無以紀述其盛况其間偉人輩出樹宏勲
而建茂績與夫忠臣孝子義夫節婦潛德幽光足為人
倫之表範者不可勝數若不為之採摭薈萃何以昭示
無窮朕意欲論述編次彙成八旗志書年來恭修
聖祖仁皇帝實錄今已漸次告成即著諸總裁官領其事選
滿漢翰林分纂其滿洲漢軍内有通曉漢文而學問優
長堪備纂修之任者無論進士舉人貢監生員以至閒
散人等俱著該旗都統副都統保送但勿徇情濫舉不
實以副朕慎重著述之至意
初十日奉
上諭朕日理萬幾勤思上治凡外省來京之小臣如州縣
佐貳等官常令引見并許條奏地方事務數年以來覽
所奏甚多其中鄙瑣支離及無關於利弊者悉皆棄置
至或指陳近理言若可採者每多發出或交九卿議奏
或交外省督撫議奏或酌量准行此皆朕留心政治期
有裨益於各地方之意也特恐行之日久致生弊端或
各省督撫藩臬等見地方事務有不便自行陳奏之處
因授意假手於所屬官員令具來京引見時寫入條陳
之内亦未可定朕防微杜漸不得不預行曉諭倘有此
等則顯蹈欺罔之罪一經發露斷不寬貸至朕於天下
政務詳加籌畫以期至當時時頒發諭旨訓勵大小臣
工總為國計民生之至要在各省督撫諸臣自當實心
遵奉但恐日久廢弛不能事事凛之於心又或前任督
撫所奉之諭旨後來接任者未曾備悉不無借端忽視
之弊今特諭各省督撫等著將歷來所奉上諭俱繕錄
成冊一一詳載以便每日觀覽觸目警心若前後任交
代之際即將此冊傳交不許失漏藏匿如此則前任奉
行之諭旨後任仍得知所遵循觀覽之際悉如親承朕
訓於國計民生庶有裨益
又奉
上諭朕覽明太祖所著洪武寳訓一書詞義周詳告誡諄
切所以教其子孫臣庶者亦費苦心但明太祖起自布
衣奄有天下雖姿性過人而其識見尚局於卑隘之習
故規模未臻於廣大蓋緣文過其實故言行多不能相
符而議論自相矛盾者有之朕觀堯舜授受心法惟有
一中治世之道必事事合乎時中始為至善而歷代史
冊所載帝王之舉動言論每於中道之權衡未能悉協
者大抵由於時勢之所值不同而政治訓辭亦因之而
有偏向後之論者遂不能無疑議於其間朕意欲將經
史所載歷代帝王之嘉言懿行我
太祖
太宗
世祖
聖祖四聖相承之神謨聖烈合於大中至正之道者採錄編
輯纂為一書以紹執中建極之心傳為萬世子孫之法
鑒其書著派翰林官分任纂修陸續進呈朕親加酌定
又奉
上諭自古治水之法惟在順其自然之勢而利導之蓋水
之為害者大抵由於故道湮塞使水不得徑直暢流以
致泛溢而為患但恐徑直之路湮塞年久或民間既已
蓋造室廬開墾田畝或且安葬墳墓人情各顧其私不
知遠大之計今見欲於此地開濬河道則因循規避百
計阻撓而司其事者未免惑於浮議遂致遷就紆回别
開溝洫苟且從事而不能成一勞永逸之舉此治水之
通弊也昨岳鍾琪奏稱陜西現在興修漢渠以濟民田
亦以開濬之處不無礙於墳墓故爾遲回朕諭之曰果
係民間墳墓所在當給與買地之價令其遷葬民自樂
從岳鍾琪云若果給與遷葬之費則公私均便小民無
不樂從者朕已諭岳鍾琪在陜遵行目今江南地方現
在興修水利著該撫與欽差官員亦照此辦理若水勢
必由之路有礙墳墓即於興修水利錢糧内動支銀兩
給與本人令其改葬俾小民既有營葬之資而河工亦
收利導之益則水患可除水利可興地方永遠蒙福矣
十一日
諭刑部朕曾降諭旨自雍正五年正月初一日為始直隸
盗案事發仍照舊例不分首從皆斬直隸盗案多由各
省匪類聚集上盜著行文各省督撫出示遍行曉諭使
皆知所畏懼所頒諭旨甚明今年直隸現有緝獲之案
爾部即訊明該犯若地方官已經曉諭該犯何以愍不
畏死尚敢行刦若地方官未經曉諭即行文該督何以
不遵奉諭旨遍行曉諭將緣由查明咨部爾部具題時
繕摺夾入本内具奏
十二日奉
上諭江西廵撫布蘭泰奏稱江西所有制錢不敷民間之
用請每歲多撥滇錢一萬貫運至漢口江西省動庫銀
一萬兩委員前往漢口交易運回之日照京中制錢搭
放之例每滇錢一千作餉銀一兩均勻搭放俾流通交
易等語從前鄂爾泰奏請將滇省所鑄錢文除本省搭
放外每年以四萬貫發運楚省川江兩廣等處朕已降
旨允行著戸部行文鄂爾泰於此四萬貫内以一萬貫
運至漢口將起程日期預行知會布蘭泰令其委員接
運
又兵部議奏千總陳天禄等偷運米穀出洋照律治
罪奉
上諭此本内千總陳天禄把總黃正登以本省之人為本
省地方營弁敢於故違海洋之禁賄放米船甚為不法
向來朕聞廣東福建之人性多貪利而俗習輕悍敢於
為非其曾經身為武職官弁者或因事革退閒廢在家
往往不能安分常於本地方生事此等人既久在營伍
之中於武職上司衙門往來習熟又因曾任職官舉動
言語足以煽惑本地方之人是以藐玩國法肆行無忌
而愚昧之人被其引誘而不覺朕意嗣後廣東福建二
省及浙江沿海温台寧波等府之武職官員有因事參
處已經革職治罪而家居者不便仍留本地方居住其
原任守備千把等官則酌量派往直隸山東河南等省
入伍食糧免伊等在籍生事既歸營伍則有約束又有
兵糧以養贍其身家其中漢仗弓馬尚好者仍可改過
自新勉圖效力之路似有裨益其副將以下都司以上
參革治罪之員若係本省之人著另行請旨其如何分
别定例之處該部詳議具奏
十五日奉
上諭雍正二年冬高其倬在雲南總督任内時奏稱向來
本營之兵即拔補本營之千把其營中兵丁非親即友
恐難破除情面稽查約束若有志者欲立體統規矩而
同輩之千把又羣起而哂笑之請將雲貴二省考定拔
補之人調取外營一員與之對換其同城之營仍不准
調換等語比時朕降諭旨覽高其倬此奏料理甚屬合
理若應行之於直省該部確議具奏若有不盡善處亦
不可迎合朕意隨經兵部議稱本營兵丁拔補本營千
把實有流弊不可不亟為革除應照高其倬所請令各
省一體遵行等語朕因内外大臣之議僉同是以准行
嗣後即有人奏稱此事於千把總甚不便者朕恐其惑
於屬下微員自便其私之議論故如此陳奏曾密批申
飭之乃數年以來朕留心遍加體訪始知將此處兵丁
用為他處千把實有未便之處蓋兵丁平日所管汎地
其情形險阻素所深知及用為千把諸事有駕輕就熟
之益若用往他處則初到之時一切茫然必待學習而
後通曉此辦理公事之當籌及者也至於微員末弁安
土重遷盤費居址措置匪易若令調換至數百里外必
至拮据艱難有室家之累此又私情之當籌及者也朕
思若以本營之兵丁即為本營之千把誠不能免於牽
制瞻徇若於同城之中更換營頭如係左營則用為右
營前營則用為後營又如撫標鎮標之同城者亦可互
相更換如此庶於公事有益而於私情亦便其地方只
有一營者或應於就近調補或應仍照從前舊例以上
諸條如何方為妥協著該部定議具奏朕辦理天下政
務惟期事事妥協使人人均受其益至於前後互異之
名朕所不辭將此曉諭中外知之
又奉
上諭頃四川提督黃廷桂奏摺内稱奉旨沙汰千把總現
在標下有千把二員原係長隨出身應在沙汰之列但
此二員在軍前甚屬效力是以未曾沙汰特行奏聞等
語朕因從前督撫提鎮等拔補千把總多由於請託情
面并有以家人長隨中老弱不堪之人補充千把以市
私恩者是以降旨令行沙汰原欲督撫提鎮等酌看人
材如何及有無效力之處分别定其去留並非謂由長
隨出身者盡行黜革也所頒諭旨甚明今觀黃廷桂所
奏是伊錯會諭旨之意矣武弁之長隨多有披堅執銳
效力行間而漸次立功有用至大員者亦與兵丁一體
非文官所僱游手坐食之長隨可比安得以其出身微
賤而棄置之黃廷桂既存此見或别省督撫提鎮中有
似此意見者亦未可知為此再降諭旨倘千把中有人
材可用而該上司因其出身長隨而革退者著仍舊補
還原職
又刑部議奏私造黃銅器皿案内之監生賈爚照例
治罪奉
上諭禁造黃銅器皿屢頒諭旨甚明賈爚身為監生明知
嚴禁之事輒敢故意犯法甚為可惡不與銅匠等貪利
餬口者比部議止將賈爚革退監生其枷責之罪照例
折贖甚屬背謬著另議具奏
十六日雲貴總督鄂爾泰奏報生苗歸誠請更姓名
報部酌定額賦輸租奉
上諭苗民梗化由來已久況屬生苗尤難懾伏綏靖鄂爾
泰勦撫並用威惠兼施俾生苗等嚮化輸誠咸願納賦
歸附版籍又謬冲逆苗等素稱獷悍難馴今勦撫已靖
悉皆内嚮鄂爾泰辦理甚屬可嘉著給與世襲阿逹哈
哈番以奬勞績張廣泗遵依鄂爾泰調度實心出力著
交部從優議叙所有在事官兵應如何議叙賞賚之處
著鄂爾泰分别等次具奏
十九日奉
上諭前倉埸侍郎岳爾岱劉於義奏稱通倉收貯米石甚
多若將旗下兵丁在京應領之米派四旗在通倉支領
冬月一季而以次年應運京倉之米收入通倉則通倉
新陳之米可以更換收貯即以省出運送京倉之脚價
給與兵丁以為赴通搬運之路費足以敷用於公私皆
便等語朕因此奏應行發與辦理旗下事務王大臣及
該部倉埸議奏據王大臣等會議准行具奏朕以所議
尚未妥協目前正值冬季支放甲米之時為時甚近著
仍於京倉支放此事創行之始著再行詳細妥議俟明
年舉行將此面諭廷臣乃今日正黃旗副都統舒楞額
奏稱前日奉旨將旗下甲米仍在京倉支領而旗下之
人皆歸功於臣之密奏侍衞查魯向臣姪面詢參領閔
成烈等又向臣稱贊此乃關係旨意之事伊等輒敢捏
造謠言以無為有強加於臣大干法紀請將閔成烈等
四人與臣一併審究從重治罪等語舒楞額並未陳奏
旗下領米之事而外間人等不知何所聞見而造此謠
言夫以不在通倉領米感激舒楞額之陳奏則必以在
通倉領米怨望岳爾岱等可知矣朕日以正人心端風
俗為訓誡蓋以向來人心不正風俗不端莫甚於懷挾
私意造作流言如朝廷行一便民之政則羣然揣度以
為出於某人之陳奏若遇無恥之人喜獲美譽亦公然
自認而不辭又如朝廷擢用一人則私相揣度以為由
於某人之薦舉而平日與其人相親厚者又從而附會
之朝廷處分一人則私相揣度以為由於某人之讒譖
而平日與其人有嫌隙者又從而附會之朝廷賞人之
善而衆人不以為有善之當賞但妄議其得賞之由朝
廷罰人之過而衆人不以為有過之當罰但妄議其受
罰之故此倡彼和散布流傳巧猾之徒藉以擅作威福
者在其中宵小之輩藉以報復恩怨者亦在其中而大
奸大詐之流藉以擾亂國政蠱惑人心者亦在其中惡
習如此竟使朝廷不能興革一事賞罰一人而謹慎自
守之臣工畏避嫌疑將至不敢陳奏一語此風豈可長
乎我
聖祖仁皇帝臨御六十餘年功德之盛超越千古朕在藩邸
四十餘年何事不曾閱歷而即位以來夙夜孜孜勤求
治理諸事皆已練習然則
皇考與朕於用人行政之間雖有採訪輿論之時而斟酌權
衡自有一定之見豈但以人言為可否何以
皇考時此輩宵小妄為議論相習成風數年以來朕屢加訓
飭至再至三而惡習蔽錮如此之深仍不能悛改耶從
來滿洲風俗最好從不曾爭論財物本朝定鼎之初兵
丁每月給銀一兩並無米石而衆心皆相安以為常後
蒙
皇考天恩加增至一兩倍之多且數十年來
皇考與朕格外施恩於旗人者不可枚舉今以國恩賞給之
糧石令其在通支領一季而猶恐車價艱難復將公項
銀兩給與本人助其搬運亦可謂體恤之至矣而乃輒
生怨望之心造作全無影響之語似此爭多較少之惡
習希冀無厭之貪心實向來滿洲之所未見者此等卑
汙之習皆始自包衣下賤奴才況且領米到手並不存
貯以為饔飱之計往往賤價糶賣轉眼又復啼饑種種
弊端人所共知共見朕為天下主又豈能以國家一定
之經費曲市私恩以博無知小人之稱頌乎滿洲漸失
舊風總由該管大臣官員等苟且因循不能化導以致
日漸澆薄全失當年淳樸節儉之意至於造作流言之
風尤可痛恨舒楞額據實參奏甚屬可嘉著交部議叙
朕年來訓誨旗人者至詳且備今尚有頑梗之人敢於
造作流言惑人心志斷不可不行根究著莊親王順承
郡王馬爾賽馬蘭泰拉欣查弼納德明將查魯閔成烈
等革職拏問會同嚴審務將造作此語之人實在情由
究出具奏
又署湖廣總督𫝊敏奏報勦撫謬冲花苗情形奉
上諭花苗地連黔楚素行不法為害地方今傅敏會同勦
撫楚地從此無兇苗之擾可嘉傅敏著交部議叙其在
事官弁兵丁應如何議叙賞賚之處著傅敏分别等次
具奏
二十日署陜西廵撫鍾保奏薛得浪致死尚跟娃擬
絞監候三法司改為擬斬監候具奏奉
上諭薛得浪以看戲爭閙細事將尚跟娃毒打受傷纍纍
又至跟娃之家踼打其妻及跟娃尋彼理論薛得浪遂
將跟娃用石打倒撲地復搯其咽喉斃命似此殘忍兇
惡之徒明係故殺而署撫鍾保以鬭毆定擬具奏是何
意見刑部改照故殺例擬斬甚是從前秋審時鍾保將
因奸殺死親夫之兇犯擬以緩決聞者莫不駭異今薛
得浪之案又復枉法故縱李元英身為臬司刑名是其
職掌凡屬案件皆由臬司審訊轉詳今此二案或係李
元英審擬或出鍾保意見著交與莽鵠立秉公據實詳
查具奏
二十一日奉
上諭昔年
聖祖仁皇帝特頒
諭旨與朝鮮國王倘有盗賊前往伊國刦掠著該國王即行
追拏殺戮生擒解送自朕即位以來又降諭旨若飄風
船隻人内有無票妄行生事者著該國王即照伊國律
例懲戒治罪屢次諭旨甚明今内地盜竊之軰因各處
捕緝禁約甚嚴無處可以藏匿是以潛逃外國苟且偷
生該國王既列藩封當為朝廷盡捕盜安民之職況奉
聖祖仁皇帝及朕諄諄諭旨而該國王柔懦無能不能遵奉
轉使内地犯法之人恃朝鮮以為潛蹤避罪之地此風
斷不可長嗣後倘有匪類越境生事而朝鮮不能擒獲
以致漏網者著該國王將伊國防汎之員題參治罪該
部將該國王一併議處以為藩王不能遵旨奉行捕盜
安民者之戒著將此行文與朝鮮國王知之
又刑部將訛詐史道恒銀兩人犯分别定擬具奏奉
上諭朕時時頒發諭旨以正人心端風俗為首務碩起泰
身為内務府筆帖式輒敢糾約多人將史道恒強拉至
伊家中訛詐銀六百餘兩藐法逞奸莫此為甚刑部將
伊擬以光棍為從之律而以曾經報信現在脱逃之姚
爾尚為首顯有徇情故縱等弊著將刑部堂官及辦理
此案之司官交部察議碩起泰著改為此案首犯即行
處斬姚爾尚著照為從例俟拏獲之日監候秋後處決
又刑部議覆江蘇廵撫陳時夏奏盗犯何玉等擬斬
立決奉
上諭何玉顧三俱著即處斬餘依議顧三毆傷事主法無
可貸刑部將伊改為立決甚是陳時夏本章内稱顧三
雖曾毆傷事主但非金刃情有可原等語似此強為開
釋姑息養奸蘇松地方盜案甚多何以示懲著嚴飭行
二十三日奉
上諭蕭永藻向來操守甚好可稱清官第一但伊恃其操
守驕矜偏執諸事任意在
聖祖仁皇帝時並無實心效力之處及朕即位因其年逾七
旬為舊日大臣加恩優待念
景陵事務關係最為重大特命伊一切總理且令伊得就閒
散之地以頤養暮年正所以善全之也乃伊不知感朕
之恩且以朕不加任用時懷怨望之意自到
陵寢以來事事推諉瞻徇不肯實心辦理朕姑容者已五載
矣即如筆帖式等強奪民人牛隻而伊不行約束小人
偷鋸
陵旁枯樹而伊不知查訪貝勒允禑到
陵行禮而伊不行齊集其餘如請安來京不候旨即去似此
疎慢之處甚多不可悉數惟知阿諛允禵以長其傲慢
狂肆之罪而其特行條奏者則裁汰舊設之官員減去
祭祀之乳牛皆如此等之事以為節省錢糧之計識見
卑鄙不知大體其居心之不敬可知蓋伊之意中視財
物為重而視禮制為輕自以為有操守一端遂藐視一
切將國家應辦緊要之事俱置之度外也蕭永藻深負
皇考數十年高厚之深恩及朕委任之至意著革職仍在
陵寢地方居住效力
二十四日
諭諸王大臣等朕每恭讀
聖祖仁皇帝實錄必虔加頂禮然後展誦每遇
聖祖尊號必頂禮致敬不敢平視此朕居敬存心不待勉強
者亦非獨一事為然也聖人戒慎恐懼之功無間須臾
時時收斂此心便是敬稍或不敬則此心縱逸而不可
追矣凡人動怒之時或與人相爭之時心尤易縱切須
以敬自持果能操存涵養不但是聖賢修已工夫亦可
得養生之道不可不加之意也爾等每聆朕諭旨無不
悦服聽從在爾等此時斷無面從背違之習自因朕之
諭旨實足以開發爾等心胸有爾等見不到處是以聽
受之下中心誠服然恐爾等存此成見或中心以為是
未必果然全是也設爾等陳奏之言朕或誤以未當者
為當其失僅在一事所係猶小若朕所發諭旨爾等漫
以未盡善者為盡善其所係不綦重乎嗣後爾等每聆
朕言切須為朕存心致思詳加體認不可稍有遷就迎
合之意使朕有失言過舉朕於爾等有厚望焉
又戸部等衙門議覆山東廵撫塞楞額查報原任廵
撫陳世倌等應追賠捐榖奉
上諭從前山東捐榖浮冒價銀原有部費餽送銀兩在内
非盡經手廵撫私收入已今因日久無可稽查將册費
公費二項著落趙世顯蔣陳錫名下追賠查趙世顯名
下應追銀兩甚多尚未楚結又添此項亦不過徒存追
補之名此項銀兩非正項錢糧可比著將趙世顯蔣陳
錫名下應追册費公費二項開恩豁免
二十五日奉
上諭隨軍效力之人往往有未諳營伍而具呈願往濫邀
議叙者此等自備鞍馬之人若後來力量不足必致遲
誤公事及遲誤之後又不便與衆一同治罪於軍前甚
屬無益嗣後若有自備鞍馬願往效力之人俱不必准
又奉
上諭歷來滿洲人材壯健弓馬技勇自古罕與比倫此天
下所共知者前令八旗查得親軍護軍内能開八力以
上硬弓者現有一萬八千餘人昨朕在瀛臺考試天下
武舉騎射之後令八旗硬弓百人當衆人之前校射伊
等所用之弓有十八個力者有十六七個力者其餘則
皆十三個力以上至十五個力不等舉重若輕從容合
度衆武舉等見之咸驚異以為實係從來目中之所未
覩朕心甚為嘉悦其開十八個力弓者著賞銀一百兩
十七個力者賞銀九十兩十六個力者賞銀八十兩十
五個力者賞銀七十兩十四個力者賞銀六十兩十三
個力者賞銀五十兩伊等藝勇超羣是其盡心學習之
所致而朕之深加嘉奬者則以伊等鼓舞振興專心向
上竭誠勉勵之故衆人不可因此次加恩遂皆以弓力
相爭尚嗣後以十五個力為止不許再加總以誠心演
習精詣熟練為要將此通諭八旗知之
又營田水利府參奏御史王瓚等玩悞玉田縣還鄉
河堤工奉
上諭凡堤工事務承修官與地方有司均有責任定例昭
然嗣後直隸河道工程著河員與地方官協同承修防
護務期保固無虞如限内有冲決之處著落河員與地
方官照例賠修倘再敢怠玩推諉著一併革職照南河
河員李世彦孫國瑜之例枷號工所仍令賠修以為忽
視工程之戒
二十六日
諭刑部梁信㩦等行刧岑台聯之家又往蔡禄朝家商謀
行刧别姓且蔡禄朝拒捕鎗死廵檢之時伊等同在一
室相助為虐實屬法所難宥並非尋常夥盜情有可原
者比爾部擬以立決甚是嗣後凡係強盜拒捕將官兵
傷死之案除同夥傷人之時該犯不在一處者仍照例
議罪外其同在一處或三五成羣雖非下手之人既在
旁目覩即係同惡共濟法所難寬應照舊例即行斬決
著各省督撫將此通行曉諭務令悉使聞知向來各省
督撫於命盜案件或稱酒後殺傷或稱飢寒所廹以種
種套語巧為開釋是皆婦寺之仁而未聞聖賢之義者
夫酗酒之徒已非良善況恃酒致傷人命更屬凶殘今
不因酗酒而加其罪反因酗酒而寬其罪不但非化民
成俗之道且恐奸惡之徒借麯糵迷心之名以肆其兇
暴殺人之計蓋刑罰寬嚴之間一不得當其流弊固無
窮也至廹於飢寒之說在老弱之人容或有之然老弱
之人雖廹於飢寒亦不能為盗賊其為盗賊者必係年
力強壯之人既係年力強壯則耕種傭工何事不可以
資生餬口而乃喪心滅理甘蹈刑戮而不惜乎蓋良善
之人雖遇飢寒亦斷不為盜兇惡之人不必飢寒而後
為盗其理顯而易明其以為盗由於飢寒者乃盗賊巧
於避罪之詞而不能化民善俗之庸劣有司亦遂以此
藉口欲輕已身之罪凡為封疆大臣者豈可不察情理
而亦存此庸劣之見姑息以養奸乎朕代天以出治督
撫受職以理民兇暴在所當懲良善在所當恤所謂天
命天討也一夫不獲其所實吾君臣之責倘無辜之民
不能保護而安全之而使之有轉徙流亡者此必水旱
之不時積貯之未備地利之未興科派苦累之未革實
朕與該督撫經理失宜而使斯民罹於困阨也清夜捫
心應如何之抱慚負疚若坐視百千良善之失所而不
生惻隱之心而轉於兇暴殃民之盜賊加之憐憫欲枉
法以保全之豈非賞罰顛倒重負父母斯民之責耶朕
儆惕之切無一時或釋於懷願天下督撫臣工咸體斯
意
又戸部議覆廣督孔毓珣參奏東莞埸大使胡文煥
等缺少鹽額應革職留任勒限追賠奉
上諭凡官員任内因錢糧未清議以革職留任者原屬國
家寬典蓋欲其於留任後作速完結虧欠之項不使其
逍遥事外得以脱然無累孔毓珣於鹽政不得不如此
辦理然使限滿不完仍議以革任則怠惰劣員究竟得
以逍遥事外徒貽接管官之參罰而已朕思督撫等奏
請革職留任追項之員若不准其留任則地方大吏唯
恐欠項無著必有因循瞻顧不即題參之弊但既准其
留任應如何勒限嚴追及至限滿不完於革任後應如
何治罪懲戒并如何留於原地方嚴追完項之處著九
卿定議具奏
二十八日奉
上諭
壇
廟祭祀典禮攸關理宜潔淨齋戒聞得大臣官員於齋戒處
飲酒嬉戱殊失敬謹之意理應派官稽察嗣後派監察
御史二員各部院衙門司官四員每旗派賢能旗員各
一員内府官員二員三旗侍衞二員前往
壇内嚴行稽察查出即行參奏其齋戒臨近時將旗下大臣
職名具奏朕酌量派往至於旗下大臣俱有管兵責任
祭祀前期一日不必前往
壇内齋戒於各該旗衙門齋戒至次早預先前往再
天壇内有放鷹打鎗成羣飲酒遊戲者著令禮部太常寺嚴
行出示禁止仍不時派司官前往稽察如有此等之人
即行嚴拏交部治罪
又奉
上諭向來外間常有演習拳棒武藝之人自號教師召誘
徒衆甚有害於民生風俗此等多係游手好閒不務本
業之流誘惑愚民而強悍少年從之學習廢弛營生之
道羣居終日尚氣角勝以致賭博酗酒鬭狠打降之類
往往由此而起甚且有以行教為名窺探村莊人家之
虚實因而勾引劫盜竊賊擾累地方者況拳棒之技藝
國家無用若言民間學習可以防身禦侮不知學習拳
棒者能有幾人天下人民未有盡習拳棒之理果使人
人謹遵國法為善良尚廉恥則盜賊之風盡息而鬭訟
之累自消又何須拳棒以防身乎若使實有膂力勇健
過人者何不學習弓馬或就武科考試或投營伍食糧
為國家效力以圖榮身上進詎不美乎豈可私行教習
作為無用誘惑小民以為人心風俗之害甚屬無益著
各省督撫轉飭地方官將拳棒一事嚴行禁止如有仍
前敢於自號教師以演弄拳棒教人及投師學習者即
行拏究庶游手浮蕩之徒知所儆懼好勇鬭狠之習不
致漸染而民俗可歸於謹厚矣
又戸部等衙門奏清查川陜地畝事宜奉
上諭此本内但稱奸民阻撓公事按律治罪而百姓實有
冤抑下情如何准其陳訴之處未曾議及甚為疎漏著
通行曉諭丈量案内百姓果有冤抑下情准其十數人
同到督撫或欽差官員處不拘何衙門委婉控告但不
許喧囂其呈狀著督撫欽差官等接收秉公審理倘所
控虛妄將本人照誣告者加等律治罪所請會同四道
丈量地畝人員著於小京堂科道内揀選并令各部堂
官將司官保送一併帶來引見其帶往丈量人員著於
庶吉士現任主事内閣中書中行評博候補候選人員
内揀選引見
又
諭刑部老長等行刧老墨家焚燒一門慘殺四命兇惡已
極乃楊名時僅將毆暈事主之矣里稱為法所難宥其
餘槩以被誘入夥情有可原巧為開脱爾部駁稱老長
殺死老墨妻女之時矣哈尚在其旁何得竟稱並未動
手應令該撫嚴審明確再議所駁甚是楊名時居心卑
鄙遇事昏庸平日專意沽名釣譽不肯實心任事而於
用刑擬罪之處尤多寬縱惟知婦寺之仁曲意姑息欲
邀刑措之虛名殊不知用刑之時寬嚴適中教養備至
自然刑措若使徇情枉法縱惡養奸或以諱盜為彌縫
或以輕典為陰隲或託名於飢寒所廹或捏稱為被誘
隨行種種開豁徒令兇暴之徒得以漏網將來更無忌
憚害及善良不可勝道如此而亦自謂之刑措吾誰欺
欺天乎夫春温秋肅即天道之德刑本並用而不可以
偏廢帝王奉天出治以刑弼教即當敬承天命天討之
意悉本虚公方為欽恤朕於審擬定罪之案每事必斟
酌詳慎以期除暴安良申飭諭旨不啻再三内外諸臣
凡有刑名之責者皆應詳察事理權衡輕重不少寬縱
庶幾禁暴戢奸遠邇乂安今楊名時於羣兇焚刧連斃
數命之案如此審擬是誠何心今朕詰問楊名時若另
有所見著據實明白回奏
世宗憲皇帝上諭内閣卷六十三
