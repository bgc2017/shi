欽定四庫全書
世宗憲皇帝上諭内閣卷一百八
雍正九年七月
上諭九道
初一日奉
上諭陜西西安督撫標下俱有新募入伍之兵丁必須勤
加操演始可資戰守之用朕思撫標之兵有撫臣親自
操演自然技勇日漸嫻熟督臣現駐肅州標下弁員又
大半隨往軍營西安兵丁或至訓練生疎亦未可定侍
郎馬爾泰辦理軍需案件駐劄西安若於暇時教導兵
丁最爲近便著將督標之兵丁隨時練習加意教誨務
使有勇知方以備國家千城之選
初八日四川總督黃廷桂奏報勦平瞻對等處賊番
奉
上諭據奏漢土官兵進勦瞻對奮勇衝鋒用命力戰直搗
賊番巢穴至桑阿邦之側打東打地方番衆率先輸誠
已將賊首擒獻等語此次出征有功效力之弁兵等著
酌量議叙賞賚所有傷亡之漢土官兵等著照例賞䘏
朕閱此本内所載征勦瞻對事宜馬光效力之處居多
而化導酋長諭以解獻賊贓則胡兆吉之力也昨據學
士德齡等將黃廷桂所參馬光進𠞰瞻對謬妄草率一
案察審定擬前來又據黃廷桂等續參馬光婪贓貪鄙
各款朕思此次用兵黃廷桂等既稱漢土官兵感戴國
恩奮勇擊賊若果如所奏則馬光乃領兵爲首之大員
功績應有可錄即有過愆亦可相抵再查德齡等所審
與黃廷桂等續參各款在馬光尚無不可寬宥之條著
將馬光革職從寬免其審究令自備鞍馬前赴大將軍
岳鍾琪軍營聽候調遣效力贖罪又據德齡等議稱胡
兆吉同有統兵之責乃心懷疑忌逞忿誤公應照溺職
例革職等語胡兆吉不能和衷共濟本應罷斥姑念此
番效力行間著革職從寬留任
初十日奉
上諭朕因河南上年有被水之州縣今春小民乏食特令
侍郎王國棟前往賑濟動用倉榖五十餘萬石續經該
侍郎查有不應賑濟而冒領者計榖萬餘石議令著落
該州縣嚴行追比如百姓不能清完即著該州縣賠補
朕思發粟蠲租乃國家愛養黎民之大典豈容冒濫升
斗以滋弊端按數追還與情理允協惟是今年夏月豫
省州縣又有雨澤愆期之處朕心甚切憂勞惟恐收成
歉薄不及平時正遣大臣官員前往查勘其從前所開
冒領榖石之人未必皆係殷實有餘之家而一時無知
冒領今按數著追難於繳還未免竭蹶用沛格外之仁
將應追未完米石緩其追比俟將來年榖豐稔力能完
納之時著督撫再行徵收還項
又奉
上諭從前䧏旨内外各省官民有實被吾弟怡賢親王之
德澤誠心感激者准建立祠宇以展追慕之忱今遠近
各省紳士軍民合詞懇請雖賢王美善孚於懿好之公
異口同聲不謀而合朕思天下至大皆傳聞王之令名
有未親被王之恩惠者若一體建祠展祀則與朕之諭
旨不符即王平日謙抑爲懷亦知必不歆享也除畿輔
之地王之功德理宜爼豆千秋已降旨俞允建祠外奉
天爲
祖宗發祥之所仰蒙
福祐篤生賢王爲國家宣猷佐政則俯順官民籲請建立祠
宇於情理爲宜至於兩淮鹽務積弊多年自王總理戸
部以來清一切之正供省多方之浮費弊端永杜苛累
全除衆商咸沐恩膏萬竈皆成樂土再者江南戸口殷
繁水利最關緊要王念切民生留心訪問明晰將一切
興修事宜奏聞於朕朕本欲俟直隸工程就緒之後令
王前往江南爲萬民興久遠之利後以國政贊襄不能
即往旋據陳時夏之奏王奏請速行可以不必待臣親
往朕因命督撫大臣等相度經營因勢利導今東南數
千里河流疏通有灌漑之益而無泛溢之虞者實王創
始之力也王之功德其顯著於江南者如此准於揚州
地方建立祠宇一所以慰輿情浙江總督李衞前爲戸
部司官時朕並不知其姓名王在朕前極力保薦謂其
才品俱優可當大任自朕御極以來王爲國薦賢之處
甚多而如李衞之深信力保者内外不過數人朕因將
李衞屢加擢用至浙江總督李衞公忠敏逹方正廉明
易俗移風興利除弊浙人深受李衞教養之益者皆王
薦舉之功也准從浙人之請於杭州聖因寺之側建立
祠宇以申其感戴之誠其餘各省陳請建祠者俱不必
行至大學士九卿議稱祠宇規模若於部文未到之先
已經建造者無庸更改等語此言甚屬差誤各省督撫
大臣豈有不俟諭旨而遽然舉行之理假若有之則其
人之愚昧輕率可知更不應准其舉行
二十二日奉
上諭各省駐防兵丁生齒日繁現今餘丁甚多若聽其閒
居既無從學習技勇而定額錢糧亦難以養贍家口著
交與各處將軍於滿洲餘丁内擇其能騎射可供驅使
者額設兵丁之外添設若干名并作何給與錢糧操練
技勇之處詳悉妥議具奏
二十三日奉
上諭今年五六月間直隸山東河南等處雨澤愆期朕即
慮及上年被水低窪之地魚子存留今夏烈日蒸晒恐
變爲蝗蝻爲禾苗之患特令大學士等寄信與直隸山
東督撫嚴飭屬員留心訪察預爲防遏兹據沈廷正奏
報山東濟寧州之南鄉新店等處有蝻子萌動已飭令
文武員弁上緊撲滅又據張元懷奏稱光州所屬竹園
内生有青蟲其形似蝗吞食竹葉未傷田禾今已捕除
等語從來蝗蝻始生之時以人力制之尚易而小民躭
逸偷安憚於用力又恐踐踏禾稼瞻顧逡廵及至飛颺
之後遠近蔓延則勢已不可遏矣是在實心任事之官
員督率鄉民力爲捕治不得姑順輿情釀成大患著直
隸山東河南江南等處督撫通行所屬實力奉行儻視
爲具文苟且塞責將來飛颺之時朕必察其發生之處
將該地方官從重治罪不少寬貸直隸山東河南三省
欽差大臣科道等一同留心訪察毋忽
二十四日奉
上諭朕以直隸山東河南夏問雨澤愆期特命截漕查賑
預謀民食既而三省陸續奏報得雨朕心稍慰兹聞直
隸山東及河北彰衞二府有窮民因秋成無望預爲渡
河而南以圖就食者蓋因本地歉雨之時尚未聞截漕
查賑諭旨輙思就食他省若即令資遣還鄉恐時届仲
秋耕種之期已過轉致失所著該府飭令沿河州縣於
各渡口詳詢其所欲往地方有力不能自逹者量給路
費仍知照該州縣善爲安插除有親朋可依及已傭工
得食者聽其自便外其乏食之民著用截漕米石照例
計口賑給此等流民有聞家鄉近日得雨欲回本籍者
即資給遣回其未願即歸者俟來春耕種之候仍皆給
以資糧使之回籍凡資給之費俱照例動用存公銀兩
造冊送部有浮冒扣尅等弊該撫指名題參如各省樂
善之家有能將覓食窮民存恤周濟及資助回籍者該
地方官詳報上司酌量輕重奬給花紅旗匾最優者給
之頂帶以示鼓勵至於直隸山東地方既經得雨又現
今截漕查賑人心安帖必無輕去其鄉者設或愚民無
知聞鄰省安插流民經理得宜仍復接踵而至離鄉棄
業舍本籍自有之恩澤以望澤於他鄉其勢必至兩誤
該地方官務悉心安集剴切曉諭令其勿離故土又聞
渡河流民有欲往湖廣者楚地雖産米之鄉而去直隸
山東較豫省更遠恐將來回籍愈難除已至湖廣者著
該地方官安插得所外其尚在隣省者詢明湖廣果有
親朋可依則資給令往否則即於所到地方安插夫率
土蒼生皆吾赤子各該督撫及地方有司務須痌瘝乃
身體察周詳規畫盡善期無一夫不獲其所以副朕勤
恤民隱子惠元元之至意
二十六日四川總督黃廷桂奏川省常平倉捐例應
改榖作銀并請開捐將銀市榖存貯奉
上諭川省乃産米之鄉積貯自易於爲力該督請開捐納
誤矣况改榖折銀又復將銀買米徒滋弊端更屬背謬
但通省積榖止四十萬石爲數實少應如何增貯之處
著前所派會議截漕之大臣速行詳議具奏
二十七日奉
上諭廣西道通交趾聞該地方常有無知愚民希圖意外
之利抛棄家業潛往交趾地方開礦其所去之人有僥
倖獲利而回者有資本用盡乞食而回者有一去而永
不回者地方官雖禁諭稽查伊等總以出外貿易爲辭
亦難究其所往何處更有姦匪之徒行兇犯罪潜逃異
域以致追緝無蹤懸案莫結似此違禁妄行之風漸不
可長著廣西廵撫提鎮悉心商酌於往來隘口及僻路
可通之處酌量撥兵添汛飭令該管官弁加謹廵查倘
有私行出口之人務令押解原籍照例治罪如弁兵偷
安稽查不力或有受賄賣放等弊日後發覺一併按律
治罪將該管官嚴加議處庶愚民不致輕去其鄉流離
異地而姦匪之徒亦不致遠颺漏網矣
世宗憲皇帝上諭内閣卷一百八
