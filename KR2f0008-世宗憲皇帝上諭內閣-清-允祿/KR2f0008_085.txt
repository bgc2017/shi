欽定四庫全書
世宗憲皇帝上諭内閣卷八十五
雍正七年八月
上諭二十八道
初一日奉
上諭朕常令奉差在外之臣工有所見聞據實陳奏昨有
人奏稱江南吏治平常即如徵收漕糧多加使費耗米
又如稅銀之侵蝕石塘之傾圮該上司悉置之不問凡
為督撫者受朕封疆之寄委任甚重訓誨甚殷理宜殫
力盡心安民察吏以副恩遇乃江南吏治廢弛若此以
鄰省比較則迥然不同江南督撫何能免曠職負恩之
咎著將奏摺抄錄發與伊等閱看不識伊等聞外間輿
論如此亦自知愧恥否
初二日奉
上諭陳天培原任崇明總兵官平日熟悉水師前因浙江
提督員缺需人是以將伊補授伊到任後所奏事件俱
不甚妥協昨又被江南總督范時繹以違禁多買硝磺
題參現在解任質審今覽陳天培所奏辦理賞給兵丁
生息銀兩一事甚屬錯謬朕之恩賞銀兩原令該提督
等公同設法料理營運生息以濟兵丁等吉凶緩急之
需並非取兵丁之利息以為賞恤也前降諭旨甚明陳
天培不肯遵奉辦理祗圖簡便以䣃己責而不計兵丁
之得實惠與否則其平日居官辦事糊塗草率可知著
將陳天培奏摺發與新任提督尚瀠閱看其借給兵丁
銀兩著陳天培一一歸還交與尚瀠另行料理倘借給
銀兩内兵丁有不能清還者著陳天培照數賠補
又奉
上諭凡兵丁等承應官差飬贍家口專於糧餉是頼此外
别無資生之處乃有射利之舖戶土豪人等交結隊目
廣放營債以取重利而孟浪之兵丁墮其術中借銀到
手隨意花費及至領餉之時不足以飽債主之谿壑此
實兵丁等暗中耗費以致窘乏之由也向來旗人有放
印子錢各色等弊今嚴禁之後兵丁漸覺從容著通行
各省文武官員出示曉諭嗣後不許舖戶土豪人等再
放營債如有違者從重治罪其從前已經借給者著清
還本銀不許收取利息將此懲債主之貪心以杜暗蝕
兵粮之患其營伍兵丁彼此借貸者除朋情緩急通融
外若有放債圖利剥削同軰者著該管官稽查嚴禁倘
違禁不遵一經發覺將該管官一併議處
初四日奉
上諭佐領係四品副佐領未定品級今著定為五品准用
五品頂帶仍照本身職銜食俸再佐領係大員兼管者
居多向來佐領若有罰俸之案即照該員本身職銜定
議似屬太過嗣後若兼管佐領之員在佐領任内有罰
俸之案著照佐領品級罰俸永著為例
初五日福建廵撫劉世明奏報彛船被風奉
上諭吕宋被風彛船既已開往廣東佛山著廣東督撫查
照給與口糧加意撫恤聽其候風回國嗣後凡有外國
船隻遭風飄入内地者俱著該地方官查明緣由悉心
照料動支公項給與口糧修補船隻俾得安全回其本
國以副朕恩恤遠人之至意
初七日奉
上諭各省每科考試武舉例用該省廵撫為主考官其閱
看文字則用屬下舉人進士出身之同知州縣等為同
考官朕思各省廵撫多有平日未曾學習騎射技勇者
忽司衡鑑之任何以評定舉子外場之優劣從今科為
始各省廵撫考試武舉時著就近省城之提督總兵一
員同考外場秉公拔取務令得人以光大典若提鎮駐
劄路遠或因公他出則令總督或提鎮派委副將一員
代之
初八日奉
上諭刑部奏稱越獄之犯半年内自首供出同夥盡行拏
獲者准減罪一等等語凡犯人越獄皆於本罪之外加
倍治罪此所議減罪一等者即減其本罪乎抑減其加
倍之罪乎本内未曾聲明將來難於奉行至於供出同
夥盡行拏獲則與以減等倘案内本無同夥只有一人
越獄於限内自首又何以處之若自首而即減其本罪
是因越獄而得利轉開越獄之端將見犯者愈衆矣又
如供出同夥盡行拏獲減罪一等倘同夥多人内有一
二人未獲又不得邀減等之恩亦非平情之論著再加
詳議具奏
初九日奉
上諭向來
三陵俸工米石皆係截留漕米支給自康熙五十年漕米不
敷經直撫題請將不敷之米每石給銀一兩令遵化薊
州豐潤三州縣採買支放州縣委之吏胥遂至吏胥串
通兵役折銀代米私相授受雖經降旨嚴禁恐此弊未
能盡除而州縣之運送本色者車脚之費不無賠墊且
領銀採買或值米貴之時一時難以購辦官員兵役未
免守候時日是折銀採買於官兵均屬未便著總理
三陵事務尚崇&KR1771;將
三陵官員太監兵役每年需給俸工米石分晰白米若干稄
米若干粟米若干預行造册咨報戶部戶部行知倉場
預行照數截留分貯遵化薊州豐潤三州縣於庚戌年
為始所有俸工米石均以本色給發如此則更無不敷
之米
陵寝員役不至守候待支胥吏兵丁可免串通折價之弊而
州縣亦無賠墊脚價之累矣該部即遵諭行
初十日刑部彙題本内鑲黃旗漢軍都統石文焻咨
送原任泗州知州范時習之子范宏俊歸旗遲延照
例枷責一案奏
上諭嗣後歸旗人員有逾限逗遛在外應行枷號者著按
其逗遛年月之多寡以為枷號之期若逗遛一年即枷
號一年照此計算倘另有生事犯法之處則從重歸結
永著為例
十一日奉
上諭自古帝王之治天下設官分職不得其人則庶政莫
由振舉而理財不得其道則國用不足雖欲減賦蠲租
沛膏澤於萬姓其勢有所不能此自然之理也數年以
來怡親王大臣等辦理戶部事務敬慎公忠風清弊絶
阜民裕國府庫充盈國家經費既敷則蠲除惟正之供
施恩常格之外使羣黎百姓俯仰有餘乃朕寤寐之至
願也昨山東署撫奏稱今歲東省秋成大稔父老皆言
二十餘年以來所僅見朕思上年命田文鏡總督山東
而今年地方禾稼遂登大有又如岳鍾琪總督陜省平
日駐劄西安則西安比歲豐收今夏領兵前往甘肅則
甘肅收成大熟而西安六七月間便覺苦旱又如鄂爾
泰之在雲南連歲地方雨暘時若今夏廵歷貴州甫離
滇境而雲南府屬之晉寧宜良等處即有暴雨潰堤低
田被水之事又如李衛之在浙江屢年四境豐樂今歲
李衛暫離浙省而衢屬江山縣峽口谷即有起蛟發水
淹沒禾麥之災觀此數事益見賢督撫之感召
天和捷如影響則凡為督撫者宜何如之敬謹居心公忠奉
職以不愧屋漏之誠為感格
上天之本耶聞今年秦省西安一帶夏月甚旱而地方文武
大臣官員㒺知修省此則封疆大臣之所當切戒者朕
非䣃責於臣工而屢頒此等諭旨也盖朕實有見於天
人感應之理纖毫不爽而夙夜敬謹乾惕覺
鑒觀之有赫而呼吸之可通倘朕心有一刻之懈弛而徒以
訓誡之詞責諸臣下其又何以對越
天地神明乎又據廣東督撫布按等奏稱今年粤東雨澤均
調百榖順成合計通省米價貴者不過八錢幾分賤者
至於五六錢實粤省從來希有之事朕聞之深為慰悅
此皆該省民人等革薄從忠醇厚良善之心仰感
上天垂佑而錫以豐穰之所致也著將山東廣東二省庚戌
年地丁錢糧各免四十萬兩以奬地方官民之善直隸
陜西今年已各蠲銀四十萬兩庚戌年著再各免地丁
錢糧四十萬兩山西通省連歲皆獲豐收著免庚戌年
地丁銀四十萬兩安徽等屬亦著免庚戌年地丁銀四
十萬兩此六省共蠲免額徵銀二百四十萬兩乃朕加
惠閭閻之特恩該督撫等應轉飭有司仰體朕心敬謹
奉行務使小民均沾實惠倘不肖官吏及紳士土豪等
有侵蝕包攬等弊一經發覺定行重治其罪並將失察
之督撫上司等官嚴加議處
又奉
上諭近畿各府有八旗莊屯雜處其間有司難於清查且
八旗罷黜之廢員及不能上進之子弟與多事不法之
家人往往潜住其中結交遊手好閒之軰妄行生事或
好勇闘狠或酗酒賭博或與百姓争訟告訐展轉不休
以致風俗日漸澆凌難以整理雖有理事同知一員亦
相隔甚遠不過詞訟到案一為判斷而已平時則無稽
查約束之功也朕意欲於旗員及司官内遴選賢能者
八員派往各府有莊屯之地方專辦旗人之事時加教
誨申明禁約𨗳其善念革其邪心小則分别懲戒大則
據實糾參其有旗民互相争訟之事仍聽該管衙門審
理此差往之員以一年為期更換一次果能實心辦理
化導有方一年所管之處無旗人犯法之案將該員與
以議叙倘或怠忽廢弛因循瞻顧或擅作威福多生事
端著直隸總督與廵察御史即行參奏從重議處其如
何分析管理及如何定例之處著該部詳悉妥議具奏
十二日奉
上諭盛京旅順地方雖設有水師官兵而俱不能諳練水
師事務若無教習之員恐其有名無實著福建水師提
督藍廷珍于千總内揀選數員於兵丁内揀選數名熟
按水師者令赴盛京交與該將軍令其教習旅順水師
官兵其由福建起身之時著該督撫照資助送往浙江
湖廣弁兵之例給與盤費
十四日刑部奏新鄭縣民李大保殺死伊妻郭氏
并子對兒照律擬絞奉
上諭李大保因繼母李氏平日相待甚薄適因争奪酒壺
將李氏帶仆於地李氏聲言送官究治李大保忿懼交
加輒欲自盡於是先將一妻兩子用刀抺死其殺妻之
罪雖無可逭而其起釁之處則尚有因嘗見繼母之於
前母之子其相待之刻有在尋常情理之外者夫子之
於繼母其奉養承順服制禮節一切與本生之母無異
此倫常之道也則為繼母者亦當視如親生顧復撫飬
方為交盡其道乃有一等婦人悍惡性成不明大義常
存分别之心偏愛其所生之子而薄待前母之子若己
未有子者又或懷嫉妬之念而憎惡前母之子或顯加
之以陵虐或隂中之以計謀以致其子不得其死甚且
至於絶其夫之宗祀而不恤是不但母子之恩已絶並
視其夫如仇讐矣向以名分所在故律無擬抵之條事
既出於情理之外所當酌量立法以防人倫之變朕意
若繼母於前母之子有陵逼謀害等情至於身死者將
情由審訊確實以其所生之子議令抵償若繼母未生
子者則令歸其母家不得承受夫家産業如此庶使秉
性兇悍不顧大義之婦人有所儆戒消其殘忍之心而
保全其母子之恩誼似屬有益著九卿悉心詳議具奏
十五日
諭大學士九卿朕於用人行政是非賞罰總視乎理之至
公而未嘗稍存成見大學云心有所忿懥則不得其正
有所恐懼則不得其正有所好樂則不得其正有所憂
患則不得其正夫心不正則是非可否皆不得其當其
弊有不可勝言者矣周子通書云無欲則静虛動直静
虛則明明則通動直則公公則溥可見人之心必静虛
動直而後應事接物可得其平若一有所偏向則静不
能虛動不能直又安望其明通公溥哉夫有所者不過
流於一偏而已足為心之累至於有我則全是自私自
利之心縈繞固結於中但知有己而不知有人則其心
之不正更甚矣古稱溺愛者不明凡人溺愛他人則於
是非可否已不能辨而不免於惑況溺愛已身則但見
其是而不見其非但見其可而不見其否沉惑迷謬以
至過咎日叢愆尤日積而全不知醒悟改悔其為害尚
可言哉又如人臣以忠言規諫其君則望君之虛懷採
納而人君以正言訓勉其臣亦望臣之實心聽從若君
不用臣言則加以拒諫之名而臣奉君之訓則聽之藐
藐清夜自思能安於心乎惟是君之不聽臣言人人皆
得而見之而臣之不能洗心易慮以從君之訓則在隠
微之間人所難知是在為臣者之捫心省察而已
十七日奉
上諭朕自御極以來凡文武大小官員進見時必諄諄訓
誨諭以國計民生之要務至於近日廷臣科道等官輪
班條奏其實在可行者即降旨施行其似有可採者即
發令查議其有言之未當者或局於一偏之見或失之
迂闊難行甚至懷挾私心不顧大體敷陳鄙𤨏識見庸
愚朕多召令入見面加訓誨剖晰其說諭以不可施行
之故盖朕意欲使其人曉然明白自知識見之淺鄙是
以降旨之時周詳往復不憚煩勞倘其人退而錄記果
能深會朕心詳繹朕旨一一紀載略無舛錯遺漏豈不
甚善但其事有甚難者彼於倉猝之際敬畏矜持或則
錯會朕旨或則記憶不全又或書寫之間詞不逹意或
有意捏成顛倒朕諭所謂差之毫釐謬以千里者正復
不少即如啟奏拆本時大學士及學士滿漢多人皆每
日進見素常熟習者而面奉諭旨退而繕寫進呈尚且
未能悉協何況出於一人一時之奏對者乎前者科道
翰林八九十人同奉面諭朕令其各書呈覽乃諸人所
寫參差八九十員人皆互異且與朕旨多不相符可見
理會記載之難矣設或漫自記錄謬相流傳有失降旨
之本意則所關匪細從前屢經曉諭曾命在廷大臣與
外省文武員弁等面奉之旨皆書寫進呈朕覽以防訛
錯今再行申飭凡内外大小臣工不論從前嗣後倘有
欲記面奉之旨者著將所記呈奏方許存錄倘有未經
奏覽私自存錄者一經查出照詐為制書之律治罪著
各部院衙門將此諭旨錄貼堂壁俾現任及接任官員
共知之其各省文武官弁等著該督撫提鎮將朕此旨
每年通行曉諭一次倘屬員等有不知此旨者朕惟該
上司是問
又奉
上諭兩浙私鹽向來充斥前經督臣李衛竭力清釐多方
整飭是以巨窩斂跡梟販潛蹤官引疏通弊端禁止近
聞江南地方文武官員視為膜外奉行不力以致蘇松
一帶人心懈弛濱海鹽徒遂借肩挑背負四十斤以内
不在禁約之例號召老少男婦百十成羣公然交易因
而運送窩囤無從究詰夫肩挑背負四十斤以内不在
禁約之條者乃國家恩恤小民之至意若因此而廣開
鹽梟私販之門是朝廷之恩例轉令不法棍徒藉以長
奸而滋弊矣聞李衛先經行令每縣查報貧難小民四
五十名給與木籌每日許赴官店買鹽二十斤挑賣以
為餬口之計此法甚善窮民既得覓利以資生奸販不
致營私而虧課於鹺政實有禆益而江南督撫身在地
方同有稽查經理之責豈無耳目心思乎今蘇松一帶
私販仍復横行江南督撫有司亦自知愧赧否
又奉
上諭廣東潮州總兵尚瀠謹慎諳練效力有年簡任以來
兵民相安聲名甚好久欲用為提督因海疆緊要是以
尚留總兵之任忽聞溘逝深可憫惻著賞銀一千兩為
伊歸櫬之費即於廣東藩庫内支給
十八日奉
上諭前據王璣參劾松江府知府張文英一案朕以王璣
徇私負公其所參未必公當即著范時繹尹繼善彭維
新秉公確查并將王璣有無挾私或聽趙向奎詳揭之
處查奏又王璣請將丹徒縣知縣張廷煌調補鹽城朕
以張廷煌任内有承追督催九十餘案未完而所調鹽
城又非事簡之缺亦著范時繹等將王璣與張廷煌有
無請託徇庇之處詳查具奏兹據彭維新奏稱王璣自
行檢舉從前題調張廷煌等之時未曾等候范時繹尹
繼善兩處畫題先行拜本等語則王璣徇庇之處顯然
矣今有人摺奏王璣與趙向奎朋比行私不獨清查錢
糧一事怠玩悠忽而辦理地方事務全無公道如原任
夔州府知府喬鐸侵匿夔關銀十萬三千餘兩查追原
籍家産一案有程文蔚首報收貯喬鐸寄頓箱物并銀
二萬四千兩續據喬鐸之子喬於宣控告程文蔚之子
程汝趾隠匿行鹽本利銀八萬二千兩屢經府縣質審
當據喬於宣程文蔚各供認所欠銀兩除案内首出之
項及喬程兩姓家産估交外其餘均認各半完帑詳報
經范時繹尹繼善嚴批著追在案乃王璣署事之後因
程文蔚是伊岳家思欲翻案開脱示意屬員欲將喬鐸
在川開報程汝趾處收存本利銀十餘萬兩并寄貯箱
匣金珠等物題明奉旨查追之案任其含混以待詳解
之日便於開脱而程汝趾恃王璣親情勢力於駁審時
復行狡賴司府等官皆有兩難歸結之議再如原任南
滙縣知縣欽璉為人浮詐性好鑽營與王璣同鄉情密
相期援引王璣前在江鎮道任内有應賠窖庫銀一千
餘兩係前任知縣張文英縣丞朱懋熹查出銀色低潮
通詳賠補王璣將張文英百計搜求報復前怨適嘉湖
道王溯維奉旨派令協查民欠到蘇王璣竟委令管理
海關且不待奉旨准允即於出疏之日將松江府知府
張文英原管税務摘交管理王璣怒猶未解欲將張文
英於甄别疏内填入病廢議以欽璉題補松江府知府
經范時繹尹繼善以張文英任内原無過犯欽璉現係
未經開復之員不便題請甫經咨覆王璣旋捏參張文
英多病推諉即於疏内聲說委令欽璉署理府印出疏
後方移咨督臣會稿而縣丞朱懋熹以賠銀之怨即以
報竊誣其諱盗咨革矣再如丹徒縣知縣張廷煌係王
璣在江鎮道任内相交舊好畏地方之衝繁乃以試用
之鹽城縣知縣孫蔭孫調補欲為張廷煌轉移善地示
意與趙向奎而趙向奎徇情開擬具詳經督臣批駁王
璣乃據司詳移稿會題督臣不允王璣竟自出疏至七
日後始寄札督臣懇其會稿再如寳應縣知縣王宸儁
與王璣舊有譜誼就近題調震澤緣該縣員缺奉旨特
用鄧圭補授部文催令王宸儁仍回原任乃王璣留住
在蘇適長洲縣知縣董永丁憂缺出竟置著令回任之
旨於不顧一任本缺空懸日久復留署長洲亦經督臣
批駁再如鎮洋縣知縣陶士偰因歲參錢糧一案荆溪
縣試用知縣高式矩因署無錫任内檢驗不實一案署
南滙縣事通判施霈因解犯遲延一案皆係例應題參
聽部議覆候旨降罰之案與參請革職者有别乃皆素
所不喜一經參出隨即摘印不惟不循定例且不顧該
縣等正在清查民欠料理之時等語奏摺所參王璣營
私廢公肆意妄行種種欵蹟如此則其從前參劾張文
英及請調張廷煌二案朕所降諭旨料其必有徇私情
弊歷歷不爽矣又據四川廵撫憲德奏稱喬鐸名下贓
銀已逾一年之限尚不足完半之數據喬鐸呈稱奉追
之日即將交與妻弟程汝趾行鹽本利銀兩以及收貯
箱匣等物全數報出而家中房産衣飾等項尚值三萬
餘金亦經報官封貯若原籍地方官早將衣飾房産變
賣則一年之内完半有餘等語可見喬鐸原籍之不能
清完庫帑全因王璣徇庇程文蔚之所致也又從前徐
成棟欽璉等築吴淞江東叚工程違限悮工部議革職
仍令加幫高厚用過銀兩照數追賠今王璣題請邀免
追賠援例開復未必不係徇庇欽璉之故王璣受朕深
恩不思報效乃逞其私意以愛憎為舉劾以喜怒作威
福置吏治民生於膜外視科條法令為弁髦且與趙向
奎表裏營私顛倒曲直負恩負國物議沸騰著將奏摺
各欵及各本案件一併交與范時繹尹繼善彭維新秉
公據實查審定擬具奏
又諸王大臣等以
賜觀瑞繭奏請宣付史館奉
上諭前據浙江署督性桂署撫蔡仕&KR1550;等奏進湖州居民
王文隆家萬蠶同織瑞繭一幅長五尺八寸寬二尺三
寸父老皆稱為從來未有之事朕恐小民圖利望恩或
用人力造作而成亦未可知因令性桂等詳細體訪務
令確實勿為所欺昨性桂蔡仕&KR1550;等於本地詳加驗看
訪察實係自然成就並不由於人工具摺覆奏前來廷
臣等以蠶桑織紝乃衣被之大原養民之切務今浙省
有此瑞應則小民温暖可期咸為國家稱慶奏請宣付
史館昭示萬世朕素不言祥瑞數年以來每遇休徵必
倍加乾惕儆戒所頒諭旨至再至三想中外臣民共知
之矣朕愛育元元務期普天率土之人同霑實惠一時
希有之物不足以禦飢寒倘蒙
上天俯鍳悃誠錫福黎庶蠶桑普盛衣食充盈乃朕心之所
謂祥瑞也朕命卿等觀看理應具奏然宣付史館之處
可不必行
二十日奉
上諭直隸宣化府屬挖運一事前經部議改徵折色令各
州縣照撥運之數每米一石折銀一兩解交受運州縣
支給兵丁既免挖運之煩又省輓輸之累是以降旨允
行但查宣屬屯糧例於九月開徵而兵米例於季首支
領今改徵折色恐百姓輸納不前兵丁支給有待著該
管官先於藩庫將應發銀兩預行給領俟各州縣徵完
之日解司還項至萬全縣及獨石張家二口地勢稍寒
每至春夏之間米價不無增長過往員役口糧及兵丁
季米折銀一兩恐不敷採買之價亦著該管官於每年
秋成米賤之時約計需米若干於藩庫領銀預行採買
存貯各處倉厫以備支給俟各州縣折徵完日解司還
項則百姓既免從前挖運之累而兵米口糧亦無需待
不敷之慮矣該部即遵諭行
二十一日奉
上諭據總督鄂爾泰奏稱黔屬思州及古州之梅得等處
自七月初八日至閏七月十一日有五色彩雲光華燦
爛疊秀争華歷時經久一月之内七見嘉徵等語朕嘗
言天人相感之理捷於影響督撫大臣等果能公忠體
國實心愛民必能感召
天和錫嘉祥於其所轄之地即如鄂爾泰頻年駐節本省祥
雲三見於滇南今年以公事前往貴州慶雲即見於黔
省又如今歲岳鍾琪領兵甘肅而甘肅禾稼豐登田文
鏡節制山東而山東秋成大稔又如李衛總督浙江比
歲以來境内農田豐熟今年甫離浙境而衢屬山鄉即
有蛟水泛溢之事舉此近事數端仰見
上天昭示顯然欲使君臣共知儆惕也朕素不言祥瑞所以
屢年以來從未曾因嘉徵而受慶賀而敬慎之念日益
加虔想中外臣民亦共知之矣夫
上天示人君以災祥一如人君加臣下以賞罰也人臣受君
上之賞固不可侈然自足放逸驕矜若並無欣慰之心
而不以為慶則受君上之罰亦不知畏懼悛改此非矯
情違衆之人即胸無忌憚之軰矣人君之於
天其理亦復如是至於鄂爾泰之屢次奏報慶雲者盖以滇
黔地方有此瑞應萬目共覩在人臣之心無不願國家
之蒙福兆庶之凝禧州縣申詳而督臣陳奏此皆出於
情理之不能自已倘有心懷不肖之人或且議其為迎
合或且譏其為謟諛此皆藏幸災樂禍之邪心不止於
春秋責備賢者而已惟是滇黔遠省荷
上天之垂象加恩如此則自大臣以及官弁兵民宜何如之
敬謹虔恭以永承
天貺是則所當夙夜加勉者也
又刑部議准署山東廵撫費金吾題張氏等謀殺親
夫羅光基照律治罪奉
上諭張氏著即凌遲處決羅光臣著即處斬此案已歷十
有餘年並未審明題結著將雍正元年以後之該管上
司逐一查明令其將失查沉壓情由明白回奏
二十三日奉
上諭京師之大興宛平二縣知縣常以虧空被參朕體察
其故二縣在輦轂之下每有一時速辦之公事不能遲
緩者只得那移庫銀以濟用而支領還項未免遲延時
日其上司察知庫帑有虧不得不行參劾此等虧空實
有可原之情朕體恤臣工不忍聽其因辦公而遭罷黜
為之思一備用之道著宛大二縣各領戶部銀一萬兩
永遠存貯該縣遇有速辦之公事即詳明府尹將此銀
動支應用俟支領銷算之時仍復歸還原項於每年歲
底報部查核如此則辦公有賴備用有資再有虧空國
帑或借名擅動備用之銀者定行重治其罪
二十四日奉
上諭朕惟古聖人之制祭祀也凡山川嶽瀆之神有功德
於生民能為之禦災捍患者皆載在祀典盖所以薦歆
昭格崇德報功而并以動斯人敬畏祗肅之心使之毋
敢慢易而為非也雍正二年浙江海塘潮水衝決朕特
發帑金命大臣察勘修築并念居民平日不知畏敬
明神多有䙝慢切諭以虔誠修省之道令地方官家喻戶
曉警覺衆庶比年以來塘工完整災沴不作居民安業
盖已默叨
神佑矣今年潮汐盛長幾至泛溢官民震恐幸而水勢漸
退隄防無恙此皆
神明默垂護佑惠我烝民者也兹特發内帑銀十萬兩於
海寧縣地方敕建
海神之廟以崇報享著該督遴委賢員度地鳩工敬謹修
建務期制度恢宏規模壮麗崇奉祀事用答
明神庇民禦患之休烈且令遠近人民奔走瞻仰興起感
動庶莫不盡消其慢易之私而益振其恪恭之志相與
服教畏神遷善改過永荷庥祥則於國家事
神治人之道均有賴焉其應行事宜著該督等詳悉定議
具奏
又奉
上諭楊夢琰因碩色參奏伊辦理鹽務識見淺鄙用意偏
執是以降旨令其解任來京俟額引通融帶銷一案田
文鏡查明具奏到日再降諭旨今覽田文鏡所奏是楊
夢琰從前所辦並無錯悮著楊夢琰回河東運使之任
仍帶革職效力姚培和原從榆林道改補河東運使今
著仍往陜西交與署督查郎阿若陜甘二省有道員之
缺應行委員署理者令其暫行署理俟有道員缺出即
將姚培和題補
又奉
上諭嗣後各該省委員修理城工俱交與該省督撫布按
每人各管一處城工有數處者則令分管若只一二處
者則令挨管如有修築不堅三年之内即至傾圯者著
承修之員與專管工程之上司分任賠修倘管工之上
司因干係己身賠修而故意隠匿者一經發覺即令專
修並重治其罪將此永著為例廣東所修城工十三處
即照此例行
二十九日奉
上諭據陳世倌奏稱山東濟兗東三府雍正三年借與百
姓之倉榖塞楞額接任廵撫視為膜外至今尚未徵收
還項祈敕下署撫臣勒限催完等語從前山東有司惡
習往往借百姓貸欠之名以為開銷虧空之計夫以國
家賑濟貧民之項而官吏尚忍侵漁飽其私槖則其他
可知此借欠未完之倉榖或仍蹈故轍並未實借與民
則咎在陳世倌應於陳世倌是問若從前民借是實而
塞楞額接任數年置若㒺聞聽其貽悮則咎在塞楞額
應於塞楞額是問著將塞楞額解往山東與陳世倌質
對並令署撫岳濬費金吾秉公查明果係何人貽悮之
處即令其在山東催收還項如有不能催完者即令其
照數賠補又據陳世倌奏稱倘原係極貧之民或别有
事故力不能償者數亦無多應否寬免出自聖恩等語
朕愛養黎元不惜蠲除數十百萬之正賦豈獨吝此數
百石之倉糧祗因山東不肖有司漸染向來之惡習此
端一開又將指稱貧民以填貪吏之虧項矣倘有民欠
力不能償者著經手之陳世倌遲悮之塞楞額分任賠
補
又奉
上諭工部所辦歷年柴炭煤斤等項舖戶拖欠銀至二萬
餘兩之多從前工部堂官並未查出今李永陞查明參
奏甚屬可嘉著交部議叙至李永陞請將此項銀兩著
落原給發之堂司官及未經查參之堂司官分任賠補
所奏甚是但此項歷年已久經管多人若勒限嚴追則
干連之人甚衆其中不能保無冤抑著概免賠補
世宗憲皇帝上諭内閣卷八十五
