欽定四庫全書
世宗憲皇帝上諭内閣卷五十
雍正四年十一月
上諭十七道
初三日
諭兵部
陵寢地方關係重大前范時繹在任時巡查甚嚴風水之内
不許閒人行走董象緯到任以來並不禁止聽人任意
在風水之内檢菓拾柴凡任内之事一切漫不經心有
意疎忽甚屬不敬著將董象緯調取來京爾部嚴審具
奏
初四日奉
上諭西安官員兵丁在巴里坤軍前年久甚是勞苦效力
著行文總督岳鍾琪賞給副都統常壽一年俸同常壽
撤回官員每員半年俸兵丁每人銀十兩再去年自巴
里坤撤回西安官員兵丁官員每員賞給一季俸兵丁
每人銀六兩
又禮部奏琉球使臣歸國奉
上諭琉球國遠隔海洋該國王不必因收受賜物專遣使
臣進表謝恩著於正貢之年一同奏謝將此諭該國王
知之
初五日奉
上諭浙江杭嘉湖三府之人見朕蠲免江南蘇松浮糧遂
生希冀之心以為三府額賦較他處稍重亦欲想望恩
澤而強紳劣衿及不法棍徒從中包攬作奸抗違拖欠
種種弊端甚多以致國課虧欠不能清結夫錢糧之輕
重原視其地土之肥瘠以為定額杭嘉湖之額賦定自
前代小民遵奉輸納已久朕經理天下政務安能以國
家一定之經費任意裁減以遂小民非分之望其蠲免
江南浮糧者乃
皇考聖祖仁皇帝久欲敷布之德意而朕仰承之耳杭嘉湖之
額賦豈江南浮糧可比小民安得懷冀望之念而為
奸徒所愚虧國帑而干罪戾嗣後倘有不法紳衿棍徒
包攬代納抗違功令拖欠作弊者著王國棟密行訪查
嚴拏重治其罪至浙江通省舊欠錢糧一百餘萬兩朕
已加恩允撫臣李衞之請分作七年帶徵以紓民力該
省民人自應感戴朕恩如期完納倘有不法之徒仍復
蠱惑愚民作弊拖欠者著王國棟一併嚴查懲究
初七日
諭軍前回京之將軍官弁及諸王大臣等富寧安此番軍
前所行甚屬可嘉但未獲勦滅策妄阿喇布坦耳富寧
安身任將軍一心肫篤為國家宣力從前再三以進兵
奏請於
皇考之前
皇考憐念凖噶爾人等不忍翦除是以未允其請倘欲翦除
允其所奏富寧安定能擒滅策妄阿喇布坦矣策妄阿
喇布坦之所以未滅者非伊力之不能實我
皇考之至仁也富寧安在軍前多年約束兵丁辦理事務俱
井井有條而且行止端方廉潔此數年以來領兵之將
軍等聲名未有出富寧安之右者其於我
皇考之寄任實心奮勉不負任使益彰
皇考用人之明朕實嘉愛今朕代
皇考推恩將朕之煖帽補掛數珠賜伊穿戴及縀疋銀兩被
鞍黃扯手馬雙眼翎特行旌賞降旨該部封富寧安世
襲侯爵爾諸大臣皆宜效法富寧安而行諸凡勿顧目
前小利宜圖久遠榮顯如顧目前小利以致聲名大壊
悔之亦無及矣果能一心效力豈惟主上嘉愛即
上天亦必慈佑報之以福今國家昇平大臣等雖無軍旅效
力之處然内外諸事俱宜一體盡心爾等果能以富寧
安為法一心宣力朕亦如富寧安一體加恩矣如富寧
安竒立德等俱係將軍而竒立德等行為無恥上負君
上委任之恩下被屬員鄙薄蒙古等譏誚若朕於竒立
德等亦視如富寧安一體加以恩榮衆人豈以朕為是
哉竒立德等朕雖未加之以罪朕意以為尤甚於加之
以罪也諸大臣祇應各以品行聲名為念於國家公務
一意抒誠勉盡為臣以忠之道切勿瑣瑣然懷蓄私意
今富寧安即標準也
十一日奉
上諭帝王體國經邦政治所施惟準乎道理之至當寬嚴
賞罰各得其宜若一涉利弊二字便入於私是以孟子
云仁義而已矣何必曰利蓋仁所以休養安全義所以
裁成化導也朕嗣承大統四年於茲凡政教號令皆遵
法
皇考
皇考在位六十一年
聖謨宏遠
諭旨周詳紀綱法度靡不備舉特當時臣下或有陽奉陰違
不能實力遵行者或有事經歷久漸至廢弛者朕在藩
邸時知之甚悉即位以來仰體
皇考仁育義正之心屢降明旨諄諄誥誡無非欲内外大小
臣僚咸恪遵
皇考之良法美政實心奉行以共成久安長治之盛是朕所
行之政皆
皇考已行之章程朕所申之令皆
皇考己申之寶訓實未嘗有所減省增益也特以歷年既久
新進疎遠之臣未能悉知見朕所施之政令遂以為從
前所未有而淺陋寡識之人往往於陳奏内有衆利皆
興諸弊盡除之語朕經理天下凡用人行政悉本大中
至正之心事至而應惟理所當然從無計及利弊之私
意如謂興利除弊則凡平治道路疏濬河渠修葺城垣
開墾田畝此國家經野之常典而可謂之興利乎年歲
豐歉不齊設有水旱為之賑饑平糶蠲賦緩徵此朝廷
軫恤之恒政而可謂之興利乎老人應賜以衣食則賜
之孤獨應䘏以錢物則䘏之勸以孝弟本小民自有之
天良勖以耕桑固閭閻各盡之職業而可謂之興利乎
至於盗賊奸宄法所應誅貪官汚吏法所應黜豪紳劣
衿法所應鋤而謂誅盜奸黜貪汚鋤豪劣為除弊可乎
情罪重者予以刑辟情罪輕者予以矜釋此又謂之除
弊可乎欲正民風而端士習不得不戒之用休董之用
威也將以此為興利乎抑除弊乎念習俗之流於奢靡
也朕躬行節儉以身示天下慮農人之惰於南畝也朕
親為耕耤以身先天下將以此為興利乎抑除弊乎夫
存興利之心即有不利之害有除弊之意即為啟弊之
端由此類推治道安得有利弊之名朕又何嘗有興利
除弊之舉也
皇考六十餘年豐功偉烈布在方策皆因事治事以人治人
從不居興利除弊之名而以此頌揚朕之政事朕實不
敢當朕亦不願當也外省督撫諸臣未能深悉朕意為
此曉諭知之
又廣東巡撫楊文乾奏報濱海州縣被水情形奉
上諭上年廣東福建二省所屬郡縣有數處歉收是以今
年春夏米價昂貴已諭該督撫等設法接濟撫恤貧民
今年福建雨澤調勻秋成豐稔廣東早禾大收惟八月
間雨水稍多恐晚禾收成歉薄至明歲青黃不接之時
小民不無乏食之慮此時正當預為籌及應如何運送
米穀赴廣備用之處著九卿確議具奏該撫所報濱海
被水之十一州縣應如何賑恤之處一併速議具奏
十二日河道總督嵇曾筠奏請
陛見奉
上諭嵇曾筠身在豫省任所尚且日受查嗣庭寄信請託
應接不暇若親身來京則諸王大臣多人以私事囑託
者何以推卸嵇曾筠來京陛見無益著不必前來
十四日奉
上諭朕從前每出諸大臣並未令達爾當阿在朕前導引
近在養心殿騐看侍衞時達爾當阿亦曾看過並未降
旨乃大臣等今日即令達爾當阿在朕前導引如果應
派從前即應派出從前並不派出今日始行派出者明
係衆大臣仍護庇阿靈阿特將阿靈阿之子在朕前行
走耳著將領侍衞内大臣等交與該部嚴審擬罪具奏
凡係阿靈阿鄂倫岱蘇努七十等朋謀之事朕若知之
斷不容恕必殫朕之力以除國家之大害
十五日
諭大學士等朕覽九卿所議欲停夥盜減等發遣一案當
日將夥盜分别減等乃
皇考聖祖仁皇帝好生至德從古未有之仁政也若照律不
分首從皆斬立決則受戮者甚多其中不無應酌量矜
減之人是以夥盜減等立法誠為盡善朕惟照舊遵行
但行之既久地方官吏捕役人等悉知此例或將愚劣
無能之輩嚴刑逼迫令其認為造意為首之人反將奸
狡積盜入於夥盜之中得邀減等亦未可定即如現在
減等發往黑龍江寧古塔等處夥盜内有極惡難留者
仍被伊主所殺可見地方大臣官員惟圖塞責結案其
能實心體察靖盜安民者甚少凡盜案内必有實在為
盜者亦有被人誘脅並非素常為盜情尚可憫者若將
實在強盜拏獲即行正法不但法無不當且盜案亦不
至於併積當日
聖祖仁皇帝未將夥盜減等之條著為定例原有深意但既
施法外之仁通行年久朕意將此條不必載入律例另
立一檔案首載
聖祖仁皇帝諭旨次將凡因盜案所下諭旨存案遵行嗣後
遇有盜案務令地方各官詳察情形確實究審將案内
之悍惡兇暴實在為盜及被人誘脅或出於一時救死
之計要非素行為盜者一一分註明白於疏内聲明著
大學士會同三法司將造意為首與極惡難留者仍按
律擬斬其被人誘脅或非素常為盜情尚可憫有應行
減等發遣者將應減等緣由於本内聲明具題至發遣
之地亦不必定於黑龍江寧古塔等處應如何分發各
省内地之處爾等公同詳細定議具奏
十九日盛京刑部侍郎武格奏城守尉尚祿私離汛
地應革職奉
上諭城守尉尚祿為人正直伊到任將虧空倉内米豆隱
瞞地畝據實俱行揭報經將軍駮回伊仍具呈求見將
軍隨面見稟明將軍又令出具印結據此將軍似有不
悅其揭出此事之意今審各處俱實若再將尚祿處分
則將來上司何以管轄屬員該將軍之參奏殊屬錯悞
盛京刑部又援職官私離汛地之例議以革職更屬錯
謬尚祿從寬免其處分著調補金州城守尉
二十五日奉
上諭朕覽署山東巡撫塞楞額奏章見莒州州同鄭封榮
因薄責家人致被家人戮死甚為駭異夫主僕之分所
以辨上下而定尊卑天經地義不容寬假漢人從來主
僕之分不嚴陵替蕩軼風俗頽敗習以為常是以查嗣
庭汪景祺輩不知君上之尊悖逆妄亂無所不至歷來
滿洲風俗尊卑上下秩然整肅最嚴主僕之分家主所
以約束奴僕者雖或嚴切亦無不相安為固然及至見
漢人陵蕩之俗彼此相形而不肖奴僕遂生觖望雖約
束之道無加於疇昔而向之相安者遂覺為難堪矣乃
至一二滿洲大臣漸染漢人之俗亦有寬縱其下漸就
陵替者此於風俗人心大有關係不可不加整飭夫主
僕之分一定則終身不能更易在本身及妻子仰其衣
食頼其生養固宜有不忍背負之心而且世世子孫長
遠服役亦當有不敢縱肆之念今漢人之奴僕乃有傲
慢頑梗不遵約束加以訶責則輕去其主種種敝俗朕
所洞悉嗣後漢人奴僕如有頑傲不遵約束或背主逃
匿或私行訕謗被伊主覺察者應作何懲治與滿洲待
奴僕之法作何畫一之處著滿洲大學士九卿詳悉定
議具奏
又奉
上諭凡督撫奏摺經朕批示發回者不過據朕一己之見
即便批發伊等具本時只當就事論事聽候部議部中
覆奏之日朕自有裁奪焉有具本時將密摺所批公然
載入之理楊名時從前將密摺密批洩漏朕嚴加切責
不許再用摺奏後因伊懇求朕始俞允今伊因清查鹽
課具本前來遂將朕密批諭旨公然載入本内明係回
護從前洩漏之罪故意如此想其心中以為不當有密
奏密批之事耳夫國家庶務殷繁亦有不便宣露於衆
者亦有本章諭旨所不能盡者亦有一時不能即定者
故於密摺内往來斟酌期於周詳妥協易經云幾事不
密則害成書經云爾有嘉謀嘉猷則入告爾后於内爾
乃順之於外曰斯謀斯猷惟我后之德觀易經書經之
言豈非密商密陳之意乎楊名時始則將密奏洩露於
外人今則將密批全錄於章奏伊係讀書人獨未聞古
人之明訓乎况督撫要務有舉劾二端參劾則應用露
章薦舉則應用密摺此人臣事君之道而楊名時之必
欲宣露者明明欲收薦人之功於已而不肯以用人之
柄歸之於上也且其意以為將密批旨意載入本内則
部議之時斷無不准行者似此怙惡不悛大奸大詐全
無人臣之體甚屬可惡著交部嚴察議奏戸部覆奏之
時照依楊名時原本將諭旨載入亦屬錯悞著將楊名
時原本發還令其另行具奏
又奉
上諭朕聞金門總兵官謝希賢聲名平常是以調來陛見
留京另用今觀其人尚屬壯健且向習水師之事去歲
山東登州總兵官黃元驤陛見時年已老邁又患足疾
到任後凡有查奏事件多舛錯遲延是其精力已衰不
能勝任著以原品休致登州總兵官印務著謝希賢前
往暫行署理廣東提督萬際瑞前任總兵官時聲名甚
好故特授為廣東提督乃自到任後通省事務不能料
理其才難勝提督之任即如沿海文武官弁從前每向
漁船索取陋規自經禁止之後聞文官陋規已革而弁
兵總未悛改是即萬際瑞不能禁約之故萬際瑞著補
授登州總兵官其廣東提督印務著石禮哈署理萬際
瑞到任後著謝希賢同林全將停泊膠州海船於明春
風色順利之時押赴天津到天津後謝希賢即留天津
同蔡勇教習滿洲水師效力行走
又刑部等衙門奏老瓜賊任小山等解往河南正法
奉
上諭此本内議稱將老瓜賊任小山張民仁解往河南正
法等語此等賊犯本身現在何處理應即於其地正法
仍於原行劫之處張掛告示諭衆知之若如此越省解
送恐沿路疎脱又生事端既干連地方官員而差解人
役亦屬苦累著九卿議奏俟議定之後永著為例
二十七日奉
上諭讀書所以明理講求天經地義知有君父之尊然後
見諸行事足以厚俗維風以備國家之用非僅欲其工
於文字也浙江文詞甲於天下而風俗澆漓敝壊已極
如查嗣庭汪景祺自矜其私智小慧傲睨一世輕薄天
下之人遂至喪心悖義謗訕君上以
聖祖仁皇帝六十餘年聖德神功深仁厚澤普天率土浹髓
淪肌
聖敬日躋純亦不已用人行政至公至正事事周詳盡善實
自古帝王中所罕見者而查嗣庭汪景祺乃敢肆行謗
議則凡為人君者更何道以免悖逆之譏刺乎設使議
論及於朕躬其情罪尚或可恕今觀查嗣庭日記於雍
正年間之事無甚詆毁且有感恩戴德之語而極意謗
訕者皆
聖祖仁皇帝已行之事也本極盡善無可擬議而妄肆悖逆
猖狂之言誰無君父能不痛心能不切齒昔孔子作春
秋歷代因之各有史冊以垂法戒今若容悖逆之人顛
倒是非私行記載則史冊皆不足憑矣豈非千古罪人
乎浙江風氣惡薄如此查嗣庭汪景祺而外自尚有與
此相𩔖者若加窮究則不可勝誅倘聽其風俗頽敝不
加整飭何以成一道同風之治朕思開科取士原欲得
人任用豈以其文章詞藻之工可以有益於民生吏治
今浙江風氣如此挾其筆墨之微長遂忘綱常之大義
則開科取士又復何用且巡撫李衞等從查嗣庭家中
搜出科場懷挾細字密寫文章數百篇似此無恥不法
之事查氏子弟如此必係浙人習以為常不但藐視國
法亦且玷辱科名應將浙江人鄉會試停止至於生員
歲考仍舊舉行百姓皆吾赤子地方如有水旱之事朕
仍加恩賑恤鄉會試既停且使浙人中師生同年彼此
請託營求紛紜膠擾之習為之肅清將來人心共知改
悔風俗趨於淳樸朕確有見聞再降諭旨朕因人心風
俗關係重大不得不嚴加整理以為久安長治之計朕
意如此著内閣九卿翰林詹事科道會同定議具奏
二十九日
上祀
天於
圜丘諸王大臣奉
上諭今日未祭之前大雪及行禮時微止行禮畢雪復大
作此實
上天垂佑之象朕心甚慰爾諸王大臣諒亦必共相慶幸也
世宗憲皇帝上諭内閣卷五十
