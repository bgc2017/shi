欽定四庫全書
世宗憲皇帝上諭内閣卷三十五
雍正三年八月
上諭二十一道
初一日
諭戸部侍郎蔣廷錫内務府總管來保今年六七月間京
師雨水較多聞京城入倉内頗有積水支領甲米車輛
來往甚艱其城外萬安倉附近城墻城上瀉水流下倉
内道路亦復泥濘如何令各倉積水通洩不致停滯低
窪處作何修墊俾收放糧米之地高燥潔淨既便於車
輛行走亦不致糧米狼籍又各倉厫底或應鋪墊石灰
或應支架平板爾等到各倉詳悉查看具奏
初三日奉
上諭今年天津一帶雨水頗大著將漕糧截留二十萬石
存貯天津新蓋厫内其截留事宜照雍正元年舊例行
又
諭倉場侍郎今歲雨多道路泥濘民商客貨車輛難行其
五閘運河内載貨民船既無礙行運不必禁止
初五日奉
上諭年羹堯從前竊弄權柄擅作威福所有脅從諂附者
原不足深責今年羹堯之姦邪僭逆種種敗露朕已洞
悉屢頒諭旨深自引咎頻敕内外諸臣令各洗滌已往
戒警將來共期改過若仍黨惡不悛則斷不姑恕諭旨
甚明乃直隸總督李維鈞居心險譎竟敢陽順隂違如
保定府城内即現有年羹堯私置之家産藏留之財物
彼並不參奏迨朕降旨令查尚具摺故作猶豫之狀希
圖延挨俾得隱匿此等情景必有緣由甚属可惡著馬
爾賽蔡珽同往保定府詳細詢察若果得姦欺黨惡實
情即將李維鈞拏問請旨
初六日奉
上諭王頊齡係
聖祖仁皇帝擢用大臣宣力多年和平安静簡任機務恪慎
自持朕即位以來特加恩眷伊去歲以年老乞休朕念
皇考時所遺大臣無幾每見伊等心甚愴然不忍遽允所請
降旨慰留欲待三年既滿之後始行予告繼聞伊患病
即遣醫診視賜藥調理望其漸次得痊不意竟至溘逝
豈朕體恤舊臣之意尚有未誠邪朕心甚為傷悼可加
曠典特贈少傅恩予賜䘏加祭二次并輟朝一日官員
内有係伊門生者令其素服持喪其祭送之時各部院
漢官俱令前往以副朕惓惓老臣加恩耆舊之至意
又刑部等衙門奏因姦致死人命之劉之用擬斬不
知情之姦婦陳氏擬絞奉
上諭姦夫殺死親夫姦婦雖不知情而親夫之死實由其
通姦之故擬以絞罪此律固不可改但陳氏一聞姦夫
殺害本夫即行喊叫將姦夫劉之用指拏尚有不忍死
其夫之心猶屬可憫若將此等婦人按律擬罪必致之
死恐將來有犯此等事情之人畏法律之嚴反隠匿而
不肯自行出首矣嗣後如有此等情事爾等仍照律定
擬加簽呈覽
初八日
諭内閣九卿等古有諱名之禮所以昭誠敬致尊崇也朕
臨御以來恐臣民過於拘謹屢降諭旨凡與御名聲音
相同字樣不必廻避近見各省地名以音同而改易者
頗多朕為天下主而四海臣民竭誠盡敬如此况
孔子德高千古道冠百王正彝倫端風化為往聖繼絶學
為萬世開太平自天子以至於庶人皆受師資之益而
直省郡邑之名有
聖諱字在内者今古相沿未改朕心深為不安爾等會議
凡直省地名有同
聖諱者或改讀某音或另易他字至於常用之際於此字
作何廻避一併詳議具奏
初十日奉
上諭楊宗仁敬慎持躬廉能供職效力年久𢡟著勤勞簡
任總督以來潔己奉公孤介端方始終一節忽聞溘逝
朕追念良臣深為悽惻難釋於懷應沛殊恩以示優眷
著於應得䘏典外加贈少保加祭一次並給與拜他拉
布勒哈番楊宗仁櫬到之日該旗大臣預先奏聞
十一日奉
上諭滿洲兵丁於技勇武藝俱已精練惟向來未習水師
今欲於天津地方設立水師營分撥八旗滿洲前往駐
防操演似屬有益其應於何處駐劄設立幾營𣲖兵若
干用船若干並如何製造船隻如何演習兵丁之處著
怡親王會同朱軾張廷玉蔣廷錫拉錫詳議具奏
十二日諸王大臣等奏請服制期滿舉行吉禮奉
上諭三年之内疉遭
皇考
皇妣大事朕追思永慕莫釋於懷今服制期滿大禮告成諸
王大臣等援引典例合詞陳奏朕念三年持服不過默
盡其心非敢自謂盡孝今雖勉從諸王大臣所請而孺
慕之誠終身不能忘也
十三日奉
上諭向來各部院動用錢糧俱係各衙門自行奏銷往往
無從稽考朕辦事之初不得不加意經理是以設立會
考府以司察核自雍正元年以來迄今將及三載辦過
各部院奏銷錢糧事共五百五十件内駁回應改正者
共九十六件似此則部院事件之不能無誤而會考府
之有益於察核者可知矣又查會考府所駁九十六件
之中戸部兵部只十數件惟工部則多至五十八件似
此則廉親王之居心又可知矣會考府本屬有益但恐
設立日久多一衙門即多一事端且如廉親王之狡詐
每預留餘地以待會考府之駁正使寬大之名歸之於
己刻薄之名歸之於會考府伊生平用心之巧大率𩔖
此嗣後著將會考府停止凡爾部院堂司官各宜秉公
抒誠以盡職業勿謂無人稽查遂爾草率朦混自干罪
戾即如工部目前之錯誤若此將來豈可憑信俟一二
年後將彼所辦事件彙集另𣲖人考核年來辦理會考
府之王大臣及官員等甚屬盡心著議敘具奏
十四日
諭吏部都察院安民必先弭盗盗風不息皆由有司官諱
盗不報之故不但江南地方盗賊素多近聞河南湖廣
路上有過往官員被劫者州縣官賄賂事主通同隱匿
司道既無覺察督撫亦受蒙蔽以致盗賊無忌貽害不
小此必有平日窩藏之處不可不嚴行稽察朕思廵按
御史久經裁汰自不可復今或於滿漢御史並部員内
揀選賢能官酌量於湖廣江南浙閩山東河南等省每
省或差二員或一員或兩省差一員兼理令其專司稽
察盗賊并廵查驛站烟墩倘有縱容盗賊隱諱不報者
許據實題參一切地方事務差員不得干預若生事滋
擾必從重治罪爾等詳細酌議如有不可行之處亦即
據實具奏
十六日
諭倉場總督今年雨水過多米價騰貴可將厫内舊貯米
減色平糶并行文直隸總督凡近水州縣可通舟楫者
俱令赴通州領運平糶便民
十八日奉
上諭今年夏秋直隸地方雨水過多恐秋禾歉收窮民乏
食已降諭旨令該地方官詳查賑濟朕早夜思維深切
軫念若於賑濟之外有城工應修理者修理數處俾窮
民傭工藉以飬贍更為有益著於六部中選擇司官六
員編檢庶常内選擇四員御史内選擇二員中書内選
擇一員俱在漢官中擇其為人老實謹慎可用者帶來
引見朕再指示修理城工地方令其前往再者連歲口
外收成頗好朕曾降旨進口糶賣米糧不得禁止近聞
各口官弁於米糧進口之時每借稽查為名多方勒索
以致阻滯著兵部行文各口毋得仍蹈前轍使米糧不
得通行
十九日奉
上諭前因今歲直隸山東河南三省雨水過多恐小民被
澇受困特降諭旨令三省大吏委員詳察速行賑濟今
據山東廵撫陳世倌奏報歴城聊城等州縣秋禾被淹
農民失望已飭各地方官撫恤等語該撫務湏督率有
司加意經理毋使窮民失所
二十一日
孝恭仁皇后服制期滿黎明
上詣
奉先殿祭告行釋服禮祭畢回宫
上御乾清宫召諸王大臣入見澘然垂淚奉
上諭父母之恩鞠育顧復為人子者終身仰報不盡而朕
荷
皇考
皇妣教育之恩尤為至深至厚誠所謂欲報之德昊天罔極
也三年之中如祭祀朝會國家大禮不可曠缺朕不得
已勉從諸王大臣之請照例舉行不過於宫中持服以
默盡其心而究未能盡此心於萬一也日月易邁已屆
三載禮制有定而朕心無窮此一件素服朕衣之三年
今日更換不勝悽愴之至朕之一念豈但三年固結於
中即終身之久亦斷不能忘也朕非以此沽名亦並無
一毫假飾即如當日廉親王值伊母妃之喪故為哀
毁之狀將近百日尚須兩人扶掖而行及百日後身體
如故形容亦未瘦減其從前假飾之時無識之人皆為
其所愚惟
皇考聖明洞察其詐偽深責其不孝及
皇考大事而廉親王並無哀慟憔悴之容以
父母之喪而前後迥異若此可見假飾之事必至敗露不可
以常行也朕若稍有假飾
皇考在天之靈亦必洞察之朕豈敢出此乎
二十二日奉
上諭嗣後直隸各省秋審情實緩決可矜人犯各該督撫
仍照常具題外刑部進呈黃冊時著將情實緩決可矜
三項分别彙歸各項仍照省分遠近為序從雲南省起
刊刻刷印進呈
二十六日奉
上諭前於天津蓋造倉厫原備截留漕米是以朕諭托時
等將湖北湖南之米截留二十萬石存貯天津托時因
奏天津倉厫地勢卑濕厫底湏鋪墊乾草以隔潮氣昨
牛鈕奏稱墊草亦不免浥爛如此則截留漕米無益前
所降諭旨截留之米可仍令抵通歸倉當時蓋造倉厫
原係李維鈞及地方官員經手乃並不相度高燥之地
草率營建著托時前往天津會同莽鵠立柯喬年詳審
地形或另擇高阜之處或將舊基培墊交與李維鈞親
同當時經手之員賠補修造即著莽鵠立柯喬年監督
工程至於直隸州縣倉穀李維鈞曾奏虧空無多今歲
秋收即可全補無缺今蔡珽奏稱清苑倉穀並無顆粒
清苑為保定附郭之縣倉榖尚虧空如此則他處可知
李維鈞前此所奏不實著大學士會同刑部問明具奏
又蔡珽奏稱目下省城米價騰貴今令臬司浦文焯携
帶脚價親至天津將截留漕米星速運三萬石以二萬
石直至省城平糶以一萬石量留沿途被水之處以救
眉急等語畿輔之地百姓艱食朕心深為軫念著托時
到天津將漕米撥三萬石交與浦文焯作速運去今歲
近京一帶雨水較多恐此米尚不敷用再令陳守創將
通倉變色米六成以上者撥十萬石交與余甸蔡起俊
動用脚價運至天津或平糶或賑濟應運何處聽蔡珽
調度余甸蔡起俊悉聽蔡珽指揮協助賑恤朕念直隸
地方低窪之處衆水積而不洩以致但有水之害而無
水之利疏濬之道不可不講已諭朱軾張燦經理此事
聞陜西潼商道王全臣在陜挑濬秦渠熟習水利其在
軍前歴年亦著勞績而年羹堯綽奇屢次參奏若非朕
保全之伊早罹重罪矣可著王全臣來京其潼商道員
缺著松茂道孟以恂調補凡王全臣軍前之事俱交與
孟以恂料理王全臣即著來京不必俟孟以恂交代清
楚朕另降旨與孟以恂其松茂道員缺著岳鍾琪㨂選
題補
二十八日奉
上諭和碩怡親王多羅果郡王實心為國凡朕所交之事
盡心竭力辦理操守亦甚清廉随朕行走之處甚多所
費甚繁著加怡親王俸銀一萬兩多羅果郡王著照親
王給與俸銀俸米護衛著照親王府員額著順承郡王
班居果郡王下
又
諭步軍統領阿齊圖廣寧門外大路甚屬低窪大雨時行
則積水處車輛行李往來甚難著支戸部庫銀修理石
路
二十九日
諭吏部兵部朕在圓明園與在宫中無異凡應辦之事俱
照常辦理若因朕在圓明園爾等將應奏之事少有遲
悮斷乎不可若無應奏之事爾等照常在衙門辦事不
必到此至理事之日或爾等有應奏之事春末至秋初
可趁早涼於曉鐘時起身來秋末至春初天時寒冷於
日出之前起身來不但爾等不受寒暑即跟随人夫亦
不至勞苦可傳知各衙門
世宗憲皇帝上諭内閣卷三十五
