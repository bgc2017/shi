欽定四庫全書
世宗憲皇帝上諭内閣卷二十
雍正二年五月
上諭二十一道
初二日
諭戶部朕惟漕運關係甚大經費本無不敷而運丁恣行
不法者皆由官弁剝削所致如開兑之時糧道發給錢
糧任意扣尅運丁所得十止八九而僉丁之都司監兑
之通判又多誅求及至啟行沿途武弁借催䟎為名百
計需索又過淮盤查私貨徒滋擾累究屬無益運丁浮
費既多力不能支因而盗賣漕糧偷竊為非無所不至
矣嗣後各省糧道給發錢糧不許扣尅分釐沿途武弁
不許借端需索運丁除包攬抗違外所帶些須貨物亦
無庸苛刻盤查至江浙船政同知經管修造糧船侵漁
尤甚此官於漕政毫無裨益著即裁去爾部行文各督
撫不時查察如有仍前需索等弊立即指參從重治罪
庶運丁漸有起色自必保守身家凛遵約束禁官弁之
侵削即所以戢旗丁之刁悍也
又
諭兵部陜西人材壯健強勇者多騎射嫺熟勝於他省每
科取中不過三十名而入學額數亦與他省不相上下
額少人多不無屈抑自雍正四年鄕試為始西安甘肅
武舉各加中十名其武童入學額數若通省俱加恐有
冒濫照文童改學例令督撫會同學臣查明技勇最優
之州縣酌量數目奏請加額
初四日
諭刑部朕因朝儀不肅曾屢降諭旨嚴飭刑部司官李建
勲羅植朝賀失儀此二人違旨大不敬本應立斬但念
即位以來立心不以己意輕殺一人且係立法之初故
令監候秋後處决以觀衆人知畏法與否若衆人仍不
畏法秋後定行處决以為大不敬者之戒則此二人乃
衆人殺之也後於獻俘之日見班行整齊祭壇之日亦
皆敬謹夫二人之可殺者欲以明法也今旣人人皆知
遵法是法已明矣則犯法之人可從寬宥乃衆人生之
也可將李建勲羅植免罪釋放勒令回籍并行文該地
方官勿令出境爾等將此旨交與内閣傳諭大小官
知悉
又刑部等衙門奏鬭毆殺人之蘇林應否准其留養
請
旨奉
上諭蘇林著從寬免死減等發落存留養親例内雖有父
母年老家無次丁應存留養親之條但兇徒恃此有意
傷人殊未可定已死之人亦屬可矜嗣後如此𩔖存留
養親之人視其所犯罪之輕重作何派其多出銀兩給
與死者之家若不給與仍照原擬治罪之處著刑部定
例議奏
初八日
諭兵部朕弘奬人材加意擢用各省武職有經引見者亦
有未經引見者爾部可行文各省督撫提鎮自副將以
下遊擊以上除地方有緊要事務及曾經引見之員外
將人材可觀素有聲名者每省陸續保送四五人輪流
來京引見
又
諭内務府内府佐領渾托和下人分檔時派給各莊頭者
以生齒日繁將來有錢糧不敷之患令往各莊服田力
穡庶幾仰事俯育有資朕特念伊等生計故有此舉爾
等奉行不善竟似將伊等發遣者以致恐懼疑惑再莊
頭等役使壮丁頗多暴悍非理嗣後如敢肆行凌虐者
許壮丁即行控告所告果實止一二人則另撥與别處
屯莊至四五人即將莊頭革退治罪著嚴行曉諭各莊
頭等其分檔漢人内有欲歸民籍者著詢問伊等原主
如情愿令其分檔家人為民則准其為民有欲撤回亦
准其撤回
初九日
諭禮部兵部兩廣總督孔毓珣奏稱安南國王黎維裪遣
陪臣范謙益等賀登大寳貢獻方物並三年歲貢於閏
四月初三日從廣西桂林府起身由水路進京等語朕
因向來驛遞供應差遣多有騷擾曾降諭旨定例供給
之外不許溢額應付今安南國王慶賀大禮遣使遠來
長途勞瘁應加恩恤其經過地方一切供給食用之物
酌量增加令其充足以示朕嘉惠遠人之至意
十一日兵部奏考試武舉應編立好字號奉
上諭依議考試武舉議定編好字號在京武鄉試朕派信
任大臣考試嗣後各省武鄉試或以好字號取中或以
文章好取中之處著於解部武鄉試錄内註明以便會
試查對
十二日奉
上諭李元璽等一案係李元璽等新犯之罪刑部宜照伊
等所犯之罪審擬具奏今覽刑部所奏將步軍統領衙
門以李元璽為大光棍拏送舊案及遇赦寬免之處查
出一併叙入本内夫李元隆等原案與此新案毫不相
涉乃刑部援引叙入朕不解其何意或以李元璽之罪
曾經
皇考寬免亦欲朕將李元璽等寬免耶抑以從前步軍統領
將李元璽等為大光棍送部之處俾朕知之即行正法
即今朕若將伊正法則又經
皇考從前將伊寬免人必推原所由謂照步軍統領以大光
棍拏送之故正法欲將弄權殺人之名歸於步軍統領
也今朕若不將伊正法又謂此係大光棍何以不行正
法此明係以難處之事歸之朕躬欲以試朕也近日馬
爾齊哈在朕前稱籩豆之事則有司存是譏朕不當察
及細務其心欲朕不加詳察則伊等可以邀結黨與任
意擅行夫古帝王明四目達四聰舜好問而好察邇言
故上下之情不致壅隔閭閻疾苦利弊無不周知古人
云黈纊充耳前旒蔽明亦有所謂而云然也馬爾齊哈
粗識數字便於朕前誦述古語並不想此上文為何句
亦不知此句出於何章妄行凟奏註云道之全體固無
不該然其分則有司之守非君子之所重並非謂全不
留心也如耕田播種乃農夫之事講誦訓詁亦屬文士
之業若云不親細務朕又何用行耕耤詣學之典乎國
家設官分職各有專司而總攬萬幾全在一人之裁決
但云委諸有司則六部之事付之六部為天子者惟有
端默高拱而已豈不為逸但天下之事可以如此料理
乎朕亦以刑部事件民命攸關所係非小務期明罰勅
法簡孚愼恤每案必詳審再三求其至當始愜於衷而
欲朕付之不見不聞可乎若云有司則刑部尚書侍郎
非大有司乎今所辦事件顚倒如此有司寧可恃哉馬
爾齊哈向在各旗行醫朕以伊係行醫之人必然好生
其為人似尚坦率即位後洊擢刑部侍郎當感恩思報
竭力盡忠以奉君上而猶不改舊習存從前分黨之念
其始召見時即禮貎疎略絶無對君恭敬之意故一見
之後總未令其獨進聞其在乾清門於大學士列倨坐
共食曾降諭旨嚴飭令其改過今又以曾子語譏諷朕
躬設令朕或有不當何妨直陳其事冀朕採擇而為此
隱約之詞狂妄甚矣其意欲殺身以成名耶朕御極以
來用人行政自返絶無過當朝廷清肅亦無弄權怙勢
之人即欲成忠臣之名又何所憑藉徒喪其身命膺叛
臣賊子之名為天下所笑而已總理事務王大臣皆
皇考素所信重遵奉
皇考遺旨輔佐朕躬非其願者咸懷嫉妒每以絶無影響之
事加之此皆有意擾亂國政造言生事者之所為也爾
等心所不快之人輒欲借事巧傷朕確有成見豈為宵
小所動搖乎如放砲放鳥鎗及扛擡鹿角者俱係八旗
漢軍從前内府佐領下那爾泰趙昌善於放砲放鳥鎗
皇考因交與那爾泰趙昌管轄乃伊等遂具奏將步共砲手
鄂爾博之缺挑選内府佐領下人近朕以内府佐領下
人如何可佔各旗分例勅諭八旗漢軍步兵砲手鄂爾
博之缺一槩駁回各旗今内府佐領下戶口滋生繁庶
伊等俱支領錢糧若無錢糧難以養贍朕思國家錢糧
何可止養贍無用之人其抄沒入官人等家口閒散無
用者與其糜費錢糧養贍不如分給現有莊屯令其種
地伊等得以餬口多取糧米而國家錢糧亦可儲僃要
務特勅下内務府大臣乃伊等不能宣揚朕意曉諭衆
人無故歸怨總理事務大臣謂伊具奏將内府佐領無
用之人一槩發往莊屯此與伊等何涉而歸怨之耶
皇考常言每事當防微杜漸朕服膺
聖訓爾等稍萌邪僻之見朕斷不能𨼆默也朕用人任使全
出至公而來喜等無知小人議論謂朕聽用總理事務
大臣等之言所用者皆係伊等親友伊等俱係
皇考簡用之人非朕即位後所特擢也今朝廷之上俱是
皇考時所用大臣朕豈有私乎馬爾齊哈係蘇努之黨觀其
行事伊等結引黨與至今猶未散解朕屢申諭旨告戒
諄切望伊等洗心滌慮將從前結黨儌幸之想悉行改
除伊等自求生全身家可以永保若執迷不悟心懷二
三不竭力抒誠為朝廷效力則伊等自取死亡國法斷
不輕貸馬爾齊哈不過一無忌憚小人衆大臣勿為彼
欺惑如馬爾齊哈仍似從前狂悖諸王大臣隨見隨即
拘拏具奏故特諭知除阿爾松阿馬臘到任未久與伊
等無干將勵廷儀馬爾齊哈高其佩凃天相交部嚴加
議處
十四日奉
上諭廉親王今日具奏貝子允禟事又將議處滿丕事一
併具奏謂之無心可乎再議處滿丕案内並不將總兵
等官取供遽行草率擬罪向來定例有如此者乎謂非
明知故犯可乎皆因前日朕於馬爾齊哈案内言及蘇
努之故耳由此觀之伊等黨與尚自與朕為仇朕又豈
可默默而已豈有數日一次擾亂朕心之理即曰無心
亦必允禩身有獲罪於天之處冥冥之中有莫之為而
為者從前審訊與允禩相面之張明德供出賴席普奇
一案
皇考在乾清門降旨曰蘇努之祖阿爾哈圖圖門貝勒楚英
薨逝時
太宗特降諭旨云此人若在必亂國家大抵此一宗枝向日
原有嫌郤即如蘇努於我父子兄弟骨肉之中讒譖離間
暗中鑽營惟擾亂國家是務朕防之有年矣爾等其知之
每事留意此
諭旨乃衆阿哥及諸大臣官員所共聞也朕即位之後於蘇
努格外加恩晉封貝勒將伊子勒席恒委署領侍衛内
大臣朕寧畏懼伊等而善遇之耶亦冀伊等感朕寬大
之恩遷善改過耳詎意如此加恩勒席恒不但並不感
戴仍袒護貝子允禟扶同隠匿將所交事件故為遲延
所降諭旨任意增減致大臣等難於辦理衆所共知也
及朕將勒席恒派往西寧伊弟烏爾陳指稱武備院奏
事入内於朕前顯露憤恨之容勒席恒係獲罪之人例
不得奏請訓旨而烏爾陳將伊兄引入紫禁城内重弟
兄之情輕君臣之義如此之人何可容留京師是以將
烏爾陳同伊兄一併發往軍前今蘇努以七十病故歸
怨於朕退有後言為伊諸子及伊朋友之故與朕結怨
是仍念伊等舊日黨與擾亂國家之心毫無悛改也蘇
努不可留在京師煽惑衆心著革去貝勒其屬下佐領
著撤回存貯公所止留伊之府佐領著伊同在京諸子
於十日内帶往右衛居住到彼若不安静自守仍事鑽
營差人往來京師定將蘇努明正國法
十八日
諭總理事務王大臣朕從前曾傳諭外省文武大臣等凡
陛見來京不必進獻一切物件朕近日調鎮協等官來
京引見特欲識其人詢問地方事務理應單身速來不
可帶食物進獻今總兵官顔光旿來京仍帶食物不合
嗣後著永行禁止曉諭各省大臣
又
諭直省總督巡撫前四川巡撫蔡珽題報重慶府知府蒋
興仁病故本到朕聞蒋興仁之死乃係自盡特降諭旨
令蔡珽明白回奏蔡珽不知愧悔而回奏之語仍復支
吾令署撫塞爾圖確查具奏朕向聞有職官自盡而多
稱病故含糊完結者夫一介小民偶有此事亦必報明
官長詳察情節焉有身叨一命之榮而輕生若此必有
萬不得已之情或係本人犯法畏罪或被上司逼勒或
受同事欺凌斷非無因豈容草率含糊以逃國法嗣後
大小職官若有此等必令督撫據實具題明白歸結若
本家隠匿不報則將子弟及親族人等重治其罪若該
管官員脅制更改或隠匿不報亦重治其罪倘督撫失
於覺察或被旁人告發或被科道糾參將該督撫一併
嚴加議處爾等即遵諭通行各屬知之
十九日
諭九卿先儒從祀
文廟關係學術人心典至重也宜復宜增必詳加考證折
衷盡善庶使萬世遵守永無異議爾等所議復祀諸儒
雖皆有功經學然戴聖何休未為純儒鄭衆盧植服虔
范寗謹守一家言轉相傳述視鄭康成之淳質深通似
乎有間至若唐之陸䞇宋之韓琦勲業昭垂史册自是
千古名臣然於孔孟心傳果有授受而能表彰羽翼乎
其他諸儒是否允協以及宰予冉有增置博士之處著
再公同確議務期至當不易具奏
又
諭四川陜西湖廣廣東廣西雲南貴州督撫提鎮朕聞各
處土司鮮知法紀所屬土民每年科派較之有司徵收
正供不啻倍蓰甚至取其馬牛奪其子女生殺任情土
民受其魚肉敢怒而不敢言莫非朕之赤子天下共享
樂利而土民獨使向隅朕心深為不忍然土司之敢於
恣肆者大率皆漢奸為之指使或緣事犯法避罪藏身
或積惡生奸依勢横行此輩粗知文義為之主文辦事
教之為非無所不至誠可痛恨嗣後督撫提鎮宜嚴飭
所屬土官愛恤土民毋得視為魚肉毋得濫行科派如
申飭之後不改前非一有事犯土司參革從重究擬漢
奸立置重典切勿姑容寬縱以副朕子惠元元遐邇一
體之至意
二十日
諭總理事務王大臣七十馬爾齊哈常明等皆夤緣妄亂
之人伊等俱廉親王之黨七十原為阿靈阿謀主各處
鑚營阿爾松阿視為恩人在戸部時專主戸部之事今
在刑部又專主刑部之事凡小有材者俱引誘入黨愚
懦之流俱恐讋入黨常明業已正法伊等俱在八旗王
大臣并近侍人家或用逢迎或用離間如此暗地鑚謀
者尚有數人但不遇事發朕亦不深究伊等畏懼悛改
則已若仍固執不改伊等斷不能掩朕之耳目必將伊
等正法七十自滸墅關差回京隠匿半年任内多收税
銀數萬朕俱寬宥止令出銀數千兩與朕弟莊親王脩
理府第理應踴躍效力乃竟不感戴寬宥之恩並不上
緊全完未完之項至今不肯交納且又造言怨望因此
莊親王具奏朕著莊親王將七十圈禁伊府内令其交
納無論何人求爾爾即奏聞七十仍復怠玩反營求裕
親王差蘇克肫囑託布達世照看朕御極之初即諭諸
王大臣曰彼此結黨互相戕害甚屬惡習爾等當以朕
之所好者好之所惡者惡之是非畫一則奸黨無自而
起善者朕所嘉美爾等若一體嘉美之則其人愈加鼓
舞以向於善他人亦企慕效法之矣惡者朕所賤惡爾
等若一體賤惡之則其人無地自容亦可望其悔悟悛
改矣傳曰惟仁人能好人能惡人朕雖未能為仁人羣
臣當輔朕以成仁人果能盡言規諫朕並無所拒抑也
昔日
皇考時凡被譴責之人其人轉似建立功勲頓加榮耀衆皆
隨聲附和稱為冤抑素有仇者亦解其仇素不識面者
轉成相識本人亦忘其有應得之罪隨衆自稱冤抑誠
為惡習人臣事君當同德同心協力和衷乃國家之福
如果遇桀紂之君不得已亦當為王子比干之事既不
能致身盡忠直言進諫又未遇桀紂之君何故競效此
最下惡習有何益乎朕甚不觧其故孟子曰象憂亦憂
象喜亦喜如象之弟尚且如此况君臣之義乎瞽瞍為
父舜號泣於旻天而底豫者誠之故也今君若罪及無
辜濫用宵小既不能於君前矢忠進諫惟退有後言徒
令我朝君臣貽笑於天下萬世而已豈非至愚極陋今
將是非所在聽君上之自為王大臣等專擅行私於下
可乎如此則意見不合者不得已各自為黨矣欲除朋
黨之源舉國内外共為一心既為一心則是非與予一
人同之朕有過誤大臣盡忠諫諍朕若不能用其讜論
鑒其忠心即桀紂之君也大臣即效王子比干之所為
亦足垂名於萬世矣何故行此無父無君小人之行朕
在藩邸甚惡此風斷不為其所染廉親王至今與朕結
怨亦即此故今廉親王之意不過欲觸朕之怒多行殺
戮使衆心離散希圖僥倖成事耳雖然伊不過作此妄
想豈能如其願乎古人云亂臣賊子人人得而誅之
皇考每以此語特指廉親王言之即今朋黨之人尚猶未息
即如抄没石文桂家産時大學士馬齊不知從何處得
信於先一日晚間密告之俾得預為之地伊係
皇考任用大臣年高如此豈宜如此行事此乃不知君臣大
義之輕重效法衆人惡習所致誠知大義即父子豈可
相顧此等之事難以枚舉如七十等夤緣妄亂之人若
不將幾人處斬則法不能行理應將七十即行正法現
今審理搜查家産俟查完之時著阿爾松阿馬爾齊哈
奏聞七十著革職拏交阿爾松阿馬爾齊哈聽其作何
處分阿爾松阿馬爾齊哈即往七十家查其家産雖細
微物件不得藏匿阿林保布達世亦往協助其所查之
家産仍給莊親王為脩府之用諸王大臣等此後專心
一志輔翼朕躬成全仁人之名同好其所當好同惡其
所當惡如仍固執不改各為一是非朕亦不得不加誅
戮今青海之人弟兄骨肉相殘貽人恥笑若必致朕誅
戮宗室有何好處爾等謹識朕言實心奉行以副朕好
生慈愛之至意此事可遍諭八旗文武大臣官員知悉
又
諭禮部内廷太監及王公家太監之為民者率多在京居
住此輩最好生事不可容留京城此内有六十五歲以
上情愿住於京城者聽其居住餘著回籍嗣後有年未
及六十五歲之太監内有曾經效力因得殘疾而為民
者若情愿在京居住令總管太監奏聞此外令領取部
票各回本處居住王府太監為民亦令報部領票回籍
著行文該地方官嚴查回籍太監如不在本籍居住或
往别省者該地方官一併從重治罪
二十二日奉
上諭裕親王保泰素行卑汚而遇屬下人又甚嚴酷都統
等俱畏懼之遵伊之言而違朕之旨此非國家美事也
若將為國家效力人員留伊屬下甚是可惜且凡事掣
肘朕不得其力殊屬無益正卿孫珠糧道徐麟員外郎
布蘭泰倉城守尉禪岱等俱朕所知之人著將伊等俱
調在上三旗其近族俱著查奏再郎中薩哈齊主事色
赫禮巴顔泰察拉雅圖著該衙門大臣帶領引見另降
諭旨王屬下之中書筆帖式等内有年力精壮人材可
用能知自愛可以上進者該大臣亦一併帶來引見著
將此旨徧諭有屬下之王貝勒貝子公等知之
二十七日奉
上諭王府佐領分出之人編設佐領令其兄弟子姪管理
尚可若以旗分之人凑集編設佐領令其兄弟子姪管
理朕意以為非宜雖係兄弟子姪亦各有定分宗室等
豈可將人之定分佔據乎凡此等處應行區别宗室之
為鎮國將軍等職乃伊等分内之事一為佐領竟成諸
王之屬下矣其宗室覺羅佐領惟朕可以役使若在王
等門下以供使令王等既難自安且多掣肘之處理應
置之公中令在上三旗行走况閑散宗室内亦有統轄
旗分佐領者王公理宜統轄屬下閑散宗室豈宜統轄
屬下乎似此者亦應撤出置之公中王等果能為國宣
力著有嘉行朕自將佐領添增賜給再公等之長輩宗
室欺侮幼輩擾累伊等屬下之人視為泛常公等亦不
能相抗任其所為其屬下人等念係本公宗族亦不便
於首告或千百之中僅有一二發覺耳其無辜受累者
甚多伊等行輩雖卑亦係統轄屬下之人時其輩長而
欺侮之可乎擾累其屬下之人又可乎將此著宗人府
一併詳議具奏
又奉
上諭朕從前並未認識七十但聞其行止今又適遇此事
七十常明馬爾齊哈等在王大臣家往來鑽營不但朕
知之舉國誰不知之七十在部中專主事件平日又不
安静今大臣等因朕一時之怒請將七十正法朕若日
後追悔大臣等亦不可當爾等會同議政大臣三法司
秉公詳議具奏如有不便畫一之處各抒所見另議具
奏若不秉公議奏即是負朕之恩
二十八日
諭諸王大臣德寧蒙
聖祖仁皇帝擢至大臣之列身沐
聖祖仁皇帝隆恩毫無圖報之心悠忽玩愒捏稱足疾希圖
推諉並不效力行走深負
聖祖仁皇帝簡用之恩且素行不端不安本分鑽營允禵命
伊子永端在軍前跪求允禵欲在侍衞内行走永端既
願與允禵效力著發往允禵處令跟隨允禵再德寧前
往江南時多方網利飽其私槖家道遂以殷富又聞伊
曾有強佔人家産之事爾等可將伊家産查明抵補其
虧空酌留伊餬口之資其餘查明應行給還之人定議
具奏德寧身為宗室而肆意夤緣請託有玷天潢似此
怙惡為非若不加以懲創仍令寬然自給則衆何以知
儆戒也
二十九日
諭工部等衙門聞前三門外溝渠壅塞人家存水街道泥
濘行路艱難如有積水之處作何疏通毋使居民受害
爾衙門查明奏聞
世宗憲皇帝上諭内閣卷二十
