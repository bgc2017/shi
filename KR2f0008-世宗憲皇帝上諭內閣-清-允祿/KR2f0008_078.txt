欽定四庫全書
世宗憲皇帝上諭内閣卷七十八
雍正七年二月
上諭四十五道
初二日奉
上諭陜省兵丁年來效力甚多朕深為軫念伊等出征之
時若因已給行糧遂扣其坐糧則伊等妻子在家難以
養贍嗣後出征之兵丁等於照例支給行糧外仍給與
坐糧銀米以為養贍家口之資俾免内顧之慮再陜西
營伍甚屬緊要若兵丁有派出之處著總督岳鍾琪酌
量召募充補另行按名給與錢糧
又奉
上諭據南澳總兵許良彬奏稱南澳為閩粤要區懸於海
島田地無幾産米有限全賴隔海内地買運入澳接濟
兵食前年歉收之時蒙皇上軫念民依發撥漕米交督
臣高其倬設法運到澳海給借兵丁饔飱有賴惟是生
齒日繁樂歲米賤且費拮据一遇米貴實為艱難是以
兩廣督臣孔毓珣於雍正四年題請於沿海緊要鎮營
積貯穀石以備兵食臣所轄親標右營屬於廣東已經
孔毓珣發銀一千二百兩買穀二千石以備借給兵丁
之用惟左營屬於福建尚未舉行臣愚以為兩營兵丁
均屬朝廷赤子自應一體籌畫臣請以皇上賞臣俸金
及隨丁項下銀兩捐買穀二千石并建倉厫發交左營
將備積貯循照兩廣督臣孔毓珣積穀分貯沿海各營
事例遇青黃不接之時借給兵丁其家口衆多者倍借
約於秋成後散餉時令其照數買還槩免利息仍令將
備經管提鎮盤查等語南澳遠隔海島自應預籌積貯
接濟兵食今許良彬奏請捐俸買穀伊所有俸金原以
供其食用何能辦理公事著動支閩省藩庫銀一千二
百兩給與許良彬循照右營之例買貯穀石以備左營
兵丁借給之用一切借給收還及經管盤查之處悉照
右營之例行朕思右營屬於廣東左營屬於福建孔毓
珣為海疆計畫如此辦理不識高其倬亦曾聞之否乎
抑高其倬之不倣傚辦理者或别有善策乎朕俱不得
而知矣著諭令高其倬知之
初五日奉
上諭齊蘇勒練達老成深悉河工事務是以授嵇曾筠為
副總河專管北河而令齊蘇勒兼理南北兩河之事今
尹繼善新管河務朕意欲令尹繼善嵇曾筠分任南北
兩河又思治河之道必合全河形勢通行籌畫方可疏
導安瀾若分令兩員管理恐有推諉掣肘之處著怡親
王大學士等會同署蘇州巡撫王璣及九卿内本籍江
南河南山東之人通曉河務者詳悉速議具奏
又奉
上諭巡察順天等三府給事中巴圖御史龔健颺以武清
縣盜犯越獄具摺遣人馳驛奏聞驛馬甚有關係若非
緊要之事豈可輕動且囚犯一二人越獄乃常有之事
今巴圖龔健颺以地方細事擅動驛馬賫奏殊屬不合
觀此則巴圖龔健颺兩人甚為糊塗如何辦理巡察之
事著將巴圖龔健颺撤回交部嚴察議奏巡察之任著
另行派往
又
諭大學士等朕覽禮部具題頒賜朝鮮國王儀物本内開
載賞賜銀一百兩又貂皮一百張折給銀一百五十兩
朕思賞賜之例既已開載貂皮何以又折銀兩至於賞
銀一百兩似亦應改用儀物以示朕優重藩王之意爾
等酌議具奏其餘鞍馬縀疋等物亦應將精良者賞給
著禮部堂官於頒賜時騐看稽察其所賞正副使臣縀
疋亦著於内庫取用
又奉
上諭何世璂老成謹慎端方廉潔署理直隸總督以來實
心供職畿輔重地正資料理忽聞溘逝朕心深為憫惻
應得䘏典該部照例議奏外著加禮部尚書銜併於司
庫内賞給銀一千兩為伊歸櫬之費其柩櫬起行之日
著省城官吏齊集奠送所過直隸地方文武官員親往
奠醊並遣人護送山東經過州縣亦著地方官照看到
家之日准其柩櫬入城治喪所請祖父封典著照特加
禮部尚書銜應得封典之例給與
初六日奉
上諭考官專司衡文之任必須學問明通者始能鑒别不
爽雍正三年曾將在京科目出身應充正副主考之員
通行考試分别等次記名於雍正四年掣籤命往各省
使典試事今已越三年從前考取人員其中陞遷外任
及告假回籍者甚多即有在京者其所學或以日久荒
疎而前此之未曾入選者今用數年之功文藝未必無
所進益且陸續新到之員亦復不少著照雍正三年之
例通行考試俟朕分别記名以備持衡之任有不願就
試者亦聽其意
又奉
上諭齊蘇勒公忠體國品行端方操守潔清辦事明敏自
簡任河道總督殫心竭力奉職勤勞邇年以來黃水安
瀾運道通順堤工堅固河帑核實功績懋著河務重大
倚任方殷今聞溘逝深為軫惻應得䘏典該部照例議
奏外著加恩由拜他拉布勒哈番賞為三等阿達哈哈
番照例承襲並賞給藩庫銀三千兩為伊歸櫬之資其
柩櫬起程之日著同城文武官員齊集奠送歸途所過
地方著官員等親往奠醊並撥兵護送歷來河道總督
如靳輔齊蘇勒二人實能為國宣勞乂安百姓合於有
功民社祀典之例著尹繼善等就近相度地方為靳輔
齊蘇勒合建祠宇令有司春秋祭祀以副朕優奬功勲
之至意
初七日奉
上諭旗人犯軍流等罪者亦照漢人之例發遣此例題定
於雍正四年八月朕特令寬其期限於雍正六年四月
為始始令分發遵行蓋欲使衆人無不熟知之後而有
仍然犯法者方照所定之例懲治近見旗下議奏事件
竟有援引現今所定之例以議從前所犯之案者甚屬
錯誤著刑部詳查凡發遣之旗人若其犯罪之時在此
例未曾通行之前而承問官員錯擬發遣者俱著奏聞
將伊等放回仍照舊例歸結
初八日奉
上諭江南蘇松等處錢糧歷年積欠至一千六百餘萬兩
之多朕已加恩將康熙五十年以前未完概行豁免其
自五十一年以後應徵之項又復寬限分為十年至十
五年帶徵原冀民力寬紓易於輸納也乃數年以來仍
不能依限全完因思此等逋賦其實欠在民者固多而
為官員侵漁及吏胥土棍中飽者亦復不少若不確查
詳核明白分晰則此事難以辦理今特差大臣會同巡
撫藩司及清查虧空之御史總理其事又遴選大員專
畀以分查各府之任再㨂擇州縣分派各處務令徹底
清釐不容絲毫朦混但念錢糧為數繁多而積弊歷年
已久侵蝕之官吏人等甚衆其中情節亦有不同在官
者或因奏銷之時原有民欠而顧惜考成那移報完及
徵收民欠之後隨手花費未曾還項遂捏稱尚欠在民
或交代之際有已徵未解之項乘機隱匿而接任之員
不及查明遂仍作民欠收受其在吏胥土棍者或舞弊
作奸暗行偷盜或廣為包攬私入己囊又或鄉居窵遠
之民難於入城託其代為納課而一時用去遂成逋欠
此皆情事之所有者今既徹底清查則水落石出從前
玩法𨼆捏之案勢必盡行敗露均有難逃之重罪然朕
心實不忍伊等之盡罹國典是以特降諭旨凡侵蝕錢
糧之官吏人等准其自行出首有能據實自首毫無隠
匿者從寬免其治罪其所欠錢糧仍照從前帶徵之限
分年交納若官吏本身已故其妻子嫡屬等自必悉知
情由亦令自首免罪一體寬限帶徵此朕法外之仁所
以保全伊等之身家性命倘仍怙惡營私執迷罔悟不
行自首或首而不實則天譴國法均難脫漏尚可倖免
乎定將伊等照律科斷所有侵蝕之項於一年限内監
禁嚴追如逾限不完即依擬治罪著欽差大臣巡撫等
刊布朕諭務令所屬官吏軍民人等及遠鄉僻壤共知
之
又奉
上諭凡文武微員其過愆本不至革職因無級可降而議
革者作何酌量仍留原任定以年限開復之處著吏兵
二部詳悉定議具奏
又奉
上諭查郎阿等奏稱達頼喇嘛至裏塘地方伊父索諾木
達爾札前來京師謝恩等語逹頼喇嘛既激切感戴朕
恩伊父前來奏謝著准其來京索諾木達爾扎係達頼
喇嘛之父且已年老不比他使著行文總督岳鍾琪派
辦事勤慎之員沿路護送加禮相待途中聽其緩行毋
致勞苦
又奉
上諭凡文武官員赴任時朕必面加訓誨誡勉諄諄其頒
賜物件者原欲令其觸目警心凛遵朕諭不敢稍懈非
但以示恩寵也從前屢降諭旨不令寫入奏章内外臣
工咸共知悉凌如煥身為翰林在京年久豈有不知之
理今於題報到任本内將所賜物件臚列開寫明係有
意誇耀甚屬卑鄙凌如煥本係庸陋平常之人因其歷
俸已深是以用為湖北學政今觀其行事知尚未改舊
習嗣後當益加警惕黽勉辦理此本著發還另行照例
具奏其本内年月寫己酉字樣更屬不合著一併嚴飭
行
初九日奉
上諭廣西兵丁柔懦不堪由來已久皆因地方官員訓練
廢弛之所致孔毓珣從前為廣西巡撫後復為總督皆
有訓練約束之職其責亦不能辭今因進勦八達寨兵
丁持久不克始將統領之鎮將等具疏糾參於營伍亦
屬無益且總兵官齊元輔並未親統兵弁前往此案已
交與鄂爾泰查明具奏應將孔毓珣參奏之處無庸議
俟鄂爾泰覆奏到日再定并行文鄂爾泰知之
十一日奉
上諭薊州城係新修微有頽壊之處及時修理甚屬易事
若視為膜外任意遲延日久益隳必致繁費其城垣坍
塌之處著該州即行修補該州知州係新任之員此事
尚與伊無干嗣後該州遇有陞轉離任等事將城垣有
無頽壊與接任官交代若交代不明即著落前任官修
補將此旨傳諭伊等再傳諭内閣凡直省有新修城垣
皆照此例行
十二日奉
上諭凌行健頂冒凌和鷟監生得官一案據安徽學政李
鳳翥參奏已降諭旨令該督嚴審究擬今浙江總督李
衞將凌行健遵旨自首緣由具題前來其題參自首之
日月孰先孰後著范時繹李衞查明於審案内分别歸
結
又奉
上諭梧潯厰稅贏餘銀兩從前已降旨交與巡撫金鉷為
各官養廉之資今該撫奏稱此項銀兩已經委員起解
來京著該部將該省何項錢糧作何抵兌之處定議具
奏
十六日奉
上諭據陜西總督岳鍾琪奏稱雍正六年十二月十八日
有張掖縣老人朱衣錦從縣領出採買米價銀五十兩
遺失在路適有後營兵丁劉子奮路過見有遺金不願
私取待至次日給還原主並堅辭酬謝據該縣鄉鐸等
公舉前來已經捐資奬勵因係細行不敢具題理合繕
摺奏聞等語數年以來細民之不取遺金者屢見於京
師河南山西等處朕心慰悅實冀遠近觀感興起風俗
漸歸於淳厚今又有張掖兵丁劉子奮之事甘省遠在
邊陲營兵能知廉讓甚屬可嘉除該督已捐賞奬勵外
著再賞銀二十兩給與把總職銜若伊人材可用著岳
鍾琪酌量拔補
十七日奉
上諭朕惟雲雨風雷之神代天司令俾百昌萬寶普含膏
澤以錫福於蒸民厥功並懋朕恭承
天眷恪修祀典為四海蒼黎仰祈嘉佑已經特建廟宇崇祀
龍神風伯而雲師雷師尚闕專祠常攷虞書禋於六宗
之文漢人以乾坤六子釋六宗震雷巽風均列禋祀而
易曰雷以動之風以散之則風雷之發生萬物功實相
等禮記曰天降時雨山川出雲周禮亦以五雲辨年歲
是雲與雨皆運行造化同昭
天貺者也前代及本朝
南郊大祀雲雨風雷俱列從壇之次式隆配享典禮亦既備
矣邇年以來雲物兆祥雷行應候茂育庶彙宣布陽和
庇國佑民之德靈應顯然今欲特建廟宇虔奉
雲師
雷師之神因時禱祀敬迓洪庥以展朕為民祈福之意其
考據禮儀相度營建之處著禮工二部詳議具奏
又奉
上諭楊紹以縣令之職朕特加超擢數年之間用至兩司
乃伊一味因循苟且並不實心效力其在山東臬司任
内時瞻顧徇情目睹塞楞額之背公營私並未奏聞一
語及為直隸藩司仍然悠悠忽忽諸事廢弛以宣化府
之應給軍糧而楊紹遲延不發縱容蠧役向該弁講求
使費現今弊端敗露及朕面加詰問訓飭伊毫無畏懼
之心且怨望之意形於顔色竟似藩司一官為伊分所
應得如負伊大忠大功朕未加酬奬者其不知感恩如
此凡屬臣工不肯實心辦事因循瞻顧之頽風朕所深
惡力加整頓楊紹仍蹈此習罔有悛心若不嚴加處分
則此輩方以負恩曠職為得計此風何由禁革楊紹歷
任之内所得養廉甚多著革職交與祖秉衡令其修理
鎮江府城工倘再怠玩不實心效力定行從重治罪
十八日奉
上諭準噶爾一部落原係元朝之臣僕其始祖曰額森額
森之子托渾漸至大員因擾亂元之宗族離間蒙古恐
獲重罪遂背負元朝之恩叛逆逃遁藏匿於西北邊遠
之處元末又煽誘匪𩔖結成黨與遂自稱準噶爾肆行
刧擄迨至我朝有噶爾丹策妄阿拉布坦二人世濟其
惡擾害生靈滅棄釋教造孽多端不可枚舉當我朝定
鼎之初各處蒙古傾心歸順共輸誠悃請安納貢求為
屬國安享太平樂利之福八十餘年惟準噶爾一部落
遁居西北五千里之外擾亂離間衆蒙古肆行劫奪噶
爾丹身為喇嘛不守清規不遵佛教破戒還俗娶青海
鄂齊兒圖車臣汗之女為妻後又潛往青海地方賊害
伊妻之父鄂齊兒圖車臣汗擄其屬下人衆續因喀爾
喀七旗内彼此稍有嫌隙奏懇
聖祖仁皇帝為之和解因遣大臣同達賴喇嘛使者前往為
之和議噶爾丹遣人暗探消息遂以喀爾喀等卑視達
賴喇嘛使人為辭遣伊族内微末台吉多爾濟查布前
往將喀爾喀汗台吉等肆行陵辱喀爾喀汗等怒其狂
背無禮會衆將伊殺害噶爾丹遂稱殺害伊弟多爾濟
查布與喀爾喀搆隙掩其不備發兵猝擊喀爾喀衆潰
紛紛來投
聖祖仁皇帝深為軫念施恩育養遣使往噶爾丹處諭以兵
為凶器令其與喀爾喀和好多方開導詎噶爾丹冥頑
不靈借追襲喀爾喀之名入犯邊汛彼時即行勦滅復
有何難我
聖祖仁皇帝慈愛性成好生為德遣使前往責問噶爾丹惶
愧恐懼設誓撤兵乃並不歸伊住牧之所仍潛居克魯
倫圖拉地方暗行窺伺
聖祖仁皇帝復遣使降
旨諭以應回原住牧地方噶爾丹佯稱遵奉
諭旨仍乘隙潛掠沿邊蒙古之畜牧衆蒙古不獲安居我
皇考遂上告
天地親統大兵聲罪致討噶爾丹輒敢逆天與我西路大兵
接戰伊軍大敗妻子一併被擒噶爾丹窘廹自殺彼時
大兵即應直搗噶爾丹之巢穴收其部落我
聖祖仁皇帝恐天下後世之人有好尚干戈窮兵黷武之議
因而中止策妄阿拉布坦者噶爾丹之姪也與伊叔噶
爾丹不相和睦帶領七人潛逃至吐魯番地方居住
聖祖仁皇帝以策妄阿拉布坦向與伊叔不睦懼其誅害遁
跡逃生加以
恩澤伊當感戴歸誠且
聖心仁慈不忍遣兵將噶爾丹餘剰部落悉行剿滅
恩加格外遣使賞給策妄阿拉布坦彼時策妄阿拉布坦力
弱勢微甚為恭順其後離間伊之妻父圖爾古忒之阿
玉氣汗與其子三濟扎布誘三濟扎布攜帶萬餘戸至
伊住牧之處因而強佔入已從此遂不安分肆意妄行
窺伺青海擾害生靈率領賊兵前進被哈密駐防輕兵
擊敗遁回策妄阿拉布坦又假黃教為名潛兵入藏無
故害伊妻弟拉藏汗毁壊寺廟殺害喇嘛搶掠供器是
以特遣大臣前往詢問乃伊愍不畏死阻兵抗命使臣
率師甚少兵力單弱伊得以愈肆猖狂
聖祖仁皇帝仍賜包容
諭令邊外所設兩路大兵緩進屢次遣使前往示以
聖意謂策妄阿拉布坦果能悔過懇恩具奏其時另降諭旨
若仍怙惡不悛斷不可留然後將此部落人衆悉行剿
滅此我
聖祖仁皇帝之本意也朕紹登大寶策妄阿拉布坦雖遣使
求和朕知非伊本懷諭伊來使云爾歸告知爾台吉朕
纘承我
考大統爾台吉若欲受我
皇考天恩須盡改前非遵朕諭旨定界安居若欲犯我
皇考天威任爾備兵前來較試勝負如此降旨分晰利害遣
使前去又恐策妄阿拉布坦心懷疑貳將兩路大兵盡
行撤回乃伊因此愈生驕傲於定界一事妄欲侵佔界
地朕又向伊來使降旨爾告知策妄阿拉布坦定界一
事實於伊身有益如遵奉諭旨即遣使具奏若不遵諭
旨亦必遣使前來乃伊並不回奏此際策妄阿拉布坦
身故伊之長子噶爾丹策凌遣使前來奏聞伊父身故
之事稱伊父已經成佛又稱欲使衆生樂業黃教振興
等語噶爾丹策凌不過邊遠部落一微末台吉耳使衆
生樂業黃教振興豈伊應出之語耶况伊果欲求和應
代伊父策妄阿拉布坦謝罪懇恩送回青海叛逆潛逃
之羅卜藏丹津以贖前愆乃並不輸誠向化敢以如許
妄誕之詞見之陳奏此特欲倣傚伊父之故轍耳聞噶
爾丹策凌甚屬凶暴且西藏阿爾布巴隆布鼐札爾鼐
等濟惡同謀將實心為國效力之貝子康濟鼐殺害此
等叛逆罪狀皆因準噶爾與伊處相近而逃去之羅卜
藏丹津原係伊等姻戚彼此相依是以敢於悖逆迨其
窘迫倉猝之時則必投奔準噶爾亦屬顯然因頗羅鼐
奮勇直前截其去路阿爾布巴等未得前進即被擒獲
準噶爾性好搶掠若留在衆蒙古遊牧地方將來必受
其害今朕已將來使遣回若伊諸事俱遵旨陳奏臨時
朕另行裁奪降旨倘仍前推諉矜張肆恣負朕屢次遣
使開導指示之仁恩抗玩不恭將來噶爾丹策凌斷非
安分守法之人必至生事妄為况西北兩三路大兵盡
已撤回此際伊等如或生事則我朝如許安享太平之
喀爾喀等及辦理安插妥貼之青海西藏必至被其擾
害甚屬可慮且此事乃
聖祖皇考注意未完之事今仰賴
上天眷佑
聖祖皇考福澤國帑充裕官員兵弁同心奮勇願為國家效
力實係可以舉行之會若遲疑不決定貽後悔夫用兵
者國家不得已之事也窮兵黷武為聖帝明王之所深
戒而以大加小以強凌弱又仁人君子之所恥而不為
者况準噶爾彈丸之地又在極北之區得其土不足以
耕耘得其民不足以驅使且人窮地瘠又無出産之物
今何所利而用兵於遠邊乎即使滅此朝食亦不足以
誇耀武功此皆朕所熟思而詳審者也但目今留此餘
孽不行剪除實為衆蒙古之巨害且恐為國家之隱憂
今天時人事機緣輻輳時不可遲機不可緩天與不取
古訓昭然且我
聖祖皇考為此籌畫多年未竟其事兹當可為之時朕不敢
推諉亦不忍推諉此朕一人之見也用兵大事所關甚
重不可輕率著諸王議政大臣九卿八旗大臣各抒己
見公同詳確密議具奏
又奉
上諭高其佩受朕深恩屢加超擢用至大臣伊所犯重罪
甚多朕因其尚可辦事是以屢經寬宥姑留都統之任
乃伊竝不感戴朕恩痛自悛改將任内侵蝕贓私銀兩
應行交納者分毫不完巧詐支吾希圖僥倖寬免無恥
負恩抗違國法甚屬可惡著將高其佩革任拏問交與
該旗勒限嚴追伊子高紱著解任回京俟高其佩將公
項全完之日再降諭旨倘復遷延將高紱一併治罪以
為貪婪不法者戒
十九日奉
上諭火器關係軍政甚為緊要鳥鎗硝黃不許民間藏匿
向來例禁甚嚴乃外省奉行不力視為具文前有人在
打箭罏見西藏番民來罏貿易者所帶鳥鎗俱係内地
製造欵式又有人在天全土司查出鳥鎗九十餘桿似
此則不法之民私造鳥鎗希圖獲利違禁販賣者不少
矣川省如此則他省可知著該督撫留心訪察實力奉
行嚴加申禁毋得因循塞責怠忽從事致干重譴
又奉
上諭農事為國家首務督率貴有專司前有人條奏請於
各省設立農官以司勸課或設巡農御史令其巡行郡
邑勸勖農人及時力作亦足敦本業而防游惰等語朕
思各省耕作之情形不同未可一例通行現今畿輔之
地營種水田以來收穫甚多行之已有成效設立巡農
御史之事當先行於直隸省每年特差御史一員於二
月田功初起之時巡歷州縣查察農民之勤惰地畝之
修廢以定州縣之考成其有因循推諉以致荒廢農田
者即行參處該御史亦勤加勸課督令耕耘九十月間
稼穡納場之後回京覆旨至明年二月照例另派一員
前往其該御史出巡一應供給車馬俱照現今巡察御
史之例按日給發務使農業興修田功畢舉游手之人
咸歸南畝以副朕重農務本之至意
又奉
上諭鹽茶皆民生日用所必需查川省鹽課考成惟責之
產鹽州縣其餘竝無巡查之責且有僻遠地方不行官
引以致私販充塞甚為鹽政之弊應將官引通行合省
約計州縣戸口之多寡均勻頒發令其各自招商轉運
倘有壅滯責成各州縣定為考成如此則有司等自必
加意查察使私販息而官引銷弊端可以釐剔矣又聞
川茶皆論園論樹以定稅額夫茶樹有大小不同園地
有廣狹不一若槩以園樹之數為額未為允當應將茶
稅照斤兩收納方得其平以上二項如何定為成例使
川省鹽茶經理妥協以裨益民生著該督撫詳議具奏
又奉
上諭聞得江寧府守門旗軍勒索出入人民錢文該將軍
所司何事而范時繹之容忍者又屬何意著二人察明
具奏竝傳諭直省將軍督撫凡省會之地有門軍似此
不法者著嚴加懲治又聞江寧省城内正月初間被強
盜夜刧者四五處似此則鼠竊之事又不知凡幾也朕
諄諄令地方大吏以息盜安民為務今省會之區尚如
此肆行該督等所司何事亦著明白回奏
二十日奉
上諭從來天人感應之理捷於影響書經曰惠廸吉從逆
凶又曰作善降之百祥作不善降之百殃古昔聖人言
之詳矣凡地方水旱災祲皆由人事乖舛之所致或朝
廷政事有所闕失督撫有司不得其人又或一郡一邑
之中人心詐偽風俗澆漓又或有一二大奸巨惡之徒
滅棄倫常陰懷悖逆此數端者皆足以干
天和而召災異數年以來朕以此理曉諭開導内外臣工及
萬方黎庶者不啻三令五申矣乃湖南地方連歲之中
屢遭荒歉朕以彼地之人事推之如奸民謝錄正等逞
兇肆惡潛蓄邪謀又如前年偶被水災即有匪𩔖多人
乘機刧取米糧擾害良善近聞又有搶奪當舗之事甚
至有大逆之曾静張熙等滅絶天良性同梟獍地方有
此等逆天背理之人乖戾之氣上通於天以致旱澇不
時民人困阨雖朝廷之政教頻施有司之職業無忝安
能代兇惡頑民祈禱
天恩而寬其譴責乎楚風愚悍自昔為然朕念率土之人皆
吾赤子同歸於善甚切殷懷著照浙江福建之例設觀
風整俗使一員勸諭化導之御史李徽著補授都察院
僉都御史為湖南觀風整俗使一切儀制俱照浙閩之
例行
又奉
上諭錢為國寶固貴流通以利民然必權衡輕重使得其
平方能便民用而無囤積私銷之弊近聞馬蘭峪地方
每銀一兩換大制錢一千零二十餘文又聞奉天及直
隸數府亦然錢價過賤民間貿易物價必致虧損且恐
奸弊從此而生著該督及奉天府尹嚴飭地方官通行
曉諭居民市肆嗣後錢價每銀一兩止許換大制錢一
千文倘曉諭之後仍有出於千文之外者即將違法之
人查出治罪并著該部行文各省督撫轉飭各地方每
銀一兩所換制錢不得過於一千文之外俾民用便利
而國寶流通以為經久平準之定則
又奉
上諭金鉷請將太平府通判等缺俸滿推陞之員再留三
年照陞銜陞用該撫身在地方必有所見部議水土惡
劣不便久留雖據情理而言但推陞之員既已熟悉風
土非初到者可比或本人情願再留原任以圖上進亦
未可定惟是再留三年之後果能稱職或格外加恩或
令該督撫於本省要缺保題優陞以示奬勵著該部另
議具奏
又奉
上諭陜西總督岳鍾琪奏稱沙州招徠戸民所給牛騾倒
斃二百餘隻據鄉約戸民舒日新等呈稱沐恩賞給衣
糧盤費授田分舍一切農具籽種齊全辦給安居樂土
甫經開墾即獲有秋現今家給人足此項倒斃牛騾情
願公幫買補等語沙州招徠戸民安集伊始即知婣睦
鄉里有無共濟之義甚屬可嘉但此情願幫補之人亦
俱係無業窮民甫經耕穫未必即有餘力可以濟助鄉
隣著動支甘省藩庫正項錢糧二千三百八十四兩每
牛騾一頭給銀八兩賞與本戸令其照數買補此因伊
等敦睦尚義朕心嘉悅是以特加格外之恩著該督即
飭該管官按戸查明散給俾得均沾實惠以濟耕作并
宣諭旨奬勵之
又奉
上諭高其倬奏稱閩省至楚教習水師之兵丁巳於十二
月十三日起程等語朕令揀選閩省兵丁前往湖廣教
習水師乃從容辦理之事竝未定限督催速往今高其
倬令其於十二月十三日起程時值隆冬又當歲底全
無體恤兵丁之意則平日之不實心辦事可知高其倬
身為封疆大臣經朕何等訓誨尚不能體朕之心而疎
忽若此但知沽一己之虛名而不肯宣朝廷之德意應
加薄罰以示儆戒著高其倬出銀賞給赴楚之兵丁每
人各四兩并將朕旨宣諭衆兵知之
又兵部議准巡察湖北湖南御史程仁圻條奏九溪
等衞裁守備設知縣并定塘汛兵丁條例奉
上諭兵丁塘汛一事經臣工條奏者甚多有言應令兵丁
挈眷久住汛地者有言久住汛地則習為怠惰無益於
塘汛者衆論各持一說朕思各處情形不同而將弁之
管轄兵丁之習尚亦不一惟在該管大員實心體察因
地制宜庶於汛防有益未可著為定例強令遵行部議
亦屬未協著另議具奏
又刑部議奏川陜總督岳鍾琪題趙文選首告伊主
馬孟生借欠年羹堯銀兩一案另委賢員審理奉
上諭趙文選首告伊主馬孟生借欠年羹堯銀兩一事既
經該督審明馬孟生竝無隱匿借欠等情即趙文選亦
自認誣陷不諱是此案已無可詰問之處而該部必欲
吹求駁詰本内之語亦糊塗牽強甚屬不合著另行定
議具奏
二十一日奉
上諭據河東總督田文鏡奏稱闕里
文廟興工已經四載有餘計其錢糧則在十餘萬之外考
其工程則在二三分之間論其採辦則備一缺十實無
應手之物料觀其匠作則此來彼去亦無鳩集之技能
種種草率遲延難以枚舉等語朕於興修闕里
文廟一事盡誠盡敬頒發國帑務令規模宏壯堅固輝煌
計日告竣雍正三年六月即勅令原任巡撫陳世倌領
帑興工遴員修造拳拳委託至再至三嗣於塞楞額接
任之時又復諄諄訓諭且批示之曰此千萬世不朽之
大典况爾由科目出身霑沐
聖人詩書之澤更為深厚益當竭力辦理以盡報本之誠
豈料陳世倌委用不得其人既已躭悞於前而塞楞額
又復因循怠玩於後以致工程遲滯久未告成朕心深
為痛恨昨已特遣通政使留保前往督催前此之所以
未遣專官者蓋恐多差一人即多一番供應之繁費擾
累地方是以專責成於該撫及地方官謂其必能仰體
朕心辦理無誤也豈期陳世倌塞楞額負朕之恩違朕
之旨因循苟且玩愒遷延以致屬員相率效尤誤工曠
日二人之罪豈可逭乎今總督田文鏡節制兩省事務
繁多難以兼理督察工程之事著署撫岳濬欽差留保
專管督催令在事人員殫心竭力迅速竣事陳世倌著
速赴東省盡心辦理以贖前愆其承修遲悞之知府金
以成同知張文炳張文瑞通判黃承炳知州高令樹王
一䕫王敷賁知縣馬兆英崔弘烈于斐張曰璉王澍何
一蜚等現任者俱著離任修理工程其缺委員署理若
該員果能盡心修造竢廟工告成該撫等奏聞仍准復
還原任其降革離任者不許另補回籍仍令在工辦理
竢工竣之日該撫等分别奏聞請旨其佐貳雜職協修
微員免其離任令在工效力工成准其回署至監督大
員仍用濟東道張體仁嗣後倘再有玩工冒帑之員著
該撫欽差即行題參從重治罪曲阜知縣孔毓琚身係
世職不便離任但伊為聖裔更宜身先竭力若仍怠玩
著即題參嚴加議處廟工甚為繁劇協辦需用多人且
既有離任之員亦需委員署事著該部於候選候補府
廳州縣人員内揀選十數員候朕命往山東交與該撫
及欽差以備辦工署事之用辦工之員著該撫量給養
廉之資竢工成酌量議叙留在東省遇缺即補其置備
物料需用銀兩若有各員名下應追之項著先動司庫
錢糧辦理另於該員名下勒限追還不得因此稽誤工
程其鈕國璽誤工虧帑一案如變產之外力不能完仍
遵前旨於陳世倌名下賠補從前督催遲誤之撫司道
員自陳世倌塞楞額以及布蘭泰張保岳濬徐德俶牟
綜元等著留保分别查明交部議處此次修理
文廟工程務期巍煥崇閎堅緻壯麗纖悉完備燦然一新
著岳濬留保會同衍聖公詳加相度倘舊制之外有應
行添設者有應加修整者俱著估計奏聞添發帑銀葺
理丹雘總期經理周密毫髮無憾工成之日朕當親往
瞻謁以展尊禮
先師至誠至敬之意
二十二日四川巡撫憲德題參仁壽縣知縣李培仁
侵蝕軍需銀兩奉
上諭據憲德參奏李培仁領過軍需銀兩撤兵之後不即
將應存銀兩解繳請將李培仁革職審究等語大凡備
辦軍需往往動用銀兩預先採買物料及一時撤兵不
能即行變價還項亦情理所有之事恐李培仁被參情
由與此相𩔖若李培仁本係平常之員則不當令其備
辦軍需倘係能員而因此被參實為可惜憲德此奏未
免太急著查明李培仁實在有無虧空具奏到日再降
諭旨
二十三日奉
上諭各關開放船隻之處向例有部頒號簿以便稽查兹
聞各關另設私簿徵收惟於報部之時始將號簿挨日
填造其意以水路船隻往來多寡不齊若據實填簿則
不能逐日有徵收之數目恐干駮查是以設法勻派填
造如此則簿内全非實在數目與商船過税串票毫不
相符殊非政體且凡事據實則可以無弊作偽則弊竇
叢生今既係任意勻派填造則號簿亦為虛設矣嗣後
各關於部頒號簿務須據實填寫如無船隻過稅之日
亦即註明不得仍蹈前轍如敢故違定行嚴加議處該
部亦不得混行指駮致滋弊端
又奉
上諭聞二月初五日夜山西蒲州府城内道府城守文武
衙門三處同日被盜明火執杖劫去衣物等項此事朕
已聞知而巡撫提督兩司何以遲延尚未奏聞山西地
方盜竊之事甚多今以地方大員衙署尚且被劫則民
間可知矣巡撫提督等所司何事而疎縱廢弛至於如
此著巡撫提督等轉飭屬員將蒲州盜犯嚴行緝捕務
令全獲倘少有隠飾逾限不獲定將巡撫提督等一併
嚴加議處
又四川巡撫憲德參奏原任大學士張鵬翮欠項未
完請將伊家產清查并將伊子給事中張懋誠等解
任著追奉
上諭張鵬翮名下應追還趙世顯虧空銀十萬兩朕念張
鵬翮服官效力多年人亦小心謹慎此項銀兩誠為疑
案不便令其全賠從寬豁免八萬兩著伊子張懋誠等
將伊應行查變完公之項陸續交納二萬兩張懋誠不
必解任回籍
二十四日奉
上諭馬蘭泰之祖明安原係厄魯特部落之貝勒
太祖高皇帝時納欵歸順在軍中亦甚效力建立功勲授為
二等伯現今伊孫馬蘭泰承襲朕念明安當年勞績格
外施恩賜與頭等侯爵著馬蘭泰承襲世襲罔替
又奉
上諭據朝鮮國王奏稱伊國賊黨謀逆旋即敗露遣兵捕
緝醜𩔖全獲已正典刑等語朝鮮世效恭順受朝廷怙
冒之德伊國兇醜即係干犯天討之人該國王先事覺
察不使漏網從此境内無警官民乂安朕心深為嘉慰
兹因使臣回國著於常賜外加賜該國王粧縀等件四
十疋内府書籍四種該國官員兵丁等發奸捕賊效力
有功亦屬可嘉著頒帑銀一萬兩交與該國王分别賞
給務令均霑以示朕旌賞之至意
二十五日奉
上諭高其倬向來不能教訓屬員成就人材以致閩省吏
治廢弛是以朕前令各省督撫揀選州縣官一員咨送
閩省相助此等人員俱係通達諳練才猷可觀者若令
留於本省諒已陞遷擢用矣况朕留意閩省陸續揀發
之能員亦復不少乃高其倬於屬員内漫無可否今又
以知府同知缺出補用乏人題請揀發高其倬於屬員
舉劾之間未嘗存作威作福之念亦未有貪取賄賂之
心但其素性悠忽瞻顧惟恐參劾一人則被參者心懷
怨忿又恐薦舉一人則其餘未薦者相對赧顏又慮所
薦之人異日改塗易轍受其波累此等居心總為一己
之私輾轉莫定朕屢降訓諭而伊積習究難除改現今
史貽直奉差閩省著史貽直會同高其倬劉世明將福
建知府以下知縣以上各員優劣詳加甄别造冊具奏
嗣後閩省有道府同知缺出即可以所定優等之員題
請補授其間朕或見有可用之人亦當命往補用
二十六日奉
上諭據欽差浙江清查錢糧之大臣性桂摺奏浙省雍正
二年以前未完舊欠錢糧帶徵每年應完銀十五萬兩
有零查雍正五年六年應完之項已於本年如數完納
又雍正三年至五年未完之錢糧七十七萬餘兩於雍
正六年之内已完四十餘萬兩其餘在奏銷以前大約
可以全完民情感戴國恩踴躍輸納正賦等語浙省為
財賦重地民力輸將朕所軫念其所舊欠錢糧非不欲
開恩豁免祇以屢年未完之項乃頑戸之所拖欠若以
抗正供而霑膏澤則頑民獲利而良善轉未邀恩非所
以化導人心風俗也今浙省紳士庶民咸能知朕教養
之殷懷感朕訓誨之至意即此踴躍完糧一事可以見
其感恩遷善之誠朕實為浙省之士民風俗稱慶非重
此數十萬之國帑也浙省因總督李衞正已率屬勸懲
兼施實心任事故能令地方革薄從忠如此然其嚮善
之速該省之人亦甚屬可嘉用是特沛鴻恩將雍正七
年額徵地丁屯餉錢糧蠲免十分之二共計六十萬兩
著李衞轉飭各屬恪遵奉行務使閭閻均霑實惠竝將
朕加恩奬善之意遍行宣諭俾遠鄉僻壤咸共知悉
又河東總督田文鏡題報發遣人犯傅通索理等辱
官詐財宿娼逞兇奉
上諭傅通索理原係應行正法之人從寬免死發遣三姓
等處因伊在發遣地方又復生事是以改發烟瘴之地
乃伊怙惡不悛仍敢在途肆行不法甚屬可惡著雲南
總督嚴審定議其佛倫于義新昌德兜兒亦係同行之
人有無勒索等情著廣西貴州巡撫一併審訊傅通索
理既在河南新鄭南陽二縣生事騷擾則所過之處必
皆肆意妄行著該地方官一一據實查首當寬減地方
官之罪倘以從前既經隠匿此時仍不首報將來或經
本犯供出或從他處發覺定將隱匿之地方官併督撫
從重治罪至該督奏稱起解地方何處疎縱鎖□應查
明定議等語著該部行文確查指參具奏
二十八日奉
上諭李元英係世家之後前為雲南南龍州知州又經楊
名時以卓異薦舉引見朕看其人尚明白歷練是以擢
授陜西道員復用為甘肅按察使伊在任時參奏伊者
甚多朕屢加嚴諭訓飭伊力行陳辨朕以其居官不善
之處未有實據欲調内試看是以用為光祿寺少卿今
聞其在陜行止卑汚營私貪利之處甚確實玷官箴負
朕擢用著將李元英革職交與甘撫及按察使將伊所
有款蹟一一秉公審擬具奏
又奉
上諭據四川巡撫憲德摺奏崇慶州紳衿士民樂輸軍需
米石今奉旨蠲免該州一年額徵錢糧闔省臣民無不
歡呼感戴查上年九月間瀘州里民王在庭等呈稱仰
沐皇恩浩蕩歲值豐登所有攢凑軍需米石情願樂助
以備儲蓄不敢領受倉穀用表小民感戴之寸誠等因
臣見永寧建昌各路軍糧於不能馬䭾舟載之處俱係
派撥就近州縣里民背運自到站背運之日始發運價
其餘盤纏皆里民自備兼之山路﨑嶇雨雪泥濘派撥
地方里民甚屬辛苦而瀘州里民亦在派撥之内是以
不便再令輸糧比以好言嘉奬未允所請亦未奏聞後
據崇慶州里民具呈樂輸臣因崇慶未曾派夫背運故
敢據情陳奏等語朕前見崇慶州紳衿士民好義急公
風俗淳厚深為嘉悦是以格外加恩蠲除正賦以示奬
勵今見撫臣陳奏知瀘州里民曾經具呈在先且瀘民
既有背運軍餉之勤勞又有樂助倉儲之忱悃雖撫臣
未允所請而民情之忠厚善良實為罕見著照崇慶州
之例將瀘州雍正七年額徵錢糧全行豁免巡撫憲德
務體朕心轉飭該州恪遵奉行使閭閻均沾實惠倘諭
旨頒到之日有已徵在官者准其抵算庚戌年額賦
世宗憲皇帝上諭内閣卷七十八
