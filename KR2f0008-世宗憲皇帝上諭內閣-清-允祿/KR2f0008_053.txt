欽定四庫全書
世宗憲皇帝上諭内閣卷五十三
雍正五年二月
上諭四十道
初三日
諭大學士九卿詹事科道凡汝等科甲出身之人朕因其
較之捐納人員與目不識丁之人不同所以欲加任用
若盡如李紱鄭任鑰等之營私作弊轉不如非科甲之
人矣非科甲者作弊易於敗露科甲之人作弊巧詐隠
密互相袒護往往不即敗露其害轉大汝等宜思天人
感應之理絲毫不爽果能至誠秉公致朕於堯舜之君
朕必委曲保全盡令爾等為臯䕫稷契之臣將唐宋元
明積染之習盡行洗滌則天下永享太平即爾等子孫
亦蒙其福爾等各宜自思朕在藩邸受
皇考四十年教訓之恩今日以之教訓爾等似此遭逢豈易逢耶
朕所以誨諭諄諄者盖欲諸臣屏去虛文崇尚實政以仰答
天眷耳且朕亦並非謂已治虛求其治也爾等試思今天下
之大果事事就理耶爾等讀書原欲致君澤民建功立
業流譽於無窮但功名富貴所謂是有命焉不可倖而
致也即禍忠災難亦有命焉不可倖而免也但當誠意
正心竭盡忠藎以為立身事君之本而已爾等清夜捫
心思朕所以誨諭諄諄者果何所為而然實欲國泰民
安衆共受福也朕之所為並無成見不過渴飲而飢食
夏葛而冬裘光天化日因物而施耳現今黃河澄清朕
實不敢以為瑞愈滋恐懼修省之心也
又
諭雲南貴州四川廣西督撫提鎮等狆苖素稱兇悍加以
漢奸販棍潜蔵其中引誘為惡以致燒殺劫掠毒害善
良居民深受其擾今督臣鄂爾泰等奉旨勦撫業已擒
獲兇苖販棍正在撫恤地方籌畫久遠之計朕聞滇黔
蜀粤四省接壤之區猺猓雜處不時統衆越境讐殺攪
害鄰封地方文武官員往往以責任不專彼此推諉苟
且因循以致塵案莫結者甚多此天下之共知共聞者
如廣西西隆州古障地方土目王尚義等與貴州普安
州捧鮓地方之苖目阿九等互控一案遷延數年之久
尚未審理朕已降旨督責此即其明証也况各省所設
汛防在於腹内而猺猓則環居腹外防範難週遇有殺
掠必待事主禀報始行追捕往返躭延兇徒已遠遁矣
四省督撫提鎮宜各委賢員於四省接壤之地勘明界
址凡猺猓販棍往来要路設立營汛派撥遊守等官帶
領弁兵駐防稽察倘有越境讐殺刦掠之事即時擒解
不使漏網其委防弁兵以一年為期即於四省附近營
伍内輪流撥換如一年之内無越境生事之人有而能
逐名拏獲者四省督撫提鎮會同保題從優議叙兵丁
量加賞賚倘有貪功生事騷擾地方者立即題參從重
治罪朕意如此於地方有益與否其如何分界設汎派
撥弁兵經理妥協之處著四省督撫提鎮悉心商酌定
議具奏
又
盛京刑部侍郎王朝恩奏員外郎滿達禮虛領買米帑
金失於覺察自行檢舉奉
上諭王朝恩著嚴察議奏噶爾弼尹泰俱係朕赦罪擢用
之人因盛京向来風俗頹壊特命前往令其稽查積弊
整頓陋習有應奏聞之處即應奏聞此等領銀不行採
買情弊盛京内外無有不知者伊二人如云不知則是
伊等於地方之事全不留心訪察負朕任用之恩其罪
更大如云知而不參則徇情隠匿可乎著噶爾弼尹泰
明白回奏至動用錢糧事件該御史有稽察具題之責
况傅色納差往盛京時朕有諭旨令其一應事務留心
稽察奏聞今何以不將滿達禮等領出庫帑不買米石
情由查參之處亦著明白回奏
又福建總督高其倬奏報參革興泉道陶範自縊身
死奉
上諭從前因蔡珽慢罵屬官以致重慶府知府蔣興仁憤
激自盡一案朕念一介小民偶有此事尚應報官詳察
焉有身叨一命之榮而輕生若此或有萬不得已之情
爰降諭旨嗣後大小職官若有自盡情節令該督撫等
據實具題明白歸結誠恐上司凌逼屬員致受冤抑也
高其倬毛文銓素性和平非凌虐屬官之人而參革之
興泉道陶範不俟審理明白輕生自縊其中若無别項
情由何不静候審訊再將屈抑之處遵朕從前所降之
旨赴都察院申訴况陶範被參之案其罪不至於死料
必以為官職家財既不能保不若以一死抵賴留貲財
為子孫之計情節顯然即如上年肇高廉羅道李濱與
李杕聯譜肆志妄行以致虧空及被楊文乾參劾乃輕
輕抹頸挟制上司此皆因平日情弊敗露故捨命抵賴
似此刁惡之風亦不可長著將陶範嫡親子弟并家人
等令該督撫嚴審所有贓欵著落追賠具奏
又四川巡撫馬會伯參奏捏報貢生病故之原任教
授彭鎔奉
上諭胡耀祖出外遊學多年不歸以致該學教官彭鎔誤
聽傳聞將伊造入病故冊内此亦情理間有之事非有
心作弊也及彭鎔聞知胡耀祖現在即自行檢舉是彭
鎔本無大過不至重譴也至於彭鎔之子唯恐有累伊
父考成私求和息亦世俗之常態總之此事前後始末
非實有情弊關係吏治民生者比且胡耀祖既許和息
而又復行控告明係苛索無厭不肯安静之人若必將
此等事一一題參窮究恐生事之徒開借端争訟之漸
著將馬會伯題參之處不必究問
初四日奉
上諭廕生效力令其回籍者宜添令其照班叙用字樣若
止令其回籍豈不似得罪𤼵回原籍耶
又奉
上諭前據李紱奏稱田文鏡欲監斃黃振國以滅其口等
語著將黃振國再行細訊田文鏡有何不公不法之事
為黃振國挟制而必欲置之死地以滅其口黃振國係
必應正法之人此時有何顧忌田文鏡若果有不公不
法之事著伊據實供出並不因其供出田文鏡之短方
行正法亦不因其不供出田文鏡之短遂可邀寬減也
據黃振國供稱伏讀上諭說黃振國之罪不至斬决可
見皇上至聖至仁原不要殺我是李紱蔡珽謝濟世三
人要殺我等語朕前謂黃振國之罪不至於斬决者乃
謂從前田文鏡參劾之案其罪本不至於死地及被參
之後蔡珽為之黨護李紱為之陳奏謝濟世又為之翻
案鈎結黨援造作蜚語撓亂國政誣陷大臣為世道人
心之害所關甚大是黃振國之罪雖服極刑而有餘尚
得謂之罪不至死乎但其所以致此不可赦之死罪者
實由蔡珽李紱謝濟世三人成之也著並諭黃振國知
之黃振國之孫黃忠衡既有應行質審之語著俟提解
到日一併審明具奏
又
諭直省督撫提鎮等向例千把總俱由督撫提鎮拔補往
往以其家人長隨及私自效力請託夤緣之人補用徇
情面而無公道以致老弱不堪之人得授千把總者甚
多其所管汛地道路之遠近俱茫然不知而兵丁内年
力精壯技勇可觀者轉不能得一官職甚為可憫此朕
所深知者千把總職掌關係營伍有稽查汛地管束兵
丁之責又為行伍出身之途若聽其因循冒濫何以整
飭戎政鼓舞兵心今定半年之限令該督撫提鎮將所
轄千把總内除曾經效力久歴行伍中尚堪任使之人
外凡有老弱不堪不能稱職者秉公細加看驗考試盡
行沙汰不可姑容一人即其中有沙汰甚多者朕亦從
寬不究其向来姑容之罪其所沙汰之缺務將兵丁内
年力精壮技勇可觀之人從公選擇拔補不得仍蹈故
習俟半年限滿之後朕當再降諭旨或於本省布按大
員内派人查看或特差部院大員前往查看如各省千
把總内仍有老弱不堪不能稱職之人則該督撫提鎮
有何顔面對朕卿等當自忖也
又内閣九卿翰詹科道議奏江西考試官查嗣庭俞
鴻圖收受舉人牌坊銀兩除查嗣庭大逆不道另案
歸結其巡撫汪漋布政司丁士一副考試官俞鴻圖
應按律治罪奉
上諭舉人牌坊銀兩分送主考官向来亦相沿行之尚非
贓銀之比但謂主考應該收受亦非也汪漋之過在於
身為封疆大臣而與欽差主考為房屋交易之事應加
處分以儆將来但其為人尚老成著降四級以京員調
用丁士一由部曹擢用御史比時隆科多曾屢奏其人
不可信用朕特簡為巡臺御史隨陞福建按察使又陞
授江西布政使伊受朕格外擢用之恩當於地方一切
有關國計民生之事悉行奏聞方是乃丁士一負朕深
恩並不實心效力其在福建時阿附滿保黃國材於地
方積弊多端俱行隠匿並不陳奏及至江西又阿附裴
&KR0973;度且以布政司職掌之錢榖任各州縣處處虧空竟
置若罔聞既不稽查又不揭報其扶同徇隠那移侵蝕
之罪顯然著革職發往高其倬處或有應修城工或别
有地方工程派伊出數萬金效力倘不盡心效力定行
從重治罪俞鴻圖人尚老實著革職在翰林院編修内
效力行走倘三年無過准其開復至查嗣庭俞鴻圖名
下追出收受牌坊銀兩既非贓銀不必入官俟江西會
試舉人来京應試後無論中式不中式者俱按名散給
初五日奉
上諭據河道總督齊蘇勒等先後二次奏報黃河之水於
上年十二月初九日漸清至十六十七十八等日湛然
澄澈至二十二日止自河南虞城縣至江南桃源縣共
六百餘里據總督孔毓珣奏報與齊蘇勒大略相同據
河南巡撫田文鏡奏報臣於上年十二月初九日自衛
輝府兑漕事竣至祥符縣渡河親見浮冰開凍之處微
覺清澈隨委員查看見黃河自陕州以下東至虞城一
千餘里悉皆澄清又於今年正月初二初三等日委員
親至河口看視尚然清澈又據初六日同知劉永錫禀
報河水猶清據副總河嵇曾筠奏報與田文鏡大略相
同又據河南巡察給事中張元懷摺奏黃河之水至正
月初九日尚見澄澈又據署山東巡撫塞楞額奏報十
二月初九日曹縣地方忽見黃河漸清至十六七八等
日澄清徹底又據四川學臣任蘭枝到京口奏於正月
初九日在潼關渡河親見河水清澈計地在陕州以上
二百餘里朕將諸臣所奏合觀之時日多寡不同道里
遠近亦不畫一既蒙
上天恩賜嘉祥即一日二日比邑連村皆為福應初不在時
日之多寡與地方之遠近也今諸臣所奏大概相同其
中微有不同者或因奏報之先後或因各處之情形或
因管轄之疆界地連五省豈能一轍此亦理勢之常但
事關希逢之瑞必應將如何同異之處分晰明白以為
徵信著總河副總河及河南山東山陕巡撫委員確查
各據實事公同會疏陳奏不必扶同附會纖毫假借有
負朕敬承
天貺之至意
初六日奉
上諭去年田文鏡奏稱正月内糧船俱已出境朕語李紱
據李紱奏稱今年雨水大於平時幸而糧船得早出境
此後安能盡於正月内即行出境朕云此事朕亦難於
預定到明年再看今據田文鏡奏稱今年糧船於正月
十二日即皆出境等語將此交與大學士九卿等著問
李紱伊尚有何說著明白回奏
又
諭兵部水師甚屬緊要現今天津設立水師滿洲官兵操
練學習其江寧駐防滿洲官兵亦應照天津水師之例
設立水師令其操練鎮江水師現有船隻將此船内酌
量撥給江寧將軍令其學習操練至如何操練應撥給
船隻若干或船隻不敷作何添造之處爾部一併定議
具奏
初七日奉
上諭三月十八日為
皇考聖祖仁皇帝萬夀聖節舊例於是日虔誠齋肅禁止屠
宰今應永遠遵行
至聖先師孔子師表萬世查八月二十七日為
聖誕之期亦應虔肅致敬朕惟
君師功德恩被億載普天率土尊親之戴永永不忘而於
誕日尤當加謹以展恪恭思慕之忱非以佛誕為比擬也著
内閣九卿會同確議具奏
又奉
上諭修舉水利種植樹木等事原為利濟民生必須詳諭
勸導令其鼓舞從事方有裨益不得繩之以法若地方
官員因關係考成督課嚴急則小民轉受其擾矣著直
隸學臣轉飭教職各官切加曉諭不時勸課使小民踴
躍興作若地方官員怠忽不加勸導或有逼勒過嚴者
著學臣稽察奏報三路巡察御史亦著善為勸導悉心
稽察如地方官有奉行不善之處即行據實奏聞
又奉
上諭朕昨日閱前鋒等射箭甚屬可觀今日看鑲黃旗護
軍等射箭亦好朕心甚喜再將護軍馬兵令八旗都統
副都統護軍統領護軍參領驍騎參領等每人或一百
名或五十名或二三十名各分定數目教習或教習一
年或教習半年朕將伊等所教習之人召来驗看如好
朕自有恩賜如不好將伊等治罪其實心教習與不實
心教習者朕自知之爾等將兵丁照常訓練外此分派
教習數目如何分派之處著八旗大臣護軍統領會同
議奏
又奉
上諭據署理廣西巡撫韓良輔摺奏天河縣獄内拘禁莫
東旺一名係李紱批飭枷責追贓結案之犯乃遷延一
載尚未發落以致蠻獞紏集多人推倒土墻將莫東旺
搶去等語此係李紱甘汝来任内之事伊二人身為封
疆大臣此等細事不能早行完結遲延日久以致蠻獞
敢於妄行有關國體著將韓良輔奏摺發與李紱甘汝
来看令二人明白回奏李紱甘汝来遵
旨明白回奏奉
上諭據李紱奏稱莫東旺一案經臣審結臣即起身赴直
隸新任其因何遲延一載尚未發落之處無由得知等
語夫舊令尹之政必以告新令尹古人於罷官之後尚
以國事為念豈有李紱陞任總督不將此事明白交付
接任巡撫囑其早行完結之理著將李紱甘汝来交部
察議具奏
又戸部議覆御史陳學海條奏禁止重耗士民一體
各省應行畫一奉
上諭火耗原非應有之項乃迫於時勢不能全行禁革耳
故加重耗者必重治其罪而賢員愛飬斯民將舊有之
數亦可輕减若一經督撫題定數目則火耗遂成定額
雖遇清廉之官亦不能裁减而遇貪劣之員又將多取
於此數之外以飽私槖必致重累民生該御史請令督
撫具題該部即照所請議覆均屬不合此處不准行
又湖廣總督傅敏奏請動用耗羨銀兩修築沿江堤
岸奉
上諭據傅敏奏稱荆州地方沿江堤岸例係民堤民修今
請動用耗羡銀兩修築令監修官防護等語朕思耗羡
銀兩亦係小民脂膏凡地方應修工程於民生實有裨
益者即當動用帑金辦理不必取給於耗羡但此處既
係民堤若修理之後即算欽堤則凡遇隨時補葺之處
小民不敢干涉轉致疎忽且恐頑劣之民恃有朝廷歲
修之例不肯用心防護以致潰決害及田廬而民受其
累此等處皆當預為籌及荆州沿江堤岸著動用帑金
遴委賢員監督修理修成之後仍算民堤令百姓加意
保護隨時補葺俾得永受其益其如何令地方官員稽
查照看俾永遠保固之處著該督撫會議具奏
又安徽巡撫魏廷珍參奏寄監盜犯馬七等四名在
逃應將疎脱之獄卒治罪奉
上諭此案強盜四名俱係擬斬重罪乃地方官並不牢固
監禁以致疎脱情殊可惡從前山東巡撫陳世倌任内
有盜犯脱逃嚴加處分之例此案盜犯四名著魏廷珍
嚴行緝拏如限内不能拏獲將魏廷珍照陳世倌之例
議處
初八日奉
上諭廣東巡撫楊文乾條陳廣東事宜三本一本係肇廣
二府修築圍基之事據楊文乾奏稱頂冲之處必須用
石工修築方能永久約計各項工程非數十萬金不可
據阿克敦摺奏則云本地百姓言土堤易於修理若用
石工將来民間力量不能修補轉於地方無益是以會
稿時未曾列名等語據此則二人意見不同其應如何
修理之處難以遥定俟孔毓珣楊文乾到京時令九卿
會同確議具奏一本係廣東積貯倉榖之事據楊文乾
奏稱廣東一歲所産米石即豐收之年僅足支半年有
餘之食合計通省須積榖四百餘萬石等語夫本省所
産之米不足供本省之食在歉年則有之若云每年如
此即豐歲亦然恐無此理朕思廣東之米所以不敷廣
東之用者或田疇荒廢未盡地利或興作怠惰未用人
工或奸民貪得重價私賣海洋三者均未可定每年漕
運進京之米亦不過三百餘萬石以廣東一省而積四
百餘萬石之榖為數太多難於查核而又當嶺南潮濕
之地能保無黴爛之虞乎今廣東各屬現報存倉之榖
一百六十餘萬石去冬又令廣西運榖三十萬石以備
廣東之用是廣東已有榖一百九十餘萬石若此數實
貯在倉顆粒不缺則一時需用儘足支應不慮匱乏矣
朕前曾降諭旨言外省巡撫如田文鏡李衛楊文乾之
實心任事自然感召
天和年榖豐稔想楊文乾因朕此旨惟恐地方一時有緩急
之需而米穀不足關係伊之聲名故防之於未然而不
覺其言之太過耶一本係請開捐納以築圍基以備積
貯之事既為地方需米起見一開捐納則米價反致昂
貴於民不便故上年冬底為廣東籌畫積貯九卿議開
運榖捐監之例其所以令其運榖者即是此意若云開
捐收納銀兩再委員採買於鄰省則何不動用庫帑採
買而必廣開事例乎况廣東既有運榖捐監之例則將
来米穀自然日益加多想楊文乾具本時尚未知運榖
捐監之議也以上二本亦俟孔毓珣楊文乾到京之日
九卿會同定議具奏至廣西撥運廣東之榖三十萬石
仍遵前旨即速運送
初九日奉
上諭緝盜乃安民之要務兇暴不翦則善良不獲寧居故
立法不容寬貸祇因同夥多人其中原有被人誘脅而非
秉性奸回屢行刦奪者朕仰體
聖祖仁皇帝好生之仁施恩法外必須各省督撫大吏實心
奉行分晰至當使積賊大盜不至漏網方為用法之平
倘姑息飬奸意謂多寬一人即可造福是乃縱盜殃民
其造作罪孽更甚於嚴厲苛刻者嗣後督撫所議减等
之盜犯倘至發遣之處怙惡不悛一經發覺定將原議
之督撫從重議處
又奉
上諭浙江杭嘉湖三府上年秋冬之間雨水稍多收成略
覺歉薄今年青黃不接之時已令地方官商酌平糶以
濟民食但念米價雖不至昂貴而無力窮苦之民本無
糴米之資甚屬可憫著動用庫銀四萬兩令巡撫李衛
會同將軍鄂彌達觀風整俗使王國棟悉心商酌於地
方或開濬河道或修理城垣堤岸令小民就近傭工藉
以餬口倘四萬金尚不敷用著李衛等再行具奏請旨
十六日奉
上諭朕聞陕西鄭渠白渠龍洞向来引涇河之水溉田甚
廣因歴年既久疏濬失宜龍洞與鄭白渠漸至淤塞堤
堰大半坍圯醴泉涇陽等縣水田僅存其名深為可惜
特令該督岳鍾琪詳酌興修今據該督親勘奏稱龍洞
急宜挑挖鄭白渠務當疏濬更須修築堤堰建設閘口
以俾堅久已於西安布政司庫貯公用羡餘銀内先動
一千兩委員將龍洞鄭白渠及時挑濬其建閘工料約
估銀七千兩請亦於司庫存貯羡餘銀内動用等語朕
惟興修堤堰乃於民生大有裨益之事著動用正項錢
糧俟一切工程告竣造報工部查核務期渠道深通堤
堰堅固俾農田得以永賴以副朕保惠元元之至意
十八日都察院參奏兵馬司指揮章廷圻虧空平糶
米錢應革職奉
上諭五城减價平糶米石乃朕軫恤貧民之意所關甚要
今東城兵馬司指揮章廷圻將賣米之錢借易銀名色
發與各舗戸通同取利任意拖欠以致虧空銀六千餘
兩誤國計而害民生甚屬可惡伊等既將公帑取利分
肥應加倍追賠著將章廷圻革職並舗戶馬君章等俱
交刑部嚴審定擬其虧空銀兩著落章廷圻家産如數
追賠一分馬君章等名下亦如數追賠一分將先完一
分抵補帑項後完一分交與飬濟院育嬰堂等處為賑
恤之用京師人民輳集時有平糶之事必如此懲治庶
不肖之徒方知畏懼而不敢玩法矣
二十日
諭大學士等前據汪漋奏稱江西地方舊有落地税白潢
為巡撫時將税銀裁革不令商民完納而以巡撫司道
公捐銀兩代完每年假造花名冊籍報部其舊有收税
大使等官仍設立如前而接任巡撫王企埥裴&KR0973;度皆
照白潢之例行等語夫國家經制錢糧豈臣子可以意
為增减若江西此項税銀不應徵收則白潢應奏請於
聖祖仁皇帝施恩豁免若係地方應徵之項則自應令商民
完納何得將公捐銀兩代商完課曲市私恩以博無知
小人之稱頌並不計及將来之可長行與否且此端一
開他省督撫何以催辦國賦似此沽名邀譽大奸大詐
之行為豈人臣事君之道且江西吏治之壊皆由於白
潢而近日參出虧空亦復甚多皆由白潢當日徇情市
恩苟且姑容所致爾等同九卿詢問白潢回奏至於汪
漋身為巡撫凡事不能據理而行乃將白潢所行悖理
之事奏聞於朕冀朕批示朕若批令將税銀豁免則是
國家之經費
聖祖仁皇帝六十餘年所未免者而朕安能任意輕免之耶
若批令仍向商民徵收則是白潢已免之項而朕復行
徵收無知愚民豈不歸怨於朕乎若批令照白潢之例
以公捐銀兩代商完課則國體何在有此治天下之道
乎爾等同九卿將此詢問汪漋回奏
又奉
上諭大興縣民楊四毆傷馬順身死一案李紱援照鄭雄
救母毆死鄭義公准其免死减等之例具題楊四護父
以乂桿將馬順打傷仆地又用乂桿毒打並踢其腰眼
殞命而李紱乃云致死出自無心且援鄭雄救母之例
為比與此甚屬不符夫殺人者死律有明條若遇有應
寬之處朕亦必令廷臣再三酌議而後定人臣辦事自
當按律定擬李紱安得以己意寬縱枉國法而市私恩
著九卿詢問李紱令其明白回奏
二十二日江蘇巡撫陳時夏奏請留漕五萬石以備
江蘇平糶奉
上諭從前陳時夏摺奏用米運閩可省脚價一半朕已批
示准行續經高其倬奏稱閩省現在需米平糶其江南
撥運之米當乘時運送等語比時朕即特頒諭旨令江
南將米十萬石陸續運往以濟閩省之用此乃酌量二
省緩急之處降旨甚明著遵此旨仍將十萬石之數運
送閩省餘著該部速議具奏
二十三日奉
上諭敬覽
聖祖仁皇帝實錄内載康熙五十一年五月二十日大學士
等奉
旨山東人民出口種地者多至十萬有餘伊等皆朕黎庶既
到口外種田生理若不容留令伊等何往但不互相對閱
查明將來俱為蒙古矣嗣後山東民人有到口外種地者
該撫查明年貌籍貫造冊移送稽查由口外回山東去者
亦查明造冊移送該撫覆閱稽查則百姓不得任意往返
而事亦得清釐矣欽此朕披讀之下仰見我
皇考聖慮周詳撫民懷遠之至意此事今尚行否其直隸山
西民人亦有往口外種地者亦照此例行否著大學士
等查奏
又
諭順承郡王錫保等據拉錫等參奏蓋平縣該城掌印旗
員朱成格隠匿九千晌地畆將所收豆草侵欺入已等
語夫盛京地方皆係將軍等所管轄將軍等如果實心
為國家辦事凡事嚴察何至於隠匿地畆如此之多此
皆由蘇努任將軍時專意營私肆其巧詐以沽虛名貌
為好人將官兵等毫不約束稽察敗壊公事擾亂國政
而接任將軍嵩祝唐保住悉皆蘇努犬馬一味逢迎蘇
努將國亊漫不經心止知曲意效尤以致隠匿地畆有
如此之多此皆由蘇努嵩祝唐保住之所致也今若將
隠匿地畆之人嚴審治罪亦應先將蘇努嵩祝唐保住
治以重罪再將他人治罪方為允恊且若將拉錫等所
奏將歴来隠匿地畆侵欺錢糧之人一一查出治罪則
牽連之人必甚衆而况從前又並未曾稽察乎爾等
可將朕諭旨行文拉錫等令其曉諭衆人如有隠匿地
畝之事著親自具呈出首凡兵丁小民親自出首者皆
免其治罪雖官員等親自出首者亦免其治罪倘仍照
從前隠匿不肯出首一經敗露必從重治罪將此明白
出示曉諭官員兵丁小民等知之再朱成格係現任掌
印旗員不比從前之人朕特旨派出大臣到彼丈量地
畝伊理應即將從前隠匿地畝侵欺豆草之處據實出
首乃並不出首仍然隠匿地畝情殊可惡著將朱成格
照拉錫等所奏革職俟病少痊即行鎖拏會同盛京戶
部將軍等嚴審定擬具奏
二十四日理藩院議奏鑲黃旗查哈爾旗分厄魯特
世襲佐領鄂爾哲爾圖等控告總管拉布坦等強娶
諾爾布之女擅奪銀物應遣官究審奉
上諭看来總管拉布坦等所行之事是實其新来投誠之
厄魯特等原係
皇考深加憫恤施恩飬育之人朕亦深加憫恤施恩飬育伊
等無有不知拉布坦等甚屬無耻欲強娶諾爾布之女
擅奪銀兩情殊可惡拉布坦及筆帖式羅卜藏俱著革
職究審此番究審不可不遣大員前往著將副都統岳
爾岱秦布派往再將爾衙門好司官筆帖式各派一員
隨伊等速往究審伊等到彼究審之時若有應鎖拏夾
訊者著即鎖拏夾訊再令岳爾岱秦布等到彼將衆厄
魯特傳集曉諭云爾等内亦有投誠者亦有擄獲者從
前
聖祖仁皇帝格外加恩授爾等以官爵畀爾等以産業今皇
上於爾等恩施勿替長飬阜成豈肯容總管等肆意妄
行侵漁凌虐乎朝廷所以㨂選人員授為總管令其約
束者特為教育爾等恐爾等隳廢生理之故如果約束
有方爾等不知遵奉亦屬不可今拉布坦等所行甚屬
悖謬不堪嗣後總管等如再勒索爾等物件即赴該衙
門控告毋得隠匿
又甘肅巡撫石文焯參奏趙之璧應賠伊父趙弘燮
贓銀並不依限交納應革去世職嚴追還項奉
上諭趙良棟宣力疆場勞績懋著是以
聖祖仁皇帝將趙弘燮等加恩擢用畀以封疆重任乃趙弘
燮深負
高厚之恩居官貪劣贓私纍纍其名下應追各項銀兩本應
將趙之璧革去世職嚴追完項但朕念趙良棟昔日功
勲格外施恩及其後裔著將趙之璧從寬免革職銜其
應追銀兩亦著免追留與伊等飬贍以示朕優眷功臣
之至意所有承追督催各官亦免查參
二十八日奉
上諭閩廣兩省督撫常稱本省産米甚少不足以敷民食
總督高其倬亦曾具奏巡撫楊文乾則云廣東所産之
米即年歲豐收亦僅足供半年之食朕思本省之米不
足供本省之食在歉歲則有之若云每歲如此即豐收
亦然恐無此理或田疇荒廢未盡地力或耕耘怠惰未
用人功或奸民希圖重價私賣海洋三者均未可定昨
曾面諭九卿今廣西巡撫韓良輔奏稱廣東地廣人稠
專仰給於廣西之米在廣東本處之人惟知貪財重利
將地土多種龍眼甘蔗烟葉青靛之屬以致民富而米
少廣西地瘠人稀豈能以所産供鄰省多人之販運等
語此奏與朕前旨相符可知閩廣民食之不敷有由来
矣著二省總督巡撫等悉心勸導俾人人知食乃民天
各務本業盡力南畝不得貪利而廢農功之大不得逐
末而忘稼穡之艱至於園圃菓木之類當俟有餘地餘
力而後為之豈可圖目前一時之利益而不籌畫於飬
命之源以致緩急無所倚賴而待濟於鄰省哉假使鄰
省或亦歉收則又將何如哉該督撫等務須諄切曉諭
善為化導俾愚民豁然醒悟踴躍趨事則地方不致虛
耗而米穀不致匱乏矣每見各省督撫大吏皆各私其所
轄之地方而於鄰省之休戚膜外視之如高其倬則請運
江南之米於福建而陳時夏又欲留貯於江南楊文乾則
欲運廣西之米於廣東而韓良輔又欲留貯於廣西伊
等各從疆界起見甚屬褊小朕君臨萬方普天率土皆
吾赤子一省米穀不敷自然接濟於鄰省有無相通古
今之義若封疆大吏各據本地實情奏聞則朕易於辦
理倘各存偏向本省之見不肯通融接濟則朕辦理甚
難若開捐納以積榖則地方米價必致高昂若截漕米
以濟民則天庾所關更為緊要輾轉思維實無善策是
在凡為督撫者體朕一視同仁之意酌地方之緩急為
有無相通之道勿以彼此隔屬有心區别如此方不愧
大臣公忠之誼而於國家懷保小民之治大有裨益也
又理藩院議奏厄魯特原任散秩大臣兼佐領羅卜
蔵錫拉布之妻呈請將伊夫三品官與伊子承龍奉
上諭厄魯特之官爵原因伊等歸順故
聖祖仁皇帝特恩加授雖無世襲之
旨而伊等各有效力之處著將厄魯特羅卜蔵錫拉布之三
品官降一等授為四品官令伊子丹津承襲嗣後厄魯
特之官員病故若有如此效力之人俱著照此降一等
承襲議奏如承襲人員再有效力之處或能守分勤謹
克盡職業者仍將所降品級賞給爾衙門將此存案再
將朕恩旨曉諭厄魯特等
二十九日刑部議奏原任總督年羹堯題參守備樊
如卿婪贓之處委係無辜應免杖責奉
上諭本内議稱樊如卿於本案革職應照官員先參婪贓
革職提問者審無婪贓免其杖責之例完結等語樊如
卿原因婪贓被參故令革職以便審訊今既審無婪贓
其罪不至於革職自應准其開復倘因已曾革職遂謂
無庸議未免冤抑所議不是將本發還著另議具奏
又奉
上諭前鄂爾泰曾密奏稱廣西泗城土司甚屬不法素為
民害請勅令廣西巡撫提督懲治朕曾降旨詢問韓良
輔據韓良輔奏請欲往雲南與鄂爾泰面加商酌朕思
此事甚有關係自然非韓良輔與鄂爾泰面議不可昨
都察院啟奏原任廣西州判程旦控告羅文剛一案羅
文剛統衆肆惡吞噬十一處村落竟敢與官兵相抗不
容設立塘汛李紱身為封疆大臣逡巡畏縮苟且彌縫
但為掩飾一時之計而於地方之利害民生之休戚毫
不關心甘汝来時為臬司亦因循怠忽不能整頓昨令
廷臣詢問二人俱俯首無詞即此一節則李紱之在廣
西不能實心辦事專務虛名飬奸貽患而兇惡之土司
皆不能整理約束可知矣李紱甘汝来相繼為廣西巡
撫彼地情形素所熟&KR0662;著二人前往廣西辦理土司之
事從前疎縱之兇徒羅文剛等著即交與李紱廿汝来
速行擒拏不得容其兔脱韓良輔前往雲南與鄂爾泰
會商時著李紱一同前往將副將張傑調至省城署理
廣西提督印務李紱一到同韓良輔即起身赴滇韓良
輔起身後巡撫印務著甘汝来署理前朕准給韓良輔
假期送其母櫬回籍著俟公事定議後伊酌量起身李
紱甘汝来負朕擢用深恩今加寬宥容其效力贖罪務
將廣西境内不法之苖彝與地方不法之奸民&KR0662;心料
理俾盡革兇頑遵奉國憲以安良善以靖地方倘目前
疎縱之羅文剛等不能擒獲及伊等料理土司之事虛
文掩飾以卸目前之責將来仍有兇苖妄行干犯王章
者定將李紱甘汝来在廣西地方正法程旦著交與田
畯或於擒拏羅文剛案内有可差遣識認之處在田畯
酌量韓良輔奏稱廣西要缺需人著吏部㨂選引見又
如礦賊盤踞於兩廣之間而兩省官員互相推諉以致
宵小肆行良民時受其擾著李紱甘汝来會同阿克敦
將兩省疆界一一清查如何分别防範管理酌定規制
使汛地各有專責匪類無計潛藏倘李紱甘汝来仍復
怠忽將来發覺定行重治其罪若泗城土司怙惡不悛
有應行用兵之處交與鄂爾泰調度廣西巡撫提督總
兵官俱聽鄂爾泰節制
又奉
上諭赤金靖逆柳溝三營駐防兵弁所需糧料折給銀兩
綽竒題請過五年照内地一例折支在案後因已過五
年口外糧價尚屬昂貴該督撫題請仍舊支給統俟事
平之日再照内地一例折給亦准行在案今大兵已撤
軍務已完自應照内地一例但安西沙州等處城垣渠
道正在興工所用人役必衆况兼招民開墾籽粒口糧
所需不少口外糧價未必能平兵弁荷戈遠戍邊塞少
有不敷朕心深為憫惻著仍照舊支折令該督撫商酌
看口外糧價情形或漸為遞减或俟屯墾廣收糧價平
减之日再題請照内地一例支給
又四川巡撫馬會伯奏請設立舗司奉
上諭康熙六十年年羹堯奏准四川復設舗司比時並未
設立每年將工食銀兩各官分肥入已經蔡珽程如絲
在朕前參奏故特交與程如絲徹底清查以除積弊今
據程如絲詳報四川通省應設立舗司兵四千餘名共
需銀二萬九千餘兩等語向来四川未設舗司何以遞
送文書未曾遲悞即年羹堯奏准之後亦並未設立而
又時值軍興文移繁冗亦未見有遲滯之處乃程如絲
並不遵旨清查轉議增設與從前參奏年羹堯之處自
相矛盾前者馬會伯亦繕摺參奏程如絲之貪婪朕已
命其具題程如絲著解任其按察使員缺著山東鹽運
使葛斗南補授此設立舗司一案著馬會伯與葛斗南
確查妥議具奏
三十日管理正白旗都統事務信郡王德昭等摺奏
已故弓匠協領塞克借欠阿其那銀兩將伊孫弓匠
佛保每月關支錢糧坐扣一半陸續抵償奉
上諭著將佛保錢糧全扣塞克原係大阿哥允禔之弓匠
為人甚屬兇頑從前倚恃允禔處處横行因其能製良
弓是以用為弓匠協領伊先任護軍校時將税銀五百
兩入已又嚇詐人銀縀等物事發將伊枷責並勒令將
所嚇詐之物照數追賠伊乃充發之人阿其那當日借
給伊銀者原為代還其追賠之項並非取其利息也阿
其那與允禔同惡相濟專意保護私黨沽取虛名
皇考所惡者伊則愛惜之得罪國家者伊即卵翼之且阿其
那既曰家貧而乃處處給人銀兩邀買人心如此行為
意可知矣爾等將此傳諭九卿大臣知之並將朕旨於
應記載之處記載
又步軍統領阿齊圖摺奏拏獲大盗史五奉
上諭此賊於三日之内拏獲甚屬可嘉似此等事件爾衙
門應行記檔嗣後凡十日内將賊犯拏獲者爾衙門將
所存之銀賞給以示鼓勵其官員紀錄雖由兵部按例
議給爾衙門亦應設立冊籍嗣後凡有紀錄一次紀錄
二次者存記明白以便稽察又聞夜間行走之人手執
一紙口稱傳事即許其行走如此則不肖之徒詐偽朦
混亦未可定著即傳諭八旗都統大臣若有夜間傳喚
之事或用印文或用參領佐領鈐記關防方許行走如
無憑據即以犯夜拏問治罪將此遍行曉諭斷不可輕
易放過如此則夜行之人自然禁止矣
世宗憲皇帝上諭内閣卷五十三
