欽定四庫全書
世宗憲皇帝上諭内閣卷三十八
雍正三年十一月
上諭十道
初一日
諭大學士等今年直隸州縣被水小民乏食朕軫念殷切
除截留漕米發給常平倉榖外又將通倉米六成以上
者著托時陳守創親交余甸蔡起俊運赴天津分散賑
糶於被水之州縣今朕訪得所發之米朽爛不堪現有
米樣二種在此爾等共看其高者不過三四成低者全
屬灰土朕軫恤災黎宵旰憂勞無時或釋乃托時等全
不仰體朕心將此無用之米運給各處有名無實小民
何所資藉托時陳守創等皆由小臣拔至卿貳不知感
激朕恩為朕愛飬百姓殊為可惡此次姑從寬免容其
改過自新嗣後若再不實心辦事定嚴加治罪此已運
成色米十萬石著賞給各處窮民再另發六成以上米
十萬石令托時陳守創余甸蔡起俊自備脚價運往天
津再今歲秋季所發官俸兵糧米色俱不好嗣後若再
如此亦必從重治罪康熙五十五年曾發通倉米五萬
石分貯各州縣備用歴年已久聞俱陳腐甚為有司之
累著從寬豁免莽鵠立奏稱直隸按察司浦文焯修倉
推諉朕曾詢問蔡珽據奏現有賑濟事務留浦文焯料
理今賑濟已有頭緒浦文焯著解任修倉若辦理得好
朕尚有任用之處倘仍前怠忽必加重處
初二日
諭諸王大臣廉親王允禩會同内務府大臣等請將妄行
嚷鬧之内府佐領人等治罪朕為此案曾屢降諭旨今
據廉親王等審擬具奏特將此案始末詳諭爾等知之
内府佐領渾托和等從前康熙三十年間所用錢糧不
過三十餘萬兩今增至七十餘萬兩總計十年則需七
百餘萬兩朕思以國家徵輸之額賦而飬此並非正項
兵丁無用人口且逐年增添無所底止甚非經久之策
是以朕曾屢詢廷臣商酌變通之法一日廉親王奏事
因言及此據廉親王奏稱旗下披甲人每一佐領只二
十四名内府佐領亦應照此辦理朕云内府佐領下人
等甚多若照八旗裁減恐不可行廉親王奏稱臣屬之
圖巴海佐領俱係六七人内始得一副甲錢糧照此辦
理無不可行等語朕因將此事交與莊親王及常明來
保同廉親王確議乃廉親王議將内府佐領下增甲九
十餘副等語廉親王在朕前奏請裁減内府佐領之甲
及至議奏反議增添誠不知其何心若果前奏難行亦
當陳明從前所奏之誤何以面奏可裁而又議加增叵
測隂邪莫此為甚伊從前種種奸謀欺騙諸臣在廷共
識其奸伊計無所施又借此摇惑此等卑下之人欲以
擾亂政事且邀結人心沽取名譽而加朕以不美之名
朕念内府佐領披甲之人多係家道殷實官員之家人
即如來保常明家人披甲者甚多且渾托和人等即幼
稚亦有錢糧其披甲錢糧乃分外多得之項將此裁去
未嘗不可因酌量定額每佐領准其留甲五十副裁其
家下披甲内之多者且目前亦不即行裁減俟其缺出
扣除不補乃來保常明自顧其私將不甚緊急事件連
夜通傳守夜步軍不能禁止以致内府佐領無頼之人
齊集廉親王府門妄行嚷鬧彼時廉親王來奏此事適
本日朕將廉親王之舅家撥給廉親王朕意謂其必因
撥給之事來奏未曾召入諭令於諸王大臣奏事之日
同奏而廉親王並未聲明内府佐領人等嚷鬧情由即
行退去次日莊親王内務府大臣奏稱内府佐領下人
等至廉親王處嚷鬧朕降旨云親王之邸何得擅入嚷
鬧且母妃在内豈可驚擾爾等速行逐散如不散爾
等即行鎻拏若不能鎻拏即將莊親王革去王爵來保
常明即行正法伊等遵旨前去乃是日並未至廉親王
處嚷鬧朕往旃檀寺瞻禮問及提督阿齊圖奏稱三十
日至廉親王處嚷鬧次日至李延禧家嚷鬧且搶去物
件派出官兵拏獲數人等語朕始聞知而内務府大臣
並未向朕奏明後莊親王與常明來保等拏獲數人審
訊奏稱據供嚷鬧李延禧家係廉親王所使廉親王亦
直認不辯朕意若果係廉親王所使廉親王必不肯認
今既承認必非廉親王所使朕素深知廉親王之無恥
奸詐因令阿齊圖研審各犯果供並非廉親王所使及
再問廉親王廉親王乃云此等無知小人我原替他應
承來廉親王隂致人於死地而又於此等處代為應承
冀人感激其居心之卑鄙大抵如此廉親王允禩與年
羹堯居心相𩔖期於必遂其緣木求魚之大志主意斷
不改悔也况内府佐領下人數百名前往嚷鬧此等不
法之事伊視為淡然不行入告置之而去豈非欲加朕
以不美之名耶朕與允禩聲名之賢否關係
皇考之聲名在伊猶小在朕甚大伊怙惡不悛始終奸詐朕
亦無可如何只得從關係大處行事矣現今此案搶奪
李延禧之家固屬不可至於親王府邸擅入嚷鬧尤為
大干法紀允禩從前巨惡不可枚舉朕何難治以國法
既已盡從寬免豈有縱容内府人等肆行不法之理耶
此俱係莊親王來保常明等始則孟浪通傳致起事端
繼又不行據實奏聞所致情由可惡莊親王著罰親王
俸三年常明來保俱著革去内務府總管來保著枷號
三個月鞭一百廉親王審定為首嚷鬧之五人著廉親
王查明具奏交與夸岱額騰吉同刑部侍郎二人監看
正法其餘為從四十餘人著交與刑部定擬斬絞監候
秋後處決至王邸自有守門官員兵丁此等之人何由
得入著將伊等交與今日面奉諭旨之王大臣會同察
議具奏近日廉親王乘醉將伊門下之護軍酷打致死
隠匿不行奏聞恐致死者家人申訴又遣太監等囑令
寢息今日朕當諸臣之前面問廉親王初猶支吾反覆
窮詰始俯首無詞廉親王外市慈厚之虚名而内忍行
慘酷殺人之實事雖工於矯飾而欲盖彌彰著交領侍
衛内大臣與宗人府會審具奏
又奉
上諭此次謁
陵著莊親王随去常明著署理内務府總管五十一著授内
務府總管其帶豹尾鎗行走人員著另行請旨李延禧
五十一著留京從前莊親王代來保賠補銀兩著追還
著莊親王出銀一萬兩常明出銀五千兩來保出銀五
千兩給與李延禧
初三日奉
上諭前降諭旨著將來保革去内務府總管鞭一百枷號
三個月論來保之罪不容於誅來保本係辛者庫賤役
自朕即位後拔入佐領下授為内務府總管理應凡事
加謹效力乃並無一事輸誠陳奏一味苟且因循沽名
釣譽思以惡名歸之於朕來保甚屬下賤不堪自以為
能其實毫無可用之處今姑從寬典免其枷責伊兄現
在跟随誠親王著同伊兄一處行走效力應給李延禧
銀兩著速即給與倘或推諉遲延必治以重於枷責之
罪
初四日奉
上諭朕曾降旨著廉親王允禩察奏為首嚷鬧之五人即
行正法今據廉親王允禩將為首嚷鬧應行正法之五
人姓名開列具奏朕前有旨自首者即赦其罪今此五
人之内即有自首一人又有一人堅供抱病未去而廉
親王允禩據厨子認識遂入於五人之内可見廉親王
所審甚不足憑人命關係重大豈可草率定案廉親王
允禩生出事端擾亂政事若此等嚷鬧妄為之人不行
處治則國法何在若即據廉親王允禩所審正法則其
中不無冤抑實令朕難於辦理此事原不必急廹可將
案内衆犯交與刑部監禁著内大臣大學士議政大臣
九卿等公同詳確會議
又原任京倉監督殷式訓遵
旨陳奏攤賠任内虧空米石實非本身虧折不應賠補奉
上諭從前通倉霉爛虧耗米石原任倉場總督法敏等議
令歴年監督槩行賠補並未分晰明白朕疑此奏未必
非法敏與隆科多商議故為此難行之事以希冀朕之
加恩豁免一日朕問隆科多爾看法敏此奏果可行否
隆科多奏稱恩典出自皇上朕思人臣辦理政事應當
據理而行豈可故為輕重以待朕之斟酌改易此風斷
不可長且歴年倉場監督疎忽怠玩苟且因循情弊種
種多不稱職是以朕姑允從法敏等之議視其能行與
否而所降諭旨中原有著不肯賠補之人自行陳奏之
語随有原任監督數人申訴得理朕已施恩寬免今覽
御史殷式訓分晰陳奏之處甚為明白著大學士九卿
等將此案始末詳悉查明具奏其有應問法敏之處行
文法敏應問陳守創者問陳守創至於歴年監督等有
屈抑不應賠補之處著往都察院具呈申訴
初五日諸王大臣等奏十三日
聖祖仁皇帝三週祀典
皇上親詣
景陵行禮十二月初十日
孝莊文皇后梓宫安奉
地宫請於
躬詣
景陵祭奠之日即於
昭西陵先期行禮奉
上諭十二月初十日
皇曾祖妣孝莊文皇后安奉
地宫朕本欲親往祭奠但
皇考聖祖仁皇帝三週祭期去十二月初十日甚近一月之
内兩次往還天氣嚴寒沿途官民未免迎候供役朕意
正在躊躇覽諸王大臣所奏援引典禮請於十一月十
三日先期祭奠於禮既盡於心亦安所奏是著照此行
二十一日九卿議設各省廵察官員奉
上諭依議浙閩二省目前且不必派官前往江寧安徽二
處共派一員湖北湖南二處共派一員山東河南二處
各派一員著大學士九卿等於小京堂及科道各部郎
中内揀選引見至九卿所議請寬承緝盗首之處分一
條議得甚是當日鄂爾奇條奏請嚴承緝盜首之處分
彼時朕意即與九卿今日之議相合因詢問隆科多據
隆科多奏稱承緝盜首之處分必當從嚴且盜首不能
假借斷無錯悞之事朕以隆科多久任步軍統領專司
緝盜之責所言自應不謬故從鄂爾奇所奏今既不便
著照九卿所議行俟隆科多事竣回日將此詢問隆科
多令其回奏
二十五日奉
上諭兵部戶部工部等衙門議覆天津衛設立水師本内
廉親王允禩不畫題列名及朕降旨詰問據允禩稱患
病不能看稿因不畫題所以本内未曾列名等語此案
會議時日甚久廉親王允禩何得以患病不能看稿為
辭且前日西花園穿孝齊集之處廉親王允禩並無疾
病明係躱避此事借病推諉不與會議著宗人府大學
士等察議具奏
二十七日奉
上諭天津衛設立水師前令戶部兵部工部會議遲延數
月迨朕查問始行覆奏明係工部耽誤其逾限之處科
道為何不行查參著大學士等將遲延之故查奏從前
朕屢降諭旨期諸臣洗滌怠緩之習訓誡再三仍未悛
改殊不能體朕勵精圖治之意凡速議事件與平常事
件朕業已定有限期嗣後務遵定限議覆歸結倘事件
之内有行查他處咨提人犯不能依限歸結者可於限
滿之日將情由寫明交送内閣奏聞如並無别項情由
而逾限不結科道即行查參倘科道不行查參著内閣
都察院一併參奏
世宗憲皇帝上諭内閣卷三十八
