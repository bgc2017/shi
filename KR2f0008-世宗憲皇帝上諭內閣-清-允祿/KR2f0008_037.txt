欽定四庫全書
世宗憲皇帝上諭内閣卷三十七
雍正三年十月
上諭十七道
初三日勾決河南山東二省情實人犯
諭大學士等法律關係重大必至公至當俾用法者之心
與死者之心皆幾微無憾方為明允若輕重之間少有
未協朕必再四詳酌爾大臣等各據所見直陳無隠
初四日禮部題請慶賀
萬壽奉
上諭曰
皇考
皇妣服制雖滿而三週祀典未行朕之壽日著停止行禮筵
宴
初五日奉
上諭四川提督周瑛從前領兵進藏時正值天氣寒冷又
當匆遽之際弁兵甚屬勤勞朕心深為軫念周瑛回至
四川之日著廵撫王景灝動支司庫銀一萬兩交與周
瑛將随往進藏及察木多效力之弁兵等按其勞績分
别等次遍行賞賚俾遠征奮力之人得沾恩賜
又奉
上諭劉以堂頂冒趙勲之名充作假官顯屬年羹堯通同
作弊明知故為之事朕令其明白回奏並不據實陳首
復立意欺罔佯為不知巧餙具奏從前年羹堯向朕奏
稱皇上如天臣從無一字一言敢欺皇上若欺皇上即
如欺天等語今欺朕至此獨不思天道之報施不爽乎
朕已遣人將年羹堯提拏來京俟其到日嚴究質審具
奏
又奉
上諭外省官員督參撫審撫參督審雖係向來定例但朕
思督撫果係同城地方相近則舊例甚屬合理若相隔
遼遠該犯與干連人等不無往返拖累且案件亦易至
躭延即如山東河南山西俱無總督但有廵撫凡題參
事件舊例亦仍交廵撫查審嗣後督撫紏參事件應如
何得就近審理使案件易於歸結情罪皆得公平著九
卿議奏
又奉
上諭今日兵部奏請議叙臺灣兵弁内有武舉數人俟其
再立功之日一併議叙朕謂兵部曰此等處自必舊有
此例爾等引據奏聞但即此可見爾等不能視國事如
家事昔日三逆未平用此例以鼓舞將士今西陲察木
多等處有未完案件則亦當待其事畢後一併議叙至
於臺灣久經克復承平無事欲令福建武舉下次立功
再與議叙不知欲令於何處立功耶視國事如家事者
必不出此所以凡事不可拘泥舊例當識經權常變耳
又
諭果郡王允禮順承郡王錫保八旗漢軍内有平居孝友
守分讀書之人考試既不獲中式而捐納又無貲力者
爾二人查明分别挑選其上三旗包衣齊固佐領下人
令内務府總管保奏其王等包衣齊固佐領下人令各
該王保舉如此則人不致於壅滯而亦可得才能之人
矣
初七日勾決山西省情實人犯
諭大學士等用刑貴於平恕惟平惟恕斯寬非濫而嚴非
枉但平恕二字必詳慎精密得其至情方能無誤若只
照舊例斷決則一廵撫衙門老吏能之何待朕與爾等
大臣悉心商酌爾等須竭力贊襄有言必盡毋畏毋隠
初八日奉
上諭鬭毆殺人本應抵償其奏准存留飬親追給埋葬銀
兩乃法外之仁但既免其抵償則埋葬銀兩自應照數
追給以恤死者之家若止存給付之名而無收受之實
是不但於情理未協而於法律亦未為允當嗣後一應
追給埋葬銀兩之案務必交與該地方官實在照數追
出給付死者之家然後將該犯釋放報部存案若不行
照數給付者必將該犯仍行監追倘並未追給而捏稱
給付即將該犯釋放者告發之日著將該管地方官一
併從重議處爾部詳察定例議奏
又西洋教化王伯納弟多遣使入
覲並進方物奉
上諭覽王奏並進方物具見悃誠我
聖祖仁皇帝怙冐萬方無遠弗屆
龍馭升遐中外臣民悲思永慕朕纘承大統勉思紹述
前徽教化王地處極遠特遣使臣賫章陳奏感
先帝之垂恩祝朕躬之衍慶周詳懇至詞意虔恭披閱之餘
朕心嘉慰使臣遠來朕已加禮優待至於西洋寓居中
國之人朕以萬物一體為懷時時教以謹飭安静果能
慎守法度行止無愆朕自推恩撫恤兹因使臣歸國特
頒斯勅並錫糚縀錦縀大縀六十疋次縀四十疋王其
領受悉朕惓惓之意
初九日奉
上諭滿保向來居官雖無廉介之稱然才幹優長盡心辦
事整飭營伍經理海疆實為稱職昔年臺灣一事雖不
能消弭於未然而能於七日之内即行克復功過足以
相抵朕即位以來時加教誨滿保亦知奮勵矢志廉潔
及至抱病沉篤之際尚能留心地方將黃國材留閩以
待新任廵撫並將總督印務交與將軍宜兆熊此等料
理之處俱屬得體今聞溘逝朕心深為軫惻應得䘏典
著察例具奏大凡督撫離任封疆重務必須接受分明
如廣東廵撫楊文乾聞訃即便起程將廵撫印務交與
總督孔毓珣孔毓珣交與李杕李杕復送還孔毓珣彼
此互相推諉殊非體統嗣後督撫丁憂者不得遽行送
印其任内文卷擇司道一人代行聽候諭旨方行離任
庶不致貽誤公事
十三日
諭步軍統領阿齊圖新修九門石路或有被重車所壓以
致塌陷者著即行修理嗣後日久再有塌䧟處爾等從
工部支領錢糧修理
二十三日奉
上諭欒廷芳原係阿靈阿家人倚恃阿靈阿勢力官至知
府在大同任時甚屬貪婪前任廵撫瞻徇情面將百萬
錢糧交伊辦理以致虧空侵蝕甚多諾岷察審時並未
聲明原由俱為伊掩飾開脱且欒廷芳餽送允禵之處
諾岷俱曾查出奏聞至於餽送阿靈阿數十萬兩之處
並未陳奏顯係諾岷袒護伊黨為阿靈阿隠匿耳年羹
堯從前曾奏朕云欒廷芳完結虧欠銀兩情願前往陜
西效力交銀十萬兩等語伊虧空侵蝕銀兩並不完補
乃於各處鑽刺營求甚屬可惡著交與新任廵撫布蘭
泰將原由查明嚴審具奏
又
諭刑部凡強盗在監病故者將管獄官俱行議處但管獄
官將強盗疎縱越獄誠應議處若監禁病故者又將管
獄官議處殊覺屈抑嗣後監斃盗犯未經取供其案未
曾審明者將管獄官照例議處若已經取供審明後並
無别故在監病故者管獄官似可免其議處爾部會同
九卿詳明分别妥議具奏
又甘肅廵撫石文焯題參徇庇虧空之臨鞏布政使
彭振翼等奉
上諭朕從前曾降旨令石文焯將年羹堯保用之員詳加
稽察其不堪者著即題參毋得徇庇今石文焯或因彭
振翼係年羹堯保過大員查出果有應參之處是以參
奏或將不應題參事件參劾塞責亦未可定倘交與岳
鍾琪審理恐其疑難此事既係石文焯所參著將彭振
翼馬德仁王三捷革職即交與石文焯審明具奏餘著
該部嚴察議奏
二十四日奉
上諭五城煮賑舊例自十月初一日起至次年三月二十
日止每城每日發米二石柴薪銀一兩今歲直隸各州
縣截留漕米二十三萬石仍復運送通倉米十萬石令
散賑平糶但恐各處來京就食之民尚多每城日給米
二石或不敷用著每日各增米二石柴薪銀亦倍之各
該廵城御史親率司坊官散給都察院堂官不時稽查
務使窮民得霑實惠以副朕愛飬軫恤之至意
二十九日奉
上諭王景灝從前依附年羹堯相助為惡凡年羹堯種種
貪暴劣蹟王景灝事事阿附朕知之甚悉以年羹堯之
勢力王景灝不能抗拒固屬不職然當此之際亦有出
於不得已之處朕念王景灝年力方壯才亦可用姑從
寬免其解任予以自新將年羹堯任内凡係王景灝經
手之項著伊逐一據實開明造冊移送陜西督撫以憑
確核毋得絲毫朦混隠漏伊若能痛懲前非洗心改過
朕自照舊任用倘不知感朕保全曲宥之恩仍復瞻徇
私黨不實心為國出力必嚴加治罪
世宗憲皇帝上諭内閣卷三十七
