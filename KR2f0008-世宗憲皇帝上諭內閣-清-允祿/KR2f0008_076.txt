欽定四庫全書
世宗憲皇帝上諭内閣卷七十六
雍正六年十二月
上諭二十八道
初三日江蘇廵撫尹繼善題參前任吳縣知縣蔡益
仁貪婪不法奉
上諭蔡益仁著革職其貪贓各欵及本内有名犯證該督
一併嚴審究擬具奏蔡益仁係陳時夏奏請帶往蘇州
委用之員後遂題補吳縣知縣年來地方大吏奏稱蔡
益仁居官不善者頗多朕因陳時夏在朕前極力保薦
必有深信之處諒無錯誤昨令其來京引見面加訓飭
復擢用寳慶同知乃湖廣要缺所以保全蔡益仁且信
陳時夏之必不妄舉也今據尹繼善參奏蔡益仁在吳
縣任内貪婪不法劣跡纍纍必有確據夫以陳時夏身
爲廵撫而所深信特薦之人卽在本屬公然犯法貪贓
穢跡昭著陳時夏漫無覺察尚有何顔以對朕乎著陳
時夏明白回奏
又廣西廵撫金鉷題報泗城府知府胡醇仁病故奉
上諭胡醇仁居官廉潔實心任職今因辦理苗疆軍餉身
染瘴癘以致病故深可憫恤著該撫將公用銀賞給一
千兩付胡醇仁親屬爲伊歸櫬之費泗城府員缺甚屬
緊要該撫既稱題補不得其人著總督鄂爾泰於雲貴
屬員内揀選或將知府調補或將應陞人員題補其所
遺之缺著一併揀選具題
初五日奉
上諭據伊拉齊等查奏黃炳在浙江鹽道任内贓私至二
十九萬兩之多前朕揣度黃炳在浙必有貪婪不法之
劣蹟今覽所奏果相符合此案著交該部嚴察定擬具
奏至伊拉齊等奏稱黃炳别省俱置産業恐有寄頓隱
匿情弊請令各省督撫嚴行稽查等語黃炳深負國恩
歷任貪贓獲罪其應追贓私銀兩若仍復寄頓隱藏不
過飽匪𩔖之私槖耳亦聽其爲之將來自有國法其各
處産業不必稽查
初十日奉
上諭據將軍常色禮轉奏道士李不器誣捏岳鍾琪謀叛
一事甚爲荒誕李不器向年因隆科多之薦在内庭行
走
聖祖仁皇帝廣大包涵天地覆載無所不容如喇嘛西洋人
以及僧道等𩔖畜養者甚多
聖祖仁皇帝皆不過以工匠雜藝人等視之其中不肖之人
或借供奉名色在外多事而李不器尤爲妄誕之甚招
搖不法至
聖祖仁皇帝賓天後朕因李不器本籍陜西故令發回原籍
交與年羹堯拘管不意年羹堯將伊送往終南山内厚
加供養每月給以多金後聞李不器在彼怙惡不悛仍
肆爲大言希圖惑衆且捏造朕旨有只要他在不要他
壞之語鄙俚妄誕不知從何而來今春朕向岳鍾琪問
及李不器岳鍾琪奏稱李不器在陜其每年供給仍在
通省存公銀兩内支給等語朕批諭云此事當日辦理
甚爲錯誤李不器本係有罪之人留其性命已屬寬典
豈可復加厚待隨諭令岳鍾琪將伊看守每日量給飲
食詎料李不器因此怨恨岳鍾琪竟敢造爲無影之詞
肆行誣衊深可痛恨據李不器以西藏用兵爲岳鍾琪
妄啟邊釁夫西藏之用兵也當日平定藏地之時康濟
鼐效力甚多蒙
聖祖仁皇帝封爲貝子令其與阿爾布巴等總理西藏事務
乃阿爾布巴等因妒忌爭權心懷背向擅將康濟鼐殺
害其叛逆之罪實不容誅正欲聲罪致討適頗羅鼐率
衆為康濟鼐復讐具奏懇請發兵是以特遣大臣統師
進藏未煩一矢之勞兇渠授首西藏安帖此事皆由阿
爾布巴等逆天背命自取滅亡是以國家不得已而用
兵事事皆出於朕親指授岳鍾琪遵奉辦理而謂岳鍾
琪為啟釁藏地其誣妄甚矣又李不器以岳鍾琪廣造
軍器心懷不測夫鎗砲係軍中必需之要器朕令内外
大臣屢行詳議酌定行令各省督撫提鎮增添砲位鳥
鎗不時演習車陣乃自古戰守之良法是以朕行令北
方諸省商酌製造募召兵丁令其操演此不獨陜西一
省為然而乃以岳鍾琪為私造私演包藏異謀乎又李
不器謂岳鍾琪濫費國帑夫岳鍾琪辦理軍需購買騾
頭一一俱經奏明造具清冊送部查核從無一毫浮冒
不知李不器何所據而指為濫費也又李不器謂岳鍾
琪交結黨與訛言頻興乃指奸民張熙投遞逆書一事
前岳鍾琪一見逆書即嚴加審訊窮究根株張熙堅不
吐供岳鍾琪百計詢問甚至設誓以誘之伊始將謀逆
黨𩔖盡行供出今行文湖廣江浙緝捕無一漏網且岳
鍾琪深知逆書中語誕幻已極於朕毫無影響無容隱
諱直將逆書陳奏朕前其識見遠大心地光明為古大
臣所莫及即如王國棟海蘭等搜得逆書原稿奏稱書
詞悖逆斷不敢陳奏其識見卑鄙無知去岳鍾琪何啻
霄壤哉且岳鍾琪不將張熙嚴行監禁者亦係奉朕密
旨而李不器乃以為岳鍾琪交結黨與此醉夢中囈語
也又李不器以西安省城開挖街道係雍州地方與雍
正年號干礙謂是岳鍾琪之呪詛公行夫街道為居民
出入之所必由地方官脩理平治乃為政之要務雍正
四年有人條奏戊午係朕本命之年京城不宜動土朕
諭以此等拘忌皆庸夫俗見毫無關係仍令照常蓋造
房屋脩治街道朕於輦轂之前尚不以俗見為拘忌况
雍州之與雍正有何干礙而為此謬妄不經之語乎至
李不器所稱岳鍾琪搜伊居室時有
聖祖神牌不知供奉何處等語夫
聖祖神牌至尊至重雖諸王之家亦不得私行供奉李不器
何等卑微下賤之人乃敢以
聖祖神牌供於私室即此䙝越僭逆萬死不足蔽其辜何得
以此誣加岳鍾琪之罪尤屬狂悖之至矣岳鍾琪身任
封疆實心辦事公忠義勇敬慎無私精誠可貫金石勲
業著於旂常朕素所深知篤信朝野内外無不共悉李
不器架空誣捏之詞原不足以損其毫末但李不器所
以敢肆誣衊者想因延信向為西安將軍平素溺於道
教習為妖邪與李不器必相往來西藏之事延信推諉
不願前往故李不器遂有擅啟邊釁之謗亦未可定至
於捏造妖言以反叛重罪汚衊國家柱石大臣逞其私
忿如此喪心蔑理乃
天地神明所不容是以自行敗露公然投遞呈摺大干法紀
常色禮容此奉旨拘禁之人逃入將軍署内並令乘坐
轎車於轅門之外肆其狂悖之言駭人觀聽常色禮甚
屬無知著常色禮會同廵撫西琳將朕此旨宣播於衆
再將李不器嚴加刑訊其種種妄言是何意見審明按
律定罪交三法司核擬具奏
又奉
上諭近來直隸盗風漸覺少息而所報盗案多在永平朕
密訪其故聞得永平之盗風不息者皆地方官之釀成
如本年六月初九日前署盧龍縣知縣衛步青衙署被
盗將伊幕客誤認縣令綁縛拷逼劫去財物而該署令
止以竊賊具報同夜又有賊入永山協副將署内値副
將胡傑寢於外堂知覺防備賊始颺去而該副將亦未
報查又聞得十一月初八日山海關有何字號當舗被
盗亦係多人白晝強劫而官役兵弁置若罔聞似此則
該督提所司者何職而廵察御史所訪察者又何事著
該總督提督廵察御史明白回奏
又奉
上諭李衛自簡任浙江總督以來凡保舉武職官弁俱極
允協具見留心營務前因江南蘇松等處盜案甚多曾
降諭旨將下江地方一切盗案交與李衛管理况武職
俱有緝盗之責嗣後下江軍政舉劾著總督范時繹張
大有會同李衛一體舉行
又奉
上諭據臺灣道孫國璽奏稱臣母今年七十有六臣無嫡
親眷屬惟有母子相依今奉命調補臺灣臣母年老龍
鍾不能航海現在寄居漳郡伏乞恩准一歲之中回漳
省視二次仍馳回地方辦事則公私兩全等語孫國璽
之母年近八旬母子相依乃屬至情若遠隔海洋則難
以晨昏侍奉朕心實為不忍著將福建鹽驛道劉藩長
調補臺灣道孫國璽調補鹽驛道現今劉藩長給假回
籍俟伊到臺灣時孫國璽交代後再赴新任俾得慰其
孝養之情以副朕加恩錫𩔖之至意
十一日奉
上諭朕惟善政養民利賴必資地力而率作興事倡先端
藉縉紳惟兹寧夏所屬之插漢拖灰地廣士饒水利充
裕朕特遣大臣會同該督撫等悉心經理濬治渠道設
縣築城募民墾種次第脩舉行見人民樂業饒沃殷阜
漸成西北蕃庶之區此朕經國裕民之至計欲使地無
遺力而亦寧夏一方人數千百年未興之樂利也聞彼
中得水可墾之地計二萬餘頃每戶以百畝授田可安
置二萬戶朕已諭令廣行召募遠近人民給以牛具耔
種銀兩俾得盡力開墾給為世業惟是原議寧夏本籍
現在出仕文武官員俱令開墾授業俾為世享之利今
聞報墾者尚覺寥寥禮記曰貨惡其棄於地也力惡其
不出於身也况乎上以急公而裕國下以力本而厚生
縉紳者小民之望也果能身先倡率則民間之趨事赴
功者必衆凡屬本籍之人不論文武官員或現任或家
居均當踴躍從事急先墾種不可觀望因循躭延善舉
凡兹所墾地畝俱照原議給為世業三年起科果能使
沃壤腴田有廣收之益無閒曠之區則不但於體國經
野之謨重有攸賴而經營世産伊等子孫亦蒙永遠之
澤矣
又奉
上諭四書五經向來未有蒙古字繙譯者著交與
實錄館蒙古纂脩人員繙譯
十二日奉
上諭朕前曾降旨在京在外有奉旨永遠枷號之人令各
衙門該管官於歲底奏明今著該衙門將奏摺交與大
理寺彙齊將此等永遠枷號之人開列名單寫錄所犯
略節繕摺進呈並將各案情由另行詳細繕摺隨名單
一併進呈俱寫漢字具奏
十三日奉
上諭今年各省秋審情實人犯内其情罪略有可原者已
於勾到之時改為監候刑部情實人犯今年暫停處决
其中情罪略有可原者已分别減等發落至於督撫九
卿所擬緩決之犯論法則均有應得之罪而其中情事
不一尚有彼輕於此稍可從寬者或因一朝之忿奮不
顧身或因纖毫之利偶相爭角或因旁觀不平而致鬭
或因被打情急而還毆似此𩔖者均非有謀害之念於
平日並無必殺之意於臨時祇以愚民無知好勇鬭狠
遂致䧟於重辟雖悔難追深可憫惻兹朕再四酌量特
施法外之仁將此等人犯照可矜人犯免死減等之例
發落伊等試思生於人世同為父母妻子所倚賴之身
何苦捨命輕生自罹法網縱使終身緩決亦只於囹圄
之中幽囚待斃骨肉捐棄魂魄無依不亦大可哀乎今
幸遇國家寬典特予矜全從此再生之年皆為遷善之
日當知恩不可以倖邀法不可以再試痛自悔恨悛改
前非共為良善之民倘或再有過犯則斷乎不能苟免
矣著該督撫於各犯發落之時將朕此旨明白宣諭加
意訓誡務令人人改過自新以副朕矜恤下民之至意
十四日奉
上諭前據董永芠摺奏臣在江南惟有實心任事不徇情
面不畏豪強近有揚州安瑞成因逼姦僕婦程氏不從
横毆致死捏稱伊夫長壽毆打自縊令家人陳大鎻帶
領張標擒毆長壽越日身死該府縣止坐張標之罪將
安瑞成置之局外臣現在行提安瑞成到案究審等語
比時朕見此奏即知董永芠存心巧詐非因貪利即是
沽名已諭大學士等寄信傳旨詢問之今安瑞成到京
在怡親王處陳訴冤抑供稱逼姦致死等情皆屬全無
之事董永芠將伊家人勒取口供斃於三木等語觀此
則董永芠之有意鍜鍊可知矣董永芠乃柔懦無能因
循苟且之人向因林祖成在朕前稱其為福建臬司甚
好是以陞任江南後又調任山東浙江伊歷任所犯贓
私纍纍劣蹟甚多朕皆一一寬宥切加訓誨冀其改過
自新適因江蘇臬司一時不得其人念伊尚知刑名是
以將伊調用夫臬司一官專以緝盜安民為首務伊到
江南並無善政及民而盜賊肆行如故此中外所共知
者今審理安瑞成家人一案全以私意為刑罰之出入
顛倒是非擅作威福且預先密奏於朕試探意旨若朕
批令從嚴則是朕枉法以遂伊圖利之心朕豈肯為若
朕批令從寬則伊必加朕以袒護富商之名而自彰其
不畏豪強之譽似此狡猾脅制豈人臣事君之道朕治
天下事事出於至公如其人有罪雖平日加恩優待之
人勲戚大臣左右近侍皆不肯存絲毫袒護之念豈獨
袒護一卑微之商賈乎如其人無罪雖匹夫匹婦乞丐
窮民亦不肯令其稍有冤抑豈獨於富商大賈一任貪
墨之吏苛索吹求而使之不得其所乎前陳時夏奏揚
州鹽商黃光德父子不法一案朕即料其因富招怨被
人詐騙平情度理批示陳時夏後果得屈抑之情為之
完結旋據該督撫奏稱黃光德感戴朕恩欲捐貲效力
朕諭以斷不可行即衆商因每年節省浮費合力公捐
銀兩亦皆留為地方公事之用利益民生此天下所共
知者若以安瑞成為怡親王門下行鹽之人怡親王公
忠體國正直無私安瑞成果係有罪怡親王豈肯姑容
以親王門下如許人員豈少一管辦鹽務者而必於安
瑞成是賴乎若云朕意袒護安瑞成則董永芠蒞任江
南之時朕又何不諭令留心照看豈待今日董永芠欲
坐安瑞成之罪朕始特降諭旨枉法以保全之耶董永
芠乃旗下微賤之人原在允禵門下從前每年送與允
禵之物華麗豐厚較貢獻之儀更為繁費若非横取於
屬員富戶安能措辦今之搜求安瑞成者必因有所需
索不肯應付故欲置之於法且其意以為安瑞成乃衆
商領袖今將伊懲治則衆商自莫不畏懼而趨奉矣不
然則董永芠柔懦性成向來已歷五任其不徇情面者
何事不畏豪強者何事何以忽於此案刻意吹求為此
殘忍之舉耶董永芠著革任將此案人犯悉行解京交
與刑部秉公審理其董永芠從前議罪奉旨從寬歸結
之案俱著查出照律定擬
又奉
上諭據正白旗漢軍都統李國權等奏稱原任副都綂萬
永祺借欠公庫銀兩一案除有抵一千餘兩外尚有未
完銀二千七百餘兩應著落原准借之都統副都統及
保官庫官等勒限分賠今都統石文英庫官于珩李鳳
林已於别案各報家産盡絶應將此項銀兩著落管庫
原任佐領張國柱之子張經六品官高應清之子高起
鵾二人名下分賠等語夫拖欠公庫銀兩所以令該管
之人分賠者蓋以當時經管錢糧之人將公帑借給之
時或徇情受託或扣剋分肥不論其人家産之厚薄濫
行借給致成虧缺無可著追揆之情罪甚屬可惡是以
責令分賠以示懲戒但分賠多人人名下自有應賠
之數若該員將應賠之數完納則其責已畢倘將他人
家産盡絶不能完納之數加於現在之人則一人又代
衆人分賠殊於情理未協嗣後凡屬分賠之項本人止
完自己名下應賠之數若同賠之人有家産盡絶者將
此分賠銀兩豁除歸結不得於他人名下濫行攤𣲖著
通行八旗奉為定例萬永祺此案著該旗另議具奏
又禮部奏
祖宗加上
尊諡册寳
聖祖仁皇帝
孝誠仁皇后
孝昭仁皇后
孝懿仁皇后
孝恭仁皇后尊諡冊寳俱已告成恭進
太廟安奉應遣官告祭奉
上諭
冊寳告成恭進
太廟安奉事關大典朕應親詣行禮其應行禮儀著怡親王
大學士會同禮部詳查定議具奏其恭捧
玉冊
玉寳之員著將王貝勒貝子公大學士部院堂官旗下頭等
大臣開列請旨
又廣西廵撫金鉷題報西隆州知州劉德健病故奉
上諭劉德健隨辦苗疆軍務實心效力因染瘴氣身故深
可憫惻著該撫將公用銀賞給五百兩付劉德健親屬
為伊歸櫬之費
十五日署甘肅廵撫張廷棟奏請暫停甘肅鼓鑄奉
上諭從前禁止小錢之時伊都立曾奏請收買小錢朕嚴
飭伊都立以民間行使小錢已久今若將小錢盡收入
官又一時未能多鑄大錢則民間市易自然不敷所用
大有不便於民伊都立遵朕諭旨而止甘肅廵撫石文
焯奏請發帑收買小錢暫開鼓鑄朕批諭云所陳開鑄
一事朕詳細斟酌再諭若因不能禁止小錢欲藉此為
良策恐未必所燬錢銅能敷新鑄之用也小錢之禁不
可急驟暫寬候旨乃石文焯並不遵奉候朕再降諭旨
復具摺懇請收錢開鑄朕以石文焯身在地方屢次懇
切陳奏必確有所見是以允其所請交部准行不意收
錢開鑄之弊煩擾驛站貽累官民至於如此是石文焯
之屢奏不過固執己見文過飾非而已石文焯身為封
疆大臣不將所行之事籌畫萬全遽行屢次陳奏甚屬
草率著將石文焯交部察議具奏
十八日奉
上諭據四川廵撫憲德奏稱崇慶州紳衿士民將各家現
有之餘米凑運軍糈及諭令領回穀石僉稱叨沐皇恩
豐衣足食情願樂輸留此穀石永為崇慶州之厚資等
語該州紳衿士民尚義急公情辭肫摯此皆
聖祖仁皇帝六十餘年深仁厚澤浹髓淪肌是以風俗醇良
人心感戴朕心甚為慰慶著將崇慶州雍正七年額徵
錢糧全行蠲免以示格外加恩善良之至意
十九日奉
上諭駐臺兵丁軍器誠屬緊要但此項軍器悉係各營自
行製備是以易於破壞然將内地精良之器給與臺軍
亦非善策嗣後換臺兵丁軍器著該督撫於存公銀内
動支製造務必堅利精良該督撫驗看給發俟兵丁至
臺之日該廵視御史會同該鎮查驗點收倘有不堪使
用者廵視御史等即據實題參將該督撫及承辦官交
部議處如三年之内有應更造者亦令該督撫製造給
送
二十日奉
上諭據直隸總督何世璂等奏稱景州鄉民李世奇不取
遺金興廉樂善甚屬可嘉著照郭見忠之例給與八品
頂帶賞銀五十兩以示旌奬
又大學士九卿等議奏倉場米石虧空著落攤賠奉
上諭倉儲關係天庾最為緊要從前倉務廢弛弊竇叢生
不可枚舉朕不得不嚴加整頓凡所以清查虧空治罪
分賠者總欲令嗣後衆人知所儆戒也今倉場各官俱
已奉法積弊漸清人情咸知警惕矣此項虧折餘米因
六十一年監督等未經出結是以責令六十年之監督
分賠但從前虧折歷年已久其為何年何人之虧空實
難確指今大學士九卿等所議據事而未推情其中未
免有冤抑之處朕意以為未當茲特沛恩膏將此項攤
賠米石概行蠲豁並免其究問内有已經賠補者其急
公守法之心甚為可嘉今虧欠者皆施恩豁免而從前
賠補者以急公而未得蒙恩於情理未當著查伊等所
賠米價銀兩照數給還並將伊等交部分别議敘以示
奬勵夫刑以弼教明罰敕法原期臣工之循理去私裨
益政事今因倉務整飭將所議從前數十萬虧折米石
悉行豁免諸臣亦可以知朕心矣其共勉之
又吏部議覆廣西廵撫金鉷參奏灌陽縣知縣謝天
扶玩法溺職照例革職奉
上諭大小臣工不得瞻徇情面以私廢公曾屢降諭旨切
加訓誨廖荃係張舜緒之門生平素理應規勸張舜緒
奉公盡職勉為好官及張舜緒已有虧空之後伊果念
師生情誼自當代為賠補乃廖荃既不能規勸於前又
不能彌補於後徒徇私情將在官人犯公然具保領出
玩法欺公莫此為甚其該縣謝天扶徇情作弊情由俱
屬可惡張舜緒名下應追之項即著落謝天扶廖荃名
下勒限分賠如限内不完即將謝天扶廖荃照張舜緒
應得之罪處治
又刑部等衙門奏原任山東廵撫黃炳等濫收屬員
規禮分别治罪奉
上諭黃炳依擬應斬余甸依擬應絞俱著監候秋後處决
凡下屬之餽送皆由於上司之勒索不得已而後應付
非出於本心也若上司不收規禮則下屬自無餽送之
事亦不至䧟於罪戾矣此案内凡餽送陋規禮物及收
繳飯食銀之各員事歷多年干連人衆俱開恩免其查
究處分
二十一日奉
上諭從前西藏用兵之時頗羅鼐甚為效力蒙
聖祖仁皇帝授為札薩克台吉上年西藏噶隆等因嫉妬爭
權彼此不睦阿爾布巴隆布鼐查爾鼐暗結匪𩔖懷挟
私心公然肆惡將朝廷勅封貝子總理事務之康濟鼐
擅行殺害併欲害及頗羅鼐阿爾布巴等背天逆理藐
法負恩莫此為甚頗羅鼐受其逼廹領兵為康濟鼐復
讐將逆黨罪狀奏聞於朕朕特遣大臣等領兵前往究
問情由以便分别治罪頗羅鼐聞大兵將到率衆奮勇
前驅直抵藏地阿爾布巴等力屈勢窮被各寺喇嘛等
拘執獻出欽差大臣到彼一一究問盡得其悖逆妄亂
之情已將阿爾布巴等及一干逆黨按律正法具本奏
聞西藏去此巨惡渠魁黃教可以振興番衆可以寧輯
頗羅鼐一片丹誠深知大義聲罪討逆鋤惡除奸俾無
辜受害者得雪沉冤背旨肆行者早正刑辟甚屬可嘉
著將頗羅鼐封為貝子以奬義勇以昭國憲
二十二日奉
上諭哈密駐防官兵每年輪換定期於十二月内派往朕
思臘月天寒草枯水凍官兵䟦涉為難查從前甘肅官
兵駐防哈密有五月内更換之例今應仍於五月内派
往著岳鍾琪行知副將張嘉翰將現在哈密兵丁暫留
駐防俟來歲五月内撥兵到時再行撤回
二十三日奉
上諭前王朝恩條奏各省修造戰船於成造之時解送總
督親驗總督多轉委中軍以致中軍承委每向監造文
員需索規例為之徇隱是以船隻工料皆屬虚糜其實
不能堅固請嗣後修造戰船各該督撫務須親驗等語
朕思戰船關係緊要若僅委中軍驗看或彼此瞻徇情
面不據實詳覆致使物料柔脆不能經久嗣後修造戰
船其船厰附近省城者著在城之督撫提鎮及布按兩
司於承造完工之日親往驗看其船厰離省遠者著附
近府城之文武大員於承造完工之日公同驗看務令
修造堅固丈尺合式倘有不能堅固及浮冒侵蝕等弊
即行揭報題參按律治罪庶承修之文職有所顧忌不
敢草率浮銷而監工之武弁亦可免借端需索之弊著
該部遵諭速行
二十四日奉
上諭江南錢糧積欠為數甚多總理務在得人分查亦須
專責著戸部侍郎王璣刑部侍郎彭維新前往會同署
廵撫尹繼善廵察御史伊拉齊布政使趙向奎總理其
事其分查各府大員蘇州府著交與知府徐永佑蘇郡
事務繁多著該督撫委員代理松江府著派出浙江杭
嘉湖道王溯維其杭嘉湖道員缺著李衛委員署理常
州府著派出蘇松糧道馮景夏若馮景夏輪當押運之
年著總漕張大有委員代管押運鎮江府著𣲖出福建
汀漳道朱鴻緒太倉州著𣲖出湖廣岳常道温而遜其
汀漳道岳常道印務著該督撫委員署理江淮揚三府
及徐通邳海四州亦應各𣲖分查大員著各部院堂官
於在京科道及部屬内㨂選保舉引見𣲖出至於各府
所屬州縣其錢糧多者一縣須𣲖一人錢糧少者一人
可兼二三處約計應用四十餘員亦着各部院堂官於
候補候選州縣及曾任江南之州縣因公詿誤無虧空
未完者各舉所知並將吏部記名人員一併帶領引見
候旨揀選命往交與總理大臣廵撫等酌量分𣲖協理
清查若在京𣲖往之員或不敷用或不能勝任著尹繼
善趙向奎徐永佑王溯維馮景夏朱鴻緒温而遜將所
知堪任清查之員各行保舉該署撫會同總理大臣奏
聞現今浙江總督李衛管理江南督緝之事此清查積
欠事務亦應令李衛與聞再此番清查積欠頭緒甚繁
文移往來皆關錢糧數目必須各給印信以便稽查其
總理大臣分查各員之印信著戸部擬定字樣請旨交
與禮部鑄給其總理大臣分查大員及各州縣協查之
員作何分别給與日用養廉之資著該部議奏
又奉
上諭西安副都統賽都乃旗下微賤出身蒙
聖祖仁皇帝隆恩拔為狀元授為侍衛後因伊甚不知恩奮
勉深為不喜朕即位後因頗有人稱道之者是以將伊
補授通州副將試看及伊蒞任聞其罷軟因循但知夤
緣鑚刺比因察訪之下未有實據復用為西安副都統
嚴加訓諭申飭冀其悛改實心效力今詢問公傅爾丹
散秩大臣石禮哈知賽都在任未改舊習全無實心辦
事之處深負國恩著革去副都統之任來京候旨其副
都統員缺著鑲黃旗漢軍副都統張正文補授再西安
副都統朱蘭泰年力衰老但伊從前頗有軍功著原品
休致給與半俸以終其身寧夏副都統蘇穆爾濟與將
軍席伯副都統蘇圖共事數年寧夏駐防官員兵丁之
嚴肅整理為各省駐防第一著將蘇穆爾濟調補西安
副都統伊在寧夏習見席伯之訓飭營伍今調任西安
自能倣傚辦理寧夏副都統員缺著席伯於參領内揀
選題補
二十六日奉
上諭據汪漋馬爾泰奏稱總兵官潘之善自到安西之後
不時患病精神耗減操練兵馬甚覺勉強等語安西總
兵官員缺甚屬緊要著興漢總兵官曹勷作速前往署
理曹勷員缺著西鳳副將董紹祖前往署理董紹祖員
缺著岳鍾琪㨂選委署潘之善老成歷練人品端方效
力行間多著勤勞實難得之將弁奚忍聽其力疾辦事
著太醫一員馳驛前往診視潘之善或欲仍在安西或
水土不服欲回内地本籍調養聽其自便著賞銀一千
兩以佐路費及調攝之用
世宗憲皇帝上諭内閣卷七十六
