欽定四庫全書
世宗憲皇帝上諭内閣卷一百四十一
雍正十二年三月
上諭十道
初一日奉
上諭范時繹乃一旗員朕念其爲勲臣之後逾格加恩用
至内外顯要職任實冀其追思伊祖爲國家誠心宣力
紹述家聲乃伊在江南任内居心詐僞辦事瞻徇吏治
官方毫無整飭鹽梟巨盜縱令遠颺且與姦宄不法之
徒私相往來曲爲袒護情弊敗露之後朕猶諒其愚昧
而保全之復用爲北河總督予以自新之路乃當伏汛
危險之時伊竟袖手旁觀將國計民生視同膜外比降
諭旨切加懲儆幸而水勢漸退工程得保無虞朕知其
不可外用撤回京師仍念范氏子孫現爲大員者甚少
范時繹屢經獲罪之後定感朕三宥之大恩洗滌肺腸
痛自奮勵以圖後效是以仍用爲工部尚書兼管兵部
事務乃伊玩愒性成將一切部務巧於推諉全無實心
效力之處是朕屢加特恩而不知感伊屢獲重罪而不
知愧誠可謂下愚不移者非尋常疎忽之咎可比范時
繹著革退尚書職任以為負恩溺職者戒
又奉
上諭朕聞上年福建赴臺征勦番賊之兵丁所帶用火藥
鉛子等項俱令各兵自備朕思兵丁遠涉重洋征𠞰出
力隨帶用去之火藥鉛子等項應動支公項銀兩按數
造補不必令各兵自備可傳諭該督提知之
初九日戸部議覆長蘆鹽政鄂禮奏永平府屬鹽課
一案奉
上諭前因商人晉同信欠帑無完是以招募徐季韓等代
辦乃晉同信巧詐爲姦與徐季韓等通同作弊仍復暗
佔引窩懸帑侵利續換新商何永盛承充而徐季韓等
竟敢結黨把持抗不交割甚屬可惡國家之招商行鹽
原爲辦理國課乃一種狡獪之徒往往以出資頂充爲
名而詐僞營私弊端百出以致帑項稽延積成虧缺是
招商辦課轉開侵帑虧課之門此等姦商與光棍無異
司其事者不可不察此案著該鹽政會同總督李衞照
部議嚴審究追如逾限不完著落濫委之運使彭家屏
分賠仍將晉同信並徐季韓等從重治罪
十五日奉
上諭據署福州將軍凖泰奏稱福州駐防旗兵蒙恩賞銀
二萬兩營運生息以濟吉凶之用雍正八年間原任將
軍阿爾賽派員經理臣抵任以來循照舊例而行今計
算除每年賞給兵丁及墊還退甲馬價外現存一萬兩
有零臣伏讀原奉諭旨所賞帑本不必繳還但此項存
剰息銀日積月累爲數漸多若存在營恐起侵那等弊
應請咨送巡撫發交藩司另款貯庫俟將軍衙門遇有
公用之處請旨動用等語朕所賞兵丁生息銀兩必得
該管大臣經理得宜始可以使兵丁均霑國恩營伍永
受利益若不論得息多少儘數開銷則利將滋弊轉以
累官究於旗營何補今覽凖泰所奏具見阿爾賽與凖
泰先後在任實心辦理顯有成效可將此傳諭各省將
軍知之
又吏部遵
旨帶領各部郎中引
見奉
上諭今日引見各部郎中其中多有年老昏憒者著傳諭
各部堂官將滿漢郎中員外内有年老不能辦事之人
秉公甄别據實舉出該堂官帶領引見儻有徇情姑容
者將來經朕察出該堂官不得辭其責
十七日署正白旗漢軍都統高起等將擬補佐領之
驍騎校等帶領引
見奉
上諭佐領職任甚屬緊要向因大臣等兼管或致本旗大
臣瞻徇掣肘是以降旨令於世職或對品或應陞官員
内揀選補授並無永不著大臣等兼管之旨今該旗一
時不得應補之人即應將情由奏明仍著大臣等兼管
何得將驍騎校等員越次擬補帶領引見不但伊等品
級不相當且伊等並非超羣軼衆之材亦無出兵效力
之處何所見而如此辦理甚屬錯誤著另行辦理具奏
併將此旨傳諭八旗知之
又宗人府奏請承襲和碩康親王爵將應襲人員帶
領引
見奉
上諭看來崇安之子永恩永憲年俱幼小從前康親王傑
書王爵以傑書子椿泰承襲時因椿泰諸兄等係庶妃
所生是以未准承襲今永恩永憲亦係崇安庶妃所生
況王爵尤宜慎重務須斟酌人去得克守其業者方爲
有益爾宗人府會同諸王詳議具奏再崇安之伯父及
其伯父之諸子等亦著詢問
二十日奉
上諭據順天學政吳應棻奏稱前經摺奏八旗歲考不到
生員一事原爲清查規避起見誠恐不肖旗員借端苛
索其中遂意者即現在京師亦混稱駐防隨任不遂意
者即已經考過仍不放回原處仰懇敕下八旗都統轉
飭各𠫭領佐領秉公稽查勿得借端需索高下其手以
致苦累童生等語清查八旗歲考不到生員原以杜規
避之弊然不肖旗員或借此生事苛索亦未可定著該
都統轉飭參領佐領等秉公辦理儻有徇情朦混及需
索苦累等事該都統即行查參
又奉
上諭朕因武弁中熟習水師之員甚爲難得每見督提諸
臣有將熟習水師人員題補陸路者是以降旨令督提
等留心酌量其不宜於水師之員則應調補陸路切不
可因陸路一時需人而輕調熟練水師之員至於水師
内目前看來雖屬平等之員漸令學習日久亦可熟練
若一時俱行改調安有如許人員以供水師之用今覽
鄂彌達本内題請改調水陸各員是伊錯會朕意可將
此傳諭鄂彌達知之
二十四日奉
上諭廣州將軍柏之蕃奏稱前蒙聖恩軫念漢軍駐防之
餘丁日漸蕃衍准其充補將軍標下綠旗兵丁之缺如
伊等父兄在旗遺有甲缺仍令掣回頂補今廣東駐防
餘丁在綠旗食糧者已有三百餘名伊等久經學習標
營事務如有標營外委缺出似可與綠旗兵丁一體考
驗拔補若著有勤勞照標營一例拔用則伊等益加感
奮等語朕令駐防餘丁頂補本將軍標下綠旗糧缺如
伊等父兄遺有甲缺仍令掣回頂補原爲加恩旗人餘
丁俾得養贍之意若標營外委千把缺出俱令一例拔
補日後即用爲營弁則旗兵别開捷徑各思分外得官
懷僥倖之想而本業必至廢弛矣況駐防旗兵更要於
綠旗此中如果係出格人材可以拔補者若不揀選用
爲旗員而旗員又須另簡則兵丁中有如許可用之人
材耶柏之蕃因其操守廉潔歷用至於此任伊自到廣
以來日惟誦經習靜置訓練營伍於不問將蔡良整頓
之條規漸漸廢棄且其素性專尚柔善沽名而又無沽
名之才惟好爲此婦寺之仁今復建此悖謬之議以冀
取悅於駐防之旗人可謂無能爲之至矣識見甚屬卑
鄙著交部嚴察議奏以爲徇名妄奏者戒
世宗憲皇帝上諭内閣卷一百四十一
