欽定四庫全書
世宗憲皇帝上諭内閣卷十五
雍正二年正月
上諭十三道
初二日奉
上諭朕詢問貝勒博貝爾管轄之烏梁海人民何以為生
據奏臣在將軍竒立德處借餉一萬八千五百六十兩
辦買牲餼均勻分給各得産業今勝於昔其所借餉銀
將臣奉銀逐年抵補還項等語博貝爾歴年宣力勲績
卓然且烏梁海等衆亦係朕之羣黎百姓豈有養育朕
之羣黎百姓而借餉於朕之理所借銀兩不必扣還著
行文將軍竒立德知悉
初八日軍前效力宗室賴士參奏駐防都統圖臘副
都統鄂三與羣小怨望誹謗
聖躬捏造拘拏諸大臣凌逼衆阿哥縱恣隆科多年羹堯
擅權等語且奏奉
上諭朕覽爾此奏不覺大笑爾乃不知朕居心行事之人
若朕身有過愆我
聖祖皇考誤將此位付託於朕若輩雖不如此譏評而朕返
躬自問亦覺赧然若朕之品行尚堪承荷大業能不負
我
皇考付託之重有禆益於國家黎民無論無此荒唐謬妄之
語即使有之其議論之人
天必鑒之徒自作孽耳於朕何與况此等瑣屑懷私之事朕
實不為若朕果以恩怨繫心肯為挾私報復之人我
皇考至聖至神亦必不將大位傳與朕躬也且朕從來并無
汲汲以居心行事表白於衆之念亦並不以此置之懷
抱不但爾不能知朕舉世亦無知朕之人今此一年内
中外之人亦略知大概矣爾遠在軍前是以尚未悉知
若再稍有所聞自能豁然醒悟矣爾豁然醒悟時爾自
覽今日之所奏亦必發笑也爾亦不必愧怍畏懼但當
安心黽勉效力贖罪不必營營枉勞心慮也親筆書此
特行曉諭爾身為宗室故如此剴切陳奏朕心嘉悦爾
但寬心勿為朕慮朕必不至大誤極謬可以自保又
奉
上諭將賴士此奏令兩營大臣官員俱行觀覽并朕硃批
諭旨亦令觀之使衆各一笑
初九日
諭理藩院世間尊重喇嘛者特因其為佛門弟子耳宗風
漸冺喇嘛猖狂犯法不守本戒今乃至於舉兵犯法抗
敵官軍肆行兇逆實為大悖佛教誠如佛言壞我法門
即我後來徒衆也西海逆賊羅卜藏丹津一事喇嘛等
理宜將作亂之人善言開導令其和輯不致起事戕害
生命是為維持佛教如其不能亦應呈明該將軍等各
自閉戸安居豈意反助西海悖逆之人竟紏合數千喇
嘛手持兵刃公然抗拒官兵及至潰敗猶不降順入廟
固守以致追殺覆滅有玷佛教至矣極矣欽惟
太宗文皇帝時第五輩達賴喇嘛遣使入覲極為公順及
世祖章皇帝時將第五輩達賴喇嘛延至京師封為瓦齊拉
逹喇逹賴喇嘛蒙被殊體百年以來法教得以興隆者
皆我朝之恩也前者凖噶爾寇取照地殺戮僧徒拆毁
寺廟
聖祖仁皇帝遣發大兵恢復昭地俾逹賴喇嘛重安法座佛
教復興如此隆恩喇嘛並不感激反黨助悖逆之人兇
惡已極朕素閱内典優待喇嘛不但喇嘛等無不盡知
即衆蒙古王台吉等想亦共聞諸蒙古等祗知尊崇佛
教不分涇渭但服袈裟之人即便禮拜以致喇嘛等毫
無忌憚任意妄為敗壞佛門無所不至現今吳喇忒公
達爾馬悉利奪人婦女給伊供奉之喇嘛温克格隆被
人告發如此尚得為尊崇佛教者乎因此等不堪之喇
嘛不但索累大臣高僧抑且毁辱世尊法教敬佛重僧
豈應如此朕於喇嘛中有高行者敬重之其庸劣者切
責令其悛改務使僧衆勤修戒律各遵經典依波諦母
爾義信受奉行俾佛日永輝法流彌遠始為無愧佛教
耳喇嘛皆係蒙古雖知誦經至於三藏大義本性圓通
未必如朕倘有精通經典别有所見謂喇嘛之善惡不
必分别理合一概恭敬聽其任意妄行乃有益於佛教
者可令伊與朕面相辨論伊說果長朕即准行如伊之
所見不能高出與朕自應與朕一心令喇嘛等精進修
行以圖永遠興隆佛教矣佛經云欲聽人為子弟者必
令從師三年觀師所為然後禮拜為師為師者亦必三
年内知其果可以為弟子然後傳經不然苟且拜為師
弟以致毁滅戒律其罪更甚於十大惡據此則供奉敗
檢踰閑之喇嘛者其受破戒之罪業必矣於佛教有何
益乎將朕此旨遍諭各處寺廟喇嘛並住居蒙古扎薩
克處之大小喇嘛等知之嗣後人人謹持經典清净六
根各守本願誓戒屏絶嗜慾將宗喀巴所說之波諦母
爾經竭力遵行不知者從德行兼全之喇嘛傳其傳授
為决趨向遵依菩薩經典讀誦受持於六波羅密功夫
一心力行使念念常歸平等方能合於佛教再佛說十
大惡罪常人亦毫不可犯惟應積福德行况喇嘛者乃
佛弟子何可不遵佛說不積福德行而犯十大惡罪乎
尚其竭力勉遵毋忽倘陽奉隂違不守本願誓戒毁滅
法乘妄作惡業甚至飲酒賭博經營買賣争戰鬭毆興
搆詞訟種種肆無忌憚是於佛法國法俱為有罪罪之
大者必照律定擬其未至干犯國法之處照京城喇嘛
清規分别輕重定為三等至輕者於衆喇嘛齊集念經
之所令其虔禮百拜畢再令供掃地之役中等者令其
齋僧布施禮拜懴悔重者杖責驅逐出廟還俗為民倘
該管大喇嘛得木齊格斯奎等不嚴行約束教訓怠玩
瞻徇以致生事一經告發將該札薩克並該管大喇嘛
得木齊格斯奎等從重治罪如此伊等自必一心勉力
將衆人漸漸化誨俱各遵奉經典依波諦毋爾義信受
奉行是為維持佛法於宗喀巴之教大有禆益
十八日奉
上諭楊琳辦理鹽務以來錢糧雖然完納聞將窮民生理
盡行霸佔百姓怨憤夫錢糧雖屬緊要當為百姓存留
微利養生若既為錢糧起見又圖自己取利絲毫不與
百姓使窮民失所成羣竊盜其害較缺欠錢糧為大務
須謹慎廉潔從公辦理方屬稱職不可只為錢糧起見
不顧百姓
又
諭宗人府前者
皇考以公星尼無恥不端招搖生事革去公爵繼又念伊先
人之故仍復施恩令伊子星海承襲公爵詎知星海又
復不才昏庸懶惰身罹國憲
皇考尚冀星尼或知懲創悛改惡習復其公爵以觀後效今
星尼不惟不感戴
皇考之恩不知改行易轍且各處鑽營無恥莫甚有玷天潢
著仍革去公爵拘禁在家毋令疎縱將應襲公爵之人
查明具奏再伊屬下佐領甚多與公爵不稱可酌留數
佐領與襲公之人其餘佐領存於公處著該旗議奏星
尼待伊佐領下人貪汙不法不加懲治將來宗室必至
無所顧忌矣
又
發下八旗都統年底所奏閱射優劣及奏銷錢糧紙張
等項各摺奉
上諭覽八旗都統所奏甚屬糊塗理應陸續乘便各將一
二事具奏朕得次第披覽明悉方可辦理今將一年所
積事件於年㡳彙奏盈千累百之摺朕一時從何處看
起朕若不披覽明悉如何辦理嗣後射箭人員不到或
技藝生疎者作何勒限教訓其逾限不到或不遵教訓
者作何治罪著公同酌議具奏其應裁减之項奏請裁
減再或應陸續分奏以便朕覽或應公摺彙奏以便交
部查核之處俱著詳議具奏
十九日奉
上諭嗣後本章奏摺内字面及人名有與朕名字同者應
迴避更改外其餘與朕名音同字異及同邊傍之字俱
不必迴避更改
又
諭總理事務王大臣朕御極以來加恩文武官員各得陞
階而宗室獨無仕進之路朕欲施恩予以陞階思之再
三總不可得如用伊等為大臣侍衛猶可供朕使令若
用之部院或遇伊等屬下人為大臣難以行走勢必至
於不得不瞻徇情面若令其應鄉會試與民人一體搜
撿亦失觀瞻可否補用宗人府官員筆帖式之處爾等
傳與宗人府確議具奏再宗室内有學優才美者作何
考選之處亦著確議具奏
二十二日都察院奏吏科戸科掌印給事中㨂選補
授奉
上諭巴圖白濟俱依擬用但奏稱吏科戸科甚屬緊要嗣
後掌印給事中缺出俱㨂選具奏若以吏科為緊要則
兵科稽察補授武官寧不緊要乎若以戸科為緊要則
刑科稽察人命寧不緊要乎所議非是將本發回著改
正具奏
二十六日奉
上諭八旗滿洲蒙古漢軍俱係累世效力舊人承平既久
滿洲戸口滋盛餘丁繁多或有人丁多之佐領因護軍
馬甲皆有定額其不得披甲之閒散滿洲以無錢糧至
有窘迫不能養其妻子者朕每思及此惻然動念將如
何施恩俾得生計之處再四籌度並無長策欲增編佐
領恐正項米石不敷朕若不給與錢糧俾為養瞻何以
聊生計不能養其家口何由造就以成其材今將旗下
滿洲蒙古漢軍内共挑四千八百人為教養兵訓練藝
業所挑人等只給三兩錢糧計四千八百人一年共需
錢糧十七萬二千八百兩每一旗滿洲蒙古漢軍共六
百名内蒙古旗下六十名漢軍旗下八十名其漢軍之
八十名令為步兵食二兩錢糧就此錢糧數内通融科
理可以多得四十名兵丁每一旗著挑取一百二十名
再看來軍噐内長槍尤為有用著滿洲蒙古每佐領下
挑取護軍四名馬甲四名令其學習長槍漢軍每佐領
下挑取馬甲四名令其學習籐牌挑刀此四千八百名
教養兵若計佐領挑取恐其人有多寡不同應於旗下
甲喇内計其人數挑取如此則護軍馬甲益得有用之
人而閒散餘丁亦得習學成就矣至於如何編錄教訓
管轄之處八旗都統護軍統領副都統等公同盡心詳
究務期永遠可行定議具奏
二十七日
諭將軍傅爾丹奇立德等策妄阿喇布坦事已七八年矣
此數年内動支正項糧餉採買馬駝羊隻及轉運軍儲
留在軍前之槖駝喀爾喀所捐上都鹽池所解八姓商
人所買各項馬駝羊隻共計數目若干此數年内用過
若干現存若干將此馬駝羊隻曾交何旗看守看守之
札薩克處現存若干缺額之處已賠者何人未賠者何
人將始末根由確實詳查物數人名一一開明具奏凡
事必須確實斷不可私意徇情巧為隠飾軍需關係緊
要朕必知之甚明然後處之允當也
二十九日戸部議覆山東巡撫黃炳所奏康熙六十
年幷雍正元年散賑銀米著落各官賠補奉
上諭地方偶有災䘲朕即軫念窮黎遣官散賑動支正項
銀米務使均沾實惠此拯救災黎之至意也如將散賑
銀米不入正項開銷著落各官賠補殊非朕特遣官員
拯救災黎之本意巡撫黃炳所奏康熙六十年散賑用
過穀石及雍正元年散賑用過銀兩二疏俱交與該部
將散賑用過銀米准入正項報銷再李樹德居官貪婪
伊任内經管倉穀久已虧缺欲借散賑以補虧空乃天
下之所共知也此等人斷難容其倖免所有借賑冒銷
之倉穀散賑用過之庫銀著在李樹德等名下另行勒
限嚴追至伊同時貪官陶錦李元龍等應賠之人李樹
德知之甚悉即令李樹德分晰明白盡行著落賠補庶貪
官知所儆畏而地方公事亦有裨益
世宗憲皇帝上諭内閣卷十五
