欽定四庫全書
世宗憲皇帝上諭内閣卷一百十五
雍正十年二月
上諭十三道
初二日奉
上諭我朝撫有方夏
列聖相承惟以愛養黎元為本
聖祖仁皇帝臨御六十餘年恩施累洽於九州蠲賑動逾乎
千萬深仁厚澤浹髓淪肌謳思弗輟朕登大寶仰體
皇考仁愛之
聖心勤恤閭閻疾苦之民隠宵旰孜孜凡所以厚民生布膏
澤者至周至渥歷年以來蠲免賑恤之條疊沛頻施海
内亦既共知而共見矣惟是任土作貢者治世之常經
勸善懲惡者馭民之大法禹貢以三壤成賦周官以九
式經邦國家經費皆取給於正供聖人恤民之心無窮
而取民有制亦不得分外姑息以絀國用也至於游民
惰農王政所禁姦胥墨吏國法不容使蠲租免賦而姦
黠頑惰之屬皆得濫沐恩膏良善急公者轉未能均霑
惠澤又豈為政之道哉朕以為蠲除歷年之逋賦而使
頑戸偏蒙其澤不若減免新歲之額徵而使衆民普受
其惠從前曉諭中外者屢矣是以數年來朕查帶徵錢
糧如直隸河南山東山西浙江等省民閒完納者最多
朕皆特沛殊恩於該省豐稔之年將額徵正賦蠲免四
十萬兩無非欲將帶徵完納之數仍散於良善之氓使
比戸均被恩施並未收之府庫此亦天下所共知共見
者江南蘇松等處財賦甲於天下而歷年積欠亦較他
省為最多朕既豁免康熙五十年以前之未完其五十
一年以後應徵之項復寬限十年十五年帶徵以紓民
力又思此等逋賦實在民欠者固多而官吏侵蝕者正
復不少特遣大臣官員等會同撫藩及地方有司逐一
徹底清查分晰官侵吏蝕民欠三項以除朦混之弊又
恐承命之員以徵納為清釐致滋紛擾悉將帶徵各項
停其輸納又時時嚴諭各員實力奉行務使分晰清明
毫無疑竇今據侍郎彭維新巡撫尹繼善等奏報清查
告竣自康熙五十一年起至雍正四年通計各屬積欠
共一千一十一萬六千三百二十五兩零其中侵蝕包
攬者共四百七十二萬六千三百一十兩實在民欠者
共五百三十九萬一十四兩俱核對明白無有混淆等
語朕因江蘇逋賦積弊叢生籌畫多年而為此清查之
舉所以經國計清吏治實欲厚民生而除民累也苟有
益於羣黎百姓朕即樂沛浩蕩之恩况朕敬承
皇考寬賦恤民之鴻慈於蘇松額徵浮糧豁免四十五萬兩
積歲計之其數何啻幾千百萬豈於區區積逋有所靳
惜哉但念官役之侵蝕姦徒之包攬蠧國害民固為法
所不宥而民欠纍纍亦皆抗玩疲頑之習日積月累以
至於斯也今若槩行豁免不惟墨吏姦胥罔知懲戒且
積久欠糧之頑戸無不沾恩被澤自以為得計而急公
之善良不與焉殊非阜民善俗之道也則與其蠲除歷
年之逋負孰若減免新歲之額徵為大有益於斯民乎
朕再四斟酌欲將侵蝕包攬之項分作十年帶徵實在
民欠之項更加寬緩分作二十年帶徵嗣後從壬子年
為始本年帶徵之項完納若干朕即照所完之數蠲免
次年額徵之糧若干若官吏百姓等果知悔過急公於
每年帶徵額數外多完若干朕亦即將次年錢糧照多
完之數豁免如此則朕之清釐積欠並無絲毫入官實
皆沛為萬民普被之澤而貪墨姦蠧之徒無所徼倖抗
頑疲玩之習知所警惕庶幾吏治肅清而民風淳厚共
成比戸可封之俗矣著該部行文該督撫令地方官實心
奉行其官吏侵蝕之項務於本人名下著追毋得株連
以滋擾累其民欠之項俱按各戸花名完納毋得波及
兄弟親戚致令蠧役借端苛索儻有奉行不善生事擾
民者該督撫即行題恭嚴加議處總期催科有法舊欠
能依限清完新賦即得照數減免以副朕子惠元元稠
疊加恩之至意朕意如此是否可行著九卿悉心詳議
具奏其催徵各州縣之處分應照何項錢糧之例亦著
斟酌定議具奏再者凡此侵蝕錢糧之官吏皆係應加
重罪之人第以歴年既久人數繁多槩行執法朕心有
所不忍是以施恩法外寬為分年帶徵若廢員中有能
悔過自新不拘年限先行完納者應分别准其開復以
示奬勵其依限完納者寬免其罪胥吏中有先期完納
者亦應酌量加恩其依限完納者亦寬其罪若官吏逾
限不完除按律治罪外仍將本人監禁追比著九卿將
此一併議奏
又奉
上諭據雲南巡撫張允隨奏稱昭通鎮標汛防千總查出
寧古塔逃回人犯戞虐磨奈阿木業者嫩蔑所三名已
歴八月尚未准有部文到滇等語此等充發人犯原係
兇惡之徒因不便仍留内地故爾投畀遐方乃發遣之
後不知悛改復敢潛逃生事而該管官員又不即時行
文捕緝往往至於兔脫國法安在著該部行文寧古塔
等處各衙門嗣後務將遣發人犯嚴加管束不時稽查
倘有私自逃匿者立即報部通行查拏不得稽遲時日
倘該管地方及該部行文稽遲查出定行議處
初三日奉
上諭我朝從前文武大臣持躬正直奉職公忠樹績建勲
完名全節者朕已降旨於京師建立賢良祠永遠展祀
以彰令範因思外任大臣鎮撫封疆宣猷布化忠勇效
命威愛宜民其政績卓然可紀者若於身故之後建立
賢良祠俾得永膺祀典既足慰兵民懿好之公亦足為
後来居官者之勸如近日之將軍蔡良提督張起雲總
兵蘇大有魏翥國皆素有賢聲勤勞王事而殁於官者
永宜在賢良之列著直省各於省會之地建立祠宇其
與祀之人若追溯從前恐稽查未確或致濫膺不若即
從近年為始向後若有應請入祠者該地方督撫於一
人各具一本請旨不必彙奏其一切事宜著九卿妥議
具奏
初六日奉
上諭察哈爾地方總管副總管辦事官員之缺因本處無
應補授之人始於京城蒙古旗分官員内揀選補授伊
等俱係由護軍披甲出身之人口外遊牧之地並無產
業艱於為生故常向所属人等索取些微財物妄行侵
刻以致被人控告及被監察官員糾參若將伊等即照
貪婪例治罪稍有可原嗣後察哈爾地方總管副總管
辦事官員由京城補授遣往者作何施恩賞給伊等産
業牲畜之處著大學士鄂爾泰等議奏
初八日奉
上諭自冬春以来京師未得雨雪朕與諸大臣等戒懼修
省虔誠祈禱以冀仰格
天心聞畿輔地方及河南山東雨雪亦少山西陜西二省雖
有得雪之處亦未周遍朕心憂慮深恐二麥歉收小民
艱於餬口已切諭該督撫等多方籌畫為思患預防之
計從来天人感召之理捷如影響所賴該督撫等以恤
民之心為格
天之本果能使民困全除民氣舒暢自無有不感召
天和者至於清理刑獄亦祈求雨澤之要務除在京已命刑
部法司清查案件速行歸結以免拖累外其畿輔地方
及河東山陜等省郡縣繁多有司賢否不一其中或有
聽斷刻覈濫及無辜者或有淹滯羈留塵案莫結者或
有牽連待質致誤恒業者該督撫大吏等當悉心體察
嚴飭屬員速為清理應釋放者釋放應取保者取保務
期平允矜慎俾閭閻各安生業其他政令凡有稍不便
於民者急思力為改圖總在該督撫等體朕若保赤子
之心各切痌瘝乃身之念至誠惻怛勤求民隠殫竭實
心普行實政庶幾
上天昭格早降甘霖勉之勉之
初十日大學士鄂爾泰奏辭開闢苗疆議叙奉
上諭覽奏情詞懇切具見誠悃卿忠勇懋著使苗梗向風
不但綏靖苗疆之功績為人所難能而仔肩重任之公
誠亦大臣中所罕有國家酬庸賞功關係鉅典非卿可
以已意遜讓亦非朕可以私心增減者著仍遵前旨行
十一日
諭理藩院據上都達布遜諾爾馬羣總管五十四奏請遷
移駝馬牧厰以蘇尼特之南諾渾努魯西南之布倫呼
查西邊之薩木布喇克西北之塞爾北邊之桑圖東邊之
郭爾拜爾爲界地方寬敞便於牧放倘蒙古等遊牧之
處窄狹令其往外開展等語五十四此奏甚屬悖謬蒙
古扎薩克等受國家深恩養育多年人口繁盛牲畜孳生
日多方以伊等遊牧地方窄狹時厪朕懷豈有將内地
馬羣移於扎薩克遊牧之處轉令伊等往外遷移之理
乎上年令將馬厰移於上都達布遜諾爾時因值寒冬
是以暫令於巴顔托羅海地方擇好水草處過冬今青
草已生此馬羣仍著移於上都達布遜諾爾並非令在
伊等遊牧地方住牧也恐此際伊等屬下人等不知混
行那移著仍照各遊牧地方居住將此行文與蘇尼特
王等知之
又奉
上諭大學士鄂爾泰節制雲貴廣西三省歴有歲年於所
屬苗疆無不悉心經理使蠻夷等慕義向風咸登樂土
至於古州等處生苗自昔未歸王化鄂爾泰運籌調度
勦撫兼施俾苗人懷德畏威抒誠内嚮疆圉開拓邊境
輯寧數年以来之功績實非尋常平定苗疆剪除宼賊
者可比鄂爾泰著授以一等伯爵世襲罔替用奬殊勲
十二日奉
上諭國家典禮首重祭祀每當齋戒日期必檢束身心竭
誠致敬不稍放逸始可以嚴昭事而格神眀朕遇齋戒
之日至誠至敬不但殿廷供設銅人即坐卧之次亦書
齋戒牌存心警惕須臾弗忘至内外大小官員雖設齋
牌於官署但恐言動起居之際稍有䙝慢即非致齋嚴
肅之義查眀代祀典凡陪祀及執事之人有懸祀牌之
例今酌定齋牌之式令陪祀人員佩著心胸之間使觸
目警心并得彼此觀瞻益加省惕其於眀禋大典愈昭
虔潔著傳諭各部院及八旗並直省文武官員一體遵
行
十六日奉
上諭據巡察御史黃祐奏稱失察賭具之地方官若該員
曾有拏獲賭具之議叙應准抵失察之處分等語此奏
似亦功過相抵之道而不知其中有必不可行者假如
該員到任曾有拏獲賭具數次議叙之案則後此之失
察皆可抵銷必至懈怠無所顧忌而禁約日流於廢弛
矣譬如州縣盗案以其從前獲盗之功免其後来失盗
之罪可乎惟是平日實心禁賭之員拏獲詳報甚多者
偶有一案遺漏即與漫無覺察之員一例革職情有可
憫著該部將此酌議定例具奏
十七日差往喀喇沁等處侍衛七十五等奏覆賑濟
蒙古銀米事宜奉
上諭扎薩克旗分地方各處耕種所收米石存倉原為伊
等地方荒歲之用今此項米石盡行散賑伊等屬下蒙
古倉廩空虛不可不預為之備著於賑濟米石外再行
施恩每石給發價銀一兩交與各該扎薩克等買米存
倉收貯俟入倉之日報部部内差員查騐若將賞給銀
兩買補之米不行入倉及有侵蝕等弊必從重治罪
十九日奉
上諭朕聞西寧北川口外白塔地方出產石煤係附近漢
土番回民人挖取販賣以為生計每䭾納稅錢三十文
西寧府委員收解充餉約計每年收銀一千九百餘兩
近因西陲用兵之際西寧移駐兵弁較前為多率皆用
煤以供炊爨價值漸昂若仍照例徵收税銀恐價值不
能平减於兵民均有未便著將應收税錢寬免該督撫
轉飭有司實心稽查倘胥吏人等有照舊私收或借端
需索者務令察出從重治罪
又
諭刑部凡監候待質人犯除強盗案件不應寬釋外如人
命等案内有正犯未獲將牽連餘犯監候待質已過三
年者著取具的保釋放在外俟緝獲正犯之日再行質
審倘暫行釋放之際有私自逃匿者除保人重懲外定
將本犯嚴拏從重治罪著直省一體遵行
世宗憲皇帝上諭内閣卷一百十五
