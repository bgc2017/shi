欽定四庫全書
世宗憲皇帝上諭内閣卷一百二十四
雍正十年十月
上諭十二道
初五日
諭吏部朕每見月選知縣内有由外省教職推陞者動經
數月始能到京其雲南遠省竟有遲至一年者及由京
赴任又需時日以致新選之地懸缺太久雖有署印之
員視為傳舍事務不無懈弛其如何酌量變通有裨吏
治之處爾部悉心妥議具奏
初七日理藩院奏杜爾伯特固山貝子班珠爾等三
旗地畝歉收請賞給米石并借給買米銀兩奉
上諭若俟行文扎薩克等行查未免遲延其查魯特兩處
地方著派出侍衛達哈蘇戸部司官一員帶銀一萬兩
到彼將家口數目查明賞賑杜爾伯特地方與黑龍江相
近著速行文將軍卓爾海會同該處御史將杜爾伯特
蒙古人等家口數目查明或動用倉穀或動用庫銀酌
量賞賑
初八日奉
上諭領侍衛内大臣奏事之班次不宜随部院衙門嗣後
將領侍衛内大臣前鋒統領護軍統領合為一班列於
八旗奏事班次之後將内務府國子監合為一班列於
都察院理藩院奏事班次之後將鑾儀衛光禄寺合為
一班列於内務府國子監奏事班次之後
又奉
上諭據直隸總督李衛奏稱涿州良鄉縣為近京衝要之
地向來牧令二缺例由部選不在揀選之列可否將此
二缺勅部揀補不歸月選以收得人之益其良鄉知縣
養廉止四百兩亦屬不敷可否酌量增給至通省府廳
州縣在任三年以上者寥寥無幾新舊迭更諸事廢弛
查從前部發人員有屢經委署旋即退回日久未補者庚
戍科學習進士已經二載其中亦有稍知政務者又州
縣中有從前被參而歴任督臣因其才具可用留備差
遣未曾題請者臣於現任屬員除實有劣蹟者現在察
實題參外其或才具難勝繁劇而簡缺尚可黽勉及學
問猶能課士者容臣分别請旨改調其所遺員缺可否
暫停新選容臣於部發試用人員學習進士及詿誤人
員三項内酌量題請委署試用等語涿州良鄉乃近京繁
劇之州縣其牧令自應揀選補授方能得人但在京銓
選人員内亦未必即得人地相宜者嗣後缺出著該督
於屬員内揀選題補永著為例至涿州知州養廉朕已
降旨增添良鄉知縣養廉之項著李衛酌量增給其直
隸州縣等缺請暫停新選之處著該部詳查定議具奏
又奉
上諭馬爾賽本屬庸材我
皇考聖祖仁皇帝念伊祖大學士圖海舊日功勲望其子孫
成立將馬爾賽少年襲封公爵訓誨成全優加擢用乃
伊不能仰承
聖恩致遭罷黜旋經一載我
皇考不忍令其廢棄仍令襲封且加以格外之恩榮身兼數
職無非勉勵玉成以繼名臣之後也及朕御極之初仰
體
皇考優待勲臣之盛心首先及於圖海晉封一等公配享
太廟兼立專祠永承禋祀又推恩及於馬爾賽念其家世不
同歴官年久加恩優待賞賚便蕃此舉朝所共知者雍
正五年大學士富寧安奉差陜西滿洲之在内閣者僅
有馬齊一人而馬齊昏憒糊塗不能辦事綸扉滿洲之
官階資格可用為大學士者又不得其人是以令馬爾
賽備員政府以為班聯之領袖其實未能贊襄一事敷
奏一言以稍裨政治於萬一此亦舉朝之所共知者朕
初即位時命伊兼管鑲藍旗都統而以不能辦事力辭
只得曲從其請則其苟且偷安不肯出力之心朕已早
覺矣至於伊歴來貪贓不法之案漸次敗露朕暗為消
弭者不知凡幾其難以代伊消弭應追之贓銀數萬兩
又復降旨悉行寬免更賞世職以逮其子孫賜帑金以
固其操守凡所以恩待之者實遠出於諸臣之上以為
馬爾賽苟有人心必無不知感恩圖報之理上年六月
間傅爾丹統領北路大兵駐劄科卜多誤被賊人所誘
貪功輕進至於敗北得順承親王調度運籌重加整理
軍聲為之復振朕因傅爾丹既已失機不可再膺元戎
之寄順承親王久勞於外既有保障之功令暫觧軍務
回京休息以示恩眷於是將馬爾賽授為北路大將軍
畀以討賊防邊之重任乃伊在京承命之時即有退縮
不前之意怨望之色露於顔面及領兵前去並不教訓
兵丁愛惜馬力於未到歸化城之先而馬匹已陸續倒
斃於道矣行至第八臺聞賊人有侵擾科卜多信息即
畏懼逡巡奏請退回駐劄相機前進及至歸化城時又
不於水草好處牧放馬畜每日來往遷移疲勞馬力致
兵丁之馬傷損大半其意以馬力不敷便可藉口推託
以遂其退避之姦志也伊在京時面奏朕云為將之道
必須與士卒同甘苦及伊到歸化城則伐木取材盖造
暖室全忘士卒之露處竟欲久居於彼為娛老之計且
心懷怨望於衆大臣齊集之前口稱領兵為大將軍還
不如發遣烏龍江到為安逸其但知有已總不念及國
家悖逆庸愚何至於此也朕知其不可為大將軍而猶
與以黽勉自新之路改授為綏遠將軍令其領兵赴查
克拜答里克駐劄以為堵禦邀截之計伊於沿途又不
督率兵丁善養駱駝以致倒斃數千隻此等過犯朕又
寬宥之不過令其賠補駝馬仍冀其革心悔過也今年
七八月間賊人侵犯察漢叟爾輙敢越過杭藹深入我
境搶掠喀爾喀地方是時大將軍順承親王派委副將
軍蒙古王丹津多爾濟額駙策凌參贊㙮爾岱等率領
官兵尾随賊人之後於八月初四日追至額爾德尼昭
地方與賊人相遇鏖戰一日自黎明至昏黑賊衆大敗
殺賊萬餘積屍遍野河流盡赤賊人魂膽俱喪抛棄馬
畜器械乘夜逃遁此次對壘仰荷
上天恩佑我軍大小官員只損二人兵丁被傷者不過數十
乃從來罕聞之盛事此時大將軍順承親王及蒙古王
丹津多爾濟等即將賊兵大敗情形並由推河潛逃之
信馳報馬爾賽等令其發兵堵賊歸路是時軍營將士
無不踴躍奮往有滅此朝食之心而馬爾賽立意坐視
按兵不舉同事之大臣等又再三約會陳說而馬爾賽
堅執不從傅鼐以機不可失情急至於跪求而馬爾賽
始終不允且向達爾濟差來之人云我兵不令出城若
夜間賊人來時我兵只在城上呐喊助威爾等兵丁若
昏夜來我城下我即施放鎗礟等語似此悖逆之言聞
者莫不駭異及聞賊人既已潛逃達爾濟等又復約會
領兵追剿而馬爾賽遷延不行至次日方領兵緩行五
十餘里虛作尾追之狀又越二日行數十里託言賊已
遠去追趕不及遂領兵回營此胡琳身在軍前目覩情
形具摺陳奏者朕又降旨詢問軍營參贊欽拜等據欽
拜博爾屯諾爾渾回奏内稱賊人由推河等處逃遁馬
蘭泰兵力單弱博爾屯願領兵前往應援馬爾賽不允
嗣議截殺賊人之事諾爾渾向馬爾賽云我等應當派
兵迎截若再遲延儻賊人全過便坐失機宜是時李枤
云我等惟當固守城池而已馬爾賽惟以李枤為是不
聽諾爾渾等之言及至佐領扎木素告稱我向查克拜
答里克來時見沿途賊人陸續經過等語馬爾賽正傳
集會議間而李枤又向馬爾賽堅執守城之說諾爾渾
等又再四告稱如後面尚有賊人伊等經過之時决無
燒荒之理看此燒荒情形即係後面確無餘賊之明証
我等即當向前追勦斷不可失此機會馬爾賽方領兵
起程及到博木喀拉地方僅挑兵七百名令欽拜帶領
前進馬爾賽竟回查克拜答里克等語此欽拜博爾屯
諾爾渾回奏之大概也朕又降旨詢問馬爾賽昨覽馬
爾賽之摺一味支吾於無可致辯之中強為推卸獨不
思欽拜博爾屯諾爾渾同在軍營既已異口同聲供吐
如一則馬爾賽之罪百喙其能辭乎况欽拜等尚有惶
懼認罪之奏而馬爾賽尚復靦顏巧辯無一愧赧之詞
冀僥倖於萬一則其蓄心狡獪姦險更可知矣此次賊
人大敗之後狼狽不堪馬蘭泰駐劄推河所領兵僅千
餘名尚能奮勇邀擊殺賊百餘人生擒數十人奪取馬
匹牲畜甚多台吉孫都布領兵二百名随後尾追多有
斬獲收取賊馬九百餘匹此時馬爾賽擁兵萬餘不必
出奇制勝但肯遵循常理堵截賊之去路實可使之一
騎不返即或有逃奔之餘黨而我師以大兵襲其後必
不使殘敗之宼得以漏網此番局面乃我師奏凱成功
易於完結軍務之機會乃馬爾賽身任統兵之職地當
阨要之區賊過不行堵截去又不肯尾追端坐空城視
同秦越衆人苦勸之言堅執不聽竟令入網之獸復得
兔脱此餘孽之跳梁一時不能剪除者實馬爾賽所貽
之咎也似此有意阻撓軍機紊亂國事並非懦怯無能
失機敗績者可比馬爾賽不思國家高厚之恩不念伊
祖積累之舊在國為叛臣在家為逆子罪無可逭法不
容誅盖馬爾賽此番縱宼之罪尚為人臣之所閒有念其
先世之功勲並伊平日奔走之效力曲加寬宥未嘗不
可而馬爾賽之罪尚不在此也以伊之受恩如此以伊
之負恩如此朕撫躬自思加厚恩而得怨望朕實無以
自解亦實有所不甘此皆朕乏識人之眀誤用匪人朕
先謝罪
宗社臣民將馬爾賽正國法以為人臣受恩深重而懷悖逆
者之戒著詢問在京滿漢大臣九卿及北路軍營查克
拜答里克軍營將弁等令其據實即行回奏大凡微員
庶民治罪之案皆屡經審訊而後定豈有馬爾賽為國
家大臣不加審訊而遽行治罪之理但馬爾賽之心之
罪朕知之甚悉見之甚確實無幾微可疑之處昔年
皇考曾數次面諭朕及兄弟輩謂圖海乃我朝第一良臣將
來應配享
太廟
皇考厚待圖海之恩誼朕無時敢忘今將馬爾賽治罪之時
愈加思念及此伊反忍悖我
皇考逆伊祖父朕執大法以理天下而於不忠不孝之人姑
息寬容遲回不决實無以對我
皇考亦負伊祖圖海之忠心矣至於李枤世受國恩不思報
效居心誕妄行事乖張前在廣東將軍任内縱令所屬
兵丁擁閙巡撫公堂槍傷守備大干法紀經三法司議
將李枤擬斬監候雍正六年朝審九卿擬以情實具題
原應不赦之人朕念其為勲臣之裔免死釋放旋又降
旨將伊補授都統仍襲侯爵此朕宥過錄用莫大之恩
也上年北路派出漢軍兵丁比時挑選領兵之大員朕
因李枤為漢軍世族且管兵多年諸事尚為諳悉特旨
將伊派往料其感恩悔過必能黽勉自新豈知伊心懷
叵測與馬爾賽同懷姦逆之心於軍機緊要之時一言
僨事其罪與馬爾賽等著一併詢問具奏
初九日奉
上諭喀爾喀副將軍王丹津多爾濟從用兵以来實心效
力辦理軍需一應事件甚屬妥協去歲奮勇追殺凖噶
爾賊人今又在額爾德尼昭地方統領滿洲蒙古喀爾
喀兵丁大敗凖噶爾賊人三萬之衆斬馘萬餘挫其鋒
銳賊衆喪膽望風逃遁自是軍威遠震疆圉寧謐喀爾
喀札薩克等可共享太平之福如此建立大功雖賜伊
墨爾根巴圖魯之號朕意猶為未足向來外藩蒙古王
等之子並無晉封世子之例朕念丹津多爾濟勞績昭
著用加特恩著照宗室王等之例將伊長子多爾濟色
布騰晉封為世子
又奉
上諭寧古塔將軍常德所奏壯丁站丁偷入旗分披甲一
案經戸部議覆私自入旗之壯丁站丁應駮回各原處
當差歴年應交糧石併支過錢糧仍照數著追其披甲
之佟受等五人已往軍前俟回到之日追還糧石等語
壯丁站丁私自入旗皆係該管各官平日不行查察以
致有濫充等弊但伊等俱係照額分給地畝耕種納糧
雖私自入旗而丁缺次年即行頂補其部議著追糧石
之處概行豁免至李文翰等十二人雖私自入旗披甲
亦在額兵數内當差已久伊等所有支過錢糧一併開
恩免其追還内有披甲之佟受等五人現往軍前俟大
兵凱旋之日詢問該管大臣如果實心效力即將伊等
編入旗分其餘私自入旗之壯丁站丁等仍照部議駮
回各原處當差至不行查出之原任寧古塔將軍穆森
哈達俱著於現任内罰俸一年
十七日奉
上諭直隸河南等省驛馬有每年准報倒斃三成四成之
例而陜甘兩省向因地僻差少不在准報之中今西路
軍興羽書絡繹差遣繁多地方有司不無賠補之苦朕
心軫念除偏僻州縣仍照舊例外其自潼關至西安一
路自西安由秦鞏南路一帶由平凉北路一帶至蘭州
又自蘭州由凉甘一帶至肅州嘉峪關又自蘭州由莊
浪一帶至西寧又自榆林延綏寧夏沿邊一帶至凉州
各路驛遞馬匹俱照直隸河南等省之例十分之内准
報倒斃三分領銀買補作正項開銷如有過三分之數
者勒令賠補倘恃恩旨或尅扣草料不加謹飼餧者著
該道府查明詳揭該督撫即行題參其准報三分之數
俟軍務告竣仍照舊例停止
十九日兵部將九月分籖掣都司僉書等各員職名
開列請
旨奉
上諭此内張定遠係裁缺另補之員非降調人員可比乃
守候七年始行推用殊未允協嗣後文武各官員缺裁
汰到部候補者應即行推補爾部會同吏部定議具奏
再滿洲武舉武進士選用之法朕從前曾降諭旨今爾
部仍將索柱擬補門千總與朕前旨似有不符之處著
查明前旨具奏
二十二日奉
上諭據安西總兵官張嘉翰奏稱安西本無土著之人所
有兵丁缺額者一時難以募補可否將安西靖逆所屬
衛所軍流人犯内擇其年力精壯者補充營兵以實行
伍等語凡軍流人犯多係生事不法身獲重罪之人安
西靖逆衛所地方遠在口外有罪之人到彼難於管束
此乃從前辦理錯誤今張嘉翰請於此内召募兵丁更
屬不合此等人犯應撤回改發於口内沿邊地方若陜
西口外有從前似此發遣者俱照安西之例撤回著該
部詳查定議具奏
二十五日大學士九卿等奏賀
景陵瑞芝並請宣付史館奉
上諭朕從來不言符瑞時時訓諭天下臣民屏虛文而務
實行是以數年來各處奏報慶雲嘉穀等事朕悉降旨
訓勉未嘗宣示於外以為祥瑞也惟是今歲秋間凖噶
爾賊人侵犯北路深入我境我師奮擊大獲全勝殲賊
萬餘而我官兵損者僅六十餘人行間軍士及邊外蒙
古無不額手歡呼以為從來未有之大捷非荷
上天
皇考默佑何能至此朕心方深感激而瑞芝恰産於
景陵天人協應信而有徵仰見
上天
皇考福國庇民特錫嘉祥以昭示天下之臣庶也朕與諸大
臣同此慶幸懽忭之悃忱著照所請宣付史館
二十六日奉
上諭岳鍾琪受朕深恩重加任用西陲討賊之舉伊亦身
任不辭是以用為大將軍一切徵兵運餉選將設官之
事凡有所請無不允行實冀其殫心竭力無隠無欺著
綏靖邊疆之遠略也乃伊秉性粗疎辦事怠忽將國家
軍旅重務視同泛常且賞罰不公號令不一不恤士卒
不納善言傲慢不恭剛愎自用以致防禦追擊屢失機
宜軍務廢弛士氣不振以多年預備之馬駝牲畜數十
萬或被賊人偷盜或因失養損傷及至需用之時寥寥
無幾而凡陳奏於朕前者皆虛假詐偽之詞為怙過飾
非之計其誤國負恩之罪難以悉數岳鍾琪著革職交
與兵部拘禁候朕另派大臣訊問至伊領兵以來虛糜
國帑耗費錢糧之處甚多皆應按數賠補者其所有家
產宦貲著川陜督撫及地方官一一查明登記毋得容
其寄頓隠匿
世宗憲皇帝上諭内閣卷一百二十四
