欽定四庫全書
世宗憲皇帝上諭内閣卷一百一
雍正八年十二月
上諭九道
初四日奉
上諭臺灣偷渡之弊屢行嚴禁該地方文武官弁自應實
心奉行乃朕聞今年八月間廣東青山仔後江灣地方
有□子船一隻遭風失去桅舵船亦撞岸擊碎所載只
有男婦一百二十餘名並無牌照亦無貨物及該汎官
弁等訊問口供則稱係閩省同安詔安龍溪各縣民人
因客頭船戶等招引偷渡過臺各出水脚銀兩多寡不
等由此觀之則平時違禁偷渡之人不知凡幾此不過
偶然遭風敗露之一耳該省督撫提鎮等身在地方於
關係海洋屢申嚴禁之事漫不經心一任姦宄不法之
徒誘人犯禁以為射利之計不知伊等所司何事而廢
弛怠玩如此其能無忝於封疆之任乎向後若仍不知
實力奉行該督撫提鎮必嚴加處分决不寬貸
初五日奉
上諭前因口外用兵哈密為軍需往来之地特准大將軍
岳鍾琪之請將駐防兵丁口糧鹽菜加恩增給後又
准署總督查郎阿之請將肅鎮兵丁折支米豆每石於
折中一兩之外增給銀五錢每草一束增給銀一分總
以肅州哈密一帶地方兵馬往来物價未免昂貴故加
恩於常格之外也嘉峪關在肅州哈密之間其地苦寒
所需兵糧皆從肅州轉運則彼地兵丁折支米豆之價
自應一體增加乃督撫等俱未奏聞昨岳鍾琪到京奏
及朕始知之從前辦理實屬疎漏嘉峪關營汎兵丁折
支米豆草束之價俱著照肅鎮之例米豆每石加銀五
錢每草一束加銀一分其加增之期亦照肅鎮補行給
發以示朕軫恤邊兵之至意
初十日奉
上諭今年江南河東等省間有被水之州縣已降旨發粟
蠲租並令該督撫加意撫恤但至明歲春間青黃不接
之時恐不無借資隣省買米減糶之事湖廣南北二省
向来積榖甚多正在豫籌出陳易新之法而今年又復
豐收榖價大減於平日或恐民間出糶維艱朕特思酌
盈劑虛之道著將從前商捐及耗羡銀兩存貯楚省藩
庫者動支五萬兩遴選賢員分往所屬豐收價平之處
糴買新榖暫行收貯俟隣省需米平糶即令彼省委員
来楚照楚省原買價値先儘倉貯之榖交買運回以濟
民食仍將新榖補倉價銀還項如此則隣省無貴糴之
虞而楚省又得出陳之益事屬兩便倘隣省可以不用
則仍留楚省於青黃不接之時照價平糶於民亦屬有
濟著該督撫遵諭料理並移會隣省知之
十九日刑部等衙門議奏呂留良大逆不道一案奉
上諭呂留良懷背逆不臣之心假託先儒糟粕餘論欺世
盜名以致人心陥溺為其迷惑已久愚昧之徒稱為夫
子幾謂其駕乎程朱之上甚至奉祀書院以尊崇之今
者
上天怒發其奸凡其逆謀穢行無不敗露天下焉有喪滅倫
常猶得託名於理學之林而著作尚有可取者乎今内
外臣工等合詞陳奏請照大逆之例將呂留良及伊子
呂葆中俱剉屍梟示其子孫除呂黃中等已服冥誅外
呂毅中應斬立决并行文各省督撫將大逆呂留良所
著文集詩集日記及他書已經刊刻刷印及抄錄者於
丈到之日遍行曉諭勒限一年盡行燔燬等語朕思呂
留良之罪從前諭旨甚明在天理國法萬無可寬然天
下至廣讀書之人至多或者千萬人中尚有其人謂呂
留良之罪不至於極典者朕慎重刑罰凡誅奸鋤叛必
合乎人心之大公以昭與衆棄之之義至其所著書籍
臣工等奏請焚燬復思呂留良不過盜襲古人之緒餘
以肆其狂誕空浮之論有識見者固不待言即當日被
其愚惑者今亦自然窺其底裏而嗤笑之也况其人品
心術若此其言更何可取今若焚滅其跡假使燬棄不
盡則事屬空文倘燬棄盡絶則將来未見其書者轉疑
伊之著述實能闡發聖賢精藴而惜其不可復得也即
呂留良書籍中有大逆不道之語伏思我
聖祖仁皇帝聖德神功際天蟠地如日月之照臨宇宙萬古
為昭豈呂留良之犬吠梟鳴所能虧蔽於萬一乎著將
廷臣所議行文直省學政遍行詢問各學生監等應否
照議將呂留良呂葆中剉屍梟示伊子呂毅中斬决其
所著文集詩集日記及他書已經刊刻刷印及抄錄者
盡行燔燬之處著秉公據實作速取具該生監等結状
具奏其有獨抒己見者令其自行具呈該學政一併具
奏不可阻撓隐匿俟具奏到日再降諭旨
二十日奉
上諭據甘肅廵撫許容奏稱肅州紳衿士庶捐備運糧車
一千輛已經交送到肅等語年来陜甘二省辦理軍需
雖事事取給於公帑而地方紳衿士庶等亦有恊力相
助之處朕正欲加恩褒奬今肅州士民等又復捐備車
輛以佐輓運踴躍急公甚屬可嘉著照數賞給價值並
宣朕旨奬諭
二十一日四川廵撫憲德奏回民感激
天恩集衆誦經恭祝
萬夀奉
上諭數年以来凡内外臣民等感戴朕恩有欲建立碑亭
及開設經壇以申頌祝者皆已嚴行禁止並令大臣官
員殫竭誠意屏絶虛文曉諭所屬士庶兵丁等一體遵
奉屢降諭旨甚明今川省回民集衆誦經該撫不行禁
止轉為代題甚屬不合著嚴飭行並曉諭衆回民知之
二十三日奉
上諭今歲山東被水之州縣朕心軫念殷切已令地方有
司加意撫綏又特遣大臣等按戸查賑並給以修葺室
廬之資其成災之州縣則將地丁錢糧及漕糧並行豁
免務使閭閻厚霑恩澤咸登袵席也頃又思該省既有
被災之州縣則本地所産之米較少於平時其不成災
之州縣應有交官之漕糧若此時仍照舊徵收則米穀
之存於民間者較少且恐因此而致榖價稍昂未免輸
將竭蹶但查漕糧向無豁免之例今年之暫免徵收者
則出朕之特恩至於不成災之州縣尤難越格蠲除今
再四思維著將東省不成災之州縣今歲應徵之漕糧
停其徵收俾民間多留榖石則民力自覺寬餘俟明歲
收成之後令百姓照數交官不必運送京師即存貯本
省補完今歲散賑動用之倉榖如此庶於地方大有裨
益著即遵諭行
又奉
上諭朕查臨洮府屬之保安堡番民歸化多年按照田畆
起科共額徵糧八百一十五石五斗因該堡向日止設
番兵一百二十名即以應納之額糧抵作應支之兵食
伊等知種地而不完賦知充伍而不領糧相沿已久嗣
因番兵差操未便於是另募内地民兵二百名以備防
汛即將額徵之番糧充作兵丁之月餉其舊設番兵悉
行開除惟是保安一堡與新附上下龍布阿步喇等番
族界址相接新附番族俱按戶科糧每戸止納青稞一
斗而保安則按田起科以不及千戸之番民歲徵糧八
百餘石未免多寡懸殊非朕一視同仁之意著將保安
堡番糧亦照新附番民之例每戸納糧一斗徵收在倉
留為積貯其現募之兵丁二十名所需糧料俱照例給
與折色以示朕加恩番民之至意
二十八日奉
上諭皇五子致祭闕里
文廟典禮告成回京奏稱恭謁
孔林周視規制見享堂墻垣間有年久傾圯之處朕尊崇
先師夙夜罔斁今廟貎已經鼎新林園允宜修葺著欽天
監選員前往會同衍聖公孔傳鐸相度方位宜於何時
營治詳慎定議届期朕命大臣前赴曲阜令衍聖公孔
傳鐸恊同敬謹修理務令崇閎堅固光垂永久以昭朕
尊禮
先師之至意
世宗憲皇帝上諭内閣卷一百一
