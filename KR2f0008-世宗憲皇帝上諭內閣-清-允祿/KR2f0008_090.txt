欽定四庫全書
世宗憲皇帝上諭内閣卷九十
雍正八年正月
上諭十五道
初二日貴州廵撫張廣泗奏古州土通事楊士竒麥
董寨狆苗阿羅不拾遺金奉
上諭朕以忠信廉讓訓導黎元薄海内外皆吾赤子凡苗
衆士民無不望其易俗移風同歸於善今古州之土通
事楊士竒拾金不昧而麥董寨狆苗阿羅亦能見利思
義不取遺金夫以史冊所稱罕見之事而得之於新闢
苗疆之土役苗民具徵夷狆誠心向化乃風俗漸歸醇
厚之機朕心深為嘉悅楊士竒阿羅二人著該撫宣旨
褒嘉各賞花縀貳端庫銀三十兩以旌善舉
又貴州廵撫張廣泗奏都勻府苗地芝生石上普安
州地方稻根復生青苗結實豐收奉
上諭都勻府石芝已有旨了黔省土薄性寒而普安州乃
有稻孫之瑞皆因地方大吏勸稼重農而該省民人力
田務本是以感格
上天昭示瑞應嗣後當更加黽勉以承
天賜
初九日奉
上諭雍正六年内湖南布政使趙城摺奏湖南現貯倉穀
共計六十餘萬石之多又有捐納事例改收穀石本省
可云有備但楚南地勢卑濕積貯既久不無霉爛之虞
請分撥别省令其來楚運往以免霉變等語朕將此摺
發與戶部議奏經戶部議稱江浙戶口殷繁需用米石
甚多應行文江浙督撫令其詳酌如有應需穀石之處
即委員往楚轉運將需用水脚核實報銷等語朕降旨
俞允隨據兩淮廵鹽御史噶爾泰摺奏據兩淮商人黃
光德等具呈情願出資將湖南積穀三十餘萬石照依
原買之價交納湖南藩庫領運隨地隨時售賣仍將所
售價銀交納運庫等語朕彼時批示云衆商情願效力
深為可嘉但令照數交足則已倘少有餘利不可分外
交納汝亦不可接奏隨經署湖南廵撫王國棟題明將
雍正三年動帑所買穀一十六萬二千餘石照原價每
石三錢四分九釐給商交價運售此湖南廵撫布政使
及兩淮廵鹽御史前後具奏辦理之案也今據湖廣總
督邁柱奏稱今年湖南岳常二府之臨湘武陵等十州
縣微欠雨澤目前米價雖平唯恐來年青黃不接之時
不無昂貴之慮臣等豫為綢繆動用公項銀一萬兩買
米備糶而貯倉之現穀與其照原價以給商不若留俟
來年春夏照原價平糶以濟本地之民食似應飭商暫
停領賣俟明年無需用之處仍聽該商領運等語朕思
向因湖南撫藩皆言地方積穀甚多難以久貯奏請分
撥别省運售以免霉變是以兩淮商人有赴楚領運效
力急公之請今商人既已交價而邁柱又稱楚南需米
備糶應請飭商暫停領賣是湖廣督撫藩司前後自相
矛盾也湖南現貯穀六十餘萬石之多欲分撥别省以
免霉變則本省府縣有需米之處正可將此奏聞平糶
以濟民食而邁柱乃云正在動用公項銀一萬兩買米
備糶是邁柱之奏又自相矛盾也且邁柱又稱此時飭
商停運俟楚省不需米穀之時仍聽該商領運等語是
米貴之時則令商人停運而米賤之時則令商人領賣
亦甚非情理之平朕意此米穀中必有虧空情弊至於
噶爾泰既代商人具奏而又不為伊等行催楚省歸結
其事亦屬不合查從前噶爾泰代衆商具奏領運之時
原有隨時隨地售賣之語今江浙俱獲豐收米價甚賤
湖南既有需米之州縣著該商仍照前議領米即於湖
南需米之處照時價糶賣不許地方官抑勒商人亦不
許商人高擡價值倘商人獲有餘利聽其自取不許交
官如此則淮商領米得以貿易而楚省積穀仍得流通
於商民均有裨益湖廣督撫等即遵諭行
又奉
上諭天津乍浦兵丁其錢糧原俱照潼關例支放今二處
既經添給潼關兵丁亦着每月每人各添給錢糧銀五
錢
十二日奉
上諭京城佐領越旗移置者甚多因命大臣等均勻派定
外省駐防八旗滿洲蒙古漢軍亦有隨京城佐領越旗
移置者其移置之旗人丁既多則移出之旗人丁必少
是以人丁數目不均如何令其不致移動之處著八旗
大臣等會議具奏
又奉
上諭昌平州明代十三陵每年朱之璉前往致祭今朱之
璉病故其襲封侯爵之人尚未請旨目前將屆仲春祀
典不可間缺應令其弟姪内何人代行之處着該旗大
臣定議請旨其應襲侯爵之人亦着速行查奏
十三日奉
上諭從來左道妖言如䜟緯圖記禨祥禍福之屬皆足以
惑世誣民為人心風俗之大患自古帝王皆深惡而嚴
禁之苟有犯者必置之重典雖赦不宥所以為世道民
風計者至深遠也朕觀陜西之人秉性直魯凡好為誕
妄之說者多至此省摇惑人心年來屢有其事巳降旨
切加訓誡矣觀滿洲漢軍人等亦每易為此等邪說所
惑如延信之聽信道姑王氏年羹堯之聽信鄒魯與淨
一道人允禵之聽信星士張愷皆借怪異荒唐之說以
助其妄亂悖逆之心又如伊禮布為江寧將軍時信一
風鑑令伊子易衣潛往相面從此江寧之弁兵等皆驚
為靈驗其門如市今此人已牽連入於大逆案中矣可
知僧道醫卜星相之𩔖往往為姦宄之所潛藏不可不
慎也又如姦民郭允進蔡懷璽及鄒魯等或言雍正三
年或言雍正四年京師大亂由今觀之豈不可發一大
笑耶昨總督范時繹又於江南人家查出違禁圖䜟之
書是草野之間妖言惑衆之風未嘗止息所頼地方官
員等悉心化導嚴加禁約去其迷惑挽其頹靡斯於人
心風俗有所裨益乃不能化導禁約轉從而崇信之是
竟以身為庶民之倡又何怪閭閻無知之人沉溺其中
而不知覺悟耶凡造為災異禍福之說者幸而其言不
驗則為害尚小儻天時氣數偶與其言相合一二則信
者愈衆而為害愈大甚至心懷不軌之徒借此妖言妄
興兵革荼毒生靈不可不防其漸也滿洲八旗大臣弁
兵等皆國家干城腹心之寄况我滿洲忠義之氣技勇
之才實為人所莫能及果能安分循理盡忠孝之道無
邪僻之行自然上邀
天地之恩永受國家之澤書曰惠廸吉從逆凶又曰作善降
之百祥作不善降之百殃爾等但當於己身求之為善
必獲善報為惡必獲惡報所謂如影隨形也奈何舍可
以獲福之正理而信從姦民無稽之言被其牽累輕則
罹於刑罰重則喪及身家不亦可憫之甚乎大凡為欺
人惑衆之說者皆市井兇頑無賴之輩或胸懷不軌冀
以摇動人心或貧困無依欲以騙取財物爾等試思之
天下焉有修道前知之人不遯跡於清淨寥廓之鄉而
奔走紅塵與世俗相徵逐者乎歴來傳播之妖言曾無
一事之驗而輕信其說者無一人不受其大累亦可為
前車之鑒矣又如八旗人等本身俱有職掌不能於旗
人内延師訓課子弟只得延請漢人為師而漢人中才
學優長與素有家業者皆思自奮於功名豈肯因些微
束修俯就寒氊而誤上進之路其苟且依人訓蒙授徒
者大抵多粗通文理窮困淹蹇之輩其人既抑鬱無聊
時懷憤時嫉俗之意每多幸災樂禍之言而又偽為剛
方正直之槩言忠言義以欺庸人之耳目不知者遂誤
以為端人正士而尊信之而暗中受其迷惑者不少矣
即如呂留良私造悖逆妖妄之說蠱惑人心而其子尚
忝竊科名居翰林之選又如陸生楠查嗣庭名登仕籍
身列卿班尚妄肆譏評冀生禍亂况於草野貧寒之士
未受朝廷錄用之恩安知其心不欲擾亂國家離異衆
志以抒其不平之氣快其怨望之情此則八旗人等所
當共知而留心體察者也即以旗人子弟入場一事言
之每多夾帶文字之弊試問此等夾帶之物非漢人西
席代為寫作者乎天下有以此等犯法無耻之事教授
生徒而尚可謂之端人正士乎嗣後旗人延師只當付
託以教書之事其放言高論切不可聽誠於訓課之外
不與聞一事不妄發一言者即良師矣凡我滿洲漢軍
官弁兵丁等世受國恩共矢尊君親上之素志豈肯聽
姦人妖妄之言庸師忿激之語而遂為其所摇動但恐
漸染日久有邪說在其意中而遇有委用使令之時或
稍存疑貳之念則所關非細故不得不訓誨開導之於
平時使之恍然醒悟也著將此旨通行曉諭八旗及各
處駐防弁兵等共知之
十四日議政大臣同兵部奉
上諭爾等議政處原議乍浦地方駐劄滿洲兵一千六百
名此内挑選杭州餘丁八百名江寧餘丁四百名京城
餘丁四百名令其披甲前往駐劄朕近詢問將軍鄂彌
逹據稱江寧餘丁披甲者可得八百名等語今京城不
必揀發四百名即於江寧餘丁内著鄂彌逹酌量挑選
八百名令其披甲前往乍浦駐劄所有管轄之員務將
年富力強黽勉任事者揀選補放交與將軍鄂彌逹著
於江寧應補人員内揀補現任官員内應行調補者揀
選調補如江寧應補之員不能足數即於杭州應補人
員揀選補授現任官員内揀選調補之處著將軍鄂彌
逹與將軍阿里衮互商派委此兩處補授員缺著各該
將軍題補倘兩處不能足數著將數目開明報部該部
請旨由京城揀選人員補授發往此駐防之官兵移居
起程著交與江南總督范時繹浙江總督李衞公同商
議料理
十八日理藩院奉
上諭聞得駐劄青海地方扎薩克旗分之人内有艱於度
日者逹鼐等係專在彼處辦事之人此等事何以不行
奏聞甚屬溺職爾衙門速行文與逹鼐鼐滿岱富寧著
查明青海扎薩克内何旗分人員貧窮不能度日如何
施恩俾令贍足之處詳議具奏
二十七日奉
上諭據衍聖公孔傳鐸奏稱兖州府所屬地方舊有屯莊
集稅銀兩原以充尼山書院及林墓歲修之用近奉清
查各稅請報明歸公解部充餉等語目今他省有清查
稅務之事蓋因稅課一項向無定額地方官吏每多侵
蝕欺隱高下其手刻剥小民是以令將實數查出凡舊
額之外所有贏餘悉留為本地官民之用竝未將絲毫
歸入公項也兖州屯莊集稅銀兩向充書院林墓歲修
之費正是
闕里之公用而孔傳鐸忽請解部充餉必因伊將此項稅
銀視為私槖侵蝕日久有愧於心而為此陳奏以掩其
短也朕於
文廟工程敬謹辦理一切動用帑金所費不下數十萬孔
傳鐸寧不知之祗因欲自掩其短遂不顧大體為此卑
鄙之陳奏甚屬不合著嚴飭行此項集稅銀兩嗣後著
核實支給書院林墓之用不得仍前侵蝕
二十八日大學士等奉
上諭北運河青龍灣修築減水壩並挑濬引河工程據怡
親王等奏請交與工部右侍郎何國宗督理監修朕思
原任兵部侍郎牛鈕在北運河管工年久於地方情形
甚為熟練著將伊免罪釋放令其與何國宗協同辦理
其一應錢糧工程等項派出都統莽鵠立耿化祚副都
統佛保副都御史二格會同何國宗辦理稽查其減水
壩金門及所開引河或應寬二十丈或應寬四十丈及
運河西岸可否另開減水壩並何國宗查議各條是否
妥協有禆河工之處爾等可詳悉詢問牛鈕會同速行
定議具奏
二十九日奉
上諭朱之璉係明代後裔朕仰體
皇考聖心加恩明之子孫將伊晉封侯爵以承祀典伊歴任
郡縣奉職勤慎及管理都統事務更能實心宣力忽聞
溘逝深為軫惻已降旨賞銀五百兩為喪事之資特遣
散秩大臣前往奠茶并令東四旗都統等俱往弔送其
應得䘏典著察例具奏
又署直隸總督唐執玉奏正月二十日鳳凰集於房
山縣石梯溝山中奉
上諭朕素不言祥瑞屢降諭旨甚明上年據散秩大臣尚
崇廙奏稱天台山民李萬良道士教成等呈報十一月
十三日黎明見山中有一神鳥高五六尺毛羽如錦五
色俱備所立處羣鳥環繞北向飛鳴等語朕以邊地居
民道士所見事屬渺茫將所奏發還未曾宣示廷臣昨
據總理石道事務散秩大臣常明侍郎普泰具摺奏稱
石工監督司官田周呈報正月二十日在房山縣石梯
溝山中見瑞鳳集於峰頂五色俱備文采燦然工匠樵
牧居民人等約千有餘人莫不共見又據總兵官管承
澤摺奏所屬武弁等呈報之處及順天府府尹孫嘉淦
等所奏亦皆相同朕亦俱未宣示廷臣可以知朕心矣
今據署總督唐執玉繕本具奏前來朕思古稱鳳鳥乃
王者之嘉祥朕撫躬自問功德凉薄不足以致鳳儀之
上瑞此事猶疑而未信也
三十日奉
上諭向因鋪墊倉厫需用松板令各省糧船隨帶到倉交
納續經該部定議産木之省如江西湖廣及江安糧道
所屬地方則全解十分本色其不產木之浙江蘇松等
屬則解三分本色七分折色此便民利用之意也今朕
聞得該地方所交三分本色亦於抵通之時始行採辦
以致通州木商與胥役勾通包攬每板一片用銀至二
兩餘或一兩七八錢不等較折色之數多至四五倍運
丁不免苦累查京通各倉一年支放俸米甲米空出厫
座應鋪墊一百五十座其湖廣江西安徽三處所解松
板已足備用即有應需採辦者諒亦無多所有不產木
之浙江蘇松等屬應解三分本色松板二千五百四十
片著俱改徵折色令各該糧道彙解通濟庫以備採辦
之用其湖廣江西安徽等處全解十分本色者著倉場
侍郎嚴行稽查不許收板官吏勒索使費俟各倉厫鋪
墊完日將應徵本色若干之處具奏請旨
又署鑲白旗滿洲副都統二格參奏本旗米局存積
米石不行變賣以致糜爛奉
上諭二格此奏甚是多積米石以致米色變壞不奏聞請
旨甚屬不合著將此米分給原管大臣官員作速變價
八旗有似此者亦照此辦理再數年來荷蒙
天眷米價甚賤爾等米局係買兵丁所關之米發賣若米價
甚賤不能賣完則積貯日久米色必變爾等亦甚難於
辦理朕以為此等米石宜視下季發米之時該旗内各
佐領下兵丁照依分内應領之米將局内米照數給發
即行文倉場衙門照數坐扣如此則兵丁既可就近得
米而局内積貯之米亦不致變色糜爛矣
世宗憲皇帝上諭内閣卷九十
