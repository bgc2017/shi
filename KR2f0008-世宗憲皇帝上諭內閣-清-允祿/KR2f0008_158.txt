欽定四庫全書
世宗憲皇帝上諭内閣卷一百五十八
雍正十三年七月
上諭十四道
初八日奉
上諭前聞浙省海塘於本年六月初二日風潮偶作衝决
之處甚多朕心深為軫念已降旨詢問情由並令速行
搶修以防秋汛今朕訪聞得今歲風潮不過風大水湧
並非昔年海嘯可比且為時不久未有連日震撼衝汕
情形若平日隨時補苴防護謹密自不致潰决如此之
多總因數年來經理官員將舊日工程視同膜外並不
随時修補且將原題准其在歲修案内報銷之工不許
修築以致根脚空虛處處危險不能捍禦風浪又海防
兵備道乃特設專司之員責任綦重從前隆昇程元章
等請將同知成貴題補朕因其平日不曾經歷河工誠
恐未必勝任且陞用太驟是以姑令署理試看今聞伊
於工程並未諳練兼之患瘧經年不能辦事東塘同知
張偉為人軟弱安坐海寧西塘同知李飛鯤存心狡猾
日在省城奔競俱非實心任事之員而隆昇與程元章
等意見又不相合汪漋張坦麟但知隨聲附和不顧國
家公事前因虐使民夫尅減石料經朕降旨申飭略知
收斂然每石萬觔尚折減六七折不等欲符原估六萬
兩之數一任石匠包賠逃亡誤工平時人事廢弛若此
何以抵禦狂瀾况朕不惜數百萬帑金冀以保全一方
民命而各官懷挾私意不知為國為民宜乎
上天垂象以示儆也兵備道係緊要之員今成貴患病溺職
如此隆昇程元章汪漋張坦麟總理恊辦所司何事郝
玉麟既在浙江豈無見聞何以俱不題參著伊等明白
回奏兵備道員缺即著伊等於知府中揀選題委目今
秋汛正大搶修保護最為急務一切事宜俱交與隆昇
程元章汪漋張坦麟等悉心料理儻仍蹈前轍再有疎
虞致傷田廬民命必將伊等從重治罪不稍寬貸郝玉
麟既不據實奏聞亦不能置身事外至於僱募人夫採
辦物料務須公平給值聽從民便俾閭閻踴躍從事不
得涉於勉強或繩以官法刑驅勢迫擾累地方致負朕
愛養民生至意
又奉
上諭各省拿獲賭具查其製造年月在半年之内者大小
官員有議叙之例所以奬勵臣工使之實心禁約賭博
也今朕訪聞各省拿獲賭具均稱造賣在半年以内迨
細心根究率多不實蓋地方官希冀議叙未免支飾邀
功即新任署任原在半年以内無庸支飾又未免瞻顧
前官失察之愆為之改移遷就不知造賣年月既屬改
移則販賣之多寡夥黨之有無何由得實是其弊更不
止於冒叨議叙也所恃上司稽核精詳庶幾功過不爽
然上司例又並得議叙苟非公正不欺者勢必苟且雷
同矣夫賭博之害最關風俗人心澄源端本則賭具在
所必嚴計效責功則勸懲誠難偏廢然州縣身任查拿
而上司則不過申嚴督率本屬分内之事今因並得議
敘之例轉滋徇捏之端而不能收勸懲之實效其應作
何分别定例之處著九卿悉心妥議具奏
初九日刑部以疎脱重犯處分分别定例具奏奉
上諭此本内議稱高牆内拘禁人犯倘因保出責令兵丁
看守致有疎脱者如審無賄縱情弊枷號二十五日鞭
七十等語高牆拘禁人犯與外省不同八旗之人非親
即友最易受囑徇情且勢力重大之人亦多不難賄買
挾制若止定以枷號二十五日鞭七十之薄懲則將來
之疎縱作弊者不可勝數矣又稱高牆係京城重地若
有越獄重情各照外省之例加一等治罪等語此處並
未明白聲說旗人安知外省是何例今加一等又是何
罪共相凛遵乎又稱八旗將斬絞人犯送部及八旗互
相遞送中途疎脱者照外省例分别議處治罪等語外
省解送人犯或數百里千里不等時日既多路程又遠
往往難於防範至八旗解部及互相遞送之人犯相隔
不過數里或十餘里頃刻可至若其中敢有疎脱等情
則藐視國法已甚豈可引外省之例以定其罪朕前降
旨著照外省例如何協捕如何治罪敕令定議者盖以
外省有例而在京無例亦應酌定規條以便遵奉並非
謂外省之例即應通行於在京也今憲德等於奉特旨
交議之事草率具奏且處處牽引外省以為言顯係朦
混著將刑部滿堂官交部嚴察議奏此案著另議具奏
初十日辦理苗疆事務王大臣等奉
上諭據廣西提督霍昇奏稱總兵王無黨等率領兩粤官
兵七千餘名陸續前到古州分兵前往八寨𠞰殺逆苗
七次斬獲甚多現與古州總兵韓勲酌議分撥進𠞰等
語朕思古州地方為新疆要地關係甚重韓勲等雖分
兵攻擊八寨等處而古州尤不可忽若因古州地方現
在無事而銳意𠞰賊將赴黔之粤兵及該鎮兵丁俱派
往八寨等處則古州地方兵力未免單弱不可不籌畫
萬全且接連粤省彈壓尤為緊要爾等速議具奏
十一日奉
上諭軍營撤回之兵丁今已漸次進口朕訪聞得伊等進
口之後見有酒肆往往入而沽飲雖目前尚無酗酒生
事實跡然將來撤回之兵甚多不能保無麯蘖迷心而
罹於法網者伊等俱係出征回家之人若因此獲罪朕
只得執法雖欲從寬而國法又豈可廢著該督撫轉飭
州縣官嚴禁賣酒之家不得賣與軍營撤回之兵丁違
者重加責懲并令該管將弁等曉諭所轄之兵丁各遵
朕諭思患預防以副朕眷養之意
十四日奉
上諭浙閩江西等省有棚民之州縣朕皆留心揀發牧令
前往俾司化導董率之任盖此等無業民人聚散無常
往來莫定其間良頑不一易於藏奸若稽察稍疎必至
漸為閭閻之擾向聞棚民留住之地方皆責成本處地
主山主出具保結並非來歷不明之輩始許容留而牧
令官員於每年歲底親往查點一次儻有作奸犯科而
地主山主不行舉首者一體治罪此向例也今聞法久
廢弛有司等視查點為具文而地主山主亦以保結為
虛應故事大非朕除暴安良教民成俗之本意著該督
撫等轉飭有司實力奉行毋或怠惰儻有不遵即行嚴
參從重議處若督撫失於覺察經朕訪聞亦必加以嚴
譴
十五日奉
上諭浙江海塘工程原在平日隨時補苴防護謹密始可
以禦猝然之風浪乃近年以來經理官員將舊日工程
以為非己身經手者視同膜外不加修補以致今年六
月初二日風大水湧遂潰决塘工如此之多此朕訪聞
最確者朕為浙省海塘宵旰焦勞無時或釋且不惜多
費帑金冀登斯民於袵席年來所降諭旨不下數十百
次矣隆昇程元章汪漋張坦麟皆朕特簡之大員委以
防川之鉅任且訓諭諄諄望其實力奉行勉以和衷共
濟豈料伊等私心蔽錮意見參差全無公忠之念安有
身在地方目覩隄岸空虛而不督率屬員先事預防急
為修補者隆昇程元章汪漋張坦麟俱著交部嚴察議
奏目今江南塘工告竣王柔著補授浙江海防兵備道
速赴新任
十九日奉
上諭浙江海塘工程關係民生最為緊要朕宵旰焦勞不
惜多費帑金為億萬生靈謀久遠乂安之計所以告誡
在事臣工者已至再至三矣不料經理諸臣各懷私意
彼此參差以致乖戾之氣上干
天和有今年六月風浪潰堤之事今雖勉力搶修尚不知能
捍禦秋潮否至於建築石塘工程浩大若諸臣陋習不
改仍似從前則大工何所倚頼朕再四思維大學士朱
軾廉愼持躬昔曾廵撫浙江諳練塘工今雖年逾七旬
精神不逮而董率指示似尚能為朕以此詢問之伊自
稱情愿效力著由水路前往令該部給與水程勘合並
令沿途撥兵護送伊子朱必階著隨去朱軾到浙之日
稽查指授總理大綱至一切工程事務仍著隆昇程元
章汪漋張坦麟等照前辦理俱聽朱軾節制若大臣中
有懷私齟齬者著朱軾據實參奏朕必嚴加處分文武
官員等有營私作弊或怠玩因循者即行糾參從重治
罪朱軾未到之先所有應辦工程物料著隆昇程元章
等上緊辦理無得藉口等候欽差徘徊觀望以致稽遲
二十日奉
上諭朕軫念行間將士從前曾降諭旨令將陜西等省現
出各缺於十缺之中分出三缺以陞補出征弁員數年
以内隨征將弁各按出力等次俱得通行擢用現今西
路官兵次第撤回凡弁員之陞補他省者俱應各赴新
任今據署大將軍查郎阿等奏稱將弁中有陜甘人員
陞補直隸山西山東河南四川五省之千把伊等隨征
年久俱從兵丁拔補今復回本籍又遠赴新任或有無
力攜帶家屬者若隻身遠去則家中又恐無人養贍可
否將現在西路軍營之陜甘人員内陞補直隸等五省
之千把仍留在陜甘各營食俸辦事遇缺挨補等語向
例千把缺出俱於本省標營就近拔補因朕加恩出征
將弁欲其早得陞轉是以有六省分缺之舉今大兵撤
回之後若千把等令其遠赴新任自然力量不敷查郎
阿等奏請之處甚是惟是伊等效力有年撤回之後留
於本省候缺未免多需時日尚未允恊著陜甘督撫提
鎮將現任各千把之未經出征者分别查明如内有食
俸年淺及未曾出力之人令其出缺候補其所出之缺
即將軍營撤回留陜千把悉行補用至該千把等既留
陜甘補用則所遺直隸等五省原缺應行拔補查直隸
等五省亦有自軍前撤回應補千把之人著該督撫等
即將伊等補授此缺倘撤回各弁人多缺少亦照陜省
將俸淺未經出征之千把内暫行出缺補用伊等以示
朕體恤從征弁員之至意
又辦理軍機大臣奉
上諭朕軫念鄂爾多斯貧乏蒙古有就食口内典賣妻子
人口者前已降旨令該地方官查明賞給原價贖出照
看安插今據總理西安廵撫事務史貽直等奏稱查出
雍正十二三年邊民并延綏鎮及各將弁共買蒙古子
女二千四百餘名口再雍正十一年以前尚有邊民娶
買乞養者今亦查出先將上年今年凡有典買蒙古人
口逐細查出贖回應否俱發夷漢衙門查明親屬轉交
完聚之處相應請旨再米國正身為鎮臣首先倡買五
名以致該將弁軍民人等效尤共買二十七名口臣等
不敢徇隱等語蒙古乏食貧民典賣子女其已經查出
贖回人口朕另降旨詢問該扎薩克等情願領回者令
其領回完聚儻有不願領回者再行商酌料理安插之
法其未經查報人口務須逐一清查一體辦理至米國
正及將弁等因蒙古乏食用價收買俾得存養與尋常
典買蒙古人口有間著將所買人口交出不必參處其
雍正十一年以前邊民娶買乞養人口亦降旨詢問該
扎薩克等有情願領回者亦照原價賞給贖回其中若
有因歷年既久居處相安不願領回者即聽其存留不
必贖回俱免其查究嗣後該地方官務須嚴禁邊民不
得娶買乞養蒙古人口儻有故違定例私自典買者一
經察出定行從重治罪並將該地方官一併嚴加議處
二十三日奉
上諭西陲用兵以來甘肅等處民人急公效力甚屬可嘉
是以朕屢沛恩膏免其正賦今年又將地丁錢糧全行
蠲免所以優恤民力令其寬裕也今據巡撫許容奏稱
五月接奉諭旨之時已據各屬詳報完納銀一十二萬
餘兩查定例已完者充餉未完者免徵此項應照例充
餉等語朕因嘉奬秦民奉公趨事是以特加格外之恩
而其中争先完課者尤為良善之民著將已完若干准
作來年正賦許容可傳旨速行曉諭俾閭閻咸知朕意
並督率有司實力奉行毋使胥吏土棍作弊中飽以副
朕加惠秦民之至意
又兵部議奏湖南添平麻寮二所土官覃慶永等呈
請辭職奉
上諭土官覃慶永等既無防禦之責亦無管束軍民之任
懇請辭職應准其請將土官裁汰但朕念伊等祖父曾
經隨征效力不忍令其廢置著賞給千把總職銜准伊
等子孫永遠承襲若有年力精壯情願隨營差撡者准
其食俸效用才具優長者著該管大臣保題照武職例
陞轉其如何分别定例之處著該部定議具奏
二十八日工部議覆直隸河道總督朱藻奏官民捐
納土方應請分别議叙奉
上諭向來沿河文武官弁有種柳葦議叙之例遵行已久
不便停止今若又添土方物料議叙之例恐奉行不善
將來必致滋弊累民凡本地方現任官弁捐輸土方物
料者尤為不可槩不准行若紳衿民人等情願捐輸者
著分别定例議叙
又奉
上諭西路官兵前因岳鍾琪調度失宜諸事廢弛遂致軍
氣不揚士志不振自雍正十年查郎阿統兵以來與張
廣泗同心恊理事事整頓時時訓練凡行間將士俱知
奮勇效力營伍為之改觀所以十一年及十二年賊人
兩次侵犯卡倫俱為我兵擒𠞰未令兔脱且賊人因我
軍嚴整畏憚懾伏從前狡獪伎倆不敢復逞此皆由查
郎阿等辦理妥恊之所致今大兵撤回查郎阿張廣泗
俱著交部從優議叙具奏再自雍正十年以後調往西
路之奉天船厰索倫官兵及蒙古官兵皆為奮勉其中
之勞績懋著者亦宜加恩賞勵著查郎阿查明據實具
奏交部議叙其未經著有勞績及岳鍾琪任内行走之
人不必開入
世宗憲皇帝上諭内閣卷一百五十八
