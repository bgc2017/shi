欽定四庫全書
世宗憲皇帝上諭内閣卷一百五十六
雍正十三年五月
上諭六道
初五日奉
上諭西陲用兵以來一應軍需皆取資於公帑絲毫不以
累民惟是甘肅等處運送糧餉不能不藉民力輓輸朕
心時為軫念既已屢沛恩膏即當豐稔之年亦下蠲租
之詔所以奬百姓之急公示朕心之體恤也兹聞甘省
所屬地方今年入夏以來有雨澤愆期之州縣或恐收
成稍薄納課艱難著將雍正十三年甘肅通省所屬應
徵地丁錢糧全行蠲免俾催科不擾民力寬舒該督撫可
董率有司實力奉行以副朕加惠秦民之至意
初八日奉
上諭三姓八姓渾春地方兵丁每年只支給餉銀十二兩
著照寧古塔吉林烏拉等處兵丁之例給與二十四兩
全分餉銀
十六日奉
上諭前據湖南巡撫鍾保奏請將湖南通省舖司裁改遞
馬經廷臣議令會同總督邁柱妥議具題今鍾保未曾
會同邁柱定議但奏稱邁柱因湖北不議裁改是以未
經會題等語湖南舖司若果應裁改遞馬則督撫大臣
自應會商定議者况朕聞舖司改設遞馬多有不可行
之處如山僻州縣道路險仄馬匹不能行走即令勉強
更改亦屬陽奉隂違以人代馬再如兩岐三岔四面皆
通之處文書往來甚繁自應分頭遞送不得不多設馬
匹人夫其費用必多於舖司原額且此馬零星安設稽
察繁難若但交與馬夫勢必至於尅扣草料疲瘦倒斃
若交附近驛站仍不過派撥驛馬應差而該州縣佐貳
亦各有專司不能時時查察是一利未興而諸弊隨起
不可不詳加酌定著該部悉心妥議具奏
十八日大學士等奉
上諭前據湖廣督撫提鎮奏報台拱逆苗不法情形比即
降旨與湖廣督提於調發官兵三千名外再撥官兵二
千名陸續前進以備征𠞰之用又諭廣西撫提派撥精
兵三千名分為兩路前往以資應援彈壓今覽雲貴總
督尹繼善奏摺其所檄調鄰省官兵之處與朕諭旨相
符計此時進𠞰之兵合四省計之已二萬有餘哈元生
親在軍前統領調度諒自有平定之策爾等可傳諭哈
元生乘此兵威須將清江台拱上下九股兇苗及内地
倡首附逆惡寨痛加𠞰除務盡根株不貽後患其遠寨
逼脅附從各苗有悔罪求撫者皆令盡繳噐械然後准
撫倘敢抗違不繳亦相機𠞰除今番如此辦理方能一
勞永逸若其中有勢不可行處可據實奏聞但毋得稍
存姑息之念陽奉隂違令異日更啟事端提督哈元生
統領四省官兵著授為將軍凡赴援將弁俱聽伊節制
調遣其將軍名號敕印著大學士議奏請旨速行頒發
并傳諭尹繼善知之
二十四日奉
上諭據山西廵撫石麟奏稱太原府陽曲縣紳衿士民李
杭等汾州府汾陽縣紳衿卞時盛等情愿各捐銀兩存
貯公所以為周恤比閭之資臣現在與各該地方官公
同酌議或置田地或為營運因地制宜以垂永久等語
夫所謂樂善好施扶危濟困者大抵於水旱饑饉之歲
散財發粟賑救窮黎又或於平常無事之時造義倉以
儲米穀修橋路以便行人或置敦宗贍族之田或立養
老育嬰之所凡此善事多端必須出自本人之誠心而
又親身經理誼同休戚始可以惠鄉閭而收實效今石
麟奏稱陽曲汾陽兩縣紳衿士民願捐銀兩存貯公所
其作何措置之道俟與地方官公同酌議是該處竝無
現在應辦之事此乃另開捐納之條也若遇無才之有
司經理不善必致為胥吏之所中飽土棍之所侵蝕而
無益於貧乏之人此人人能料及者石麟如此辦理是
何意見陽曲汾陽紳衿士民等既已捐助其樂善好施
之念可嘉著交部分别議叙石麟務將各姓所捐之銀
妥商位置令地方得實受其益勿致虛糜向後若有無
故捐銀交官者與朕原旨不符俱著停止
二十八日奉
上諭據貴州提督哈元生廵撫元展成奏報古州逆苗不
法臣哈元生於四月二十日馳赴軍前調度閏四月三
十五月初一等日副將紀龍周儀署參將哈尚德崔傑
等各領官兵分路擊殺逆苗奔逃斬獲無算驛路開通
黃平一帶地方居民復業及時耕種等語前聞黃平一
帶居民被逆苗擾害朕心深為軫念已經降旨諭令該
督撫動撥正項錢糧確查賑恤今民人復業之初或仍
有遷徙未回及資生無力者著元展成遴選賢員招徠
安插加意撫綏勿令一人失所此次哈元生進𠞰已降
旨授為揚威將軍所有在事有功將弁兵丁俟事竣查
明分别議叙其附賊之逆寨餘黨應勦應撫之處著哈元
生酌量辦理據元展成奏摺内稱黃平地方為倉厫監
獄重地元展成既知黃平為倉厫監獄重地逼近苗疆
從前何意止設官兵三十名被賊侵擾而平時全不留
心籌及亦不具奏請旨以致倉卒無偹甚屬溺職今官
兵到彼賊苗逥避乃自然之情勢而元展成奏報之時
不自知從前辦理之非大言不慚似有以地方復舊為
幸之意甚屬不合事畢論其功過著該部嚴察議奏
世宗憲皇帝上諭内閣卷一百五十六
