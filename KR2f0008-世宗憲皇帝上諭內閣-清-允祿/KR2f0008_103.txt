欽定四庫全書
世宗憲皇帝上諭内閣卷一百三
雍正九年二月
上諭十九道
初二日大學士等奉
上諭山東濟南兖州東昌三府從前積榖甚多因去年水
災之後朕特命大臣動發倉糧賑濟用榖一百八十餘
萬石又念今春二三月間青黃不接之時小民粒食維
艱再發倉榖二十萬石截留漕米二十萬石重賑兩月
是三府各州縣存倉榖石俱作賑恤之用雖登萊青三
府尚有存倉之榖百餘萬石而轉運甚難與濟兖東三
府無益況天時不可預必自宜早為籌畫積貯之計以
實倉廪查去歲直隸收成頗豐目今米價亦平或從直
隸採買米石令回空糧船運至東省或將南漕截留數
十萬石分貯水次州縣爾等詳悉查議再德州現有駐
防兵丁若照天津建倉之例起建倉厫以備每年截漕
存貯則河南山東有需用米石之時一水可通似屬有
益爾等一并確議具奏
又奉
上諭從來硫磺一項禁例甚嚴不容私開私販聞山西一
省有山之州縣遍産硫磺姦民違禁取利者甚多地方
官員平日不實力稽查遇有發覺恐干失察之咎往往
私自完結隠匿不報如平定州地方上年則有聚集愚
民二三百人私開之事又平陸縣亦曾拏獲私煎之人
有司皆含糊完結又有江南人趙加為在省城買硫磺
數百斤私行販賣路經遼州為廵役捕獲而該州亦不
具詳朕所聞如此該撫等身在地方豈無聞見著嚴飭
文武官員嗣後實心稽查嚴加盤詰不得虛應故事苟
且結案倘再有私開私販之弊而該管之文武官弁寬
縱姑容隠匿不報者定行從重議處將失察之上司一
併察議
初七日江蘇廵撫尹繼善奏請以藍翎王機改署淮
安府軍務通判奉
上諭藍翎王機若因不稱武弁之任即改補文員則將來
武弁必有冀倖改補文職而廢弛本業者尹繼善所奏
不合且朕命往各省之藍翎多係平常之員令該督撫
試用王機既不稱武職著發回原籍
初八日奉
上諭據稽察寧古塔地方監察御史鄂昌奏稱原任奉天
府永吉州知州杜薰因失察造印紙牌革職永吉州士
民等紛紛具呈保留輿情廹切懇請代奏等語向來紳
衿士庶保留本地官員者大半出於賄囑要結之私情
而非愛戴攀轅之公道若允從其請則相率效尤弊端
種種必為吏治民風之累是以屢頒諭旨概行禁止今
覽御史鄂昌所奏朕思永吉州乃極邊之地人情質樸
非内地可比況邊遠新設之缺況味蕭然官斯土者無
可繫戀而民情若此則保留自出公心應當加恩於格
外即該牧失察紙牌亦非不可寬宥之條著將杜薰仍
留永吉州之任若居官果優俟三年之後著該府尹題
請開復
十二日奉
上諭駐藏之官弁兵丁等已經數年未曾更換朕心深為
軫念查從前派往之兵係陜西一千名四川一千名今
陜西兵丁現有征勦準噶爾之事難以派往西藏四川
新經召募充伍之兵甚多著提督黃廷桂廵撫憲德酌
量於新舊兵丁内揀選二千名前往西藏將從前駐藏
之兵換回其弁員等自總兵以至千把亦應更換若大
員内一時不得職銜相當之人可揀選幹員加銜委署
前往著黃廷桂憲德悉心定議具奏
又
諭管理西藏事務貝勒頗羅鼐朕為統一天下之主凡四
海生靈無分中外皆一視同仁乃者附近帕爾城之布
魯克巴地方人等起釁搆兵互相仇殺朕聞之深為不
忍軫念於懷爾能仰體朕意遣使與班禪額爾德尼之
使一同前往和說又遺書宣諭朕之恩德布魯克巴地
方人等遂感悟息争各帶部落敬順無違且誠意請朕
施恩訓誨朕甚嘉悦布魯克巴地方人等乃從來尊崇
佛教恭敬逹賴喇嘛之人理應遵守佛法體佛好生之
仁而行若因一時之忿致動干戈互相仇殺不但擾害
生靈亦不合於佛道且成仇日久延及子孫亦不無貽
害之處自兹以往宜各守疆界共相和睦永遵佛教祗
奉恩綸如能黽勉力行朕益軫念施恩矣布魯克巴之
諾銀林親齊雷喇布集後身喇嘛渣色禮布魯克古迹
等著各賞給銀茶筩一盛酒銀池一各色大縀四十疋銀
一千兩以示懷遠嘉順之至意噶碧東羅布喇嘛率衆
先歸尤為可嘉亦著賞給銀茶筩一盛酒銀池一各色
大縀四十疋銀一千兩以示表揚公忠之盛典爾可將
發去物件按名賞給并將此諭旨宣諭布魯克巴地方
人等知悉
十三日奉
上諭朕惠養黎元惟恐薄海内外有一夫之失所上年山
東地方山水暴發民人罹於災患朕心軫念維殷切諭
督撫大吏等加意撫綏又特遣大臣前往督率地方有
司逐戶賑濟賜粟賜金皆加厚於常格之外其額徵錢
糧與例不蠲免之漕米悉令免徵又遠運奉天之榖石
截留隣省之&KR1193;糧以濟平糶散賑之用無非欲使被災
窮民免流離而登袵席也乃有人奏稱東省上年二麥
秋成合縣統算僅有三四分而地方官竟作七八分捏
報又迎合上司之意將饑民戶口駁詰刪減且遇外來
就食之人概行驅逐而本處漏報饑民又攔阻不許他
往等語朕聞之深為駭異比即降旨嚴切詢問田文鏡
岳濬及劉於義牧可登等今據伊等先後回奏僉稱東
省上年二麥實係豐收至於被水之州縣雖有數處勘
不成災然亦從未有捏報七八分收成者惟是州縣始
初開報饑民時皆經由里總人等之手其中多有冒濫
而不法刁民又串通鄉地假捏重名詭名造入賑册加
以胥吏舞弊或將應賑之戶刪去而將不應賑之戶載
入或將此處已賑之戶移作彼處未賑之戶種種弊端
難以枚舉此中既有冒濫即有遺漏乃必然之勢後經
臣等分委司道親加查騐刪其浮冒補其遺漏據實核
定有增有刪並無駁減太甚之處至於就食之人概行
驅逐本地饑民攔阻不許他往之說實無其事上年開
賑之初臣等恐愚民有先期散往他境以致流離者飭
令該州縣備查境内有外來隣邑饑民果有親友可依
者則令安插居住若係無依之人則資送回籍以便入
册領賑俱有檔册可據並非驅逐況自冬底以至新正
他省資送回東之窮民不下數千口則東省文武官弁
從前之不曾攔阻他往可知矣該督撫及欽差侍郎回
奏之詞如此彼此大概符合似是東省散賑實情但從
前臣工之陳奏亦必有所自來或係東省人民遭値水
災不知省愆思過而猶心懷抑欎造此怨望之言以致
傳播遠近啓旁人之疑議耶抑或棍徒捏造浮言煽惑
衆聽耶朕嘗謂水旱災祲之降或由於朝政之闕失或
由於官吏之姦貪或由於民風之澆薄三者有一於此
皆足以上干
天和加之譴罰今以山東近事論之朕加逾格之恩該督撫
及欽差等身在地方殫心竭力早作夜思以拯斯民於
困阨而該省人民不但不知感激且加官員等以苛刻
之名誣以奉行不善之罪肆行謗議惑人聽聞似此乖
戾之氣焉有不干
上天之怒而罹澇溢之災者乎去歲費金吾在京時曾奏稱
豫省風俗淳良與山左迥異即就鄉紳中一事而言宋
致虧欠帑金其中那移代賠之項居多而伊之兄弟子
姪合力完公羣情踴躍而李永紹身為尚書家貲饒裕
況侵欺貪婪之項居多乃負欠國帑展轉遲延不肯完
納此即兩省人情厚薄之明騐等語李永紹為東省士
民領袖其居官之日既已納賄婪贓而罷斥之後仍復
營私藐法以此為一省之倡無怪乎相率效尤日趨於
凉薄之行也李永紹名下應追銀兩著該撫岳濬查明
嚴追以示懲儆並將此旨通行曉諭該省人民等各宜
滌慮洗心以凛
天戒
十四日浙江總督李衛奏浙江舊存倉榖請撥運淮
北山東平糶奉
上諭凡為督撫者能經理所屬地方事務便稱盡職總督
李衛公忠體國視鄰省如同本省將米穀籌畫運送以
備平糶之用甚屬可嘉若凡為督撫者皆能視國政如
家事不分彼此如此存心則禆益之處更廣矣李衛著
交部議敘其運送米穀前往淮北山東之處著照所奏
速行
又奉
上諭從前阿爾泰兵丁駐劄之時糧運維艱是以廷議每
兵月給米一斗併羊價五錢彼時羊價甚賤所給銀米
足供一人之食邇年以來羊價漸長所給銀米實有未
敷雖各兵換班之時朕優勞戍兵厚加賞賚而歲月既
久資斧無幾或不能接濟朕心深為軫切查察漢叟爾
每年屯種所穫富有餘貯而運送糧石較前亦易著將
現今調撥軍營防守之滿洲兵丁每名照例月給米二
斗四升九合其駐守阿爾泰之滿洲兵丁每名月給米
二斗至察哈爾土默特兵丁每名照例月給米一斗五
升以示朕一體恩恤兵丁之至意
二十日戶部議覆江南總督高其倬等奏淮商黃光
德等代輸歙縣未完地丁銀兩應否議叙恭候
欽定奉
上諭兩淮鹽商數年以來朕屢次加恩撫恤並查免陋規
雜費數十萬兩商人感激情願捐貲以佐國家公事朕
再三降旨於該督撫及廵鹽御史等諭令不必捐輸而
衆商堅稱叨沐恩澤辦課之餘寬然饒裕輿情踴躍不
能自已朕因令其即於本處地方辦理鹽義倉串場河
等事使本處人民咸霑利益近又聞商人之中富者捐
助固有餘貲其無力之家勉強以應捐助之名而於正
課轉有未清者已諭該督撫等留心體察今黃光德等
代輸歙縣未完地丁一項雖屬急公好義之舉但各商
果皆力量寬裕情願代捐無抑勒勉強情事與否著高
其倬伊拉齊查明實情具奏再降諭旨
二十五日奉
上諭從來備辦軍需於地方不無勞費朕深知其弊惟恐
累及民間是以征𠞰準噶爾之舉悉心密籌於數年之
前一絲一粟皆用公帑製辦而民間並不知國家將有
軍旅之事從來未聞預備軍需地方能如此毫不騷擾
也此天下所共知更為三秦百姓所深悉者及至大兵
既出時日既多輓粟飛芻脂車秣馬雖不取辦於民財
恐不免借資於民力此亦事勢之不得不然者祗以準
噶爾狡獪兇頑父子濟惡實蒙古之巨患為國家之隠
憂若因循苟且縱賊飬姦是狡宼一日不滅即邊境一
日不寧邊境一日不寧即内地之民一日不得休息此
朕熟思詳審出於萬不容已者並非好大喜功利其民
人土地而為此舉也即以上年之事言之賊夷先遣使
臣詐稱求和及朕降旨暫停進兵待其信息而彼傾其
賊衆乘我不備大肆猖獗然則此等狡宼固可置之度
外聽其貽害於邊方哉即此愈見
聖祖皇考當年不得已之情朕今日繼承先志不能不辦理
之苦衷也惟是國家設兵所以衛民今因用兵而有不
得不資民力之勢朕心實為憐憫是以年來屢蠲陜甘
二省額徵錢糧使羣黎均沾膏澤而三秦紳士庶民感
激國恩兼明大義踴躍趨事志切急公二十年來如一
日朕實嘉之如昨歲據督撫奏報甘肅士民等有願捐
車輛以資輓運者有願捐草束以供芻牧者朕皆降旨
一一照數給與價値而其服勞宣力之誠悃亦大可見
矣今年添辦軍需朕又切諭督撫有司等體恤民情不
得絲毫擾累其糧餉運費特令加增倘再有不敷仍令
據實陳奏無非軫念民勞之意惟望陜甘二省紳士庶
民等歡欣鼔舞勿懈初心則和氣致祥仰邀
天眷不數年間必見膚功克奏不但邊城内外共受寧静之
福即爾等世世子孫亦永享安居之樂矣查雍正九年
甘肅所屬額徵錢糧業已全行蠲免西安所屬額徵錢
糧前降旨蠲免四十萬兩著再蠲免四十萬兩以昭朕
體恤之恩該督撫務飭有司敬謹奉行使閭閻同受實
惠並將此旨刊刻頒布俾陜甘二省遠鄉僻壤之民共
知之
又奉
上諭陜西西安等處米石運作兵糧前已降旨令副都統
范時繹前往料理但軍糈關係緊要轉運致遠必須委
官選弁措置合宜始於地方不擾而於公事有濟廵撫
武格侍郎馬爾泰乃總理軍需之人凡此運糧事務可
悉心籌畫經理范時繹仍聽其調度其在途押運雖係
范時繹之重責倘有條奏事宜及舉劾官員等事仍咨
明武格馬爾泰會商定議具奏以免互異
又奉
上諭準噶爾父子濟惡背天逆理狡獪百端為邊方之巨
患朕繼述
先志綏靖西陲特遣兩路大兵聲罪致討數年以來慎選將
士輓運軍需區畫周詳備辦饒裕而三軍之氣鼔勇直
前人人思奮朕常教以古昔聖人之訓臨事而懼好謀
而成天道惡盈謙冲受益軍氣當壯而軍心則不可驕
此我將士及在廷臣工所共聞者也上年正月間西路
大將軍岳鍾琪奏報雍正七年十二月二十八日夜巴
爾庫爾軍營有紫氣祥光綿亘東北歷四時之久光華
絢爛等語二月間又據署總督查郎阿奏報鞏昌府屬
之靖遠衛紅嘴子地方乃黃河過渡之所每年正二月
内東風解凍河冰漸薄冰橋既難行走渡船又難撐駕
行李停滯歲以為常乃今年正月官運糧車至此冰忽
開融舟行無阻誠從來未有之竒遇等語朕覽奏不敢
遽以為喜輒行宣示於外特命封貯内閣以待大軍凱
旋即此可以知朕心矣此番西路撥派之將士皆遴選
訓練之精銳其氣勢倍覺壮盛遂未免有恃強輕敵之心
以致賊人乘我不備侵犯汛界搶掠牧場並傷我兵弁
豈軍志驕矜有干盛滿之戒
天心特以此示儆耶上年被賊侵擾之處朕與大將軍岳鍾
琪等不能計慮於事先實難辭疎忽之過至於軍營牧
放駝馬最宜布置有方乃以牲畜置於賊人來路之旁
又與大營相隔遼遠被賊人乘機盜竊則審度形勢之
謂何岳鍾琪更難辭咎又如逹鼐統領噶斯之兵曾奏
請製辦皮套等物以為兵丁手足禦寒之具而西路兵
丁去冬出戰之時冒犯冰雪手足凍傷者多有則亦大
將軍未曾留意於平時也凡此既往之錯追悔無益從
來勝負乃兵家之常禍福有倚伏之理從前因疎忽而
致虧損將來自可因小警而成大功惟望合營將士等
以敬慎之心辦理戎事以忠義之勇對越
上天自可仰蒙
上帝慈恩默垂保護經云
皇天無親惟德是輔天之所助者順也況準噶爾之底裏我
所悉知罄其所有兵甲不過三四萬之衆即以上年之
事論之小策凌敦多布係伊防守西拉奔爾要地之首
領乃於冬間乘空調來傾其人衆犯我卡倫我軍以數
百人固守小營彼不能奪並不敢萌窺大營之念僅於
中途以全力邀截我師四路畢集而我總兵官樊廷張
元佐等以數千人擊敗彼數萬之衆則賊之力量伎倆
不過如是而已盖彼之所長在於偷盜駝馬而我師一
時失於防範遂爾墮其術中並非彼之兵力有餘也觀
賊之虛張聲勢分兵侵擾噶斯卡倫窺伺土古魯之糧
石我師以百十人即可防守而追逐之則更鼠竊狗偷
之行不堪之甚者也總之行軍之道心不可驕而氣不
可餒傳曰有所忿懥則不得其正有所恐懼則不得其
正此聖賢修身正心之義而於臨戎制敵之際更當遵
奉而行者凡我將士等務去從前驕矜之心而鼔將來
勇敢之氣候朕徐徐籌畫必有蕩宼萬全之勝策俾將
士等歡欣鼔舞奏凱歌而膺爵賞也其軍營得傷患病
之兵丁著用心調治務令痊可朕正籌畫加恩使之更
換休飬以恤勤勞著大將軍將朕此旨通行曉諭出征
將弁兵丁知之
又奉
上諭上年臘月準噶爾侵犯卡倫署大將軍紀成斌調肅
州安西兩路兵三千名前赴軍營備用據署總督查郎
阿奏稱兩路弁兵起程之時其衣装之費遊擊一員借
給銀一百兩守備一員借給銀六十兩千把總一員借
給銀四十兩馬兵一名借給銀五兩步兵一名借給銀
四兩將來按數扣除等語準噶爾之事起於倉猝兩路
弁兵於盛寒冬月前赴軍營日期忙廹朕念及此深為
軫憐其所借銀兩悉著賞給不必扣除遊擊一員再加
賞銀六十兩守備一員加賞銀四十兩千把總一員加
賞銀三十兩馬兵一名加賞銀十五兩步兵一名加賞
銀十兩此賞賚之銀著大將軍傳問弁兵等或本人在
軍營自領或其眷屬在家支領悉聽其便
二十六日奉
上諭陜甘二省連年豐稔官倉存貯既多民間亦家有收
藏採辦甚便是以軍興以來糧餉充裕而民食亦寬然
有餘但天時不可預必當於足用之時先籌有備之道
而欲儲數年之積蓄不得不藉資於隣省查隣省如山
西河南之米石若由陸路輸輓道途既遠所費甚多且
恐勞民若由水運則有三門底柱之險難施舟楫朕聞
從前曾以湖廣米石由水運至商州轉運於西安上年
湖廣歲收甚熟今可否於湖廣採買米石循舊運之道
運貯商州以備轉運是亦廣為積貯之一法大學士等
詳查定議具奏
又奉
上諭上年秋月山東地方山水為患即聞河南亦有數縣
被水朕以總督田文鏡身在地方自能經理妥貼冬間
見總督邁柱奏摺知豫省被水之民有覓食於湖廣者
該省已陸續資送回籍朕又切諭田文鏡督率有司加
意撫卹且念豫省連歲豐稔家有盖藏今不過數處歉
收自然可以支持度日不致困窮失所是以未遣專官
前往查賑而但于本地有司是賴也今聞祥符封邱陽
武原武滎澤鄭州中牟等州縣乏食窮民沿途求乞而
村鎮中更有賣鬻男女為山陜客商買去者田文鏡欲
將說合之中保媒人拘拏懲治至於鄉村有糧之家多
被附近窮民呼羣覬覦於昏夜之中逼勒借貸有司不
能究問外間人言如此朕聞之深為駭異朕以愛飬百
姓為心惟恐一夫不獲其所即如上年直隸山東江南
被水之州縣朕皆疊沛恩施于常例之外豈獨於豫省
之民靳兹膏澤田文鏡亦實心任事之大臣必無膜視
民艱之理大約因伊近來年老多病精神不及為屬員
之所欺瞞耳夫賣鬻男女之事在平時亦常有之此乃
出于本人之情願非官長所可禁止者至于荒歉之歲
自以撫綏安插使小民不至離散為第一義若不能撫
綏安插而但禁賣鬻子女以避離散之名是絶其謀生
之路也豈為民父母者所忍言乎侍郎王國棟向曾官
豫省著馳驛前往將被水之州縣一一查明飛飭該地
方官動用本地倉榖錢糧核實賑濟務使窮民咸登袵
席不得稍有遺漏俟麥熟之時奏聞停止該地方官從
前隠瞞或再有奉行不善及怠忽從事者著王國棟一
面摘印即行嚴參從重治罪其應行緩徵之州縣傳朕
諭旨即令緩徵以免追呼之擾聞陳世倕居心刻薄田
文鏡為其所朦蔽屬員但知藩司而不畏總督陳世倕
著仍回按察使之任儻不洗心滌慮痛改前非定行嚴
加議處高斌為人謹慎操守亦好但非肆應之才不宜
江蘇繁劇之任著調補河南布政使其江蘇布政使員
缺著淮徐道白鍾山補授淮徐道員缺著嵇曾筠尹繼
善於屬員内揀選委署俟秋汛後送部引見
二十九日奉
上諭國家教飬將士加恩於平時原欲其有勇知方緩急
可恃以備干城之選果能臨戎遇敵奮勇先登勞績戰
功卓然可紀尤當沛以殊恩優加體恤以奬忠誠而褒
壯略也上年冬底準噶爾之事出於不備總兵官樊廷
等率領兵弁鼔勇星馳以寡敵衆轉戰十餘晝夜壯三
軍之威破賊人之膽此等功績實在平時𠞰宼平戎之
上朕心嘉悦已頒諭旨厚加爵賞以表忠勤又念國家
之所望於弁兵與弁兵之報效國家者惟在奮力行間
耳今弁兵之奮力至於如此是伊等之力已效伊等之
職已無忝矣雖義勇之士口不言勞未嘗遽有躭逸求
安之念然揆情度理應令戰陣有功之弁兵更換休息
朕心始安若將已經致身竭力之人仍留戎行以待大
軍之凱旋朕不忍也況兵丁中有侵冒冰雪觸犯鋒鏑
而損傷手足者尤可憫惻已降諭旨令軍營加意調治
務俾速痊給與口糧送回本汛想軍中已遵旨料理矣
著大將軍岳鍾琪將此次隨樊廷張朝良等禦賊有功
之將弁兵丁皆一一查明應令各回本任本汛者著另
選撥更代並將此旨曉諭軍營俾悉朕褒嘉勇壯篤念
勤勞之至意朕又思川陜二省地方數千里甚為遼闊
今西邊有辦理軍需之事總督一員難於控制向來川
省曾設總督今仍著添設四川總督一員即以提督黃
廷桂補授
三十日奉
上諭八旗滿洲蒙古漢軍及包衣佐領下家僕中有人材
壯健曾經行走慣習勞苦之人著挑選二千令往軍前
伊等俱係慣習勞苦之人或値戰陣或牧放馬匹或有
修造之處俱屬得力其中有能射箭放鎗者即行挑取
或現在不能而學習數日可能者亦准挑取著交與八
旗大臣等務擇甚好者二千名令為兵丁遣赴西路其
挑選時必問明伊等家主及本人若皆情願方可挑取
所挑取人等之家主即著賞銀一百兩俟伊等功成凱
旋之日悉行開為另戶係滿洲蒙古即編入滿洲蒙古
旗内係漢人即編入漢軍旗内照伊等家屬人口之數
有人幾口即給伊家主銀幾百兩雖在襁褓之童亦皆
算入數内至於伊等起行之時其錢糧口糧馬匹銀兩
器械等項俱照馬甲之例另行賞給
又甘肅廵撫許容奏寳豐縣知縣閔廷樞續丁父憂
請給假營葬奉
上諭閔廷樞既係獨子從前喪母之時該撫即應體恤其
情准其丁憂回籍乃將伊強留任事今接丁父憂而復
以孤子給假數月為請則從前何不明白奏請給假俾
伊得盡人子之心耶況寳豐為新設縣治現在招戶開
墾兼有軍需若委署之人可以代辦六個月料其不致
遲誤則閔廷樞亦可准其守制矣為廵撫者不能體察
屬員之情而為此不近情理前後互異之奏朕難於頒
發諭旨仍交與許容將該員應否令其丁憂或在任守
制應否給假之處著一面定議即行一面奏聞
世宗憲皇帝上諭内閣卷一百三
