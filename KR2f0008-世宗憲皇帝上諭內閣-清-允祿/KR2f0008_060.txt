欽定四庫全書
世宗憲皇帝上諭内閣卷六十
雍正五年八月
上諭三十道
初一日刑部等衙門奏李茂卿打死胡君彩擬絞監
候奉
上諭李茂卿打死胡君彩之案若非爾部駁令覆審竟照
廵撫等原審結案則兇犯李茂卿竟脱然無罪而屍親
胡君星反坐以誣告擬流不惟是非失實亦且冤抑莫
伸矣今經駁回覆審該撫將一切實情俱已審出按律
定擬方成信案似此定稿司官若不量加獎勵則將來
實心辦事之員何由鼔舞嗣後如遇此等事件爾部司
官苟能細心䆒核駁令覆審果有實情另行改正妥協
者應將定稿司官量加議叙以示獎勸若有將應照覆
完結之案妄行苛駁徒滋弊端者其定稿司官亦當加
以懲戒爾部統於年底彙奏如此則實心辦事之人知
所鼔舞而挾私多事之輩亦知所儆惕矣其作何定例
之處爾等公同定議具奏
初二日工部奏都統盧詢等監修
昭西陵工程辦理不慎分别處分奉
上諭據盧詢奏稱修工時值雨水連綿磚塊被濕以致入
冬冰凍將磚塊擠出週圍裂璺石角磕損等語
陵工關係重大自應敬謹修理今盧詢等以冬寒冰凍為詞
當時未凍之先何不速行完工及至冰凍之時又何不
據實奏聞請旨明係草率怠忽甚屬可惡著將盧詢鈕
倫革職令来保動支正項錢糧交與盧詢等速行修理
仍著來保監督如果工程堅固完好届期三年該部奏
聞將盧詢鈕倫免其治罪若三年之内有些微損裂之
處尚須修補者即將盧詢鈕倫正法
又護理陜西廵撫張廷棟題參鎮安縣知縣武維緒
故縱要犯奉
上諭據張廷棟奏稱武維緒供稱葉玉文由西安至陜州
上京等語比時武維緒供出之時若張廷棟即著妥貼人
役跟尋蹤跡追捕查拏何難即時擒獲乃張廷棟但將
屬員題參以卸己責而不問犯人之必獲與否凡屬實
心任事者斷不如是武維緒著照張廷棟所請革職武
維緒有無知情故縱情由著該督嚴審具奏張廷棟既
將緝捕之責推於屬員朕即以緝捕之責委之張廷棟
若張廷棟不能將葉玉文挐獲定嚴加議處以為人臣
不實心任事者戒
初四日兵部議准寧古塔將軍庫貯賣穀銀兩酌量
賞給挐獲逃犯之人奉
上諭此奏甚屬錯悮庫貯銀兩係正項錢糧何得濫行動
用即動用賞給挐獲逃犯之人其浮冒濫賞等弊亦當
定其處分之例不然則地方官不留心稽查是否正犯
挐獲即便賞賜必致糜費錢糧且恐不肖之徒串謀作
奸假逃假捕希邀賞賜亦未可定况該將軍等現有養
廉銀兩該地方遇有此等效力之人即以此項銀兩賞
給其於情理亦屬允協著另行確議具奏
初六日領侍衞内大臣公馬爾賽等奏原任將軍祁
立德在軍前婪贓不法巴達色認伊為父祈立德題
補筆帖式並代伊捐陞主事祁立德巴逹色分别治
罪不准援赦奉
上諭此本内將巴達色等議以不得援赦寬免者原以兵
餉事務關係重大之故但本内並未聲明嗣後凡有軍
機兵餉之事俱不應援赦寬免著永為定例
又署直隸總督宜兆熊等題參大城縣知縣李先枝
私派累民奉
上諭李紱任直隸總督時將李先枝題陞天津州知州朕
調來引見看其人甚屬庸常故令仍回知縣原任今以
私派被參劣欵現有明據常見科甲出身人員多有夤
緣黨庇之惡習而貪贓枉法者尚不多見今李先枝目
無國法公然私派科歛苦累小民實科目中極不堪之
匪類而李紱乃敢在朕前特薦題補天津要缺是李紱
不但袒護科甲且必有暗受李先枝請託之處著將李
先枝革職拏問其私派情由及本内有名人犯該督等
一併嚴審定擬再將如何請托李紱之處務須究出具
奏李紱受朕深恩不思報效敢於營私欺罔甚屬可惡
著將李紱革職其工部侍郎員缺著申大成補授仍兼
管順天府府尹事前因廣西貴州查勘疆界及擒挐羅
文剛二案將李紱發往廣西比時降旨若不能挐獲羅
文剛即將李紱在廣西正法今羅文剛已經緝獲是李
紱已無可辦理之事著行文令伊來京現在應行質問
之案件甚多且李紱曾在朕前奏稱蔡珽為人粗疎鹵
莽則有之若貪婪不法之事臣可以保其必無今蔡珽
諸事敗露在四川任内受賄貪贓劣蹟昭著李紱敢於
庇護私黨在朕前妄奏此處亦應審問
初七日奉
上諭太常寺奏請修理
壇廟摺内於
祈穀壇下接寫蜈蚣夾牆字樣
朝日壇下接寫捌字墻字樣草率已極太常寺漢堂官只
有吳隆元一人伊於
壇廟典禮奏章並不細心檢點任意草率甚屬可惡著將吳
隆元交部嚴察議奏
十一日戶部議准山東廵撫塞楞額奏請將存價未
買倉穀之各州縣查明題參奉
上諭山東捐監之穀每石折銀三錢存貯地方乃係當時
經手官員之弊及接任官員因價少難於購買展轉遲
延以致穀石久虚未經買補今若責令現任官添銀購
買是當日經手之員獲利於前而接任之員代賠於後
殊非公平之道當日經手之員多收銀兩現在查明著
追今買補倉穀若三錢之數不敷應於此項著追銀兩
内准其酌撥添補即行購買以實倉儲其價值數目令
該撫照實在時價酌定報部察核其如何辦理方為妥
協之處戶部再行詳議具奏
十二日護理山西廵撫高成齡奏參革糧驛道嚴昉
虧空銀兩應令原任廵撫德音等分賠奉
上諭此本内議稱嚴昉虧空銀兩應令德音蘇瞻金秉掄
三人分賠德音蘇瞻現在京師並未與嚴昉對質難聽
一面之詞遂定分賠之數高成齡所議甚屬糊塗著該
部將德音蘇瞻確加詢問定議具奏
十三日奉
上諭各省副將參將著該省之督撫提鎮會同分别列為
一等二等三等出具考語密咨兵部添寫履歴年齒鄉
貫繕摺進呈其副將參將中有曾經特用及該上司題
陞者亦仍分别等次出具考語一體咨部務期秉公據
實母得瞻徇情面
又三法司奏原任山西廵撫蘇克濟竒貪極劣應斬
立决奉
上諭蘇克濟在山西廵撫任内虧空侵蝕銀兩至於四百
萬兩之多而其詐騙富戶題官受賄及一切婪贓之事
尚不在此數之内此衆所共知者及至贓私敗露本應
將伊即行正法乃朕格外寬恩暫免其死容其賠補彼
時伊父子認完銀一百萬兩此不過四分之一乃伊居
住山西數載展轉遲延不行完補竟置國帑於度外伊
子達爾布係問擬死罪之人朕念其人尚可用暫寬其
罪將伊釋放來京俾得設法料理意欲俟其賠完國帑
之後朕尚有施恩之處乃伊但顧私財而不知有國帑
且並不顧伊父之性命似此不忠不孝之人尚得謂之
人類乎蘇克濟名下虧欠銀兩四分中只令賠補一分
伊又無别項費用之處而藏匿貲財不肯完公是誠何
心如李樹德名下虧欠銀兩伊在任時幫助親戚之處
甚多今當追補還項之際伊上緊完納漸次清結情有
可原若蘇克濟父子則巧詐百出即如餽送隆科多銀
兩初訊問時並不實供二次始行舉出是又何心且其
所供餽送諸人銀兩又復以少為多甚屬狡獪且伊向
稱蘇瞻為山西之好官昨蘇瞻藏匿貲財十四萬兩被
伊家人首出蘇瞻既是好官尚有銀十四萬兩則蘇克
濟歴年貪婪之物藏於何處似此奸惡之徒悖負深恩
藐視國法三法司擬以立斬洵為不枉今暫緩正法著
大學士富寧安左都御史查郎阿會同該旗滿洲都統
副都統等將蘇克濟父子藏匿寄放貲財之處一一嚴
審務將實情究出具奏並將朕此旨曉諭蘇克濟達爾
布知之其家産著照議抄没入官變價其子孫入辛者
庫當差
十六日奉
上諭今年六月内護理甘肅廵撫印務鍾保奏稱固原州
於五月二十四日遭遇冰雹暴雨山水驟聚衝倒東南
角城墻坍塌兵民房屋被傷田禾現在履畝踏勘等語
朕聞之深為軫念即降旨勒部速議賑恤昨提督路振
揚奏稱固原於五月二十四日大雨帶有冰雹州城東
南地勢低下臨河不遠河水泛漲將城根砌石浸鬆以
致上截包磚剝落數丈而裏面土城並未損傷内城地
高北關地卑城中雨水流聚北關最低之處約有二三
尺浸塌兵民房屋二百餘間夏秋田禾雖略被冰雹亦
不成災糧價亦未增長現今夏田收穫小麥每一斗時
值銀七分八九釐固原斗大以京斗計算是二斗二升
有零糧價較前更賤秋禾發生茂盛其兵丁修理房屋
已動用營中公項每兵借給銀三四兩並估計城工費
用所需不過二三百金今工程將竣地方兵民並無被
水不安之處臣不知鍾保如何陳奏致煩聖心有勅部
速議之旨謹將地方情形據實奏聞等語凡地方官員
將旱澇之事隱匿不以上聞乃朕所深惡是以屢年以
來時加申飭欲其將旱澇之處奏報俾朕得知本地實
在情形耳豈有任意增添幸災樂禍之理覽路振揚奏
摺知固原偶遇驟雨城墻舊磚剝落數丈土城並未損
傷而北關卑下之地水浸房屋致有坍塌亦夏令雨水
之時所常有者况城垣廬舍修理甚易所費不過三百
金今俱已完工田禾並未損傷米麥價值較前更賤秋
禾甚為茂盛路振揚身在地方目覩情形據實陳奏如
此乃鍾保於地方事情漫不經心並不查勘確實草率
孟浪具題張大其事駭人聽聞是何意見著鍾保明白
回奏交部嚴行察議
又廣東總督孔毓珣奏報江南宿州靈璧縣地方溝
洫不通雨水停積奉
上諭凡為大臣者皆當視國事如家事即非己身管轄之
地有所見聞亦當據實陳奏方為公忠之道孔毓珣經
過宿州靈璧地方見溝洫不通以致雨水停積即行奏
聞甚屬可嘉孔毓珣著交部議叙魏廷珍身為廵撫於
本省事務漫不關心况陳時夏奏請蘇松興修水利而
下江地方即無積水為患之事其明驗如此魏廷珍同
在江南雖自知無能亦當仿傚辦理今乃視為膜外以
致低窪之處被水停注甚屬疎忽怠玩魏廷珍著交部
嚴察議奏孔毓珣所奏著交與總督范時繹轉交署布
政使噶爾泰確查被水之民加恩賑恤並將應行疏濬
之水道相度修治使積水暢流不為民害著噶爾泰先
將正項錢糧動用辦理皆於魏廷珍名下追補還項以
為封疆大臣忽視地方利弊者之戒
十七日
諭大學士九卿天下庶務殷繁斷非一人所能辦理朕宵
旰勤勞勵精圖治而分猷贊理之任實於爾諸大臣是
賴為大臣者必須視國事如家事方可謂之公忠不負
朕股肱心膂之寄如爾等自理家務或一飲一食或製
一衣裘或造一器皿必商酌盡善措置得宜斷無漫然
為之聽其錯悞不適於用之理至於教導家人約束奴
僕其分别優劣賞罰寬嚴之間悉皆公當不涉偏私蓋
不如是則家務不能整飭爾等亦斷無率意而行之事
而獨至辦理公事之時類多苟且塞責漫不經心或随
衆畫題畫行而於其中之原委曲折茫然不知或心知
其不可而瞻顧不肯直言以為非我一人之事不如隨
班逐隊以免是非至於接待屬員如同僚友平時不辨
别其是非不督責其過失及至甄别之際又復瞻徇情
面曲直不分種種陋習皆部院大臣所不能免求其視
國事如家事者有幾人哉古人云公爾忘私國爾忘家
言人臣既以身許國即當置家事於不問也今縱不能
如古人之體國奉公忘私忘家亦安可視國事家事截
然分為兩途而輕重疎密其相去若是之遠哉庸臣具
臣之習切宜深戒朕日以良臣名臣之道期望爾等大
臣爾等慎勿菲薄自待重負朕期望之心至於諸臣存
心之誠偽朕觀其陳奏之言觀其辦理之事即可洞悉
其隱微或改變初心或屏除舊習朕一見無不知之不
可不自勉也夫人臣之弊莫大於迎合上意此朕所深
惡而日加訓誡者朕欲大小臣工俱為好官爾等若欲
迎合朕意何不即以勉為好官為迎合之首務則朕之
心慰爾等亦無負於朕矣
二十日奉
上諭積善由刑部司官朕加恩擢至江西按察使准其具
摺奏事伊自應勉竭忠誠凡有所見據實奏聞乃自到
任以後諸凡事務一槩隱匿並不陳奏伊果庸愚懦弱
不能特立獨行值邁柱到任之時亦當將地方事務一
一告知同心協辦以報朕格外擢用之恩乃反袒護裴
&KR0973;度等徇庇屬員邀結黨與捏造無稽之談誣參邁柱
實為深負朕恩邁柱到任以來不避嫌怨為地方生民
計實心效力天下共知伊縱不竭誠協助邁柱辦理又
何忍誣陷邁柱此等行事是何肺腸與誰商議聽誰指
使積善向為刑部司官塞爾圖若非黨與何故將如此
不肖之人保舉伊所參邁柱奏摺朕硃批諭旨著富寧
安查郎阿會同刑部堂官閱看訊問積善務將始末緣
由審出積善實供則已若不實供即嚴加刑訊
又
諭大學士等
皇祖妣
皇妣外家俱有世襲公爵
孝誠仁皇后外家之公爵因常泰獲罪奉
皇考諭旨革退而比時未令承襲者
皇考或有深意存焉今可著常海之子倫布承襲再原任都
統賴塔當三逆變亂時伊統兵征勦克復雲南功績𢡟
著朕恭閱
聖祖仁皇帝實錄備悉其詳因伊身有過犯其功過適足以
相抵是以未封公爵給以阿思哈尼哈番在國法實為
允當且當日之不優封賴塔者欲使立功之人咸知儆
惕收歛不可恃功驕肆妄為今事歴多年後人已知鑒
戒奉法著將賴塔追封為一等公令伊孫博禮屯承襲
以示朕眷念舊臣之至意
又河南總督田文鏡奏進瑞穀奉
上諭朕前降旨嘉獎田文鏡特加尚書銜授為總督今歲
河南通省地方各種收成俱十分豐稔所産瑞穀至十
有五穗之多實伊忠誠任事之感召愈見朕加恩之公
當矣
二十一日戶部奏京通十三倉倒塌滲漏應賠應修
之處交倉場侍郎岳爾岱劉於義查明分派托時陳
守創等名下勒追奉
上諭此事交與岳爾岱稽查實屬繁擾著將伊等應賠修
理倒塌滲漏倉厫所用之錢糧及霉爛米石二項逐一
查清分為四分令其賠補托時陳守創各令賠補一分
其受交代之監督内已過六個月者則與前任監督無
涉令現今離任之監督賠補一分著落殷式訓賠補一
分其接受交代已經兩個月以至五個月者將前任監
督與現今離任之監督各令賠補一分若接受交代一
個月者則與現今離任監督無涉應令前任監督賠補
一分仍著落殷式訓賠補一分
又福建總督高其倬參奏興化府知府卞永嘉等虧
空倉穀奉
上諭高其倬雖將虧空各員題參然屬官感其從前之護
庇自仍頌其寬厚盛德諒其出於不得已也但高其倬
聞朕遣官清查將到閩省始急行參奏身雖謝罪奈天
下人之觀聽何豈不赧顔疏内又將雍正二年詳報實
貯之處委於黃國材雖云黃國材失察於前何以毛文
銓到任二年並不參奏從來大小官員任内錢糧案件
一經交代即係後任之責與前官無干毛文銓既已為
黃國材擔承多年朕又何必苛求黃國材著楊文乾查
審之時凡有干涉黃國材之處俱於毛文銓名下究問
追賠
二十四日刑部等衙門奏原任鎮沅土府刁瀚兇淫
貪劣擬絞監候奉
上諭疏内所稱將刁瀚家口遷住省城之處朕思伊之家
口若仍留本省管束太嚴則伊等不得其所若令疎放
恐又復生事犯法刁瀚之家口著遷往江寕省城令該
督酌量安頓務令得所凡有改土為流之土司其遷移
何處及如何量給房産俾得存養之處著九卿酌量該
土司所犯罪案分别詳議具奏
二十六日江南總督范時繹參奏廵察給事中博濟
勒索驛站規禮奉
上諭博濟著革職其勒索餽送及挾制調停等情著何天
培陳時夏嚴審定擬具奏凡被博濟勒索之地方官員
著伊等將餽送之處一一據實自行出首免其議處倘
隱匿不言將來一經審出則與博濟一同治罪范時繹
據實參奏不徇情面甚屬可嘉若封疆大臣事事皆肯
如此則不肖無恥之輩共知儆戒於吏治甚有裨益
又河南總督田文鏡題參確山縣知縣周知非玩廢
不職奉
上諭田文鏡之待屬員悉秉公心並無刻待科目中人之
意而科目出身之員往往被其參劾此皆本人之自取
蓋其意以為棄此一官而使田文鏡受刻待科甲之名
可以洩其怨憤故有意玩忽事務廢弛政令以為被參
不過罷官而止即如李紱謝濟世汪諴等且不惜身家
性命以讒害田文鏡此其明徵也今周知非係進士出
身之員又以玩廢不職被劾此等劣員因私怨田文鏡
而使國家之事廢弛不理可乎此風斷不可長著將周
知非革職挐問此本内所參驛路墩舖等項不行修理
之處俱著周知非修理完固後奏聞釋放回籍倘仍前
怠玩著田文鏡奏聞從重治罪嗣後豫省科目出身之
員被田文鏡題參者若有欵蹟則照例審擬其以廢弛
不職題參者著該部將情由奏聞請旨俾科目出身之
員因結黨怨望上司而廢弛公事者知所儆戒
二十七日工部奏庫貯綵紬缺欠令司員賠補奉
上諭此項綵紬向無專管人員以致短少損壊若槩令司
官賠補未免枉濫以前短少損壊綵紬著盡行寬免凡
工部應辦事件俱與内務府相關務須協同辦理如内
監經手之處工部司官不能進内辦理即著内務府總
管查看其交收物件務須一一清楚即如用過綵紬若
交收之時有短缺汚損者便可不收其未交者若不照
數交還即行指名題參嗣後凡一應辦用物件俱照此
例各處經管之員皆有專責自能留心查察不致有虧
短之弊至現在綵紬其有短缺汚損者一一記檔或可
染色變價爾等酌量行之至所奏嗣後庫貯物件派出
司官專管專收交代清楚母得少有虧缺等語依議
又八旗都統引
見各副佐領奉
上諭八旗人員乃國家根本所關甚重養育教誨不可少
懈佐領者乃統轄一佐領之人俾佐領下人等皆不失
生計不染惡俗養之教之使趨於善莫要於佐領爾等
理宜為國家宣力正已率物教育所轄佐領下人佐領
内有原管佐領有世管佐領有公中佐領原管佐領乃
太祖
太宗時爾等之祖或率所部來歸編為佐領令其管理者有
之或戰陣有功賞賜人口編為佐領令其管理者亦有
之是雖爾等原管之佐領然佐領下人同是滿洲其中
亦有從爾等之祖宣力國家得授世職之人之子孫爾
等理宜骨肉視之使之成就若自以為原管佐領將佐
領下人視同奴隸而陵賤之殊屬非理爾等若倚勢作
威心懷私刻行不公平違朕保赤之念豈惟國法不容
亦敗汝祖宗勤勞所立之基業矣世管佐領亦因爾等
之祖曾宣力國家或人材可用善於管轄故令其管理
佐領遂世世相傳以至於爾等之身爾等理宜將佐領
下人愛惜訓誨勉盡厥職為國家成就人材念爾祖之
勤勞以永保累世所管之佐領也再管公中佐領之人
特以其能理佐領之事能教佐領下人是以揀選令其
管理益宜將佐領下人教育約束俾趨於善爾佐領等
果抒誠心為國家效力正以持身視佐領下人如同手
足誘掖訓導誠切肫篤則佐領下人無不成就佐領内
事無不辦理矣夫佐領之管佐領下人無異州縣之於
百姓如州縣所轄地方或百里有餘或幾二百里戶口
人民不下數萬徵糧斷訟事件繁多然猶可為地方興
利除弊懲惡勸善俾庶民各遂其生以佐領視州縣誠
為甚易一佐領下滿洲多不及二百人少或七八十人
計戶不過四五十家世為同里孰守分節儉孰越理奢
侈孰孝弟勤學孰妄亂生事諒無有不知者也管佐領
之人誠於佐領内之善者獎勸優待薦舉以鼓勵之則
善者益樂為善衆人亦皆鼔舞興起勉於為善矣其劣
者亦宜視如子弟開導訓誡初教之不改再則斥辱之
誠如此愛惜而訓誨之雖係下愚亦必中心省悟謂此
反復教誨之者凡以為我也其必悔前非而趨於善矣
倘有賦性頑劣雖行教誨怙終不悛者即申詳參領都
統等懲戒之或送部治罪以警衆人如此則佐領下頑
梗之徒感懼而不敢為非矣管轄人者不能免於人之
怨己但當於佐領下奢侈者訓使節儉懶惰者免使勤
公將頑梗之徒毫不徇縱即有一二無知之人初時未
免抱憾久而自悟其所以如此者特以造就伊等俾得
遂其生計之故自然漸知感戴矣今佐領内或有不肖
之人自恃身為佐領凌虐佐領下人不論是非恣意妄
行其或昏懦之輩託為愿人將佐領事盡諉之驍騎校
任其所為其或怠惰之人將應行教諭佐領下人之處
並不身親其事視為具文但屬之領催轉相傳示其或
貪鄙之輩不知愛惜佐領下人反貪小利而朘刻之則
佐領下人何由心服何由成就是以朕今特令每佐領
設副佐領一員協同佐領辦事和衷共濟將佐領下人
教育約束庶幾於事有益倘副佐領目無佐領不問事
理肆行無忌亦屬不合如有此等之人該佐領即申詳
都統若佐領與佐領下人結黨目無副佐領朦朧作弊
副佐領亦即申詳都統不可彼此瞻徇情面爾等將朕
訓旨謹識於心佐領副佐領凡佐領下事務從公辦理
一意和同惟理是求各抒誠心將佐領下人教育約束
禁止妄亂賭博酗酒之徒毋使干法亂紀嚴飭怠惰之
人使之勤力奉公勸諭奢侈之輩使之崇尚儉樸安分
遂生勉習文武之業副朕樂育八旗人材之至意俾凡
係佐領下人皆得以成就風俗淳美於以綿子孫無疆
之福澤而我朝億萬斯年久安長治之宏規朕可保其
無替矣爾等各宜勉旃
二十八日奉
上諭前因湖廣近江濱湖之州縣如咸寕蒲圻數處平時
易於被水者今歲又略被水特頒諭旨將今歲錢糧全
行蠲免沔陽潜江監利一州二縣及屯坐此州縣之衞
所亦皆屬低窪之地與咸寧等處大略相同著照咸寧
等處之例將今歲錢糧全免其有已經完納者准抵算
明年錢糧之數朕因軫念楚省窮民已發帑銀二萬兩
令該督撫加意賑恤此銀倘有不敷查湖北現有買穀
備用之銀六萬兩著即將此項銀兩動支於應用之州
縣分給賑恤務令均沾實惠
二十九日奉
上諭提督廣東學政給事中楊爾德謹慎老成今聞患病
溘逝朕心深為軫惻伊旅柩回籍時著該地方督撫酌
量照看再伊家有七旬老母著行文浙江廵撫李衞亦
留意照看
又戶部等衙門奏涿州知州鄭錫爵等自首冒銷老
婦銀兩應令署總督宜兆熊等保題到日再議奉
上諭若該署督果行保題即准結案不必再議此項恩賞
内各省冒銷之銀甚多朕令其自首免罪乃屬殊恩該
督撫自應確實查奏倘州縣官不據實數首出略舉一
二以塞責而暗中仍有隱匿者經朕察出將本官嚴加
治罪該管上司一併嚴加議處
三十日吏部議奏太常寺少卿吴隆元奏事不敬應
革職奉
上諭吳隆元為人居心甚屬不端向因隆科多年羹堯在
朕前力薦是以擢用然薦舉雖由伊等而擢用出自朕
恩乃吳隆元並無感恩效力之誠凡陳奏保舉俱逞其
私詐且觀其相貌狼顧與查嗣庭相類至於科甲黨護
惡習經朕屢次訓諭諸臣無不心悦誠服惟吳隆元毫
無領受悦服之意此乃黨護科甲之渠魁也若但將伊
革職伊轉得安閒自便著革職仍在原任效力行走倘
再不悛改定行從重治罪
又刑部等衙門奏盜犯顧了頭等斬決奉
上諭顧丫頭黃三聖俱著即處斬黃三聖已經行刧二次
此案内又復窩盜分贓兇惡已極而陳時夏以為情有
可原擬以發遣甚屬疎縱前張楷將確實強盜數人改
招寬釋又如今歲秋審招册内署甘肅廵撫鍾保將因姦殺
死親夫案内奸夫樊先成擬為緩决其夫既遭慘死其
婦又被極刑皆因樊先成而起今當秋審之期此人尚
可緩決乎又福建廵撫毛文銓將賭博殺死人命之邱
竒章擬以緩決邱竒章設局誘賭又復毒毆斃人性命
兇惡若此尚可緩決乎書經曰天討有罪五刑五用哉
刑罰之設乃帝王代天出治除暴安良之要務而庸鄙
無識之流惑於救人一命勝造七級浮屠之諺語以為
曲全一人便可得美名而獲厚福殊不知其人無罪而
蹈顛危果能救之則為隂隲倘係犯罪應死之人而故
意寬縱是為枉法殃民豈不干天地之和而造子孫之
孽乎如國家之設倉積穀乃水旱緩急之所賴百姓性
命之所關而徇情邀譽之上司一任屬員之浸漁而不
問以致顆粒無存倉廩空虚一時需用無所資藉而嗷
嗷待哺之民已成溝中之瘠是為民父母而使千百善
良之人死於其手此等罪孽上通於
天今乃於此處不加儆戒恐懼以贖愆尤而欲曲活行兇劫
奪之盜犯以求邀福於冥冥之中安有不遭天譴者乎
古聖人所云罪疑惟輕者亦必其中本有可疑之處然
後酌量從輕未聞於無可疑之中而枉法寬貸以沽長厚之
名也夫政寬則民慢因而犯法者愈多是不能息事而
轉以生事不能愛人而轉以害人故子産云水懦弱民
狎而玩之故多死焉火烈民望而畏之故鮮死焉此一
定之理也朕覽秋審緩決人犯中亦有情罪可惡者或
因彼時正法之人已多故從緩決並非一次緩決之後
便永不正法也若内外辦理諸臣以為一次既寬便不
當正法則與緩決二字之意不符陳時夏毛文銓鍾保
身任封疆不能秉公持正而枉法故縱是何意見著明
白回奏
又廣東總督孔毓珣題參南雄協副將李建功苦累
兵丁奉
上諭李建功到任未幾若言因操演苦累兵丁如何可令
解任李建功不必解任但不便仍留原任著該督酌量
調補别營副將兵丁葉肯堂等不服操演擅敢辭糧離
伍大干法紀著該督嚴提究審將為首者按律治罪其
被營棍脅誘隨行之人審訊時若伊等有情愿歸農者
著革去兵糧押回本籍令該縣嚴加管束倘再有過犯
嚴加治罪
世宗憲皇帝上諭内閣卷六十
