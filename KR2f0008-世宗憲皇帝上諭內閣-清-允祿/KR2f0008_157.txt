欽定四庫全書
世宗憲皇帝上諭内閣卷一百五十七
雍正十三年六月
上諭九道
十二日刑部奏諾樂洪參奏福祿各欵竝無實蹟但
福祿係允䄉用人行止不端應擬斬監候奉
上諭前據諾樂洪密奏福祿乃允䄉心腹用人心術行止
俱不可問於北路出兵時營求派往及到軍前毫無效
力之處又復鑽營該管諸大臣由護軍校委署防禦復
委副參領又署理掌管緊要軍機兵部員外郎之缺似
此匪人竟充要職恐於軍機不無擾亂洩漏殊屬未便
等語朕因覽諾樂洪所奏福祿秉性奸邪存心叵測種
種夤緣鑽刺之處大干法紀是以降旨拏解回京交與
刑部嚴審定議具奏今覽刑部審訊情由是福禄出兵
數年竝無過犯且在河通胡爾哈殺賊受傷得受恩賞
又曾派往科卜多隨征效力凡諾樂洪所奏皆全無影
響之事且諾樂洪狡猾乖張近日諸事敗露此即伊造
言誑奏之一端也福祿著釋放其諾樂洪原摺著發出
與福祿倂衆閱看竝令在廷臣工共知之朕待天下臣
民無不與以改過自新之路即如阿其那塞思黑隆科
多年羔堯之黨與屬下朕加恩錄用者不可勝數竝無
成見成心豈以福禄為允䄉舊屬而存刻待之意祗因
諾樂洪參奏不得不將福禄拏交審問該部既審無不
法實蹟而且有行間效力之勞便當據實奏聞請旨豈
有不審實情強引律條擬以大辟之理著嚴飭行
十五日禮部議覆貴州學政晏斯盛奏黎平府屬亮
寨長官司正長官龍紹儉陳請科舉應不准行奉
上諭土司龍紹儉原由生員出身既有志觀光陳請科舉
著准其一體應試若得中式其土司世職亦可著將應
襲之人舉出請襲
十八日奉
上諭據扎魯特貝勒阿第沙報稱今歲春時亢旱將伊旗
分人等移於近河潮濕之地居住五月初七日大雨竟
日夜間水發淹没人畜甚多等語扎魯特等旗分年來
連值旱澇收成歉薄今又遭此水患深可憫惻從古天
人感召之理一定不易果能各修人事安分循理
上天必加護佑錫之以福若所行不善即可以致災患此被
災旗分之扎薩克台吉等身圖安逸怠玩公事苦累屬
下不加愛惜所屬人等不知親上之義罔遵法紀貪營
小利互相盗竊因而干犯天和災害疊至儻不知悛改
猶以被災怨望安能消禍致福國家設立法度原以乂
安民生凡官差𣲖遣誠能實心行走自然免於罪戾以
獲善報嗣後扎薩克台吉等宜居心忠正各盡職業勤
於公事愛養屬下令其從善其部屬民人各守分遵法
承應官差黽勉效力如此上下鼓勵交勉於善則
上天洞鍳自能雨𤾉時若災患不生人畜滋息米糧豐稔共
享安寧之福其理固不爽也即今蒙古等於遊牧處謀
生豈不知地方形勢而於夏令雨水之時率衆環居近
河之地竝不防護以致被災此皆怠惰成習昧於謀生
後此可不加謹愼耶著將此旨行文衆扎薩克等令其
遍行傳諭各加勉旃
十九日
諭内閣現今道府出缺甚多一時不得勝任之員著在京
三品以上滿漢官員於現任科道部屬及知府同知知
州通判知縣内各舉一人或勝道員之任或勝知府之
任填註明白於三日内交送内閣彙齊奏聞候朕簡用
若所舉有相同者亦准彙奏大臣等歷官年久豈無深
知確信之一人可膺保薦者况奉朕特旨尤當矢公矢
愼以副朕諮詢之意儻懷挾私心瞻徇情面又蹈從前
舊轍將來所舉之人或有不端劣蹟或不能勝任無忝
定將原保舉之大員嚴加議處
二十二日奉
上諭向來外任官員告病者即行休致無病痊復用之例
朕從愛惜人材起見特准各省督撫酌量若屬員居官
素優而患病是實者於告病本中聲明病痊引見補用
此朕體恤成全之恩旨也近於引見之時見起用各員
本無大恙調治未久即赴部銓補者甚多則本來患病
之不實顯然矣又有借名告病而巧為規避者或因繼
起有人囊槖豐厚冀娛晚景或因民俗刁悍地方繁劇
慮及考成其該管上司但見屬員不戀官職遂爾代題
而不覺受巧宦之欺䑃也如原任福建漳州府知府王
之𤦺同知王時翔等皆因地方繁難而託詞告休者本
皆精神強健竝非實病得請之後讌樂歡遊朕知之最
確似此者各省不可枚舉今元展成題請平越府知府
朱東啟告假回籍調理俟病痊起用一䟽明係該員畏
懼苗疆而為此規避之計朱東啟著解任仍留黔省調
理俟病痊之日自黔送部引見將來凡有似此告病該
督撫題請病痊起用者俱著留於該省調理不准回籍
俟病痊之日該督撫送部引見若永遠告休不請起用
者該督撫司道必察其患病果實一時難痊或年老力
衰不能辦事然後申請題達儻受屬員之欺朦或徇平
日之情面仍蹈從前故轍經朕訪聞必將該上司從重
議處
二十三日奉
上諭據福建提督王郡奏稱吕宋國以麥收歉薄今附洋
船載榖二千石銀二千兩海参七百觔來厦賣銀糴麥
多則三千石少則二千石臣查五榖不許出洋律有明
禁今呂宋以榖易麥臣與督臣撫臣現在商酌請旨等
語朕統御寰區内外皆為一體呂宋雖隔重洋朕心竝
無岐視國家之所以嚴禁五榖不許出洋者乃杜奸商
匪類私販私載暗生事端之弊若該國偶然缺少米糧
以實情奏聞於朕朕尚酌量盈餘以濟之今呂宋以麥
收歉薄載榖易麥更為情理之當允從者著該督撫提
督等轉飭有司按照榖麥時價均平糶糴不許内地之
人抑勒欺詐俾番船載麥回國以濟其用竝將朕旨傳
諭來商知之
又奉
上諭自古地方官員有進獻方物之禮盖以地土所産貢
之於君所以將其誠意而為君者鑒其意而酌納之所
以篤堂廉之誼聯上下之情也朕即位以來亦循照舊
例而行其中間有進獻珍寳古玩者朕概降旨停止不
許呈進向來鎮臣中偶亦有隨督撫進獻者朕皆諭止
之至於所獻之物備隨時賞賜内外臣工以示一體之
意竝非朕所需用都中市賣不得之物而收貯内府也
此朕左右及廷臣所共知共見者雖臣之效忠於上君
之加恩於下不在乎此然此亦係儀文禮節之一端所
以歷來未廢凡為督撫者既以此將其誠敬之悃則當
於採辦之時厚其價值俾所屬官民歡欣從事有踴躍
之心無退縮之意方為事君盡禮之實心乃朕向聞各
省大員採備貢物有恃上司體勢發價减少者以致民
間視為畏途如榆次百姓不敢種好瓜肅寧畏植好桃
外間傳為話柄近朕訪聞福建採買柑果有短價累地
方官民之處似此則與君臣聯接之本懷大相違背矣
朕豈肯為此無益之儀文而令承辦之微員貿易之百
姓或受擾累哉昔年石文焯在外任時進獻土産食物
用數摺開列各品件件相同朕訝其重複問伊奏事之
人伊奏云石文焯現在署理幾缺故用貢物幾分朕實
不解其故後偶向年羹堯諭及年羹堯奏云外官之於
上司現署幾印則饋送規禮亦是幾分朕始知外間有
此不堪之陋規而石文焯竟彷而行之於君父之前其
識見庸劣一至此哉凡事謹小慎微不可不防其漸若
以貢物而累及閭閻固萬萬不可即或交與屬員代辦而
價值不敷令其暗中賠補是又假公濟私收受賄賂之
巧術也似此食用微物朕發價市買何所不得豈肯絲
毫累及地方可通行曉諭督撫等自接奉此旨為始著
將前貢物之數再减一半儻再不遵行仍蹈舊轍朕只
得將各省貢獻之例全行停止莫謂朕將自古通行之
禮為務虛名而廢不體下情也
二十九日奉
上諭朕聞奉天地方凡事關旗民者俱送盛京刑部會審
雖司員會同有司承審實皆司員主稿乃奉天司員積
成陋習惟事威嚴一切人犯到案先將鎻鍊盤於地上
令其膝跪謂之跪鎖繼以荆條互擊其背任意敲打謂
之背花鞭又案無定限如上年八月間遼陽州民郭金
美毆死旗人裴玉亨一案白晝毆傷更餘殞命當日旗
員及知州會騐任聽屍親串同仵作混報多傷且傷痕
寬長逾格承審司員不即禀駁亦不揆度情理惟執定
傷痕刑夾供認草率定擬本年閏四月内葛森到任始
駁令另行騐審相距已十餘月尚未定案又筆帖式皆
本處生長之人所司者不過繙譯之事乃當審訊之時
輙亦列坐詰問此皆朕訪聞甚確者國家定例訊鞫人
犯必須審問實情其應用刑訊者自有一定規條今奉
天司員承審人犯一經到案不察虛實便以刑罰相加
且於定例之外創為跪鎖等項此從來所未聞者似此
嚴刑重罰其中豈無冤濫至於筆帖式微員職司繙譯
竝無審刑之責乃公然列坐審詰命案有乖體制以上
二事著嚴行禁止儻再蹈從前陋習經朕察出定將該
堂官及司員等一併嚴加議處至辦理事件自有限期
而人命等案關係尤重若無定限則拖累牽連之弊不
可勝數嗣後應如何定以限期俾得永遠遵行之處著
盛京刑部侍郎會同該將軍悉心定議具奏
又奉
上諭黔省逆苗不法擾害黃平一帶村莊哈元生等領兵
進勦逆苗雖聞風逃竄仍復盤踞山梁為負嵎之技前
已降旨授哈元生為揚威將軍專司征討惟是苗黨衆
多地方遼闊現調四省官兵甚多滇黔之兵從上游前
進湖廣之兵從下游前進其中相隔路遠哈元生調遣
難周湖廣提督董芳熟悉苗地情形著授為副將軍一
切勦撫機宜著與哈元生和衷恊力公同辦理目前或
應分領夾擊將來如何彈壓安置俱著哈元生董芳悉
心籌畫務期妥恊以副朕委任之至意董芳著馳驛前
往
世宗憲皇帝上諭内閣卷一百五十七
