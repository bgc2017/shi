欽定四庫全書
世宗憲皇帝上諭内閣卷六
雍正元年四月
上諭二十道
初六日
諭理藩院爾衙門人員來往蒙古地方者聞有不肖之徒
肆行無禮勒索凌虐夫外藩之與天朝不但伊扎薩克
王即台吉亦係賓客豈可令領催等卑賤之人肆其欺
凌乎著爾衙門嚴行申禁詳定條例俾嗣後來往之人
永遠遵行
初九日總理事務王大臣等奏
聖祖仁皇帝梓宫奉安
山陵大禮已成距
升遐之日已閱五月恭請
皇上御門聽政以慰羣情奉
上諭諸王大臣所奏雖是我
皇考梓宫尚在
享殿安奉朕今即臨御正門理事心實不忍念
皇考付託重大節養朕身至一切禮儀多有未盡每以天下萬
民事關緊要勉強照常辦理亦無遲悮臨御正門理事俟
皇考梓宫奉安
地宫之後再為舉行
十一日諸王大臣援據典禮再三懇請
皇上御門聽政奉
上諭諸王大臣等援古帝王典禮再三懇請朕亦無可如
何知道了
十三日奉
上諭黑龍江船厰等處人口孳生各處之人聚彼貿易甚
多今地方有應料理之事只將軍武官料理致有於例
不合之處此兩處或御史或部院賢能官員酌量派出
一二員到彼料理其差滿更換年限著議奏
十四日
諭總理事務王大臣朕臨御以來時以天下蒼生爲念凡
自外省來京之員各處雨暘豐歉必面見詳問蓋欲周
知民隠也差往致祭華嶽之侍讀學士田文鏡今日回
京朕詢彼經過地方情形與百姓生理據奏山西平定
州夀陽縣徐溝縣祁縣等處雨澤歉少民間生計維艱
汾州府屬地方得雨亦未霑足地方官現在徵比錢糧
夫巡撫以撫綏地方愛養百姓爲職今平定夀陽等處
黎民饑饉並未奏請賑濟緩徵反行催科小民何以存
濟此皆因伊等去年曾奏報得雨今欲掩餙前言甚屬
不合巡撫德音布政使森圖著交該部察議仍即命侍
讀學士田文鏡會同巡撫德音率領地方官員將平定
等四州縣饑民速行賑濟務使恩澤實霑撫養得所毋
羈時日以致羣黎失業爾等即傳諭遵行
又吏部帶領月官引
見奉
上諭引見月官衣服頗甚整齊聞貧窘之員有賃覓衣服
者朕之觀人並不在於服餙也嗣後引見官員各量已
力尋常潔净衣服亦可引見勿圖鮮華強爲備辦至扵
侍衞等只務被服華美亦當量力服用并著曉諭傳示
十五日
諭直隸各省督撫國家敦勵風俗首重賢良舉髦士以勸
秀民實爲政教之大端凡封疆大吏宜共體此意廣詢
博訪不可視爲具文漫不加察也前所頒恩詔内有每
府州縣衞各舉孝廉方正暫賜以六品頂帶榮身以備
召用一條距今數月未有疏聞豈通都大邑之中海澨
山陬之遠遂無潜修砥操克稱俊乂可應詔旨者歟誠
恐有司怠扵採訪雖有端方之品無由上逹殊負朕殷
殷延攬之至意特著直省各督撫速遵前詔確訪所屬
果有行誼篤實素爲鄉黨所推者即列名具奏毋得隠
蔽及濫引塞責
又直隸巡撫李維鈞奏原任署撫趙之垣應發回原
籍令川陜督臣清查伊叔趙弘爕家産以完帑項奉
上諭曰
皇考御極六十餘年用人之道嘉善奬能不吝爵賞宥罪赦
過率多矜全如勇略將軍趙良棟乃心王室忠勇素著
始終宣力有如一日
皇考待以隆恩異數超越等倫其子趙弘爕承其先世之餘
廕位任封疆不思竭力報稱惟圖利偷安以致事務廢
弛庫帑虧空
皇考不忍遽加斥罷寵遇如初格外優容冀其改悔迨至病
故又令其姪趙之垣往署撫篆為之料理一切未完事
件盖不欲其生平行事一朝破露遂罹國法傷其先人
名節耳
皇考之所以待功臣者至扵如此亦云厚矣朕纉承大統即
洞悉趙之垣暗昩無知萬難勝任然猶仰體
皇考深仁厚澤曲加優庇面飭訓諭數次乃趙之垣怙終不
悛昩扵大義具摺捐銀三十萬兩始知前此所聞勒要
屬官銀兩進上之言並非虛語不知是誠何心試問此
銀出扵何所直隸全省數十萬民生係扵巡撫一人之
賢否奉職無狀貢納財物謂可邀免有是理乎昏謬至
此無怪其不知君恩之高厚矣畿輔重地貽誤匪輕特
令解任准其暫回原籍仍著速來完補伊叔任内虧空
俟其完日朕尚能全其身命保其門戶猶是
皇考厚待功臣之意也趙氏父子忍負國恩
皇考與朕寧忍負功臣後裔耶該部速將此諭行文川陜總
督抄謄告示曉諭使咸知朕意
十六日
諭總理事務王大臣前諭各衙門司官遷轉將所掌案卷
新舊交盤說堂存案向日部中案卷面書堂司官姓名
下註題押其接縫處或標封字或用司印尚可私竊增
删嗣後皆用堂印有添寫處亦用堂印並設立印簿開
明年月用印數目及用印司官名姓如此則弊端可杜
而卷案亦按簿可查傳諭各衙門一體遵行
又
諭翰林院自古帝王臨朝施政右史記言左史記動蓋欲
使一舉動一出言之微無不可著爲法則垂範百世也
皇考聖祖仁皇帝英年踐阼即設日講起居注官扵詞臣中
擇其才品優長者以原官充補鉅典茂昭度越前代誠
爲聖帝哲王之盛事御極六十一年紹精一執中之統
勵敬
天勤民之心文謨武烈經緯萬幾盛德日新大業鴻顯天下
臣民仰瞻至治不啻日月麗天江河行地莫不敬信悅
服記注之臣美不勝書
皇考聖祖仁皇帝謙德彌光聖不自聖惟恐史官或多溢美
之詞故康熙五十六年以後裁省記注祗令翰林五員
扵理事時輪侍班行凡有重務要旨仍命内閣諸臣記
而存之意至周深也兹朕纘承大統夙夜兢業日昃不
遑思所以上繼
皇考功德之隆下致四海晏安之治顧惟涼德深懼負荷之
難今御門聽政之初益當寅畏小心綜理庶事咸期舉措
允宜簪筆侍臣何可闕歟當酌復舊章扵朕視朝臨御
祭祀
壇
廟之時令滿漢講官各二人侍班不獨記載諭旨政務或朕
有一言之過一事之失皆必據實書諸簡策朕用以自
警冀寡悔尤庶幾凛淵冰之懷以致久安慎樞機之動
以圖長治其仍復日講起居注官如康熙五十六年以
前故事爾衙門即遵旨行
又
諭理藩院綽木聘等逃遁本屬小事蒙古人等凡遇之者
俱各不顧身命努力追擒伊等感激
皇考覆育深恩竭誠仰報朕覽奏章爲之墮淚嘉嘆不已將
此旨繕寫發與逹鼐令將效力人等查明具奏毋使一
人遺漏朕將加以特恩
十八日
諭滿漢部院八旗各衙門朋黨最為惡習明季各立門戶
互相䧟害此風至今未息兩相結黨必有一傷惟我
皇考允執厥中至仁在宥各與保全不曾戮及一人爾諸大
臣内不無立黨營私者即宗室中亦或有之爾等若以
向蒙
皇考寬大幸免罪愆仍蹈前轍誘惑朕之無知弟姪必致殺
身覆族昏昩極矣豈但滿洲即漢人亦與一家骨月無
異何苦波累及之至扵誅戮豈不可愍夫人之性情各
有所向豈有與通國之人無不投契之理但辦理公事
不可存私今諸大臣俱在朕前朕居藩邸若曾與爾等
議及私事賄買人心密相往來今日爾等之前豈能降
此諭旨乎
皇考知朕中立不倚斷無殺戮之事是以命朕纘承大統朕
自思之亦惟朕方能不戮一人無一不保全耳朕非獨
因
皇考付託之重實感
皇考四十餘年教養深恩委曲周至言念
弘慈昊天罔極此朋黨之習爾諸大臣有則痛改前非無則
永以爲戒爾等當思
皇考數十年寬厚之恩亦當共體朕委曲保全至意若仍怙
惡不悛朕雖欲勉強仰體
皇考聖衷力爲寬宥但廹朕扵不得已之時將憑
皇考之威靈執法誅戮誰曰不可乎夫朕言是即宜遵行朕
言非即宜陳奏朕未嘗拒也朕屢詔求言雖小臣欲進
言者咸得上達每多召入屏去左右令其面陳爾諸大
臣非不得奏之人乃隱匿不奏退有後言某人不當用
某事不當行誠小人之惡習也夫朕所用之人所行之
事如有不當爾等身爲大臣何難陳奏所言果是朕即
用之矣孟子云吾君不能謂之賊如不奏而但肆譏議
設有人詰以不奏之故能無愧扵心耶賢者朕之所好
爾等即宜好之不肖者朕之所惡爾等即宜惡之乃或
其人爲朕所信任盡心竭力扵國家之事則反謂其專
擅作威如此人孰肯效其所爲自取誹謗乎其或唯諾
成風諸事不問但思自便其身爲已則得矣扵國何補
夫君親大義也而君扵親尤重譬若父之讐則與之相
愛父所愛則與之爲讐爲人子者有是理乎要之以君
之好惡爲好惡然後人人知改其惡而遷扵善君臣一
心國之福也傳之萬世亦有令名爾等其祗承朕諭永
遠遵行
又
諭大學士等爾等皆
皇考簡任耆舊大臣論年齒雖與
皇考相等若經歴事務豈能仰及
皇考萬一
皇考實足爲爾等之師是以爾等但能奉遵
諭旨者斯稱善已朕自幼未曾理事
皇考命朕紹承大統朕深念付託之重凡朕所降諭旨爾等
以爲是則曰是以爲非則即陳奏勿得面從雖封還硃
批諭旨朕亦深喜斷不譴責朕如此信任爾等若但隨
聲附和是自取辱也
又
諭吏部戶部兵部各省給發駐防官兵米穀草豆等項價
值不一除已有定額省分照常給發外其餘未曾定額
省分多寡不符理應將本省歴年給發之價酌處其中
畫一定議價値一定便扵遵行如遇年豐價平稍有贏
餘扵官兵亦屬有益倘歲歉價貴該督撫據實陳奏朕
自加恩
又
諭領侍衞内大臣八旗都統統領等國家武備關繫重大
爾等皆有訓兵責任昔
皇考常躬率士卒寓訓練扵較獵之中
皇考騎射超倫士卒無不欽服各相鼓勵並非爾等訓練所
致朕不能企及
皇考則訓練之事惟爾等是賴但訓練士卒有實心操習者
亦有虛應故事者若爾等按期較射以圖塞責不過閑
談飲茶而散則不但徒勞軍士爾等亦徒多往返何益
之有此皆朕居藩邸時素所深知者今欲密訪何難即
聞前吳爾占任領侍衛内大臣三年詢以侍衛馬射奏
云不曾寓目
皇考宥之若朕則不能寬恕矣爾等能盡職朕必全爾等顔
面爾等亦宜全朕繼述之孝思嗣後爾等務宜實心訓
練比來軍士生計稍艱
皇考教養六十餘年
恩賚頻施無不周備以天下之正供贍養兵丁如此外再欲
加增錢糧亦恐難給兵丁生計之艱其故雖多大抵因
奢侈所致爾等皆管轄兵丁之人應將平素守分者加
以優奬奢侈者加以訓斥則自知懲勸矣此事一時亦
難移易朕與爾等約以三年爲期如三年後仍不能改
爾等之罪不止罷黜且一經罷黜勿希復用彼時勿更
怨望
又禮部議奏
孔子先世五代應俱封公爵奉
上諭五倫爲百行之本天地君親師人所宜重而天地君
親之義又賴師教以明自古師道無過扵
孔子誠首出之聖也我
皇考崇儒重道超軼千古凡尊崇
孔子典禮無不備至朕蒙
皇考教育自幼讀書心切景仰欲再加尊崇更無可增之處
故敕部追封
孔子先世五代今部議封公上考歴代帝王皆有尊崇之
典唐明皇封
孔子爲文宣王宋眞宗加封至聖文宣王封
孔子父叔梁紇爲齊國公元加封
孔子爲大成至聖文宣王加封齊國公爲啟聖王至明嘉
靖時猶以王係臣爵改稱爲
至聖先師孔子改啓聖王爲啟聖公王公雖同屬尊稱朕
意以爲王爵較尊
孔子五世應否封王之處著詢問諸大臣具奏
又直隸巡撫李維鈞奏脩築太行等堤銀兩請公同
捐助奉
上諭脩築甄家莊等四處漫決堤工用過銀兩俱因緊要
工程動用不必捐補著以正項錢糧奏銷
二十四日吏部議奏山西巡撫德音布政使森圖隱
匿地方災荒既不奏報又不停徵照溺職例革職奉
上諭遣祭華嶽之侍讀學士田文鏡到日朕詢彼經過地
方情形與百姓生理據奏山西平定州等處民間生計
維艱地方官現在徵比錢糧即遣田文鏡速往賑濟况
年羹堯來京之時曾囑德音查明歉收州縣奏請緩徵
至今並未奏聞巡撫係封疆大吏一聞百姓饑饉當即
陳奏德音既不奏聞反行催科徵納其不能勝巡撫之
任扵此可見德音從寬免革職著來京在學士任效力
行走其員缺著諾岷補授布政使森圖人不及著革退
在驍騎參領效力行走其員缺著連肖先補授
二十六日
諭戶部朕臨御以來宵旰憂勤凡有益扵民生者無不廣
爲籌度因念國家承平日久生齒殷繁地土所出僅可
贍給偶遇荒歉民食維艱將來戶口日滋何以爲業惟
開墾一事扵百姓最有裨益但向來開墾之弊自州縣
以至督撫俱需索陋規致墾荒之費浮於買價百姓畏
縮不前往往膏腴荒棄豈不可惜嗣後各省凡有可墾
之處聽民相度地宜自墾自報地方官不得勒索胥吏
亦不得阻撓至陞科之例水田仍以六年起科旱田以
十年起科着著爲定例其府州縣官能勸諭百姓開墾
地畝多者准令議叙督撫大吏能督率各屬開墾地畝
多者亦准議叙務使野無曠土家給人足以副朕富民
阜俗之意該部即遵諭行
又戶部議奏公庫銀兩照常借與官兵奉
上諭此項支借銀兩原欲使官兵有所裨益其果否支借
及該管官員有無指名侵用情弊現在庫内存數若干
遣副都御史牛鈕給事中鄂托拜速往查核再出征官
兵支借庫銀亦有已經豁免者一併查明議奏
世宗憲皇帝上諭内閣卷六
