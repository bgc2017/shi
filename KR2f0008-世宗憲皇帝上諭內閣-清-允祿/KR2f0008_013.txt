欽定四庫全書
世宗憲皇帝上諭内閣卷十三
雍正元年十一月
上諭十七道
初六日兵部議奏參遊等官丁憂給假定限十箇月
奉
上諭所奏亦是但尚未詳盡今直隸人亦有在雲南居官
者雲南人亦有在直隸居官者亦有近本省居官者一
例給假十月可乎其丁憂給假之處亦不得預定且無
論何人聞訃莫不急遽一定假期必致將任内事件不
交代清楚草率離任武職防禦甚屬緊要從前武職俱
著在任守制必有深意嗣後給假部内應酌量其遠近
定限其丁憂之員所防守地方有無緊要與應否給假
之處著該督撫提鎮聲明具奏有應給假者朕方准行
不可預定此本著發回再加詳議具奏
又兵部尚書盧詢條奏請定捕盜官役勸懲及窩主
之罪九卿詹事科道議奏請立捕役賞格窩主發遣
黑龍江奉
上諭此議尚未詳盡從來盜案内盜首脱逃尚未緝獲或
報以病故者甚多如何使盜首必不漏網並盜案亦不
致稽遲之處應再加詳議再所擬窩主之罪尤未允協
其窩主有窩強者有窩竊者有知情者有不知情者有
分贓者有不曾分贓者律内按罪分别立決監候斬絞
以至杖笞開載甚明今一概議為發遣黑龍江地方可
乎又所議獲盜過半免其治罪於過半之外拏獲一名
賞銀十兩等語夫獲盜過半免其治罪足矣於過半數
外拏獲一二名亦何賞之有即賞亦不過地方官酌量
行之以示鼓舞又何得預定所賞之數著落地方官令
其捐出乎此本著發回再行詳議具奏
初八日大學士馬齊等奏京口將軍印務已經奉
旨著李杕署理悞將張天植自陳本擬票簡用副都統署
理京口將軍印務字樣請將臣等交部議處奉
上諭忠君愛國之心發於至誠凡事自然不致舛錯遺漏
惟思竊位沽名趨利避害僥倖於萬一而於國家制度
政事輕重絶不加意茫然不知豈不貽笑於世國家政
事皆
皇考所遺朕年尚壯爾等大學士所應為之事尚可勉力代
理爾等安樂怡養心力無耗得以延年益壽是亦朕之
惠也此等小事猶非所重但能各守君臣大義使朕不
致恐懼疑惑便是國家之福朕之所望於大臣者於一
切利欲之心勉自克制精白乃心維持國家大體不使
吾朝君臣貽譏於萬世朕之所望足矣若欲以機心行
機事思以惡名歸之於朕朕斷不能受爾等徒用心於
無用之地耳君臣一體尚其思之
初九日
諭大學士等古制凡廟諱文書式但於本字内缺一筆不
改易字樣朕於
聖祖仁皇帝聖諱二字每見即感痛於心昨偶閱時憲歴二
月月令内見
聖諱上一字不覺失聲長慟嗣後在京各部院衙門及八旗
在外各省將軍副都統督撫提鎮司道府州縣衛凡奏
章文移遇
聖諱上一字則寫元字遇
聖諱下一字則寫&KR1433;字爾等交與該部即遵諭行
十一日
諭戶部浙省偶値秋旱其被災地方已降諭旨蠲免錢糧
令有司加意撫綏查杭嘉湖所屬被災十四州縣應額
徵漕米三十二萬石朕思荒歉之歲民間納米為難著
令徵收一半改折一半俾地方多存正米十六萬石又
有耗米若干既可以濟民之食又可以紓民之力於閭
閻大有裨益其改折之價著照康熙九年例每米一石
折銀一兩按限解部又念被災之後所交米色未能純
一其十六萬石漕米著令紅白兼收以示朕軫恤地方
格外施仁之至意爾部即遵諭行
二十一日奉
上諭為治之道在於務實不尚虚名朕纘承丕基時刻以
吏治兵民為念事無大小周思詳慮求其見諸施行實
可以有濟天下者必下諭旨諄諄告戒中外條奏有當
理者無不嘉與採納所冀内外臣工實在遵行庶有成
效一年以來所降諭旨及内外條奏頒發於六部九卿
八旗直隸各省者亦已多矣内外衙門於奉到事件若
不過行一文書出一告示徒托空文竟不見諸實事則
不徵不信豈朕倚毗相助為理之至意歟倘所降諭旨
及條奏准行之事其中果有一二未盡允協宜加損益
者自當據實入告著通行曉諭六部九卿八旗及各省
督撫提鎮凡從前所降諭旨及條奏議行事件皆令於
來年十二月將各條各欵實在如何施行及行之如何
已有成效條分縷晰明白奏聞至有密奏密降諭旨者
仍詳悉密封奏聞朕之所以寬其限者欲俾各得悉心
體究斟酌施行於吏治兵民實有所濟各宜砥礪以副
朕懷
又
諭禮部
孔子道冠古今為萬世師表薄海内外無不俎豆尊崇國
學乃四方表率其制尤重
聖祖仁皇帝臨雍釋奠典禮優隆朕纘承大統景仰先型羹
墻如見念國學為造士之地聖教所被莫先於此恐歴
歲既久有應加修葺之處爾部會同工部詳加閱視凡
文廟殿宇廊廡及講堂學舍務須整理周備俾廟貌聿新
以申景慕朕將親詣焉
又刑部等衙門以盜犯陳謀等分擬斬決發遣具奏
奉
上諭曰
皇考如天好生凡大盜事件按律俱應立決者並交與大學
士會同三法司議將造意為首及傷殺人者一二人正
法餘俱減等發落今此案大盜陳謀等聚黨連刦七家
殺傷人命情甚可惡著大學士會同原議大臣將同行
連刦七家及情屬可惡者再行逐一詳察議奏
二十二日奉
上諭庶吉士散館滿漢試卷著隆科多張廷玉張伯行登
德閱看具奏從前已將庶吉士内揀選分用此内或更
有才堪外任及可任部員者爾等會同朱軾分别具奏
朕思編檢庶常乃清要之選必須學問優長人品端方
始為稱職若品行有虧雖文藝可觀亦無足取爾等再
問塞楞額鄂爾竒文岱王國棟伊等如知其學問優劣
人品賢否之處亦據伊等所知具奏至今歲所中進士
爾等務悉心察訪必得文行兼優之士擢為庶吉士將
來始可以收得人之效其餘散進士聽各修書館總裁
等有知其學問有用者即著伊等指名題取效用雍正
元年特開恩科所拔狀元于振等應格外施恩將于振
即授翰林院修撰戴瀚楊炳俱即授翰林院編修二甲
第一名張廷珩即授翰林院檢討俱著在南書房行走
二十五日
諭宗人府大學士領侍衛内大臣九卿等怡親王於
皇考時敬謹持身廉潔立品未嘗圖利干預一事糾黨邀結
一人所屬人員略無擾累不似其他無知弟輩種種致
煩
皇考聖心其安分自守家計空乏舉國皆知朕素崇奬自朕
御極以來一心戴朕克盡臣弟之道所交事務悉效公
忠亦衆所共知也查從前朕弟兄分封之例總計各得
錢糧二十三萬兩朕欲援此例賜之王以十萬儘足奏
辭不已朕勉諭再四王僅受十三萬兩而已再照裕親
王例令支官物六年王又摺奏朕不准所請王叩首固
辭極其懇切較之弟輩中數人罔知自愛在
皇考時不知恩不知足百計盜取國帑者當作何分别也朕
欲以王之善表揚於衆以愧無知諸弟且為後日子孫
模範故特諭諸王大臣今不允王之所請既不可得允
王所請則超軼尋常實心為國宣力之弟轉不得以諸
弟兄應得之分賜之朕心實為不忍殊難裁奪著諸王
大臣議奏
又禮部奏冬至令節於
皇后前進箋行禮儀注奉
上諭朕舉行冬至慶賀禮因
聖祖配
天大典諸王大臣強之再三朕不得已從之皇后前上箋慶
賀之禮過三年舉行
二十七日奉
上諭殿試武進士著兵部酌定考期具奏考試之日清晨
寒冷著於辰時預備朕於已時臨試著茶房膳房預備
考試人員食物如是日大風甚寒兵部具奏改期此次
考試乃朕元年加科恩例伊等自外省來者甚多適遇
冬寒著每人賞銀四兩為整理衣服賃取馬匹之用
又兵部以考選軍政具奏奉
上諭此係初次考選爾等秉公考驗此官員内有出兵效
力行走年老俸深者諸事尚能坐理仍著留任如果不
堪方行革退再人雖年老衰頽不宜留任而出兵效力
之處甚多將伊即行革退致令無以度日深屬可憫似
此等者另行分晰具奏朕自加恩其雖無效力行間之
處而供職年久者伊等身逢太平之世何由得經歴戰
陣爾等亦宜留心朕若不下此旨爾等不敢如此驗看
二十九日
諭大學士等向來庶吉士學習清書散館之後每至荒廢
以三年學習之功置之無用殊為可惜嗣後清書散館
之翰林不可令其荒廢今年新科進士選拔庶常朕意
學習清書者少派數人令其盡心學習務期通曉散館
後亦不可荒廢或在翰林或在部曹即令與滿員一同
繙譯如此方實有裨益新科進士於引見之前朕欲先
行考試知其學問再行引見選拔庶人才不致遺漏目
今天時寒冷考試之日一應仍照殿試預備考試題目
朕將詩文四六各體出題視其所能或一篇或二三篇
或各體俱作悉聽其便
又
諭八旗大臣副都統祁爾薩條奏内稱欲裨益於兵丁生
計故於喜喪之事俱加恩賜臣愚以為從前滿洲人等
遇有喪事親友饋送粥茶弔慰後因風俗漸弛至有多
備猪羊大設餚饌送飯者官兵競相傚法不計産業過
事奢靡等語夫饋粥一事乃我朝滿洲人篤於居喪至
廢飲食是以親友相恤特饋粥以食之並非筵宴也但
此禮沿行至今失其本意竟至過為侈費昔廉親王允
禩値伊母妃之事欲沽取孝名詭為孝行迨至百日
猶令二人扶掖匍匐而行於定例外加行祭禮每祭焚
化珍珠金銀器皿等物蕩盡産業求異於人其令人扶
掖而行至半年者係何意見何以至此迄今思之終不
可解朕於是時曾恐允禩致殞其生特加憐惜及事畢
略無衰損愈覺充肥由此觀之其專事狡詐明矣彼時
曉事之人多有厭憎而譏議之者敦郡王允䄉郡王允
禵貝子允禟三人相結指稱送飯大設席面百日之内
輪流饋送日用猪羊二三十口備極餚品四人門下人
等每日筵宴紛擾不但朕知衆人無不知之也且允禟
等曾以與允禩送飯會同朕躬以允禩如此詭詐沽名
而無知之人遂謂允禩為甚孝以致舉國喧傳此亦衆
人所共知也惟我
皇考洞見其情曾於衆阿哥會集時
諭曰孝必本於誠心如欲邀孝名即為虛偽即為不孝為人
子者不務盡孝於父母生前而欲矯飾於歿後譬有乞丐
於此告之曰爾死我為爾焚化金銀累萬彼乞丐亦只欲
生耳斷無羡死之心也以之指責允禩者屢矣朕當
皇考
皇妣大事惟遵
皇考當
皇祖考
皇祖妣大事時所行儀禮外不敢借稱盡孝稍有詐取名譽
過為矯飾之處論語云禮與其奢也寧儉喪與其易也
寧戚朕前曾降諭旨著大臣等查考喪禮定為儀節具
奏已經十月尚未議覆今朕欲協諸經書義理期有裨
於旗人生計將副都統祁爾薩所奏准行但恐衆人謂
朕抑制伊等使居喪不得備禮有礙於子孫盡孝之心
親友相關之誼如以有礙不准祁爾薩所奏又恐不協
經書義理無裨於旗人生計是以朕尚疑而未定著各
部及八旗大臣等會同詳議具奏至從前所交議奏之
旨經至多日大臣等尚未議奏必有不便施行之處大
臣等不敢直陳朕恐悞降諭旨心甚疑焉如果有不可
行之處將旨繳回大臣等遵
旨議定條例具奏奉
上諭凡作偽飾詐以取虚名係朕平日所羞為者且自
太祖
太宗
世祖
聖祖以來歴代相繼專務誠實撫天下之萬民登國家於平
治毫無粉飾之政諸臣咸當恪遵我朝制度崇尚實行
鄙薄虛名此所奏知道了將兩次所降諭旨一併傳示
八旗徧令遵行
又奉
上諭前將怡親王奏摺交王大臣等議奏王又屢次奏辭
力求允其所請朕尚難於酌定想王大臣等自難定議
今除喂養馬匹外俱著照所請以副王謙抑之懷朕另
行加恩將現在王所兼管之佐領俱令為王之屬下賞
給頭等護衞四員二等護衞四員三等護衞十二員共
添護衞二十員加賜豹尾槍二長桿刀二每佐領下添
給親軍二名王大臣等若謂理宜如此施恩於王即遵
旨行知各該處
世宗憲皇帝上諭内閣卷十三
