欽定四庫全書
世宗憲皇帝上諭内閣卷一百十三
雍正九年十二月
上諭十一道
初四日奉
上諭據廣東布政使楊永斌奏稱鐵器一項所關綦重不
許出境貨賣律有明條粤東出產鐵鍋凡洋船貨買歷
來禁止乃夷船出口所買鐵鍋有自一百連至二三百
連甚至五百連一千連者查鐵鍋一連約重二十斤如
一船帶至五百連千連即無慮一二萬斤計算每年出
洋之鐵爲數甚多誠有關係嗣後請照廢鐵之例一體
嚴禁違者該商船戸人等即照例治罪官役通同徇縱
亦照徇縱廢鐵例議處凡遇洋船出口仍交與海關監
督一體稽察至於商船每日煮食之鍋應照舊置用官
役不得借端勒索滋擾如此則外洋之鐵不致日積日
多於防姦杜弊之道似有裨益至煮食器具銅鍋砂鍋
俱屬可用非必盡需鐵鍋亦無不便外夷之處於朝廷
柔懷遠人之德意原無違碍等語鐵觔不許出洋例有
明禁而廣東夷船每年收買鐵鍋甚多則與禁鐵出洋
之功令不符矣楊永斌所奏甚是嗣後稽察禁止及官
員處分商人船戸治罪之處悉照所請行儻地方官弁
視爲具文奉行不力經朕訪聞或别經發覺定行從重
議處粤東既行查禁則他省洋船出口之處亦當一體
遵行著該部通行曉諭永著爲例
初六日奉
上諭據雲貴廣西總督鄂爾泰奏古州苗疆𠞰撫全定都
江河道開通前後開拓五六千里黔屬地方較舊址式
廓數倍等語古州等處苗蠻自古未歸王化總督鄂爾
泰賢聲素著調度有方從前次第經理各寨就撫惟清
江餘孽反覆靡常都江一帶生苗尤爲頑悍難制該督
調兩省之兵竭二年之力悉心籌畫均合機宜俾河路
開通苗疆全定安邊寧民之績甚屬可嘉在事有功弁
兵除從前已經議叙賞賚外其後𠞰撫清江等處尚未
邀恩者著鄂爾泰查明分别等次具奏候旨一體加恩
十二日奉
上諭雍正三年以前虧空各案八旗及各部院繕寫清冊
具奏朕交與大學士等覆看請旨朕分别情罪輕重或
行寬免或仍行著追大學士等奉旨後仍將原冊交還
各該衙門而他處未曾存貯檔案恐日久弊生胥吏等
有巧爲改補增添之處不可不加防範著八旗及各部
院將已經奏過之冊籍悉行用印收貯本衙門再另造
一本用印交送内閣收貯以備查對嗣後悉照此辦理
十五日奉
上諭據奉天府府尹楊超曾奏稱臣查奉天各屬從前一
切公務類皆取給於里下總計一歲之科派多於正額
之錢糧如遇奏銷丁地驛站大造編審人丁大計考察
官吏等項自臣衙門家人書吏以至治中知府州縣衙
門均有陋規銀兩名爲造冊使費歲科考試生童自府
丞治中知府州縣衙門俱有陋規銀兩名爲考費至大
小官員到任則攤派修理衙署鋪設器用銀兩查點保
甲換給門牌印捕等官則攤派紙張飯食銀兩以上諸
項各州縣每項約攤派銀數十兩至百餘兩不等上司
衙門既取給於州縣州縣復取給於百姓更有衙蠧里
書從中指一派十侵收包攬弊竇多端臣訪聞之後即
嚴飭各屬勒碑永禁并令嗣後如有上司衙門官吏索
取前項陋規務使徹底澄清不許絲毫派累等語從來
地方科派陋規甚爲擾累該府尹楊超曾通行查禁辦
理甚是但恐相沿已久官吏人等尚有陽奉隂違者又
恐日久法弛將來接任之員或有仍襲從前之陋習者
用是將楊超曾所奏宣示於外令奉天官吏人等永遠
遵行以除積弊以惠閭閻
十六日奉
上諭逆賊呂留良以批評時藝託名講學海内士子尊崇
其著述非一日矣今罪蹟昭彰普天共憤内外臣工咸
以罪犯私著之書急宜焚燬爲請朕以爲從來無悖逆
之大儒以呂留良之姦邪即令學問淹貫文詞雅馴而
身蹈悖逆之行口譚聖賢之言言行不符之小人其所
著之書尚足令人尊信乎若因其人可誅而謂其書宜
燬無論燬之未必能盡即燬之而絶無留遺天下後世
更何所據以辦其道學之眞僞乎以故燬書之議概未
允行頃者翰林顧成天奏稱呂留良所刊四書講義語
錄等書粗浮淺鄙毫無發明宜敕學臣曉諭多士勿惑
於邪說爰命在廷儒臣詳加檢閱兹據大學士朱軾等
於其講義語錄逐條摘駁纂輯成帙呈請刊刻徧頒學
宫朕以逆賊所犯者朝廷之大法也諸臣所駁者章句
之末學也朕惟秉至公以執法而於著書者之爲醇爲
疵與駁書者之或是或非悉聽之天下之公論後世之
公評朕皆置之不問也大學士朱軾等既請刊刻頒布
學宫俾遠近寡識之士子不至溺於邪說朕思此請亦
屬可行姑從之以俟天下後世之讀書者
又江西巡撫謝旻奏請原任學道高鐄崇祀名宦奉
上諭名宦鄉賢關係國家崇祀大典朕屢降諭旨令該督
撫等秉公詳愼以彰激勸該督撫自當仰體朕心不應
尚有瞻徇冒濫者江西學道高鐄昔年曾侍朕讀書其
在江西學政任内非一塵不染者此朕所深知今謝旻
題請崇祀名宦不知高鐄之視學江西果有教澤及人
士子實心感頌乎抑以其昔曾侍朕讀書故請列於名
宦之内而非出於輿論之公乎著行文該督撫將高鐄
應否崇祀名宦之處詢問江西通省紳士令其據實陳
奏俟奏到之日再降諭旨以朕所知之高鐄如此則其
他可知朕屢經教導而督撫等身受封疆之重寄於崇
祀大典不能鑒别公當返之於心能無愧乎
二十日諸王大臣等恭進
聖祖仁皇帝實錄聖訓奉
上諭
皇考聖祖仁皇帝厚德豐功彌綸宇宙光天之下知識之倫
莫不霑被
聖化歌詠太平朕纘承綂緒於
皇考一言一動時時奉爲法守爰命大學士等恭輯
實錄聖訓兹者纂修告成朕得朝夕誦述身體力行且俾萬
世子孫臣民欽遵弗替朕心慰悦與鄉等同之
二十一日内閣奉
上諭欽惟我
皇考聖祖仁皇帝神聖首出臨御萬邦六十餘年至德豐功
際天蟠地自昔史册所載罕有比倫雍正元年朕命大
臣等督率官員敬謹纂修
實錄昭垂萬世迄今九載編輯成書朕心嘉慰應加恩議叙
以奬勤勞監修總裁官副總裁官及纂修提調收掌翻
譯謄錄等員與執事人等作何議敘之處著該部查康
熙十一年之例斟酌妥議具奏其筵宴賞賚亦著該部
察例具奏
又奉
上諭
福陵紅門前大路與
寶城甚近車馬俱由山根左畔行走有關風水著行文奉天
將軍府尹嗣後於渾河東南西南無關風水之處設立
船隻以渡行人
紅門前大路及山根左畔嚴行禁止行走再渾河以北凡
係風水之地所有草木不許擅動至遷移房屋禁止耕
種地畝著賞給房價補還地畝
二十四日奉
上諭江寧織造綏赫德已因年老革退聞織造衙門大有
虧空皆係司庫筆帖式等支用見綏赫德離任分文不
吐綏赫德代賠銀一萬餘兩及許夢閎到任交代又查
出缺少銀一萬餘兩亦係筆帖式並匠役等虧空現在
退出無多綏赫德復認賠補尚在未清綏赫德身爲織
造一味罷軟糊塗致官役任意虧空賠補固所應當但
司庫筆帖式敢於玩忽公事從前織造任内即侵帑分
肥至今積玩不改混行支用及至事發總恃有人代賠
置身事外此種惡習斷不可長况織造有兼管之關稅
似此弊蠧叢生勢必有虧缺税課之事著許夢閎會同
署總督尹繼善將各項一一秉公查明嚴追清結具奏
江寧織造司庫如此其他織造衙門若有似此虧缺情
弊著該織造速行稽查彌補勿爲小人朦蔽倘仍復怠
玩瞻徇將來發覺定行從重治罪
二十六日奉
上諭今年西鳳二府併同華等州屬輓運甘凉西肅等處
兵米十五萬石各運戸因䭾載牛隻疲乏在甘借領庫
銀一萬八千餘兩另僱牲畜轉運此項銀兩應於運戸
原籍即行催追還項朕恐伊等運戸中不無力量艱難
者已經降旨寬以一年之限今據署西安巡撫馬爾泰
布政使碩色等奏稱藩司衙門有連年平餘銀兩請充
公用等語朕思運戸借領官銀雖係應還之項然伊等
領運兵米如期運到並無遲誤應加格外之恩以昭奬
賞藩司衙門既有平餘銀兩著照數抵還運戸借領之
項免其催追以示朕體恤秦民之至意
世宗憲皇帝上諭内閣卷一百十三
