欽定四庫全書
世宗憲皇帝上諭内閣卷七十七
雍正七年正月
上諭二十二道
初五日奉
上諭臺灣地方遠隔重洋全在道府廳縣各得其人而該
員又須熟悉其風土情形殫心辦理於地方始有裨益
向例文員俱以三年為滿後經原任總督滿保條奏請
將三年任滿之員再行加銜留任三年所以慎重海疆
俾諳練之人久於其任也今據總督高其倬摺奏臺員
以六年為滿而調任之時渡海而往即須數月任滿之
後候缺挨陞以及交盤渡海又或一二年不等是前後
合計須八九年方得陞用且臺灣之例不帶家口其父
母妻子隔越海洋轉託親朋照看未免有所牽挂意念
分馳應否請以四年為滿等語朕思臺灣道府廳縣等
官自宜選用熟習諳練者然定期六年為滿又加以候
缺交盤渡海之期實屬太久其父母妻子隔越重洋難
免内顧之慮今再四思維臺灣文員自到任之日為始
將滿一年之期著該督撫於閩省内地官員内揀選賢
能之員乘冬月北風之時令其到臺新舊協同辦理半
年之内大約可以熟悉地方情形則令舊員乘夏月南
風之便回至内地補用將來接任之員俱照此更換該
員到臺協辦之時俱各一體算俸并給與俸銀及養廉
之項如此更換調補則臺員易於得人且該員在臺前
後不過二年為期甚近而更換之員先往協辦又可習
練地方事宜似有裨益其道府大員作何請旨揀選同
知以下等官作何銓選調補及量加議叙之處該部詳
悉妥議具奏
又奉
上諭陳時夏居官辦事一味疲玩因循苟且塞責實不稱
巡撫之職是以將伊解退又因蘇松各屬積欠錢糧係
伊巡撫任内應辦之事是以仍令經理乃伊束手無策
忽具摺奏稱此等逋賦難於清結從前既蒙聖恩蠲免
浮糧今請以舊欠之糧均派於新糧戸名下分年徵收
以抵補積欠等語此等悖理之言想因年老昏憒所致
聞伊近日精神亦甚不及目今遣官清查江南錢糧頭
緒繁多若令伊與聞必致顛倒錯誤他人轉致掣肘著
陳時夏不必管理專辦江南水利河道工程之事盡心
效力以贖前愆
初八日奉
上諭朕聞糧船過淮所費陋規甚多有一幫費至三四百
金者旗丁既多苦累勢必多索於民甚為漕政之弊在
張大有雖未從中染指但身為總漕而罷軟因循一任
屬員胥役勒索毫不覺察禁約竟同木偶甚屬溺職嗣
後糧船過淮之時著派御史二員前往淮安專司稽察
之任不許官吏人等向旗丁額外需索以致擾累其糧
艘中攜帶物件除照例許帶外該旗丁如有夾帶私鹽
及違禁等物者亦著該御史稽查但不得過於嚴刻吹
求以致糧運遲滯至糧船抵通之時其該管衙門官吏
及經紀車戸人等恐有向伊額外需索陋規者亦著派
御史二員前往稽查此差往淮安之員著於二月初派
往差往通州之員著於三四月内派往不必拘定滿漢
各一員著都察院按期開列請旨
初九日奉
上諭
壇
廟之中最宜嚴肅聞祭祀之先即在
壇
廟中演禮雖意在嫻熟禮儀而實非潔齋虔享之義嗣後
壇
廟祭祀之先應於何處演禮著禮部議奏
又奉
上諭朕治天下以實心實政為務不言祥瑞屢頒諭旨甚
明今據雲貴廣西總督鄂爾泰摺奏雍正六年十月二
十九日恭逢萬壽令節雲南四府三縣卿雲呈現光燦
捧日經辰巳午三時之久又奏摺内引孝經援神契之
語曰天子孝則慶雲見朕之事
親不敢言孝但自藩邸以至於今四十餘年以來誠敬之心
有如一日祇此一念可以自信而鄂爾泰援引典籍以
慶雲為朕孝所感朕每承
天眷昭示嘉祥感激慶幸之中益加儆惕兹逢慶雲之瑞實
愈增朕心之敬畏鄂爾泰公忠體國實為不世出之名
臣數年來節制滇黔等省化導所屬官吏人人奉公盡
職懷忠君親上之心是以於朕萬壽之辰
天賜慶雲於滇省正所以表著該省官吏敬恭協和之忱悃
也此則朕心深為嘉悅者俟鄂爾泰題本到日另降諭
旨今諸王大臣等奏請宣付史館朕之允行者非欲誇
示於衆也蓋以天人感召之理捷於影響該督正已率
屬有忠愛之丹誠則該省受福迎祥有光昭之瑞應朕
願内外大小臣工均以鄂爾泰為法且願遠近各省官
民等聞風慕義興孝勸忠人人共受
上天之福祐乃朕心之所謂上祥大瑞也
十二日奉
上諭内閣大學士滿漢俱各全備辦理事務亦甚屬妥協
無容再為增添朕因
聖祖仁皇帝時所有年久老臣目今在朝者甚少時深注念
禮部尚書陳元龍左都御史尹泰歷事
聖祖仁皇帝多年屢經任使今雖年近八旬而精力尚健特
加恩授為大學士以示朕優眷老臣成全耆舊之至意
十三日奉
上諭陳元龍之子陳邦直向以年少輕浮罷斥回籍今經
數年諒已悛改朕念陳元龍年近八旬只此一子又在
原籍無人侍奉著將陳邦直復還編修之職令其來京
交與伊父教誨管束并令掌院學士時加訓導以玉成
之
又奉
上諭李不器誣謗岳鍾琪一案原交與西安將軍巡撫會
同審理今西琳調取回京著將軍常色禮會同碩色嚴
加審訊李不器係奉旨拘禁之犯外間流言何以得知
必有向伊傳說之人或係看守伊之兵丁亦未可定著
常色禮碩色一一研訊務將造言生事之姦徒徹底嚴
審究出按律治罪
十四日奉
上諭福建臺灣戍守之兵丁其父母妻子留在内地前已
加恩每月給與米糧以為養贍之資聞臺兵之例每月
將所領錢糧扣留五錢於内地為養贍家口之用朕思
兵丁遠涉海洋所得餉銀又復扣除以養家口恐本身
用度或有不敷今沛特恩於駐臺之兵丁每年賞銀四
萬兩為内地養贍家口之用著總督等均勻分派按期
給發俾兵丁本身食用既得寬舒而父母妻子之在内
地者又得養贍以示朕恤兵賞勞之至意
十五日奉
上諭山川之神錫福於地方百姓是以自古帝王皆誠心
展祀以答神貺即如向來盛京之地旱潦不時者凡六
載康熙五十九年朕奉
皇考命躬詣
祖陵道經山麓躬謁
北鎮廟潔蠲致祭因捐貲庀工載修廟宇囑令地方官員
虔恭致祭自康熙六十年以至於今盛京年穀悉登豐
稔又如
黃河之神虔誠禱祀果見安瀾有慶萬姓寧居皆
神祇垂佑顯然昭著纖毫不爽者此蓋以目前一二事而
言其他難以枚舉也古稱江海為百川之長而湖廣境
内西南數省之水匯入大江又為川澤之總會凡屬地
土民人及舟楫行旅皆仗
江神默佑保護安寧允宜修建廟宇按時致祭以崇報享
著湖廣總督會同湖北湖南巡撫確查妥議南北兩省
應於何處各建廟宇或舊有祠廟敬謹興修皆動用公
帑辦理此朕虔禱
神祇護國佑民之意竝非諂媚以求一己之福也并令該
督撫曉諭居民不得私結社會妄事祈求以滋䙝慢
二十二日稽查旗務侍衞等參奏旗下大臣咨送檔
案遲延奉
上諭前派侍衞官員稽查旗務者原欲協助都統等訓誨
旗人補過救失宣布恩意申明法令俾官兵警戒感奮
也若有頑惡之輩侍衞官員查出應告知都統等令其
教導悛改都統等若不實心教誨懲治爾等奏聞所降
諭旨甚明乃竝不凛遵原旨留心料理應辦事件漫以
此等無關緊要之事將大臣官員等參奏塞責殊屬冒
昧伊等所參大臣官員等俱著從寬免其交部將稽察
旗務之侍衞官員交部議處其中有乾清門侍衞官員
著嚴加議處
二十四日奉
上諭朕治天下不言祥瑞每蒙
上天錫福愈深敬畏之心鄂爾泰節制滇黔公忠體國求之
古名臣中亦不多見用能化導所屬官吏奉公盡職人
人懷忠君親上之心是以於朕萬夀之辰
天錫慶雲於滇省特以表著該省官員敬恭協和之忱悃前
據鄂爾泰摺奏廷臣奏賀之時已降諭旨宣示朕衷鄂
爾泰郝玉麟表率訓導通省文武屬員而滇黔兩省官
員均能遵奉上司之教誨殫心奉職應加特恩以示優
奬鄂爾泰著由頭等阿達哈哈番超授為三等阿思哈
尼哈番郝玉麟著由拖沙拉哈番授為拜他拉布勒哈
番滇黔兩省巡撫提督總兵官俱著加二級兩省文武
官員文官自知縣以上武官自千總以上俱著加一級
凡受恩賜者益當敬謹黽勉以仰承
上天之貺從兹遠近臣工慕義興起則人人受福凝祥矣
二十六日奉
上諭闕里
文廟工程朕屢降諭旨令該督撫等遴選賢員敬謹修造
務期堅固輝煌計日告竣其所以未遣專官監督者蓋
恐京員到彼又多食用僕從之費擾累於地方也乃原
任巡撫陳世倌委用不得其人於前而塞楞額又復因
循怠忽於後以致工程遲緩未能即速告成頃據署撫
岳濬奏稱祇因購求大木一時難得是以工作稍遲等
語著通政使留保前往曲阜督率在事人員盡心竭力
敬謹辦理剋期竣事以慰朕懷昔年
聖祖仁皇帝御纂各種書籍及朕年來陸續刻成之書雖未
通行頒賜而内外臣工亦多有受賜者因衍聖公不在
廷臣及封疆大臣之列是以未曾頒賜著大學士等將
應行頒發之書查明奏聞頒賜衍聖公藏之闕里昭示
來兹
二十七日奉
上諭朕覽
太宗文皇帝實錄噶爾薩之曾祖額駙恩格得理乃係
太宗文皇帝時有偉績殊勲身膺
厚恩之人原係三等公因削去
恩詔所加官職授為侯爵朕念恩格得理舊日功績仍賞給
所削官職授為三等公著噶爾薩承襲俾其子孫世襲
罔替
又奉
上諭朕令各州縣歲舉老農給以頂帶榮身乃勸民務本
力田還醇返樸之至意為有司者自當仰體朕心恪遵
朕旨擇其謹慎勤勞身無過舉者據實保送以為萬民
勸乃朕聞直省之舉老農也州縣憑紳士之保舉紳士
納姦民之貨財上下相蒙苟且塞責而強有力者倖邀
頂帶之榮遂成暴横之勢老農之中竟有擊鼓升堂傳
見耕丁者又有乘轎建旗設軍牢捕役自稱某縣左堂
職銜八品欲居典史巡檢之上者又聞廣西陸川縣之
老農覃伯綬家累千金與盜賊素相往來其家僕工人
已干連在盜案之内似此則深負朕勸農務本之意矣
著直省督撫確實查明將冒濫生事之老農悉行革退
另選題補從前有舉報不公者著各省督撫嚴諭所屬
州縣其中有不應保舉之人或因賄囑情面營求而得
者准老農本身及保送之官員自行出首朕從寬免其
治罪但革去老農之頂帶若此時不行自首各州縣官
員又不行查出日後發覺定將本人及州縣官員從重
治罪該督撫等一併議處若所屬實無冒竊頂帶之人
准該督撫查明覆奏倘有實係良善老農而仇怨之家
及地棍人等因此番行查遂捏詞傾害者亦著從重治
罪
又宗人府奏教習期滿之舉人貢生請議叙奉
上諭宗學教習於期滿之時自應加恩議叙除舉人係應
選知縣之人照原議銓選外其貢生等善於訓課未必
嫻於吏治若一槩用為知縣不但於吏治無益而本人
不能辦事致干參處亦非所以成全之也凡各處教習
之貢生等著於期滿之時該管衙門帶領引見或用為
知縣或用為教官候朕頒發諭旨因材器使將此通著
為例此所奏舉人鮑源著咨吏部即用其拔貢生楊名
宁葉宏韜既再留教習三年將來伊等期滿引見之時
著將教習六年之處聲明具奏
又
諭刑部凡屬獲罪之人稍有一綫可寬者朕皆原情矜宥
而於大臣等尤多格外開恩之處四格黨附蘇努不知
愧恥以蘇努之大姦大惡為國家之巨蠧而四格依附
結交甘心出其胯下伊繼蘇努都統之任將蘇努惡蹟
槩為隱瞞已屬可惡蘇努竟敢將
聖祖仁皇帝硃批摺子塗抹䙝慢臣工見之無不驚駭髮指
似此大不敬之罪而四格代為容隱四格之罪誠不可
逭是以照法司所擬將伊監候秋後處決昨朕恭閱
太宗文皇帝實錄見四格之祖莽果爾泰當日誠心效力懋
著功勲四格不自念其祖為開國功臣黽勉自立而甘
為下流干犯國憲此乃自作之孽但朕心實念伊祖昔
日之勤勞不忍將伊子孫置之重典四格著從寬免罪
釋放爾等將朕旨傳諭四格知之
二十八日奉
上諭士子者百姓所觀瞻士習不端則民風何由得厚是
以考課士子設立舉優黜劣之典以為移風易俗之道
所關亦綦重矣而無如教官愚懦無能學臣因循苟且
往往視為具文奉行不力每當學臣按試之時教官輒
以無優無劣具文申詳草草塞責如此則善者何由而
勸不善者何由而懲夫善者之湮没不彰一時尚難覺
察而不善之人僥倖苟免於目前不旋踵而劣蹟敗露
每見蕩閑踰檢犯法亂紀之士子皆從前學臣教官之
未曾開報劣行者其間情罪雖難一一追究然即此可
知其中之容隱不少矣嗣後若教官沽名邀譽縱容劣
生不行舉報者經學臣察出立即指參將教官照溺職
例革職若學臣瞻徇情面不行糾參者一經發覺將學
臣照徇庇例降級調用著將此永著為例
又奉
上諭平治道路王政所先是以周禮有野廬合方之職自
四畿達之天下掌其修治俾車馬所至咸蕩平坦易行
李輻輳津梁通達無雨水阻滯之累邇年以來廣寧門
外已修石道其至通州運糧之路亦修整高潔往來行
人頗為便利今直隸至江南大道車輪馬跡踐壓歲久
致通衢竟成溝塹兩傍之土高出如岸一遇雨水之時
衆流匯歸積潦難退行旅每苦泥濘或至守候時日朕
心深為軫念但此通行大道已久成窪下勢難培築增
高而大道之傍高阜甚多平治亦殊不易若於大道相
近之處另開一道工力似屬易施其間或有地形斷續
之處應修建橋梁或有溝塍淤積之處應疏濬水道或
所開之逕有借用民間田地者應補給價值竝除錢糧
或繞行之路有遠隔村莊旅舍者應引歸故道使有頓
宿是非熟於相度地勢歷練道逕之人不能詳察妥當
特派工部侍郎法保副都統韓光基原任護軍統領哈
爾紀善二等侍衞特庫四員於今年夏秋之交自京師
起程由良鄉至宿遷大道一路踏勘將如何另開新道
之處詳悉議定估計工費繪圖呈覽伊等起身之前朕
再降諭旨
又奉
上諭凡官員等名下應賠銀兩若伊有效力之處准其扣
算大學士陳元龍在廣西巡撫任内有應行追賠之項
查伊曾有效力之處著准其照數扣除
二十九日
上將以二月中旬恭謁
陵寢
諭怡親王等天氣尚寒途中修道夫役甚為勞苦著戸部
派出賢能司官二員將庫錢二千串每名賞給一百文
務令按名給發毋致遺漏
又山東巡察御史蔣洽秀題參利津縣知縣李周等
奉行保甲不力奉
上諭數省之中朕之差遣御史等巡察盜案驛站者蓋因
地方遼闊督撫等未能遍歷其境而御史便於巡行訪
察或可補督撫耳目之所不及竝非令御史操參劾之
柄侵督撫之權也今蔣洽秀以不力行保甲參奏知縣
二人是顯欲自作威福侵督撫之權矣夫保甲社倉二
事本屬善政然行之必以其漸令州縣量力為之始於
地方有益而閭閻不擾是以數年來朕未降旨督催蓋
恐急遽之中奉行不善轉滋民間之累也蔣洽秀以兩
縣知縣不力行保甲特疏糾參試問蔣洽秀伊所巡察
之各州縣果盡能奉行保甲之法無遺憾乎況稽查保
甲竝未交與巡察御史蔣洽秀何得越職生事著將此
本擲還山東地方已在總督田文鏡節制之内屬員優
劣地方事務自能訪察亦可不必更設巡察御史著將
蔣洽秀撤回蔣洽秀本屬庸材亦不稱御史之職著革
退御史以六部員外郎用
世宗憲皇帝上諭内閣卷七十七
