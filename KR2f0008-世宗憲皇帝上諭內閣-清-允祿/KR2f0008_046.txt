欽定四庫全書
世宗憲皇帝上諭内閣卷四十六
雍正四年七月
上諭三十九道
初一日奉
上諭凡各省地方有缺米或米價昂貴者必係其地上年
荒歉所致今歲楊文乾奏廣東米貴駐防兵丁有不許
廵撫減糶之事宜兆熊毛文銓又奏福建缺米有土棍
搶米大鬨直至廵撫大堂之事此二省上年俱奏稱豐
收並未云荒歉也且據黃國材稱福建積榖現有一百
六十餘萬石而毛文銓乃奏請於江西採買米石朕已
降特旨令江西運米十五萬石往福建平糶然黃國材
謂福建有米而毛文銓則求米於鄰省觀此則當日兩
人之交代種種不清可知矣滿保黃國材在福建多年
諸事善於掩盖彌縫或毛文銓為其所愚耳朕素聞閩
省民多愚悍每遇米貴即借端罷市以圖搶奪今又有
此舉或黃國材等囑其舊屬暗唆地棍土豪故為此事
以窘毛文銓而形容前任廵撫之能亦未可定著行文
總督高其倬留心察訪若有其事即令指名題參至福
建廣東二省地處極邊米穀應作何貯備著九卿會議
具奏
初二日戶部議覆河南廵撫田文鏡條奏州縣交代
事宜奉
上諭此案係河南廵撫田文鏡條奏之事九卿議准只應
准行於河南地方不必通行各省大凡一省督撫條奏
之事他處見有禆益踵而行之者有之或有瞻徇掣肘
不肯倣行者有之或其地實有所不便不能一例施行
者有之朕俱不強其畫一惟徐徐視其行止以觀其心
盖此等招怨之事一有條奏而即通行各省則未條奏
之地方官皆得推卸而求悦於下曰此事乃某人條奏
部議通行原非我所欲行也即如丁銀攤入地畆一事
於窮民有益而於紳衿富戶不便曾經李維鈞條奏准
行於前繼之者則雲南山東一二省耳又如陳世倌所
奏廵撫衙門抽鞘彈兌一事不但他省難行即山東本
省亦不能行陳世倌陛見來京布蘭泰護印即變其法
此又不可執一者也此本内議稱通行各省一體遵照
之處不必行
又營田水利府參奏河工效力之候選知州郎逵侵
蝕帑銀捏報被竊奉
上諭朕因直隸頻罹水患思除害興利以厚民生不惜多
發帑金特令怡親王經畫察理無非愛養斯民之至意
凡屬效力人員皆當仰體朕心畏法懷德勤慎效力乃
郎逵身列職官又被委用尚忍侵蝕帑銀捏報被竊非
有人心之人也似此毫無畏懼出格劣員不得照常例
處分著交刑部嚴審定擬具奏
又浙江廵撫李衛題報僧人慧岸等將不法僧人本
盛燒死奉
上諭釋老之教其妄談禍福神通怪誕之說原非佛老設
教本意至於心性本根及善惡感應之論不可云無補
於人之身心然於治天下之道則實無禆益故自古明
王聖賢恐其有妨正學疎而遠之然亦未嘗有意挫折
之以示公也數年以來屢見密陳條奏内有十數人痛
詆釋道之非更有請勒令天下僧尼還俗婚配之迂論
者夫治天下之道在於順人物之性而安其固然朕於
兆民之廣惟恐一夫一婦不獲其所焉有不問僧尼之
情願與否而悉以官法繩之勒令還俗失其本業也似
此則天下之大不獲其所者不啻數百萬人矣文王發
政施仁必先於鰥寡孤獨僧尼即鰥寡孤獨之𩔖耳地
方官吏所當矜而憐之者從來講理學而不逹理學之
人首先詈罵二氏即自以為理學此習不知創自何典
夫理學貴於躬行實踐若虛詆二氏即為理學則理學
亦甚卑淺太容易人人皆可為矣何輕誣理學至於此
極若云妖言惑衆作奸犯科者出於僧道則如近日獲
重罪處極刑之汪景祺蔡懷璽郭允進等又何嘗皆僧
道耶執法不平不足以治天下持論不公不足以服人
心今浙江奉化縣雪竇寺住持慧岸等燒死不法僧人
本盛一案其造意之慧岸舉火之自修俱已監斃矣該
撫又將為從之慈雲子林擬絞具奏是以數命而抵償
一命殊非情理朕實不忍該縣知縣黃霦始初承審遲
延又監斃二命其中必有勒索不遂情由著將黃霦解
任交與該撫嚴加審訊務得監斃僧人實情李衛如不
能明白此案朕另遣京堂確審况具奏案内之慈雲可
一既供未曾受戒李衛必欲指定為戒僧亦屬深刻慈
雲子林俱著即行釋放
初五日
諭刑部楊得楊狠二人毆死陳奎今既將楊得准留飬親
又將楊狠照餘人律杖責發落是竟無抵償之人矣於
情理未協著交與九卿另議具奏
又湖南廵撫布蘭泰題參衡山縣知縣張翼看戲飲
酒不行轉解犯人并不接民間詞狀奉
上諭張翼著革職其飲酒觀優公事廢弛各款俱屬應參
之事但稱張翼不肯接受詞狀此語甚屬錯悞民間詞
狀虚妄者多若一槩接受必啟刁民誣告健訟之端此
風斷不可長即如余甸任山東按察使時多收詞狀後
來辦理不清人受其累布蘭泰若以收受詞狀之多寡
定屬員之賢否則屬員必致以此相尚生事滋擾著飭
行
初七日
諭吏部道府等官有表率屬員之責關係緊要必得賢能
諳練之員方於地方事務不致貽誤朕慎重官方雖州
縣等官皆審酌補用而於道府尤為加意非審知其人
才識足以勝任者不輕試用捐納候選人員俱係急公
效力之人自應遇缺按班錄用但伊等初任者多於地
方事務從未經歴一旦畀以道府驟膺民社未必遽能
稱職及至不稱職時督撫紏參永遭黜革情亦可憫嗣
後凡係捐納候選道府人員俱著補授各部郎中令其
學習辦事各司司官人多縱少有不及亦不至於廢弛
事務不比道府之頼伊一人若有貽誤則害及通郡並
累伊功名也至應陞道府時令該部堂官保送吏部引
見仍照伊原捐之職銓用如此則伊等才具之優劣人
品之賢否可以試用而知將來補授道府皆能諳練事
務於吏治民生均有禆益矣爾部詳議具奏
初八日
諭直省督撫布按居官立身之道自以操守廉潔為本但
封疆大吏職任甚鉅書經洪範所稱有猷有為有守三
者並重則是操守者不過居官之一節耳安民察吏興
利除弊其道多端倘但恃其操守頗廉以為可以博取
名譽而悠悠忽忽於地方事務不能整飭經理苟且塞
責姑息飬奸此等之人貽害甚大盖此等清官無所取
於民而善良者感之不能禁民之為非而豪強者頌之
故百姓之賢不肖皆稱之無所取於屬員而亦不能禁
屬員之不法故屬員之賢不肖者皆安之大臣之子弟
親戚犯法則姑容而不行參革地方之強紳劣衿生事
則寬待而不加約束故大臣紳衿皆言其和平而望其
久留甚至胥吏作奸而不能懲盗賊肆行而不能察故
自胥吏至於盗賊皆樂其安静而不欲其去任及至事
務廢弛朝廷訪聞加以譴責罷斥而地方官民人等羣
然歎息以為去一清廉上司為之稱屈此則平日摸棱
悦衆違道干譽之所致也故但潔己而不奉公之清官
巧宦其為害較操守平常之人為更甚操守平常者其
心既不敢自恃為清官常懷畏懼之心頻有所整頓經
理事務不至曠廢朝廷又時時留心訪察一有不善即
加懲戒而在朝之官員及伊屬下之官吏紳衿人等皆
伺察其過不肯為之隠諱是以此等之人貽累於地方
者尚輕而潔己沽譽之巧宦貽累於地方者更甚也如
查弼納楊名時裴&KR0973;度張楷魏廷珍操守雖清而皆顧
惜情面一味遷就求容悦於人故内外之人稱譽之者
甚多如田文鏡楊文乾李衛諾岷其操守且勝於查弼
納楊名時裴&KR0973;度張楷魏廷珍而乃因其實心任事整
飭官民不避嫌怨遂不滿衆人之意或謗其苛刻或議
其偏執或譏其驕傲故意吹索加以評論此風若不悛
改必至封疆大吏皆以實心任事整理地方為嫌相率
而為苟且之計吏治何所倚賴乎夫良藥利病者必苦
於口名臣持正者必不悦於俗若諸事不理一味和同
因循而但託清名以藏拙是木偶耳廢法悞公累民僨
事莫此為甚朕深望爾等為明體逹用之全材而深惜
爾等為同流合俗之鄉愿故諄諄告誡不憚周詳夫不
教而罰朕不為也若教而不遵朕亦安用此無益於地
方之清官以悞事哉此朕春秋責備之義勉之凛之
初九日
諭吏部朕從前曾下諭旨各省道府州縣之居官好者命
總督保舉三人廵撫保舉二人提督布政按察二司各
保舉一人密封具奏不得互相商議原以通省人才不
少保舉多者不過二三人少者僅一人諸臣於所素知
者各拔其尤自然精確督撫提督布按二司皆朝廷大
吏受國家深恩自應體朕為天下得人之意不徇私情
秉公薦舉乃其中竟有挾私妄舉者如滿保所保之沈
瑞鶴藍廷珍所保之高鐸年希堯所保之張瑗王朝恩
所保之張明敘王景灝所保之安定昌余甸所保之宋
懷金成永健胡其恒所保之孔毓銓羅殷泰所保之薛
禄天俱極庸陋不堪大悖人臣以人事君之義今各員
引見將完爾部可再行文與各省督撫布按二司除從
前曾經密舉及朕特旨補授各員外督撫暨布按二司
各於道府州縣中明舉一人不得雷同督撫自行題奏
布按二司咨呈爾部文到日爾部即繕摺具奏被舉之
州縣官員並令給咨來京引見保舉之道府官員不必
來京如有挾私任情草率濫舉者朕必從重治罪斷不
姑容爾部即遵諭行
十一日奉
上諭據余甸奏稱成永健在日照縣十三年安心久住僻
遠之小邑不鑽求卓異調繁必是守本分不能謟媚上
官之人等語大凡察吏之道當觀其實在政績如何若
無實蹟可舉而但云安心僻遠之小邑此不過一貪位
苟禄備員全身之流耳至云不鑽求卓異調繁必是安
分不肯諂媚上官則是卓異薦舉必由鑽營而後得如
余甸當日以郎中在籍而陳鵬年特行保題為山東濟
寧道想亦是從鑽營而來耶且如目今余甸之薦舉成
永健亦必屬鑽營可知矣據余甸之說將使居官之人
皆以被卓異薦舉為可恥天下有是理乎余甸又奏稱
年羹堯係成永健取中門生而成永健詩文中並無鋪
排門生年羹堯一語此乃成永健畏懼年羹堯不敢屈
年羹堯在門生之列余甸豈得以此高其品識乎此等
議論識見迂闊庸陋不堪之甚余甸又稱留心採訪並
無聲名不好亦無怠惰之處等語成永健之飲酒已自
認不諱余甸既留心採訪何以於飲酒並未訪聞居官
之人既好飲酒必致諸事廢弛何得云並無怠惰著行
文余甸一一再行明白回奏
十三日奉
上諭歴來諸臣保舉人員有錯悮之處朕俱寬容不加譴
責凡人不能無過所患者不能改過耳若諸臣實能辯
明其過乃朕心所深喜倘文過飾非則大悖於聖賢之
道矣尚可望其悛改乎余甸識見庸愚淺陋著嚴飭行
又九卿議覆福建布政使沈廷正條奏丁銀攤入地
畝事宜奉
上諭本内議稱丁銀歸併地畝於窮黎有益應令各省督
撫詳查妥議等語大凡於地方民生有益之事各省大
吏自應詳查陳奏何待朕諭朕於此處亦觀其辦事存
心如何朕深知此事當行但不肯命勉強行之令伊等
得以藉口推卸己責昨因九卿議覆田文鏡條陳知府
交盤本内特降諭旨甚明此本内所議通行各省之處
不必行餘依議
又吏部議奏前任兵部尚書孫柱等不將甘州駐防
兵丁自拴馬匹議入官馬數内應照例處分奉
上諭朕從前就事降旨部内並未詳明但就朕所降諭旨
將堂司官員俱以揆此二字定為徇情作弊議以革職
司員若實有情弊則伊等之罪不止革職若無情弊則
議以革職又屬太過著將此本發回察明再議具奏
又禮部議覆江蘇廵撫張楷奏請新設元和等縣增
添進學額數奉
上諭張楷此奏甚屬務名長洲等處因事務繁劇故分設
兩縣其實地不加廣人不加多入學名數自應照舊額
數分隸兩縣此一定之理今張楷請於元和等十三縣
照大學之例增定額數誠所謂違道干譽者部議又以
大學太優請照中學亦屬錯誤張楷係旗下舉人出身
故偏向科甲以博虚名前進京陛見面奏時朕見其意
見偏徇甚以為不然曾加訓誨夫國家用人但當論其
賢否不當限以出身朕即位以來亦素重待科甲然立
賢無方不可謂科目之外遂無人可用倘自恃科甲而
輕忽非科甲之人尤為不可且古來名臣良輔不從科
目出身者甚多而科甲出身之人亦屢見有蕩檢踰閑
者况旗下應試人少中式甚易非如漢人於百人之中
拔取一二也法海張楷不過僥倖得中進士舉人乃便
以科目自負輕視非科目出身之人甚是狂妄可鄙張
楷處處博取虚名不止一事此奏更屬不合著吏部察
議具奏此事著該部另議具奏
十四日
發出奉使閱河内閣學士何國宗等奏摺七件奉
上諭著九卿會議具奏河圖併發其河南小丹河一件何
國宗等與田文鏡嵇曾筠兩議具奏何國宗等乃一己
之見田文鏡嵇曾筠身在地方所見自然明確著照田
文鏡嵇曾筠所議行其山東疏濬泉源一件何國宗等
議設管泉通判一員甚是著照所請行山東挑濬馬頰
徒駭二河前經陳世倌差委道員徐德俶辦理此處工
程甚屬緊要徐德俶才具中平不稱此任著御史尤清
王之錡各管一處不必照欽差例只作陳世倌屬員聽
其調度不得自立意見其高家堰加修堤工關係緊要
若於歲修案内逐漸增修恐致遅緩著照何國宗等所
議即動正項錢糧作速估計興修
十五日奉
上諭今日朕從
恩祐寺瞻禮回來因見看門之護軍參領二德氣甚高傲怨
忿之色見於顔面朕問係誰屬下伊奏稱係允禵屬下
及令伊將允禵悖逆事蹟奏出二德仍為允禵隠諱回
護一事不肯陳奏朕從前曾命馬爾賽拉錫等到允禵
家傳集允禵屬下人員降旨寬宥教訓時允禵屬下所
有人員暨西白太監等無不感恩悉知允禵之罪而二
德竟無一語道及允禵之非毫無感恩之意二德誠為
國賊黨援允禵羽翼今在朕前舉動光景明係大光棍
著將二德鎻拏交與三法司嚴行定擬具奏
又奉
上諭據鄂爾奇繆沅奏稱直隸借糶倉榖弊端種種無非
地方官巧為掩飾虧空之計向來直隸倉榖虧缺甚多
朕知之甚悉各官惟恐敗露故設計彌縫詳請借糶李
紱為其所欺遂代為題請且未經奉旨即先為散給及
派員往查又轉停止覽鄂爾奇等所奏各官情弊顯然
凡此等州縣官員若仍留原任將來假公濟私那新掩
舊必至刻剝小民虧欠正項而地方倉厫始終不得清
楚可將巧稱倉榖出借各官悉行解任著吏部將投供
到部候補候選之州縣官俱帶來引見朕親自選定人
數其鄂爾奇等已經到過之正定順德大名廣平保定
五府所屬贊皇等二十一州縣著即將揀選人員掣籖
發往鄂爾奇等未到之永平宣化順天三府所屬之二
十一州縣俟伊等到彼查出有出借倉糧者即咨吏部
令籖掣人員前往代之以上各州縣借出之榖俱著解
任之官員自行催還以一年為限限内全完者仍准即
行另補若先期速完者随到随即另補若逾限不還者
治以那移虧空之罪如此辦理則虧空之員不得復居
現任挾制小民那移出納而接任之員交代井然又無
前後不清之項若果係借欠在民按數催還其原官仍
可另補於公私均有禆益李紱既不能稽查屬員之巧
飾虧空轉為伊等欺朦具題代請又不候旨即令各屬
擅自給發甚屬不合著嚴飭行又鄂爾奇等奏稱阜平
贊皇等處違例將榖借給兵丁向來有無借給兵丁之
例著九卿察明具奏聞直隸各處倉厫久未脩理傾圯
者多此皆地方官漫不經心李維鈞不實心任事之故
著李紱嚴飭各屬設法速行修整
十七日奉
上諭從前凡密摺奏事者多挾以誇耀於人往往洩露密
旨朕深悉此弊自御極以來屢降諭旨凡硃批奏摺俱
令呈繳其摺中所批之語俱不許宣露即子弟親戚亦
不許通知盖因密奏密批他人原不得而知而傳宣每
易至於舛錯此事甚有關係也前路振聲具摺啟奏朕
硃批中偶有奬伊弟路振揚數語乃路振聲則寄信於
其弟而路振揚竟具摺謝恩以密摺密批之事公然私
相寄示豈朕從前不許宣露密摺硃批之旨二人獨不
知耶且路振聲所奏朕優待伊弟之處亦屬非體以武
職大員尚錯誤如此則其餘官弁將朕旨誤傳或誇張
粉飾多失其實又不待言矣路振聲路振揚不學無術
粗陋已極甚屬不合著該部俱嚴飭行
又奉
上諭從來流言之傳播皆起於奸宄之徒無頼之軰欲擾
亂政事顛倒是非故造作無稽之語煽惑人心流布遠
近間或國家舉行一事因流言而中止而造作之人益
自以為得計而肆其伎倆此等為害不可勝言朕即位
以來外間流言有謂好抄没人之家産者有謂輕聽風
聞之言以為黜陟用舍者朕既聞知則不得不以其故
曉諭衆人知之祇以從前貪贓犯法之官皆朕之所深
悉此等之人蠧國殃民罪大惡極即立置重典不足以
蔽其辜但不教而殺有所不忍故曲宥其死已屬浩蕩
之恩若又聽其以貪婪横取之貲財肥身家以長子孫
則國法何存而人心何以示儆况犯法之人原有籍没
家産之例是以朕將奇貪極酷之員抄没其家貲以備
公事賞賚之用盖所以昭國法而懲貪汚並使後來居
官者知婪贓之物不能入己無益有害自不肯復蹈故
轍矣此等兇惡之人本身應正典刑家産抄没妻子皆
當遠徙者朕皆從寬赦免而止於抄没其贓私尚保全
其性命即本人稍有人心應知感恩戴德何得因抄没
而生怨望乎且朕臨御以來覃敷恩澤如各省蠲免錢
糧不下數百萬兩賞賚兵丁及各地方興利除患所費
亦不下數百萬兩此皆中外所共知者夫以額徵錢糧
及内庫帑金為數如此之多朕尚毫無吝惜豈反為此
貪官汚吏些微之財物以啟小人之議論乎即如年來
抄没之人不過是年羹堯滿丕李英貴何廷圭等及阿
其那塞思黑等門下最用事為非之人耳此皆奸惡顯
著之徒法無可貸有何屈抑而為之不平乎近聞市井
中鬭牌名色有稱抄家湖者公然於賭博遊戲之中譏
刺朝政甚屬可惡至謂朕喜聽風聞之言以為黜陟用
舍此語亦屬愚昧盖因十數年來人情多詐每遇薦舉
參劾多有情弊不出公心重負我
聖祖仁皇帝集思廣益之至意是以
聖明洞鑒隠微不輕聽信於是懷私者既畏懼而不敢言謹
慎者又避嫌而不肯言彼此緘默遂成積習朕即位以
來常思
聖祖仁皇帝以天亶聖人臨御六十餘年一切政治經
宸衷獨斷無不盡善若朕則辦事之初必須公聽並觀盡去
壅蔽庶能合於機宜而又恐大小臣工有所牽制而不
敢直言有所瞻顧而不便明言者是以令其密摺具奏
及發與廷議有裁去本人姓名者無非欲諸臣無所回
護直言無隠使下情盡能上逹利弊悉能周知全無壅
蔽之患永享昇平之治也至於密奏中薦舉參劾者朕
原未嘗輕信必細細留心訪察確有証據衆論僉同然
後加以黜陟用舍未嘗因一人之奏而即定其人品見
諸施行也不知者以為輕信風聞而朕則慎重周詳務
求實蹟也以上流言二事皆係阿其那塞思黑允䄉允
禵等同黨之小人心懷私忿故造狂悖之語蠱惑人心
擾亂國政更有一種貪贓犯法之徒畏懼抄没參劾是
以造作此語傳播遠近希冀因流言而停止自古治天
下之道發政施令只論理之當行事之當行與否悠悠
之口何足為憑朕之此心可以對越
皇考可以對越
上天可以告天下億萬臣民而一二奸邪小人乃欲挾其如
鬼如蜮之伎倆以惑衆聽而撓公事朕豈肯絲毫為此
軰流言所動乎天下之人奸惡者少而善良者多造作
流言者少而悞聽流言者多彼奸惡之徒造作流言實
自作之孽倘經緝獲按律在所必誅此外善良之人當
共知朕心勿為邪說所惑其偶行抄籍也實於懲貪罰
惡之中尚寓寬仁之意其廣行採訪也實欲收好問好
察之益以為政治之資朕之宵旰憂勤無非為國是民
生思久安長治之計天下之人豈忍聽宵小狂悖之言
而忘君上高厚之恩哉
又奉
上諭貴州狆家苖肆行不法十餘年來擾害平民朕知之
甚悉石禮哈方署廵撫印務即奏其罪惡多端應行征
勦馬會伯到任亦奏與石禮哈相同朕恐石禮哈年少
孟浪用兵之事不可輕舉未即允行何世璂到任則奏
稱苗人應行招撫不必用兵言武員好大喜功貪圖議
叙且狆家苖藥箭銛利地勢險阻亦不易於成事等語
丁士傑所奏大槩亦與何世璂同朕曾下旨與何世璂
即令其招撫而何世璂並不能有所招撫及高其倬到
京亦面奏應行征勦以靖地方朕又降旨與鄂爾泰令
詳悉斟酌鄂爾泰亦奏稱用兵為是是以令石禮哈馬
會伯協同辦理此事然此事甚有關係朕心時時厪念
今據石禮哈奏報谷隆長寨者貢羊城&KR0749;等處俱已攻
破首惡阿革阿紀及為從兇苖川販等亦俱就擒縛等
語朕心甚為嘉悦何世璂從前見事不明性又懦弱未
必能審究此案著將各犯交與鄂爾泰審訊窮究詳悉
分别定議並安插撫恤使地方永遠寧謐不受惡苖之
擾一一經理具奏石禮哈調度有方籌畫盡善除事竣
具題到日照例議叙外今先沛特恩於其父著將石文
焯革職之處復還以示朕賞功推恩之意
又奉
上諭據弘春所奏阿其那曾得過允禵銀二十萬兩塞思
黑於康熙六十年曾得過允禵銀六萬兩阿其那偽為
廉潔而利允禵之貪惡以供其多取廉潔之人乃忍心
害理至於此乎且得銀如此之多不審從前何功於允
禵而當之不愧嗣後何以酬其贈而受之不疑至塞思
黑當康熙六十年得揆叙家之銀已百餘萬而允禵尚
以六萬兩予之塞思黑竟受之均屬可詫著將弘春所
奏及順承郡王訊問阿其那回奏之語一併與滿漢文
武各衙門官員觀看
又
諭刑部國家立法本以懲兇暴之徒而因事原情則時深
惻隠之念書云宥過無大刑故無小所以斟酌權衡用
廣好生之德也朕慎重刑罰矜恤下民每遇讞鞫之案
往復披覽至再至三求其可生之路嘗見各直省命案
内或緣細事起爭或因護親情急或已經退避而毆者
勢不相容或本意恐嚇而誤傷者遂至莫救其中有經
報官保辜者亦有未經保辜者有延至數日殞命者亦
有延至數十日殞命者當其爭角之時祇知乘憤直前
豈計因傷致斃按律抵罪法所當然但念蚩蚩愚氓祇
因一朝之忿頓罹重罪每詳閱案情朕心實為不忍且
秋審時凡情輕之案多以情可矜原减等發落今朕特
沛殊恩予以自新之路現在各直省具題到部已未入
秋審案内除情由可惡者不准寬免外其何純恭等一
百七十七名俱著寬宥釋放分别有力無力照追埋葬
銀兩給付死者之家如不照數給出仍將該犯照例减
等發落并著詳記檔案倘該犯日後再有所犯必嚴加
治罪此朕格外生全浩蕩之恩為舊例之所未有凡兹
小民當體朕省刑宥過之慈懷身受者力圖改悔以贖
前愆旁觀者觀感提撕時存警醒父訓其子兄勉其弟
比閭族黨互相勸勉各安本業不犯王章則是朕之法
外加恩與小民之望外受恩均為移風易俗之美事倘
以為法網寬恕希圖倖免不改其好勇鬭狠之習重負
朕牖民遷善之心則格外之寬典豈能屢邀而異日之
追悔亦屬何益爾部將此行文各該地方官遍行張示
曉諭務使鄉里愚民盡皆知悉
二十日
諭湖廣總督李成龍湖北廵撫鄭任鑰荆州長江兩岸堤
防關係生民最為緊要盖因川湘二江之水匯歸於此
易於泛溢聞今年雨水連綿水勢甚猛陸地之水為江
水所拒不能减退以致低窪之地禾苖淹没又聞往年
黃灘等處堤岸兩次衝决江陵潛江等州縣田苖被淹
甚為民害長江兩岸州縣雖每年各自興修然地方遼
遠少有疎忽則民生重受其累爾等可公同商酌委員
踏勘應否作何修築防護之處爾等悉心妥議具奏
二十一日
御書忠敬誠直勤慎廉明八大字匾額
賜怡親王
諭大學士九卿翰林科道朕自即位以來怡親王事朕克
殫忠誠至純至恪事事為朕實心辦理而朕委任之處
甚多約略舉之職掌之大而且繁者有九議政關係機
密戶部掌領度支三庫總理出納興修畿輔水利以厚
民生管領漢侍衛以育人材至於諸王子之事務舊邸
之事務以及督領圓明園八旗守衛禁兵飬心殿監理
製造鉅細事件皆一人經畫料理而怡親王公爾忘私
視國事有如家事處處妥帖能代朕勞不煩朕心盖其
忠君親上之念肫懇篤摰是其忠也小心兢業無纖毫
之怠忽是其敬也精白一心無欺無偽是其誠也直言
無隠表裏如一是其直也黽勉奉公夙夜匪懈即如目
今王雖身抱疴疾而案牘紛紜披閱不倦朕聞之實至
於不忍是其勤也一舉未嘗放逸一語未嘗宣漏是其
慎也清潔之操一塵不染是其廉也見理透徹蒞事精
詳利弊周知賢愚立辨是其明也是以朕特書忠敬誠
直勤慎廉明八字賜之唯朕深知王之德洞悉王之心
覺此八字實不能盡其美善亦無一毫過量之詞若有
一字不確不切是朕之頒賜非嘉奬之詞乃譏諷之語
矣朕不為也且朕賜此八字乃就怡親王事朕之大端
而言至於王之當年侍奉
皇考極盡誠孝深蒙
皇考之慈愛而其居心之方正秉性之和平待人之寬厚遇
下之仁惠種種善行筆不勝書幸朕兄弟中有此賢王
朕得以盡其友愛若皆如阿其那塞思黑允䄉允禵之
逆天犯上詭詐百出廹朕以不得全其友愛欲遂伊等
怨忿之私則朕之苦心將何以昭示天下臣庶乎爾等
觀朕所書八字若於怡親王有一字未當可即於朕前
陳奏朕觀爾等在朝諸臣於忠勤慎明四字尚多有之
若敬誠直廉四字朕則未能輕許向後咸當奮勉砥礪
以副朕望
又
諭大學士等朕書忠敬誠直勤慎廉明八字賜怡親王此
八字實實是怡親王公忠奉國居心行事之善跡並無
纖毫不及之處昨朕已面諭在廷諸臣等若此八字有
一字不確不切則是朕之頒賜非嘉奬之詞乃譏諷之
語矣但怡親王之美善甚多此所書八字實未能盡耳
爾等可傳諭怡親王此乃王實有之善勿作朕教訓之
詞觀亦勿作朕嘉奬之詞觀且王從來秉性堅定朕所
深知自此以往不稍改移者朕可深信力保也
又奉
上諭從前江西廵撫裴&KR0973;度以該省州縣虧空係民欠居
多請交與接任官徵追等語具奏朕諭其賫奏人云此
奏未批李紱亦𩔖此奏曾面奏請過朕已有旨面諭李
紱爾回去路由保定著李紱寫去便知朕意續經裴&KR0973;
度以李紱記錄諭旨覆奏朕以其所記未全批令俟伊
來京時再加諭旨轉傳與接任廵撫汪漋遵奉今風聞
得德安縣知縣蕭彬虧空并互揭知府李敬熙鹽驛道
孫蘭苾詐贓一案司道揭報後裴&KR0973;度遲延兩月始行
題參又武寧縣知縣廖科齡已參虧空之後知府張景
偉查伊任内已徵未解地丁等項銀六千餘兩捏稱以
有民欠可抵申報裴&KR0973;度不行確查將虧空徇庇官員
續參反令知府代完銀四千兩餘銀勒令新任知縣方
聲亮出結認徵夫以已徵在庫知縣虧空之項重複徵
之於民若百姓依限完納則有一糧再輸之累或接任
催徵不前勢必那新補舊冀免處分現收錢糧又致虧
空將來彼此那移及離任盤查之日皆以民欠藉口國
帑虛懸州縣牽累似此者直省不計其數裴&KR0973;度身任
封疆理應將此等相沿積弊釐剔清除乃為虧空之員
蒙蔽巧隠令知府徇私料理以沽寬厚之名殊乖大臣
公忠之道此事湏派欽差前往將此二案徹底審究前
有旨令裴&KR0973;度俟新任廵撫汪漋到任後起身來京今
著仍留彼處俟此二案審明並江西闔省似此𩔖民欠
案件著裴&KR0973;度一一據實清楚如裴&KR0973;度將各案前後
實情悉行詳察陳奏無少隐藏朕加恩寬宥倘遂非文
過巧為遮飾必將伊從重治罪其布政使丁士一署布
政使之按察使積善皆朕格外擢用之員不思秉公將
州縣虧空捏稱民欠之事留心察訪但委靡随人甚屬
負朕著丁士一積善同差往侍郎邁柱竭力據實清察
審理若少瞻顧朕必重處李敬熙乃隱匿其子躱避差
役經都統盧詢參奏調回治罪朕開恩復用之員不思
改過遷善報朕深恩而為此種種欺隠不法甚屬可惡
李敬熙已解任對質今著革職嚴審定擬據武寧縣一
案裴&KR0973;度顯有抑勒交盤之弊似此者直省督撫多有
之事前候補知府王景望條陳内稱請令抑勒交盤者
毋庸揭報上司直揭部科部科轉咨督撫審結報部如
後任枉揭者嚴加治罪等語此處著九卿會議具奏王
景望原摺併發
又宗人府議奏平郡王訥爾蘇在西寧軍前貪婪受
賄應永停俸禄奉
上諭訥爾蘇行止卑汚在軍前貪劣素著及署大將軍印
務更肆婪贓索詐地方官銀兩回京時僱騾數百頭分
途入城朕向即聞之因訥爾蘇與允禵不和朕意謂與
允禵相善之人故為播揚欲傾陷訥爾蘇所以未即深
究治罪且加恩令辦理上駟院事務乃伊並不追悔前
愆仍犯法妄行情屬可惡若仍在王列則與諸王有玷
著將訥爾蘇多羅郡王革退在家圈禁王爵令伊子福
彭承襲福彭家務訥爾蘇不得與聞若有絲毫與聞之
處將伊子福彭王爵一併革退
又吏部奏直隸總督李紱等稱貝勒允禑為十五王
照例議處奉
上諭向見無知小人將宗室及貝勒貝子公等俱稱為王
任意僭妄於國體甚有關係曾降旨嚴禁今李紱堅稱
此案所稱十五王爺之處出自本人口供不便刪改據
李紱之言則是李紱全無錯誤之處而吏部將李紱等
議以罰俸看語含糊又稱嗣後通行各處明為李紱解
釋甚屬不合著嚴飭行至於稱呼僭妄朕特降旨禁飭
原為微末無知之小人而言凡大臣官員豈尚有不知
而待曉諭之理今李紱以為本人口供字樣不便更改
執此固爭然則口供固不便改而諭旨轉可以不遵乎
著李紱明白回奏至於彼此衙門咨文往來凡王公字
樣自應擡寫禮部稱咨文中不應擡寫之處亦屬過刻
著照舊例行
二十二日奉
上諭據吏部議將候補候選州縣人員遴選命往遇臨武
等二十五州縣缺出委署試看量才題補等語凡此命
往人員俱係在部即應選用之人又經朕揀選命往若
照吏部所議必候臨武等二十五州縣缺出方行委署
題補則伊等得官無期轉多守候之苦矣既經揀選人
員命往自應將湖南本省所出州縣各缺暫停部選令
該撫將命往人員與現任各員細加比較酌量人地相
宜或行調補則要缺不致久懸而命往人員亦不致多
年守候方於情理允協部議甚屬不合著嚴飭行此事
再議具奏
又奉
上諭前據刑部奏報在監盗犯二人乘夜越獄似此疎忽
乃康熙六十一年之中京城未有之事朕聞之心甚抱
愧今據步軍統領阿齊圖奏稱越獄二犯已於通州地
方拏獲有此功績可减朕抱愧之半甚屬可嘉著將步
軍統領及獲賊之官弁俱交部從優議叙具奏伏思我
聖祖仁皇帝臨御六十餘年精神廣運法紀嚴明即如當日
德麟之父假報德麟病故藏匿山東旋經
聖祖仁皇帝訪聞拏回正法乃前年以虧空錢糧之御史董
起弼交本旗拘管而佛格為都統縱令潛逃以撓國政
今歴三年之久未見緝獲據此則朕之辦事不及
皇考遠矣刑部之監犯公然越獄重罪之御史潛匿無蹤疎
縱若此朕心實為抱愧不肯卸責於諸臣但不知各該
管衙門及各省地方官員有捕逃查奸之責者自問當
何如也
二十五日奉
上諭徐元夢人本平常居心不端性復卑鄙昔在
聖祖仁皇帝時屢獲重罪皆蒙寬宥復用從無一事實心報
效朕即位以來因伊繙譯清文熟練故令協理大學士
事務徐元夢自應殫心竭力以盡職任乃本章内繙譯
錯誤之處不可枚舉今又將石文焯本内革任字樣俱
譯為革職有意舛錯總不改悔内閣事務原不仗徐元
夢辦理朕令其在内閣行走者專為繙譯清文耳似此
疎忽不敬甚屬可惡著交部嚴察議奏
二十八日奉
上諭朕昨覽湖廣府縣内安陸府屬有一縣名即係
景陵二字見之心甚不安該省督撫不具奏請改於心獨安
乎著嚴飭行此縣名著内閣擬改請旨
又奉
上諭朕宵旰勤勞勵精圖治凡加恩用罰皆欲其至公至
平無一毫偏輕偏重之處故訓誡臣下至再至三望其
仰體朕心共襄治理乃一二懷私挾詐之軰肆其故習
不改初心深可痛恨目前現有三事特為爾等言之原
任侍郎常泰虧欠錢糧今家産盡絶照例將伊子給與
本旗公阿布蘭入辛者庫昨阿布蘭具摺謝恩奏稱此
係貪贓壊法之人嗣後當時時痛加懲治等語朕聞之
甚為駭異此等虧空之員按國法應入辛者庫者本旗
王公等從未有謝恩之例况既入辛者庫則其罪止此
矣焉有分外吹求懲治之理是必阿布蘭平日有私怨
於常泰至今懷恨借此以圖報復或因素日需索常泰
財物過多欲殺其子以滅口且特行具摺啟奏者意欲
借曾經啟奏之名肆其殘虐而歸怨於朕朕豈肯為其
所欺故特降旨令宗人府詢問而常泰之子果將阿布
蘭從前屢次勒索多金之處一一供出收受確據情弊
顯然朕之所料纖毫不爽又如拉錫前往查看張家口
馬羣昨回京覆奏有應行賠補者有應行寬免者向來
應賠應免者俱有舊例而拉錫於應免者則引舊例具
奏於應賠者則不引舊例似此用意巧奏誠不知其何
心又如數日前夜間更鼓錯誤朕偶聽聞次日令鑾儀
衛堂官查問不過欲其知儆並無深求之意乃鑾儀衛
吳逹禮阿爾遜不將實在值更錯悞之官員察出奏聞
乃令籖掣一人廹令認罪在朕前參奏比時朕即聞知
特將此人加重處分革其官職令當苦差以試看本人
之陳辯與否而此人庸懦無能甘受重處不自剖白朕
随特降諭旨寬宥之似此管轄屬員之大臣奉旨問事
並不究問實情乃籖掣一人以坐其罪荒唐至於如此
若非朕訪問確實為之寬釋則天下無知之人將謂朕
之用罰若此草率豈不妄生議論乎祇因阿布蘭原係
蘇努之黨拉錫舊與允禵阿靈阿等往來親密吳逹禮
則為隆科多門下走狗阿爾遜向在軍前曾随允禵數
年此數人者見其黨與被懲心懷怏望是以為朕辦事
故意顛倒是非欲使天下加朕以苛刻之名耳又如魏
廷珍前任湖南廵撫時朕令其揚清激濁察吏安民以
盡封疆之職伊奏稱屬下官員已參大半若再參劾必
至無人辦事容陸續參奏等語據此陳奏之語竟是朕
喜於督撫參劾官員矣有是理乎魏廷珍向日是阿其
那家西席故其言如此大約平日比附黨援之人其出
言行事必至敗露不能掩飾總之朕之諸弟中如阿其
那塞思黑允禵者權謀術數足以要結人心煽惑衆聽
故惡習湔染甚深至今尚未悛改數十年來朕親知灼
見是以即位以後費盡苦心欲為整頓變化為世道人
心久遠之計非苛刻以為能察察以為明也宵小之徒
不能行其伎倆遂造作流言謂朕好尚嚴厲朕日理萬
幾於刑名法律慎之又慎常存罪疑惟輕功疑惟重之
意即如各省革職降調之官員例無可寬者朕尚俱調
來引見惟恐人材或有屈抑此豈得謂朕之過嚴乎凡
為政之道用寬用嚴必須當其理必須得其平若不當
其理不得其平則寬為廢法嚴為濫刑朕惟以大公之
心處之從不以己意稍有輕重於其間故謂朕過嚴朕
所不受謂朕過寬朕亦不受也若加朕以苛刻嚴厲之
名冀朕聞知遂曲為寬縱任若軰之作奸犯科此豈帝
王治天下之道乎如目前阿布蘭之假公濟私吳逹禮
之掣籖定罪若朕不洞燭其奸則負屈者何時得伸乎
今營私作弊之人一至朕前即時敗露嗣後尚謂朕之
耳目可欺而不痛改惡習乎朕日御勤政殿辦事自朝
至夕不肯一刻暇逸無非興利除弊移風易俗之苦心
而無知之人但聞宵小流言何能悉知朕意故因目前
三事不憚煩瑣宣諭知之
又直隸總督李紱奏昌黎縣知縣李士著乞休奉
上諭昌黎縣知縣李士著現因私借倉榖解任清還借項
今以老病乞休顯有虧空榖石情弊著將李士著留住
昌黎交與新令俟伊將借動之榖清還申請該督報部
後准其回籍直隸解任之四十二州縣知州知縣等官
俱照此例留住原地方清楚倉榖
二十九日禮部奏壽民蕭俊德應照例建坊奉
上諭蕭俊德年届一百一十八歲實為希有之事著於定
例賜坊銀三十兩外加增兩倍共賞銀九十兩以示特
恩嗣後年至一百一十歲者加一倍賞賜至一百二十
歲者加兩倍賞賜更有多得夀算者按其壽算加增著
為定例
又刑部等衙門奏郭允進悖逆詛詈應凌遲處死奉
上諭郭允進之罪本應凌遲處死但伊捏造悖逆之詞詛
詈朕躬尚無叛逆實跡若照部議凌遲將謂朕因怒而
加以極刑矣郭允進著改為立斬梟示
又刑部尚書塞爾圖等以盗犯越獄摺奏請罪奉
上諭據刑部尚書侍郎等因盗犯越獄具摺認罪請嚴加
議處年來刑部辦理事務尚屬盡心或宵小軰懷私挾
怨故意播弄生此一事亦未可定或刑部大臣等暗中
有負朕委任之處不覺疎忽致有一事以示儆戒亦未
可定書曰罪疑惟輕著將刑部堂官議處之處寬免時
時思朕此旨自反於心朝夕黽勉秉公盡職可也
又直隸總督李紱題報奉
旨來京引
見之睢寧縣知縣牟慤中途病故奉
上諭朕聞知縣牟慤居官聲名好故降旨調來引見今伊
在途病故甚屬可憫著直隸總督李紱料理令其旅櫬
早歸並行文江蘇廵撫張楷將伊家口照看資送回籍
又浙閩總督高其倬奏請糴運鄰省米石以濟民食
奉
上諭朕因福建米價騰貴已降旨令江西廵撫運米十五
萬石前往閩省以濟民食又現在令九卿酌議閩省廣
積榖石備用之法今覽高其倬所奏備悉周詳李衛又
能實心辦事不分彼此均甚屬可嘉著俱照高其倬所
請行並星速行文江南山東二省廵撫即遣能員協同
辦理如高其倬差員未到該撫可借支錢糧預為買備
務令速發以濟閩省之用
世宗憲皇帝上諭内閣卷四十六
