欽定四庫全書
世宗憲皇帝上諭内閣卷十一
雍正元年九月
上諭十六道
初一日工部奏康熙二十六年起五十八年七月止
曾任木倉監督人員所虧木植一概著落追賠照律
治罪奉
上諭木植事件舉國皆知此内亦有屈枉者亦有實在可
恨者該部應分晰明白具奏如一概寬免則不肖之徒
得以僥倖若俱各治罪其中屈枉人員不無可憫王大
臣必要除私秉公加謹查核方得明白
初五日
諭禮部自古祖功宗德制在不祧饗帝饗親祀應並舉報
本之情罔極配
天之典宜隆仰惟我
皇考聖祖仁皇帝亶聰御宇至德諴民早歲而攬宏綱恩覃
無外小心以勤昭事誠著升中
寢園備物於春秋
重闈將敬於朝夕軫萬民之疾苦水旱預籌勵百爾之勸懲
賢愚立辨赦愆宥罪仁風廣被祥刑發帑蠲租豐歲頻
聞減賦時邁歌而黃淮底定清問及而稼穡周知闕里
隆九拜之儀考亭躋十哲之列科目以增加而益盛士
子因訓飭而交修
聖自多能心猶好學總百家之閫奥垂千古之典謨經天緯
地之文一貫萬殊之理禹鼎湯盤之句龍翔鳳翥之書
莫不薈萃并包矞皇典麗至於
皇威遠暢廟略遐宣臨邊塞而萬幕傾心示神謨而三孽授
首察哈爾不敢伏莽厄魯特頓爾傾巢俄羅斯稽顙以
奉共球烏斯藏望風而銷鋒鏑以至波澄紫海箐靜紅
苖雨露及於天維疆索通於地紐清寧合撰參兩大以
成能覆載同流兼三才而立極武功文德前代之所未
聞聲教車書史册之所未覩建中錫福久道化成萬物
逸而
宸衷弗釋其勞四海寧而
皇躬弗辭其瘁六十一載豐功厚澤深浹人心四千餘年哲
后賢君難侔歴服紫壇紺幄知
天意之同符蒼璧黃琮思德馨之並薦朕纘承丕緒永念
前徽我
皇考聖祖仁皇帝允宜崇祀郊壇克配
上帝以後冬至祈穀祭
天俱奉
聖祖仁皇帝同
太祖高皇帝
太宗文皇帝
世祖章皇帝配享夏至祭
地亦如南郊祈穀禮祗奉配享其應行禮儀爾部詳議具奏
初八日
諭順天府府尹鄉飲酒禮乃敬老尊賢之古制近聞年久
視為具文所備筵宴亦甚不堪爾衙門應加謹舉行
十一日奉
上諭查驗八旗器械甚屬緊要從前查驗時彼此那借及
租箭呈驗之處朕所深知現今日期已近若今年查騐
器械勢必竭蹷租賃糜費兵丁銀錢殊為無益今歲不
必查驗著勒限一年令將器械修理完固預備朕於明
歲十月間遣信任大臣會同兵部務令一日查驗一旗
驗畢封貯公所再驗一旗將二十四旗盡行驗畢交還
各旗方無那移租箭之弊著將此曉諭八旗令各預備
又
諭戶部廵撫裴&KR0973;度因起蛟水泛請捐俸工賑恤被水居
民等語各省督撫偶遇地方有事俱即請捐俸工殊非
正理俸工特為贍養伊等家口而設縱將通省官俸捐
助為數無幾有何禆益至若工食盡行捐出胥役人等
又何以應差行走如果民遇災祲該督撫即應奏聞動
支正項錢糧若小有水旱或些須修理隄岸城垣該地
方大小官員有願出己資捐助效力者何必具題即欲
報聞亦止可另行繕摺具奏該部行文直省督撫凡地
方遇有公事奏請捐助俸工之處著永行停止
又理藩院奏請賑濟扎魯忒貝勒魯空等三旗乏食
人等奉
上諭著再給銀二萬兩交與本錫阿林保齎往此項為恐
從前發去銀五萬兩或有不敷添解備用竝非分别此
一旗給與若干彼一旗給與若干也可將兩次銀兩合
數旗之人通同散給如有不敷再行請旨
十六日戶部將江蘇所屬蘇太等衞舊欠項下不應
蠲免銀兩請
旨奉
上諭此民屯地丁等銀三百五萬九千餘兩内地租等項
銀六千八百七十餘兩雖不應豁免但此事歴年已久
實欠在民著一併豁免
十七日議政王大臣等議准浙閩總督滿保奏請修
築海寧塘堤奉
上諭錢鏐時所築塘堤中間雖被沖壞至今尚有存者數
年來督撫等所修塘堤俱虛冒錢糧於不當修築處修
築以至隨修隨壞又聞赭山有三處海口今一處淤沙
壅塞水不通流若濬治疏通使潮汐不致留沙壅塞則
海寧一帶塘工方可保固言之者雖未必稔知然不可
不留意抑或地方大臣恐糜費錢糧此等處雖明知而
不顧也爾等傳諭該督撫知之
十九日
諭大學士等朕近於
聖祖仁皇帝所遺書笥中檢得未經頒發
諭旨一道以明太祖崛起布衣統一方夏經文緯武為漢唐
宋諸君之所未及其後嗣亦未有如前代荒淫暴虐亡國
之跡欲大廓成例訪其支派一人量授官職以奉春秋陳
薦仍世襲之朕伏讀之下仰見我
聖祖仁皇帝海涵天覆大度深仁遠邁百王超軼萬古朕思
史記東樓詩歌白馬商周以來無不推恩前代後世𩔖
多疑忌以致歴代之君宗祀殄絶朕仰體
聖祖如天之心遠法隆古盛德之事謹將
聖祖所貽
諭旨頒發訪求明太祖支派子姓一人量授職銜俾之承襲
以奉春秋祭享但恐有明迄今年代久遠或有奸徒假
冒致生事端爾内閣大學士即會同廷臣詳明妥議以
副
聖祖仁皇帝寬仁矜䘏之至意
二十日奉
上諭從前
皇考將公主郡主等下嫁與蒙古者欲其撫恤蒙古之屬下
人也今公主郡主等不知體恤往來行走整年居住京
師兩處安家蒙古甚為勞苦嗣後欲來京師著先請旨
得旨後方可來京不請旨者不得來京
二十二日直隸廵撫李維鈞奏請直隸省地方丁隨
地起戶部議准奉
旨交與九卿詹事科道會同確議具奏九卿等奏應行令
該撫確查各州縣田土因地制宜作何攤入田畝之
處分别定例庶使無地窮民免納丁銀之苦有地窮
民無加納丁銀之累奉
上諭廵撫李維鈞條奏丁隨地起一事九卿竝不據理詳
議依違瞻顧皆由迎合上意起見即如本内有地窮民
一語既稱有地何謂窮民不與有米餓莩之語相似乎
不但此也凡九卿會議理應將所議事件預先詳審至
臨議時各出己見平心靜氣公同商確以求至當邇來
九卿坐班多有不齊及至會議彼此推諉不發一言或
假寐閒談遲延累日令一二科道新進者昌言於衆便
羣相附和以圖塞責在九卿遲延一日内而六部八旗
外而各省俱因以遲延矣以此為居官安靜及至保舉
議行事件又有請託賄賂等弊爾等在
聖祖時皆受
深恩不圖實心報效每事迎合有時依議准行便謂迎合得
計遇有駮回事件雖加嚴飭又謂上有深意以此事君
負恩殊甚此皆朕之所深知而不忍見者
聖祖與
天相似諸臣豈能以人意揣度
天心所有種種惡習皆在
聖祖洞鑒之中包涵已久有何益處朕即位以來將此等惡
習概置不究爾等自揣平日所為亦當知懼亦當知感
矣今仍欲迎合朕意朕於諸事本無成見有何迎合之
處所發會議事件原欲與衆共商即書所云汝則從龜
從筮從卿士從庶民從之意也元首股肱誼同一體朕
祗欲諸弟盡為賢王諸臣盡為良臣事事當理即朕意
耳朕從不自以為是所議允當朕即不從不妨面折廷
諍再三執奏即不顯言亦可密摺敷陳至爾等以堯舜
比朕朕果能上法堯舜乎抑屬贊頌之詞也如或不能
正可因此自勉即爾等亦當上法古名臣也
聖祖良法美政布在方策朕與爾等期共相黽勉以臻至治
朕宵旰勤勞爾等可圖安逸乎嗣後務宜洗心滌慮痛
改前非凡事皆持公正止論是非毋事揣度朕實心延
納果能據實直陳豈肯拒阻若仍蹈前轍朕或據理飭
行或擇人另議爾等豈不自愧乎原本發還九卿著仍
照戶部議行
二十六日禮部請定取中進士名數奉
上諭今科進士照朕所定一百八十名之數入榜取中仍
降旨與總裁官朱軾張廷玉此外不拘省分不限額數
有可取佳卷選出另行具奏放榜後其落卷照今春檢
閱之例檢閱
二十八日湖廣總督楊宗仁奏請定百姓食鹽價値
奉
上諭據楊宗仁奏請欽定鹽價伊並不體察事理但固執
伊所原題具奏朕視民商皆屬一體如何定奪士農工
商雖各異業皆係國家子民理當一視同仁督撫偏袒
百姓廵鹽御史偏袒商人可乎總督係地方大臣凡辦
理事務必須平心靜氣期於合理楊宗仁身為總督於
此等處並不留意混行瀆奏殊溺大臣之職著黃叔琳
謝賜履前往楚省會同楊宗仁將鹽價作何酌定之處
確議具奏謝賜履印務著何順暫行署理
二十九日
諭大學士等人臣膺命效職果能實心愛民清白自矢則
官去民思甘棠留詠有愈久而不能忘者從古有之若
今之生祠書院不知始自何人自督撫提鎮以及監司
守令所在多有究其實不過官員在任之時或係下屬
獻媚逢迎或地方紳衿有出入公門包攬詞訟之輩倡
議糾合假公派費佔地興工甚至園囿亭臺窮極華麗
勞民傷財一無顧惜及其後或為宴會遊玩之場或本
官竟據為產業考其年月則官員去任之後百姓追思
而特為興造者甚少此事向曾禁止而踵弊如故當再
為嚴飭嗣後如有仍造生祠書院者或經告發或被糾
參即將本官及為首之人嚴加議處其現在之生祠書
院如果係名宦去任之後民間追思蓋造者准其存留
其餘俱著地方官查明一概改為别用或為義學延師
授徒以廣文教如此則以無用為有用惜民財力杜絶
虛浮於地方風俗大有裨益
又理藩院奏陣亡台吉進達克
恩加䘏典伊子噶爾馬策布騰等謝
恩奉
上諭蘇尼特王垂濟拱蘇勒本旗下台吉管理旗務官進
達克帶領伊旗下兵丁與逃竄之厄魯特羅卜藏錫拉
珀等鏖戰身亡甚屬可嘉此並非出兵亦並未令其率
衆追擒伊即率領兵丁前去在陣身亡是以朕交部議
叙部議二等台吉加一等授為頭等台吉具奏朕曾特
降諭旨施恩將進達克照依公爵致祭今襲頭等台吉
進達克之子噶爾馬孫多布著授為輔國公伊第二子
噶爾馬策布騰亦曾奮勇對敵受傷著授為頭等台吉
第三子共格垂穆皮爾亦曾臨陣著授為二等台吉
三十日
諭内閣朕惟我
太祖高皇帝天錫智勇肇造鴻基
太宗文皇帝纘業恢圖布昭聖武
世祖章皇帝統一寰區功成治定其時内外文武勲舊臣工
戡亂效力茂著厥功
皇考聖祖仁皇帝特勅内閣翰林院諸臣纂修
三朝國史用揚
列聖之鴻謨並及諸臣之勞勣迄今尚未編輯矧惟
聖祖仁皇帝垂統六十餘年以守兼創
恩澤聲教遠及海外絶域
德業之盛超於百世凡於指授所及能顯立功勲誠敬任事
之大臣與夫軼羣出衆有才之人若不及今博採聞見
薈萃成編恐閱世久遠或致闕略著將國初以來文武
諸臣内立功行間誠敬任事卓越之才有應傳述者行
文八旗將諸王貝勒貝子公以及文武大臣之冊文誥
勅碑記功牌家傳等項詳加查核暨有顯績可紀者亦
著詳察逐一按次彙成文冊悉付史舘刪去無稽浮夸
之詞務採確切事實編成列傳如此可以垂之萬世庶
為國家宣力有功之大臣不致冺沒
世宗憲皇帝上諭内閣卷十一
