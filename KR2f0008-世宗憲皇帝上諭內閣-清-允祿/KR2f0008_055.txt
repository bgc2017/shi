欽定四庫全書
世宗憲皇帝上諭内閣卷五十五
雍正五年閏三月
上諭三十一道
初一日奉
上諭朕日理萬幾惟欲周知庶務通達下情是以廣開言
路令人條奏事件冀於政治有所裨益近見條陳人員
内頗有能據實陳奏不避嫌怨切中情弊者朕思此等
之人其言既可採錄則其善亦不可冺嗣後凡内外大
小引見人員有所奏條陳曾經發交廷議允行者著吏
部將姓名事件記明檔冊其人日後或被堂官參劾或
被督撫糾參該部議處覆本之時著將該員某年條奏
某事曾經允行之處寫簽夾於本内進呈以便斟酌其
事之重輕量與寬減則國家政治既得條奏之益而其
人亦深受敢言之效庶可共加勖勵也
又
諭八旗大臣旗人犯枷號鞭責治罪革退官兵並無恒業
在京閒住倚靠親戚為生以致良善之人被累伊等無
事遊手好閒自必為非作惡將此等之人查出令於京
城附近直隸地方耕種井田其作何安置之處爾等會
議具奏
初二日大學士等參奏詹事陳萬策典試回里行事
狂妄奉
上諭陳萬策著交部嚴察議奏丁士傑身為提督乃曲意
逢迎本地鄉紳將國家名器䙝慢視之私自借人輕用
又不將陳萬策所行狂妄之處據實奏聞則平日之徇
情瞻顧可知丁士傑甚屬不合亦著交部嚴察議奏候
選州同李尊仁於
聖祖仁皇帝忌辰演戲大干法紀陳萬策始則說與知縣令
其究問後又令其且緩勿究甚屬多事情弊顯然且陳
萬策強令地方官平糶又查問倉榖數目又煽惑鄉保
具呈無非恐嚇地方官員而博鄊人之感頌陳萬策既
欲加惠鄉里著福建督撫將陳萬策所有家産貲財查
出換易米穀散給伊本地窮民
初四日吏部議覆梁愈達條奏書辦冒充重役官員
處分已有定例無庸議奉
上諭蠧吏舞文弄法地方官員往往被其引誘弊端甚多
斷宜嚴禁本内議稱書辦重役冒充與官員之徇庇久
經定議嚴立處分將梁愈達所奏無庸議等語此事若
果通行各省遵奉梁愈達係候選之員豈有不知而尚
以此陳奏乎若云議定之事即無庸再議此不過草率
塞責之語且從前只議禁止蠧吏並未議及如何稽查
之處是以積弊仍在無從剔除今應作何稽查之法或
交與督撫或責成司道務使胥吏不能作奸弊端得以
止息著再議具奏
又翰詹科道議准石埭縣知縣林天木條陳紳衿一
體編入保甲奉
上諭林天木奏稱紳衿與齊民一體編次保甲此事自應
酌量妥協方可施行據奏看柵支更令以家人充當等
語恐單寒之士無人供役轉致苦累其勢有所難行此
議尚未妥協將本𤼵還著再議具奏
又兵部議駁大學士蕭永藻請以
陵寢贊禮郎㨂選補授防禦奉
上諭此事從前部議准蕭永藻所奏遇防禦缺出於鳴贊
内㨂選引見補授朕曾降旨以防禦係有責成之官鳴
贊内如果人材可用未嘗不可補授若無可以補授之
人則自京城補授亦可所降諭旨甚明今兵部議覆本
内並不將所降諭旨聲明止稱若於鳴贊中㨂選聲音
好者補授恐其不能勝任應將蕭永藻所奏遇防禦缺
出以鳴贊補授之處無庸議夫鳴贊内豈無一可用之
材况朕於鳴贊内用至大臣者有之豈可一概棄置今
並不酌量情理但任意草率議奏甚屬不合此本發還
著再議具奏查弼納著交部嚴加議處
初五日諸王大臣等參奏法海鑚營狂妄應按律正
法奉
上諭法海原係革職發往軍前效力之人伊到軍前並無
出力之處惟極力鑚營阿附允禵自謂有所依庇輒敢
擅自回京又有種種不法之處本應按律正法今從寬
免死著發往查漢托輝交與通智單疇書管轄聽其差
委在水利處效力行走一切事宜毋許干預若果實心
效力則已如仍不實心效力狂妄虛詐著通智單疇書
即行參奏
初九日九卿遵
旨揀選下第舉人命往各省委署州縣吏部引
見奉
上諭守令乃親民之官關係百姓之休戚故得其人則民
生被澤而風俗日淳不得其人則民生受累而風俗日
薄自古安民必先察吏此不易之經也朕御極以来夙
夜孜孜欲使薄海之内無一夫不獲其所而此願一時
難遂者則以縣令之不能盡得其人也果能得有猷有
為有守之人布散各省分膺民社之寄彼一人之精神
力量足以貫注乎一邑凡督撫大吏耳目心思之所不
能遍及者縣令皆能體察經理之則民生安得不厚風
俗安得不淳而朕心無一夫不獲之願於是乎可遂矣
向来各省縣令多循資按次照例選用之員故其中庸
碌無能者有之年力衰憊者有之少不更事者有之以
致苟且因循貪位竊禄諸事闒冗職掌廢弛此等之人
尚不能顧一身之考成豈能為地方之憑藉乎今因會
試後天下舉子齊集京師朕思其中必有才品兼優之
士是以特加遴選卑以縣令之任爾等亦各鼓舞踴躍
欲乘此年力精壮之時為國家宣猷效用意亦甚善然
朕之所望於爾等者不僅在於辦理刑名徵收賦税了
簿書期會之責而已必須實盡父母斯民之道視衆庶
為一體剛柔相濟教養兼施化澆薄而為醇良懲僉邪
以安善類古稱愛民如子此語最宜體會父母愛子之
心未有不教之正者縣令果視民如子豈有優柔貽害
姑息養奸行婦人之仁忘聖賢之義而可謂之痌瘝保
赤者乎書經曰罔違道以干百姓之譽自古聖賢為治
皆尚實政最惡虛名若時存沽名市惠之心必至為同
流合汚之鄉愿又何能為整綱飭紀之良吏乎從来父
子之間施者不以為恩受者并忘其感守令之於民果
能潛移默化使閭閻習為固然而冺其感頌之迹斯不
愧父母之稱而嫓美古之循良矣紳士居鄉每多違理
肆行之處且師生年誼固結攀援弊端種種朕令有司
約束勸導之者無非欲其屏除舊習同歸於善並非令
地方官有意摧折之也爾等蒞任後於紳士之品行端
方者則當加意敬禮以樹四民之坊表其小有過愆者
則勸戒之令其悛改其不可覺悟不可寬宥者則置之
於法以警其餘如此則賞罰公明輿情悦服而觀感興
起比戶可封矣爾等既叨鄉薦皆以古之孝廉相比擬
所當早夜思維何以克副此孝廉二字平時株守寒窗
則以不獲見用為嘆今見用矣正可以展布素懷發抒
夙抱且以下第之人選期尚遠而朕破格遴選授以官
職即論感恩圖報之常情亦當人人自奮况朕心實仗
爾等為朕教養斯民移風易俗以成一道同風之盛爾
等豈可薄待其身而為陋習所漸染私欲所牽制乎爾
等果能卓然自立不負選用朕自格外加恩倘拜命之
初一時感激而蒞官以後頓改初心則不但國典王章
無可寬貸即清夜静思亦應無地自容矣勉之勉之
初十日奉
上諭凡州縣錢糧之虧空總不出侵欺那移二項當其侵
那之時官固主之而經手之經承自無不知也乃不行
稟阻且從而慫慂之以便作奸分肥迨至本官監追而
經承且優游於事外本官問重罪而經承僅得不行稟
阻之處分故凡虧空纍纍多由於官吏之相成也朕意
以為經承庫吏經管倉庫之人亦宜重其處分之例更
定以勸懲之法凡州縣官到任則先㨂選殷實老成胥
吏二人以充錢糧總吏通詳報部凡徵收錢糧即令隨
徵報解不得存留内署承辦五年該縣無虧空者即將
總吏咨部以九品雜職即用本官少有虧空該總吏力
行稟阻如不聽從許徑赴司院呈明免罪若該吏不行
稟阻致本官以虧空糾參即將經承一同監追該經承
減本官一等治罪如此則經承有所責成迫於勸懲不
敢順從本官擅動國帑亦杜絶虧空之一法其如何詳
悉定例之處著九卿會議具奏
又九卿議覆河南巡撫田文鏡條陳捐納貢監歸併
學臣約束奉
上諭該撫疏稱捐納貢監平日學臣毫無約束之權且與
文武生員歸併學臣約束之例亦不畫一等語今部議
捐納貢監應褫革者令地方官申報督撫移咨學臣一
面褫革一面報部等語此議尚未周備捐納貢監既令
學臣約束若必俟督撫移咨學臣則學臣仍無約束之
權嗣後有應行褫革者令地方官申報督撫學臣其事
屬督撫者准督撫移咨學臣其事屬學臣者准學臣移
咨督撫如此始為周備著將此本發回添入此語
十一日
諭大學士等從前將軍噶爾弼奏盛京海洋應添設水師
營分佈三處至鳳凰城訖於海塘議政大臣已經議准
續據尹泰奏稱自山海關迤南錦州復州蓋州地方海
洋係進登州之海口不比大海旅順口關現有水師營
今天津又設水師營此二營之水師儘可輪班巡察若
又添設水師營將来製造船隻修蓋營房以及兵餉等
項所需錢糧浩繁究於巡察無益等語經議政大臣議
令噶爾弼尹泰會同畫一定議具奏今噶爾弼尹泰仍
各執已見具題朕意以尹泰所奏為是如添設水師營
果於巡察有益即多費錢糧亦應舉行今既無益又何
用添設從前朕降諭旨將盛京穀石由海用船運至天
津盛京大臣奏稱盛京所有船隻難以海運穀石看来
盛京所有船隻未必照數全備水手未必熟練著將朕
旨曉諭議政王大臣此原係議政所議之事著再會議
具奏
又奉
上諭據邁柱奏稱江西存倉穀石向来俱係二錢一石折
價存留各縣價銀二錢買穀一石實屬不敷等語朕思
離任官員交代之際並無穀石在倉而以二錢一石之
賤價交與接任之員接任之員力難賠墊以致穀石空
虛弊端種種國帑民生均受其累此皆裴&KR0973;度及歴任
布政使等徇情市惠強令接任官員收受之故著將江
西通省折價銀兩交與裴&KR0973;度及歴任布政使作速照
數買穀還倉不得借端絲毫派累小民其作何勒限及
分派經手原任布政使之處著邁柱查明定議再直隸
各省倉穀若有前任官折價存庫者不許新任官接受
交代仍令前任官買穀交倉不許顆粒短少其該管督
撫上司亦不得徇情寬縱倘敢故違定將本官及該管
官分别從重治罪永著為例
又奉
上諭何祥書以旗人在内廷當差行走蒙
聖祖仁皇帝之恩用至京營遊擊又
特授為山東登州總兵官何祥書自應感戴
聖恩竭力圖報乃聞伊聲名甚屬平常朕欲試看故調為古
北口提督伊到任後仍聞操守不好而未得實據但奏
對與所辦之事甚是糊塗不能勝提督之任是以調取
来京今聞伊回京時索取永協山海路千總韋正銀六
十兩薊協喜峯路把總曾受爵銀五十兩提標左營把
總王如綸銀五十兩永協山海路把總武順銀四十兩
永協石門路把總賈瑞豹人參半觔貂皮四張再武弁
拔補請劄俱勒索公費銀十六兩為肥已陋規以上各
項雖未知虛實若何然人言如此必非無因著交部嚴
察議奏何祥書既無操守則其任内必有勒索屬員賄
賂之事著交與郭成功逐一詳查並曉諭各屬員從前
曾有餽送賄賂何祥書之處著伊等一一自行首出朕
皆開恩免其處分倘此時隠匿不首或何祥書自行供
出或何祥書家人說出或從别處訪聞定將隠匿不首
之人從重治罪
十二日兵部奏浙江武舉會試應照文舉人例停止
奉
上諭士習澆漓不干武途若言文生習武則武技亦非易
能之事如果文生能立刻習武則武生亦可旦夕能文
矣况浙省文有餘而武不及毫無不便之處此奏草率
武科著照舊會試
十五日巡察御史苖夀等參奏灤州知州吳肇等驗
審命案草率朦混奉
上諭該部察議具奏苗夀此奏及關柱從前所奏永年縣
命案俱非巡察御史職掌管轄之事但御史有風聞言
事之責似此有關民命之大案自無推卸不行陳奏之
理倘巡察官員因苖夀關柱等此番陳奏相率藉口仿
傚濫收詞狀以滋繁擾則斷乎不可著將此曉諭知之
又河南巡撫田文鏡參奏中牟縣知縣章兆曾承緝
遲延奉
上諭章兆曾著議處具奏向来河南有老瓜賊為害於往
来行旅近見該省屢有圖財害命不知兇犯姓名之案
或係老瓜賊潛匿傷人亦未可定著巡撫田文鏡按察
使彭維新設法緝拏務除匪類免致拖累無辜此案内
張小吾既審無謀害實據即應釋放不得因兇犯未獲
羈留拖累藉口搪塞
十七日奉
上諭昨有人條奏云江南地方屢蒙賑恤弘仁近又興修
水利即編戸細民莫不感激圖報况乃身列縉紳曾受
朝廷厚恩現在擁貲富饒豈可將此等重大公事推作
不知祇為肥家之計如原任禮科給事中陳沂震在京
時專能鑽刺包攬保舉及為山東學院將武生全賣文
童過半告病遊學無一不取聲名狼籍與李樹德朋比
分肥每年包送銀三萬兩後差滿時樹德又為題留復
終一任且沂震嘗借當差之名拒絶伊之親友凡有求
其資助者分文不與俱以將来密雲城下永定河邊不
知誰為親友等語作書相覆彼原打算廣賣銀兩除當
大差外仍留餘步究竟並未為國家絲毫出力夤緣漏
網得免派差今居吳江縣桐廬鎮將城内當舖收起現
在開有三大棧房廣囤米石貲本豐盈江浙兩省接界
之處田産買賣現銀甚多伏思皇上發帑興工無非為
萬民籌畫陳沂震即使捐資助工亦於已之田畝有益
公然婪贓蓄積為富不仁欲思安然享用全無急公報
效之處深屬可惡查陳沂震年雖七旬精力尚強長子
係舉人次子當家父子唯以盤剝窮民為事懇請勅下
副都統李淑德江蘇撫臣陳時夏將伊二子調赴工所
使將長橋一帶及吳淞江工程量力捐銀三四十萬兩
尚為易舉裒有餘以補不足用一人以濟千萬人天理
人情既屬允協而兩省之水利亦俱可添補興修矣條
奏之言如此向来學政諸臣營私網利久在
聖祖仁皇帝洞鑒之中本欲將伊等置之於法以懲貪婪祇
以
聖心仁慈有所不忍故擇其聲名甚劣者罰以修河築城令
其效力使不得擁厚貲而長貪墨之風又姑且保全其
身命此乃法外之仁也至於聲名好者如李光地張鵬
翮朱軾陳世倌等則不但不曾令其效力且重加擢用
而嘉奬之其餘不曾令其效力者不可勝數此天下所
共知者乃奸邪宵小之徒見修河築城之舉不知感戴
保全寬大之恩轉藉口以遂其納賄婪贓之計良心盡
昧天理何存至條陳所述密雲城下永定河邊之語向
来實有此言甚屬悖謬自朕即位以来嚴加訓飭至再
至三而諸臣果能洗心滌慮潔已奉公屏除昔日陋習
朕甚嘉之若有一貪婪不法之人則求如從前之密雲
城下永定河邊豈可得哉陳沂震聲名既劣而又巧於
規避今當江南興水利之時著交與陳時夏李淑德令
伊出貲財一二十萬兩為地方辦理公事並交與陳時
夏查訪不得容其隠匿
又
諭内務府来京考試舉子等朕加恩體恤屢諭崇文門監
督不必查其行李致滋勒索但恐巡役人等未必奉行
盡善且恐日久弊生或有不肖之徒假冒舉子名色夾
帶貨物亦未可定爾等可於蘆溝橋查税之所設立店
房務期寬展可容多人令考試舉子等即於店内安放
行李其有無應行上税之項爾等著人查看看畢給與
照票令其入城廣寧門不必重查如此則舉子行裝不
致狼籍亦可免宵小假冒之弊即尋常商賈在内居住
歇宿亦屬甚便此事可否舉行之處爾等詳加酌議具
奏
十八日奉
上諭保定府舉人蘇庭條奏内稱直隸帶徵錢糧州縣併
催以菜色初起之民當三春絶乏之日辦理實難請俟
二麥登場三秋納稼之後酌年歲豐歉以定帶徵多寡
之數等語直隸地方前歲被水歉收朕念切痌瘝焦勞
倍切至頒𤼵倉儲七十萬石以為賑糶之需又興修各
處城垣水利工程約費帑金數十萬兩俾小民傭工以
餬其口撫恤之政無所不周查賑之員絡繹於道所以
為畿輔百姓謀安全者已盡朕心力矣幸荷
上天鑒佑上年二麥大收秋成亦屬豐稔遠近黎庶共樂安
居無不感朕恩澤至於帶徵錢糧乃國家惟正之供朕
何敢市私恩以邀譽今既格外施仁寬期於從前而補
償於今日小民淳朴者多斷不忍於受恩之餘又存拖
欠國課之想假使民力果有不足該地方大吏有司自
然體朕愛養元元之心暫緩催科之令必不至迫急滋
擾也蘇庭既係舉人乃讀書明理者尤當感戴朕恩以
完課急公勸導百姓今乃倡議緩徵希冀僥倖以惑人
心並言小民菜色初起夫菜色初起四字或可用之於
雍正三年秋成被水之後奉旨賑恤之時而蘇庭用之
於雍正四年秋成豐稔之後尚得謂之公論乎直隸紳
衿包納錢糧積弊種種衆所共知蘇庭必係此等之人
故為此奏以自便其私著將蘇庭革去舉人𤼵與總督
宜兆熊劉師恕將蘇庭向日居鄉為人一併查一明具奏
又
諭步軍統領阿齊圖聞京城内有捏造謠言誆騙愚民遊
方僧道自稱神仙聚集多人做會者似此匪類著即拏
究治罪遞解回籍行文嚴飭地方官永不許出境若再
来京被獲將地方官一併題參治罪斷不姑恕歲底著
地方官必將解犯存亡詳報爾衙門知之
十九日奉
上諭三農仰資雨澤所重尤在春時今年三月間直隸地
方雨暘不一朕念切民依時時體訪昨閏三月十一日
京師及近畿之地俱得雨澤而薊州咫尺聞僅有微雨
不能霑足朕向来屢降諭旨凡水旱災䘲之故或因朝
廷政事闕失或因該省大吏及該郡邑有司有乖職守
各致愆尤或因本地風俗偷薄人情澆漓此數者皆足
以上千
天和致使隂陽違序古人言此最為詳備而朕研究天人感
應之理確然知其不爽是以往復諄諄訓諭中外期於
共相儆勉修人事以格
天心此念無一刻或忘也今春畿輔遠近雨澤不均朕再四
思維不得其故昨見保定府舉人蘇庭條奏請將本年
帶徵錢糧緩其徵收而又故為迫切愁苦之詞加以菜
色字樣欲以聳動朕聽即此可知小民之心無時饜足
當收成偶歉之際蒙朕多方拯恤比歲緩徵而小民皆
相習視為固然迨及歲已豐熟全不念租賦乃惟正之
供輸將乃分内之事仍思遷延僥倖遂其私心轉覺納
科完糧為意外之事相對輾轉志氣不舒遂致上干
天和甘雨不能應時而降此亦理勢之必然者也况自私自
利之念蒙蔽於中而非理非分之望擾攘於懷既望朝
廷撫綏保護之深恩又忘
上天錫福惠民之大德人情如此尚得謂之風淳俗厚而可
邀
上天之眷佑乎夫錢糧出於地畝凡應完國課者皆係有産
業之家並非無力窮民可比豈有上年豐收之時全不
籌及於今年國課之理假若民力果屬艱難該地方大
吏有司自然體朕宵旰勤民之至意暫緩催科斷不忍
過於迫急竭民力而違朕旨也朕因小民習染既久私
欲難除不識君民一體之情不知天人感召之理致干
上蒼譴責垂慈示儆朕心深用憫惻切加訓飭果能遵朕諭
旨安分守法循理奉公則俯仰寬舒心志暢適古人云
和氣致祥將見五風十雨大有頻書斷不憂水旱災祲
之為累若宵小無知以為朕因催科降此諭旨則不但
不知朕教養之深恩抑且昧天人感應之理矣著直隸
總督督率有司體恤民隠教養兼施將朕此旨通行出
示曉諭務使遠鄉僻壤之民咸令詳&KR0662;知之
二十日陜西總督岳鍾琪參奏䕫州府知府喬鐸等
隠匿䕫關税銀奉
上諭喬鐸著革職其捏結侵欺併程如絲扶同隠漏情由
俱交與黃炳岳鍾琪會同該撫一併嚴審追擬具奏各
省税課銀兩向来隠匿者甚多雖經奉旨稽查而徵收
官員瞻顧從前隠匿之罪仍復支吾不將實數盡行報
出及至敗露則於隠匿税課之外又添欺㒺之重罪愈
不可逭朕心實為不忍今特沛寬大之典准各處將實
在數目自行首出其從前多收之處免其究問朕既如
此開恩倘再有隠匿情由日後發覺定治以重罪著該
部通行曉諭知之
二十一日
諭内閣九卿等從前朕用岳鍾琪為陜西總督時蔡珽在
朕前奏稱岳鍾琪不可深信朕諭之曰岳鍾琪之父素
與年羹堯不合岳鍾琪受國家厚恩赤心報效斷無違
背君父而有所瞻顧游移之理朕可以力保之及岳鍾
琪到京則在朕前甚稱蔡珽比時蔡珽諸事尚未敗露
是以未將蔡珽讒譛岳鍾琪之處向岳鍾琪明言但微
露其意而已年羹堯用兵之時蔡珽應運糧餉年羹堯
欲借此䧟害之故意將岳鍾琪所統之兵紆道往来調
遣使蔡珽轉運不及以報其夙怨而岳鍾琪則於中設
法周全使蔡珽得免遲悞之罪即此則岳鍾琪實大有
功於蔡珽而蔡珽亦不應以讒言報之也至於平定青
海實係岳鍾琪之功年羹堯不過坐鎮指揮而已若非
岳鍾琪智勇超羣剋期決勝則年羹堯亦不能成功如
此之速然岳鍾琪之所以奮勇直前者乃為國家殫忠
宣力以靖邊疆豈因年羹堯之私情而遵其調度乎岳
鍾琪進京經過保定時蔡珽向伊言怡親王甚怒傅鼐
囑伊留心似此無稽荒謬之言不過欲惶惑岳鍾琪之
心使其到京茫無定見獲過於朕前以實其從前讒間
之語也蔡珽詐偽彰露之後朕面加詰問乃仍敢於欺
㒺堅不承認後岳鍾琪奏稱蔡珽實有此語伊若不認
臣願與面質朕批示岳鍾琪曰以卿股肱重臣朕豈肯
令與市井小人質對此語所奏朕已知之矣令董繼舒
来京與伊面質蔡珽理屈詞窮自認不諱岳鍾琪乃國
家之棟梁封疆之柱石凡為臣子者皆當加意敬禮愛
重而保護之蔡珽乃忍為讒譛於前又巧為播弄於後
必欲使之得過以摧折棟梁柱石之材誠不知其何心
似此大奸大詐負國負恩伊清夜自思更有何可置辯
之處爾等可將此旨宣諭之其前後議罪之本甚多爾
等可將各案彙為一本定擬具奏
二十二日奉
上諭法敏素善沽名邀譽以取悦於人朕屢加訓諭尚不
悛改即如陜西修濬龍洞渠一事原係岳鍾琪密摺奏
聞者岳鍾琪不敢自居奏請之功求朕特降諭旨且欲
自行捐助以辦公事其公忠體國如此法敏不過遵朕
諭旨而於岳鍾琪酌定規模委員辦理之時即欣欣得
意以為已功奏摺内稱岳鍾琪甫議興工即赴川省臣
到任後及時興修小民均霑水利等語其掠美市恩之
意可見至於臨潼舊渠一叚濬流建閘乃因龍洞渠之
功程而潤色之初非法敏創此利民之舉也法敏既欲
增修亦當奏聞請旨或移咨岳鍾琪商酌定議始得大
臣之體而盡朋友之道今乃擅自舉行且有矜誇之意
無非歸功於已以博愚人之感頌以岳鍾琪法敏二人
之居心行事觀之其務實務名之分相去霄壤矣朕降
此旨並非與臣下較論功績也朕所辦理皆天下國家
之公事實朕分所當為但論當與不當耳有何功之可
居諸臣所辦理皆朕之公事亦諸臣職分中事並無功
之可居若少涉於私則作威作福乃古聖之所深戒况
諸臣皆朕簡任之人若奉行皆是諸臣之功即朕之功
也朕有德意乃賴諸臣匡勷入告之力朕之功即諸臣
之功也自古帝王天下一家君臣一體理當歸之於公
若云臣下當歸功於上是又存偏私狹小之見更不知
一德一心之義者也若如法敏此等存心凡遇薦舉人
員加恩地方之事則争競歸功於已而遇參劾懲治之
處則推卸於同官藉口於君上然則公忠體國者顧如
是乎其增添臨邑工程動用銀兩著法敏自行捐修以
為人臣奪主之權欺世務名居心無恥者之戒
二十三日刑部議奏參革太平縣知縣張學都虧空
銀兩不准免罪奉
上諭此事部駁甚是張學都原參續參虧空銀兩多至六
萬有餘祇完過七千餘兩其餘或於别案歸結或著落
各員分賠從前審理此案時未必無曲為開脱之處即
使分賠有人亦應俟賠完之日始免其罪今諸項未清
遽將張學都免罪俾伊脱然事外可乎著交與德明將
分賠各項有無曲為開脱之處一一查明具奏仍將各
項按限嚴追完結之日再將張學都奏請豁免如不能
全完仍著落張學都名下追賠
二十四日奉
上諭據浙江巡撫李衛奏稱紹興府知府魏觀台州府知
府楊滙補授已久尚未到任朕查楊滙於上年八月内
補授台州府知府雖伊原任内有審訊事件然為期已
逾半載太覺遲延魏觀於上年十月内調補紹興府知
府因前任鎮江府交代事件留滯江南今已半載未赴
新任若伊原任内果有緊要案件及經手錢糧一時不
能清楚者陳時夏即應據實奏聞倘係尋常交代之事
即當催令速結早赴新任免致要缺久懸嗣後各省督
撫俱照此酌量催令屬員交代赴任不得任其遲延
二十五日
諭内閣九卿翰詹科道當日
聖祖仁皇帝辦理天下事務六十餘年事事熟練故當奏事
之時諸臣奏畢即令退散不必久待自朕辦理以来於
大小政務未能洞&KR0662;周知而其果否&KR0662;合機宜之處亦
未能自信每欲與諸臣商確討論以求其當是以諸臣
奏事前来每多留一二時以待召見詢問又念諸臣伺
候已久已過退食之時每令膳房頒賜飯食俾得飽餐
以辦公事不至枵腹久待此朕體恤之至意也至於光
祿寺每年動用錢糧仍遵
聖祖仁皇帝當年舊額無所增益其因添備桌飯而支用者
朕則另發内帑以給之朕躬行節儉教導天下時以撙
節愛養為心而此等多費之處實以辦理公事之故苐
恐衆人不知或以每日多備桌飯花費錢糧輒生議論
故特將此細事詢問其應行應止之處爾等酌議以聞
二十八日戶部議奏原任直隸總督李紱所奏懷来
縣倉厫倒塌小民挖食顆粒無存之處應行確查奉
上諭此項米石據李紱奏稱倉厫倒塌小民挖食顆粒無
存等語夫官倉米數至於六千餘石之多豈有小民敢
於私取竟至顆粒無存之理明係李紱有意市恩庇護
知縣藉口巧為開脱今部議行令確查與李紱本意不
合可即將此米石令李紱賠補以成就其市恩之意
又吏部議奏曲沃縣知縣葉華晫袒護劣紳崔致遠
應革職奉
上諭崔致遠狂妄生事不守本分居家劣蹟種種豈但知
縣有稽查約束之責其該管上司官亦應查出糾參以
維風化伊都立在任數載何以不行約束又不據實題
參著伊都立明白回奏
二十九日奉
上諭聞會試舉人感朕特恩以今年為朕五十萬夀特於
京城寺廟設立經壇以申頌祝之意此舉甚為虛妄朕
臨馭天下孜孜求治凡所行之事惟以循理為本誠以
理之所在即
天意所在感孚默應捷於影響若朕所行&KR0662;合於理則問心
無愧之處即可以對越神明而輿情之頌祝與否皆可
置之不問倘所行不合於理則雖有祝釐祈福之繁文
正所謂獲罪於天無所禱也朕儆戒乾惕之切無時或
釋於懷舉人乃平日讀書明理之人當效法古之聖賢
豈可為此世俗誕妄之舉且朕正念士子貧寒者多歸
途艱於資斧是以賞給路費今乃費於無用之地尤不
能體朕之心矣倡為此舉者必係生事浮夸之輩本應
查出究問但念羣情踴躍聞風附和者多姑免深究其
所設經壇即行禁止朕又聞各省督撫因朕今年五十
萬夀欲購覓玩好之物以為進獻者此舉尤為不可夫
地方大吏偶有進獻方物土産者不過借此以達其瞻
仰之意而朕之酌量收納又復隨便分賜廷臣者亦所
以聮君臣上下之情若今年亦只照每年之例備辦尚
准其奏達朕前倘别有玩賞之物概不寓目朕仰賴
皇考福庇在藩邸數十年所蓄器玩頗有及即位後見宫中
傳留古玩器皿皆質朴之物居多實無竒異為人所罕
見者言之於人亦令人難信視朕藩邸所蔵尚屬不逮
朕深用抱愧於懷當日二阿哥在東宫時廣蓄竒巧珍
貴之物數倍於
皇考宫中之所有朕仰思
皇考恭儉至德實可垂法萬世欽服之誠切於五内益覺二
阿哥之所為可輕可鄙人人當以為鑒戒也朕既深知
二阿哥之非若朕此時復留心玩好廣收進獻則將来
子孫之賢而有識者豈不以此為朕躬之累乎朕意欲
俟暇時將宫中所有之物或係
皇考傳留或朕藩邸舊蓄一一分晰標記以明
皇考之儉德俾世世子孫共知之又安肯多收玩好以滋朕
心之愧乎况朕所見甚多諸臣即竭力購求亦不能出
朕所見之外不過浪費貲財於市肆之中令小人得利
而已在朕何所取乎朕澄清吏治令督撫諸臣共勵廉
隅即量予公費不過供其日用之需安有餘資搜求玩
器倘專索之於屬員則又開下吏逢迎奔競之漸尚望
其秉公督率整飭官方乎朕心惟以民安物阜為美薦
賢舉能為貴倘督撫等秉公察吏實心為國行一利民
之政勝於獻希世之珍也薦一可用之才勝於貢連城
之寳也當年
皇考五十萬夀時朕再三懇請慶賀因觸怒不蒙
俞允若以朕所強求而不能仰得
皇考之歡心者今朕五十夀躬自舉行於心實有未安至於
設立經壇建立碑亭等事在
皇考當日甚鄙而厭之因見諸臣籲懇之切隨便聽其舉行
乃朕所深&KR0662;者而其中羣下隱情在
皇考實不能深知朕居子臣之位四十年於臣庶情形皆所
親見是以不肯復為内外諸臣其共體朕心祇遵朕諭
殫竭誠意屏絶虛文勉之勉之
又山東巡撫塞楞額奏銷建造忠義節孝祠銀兩奉
上諭各省建立忠義節孝祠宇及賞給老民老婦布絹米
石皆係朕之特恩凡地方有司自應實心奉行以彰朝
廷曠典昨據安徽巡撫參奏太湖縣知縣冒開老婦名
數至二千餘名之多即此則各省有司之奉行不能無
弊可知矣建立忠義節孝祠宇表揚德行在地方有司
奬善慕義之公心即捐輸已資亦當勇往今朕動用國
帑為之建立而承辦各官尚忍於冒銷錢糧草率從事
以致易於傾圮有此情理乎著行文各省督撫詳加察
勘有無冒銷果否堅固之處不得容其朦混并令各地
方官將所建祠宇造入盤查冊内前後交代倘工程不
堅未久即至坍塌者仍著落原辦之人賠補至於永遠
照看修葺則係地方官分内之事若能隨時整理所費
不過數金多亦不出數十金甚易為力嗣後責成於地
方官則彼必視為已事時時留心大於祠廟有益倘准
其動用正項錢糧修理則不肖有司必至借端開銷而
奸胥猾吏又從中侵漁入已有名無實屋宇必至頽壞
負朕彰善闡幽之至意矣太湖縣冒開老婦名數業已
敗露被參各省州縣必有冒濫開銷及胥吏朦混侵蝕
等弊著各省督撫一併確查如該地方官將浮冒之處
自行首出免其治罪倘仍隠匿不報或經旁人告發或
被督撫科道等題參定行嚴加治罪
世宗憲皇帝上諭内閣卷五十五
