欽定四庫全書
世宗憲皇帝上諭内閣卷二十六
雍正二年十一月
上諭十八道
初二日奉
上諭王貝勒公等悉有一定品制國家大典攸關不可稍
有踰越亦不可過爲貶損各按品制遵行乃合扵理如
或有意貶損亦屬違法朕前爲貝勒時並無僭越之
處後爲親王亦未嘗有意謙抑惟遵國之制守己之分
而已近聞廉親王允禩過爲貶損凡事俱減扵伊爲貝
勒之時至將引馬悉行撤去此伊專事詭詐以術巧取
謙讓之名以誑惑不知道理之愚人邀其稱譽又以此
形容朕爲王時所行似爲僭越之意懷奸敗法莫此爲
甚此等詭詐之行朕一經剖明宣示扵衆則伊之存心
卑鄙險惡昭然矣將此曉諭諸王貝勒公等嗣後再有
此等不按定制過爲貶損以取虛名紊亂典章者著宗
人府衙門即行糾參
初三日禮部奏請考試繙譯舉人奉
上諭考試繙繹舉人不必分作三場只須一次考試一日
一夜量其所能奏章一道或四書或五經酌量出一題
其優劣便已可見此考試並無漢文不必派漢大臣再
考試舉子俱係八旗内人其繙譯好者衆所共知即字
跡亦最易認伊等試卷應行謄錄著扵六部各衙門善
書之筆帖式内酌量足用選取令其謄寫挑選中式之卷
進呈時再定額數仍選備卷呈覽其分房及看守巡察
官員俱照文鄕試例派用該部確議具奏
初四日
諭各省兼管關稅之巡撫凡商賈貿易之人往來關津宜加
恩恤故將關差歸併巡撫以巡撫爲封疆大吏必能仰
承德意加惠商旅也但各關俱有遠處口岸所委看管
之家人賢愚不一難免額外苛求及勒取飯錢等弊稍
不如意則縳送有司有司礙巡撫之面徇情枉法則商
民無所控訴矣嗣後將應上稅課之貨物遵照則例逐
件刊刻詳單印刷多張各貨店俱給一紙使衆人知悉
其關前所有刊刻則例之木榜務令竪立街市使人人
共見不得藏匿屋内或用紙掩蓋以便高下其手任意
苛索立法如此自能剔除弊端但爾等受朕委任之重
尤當仰體朕心遴選誠實可信之人以任稽查之責必
期商民有益方爲稱職
初五日
諭翰林院編修萬承蒼從前科場聲名不好近來在外仍
復招搖春間鄕試之前又不安静因朕特降嚴旨故弊
端止息翰林一官首重人品罷斥此等不端之人正所
以重清華之選萬承蒼著革職發回原籍伊弟庶吉士
萬承芩著革去庶吉士仍歸閒散進士班内挨次候選
爾等諭令閉戶讀書勿效伊兄行止倘不知自勵亦不
免扵罪戾掌院學士當不時察訪如有此等之人即當
參奏毋得姑容有負職任
初六日
諭刑部從前因李元璽等俱係惡棍朕曾降諭旨著用大
枷枷號乃阿爾松阿馬爾齊哈居心奸險欲以非刑之
名加朕竟用三百斤之枷枷號刑部從前用過之枷俱
有斤數交與刑部查明仍照從前用過大枷斤數將李
元璽等一併換枷枷號
初九日
諭怡親王允祥凡外國人來朝所給食物歸國時所頒賞
賜俱有定例但該管官員未免忽略遂使遠人不沾實
惠朕深知之朝鮮國守職恪順百年有餘目今琉球來
使亦甚屬敬謹其歸國時一切應賞之物務使得沾實
惠擇其佳者賞賜嗣後除理藩院蒙古賓客外朝鮮俄
羅斯暹羅安南等國人來朝其所給食物歸國時所頒
賞賜爾會同該部料理或有應行加賞之處酌量定議
奏聞
十二日
諭大學士等聞得廣西猺獞雜處匪𩔖不時竊發踰山越
嶺難以擒拏汛兵各守地界不敢擅自越境嗣後分防
各弁不論何標何汛凡係附近地方毋分彼此互相接
應庶匪𩔖無可潛藏矣設兵原以衛民地方若有匪𩔖
自當彼此策應協力擒拏著廣東廣西督撫提鎮公同
酌議嚴飭各營汛一體遵行竝傳諭直省督撫提鎮等
凡地方有此等事當同心協力互相照應不可託言限
扵疆界而分彼此也
又湖南巡撫王朝恩奏報岳州衛屬被災俟確勘分
數題明賑濟奉
上諭王朝恩奏稱岳州衛所屬地方被災分數雖據詳報
但臣履任伊始未經確查事關蠲免錢糧動支倉榖再
加確查詳覆到日另行題報賑濟等語岳州衛田榖被
旱情形從前曾經署撫朱綱題報差委屬員確勘將該
衛所屬臨湘縣地方實被旱災七分之田畝應免錢糧
分數造册出具保結呈送據此王朝恩理宜一面清查
應行散賑者即行散賑一面按其分數應免錢糧者即
行奏請如云履任伊始俟再加確查始行散賑被災之
民寧可待乎假如伊未到任朱綱豈不辦理若謂錢糧
緊要民命尤屬緊要有民始有錢糧王朝恩所奏甚屬
錯謬此事已經遲悞嗣後再如此遲悞定行治罪將本
發回著嚴飭行
十三日奉
上諭廉親王存心狡詐結黨營私自朕即位以来凡遇政
事百端阻撓即如清查工部清片一案廉親王以重為
輕以輕爲重顛倒錯亂必欲將朕聲名敗壊其從前所
犯罪過交宗人府議處者不止數十件朕俱曲爲寬宥
不過切加訓誡冀其改過自新竝未降職一級罰俸一
月乃在廷諸臣爲廉親王所愚反以朕爲過扵苛刻爲
伊抱屈即朕屢降諭旨之時審察衆人神色未嘗盡以
廉親王爲非一年以來大小臣工因廉親王貽累者甚
多乃甘受罪愆竝不歸怨廉親王而廉親王亦恬然自
安竟不知愧又不念及國法全無恐懼此黨援之終不
能解散者也黨援必由衆人附和而成若人人皆知廉
親王之非則黨援自散廉親王一人又何所恃而如此
行爲乎朕曾降旨與廉親王汝心既有不服便當令汝
代理政事廉親王奏云若如此我惟有一死而已揣其
意若彼時諸臣順從廉親王亦直任而不辭若諸臣不
容則竟捨身以成其名朕豈肯明知而墮其術中逼致
死地乎朕此一舉又萬不可也工部郎中岳周拖欠錢
糧廉親王私幫數千金代伊完納其意以爲他人凡事
苛刻而我獨優容加恩不但邀結岳周一人竝令所管
之人無不感戴如此沽名邀譽竟不知其何意岳周竝
非無力完項之人昨伊將現銀二萬兩請托大將軍年
羹堯薦伊為布政司年羹堯據實參奏朕用人皆出至
公此等小人不正儌幸妄進竝欲使朕之聲名有玷耳
廉親王至今尚無改悔之心諸臣復不醒悟積習若此
何所底止因此朕不得不諄諄誡諭倘諸臣洗心滌慮
盡改前非則廉親王黨散勢孤朕得以不傷骨肉手足
之情兼可無負
聖祖仁皇帝保全之恩其令天下臣民咸知朕意
又奉
上諭曰
皇考聖祖仁皇帝用人行政一秉至公決獄理刑務求平允
獨扵徐彩官毆死人命一案從寬減等流徙陜西此
皇考因徐彩官係朕藩邸之人恐因此累及扵朕特施寬典
朕再三奏請將伊置之大辟未蒙
俞允此案事情徐彩官原係可以爲首可以爲從之人彼時
趙申喬未達
皇考聖意固執己見然較之衆人游移無定者不啻天淵朕
深嘉之即原參官御史陳珣不得已而奏劾之情惟朕
深悉是以即位以來曾降旨吏部查其現在何處尚欲
加恩借其已故迄今朕心既未能見白于天下而回思
皇考委曲愛朕之
深恩此心悽惋何能自已兹據年羹堯奏稱徐彩官尚在戍
所著將徐彩官拏解刑部仍按律擬絞監候自今以往
諸大臣既得悉知
皇考愛護朕躬之
深恩而朕仰體
皇考鴻慈亦斷不肯以藩邸細人使國法少有屈抑且又
焉知
皇考非有意留此案待朕更定使天下臣民咸知朕之居心
行事如此罔極
深恩朕何能一刻暫忘也
又
諭内閣九卿詹事科道歴年戶部庫銀虧空數百萬兩朕
在藩邸知之甚悉此乃國帑所關極爲重大故朕特令
怡親王管理清查竝諭怡親王爾若不能查清朕必另
遣大臣若大臣再不能查清朕必親自查出朕思康熙年
間之虧空此時不能清楚倘雍正年間又有虧空將來
亦復不便稽查積弊相因何以經國用而教後人乎後
經怡親王查出實在虧空二百五十餘萬兩深以追補
爲難請以戶部所有雜費逐年代完約計十年可以清
楚此怡親王欲善爲歸結之意朕思歴年經手俱有堂
司官員當時任意侵漁此時置之不問令其脫然事外
國法安在諭令交與戶部尚書孫渣齊辦理孫渣齊職
司戸部以致虧空如此之多朕曲加寬宥並未革職只
令伊查明經手官員量其家産派令完補乃孫渣齊徇
情庇護私人又有曾瞎子一案無耻不堪其罪不容逭
矣朕念
先帝舊臣不忍正法不過將孫渣齊革職而已其各員名下
應追銀兩照所派數目作速追完其餘一百餘萬兩照
怡親王所請在戶部逐年彌補各員賠補之項若將來
不能全完仍將不能完清官員治罪朕亦不能再寬矣
至扵怡親王欲上補國課下全衆人多方委曲成就此
事辦理甚屬可嘉而無知嫉妬小人反謂王過扵苛刻
不但屈抑天理人情何在特諭爾等知之
又
諭九卿大臣及工部上駟院兩衙門官員人等朕御極以
來令廉親王總理事務廉親王居心奸詐凡伊所辦之
事皆要結人心欲以惡名加之朕躬從前令伊管理藩
院時伊將來京科爾沁台吉等不給盤費盡皆逐去致
使科爾沁台吉等哭泣而回後令伊管理工部凡關係
錢糧應嚴追還項者伊欲市恩竟行寬免應寬免者反
行嚴追凡係小事故作寬容並不顧理之是非大事有
錯便自承當以抗朕旨前因工部郎中岳周遲誤柴炭
廉親王既已題參隨暗給銀二次共一千七百兩後又
借與銀二次共一千六百五十兩不過以此施恩欲收
衆人之心今岳周竟以銀二萬兩許大將軍年羹堯求
薦爲布政司年羹堯奏聞訊問各犯皆吐實情此乃廉
親王有心壞朕之名顯而易見者也廉親王所作罪過
宗人府屢次議罪奏聞朕皆寬宥從無罰俸一月降級
一次之事案卷俱在歴歴可考朕屢次降旨教諭並不
改悔必欲壤亂國政暗使銀錢惑買人心朕不使允禩
允禟允禵等過于富厚者爲此故也允禩居心行事如
此朕屢次剖晰曉諭爾諸大臣爾諸大臣今已盡知惟
是工部上駟院兩衙門官員人等恐不知廉親王之居
心柔奸一墮其術中便爲所累朕豈忍以兩衙門之臣
下爲伊所愚弄乎用是曉諭爾等非令爾等每事與伊
抗拒但令爾等扵辦事效力之處一歸于正勿被伊引
誘惑亂而已若廉親王允禩果將好官保題朕亦錄
用若伊題參者實係不好朕亦治罪朕既憐憫爾等開
示曉諭以後若有無知小人受其引誘入其黨與朕必
治以重罪後悔無及
十四日工部將所議
盛京
陵寢需用紅土原本進呈奉
上諭
陵寢所需物料典禮攸關理應敬謹允禩等議稱
陵寢所用紅土折銀發往彼處採買可省脚價此特允禩存
心陰險欲加朕以輕
陵工而重財物之名也此議不可准行所用紅土著仍在京
採買好者運送應用如有不肖官員串通部員不將紅
土領運折銀攜往本處採買定行重治其罪
十五日廣西巡撫李紱題奏墾荒事宜奉
上諭據廣西巡撫李紱條奏墾荒六欵請動支捐榖爲開
墾之費等語朕觀其意不過爲開銷廣西昔年捐納榖
石之計此項捐納之榖原係陳元龍王沛憻經手其間
有名無實首尾不清之處甚多朕知之最悉此時李紱
難于料理故借開墾之名以爲開銷虧空之地可著陳
元龍王沛憻前往廣西將此項徹底清楚倘有不清著
李紱據實參奏至于墾荒諸欵皆廵撫職所應爲之事
不必瑣瑣陳奏
十七日
諭怡親王等貴州定廣狆苖從來比他省苖蠻兇頑尤甚
朕向知之前雲貴總督高其倬摺奏調遣官兵勦捕狆
苖時朕曾降旨與高其倬狆苖兇頑所居之地山深箐
密進勦官兵務期擒捕首惡勿致疎忽今據高其倬等
奏稱進勦惡苖時官兵用命攀援而入直抵賊巢于十
月初七十四等日擒獲渠魁阿近暨其弟阿卧及妻子
賊黨等地方從此安静深爲可嘉此朕御極以來第一
次平定兇苖之事高其倬趙坤毛文銓並從優議敘此
内著有勞績官員著該督查明造册報部一倂從優議
敘效力兵丁即加恩賞
二十二日宗人府奏廉親王允禩悖
旨將闕里修建
孔廟准令地方官捐修又允禩奏將
陵寢需用紅土發銀本處購買辦理
陵工輕忽二案應從重治罪奉
上諭允禩罰俸及治罪之處俱著寬免允禩百般激朕之
怒使治伊罪朕豈肯墮其術中但將伊行事謬妄之處
俾衆聞之耳自親王以下閒散人以上若有歸附允禩
結爲朋黨者即爲叛國之人必加以重罪决不姑貸亦
斷不姑容也
又刑部彙題本内凌辱署佐領之前鋒赫倫泰應發
遣白都納奉
上諭部議將赫倫泰引庫蘇爾晉辱罵護軍統領雅親
之例擬以發遣但庫蘇爾晉係革退護軍又辱罵該
管大臣今赫倫泰止向伊佐領語言不遜即援此例議
覆未免太過將本發回另擬具奏赫倫泰著扵朕辦理
旗務之日帶來引見
二十五日奉
上諭岳周一案牽連多人怡親王等承審細心訊問並未
加刑一人能將其中情弊徹底審出甚屬可嘉足為
讞獄諸臣標凖較之阿爾松阿馬爾齊哈等將無辜
之人濫施刑訊者不啻霄壤此所審事情著九卿詹
事科道秉公定擬具奏
世宗憲皇帝上諭内閣卷二十六
