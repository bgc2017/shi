欽定四庫全書
世宗憲皇帝上諭内閣卷九十八
雍正八年九月
上諭十四道
初一日奉
上諭昨因京師地動凡兵民等屋宇傾圮者已降旨詳查
賞給銀兩以為修理之費而滿漢大小官員等亦俱有
修垣葺屋之事朕心軫念著將各部院衙門官員八旗
都統副都統統領參領佐領驍騎校護軍校等及已上
衙門之世襲官上三旗侍衞内務府官員步軍統領衙
門等官廵捕三營官弁每人俱賞給半年之俸
又奉
上諭八旗兵丁等房屋傾圯者昨已每旗賞銀三萬兩為
修理之用聞該管之都統官員等按戸賞給不論坍塌
墻垣屋宇之多寡及有無傷損人口之處一概均勻給
散以致被傷輕重之家領賞並無差等其名則均而實
則不均之甚總因該管之大臣官員等但圖己身易於
辦理潦草塞責不肯以實心經理公事俾朕之恩澤不
濫不偏登衆兵於袵席也除從前所賞銀兩各旗已經
均給外今朕再賞每旗帑銀三萬兩著該旗大臣官員
等悉心確查分别等次秉公賞給務令寒苦之家實霑
恩惠倘有應賞而不賞及不應賞而賞或多寡任意不
能公當者經朕訪聞必於該旗之大臣官員是問至於
八旗之官弁朕已賞給半年之俸不在查賞之内
初二日奉
上諭自古為治之道在於和衷孟子曰天時不如地利地
利不如人和蓋天下之事未有不和而能有成者果能
和矣則天地神明尚且感格自覺呼吸可通而况於人
乎然能和之道惟在於公公則必不至於不和不公則
斷不能和此又一定不易之理朕所日日訓誨天下臣
民而望其洗心滌慮信受奉行以共享昇平之福也文
武雖屬兩途然同在一省一方之中同辦國家之事則
不但有同舟之誼實如手足臂指之同在一身也人身
一體不適則百骸皆為之不寧此亦顯而易見者奈何
為私欲蔽錮而任肢體之互相戕賊以貽腹心之患乎
數年以来朕留心體察内外同事臣工頗能遵朕諭旨
勉矢和衷之義即文武各官同在一方而各殫其職無
争競嫉忌之念者亦多有之此皆人心風俗之善亦該
省文武大臣實心表率化導之功也惟有廣東一省惡
習相沿頽風難挽文與武既分為兩黨而文與文武與
武又各分為一黨如楊文乾石禮哈常賚阿克敦官達
之互相排陷仇怨相尋則皆方願瑛一人從中播弄之
所致方願瑛之姦險遺害於粤省吏治人心者其罪不
容於誅也至於文武彼此告訐之言不可殫述文官則
言武職諸員或向知府包攬漏稅或向州縣囑託人情
視為成規恬不為怪稍不如意即出謗言以勤謹辦事
者為過於躁急以不徇私情者為擅作威福自恃粗豪
傲慢無禮又如兵米一項地方有司給與本色而營弁
以不能折價為憾往往蓄怨於心此文員陳訴之大概
也武官則言文職諸員貪鄙居心黨援不觧恃有承審
之柄藐視武途以為操縱之權可以由己且通省事務
有主持掌握之人大小有司夤緣交結往往借勢欺人
人多畏懼武弁若拂其意即起釁端以為報復之計常
有武職查拿違禁之事如賭博私宰等𩔖而文員則置
若罔聞或徇情釋放又如礦山聚衆至數千人係府縣
官員之家人勾引姦徒開採希圖重利武弁遣兵驅逐
以致結怨益深今雖不用家人而姦商地棍仍領道府
資本廣集匪𩔖現在私開不畏國法此武弁陳訴之大
概也年来似此等語逹於朕聽者不止數處亦不止數
人雖出於怨懟之口不足盡信然亦未必皆全無影響
之談爾文武各員自思之膺國家簡命之榮受管轄兵
民之寄乃以營私網利之故相傾相軋效市井無頼小
人之所為而置人心風俗官方戎政於不問爾等不知
自愧朕實為爾等愧之也况督撫藩臬而有袒護文官
之心則武弁必有被其屈者矣提督總兵而有袒護武
弁之心則文員必有受其枉者矣文員而有袒護百姓
之心則必有無辜受累之兵丁矣武弁而有袒護兵丁
之心則必有無辜受累之百姓矣不和之故由於不公
不公之害致使官弁兵民並受其困為臣工者尚可狃
於故習而不猛省速改乎郝玉麟到任未久於粤東情
形尚未深知傅泰才具平常不過謹守繩墨無整理化
導之能王紹緒則以身為武職惟恐取怨於文員而又
不能開誠布公訓導所屬之武弁往往作不平之語指
令屬員與文職相争殊失大臣之體王紹緒傅泰均不
宜廣東之任是以有調補之旨廵撫統率全省文員提
鎮統率通省武弁至於總督則兼文武而統轄之者果
能秉公持正無黨無偏以已身為庶官之坊表而又時
時宣揚朕諭俾其儆戒提撕若遇屬員有争競告訐之
事則以理判其曲直不存文武偏向之見過小者切加
戒飭過大者即入弹章俾強弱不得相凌是非無或倒
置如此而屬員有不革面革心嚮風率教者無是理也
朕今再頒諭旨通行曉諭著該督撫等遵照刊刻通省
文武大小官弁各給一道俾令朝夕觀覧改前愆而敦
善行倘再有蹈襲故轍罔知悛悔者則是冥頑不靈自
違越於德教之外矣國法具在本人自無所逃而文武
大臣表率無方訓導不力有忝封疆之任負朕倚任之
恩亦定行嚴加處分不稍寬貸觀風整俗使亦當留心
稽察可也
初六日
上諭近因朕躬初愈諸大臣等奏請節勞朕因憶吾弟怡
賢親王在日八年以来誠心協贊代朕辦理之處不可
悉數從前與吾弟閒談中每常奏云聖躬關係
宗
社至為重大凡臣工可以辦理者皆當竭誠宣力以代聖躬
之勞臣心實願將已之年齡進獻以增益聖夀朕此時
聞之深為不悦以此言為非今日回思吾弟八年之中
輔弼劻勷夙夜匪懈未必不因勞心殚力之故傷損精
神以致享年不永且即以人事論之吾弟費八年之心
血朕得省八年之心血此即默默中以弟之夀算增益
於朕躬矣其理易明其事甚顯此皆廷臣所不知者偶
因感觸將此宣諭知之
十一日奉
上諭從前直省應行起運錢糧該省撫藩以解部為艱每
至撥餉之時百計營求借備公恊餉之名存留本省而
戸曹堂司亦就中漁利徇情將雜項税課盡留司庫即
正項解部者亦屬寥寥以致外省撫藩得借存庫名色
通同那用而州縣效尤亦不肯隨徵隨解官侵吏蝕虧
空纍纍自怡賢親王總理戸部以来與二三大臣同心
釐整直省一切正雜錢糧除實在存留並各封貯數十
萬兩以備公用外其餘悉於春秋二季按數撥解從此
各省不敢有虛收虛報之弊地方大吏亦咸知怡賢親
王秉公持正之心不可以營求倖免是以虧缺漸清帑
藏充裕今怡賢親王仙逝戸部大臣仍遵守遺規未嘗
稍易但恐不肖司官及姦猾胥吏乘間覬覦希圖撞騙
而無知外吏或冀倖可以復行舊習稍留掩藏虧空餘
地仍令書吏家人到京鑽營亦未可定倘有此等或經
戸部大臣察出參奏或朕親有訪聞定將該撫藩革職
究擬司官書吏即行正法决不姑貸大學士等傳諭中
外知之
十七日兵部議覆廣東廵撫傅泰奏請將民間刀鎗
馬鎈等械刊刻姓名取具鄰保互結存案應如所請
奉
上諭此本内所議似屬紛更民間未免擾累且恐姦猾之
徒私藏器械而良善之民畏懼盤查不敢存留轉無禦
盜之具著郝玉麟鄂爾逹王士俊各抒己見悉心酌議
具奏
十八日奉
上諭朕臨御萬方宵旰勤求惟以愛養斯民為念數年以
来除租減税疊沛恩膏不但旱潦歉收之處蠲賑兼施
即該省年榖順成不湏減賦而朕欲使民力寬裕每加
格外之恩蓋國家經費既敷則藏富於民俾各家給而
人足乃朕之至願也查各省錢糧朕特降諭旨蠲免者
已多今次第舉行應及於江西湖北湖南三省著將辛
亥年三省額徵錢糧各蠲免四十萬兩又念直隸乃畿
輔首善之地應沛殊恩山東今歲被水之州縣稍多朕
心甚為軫念除二省澇溢地方已加意賑恤並將本年
額賦照例蠲免外著將辛亥年直隸山東通省錢糧各
蠲免四十萬兩以上五省共免正賦二百萬兩各該督
撫應仰體朕心嚴飭有司敬謹奉行務令閭閻均霑實
惠儻奉行稍有不善或被官吏侵漁或有衿棍包攬等
弊一經發覺必重治其罪並將大小官員嚴加議處
十九日戸部奏
太平峪民地已加倍償給旗人地畆應行旗查案奉
上諭旗人地畆若賞給銀兩則旗人固得實惠而佃種之
人未免無地可耕不必賞給銀兩爾等再查入官地畆
賞給使原佃種之人仍得耕種
又奉
上諭覽總督高其倬等所奏辦理太平峪吉地事宜甚屬
妥恊從前吾弟怡賢親王為吉地一事殚數十年之心
力相度經營務期美善又得高其倬同心襄助再三審
酌而後定此規模大凡讀書居官之人通曉堪輿者甚
少即或知之又往往以此為諱不肯身任其事蓋其心
以堪輿為技藝之事習之不足以成名或轉為人之所
輕笑耳况高其倬乃封疆之賢大臣其為國家樹績建
勲為已身揚名垂譽者不可悉數已顯然在人耳目尤
不必以此為宣力見長之地乃高其倬之心以為國家
之事莫大於此以一身恊贊怡賢親王肩此重任悉心
籌度務期萬全無一毫瞻顧推諉之意此實出於一片
忠愛至誠之悃不僅才識超羣已也朕之嘉奬高其倬
者實在於此特諭内外臣工知之高其倬著賞給一等
阿逹哈哈番管志寧地理明通辦事恪謹著從優議叙
明圖任擇善贊襄勤勞海旺保德督工敬慎一併議叙
二十一日奉
上諭今年南北兩河水勢浩大幸頼
神明垂佑得慶安瀾而兩河總督等督率河員搶護修築
亦殫心力矣今據奏報秋汛已過各工平稳朕心甚慰
田文鏡嵇曾筠尹繼善著交部議叙除南河疎防各員
昨已降旨免其處分賠帑無庸議叙外其餘南北兩河
官員在工防護有功者著該總河一一查明送部分别
議叙
又奉
上諭今年八月十九日地動朕心恐懼修省以凛
天戒並將夏秋以来朕躬調攝不能勤敬如前以致上干
天和引過自責曉諭天下今經一月矣地氣尚未全寧或日
或夜尚微動一二次昨又兩次值隂雨朕軫念露處之
民痌瘝乃身未嘗不願與之共此苦也惟是天地之災
祥皆由於人心之感召朱子曰吾之心正而天地之心
亦正吾之氣順而萬物之氣亦順然則天地之心安有
不正者其或有不正乃從人心之所感天地豈有降災
於人之理也尚書曰作善降之百祥作不善降之百殃
善惡之報如影隨形是人人有感格天地錫福降殃之
理遇災而懼上下貴賤當同此心此顯而易見之理不
可全諉諸人君一身而各置已身於局外也八月十九
日地動之先朕無意登舟臨時全無受驚即既動之後
城内宮中及圓明園宫眷子孫長幼内外侍從數百人
悉皆安吉豈非
上天於垂象示儆之中仍賜護佑非降責朕一人之明徵耶
今者地動之象久而未定雖當日曾經
皇考訓諭曰大動之後必有微動康熙十八年亦動至一月
有餘又曾見書籍記載明成化時地動至二十三日是
地動經月之久亦向来之所有者然虔修人事以轉移
天心必須君臣上下各殫其誠悃朕身居帳幕之中寤寐悚
惕寝食靡寧者已一月有餘矣凡大臣官員士庶兵丁
等存心之敬肆與否朕則不能悉知但恐不知返躬自
責而或生怨天尤人之念者未必無人且聞貿易工匠
之流將日用必需興作必用之物勒索高價乘人於危
以圖厚利甚至有兇惡之徒窺伺頽垣而入室盜取財
物者人心無良若此而欲不遭
上天之罪譴其可得乎此雖市井無頼小人之所為不可槩
論而居官讀書之人亦未必事事可以問心而無愧用
是特頒此旨願爾大臣官員士庶兵丁等人人誠心感
激
上天示儆之深恩返衷自問思過省愆不但惡事邪念急宜
掃除即怨尤抑欝之心亦當屏絶若房舍傾圯無可棲
身則思人口平安乃
上天之恩也若人口稍有損傷則思已身無恙乃
上天之恩也即如日来隂雨固不便於露處之人未嘗不大
有益於農田之戶此亦
上天之恩也果能如此存心則
天高聽卑必垂照察不但地土寧静共獲安居且可永免
上帝之譴責斷無再罹險厄之虞也朕非以地動之異卸責
於臣工黎庶也朕之生平先責已而後貴人先自勉而
後共勉願天下臣民共知朕心
二十四日奉
上諭向来各處鹽政弊端甚多累民蝕課難以清釐多因
鹽場大使不得其人之所致是以定議於候補候選知
縣等員之内揀選命往令司大使之事此時該部因人
員不敷㨂選遂將監生捐納職銜之人亦入於㨂選之
内今行之二年衆人漸啓鑽營之念聞有央求同鄉京
官出結而私相餽送者此風斷不可長嗣後鹽場大使
之缺到部止准於候補候選人員内揀選引見不必用
捐納職銜之人倘或候補候選人員不敷著將在部學
習之人及留京之拔貢生令該部堂官及國子監祭酒
等擇其為人謹慎有身家可以辦事者保送吏部以備
揀選
二十六日奉
上諭直隸水利營田吾弟怡賢親王殚數年之心力區畫
經營為小民興萬世之利甫定規模而賢王仙逝遂至
防護多疎隄岸漫溢朕心憂慮深恐將来日漸廢弛前
功隳棄特命九卿等籌畫善後之策今覽九卿所議多
屬浮辭至云凡怡賢親王所欲行而未竟者皆分别緩
急次第興工此語更屬支離朕覽之甚為不悦夫已行
而未竟者則王之事也若云欲行而未竟者此乃游移
影響之談巧卸其責於王矣王既未曾見諸施行則以
後辦理之事皆諸臣之事若辦理妥恊而歸功於王王
之仙靈必不肯受朕亦不肯令王居此功也若辦理不
妥而以欲行二字歸過於王朕忍聞此語乎諸臣之心
亦忍為之乎當怡賢親王經理之時朱軾多病就衰艱
於跋涉此衆人所共知者至於莽鵠立性情偏僻固執
不通何國宗器量卑庸兼多私意祗因今歲工程緊要
一時無人可委姑且用之非謂此二人可以長膺此任
也且朱軾莽鵠立何國宗等居住京師安能遥辦河工
之事似應特設管理之大臣以專職任將其中事務可
以分派於地方官者則分派辦理以減其繁劇而收羣
策之效如此或為有益九卿所議俱未及此著另行詳
議具奏
又雲貴廣西總督鄂爾泰奏孟連土司每年願納厰
課□子願貢土產奉
上諭孟連地方及□子野夷地處極邊自古未通中國總
督鄂爾泰化導有方俾各輸成效順貢納厰課任土作
賦虔心向化甚屬可嘉但孟連土司厰課每年六百兩
為數太多著減半以昭柔懷至意其雍正八年已解司
銀六百兩著將一半即准作辛亥年正課□子每年貢
納土産之時著給鹽三百斤以為犒賞
世宗憲皇帝上諭内閣卷九十八
