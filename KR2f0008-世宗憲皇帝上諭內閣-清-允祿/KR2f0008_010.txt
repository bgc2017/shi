欽定四庫全書
世宗憲皇帝上諭内閣卷十
雍正元年八月
上諭二十道
初二日
諭各鹽政官員國家欲安黎庶莫先於厚風俗厚風俗莫
要於崇節儉周禮一書上下有等財用有度所以防僭
越禁驕奢也孟子亦曰食時用禮菽粟足而民無不仁
朕臨御以來躬行節儉欲使海内之民皆敦本尚實庶
康阜登而風俗醇夫節儉之風貴行於閭里而奢靡之
習莫甚於商人朕聞各省鹽商内實空虚而外事奢侈
衣服屋宇窮極華靡飲食器具備求工巧俳優妓樂恒
舞酣歌宴會嬉遊殆無虛日金錢珠貝視為泥沙甚至
悍僕豪奴服食起居同於仕宦越禮犯分罔知自檢驕
奢淫佚相習成風各處鹽商皆然而淮揚為尤甚使愚
民尤而效之其弊可勝言哉爾等既司鹽政宜約束商
人嚴行禁止出示曉諭諄切勸誡使其痛自改悔庶循
禮安分不致蹈僭越之愆而省一日之糜費即可以裕
數日之國課且使小民皆知警惕敦尚儉約於民生亦
有裨益庶不負朕維風振俗之意若仍前奢侈不知悛
改或經朕訪聞或被督撫參劾商人必從重究治爾等
亦不能辭徇縱之咎
又
諭各關差官員國家之設關税所以通商而非以累商所
以便民而非以病民也朕撫御寰區加惠黎庶惟恐民
隱不能上達近聞𣙜關者往往寄耳目於胥役不實騐
客貨之多寡而止憑胥役之報單胥役於中未免高下
其手任意勒索飽其欲者雖貨多税重而蒙蔽不報者
有之或以重報輕者亦有之不遂其欲雖貨少税輕而
停滯關口候至數日尚不得過是以國家之額税聽猾
吏之侵漁以小民之脂膏飽奸胥之谿壑司其事者竟
若㒺聞知乎又聞放關或有一日止一次者江濤險急
河路窄隘停舟候關於商民亦甚不便嗣後𣙜關者務
須秉公實心查驗過關船隻隨到隨查應報税者納税
即放不得任胥役作弊勒索阻滯以副朕通商便民之
意至於崇文門收税及分派各處查税之人亦有多方
勒索分外苛求之弊京師為四方輻輳之地行李絡繹
豈宜苛刻滋擾監收者尤當不時稽查杜絶弊端爾等
若不遵諭旨經朕訪聞定行重治其罪
初三日御史孫塔等題參戶部事件違限奉
上諭從前戶部堂官將部中事件累百壅積怠玩不理自
怡親王辦理戶部事務於展限四十日之内一切積弊
剔除殆盡奬勸屬員清理數千案件甚屬可嘉即使偶
然遺漏一二小事不但無庸議處其清理如許事案尚
應議叙察議之處著從寬免至御史孫塔等以逾限題
參如此方是凡勤敏效力之人偶有過失姑從寬宥其
權在朕大學士亦不得徇庇情面草率歸結至於戶部
職掌皆係銷算會同稽考錢糧之事較於别部加倍繁
多非如銓選地方員缺等項可比似應稍展限期得細
加察核於事更有裨益著都察院科道將戶部事件展
限歸結之處另行定議具奏
初九日内閣侍讀學士田文鏡賑濟山西事竣將借
帑之處面奏奉
上諭山西省平陽府屬之霍州靈石汾州府屬之平遥介
休石樓潞安府屬之襄垣黎城太原府屬之平定沁州
屬之武鄉九州縣借賑過饑民銀六萬五千六百七十
七兩盡行豁免不必令還著戸部行文該撫出示曉諭
咸使聞知
初十日
御筆親書
景陵碑匾復
命誠親王淳親王及翰林中善書者恭寫乃
召九卿及南書房翰林至
乾清宮
上諭曰
景陵碑匾事關重大誠親王淳親王素工書法朕已令其恭
寫翰林中善書者亦令其恭寫朕早蒙
皇考庭訓每倣學
御書嘗荷
嘉奬今
陵寢碑匾朕亦敬謹書寫非欲自耀己長但以大禮所在不
親寫於心不安爾諸臣可公同細看不必定用朕書須
擇書法極好者用之方愜朕心
十二日
諭兩江總督查弼納江南提督高其位署江蘇廵撫何天
培浙江廵撫李馥太湖三萬六千頃連跨數郡地勢既
廣支流復多為盜賊出没之所平時既易藏奸巡捕又
難著力故蘇常盜案多於他省良善被擾官吏處分皆
因太湖為之巢穴也爾等均有統轄之責可公同確議
遴選賢員清查嚴緝俾匪𩔖就擒餘黨解散日後作何
稽察防範之法不使宵小復萌地方長享寧靜之福以
副朕禁盜安民之意
十四日奉差閱河大學士張鵬翮等奏豫省北岸
欽堤關係黃沁並衛河運道理合保固再秦家厰大壩北尾
堤應築堤一道接連遥堤庶溢出之水不致下注又
遥堤單薄應再加幫築奉
上諭曰
聖祖指示釘船幫挑水壩既應保固即當從壩尾接至遥堤
若從秦家厰北壩尾接至遥堤恐其兜水其秦家厰月
堤與從中填實工價應行估計之處著派一員前往與
齊蘇勒嵇曾筠石文焯議奏圖本一併賫去
十七日
諭總理事務王大臣大學士九卿我
聖祖仁皇帝為
宗社臣民計愼選於諸子之中命朕纘承統緒於去年十一
月十三日倉猝之間一言而定大計薄海内外莫不傾
心悦服共享安全之福
聖祖之精神力量默運於事先貫注於事後神聖睿哲高出
乎千古帝王之上自能主持若朕則豈能及此也
皇考當日亦曾降
旨於爾諸臣曰朕萬年後必擇一堅固可託之人與爾等
作主必令爾等傾心悦服斷不致貽累於爾諸臣也朕自
即位以來念
聖祖付託之重
太祖
太宗
世祖創垂大業在於朕躬夙夜兢兢惟恐未克負荷向日朕
在藩邸時坦懷接物無猜無疑飲食起居不加防範死
生利害聽之於命蓋未任天下之重自視此身甚輕今
躬膺
聖祖付託神器之重安可怠忽不為長久之慮乎當日
聖祖因二阿哥之事身心憂悴不可殫述今朕諸子尚幼建
儲一事必須詳愼此時安可舉行然
聖祖既將大事付託於朕朕身為
宗社之主不得不預為之計今朕特將此事親寫密封藏於
匣内置之乾清宮正中
世祖章皇帝御書正大光明匾額之後乃宮中最高之處以
備不虞諸王大臣咸宜知之或收藏數十年亦未可定
諸王大臣等當各竭忠悃輔弼朕躬俾朕成一代之令
主朕於爾等亦必保全成就篤厚恩誼豈非家國天下
之大慶乎朕意若此諸王大臣其共議之
又兵部奏平定西藏人員議叙奉
上諭平定西藏乃自古未至之絶域所以
皇考曾有從優議叙之
旨况
皇考當春秋高邁備兵於極邊宣揚威略峻德鴻功允垂億
萬斯年之美政也此一次議叙軍功前固無例可援後
亦不得為例兩路率領八旗官員進勦之將軍等著給
與世襲三等阿達哈哈番議政大臣給與拜他喇布勒
哈番副都統營總等給與拖沙喇哈番其護軍校驍騎
校給與頭等功牌二面仍加一級綠旗官員經大將軍
等咨送册開頭等者照攻取打箭爐功加一倍二等者
功加五等三等者功加二等至於滿洲漢軍綠旗之外
委官俱係一體效力人員無論由部委外委概行從優
議叙以仰副我
皇考恩綸特沛從優議叙之
諭旨
十八日兵部奏議叙克復臺灣人員奉
上諭臺灣地方自古未屬中國
皇考聖略神威取入版圖逆賊朱一貴等倡亂佔據臺地
皇考籌畫周詳指授地方官員遣調官兵七日之内勦除數
萬賊衆克復全臺
皇考當春秋高邁威揚海外功德峻偉官兵感戴
皇考教養之恩奮勇攻取甚屬可嘉固不必援引前例後亦
不得為例兹仰副
皇考從優議叙之曠典官員現行議叙功加外著概行各加
一等總督滿保雖有失陷地方之罪但一聞事發即親
往厦門撫慰衆心遵依
皇考指示調遣官兵七日之内克復臺灣滿保著兼兵部尚
書職銜提督施世驃統領大兵徑度海洋鼔勵將士屢
經大戰擊敗賊衆七日之内克復臺灣厥功甚大施世
驃著給與世襲頭等阿達哈哈番總兵官藍廷珍曾協
助施世驃藍廷珍著給與世襲三等阿達哈哈番水師
營副將許雲失陷臺灣非關伊罪奮勇前進多殺賊衆
身又陣亡著給與世襲拜他喇布勒哈番參將羅萬倉
遊擊游崇功俱係陣亡羅萬倉游崇功著給與世襲拖
沙喇哈番歐陽凱著追贈太子少保
二十二日
諭議政大臣爾等所議之事皆國家要務理宜愼密今議
政大臣議尚未行早已洩漏人人皆知於稠衆之中會
議奴隸亦不廻避可乎嗣後王大臣議政務宜愼密在
議政處執事之司官筆帖式等亦宜嚴加訓飭如有似
此洩漏者朕若訪聞必重治其罪不貸
又管理藩院侍郎事都統拉錫奏喀爾沁等處歲歉
乏食請俟查覆到日賑濟奉
上諭據奏俟查覆到日加恩拯救現今乏食人等必至失
所著戶部作速派官二員領銀五萬兩前往再著侍郎
本錫副都統阿林保作速馳驛前往喀爾沁俟錢糧一
到即行散賑扎薩克八處俱一面清查一面給發毋得
稽遲
二十三日奉
上諭恭謁
景陵時昔日
聖祖仁皇帝前親近之諸王大臣悉令得入
隆恩門至
享殿前叩謁又奉
上諭蒙古諸王俱因
梓宮安奉
地宮竭誠叩謁著分為四班每日引一班進謁
二十四日奉
上諭
皇太后素性謙謹事
聖祖仁皇帝數十年未嘗少懈今暫安奉
皇太后梓宮於蘆殿
享殿内現奉
聖祖仁皇帝梓宮
皇太后前一應供獻及祭文不可由中門出入俱應於西門
行走以仰體我
皇妣謙冲至意
二十五日奉
旨翌日仍詣
景陵諸王滿漢大臣奏云昨日
皇上躬詣
三陵至
景陵哀痛過甚今日復詣
陵致祭
聖躬已極勞瘁况二十七二十九初一等日均屬大祭二
十六二十八兩日伏乞停止
親往奉
上諭
梓宮於初一日安奉
地宮及今每日親往尚得瞻仰
梓宮過初一日則不得瞻仰矣明日朕仍親往諸臣復奏
云恭聞
聖諭(臣)等何敢再奏但昨日謁
陵時蒙
恩召近
梓宮舉哀親見
皇上聖心悲切號泣不止哀勞太過(臣)等不勝悚懼二十
九初一兩日禮數尤多大典攸關伏乞
皇上於二十六二十八兩日停止
親往奉
旨諸王大臣陳請再三此兩日暫停親往
二十六日奉
上諭曰
聖祖仁皇帝鹵簿内備鞍之御廐馬匹送至達里剛崖櫪養
終老此馬俱曾經
皇考乘騎著敬謹交與福壽牧養若有私自騎用及抵換者
事發即行處斬
二十八日
上以九月初四日
聖祖仁皇帝升祔
太廟
欽命大學士等恭點
神主奉
上諭點主一事所關最重古人必取名望素著德行純粹
學問淵深者充此職任今爾等位既貴顯人品皆優故
簡命爾等爾等當體朕敬重之誠勿視為差委故事須
潔誠齋戒屏却思慮一塵不染
聖祖在
天之靈陟降上下爾等誠意所聚一若
聖祖神靈洋洋如在方副朕一片孝思爾等不必有意於哀
慟亦不必有意於恭敬亦不必有意於感格只以一誠
默契為是
二十九日
諭各蒙古王貝勒貝子扎薩克台吉他布囊等自爾祖宗
歸附
太祖
太宗以來蒙被聖化於兹五六代矣世締國姻恩深祿重兄
弟主臣洽比保聚安居樂業百有餘年其間厄魯特噶
爾丹猖獗弄兵破喀爾喀七旗侵及内扎薩克蒙古蹂
躪遊牧之地
皇考為爾等三次自將出師乃滅噶爾丹使爾等永享太平
之福六十餘年以來爾等屬下偶有饑饉災傷莫不發
帑與糧資給畜牧更派富戶屯田代耕使饑者復安散
者復聚非一次矣
皇考養育爾等蒙古恩澤重矣大矣曩者郭爾羅斯以歲饑
聞朕仰體
皇考聖意即遣大臣前往發倉賑救置備牛羊給賞今喀喇
沁翁牛特八旗又以歲饑聞復遣大臣前往即速查明
饑口動用正項錢糧買米散賑夫一時阻饑朕雖賑之
長年貧乏之民在爾各君長於本旗内裒多益寡互相
賙恤以養育之庶幾得所耳若不知各子其民思所以
養育之道仍然厚歛重徭納之於阽危之域而恃天朝
之賑恤不特爾衆失所又重違朕愛養斯民之至意矣
雖曰爾之屬下乎乃皆我
皇考歴年豢養之民也豈可使之至於散亡况爾屬下盡散
孰為爾等納賦孰為爾等供徭愛民惠下是第一要務
不可不知也連歲災旱頻仍今年又遭饑饉爾等各子
其民者如何減賦如何輕徭如何裕其農功如何孳其
畜牧爾等王貝勒大臣等議定務使各得生理以仰副
我
皇考聖心以慰朕心定議之後倘有顯背公議仍然重賦苛
役者爾等自思朕其奈何國法具在非朕所得而私也
爾等共相勸勉互相輔助遵諭奉行我
皇考目覩爾等長成愛如子孫事事包容處處軫恤爾等視
皇考如祖父恃
皇考之慈愛每事懈逸朕新即位務須各盡爾職謹愼小心
管轄屬下訓練兵丁嚴禁盜賊奉公守法循分安生仰
報我
皇考軫愛之恩俾朕得以仰法
皇考慈惠爾等至意始終保全永永勿替朕之願也今日特
於
皇考梓宮前諭爾等知之
世宗憲皇帝上諭内閣卷十
