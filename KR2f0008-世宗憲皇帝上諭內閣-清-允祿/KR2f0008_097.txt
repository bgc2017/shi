欽定四庫全書
世宗憲皇帝上諭内閣卷九十七
雍正八年八月
上諭十八道
初三日奉
上諭前聞直隸地方有被水之州縣朕心軫念已星遣侍
郎副都統等分路前往蠲賑兼施兹據署督唐執玉奏
稱各屬被水情形消長不一有上諭所及之處而水勢
實已消落可免成災者亦有上諭未及之處而田廬被
災急湏拯䘏者伏乞勅諭查賑諸臣據實踏勘通融辦
理則窮民均沾恩澤等語著即行文與牧可登阿魯佛
保趙弘濟等照該督所請悉心查勘核實通融朕前諭
未及之處有應行賑濟者即交與附近差往之大臣官
員等速行料理務令得所以慰朕拯䘏災黎之至意
又奉
上諭昨據河東總督田文鏡奏報山東被水各州縣朕已
降旨諭令該督撫轉飭司道地方官動支銀榖加意賑
恤兹聞莱州府屬之昌邑夀光濰縣青州府屬之益都
沂水博興高苑臨朐濟南府屬之鄒平等縣俱被水患
民舍田禾不無傷損著該督撫遴委賢員星速查勘應
否與從前所報州縣一體加恩之處著一面辦理一面
奏聞倘再有續報被水之處亦著該督撫遵照前旨速
行料理無使稽遲
初七日奉
上諭廣東地方山海交錯民猺雜處盜賊易於潛蹤所恃
以防範者則有在在安設之塘汛星羅棋布絡繹聲援
無事則相為守望一遇盜賊則恊力擒拏勿使遁逸其
水汛與陸汛不相比附者則應各自管轄廵防若陸汛
設於江邊雖無舟楫亦當與水汛為犄角之勢此設立
防汛之本意也朕聞廣東防汛兵弁甚屬廢弛即如今
年四月間有韶州府人陳宏德等在佛山鎮糶菜子歸
家舟過三水縣太監沙汛被盜十數人持械過船刦物
殺人事主船戸竭力喊叫並無汛兵救護及賊衆去後
亦不追拿其失事之處則緊貼汛地似此怠玩成風視
同秦越則設立汛兵有何禆益彼河南浙江之防汛整
齊嚴肅衆人皆知豈廣東之文武大臣獨不知之乎清
夜自思能無汗愧著該提鎮嚴行稽查整飭儻再有似
此推諉怠忽者即將該營弁員題參兵丁從重治罪若
該提鎮有心徇隐或失於覺察經朕訪聞定行嚴加議
處
初八日奉
上諭據署直督唐執玉會同差往散賑之侍郎副都統等
奏稱被水州縣輕重不同其村莊之多寡亦不一臣等
欽遵諭旨賑濟三箇月議得大口日給高粱四合小口
日給高粱二合照本地時價折銀給發等語賑濟之例
所給人口米粟多寡雖無一定但大口祗給高粱四合
小口二合而又折以時價其為數甚微恐不足以賑恤
災民查現今賑濟州縣該督奏報冊内俱有留漕改榖
及存貯捐榖多者二三萬石少者亦數千斛何以不將
此項榖石動用著該部即行文唐執玉及差往賑濟之
牧可登阿魯佛保趙弘濟等照被水村莊之戸口大口
每日或給高粱七合或給粟米七合小口每日或給高
粱四合或給粟米四合如未碾之榖加倍給發儻存倉
糧榖或不敷用大口每日給銀一分小口每日給銀六
釐令其自行糴買此項粱米銀兩以三個月通計給發
務使災民均沾實惠各令得所該署督等即遵諭行
初九日戸部議奏京畿有莊屯之地應分為八路設
官辦理奉
上諭依議旗莊等處設立官員乃立法之始必得賢能之
人實心辦理訓導有方始有益於人心風俗兹所差往
之員著該管大臣於所屬内揀選保舉差往之後仍著
保舉之大臣留心訪察倘差往之員或不能稱職或在
地方生事而保舉之大臣據實參奏者免其誤保之處
分若不行參奏經朕訪聞發覺者將保舉之大臣一併
嚴加議處
初十日奉
上諭向来蠲免錢糧額徵漕米不在所蠲之内朕思京通
各倉米粟年来悉心經理已有餘積又有直隸營田所
産稻米可以採買貯倉是京通倉儲有日增之勢今年
山東地方被水稍重而直隸江南河南三省亦間有被
水之州縣夫地方既已歉收則漕米輸將未免竭蹶著
將山東被水州縣之漕糧全行蠲免直隸江南河南被
水州縣之漕糧按成災之分數蠲免其山東未被水州
縣應完之漕糧不必運送京師即留於東省以充兵餉
如此則各該地方皆有多餘之米糧於民生大有禆益
著直隸河南山東江南督撫遵照諭旨分别速行辦理
務令妥恊俾閭閻均霑實惠以副朕格外加恩之至意
十三日奉
上諭據甘肅廵撫許容奏稱遵旨於河源相近之區相度
吉地建立廟宇奉祀河源之
神旋據河州文武官員報稱六月十五日午時有慶雲捧
日之瑞又據臨洮道劉柏等詳報七月初五日至積石
關選擇廟基見河流澄湛徹底泝流查看共計一百餘
里俱各澄清凡歴三晝夜官民共覩等語朕從来不言
祥瑞年来各省奏報慶雲醴泉鳳凰芝草之屬悉皆屏
却惟務君臣士庶修德行義以承
天眷屢頒諭旨詳矣今年春降旨於河州口外地方恭建廟
宇以答
河神福國佑民之賜而彼地河流即昭上瑞顯著休徵益
見天人感應之理捷如影響惟懇求不以其道或以己
事或出私心則不但不能感通且上干
明神之怒若以公心為昭事之本必蒙
上天垂鑒而默佑之觀河州立廟之地即有河流瑩澈之祥
此乃
上天以居高聽卑之道顯示我君臣士庶者朕不勝感激欣
慰之至惟有益加勉勗夙夜敬謹以受
天恩
十五日奉
上諭吾弟怡賢親王之事朕躬至誠至敬翊贊劻襄裨益
於
宗
社國家民生吏治者功勲懋著自古罕有比倫而其忠愛朕
躬之心肫誠篤摯出於至性更有非言詞稱述所能宣
者朕即加恩沛澤於常格之外究不能展朕崇德酬庸
寤寐追思之念也吾弟之子弘曉著襲封怡親王世世
相承永遠弗替凡朕加於吾弟之恩典後代子孫不可
任意稍減佐領屬下等項亦不可那移更改一二再者
朕於雍正三年春以怡賢親王總理事務恪恭抒藎夙
夜勤勞曾降諭旨於王諸子之中再封一郡王以昭恩
奬比時王再四懇辭情詞諄切朕不得已勉從所請成
其謙譲之美今吾弟仙逝朕追想遺徽中心輾轉在賢
王有必應加之禮在朕衷有實難己之情雖與吾弟素
願相違朕亦不遑顧惜弘晈著封為郡王世襲罔替所
有襲封親王冊封郡王應行典禮該部察例具奏
十七日奉
上諭從前朕以武弁一年所得俸薪不敷所用令自提鎮
以至千把總俱量給親丁名糧以資養贍今各省添設
外委千把尚未議及念此外委人員所辦者千把總之
事而所食者仍止本身一分馬糧一應公差紙筆衣馬
之費實有不敷著將各省外委千把總每員給與步糧
一分即令伊之子弟家人頂食以資養廉倘有仍借辦
公名色扣尅兵餉滋擾地方者著該管官即行揭報該
轄大員即行指參母得姑徇寬縱
又奉
上諭據湖廣總督邁柱奏稱沔陽州錢糧自康熙五十五
年至雍正四年内除康熙五十九年通完無欠外共計
十年積欠銀八萬九千二百餘兩里民一聞清查争先
完納今已完銀二萬二千四十餘兩又查出官侵銀二
千六百八十兩役蝕銀二萬六百七十餘兩衿棍包攬
銀八千六百八十餘兩實在民欠尚有三萬五千一百
三十餘兩其官侵役蝕包攬内除原任知州盧振先等
藉報災使費名色派徵一案已特疏題參其餘皆係自
行首報仰請暫緩究治一年追完如逾限不完照例治
罪其實在民欠三萬餘兩仰懇與以一年之限分作三
限徵收則民力寬紓等語朕之降旨清查積欠者原以
地方貪官汚吏及不法衿棍借民欠之名恣意侵蝕蠧
國累民為害甚鉅不得不清釐懲治以儆將来今於沔
陽州逋賦之内果查出侵蝕包攬銀三萬餘兩而里民
一聞清查即争先完納可見民心本屬善良而從前之
間有拖欠者則官吏衿棍導之為非又或因該州近水
常有澇溢之事力量未免不敷並非有心頑抗輕視國
課也其現在未完之民欠三萬餘兩朕意欲開恩酌量
豁免俟該督撫造具清册到日再降諭旨目今著停止
催徵並將此旨出示曉諭百姓知之其侵蝕包攬之項
著照邁柱所請寬限一年令其完納如逾限不完照例
治罪
十八日和碩莊親王允禄等奏賀河清奉
上諭王大臣等以河州地方黃河澄清合詞奏賀朕從来
不言祥瑞諒王大臣等久已深知朕心朕之祗事
上帝神明惟以公誠一念為昭格之本果蒙
上天垂鑒頻年顯示嘉祥觀公誠之感通神捷如此則懷不
公不誠之心者豈能逃於
上天之譴責乎朕心不但不敢矜誇且因此倍加乾惕更願
天下臣工士庶各矢公誠之念以受
上天之恩著照王大臣等所請宣付史館俾世世子孫臣民
恪遵朕訓以綿福澤
十九日奉
上諭據馬爾泰等奏稱邳州等處被水民人已派委多員
會同地方官查勘賑濟大口每月給口糧一斗小口每
月六升擬給兩個月其房屋倒塌之人給價安頓等語
凡此被水窮民朕心深為軫念馬爾泰等所定口糧之
數恐有不敷大口每月著給米一斗五升小口照大口
減半深冬寒冷之時尤宜賑恤著於兩月之外加增一
個月應於何時給發著馬爾泰等會同尹繼善悉心籌
畫辦理奏聞務令小民得所
又奉
上諭今日地震八旗兵丁房屋墻垣必有坍塌者朕心深
為軫念每旗著各賞銀三萬兩滿洲旗分人多蒙古漢
軍旗分人少此所賞銀兩不可拘定旗分著該都統等
按各佐領人數均勻分給務令共沾實惠圓明園八旗
兵丁每旗著各賞銀一千兩以為修葺屋宇之用
二十日奉
上諭昨午地震兵民房舍墻垣必有頽塌者八旗兵丁已
降諭旨每旗賞銀三萬兩令該旗大臣按名分給其内
外城居民每城著派出滿漢御史各一員分查民間房
舍或有屋宇倒塌者或有墻垣頽缺者作速據實清查
分别具奏朕將加恩賞給該御史等務悉心秉公辦理
儻有吏役隐匿虛冐扣尅等弊經朕訪聞將吏役從重
治罪該御史嚴加議處
二十一日奉
上諭據河道總督嵇曾筠等奏稱黃運兩河水勢消落其
湍急諸處竭力修築於八月初八初十十三等日俱已
合龍告竣所有上下中河間段殘缺堤工現在修補回
空漕船毫無遲悞其高堰大堤因今年奉旨發帑幫築
是以湖水雖大足資捍禦幸保無虞兩岸居民依然安
堵父老僉稱今秋水勢甚大而旋即沙淤掛口從未有
如此神速等語朕前聞湖河水勢漲溢附近地方罹於
水患宵旰憂慮不釋於懷發帑遣官星馳賑恤兼命河
臣等極力堵築務期早慶安瀾今水勢消落迅速計日
施工即能底績此皆
神明默鑒朕衷俯垂護佑故化險為平奏功若此之速也
朕心深為感激著照上年之例敬謹致祭南河北河之
神以申報享之典應行禮儀著該部查明具奏所有疎防
大小官員著免其查參其修復各堤錢糧亦免分賠
二十二日奉
上諭八月十九日地震朕即差員分為五路於京師附近
地方察看情形今據各員奏稱京東京南及東南東北
四路地覺微動房屋並未坍塌人口俱各平安惟京之
西北沙河昌平及西山相近村莊房屋倒塌甚多人口
亦有損傷等語朕心深為軫念著派出鴻臚寺少卿顧
祖鎮内務府郎中鄂善戸部郎中阿蘭泰帶内庫銀二
萬兩速行前往會同地方官逐戸挨查房屋坍塌者給
與修理之費人口傷損者加恩賑䘏毋致遺漏倘所帶
銀兩或有不敷著該員等即行奏請再給
二十六日奉
上諭數年以来遵化州
陵寝附近之地方雨暘時若年榖順成今年春月畿輔微覺
亢旱而遵化等處則雨澤調勻民人樂業六月日食之
期
陵寝地方則隂雨不見本月十九日京師地動朕繫念
山陵憂勞寤寐星遣侍衞等馳往看視今據差回人員及守
護
陵寝之王大臣等奏稱十九日地覺微動較他處更輕村舍
墻垣悉皆無恙居民竟有未經知覺者朕以手加額五
内歡欣益見我
皇考之聖德神功際天蟠地受眷佑於
上帝貽福慶於蒼生若此之彰眀較著也朕感
上帝之慈恩念
皇考之功德特將近事之顯而可見者曉諭諸王大臣九卿
等共知之
三十日奉
上諭京師於八月十九日地震朕恐懼修省感激
上天垂象示儆之恩倍切乾惕今年各直省收成頗好而其
中間有被水澇溢之處該省督撫大臣往往引過自責
朕即批示並宣諭左右大臣曰此非臣工之咎其過實
在朕躬蓋今年春夏以来朕體中違和仰惟
宗
社攸關
列祖
皇考付託之重不敢不保護此身是以屏除思慮葆静頤養
而勤政敬事之心實不及平時又因吾弟怡賢親王仙
逝朕心悲痛有傷
天和遂致水澇情形見於數省朕深知其由不肯卸責於臣
工而為大臣者但當撫躬自問或有干涉招致之處則
默加省察以凛
天戒不在引過之虛文此朕從前曉諭臣工者目今又有地
震之異實因朕躬違和不能勤敬如前仰蒙
上天垂慈顯示儆戒惟有夙夜祗懼切加省改以戴
天恩除兵民人等屋宇傾圯者一一查賞外用將朕心曉諭
内外臣民共知之
世宗憲皇帝上諭内閣卷九十七
