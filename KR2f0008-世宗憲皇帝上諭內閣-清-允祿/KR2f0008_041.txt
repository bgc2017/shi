欽定四庫全書
世宗憲皇帝上諭内閣卷四十一
雍正四年二月
上諭二十道
初二日戶部等衙門議奏兩淮商人建倉買糓備賑
奉
上諭此係商人急公銀兩即於本地買貯米糓備用商人
等自然盡心管理不致虧缺倘將來有不得已虧缺之
處朕必察情寬宥
初三日奉
上諭副總河嵇曾筠料理河工往往慮及後患預先陳奏
一二語以為將來卸過之地如去年諉咎於屬員朕已
切加申飭矣至於今年河道險工下移朕已降旨諭令
早為防禦今桃汛將屆嵇曾筠始奏稱相度情形近來
險勢下移必須先事預防又稱加幫大堤因河臣未到
尚未收工或有雨淋坍塌之處等語似此皆預留地步
以便將來推卸己責况江南雎寧漫口與此無涉何得
借以為詞可行文嵇曾筠嚴行申飭武陟等處險工既
移於祥符蘭陽等處嵇曾筠應移駐緊要地方以便督
工保固著九卿會議具奏
初七日奉
上諭去年近京地方雨水稍多收成歉薄窮民乏食朕心
軫念蠲免錢糧發通倉米糧四五十萬石交與欽差及
地方官遍行賑濟又念失業之民覓食來京者多故於
五城飯厰兩次加添米石又於五門增設飯厰五處俾
窮民得以養給但目前雖逐日散賑究非長策春氣漸
暖正宜播種此等窮民不得早還故土必致有悞春耕
應如何設法資送或由陸路或由水路俾得各回原籍
復其本業大學士會同都統拉錫步軍統領阿齊圖并
都察院堂官及五城御史詳議具奏
又諸王大臣等合詞參奏阿其那種種悖逆應即正
法
上御勤政殿
召諸王大臣及阿其那入奉
上諭爾諸王大臣等合詞參奏允禩請即正典刑允禩乃
皇考之子
太祖
太宗之孫朕之弟也今日之舉我
列祖
皇考在
天之靈實昭察於上倘允禩不應正法而爾等妄行陳奏以
殘害
列祖
皇考之子孫而䧟朕於不義爾等之罪尚可逭乎朕思爾等
公同具奏時或有隨衆列名而不出於中心之誠者故
特召入逐一面加詢問若有以允禩為不當正法者可
出班另跪於右朕今日如此詢問倘衆人中猶有心口
相違不肯據實陳奏者
列祖
皇考在
天之靈必加誅殛
諭畢諸王大臣等皆言阿其那悖倫亂政罪状多端應即
正典刑以彰
國法諸臣逐一陳奏又奉
上諭諸王大臣引據大義欲正國法所奏亦是但朕斷不
治允禩之罪曾降諭旨即今令允禩離宗亦因伊將確
實之事於諸臣前指天發誓詛咒一家不獲善終難以
存留宗室之中亦萬不得已無可如何所致耳朕仍是
本意斷不將允禩治罪此所奏知道了允禩之妻朕再
詳酌另降諭旨
初八日散秩大臣拉錫等奏報青海親王察䍐丹津
等起程北歸日期奉
上諭察䍐丹津等既欲於十一日起程著初十日至圓明
園陛見伊等俱因青海之亂被賊搶掠此番回去恐牲
口盤費稍有不足著將内庫銀各賞給一千兩令其料
理
初九日奉
上諭安民必先弭盗而捕盗之法在於速拏聞有交界地
方失事盗賊竄匿隣境有司官以地非管轄不便徑拘
必用文移關提掛號添差方許緝拏以致需遲時日聞
風遠颺即使日後拏獲而贓已花銷懸案不結凡係地
方官均有弭盗之責何分此疆彼界嗣後交界地方失
事探實贓盗藏匿之處無論隔縣隔府隔省一面差役
執持印票即行密拏一面移文關會拏獲之後仍報明
所在該管地方官添差移解倘捕役借端誣害良民照
例從重治罪各該有司務須協力稽查使奸宄無可潛
藏以副朕息盗安民之至意
初十日貝子魯賓於諸王大臣陳奏阿其那悖逆請
正典刑之時奏對含糊奉
旨拏交宗人府宗人府奏應照姦黨律正法奉
上諭魯賓在西寧時謟媚允禵允禵曾遣伊屢次寄書與
允禩往來同謀奸宄今在衆人前詢問時魯賓仍感允
禩之恩朦混具奏理應即行正法但伊父止伊一子伊
又無子若將伊正法必致斷絶其嗣矣朕不忍絶人之
嗣魯賓著從寬免死並伊妻妾俱著監禁高墻
十一日奉
上諭直隸近京地方去歲被水歉收朕心軫念已疊沛恩
膏毋使失所其覓食來京者又復增給米石添設飯厰
俾窮民得以養給近因東作方興正令大臣等酌議設
法資送貧民回籍不使有誤春耕乃畿輔覓食之民前
來京師者日衆是必傳聞京師加恩賑濟是以無知愚
民希冀非分之望反舍其耕種之本業則大負朕綏輯
窮黎之盛心矣况本地既已散賑若實係窮民則已入
木縣册籍何以又遠赴京師其中不無假冐可即傳諭
順天府大興宛平二縣及近京地方文武官員將續來
之民曉諭攔阻目今春氣和暖其有田可耕者則當乘
時播種其無田可耕者則各處皆有工程或脩堤岸或
開水利正需人力以興土功伊等回籍就近傭工度日
不致離棄鄉井轉徙外方實為謀生善策可嚴切諭令
伊等知之并將此行文直隸總督
又奉
上諭大學士朱軾之母冷氏壼儀淑慎訓子成名今聞在
籍病故深可軫惻朕優禮大臣推恩賢母用頒異數以
示眷懷著江西廵撫裴&KR0973;度動支司庫銀二千兩賞給
伊家讀文致祭一次祭文由翰林院撰擬其差往致祭
之員若總兵官駐劄相近則遣總兵官若相隔路遠則
於兩司内派出一員俟朱軾抵家之時舉行朱軾查勘
水利事竣到京後著馳驛回籍
十三日奉
上諭據直隸總督蔡珽奏稱從前將通倉之米運至保定
糶賣以濟民食今已糶完頃值青黃不接之時民間糴
米艱難懇請再賜給發等語著即行文倉場侍郎將七
成以上之米速發二萬五千石照前運至天津交與蔡
珽運往保定
十五日
諭戶部去秋北方多雨直隸所屬七十四州縣被水歉收
朕心深為軫恤疊沛恩澤加惠窮黎已將七十四州縣
被災田畝之錢糧照例蠲免其餘應徵額賦又復停徵
在案朕思一省之中既有七十餘州縣收成歉薄則必
有向鄰封隔縣謀生覓食之人當此青黃不接之時閭
閻豈能充裕若仍照舊徵收錢糧民力輸將未免竭蹷
用是特頒諭旨施恩於常格之外將雍正四年通省應
徵額賦一體停其徵收俾民力寬舒各得用功於南畝
以副朕勤恤民隱之至意爾部即遵諭行
又九卿議奏凡地方官員霉爛倉糓三千石以下者
應仍照舊例革職留任限年賠補三千石以上者照
那移例治罪奉
上諭九卿所議霉爛倉糓之處分甚屬未當凡倉糓霉爛
皆由於倉厫不修之故平日地方官所司何事以致倒
塌滲漏虧折米糓此愈當加懲者今若寬其處分則有
司於倉厫平日必不加意修理以便借詞此處著九卿
再議具奏
十九日
諭大學士等大學士朱軾事親最孝朕所素知今伊母在
籍病故伊聞之自必哀痛切至但伊母年已八旬有餘
伊禄養顯揚俱無餘憾此時正當節抑哀痛護惜此身
為國家出力盡忠正所以盡孝朕前已降諭旨賜銀二
千兩為伊母喪事之費就近遣地方大員前往致祭一
次今朱軾奔喪回籍著馳驛前去朕深知其家貧著再
賜銀二千兩為伊盤費一切之用其子亦令隨歸伊到
家守孝百日將伊母之事料理完畢即來京辦事爾等
可詳悉傳諭朱軾知之
又
諭大學士等朱軾奏請解任開缺以終服制情詞廹切此
乃伊名節所關朕知其出於至性誠懇允從所請解任
開缺以全其志但三年為時甚久卸事閑居在籍伊心
亦未必自安况目前現有畿輔水利之事正資料理可
於八月起身前來居住京師以備委任顧問不居現任
之職則與家居無異於禮既盡於心亦可安矣朱軾素
性誠篤今遭母喪深恐其哀毁過節爾等可將朕意諄
切諭之伊年高體弱不宜過於悲戚况六十不毁載在
禮經若能仰體朕心時思朕訓護惜此身為國家出力
伊母有知亦必深慰斯為忠孝兩全倘過哀以致毁瘠
則有負朕恩矣爾等並傳諭膳房侍衛永夀擕茶飯往
賜
二十五日吏部遵
旨將江蘇布政使鄂爾泰等議敘具奏奉
上諭鄂爾泰著加二級鄂爾泰布蘭泰平素居官實心辦
事聲名既優又將應得之項急公備用是以朕降旨交
部議敘若各省大吏不識此意謂急公即得議敘苛索
妄取致累該屬官民則是其居心全不如此二人此端
斷不可開可將此令督撫司道各員知之
二十六日奉
上諭羅殷泰具摺奏稱松潘打箭爐口外各處建造城工
無著銀兩曾通詳督撫未經具題又軍需冐費皆推諉
於王景灝等羅殷泰係允禵妻兄由吏部文選司郎中
經隆科多保題因用為按察使又補授布政使三年有
餘並未陳奏一事初則逄迎年羹堯繼又迎合王景灝
地方應奏事宜瞻顧畏避不肯直陳今聞離任來京恐
接任官員查出伊任内情弊揭參始具摺陳奏羅殷泰
朕曾准其摺奏如果當時申詳督撫請其具題督撫不
題伊何不自行奏聞其偽罔顯然情由可惡且摺内前
稱撫臣王景灝後又稱蔡撫院官同而書銜書名各異
甚屬怪誕竒異君上之前如此信筆漫書可乎朕前曾
降旨令羅殷泰來京今觀其奏摺伊任内錢糧不清之
項甚多伊不必來京著行文法敏會同佛喜程如絲將
伊一切未清之項徹底清查據實奏聞勿得徇情隱匿
羅殷泰與法敏原有親誼朕所素知法敏亦曾奏過此
事若法敏少瞻顧親情黨庇隱匿不據實查奏定行重
治其罪松茂道孟以恂曾令其往巴里坤地方代王全
臣辦理軍需今王全臣既已發回孟以恂著仍回四川
清理伊經手錢糧建昌道安定昌曾著來京今羅殷泰
未清之錢糧伊亦曾經手著查其起程日期行文前去
如離京已近則令其來京再行前往如起程未久離四
川尚近令其仍回四川料理未清之項至於凡關係此
案錢糧人員有應質訊者著法敏等一併提問
二十七日
諭戶部朕軫念東省被水窮黎粒食維艱特允山東廵撫
陳世倌之請於大清河興工䟽濬令乏食小民得力役
之資為餬口之計今天氣和暖土脉鬆潤正施畚鍤之
時去秋該撫奏請設厰煮賑目下赴工者衆粥厰可以
停止但念此就食小民其中豈無老弱殘疾不能赴工
者煮賑既停麥秋之期尚遠此軰窮無所歸之人或仍
至失所朕心深為惻然應行文山東廵撫陳世倌將不
能赴工之窮民查明若干每日仍給與升合之資俟至
麥收後停止所用銀兩俱作正項開銷該撫嚴飭各州
縣官務期實心奉行以副朕養育百姓之至意爾部速
遵諭行
又
諭戶部山東去秋被水州縣其應輸漕米朕於部覆緩半
之外敕令該撫查被災尤甚之處將漕項全緩但念各
州縣應給兵糧例不在緩徵之内軍儲固為緊要而被
災黎庶於粒食之餘責其輸納糧米未免艱於措辦爾
部行文山東廵撫陳世倌著於起運雍正三年漕米内
截留五千石以為支給兵糧之用倘有餘剩即留為下
年兵米其支給米石俟秋收後徵補還項庶兵糧無悞
而民力可紓矣爾部速遵諭行
二十八日河南廵撫田文鏡奏報漕船出境奉
上諭從前田文鏡請將直隸大名府屬之濬滑内黃三縣
改隸河南省衛彰二府經九卿議覆朕降旨准行時李
維鈞内懷私心欲阻撓其事繕摺奏稱豫省漕糧應改
於小灘開兑三縣無庸改隸朕硃批諭旨發與李維鈞
小灘開兑之說先經詳議難行因而中止今若將此摺
發與河撫再議伊必固執前議徒令朕疑田文鏡耳於
事無益但將三縣歸併豫省明歲自然明白矣今田文
鏡奏報豫省漕糧船隻於雍正四年正月十七日盡出
豫境歴年豫漕俱於五六月間方得出境今歲如此迅
速可見從前實因地属他省呼應不靈沿河官弁亦皆
漫不經心故致每年遲悞朕諭旨所云明歲自然明白
者今已明白矣田文鏡實心籌畫辦事可嘉著交部議
叙李維鈞當時身為封疆大臣乃借改兑小灘為名惑
亂國事是何意見著伊明白回奏
二十九日
諭江蘇廵撫張楷朕每見蘇松漕米虧空案内一經承名
下侵蝕至二三千石訪問其故則糧重倉多之處州縣
官不能兼顧每點派收書經管收納所收民糧除丁兑
外原有斛面餘米存留在倉遂有糧戶將應納米石私
相折銀收書將餘米抵算迨收折既多倉内餘米不足
以補而所收米價又已隨手花費以致虧空漕項此不
可不嚴立條禁也嗣後收書有侵蝕漕米者該州縣詳
參後審究確實按其米數即當照監守自盗律治罪并
將僉派收書之員題參議處其侵蝕米石查明收折之
糧戶著於各糧戶名下追補庶可懲猾吏而警愚民著
即議奏至各州縣所收倉糧丁兑之外倘有贏餘令該
州縣報明存貯公所為修理常平倉厫之用再有餘剩
歸入常平倉以佐賑濟該撫嚴飭蘇松二府各州縣實
心奉行倘有借餘米名色加收斛面遺累小民者定行
重治其罪決不少貸
世宗憲皇帝上諭内閣卷四十一
