欽定四庫全書
世宗憲皇帝上諭内閣卷十八
雍正二年四月
上諭十九道
初三日怡親王等議奏副河道總督嵇曾筠請設標
下河兵應不准行奉
上諭嵇曾筠已授副總河職銜伊奏請添設河兵一事爾
等議覆無庸添設但總河駐劄南河兼管運河於河南
黃河相去甚遠猝有緊要工程實難相顧故將河南黃
河另著副總河管理若無標下官兵難共驅使總河標
下十河營兵數甚多或令齊蘇勒酌撥分給務期永遠
可行爾等詳議具奏
又三法司議奏侵隠莊親王財産之府佐領下人焦
弘勲擬絞監候秋後處决奉
上諭楊纘緒田家穀俱有言職風聞事件向許奏聞焦弘
勲一案三法司堂官俱已畫題伊等並不畫題若議罪
之處與伊等意見不合即應另行啓奏伊等既不畫題
又不另奏非欲沽名即係徇私爾等傳諭楊纘緒田家
穀令其明白回奏此案既有御史二人不肯畫題該部
不行聲明亦屬不合嗣後凡會稿事件如有不畫題者
爾部即行聲明具奏
初五日奉
上諭據蘇尼特阿霸垓阿霸哈納爾蒙古人等俱稱連年
災傷今又遭大雪牲餼俱已倒斃等語若差官查奏始
行加恩則現今乏食之人恐至饑餒著參領多索里侍
衛納蘭馳驛前往查核發戶部帑銀二萬兩前去會同
阿霸垓公德木楚克逐一查明計算實在無畜牧不能
度日者將此銀兩著四旗酌量散給均使沾恩
初七日奉
上諭自戊子年來朕之無知兄弟數人種種妄行以致
皇考暮年憤懣之處難以枚舉未嘗貽
皇考一日之安也是以肌體消瘦血氣衰耗伊等非惟不自
引咎毫無愛戀之心且固結黨援希圖僥倖由來人矣
伊等如此妄行朕時時殚竭心力寬慰
皇考保全伊等不但伊等知之諒亦衆所共知也朕即位後
不念舊惡惟篤兄弟之誼恩予包容指示教誨冀其改
過以期終始保全伊等不知感恩罔悛舊惡益復妄行
在昔
皇考時朕尚以兄弟之故如彼周旋豈今紹承大寳而有凌
逼兄弟指瑕求疵之理乎允禩素行隂險狡詐
皇考深知曾於朕兄弟前屢降
諭旨不可悉數亦難悉記今姑舉其一與衆知之康熙五十
三年
皇考自熱河回鑾駐驆要亭允禩遣人以將斃二鷹上進
皇考
皇考甚怒硃批
諭旨以示朕及諸皇子捧閱之下俱無奏言朕獨繕摺具奏
所批
諭旨誠親王收貯現今繳上諒此
嚴旨允禩未必得知即允禵亦斷不以告也
皇考所遺諭旨諸王大臣一經捧閱即知之矣朕豈有意凌
虐苛責之哉自朕即位不計允禩從前諸惡惟念骨肉
兄弟優封親王任以總理事務理應痛改前非感朕包
容委任之意輸其誠悃以輔朕躬乃不以事君事兄為
重猶以同輩諸弟允禟允禵為伊出力之故懷挾私心
由此觀之其大志至今未已也諸凡事務不實心辦理
有意隳廢使朕受不美之名且每遇奏事並不身到亦
不檢點苟且草率付之他人故激朕怒以治伊罪朕斷
不使伊志得遂也朕之此弟較諸弟頗有辦事之材朕
甚愛惜非允禟允䄉等可比朕今惟加以教誨令其回
心改過至誠佐理政治堪為得力之人斯不但成朕友
于之誼亦以全
皇考慈愛之衷伊果抒忱於朕即無異盡心於
太祖
太宗
世祖
聖祖矣如此則諸王大臣誰復外視伊者不但伊自受恩傳
之子孫亦永永勿替若仍不知悛改肆行悖亂干犯法
紀朕雖欲包容寬宥而國憲具在亦無可如何當與諸
大臣共正其罪昔
皇考年十五執巴圖魯公鰲拜往事可鑒朕若果欲將允禩
治罪當令其不及措手豈有於衆前三復教誨之理朕實
望其回心耳爾諸王大臣亦宜時加勸化務令改悔併皆
留心詳視允禩果能回心改過明於君臣大義感激朕
恩表裏如一爾等即據實陳奏若怙過不悛亦斷不可
隠諱允禩
聖祖仁皇帝之子朕之弟也安可目視其日即於凶惡乎伊
之善惡若不據實奏明稍有隠匿非惟負朕更有何顔
瞻拜
景陵朕向日並無希望大位之心倘如伊等營謀朕亦不讓
伊等伊所紏合之人朕豈不能紏合伊能市私恩小義
之名朕豈不能邀取朕素無此志他人容或不知深知
朕者無過允禩也
皇考以大位付朕朕念
皇考四十五年顧復深恩勉承大統仰荷
皇考詒謀之重大夙夜祇懼不遑寢食天下幾務無分巨細
務期綜理詳明朕非以此博取令名特以欽承
列祖開創弘基仰體
皇考付託至意為
社稷之重勤勞罔懈耳爾諸臣内但有一人或明奏或密奏
謂允禩賢於朕躬有足取重之處能有益於
社稷國家朕即讓以此位不少遲疑為君非易事若只圖一
身逸樂亦復何難必欲繼美
皇考則更無難於為君者矣朕既受
皇考所付重任則朕之一身上關
宗廟
社稷不得不為
皇考之聖神猶防允禩等之奸惡不能一日寧處朕身視
皇考何如耶且於
皇考則為父子於朕則為兄弟父子之於兄弟相去甚遠伊
等在
皇考時毫不遜順恣意妄行匪朝伊夕至今猶然不止所當
深慮朕可不念
祖宗肇造鴻圖永貽子孫之安乎大臣等參奏允禩摺子曾
與誠親王恒親王淳親王看過王等云此所奏雖是而
猶未盡
皇考大内所降諭旨伊等不知之處甚多隨以
皇考從前所降諭旨繕摺具奏爾等將此摺傳示諸王大臣
又奉
上諭允禩既再三懇求奏稱若將各摺宣示諸王大臣臣
更有何顔面行走等語
皇考所降硃筆諭旨與朕比時回奏摺子傳示衆人之處著
暫行停止俟其改悔其誠親王及大臣等所奏摺子著
宗人府内閣一併鈐印封固内閣另行敬謹存貯
又
諭刑部朕惟明刑所以弼教君德在於好生從來帝王於
用刑之際法雖一定而心本寬仁是以虞廷以欽恤垂
訓周書以慎罰為辭誠以民命至重凡少涉疑之案寧
過乎仁無過乎義也朕自臨御以來一切章奏無不留心
細覽於刑讞一事尤加詳慎誠恐法司未能平允情罪
未能悉當朕心深用惻然故凡京城及各省題奏讞
獄但少有可矜者無不法外施仁量加末減獨念朝審
重囚其情實者刑科必三覆奏聞勾除者方行處決而
外省情實重因惟於秋審後法司具題即咨行該省無
覆奏之例朕思中外一體豈在京諸囚宜加詳慎在外
省者獨可不用詳慎乎人命攸關自當同仁一視自今
年為始凡外省重囚經秋審具題情實應決者爾法司
亦照朝審之例三覆奏聞以副朕欽恤慎罰之至意爾
部即遵諭行
初八日允䄉奉使口外不肯前往於雍正元年十二
月進張家口捏稱有
旨令其進口居住兵部奏
聞奉
旨交廉親王允禩議奏允禩以作速行文令允䄉仍舊前
往并將不行諫阻之長史額爾金交部議處等語具
奏奉
上諭覽所奏殊為多事允䄉於中途私回不肯前往原奉
差遣之處今又何必令其出口若仍令出口似朕有意
將伊逐往嚴寒之地矣朕若遣往自必令伊前赴喀爾喀
地方伊既已進口亦聽其自便至額爾金原非允䄉意
之所重現今指使允䄉之人尚未處分額爾金何必治
罪著允禩再議具奏允禩奏請將允䄉革去多羅郡
王撤其所屬佐領沒入家産解回交宗人府永遠禁
錮奉
上諭所奏著交諸王貝勒貝子公及議政大臣詳議具奏
允䄉卑鄙性成行止妄亂文學武藝蒙
皇考訓諭數十年終於一無所成平生無一事可以上慰
皇考聖心貽
皇考一日之悦豫抑且賦性隂險朕兄弟中最為微末無恥
之人既不自知其庸懦無能又不肯安分守己恣意倔
強覽廉親王所奏允䄉惡蹟似無虛語數十年來朕諸
兄弟
皇考何嘗藏諸深宫之中各人行誼昭然在人耳目不惟朕
之兄弟知之舉國孰不知之耶諸王大臣等務期各秉
公忠維持大義自出意見議奏倘稍有迎合之念及苟
且照廉親王所奏議覆之處豈特隳壞爾等臣節更有
何顔瞻拜
景陵且廉親王所奏或出至誠或蓄他志在朕猶自遲疑未
信此事惟賴諸王大臣公忠辦理著速議具奏
比時諸王大臣奏允䄉奉使不肯前往詐傳
旨意私自進口不法已極應革去郡王撤回佐領交宗人
府永遠禁錮臣等所議實秉至公即有
諭旨寬免允䄉臣等必不奉
詔奉
上諭此事交爾等公議欲識諸王大臣之意耳如欲治允
䄉之罪則竟治其罪矣朕非不能執法之主豈有委爾
等治罪之禮覽諸王大臣議奏朕非鄙薄爾等所見實
有不到允䄉朕弟也國法具在犯法即應治罪朕豈避
加罪於弟之名而委之於人乎允䄉之事交與允禩者
特以觀其如何處置並無他意向來允禵允禟允䄉等
俱奉允禩為師伊所指示即便遵行故朕望允禩教誨
伊等使之改過乃不但不行教誨反激成伊等妄為朕
所差遣之處竟不前往私回觀望居住口外數月又稱
奉旨進口如此不法任意妄行皆由允禩指示其意惟
欲朕將伊等治罪以受不美之名允禩見小不明大體
豈知此等無理無義乖戾犯法之弟治之以罪適足以
昭朕無私之善政何礙之有經史謂社稷為重君次之
若令朕躬有無益於
社稷諸王大臣以
社稷為重倣伊尹放太甲之所為朕亦視為忠愛之臣若諸
王大臣官員軍民人等戴朕如父母畏法如雷霆則朕
躬上關
社稷苟無益於朕躬即無益於
社稷矣朕今施以恩澤而不知感喻以法令而不知懼朕當
以
社稷為重雖係兄弟亦難顧惜朕自當明罰勅法候降諭旨
此事諸王大臣理應將允䄉素行與今所作之罪明白
指陳或照允禩所議治罪或加等減等治罪之處請旨
定奪朕自降諭旨豈有以朕弟而聽諸王大臣擅自定
議之理乎此權亦不可付之諸王大臣也
初九日奉
上諭禁止私刨人參者原為窮民入山傷生者甚多所以
立法甚嚴舊定律例不論已得未得俱解送刑部嗣以
未得參之人未免往返拖累為可憫惻故於盛京刑部
監禁每年差官前往審理朕思伊等俱係圖利窮民春
夏時被獲監至九月十月方得審結延挨月日身受寒
暑風雪飲食不能隨時多致疾病死亡甚屬可憫寧古
塔有將軍辦事御史盛京有將軍刑部併副都御史永
福嗣後將各地方所獲者即行審理作速完結年底令
審理各官將一年内審結之案彙齊具本啓奏自今年
為始將審理偷刨人參事件之部院衙門堂官停其差
遣如此則案内之人無久禁凍餒之苦累矣
又
諭江南總督查弼納漕運總督張大有署理江蘇巡撫何
天培朕惟漕運所經河道固以通國廪之輓輸亦以便
商民之利涉旗丁與商民自應一視同仁無容偏護而
偏累也去年因秋冬雨少河流淤淺而旗丁人等不顧
漕運維艱任意攬載客貨致船重難行聞今春丹陽常
州等處地方及沿途遇淺槩拏商船起剝且借名需索
貪暴公行得賄者雖空船亦行釋放不遂其欲者勒令
當差有將貨物行李抛棄河干紛紛露積或為風雨所
損傷或為盗賊所窺伺該管漕運文武官弁漫無約束
毫不經心小民營販資生何以堪此擾害爾等係地方
大吏皆當實心體恤稽察周詳奉諭之後或再有起剥
之事當各嚴飭所屬官弁申明約束不得仍蹈前轍並
出示遍諭軍民人等使知朕一體軫恤之至意至張大
有身任總漕糧艘往來乃其專責尤宜整肅綱紀釐奸去
弊嚴明馭下毋使玩法犯科乃往往固執己見袒護下
屬任其沿河盗賣漕糧兼倚勢藐法貽累地方甚屬不
合今除已往不深究外嗣後若仍不加意約束屬員有
心縱容及失於覺察再經朕訪聞定行嚴加議處其欽
承毋忽
十九日九卿等遵
旨詢問御史田嘉穀楊纘緒會議焦弘勲一案不肯畫題
又不另議緣由具奏又田嘉穀楊纘緒各明白回奏
奉
上諭焦弘勲一案田嘉穀楊纘緒如何不畫題若有不慊
意處即當兩議或將不畫題緣由繕摺奏聞不然即應
同三法司畫題具奏言官尚許風聞言事乃在與議之
例既不兩議又不奏明緣由又不畫題躭延命案是屬
何心因朕問及躭延之故始知由伊等不畫題所致伊等
既故為隠瞞設朕不問及不知伊等之不曾畫題竟
照法司所議完結伊等必退有後言以為人命案件三
法司大臣官員不能詳審定案是以我等不曾畫題借
此邀名干譽無所不至古人慎重民命每戮一人必謀
之左右謀之大夫更謀之國人今縱不能謀之國人如
何與議官員内尚爾議論不能全同况朕自即位以來
屢經面諭大臣官員務宜矢公矢慎同寅協恭不可少
有偏私拘執意見如有於心不合之處不妨奏聞朕自
有定奪朕深望爾等之直言陳奏爾等自應仰體朕心
直陳所見今觀田嘉穀楊纘緒之所為是專務虛聲自
樹黨援非愚昧無知即其心叵測此等人如何用得事
雖微小亦不可不防微杜漸此風斷不可長田嘉穀楊
纘緒著革職回籍今尚在三年之内故但令革職回籍
如三年後大小臣工尚不能滿漢一體同心協力猶有
各執己見邀譽盗名者朕必治以重罪
十五日奉
上諭朕於朝會大典行禮有年見我滿洲禮儀甚屬廢弛
大非尊君敬上之道我
皇考神聖寬仁如此等處雖經目覩一切包容若為不知故
稽查之大臣官員仰見
聖度寬宏遂皆視為尋常並不約束紏參漸致疎忽不謹朕
今即位既已深知若不整理嚴禁將來流弊無所底止
我
皇考在位六十餘年天下軍民每一言及尚無不額手感戴
而居官者反不知敬禮可以為人乎且
皇考在位六十餘年深仁厚澤遍及四海九州而朝堂之上
尚有不知竭誠盡敬干犯法紀者朕今何所恃而望衆
人之無不致敬盡禮耶此等愚昧之人非可以寬仁感
化祗得以法令治之國家大典攸關君臣大義所係朕
亦無如之何朕自御極以來屢有諭旨近又申飭嚴禁
乃奉旨未幾而李建勲羅植於行大典禮之日即顯違
朕旨著將二人俱革職拏送刑部監候秋後正法並飭
諭該稽察之御史侍衛等嗣後加謹嚴查遇有失儀者
即行紏參若不紏參經朕另派之人查出必重治伊等
之罪
十七日
諭太常寺贊禮郎讀祝官内有人材可用辦事勤慎者爾
等即行題奏令其部内辦事仍兼管行走亦無貽誤祭
祀之事再讚禮郎讀祝官除祭祀外並無别事有常在
園館醉飲至祭祀之處猶有酒氣者此等人雖能讀祝
爾等亦必題參革退
十八日署京口將軍李杕奏請領催劉起鵬等補授
驍騎校奉
上諭各省此𩔖記名人甚多缺出之時皆將記名人題補
但未記名之人若無補用之途伊等何以效力行走著
該部行文各省將軍等將未記名人内有人材可用弓
馬嫻熟盡心效力者㨂選具奏
十九日奉
上諭前有條奏婦女入廟進香成羣聚會混雜行走妄費
無益及入於别教妖言惑衆理宜禁止者曾降旨准行
但並未禁止民人於名山寺廟中禮拜也今聞凡係寺
廟槩行禁止不許民人叩拜又往&KR2169;髻山進香人等於
金盞河地方掛號取税皆與朕旨不合其禁止太過之
處在京著禮部查明具奏金盞河地方交與直隸巡撫
令其查明具奏
二十日總理事務王大臣等議奏青海大捷獻俘
太廟是日
皇上御午門受俘奉
上諭此次平定青海實乃
皇考留貽之功故捷音到日恭告
景陵今造逆首惡吹拉克諾木齊等三人檻送到京朕令議
獻俘
太廟之禮以慰
列祖在
天之靈諸王大臣等乃議及受俘歸功於朕非朕本心可否
祗行獻俘不行受俘之禮諸王大臣等再察典禮具奏
二十四日都察院奏請將散給流民餘剩銀兩存貯
五城以備賑饑粥飯柴薪等用奉
上諭此銀存貯五城備用甚好遇有掩骸之事亦於此項
銀内動用但須核實毋得冒濫
二十六日奉
上諭允䄉不肯前往奉差地方並不請旨私自回來詐稱
抱病任意出入邊界朕已寬容數月伊毫無惶懼之意
公然違旨居住彼處近召入王大臣等嚴降諭旨允䄉
未嘗不知亦竟不差一人前來謝罪奏請殊失臣節其
以朕為不能治伊之罪乎允䄉素係凶暴無知之人著革
去王爵調回京師永遠拘禁將允䄉之子與伊家産佐
領下人員如何措置並拘禁處所著各該管處另行請
旨
世宗憲皇帝上諭内閣卷十八
