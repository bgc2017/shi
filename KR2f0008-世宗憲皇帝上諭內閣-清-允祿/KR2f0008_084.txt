欽定四庫全書
世宗憲皇帝上諭内閣卷八十四
雍正七年閏七月
上諭四十道
初一日
諭大學士九卿等易經云立天之道曰隂與陽立地之道
曰柔與剛立人之道曰仁與義仁義雖分而其理則一
天下之人但知仁主於慈義主於斷仁主於寬義主於
嚴以為仁義各有其用而不知其相資相濟而不可須
臾離也盖有仁而無義則其所謂慈與寬者亦婦人之
仁耳豈得謂之仁乎且不但不得謂之仁並有害於仁
以其姑息之愛不合於事理當然之則也孔子曰惟仁
者能好人能惡人盖其所好所惡必合於事理之宜而
後天下享仁人之福所謂殺一人以安千萬人義之至
正所以為仁之至也即如翦除盜賊義也然盜賊既除
則良善得寧豈非仁乎懲創兇頑義也然兇頑既懲善
者益勉於善而不善者且相率而遷於善豈非仁乎其
餘互相為用之處皆可以此𩔖推其分仁與義為二而
不能融會貫通者則見理不透之故也
初二日奉
上諭凡外任文武官員因公詿誤革職者朕恐其人材尚
屬可用而罷黜之由乃限於定例不忍使之廢棄終身
是以格外施恩於部議革職之時往往酌量降旨令其
交代後該上司出具考語送部引見此朕愛惜人材體
恤下情之意惟是外官在任參罰之案常多每有先經
革職奉旨來京引見之員陸續又有别案革職者此等
官員著交部查明若續參之案情罪重於前案非係因
公詿誤則不應帶領引見若後案仍係因公詿誤與初
參革職之案情罪相同仍著帶領引見於摺奏内將該
員共有處分幾案之處聲明候旨
又奉
上諭湖南布政使趙城為人謹慎小心但自蒞任以來未
見有實在禆益地方之處今年各處雨澤調勻惟聞湖
南夏月民間望雨甚切昨趙城具摺奏事並未言及但
稱湖南風俗澆漓請於省城建立書院教以進退威儀
以為化導人心之政夫湖南一省士民甚衆道里甚廣
豈一二書院便能化導轉移者且趙城自翰林出身歷
官多年至於藩司大員之職而伊奏摺自稱迂腐書生
觀其所奏之事不能探本窮源切求民務而陳奏之詞
又不得體則其識見之卑淺無能可知趙城不稱布政
使之任著調來京以應補之京堂員缺請旨補用署江
西廵撫内閣學士張坦麟每事瑣屑不知大體不稱廵
撫之任著調回衙門辦事
初三日奉
上諭訓練營伍之道必技藝精熟方有濟於實用聞直隸
地方營汛中鎗手演習時止放空鎗從未装入鉛子打
把一次似此則信手高低漫無準則何由純熟而成必
中之技直隸幾處如此則通省可知直隸一省如此則
外省可知嗣後著通行直省督撫提鎮等轉飭所屬於
練習火器之時用鉛子打把演熟準頭則火器皆成利
用於營伍實有禆益
初五日鑲黃旗都統三泰等題參領催巴勒偷關俸
米驍騎校色爾圖堅供不曾分用應將色爾圖革職
拏問奉
上諭爾等奏請將色爾圖革退驍騎校拏問等語爾等並
不盡心辦事詳究事體根源以領催巴勒一人供出之
詞即將色爾圖革退拏問色爾圖以為既已革職若不
承認必致刑訊只得勉強承認似此潦草結案必有無
辜受屈等情况米又非細小之物偷出之時僱何人車
載賣與何舖與色爾圖何處私分何人看見必有見証
爾等將此情由將領催巴勒再加詳審定擬具奏
初七日奉
上諭恭查
陵寝祭祀需用黍稷菓菜是以設立園頭莊頭給與地𤱔俾
其種植灌溉按時供辦康熙三年
聖祖仁皇帝於
孝陵設立莊頭園頭共給地四百一十晌至康熙三十九年
又增給地一百五十三晌據禮臣查奏此二項地畝已
足供辦祭品朕伏念
陵寝祀禮關係重大所需時獻品物必承辦之人充實豐裕
然後嘉榖珍蔬繁茂鮮潔庶可展孝思而逹誠敬今欲
加增地畝若干賞給莊頭園頭使之供應饒裕著
三陵總管大臣詳悉查議到日交與該部議奏
又奉
上諭副都統尚承恩將伊開戶奴僕之事繕摺具奏朕勤
理政務乃為天下國家之大一日二日萬幾豈有代尚
承恩料理家務私事之理伊欲告理家務自有該旗該
部乃不於應告之處呈訴身為大臣竟將私事希圖徼
幸冐昧陳奏甚屬不合著將尚承恩交與該部嚴加察
議具奏
又奉
上諭從前王璣參劾松江府知府張文英一味怠玩諸事
推諉比時王璣徇私屈法之處尚未敗露是以降旨將
張文英嚴加議處今既知王璣蒞任以來徇私負公之
處甚多則其所參屬員必不盡出於公當此案朕心實
甚疑之即如參奏張文英運米赴閩視同膜外等語查
運閩之米次第妥協運到並未遲悮該知府若視為膜
外係何員辦理此事也又如參奏張文英承辦銅觔領
價遲延等語若張文英係不肖之員欲思染指則領銀
惟恐不速何至以遲延被參且銅觔現在辦理將來有
悮與否尚在未定亦不應預行參處前王璣趙向奎派
員分查州縣錢糧即將王掞之門生派委太倉州則其
瞻徇情面以私廢公可知此次之參奏張文英未必不
因嗔怒張文英有掣肘之處而欲去其官也著范時繹
尹繼善彭維新將張文英居官如何及運米辦銅之處
秉公確查若王璣所參是虚著將張文英仍留松江府
知府之任或王璣挾私妄奏或聽趙向奎詳揭之處一
併嚴加審擬具奏
又奉
上諭古州等處生苖盤踞於黔楚粤三省接壤之間自古
未通王化時為居民行旅之患總督鄂爾泰籌畫調度
悉合機宜張廣泗經理有方蘇大有奮勇宣力俾各種
生苖咸霑聲教地方寧謐諸事已竣甚屬可嘉鄂爾泰
等及在事文武官並從優議敘
初八日奉
上諭駐藏兵丁其家口在家著照出征兵丁之例給與坐
糧以為養贍之資若其家有喜喪事件亦照出征兵丁
例賞給銀兩
又署直隸總督唐執玉題報蘇州衛漕船遭風沉溺
奉
上諭前據倉場侍郎岳爾岱等奏報糧船被風情由比即
降旨令倉場侍郎等查明加恩賑恤又每船賞銀五十
兩濟其困乏其損壊船隻漂失米石之處俱免其賠補
水濕之米亦准交收此所報被水糧船俱著照從前諭
旨行
初十日奉
上諭魏廷珍前因奏本誤用題本被通政司參劾朕令其
明白回奏今回奏前來應用題本又復誤用奏本通政
司又行題參似此有意舛錯屢被參劾實不可解若魏
廷珍之意以為不當分别題本奏本伊係大臣便應據
實陳奏將舊例更改何必故意如此此雖無關於民生
之大端然儀節所關封疆大臣以屢誤被參亦甚非體
著魏廷珍再行明白回奏
又
召入知府耿覲謨等奉
上諭知府一官承上接下以察吏安民為要務督撫統轄
全省地方遼闊屬官多至百數十員察核賢否自難人
人確當所頼者汝等府道耳一府所屬其多者不過十
餘州縣耳目易於周知如能與督撫同心協力則舉劾
悉當吏治自然肅清但不得背公違理迎合督撫之意
如屬員果賢督撫或有苛求爾等須捨自已功名竭力
保全之不可搜求詳揭若係不肖之員雖督撫密露庇
護之意亦不可委曲順從盖此等劣員貽悮地方即此
時順從督撫曲為徇庇將來倘被新任督撫題參徒然
貽累已身若秉公察吏獲罪上司即被參劾至於降革
朕調來引見面加詢問如果情真理當必將誤參之上
司嚴加處分也在汝等何害乎至秉公持正之督撫爾
等又不得與所屬人員通同欺詐朦蔽譬如督撫與朕
必能一德一心方可整官方而清吏治若各懷欺隠之
心朕亦難於辦理矣從來人才難得朕欲爾等察吏並
非苛刻搜索細事以參劾詳揭為能如屬員之過出於
無心情有可恕務必盡心教訓冀其悛改如仍蹈前轍
然後參揭方不至於屈抑人才爾等皆有志上進之人
若能協同督撫報效國家撫綏百姓將來陞授大員時
自有賢能屬員來相贊助也汝等今日若以欺㒺上司
為事他日亦必受屬員之累此實報應自然之理古語
云使天下無一夫不獲其所實非人力不能之事如一
府之大或一人之力不能周到若一州縣得一好官則
一方百姓自受其福庇矣推之天下州縣各得其人豈
非匹夫匹婦各得其所之明驗乎所以治天下之道惟
在察吏一事再近來外官多有視督撫之行事以為進
退者如遇田文鏡鄂爾泰李衛此等才守兼優不徇情
面不避嫌怨之督撫即踴躍向前若遇中等督撫則凡
事因循觀望不肯盡心殊非臣子竭誠供職之道爾等
總宜改除陋習勉盡職守以圖上進今耿覲謨陳沆蘇
本潔以同知知縣經督撫保題引見補授知府者董文
偉係革職知縣經岳鍾琪保舉引見越格補授知府者
爾等若不公忠勤慎報效盡職不惟深負朕恩且有何
顔面以對保舉之人而忍貽累於知己之上司耶爾等
赴任務期夙夜凛遵毋負朕諄切訓誨之至意
十一日奉
上諭歷年各省貢監等赴部考職不過得一空銜在本人
無選用之期在國家無引見之例是以伊等相沿陋習
託人代考習以為常朕深知其弊曾經降旨申飭而此
風仍未止息前年於考試後特令通行引見一則欲察
其真假如何一則欲廣收人材於稠人之中以備州縣
佐貳之用不使至於遺棄也比時應試者一千二百餘
人而報名引見者僅二百人朕就其中舉止從容應對
明白者拔取數十人交與吏部陸續選用及後再加訪
察此等引見得官之人仍有代人考試並代人引見者
可謂愍不畏法之徒矣因思若逐一嚴查或致生事擾
累於是特頒諭旨令本人自行出首酌量免其重罪並
令從前代考得官者亦准自首此格外矜全之恩也年
來各省督撫具題前來凡自首託人代考而得官實由
於捐納者朕俱開恩免其議處近聞外省地方官不問
其人之得官與否概將歷年考職之人加以盤詰逼令
自首甚至胥吏鄉約逐戶嚴查地棍讐家挾私訐告種
種紛擾多生事端此則有司奉行不善之所致也朕旨
原言代考得官者而今則並及遠年止得空銜之人朕
旨原令本人自首而今則添官吏嚴查苛索之弊著該
部行文各省通行曉諭凡考職人員止得空銜未曾得
官者其自行出首與否聽本人之意若得官之人應行
自首而隠匿不首者别經發覺自有國法再者前因纂
修一統志書内載本朝名宦鄉賢孝子節婦一應事實
行令詳悉查報以備纂修該地方有司自應確查紀載
採訪鄉評據實秉公咨送書館以彰直道今聞外省郡
縣中竟有胥吏作奸借端生事向本家查取事實高下
其手希圖財賄者似此則有力者必致濫竊褒揚而無
力者往往不能表見何以副國家彰善旌賢之典著各
省督撫等通行嚴禁倘有仍蹈故轍者將該地方官即
行查參
又奉
上諭朕見近來官員等彼此互揭之案甚多如上官揭報
屬員而屬員隨即列欵揭告上官知縣揭報教官而教
官隨即列欵揭報知縣似此等者若果出於公道則何
不控告於未揭之前而乃報復於既揭之後其為挾讐
反噬情弊顯然但其中或有探知上官欲行揭報而先
行詳揭者亦有逆料下屬必行揭報而先發制人者其
情偽虛實種種不一總在督撫等悉心詳察秉公審理
從庚戌年為始若有挾私互揭之案其所揭欵蹟件件
審實非虛則照定例歸結倘數欵之中有一欵審虛仍
照誣告律治罪若件件皆虚則將挾私互揭之人嚴加
治罪文武官員一體遵行著該部預行曉諭咸使聞知
又奉
上諭八旗内覺羅佐領或有或無向未畫一今既將下五
旗覺羅佐領由各該王屬下撤出作為公中佐領朕意
均派八旗方為妥協前者宗人府設立宗學祗令教習
宗室尚未及於覺羅覺羅人衆今若一概歸併宗學教
者勢難遍及應每旗各立一衙門管轄覺羅或王或公
派委一員統理令其於各該旗覺羅内揀選老成練逹
品行端方者一二人分管即於該旗衙門之傍各設一
學除情願在家學習者外擇其可教之人令其讀書學
射滿漢兼習所派出之管轄人員不時訓誨稽察如内
有行止不端不知守法安分者即回明宗人府王等令
在該旗衙門居住學習禁止出門俟其改行遷善之後
再回明宗人府王等聽許出門年底彙疏具題如此則
於覺羅少年子弟大有禆益而人人皆可成就著宗人
府王公等會同滿洲大學士六部尚書詳悉議奏
十二日奉
上諭各省解部錢糧及各項物件俱有批迴向例解官於
各部掣批之後即將所掣批廻赴科掛號原無六道掛
號之例盖既經各部查核其數目又經各科查驗其遲
速則事已完備矣乃近年泥於科道一體稽查之說因
於六科掛號之後又赴御史衙門掛號致令解官多候
時日且開不肖書役需索之端於事件甚屬無益嗣後
著將六道掛號之處概行停止
又
諭大學士等各省解送錢糧差委雜職領解此等微末之
員功名甚輕或有中途盜隠捏報刧失者再失鞘銀兩
令地方文武官均賠亦未允協爾等查議具奏
十三日奉
上諭從前賞賜各省駐防兵丁銀兩原令該將軍副都統
等公同設法生息以為兵丁喜喪事需用之費所降諭
旨甚明今吳納哈等乃將此項銀兩借給兵丁生息是
以兵丁所出利銀賞給兵丁甚非朕恩賞之意吳納哈
等辦理此事殊屬悖謬著照從前諭旨遵行伊違背諭
旨不能誠心體朕恩恤兵丁之意祇圖簡便易於料理
不敬謹從事著該部嚴察議奏
十四日鑲黃旗都統會同刑部審明驍騎校色爾圖
於偷關俸米案内並無分肥入已但不曾查明應交
該部議處奉
上諭依議此事朕若不降旨令其再加詳審即照伊等所
奏將色爾圖革職交部審訊必致畏刑承認豈不冤抑
旗下大臣辦事朕何等訓誨乃仍復草率錯謬至此三
泰奉差他出且辦理旗下事務未久不必交部副都統
諾穆柱延福著交該部嚴加議處具奏
十五日奉
上諭朱閑聖盤驗火藥鉛子以致失火凡官員前後交代
從未有盤查火藥之例今朱閑聖盤驗火藥鉛子其不
能謹慎之過尚小而有意苛刻前任之人甚屬不合但
署督查郎阿曾具摺奏稱朱閑聖居官尚好請仍留任
著降一級從寬留任
十七日奉
上諭凡八旗虧空未完之項大約拖欠官庫公庫銀兩居
多若概行治罪則人員甚衆若概從寬典則其中亦有
虧空甚多情罪較重者國法所在難以姑貸從前因八
旗清查黃册内有實在力不能完者曾從寬以枷責結
案今刑部每照此例定議並未分晰情罪之輕重虧項
之多寡未為允協著大學士會同刑部大臣分别酌議
定例具奏
又奉
上諭宗人府府丞蔡嵩奏摺内稱王子為王爺伊由翰林
歷任中外服官多年從古來曾有在君前奏對稱呼王
爺之文理乎伊豈不知朝廷禮法乃朕降旨詢問而伊
奏稱臣實愚昧不知國體朕又問國體爾既不知是將
大清政務視若膜外矣伊即應諾是是復問數次皆然
毫無畏懼認過之意如此妄誕放肆實為可駭著革職
拏交刑部嚴審定擬具奏
十八日奉
上諭科道乃朝廷耳目之官專以進言為職朕令其于露
章之外復行密奏者盖欲其時進讜言匡朕之不逮有
益於吏治民生也既係密奏則當加意謹慎不謀於人
不洩於外方無忝於事君之義而不愧言官之任乃近
見科道等之密奏並無直言規諫及有益於吏治民生
之處而沽名邀譽之習仍然未除如科臣邱尚志密奏
崇文門飯銀一事公然露洩於外而御史李元直於未
行密奏之先遍訪他人密奏之事而後入奏是皆不知
其出於何心夫言官進言之意不過欲見諸施行也今
邱尚志所奏朕已降密旨准行矣而彼仍然露洩於衆
是彼進言之意專為一己之名並非為國家之事也既
欲以國家之事沽一己之名則何不見之於露章而乃
隠之於密摺乎邱尚志於陳奏之事不肯慎密李元直
察訪他人密奏之事而又捏造附會之言此即朋比黨
援作威作福之漸也本應嚴加根究以儆澆風姑念二
人尚係初犯將邱尚志罰俸一年李元直罰俸三年以
示薄懲嗣後倘有密奏之事朕未將本人姓名發出而
本人自行露洩或私自存稿者一經發覺朕必嚴行究
訊重治其罪
又奉
上諭滿洲准入武場考試原為造就人材起見伊等中式
武舉正宜策勵再試進士如有材藝出衆朕即挑選侍
衛加恩擢用今滿洲中式武舉後例以門千搃補用未
免小就即將來陞補守備若係廵捕營尚可就近學習
倘陞用外省恐伊等未諳外省營務不甚相宜嗣後滿
洲由武舉補用之門千總併武進士或以京營守備用
或以本旗護軍校驍騎校等缺用並將作何陞轉及再
應以何項補用之處該部詳議具奏
二十日奉
上諭蔡嵩係年久翰林朕御極之初見其年齒已高為人
似覺老成特加恩用為雲南學政其在任内所奏事件
尚屬明白朕屢加遷擢適因湖北按察使員缺需人朕
意以伊或能辦理地方之事因降旨將伊補授隨有大
臣等奏其才短不勝兩司之任者於是調回以京堂補
用及來京進見朕觀其人果不稱外任之職而居官尚
無過愆仍加恩授以宗人府府丞三品之顯秩所以待
之者不為不厚矣而伊進見之時並無感恩之意似以
不得外任怨望於心且其神色常若沉湎於酒者昨於
輪班條陳摺内稱宗人府王為王爺朕面詰之曰在朕
前奏事乃稱王為王爺有是理乎伊對曰臣昏憒不知
國體朕詰之曰爾為翰林多年且歷任内外至於大臣
此等禮數尚且不知豈非於大清國之事務全不關心
乎伊連稱是是朕又詰之曰爾於大清國之事務全不
關心此語爾敢於承受乎伊又連稱是是彼時廷臣同
進見者數十人在旁聞之無不駭然驚異朕見其神氣
昏亂言詞顛倒以為此必居心不良鬼神為之播弄其
平日必有誹謗悖逆之詞如吕留良查嗣庭汪景祺等
之見於記載者因令革職拏問搜查其寓中筆札及查
出進呈朕一一檢閱其中世俗請託私交則有之並無
誹謗悖逆之語但字蹟中言飲酒之處甚多可見其平
日沉湎於此以致昏憒也朕竟一時錯看著將蔡嵩免
其究問仍給與原品令其休致在八旗志書館與李紱
等一同修書效力並將朕錯看之處宣諭衆人知之
二十一日奉
上諭昨朕查閱蔡嵩寓中筆札見有舉人顧成天詠皇城
草詩一首寄情寓意似有查嗣庭吕留良諸人感憤譏
刺之心因命人詢問蔡嵩平日顧成天有無詩文著作
於是續查出顧成天所刻詩一册中有
聖祖仁皇帝輓辭六章詞意悲切朕覽之凄然墮淚彼以未
登仕籍之人而懷感恩戴德之誠悃則其秉性善良居
心忠厚可知其皇城草一詩乃别有所寄託為不如己
意之人而作也著行文江南督撫將顧成天送京引見
朕有錄用之處
又奉
上諭凡州縣官新舊交代如錢糧倉穀驛馬等項自應據
實查盤秉公授受在上司不得徇庇前官抑勒交代在
後官不得留難前任挾詐行私斯於理為至當於法為
得平即以倉榖驛馬二事言之若果米穀紅朽糠粃不
堪接任官自當據實揭報但聞有刻薄之人恣意苛索
於搧颺之時高下其手好米亦有虧折以致前任之官
畏其搧颺勉強議幫銀兩而後得以交代離任如驛馬
若果疲瘦不能應差自應退還前官著落賠補又聞有
故意勒掯者將好馬退回強令前官每馬交銀十二三
兩及交明馬價又託言需馬應差甚急以四五兩之價
賤買其原馬以應差而將餘銀入己此等惡習各省州
縣官每嘗有之朕曾經訪聞即督撫大臣亦有以此入
告請定例通行嚴禁者朕思前後交盤乃國家政治之
所關亦本人考成之所係如果前任之人事事清楚豈
後任者皆屬無良之人而好為刻覈之事今接任之干
係既重而又不令其舒展盤查則巧婦不能為無米之
炊也况不肖之員往往於將近離任之時百計侵蝕扣
剋以貽後人之累則其過又不在接任之員矣是以前
後之間寬嚴之際難以一概而論亦難以法律相繩惟
在督撫大吏等於未交代之先推誠訓誡正交代之際
留心察訪既交代之後體其情理即此可知屬員之立
志為人矣若過在前任則參處前任過在後任則參處
後任不存成見不涉偏徇耳目能周賞罰悉當則吏治
事事可望肅清豈止交代之間不致滋弊耶至於訓誡
屬員又當動以天良曉以利害倘前官欲貽累於後人
後官欲苛求於前任是皆損人利己假公濟私目前之
獲利有限暗中之造罪無窮天道好還國法具在恐究
不能免於貪刻之報著將此通行曉諭各省大小官員
知之
又吏部議覆御史閻綋璽條奏外官迴避各欵奉
上諭此本内師生迴避一條在京部院官員自可不必至
於外官似當酌量定議以免瞻徇陋習九卿等議稱主
考取中人數甚多若概令迴避則恐更換紛紜此論固
是然條奏所言亦有關於吏治朕意欲斟酌定例如知
府與縣令最為親切若係師生自應迴避况同在一省
之中此府所屬之縣調補他府亦屬省便若司道等官
其屬下有誼關師生者令其申明督撫存案督撫等官
其屬下有誼關師生者令其報部存案日後有所舉劾
司道即於文内聲明督撫即於本内聲明如此則師生
之分按籍可稽公私之間易於考核矣大凡師生中固
有情意最親者亦有齟齬不合者若不將師生之分顯
然指出則未免以為可以隠瞞而有假公濟私之弊於
平日情意親密者則逾格汲引薦揚而於素不相合者
又或過為參劾以博公正之譽且使旁觀者易起猜疑
之心或造為誣衊之語而督撫大吏之過於謹守者轉
因避嫌瞻顧而失公平課吏之道以致賢才有所掩抑
亦未可定今司道則申詳督撫督撫則報部存案師生
之誼顯然指出無所掩藏何所容其回護倘其中有徇
私廢公舉劾失當者定以處分用示懲儆凡現任官員
及將來陸續到任之員俱照此例行倘有隠匿不報者
察出嚴加議處朕意如此其是否可行或有另應斟酌
之處著九卿再行詳悉定議具奏
二十二日奉
上諭凡會議會審之期九卿因有他務不能到班者仍照
例行文知會主稿衙門嗣後著派滿漢御史二員將有
事不到之九卿登記檔案以備日後查考不必參奏至
於宗人府府丞太常寺太僕寺光禄寺等衙門正卿少
卿定例既不在九卿之列若令一同會議亦屬紛更但
伊等官階遷轉即可入九卿之班亦宜留心練習兵刑
錢榖之事嗣後凡遇九卿會議會審秋審之時宗人府
府丞及太常寺太僕寺光禄寺之正卿少卿等俱著在
旁觀聽使之與聞但不得參預議論亦不必列名畫題
倘九卿所議未當或伊等另有所見准其具摺密奏
二十四日奉
上諭朕耕耤之初雍正二年三年耤田所産嘉禾一莖四
五穗者實係瑞榖後來府尹等所進十餘穗及今所進
二十四穗者乃本來多穗之榖名曰龍爪榖當日播種
時不應將此榖種攙入其中著該府尹等知之嗣後不
可被小人愚詐
又奉
上諭凡遠省烟瘴地方文武官員之缺例將本省熟悉風
土之人調補朕思烟瘴地方大半係邊遠簡僻之缺若
概行調補不令陞補未免強幹之員轉駐簡僻之所止
圖挨俸無所表見而才具可用有志上進之人或生苟
且因循之念亦未可定嗣後凡遇烟瘴地方文武官員
缺出向例調補者著該撫提鎮等於屬員内秉公酌量
若有可以題陞之員即具題請旨陞授若係應調之員
仍照舊調補陞調兼行不拘一格總期人地相宜材職
相當以副朕鼔舞裁成之至意倘有應行調補之人不
願前往而該管上司聽其規避者或有不應題陞之人
而該管上司徇情題陞者經朕察出定行從重議處
二十五日奉
上諭凡由舉人考試補用之筆帖式俱准其與舉人一體
會試其由貢監考試補用之筆帖式亦准於考試繙譯
舉人時一同考試皆所以廣育人材使之各有所成就
也至於由貢監生員考試之小京官筆帖式等員其中
未必無通曉舉業文藝之人若因其已經出仕遂不得
與於鄉試則彼平日之所學莫由表見亦屬可惜著通
行八旗凡由貢監生員考取之小京官筆帖式内若有
願就鄉試者俱准其與舉子等一同入場考試使片善
寸長不致遺棄以副國家教飬人材之典
二十六日奉
上諭張廷煌在丹徒縣任内既有督催承追等九十餘案
之多何以王璣將伊調補鹽城且鹽城又係沿海之缺
並非簡僻之地所奏自相矛盾明係張廷煌欲脱離丹
徒多案之參罰鑽營請託而王璣曲意徇庇故以調簡
為名巧令更換也王璣於此案有無情弊著范時繹尹
繼善彭維新詳查具奏張廷煌著仍留丹徒之任將未
完各案令其清結倘伊實不勝繁劇之任或有請託王
璣之處著范時繹等據實參奏
又奉
上諭張大金棍因伊弟張二金棍為盜被獲監禁在獄伊
起意為首糾約多人打入桃源縣監將張二金棍劫出
并打傷更夫禁卒人等似此藐法横行其罪較強盜有
加查律内強盜打劫牢獄聚至百人以上者斬決梟示
凡用強劫奪在監在途罪囚者不分首從皆斬監候夫
劫奪平人之財物尚擬立決而劫奪監禁之盜犯轉擬
監候此係律條未協之處凡為首之盜犯俱係即行正
法則為首劫獄之人不應從輕著九卿詳確定議具奏
又奉
上諭各州縣之設立常平倉積貯米穀原以備地方一時
緩急之需所關甚重朕為此備極焦勞多方籌畫務期
倉儲有備旱潦無虞年來所頒諭旨亦深切著明矣夫
收貯米穀必須倉厫堅固始可為經久之計是以從前
降旨將倉厫之完整與否一併入於交盤之内以為州
縣官之考成今聞各省之中偏僻之邑竟有向來本無
倉厫而有司苟且因循不行詳請督撫藩司等亦漫不
查察致將養民備荒之具或寄頓於寺廟或借放於紳
士富戶之家而霉爛虧折生事滋擾之弊多由此起大
非朕慎重民儲之意凡各省未有倉厫之州縣著督撫
詳悉查明商酌即行建造其造倉之費或動用正項錢
糧或支給存公銀兩著該督撫酌量本地情形悉心定
議具奏
又戶部奏司官心揆接奉
上諭遺漏行文請交部議處臣等失察請一併交部議處
奉
上諭心揆著交部嚴察議奏怡親王張廷玉蒋廷錫三人
日日協贊朕躬辦理庶務事件繁冗片刻無暇安能查
及衙門行文等事不必交部其他堂官著交部察議各
部院衙門若有應行文事件而從前似此遺漏者俱著
堂司官詳細查明自行檢舉即補行文免其處分倘此
時仍不悉心查出或隠匿不舉日後發覺定行從重治
罪
二十九日奉
上諭各省州縣官冐銷恩賞老民老婦銀兩朕不嚴查治
罪許其自首並不加以處分此實格外之恩也凡冐銷
之官員等自應愧恥感激據實首報踴躍完納以贖從
前欺公侵帑之罪乃年來自首者雖多而完補者往往
延挨觀望稽遲時日則是伊等自首之時不過希圖免
罪及至僥倖免罪之後遂置國帑於不問仍是侵盜之
故習矣著各省督撫詳悉查明凡從前自首者於此次
奉旨之日定以半年之限令其照數全完倘再逾限不
完現任者則革職嚴追革任者則治以冐銷之罪其中
若有身故者亦照此限於其家屬名下著追如果人亡
産絶則於限内取具地方官印結具題於失察之上司
名下勒限分賠其以後有續行自首者俱照此例行
又奉
上諭各省拔貢聞已陸續來京伊等既不能應本省之鄉
試則當准其應試北闈俾得觀光盛典凡拔貢之有貢
單者俱著該部咨送順天府令其應試再修書各館内
從前有外省生員在館效力者若情願入場考試著取
同鄉京官印結保送順天府亦准入場
又奉
上諭聞直隸地方有寄莊寄糧之弊往往地寄此處糧寄
他處相隔百餘里或數百餘里之遠即如宣化府懷安
一縣有人地俱在懷安而寄糧於宣化萬全者有人地
俱在宣化萬全而寄糧於懷安者更有現在懷安納糧
而寄地於順天府之寳坻豐潤三河相隔五百餘里者
在徵糧者則鞭長莫及而寄地者則彼此無關脱漏欺
隠之弊勢所不免地方有司實難稽察催徵朕之所聞
如此著直隸總督詳細確查若果有此等應作何更正
改隸之法著該督悉心妥議具奏再直省如有似此寄
莊寄糧者著該督撫亦詳查酌量定議具奏
世宗憲皇帝上諭内閣卷八十四
