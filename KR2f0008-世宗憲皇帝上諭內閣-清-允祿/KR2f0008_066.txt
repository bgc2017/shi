欽定四庫全書
世宗憲皇帝上諭内閣卷六十六
雍正六年二月
上諭三十五道
初三日禮部題眀朝鮮國補進貢物奉
上諭朝鮮年貢之例每年貢米百石朕念該國路程遥遠
運送匪易著减去稻米三十石江米三十石每年進貢
江米四十石便足供祭祀之用將此永著為例著行文
該國王知之
初四日奉
諭諸王滿漢文武大臣誠親王允祉平昔嗜利營私詐贓
纍纍經戸部及管該旗事務果郡王等秉公清查允祉
不知愧恥轉具摺陳訴於朕前朕召入問云果郡王辦
理鑲藍旗事務毫無瞻徇出於至公爾轉以彼為非然
則實心為國者果非乎且謂伊與爾不合伊果與爾不
合爾又何由而知誠親王奏云聞之於巴顔德及朕詢
問巴顔德巴顔德不靜聽朕旨率爾對曰全無影響臣
並未向誠親王妄出一語誠親王又復展轉支吾奏稱
聞之於蘇白赫蘇白赫聞之於巴顔德色穆德二人怒
形於色仍怨謗果郡王及都統綽竒等不已出言甚覺
無禮在傍之諸王大臣目覩其狀合詞具奏請將伊交
該衙門嚴加議處朕令伊眀白回奏今伊具摺回奏前
來朕觀前日巴顔德情形急遽無序嘵嘵有辭必有與
伊干涉之處其為虧心狡辨灼然無疑著革職與蘇白
赫一同拏問質審都統綽竒辦理此事不徇情面甚屬
可嘉著該部議叙具奏副都統常在亦係辦理旗務之
人今誠親王只怨綽竒而不及常在則其但知畏懼誠
親王而不以國家之事為事顯然可見常在平日專務
求悦於衆公事並置之不問伊受朕深恩與衆不同理
宜感恩圖報今伊行事如此甚屬負恩不加懲治無以
為負恩溺職者之戒著革職拏交刑部治罪王大臣參
奏允祉之摺並伊回奏之摺暫行收貯俟過齋戒日期
王大臣等會同刑部將鑲藍旗滿洲都統參奏之述舒
齊式等及永泰家人保德等究審眀白一併具奏奏時
將此二摺請旨
又雲貴總督鄂爾泰題參彌勒州知州伍綱昌謀陞
蒙化府同知奉
上諭所參伍綱昌著革職黃先爵著革去監生其營謀撞
騙等情及本内有名人犯該撫一併嚴審究擬具奏鄂
爾泰參奏此事甚屬可嘉各處督撫有舉劾之職朕又
令其保薦所屬官員以天下之大官員之衆其中豈無
一二不肖之人鑽營上司希圖僥倖者若該管上司果
能據實題參則衆人知所畏懼杜絶私弊屏去邪心於
吏治風俗甚有裨益數年以來朕甚望天下有此秉公
持正之督撫乃竟未見一人今鄂爾泰此奏誠不愧公
正大臣之道夫為大臣者持躬律已雖可以自信無他
而戚友家人及屬員胥吏各色之人甚多斷難保其必
無招摇生事借名撞騙之弊其為大臣者既不能用心
覺察於平時及至敗露之後又復姑容隱忍妄謂化有
事為無事化大事為小事以博寬厚之名其為害於人
心風俗者不淺且摘發奸弊懲一儆百乃整飭官方之
要道豈得謂之多事豈得謂之苛刻豈得謂之瑣碎若
好為容隱行其私恩小惠徒使此輩作奸犯科之人感
恩得志而已其於良善毫無裨益非聖賢之道也年來
在内惟怡親王察出屬下作弊之人即行參奏而在外
則僅見鄂爾泰此事此皆能訪察於平時而又不徇隱
於事後者大臣等皆當以此為法著行令各省督撫知
之
又奉
上諭據鄂爾泰奏稱石阡府知府員缺奉旨著臣題補今
查現在無合例之員相應請旨揀補等語凡係奉旨題
補之缺與尋常照例題補者不同若應陞官員内無合
例之人即應將不合例而可以勝任者題補但將不合
例之處於本内聲眀具奏請旨如此則要地可以得人
亦不至稽遲時日矣將此通行各省督撫知之
初五日奉
上諭果郡王為人甚屬直樸謹慎品行卓然朕即位以來
命王辦理理藩院及三旗事務數年王矢志忠誠毫不
顧及己私執持正理槩不瞻徇贊襄朕躬允稱篤敬王
微有弱疾雖偶爾在家調養而一切交辦事件仍然盡
心料理即近日參奏誠親王一事亦非常人之所能者
且從前待隆科多並不屈讓甚屬可嘉較之誠親王之
待隆科多年羹堯越禮致敬作謟媚卑汚之舉動相去
奚啻天淵今承我
聖祖皇考六十餘年至聖至神化洽宇宙之恩普天共享昇
平固無庸似昔年諸王效力於行間朕以為若能盡心
為國備極忠誠恪守臣子恭順之道較之捐軀委命敢
蹈白刃者其人為尤勝其事為尤難著將王晉封親王
為朕之子弟及世世子孫之表範其一應典禮著該部
查例具奏
又奉
上諭據高其倬奏稱臺灣南路營參將員缺請於記名人
員内欽簡補授等語凡屬水師記名人員俱已用於閩
廣二省安得尚有未用之人如李春楊恩即係朕所記
名者李春尚未到烽火門之任楊恩亦到任未久今因
水師要地需人只得將此二人補授非另有深知之人
而不用也督撫大臣於該地方應題要缺平時當留心
人材遇有缺出擬名具題朕若另有記名之員人地甚
相宜者自然於伊等具題到日批出乃若將應題要缺
盡推諉於朕是誠何意著飭行
又奉
上諭據孔毓珣奏稱龍門協副將景慧奉該管總兵官調
取考驗遭風漂没又該協右營把總謝廷彦輪值冬季
遊廵帶領兵丁泛海亦被風漂沒等語聞之深為憫惻
查康熙五十二年内福建臺灣廣東碣石有海洋遭風
損傷官兵之事蒙
聖祖仁皇帝特頒諭旨令地方大吏加以恩䘏並令嗣後通
行但向來未曾分别官兵詳著為例恐地方官奉行不
力或至日久廢弛亦未可定朕思海洋危險之地凡官
弁兵丁等若因公事差委遭風受困者當照軍功加恩
倘有不幸至於身故者當照陣亡之例優䘏再漕運船
隻在大江黃河危險之地遭風漂沒者亦係因公情實
可憫又如黃河下埽之人辦理工程不惜身命均當比
照軍前之例定以恩䘏之條著九卿分别詳細定議具
奏景慧謝廷彦及兵丁等應如何加恩之處一併議奏
又戸部侍郎法寳等參奏錢局匠役潘士花等聚衆
喧嚷奉
上諭匠役人等食物短少剋扣之處如果禀眀監督而監
督等置之不理其罪自應歸之監督嚴加議處若不曾
禀眀輙敢聚衆喧嚷則刁風斷不可長應將匠役人等
嚴加治罪著交與提督阿齊圖會同該部審眀定擬具
奏
初六日奉
上諭
闕里興修工程已經三年何以至今尚未告竣大學士等
可寄信與廵撫塞楞額令董事諸臣實心料理務使堅
固昭垂永久毋得惜費省工躭延時日報竣之後朕或
親詣展禮或遣親王大臣前往俟再降諭旨
又奉
上諭朕惟風雨時若百物繁昌皆由誠敬感格
天心用能福佑下民時和歲稔而司天號令長養阜成
風神之貺厥功允懋頻年以來朕虔祀
龍神有祈必應其福庇蒼生者歴有眀驗因思古稱雨
暘燠寒以風為本亦宜特隆祀典以答洪庥考之周禮
大宗伯以槱燎祀風師虞書禋于六宗劉歆鄭康成之
說咸謂六宗之内風其一也歴代各置壇兆至宋祥符
間曾立風伯廟近代及本朝俱列
南郊四配之中典禮具備今欲於都城和會之地特建廟宇
因時禱祀以展朕為民祈福之誠應如何考據禮儀相
度營建之處著禮工二部會同内務府詳議具奏
初七日奉
上諭前貴州貴東道李日更摺奏今歲黔省自夏徂秋民
食甚艱竟有連日不舉火者各府米價甚貴每石一兩
六錢至二兩不等何世璂隱匿並不陳奏且時至臬司
衙門置酒宴會互為賓主置百姓呼籲於不聞等語朕
覽李日更所奏因係屬員參奏上司體統所關不便將
何世璂詰問俟另行訪察確實與否再降諭旨並將李
日更調取來京面加詢問朕心原未肯遽信也今觀何
世璂新奏三事甚屬巧詐且無恥之甚實有玷大臣之
職即如貴州地方向來受兇苗之害久矣從前石禮哈
奏請用兵而何世璂陳奏力言其不可經朕降旨切責
何世璂始具奏認罪今鄂爾泰等將烏蒙等素難攝服
之兇苗悉行勦撫是以黎平接壤之謬冲等苗陸續就
擒其餘皆聞風畏懼抒誠嚮化此雖會同楚省辦理實
鄂爾泰之功也今何世璂將他人辦理就緒之功攘為
己功並無一字提及鄂爾泰且靦顔自述其調度之方
並敷陳其善後之策而全忘其從前畏縮阻撓之語大
言不慚莫此為甚又如貴州官莊學租米穀一項向來
陋規名為散給貧寒之用而實為廵撫司道衙門之供
應石禮哈摺奏將米變價以為各官之養廉此就貴州本
地情形斟酌辦理者也今何世璂奏稱仍以此項之米
榖為散給貧寒之用夫通省地方甚廣人數甚多何世
璂此舉徒有散給之名而無散給之實是石禮哈之改
為養廉者欲與衆官公用此米穀也何世璂之指稱散
給者欲廵撫一人獨據此米穀也蓋不但沽名而且併
收其利矣又何世璂奏稱今年通省收成十分豐足間
有數處八九分不等米價甚賤每一市斗價銀一餞合
倉斗則一斗五升不止等語較之李日更所奏則大相
懸殊李日更所奏或有過甚之處然伊身在地方豈敢
以全無影響之詞見之奏摺今何世璂以十分豐收粉
飾陳奏則將百姓疾苦隱匿不報之處顯然何世璂已
降旨調取來京著將李日更奏摺一件何世璂奏摺三
件存貯内閣俟何世璂到京之日大學士九卿將此詢
問令其眀白回奏
初九日雲貴總督鄂爾泰奏報歸化苗民冊籍奉
上諭前因長寨後路克猛等處生苗向化輸誠歸附版籍
所有在事官兵應行議叙賞賚者已著鄂爾泰分别等
次具奏今又續報歸化生苗戎長冗壤等寨冊籍甚屬
可嘉據鄂爾泰奏稱提督楊天縱辦理苗疆事務實心
效力勞績懋著等語著賞給拖沙拉哈番以示優奬其
在事官兵俱著議叙賞賚交與鄂爾泰一併分别等次
具奏
十一日奉
上諭兩淮商人感戴朕恩急公念切數年以來將正項及
帶銷銀兩俱照數全完又捐銀數十萬兩辦理地方公
事甚屬可嘉今因揚州修濬水利工程又請公捐銀三
十萬兩以佐公費朕聞之心甚不忍此衆商效力之處
或係伊等力量寬舒實心踴躍合力捐輸以報國恩而
襄公事或係地方大臣官員等授意商人而有此舉著
詢問衆商令其務將真情據實呈眀該督再行具奏請
旨
又戸部等衙門奏清查虧空錢糧奉
上諭清查虧空案件若不將差往之員預定考成恐伊等
怠玩從事且地方督撫若不與欽差官員一體考成使
之功過相同則必有推諉等弊於公事無益此本内未
曾議及著再議具奏又本内奏稱江南浙江二省虧空
甚多應先行清查等語江南現有廵察御史浙江現有
觀風整俗使二省再各派一員同往辦理該部將滿漢
京堂科道職名開列請旨又聞江浙近海地方偷運米
石出海之弊尚未盡除亦交與派往之人一併嚴查毋
得疎漏
十五日
諭各直省督撫布政使等任土作貢天地之常經守法奉
公生民之恒性斷無有食地之利而不願輸納正供以
甘蹈罪戾者何以錢糧虧空拖欠之弊積習相沿難於
整理如此一則胥吏中飽之患未除也或由包攬入已
或由洗改串票或將投櫃之銀釣封竊取或將應比之
戸匿名免追種種弊端不可枚舉其故皆由於錢糧完
欠細數官未嘗顯示於民在官則以為民欠在民則以
為已完故吏胥得以作奸而官民並受蒙蔽也應飭州
縣官每年令各鄉各里書手將所管欠戸各名下已完
銀糧若干尚欠若干逐一開眀呈送州縣官查對無差
即用印出示各貼本里使欠糧之民家喻戸曉如有中
飽等弊許執串票具控則吏胥不得肆其奸盗矣再則
不肖有司借端侵漁那新掩舊之弊不可不察也朕因
各省舊欠甚多恐民力難於輸納格外開恩准其分年
帶徵其應徵之數有在十年以内者亦有寬至十年以
外者酌其多寡分别遠近此朕愛養黎元之至意期於
民欠易完而民力可紓也乃聞有不肖州縣官另立私
冊於每年應徵分數之外溢額多收及至報解之時止
照分數起解該管上司因其已經照數起解不復再行
稽查而此多徵之數遂得任其侵那又成虧空之項且
民間見已經完納者徒供官吏之侵漁亦遂怠其急公
之念而抗延拖欠之事由此而起朕意分年帶徵之項
亦應將花戸名下每年應完若干之處詳細開明出榜
曉示令其按數完納違者治以抗糧之罪倘有急公良
民完納在分數之外者該州縣官加以奬賞據實詳報
若州縣官果能勸導百姓於應徵分數外多完若干者
著督撫具題照例議叙以上二條乃據朕所聞書示各
省督撫布政使等其作何因地制宜之道與斟酌立法
之處總在地方大臣詳察弊端權衡損益督率有司實
心經理果得忠誠廉幹之人自無不可清釐之事即如
閩省各屬虧欠甚多竟成錮習朕察知其弊特遣大臣
前往清查而各官侵那之項俱已一一敗露此目前之
事中外所知者又如鳳陽知府朱鴻緒來京引見時奏
稱在鳳陽任内有舊欠錢糧十萬兩之多伊將民欠確
查眀白以理曉諭勸導之民間無不踴躍輸將如期完
納其胥吏地棍之包攬侵蝕者伊亦定限令其交完並
諭以逾限不交即將眷屬監禁追比吏胥等果知畏懼
依限交納於兩年之内清完十萬兩之逋欠此亦目前
之事也治賦在乎得人除弊方能立政任地方之重寄
者其慎思之
十七日奉
上諭前因李日更屢次具摺參奏何世璂任内事件是以
將伊二人調取來京意欲令其質對今覽何世璂奏摺
朕已深悉伊二人原係上司屬員而所奏事件又屬瑣
屑細務不必令其質對何世璂為人尚屬謹慎老成但
過於柔善不宜廵撫之任著留京以侍郎補用李日更
現在患病著在京調理候朕另降諭旨
又奉
上諭黃成章初任順義縣知縣隆科多在朕前屢次薦舉
朕因通州地方緊要將伊擢用知州伊在任數年一味
沽名邀譽取悦於人全不實心辦事即如令其緝拏盗
賊而伊故意疎縱令其禁宰耕牛而伊玩忽不問令其
禁燬制錢而伊漫無覺察是其為人專以鑽營奔競為
務於職分所當為之事全不經心若不嚴加處分無以
為曠職營私沽名邀譽者之戒該部議奏
又山東廵撫塞楞額題參兖州府通判羅鴻德侵匿
稅課奉
上諭向來各處稅課銀兩隱匿者甚多本應按律究治朕
格外開恩屢降諭旨准其自首免其從前隱匿之罪並
不追其多收銀兩所以曲全之者至矣而不肖官員尚
有背恩違旨仍前隱匿者此等之人利欲熏心不知大
義不畏國法尚得謂之有人心者乎應加重懲以儆貪
墨且伊等既惟利是圖必使之失利方知醒悟今與以
一年之限倘再有隱匿不行首出而待上司查出或接
任官查出舉報者除該員作何嚴行治罪外仍將多收
之銀加倍追出賞給查出之人其有在任不行自首而
離任後被人查出者亦照現任官治罪追賠此事如何
詳悉定例之處著九卿會議具奏
又湖北廵撫馬會伯查報解任天門縣知縣吳文煊
虧空倉穀奉
上諭社倉捐榖聽民自便不可繩以官法朕頒發諭旨至
再至三各省督撫辦理此事但當將已交在官而官吏
侵蝕者查令追賠若民間一時虛報數目而力量實不
能完者悉令催交小民必致擾累此處朕亦屢行曉諭
今據馬會伯奏稱天門縣勸輸榖石實欠在民應飭地
方官於來年秋收時勸催里民交納等語所奏甚屬錯
誤此項榖石不必催追聽從民便輸納吳文煊亦從寬
免議併將此曉諭各省督撫知之
十九日奉
上諭外省州縣官員引見時有留京以部屬試用者皆因
觀其人才具似屬平常而一時未能遽定是以令其在
部辦事以試看之若此等之人用為部屬即照常例陞
轉恐平常之員與部中辦事之能員無所分别非當日
留京試看之本意凡奉旨交部試用之員俱俟該堂官
委用試驗具奏保舉後方准照例陞轉著將此傳諭各
部知之
又刑部等衙門議覆天津州知州宋晶與天津總兵
趙國瑛互訐一案奉
上諭趙國瑛由旗下參領朕加恩擢為天津總兵官乃不
思感恩報效輙敢玩法營私縱云庇護親黨致書囑託
一時廹於親戚之情面至於食牛賭博之禁奉有嚴旨
内外各宜凛遵趙國瑛身為地方大臣更當實心遵奉
並查拏他人之違禁者豈有因知州禁約廢弛而伊即
公然犯法食牛之理觀此則伊衙署中私藏賭具不遵
禁令之處顯然矣趙國瑛深負朕恩甚為可惡著照議
革職發往阿爾泰驛站效力贖罪黑俊良致書說情係
奉上司指使情有可原著降二級留任佟金身為旗員
不守法度倚恃親戚為地方官輙敢交結生事此等不
法之處本内並未議及甚屬疎漏佟金著革職發往白
都納當差趙國麟著降二級從寬免其調用宋晶著革
職從寬免其徒杖餘依議
又江蘇廵撫陳時夏恭報松江府華亭縣地方甘露
呈祥奉
上諭據奏松江地方
天降甘露該省臣民皆以為朕之功德感召所致合詞頌祝
等語夫甘露之瑞載在禮經自古以來咸稱嘉慶今蒙
上天恩賜若不以為瑞非所以敬承
天貺也但此番未見於宫庭上苑而見於松江想因江南地
方官員有惠政及民或本地民人風俗良善有上感
天心之處是以錫兹瑞應昭示羣黎朕深為該地方稱慶若
官民等歸美於朕朕不敢居也但願該地方官民紳士
受
天恩賜倍勵虔恭官斯土者益厚其教養之道居是邦者愈
篤其忠孝之忱吏治清明民風醇厚則
上蒼眷佑錫福方來此則朕之深望也勉之勉之
二十一日奉
上諭程元章條奏各欵具見實心辦事漳州地棍目無法
紀攪擾考場希圖作弊甚屬可惡該督等已經奏聞似
此不法之徒地方文武官員應嚴拏重懲以示儆戒考
試冒籍之弊向來習以為常理當清查禁約各省學臣
未曾條奏及此惟楊超曾將陜西屬縣之事曾經奏聞
况今滇黔楚粤等省苗民嚮化新增土司入學額數為
學臣者尤宜加意禁飭毋使不肖士子冒其籍貫致阻
士民讀書上進之路再者朕念各省學臣用度不敷特
令各該地方給與養廉俾伊等盤費從容得以盡心考
校杜絶私情但聞向來陋規學臣有餽送督撫之項今
若外存養廉之名而暗中仍有餽送之實則考試必至
不能肅清深負朕加恩學臣之意矣目前雖無此事因
恐將來日久弊生故諭及之
又奉
上諭上年署黑龍江將軍傅爾丹報稱鑲白旗逹圖佐領
下披甲人查書夫妻父子弟妹及叔祖母九人俱被賞
伊為奴之紀二殺死等語此事甚可駭異凡屬免死發
遣為奴之犯皆係秉性兇惡之徒發遣之後怙惡不悛
者多往往在外恣意妄行不服管束伊主亦無如之何
此等皆係已犯應死之罪格外恩免之人嗣後若仍有
兇暴者不論有應死不應死之罪伊主便置之於死將
伊主不必治罪但將實在情節報眀該管官員咨部存
案其發遣當差之犯若不守法度被該管官打死者亦
將該管官免其議處但將情由報部存案再徒犯與平
人鬭毆被打身死者將平人治罪之處從寬減等如此
則兇惡之徒有所畏懼自然改過遷善不敢為非矣著
將此通行各處曉諭咸使聞知
又奉
上諭永順土司彭肇槐恪慎小心恭順素著兼能撫輯土
民遵守法度甚屬可嘉據湖廣督撫等奏稱彭肇槐情
願改土為流使土人同沾王化朕意本不欲從其所請
又據辰沅靖道王柔面奏彭肇槐實願改土為流情詞
懇切朕念該土司既具嚮化誠心不忍拒却特沛殊恩
以示優眷彭肇槐著授為參將即於新設流官地方補
用並賜以拖沙喇哈番之職世襲罔替再賞銀一萬兩
聽其在江西祖籍地方立産安插俾其子孫永遠得所
著該部定議具奏
二十三日奉
上諭張棠蔣文瀾等因該地方興修水利裨益民生特捐
已貲以助工程之用急公效力甚屬可嘉朕念張棠蔣
文瀾二人皆係候補道員今因年老不能出仕特加京
堂職銜以示恩榮張棠著加太僕寺少卿銜蔣文瀾著
加光禄寺少卿銜蔣文源等照部議俟查明職銜到日
再議嗣後各省若有急公效力人員該督撫具題該部
請旨
又奉
上諭上年聞湖廣廣東江西等省之民因本地歉收米貴
相率而遷移四川者不下數萬人已令四川督撫設法
安插毋使失所但思上年江西收成頗好即湖廣廣東
亦非歉歲不過近水之地略被淹損何至居民輕去其
鄉者如此之衆也因時時留心體察今據各處陸續奏
聞大約因川省曠土本寬米多價賤而無知之民平日
既懷趨利之見又有傳說者謂川省之米三錢可員一
石肉價一錢可買七觔此等之言最易動愚賤之聽又
有一種包攬棍徒極言川省易於度日一去入籍便可
富饒每戶得銀包送愚民被其煽惑不獨貧者墮其術
中即有業者亦鬻産以圖富足其情弊大抵如此獨不
思川省食物價賤之故蓋因地廣人稀食用者少是以
如此若遠近之人雲集一省則食之者衆求如從前之
賤價豈可得乎况彼此相隔或至千里或數千里小民
離棄鄉井扶老挈幼跋涉山川安有餘資以供路費中
途困阨求救無門不相率而為匪𩔖勢必為溝中之瘠
矣此時追悔亦復何及豈非輕舉妄動自貽伊戚乎草
野識見庸愚必須訓示方能醒悟為地方官者當撫綏
之於平日而勸教之於臨時開其愚蒙䘏其窮困念念
如保赤子時勤訓導使百姓知故土之可戀轉徙之非
宜則愚民之不醒悟者亦少矣且各省皆有可墾之田
土即如廣東高雷廉三府儘有荒地可以耕鑿而所以
任其廢棄者聞其故有二一則民俗好為爭競當其未
墾之時則置之不問及至既墾之後則羣起相爭是以
將可耕之壤抛為曠土甚為可惜一則墾田必湏工本
而寒苦之民不能措辦以致委諸草莽為有司者當如
何經其疆界以息爭端助其耔種以資耕作寬其陞科
之年優其上農之賞則百姓斷無有不踴躍鼓舞趨事
赴工者矣凡地方荒棄田土皆地方官不實心愛養體
恤百姓之所致也朕宵旰勤勞無刻不以百姓生計為
念數年以來所以為閭閻籌畫者費盡苦心兹頒諭旨
竝非禁百姓之謀食於他方也祗以愚民無知圖利心
切惑於邪說見異而遷遂輕舍故鄉甘受流離之苦朕
心實為不忍夫在彼在此皆吾赤子若本籍果逄歉歲
難以資生該地方有司自能仰體朕心即時奏聞朕必
沛以恩膏使之得所何必分散他方以希冀不可必得
之利乎著各督撫將此通行曉諭所屬官民等咸使聞
知
又江蘇廵撫陳時夏參奏署武進縣知縣朱和均等
徇縱蠧役科派銀兩奉
上諭朱和均陳陛諴俱著革職其徇縱蠧役科派銀兩等
情及本内有名人犯該督一併嚴審究擬具奏江南各
屬興修水利工程浩大恐蠧役人等借端科派者不止
此二縣該督撫等應時加察訪有聞即行參奏懲治勿
謂已經參處二縣可卸稽查之責以致或有疎縱俾奸
蠧等苛索滋弊擾累民間也
又福建廵撫常賚奏流犯鄧亞四同妻何氏脱逃署
同安縣知縣王世遴等照例議處奉
上諭流犯鄧亞四同妻脱逃與單身逃遁者不同若平時
加以約束或臨時即行追捕均不至於兔脫無蹤觀此
則該縣法度之廢弛可知矣嗣後逃走之犯有攜帶妻
子一同走脫者將該管官從重處分並著該部定例具
奏
二十五日奉
上諭凡保送人員必量其材具可以勝任者方可保舉如
大興縣員缺甚屬緊要有旨著加意㨂選今鄂爾竒胡
煦保送之庶吉士原衷戴等看來人雖似老誠謹慎而
才具甚屬平庸未必勝大興縣之任但朕乍見實不能
定其可否不便揀補著鄂爾竒胡煦於原衷戴等四員
内指定一員能勝大興縣之任者保奏朕即將伊補授
到任後如不稱職誤事經該府尹題參即將鄂爾竒胡
煦一併嚴加議處
又奉
上諭據四川廵撫憲德奏稱程如絲於未正法之先自縊
身死固屬地方該管各官疎忽之咎但程如絲正法之
旨於部文未到之先此信已早到五六日顯係提塘於
塘報中先期漏洩向來提塘之弊似此預通信息者甚
多大有關係請將各省提塘通行革退等語朕思提塘
管理京報設立已久若禁革不用似屬難行但伊等借
郵傳之名作奸滋弊習以為常如奉旨正法之人可以
預通信息早使聞知亦可將奉旨寬宥之人先期設詞
恐嚇詐騙其間弊端種種不可不加防範應否如憲德
所請將提塘通行禁革或如何定例俾緊要事件不致
先期漏洩或以官人承充提塘分别賞罰定其考成著
九卿確議具奏
二十六日刑部等衙門議駁江蘇廵撫陳時夏奏周
得安致死弟命一案奉
上諭周得安謀佔弟妻復將弟命致死慘惡已極該撫將
得安照兄奪弟財持刀故殺之例擬絞具奏情罪不合
該部所駁甚是廵撫陳時夏辦理地方事務悉皆盡心
但於人命盗案之事審擬多未妥恊已屢降諭旨切加
訓誨從前朕因江蘇地方命盗之案甚多刑名之任較
他省更為緊要白清在刑部辦事年久故用為江蘇臬
司並望其與陳時夏共事一方受其教導今觀陳時夏
之辦理刑名如此何能增長白清之識見著將白清調
為浙江按察使令李衛教導之倘不勝浙江之任著李
衛據實奏聞董永芠久任臬司刑名素所諳練著調為
江蘇按察使朕聞陳時夏在任於衙門微細之事及家
務琑屑之件皆親自料理毫不假手於人伊奏摺中亦
自言如此朕曾屢加誡諭蓋一日之工夫有限一人之
精力無多若必欲將鉅細精粗之事悉出一人之手則
工夫甚廹精力已疲顧此失彼必因小事求其周詳而
大事轉致疎漏矣本末輕重之間不可以不審人有謂
陳時夏短於才者朕謂伊非短於才祗以過於拘泥疑
畏不能任人而力量又不能兼顧遂多缺略之處供人
指摘耳為大臣者切宜留意
二十九日奉
上諭吏戸兵刑工五部堂官今皆各殫厥職贊襄政治共
相黽勉矢勤矢慎端方自持剔除情弊杜絶請託甚屬
可嘉朕深許之夫大臣者果能廉潔自守其用度必稍
不敷朕因國家政事資藉大臣之力而使之分心家計
朕心不忍五部大臣内除差往外省署印之人外俸銀
俸米著加倍給與其署理之大臣亦照此賞給若遇罰
俸案件將朕分外所給之俸不必入議
又奉
上諭郎坤著革職枷號三個月鞭一百發落郎坤將三國
志小說之言援引陳奏其罪不至於擬斬兵刑二部如
此定擬具奏朕覽閱本章時即疑為出自查弼納之意
今當諸王大臣前面加詢問知此稿果係查弼納所定
而衆人從之者蓋因查弼納原係蘇努等之黨從前曾
擬斬罪蒙恩赦宥伊欲自掩其匪黨不法之罪故將他
人輕罪亦從重擬斬使衆人觀之以為法司之擬斬决
者其所犯之罪不過如此也其居心甚屬狡詐著將查
弼納交部嚴察議奏
又大學士馬爾賽等參奏御史鄂竒善曾元邁該班
早散應交部議處奉
上諭鄂竒善曾元邁不必交部議處伊二人係新進小臣
即全無勤慎敬謹之意若不加教導無以為越禮偷安
者之戒著鄂竒善曾元邁每日在圓明園伺候將一切
失儀諠譁之處俱交與伊二人稽查日未出時至宫門
日入後退散倘行走再有怠惰之處定行從重議處著
將此曉諭科道翰林等官既經此番教導之後倘有似此
怠惰者即行從重處分必不寬貸
世宗憲皇帝上諭内閣卷六十六
