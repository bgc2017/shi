欽定四庫全書
世宗憲皇帝上諭内閣卷一百五十九
雍正十三年八月
上諭九道
初一日署陜西總督劉於義奏銷回營兵丁買補營
馬一案奉
上諭陜省兵丁自出征以來頗為效力其買補營馬准照
軍需馬匹之例以十三兩報銷以示朕加恩兵丁之意
至現今軍務告竣嗣後買補營馬仍照定例報銷
初三日奉
上諭從前經理苗疆之意原因苗性兇頑久為地方居民
之害是以計議𠞰撫為乂安百姓之計若云利其民人
則其人不過如鳥獸之屬若云貪其土地則其地本在
吾版圖之中縱使日久之後苗衆抒誠向化輸納錢糧
計算尚不及設汛養兵萬分之一然則國家果何所利
而為此哉乃經理之始既多疎虞而善後之策又復草
率即如逼近苗疆之緊要州縣設兵不過三四十名全
不足以資捍禦而逆苗萌動之時文武官弁又皆在睡
夢之鄉茫然一無知覺今逆苗突入内地勾引熟苗肆
行搶掠良民遭其荼毒以安民之心而成害民之舉朕
與前後經理之大臣安能辭其過耶每當讞獄之時遇
身獲重罪之犯應加刑辟者朕與執法之臣皆再四推研
求其生而不可得然後置之於法此心尚應惻然其見
小卑劣者尚欲賣法以為隂德今黔省被害之民皆無
罪之良民也我君臣目視其遭兇苗之慘禍如蹈湯火
朕言念及此幾為淚落實無顔以對被害之黎庶也不
知代朕經理之大臣又如何存心矣其幸得保全之民
人此時當竭力撫綏以贖吾君臣從前之過勿憚煩勞
勿惜公帑期登災黎於袵席若再稽查不力董率無方
以救災恤困之資或飽汚吏貪官之腹不令窮民得沾
實惠經朕訪聞必將大小官員在該省即時正法以示
衆或有但知潔已而不能安插貧民者著該督撫即以
溺職題參不必論其向日之官聲稍為寬貸其災黎避
往之地方亦照此旨一體料理若視為鄰省之事稍存
怠忽之心朕亦必治以溺職之罪若有將賑恤之項借
名侵蝕者亦必即行正法貴州既有被害之州縣則運
餉募夫俱須鄰郡接濟著將今年黔省錢糧通行蠲免
其被賊殘害之州縣蠲免三年錢粮若有已徵在官者
准抵下次應徵之額賦著將此旨通行曉諭各省官弁兵
民等咸使聞知
又九卿等奉
上諭從來滿洲風俗於尊卑上下之分秩然有禮即冠履
亦從不濫置一處此風實應永為典則當年
聖祖仁皇帝惟恐古風漸遠特頒
諭旨諄切告誡朕即位以來敬謹奉行凡於本章奏摺中遇
有
壇
廟等字者必敬謹捧持不敢置於牀座近見滿洲薰染漢習
諸凡輕忽禮意漸弛竟有將稿案任意安放鞾襪間者
此風不可不嚴為整飭以儆玩䙝嗣後部院及八旗官
員人等於一切稿案或置懷中或貯囊内皆可擕行不
得夾帶鞾襪之間該管上司務須嚴行查禁違者即行
參處如不實力遵奉經朕查出將該管上司必加嚴處
初五日奉
上諭據直隸總督李衞奏稱保定訓練之兵聞挑選赴楚
之旨無不感戴國恩争先願往其中有偶患疾病略覺
軟弱及年力稍次存留在營者無不再三告懇叩頭垂
涕驅之不去衆目共見竟有蔣廷貴一名回寓自縊臣
見兵氣勇銳如此不敢壅於上聞等語朕聞蔣廷貴之
事深為竒異此實向來綠旗兵丁中所未聞者惟我滿
洲舊俗見義必赴臨陣必先若徵兵選將之時已不得
與則深以為恥或以疾病衰頽而卒於牀第之間妻子
之手者則以不得致命疆埸為有生之大恨此等剛勁
之概勇敢之氣與生俱來千萬人如出一心實能超越
乎往古而為法於後世也乃數十年來承平日久人習
安閒遂將急公趨事之古風漸漸改易每當出兵遠差
之時雖求去者紛紛皆不過飾為外貌而其實則胸懷
退避並無勇往之誠心竟至派出統領之大臣不以為
朕榮任選用之恩而以為上意不喜特令遠離服勞受
苦者又或疑人讒譛而有此差者種種卑鄙私見不可
悉數如發軍前效力字樣乃指獲罪之人賜以自新之
路令圖功贖罪之謂豈衝鋒破敵之兵弁皆罪人之役
乎若然則黑龍江寧古塔等處簡用之官員皆謂獲罪
發遣可乎即如前年署副都統魯保具奏朕前怨伊該
管大臣有意苛求派伊送馬苦差似此偷安懶惰之人
豈尚知有我滿洲夙昔之美俗乎蔣廷貴以一綠旗兵
丁而迫欲效力戎行不獲如願遂捐軀命而不恤不知
滿漢蒙古在内在外之弁兵等受國家多年爵禄養育
之恩而存畏難退縮之念者聞蔣廷貴之事其亦抱慚
負愧於心否耶著將此旨交與内外領兵大臣刊刻宣
諭咸使聞知蔣廷貴著照陣亡兵丁例賞恤以示恩奬
十一日奉
上諭黔省逆苗不法擾害地方以致居民逃避於隣省湖
南接壤黔疆朕聞該督撫有司經理有方俾轉徙之災
黎不致失所甚屬可嘉著該督撫將實心辦事之員記
名俟事竣之後奏請議叙沅州切近黔省聞難民聚集
者竟至萬人且僱募夫役赴黔運餉者又多係沅州之
民除已降旨加增價値用示恩恤外朕念沅民急公趨
事倍於他處著將沅州今年地丁錢糧全行蠲免若有
已徵在官者准扺明年應徵之額賦著該地方官敬謹
奉行毋使胥吏侵蝕中飽其雲南廣西近黔之郡縣若
有似此多養難民努力趨事者著該督撫查明具奏朕
必將該處官民亦加恩澤其怠忽從事之官員即著嚴
參照前旨從重治罪
十三日奉
上諭數年以來雲南地方屢有用兵籌餉之事民力輓輸
未免勞頓朕心深為軫念今聞元江普思等處軍務告
竣用是特沛恩膏將本年通省地丁錢糧全行蠲免俾
滇民均沾實惠若諭旨到日有已徵在官者准抵明年
應納之正賦著該督撫藩司董率州縣官員敬謹奉行
毋使胥吏土棍人等侵蝕中飽以副朕加惠滇民之至
意
十五日奉
上諭據直隸總督李衞奏進遵化州
陵寢垣外地畝及保定縣耤田所産瑞穀多種竝有一本九
穗者朕覽之不勝欣慶朕常言地方年穀之豐歉在於
督撫居官之感召十餘年來留心體察歷歷不爽至於
京師畿輔之地則内觀刑部讞獄之公私外觀督撫政
令之得失以為雨暘休咎之本即如直隸地方從前旱
澇不時晴雨往往差忒今李衞節制全省則五穀豐收
可稱大有又如王士俊總督河東二省此二省同慶有
秋民人樂業此近事之顯然可見者總之感召之責固
在督撫而用人之責則在於朕此中是非得失朕實與
督撫共之近而京畿既有内外諸臣之分理不得專指
為朕一人之事遠而雲貴等省雖有督撫之代理亦不
得推卸以為非朕之事從前所降諭旨甚明所望内外
大臣官員等時時儆戒刻刻提撕信
天道之昭垂凛鑒觀之不遠則豐亨有慶災沴潛消萬民共
受其澤矣朕素不言祥瑞久已降旨不令各省進獻嘉
禾今因瑞穀産於
陵寢地方感
天
祖
皇考之昭示福應信而有徵特賜廷臣共觀竝將朕敬愼乾
惕之意重加宣諭期與諸臣共勉之
十六日奉
上諭從前䧏旨令八旗於朔望日宣講
聖諭廣訓以教誨兵民俾知忠孝立身之大義乃數年以來
各旗視為具文奉行不力即或宣講亦不過在各旗公
衙門及佐領家中聽講之人往往不能齊集查八旗例
於每月逢三逢八之日齊集教場操練兵丁若於射箭
之後宣講
聖諭一二條則地廣人多庶得家喻戶曉有所裨益聞正藍
旗漢軍現在教場宣諭著八旗照此通行又聞皇城内
鑲黃旗正黃旗正白旗侍衞教場三處係挑選侍衞操
練弓馬之所於從前地動之後牆垣傾圮屋宇亦不堅
固著該管大臣詳加騐勘及時修葺竝派人嚴加看守
毋得疎忽
十七日奉
上諭朕軫念出征弁員已降旨將應補千把之人即於該
省補用若缺少人多則將食俸年淺未曾出力之千把
暫行出缺令軍營撤回人員即得頂補以奬勤勞今思
軍營兵丁中奮勇戎行出衆效力或臨陣對敵得受恩
賞大將軍曾給以外委委牌者此等人回營之後亦應
令其即補以示奬勵著該管大臣將伊等效力之處查
核明確竝考驗其技勇若現有外委之缺即令頂補如
缺少人多即將現在外委人員内未曾出力而技藝生
疎者令其出缺以軍前之外委頂補可即傳諭直隸山
陜等數省一體遵行
世宗憲皇帝上諭内閣卷一百五十九
