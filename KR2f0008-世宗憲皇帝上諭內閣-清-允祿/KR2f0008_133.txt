欽定四庫全書
世宗憲皇帝上諭内閣卷一百三十三
雍正十一年七月
上諭十道
初一日辦理軍機大臣奉
上諭據侍衞逹哈蘇等奏稱科爾沁公喇嘛扎卜旗分並
無牲畜其貧苦人等惟有六月至八月賞給所食米糧
養贍今年穀粒三分内祇種有一分又經亢旱發生甚
屬平常等語朕思此所種之穀即使全收亦不足養贍
合旗數千人口若所收平常則貧人必至於饑饉流散
不可不預為籌畫可酌量伊等與何處相近即動支彼
處米穀賑濟及如何養贍俾其過冬之處爾等詳查議
奏
初六日大學士陳元龍以年老乞休奉
上諭大學士陳元龍老成練達學問優長奉職多年宣勞
中外朕念其為
聖祖仁皇帝簡用舊臣晉秩綸扉俾承恩眷今以年逾八旬
具疏乞休情詞懇切朕勉從所請著加太子太傅銜以
原官致仕令伊子翰林院編修陳邦直随歸侍養其南
旋時著沿途官弁迎送盡禮
初七日奉
上諭據署湖廣提督張正興奏報四月初六日常德府城
北門内民居失火延燒兵民瓦草房屋二百八十戶共
一千四十八間幸未延及倉庫致傷民人等語朕屢降
諭旨令各地方有司預偹救火之具倘遇有不虞即竭
力搶救此非不可以人力撲滅者今常德民居偶爾失
火遂至延燒房屋千餘間之多是該地方救火之噐具
平日並未留心而搶救又不用力可知矣常德如此則
他省地方可以類推著傳旨通行曉諭嗣後倘仍復疎
忽因一二家失火而延燒多戶者定將該地方官從重
議處該督撫一併察議
又奉
上諭聞上年秋月江南沿海地方海潮泛溢蘇松常州近
水居民遭値水患其本地方紳衿士庶中有僱覓船隻
救濟者有捐輸銀米煮賑者今年夏間時有疫癘紳衿
人等又復捐施方藥資助米糧似此拯災扶困之心不
愧古人任䘏之誼風俗淳厚甚屬可嘉著該督撫宣旨
褒奬仍遵前諭將捐助多者具題議叙少者給與匾額
登記檔冊免其差徭並造冊報部
初十日奉
上諭據副總河西柱奏稱江南通州所屬范堤殘缺之處
業已修築完竣所有庫發工價銀兩各場竈總感戴國
恩情願急公效力俱已繳還運庫等語朕允從江南督
臣等之情發帑修理范堤原係保護鹽場加恩竈戶之
意其工費銀兩何用竈總捐輸著西柱出示曉諭照數
給還勿使不肖官吏人等侵蝕中飽
又戶部議覆協理直隸總督顧琮請給囚糧奉
上諭依議凡繋獄囚犯俱給口糧久有定例祇因各省舊
日額設之項有無多寡不同遂致奉行不一即間有州
縣官自行捐助者亦不可以為常著通行各省督撫藩
臬悉心詳查若該府縣額設之項歲有餘糧則當分給
於不足之府縣若本地原無額設之項或額數不符則
應公同酌量動支存公銀兩核實散給令各處監禁之
犯日食有資不至饑餒儻有刑書禁卒尅扣等弊一經
發覺將該管官員一併議處
十一日奉
上諭前因傅爾丹輕進和同胡爾哈地方以致失利回至
科布多後賊兵旋復來犯順承王錫保在察漢叟爾調
撥兵丁預備防範俱屬妥協是以朕格外加恩晉封親
王授為大將軍及至去年賊兵來犯而錫保不能預為
防備且奏稱撥兵一萬令赴烏遜珠爾地方乃所到之
兵僅有三千又將領兵之將軍傅爾丹留於大營俟賊
兵至後始令前往因所調之兵不能全到以致邀截無
濟俾其直越至克爾森齊老地方始遇額駙策凌將軍
塔爾岱等領兵一萬拒賊人三萬之衆奮勇截戰一面
星速差人呈報令其速發援兵克爾森齊老距烏禮雅
蘇台大營僅七十餘里而錫保不即發兵前往必俟丹
津多爾濟到後始遣赴救援又不速令起身支吾遲緩
兼以丹津多爾濟行未十里即劄營住歇彼時若速發
兵丁應援竟可殱滅以成大功是時額駙策凌等與賊
拒戰二日知援兵不至始收兵回歸大營錫保亦不責
丹津多爾濟救援遲悮之罪反令丹津多爾濟統兵追
擊且錫保自為大將軍以來凡事並不據實辦理每聞
賊至輒驚惶無措將馬匹攢集一處兵丁時撤時撥以
致二年之内馬匹傷損數萬闔營無不怨恨譏誚者錫
保身膺大將軍之任賊來不能邀擊及其深入之後又
令兔脫此皆調遣失宜怯懦畏葸之所致也似此機會
誠為可惜實負朕簡用之恩錫保之有玷職任離失衆
心損傷馬匹畏葸失機之咎難以枚舉理宜從重治罪
姑念其前歲於科布多事後尚能籌畫整備著暫革去
大將軍親王其順承郡王著查應襲之人令其承襲熙
良世子之爵亦著革去現命多羅平郡王為定邊大將
軍前往俟到軍營時著錫保聽平郡王指示效力贖罪
若悛改前非實心效力則已如仍前不肯實心效力行
走經平郡王𠫭奏時定從重治罪丹津多爾濟乃喀爾
喀一微末台吉耳蒙
聖祖仁皇帝恩施教育令其承襲伊父扎薩克貝勒之職朕
御極之初即格外加恩封為郡王嗣因採買軍需馬駝
竭蹶效力又晉封親王屢加厚恩迥異他人且畀以辦
理軍需馬駝要任乃去年額爾得尼昭地方大敗賊人
一事伊竟冒為己功捏餙奏報朕謂其著有勞績賞以
默爾根巴圖魯之號並封伊子多爾濟色布登為世子
今聞丹津多爾濟並不為國實心報效惟己身是謀瞻
顧猶豫順承王令伊領兵前往克爾森齊老救援之時
伊乃故意遲延行至十里即安營住歇額駙策凌路遇
丹津多爾濟云爾先領兵速往衣老地方擊殺賊寇我
等随即領兵往助乃丹津多爾濟並不聽從旋撤兵回
營後順承王又令伊統兵追擊伊復不敢前往一味退
避至鄂爾昆附近奎蘇地方安營是夜伊同車布登潛
出軍營於十五里之外一山溝内住歇及額爾得尼昭
接戰之時額駙策凌率領右翼官兵奮勇衝擊已將賊
兵殱殺殆盡而丹津多爾濟帶領左翼官兵觀望不前
至晚額駙策凌擊退賊兵次日衆人皆欲急行追擊惟
丹津多爾濟支吾遲延直至日中始行起營略行數里
即便住歇以致賊人乘隙遠遁彼時若奮力追擊則殘
敗賊人儘可殱滅似此錯失機會皆伊之罪也且一應
功績俱冒為已有捏造言詞急行奏報及朕降旨詢問
其救援遲緩領兵觀望之處究不能掩餙至於賊寇由
杭靄山之後逃遁伊並不尋蹤追擊轉由杭靄山之南
遶道而行追賊時又不早行延至日中起營而以繕摺
遲延為詞夫繕摺原非急務豈可因繕摺之故遲悮大
事此特粉餙之言耳且數年以來所辦馬駝甚屬不堪
皆致貽悮理應將丹津多爾濟從重治罪但念伊從前
採買馬匹曾經效力暫行寬免著削去巴圖魯之號並
伊子之世子亦著革退所賞黃帶子一並撤回革去親
王授為郡王仍留喀爾喀副將軍之任令其辦理未完
馬匹之事協助大將軍平郡王料理蒙古事務效力贖
罪倘不實心效力仍蹈前轍希圖推諉僥倖軍需馬匹
稍有貽悮定將從前過犯一併追擬從重治罪車布登
原係扎薩克公先因追擒脱逃之烏梁海羅卜藏西拉
布等著有勞績格外加恩晉封貝勒適因捏奏伊前年
在蘇克阿爾逹呼地方擊敗賊衆又在額爾得尼昭奮
勇衝擊朕謂其建立勲勞是以賞給巴圖魯之號併賜
與黃帶子晉封郡王今實情畢露方知車布登並未實
心效力伊帶兵一千遇百餘賊寇即怯懼不前故張聲
勢俾賊遠遁又同塔爾岱領兵追賊伊誑言由捷徑邀
擊將兵丁引至山谷難行之地以致賊寇漏網車布登
係喀爾喀生長之人如何不諳路徑至於迷蹤此皆怯
於臨陣使賊遠遁希圖草率完事之故耳並無為國效
力之實心著革去郡王仍授為貝勒撤回黃帶子其巴
圖魯之號亦著革去令往科布多軍前效力贖罪伊若
自知罪愆黽勉效力則已倘仍不效力退縮瞻顧定從
重治罪
二十日奉
上諭前據署直隸總督事務顧琮奏報六月内各屬地方
連得透雨其中有偏多過驟之處以致河流泛溢田禾
被淹人口間有傷損廬舍亦有傾圮者已分路委員查
勘經理撫恤等語朕比即降旨令該督等轉飭地方官
及差往人員加意撫綏毋使窮民失所今據直隸總河
王朝恩奏稱今年伏汛之水長發甚大山東地處上游
其德州吉山店老虎倉等處決口漫溢之水俱歸直隸
地方是以濱河低窪之地遭値水患等語自上冬以及
今春直隸山東地方雨雪稀少朕心憂慮為民虔誠祈
禱幸蒙
上天垂鑒疉沛甘霖遠近霑足目前秋禾秀實大有豐稔之
象朕心不勝感慶兹聞近水低窪之地因伏雨稍多河
流漲發禾稼被淹人口亦有傷損者朕心深為憫惻著
直隸總督山東督撫遴選賢員速行查勘或動倉榖或
動帑銀確實賑濟務令被水窮民均霑實惠毋使地棍
侵漁胥吏中飽倘奉行不善以致恩不下逮經朕訪聞
定將該省大小官員從重議處
又奉
上諭上冬今春之間北地雨雪稀少朕即恐夏月有蝗蝻
之患曾切降諭旨通行直隸山東江南等省督撫大吏
飭令所屬官弁先事預防不得苟且塞責續於五月間
聞江南淮揚所屬之山陽寶應等處有蝻子萌動之機
朕又特降諭旨責令上緊捕治毋得稽緩嗣據魏廷珍
奏報撲滅殆盡朕又復嚴切批諭之昨高其倬奏稱山
東江南接壤之州縣蝗蝻尚未淨盡而州縣有司以地
界兩省未免互相推諉朕又批諭高其倬曰若有司怠
玩蝗患不除咎歸於汝朕之為民先事防維者亦殫竭
心力矣今據王士俊奏稱從前曹縣魚臺兩縣蝻子生
發臣已動支存公銀五百兩多僱人夫撲滅淨盡近日
濟寧官弁報稱該地方有蝻子生發之機亦已撲滅
無遺惟是隣近之江南豐沛碭山等縣尚有未盡倘或
飛越入境即随到隨除等語朕覽各督撫先後所奏是
蝗蝻萌動之處山東江南二省州縣皆有之祇因彼此
壤地相接不肖官吏遂謂可以卸過於隣封而巧為推
諉捕治不力情事顯然著傳旨速行曉諭餘孽未淨將
來災及田禾將兩省地方官均加嚴處其督撫等一併
從重察議不稍寬貸
二十一日奉
上諭據四川總督黃廷桂廵撫憲德奏報潼川州鹽亭縣
鄉民楊士榮家於本年五月初八日有牛産生瑞麟謹
繪圖進呈恭疏稱賀等語朕從來不言祥瑞屢降諭旨
甚明上年山東廵撫奏産瑞麟朕又將朝乾夕愓之心
宣諭中外不准臣工奏賀今川省鄉村瑞麟再見朕心
倍加愧悚惟在吾君臣共修實政士庶共敦實行庶幾
感召
天和潛消災沴年穀順成萬民樂業此朕心所謂祥瑞也
世宗憲皇帝上諭内閣卷一百三十三
