欽定四庫全書
世宗憲皇帝上諭内閣卷三十三
雍正三年六月
上諭三十一道
初一日
諭内閣昔
聖祖仁皇帝明目達聰無微不照而關係國計民生之事尤
殷採訪屢降
諭旨令内外臣工各抒所見不時條奏無非欲洞悉下情興
利剔弊以期治臻上理也在廷諸臣不能仰體
聖懷往往挾私自利未見有剴切敷陳裨益政事者如科道
等官之章奏或請開例捐納或請開設礦厰或請節省
錢糧種種假公濟私之處不可枚舉皆在
聖祖仁皇帝洞鑒之中故近年來條奏之事
聖心裁擇其可行者見之施行其不可行者槩置勿用而言
官之不得遂其私者反有
聖祖仁皇帝不甚納諫之妄議此等小人情狀朕在藩邸知
之甚悉疾之甚深故臨御以來諄諄告誡期其各矢公
忠直陳無隠夫條奏者原欲上以匡君下以澤民非為
臣子沽名之具也朕原有旨即密奏中朕不行者若有
真知灼見力懇施行仍准其露章陳奏非必止於密奏
也因念諸臣之欲進言者或有所顧忌或有恐招怨尤
或有牽制之情或有不便顯言之處故令各人密封進
呈其中言有可採招怨結冤者朕將摺内職名裁去發
出或令諸臣會議或即見諸施行而外間不知何人所
奏其所以如此者無非欲人人盡其所言無所瞻顧廻
避而朕得收聽言之實效於治理大有裨益之意也乃
有詐偽之人見其所奏既行而誇耀於人者亦有因裁
去銜名無可稽考竟將他人陳奏之事而據為己有者
亦有謂出之自朕託言諸臣而實非諸臣之條奏者種
種浮言深可痛恨現今已發之條奏正多諸臣不妨自
己直認某事係我所奏倘目今不肯明言日後私相誇
耀或攘人之名以為己有或貪天之功以為己力朕則
不能聽其肆行巧詐而置之不問也又常見人文集中
有擬稿未上之奏疏夫既有此疏何以未上既云未上
何故存稿此乃欺罔之徒内懷詐偽外託忠誠遇事不
敢直言故飾虛詞𫝊播人口以欺世盗名無恥之甚且
更有以特恩施行之事而冒為己功者如蠲免蘇松浮
糧一事係戸部所奏恩自朕出並無一員條陳近聞有
人自稱為彼之密奏者人而無恥至於此極即原任大
學士王掞先每向人言曾在
聖祖仁皇帝前摺奏此浮糧之事未蒙允行昔
聖祖仁皇帝時諸臣密奏之摺皆在宫中朕一一查閱並無
此條陳王掞受
聖祖仁皇帝恩遇數十年官至台輔而於此事欲自沽美名
遂捏造此語以不美之名歸之
聖祖其負恩悖義存心狡詐一至於此王掞之子王奕清發
往軍前不思效力乃多方諂媚年羹堯懇其在朕前奏
令回京朕察其偏徇不允所請伊次子王奕鴻原係情
願赴軍前效力者亦賄囑年羹堯奏請懇以道員補用
朕亦未允王掞有何所見朕於年羹堯惟言是聽而為
此姦巧之舉也昔日
聖祖仁皇帝深知王掞之罪念係大臣曲加寬宥王掞乃不
知感恩悛過而如此行為尚得謂無玷為臣子之分誼
乎王奕鴻父子藐視朕躬鑽營年羹堯甚屬可惡著將
王奕鴻發往軍前與王奕清一處效力朕念為政之道
首在得人故自即位以來於文武大小臣工皆留意簡
選而於伊等陛見之日必召入面詢親加訓誨欲其潔
己奉公勤修職業謹守法度愛養兵民往往丁寧誥誡
至再至三無非諭及内外事務及勉勵官方之語而諸
臣出外每每任意增減多方粉飾以誇示於衆竟有與
原降諭旨甚不相符者此皆大有關係著凡文武官員
曾經面奉諭旨除不能記載者俱將訓旨一一詳細將
年月日一同繕寫進呈内外文武大臣著自行封進其
不應摺奏之員著封固交與該上司轉奏自今以後凡
面奉諭旨者亦俱著繕寫進呈若不繕寫進呈但私相
𫝊播及私自記載者即係假捏旨意定當從重治罪
初二日奉
上諭原任工部製造庫司庫吳達壽補授戸部司庫朕令
詢問廉親王允禩吳達壽居官操守如何允禩理應訪
問明白回奏乃只以不曾趕上一語推諉及再令訪問
吳達壽原任内操守如何及戸部司庫之缺應用伊否
允禩又只將問過郝林幾句浮泛之詞搪塞仍不據實
回奏其意以為若不保恐吳達壽銜怨若保又恐干連
自己如此小事尚懷两端可見其姦偽之心始終不改
矣且無論君臣大義即兄弟之間受託訪問一事亦當
盡心為之假若允禵交託之事允禩肯如此推諉耶今
朕當面詢問尚不肯說著九卿會同宗人府將吳達壽
可用不可用之處詢問允禩務令說出
又
諭兵部陜西四川雲南進藏官兵朕從前俱已加恩議叙
其康熙五十九年得藏之後四川雲南两省官兵駐防
藏内及察木多各處地方者久著勤勞甚屬可嘉至今
尚未議叙爾部行文岳鍾琪高其倬各將駐防官兵查
明報部交與議政處即行議叙
初四日
諭大學士等本朝各省土司俱畏威懷德甚為恭順間有
一二梗化者皆由地方文武大吏調劑失宜之故今春
年羹堯奏稱四川雜谷及大小金川等土司頗有不法
情狀朕即知此必年羹堯希冀其多事欲借此名色得
以久操大將軍之權固留川陜總督之任耳年羹堯若
不速離川陜則川陜必至多事是以決意將年羹堯調
往杭州未幾南坪壩之事果已安帖兹據岳鍾琪所奏
雜谷金川沃日等土司又已悦服彼此和輯矣此諸土
司向日皆因年羹堯辦理不公以致互相讐殺今岳鍾
琪遵朕諭旨辦理有方寕番息事殊屬可嘉著交與該
部議叙其條奏土司襲職之處著内閣九卿會議具奏
初六日
諭内閣署總督岳鍾琪總督高其倬楊宗仁孔毓珣河道
總督齊蘇勒提督吳陞魏經國在
聖祖仁皇帝時服官有年勤勞素著自朕即位以來又能潔
己奉公深知大義不附邪黨不事鑽營居官行已俱屬
可嘉應沛殊恩以風有位岳鍾琪高其倬楊宗仁吳陞
魏經國著加太子少傅銜孔毓珣齊蘇勒著加兵部尚
書銜以示朕嘉奬優眷之至意
初七日奉
上諭目今天氣炎熱紫禁城内凡該班處之領侍衛内大
臣前鋒統領護軍統領護軍參領侍衛班領侍衛以至
護軍校等有年逾六十五歲者俱著停其直宿之班伊
等所該之班令年少人代為直宿有應行奏請派出者
即著奏請派出紫禁城内凡守門看堆子之護軍等有
年逾六十歲者亦著停其直宿之班伊等之班令年少
護軍等代為直宿俟過三伏至秋凉時再令各赴該直
宿之班天氣炎熱早晨大臣等奏事出入之際看門之
護軍等令其照常穿衣至午後脫袍繫帶稍為納凉亦
可
又
諭大學士九卿等年羹堯如許大罪顯露而伊子年富年
興等尚毫無畏懼之形若伊父果有冤抑之處應分晰
代奏若無冤抑之處則應竭誠效力以贖伊父之罪乃
並不如此行事但随處為伊父探聽音信憤怨之情見
於顔色年富年興原甚不堪俱著革職交與伊祖年遐
齡供伊侍奉倘仍不悛改定行正法再隆科多之子玉
柱行止甚劣亦與年富年興相同玉柱著革職交與伊
父隆科多
又
諭吏部等衙門年羹堯在任種種僭妄曾經降旨詢問今
據年羹堯奏稱伊為大將軍所行之事俱循照俗例而
行等語昔年用兵有諸王掌大將軍印者有大臣掌大
將軍印者惟允禵妄自尊大種種不法我朝大將軍如
此行事者從未之聞也年羹堯不但踵而行之且殺戮
過焉今乃云循照俗例夫允禵所行悉僭妄非制豈可
云例假若云例則係國家大將軍之定制豈可云俗此
語狂悖已極在年羹堯職分即當年諸王掌大將軍所
行之例伊尚且不應比擬而乃效法允禵狂妄不法之
舉是誠何心著年羹堯明白回奏又據年羹堯奏稱戴
鐸將主子在藩邸時所批摺子一扣面與臣看臣恐其
在外招搖生事所以敬收臣處今附摺恭繳等語戴鐸
昔年曾具禀摺語甚妄亂朕彼時手批切責之朕昔日
之居心守正安分即此所批數語可見今將戴鐸原摺
及朕手批發與九卿公同閱看不知此所批之語有何
可招搖之處而年羹堯奏摺中故意隠約其辭以啟天
下之疑不知何心朕藩邸門下之人向者惟年羹堯與
戴鐸二人肆無忌憚曾在朕前敢作不法之語昔日年
羹堯啟摺中有云今日之不負
皇上即他日之不負王爺之語彼時朕手批切責有云爾此
語真亂臣賊子之言觀今日之負我知他日必負
皇父之諭朕欲將其啟摺參奏於
皇考之前因伊再三懇求而止伊父年遐齡可憑著年羹堯
將伊啟與朕當日之批諭繳上恐存伊處招搖朕當日
不即參奏此二人者因思二人居心隂險叵測各處結
黨狂妄悖逆且年羹堯又係明珠之孫壻或欲希此發
露以誣陷朕朕豈肯墮其術中耶況沽名邀譽之事又
朕所不為是以切責批𤼵直書朕之衷曲即付本人收
存以為憑據朕深知戴鐸行止妄亂罪實當誅而近日
不將戴鐸置之於死者實恐年羹堯等奸邪小人加朕
以殺戴鐸滅口之名也著問年羹堯朕昔所批伊之啟
及朕所行之事所諭之言或戴鐸向伊曾如何說朕果
有一言一字不可以對今日之臣庶者乎俱著年羹堯
據實具奏庶使天下人共見之又據年羹堯奏稱既不
敢久居陜省亦不敢遽赴浙江今於儀徵縣水陸交通
之地静候綸音等語朕前降諭旨令速赴杭州新任今
逗留中途曠廢職守遷延觀望不知何心亦著明白回
奏其回奏摺内凡支吾掩飾及未經回奏之處俱著年
羹堯一一分晰明白回奏至九卿等所議革去一切職
銜追回恩賜等物鎖拏來京嚴審正法之處俟年羹堯
回奏到日再行請旨其年羹堯所繳戴鐸之摺仍發還
與年羹堯去
又吏部將妄參金南瑛等員之原任川陜總督年羹
堯議罪具奏奉
上諭所議甚屬悖謬年羹堯所犯之罪甚多雖即行正法
亦不足蔽其辜並不在此一事朕交此事即當就此事
定議乃任意妄議處分過當又議將朕所賞之物盡行
收回是比照何例耶前議既屬徇庇今議復爾過當料
想他人斷不敢如此定議此乃隆科多有意擾亂之故
隆科多著交與都察院嚴加議處此本仍擲還吏部另
議具奏
又河道總督齊蘇勒保題陳琦等補授主簿等缺吏
部議駁具奏奉
上諭部議陳琦等五員或册内無名或與册互異與例不
符應無庸議等語如册内無名與册内互異理應行文
該督詳查果有情弊即應議處豈可如此朦混議結乎
所議朕全不解將本發回再議具奏
又
諭順承郡王錫保等時值盛暑爾等同兵部尚書孫柱都
統范時捷於明日會同三法司除欽交人犯及斬犯絞
犯外凡現審人犯内有應釋放者即行釋放著刑部繕
本具奏其部議枷號送門之人亦著取保釋放俟處暑
後補行枷號
初九日
諭大學士等各直省督撫提鎮舊例俱有頒發王命旗牌
所以重節鎮之權崇天室之威也但傳守既久或遇地
方卑濕蟲蛀漆剝或因歴歲滋多形製毁敝而該督撫
提鎮等以旗牌損壞例當參處但藏之神笥不敢修整
甚有預防損壞將所頒旗牌收貯照樣另造者尤為不
可嗣後各督撫提鎮所頒王命旗牌務須加謹收護勿
致損傷亦不得另造其有地方卑濕歴歲滋多不免蟲
蛀漆剝形製毁敝者從寬免其處分聽其一面照式整
修一面咨照該部
十一日奉
上諭随年羹堯往陜西之二等侍衛施景範畢暎三等侍
衛楊恒寗宏道周儀藍翎陳光祖六十五候補知縣陸
綱候補同知關聯璧九人俱著回京主事丁松三等侍
衛袁士弼編修汪受祺胡彥穎金以成檢討竇啟瑛揀
選知縣戴維賢馬世輝候補知縣王倓佟世祚朱廷&KR0882;
揀選知州汪元祜候補知府高璥許登瀛十四人俱著
随年羹堯前往杭州此十四人與從前随去之人并岳
鍾琪現今差送之唐光稷等七人俱交與浙江地方官
不時查察倘有絲毫多事之處該撫即指名題參此内
汪受祺奏稱父母年近八旬現居京師伊父雙目久已
失明伊母两足不能行動等語汪受祺既有此情節從
前年羹堯帶往時何不據實告辭直至今日始將此情
懇求又不將年羹堯所行之事參奏明係袒護年羹堯
著行文浙江巡撫問明汪受祺具奏
十四日兵部議准直隸總督李維鈞奏請大城營守
備員缺將藍翎侍衛張大烈補授奉
上諭各省所發藍翎侍衛皆係藍翎侍衛中之平常者故
命於外省補用此等應於不緊要之缺題補至分與各
省年滿千總皆選騎射嫻熟者命往令其題補並非命
往令其學習也若果騎射較前生疎該督理應題參李
維鈞從前並未將許印等參奏今遇缺出始稱此二人
騎射尚未嫻熟反將藍翎侍衛張大烈題補此内必有
情由許印苗世忠著調來引見
又
諭兵部從前功加人員雖指有應補之缺因人多缺少至
老不得錄用又無俸禄錢糧以致衣食匱乏情甚可憫
又因不給俸禄錢糧無從稽其真假即頂替之弊所由
生也現在此等功加人員應作何錄用不致壅阻作何
給與俸禄錢糧留營差操以杜頂替之弊著九卿詳加
確議具奏
又山東廵撫陳世倌保題棠邑縣知縣何多學等請
補武定州知州等缺奉
上諭朕從前曾諭各省文武大吏令具密摺薦舉賢員陳
世倌曾遵旨密薦知縣二員昨又具密摺奏稱現有直
隸州缺臣從前密薦之員不敢再行保題今此本内又
另題何多學等朕從前並無密薦人員不許明題之旨
況從前既可膺密薦今遇缺自應保題若云曾經密薦
遇缺不行保題是密薦反阻賢員上進之路甚屬非理
陳世倌所辦事件每每悖謬朕殊不解將原本發回著
另行具奏陳世倌從前密薦之人不行保題之故亦著
聲明具奏
又奉
上諭大臣妻病故雖無賜䘏之例但大學士富寧安在軍
前效力年久今伊妻病故著派出内大臣一員侍衛十
員奠茶賜内庫銀五千两著大學士嵩祝侍郎常壽監
看辦理出殯時鑲藍旗文武大臣官員俱著往送交與
該部致祭一次
十七日
諭大學士等朕即位即聞葛繼孔行止不端但未見其人
是以曾降旨密問江南總督查弼納據查弼納奏稱葛
繼孔辦事動慎其才尚可用又問何天培亦云其人無
甚大不好處尚知敬畏從事朕又細察二人皆為其所
愚故解其臬司之任調為内閣侍讀學士此朕欲親加
試看之意也後見年羹堯參奏之摺遂將葛繼孔改授
鴻臚寺少卿乃葛繼孔於年羹堯來京時又私往納賄
請託及朕降旨詰問始一一供出云向原認識年羹堯
去冬年羹堯入京向臣擕手叙舊云爾是辨識古玩之
人今番從江南來應送我幾件古玩且來見我臣因將
銅器磁器書畫共十二件差家人送去羹堯随約臣往
見又云我久知你才情肆應今後自當留心照看但還
要送我幾件古玩臣又將玉器字畫共五件差人送去
前後俱交羹堯家人魏之耀收受等語葛繼孔人品不
堪夤緣年羹堯至今尚各處鑽營殊屬可惡著革職發
與李成龍開濬安慶府河道工程效力若少推諉必治
以重罪至年羹堯始以正人自居參劾葛繼孔為匪人
繼又與之殷勤親密索取古玩許為留心照看著行文
年羹堯伊自己係正人之流與抑匪人之流與葛繼孔
之古玩果正人所當索取與且如何照看如何留心之
處著一一明白回奏年羹堯原參葛繼孔摺底一併抄
發又年羹堯摺内稱陳璸乃伊所薦因伊奏薦葛繼孔
一事與陳璸遂絶往來等語陳璸之清操乃
聖祖所久知亦舉朝所共曉昔曾為四川學道與年羹堯同
城而居無交辦之事是以不疾之己甚耳後絶往來定
係陳璸絶年羹堯非年羹堯絶陳璸也年羹堯欲借曾
薦陳璸以沽名真無恥之極此事亦不可不辨
十九日吏部奏益都縣知縣孫廷翰等改補教職奉
上諭依議教官有訓督生員之責若其人過於衰老亦不
可補授著行文各省督撫有不勝知縣之任改補教職
人員務必驗看尚可補用教職者題請改補其衰老已
甚者著以原品休致
又
諭吏部朕從前恐天下督撫參劾屬員或有不公致受屈
抑曾降諭旨令歴年廢官具呈都察院查核題明引見
當經補用數員今見年羹堯題參金南瑛等數人皆屬
誣枉又如滿保之參汀州府知府何國棟有意揣摩迎
合朕深鄙其為人已經降旨今湖州府知府曹掄彬曾
有人在朕前參奏伊於門生吳襄蔡嵩差往督學時有
所需索朕降旨問石文焯如此之人豈能為清白吏石
文焯奏稱曹掄彬居官尚屬謹慎後石文焯離任將諭
旨移交法海法海未悉情由將曹掄彬題參並將接受
諭旨之處具摺聲明但因委令親審屬縣人命曹掄彬
以鹽案限期將届不能兼審命案而法海竟以抗違玩
視人命題請革職情罪未協曹掄彬著暫留浙省俟法
海來京問明再降諭旨朕為天下臣民之主一夫不獲
尚廑朕懷豈可令郡縣司牧枉受冤抑乎朕屢降諭旨
令督撫務宜秉公體恤屬員今金南瑛等案既經發覺
恐此外尚有冤抑之員嗣後道府以下知縣以上各官
有實在冤抑被參降革者仍令赴都察院具呈確查原
參緣由核實具奏其並無冤抑係己身實有罪愆人品
不端才力不及之人混行具呈者亦必重治其罪
二十日
諭大學士等天庾積粟漕運最為緊要而通商裕國關税
亦應留心朕上年因恐糧船遲滯曾有旨船至大江不
可攔阻搜查致生事端有誤漕運今聞各糧船有於兑
糧起運之後即多包攬貨物及回空時又多夾帶私鹽
此皆由經過馬頭處所停留装卸而地方官不行嚴查
之故也夫窮丁装帶些微貨物情尚可恕至私鹽乃大
干法紀之事況斷無沿途零買零賣之理必有一定地
方其装卸亦必非俄頃可辦必湏二三日工夫若該地
方官果實力稽查自然弊絶其如何稽查如何勸懲必
使裕課通漕两得其宜並行不悖著總漕張大有安徽
廵撫李成龍會同虚公詳議具奏又聞糧船中有帶火
炮鳥鎗火藥者伊等皆係合幫結隊而行不畏盗賊火
炮鳥鎗安所用之著通行嚴禁該管地方官弁若虛應
故事陽奉隂違一經察出決不輕貸
又
諭内閣直隸大名府屬之滑縣濬縣内黃縣為河南漕運
所經地雖接壤而屬則隔省聞多有呼應不靈之處以
致河南糧艘年年遲誤糧運乃河南專責且大名府所
屬計一州十縣彰德府所屬只一州六縣衛輝府所屬
只六縣若以滑濬内黃三縣分隸彰德衛輝則多寡既
均而於運道得專責成亦有禆益著九卿速議具奏
二十一日
諭大學士等據候選知府高大魁奏稱年羹堯從西安起
程赴任杭州時一車两馬僕從數人布幃轎車等語年
羹堯平日狂妄僭越貪汚狼籍之處不可枚舉今以總
督陞授將軍有何屈抑而為此困苦怨望之狀其意不
過欲使人見之謂朕挫抑清介效力之臣令不美之名
歸之於朕耳掩其贓汚以示廉潔此等狡詐將欲誰欺
聞其將所有貲財產業分散各處藏匿寄頓直隸四川
江南尤多著直省督撫提鎮通行各該地方文武官員
備悉嚴查令藏匿寄頓之家速行出首免其治罪倘有
絲毫隠漏一經發覺將藏匿寄頓之人照逆黨例立即
正法其不行查出之督撫該管官員一併從重治罪高
大魁著回京其奏摺著年羹堯明白回奏
又
諭大學士等滇黔西粤俱苖彝雜處之區聞黔之安籠滇
之廣羅廣南粤西之泗城鎮安安隆上林等協營為三
省交界之處層巒疊嶂苗彝巢穴其間每與鄰省小嫌
輒相讐殺本地捕緝則竄往鄰省以致案牘難結必得
大員統轄始於撫循廵緝有濟查貴州之安籠鎮本為
控馭苖蠻而設其駐劄之地與廣西雲南所屬地方均
為接壤若將廣西雲南接壤之土司與改流地方各協
營汛悉受安籠鎮節制而該鎮亦受三省督提節制其
將弁之舉劾兵丁之汰補糧餉之銷算仍照各本省舊
制惟於苗蠻讐殺刦擄諸事悉令安籠鎮總兵就近調
度庶緝苗有專責而地方得以寧静朕所聞如此未知
果否有益邊疆著雲貴總督高其倬廣西廵撫李紱署
貴州廵撫石禮哈廣西提督韓良輔悉心商酌各出所
見詳議具奏
二十三日
諭大學士等前據年羹堯摺奏鎮海堡城外之戰我兵已
將賊人殺敗城内都統五哥帶領滿兵及察哈兒兵開
城西門前後亂跑尾追賊後搶掠物件以致賊人折回
斫傷西安驍騎校一員滿兵一名察哈兒兵二名五哥
首先敗回又復衝磞綠旗隊伍致鎮海營千總與兵卒
帶傷者十有餘人其餘行事昏憒不知羞恥席倫圖輕
浮妄言狂呌無禮皆軍事所最忌者臣是以即行撤回
等語朕比時即批示令其具本參奏随據年羹堯奏稱
都統五哥席倫圖本應參劾然臣之受恩威權太重若
再參两都統於臣不利伏乞暫賜優容置之閒散之地
等語朕是以將五哥席倫圖調回令其别處效力今據
護軍參領常明奏稱羅卜藏丹津侵犯康城邊界時年
羹堯令臣到鎮海堡送信與都統五哥五哥随帶西安
滿兵一百名察哈兒兵三百八十名入守鎮海堡凡四
晝夜至第五日今陞總兵之宋可進帶西寧綠旗兵一
千五百名來赴臣與都統五哥參將張家翰同率在城
滿洲蒙古綠旗兵丁六百餘名出西門向城下排列與
賊戰賊即奔敗因深入賊壘交戰西安正藍旗驍騎校
署參領四哥鑲藍旗披甲達三保陣亡正黃旗領催署
驍騎吳泰等五六人俱數處重傷察哈兒兵亦有陣亡
及受傷者此皆世受國恩遇敵感憤報效死傷之人臣
不敢隐匿謹此奏聞等語常明身在軍前所奏如此與
年羹堯從前所奏迥異且年羹堯既稱五哥首先敗回
種種失律之處彼時又不參劾及朕降旨令其參奏又
云臣威權太重不便又參兩都統夫行軍之道只論功
罪之當否豈可意為輕重且以年羹堯之擅作威福所
參者豈止兩都統而至此忽又懼威權太重於身不利
求朕委曲從寬耶今觀常明所奏當日在事官兵奮力
殺賊有受重傷者有陣亡者此等深屬可憫五哥等既
無失律之罪則效力之官兵等應加優䘏此案功罪不
便含糊歸結著年羹堯明白回奏
二十四日
諭吏部外任官員迴避夲族例俱赴京另補朕思督撫两
司及統轄全省之道員其本族之人迴避者自應赴京
另補若分巡數府之道員及知府同知通判知州等官
所管止於一府一州鄰府鄰州非其所轄其屬員職分
卑微若必一例赴京另補未免往返稽延艱難拮据深
可軫念嗣後遇此等應行迴避之員著該督撫即於本
省内調補如此則屬員既遵本族迴避之例而又無另
補守候之苦於公私均為有益爾部即遵諭行
又禮部等衙門請動用工部銀兩修理密親王墳院
奉
上諭據奏由工部給銀雖係定例但密親王子年幼諸事
未諳或恐不敷所用著蕭永藻盧詢范時繹照裕親王
山園式樣公同料估委賢能官員動工部帑銀伊等監
察修造
二十六日奉
上諭岳鍾琪所參臨洮知府白訥涼州同知張梅皆係年
羹堯信用爪牙招權納賄兵民共憤此二人俱著革職
照岳鍾琪所請發西寕修大通城效力其任所資財令
該督查明造册看守其本籍所有財產亦著落各該旗
該撫即行查明看守勿致疎漏此二人之罪今尚未至
抄沒若果實在效力則已如不實在效力再從重治罪
又奉
上諭今年雨大屋漏墻欹者多朕軫念披甲人等家貧不
能修理特加恩賜務使人人得所著動戸部庫銀九萬
兩賞給八旗每旗一萬兩上三旗内府佐領一萬兩令
得修理房屋著八旗都統前鋒統領護軍統領副都統
内務府總管將作何分别賞給之處會議請旨
二十七日吏部等衙門議覆外省調補革職等官勒
限歸旗奉
上諭此内議稱應令歸旗人員僻路無驛站之處限每日
行七十里等語一日行七十里未免緊廹著改為五十
里餘依議
三十日兵部將失察臺灣換班兵丁船内偷帶無照
民人之守備邱延祚等議處具奏奉
上諭此事朕曾特降諭旨嚴行禁止此案於失察官員議
處太輕再查出拏送之官亦應議叙將本發回著再議
具奏嗣後如仍有將無照民人夾帶船内偷渡者發覺
之日朕必將該總督提督一併治罪
世宗憲皇帝上諭内閣卷三十三
