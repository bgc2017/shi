欽定四庫全書
世宗憲皇帝上諭内閣卷一百四十七
雍正十二年九月
上諭十二道
初二日奉
上諭朕前降旨凡軍前發回之官弁兵丁内有曾著勞績
及受傷殘廢之人若俱行革退情實可憫著該管大臣
詳查官則賞給半俸兵則賞食半餉所降諭旨甚明近
聞督撫中有錯會朕意者將軍前發回之兵丁一概給
與半餉不思兵丁中有懶惰不肯出力之人稱病退縮
希冀還家此等之人不過差勝於潛逃者若與出力受
傷之人一體加恩則是賞罰不明何以分勤惰而昭激
勸著將此曉諭派兵省分之督提等知之
初三日奉
上諭朕覧四川秋審本章該撫鄂昌所擬可矜之案甚多
其中如吳相周張模苟老興王有臣何一正唐洪澤李
子瑞七案所犯情罪並無可矜之處而該撫強為開脫
或稱原非有意或稱無欲殺之心夫鬭毆傷人者律應
抵罪若有欲殺之心則為故殺非鬭毆矣據鄂昌強為
開脫之詞則鬭毆抵償之條可以不設有是理乎似此
婦寺之居心何能膺封疆之重寄至於按察使高維新
乃專司刑名之大員且在川已久數年以來之秋審皆
其所辦理而前後互異如此前則隨憲德而擬緩決後
又隨鄂昌而擬可矜胸無一定之衡有忝法司之職著
將鄂昌高維新一倂交部嚴察議奏其所擬吳相周等
七案著九卿另行詳愼定擬具奏國家刑名最關緊要
而九卿秋審定擬尤為讞獄之大典各省撫臣所奏若
輕重不同九卿當悉心斟酌務期畫一以成協中之治
假使依樣葫蘆寬縱者任其寬縱嚴刻者任其嚴刻則
各省刑名委之督撫更無餘事又何用廷臣之集議乎
至於憲德昔為川撫今為司宼此本内昔年所定緩決
而今改可矜之數案若憲德自以昔年擬罪錯悞則此
時當自行檢舉若從前不錯而鄂昌悞改從輕則應於
秋審時據理更定以期平允今伊尚隨聲附和不顧前
後之矛盾又何怪九卿之視為泛常潦草塞責耶嗣後
秋審案件若其中有應改而不改及不應改而妄改者
經朕察出或另派大臣檢出定將九卿從重議處若九
卿及與議之官員等有意見不同者准兩議陳奏朕前
請旨定奪即衆人皆同而一人獨異者亦准陳奏
初五日奉
上諭各省所定衝繁疲難等缺多未確當著各該督撫再
行詳細查明據實具題如題定之後將來接任督撫仍
有題請更改者將原草率辦理之督撫交部議處其苗
疆烟瘴邊遠等缺亦著一體分晰確當具奏如有疎忽
亦照此議處
又奉
上諭直隸營房墩臺當年李維鈞辦理甚不妥協以致易
於傾圯今若遽令地方官全行脩築完固入册交代恐
現任各員一時難以辦理未免受累著交與總督李衛
酌看地方力量應分幾年次第修葺定議奏聞俟陸續
告竣時報部仍交與地方官隨時修理入册交代
十二日
上諭古州等處苗蠻人等朕為天下生民主撫御萬方凡
有血氣皆吾赤子莫不望其遂生復性以同受朝廷之
德化是以各省苗猺猓獞種類雖殊總無岐視數年以
來漸次經理化其頑梗期為善良况爾古州等處苗人
尤非僻處窮邊者所可比其地介在黔粵兩省之中與
内地民人土壤交錯乃從前惡習相沿罔知法度恃其
險阻出没無常擾害居民邀截行旅且即同類之中往
往自相仇殺報復相尋以強凌弱以衆欺寡視刧奪為
固然等人命於草芥此等殘忍之風朕實為憫惻是以
於數年前命封疆大臣等經理化導其怙惡抗拒者不
得不懲以兵威而革面革心者悉加意撫綏俾遊樂土
今苗疆諸事就緒凡爾苗衆皆為服教嚮化之良民矣
不但朕民胞物與一視同仁之懷於焉大慰即爾苗衆
亦當知去危苦而就安全離湯火而登袵席豈非爾古
州等處從來未有之美俗應踴躍慶幸百倍尋常也如
果自兹以往戕賊之念不萌頑梗之心不作安居樂業
守法奉公樸者優游於耕鑿秀者沐浴於詩書爾等苗
衆與土著之民一同上進且使爾子子孫孫服疇食德
永永受國家教育之福豈不善歟今因苗疆奠定特遣
大臣會同該省文武大員親歴古州等處宣朕諭旨並
加賞賚爾等苗衆其仰體朕心祇遵朕訓父教其子兄
勉其弟族黨親朋互相勸勵共敦善俗永息刁風以副
朕育正羣生之至意
十六日奉
上諭各省生童往往有因與地方有司爭競齟齬而相率
罷考者或經教官勸諭或同城武弁排解然後寢息其
事此風最為惡劣士為四民之首讀書明理尤當祇遵
法度恪守憲章化氣質之偏袪囂陵之習况國家之設
考試也原以優待士子與以上進之階凡爾生童不知
感戴國恩鼓舞奮勉而乃以私心之憤借罷考為脇制
官長之具何市井無賴至於此乎蓋因庸懦之督撫學
臣希圖省事草草完結不加嚴懲以致相習成風士氣
一驕士品日流於下關係匪淺嗣後如果該地方官有
不公不法陵辱士子等情生童等自應赴該地方上司
衙門控告秉公剖斷儻不行控告而邀約罷考者即將
罷考之人停其考試若合邑合學俱罷考亦即全停考
試天下人材衆多何湏此浮薄乖張之輩是乃伊等自
甘暴棄外於教育生成即擯棄亦何足憫惜如此定例
庶亦整飭士習之一端著該部妥議通行
二十一日
諭刑部爾等職司邦禁弼教明刑惟秉至公庶幾大小獄
訟歸於平允胸中不存一物但有一片公心猶恐人之
情偽難窮未必事事恊於至是何得先存一從寬之見
或先存一從嚴之見横據胸中以待事至是則纖塵著
眼泰山在前而不能覩豈能得其實情既不能得其實
情何由歸於平允又况挾私徇情顚倒是非乎至於用
刑不可視為習慣人情乍見則心怵目驚相習則安之若
素朕在藩邸時奉
聖祖仁皇帝諭旨審理事件初見夾訊竟至戰慄悲涕迨經
數次辦理之後便視為尋常蓋熟習薰染之為害也如
此何况爾等日日習見豈能免於輕率務須保住此心
雖經百遍常如初見之怵惕方可用刑更須將面前聽
訊之人之心詳細體量委曲追求則不特不敢輕易用
刑且心誠求之何患情實之不得果能時時刻刻惟恐
有一夫之冤事事不輕放過自然不生推諉之念怠玩
之心不忍不勤不忍不愼矣夫事之情形不一如人之
面目不同雖極相似之案件若細心推求必有不同之
處非律例之所能該即使加倍增添律例亦斷不能全
該未來案件之情形若非實心辦理秉公衡量其輕重
之間豈能無失爾等如肯以至公之心求其平允則刑
貪戮暴正所以為集福之基如其偏嚴偏寬畸輕畸重
或且以婦寺之仁曲貸姦宄之命以為求福之道斯則
自求其禍有何福之可得朕於此理見之甚明爾等深
信力行自有效驗勉之愼之
又
諭刑部朕每閱獄讞至罪重惡極人犯雖情理可惡必平
心静氣將致罪情由詳加審度苟有一線可生之路必
為之細細推出惟求其生而不得方置之於法不敢因
一時之見而失於嚴至情似可原者亦必推情度理必
其實有可原然後加以矜恤不敢任一時之見而失於
寬總之用刑期於公當斷不可先存一寬嚴之見於意
中也爾等刑憲大臣尤須詳體此意於讞獄時設身處
地詳愼推求以期允當一案有一案之委曲一犯有一
犯之情罪不可有意於寬亦不可有意於嚴大凡人之
處事始則矜持久而漸熟未必不輕忽任意朕平時每
於小事一一體認知心之安與不安總由於習之慣與
不慣耳爾等初任刑官之時視用刑無不生畏懼之心
者久而習慣遂視為固然毫不介意其中保無錯悞若
於用刑之時能常存初任刑憲之心庶刑獄得其平而
天下無冤民矣
二十三日奉
上諭聞川省敘永廳與永寧縣同處一城從前廳隸四川
縣屬貴州廳縣各設稅口嗣經兩省會勘將永寧縣改
隸敘永廳管轄所有田地丁糧已照川省條例經徵惟
稅課一項仍是廳縣兩處俱收未免重複嗣後着將縣
稅裁除只留廳稅其一切貨物俱照川省之例徵收
二十五日奉
上諭據總理西安廵撫事史貽直等奏報陜省秋禾受旱
水田仍可有收而旱田收成分數大減現今秋社前後
乃秦民種麥之期必得甘雨應時始能播種是以農夫
望雨甚切等語覽所奏情形若將來得雨沾足則明歲
夏收自有可望但今歲秋收既歉則明年青黃不接之
時米糧或致騰貴兵民人等有應行接濟之處亦未可
定不可不預為籌備查陜省與河南接壤雍正十一年
春間撥運豫米十萬石自水次裝載直抵西安已有成
效上年曾令河東總督王士俊於沿河州縣水次貯穀
三十萬石並將上年豫省漕米截留易穀以備陜省之
用是豫省備運陜省之米甚為充裕儻明年陜省有需
用之處著史貽直等一面具奏一面即將需用米數行
文王士俊料理照上年之例由水道運赴西安應用將
此併諭王士俊知之
二十六日大學士等以湖廣秋審册内斬犯易孟臣
與服兄易向倫因灌田互毆易向倫越七日殞命一
案請
旨奉
上諭按律卑幼致死有服尊屬加重至擬斬立決所以厚
倫紀植綱常也但其中情罪有實在可原者法司限於
服制按律定擬朕詳愼原情於法司覆奏之後仍令九
卿議奏九卿反覆推研改為監候夫以立決之犯改為
監候於本律已為末減然斬絞仍屬死刑從來命案當
以致死不致死為斷若尊屬之死果由卑幼所致則按律
立決法無可寬若實未嘗致死尊屬則不當坐以致死
之罪出此入彼理無兩是今九卿之所以改為監候者
以尊屬之死不由該犯所致也尊屬既不由該犯毆傷
致死徒以一時抵觸適遇其數盡自斃而加以斬決重
辟於理似不甚協當此案著大學士會同刑部再行詳
議具奏
二十九日奉
上諭各省鹽政關係國計民生所當加意整理而兩淮鹽
務之積弊更甚於他省此中外所共知者大約鹽法之
行必以緝私為首務私靖則官引自銷轉輸便利裕課
恤商皆本於此淮南江廣口岸寬闊如果私鹽杜絶何
慮積引難銷惟是緝私一事地方督撫大吏非不遵奉
辦理但以不關切己之務有名無實聞今年江廣口岸
鹽壅價減急難銷售皆由鄰私充斥之所致蓋兩淮行
鹽地方江西河南有浙私蘆私之侵越而湖廣之川私
粤私為害更甚現今雖於各處私鹽隘口設立巡官巡
役似為周密而地方文武官弁不肯實力奉行一任兵
役人等網利營私如商船夾帶原應秉公盤查而往往
視為利藪多方需索恣意搜求以塞巡查之責轉為平
民之擾累至於大夥梟販則慮其拒捕或畏難故縱或
受賄得錢其拿獲到案者該地方官弁又視非專責姑
息養姦以重作輕以多報少朦混草率不能據實審結
以致立法雖嚴而鄰私之肆行如故在江南督臣亦不
過責成所屬地方至咨會鄰省即未必有呼輒應此私
販之所以難禁也年來朕留心訪聞甚確用是特頒此
旨曉諭湖廣等省督撫等務矢公心視鄰省之事為己
事嚴飭文武官弁同心協力使川粤浙蘆之私鹽不敢
越界横行則兩淮積壓之引易運易銷於國計民生均
有裨益儻既經曉諭之後仍有失於覺察者一經發覺
朕必於該督撫是問
世宗憲皇帝上諭内閣卷一百四十七
