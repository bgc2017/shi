欽定四庫全書
世宗憲皇帝上諭内閣卷九十四
雍正八年五月
上諭十六道
初六日奉
上諭據署安徽按察使魯國華奏稱回民居住内地隨處
皆有考試營業與民無異自宜凜遵法度乃伊等不分
大小建不論閏月以三百六十日為一年私計某日為
歲首羣相慶賀名曰拜年又平日尚白早晚皆戴白帽
設立禮拜清正等寺名色不知供奉何神每立把齋名
目伊等既為聖世之民自應遵一統之正朔服聖朝之
衣冠豈容私計歲首混戴白帽作此違制異服之事請
令回民遵奉正朔服制一應禮拜等寺盡行禁革儻怙
終不悛將私計年月者照左道惑衆律治罪擅戴白帽
者以違制律定擬如地方官容隱督撫徇庇亦一併照
律議處等語查回民之在中國其來已久伊既為國家
之編氓即皆為國家之赤子也朕臨御天下一視同仁
豈忍令回民獨處德化之外是以曾頒諭旨訓以興孝
勸忠望其型仁講讓服教慕義共為善良即數年來亦
未見有回民作奸犯科逞兇肆惡者且其中有志上進
者甚多應試服官同于士庶而以文武科名出身洊登
顯秩為國家宣力效忠者常不乏人也至回民之自為
一教乃其先代相沿之土俗亦猶中國之大五方風氣
不齊習尚因之各異其來久矣歴觀前代亦未通行禁
約強其畫一也魯國華此奏甚屬苛刻怪誕回民何嘗
不遵正朔而祇以其私記時日即加以不遵正朔之名
回民何嘗不遵服制而祗以其便用冠巾即加以不遵
服制之罪至於禮拜清正等寺名亦不過如各省村邑
崇奉其土俗之神皆為祀典之所不載何獨於回民刻
意吹求指為罪案乎從前參奏回民者甚多陳世倌於
雍正元年即如此具摺條奏比時朕切責之今魯國華
於朕已經降旨通行訓導回民之後仍復如此陳奏不
知其出於何心若回民果有干犯法紀之處國憲具在
百當按律懲治並無曲宥回民之條向後儻回民本無
過愆而大小官員等但因其習尚少有不同以此區區
末節故意苛求妄行瀆奏者朕必嚴加處分魯國華乃
庸碌之材因道員不能勝任調回内用適以安徽臬司
一缺需員署理一時不得其人暫令前往伊於本分職
掌有益於地方之事不知留心辦理而分外條陳回民
風習妄事更張且請嚴定法律通行禁約使無辜之回
民俱不得其所此等條奏非有挾私報復之心即欲惑
亂國政著交部嚴察議奏
初七日奉
上諭朕因怡親王仙逝中心悲痛雖強自排遣而飲食俱
覺無味寢卧皆不能安盖王之事朕誠敬忠愛之心八
年有如一日自古以來無此公忠體國之賢王則朕所
以待王之禮亦應在常例之外今朕素服一月以稍展
思慕不釋之情此一月之内朕既素服則在廷諸臣遇
朝服之期亦著仍穿常服一切宴會俱不必行凡朕加
恩於王之處皆不足以酬王之碩德豐功而在朝之諸
王大臣官員等受國家之恩必念國家失此賢王同深
悲痛但其中胸懷妒嫉之心天良盡冺之輩或本屬憸
邪之人意欲肆志妄行又不然則冥頑無知賢姦莫辨
者皆不足與論也昨日朕親臨奠之時見滿漢文武諸
臣悲切之狀人有同情朕心甚慰益見王之素行感人
者深也
初九日奉
上諭怡親王忠孝性成端方清直當年事我
聖祖皇考敬謹恪恭克盡子臣之道深蒙
皇考慈愛而王慎密有加小心安分此中外所共知者逮朕
御極之初命王總理事務王夙夜匪懈公爾忘私精白
一心無欺無隱其殫竭忠誠贊襄於密勿之地者八年
有如一日至於軍務機宜度支出納興修水利督領禁
軍凡宫中府中事無鉅細皆王一人經畫料理無不精
詳妥協符合朕心無煩朕之指示其有關於吏治民生
之利弊有聞必奏每語必詳而為國家保護善𩔖培養
人材一片篤摯真切之念形於寤寐王之懿德美行從
不欲表著於人而人亦無從盡知之朕即知王最深而
亦口不能宣筆不能述也是以雍正四年特書忠敬誠
直勤慎廉明八字以賜比時降旨朕深知王之德洞悉
王之心覺此八字實不能盡王之美善不過就王事朕
之大端而言耳盖王實能佐朕治安天下朕實賴王翼
贊昇平徧觀自古史册所載賢王懿戚從未有可與王
比倫者且王居心之和平公正行事之寬厚仁慈皆足
以享遐齡而綿壽算豈意王遽舍朕而溘然長逝耶自
去年冬月王抱病以來朕縈於懷無刻稍釋商確醫藥
默禱
神祇以冀沉疴頓起乃今醫藥罔效祈禱不靈豈朕有獲罪
於
上天
皇考之處而奪我忠誠輔弼之賢王若此之速耶王抱恙時
居住交暉園與圓明園相近朕間欲親往看視王再三
懇辭而於一旬半月之間必力疾入圓明園與朕相見
及王病勢漸加力不能支惟恐朕心憂煩則稱交暉園
乃起病之所暫且移避遂養疾於西山無非欲與圓明
園相遠令朕不深悉其病狀可以安慰朕心也及王回
城中府第朕以祈雨回宫前月得雨之後王屢次奏請
朕幸圓明園是王但恐以病狀煩勞朕心而於己身之
生死全不計及也及聞病勢沉篤朕方欲命駕臨視乃
王聞知即脱塵而去盖王不欲以永訣傷朕之懷是以
顯此剛決之相其於去留之際明白超脱若此在王成
一忠孝正直賢智慧覺之全人而朕頓失此柱石賢弟
感痛悲哀何能自已耶王之德行功績難以枚舉即如
輔政之初阿其那包藏禍心擾亂國是隆科多作威作
福攬勢招權實賴王一人挺然獨立於其中鎮靜剛方
之氣俾姦宄不得肆其志又於青海背叛之時年羹堯
領兵進𠞰而隆科多以私怨年羹堯之故百計阻撓不
顧軍國之重務王在朕前力言此番軍旅之事既已委
任年羹堯應聽其得盡專閫之道方能迅奏膚功朕從
王言而隆科多不能從中掣肘於是青海旋即蕩平又
如果親王在
皇考時朕不知其居心聞其亦被阿其那等引誘入黨及朕
御極後隆科多奏云
聖祖皇帝賓天之日臣先回京城果親王在内值班聞大事
出與臣遇於西直門大街告以聖上紹登大位之言果
親王神色乖張有𩔖瘋狂聞其奔回邸第並未在宫迎
駕伺侯等語朕聞之甚為疑訝是以差往
陵寢處暫住以遠之怡親王在朕前極稱果親王居心端方
乃忠君親上深明大義之人力為保奏朕因王言特加
任用果親王之和平歴練臨事通達雖不及怡親王而
公忠為國誠敬不欺之忱皎然可矢天日是朕之任用
果親王者實賴王之陳奏也似此密陳補助為廷臣所
不知者甚多王之功在社稷者大矣從來豐勲偉烈必
膺國家崇報之典惟王為
聖祖皇考之令子為我朝
列祖之功臣允宜配享
太廟列於從前建立大功諸王之次庶與王之功德相副且
可上慰
列祖
皇考在天之心而朕思念悲切之衷亦可稍解於萬一其餘
一切恩䘏典禮該部會同大學士九卿悉心詳察從優
定議具奏
初十日奉
上諭今年春夏以來屢沛蠲免寬恤之政中外臣民皆以
為沐朕浩蕩之恩而不知朕施恩之所自朕之接待天
下臣庶朗然如青天白日無不可以共知共見之隱微
况怡親王不幸仙逝朕追思其美善尤不忍不以朕之
本意明白宣諭使衆共知之朕御極之初命怡親王管
理戶部事務朕知戶部庫帑虧缺甚多令王清查辦理
王奏云此項虧空歴年已久清查之後必求皇上開恩
寬免此時朕姑應之及王遵旨查出虧缺之項至於二
百五十餘萬兩之多王奏請以將來餘平飯銀陸續代
為完補朕以歴年該管官員侵蝕國帑藐視國憲若不
責令賠補何以謹度支而清弊竇於是飭令開報著追
未從王之請王始而變色後即遵旨悉心辦理是以中
外之人但知戶部多年虧項自怡親王查出甚至無識
小人有謂王過於搜求者而不知王之請免追究請為
代完幾番陳奏之苦心若斯之懇切也數年以來在各
該員名下追出者不及十分之一二而怡親王以餘平
飯銀代為補完者則已十之八九然則各員之應完而
不完者其銀豈可免乎其罪尚可貸乎今春朕見怡親
王抱恙未痊因思王從前懇切陳奏之意特降諭旨將
各員未完銀兩槩行免追以遂王之初願一日朕向王
言之王悚惕不寧曰此皇上寬大之恩非臣所敢冀望
者戶部庫項之始末如此朕不忍不宣播於衆也王曾
奏稱皇上用法稍覺嚴厲朕語之曰人心玩愒已久百
弊叢生此時若不懲創將來無所底止盖朕雖未即從
王之言而王一片寬厚忠直之意未嘗一日不在朕心
也近見貪贓侵帑作姦犯科之風漸次止息吏治漸次
肅清因思王言特沛恩膏將雍正三年以前各直省官
員名下應追銀兩令該部查出請旨豁免三月間王來
見朕朕語以施恩豁免之意王對曰此皇上如天之仁
宸衷獨斷若云出自臣奏臣萬不敢居也朕意欲俟秋
冬之間將内外大小文武官員參罰各案悉行寬免准
其開復此意亦曾向大臣等言之適因京師四月雨澤
愆期朕齋心虔禱之餘遂頒寬免開復之旨庶幾集中
外之歡心以感
天和而施甘澍果蒙
天降時雨四野均霑凡此數事皆朕念王之忠從王之言而
布此寬大之典也王一生為國為民濟人利物之事不
可枚舉常存惟恐人知之念若朕偶一宣露則王之惶
悚不可名狀是以王在生之日朕不肻違拂其意以此
揚播於衆今王仙逝矣若朕仍秘而不宣則内外臣民
隱被王之厚德而莫知其由是朕泯王之善也此心何
以自安况王之懿美多端筆不能述姑就此言其大概
耳
又
諭大學士九卿等兹因怡親王之事朕心悲戚爾等請朕
節哀再三陳懇朕每事愛惜精神不肯為勉強之舉時
時以此訓諭臣工豈至今日而遂忘之耶但怡親王之
慟出於朕之至情實有不能自已盖以王之事朕一片
忠赤之心至誠至敬不但自古以來無此賢王即史册
所載名臣良佐輝耀簡編者恐亦未能如王之毫髮無
遺憾也王之年齒小朕八歲不但賴王襄贊朕躬且望
王輔弼於將來為擎天之柱石立周公之事業使我國
家受無疆之福此實朕之本懷豈料王竟舍我而長逝
耶爾諸臣試思之君臣之間求如王之與朕同心同德
無欺無隱者豈可再得何能遣朕心之悲耶王顯名厚
德為宇宙之全人垂休光於竹帛固不以壽算之修短
計而國家失此股肱心膂之賢王在朕躬則甚苦矣因
廷臣等請安奏懇略將朕意宣諭知之
十一日奉
上諭自朕御極以來怡親王輔弼贊襄嘉猷不可悉數此
皆廷臣所不能知而朕亦難臚列以宣示中外者即其
公正持身温和處衆端方率屬慈厚待人為宗室之楷
模樹百官之坊表同事者悉受成全教導之功聞風者
咸切觀感奮興之念此王之裨益於人心世道顯而可
見者也崇德報功國有令典懷恩慕義人有同情凡兹
文武官員平日受王之教訓知王之美善者或以未奉
諭旨不敢遽詣王府致奠申哀以致悲慟之忱莫由自
達非所以昭秉彝之好慰尚德之公也用是特頒此旨
若在京各官等有欲叩奠王之几筵或譔製文詞以紀
功述德自陳悃愫者俱准其前往若外省督撫等有欲
致奠於王府者准其遣官或子弟代行仍令具本奏聞
其不深知王之居心行事者不必朕亦不強之也若少
有心行相違則為欺
天誑朕之舉矣更可不必
十二日奉
上諭據浙江總督李衞奏稱今年春間有原任河工通判
張鵬飛來杭稟謁相見問答之際漸露伊有四川鄉親
御史嚴瑞龍奉旨差同旗員安姓者前來江南江西順
路浙省密訪吏治民風沿海戰船營汛頒給印信隨帶
於身今瑞龍安姓已由江浙回去起旱前赴六安州矣
仍托伊代為留心臣知其妄誕不經即加屏斥等語朕
從前即聞張鵬飛潛住蘇州招搖生事已降旨令尹繼
善查拏究治今觀李衞所奏是張鵬飛竟敢干謁督撫
上憲且捏造全無影響之言不知忌憚其罪更不可逭
朕即位以來八年之中並無一次差人密訪之事若有
查審案件及緝拏姦匪等𩔖亦必給以憑據令其會同
地方督撫辦理從無有特差一人既無明旨又不會同
該省大臣而潛蹤隱跡不使一人知者凡姦宄無賴之
徒往往捏稱奉旨密訪以為恐嚇愚人之計而不法之
僧道等亦或假此以圖利欺人從前屢經敗露矣朕治
天下公聽並觀誠心體訪凡民生之休戚吏治之臧否
何能欺朕之耳目豈肯假手於此等微末之人以致生
事滋擾乎况果係奉旨密訪則不應漏洩於人既已漏
洩於人則其人之不密不慎斷難免禍可知其理顯而
易見地方官員何得為其所欺誑而不覺悟乎今觀張
鵬飛敢於在督撫大臣之前造此無稽之語則外間浮
言之多可知而無知官吏人等為其所愚者不少矣嗣
後凡有指稱奉差密訪者著該地方大小官員即時拘
拏或具本題參或申詳該督撫轉奏不得姑容隱匿自
干罪戾若有大臣向人自言密奏密訪者著聞言之人
即行參奏
十三日奉
上諭前因遣發兩路大兵征𠞰凖噶爾是以命滿泰阿思
海前往圖爾古忒將情由告知該汗命托時廣錫前往
俄羅斯將情由告知察罕汗今因噶爾丹策凌遣使前
來奏稱已將羅卜藏丹津送至伊勒巴爾和碩地方因
聞天朝發兵之信暫爾中止遣特磊齎奏來京請旨朕
因噶爾丹策凌既有此奏或悔過感恩亦未可定特遣
特磊回國傳朕諭旨曉以大義並差大臣二員前往暫
住巴爾庫爾以待伊之回奏若伊果知悔過感恩誠心
歸順則大兵可以不用若伊執迷不悟則大兵必然進
𠞰是以今年暫緩進兵之期爾等可寄信與滿泰阿思
海托時廣錫等令其將此情由告圖爾古忒汗察罕汗
知之若將來不能罷兵則進發當在明年之夏一切仍
遵前旨行圖爾古忒地方離京師路遠一時難以知會
彼國差人於汛界探信可得消息
十五日奉
上諭朕名及諸兄弟之名皆
皇考所賜朕即位之初允祉隆科多等以諸王之名上一字
與朕相同奏請更改朕不允行而伊等援引往例陳懇
再三朕不得已奏聞
太后勉強許之今怡親王仙逝朕回思昔日與王同事
皇考家庭孝友之情宛然如昨凡告
廟典禮所關有書王名之處仍用原名以誌朕思念弗釋之
意
又奉
上諭年來甘肅地方辦理軍需雖一切動支公帑絲毫不
取於民而輓運轉輸不無資於民力朕心軫念特將雍
正八年額徵錢糧悉予蠲免以示恩恤今聞該撫許容
以兵餉無抵將歴年舊欠勒限一年全完民間甚為擾
累以致不法之徒借端生事許容才具短淺識見鄙陋
辦理此事甚屬錯誤夫本年錢糧既經豁免而仍嚴比
舊欠大非朕加恩沛澤之意若云兵餉無抵自可具題
請撥何得於蠲免之年而行催徵之舉除生事民人應
秉公懲治外著將徵比舊欠之處即行停止
十九日奉
上諭怡親王為朕辦理大小諸務無不用心周到而於營
度將來吉地一事甚為竭力殫心從前在九鳳朝陽山
經畫有年後因其地未為全美復於易州泰寧山太平
峪周詳相度得一上吉之地王往來審視備極辛勤又
恐隨從人等煩擾居民將飲饌之屬俱不令前驅預備
常至昏夜始進一餐其所擇吉壤實由王親自相度而
得而臣工之精地理者詳加斟酌詢謀僉同且以為此
皆王忠赤之心感格神明是以具此慧眼卓識也其相
近山水迴環形勢聯絡之處又有中吉次吉之地朕以
王經營吉地實為首功欲以中吉者賜之王驚悚變色
奏曰此等吉壤必有大福者乃足當之若臣冐昧得此
不惟不能蒙福子孫必罹禍殃惶懼固辭尚有不便明
諭激切之詞朕鑒其誠心遂暫寢其事已而在六十里
外淶水縣境内得一平善之地曰此庶幾臣下可用者
奏請賜給朕比時遲回未曾降旨王於病中令侍郎劉
聲芳懇切轉奏朕不得已允其所請王得旨喜極至於
踴躍抃舞云皇上待我隆恩異數不可枚舉今兹恩賜
則子孫世世俱受皇上之福於綿長矣即日遣護衞前
往起土閱數日護衞呈看土色王取一塊捧而吞之盖
王知朕眷王之深惟恐塋域未定將來仍以前所欲賜
之地賜之也其用心之謙謹周密至於如此王仙逝後
朕詢問王府管事之人知王病中將身後之事一一指
示特畫親王墳塋圖一幅與其福金及諸子曰我身後
塋地之制悉照會典所載親王之禮行毋得稍有踰越
如或稍過則汝等違我之治命矣即非我之妻子也昨
王府之人以圖進呈朕覽僅有門三間享堂五間此國
家經常之制非所以待有大功之賢王者但思王之生
平謙抑退讓朕每加恩禮王必再四懇辭朕鑒其一一
實皆出於至誠往往俞允今若身後獨不從其言朕心
有所不忍然以豐功碩德不世出之賢王而寢園僅循
常制則褒德顯功之典禮實為缺略朕心又有所不忍
昔顔子死門人厚葬之子曰非我也夫二三子也在夫
子深知顔子之心故以未從其志為憾而先王緣人情
以制禮則厚葬之舉豈非情之所難已即為禮之所可
行者歟今如何使朕心之輾轉不忍者得以大慰而揣
度王心亦受之而安且揆之於禮適為合宜允協著大
學士九卿等悉心詳酌定議具奏
二十日
諭諸王滿漢文武大臣怡親王不幸仙逝朕為國家痛惜
失此賢王為朕躬痛惜失此賢弟五内悲切自不待言
若云因悲切太過至於有傷身體朕必不為也朕自去
年冬即稍覺違和疎忽未曾調治自今年三月以來間
日時發寒熱往來飲食不似平時夜間不能熟寢如此
者兩月有餘矣及五月初四日怡親王事出朕親臨其
喪發抒哀痛之情次日留心試察覺體中從前不適之
狀一一解退今則漸次如常矣舉朝王公大臣中心存
忠愛惟恐朕以沉痛而傷襟抱者固多而包藏禍心如
滿都護輩謂朕必過於悲哀而妄冀慶幸者亦未必無
人即如從前八阿哥之事彼憸邪小人之意中亦必以
為朕心之痛至於不可解矣豈知朕衷自有主見安肯
效庸衆之人為無益之悲耶但八阿哥之事乃朕父子
之私情小節可以即時擺脱不使縈繫於懷而怡親王
之事則有不同者王之隱德豐功待朕宣舉王之嘉言
懿行待朕表章國家崇報之典不可不隆人心彝好之
公不可不慰朕悉心經理不免觸緒增悲而無知之人
見此情景遂以為朕心憂傷太過以致面色清減爾等
試思之昔年遭值
皇考
皇妣大故朕思㒺極之恩寸心如割一日之間常痛哭數十
次三載無間此大小臣工之所共知共覩者比時竊念
皇考付託之重
宗
社攸關不敢違古人滅性之戒皆量朕力之所能而為之者
盖悲出於誠不為絲毫勉強偽飾未有傷身之理也若
今日因我弟之痛而至於有傷朕躬則輕重倒置莫此
爲甚朕豈爲之耶且吾弟在日但知有朕躬而不知其身
朕若不體其意則吾弟之仙靈不知如何之憂戚靡寧
矣朕更不肯為之也况兇惡不法之輩未嘗無冀幸之
心朕又豈肯失於節制以遂小人大逆之願耶夫壽算
之修短乃一定之數惟令名垂於無窮斯為不朽吾弟
在日立身行已為國為民大節細行之間無幾微之遺
憾今兹身後仰蒙
上天
皇考之嘉佑顯示景象如此而人心愛戴追思至於吞聲飲
泣異口同聲又如此是吾弟之功在
社稷名耀簡編者千古為昭朕惟有以手加額感激
上天篤生此不世出之賢王為我邦家之光於悲戚之中轉
為慶幸朕心實是如此因爾等齊集請安特面諭知之
二十一日奉
上諭自怡親王輔佐朕躬以來八年之中凡朕加恩於王
及遣王代祭行禮或慶賀生辰或遷移府第錫賚筵宴
之日天氣必暄和晴朗事事如意此朕留心體察無一
爽者從前深幸
上天
皇考以朕之加恩於王為是是以顯此景象雍正四年十月
行冊封之禮此日更為昭著朕亦每將此等情由屢次
宣諭諸王大臣今王仙逝發引之期前二日微雨灑塵
至本日天色晴明和靄並無炎蒸暑熱之氣但覺凉爽
宜人從來五月間罕遇此氣候
上天
皇考之福祐我賢王不更彰明較著哉至於送殯之人凡在
王屬下者無不感恩悲切痛哭失聲而宗室王公人等
及舉朝文武大臣官員皆遵例步送數十里盡哀盡誠
出於自然之本良無一人覺勞倦者兵丁耆庶皆俯伏
道傍焚香泣拜即婦人孺子亦無不口稱賢王欷歔歎
息此等人情纏綿肫摯不約而同身後之思又非感激
頌禱於生前者可比此豈人力之所能強者哉是王雖
仙逝而王之美善入於人心聲名垂於史册者千載如
新古今罕匹朕因
天道人情如此為王慶慰稍解悲戚之情特諭諸王大臣等
知之
二十五日湖北安陸府知府談九敘等恭請
聖訓奉
上諭知府一官有承上率下之責關係吏治民生最為緊
要爾等勿視為傳舍但務逢迎上司以圖陞遷為榮身
之計做此一官須盡一官之職居官一日當盡一日之
心果能察吏安民實盡其道即使終身不得遷轉亦足
留名譽於將來若一味請托鑽營希圖保薦縱一時倖
獲寸進而遺臭無窮公論難免何能掩人之耳目哉况
近來知府無難做之處上司俱不收規禮節禮若果實
心盡職不患薦舉之不公即如刑名事件知府尤為上
下關鍵務期明允公當地方始無冤民不可聽屬員懇
求亦不可畏上司駁詰而草率苟且以致訟獄顛倒下
結民怨上干
天和至於催科一節固有考成若果遇水旱災荒自當據實
申詳加意撫恤不可隱匿以圖省事亦不可捏報以滋
弊端夫寬大惠愛者乃為政之要道朕非令爾等嚴厲
苛刻以從事也但古人云養稂莠者傷禾稼惠姦宄者賊
良民若保全貪官汚吏以博長厚之名縱容地棍土豪
以沽安靜之譽此所謂婦人之仁大有害於人心吏治
古昔聖賢言之詳矣不待朕諭而後知之也沽名邀譽
乃居官之大患大凡在任時使耆民鄉約貼德政之歌
謠離任時令豪紳劣衿具保留之呈牒此皆非真正好
官也惟在任之日亦不覺其好而去任之後紳衿百姓
思之不置念之不忘愈久而愈切斯則不愧古之循良
矣知府與知縣不同知縣為一邑之宰果能殫心竭力
使四境之内民人樂業便是良有司至於知府則有統
轄屬員之職若各屬之内有一人居官不善在知府分
内即為一分曠職不可云潔已謹守遂可無忝此任也
天下人才難得當存愛惜之心若果善於鼓舞教導則
中材皆可進於高明倘過於苛刻摧殘則因細故微瑕
而至於放廢終身者不少矣總之遇好官則當愛重保
護之遇中材則當勸導扶掖之遇劣員則當懲治罷黜
之以爾等自已教訓子弟之公心督課屬員而屬員有
不觀感興起者無此情理也况天下官員百姓各具天
良無不可感化之人爾等居官惟有至誠至敬實心實
政自然屬吏承風羣黎嚮化和氣致祥
上天必錫之以福慶矣至於參罰案件外官必不能免朕從
不肯以情有可原之案廢棄賢員常有因公參處之州
縣官朕見其人才可用而踰格加恩遷擢者爾等勿存
見小之念顧惜功名局於庸衆之規模而無遠大之器
量也爾談九敘朕看來才具平常因爾曾任知府七年
諸事熟練亦無過犯是以復加簡用大凡曾經歴練之
人若以其巧猾之習和光同塵盗名欺世此等之人實
為國家之蠧若出其素所閱歴者以察吏安民誠心供
職較之初入仕途之人大相逕庭實為國家之寶為蠧
為寶在汝自擇之爾王士任朕看來甚是聰明從前高
其倬曾在朕前陳奏今史貽直特行保舉爾須努力上
進不可自恃聰明將來可望成就勉之勉之並將此通
行宣諭天下之為知府為直隸州知州者
二十六日奉
上諭禮記曰聖王之制祭祀也法施於民則祀之以勞定
國則祀之能禦大災大患則祀之此崇德報功之典千
古不易者而人心懿好之公感恩戴德永慕追思有功
於一郡則一郡祀之有功於一鄉則一鄉祀之此又緣
人情而制禮自古迄今名賢碩彦享俎豆而奉烝嘗者
不可勝數然其功德未必盡如吾弟怡親王之大且深
也王忠孝兩全智仁兼備嘉謨經國渥澤安民其美難
以枚舉試舉其功在社稷之大端而言之從古帝王之
治天下理財與用人並重盖必國用充足然後可以加
惠於民王自總理戶部以來謹領度支均平貢賦月要
歲會令肅風清無弊不除無惠不舉如江南江西浙江
之浮糧乃
皇考多年欲行裁減而格於部議者王則體
皇考愛民恤下之心佐朕減賦賜租之政悉心經畫奏請蠲
除俾民力寬紓催科不擾此王之功德及於三省者也
又如戶部庫帑累年虧空至二百五十萬之多王則經
理多方代為彌補使各官脫然無累子弟并免追賠此
王之功德及於衆姓者也又如朕因怡親王之奏而蠲
免多年之逋欠寬宥各官之處分此王之功德及於天
下者也又如府庫充盈儲蓄完備是以軍需所用至於
千萬皆取之帑藏而裕如一絲一粟無煩小民之供億
此王之功德顯著於軍國而隱被於蒼生者也又如櫛
風沐雨冒暑衝寒遍歴京畿興修水利俾數千里沮洳
之地變為膏腴數千年創始之規永為樂土此又畿輔
百萬耆民所涕泣而道之者也且王謙冲納善誠信交
孚其在戶部也則與大學士張廷玉蔣廷錫籌畫清釐
和衷共濟其營水田也則與大學士朱軾相度指示合
志同心諸臣有為國之悃王則深敬禮之諸臣有治事
之才王則若已有之待之以腹心親之如骨肉其他保
護善𩔖推賢讓能之美筆不勝書此又舉朝賢大臣銘
之肺腑寤寐弗諼者也八年以來王輔弼朕躬知無不
言言無不盡彰善癉惡樹之風聲内外大小臣工敬王
之公服王之明感王之誠畏王之直無不感化漸摩洗
心滌慮敦潔已奉公之義成大法小廉之風興賢育才
崇文敷化此則吏治澄清而薄海士民莫不被其澤者
也至於教訓侍衞練習禁兵培養人材振興士氣俾將
弁可備干城之選軍旅皆成義勇之師此又武備修明
而内外戎行莫不收其效者也王之嘉言懿行鴻勲偉
績人則知其大概而不能悉其全朕則全知之而亦不
能備舉也王應運而興歸全而逝古稱聰明正直之謂
神詩經曰維嶽降神生甫及申莊子曰傅說乘東維騎
箕尾而比於列星然則王之靈爽在天千秋不泯更復
何疑國家崇報之典已仿古人書於太常祭於大烝之
禮特命配享
太廟而天下官民感王之恩慕王之德者莫由展其焚香報
享之忱則於禮有闕而於情未伸然朕未降諭旨則又
不敢舉行昔潮人奉韓愈之教於其殁也飲食必祭水
旱疾疫凡有求必禱焉然則王之遺愛在人動人思慕
而仙靈之福國佑民有禱必應者豈不更駕於韓愈哉
著通行内外直省有欲為王建立祠宇歲時展祀者著
奏聞准其舉行或塑遺像或設神牌聽之其不能深知
王之功德者不必行若隨衆從事而不出於誠心則是
獲罪於王吾弟神明亦必不享也若有存迎合之心勉
強從事者朕訪聞得知必嚴加治罪朕御極以來為世
道人心計懲姦鋤暴用法不得不嚴而心懷悖逆之徒
滅絶天良遂視朕為仇敵近日敗露者已屢見之矣但
朕非出於不知而無意為之者將來怡親王建祠之後
或怨朕之人不得逞其志而遷借於王以洩悖逆之私
忿妄生謗議暗事摧殘者必有之然此皆與朕為梗於
王無與也若朕萬年後吾弟之隆盛功德百世流芳愈
久愈能彰顯處朕可預信之
二十八日奉
上諭朕之諸幼弟朕向來不能深知從前曾據怡親王奏
稱二十一阿哥允禧立志向上且深知感朕之恩恭敬
之念出於至誠朕從前降旨將伊封為貝子近看其感
恩向上之念果誠將來可望成立著晉封貝勒公允祹
著仍封為郡王理郡王弘晳著晉封親王公弘景痛怨
伊父之過今受朕寬宥之恩深知感激著晉封貝子
世宗憲皇帝上諭内閣卷九十四
