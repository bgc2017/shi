欽定四庫全書
世宗憲皇帝上諭内閣卷五十二
雍正五年正月
上諭二十四道
初二日
諭理藩院蒙古王貝勒貝子公台吉等念
皇考六十餘年寵錫優待飬育之大德深恩凡事誠心為我
皇考宣力報效及朕即位以来衆蒙古等仍如我
皇考之時一心誠敬宣力報效從前我
皇考以蒙古等居心誠恪忠直降
旨嘉獎之處甚多此可見
皇考之睿鑒一毫不爽今兩年以来凡齊集行禮之處朕甚
嘉悦優待雖事關國家大禮理所當然但衆蒙古誠心
事朕仍如我
皇考之時其傾心感恩之意發於容貌辭色之間朕心甚為
嘉悦將此傳諭蒙古王等知之
初六日諸王大臣以黃河澄清為
聖主上瑞奏請
陞殿受賀奉
上諭覽諸王大臣等所奏以黃河澄清公請陞殿行慶賀
禮朕思
上天之錫福降災即如人君之賞罰也若
上天嘉佑示以休徵而承之者驕矜縦肆怠惰前修則將轉
福為災矣若
上天譴責示以咎徵而承之者戒慎恐懼省改前愆則將化
災為福矣天人感應捷於影響視其人之自取而
天心仁愛雷霆雨露均屬成就之恩一如君臣上下之間用
賞用罰無非曲成之使其遷善改過也朕事
皇考四十餘年當時凡遇
聖諭訓責嘉獎恩寵此心皆以恐懼儆惕處之一念愚誠深
蒙
皇考垂鑒御極以後事
天之心即當日事
皇考之心也乃數年之中休徵疉見難以悉數稽諸史冊咸
稱福慶而朕受寵若驚不以為喜實以為懼盖恐前此
之受貺無因而後此不能仰副也惟有君臣益加勉勖
一德一心恭承
天眷昔
皇考臨御初年偶有一二災祲之事此特兆三逆之變亂由
於氣數使然而
皇考朝乾夕惕誠敬交孚是以感格
上蒼錫以多福四海寧謐歴數綿長此天道彰明較著者也
朕即位以来敷政宣猷豈足當
上天嘉貺惟有孝敬思慕
皇考之心實為誠切或者仰邀
皇考昭察代籲
昊天默祈福祐從前疉賜嘉祥今又有河清之瑞盖許其已
往而勉其將来也朕祗承之下益深敬畏黽勉不遑若
允行慶賀則沿襲頌美之虛文大非朕戒儆之素志矣
既蒙
皇考錫以希有之瑞應告祭
景陵申朕感激惶悚之誠至於上年朱家口河水潰决朕勅
諭河臣悉心修築今於十二月十三日決口合龍越三
日即有河清之應具見
河神福國佑民功用顯著宜崇祀典以答神庥該部察例
具奏至所請陞殿受賀不必行
初七日
諭八旗護軍統領前鋒統領等前鋒校護軍校前鋒護軍
内有人材可用品行端方及勤謹誠實者上三旗每旗
揀選護軍二百名護軍校二十員下五旗每旗揀選護
軍一百五十名護軍校十五員兩翼每翼揀選前鋒二
百名前鋒校二十員著各該管參領前鋒校護軍校等
秉公據實呈明護軍統領前鋒統領如護軍統領前鋒
統領大臣等各有所知亦著公同秉公揀選先定之旗
分即行奏聞此次揀選勿論佐領亦不可止論其弓馬
初八日川陕總督岳鍾琪奏報勦撫峒賊奉
上諭賊番金格等依恃險僻肆行不法以劫奪為生且煽
惑普雄一帶番苖負嵎抗拒為地方百姓之害其来久
矣當日岳昇龍年羹堯亦曾奏請用兵征勦皆未擒獲
渠魁使兇苖革心革面前歲因賊蠻阿底加巴等搶奪
不法遊擊蘇凱差遣兵丁追捕賊衆聞風遠颺該弁將
阿租之父姑姑踼打身死阿租遂與其叔金格挟仇報
怨夤夜聚衆劫擄鐵厰民人又將營兵魏國臣綁去砍
死以祭姑姑似此兇惡性成干犯法紀斷難寬貸是以
朕允地方督撫提鎮之請令建昌總兵趙儒化林恊副
將張成隆等率領漢土官兵前往相機勦撫岳鍾琪悉
心經理調度有方趙儒張成隆勇敢當先奉行得宜在
事官兵當寒天冰雪之時不避險阻奮勇效力直抵普
雄地方今據岳鍾琪奏報寨峒賊衆咸知畏威懷德&KR0662;
就勦撫將賊首金格阿租關夀三人擒獲投獻等語渠
魁既已伏辜其餘黨再加詳&KR0662;料理安插則從此番地
寧謐居民安堵甚屬可嘉岳鍾琪著該部議叙在事官
員兵丁俱應加恩議叙賞賚著該部定議具奏
初十日
諭諸王大臣朕每逢祭祀天氣必和靄去年冬至祭
天正降瑞雪今日祭
太廟又有微雪可為豐稔之兆此皆
天心默佑朕躬故於祭祀之日示以休徵朕心不勝忻慰然
天庥滋至人事益不可怠朕又不勝兢惕也爾諸臣其共勉
之
十二日
諭戶部聞江西倉儲虧空甚多現今正在清查向来倉榖
舊例存七糶三原為青黃不接之時用以接濟民食今
裴&KR0973;度因各州縣虧空竟將此為那補遮掩之計若仍
聽其存糶則盤查難於清楚著從雍正五年將糶三之
例暫行停止俟各州縣倉榖查清之後奏聞再行
十三日諸王大臣奏賀黃河澄清再請
陞殿行禮奉
上諭覽諸王大臣等奏稱河水澄清二千里期逾兩旬為
從来未有之瑞懇請陞殿慶賀朕嘗言天下至大庶務
至繁斷非人主一身所能經理必賴内外臣工恊力贊
襄然後可以成一道同風之盛若上有凉德之主而下
皆臯䕫稷契之臣則工虞水火佐理有人政務亦不患
其不舉若上有堯舜之主而下皆共工驩兜之輩則耳
目股肱無所資藉政務亦必至於廢弛故人君之道以
得人為要而人臣之道以奉職為先此一定之理也朕
統臨萬方雖刻刻有勵精圖治之念然必頼内外臣工
共矢公忠各殫才力然後有實政實效及於吏治民生
方可以感
天和而錫繁祉不然則朕雖有勤政之念豈能事事躬親辦
理之也今見數年之中荷蒙
上天
皇考默佑疉賜嘉祥兹又有河清之上瑞朕細推天人感應
之理自非無因當由内外臣工能體朕宵衣旰食之懷
洗陽奉隂違之習分猷效職有數端之善上合
昊天
皇考之心是以錫兹福慶以勵將来爾等試再思之人事甫
修僅有數端之善即邀
上天
皇考之嘉貺若此倘能益竭忠誠事事皆善則其獲福又當
何如或由此而侈然自足怠惰前修則其獲譴又當何
如可不慎乎可不懼乎况天道惡盈朕心方且因此益
加戒儆所請慶賀典禮朕必不行朕念君臣之間實屬
一體
上天
皇考既垂訓於朕朕即以此訓及諸臣
上天
皇考既錫福於朕朕即以此福及諸臣凡屬京官自大學士
尚書以下主事以上内大臣都統前鋒統領護軍統領
步軍統領以下參領以上凡屬外官自督撫以下知縣
以上武官自將軍提鎮以下參將以上俱著加一級其
王公等管理部院都統事務者應如何加恩之處著宗
人府議奏自兹以往内外臣工當益加黽勉精白乃心
和衷共濟矢勤矢慎秉公去私凛
天鑒之匪遙念感應之不爽以至誠至敬仰承
上天
皇考之眷佑則受福孔多永永勿替矣勉之勉之
十四日奉
上諭太常寺無養廉之項
先農壇地租銀兩不必於修理
先農壇牆垣支用著賞給太常寺為飬廉再各處修理
壇廟事宜從前俱著工部修理嗣後如有應行修理之處或
令太常寺會同工部官員估計交與太常寺修理或即
交與太常寺估計具題修理其動用何處錢糧竝應於
何處奏銷之處大學士會同太常寺議奏
十五日奉
上諭向因年羹堯狂悖妄亂結黨肆行法難寬宥朕出於
不得已將伊治罪又恐其黨援固結不散若將年羹堯
諸子留在京師或彼此暗相比附又生事端深屬未便
故將伊等徙居邊遠之地曾有旨遇赦不赦今見年羹
堯正法之後伊平日同黨之人實皆悔過解散已無一
人比附之者盖年羹堯之結黨為時尚淺是以易於解
散非如阿其那塞思黑蘇努阿靈阿鄂倫岱等之黨固
結甚深如膠如漆牢不可破也凡屬匪黨若恃強不肻
解散者朕立志必加誅戮斷不寬宥以整飭綱紀除國
家之大害此皆伊等自取朕何容心伊等若肯實心悔
過解散黨與朕即開恩寬宥矣今年羹堯之黨既散而
當日平定青海伊亦著有功績著將伊子遠徙邊省者
俱赦回交與年遐齡管束以示朕格外恩宥之至意
十七日奉
上諭各省所貯倉榖原備歉年賑濟之用實百姓性命所
關地方官員虧空倉榖者較之虧空銀兩其罪更為重
大是以朕即位以来時刻以倉儲為念總為民命起見
也雍正元年特頒諭旨令各省州縣於三年之内將所
虧倉榖&KR0662;行買補務期足數違者重治其罪嗣又屢頒
諭旨諄諄申飭並諭各該督撫若所屬地方有不能如
期補足情由亦據實陳奏乃江西巡撫裴&KR0973;度奏稱江
西倉榖俱已補足並無虧缺且有數人在朕前稱江西
乃産米之鄉不必多貯榖石應將江西現貯之榖酌量
減數糶賣者今據邁柱摺奏現在查出江西州縣倉榖
虧空甚多是裴&KR0973;度所奏顯屬徇隠欺罔而從前之奏
稱江西榖石當𤼵糶者想皆受裴&KR0973;度之囑託欲借此
以掩蓋江西倉榖之虧空耳又據邁柱奏稱現在清查
倉糧請將存七糶三之例暫行停止庶免朦混等語據
此則江西從前之存七糶三不過借百姓之名以為掩
飾官員虧空之計非真有出陳易新之事也裴&KR0973;度身
任封疆大臣為百姓所倚頼而忍以百姓性命所關之
物化為子虛使屬官得其利百姓居其名有是理乎原
任布政使張楷陳安策職司錢榖乃敢扶同欺隠以致
倉儲虧缺若此從前裴&KR0973;度奏摺力薦張楷陳安策而
張楷陳安策来京陛見亦極口稱贊裴&KR0973;度似此明係
彼此徇情比附袒護屬員盗虛名而貽實患甚屬可惡
陳安策著革職與張楷一同鎖解發往江西交與邁柱
伊都立將虧空情由嚴加審訊裴&KR0973;度亦著革職與伊
等質審務將虧空之項徹底明白清楚倘張楷陳安策
裴&KR0973;度仍然欺隠含糊不得清結定將伊等在江西地
方正法以為私動倉儲輕視民命者之戒裴&KR0973;度張楷
之居官因循苟且一味求悦於人故稱贊之者甚多即
如阿大夫之譽言日至也而其實則事事廢弛於察吏
安民之道全無裨益若田文鏡之居官杜絶私情不肯
取悦於衆故謗議之者甚多即如即墨大夫之毁言日
至也而其實則事事整理於察吏安民之道大有裨益
朕欲澄清吏治乂安民生故於公私毁譽之間分别極
其明晰曉諭不憚煩勞務期振數百年之頽風以端治
化之本内外諸臣其共勉之
又
諭戶部據兩淮巡鹽御史噶爾泰奏稱乙巳綱商人呈稱
感戴皇恩撫恤鹽豐課裕家足戶盈情愿公捐銀二十
四萬兩以充公用以達微忱等語朕軫恤衆商是以減
除浮費加添鹽斤種種施恩之處無非欲使衆商均沾
利益資本饒裕並不計其感激報效也伊等上年公捐
銀兩朕因其既已捐出難於退還故令即於本地建立
鹽義倉以裕積貯備地方之用今伊等又復公捐大非
朕意但據噶爾泰所奏衆商情詞懇切著將此項銀兩
令衆商各暫行存貯將来遇有公事動用之處再候諭
旨或將此項任伊等資生利息亦從其便向後不必再
捐又據噶爾泰奏稱衆商備伊公務銀八萬兩今一併交
庫等語此係噶爾泰應得之項若有需用之處聽其自
行支用伊若不接受任其退還衆商朕不收受聞得
煎鹽竈戶皆居住濱海之地離城最遠一遇歉收之歲
覓食維艱若遠赴鹽義倉領取米石恐窮民多往返之
勞朕意應計地之遠近人之多寡酌立數倉於近竈之
地積貯米穀以備貧苦竈戶一時緩急之用令誠實商
人經管其事若遇歉歲即以此為賑貸之資濟其困乏
著噶爾泰&KR0662;心經理即於乙巳綱商人公捐銀兩内酌
量動用若干以為建倉積榖之費並遴選商人管理務
期實有裨益
又奉
上諭江西之民性情忠厚風俗淳良冠於他省且文風亦
好朕甚嘉之數年以来該省大吏朕皆擇安静和平者
簡用之意欲使地方享無事之福也不料裴&KR0973;度張楷
陳安策等負朕簡用之恩徇庇屬員輕忽民命將倉儲
緊要之項&KR0662;聽官吏侵漁且借存七糶三之例以為遮
飾虧空之計使民居其名而官飽其利且使良善之民
受貪劣官員之累忍心害理莫此為甚朕已遣清正大
臣查出種種弊端又揀選州縣數十員命往將虧空倉
榖之員&KR0662;行更換俾得徹底澄清方可以裕民食而除
後患江西百姓須知朕愛飬民生之至意倘有不肖官
員因虧空敗露而捏稱民欠者爾百姓即赴上司告理
切勿為其所愚使劣員得以漏網無以懲戒將来倘新
任州縣官員私徇情面接受交代將虧空隠瞞經朕察
出定將接受之員正法伊都立素性和平故用為江西
巡撫但其為人軟弱好沽虛名朕知其不能清查倉穀
之虧空故特交與邁柱辦理若伊都立稍有掣肘沽名
取悦於人之處朕必重治其罪邁柱辦理此事秉公盡
心甚屬可嘉深得大臣之體著將此曉諭江西官民知
之
又奉
上諭從前奉天將軍蘇努等深負
皇考委用之恩於任内之事漫不經心内懷狡詐貌為好人
沽取虛名將朝廷法紀滿洲制度盡行廢棄侵蝕庫帑
虧空倉糧種種罪惡不可枚舉朕即位以来雖&KR0662;心竭
力整飭修治於今五年尚毫無就緒頃據噶爾弼奏稱
盛京城内所有駐防兵丁六千名節年俱各搬移城外
或百里或五六十里居住等語駐防地方之兵丁聽其
散處僻遠有此理乎此事關係甚重皆由蘇努肆意擾
亂國政嵩祝唐保住甘為蘇努犬馬曲意效尤所以二
十年来流弊一至於此伊等之罪至為深重盛京乃
太祖
太宗開基之地逼近
福陵
昭陵關係甚鉅著將蘇努家産交與嵩祝唐保住查明再儘
伊等所有貲財俱帶往盛京以為兵丁搬移入城之費
如有應交與都統之處即著交與都統令伊等效力贖
罪六千名兵丁縱不能盡行搬移但搬移二三千名伊
等之罪惡亦可少輕若不&KR0662;心效力定將伊二人正法
又奉
上諭據傳敏憲德奏稱鄭任鑰在布政使任内時為伊戚
林西周代詳督撫得受販賣硝磺銀一千餘兩等語鄭
任鑰在學政任内頗有清名為巡撫時聞說於應得之
項亦不收受鄭任鑰既能邀此虛名朕亦不必詳察其
真實今觀傅敏等所奏以硝磺違禁之物且湖廣地方
苖猺雜處例禁更嚴而鄭任鑰身為封疆大臣縱其私
人犯禁取利是鄭任鑰之為人於人所共知之處則強
制不取以沽清廉之名而於人所不知之處則暗中巧
取以遂其營私之實况干法漁利至於如此不知清廉
之官當如是否耶彼意在於名實兼收而不知其終歸
敗露小人枉為小人而已又如湖廣社倉一項楊宗仁
殫心經理勸導百姓勉力公捐以裕積貯而鄭任鑰身
為巡撫徇庇屬員聽其侵漁置之不問以致民間辛苦
蓄積之物皆化為烏有但知取悦於屬員不顧民生之
緩急尚得謂之愛飬斯民者乎以上情由著鄭任鑰明
白回奏
又湖廣總督𫝊敏等摺奏鄭任鑰違禁私賣硝磺臣
等受恩深重不敢徇隐奉
上諭所奏甚屬可嘉凡事皆當如此據實入告方可以振
數百年之頽風若以此為嚴刻以此為攻發人之隱私
而互相蒙隐則私弊何日得絶吏治何由能清至奏稱
受恩深重不敢徇隐等語所見甚為狹小凡屬臣工皆
當存如是秉公之心行如是報國之事豈問受恩之輕
重乎所參著該督撫嚴察議奏
十九日奉
上諭向来内外文武官員虧空甚多我
聖祖仁皇帝深知其弊屢降
諭旨諄諄戒飭祇以
聖心仁慈寬大不忍加誅冀其悛改乃伊等不知感激
天恩反至肆行無忌日積月累虧空之數愈多朕即位以来
念此虧空之項關係國帑朕為天下主豈能以國家一
定之經費任貪官汚吏之侵漁令小人藐視國法可乎
且聞貪婪之員平日侵蝕國帑而於被參之後則將所
有貲財或蔵匿於衙署或送歸於鄊里或分寄於宗族
親黨之家及接任官查出虧空則故作貧窶之状希冀
遷延數年援家産盡絶之例以圖豁免此種伎倆朕知
之甚&KR0662;而内外臣工條陳此事者亦甚多是以朕從衆
所奏將被參虧空之員搜查其宦囊家産並及其寄放
之處蓋不欲使貪污之軰盗國帑剥民膏以飽囊槖也
此軰本有應死之罪但朕念弊端已久相習成風若遽
然按律治罪則誅戮者衆幾於不教而殺此心有所不
忍若仍任其温飽朕心又有所不甘故令其完補虧項
而復全其性命此朕仁育義正用中之大道而無知小
人妄以為嚴刻乃坐井窺天之軰亦無足論也朕意原
欲暫行二三年俟天下咸聞朕諭共知朕心之日若再
有犯者則按律治罪今已曉諭四年不得謂之不教而
殺矣上年已令九卿酌定條例向後倘有侵欺虧空之
員則按所定之例治罪有應正法者即照例正法其搜
查宦囊家産並追及於寄放宗族親黨之處應不必行
矣自此諭下之日俱著停止伊等若知朕化導保全之
恩盡洗從前侵剋之弊實伊等之福亦朕之所深望若
仍執迷不悟顧貲財而不恤身命亦其自取不足憫惻
二十日大學士富寧安等議奏賞給奉天等處將軍
飬廉之項奉
上諭將軍乃邊境大臣一應動用之處甚多别省將軍俱
已量給飬廉銀兩惟奉天黑龍江船厰三處將軍竝無
飬廉之項著將長蘆鹽課餘銀内動用六千兩分給三
處將軍朕思旗下大臣及有職掌之官員亦宜量給飬
廉銀兩著動用兩浙鹽課餘銀一萬兩分給兩翼前鋒
統領護軍統領前鋒參領護軍參領前鋒侍衛等再動
用兩淮鹽課餘銀二萬四千兩分給八旗都統以下至
參領等
二十三日
諭吏部内外各官皆有職業不可一日曠缺屬在大員尤
為緊要外省督撫在任丁憂者已令聽候諭旨到日方
行離任嗣後三品以上京官陞轉之日其原任内若無
同堂辦事之人仍令本人辦理俟爾部具本開缺奉旨
補用人員之後方行卸事其兼管别衙門者亦一體遵
行庶職任不致或曠
二十四日
諭火器營大臣火器營甚屬緊要馬上教習熟練方為有
益凡屬滿洲以騎射為根本不可專習鳥鎗而廢棄騎
射兵丁在馬上射箭放鎗著加意熟習再兵丁内有自
己養馬學習鳥鎗技藝及勤謹效力當差者爾等即當
獎勉以優等記名其或行走不及者當誘掖勸導盖教
訓兵丁須如教訓自己子弟不可遽加呵責若有下愚
不移之人或經再三教訓終不悛改仍然行止妄亂者
豈可留之京師爾等當即行奏聞𤼵遣爾等凡遇齊集
訓練之處將朕諭旨須諄諄勸誘明白曉諭官兵
又奉
上諭蔡珽向在四川巡撫任内宦資甚厚伊年来作威作
福衆人趨奉即據伊所奏收受餽送之物已經不少如
李紱塞爾圖之親密朋友亦甚多自然幫助伊祖墳在
永平府目今永平城垣應加修理著蔡珽即於城工效
力伊不必親身監督令其子弟家人代辦伊若有往来
閱看之處奏聞前往
又奉
上諭上年臘月内據蘇州巡撫陳時夏摺奏所有蘇松撥
運福建米十萬石部文行令易榖二十萬石運往但運
榖脚價繁多若將米石運往可省脚價一半且今年蘇
松等處州縣有數處被水微覺歉收閩省收成豐稔此
米原備積貯之用尚非急需等語朕因蘇松等處被水
歉收又聞閩省秋成豐熟是以批陳時夏奏摺云用米
運閩准爾所奏爾可就近酌量若蘇松等處米石果少
即將運閩之米題請暫停運送亦可朕此批示總因地
方各有緩急當因時制宜不可執一而論也今據福建
總督高其倬奏稱閩省現在需米平糶此時風水順利
正好運送令江南將米陸續發往若遲至南風時候便
難行走等語該督既稱閩省需米平糶著將江南米石
即速陸續運往不必拘定一齊發行務趁風水順利之
時將所撥之米運到以濟閩省之用
二十七日内閣九卿等議奏江南合肥縣參革知縣
馬倬江西宜黃縣參革知縣胡虞繼夤緣請託妄遞
供單照越訴律治罪奉
上諭馬倬胡虞繼俱係查嗣庭門生夤緣請託妄遞供單
情由可惡今但照越訴律治罪不足為黨比營求者示
戒況伊等本省俱有審理未結之案馬倬胡虞繼理應
静聽審結若果有冤抑亦應遵旨向都察院具呈申訴
乃於查嗣庭經過之時藉師生情分希圖囑託鑚營非
尋常通候書信可比此等惡習斷不可長今馬倬胡虞
繼既有應發往江南江西質審之案著將馬倬胡虞繼
鎖拏解往俟伊等案件審結之日解送来京另議奏聞
二十八日奉
上諭地方水利關係民生最為緊要如江南戶口繁庶宜
更加修濬時其蓄洩以防旱澇向来屢有條奏之人但
未經本省督撫奏請朕意亦久欲興修以資農務因海
塘工程正在營治且水利事關重大必得實心辦事之
人方有禆益即如目今畿輔水利賴有忠誠任事之怡
親王始可興此大工不然則亦未敢輕易遽行也我
皇考念切民依周知稼穡因康熙四十六年巡省江浙所至
必細驗水土燥濕高下之宜詳考五穀種植之性
躬親講求將附近太湖及通江潮之處條分縷析
特頒諭旨令江浙督撫於蘇松常鎮杭嘉湖地方疏濬河港
以資灌溉修建閘座以便啓閉皆動用公帑錢糧不使
絲毫出於民力恩至渥也乃當時督撫諸臣不能實心
仰體惟以虛文奉行糜費帑金二十餘萬大都飽於官
吏之侵漁而無實效深可痛恨朕即位以来事事仰繼
皇考之詒謀永圖民生之遠計本欲俟直隸水利興修之後
令怡親王前往江浙地方相度情形商酌興修之舉今
巡撫陳時夏特行奏請且稱費用不過十餘萬兩即可
成功據陳時夏陳奏應是地方不可遲緩之事副都統
李淑德昔任江南松江府同知諳悉水利事宜曾經條
奏頗為明晰原任山東巡撫陳世倌年力精壯現在閒
居著李淑德陳世倌會同巡撫陳時夏總河齊蘇勒總
督孔毓珣悉心踏勘詳加酌議倘河工緊要齊蘇勒不
能親身前往即行文知會商酌定議具奏凡建立閘座
疏濬河流務期盡除淤塞以杜泛溢之虞廣蓄水泉以
收灌溉之益其一應公費俱動用庫帑支給一切工程
交與李淑德陳世倌監督辦理並諭吏部將現任部屬
及候選部屬府州縣人員内有具呈願往效力者挑選
十餘人帶往江南不必令出貲財惟令辦理事務交李
淑德陳世倌二人酌量委用
二十九日奉
上諭太常寺卿鄒汝魯進河清頌内有舊染維新風移俗
易之語朕御極以来用人行政事事效法
皇考凡朕所行政務皆
皇考已行之舊章所頒諭旨皆
皇考已頒之寳訓初未嘗少有所增損更張也朕已屢行曉
諭中外大小臣工無不知之今鄒汝魯所云舊染維新
風移俗易不知其出自何心亦不知其有何所指且所
移者何風所易者何俗舊染者何事維新者何政按尚
書曰舊染汚俗咸與維新此處豈可引用耶鄒汝魯前
在奉天府尹任内並不實心供職諸事怠忽聲名亦甚
平常来京陛見條奏數事皆屬荒唐不可行之事因轉
用為太常寺卿朕見伊言動舉止知非端方之人又因
伊弟縱容家人生事被參革職伊心懷怨望形於顔色
今兹河清之瑞朕並未令臣工進獻詩文鄒汝魯若不
善文詞原可不必陳獻乃於所進冊頁内出此悖謬之
語顯係譏訕甚屬可惡著交與九卿公同嚴審定議具
奏
世宗憲皇帝上諭内閣卷五十二
