欽定四庫全書
世宗憲皇帝上諭内閣卷九十六
雍正八年七月
上諭十八道
初五日奉
上諭武藝者乃滿洲之根本要務八旗管轄兵丁之大臣
官員理宜操練武藝習勞苦耐寒暑以及疾趨超距撲
跌等技近觀大臣官員侍衞等值班俱不親佩腰刀令
家人持攜及至紫禁城内方行親佩似此一味偷安總
不操練服習勞苦成何道理即如吳逹納係由盛京兵
丁選取侍衞之人差往打牲烏拉地方逸居一載遂至
跟轎一班即喘息不能行走来文原在執事人内行走
曾經服習勞苦之人今年僅五旬竟不能跟轎哈岱在
侍衞執事人内行走多年出征隨圍俱經身歴至跟轎
一班亦不能行走此皆自圖安逸之所致也大臣官員
若不於平素間服習勞苦倘至緊要處不能争先將使
兵丁竟捨伊等前進乎抑停留等待乎且至彼時力不
能支即懷奮勇之心亦屬無用若此何能使兵丁精銳
耶從前
皇考時常行圍衆人得以學習技勇未致廢棄俱能服習勞
苦及朕即位仰思
皇考付託之重八年以来勵精圖治未及廵幸郊外近觀武
職大臣侍衛官員兵丁漸不及前若不嚴令學習勢必
流於不堪任用嗣後八旗武職大臣官員及各省駐防
之武職大臣官員年未至五十五歲者勒限半年令各
奮力學習一切技勇若仍有自圖安逸不肯學習稍有
所勞即至汗流不止一遇寒冷臂指拘攣不能張弓毫
無技藝不耐勞苦者或經朕調来引見或經朕行幸時
查出必重加懲治責革照違旨例治罪斷不寬宥彼時
莫怨朕不預先曉諭也如有學而不能者准其告退將
此通行八旗併各省駐防武職大臣侍衞官員等知之
又奉
上諭據浙江總督李衛奏稱乍浦新立水師兵丁所領錢
糧已蒙恩諭照天津例每月加賞五錢衆兵莫不感戴
歡呼但此兵丁内有綠旗兵四百名雖屬水師同營而
滿漢攸分前次蒙恩賞賜生息銀兩未敢派令均沾今
恩賞加給餉銀亦仍照舊額支放未敢添給但查此項
兵丁皆須養贍家口之資其中如捕盜舵工阿班斗椗
繚手等人皆自幼練習方能精熟將来滿兵即於水務
極&KR0570;而若輩仍須留用是其勤勞艱難之情非别營水
師可比可否仰請聖恩將每月加銀五錢之處一體支
領并將恩賞生息銀兩亦量為分派謹此請旨等語朕
覽李衛所奏甚是綠旗兵丁既派滿營教習操練自應
與滿洲兵丁一體加恩况其中捕盜舵工等人尤屬效
力勤勞應當體恤著照李衛所請每月一體加賞餉銀
五錢其所頒生息銀兩亦酌量分派俾得同沾恩賜
又奉
上諭據署兩江總督史貽直參奏永豊署守備霍瑞把總
蕭龍縱兵不法一案稱永豐縣知縣沈儼因公赴鄉以
衙署逼近西城城垣坍塌關會營汎撥兵防護夜間家
人蒋谷同衙役赴城查點兵役而營兵楊茂等以不應
向伊查問出言詈罵即行毒毆又率衆打開宅門擊碎
公座硯筒及沈儼赴訴霍瑞營兵楊茂統衆圍繞猖獗
辱罵打碎乘轎請將霍瑞蕭龍革職沈儼觧任質審等
語從来地方文武不和多由小事而起上司官少有徧
徇遂激成大釁知縣沈儼但稱關會營汛撥兵防護其
關會何員之處並未聲眀且衙署在城中何用動撥汛
兵而云關會營汛至防護兵役豈知縣家人衙役所當
查點永豐豈無佐貳可委廵查乎乃沈儼令家人蒋谷
等點查兵役以致楊茂等謂不應查問兩相角口致有
打閙衙署圍辱縣官之事是兵丁之縱肆不法武弁之
不能約束罪無可逭而起釁之家人蒋谷亦所當嚴究
者也著將霍瑞蕭龍革職沈儼觧任該署督史貽直選
委賢能大員秉公審究務將起釁原由查出毋少隐匿
偏徇近来廣東文武不相和睦其間隙之生本於微嫌
而上司不能秉公持正文官偏庇州縣武職袒護弁員
以致漸成水火此風斷不可長今審擬霍瑞等一案若
承委之員稍有未公或偏於文職朕倘有所聞另派欽
差往彼審理審出徇庇情弊定將該督撫與委員一併
議處
初六日奉
上諭舊例武弁給與親丁名糧以為飬贍僕從家口之需
前朕聞得弁員等離任之時即將隨丁名糧召募補足
而接任之員陸續候缺每至經年數載之久不得飬瞻
之資甚為艱窘已特降諭旨嗣後武弁去任者將所有
名糧不必募補留此與接任之員俾其得霑餘潤此無
非體恤武弁之貧寒給與飬廉以免扣尅虛冐苦累兵
丁之弊也近聞武弁等若有陞遷事故者於該員離任
之日即將隨丁名糧按數開除其住支銀米歸作截曠
項下彙報充餉俟新任之員到日方許申報起支朕思
署事之員不無往来車馬食用之費且各營署事多係
部發候補試用之人並無俸薪等項應為籌畫養贍之
道嗣後武弁去任之時其親丁名糧照舊存留不必歸
入截曠項下其署事之員若係候補試用者准其全行
支給以作養廉若係現任之員兼理者准其支給一半
將一半留在本營以為修葺衙署添補器用之費即交
該營守備存貯如有動用之處每季造具文冊申報該
上司查核著各直省一體遵行其出征弁員及署事之
員俱仍遵前旨行
初七日奉
上諭虞書曰明四目逹四聰先儒註曰廣四方之視聽以
決天下之壅蔽也蓋天下之患莫大於耳目錮蔽民情
物理不能上聞則雖有勵精圖治之心而措置未必合
宜究難成一道同風之盛是以各省督撫大臣於本章
之外有具摺之例蓋國家之事有不便宣露於本章者
亦有本章所不能備悉者亦有應用密奏請旨者是奏
摺之用乃慎密周詳之意朕又以督撫一人之耳目有
限各省之事豈無督撫所不及知或督撫所不肯言者
於是又有准提鎮藩臬具摺奏事之旨即道員武弁等
亦間有之此無非公聽並觀之意欲周知外間之情形
耳並非以奏摺代本章凡摺中所奏之事即屬可行之
事也是以奏摺進呈時朕見其確然可行者即批發該
部施行若介在疑似之間則交與廷臣查議亦有督撫
所奏而批令具本者亦有藩臬等所奏而批令轉詳督
撫者亦有聽其言雖是而不能必其奉行之無弊則批
令實心勉勵還朕一是字者凡為督撫者奉到硃批之
後如欲見諸施行自應另行具本或咨部定奪為藩臬
者則應詳眀督撫俟督撫具題或咨部之後而後見諸
施行若但以曾經摺奏遂藉口已經得旨而毅然行之
則如錢糧之開銷官員之舉劾以及苖疆之軍務地方
之工程諸如此𩔖督撫皆得侵六部之權藩臬皆得掣
督撫之肘矣行之日久必滋弊端為害甚鉅不可不防
其漸也且各省文武官員之奏摺一日之間嘗至二三
十件或多至五六十件不等皆朕親自覽閱批發從無
留滯無一人贊襄於左右不但宮中無檔案可查亦並
無專司其事之人如部中之有司員筆帖式書吏多人
掌管冊籍繙閱規條稽查原委也朕不過據一時之見
隨到隨批大抵其中教誨之旨居多今於教誨之處則
未見敬謹遵奉而於未曾允行之事件則以曾奏過三
字含糊藉口以圖自便有是理乎况朕曾降旨凡摺中
批諭之處不准引入本章以開挟制部臣之漸如此則
奏摺之不可據為定案又何待言乎著將此曉諭各省
奏摺諸臣知之若督撫提鎮等以此愚弄屬員擅作威
福准屬員據實揭報或該部或都察院即行奏聞若屬
員等以此挟制上司肆志妄行著該督撫提鎮等即據
實參奏
又
諭都察院凡國家之事須實心辦理公同商酌務期妥恊
若以衙門人衆互相推諉即稍有識見者亦皆退縮不
前此等因循怠忽之風斷不可長爾都察院衙門堂官
及御史等如許多人所交事件理應同心辦理如堂官
有不到之處爾等御史亦當共相恊助何得視為膜外
今設立廵檢一疏内稱設立廵檢原以助兵馬司耳目
之所不及該舗内一應盜逃以及黃銅賭博宰牛鬭毆
打降酗酒等項應令該廵檢恊理稽查不得專擅以侵
司坊官之職守凡遇有地方應報事件當令該廵檢一
面申報該城御史仍一面報明該司坊官庶不致生事
滋擾等語夫既令其稽查又止許其報明不得擅專倘
或地方有不法等事必待報明然後拘拿遇盜賊則盜
賊已逃遇賭博則賭博已散遇酗酒則醉者已醒雖三
尺之童亦知其斷不可行者爾等獨無一人計及此乎
且設一官必有一官之職若止許其報明則與番捕無
異何必設此廵檢如恐其生事滋擾則當議令一面拘
拿一面詳報不許擅自審理倘有不應拘拿之人牽連
被累該城御史審明之日將該廵檢參處方為妥恊爾
等俱係言官凡一應事件皆當直言無隐乃本衙門應
辦之事並不實心辦理以致遲延數月仍復草率糊塗
所議甚屬不合著將原本擲還另行詳悉妥議具奏其
都察院堂官及御史等一併交部察議
初八日奉
上諭各省文武諸臣奏摺經朕硃筆批示者俱令呈繳以
備稽查但向来未定呈繳之期以致各員遲早不一有
二三月後乘便恭繳者有於年底彙齊呈繳者夫既奉
硃批查辦此事下次查辦具奏之時即應將硃批原摺
呈繳以備朕之檢閱若具奏此事而仍留硃批原摺於
外則朕處無檔案可稽且朕日理萬幾於各案之原委
豈能一一詳記不見原批之摺未免難於辦理諸臣中
如嵇曾筠石雲倬等數人往往如此著通行曉諭凡接
到硃批者仍照舊乘便恭繳不必專遣人来若具奏此
事應將原批一併呈進勿待數月之後如所批查辦之
事尚未就緒准將硃批存留俟辦理具奏之時一同呈
繳
初十日奉
上諭國家效忠宣力之臣勲績茂著必膺崇報之典令其
世享烝嘗雍正二年朕已勅建昭忠寺自開國以来致
命立功盡忠報國之儔皆得春秋妥侑世世血食顧念
古者大烝之祭凡法施於民以勞定國者皆得並列祀
典永受明禋則我朝名臣良弼其經邦佐治黼黻昇平
者皆祭法所必登朕欲為之建立祠宇久矣即如怡親
王之精白一心忠誠體國勲在
社稷澤被生民其功德隆盛又豈一切效忠宣力者之所可
比倫乎洪惟
太祖
太宗創業垂統厥有一德佐命之良
世祖撫綏萬邦實多奮庸熙載之彥迨我
聖祖臨御六十餘年其間良臣碩輔後先相望據朕所深知
者舉其一二如大學士公圖海公頼塔大學士張英尚
書顧八代馬爾漢趙申喬河道總督靳輔齊蘇勒總督
楊宗仁廵撫陳璸等持躬正直奉職公忠或垂節鉞之
勲或勵冰霜之節俯仰無愧為朝野所共欽始終不渝
無瑕疵之可指似此等靖共爾位不愧古大臣之風者
正不乏人既樹羽儀於一世宜隆爼豆於千秋且使世
世為臣者觀感奮發知所慕效羣以臯虁稷契共相期
待則明良喜起之盛朕於斯有厚望焉著於京城内白
馬關帝廟之旁選擇吉地特建廟宇命名賢良祠春秋
以時展祀其應入祠之員著内閣會同該部確查本朝
滿漢文武大臣才德著聞完名全節者詳慎開列具奏
請旨將来繼起之臣亦併得沾被恩光永為盛典
十一日奉
上諭據四川廵撫憲德奏打箭爐口外需用糧米成都新
繁等州縣士民情願不領夫價輸力挽運丹稜温江等
州縣士民情願捐米運赴不動倉榖自輸力役等語士
民等急公輸輓甚屬可嘉著該撫宣旨奬諭其應領夫
價仍著照數給領已捐之米將存倉米石給還
又議政王大臣等議奏學士僧格貝子頗羅鼐所領
巡防兵應令於降雪後撤回俟明歲進兵時仍往騰
格里諾爾駐扎奉
上諭今年大兵既停進發著行文與僧格等令伊等酌量
於未降雪之前撤回明年著僧格仍舊帶往其綠旗官
兵照今年賞給之例賞給再發銀一萬兩著頗羅鼐明
年酌量賞給唐古忒等之兵
十二日奉
上諭據河道總督嵇曾筠奏稱六月二十六七等日風雨
連綿晝夜不止東省蒙隂沂州郯費滕嶧各地方山水
暴發直注邳州上接微山昭陽諸湖之水溢入黃運兩
河奔騰南注等語覽奏甚為駭愕今年春夏之交北方
雨澤略少朕即慮夏秋之間雨水必多屢諭河臣加謹
保護工程以防伏秋之汎今觀湖河漲溢情形有非人
力所能捍禦者朕惟有修省戒懼以凛
上天示儆之深恩更念邳州宿遷桃源等處水勢驟長禾稼
室廬必遭淹没深可憫惻著差往江南清查錢糧之侍
郎馬爾泰彭維新御史安修德等星赴被水地方動支
藩庫銀數萬兩速行賑濟其應行帶往散賑之員著馬
爾泰等遴選廉幹者帶往分派各處會同地方官悉心
辦理勿稍稽遲勿令遺漏務使窮民人人安堵寕居咸
得其所其被災之處今年額徵錢糧著悉行蠲免儻有
已經完納者准作明年額徵之數聞山東發水之處民
間田舍亦被損傷著廵撫岳濬遴選賢能官員前往查
勘動支庫銀速行賑濟勿使一夫失所其應行蠲免錢
糧之處著一併確查奏聞請旨
又河東總督田文鏡參奏河南管河道拖克拖海挟
私誤工恊理北河總督范時繹局外坐視請嚴審究
擬奉
上諭拖克拖海以筆帖式微員用為河南南岸同知經田
文鏡嵇曾筠等大計特薦来京引見朕看其人甚屬平
常但因伊等合詞薦舉料其必有所見於是准其卓異
旋陞戸部員外郎因其熟諳河工仍以陞銜管河工同
知事務繼又報丁母憂嵇曾筠以該員人材強幹河務
熟&KR0570;題請在任守制今年春夏之間朕因嵇曾筠曾摺
奏拖克拖海可勝兗寧道之任後見田文鏡將王鴻勲題
補兗寧道降旨詢問田文鏡據田文鏡奏稱王鴻勲宜
於兗寧道之缺拖克拖海在豫日久熟練河工若用為
河道實為駕輕就熟於是與嵇曾筠會題請將伊補授
河南管河道朕降旨俞允以此等微末不堪之員數年
之内屢膺薦舉受朕深恩格外超遷至觀察大員之職
拖克拖海苟有人心宜何如感激奮勉急公趨事以圖
報稱乃當河工伏汛危險之時而伊視本身職掌如同
局外顯因田文鏡未曾將伊題補兗寧道蓄憾於心又
見差委朱藻到工監督中懷嫉妬以為功過成敗與己
無涉似此挟私廢公背恩藐法將上司屢次薦舉之德
一槩遺忘尚得謂之有人心者乎范時繹乃一旗員朕
念其為勲臣之後加恩擢用諄諄訓誨望其克紹家聲
乃伊在江南總督任内玩愒廢弛因循苟且無一察吏
安民詰姦禁暴之善政如江南之有名鹽梟巨盜皆朕
訪確姓名諭令查拿而伊始遣人往捕又如大盜趙七
暗結黨羽盤踞江湖肆行刦奪擾害良民范時繹身在
地方若罔聞知朕密旨諭令設法擒緝而范時繹視為
泛常眀目張膽通行文書於江西湖廣等省以致渠魁
聞風遠遁范時繹止擒獲其母具摺奏聞不思此等凶
惡之徒豈尚有母子之情而范時繹遽欲以此卸除盜
安民之責乎且其居心行事詐偽不誠巧令朱弘緒在
朕前奏其操守廉潔至於日食不敷朕聞之惻然動念
急令江南江西廵撫等為伊籌畫養廉之道及查明之
後始知伊於應得之項原係收受並不至於艱窘而朕
猶欲俾其用度寬餘仍令加增以與之無非成就其操
守使之專心殚力於封疆也乃江浙地方潛藏匪𩔖生
事不法蠱惑人心朕令李衞悉心查拿李衞果恪遵辦
理又密諭范時繹若浙江文到江南查緝人犯務必愼
密拿觧勿使漏網豈料范時繹袒護私交縱容匪𩔖竟
有與馬世珩通同作弊之事各犯供據鑿鑿不能掩飾
朕猶密諭李衞於審訊定案之時留意保全勿使罹於
重罪蓋猶諒其無交結逆黨之心不過瞻徇情面之所
致且范氏一門現今為大員者止范時繹范時捷兩人
耳勲臣後裔漸致零落朕心不忍所以委曲成全之者
至矣范時繹到京朕仍不肯令其罷斥廢棄特命料理
太平峪吉地工程以為效力自新之路適因北河總督
不得其人於是命伊前往膺兹重任伊出京之時朕面
加訓勉伊亦自陳感恩悔過願圖後效情詞懇切比時
朕批諭田文鏡曰范時繹此任若不奮勉以贖前愆則
非人𩔖矣大槩此任似屬相宜田文鏡回奏亦稱恩命
范時繹前来交相贊助臣益得恊同斟酌可免竭蹶及
范時繹到豫之後田文鏡又奏稱臣看范時繹誠心感
戴聖恩且於事務亦甚練逹必能實心報效臣得此相
助為理之人深為欣幸等語豈料范時繹下愚不移以
本身專司之務又當伏汎危急之時田文鏡所委各員
俱上緊搶護而范時繹與拖克拖海䄂手旁觀竟同陌
路視國事如弁髦視民命為草芥此等負恩溺職之愆
在他人尚且不可况在范時繹之身乎實令人斷斷不
信有此事也拖克拖海著革職即於河工險要地方永
遠枷號示衆范時繹亦著革職將一切工程交伊加謹
防護俟秋汛過後拿送来京將伊從前所犯罪案悉行
查出從重定擬具奏倘今年秋汛防護不謹少有疎虞
即將范時繹拖克拖海請旨在貽誤工程之處正法凡
人貪得求進之心無有止足而又不自知其分量受恩
而永遠知感者少稍不滿意而心懷怨望者多是以上
司待屬員之難亦如人君之待臣工也當其未用之前
則思進用既進用矣又思邀君心之信任既信任矣又
或以不及某某為憾即如舉劾之間若諸臣意見僉同
人君亦何惮而不從之無奈彼此所言互異不得不斟
酌審量以定去取而其言不行者遂以此怏怏於心似
此懷庸鄙之見者正不少也屬員之於上司始初被薦
之時亦知感激及遲至一二年後州縣則以不得題陞
府道為憾矣府道又以不得題陞兩司為憾矣偶見同
列遷官即起妬嫉之念或見他人信用即生退縮之心
如拖克拖海今日之事小人之情状畢露矣不得不嚴
加懲治以挽頽風而祛惡習著通行直省共知之
十九日總理水利營田事務大學士朱軾等奏交河
縣所屬隄工水勢漫溢請將在工人員交部議處奉
上諭今年六月間直隸地方雨澤頗調並非多雨之歲而
北河堤工水勢漫溢若此總之吾弟怡賢親王仙逝遂
至籌畫多疎防護鮮術朕雖宵旰焦勞而辦理無人將
奈之何今歲六月雨不覺多尚然如此目下秋雨稍覺
連綿又不知如何漲溢也假如雍正三年五年之積雨
洪流又將奈何河工關係國計民生最為緊要朕心深
切厪念其作何善後之計著詢問九卿具奏莽鵠立自
差委以来因病尚未任事何國宗另有辦理工程著免
其議處朱軾不能弹壓屬員使之殫力盡心著交部察
議其專管分轄統轄各員著交部嚴察議奏至漫溢一
帶地方禾稼室廬必遭水患著該督遴選賢員星速查
勘動用公帑加意賑恤勿使稍有失所其被水應免錢
糧之處著確查奏報候旨蠲免
二十五日奉
上諭前聞北河水勢漫溢總因吾弟怡賢親王仙逝經理
無人防範鮮術以致如此已將該管各員交部議處並
詢問九卿作何善後之策深慮近水居民遭值水患或
至失所已飭令該督加意撫綏兹據唐執玉奏報順德
府屬之平鄉任縣鉅鹿沙河南和五縣廣平府屬之永
年雞澤邯鄲肥鄉曲周磁州六州縣大名府屬之南樂
魏縣大名清豐四縣趙州屬之寧晉隆平二縣河間府
屬之吳橋東光二縣田禾廬舍俱被水淹又聞清河交
河青縣冀州衡水元城東安永清武清等縣亦有被淹
之處甚為軫念雖地方有司已遵旨查勘賑恤惟恐或
有怠忽稽遲未能深體朕心者著派出侍郎副都統京
堂科道等分為四路攜帶帑銀速行前往會同地方官
確查賑濟務將被水窮民登之袵席若有動用倉榖之
處將本地倉榖即行動用一面奏聞其應免錢糧之處
即曉諭停徵將應免分數確查奏報候旨蠲免
又署福建水師提督許良彬奏請停䘏賞兵丁之例
以杜冐濫奉
上諭此項賞賚之典乃朕軫念遭風受困之弁兵特加恩
澤該管之大臣等惟有確查明白不令所屬假捏虚報
斯為盡職豈有因冐濫之弊易生遂行停止之理許良
彬此奏不合著飭行
二十六日奉
上諭朕聞常賚回京路過西安府該省督撫二人及副都
統四人率同文武等官奏請朕安乃於齊集之處副都
統陸實陳良棟等與廵撫争論班次大失體統朕思同
為滿洲大臣共事一方自應倍加和恊彼此敬禮以為
官弁兵民之表率况請安關係大禮而乃於大廷廣衆
之前互相争競俾遠近傳為笑談深可愧恥此番若係
廵撫倡論在先朕自將廵撫議處今聞争論之端起於
副都統等則其過不在廵撫矣大約武臣平日以文臣
缺於周旋或有應付不到之處懷怨於心是以假公濟
私加文臣以無禮而不顧大臣之體此風斷不可長西
安副都統四人必有一人首先倡議者著交與總督查郎
阿務將何人倡議何人附和之處一一查明具奏無得
稍為徇隐其倡議之人交部嚴加議處附和之人交部
議處若查郎阿不能據實查明朕即將副都統四人俱
調来京另派大臣審訊嗣後西安一應會集之處廵撫
班次著在副都統之上永遠遵行該省廵撫副都統等
若因此番争論之故文臣或有脅制武臣之意武臣或
有怨忿文臣之心别尋事端暗生嫌隙經朕訪聞必究
問根由將理屈之人從重治罪大凡文武不和皆起於
私心蔽錮若公則未有不和者朕之訓誡至詳且悉同
為國家之臣同辦國家之事不能遵朕訓旨共矢和衷
祗因一念之私遂至懷挟猜疑各立門戸置國家公事
於不問有是理乎向後各省儻再有文武不和者朕定
將文武官一并調取来京嚴加究訊從重懲治以為人
臣因私廢公者之戒
二十七日奉
上諭前據總河嵇曾筠奏報南河水溢情形知山東地方
有發水被淹之州縣已諭令該撫率同有司就近加意
賑恤兹據河東總督田文鏡奏稱兗州濟南東昌青州
曹州東平泰安莒州各府州屬於六月二十一至二十
六七等日風雨交作山水陡發河流驟長其傍山臨河
處所及窪下之地田禾室廬被水淹浸查雍正三年東
省被水仰蒙特頒諭旨將田地被淹房屋倒塌之窮民
悉加恩賜今年被水之民可否動用存倉榖石大口每
月給榖三斗小口每月給榖一斗五升各給兩月口糧
其房屋倒塌無力修理者於藩庫存公銀兩内每戶酌
給銀一兩五錢以為葺屋之費等語覽奏朕心深為軫
念著照該督所請轉飭司道府等官仰體朕心按戶速行
散賑務令均沾恩澤其無力修理房屋者著賞給銀兩
速令修葺俾得安堵棲身勿使一夫失所至於賞給口
糧著於兩月之外增添一月其應免錢糧之處即曉諭
停徵著該督撫將如何蠲免之處確查定議奏聞請旨
二十八日奉
上諭據廵察順天永平宣化等處給事中海明奏稱宣化
府之西寧蔚州懷安等處夏秋缺雨禾稼歉收西寧縣
被災六分至九分不等民人艱窘欲往口外就食總兵
官李如栢則稱應聽其出口不必阻攔口北道王棠則
稱已於近口州縣設法留養不令遠去現今督臣來文
令動常平社倉之榖二千餘石以濟民食似不敷用等
語西寧等處歉收情形該督並未詳悉奏聞今覽海明
所奏知該地方官員辦理安插之處俱未妥恊若照例
交與該督等則保定道路迂遠轉致稽遲著派出副都
統韓光基給事中羅鳳彩星速前往西寧等處悉心查
勘將乏食窮民加意撫綏無令遷移失所其作何散賑
平糶之處即會同口北道動用地方倉榖一面辦理一
面奏聞若有應用銀兩之處即於張家口同知衙門存
庫銀兩動支給發
世宗憲皇帝上諭内閣卷九十六
