欽定四庫全書
世宗憲皇帝上諭内閣卷三十一
雍正三年四月
上諭十八道
初一日
諭直隸河南山東督撫朕因兩省接壤之區人民雜遝最
易藏奸已令直省督撫清理疆界聞曹州西南桃源集
地方界聯三省壤接七縣而離各州縣治又皆遼遠文
武兵役巡察難周此處尤為緊要爾等可各差幹員會
勘應如何專委弁員撥兵彈壓及應歸某省管轄之處
爾等會同詳議具奏
初二日吏部議奏原任翰林院檢討董玘准予終養
奉
上諭部議董玘准其在籍終養俟親終服滿之日令其來
京候補此語甚謬凡人誰無父母為人子者無不欲其
父母常存今於伊告請終養疏内聲明親終服滿補用
為人子者聞之何以為情況該撫舉董玘為孝廉方正
此人雖暫未錄用朕但願伊克盡子職常奉伊親耳似
此不仁之語朕不惟不忍降旨亦不忍閱覽將本發回
著刪去此段具奏
初三日怡親王奏辭議敘奉
上諭王忠敬勤勞一心佐朕辦理政事三年以來實多裨
益兹因議敘朕加封王一子為郡王以彰國家酬庸之
典王宜祇遵前旨不必固辭
初四日安徽巡撫李成龍奏沈簡升逼姦謝氏不從
致死擬斬監候秋後處決奉
上諭三法司核擬具奏謝氏之夫縱勒通姦氏守貞自矢
終不為強暴所汙旋即自盡可謂節烈婦人中之超衆
者殊為可嘉應加恩旌表以敦風化嗣後有如此等節
烈之婦應作何加恩旌表之處著一併定議具奏
初九日
諭刑部朕每覽所奏罪犯案内多有僧人不法致干憲典
者為僧無清淨行行兇頑事則其非僧也必矣朕嘗覽
釋教雖不足為治世理民之用而幻其身世遺其榮利
有戒定慧之學有貪嗔癡之戒為說雖多總不出乎寡
慾攝心戒惡行善四端為大要也為其徒者雖有為禪
為律為講為持誦四種之不同然莫不以四端為之本
尚有數種名僧非僧者飲酒食肉專為不法謂應赴謂
馬流謂鏖頭謂挂搭謂闖棍謂江湖謂捏怪謂煉魔謂
潑皮等僧名色皆敗壞僧教凡甘為非法者皆屬此等
輩也若是真僧必不犯法犯法必非真僧如前項諸名
色之人若概以僧目之則苗莠弗辨而涇渭莫分矣朕
非區區專為僧人正其名色蓋核名實辨是非國家勸
懲之法不可忽也爾部行文直省嗣後凡遇僧人犯法
須按是何名色之僧人入案呈奏不得槩稱僧人字樣
若是戒僧為干犯法紀之事朕已有旨必嚴加治罪
初十日
諭大學士等怡親王恪恭盡職夙夜匪懈贊襄國政披露
忠誠朕念兹勤勞特加封王一子為郡王以昭酬庸之
典迺王具疏懇辭及見朕時復再三陳奏情詞諄切出
於至誠朕亦難強用是姑允其請以成謙讓之美
又宗人府吏部因修蓋官學遲延一案宗人府議將
廉親王允禩罰俸三年吏部議將工部侍郎薩爾納
等各降一級罰俸一年奉
上諭宗人府吏部所議之事俱屬未當吏部既稱工部司
官不領銀兩以致遲誤復稱堂官給領又行躭延等語
果係堂官已經給領堂官即屬無罪凡事應審其輕重
斟酌允協議處合宜朕或予寬宥伊等亦知感戴若罪
不至此漫加過當之處分則朕雖加恩寬宥伊等亦祇
謂原係無辜不應獲罪即如廉親王從前所犯之罪較
此更重者朕已俱行寬宥若於此案如此議處則伊必
將謂從前所犯諸大罪俱屬此𩔖矣此特係徇庇廉親
王故貽朕以枉罰無辜之名以掩飾其從前諸大罪耳
宗人府所議之本著暫收貯内閣衙門其吏部本著發
回另行分别議奏俟議奏之日將宗人府此本一併進
呈
又年羹堯奏都司張欽對敵傷指請令休致奉
上諭據年羹堯奏都司張欽與賊對敵右手受傷兩指殘
缺艱於騎射應令休致等語張欽雖兩指殘缺未必不
能辦事管兵遽令休致情屬可憫此中或有别故亦未
可定著該部行文岳鍾琪查明具奏
又湖北巡撫納齊哈奏原任糧道郭維新應賠銀兩
交該旗勒追奉
上諭郭維新因擅行改造糧船令伊賠還銀兩並非婪贓
侵盜者可比著從寬免其追賠
十一日
諭大學士等天人相感之理至微而實至顯凡人果實盡
誠敬自能上格天心人君受
天眷命日鑒在兹其感通為尤捷朕自臨御以來敬
天之心夙夜警惕凡水旱災祲皆
上天譴責朕躬特示警戒内省行事之過愆詳察政治之闕
失務期黽勉以回
天意用是上承
帝鑒有求輒應如今年三月十六日覽署山西巡撫伊都立
奏摺知平陽地方三春少雨朕懷甚為憂慮祇告神明
齋心虔禱續據伊都立奏報於十八十九二十等日得
雨霑足三月二十九日覽河南巡撫田文鏡奏摺知開
封一帶地方亢旱朕於四月初一日禱於神明竭誠致
敬刻不敢懈昨田文鏡奏報初三日開封四境果得時
雨可見天人感通之理捷於影響益覺可畏可懼而不
敢纖毫疎忽也但恐督撫大吏於地方水旱之事不速
行奏聞則朕無從省戒以挽
天心致使旱澇成災閭閻受困此則地方大吏隠蔽之咎也
嗣後督撫等於地方纔覺有水旱之事即據實速奏庶
朕可及時修省祈求爾督撫等亦宜省咎思過勤求民
隠勿徒為禱祝之虛文以飾愚氓之觀聽朕此旨並非
自謂精誠昭格欲以誇示於衆蓋實有見於天人之際
感應不爽呼吸可通有善天既降福則有過天亦必降
罰惟有兢兢業業時存戒懼盡人事以仰邀
天鑒願日與諸臣交為勉勖而已
十二日
諭盛京將軍滿漢大臣大凌河副都統多索立衆城守尉
等邇來盛京諸事甚壞風俗日流日下朕前祭
陵時見盛京城内酒舖即有千家平素但以演戲飲酒為事
稍有能幹者俱於人參内謀利官員等亦不以公務為
事衙門内行走者甚少其聚會往來者不過彼此相請
食祭肉嬉戲而已司官竟有終年不一至衙門者堂官
亦置若罔聞再坐臺之人看守邊口俱係關東人伊等
雖有押送罪人之差而當兵者全無當兵之實為官者
亦無為官之道朕深知此等陋習雖降諭旨數次竟不
悛改因此將將軍大臣内不及者革退另簡爾等補授
爾等雖係新任但能留心細訪即便知之應將盛京陋
習極力整飭令其悛改復還滿洲舊日儉樸風俗勤學
騎射武藝若有惡亂之人即加重處以儆其餘將軍大
臣其欽遵朕旨與下屬官員同心協力各自黽勉力改
從前陋習再盛京地方乃本朝創業之地關係甚重爾
等將聚集惡亂之徒不時稽查應逐去者作速逐出境
外大臣等若仍相推諉不實心效力朕訪聞治罪之時
勿復怨悔
十六日奉
上諭朕向見工部所製器械𩔖多粗率是以即位之後特
降諭旨此後細小工作該部即行置辦若工作稍大及
緊要物件俱應先行奏明造成之後奏請差人驗看前
因製造兵丁帳房錯悞朕曾降諭旨今製辦阿爾泰兵
丁軍器關係甚屬緊要朕意其必然盡心辦理昨製成
奏請驗看朕著夸岱來保查閱據二人回奏刀刃無鋼
盔有裂縫甲係市買粗鐵所造朕詰問廉親王伊即具
摺認罪情願賠補夫軍器所關至重朕既屢降諭旨伊
又奏請驗看而所製之物並不堅利若此其居心尚可
問乎朕與廉親王允禩分屬君臣誼屬兄弟今觀允禩
之於朕則情如水火勢如敵國朕嗣登大位念
皇考付託之重凡用人行政朝乾夕惕務求至當而廉親王
允禩處心積慮必欲自居於是而以不是歸之於朕朕
自反無愧何必與之較論但朕之是非有關
皇考之得失所以不得不諄諄辯白也廉親王允禩果肯實
心任事部務皆所優為論其才具操守諸大臣無出其
右者而其心術之隂險諸大臣亦無與之比者此惟
皇考與朕躬知之甚悉向因將允禩乳母之夫雅齊布置之
於法一案
皇考硃批諭朕衆兄弟有朕與允禩父子之義已絶之
旨後因允禩向朕再四哀懇云若將此
旨宣示則我實不可以為人矣朕彼時因將此
旨封固交内閣收貯是朕之所以矜全允禩者如是允禩全
不知感恩悔過專務沽取名譽邀結朕之臣下之心以
固其黨與敗壞政事豈知朕之政事伊斷不能敗壞惟
有邀名結黨伊自罹其罪耳當日允禵將近到京允禩
奏云皇上如此加恩允禵必然悦服及允禵到京狂悖
妄為允禩又云此我未獲先寄書信於中途曉示之也
觀此等言語則二人之相契可知何以允禵在京終日
趨奉允禩允禩竟無一言勸其改過是誠何心設使當
日允禵允禟俱留在京必致相濟為惡欲如今日之安
寧無事其可得乎允禩每有罪過朕於諸王大臣之前
降旨訓誨視諸王大臣之意頗有以允禩為屈抑者允
禩罪案甚多朕俱曲加寬宥並未治罪有何屈抑之處
爾工部官員等受
皇考數十年教養之恩當念君臣大義為朕竭力盡心以圖
報稱勿因允禩之甘言詭計為其所惑允禩故為小心
謹畏於屬員則作噢咻體恤之狀其心實欲敗壞事務
且知朕必能察出將衆人治罪以彰朕之苛刻俾衆人
感伊而歸怨於朕其居心大抵如此爾諸王大臣盡能
實知允禩之非則其黨與自然解散允禩果能自知其
非幡然改過盡為弟為臣之道則朕既得其是允禩亦
歸於是豈非朕之深願乎無如朕心如此而允禩惟欲
行其詐偽顯伊一己之是仍冀遂其大志使衆人議朕
之不是以見
皇考之付託於朕為誤允禩雖具此深心大力但向既遇
皇考睿照燭奸之
聖父今又遇朕才力能與相當之兄不能逞其伎倆益自增
其愧恨耳雖然過而能改則無過矣朕仍望其改悔
又
諭大學士九卿等前日李鍾峩奏稱翰林為儲材重地自
康熙四十五年至康熙六十年會試七科不分省分大
小遠近每省俱有庶吉士查雍正元年癸夘科漢軍及
河南四川進士無館選者雍正二年甲辰科蒙古及山
西河南陜西四川廣東湖南廣西雲南貴州進士俱無
館選之人請廣儲才之路等語朕侍奉
皇考朝夕敬聆
庭訓從未諭及政務所以館選庶吉士之事朕實不知朕即
位之後以培養人材最重翰林故加意詳慎隆科多曾
奏稱
聖祖時館選每省俱有庶吉士所以朕於雍正元年癸夘科
館選時試其文義觀其人品於僻遠省分之人亦酌量
選取又時諭教習之臣盡心訓迪迨後歷經簡擇及考
試文章其中惟江浙人文義實較各省為優因將各省
人員分用於内外各衙門而江浙人留館獨多雍正二
年甲辰科館選亦詳加考試朕因以文義優者選為庶
吉士於是山西河南等省進士遂多不得與選蓋翰林
職司文章若以文義不及者處之則用違其才而其人
或有他長反無以自見矣朕凡於用人行政無不審慎
籌畫務求當理而選擇翰林更為留意實欲使人人勿
枉其材各效所長庶國家得收器使之效豈計及於各
省翰林之多寡有無也今覽李鍾峩所奏是必外人有
此議論故李鍾峩遂以入告朕甚嘉之大凡國家政事
朕有不及見聞者若臣下不言朕何由而知朕正欲爾
等盡心陳奏朕因得以察其所奏之是否是則改而從
之否則亦可以朕意宣示爾等使天下之人曉然共白
不致妄生議論嗣後館選庶吉士或應考試文義選取
或應每省額選幾人或應分為南北兩院向來教習止
派滿漢各一員今若按省分各選庶吉士或亦按省分
各設教習可乎至各省未得館選之進士中或有文義
可充翰林之選者爾等確有所知即行舉出毋使人有
逸才之論爾大學士會同九卿詳議具奏
又
諭内務府今年京城附近地方雖雨水霑足然山東河南
兩省尚未得雨進膳餚饈宜為撤減著每日只用菜蔬
二器餅餌二器滿菜二器用榼盛貯進御餘物一概不
用
十八日
諭戸部朕撫育蒸黎務期休養寬裕俾咸臻安阜故於各
省雨暘節候時時咨訪體察無刻少釋於懷近聞河南
山東春雨稍缺朕心深切軫念雍正元年七月曾降諭
旨將河南省康熙五十九年至六十一年分緩徵未完
錢糧山東省康熙五十八年至六十一年分帶徵未完
錢糧俱著停徵一年雍正二年二月復念二省去歲秋
成雖稔百姓元氣方復舊欠新徵恐難兼顧又令該撫
將實在民欠分作三年帶徵以紓民力今二省春雨未
足民氣未能舒暢朕念本年正供方竭力輸將而分年
舊欠復欲及時完納民力未免拮据用是再沛恩澤著
將河南省康熙五十九年至六十一年帶徵錢糧并雍
正元年未完民欠俱從雍正二年起限寬作五年帶徵
山東省康熙五十八年至雍正元年帶徵錢糧為數更
多著從雍正二年起限寬作八年帶徵爾部速行文該
撫查明實在民欠數目按照年分以次帶徵俾閭閻納
賦舒徐以副朕勤恤民隠至意倘有不肖有司不按年
限預行徵比者即指名題參從重治罪其已收在官者
速飭起解毋令借端牽混以致侵蝕虧空爾部即遵諭
行
二十二日
諭大學士等朕從前將御前侍衞揀發年羹堯處特欲其
效力軍前遇有緊要事務備其驅策並非供伊之隨從
也乃伊將朕揀發之侍衞不用於公務俱留伊左右使
令帶至西安以侍衞擺對前引後隨又令侍衞為伊墜
鐙是誠何心況
聖祖時富寧安傅爾丹處皆有揀發侍衞從未聞將軍等將
侍衞作奴隸使令也督撫並無跪接大將軍之例伊去
年來京陛見又未帶有大將軍勅印而途中令總督李
維鈞巡撫范時捷等跪接是誠何心伊係征勦青海將
軍青海之叛逆王台吉等則可令其下跪至並無罪犯
蒙古王等亦令下跪可乎況阿寶係札薩克郡王本朝
之額駙亦竟令其下跪伊如此僭越無知是誠何心爾
等行文年羹堯令其明白回奏
二十八日奉
上諭沈竹戴鐸乃朕藩邸舊人行止妄亂鑚營不法暗入
黨與造捏無影之談煽惑衆聽累朕聲名怨望譏議非
止一端朕隠忍多年及登大寶知此二人乃無父無君
之輩寬其誅而棄之不用年羹堯奏請將沈竹帶往軍
前效力戴鐸在
皇考時密奏年羹堯謀反之心在朕前亦曾奏其欲反朕曾
將此事向年羹堯言之年羹堯在朕前亦極言戴鐸為
人之不堪及朕將戴鐸解退發與年羹堯軍前效力年
羹堯並不令其效力且與寬大房屋居住資助盤費朕
問年羹堯戴鐸在軍前用度出於何所年羹堯奏云總
督滿保曾與戴鐸銀三千兩今朕命戴鐸來京臨行時
年羹堯又向戴鐸云傅鼐奏稱滿保給爾銀一千兩此
戴鐸之口供也朕藩邸屬下人中可用者惟年羹堯傅
鼐二人論才情年羹堯勝於傅鼐論忠厚年羹堯不及
傅鼐伊二人素日不和朕所悉知昨年羹堯過保定向
李維鈞言皇上今用傅鼐則耳目雜矣若人能雜朕之
耳目則百爾臣工皆可雜朕之耳目矣但人未必能耳
年羹堯尚不能雜朕之耳目傅鼐一人豈能雜朕之耳
目乎今據戴鐸此事年羹堯欲以傅鼐雜朕耳目之名
歸之於朕乎是何心也朕實不解爾等報復私怨忍不
顧朕用人行政之聲名耶不然年羹堯之為此言者欲
加朕以聽信讒言之名而掩其悖謬負恩之過耶昭昭
在上豈可存此等念乎反覆欺詐之處著年羹堯明白
回奏
又
諭議政王大臣年羹堯因
皇考大事來叩謁時曾奏貝勒延信向伊言貝子允禵在保
德州遇延信聞
皇考升遐並不悲痛向延信云如今我之兄為皇帝指望我
叩頭耶我回京不過一覲
梓宫得見
太后我之事即畢矣延信回云汝所言如此是誠何言豈欲
反耶再三勸導允禵方痛哭回意朕聞此奏頗訝之及
見允禵到京舉動乖張行事悖謬朕在疑信之間去冬
年羹堯來京陛見朕問及此事何以未見延信奏聞年
羹堯對云皇上可問延信彼必實奏朕言伊若不承認
如何年羹堯奏云此與臣面語之事何得不認朕因諭
問延信延信奏稱並無此語及延信至西安朕又令年
羹堯面訊之年羹堯回奏云今延信不肯應承臣亦無
可如何等語此事著岳鍾琪石文焯二人面視延信年
羹堯對質明白回奏
世宗憲皇帝上諭内閣卷三十一
