欽定四庫全書
世宗憲皇帝上諭内閣卷一百三十六
雍正十一年十月
上諭十二道
初三日奉
上諭朕賜祭賢良祠大學士張英於本籍著安徽廵撫徐
本前往致祭大學士張廷玉請假回里著給與驛遞夫
馬其所過地方派撥弁兵護送並文武官員迎接之處
悉照上年大學士鄂爾泰進京之例至明年回京之日
亦照此遵行
初四日
諭大學士等朕見今年各省秋審人犯有不應緩決之案
經九卿改為情實者甚多於情罪甚為允協督撫為通
省大僚臬司為刑名總匯錄囚定獄何等重大之事豈
可一味因循苟且如各省督撫臬司執法科罪而九卿
詳情平反或九卿據法定議而朕酌奪從寬如此方合
政體豈有執法之官而得於法外任意徇縱者乎督撫
既如此定議若九卿不行改正則朕亦無如之何將殺
人者不死而國法不伸刑罰不中矣今九卿雖然改正
然不將至當不易之理明白曉諭督撫臬司中識見鄙
陋者將謂九卿定議務從苛刻稍存迎合之意遂於可
矜可緩之案槩以情實奏讞其流弊尤不可言俟勾到
事畢爾等將改正各案逐一查明朕另降諭旨通行申
飭俾各省督撫臬司嗣後悉心定擬庶於政體允合稱
朕祥刑欽恤之至意
初六日奉
上諭各省商牙雜稅固有關國課亦所以便民是以各省
額設牙帖俱由藩司衙門頒發不許州縣濫給所以防
增添之弊不使遺累於商民也近聞各省牙帖歲有增
添即如各集場中有雜貨小販向來無藉牙行者今槩
給牙帖而市井奸牙遂恃此把持抽分利息是集場多
一牙戶商民即多一苦累况牙帖納稅每歲無多徒滋
煩擾甚非平價通商之本意著直省督撫飭令各該藩
司因地制宜著為定額報部存案不許有司任意增添
嗣後止將額内各牙退帖頂補之處查明換給新帖再
有新開集場應設牙行者酌定名數給發亦報部存案
如此則貿易小民可永除牙戶苛索之弊矣
又奉
上諭硝磺為軍噐火藥之用例禁甚嚴聞河南地方有出
産焰硝之處往往小販經紀在該處以雜項貨物零星
易換赴隣省售賣現據湖北各屬盤獲究其由來不曰
羅山縣即曰信陽州兼有供稱自河南各處地方換來
不知州縣名目者朕思河南之硝既私行於楚北則其
私行於附近各省更不待言此皆向來地方官未曾實
力查禁之故著河東總督王士俊飭令各屬稽查嚴禁
不得仍蹈前轍
又大學士等以緩決人犯馬四超一案請
旨奉
上諭馬四超著予勾盗犯越獄傷人兇惡已極而廵撫擬以
緩決殊為失當朕前日所降諭旨言為大臣必須務其大
者如良善之民至於凍餒老者不得遂其養幼孤不得遂
其長此是何等可憐可憫說至此處眞可垂淚是朕之責
亦即諸大臣之責比之活一兇殘之人孰重孰輕孰是孰非
事理顯然無可疑惑今人多被識見蒙蔽每謂寬宥一人
可以積德蔭及子孫此天道之必無者朕非好殺亦豈好
嚴若寬縱此等以為仁厚便非公正之道朕此心只有一
公字但未能從心所欲不踰矩惟思勉強行之耳十一
年以來朕之本心朕之行事大臣等所共知共見爾諸
大臣能以朕之心辦理天下國家之事朕實嘉頼焉
初七日奉
上諭凡因姦致死本婦者向來律無正條俱引因姦威
逼人致死之例擬斬監候秋後處決但其間情事不同
如係強姦既成本婦羞忿自盡者擬以斬候固屬恰當
若強姦不遂將本婦立時殺死如此淫兇之犯實與光
棍無異非立斬不足以蔽其辜至於強姦未成或但經
調戱本婦即羞忿自盡者非引照擬抵固無以慰貞魂
而一例擬斬監候又覺未為平允似應擬絞監候至秋
審時將監候人犯俱以情實請旨庶為輕重得宜朕意
如此著大學士九卿會同詳議具奏
初十日奉
上諭聞山東武城縣地方夏間被水運河衝開一口灌入
民田城牆衝倒七十餘丈現今積水未消商賈遶道二
麥不能耕種該知縣王殿顯居官玩惰毫不經心而該
撫岳濬布政使鄭禪寳身為大吏於屬員賢否既漫無
覺察於民生休戚亦並不關切如從前高密縣知縣蔣之
蘭等種種貪劣岳濬竟置若罔聞直至總督王士俊察出
參奏始列名題恭今武城縣知縣王殿顯漠視民瘼溺
職已甚岳濬等又並不參處是伊等於地方事務直視
如秦越矣縱人言不及其何以自安著嚴行申飭其武
城縣被水地方著岳濬速委幹員前往確查即行酌量
料理務令小民不致失所至被衝城垣應作何修理運
河兩岸應作何堵築以防河水泛溢之處著該督撫會
同總河朱藻等妥議具奏
又理藩院奉
上諭聞今年科爾沁等扎薩克旗分所種之穀被霜收成
甚薄此等旗分連年歉收伊屬下人等或有度日艱難
者亦未可定爾等查明當如何賑濟養贍之處即預行
辦理
十四日奉
上諭浙江杭嘉湖三府上年偶被水災兼以飛蝗傷稼朕
特沛恩施將應完漕米分年帶徵發帑賑恤黎民已不
致失所惟是本地所産米石不敷本地食用現今年歲
雖獲豐收而上年借糶倉穀恐一時未能買補足數明
歲青黃不接時尚須米石酌撥平糶以濟民食不可不
預為籌備著將杭嘉二府屬本年額征漕米各截留五
萬石存貯備用再湖州府之歸安烏程二縣聞今歲收
成稍歉所産米糧尤應留為本地之用著將兩縣本年
分應徵漕米一十八萬餘石竝帶徵雍正十年分漕米
七千六百餘石一併照部定折價改徵銀兩解部著該
督程元章嚴飭地方官實力奉行毋得縱令書役人等
額外需索以仰副朕加惠黎民之至意
十九日奉
上諭從來明刑所以弼教除暴所以安良何恩何怨何寬
何嚴處之無心並非二事但凖乎天理善亦不為慈能
協乎人情殺亦不為忍朕臨馭萬方日夕乾惕念不能
一道同風俾吾民各安生理免於刑戮每以自咎所望
内外諸大臣務識大體持正秉公存刑期無刑之心執
辟以止辟之法先使民不敢犯俾無漏網之姦兇繼則
導人不為漸化嚮風之頑懦如此設施尚待年月雖不
敢遽望刑措或庶幾可移習俗應知刑即是教怨即是
恩蓋稂莠不鋤則嘉禾不植義刑義殺正所以仁育仁
懷自古至今固莫之能易者朕十年以來於一切刑獄
莫不虛衷歛息詳愼推研凡情有可原者務從緩減而
意非主寬凡法無可貸者便依斬絞而意非主嚴本無
成見惟其自取朕每接見廷臣並訓諭督撫大吏亦諄
切講求反復開示諒已悉朕心喻朕旨矣今者秋審大
典詳覽直省各册如雲南絞犯中懷逼索陸起雲銀兩
連毆斃命絞犯薩得搜殺遺孤並將匿孤之阿竒連戳
致斃貴州斬犯阿半爭産糾殺致斃三命絞犯喜生與
簡尚志爭奪林坎將養媳連毆斃命誣頼打死絞犯王
景刀砍族兄復將伊妻砍斃誣頼強姦致死絞犯宇枯
踞住宇奈家強佔沙出磨為妻復持標將阿舗戳死四
川絞犯朱成林率衆扛搶楊小妹至家強逼成姦且持
刀拒捕砍毆楊載坤夫婦多傷斬犯熊二蓄意圖姦致
傷人命廣西絞犯權特羅挾讐將藍鳴鳳殺死廣東斬
犯岑達誣枉吳亞士為盜主使毆斃復又栽贓誣陷絞
犯黃文翔窩盜分贓反捉人拷打勒贖並毁人墳擅封
民舗福建斬犯張苞行竊拒捕傷斃事主斬犯李三放
火焚寮將周維揚燒死絞犯鍾廣周調戱蔡氏連戳鍾
廷堅斃命絞犯翁德誣頼楊來拒捕毒打致斃又勒索
差禮逼楊來之父楊高將女孫賣銀收受絞犯蕭宜念
誣指蔡伯成為賊復主令綑打斃命湖北絞犯杜錫三
將張文習勒死圖頼復將伊妻劉氏毒死湖南絞犯陳
儒勝致死宗佐坤復剝取衣服棄屍水中絞犯嚴惠之
商賣趙任康妻子將趙任康推落水中殞命陜西絞犯
劉世銀勒死伊妻背往劉世顯家希圖抵頼斬犯扎的
身為番目聚衆殺死番民六命江西絞犯張遜騫挾嫌
誣指王子才為賊致斃二命絞犯頼半斤面將蕭矮孜
強行鷄姦不從刀砍斃命絞犯陳正典因圖親嬸胡氏
産業將胡氏拴縛強嫁胡氏誓不成婚投繯殞命浙江
絞犯詹玉書懷忿主使毆斃何品成江南斬犯慧明與
王氏通姦懷妬毆斃東岩絞犯費叙戳死姪女主使費
賢誣控張品斬犯李國輔假冒職官詐傳旨意斬犯黃
望有心致死黃永壽持棍連擊斃命絞犯張珍將陳大
誣拷索詐致逼縊死絞犯馬成捏贓誣良致斃張二河
南斬犯李三行竊拒捕復行越獄山東絞犯董超將梁
韶非刑綁打以致斃命絞犯周宗璜捏指族嫂趙氏有
姦繩縛攢毆殞命絞犯王在因張王氏責伊妹姦情遂
將張王氏連毆斃命絞犯公英因圖姦張氏不從立時
致死斬犯馬四超勒斃禁卒越獄潛逃山西絞犯王順
將幼女石二姐兒拉抱回家持刀恐嚇強姦以上諸犯
皆窮兇極惡殘毒姦淫法無可貸情無可原而各該督
撫槪擬緩決並無勘語且有上次定情實而今年又自
改緩決者有監候年久之犯而每年秋審忽擬情實忽
擬緩決者有本定緩決因部改情實即照擬情實本定
情實因部改緩決即照擬緩決者業經九卿法司覆加
詳核逐一改定試問該督撫等讞獄錄囚何等重大事
豈竟漫不經心耶抑竟毫無定見耶或又以為殺一犯
不如活一犯現殺一犯不如遲殺一犯以此為養德以
此為造福則尤淺之甚者也夫封疆大吏為民大父母
利濟安全實有攸頼一夫失所當引為己愆一政未平
當引為己恥水旱災祲以及盜竊癡頑皆當引為己責
無可推卸朕實存此心執此行以望諸臣工匡佐承宣
俾德意廣敷萬姓蒙福至於殺人者死國有常刑儻殺
人者不死則冤死者何伸况不殺殺人者將殺人者益
衆誰使殺之已且為罪首縱不思明罰勅法憲典無私
即據報應之成言循環之天理亦寧不大可畏乎朕嘗
謂疎縱之過甚於苛刻姑息之愛等於殘忍但本公誠
之至意達仁義之通權此理大同日久自見拘迂淺陋
者特未之省耳兹特就刑法一事明白剖示内外諸大
臣見朕此旨若以為欲嚴是負朕恩若以為欲寬亦辜
朕訓務籌遠大不任法亦不弛刑由此類推庶政皆然
其各深體而勤求之毋忽
二十二日奉
上諭據侍郎那顔泰回京奏稱鄂爾多斯之扎薩克等深
悔伊等上年疎忽之咎不勝愧懼且感朕寬宥之恩皆
黽勉以贖前愆此次料理添𣲖兵丁起身及採買軍
需駝馬等事俱竭力辦理内有原任貝子降為公爵之
齊旺班珠爾羅卜藏於採買馬匹牲畜尤為急公效力
等語鄂爾多斯之扎薩克等自知前愆於此次派兵及
採買馬匹牲畜等事竭力辦理甚屬可嘉除貝勒諾羅
卜扎木蘇已經加恩將伊貝勒之職從寬仍留外其此
次效力勤勞之齊旺班珠爾羅卜藏著加恩奬勵照舊
賞與貝子之職貝勒扎木揚領兵前往行走若好著大
將軍平郡王奏聞從前貝子那毋扎爾色楞旗分派往
兵丁内並無逃走駁回之人此次辦理馬匹牲畜又甚
屬效力著加恩賞給緞十疋銀三百兩
二十五日奉
上諭督撫提鎮為封疆大吏總理軍務糧儲刑名錢榖營
伍汛防等事責任綦重關係匪輕是以簡命之初頒給
坐名勅書將所管轄地方所節制官員並應行事宜備
細開載令其詳酌施行而督撫提鎮等於奉到之日即
謄黃刊刻通行所屬各為遵守此定例也但國家承平
百年因革損益備極周詳各省州縣衛所有原隸該省
後經改隸隣省者有隣省所屬原聽本省兼轄今已無
須兼理者有文武官弁原係本職後經另改職銜者有
地方改設已久員缺裁汰多年者而勅書所載仍祗照
舊式繕謄並未另行改定是竟視為具文矣其何所遵
守嗣後頒給勅書該衙門務將督撫提鎮等現在管轄
之地方節制之官弁與任内一切應行事宜逐細查明
詳確開載俾節制經理釐然可據庶不失愼重封疆以
昭職守之至意
世宗憲皇帝上諭内閣卷一百三十六
