欽定四庫全書
世宗憲皇帝上諭内閣卷一百五十三
雍正十三年三月
上諭七道
初二日奉
上諭各省新近自軍前回來之人為補行引見即令來京
殊覺勞苦著行文各省有往軍前去後補授之員應補
行引見者除已經起程外現在未曾起身及續到人員
俱令於到家之日計算休息一年再行補送引見如有
保送伊等陞轉者照常咨送引見
初七日都察院議奏吏部悞將暫停銓選之州判孟
炳帶領引
見堂司官應照例處分奉
上諭此案吏部堂官處分俱著寬免至於大學士張廷玉
實無應處分之處即寬免二字朕亦不忍出諸口伊與
大學士鄂爾泰二人辦理事務甚多自朝至夕無片刻
之暇以一身之精神豈能於部中一切細事悉行查到
從前曾降諭旨鄂爾泰於旗務公錯不必入議今應照
此例嗣後鄂爾泰張廷玉兼管部務凡堂官公辦之事
有似此處分之處伊等俱不必入議
十三日刑部議覆江西民人徐節孫因救母情急致
死黃起鵬一案奉
上諭此本情由部駁甚是但議稱黃起鵬持斧欲砍徐節
孫之母徐節孫若不奪打聽其下手則其罪與殺母無
異等語此處甚為錯謬凡父母與人争鬭而救護情急
致傷人命者止當原其救父母之情若救護不力而即
加以殺父母之罪自古及今無此科條也此等過當之
語即見之談論尚且不可今乃載入本章通行天下是
迫人子以不得不殺人之勢又添殺人救親之條例矣
况果如部議若或有兇惡之徒謀欲殺人先令伊父母
尋釁鬭毆故作跌扑傷損狀而伊子繼至迫切救護斃
人性命且得引若不奪打與殺母無異之案以自辨則
貽害長姦又豈可勝言乎數年以來屢降諭旨凡救親
情急致成命案者當察其情罪之重輕以定減等與否
假若一概從寬則其中詐偽百出弊端叢生刑罰多不得
其平矣從前諭旨甚明此案内徐節孫之罪實有可原
但部議與殺母無異一語大有疵病不得不指出以曉
諭内外之秉持法憲者
二十日奉
上諭朕聞南方濱江兩岸多係蘆洲民間俱將蘆葦堆貯
洲上賣以度日而江楚及上江各幫漕船由江往回竟
有不法水手每遇蘆柴堆積之處輙糾集多人蜂擁上
岸恃強奪取洲民攔阻動輙毆詈甚至有強取雞鴨等
物者小民畏勢莫敢與校而領運弁丁不加約束民多
怨言夫領運弁員即坐本幫糧船之内水手肆行如此
安得推為不知至督運之糧道押運之廳員雖云統轄
衆幫亦當留心查察何得任其多事著漕運總督通行
曉諭倘有仍蹈前轍者經朕訪聞必將文武大小運官
分别嚴加議處
二十四日奉
上諭國家設立兵丁原以充緝盗安民之寄廣東為濱海
巖疆武備尤宜勤練不應少有廢弛查通省兵丁共計
七萬餘名不為不多歲費俸餉等項將及二百萬兩國
家之養之者不為不厚乃近年以來朕留心訪察粵省
兵丁怯懦退縮者多而奮往用力者少如雍正十一年
九月間有黎聖兼等客船在高要縣三榕汛前被劫盗
止八人該汛有外委一員帶兵十九名一任事主喊救
閉門不出又如惠來營管隊陳有爵帶兵九名於雍正
十一年九月巡哨途遇私鹽十餘擔不能擒捕反被打
傷搶去鳥鎗衣物又如提標前營百總黃振魁帶兵十
八名於雍正十一年十二月巡遇私鹽亦被打傷搶去
噐械此朕陸續訪聞甚確者同一廣東之人而為盗賊
私梟者則強悍無比其食糧入伍者轉怯懦不堪細推
其故皆由將備選募時多憑兵家之子弟親戚夤緣汲
引但取其應對伶俐趨蹌便捷者送赴上司驗補不但
民間強壯勇敢之人無有入選即餘丁中之勇健而質
樸者亦棄而不錄以致營伍之中習尚虛文全無實濟
此乃戎政之最有關係者著廣東督撫提鎮嚴飭所屬
將弁痛改從前陋習嗣後募補名糧必以強健勇敢者
為合式入伍之後時加訓練申明賞罰如再有遇賊退
怯者必重懲以示儆其現在老弱之輩濫充營伍者作
何沙汰募補之法著該督撫提鎮等秉公妥議辦理自
此次奉旨之後倘有仍蹈前轍者經朕訪聞必將督撫
提鎮及大小將弁分别嚴加議處不少寬貸
又奉
上諭據古州總兵官韓勲奏稱古州屬之八妹高表等寨
頑苗聽信妖言出有苗王之語於二月内糾集苗衆滋
事妄行臣差撥兵役躧探確實即派遣官兵彈壓將勦
禦事宜部署早定二十五日各寨頑苗同聲響應圍攻
汛城拒敵援兵將沿途安設之塘房等項燬壞而藏弩
等寨遂與八妹同謀糾結遠近各寨附和甚衆官兵等
奮力𠞰禦殺死頑苗多人竝將六寨搗燬頑苗等各自
逃散臣等差遣鄉導通事人傳諭各寨有將倡首糾結
之人獻出者餘人概行免罪隨據樂鄉等六寨各將首
犯拏解竝申訴誤聽欺誘今來贖罪懇求招安等語查
八妹高表等寨地處險僻離鎮恊較遠巡歷難周此番
蠢動雖據韓勲所奏係被姦苗煽誘糾衆妄行然揆厥
情事或因騷擾或因恐嚇遂藉苗王一語激衆逞兇俱
未可定不然以二萬苗衆若早蓄異謀何以旋聚旋散
官兵一出即悔罪來歸竝無自固之詭計除捏造謠言
及倡首糾結之人著督撫提鎮嚴緝勒獻審明按律治
罪宣示各寨外其起事根由務期確實查出不得絲毫
粉飾寬縱以致長姦貽害又據韓勲奏稱上年七月即
有苗人老包等捏造苗王之語當被拏獲交文員收審
嗣經釋放即有此苗王之妖言惑衆滋事等語是上年
造言之人未曾根究殊屬疎忽今八妹等寨雖經懲創
現稱無事然既已為匪終懷疑懼且造言倡首之姦苗
尚未盡除餘衆驟難寧貼著該督撫提鎮愷切曉諭苗
人勿再蹈前轍致干𠞰洗竝飭文武官弁留心訪察嚴
禁兵役等騷擾恐嚇等弊以安苗衆至於頑苗叵測難
信目下雖然無事仍不得不密為防備也
二十八日奉
上諭據國子監祭酒覺羅吳拜邵基奏稱直省貢監生錄
科時無論有無本籍地方官文書請俱令取具同鄉京
官主事以上印結等語朕思各省地方大小不同在京
同鄉官員有無多寡不能一轍若錄科時概令取具同
鄉京官印結其中遠省貢監生無熟識之同鄉京官何從
覓取印結勢必啓抑勒鑽營之弊所奏尚未允恊此事
原係給事中王瓚條奏在伊諒有所見著吳拜邵基會
同詳細妥議具奏
世宗憲皇帝上諭内閣卷一百五十三
