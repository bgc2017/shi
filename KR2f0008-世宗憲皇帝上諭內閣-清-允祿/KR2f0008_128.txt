欽定四庫全書
世宗憲皇帝上諭内閣卷一百二十八
雍正十一年二月
上諭七道
初六日奉
上諭江南濱海州縣上年遭値水患貧民乏食朕已大沛
恩膏蠲租散賑加意撫綏今春又頒諭旨加賑四十日
資其耕作務令得所近聞有司奉行不力吏胥作姦竟
有未霑實惠之窮民現在嗷嗷待哺而松江所屬尤甚
此雖罪在有司而督撫等豈無見聞咎實難辭著該督
撫嚴行申飭竭力稽查並督率郡縣官速為料理儻再
有怠忽從事者定將大小官員嚴加處分
初八日奉
上諭古云兵可百年不用不可一日不備所謂備者非徒
操練技勇演習行陣而已如馬匹軍裝礮火器械軍行
必需之物一一皆預備於平時及有事調撥便可刻期
啓行不至拮据延緩此乃設兵之本意也我國家承平
日久武備漸覺廢弛年來朕屢降諭旨諄諄訓飭雖該
管大臣等稍知以訓練為務然馬力不足資裝器具不
周每聞派遣之信往往勉強周章遷延時日所謂預備
者但有虛名而無實際此則該管大臣所當深知痛改
加意整理者又如營中有必需之匠役不得不酌量給
與兵糧數名以資養贍而將弁等每多借此名目將水
火夫役等人多佔名糧又每將精壯名丁多派為親隨
不令當差及遇頭目把總缺出即於此内拔補以致荷
戈持戟者差使繁多而不得上進之路朕向知此弊已
屢加申飭近聞此風仍未全改亦著該管大臣嚴行查
察毋得姑容又聞各營中間有公中餘利如甘州提標
馬厰之類原係存公備用者而該管將弁往往據為己
有收入私槖遇有過往應酬及營中雜費則攤派於兵
丁名下而不恤其艱苦此弊尤當禁革今再行曉諭儻
敢視為具文仍蹈前轍勿謂罰不加衆希冀苟免其情
罪輕者必照例處分若有情罪重者必在本地正法示
衆
十六日奉
上諭武職官員凡於當差之處理應佩刀朕前為此特降
諭旨敕令一體遵行今聞雖侍衛等俱不親身佩刀令
僕役執持隨行及進紫禁城始取而自佩出即解授僕
役此皆由該管大臣不謹記朕旨不查管屬員之所致
也如果將朕訓旨繕寫實貼不時看閱何至遺忘著交
與領侍衛内大臣都統等嚴飭各該管侍衛官員等於
應佩刀行走之處務令佩刀嗣後如仍有不自佩刀者
一經查出朕惟該管大臣等是問
二十日奉
上諭據廵察山西御史周紹龍奏稱現在大同旗兵有七
八人於去年十二月内恃強毆打鐵匠尚宏謨將尚宏
謨兄弟送知府處審訊又本年正月内鑲藍旗護軍鐵
頭向老民楊祿買烟爭角以刀背打傷楊祿面皮流血
曾經總兵官衙門提審等語伊等俱係滿洲兵丁世受
國恩自出兵之後並未效力行走輒敢任意違禁在地
方生事甚屬可惡著行文哈逹哈等將此等妄行兵丁
務必查出同地方官審明懲治其為首二人革退護軍
即於彼處永遠枷號示衆伊等起程時所得恩賞等項
著該旗催追繳還俟大兵凱旋時再將伊等釋放
二十二日奉
上諭從來天時之旱澇由於政治之闕失人事著於下天
道應於上感召之機捷於影響朕深明此理纖毫不爽
而刑獄為民生休戚所關更為緊要一有枉抑天氣即
為之不舒此更顯然者上年京師無雪今春雨澤又少
朕心惶懼深恐用人行政之間錯誤失當朝夕修省莫
釋於懷朕觀各部院事務如吏部戶部工部俱覺整飭
禮部事簡兵部雖未能整理然尚不至於大誤惟有刑
部聲名不好司員作弊胥吏逞姦道路之間人言嘖嘖
海壽身為尚書乃一部之表率伊先懷挾私心何能使
所屬之人奉公守法乎况司官中之不肖鑽營者往往
濫膺保舉闔部官員何由心服而抒誠供職諸務自然
廢弛百弊因之叢集讞獄之不得其平者必多宜乎
上蒼垂象以示儆也王國棟受朕深恩膺封疆之重寄伊在
湖南浙江等任非水即旱或遇蟲災歴歴可數及回刑
部辦事而天時又有亢旱之象伊心尚不知儆畏視為
泛常是漢軍汚下習氣全然未改也刑部職任何等重
大而海壽王國棟之居心行事若此一任司官胥吏作
姦犯科舞文弄法豈有不上千
天和之理朕屢次諄切誡諭深望伊等愧悔悛改倘仍然執
迷不悟想伊二人非教訓之所能感化朕惟有執國法
以正其罪非第革職降罰而已刑部事務朕非不欲另
派大臣清查經理然新派之大臣平時既未練習科條
一到豈能洞悉情弊展轉思維不得不仍於經歴之大
臣是問著即將大小事件應完結者完結應改正者改
正種種弊端徹底釐剔務期正本清源毋再因循玩忽
海壽王國棟二人尤須洗滌肺腸痛改前非力圖後效
庶幾挽回
天意否則身試法網亦無可如何也朕前躬謁
陵寢見沿途地方安設水缸甚多比時詢問按察使竇啓瑛
據奏係動支錢粮預備者因即降旨切責云地方官職
司民牧當以利濟閭閻休養百姓為務乃祇以灑道清
塵為迎合朕心之舉錯謬已極鑾輿所過即略有塵土
亦復何礙爾等於此等處過於用心冀朕歡悦轉被朕
之譴責何不以此心用之於民生吏治重受朕之嘉奬
耶比將竇啓瑛交部議處今觀畿輔之地雨雪亦未均
調竇啓瑛為職掌刑名之大員而識見庸陋如此則聽
斷讞鞫之際必有不得其當者安得不加儆懼爾等部
院大臣俱有辦事之責刑部固為刑名總滙而各部事
務與刑名相關涉者亦多如戶部錢糧之虧欠工部工
程之查核吏部兵部員弁之考成皆有處分及交送刑
部之件諸大臣俱應愼重周詳小心敬謹以凜
天戒朕之用人行政如有錯誤諸大臣科道等即當切實指
陳直言無隱朕省身思過實出至誠若少有從事虛文
之意是自欺以欺
天矣尚敢冀
上天之感格乎文武大臣科道等官向有輪班條奏之例近
年以來軍務殷繁暫時停止今恐耳目或有未周下情
或有壅於上逹者著仍照前例輪班條奏
二十四日辦理軍機大臣奉
上諭據爾等議將歸降之厄魯特烏魯木等四人充補護
軍安插京城居住等語此内那爾畢克來歸時伊兄二
人俱在途間被殺烏魯木來歸時伊之一子被殺一子
自盡情殊可憫著將此二人發往察哈爾地方安插居
住照其應得房地之分酌量加恩添賞牲畜其被獲之
厄魯特噶爾兆哈什哈猛克不必發遣江寧著暫留京
另行安插
二十五日
諭内閣駐劄西藏官兵原為護守湯古忒等以防凖噶爾
侵犯而設近日賊人在厄爾德尼召地方大敗步行逃
回其勢已窮難於遠奔藏地則將來無力進兵可知且
貝勒頗羅鼐協力防守而湯古忒兵丁亦較前奮勇整
齊現今藏内無事若兵丁多集則米穀錢糧一切費用
等項雖非湯古忒等所出而由内地運往伊等不免勞
苦朕意量留數百兵丁防守藏地其餘俱行撤回不但
湯古忒等不致勞苦即官兵亦得甦息其留藏兵丁著
總兵官周其鳳帶領同總理藏内事務之青保馬拉苗
壽居住其在藏兵丁應撤回若干及駐劄乂木多地方
雲南兵丁或應照舊留住如何得使兵民兩便之處爾
等詳議具奏
世宗憲皇帝上諭内閣卷一百二十八
