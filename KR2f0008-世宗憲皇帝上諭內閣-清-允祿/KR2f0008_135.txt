欽定四庫全書
世宗憲皇帝上諭内閣卷一百三十五
雍正十一年九月
上諭六道
初五日奉
上諭向來倉場事務廢弛已極乃朕所親見者經理之初
難於整頓是以經九卿會議將殫心供職辦事才能之
滿漢監督定為三年任滿即陞之例以示鼓勵十年以
來經朕留心整理又復時時降旨訓飭各官屏除弊端
堅修厫座稽查盜竊禁止侵漁其有益於倉場者悉令
舉行今倉務漸次清釐無復從前之陋習嗣後之為監
督者但能謹守成規便可稱職亦不似從前之難於辦
理矣若仍照三年任滿即陞之例似覺太優著大學士
九卿會同倉場總督酌量定議具奏
二十日奉
上諭據山西廵撫石麟奏稱太原府知府劉崇元詳稱崇
元係正紅旗李永安佐領下人本年二月内送親姪回
旗到京時李永安親至崇元家數次百般需索要去銀
一百二十兩又陸續要去馬匹衣服等物今復差人到
太原府投書一封索助銀三二百兩又開單索取騾頭
氊片潞綢等物理合據實首報等語向來旗員之為外
吏者每受該旗都統參領等官之挾制苛求及族黨親
戚之需索無厭以致不能固其所守虧空國帑剝取民
膏弊端甚多大有關於民生吏治是以屢經降旨嚴行
禁約數年以來旗員漸知歛跡不意李永安仍敢藐視
功令向本佐領之外任官員横索財物甚屬可惡著交
與該旗大臣嚴行查奏石麟據實糾參不肯代為隠匿
甚屬可嘉著交部議叙
二十二日
諭大學士九卿等爾等既為大臣須務其大者遠者如國
家之水旱生民之凍餒一夫不獲其所即係朕與諸大
臣之責至犯法論死本由其人自取原不必過為寬縱
或謂刑官開釋罪人可以積隂德於子孫此大不然如
果秉公據法使刑皆當罪則慶流子孫此理之可必者
如將殘忍凶惡之人屈法姑容欲邀一已之福而令死
者含冤於地下不但不能致福且足以召殃有罪之人
法所難貸爾等原不得任意從寬也夫寬且不可任意
而况於嚴乎朕處事惟以至公無私只據案件而論其
事之是非初不先存一毫意見至於平日不能化導使
不犯罪朕與諸臣方且抱愧斷無以不殺人為刑措之
理此理朕見之最眞最切特與爾諸大臣言之
二十四日
諭刑部諸臣所進招冊俱係細加斟酌擬定情實但此等
罪人内有一線可生之機爾等亦當陳奏在前日擬定
情實自是執法在此刻勾到商酌倘有可寬之處又當
原情二者原不相背斷不可因已定情實欲符前奏難
於更改遂隠默不復再奏也執法原情總歸於大公至
當而已
又
諭大學士九卿等朕閱法司招冊得寬一犯便心意順適
若不能寬便覺不快諸臣自同此心即質之天下之人
自亦同此心斷未有以多殺一犯為快者但犯人情罪
必實有可寬之處而後予以矜全此心順適方出於自
然若犯人情罪實無可宥勉強求一時之順適屈法從
寬致令惡人無所儆懼恣肆妄行則罹於法網者必多
皆此姑息之一念貽之害也辟以止辟欲求斯民之遷
善遠罪正不得暫圖一時之順適耳語曰願天多生好
人願人常行好事朕於此實有厚望焉
又禮部議覆福建學政楊炳條奏鄉會試論題專出
孝經題目無多請與性理間出奉
上諭朕前降旨令鄉會二場論題專用孝經者誠以孝為
百行之原孝經一書言簡而意深學者當時時覽誦悉
心研究以為明倫敷教之本至於性理一書乃裒集宋
代諸儒論說不能有醇而無疵其精微義藴則皆原本
於論語學庸非别有所發明也朕令天下學士大夫留
心理學蓋欲其實體聖賢之德性非徒記誦宋儒之文
辭今若以聖人之孝經與宋儒之性理相並出題於義
未協著仍照舊例行
世宗憲皇帝上諭内閣卷一百三十五
