欽定四庫全書
世宗憲皇帝上諭内閣卷一百四
雍正九年三月
上諭七道
初五日奉
上諭江南江淮興武二衛旗丁名下有應追鑽夫底料銀
十萬八千一百餘兩查此項自康熙四十二年至雍正
元年前後二十載各丁僉替更換不一現今著追之人
未必係當日領銀之人其力既不能完未免有所拖累
且令承追接催各官參罰纍纍有礙考成亦可軫念朕
思雍正三年以前拖欠錢糧之各案正在查明豁免而
運丁效力漕儲尤朕所加恩體恤者著將江淮興武二
衛此項應追銀兩悉行豁免以示朕恩恤運丁之至意
初八日山東廵撫岳濬將張寧張二和勒死張禄罪
案定擬具奏奉
上諭張禄因伊子張佐成打死隆小丑律應抵償遂欲自
盡以為圖賴之計又因已身年邁癱瘓不能動轉令胞
弟張寧胞姪張二和將伊致死張寧張二和聽從其言
遂將張禄勒死在鄉人至愚之見以為聽從張禄之言
可以救佐成之罪而不知已身之干犯極刑也律載謀
殺期親尊長已殺者凌遲處死此案若但就殺死尊長
而論則張寧張二和應服極刑不當寬減若推原其情
則是順從尊長之意以下愚而罹重法與已身致死尊
長者不同張寧張二和俱著改為應斬張佐成依議應
絞俱著監候秋後處决
十一日奉
上諭山東青州府建造營房正在興工朕思東省上年被
水目今東作方興百姓正宜用力於南畝著傳諭該監
督偏武等從容料理不可急切督催有妨農務即至明
年告成亦不為遲務令工程堅固毋得草率從事
十二日湖廣總督邁柱奏沔陽州未完民欠應否豁
免奉
上諭朕愛飬元元時下減賦蠲租之詔每思豁除舊欠則
頑戶獨得蒙恩而蠲免新糧則善良公同被澤此亦彰
明較著之事天下人所共知者無待朕之屢頒諭旨也
惟是沔陽民欠與他處不同該州近水常有澇溢之患
朕所深知其未完民欠銀兩著從寬豁免
十三日奉
上諭據御史王羾奏稱京師春初米價稍昂蒙恩軫念民
食特諭五城添設米厰減價糶賣羣黎無不均沾聖澤
但定例五城糶賣概用錢文交貯戶部目下錢價雖未
高昂祗恐將來錢文積聚必至價昂查戶部每月給放
兵丁錢糧原有一九二八搭放錢文之例今可否於定
例搭放之外暫增分數將五城交貯之錢配入搭放俟
米厰停止仍照前例等語錢文乃民間日用必需之物
向以價値昂貴屢廑
皇考聖心數年以來朕備極焦勞所以為便民利用籌畫經
理者亦殫竭心思矣惟是欲價値之得平若遽繩以官
法又恐有生事滋擾之弊此亦天下所共知者發米平
糶以濟民食而令交納錢文本是便民之意今王羾又
稱收錢既多則錢價必致漸長此亦事之所有不可不
慮及者朕思錢價之不能平減者因兑換之柄操於舖
戶之手而官府不司其事是以小人圖利得任意多取
以便其私耳若照五城減價糶米之道將搭放兵餉之
錢文令八旗於五城各設一局兑換與民照舖戶之數
多換數十文以銀一兩換錢一千文為率如此則錢價
不待禁約自然平減於民用似有禆益著九卿悉心定
議具奏
二十六日奉
上諭我國家武備修明兵力壮盛超越前代良由教養多
年訓練有方之所致也朕思天下至廣人才至多各省
中膂力超羣藝勇出衆之輩未曾收入營伍者當不知
凡幾若聽其棄置無用之地深為可惜著各省督撫等
於所屬地方民人内召募揀選人材壮健技勇可觀者
百餘人咨送兵部奏聞候朕揀𣲖官員訓練教習以備
軍旅之用若武生武童及鄉勇民壮等人内有可以入
選者准入數内揀選有曾經獲罪之人已邀赦免者亦
准咨送儻以不堪選送之人草率塞責將來考驗之日
將督撫從重議處其入選之人於本籍額外給與守糧
一分以飬贍其家口進京時著督撫動支公用銀兩賞
給以為路費務於今年八九月内送到若路遠之省分
别寬其限期直省合計以二千人為率其酌量省分人
材派送若干名之處著辦理軍需之大臣議奏
二十七日署直隸總督唐執玉奏直隸各州縣被水
歉收請將鹽價暫停議增奉
上諭前據長蘆鹽政鄭禪寳奏稱康熙二十七年間經撫
臣等議定鹽價每觔價銀一分三四釐不等彼時每銀
一兩只換小制錢一千四五百文是以每鹽一觔定為
十六文之價迨後錢價漸平現今每兩合錢可至二千
文而鹽價仍是十六文將錢易銀不敷原數以致商運
消乏欠課難楚應請會同直隸督臣作何使商民兩便
帑課無虧之處秉公妥議等語朕視商民均為一體若
便於商而不便於民之舉朕必不為也從前楊宗仁在
湖廣時議減鹽價本欲加惠於民乃致商人裹足不前
百姓至於淡食朕因悉此弊是以見鄭禪寳之奏允從
部議交與督臣等秉公詳議朕本為便民起見並非以
商人舊欠難清而令其取償於民也唐執玉身在地方
若確知民情未協有不可施行之處便當據實陳奏何
得為兩岐之說而以上年被水之數州縣為辭又稱俟
可以加增之時再為議請似此瞻顧模稜甚屬不合著
另行定議具奏
世宗憲皇帝上諭内閣卷一百四
