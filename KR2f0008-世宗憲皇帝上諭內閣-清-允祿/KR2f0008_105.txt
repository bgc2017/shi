欽定四庫全書
世宗憲皇帝上諭内閣卷一百五
雍正九年四月
上諭九道
初五日奉
上諭上年秋水漲溢山東地方與江南邳宿等處及直隸
州縣有罹於水患者朕軫念窮民分遣官員馳往賑濟
賜粟賜金皆加恩於常格之外今春留心體察知山東
地方及邳宿等處去秋之被水較往年為甚恐青黃不
接之時小民不能餬口又頒諭旨山東加賑兩月邳宿
等處加賑七十日以濟其匱乏因直隸州縣之被水不
過近河村莊其他高阜之處收成豐稔彼此可以相資
不至艱於謀食是以未頒加賑之旨今聞畿南州縣之
中有被水輕重之不同其被水輕者民間可以支持而
被水稍重者則有日食不敷之慮即如大名府屬之長
垣東明開州等處皆地勢窪下之區失業之民甚覺艱
窘恐其他州縣亦有與之相類者該督等身在地方未
將情形奏聞甚為疎忽今去麥熟之時尚有月餘應籌
畫接濟之道以資其耕作若從京師遣官分查必致稽
遲時日副都統趙弘濟係上年散賑之員著馳驛前往
保定會同該督唐執玉布政使王謩等查閱上年散賑
檔案將其中被水稍重應行加賑之州縣一一確查明
白遴選賢員星速分途前往會同該地方官或動倉榖
或動帑銀核實散賑至麥熟之時停止儻再奉行不力
或有遺漏浮冒等弊經朕訪聞定將大小官員從重議
處
初八日奉
上諭朕御極以來繼述
皇考聖祖仁皇帝乂安區宇之
聖心旰食宵衣朝乾夕惕欲使薄海内外休飬生息物阜民
安永戢兵戈咸登袵席以成蕩平熙皡之治是以宣猷
敷治之間宏綱庶務凡有益於民生者莫不興舉不便
於民生者莫不屏除若有幾微措置失宜即五内輾轉
寤寐難安豈肯好大喜功興兵搆難使百姓有供應之
勞不遑寧處哉惟是鋤暴乃所以安良撫内必兼乎攘
外此古今不易之至理帝王治世之常經凡爾百姓粗
通大義者即莫不知之不必待高遠之識也惟彼準噶
爾一部落原係元朝之臣僕其始祖曰額森額森之子
托渾漸至大員因擾亂元之宗族離間蒙古惟恐獲罪
遂背負元朝之恩逃遁藏匿於西北邊遠之地煽惑匪
類要結黨與自稱準噶爾當我朝定鼎之初各處蒙古
傾心歸順求為屬國共享昇平之福獨準噶爾一部落
違越於德化之外至噶爾丹策妄阿拉布坦二人則尤
狡獪兇頑之甚者噶爾丹身為喇嘛不守清規不遵佛
教破戒還俗娶青海鄂齊兒圖車臣汗之女為妻又潛
往青海地方賊害伊之妻父而擄其人衆又復巧搆釁
隙乘喀爾喀之不備發兵猝擊以致喀爾喀人衆潰散
紛紛投我天朝蒙
聖祖仁皇帝施恩撫恤遣使前往噶爾丹處諭令戢兵和好
多方開導乃噶爾丹冥頑不靈轉借追襲喀爾喀之名
犯我邊汛彼時即行勦滅復有何難我
聖祖仁皇帝至仁如天好生為德特遣官員前往責問是時
噶爾丹惶愧恐懼設誓撤兵仍復潛住近邊暗圖窺伺
且乘間搶掠蒙古牲畜俾其不獲安居我
聖祖仁皇帝始親統六師躬行天討噶爾丹逆天背理自速
滅亡此噶爾丹之始末也策妄阿拉布坦者乃噶爾丹
之姪也彼時既平噶爾丹即應鋤絶根株不留遺孽祗
因我
聖祖仁皇帝寬大仁慈赦罪宥過且念策妄阿拉布坦素與
伊叔不相和睦情有可原於是加以天高地厚之恩將
噶爾丹餘剰部落賞伊收管此時伊力弱勢微甚為恭
順其後則離間伊妻之父子誘其妻弟攜帶萬餘戶至
伊住牧之地因而強佔入已由是勢力漸增竟敢肆意
妄行窺伺青海侵犯哈密又潛兵入藏殺害伊妻弟拉
藏汗毁壊寺廟荼毒人民我
聖祖仁皇帝特遣大臣前往詢問乃伊愍不畏死阻兵抗命
因使臣率師甚少兵力單弱伊得肆其猖狂此實天下
臣民所共憤者我
聖祖仁皇帝仍賜包容諭令兩路官兵姑緩前進以俟其悔
罪輸誠若怙終不悛則命將徂征犁庭掃漠此我
皇考之本意也朕即位以來伊雖遣使求和而詐偽作姦仍
復如故且將我青海叛臣羅卜藏丹津收留藏匿朕屢
次降旨諭以定界息兵而伊狡飾支吾巧幻百出及策
妄阿拉布坦身故伊子噶爾丹策凌繼立其妄亂之性
狂悖之行更過於其父其遣使陳奏之辭甚屬支離妄
誕即如前年西藏阿爾布巴等之戕害康濟鼐亦因與
準噶爾地方相近而逃匿之羅卜藏丹津又係伊等&KR0666;
戚彼此相依是以敢於悖逆朝命而仗準噶爾以為狡
兔之三窟也似此世濟其惡之人以逞兇挾詐為心以
劫物傷人為事不可以德感不可以理喻無賴無恥懷
逆藏姦時時欲戕害臣服我朝之蒙古部落以壊我屏
垣若當此可以經理之會而瞻顧因循避興師動衆之
名為躭逸偷安之計將狡宼一日不滅則蒙古一日不
安蒙古一日不安則邊境一日不寧邊境一日不寧則
内地之民一日不得休息而首先疲於奔命者即三秦
之黎庶也即以上年之事論之賊夷先遣使臣偽稱請
和及朕降旨停兵以待信息而彼於深冬冰雪之時傾
其醜類乘我不備侵犯汛界盜竊駝馬然則此等狡宼
固可置之度外聽其貽害於將來乎從來窮兵黷武為
聖帝明王之所深戒而以大加小以強凌弱又仁人君
子所不忍為況準噶爾弹丸之地遠在極北之區得其
地不足以耕耘得其民不足以驅使即使滅此朝食亦
不足以誇廟略而耀武功此皆
皇考與朕熟思審處先後籌畫數十年而出於萬不得已者
也惟是地方有軍旅之事厲兵秣馬諸務紛繁雖不取
辦於民財恐不免借資於民力向蒙
皇考軫念秦民勞勩所以加恩而優恤之者無待朕之縷述
矣朕御極之元年即將陜甘二省康熙六十年以前民
屯衛所未完銀米豆草等項悉行蠲免又將舊例應完
之三釐三合免其徵收數年以來西安所屬額徵錢糧
或免四十萬或免八十萬甘肅所屬錢糧則連歲全行
豁免他如展納課之定期寬帶徵之舊欠開墾地畝修
築河渠悉動帑金永為民利此皆朕之加惠於秦民者
可約略舉之也即以西陲用兵之事言之北路軍需交
與怡賢親王等辦理西路軍需交與大將軍岳鍾琪辦
理此皆定議於雍正四年者王大臣等密奉指示一絲
一粟皆用公帑製備纖毫不取給於民間是以經理數
年而内外臣民並不知國家將有用兵之舉以致宵小
之徒如李不器輩竟謂岳鍾琪私造戰車蓄飬勇士訛
言繁興遠近傳播逹於朕聽朕將岳鍾琪遵奉密旨之
處曉諭秦人而訛言始息即此一節觀之若非辦理軍
需秋毫無犯何至以國家之公事疑為岳鍾琪之私謀
乎及至雍正七年大軍將發飛芻輓粟始有動用民力
之時朕皆敕令地方有司照數給與脚價嚴禁剋扣短
發侵蝕等弊儻有不肖官員借稱軍需科派擾民者著
該管大臣即行題參革職枷號示衆先動帑金傳集百
姓如數給還朕所以為百姓防患除弊者亦極嚴切矣
上年該督撫先後奏稱民人中有願捐草束以供牧飬
者紳衿士庶中有願捐車輛以資輓運者朕皆獎以温
諭仍令照數給與價値去冬賊夷猖獗之後將來軍餉
較前未免繁多又特加添運價一切軍務悉令有司寬
裕辦理朕豈肯因戎事緊急稍涉權宜使閭閻騷擾於
萬一哉意謂三秦衆庶必能諒朕不得已而用兵之苦
心悉朕不忍累民之至意矣乃近來風聞陜西之民竟
有怨朕而私相謗議者朕撫躬自問實不得其致怨之
由再四思維昔年曾静謗朕之語怪誕離竒實為夢幻
所不及之境然則天下之大如鬼如蜮之事何所不有
總因數年來大逆不道之人不得遂其逆願於是使其
匪黨捏造流言轉相傳布冀以摇惑衆心擾亂國政前
年一一根究悉出於發遣衆犯之口供証鑿鑿已按律
正法大義覺迷錄中載之已詳十數年來陜西居住之
允禵塞思黑年羹堯延信等皆懷挾異志包藏禍心視
朕躬如讐敵者也其脅從之逆黨實繁有徒專捏誹謗
之詞將無作有欲以洩其私忿如塞思黑之令狐士儀
年羹堯之鄒魯淨一道人延信之道姑王氏等皆公然
以反叛為衆人之倡則其他匪類之造作妖言暗中煽
動者又不知其幾矣地方既有姦回之人接踵肆惡而
又値軍興旁午或有司自顧考成間有奉行不善之處
是以愚民無知惑於邪說溺於私情偶因用力於目前
遂忘受恩於平日此亦事勢之所不免者若果深知朕
心明曉大義一聞匪類捏造之言即深信我主必無是
事偶遇奉行不善之處即深諒我主必無此心此誠天
下之良民也然而造言生事之人專以蠱惑人心為務
此倡彼和有意流傳而知理安分之人不過本身奉法
而已豈能執途人而告之是以三秦百姓聞邪說者多
而聞正論者少豈非世道人心之患哉朕又思之秦風
樸直自古為然樸則易被人欺直則善言易入祗以向
來未有宣諭化導之人而該省督撫以及有司既有刑
名錢榖之專責又有徵兵籌餉之軍需簿書鞅掌難於
兼顧是準噶爾之始末邊防關係之情形
皇考與朕奉
天討罪除暴安民萬不得已之苦衷並未家喻而戶曉而但
聽僉邪小人摇唇鼔舌訕謗朝政變亂是非無怪乎草
野之中被其迷惑者不少也今朕特頒此旨遣左都御
史史貽直侍郎杭奕禄署内務府總管鄭禪寳率領翰
林院庶吉士及六部學習人員國子監肄業之選拔貢
生等前往陜甘二省開導訓諭覺悟愚蒙從前雖將大
義覺迷錄通行頒布祗恐遠鄉僻壤之氓尚有未曾聆
悉者著一併宣諭咸使聞之倘合省民人等果能篤尊
君親上之義消亢戾怨懟之情將見和氣致祥必邀
上天默佑迅奏膚功邊塞永寧烽烟屏息不但爾等安居樂
業俯仰優游即爾等世世子孫共享昇平之樂矣至於
軍需各項悉動帑金差員辦理不得扣剋短少貽累小
民所降諭旨至再至三著欽差大臣悉心訪察儻有不
遵諭旨者即行題參或所定官價有不敷用之處亦即
據實奏聞若兵馬經過之地有不遵紀律騷擾民間者
小過即告知該管大臣懲治大過即行參奏不得姑容
務使兵民和洽内外輯寧以迓
天庥以副朕念
十四日奉
上諭六里苖戶舊有應輸雜糧乾州同知經徵一百二十
一石三斗零鳳凰營通判經徵七十三石七斗零此項
糧石苖戶往往拖欠致經管官員有賠補之苦今六里
苖衆遵奉法度踴躍輸誠當安設營汛之初應沛蠲租
之澤著將應納之雜糧一百九十餘石免徵三年以示
朕撫恤苖衆之至意
十五日奉
上諭朕因陜甘二省習聞匪類訕謗朝政之言以致無知
之人被其迷惑又連年用兵邊塞輓粟飛芻不無資於
民力之處而草野之間不知軍國邊防之重計朝廷萬
不得已之苦心溺於私情妄生疑議是以特遣大臣官
員前赴秦省專司宣諭化導之事務使僻壤遐陬家諭
戶曉不可視為具文潦草塞責更不可指稱公事派累
地方儻奉行不力而轉令地方有供應之煩是朕之遣
官非所以安之乃適以擾之也欽差大臣等已給與驛
馬廪給其分派之官員等皆厚給公帑以為僕從車馬
館餐行李之資所到地方一絲一粟不許索取該有司
亦不許應付餽送儻有不遵朕旨者與受同罪決不姑
貸欽差與有司官除辦理宣諭化導公事外不得私相
往來招人指摘儻地方官有干謁逄迎等情經朕訪聞
必從重治罪若差往之官員等有生事滋擾而總理大
臣失於覺察者朕將於大臣是問儻地方辦理軍需有
騷擾民間而差往之大臣官員知而隠匿者别經發覺
朕於欽差之大臣官員是問將此旨通行曉諭知之
十九日奉
上諭向來千總六年俸滿該管上司保送兵部帶領引見
得以陞用其平常之員即在外省註册朕恐此等註册
人員内尚有可用之材故降諭旨有情願赴部者令其
自行赴部具呈揀選引見今兵部帶領引見之註册千
總張文煋等十員人材弓箭尚屬可觀似此等人員由
兵丁歷任千把於營務閱歷有年若非朕降旨揀選引
見伊等終於不得推用殊為可惜著行文各省督撫提
鎮等嗣後千總年滿之時務須加意遴選出具考語咨
部如人材弓馬可觀而或有行止不端廢弛營務之處
亦於咨文内聲明報部存案俟該員到部時查對儻有
草率忽略出具考語不符以致人材屈抑經朕察出定
將該管上司加以處分
二十六日奉
上諭聞天津一帶民間漁船專以販魚為業每年榖雨以
後芒種以前是其捕取之期亦猶三農之望秋成也若
此時稍有躭誤則妨小民一年之生計矣目今天津運
往山東積貯之米糧皆僱覓漁船装載然亦當聽小民
之情願未有因濟山東之百姓而妨直隸民生之理著
直隸總督天津總兵官速飭辦理糧務人員就近酌量
目下不可強僱漁船致令失業此係積貯備用之米石
俟過芒種以後運送亦未為遲當事者總不實心籌畫
辦理甚屬溺職該部可即速行文傳諭知之將朕諭遍
行曉諭
二十九日奉
上諭上年大將軍岳鍾琪在京時條議進兵事宜令河南
採辦黑茶三萬五千封解送西安交與廵撫武格送至
巴爾庫爾軍營以備進兵賞賚之用今大軍既停進發
則荼封非所急需聞武格等以未奉部文停止仍委人
員運送軍營似此不急之務徒多勞費著暫行停止又
今春命往陜甘效力人員若在内地差遣其力量尚可
自備資斧聞武格將伊等派往巴爾庫爾軍營亦令自
出盤費並無津貼恐微員等力量不敷有誤公事著一
併傳諭辦理軍需大臣等知之
又奉
上諭近日屢有人密摺參奏河東總督田文鏡匿荒不報
忽視民艱及種種擅作威福等語朕思雍正元年田文
鏡告祭華山回京覆命値山西饑饉將百姓困苦情形
急切陳奏朕於是令其前往專司賑濟之事田文鏡以
奉差之員經過地方並無官守言責而念切痌瘝為民
請命如此豈有身為本省總督而肯隠匿災傷視百姓
之顛連而不恤者乎且如山東州縣邅値水災田文鏡
一一據實馳奏其即遣大臣查賑撫綏者亦田文鏡之
請也河東二省同為該督節制之區焉有厚於山東而
薄於河南者乎況河南州縣之被水田文鏡亦備悉摺
奏所少者惟請賑一事耳大約豫省屬員等以田文鏡
年逾七旬又復患病遂謂可以欺瞞未將民間被水稍
重情形據實呈報又或因田文鏡平時察吏太嚴所屬
有司心懷尤怨乘其抱疾之時不以實告而使田文鏡
有諱災之名以肆其姦險伎倆二者俱未可定至田文
鏡之未曾請賑也其意或以為豫省連歲豐收民間當
有儲蓄偶値匱乏其力尚可支持此亦該督無心之過
未可指為匿荒不報而遽欲遂其䧟害之私心也田文
鏡自莅任河南以來教飬百姓整飭官方訓練兵丁緝
拿盜賊清理國賦充實倉儲興築河防申嚴營汛凡有
益於國計民生者莫不經畫敷施著有成效似此勞績
𢡟著之大臣即偶有錯誤皆當曲體而原諒之而況年
届古稀經年抱恙或精神憊頓一時訪察未周安可以
其一事之偶疎遂掩其從前之善績乎即如上年夏秋
之間朕躬偶爾違和一切政事命大學士馬爾賽張廷
玉蒋廷錫代為辦理朕得以頤飬静攝速奏痊可田文
鏡可能有此賢佐乎天下之人若因朕數月之安閒遂
不念朕八年以來之勞勩朕心亦不甘也又如降旨命
大將軍岳鍾琪來京而軍營之事未曾計慮周密以致
賊人乘間偷盜駝馬此即朕躬違和檢點不到之處今
豈可議田文鏡之偶然失於覺察耶朕待天下大小臣
工無不曲體其情而於寒暑癬疥之疾亦無不寬假而
調護之豈有七旬抱恙之大臣而不加愛惜成全之理
而宵小之徒幸災樂禍吹毛求疵妄欲肆其邪謀摇惑
朕聽不知若輩意中視朕為何如主也至密奏所云朕
欲擢用之人而田文鏡屈抑之朕所嘉獎之人而田文
鏡彈劾之此語尤為悖謬朕引見命往之人其考課之
責原於督撫是賴是以日日訓諭封疆大臣切勿存迎
合順從之見田文鏡秉公察吏不事瞻徇是乃深知朕
心者即此一節實為人臣之所難而宵小之徒轉以此
為自作威福何其是非倒置至此極哉密奏又云河南
連年豐牧皆皇上盛德感召而田文鏡據為巳功夫君
臣之間譬如元首股肱實為一體田文鏡有公忠體國
之心而朕信任之田文鏡之善即朕之善也朕有教飬
百姓之心而田文鏡宣布之朕之善田文鏡亦不得辭
其功也今加田文鏡以妄自居功之名可謂不經之至
總因田文鏡之待屬吏平時過於嚴明今有此失於請
賑一事遂摇唇鼔舌議論繁興朕若不保護維持則天
下之督撫大臣皆受制於屬員毁譽之口互相瞻顧視
為畏途其害尚可言乎至於豫省之民受田文鏡撫綏
化導之澤八年於兹吏治肅清民生康阜豪強歛跡盜
賊遠颺種種受福之處難以枚舉即屢次蒙朕格外施
恩亦皆田文鏡之力若此時全不念及而但就失察被
荒一事遂羣起而訕謗之似此天良盡泯之人將來其
能逃於
天譴乎況密奏之人從前不言直待聞田文鏡來京之旨而
後妄瀆則小人卑鄙之態畢露更可耻之甚者矣朕意
以為必有露章陳奏之人再將此旨明白曉諭並嚴加
究治今已待多時並未見有露章者只此密奏之人朕
既准臣工等密奏以廣言路則不便宣布於衆嚴加處
分惟據理曉諭使若輩暗自抱愧並令中外共知之外
間又言王國棟奉命賑濟饑民動用該省倉榖而州縣
造册時總督司道等官欲裁減數目使州縣賠補以掩
飾上年被災情形等語王國棟係特差散賑之大臣其
用榖多寡自有確見即著王國棟核實造册具題不必
會同該督以息浮議
三十日奉
上諭近見蒙古旗分人能蒙古語言繙譯者甚少沿習日
久則蒙古語言文字必漸至廢棄應照考試清文繙譯
例考試蒙古文繙譯取中生員舉人進士以備理藩院
之用如有學習漢書願就試漢文者照常准其考試於
别部補用如此則蒙古旗分之人益加鼔勵勤學蒙古
語言文字不至廢棄而理藩院亦收得人之效矣著内
閣會同理藩院議奏
世宗憲皇帝上諭内閣卷一百五
