欽定四庫全書
世宗憲皇帝上諭内閣卷七十二
雍正六年八月
上諭二十三道
初一日
諭直省督撫知府一官管理通郡有察吏之責所關綦重
如知府得人則能察吏以安民於地方實有裨益但知
府内有僅係循分供職不能察吏而又素無過犯不至
於參劾者此等人員若令其久任地方於屬員賢否必
不能詳察周知於吏治無益著各省督撫將現任知府
詳加甄别其有才具中平不能察吏者一面具題以在
京部屬改補仍令該員暫留本任辦事一面於本省同
知以下知縣以上等官内揀選能勝知府之任者保題
送部引見如所保人員可用准其補授俟伊到任後著
前任知府交代清楚來京以部屬之缺改用如此則因
才器使辦理部務得人而各省知府均屬勝任之員矣
若所保人員到京引見時朕察其才具亦屬中平則仍
將前任知府留於原任各省督撫宜秉公詳擇以副朕
澄叙官方之至意
初二日奏
上諭響馬強盜從無援赦之條莽鵠立將騎馬執刃肆行
刦奪之大盜樊二包援赦免罪具題不知何心又莽鵠
立查審革職吏目王遵致書盧珣等一案奏稱王遵雖
有營求之私衷未有營求之實蹟等語王遵既有書札
求其照應情罪顯然不知莽鵠立必欲如何方為實蹟
也莽鵠立原屬卑鄙之人器量褊小朕因其操守尚好
是以用為長蘆御史而伊廵鹽任内果能稱職後因甘
肅廵撫員缺一時未得其人而莽鵠立尚有勤勉向上
之心遂將伊簡用切加訓誨不意伊自到任以來所辦
事件處處舛錯即如進藏軍需伊親身在彼料理乃一
任屬員遲悞寧可己身竭蹷補辦而未將承辦遲悞之
員參劾一人總因市恩沽譽欲取悅於屬官而識見偏
執卑微全不得大臣之體樊二包王遵二案莽鵠立所
辦錯謬已極著交部嚴察議奏
又奉
上諭據福建廵撫朱綱奏稱各省舉行耕耤典禮一案於
雍正四年欽奉諭旨選擇潔淨豐腴之地建壇置田照
例舉行又於雍正五年接到部文頒發儀注内載耤田
應在東郊但閩省州縣前此已建之壇已置之田有不
在東郊者今若悉令更改而地勢各有不同或依山濱
海甚有難於辦理之處為此奏聞請旨等語朕查禮部
所議耤田儀注引禮記天子耕於南郊諸侯耕於東郊
之文是以將各省耤田議於東郊建置此禮部識見拘
泥之處夫建立耤田必在郡邑近城之地而各郡各邑
地勢不同其城東一面或依山嶺或近河渠未必俱係
平壤即無山水阻隔亦未必俱係潔淨豐腴之區安得
以諸侯東郊為比而令地方有司難於辦理乎況已建
之壇已置之田又令遷移他所不但耗費更張亦大非
敬謹虔誠之道朱綱所奏甚是閩省已設壇田不必更
動其他各省想與此相𩔖者正復不少著將此諭旨通
行各廵撫曉諭所屬知之
初四日福建廵撫朱綱參奏按察使喬學尹疎縱海
洋大盜奉
上諭從前朕見喬學尹辦理福建刑名各案甚不妥協即
知喬學尹苟且因循不肯實心任事已降旨將喬學尹
革職並令行文詰問情由具奏乃諭旨頒發未久尚未
到閩而朱綱具摺參奏前來與朕旨適相符合夫臬司
管理刑法為通省民命所關而喬學尹市惠沽名種種
舛錯毛文銓常賚原係庸鄙無知好行小惠之人不足
深究高其倬近在同城雖稽察刑名非總督專責然豈
一無見聞何以並未據實陳奏經朕覺察始將喬學尹
罷黜凡地方督撫之職原以察吏為要而察吏必先於
大吏兩司者闔屬之表率斷不可姑容徇庇者也朱綱
甫到閩撫之任即將喬學尹參劾實能盡察吏之道甚
屬可嘉著朱綱將喬學尹任内凡有故縱開脫及辦理
錯誤各案一一察出審究其幕賓潘姓者即行拏問嚴
審定擬具奏
初六日奉
上諭凡官員有莅民之責其語言必使人人共曉然後可
以通達民情熟悉地方事宜而辦理無悞是以古者六
書之制必使諧聲會意嫻習語音皆所以成遵道之風
著同文之治也朕每引見大小臣工凡陳奏履歴之時
惟有福建廣東兩省之人仍係鄉音不可通曉夫伊等
以現登仕籍之人經赴部演禮之後其敷奏對揚尚有
不可通曉之語則赴任他省又安能於宣讀訓諭審斷
詞訟皆歴歴清楚使小民共知而共解乎官民上下語
言不通必致吏胥從中代為傳述於是添飾假借百弊
叢生而事理之貽悞者多矣且此兩省之人其語言既
皆不可通曉不但伊等歴任他省不能深悉下民之情
即伊等身為編氓亦必不能明白官長之意是上下之
情扞格不通其為不便實甚但語言自幼習成驟難改
易必徐加訓導庶幾歴久可通應令福建廣東兩省督
撫轉飭所屬各府州縣有司及教官遍為傳示多方教
導務期語言明白使人通曉不得仍前習為鄉音則伊
等將來引見殿陛奏對可得詳明而出仕他方民情亦
易於通達矣
初七日奉
上諭州縣為親民之官地方事務全資料理凡有委署印
務者必鄰近地方始能兼顧向來督撫藩司等委員署
印每憑一己之私心而不計道里之遠近此習相沿已
久近日秉公之上司已將此等陋習滌除而其餘尚有
未能盡改者如常賚官逹之在廣東則以韶州府乳源
縣令署廣州府之花縣又以廣州府花縣令署惠州府
之海豐縣此皆隔府差委相去數百里之遠者夫州縣
一官錢糧必及時徵收盜賊必立時緝捕人命必當時
相驗承審案件必如限完結若於數百里之外兼攝印
篆不但顧此失彼諸務廢弛而吏役奔忙人犯拖累種
種遲悞之處難以悉數嗣後州縣缺出該上司等必須
選委鄰近官員署理倘正印官一時不得其人即遴選
鄰近之賢能佐貳官署理如係地方要缺鄰近難得其
人則將隔府正印官委署而另委官員以署該員本縣
之事務期人地相宜而各縣公務又不至於遲誤斯有
裨益倘該上司有市惠徇情任意委署者經朕察出定
嚴加處分
又奉
上諭桑植土司向國棟保靖土司彭御彬暴虐不仁動輒
殺戮且骨肉相殘土民如在水火朕聞之深加憫惻既
有被害男婦紛紛來歸情願編入版籍以免殘虐若拒
而不納則結怨之土民必至無遺𩔖矣朕撫有四海内
地苗疆皆朕版圖漢土民人皆朕赤子偶有一夫不獲
皆廑朕懷況數千土民安忍置之度外今俯順輿情俱
准改土為流設官綏輯彈壓其應行審理之舊案著該
督撫一併審結但帶兵入内官弁等須仰體朕心不得
殺戮無辜並曉諭平日奉法之土司仍各安居樂業不
必疑懼其土民向被桑植保靖二土司殘虐者著加意
撫恤去其苛政務使出水火而登袵席以副朕除暴安
民之意如有助惡黨與即行剪除倘歸誠嚮化皆從寬
釋其向國棟彭御彬應安插何省不令失所之處著該
督撫酌量定議以廣朕法外之仁仍將此曉諭附近土
司咸使悉知朕意
初九日
諭諸王大臣朕待臣下至公至平從無一毫偏向惟視其
人何如耳如楊文乾為廣東廵撫石禮哈與阿克敦常
賚官達四人協力朋謀欲加傾陷而朕早已洞燭其私
嚴加申飭石禮哈曾面奏楊文乾與伊不合恐被中傷
朕諭之曰爾等四人協力尚不能害一楊文乾楊文乾
一人之力獨能害爾等乎後楊文乾具摺陳辯朕諭此
事朕先已洞悉其隱微何待爾辯爾今自辯轉覺其小
矣總之滿洲漢軍漢人朕俱視為一體並無彼此分别
又如邁柱廵撫江西則按察使積善誣奏之及總督湖
廣則布政使黃焜誣奏之朕察二人之狡詐並加處分
又如李衛為浙江廵撫而黃炳誣奏其雲南藩司任内
之事朕亦洞燭其狡詐自謀之衷曲又如田文鏡為河
南廵撫而蔡珽李紱謝濟世等交結黨與極力排陷後
皆敗露自罹重譴夫邁柱滿洲也李衞漢人也田文鏡
楊文乾漢軍也但能竭忠盡力則彼挾私傾陷之徒無
論其為滿洲漢軍漢人皆不得施其狡獪肆其奸謀曾
見有一人為讒邪所中者哉由此觀之朕之公平而無
偏向可知矣爾諸王大臣須存同朝共事之公心不可
略有分别畛域之私見每遇一事惟事理之所在即秉
公持正齊心併力據理以辦之勿稍存一滿漢形迹於
胸中以致事有參差蓋同朝之人雖地分不同其所辦
之事即皆朝廷之事也何有於滿洲何有於漢人何有
於漢軍蒙古而生彼此之見哉國家須滿漢協心文武
共濟而後能致治夫文武不可偏重而滿漢顧可以偏
向乎心無偏向則公公則未有不和既公且和是以百
官得其序萬事得其宜而天下莫不治平矣人有自患
其孤立者此謬說也古之所謂孤臣者其上讒諂蔽明
舉朝皆以邪曲害公義而其人孤忠莫白故謂之孤今
之人縱有矯然自異於衆者豈得謂舉朝無一同志況
朕以公正無私之心臨莅於上為臣者果能忠誠自矢
而與上一心一德雖舉朝無同聲附和之人其為不孤
也孰大焉從來上下交而其志同其要總在一誠誠之
為道有感必通爾等以誠來朕即以誠應設或爾等不
誠而以詐偽來亦必不能逃朕之洞鑒也勉之愼之
初十日奉
上諭楊文乾才識優長辦事勤敏簡任廵撫以來實心供
職粤海要地正資料理伊自閩回粤於五月間即患畏
風心煩之症而急公念切猶力疾辦理不以病狀奏聞
洵屬殫力封疆之臣其心實可憐惜今聞溘逝深為憫
惻應得䘏典著察例具奏前石禮哈阿克敦常賚官達
希冀廣東廵撫之缺將楊文乾捏造欵蹟朋謀傾陷朕
洞燭其私楊文乾得以保全今楊文乾身故或此輩結
黨傾害之人串通買囑地方惡棍凌侮其家屬亦未可
定著孔毓珣嚴行察訪倘有此等立挐重治其罪楊文
乾柩櫬起程之日著省城官吏齊集奠送所過廣東地
方文武官員親往奠醊並遣人護送其别省經過州縣
亦著地方官照看
十四日奉
上諭凡各衙門事件交與科道官員稽察者蓋欲其按限
歸結不致遲悞也近見科道行查之案其衙門隨便託
詞回覆而科道遂不復問情由是科道之稽察不過查
其遺漏而已其遲延之故並未致問殊非差委科道之
本意嗣後若但以行查塞責遇有不應遲延之案該衙
門託詞回覆而科道官並不詳查其應否以為已經行
查與己無涉即置之不問者經朕察出定將科道官一
併處分
又奉
上諭據四川建昌總兵趙儒奏稱刑部催追借欠魏之耀
銀三百兩一案實係當日年羹堯幫貼進藏路貲並非
借項今願在川省布政司衙門交納等語趙儒出兵進
藏年羹堯幫給路費銀兩此係情理之常年羹堯借公
用錢糧以市已恩其咎自在年羹堯與趙儒無涉趙儒
名下催追銀兩著寬免
又刑部等衙門議駁安徽廵撫魏廷珍將致死人命
之賈榮生題請留養奉
上諭賈榮生依擬應絞著監候秋後處決大臣執法貴得
其平始無偏輕偏重之弊克副明刑弼教之意屢降諭
旨甚為明晰今魏廷珍又以不合例之人題請留養且
稱與例相符顯係市恩枉法著魏廷珍明白回奏並將
魏廷珍交部嚴察議奏以為人臣市恩枉法者之戒
又御史晏斯盛陳奏並未令人乘馬導引前鋒兵丁
等借端查拏奉
上諭凡官員等車馬儀從之屬各有等次從前降旨申飭
者原以重體統而防僭越今左翼前鋒兵丁等借端滋
擾混行查拏甚為多事若被屈官員隱忍不言則此輩
益至肆行無忌晏斯盛據實陳奏甚屬可嘉著交部議
叙其生事妄行之兵丁及該管之官員等著該部察議
具奏
十六日奉
上諭據河東總督田文鏡奏稱前孟津縣民人翟世有不
取遺金仰蒙恩旨旌奬臣接准部文已通行出示宣布
皇仁使河東兩省之人咸知感奮效法以成一道同風
之治今又於雍正六年七月初三日據歸德府知府唐
綏祖詳報商邱縣丁家道口賣麵貧人陳懷金於四月
十四日拾得江南羊客王盛立之銀二十四兩八錢不
肯私取及銀主找尋陳懷金問明銀色數目相符全數
付還力辭酬謝此與翟世有之還金相仿仰見聖教流
行之速相應奏聞等語朕訓誨臣民惟以正人心厚風
俗為首務期於薄海内外去澆漓之習敦仁讓之風今
豫省鄉民不拾遺金者既有孟津之翟世有又有商邱
之陳懷金見利思義暗室無欺古稱難得之事一時屢
見可見民心淳樸性善皆同率教從風顓蒙更捷實風
俗轉移之機會朕心深為慰悅倘各省遠近之人觀感
興起不貪苟得之財共息營私之念安分知足循理奉
公不必遇有還金之事而人人各懷樂善之心則不但
比戶可封成國家昇平之治而為善之家必蒙
天祐慶澤積於家室福果貽於子孫其獲報不亦多乎朕嘉
陳懷金之廉讓公平而望衆人之黽勉則傚故特賜表
揚再申訓諭咸使聞知陳懷金著給與九品頂帶賞銀
五十兩以旌其善
十七日奉
上諭蝗蝻最為田禾之害然迅加撲滅猶可以人力勝之
昔我
聖祖仁皇帝訓飭地方各官諄諄以捕蝗為急務其不力者
加以處分無非養民防患之至意乃州縣有司往往玩
忽從事不肯實心奉行而小民性躭安逸憚於捕滅之
勞且愚昧無知又恐捕撲多人以致踐傷禾黍瞻顧遲
廻不肯盡力不知蝻子初生就地撲滅易於驅除一或
稍懈聽其生翅飛揚則人力難施且至蔓延他境為害
不可言矣前江南總督范時繹摺奏邳州地方有蝗蝻
萌生朕即諭令竭力撲滅旋經該督奏聞該地方官已
經撲盡比即批諭范時繹云撲盡之說朕實未信須令
有司實力奉行無俾遺種莫被屬員蒙蔽近聞彼處蝗
蟲該地方官並未用力撲滅與朕前旨相符矣地方官
如此怠玩從事而督撫尸位付之不聞是何理也著范
時繹查明題參並將該督撫交部嚴加議處以儆怠玩
嗣後各省地方如有蝗蝻為害之處必根究其起於何
地其不將蝻子即時撲滅之地方官著革職拏問若蝗
蟲所到之地而該地方官玩忽從事不盡力撲滅者亦
著革職拏問并將該督撫嚴加議處
又戶部議覆條奏散給孤貧銀米并修葺養濟院奉
上諭孤貧銀米既不假手吏胥又不專責丐頭而令地方
官親身散給勢所必不能周條奏原屬虚文部議亦甚
浮泛至養濟院年久頽廢者應交州縣官量行修葺但
州縣養廉之項諒無餘資而令其設法修葺或致派累
民間更滋紛擾部議未將何項報銷之處議及亦屬疎
漏著再行詳議具奏
十八日
諭江南督撫總河河工固屬緊要而州縣官均有地方民
社之任所關尤重沿河州縣缺出該督撫將工程效力
之人題補伊等雖能辦理河務但民社事件最為緊要
該員等未必即能諳練今署江南總督范時繹等保題
周之準等七人於河工事務自屬所長至果否能勝民
社之任難以遽定此現出各缺著將該員掣補委署令
該督撫留心試用如一年後果能實心任事有益地方
該督撫會同總河另行具題實授
十九日奉
上諭朕屢降諭旨嚴禁官員等收受陋規以清吏治今朱
成元印簿所開黃炳余甸收受之項鑿鑿可據及詢問
黃炳余甸伊二人尚掩飾巧辯不肯承認甚屬可惡著
將黃炳余甸革職解往山東交與田文鏡岳濬繆沅將
此案及通省屬員餽送之處一一嚴審定擬具奏博爾
多現在江南質審别案著該部行文江南督撫將伊收
受朱成元及通省屬官規禮訊取確供移送東省倘博
爾多不吐實情即加刑訊
二十二日陜西廵撫西琳題參原任刑部尚書張廷
樞在籍中允張縉奉
上諭陳夢雷係降附耿逆之人蒙
聖祖仁皇帝宥其重罪從寬發遣後又開恩赦回京師令其
在誠郡王處行走乃伊生事招搖交結邪黨意欲擾亂
國政其種種不法之處朕知之甚悉此誠國家之逆賊
不可一日姑容者也本欲明正其罪置之重典因伊惡
蹟多關係誠郡王若聲張究問則牽累匪輕朕心實為
不忍是以於雍正元年仍令將伊發遣不使留住内地
煽惑人心似此重罪之犯而刑部尚書陶頼張廷樞於
朕初登極之際徇情枉法故意寬縱二人之罪實不可
逭本應將陶頼張廷樞即時正法因陶頼等疎縱之案
係隆科多參奏者且在朕前極言陶頼平日貪贓妄行
之處朕知隆科多與陶頼張廷樞原有嫌隙意欲假公
濟私是以特寬二人之罪止令降職閒居此朕莫大之
恩伊二人當深知感戴省愆改過昨陶頼藏匿勒什布
贓私數萬兩始初該旗王大臣詢問時尚敢傲慢不恭
咆哮狂肆不肯承認及至欲加刑訊始一一據實供出
目今此案尚未審結將來陶頼自有應得之罪另有諭
旨至於張廷樞名下應追銀兩皆貪婪不法之贓欵自
當遵奉法度速行完納何至以抗延被參伊子張縉又
稱病家居不肯供職效力顯係父子心懷怨望又復倚仗
聲勢蕩檢踰閑聚斂營私剥削鄉里甚属可惡張廷
樞張縉俱著革職拏問交與該督撫嚴審定擬具奏若
云士可殺而不可辱伊等便應依律正法也
二十六日奉
上諭據繆沅等奏稱山東鹽運使梅廷對諸事廢弛不能
清察鹽政利弊容另疏題參等語梅廷對著解任山東
運使員缺著山東糧道魯國華調補梅廷對人雖老實
忠厚而才識短淺即運使職任尚不能料理塞楞額何
所見將伊委署臬司之事顯係苟且塞責不以刑名重
務為念著將塞楞額交部嚴察議奏
又奉
上諭烏蒙鎮雄改土歸流經總督鄂爾泰請設鎮營將援
勦左右協官兵裁撥烏蒙并將威寧一鎮改營所餘官
民移駐鎮雄朕已降旨允行從前維西移駐之弁兵俱
加恩賞給今烏蒙一鎮亦係新添應沛恩膏俾其資斧
豐裕著將撥駐之弁兵等照維西之例交與鄂爾泰酌
量遠近分别賞賚以示朕加惠邊地弁兵之至意
二十七日奉
上諭據繆沅等奏稱山東商人將舊引護新重複影射一
案查自康熙五十二年起應追賠銀一百零五萬餘兩
商人劉衮等已經自認桑園設關之後官引疏通新舊
接護原有陋弊情願將影射銀兩於雍正六年内上課
四十萬兩其六十五萬餘兩在明年一年内分限全完
又稱自順治八年以後應追重複影射銀四百餘萬兩
應否分年著追等語夫鹽務積弊雖始於順治八年然
自順治八年至康熙五十一年歴歲已久承辦之商屢
易其人此時難於究問其應賠之四百餘萬兩免其著
追至於康熙五十二年以後商人認賠銀兩稱於今年
明年内分限全完此乃商人目前畏懼刑罰勉強承認
而將來力不能完仍至歸於無著於國課無益似此積
弊種種歴來東省之廵撫及巡鹽御史等官安得推為
不知其中必有通同作弊之處應再確詢商人令其一
一供出有應賠者派令分賠其在商者稍寬其限則受
賄作弊之官員不至脫然事外而商力亦紓實有裨益
著該部另議具奏
二十九日奉
上諭據浙江學政王蘭生摺奏生員以立品奉公為尚若
有潛通胥役欺隱錢糧包攬抗欠者一經查出即行黜
革重處又於按考所至嚴加曉諭併令地方官開報使
其完糧然後收考若能久而成風人人以急公為榮以
欠糧為恥則士習民風愈覺醇厚等語天下之人不外
乎士與民天下之俗不外乎士習與民風士民雖分而
為二而其實則一也有司有治民之責學政有課士之
任雖各有專司而其實則相為表裏也嘗見有司但以
為職在臨民而置學政於不問而學政則以為統屬士
子若不優容庇護無以博其稱揚因而曲為徇隱百計
包荒遇有生員違抗錢糧者又以為催科乃地方官之
事與督學無涉以致士子無所忌憚此等陋識實庸劣
學臣之所同也不知士子乃百姓之坊表士習不端民
風何由而厚況倚仗青衿抗延國課則士品頽壞已極
其害實在世道人心不僅關係錢糧之逋欠而已王蘭
生令地方官開報欠糧之生員必俟完納方准收考俾
人人以急公為榮以欠糧為恥此實鼓勵化導之善政
而他省學政從未有如此舉行者未必皆見不及此大
抵瞻徇苟且之習未除耳王蘭生著交部議叙向來浙
江士習澆薄中外所知朕為世道人心計不得不嚴加
整理今二年以來李衞王國棟王蘭生先後奏稱兩浙
士子感朕訓誨之恩省愆悔過將舊日囂凌奔競之習
痛自改除可稱士風丕變前年朕原降旨浙人秉性聰
慧既知讀書必明大義非如強悍執滯之難於感化者
一經指示則醒悟亦必最捷不出二三載可以望其自
新今果然矣明年即届鄉試之期浙省士子准其照舊
鄉會考試以示朕訓俗牖民樂聞遷善之至意
世宗憲皇帝上諭内閣卷七十二
