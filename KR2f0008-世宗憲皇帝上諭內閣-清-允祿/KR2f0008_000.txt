上諭内閣詔令奏議𩔖(詔令之屬)
提要
(臣)等謹按
上諭内閣一百五十九卷雍正七年
世宗憲皇帝俯允廷臣之請
命和碩莊親王允禄繕錄刊布所載起
御極之初止于是年以雍正九年告成
皇上即阼以後復
命和碩和親王弘晝編次雍正八年至十三年
上諭校正續刻補為全書以乾隆六年告成原本皆
以每月别為起訖不標卷數今恭依舊次釐
為一百五十九卷原本亦未題書名今恭繹
諭旨由内閣
宣示者居多謹題曰
上諭内閣以别于
上諭八旗諸編焉伏考
國家舊制始置内三院後乃改置内閣以出納
綸音恭逢
列聖膺圖
乾綱獨握自增用奏摺以後皆
高居紫極
親御丹毫在廷之臣一詞莫贊即
硃批諭旨是也其題本由内閣票擬者遇事涉兩岐
輒恭繕雙簽以請無敢擅專至于
訓誥特頒則
指授内直諸臣於
禁廷具草有纖微未達
聖意者必
御筆塗乙添注亦罔敢以私意參其間
鑒定之後降附内閣宣布中外而已更無由如前代
宰輔假批答以竊威福者此一百五十九卷
名為臣工所繕錄實與
御札手勅無以異
勵精宵旰之懷謹持魁柄之意萬世可伏讀而見之
也我
皇上御跋程頤經筵劄子力斥其天下安危繫于
宰相之說誠所謂聰聽
彛訓垂裕後昆者矣乾隆四十二年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
欽定四庫全書
世宗憲皇帝上諭内閣卷首(奏議)
雍正七年閏七月十六日和碩怡親王(臣)允祥一等
公武英殿大學士兼吏部尚書領侍衞内大臣(臣)馬
爾賽經筵日講起居注官太子太保保和殿大學士
仍管吏部戸部尚書翰林院掌院學士事(臣)張廷玉
經筵講官文華殿大學士仍管戸部尚書事(臣)蔣廷
錫謹
奏為恭請彙編
上諭刊刻頒發事竊惟牖民覺世天開首出之聖人錫極
綏猷人仰亶聰之元后唐虞三代之世帝典王謨昭
垂星日歴代英主賢君所有詔令具載史册若唐之
貞觀政要眀之洪武聖政等書當時編輯頒布至今
班班可考書曰聖謨洋洋嘉言孔彰洪範曰皇極之
敷言是彝是訓于帝其訓帝王誥誡之文所以著勞
來匡直之意示蕩平正直之途陶淑斯民整齊治化
經籍所𫝊夐乎盛矣欽惟
皇上
道隆千古
治軼百王
闡精一之微言圖疇並敘
建中和之大法彝紀丕昭爰弘垂訓立教之思用著覺
民正俗之義
綸言諄摯
詔諭周詳無一事不曲折指授無一人不親切提撕澄敘
官方整飭士習崇舉孝興廉之典申務農力本之規
杜抗糧健訟之風嚴竊盜爭鬭之禁以及倉儲水利
軍伍保甲諸大政皆洞悉情形引伸開導天下臣民
莫不警醒覺悟感發奮興聞風者洗心滌慮自悔前
非懷德者敬信奉行愈深鼔舞是
皇上之睿訓宏猷實萬世之金科玉律也歷年以來内外
臣工屢次恭請編次刊刻頒布天下未蒙
俞允今侍讀學士(臣)康五瑞又復條奏懇請(臣)等伏查眀
洪武七年命宋濂等分類編輯所行善政著為寳訓
五卷頒示天下後有善政史官隨𩔖增入凡十五卷
又洪武十九年頒行御製大誥三卷使民觀感知所
勸懲且著訓曰朕出斯令乃臣民之至寳頒布天下
務必戸戸有之伏覩自雍正元年至今七年
皇上訓諭數百萬言精微廣大無不備舉實與二典三謨
嫓美後先允宜彙輯刊頒使遠近臣民家喻戸曉昭
萬年之法守立萬姓之章程伏祈
皇上俯允所請(臣)等開列大臣官員職名
欽點編次校閱等官自雍正元年以來所奉
上諭編年繕錄進呈
御覽恭候
裁定刊刻成書頒示天下俾海隅蒼生萬邦黎獻咸知
聖天子訓民勵俗之恩如此其慇勤誠篤將歸仁嚮義一
道同風仰承啓迪之
鴻謨永保郅隆之
盛治(臣)等不勝懇切顒望之至為此謹
奏奉
旨内閣九卿翰詹科道會議具奏雍正七年八月初二日
太子太傅文華殿大學士兼吏部尚書(臣)朱軾文淵
閣大學士兼兵部尚書(臣)孫柱文淵閣大學士兼禮
部尚書(臣)陳元龍東閣大學士兼兵部尚書(臣)尹泰
内閣學士兼禮部侍郎(臣)德新(臣)對林吏部左侍郎
(臣)宗室普泰戸部右侍郎(臣)傅泰禮部尚書(臣)石文
焯左侍郎(臣)錢以塏右侍郎(臣)傅德(臣)蔡世遠兵部
尚書(臣)路振揚左侍郎(臣)楊汝穀刑部尚書(臣)德眀
(臣)勵廷儀右侍郎(臣)海夀額外侍郎(臣)牧可登工部
左侍郎(臣)鄂爾竒都察院左副都御史(臣)宗室塞爾
赫(臣)謝王寵通政使司通政使(臣)張懋誠左通政(臣)
湯之旭左參議(臣)雅圖(臣)吴山(臣)張國棟大理寺少
卿(臣)巴德保翰林院侍讀學士(臣)覺羅逢泰(臣)德齡
侍講學士(臣)覺羅吴拜(臣)張照(臣)俞兆晟詹事府詹
事(臣)張廷璐吏科給事中(臣)高山戸科掌印給事中
(臣)巴圖禮科給事中(臣)兆華(臣)顧祖鎮兵科掌印給
事中(臣)馬賽刑科掌印給事中(臣)常柱工科掌印給
事中(臣)奚德慎掌河南道事監察御史(臣)梅琮協理
河南道事監察御史(臣)楊士鑑掌江南道事監察御
史(臣)傅色納協理江南道事監察御史(臣)劉吴龍掌
浙江道事監察御史(臣)羅鳳彩協理浙江道事監察
御史(臣)宗室崇揚赫掌山西道事監察御史(臣)焦祈
年協理山西道亊監察御史(臣)歸宣光掌山東道事
監察御史(臣)善岱協理山東道事監察御史(臣)湯倓
掌陜西道事監察御史(臣)晏斯盛協理陜西道事監
察御史(臣)耿大烈謹
奏為恭請編次
上諭刊刻頒布事(臣)等竊惟世運郅隆之會治平極盛之
時必有繼天立極之聖人弘開覺民善俗之大化古
稱峻德新民至誠成物惟文命光被於四表斯德教
協和於萬邦堯典禹謨商盤周誥用以錫極歸極使
之一道同風者由來尚已欽惟
皇上
德備中和
功兼位育
聰眀睿知勤敷求康保之思
德禮政刑協仁育義正之用
乾行健而政紀咸肅
皇綱振而教化弘敷上則敬
天法
祖下則察吏安民凡理財用人之要務人心風俗之大坊刑
法令甲之科條閭閻衣食之經畫旱潦積儲之調發
盜賊獄訟之防維農田水利之興修軍伍保甲之規
制近自宫廷畿輔遠訖東西朔南無不仰厪
宸衷上煩
睿訓黜陟刑賞必詳示底藴以服其心因革變通必熟籌
始末以期可久眀天人感應之理示禍福自取之由
開人自新引人遷善
皇言藹藹
聖謨洋洋廣大精微高眀博厚與天地合其德與日月合
其明殫
上聖之心思啓斯世之蒙昧至正大公渾然天理詳明篤
摯深入人心臣等伏念四海至廣兆民甚衆雖其聽
聞感悟不異面命耳提然必誦讀尋維乃可淪肌浹
髓中外咸切近
光之慕臣民共殷就
日之忱伏乞
皇上聖恩俯允怡親王允祥等所請先就雍正元年至七
年所頒
上諭
特命大臣官員開館敬謹彙輯編年繕錄進呈
睿覽裁定刊刻成書頒行天下以後千萬年接續編刻永
以為例俾萬方士庶奕世臣民仰見立政之
天心時聞敷言之
聖訓自庠序以至郊圻知無黨無偏之大義合知愚以及
老幼咸遵道遵路以同風斯正直蕩平治道超於隆
古敦龐熙皥民物育於太和(臣)等合詞公懇俟
命下之日應派編次大臣及校閱繕錄收掌各官聽内閣
開列請
旨其擇吉開館一應事宜由禮部詳察典例具
題(臣)等不勝踴躍誠懇之至謹
奏請
旨奉
上諭年來内外大小臣工奏請刊布上諭者甚多朕皆未
允今侍讀學士康五瑞又復具摺陳請怡親王大學士
九卿翰詹科道等衆議僉同言詞懇切朕自御極以來
時時以牖民覺世為懷是以告誡臣工訓誨士庶化導
兵弁者周詳往復不憚煩勞無非欲其慕義嚮風遷善
改過共由於蕩平正直之途也凡此詔諭所頒皆以
皇考之心為心以
皇考之政為政繼志述事率由舊章當時
聖諭之所啓迪包涵者朕則闡揚而詳發之其中間有因革
損益先後不同者則因時制宜化裁變通之道也惟是
歴年諭旨或因一省而發或因一事而發有司等照例
宣示於該管之處其别省遠地豈能一一周知且傳寫
悉經書吏之手字句之間往往錯訛遺漏夫欲使薄海
之廣臣民之衆遵道遵路易俗移風必使天下之人備
聞朕訓深知朕心庶幾感發奮興以為進德修業之助
今王大臣等既稱上諭刊布有裨益於人心吏治著照
所請行朕亦不敢謂朕之諭旨可以有勞來匡直之功
惟冀億萬臣民共知朕提撕儆戒之苦心耳
世宗憲皇帝上諭内閣卷首
