金薤琳琅卷十九
明都穆撰
邠國公功德銘(并序)
右神策軍護軍中尉副使兼右街功德副使雲
麾將軍右監門衞將軍員外置同正員上柱國
弘農郡開國侯食邑一千五百戸楊承和譔并
書
天竺有聖人焉名之為佛三身牙相應化無所從来百
億同名不知其誰之子德包塵界道冠萬靈有感必通
酬念如響心操慧炬永燭於大千手運慈航泛流於沙
劫晦明不二净穢兩同正智如如我無所得雖後天地
而有質(闕一字)天地而(闕一字)形莫不究清濁之未然識方
圓之始卒大矣哉若非天下之至精孰能如此夫大德
小德優劣本同賢人聖人取捨各異乃引衆星之表月
立萬象以尊天因喻發揚憑兹外飾有言子貢賢於仲
尼者不知仲尼之聖加(闕一字)子貢有言阿難相同諸佛
者不知諸佛非相以攝阿難見尺晏之至微知大鵬之
至廣覩秋毫之至短知大椿之至長擬於物即尺晏秋
豪擬於人即阿難子貢雖然近如来之門戸識夫子之
階牆瑚璉寳瓶異諸凡器金楹玉棟(闕一字)是常材故佛
之侍從者即迦毗令人拘郍貴族皆辯搖金刹名振䥫
圍駈六賊如衆鳥之避鷹鸇懾四魔若百獸之畏豺武
而性海無底惠峰穿霄善入一乘横通三輩被精進所
縛不捨用心嘗修之於身去住未决或執如或斷如是
故生已之法隨滅滅已之法隨生常生之所不生常滅
之所不滅能銓二義其唯覺乎覺不自明方明覺也夫
有生滅者是覺之用無生滅者是覺之體即知覺逐
滅生生隨覺滅生滅俱寂其覺亦亡乃指素月於澄溪
祛外緣於見性觧出人表堪為代師儔諸法王則吾豈
敢何者孔子登東山而小魯登泰山而小天下今亦然
也如来觀溺山而小聲聞觀枕山而小菩薩我佛也同
彼虚空不染於幻強立真假曾未牢固是故說行而無
所說行說而無所行非行非不行非說非不說非法非
非法非性非非性本不生無所滅元不覺無所寂於一
不一中悟諸未悟者於起不起中𨗳諸未𨗳者大矣哉
若非天下之至神又孰能如彼而夜景呈輝化行西土
神光啟夢象教東来思玉毫而(闕一字)挹鷲峰仰金偈而
虔瞻貝葉身已逝矣空傳結集之書性本存焉如聞在
代之說且法以辯志言以辯心非法無以悟其心非言
無以成其志即言說文字皆觧脱相有是經處即見如
来今有右街功德使驃騎大將軍行右武衞上將軍知
内侍省事上柱國邠國公食邑三千戸充右神策軍護
軍中尉安定梁公曰守謙職是禁營邦家重器居繁不
亂兼總緇黃讀佛言親釋氏其貞元中公以温惠為甲
胄清慎為戈矛跡尚彤闈名高紫闥至元和初授銀璋
佐密命鼓翼高岫躍鱗洪波飛鳴近天得志江海五年
加金紫掌樞機渙汗流心散為膏雨如絲入耳開展成
綸捧白日以揚光戴青天而翼化處事之極動而可觀
至十二年遇蔡人逆戎事興天討未平干戈在野天心
恐師老矣而誅剪未就乃命公撫衆觀敵審度遲速乃
奉辭伐罪踴躍而行走四牡以宣暢鴻休利萬物以車
塵相屬參整戎事董護諸軍與將師同其進也一其議
也或縱六竒之辯即濤生巨浦雲出深谿或察五間之
情即趙&KR0008;穿楊楚金伐木若有神助不謀成心我旟既
張我車亦列均勞逸而義夫争死齊賞罰而奮臂争駈
蓄銳候時果申長策於是選精卒張詭道雜旌旃而不
嚴部伍差進退而曲敵之心實為鋒鋩詐餌武口賊果
輕襲利吾大軍遂使晝掩沙河葛伯之賊夜遯合流宵
渡邵陵之宼全平駭若奔雷勢同激電似霜霑寒草風
卷餘花縱烈火於平蕪走飛泉於大壑摧枯易折墜瓦
難全滅蔡之功十有其七餘賊保迴曲官軍圍郾城我
鼓音方厲武旅方雄操利柄而目無全牛執其吭如芻
豢悦口摩壘問罪登陴不降梯樓滿空矢石相接經四
十日爟火失繼人無鬭心畏夏日之赫光懼春冰之易
泮乃降仍邀公疋馬視師撫納疑懼公悦以犯難投誠
若歸遂令啟開按轡而入醜類或鼓或罷相視失色公
曰来余與爾言爾本吉人也何不徇國家之急成其名
而託身於武豹之穴求其噬輿尸覆族誰與咎耶皇情
極念之故令守謙布澤潤心宣化清耳能悦生避禍者
當聽之曰明明天子清問下人不能勤王爾失遠略為
寇盗所制而臣節難全犯弧矢之威當剿絶之斃圓首
方足莫匪精靈念其瘡疣實可憫惻然違予戮汝而不
赦恭命活汝而無害能遷其不祥而為祥吉莫大也變
其不幸而為幸令莫窮也賊將卒等色轉慙禮逾謹(闕一)
(字)曰皇上聖文紹統神武膺期惟德動天無遠不格被
堯舜之法服行堯舜之法言所以大文教而九有小康
小武功而天下大理嘗欲戢矛楯親稼穡使人居安各
得其壽爾一方不能安時虚順守衞中國而罪罟自結
厲階彌崇即不得已而興師非樂殺人也况天德好生
容長萬物是以曲開洗汙旁設自新招示頑夫以明廣
大將士等久遭苛暴翻跡令圖亦謂朽燼重燃枯條再
葉國刑當宥咸賜無辜豁爾憂心以承慶賞降人皆投
戈卷旆匣刃㢮弦觸地血流向闕蹈舞於是五千叛卒
不戮一人十萬王師皆服其德從此鯨鯢失浪烹餁方
因惡鳥巢傾折翼於此恩波大澍封錫有差乃授公右
監門衞將軍飛詔追還密職如故又掌天地之戶牖捧
造化之關揵勲隨日厚望逐時深公之美也不滅直以
沽名不愆義以犯物動静無隱發言有章至十三年天
睠凝嗟賞重知勞不自伐功不自德遂與戎印授兵符
司禁旅之右也公積仁成器積器成名卑牧難踰高光
可仰定止足之分動必師心辯榮辱之機道樞不撓薄
嗜慾以守一鄙浮華而處中匡護玄流酌之不竭伏以
元和長慶釋教大興雅叶所歸轉得親近謹於大興唐
寺花嚴院為國寫古今翻譯大小乘經論戒律合五千
三百廿七卷公私祿利不入其門凡是難得無所愛惜
嘗求善書者令絶外塵不飲茹浴身至于精刹焚香而
就筆硯擇其力多者以多價酬之少者去之人不約而
自勸也於是染素流光含丹縱彩雲生墨沼之上花開
方絮之中衞索分鑣王羊並鶩各行軌轍跡不相讓又
立經堂一所三間徘徊安住法輪必資豐敞作制惟永
壯我皇都豈得為工者不極其妙為材者不極其美殊
形異狀生於斤斧之中曲直方圓豈逃繩墨之下於是
彩棟霞張雕楹雲布朱扉洞啟縹壁含光羽族棲於綺
窗鱗介遊於藻井脩羅率下争提夭蟜之梁藥义命徒
競戴岌峩之拱衆靈翼衞諸天護持恍惚莫辨其形来
往不留其跡又於堂内造轉輪經藏一所刻石為雲鑿
地而出方生結搆迎(闕二字)緣立無數花幢竊比兜率造
百千樓閣同彼化城狀物類本擬容奪真鵷鵠若飛而
不飛虹螭似走而不走欒櫨櫛比雜之以琳琅榱桷駢
羅飾之以珠翠凌空五級方開四門璀錯相輝煥麗交
映離婁覘之炫目公輸閱之竒(闕二字)歲古人多有慙色
不知来者孰能繼歟於是方表含輪虚中不滯羣經之
府所好必從遊藝者任其卷舒仗德者恣其探討或超
諸垢穢蓮花随手而開敷或等彼清凉甘露應心而滴
瀝乘之所妙者不論其小大法之所尚者(闕二字)其淺深
譬諸江河所汲随淺從流自得不礙疎數其外或圖寫
龍神鬼物之狀以為嚴飾或造菩薩天仙之類周匝其
旁白璧成容玉眸高視黃英作相金口如言設無體之
禮實不佞於屈伸獻無聲之樂終不煩於音律五色(闕二)
(字)亂其目八風無以吹其心守静樸以自持執堅中而
不磷或虔恭默如或侍坐儼如又於堂北别立鏡燈朱
燄揚輝紅光滿室常生縱巧有符丁緩之竒蘭膏自芳
不假海人之贈幸斯破暗永繼其明於是羣藝畢象工
歸八龍(闕一字)軒四王護闥雨霑香砌何塵垢之蒙潤風
搖寳鐸流美響之不已公頓首奏曰臣聞法象莫大乎
天地變通莫大乎四時所以萬物生中不擇於覆載榮
枯美惡必備於寒暑雖古先哲王弘天若德豈同聖代
則而行之伏惟長慶文武孝德皇帝陛下英冠四維氣
含八極齊日月之至耀光燭無窮等天地之至仁寰瀛
授賜坐超湯禹立並羲軒駈嶽瀆之精靈馳道德之車
馬有典有則無怠無荒法上玄以生成體隂陽以御物
動合靈契事膺神符永綏兆人克顯休命臣猥承委擢
如荷丘山蕭艾空竊於春陽螻蟻每慙於雲雨脩特(闕二)
(字)允奉穹蒼上黷冕旒伏增鶩越臣亦知螢光助於兩
曜畎澮宗于四溟實不足以添輝亦不足以濟廣然纖
美見容知大明之及遠㳙流必納識渤澥之弘深臣早
悟多藏勇於施捨聞斯必舉所作成集誓嚴持(闕一字)燄
上續於恩光啟𨗳法涯永資於德澤帝曰俞卿以檀波
羅福保于朕躬朕以官惟其人任卿勿貳實千載之一
會何魚水之見稱想卿逄時弘道多慶公荷寵之極涕
零如雨又奏曰如来奥旨必藉開張若不言宣何以廣
福臣請得無染沙門貞實等二七人御斯信馬駕彼白
牛直出四關掃諸五翳偕持正念調伏其心為國傳經
乃至無算陛下得佛祕印行最上乘於多劫中為人父
母遂令釋子遵有漏法傳無盡燈滋寳雨而潤及四海
(闕一字)香雲而廕乎千界(闕一字)天之下孰不蒙益受益之
利上集一人伏願寳歴天齊金輪嶽固永居億兆之上
克承無疆之休帝悦依奏公曰克樹有為期於不朽略
須題述以告將来遂命戎副右監門衞將軍楊承和文
而書之辭曰小子蓬茨劣人跡度卑淺無當時應用之
效有僻陋至愚之累靈波曲潤幸得充之幾歴星歲繆
厠下風聞可道之言觀可行之行書紳不暇何以褒稱
至如走光塵俟嘉命愚人不敢拒若使陳葺(闕一字)具德
美愚人不敢當公不聽又辭曰抑短羽齊九臯之響殊
不驚人使弊足追萬里之跡豈宜及遠雖冲霄有路且
力小未遂况逐日無功而敢煩羈靮公又不聽是以磨
鉛赴罇爼之割策鈍當天衢之駟流汗如沃愧顔若丹
輒盡野辭書于琬琰銘曰
香山之東雪山之北善勝道場迦維之國飯王聖子有
大威德菩薩伏膺龍天仰則總彼十名高談四諦能拔
一毛普現一切阿僧秪劫瞬目所睇微塵刹土凝心所
計無說非默有說非語汲引未終豈厭寒暑八正齊列
三乘未舉惆悵逝多歲不我與舉足下足羣魔愁謗歸
歟歸歟彼迷忘(缺)優曇忽折摩尼驟喪海會無言靈山
多曠猗歟大雄情靈藩翰上下四維吾道一貫藏諸不
理顯諸不亂託跡光周遺宗炳漢操之即存捨之即亡
如来寳印付囑我唐必正墜典克續頽綱法雨一潤佛
日重光真諦所歸域中之大無為所及宇宙之外幽宗
默識玄機暗會千劫飛輪萬方永頼既崇其化邠國欽
承久積吉行發言相膺意馬早繫心猿不升出彼夢宅
如上崗陵不捨有相無相所依不離有作無作所歸焚
舟得濟到岸應稀達人是是塵人非非雲赴壽山澤歸
福海層峯永固波瀾不改衆善斯立舒光耀彩樹彼勝
因憑兹爽塏順生攝生從俗出俗因機立化賢愚共欲
精廬大敞材力豐足購地(闕一字)金開階累玉大匠誨人
必先規矩大(闕一字)垂美亦先棟宇墨請操䋲般求執斧
樸斵未已師者如堵千仞之桂良工所度十圍之松備
于制作鈿餝土木海物交錯藻井舒蓮含芳吐萼裝嚴
寳藏水陸窮珍瓌姿競麗華璞争新馳光耀谷浮彩榮
濱既美且良悉得其真寳樹成行寳階上聳善安不拔
善高不恐欄楯曲周簷楹接擁蓋若天垂花如地涌實
以方外四門不扄虚以圓内萬法有經金石絲竹風来
可聽玉釜旃檀日照彌馨鏡開八面燈傳一光夜(闕一字)
素魄晝助紅芒齊明隱顯等鑒行藏膏平潤久心直燃
長忍鎧常穿四魔不脅智劍常拔三灾不怯何以奉佛
刹郍散業何以奉國演日成劫
長慶二年十二月一日立
右唐邠國公功德銘右神策軍護軍中尉楊承和譔
并(缺)書邠國公者内侍梁守謙也攷之唐史宦者守
謙無傳惟憲宗十五年書帝暴崩於太極殿中尉梁
守謙王守澄等共立太子殺吐突承瓘及澧王惲而
韓文公平淮西碑亦載守謙在帝左右嘗命之往撫
蔡師夫守謙以一宦者而爵至上公此可見憲宗之
信任小人宜其晚節不終卒死官者之手然則予之
錄此蓋將為天下後世之戒而非徒取其文字也
金薤琳琅卷十九
