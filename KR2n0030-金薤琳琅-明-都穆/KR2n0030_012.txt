金薤琳琅卷十二
明都穆撰
唐嵩岳少林寺碑
銀青光祿大夫守吏部尚書上柱國正平縣開
國子裴漼文并書
原夫星垂梵界聖緣開萬化之先日照(缺一字)宫神跡藴
三靈之始包至虚以見世象教久傳於曠劫籠羣有以
示凡法身初應於中古見神通之力廣拔苦因開智慧
之門深明樂界鶴林變色觀其戀慕之心鴈塔開扉通
其瞻仰之路少林寺者後魏孝文之所立也東京近甸
大室西偏正氣居六合之中清都控九州之會緱山北
跱亘宛洛之天門潁水南流連荆河之雲澤信帝畿之
靈境陽城之福地沙門䟦陁者天竺人也空心玄粹惠
性淹遠傳不二法門有甚深道業𬗟自西域来遊國都
孝文屈黃屋之尊申緇林之敬太和中詔有司於此寺
處之淨供法衣取給公府法師廼於寺西臺造舍利塔
塔後造飜經堂香水成塗金䋲為約苦心精力俾夜作
晝多寳全身之地不日就功如来金口之說連雲可庇
西緣長澗夹松柏之蕭森北拒深崖覆筠篁之冥密煙
花濃靄暝下天香泉籟清音曉傳空樂䟦陁息心兹地
樂靜安居感而遂通境来斯證寤寐之際若有神人致
石磬一長四尺規制自然聲律咸具得之河曲空聞漢
使之談浮于泗濱徒入夏王之貢管絃風夜合清響於
中天鐘梵霜晨諧妙音於上劫時有三藏法師勒那飜
譯經論遊集刹土稠禪師探求正法住持塔廟虬箭不
居光塵易遠虹梁所掯象設猶存周武帝建德中(缺一字)
元嵩之說斷釋老之教率土伽藍咸從廢毁明皇帝繼
明正位追崇景福大象中初復佛象及天尊象廼於兩
京各立一寺因孝思所置以陟岵為名其洛中陟岵即
此寺也隨高祖受禪正朔既改徽號已殊惟此寺名特
令仍舊開皇中有詔二教初興四方普洽山林學徒歸
依者衆其栢谷屯地一百頃宜賜少林寺大業之末九
服分崩羣盜攻剽無限真俗此寺為山賊所劫僧徒拒
之賊遂縱火焚塔院院中衆宇倏焉同滅瞻言靈塔巋
然獨存天龍保持山祗福護神力所及昔未曾有寺西
北五十里有栢谷墅羣峯合沓深谷逶迤複磴緣雲俯
窺龍界高頂拂日傍臨鳥道居晉成塢在齊為郡王充
潜號署曰轅州乘其地險以立峯戍擁兵洛邑將圖梵
宫皇唐應五運之休期受千齡之景命掃長蛇荐食之
患拯生人塗炭之災太宗文皇帝龍躍太原軍次廣武大
開幕府躬踐戎行僧志操惠瑒曇宗等審靈睠之所往
辯謳歌之有屬率衆以拒偽師抗表以明大順執充姪
仁則以歸本朝太宗嘉其義烈頻降璽書宣慰既奉優
教兼承寵錫賜地四十頃水碾一具即栢谷莊是也迨
海宇既平憲章云始偽主寺觀盡令廢除僧善護洞曉
二門遠該三行詣闕進表特蒙置立武德中寺有白雀
見貞觀中明禪師造重塔之辰白雀復瑞見璿圖肇
啟初欲呈祥寳殿纔興遽聞相賀高宗天皇大帝光紹
鴻業欽明至理嘗因豫遊每延聖敬咸亨中乘輿戾止
御飛白書題金字波若碑留幡象及施物永淳中御札
又飛白書一飛字題寺壁雲開顧鶴電摶遊龍神草競
秀於椒塗雲泉迥飛於錦石雕甍增耀若綴春葩金疊
分輝似懸秋露天皇升遐則天大聖皇后為先聖造功
德垂拱中有冬竹抽笋塔院後復有藤生證聖中中使
送錢於藤生處脩理階陛寺上方普光堂功德隨日脩
造自爾飛鳥莫敢翔集此寺䟦陁疏置業造神微皇家
尊崇事光幽秘珍符荐臻於動植靈應亟發於庭除累
聖屬心每頒渥澤王言宸翰既疊暎於鷄峯寳像珠幡
亦交馳於龍壑皇上睿圖廣運神用多能藉明臺之化
清繹天池之墨妙以此寺有先聖締搆之跡御書碑額
七字十一年冬爰降恩旨付一行師賜少林寺鐫勒梵
天宫殿懸日月之光華佛地園林動煙雲之氣色漢元
魏武徒衒竒於篆素鍾繇蔡邕虚致美於緗簡日者明
勅令天下寺觀田莊一切括責皇上以此寺地及碾先
聖光錫多歴年所襟帶名山延袤靈跡羣仙是宅邁羅
閱之金峯上德居之掩育王之石室特還寺衆不入官
收曾是國土崇絶天人歸仰固以名冠諸境禮殊恒刹
矣高僧䟦陁明三藏心禪諸門弟子惠光道房稠禪師
等精勤梵行克傳勝業惠光弟子僧達曇隱法上法師
等十大德亦號十英復有達摩禪師深入惠門津梁是
寄弟子慧可禪師等玄悟法寳嘗託兹山周大象中寺
初復選沙門中德業灼然者置菩薩僧一百廿人惠遠
法師洪遵律師即其數也皇唐貞觀之後有明遵慈雲
玄素智勤律師虚求一義洞真諦之源復有大師諱法
如為定門之首傳燈妙理弟子惠超妙思竒拔遠契玄
蹤文翰煥然宗塗易曉景龍中勅中岳少林寺置大德
十人數内有闕寺中抽補人不外假座無虚授澄什聮
華林遠接武星霜殆周於二紀蘭菊每芳於十步上座
寺主都維那等牢籠法藏遊息禪林德瑩神珠戒成甘
露海内靈岳莫如嵩山山中道(缺一字)兹為勝殿二室廻
合八谷潺湲地匝貝花門連石柱妙樓香閣俯暎喬林
金刹寳鈴上搖清漢法界之幽贊如彼皇家之福應如
此天長地久不傳忉利之宫劫盡塵微孰記䥫圍之會
精求貞石博訪良工將因墨客之詞或頌金仙之德聿
宣了義遠喻真空其詞曰
恒沙國土微塵品類妄見飛奔正心藴櫃昏迷莫曉净
根將墜樂於蓋緾若安夢寐丞哉大聖降跡閻浮潜廻
寳軸廣運慈舟實無滅度示有降柔紺宫西闢白馬東
流迷因慢生悟為信起玉刹斯建寳山載峙花臺竹林
清泉妙水靜惟真相湛然攸止巖巖嵩嶺河洛巨鎮下
屬九溪上干千仞天磴重阻仙都清峻式創招提是資
誘進婉彼上德載誕耆闍傳業西土演教中華孝文申
敬恩錫仍加經營宴室迥出雲霞中岳北阯嵩高西麓
斜界玉池洞開栢谷紆餘崗澗連延水木鬱起旃檀云
誰卜築吾師苦行清脩道場勵精像宇專力經堂金界
繩直椒塗水香散花有地棲禪得方觧空應真默識開
士乘杯遊集振錫戾止飜譯幽偈發揮妙理仙磬感靈
神雀降祉運交土木代歴周隋劫火逓起魔風競吹法
身咸翳淨國同隳或聞興復詎振崩離神堯應期撥亂
反正皇矣覺力大弘福慶式遏醜徒聿扶興聖累降恩
旨兼敷錫命高宗時豫先后卜征亟廻雕輦屢倚虹旌
巖題玉札地振金聲珍符荐至在物斯呈我皇龍興有
典咸秩懿兹上界式儲神筆雲搖大圍鸞廻少室草垂
仙露林昇佛日護持八正每候能仁䟦陁降德稠公有
隣厥後真侣更傳了因辯才高行無替清塵倬焉梵衆
代有明哲今我諸公藴彼禪悅芳越蘅杜淨踰冰雪遠
締津梁無非苦節潁上靈岳山間寳殿秀出梵天孤標
神縣芥城可謁桑田有變貞石永刊靈花常遍
開元十六年七月十五日建
右唐嵩岳少林寺碑守吏部尚書裴漼撰并正書少
林寺在河南登封縣少室山麓去嵩岳二十里嵩岳
一稱太室故有少室而此寺曰嵩岳者統於尊也予
正德癸酉嘗遊嵩岳訪少室留宿寺中見殿後有立
雪堂相傳昔達磨之徒慧可欲嗣其法雪深至腰不
去此即其處寺右上山三里有達磨洞洞有石達磨
面之九年形宛然石上其事甚異達磨為釋氏西来
初祖可稱二祖碑雖及其人而二事皆不之載寺復
有太宗與僧教書石刻蓋太宗為秦王時寺之僧禽
王世充以獻故太宗賜書褒美而碑云僧執世充姪
仁則以歸與教書不同予故書之以見古人之文不
無缺誤如此然非予之親歴則亦莫能知也
唐少林寺靈運禪師塔碑(并序)
宣德郎試大理評事崔琪譔
聖善寺沙門勤(缺)
虚空廣大乎其體智慧圓融乎其用凝而不生湛爾常
寂離修離證非色非心歴微塵劫遍(缺一字)沙界無量國
土皆清淨無量昏暗皆光明誰其得之吾聞諸上人矣
上人諱靈運蕭姓蘭陵人梁武帝後皇考翦虢州恒農
縣尉初上人之生也戒珠孕於母胎定水澂於孩性内
典宿植外學生知白雲凝其高志明冰峻其苦節泛如
也時不能知常以為幻境非實泡身是妄五色令人昏
五音令人聾五味令人爽噫輪彼生滅無時息焉吾將
歸根以復於正因遊嵩山至少林寺有始終之意焉舅
氏掾于高平而上人遂緇於此郡玉立凡石不可喻其
炯然日映衆星無以方其明者竟移隸兹寺(缺一字)副乎
夙心無何習禪决於龐塢珪大師潜契密得以真貫理
照十方於自空脱三界於彼著慧眼既淨色身亦如始
知夫心外無法所得者皆夢幻耳然後觀大地土水無
非佛刹焉空山蒼然窮歲默坐猿對茶椀鳥棲禪庵彼
嶺雲無心即我心矣彼澗水無性即我性矣夫如是孰
能以凡聖量之乎故吾在造化中如夢中也粤開元十
有七祀夏五月廿二日不示以疾泊然而終苦霧晦黃
於天地悲風哀咽於草水吁崩吾禪山涸吾法海空世
界使凡百含識大千有情荼於是火於是可勝言哉故
門人堅順獨建靈塔於兹山奉遺教也夫碩德丕發不
有超世先覺而出夫等夷者則曷能傳我法印以一燈
然千萬燈乎彼上人者嶷然倬立以定慧為藏以湼槃
為山圓通於不注之境出没於無涯之域適来時也適
去順也今則終矣瞻仰如之何夫事往則迹移歲遷則
物換况法與化永念從心積豈可使上人之高殁而不
紀是斵于石以旌斯文銘曰
上人伊何傳我法印其體也寂其行也順紛彼識浪汨
夫夢情非照不曙非澄不清作大毉王為大禪伯岳立
松古蓮青月白一朝化滅六合悽愴世界颯空雲山忽
曠色身謝兮法體存金界惨兮䥫圍昏噫我所留者唯
心源
天寳九載四月十五日門人堅順建
右唐少林寺靈運禪師碑試大理評事崔琪撰會善
寺沙門行書而缺其名予向遊少林愛其中碑刻時
值大雪命人搨之此其一也或誚予好竒之過而不
知予之所得抑亦多矣
少林寺戒壇銘(并序)
三藏法師義淨製
粤以長安四年歲次甲辰四月七日此寺綱維寺主義
奬上(缺一字)智寳都維那大舉法濟禪師及徒衆(缺一字)以
少林山寺重結戒壇欲令受戒懴儀共遵其處遂乃遠
之都下屈諸大德慇懃致(缺一字)延就山門是時我老苾
芻義淨及護律師瑳禪師思禪師恂禪師暉律師恪律
師威律師等既至寺所觧舊結新僉議此邊(缺一字)為小
界標相永定冀無疑惑于時護鵝珍之(缺一字)士無召自
来(缺一字)草結之英賢不期而會數逾一日行道三旬共
繫頸珠俱修(缺一字)足誠五濁之希有慕四依之住持虚
往實歸紹隆無替庶乎(缺一字)田屢改長存立石之基砂
界時遷無爽布金之地恐田成碧海嶺變青川迷此結
辰乃為銘曰
羯磨法在聖教不淪式傳金口是敬是遵目觀西域杖
錫東(缺一字)覩盛事而隨喜聊刊紀乎斯文
開元三年正月十五日立南館學生張傑書
金薤琳琅卷十二
