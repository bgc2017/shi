金薤琳琅卷六
明都穆撰
漢酸棗令劉熊碑
君諱熊字孟(闕)廣陵海西人也厥祖天皇大帝垂精接
感篤生聖明(闕)仍其則子孫亨之分源而流枝葉扶疏
出王别胤受爵列土封侯載德相繼丕顯(闕五字)光武皇
帝之玄孫廣陵王之孫俞鄉侯之季子也誕生照明岐
㠜踰絶長(闕四字)柴守約履勤體聖心叡敦五經之瑋圖
兼古業覈其妙行脩言道(闕五字)宜京夏莫不師卬六藉
五典如源如泉既練州郡卷舒委隨忠貞(闕)效官(闕三字)
出省楊土流化南城政猶北辰衆星所從三祀有成來
臻我邦循東(闕)之惠抑(闕)禮官賞進厲頑約之以禮博
之以文政教始初慎徽五典勤恤民殷(闕)心顧下(闕二字)
仁恩如冬日威猛烈炎夏貪宄革情清脩勸慕德惠潜
流鬯芳旁布尤愍縣(闕)濟濟之儀孜孜之踰帥厲後學
致之雍泮草上之風莫不嚮應悦誨日新砥(闕二字)素七業
勃然而興咸居今而好古雖未盡道善必有所由處民之
秉彛實我劉父其人魯無君子斯焉取旃允我劉父言善
誘人講禮習聆匪徒豐學屢獲有年(闕)載充成神民協欣
兩不相傷故德交歸焉自古在昔先民有作洪勲則甄盛
德(闕)刻表諸来世垂之罔極襃賢表善揚幽拔微式序在
位量能授宜官無曠事(闕二字)為正以卒為更愍念烝民勞
苦不均為作正彈造設門更富者不獨逸樂貧者(闕)順四
時積和感畼歲為豐穣賦税不煩寔我劉父吏民愛若慈
父畏若神明悔(闕)令德清越孤竹德牟産竒誠宜襃顯照
其憲則乃相(闕)咨度諏詢采摭謠言刊(闕)詩三章其辭曰
清和穆鑠寔惟乾(闕一字)惟嶽降靈篤生我君服骨叡聖
允鍾厥醇誕生岐嶷言協(闕)墳懿德震燿孝行通神動履
規繩文彰彪繽成是正服以道德民
有父子然後有君臣理財正辭束帛戔戔(闕)夢刻像鶴
鳴一震天臨保漢寔生(闕)勲明試賦授夷夏已親嘉錫
来撫潜化如神其神伊何靈不傷人
猗歟明哲秉道之樞養(闕)之福惟德之偶淵乎其長渙
乎成功(闕)暇民豫新我(闕)通用行則達以誘我邦賴兹
劉父用說其(闕)澤零年豐黔首歌頌
右漢酸棗令劉熊碑集古錄作俞鄉侯季子碑且謂
碑云君諱熊字孟下缺一字復引後漢書光武子曰
廣陵思王荆荆子元夀等四人皆封鄉侯而不載其
名俞鄉侯者不知為誰金石錄引酈道元水經注云
酸棗城内有漢縣令劉孟陽碑則所缺一字當從水
經為陽又引李利涉編古命氏及唐宰相世系表皆
云荆王生俞鄉元侯平平生彪襲封則熊當為彪之
弟乃光武曾孫而曰玄孫者碑之誤也隸釋謂歐陽
公不知碑在酸棗無以名其官遂謂之俞鄉侯季子
碑而引王建題此碑詩云不向圖經中舊見無人知
是蔡邕碑而又疑其非中郎筆法予則以為建生於
唐其云蔡邕碑者盖本之圖經而非鑿空而言洪氏
不當於此而疑之也
淳于長夏承碑
君諱承字仲兖東萊府君之孫太尉掾之仲子右中郎
將弟也累葉牧守印紱典據十有餘人皆德任其位名
豐其爵是故寵禄傳於歷世策薰著於王室君鍾其美
受性淵懿含和履仁治詩尚書兼覽羣藝靡不尋暢州
郡更請屈已匡君為主簿督郵五官掾功曹上計掾守
令冀州從事所在執憲彈繩糾枉忠潔清肅進退以禮
允道篤愛先人後己克讓有終察孝不行大傅胡公歆
其德美旌招俯就羔羊在公四府歸高除淳于長到官
正席流恩褒善糾姦示惡旬月化行風俗改易轓軒六
轡飛躍臨津不日則月晧天不弔殱此良人年五十有
六建寧三年六月癸巳淹疾辛官嗚呼痛哉臣隷辟踊
悲動左右百姓號咷若喪考妣孩孤憤泣忉怛傷摧勒
銘金石惟以告哀其辭曰
於穆皇祖天挺應期佐時理物紹蹤先軌積行勤約燕
於孫子君之羣戚並時繁祉明明君德令問不已高山
景行慕前賢列庶同如蘭意願未止中遭冤叐不終其
紀夙世霣祚早喪懿寳抱器幽潜永歸蒿里痛矣如之
行路感動儻魂有靈垂後不朽
右漢淳于長夏承碑金石錄云元祐中洺州因治河
得之於土壤中刻畫完好如新隸釋云此碑字體竒
怪唐人盖所祖述又引梁庾元威論書載隸有十餘
種此乃其間之一體宋鄭僑書衡云漢石經諸刻乃
隸體八分夏承碑乃篆體八分然三家皆不言為何
人書也元王文定公(惲)跋此碑云蔡邕書夏承碑如
夏金鑄鼎形模怪譎雖蛇神牛鬼厖雜百出而衣冠
禮樂已胚胎乎其中所謂氣凌百代筆陣堂堂者乎
予由是始知為中郎之蹟碑在今廣平府學後刻尚
書蔡邕伯喈及永樂七年等字乃庸妄人所加然心
竊疑之楊文貞公集中亦有此䟦謂近歲廣平府民
因治河得此蓋廣平古洺地也所謂近歲恐即永樂
七年予向官京師時廣平通判山西宋孟清為予言
府學復有一碑字與此類予益疑焉江隂徐子擴好
竒士也嘗得舊刻雙鈎其字近以惠予與此絶異此
云勤紹舊刻作勤約且其間字之闕者四十有五而
此獨完好則其偽不俟乎言而予昔日之疑始釋然
矣
楊公䟦又謂中書舍人陳登以碑為蔡伯喈書盖不
攷王氏文集之故後公撰登墓志言永樂間以篆書
名者登之外有吳中滕用亨及四明王尹實予觀三
家之篆用亨第一登不能逮若尹實則惟用燥筆又
在登之下登門人有程南雲者以篆書得至顯官其
用筆雖熟然殊乏古法觀此亦可以知其師矣
漢西嶽華山廟碑
周禮職方氏河南山鎮曰華謂之西嶽春秋傳曰山嶽
則配天乾坤定位山澤通氣雲行雨施既成萬物易之
義也祀典曰日月星辰所昭仰也地理山川所生殖也
功加於民祀以報之禮記曰天子祭天地及山川歲徧
焉自三五迭興其奉山川或在天子或在諸侯是以唐
虞疇咨四嶽五歲壹廵狩皆以四時之中月各省其方
親至其山柴祭燔燎夏商則未聞所損益周鍳於二代
十有二歲王廵狩殷國亦有事于方嶽祀以圭璧樂奏
六歌高祖初興改秦滛祀太宗承循各詔有司其山川
在諸侯者以時祠之孝武皇帝脩封禪之禮思登假之
道廵省五嶽禋祀豐備故立宫其下宫曰集靈宫壂曰
存僊壂門曰望僊門仲宗之世重使使者持節祀焉歲
一禱而三祠後不承前至於亡新&KR0906;用丘虚訖今垣趾
營兆猶存建武之元事舉其中禮從其省但使二千石
以歲時往祠其有風旱禱請祈求靡不報應自是以來
百有餘年有事西廵輙過享祭然其所立碑石刻紀時
事文字摩滅莫能存識延熹四年七月甲子弘農太守
安國亭侯汝南袁逢掌華嶽之主位應古制脩廢起頓
閔其若兹深達和民事神之義精通誠至礿祭之福乃
按經傳所載原本所由銘勒斯石垂之於後其辭曰
巖巖西嶽峻極穹蒼奄有河朔遂荒華陽觸石興雲雨
我農桑資糧品物亦相瑶光崇冠二州古曰雝梁馮于豳
岐文武克昌天子展義廵狩省方玉帛之贄禮與岱亢六
樂之變舞以致康在漢中葉建設宇堂山嶽之守是秩
是望侯惟安國兼命斯章尊修靈基肅共壇場明德惟
馨神歆其芳遏&KR1241;凶札揫歛吉祥歲其有年民說無疆
袁府君肅恭明神易碑飾闕會遷京兆尹孫府君到欽
若嘉業遵而成之延熹八年四月廿九日甲子就袁府君諱
逢字周陽汝南汝陽人孫府君諱璆字山陵安平信都
人時令朱頡字宣得甘陵鄃人丞張昉字少游河南京人
左尉唐佑字君惠河南密人主者掾華隂王萇字德長
京兆尹勑監都水掾霸陵杜遷市石遣書佐新豐郭香察
書刻者潁川邯鄲公修蘇張工(闕)君(闕)
右漢西嶽華山廟碑予得之御史宋君良弼集古錄
引碑文云漢武帝廵省五嶽立宫其下宫曰集靈殿
曰存仙門曰望仙而以為集靈宫者他書皆不見惟
見此碑金石錄引漢地理志云華隂有集靈宫水經
注云敷水北經集靈宫而謂不特此碑載之及觀之
董氏書䟦云集靈宫漢志既書之桓譚嘗賦之張㫤
序曰世宗經集靈之宫而復謂三輔黃圖書其制度
藝文類聚亦書其名則又金石錄之所未及者此亦
可以見博古之難矣
此碑後題云新豐郭香察書楊文貞公䟦謂漢魏之
碑多不載書刻人氏名此獨詳焉遂因之有聞於今
而文貞惟以為郭香書而不曰香察其意盖疑香察
不類人名故也隷釋云東漢循王莽之禁人無二名
郭香察書者察蒞他人之書其說為得此文貞之所
未知然洪氏亦不言為何人書也按徐浩古迹記以
碑為蔡中郎書浩深於字學且生唐盛時殆非鑿空
而言者洪氏失之於不考耳
漢玄儒先生婁夀碑
先生諱夀字元考南陽隆人也曾祖父脩春秋以大夫
侍講至五官中郎將祖父太常博士徵朱爵司馬親父
安貧守賤不可營以禄先生童孩多竒岐嶷有志捥髮
傳業好學不厭不修廉隅不飾小行温然而恭慨然而
義善與人交久而能敬榮沮溺之耦耕甘山林之杳藹
遁世無悶恬佚淨漠遲&KR1795;衡門下學上達有朋自遠冕
紳莘莘朝夕講習樂以忘憂郡縣禮請終不回顧高位
厚禄固不動心麤絺大布之衣糲&KR0008;蔬菜之食蓬戶茅
宇棬樞瓮牗樂天知命確乎其不可拔也是以守道識真之&KR0034;
(音士)高尚其事鄉䣊州鄰(闕)親愛懷年七十有八熹平三年正月
甲子不禄國人乃相與論德處諡刻石作銘其詞曰
皇矣先生懷德惟眀優于春秋玄嚜有成知賤為貴與
世無爭漽&KR1795;衡門禮義滋醇窮下不苟知我者天身歿
聲鬯千載作珍緜之日月與金石存
右漢玄儒先生婁夀碑集古錄云在光化軍乾德縣
予自夷陵貶所再遷乾德令夀有墓在谷城界中而
碑在墓側遂遷碑還縣立於勑書樓下則碑在當時
得免於毁棄者歐陽公之力也隸釋云玄儒先生盖
國人私諡猶陳寔之文範法真之元德而其末流之
弊更相標榜三君八顧之目紛然而竒禍作矣予謂
漢人之好標榜其罹禍固宜然自漢至今千有餘年
而私諡不廢亦未聞有罹禍者此又不可以執一論
也光化軍即今襄陽府之光化縣而乾德亦其地云
漢蕩隂令張君碑
君諱遷字公方陳留已吾人也君之先出自有周周宣
王中興有張仲以孝友為行披覽詩雅煥知其祖高帝
龍興有張良善用蕭何在帷幕之内决勝負千里之外
析珪於留文景之間有張釋之建忠弼之謨帝遊上林
問禽狩所有苑令不對更問嗇夫嗇夫事對於是進嗇
夫為令令退為嗇夫釋之義為不可苑令有公卿之才
嗇夫喋喋小吏非社稷之重上從言考武時有張騫廣
通風俗開(闕一字)畿㝢南苞八蠻西&KR0034;六戎北震五狄東
勒九夷荒遠既賓各貢所有張氏輔漢世載其德爰既
且於君盖其繵縺纉戎鴻緒牧守相係不殞高問孝弟
於家忠謇於朝治京氏易聰麗權略藝於從畋少為郡
吏隠練職位常在股肱數為從事聲無細間徵拜(闕一字)
中除榖城長蟄月之務不閑四門臘正之際休囚歸賀
八月&KR0034;民不煩於鄉隨就虚落存恤高年路無拾遺黎
種宿野黃巾初起燒平(闕一字)市斯縣獨全子賤孔蔑(闕二)
(字)道區别尚書五教君崇其寬詩云愷悌君隆其恩東
里潤色君垂其仁邵伯分陜君懿于棠晉陽珮&KR3762;西門
帶弦君之體素能雙其勛流化(闕一字)基遷蕩隂令吏民
頡&KR0008;隨送如雲周公東征西人怨思奚斯讃魯孝父頌
段前喆遺芳有功不書後無述焉於是刊石整表銘勒
萬載三代以来雖遠猶近詩云舊國其命惟新
於穆我君既敦既純雪白之性孝友之仁紀行来本蘭生有
芬克岐有兆綏御有勛利器不覿魚不出淵國之良幹
垂愛在民&KR0034;沛棠樹温温恭人乾道不繆唯淑是親既多
受祉永享南山千禄無疆子子孫孫
惟中平三年歲在攝提二月震節紀日上旬陽氣厥㭊
感思舊君故吏韋明等僉然同聲賃師孫興刊石立表
以示後昆共享天祚億載萬年
右漢蕩隂令張君碑碑云君陳留已吾人治京氏易
少為縣吏徵拜郎中除榖城長遷蕩隂令後云中平
三年二月故吏韋萌等刊石立表盖其去思碑也字
特完好可讀漢碑中之不易得者攷之東漢地里志
蕩隂屬河内郡即今彰德府之湯隂縣已吾屬陳留
郡即今開封府之夏邑縣
此碑予官京師時嘗於景太史伯時處見舊搨本不
及錄近得之友人丈徵仲按隸釋云東漢及魏其碑
到今不毁者十才一二凡歐趙錄中所無者世不復
有予生去宋數百年而此兩本見歐趙錄中盖未嘗
載隸釋并隸續亦無其文通志金石略所載碑目雖
多然亦未之及乃知昔人之言未必可信而舊物之
在天壤間者固不可盡謂之無也
金薤琳琅卷六
