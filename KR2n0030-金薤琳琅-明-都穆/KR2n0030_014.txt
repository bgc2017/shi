金薤琳琅卷十四
明都穆撰
唐故太尉兼中書令西平郡王贈太師李公神道
碑銘(并序)
特進守司空兼門下侍郎同中書門下平章事
充集賢殿大學士上柱國晉國公臣裴度奉勅
撰
朝散大夫守尚書庫部郎中翰林侍書學士上
柱國賜紫金魚袋臣柳公權奉勅書并篆額
惟天錫成命於我唐保兹國祚生此人傑則西平王李
公其是乎不然何實暴如風振濟葉戴君若鼇冠靈山
横流之中一匡而定公諱晟字良器其先隴西人也後
徙京兆曾祖嵩皇岷州刺史贈澤州刺史祖思恭皇兆
州刺史贈幽州大都督考欽皇左金吾衞大將軍隴右
節度經略副使贈太子太保代有名跡雄于西土公幼
好學學不為人及讀吕張孫吳之書慨然有經邦濟物
之志未弱冠遊秦梁間元侯宿將見者咸器異之乾元
初嘗客武都值酋豪以缺守遘亂殺掠平人公與所從
十數馳而射之殪其為魁者餘黨遂遯&KR0008;所虜獲積如
丘山公一無所取惟椎牛灑酒享士而去邦人感服具
以狀聞特拜左清道率飾以金紫將朝京師自獻方略
屬裔夷中擾有土急賢河隴將帥相繼表用歴二府右
職所至常以(缺一字)謀為其委重累遷至光祿太常卿階
爵在第一品為涇原四鎮北庭節度都知兵馬使四面
都遊奕使懸識虜態周知地形應變不窮有奪有待驥
驟庭而莫展雲出岫而斯飛代宗徵之以左金吾衞將
軍為神策軍兵馬使屬羌蠻犯蜀朝廷濟師命公督其
旅絶棧道而往救焉公御枚過險出賊不意連下堅壁
遂誅首惡還授檢校太子賓客且復舊職建中二年田
悦以魏叛德宗極意致討悉起徂征以公為神策先鋒
都知兵馬使加御史中丞與河東河南等道諸軍合擊
公濟河而行能以衆整及破洹水陣觧臨洛圍轢魏屬
城抵照通邑其推鋒衂銳皆先羣帥而寘力焉遥拜左
散騎常侍兼御史大夫厥功未成聞賊泚肆逆皇居失
守西向慟哭載馳載驅行及代北授檢校工部尚書充
神策行營節度公提孤軍募散卒拊循訓勵以達行在
值懷光中叛大駕再遷加檢校右僕射餘如故尋轉左
僕射同平章事兼京兆尹神策軍京畿鄜坊節度觀察
等使管内及商華等州副元帥公固守渭城决平察壘
調食制用先發我師指甘攻苦皆自我始每一言一誓
聲淚俱發勇夫義士感而使之蔑不濟矣時自雍而東
延于汝洛震于河汴所在征鎮亂略相從公介巨(缺)之
間使聲援斷絶立成師(缺一字)法(缺一字)號令肅嚴蒐補十
旬指揮一舉乘墉壑如通道硩梟鏡以清(缺一字)宫而九
市三條無輟肆之驚無秋毫之犯羽書速告鑾輅爰歸
廓氛祲為祥歲攄憂情為喜氣詩曰允矣君子展也大
成斯之謂歟考古視今論功稱忠者多矣若至危而安
至難而易卓犖跨邁如公莫儔拜司徒兼中書令俄以
凶孽甫寧邊帥猶警岐下任重乃以本官兼鳳翔尹鳳
翔隴右節度觀察等使及四鎮北庭涇原等州副元帥
改封西平郡王加食實封至一千五百戶公名懾戎主
政和藩師始至而生執少安而訓齊逮四載賦輿十倍
其初會課入輔拜太尉中樞如故人或謂公勲望已高
寵渥已極宜從容頥飬稍稍遜避公曰不然人臣外則
盡力内則盡心若止偷榮孰為且哲故每承帷幄之問
則言咈無隠理奪不回大指以東夏可平西陲可復或
已行而事終不顯或未用而身遽不遺以貞元九年八
月四日薨於位春秋六十七德宗撫几哭於别次自都
邑達門畿無士庶無老幼皆發哀相弔則曩時戢兵安
人之德可謂深於元元之骨髓矣冊贈太師法賻加等
以其年十二月十六日葬于高陵縣奉正原鄭國夫人
杜氏祔焉自捐寢至安宅皆所司辦護中貴反覆萬情
所奉如不及焉嗚呼以公之静難扶傾不言所利雖存
殁極位始終殊禮而天意若曰其福享未至故迤延于
後有子曰愿故檢校司空河中節度等使贈司徒五列
雄鎮三為上公曰聰故光祿寺主簿曰總故太子中允
贈兵部郎中曰愻左神武軍大將軍兼御史大夫曰憑
故右威衞大將軍兼御史中丞贈洪州都督曰恕故光
祿卿贈右散騎常侍曰憲檢校左散騎常侍嶺南節度
觀察等使兼御史大夫進因貴胄達以善政曰愬故檢
校左僕射同平章事贈太尉克廣前修仍執醜虜曰懿
故渭南縣尉曰聽檢校司徒義成軍節度觀察等使統
戎按俗是以似之曰惎右羽林軍將軍曰慇嵐州刺史
並地勢吏用兼而有焉粤大和元年秋七月聽拜䟽上
言以公之徽烈則御製披文於渭川矣公之風度則詔
命圖形於雲臺矣惟大其丘隴鬱彼松檟望有祁山之
象拜無峴首之碑將刊貞石式表幽隧乃命臣度稱伐
言時其詞曰
建中季年大盜忽焉皇輿避狄狩于梁州顧謂太師汝
才汝略將威致討必殄宼虐太師泣奉捐軀誓衆度其
成城可以利用赫矣鋪敦傳于墻垣手摶足踦如衝如
援一鼓而破一麾而奔掃清宫闈刷盪妖昏我師莅止
我令行矣都人不知己事方喜飛章告慶飾駕言旋鴻
烈曜古讙聲動天車服之錫河山之誓九命而俯一心
若厲俾侯于岐阜安邊陲藩政既成衮職攸宜嶽降帝
賚矢言詭辭我后嘉猷我躬何為道直氣和勞謙終吉
福履所綏未享萬一上天不惠厚穸遄歸垂裕流光用
延恩&KR0008;翼子肥家將壇台席繼立竒功代傳休績聽與
伯仲永懷高蹤請于朝廷表是丘封帝曰孝哉胡可不
從宣我祖之丕業繄爾父之嘉庸乃詔作銘以觀德齡
太和三年歲次己酉四月庚戌朔六日乙卯建
右唐西平郡王李晟碑裴晉公撰柳公權正書晟在
唐功盖天下可謂偉矣唐書列傳叙其官時與碑不
合碑謂晟由左清道率歴三府右職累遷至光祿太
常卿傳則云授特進試太常卿碑謂晟為涇原四鎮
北庭節度都知兵馬使代宗徵之以左金吾衞將軍
為神策軍兵馬使傳則云以右金吾衞大將軍為涇
原四鎮北庭兵馬使碑謂晟平蜀還授檢校太子賓
客而傳不書碑謂建中二年以晟為神策先鋒都知
兵馬使加御史中丞尋拜左散騎常侍兼御史大夫
傳則云晟為神策先鋒加檢校左散騎常侍兼魏府
左司馬尋授御史大夫碑謂皇居失守授晟檢校工
部尚書充神策行營節度使傳側云詔拜神策行營
節度使碑謂大駕再遷加檢校右僕射尋轉左僕射
同平章事兼京兆尹神策軍京畿鄜坊節度觀察等
使管内及商華等州副元帥復詔晟兼河中晉絳慈
隰節度使又兼京畿渭北鄜坊丹延節度招討使又
進京畿渭北鄜坊商華兵馬副元帥傳則云進晟尚
書左僕射同中書門下平章事復詔晟兼河中晉絳
慈隰節度使又兼京畿渭北鄜坊丹延節度招討使
又進京畿渭北鄜坊商華兵馬副元帥碑謂鑾輅爰
歸拜司徒兼中書令俄以本官兼鳳翔尹鳳翔隴右
節度觀察等使及四鎮北庭涇原等州副元帥改封
西平郡王傳則云拜晟司徒兼中書令尋拜鳳翔隴
右涇原節度使兼行營副元帥徙王西平郡晟之碑
作於當時而史成於後代要當以碑為是
唐故左街僧錄内供奉三教談論引駕大德安國
寺上座賜紫大達法師玄秘塔碑銘(并序)
山南西道都團練觀察處置等使朝散大夫兼
御史中丞上柱國賜紫金魚袋裴休撰
朝議大夫守右散騎常侍充集賢殿學士兼判
院事上柱國賜紫金魚袋柳公權書并篆額
玄秘塔者大法師端甫(缺一字)骨之所歸也於戱為丈夫
者在家則張仁義禮樂輔天子以扶世導俗出家則運
慈悲定慧佐如来以闡教利生捨此無以為丈夫也背
此無以為達道也和尚其出家之雄乎天水趙氏世為
秦人初母張夫人夢梵僧謂曰當生貴子即出囊中舍
利使吞之(缺一字)誕所夢僧白晝入其室摩其頂曰必當
大弘法教言訖而滅既成人高顙深目大頥方口長六
尺五寸其音如鐘夫將欲荷如来之菩提(缺一字)生靈之
耳目固必有殊祥竒表歟始十歲依崇福寺道悟禪師
為沙彌十七正度為比丘隸安國寺具威儀於西明寺
照律師禀持犯於崇福寺昇律師傳惟識大義於安國
寺素法師通涅槃大旨於福林寺崟法師復夢梵僧以
舍利滿琉璃器使吞之且曰三藏大教盡貯汝腹矣(缺二)
(字)經律論無敵於天下囊括川注逄源會委滔滔然莫
能濟其畔岸矣夫將欲伐株杌於情田雨甘露於法種
者固必有勇智宏辯歟無何(缺一字)文殊於清凉衆聖皆
現演大經於太原傾都畢會德宗皇帝聞其名徵之一
見大悦常出入禁中與儒道議論賜紫方袍歲時錫施
異於他等復詔侍皇太子於東朝順宗皇帝深仰其風
親之若昆弟相與卧起恩禮特隆憲宗皇帝數幸其寺
待之若賓友常承顧問注納偏厚而和尚符彩超邁詞
理響捷迎合上旨皆契真乘雖造次應對未嘗不以闡
揚為務繇是天子益知佛為大聖人其教有大不思議
事當是時朝廷方削平區夏縳吳斡蜀瀦蔡蕩鄆而天
子端拱無事詔和(缺二字)緇屬迎真骨於靈山開法場於
秘殿為人請福親奉(缺)既而刑不殘兵不黷赤子無愁
聲蒼海無驚浪蓋參用真宗以毗(缺二字)政用之明效也
夫將欲顯大不思議之道輔大有為之君固必有冥符
玄契歟掌内殿法儀錄左街僧事以摽表淨衆者凡一
十年講涅槃(缺一字)識經論處當仁傳授宗主以開誘道
俗者凡一百六十座運三密於瑜伽契無生於悉地日
持諸部十餘萬遍指淨土為息肩之地嚴金(缺二字)報法
之恩前後供施數十百萬悉以崇飾殿宇窮極雕繪而
方丈匡牀静慮自得貴臣盛族皆所依慕豪侠工賈莫
不瞻嚮薦金寳以致誠(缺一字)端嚴而禮足日有千數不
可殫書而和尚即衆生以觀佛離四相以修善心下如
地坦無丘陵王公輿臺皆以誠接議者以為成就常(缺一)
(字)輕行者惟和尚而已夫將欲駕横海之大航拯迷途
於彼岸者固必有竒功妙道歟以開成元年六月一日
西向右脅而滅當暑而尊容若生竟夕而異香猶鬱其
年七月六日遷於長樂之南原遺命茶毗得舍利三百
餘粒方熾而神光月皎既燼而靈骨珠圓賜謚曰大達
塔曰玄秘俗壽六十七僧臘四十八門弟子比丘比丘
尼約千餘輩或講論玄言或紀綱大寺脩禪秉律分作
人師五十其徒皆為達者於戲和尚其出家之雄乎不
然何至德殊祥如此其盛也承襲弟子義均自政正言
等克荷先業(缺)守遺風大懼徽猷有時堙没而今閣門
使劉公法行最深道契彌固亦以為請願播清塵休嘗
遊其藩備其事隨喜讃歎蓋無愧辭銘曰
賢劫千佛第四能仁哀我生靈出經破塵教網高張孰
辯孰分有大法師如從親聞經律論藏戒定慧學深淺
同源先後相覺異宗偏義孰正孰駁有大法師為作霜
雹趣真則滯涉俗則流象狂猿輕鈎檻莫收柅制刀斷
尚生瘡疣有大法師絶念而遊巨唐啟運大雄垂教千
載冥符三乘迭耀寵重恩顧顯闡讃導有大法師逄時
感召空門正闢法宇方開峥嶸棟梁一旦而摧水月鏡
像無心去来徒令後學瞻仰徘徊
會昌元年十二月廿八日建
右唐大達法師玄秘碑裴休撰柳公權正書歐陽公
嘗謂物之所遭有幸不幸詩書遭秦不免煨燼而浮
屠老氏以託於字畫之善遂見珍蓄若此碑是已嗚
呼緇流之藉文字以傳後世如予之所錄蓋不止於
一玄秘也
唐柳公權小字清淨經
右唐柳公權小字清淨經予得舊搨本於四明豐觧
元坊豐得之鄉人徐蘭蘭好作隸字不師漢人而師
宋廬陵朱恊極蘇學嘗有恊極所書敬齋箴石刻字
畫無法俗惡可厭後之人乃有好之如徐氏者亦其
所遭然也因識此漫及之
金薤琳琅卷十四
