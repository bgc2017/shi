金薤琳琅卷七
明都穆撰
漢堂邑令費鳳碑
惟熹平六年歲格于大荒無射之月堂邑令費君寢疾卒
嗚呼哀哉於是夫人元弟故(闕三字)守卜胤追而誄之其辭曰
君體履柔和温其如玉脩孝友乎閨閾執忠謇於王
室立迹州郡仕更右職舉直措枉強禦(闕)貸貢孝
三署勛譽有則出宰近甸民懷厥德色斯輕翔翻然高
潔王人述職分(闕)班爵台(闕二字)招助鼎調物退已進弟
不營榮祿栖遲歷稔項領滯畜鄣土不庭黔民作(闕一字)
命君(闕二字)政化(闕)行從善遷惡三朞致道有耻且格牧
守旌功轉在堂邑垂拱不言而民帥伏三時之間卒以
(闕)洽旻天不弔命也早歿春秋六十六棃儀瘁傷泣涕
連灑豈愛我躬命不可贖臨終迷(闕三字)内發祖業良田
畝直一金推予弟息辭位讓財行義高邵卓不可及名
實相副有始有卒(闕二字)人善&KR2774;方切惻
故吏故鄣施業字世堅義民堂邑戚忠忠年十有一慈考
早隕喪以備於禮制蓬首而(闕三字)壤而消辟地(闕三字)行母
氏以(闕四字)而悼傷服(闕)菲五五縗杖莫未除廣陵之郡
守東海(闕二字)聞寢疾而終卒凡百普悲(闕四字)舜化比屋之
餘慶隨(闕)棺柩車哀以而逆之祖載已畢託還返其故鄉
君(闕)其節操悲其有(闕二字)每以(闕五字)其老親忠(闕二字)君厚
德念君之仁恩聞君之隕隧剥斷而辛酸復截縗麻杖(闕)
君之柩棺扶號而竭(闕)泣涕其(闕八字)甫於岐山(闕字)其從之
迷君而到官上書而薦君盡禽息之(闕三字)君之(闕三字)君(闕)
三(闕七字)於山(闕)列種嘉竒樹特為之潤解忠業與(闕二字)
猶君恩使然雖君有大化孰能爾者難子喪之終(闕三字)思
其顔而(闕)死可贖不愛(闕二字)人今君(闕)於彼卓譎而超
倫吏民慕高蹤来者其如雨偉名建(闕一字)石垂示於(闕二字)
門下功曹徐侃字元節主簿吕嘉字元(闕)主史陳信
字聖舉主記史(闕)忠字建臺門下游徼(闕二字)字叔騰
門下賊曹(闕二字)字聖臺門下史曹助字仲臺(闕)吏吕常
字孝讓從掾位徐超字元貴
右漢堂邑令費君碑乃吾夫人之弟卜胤所撰盖誄
辭也辭之後載鄣土故吏施業堂邑義民戚忠皆竭
力送終而忠之所行尤為卓絶攷之費君沒時忠有
廣陵之役既聞訃來奔祖載還鄉及葬有期復截衰
麻扶號柩前列植丘木誠可謂之義矣漢去古未遠
故民俗之厚如此若後世其可得哉
漢堂邑令費鳳别碑
君舅家仲孫甘陵石勛字子才載馳載驅來奔于喪庭
肝催意悲感切傷心瞻彼碑誄懷之好音司馬慕藺相
南容復白珪仰之以彌高鑚之而彌堅不堪哀且思叙
詩之一篇庶幾昔子夏起夫子之所言其辭曰
君諱鳳字伯蕭梁相之元子九江太守之長兄也世德
襲爵銀艾相亞恢遐祖之鴻軌拓前代之休蹤逸越而難繼
非羣愚之所頌仁義本於心慈孝著於性言不失典術
行不越矩度清潔皦爾埿而不澤恤憂矜戹施而不記
由近及遠靡不覆載故能闡令名而雲騰揚盛聲而風
布踐郡右職三貢獻計辟州式部忠以衛上漢安二年
吳郡太守東海郭君以君有逶蛇之節自公之操年世
一舉孝廉拜郎中除陳國新平長神化風靡惠以流下
静而為治匪煩匪擾乾乾日禝(闕二字)此黔首功成事就
色斯高舉宰司委職位思賢以自輔玄懿守謙虚白駒
以(闕一字)隉丹陽有越寇沒(闕四字)命君討理之試守故鄣
長蓋危亂有不讓又畏此之(闕二字)而(闕)牧爰止其師旅
&KR0008;若飛鷹鵕(闕一字)若夫虓虎彊者綏以德弱者以仁撫
簡在上帝心功訓而特紀轓輿宰堂邑朞月而致道祝
(闕四字)遂據于卿尹中表之恩情兄弟與甥舅蔦與女蘿
性樂松之茂好聞君顯令名舉宗為歡喜不悟奄忽終
蔵形而匿景耕夫釋耒耜桑婦投鉤筥道阻而且長望
遠淚如雨策馬循大路褰裳而涉洧(闕二字)歌(闕一字)離思
黃鳥集于楚惴惴之臨穴送君於厚土嗟嗟悲且傷每
食(闕)不絶夫人篤舊好不以存亡改文平感渭陽悽愴
益以甚諸姑咸辟踊爰及君伯姊孝孫字元宰生不識
考妣追惟厥祖恩蓬首斬縗杖世所不(闕)為流稱於鄉
黨見吾若君存剥裂而不已一别會無期相去三千里
絶翰永忼慨泣下不可止
右漢堂邑令費鳳别碑歐陽公直以為費鳳碑趙明
誠則以為費鳳碑隂隸釋謂費氏父子三碑並列於
吳興校官盖鳳之父汎為梁相有碑而鳳亦自有碑
此則鳳中表石勛字子才之所述也集古後錄謂勛
不遠三千里而會中表之喪觀此情友親厚之心可
以悠然而生則隸釋所稱别碑為是三碑今皆不存
此予得之四明豐解元坊宋搨本也
漢溧陽長潘乾校官碑
盖漢三百八十有七載(闕三字)于(闕四字)銘工著斯金石畀誄曰
溧陽長潘君諱乾字元卓陳國長平人盖楚大傅潘
崇之末緒也君禀資南(闕一字)之(闕四字)德之絶操髫髦
(闕一字)敏(闕一字)學典謨祖講詩易剖演奥藝外覽百家衆
(闕一字)契聖抱不測之謀秉高世之介屈私趨公即仕佐
上郡位既重孔武赳著疾惡義形從風征暴執訊獲首
除曲阿尉禽姦剗猾寇息善歡履孤竹之廉蹈公儀之
絜察廉除兹初厲清肅賦仁義之風(闕三字)之跡垂化放
乎岐周流愛雙乎(闕二字)親賢寳智進直退慝布政優優
令儀令色獄無吁嗟之冤野無叩匈之結矜孤頤老表
孝貞節重義輕利制戶六百省無正繇不責自畢百姓
心歡官不失實於是遠人聆聲景附樂受一廛既來安
之(闕一字)役三年惟泮宫之教反(闕一字)俗之禮構脩學宫
宗懿招德既安以寧干侯用張籩豆用陳發彼有的雅
容(闕一字)閑鍾磬縣矣于胥樂焉乃作叙曰
翼翼聖慈惠我黎蒸貽我潘君平兹溧陽彬文赳武扶弱抑
彊(闕一字)刈骾雄流惡顯忠咨疑元老師賢作朋脩學童冠琢
質繡章寔天生德有漢將興尚旦在昔我君存今(闕一字)此
龜艾遂尹三梁永世支百民人所彰子子孫孫畀爾熾昌
丞沛國銍趙勲字蔓伯左尉河内汲董並字公房右
尉豫章南昌程陽字孝遂時將作吏名戶曹掾楊淮議
曹掾李就議曹掾桓檜戶曹史賀(闕一字)從掾位侯祖主
記史吳超門下史吳訓門下史吳翔門下史時球
光和四年十月己丑朔廿一日己酉造
漢校官碑宋紹興十一年溧水尉喻仲遠得於固城
湖濱置之官舍今在孔廟之大門右長樂陳長方雖
嘗筆其所得本末釋文則未之見碑以靈帝光和四
年歲在辛酉造距今凡一千一百五十三年番陽洪
景伯先生出字為之釋謂挈為契䔣為黎畀為㑭&KR0008;
為野賚為責剗去其刀賢去其貝干侯與豻侯通尚
旦謂太公周公可謂精審有據其餘不可辨者尚有
二十七字今觀首行自三百字以下上斯字凡十有
六字比之洪氏作釋文時又皆不可攷且如第三行
之字之下是禱字禱下闕一字有天字敏之上是克
字衆之下是儁字退之下是慝字役之上為復反之
下為失此之上為即皆隠隠可見洪則悉以為闕又
如既安且寧則以為㠯寧梅檜則以為桓檜豈當時
誤於墨本而然耶溧陽志至謂元卓為元貞是又以
名乾而傅會也禧承乏於茲暇日與士友曹國傑摩
挲久之得其二三因以洪先生釋文列於上僣附所
見於其下勒諸樂石以補前脩之所未及者餘尚俟
博雅君子云至順四年龍在癸酉夏五月文學掾濟
隂單禧謹識
右漢溧陽長潘乾校官碑在今南畿溧水縣學盖溧
水即漢溧陽地也予初得此碑而不知其有釋文近
始得之乃元至順四年校官單禧所為而刻之者也
禧謂此碑宋紹興中縣尉喻仲遠得於固城湖濱置
之官舍則其得免於毁棄仲遠之力也禧又有䟦謂
考訂碑文與隷釋不同者二十七字而復辨溧陽志
之失可謂有功於文字者故備錄之
漢郎中鄭固碑
君諱固字伯堅蓍君元子也含中和之淑質履上仁(闕三)
(字)孝友著乎閨門至行立乎鄉黨初受業於歐陽遂窮
究於典籍膺游夏之文學襄冉季之政事弱冠仕郡吏
諸曹掾史主簿督郵五官掾功曹入則腹心出則爪牙
忠以衛上清以自脩犯顔謇諤造&KR0008;詭辭加以好成方
類推賢達善逡遁退讓當世以此服之邦后珍瑋以為
儲舉先屈計掾奉我(闕)貢清眇冠乎羣彦德能簡乎聖
心延熹元年二月十九日詔拜郎中非其好也以疾固
辭未滿期限從其本規乃遘凶愍年四十二其四月廿
四日遭命隕身痛如之何先是君大男孟子有揚烏之
才善性形於岐嶷(闕二字)見於垂髫年七歲而天大君夫
人所共哀也故建(闕)共墳配食斯壇以慰考妣之心琦
瑶延以為至德不紀則鍾鼎奚銘昔姬(闕二字)武弟述其
兄綜(闕四字)行於蔑陋獨曷敢忘乃刊石以旌遺芳其辭曰
於惟郎中寔天生德頤親誨弟虔恭竭力教我義方
導我禮則傳宣孔業作世模式從政事上忠以自勗貢
計王庭華夏歸服帝用嘉之顯拜殊特將從雅意色斯
自得乃遭氛災隕命顛沛家失所怙國(闕)忠直俯哭誰
訴仰號焉告嗟嗟孟子苖而弗毓奉我元兄脩孝罔極
䰟而有靈亦歆斯勒
右漢郎中鄭固碑歐陽公謂碑文磨滅官閥卒葬年
月皆莫可考予家本磨滅尤甚蓋以去歐公之遠也
而隸釋所載文字獨完其云君蓍君之子延熹元年
四月廿四日遭命隕身年四十二則門閥與卒固可
考也歐公所錄在隸釋之前而乃云云若此不可曉
也
漢廬江太守范府君碑
君諱式字(闕八字)功存有夏寔曰御龍(闕)胙商周世昭其
隆晉主夏盟有士會者光演弘謨翼崇霸業錫邑命族
(闕)為范氏則其後也君禀靈醇之茂度體玄亮之殊高
徽柔懿恭明允篤恕九德靡爽百行淵備弘道躭藝恢
韜墳籍探賾硏機罔深不入若乃立德隆禮樹節寳真
志諒足以弼國篤友足以輔仁用能昭其洪懿聲充宇
甸接華彦於汝墳潤枯斃於荆漢超管鮑之遐蹤信靈
誶乎炳煥是以(闕)化泉流芳(闕)鴻舊燿仁闡於權輿濟
俗侔乎皇訓群公偉焉弓旌盈路再讓考(闕二字)三府舉
高第侍御史拜冀州刺史糾剔瑕慝六教允施翰飛肅
於鷹揚典刑(闕二字)軌(闕)帝(闕)其勲遷廬江太守擬泰和
以陶化昭八則以隆治彌(闕)弘略惠訓亡倦(闕二字)恊(闕三)
(字)齊(闕二字)清源之深閎寳䟽氏之至順以疾告辭韜光
潜燿詠琴詩以寧(闕九字)其猶充洽外内寔紹德之奥藪
而儀民之淵表也未亮三事(闕三字)終(闕六字)常山相暨子
氾孫而胤嗣罔繼粤青龍三年正月丙戌縣長汝南薛
(闕七字)感靈墠之不饗思隆懿模以紹奕世乃與縣之碩
儒咨典謨之中(闕)同宗(闕三字)之胄昭告祖考俾守厥祀
本(闕)著宣融之祚人神恊休茂之慶焉禮也於是鄉(闕二)
(字)上計掾翟循州部泰山從事史翟邵等僉以為君雖
煇名載籍光颺前列而靈墳亡(闕)儀問靡述遂相與略
依舊傳昭撰景行刊銘樹墓以聲百世其辭曰
於昭上德實唐之胤誕表靈和蹈規履信窮神周覽袛道
之訓邁德徽猶鴻漸(闕)舊穢彼夸毗寳此醇懿以文會友以
仁翼(闕)敷化濟殖羣生以遂永言孝思民之攸塈如何
昊天不信其軌明德不報胤(闕)亡紀爰輯訓典詢爾髦
士育兹赫(闕)以永遐祉詒厥孫謀燿於萬祀
右漢廬江太守范式碑式仕漢為侍御史拜荆州刺
史遷守廬江官亦不卑而史氏列之獨行傳中盖以
式之可重者在厚於友誼其官爵固可略也此碑但
云篤友足以輔仁及云超管鮑之遐蹤其外更無他
語洪丞相謂未足以光颺盛德是已唐李嗣真書後
品以碑為蔡伯喈書考之碑立於魏明帝青龍三年
則非伯喈之筆明矣後鄭氏金石略亦云是蔡公書
則又承書品之誤也
金薤琳琅卷七
