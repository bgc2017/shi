金薤琳琅卷十
明都穆撰
唐故右武衞將軍贈工部尚書上柱國上蔡縣開
國侯臧公神道碑銘(并序)
金紫光祿大夫行撫州刺史上柱國魯郡開國
公顔真卿撰并書
翰林待詔光祿卿李秀巖篆額
公諱懷恪字貞節東莞人其先出于魯孝公之子彄字
子臧大夫不得祖諸侯其孫以王父字為氏僖哀二伯
既納忠於魚鼎文武兩仲亦不朽於言哲文人成功而
遁迹子原抗節而捨生義和辭金飾之器榮緒奮陽秋
之筆賢達繼軌紛綸至今曾祖滿隋驃騎將軍祖君寵
皇通議大夫靈州督府長史父善德朝散大夫贈銀州
刺史咸務遠圖克開厥後恤胤之慶世祀宜哉公即銀
州之第三子也身長六尺一寸眉目雄朗鬚髯灑秀雅
善騎射尢工尺牘沉靜少言寬仁得衆竒謀沖邈英勇
冠倫友于弟兄謹爾鄉黨每敦詩而執禮不茹柔以吐
剛莅事而剖判泉流臨戎而智略鋒起古所謂文武不
墜高明有融者焉少以勲勞亟紆戎紱開元初嘗遊平
盧屬奚室韋大下公挺身與戰所向摧靡繇是發名玄
宗聞而嘉之拜勝州都督府長史銳精佐理絜矩當官
朔漠不空邊隅用人俄拜左衛率府左郎將轉右領軍
中郎將兼安北都護中受降城使朔方五城都知兵馬
使戎事齊足十萬維羣我伐用張軍威以肅由是深為
節度使王晙所器奏充都知兵馬使嘗以百五十騎遇
突厥斬啜八部落十萬餘衆於狼頭山殺其數百人引
身據高環馬禦外虜矢如雨公徒且殱遽而紿之曰我
為臧懷恪勅令和汝何得與我拒戰于時僕固懷恩父
設之適在其中獨遮護之諸部落持疑不肯公刲羊以
盟之仗義以責之衆皆感激由此獲免遂與設之部落
二千帳来歸後充河西軍前將盤禾安氏有馬千駟怙
富不虔一族三人立皆毆斃軍州悚懷疇敢不祗極為
節度相國蕭嵩所賞後充河源軍使兼隴右節度副大
使關西兵馬使拜右武衞將軍吐蕃不敢東向者累年
俄封上蔡縣開國侯開元十二年歲次甲子春二月二
十有六日薨于鄯城之官舍享年五十六其年八月二
十三日詔曰故具官某頃以幹能亟承任使操行逾謹
勞效未酬不幸遷殂良增追悼可贈右領軍衛大將軍
即以其年冬十月庚戌遷窆于京兆府三原縣北原禮
也嗚呼公兄左羽林軍大將軍平盧副持節懷亮以方
虎之材膺爪牙之任孔懷斯切致美則深七子游擊將
軍崇仁府折衝希崇豐州别駕贈宋州刺史希昶左武
衞將軍朔方節度副使贈太子賓客希忱右衞左郎將
劍南討擊副使贈汝州刺史希愔右驍衞郎將靜邊軍
使贈祕書監希景寧州刺史左金吾衞將軍贈揚州大
都督希晏開府儀同三司行太子詹事兼御史大夫邠
寧山南觀察使集賢待制工部尚書渭北節度使魯國
公希讓等夙漸詩禮恭承教義芬潤挺蘭玉之姿英威
矕虓闞之質而希讓識度弘遠器謀沉䆳仁親以孝殿
國以忠綽裕冠於人倫勲勞懋於王室至德中今上為
元帥東伐肇允押牙從收兩京陟降左右入侍帷幄既
崇翼戴之功出擁麾幢載叶澄清之寄加以篤睦羣從
糺綏宗族吉凶贍恤終始無渝行道之人孰不嗟尚肅
宗以公有謀翼之勤乾元三年春三月贈魏州刺史寳
應元年冬十月又贈太常卿廣德元年冬十月詔曰孝
以立身可揚名於後代忠能事主故追榮而及親開府
儀同三司兼御史大夫元帥都虞候魯國公臧希讓亡
父贈太常卿懷恪業茂勲賢地華簮紱佩忠信而行已
包禮樂以資身守節安卑幽貞自處飬蒙全正聲利不
營雖與善無徵促靈悲於逝晷而積善垂祐餘慶光於
後昆故得業濟艱難功参締造焉出有藩條之寄入多
爪牙之任位以德遷禮宜加等父由子貴贈合超倫宜
登八座之榮式慰九原之路又贈工部尚書褒異之典
於斯為盛臧氏自驃驍而下世以材雄朔陲尚書既還
特以功懋當代兄弟子姪勲賢間出自天寳距開元乘
朱輪而拖珪組數百人迨于今兹繁衍彌熾綰軍州而
握兵要者相望國都有後之慶固殊異於他族者矣真
卿早歲與公兄子謙為田蘇之游敦伯仲之契晚從大
夫之後每接嘗寮之歡故公之世家竊備見聞敢述遺
烈將無媿辭銘曰
魯史褒者臧孫有之陳魚則諫納鼎以規殁貴言立時
稱聖為仁昭典墳智叶蓍龜世濟忠肅(缺字)光羽儀以至
夫公英明雄毅鶚視騰彩龍驤作氣鋒淬霜陵妙窮金
匱謀猷泉寫翰墨風駛儒勇是兼勲庸以位介馳戎馬
猛奮虓虎絶漠援孤連兵戰苦萬虜鳴鏑紛紛如雨一
身抗詞諤諤連柱精貫霜日氣雄鉦鼓狄人義激僕固
誠全眇漫窮裔隨降幾千野靜沙雪風恬寒煙我騎如
雲我旗連天牧無南向凱有北全天子休之命侯開國
謂福而壽康衢騁力奚命之邅幽扃是即十城玉折萬
里鵬息陣雲蒼蒼日暮無色令人趨奉天眷孔明九原
不作八座哀榮勇列徽範芳時懿名里成冠蓋族茂簮
纓萬古千祀瞻言涕零
右唐臧尚書墓碑顔魯公撰并正書尚書墓在陕西
之三原縣顔公此刻人間少傳予向以使事道陕得
之尚書七子希崇希旭希忱希愔希景希晏希讓皆
為顯官而希讓至魯國公顔公文集復有臧氏糾宗
碑書七子官爵與此不同
唐茅山玄靜先生廣陵李君碑銘(并序)
金紫光祿大夫行湖州刺史上柱國魯郡開國
公顔真卿撰并書
先生姓李氏諱含光廣陵江都人本姓弘以孝敬皇帝
廟諱改焉二十一代祖宏江夏太守避王莽徙居晉陵
遂為郡人高祖文嶷陳桂陽王國侍郎曾祖榮皇朝雷
州司馬祖師龕隱居以求其志徙于江都父孝感博學
好古雅脩彭耼之道與天台司馬練師子微為方外之
交尢以篤慎著于州里考行議諡曰正隱先生母琅
邪王氏賢明有德行先生孩提則有殊異晬日獨取孝
經如捧讀焉羈丱好靜處誦習墳典年十八志求道妙
遂師事同邑李先生遊藝數年神龍初以清行度為道
士居龍興觀尢精老莊周易之深趣執喪過哀口不嘗
甘旨之味食惟穬麥而已封植膳羞皆經其手號毁骨
立親族莫不傷之開元十七年從司馬鍊師於王屋山
傳授大法靈文金記一覽無遺綜核古今該明奥旨玄
宗知先生偏得子微之道乃詔先生居王屋山陽臺觀
以繼之歲餘請居茅山纂脩經法頻徵皆謝病不出天
寳四載冬乃命中官齎璽書徵之既至延入禁中每欲
諮禀必先齋沐他日請傳道法先生辭以足疾不任科
儀者數焉玄宗知不可而止先生嘗以茅山靈跡剪焉
將墜真經秘籙亦多散落請歸脩葺乃特詔於楊許舊
居紫陽以宅之仍賜絹二百疋法衣兩副香爐一具御
製詩及序以餞之又禁於山側採捕漁獵食葷血者不
得輒入公私祈禱咸絶牲牢先生以六載秋到山是歲
詔書三至渥澤頻繁輝映崖谷初山中有上清真人許
長史楊君陶隱居自寫經法歴代傳寳時遭喪亂散逸
無遺先生奉詔搜求悉備其跡而進上之先時玄宗將
求大法請先生為師先生竟執謙冲辭疾而退(闕)七載
春玄宗又欲受三洞真經以其年春之三月中官齎璽
書云其月十八日尅授經誥是日於大同殿潔脩其事
遂遥請先生為玄師并賜衣一襲以申師資之禮因以
玄靖為先生之嘉號焉仍詔刻石於華陽洞宫以志之
是歲夏五月隱居先生合丹之所有芝草八十一莖散
生於松石之間詔俾先生於中官啟告靈仙緘封表進
夏又詔以紫陽觀側近二百戶太平崇元兩觀各一百
戶並蠲其官徭以供香火秋七月又徵先生既至請居
道觀以飬疾九載春辭歸舊山其年夏六月前生靈芝
之所又産三百餘莖煌煌秀異人所莫覩先生又圖而
奏之是歲冬又徵先生於紫庭别院館之十載秋先生
又懇詞告老御製序詩以餞之十有一載先生奉詔與
門人韋景昭等於紫陽之東鬱岡山别建齋院立心誠
肅是夜仙壇林間遍生甘露因以上聞特詔嘉異初隱
居先生以三洞真法傳昇玄先生昇玄付體玄先生體
玄付正一先生正一付先生自先生距於隱居凡五葉
矣皆總習妙門大正真法所以茅山為天下道學之所
宗矣於戲是非可齊也物我均焉生死可忘也覺夢同
焉如此者何域心於變化之際哉先生以大歴己酉歲
冬十一月十有四日遯化於茅山紫陽之别院春秋八
十有七其年十二月八日門人赴喪而至者凡數千人
號奉冠舄遷窆于雷平山之西陲遺命以松棺竹杖木
几水瓶香奩香爐置於藏内門弟子等仰奉嘉猷克遵
儉德先生識思真淳業行高古道窮情性之本學冠天
人之際所以優游句曲鬱為王者之師出入明庭特寵
肩輿之貴是知順風而問昔稱於黃帝望山而請今見
於玄宗矣又博覽羣言長於著撰嘗以本草之書精明
藥物事關性命難用因循著音義兩卷又以老莊周易
為潔淨之書著學記義略各三篇内學記二篇以續仙
家之遺事皆名實無違詞旨該博初先生幼年頗工篆
籀而隸書尢妙客或賞之云賢於其父因投筆不書玄
宗詔山人王&KR0776;強請先生楷書上經一十三紙以補楊
許之闕先生能於隂陽數術之道而不以藝業為能極
於轉練服食之事而不以壽飬為極但冥懷素朴妙味
玄津非夫博大之至人孰能盡於此真卿乾元二年以
昇州刺史充浙江西節度欽承至德結慕玄微遂專使
致書於茅山以抒誠懇先生特令韋鍊師景昭復書於
真卿恩眷綢繆足勵超然之志然宗師可仰望紫府而
非遥王事不遑寄白雲而攸遠洎大歴六年真卿罷刺
臨川旋舟建鄴將宅心小嶺長庇高蹤而轉刺吳興事
乖夙願徘徊郡邑空懷尊道之心瞻望林巒永負借山
之記而景昭洎郭閎等以先生茂烈芳猷願銘金石乃
邀道士劉明素求託斯文真卿與先生門人中林子殷
淑遺名子韋渠牟嘗接采真之遊緒聞含一之德敢強
名於巷黨曷足辯於鴻蒙其詞曰
抱一混茫人之紀綱先生以之氣王神強乃啟玄旨玄
門以彰乃為帝師帝道惟康甘露呈瑞靈芝效祥上士
云感高風再揚鶴返仙廟雲辭帝鄉退歸而老妙識行
藏德本無累道心有常寔曰形觧孰云坐忘伐石表墓
勒銘傳芳谷變陵遷厥跡彌光
大歴十二年夏五月建渤海吳崇休鐫
右唐玄靖李先生碑顔魯公撰并正書碑稱隱居先
生以三洞真法傳升玄先生升玄付體玄先生體玄
付正一先生正一付先生自先生距隱居凡五葉矣
今考之隱居先生者梁陶弘景升玄為王遠知體玄
為潘師正正一為司馬子微三人唐書有傳惟玄靖
無之予嘗遊茅山至玉晨觀其前有雷平池池南為
伏龍岡玄靖葬其上碑今在觀中四周皆刻文字道
士以亭覆之
金薤琳琅卷十
