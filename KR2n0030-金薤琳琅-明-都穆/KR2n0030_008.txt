金薤琳琅卷八
明都穆撰
隋柱國左光禄大夫弘義明公皇甫府君碑
銀青光禄大夫行太子左庶子上柱國黎陽縣
開國公于志寧製
夫素秋肅煞勁草標於疾風叔世艱虞忠臣彰於赴難
銜須授命結纓殉國英聲煥乎記牒徽烈著於旂常豈
若釁起蕭墻禍生蕃翰強踰七國勢重三監其有蹈水
火而不辭臨鋒刃而莫顧激清風於後葉抗名節於當
時者見之弘義明公矣君諱誕字玄憲安定朝那人也
昔立效長丘樹績東郡太尉裂壤於槐里司徒胙土於
耏門是以車服旌其器能茅社表其勲德銘功衛鼎騰
美晉鍾盛族冠於國高華宗邁於欒郤備在史牒可略
言焉曾祖重華使持節龍驤將軍梁州刺史潤木暉山
方重價於趙璧媚川照闕曜竒采於隨珠祖和雍州贊
治贈使持節散騎常侍車騎大將軍儀同三司膠涇二
州刺史高衢將騁遽叐追風之足扶搖始摶早墜垂天
之羽父璠使持節驃騎大將軍開府儀同三司隨州刺
史長樂恭侯横劔梐枒威重冠軍㭊瑞蕃條聲高勃海
公量包申伯禀嵩山之秀氣材兼蕭相降昴緯之淑精
據德依仁居貞體道含章表質詎待變於朱藍恭孝為
基寧取訓於橋梓鋒剸犀象百練挺於昆吾翼掩鴛鴻
九萬奮於溟海摶韜(闕)産文贍卿雲孝窮温清之方忠
盡匡救之道同何充之器局被重晉君類荀攸之宏啚
見知魏主斯故&KR0694;羅衆藝囊括羣英者也起家除周畢
王府長史榮名蕃牧則位重首寮祇服睢陽則譽光上
客既而蒼精委馭炎運啓啚作貳邊服寔資令望授廣
州刺史悅近來遠變輕訬於雕題伐叛懷柔漸淳化於
緩耳蜀王地處維城寄深磐石建旟玉壘作鎮銅梁妙
擇竒材以為僚佐授公益州總管府司法昔梁孝開國
首辟鄒陽燕昭建邦肇徵郭隗故得馳令問於碣館播
芳猷於平臺以古方今彼此一也尋除尚書比部侍郎
轉刑部侍郎趨步紫庭光映朝列折旋丹地譽重周行
俄遷治書侍御史彈違糺慝時絶權豪霜簡直繩俗寢
貪競隨文帝求衣待旦志在恤刑呪網泣辜情存緩獄
授大理少卿公巨細必察同張季之聽理寬猛相濟比
于公之無冤但禮闈務殷樞轄寄重允膺此職寔難其
人授尚書右丞洞明政術深曉治方臧否自分條目咸
理丁母憂去職哀慟里閭隣人為之罷社悲感衢路行
客以之輟歌孝德則師範彛倫精誠則貫徹幽顯雖高
曾之至性何以加焉尋詔奪情復其舊任於時山東之
地俗阜民澆雖預編民未行聲教詔公持節為河北河
南道安撫大使仍賜米五百石絹五百匹公輶軒布政
美冠皇華之篇擁節觀風榮甚繡衣之使事訖反命授
尚書左丞然并州地處參墟城臨晉水作固同於西蜀
設險類於東秦寔山河之要衝信蕃服之襟帶授公并
州總管府司馬加儀同三司公贊務大邦聲名籍甚精
民感化黠吏畏威屬文帝劔璽空留鑾蹕莫反楊諒率
太原之甲擁河朔之兵方叔叚之作亂京城同州吁之
挺禍濮上雖無當璧之兆乃懷奪宗之心公備說安危
具陳逆順翻納魏勃之策反被王悍之災仁夀四年九
月溘從運往春秋五十有一萬幾起殱良之歎百辟興
喪予之悲切孔氏之山頽痛楊君之棟折贈柱國左光
禄大夫封弘義郡公食邑五千戶諡曰明公禮也喪事
所須隨由資給賜帛五千叚粟三千石惟公温潤成性
夙表白虹之珍黼黻為文幼(闕五字)行已窮於六本藴德
包於四科延閣曲臺之竒書鴻都石渠之祕說莫不尋
其枝葉踐其隩隅譬越箭達犀飾之以括羽楚金切玉
加之以磨(缺一字)救乏同於指囷親識待其舉火進賢方
於推轂知己俟以彈冠存信捨原黃金賤於然諾忘身
殉難性命輕於鴻毛齊大小於冲襟混寵辱於靈府可
謂(缺四字)冠冕時雄者也方當亮采泰階參綜機(缺一字)豈
謂世逢多故運屬道消未展經邦之謀奄鍾非命之酷
世子民部尚書上柱國滑國公無逸以為邢(缺一字)之下
(缺三字)仲之(缺三字)之東誰知子孟之墓乃雕戈勒石騰實
飛聲樹之康衢永表芳烈庶葛亮之隴鍾生禁之以樵
蘇賈逵之碑魏君歎之以不朽乃作銘曰
(缺十二字)膺期穆帝運策經綸執鈞匡濟門承積慶世挺偉
人夜光愧寳朝采慙珍雲中比陸日下方荀抑揚元(缺二十一)
(字)名馳碣石聲高建禮珥筆憲臺握蘭文陛分星裂土建
侯開國輔籍正人相資懿德中臺輟務晉陽(缺十七字)相成師
搆難太叔興戎建德效節夷吾盡忠命屯道著身歿名隆牛
亭始卜馬鬛初封翠碑刻鳳丹旆圖龍烟(缺)
銀青光禄大夫歐陽詢書
右隋柱國左光禄大夫皇甫誕碑于志寧撰歐陽詢正
書金石錄謂嘗得誕墓志又得此碑與北史及隋書
參攷以正史氏之謬又謂碑與墓志所述亦有不同
墓志今不得見碑在陜西西安府學不甚缺壊盖歐
書中之得意者也
隋龍蔵寺碑
竊以空王之道離諸名相大人之法非有去來斯故將
喻師子明自在如無畏取譬金剛信畢竟而不毁是知
涅槃路遠解脫源深隔愛慾之長河間生死之大海無
船求渡既似龜毛無翅願飛還同兔角故以五通八解
名教攸生二帝三乘法門斯起檢麄攝細良資汲引之
風挽滿䧟深雅得脩行之致若論乾闥之城皆妄芭蕉
之樹盡空應化詎真權假寧實釋迦文(缺一字)說(缺一字)之
(缺一字)須菩提豈證果之人然則習因之指安歸求道之
趣奚向如幻如夢誰其受苦如影如嚮誰其得福是故
維摩詰具諸佛智燈(缺一字)之坐斯來舍利弗盡其神通
天女之花不去故知業行有優劣福報有輕重若至凡
夫之與聖人天堂之與地獄詳其是非得失安可同日
而論哉往者四魔毁聖六師謗法拔髮翹足變(闕)吞麻
李園之内結其惡黨竹林之下亡其善聚護戒比丘翻
同雹草持律(缺三字)等霜蓮慧殿仙宫寂寥安在珠臺銀
閣荒凉無處離離綴彩寧勞周客含含奏曲詎假殷人
我大隋乘御金輪冕旒玉(缺一字)上應天命下順民心飛
行而建鴻名揖讓而升大寳匪結農軒之陣誰徇湯武
之師稱臣妾者遍於十方弗遇蚩尤之亂執玉帛者盡
於萬國無陷防風之禍斯乃天啓至聖大造區域垂衣
化俗負扆字民昧旦紫宫終朝青殿道高羲燧德盛虞
唐五福咸臻衆貺畢集低茒出月搖萐含風沉璧觀書
龍負握河之紀功成治定神奉益地之圖於是東暨西
漸南阻北邁隆禮言洽至樂云和感天地而動鬼神辯
尊卑而明貴賤而尚勞已亡倦求衣靡息豈非攸攸黔
首垢障未除擾擾蒼生盖纏仍擁所以金編寳字玉牒
綸言滿封盈函雲飛雨散慈愛之旨形於翰墨哀慇之
情發於衿抱日月所照咸賴陶甄隂陽所生皆蒙鞠養
故能津濟率土救護溥天恊獎愚迷扶導聾瞽澍兹法
雨使潤道牙燒此戒香令薰佛慧脩第壹之果建最勝
之幢拯既滅之文匡以墜之典忍辱之鎧滿(缺二字)都微
妙之臺充於赤縣豈直道羅什有寄弘通故亦迦葉目
蓮聖僧斯在龍蔵寺者其地盖近於燕南昔伯珪取其
謠言(缺三字)水母恤往而得寳窺代常山世祖南旋至高
邑而踐祚靈王北出登望臺而臨海青山歛霧渌水揚
波路欵晉而適秦途通(缺一字)而指衛(缺二字)之落矩步非
遥平原之樓規行詎遠尋𣲖避世彼亦河人幽閑博敞
良為福地太師上柱國大威公之世子使持節在武衛
將(缺一字)上開府儀同三司恒州諸軍事恒州刺史鄂國
公金城王孝&KR0008;世業重於金張器識逾於許郭軍府號
為飛將朝廷稱為虎臣領袖諸(缺一字)冠冕羣俊探賾索
隠應變知機著義尚訓御之懃立勲功事勞之績廊廟
推其偉器柱石抒其大材自馳𫝊蒞藩建旟(缺二字)招懷
歎逸蠲復逃亡遠視廣聽賈琮之按冀部賞善戮惡徐
邈之處凉州異軫齊奔古今一致下車未幾善政斯歸
瞻彼伽藍非因草創每奉勑勸獎州内士庶壹萬人等
共廣福田公爰啓至誠虔心徙石施逾奉盖檀等布金
竭黑水之銅罄赤岸之玉結瑠璃之寳䋄餝纓絡之珍
臺於是靈刹霞舒寳坊雲搆峥嶸膠葛穹隆謫詭九重
壹柱之殿三休七寳之宫彫梁刻桷之竒圖雲畫藻之
異白銀成地有類悉覺之談黃金鏤楯非關句踐之獻
其内閑房静室隂牖陽忩圓井垂蓮方疏度日曜明璫
於朱戶殖芳卉於紫墀地映金沙似遊安養之國簷隠
天樹疑入歡喜之園夜漏將竭聽鳴鐘於寺内曉相既
分見承露於雲表(闕二字)坐來會之衆何憂(缺一字)然飲食
持鉢之侣奚念粤以開皇六年歲次鶉火㽵嚴粗就庶
使皇隋寳祚與天長而地久種覺花臺將神護而鬼衛
乃為詞曰多羅秘蔵毗尼覺道斯文不滅憑於大造誰
薰種智誰壊煩惱猗歟我皇實弘三寳慧燈翻照法炬
還明菩提果殖救護心生香樓並搆貝塔俱營充遍世
界彌滿國城憬彼大林當途向術於穆州后仁風遐拂
金粟施僧珠纓奉佛結瑶葺宇搆瓊架室鳳穴槩日虹
梁入雲電飛窗戶雷驚橑棼綺籠金鏤縹壁椒薰綈錦
亂色丹素成文髣髴雪宫依稀月殿明室結愰幽堂啓
扇(缺一字)虎未窺跧龍誰見帶風蕭瑟含烟䓗蒨西臨天
井北拒五臺川谷苞異山林育材蘇秦說反樂毅奔來
鄒魯媿俗汝潁慙能惟此大城瓌異所踐疎鍾嚮度層
磐露泫八聖四禪五通七辯戒香恒馥法輪常轉
開皇六年十二月五日題寫
齊開府長兼行參軍九門張公&KR2884;之(缺)
右隋龍蔵寺碑齊張公&KR2884;撰而不著書人名氏集古
錄謂寺已廢碑在常山府署之門常山即今之真定
予近以使事過之聞府治東二里龍興寺有古銅佛
一軀崇七十二尺閣之覆者崇百有三十尺與太守
同年李君往遊其間見殿前一古碑其趺已沒土中
讀之乃公&KR2884;文盖寺在隋名龍蔵歐公謂寺廢與碑
在常山府署盖未嘗親歷其地故誤書耳
隋左屯衛大將軍左光禄大夫姚恭公墓誌銘(并序)
(缺四字)諱辯字思辯武威人也導清源於媯汭肇崇搆於
軒丘世(缺二字)斯(缺一字)五世祖泓為晉所滅子孫播越居
於武威曾祖讃撫軍(缺一字)軍將軍武威太守並以碩量
偉才佐時匡國父寳散騎常侍(缺二字)山川降神象緯幼
而風韻開爽志節通亮弓殫百步之騎劔(缺字)氣馳名
遂以材官入選周保定四年起家宗侍下士天和二年
(缺二字)虧勝羣帥見囚公頻進竒謀竟弗能用乃以舟師
先濟朝廷(缺二字)統營校公撫養士卒勸課農桑莫不家
實倉廪人知禮節(缺二字)賞五年從周武帝平定晉州摧
殄高壁十二月進屠并州既(缺一字)公獨為後距轉戰不
衰皇輿獲安公之力也頻蒙優賞以累(缺字)六年從定
相州以前後功授大都督封安養縣開國子邑四(缺)檢
校武侯兵事又命公隨上柱國(闕)拔崇於武陟合戰又
於野馬(缺字)相濟寔繁有徒公建旆遄征攝弓言邁推
鋒接戰充着竒功大象(缺二字)戶開皇元年授上開府儀
同三司進爵為公增邑為一千戶(缺二字)所届即事戎車
公誠勇奮發義同閫外屢出竒兵頻摧醜虜(缺二字)天府
凡厥賞賜散之士卒二年匈奴復入涼州詔以公為行
軍(缺二字)前後衝擊晝夜攻圍校尉之井既枯將軍之泉
又竭空有思梅之(缺一字)以亡為存策勲命賞理在不次
五年授右武候驃騎將軍霍去病(缺一字)蔑如也六年授
雲州道水軍總管戈船掩渚巨艦浮川河涘肅(缺一字)匪
曰崇墉棋跱聳堞相望邊柝弗驚控弦遠逝其年授使
持節河(缺字)化若神明十年檢校疊州總管河州刺史
行疊州刺史事公才略(缺三字)弘政教安民和衆於是乎
在十二年轉授左武候將軍尋為凉州(缺一字)邊烽寢候
毳幕旃裘望風歛迹十六年使持節靈州總管諸軍事
(缺二字)俗易風移政成朞月十八年授原州道行軍總管
十九年授環州道(缺一字)總管公屢總戎律特精邊事每
秋風起塞胡騎揚塵折衝之狂非公(缺)二年授左武候
大將軍進爵蔡陽郡開國公食邑一千五百戶大啓(缺二)
(字)皇丘欽明御籙睿聖纂圖特荷天眷恩遇隆重密勿
禁衛知無不為(缺二字)威等同進位大將軍左武候大將
軍如故三年以母憂去官其年有(缺二字)自天幾於毁滅
僶俛王事杖而後起四年以官方草創授金紫光禄大
夫(闕)光禄大夫如故車駕北廵諸蕃朝朔以舊典糾察
整肅軍容乃令公(缺一字)旌門洞張内外肅然事嚴細柳
吐谷渾大保五期尼樂周等率衆歸附(缺一字)鑾蹕西幸
底定渾國乃以公為鬱卑道將軍旗鼓所振莫不摧殄
俘(缺一字)右光禄大夫左屯衛大將軍如故乃獻凱廟庭
禮崇備物六軍之長(闕)車駕南廵江都以公京師留守
職居爪牙任惟心膂出處崇重朝野榮之大業七年三
月遘疾十九日薨於京兆郡春秋六十有六惟公體量
宏達(缺)興義造次弗違虚已推賢始終同致加以雄圖
恢廓竒略弘遠氣有餘勇莫之與抗善於御撫得士卒
之心長於政術致廉平之美自入統禁旅出(缺二字)所夙
夜匪懈簡在帝心至於敬友穆親輕財貴義家禀誠孝
奉以周旋訓不與善遽此歸全知與不知莫不流涕粤
以其年十月癸丑朔二十一日(缺一字)有詔故左屯衛大
將軍右光禄大夫姚思辯性理和謹秉心恭慎歷任(缺)
式表哀榮可贈左光禄大夫又蒙賜物八百叚粟麥一
千石謚曰恭公
祀(缺)長瀾若水遠馥薰風時賢繼及世德斯隆勤王成
務啟羈垂功炳靈不已(缺)冥照落鴈窮能通猨盡妙蹶
張選勇期門待詔職分七萃官聯五營(缺)陪衛出擁高
旌汜水兵略常山陣勢卓犖明謀沉深節制功有必取
算無遺計(缺)恩寵顯赫身名執恭履順守滿持盈方陪
紀岳遽掩佳城遊魂不歸逝川(缺)春秋逓代徽猷永遠
右隋左屯衛大將軍姚辯墓誌銘虞世基撰歐陽詢
正書志稱辯精於邊事屢立大功盖老將也其官至
大將軍而死諡恭公爵亦尊矣而隋史不為立𫝊向
非率更之書後世不復知有辯此古人墟墓之文所
以必托之名筆豈無意邪
隋江夏縣緣果道場塼塔下舍利記
夫至理空冲尋求之源悠緬法身寂寞無方之應奄臻
至如花疊未燃駐影留髮香薪已燎散體分形故有寳
塔珍龕崔嵬四園之上雲興地踊照曜八國之中俾我
聖迹未之湮墜緣果道場者梁天監十二年太歲癸巳
長史劉端捨宅為寺有命過僧歸闍梨盡心建造闍梨
降自江(缺一字)氏族未詳戒慧總持甚有靈驗於是鴻基
勝趾締搆日新三業薰脩七財具足以今大隋大業九
年昭暘之歲江夏縣緣果鄉長劉大懿等遵依勑旨共
三鄉仕民奉(缺二字)齊與道場七層塼塔一所安鎮此地
次有清信弟子黃慧龔慧俊慧達等兄弟並德(缺一字)佳
雅難兄難弟誓立五根願弘四事於所住宅福瑞累彰
亡父於大業三年二月乃於食内感舍利一枚大小相
懽覩兹希有安止水器且浸且浮旋遶久之光明遍室
頂戴虔禮日申供養到七年正月俊女雞娘又感二枚
斯實迹現難思抑聞圖籍次有弟子李藥王信首宿馳
賢才簡疋雖室無瑞井手闕金錢每用放濟居心傾捨
為業以開皇廿年行至常州境感舍利一枚到大業五
年於所住宅又感二枚昔者阿難捧函如來讃其希有
康會瓶寫吴主嗟其神異詢諸經誥今古同符以今季
夏六月八日奉送散身永窆基下衆緣贊助普設大齋
方俟七級巍峩接霄房而颺采九盤煜曜寳鐸韻而流
聲上資帝朝爰洎遐邇設使芬盡方城五分之身常住
石銷天袂金剛之地嶷然敢忘議善乃為銘曰
茫茫宇宙悠悠世間九地銜海四(缺二字)山三途有獄五道無關
魂随動泊識(缺一字)循還至聖何像嶷爾惔怕示現無方
迦維垂迹等救燒燃通悲幽溺息衆權城椎輪火宅八
十化盡天人喪師撫膺雨淚香水(缺一字)毗四王典護八
國均持機緣靡隔靈祥俟時坊墳式建層表臨空非因
鬼力詎假神工金盤仰露寳鐸搖風山移川徙徽業興
隆
右隋江夏縣緣果道場磚塔記無書撰人氏名記中
載舍利瑞應之事不一此非吾之所知但隋碑之傳
世者絶少以予嗜好之䔍集錄之勤三十年間所得
隋碑惟皇甫府君龍蔵寺姚辯墓志及此而已
金薤琳琅卷八
