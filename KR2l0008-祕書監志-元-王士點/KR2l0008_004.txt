秘書監志卷四
元王士點撰
纂修
至元乙酉欲實著作之職乃命大集萬方圖志而一之
以表皇元疆理無外之大詔大臣近侍提其綱聘鴻生
碩士立局置屬庀其事凢九年而成書續得雲南遼陽
等書又纂修九年而始就今秘府所蔵大一統志是也
因詳其原委節目為將來成盛事之法
至元二十二年六月二十五日中書省先為兵部元掌
郡邑圖誌俱各不完近年以來隨路京府州縣多有更
改及各處行省所轄地面在先未曾取會已經開坐沿
革等事移咨各省并劄付兵部遍行取勘去後據兵部
令史劉偉呈亦為此事施行間據來呈該准上都秘書
監關扎瑪里鼎奏太史院歴法做有大元本草做裏體
例裏有底每一朝裏自家地面裏圖子都收拾來把那
的作文字來聖旨裏可憐見教秘書監家也做者但是
路分裏收拾那圖子但是畫的路分野地山林里道立
堠每一件裏希罕底但是地生出來的把那的做文字
呵怎生奉聖旨那般者欽此呈乞照詳事得此六月十
三日與本監焦尚書彭少監等議得翰林院兵部各差
正官與本監一同商量編類似為便當得此除已劄付
兵部摘委兵部郎中趙奉議及劄付翰林院依上差官
外仰照驗欽依聖旨事意施行
至元二十三年八月二十九日本監照得欽奉聖旨編
類地里圖文字欽此開坐具呈都省明降
一奏皇帝聖旨裏教秘書監編修地里文字者麽道
秘書監裏勾當裏行的人都在大都裏住有秘書監
在舊城裏有來往生受有勾當也悞了有大都裏頭
一個織可單絲紬的局有那裏頭别人住有那的每
教移的舊城裏入去做生活者那局根底做秘書監
呵怎生麽道奏呵省官人每根底說者那的中呵與
者不中呵别個房子與者無呵道與那懷教盖與者
麽道聖旨了也欽此除已累經呈省關部外到今未
能撥到不能聚集編類人員合行早為撥降
一奏省裏與文書來隨處城子裏頭有的地里圖子
文字每收拾將來者道來至今不曾將來勾當遲了
有如今疾忙教將來者麽道省裏再與文書呵怎生
麽道奏呵那般者麽道聖旨了也欽此照得除將已
發到路分文字見行照勘外有下項未到去處并邊
遠國土本監先為不知各各名號已曾具呈乞早將
邊遠國土名號及行下未曾報到圖册去處早為發
到以憑編類
一奏有一個孔夫子的孩兒每根底教的陳儼小名
又有一個蠻子田地裏有的秀才虞應龍又京兆府
根底一個秀才蕭維斗這地理的勾當好理會的有
那的每根底教將來呵怎生麽道奏呵教來者再用
著的蠻子漢兒秀才每有呵鄂爾根徹爾理會的有
恁一處索者麽道聖旨了也
至元二十三年三月初七日准嘉議大夫秘書監扎瑪
里鼎於二月十一日伊克集賽第二日對伊徹察喇脫
克脫呼舒庫爾齊巴延竒爾穆蘇阿錫葉等就德仁府
鄂爾多裏有時分當職同鄂爾根徹爾奏過下項事理
除已蒙古文字具呈中書省照詳外
一奏在先漢兒田地些小有來那地理的文字册子
四五十册有來如今日頭出來處日頭没處都是咱
每的有的圖子有也者那遠的他每怎生般理會的
回回圖子我根底有都總做一個圖子呵怎生麽道
奏呵那般者麽道聖旨了也
一奏秘書監裏勾當裏行的人每别個勾當裏遷的
去了呵地理的文字悞了的一般有月日滿呵就監
裏添與小名呵怎生麽道奏呵那般者麽道聖旨了
也
至元二十四年三月二十四日集賢大學士中奉大夫
行秘書監事扎瑪里鼎該奉尚書省劄付據集賢院呈
近奉中書省劄付扎瑪里鼎阿錫葉奏地理圖子勾當
遅悞了的一般有我怕有去年皇帝聖旨裏鄂爾根徹
爾一處商量來俺的勾當他也好理會的有如今又在
前省裏有底聖旨每秘書監底不揀那個勾當合用著
底勾當每有鄂爾根徹爾一處商量了教行呵地理圖
子底勾當疾忙成就也者麽道上位奏呵那般者麽道
聖旨了也欽此本院照得集賢大學士鄂爾根徹爾近
受宣命尚書右丞兼議秘書監地理圖本實恐不暇况
前項事理係扎瑪里鼎來立尚書省以前奏准公事呈
乞聞奏施行得此都省除外合下仰照驗欽依元奉聖
旨著緊編類無致遅慢
至元二十四年六月初九日尚書省近據集賢院呈本
院集賢大學士鄂爾根徹爾受宣命尚書省右丞兼議
秘書監地理圖本實恐不暇乞照詳事都省至元二十
四年五月十二日奏過事内一件鄂爾根徹爾說畫地
理圖本教我提調著有來我根底省裏勾當委付了也
那勾當管呵省裏勾當莫不躭擱了去也麽道有來奏
呵那勾當裏休行者麽道聖旨了也欽此
至元二十四年正月二十四日中書省近據來呈本監
官扎瑪里鼎奏過事内一件節該一個孔夫子的孩兒
每根底教的陳儼小名的人又有一個蠻子田地裏有
的秀才虞應龍又京兆府根底一個秀才蕭維斗這地
理的勾當好理會的有那的每根底教將來呵怎生麽
道奏呵交來者麽道聖旨了也欽此具呈取發事得此
移咨各省取發去後今准湖廣行省咨該虞應龍狀呈
正為理會地理勾當數年用工將古今書史𫝊記所載
天下地理建置郡縣沿革事蹟源泉山川人物及聖賢
賦詠等分類編述自成一書取漢書王吉所云春秋所
以大一統者六合同風名其書曰統同志上以發揚聖
朝混一海宇之盛其書見行纂修成藁擬就沿途併力
抄寫正本一就進呈今湖南道宣慰司應付站舡二隻裝
載統同志文書誠恐前途水路不通乞照依中書省咨文
應付鋪馬二疋行移前路官司應付人夫車子般載事
至元二十四年二月三十日本監准中書工部關為彩
畫地理圖本畫匠二名除已行下都城所差人押領交
付外關請差人催取羈管
至元二十四年二月十六日奉秘監台旨福建道邊海
行船回回每有知海道回回文字喇特納具呈中書省
行下合屬取索者奉此
至元二十四年九月十八日奏奉聖旨取發到秀才虞
應龍付監見行編類地理文字行下校書郎楊將仕周
將仕就虞柏心先生處計會編類
至元二十四年三月二十一日本監竊詳聖朝天下一
統疆宇宏遠州郡繁多著而為書比之前代浩瀚數倍
其著述也必須稽考古來圖書憑凖今日事跡一一重
加編類若不加之歲月廣其文人未易成就今照得在
監見有著作一員秘書一員校書二員并翰林院撥到
編修一員止是五人雖先呈准虞應龍蕭㪺陳儼三員
累次催請未見到監日期為此已將省部發到隨路文册
與古書相參依式類成荒藁已多本監官再行研窮參
照多有勾引改抹貼說去處闕人抄寫乞中書省元摘委
令翰林院趙學士兵部趙郎中早為赴監詳定及權設
書寫五七人先行謄錄静藁以待博學洽聞耆儒宿德潤
色删定成書以偹進呈若不預呈不惟無以見纂修次第
抑亦切恐躭悞外據未發到路分催會發下接續編類
至元二十四年十二月二十日本監近有翰林國史院
差本院編修官馮肯播於本監修集地理文字本監就
保陞著作郎職名蒙都省准呈
至元二十六年七月十八日本監准尚書吏部關近奉
尚書省判送秘書監呈准本監扎瑪里鼎中奉關欽奉
聖旨編類地理圖書呈准都堂鈞旨令王俁等支請飲
食編類勾當擬充檢討移准吏部關議得王俁等即係
創添窠闕似難議擬候編類事畢至日從優陞用准此
看詳王俁係必用人員各人别無名分俸給實難拘留
呈乞照詳奉都堂鈞旨送吏部照擬連呈奉此議得秘
書監舊制别無檢討職名所據王俁王益已受吏部付
身充嵫陽等縣教諭今本監官扎瑪里鼎欽奉聖旨編
類地理圖書各人支請飲食編類勾當已經呈准從優
陞用以此參詳如編類成就擬於府州教授似為相應
呈乞照詳蒙都堂議得准呈送吏部依上施行
至元三十一年八月本監移准中書兵部關編寫至元
大一統志每路卷首必用地理小圖若於編寫秀才數
内就選宗應星不妨編寫彩畫相應關請如委必用圖
本依准施行
至元三十一年八月十二日本監准中書兵部關為余
奕昌等曾無編寫至元大一統志即不見秘書監呈准
都堂鈞旨續選編寫類定支請飲食分例人數姓名照
勘明白同前項志書一就關來准此除志書已行回關
收管外今將元准擬用編寫秀才虞應龍等一十名支
請飲食分例呈奉都堂鈞旨准呈到各各姓名及在後
節次續准人數開坐回關本部去訖
一元准少監虞奉直牒移關兵部呈奉都堂鈞旨支
給飲食分例額定編寫秀才一十員
虞應龍方平宗應星朱孟犀管本孫
朱謙崔文質余世昌汪世榮高季材
一續准少監虞奉直牒於前項秀才補替事故還家
人員編寫三員
于天瑞補替汪世榮
趙孟節補替朱孟犀
周世忠補替高季材
校正一員
劉元普補替管本孫
至元三十一年十月二十六日本監准中書兵部關發
到至元大一統志四百五十册呈解中書省劄付發下
右司收管
元貞二年十一月二十六日秘書監據著作郎呈保書
寫孔思逮等五名係都省准呈月支飲食人員每日在
局編寫未嘗少怠若蒙出給劄付似為激勵得此奉監
官台旨依准所保出給付身
孔思逮王琳趙由昌王守貞馮貞
元貞二年三月初五日本監准中書兵部關來文照得
雲南發到地理沿革事蹟除完偹外有下項未完事理
早為行移取勘完偹編類圖册等事呈奉都省判送照
得雲南係邊遠地面難與腹裏一體奉都堂鈞旨送兵
部行移本監就便計問差來任總管者
兀貞二年三月十二日准兵部關奉中書省劄付來呈
准秘書監關著作郎呈雲南行省所委編類圖志任中
順編到地理圖册甚是可取盖緣秉志勤苦通曉文學
久任雲南習知風土據金齒未經供報等處若令本官
一就取勘編類似望早得完偹都省准擬
元貞二年三月十六日准中書兵部關來文編寫雲南
地理文字據書寫人員紙扎筆墨等物依已行例官為
應付本部議得除紙扎筆墨官為應付外據硯瓦什物
鋪陳等物若於八作司見在物内借給事畢拘收還官
相應具呈都堂鈞旨准呈連送兵部就便依例施行
戸部官為應付
紙二千張
筆一十把
墨二斤
工部暫借應付
硯四個
高條桌七個
條床四張
條子二個
蒲席七領
葦席七領
元貞二年十一月初二日著作郎呈粘連到大一統志
凡例
一某路
所轄幾州
開
本路現管幾縣
開
一建置沿革
禹貢州域
天象分野
歴代廢置周秦漢後漢晉南北朝
隋唐五代宋金大元
一各州縣建置沿革
一本路親管坊郭鄉鎮
一本路至上都大都并里至
一各縣至上都大都并里至
一名山大川
一土山
一風俗形勝
一古蹟
一寺觀祠廟
一官蹟
一人物
大德元年三月初三日秘書監據著作郎呈近為編寫
雲南地理文字計料到合用紙劄筆墨等物除發下檢
紙等物銷用外據上静夾紙蒙秘府指揮候編定撿目
至日計料取發照得上項地理文字今已編定撿目計
料得合用上静夾紙筆數目開坐具呈乞賜行移合屬
放支
江淮夾紙二千五百張
好心子筆五十管
上等細墨一斤
大德二年二月初五日據著作郎呈奉秘府指揮編類雲
南甘肅地理圖册依上編類到雲南等處圖志通計五
十八册合用裝禙物料已經開坐具呈照詳外有遼陽
行省地理圖册照得别不見開到本省所轄路府州縣
建置沿革等事蹟及無彩畫到各處圖本難以編類照
得元設書寫孔思逮等五名即目别無所寫文字據各
人日支飲食擬合自大德二年二月二十一日權且住支
候遼陽行省發到完偹圖志再行編類依例呈覆關請
大德二年五月初五日據著作郎呈依上編類到雲南
等處圖志通計五十八册未曾裝禙就喚到裱禙匠趙
德秀等計料到合用物料開坐呈乞照詳移准中書兵
部關呈奉都堂鈞旨連送兵部行移工部比料實用數
目無差就行合屬依例施行
禮部應付白麵七斤四兩
戸部應付夾紙二百九十張線紙一百六十張
黃綾一百三十九尺二寸藍綾八尺七寸
本部提舉左八作司應付白礬一斤一十三兩
皂角一斤一兩四錢黃蠟一斤一十三兩
大德三年七月二十八日據著作局呈奉秘府指揮編
類遼陽等處圖志并至元大一統志全部目錄今已編
類上淨了畢共計八册所據合用裱禙物料就喚到裱
禙匠趙德秀計料到下項物料移准中書兵部關呈奉
都省判送就行工部依上應付
大德三年書寫董可宗代孫伯壽闕
大德五年八月四至八到坊郭體式
某路某縣里至(州同)
某方至上都幾里某方至大都某方至本路
某方至本州(並依上開里數如隸本路者去此一行)
東至某處幾里(至是至各處界)西至南至北至
東到(到是到各處城)西到南到北到東南到
西南到東北到西北到(並依上開里數)
坊郭鄉鎮
領幾鄉
大德五年七月初二日准兵部關奉中書省判送本部
呈秘書監關據著作郎趙炞呈照得編類天下地理志
書備載天下路府州縣古今建置沿革及山川土産風
俗里至宦蹟人物賜名大一統志續有遼陽雲南遠方
報到沿革及各處州縣多有分撥陞改不同去處除將
至元大一統志重行校勘添改沿革外須選揀通儒能
書人員通行寫静進本以備御覽實為重事本部參詳
寫志書人員食錢今次呈准依寫金字經例每名支中
統鈔一兩五錢照得吏部寫行止藉記部令史日支中
統鈔七錢若依呈准放支似涉偏負以此比附量擬編
寫志書人員每名日支食錢中統鈔一兩開局日為始
放支相應奉都堂鈞旨准呈
元發二十名内合存一十六名
趙文煥虞志龍趙普賢朱宗周李純
高伯椿李天任趙素履歐陽普壽梁煥
辛鈞耿居仁王彦恭孫伯壽蓋光祖
趙宏毅
今次選換四名
牟應復替胡明安魏誼替馮振
王時中替屈楚材張晉替杜敏
大德七年五月初二日秘書郎呈奉秘府指揮當年三
月三十日伊克集賽第一日玉德殿内有時分集賢大
學士卜蘭禧昭文館大學士秘書監岳鉉等奏秘書監
修撰大一統志元欽奉世祖皇帝聖旨編集始自至元
二十三年至今才方成書以是繕寫總計六百册一千
三百卷進呈欽奉御覧過奉聖旨於秘府如法收蔵仍
賜賚撰集人等者欽此
大德七年閏五月二十二日准中書兵部關刑部關准
本部郎中賈朝列闋竊見建康路明道書院山長俞庸
委是才藝之士兼博通地理迥出儒流即目到部聽除
即今兵部見奉中書省判送行移秘書監纂錄天下地
理總圖若令本人分書纂錄彩畫完偹實有可觀准得
照此先准翰林應奉汪將仕保呈前鄂州路儒學教授
方平彩畫地理總圖已經移關秘監依上彩畫去訖今
准前因一同彩畫施行
元貞二年六月十六日本監照得近為秘書監造到書
畫等文册三扇送校書郎校勘得除隂陽禁書封記未
敢牽點外書畫與簿藉相同得此擬將隂陽禁書候公
同監官還監至日牽點今將本庫元造文册三扇發下
收管
大德四年四月十六日據秘書郎呈近蒙秘府指揮編
類到至元大一統志書四百八十三册計七百八十七
卷仰子細校勘若有差訛就為改正仍標出差訛卷目
呈監蒙此校勘間又奉監官台旨與著作郎趙從仕一
同校勘奉此依上校勘了畢中間差訛字樣已經改正
别無合標出卷目今將元關出大一統志書四百八十
三册隨呈繳納還庫交收
至大四年七月二十一日中書省奏准事内一件節該
如今老秀才每少了也外頭後學每學得好的也有可選
著於國子監裏并翰林院秘書監太常寺等文翰衙門
委付并外頭儒學提舉司裏委付呵後人每肯向前也
者麽道奏呵是有休問品從雖是白身人呵好的委付
者麽道
至元二十三年十月初四日吏部來文秘監扎等奏奉
聖旨本監勾當裏行的人每月日滿呵就監裏添與名
分關請依施行
至元二十四年四月二十四日照得本監欽奉聖旨編
類地理圖藉於尚書省覆過奉都堂鈞旨般移於禮部
置監都省催請著作郎虞應龍到監著述地理文籍必
須置局講究編類彩畫圖并見闕合用鋪陳等物開坐
具呈尚書省應付
本監用
條褥五箇座子一十箇蒲席一十領
葦席一十領
著作局用
條床六個條桌一十個葦席二十領
條褥五個蒲席一十領座子四個
硯瓦六個
至元二十三年二月十一日伊克集賽第二日就德仁
府鄂爾多有時分秘監扎瑪里鼎同鄂爾根徹爾奏一
個李校書小名的人勾當裏在意勤謹有雖不滿考呵
他的這名分根底添與名分呵别個的每也在意也者
麽道奏呵那般者麽道聖旨了也
秘書監志卷四
