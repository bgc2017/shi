太平治迹統類卷二十五
宋彭百川撰
程頤出處本末
元祐元年閏二月丁巳以鄉貢進士程頤為通直郎汝
州團練推官充西京國子監教授以門下侍郎司馬光
尚書左丞吕公著及西京留守韓維薦其學術故有是
命團練推官西京國子監教授程頤為承奉郎秘書省
校書郎先是王嵓叟奏曰臣聞孔子曰舉逸民天下之
民歸心焉臣以謂舉之易也而禄之難祿之易也而盡
其用難非待之有禮處之有方則不可得而禄矣不可
得而祿不可得而盡其用矣伏見西京國子監教授程
頤學極聖人之精微行全君子之純粹早與其兄顥俱以
德稱名顯於時陛下方欲用而顥卒賢士大夫無不相
與咨嗟以為朝廷之恨今者幸陛下復起頤而用之臣
願陛下加所以待之之禮擇所以處之之方而使高賢
得為陛下盡其用則所得不獨頤一人而已四海潛光
隠德之士皆將相招而為朝廷出矣愚臣區區欲廣陛
下之美者其誠心如此惟聖主留意幸甚丙辰左司諫
王嵓叟右正言朱光庭進對太皇太后曰卿累薦程頤
今已除宣德郎來日待行出文字召對又曰差除若是
它有人望不惜它合得人望自然無信語掩人口不得
門下侍郎司馬光言今月二十一日中使陳衍奉宣聖
旨問臣來日程頤上殿若奏對有取陞以何職不可入
經筵當以何名目臣竊惟程頤本以布衣守道不仕昨
朝廷除幕職官西京教授頤曾辭及朝廷詔赴闕除宣
德郎秘書郎頤又辭卑官在經筵者惟有崇政殿說書
若以新再除官充崇德殿說書足以超擢但頤堅辭不
敢受耳更乞聖意裁度辛巳宣德郎秘書郎程頤為通
直郎崇政殿說書頤既上殿即以經筵命之頤面辭不
許而具奏曰臣以知人則哲堯帝所難雖陛下聖覽之
明然臣分獲進對於頃刻間陛下見其何者遽加擢任
臣未敢以辭只乞臣再上殿進劄子三道言經筵事所
言或是則陛下用臣為不誤臣之受命為無愧所言或
非是其才不足用也因可聽其辭避劄子其一曰臣伏以
皇帝陛下春秋之富雖睿聖之資得於天稟而輔養之
道不可不至所謂輔養之道非謂誥詔以言過而後諫
也在涵養薰陶而已大率一日之中接賢士大夫之時多
親寺人宫女之時少自然氣質變化德器成就乞朝廷
慎選賢德之士以待勸講講既罷常留二人直日一人
直宿以備訪問竊聞間日一開經筵講讀數行羣官列
侍儼然而退情意略不相接如此則責輔養之功難矣
今主上幼冲太皇太后慈愛亦未便乞頻出但時見講
官久則自然習熟大抵與近習處久熟則生䙝易與賢
士大夫處久熟則生愛敬此所以養成聖德為宗社生
靈之福天下之事無急於此其二曰伏惟太皇太后陛
下聡明睿知超越前古皇帝陛下春秋之富輔養之道
當法先王臣以為傅德義者在乎防見聞之非節嗜好
之過保身體者在乎適起居之宜存畏慎之心臣欲乞
皇帝陛下左右扶持祇應宫人内臣並選年四十五以
上厚重小心之人服用器玩皆須質樸一應華巧奢麗之
物不得至於上前要在奢麗之物不接於目淺近之言
不入於耳及乞擇内臣十人充經筵祇應以伺候皇帝
起居凡動息必使經筵官知有剪桐之戲則隨事箴規
違持輔養之方則應諫正調護聖躬莫過於此其三曰
竊見經筵臣僚侍者坐而講者獨立於禮為悖欲乞今
後特令坐講不惟義理為順以表主上尊儒重道之意
竊聞經講官在御傍以手指書所以不坐别欲令一
人指書講官稍遠御案坐講意朝廷循沿舊體只以經
筵為一美事臣以為天下重任惟宰相與經筵天下治亂
繫宰相君德成就責經筵由此言之安得不以為重御
史中丞劉摯言臣伏覩制命以布衣程頤為通直郎崇
政殿說書者恭以尊儒重道振舉遺逸使天下歸心固
聖朝之所宜為也以汝州推官西京教授起之頤既力
辭不從而赴召陛下又以宣德秘書郎待之程頤既至
未即受命而陛下賜之延對又官之以通籍置之以經
筵蓋頤之遜不已而陛下恩命每有加焉臣恐頤於出
處辭受之際義有難安者也伏望陛下審真偽重名器
聞頤方辭恩制乞降指揮依頤所乞成就其節止授以
初命之官既使得以禄養其親又使受之有義免於似
是之謗而後日見其可用進擢蓋未晚頤卒留經筵摯
所言不用頤每以師道自居其侍講色甚莊言多諷諫
頤聞帝嘗在宫中盥而避蟻因講畢請曰有是乎帝曰甚
恐傷之耳頤曰推此心以及四海帝王之要道也帝稱
善八月癸卯通直郎充崇政殿說書程頤兼權判登聞
鼓院頤再辭之詔不帶職官充侍讀侍講崇政殿說書
其請奉依職官事例支見錢頤在講筵嘗質錢使或疑
未得祿問之乃自供職後不曾請俸尋許戶部戶部索
前任歷子頤言頤食萆菜無前任歷子其意以朝廷得
士當廩人繼粟庖人繼肉也即今戶部自為出歷子戶
部初欲折支執政謂館閣官皆請見錢豈有經筵反折
支又檢例緣久無崇政殿說書故戶部只欲與折支之
始給見錢添職錢見四月壬午二年三月崇政殿說書
程頤上疏曰伏念臣草萊賤士蒙陛下擢置勸講之列
夙夜畢精竭思所以補報萬一昨去年六月中嘗有奏
言輔主之事已踰年不蒙施行一事臣不敢一一再
言止此事最切者復為陛下陳之臣前之言於延和殿
講讀太皇太后曰每遇事政稀簡聖體康和時至簾下
親講官進說不惟省察人主進業於陛下聖德未必無
補兼講官輔導之間事意不少有當奏稟便得上聞臣
今思之太皇太后雙日垂簾前問當主上進待次第講
說所至如何開益使天下知陛下於輔養人主之道用
意如此也願陛下聖明不以臣之微賤而忽其言察臣
區區之心又上疏曰臣近言邇英熱乞移就寬處如無
别穏便處只乞就崇政殿延和殿竊聞給事中顧臨有
言以延和講讀為不可臣本為邇英漸熱恐於聖體非
宜今聞修展邇英苟得寬涼則臣志願遂矣臣料臨之
意不過謂講官不可坐於殿上以尊君為說爾夫殿上
講說義理之正慕古者所當行也臣不暇遠引只以本
朝政事言之太祖皇帝召王昭素講易真宗令崔頤正
講尚書邢昺講春秋皆在殿上當時仍是坐講立講之
儀只始於明肅太后之意此乃祖宗尊儒重道之甚美
豈獨子孫所當為法萬世帝王所當法也而臨以為非
臨謂講官不可坐殿上則昭素布衣之士其不可更甚
矣邇英講讀只有仁宗時亦從便爾非是避正殿若避
殿上則不應置崇政說書之職雖以殿名設職不必須
在本殿說書然亦必不肯於不可講說之處置說書官
也若主上信以為然所損豈不甚大二年八月辛巳朝
奉郎右司諫賈易知懷州自蘇軾以策題事為臺諫官
所言而言者多與程頤善頤既交惡其黨迭相攻易建
言請併逐二人又言吕陶黨助軾兄弟而文彦博實主
之語侵彦博及范純仁太皇太后怒欲峻責易吕公著
言易所言頗切直惟詆大臣為太甚苐不可復處諫列
爾太皇太后曰不責賈易此亦難作公等自與皇帝
議之公著曰不先逐臣則易命不行争久之乃止罷
諫職既退公著謂同列曰諫官所論得失未足言顧主
上方富於春秋異時將有進道諛之說以惑上心者當
此之時正賴左右力争不可預使人主輕厭言者也於
是吕大防劉摰王存私相顧而歎曰吕公著仁者之勇
乃至於此通直郎崇政殿說書程頤罷經筵權同管勾
西京國子監左諫議大夫孔文仲言頤人品纖污天資
險巧貪黷請求原無鄉曲之譽奔走交結常在公卿之
門不獨交口褒美又至連章論奏一見而除朝籍再見
而升經筵臣頃任起居舍人屢侍講席觀頤陳說全無
發明上德未有嗜好而常啓以無近酒色上意未有信嚮
而常開以勿用小人豈惟勸導以所不為實亦矯欺以
所無有如陛下因咳嗽罷及御邇英學士以下侍講讀
者六七人頤官最小乃越次獨候問聖體横僣過甚並
無職分臣居京師近二年頤未嘗過臣門臣比除臺諫
官即來訪臣先談賈易之賢又賀與易同官遂語及吕
陶事曰吕陶曾補司諫命已久閣今聞復下何也如此
則賈明叔必不安職矣明叔者指賈易字也臣答曰何
以言之頤曰明叔近有文字攻陶之罪已數日矣今陶
設為司諫明叔畏義知恥者也言既不行其辭去决矣
公能坐視明叔之去乎臣曰將如之何頤曰此事在公
也公之責重也推頤之言必是與陶有隙久欲諷臣攻
陶助易也伏望論頤罪倘未誅戮且當放還田里以示
典刑御史中丞胡宗愈亦言先帝聚士以學教人以經
三舍科條固已精密且一切舊因深斥頤短謂不宜使
在朝廷先是赴講會上瘡疹不坐已累日退詣宰相問
曰上不御殿知否曰不知曰二聖臨朝上不御殿太皇
太后不當獨坐且上疾而宰相弗知可為寒心翌日吕
公著等以頤言奏遂詣問疾上不悦放黜之頤因五上
章乞納官歸田里不報又乞致仕亦不報新西京轉運
副使吕陶改梓州路陶初有西京之命即引嫌辭避復
上疏曰朝廷以太平無事尊賢重道用程頤於山林之
下而任以勸講之職侍太子之側而訪以道義則非禮
勿動非禮勿言可也今乃講讀之際往往内侍密語非
其體也向者皇帝陛下偶因發嗽未御講筵頤乃申請
乞今後須得關報亦駭中外之聽不知義也詳定學制
疎繆無取禮部逐一駁正三省至今依違未决議者疵
之此願陛下知之者三也(頤軾忿争事見紹述門)五年正月太師
平章軍國重事文彦博言大中大夫致仕程珦身亡一
子頤素藴學行嘗為邇英講官今其父亡窘於喪事伏
望特賜矜閔優其賜恤知河南府韓縝翰林學士承旨
蘇頌等相繼有請詔賜絹三百疋下所屬葬日量行應
副七年三月丁亥三省進呈程頤服闋欲除館職判登
聞鼓院太皇太后不許入以為直秘閣判西京國子監
初頤在經筵歸其門者甚衆而蘇軾在翰林亦多附之
者遂有洛黨蜀黨之論二黨道不同互相非毁頤竟罷
去及進呈除目蘇轍遽曰頤入朝恐不肯静太皇太后
納其言故頤不復得召乙巳殿中侍御史吳立禮言臣
竊見丁憂服闋人通直郎程頤除授直秘閣判西京國
子監進職無名頌駭士論按頤當元祐初用大臣論薦
如除幕職官充西京教授意卑小官初乃固辭及朝廷
再以通直郎崇政殿說書召之即欣然受命蓋其志在
躁進故辭卑居尊速冀顯達方其起自布衣勸講帷幄
揀拔進用可謂不次矣不能安循命理圖報厚恩而怙
勢要權日走執政諫官御史之門以游說為事業肆其
喜怒妄以進退人物為己任蓋其言偽而辯學非而博
足以鼓動搢紳欺惑當世備位經筵輒敢以師臣自處
欲求坐講是時諫官孔文仲上章斥其狂妄果不能逃
陛下知人之明即行顯黜前謫之西京欲致之退思自
省今既免喪除服還其舊任足矣一旦寵擢無名優進
儒館之職將何以懲戒妄人聳動多士况更直秘閣先
朝故事必宿儒舊德處之使頤冒居此職衆論所以不
平也伏望少垂天聽察其狂妄無補聖世罷去職名以
厭公議夏四月丙寅殿中侍御史吳立禮言臣程頤進
職無名曾具狀論列未蒙施行今竊見頤上表辭免觀
其辭語略不引咎自訟乃敢要君乞歸田里人臣狼戾
公無忌憚未見有如此者按頤素履非正狂妄躁進言
其内行則娶甥以為妻論其沽名則素隠而行怪以遊
說為事業以捭闔為功能邪說詭羣足以亂政兼頤昨
以罪譴謫曾未滿秩即丁父憂朝廷因其除服免喪躐
進儒館之職可謂異恩即上章求避不以寵渥逾分懇
辭優命而乃望望不足自欲歸就田里夫人臣進退固
有大義苟無意禄仕自當求致王事以禮而去未聞去
就輕易率爾要君苟不明正典刑何以懲誡在位侍講
范祖禹奏臣伏見元祐之初陛下召程頤對便殿自布
衣除通直郎充崇政殿說書天下之士皆謂得人雖真
宗之時种放亦不過如此也孔子曰舉一人天下莫不
歸心者何也為善於幽隠者知其必不廢也陛下用頤
實為希闊之美事纔及歲餘即以人言罷之頤之經術
行誼天下共知司馬光吕公著與相知二十餘年然後
舉之此二人者非為欺㒺以誤聖聽也頤在經筵初望
皇帝陛下進學語實繁多顧草茅之人一旦入朝與人
相接不為關防未習朝廷事體迂闊則固有之又謂頤
欲以故舊傾大臣臺諫官王岩叟朱光庭賈易皆素推
服頤之經術故不知者指為頤黨頤匹夫也有何權勢
動人而傾大臣役臺諫自古處士入朝必有過人之能致
太平之術故其責實常重至於不賢者則直以處士為
矯訐為沽激為釣名又處士多不次得美官故其憎疾
常多夫以賢者責望之事而慎擇經筵之官如頤之賢
乃足以輔導聖學至如臣輩叨備講職實非敢望頤也
臣久欲為一言懷之累年猶豫不果使頤受誣㒺之謗
於公正之朝臣每思之不無恨也今臣已乞去職若復
召頤勸講必有補聖明臣雖終老在外無所憾矣五月
癸未監察御史董敦逸言見左通直郎直秘閣程頤辭
免職名表謝云不用則已獲罪明時不能取信於上又有
道大難容名高毁甚之語怨躁輕狂不敢縷數臣按頤起
自草澤勸講經筵狂淺迂疎妄自尊大當時有所建議
人皆以為笑而又奔走公卿之門動搖言路陛下聖明
察其疎繆止令罷職亦朝廷之寬恩也頤近因喪服除
朝廷以職名加之輿議沸騰皆云虛授今頤猶不自揆
肆為狂名至引孟子伊尹以為比又自謂得儒者進退
之義惑衆慢上無甚於此伏望朝廷追寢新命以叶公
論丙戌詔程頤許辭直秘閣權判西京國子監差管勾
崇福宫頤初表言昨臣被責命出為外官夙夜靡皇惟
是内省始蒙招致之禮旋為黜逐之人將何顔以立朝
當自劾而引去至於五請而後聽豈可力辨以求申遂
且從容以須替罷未至任滿遽丁家艱思無忝於所生
惟堅持於素節未終喪制已降除書上體眷恩内深愧
懼伏念臣志存守道識昧隨時俗所忌憎動招謗毁昨
蒙擢任既以人言而被黜為朝廷羞矣今復授以職任
適足重為朝廷羞無所益於明時徒取笑於後世伏望
聖慈矜察愚誠追寢恩命臣昨因丁憂既已去官今來
所降告命不敢祇受已於河南府寄納伏望朝廷檢會
前來五次奏陳特降旨揮許歸田里詔不許頤又言伏
念臣力學有年以身任道惟知耕食以求志不希利達
以干時陛下詔起臣於草野之中面授臣以講說之職
臣竊思之以講學侍人主苟得致人主以堯舜禹湯之
道則天下享唐虞夏商之治儒者逢時孰過於此於是
幡然有許國之心在職歲餘凡夙夜畢精竭慮蓋非徒
為虛辭解釋文義惟欲積其誠意感通聖心度交發志
之孚方進沃心之論實覬不傳之學復明於今日作聖
之效遠繼於先王自二年春秋來臣每進說陛下嘗肯
首應臣臣知陛下聖資樂誠自以為千載之遇也不思
道大則難容節孤者易躓入朝見嫉世俗之常態名高毁
甚史册之明言如臣至愚豈免衆口不能取信於上而
欲為繼古之事成希世之功人皆知其難也臣何狂簡
敢爾覬幸宜其獲罪明時見嗟公論志既求於事道義
當敢於為臣屢懇請而未從俄遭憂而罷去銜恤既終
於喪制退休當遂於初心豈舍王哉忠戀之誠維至不得
已也去就之義當然自惟衰邁之體軀得就安閒之散地
信今𫝊後更有望於殘年行道致君甘息心於聖世豈
期矜貸尚俾甄升恩雖甚隆義則難處前日朝廷不知
其不肖使之勸學人主不用則亦已矣若復無恥以苟
祿位孟子所謂是為壟斷儒者進退當如是乎臣非苟
自重實懼上累聖明使天下後世謂朝廷特起之士乃
貪利苟得之人甚可羞也況朝廷平臣無可受之理敢
冒萬死上還恩命伏乞檢會臣前後之奏特賜指揮既
有崇福之命頤即承領敇牒但稱疾不拜假之百日亟
尋醫訖不就職(餘見黨事門)
蘇軾立朝大槩
蘇軾字子瞻老蘇先生洵之長子也嘉祐二年中進士
第時歐陽修考試禮部疾時文之詭異思有以救之梅
聖俞與其事得公論刑賞以示文忠文忠驚喜以為異
人欲以冠多士疑門下曾子固所為置之第二以書謝
諸公文忠見書以書語聖俞曰老夫當避此人放出一
頭地士聞之始譁不厭久乃信服六年試中制科初父
洵來遊京師翰林歐陽修一見大稱歎以其所獻文著
於朝由是名動京師士争誦其文時王安石名始盛黨
與傾一時修亦善之勸洵與安石遊安石亦願交於洵
洵曰吾知其人矣是不近人情鮮不為天下患作辨姦
論以刺之文既出安石始銜洵至是軾中制科安石問
吕公著見蘇軾制策否公著稱之安石曰全類戰國文
章若安石為考官必黜之故安石修英宗實錄亦言洵
有戰國縱横之學(丁未錄)英宗在藩聞公名位即欲以故
唐事召入翰林授知制誥韓琦曰蘇軾遠大之器也他
日自當為天下用在朝廷培養之今驟用之適足以累
之也上曰知制誥未可與修注可乎琦曰近例當召試
上曰未知其能否故試如蘇軾有不能邪琦言不可乃
試而命之及試二論入三等得直史館他日歐陽修具
以告軾軾曰韓公所以相待乃古所謂君子愛人以德
也(師友談記)三年洵以脩禮書成方奏未報而卒賜其家銀
百兩絹百疋軾辭所賜求贈官從之賜光祿寺丞軾丁
憂服除時熙寧三年也(長編)王安石用事多所建立公與
安石議論素異既還朝置之官誥院時朝廷議更科舉
上疑為軾議既上(軾議詳見科舉門)上覽之曰得軾議朕意釋
然矣即日召見問何以助朕軾曰臣竊意陛下求治太
急聽言太廣進人太銳陛下安静以待物之來上竦然
曰卿三言朕當熟思之安石之黨滋不悦命攝開封推
官欲多以事困之公決斷精敏聲聞益遠會上元買浙
燈軾密疏奏即有旨罷(論舉子舉合事詳見科舉門)自是論事愈力
發策上書安石愈恨(事見安石門)軾有外弟與之不叶安石
召之問軾過失其人言向丁憂販私鹽蘇木等事安石
大喜未有以發也會舉諫官范鎮以軾應詔謝景温恐
軾為諫官攻介甫之短故力排之(景温言軾事見安石門)公未嘗
一言自辨乞外任避之通判杭州時行新法軾於其間
嘗曰法以便民民賴以安徙知密州(論手實法事見紛更門)知徐州
是歲河決曹村泛於梁山泊溢於南清河城南兩上環
繞吕梁自步抱之滙於城下城將敗軾廬於城上過家
不入卒全城以聞又請築堤以虞水再至徐州人至今
思之徙知湖州以謝表上有陛下知其愚不適時難以
追陪新進察其老不生事或能牧養小民表聞而御史
何正言舒亶以為語涉謗譏又售於市得軾所為詩文
悉疏上之時有朱夀昌者少不知母所在棄官求之既
得朝士以詩美之軾詩有云感君離合我酸辛此事今
無古或聞之語李定深以為恨定不服母喪軾以為不
孝後定為御史繼言軾作詩訕上有詔下李定推治聞
奏至遣官逮赴御史獄必欲寘之死張文定范文忠上
疏救上不報天下知不免矣煅鍊久之不決弟轍上疏
祈哀乞納在身官以贖其罪又不報時宰臣吳充見上
曰魏武帝何如人上曰何足道充曰陛下以堯舜為法
薄魏武固宜魏武猜忌如此而能容禰衡陛下法堯舜
而不容蘇軾何也上曰朕無他意止令對獄覈是非爾
行釋之矣直舍人院王安禮亦乘間進曰自古大度之
主不以語言罪人軾文士本以才自奮謂爵位可立取
顧碌碌如此然其中不能無&KR1333;望今日一旦寘於法恐後
世謂不能容臣願陛下無庸竟其獄上亦自憐之深然
其說曰朕固不深譴特欲申言者路爾即為卿貰之安
禮安石弟也已而軾自獄中作詩寄轍詩曰聖主如天
萬物春小臣愚闇自忘身百年未老先償債十口無歸
要累人是處清山可藏骨他年雨夜恐傷神與君世世
為兄弟更結來生未有因詩聞上覽之促其獄庚申軾
坐貶黃州安置駙馬王詵停職蘇轍王鞏並責外州監
税受軾詩文黜罰者自太子少師張方平以下二十三
人公至黃州幅巾芒履與田父野老相從溪谷之間築室
東坡自號東坡居士七年春責授黃州團練軾移汝州
軾言汝州無田産徙居常州從之元豐中軾繫獄御史
上本無意深罪之宰相王珪進呈忽言軾於陛下有不
臣意上改容曰不至是也卿何以知之珪因舉軾檜詩
根到九泉無曲處世間惟有蟄龍知之句對曰陛下飛
龍在天軾以為不知己而求之於地下蟄龍非不臣而
何上曰詩人之詞安可如此彼自詠檜何預朕事珪語
口塞章惇從旁解之曰龍者非獨人君人臣俱可言上
曰荀氏八龍孔明臥龍豈但皆人君也耶遂薄其罪
黃州安置然上每憐之日語執政曰國史大事朕意欲
俾蘇軾成之執政有難色上曰非軾則用鞏後鞏亦不
副上意上復有旨起軾以本官知江州明日改承議郎
江州太平觀又明日命格不下於是出手札徙軾汝州
有蘇軾黜居思咎閱歲滋深人才實難不忍終棄之語
軾即上表謝前北京師盛𫝊軾已白日仙去上對左丞
蒲宗孟歎惜久之故軾表有疾病連年人皆相𫝊為已
死飢寒并日臣亦自厭其餘生之句士大夫知上卒喜
之也會晏駕不果用八年哲宗即位復朝奉郎知登州
至登五日召為禮部郎中時朝廷緣先帝意即欲用為
起居舍人公力辭見宰相蔡持正自言持正曰公佪翔
久矣朝中無出公右者公固辭元祐元年入侍延和三
年遷中書舍人温公議改免役為差法(見役法門)公見之政
事堂條陳其不可温公忿然軾曰昔韓魏公刺陜西義勇
公為諫官争之甚力魏公不樂公亦不顧昔聞公道其
詳豈今日作相不許軾盡言耶君實笑而止公知言不
用乞補外君實始怒有逐公意會君實病卒臺諫希
合其意求公瑕疵不得則因緣熙寧謗訕之說以病公
自是不安於朝尋除翰林學士二年復除侍讀每進
讀至治亂盛衰未嘗不反復開導三年宣仁言神宗停
筯看蘇軾文字(事見宣仁門)蘇軾讀寶訓雍熙淳化間(見宣仁門)
十月蘇軾上疏乞郡略云近以右臂不仁兩目昏暗堅
乞一郡伏蒙聖慈降詔不允臣與故相司馬光雖賢愚
不同交契最厚光既太用臣亦驟遷在於人情豈肯異
論但以光所建差役一事臣實以為未便不免力争而
臺諫諸人皆希合光意以求進用及光既沒妄意陛下
主光之言結黨横身以排異議其後范百禄與韓維争
議刑名諫官吕陶又論維專權臣與此兩人是實知舊
因此韓氏之黨一例疾指為川黨臣二年之中四遭口
語發策草麻謂之誹謗臣不早去必至傾危乞檢會前
奏施行常侍上讀祖宗訓因及時事公言及賞罰不明
夏人寇鎮戎殺掠幾萬人帥臣掩蔽不以聞恐浸成衰
亂之兆當局者恨之公知不容乞外任四年知杭州時
諫官言宰相蔡持正生安州作詩事公言朝廷欲薄其
罪則於皇帝孝治為不足若深罪則於太皇太后仁政
為少累宜皇帝降勅置獄逮治而太皇太后内出手詔
赦之則仁孝兩得宣仁后心善公言而不能用杭州適值
歲旱公請於朝免上供米三之一米不翔貴復得賜度
僧牒易米以救飢明年即減價糶常平米民遂免大旱
之厄又為湯劑治病活者甚衆修李泌六井以便民開
湖築堤通南北以便行者植芙蓉楊柳於上杭人名之
曰蘇公堤六年召入為翰林承旨公為常州日常人為
公買田公有山寺歸來聞好語之句會神考晏駕言者
謂公聞諱而喜乞加深譴然詩刻有日朝廷知言者之
妄尋逐公懼乞外補得潁州郡有宿賊尹遇殺捕盜吏
兵非一公召汝隂尉李直方謂曰能擒此賊當力言於
朝廷以行優賞直方退分命弓手訪捕直方有母九十
泣别而行手戟刺而獲之然小不應格推賞不及公請
以年勞朝請郎為直方賞卒不從七年徙揚州未閱歲
以召還尋遷禮部兼端明殿翰林侍讀兩學士(高麗來朝見紹述門)公
臨事必以正乞守郡自效八年二月上疏言近歲法令
始有五榖力勝税錢使商賈不行農末皆病百世之下
書之青紀臣竊為聖世病之數日又再言云此事中於
天聖附令乃仁宗一代盛德之事陛下欲祖述成廟須
行其實方可動民五月同范祖禹并上言唐宰相陸䞇
才本王佐學為帝師臣等欲取奏議稍加校正繕寫進
呈董敦逸黃慶基言軾兄弟不當罷(見紹述門)六月乞知越
州不允除知定州兵久不治軍政太弛將吏不識上下
之分公命舉舊典元帥常服坐帳中將吏戎服奔走事
訖無敢慢者定人言自韓魏公去不見此禮至今矣時
方例廢舊人公坐草責降官制詞言者誣以謗訕紹聖
元年遂以本官知英州未至安置惠州公謫惠州以少
子過自隨瘴癘所侵蠻蜒所侮胷中泊然無所芥蔕人
無賢愚皆得歡心又率衆為橋以濟病涉惠人愛敬之
三年言者以流竄為未足四年安置昌化軍昌化非人
所居公食芋飲水看書以為樂時從父老游亦無間也
公平生篤於孝友見善稱之如不及見不善斥之如恐
不盡見義勇於敢為而不顧其害用此數困於世元符
三年大赦得還復朝請郎提舉成都玉局觀居從其便
歸毘陵病暑著小冠被半臂坐船中夾岸千萬人隨觀
之其為人愛慕如此
靖國元年秋告老以本官致仕遂以不起未終旬日獨
以諸子侍側曰吾生無惡無哭泣以怛化問以後事湛
然而逝訃聞吳越之民相與哭於市君子相弔於家四
方無賢愚皆咨嗟出涕太學之士數百人相率飯僧惠
林佛舍以哭李象為之疏文曰德尊一代名滿五朝道
大不容才高為累惟功能之蓋世致忌媢之如仇久蹭蹬
於禁林不遇故去遂飄零於瘴海卒老於行方幸賜環
忽聞亡鑑識所未識罔不䀌傷聞所未聞吾將安放皇天后土
知一生忠義之心名山大川還千古英靈之氣係斯文
之興廢與吾道之盛衰兹乃公議之共憂非獨門人之
私議建炎初有旨贈資政殿學士錄其後乾道六年知
眉州何耆仲請於朝齎旨特賜諡文忠未幾又特贈公
太師
蔡確新州之行
哲宗皇帝元祐二年二月詔觀文殿學士知陳州蔡確
落職守本官知亳州以御史中丞傅堯俞等劾奏確位
居宰相竊弄威福故縱其弟養成奸贓故也王岩叟等
言確(見元祐臺官論事門)二年二月新知亳州蔡確知安州臺官
有言故也知蔡確復觀學士知鄧州四年二月知鄧州
蔡確為觀學士知鄧州確落職冄及一期故有是命
確在鄧州嘗上章陳乞穎昌府以便私計左正言劉
安世言確所陳雖未知可否之報而縉紳之議率皆
不平敢具僉言上達天聽按確奸邪隂險盜據宰席
不能正身率下宣示教化而縱其弟碩招權納賂贜
汚狼藉有司論罪當以大辟陛下特加寬貸止送韶
州編管確本同居衆謂預聞其事朝廷既不窮治惟
以失教責之削其職名出臨偏郡僅能周歲易守南
陽當時議者以為牽復太速出至貶所未及逾年確
遽上言乞令内徙陛下屈天下之法移置黃州自請
邊鎮臣竊謂確所以敢萌意外之望益肆無厭之求
者蓋見近臣(闕)是以先用其弟量移之請嘗試朝
廷既不能沮可其奏確遂敢凌蔑公議輕侮朝廷雖
屢蒙非常之恩復託親老願移大藩蓋有以啟之也
伏望聖慈明勅三省確奏以正國體夏四月先是朝
散郎(闕)伏見朝廷牽復知鄧州蔡確觀文殿學士此
則朝廷念舊推恩無復於確矣然確謫安州不自循省
包蓄怨怒實有負於朝廷而朝廷不知也故在安州時
作夏中登車蓋亭絶句十篇内五篇皆涉譏訕而二篇
譏訕尤甚上及君親非所宜言臣謹一一箋釋使義理
明白知臣之不妄其詩云風搖熟果時聞落雨折幽花
亦自香葉底出巢黃口閙波間逐畔小魚忙此一篇只
是譏刺昨來言事者及朝廷近日擢用臣僚亦不曾謗
及君親矯矯名臣郝甑山忠言直節上元間釣臺羌沒
知何處歎息思公俯碧灣右此一篇譏謗朝廷情理切
害臣今箋釋按唐郝處俊仕高宗時高宗欲遜位武后
處俊諫不宜持國與人由是事沮臣觀太皇太后聽政
盡用章獻明肅故事而主上奉事太母莫非盡極孝道
太母保祐慈愛而蔡確責守安州便懷怨恨公肆譏謗
今之處世而思處俊其意何也又最後一篇云喧豗六
月浩無津行見沙洲東兩濱如帶溪流何足道沈沈滄
海會揚塵海有揚塵人夀幾何非佳語車蓋亭詩公事
無多客亦稀朱衣小吏不便隨溪潭直上虛庭裏臥展
柴桑處士詩一川佳景疎簾外四面風涼曲檻頭綠野
平流來遠棹青天自雨起靈湫静中自足勝炎蒸入眼
兼無俗物憎何處機心驚白鳥誰人怒劍逐青蠅處厚
又奏非為蔡確安州詩譏訕朝廷上及君親遂有狀繳
奏竊慮確有分析稱所思郝處俊不為此事臣今以舊
唐書考之處俊所進見者數事惟此事在上元三年即
上元間也故確詩云忠言直節上元間正思此也吳安
詩為右司諫上疏論確訓后二日進呈吳安詩疏太皇
太后宣諭安詩論確譏訕却不見確文字勘會得吳處
厚繳奏乃是通封只作常程便降付尚書省令再進入
要看遂同後疏進入尋復䧏出時左諫議大夫梁燾右正言劉
安世各已兩上疏壬子進呈安世等疏詔令蔡確仍令
知安州錢景陽繳奏確元題詩大夫梁燾又疏論蔡確
譏訕罪狀明白令確分析詔安州限三日趣其報朝廷
既用吳處厚言今中丞李常侍御史盛陶亦各上疏意
乃佑確實欲罪處厚而不敢正言之先是左諫議大夫
梁燾右司諫吳安詩右正言劉安世共奏早來臣燾臣
安詩延和殿奏對具陳蔡確怨謗君親情理切害因曾
稟言路更有何人論列伏蒙宣諭惟卿等及劉安世外
他人别無章疏臣等不謂御史當可言之地並不糾劾
又慮奸黨變亂公議别有奏陳恐開告訐之路臣等尚
慮御史臺知臣等已有論奏備禮一言以塞外議若果
如此則其包藏奸狀益更明白陛下留臣等此奏候蔡
確事畢明正其罪五月觀文殿學士知鄧州蔡確言臣
僚上言臣在安州作詩涉譏訕詔臣開具因依奏聞一
言謫降安州包蓄怨心形於篇什此是臣僚横加誣㒺
激怒朝廷而實不知往年弟碩坐事由臣愚昧失於教
察上表待罪乞行誅責上荷聖恩委曲保全止落職
移知安州天地之德至大至厚臣日夜感謝未知何以
圖報且喜且愠不以義者小人之事也臣雖愚陋亦粗
聞事君行已之大方况又當感而怨豈人情哉臣前年在
步州其所居西北隅有一舊亭名為車蓋瞰隕溪對曰
北山公事罷後休息其上耳目所接偶有小詩數首並
無一句一字輒及時事其辭淺近讀便可曉臣僚却於
詩外方箋釋横見誣㒺謂有微意如此則是凡人開口
不及某事而皆可以某事罪之曰有微意也臣舊郝處
俊釣臺因歎其忠直見於詩句臣僚謂臣譏謗君親此
一節中傷臣最為深切又指臣使東海揚塵故事按神
仙𫝊言大海中揚塵此是神仙麻姑王方平之語也又
言古今詩句用此事者稍多只如近年蘇軾作坤成節
大宴數語亦云採得蟠桃歸獻壽蓬萊清淺半桑田蓋
祝壽之辭猶用之何得謂臣用此故事為非佳句先是
安燾嘗與同列曰海變桑田事蘇軾亦嘗用作聖節樂
語於是確果以軾為言衆皆疑燾實密風之也長編有
言辛巳詔蔡確責授左中散大夫守光祿卿分司南京
起居舍人權中書舍人王嵓叟行蔡確責辭曰人臣之
義莫重於愛君天下之誅無先於訕上確奸回無憚險
詖不疑以舞文巧詆為身謀以附下㒺上為相業先帝
與子何云定策之功太母立孫乃敢貪天之力隂結朋
邪之助顯為衆正之仇日者寵榮充滿於冢司贓賄貫
盈於季弟坐觀奢靡之無度不問貪饕之所從陽若不
知潛與為地朕既屈邦憲以貸卿萬死又抑人言而置
卿兩全曾不反思尚兹歸怨形於指斥播在歌詩託深
意以厚誣包禍心而莫測味思人之作見切憤於權宜
覽觀水之章知樂逢於變故夫豈沾沾之多易蓋皆怏
怏之餘言尚以列卿俾分留務聊著為臣之戒用嚴垂
世之規往服寬恩㒺貽尤悔吳處厚常從蔡確為山陵
司掌牋奏官處厚欲確以館職薦已而確不薦用由此
怨確故繳進確詩士大夫固多嫉確然亦不直處厚云
蔡確既責左諫議大夫梁燾左司諫吳安詩右正言劉
安世以為責輕御史中丞傅堯俞侍御史朱光庭相繼
論列安世言臣竊聞朝廷以蔡確為光祿卿分司南京
者臣按確嘗位宰相輔政無狀弟碩贓汚罪惡貫盈確
本同居謂預其事陛下既不窮治又貸碩死仍免决配
惟令編管確以失教為名止從薄責朝廷之恩亦已極
矣而確不知圖報猶怨望作詩什輒敢謗訕罪狀顯著
法所不赦而今來責命太輕未厭輿議非惟失祖宗之
意亦恐傷陛下孝治之風伏望聖明更加詳慮早加竄
殛以慰人望右諫議大夫范祖禹言確之罪惡天下不
容莫逃公議伏乞處以典刑更賜重竄初輔臣以簾前
共議再責蔡確獨純仁與王存以為不可純仁曰方今
聖明宜務寬厚不可以語言文字之間曖昧不明之過
誅竄大臣今日舉動宜與將來為法式此事甚不可開
端也又引尚書所言小人怨汝詈汝則皇自敬德厥愆曰
朕之愆允若時不啻不敢含怒之說丁亥詔蔡確責授
英州别駕新州安置給遞馬發遣㳂路州軍差丞務郎
已上官及量差人伴送出去逐州交割如無丞務已上
即差本路職官吕大防及劉摰等初以確母老不欲令
過嶺太皇太后曰山可移此州不可移大防等遂不敢
言既於簾前畫可而退范純仁復留身揖王存進說以
為不宜置確死地太皇太后不聽純仁退謂大防曰此
路荆棘七八十年矣奈何開之吾儕正恐亦不免耳權
中書舍人王嵓叟行確責詞云聖人察言以觀行要在
去凶春秋原議而定誅貴乎當罪義之所在朕不敢私
蔡確象恭淊天懷諼迷國同林甫之深阻固不易窺甚
盧把之奸邪信其難辨忠義痛心於四海善良側目於
兩朝家積之殃昧而不知已求之禍大而莫測隂遣腹
心之黨自稱社稷之臣期惑衆人邀圖後福幸賴神奪
之鑒天誘其衷使以不道之言發於緣情之作險意潛驚於
衆聽醜詞明播於公庭雖朕德之所招顧母慈之何負昨
奉聖訓稍從寬科而公議沸騰予心惻怛末喪朋邪之
氣只傷慈孝之風優施笑君猶行夾谷之戮驩兜黨惡
尚有崇山之誅宜正典刑以威奸慝假再生於東市保
餘息於南荒不獨成朝廷今日之安蓋將為國家無窮
之計且非體遂行已而范純仁亦不言劉摰曰明日當
於簾前論之然彦臣等乞無改命他日太皇太后御延
和殿宣諭三省曰前日責降蔡確外議如何宰臣吕大
防等曰確積惡久矣今來罪狀不堪須合如此施行
惟是確之朋黨必有不樂者又宣諭曰確罪前後不一
昨終以先朝舊相因其自請備朝廷禮數令其外任輒
懷怨望自謂有定策大功意欲他日復來妄說事端眩
惑皇帝以為身謀皇帝是神宗長子子繼父業其分當
然昨神宗服藥既久曾因宰執等對時吾嘗以皇帝所
寫佛經宣示其時衆中止是首相王珪因奏延安郡王
當為皇太子餘人無語安燾其時見確有何策立功
勞若是確他日復來欺㒺上下豈不為朝廷之害恐皇
帝制御此人不得所以不避奸邪之怨因其自取如此
行遣蓋為社稷也五月大夫梁燾言今月二十四日有
本取公事同右正言劉安世延和殿進呈蒙太皇太后
宣諭近日行遣蔡確只為官家及社稷不為自家卿等
言事盡忠太皇太后與官家總知今後常如此者又曰
臣僚初時甚好纔到富貴便須改節燾遂復奏曰小人
但務奸邪以保富貴朝廷亦可保其富貴太皇太后曰
如能以正道始終所得富貴更是長久御史中丞傅堯
俞侍御史朱光庭言邢恕乃蔡確死交其奸狀衆所共
知確既貶竄其徒不無反側若重責恕其他一切置之
則天下服而衆心安矣是日詔丁憂人前朝奉郎直龍
圖閣邢恕服闋日落職在城鹽食兼酒税務中書舍人
鄭雍行責詞曰言行堅偽王者之所必誅聖人之所不
赦邢恕誦古訓典服儒衣冠不師孔孟之言專鼓儀秦
之舌假善類如市凶人既竄餘焰未消盍正典刑以清
醜孽汝之自貽伊戚其又何辭焉吾於屈法申恩可謂
無負矣往服寬典尚蓋爾愆先是恕自襄州移汝州專
抵鄧州見蔡確相與謀所造定策事後移河陽司馬康
始除喪赴闕恕特招康道河陽因言確有大功不可掩
勸康作書稱確為他日全身保家之計康與恕同年登
科又以恕出其父光門下信之不疑作書如恕言留恕
本意必得康書者蓋以謂司馬光之子云爾則確定策
事可取信於世不疑既而梁燾自潞州以大夫召燾已
道温縣入朝恕使人要燾出河陽燾與恕有舊既至恕
連日夜定策論確且康與確書為証燾不悦及當言路
會吳處厚奏確詩燾遂與劉安世等共請誅確既貶竄
恕亦坐責康初欲從恕邵雍之子伯温謂康曰公休除
喪未見君不宜枉道先見朋友康純直不意恕欺已且
曰已諾之矣伯温曰恕傾巧或以事要公休公休若從
之則必為異日之悔矣及燾等論確恕罪亦指康書詔
令康分析康乃悔之初蔡確之貶新州也邵伯温曰公
卿大夫當知蔡確奸邪投之死地何惜然嘗為宰相當
以宰相待之范忠宣有文正餘風欲薄其罪確死南荒
豈獨有傷國體哉劉摰等疾惡已甚貽後日縉紳之利
忠直雖有餘不無過也吳處厚以前宰相詩為譏謗非
所以厚風俗罪之可也蔡確故大臣不問以愧其心朝
廷當罪治確及其貪妄定策之功使誣㒺之迹曉然以
詔天下後世罪其造謀者可也嗚呼聖初亦賢者有
為之時也而用章惇之凶㬥蔡卞之奸邪一時輕躁
險薄之徒皆進使宣仁被謗哲宗致疑離間骨月悲
夫六年夏五月先是蔡確母胡氏進狀及訴於尚書
省乞量移確三省至宣州年月進呈太皇太后不許確
獨許遷惠卿吕大防劉摰本與確為地方乃不知本謀
傅堯俞竊語王嵓叟曰吉甫得胡氏力八月兩宫幸李
端愿宅臨奠既還蔡確母胡氏呼太皇萬歲臣妾有表
衛士取而去是日丁酉也翌日三省進呈胡氏馬前狀
太皇太后宣諭曰確不為渠吟詩謗讟只為此人於社
稷不利若社稷時之福確當便死此事公輩亦須與掛
意摰曰只為見吕惠卿一年量移便來攀例蘇轍曰惠
卿量移時未有刑部三年之法太皇太后曰更說甚法
大防曰乞令開封府發遣從之既而摰語大防作小貼
附錄黃奏初云早來簾前議欲開封府發遣恐致喧凟
且令告示詔可給事中朱光庭還錄黃言確罪惡比於
四凶四凶既竄豈有復還之理乃以刑部常法預先告
示理極不可遂寢前詔也而執政又聚都堂議欲用光
庭論駁告示摰曰告示何者再三遲疑傅堯俞曰告示
不行大防又曰適以奏知摰曰難為坐聖旨告示只本
房告示遂令刑房批帖子告示更不復坐聖旨既而復
降黃錄過門給事中雖欲再論列不可得矣
紹聖三年九月中書舍人葉祖洽言臣嘗論前日受遺
之臣朝廷所當崇報今故相確雖蒙朝廷牽復官職然
其所得恩數與平時輔相無異近時司馬光吕公著等
皆以安逸歿於府第恩禮隆厚賻贈優渥而確以常與
受遺之列為元祐人所嫉流離貶斥卒死嶺南諸子居
憂婚嫁未了服除之後私用尤窘伏望聖慈加隆寵數
使忠義之士聞之感動詔特賜確本家宅一區
契丹女真用兵始末
女真國本肅慎氏東漢謂之挹婁元魏謂之勿吉隋唐
謂之靺鞨五代始號女真太祖時屢修貢太宗時上言
契丹怒其朝貢置兵絶其路請兵伐之上降詔(闕)不
為出師大中祥符後絶不與中國通元豐中常降詔高
麗令來市馬無至者女真有數種江之南為熟女真北
為生女真生女真之族尤繁而安班者長也孫曰英格
子曰阿固達為人沈毅有大志初契丹國舊為盜捕之
獲潛奔女真國命英格圖之遷延數月漫云已誅絶契
丹進其父子官自是隂懷異志力農積粟練兵牧馬多
金珠賂契丹權貴十餘年未以發也是年英格死阿固
達立政和四年契丹虐女真捕海東青求珠女真不
勝求而叛時政和二年春遼主延禧如混同江釣魚故
事女真國主千里内皆會酒酣延禧使諸部歌舞為樂
阿固達不從禧欲誅之樞密蕭奉先曰小人何知殺之
傷向化心阿固達既歸疑契丹知意後呼之不至矣夏
初命童貫為遼國生辰蔡京曰遣以宦官是無人矣貫
使遼燕人馬植密邀於路為言取燕之策貫挾以歸奏
賜姓名趙良嗣後遼數移檄索之貫諱不與平燕議自
此始十二月女真阿固達率諸部叛遼弟烏竒邁尼瑪哈
烏舍為謀主尼楚赫伊喇羅索棟摩等為將遼主不以
介意遣高壽仟統渤海軍討之大敗復以蕭似先帥軍
五千餘屯出河女真掩其未陣襲之似先兵潰追殺百
里延禧自兩敗召宰相張琳吳庸付兵十萬使討之奉
先不知兵琳庸御衆無法數月盡為女真所陷遂有輕
契丹心矣五年春遼攻契丹黃龍府陷之遼主親征車
騎亘百里分路進發期必滅女真女眞大懼阿固達哭
謂衆曰始與汝曹起兵苦契丹之㬥欲自立國爾今天
祚親至非人人效死莫敢當也不若殺我以降諸酋皆
拜曰事至此當誓死一戰遼軍深入女真乘契丹未陣
二面急攻延禧大敗女真乘勝遂併渤海遼陽所管州
五十里六年夏初知雄州和詵奏契丹為女真所敗燕
亦叛董才斬監軍首來獻上意欲興師樞密鄧洵武曰
南北通好久矣今信叛邊言而敗百年之盟不可上大
悟八月契丹女真相持上欲復燕雲御扎委洪中孚經略
中孚上言契丹通好百餘年女真疎遠不可深知七年夏
朝廷方謀復燕以韓粹彦知中山府粹彦陛辭曰國家奄有
四海安用是一彈丸土上亦不之罪建隆以來女真常至
登州買馬故道猶存有漢兒高藥師者常隸怨軍見契丹
亂由間道來奔八年遼燕王淳將討怨而女真至淳與遇
陣未合而潰延禧在京聞報震懼私謂左右曰女真必來
吾與宋為兄弟夏為舅甥何懼哉八月女真趨遼中京
延禧恐其襲已遷雲中遼東人楊樸勸女真稱皇帝以
王姓以文名以國産金故稱大金改元天輔皆從之
重和二年春女真使李善慶入國門詔蔡京童貫諭以
夾攻取燕之意
宣和元年六月高麗國忽上奏以其王病求醫上命擇
二良醫往歲餘方遣歸奏館二醫甚勤謂曰高麗小國
世荷國恩不敢忘聞天子用兵遼人實兄弟國苟存之
尤足為中國捍邊女真深沈不可測也願告之天子早
為備之二年九月女真使至議與中國分地及歲賜十
月馬政等達金主阿固達帳前議久不决彼以南朝無
兵備若我滅契丹據燕與宋為隣徐議未遲惟尼瑪哈云
南朝四面被邊無兵何以正國未可輕之於是持書來
略云前書所約夾攻而許燕京今更欲西京請就便計
度阿固達初不認已許西京或云趙良嗣向云已許蓋
誑朝廷實為禍本云遼將余覩叛歸女真四年三月金
攻陷遼中京延禧率兵五千奔雲中留燕王淳守國遂
入夾山怨軍謀立淳淳不得已即位將下詔復幽燕故
地遣童貫勒兵巡邊四月貫至雄州分西兵兩路种師
道總東路兵屯范村敵亟來攻凡駐十二日敵戰甚力
二人以賊勢尚熾議還軍六月退保雄州是日敵兵大
至城下敵使王介儒至曰女真背初約亦南朝所知者
也舍此不圖結密迩之鄰基他日之禍可乎貫遣參議
官劉韐與介儒議再修和好上聞之詔班師八月金人
取雲中未報師期忽聞童貫舉兵趨燕地南朝徑取燕
守關則歲賂不可得遂遣臣持書來上待之甚厚時常
勝軍管押郭藥師有意歸朝召所部曰天祚失國女政
不綱宋天子重兵壓境此男子取金印之時於是萬國
響應遣奉表以涿易二州降受之軍大振偽太后蕭氏
懼遣臣蕭容表稱藩乞捐舊幣復舊好宋昭上書亟言
遼不可攻金不可鄰異日金人決先敗盟為中國患乞
斬首謀趙良嗣等學士任諒貽時相書諭耶律氏不當
滅絶因陛對郭藥師必放人初為狂冬十月改燕山府
九州為郡宣撫司劉延慶統大軍與郭藥師自雄州新
城又遣劉光祖楊可世出安肅軍趨易州遂會涿州時
兵衆五十萬駐蘆溝河藥師入燕城契丹兵尚衆藥師
屢敗燒營而退衆軍潰自熙寧所積軍實掃地盡矣初
童貫蔡京再舉取燕不下懼獲罪密遣客王環由飛狐
路擣阿固達令圍之遂分三道進軍契丹聞阿固逹至
棄關而遁趙良嗣等至金國軍前諭燕租賦五年上許
銀絹代賦二月良嗣再使金書略曰本朝與貴國通好
每曲從所欲今代税之物悉如來諭阿固達大喜遂議
歸雲中三月遣使楊璞以誓書及燕京六州來歸四月
丙申至雄州庚子貫攸帥師入燕先曰交割後曰撫定
燕之金帛子女職官民戶為金人席捲而東朝廷捐歲
幣數萬得空地而已庚戌曲赦河東北燕雲路初尼瑪哈
止欲割涿易阿固達曰海上盟勿忘也我死汝則為之
金書初不及西京朝廷信良嗣等誑謂金人誠歸雲中
故曲赦河北東及燕雲山後兵端之始也五月阿固達
卒弟烏竒邁立燕人張瑴任遼為節度使知平州事知
國必亡籍丁壯練兵為備金既下燕瑴以平州來附八
月河北轉運吕頤浩奏燕山之勢難守雖窮天下之力
竭天下之財必無人善其後十一月張瑴遣弟通欵朝
廷授秦寧軍節度使世襲平州時外廷莫知其端良嗣
力争不可恐必招女真之兵不從金人知之千騎襲破
平州得所賜瑴詔瑴挺身走燕弟懷御筆又為金得自
是歸曲朝廷六年六月詔曰自燕雲之復兩河京東累
經調發民力已弊不假諸路其何以濟其措置調夫徧
率天下得二十萬而怨結四海矣七年春遼主竄入隂
山時聞尼瑪哈歸國率衆南來為金所敗又畏中國乃謀
奔西夏未至金人擒之時邊隙已開北人馮忠信知夏
人與女真有入寇之約竊書以馳告邊臣以聞雖賞以
官不敕武備時河東奏尼瑪哈至雲中經營南寇初金既
得遼主即謀南侵連遣三使且覘道路使不疑會義
勝軍叛甚言中虛實由是劉彦宗等勸尼瑪哈言南朝可
圖因糧就兵可也尼瑪哈決意入寇十一月童貫至太原
九月詔令宣撫遣馬擴使尼瑪哈至境嚴軍以待首議立
后事曰今當力辨是非吾遣人如宣司矣使至太原倨
甚曰速割東河河北大河為界貫聞束手無策亟遁還
斡里雅布軍已壓境郭藥師率官軍迎降張令徽遁還金
知蔡靖吕頤浩等置軍中以行尼瑪哈軍犯朔武義勝軍
開門獻城金人至武州漢兒内應遂失朔武長驅至代
遂陷代州安撫使史抗迎戰死之至忻州忻守賀權開
門張樂迎之時上恭謝畢始出敵犯界密報宰執又與匿
之癸丑童貫太原遽回中外泮然如此邊事作矣初祖
宗以梁門遂城為安肅保信軍自童貫等即得燕山謂
二縣在内也廢之移軍營毁樓至詔復為軍敵已大入
尼瑪哈引矣圍太原干張孝純副總管王亶嬰城固守提
舉鄭䛌自城中出傳諸郡始築城點丁為守禦計金人
圍中山府己未下詔略曰望四海勤王之師宣二邊禦
敵之略其草澤異才有能出竒計或使疆外任以不次
尤異者以將相待之應中外並許直言李彌大諫上毋
親征且召四輔及諸道兵入衛又擇精兵良將假道高
麗以𢷬女真之虚不報詔師道為河東北制置使何
權副之上將謀内禪先召宰執書𫝊位東宫字庚申擢
敏章詔𫝊位皇太子自稱道君退居舊宫
太平治迹統類卷二十五
