太平治迹統𩔖卷三十
宋彭百川撰
官制沿革下
神宗
治平四年詔同簽書樞密院事郭逵赴闕(職官志云密院舊制无同)
(簽書院事者治平末始以郭逵為之太祖平蜀呂餘慶以恭政簽書院事自是非起幸无以執政守藩至逵以)
(同簽書密院事權判渭州上即位王陶言非例召逵歸未幾罷知鄆州)乙巳置寳文閣學
士待制著于令其恩賜依舊龍圖閣例侍講呂公著兼
寳文閣學士知制誥邵必為寳文殿直學士先是公著
與必同編集仁宗御集成藏寳文閣故因授此職乙亥
御史張紀言近歲以來百司庶務多禀决于中書臣謂
政府不當侵有司之職有司亦不當以細務汨政府若
溝洫當决之都水監漕運决之三司其禮樂征伐號令
損益自係朝廷議論有司得以奉行詔中書樞密應細
務合歸有司者條析以聞後中書具三十一事樞密院具六
十二事皆歸之有司吴申乞内外官以三年為任不得遷移
熙寧元年正月復命武臣提點刑獄官序内外官
次自摯始九月中書奏選人俸薄不足以勸廉並增之詔
建東西二府東府命宰相居之西府命樞密居之五年
二月癸丑侍御史知雜事鄧綰為龍圖閣待制權御史
中丞以待制權中丞自綰始三月富弼致仕仍復節度
使同中書門下平章事帶使相致仕自弼始中書言禮
房修换官法各立條制右職换文資准此七月秘閣校
理曾孝寬為起居舍人兼樞密都承旨舊用武臣以文
臣兼領自孝寬始詔致仕官給日直二十人甲戌知青
州趙抃為資政殿學士知成都府抃在青州踰年京東
旱蝗飛及境輙遇風堕水而盡于是上欲移抃知成都
或言前執政舊不差知成都王安石曰陛下特命之即
差不可乃遣内侍賞賜召見勞之曰前此无自政府復
知成都者卿能為朕行乎抃曰陛下宣言即勑命也顧
豈有例上大悦六年三月詔提刑司置檢法官一人(元豐)
(元年罷六年復置)七年十二月庚辰詔修撰經義所吕陶顧臨
皆以白衣為修撰經義所檢討至是又以選人入中書
習學行檢正事中書五房習學公事自今封三代幷妻
追封以王厚言王韶妻獨亡不與封故也閏四月丙午
詔自今知諫院令綴兩省班時同知諫院范百禄綴兩
省班御史臺止之百禄上言望詔有司裁為定式故有
是詔八年十一月以蘇頌幹當三班院先是頌言尚書
古之天台朝廷萬事之本皆由此出仁宗朝大臣常移
審官院歸吏部三班院歸兵部審官院歸刑部庶稍近
古制當時苟且憚作遂不果行請先置朝臣兩員振舉
綱維俟其有序移審官等三院則南宮故事可舉一代
典章于是為盛後官制行如其言九年五月詔駙馬自
今改官及七年取旨(元豐之法始著為令)十年十月辛巳樞密院
直學士給事中知定州薛向為工部侍郎即再任向辭
所遷官降詔不允(見政刑門)講官坐立(見學舉門)七年新知大名
府陳升之知樞密院事自判樞密置知院則當為副使
者皆改同知院事若置使則同知院副改為副使于是
文彦博呂公弼為使韓絳邵亢為副使上以升之三至
西府故稍異其禮乃以為知院事樞密並置使副及知
院自此始十二月呂公著言正侍中自國朝以來未曾
降授如文彦博賈昌朝以節度樞密兼領至真拜則自
范質趙普後惟丁謂馮拯韓琦以受遺宰相故有殊命
置條例司(見安石門)二年三月陳襄兼起居舍人范純仁直
集賢院司修起居注上謂修起居注即知制誥欲令諫
官兼修注遂用襄及純仁起居注兼職自襄及純仁始
也十一月司馬光請叙百官沿革公卿除拜作一錄效漢
百官公卿表詔從之詔百官用本資序即正言降一等
官權發遣他凖此尚書左丞知樞密院事陳升之為禮
部尚書平章事集賢殿大學士本朝宰相有以侍郎為
之者學士王珪當制以故事言故升之躐遷尚書丙午
修定閣門儀制所言垂拱殿曲宴當直翰林學士等直
學士並赴坐而翰林學士兼他職者不預蓋國初惟有
文明翰林樞密直學士故必令當直者以從簡便今學
士之名甚重皆得赴坐而翰林不當直者乃獨不赴考
之官制似未齊一乞自今曲宴並聽赴坐從之先是王
安石言伏見舘閣一除乃至十人此本所以儲公卿之才
也陛下試求以為講官為諫官監司則必知其誰可此
患於不親考試以實故也臣願陛下察舉衆人所謂材
良而行美可以為公卿召令三舘祗候事有當議者召
至中書令且條奏則其人之賢不肖審矣上謂祗候之
名不雅令安石别制美名于是用前永安縣主簿邢恕
為崇文院檢書丙子詔自今提刑復差文武于是武臣
宰習吏文多不足以察舉所部人才及其才或可用為
兵官而奪之以為此職皆非因人任使之意故悉罷之人
甚以為便三月二日置宗正丞三員以張稚圭為之用
王安石之言也丙辰翰林學士司馬光知審官院詔自
今中書樞密院宣勅劄子帶聖旨批狀除機密外并送
銀臺司封驗以知通銀臺司范鎮言門下封駮制校省
審章奏糾舉違制者三年四月壬申知青州歐陽修為
宣徽南院使判太原府宣徽使自皇祐三年著令毋得
過二員後富弼以宣徽使幷修為三用弼例也知制誥
宋敏求言中書李定除權監察御史裏行詞頭伏以御
史之官舊職須太常博士經兩遷通判去歲驟用京官今
又以幕職官便升朝著處糾䋲之地臣恐勿循官制之
舊未厭衆議其詞頭未敢具草且以疾辭知制誥幕職
官為御史裏行(李定見安石門)五月癸卯上批近以李定權監
察御史裏行知制誥李大臨蘇頌略格命不下可並以
本司歸班先是宋敏求封還定詞頭詔送别頌官賞命
頌辭詔再送舍人院次至大臨大臨亦封還既而安石
進呈舉御史新條若不拘職官高下並選人在其間則
是秀州判官亦可以權裏行不必更改中允也復詔頌
依前降指揮撰誥頌執奏如初詔趣直舍人院蔡延慶
等就職及責大臨等延慶遂草定制既進草上奏乞罷
之通進銀臺司命李定知諫院(見安石門直舍人興國以後不復除上舉舊制)
(除延慶等李定辭)詔增置宮觀管勾當或提舉官時以諸臣歴
監知州有衰老不任職者令與閒局王安石亦欲以處
異者故增觀員王直温權本路提點刑獄兼提舉常平
如故提點刑獄兼提舉常平自直温始壬子詔罷入閣
儀詔國家以兩樞内輔贊翊本兵任為重矣而狃于舊
制自古職升朝以上必兼擇而除授之是以三公府而
有司之為非所以寓朕股肱之意也今使臣增員至衆
非張官置吏以總其事則不足以一文武之法而勵中
外之材宜以審官東院别置審官西院差知院官兩員
專領閣門祗候以上置諸司磨勘常程差遣齊恢為知
院韓縝同以太常禮院治所為審官西院其院歸太常
寺置局先是上論及大使臣磨勘及常程差遣欲付之
三班王安石與韓絳以為不如置審官西院付之上即
令置然未嘗與樞密院議也及文彦博等對乃言其不
便議者謂絳及安石恊謀欲沮彦博且奪其權因建此
議然先是大使臣差遣皆屬樞密院無先後名次時人
亦頗患其不平也八月東上閣門使李評為樞密都承
旨承旨舊用閣門使以上或大將軍其後專用樞密院
吏而更用士人復自此始提舉河北路常平等事王廣
廉言一縣之事不以煩簡唯令佐三員而主簿縣尉所
職各異苟事有謬誤非所職者雖坐視其弊而莫得救
止欲令有司專管勾稽簿書尉專管捕盗依舊外縣事
並令通管從之九月戊子朔中書言中書統治百官以
佐天下政事而所置吏尚仍舊制謂宜高選士人稍依
先王設弼置輔之意請檢正中書五房公事二員並以
朝廷充皇城使端州團練使知恩州李綬為樞密副都
承旨用士人自綬始也己亥上命曾布朱温等共考
試法官考試法官自此始翰林學士韓維等上文德殿
朔望視朝儀以入閣舊圖所載裁定增損之詔可二月
詔逐路擇未仕有經術行義者許權教授給俸選人學
可為師者令充教授詔審官院定差知州軍人並赴中
書密具人堪任即引見取旨條例司言欲令諸路其屬
州繁劇縣分戶二萬以上增置丞一員以幕職縣令
人充之四年四月太常博士李實太子中允舘閣校勘
劉摰幷為監察御史裏行故事御史不帶舘職充御史
自事前執政辭官乃降詔兩省降詔自此從向始也
元豐元年大理寺置卿一人少卿二人丞四人三年改國
子監直講為太學博士四月戊申御史臺言奉詔復置
六察察在京官司今請以吏部及審官東西院三班院
等隸吏察戶部三司及司農寺等隸兵察禮祠部及太常
寺等隸禮察少府將作等隸工察從之庚申詔御史臺
六察案官二年為一任以所糾劾官稽違失職事多寡
為殿最五月癸亥朔擢御史中丞李定請增置臺主簿
一員檢點六察文字從之八月詔文武官無相統攝而
官同序位以職職同以服色服色同以資序資序同以
改官改官同以出身唐制文選掌吏部武選兵部主之
蘇頌言欲文武一歸吏部有四選之法九月乙亥詳定
官制所上以陞易官寄禄新格中書令侍中同平章事為
開府儀同三司左右僕射為特進吏部尚書為金紫光
禄大夫五曹尚書為銀青光禄大夫下至承務郎皆以
次序改從之十二月甲子詔應遷官除授者並即寄禄
官除大兩省待制以上至太中大夫餘至朝請大夫並
通磨勘進士八年十年餘一遷所理年月自降指揮日
為始其大兩省待制以上自通直郎至太中大夫磨勘
理三年承務郎以上至朝請大夫理四年自如舊制四
年八月罷中書堂選闕歸吏部宇文昌言六察行于有
司而不行二府是委大綱治節目不報十月詔自今除
職事官而寄禄一品者為行下二品者為守下品為試
品同者不同行守議十一月庚寅詔中書丁酉開天章
閣進品官制除目詔中書檢正官開府王震江陵吳雍
入記聖語而授震雍左右仍使自書時人榮之既而議
中輟詔樞密院置知院同知院而使副簽書之名悉罷
之先是將改官制議者欲廢樞密歸兵部上曰祖宗不
以兵柄歸有司專命官統之互相維制不可廢也乃有
是詔五年五月詔三公三師宰相執政司開府儀同三
司節度使常任宰相者觀文殿大學士以上金毬文方
團帶佩魚觀文殿學士節度御史大夫中丞六曹尚書
侍郎散騎常侍御仙花帶内御史大夫六曹尚書翰林
以上及資政殿學士特班翰林學士尚書者仍佩魚二
月舊吏戶兵禮刑五房分掌至是釐為三省門下曰吏
戶禮兵刑工六房皆視其名主行之六曹之事又曰班
簿曰開拆曰章奏曰制勅凡十庫中書分吏戶禮兵刑
工班簿開拆制勅皆同門下而無章奏其後又增催驅
點檢凡十一尚書省分房吏戶禮兵刑工開拆催驅制
勅庫亦同門下而又曰知雜房凡十置吏則有都事主
事令史書令史等當官為樞密院舊為兵吏戶部四房
至是分房曰南北河西曰支差曰在京曰教閱曰廣西
曰兵籍曰民兵曰吏曰知雜凡十其後又增支馬小吏
二房而吏民名與三省同詔中書面奉聖旨事别黃紙
書令侍郎舍人宣奉行訖錄送門下為宣黃受批降若
覆請得旨及入狀得奏事别以黃紙亦書宣奉行訖錄
送門下為錄黃樞密院准以白紙錄送面得旨者為錄
白批奏得畫者為畫旨門下受錄黃宣黃錄白畫旨皆
留為底癸酉王珪依前官守尚書僕射兼門下侍郎蔡
確依前官守尚書右僕射兼中書侍郎戊寅詔六曹尚
書依翰林學士例六曹侍郎給事中依直學士例朝謝
日不以行守權試竝服佩魚罷職除他官日不帶行上
嘗論蘇綽建復官制分為六曹體統如一至是令詳定
官制所以此意著為式三省言九寺二監分隸六曹欲
申明行下上曰不可一寺一監職事或分屬六曹豈可
專有所隸宜曰九寺二監於六曹隨事統屬著為令上
批自頒行官制以來内外大小諸官及創被差命之人
凡有申禀公事日告留滯比之舊日中書稽延數倍衆
皆有不辨事之憂上以命今稱緩語近臣頗悔改官制
蔡確等慮上意遂欲罷之乃力陳新官制置禄比舊月
省俸錢二萬餘貫上意遽止六月詔自今事不以大小
幷中書有取旨門下省覆奏尚書省施行三省同得旨
事吏不帶三省字是日輔臣有言中書省獨取旨事體
太重上曰三省體均中書省揆而議之門下省審而覆
之尚書省承而行之苟有不當自可論奏不當沿此以
亂政體也先是官制行雖依舊三省之名而莫究其本
省設官之初意乃釐中書門下為三各得取旨出命既
紛然無統紀至是上一言遂定甲子詳定官制所言尚
書省左右僕射與左右丞簽書蓋朝廷以法在所司案
法關奏禀候朝命而入主于有司之成務付之執政官
所宜代上而任責則人主但聞之而已朝廷以天下事
分六曹以治之都督以總之六察以察之六曹失職則
都省所在糾察都省失糾則六察所在彈舉上下相維
各有職守則奏抄書都省執政官于理為當待制遷
官以三年至是三年一遷六年三月王拱宸判大名以
官制行罷宣徽使故也五月左右司郎中舊以執政分
廳時開見白事日暮不徧或事急速又造歴私第設議
互異則往返𫝊送事多留壅摯以問吏吏對曰前時郎
官願如此摯乃白執政請都以堂聚時禀事可否面决
無𫝊言留壅之弊皆曰唯自是事皆公决上下便之然
他郎官不敢問見報見執事私意亦無所授陰不樂者
甚衆摯罷去郎官復分廳白事如故七月吴雍直龍圖
閣河北路轉運使兼措置糴使都司除職自雍始九月
起居郎蔡京言舊修起居注官二員不分左右故月輪
一員修纂起居郎舍人分隸兩省所以備左右史官則
左當書動右當書言仍令舊制每月輪修蓋其職事未
之有别乞即自今起居郎舍人隨左右分記言動如允
所言其當釐正等事即别具陳從之上幸尚書省駐輦
令廳頭謂執政曰新省宏壯甚與官制相稱王珪等對
規摹制作皆出聖謨次至僕射廳又曰新省制作非苟
而已卿等宜率勵官屬勉修職事既又召尚書侍郎以
下隨其曹問所以掌職事悉因勅曰朕所以待遇責任
非輕宜各思自勉盡心職事及𫝊詔尚書省執政官與
正服内未仕者一人承務郎六曹都司吏部尚書至員
外郎遷禄寄官一等賜吏各有差十二月外郎加勲依
宗室法並自武騎尉使由法亦升朝官加勲内殿崇班
内常侍賜勲並騎都尉始也上稽古董正治官既復尚
書二十四司職事部作新省其規模區處詳密曲折並
出制旨裁定羣臣承詔督工作壮偉雄盛近世未有也
由是三省樞密院位著官儀焕然一新矣七年二月丙
戌詔御史臺以侍御史知雜事為侍御史不帶知雜事
以言事為殿中侍御史六察官為監察御史恩數並如
知雜事三月庚申詔御史中丞雜壓六曹侍郎之上初
元豐五年特行官制上于其中自為圖帖定未出先詔
輔臣曰官制將行欲取新舊人兩用之又曰御史大夫
非司馬光不可蔡確進曰國勢方定願少遲之王珪亦助
確乃已及除光第四任提舉崇福宮詔滿三十箇月即
不候替人發來赴闕蓋將復用光也
哲宗
元豐八年五月詔奉議郎吏部員外郎文及直龍圖閣
知文州以彦博乞免兩鎮節度使故有是命郎官除職
自及始也七月呂公著言臣伏覩周官三公三少掌論
道經邦寅亮天地然皆分治卿職蓋進則坐而論道退
則作而行之此三代之明法也國朝之制殿奏事止是
樞密院兩班昨來先帝修定官制凡除授臣僚及興革
廢置先中書省取旨次門下省審覆次尚書省施行每
省各為一班自元豐五年改官制政柄皆歸中書省王
珪以左相在門下拱手不復校王安禮每憤憤不平欲
正其事而不能也公著被命未授即為上陳之後遂詔
應三省合取旨及臺諫章奏並同進施行八月吏部郎中曾肇朝
請郎禮部郎官林希兼著作職事官有兼職自此始
元祐元年二月詔起居郎舍人依舊制不分記言動
先是起居郎蔡京言禮記雖有左史右史分記言動
之文然歴代即無分言動故事但云事為春秋言為尚
書今觀尚書不免兼言動欲乞依舊制故有是詔閏二
月詔自今觀文殿學士資政殿大學士曾在執政官准
此司馬光言乞三司所管錢穀財用事有散在五曹及
諸寺監者竝乞收歸本部如此則利權歸一若更選用
得人則天下之財庶幾可理矣詔立天下錢穀通隸戶
部法罷諸路提舉官(見宣仁門)三月詔職事官許帶職其班
序雜壓依職事官内尚書非學士除者更不帶待制官
二年加直學士中丞侍郎給舍諫議非待制除者通及
一年加待制集賢殿修撰直龍圖閣直集賢院直秘閣
集賢校已上職今後内外官竝許帶除職六月詔學士
待制除侍郎并帶職給諫例不帶待制前來一年加待
制二年加直學士指揮更勿施行八月蘇轍言伏見舊
法縣尉皆用選人自近歲民貧多盗遂請重法地分縣
尉竝用武夫自改法以來武夫貪暴騷擾鄉村復為民
人之患訪聞凡用武夫縣令民悉患之欲乞復令吏部
依舊只差選人詔除沿邊縣尉依舊外餘竝差選人蘇
轍又言祖宗之世使相節度不領京師局其奉朝請必
改他官或為東宫三司或為諸位大將軍太平興國中
以趙普元勲自河陽還朝止為太子少保以向洪張永
德之舊並為環衛至今諸道鈐轄總管以防團歸老者
亦諸衛處之蓋其遺法也近日李憲以宣州觀察使提
舉明道宫王正中以嘉州團練使提舉太極觀二人貪
墨驕横敗軍失律罪惡山積雖死有餘責聖恩寬貸皆
置之善地而又首亂國憲假以使名宜考脩制度追還
誤恩以存舊典十一月王岩叟言中書舍人在近臣中
為高選未行官制以前謂之知制誥專行誥辭不預政
事自改官制遂為中書屬官分押制勅凡國之政令無
一不預故中書舍人不獨取文學須兼責政事近除劉
(闕)稱為得人御史吕陶言舍人曾肇操履偏詖藝文淺
薄今乃擢居西掖尤駭羣聽夫中書舍人之職職清地
峻非他官可擬外則典司誥命以文章議論潤色帝猷
内則分押諸房以知識才慮參决機政前世推重謂之
宰相判官豈可因其序遷輒爾虚授十二月詔少府將
坐軍器監都水使者今後在七寺少卿之上監丞在臺
寺主簿之上二年正月以盛僑為國子司業向止一員今
增其一僑與黃隠並為之五月詔同知樞密院范純仁
于尚書左右丞理先降除授者立班在上先是神宗正
名以官職為次不以除授為先後于是特降新制三年
詔自今朝議中散正議光禄銀青金紫大夫並置左右
十月復置南北院宣徽使儀品恩數如舊制十一月詔
左右中散大夫以上十員左右諫議大夫以五十員為
額十二月置六曹尚書權官俸賜依六曹侍郎守法叙
班在試尚書之下四年十月詔復置外都水使者今河
北轉運使兼領殿中侍御史孫升言先帝患百司職事
不舉故建三省六曹以治庶政然人樂因循衆習苟且
弊隨事生苟無按覈鈎考之術則必至于頽壊又置六
察考察六曹行遣稽違及輪御史檢點三省簿書差失
可謂詳且盡矣蓋六曹寺監二百四十餘案胥吏一千
七百餘人其他官司二百七十處内外之事填疊紛紜
而舊以察官六員書吏十有四人鈎考案覈非人人心
力強明智術精敏安能周見其故而六曹百司之事不
至于頽敗者賴有六察以為之警策耳兹所以見先帝
規模宏遠追蹤三代也朝廷近年察官既不補足矣此
因浮費所建言更不自本臺立法自行減免書吏六人
止存八人分治六察吏員既少則所擇尤須精審且以
八人按察二百餘案千有餘人胥吏二百餘官司而又
吏不精所擇止欲名存實亡則可矣必欲究六曹之弊
成先帝之志則臣雖至愚知其無益也伏乞聖慈詳察
深惜六察乃先帝救補六曹頽敗之志特降指揮下中
書省重行立法中外幸甚劉安世言安燾今以仲夏去
職密院惟有趙瞻恐不可全然缺官乞依故事令宰相
兼樞密范祖禹荐馮京趙卨可任八月先是司馬康奏
其父光遺藁其一乞合中書門下兩省為一蓋司馬與
呂公著韓維張璪同具奏曰唐初始合中書門下之職
故有同中書門下三品同中書門下平章事其後又置政
事堂蓋以中書出詔令門下掌封駮日有争論紛紜不
决故使兩省先于政事堂議定然後奏聞開元中張說
奏改政事堂為中書門下自是相承至于國朝莫之能
改神宗皇帝以唐自中葉以後官職煩冗名器紊亂欲
革而正之誠為至當然但當据今日之事實考前世之
訛謬刪其重複去其冗長必有此事乃置此官不必一依
唐之六典分中書為三省令中書取旨門下覆奏尚書施
行凡内降文書及諸處所上奏状申状至門下中書省
者大率皆送尚書省下六曹付諸案勘當檢尋文字會
問事節近則寺監遠則州郡一切齊足然後相度事理定
奪歸著申尚書省送中書取旨中書既得旨送門下省覆
奏畫可然後飜錄下尚書省尚書省復下六曹方得符
下諸處以此文字煩冗行遣迂迴近者數月遠者踰年
未能結絶或四方急奏待報或吏民詞訟求决皆困于
留滯又置門下省欲以封駮中書省錄黃樞密院錄白
恐有未當若令舉職則須日有駮正爭論紛紜執政大
臣遂成不協故自置門下省以來駮議甚少又門下不
得直取旨行下雖有駮議必須却送中書省取旨中書
或不捨前見復行改易又内批文字及諸處奏請多降
付三省同共進呈則門下之官已經商量奏决若覆有
駮正則為反覆又近日中書文字有急速者往往更不
送門下省然門下一官特為虚設徒使吏員倍多文字
煩冗無益于事臣等今衆共商量欲乞依舊令中書門
下通同職業以都堂為政事堂每有政事差除及諫
官章奏已有聖旨三省同進呈外其餘並令中書門下
官同商議簽書施行事大則進呈取降敕劄事小則直
批状指揮一如舊日中書門下故事其二乞令六曹長
官古之六卿事之小者豈可令專達臣等商議欲乞今
後凡有詔令降行尚書省僕射左右丞簽訖亦分付六
曹本曹尚書侍郎及本廳郎官次第簽訖委本廳郎官
討尋公案會問事節相度道理檢詳條貫下筆判云今
欲何如施行次第通呈侍郎尚書若郎官所判已得允
當則侍郎簽過判准應奏者直奏上應行下者直行下
即未得允當者委侍郎尚書改判事之可否者决于本
曹長官其文字分付本廳郎官之時委本曹長官隨事
大小作限若有稽遲即行糾劾若委的有事故結絶未
得者申長官展限吏部尚書如舊日判東西審官院左選
侍郎如舊日判流内銓右選侍郎如舊日判三班院戶
部長官如舊日三司使刑部如舊日審刑院舊日本司
文字止直奏直下今欲令六曹長官准此更不經由僕
射左右丞郎更改條法或奏乞特旨謂如刑部刑名疑
慮或情理可憫或情重法輕特免停替編配之𩔖或事
體浩大或理有可疑非六曹所能决者聽詣僕射左右
丞咨目或具状申都省委僕射左右丞商議或上殿取
旨或頭簽劄子奏聞或入熟状或批判指揮其諸色人
詞状並只經本曹長官呈過尚書侍郎本廳郎官次第
簽判押判决一如朝廷降下臣民所上劄子次第施行
若六曹不為收接及久不結絶或判斷不當即令登聞
鼓院進状降下尚書省僕射左右丞判付本省不于獄
官員看詳定奪若顯有不當即行糾劾所貴上下相承
各有職分行遣簡徑事務辦集十一月三省言寄禄官
分左右兩等進士出身皆左字餘人皆右字詔從之五
年九月復置集賢學士蘇轍言今日監察御史久缺四
員恐非治世之事唐置御史屬官皆自舉本朝以耳目
之官不欲執政用私人以防壅蔽今乞稍改近制今臺
官次第二任知縣人不至執政自用臺官六年四月楊
畏為殿中侍御史時呂大防劉摰各有異志欲得畏為
助趙君錫荐畏實摰風旨也畏卒助大防擊摯云六月
詔國史院置修撰官二員内長官兼知院事閏八月集
賢院學士自官制行不復除至此李周始為之尋詔集
賢院學士如曾任權侍郎以上人充者班列在大中大
夫上七年十二月詔六察案復置監察御史三員分領
先是元豐八年冬減監察二員令殿中侍御史兼領而
察官亦許言事至是復之太常言本朝因唐之舊以御
史為監察使輪知太常禮院監禮近來以博士為獻官
遂罷監禮惟御史專視禮事御史缺官則無所督察乞
以博士監禮從之八年三月侍講學士范祖禹為翰林
學士祖禹言馮京除侍講學士後為翰林學士不兼侍
讀司馬光呂公著以翰林學士兼侍讀叔祖鎮以翰林
學士兼侍讀皆不兼學士之職臣不期歲得兩學士有
所未安臣當辭免六月尚書左丞梁燾同醴泉觀使故
事非宰相不除使乃置同使之名使燾領之
紹聖元年三月來之邵言集賢院學士立班雜壓在中散大
夫上二年常安民言修立權侍郎遷徙法三省應奏權侍
郎自起居郎起居舍人侍御及嘗修撰除者滿二年取
旨除正給舍言寄禄法分左右轄細轉法者未盡合行
究補乞存此三等分左右禁並廢罷從之四月詔職事
官罷帶職非職官仍舊帶易集賢院為殿直院為直秘
閣集賢校理三年四月宣徽使因官制廢罷以事分隸
省寺元祐三年復置並无所治之事詔罷宣徽使四年
十二月陳次升為御史章惇蔡卞令顔林致悃曰若相助
何患不得美官次升曰知守官而已卿乃為執政風旨耶他
日曾布謂上曰次升每事與執政為敵上曰誠無所附麗
元符元年十二月詔元祐復置翰林侍讀侍講學士指
揮更不施行
徽宗
大觀二年右正言蔡居厚以諫省獨員言臣專任言責
聞見單寡乞更授兩員以廣言路五月詔中書舍人諫
議大夫制繫紅犀帶不佩魚
崇寧三年故事起居郎並舍人視外朝則對置若燕朝輪
日舍人林攄曰上謂對書言動不應以内外朝異例從之
政和元年十一月舊制文臣借緋紫皆不佩魚王詔言監
司守位不佩魚與例無别詔始許佩魚二年六月復置宮觀
官及增置縣以前減冗員罷故也九月詔以太師太傅太保
為三公少師少傅少保為三孤又以左右輔弼太宰少宰
易侍中中書令左右僕射之名又詔武選官稱以通侍王
侍中亮中衛拱衛左武右武大夫至下班祇應以階易
名四年詔武横行增置大夫通舊為十三階郎亦如之
宣和七年詔依元豐制復置尚書令虚而弗除三公但
為階官無得令三省
欽宗
靖康元年詔臺諫官當出親擢不用丞相荐人立為定
制罷廉訪使者復走馬承受十一月依元豐制改太宰
少宰復為左右僕射
兵制損益
太祖
建隆二年五月甲戌詔令殿前侍衛司及諸州長史部
兵驍勇者升其籍老弱怯懦者去之初置剰員以處退
兵十一月周廣順初鎮州諸縣十戶才勇者一人為弓
箭手餘九人資以器械芻糧是歲詔釋之凡一千四百
人(此據兩朝兵誌)三年七月先是雲捷軍事有偽刻侍衛司印
者捕得斬之上曰諸州軍比加簡練尚如此不逞耶庚
辰命搜索悉配海島于是奸猾斂迹十一月甲子又大
閱于西郊上謂近臣曰晉漢以來衛士不下數十萬然
可用者極寬朕須按籍而閱之去其冗弱又親校其擊
刺騎射之藝令悉為精銳故順時令而講武焉十二月
詔自萬戶至千戶各置弓手有差從趙普言復置縣尉故也
乾德元年春正月乙夘遣使九人選關西道鄉兵
付慶州戊午遣盧懷忠毡毬使洛陽張繼勲染院副使
康延澤等帥步騎數千人並赴襄州夏四月庚寅出内
府錢募諸軍子弟數千人鑿池以諸民門下引蔡水注
之造樓船百艘選卒號水虎捷習戰池中命右武統軍
承陳炤董其役三年八月戊戌朔令天下長吏擇本道
兵驍勇者籍其名送都下以補禁旅之缺又選強壮卒
定為兵樣分送諸道其後又以木挺為高下之等給散
諸州軍委長吏監寺召募教習俟其精練即送都下上
每御便殿親臨試之用趙普之言也九月己巳上御講
武殿閱諸道兵得萬餘人以馬軍為驍雄為雄武並屬
侍衛司
開寶四年十一月己未初上擇偽蜀親兵習弓馬者百餘輩為
十班内殿直稟賜優給與御馬直等于是郊禮畢行上以御馬
直扈從特命增給錢人五千而川班内殿直不得如川例乃相
率擊登聞鼓陳乞上怒遣中書謂之曰朕之所與即為恩澤又
安有例哉命斬其妄訴者四十餘人餘悉配隸許州驍捷軍其
都校皆决杖降職遂廢其班時内臣有左飛龍使李承進者逮
事後唐上問曰莊宗以英武定中原享國不久何也承
進曰莊宗好畋獵務姑息將士每出次迎郊禁兵衛卒
必控馬首告兒郎輩寒冷望與捄接莊宗即隨其所欲
給之如此非一失于禁職而作亂蓋威令不行實賞賚
无節也上撫髀嘆曰二十年夾河戰争取得天下不能
用軍法約束此輩縱其無厭之求以兹臨御誠謂兒戲
朕今撫養士卒固不吝惜爵賞苟一有犯吾令惟有劒
刑以誅之耳置靜江軍(見廣南門)
太宗
太平興國二年春正月庚辰詔以美名易禁軍舊號鐵
騎曰日騎控鶴曰天武龍騎曰龍衛虎捷曰虎衛九月
上屬意戎事每罷朝即于便殿或後苑親閱禁卒取伉
健者隸親軍罷軟老弱悉分配外州自是藩衛之士益
以精強崔翰分布士伍南北綿亘二十里建五色旗以
號令將卒望其所舉為進退之節每按旗指縱則千乘
萬騎周旋如一甲兵之盛近代无比上甚悦即遣中使
密以金帶賜翰謂之曰此朕藩邸時所服者也因謂左
右曰若崔翰者必不事晉朝矣蓋言晉朝將帥多不得其人軍
政隳紊故也八年春正月上念征伐勞苦月賜沿邊士卒白金
軍中謂之月頭銀(曹彬罷因此後上遂無復賜)曹彬以鄉民為兵(見契丹門)六月
改日騎曰捧日上以契丹入寇遣使諸州選丁壮為義軍
淳化五年八月命左右衛各置卒千人上以京師六衛廵
警用禁兵非舊制也
至道元年十一月己未閱武于便殿衛士有挽弓及一石五斗
者矣二十發而綽有餘力因謂近臣曰方今寰宇無事
美才間出悉在吾彀中矣又令騎兵步兵數百東西列
陣強弩視其進退發矢如一容止中節上曰此殿廷間
數百人爾猶兵威可觀况堂堂之陣數萬列成者三年
八月江淮發運使楊允恭捕販私鹽賊三十九人上曰
可團為一軍以備舟檝之役號曰平河
真宗
咸平元年上以御龍直二百餘人閱試武藝二年閏三
月京西轉運副使朱台符上疏曰臣愚以為不任人無
以安邊不安邊無以省兵不省兵無以惜費不惜費無
以寬民不寬民無以致治捨此數事雖有智者不能為
計矣奏入優詔褒答三年甲子諸軍校以次選補多自
陳其勞績馬步軍都頭呼延贊獨進曰臣月俸百千所
用不及半忝幸多矣自念無以報國不敢望升擢誠恐
福過災生拜賜而退衆頗嘉其知分十二月河北河東
強壮自五代時瀛覇諸州已有之是歲始詔籍河北民
為強壮所在置籍擇善射者第補校長聽自置馬勝甲
者蠲其戶役尋募其勇敢團結附大軍為栅官給鎧甲
四年九月庚寅詔陕西民家出一丁號保毅軍給資糧
與正兵分戍守城屢遣御史吴倩與轉運使同主其事
凡得六萬八千七百九十五人其沿邊軍士先選中者
並升為禁軍號保捷吴升上言請復古車戰之法及車
戰之利上納之五年命蕭延皓毅命可以捕賊守隘立為
廣捷軍六年三月御史田錫言國家為缺少軍兵遂于
曹單等州點集鄉村強壮之士揀選為兵初令本城防
守後乃抽赴京師非曰失信頗屬妨農四月先是京師
發禁旅于河東其數不足則補以州兵十不得二三至
是帥臣請補如舊制于是命張延揀義軍一萬三千人
立為神銳二十四指揮神虎十指揮常加訓習以補戍
河東之缺九月募近京強壮補禁衛詔高瓊教閱行伍
整肅召近臣觀之上喜因謂瓊曰昨日村民今皆為精兵矣
景德元年秋七月戊子陜西轉運使言西面沿邊
諸州于保義軍内揀集成振武軍四十指揮上曰數年
前賊圍靈州諸路請援兵曾無虚日乃議立此軍朕詢
于知兵及詳練邊事者皆云自立此軍邊聲頗振戎人
畏懼不敢為寇矣二年三月安陽人陳貫喜言兵上論
三篇大略言禁旅當以衛京師不當戍邊戍邊莫若募
土人隸本軍籍民為定府兵使北兵扞狄西兵扞猺至是
知鎮戎曹瑋言應募為弓箭手者請給以閒田蠲其租
春秋耕斂出兵護作詔從之仍置廵檢以統之其後河
東亦募置四年夏四月辛未上曰比河東召募土人為
軍以至契丹未平今邊防罷警乃詔以見存為定額缺則補之
大中祥符六年詔令江淮習水戰於金明池按城立為
虎翼水軍以太祖神衛水軍久廢故也
乾興元年國朝親兵摠三司殿前司捧日軍天武軍馬軍
司龍衛軍步軍司神衛軍謂之上四軍軍各左右廂廂各
三軍一軍各有指揮使王沂上言二邊屯重兵耗國用乞
以河北強壯代禁軍以節冗兵耕屯田以省國用
仁宗
寶元二年閏十二月以西討元昊夏竦請增置土兵易戍兵東
歸言東兵五害土兵五利楊偕上言與始終論辨竦議竟屈
康定元年吴遵路常建議復民兵于是詔遵路籍河東鄉
下為備邊仍下其法於諸路九月乙丑詔河北河東路強壮
陕西京西東路新置弓手皆以三十五人為團置押官四
團為都置正副都頭各一人五都為指揮使各以階級伏
事年二十係籍六十免取家人或他戶代之聽私置弓弩
每歲十月後正月前分番上州教閱半月即遣歸農或遇
歸時勾集守城及捕盗日給糧二升歲正月縣以籍上
州州以籍奏兵部按舉不如法者
慶歴元年二月詔京東西淮南兩浙江南東西荆湖南
北路招置宣毅軍大州兩指揮小州一指揮惟陕西
仍故號為保捷兩河強壮雖别名義勇亦有隸宣毅
者初募額外弓手著作佐郎通判睦州張方平奏利
害八事方平所議如此然當時不能盡用也四月田
况上兵策十策七曰蕃落廣銳振武保捷皆是土兵材
力伉捷武藝精強戰鬭常為士卒先自昊賊擾近以來
惟土兵踊躍志在爭功其如請給甚(闕)不及東軍之下
者振武料錢五百而五十為折支積歲月一支又皆糜
敗不堪之物如新添虎翼軍目南中選填材質綿弱自
云不知戰鬭見賊恐死聞者皆以為笑朝廷特塞數為
民而已若曰添土兵請給事恐難行請遇特支比常優
加其數或别定南郊賞例以激其心則其立功必不在
東軍之後矣八曰沿邊屯戍騎兵軍額高者無如龍衛
聞其有不能被甲上馬者况驍勝宣武之類馳走挽弓
不過五六斗每教射習望空發箭馬前一十二步即以
墮地以賊甲之堅縱使能中亦不能入况未能中之請
密料邊兵益步卒而減騎軍但五分得一足矣西北邊
皆有蕃兵蕃兵者塞下内屬諸部落團結以為藩籬之
兵也于是王堯臣建言請遣人募首領願效用者籍姓
名并士馬之數及千人聽自推其謀勇者一人授以班
行及廵檢之名使將領出境破蕩生戶所獲財蓄官勿
檢覈得首級及傷者給以賞物仍依本族職名補遷及
增俸錢詔如所請十二月韓琦請諸路部署許置親兵
百五十人鈐轄都監各置百人仍日給錢二千冬詔知
秦州韓琦常奏本路兵備素少請益軍馬詔琦詳度以
點到弓手選其少壮刺手或為保毅弓箭手或别立名
額速具利害以聞詔從琦請簡峡西弓手悉刺面充保
捷指揮是時西邊用兵諸州保教軍總六千五百十八
人河東河北義勇當慶歴初河北總十八萬九千二百
三十人河東總七萬七千七百七十九人皆簡強壯并
鈔民丁湼手背為之三年九月仁宗開天章閣富弼范
仲淹召對陳十事其七修武備請密委兩地以京畿在
軍馬約唐之法召募強壮之人使三時務農大省給贍
之費一時教戰自可防虞外患置萬勝軍(見安略門)六年秋
七月三司使王拱宸言三朝兵數(見用度門)十年十二月三
司使張方平言陕西用兵以來内外所增禁軍約四十
餘萬人又言太祖備邊所畜兵不及十五萬太宗亦不
過四十萬先是咸平中備西北募士至五十餘萬因夏
戎阻命始籍民兵俄命刺以補軍籍凡内外置禁軍約
四十二萬餘人通三朝舊兵且百萬鄉軍義勇州郡廂
軍諸軍小分剰員等不列于數八年三月方平條對手
詔時政言親衛之兵臣按周官虎賁士掌守王宮皆士
也趙左師觸讋託其子于太后願補黑衣之缺以衛王
宮盖王宮之衛兼用卿大夫之子弟也秦漢宿衛之士
選材武必取端愿之士以其近尊不可不審國初宿衛
募置游惰無根蔕者乞于諸班中選其年勞久次者東
西下班殿侍又有門閥家業者勖立保委之法選取以
充殿内之衛又言太祖訓齊軍法甚嚴軍人不得衣皂
但許衣褐其制不得過膝豈有紅紫之服葱韮不得入
營門豈知魚肉之味又制更戍之法遠妻孥外戍之日
多人人少子而衣食易足每月請糧營在城西者即于
城東支營在城東者即于城西支不許雇車乘須令以
負以勞役之故士卒衣食無外慕安辛苦而易使天聖
中上言東西倉互給軍食固欲邀求軍人不知乃
太祖之法今則異矣衣服驕侈所受廪給一身不足所
有妻子爭得不凍饑豈能不歸怨於上耶如帥臣自能
節約以身率之則軍人庶乎可以存濟矣
皇祐四年三月包拯建議罷河北屯兵分之河南如謂
戍兵不可遽減則訓練義勇以壮邊備雖小給餱糧每歲
不當屯兵一月之費朝廷難之于是復奏分屯事訖不行(拯欲舊沿)
(邊州軍兵馬除防守備留外其屯駐駐泊諸軍悉令歸營就糧遇有警即時起數不旬日可到)以郭&KR1460;所製獨
轅弩募土兵教之既成經略使夏安期言其便乃詔置獨弩軍
嘉祐四年三月有上封事論議義勇為河北伏兵以為
古者農兵一體有事則習於戰陣無事則散歸甲里
以時講習無待儲廪今河北義勇軍是也惜其居于
列郡但為守城之備而已朝廷下其章河北帥臣等
議曰河北河東皆邊塞之地自置義勇州縣以時按
閱耳目已熟行固無疑詔從之七年六月初自慶歴
以來乃總二百二十五萬而禁軍八十二萬視祖宗時
募兵浸多至是韓琦請乞量歲入錢帛之數立為定額
詔中書樞密掇其制裁為定額
英宗
治平元年宰相韓琦建議刺陕西義勇總十五萬六千
八百七十三人(賈錄云十三萬八千四百六十五人)司馬光極言其不可
琦言今之兵貴先聲後實今諒祚方□驁使陕西驟益
二十萬兵豈不震懼光曰可以欺之于一時少緩則敵
知其情寧無懼乎琦不能答復曰君但見慶歴間陕西
鄉兵初刺手背後刺面充正軍憂今復然耳今已降刺
榜與民約永不充軍戍邊矣吾在此君無憂此語之不
信光曰相公在此可也萬一均逸偃藩他人在此因相
公見成之兵遣使運糧戍邊率以為常矣二年十二月
是歲兵數少損隸籍者猶百十六萬三年四月詔河北
戰兵三十萬一千餘人陕西戰兵四十五萬九百餘人
幷義勇令本路都總管常加訓練時邊臣或奏請增兵
朝廷以為兵數不少故降是詔四年張方平言國計以
為冗兵最今日大患計禁軍一人歲約五十千十萬人
歲費五百萬緡慶歴之數此景祐已前增置八百六十
餘指揮四十餘萬人是歲增費二千萬緡也八月殿前
馬步軍司言諸路指揮所管軍士不及元額軍員數多
欲自今除三年一次轉運員軍分依舊外餘以實管軍
立數推定軍員額第遷補並通管五都從之是總治平
之兵一百六萬二千而禁軍步騎六十六萬三千校慶
歴之籍減幾十萬校開寳之籍增至七十萬二千
神宗
熙寧元年二月趙卨言綏州不可棄勸郭逵招集降羌
逵從之運丹州粟以給降羌人日三升逵因選其強壮
千餘人刺為兵餘丁皆刺忠勇字使不得逃回丙申樞
密使呂公弼請以河北義勇每指揮揀少壮人材武藝
取旨手刺上等二軍之議九月上曰朕嘗問王存以兵
費乃言臣不曾講兵書因問安石如何省兵安石曰陛
下今欲省兵當擇邊將人材以一州令各自精練仍鼓
舞其州民使各習勇則兵可省閏十二月上問府兵之
制曰府兵與租庸調法相須安石曰今上番者即以衣
糧給之則無貧富可以入衛出戍雖未有租庸調法亦
可為也但義勇今既以良民為之即當以禮義奬養又
擇其鄉閭首傑為之將校量加奬拔則人自悦服今募
兵宿衛乃有積官至刺史防團者移此與彼固無不可
今募兵出于無賴之人尚可以為軍廂主則近臣以上豈
可不及此輩此乃先王成法社稷之長計也上極以為
然上論及邊兵已不足以守雖費衣糧然又不可減安
石曰今若更減則誠無以待緩急不減則財費困國無有
巳時若不能治兵稍復古制則中國決無富強之理上
因言義勇可使分為四番出戍呂公弼曰須先省得募
兵乃議此安石曰計每歲募兵所死亡之數乃以義勇
補之可也上因問府兵事安石曰府兵處處可為又可
令入衛公弼曰韓絳文彦博皆以入衛為難兵部上陕
西河北河東二十六郡舊籍十五萬三千四百益以環
慶延州保毅弓箭手三千八百總十五萬六千八百為指
揮三百二十一河北三十三郡舊籍十八萬九千二百
今籍十八萬六千四百為指揮四百三十而河東二十
郡自字量免戶下支移折變别團會教閱依舊日放散
並給口食又自出倫者聽籍候有闕收補從之詔淮南
等路委長吏兵官選少壮廂軍堪習武藝者依列教閱
團結量免難工役常留在城以備使四月張田在桂州
踰二年朝廷自智高亂遣兵戍嶺南多病瘴田盡索土
丁峒兵教以兵法奏請罷戍兵十二月詔京東武衛四
十二指揮並分隸河北總管司先是此軍未備河北戍
守近歲分屯諸路朝廷將減緣邊土兵以省三司餽餉
故有是詔二年春正月乙酉樞密院進呈減住營兵數
且祖宗朝北戍無警即便罷兵今既講和而屯兵至多
徒耗錢帛韓絳曰朝廷須修法度愛惜財幣乃能休息
生靈一人獨儉未足成化陳升之曰以議暗消本路乞
兵于京東招補亦將有序不數年可見效矣上曰卿等
可議以聞樞密院言廂軍近以團結教閱武藝欲結威
邊指揮請受以州軍大小定人數自三百人至百人仍
改軍額淮南曰壮武江南曰雄武荆湖曰靜江兩浙曰
崇節福建曰保節並加教閱二字于軍額上從之三年
冬十月先是陳升之建議衛兵四十已上不中程曰量
減請受從之淮南呂公弼言事體甚大難遽行也曾公
亮曰為當有漸王安石曰執政叶心不扇搖人情自無
事陳荐言禁兵在京師祖宗之制重内輕外人情安習
一旦去國客食江淮非所以安之也宜如舊從之卒罷
退慶歴後總七萬七千為指揮一百五十凡三路義勇
之兵總四十二萬餘三千五百人河東陕西弓箭手數
河東七千五百今籍七千陕西十郡幷舊寨籍四萬六
千三百唯秦鳳有寨戶後義勇浸息聯以為保甲云三
月詔幷龍猛八指揮為六舊三百五十人額今以三百
人為額自康定慶歴以來諸軍間有倂廢至熙寧初大
整軍額有就而合者從倂省之後部伍齊肅無有名存
而實缺者也三年王安石進言義勇教教閱事時土兵
有缺詔募三千人旋凑以義勇雖訓練以時而未施于
征防可按府兵遺法俾之番代詔復問以措置遠近分
番之法挺即條上以四州義勇分三番番三千人防秋
週而復始募土兵歲减量八萬碩料錢六千餘緡冬春
衣布五千疋綿三萬七千兩詔從之行之諸路冬十月
乙酉渭州言職罷保毅應役上令一名納錢三千令總
平凉等縣状保毅元置年深多非本戶正丁並各貧下
乞免納糧依舊給修諸役初咸平五年因西路用兵遣
侍御史吴應與陕西轉運使閱沿邊民丁壮得六萬八
千七百人號保毅軍至治平中刺陕西義勇乃令環慶
路保毅幷撥為義勇三年薛向等言兩路保毅並于地
𤱔上科差歲久日有租名初无正丁皆是臨時衆戶依
地𤱔合錢僱傭充役宜盡免保毅應役止令輸錢少備
修城至是民以為不便又令損其數十二月己未内出
開封府界及諸路兵更戍之法己巳文彦博等上在京
開封府界及京東等路禁軍數上亦自内出治平中兵
數相參照顧問久之遂照殿前司虎翼除水軍一指揮
外存六十指揮各以五百人為額總計三萬四百人在
京增廣義勇五指揮共二千人開封府界定六萬二千
人在京東五萬一千二百人兩浙四千人江東五千二
百人江西六千八百人湖南八千三百人湖北八千三
百人福建四千五百人廣南東西各一千二百人川陕
三路共四千四百人為額其河北以人數尚多須後議
之四年二月庚午止批殿前馬步軍司差發餘兵數不
多京師本根之重于理非便其治平四年熙寧元年差
出之兵可契勘抽回夏四月安石欲變宿衛(見安石門)九月
丙戍詔今後廣南東路西路土兵搶手邕州洞丁荆湖
南北路土丁弩手䕫州路義勇軍編寫成册年終奏知
封州鄧中玄請以廣東未置搶手州縣如廣惠等五郡
皆置從之十一月提點諸路縣鎮司前言諸縣兵級弓
手有武藝精者遇按月請如保甲量給賞從之十二月
樞密院諸路廂軍額猥多自騎射至牢城其名凡二十
三總天下廂兵馬步指揮凡八百四十其為兵凡二十
二萬七千六百二十七人而府界及諸司或因事募兵
之額不與焉五年正月先是曾孝寬為王安石言有軍
士深詆朝廷尤以移倂營房為不便或言自連陰如此
正是造反時安石具以白上文彦博曰近日朝廷多更
張人情洶洶非一安石曰朝廷事合更張豈可因循如
倂營事亦合如此此輩乃敢紛紜公肆詆毁誠無忌憚
至言欲造反悉須審察吴充曰倂營事已久人習熟何
緣有此近來惟保甲事人情不安(保甲民有為匿名書安石大怒乃出錢五)
(百千以捕為書者闕輩民有偶語者曰農事方我閱武非斬王相我不得休息邏者得之付)(而馳安石)
(意為匿名書者必此人也使鍛鍊成獄民不勝搒掠而終不服林希云開封推官樂湼叟在府不及一歲凡論)
(議時事及詬安石者一十餘獄)夏五月辛丑命校書王安禮編修三路
義勇條貫八月庚子上論太宗時用兵多作大小卷付
將帥御其進退不如太祖時王安石曰太祖知將帥情
状故能得其心力如言郭進反乃以其人送郭進此知
郭進非反也故如此與唐德宗送言李琦反者與琦異
矣其後郭進乃為奸人所䧟至自殺傷業亦為奸人所
陷不得其死將帥盡力者乃如此非中御之失而已馮
京曰河北義勇十八萬自足何須作弓箭壮安石河北
義勇收入戶下盡河北有許多地許多人只令十八萬
人習兵為義勇而不可令盡習兵當如今府界保法修
定六年冬戎瀘州江安縣各置武寧軍一指揮以四百
人為額上曰併裁軍營凡省軍員四千餘人此十萬軍
之資也若訓練既精人得其用不惟勝敵兼亦省財王
安石等曰累歲以來陛下選用使臣專令訓練間御便
殿躬親試閱賞罸既分者謂之屯駐非戍諸州而隸于
總管司謂之駐泊非屯駐駐泊而以糴賤留便廪給謂
之就糧諸司募者曰役兵諸州募者曰本城廂兵教閱
者為教閱廂兵蕃夷内附糾合其人而用之者蕃漢兵
什五其民而教之武事曰民兵熙寧元豐之間兵制大
備矣(此兵悉首篇新叙今掇取附見)凡禁軍俸錢千為上軍五百以上
為中軍以下為下軍其賞罸遷叙視此為等其政令掌于
樞密院歲以秋月校其藝能而賞勸之熙寧之籍天下
禁軍凡五十六萬八千六百八十八人元豐之籍六十
一萬二千二百四十三人初上即位總治平之兵一百
十六萬二千而禁軍步騎六十六萬三千慶歴之籍
增至七十萬二千上患冗邦用不繼始議減倂乃親制
選練修飾武備之法甚衆一日顧謂輔臣曰前世為亂
者無賴不逞之人藝祖平定天下悉招聚之刺以為兵
連營以居什伍相制節以軍法厚禄其長使自愛重付
以生殺寓威于階級之間使不得動既無敢為非取其
力以衛養良民俾各安田里所以太平之業定而无叛
民自古未有及此者藝祖養兵止二十萬餘諸道十萬
餘使京師之兵足以制諸道則无外亂合諸道之兵足
以當京師則无内變内外相制无偏重之患天下承平
百有餘年蓋本于此初上欲省兵王安石對曰揀練募
兵而鼓舞三路之民習則兵可省其後遂什伍畿甸之
民以為保甲諸路亦可以推行元豐中義勇保甲遂上
番以代禁衛其廵檢縣尉司所省募兵亦數萬詔缺額
弗補者會其利費儲之專以待武備之用自後民兵數
遂踰募兵而國用之久議欲擇民之技武者若唐府兵
番上以宿衛事雖未行其規模宏遠矣(此兵志首篇所云姑附見須詳考存)
(兵效也)國朝以備戰衛為禁軍以給徙為廂軍各隸其州
之本城内總于侍衛司而尚書兵部掌其政令因事立
名者各隸於其部又以廂軍教閱者為始號廂軍禁後皆
以為下禁軍其給使于諸司者亦各以其事役屬焉
熙寧三年詔以禁軍分五都法檢治廂軍其後禁軍或降
剰員或陞階以備廂軍諸路力役之事廣浙間詔增募
而西京轉運司所募多至三萬餘人陕西減額五千人
亦至三萬人河朔流民寓京東者如舊制募士教閱以
為忠果二十指揮分隸河北總管以除盗恤饑而河北
及熙河路修城壘河北所募五千人熙河亦募三千人
修京城以廢馬監軍置廣固保忠凡十指揮亦五千湖
南猺人平戎瀘軍興洮河轉漕又皆增置大抵熙寧元
豐之間廂軍之數視祖宗時益衆矣自三代之後凡國
家之力役皆調于民故民以勞弊宋有天下悉役廂軍
凡役作工徒營繕民無與焉故天下民力完固承平百
年
哲宗
元祐元年八月詔雄州雲翼兩指揮依舊存留各以三
百人為額二年正月文彦博言廂軍舊隸樞密院新制
改隸兵部且本府之兵豈可無籍遂詔郡令自進冊以
其副上樞密仍更互揭貼三年正月詔京西廂軍以三
萬三千五百人為額增粹州克寧廂八百人
紹聖四年十二月置都大兵房樞密院自熙寧始置
兵籍然後逐月季揭貼進呈至是立式令承旨司歲終
造都籍具諸路見管數以申樞密院自是兵籍可考
元符三年六月樞密言河北增馬軍廣威步軍保捷二
萬餘人而在京禁軍缺萬人令帥司選其願换在京軍
分者發副從之
徽宗
崇寧五年樞密院言禁軍缺額二十四萬近創廣勇崇
捷崇政十萬人尚闕十四萬
政和三年閏二月先是朝廷下諸路增廣保五法以寓
軍令而京東西路提舉官任諒慮追呼抑配或致民弊
乃自披等搜擇不越月得甲五十萬率先諸路詔加諒
直秘閣轉一官八年童貫揀伉健少年勝捷軍以為親
兵凡九千人
太平治迹統類卷三十
