北戶錄卷一唐段公路撰
龜圖註
通犀
通犀(山海經云犀似水牛而猪頭脚似象有三蹄大腹黑色三角一在頂上一在額上一在鼻上鼻上小)
(而不橢又云鼻上者良韓詩外𫝊曰太公使南宫括至義渠得駭雞犀獻紂犀角二一在頂上一在鼻上鼻上)
(者食角也今人呼為胡□犀是也抱朴子云犀解於山中人以木如其角代之犀不覺後年輒解也又南州異)
(物志曰獸曰玄犀處自林麓食唯棘刺體兼五肉又含精吐烈望如華燭置之荒野禽獸莫觸)置大霧
重露下終不沾濡又堪為釵纛(又見吳均續齊諧記蔣潜得通犀纛後被豫章)
(王江夫人斷以為釵兼名遠花又云宋岑獲通犀纛賣與廬陵王義真又元康末婦人以犀角瑇瑁為斧鉞戈)
(戟戴之明也)撓藥酒酒生沫若貯米飼雞雞見輒驚散一呼
為駭雞犀(駭雞犀出大秦又有離水犀行則水為之開)或中□箭刺於創中
立愈蓋犀食百毒棘刺故也愚重譯於蕃人事皆不虚
(廣志云犀角之好者稱雞脉白郭子横云又犀角表有光因名明犀置閤中有影色)今廣州有善
理犀者能補白犀(東觀漢記曰章帝元和元年日南獻白雉白犀)補了以鐡夾
夾定藥水煮而拍之膠為一體製梳掌多作禽魚隨意
匠物論其妙至於鑄玉者方之蔑如也又有裁龜甲或
觜&KR1010;(斷日脚者)陷黑玳瑁為斑點者亦以鐡夾煮而用之為
腰帶襯疊子之類其焙淨真者不及也玳瑁切韻字從
玉文選字從虫歐陽詢飛白從甲愚以甲為是(字話亦從甲也)
凡玳瑁甲生取者治毒第一其力不下婆薩石愚曾取
解毒立驗南人神之亦甚辟惡與符拔甲相類(廣志云符拔如)
(麟畢皮有麟甲甲以辟惡也)
孔雀媒
雷羅數州收孔雀雛養之使極馴擾致於山野間以物
絆足傍施網羅伺野孔雀至即倒網掩之舉無遺者或
生折翠羽以珠刀毛編為簾子拂子之屬粲然可觀真
神禽也(又後魏書龜兹國孔雀羣飛山谷間人取養而食之字乳如雞鶩其王家恒千餘隻)一說
孔雀不疋偶但音影相接便有孕如白鶂雄雌相視則
孕或曰雄鳴上風雌鳴下風亦孕見博物志(又淮南八公相鵠經)
(曰復百六十年變止雌雄相視目睛不轉而孕千六百年形定也又稽聖賦豪豕自為雌雄缺鼻曾無牝牡即)
(雌兔䑛雄而孕是矣)又周書曰成王時方人獻孔鳥方亦戎别名
山海經南方孔鳥郭璞注孔雀也宋紀曰孝武大明五
年有郡獻白孔雀為瑞者噫象以齒而焚麝因香而死
今孔雀亦以羽毛為累得不悲夫愚按說文曰率鳥者
繫生鳥以來之名曰㘥字林音由今獵師有㘥也淮南
萬畢術曰鴟鵂致鳥注云取鴟鵂折其大羽絆其兩足
以為媒張羅其旁衆鳥聚矣博物志又云鵂鶹(休留)鳥一
名鴟鵂晝日無所見夜則目至明莊子云鴟鵂夜撮蚤
察毫末晝出冥目而不見丘山言性殊也人截手爪弃
露地此鳥夜至人家拾取視之則知有吉凶凶者輙更
鳴其家有殃也陳藏器引五行書除手爪埋之戶内恐
為此鳥所得其鵂鶹即姑獲鬼車鴞鵩類也姑獲玄中
記云夜飛晝藏一名天帝少女一名夜行遊女一名隠
飛好取人小兒食之今時小兒之衣不欲夜露者為此
物愛以血點其衣為誌即取小兒也又云衣毛為鳥脫
毛為女人昔豫章男子見田中有六七女人不知是鳥
扶匐往先得其所解毛即藏之即往就諸鳥各走取毛
衣飛去一鳥獨不去男子取為婦生三女其母後使女
問父知衣在積稻下得之衣而飛去後以衣迎三女兒
得衣亦飛去鬼車一名鬼鳥今猶九首能入人屋收魂
氣為犬所噬一首常下血滴人家則凶荆楚歲時記夜
聞之捩狗耳言其畏狗也白澤圖云昔孔子子夏所見
故歌之其圖九首今呼為九頭鳥也毛詩義䟽曰鴞大
如鳩惡聲鳥入人家凶其肉甚美可為炙漢供御物各
隨其時唯鴞冬夏施之以美也禮内則曰鴞胖莊子云
見彈求鴞炙陳藏器又云古人重其炙尚肥美也又按
說文曰梟不孝鳥至日捕梟磔之如淳曰漢使東郡送
梟五月五日作梟羹賜百官以其惡鳥故食之愚謂古
人尚鴞炙是意欲滅其族非為其美也又淮南萬畢術
甑瓦止梟鳴取破甑向梟抵之輙自止也
鷓鴣
衡州南多鷓鴣解嶺南野葛諸菌毒及辟温瘴前臆文
為白圓點又一名樢(音述)多對啼每啼連轉數音其韻甚
高廣志言遮姑鳴云但南不北(如逃閭聲云懸壺盧繫頸)古今注云
其鳴自呼(常向日飛畏霜早晚稀出宿即以樹葉覆其身上也)南越志云鷓鴣充
鳥也雖復東西廻翔然而命翮之始必也南翥其鳴自
號杜薄州食之亡癘此三說啼處豈同於牛屋辯哉唯
本草說鳴云鈎輈格磔(竹客反)小類
鸚鵡瘴
廣之南新勤春十州呼為南道多鸚鵡(字林鸚鵡書作䳇字又江表傳)
(曰孫權曾大會有白頭鳥集殿前權曰此何鳥諸葛恪對曰白頭公張昭自以坐中最老疑恪戲之因曰未聞)
(鳥名白頭公請使諸葛復索白頭姥恪曰鳥名鸚母未必有對請使輔吳復求鸚父也又說文鸚從鳥嬰聲䳇)
(從鳥母聲又曲禮鸚鵡能言不離飛鳥又山海經云數歴之山其鳥鸚鵡又云廣山有之舌似小兒舌脚指前)
(後各兩指扶南徼外有五色純白純赤者)翠衿丹觜巧解人言有鳴曲子如
喉轉者但小不及於隴右每飛則數千百頭(南史云天竺迦昆利)
(國元嘉五年獻赤白鸚鵡各一頭又漢獻帝𫝊曰興平元年益州蠻夷獻鸚鵡三枚各食三升麻子云此鳥有)
(損無益詔歸本土)食木葉榕實凡養之俗忌以手頻觸其背犯
者即多病顫而卒土人謂為鸚鵡瘴愚親驗之咸通十
年夏初有三木舶將五色鸚鵡至者(南方異物志鸚鵡有三種青者大如)
(烏臼白者大如鵝五色者大於青者五色者出杜薄州也)雖繡羽錦衣而病其胡語
昔天監年交州有獻能歌鸚鵡者詔亦不納(人張華有白鸚鵡華)
(每行還輙說童吏善惡後寂然無言華問其故鳥云見藏瓮中何由得知華在外令呼鸚鵡鸚鵡曰昨夜夢惡)
(不宜出戶華猶強之至庭為鸇所獲人教其啄鸇脚僅而獲免又幽明錄晉司空桓豁在荆州有參軍剪五月)
(五日鴝鵒舌教令學語遂善能效人語笑聲司空大會吏佐令悉效四座語無不絶似有一佐齆鼻語難學學)
(之未似因内頭於瓮中以效焉遂不異也後主典人盜牛肉鴝鵒白參軍參軍曰汝云盜盜肉當應有驗鴝鵒)
(曰以新荷裏著屏風後檢之果獲而盜者怨患以熱湯灌殺之參軍為之悲傷累日遂請殺此人司空曰不可)
(以禽鳥故而極之於法令止五歲刑也又淮南萬畢術云寒臯斷舌可使語寒臯一曰鴝鵒)
赤白吉了
某年普寧有廉州民獲赤白吉了各一頭獻於刺史者
其赤者尋卒白者久而能言凡笑語悉皆斆人斯珍禽
也(吉了身黑觜赤首戴黃冠善斆人笑言聲明切於鸚鵡好食雞子飯也)愚按雲物上瑞
鳥獸中瑞草木下瑞夫聖人至德所臨則嘉祥必見故
前有引赤雀白雀赤烏白烏赤鷰白鷰之流衆矣瑞應
圖曰赤雀瑞鳥也(云云)又孫氏曰王者奉巳儉約尊事
耆老則見秦繆公出狩至于咸陽日稷庚午天震大雷
有火下化為白雀銜綠丹書集公車公俯取其書言繆
公之覇訖胡亥秦家世事又禮稽命徵曰得禮之制澤
谷之中有赤烏焉孝經援神契曰德至鳥獸則白烏下
又熊氏瑞應圖曰王者八要有序經緯不差應時之性
命則赤鷰銜丹書而至白鷰事略同也愚又見顧野王
以遠方所貢赤白鸚鵡編為瑞者今因錄赤白吉了亦
請附焉(宋記曰文帝元嘉中湘州獻赤鸚鵡臧榮緒晉書曰義熙中林邑獻白鸚鵡也)
緋猨
公路咸通十年往高涼程次青山鎮(鎮府設以備他盜也)其山多
猨有黃緋者緋者絶大毛彩殷鮮真謂竒獸夫猨則狙
玃(猨五百歲為玃抱朴子曰猴夀八百歲繁露曰猨似猴大而黑長前臂猨所以夀者好引其氣也)猱
(猴也)狖(似猨)之類其色多傅青白玄黃而巳(小說云吾彦為交州時林邑王)
(范能獻青白猨各一口山海經云堂庭山多白猨今三峽有白額猨)按樓炭經云鳥有四千
五百種獸有二千四百種白虎通云羽虫三百六十有
六鳳為之長毛虫三百六十有六麟為之長今則豈可
窮其族類歟其猨能伏鼠(論衡曰鹿之角足以觸犬猶猴之手足以搏鼠然而鹿制)
(於犬猴伏於鼠亦如淮南子云蝟使虎申蛇令豹止物各有所制也)多羣行玄者善啼(雌黃)
(而雄黑也)啼數聲則衆猨呌嘯騰擲如相(去呼)焉其音凄入肝
脾韻含宫徵方知當(去呼)一部鼓吹豈獨於鼃聲者哉愚
因召獵者捕而養之(目為巴兒)極馴不貪食於樹杪間呼之
則至但臂長身不便於行而未見通膊者也後一歲自
潘州廻路歴仙虚(潘茂真人燒丹之處南人呼市為虚今三日一虛按神農氏日中為市致)
(天下之民聚天下之貨交易而退各得其所蓋取之噬嗑易下係噬嗑合也市人之所聚異方之合耳)聞
舊山猨啼不食而卒噫其為獸之性一何仁耶是知鄧
艾感事投弓故無虚語且梁朝猨卒責食吏違四日方
送鹿心柿四貫及責玄圃養猨吏云殘林猶獲子堪杖
四十復引雞冡鵝魂狗蓋馬帷之事瘞之又陸機快犬
黃耳能解人言常傳書自洛至吳纔半月而返及死機
為製棺槨殯之村人號為黃耳冡愚遂斆其事藉之以
薪藏之以坎
蚺蛇牙
蚺蛇大者長十餘丈圍可七八尺多在樹上候麞鹿過
者吸而吞之至鹿消即纏束大樹出其頭角乃不復動
夷人伺之方以竹籖籖殺之取其膽也亦如巴蛇食象
三歲而出其骨(金樓子云楚詞云蛇有吞象厥大如何)故南裔異物志曰蚺
惟大蛇旣洪且長采色駿犖其文錦章食灰吞鹿腴成
養創賓享嘉食是豆是觴言其養創之時肪腴甚肥美
搏之以婦人衣投之則蟠而不起(證俗音云蚺蛇肉食之辟蠱毒)元和
御覽引括地志云蚺蛇牙長六七寸土人尤重之云辟
不祥利遠行賣一枚直牛數頭愚按古方刮虎牙治犬
咬瘡神效無比未聞蛇牙有利於人者抱朴子云蔡誕
入山還家云被謫到崑崙崑崙下白虎蜲蛇長百餘里
口中牙皆三百斛船大一何壯哉比廣州南海縣每年
端午日常取其膽供進蛇則諸郡採送錄事參親看出
之按晉中興書曰顔含㛐病困須蚺蛇膽不能得含憂
歎累日有一童子持青囊授含乃蛇膽也童子化為青
鳥飛去以此驗之真膽不可得也近勅令桂賀泉廣四
州輪次進焉其膏俗傳不利人其皮可鞔鼓今潮州和
鱗為之聲絶鳴與象皮鼓相類(蕃船上多以象皮鞔鼓鼓長而頭尖狀如棗核)
(謂之㯽榔鼓廣志云象性久别見其子皮必泣一枚重千斤)南越志云開寧縣多蜈
蚣大者皮可以鞔鼓(沈瑩異物志云東南海中蜈蚣長數丈噉牛俚人秋冬間遇之鳴鼓)
(與春堂驅逐)
紅蛇
公路至雷州對岸倚舟候風勢見羣小兒簇二巨蛇各
長丈餘一如孔雀珠毛色金翠奪目一如真紅色鮮明
若血又有十餘頭白蛇前後相次若導從俱入一榕藤
竅内竟不復出故知蛇有草木水土四種其類不可窮
也又歸化縣有兩頭蛇南越志云無毒夷人餌之兼名
苑云兩頭蛇一名越王約髮俗占見之不祥然論衡引
楚相孫叔敖二祐者何也會最又云渾夕之山囂水出
焉有蛇一首兩身名曰肥遺見則大旱管子曰涸水之
精名曰蟡(音威)一頭兩身以其名呼之可使取魚鼈長八
尺蛇也愚又憶近事韋中令臯鎮西蜀時有黃柑一樹
方熟忽數夕衆實皆落唯樹杪一蔕獨存其大如椀枝
葉滋茂異於常者園吏具白韋令韋令親視之曰此竒
果也非臣下宜食議欲表進令去蔕尺餘折之其實從
蔕自落有善毉者昝殷侍立曰凡木實未過時蔕脫者
乃實之病也請針驗之韋令再三方許昝殷引針就蔕
刺之其實應手而轉殷則連下一刺血濺盈袖韋令大
驚因命破之乃兩頭蛇也異苑又云河内馬司元胤元
嘉中為新塗令喪官月旦祭柑化而為鵝又何怪也
蛤蚧
蛤蚧首如蟾蜍背淺綠色上有土黃斑點若古錦文長
尺餘尾絶短其族則守宫(博物志云蝘蜓以器養之食以朱砂體盡赤滿七斤搗萬)
(杵以點女人支體終身不滅淫則點落故號守宫漢武為之有驗也)刺蜴(搜神記謂之刺蜴)蝘蜓
(證俗音云山東謂之□□音七賜名敵反陕以西謂之壁宫□□字見韻集又說文曰在壁曰蝘蜓在草曰蜥)
(蜴古今注一曰龍子善於樹中捕蟬食之五色曰蜥蜴短大者為蠑螈一曰蛇師大者長三尺其色玄紺善魅)
(人鄭虔又云蠑螈蜥蜴蝘蜓守宫别四名又蠑螈蛇醫也)多居古木竅間自呼其名
聲絶大或云一年一聲驗之非也(端州大廳蛤蚧州吏云有來多年至今每)
(鳴或三聲或一聲不定也)又有十二時蟲亦其類也大者一尺尾長
於身背生鬐鬛行疾如箭傳云自旦至暮變十二般色
傷人必死愚嘗獲一枚閉於籠中翫之止見變黃褐赤
黑四色一云其首隨時輙作十二屬形乃言之過也
紅蟹殼
儋州出紅蟹(顔之推云說文或作䲒)即蝤蛑擁劒(證俗音蝤蛑大蟹也音由俾莫)
(侯反又古今注云云擁劒一名執大螯赤顔氏家訓云擁劒狀如蟹但一螯大耳異物志俗謂之越王鈴下何)
(遜詩云躍魚如擁劒是不分魚蟹也)蟚蜞(證俗音有毛者曰蟚蜞無毛者為蟚螖堪食俗呼彭越訛耳世)
(說云蔡司徒誤食蟚蜞吐下謝仁祖曰卿讀爾雅不熟幾為勸學死螖音滑)倚望(臨海異物志倚望常)
(起顧聣西東其狀如蟚螖大行塗土四五進輙舉兩螯八足起望行如此青色也)招潮(修文殿御覧招)
(潮小蟚螖殼白依潮潮長皆坎外舉螯不失常期俗言招潮子也)竭朴(臨海異物志曰竭朴大如蟚螖)
(殼黑斑有文章常以大螯障目屈其小螯取食也)沙狗(臨海異物志沙狗似蟚螖壊沙為穴見人則走)
(易處不可得也)蘆虎(臨海水土異物志曰蘆虎似蟚螖兩螯正赤不甲食也)數丸(名苑曰沙丸形)
(似蟚蜞競取土各作丸滿三百而潮至)大小殼上多作十二點深燕支色
亦如鯉之三十六鱗耳(陳思王云五尺之鯉一寸之鯉但大小殊而鱗之數等)其
殼與虎蠏堪作疊子(虎蟹赤黃色文如虎首斑)至於鸚巵螺杯不同
年而語也(鸚巵今多之名見吳均集鸏鵰兩鳥也喙大而匈一尺黃赤色受二升堪為酒杯南越志)
(曰一名越王烏竺法真登羅山䟽曰鳥状似鵝口勾可受二升南人以為酒杯珍於文蝶鳥不餌虫魚惟噉木)
(葉糞似薰陸香)按蟹一名蛫(音詭)廣雅云雄曰□䱺雌曰博帶抱
朴子又云山中辰日稱無腸公子蠏也古今注云小蠏
一名長卿廣志云鋪(音脯)小蠏大如貨錢又蠏奴如榆莢
在其腹中生死不相離(博物志曰南海有水虫名曰葪蚌蛤之類也其中小蟹大如榆)
(莢葪開甲食則蟹亦出食葪合蟹亦還入始終生死不相離也)山海經載千里蟹(金樓子云)
(天下之大物有北海之蠏)洞冥記有貢百足蟹長九尺四螯者今恩
州又出石蟹其類則零陵鷰湘鄉魚建寧蝦綿谷鼈也
(零陵石燕遇雨則飛又庾穆之湘州記云湘鄉縣有石魚山色黑而理若魚開發一重輙有魚形鱗鬐首尾若)
(刻畫燒之作魚膏臭亦如水經云鄖鄉縣西石山蝦䗫南越志建寧縣出石蝦也又年代錄云石季龍時利州)
(綿谷縣山北溪中有石鼈數千頭登岸暴田苖發軍殘毁至今鼈無頭也)
蛺蝶枝
公路南行歴懸藤峽(峽即富州界也)維舟飯水手覩嵓側有一
木五綵初謂丹青之樹(武陵記辰州嵩溪有丹青樹直上可籠雲下無枝條上有五色)
(葉圖如華蓋玉屑云按在辰陽縣也)因命童僕採之頃獲一枝尚綴嫩蝶
凡二十餘箇有翠紺縷者金眼丁香眼者紫斑眼黑花
者黃白者緋脉者大如蝙蝠者小如榆莢者(沈佺期賦云二角六)
(足蠕腹狀蛾脉紺縷以立翅點赬珠以緗窠也)愚因登岸視之乃木葉化焉是
知蝶生江南甘橘樹中(古今注蛺蝶一名野蛾江東人謂之撻末其大黑邑或青斑者)
(名鳳子一名鳳車一名鬼車是也)麥為&KR3716;蝶烏足之葉為蝴蝶皆造化
使然豈虚語歟(公路嘗見盧員外肇說捉得一粉蝶如兩手大上有散綠點丁香眼前翅頭兩)
(畫燕支色後翅為燕尾分亦蝶之異也)又會要云大食國西隣大海嘗遣
人乘船經八年未極西岸中有一方石石上有樹榦赤
葉青樹生小兒長六七寸見人皆笑動其手脚凥著樹
枝其使摘取一枝小兒死也異苑太元中汝南人入山
伐竹見一竹中央蛇形巳成上枝葉如故吳郡桐廬民嘗
伐竹遺竹一宿見雉頭頸盡就身猶未此亦竹為蛇蛇
為雉也
紅蝙蝠
紅蝙蝠出瀧州背深紅色唯翼脉淺黑多雙伏紅蕉花
間採者若獲其一則一不去南人收為媚藥與象鼻虫
鱟珠□□諾龍為比(象虫有鼻長二寸許而紅其前翼麴塵色副翼為斑紅色多在龍眼)
(樹上鱟魚珠廣州記云鱟形如熨㪷郭璞云形如惠文冠青黑十三足雌常負雄取之必得其雙子如麻子堪)
(為醬即鱟子醬也其珠如粟黃南人或帶或磨飲之云利市□□生於橄㰖樹上自呼其名聲響巖谷諾龍純)
(雄無雌出瀧州水族至其前者即跳躍自置諾龍取而食之房千里投荒錄亦具記)王子年拾遺
云有五色蝙蝠異物志鼉蝨魚因風雨入空木而化為
蝙蝠其肉甚美靈芝圖說曰蝙蝠(古今注一曰仙鼠五百歲則色白腦重集)
(物則頭垂故謂倒挂蝙蝠食之神仙水經云夷道縣丹水遥亭下有石穴穴中有蝙蝠大者如鳥倒挂與玄中)
(記說略同)服之夀萬歲又媚藥載嗽金鳥辟寒金(三國時昆明國貢魏)
(嗽金鳥鳥形如雀色黃常翺翔海上吹金屑如粟鑄以成器服宫人争以鳥所吐金為釵佩謂之辟寒金以烏)
(畏寒也又宫人相嘲哢不服辟寒金那得帝王心)龍子(事具蛤蚧)布榖脚脛骨(媚藥也男)
(左女右帶之置水中能相隨逐爾雅云鳲鳩今人云布榖牝牡飛鳴以翼相繫云鳴鳩拂其羽)鵲腦(淮南)
(萬畢術曰鵲腦令人相思)砂䅗(一名苟子能倒行置枕中令夫妻相好事見陳藏器本草)䔄草(姑媱)
(山帝女死焉其名曰女尸化䔄草其葉胥成言葉相重音亦遥反華黃服之媚於人一名荒夫草即此是也)
苟草(青要之山有草狀如葌菅似茅也方莖黃華赤實其本如藁本名曰苟草或作苞服之美人色令人)
(更美艷也)左行草(使人無情范陽常進大業記錯綵葼花似左行草花葉纖長而多色正赤甚美香也)
獨未見錄紅蝙蝠處豈闕載乎又有無風獨摇草亦生
嶺中男女帶之相媚頭若彈子尾若鳥毛兩葉開合見
人自動故曰獨摇草(本草拾遺具也)又陳藏器云榼子蔓生取
子中人多食之主蠱毒帶於衣令人有媚多迷人子如
土瓜無毛秋熟色赤形如酒榼也
金龜子
金龜子甲虫也五六月生於草蔓上大於榆莢細視之
真帖金龜子行則成雙類壁龜耳(事見洞冥記)其虫死則金
色隨滅如螢光也南人收以養粉云與永粉相宜按竺
法真登羅山䟽曰金光蟲大如斑苖形色文采全是龜
余偶得之養玩彌日疑此是也又南雍州記曰石橋水
經南陽結為池出靈龜色如金縷也(玉屑亦具論衡又云龜三百歲大如)
(錢蓍七十歲生一莖此神物故生遲也)
乳穴魚
全義之西南有山曰盤龍山有乳洞斜貫一溪號曰靈
水(洞記曰山曰靈山水曰靈水幽而有靈是以名也且地志山經所不載又云魚無大小修尾四足朱丹其)
(腹游泳自若漁人不敢釣之)昔有人窮其源至數日者&KR0699;炬多為白
蝙蝠所撲中若風雨聲習習然皆毛戰不敢進蓋神仙
之窟宅豈腥膻者擬容易造乎夫天下名洞三十有六
而洞庭林屋當其九也(按洞庭林屋即吳王使龍威丈人得禹書之處禹書一曰靈寳)
(經三卷亦曰靈寳符吳王齋戒受之不觧其詞乃遣使賫此以問孔子孔子不發其函而言昔聞有童謠曰吳)
(王出遊觀五湖龍威丈人名隠居比上包山入唐墟乃造洞穴竊禹書天帝大文不可舒分強取之令國虚又)
(華陽洞是林屋洞之右門也)其小者不可勝言得非名在九微志中
世俗所未聞耶其洞有金沙龍盆魚皆四足修尾丹腹
狀若守宫游泳水濱人莫敢犯按御覽云盤龍山天寳
六年改為龍蟠山山有石洞洞中有石床石盆人每秉
燭遊者嘗見龍跡洞中小水水有四足魚皆如龍形人
殺之即風雨也然唐韻云□魚名四足山海經云人魚
如䱱(音啼)魚四脚出丹洛二水有鯢大者謂之□(音啼)爾雅
注鯢似鮎四足聲似小兒但未見言其可致風雨耳公
路因思道書說五頭魚(張天師二十四治具之)三足麂(翔法師云四明山有)
(白麂三頭三足即葛仙公桐杋所化)皆神化所致不可以類而稱也若以
魚之異者則醴水之魚名朱鼈六足有珠(吕氏春秋其江賦云頳鼈)
(肺躍而吐璣是也)又歴澗潭有五色魚俗以為靈而莫敢捕因
謂是水為龍魚水(水合汧水)又丹水出丹魚先夏至十日夜
伺之丹魚必浮水側赤光上照赫然如火網而取之割
血以塗足下則可步履水上(出丹水縣抱朴子其南越志云有魚名䗶色黃味美)
(夜即有光一如照燭)又翔法師云鮆(音薺)魚一首十身氣如蘪蕪(山海)
(經何羅魚一首十身音如犬吠食之巳癰也)初學記引魚鯉背上有斑文腹
下有純青海水將潮及天將雨毛皆起潮還天晴毛則
伏常千里外可知海潮亦如博物志云牛魚也又金魚
腦中有麩金狀如竹頭魚出邛婆塞江(一名江魚常食麩金)又吳
王江行食鱠有餘弃江中為魚今江中有魚名吳王餘
鱠者長數寸大如簪是也又魏武四時食制曰望魚側
如刀可以刈草出豫章白髮魚戴髮形如婦人白肥無
鱗出滇池又郭延生述征記曰城陽縣城南六里堯母
慶都墓廟前一池魚頭間有印文謂之印頰魚非告祠
者捕不得(臨海志又曰印魚鱗額上四方如印有文章諸大魚應死者印魚先封之)又臨海
異物志䱼魚如指長七八寸但有脊骨好作羹滑美似
餅大者如竹曝作燭極有光明又比目魚一名鰈(音搨)一
名鰜(音兼)狀似牛脾細鱗紫黑色一眼兩片相合乃行沈
懷遠南越志謂之板魚亦曰左介介亦作魪(唐韻魪比目魚也)
吳都賦云雙則比目片則王餘陳仲弓異聞記東城池
有王餘魚池決魚不得去將死或以鏡照之魚看影謂
其有雙於是比目而去異物志南方鏡魚圓如鏡也又
異苑云䱤(音陷)魚凡諸魚欲産䱤魚輙以頭衝其腹世謂
衆魚之生母又臨海水土異物志鹿魚頭上有兩角如
鹿又云鯪(閭蒸反)魚背腹皆有刺如三角蔆又神異經云
黃公魚長七八尺狀如鱧魚晝在石湖中各化為人刺
之不入煮之不死以烏梅二七煮之即熟食之治邪病
若此之類豈勝言哉
魚種
南海諸郡郡人至八九月於池塘間採魚子著草上者
懸於竈烟上(魚八九月多於水韭上放子水西菜上放子水西菜即水草也土人呼之未詳)至
二月春雷發時却收草浸於池塘間旬日内如蝦䗫子
狀悉成細魚其大如髮土人乃編織藤竹籠子塗以餘
粮或遍泥蠣灰(禹餘粮也蠣灰即異物志古賁灰牡蠣殼又南越志蠣蠔甲也)收水以
貯魚兒鬻於市者號為魚種魚即魿鯽鱧鯉之屬(魿魚其鱗)
(如銀肉白如雪脆而且甜偏宜作鱠北中無也故異物志曰南方魚多不肥美唯魿魚為上作鱠無比作炙尤)
(香美又楚詞注曰鰿□魚說文作&KR2087;永嘉訛作鯽證俗音曰吳人呼為鯽魚也)於池塘間一年
内可供口腹也愚按陶朱公養魚經曰朱公謂威王治
生之法有五水畜第一水畜魚池也以六畆地為池池
中有九洲求懷姙鯉魚長三尺者任二十頭牡魚四頭
以二月上庚日内池中令水無聲魚必生至四月内一
神守六月内二神守八月内三神守神守者鼈也魚滿
三百六十則蛟龍為之長而將魚化飛去内鼈則魚不
復去池中周遶九洲無窮自謂江湖也至來年二月得
鯉魚長一尺者一萬五千枚三尺者二十四枚至明年
得長一尺者十萬枚長二尺者五萬枚長四尺者二十
四枚留長二尺者二千枚作種所養(理不相長也)又欲令生
魚法要須載取藪澤陂湖饒大魚之處近水際土寸餘
載以布池底三年之中即有大魚此由土中先有大魚
子得水生也又南史云始興盧度字孝章有道術隠居
屋前池養魚皆名呼之次第來取食乃去也又拂菻國
有羊羔生於土中其國人候其欲萌乃築墻以院之防
外獸所食然其臍與地連割之則死唯人著甲走馬擊
鼓駭之其羔驚鳴而臍絶便逐水草煬帝欲通之竟不
能致貞觀十七年其王波多力遣使獻赤頗黎金精等
物又博物志云取鼈剉如棋博赤莧汁和令厚以茅苞
之六月中投於池澤中經旬臠臠成鼈也
水母
水母兼名苑云一名蚱一名石鏡南人治而食之云性
熱偏療河魚疾也其法先以草木灰退去外肉中有一
物或紫或白合油水再三洗之雜以山薑荳䓻煮過其
瑩徹不可名狀至於真珠紫玉無以比方此物須以薑
醋食之蓋相宜也按博物志云東海有物狀如凝血縱
廣數尺無正員名曰蚱亦無頭目腸藏衆蝦隨之越人
食之稽聖賦云水母東海謂之䖳(音蜡)正白蒙蒙如沫生
物皆别無眼耳故不知避人常有蝦依隨之蝦見人驚
此物亦隨之而驚以蝦為目自衞也亦如視肉有眼以
物摘之則其眼移處(山海經曰視肉聚肉也形如牛肝有兩耳食之盡尋復生也)
北戶錄卷一
