北戶錄卷三唐段公路撰
龜圖註
無核荔枝
南方果之美者有荔枝(衛洪七開曰蒲桃龍目椰子欐支欐同茘)梧州火山
者夏初先熟而味小劣其高潘州者最佳五六月方熟
有無核類鷄卵大者其肪瑩白不減水精性熱液甘乃
竒實也又有蠟荔枝作青黃色亦絶美南越志云荔枝
洲有焦核黃蠟者為優故廣州記曰荔枝如鷄卵大殼
朱肉白五六月熟核若鷄舌香陳藏器曰荔枝樹冬青
實如鷄子核黃黑似熟蓮子實白如肪甘而多汁百鳥
食之為肥極宜人廣志云焦核胡&KR2482;此最美次有鼈卵
焉其樹自合抱至數圍大者材中梁棟其堅即佉陁等
木無以加也嶺中荔枝纔盡龍眼子方熟大如彈丸皮
褐肉白而味過甜俗呼為荔枝奴非虚語耳(修文殿御覧云龍眼)
(子一名龍目左思蜀都賦云旁挺龍目側生荔枝也)又西京雜記曰尉佗獻高祖
鮫魚欐枝高祖報以蒲桃錦四疋
變柑
新州出變柑有苞大於升者但皮薄如洞庭之橘餘柑
之所弗及傳云本自高要移植不數百里形味俱變因
以為名論其美直所謂厥包橘柚精者柑(見郭璞讃又馬援好事至)
(荔浦見冬筍名包筍上言禹貢厥包橘柚疑即此也)亦如踰淮為枳乃水土異也
愚按吕氏春秋果之美者江浦之橘箕山之東清馬之
所有櫨橘焉說文櫨橘柚也又郭璞曰蜀中有給客橙
即櫨橘冬夏花實相繼風土記柑有黃者赭者赭赤謂
之胡柑今人多引江陵千樹橘為木奴事此漢書云其
人與千戶侯等且襄陽記李衡為丹陽太守衡密遣十
人於武陵龍陽洲上作宅種柑千樹臨死勑兒曰汝毋
惡吾治家固窮如是吾州里有千頭木奴不責汝衣食
歲上一疋絹亦足用耳吳末衡柑成歲得絹數千疋據
此非橘明矣(據雜書如翰林要海御覧賈思協皆列在黃柑門中)愚又按諺云木
奴千無凶年要術云蓋言果實可以市易五榖此即木
奴之號果之都稱者也
山橘子
山橘子冬熟有大如土瓜者次如彈丸者皮薄下氣普
寧多之南人以蜜漬和皮而食作琥珀色滋味絶佳豈
比漢人之吳合皮啖橘以為笑也其葉煎之和酒飲亦
療氣神驗愚憶王壇臨海異物志曰鷄橘子如指頭大
味甘永寧界中有之又裴淵廣州記羅浮山有橘夏熟
實大如李又云羅浮有壺橘十種豈其一歟(廣州記又云荔枝壺)
(橘珍果之上)今有枸櫞皮煎椰子煎皆竒味也(異物志枸櫞實似橘皮不)
(香椰子去其外皮及殼有白穰食之如北中生胡桃味又有白漿如乳人亦食之異物志曰椰子有如兩眼俗)
(人謂之越王頭南人取為瓶子杓子等器枸櫞子即交州黃淡子橘柚類也)
橄㰖子
橄㰖子八九月熟其大如棗廣志云有大如鷄子者南
人重其真味一說香口絶勝鷄舌香(詩義䟽梅亦可合而香口又廣州廉)
(薑亦可香口)亦堪煑飲飲之能消酒(煎法剉去兩頭煨温煑之甚香美)其樹
聳拔其柯不喬有野生者高不可梯但刻其根方數寸
許内鹽於中一夕子皆落矣今高涼有銀坑橄㰖子(生於)
(銀坑之側相傳是馮盎之家昔掘地遇於此)細長多味美於諸郡産者其價
亦貴於常者數倍也愚按南越志博羅縣有合成樹樹
去地二丈為三衢(山海經云四衢)東向一衢為木威南向一衢
為橄㰖西向一衢為玉文(顧微廣州記曰木威高大子如橄㰖而堅削去皮以為粽)
廣志書此橄㰖字南州異物志作此橄槄字陳藏器云
其木主䲅魚毒此木作檝撥着䲅魚皆浮出其畏如此
人中䲅魚肝子毒者必死也
山胡桃
山胡桃皮厚底平狀如㯽榔其仁如扶容頭味次隂平
樂遊胡桃别作杏膏香但不耐停耳廣志云隂平胡桃
皮脆急投之即碎其蝦蟇背見柳世隆謝樂遊胡桃云
胡羯奔逃吉之先見者也鄭虔又云山胡桃無穰實心
磨之可為印子據說即非南山中胡桃也
白楊梅
楊梅葉如龍眼樹冬青一名朹(音求)潘州有白色者甜而
絶大鄭公虔云越州容山有白熟楊梅兼名苑云東興
縣有大如鷄卵楊梅博物志云地有章名則多楊梅得
非誤耶南越志安章縣白蜀里多楊梅求之曰白蜀去
章遠矣(吳興記曰故章縣北有石柳山出楊梅常以貢御張華所謂地名章必生楊梅蓋謂此也)
偏核桃
占卑國出偏核桃形如半月狀波斯取仁食之絶香美
極下氣力比於中夏桃仁療疾不殊會最云偏桃仁勃
律國尤多花殷紅色郎中解忠順使安西以蘿蔔插接
之而生桃仁肥大其桃皮不堪食(解忠順郎中使安西以異方枝插蘿蔔至)
(此皆活)又吐谷渾有桃如一石甕大者貞觀二十一年三
月十一日以遠夷各貢方物其草木雜物有異於常者
詔所司詳錄焉華護獻馬乳蒲桃一房長二尺子亦稱
大其色紫康國又獻金銀桃詔令植於苑圃
紅梅
嶺之梅小於江左居人採之雜以豆□花(漏□花白色穗尖微紅南)
(方草木狀曰漏□樹子大如李實二月花七月熟出興古書此字又劉欣其交州記作竇□)廣志作
豆茠字也构櫞子朱槿之類(顔之推云枸櫞子似橘大如飯簇字林音矩椽又按梁朝上饌)
(糁奠合子内有根櫞是也又朱槿四時常有花可食此蕣木也一名董一名櫬莊子云朝□又張華云君子國)
(多蕣華之革朝生夕死)和鹽曝之梅為槿花所染其色可愛今嶺
北呼為紅梅是也又有選大梅刻鏤瓶罐結帶之類取
棹汁漬之(棹木葉烹其葉呼為棹汁按梅有紫花梅同心梅麗支梅品第絶多)亦甚甘脆
按鄭公虔云婆弄迦木出烏萇國發地叢生葉大如掌
花白而細絶芳香子如升大花披之時人即雕畫瓦罐
承花候其子長滿罐中即破而取之文彩彬煥與畫罐
相類便以獻王猶中國鏤梅諸國所無也
五色藤筌蹄
瓊州出五色藤合子書囊之類花多織走獸飛禽細於
錦綺亦藤工之妙手也次盧亭(盧亭即盧循之苖裔也)細白藤為
茶器新州作五色藤筌臺皆一時之精絶昔梁劉孝儀
謝太子五色藤筌蹄一枚云炎州采藤麗窮綺縟得非
筌臺與筌蹄語訛歟按侯景簒位着白紗帽而尚青袍
或牙梳插髻牀上常設胡牀(大業記帝九月自北塞還東都賜文武官各有差胡)
(牀為交牀改胡瓜為白露黃瓜改茄子為崑崙紫瓜也)及筌蹄今海豐歲貢五色
藤鏡匣一筌臺一是也又本行經云河龍女名尼連茶
耶上太子寳筌㮛太子坐之食乳糜巳擲鉢河中天帝
取歸忉利供養以立鉢節(佛經又云太子第七日據筌蹄坐受與即輸陁指印環云)
(云)
香皮紙
羅州多棧香樹身如柜柳其華繁白其葉似橘皮堪搗
紙土人號為香皮紙作灰白色文如魚子牋今羅辨州
皆用之(三輔故事云衛太子以紙蔽鼻前漢巳有之非蔡倫造也此蓋言其善不云創耳又和熹鄧后)
(貢獻悉斷歲時但供紙筆而巳然則其用久矣但不知何物為之按王隠晉書曰王隠荅華恒云魏太和六年)
(河間張楫士古今字詁其中部云今紙也古之素帛依書長短隨事截絹狀數重沓即明幡紙字從糸此形聲)
(貧者無之故溫舒截蒲寫也和帝元興元年中常侍蔡倫挫故布網搗作紙字從巾又是其聲雖同糸巾則殊)
(不言古紙為今紙又山謙之丹陽記曰平準署有紙官古以縑素為書記又以竹為簡牘其貧諸生或用蒲為)
(牒也瑶山玉彩亦具)小不及桑根竹莫紙(睦州出之)松皮紙(日本國出)側理
紙也(側理陟釐也後人說呼釐為側理即苔也事見張華又爾雅曰苔石衣也郭璞注水苔也一名石髮)
(江東食之又瑶山玉彩載薛道衡詠苔紙詩云昔時應春色引綠泛清流今來承玉管布字轉銀鈎)又嘗
讀謝康樂山居賦云剥芨(音及)巖椒言芨皮可為紙未詳
其木也(又扶桑國在中國之東二萬里其土多扶桑木故以為名扶桑葉似桐初生如笋國人食之實)
(如梨而赤績其皮為布以為衣亦以皮為紙齊永元二年其國有沙門慧深來至荆州者)其香即會
最云沉香青桂鷄骨馬蹄棧香黃熟同是一樹如一木
五香根檀節沉子鷄舌葉藿膠薰陸也(金樓子云衆香共是一樹又俞)
(益期牋曰衆香共一木也)又真誥經云屢燒香左右令人魄正故隠
居云沉香薰陸夏月常燒此二物梁簡文時扶南信有
沉香一婆羅丁云婆羅丁五百六十斤也按浴佛功德
經云牛頭旃檀芎藭鬱金龍腦沉麝丁等以為湯置淨
器中次第浴之及旃檀云王有疾醫須旃檀汁旃檀枝
葉根莖除一切疾(本草云白檀消風熱腫毒)又無名詩集武舍之中
行云胡從何等來氍㲣[翕毛]㲪五木香(證俗音云㿞數毛席也書此字又通)
(俗云織毛褥也魏略云大秦國以野蠒織成出黃白黑綠紫絳紺金黃縹留黃十種氍㲣又通俗云白氍㲣細)
(者謂之[翕毛]㲪又書云[翕毛]㲪施大牀之前小榻之上也又異苑云沙門支法存有八尺沉香板牀有八尺[翕毛]㲪作)
(百種形象)迷迭(迷迭香大秦出魏文帝曰余種迷迭於中庭嘉其揚條吐秀馥有香芳又陳琳賦曰方碧)
(莖之阿那鋪綠葉之蜿蟺)艾納(艾納出驃國此香燒之歛香氣能令不散直上似細艾也)及都梁
(都梁香荆州記都梁縣有小山山上清水淺中生蘭草俗謂之都梁即以縣名焉)唯交州異物
志曰密香欲取先斷其根經年外皮爛中心及節堅黑
者置水中則沉是謂沉香次有置水中不沉與水面平
者名棧香其最小麄者名曰槧香佛經所謂沉水者也
又南越志謂之香木出日南也
枹木屧
枹木産水中葉細如檜其身堅類於栢唯根軟不勝刀
鋸今潮州新州多刳之為屧或油畫或金漆其輕不讓
草屧(齊民要術云青白桐村者並堪師長者皆着木屐婦女始嫁漆畫為屐五采為系也又按梁武小說)
(介子推逃禄隠跡抱樹燒死文公拊木哀嗟裁而製屐每懷割股之功輙俯視其屐曰悲乎足下足下之稱將)
(此起乎)按翔法師書云□一名水松生水中無枝形如笋
亦曰松枹今為屧是也又陳周弘正謝賚漆松枹屧云
蒙此慈錫便得輕舉
紅藤簟
瓊州出紅簟一呼為笙或謂之蘧蒢亦謂之行唐(方言曰簟)
(朱魏之間謂之笙或謂蘧曲自關而西謂之簟其粗者謂之蘧蒢行唐似蘧蒢直文而粗自關而東周洛楚魏)
(之間謂之倚佯佯音陽也南越志云桃枝南人以為笙郭景純曰簟以寧寢杖以扶危又簡文集有謝桃枝笙)
(竹席牋沈約彈歙令仲文秀横訂吏黃法先輸六赤笙四十領)其色殷紅瑩而不垢或
云染藤所製編織精華又不如溪鵠紅席(海中溪鵠山去餘桃岸千)
(餘里上有女冠道士四五百人學道梁時遣使獻紅席此草者紅鳥居其下故以為名耳)竿散卧簟
(簡文謝云筠篁多品篠簜雜名)椰子坐席(亦有卧席具吳均集又沈約謝賜大甲坐卧簟竹帖)蒲
褥筍席(王儉贈宗測見南史)花紈卧簟月支毛席(陸倕集具)流黃簟象
牙席(西京雜記會稽供御竹簟世號為流黃簟神仙傳淮南王為八公設象牙席)以為優劣
歟
方竹杖
澄州産方竹體如削成勁健堪為杖亦不讓張騫筇竹
杖也其融州亦出大者數丈正聲集云南方有方竹杖
白蟬噪其上陳貞節嘗詠之又海晏(地名)出蘆堪為拄杖
高潘州出千歲蕨拄杖小類貝多更有疎節竹(五六尺一節)
僧道多以為杖皆竒物又按會最云溱川通竹直上無
節空心也
山花燕支
山花叢生端州山崦間多有之其葉類藍其花似蓼抽
穗長二三寸作青白色正月開土人採含苞者賣之用
為燕支粉或持染絹帛其紅不下藍花(作燕支法採花於鉢中細研着)
(少水以生絹綟取汁於通油瓷瓶中文武火煎之候花浮上旋揉取生絹囊中瀝乾用如常燕支法云云博物)
(志有作黃藍燕支法通典云今漢中歲貢紅花百行燕支一升)習鑿齒與謝侍中書云
此有紅藍足下先知之否北方人採取其花染緋黃接
其上英鮮者作燕支婦人粧時用作頰色作此法大如
小豆許而按令扁色殊鮮明可愛吾小時再三過見燕
支今日始覩紅藍耳後當為足下致其種匈奴名妻閼
氏言可愛如燕支也閼字音燕氏字音支想足下先亦
作此讀漢書也(西河舊事歌曰失我祈連山使我六畜不蕃息失我燕支山使我婦女無顔色)
又鄭公虔云石榴花堪作燕支代國長公主睿宗女也
少嘗作燕支棄子於階後乃叢生成樹花實敷芬既而
歎曰人生能幾我昔初笄嘗為燕支弃其子今成樹隂
映𤨏闥人豈不老乎(鄭公虔云塗林花有五色黃碧青白紅如杏花漢東都尉于吉獻一)
(株花雜五色云是仙人杏今嶺中安石榴花實相間四時不絶亦有紺者)古今注云燕支葉
似蘇花似蒲云出西方土人以染名為燕支中國人亦
謂紅藍以染粉為婦人面色謂之燕支粉(博物志云張騫使西域還)
(得大蒜安石榴胡桃蒲桃沙葱苜蓿胡荽黃藍可作燕支也紅花而出波斯疎勒河禄國今梁漢最上每歲貢)
(二萬斤於織染署)
鶴子草
鶴子草蔓花也其花麹塵色淺紫帶葉如柳而小短當
夏開南人云是媚草甚神可比懷草(夢草似蒲畫縮入地夜乃出亦名夜)
(草懷之則知夢之吉凶立驗也漢武思李夫人東方朔乃獻一枝帝懷之夜夢夫人因改此名為懷草也)夢
芝(習鑿齒襄陽耆舊傳曰襄王夢一婦人曰我夏帝之季女也名瑶姬未行而死封於巫山之臺精魂為草)
(摘而服為芝必與媚而服焉必與夢其家在宜城縣)採之曝乾以代面靨形如飛
鶴狀翅羽觜距無不畢備亦草之竒者草蔓上春生雙
蟲常食其葉土人收於奩粉間飼之如養蠶法蟲老不
食而蛻為蝶蝶赤黃色女子佩之如細鳥皮號為媚蝶
郭子横記勒畢國獻細鳥以方赤玉籠盛數百形大於
蠅狀如鸚鵡聲聞數百里之間如黃鵠鳴也國人以此
鳥候日晷亦曰候日蟲帝得之旬日飛盡明年有細鳥
集於帷帟或入衣袖因名蟬衣宫内嬪御有鳥集其衣
者輙蒙愛幸至武帝末稍稍自死人服其皮者多為丈
夫所媚余訪花子事如面光眉翠月黃星靨其來尚矣
(而光具無名詩集月黃星靨娥黃婺靨皆數)然事之相類者見拾遺引孫和
悅鄧夫人常置膝上和月下舞水精如意誤傷夫人頰
流血染袴和自䑛瘡太醫曰獺髓雜玉及琥珀屑當滅
痕購以百金有富春漁人云獺神物也取則逃之伺祭
魚時有鬭死穴者枯骨可合舂以滅痕和乃作膏琥珀
太多痕未滅而類有赤點細視之更益其妍諸嬖要寵
者以丹青點頰而後進幸(又宋武帝夀陽公主人日梅花落額上成五出花後效為)
(梅花粧也又書云以丹注面白的此本天子諸侯有羣妾者以次進御有月事者上御不口說注此於面)一
說上官昭容自製花子以掩黥處(昭容儀之孫名婉兒天后時忤旨當誅惜)
(其才不殺而黥之)又云天后每對宰臣令昭容卧於案裙下記
所奏事一日宰相李(忘名)對事昭容竊窺上覺退朝怒甚
取甲刀劄於面上不許拔昭容遽為乞拔刀子詩(有集二十)
(卷詩在集中玄宗收取其詩筆集之令張說為序集賢故事舊宣索書皆進副本无副本者則促功寫進後亦)
(不能守其事如上官昭容舊无副本因宣索便進正本庫中今闕此書矣)後為花子以掩痕
也
越王竹
嚴州産越王竹根於石上狀若荻枝高尺餘土人加其
色用代酒籌次有沙筯産於海島間狀如蓴菜春吐黃
花其心若骨可為籌筯凡欲採者須輕步拔之不爾聞
人行聲則縮入沙中了不可取陳藏器云越王餘筭味
醎生南海筭子長尺許異苑云晉安有越王餘筭菜白
者似骨黑者似角古云越王行海中作籌有餘弃之於
水遂生焉(臨海水土志曰越王筭如笄大正白長尺餘生海邊沙中見便取之即可得心中存來取)
(則入土中)又遠飛云東海中筯洲洲上故筯無極連船取之
不盡世中好失筯言天下筯悉歸於此乃驚耳之說也
無名花
廣州之南數百里有蔓草生焉其草吐一葉白華片大
如掌(亦有小片者)蘂綠色初夏開翫之初誤殘花恬然特異
遍問土人莫有知者昔草堂樓法師山居時(法師慧約字德素梁)
(國號也)有一野嫗手持一樹植之於庭云是蜻蜓樹也(所植)
(樹歲久芬芳欝茂有一鳥身赤尾長栖息其上)聘北道里記云木龍寺寺有三
層塼塔側生一大樹縈繞至塔頂枝榦交横上平容十
餘人坐枝杪四向下垂團團如百子帳經過莫有辨者
梁武帝曾遣人圖寫樹形還都大體屈盤似龍因呼為
木龍寺又謝惠連目竒草曰仙人草序云余之中園有
仙人草焉春穎其苖夏秀其英秋有貞實冬無凋色可
謂四時而不改者也旣嘉其名而美其質染筆作詠庶
以攄述(大業記又說仙人草如長樂高三尺丹葉碧花花似鷄幘而大者闊五六寸)又梁伍
安公武陵記云巴陵郡西有寺寺房牀下忽有樹生衆
僧移屋避之晚更滋茂莫有認者外國沙門云是波羅
密擲常着花細白永嘉四年忽生一花狀似芙蓉推其
靈景未能量也(又金樓子云孔子冡中樹在魯城百數皆異種也)然小說云簡
文初不别稻余今不分此亦何愧哉
指甲花
指甲花細白色絶芳香今蕃人重之但未詳其名也又
耶悉弭花白末利花(紅者不香)皆波斯移植中夏如毗尸沙
金錢花也本出外國大同二年始來中土今番禺士女
多以縷貫花賣之愚詳末利乃五印度華名佛書多載
之貫華亦佛事也又扶南傳曰頓遜國有區撥花葉逆
花致祭花各遂花摩夷花燥而合香末以為粉以粉身
體唐初罽賓國獻俱物頭花丹白相間香氣遠聞伽失
畢國獻泥樓鉢羅花如荷葉缺圓其花色碧蘂黃香聞
數十步皆中國無者
相思子蔓
相思子有蔓生者(本草拾遺六相思子樹高大有文字赤黑間者佳又羅浮山記增城縣南)
(廽溪之側多相思樹號相思亭送行之所贈也)其子切紅葉如合歡依籬障而
生(合歡博物志云蠲忿古今注云嵇成種之舍前一名合昏亦名戎樹)與龍腦(闕)相宜能
令香不耗南人云有刀瘡血不止痛甚者取葉熟𢷬厚
傅之即愈(胡神記云東平劉羊兒居白沙村去城十許里常日晚行經一廟前忽拾得一紙裹芬香)
(殊特開之皆是雜綵結紅色紐瑠璃珠相思子遂持歸至夜開人叩戶見一青衣稱淮南王女遣信向有輕贈)
(幸蒙採納羊兒合語契其明夜女乃至年十五六容色殊麗至曉乃别後經旬日時時復來)干寳搜
神記云大夫韓憑妻美宋康王奪之憑怨王囚之憑自
殺妻乃隂腐其衣王與之登臺自投臺下左右攬衣衣
不中手遺書於帶願以屍骨賜韓氏而合葬王怒弗聽
埋之令冡相望宿昔有文梓木生二冡之端根交於下
枝錯其上又有鴛鴦雌雄各一恒在樹上宋王哀之因
號其木曰相思樹(聘北道里記引許有韓憑冡宋王史也四部目錄有韓憑書叙事委悉而)
(辭義鄙淺不復具記無名詩集又云昔有賢士姓韓名朋故娶賢良妻成公索之女名曰貞夫具賢具聖云云)
(又三日三夜始得壙空不見韓朋貞夫唯見石子一雙鬱鬱葱葱一青一白宋王怪之分張其雙青石埋於道)
(西白石埋於道東道東生桂樹道西生梧桐上枝相連下枝相通枝枝相交葉葉相蒙下有清流之水斷道不)
(闕)(葉落兩兩成雙從明至暮悲鳴嗈嗈宋闕是何樹梁伯對曰此是韓朋貞闕)
(心曰誰能解之梁伯答曰臣能闕中合中是思愛下有闕)(王妬其氣代遣)
(踐殺之血流滂闕身黃高闕)(一毛落鴛鴦同心異體頭白地七赤有強使者捉)
(闕)(廽頭語左右驟往獻于宋王宋王將拂其闕輝鬱司與朕占相梁伯對闕輝)
(鬱蒼蒼唯有項上少許無光將毛重拂致其殺傷空中有言曰不是鴛鴦舞媚毛此是韓朋報冤刀)
睡蓮(一書瑞字)
睡蓮葉如荇而大沉於水面上有異浮根菱耳(菱根出水上葉)
(沈水下實細薄皮葉半青半白霜下彌香美因名青水芰見郭子横書)其花布葉數重不
房而蘂凡五種色當夏晝開夜縮入水底晝復出也與
夢草晝縮入地夜即復出一何背哉(夢草似蒲色紅即方朔獻武帝者孫)
(光憲續注曰從事江陵日寄住蕃客穆思密嘗遺水仙花數本如橘置於水器中經年不萎)
北戸錄卷三
