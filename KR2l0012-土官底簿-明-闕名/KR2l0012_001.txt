土官底簿卷上
雲南
雲南府安寧州知州
董節雲南府安寧州人叔祖董賜前本州世襲土知州
洪武十四年投附十六年備馬赴京朝貢十七年正月
授鶴慶軍民府世襲土知府節授安寧州世襲土知州
十八年正月賜赴京謝恩改除雲南前衛世襲指揮僉
事無子奏准令節在閑操習聽襲十九年四月總兵官
𤼵放隨賜領兵富民縣殺賊董定又招諭土官出降二
十二年備馬赴京朝賀賜有續生庶長男董保襲職節
原授職事奏奪尚衣監官傳奉欽依說與吏部知道查
得洪武十六年正月奉太祖皇帝聖旨雲南土官來朝
的你吏部家與安慶侯同王佐指揮商議定奪你每來
奏欽此會議土官申保等歸附緣由節奏太祖皇帝聖
旨安寧土官董節做本州世襲知州鶴慶府知府董賜
與他實授流官欽此十八年正月傅友德傳鶴慶府土
知府董賜原係安寧州知州有男董節見襲知州職事
今董賜朝覲到京退讓知州職事欽奉太祖皇帝聖旨
准他欽此本月又該兵科給事中陸景宣傳奉太祖皇
帝聖旨土官董賜男董節見做安寧州知州著他閑了
欽此已經行移欽遵年久參照董節係是土官董賜姪
男比先冒作親男襲任安寧州知州後因董賜退讓知
府改除指揮僉事已蒙欽依著令閑了到今十八年餘
一向不曾告明改正及董賜自有庶生男董保襲職董
節纔稱董賜姪男又以先前征進有功備馬朝賀仍求
定奪知州原職緣比先冒作董賜男係在赦前免問外
所奏董賜世襲知府查係流官及查董節止是著他閑
了亦無聽襲緣由所奏功蹟亦難稽考又查董節革閑
之後已於洪武二十六年另除知州孫原祥赴任為事
故洪武三十三年除授知州李志名在任永樂元年二
月奉聖旨見任的流官知州不動這董節是土人還著
他做知州一同管事不做世襲他若不守法度時換了
欽此故男董福海備馬赴京告襲十一年四月奉聖旨
著他做不世襲止終本身若不守法度時拿來廢了欽
此洪熙元年給誥命不世襲老疾三司會奏襲長男董
玉應替成化元年奉聖旨董玉既保勘明白著他做不
世襲欽此弘治十年患疾長男董方應襲十一年奉聖
旨是董方還著他做知州不世襲欽此老疾嘉靖元年
本部題工部咨開雲南布政司呈送董方男董沂該襲
緣由并已完納木價印信領狀粘咨到部查得本舍祖
來不曾開有世襲字樣奉聖旨是准他襲欽此
昆明縣清水江巡檢司巡檢
李保雲南府昆明縣人永樂元年十一月西平侯取充
通事跟往車黑撫諭土官刀暹答出官將所占地方退
還威遠州知州刀弄黨及差弟刀臘等賫馬匹方物赴
京謝罪思得差委邊方瘴癘經涉艱難乞照洪武二十
七年本縣王四事例定奪本部查得先該兵部送到西
平侯差送緬人入緬回還通事王四除授巡檢去雲南
附近處補缺就差他洪武二十七年六月奏除授雲南
府安寧州羅次縣煉象關巡檢司土官巡檢永樂二年
四月奉聖旨也除他本處做巡檢欽此當奏本處巡檢
無缺奉聖旨多設去著西平侯常州差使他欽此故布
政司咨長男李英永樂十四年十二月襲故成化六年
三司會保長男李安應襲本年正月題准行令就彼冠
帶替職故奏保嫡次男李旻應襲弘治五年十月奉聖
旨李旻准承襲欽此
赤水鵬巡檢司土官巡檢
馬速魯麻係元江軍民府入籍充雲南中衛中左所土
軍父阿剌馬丹洪武十八年九月西平侯差作通事跟
隨招諭洪武二十二年七月故後將速魯麻做通事跟
隨雲南右衛千戸趙芳招諭及同本官赴京公幹具告
照例冠帶永樂二年八月奉聖旨送吏部也除他做巡
檢禮部便與冠帶欽此本官多注赤水鵬巡檢司巡檢
故長男馬麒永樂八年三月奉令旨他的父也曾出此
氣力如今著他做赤水鵬巡檢還不做世襲以後若不
志誠違了法度時却不要他做敬此故男馬驥告襲天
順七年五月題准就彼冠帶襲職故男馬英三司保襲
成化十七年七月奉聖旨馬英著他做赤水鵬巡檢不
世襲欽此故無嗣奏保馬英親叔馬驄應襲弘治十年
六月奉聖旨馬驄准襲土官巡檢欽此
禄脿巡檢司巡檢
趙興雲南府安寧州禄豐縣民洪武十四年歸附十五
年十二月總兵官征進大理等處辦納糧草十六年十
二月男趙宗告蒙總兵官擬充禄脿巡檢司巡檢十七
年實授二十四年三月故長男趙應備馬赴京進貢告
襲永樂二年五月奉聖旨著他回去做巡檢只不做世
襲若不守法度時不著他做還著流官掌印欽此故次
男趙讓自備馬匹正統二年三月奉聖旨趙讓照李正
例且准他襲職還行文書去覆勘但有虚詐就拿解京
字樣及寫縣分差錯都記他罪不問欽此故奏保長男
趙元天順八年三月奉聖旨是欽此故九年男趙昇告
襲正德六年三月奉聖旨是趙昇准他襲欽此故長男
趙邦竒在司聽襲
羅次縣知縣
楊大用雲南臨安府寧州民洪武十六年總兵官擬任
景東府經歷司知事赴京朝覲除授通政司知事二十
年六月陞本司經歷差往雲南宣布聲教承認土軍領
把事刀思養將賫方物進貢二十三年九月陞除戸部
郎中二十五年除雲南右參議故三十三年十二月親
男楊正原任鎮安州沙橋巡檢告襲父職參照楊正故
父楊大用先任景東府知事改除通政司知事經歷係
是流官後任戶部郎中轉陞雲南參議係出特恩况方
面大臣别無世襲事例巡檢楊正擬合仍依見職發回
原衙門管事永樂元年正月奉聖旨他父既曾做參議
病故了雖不當襲他首先來朝陞在雲南做知縣只不
做世襲若不守法度時換了欽此故男楊珍十年襲故
男楊晟八年襲故男楊永成應襲二十二年七月奉聖
旨楊永成准襲他父土官知縣欽此故嘉靖九年十二
月撫按奏保親男楊雄應襲奉欽依准令冠帶就彼到
任管事
煉象關巡檢司巡檢
李阿白雲南府羅次縣民前原任煉象關防送千戸洪
武十六年四月布政司劄擬煉象關巡檢司土官巡檢
十七年七月總兵官奏雲南土官未曾實授十八年四
月明文各處巡檢司陞為從九品以陞授日為始再歷
月日署事土官不支俸米故長男阿賴備馬進貢告襲
永樂元年正月奉聖旨准他做巡檢還不做世襲若不
守法度時換了欽此故八年嫡長男李訓年幼李俊係
阿賴親弟備馬赴京進貢候姪長成襲替十一年十二
月奉聖旨准他做欽此故李訓告襲正統五年二月奉
聖旨既有布政司保結且准他襲還行文書去覆勘若
果不實拏解將來欽此故三司奏保李暹係李訓嫡長
男應襲八年題准李暹襲職故八年咨勘李洪係李暹
嫡長男應襲奉聖旨准他襲欽此故正德七年八月布
政司奏保長男李爵該襲查得本舍祖來不曾開有世
襲字樣奏奉聖旨是准他襲欽此
禄豐縣南平關巡檢司巡檢
李矣本縣羅羅民洪武十六年歸附本年五月總兵官
擬任南平關巡檢司巡檢十七年實授三十二年為姦
情事起送到部仍復舊制永樂二年四月奏奉聖旨李
矣著復職流官巡檢一同去郱裏管事欽此風疾男李
斌告替二十二年六月奉令旨照欽依例著他替只不
世襲不守法度時換了欽此故天順八年男李琮奏行
三司勘奏應襲查照伊父李斌告襲節奉敬依只不世
襲成化元年九月奉聖旨准他襲還不世襲欽此十年
被鹽徒王龍等打死保勘男李賜澄應襲弘治十四年
二月題奉聖旨是准他襲欽此為事監故男李朔嘉靖
八年八月保勘聽襲
昆陽州易門縣縣丞
王節鶴慶軍民府人前任麗江府知事洪武十五年歸
附十六年總兵官劄擬本府經歷十九年備馬赴京朝
覲為經歷鄒仁見任將節調除昆陽州易門縣縣丞故
長男王嵩告襲被經歷鄒仁不准𤼵充儒學生員永樂
元年十一月狀赴巡按雲南御史處告𤼵本府取結不
准思父王節歸附省諭及實授文書見在照本府知事
董信等事例備馬赴京告襲二年十月奏欽依不准他
還著做生員欽此王嵩又行告襲仍發回充生員讀書
依例選貢係干告襲土官事理七年正月啟奉令旨他
父雖不是世襲的官終曾出些氣力還著在易門縣做
縣丞只不做世襲若不守法度時不著他做敬此故長
男王忠保送查得不係土官世襲欲將本人發回原籍
為民當差正統元年五月奉聖旨著他還做易門縣丞
不世襲但犯了法度便革罷不叙欽此故三司會奏男
王應麟應襲查伊祖父節奏欽依不世襲成化三年十
一月奉聖旨著做縣丞不世襲欽此故正德十二年二
月布政司奏保親男王臣應襲查得祖來不曾開有世
襲字樣奉聖旨是王臣著做縣丞不世襲欽此
大理府洱西驛驛丞
張銘大和縣民已故土官驛丞張鑑舊名張文秀嫡次
男祖父張山襲曾祖父職事故曾祖父洪武十五年首
先歸附招諭人民復業十六年總兵官劄擬在城驛土
官驛丞十七年實授故長山係嫡長親男備馬赴京進
貢告襲為無世襲難以准理又查本驛見有流官驛丞
秦耕合將張山發回原籍為民永樂二年六月啟奉令
旨著他做驛丞還著流官掌印也不做世襲若不守法
度時換了敬此故長男張福年幼不能襲職親弟張海
告借十二年正月奉聖旨不做世襲且著他借職權管
著不做例欽此張福宣德二年六月襲職故天順四年
三司保送張銘到部襲職為無總兵等官會奏𤼵回又
該張銘奏要冠帶仍取三司會奏本部議將張銘襲父
驛丞職事冠帶回還不許到任管事仍取三司會奏至
日定奪本年䦌十一月奉聖旨是欽此故保伊庶長男
張濟應襲弘治元年八月奉聖旨是欽此故正德七年五
月布政司保勘親男張守成應襲查得本舍祖來不曾
開有世襲字樣題奉聖旨是准他襲欽此
大和縣神摩洞巡檢司巡檢
趙俊本縣籍承襲前元大理府錄事洪武十五年歸附
總兵官著令招諭金齒土軍授神摩洞巡檢十七年實
授故無兒男正妻楊觀信帶同女觀夀并自幼招到養
老女婿楊藥師名等赴京進貢告襲又該布政司咨呈
趙慶告係趙俊親姪赴部争襲議發原籍永樂五年三
月奉聖旨是只准這婦人襲了欽此故觀夀係親女告
襲永樂十三年八月奉聖旨吏部不為常例著他女兒
替了欽此正統元年九月女兒土官巡檢趙觀夀并姪
監生趙裏各節次奏告争襲本月𤼵回雲南會勘未報
文選司缺冊内查得成化十二年四月除流官張時益
金沙江巡檢司巡檢
得力石玉雲南府昆明縣人指揮李觀下頭目洪武十
四年歸附攻打烏撒等處城寨後跟總兵官征進有功
二十五年除授曲靖軍民霑益阿幢橋巡檢司巡檢食
米一考給由三十一年改除太和縣金沙江巡檢司巡
檢三十五年朝賀永樂二十年給由本年十一月復職
故庶男得彦中二十二年六月奉令旨照欽依例著他
做只不世襲若不守法度時換了敬此故總兵官三司
保勘庶男得志隆天順元年九月奉聖旨得志隆既是
土官巡檢的親男還著他做土官巡檢欽此故庶長男
得璽十年五月奉聖旨准他襲嘉靖九年十二月撫按
奏保長男得從正本月奉聖旨准令冠帶就彼到任管
事
趙州定西嶺巡檢司巡檢
李青字本州寧遠鄉前任彌只防千戶洪武十七年歸
附總兵官擬充定西嶺土官巡檢本年實授故長男李
得備馬赴京告襲為無布政司起送公文及服制未終
永樂四年正月奏𤼵照勘明白本年九月奉聖旨著他
做巡檢還不做世襲若不守法度時罪他著流官掌印
欽此故男李能亦故姪李子成係李得嫡長孫備馬進
貢保送洪熙元年六月奉聖旨著他做照太宗皇帝聖
旨還不做世襲不守法度時罪他欽此故無子李和係
李子成親叔保送正統二年八月奉聖旨是准他襲還
行文書去覆勘但有虚詐就拿解京欽此故男李圓政
告襲亦故李和嫡長孫李鑑告襲行三司會奏李鑑應
襲成化二年五月奉聖旨著他做還不世襲欽此弘治
五年三月故奏保嫡長男李淮應襲十二年二月奉聖
旨是准他襲欽此
趙州蔓神寨巡檢司巡檢
董寳雲南大理府太和縣民洪武十五年投降十六年
總兵官劄授大理府土官經歷職事奏聞實授故男董
祐患病不曾告襲董禄係嫡長親孫備馬赴京告襲本
部查無董寳實授緣由况洪武十六年病故到今年久
無憑查考議得不准永樂六年二月奉聖旨他祖雖不
是世襲的官終曾出些氣力著在大理做巡檢只不做
世襲若不守法度時換了他封印流官掌印欽此故長
男董禎送部查係不是世襲人數難准正統五年八月
奉聖旨他是土人也准他襲只不世襲若不守法度時
換了欽此景泰二年董禎照例納米填註宣撫司經歷
仍管蔓神寨巡檢司事風癱長男董琳告襲成化三年
十二月奉聖旨董琳准做巡檢不世襲欽此故董倫告
襲弘治十三年九月奉聖旨
德勝關驛丞
王義大理府太和縣僰人洪武十五年四月總兵官差
往南鶴慶等府招到土官土軍歸附十六年總兵官劄
充河尾驛丞後改德勝關驛丞十九年實授二十四年
故長男王昇告襲永樂元年十二月節該奉聖旨著王
昇做驛丞不做世襲若不守法度時換了欽此故嫡長
親男王斌十六年五月奉聖旨著他做只不世襲若不
守法度時換了欽此故無子弟王祥告襲宣德三年四
月奉聖旨依太祖皇帝旨意著他做不守法度時換了
欽此故長男王源保襲間病故次男王長夀正統九年
襲年老長男王永慶告替弘治元年十一月奉聖旨是
欽此十四年故奏保弟王永遠十八年十一月奉聖旨
是准他襲欽此
雲南縣知縣
楊奴大理府趙州雲南縣僰人洪武十六年投降總兵
官擬任本縣土官縣丞患病長男楊得永樂元年十二
月奉聖旨他既曾來朝見又照勘明白了著他替職欽
此故長男楊宗二十二年五月奉令旨照欽依例著他
做只不世襲不守法度時換了欽此正統三年楊宗調
征麓川等處有功六年正月陞任州判仍管縣事本年
八月復征麓川有功七年二月陞本縣土官知縣故男
楊文瑛勘奏間故男楊金剛應即楊鎮保襲看得楊鎮
祖楊宗原襲土官縣丞有功歷陞土官知縣俱不曾開
有世襲字樣今三司會奏要照詔書事例將楊鎮承襲
土官知縣成化二十一年十二月奉聖旨著做土官知
縣欽此故無嗣奏保楊鎮堂弟楊貴洪治十五年十二
月奉聖旨楊貴准承襲欽此故正德十年七月布政司
奏保長男楊訓查得本舍祖來不曾開有世襲字樣奉
聖旨楊訓准承襲欽此
雲南縣主簿
張興大理府趙州雲南縣僰人前職品甸管民千戸所
世襲土官洪武十五年歸附十六年總兵官定註本縣
土官主簿十七年實授二十六年故嫡長男張觀舊名
張觀音保三十五年十二月奉聖旨張觀還著他襲的
是欽此故長男張顥保襲未經三司體勘擬將本人發
回覆勘六年三月奉聖旨既土人准他襲還著文書去
覆勘若有虚詐拏將來欽此老疾男張端天順六年九
月保替故長男張景十三年八月奉准就彼冠帶襲職
患病長男張大倫奏襲弘治元年十一月奉聖旨是欽
此
安南坡巡檢司巡檢
李納麟大理府趙州人洪武十五年歸附十六年四月
總兵官劄擬安南坡巡檢司巡檢十七年實授二十四
年調江西九江府湖口縣湖口鎮巡檢告不識字語言
不通照例復職三十五年九月備馬赴京朝賀回還故
庶長男李瑛永樂八年三月啟奏令旨著他做巡檢不
做世襲以後不志誠時却不教他做欽此故嫡長男李
茂宣德五年四月奉聖旨是照例襲欽此故嫡長男李
郁弘治五年十一月奉聖旨李郁准承襲欽此患疾嫡
長男李胤宗正德五年八月奉聖旨是李胤宗准他替
欽此
伱甸巡檢司巡檢
李義趙州雲南縣民洪武十六年招諭頭目左丞李些
等歸附總兵官劄擬前職十七年實授二十三年給由
二十四年復職故嫡長男李花備馬赴京進貢告襲永
樂三年七月奉聖旨著他做巡檢只不世襲若不志誠
時換了那見任的巡檢掌印著他封印欽此患疾同男
李瑛赴京朝貢奏替洪熙元年閏七月奉聖旨准他替
還不做世襲不志誠時換了欽此故男李文正統六年
告送總督尚書王驥處准襲故無嗣弟李禄未襲亦故
奏保男李欽告襲弘治十三年十月奉聖旨是李欽准
做土巡檢欽此
雲南驛驛丞
袁奴大理府趙州雲南縣民洪武十五年歸附十六年
四月總兵官劄充前職十七年實授二十四年四月調
除江西九江府彭澤縣龍城驛驛丞為因語言不同又
不識字具告復職三十五年十月赴京朝賀回驛年老
長男袁賜先於洪武三十年九月為事問𤼵洱海衛充
軍嫡長孫袁思聰告襲永樂四年正月奉聖旨他兒子
犯法他却不曾犯法既老了著他孫袁思聰做驛丞還
不做世襲若不志誠時却著别人做欽此故宣德三年
男袁海襲故男袁讓成化十四年六月奏襲查無三司
會勘未報文選司缺冊内查得成化九年二月除流官
劉伏聰
鄧川州知州
阿這本州小百夷人洪武十五年閏二月投拜總兵官
劄擬本州知州十七年正月實授故長男阿子賢永樂
二年六月奉聖旨著他襲欽此故男阿永忠自備象馬
差把事尹朝禄進貢宣德二年九月内官吳誠傳奉聖
旨准他著吏部知道欽此患病男阿照正統九年襲老
疾長男阿旻未襲故奏保阿照嫡孫阿驥應襲弘治六
年六月奉聖旨准他替欽此故正德十四年十二月長
男阿國禎納完木價并本舍年幼免其赴京行令就彼
冠帶查得本舍祖來不曾開有世襲字樣奉聖旨是准
他襲欽此
青索鼻巡檢司巡檢
楊良大理府太和縣僰人洪武十五年歸附十六年六
月總兵官擬充前職十七年備馬進貢永樂八年五月
奉聖旨著他回去做巡檢不做世襲若不守法度時不
著他做還著流官巡檢掌印欽此故長男楊森洪熙元
年閏七月奉聖旨依著太宗皇帝聖旨著他做巡檢還
不世襲欽此故景泰二年九月男楊仲告襲為照欽依
還不世襲人數又無三司保勘難以准理奉聖旨是欽
此天順八年十月襲故嫡長男楊杰成化十四年奏襲
查無三司會勘奏行勘間故男楊瓛未襲亦故男楊漢
卿見在應襲
鄧川州浪穹縣典史
王生大理府鄧川州民洪武十五年投降總兵官擬任
鄧川州吏目後因普顔都叛亂大軍後征率衆迎接十
六年九月總兵官劄改浪穹縣典史十九年實授故嫡
長男王恭備馬赴京告襲永樂六年七月奉聖旨著他
做典史不做世襲也不為例犯了法度時不饒欽此告
疾男王保十五年正月奉聖旨准他替了罷欽此故男
王寧宣德六年二月奉聖旨准他做不世襲也不為例
犯了法度時不饒欽此文選司缺册内查得成化七年
十月初三日除流官黃志常
師井巡檢司巡檢
楊勝大理府鄧川州民洪武十五年歸順十六年四月
總兵官劄充大理府鄧川州浪穹縣師井巡檢司巡檢
十七年實授二十三年給由二十四年四月復職三十
二年七月調除黑鹽井鹽課提舉司阿陋猴井鹽課司
副使三十三年七月復除師井巡檢司巡檢永樂十五
年問罪禁故孫男楊和洪熙元年九月奉聖旨除他做
巡檢只不世襲欽此故成化三年三司會奏本官庶長
男楊永常應襲本年十一月奉聖旨准他做巡檢不世
襲欽此故男楊天然故絶輪該另枝楊永鎔長男楊志
温應襲病癱男時應該替襲
十二關巡檢司巡檢
李智大理府鄧川州民洪武十五年歸附總兵官劄任
前職十七年實授故嫡長男李福赴京告襲永樂元年
正月節奉聖旨都准他做巡檢還不做世襲若不守法
度時換了欽此正統八年七月親男李順赴總督尚書
靖遠伯王驥處襲職故成化十年三月姪李禎奏襲故
弘治十四年男李文潼襲故男李伯琳嘉靖十二年八
月奏欽蒙准襲
巡檢
張成大理府鄧川州民洪武十五年歸附十六年八月
總兵官劄任前職十七年實授故嫡長男張護備馬赴
京告襲照勘明白永樂元年正月奉聖旨都准他做巡
檢還不做世襲若不守法度時換了欽此
鳳羽鄉巡檢司巡檢
尹勝大理府鄧川州民前木光路府判洪武十五年歸
附十六年十一月總兵官劄任鳳羽鄉巡檢司巡檢十
七年實授三十二年十月裁革衙門調署本縣上江觜
巡檢司事老疾嫡長男尹宗赴京朝賀告替永樂元年
正月奉太宗皇帝聖旨都准他做巡檢還不做世襲若
不守法度時換了欽此年老嫡長孫尹瑄應替無布政
司官吏保結擬將𤼵回覆勘宣德九年六月奉宣宗皇
帝聖旨且准他襲去還行文書去覆戡如有虚詐就著
總兵官黔國公拏解來京欽此故成化三年四月嫡長
男尹酋奉憲宗皇帝聖旨准他做還不世襲欽此故正
德元年十二月布政司奏稱長男尹鐫眼雙瞎孫男尹
澄應襲奉武宗皇帝聖旨准他做還不世襲欽此嘉靖
五年六月布政司奏嫡長男尹永基應襲奉聖旨是尹
永基准承襲土官巡檢欽此
下江嘴巡檢司巡檢
何海大理府鄧川州浪穹縣土人係舊日土官洪武十
六年歸附總兵官劄除下江嘴巡檢司巡檢十七年實
授故嫡長男何名備馬赴京告襲永樂二年五月節奉
聖旨都著他回去做巡檢只不做世襲若不守法度時
不著他做還著流官巡檢掌印欽此故嫡長男何護宣
德五年八月奉聖旨准他還不世襲欽此故親男何鏞
本布政司保送緣不係世襲人數難准正統五年八月
奉聖旨既土人准他襲只不世襲若不守法度時換了
欽此文選司缺冊内查得成化九年五月二十六日除
流官巡檢韋敏親供查得何鏞故男何夀暹亦故未襲
男何貴故未襲男何文武正德十六年上司查取保送
承襲中途痼疾長男何枝接應襲
箭桿場巡檢司巡檢
字忠大理府鄧川州浪穹縣民舊日土官洪武十六年
歸附總兵官劄除本場巡檢十七年實授故嫡長男字
良備馬赴京告襲永樂二年五月奉聖旨著他回去做
巡檢只不做世襲若不守法度不著他做還著流官巡
檢掌印欽此親男字達備馬赴京進貢襲職為無布政
司官吏保結及無宗圖隨繳擬將本人𤼵回續該字達
奏前事宣德八年十月奉聖旨准他襲如覆勘不實不
饒欽此故正統八年八月男字保送靖遠伯王驥處准
襲中風成化三年三司會奏長男字安應襲本年七月題
准行令就彼冠帶襲替故嫡長男字宸應襲成化二十
三年十一月奉聖旨是欽此故男字俸未襲男字廷宣
亦未襲止據本司兵夫火頭拾排里老李榮等保呈雲
南按察司分巡金滄道批縣給帖令字廷宣協同管事
蒲陀崆巡檢司巡檢
楊順大理府太和縣人先蒙大理守禦官取充通事招安
人民洪武十六年六月總兵官擬充巡檢十七年實授
給由復任老病嫡長男楊祥備馬赴京告替永樂七年
正月奉令旨准他替職只不做世襲若不守法度時不
著他做還著流官掌印敬此故嫡長男楊資洪熙元年
閏七月奉聖旨著他做巡檢還不世襲欽此故嫡次男
楊鑑布政司不曾委官覆勘亦不係世襲人數仍難准
理宣德十年四月奉聖旨既有雲南布政司咨呈且准
他做巡檢去不為例亦不世襲還行文書去覆勘如果
有不實就拏解來京欽此故男楊麒告襲巡撫王都御
史看係楊鑑襲時只不世襲恭革為民成化十五年楊
麒比例告襲三司未經會勘行勘未報故男楊禎病癱
未襲男楊勇未曾送部嘉靖九年七月巡按行布政司
查勘未報
順盪井巡檢司巡檢
李良大理府鄧川州浪穹縣民由義兵元帥洪武十五
年歸附十七年八月跟同鶴慶府知府董賜赴京朝覲
本年十一月除本縣順盪井副巡檢三十二年十二月
為事為民後為錯罪官員起取到部永樂元年十二月
奉聖旨著他復職欽此故嫡長男李泉備馬赴京告襲
亦故嫡長孫李泰赴京告襲參照土官副巡檢不係世
襲官員難以准理永樂十一年五月奉聖旨不為例還
著他去做犯了法度不饒欽此故無子親弟李安保送
未經三司覆勘亦不係世襲難以准理正統二年七月
奉聖旨且准他襲還行文書去覆勘如果有不實拏解
將來欽此故三司會奏嫡長男李永亨應襲本部查照
李泰李安吉襲之時節奉欽依不為例并且准他襲事
理成化四年十二月奉聖旨且准他襲不守法度時不
饒欽此故男李招未襲故絶該李永亨親弟李永禎承
襲奉例于成化十二年取勘定名會奏就彼冠帶故長
男李俊故未襲男李宏故絶李信係李永禎次男應該
承襲故長男李鑑見今聽襲
蒙化府知府
左禾大理府蒙化州羅羅人係本州火頭洪武十五年
大軍克復仍充添摩牙等村火頭十六年正月投首復
業總兵官擬充蒙化州判官十七年實授續該西平侯
奏據里長張保等告保左禾授任二十餘年夷民信服
乞將陞任永樂三年二月奉聖旨他做判官二十餘年
不犯法度好生志誠陞做著他封印流官知州不動還
掌印欽此患疾嫡男左度替職起程間被人殺死左禾
仍前署亊故左伽嫡長男告替本部議難准理永樂十
三年四月奉聖旨准他替了欽此正統五年上糧陞府
同知又掌州事後征麓川有功陞從四品又有功陞知
府又有功陞從三品散官亞中大夫仍陞知府掌州事
續該本州奏稱三十五里人民四千一百四十八戶税
糧四千七百餘石要將本州改為府治本部行該會勘
明白正統十三年六月奏准將本州改為蒙化府就令
知府左伽掌印管事年老天順五年孫左琳替職故無
嗣成化四年三司會奏親弟左瑛應襲准行令就彼冠
帶襲職故嫡長男左銘奏襲弘治十三年十一月奉聖
旨是欽此故十六年三月保男左禎襲替奉聖旨左禎
准襲知府職事欽此左禎緣事男左文臣調征有功給
與冠帶見在聽襲
備溪江巡檢司廵檢
字白大理蒙化州山外羅羅人前充山外火頭洪武十
七年投拜總兵官擬充土官巡檢當年實授二十二年
跟雲南都司等官剿捕崑崙被賊殺死本年六月布政
司劄委弟字青暫署職事三十二年申保准襲三十五
年正月給由永樂四年正月復職故男字斌雲南三司
保勘天順五年十一月准襲職回還緣無會保不許到
任管事行該三司會奏具堂上官保結繳天順八年准
管事故男字伯告襲間亦故奏保伊男字璽應襲成化
十三年七月題准就彼冠帶襲職故絶堂姪字禄見在
告襲
樣備巡檢司巡檢
馬回回定大理大和縣民洪武十六年跟隨大軍攻打
鄧川州浪穹縣等處有功總兵官劄充樣備巡檢司巡
檢十七年實授永樂二年給由患病帶男馬哈麻告替
議不准理本年十一月奉聖旨他既是眼疾著他兒子
替職只是還不做世襲若守法度時常著他做不守法
度時換了欽此故嫡長男馬沙保襲十三年十二月奉
聖旨著他襲了不做世襲只終他本身欽此補本奉聖
旨這厮本不當襲暫著他襲了不做例若生事不守法
度不饒欽此文選司缺冊内查得成化九年五月除流
官巡檢王志拳
浪滄江巡檢司巡檢
字青大理府蒙化州羅羅人充崑崙火頭洪武十七年
投郭都督擬充前職本年實授故男字成永樂三年二
月奉聖旨都除他去做何勝做副使字成做巡檢封印
都不還做世襲也不為常例若不志誠又不守法度時
換了欽此故長男字羅永樂十三年四月奉聖旨准他
襲欽此故字隆告襲亦故男字永年委係字羅嫡長孫
男成化三年六月奉聖旨准他做巡檢還不世襲欽此
故男字洪故男字麒故俱未襲男字青見在聽襲
蒙化府樣備驛驛丞
尹義蒙化州僰人洪武十六年投降總兵官委任本驛
驛丞十七年實授故長男尹春備馬赴京進貢告襲永
樂三年二月奉聖旨尹春著他去做驛丞封印還不做
世襲也不做常例若不志誠不守法度時換了欽此年
老嫡長男尹恭先故遺下尹嵩係孫男自小脚疾難替
嫡次男尹印宣德五年八月奉聖旨准他還不做世襲
欽此老疾將職退還尹嵩三司保送景泰四年七月奉
聖旨既有委官保勘明白准他襲原職欽此老疾長男
尹平成化十六年十月奉聖旨尹平准做驛丞還不世
襲欽此故男尹政老疾未襲男尹鳳應襲
雲龍州知州
段保本州民洪武十六年歸附本年十月總兵官劄擬
本州知州十七年實授二十六年故嫡次男段海三十
年四月西平侯委令署事本月欽除雲南大理府雲龍
州知州故男段亨勘襲間亦故男段榮保送靖遠伯王
驥處准襲故男段銘該三司會奏成化元年十月准令
段銘就彼冠帶正德十一年四月布政司奏保段洪告
襲起送間亦故將段洪嫡長男段懷金承襲送部查得
祖來不曾開有世襲字樣奉聖旨是段懷金准襲祖職
欽此
臨安府嶍峨縣知縣
禄佑房羅羅人洪武十五年總兵官處投拜十六年赴
京除本縣縣丞十七年閏五月改除本縣知縣故弟禄
寧承襲又故正妻沙頭襲職亦故衆議保勘本官第三
妻沙護應襲永樂三年二月奉聖旨准他襲欽此故嫡
長親姪禄華永樂九年二月奉聖旨准他保著禄華襲
欽此老疾嫡長男祿萬鍾正統八年七月靖遠伯王驥
處冠帶故成化元年會奏嫡長男禄繼通應襲本年三
月准令禄繼通就彼冠帶故無嗣奏保禄繼通親弟禄
繼達未襲故嫡長男禄文應襲伊伯父禄繼通職事弘
治六年十一月奉聖旨禄文准襲土官知縣欽此文故
無嗣親弟禄武應襲查得祖來不曾開有世襲字樣正
德七年七月奉聖旨准他襲欽此
主簿
王敬&KR0697;江府新興縣民宣德三年任車里鹽井巡檢司
土官巡檢被夷人殺死嫡長男王添祥正德六年總督
尚書王驥處襲職征麓川有功陞授土官主簿為無衙
門委署臨安府河西縣曲陀巡檢司事備馬赴京陳情
景泰二年本部擬王添祥添註臨安府嶍峨縣土官主
簿貼流官辦事奉聖旨是欽此故嫡長男王俊告襲因
無三司會奏𤼵回聽候會奏至日定奪天順四年十月
奉聖旨是欽此王俊又奏來京告襲二次途程萬里要
乞襲父職事仍取三司會奏擬將王俊襲職事不許管
事仍催會奏至日定奪本年十一月奉聖旨是欽此天
順七年三司會奏准令管事故嫡次男王錙弘治九年
正月奉聖旨准他襲欽此行令王錙就彼冠帶到任管
事故無嗣親弟王錡弘治十八年奉聖旨是王錡准他
襲欽此就彼冠帶故絶嗣堂弟王欽正德六年五月奉
聖旨是王欽准他襲欽此故絶正德六年三月保勘王
錡同祖堂弟王欽應襲查祖來不曾開有世襲字樣奉
聖旨是王欽准他襲欽此
蒙自縣知縣
禄慶本縣羅羅人承襲土官故無子嗣禄羨襲職故嫡
長男禄勝二十七年襲職故族弟禄政三十五年襲故
禄勝遺腹親男禄榮永樂二十二年五月奉令旨准他
襲敬此故男禄剛年幼保伊妻沙欽承襲宣德五年奉
聖旨准他欽此故正統八年禄剛保送軍務尚書王驥
處准襲患病要令伊男禄崇襲職三司會奏成化元年
十二月題准禄崇就彼冠帶故無嗣親弟禄代十年二
月准就彼冠帶弘治十一年九月行勘禄仁是否禄賜
親男年久未報至弘治六年四月文選司報蒙自縣添
設流官知縣掌印土官知縣專一管束夷民巡捕盜賊
嘉靖二年九月巡撫王啟奏禄賜戶絶流官知縣管理
縣事土官公座裁革奉聖旨是准擬行欽此
寧州知州
弄甥本州羅羅人前世襲土官禄威親弟洪武十六年
本州流官知州歐陽一請開設衙門鄉老王慶保甥承
襲赴京朝覲洪武十七年四月實授故男禄慶承襲緣
無世襲宣德元年三月奉聖旨著他做知州還不世襲
欽此故男禄英保送總督尚書王驥處准襲故伊男禄
永成化二年十二月奉聖旨禄永准做知州還不世襲
欽此庶次男禄安告襲查奉欽依還不世襲四年三月
奉聖旨祿安准做知州不世&KR0670;欽此故庶次男祿俸弘治
十一年十一月奉聖旨祿俸還著他做知州不世襲欽此十
六年四月文選司報寧州添設流官知州掌印土官專
一管束夷民巡捕盜賊
阿迷州知州
普寧和羅羅人相繼承襲阿迷州萬戸府土官洪武十
六年赴京朝覲授阿迷州知州故男普救告襲二十年
准襲二十六年故嫡長男普誓西平侯劄付接缺管事
二十九年正月奉太祖皇帝聖旨既是西平侯著他署
事與他實授欽此故男普寧年二歲未堪承襲鄉老告
保普哲正妻沙保暫署州事候普寧長成襲職永樂二
年十月奉聖旨是如今著沙保做知州等他男長成時
著他襲欽此回還在途病故把事耆老等告保普哲次
女沙虚暫襲八年四月奉令旨先准沙虛做知州等普
寧長大襲職敬此沙虛故普寧先故普顯宗係沙虚嫡
長孫男亦係普寧男宣德五年六月奉聖旨准他欽此
故男普柱正德八年襲故並無嫡庶弟姪兒男正妻沙
費成化元年奏襲查勘十八年弟普明奏襲查係争襲
不明行勘未報文選司缺冊内成化十二年十二月除
流官杜參
東山口巡檢司巡檢
張昱原任溪處甸長官司土官巡檢天順八年十月本
府委署管東山口巡檢司印三司奏保張昱銓註管事
成化三年三月奉聖旨是欽此嘉靖四年三月巡撫胡
訓等議阿迷州東山口巡檢司原有巡檢司印信景泰
年間保襲土官普覺管理為惡典刑革襲保任土官巡
檢張昱故後子孫例不該襲原奏保土民普納又故查
舉土官枝派普旭堪任土官巡檢又該三司議得普旭
平民難加前職乞將普旭暫授冠帶護守印信以後果
能建立軍功子孫應否承襲另行議處奉聖旨是欽此
曲靖軍民府南寧縣白水關巡檢司巡檢
李禬芳舊名桂芳雲南府昆明縣人指揮李觀下頭目
洪武十四年隨同本官歸附節次隨跟大軍攻打大理
等處十六年西平侯撥守金齒仍前參隨二十四年總
兵官劄授白水關巡檢永樂十七年老病庶長男李文
玉赴京進貢永樂二十一年十一月奉令旨吏部查例
了奏請敬此緣行勘未報合將李文玉發回候勘本年
十二月奉令旨是敬此宣德二年替職老疾嫡長男李
輔成化三年十二月准令就彼冠帶故長男李璘未襲
故嫡長男李俊承襲伊祖李輔土官巡檢十四年正月
奉聖旨是李俊准襲土官巡檢職事
亦佐縣知縣
安白係世襲土官洪武十五年歸附十六年赴京欽授
本縣官知縣十七年九月與普安讐殺典刑男沙舊年
幼令族叔阿察管事二十一年除流官知州王和到縣
沙舊與同協力辦事三十二年勘合令襲本州土官知
縣故男沙存告襲宣德二年十二月奉聖旨著沙存做
亦佐縣縣丞欽此故弟沙得宣德五年十二月奉聖旨
准他做欽此沙得在任酒狂生拗百姓不服管束殺死
營長沙陀告發問擬典刑沙廣襲故無嗣堂弟沙㫤告
襲間故沙廣堂姪沙圭成化二十三年二月奉聖旨是
欽此嘉靖二年二月工部咨據布政司保送絶嗣土官
縣丞沙圭親叔故嫡長男沙資所生嫡長男沙安宗該
襲查得本舍既納木價免其赴京但祖來不曾開有世
襲字樣奉聖旨准他襲欽此
縣丞
禄寧曲靖軍民府前越州已故土官知州阿資男父因
生拗不向化洪武二十七年西平侯剿殺了當本州地
方人民分撥陸凉霑盤等州亦佐等縣管属遺寧送普
安把者地面母舅營長自錯家依養進馬赴京有舊日
把事劉泰博易告乞復設越州衙門除授流官掌印將
寧授佐二職事參照禄寧係叛賊阿資遺下兒男雖經
赦宥終難任用永樂三年正月奉聖旨他的父祖因是
生拗不向化剿殺了如今他每却知道理自來朝貢便
是好人了這禄寧著做縣丞劉泰博易都做把事還跟
他去都便與他冠帶這兩把事若助禄寧為善守法度
常著他做若有不停當時先問他恁部家差官送他每
到西平侯處教安排一箇縣分裏了奏將來却註缺欽
此故嫡長男海葉自備馬匹同已故男帶把事劉泰男
劉進博易男阿定赴京告襲洪熙元年六月奉聖旨都
照太宗皇帝聖旨行著他做欽此故男海珍總督尚書
王驥處冠帶故無嗣姪海禄成化八年二月准令就彼
冠帶故親男海岳正德七年九月查得祖來不曾開有
世襲字樣奉聖旨是准他襲欽此故弟海嵩襲故男海
潮正德十三年奉例納銀八十兩就彼冠帶嘉靖十二
年奉勅一道加賜從七品服色
霑益州知州
阿哥前元世襲曲靖宣慰使洪武十四年歸附仍充宣
慰使兼管霑益州事故男阿索承襲故嫡長男阿周三
十二年襲故無兒男斗男係已故同籍弟阿卑男阿周
親姪備馬赴京進貢告襲洪熙元年五月奉聖旨著他
襲欽此故本官妾適璧正統八年正月欽准襲職故保
勘適仲係適璧童養媳婦應襲姑職天順三年十月奉
聖旨是欽此故男安奢成化十三年七月准就彼冠帶
襲職嫡長男安民弘治十一年二月奉聖旨安民准襲
土官知州欽此故正德七年四月男安慰查得祖來不
曾開有世襲字樣奉聖旨是安慰准他襲欽此故嘉靖
十九年二月親男安正奉欽依准令冠帶就彼到任管
事
松韶鋪巡檢司巡檢
李英霑益州民充把事宣德九年松韶驛山林險惡蠻
賊劫掠總兵官沐晟奏英諳曉夷情捕盜有功准任開
設松韶鋪巡檢司土官巡檢英同男李經領軍獲功三
十二次斬獲首級四顆年老李經弘治元年九月奉聖
旨李經准做土官巡檢欽此故正德十二年正月男李
儀故生長男李洪聽襲間已成痼疾伊男李表亦故土
舍李濱係已故李經長男李儀次男應襲查得祖來不
曾開有世襲字樣奉聖旨是李濱准他承襲祖職欽此
陸凉州知州
資宗本州羅羅人世襲土官洪武十六年總兵官起送
赴京朝覲當年十一月欽除本州知州故男資求永樂
四年十二月奉聖旨著他做知州欽此故男資曹幼有
母沙共告襲夫職候資曹長成替職永樂十四年奉聖
旨著沙共借襲欽此宣德八年四月資曹替職正統六
年十二月殺賊有功陞府同知仍管州事嘉靖十三年
閏二月資徽奏乞承襲資曹原襲知州管理州事正統
六年殺賊有功陞府同知職事仍管州事景泰六年遇
例納粟陞宣慰司使副使仍管州事後革納級今襲府
同知職事仍管州事奉聖旨是欽此
馬龍州知州
安崇本州羅羅人前代世襲土官知州洪武四年故男
法燈年幼母薩住赴京告襲十六年十月准襲故法燈
年長出幼告襲二十七年八月奉聖旨准他襲欽此男
阿長正統六年保送總督尚書王驥處襲職正統八年
故男阿僧未襲先故長夀係阿長親孫阿僧嫡子告襲
成化二年正月准行就彼冠帶故嫡長男長輔弘治元
年二月奉聖旨是欽此文選司缺冊内查得弘治七年
四月知州長輔故絶改設流官知州羅環
羅雄州知州
普苴本州羅羅人洪武十五年歸附十六年總兵官定
用前職故男樂伯二十九年十一月准襲故者永係親
男年幼適廣係父樂伯正妻永樂八年十二月奉聖旨
准他襲欽此故者永年幼伊叔沙陀借襲永樂十二年
閏九月奉聖旨准他襲欽此宣德元年十月者永出幼
奉聖旨是准他襲欽此故無嗣堂弟者甫告襲天順八
年八月奉聖旨是欽此故庶長男者松弘治十四年七
月奉聖旨是者松著冠帶襲土官知州仍不世襲欽此
故正德十年十月親男者達祖來不曾開有世襲字樣
奉聖旨是者達准承襲欽此嘉靖九年十二月親男者
昴奉欽依准令冠帶就彼到任管事
澂江府江川縣關索嶺巡檢司土官巡檢
李實本縣人任本司土官巡檢故嫡長男李榮赴部為
無具奏正統四年奉聖旨既是土人且准他襲還行文
書去覆勘若有虚話就拏解來京欽此風病男孟高天
順七年襲成化十五年正月被賊殺死嫡長男李奎應
襲弘治元年正月奉聖旨是欽此故堂姪李祥告襲緣
事𤼵驛充站結疾故無嗣
新興州鐵爐關巡檢
王爵新興州民正統八年總兵官沐昴選充把事自備甲
馬征進麓川斬首三顆本州強賊殺死官軍阻截道路
知州郭證設鐵爐關巡檢司衙門保勘爵節獲軍功具
結題准填註土官巡檢故男王大用累獲軍功應襲弘
治元年九月奉聖旨是欽此故男王珦告襲間為事問
𤼵廣西柳州衛充軍男王德明現在聽襲
楚雄府楚雄縣縣丞
楊益僰人由前威楚路廣通縣主簿洪武十五年歸附
十六年朝覲十七年除吕合巡檢司土官巡檢三十二
年裁革改調廣通縣捨資巡檢司巡檢永樂二年復任
吕合巡檢老病嫡長男楊俊備馬赴京朝賀告襲永樂
四年正月奉聖旨且著他回去辦事行文書照勘合等
回來定奪欽此布政司勘明白本月奉聖旨他文書既
來了著他替做巡檢只不世襲也不為例不守法度時
換了欽此故嫡長男楊洙故嫡孫楊芳歲半楊正次男
借職宣德五年六月奉聖旨且著他做等他姪楊芳太
時還著楊芳做欽此正統四年納米陞本縣土官主簿
累征麓川有功陞本縣土官縣丞正統十三年姪楊芳
長成告襲查得楊正原借巡檢職事納米陞主簿後征
進有功陞本縣實授土官縣丞楊正情願令姪楊芳襲
替正統十四年十月奉欽依既征進有功准襲欽此故
男楊永義弘治七年六月奉聖旨准他襲欽此故正德
六年八月嫡長男楊感未出幼比上舍左禎那靖事體
乞襲但祖來不曾開有世襲字樣奉聖旨是准他襲欽
此
楚雄縣主簿
阿星羅羅人充本鄉火頭歸附洪武十七年赴京除楚
雄府通判故有妻適弨將男普救呈縣轉申議得普救
若仍授父職似為太重置之不用有失夷心宜于楚雄
縣佐二官内用已將男普救擬注本縣主簿洪武十八
年十二月奏准到任故男普鼎襲職故止生一男年幼
保妻海郎承襲查無普救病故及無普鼎到部除授日
月永樂元年五月奉聖旨且准他署事著布政司保勘
得明白了都與實授欽此後保普救姪普故承襲保送
無布政司保勘公文將普救發回病故保妻設劄承襲
查得阿星男普救已經擬注楚雄縣主簿令設劄告要
承襲通判難以准理欲將設劄仍授主簿普救職事宣
德五年四月奉聖旨是欽此患病姪普濟總督尚書王
驥處冠帶故無嗣景泰四年四月三司保普濟正妻設
貴應承襲夫職查無會奏行勘未報
本縣土官巡檢
楊節本縣冠帶把事領兵征進麓川有功陞土官巡檢
仍管把事事故男楊凱保送查無會奏擬將本人𤼵回
候會奏到日另行景泰四年十月奉聖旨是欽此續該
本人奏稱情願在京聽候會奏景泰五年二月奉聖旨
既是土人准他冠帶回去管事還行文書與三司保勘
明白如有虚詐奏來定奪欽此故長男楊胤未襲故絶
三司奏保嫡次男楊俸弘治元年八月奉聖旨是欽此
故正德八年七月嫡男楊福惠未襲先故嫡孫楊福安
祖來不曾開有世襲字樣奉聖旨是准替做巡檢仍管
把事事欽此
定遠縣主簿
李禄九撒摩徒人由前本縣世襲土官縣丞禄九伊李
苴親姪禄九洪武十五年閏五月總兵官擬任本縣縣
丞與伯李苴辦集公務後故總兵官將李苴任本縣主
簿洪武十七年實授二十八年為事問𤼵白鹽井工役
三十一年釋放回家在閑里老董堅等告保李苴不准
三十五年十一月奉聖旨還著他做主簿再不守法度
時却罷他職欽此故男李英告襲永樂十三年六月奉
聖旨發回去再著三司保勘將來欽此勘回永樂十七
年二月奉聖旨著他做只不世襲不守法度時換了欽
此故男李祥保襲本部查得不係世襲土官宣德六年
四月奉聖旨准他做只不世襲欽此故成化二年男李
普照護應襲查照伊祖父節奉欽依只不世襲本年五
月奉聖旨准他做還不世襲欽此故庶長男李元珍弘
治十二年九月奉聖旨著他做還不世襲欽此故嘉靖
九年十二月撫按保奏男李爵該襲奉欽依准令冠帶
就彼到任管事
黑鹽井巡檢司巡檢
楊節楚雄府定遠縣民洪武十五年歸附十六年總兵
官劄擬黑鹽井巡檢司土官巡檢本年張布政整理鹽
課本井附近村分蠻民舊属提舉司管属蒙將楊節就
充本井提舉司提舉辦事故男名四即楊巨源備馬赴
京朝賀告襲參照不係世襲無例可准洪武三十五年
十二月奉聖旨他的父雖不是世襲土官比先會辦鹽
課供給大軍既是病故了著他男做巡檢還在提舉司
催辦鹽課只不做世襲若不守法度時却換了欽此故
男楊霖洪熙元年六月奉聖旨著他做照太宗皇帝聖
旨還不做世襲不守法度時換了欽此正統三年事簡
裁减查得大理府鄧川州浪穹縣十二關巡檢司見缺
巡檢合將本官調去本年六月奉聖旨是欽此總兵等
官榜示有能納米二百石量陞一級楊霖納米二百石
不願陞職呈部仍復舊任故成化三年庶長男楊倫應
襲四月奉聖旨楊倫著做巡檢還不世襲欽此填註黑
鹽井巡檢故嫡長男楊寧弘治十四年五月奉聖旨准
他襲還不世襲欽此故男楊永保告襲
巡檢
樊子得姚安軍民府魏州人洪武十四年進貢二十六
年除授楚雄府楚雄縣黑鹽井巡檢司巡檢後為事發
白鹽井工役故男樊真告有同起為事主簿李苴已行
復職具呈告承襲本部議擬樊子得係在配所病故難
比李苴承襲宣德五年六月奉聖旨准他做巡檢只不
世襲也不為例欽此故庶長男樊福緣天順元年八月
奉聖旨既是遠方土官巡檢兒男准他襲欽此故嫡長
男樊杰弘治七年六月奉聖旨准他襲欽此故樊垣撫
按勘襲
南安州判官
李花通楚雄府定遠縣民由閑良鎮撫洪武十四年歸
附十五年因自久叛亂于山箐藏住十九年七月將偽
參政王滿殺獲首級解官總兵官授充黑鹽井巡檢司
巡檢二十年實授調琅井巡檢二十三年備馬進貢調
除湖廣蘄州蘭溪鎮巡檢司巡檢為是雲南土人具告
引奏復職故嫡長男李保備馬進貢告襲永樂六年四
月奉聖旨除他做巡檢還不做世襲著回去等服滿了
就那裏到任管事掌印他以後不志誠時換了欽此宣
德八年内官雲仙奏將李保陞任本州土官協同流官
辦事宣德八年九月奉宣宗皇帝聖旨土官巡檢李保
既是署事公勤錢糧不欠逃民復業著做南安州判官
協同流官知州辦事不為例欽此正統四年為事斬罪
運灰原籍為民隨征麓川有功復還原職正統十四年
老疾男李任能先故李晟係孫男當年六月奉太上皇
帝聖旨准他替還著覆勘的實奏來欽此成化十六年
三月被刁民鄭端告稱索要銀兩成化二十年男李柯
來奏照李暹等事例納米復業咨都察行查
廣通縣主簿
段璽僰人係土官高政下把事洪武十五年歸附十六
年總兵官擬任前職十七年實授故長男段時春患耳
聾長孫段禄年一歲患惡瘡俱難承襲嫡次男段時可
自備馬赴京進貢告襲永樂三年十二月奉聖旨著他
去廣通縣做主簿只不做世襲若不志誠犯了法度時
拿來問别著人做欽此年老男段惟忠正統六年替老
疾長男段鑑成化元年本部題准就彼冠帶弘治七年
征傷男段永聰本年奉聖旨段永聰准替職欽此故男
段不磷告襲間亦故男段素見在聽襲
回蹬關巡檢司巡檢
楊保楚雄府楚雄縣民由土官把事洪武十五年歸附
十六年赴京朝貢告替永樂十六年正月奉聖旨准他
替欽此後父楊伯齡病故親男楊震咨襲查無體勘正
統四年九月奉聖旨且准他襲還行文書去覆勘但有
虚詐拿解來京欽此老疾嫡長男楊祖榮成化十三年
十月就彼冠帶疾嫡長男楊訓弘治九年五月奉聖旨
准他替欽此正德七年六月楊訓絶嗣親弟楊淳送部
查得祖來不曾開有世襲字樣奏奉聖旨准他替欽此
嘉靖九年十二月親男楊遇春本月奉聖旨准令冠帶
就彼到任管事
回蹬關巡檢司巡檢
成青可楚雄府廣通縣民充雲南省參政圖嚕下效力
洪武十五年歸附十六年四月總兵官擬任本司巡檢
十七年實授殘疾自備馬匹帶男成普赴京進貢告替
永樂元年正月奉聖旨准他替還不做世襲若不守法
度時換了欽此文選司缺冊内查得成化十二年九月
二十三日除流官巡檢嚴海管事
定邊縣縣丞
阿魯小百夷人任前定邊縣土縣尹洪武十五年歸附
總兵官擬任本縣縣丞十七年實授年老長男阿吾不通
語言嫡孫阿哀備馬赴京進貢告替二十九年正月奉
聖旨准他欽此故宣德二年男阿賽襲故庶長男阿俄
弘治十三年十月奉聖旨是阿俄准做土官縣丞不世
襲欽此故正德六年八月庶長男阿懷恩查祖來不曾
開有世襲字樣奉聖旨阿懷恩准做土官縣丞不世襲
欽此故嘉靖十二年七月庶長男阿大魁查祖來不曾
開有世襲字樣奉聖旨准他襲欽此
鎮南州同知
段良楚雄府鎮南州僰人前元任本州土同知洪武十
六年四月總兵官劄取復任二十四年赴京朝覲二十
五年實授本州流官同知故嫡長男段奴備馬赴京朝
賀告襲三十五年十二月奉聖旨他父雖不是世襲土
官比先曾供給軍馬糧草既是病故了著他這男還做
流官同知不守法度時換了欽此老疾同男段節赴京
進馬告替洪熙元年六月奉聖旨著他替做同知還是
流官欽此患病男段護正統七年三月襲故庶長男段
梓潼成化十八年正月奉聖旨段梓潼保著做流官同
知欽此故嫡長男段然正德五年八月奉聖旨段然著
做流官同知欽此故長男段時和故男段巖亦故絶然
次男時泰應襲
判官
陳均祥楚雄府楚雄縣民係土官高政下把事洪武十
五年歸附十六年總兵官擬任前職十七年實授故嫡
長男陳夀備馬赴京朝覲告襲永樂元年正月奉聖旨
還著他做判官不做世襲若不守法度時換了欽此老
疾帶男陳恭赴京告替洪熙元年六月奉聖旨著他替
照太祖皇帝聖旨還不做世襲若不守法度時換了欽
此故嫡長男陳全未經覆勘正統二年七月奉聖旨既
雲南路遠往復艱難且准他襲還行文書去覆勘如有
不實拏解將來欽此年老男陳忠成化十五年十二月
奉聖旨陳忠准替判官不世襲欽此故男陳獻文弘治
七年十二月奉聖旨陳獻文准做判官不世襲欽此故
嘉靖九年十二月親男陳策奉欽依准令冠帶就彼到
任管事
英武關巡檢司巡檢
張宗僰人前元任都都萬戶府長官司長官洪武十五
年歸附十六年總兵官劄充前職十七年實授十九年
被賊殺死無子親姪張寺備馬赴京朝貢告襲洪武三
十五年十二月奉聖旨他的伯雖不是世襲土官比年
曾供辦糧草既是病故了准他姪男做巡檢只不做世
襲不守法度時換了欽此故嫡長男張禾送部查無世
襲正統五年九月奉聖旨既是土官准他襲只不世襲
若不守法時換了欽此故成化八年故男張遜嫡次男
張子隆本年十二月奉聖旨准他做巡檢只不世襲欽
此故男張綱絶故絶弟張經男張一言于嘉靖九年十
二月奉欽依准令冠帶就彼到任管事
鎮南巡檢司巡檢
楊昌僰人由本府土官高政下把事洪武十五年歸附
十六年總兵官委署本司巡檢十七年實授年老親男
楊三保應赴京告替三十三年四月替父職為因衙門
裁革調大理府趙州定西嶺巡檢後丁憂起復到部查
得已除流官巡檢彭信在任永樂二年正月奉聖旨還
著他去鎮南巡檢司做巡檢不做世襲若不守法度時
換了流官廵檢也著他一同在那裏管事欽此故弟楊
平宣德六年八月奉聖旨准他做只不世襲欽此故無
嗣姪楊通正統六年七月襲故次男楊信未襲故男楊
俊應襲成化二十一年三月奉聖旨楊俊著做土官巡
檢不世襲欽此故男楊珷告襲亦故男楊萬林見在應
襲
沙橋驛驛丞
楊均僰人洪武十五年歸附充沙橋驛馬戸十六年五
月總兵官劄充本驛驛丞十七年實授十九年正月被
賊殺死男楊護年老楊應係嫡長親孫備馬赴京進貢
告襲祖職永樂二年五月奉聖旨除他做驛丞不做世
襲流官掌印他以後不志誠時換了欽此老疾親男楊
北極奴就彼替職老疾男楊典成化十二年四月奉聖
旨楊典著做驛丞仍不世襲欽此故男楊玄弘治四年
八月奉聖旨楊玄著做驛丞仍不世襲欽此故十五年
五月男楊德宸就彼承襲免其納榖查得祖來不曾開
有世襲字樣奉聖旨楊德宸准他襲父職欽此故男楊
添爵應襲
阿雄府巡檢司巡檢
者白羅羅人充本村火頭洪武十六年總兵官劄任本
村巡檢司巡檢十七年實授故次男者吾赴京告襲永
樂六年三月奉聖旨著他襲欽此十七年故者白庶長
男者姜赴京進貢告襲洪熙元年五月奉聖旨著他襲
欽此故無兒男同宗堂弟者些宣德十年三月奉聖旨
既有司府州官吏保結明白著襲了去還行文書去著
布政司覆勘若有虚詐就便拏下解京𤼵落欽此故男
者廣本年二月内襲故次男者齊景泰七年四月奉聖
旨且與他冠帶回去管事欽此故無嗣姪男者應就彼
承襲查祖來不曾開有世襲字樣奉聖旨是者應准襲
土官巡檢職事欽此故男者旻故男者必登告襲
姚安府土官
高夀僰人前元任雲南行省左丞故男高保襲職洪武
十五年歸附十七年正月襲職故男高賢年幼有弟高
勝代襲原職候高賢出幼仍還承襲永樂六年奉聖旨
是著他署同知事欽此續該生員老人偰思忠等告稱
高勝别無冠帶永樂七年四月奉令旨著他冠帶敬此
永樂十六年高賢告係高保庶長男先因年幼有叔高
勝借職今已出幼備馬進貢告襲本年三月奉聖旨准
他襲那借職的革了冠帶閑住欽此後告照楚雄府女
土官知府高納的斤例陞做知府洪熙元年三月奉聖
旨著他做知府只不世襲那流官知府取回來欽此故
男高嵩襲職為照高賢知府不係世襲宣德二年四月
奉聖旨將高嵩發回查勘病故奉清遠伯王驥准令高
賢次男高貴襲土官知府參照高賢隠下祖高保原係
世襲土官同知伊父高賢保陞知府不係世襲情由妄
行告襲知府三司委官明承前號勘合隠匿不行回報
欲行都察院轉行巡按將高貴革去知府職名仍襲土
官同知及查問前項違錯官吏正統十三年十二月奉
聖旨是欽此患風症男高翔成化十六年六月替職故
男高鳳弘治九年二月奉聖旨准他襲欽此嘉靖九年
十二月高鳳患病親男高齊斗奉欽依准令冠帶就彼
到任管事
姚州同知
高義僰人係世職土官知州洪武十六年歸附總兵官
將男高惠劄任本州同知十七年實授故庶長男高紫
潼賜永樂二十二年五月奉令旨照欽依例著他做只
不世襲不守法度時換了欽此故男高澄成化十三年
四月奉聖旨高澄著做州同知仍不世襲欽此故嫡長
男高椿正德元年七月奉聖旨高椿著做州同知仍不
世襲欽此故嘉靖九年十二月親姪高郯奉欽依准令
冠帶十六年五月高郯故絶堂弟高弼承襲查無世襲
字樣奉聖旨既勘明准承襲欽此
普昌巡檢司巡檢
李可大理府趙州雲南縣人洪武十六年歸附總兵官
擬除本司巡檢年老男李智替故嫡長男李善備馬赴
京朝貢告襲永樂四年十二月奉令旨著他做巡檢只
不世襲若不守法度不志誠時換了那見任的巡檢掌
印著他封印敬此宣德元年五月男李文中襲老疾成
化十四年七月孫男李洪奏襲未經會勘行勘未報文
選司缺冊内查得成化十年九月除流官阮志聰
鶴慶軍民府知事
董信本府人由前本府司吏洪武十五年歸附總兵官
擬充前職十七年實授老疾帶領長男董宗赴京進貢
告襲永樂六年四月奉聖旨既老了准他男替職還不
做世襲欽此故男董夀宣德四年五月奉聖旨著他做
還不做世襲欽此故嫡長男董禄天順八年八月奉聖
旨董禄既無違碍著他做知事還不世襲欽此弘治八
年八月文選司報裁革正德七年十月董禄孫董從賢
送部但祖來不曾開有世襲字樣奉聖旨是准他與做
知事還不世襲欽此
在城驛驛丞
田宗本府民由本府把事洪武十五歸附十六年跟隨
土官高仲朝覲十七年除授本驛驛丞故男田均未襲
故嫡長親孫田永備馬赴京進貢永樂六年四月奉聖
旨除他做驛丞還不世襲著回去等服滿了就那裏到
任管事流官掌印他以後不志誠時換了欽此故嫡長
男田直備馬赴京進貢告襲洪熙元年三月奉聖旨著
他做驛丞不世襲那流官驛丞取回來欽此故男田正
奏襲查照伊父襲職奉欽依不世襲成化三年二月奉
聖旨著他做驛丞不世襲欽此故嫡長男田剛告襲間
雙目盲無嗣故弟田聰弘治十四年正月奉聖旨是田
聰准襲土官驛丞欽此嘉靖九年十二月孫田緯奉欽
依准令冠帶就彼到任管事
觀音山巡檢司巡檢
王友德本府民洪武十五年歸附十六年總兵官劄擬
前職十七年實授故嫡長男王瑾備馬赴京進貢告襲
永樂九年十月奉聖旨著他做巡檢還不做世襲若不
守法度時罪他敬此故成化四年會奏嫡長孫王珍應
襲本年十一月奉聖旨著他做巡檢不世襲欽此故嫡
長男王讓弘治十年五月奉聖旨准他襲欽此嘉靖二
年三月親男王應魁保襲查祖來不曾開有世襲字樣
奉聖旨是著他做巡檢仍不世襲欽此
觀音山驛驛丞
郭生本府民洪武十五年歸附差辦本驛事務十六年
總兵官擬充前職十七年實授故嫡四男郭宗備馬赴
京告襲永樂十一年二月奉聖旨准他著世襲了欽此
故男郭鑑殘疾孫郭珪告襲成化三年會奏本年七月
准令就彼冠帶老疾長男郭節孫郭亮相繼故絶次男
郭森并妻俱患風癱等疾無奏保郭珪第三男郭文斌
應襲弘治十三年十二月奉聖旨是欽此
宣化關巡檢司巡檢
羅白本府羅羅人洪武十五年歸附十六年總兵官劄
擬前職十七年實授永樂三年故文選司缺冊内查得
成化十年十一月除流官劉必貴
劔川州彌沙鹽井鹽課司副使
何酋本州民前元任本井鹽課司大使洪武十六年歸
附總兵官擬充本井鹽課司副使十七年實授故長男
何勝備馬赴京進貢告襲永樂三年三月奉聖旨都除
去做何勝做副使字成做巡檢封印都還不做世襲也
不為常例若不志誠又不守法度時換了欽此故男何
保告襲間故正統元年四月弟何莊奏襲查得何保永
樂十年告襲未任在途病故到今二十餘年不行承襲
中間恐有緣故亦未經三司體勘將何莊𤼵回體勘至
日施行文選司缺冊内查得成化七年四月除流官楊
哲
彌沙井巡檢司巡檢
哈只係本州民洪武十五年歸附十六年參隨大理衛
指揮周能管領土軍與同大軍攻破鄧州州等寨總兵
官擬充前職十七年實授老病嫡長男沙塝備馬赴京
進貢告替永樂四年正月奉聖旨著他替做巡檢只不
世襲也不為例不守法度時換了欽此成化八年劔川
州吏史銘奏稱沙塝為事典刑要設流官行勘未報成
化十二年奏保冠帶上舍趙貴授任巡檢不由上司徑
自具奏行勘未報文選司缺冊内查得成化十九年三
月除流官何本
順州同知
子與羅羅民襲祖先任土官知州洪武十六年歸附總
兵官劄擬本州同知十七年實授故男子清三十三年
正月襲故伊妻觀音銘告襲夫職宣德元年五月奉聖
旨著他做州同知還不世襲欽此續該布政司咨呈備
開鶴慶軍民府知府高寳關開觀音銘再醮之婦不應
承襲奏革冠帶本府又保子清堂弟子公承襲照勘去
後續該布政司咨呈開子公宣德四年病故天順七年
子英奏要襲職行勘三司奏稱會勘得子英係已故土
官同知子清嫡親姪孫應襲查照彼先子清妻觀音銘
告襲節奉欽依還不世襲事理成化元年七月奉聖旨
著做州同知還不世襲欽此故嫡長男子海弘治十二
年十二月奉聖旨是著做州同知還不世襲欽此嘉靖
九年十二月撫按等衙門奏保鶴慶軍民府順州已故
土官州同知子英親男子潼該襲奉欽依准令冠帶就
彼到任管事
武定軍民府知府
金甸羅羅人前武定府土官總兵安慈長男法叔妻商
勝有夫法叔病故弟三寳奴襲兄職事亦故為男年幼
商勝襲夫法叔職事洪武二十二年患病令男海積替
職二十六年欽依准替襲在閑海積於洪武三十五年
赴京朝賀病故戸無嫡庶兒男正妻薩周應襲永樂二
年六月奉聖旨著他襲欽此故保已保男弄交妻商智
承襲十五年九月奉聖旨是黔國公每說商智該襲就
著他襲做知府欽此故布政司保結咨呈起送戶長夫
叔阿寧到部為照本人未經都按二司體勘擬將本人
𤼵回具題正統三年二月奉聖旨既有布政司并本府
官吏人等保結具准他襲還行文書去覆勘如有不實
拿解將來欽此景泰二年正月親姪矣本職奉聖旨是
欽此故親男金甸天順四年十二月就彼襲職奉聖旨
是欽此故無嗣庶弟阿英告襲二十三年十一月奉聖
旨是欽此故正德十二年三月男鳳朝明奉聖旨恁每
說的是但地方既有災異土人又不願改設流官鳳
朝明還著他承襲舊職欽此故嘉靖九年十二月親男
鳳詔奉欽依准就彼冠帶故嘉靖十一年十月奏保鳳
朝明妻鳳詔母瞿氏應襲奉聖旨是這土官知府既該
鎮巡等官查議明白瞿氏准照例承襲欽此
和曲州元謀縣知縣
阿吾景東府百夷人原襲土官知縣洪武十五年投降
十六年劄付與流官相兼署管十七年有流官知縣張
元禮病故阿吾赴京朝覲二十七年實授元謀縣縣丞
當月西平侯奏奉欽依實授知縣故嫡長男吾忠三十
五年十二月奉聖旨是他父祖既曾做知縣如今還准
他做知縣欽此次日覆奏奉聖旨是還不做世襲以後
他不守法度時換了欽此故宣德元年男吾政襲職風
疾正統八年六月男吾起于總督尚書處襲職故無嗣
天順二年十月弟吾超奏保赴部查無三司官會奏奉
聖旨且准他襲還催三司覆勘應襲繳結故成化三年
六月庶長男吾隆准令就彼冠帶故庶長男吾大用弘
治十四年五月奉聖旨是准他襲還不世襲欽此故嘉
靖九年十二月親男吾至先奉欽依准令冠帶就彼到
任管事
和曲州龍街關巡檢司巡檢
李夀童昆明縣人指揮李觀下頭目洪武十四年隨同
本官差使赴京朝覲賞賜回還二十四年七月節奉太
祖皇帝聖旨巡檢布開用他欽此故長男李忠備馬赴
京進貢告襲永樂六年二月奉令旨著他做巡檢還著
流官掌印也不做世襲若不守法度時換了敬此十九
年給由故嫡長男李孟雄襲職不係世襲宣德元年四
月奉聖旨著他做巡檢不世襲欽此眼病嫡長男李芳
查不係世襲本年十二月奉聖旨著他做巡檢還不世
襲欽此老病嫡長男李禄弘治十二年四月奉聖旨准
他替還不世襲欽此故男李廷秀耳疾未襲故男李森
奉例冠帶聽襲
金沙江巡檢司巡檢
劉寳山昆明縣民洪武十四年歸附二十四年總兵官
照例䦰注武定軍民府和曲州羅摩誀巡檢司巡檢為
因裁革給赴部三十二年七月欽調金沙巡檢司巡檢
故嫡長男劉進忠備馬進貢告襲洪熙元年閏七月奉
聖旨著他做巡檢只不世襲不志誠時換了欽此故男
劉浩成化元年眼疾男劉皛七年九月題准行令就彼
冠帶替職訖
巡檢
李安吉奴大理府太和縣人洪武十四年歸附二十四
年欽除武定軍民府和曲州金沙江巡檢司土官巡檢
故男李元通鏡告襲故男李祥光告襲故男李鑑天順
八年襲故嫡長男李傑弘治九年正月奉聖旨准他襲
欽此故男李朝宣聽襲
廣西府知府
昂覺廣西府彌勒州人有父普德除授本府知府洪武
二十一年者滿作亂殺死總兵官委覺署掌府事赴京
告襲緣無官吏人等保結宗枝圖本二十七年正月本
部官奏間西平侯奏俱係正枝葉節該奉太祖皇帝聖
旨與他世襲著襲了欽此故男昂保在任署事奏襲永
樂五年九月奉聖旨著他襲了罷欽此故男圓通正統
六年襲職故無嗣親姪昂宗保送間故該男自蓬襲亦
故成化九年會奏自蓬弟昂貴應襲本年十二月題准
行令就彼冠帶襲職文選司缺冊内查得成化十七年
五月知府昂貴故本年七月改除流官知府賀勛
彌勒州知州
赤喜廣西府彌勒州民洪武十五年總兵官鈞旨署理
州事赤喜充欲龍鄉頭目以後叔普德陞廣西府知府
赤喜係是親房堂姪舉接繼叔普德名缺署事二十一
年赴京五月實授故嫡長親男者克赴京告襲本年八
月襲故男樊習宣德五年八月奉聖旨准他欽此親叔
必者告襲姪樊習職事正統四年八月奉聖旨既有布
政司并本府州官吏人等保結且准他襲還行文書去
覆勘如有不實拿解來京欽此故男番瓚正統十一年
十二月奉聖旨既有本府州官吏保結准他襲欽此故
嫡長男番普救成化元年十一月題准行令就彼冠帶
承襲未襲故堂弟番普也三司奏襲看僉事俞澤不行
親勘轉委屬官行勘會奏未報文選司缺冊内查得弘
治六年十一月改設流官訖
師宗州同知
阿的羅羅人承襲父職洪武十五年歸附十六年開設
衙門二十一年赴京朝覲除本州同知故無嗣有阿救
十六年九月赴京朝覲告襲二十七年二月蒙欽除同
知職事故嫡長男普雙本年十二月赴京朝賀告襲永
樂元年正月欽准襲職故無嗣龍哥係弟年幼未嘗管
事鄉老頭目張文禮等告係普雙妻適蘇承襲龍哥長成
襲職永樂二年六月奏欽准襲職後赴京告故夫高曾
祖父俱係知州欲陞知州職事部擬不准永樂七年正
月引奉令旨他父親自來朝陞他做知州只不做世襲
還著流官掌印以後有當襲的人仍著做同知敬此故
龍哥長成奉令旨准襲他兄同知的職事敬此故男瓏
達告襲間故男瓏和尚書王驥准襲故嫡長男瓏宗聽
襲間故男瓏顯成化二十三年七月奉聖旨瓏顯准照
例襲土官同知欽此故嘉靖九年十二月親姪瓏節奉
欽依准令冠帶就彼到任管事
元江軍民府禾摩村巡檢司巡檢
李華洪武三十二年跟隨土官知府那榮征進青娘等
處節次有功宣德十年奏任禾摩村巡檢司土官巡檢
故長男李山未襲故次男李思恭保送總督尚書處准
襲正統九年征進麓川有功陞主簿仍管巡檢司事故
庶弟李思義成化十三年八月題准就彼冠帶承襲故
嫡長男李圓戎成化二十年二月奉聖旨李圓戎准襲
土官巡檢欽此患病男李俸正德四年三月奉聖旨李
俸准做土官巡檢還不世襲欽此故男李濟賢見在應
襲
廣南府富州知州
沈大忠任本州知州收捕生野羅羅被藥箭射傷右臂
又兼脚患風疾備馬令男沈絃經赴京朝覲告替洪武
三十一年六月奉准襲知州故男沈政告襲間患病正
統七年四月男沈善總督尚書處准襲故嫡長男沈繼
祖成化元年十月題准行令沈繼祖就彼冠帶承襲故
絶鎮巡會奏堂兄沈宣承襲弘治六年閏五月奏聖旨
是欽此故男沈貴十三年十月奉聖旨是准他襲欽此
永寧府知府
卜都各吉瀾滄衛西番人先係本州土官洪武十六年
征南將軍劄擬本州知州故男各吉八合二十九年八
月西平侯啟岷府給授冠帶題奏實授備馬令男卜撒
赴京進貢就關誥命永樂四年四月奏這知州不曾引
如今他的把事通事來請旨奉聖旨那知州先與他誥
命却去照勘欽此本月引結節奉聖旨這知州好生志
誠肯出氣力他又自來朝見如今陞永寧州做永寧府
就陞他做本府知府属雲南布政司管這知州的誥毀
了另寫與他知府的誥命就將西番字譯在誥裏面欽
此當奏永寧州陞永寧府合照元江廣西貳府事例再
除同知通判經歷知事照磨檢校他永寧州原有一箇
同知胡本吏目胡成取來别用奉聖旨因各吉八合有
功就陞那胡本做本府同知胡成做經歷再除一箇知
事去其餘的官俱不除著禮部鑄印與他去欽此老病
卜撒告替永樂十二年閏九月引奏准替十五年各吉
八合卜撒被土官千戶刺馬非等殺死弟南八該黔國
公沐晟等保襲二十年十二月奉令旨是敬此故太監
總兵羅珪等奏親男阿苴應襲要令就彼冠帶天順二
年六月奉聖旨既羅珪每奏保得阿苴係南八親男且
准他襲還行文書去覆勘將來欽此故庶男阿綽成化
二十一年襲故嫡長男阿貴弘治七年正月奉聖旨阿
貴准襲土官知府欽此故正德十年六月嫡長男阿揮
部查祖來不曾開有世襲字樣奉聖旨阿揮准承襲管
事欽此故嘉靖十九年四月嫡長男阿和遵照嘉靖十
七年詔書就彼承襲奉聖旨阿和准就彼承襲管事欽
此
鎮沅府知府
刀平百夷人雲南元江府因遠羅必甸長官司民世襲
土官總管專一管集操練洪武三十四年總兵官奏准
開設鎮沅州陞本州知州永樂四年陞鎮沅府刀平陞
本府知府年老男刀騰永樂十三年十月奉聖旨著替
了欽此老疾正統八年總督王尚書奉𠡠就彼令嫡長
男刀安替職故嫡長男刀昇告襲間故該三司奏保得
伊嫡孫刀源應該承襲天順八年十二月奉英宗皇帝
聖旨是欽此故長男刀瑛告襲間亦故孫男刀伱保襲
弘治十四年正月奉聖旨是欽此
孟艮府知府
刀哀永樂三年七月本部同禮部尚書兼左春坊大學
士李志剛等奉聖旨雲南歹指土官刀哀差人來朝貢
如今將歹指立做孟艮府就著那刀哀做知府與他紗
帽素金帶誥命印信去欽此永樂三年七月奉聖旨是
欽此故男把瘂交就於本府管事緣係人未有冠帶故
祖母曩崩送備方物器皿馬匹金錠差頭目陶孟賽招
板赴京進貢乞請冠帶衣服行該雲南會奏伊男慶馬
棘明白查無譯出緬字結狀繳到景泰四年八月奉聖
旨他是夷人准襲著他回去撫管夷民仍催譯出緬字
結狀若有虚詐著三法司奏來定奪欽此故成化十七
年土舍招禄奏襲著本内既管府事八九年及父故時
緣何不行具告上司勘襲經今年久具結况未經三司
會勘行勘未報
灣甸州知州
刀景𤼵孟定人充孟定招剛思倫法取充灣甸陶孟洪
武三十年赴雲南西平侯處回還三十三年除長官司
職事給與冠帶衣服後姪男刀怕額等赴京朝覲狀告
思倫法在時想著我每與孟地刀名扛木邦罕的法孟
養刀木且都一般做大陶孟想孟定也做知府木邦孟
養也做宣慰司教我刀景發止做長官司告禮部與我
皇帝前奏據告永樂三年四月奏皇帝這灣甸地方差
𤼵比孟定那幾處都少當初他做長官司衙門也小了
如今陞做灣甸州長官刀景𤼵陞做知州與他金帶副
長官曩光陞做同知與他花銀帶都與他誥𠡠著禮部
鑄印去欽此故男刀景項永樂二十二年正月襲故男
景辦法襲宣德八年十一月奉宣宗皇帝聖旨景辦法
准襲土官知州刀景項職事還行文書去體勘如有不
應襲另有定奪欽此故男景隆法正統十一年十二月
奉聖旨且准他襲還行文書去與三司官再行會勘明
白奏來欽此故男景拙法成化四年十一月題准就彼
冠帶故男景都法成化十八年七月奉聖旨景都法著
襲土官知州欽此
鎮康州知州
大悶法百夷人從麓川宣慰思看法征討有功充招募
名目擬管林馬甸寨故男曩博襲職有思看法為見鎮
康路大著令曩博仍舊管食本處地方因刀千孟反叛
宣慰思倫發差曩博征討取陣亡曩光係親男襲父職
事洪武三十三年開設衙門除灣甸長官司副長官給
與冠帶衣服同長官刀景𤼵到任後刀景𤼵姪刀怕額
赴京朝見具告永樂三年四月奉聖旨這灣甸州地方
差發比孟定那幾處都少當初定他做長官司衙門也
小了如今陞他灣甸州長官刀景𤼵陞做知州與他金
帶副使長官曩光陞他同知與他花銀帶都與他誥命
禮部鑄印去欽此永樂七年七月欽設鎮康州將曩光
陞做知州故男刀孟廣年方一歲内府司設監右少監
徐光令親弟刀木襖權署永樂十六年九月傳奉聖旨
吏部知道欽此為無保結本年九月奉聖旨若是著他
借管久後争只著他兒子襲了罷欽此故男刀門戛奏
要襲職行該會奏刀門戛係刀孟光嫡長親男應襲成
化元年正月准令刀門戛就彼冠帶故嘉靖九年十二
月男刀門中奉欽依准令冠帶就彼到任管事
威遠州知州
刀算黨孟波人思倫𤼵招魯洪武三十一年在金齒司
歸附先蒙總兵官就令回去到任孟波舊收管百戸後
思倫𤼵又差充刀横孟替算黨有兄刀横孟生拗不指
出官要殺算黨彼逃性命投景東衞指揮到雲南總兵
官調撥官軍將兄刀横孟典刑刀算黨將原管地界同
指揮分定各立界至認辦差𤼵三十四年開設衙門永
樂元年二月實授故男刀慶罕告襲永樂二十二年三
月傳奉聖旨是欽此故保男刀盖罕宣德五年六月奉
聖旨且准他做還行文書去照勘欽此故男刀朔罕天
順八年十二月襲故長男刀遜罕應襲弘治元年正月
奉聖旨是欽此故弘治十六年十月庶長男刀寧著令
就彼冠帶承襲其該納稻榖習禮仍照見行事例奉聖
旨准他襲欽此故正德十二年三月男刀能就彼承襲
查勘祖來無世襲字樣奉聖旨是刀能准就彼襲職管
事欽此
孟定府知府
漢煖麓川百夷人思倫𤼵下招魯管孟令洪武十年管
木邦故男刀名扛替父管軍後調孟定殺獲有功三十
四年開設衙門除孟定府知府就賜冠帶西平侯奏稱
刀名扛見守孟定地方他處土官已有冠帶若備奏回
恐蠻人疑惑就將印信冠帶方纔具奏于法有違三十
五年十二月奉聖旨既有蠻夷去處准他欽此故男罕
顔法宣德三年四月奉聖旨准他著罕顔法襲知府欽
此故男刀禄孟宣德八年襲故木邦宣慰罕盖法次男
罕葛法奏稱管辦孟定府差發同父罕盖法各處追殺
反人及喚到思任發首級與勘合底簿管來孟定府本
部行准兵部手本查無罕葛法功次亦無給與底簿管
束孟定府差𤼵緣由難便准信成化三年奏有功次承
襲類行鎮巡等官查勘刀禄孟何年月日病故經今三
十餘年因何不行告襲即今有無的親子孫及勘罕葛
法的係何人之子憑何明文管束本官差𤼵即今應否
請給冠帶通行會奏未報
景東府知府
俄陶本府民洪武十五年投降將軍馬匹軍器并父子
前元給授金牌印信納解擬任景東府土知州十七年
實授世襲故男陶幹西平侯委令署事三十年五月奉
太祖皇帝聖旨不必照勘准他襲了欽此故嫡長孫陶
瓚承襲宣德六年六月奉聖旨且准他做還行文書去
照勘欽此正統五年殺賊有功陞太中大夫資治少尹
仍管府事故長男陶洪成化八年八月奉聖旨是陶洪
既會勘明白准他襲職欽此故嘉靖九年十二月親孫
陶炳奉欽依准令冠帶就彼到任管事
瀾滄衞軍民指揮使司北勝州知州
高策僰人父高斌祥前元北勝府土知府洪武十四年
歸附十七年除授北勝府通判未任改北勝州同知三
十二年陞北勝州知州故男高銘永樂五年十月奉聖
旨准他襲知州還著他來朝欽此患病男高昶保送總
督尚書處替職正統六年殺賊有功陞府同知仍管本
州事患病高泰會奏成化元年十一月准將高泰填註
土官府同知仍掌管北勝州事正德六年布政司等奏
稱土舍高聰無碍比照極邊事例就彼替襲奉武宗皇
帝聖旨是欽此故男高崙嘉靖八年八月題奉聖旨是
高崙就令就彼襲職到任管事欽此
副同知
觀音奴雲南蒙古人父章吉特穆爾前北勝州土官參
政洪武十五年歸附總兵官帶至雲南病故十六年普
顔等叛亂總兵復征觀音奴引把事和習等總兵官劄
委權北勝州土官同知十七年西平侯帶同朝覲十一
月欽除北勝州副同知廢疾長男觀音海永樂六年十
一月奉令旨著他替了敬此故男章美總督尚書處照
准令冠帶故男章遠能景泰元年襲患病長男章輔該
三司會奏應襲成化二年十二月准行令就彼冠帶承
襲故無嗣因請擇其近族承襲奉聖旨是欽此故弘治
八年十月長男章宏奉聖旨章宏准襲副同知欽此故
男章鵬見在襲
判官
高亮洪武十六年率領土官接應大軍總兵官劄任判
官十七年赴京朝覲實授未任吉安侯差領民兵征取
石門關被賊藥箭射傷身死男高琳備馬進貢到京告
襲永樂十一年二月奉聖旨准他著襲了欽此故宣德
四年男高瑛奉聖旨准他襲欽此老病成化三年十二
月庶長男高慶題准行令就彼冠帶襲替訖故弟高廣
告襲間於弘治十四年亦故男高珍見在聽襲
寧番巡檢司巡檢
張名鶴慶軍民府北勝州民充寧永府把事永樂三年
西平侯差做通事招諭到西番剌次和等甸寨頭目張
首男罕思八等同赴京朝見又差同千戸胡文等往西
番里陀等處里招頭目藏康卜等為因讐殺不曾到彼
就于促瓦等處招得頭目招埧等各令弟姪赴京告乞
要陞用節該欽依如今他每既招得有人來且陞了今
後的不准還著招那讐殺未來的頭目欽此緣數内把
事張名别無品級今欽蒙附用合無陞做巡檢填註雲
南都司瀾滄衞軍民指揮使司比勝州寧番巡檢流官
掌印仍送兵部與同胡文還去招諭永樂五年五月奉
聖旨是欽此
順寧府知府
阿曰貢雲南順寧府蒲人本府土知府洪武十九年故
本年男猛哀承襲二十一年故次男猛吾襲故二十三
年猛丘襲故親弟猛朋三十年西平侯委令接缺辦事
本年四月本府具奏欽改土官准他襲職故長男猛瑛
永樂十七年六月奉聖旨准他襲欽此故長男猛雄年
方八歲不能管事弟猛盖借職宣德七年二月奉聖旨
准他借職欽此患病男猛勇正統七年總督尚書處告
襲猛盖土官知府職事故長男猛斌天順七年五月奉
欽依承襲故正德六年十月庶親男猛雍應查比知府
那端就彼冠帶但祖來不曾開有世襲字樣奉聖旨是
准他襲欽此故嘉靖九年十二月親男猛卿奉欽依准
令冠帶就彼到任管事
蒗蕖州知州
阿的洪武十六年歸附征南將軍擬充本州知州故男
阿吉暫承曾祖職事辦事二十九年八月西平侯給與
冠帶三十三年實授故嫡長男阿各永樂十七年二月
奉聖旨著他做只不世襲不守法度時換了欽此故兄
阿白係伊親男總兵官尚書准就彼冠帶襲職故弟阿
奴會奏保查無三司保結景泰四年三月奉聖旨准他
襲還著三司官吏保結來欽此故成化四年三司會奏
長男阿佐承襲本部查照祖父襲職之時節奉欽依只
不世襲于本年十二月奉聖旨准他做還不世襲欽此
故正德元年十二月男阿洪奉聖旨准他做還不世襲
欽此故正德十二年九月布政奏保男阿鑾承襲祖父
襲職奉欽依不世襲奉聖旨既查無礙准他襲
大侯州知州
刁奉罕父刁奉偶原係伯夷人任大侯長官司長官被
孟養招剛射死男刁奉漢即刁奉罕襲任大侯長官司
長官宣德三年間具奏要照灣甸鎮康二州例陞做州
本年五月奉聖旨這長官司陞做大侯州刁奉罕就陞
本州知州禮部鑄印與他欽此正統四年二月被麓川
賊人刀怕縳等殺死嫡長男奉外法五年六月奉聖旨
准他襲欽此奉外法六年七月被麓川賊寇擄殺不存
弟刁奉送七年正月奉聖旨是著刁奉送襲知州賜與
冠帶禮部便鑄印還寫勅與他欽此雲南會勘奉外法
七年十二月回還與弟奉送法同管地方奉外法病故
長男奉吉利法應襲送部議擬將奉吉利法准令襲父
職奉外法知州回還掌印與知州奉送法同管州事候
奉送法終年子孫不襲天順三年十二月奉聖旨是欽
此患病長男奉安法保襲弘治七年二月奉聖旨是欽
此故男奉勘故奉勘親男奉禄到部祖來不曾開有世
襲字樣奉聖旨是奉禄准襲祖職欽此
巡檢
阿能更水眼寨蒲人洪武十六年歸附十八年朝覲除
本司巡檢故無兒男親弟阿瑤備馬赴京進貢告襲永
樂七年五月奉令旨著他做巡檢只不世襲若不守法
度時不著他做敬此故嫡長男阿仲保送永樂十五年
九月奉聖旨是欽此
干崖宣撫司經歷司經歷
廖阿弟先充干崖長官司通事宣德五年欽蒙冠帶把
事正統三年賊子思任𤼵反叛同男廖瑄與賊對敵開
通高良貴路道迎接大軍殺退蠻賊等四年攻打象頭
等寨殺賊斬首解官傷故男廖瑄仍跟總兵殺敗賊衆
六年殺平賊人襲陞巡檢仍管把事事九年招出賊子
思機法等本年十月欽奉勅諭爾廖瑄為干崖宣撫司
經歷就職管事撫恤人民欽此景泰五年芒市長官刁
放革為不軌擒拿解京委廖瑄署本司印故長男廖讓
未襲故絶奏保庶長男廖謙成化七年十月奉聖旨是
欽此正德十年五月布政司已故土官經歷廖嵩絶嗣
弟廖旹應襲查得祖來不曾開有世襲字樣奉聖旨是
准他襲欽此
干崖長官司古剌驛驛丞
李從人騰衝土人選充騰衝征緬招討司通事永樂五
年跟隨長官刁思濃赴京保任古刺驛驛丞年老嫡長
男李蠻奴二十二年五月奉令旨照欽依例著他替只
不世襲不守法度時換了欽此年老男李震襲景泰元
年二月靖遠伯王驥奏准將男李斌替職故天順二年
奏保長男李榮承襲查無三司保結類行查勘無碍就
彼冠帶承襲仍行會奏
永平縣縣丞
馬鎻飛雲南金齒軍民指揮使司永平縣回回人由本
縣通事洪武十二年歸附擬授本縣土官縣丞故長男
馬哈新備馬赴京朝覲永樂元年五月奉聖旨還著他
做縣丞依舊不與世襲不守法度時換了欽此當奏本
人父服制未終奉聖旨著他回去等服滿時就在那裏
到任管事欽此老疾男馬驤宣德元年七月奉宣宗皇
帝聖旨也照尹宣例且准他襲還行文書去覆勘如有
虚詐就著總兵官黔國公拏解來京欽此患眼疾男馬
震正統十一年十二月奉聖旨既土人與他襲欽此故
男馬諒孫馬全相繼亦故曾孫馬鳳正德五年十月奉
聖旨是馬鳳准襲土官縣丞還不世襲欽此故男馬秉
忠見在聽襲
打牛坪巡檢司巡檢
蒙羅白本縣羅羅人前代土官千戸洪武十六年歸附
總兵官擬充打牛坪驛丞後改前職十七年實授故男
蒙禮備馬進貢告襲永樂三年五月奉聖旨著他做巡
檢封印止終本身若不志誠不守法度時不要他做那
裏還除流官巡檢去掌印故男蒙黑宣德五年十月奉
聖旨准他襲也止終本身欽此調除甸頭巡檢司故嫡
長男蒙溪會奏應替查照伊祖告襲節奉欽依止終本
成化四年十月奉聖旨准他做巡檢不世襲欽此
打牛坪驛驛丞
楊陵金齒軍民指揮使司永平縣民洪武十六年拜見
總兵官擬充本驛驛丞十七年實授故男楊海溺死不
曾告襲楊純嫡長孫男備馬赴京進貢告襲永樂六年
五月奉聖旨除他做驛丞還不做世襲流官掌印他以
後不志誠時換了欽此故楊奴殘疾男楊節不係世襲
難准正統六年三月奉聖旨既土官人著他襲還行文
書去覆勘若有虚詐拏解將來欽此故嘉靖九年十二
月親曾孫楊廷弼奉欽依准令就彼冠帶
土官底簿卷上
