史記正義卷三十一
唐張守節撰
吳太伯世家第一史記三十一
吳太伯(吳國號也太伯居梅里在常州無錫縣東南六十里至十九世孫壽夢居之號句吳壽夢卒諸)
(樊南徒吳至二十一代孫光使子齊築闔閭城都之今蘇州也)太伯弟仲雍皆周太王
之子而王季歷之兄也季歷賢而有聖子昌大王欲立
季歷以及昌於是太伯仲雍二人乃犇荆蠻文身斷髮
示不可用(江熙云太伯少弟季歴生文王昌有聖德太伯知其必有天下故欲傳國於季歴以太王)
(病託採藥於吳越不反太王薨而季歴立一讓也季歴薨而文王立二讓也文王薨而武王立遂有天下三讓)
(也又釋云太王病而託採藥生不事之以禮一讓也太王薨而不反使季歴主喪不葬之以禮二讓也斷髮文)
(身示不可用使歴主祭祀不祭以禮三讓也)以避季歴季歴果立是為王季
而昌為文王太伯之犇荆蠻自號勾吳荆蠻義之從而
歸之千餘家立為吳太伯太伯卒無子弟仲雍立是為
吳仲雍仲雍卒子季簡立季簡卒子叔達立叔達卒子
周章立是時周武王克殷求太封周章弟虞仲於周之
北故夏虛是為虞仲列為諸侯周章卒子熊遂立熊遂
卒子柯相立(柯音歌相音相匠反)柯相卒子疆鳩夷立疆鳩夷卒
子餘橋疑吾立(橋音撟驕反)餘橋疑吾卒子柯盧立柯盧卒
子周繇立(繇音遥又音由)周繇卒子屈羽立(屈居勿反)屈羽卒子夷
吾立夷吾卒子禽處立禽處卒子轉立轉卒子頗高立
頗高卒子句卑立是時晉獻公滅周北虞公以開晉伐
虢也句卑卒子去齊立去齊卒子夀夢立(夢莫公反)夀夢立
而吴始益大稱王自太伯作吴五世而武王克殷封其
後為二其一虞在中國其一吳在夷蠻十二世而晉
滅中國之虞中國之虞滅二世而夷蠻之吳興(中國之虞滅後)
(二世合七十一年至夀夢而興大稱王)大凡從太伯至夀夢十九世王夀
夢二年楚之亡大夫申公巫臣怨楚將子反而犇晉自
晉使吳教吳用兵乘車令其子為吳行人吳於是始通
於中國吳伐楚十六年楚共王伐吳至衡山二十五年
王夀夢卒夀夢有子四人長曰諸樊次曰餘祭次曰餘
昧(祭側界反昧莫葛反)次曰季札季札賢而夀夢欲立之季札讓不
可於是乃立長子諸樊攝行事當國王諸樊元年諸樊
已除喪讓位季札季札謝曰曹宣公之卒也諸侯與曹
人不義曹君將立子臧子臧去之以成曹君君子曰能
守節矣君義嗣誰敢干君有國非吾節也札雖不材願
附於子臧之義吳人固立季札季札棄其室而耕乃舍
之(舍音捨)秋吳伐楚楚敗我師四年晉平公初立十三年
王諸樊卒有命授弟餘祭欲傳以次必致國於季札而
止以稱先王夀夢之意且嘉季札之義兄弟皆欲致國
令以漸至焉季札封於延陵故號曰延陵季子王餘祭
三年齊相慶封有罪自齊來犇吳吳予慶封朱方之縣
以為奉邑以女妻之富於在齊四年吳使季札聘於魯
請觀周樂為歌周南召南曰美哉始基之矣猶未也然
勤而不怨歌弼鄘衛曰美哉淵乎憂而不困者也吾聞
衛康叔武公之德如是是其衛風乎歌王曰美哉思而
不懼其周之東乎(思音肆)歌鄭曰其細已甚民不堪也是其先
亡乎歌齊曰美哉泱泱乎大風也哉表東海者其太公
乎國未可量也歌豳曰美哉蕩蕩乎樂而不淫其周公
之東乎歌秦曰此之謂夏聲夫能夏則大大之至也其
周之舊乎歌魏曰美哉渢渢乎大而婉儉而易行以德
輔此則盟主也歌唐曰思深哉其有陶唐氏之遺風乎
不然何憂之遠也非令德之後誰能若是歌陳曰國無
主其能久乎自鄶以下無譏焉歌小雅曰美哉思而不
貳怨而不言其周德之衰乎猶有先王之遺民也歌大
雅曰廣哉熙熙乎曲而有直體其文王之德乎歌頌曰
至矣哉直而不倨曲而不詘近而不偪遠而不攜遷而
不淫復而不厭哀而不愁樂而不荒用而不匱廣而不
宣施而不費取而不貪處而不底行而不流五聲和八
風平節有度守有序盛德之所同也見舞象箾南籥者
曰美哉猶有憾見舞大武曰美哉周之盛也其若此乎
見舞韶護者曰聖人之弘也猶有慚德聖人之難也見
舞大夏曰美哉勤而不德非禹其誰能及之見舞招箾
曰德至矣哉大矣如天之無不燾也如地之無不載也
雖甚盛德無以加矣觀止矣若有他樂吾不敢觀去魯
遂使齊說晏平仲曰子速納邑與政無邑無政乃免於
難齊國之政將有所歸未得所歸難未息也故晏子因
陳桓子以納政與邑是以免於欒高之難(乃憚反在魯昭公八年欒)
(施高疆二氏作難陳桓子和之乃解也)去齊使於鄭見子産如舊交謂子
産曰鄭之執政侈難將至矣政必及子子為政慎以禮
不然鄭國將敗去鄭適衛說蘧瑗史狗史鰌公子荆公
叔發公子朝曰衛多君子子未有患也自衛如晉將舍
於宿聞鐘聲曰異哉吾聞之辯而不德必加於戮夫子
獲罪於君以在此懼猶不足而又可以畔乎夫子之在
此猶燕之巢于幕也君在殯而可以樂乎遂去之文子
聞之終身不聽琴瑟適晉說趙文子韓宣子(母本云名秦)魏
獻子曰晉國其萃於三家乎將去謂叔向曰吾子勉之
君侈而多良大夫皆富政將在三家吾子直必思自免
於難季札之初使北過徐君徐君好季札劍口弗敢言
季札心知之為使上國未獻還至徐徐君已死於是乃
解其寶劍繫之徐君冢樹而去(括地志云徐君廟在泗州徐城縣西南一里即)
(延陵季子掛劍之徐君也)從者曰徐君已死尚誰予乎季子曰不然
始吾心已許之豈以死倍吾心哉七年楚公子圍弑其
王夾敖而代立是為靈王十年楚靈王會諸侯而以伐
吳之朱方以誅齊慶封吳亦攻楚取三邑而去十一年
楚伐吳至&KR2004;婁十二年楚復來伐次於乾谿楚師敗走
十七年王餘祭卒弟餘昧立王餘昧二年楚公子弃疾
弑其君靈王代立焉四年王餘昧卒欲授弟季札季札
讓逃去於是吳人曰先王有命兄卒弟代立必致李子
季子今逃位則王餘昧後立今卒其子當代乃立王餘
昧之子僚為王王僚二年公子光伐楚敗而亡王舟光
懼襲楚復得王舟而還五年楚之亡臣伍子胥來奔公
子光客之公子光者王諸樊之子也常以為吾父兄弟
四人當傳至季子季子即不受國光父先立即不傳季
子光當立隂納賢士欲以襲王僚八年吳使公子光伐
楚敗楚師迎楚故太子建母於居巢以歸因北伐敗陳
蔡之師九年公子光伐楚拔居巢鍾離初楚邊邑卑梁
氏之處女與吳邊邑之女争桑二女家怒相滅兩國邊
邑長聞之怒而相攻滅吳之邊邑吳王怒故遂伐楚取兩
都而去(兩都即鍾離居巢)伍子胥之初犇吳說吳王僚以伐楚
之利公子光曰胥之父兄為僇於楚欲自報其仇耳未
見其利於是伍員知光有他志乃求勇士專諸(吳越春秋云專)
(諸豐邑人伍子胥初亡楚如吳時遇之於途專諸方與人闘甚不可當其妻呼還子胥怪而問其狀專諸曰夫)
(屈一人之下必申萬人之上胥因而相之雄貌深目侈口熊背知其勇士)見之光喜乃客伍
子胥子胥退而耕於野以待專諸之事十二年冬楚平
王卒十三年春吳欲因楚喪而伐之使公子蓋餘燭庸
以兵圍楚之六灊使季札於晉以觀諸侯之變楚發兵
絶吳兵後吳兵不得還於是吳公子光曰此時不可失
也告專諸曰不索何獲我真王嗣當立吾欲求之季子雖
至不吾廢也專諸曰王僚可殺也母老子弱而兩公子
將兵攻楚楚絶其路方今吳外困於楚而内空無骨鯁
之臣是無奈我何光曰我身子之身也四月丙子光伏
甲士於窟室而謁王僚飲王僚使兵陳於道自王宫至
光之家門階戶席皆王僚之親也人夾持鈹公子光詳
為足疾入于窟室使專諸置匕首於炙魚之中以進食
手匕首刺王僚鈹交於匈遂弑王僚公子光竟立為王
是為吳王闔廬闔廬乃以專諸子為卿季子至曰苟先
君無廢祀民人無廢主社稷有奉乃吾君也吾敢誰怨
乎哀死事生以待天命非我生亂立者從之先人之道
也復命哭僚墓(復音伏下同)復位而待吳公子燭庸蓋餘二
人將兵遇圍於楚者聞公子光弑王僚自立乃以其兵
降楚楚封之於舒王闔廬元年舉伍子胥為行人而與
謀國事楚誅伯州犂其孫伯嚭亡奔吳吳以為大夫三
年吳王闔廬與子胥伯嚭將兵伐楚拔舒殺吳亡將二
公子光謀欲入郢將軍孫武曰民勞未可待之四年伐
楚取六與灊五年伐越敗之六年楚使子常囊瓦伐吳(左傳)
(云楚囊瓦為令尹杜預云囊之孫子常)迎而擊之大敗楚軍於豫章取楚
之居巢而還九年吳王闔廬謂伍子胥孫武曰始子之
言郢未可入今果如何二子對曰楚將子常貪而唐蔡
皆怨之王必欲大伐必得唐蔡乃可闔廬從之悉興師
與唐蔡西伐楚至於漢水楚亦發兵拒吳夾水陳(音陣)吳
王闔廬弟夫槩(音古代反)欲戰闔廬弗許夫槩曰王已屬臣
兵兵以利為上尚何待焉遂以其部五千人襲冐楚楚
兵大敗走於是吳王遂縱兵追之比至郢五戰楚五敗
楚昭王亡出郢奔鄖鄖公弟(左傳云鄖公辛之弟壊也)欲弑昭王昭
王與鄖公犇隨而吳兵遂入郢子胥伯嚭鞭平王之尸
以報父讎十年春越聞吳王之在郢國空乃伐吳吳使
别兵擊越楚告急秦秦遣兵救楚擊吳吳師敗闔廬弟
夫槩見秦越交敗吳吳王留楚不去夫槩亡歸吳而自
立為吳王闔廬聞之乃引兵歸攻夫槩夫槩敗奔楚楚
昭王乃得以九月復入郢而封夫槩於堂谿為堂谿氏
(括地志云豫州吳房縣在州西北九十里應劭云吳王闔廬弟夫槩奔楚封之於堂谿氏本房子國以封吳故)
(曰吳房)十一年吳王使太子夫差伐楚取番楚恐而去郢
徙鄀十五年孔子相魯十九年夏吳伐越越王句踐迎
擊之檇李越使死士挑戰(挑音田鳥反)三行造吳師呼自剄
(行故郎反造千到反呼火故反剄堅鼎反)吳師觀之越因伐吳敗之姑蘇傷
吳王闔廬指軍却七里吳王病傷而死闔廬使立太子
夫差謂曰爾而忘句踐殺汝父乎對曰不敢三年乃報
越王夫差元年以大夫伯嚭為太宰習戰射常以報越
為志二年吳王悉精兵以伐越敗之夫椒報姑蘇也越
王句踐乃以甲兵五千人棲於會稽使大夫種因吳太
宰嚭而行成(國語云越飾美女八人納太宰嚭曰子苟然放越之罪)請委國為臣
妾吳王將許之伍子胥諫曰昔有過氏殺斟灌以伐斟
尋滅夏后帝相帝相之妃后緡方娠逃於有仍而生少
康少康為有仍牧正有過又欲殺少康少康奔有虞有
虞思夏德於是妻之以二女而邑之於綸有田一成有
衆一旅後遂收夏衆撫其官職使人誘之遂滅有過氏
復禹之績祀夏配天不失舊物今吳不如有過之疆而
句踐大於少康今不因此而滅之又將寬之不亦難乎
且句踐為人能辛苦今不滅後必悔之吳王不聽聽太
宰嚭卒許越平與盟而罷兵去七年吳王夫差聞齊景
公死而大臣争寵新君弱乃興師北伐齊子胥諫曰越
王句踐食不重味衣不重采弔死問疾且欲有所用其
衆此人不死必為吳患今越在腹心疾而王不先而務
齊不亦謬乎吳王不聽遂北伐齊敗齊師於艾陵至繒
召魯哀公而徵百牢季康子使子貢以周禮說太宰嚭
乃得止因留略地於齊魯之南九年為騶伐魯至與魯
盟乃去十年因伐齊而歸十一年復北伐齊越王句踐
率其衆以朝吳厚獻遺之吳王喜唯子胥懼曰是棄吳
也諫曰越在腹心今得志於齊猶石田無所用且盤庚
之誥有顛越勿遺商之以興吳王不聽使子胥於齊子
胥屬其子於齊鮑氏還報吳王吳王聞之大怒賜子胥
屬鏤之劍以死(屬音燭鏤音力于反)將死曰樹吾墓上以梓令可
為器抉吾眼置之吳東門以觀越之滅吳也(吳俗傳云子胥亡後)
(越從松江北開渠至横山東北築城伐吳子胥乃與越軍夢令從東南入破吳越王即移向三江口岸立壇殺)
(白馬祭子胥杯動酒盡越乃開渠子胥作濤盪羅城東開入滅吳至今猶號曰示浦門曰䲕䱐是從東門入滅)
(吳也)齊鮑氏弑齊悼公吳王聞之哭於軍門外三日乃從
海上攻齊齊人敗吳吳王乃引兵歸十三年吳召魯衛
之君會於橐臯十四年春吳王北會諸侯於黃池欲霸
中國以全周室六月戊子越王句踐伐吳乙酉越五千
人與吳戰丙戌虜吳太子犮丁亥入吳吳人告敗於王
夫差夫差惡其聞也或泄其語吳王怒斬七人於幕下
七月辛丑吳王與晉定公争長吳王曰於周室我為長
晉定公曰於姬姓我為伯趙鞅怒將伐吳乃長晉定公
吳王已盟與晉别欲伐宋太宰嚭曰可勝而不能居也
乃引兵歸國國亡太子内空王居外久士皆罷敝於是
乃使厚弊以與越平十五年齊田常殺簡公十八年越
益彊越王句踐率兵使伐敗吳師於笠澤楚滅陳二十
年越王句踐復伐吳二十一年遂圍吳二十三年十一
月丁邜越敗吳越王句踐欲遷吳王夫差於甬東予百
家居之吳王曰孤老矣不能事君王也吾悔不用子胥
之言自令䧟此遂自剄死越王滅吳誅太宰嚭以為不
忠而歸
太史公曰孔子言太伯可謂至德矣三以天下讓民無
得而稱焉余讀春秋古文乃知中國之虞與荆蠻勾吳
兄弟也延陵季子之仁心慕義無窮見微而知清濁嗚
呼又何其閎覽博物君子也
史記正義卷三十一
