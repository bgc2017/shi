史記正義卷二十九
唐張守節撰
河渠書第七史記二十九
夏書曰禹抑鴻水十三年過家不入門陸行載車水行
載舟泥行蹈毳山行即撟以别九州隨山浚川任土作
貢通九道陂九澤(顔師古云通九州之道及章過其澤也)度九山(度田洛反釋名)
(云山者産也治水以志九州山澤所生物産言於地所宜商而度之以制貢賦)然河菑衍溢害
中國也尤甚唯是為務故道河自積石歷龍門(在同州韓城縣)
(北五十里為鑒廣八十步)南到華隂(華隂縣也魏之隂晉秦惠文王更名寧秦漢高帝改曰華隂也)
東下砥柱(底柱山俗名三門山在硤石縣東北五十里在河之中也)及孟津(在洛州河陽縣)
(南門外也)雒汭至于大邳(孔安國云山冄城曰邳按在衛州黎陽縣南七里也)於是禹
以為河所從來者高水湍悍難以行平地數為敗乃厮
二渠以引其河北載之高地過降水(絳水源出路州屯留縣西南方山東)
北至于大陸(大陸澤在邢州及趙州界一名廣河澤一名鉅鹿澤也)播為九河(言過)
(絳水及大陸水之口至冀州分為九河也)同為逆河入于勃海九州既䟽九
澤既灑諸夏艾安功施于三代自是之後滎陽下引河
東南為鴻溝以通宋鄭陳蔡曹衛與濟汝淮泗會于楚
西方則通渠漢水雲夢之野東方則通鴻溝江淮之間
於吴則通渠三江五湖於齊則通菑濟之閒於蜀蜀守
冰鑿離碓辟沫水之害穿二江成都之中(括地志云大江一名汶江)
(一名管橋水一名清江亦名水江西南自温江縣界流來又云郫江一名成都江一名市橋江亦名中日江亦)
(曰内江西北自新繁縣界流來二江並在益州成都縣界杜預益州記云二江者郫江流江也風俗通云秦昭)
(王使李冰為蜀守開成都縣兩江溉田萬頃神湏取女二人以為婦冰自以為女與神㛰徑至祠勸神酒酒杯)
(澹澹因厲聲責之因忽不見良久有兩蒼牛鬭於江峯有閒輙還流江謂官屬曰吾闘疲極不當相助耶南向)
(腰中正白者我綬也主簿刺殺北面者江神遂死華陽國志云蜀時濯錦流江中則鮮明也)此渠皆
可行舟有餘則用溉&KR2742;百姓饗其利至于所過往往引
其水益用溉田疇之渠以萬億計然莫足數也西門豹
引漳水溉鄴(括地志云漳水一名濁漳水源出潞州長子縣西力黃山地理志云濁漳水在長)
(子鹿谷山東至鄴入清漳按力黃鹿谷二山壯鹿也鄴相州之縣也)以富魏之河内而韓
聞秦之好興事欲罷之毋令東伐乃使水工鄭國閒說
秦令鑿涇水自中山西邸瓠口為渠(括地志云中一名仲山在雍州雲陽)
(縣西十五里又云焦穫藪亦名瓠在涇陽北城外也抵至也至梁首起雲陽縣西南二十五里今枯也)並
北山東注洛三百餘里欲以溉田中作而覺秦欲殺鄭
國鄭國曰始臣為閒然渠成亦秦之利也秦以為然卒
使就渠渠就用注填閼之水溉澤鹵之地四萬餘頃收
皆畝一鐘於是關中為沃野無凶年秦以富彊卒并諸
侯因命曰鄭國渠漢興三十九年孝文時河決酸棗東
潰金隄(括地志云金隄一名十里隄在白馬縣東五里)於是東郡大興卒塞之
其後四十有餘年今天子元光之中而河決於瓠子東
南注鉅野(括地志云鄆州鉅野縣東北大澤是)通於淮泗於是天子使汲
黯鄭當時興人徒塞之輒復壞是時武安侯田蚡為丞
相其奉邑食鄃(貝州縣也)鄃居河北河決而南則鄃無水菑
邑收多蚡言於上曰江河之決皆天事未易以人力為
彊塞塞之未必應天而望氣用數者亦以為然於是天
子久之不事復塞也是時鄭當時為大農言曰異時關
東漕粟從渭中上度六月而罷而漕水道九百餘里時
有難處引渭穿渠起長安並南山下至河三百餘里徑
易漕度可令三月罷而渠下民田萬餘頃又可得以溉
田此損漕省卒而益肥關中之地得穀天子以為然令
齊人水工徐伯表悉𤼵卒數萬人穿漕渠三歲而通通
以漕大便利其後漕稍多而渠下之民頗得以溉田矣
其後河東守番係言漕從山東西歲百餘萬石更砥柱
之限敗亡甚多而亦煩費穿渠引汾(括地志云汾水源出嵐州靜樂縣北)
(百三十里管涔山北東南流入并州即西南流入至絳州蒲州入河也)溉皮氏(括地志云皮氏故城)
(在絳州龍門縣西百三十步自秦漢魏晉皮氏縣皆治也)汾隂(括地志云汾隂故城俗名殷湯城在蒲汾)
(隂縣北九里漢汾隂縣)下引河溉汾隂蒲坂下度可得五千頃五
千頃故盡河壖棄地民茭牧其中耳今溉田之度可得
榖二百萬石以上榖從渭上與關中無異而砥柱之東
可無復漕天子以為然發卒數萬人作渠田數歲河移
徙渠不利則田者不能償種久之河東渠田廢予越人
令少府以為稍入其後人有上書欲通裦斜道(括地志云裦谷)
(在梁州裦城縣北五十里斜水源出裦城縣西北九十八里衙嶺山與裦水同源而派流漢書溝洫云裦水通)
(河斜水通渭皆以行船是也按裒城即裒中縣也)及漕事下御史大夫張湯湯
問其事因言抵蜀從故道(括地志云鳳州兩當縣本漢故道縣也在州之西五十里)
故道多阪回遠今穿裦斜道少阪近四百里而裦水通
沔斜水通渭皆可以行船漕漕從南陽(南陽郡今鄧州)上沔入
裦裦之絶水至斜閒百餘里以車轉從斜下下渭如此
漢中之榖可致山東從沔無限(限之言多也山東渭河南之東山南之東及江)
(南淮南皆經砥柱主運今並從沔便於三門之漕也)便於砥柱之漕且裦斜材木
竹箭之饒擬於巴蜀天子以為然拜湯子卬為漢中守
發數萬人作裦斜道五百餘里道果便近而水湍石不
可漕其後莊熊羆言臨晉(括地志云同州本臨晉城也一名大荔城亦曰馮翊城)
民願穿洛以溉重泉(洛漆沮水也括地志云重泉故城在同州蒲城縣東南四十五里在)
(同州西北四十五里)以東萬餘頓攻鹵地誠得水可令畝十石於
是為發卒萬餘人穿渠自徵引洛水至商顔下岸善崩
(言商原之崖峯土性疎故善崩毁也)乃鑿井深者四十餘丈往往為井井
下相通行水水頽以絶商顔東至山嶺十餘里閒井渠
之生自此始穿渠得龍骨(括地志云伏龍祠在同州馮翊縣西北四十里故老云漢)
(時自徵穿渠引洛得龍骨其後立祠因以伏龍為名今祠頗有靈驗也)故名曰龍首渠作
之十餘歲渠頗通猶未得其饒自河決瓠子後二十餘
歲歲因以數不登而梁楚之地尤甚天子既封禪巡祭
山川其明年旱乾封少雨天子乃使汲仁郭昌發卒數
萬人塞瓠子決於是天子已用事萬里沙(括地志云萬里沙在華州)
(接縣東北二十里也)則還自臨決河沈白馬玉璧于河令羣臣從
官自將軍已下皆負薪寘決河是時東流郡燒草以故
薪柴少而下淇園之竹以為楗天子既臨河決悼功之不成乃
作歌曰瓠子決兮將奈何皓皓旰旰兮閭殫為河殫為
河兮地不得寧功無已時兮吾山平吾山平兮鉅野溢
魚沸鬱兮柏冬日延道地兮離常流蛟龍騁兮方遠遊
歸舊川兮神㦲沛不封禪兮安知外為我謂河伯兮何
不仁泛濫不止兮愁吾人齧桑浮兮淮洒滿久不反兮
水維緩一曰河湯湯兮激潺湲北渡迃兮浚流難搴長
茭兮沈美玉河伯許兮薪不屬薪不屬兮衛人罪燒蕭
條兮噫乎何以禦水頽林竹兮楗石菑宣房塞兮萬福
來於是卒塞瓠子築宫其上名曰宣房宫而道河北行
二渠復禹舊迹而梁楚之地復寧無水災自是之後用
事者爭言水利朔方西河河西酒泉皆引河及川谷以
溉田而關中輔渠靈軹引堵水汝南九江引淮東海引
鉅定太山下引汶水皆穿渠為溉田各萬餘項佗小渠
披山通道者不可勝言然其著者在宣房
太史公曰余南登廬山觀禹䟽九江遂至于會稽太湟
上姑蘇望五湖東闚洛汭大邳迎河行淮泗濟漯洛渠
西瞻蜀之岷山及離碓北自龍門至于朔方曰甚哉水
之為利害也余從負薪塞宣房悲瓠子之詩而作河渠
書
史記正義卷二十九
