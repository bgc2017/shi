史記正義卷五十九
唐張守節撰
五宗世家第二十九史記五十九
孝景皇帝子凡十三人為王而母五人同母者為宗親
栗姬子曰榮德閼于程姬子曰餘非端賈夫人子曰彭
祖勝唐姬子曰發王夫人兒姁子曰越寄乘舜
河間獻王德以孝景帝前二年用皇子為河間王好儒
學被服造次必於儒者山東諸儒多從之游二十六年
卒子共王不害立四年卒子剛王基代立十二年卒子
頃王授代立
臨江哀王閼于以孝景帝前二年用皇子為臨江王三
年卒無後國除為郡
臨江閔王榮以孝景前四年為皇太子四歲廢用故
太子為臨江王四年坐侵廟壖垣為宫上徵榮榮行祖
於江陵北門(荆州圖副云漢臨江閔王榮始都江陵城坐侵廟壖地為宫被徵出城北門而車軸)
(折父老切流涕曰吾王不反矣既而為郅都所訊懼而縊死自此後北門存而不啟蓋為榮不以道終也)既
已上車軸折車廢江陵父老流涕竊言曰吾王不反矣
榮至詣中尉府簿中尉郅都責訊王王恐自殺葬藍田
燕數萬銜土置冢上百姓憐之榮最長死(顔師古云榮實最長而傳)
(居二王後者以其從太子廢後乃為王也)無後國除地入于漢為南郡
右三國本王皆栗姬之子也
魯共王餘以孝景前二年用皇子為淮陽王二年吳楚
反破後以孝景前三年徙為魯王好治宫室苑囿狗馬
季年好音不喜辭辯為人吃二十六年卒子光代為王
初好音輿馬晚節嗇(晚節猶言末年時嗇貪恡也)惟恐不足於財
江都易王非以孝景前二年用皇子為汝南王吳楚反
時非年十五有材力上書願擊吳景帝賜非將軍印擊
吳吳已破二歲徙為江都王治吳故國以軍功賜天子
旌旗元光五年匈奴大入漢為賊非上書願擊匈奴上
不許非好氣力治宫觀招四方豪桀驕奢甚立二十六
年卒子建立為王七年自殺淮南衡山謀反時建頗聞
其謀自以為國近淮南恐一日發為所并即隂作兵器
而時佩其父所賜將軍印載天子旗以出易王死未葬
建有所說易王寵美人淖姬夜使人迎與姦服舍中及
淮南事發治黨與頗及江都王建建恐因使人多持金
錢事絶其獄而又信巫祝使人禱祠妄言建又盡與其
姊弟姦事既聞漢公卿請捕治建天子不忍使大臣即
訊王王服所犯遂自殺國除地入于漢為廣陵郡
膠西于王端以孝景前三年吳楚七國反破後端用皇
子為膠西王端為人賊戾又隂痿(委危反不能御婦人)一近婦人
病之數月而有愛幸少年為郎為郎者頃之與後宫亂
端禽滅之及殺其子母數犯上法漢公卿數請誅端天
子為兄弟之故不忍而端所為滋甚有司再請削其國
去大半端心愠逐為無訾省(顔師古云訾財也省視也言不能視錄資財)府
庫壊漏盡腐財物以巨萬計終不得收徙令吏毋得收
租賦端皆去衞封其宫門從一門出游數變名姓為布
衣之他郡國相二千石往者奉漢法以治端輙求其罪
告之無罪者詐藥殺之所以設詐䆒變彊足以距諫智
足以飾非相二千石從王治則漢繩以法故膠西小國
而所殺傷二千石甚衆立四十七年卒竟無男代後國
除地入于漢為膠西郡
右三國本王皆程姬之子也
趙王彭祖以孝景前二年用皇子為廣川王趙王遂反
破後彭祖王廣川四年徙為趙王十五年孝景帝崩彭
祖為人巧佞卑謟足恭而心刻深好法律持詭辯以中
人彭祖多内寵姬及子孫相二千石欲奉漢法以治則
害於王家是以每相二千石至彭祖衣皂布衣自行迎
除二千石舍多設疑事以作動之得二千石失言中忌
諱輙書之二千石欲治者則以此迫劫不聽乃上書告
及汙以姦利事彭祖立五十餘年相二千石無能滿二
歲輙以罪去大者死小者刑以故二千石莫敢治而趙
王擅權使使即縣為賈人𣙜會入多於國經租税以是
趙王家多金錢然所賜姬諸子亦盡之矣彭祖取故江
都易王寵姬王建所盗與姦淖姬者為姬甚愛之彭祖
不好治宫室禨祥好為史事上書願督國中盜賊常夜
從走卒行徼邯戰中諸使過客以彭祖險陂莫敢留邯
鄲其太子丹與其女及同産姊姦與其客江充有卻充
告丹丹以故廢趙更立太子
中山靖王勝以孝景前三年用皇子為中山王十四年
孝景帝崩勝為人樂酒(樂五教反)好内有子枝屬百二十餘
人常與兄趙王相非曰兄為王專代吏治事王者當日
聽音樂聲色趙王亦非之曰中山王徒日淫不佐天子
拊循百姓何以稱為藩臣立四十二年卒子哀王昌立
一年卒子昆侈代為中山王
右二國本王皆賈夫人之子也
長沙定王發發之母唐姬故程姬侍者景帝召程姬程
姬有所辟不願進而飾侍者唐兒使夜進上醉不知以
為程姬而幸之遂有身已乃覺非程姬也及生子因命
曰發以孝景前二年用皇子為長沙王以其母微無寵
故王卑濕貧國立二十七年卒子康王庸立二十八年
卒子鮒鮈立為長沙王
右一國本王唐姬之子也
廣川惠王越以孝景中二年用皇子為廣川王十二年
卒子齊立為王齊有幸臣桑距已而有罪欲誅距距亡
王因禽其宗族距怨王乃上書告王齊與同産姦自是
之後王齊數上書告言漢公卿及幸臣所忠等(所忠姓名)
膠東康王寄以孝景中二年用皇子為膠東王二十八
年卒淮南王謀反時寄微聞其事私作樓車鏃矢戰守
備侯淮南之起及吏治淮南之事辭出之寄於上最親
(寄母王夫人即王皇后之妹於上為從母故寄於諸兄弟最為親愛也)意傷之發病而死
不敢置後於是上問寄有長子者名賢母無寵少子名
慶母愛幸寄常欲立之為不次因有過遂無言上憐之
乃以賢為膠東王奉康王嗣而封慶於故衡山地為六
安王膠東王賢立十四年卒諡為哀王子慶為王六安
王慶以元狩二年用膠東康王子為六安王
清河哀王乘以孝景中三年用皇子為清河王十二年
卒無後國除地入于漢為清河郡
常山憲王舜以孝景中五年用皇子為常山王舜最親
景帝少子驕怠多淫數犯禁上常寬釋之立三十二年
卒太子勃代立為王初憲王舜有所不愛姬生長男梲
梲以母無寵故亦不得幸於王王后脩生太子勃王内
多所幸姬生子平子商王王后希得幸及憲王病甚諸
幸姬常侍病故王后亦以妬媢不常侍病輙歸舍醫進
藥太子勃不自嘗藥又不宿留侍病及王薨王后太子
乃至憲王雅不以長子梲為人數及薨又不分與財物
郎或說太子王后令諸子與長子梲共分財物太子王
后不聽太子代立又不收恤梲梲怨王后太子漢使者
視憲王喪梲自言憲王病時王后太子不侍及薨六日
出舍太子勃私姦飲酒博戲擊筑與女子載馳環城過
市入牢視囚天子遣大行騫驗王后及問王勃請逮勃
所與姦諸證左王又匿之吏求捕勃大急使人致擊笞
掠擅出漢所疑囚者有司請誅憲王后脩及王勃上以
脩素無行使梲䧟之罪勃無良師傅不忍誅有司請廢
王后脩徙王勃以家屬處房陵上許之勃王數月遷于
房陵國絶月餘天子為最親乃詔有司曰常山憲王蚤
夭后妾不和適孽誣爭䧟于不義以滅國朕甚閔焉其
封憲王子平三萬戶為眞定王封子商三萬戶為泗水
王(泗水海州)
眞定王平元鼎四年用常山憲王子為眞定王泗水思
王商以元鼎四年用常山王憲王子為泗水王十一年
卒子哀王安世立十一年卒無子於是上憐泗水王絶
乃立安世弟賀為泗水王
右四國本王皆王夫人兒姁子也其後漢益封其
支子為六安王泗水王二國凡兒姁子孫於今為
六王
太史公曰高祖時諸侯皆賦得自除内史以下漢獨為
置丞相黃金印諸侯自除御史廷尉正博士擬于天子
自吳楚反後五宗王世漢為置二千石去丞相曰相銀
印諸侯獨得食租税奪之權其後諸侯貧者或乘牛車也
史記正義卷五十九
