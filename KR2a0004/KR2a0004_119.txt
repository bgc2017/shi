史記正義卷一百十九
唐張守節撰
循吏列傳第五十九史記一百十九
太史公曰法令所以導民也刑罸所以禁姦也文武不
備良民懼然身修者官未曾亂也奉職循理亦可以為
治何必威嚴哉
孫叔敖者(說苑云孫叔敖為令尹一國吏民皆未賀有一老父衣麤衣冠白冠後來弔曰有身貴而)
(驕人者民亡之位已高而擅權者君惡之禄已厚而不知足者患處之叔敖再拜敬受命願聞餘教父曰位已)
(高而意益下官益大而心益小禄已厚而慎不取君謹守此三者足以治楚)楚之處士也虞
丘相進之於楚莊王以自代也三月為楚相施教導民
上下和合世俗盛美政緩禁止吏無姦邪盗賊不起秋
冬則勸民山採春夏以水各得其所便民皆樂其生莊
王以為幣輕更以小為大百姓不便皆去其業市令言
之相曰市亂民莫安其處次行不定相曰如此幾何頃
乎市令曰三月頃相曰罷吾今令之復矣後五日朝相
言之王曰前日更幣以為輕今市令來言曰市亂民莫
安其處次行之不定臣請遂令復如故王許之下令三
日而市復如故楚民俗好庫車王以為庫車不便馬欲
下令使高之相曰令數下民不知所從不可王必欲高
車臣請教閭里使高其梱乘車者皆君子君子不能數
下車王許之居半歲民悉自高其車此不教而民從其
化近者視而效之遠者四面望而法之故三得相而不
喜知其材自得之也三去相而不悔知非己之罪也
子産者鄭之列大夫也鄭昭君之時以所愛徐摯為相
國亂上下不親父子不和大宫子期言之君以子産為
相為相一年豎子不戲狎斑白不提挈僮子不犁畔二
年市不豫賈三年門不夜關道不拾遺四年田器不歸
五年士無尺籍(言士民無一尺方板之籍書什伍什伍相保也)喪期不令而治
治鄭二十六年而死丁壯號哭老人兒啼曰子産去我
死乎民將安歸
公儀休者魯博士也以高弟為魯相奉法循理無所變
更百官自正使食禄者不得與下民争利受大者不得
取小客有遺相魚者相不受客曰聞君嗜魚遺君魚何
故不受也相曰以嗜魚故不受也今為相能自給魚今
受魚而免誰復給我魚者吾故不受也食茹而美拔其
園葵而棄之見其家織布好而疾出其家婦燔其機云
欲令農士工女安所讐其貨乎
石奢者楚昭王相也堅直廉正無所阿避行縣道有殺
人者相追之乃其父也縱其父而還自繫焉使人言之
王曰殺人者臣之父也夫以父立政不孝也廢法縱罪
非忠也臣罪當死王曰追而不及不當伏罪子其治事
矣石奢曰不私其父非孝子也不奉主法非忠臣也王
赦其罪上惠也伏誅而死臣職也遂不受令自刎而死
李離者晉文公之理也(理獄官也)過聽殺人自拘當死文公
曰官有貴賤罸有輕重下吏有過非子之罪也李離曰
臣居官為長不與吏讓位受禄為多不與下分利今過
聽殺人𫝊其罪下吏非所聞也辭不受令文公曰子則
自以為有罪寡人亦有罪邪李離曰理有法失刑則刑
失死則死公以臣能聽微决疑故使為理今過聽殺人
罪當死遂不受令伏劒而死
太史公曰孫叔敖出一言郢市復子産病死鄭民號哭
公儀子見好布而家婦逐石奢縱父而死楚昭名立李
離過殺而伏劒晉文以正國法
史記正義卷一百十九
