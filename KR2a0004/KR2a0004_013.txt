史記正義卷十三
唐張守節撰
三代世表第一(言代者以五帝久古傳記少見夏殷以來乃有尚書略有年月比於五帝事迹)
(易明故舉三代為首表者明也明言事儀)史記十三
太史公曰五帝三代之記尚矣自殷以前諸侯不可得
而譜(譜布也列其事也)周以來乃頗可著孔子因史文次春秋
紀元年正時日月盖其詳哉至於序尚書則略無年月
或頗有然多闕不可錄故疑則傳疑蓋其慎也余讀諜
記黃帝以来皆有年數稽其歷譜諜終始五德之傳古
文咸不同乖異夫子之弗論次其年月豈虚哉於是以
五帝繫諜尚書集世紀黃帝以来訖共和為世表
帝泄
帝不降
帝扄(不降弟)
帝厪
帝孔甲(不降子好鬼神淫亂不好德二龍去)
帝臯
帝發
帝履癸(是為桀)
從禹至桀十七世從黃帝至桀二十世
殷湯代夏氏殷湯(從黃帝至湯十七世)
帝外丙(湯太子太丁蚤卒故立次弟外丙)
帝仲壬(外丙弟)
帝太甲(故太子太丁子淫伊尹放之桐宮三年悔過自責伊尹乃迎之復位)
帝沃丁(伊尹卒)
帝太庚(沃丁弟)
帝小甲(太庚弟殷道衰諸侯或不至)
帝雍已(小甲弟)
帝太戊(雍已弟以桑穀生稱中宗)
帝中丁
帝外壬(中丁弟)
帝河亶甲(外壬弟)
帝祖乙
帝祖辛
帝沃甲(祖辛弟)
帝祖丁(祖辛子)
帝南庚(沃甲子)
帝陽甲(祖丁子)
帝盤庚(陽甲弟徙河南)
帝小辛(盤庚弟)
帝小乙(小卒弟)
帝武丁(雉升鼎耳雊得傅說稱高宗)
帝祖庚
帝甲(祖庚弟淫)
帝廪辛
帝庚丁(廪辛弟殷徙河北)
帝武乙(慢神震死)
帝太丁
帝乙(殷益衰)
帝辛(是為紂弑)
從湯至紂二十九世從黃帝至紂四十六世
周武王代殷(從黃帝至武王十九世)
張夫子問禇先生曰詩言契后稷皆無父而生今案諸
傳記咸言有父父皆黃帝子也得無與詩謬乎禇先生
曰不然詩言契生於卵后稷人迹者欲見其有天命精
誠之意耳鬼神不能自成須人而生奈何無父而生乎
一言有父一言無父信以傳信疑以傳疑故兩言之堯
知契稷皆賢人天之所生故封之契七十里後十餘世
至湯王天下堯知后稷子孫之後王也故益封之百里
其後世且千歲至文王而有天下詩𫝊曰湯之先為契
無父而生契母與姊妹浴於玄丘水有燕銜卵墮之契
母得故&KR0877;之誤吞之即生契契生而賢堯立為司徒姓
之曰子氏子者兹兹益大也詩人美而頌之曰殷社芒
芒天命玄鳥降而生商商者質殷號也文王之先為后
稷后稷亦無父而生后稷母為姜嫄出見大人蹟而履
踐之知於身則生后稷姜嫄以為無父賤而棄之道中
羊牛避不踐也抱之山中山者養之又捐之大澤烏覆席
食之姜嫄怪之於是知其天子乃取長之堯知其賢才
立以為大農姓之曰姬氏姬者本也詩人美而頌之曰
厥初生民深修益成而道后稷之始也孔子曰昔者
堯命契為子氏為有湯也命后稷為姬氏為有文王也
太王命季歷明天瑞也太伯之吴遂生源也天命難言
非聖人莫能見舜禹契后稷皆黃帝子孫也黃帝策天
命而治天下德澤深後世故其子孫皆復立為天子是
天之報有德也人不知以為氾從布衣匹夫起耳夫布
衣匹夫安能無故而起王天下乎其有天命然黃帝後
世何王天下之久遠邪曰𫝊云天下之君王為萬夫之
黔首請贖民之命者帝有福萬世黃帝是也五政明則
修禮義因天時舉兵征伐而利者王有福千世蜀王黃
帝後世也(譜記普云蜀之先肇於人皇之際黃帝與子昌意娶蜀山氏女生帝俈立封其支庶於蜀)
(歷虞夏商周衰先稱王者蠶叢國破子孫居姚雋等處)至今在漢西南五千里常
来朝降輸獻於漢非以其先之有德澤流後世邪行道
德豈可以忽乎哉人君王者舉而觀之漢大將軍霍子
孟名光者亦黃帝後世也此可為博聞遠見者言固難
為淺聞者說也何以言之古諸侯以國為姓霍者國名
也武王封弟叔處於霍後世晉獻公滅霍公後世為庶
民往来居平陽平陽在河東河東晉地分為魏國以詩
言之亦可為周世周起后稷后稷無父而生以三代世
傳言之后稷有父名高辛高辛黃帝曾孫黃帝終始𫝊
曰漢興百有餘年有人不短不長出白燕之鄕(一作白彘按霍)
(光平陽人平陽今晉州霍邑本秦時霍伯國漢為彘縣後漢改彘曰永安隋又改為霍邑遍檢記傳無白燕之)
(名疑白彘是卿之名)持天下之政時有嬰兒主卻行車霍將軍者
本居平陽白燕臣為郎時與方士考功(謂年老為方士最功也)會
旗亭下為臣言豈不偉哉
史記正義卷十三
