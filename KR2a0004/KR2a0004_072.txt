史記正義卷七十二
唐張守節撰
穰侯列傳第十二史記七十二
穰侯魏冉者秦昭王母宣太后弟也其先楚人姓芈氏
(芈亡爾反)秦武王卒無子立其弟為昭王昭王母故號為芈
八子及昭王即位芊八子號為宣太后宣太后非武王
母武王母號曰惠文后先武王死宣太后二弟其異父
長弟曰穰侯姓魏氏名冉同父弟曰芊戎為華陽君(彪云)
(華陽亭名在洛州密縣又故華城在鄭州管城縣南三十里即此城)而昭王同母弟曰高
陵君涇陽君而魏冉最賢自惠王武王時任職用事武
王卒諸弟爭立唯魏冉力為能立昭王昭王即位以冉
為將軍衛咸陽誅季君之亂而逐武王后出之魏昭王
諸兄弟不善者皆滅之威振秦國昭王少宣太后自治
任魏冉為政昭王七年樗里子死而使涇陽君質於齊
趙人樓緩來相秦趙不利乃使仇液之秦(音亦姓名)請以魏
冉為秦相仇液將行其客宋公謂液曰秦不聽公樓緩
必怨公公不若謂樓緩曰請為公母急秦秦王見趙請
相魏冉之不急且不聽公公言而事不成以德樓子事
成魏冉故德公矣扵是仇液從之而秦果免樓緩而魏
冉相秦欲誅吕禮禮出奔齊昭王十四年魏冉舉白起
使代向夀將而攻韓魏敗之伊闕斬首二十四萬虜魏
將公孫喜明年又取楚之宛葉魏冉謝病免相以客卿
夀燭為相其明年燭免復相冉乃封魏冉扵穰復益封
陶號曰穰侯穰侯封四歲為秦將攻魏魏獻河東方四
百里拔魏之河内取城大小六十餘昭王十九年秦稱
西帝齊稱東帝月餘吕禮來而齊秦各復歸帝為王魏
冉復相秦六歲而免免二歲復相秦四歲而使白起拔
楚之郢秦置南郡乃封白起為武安君白起者穰侯之
所任舉也相善於是穰侯之冨冨於王室昭王三十二
年穰侯為相國將兵攻魏走芒夘(上莫卭反下陌飽反)入北宅(竹書)
(云宅陽一召北宅括地志云宅陽故城在鄭州榮陽縣西南十七里)遂圍大梁梁大夫須
賈說穰侯曰臣聞魏之長吏謂魏王曰昔梁惠王伐趙
戰勝三梁拔邯鄲趙氏不割而邯鄲復歸齊人攻衛拔
故國殺子良衛人不割而故地復反衛趙之所以國全
兵勁而地不并扵諸侯者以其能忍難而重出地也宋
中山數伐割地而國隨以亡臣以為衛趙可法而宋中
山可為戒也秦貪戾之國也而母親蠶食魏氏又盡晉
國戰勝暴子割八縣地未畢入兵復出矣夫秦何猒之
有哉今又走芒夘入北宅此非敢攻梁也且劫王以求
多割地王必勿聽也今王背楚趙而講秦楚趙怒而去
王與王爭事秦秦必受之秦挾楚趙之兵以復攻梁則
國求無亡不可得也願王之必無講也王若欲講少割
而有質不然必見欺此臣之所聞於魏也願君王之以
是慮事也周書曰惟命不于常此言幸之不可數也夫
戰勝暴子割八縣此非兵力之精也又非計之工也天
幸為多矣今又走芒夘入北宅以攻大梁是以天幸自
為常也智者不然臣聞魏氏悉其百縣勝甲以上戍大
梁臣以為不下三十萬以三十萬之衆守梁七仞之城
臣以為湯武復生不易攻也夫輕背楚趙之兵陵七仞
之城戰三十萬之衆而志必舉之臣以為自天地始分
以至于今未嘗有者也攻而不拔秦兵必罷陶邑必亡
(定陶近大梁穰侯攻梁兵疲定陶必為魏伐)則前功必弃矣今魏氏方疑可
以少割收也願君逮楚趙之兵未至扵梁亟以少割收
魏魏方疑而得以少割為利必欲之則君得所欲矣楚
趙怒扵魏之先己也必爭事秦從以此散(從足松反)而君後
擇焉且君之得地豈必以兵哉割晉國秦兵不攻而魏
必效綘安邑又為陶開兩道(穰故封定陶故宋及單父是陶之南道也魏之安邑)
(及綘是陶北道)幾盡故宋衛必效單父秦兵可全而君制之何
索而不得何為而不成願君熟慮之而無行危穰侯曰
善乃罷梁圍(表云魏安釐王二年秦軍大梁成韓來救與秦温以和也)明年魏背
秦與齊從親秦使穰侯伐魏斬首四萬走魏將暴鳶得
魏三縣穰侯益封明年穰侯與白起客卿胡陽復攻趙
韓魏破芒夘扵華陽下斬首十萬取魏之卷蔡陽長社
趙氏觀津且與趙觀津益趙以兵伐齊齊襄王懼使蘇
代為齊隂遺穰侯書曰臣聞往來者言曰秦將益趙甲
四萬以伐齊臣竊必之(臣蘇代也必知秦與趙甲四萬以伐齊)弊邑之王
曰(謂齊王也)秦王明而熟於計穰侯智而習於事必不益趙
甲四萬以伐齊是何也夫三晉之相與也秦之深讎也
百相背也百相欺也不為不信不為無行今破齊以肥
趙趙秦之深讎不利於秦此一也秦之謀者必曰破齊
弊晉楚(今晉楚伐齊晉楚之國亦弊敗)而後制晉楚之勝夫齊罷國
也以天下攻齊如以千鈞之弩決潰癕也必死安能弊
晉楚此二也秦少出兵則晉楚不信也多出兵則晉楚
為制於秦齊恐不走秦必走晉楚此三也秦割齊以啖
晉楚晉楚案之以兵秦反受敵此四也是晉楚以秦謀
齊以齊謀秦也何晉楚之智而秦齊之愚此五也故得
安邑以善事之亦必無患矣秦有安邑韓氏必無上黨
矣取天下之腸胃與出兵而懼其不反也孰利臣故曰
秦王明而熟於計穰侯智而習於事必不益趙甲四萬
以伐齊矣扵是穰侯不行引兵而歸昭王三十六年相
國穰侯言客卿竈欲伐齊取剛夀(故剛城在兖州龔邱縣界夀張鄆州縣也)
以廣其陶邑於是魏人范雎自謂張禄先生譏穰侯之
伐齊乃越三晉以攻齊也以此時奸說秦昭王昭王於
是用范雎范雎言宣太后專制穰侯擅權於諸侯涇陽
君高陵君之屬太侈富於王室於是秦王悟乃免相國
令涇陽之屬皆出關就封邑穰侯出關輜車千乘有餘
穰侯卒於陶而因葬焉秦復收陶為郡
太史公曰穰侯昭王親舅也而秦所以東益地弱諸侯
嘗稱帝於天下天下皆西鄉稽首者穰侯之功也及其
貴極冨溢一夫開說身折勢奪而以憂死况扵羈旅之
臣乎
史記正義卷七十二
