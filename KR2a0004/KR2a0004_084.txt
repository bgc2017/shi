史記正義卷八十四
唐張守節撰
屈原賈生列傳第二十四史記八十四
屈原者名平楚之同姓也(屈景昭皆楚之族王逸云楚王始都是生子瑕受屈為卿)
(因以為氏)為楚懷王左徒(蓋今在左右拾遺之類)博聞彊志明於治亂
&KR0570;於辭令入則與王圖議國事以出號令出則接遇賓
客應對諸侯王甚任之上官大夫與之同列争寵而心
害其能懷王使屈原造為憲令屈平屬草藁而未定上
官大夫見而欲奪之(王逸云上官靳尚)屈平不與因讒之曰王
使屈平為令衆莫不知每一令出平伐其功曰以為非
我莫能為也王怒而䟽屈平屈平疾王聽之不聰也讒
謟之蔽明也邪曲之害公也方正之不容也故憂愁幽
思而作離騷離騷者猶離憂也夫天者人之始也父母
者人之本也人窮則反本故勞苦倦極未嘗不呼天也疾
痛慘怛(上七感反下丁逹反慘毒也怛痛也)朱嘗不呼父母也屈平正道
直行(寒孟反)竭忠盡智以事其君讒人間之可謂窮矣信
而見疑忠而被謗能無怨乎屈平之作離騷蓋自怨生
也國風好色而不淫小雅怨誹而不亂(非方畏反)若離騷者
可謂兼之矣上稱帝嚳下道齊桓中述湯武以刺世事
明道德之廣崇治亂之條貫靡不畢見其文約其辭微
其志潔其行廉其稱文小而其指極大舉類邇而見義
遠其志潔故其稱物芳其行廉故死而不容自疎濯淖
汙泥之中蟬蜕於濁穢(蜕音税去皮也又他卧反)以浮游塵埃之外
不獲世之滋垢皭然泥而不滓者也推此志也雖與日
月爭光可也(言屈平之仕濁世去其汚垢在塵埃之外推此志意雖與日月争其光明斯亦可矣)
屈平既絀其後秦欲伐齊齊與楚從親(上足松反)惠王患之
乃令張儀詳去秦厚幣委質事楚曰秦甚憎齊齊與楚
從親楚誠能絶齊秦願獻商於之地六百里楚懷王貪
而信張儀遂絶齊使使如秦受地張儀詐之曰儀與王
約六里不聞六百里楚使怒去歸告懷王懷王怒大興
師伐秦秦發兵擊之大破楚師於丹陽斬首八萬(丹晹今歧)
(江故城)虜楚將屈匄遂取楚之漢中地(梁州)懷王乃悉發國
中兵以深入擊秦戰於藍田魏聞之襲楚至鄧楚兵懼
自秦歸而齊竟怒不救楚楚大困明年秦割漢中地與
楚以和楚王曰不願得地願得張儀而甘心焉張儀聞
乃曰以一儀而當漢中地臣請往如楚如楚又因厚幣
用事者臣靳尚而設詭辯於懷王之寵姬鄭袖懷王竟
聽鄭袖復釋去張儀是時屈平既疏不復在位使於齊
顧反諫懷王曰何不殺張儀懷王悔追張儀不及其後
諸侯共擊楚大破之殺其將唐昧(昧莫暮反)時秦昭王與楚
㛰欲與懷王會懷王欲行屈平曰秦虎狼之國不可信
不如無行懷王稚子子蘭勸王行奈何絶秦歡懷王卒
行入武關秦伏兵絶其後因留懷王以求割地懷王怒
不聽亡走趙趙不内復之秦竟死於秦而歸葬長子頃
襄王立以其弟子蘭為令尹楚人既咎子蘭以勸懷王
入秦而不反也屈平既嫉之雖放流睠顧楚國繋心懷王
不忘欲反冀幸君之一悟俗之一改也其存君興國而
欲反覆之一篇之中三致志焉然終無可奈何故不可
以反卒以此見懷王之終不悟也人君無愚智賢不肖
莫不欲求忠以自為舉賢以自佐然亡國破家相隨屬
而聖君治國累世而不見者其所謂忠者不忠而所謂
賢者不賢也懷王以不知忠臣之分故内惑於鄭袖外
欺於張儀疏屈平而信上官大夫令尹子蘭兵挫地削
亡其六郡身客死於秦為天下笑此不知人之禍也易
曰井泄不食為我心惻可以汲王明並受其福王之不
明豈足福哉(言楚王不明忠臣豈是受福故屈原懷沙自沉)令尹子蘭聞之大
怒卒使上官大夫短屈原於頃襄王頃襄王怒而遷
之屈原至於江濱被髮行吟澤畔顔色憔悴形容枯槁
漁父見而問之曰子非三閭大夫歟何故而至此屈原
曰舉世混濁而我獨清衆人皆醉而我獨醒是以見放
漁父曰夫聖人者不凝滯於物而能與世推移舉世混
濁何不随其流而掦其波衆人皆醉何不餔其糟而啜
其醨何故懷瑾握瑜而自令見放為屈原曰吾聞之新
沐者必彈冠新浴者必振衣人又誰能以身之察察受
物之汶汶者乎寧赴常流而葬乎江魚腹中耳又安能
以皓皓之白而蒙世之温蠖乎乃作懷沙之賦其辭曰
陶陶孟夏兮草木莾莾(莫古反)傷懷永哀兮汨徂南土眴
兮窈窕孔静幽墨(孔甚墨無聲言江南山高澤深視之眴野甚清淨歎無人聲)冤結
紆軫兮離愍之長鞠撫情效志兮俛詘以自抑刓方以
為圜兮常度未替易初本由兮君子所鄙(本常也鄙耻也言人遭世)
(不道變易初行違離常道君子所鄙)章畫職墨兮前度未改内直質重兮
大人所盛巧匠不斵兮敦察其揆正玄文幽處兮矇謂
之不章離婁微睇兮瞽以為無明(睇田帝反盻也)變白而為黑
兮倒上以為下鳳皇在笯兮雞雉翔舞(應瑞圖云黃帝問天老曰鳳鳥)
(何如天老曰鳥鴻而鱗後蛇頸而魚尾龍文而龜身燕頷而雞啄首戴德頸揭義背負仁心入信翼侯順履正)
(尾繫武小音金大音鼔延頸奮翼五備舉)同糅玉石兮一槩而相量夫黨人
之鄙妬兮羌不知吾所臧(羌音彊)任重載盛兮䧟滯而不
濟懷瑾握瑜兮窮不得余所示邑犬羣吠兮吠所怪也
誹駿疑桀兮固庸態也文質䟽内兮衆不知吾之異采
材樸委積兮莫知余之所有重仁襲義兮謹厚以為豐
重華不可牾兮孰知余之從容古固有不並兮豈知其
故也湯禹久遠兮邈不可慕也懲違改忿兮抑心而自
彊離湣而不遷兮願志之有象進路北次兮(北次將就)日昧
昧其將暮含憂虞哀兮限之以大故亂曰浩浩沅湘兮
(說文云沅水出牂牁東北流入江湘水出零陵縣海山北至入江按二水皆經岳州而入大江也)分流
汨兮脩路幽拂兮道遠忽兮曾唫恒悲兮永歎慨兮世
既莫吾知兮人心不可謂兮懷情抱質兮獨無匹兮伯
樂既殁兮驥將焉程兮人生有命兮各有所錯兮定心
廣志余何畏懼兮曾傷爰哀永歎喟兮世溷不吾知心
不可謂兮知死不可讓兮願勿愛兮明以告君子兮吾
將以為類兮(按類例也以為忠臣不事亂君之例)於是懷石遂自投汨羅
以死(故羅縣城在岳州相隂縣東北六十里春秋時羅子國秦置長沙郡而為縣也按縣北有汨水及屈)
(原廟續齊諧記云屈原以五月五日投汨羅而死楚人哀之每於此日以筒貯米投水祭之漢建武中長沙區)
(回白日忽見一人自稱三閭大夫謂回曰聞君常見祭甚善但常年所遺並蛟龍所竊今若有惠可以練樹葉)
(塞上以五色絲轉縳之此物蛟龍所憚回依其言世人五月五日竹㯶并帶五色絲及練葉皆汨羅之遺風)
屈原既死之後楚有宋玉唐勒景差之徒者皆好辭而
以賦見稱然皆祖屈原之從容辭令終莫敢直諫其後
楚日以削數十年竟為秦所滅自屈原沈汨羅後百有
餘年漢有賈生為長沙王太𫝊過湘水投書以弔屈原
賈生名誼雒陽人也年十八以能誦詩屬書聞於郡中
吳廷尉為河南守聞其秀才(顔云秀美也應劭云避光武諱改蔑才也)召置
門下甚幸愛孝文皇帝初立聞河南守吳公治平為天
下第一故與李斯同邑而常學事焉乃徵為廷尉廷尉
乃言賈生年少頗通諸子百家之書文帝召以為博士
是時賈生年二十餘最為少每詔令議下諸老先生不
能言賈生盡為之對人人各如其意所欲出諸生於是
乃以為能不及也孝文帝說之超遷一歲中至大中夫
夫賈生以為漢興至孝文二十餘年天下和洽而固當
改正朔易服色法制度定官名興禮樂乃悉草具其事
儀法色尚黃數用五(漢文帝時黃龍見成紀故改為土也)為官名悉更秦
之法孝文帝初即位謙讓未遑也諸律令所更定及列
侯悉就國其說皆自賈生發之於是天子議以為賈生
任公卿之位絳灌東陽侯馮敬之屬盡害之(絳灌周勃灌嬰也東)
(陽侯張相加馮敬時為御史大夫)乃短賈生曰雒陽之人年少初學專
欲擅權紛亂諸事於是天子後亦疏之不用其議乃以
賈生為長沙王太𫝊賈生既辭往行聞長沙卑濕自以
夀不得長又以適去意不自得及渡湘水為賦以弔屈
原其辭曰共承嘉惠兮俟罪長沙側聞屈原兮自沈汨羅造
託湘流兮敬弔先生遭世㒺極兮乃隕厥身嗚呼哀哉逢
時不祥鸞鳳伏竄兮鴟梟翺翔闒茸尊顯兮讒䛕得志
賢聖逆曳兮方正倒植世謂伯夷貪兮謂盗跖廉莫邪
為頓兮鉛刀為銛于嗟嚜嚜兮生之無故斡棄周鼎兮
而寶康瓠騰駕罷牛兮驂蹇驢(罷音皮)驥垂兩耳兮服鹽
車章甫薦屨兮漸不可久嗟苦先生兮獨離此咎訊曰
己矣國其莫我知獨堙鬱兮其誰語鳳漂漂其高遰兮
夫固自縮而遠去襲九淵之神龍兮沕深潛㠯自珍彌
融爚(顧野王云彌遠也融明也爚光也没深藏以自彌遠明光以𨼆處也)以𨼆處兮夫豈
從螘與蛭螾(言寧投水合神龍豈陸葬從蟻與蛭蚓)所貴聖人之神德兮
遠濁世而自藏使騏驥可得係羈兮豈云異夫犬羊(使騏)
(驥可得係縳羈絆則與犬羊無異責屈原不去濁世以藏隱其文如纂也驥千里馬)般紛紛其離
此尤兮亦夫子之辜也瞝九州而相君兮何必懷此都
也鳳皇翔于千仞之上兮覽德輝焉下之見細德之險
微兮搖增翮逝而去之(搖動也增加也言見細德之人又有險難微起則合加動羽翮)
(遠道而去之)彼尋常之汙瀆兮豈能容吞舟之魚横江湖之
鱣鱏兮固將制於螻蟻賈生為長沙王太𫝊(漢文帝年表云吳芮)
(之元孫差襲長沙王也𫝊為長沙靖王差之二年也括地志云吳芮故城在潭州長沙縣東南三百里賈誼宅)
(在縣南三十步湘水記云誼宅中有一井誼所穿極小而深上歛下大其状如壺傍冇一扃脚石床容一人坐)
(形流古制相承云誼所坐)三年有鴞飛入賈生舍止於坐隅楚人命
鴞曰服賈生既以適居長沙長沙卑溼自以為夀不得
長傷悼之乃為賦以自廣其辭曰單閼之歲兮(閼烏曷反)四
月孟夏庚子日施兮服集予舍止于坐隅貎甚間暇異
物來集兮私怪其故發書占之兮策言其度(發策數之書占其度)
(驗)曰野鳥入處兮主人將去請問于服兮予去何之吉
乎告我凶言其菑(音災)淹數之度兮語予其期服乃歎息
舉首奮翼口不能言請對以臆(協韻音憶)萬物變化兮固無
休息斡流而遷兮或推而還形氣轉續兮化變而嬗沕
穆無窮兮胡可勝言(沕音勿)禍兮福所倚(於犧反依也)福兮禍
所伏憂喜聚門兮吉凶同域(言禍福相因吉凶不定)彼吳彊大兮
夫差㠯敗越棲會稽兮句踐霸世斯游遂成兮卒被五
刑𫝊說胥靡兮乃相武丁夫禍之與福兮何異紏纆命
不可說兮孰知其極水激則旱兮矢激則遠萬物回薄
兮振蕩相轉雲蒸雨降兮錯繆相紛大專槃物兮坱軋
無垠(坱烏朗反軋於黠反)天不可與慮兮道不可與謀遲數有命
兮惡識其時且夫天地為爐兮造化為工隂陽為炭兮
萬物為銅合散消息兮安有常則千變萬化兮未始有
極忽然為人兮何足控摶化為異物兮又何足患小知
自私兮賤彼貴我通人大觀兮物無不可貪夫徇財兮
列士殉名夸者死權兮品庶馮生(馮音憑)怵迫之徒兮或
趨西東大人不曲兮億變齊同拘士繋俗兮攌如囚拘
至人遺物兮獨與道俱衆人或或兮好惡積意(意合韻音憶)
真人淡漠兮獨與道息釋知遺形兮超然自喪寥廓忽
荒兮與道翺翔乘流則逝兮得坻則止縱軀委命兮不
私與已其生若浮兮其死若休澹乎若深淵之静汜乎
若不繋之舟不以生故自寶兮養空而游德人無累兮
知命不憂細故慸葪兮何足以疑(慸刃邁反葪如邁反)後歲餘賈
生徵見孝文帝方受釐坐宣室上因感鬼神事而問鬼
神之本賈生因具道所以然之状至夜半文帝前席既
罷曰吾久不見賈生自以為過之今不及也居頃之拜
賈生為梁懷王太𫝊梁懷王文帝之少子愛而好書故
令賈生𫝊之文帝復封淮南厲王子四人皆為列侯賈
生諫以為患之興自此起矣賈生數上疏言諸矦或連
數郡非古之制可稍削之文帝不聽居數年懷王騎墮
馬而死無後賈生自傷為𫝊無状哭泣歲餘亦死賈生
之死時年三十三矣及孝文崩孝武皇帝立舉賈生之
孫二人至郡守而賈嘉最好學世世其家與余通書至
孝昭時列為九卿
太史公曰余讀離騷天問招魂哀郢悲其志適長沙觀
屈原所自沈淵未嘗不垂涕想見其為人及見賈生弔
之又怪屈原以彼其材游諸侯何國不容而自令若是
讀服鳥賦同死生輕去就又爽然自失矣
史記正義卷八十四
