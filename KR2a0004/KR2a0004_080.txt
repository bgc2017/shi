史記正義卷八十
唐張守節撰
樂毅列傳第二十史記八十
樂毅者其先祖曰樂羊樂羊為魏文侯將伐取中山(今定州)
魏文侯封樂羊以靈夀(今鎮州靈夀)樂羊死葬於靈夀其後
子孫因家焉中山復國至趙武靈王時復滅中山而樂
氏後有樂毅樂毅賢好兵趙人舉之及武靈王有沙&KR0588;
之亂乃去趙適魏聞燕昭王以子之之亂而齊大敗燕
燕昭王怨齊未嘗一日而忘報齊也燕國小辟遠力不能制
於是屈身下士先禮郭隗(說苑云燕昭問於隗曰寡人地狹民寡齊人取薊八城匈)
(奴驅馳樓煩之下以孤之不肖得承宗廟恐社稷危存之有道乎隗曰帝者之臣其名臣其實師王者之臣其)
(名臣其實友霸者之臣其名臣其實僕危困國之臣其名臣其實虜今王將自東西目指氣使以求臣則厮役)
(之才至矣南面聽朝不失揖讓之理以求臣則人臣之才至矣北面等禮不乘之以勢以求臣則朋友之才至矣)
(西面逡巡以求臣則師傳之才至矣誠欲與王霸同道隗請為天下之士開路於是常置隗為上客也)以
招賢者樂毅於是為魏昭王使於燕燕王以客禮待之
樂毅辭讓遂委質為臣燕昭王以為亞卿久之當是時
齊湣王彊南敗楚相唐昧於重邱(在冀州城武縣界)西摧三晉
於觀津(在冀州武邑縣東南二十五里)遂與三晉擊秦助趙滅中山破
宋廣地千餘里與秦昭王爭重為帝已而復歸之諸侯
皆欲背秦而服於齊湣王自矜百姓弗堪於是燕昭王
問伐齊之事樂毅對曰齊霸國之餘業也地大人衆未
易獨攻也王必欲伐之莫如與趙及楚魏於是使樂毅
約趙惠文王别使連楚魏令趙嚪秦以伐齊之利諸侯
害齊湣王之驕㬥皆爭合從與燕伐齊樂毅還報燕昭
王悉起兵使樂毅為上將軍趙惠文王以相國印授樂毅
樂毅於是并護趙楚韓魏燕之兵以伐齊破之濟西諸
侯兵罷歸而燕軍樂毅獨追至于臨菑齊湣王之敗濟
西亡走保於莒樂毅獨留徇齊齊皆城守樂毅攻入臨
菑盡取齊寳財物祭器輸之燕燕昭王大說親至濟上
勞軍行賞饗士封樂毅於昌國(故昌城在淄州淄川縣東北四十里也)號
為昌國君於是燕昭王收齊鹵獲以歸而使樂毅復以
兵平齊城之不下者樂毅留徇齊五歲下齊七十餘城
皆為郡縣以屬燕唯獨莒即墨未服(即墨今萊州)會燕昭王
死子立為燕惠王惠王自為太子時嘗不快於樂毅及
即位齊之田單聞之乃縱反間於燕曰齊城不下者兩
城耳然所以不早拔者聞樂毅與燕新王有隙欲連兵
且留齊南面而王齊齊之所患唯恐他將之來於是燕
惠王固已疑樂毅得齊反間乃使騎刦代將而召樂毅
樂毅知燕惠王之不善代之畏誅遂西降趙趙封樂毅
於觀津號曰望諸君尊寵樂毅以警動於燕齊齊田單
後與騎刦戰果設詐誑燕軍遂破騎刦於即墨下而轉
戰逐燕北至河上(滄德二州之北河)盡復得齊城而迎襄王於
莒入于臨菑燕惠王後悔使騎刦代樂毅以故破軍亡
將失齊又怨樂毅之降趙恐趙用樂毅而乘燕之弊以
代燕燕惠王乃使人讓樂毅且謝之曰先王舉國而委
將軍將軍為燕破齊報先王之讐天下莫不震動寡人
豈敢一日而忘將軍之功哉會先王棄羣臣寡人新即
位左右誤寡人寡人之使騎刦代將軍為將軍久㬥露
於外故召將軍且休計事將軍過聽以與寡人有隙遂捐
燕歸趙將軍自為計則可矣而亦何以報先王之所以
遇將軍之意乎樂毅報遺燕惠王書曰臣不佞不能奉
承王命以順左右之心恐傷先王之明有害足下之義
故遁迯走趙今足下使人數之以罪臣恐侍御者不察
先王之所以畜幸臣之理又不白臣之所以事先王之
心故敢以書對臣聞賢聖之君不以祿私親其功多者
賞之其能當者處之故察能而授官者成功之君也論
行而結交者立名之士也臣竊觀先王之舉也見有高世
主之心(樂毅見燕昭有自高尊世上人主之心故假魏節使燕)故假節於魏以身
得察於燕先王過舉厠之賓客之中立之羣臣之上不
謀父兄(杜預云兄同姓羣臣也)以為亞卿臣竊不自知自以為奉
令承教可幸無罪故受令而不辭先王命之曰我有積
怨深怒於齊不量輕弱而欲以齊為事臣曰夫齊霸國
之餘業而最勝之遺亊也練於兵甲習於戰攻王若欲
伐之必與天下圖之與天下圖之莫若結於趙且又淮
北宋地楚魏之所欲也趙若許而約四國攻之齊可大
破也先王以為然具符節南使臣於趙顧反命起兵擊
齊以天之道先王之靈河北之地隨先王而舉之濟上
(濟水之上在齊上)濟上之軍受命擊齊大敗齊人輕卒銳兵長
驅至國齊王遁而走莒僅以身免珠玉財寶車甲珍器
盡收入于燕齊器設於寧臺(括地志云燕元英磨室二宫皆燕宫在幽州薊縣西)
(四里寧臺之下)大吕陳於元英故鼎反乎磨室(括地志云歷室宫名高誘云燕)
(噲亂齊伐燕殺噲得鼎今反歸燕故鼎)薊邱之植植於汶篁(幽州薊地西北隅有薊邱)
(又汶水源出兖州博城縣東北原山西南入沛)自五伯已來功未有及先王者
也先王以為慊於志故裂地而封之使得比小國諸侯
臣竊不自知自以為奉命承教可幸無罪是以受命不
辭臣聞賢聖之君功立而不廢故著於春秋蚤知之士
名成而不毁故稱於後世若先王之報怨雪耻夷萬乘
之彊國收八百歲之蓄積及至棄羣臣之日餘教未衰
執政任事之臣脩法令慎庶孽施及乎萌隸皆可以教
後世臣聞之善作者不必善成善始者不必善終昔伍
子胥說聽於闔閭而吳王遠迹至郢夫差弗是也賜之
鴟夷而浮之江吳王不寤先論之可以立功故沈子胥
而不悔子胥不蚤見主之不同量是以至於入江而不化
夫免身立功以明先王之迹臣之上計也離毁辱之誹
謗墮先王之名臣之所大恐也臨不測之罪以幸為利
義之所不敢出也臣聞古之君子交絶不出惡聲(君子之人)
(交絶不說已長而談彼短)忠臣去國不絜其名(言不潔已名行而咎於君若箕子不忍言)
(殷惡是也)臣雖不佞數奉教於君子矣恐侍御者之親左右
之說不察疎遠之行故敢獻書以聞唯君王之留意焉
於是燕王復以樂毅子樂間為昌國君而樂毅往來復
通燕燕趙以為客卿樂毅卒於趙樂間居燕三十餘年
燕王喜用其相栗腹之計欲攻趙而問昌國君樂間樂
間曰趙四戰之國也(東隣燕齊西邊秦樓煩南界韓魏北迫匈奴)其民習兵
伐之不可燕王不聽遂伐趙趙使廉頗擊之大破栗腹
之軍於鄗禽栗腹樂乘樂乘者樂間之宗也於是樂間
奔趙趙遂圍燕燕重割地以與趙和趙乃觧而去燕王
恨不用樂間樂間既在趙乃遺樂間書曰紂之時箕子
不用犯諫不怠以冀其聽商容不逹身祗辱焉以冀其
變及民志不入獄囚自出然後二子退𨼆故紂負桀暴
之累二子不失忠聖之名何者其憂患之盡矣今寡人雖
愚不若紂之暴也燕民雖亂不若殷民之甚也室有語
不相盡以告鄰里(言家室有忿爭不決必告鄰里今故以書相告也)二者寡人
不為君取也(二者謂燕君未如紂燕民未如殷民復相告子反燕以疑君民之惡是寡人不謂君)
(取之)樂間樂乘怨燕不聽其計二人卒留趙趙封樂乘為
武襄君其明年樂乘廉頗為趙圍燕燕重禮以和乃觧
後五歲趙孝成王卒襄王使樂乘代廉頗廉頗攻樂乘
樂乘走廉頗亡入魏其後十六年而秦滅趙其後二十
餘年高帝過趙問樂毅有後世乎對曰有樂叔高帝封
之樂鄉(地理志云信都有樂鄉縣)號曰華成君華成君樂毅之孫也
而樂氏之族有樂瑕公樂臣公趙且為秦所滅亡
之齊高密樂臣公善脩黃帝老子之言顯聞於齊稱賢
師
太史公曰始齊之蒯通及主父偃讀樂毅之報燕王書
未嘗不廢書而泣也樂臣公學黃帝老子其本師號曰河
上丈人不知其所出河上丈人教安期生安期生教毛
翕公毛翕公教樂瑕公樂瑕公教樂臣公樂臣公教蓋
公蓋公教於齊高密膠西為曹相國師
史記正義卷八十
