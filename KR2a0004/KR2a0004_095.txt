史記正義卷九十五
唐張守節撰
樊酈滕灌列傳第三十五史記九十五
舞陽侯(舞陽在許州葉縣東十里)樊噲者(音快又吉外反)沛人也(徐州縣)以屠
狗為事(時人食狗亦與羊豕同故噲專屠以賣之)與高祖俱隱初從高祖起
豐攻下沛高祖為沛公以噲為舍人從攻胡陵方與(房預)
(二音)還守豐擊泗水監豐下(泗水郡名)破之復東定沛破泗水
守薛西與司馬尼戰碭東(秦將章邯司馬尼又碭宋州縣也)郤敵斬首
十五級賜爵國大夫(爵第六級也)常從沛公擊章邯軍濮陽
攻城先登斬首二十三級賜爵列大夫復常從從攻城
陽(按城陽近濮陽而漢書作陽城大錯誤)先登下戶牖(戶牖汴州東陳留縣東北九十一里)
(東昏故城是)破李由軍斬首十六級賜上間爵從攻圍東郡
守尉於成武(曹州縣)郤敵斬首十四級捕虜十一人賜爵
五大夫從擊秦軍出亳南(亳故城在宋州穀熟縣西南四十里)河間守軍
於扛里(地名近城陽)破之擊破趙賁軍開封(汴州縣)北以郤敵
先登斬侯一人首六十八級捕虜二十七人賜爵卿從
攻破楊熊軍於曲遇(曲丘兩反遇牛恭反鄭州中年縣有曲遇聚)攻宛陵(宛陵)
(故城在鄭州新鄭縣東北三十八里)先登斬首八級捕虜四十四人賜爵
封號賢成君從攻長社轘轅(許州理縣也轘轅門在緱氏縣東南三十里)絶
河津(古平隂津在河南府東北五十里也)東攻秦軍於尸南(在偃師南)攻秦軍
於犨(在汝州魯山縣東南)破南陽守齮於陽城東攻宛城先登西
至酈(酈音擲在鄧州新城縣西北四十里)以郤敵斬首二十四級捕虜四
十人賜重封攻武關至霸上斬都尉一人首十級捕虜
百四十六人降卒二千九百人項羽在戲下欲攻沛公
沛公從百餘騎因項伯面見項羽謝無有閉關事項羽
既饗軍士中酒亞父謀欲殺沛公令項莊拔劔舞坐中
欲擊沛公項伯常肩蔽之時獨沛公與張良得入坐樊
噲在營外聞事急乃持鐵盾入到營營衞止噲噲直撞
入(撞直江反)立帳下項羽目之問為誰張良曰沛公參乘樊
噲項羽曰壯士賜之巵酒彘肩噲既飲酒拔劔切肉食
盡之項羽曰能復飲乎噲曰臣死且不辭豈特巵酒乎
且沛公先入定咸陽暴師霸上以待大王(時羽未為王中追書)大
王今日至聽小人之言與沛公有隙臣恐天下解(紀買反至)
(此為絶句)心疑大王也項羽默然沛公如厠麾樊噲去既出
沛公留車騎獨騎一馬與樊噲等四人步從從間道山
下歸走霸上軍而使張良謝項羽項羽亦因遂已無誅
沛公之心矣是日微樊噲犇入營誚讓項羽沛公事幾
殆(幾音祈)明日項羽入屠咸陽立沛公為漢王漢王賜噲
爵為列侯號臨武侯(桂陽臨武縣)遷為郎中從入漢中還定
三秦别擊西丞白水北(括地志云白馬水源出文州曲水縣西南曾徑孫山下)雍
輕車騎於雍南破之(上雍於拱反)從攻雍漦城先登擊章平
軍好畤攻城先登䧟陣斬縣令丞各一人首十一級虜
二十人遷郎中騎將從擊秦軍騎壤東(壤鄉在武功縣東南二十里)
卻敵遷為將軍攻趙賁下郿(歧州縣)槐里柳中咸陽灌廢
丘最至櫟陽(雍州縣)賜食邑杜之樊鄕從攻項籍屠煑棗
(按其時項羽未度河北冀州信都縣東北五十里煮棗非矣)擊破王武程處軍於外
黃攻鄒魯瑕丘薛(兖州縣在州東南六十二里魯兖州曲阜縣瑕丘兖州縣薛在徐州滕縣)
(界)項羽敗漢王於彭城盡復取魯梁地噲還至滎陽益
食平隂二千戶(平隂故城在濟陽東北五里)以將軍守廣武一歲項
羽引而東從高祖擊項籍下陽夏(夏音假陳州大康縣)虜楚周將
軍卒四千人圍項籍於陳(陳州)太破之屠胡陵(在兖州南)項籍
既死漢王為帝以噲堅守戰有功益食八百戶從高帝
攻反燕王臧荼虜荼定燕地楚王韓信反噲從至陳取
信定楚(徐州)更賜爵列侯與諸侯剖符世世勿絶食舞陽
號為舞陽侯除前所食以將軍從高祖攻反韓王信於
代自霍人以往(先累反又蘇果反又山寡反杜預云霍人晉邑也霍人當作葰地理志云葰人)
(縣屬太原郡括地志云葰人故城在代州繁時縣界也)至雲中(雲中郡縣皆朔州善陽縣北三百八)
(十里定襄故城是也)與絳侯等共定之益食千五百戶因擊陳
與㬅丘臣軍戰襄國(邢州城)破栢人(邢州縣)先登降定清河
常山凡二十七縣殘東垣遷為左丞相破得綦毋夘尹
潘軍於無終廣昌(在蔚州飛狐縣北七里)破豨别將胡人王黃軍
於代南因擊韓信軍於叄合(在朔州定襄縣界)軍所將卒斬韓
信破豨胡騎横谷(谷音欲盖在代)斬將軍趙既虜代丞相馮梁
守孫奮大將王黃將軍大卜太僕解福(人姓名)等十人與
諸將共定代鄕邑七十三其後燕王盧綰反噲以相國
擊盧綰破其丞相抵薊南定燕地凡縣十八鄕邑五十
一益食邑千三百戶定食舞陽五千四百戶從斬首百
七十六級虜二百八十八人别破軍七下城五定郡六
縣五十二得丞相一人將軍十二人二千石以下至三
百石十一人噲以吕后女弟吕須為婦生子伉故其比
諸軍最親先黥布反時高祖嘗病甚惡見人卧禁中詔
戶者無得入羣臣羣臣絳灌等莫敢入十餘日噲乃排
闥直入(宫中小門)大臣隨之上獨枕一宦者卧噲等見上流
涕曰始陛下與臣等起豐沛定天下何其壯也今天下
已定又何憊也且陛下病甚大臣震恐不見臣等計事
顧獨與一宦者絶乎且陛下獨不見趙高之事乎高帝
笑而起其後盧綰反高帝使噲以相國擊燕是時高帝
病甚人有惡噲黨於吕氏即上一日宫車晏駕則噲欲
以兵盡誅滅戚氏趙王如意之屬高帝聞之大怒乃使
陳平載絳侯代將而即軍中斬噲陳平畏吕后執噲詣
長安至則高祖已崩吕后釋噲使復爵邑孝惠六年樊
噲卒諡為武侯子伉代侯而伉母吕須亦為臨光侯高
后時用事專權大臣盡畏之伉代侯九歲高后崩大臣
誅諸吕吕須婘屬因誅伉舞陽侯中絶數月孝文帝既
立乃復封噲他庶子市人為舞陽侯復故爵邑市人立
二十九歲卒諡為荒侯子他廣代侯六歲侯家舍人得
罪他廣怨之乃上書曰荒侯市人病不能為人(言不能行人道)
令其夫人與其弟亂而生他廣他廣實非荒侯子不當
代後詔下吏孝景中六年他廣奪侯為庶人國除曲周
侯(故城在洛州曲周西南十五里)酈商者高陽人(雍州西南聚邑人也)陳勝起時
商聚少年東西略人得數千沛公略地至陳留六月餘
(徐注非也言商先東西略得數千人及沛人略地至陳留商起兵乃六月餘得四千人以將軍從高祖也)商
以將卒四千人屬沛公於岐(高紀云酈食其說沛公襲陳留乃以食其為廣野君)
(酈商為將將陳留兵與偕攻間封酈生𫝊云沛公引兵随之乃下陳留為廣陽君言其弟酈商使將數千人從)
(沛公西南略地此傳云鴈沛公於岐從攻長社按紀傳此說岐當與陳留高陽相近也)從攻長社
先登賜爵封信成君從沛公攻緱氏絶河津破秦軍洛
陽東從攻下宛穰定十七縣别將攻旬關定漢中項羽
滅秦立沛公為漢王漢王賜商爵信成君以將軍為隴
西都尉别將定北地(寧州)上郡(鄜州)破雍將軍烏氏(縣乃在涇州安)
(定縣之東四十里也)周類軍栒邑蘇駔軍於泥陽(故城在寧州羅川縣北三十一)
(里泥谷水源出羅川縣東北泥陽源則有泉於泥中潜流二十餘步而流入泥谷又有泥陽湫在縣東北四十)
(里)賜食邑武成六千戶(縣在華州鄭縣東十三里)以隴西都尉從擊
項籍軍五月出鉅野與鍾離昧戰疾鬭受梁相國印益
食邑四千戶以梁相國將從擊項羽二歲三月攻胡陵
項羽既已死漢王為帝其秋燕王臧荼反商以將軍從
擊荼戰龍脫先登䧟陣破荼軍易下(易州易縣)郤敵遷為右
丞相賜爵列侯與諸侯剖符世世勿絶食邑涿五千戶
(涿幽州)號曰涿侯以右丞相别定上谷(媯州)因攻代受趙相
國印以右丞相趙相國别與絳侯等定代鴈門得代丞
相程縱守相郭同將軍已下至六百石十九人還以將
軍為太上皇衛一歲七月以右丞相擊陳豨殘東垣又
以右丞相從高帝擊黥布攻其前拒䧟兩陳得以破布
軍更食曲周五千一百戶除前所食凡别破軍三降定
郡六縣七十三得丞相守相大將各一人小將二人二
千石已下至六百石十九人商事孝惠高后時商病不
治其子寄字況與吕禄善及高后崩大臣欲誅諸吕吕
禄為將軍軍於北軍太尉勃不得入北軍於是乃使人
劫酈商令其子況紿吕禄吕禄信之故與出游而太尉
勃乃得入據北軍遂誅諸吕是歲商卒諡為景侯子寄
代侯天下稱酈況賣交也孝景前三年吳楚齊趙反上
以寄為將軍圍趙城十月不能下得俞侯欒布自平齊
來乃下趙城滅趙王自殺除國孝景中二年寄欲取平
原君為夫人景帝怒下寄吏有罪奪侯景帝乃以商他
子堅封為繆侯續酈氏後繆靖侯卒子康侯遂成立遂
成卒子懷侯世宗立世宗卒子侯終根立為太常坐法
國除
汝隂矦(汝隂即今陽城)夏矦嬰沛人也為沛廐司御每送使客
還過沛泗上亭與高祖語未嘗不移日也嬰已而試補
縣吏與高祖相愛高祖戲而傷嬰人有告高祖高祖時
為亭長重坐傷人告故不傷嬰嬰證之後獄覆嬰坐高
祖繋歲餘掠笞數百終以是脱高祖高祖之初與徒屬
欲攻沛也嬰時以縣令史為高祖使上降沛一日(上為于偽)
(反使所吏反又曰謂父老開城門迎高祖)高祖為沛公賜嬰爵七大夫以為
太僕從攻胡陵嬰與蕭何降泗水監平平以胡陵降賜
嬰爵五大夫從擊秦軍碭東攻濟陽下戶牖破李由軍
雍丘下以兵車趣攻戰疾賜爵執帛常以太僕奉車從
擊章邯軍東阿濮陽下以兵車趣攻戰疾破之賜爵執
珪復常奉車從擊趙賁軍開封楊熊軍曲遇嬰從捕虜
六十八人降卒八百五十人得印一匱因復常奉車從
擊秦軍雒陽東以兵車趣攻戰疾賜爵封轉為滕公(滕即)
(公丘故城是在徐州滕縣西南十五里)因復奉車從攻南陽戰于藍田芷
陽以兵車趣攻戰疾至霸上項羽至滅秦立沛公為漢
王漢王賜嬰爵列侯號昭平侯復為太僕從入蜀漢還
定三秦從擊項籍至彭城項羽大破漢軍漢王敗不利
馳去見孝惠魯元載之漢王急馬罷虜在後常蹶兩兒
欲棄之嬰常收竟載之徐行面雍樹乃馳漢王怒行欲
斬嬰者十餘卒得脱而致孝惠魯元於豐漢王既至滎
陽收散兵復振賜嬰食祈陽復常奉車從擊項籍追至
陳卒定楚至魯益食兹氏漢王立為帝其秋燕王臧荼
反嬰以太僕從擊荼明年從至陳取楚王信更食汝隂
剖符世世勿絶以太僕從擊代至武泉雲中(二縣在朔州善陽縣)
(界)益食千戶因從擊韓信軍胡騎晉陽旁大破之追北
至平城為胡所圍七日不得通高帝使使厚遺閼氏冒
頓開圍一角高帝出欲馳嬰固徐行弩皆持滿外向卒
得脱益食嬰細陽千戶復以太僕從繋胡騎句注北大
破之以太僕擊胡騎平城南三䧟陳功為多賜所奪邑
五百戶以太僕擊陳豨黥布軍䧟陳郤敵益食千戶定
食汝隂六千九百戶除前所食嬰自上初起沛常為太
僕竟高祖崩以太僕事孝惠孝惠帝及高后德嬰之脱
孝惠魯元於下邑之間也(宋州碭山縣)乃賜嬰縣北第第一
曰近我以尊異之孝惠帝崩以太僕事高后高后崩代
王之來嬰以太僕與東牟矦入清宫廢少帝以天子法
駕迎代王代邸與大臣共立為孝文皇帝復為大僕八
歲卒諡為文矦子夷矦竈立七年卒子共矦賜立三十
一年卒子侯頗尚平陽公主立十九歲元鼎二年坐與
父御婢姦罪自殺國除
潁隂侯(今陳州南潁縣西北十三里潁隂故城是)灌嬰者睢陽販繒者也(宋州)
(宋城縣)高祖之為沛公略地至雍丘下章邯敗殺項梁而
沛公還軍於碭嬰初以中㳙從擊破東郡尉於成武及
秦軍於扛里疾鬭賜爵七大夫從攻秦軍亳南開封曲
遇戰疾力賜爵執帛號宣陵君從攻陽武以西至雒陽
破秦軍尸北北絶河津南破南陽守齮陽城東遂定南
陽郡西入武關戰於藍田疾力至霸上賜爵執珪號昌
文君沛公立為漢王拜嬰為郎中從入漢中十月拜為
中謁者從還定三秦下櫟陽降塞王還圍章邯於廢丘
未拔從東出臨晉關擊降殷王定其地擊項羽將龍且
魏相項他軍走陶南疾戰破之賜嬰爵列侯號昌文侯
食杜平鄉復以中謁者從降下碭以至彭城項羽擊大
破漢王漢王遁而西嬰從還軍於雍丘王武魏公申徒
反從擊破之攻下黃(故城在曹州考城縣東二十四里)西收兵軍於滎
陽楚騎來衆漢王乃擇軍中可為車騎將者皆推故秦
騎士重泉人(故城在同州蒲城縣東南四十五里)李必駱甲習騎兵今為
校尉可為騎將漢王欲拜之必甲曰臣故秦民恐軍不
信臣臣願得大王左右善騎者𫝊之灌嬰雖少然數力
戰乃拜灌嬰為中大夫令李必駱甲為左右校尉將郎
中騎兵擊楚騎於滎陽東大破之受詔别擊楚軍後絶
其餉道起陽武至襄邑擊項羽之將項冠於魯下破之
所將卒斬右司馬騎將各一人擊破柘公王武軍於燕
西(柘屬淮陽國按渭州胙城本南燕國也)所將卒斬樓煩將伍人連尹一
人擊王武别將桓嬰白馬下破之所將卒斬都尉一人
以騎渡河南送漢王到雒陽使北迎相國韓信軍於邯
鄲還至敖倉嬰遷為御史大夫三年以列侯食邑杜平
鄉以御史大夫受詔將郎中騎兵東屬相國韓信擊破
齊軍於歷下所將卒虜車騎將軍華母傷及將吏四十
六人降下臨菑得齊守相田光追齊相田横至嬴博破
其騎所將卒斬騎將一人生得騎將四人攻下嬴博破
齊將軍田吸於千乘所將卒斬吸東從韓信攻龍且留
公於高密(留縣在沛郡公其今)卒斬龍且生得右司馬連尹各一
人樓煩將十人身生得亞將周蘭齊地已定韓信自立
為齊王使嬰别將擊楚將公杲於魯北破之轉南破薛
郡長身虜騎將一人攻博陽前至下相以東南僮取慮
徐度淮盡降其城邑至廣陵(謂從下相以東南盡降城邑乃至廣陵皆平定也)
項羽使項聲薛公郯公復定淮北嬰度淮北擊破項聲
郯公下邳(郯音談東海縣)斬薛公下下邳擊破楚騎於平陽(南平)
(陽縣城今兖州鄒縣也在兖州東南六十二里按鄒縣去徐州滕縣界四十餘里也)遂降彭城虜
柱國項陀降留薛沛酇蕭相攻苦譙(戶焦二音)復得亞將周
蘭與漢王會頥鄉從擊項籍軍於陳下破之所將卒斬
樓煩將二人虜騎將八人賜益食邑二千五百戶項籍
敗垓下去也嬰以御史大夫受詔將軍騎别追項籍至
東城(縣在濠州定遠縣東南五十五里)破之所將卒五人共斬項籍皆
賜爵列侯降左右司馬各一人卒萬二千人盡得其軍
將吏下東城歷陽(和州歷陽縣即今州城是也)渡江破吳郡長吳下
(今蘇州也按如說非也吳郡長即吳郡守也一破吳郡長兵於吳城下而得吳郡守身也)得吳守遂
定吳豫章會稽郡還定淮北凡五十二縣漢王立為皇
帝賜益嬰邑三千戶其秋以車騎將軍從擊破燕王臧
荼明年從至陳取楚王信還剖符世世勿絶食潁隂二
千五百戶號曰潁隂侯以車騎將軍從擊反韓王信於
代至馬邑受詔别降樓煩以北六縣斬代左相破胡騎
於武泉北(縣名在朔州北一百二十里)復從擊韓信胡騎晉陽下所
將卒斬胡白題將一人受詔并將燕趙齊梁楚車騎擊
破胡騎於硰石至平城為胡所圍從還軍東垣從擊陳
豨受詔别攻豨丞相侯敞軍曲逆下破之卒斬敞及特
將五人降曲逆盧奴上曲陽安國安平(盧奴定州安喜縣是曲陽定州)
(曲陽縣是安平定州安平縣)攻下東垣黥布反臣車騎將軍先出攻
布别將於相破之斬亞將樓煩將三人又進擊破布上
柱國軍及大司馬軍又進破布别將肥誅嬰身生得左
司馬一人所將卒斬其小將十人追北至淮上益食二
千五百戶布已破高帝歸定令嬰食潁隂五千戶除前
所食邑凡從得二千石二人别破軍十六降城四十六
定國一郡二縣五十二得將軍二人柱國相國各一人
二千石十人嬰自破布歸高帝崩嬰以列侯事孝惠帝
及吕太后太后崩吕禄等以趙王自置為將軍軍長安
為亂齊哀王聞之舉兵西且入誅不當為王者上將軍
吕禄聞之乃遣嬰為大將將軍往擊之嬰行至滎陽
乃與絳侯等謀因屯兵滎陽風齊王㠯誅吕氏事(風方鳳反)
齊兵止不前絳侯等既誅諸吕齊王罷兵歸嬰亦罷兵
自滎陽歸與絳侯陳平共立代王為孝文皇帝孝文皇
帝於是益封嬰三千戶賜黃金千斤拜為太尉三歲絳
侯勃免相就國嬰為丞相罷太尉官是歲匈奴大入北
地上郡令丞相嬰將騎八萬五千往擊匈奴匈奴去濟
北王反詔乃罷嬰之兵後歲餘嬰以丞相卒諡曰懿侯
子平侯阿代侯二十八年卒子彊代侯十二年彊有罪
絶二歲元光三年天子封灌嬰孫賢為臨汝侯續灌氏
後八歲坐行賕有罪國除
太史公曰吾適豐沛問其遺老觀故蕭曹樊噲滕公之
家及其素異哉所聞方其鼓刀屠狗賣繒之時豈自知
附驥之尾垂名漢庭德流子孫哉余與他廣通為言高
祖功臣之興時若此云
史記正義卷九十五
