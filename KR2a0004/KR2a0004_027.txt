史記正義卷二十七
唐張守節撰
天官書第五(張衡云文曜麗乎天其動者有七日月五星是也日者陽精之宗月者隂精之宗五)
(星五行之精衆星列布體生於地精成於天列居錯峙各有所屬在野象物在朝象官在人象事其以神著有)
(五列焉是有三十五名一居中央謂之北斗四布於方各七為二十八舍日月五星歷示吉凶也)史記
二十七
中宫天極星其一明者太一常居也(太一天帝之别名也劉伯莊云太一)
(天神之最尊貴者也)旁三星三公(三公三星在北斗杓東又三公三星在北斗魁西並為大尉司)
(徒司空之象主變出隂陽主佐機務占以從為不吉居常則安金火守之並為咎也)或曰子屬後
句四星末大星正妃餘三星從宫之屬也環之匡衞十
二星藩臣皆曰紫宫前列直斗口三星隨北端兑若見
若不曰隂德(星經云隂德二星在紫微宫内尚書西主施德惠者故贊隂德遺惠周急賑撫占以)
(不明為宜明新君踐極也又云隂德星中宫女主之象星動搖釁起宫掖貴嬪内妾惡之)或曰天一
(天一一星疆閶闔外天帝之神主戰鬭知人吉凶明而有光則隂陽和萬物成人主言不然反是太一一星次)
(天一南亦天帝之神主使十六神知風雨水旱兵革飢饉疾疫占以不明及移為災也星經云天一太一二星)
(主王者即位令諸立赤子而傳國位者星不欲微微則廢立不當其次宗廟不享食矣)紫宫左三
星曰天槍右五星曰天棓(龐掌反天棓五星在女牀東北天子先驅所以禦兵也占)
(星不具國兵起也)後六星絶漢抵營室曰閣道(漢天河也直度曰絶抵至也營)
(室七星天子之宫亦為玄宫亦為清廟主上公亦天子離宫别館也王者道被草木營室歷九象而可觀閣道)
(六星在王良北飛閣之道天子欲遊别宫之道占一星不見則輦路不通動搖則宫掖之内起兵也)北斗
七星所謂旋璣玉衡以齊七政杓携龍角(按角星為天關其間天門)
(其内天庭黃道所經七耀所行左角為理主刑其南為太陽道右角為將主兵其北為太隂道也蓋天之三門)
(故其星明大則天下太平賢人在位不然反是也)衡殷南斗魁枕參首(枕之禁反衡斗)
(衡也魁斗第一星也言北方斗斗衡直當北之魁枕於参星之道北斗之杓連於龍角南斗六星為天廟丞相)
(太宰之位主薦賢良授爵禄又主兵天機南二星魁天梁中央一星天相北二星天府庭也占斗星盛明王道)
(和平爵禄行不然反是參主斬刈又為天獄主殺罰其中三星横列者三將軍東主後將軍西南曰右足主偏)
(將軍故軒轅氏占之以北曰左肩主左將軍西北曰右肩主右將軍東南曰左足應七將也中央三小星曰伐)
(天之都尉也主戎狄之國不欲明若芒角張明與參䓁大臣謀亂兵起夷狄内戰七將皆明天下主兵振王道)
(缺参失色軍散敗動搖邊候有急参左足入玉井中及金火守皆為起兵)用昏建者杓杓自
華以西南(杓東北第七星也華華山也言北斗昏建用斗杓星指寅也杓華山西南之地也)夜
半建者衡衡殷中州河濟之間(衡北斗衡也言北斗夜半建用斗衡指寅)
(殷當也斗衡黃河清水之間地也)平旦建者魁魁海岱以惠北也(言北斗旦)
(建用斗魁指寅也海岱代郡也言魁星主海岱之東北地也隨三時所指有前三建也)斗為帝車
運於中央臨制四鄉分隂陽建四時均五行移節度定
諸紀皆繫於斗斗魁戴匡六星曰文昌宫一曰上將二
曰次將三曰貴相四曰司命五曰司中六曰司禄在斗
魁中貴人之牢(占明及其中有星此貴人下獄也)魁下六星两两相比
者名曰三能三能色齊君臣和不齊為乖戾輔星(大臣之象)
(也占欲其小而明若大而明則臣奪君政小而明則臣不任職明大與斗合國兵暴起暗而遠斗臣不死則奪)
(若近臣專賞用賢排倿則輔生角近臣擅國符印將謀社稷則輔生翼不然則死也)明近輔臣親
彊斥小疏弱杓端有两星一内為矛招摇一外為盾天
鋒(星經云梗河星為戟劒之星若星不見或進退不定鋒鏑亂起將為邊境之患也)有句圜十
五星屬杓(屬音燭)曰賤人之牢(貫索九星在七公前一曰連索至法律禁暴強也為)
(賤人牢也且一星為門欲其開也占星悉見則獄事繁不見則刑務簡動摇則斧鉞用中虚則改元口開則有)
(赦人主憂若閉口及星入牢中有自繫死者常夜候之一星不見有小喜三星小見則賜禄三星不見則人主)
(德令且赦遠十七日近十六日若有客星出見其小大大有大赦小亦如之也)其牢中星實則
囚多虚則開出天一槍棓矛盾動摇角大兵起東宫蒼
龍房心心為明堂大星天王前後星子屬不欲直直則
天王失計房為府曰天駟其隂右驂(房星君之位亦主左驂亦主良馬故)
(為駟王者恒祠之是馬祖也)旁有两星曰衿(占明而近房天下同心鈎鈐房心之間有客星)
(出及疎拆者皆地動之祥也)北一星曰牽(說文云牽車軸耑鍵也两相穿背也星經云鍵閉一)
(星在房東北掌管籥也占一反不居其所則津梁不通宫門不禁居則反是也)東北曲十二星
曰旗(两旗者左旗九星在河鼔左也右旗九星在河鼔右也皆天之鼔旗所以為旌表占欲其明大光潤)
(將軍吉不然為兵憂及不居其所則津梁不通動摇則兵起也)旗中四星曰天市(天市二十)
(三星房星東北主國市聚交易之所一曰天旗明則市吏急商人無利忽然不明反是市中星衆則歲實稀則)
(歲虚熒惑犯戮不忠之臣彗星出當徙市易都客星入兵大起出之有貴喪也)中六星曰市樓
市中星衆者實其虚則耗(耗貧無也)房南衆星曰騎官左角
李右角將大角者天王帝廷(大角一星在两攝提間人君之象也占其明盛黃潤)
(則天下大同也)其两旁各有三星鼎足句之曰攝提(攝提六星夾大角大)
(臣之象恒直斗杓所指紀八節察萬事者也占色温温不明而大者人君恐客星入之聖人受制也)攝提
者直斗杓所指以建時節故曰攝提格亢為疏廟(聽政之所)
(也其占明大則輔臣忠天下寕不然則反是也)主疾其南北两大星曰南門(南門)
(二星在庫䄛南天之外門占門則氐羌貢暗則諸夷叛客星守之外兵且至也)氐為天根(星經云氐)
(四星為露寝聽朝所居其占明大則臣下奉度合誠圖云氐為宿宫也)主疫(氐房心三宿為災於辰在)
(邜宋之分野)尾為九子(尾箕尾為祈木之津於辰在寅燕之分野尾九星為後宫亦為九子星近)
(心第一星為后妃次三星並為次三嬪末二星為妾占均明大小相承則後宫欽而多子不然則不金火守之)
(後宫兵起若明暗不常妃嫡乖亂妾媵失序)曰君臣斥絶不和箕為敖客曰
口舌(敖音傲箕主入風亦后妃之府也移徙入河國人相食金火入守天下亂月宿其野為風起)火
犯守角則有戰(熒惑犯守箕尾氐星自生&KR0621;角則有戰陣之事若熒惑守房心及房心自生&KR0621;)
(角則王者惡之也)房心王者惡之也南宫朱鳥(柳八星為朱鳥咮天之厨宰主)
(尚食和滋味)權衡(權四星在軒轅尾西主烽火備警急占以明為安静不明則警急動摇芒角亦如之)
(衡太尾之庭也)衡太微三光之廷匡衞十二星藩臣(太微宫垣十星在翼)
(軫地天子之宫庭五帝之坐十二諸侯之府也其外藩九卿也南藩中二星間於端門次東第一星為左執法)
(廷尉之象第二星為上相第三星為次相第四星為次將第五星為上將端門西第一星為右執法御史大夫)
(之象也第二星為上將第三星為次將第四星為次相第五星為上相其東垣北左執法上相两星間名曰左)
(掖門上相两星間名曰東華門上相次相上將次將間名曰太陽門其西垣右執法上將間名曰右掖門上將)
(間名曰西華門次將次相間名曰中華門次相两星間名曰太隂門各依其名是其職也占與紫宫垣同也)
西將東相南四星執法中端門門左右掖門門内六星
諸侯(内五諸侯五星列在帝庭其星並欲光明潤澤若枯慘則各於其處受其災變大至誅戮小至流亾)
(若動摇則檀命以干主者審其分以占之則無感也又云諸侯五星在東井北河主判舉戒不虞又曰理陽察)
(得失一曰帝師二曰帝友三曰三公四曰博士五曰太史此五者為天子定疑議也占明大潤澤大小齊䓁則)
(國之福不然則上下相猜忠臣不用)其内五星五帝坐(黃帝坐一星在太微宫中含樞紐之)
(神四星夾黃帝坐蒼帝東方靈威仰之神赤帝南方赤熛怒之神白帝西方昭矩之神黑帝北方叶光紀之神)
(五帝並設神靈集謀者也占五座明而光則天子得天地之心羣下從謀也不然則失位金火來守入太微若)
(順入軌道司其出之所守則為天子所誅也其逆入若不軌道以所犯名之中坐成形)後聚一十
五星蔚然曰郎位(郎位五星在太微中帝坐東北周之元士漢之光禄中散諫議此三署郎)
(中是今之尚書郎占欲其大小均耀光潤有之吉也)傍一大星將位也(將子象反郎將一星)
(在郎位東北所以為武備今之左右中郎將占大而明角將恣不可當也)月五星順入軌道
(謂月五星順入軌道入太微庭也)司其出所守天子所誅也其逆入若
不軌道以所犯命之中坐成形皆羣下從謀也(命名也謂月五)
(星逆入不依軌道司察其所犯太微中帝坐帝坐必成其刑戮皆是羣下相從而謀上也)金火尤甚
(若金火逆入不軌道犯帝坐尤甚於月及水土木也)廷藩西有隋星五曰少微士
大夫(廷太微廷藩衞也少微四星在太微南北列第一星處士也第二星議士也第三星博士也第四星)
(大夫也占以明大黃潤則賢士舉不明反是月五星犯守處士憂宰相易也)權軒轅軒轅黃
龍體(軒轅十七星在七星北黃龍之神主雷雨之神後宫之象也隂陽交感雷激為電和為雨怒為風亂)
(霧凝為霜散為露聚為雲氣立為虹蜺離為皆璚分為抱珥二十四變皆軒轅主之其大星女主也坎北星夫)
(人也坎北一星妃也其次諸星皆次妃之屬女主南一小星女御也左一星少民后宗也占欲其小黃而明吉)
(大明則為後宫爭競移徙則國人流迸東西角大張而振敗水火金守軒轅女主惡也)前大星女
主象旁小星御者後宫屬月五星守犯者如衡占東井
為水事其西曲星曰鉞(東井八星鉞一星與鬼四星為質一星為鶉首於辰在未皆秦)
(之分野一八星黃道云所經為天之亭侯主水衡事法井令所取平也王者用法平則井星明而端列鉞一星附)
(之前主伺奢滛而斬之占不欲其明與井齊或摇動則天子用鉞於大臣月宿井有風雨之變也)鉞北
北河南南河(南河三星北河三星分夾東井南北置而為戒一曰陽門亦曰越門北河北戒一曰)
(隂門亦為胡門两戒門三光之常道也占以南星不見則南道不通北亦如之動摇及火守中國兵起也又云)
(動則胡越為變或連近臣以結之)两河天闕間為關梁(闕丘二星在河南天子之雙闕)
(諸侯之两觀亦象魏縣書之府金火守之主兵戰闕下也)輿鬼鬼祠事中白者為質
(輿四星主祠事天田也主視明察姦謀東北星主積馬東南星主積兵西南星主積布帛西北星主積金玉隨)
(其變占之中一星為積屍主名質主喪死祠祀占鬼星明大榖成不明百姓散質欲其沒不明明則兵起大臣)
(誅下人死之)火守南北河兵起榖不登故德成衡觀成潢傷
成鉞禍成井誅成質柳為鳥注主木草(喙丁救反一作注柳八星星一)
(星張六星為鶉火於辰在午皆周之分野柳為朱鳥咮天之厨宰主尚食和滋味占以順明為凶金火守之國)
(兵大起)七星頸為員官主急事(七星為頸一名天都主衣裳文繡主急事以明為吉)
(暗為凶金火守之國兵大起)張素為厨主觴客(張六星六為嗉主天厨飲食賞賚觴客占)
(以明為吉暗為凶金火守之國兵大𧺫)翼為羽翮主遠客(翼二十星軫四星長沙一星轄)
(二星令軫七星皆為鶉尾於辰在已椘之分野翼二十二星為天樂府又主夷狄亦主遠客占明大禮樂興四)
(夷服徙則天子舉兵以罰亂者)軫為車主風(軫四星主冡宰輔臣又主車騎亦主風占明大則車)
(騎用太白守之天下學校散文儒失業兵戈大興熒惑守之南方有不用命之國當𤼵兵伐之辰星守之徐泗)
(有戮之者)其旁有一小星曰長沙(長沙一星在軫中主夀命占明主長夀子孫昌也)
星星不欲明明與四星䓁若五星入軫星中兵大起軫
南衆星曰天庫(天庫一星主太白秦也在五車中)樓庫有五車車星角
若益衆及不具無處車馬西宫咸池(咸池三星在五車中天潢南魚鳥之)
(所託也金犯守之兵𧺫火守之有災也)曰天五潢五潢五帝車舍(五車五星三柱)
(九星在畢東北天子三兵車舍也西北大星曰天庫主太白秦也次東北星天嶽主辰燕趙也次東曰天倉主)
(歲衞魯也次東南曰司空主鎮椘也次西南曰卿主熒惑魏也占五車均明柱皆見則倉庫實不見其國絶食)
(兵見𧺫五車三柱有變各以其國占之三柱入出一月米貴三倍期二年出三月貴十倍一年柱出不與天倉)
(相近軍出米貴轉粟千里柱例王尤其火入天下旱金入兵水入水也)火入旱金兵水水
中有三柱柱不具兵起奎曰封豕為溝瀆(奎若圭反十六星婁三星為降)
(婁於辰在戍魯之分野奎天之府庫一曰天豕亦曰封豕主溝瀆西南大星所謂天豕目占以明為吉星不欲)
(團圓團圓則兵起暗則臣干命之咎亦不欲開闔無常當有白衣稱命於山谷者五星犯奎臣主共德權臣擅)
(命不可禁者王者宗祀不潔則奎動摇若𦦨𦦨有光則近臣謀上之應亦庶人饑饉之厄太白守奎胡貊之憂)
(可以伐之熒惑星守之則有水之憂連以三年填歲星守之中國之利外國不利可以興師動衆斬斷無道)
婁為聚衆(婁三星為苑牧養犧牲以共祭祀亦曰聚衆占動摇則衆兵聚金火守之兵起也)胃
為天倉(胃三星昴七星畢八星為大梁於辰在酉趙之分野謂主倉廩五榖之府也占明則天下和平)
(五榖豊稔不然反是也)其南衆星曰廥積(芻蒿六星在天苑西主積蒿草者不見則牛馬)
(暴死火守災起也)昴曰髦頭(昴一星為髦頭胡星亦為獄事明天下獄訟平暗為刑罰濫六星明)
(與大星䓁大星且至其兵大𧺫搖動若也跳躍者胡兵大起一星不見皆兵之憂)胡星也為白衣
會畢曰罕車(畢八星曰罕車為邊兵主戈獵其大星曰天高一曰邊將四夷之尉也星明大天下)
(安遠夷入貢失色邊亂畢動兵𧺫月宿則多雨毛萇云畢所謂掩兔也)為邊兵主弋獵其
大星旁小星為附耳(附耳一星屬畢大星之下次天高東南隅主為人主聽得失伺)
(□過星明則中國微邊寇警移動則䜛佞行入畢國起兵)附耳搖動有䜛亂臣在側
昴畢間為天街(天街三星在畢昴間主國界也街南為華夏之國街北為夷狄之國土金守胡)
(兵入也)其隂隂國陽陽國參為白虎(觜三星参三星外四魏星為實沈於辰在申)
(之分野為白虎形也)三星真是也為衡石下有三星兑曰罰為斬
艾事(罰亦作伐春秋軍斗樞云参伐事主斬艾也)其外四星左右肩股也小
三星隅置曰觜觹為虎首王葆旅事(觜子思反觹胡規反葆音保觜觹為)
(虎首主收歛葆旅事也葆旅野生之可食也占金木來守國易正災起也)其南有四星曰天
厠(天厠四星在屛主溷也占色黃吉青與白皆凶不見則人寝疾)厠下一星曰天矢(天矢)
(一星在厠南占與天厠同也)矢黃則吉青白黑凶其西有句曲(句音鉤)
九星三處羅一曰天旗(参旗九星在参西大旗也指麾遠近以從命者王者斬伐當理)
(則天旗曲直順理不然則兵動於外可以憂之若明而稀則邊寇動不然則不)二曰天苑(天苑十六)
(星如環状在畢南天子養禽獸益稀暗則多死也)三曰九游(九游九星在玉井西南天子之兵旗)
(所以導軍進退亦領州列邦並不欲搖動摇動則九州分散人又失業信命一不通於中國憂以金火守之亂起也)
其東有大星曰狼(狼一星参東南狼為野將主侵掠占非其處則人相食色黃白而明吉赤)
(角兵起金木火守亦如之)狼角變色多盗賊下有四星曰弧(弧九星在狼東)
(南天之弓也以伐叛懷遠又主備盗賊之知姦邪者弧矢向狼動移多盗明大變色亦如之矢不直狼又多盗)
(引滿則天下盡兵也)直狼狼比地有大星曰南極老人(老人一星在狐南一)
(曰南極為人主之夀命延長之應常以秋分之曙見於景春分之夕見於丁見國長命故謂之夀昌天下安寕)
(不見人主憂也)老人見治安不見兵起常以秋分時侯之於南
郊附耳入畢中兵起北宫玄武(南斗六星牽牛六星並北宫玄武之宿)虚
危(虚二星危三星為玄枵於辰在子齊之分野虚主死喪哭泣事又為邑居廟堂祭祀禱祝之事亦天之冡)
(宰主平理天下覆藏萬物占動則有死喪哭泣之應火守則天子將兵水守則人飢饉金守臣下兵𧺫危為宗)
(廟祀事主女市架屋占動則有土功火守天下兵水守下謀上也)危為蓋屋(蓋屋二星在危南主)
(天子所居宫室之官也占金火守入國兵𧺫孛彗尤甚危為架屋自有星恐文誤也)虚為哭泣之
事其南有衆星曰羽林天軍(羽林三十五星三三而聚散在壘辟南天軍也亦天)
(宿衞之兵革出不見則天下亂金火水入軍起也)軍西為壘(壘辟陳十二星横列在營室南天軍)
(之垣壘占之非故兵起將軍死也)或曰鉞旁有一大星為北落若微亾
軍星動角益希及五星犯北落(北落師門一星在羽林西南天軍之門也長安)
(城北落門以象此也主非常以候兵占明則軍安微弱則兵起金火守有兵為虜犯塞水土則吉)入軍
軍起火金水尤甚火軍憂水患木土軍吉危東六星两
两相比曰司空(比音鼻比近也危東两两相比者是司空䓁星也司空唯一星耳又不在危東)
(恐命字誤為空也司命二星在虚北主喪送司禄二星在司命北主官司危二星在司禄北主危亾司非二星)
(在危北主愆過皆寘司之職占大為君憂常則吉也)營室為清廟曰離宫閣道漢
中四星曰天駟旁一星曰王良(王良五星在奎北河中天子奉御官也其動策)
(馬則兵騎滿野客星守之津橋不通金火守入皆兵之憂)王良策馬(策一星在王良前主天子僕也)
(占以動搖移在王良前或居馬後别為策馬策馬而兵動也按豫章周騰字叔違南昌人為侍御史桓帝當南)
(郊平明應出騰仰觀曰夫王者象星今宫中星及策馬星悉不動上明日必不出至四更皇太子卒遂止也)
車騎滿野旁有八星絶漢曰天潢天潢旁江星(天江四星在尾)
(北主太隂也不欲明明而動水暴出其星明大水不禁也)江星動人&KR0881;水杵臼四星
在危南(杵&KR0875;三星在丈人星旁主軍粮占正下直臼吉與&KR0875;不相當軍粮絶也臼星在南主舂其占覆)
(則歲大飢仰則大熟也)匏瓜(匏音白&KR0694;反匏瓜五星在離珠北天子果園占明大光潤歲熟不則&KR0694;果)
(之實不登客守魚鹽貴也)有青黑星守之魚鹽貴南斗(南斗六星在南也)為
廟其北建星(建星在斗北臨黃道天之都關也斗建勞之間七耀之道亦主旗輅占動摇則人)
(不然則不月暈蛟龍見牛馬疫月五星犯守大臣相謀為關梁不通及大水也)建星者旗也牽
牛(牽牛為犧牲亦為關梁其北二星一曰即路一曰聚火又上一星主道路關梁通不明不通天下牛疫死)
(移入漢中天下乃亂也)為犧牲其北河鼔(河鼔三星在牽牛北主軍鼔蓋天子三將軍中)
(央大星大將軍其南左星左將軍其北右星右將軍所以備關梁而拒難也占明大光潤將軍吉動搖差戾亂)
(兵𧺫直將有功曲則將失計也自昔傳牽牛織女七月七日相見此星也)河鼔大星上將左
右左右將婺女(湏女四星亦婺女天少府也南斗牽牛湏女皆為星紀於辰在丑越之分野而)
(斗牛為吴之分野也湏女賤妾之稱婦職之卑者主布帛裁製嫁娶占水守之萬物不成火守布帛貴人多死)
(土守有女喪金守兵𧺫也)其北織女(織女三星在河北天紀東天女也主果蓏絲帛珍寶占王者致)
(孝於神明則三星俱明不然則暗而微天下女工廢明則理大星怒而角布帛誦貴不見則兵𧺫晉書天文志)
(云普太史令陳卓揔甘石巫咸三家所著星圖大凡二百八十三宫一千四百六十四星以為定計今略其昭)
(昭者以備天官云)織女天女孫也察日月之行(晉内云太歲在四仲則歲行三)
(宿太歲四孟四季則歲行二宿二八十六三四十二而行二十八宿十二歲而周天)以揆歲星順
逆(天官云歲星者東方木之精蒼帝之象也其色明而内黃天下安寕夫歲星欲春不動動則農廢歲星盈)
(縮所在之國不可伐可以罰人失次則民多病見則喜夫所居國人主有福不可以搖動人主怒無光仁道失)
(歲星順行仁德加也歲星農官主五榖天文志云春日甲乙四時春也五常仁五事貌也人主仁虧貌失逆時)
(令傷木氣則罰見歲星)曰東方木主春日甲乙義失者罰出歲星
歲星嬴縮以其舍命國(舍所止宿也命名也)所在國不可伐可以
罰人其趨舍而前曰嬴退舍曰縮嬴其國有兵不復縮其
國有憂將亡(將音子匠反)國傾敗其所在五星皆從而聚
於一舍其下之國可以義致天下以攝提格歲歲隂左
行在寅歲星右轉居丑正月與斗牽牛晨出東方名曰
監德色蒼蒼有光其失次有應見柳歲早水晩旱歲星
出東行十二度百日而止反逆行逆行八度百日復東
行歲行三十度十六分度之七率日行十二分度之一
十二歲而周天出常東方以晨入於西方用昏單閼歲
歲隂在夘星居子以二月與婺女虚危晨出曰降入大
有光其失次有應見張名曰降入其歲大水執徐歲歲
隂在辰星居亥以三月居與營室東壁晨出曰青章青
青甚章其失次有應見軫曰青章歲早旱晩水大荒駱
歲歲隂在已星居戌以四月與奎婁胃昴晨出曰跰踵
(跰白邊反踵之勇反)熊熊赤色有光其失次有應見亢敦牂歲歲
隂在午星居酉以五月與胃昴畢晨出曰開明炎炎有
光(炎鹽騐反)偃兵唯利公王不利治兵其失次有應見房歲
早旱晚水叶洽歲歲隂在未星居申以六月與觜觹(觜子)
(斯反觹胡規反)參晨出曰長列昭昭有光利行兵其失次有應
見箕涒灘歲歲隂在申星居未以七月與東井輿鬼晨
出曰大音昭昭白其失次有應見牽牛作鄂歲歲隂在
酉星居午以八月與柳七星張晨出曰為長王作作有
&KR0621;國其昌熟榖其失次有應見危曰大章有旱而昌有
女喪民疾閹茂歲歲隂在戍星居已以九月與翼軫晨
出曰天雎白色大明其失次有應見東璧歲水女喪大淵
獻歲歲隂在亥星居辰以十月與角亢晨出曰大章蒼
蒼然星若躍而隂出旦是謂正平起師旅其率必武其
國有德將有四海其失次有應見婁困敦歲歲隂在子
星居邜以十一月與氐房心晨出曰天泉玄色甚明江
池其昌不利起兵其失次有應在昴赤奮若歲歲隂在
丑星居寅以十二月與尾箕晨出曰天皓黫然黑色甚
明其失次有應見参當居不居居之又左右搖未當去
去之與他星會其國凶所居久國有德厚其角動乍小
乍大若色數變人主有憂其失次舍以下進而東北三
月生天棓(棓音蒲講反歲星之精散而為天槍天棓天衝天猾國皇天欃及登天荆真若天猿天垣)
(蒼彗皆以應凶災也天棓者一名覺星本類星者如末銳長四尺出東北方西方其出則天下兵爭也)長
四尺末兑進而東南三月生彗星(天彗者一名掃星本類星末類彗小者數)
(寸長長或竟天而體無光假日之光故夕見則東指晨見則西指若曰南北皆隨日光而指光&KR0621;所及為災變)
(見則兵起除舊布新彗所指之處弱也)長二丈類彗星退而西北三月生
天欃(欃椘咸反天欃者在西南長四丈銳京房云天欃為兵赤地千里枯骨籍籍天文志云天槍主兵亂)
(也)長四丈末兑退而西南三月生天槍(槍椘行反天槍者長數丈两頭)
(銳出西方方其見不過三月必有破為亂君伏死其辜天文志云孝文時天槍夕出西南占曰為兵喪亂其六)
(年十一月匃奴入上郡雲中漢起兵以衞京師也)長數丈两頭兑謹視其所見
之國不可舉事用兵其出如浮如沉其國有土功如沉
如浮其野亾色赤而有角其所居國昌迎角而戰者不
勝星色赤黃而沈所居野大穰(穣人羊反豊熟也)色青白而赤
灰所居野有憂歲星入月其野有逐相與太白鬭其野
有破軍歲星一曰攝提曰重華曰應星曰紀星營室為
清廟歲星廟也察剛氣以處熒惑曰南方火主夏日丙
丁禮失罰出熒惑熒惑失行是也出則有兵入則兵散
以其舍命國熒惑熒惑為勃亂殘賊疾喪饑兵(天官占云熒惑)
(為執法之星其行無常以其舍命國為殘賊為疾為喪為飢為丘環繞勾已&KR0621;角動搖乍前乍後其殃逾甚熒)
(惑主死喪大鴻臚之象主甲兵太司馬之義伺驕奢亂孽執法官也其精為風伯惑童兒歌謠嬉戲也)反
道二舍以上居之三月有殃五月受兵七月半亡地九
月太半亡地因與俱出入國絶祀居之殃還至雖大當
小久而至當小反大其南為丈夫北為女子喪若角動
繞環之及乍前乍後左右殃益大與他星鬭(凡五星鬭皆為戰鬭)
(兵不在外則為内亂鬭謂光&KR0621;相及)光相逮為害不相逮不害五星皆從
而聚於一舍(三星若合是謂驚立絶行其國外内有兵與喪人民飢乏改立侯王四星若合是為)
(大王其國兵喪暴起君子憂小人流五星若合是為易行有德者受慶奄有四方無德者受殃乃以死亾也)
其下國可以禮致天下法出東行十六舍而止逆行二舍
六旬復東行自所止數十舍十月而入西方伏行五月
出東方其出西方曰反明主命者惡之東行急一日行
一度半其行東西南北疾也兵各聚其下用戰順之勝
逆之敗熒惑從太白軍憂離之軍却出太白隂有分軍
行其陽有偏將戰當其行太白逮之破軍殺將其入守
犯太微軒轅營室主命惡之心為明堂熒惑廟也謹候
此歷斗之會以定填星之位曰中央土主季夏日戊巳
黃帝主德女主象也歲填一宿其所居國吉未當居而
居若已去而復還還居之其國得土不乃得女若當居
而不居既已居之又西東去其國失土不乃失女不可
舉事用兵其居久其國福厚易福薄其一名曰地候主
歲歲行十二度百十二分度之五日行二十八分度之
一二十八歲周天其所居五星皆從而聚於一舍其下
之國可重(重音逐龍反言五星皆從填星其下之國倚重而致天下以填王木土故也)致天
下禮德義殺刑盡失而填星乃為之動搖嬴為王不寕
其縮有軍不復填星其色黃九&KR0621;音曰黃鐘宫其失次
上二三宿曰嬴有主命不成不乃大水失次下二三宿
曰縮有后戚其歲不復不乃天裂若地動斗為文太室
填星廟天子之星也木星與土合為内亂飢(星經云凡五星木與)
(土合為内亂飢與水合為變謀更事與火合為旱與金合為白衣會也)主勿用戰敗水則
變謀而更事水為旱金為白衣會若水金在南牝牡(星經)
(云金在南木在北名曰牝牡年榖大熟金在北木在南其年或有或無)年榖熟金在北歲
偏無火與水合為焠(焠忽内反星經凡五星火與水合為焠用兵舉事大敗與金合為鑠)
(為喪不可舉事用兵從軍為憂離之軍却與土合為憂生孽卿與木合飢戰敗也)與金合為鑠
為喪皆不可舉事用兵大敗土為憂生孽卿大饑戰敗
為北軍(為北軍北也凡軍敗曰北)軍困舉事大敗土與水合穣而擁
閼(擁於拱反閼烏葛反)有覆軍其國不可舉事出亾地入得地金
為疾為内兵亡地三星若合其宿地國外内有兵與喪
改立公王四星合兵喪並起君子憂小人流五星合是
謂易行有德受慶改立大人掩有四方子孫蕃昌無德
受殃若亾五星皆大其事亦大皆小事亦小蚤出者為
嬴嬴者為客晚出者為縮縮者為主人必有天應見於
杓星同舍為合相凌為鬭七寸以内必之矣五星色白
圜為喪旱赤圜則中不平為兵青圜為憂水黑圜為疾
多死黃圜則吉赤角犯我城黃角地之爭白角哭泣之
聲青角有兵憂黑角則水意行窮兵之所終五星同色
天下偃兵百姓寕昌春風秋雨冬寒夏暑動搖常以此
填星出百二十日而逆西行西行百二十日反東行見
三百三十日而入入三十日復出東方太歲在甲寅鎮
星在東壁故在營室察日行以處位太白(晉灼云常以正月甲寅與)
(熒惑晨出東方二百四十日而入又出西方二百四十日而入入三十五日而復出東方出以寅戌入以丑未)
(天官占云太白者西方金之精白帝之子上公大將軍之象也一名殷星一名大正一名熒星一名官星一名)
(梁星一名滅星一名大囂一名大衰一名大爽徑一百里天文志云其日庚辛四時秋也五常義也五事言也)
(人主義虧言失逆時令傷金氣罰見太白春見東方以晨秋見西方以夕)曰西方秋司兵月
行及天矢(太白五芒出早為月蝕晚為天矢及彗其精散為天杵天椨伏靈大敗司姦天狗賊星天)
(殘卒𧺫星為占歷星若竹彗牆星猿星白彗皆以示變之也)日庚辛主殺殺失者罰
出太白太白失行以其舍命國其出行十八舍二百四
十日而入入東方伏行十一舍百三十日其入西方伏
行三舍十六日而出當出不出當入不入是謂失舍不
有破軍必有國君之篡其紀上元(其紀上元是星古歷初起上元之法也)
以攝提格之歲與營室晨出東方至角而入與營室夕
出西方至角而入與角晨出入畢與角夕出入畢與畢
晨出入箕與畢夕出入箕與箕晨出入柳與箕夕出入
柳與柳晨出入營室與柳夕出入營室凡出入東西各
五為百歲二百二十日復與營室晨出東方其大率歲
一周天始出東方行遲率日半度一百二十日必逆行
一二舍上極而反東行行日一度半一百二十日入其
庫近日曰明星柔高遠日曰大囂剛其始出西行疾率
日一度半百二十日上極而行遲日半度百二十日旦
入必逆行一二舍而入其庳近日曰太白柔高遠曰大
相剛出以辰戍入以丑未當出不出未當入而入天下
偃兵兵在外入未當出而出當入而不入下起兵有破
國其當期出也其國昌其出東為東入東為北方出西
為西入西為南方所居久其鄉利疾其鄉凶出西逆行
至東正西國吉出東至西正東國吉其出不經天經天
天下革政小以角動兵起始出大後小兵弱出小後大
兵強出高用兵深吉淺凶庳淺吉深凶日方南金居其
南日方北金居其北曰嬴(鄭元云方猶向也謂晝漏半而置土圭表隂陽審其南北)
(也影短於土圭謂之日南是地於日為近南也長於土圭謂之日北是地於日為近北也凡日影於地千里而)
(差一寸周禮云日南則影短多暑日北則影長多寒孟康云會為太白也影日中之影也)侯王不寕
用兵進吉退凶日方南金居其北日方北金居其南曰
縮侯王有憂用兵退吉進凶用兵象太白行疾疾行遲
遲行角敢戰動搖躁躁國以静静順角所指吉反之皆
凶出則出兵入則入兵赤角有戰白角有喪黑圜角憂有水
事青圜小角憂有木事黃圜和角有土亊有年(太白星圓天下)
(和平若&KR0621;角有土事有年謂豊熟也)其已出三日而復有微入入三日乃
復盛出是謂耎其下國有軍敗將北其已入三日又復
微出出三日而復盛入其下國有憂師有粮食兵革遺
人用之(遺准季反)卒雖衆將為人虜其出西失行外國敗其
出東失行中國敗其色大圜黃&KR1485;可為好事其圜大赤
兵盛不戰太白白比狼(比卑耳反下同比類也晉書天文志云凡五星有色大小不同各依)
(其行而應時節色變有類凡青比参左肩赤比心大星黃比参右肩白比狼星黑比奎大星不失夲色而應其)
(四時者吉色害其行凶也)赤比心黃比參(参色林反下同)左肩蒼比參右肩
黑比奎大星五星皆從太白而聚乎一舍其下之國可
以兵從天下居實有得也(晉書天文志云凡五星所出所直之辰其國為得位者歲)
(星以德熒惑為禮鎮星有福太白兵強辰隂陽和所直之辰順其色而角者勝其色害者敗居實有得居虚無)
(得也勝位勝色行得盡勝也)居虚無得也行勝色(勝音升刺反下同)色勝位
有位勝無位有色勝無色行得盡勝之出而留桑榆間
疾其下國(疾漢書作病也)上而疾未盡其曰過参天疾其對國
上復下下復上有反將其入月將僇金木星合光其下
戰不合兵雖𧺫而不鬭合相毁野有破軍出西方昏而
出隂隂兵強暮食出小弱夜半出中弱雞鳴出大弱是
謂隂䧟於陽其在東方乘明而出陽陽兵之彊雞鳴出
小弱夜半出中弱昏出大弱是謂陽䧟於隂太白伏也
以出兵兵有殃其出邜南南勝北方出邜北北勝南方
正在邜東國利出酉北北勝南方出酉南南勝北方正
在酉西國勝其與列星相犯小戰五星大戰其相犯太
白出其國敗出其北北國敗行疾武不行文色白五芒
出蚤為月蝕晚為天矢及彗星將發其國出東為德舉
事左之迎之吉出西為刑舉事右之背之吉反之皆凶
太白光見景戰勝晝見而經天是謂爭明強國弱小國
強女主昌亢為疏廟太白廟也太白大臣也其號上公
其他名殷星太正營星觀星宫星明星大衰大澤終星
大相天浩序星月緯大司馬位謹候此察日辰之會(晉灼)
(云常以二月春分見奎婁五月夏至見東井八月秋分見角亢十一月冬至見牽牛出以辰戌入以丑未二旬)
(而入晨候之東方夕候之西方也)以治辰星之位曰北方水太隂之精
主冬日壬癸刑失者罰出辰星(天官占云辰星北水之精黑帝之子宰相之祥)
(也一名細極一名鈎星一名□星一名伺祠徑一百里亦偏將廷尉相也天文志云其日壬癸四時冬也五常)
(智也五事聽也人主智虧聽失逆時令傷水氣則罰見辰星也)以其宿命國是正四時仲
春春分夕出郊奎婁胄東五舍為齊仲夏夏至夕出郊東
井輿鬼柳東七舍為椘仲秋秋分夕出郊角亢氐房東
四舍為漢仲冬冬至晨出郊東方與尾箕斗牽牛俱西
為中國其出入常以辰戌丑未其蚤為月蝕晩為彗星
及天矢其時宜效不效為失(效見也言宜見不見為失罰之也)追兵在
外不戰一時不出其時不和四時不出天下大飢其當
效而出也色白為旱黃為五榖熟赤為兵黑為水出東
方大而白有兵於外解常在東方其赤中國勝其西而
赤外國利無兵於外而赤兵起其與太白俱出東方皆
赤而角外國大敗中國勝其與太白俱出西方皆赤而角
外國利五星分天之中積於東方中國利積於西方外
國用者利五星皆從辰星而聚於一舍其所舍之國可
以法致天下辰星不出太白為客其出太白為主出而
與太白不相從野雖有軍不戰出東方太白出西方若
出西方太白出東方為格野雖有兵不戰失其時而出
為當寒反温當温反寒當出不出是謂擊卒兵大𧺫其
入太白中而上出破軍殺將客軍勝下出客亾地辰星
來抵太白太白不去將死正旗上出(旗星名有九星言辰星上則破軍殺)
(將客勝也)破軍殺將客勝下出客亾地視旗所指以命破軍
其繞環太白若與鬭大戰客勝免過太白間可㨔劒(漢書)
(云辰星過太白間太白可㨔劒明廣雅是也)小戰客勝免居太白前軍罷出
太白左小戰摩太白有數萬人戰主人吏死出太白右
去三尺軍急約戰青角兵憂黑角水赤行窮兵之所終
免七命曰小正辰星天攙安周星細爽能星鈎星其色
黃而小出而易處天下之文變而不善矣免五色青圜
憂白圜喪赤圜中不平黑圜吉赤角犯我城黃角地之
爭白角號泣之聲其出東方行四舍四十八日其數二
十日而反入于東方其出西方行四舍四十八日其數
二十日而反入于西方其一候之營室角畢箕柳出房
心間地動辰星之色春青黃夏赤白秋青白而歲熟冬
黃而不明即變其色其時不昌春不見大風秋則不實
夏不見有六十日之旱月蝕秋不見有兵春則不生冬
不見隂雨六十日有流邑夏則不長角亢氐兖州房心
豫州尾箕幽州斗江湖牽牛婺女楊州虚危青州營室
至東壁并州奎婁胃徐州昴畢冀州觜觹参益州(括地志云)
(漢武帝置十三州改梁州為益州廣漢廣漢今益州咎縣是也分今河内上党雲中然按星經益州魏地畢觜)
(参之分今河内上党雲中是未詳也)東井輿鬼雍州柳七星張三河翼軫
荆州七星為員官辰星廟蠻夷星也两軍相當日暈暈
䓁力鈞厚長大有勝薄短小無勝重抱大破無抱為和
背不和為分離相去直為自立立侯王指暈若曰殺將
負且戴有喜園在中中勝在外外勝青外赤中以和相
去赤外青中以惡相去氣暈先至而後去居軍勝先至
先去前利後病後至後去前病後利後至先去前後皆
病居暈不勝見而去其發疾雖勝無功見半日以上功
太白虹屈短上下兊有者下大流血日暈制勝近期三
十日遠期六十日其食食所不利復生生所利而食益
盡為主位以其直及日所宿加以日時用命其國也月
行中道安寧和平隂間多水隂事外北三尺隂星北三
尺太隂大水兵陽間驕恣陽星多暴獄太陽大旱喪也
角天門十月為四月十一月為五月十二月為六月水
發近三尺遠五尺犯四輔輔臣誅行南北河以隂陽言
(南河三星北河三星若月行北河以隂則南河以陽則水旱兵喪也)旱水兵喪月蝕歲星
(孟康云凡星入月見月中為星蝕月月掩星星滅為月蝕星也)其宿地饑若亾熒惑也
亂填星也下犯上太白也強國以戰敗辰星也女亂食
大角(大角一星在两攝提間人君之象也)主命者惡之心則為内賊亂也
列星其宿地憂月食始曰五月者六六月者五五月復
六六月者一而五月者凡五百一十三月而復始故月
蝕常也日蝕為不臧也甲乙四海之外日月不占丙丁
江淮海岱也戊己中州河濟也庚辛華山以西壬癸恒
山以北日蝕國君月蝕將相當之國皇星(皇星者大而赤類南極老)
(人去地三丈如炬火見則内外有兵喪之難)大而赤状類南極所出其下起
兵兵強其衝不利昭明星大而白無角乍上乍下所出
國起兵多變
五殘星(五殘一名五鋒出正東東方之分野狀類辰星去地可六七丈則見五分毁敗之微大臣誅亾之)
(象)出正東東方之野其星状類辰星去地可六丈大
賊星(大賊星者一名六賊出正南南方之野星去地可六丈大而赤數動有光出則福合天下)出
正南南方之野星去地可六丈大而赤數動有光
司危星(司危者出正西西方分野也大如太白去地可六丈見則以天子不義失國而豪傑起)出
正西西方之野星去地可六丈大而白類太白
獄漢星出正北北方之野星去地可六丈大而赤數動
察之中青此四野星所出出非其方其下有兵衝不利
四填星所出四隅去地可四丈
地維咸光(四鎮星出四隅去地可四丈地維咸光星亦出四隅去地可三丈若月始出所見下有亂)
(者亡有桔者昌也)亦出四隅去地可三丈若月始出所見下有
亂亂者亾有德者昌
燭星状如太白其出也不行見則滅所燭者城邑亂如
星非星如雲非雲命曰歸邪歸邪出必有歸國者星者
金之散氣夲曰火星衆國吉少則凶漢者亦金之散氣
其夲曰水漢星多多水少則旱其大經也天鼔有音如雷
非雷音在地而下及地其所往者兵發其下
天狗状如大奔星有聲其下止地類狗所墮及炎火望
之如火光炎炎衝天其下圜如數頃田處上兑者則有
黃色千里破軍殺將
格澤星者如炎火之状黃白起地而上下大上兑其見
也不種而穫不有土功必有大害
蚩尤之旗類彗而後曲象旗見則王者征伐四方
旬始出於北斗旁状如雄雞其怒青黑象伏鼈
枉矢類大流星蛇行而倉黑望之如有毛羽然長庚如
一匹布著天(著音直略反)此星見兵起星墜至地則石也(春秋)
(云星隕如雨是也今吳郡西鄉見有落星石其石天下多有也)河濟之間時有墜星夭
精而見景星(景星状如半月生於晦朔助月為明見則人君有德明聖之慶也)景星者
德星也其狀無常出於有道之國凡望雲氣(春秘元命包云隂陽)
(斑為雲氣也釋名云雲猶云衆盛也氣猶餼然也有聲即無形也)仰而望之三四百里
平望在桑榆上餘二千里登高而望之下屬地者三千
里雲氣有獸居上者勝(勝音升剰反雲雨氣相敵也兵書云雲雄或如雄雞臨城有城)
(必降)自華以南氣下黑上赤嵩高三河之郊氣正赤恒山
之北氣下黑上青勃碣海岱之間氣皆黑江淮之間氣
皆白徒氣白土功氣黃車氣乍高乍下往往而聚騎氣
卑而布卒氣搏前卑而後高者疾前方而後高兑
而卑者郄其氣平者其行徐前高而後卑者不止
而反氣相遇者卑勝高兑勝方氣來卑而循車通者不
過三四日去之五六里見氣來高七八尺者不過五六
日去之十餘里見氣來高丈餘二丈者不過三四十日
去之五六十里見稍雲精白者其將悍其士怯其大根
而前絶遠者當戰青白其前抵者戰勝其前赤而仰者
戰不勝陣雲如立垣抒雲類杼軸雲摶两端兑杓雲如
䋲者居前亘天其半半天其蛪者類闕旗故鉤雲句曲
(句音古候反)諸此雲見以五色合占而澤搏密(崔豹古今注云黃帝與蚩)
(尤戰於涿鹿之野常有五色雲氣金枝玉葉止于帝上有花蘤之象故因作華蓋也京房易兆侯云視四方常)
(有火雲五色具其下賢人隠也青雲潤蔽日在西北為舉賢良也)其見動人及有占兵
必起兵鬭其直王朔所候决於日旁日旁雲氣人主象
(洛書云有雲象人青衣無孚在日西天子之氣)皆如其形以占故北夷之氣如
羣畜穹閭南夷之氣類舟船幡旗大水處敗軍場破國
之虚下有積錢金寶之上皆有氣不可不察海旁蜄氣
象樓臺廣野氣成宫闕然雲氣各象其山川人民所聚
積(淮南子云土地各以類生人是故山氣多男澤氣多瘖風氣多聾林氣多躄木氣多傴石氣多力險阻氣)
(多夀谷氣多痺丘氣多狂廟氣多仁陵氣多貪輕土多利足重土多遲清水音小濁水音大湍水人重中土多)
(聖人皆象其氣皆應其類也)故候息耗者入國邑視封疆田疇之正
治城廓室屋門戶之潤澤次至車服畜産精華實息者
吉虚耗者凶若煙非煙若雲非雲郁郁紛紛蕭索綸囷
是謂卿雲(卿音慶)卿雲見喜氣也若霧非霧衣冠而不濡
見則其域被甲而趨天雷電蝦虹辟歷夜明者陽氣之
動者也春夏則發秋冬則藏故候者無不司之天開縣
物地動坼絶(趙世家幽繆王遷五年代地動自樂徐以西北至平隂臺屋牆垣太半壊地坼東西百)
(三十步)山崩及徙川塞谿垘水澹澤竭地長見象城郭門
閭閨臬枯槀宫廟邸第人民所次謠俗車服觀民飲食
五榖草木觀其所屬倉府廐庫四通之路六畜禽獸所
産去就魚鼈鳥鼠觀其所處鬼哭若呼其人逢俉化言
誠然凡候歲美惡謹候歲始歲始或冬至日産氣始萌
臘明日人衆卒歲一會飲食發陽氣故曰初歲正月旦
王者歲首立春日四時之卒始也四始者候之日(謂正月旦)
(歲之始時之始日之始月之始故云四始言以四時之日候歲吉凶也)而漢魏鮮集臘明
正月旦决八風從南方來大旱西南小旱西方有兵西
北戎菽為小雨趣兵北方為中歲東北為上歲東方大
水東南民有疾疫歲惡故八風各與其衝對課多者為
勝多勝少久勝亟疾勝徐旦至食為麥食至日昳為稷
昳至餔為黍餔至下餔為菽下餔至日入為麻欲終日
有雨有雲有風有日(正月旦欲其終一日有風有日則一歲之中五榖豊熟無災害也)
日當其時者深而多實無雲有風日當其時淺而多實
有雲風無日當其時深而少實有日無雲不風當其時
者稼有敗如食頃小敗熟五斗米頃大敗則風復起有
雲其稼復起各以其時用雲色占種其所宜其雨雪若
寒歲惡是日光明聽都邑人民之聲聲宫則歲善吉商
則有兵徵旱羽水角歲惡或從正月旦比數雨率日食
一升至七升而極過之不占數至十二日日直其月占
水旱為其環城千里内占則其為天下候竟正月(按月列宿)
(日風雲有變占其國并太歲所在則知其歲豐稔水旱飢饉也)月所離列宿日風雲占
其國然必察太歲所在在金穣水毁木饑火旱此其大
經也正月上甲風從東方宜𧖟風從西方若旦黃雲惡
冬至短極縣土炭炭動鹿觧角蘭根出泉出躍略以知
日至決要晷景歲星所在五榖逢昌其對為衝歲乃有
殃(言晷景歲星行不失次則無災異五榖逢其昌盛若晷景歲星行而失舍有所衝則歲乃有殃禍災變也)
太史公曰自初生民以來世主曷嘗不歷日月星辰及
至五家三代(五家皇帝高陽高辛唐虞堯舜也三代夏殷周也言生民以來何曾不歷日月星辰)
(及至五帝三王亦於紹繼而明天數隂陽也)紹而明之内冠帶外夷狄分中
國為十有二州仰則觀象於天俯則法類於地天則有
日月地則有隂陽天有五星地有五行天則有列宿地
則有州域三光者隂陽之精氣夲在地而聖人統理之
幽厲以往尚矣所見天變皆國殊窟穴家占物怪以合
時應其文圖籍禨祥不法(禨音機顧野王云禨祥吉凶之先見也按自古以來所見)
(天變國皆異具所說不同及家占物怪用合時應者書其文并圖籍凶吉並不可法則故孔子論六經記異事)
(而說其所應不書變見之蹤也)是以孔子論六經紀異而說不書至天道
命不𫝊𫝊其人不待告(待須也言天道性命忽有志事可𫝊授之則傳其大指微)
(妙自在天性不湏深告語也)告非其人雖言不著(著作慮反著明也言天道性命告非)
(其人雖為言說不得著明微妙曉其意也)昔之𫝊天數者高辛之前重黎(左傳)
(云蔡墨曰少昊氏之子曰黎為火正號祝融即火行之官知天數)於唐虞羲和(羲氏和氏掌天)
(地四時之官也)有夏昆吾(昆吾陸終之子虞翻云昆吾名椘為己姓封昆吾世夲云昆吾衞者也)
殷商巫咸(巫咸殷賢臣也本吳人冢在蘇州常熟海隅山上子賢亦在此也)周室史佚
萇弘(史佚周武王時太史尹佚也萇弘周靈王時大夫也)於宋子韋鄭則禆竈(禆竈)
(鄭大夫也)在齊甘公(七錄云椘人戰國時作天文星占八卷)椘唐昧(莫葛反)趙尹
臯魏石申(七錄云石申魏人戰國時作天文八卷也)夫天運三十歲一小變
百年中變五百載大變三大變一紀三紀而大備此其
大數也為國者必貴三五上下各千歲然後天人之際
續備太史公推古天變未有可考于今者盖略以春秋
二百四十二年之間(謂從隠公元年至哀公十四年獲麟也隠公十一年桓公十八年莊)
(公三十一年閔公二年僖公三十三年文公十八年宣公十八年成公十八年㐮公三十一年昭公三十二年定公十五)
(年哀公十四年凡二百四十二年也)日蝕三十六(謂隠公三年二月己巳桓公三年七月壬辰朔十七年十)
(月朔莊公十八年三月朔二十五年六月辛未朔二十六年十二月癸亥朔三十年九月庚午朔僖公五年九月戊申朔)
(二十二年三月庚午十五年五月朔文公元年二月癸亥朔十五年六月辛邜朔宣公八年七月庚子朔十年四月丙辰)
(朔十七年六月癸邜朔成公十六年六月丙辰朔十七年七月丁巳朔襄公十四年二月乙未朔十五年八月丁)
(巳朔二十年十月丙辰朔二十二年九月庚戌朔十月庚辰朔二十三年二月癸酉朔二十四年七月甲子朔)
(八月癸巳朔二十七年十二月乙亥朔昭公七年四月甲辰朔十五年六月丁巳朔十七年六月甲戌朔二十)
(一年七月壬午朔二十二年十二月癸酉朔二十四年五月乙未朔三十年十二月辛亥朔定公五年三月辛)
(亥朔十二年十一月丙寅朔十五年八月庚辰朔凡蝕三十六也)彗星三見(謂文公十四年七月)
(有星入於北斗昭公十七年冬有星孛于大辰哀公十三年有星孛於東方)宋㐮公時星隕
如雨(謂僖公十五年正月戊申朔隕石于宋五也)天子微諸侯力政五伯代
興(趙岐注孟子云齊桓晉文秦穆宋㐮椘莊也)更為主命自是之後衆暴寡
大并小秦椘吳越夷狄也為強伯(秦祖非子初邑於秦地在西戎椘子鬻熊)
(始封丹陽荆蠻吴太伯居吴周章因封吴號勾吴越祖少康之子初封於越以守禹祀地稱東越皆戎夷之地)
(故言夷狄也後秦穆椘莊吴闔閭越勾踐皆得封為伯也)田氏篡齊(周安王二十三年齊公卒田和)
(并齊而立為齊侯)三家分晉(周安王二十六年魏武侯韓文侯趙敬侯共滅晉静而三分其地)
並為戰國爭於攻取兵革更起城邑數屠因以饑饉疾
疫焦苦臣主共憂患其察禨祥候星氣尤急近世十二
諸侯七國相王(王於放反謂漢孝景帝三年吴王濞椘王戊趙王遂濟南王辟光淄川王賢膠)
(東王雄渠也)言從衡者繼踵而臯唐甘石因時務論其書傳
故其占騐凌襍米鹽(凌雜交亂也米塩細碎也言臯唐甘石䓁因時務論其書傳中災異)
(所紀錄者故其占騐交亂細碎其語在漢書五行志中也)二十八舍主十二州(二十八舍)
(謂東方角亢氐房心尾箕北方斗牛女虚危室壁西方奎婁胃昴畢觜参南方井鬼柳星張翼軫星經云角亢)
(鄭之分野兖州氐房心宋之分野豫州尾箕燕之分野幽州南斗牽女吴越之分野揚州湏女虚齊之分野青)
(州危室壁衛之分野并州奎婁魯之分野徐州胃昴趙之分野冀州畢觜参魏之分野益州東井輿鬼秦之分)
(野雍州柳星張周之分野三河翼軫椘之分野荆州也)斗秉兼之(言北斗所建秉十二辰兼十二)
(州二十八宿自古所用從來久遠矣)所從來久矣秦之疆也候在太白占
於狼弧(太白狼弧皆西方之星故秦占候也)吳椘之疆候在熒惑占於
鳥衡(熒惑鳥衡皆南方之星故吴椘之占候也鳥衡柳星也一本作注張也)燕齊之疆候
在辰星占於虚危(辰星虚危皆北方之星故燕齊占候也)宋鄭之疆候在
歲星占於房心(歲星房心皆東方之星故宋鄭占候也)晉之疆亦候在辰
星占於参罰(辰星参罰皆北方西方之星故晉占候也)及秦并吞三晉燕代
自河山以南者中國(河黃河也山華山也從華山及黃河以南為中國也)中國於
四海内則在東南為陽(爾雅云九夷八狄七戎六蠻謂之四海之内中國從河山東南)
(為陽也)陽則日歲星熒惑填星(日人質反填音鎮日陽也歲星属東方熒惑属南方)
(填星屬中央皆在南及東為陽也)占於街南畢主之(天街二星主畢昴主國界也街南為)
(華夏之國街北為夷狄之國則畢星主陽)其西北則狐狢月氏諸衣旃裘引
弓之民為隂(狢音陌氏音支從河山西北及秦晉為隂也)隂則月太白辰星
(月隂也太白屬西方辰星屬北方皆在北及西為隂也)占於街北昴主之(天街星北為夷)
(狄之國則昴星主之隂也)故中國山川東北流其維首在隴蜀(言中國山)
(及川東北流行若南山首在崑崙葱嶺東北行連隴山至南山華山渡河東北盡碣石山黃河首𧺫崑崙山渭)
(水岷江發源出隴山皆東北東入渤海也)尾沒於勃碣是以秦晉好用兵復
占太白太白主中國(主猶領也入也星經云太白在北月在南中國敗太白在南月在北)
(中國不敗也是狐狢數侵掠之也)而胡狢數侵掠獨占辰星辰星出入
躁疾常主夷狄其大經也此更為客主人(更格行反下同星經云辰)
(星不出太白為客辰星出太白為主人辰星太白不相從雖有軍不戰辰星出東方太白出西方若辰星出於)
(西方太白出東方為格野雖有兵不戰合宿乃戰辰星入太白中五日及入而上出破軍殺將客勝不出客亡)
(地視旗所指)熒惑為勃外則理兵内則理政故曰雖有明天
子必視熒惑所在諸侯更強時災異記無可錄者
秦始皇之時十五年彗星四見久者八十日長或竟天
其後秦遂以兵滅六王并中國外攘四夷死人如亂麻
因以張椘並𧺫三十年之間(謂從秦始皇十六年𧺫兵滅韓至漢高祖五年滅項)
(羽則三十六年矣)兵相駘藉不可勝數自蚩尤以来未嘗若斯
也項羽救鉅鹿枉矢西流山東遂合從諸侯西坑秦人
誅屠咸陽漢之興五星聚於東井平城之圍月暈参畢
七重諸吕作亂日蝕晝晦吴椘七國叛逆彗星數丈天
狗過梁野及兵𧺫遂伏尸流血其下元光元狩蚩尤之
旗冄見長則半天其後京師師四出(元光元年太中大夫衛青䓁伐匃奴)
(元狩二年冠軍侯霍去病䓁擊胡元鼎五年衞尉路博德䓁破南越及韓說破東越并破西南夷開十餘郡元)
(年樓船將軍楊僕擊朝鮮也)誅夷狄者數十年而伐胡尤甚越之亡
熒惑守斗(南斗為吴越之分野)朝鮮之拔星茀於河兵征大宛星
茀招搖(招搖一星次北斗杓端主胡兵也占角變則兵革大行)此其犖犖大者若
至委曲小變不可勝道由是觀之未有不先形見而應
隨之者也夫自漢之為天數者星則唐都氣則主朔占
歲則魏鮮故甘石歷五星法唯獨熒惑有反逆行逆行
所守及他星逆行日月薄蝕皆以為占余觀史記考行
事百年之中五星無出而不反逆行反逆行嘗盛大而
變色日月薄蝕行南北有時此其大度也故紫宫(中宫也)
房心(東宫也)權衡(南宫也)咸池虚危(北宫也)列宿部星(五官列宿部内)
(之星也)此天之五官坐位也為經不移徙大小有差闊狹
有常水火金木填星此五星者天之五佐(言水火金木土五星佐天)
(行德也)為經緯見伏有時(五星行南北為經東西為緯也)所過行嬴縮有
度日變修德月變省刑星變結和凡天變過度乃占國
君彊大有德者昌弱小飾詐者亾大上修德其次修政
其次修救次修穣正下無之夫常星之變希見而三光
之占亟用日月暈適雲風此天之客氣其發見亦有大
運然其與政事俯仰最近大人之符此五者天之感動
為天數者必通三五終始古今深觀時變察其精粗則
天官備矣
蒼帝行德天門為之開(為於偽反下同蒼帝東方靈威仰之帝也春萬物開發東作起)
(則天發其德化天門為之開也)
赤帝行德天牢為之空(赤帝南方赤熛怒之帝也夏萬物茂盛功作大興則天施德惠)
(天牢為之空虚也天牢六星在北斗魁下不對中台王秉禁暴亦貴人之牢也)
黃帝行德天夭為之起(黃帝中央含樞紐之帝季夏萬物盛大則當大赦含養羣品也)
風從西北來必以庚辛一秋中五至大赦三至小赦
白帝行德以正月二十日二十一日月暈圍常大赦載
謂有太陽也一曰白帝行德畢昴為之圍(白帝西方白招矩之帝也)
(秋萬物咸成則暈圍畢昴三暮帝德乃成也)圍三暮德乃成不三暮及圍不
合德不成二曰以辰圍不出其句
黑帝行德天關為之動(黑帝北方恊光紀之帝也冬萬物閉藏為之動為之開閉也天)
(一星在五軍南畢西北為天門日月五星所道主邊事亦為限隔内外障絶往來禁道之作違者占&KR0621;角有兵)
(𧺫五星守之主貴人多死也)
天行德天子更立年不德風雨破石三能三衡者天廷
也(晉書天文志云三台主閑德宣符也所以和隂陽而理萬物也三衡者北斗魁四星為璇璣杓三星為玉)
(衡人君之象號令主也又太微天子宫庭也太微為衡衡主平也為天庭理法平辭理也按言三台三衡者皆)
(天帝之庭號令舒散平理也故言三台三衡言若有客星出三台三衡之廷必有竒異教令也)客星出
天廷有竒令
史記正義卷二十七
