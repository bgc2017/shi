洛陽名園記地理類七(古蹟之屬)
提要
(臣)等謹案洛陽名園記一卷宋李格非撰格
非字文叔濟南人元祐末為國子博士紹聖
初進禮部郎提點京東刑獄以黨籍罷是書
記洛中園圃自富弼以下凡十九所格非自
跋云天下之治亂候于洛陽之盛衰洛陽之
盛衰候于園圃之興廢蓋追思當時賢佐名
卿勲業隆盛能享其樂非徒誇臺榭池館之
美也書錄解題郡齋讀書志俱載李格非撰
惟毛晉津逮祕書題曰華州李廌考邵博聞
見後錄第十七卷内全載此書不遺一字實
標格非之名同時之人不應有誤知毛晉之
誤題審矣王士禎居易錄記是書前有紹興
中張琰德和序首曰山東李文叔云云此本
亦佚之殆又後人因標題姓名與序不符而
刊除其文歟乾隆四十六年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
洛陽名園記原序
山東李文叔記洛陽名園凡十有九處自富鄭公而終
於吕文穆其聲名氣熖見於功德者遺芳餘烈足以想
像其賢其次世位尊崇與夫財力雄盛者亦足以知其
人經營生理之勞又其次僧坊以清淨化度羣品而乃
斥餘事種植灌溉奪造化之功與王公大姓相軋夫洛
陽帝王東西宅為天下之中土圭日影得隂陽之和嵩
少瀍澗鍾山水之秀名公大人為冠冕之望天匠地孕
為花卉之奇加以富貴利達優游閒暇之士配造物而
相嫵媚爭妍競巧於鼎新革故之際館榭池臺風俗之習
歲時嬉遊聲詩之播揚圖畫之傳寫古今華夏莫比觀
文叔之記可以致近世之盛可以信文叔之言為不苟
且夫識明智審則慮事精而信道篤隨其所見淺深為
近遠大小之應於熙寧變更天下風靡有所必不可者
大丞相司馬公為首後十五年無一不如公料者至今
明驗大效與始言若合符節文叔方洛陽盛時足迹目
力心思之所及亦遠見高覽知今日之禍曰洛陽可以
為天下治亂之候又曰公卿高進於朝放乎一巳之私
意忘天下之治忽嗚呼可謂知言哉文叔在元祐官太
學丁建中靖國再用邪朋竄為黨人女適趙相挺之子
亦能詩上趙相救其父云何况人間父子情識者哀之
今記稱潞公年九十而杖屨東西按太師丙午生正紹
聖乙亥歲譴逐嶺表立黨之二年誣謗宣仁聖烈廢降
昭慈獻聖羣隂巳壯芽孽弄權宰相不必斥其名後内
相王明叟指言紹聖當國之人如操舟者當左而右當
右而左旁觀者為之寒心與文叔所言放乎一巳之私
意而忘天下之治忽若相終始愚故曰其言眞不苟且
也噫繁華盛麗過盡一時至於荆棘銅駝遍於伊洛雖
宫室苑囿滌除皆盡然一廢一興循天地無盡藏安得
光明盛大復有如洛陽衆賢佐中興之業乎季父浮休
侍郎詠長安廢興地有詩云憶昔開元全盛日漢苑隋
宫巳黍離覆轍由來皆在說今人還起古人悲感而思
治世之難遇嘉賢者之用心故重言以書其首紹興八
年三月望日豳國張琰德和序
