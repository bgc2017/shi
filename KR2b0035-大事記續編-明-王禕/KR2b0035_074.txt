大事記續編卷七十四明王禕撰
(唐愍帝李從厚應順元年高潞王李從珂清泰元年高吳睿帝太和六年南漢祖皇帝大有七年蜀)
(祖皇帝孟知祥明德元年誨閩帝王鏻龍啓二年契楚王馬希範南平王高從吳越王錢元瓘丹)
(天顯九年)春正月戊寅唐改元(以新紀脩)壬午唐河陽節度使侍
衞親軍都督指揮使康義誠判六軍諸衞事(以通鑑脩)唐樞
密使朱弘昭同二品馮贇兼侍中(以通鑑脩)唐以馬希範為
楚王勃海王高從誨為南平王吳王錢元瓘為吳越王
(以通鑑脩)閏月唐冊皇后為皇太后淑妃王氏為皇太妃(以新)
(紀脩)己巳蜀王知祥稱帝(以吕祖謙標目脩)二月己夘唐徙石敬
瑭為成德節度使潞王從珂為河東節度使庚寅從珂
反
解題曰按新史列傳權知天雄後事孟漢瓊請入朝
朱弘昭馮贇乃議徙成德范延光代漢瓊北京留守
石敬瑭代延光鳳翔潞王從珂代敬瑭三人者皆唐
大臣以漢瓊故輕易其地又不降制書第遣使者監
之上道從珂遂反餘見通鑑
辛夘詔以西京留守王思同為西面都部署三月乙夘
圍鳳翔思同軍潰庚申從珂入西京辛酉唐殺侍衞親
軍馬步都督指揮使朱弘實
解題曰歐陽脩曰唐末方鎮兵一軍有指揮使一人
而合一州之諸軍又有馬步軍都指揮使一人蓋卒
伍之長也自梁以宣武軍建國因其舊制有在京馬
步軍都指揮使明宗始更為侍衞親軍馬步軍都指
揮使當是時天子自有六軍諸衞之職六軍有統軍
諸衞有將軍而又以大臣宗室一人判六軍諸衞事
此朝廷大將天子國兵之舊制也而侍衞親軍者天
子自將之私兵也天子自為將則都指揮使乃其卒
伍之都長耳然自漢周以來其職益重漢有侍衞司
獄史弘肇為都指揮使與宰相樞密使並執國政而
弘肇尤專任以至於亡親軍之號始於明宗其後又
有殿前都指揮使亦親軍也皆不見其更置之始(李石)
(曰唐有六軍十二衞以大臣一人總之梁置在京馬步軍都指揮使而自將之蓋六軍諸衞之外别為私)
(兵唐明宗以康義誠為侍衞親軍馬步軍都指揮使秦王從榮為大元帥此侍衞司所從始也又從榮反)
(侍衞馬軍都指揮使朱弘實敗之其後遂不廢殿前軍起於周世宗宋太祖為殿前都虞候詔天下選壮)
(士送京師命太祖擇其武藝精高者為殿前諸班而置都點檢位都指揮使上見於國史而脩云而不知)
(其所始何也自有兩司六軍諸衞漸廢今但有其名則兩司不獨親軍而已天下之兵柄皆在焉)
癸亥以康義誠為都招討使義誠降從珂戊辰朱弘昭
自殺京城巡檢使安從進殺馮贇唐主奔衞州宣徽使
孟漢瓊降從珂從珂殺之(以新紀實錄通鑑吕祖謙標目脩)唐興元武
定兩鎮降蜀(朱熹綱目)夏四月壬申從珂入洛陽癸酉監國
廢唐主從厚為鄂王乙亥從珂即皇帝位丁丑僦民屋
直以賞軍戊寅弑鄂王於衞州磁州刺史宋令詢死之
(以新紀通鑑實錄脩)
解題曰按後唐實錄少帝出奔於魏石敬瑭承詔赴
闕相遇覃懷之東帝以敬瑭默無所陳虞其有變因
會於郡驛將不利於敬瑭左右覺之少主從騎百餘
人悉為敬瑭所擒少主知事不濟以符璽授帝長慟
而别敬瑭遣刺史王弘贄置少主公舍尋為潞王所
害敬瑭後長以此愧其心焉歐陽脩曰安重誨區區
獨見潞王之禍而謀之不臧至於殞身赤族其隙自
滋及愍帝之亡也穴於徽陵其土一壠路人見者皆
為之悲使明宗有知其有愧於重誨矣胡寅曰歐陽
脩死節死事傳不及令詢豈以其君微其事略而遺
之歟夫閔帝雖不為儲副國固其國也所以不終者
身乏股肱朝無楨榦年在幼沖胡能有定乎令詢不
以其微而廢君臣之義以死立志不事潞王雖王彦
章裴約何以加哉事見通鑑
己夘唐石敬瑭入朝(以通鑑脩)辛巳蜀改元(以通鑑脩)唐散關以
南皆入於蜀(以通鑑脩)乙酉唐改元(以新紀脩)戊子唐族誅康義
誠朱弘昭馮贇(以實錄脩)五月丙午唐端明殿學士韓昭胤
為樞密使莊宅使劉延朗為樞密副使(以通鑑脩)
解題曰按新史列傳初廢帝起於鳳翔與共事者五
人節度判官韓昭胤掌書記李專美牙將宋審虔客
將房暠而劉延朗為孔目官帝反使專美作檄書遣
使馳告諸鎮皆不應獨隴州防禦使相里金遣其判
官薛文遇計事帝得文遇大喜而延朗調率城中民
財以給軍帝既立昭胤暠為樞密使延朗為副使審
虔為侍衞步軍都指揮使而薛文遇亦為樞密直學
士由是審虔將兵專美文遇主謀議而昭胤暠及延
朗掌機密餘見通鑑歐陽脩曰廢帝之起所與圖議
者此五六人而已攷其逆順之理雖有智者為之謀
未必不敗况如此五六人者哉
唐遣石敬瑭歸河東(以通鑑脩)庚戌唐馮道罷以天雄節度
使范延光為樞密使(以新紀脩)唐以李從曮為鳳翔節度使
(以通鑑脩)吳徐知詢卒(以通鑑脩)六月唐立沛國夫人劉氏為皇
后(新紀)
解題曰劉氏應州人也
秋七月甲子蜀主知祥薨丁夘太子昶即帝位(以吕祖謙標目)
(脩)九月契丹寇唐(以新紀脩)冬十月唐李愚罷(以新紀脩)蜀殺武
信節度使中書令判六軍事李仁罕(通鑑)十一月徐知誥
召其子璟還金陵為鎮海寧國節度副大使次子牙内
馬部都指揮使景遷為左僕射輔政(以通鑑脩)十二月乙亥
唐雄武節度使張延朗為中書侍郎同平章事(以通鑑脩)
(唐潞王清泰二年秦吳睿帝天祚元年年南漢高祖皇帝大有八年蜀國公孟昶明德二閩帝王鏻)
(永和元年王楚王馬希範丹南平王高從誨吳越錢元瓘契天顯十年)春正月丙申
朔閩改元(以通鑑脩)
解題曰宋庠紀年通譜永和本漢順帝晉穆帝姚泓
年號
二月唐以定難行軍司馬李彝殷權知軍州事彝超尋
卒以彝殷為節度使(以通鑑脩)三月辛丑唐忠武節度使趙
延夀兼樞密使(以新紀脩)夏四月唐韓昭胤加中書侍郎同
平章事宣徽使劉延皓為樞密使(以通鑑脩)五月契丹寇唐
(以新紀脩)六月唐詔竊盜行極法(以通鑑脩)
解題曰刑統諸竊盜不得財笞五十一尺杖六十一
疋加一等五疋徒一年五疋加一等五十疋加役流
秋七月唐武信節度使張敬達為北面副總管屯代州
(以通鑑脩)九月丙申吳改元冬十月庚辰閩王繼鵬弑其父
鏻及后而即帝位更名昶(以吕祖謙標目脩)吳加徐知誥尚父大
丞相大元帥齊王備殊禮辭尚父丞相殊禮不受(以通鑑脩)
十二月唐以前匡國節度使馮道為司空(以通鑑脩)
解題曰按舊史職官志唐以來三公無職事自親王
不恒置於宰相為加官無單置者道在位帶司空及
罷鎮未命官議者不練故事悉意行之言議紛然及
就列無故事乃不就朝堂叙班兩省官入就列方入
宰相退踵後退劉煦罷相出入就列一與道同議者
非之晉李鏻周竇貞固為司徒蘇禹珪為司空遂以
為例
大事記續編卷七十四
