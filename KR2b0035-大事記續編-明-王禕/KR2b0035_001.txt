大事記續編卷一明王禕撰
漢孝武皇帝征和四年春正月帝幸東萊欲浮海求神
仙羣臣諫弗聽大風海湧而止(以通鑑目錄稽古錄修)二月丁酉
雍縣無雲如雷者三隕石二(以本紀修)三月帝耕于鉅定(以本紀荀)
(悦漢紀稽古錄修)
解題曰武帝一紀征伐宫室祭祀詩樂之事無歲無
之獨農桑之務未嘗及焉至是始親耕鉅定是殆悔
心之萌乎輪臺悔過之詔富民搜粟之封兆于此矣
(應劭曰齊國縣地理志齊郡馬車瀆首受鉅定東北入海)
還幸泰山庚寅祀明堂癸巳禪石閭大鴻臚田千秋白
斥遣方士候神人者(同上)
解題曰通鑑載上每對羣臣自嘆曰鄉時愚惑為方
士所欺天下豈有仙人盡妖妄耳節食服藥差可少
病而已此出漢武故事其言絶不類西漢通鑑誤取
爾
夏六月還幸甘泉丁巳以千秋為丞相先是搜粟都尉
桑弘羊與丞相御史請田輪臺帝乃下哀痛之詔不復
出軍而封千秋為富民侯以趙過為搜粟都尉教民代
田(同上)
解題曰自武帝初通西域置校尉屯田渠犂(渠犂城東北與)
(尉犂東南與且末南與精絶接西有河至龜兹五百八十里輪臺與渠犂相連自伐大宛之後西域多遣使者)
(貢獻於是自敦煌西至鹽澤往往起亭而輪臺渠犂皆有田卒萬人)征和中李廣利以
軍降匈奴上既悔遠征伐而桑弘羊與丞相御史奏
言故輪臺以東捷枝渠犂皆牧圉地廣饒水草有溉
田五千頃以上可益通溝渠種五榖與中國同時熟
其旁國少錐刀貴黃金綵繒可以易榖食宜給足不
乏(顔師古曰言以錐刀及黃金綵繒與此旁國易榖食可以給田卒不乏糧)可遣屯田卒
置校尉三人分護各舉圖本地形通利溝渠以時益
種五榖上迺下詔深陳既往之悔曰前有司奏欲益夷
賦三十助邊用(顔師古曰每口增三十錢也)是重困泄弱孤獨也而今
又請遣卒田輪臺輪臺西於車師千餘里前開陵侯
(晉灼曰匈奴介和王來降者)擊車師時危須尉犂樓蘭六國子弟
在京師者皆先歸發畜食迎漢軍又自發兵凡數萬
人王各自將共圍車師降其王諸國兵便罷力不能
復至道上食漢軍漢軍破城食至多然士自載不足
以竟師(顔師古曰士雖各自載糧而在道已盡歸塗尚苦乏食不能終師旋之事)彊者盡
食畜産羸者道死數千人朕發酒泉驢橐駞負食出
玉門迎軍吏卒起張掖不甚遠然尚厮留其衆(顔師古曰)
(言其前後離厮不相逮及也厮音斯)曩者朕之不明以軍候弘上書言
匈奴縳馬前後足置城下馳言秦人我匄若馬又漢
使者久留不還故興師遣貳師將軍欲以為使者威
重也古者卿大夫與謀參以蓍龜不吉不行乃者以
縳馬書徧視丞相御史二千石諸大夫郎為文學者
迺至郡屬國都尉成忠趙破奴等皆以虜自縳其馬
不祥甚哉或以為欲以見彊夫不足者視人有餘易
之卦得大過爻在九五匈奴困敗公車方士太史治
星望氣及太卜龜蓍皆以為吉匈奴必破時不可再
得也(西漢百官表大初元年初置太卜史記日者傳乃日太卜之起由漢興唐六典謂秦漢奉常屬)
(官有太卜令丞武帝置太卜博士)又曰北伐行將於鬴山必克卦諸
將貳師最吉故朕親發貳師下鬴山詔之必毋深入
今計謀卦兆皆反繆重合侯得虜候者言聞漢軍當
來匈奴使巫埋羊牛所出諸道及水上以詛軍單于
遺天子馬裘常使巫祝之縛馬者詛軍事也又卜漢
軍一將不吉匈奴常言漢極大然不能飢渴失一狼
走千羊迺者貳師敗軍士死略離散悲痛常在朕心
今請遠田輪臺欲起亭隧是擾勞天下非以優民也
今朕不忍聞大鴻臚等又議欲募囚徒送匈奴使者
明封侯之賞以報忿五伯所弗能為也且匈奴得漢
降者常提掖搜索問以所聞今邊塞未正闌出不禁
障候長吏使卒獵獸以皮肉為利卒苦而㷭火乏失
亦上集不得(顔師古曰長吏利於皮肉多使障候之卒獵獸故今㷭火有乏又其人勞苦因)
(致奔亡凡有此失皆不集於所上文書)後降者來若捕生口虜迺知之
當今務在禁苛暴止擅賦力本農脩馬復令(馬復因養馬以)
(免猺賦也復方目反)以補闕毋乏武備而已郡國二千石各上
進畜馬方略補邊狀與計對餘見通鑑(與計對與上計者同來對)
(也讀輪臺詔知武帝遣將之出成敗勝負皆以實聞無毫髮不知者故天下之柄皆歸人主而不為左右)
(欺罔此所以行兵三十年之久而國不亡也)又詔曰方今之務在於力農
以趙過為搜粟都尉過能為代田一畮三甽(甽壟也工犬反)
(亦作畎)歲代處故曰代田后稷始甽田以二耜為耦(併兩)
(耜而耕)廣尺深尺曰甽長終畮一畮三甽一夫三百甽
而播種於甽中苗生葉以上稍耨隴草因潰其上以
附苖根(潰謂下之也)故其詩曰或芸或耔黍稷薿薿芸除
草也耔附根也薿薿盛也率十二夫為田一井一屋
故畮五頃(鄧展曰九夫為井三夫為屋夫百畝於古為十二頃古百步為畮漢時二百四十步)
(為畝古千二百畮得今五頃)用耦犂二牛三人一歲之外常過縵
田(顔師古曰縵田不為甽者也音莫幹反)畮一斛以上善者倍之過便
教田太常三輔(蘇林曰太常王諸陵有民故亦課種)大農置工巧奴與
從事為作田器二千石遣令長二老力田及里父老
善田者受田器學耕種養苗状民或若少牛無以趍
澤(顔師古曰趍讀曰趣及也澤雨之潤澤也)故平都令光教過以人輓犂
過奏光以為丞教民相與庸輓犂(庸功也換工共作也義與貫同)率
多人者田日三十畮少者十三畮以故田多墾闢過
試以離宫卒田其宫壖地課得榖皆多其旁田畮一
斛以上令命家田三輔公田(韋昭曰命家謂受爵命一爵為公上以上令將)
(田公田優之也令力成反)又教邊郡及居延城(居延張掖縣有田卒)是後邊
城河東弘農三輔大常民皆便代田用力少而得榖
多
秋八月辛酉晦日有食之不盡如鈎(以五行志修)
漢孝武皇帝後元元年春正月帝幸甘泉郊泰畤遂幸
安定(以本紀修)
解題曰宋庠紀年通譜武帝雖沿文景故事復為後
元然始以後元二字加於年上此為異也非史官追
書之名(蜀敞曰昭帝紀詞訟在後二年者皆勿聽治則當稱後元年)
昌邑哀王髆薨(通鑑)二月赦天下(以本紀修)夏六月御史大夫
商邱成有罪伏誅(以本紀修)
解題曰坐祝詛也古者王官有竒衺之禁而執左道
以亂政者殺所以正人心而謹防範也武帝縱諸巫
往來上林中而又為方以祠祝匈奴大宛非其道矣
晩年意多忌惡羣臣多坐祝詛誅民轉相誣死者前
後數萬至於皇后太子公主皆不相保其禍不可勝
言先王維持世道之具其不可踰也如此
侍中僕射莽何羅與弟重合侯通謀反侍中駙馬都尉
金日磾奉車都尉霍光上官桀討誅之(以本紀列傳修)
解題曰莽何羅與江充善太子命石德張光等分將
使長安因如侯發長水宣曲胡騎(顔師古曰長水校名宣曲宫名也並)
(胡騎之所屯)莽通斬如侯入長安發輯濯士以于商邱成
(顔師古曰輯濯士王用輯及濯行船者池短曰輯長曰濯輯音集字本從木濯字亦本作櫂並直孝反)
景建從通獲石德商邱成力戰獲張光皆用是得侯
江充既誅往往懼及成於孝文廟醉歌曰出居安能
鬱鬱殆必有邪謀成死而何羅兄弟景建皆誅矣餘
見通鑑(百官表奉車都尉常御乘輿車駙馬都尉掌駙馬皆武帝初置)
秋七月地震(本紀)是歲殺倢伃趙氏(以通鑑修)
解題曰後世如元魏立主必殺其母實始於此事見
通鑑
漢孝武皇帝後元二年春正月帝朝諸侯王于甘泉賜
宗室二月幸五柞宫乙丑立皇子弗陵為皇太子年八
歲霍光為大司馬大將軍金日磾為車騎將軍太僕上
官桀為左將軍桑弘羊為御史大夫與田千秋受遺詔
輔政丁卯帝崩於五柞宫入殯未央前殿戊辰太子即
皇帝位謁高廟(以武宣紀修)
解題曰霍光字子孟河東平陽人為侍中奉車都尉
光禄大夫(太初元年更中大夫為光禄大夫)出則奉車入侍左右出
入禁闥二十餘年小心謹慎未嘗有過甚見親信金
日磾字翁叔本匈奴休屠王太子也輸黃門養馬時
年十四武帝游宴後宫滿側金日磾等數十人牽馬
過殿下莫不窺視至日磾獨不敢容貌甚嚴馬又肥
好即日拜為馬監遷侍中駙馬都尉光禄大夫日磾
未嘗有過失上甚信愛之出則驂乘入侍左右賜出
宫女不敢近上欲内其女後宫不肯其篤慎如此上
官桀字少叔隴西上邽人也為羽林期門郎從上甘
泉天大風車不得行解蓋授桀桀奉蓋雖風常屬車
雨下蓋輙御上竒其材力遷未央厩令上嘗體不安
及愈見馬多瘦大怒曰令以我不復見馬邪桀頓首
曰臣聞聖體不安日夜憂懼意誠不在馬言未卒泣
數行下上以為忠由是為侍中稍遷至太僕武帝之
所以取三人者其故如此餘見通鑑吕祖謙曰世稱
漢武拔霍光於宿衛託以幼孤為知人抑不知所謂
大臣者非可以寄安危而屬存亡者不在此位如周
之召畢内則總衆職外則統諸侯君存則輔政君沒
則託孤所謂受遺者蓋其一職也武帝垂沒始拔一
人而付之平時大臣果安用乎其無具甚矣是時田
千秋實為宰相武帝苟以千秋為不足恃賴則易相
可也今光以將軍輔政而千秋以丞相參焉體統不
正甚矣厥後政事壹决大將軍而丞相為具員其勢
然也然武帝平時雖不委任宰相而權猶自己出衛
霍雖貴盛未嘗敢侵宰相之權今宰相失職如此宜
乎外戚相踵當國而漢遂以亡也按禮天子諸侯既
葬乃即位是時立太子倉卒故帝崩明日而太子踐
祚此霍光不學之過也(李燾曰成王崩逆子釗于南門之外太子在外特出而迎)
(之表異之也及康王尸天子天下莫不聞知是以人人寅畏以服事其上而不敢覬覦此可為百世帝王)
(之大法武帝求神仙以死為諱自衛太子後羣臣莫敢以繼立為言者病既彌留而霍光請之乃與日磾)
(等俱拜床下受遺詔輔少主此何法也侍中王忽在帝左右猶不聞封日磾等事執金吾郭廣待詔五柞)
(宫不知帝所病但云宫中讙言帝崩諸將軍等共立太子年八九歲葬時亦不出臨是朝廷之間皆未知)
(嗣天子為何如人也燕王怪之遂有邪謀使帝以至公為心早建太子行顧命之法决不至此顔師古曰)
(長楊五柞二宫皆以樹名揚雄賦振師五柞習馬長楊張衡賦掩長楊而聮五柞觀武帝往來其間蓋密)
(邇也)
帝姊鄂邑公主益湯沐邑為長公主共養省中霍光秉
政領尚書事金日磾上官桀副焉(以本紀通鑑修)
解題曰顔師古曰長公主儀比諸王伏儼曰本為禁
中門閣有禁非侍御之臣不得妄入行道豹尾中孝
元皇后父名禁故曰省中(省察也言入此中皆當察視不可妄共居用反)漢
因秦置尚書主殿中發畫百官表侍中中常侍得入
禁中諸曹受尚書事晉宋官志亦謂武帝時左右曹
諸吏分平尚書奏事知樞要者領尚書事蓋天下奏
事皆下尚書諸曹侍中中常侍諸吏皆加官出入禁
闥審察章奏霍光受遺輔政兼管内庭之事故以大
司馬將軍領尚書而平决衆事也光死霍山繼之魏
相謂其秉樞機恐浸不制白去上書副封以防其患
迨霍氏誅則上自省尚書事其所關係如此其後史
高等領尚書事受遺遂為故事矣班固於百官表闕
而不書
大赦(以宣帝紀丙吉傳修)
解題曰劉攽曰是年二月有赦紀失載宣紀及丙吉
傳可考
三月甲辰葬茂陵上諡曰孝武皇帝追尊李夫人為孝
武皇后配食(以本傳外戚傳修)
解題曰追尊李夫人使配食此霍光不學之過也
夏六月赦天下(本紀)秋七月有星孛于東方(本紀)濟北王寬
有罪自殺國除(本紀)
解題曰國除為北安縣屬泰山郡
賜長公主宗室昆弟各有差(本紀)追尊趙倢伃為皇太后
起雲陵(本紀)
解題曰顔師古曰雲陵在甘泉宫南今土俗人嘑為
女陵
冬匈奴入朔方(本紀)
漢孝昭皇帝始元元年春二月黃鵠下建章宫太液池
中公卿上夀賜諸侯王列侯宗室金錢有差(以本紀修)
解題曰君在諒闇而稱賀上夀非禮也蓋自文帝行
短喪之制習以為常此公卿不學之過也郊祀志建
章宫為千門萬戶其北治大池漸臺高二十餘丈名
曰泰液池中有蓬萊方丈瀛洲壺梁象海中神山龜
魚之屬
帝耕于鈎盾弄田(以本紀修)
解題曰應劭曰鈎盾宦者近署臣瓉曰弄田在未央
宫中顔師古曰謂游宴之田天子所戲弄
益封燕王旦廣陵王胥及鄂邑長公主(以本紀修)夏雲陵起
園廟(本紀)益州夷二十四邑反遣水衡都尉吕破胡募吏
民發犍為蜀郡犇命擊破之(本紀)
解題曰武帝之後兵有選募有罪徒選募則勇敢犇
命伉健豪吏應募私從是也罪徒則謫民惡少亡命
徒刑罪人應募罪人是也(應劭曰舊時郡國皆有材官騎士以赴急難今夷反)
(常兵不足以討之故權選取精勇聞命犇走故謂之犇命也)
更河内屬冀州河東屬井州(本紀)
解題曰地里志武帝初置部刺史河内河東二郡隸
司隸校尉蓋武帝意好廣闊故徙函谷關廣置左右
輔昭帝嗣位即割司隸地歸之二州與武帝規摹異
矣
秋七月赦天下(本紀)
解題曰霍光秉政始行寬緩欲以悦天下故赦數下
也
齊王澤中山王長與燕王旦謀反殺諫者韓義等十五
人八月澤等伏誅旦勿治(以通鑑修)
解題曰按史記世家武帝年長老而太子不幸薨未
有所立而燕王旦使來上書請身入宿衛於長安孝
武見其書怒曰生子當置之齊魯禮義之鄉乃置之
燕趙果有爭心不讓之端見矣於是使使斬其使者
於闕下(班固不書此事)昭帝初旦果作怨而望大臣自以長
子當立與齊王子劉澤等謀為叛逆出言曰我安得
弟在者今立者乃大將軍子也欲發兵事覺當誅昭
帝緣恩寬忍抑案不揚公卿大臣請遣宗正與太中
大夫公戶滿意御史二人偕往使燕風喻之到燕各
異日更見責王(吳王濞反亦遣太常奉宗廟宗正輔親戚使告吳)宗正者主
宗室諸劉屬籍先見王為列陳道昭帝實武帝子状
侍御史乃復見王責之以正法問王欲發兵罪名明
白當坐漢家有正法王非纖介小罪過即行法直斷
耳安能寬王驚動以文法王意益下心恐公戶滿意
習於經術最後見王稱引古今通義國家大禮文章
爾雅謂王曰古者天子必内有異姓大夫所以正骨
肉也外有同姓大夫所以正異族也周公輔成王誅
其兩弟故治武帝在時尚能寬王今帝始立年幼富
於春秋未臨政委任大臣古者誅罰不阿親戚故天
下治方今大臣輔政奉法直行無敢阿恐不能寬王
王可自謹無令身死國滅為天下笑於是燕王旦乃
恐懼服罪叩頭謝過大臣欲和合骨肉難傷之以法
其後旦復與左將軍上官桀等謀反大將軍光與公
卿大夫議曰燕王不改過悔正行惡不變於是脩法
直斷行罪誅旦自殺國除餘見通鑑(昭帝之喻旦先之宗正以盡其)
(情次之御史以舉其法終之經術士以申其義故旦服罪謝過而大臣又和合骨肉不忍傷之以法曲盡)
(情状褚少孫載之甚詳班固皆削之)陳瓘曰旦澤之罪一也旦又殺諫
者十五人而以至親不治以恩撓法失之矣
九月秺侯金日磾薨(以吕祖謙標目修)閏月遣使廷尉王平等
五人行郡國舉賢良問民疾苦(以本紀修)
解題曰此霍光輔政之初政也王平後以治侯史吳
獄抵罪蓋長者也
冬無冰(本紀)
漢孝昭皇帝始元二年春正月以前捕斬反者功封霍
光為博陸侯上官桀為安陽侯(本紀)
解題曰武帝遺詔封金日磾為秺侯桀為安陽侯光
為博陸侯(文穎曰博大陸平取其嘉名食邑北海河東城顔師古曰蓋取鄉聚之名以為國非)
(必縣也公孫弘平津鄉是已)皆以前捕反者功封時衛尉王莽子
忽侍中揚語曰帝崩忽常在左右安得遺詔封三子
事羣兒自相貴耳光聞之切讓王莽莽酖殺忽當主
少國疑之時人言未靖三子秉國大政雖謙讓不受
封可也而光乃以咎王莽其示人亦不廣矣使光而
而知學殆不如此
舉宗室茂材劉辟疆劉長樂為光禄大夫(以本紀修)
解題曰王介曰此霍光設施也
三月遣使振貸秋八月詔所貸勿收責毋出今年田租
(本紀)
解題曰杜延年見國家承武帝奢侈師旅之後數為
大將軍光言年歲比不豋流民未盡宜修孝文時政
示以儉約寬和順天心悦民意年歲宜應光納其言
舉賢良議罷酒㩁鹽鐵今考始元六年詔問賢良文
學以民所疾苦而傳載延年奏記於三年之後蓋追
述前事耳延年為霍光故吏自光秉政即進善言蓋
不特議罷鹽酒一事也
匈奴柧鹿姑單于死子壺衍鞮單于立其國始衰(以匈奴傳)
(通鑑修)
漢孝昭皇帝始元三年春二月有星孛于西北(本紀)欲募
民徙雲陵(本紀)冬十月鳳凰集東海遣使祠之(本紀)十一月
壬辰朔日有食之(本紀)
漢孝昭皇帝始元四年春三月甲寅立倢伃上官氏為
皇后(以本紀修)
解題曰上官桀子安取霍光女結婚相親昭帝始立
鄂邑蓋長公主居禁中共養蓋主私近河間丁外人
上與大將軍聞之不絶主驩(董偃私侍館陶公主而武帝寵之鄂邑公主私)
(近丁外人而昭帝不絶其驩事相類)長主内周陽氏女令配耦時上官
安有女因光欲内之光不聽安說外人曰聞長主内
女安子容貌端正誠因長主時得入為后足下何憂
不封侯乎外人喜言於長主詔安女入為倢伃月餘
遂立為皇后(王后之立竇太后之力也此上官安所以得行其計歟)光欲后有
子因上侍疾醫言禁内後宫皆不得進唯皇后顓寢
皇后年六歲而立十三年而昭帝崩(昭帝立十三年而崩)遂
絶繼嗣光執朝政猶周公之攝也昭帝通詩尚書有
明哲之性而光秉政九年久於周公上既冠而不歸
政後遂誅滅有媿於周公之德遠矣然而立上官氏
非光意也而劉向深以咎光何哉蓋養君德保君體
大臣之職也人君夀夭皆係於大臣周公作無逸告
成王言商之諸君享國有永有不永正此意也武帝
親攜昭帝之手而屬之光光不能博選師友致之高
明光大之域而使早親嗜欲賊其天年固有任其咎
者矣蘇轍曰晉平公有蠱疾醫和視之曰是謂近女
非鬼非食惑以喪志良臣將死天命不宥國之大臣
受其寵禄而任其大節有菑禍興而無改焉必受其
咎趙孟受之而不辭而光又何逃焉
赦天下(本紀)
解題曰立后故也詞訟在後二年皆勿聽治(孟康曰武帝後)
(二年)
夏六月皇后謁高廟賜長公主丞相以下及郎吏宗室
錢帛有差(本紀)徙三輔富人雲陵(本紀)秋七月詔民毋出馬
(本紀)冬遣大鴻臚田廣明擊益州(本紀)廷尉李种坐故縱死
罪棄市(本紀)
解題曰任宣謂霍禹曰廷尉李种王平左馮翊賈勝
胡及少府徐仁皆坐逆將軍意下獄死則傳所謂持
法嚴信矣
以皇后父騎都尉上官安為車騎將軍(以稽古錄胡安國通鑑舉要歷)
(補遺修)
漢孝昭皇帝始元五年春正月追尊皇太后父趙父為
順成侯(以紀傳修)夏陽男子張延年詣闕自稱衛太子廷尉
驗治伏誅(以紀傳稽古錄修)
解題曰程頤曰雋不疑說春秋非是然其處事應機
則不異於古人矣胡寅曰蒯瞶衛靈公世子也出奔
於宋靈公未嘗命廢之而更立它子也靈公卒蒯瞶
之子輙遂自立拒蒯瞶亦未嘗有靈公之命也蒯瞶
欲殺南子又忘父喪當黜何疑然輙拒之則失人子
之道故春秋於趙鞅納蒯瞶書曰世子明其位之未
絶也於石曼姑圍戚書齊國夏為首惡其黨輙也然
則謂春秋是輙者考實未詳而處義未精矣又況與
戾園之事非倫乎據稱兵闕下與父交戰正使不死
而父宥之其位不得有矣果來自詣但當以此下令
叱吏收縳自足以成獄而議刑不必引春秋也霍光
不學故莫之能辨然其言曰公卿當用經術明於大
誼者則格言也事見通鑑
夏罷天下亭母馬及馬弩關(夲紀)
解題曰應劭曰武帝數伐匈奴再擊大宛馬死略盡
乃令天下諸亭養母馬欲其繁孳又作馬上弩機關
今悉罷之孟康曰舊法馬高五尺六寸齒未平弩十
石以上皆不得出關今不禁也
六月封上官安為桑樂侯(以本紀修)詔三輔太常舉賢良郡
國舉文學高第(以本紀修)賜吏民爵有差(本紀)罷儋耳真番郡
(本紀)
解題曰臣瓉曰茂陵書儋耳領縣五真番郡治霅縣
十五縣賈捐之傳罷儋耳郡并屬珠厓應劭曰玄菟
郡故真番併真番入玄莬也(番音普安反)
吕破胡等擊益州斬首捕虜三萬餘人(以本紀修)諫大夫杜
延年請霍光修孝文時政儉約寬和光從之(以列傳修)
漢孝昭皇帝始元六年春正月帝耕于上林(以本紀修)二月
詔有司問賢良文學民所疾苦皆碩罷鹽鐵酒𣙜均輸
官於是鹽鐵之議起桑弘羊難之(以紀傳桓寬鹽鐵論修)
解題曰按桓寬鹽鐵論文學初言鹽鐵酒𣙜均輸之
害桑大夫荅之皆謂不然及再發問則獨荅以鹽鐵
均輸而已此所以獨罷𣙜酤官而鹽鐵均輸未及施
行也然漢初羣飲之禁未嘗不可行而乃令民自占
租又從而升税四錢是亦月攘一雞者耳其桑大夫
之意歟事見通鑑
中郎將蘇武前使匈奴至是來歸以為典屬國(以紀傳修)夏
旱大雩(本紀)秋七月罷𣙜酤官令民得以律占租賣酒升
四錢(本紀)
解題曰劉攽曰罷酤占租賣酒共一事耳謂令民賣
酒以所得租占而輸其利占不以實則論如律也租
賣酒之税也賣酒升四錢限民不得原財也王子侯
表旁況侯殷坐貸子錢不占租取息過律會赦免侯
正其事也(占音章瞻反)
分天水隴西張掖郡置金城郡(本紀)
解題曰金城郡河蘭廓會樂肅凉西寧八州積石軍
之地
立鈎町侯毋波為王賜田廣明爵關内侯(以紀傳修)
解題曰鈎町屬牂柯郡(音劬挺)
上官桀父子與霍光爭權詐為燕王旦上書告光罪帝
覺之(以列傳稽古錄修)
解題曰長公主上官桀父子與霍光爭權有隙知燕
王旦怨光私與交及桑弘羊等皆與旦交通數記疏
光過失與旦令上書告之桀欲從中下其章旦聞之
喜上疏曰陛下承明繼成委任公卿羣臣連與成朋
非毁宗廟膚受之愬日騁於廷惡吏廢法立威主恩
不及下究臣聞武帝使中郎將蘇武匈奴見留二十
年不降還亶為典屬國今大將軍長史敞無勞為搜
粟都尉又將軍都郎羽林(顔師古曰都大也謂大會試之漢光禄挈令諸當試)
(者不會都所免之)道上移蹕大官先置且願歸符璽入宿衛
察姦臣之變帝覺其有詐遂親信光而疏桀等餘見
通鑑(顔師古曰本紀云詐令人為燕王上書上曰朕知此詐也將軍都郎屬耳燕王何以得知之而)
(傳乃云旦自上疏而帝覺其詐自相牴牾如此蓋班固欲見其詐上之書故於本傳全載之耳又本紀載)
(於明年時上年十四張晏謂武帝崩時八歲今年十五顔師古云初桀安父子詐為燕王書蓋追道前事)
(非今歲也張失之)
漢孝昭皇帝元鳳元年
解題曰應劭曰三年中鳳凰比下東海海西樂鄉於
是冠元焉
春益長公主湯沐邑(以本紀修)泗水王賀前薨無子國除後
宫有遺腹子煖立之(本紀)三月郡國所選有行義涿郡韓
福等五人賜帛遣歸郡縣以時存問(以本紀荀悦漢紀修)武都氐
反遣執金吾馬適建將三輔太常免刑徒擊之(以本紀荀悦漢)
(紀修)
解題曰蘇林曰太常主諸陵縣治民也百官表永光
五年始分陵邑屬三輔
鄂邑長公主燕王旦上官桀桀子安等謀反伏誅(以朱熹通)
(鑑綱目修)改元(本紀)夏六月赦天下(本紀)秋七月己亥晦日有食
之(本紀)冬十月封告斬反者杜延年等為列侯以韓義子
延夀為諫大夫(以列傳通鑑修)以尚書令張安世為右將軍光
禄勲杜延年為太僕(以列傳通鑑修)
解題曰王介曰光經變之後持刑稍嚴故以張安世
自副又以杜延年為給事中以其為張湯杜周之子
也幸安世志行純篤延年持論寬厚不類其父不爾
殆哉
匈奴入寇追獲其甌脱王(以列傳通鑑修)
漢孝昭皇帝元鳳二年夏四月帝自建章宫徙未央宫
置酒賜百官帛宗室錢(以本紀修)六月赦天下詔郡國毋歛
今年馬口錢(以本紀修)
解題曰詔曰朕閔百姓未贍前年減漕三百萬石頗
省乘輿馬及菀馬(顔師古曰乘輿馬謂天子所自乘以駕車輿者)以補三輔
乘輿傳馬(張晏曰驛馬也)其令郡國毋歛今年馬口錢(文穎曰往)
(時有馬口出歛錢如淳曰所謂租及六畜也吳華曰太初二年籍吏民馬捕車騎馬又漢儀注民出口賦)
(錢人二十三其二十錢以供天子其三錢者武帝加口錢以補車騎馬也自元狩以來中國馬乏於是有)
(馬者籍之且增口賦三錢以買馬所謂馬口錢也昭帝既有乘輿馬及菀馬故所出三錢可以勿歛淳&KR0008;)
(以為算舟車之類非也租及六畜自王莽事)
匈奴求和親(以列傳舉要歷補遺修)
漢孝昭皇帝元鳳三年春正月泰山石自起立上林枯
柳自起生符節令眭弘坐妖言誅(以紀傳修)罷中牟苑賦貧
民(本紀)
解題曰地理志中牟有圃田澤
詔使使者振困乏所振貸勿收止四年毋漕(以本紀修)
解題曰詔曰迺者民被水災頓匱於食朕虚倉廩使
者振困乏其止四年毋漕(四年明年也)三年以前所振貸
非丞相御史所請邊郡受牛者勿收責(應劭曰武帝始開三邊徙)
(民屯田皆與犂牛後丞相御史復間有所請今勅自上所賜與勿收責丞相所請乃令其税耳)
夏四月少府徐仁廷尉王平左馮翊賈勝胡坐縱反者
仁自殺平勝胡要斬(以本紀修)
解題曰霍光以丞相千秋擅召中二千石以下外内
異言遂下平仁獄朝廷皆恐丞相坐之杜延年奏記
光光以廷尉少府弄法輕重皆論棄市而不以及丞
相蓋光嘗言於千秋謂光治内君侯治外分内外廷
為二宰相已失職矣今又以丞相擅召中二千石為
罪則外廷之事併治之宰相特具員而已武帝建置
之失其勢必至是也事見通鑑吕祖謙曰霍光秉政
始者固無可議及經上官桀之變嚴刑峻法此其大
失也光天資渾厚而不知學一有所恐動遂拾武帝
已弛之嚴酷而用以鎮壓天下雖杜延年左右彌縫
不過小節其大綱已失矣宣帝繼之刻薄少恩用申
韓之法亦光有以導之也
冬遼東烏桓反遣度遼將軍范明友將北邊七郡騎擊
之(本紀)
解題曰此烏桓初見也按後漢傳烏桓本東胡冒頓
滅其國餘類保烏桓山武帝擊破匈奴左地因徙烏
桓於上谷(媯蔚二州之地)漁陽(檀薊景三州之地)右北平(檀薊營三州之地)
遼東(安東都護府)遼西(營平景三州之地)塞外為漢偵察匈奴動
靜置護烏桓校尉監領之使不得與匈奴交通(平帝時護)
(烏桓使者告烏桓民毋得復予匈奴皮布稅則前此嘗予之蓋自和親後其禁稍弛)餘見通鑑
漢孝昭皇帝元鳳四年春正月丁亥帝加元服見于高
廟賜諸侯王至吏民金帛牛酒有差賜吏民爵逋更賦
未入者四年五年口賦皆勿收酺五日(以本紀修)
解題曰顔師古曰元首也冠者首之所著故曰元服
如淳曰更有三品有卒更有踐更有過更(音工衡反)古者
正卒無常人皆當迭為之一月一更是為卒更貧者
欲得僱更錢者次直者出錢僱之月二千是為踐更
天下人皆直戍邊三日亦名為更律所謂繇戍也雖
丞相子亦在戍邊之調不可人人自行三日戍又行
者當自戍三日不可便往還因便住一歲一更諸不
行者出錢三百入官官以給戍者是為過更(張晏曰百人為)
(卒取一人所贍常為之月用二千使人直之謂之過更)律說卒更踐更者居也
居更縣中五月乃更後從尉律卒踐更一月休十一
月也食貨志月為更卒已復為正一歲屯戍一歲力
役三十倍於古此漢初因秦法而行之也後遂改易
有謫乃戍邊一歲耳逋未出更錢者也
富民侯田千秋薨(以本紀修)二月乙丑御史大夫王訢為丞
相封宜春侯(以百官表修)夏四月封范明友為平陵侯(以本紀荀)
(悦漢紀修)平樂監傅介子使樓蘭誘殺其王安歸封為義陽
侯(以本紀修)
解題曰平定益州田廣明之勞多矣止得關内侯耳
而范明友𤨏𤨏之功遂侯之其與傅介子同下詔者
恐人之竊議也此霍光之私意也事見通鑑
五月丁亥孝文廟正殿火帝及羣臣皆素服發中二千
石將五校作治太常及廟令丞等皆劾大不敬(以本紀修)
解題曰五校後漢官制屯騎步兵越騎長水射聲五
營是也前漢之制則異長水校在宣曲步兵校在上
林胡騎校在池陽未即調發今所將五校蓋中壘屯
騎越騎射聲虎賁耳
六月赦天下(本紀)
漢孝昭皇帝元鳳五年春正月廣陵王胥來朝益封(以本)
(紀修)夏大旱(本紀)六月發三輔郡國惡少年吏有告劾亡者
屯遼東(本紀)
解題曰備烏桓也(顔師古曰惡少年謂無賴子弟也告劾亡者謂被告劾而逃亡)
秋罷象郡屬鬱林牂牁(本紀)冬十一月大雷(本紀)十二月庚
戍宜春敬侯王訢薨(以本傳修)
解題曰訢守扶風武帝數出幸安定北地過扶風宫
館馳道修治供張辨武帝嘉之駐車拜為真其始所
以進如此
漢孝昭皇帝元鳳六年春正月築遼東玄莬城(以本紀修)
解題曰備烏桓也
夏赦天下(本紀)封張安世為富平侯(本紀)烏桓復犯塞遣范
明友擊之(本紀)冬十一月乙丑御史大夫楊敞為丞相封
安平侯(以百官表列傳修)
漢孝昭皇帝元平元年春二月詔減口賦錢什三(以本紀修)
解題曰詔曰天下以農桑為本日者省用罷不急官
減外繇耕桑者益衆而百姓未能家給朕甚愍焉其
減口賦錢有司奏請減十三上許之
甲辰有流星大如月衆星皆隨西行(以本紀修)夏四月癸未
帝崩于未央宫無嗣霍光請皇后遣行大鴻臚事史樂
成宗正劉德等迎武帝孫昌邑王賀(以紀傳荀悦漢紀修)張安世
為車騎將軍光禄勲(以百官表列傳修)六月丙寅立昌邑王為
皇太子即皇帝位尊皇后曰皇太后(以本紀修)壬申葬平陵
上諡曰孝昭皇帝(以紀傳荀悦漢紀修)天隂不見日月二十餘日
(以列傳荀悦漢紀修)昌邑王有過霍光與張安世大司農田延年
定議召丞相御史將軍列侯等會議未央宫奏皇太后
廢賀歸昌邑賜湯沐邑二千戶(以紀傳通鑑目錄綱目錄)
解題曰皇太后車駕幸未央承明殿(翼奉云未央宫有宣室温室承)
(明殿)被珠襦盛服(晉灼曰貫珠以為𥜗形若今单襦)坐武帳中(孟康曰今御武)
(帳置兵闌五兵於帳中)侍御數百人皆持兵期門武士陛戟陳
列殿下(顔師古曰謂執戟以衛陛下)羣臣以次上殿召昌邑王伏
前聽詔光與羣臣連名奏王尚書令讀奏曰丞相臣
敞大司馬大將軍臣光車騎將軍臣安世度遼將軍
臣明友前將軍臣增後將軍臣充國御史大夫臣誼
宜春侯臣譚當塗侯臣聖隨桃侯臣昌樂杜侯臣屠
耆堂太僕臣延年太常臣昌大司農臣延年宗正臣
德少府臣樂成廷尉臣光執金吾臣延夀大鴻臚臣
賢(吕祖謙據後漢官志以太常光禄勲衛尉太僕廷尉大鴻臚宗正大司農少府為九卿執金吾不與)
(者以官志不言卿故也時光禄勲張安世兼之衛尉范明友兼之漢官名字莫詳於此)左馮翊
臣廣明右扶風臣德長信少府臣嘉典屬國臣武京
輔都尉臣廣漢司隸校尉臣辟兵諸吏文學光禄大
夫臣遷臣畸臣吉臣賜臣管臣勝臣梁臣長幸臣夏
侯勝大中大夫臣德臣卬昧死言皇太后陛下臣敞
等頓首死罪天子所以永保宗廟總壹海内者以慈
孝禮誼賞罰為本孝昭皇帝早棄天下亡嗣臣敞等
議禮曰為人後者為之子也昌邑王宜嗣後遣宗正
大鴻臚光禄大夫奉節使徵昌邑王典喪服斬縗亡
悲哀之心廢禮誼居道上不素食使從官略女子載
衣車内所居傳舍始至謁見立為皇太子常私買雞
豚以食受皇帝信璽行璽大行前(孟康曰漢初有三璽天子之璽自佩)
(行璽信璽在符節臺大行前昭帝柩前也)就次發璽不封(顔師古曰璽既國器常當鍼封)
(而王於大行前受之退還所次遂爾發漏更不封之言不重慎也)從官更持節引内
昌邑從官騶宰官奴二百餘人常與居禁闥内敖戲
自之符璽取節十六朝暮臨令從官更持節從為書
曰皇帝問侍中君卿使中御府令高昌奉黃金千斤
賜君卿取十妻大行在前殿發樂府樂器引内昌邑
樂人擊鼓歌吹作俳倡會下(如淳曰下謂柩之入冢葬還不居喪位便處前)
(殿也)還上前殿擊鐘磬召内泰壹宗廟樂人輦道牟首
(鄭氏曰祭泰壹神樂人也如淳曰輦道閣道也臣瓉曰牟首地名在上林苑中師古曰召泰壹樂人内之)
(於輦道牟首而鼓吹歌舞也劉攽曰輦道輦人之牟首也牟者謂岑牟也岑牟者蓋鼓角士胄即禰衡為)
(鼓吏所著者)鼓吹歌舞悉奏衆樂發長安厨三太牢具祠
閣室中(如淳曰黃圖北出中門有長安厨故謂之厨城門閣室閣道之有室者)祀已與
從官飲㗖駕法駕皮軒鸞旗驅馳北宫桂宫弄彘鬭
虎召皇太后御小馬車(張晏曰皇太后所駕游宫中輦車也漢厩有果下馬高三)
(尺以駕輦)使官奴騎乘遊戲掖庭中與孝昭皇帝宫人蒙
等淫亂詔掖庭令敢泄言要斬取諸侯王列侯二千
石綬及墨綬黃綬以并佩昌邑郎官者免奴(顔師古曰免奴)
(謂放免為良人者)變易節上黃旄以赤(以劉屈氂與戾太子戰加節上黃旄遂以)
(為常今輙改之)發御府金錢刀劒玉器采繒賞賜所與遊戲
者與從官官奴夜飲湛沔於酒詔大官上乘輿食如
故食監奏未釋服未可御故食復詔大官趣具無關
食監大官不敢具即使從官出買雞豚詔殿門内
以為常獨夜設九賓温室(於温室中設九賓之禮也)延見姊夫昌
邑關内侯祖宗廟祠未舉為璽書使使者持節以三
太牢祠昌邑哀王園廟稱嗣子皇帝受璽以來二十
七日使者旁午持節詔諸官署徵發凡一千一百二
十七事文學光禄大夫夏侯勝等及侍中傅嘉數進
諫以過失使人簿責勝縳嘉繫獄荒淫迷惑失帝王
禮誼亂漢制度臣敞等數進諫不變更日以益甚恐
危社稷天下不安臣敞等謹與博士臣霸臣雋舍臣
德臣虞舍臣射臣倉議(博士之職如此)皆曰宗廟重於君陛
下未見命高廟不可以承天序奉祖宗廟子萬姓當
廢臣請有司御史大夫臣誼宗正臣德太常臣昌與
太祝以一太牢具告祠高廟臣敞等昧死以聞皇太
后詔曰可餘見通鑑昌邑之惡誠不可以君天下矣
然不審之於始非霍光之罪歟
誅昌邑羣臣二百餘人惟中尉王吉郎中令龔遂師王
式以直諫減死(以列傳修)
解題曰昌邑羣臣坐亡輔導之誼陷王於惡光悉誅
殺二百餘人出死號呼市中曰當斷不斷反受其亂
餘見通鑑蘇軾曰昌邑王廢則已矣何至誅其從官
二百餘人必其中有謀光者光知之故立廢賀非專
以淫亂故也二百人號呼於市曰當斷不斷此其有
謀明矣特其事秘無緣得之著此者亦欲後人微見
其意也武王數紂之罪孔子猶且疑之光等疏賀之
惡可盡信耶
秋七月霍光奏皇太后遣宗正劉德迎衛太子據之孫
病已庚申入未央宫封為陽武侯已而即皇帝位謁高
廟侍御史嚴延年劾奏光擅廢立主無人臣禮不道(以列)
(傳通鑑修)
解題曰延年奏雖寝朝廷肅焉敬憚之吕祖謙曰大
哉延年之奏也自夷齊之後一人而已事見通鑑
八月己巳安平敬侯楊敞薨(本紀)九月大赦天下(本紀)戊戌
御史大夫蔡義為丞相封陽平侯(以百官表外傳修)
解題曰時大將軍光秉政議者或言光置宰相不選
賢人用可顓制者光聞之曰以為人主師當為宰相
何謂云云此語不可使天下聞也吕祖謙曰甚矣霍
光之自恣也
十一月壬子立倢伃許氏為皇后(以紀傳修)賜諸侯王至吏
民鰥寡孤獨金錢有差(本紀)皇太后歸長樂宫長樂宫初
置屯衛(以本紀修)
解題曰衛太子發長樂宫衛則舊有衛士矣今兹增
置故謂之屯衛也
漢孝宣皇帝本始元年春正月募郡國吏民訾百萬徙
平陵(本紀)遣使者詔郡國謹牧養風德化(以本紀修)霍光歸政
帝謙讓不受(以本紀朱熹綱目修)以定策功增霍光張安世等封
邑封御史大夫田廣明等五人為列侯賜右扶風周德
等爵關内侯(以本紀修)
解題曰詔曰褒有德賞元功(張安世曰有功)古今通誼也(漢封)
(國詔書皆用此數語)大司馬大將軍光車騎將軍光禄勲富平
侯安世宿衛忠正宣德明恩守節兼誼以安宗廟其
以河北東武陽益封光萬七千戶賞賜前後黃金七
千斤錢六千萬雜繒三萬疋奴婢百七十人馬二千
匹甲第一區益封安世萬六百尸功次大將軍光故
丞相安平侯敞等居位守職與大將軍光車騎將軍
安世建議定策以安宗廟功賞未加而薨其益封敞
嗣子忠餘各以次受封又詔有司論定策功大將軍
霍光功德過太尉絳侯周勃車騎將軍張安世丞相
楊敞功比丞相陳平前將軍韓增御史大夫蔡義功
比潁隂侯灌嬰太僕杜延年功比朱虚侯劉章後將
軍趙充國大司農田延年少府史樂成功比典客劉
揭
夏四月庚午地震(本紀)詔内郡國舉文學高第(以本紀修)五月
鳳凰集膠東千乘赦天下賜吏民爵租税勿收(以本紀荀悦漢)
(紀修)
解題曰劉攽曰按此賜爵不及中二千石者緣帝即
位九卿率已與關内侯矣膠東今萊濰二州千乘今
青淄棣博五州
追諡皇太子據曰戾良姊曰戾夫人皇孫曰悼夫人曰
悼后置園邑改葬(以紀傳修)秋七月詔立燕王旦太子建為
廣陽王廣陵王胥少子弘為高密王(以本紀修)
解題曰廣陽故燕國今涿州高密故膠西國今密濰
二州之地
廷尉史路温舒上書論刑獄(以列傳荀悦漢紀修)
解題曰温舒為獄小吏因學律令轉為獄吏太守署
決曹史元鳳中廷尉光以治詔獄路温舒署奏曹掾
守尉史會昭帝崩昌邑王廢宣帝即位温舒上書言
尚德緩刑蓋目睹上官燕王之獄吏為峻詆霍光又
以刑罰痛繩羣下故其言剴切如此餘見通鑑(荀悦漢紀)
(載於本始元年黃霸為廷尉正之前通鑑乃載於地節三年十二月置廷平之前蓋因刑法志而書之也)
(但温舒上書後遷廣陽私府長又遷右扶風丞始願暴骨方外事下度遼將軍范明友太僕杜延年問狀)
(按范明友以地節四年秋誅不應半載之間涉歷如此之速今從荀氏)
漢孝宣皇帝本始二年春以水衡錢為平陵徙民起第
宅(以本紀修)
解題曰應劭曰水衡與少府皆天子私&KR2041;耳縣官工
作仰給司農今出水衡錢言宣帝即位為異政也晉
灼曰食貨志初大司農管鹽鐵官布故置水衡欲
以主鹽鐵及楊可告緡上林財物衆乃令水衡主上
林上林三官主鑄錢也
田延年有罪自殺(本紀)夏五月詔有司議孝武廟樂長信
少府夏侯勝坐非議詔書丞相長史黃霸坐不舉劾下
獄(以列傳荀悦漢紀通鑑修)六月尊孝武皇帝廟為世宗廟所幸郡
國皆立廟(以本紀朱熹綱目修)
解題曰世宗廟奏盛德文始五行之舞(禮樂志孝昭采昭德舞為)
(盛德以尊世宗廟諸帝廟皆奏文始四時五行舞云)
賜民爵百戶牛酒(以本紀修)
漢孝宣皇帝本始三年春正月癸亥霍光妻顯弑皇后
許氏(以通鑑修)戊辰以田廣明等為五將軍校尉常惠持節
護烏孫兵擊匈奴夏五月軍罷田廣明田順有罪自殺
惠克獲封長羅侯(以紀傳荀悦漢紀修)
解題曰漢大發關東輕銳士選郡國吏三百石伉健
習騎射者皆從軍遣御史大夫田廣明為祁連將軍
出西河度遼將軍范明友出張掖前將軍韓增出雲
中後將軍趙充國為蒲類將軍出酒泉雲中太守田
順為虎牙將軍出五原餘見通鑑西河今勝汾石銀
麟隰六州晉寧之地張掖今甘凉二州之地酒泉今
肅甘沙三州之地五原今豐勝鹽三州及麟州之地
大旱郡國傷甚者毋出租税三輔民就賤者毋收事盡
四年(以本紀修)
解題曰顔師古曰收謂租賦也事謂役使也盡本始
四年而止
六月己丑陽平節侯蔡義薨(以本紀修)甲辰長信少府韋賢
為丞相封扶陽侯大司農魏相為御史大夫潁川太守
趙廣漢為京兆尹(以百官表列傳通鑑修)冬匈奴擊烏孫大雪人
畜多死諸國羈屬者皆叛其國遂衰(以列傳稽古錄修)
漢孝宣皇帝本始四年春正月詔遣使者振貸困乏令
大官損膳省宰減樂府人丞相至都官令丞入榖助貸
(以本紀修)三月乙卯立霍氏為皇后賜丞相至郎吏金帛有
差赦天下(以本紀修)
解題曰霍光既隂知妻之邪謀矣而卒欲貴其女禮
秩賞賜又從而侈縱焉無識甚矣王莽曹操皆以女
為后蓋傚光者也事見通鑑
夏四月壬寅郡國地震山崩水出北海瑯邪壊祖宗廟
殺六千餘人詔丞相御史列侯中二千石博問經學之
士三輔太常四郡國舉賢良方正地震甚者勿收租賦
大赦天下上素服避正殿遣使問吏民(以紀傳通鑑修)
解題曰胡寅曰地者妻道也臣道也宜靜而動隂盛
而反常也然不能終動不過為妻道不得臣道不寧
之象耳是時郡國四十九同日地震山崩二郡壊祖
宗廟蓋霍氏專權又弑許后而立其女以至咎徵著
見如此而不知戒宣帝詔問經學賢良亦無的言其
所以然者使宣帝恐懼祗戒以象類推求而有以善
處之則霍氏異日之禍亦無由而成矣餘見通鑑(陳瓘)
(曰舉賢良將以自問也不如使臣下人人傳問之為廣宣帝得之矣)
以夏侯勝為諫大夫黃霸為揚州刺史(以朱熹綱目修)鳳凰集
北海(以本紀通鑑修)
解題曰北海今青濰密三州之地
廣川王吉有罪廢遷上庸自殺國除(以紀傳修)
解題曰廣川故信都國景帝前二年為廣川國宣帝
甘露四年復為信都郡今深冀保三州之地
漢孝宣皇帝地節元年
解題曰應劭曰先者地震山崩水出於是改元欲地
得其節
春正月有星孛于西方(本紀)三月假郡國貧民田(本紀)夏六
月詔宗室屬籍未盡而罪絶者復屬(以本紀荀悦漢紀修)冬十一
月楚王延夀坐附廣陵王胥謀反伏誅國除胥勿治(以紀)
(傳舉要歷補遺修)
解題曰彭城故楚國今徐(漢屬楚國沛郡)沂二州之地
十二月癸亥晦日有食之(本紀)以水衡都尉于定國為廷
尉(以列傳通鑑修)
解題曰定國父于公為縣史郡決曹定國學法於父
亦為獄史郡決曹補廷尉史以選與御史中丞從事
治反者獄舉侍御史遷御史中丞由水衡都尉超為
廷尉十八歲漢用人之塗如此
大事記續編卷一
