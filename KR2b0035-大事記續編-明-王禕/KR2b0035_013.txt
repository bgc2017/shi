大事記續編卷十三明王禕撰
漢孝安皇帝永初元年春二月丙午以廣成游獵地被
災郡國公田假貧民(以本紀修)
觧題曰李賢曰廣成在今汝州葉縣西
二月庚午梁鮪薨(以本紀修)三月癸酉日有食之(本紀)
觧題曰本志曰月二日也
夏四月封三公及鄧隲兄弟為列侯隲等辭不受(以列傳修)
五月甲戍以長樂衛尉魯恭為司徒(本紀)六月壬戌罷西
域都護及伊吾屯田(以紀傳修)燒當先零種羌反遣鄧隲征
西將軍任尚討之丁卯赦諸羌(以紀傳修)
觧題曰續漢書種羌九千餘戶在隴西臨洮谷
秋九月庚午以災異免徐防辛未以雨水免尹勤(以本紀及)
(傳修)
觧題曰王安石曰世祖能馭大臣所以威名不減於
高祖至於為子孫慮則不然反以元成之後三公之
任多脅於外戚豎官廧帷近習之人而致敗由是置
三公之任而事歸臺閣臺閣之臣位卑事冗無所統
一而奪於衆多之口此其為脅於外戚豎官廧帷近
習者愈矣至於治有不進水旱不時災異或起則曰
三公不能夑理隂陽而策免之甚者至於誅死豈不
痛哉
壬午詔减黃門鼓吹廐馬半食(以本紀修)庚寅以張禹為太
尉太常周章為司空(以本紀修)
觧題曰漢官儀曰章字次叔荆州隨縣人也
鄭衆等預政周章欲廢帝而立平原王勝冬十一月丁
亥策免章自殺(以本紀修)
觧題曰殤帝崩羣臣以平原王勝疾非痼意咸歸之
太后以前既不立恐後為怨乃立清河孝王子祐章
以衆心不附遂密謀閉宫門誅大將軍鄧隲兄弟及
鄭衆蔡倫劫尚書廢太后於南宫封帝為遠國王而
立平原王事覺策免餘見通鑑唐仲友曰章為大臣
欲盡持危扶顛之道當於議立君之時議之如其不
合而死不失為忠正今不廷争之於先而行險以僥
倖成則兆亂敗則為賊終亦不免而已矣故曰非死
之難處死之難也
是歲地震雨水大水大風雨雹(以本紀修)
漢孝安皇帝永初二年春正月鄧隲為鍾羌所敗(以通鑑修)
觧題曰自爰劒後子孫支分凡百五十種其九種在
賜支河首及在蜀漢徼北其五十二種衰小不能自
立其八十九種唯鍾最強勝兵十餘萬其餘大者萬
餘人小者數千人盛衰無常順帝時勝兵合可二十
萬人發羌唐旄等遠未嘗往來釐牛白馬在蜀漢其
種名號皆不可紀知也
夏五月旱丙寅皇太后幸洛陽寺若盧獄錄囚徒即日
降雨(以本紀袁宏漢紀修)六月大水大風雨雹(本紀)冬十月任尚與
先零羌戰於平襄敗績(以本紀修)
觧題曰李賢曰平襄縣屬天水郡故襄戎邑
十一月辛酉徵鄧隲為大將軍(以朱熹綱目修)
觧題曰左校令龐參坐法輸作若盧使其子俊上書
曰方今西州流民擾動徵發不絶水潦不休地力不
復重之以大軍疲之以遠戍農功消於轉運資財竭
於徵發臣愚以為萬里運粮遠就羌戎不若總兵養
衆以待其疲車騎將軍隲宜且振旅留征西校尉任
尚使督凉州士民轉居三輔休徭役以助其時止煩
賦以益其財令男得耕種女得織紝然後蓄精銳乘
懈沮出其不意攻其不備則邊民之仇報奔北之恥
雪矣書奏會樊準上疏薦參太后即擢參於徒中召
拜謁者使西督三輔諸軍屯餘見通鑑陳瓘曰參之
言如此雖欲無用得乎
先零羌滇零稱天子寇三輔犯趙魏入益州(以本紀修)是歲
地震(以本紀修)
漢孝安皇帝永初三年春正月帝加元服(以本紀修)遣騎都
尉任仁討先零羌不利(以本紀修)三月京師大饑民相食(本紀)
壬寅魯恭免(以本紀修)
觧題曰葉適曰魯恭政理足以致物應而居公位不
能弭隂陽之變史稱在位不以亮直稱自為三公常
稱病不視事豈固欲蹈明哲保身之計耶其諫伐匈
奴論立秋行刑援引根據蓋深於經者也唐仲友曰
以恭之德行經學近於王者之佐及為三公乃無可
書以是知任而無權與不任等耳
夏四月三公以國用不足奏令吏人入錢穀為關内侯
虎賁郎以下有差(以本紀修)六月烏桓寇代郡上谷涿郡(本紀)
秋七月海賊張伯路等寇濱海九郡遣侍御史龐雄督
州郡兵擊之(以本紀通鑑修)九月雁門烏桓及鮮卑反(以本紀修)冬
十月南單于反十一月遣行車騎將軍何熙討之(以本紀修)
十二月乙亥有星孛於天苑(本紀)是歲地震雨水并凉大
饑(以本紀修)
漢孝安皇帝永初四年春正月元會徹樂(以本紀修)辛卯除
三輔逋租過更口筭芻藁(以本紀修)張伯路攻厭次遣御史
中丞王宗督幽冀兵破之(以紀傳修)
觧題曰厭次本富平漢明帝更名今棣州所治
度遼將軍梁慬等破南單于於屬國故城(以本紀修)丙午詔
减百官及州縣俸(以本紀修)二月南匈奴寇常山(本紀)乙丑初
置長安雍二營都尉(以本紀修)詔謁者劉珍等校定東觀五
經諸子百家(以本紀修)
觧題曰鄧太后使珍與校書劉騊駼馬融及五經博
士校定東觀五經諸子傳記百家藝術整齊脱誤是
正文字順帝永和元年復詔侍中伏無忌無與議郎
黃景校定中書五經諸子百家藝術
三月南單于降(本紀)先零羌寇褒中徵任尚還(以列傳修)
觧題曰羌寇轉盛兵費日廣龐參奏記於鄧隲曰比
年羌寇特困隴右官負人債數十億萬今復募發百
姓調取穀帛千里轉糧遠給武都西郡塗路傾阻難
勞百端縣官不足輙貸於民名救金城而實困三輔
三輔既困復為金城之禍矣夫拓境不寧無益於彊
多田不耕何救飢敝故善為國務懷其内不求外利
務富其民不貪廣土三輔民庶稀疏故縣邱城可居
者多今宜徙邊郡不能自存者入居諸陵田戍故縣
此善之善者也隲欲棄凉州并力北邊乃會公卿集
議隲曰譬若衣敗壊一以相補猶有所完若不如此
將兩無所保議者咸同郎中虞詡說太尉李修曰先
帝開拓土宇劬勞而後定而今憚小費舉而棄之凉
州既棄即以三輔為塞園陵單外此不可之甚也諺
曰關西出將關東出相觀其習兵壮勇實過餘州今
羌胡所以不敢入據三輔者以涼州在後故也其土
人所以推鋒執銳無反顧之心者為臣屬於漢故也
若棄其境域徙其人庶安土重遷必生異志如使豪
雄相聚席卷而東雖賁育為卒太公為將猶恐不及
當議者喻以補衣猶有所完詡恐其疽食浸滛而無
限極禹曰然則計當安出詡曰今凉土擾動人情不
安竊憂卒然有非常之變誠宜令四府九卿各辟彼
州數人外以勸厲答其功勤内以拘致防其邪計修
善其言更集四府皆從詡議(李賢曰四府謂太傅太尉司徒司空按時無太)
(傅蓋太尉司徒司空大將軍也)於是辟西州豪傑為掾屬拜牧守長
吏子弟為郎以尉安之鄧隲以詡異其議因此不平
欲以吏法中傷詡乃以為朝歌長觀後此永建元年
龐參為大鴻臚詡薦參有宰相器能夫棄凉州之議
參實發之也鄧隲以議論不同而惡虞詡詡不以議
論不同而沮龐參用心之廣狹可以觀矣(崔烈欲棄涼州傅燮)
(論亦同李賢曰襃中縣屬漢中郡今梁州褒城縣古褒國也餘見初平二年觧題)
徙金城於襄武(以本紀修)
觧題曰李賢曰襄武縣屬隴西郡令渭州縣
戍子杜陵園火(以本紀修)夏四月蝗(本紀)冬十月鄧隲罷(以本紀修)
是歲地震大水(以本紀修)
漢孝安皇帝永初五年春正月庚辰朔日有食之(本紀)丙
戍地震己丑張禹免(以本紀修)二月先零羌寇河東河内(以本)
(紀修)三月詔徙隴西安定北地上郡於襄武美陽池陽衙
(以本紀修)
觧題曰杜佑通典漢隴西郡治狄道縣今金城郡縣
安定治臨涇美陽在今京兆三原縣漢上郡治膚施
縣今上郡龍泉縣衙今白水縣李賢曰北地郡今寧
州池陽故城在涇州縣北
高句驪寇玄莬(以列傳通鑑修)夏閏四月青州刺史法雄擊張
伯路斬之(以通鑑修)是歲蝗雨水(以本紀修)
漢孝安皇帝永初六年春正月甲寅皇太后與皇帝祭
於宗廟大臣命婦相(以袁山松謝沈書古今注修)
觧題曰謁者劉珍上言曰永平初梁松言皇太后宜
入廟與陛下交獻以彰至孝之心孝明皇帝使公卿
博士議時太傅鄧禹奏宜如松言光烈皇后於是入
廟皇太后宜入宗廟如光烈皇后故事事下公卿僉
曰宜如珍言李賢曰續漢志袁山松謝沈書皆云六
年正月甲寅范紀七年庚戍疑誤
三月蝗(以本紀修)夏四月詔紹封鄧禹等後九人為侯(以袁宏漢)
(紀修)五月旱丙寅復羣吏秩賜爵有差(以本紀及袁宏漢紀修)六月
壬辰豫章員谿原山崩(本紀)是歲滇零死子零昌自立為
天子(以本紀修)
漢孝安皇帝永初七年春二月地震(以本紀修)夏四月乙未
平原懷王勝薨(以本紀修)丙申晦日有食之(本紀)秋護羌校尉
侯霸等破先零羌(以本紀修)八月京師大風蝗(以本已修)
漢孝安皇帝元初元年春正月改元(以本紀修)三月日有食
之(以本紀修)屯兵河内作塢壁以備羌(以通鑑修)夏四月旱蝗(以本)
(紀修)五月先零羌寇雍城(本紀)
觧題曰郡國志右扶風有雍縣又後魏太武於鳳翔
府天興縣東五里築雍城鎮今据方輿志滇零寇及
雍城注今懷州北有故城時方屯兵河内以備羌則
是懷州之雍城非扶風之雍城也
秋九月羌寇武都漢中(以本紀修)冬十月戊子朔日有食之
(本紀)乙卯詔除三輔田租更賦口筭三歲(以本紀修)是歲地震
(以通鑑修)
漢孝安皇帝元初二年春二月詔三輔河内河東上黨
趙國太原理舊渠(以本紀修)
觧題曰水經注智伯遏晉水以灌晉陽後人踵其遺
跡蓄以為沼分為二派北瀆即智氏故渠其瀆乘高
東北注入晉陽城以灌溉東南出城注於汾水今所
修渠即此
三月零昌寇益州(以本紀修)夏四月丙午立貴人閻氏為皇
后(本紀)
觧題曰袁宏曰閻氏滎陽人暢之女也
五月旱蝗(以本紀修)秋九月壬午晦日有食之(本紀)冬十月遣
中郎將任尚屯三輔乙未右扶風仲光等與先零戰於
丁奚城敗沒(以本紀修)
觧題曰李賢曰丁奚城在北地靈州
以懷令虞詡為武都太守(以列傳修)十一月庚申地震(以本紀修)
漢孝安皇帝元初三年春二月地震(以本紀修)三月辛亥日
有食之(本紀)
觧題曰本志月二日也
夏四月壬寅封皇后父暢為北宜春侯(以列傳修)五月癸酉
度遼將軍鄭遵率南匈奴擊先零羌於靈州破之
觧題曰李賢曰靈州縣屬北地郡故城在今慶州馬
嶺縣西北
六月任尚遣兵破先零羌於丁奚城(以本紀修)冬十一月丙
戍初聽大臣二千石刺史行三年喪(本紀)
觧題曰詔大臣得行三年喪服闋還職尚書陳忠因
此上言孝宣皇帝舊令人從軍屯及給事縣官者大
父母死未滿三月皆勿徭令得葬送請依此制太后
從之建光中尚書令祋諷尚書孟冀等以為孝文定
約禮之制光武絶告寧之典貽則萬世誠不可改宜
復建武故事忠上疏曰臣聞孝經始於愛親終於哀
戚上自天子下至庶人其義一也夫父母於子三年
乃免於懷抱先聖緣人情而著其節制服二十五月
高祖受命蕭何創制大臣有告寧之科合於致憂之
義建武之初新承大亂凡諸國政多趨簡易大臣既
不得告寧而郡司營禄念私鮮循三年之喪以顧報
復之恩者禮義之方實為彫損官竪不便之竟從諷
議遂著於令
地震(以本紀修)十二月任尚遣兵破先零羌於北地(以本紀修)
漢孝安皇帝元初四年春二月乙巳朔日有食之(本紀)壬
戍武庫災(本紀)夏四月戊申司空袁敞以失鄧氏旨自殺
(以列傳修)
觧題曰鄧隲辭讓范曄謂其忠勞王室然袁敞以不
阿權勢失旨陳寵以不奉禮而不平豈非富貴生不
仁沈溺致愚疾歟事見通鑑
己巳鮮卑寇遼西郡兵與烏桓擊破之(以本紀修)
觧題曰李賢曰遼西郡故城今平州東陽縣樂城是
六月雨雹如杯(以本紀修)秋九月護羌校尉任尚使客刺殺
零昌(以本紀修)冬十二月甲子任尚等與先零羌狼莫戰於
富平上河大破之虔人羌降(以夲紀修)
觧題曰富平上河縣屬北地郡故城在今靈州回樂
縣西南水經注河水於此有上河之名(杜佑曰寧州彭原縣後漢)
(富平縣地西魏置蔚州後置靈州)東觀記曰虔人種羌大豪恬狼等
詣度遼將軍降
是歲雨水地震(以本紀修)
漢孝安皇帝元初五年夏六月高句驪濊貊寇玄莬(以本)
(紀修)
觧題曰濊北與高句驪沃沮南與辰韓接東窮大海
西至樂浪濊及沃沮句驪本皆朝鮮之地
秋八月丙申朔日有食之(本紀)鮮卑寇代郡冬十月寇上
谷(以本紀修)鄧遵使羌雕何刺殺狼莫封武陽侯任尚坐争
功十二月徵棄市(以紀傳修)
觧題曰任尚嘗殺零昌矣止三伯戶亭侯耳而鄧遵
以殺狼莫封三千戶此其所以争功也事見通鑑
是歲地震(本紀)
漢孝安皇帝元初六年春二月乙巳地震水涌(以本紀修)秋
七月鮮卑寇馬城鄧遵率南單于擊破之(以本紀袁宏漢紀修)
觧題曰李賢曰馬城縣屬代郡故城在今靈州定襄
縣
十二月戊午朔日有食之既(以本紀修)北匈奴役屬西域至
是車師鄯善來降(以吕祖謙標目修)
漢孝安皇帝永寧元年春三月北匈奴率車師後王殺
燉煌司馬索班等復置西域副校尉(以列傳修)沈氐羌寇張
掖(本紀)
觧題曰李賢曰續漢志曰羌在上郡西河者號沈氐
夏四月丙寅立子保為皇太子改元(以本紀修)六月護羌校
尉馬賢擊沈氐於鸞鳥破之(以本紀修)
觧題曰李賢曰鸞鳥縣屬武威郡故城在今涼州昌
松縣北(鸞音雚)
秋七月乙酉朔日有食之(本紀)冬十二月遼西鮮卑降(本紀)
癸酉以太常楊震為司徒(以本紀修)
觧題曰震明經博覧無不窮究不答州郡禮命年五
十始仕州郡大將軍鄧隲聞其賢而辟之舉茂才四
遷荆州刺史東萊太守元初四年為太僕遷太常餘
見通鑑胡寅曰鄧隲推逹賢能自其美操要之女主
擅朝彼貴戚也被其薦者宜有去就之分豈可苟哉
震不荅州郡禮命數十年一旦幡然為隲而起其處
義殆未精矣
越騎校尉鄧康免(以列傳修)是歲大風雨水地震(以本紀修)
大事記續編卷十三
