大事記續編卷三十一明王禕撰
晉太宗簡文帝咸安元年(代高祖皇帝建國三十四年凉張天錫九年秦宣昭)
(皇帝建元七年)春正月秦援袁瑾桓温遣兵大破之丁亥拔夀
春瑾伏誅(以夲紀通鑑修)秦徙關東豪傑及雜夷十五萬戶於
關中(以吕祖謙標目修)二月秦復置雍州以長樂公丕為雍州
刺史(以吕祖謙標目修)
解題曰按地理志苻健都長安於雍州置司隸校尉
以豫州刺史鎮許昌秦州刺史鎮上邽荆州刺史鎮
豊陽(商州縣)洛州刺史鎮宜陽并州刺史鎮蒲坂苻堅
分司隸為雍州分京兆為咸陽郡洛州刺史鎮陜城
滅燕之後分幽州置平州鎮龍城幽州刺史鎮薊城
河州刺史鎮枹罕并州刺史鎮晉陽豫州刺史鎮倉
垣雍州刺史鎮蒲坂於是移洛州居豊陽以許昌置
東豫州以荆州刺史鎮㐮陽徐州刺史鎮彭城及姚
興剋洛陽以并冀二州牧鎮蒲坂豫州牧鎮洛陽兖
州刺史鎮倉垣分司隸領北五郡置雍州刺史鎮安
定
三月冠軍將軍建城公周楚卒(以夲紀修)秦伐仇池夏四月
降之(以夲紀通鑑修)凉張天錫稱藩于秦(以通鑑修)冬十一月丁未
桓温入建康廢帝為東海王己酉立會稽王昱為皇帝
改元庚戌尊皇太后為崇德太后癸丑殺東海王二子
乙夘廢徙武陵王晞族誅著作郎殷㳙太宰長史庾倩
等辛酉還姑孰十二月庚寅降東海王為海西公(以本紀通)
(鑑呂祖謙標目修)是歲鮮卑乞伏司繁降秦(以吕祖謙標目修)
晉太宗簡文帝咸安二年(凉張天錫十年年代高祖皇帝建國三十五秦宣昭)
(皇帝建元八年)夏四月徙海西公於吳縣(以吕祖謙標目修)六月秦王
猛為丞相司隸校尉陽平公融都督關東六州軍事冀
州牧(以通鑑修)庾希舉兵入京口秋七月伏誅(以夲紀修)帝不豫
己未立子會稽王昌明為皇太子道子為琅邪王遺詔
桓温依周公居攝故事侍中王坦之改令依諸葛亮王
導故事(通鑑)
觧題曰帝不豫詔温入一夜頻有四詔温上䟽曰盛
衰常理過偹無害故漢高枕疾吕后問相孝武不豫
霍光啓嗣嗚噎以問身後盖所存者大也今皇子幼
穉而朝賢時譽惟謝安王坦之才識智能皆簡在聖
鑑内輔幼君外禦彊寇實群情之大懼然理盡於此
陛下便宜崇授使臣下知所寄而安等奉命陳力公
私為宜至如臣温位兼將相如陛下垂布衣之顧但
朽邁疾病懼不支久無所復堪托以後事䟽未及奏
而帝崩餘見通鑑
帝崩太子昌明即皇帝位崇德太后復令温居攝尚書
僕射王彪之封還之(以通鑑修)八月秦加王猛都督中外軍
事(以吕祖謙標目修)冬十月丁夘葬簡文帝于高平陵廟號太
宗(以夲紀修)是歲秦䧟仇池(以夲紀修)
晉烈宗孝武皇帝寧康元年(凉張天錫十一年六代高祖皇帝建國三十年)
(秦宣昭皇帝建元九年)春正月己亥朔改元(以夲紀修)二月桓温來朝
三月甲午還姑孰夏温求九錫吏部尚書謝安王坦之
遲之秋七月己亥南郡宣武公桓温薨以少子玄為嗣
觧題曰張栻曰使温不死必受九錫既受九錫必稱
兵向闕謝安當此時惟當以忠義率人與之一戰恐
有可勝之理耳事見通鑑
庚戌以南中郎將江州刺史桓冲為中軍將軍都督揚
豫江州軍事揚豫二州刺史桓豁為征西將軍督荆揚
雍交廣州軍事竟陵太守桓石秀為寕遠將軍江州刺
史(以通鑑紀傳修)八月崇德太后復臨朝(以㠯祖謙標目修)梁州刺史
楊亮遣兵襲仇池秦將楊安定敗走之(以吕祖謙標目修)九月
丙申王彪之為尚書令謝安為尚書僕射共掌朝政(以吕)
(祖謙標目修)冬十月秦拔漢中十一月䧟梓潼梁益二州刺
史周仲孫奔南中(以通鑑修)丹揚尹王坦之為中書令(以列傳修)
是歲彗星出箕尾經太微掃東井(以載記修)
甲戌晉烈宗孝武皇帝寧康二年(凉張天錫十二年三代高祖皇帝建國)
(十七年元秦宣昭皇帝建十年)春二月癸丑王坦之為北中郎將都
督徐兖青州軍事徐兖二州刺史(以紀傳修)三月彗星見(以夲)
(紀修)夏五月蜀人張育等起兵圍成都秋七月秦攻滅之
(以夲紀修)八月以擇后權停婚姻(以夲紀修)
晉烈宗孝武皇帝寕康三年(凉張天錫十三年八代高祖皇帝建國三十年)
(秦宣昭皇帝建元十一年)夏五月藍田獻侯王坦之卒甲寅桓冲為
鎮北將軍都督徐豫兖青揚州軍事徐州刺史謝安領
揚州刺史(以夲紀修)秋七月秦清河武侯王猛卒臨終告其
主堅晉雖僻處江南正朔相承願勿以為圖鮮卑西羌
宜漸除之(以載紀修)
觧題曰蘇轍曰堅滅慕容姚襄及二姓之子弟錄其
才能而官使之布滿中外若以世俗言之則以漸除
之如猛之計得矣若以帝王之事言之則堅之意未
必過也大雅之稱文王曰殷之孫子其麗不億上帝
既命侯于周服侯服于周天命靡常殷士膚敏祼將
于京厥作祼將常服黼哻文王用人其廣如此而堅
何尤焉德雖不若文王而竊慕焉顧其所以處之何
如耳周公成王之際殷之遺孽猶與管蔡間周之隙
曰予復反鄙我周邦故周公克殷改封微子于宋而
遷其頑民于洛保釐東郊作多士而撫寕之所以慮
其變者至矣至君陳畢公皆迭居成周而董帥之故
康王之命畢公曰周公毖殷頑民遷于洛邑密邇王
室式化厥訓既歴三紀世變風移四方無虞予一人
以寕然猶曰邦之安危惟茲殷士由此觀之文王之
用殷人豈苟然而已哉今堅蓄飬豺虎于其腹心而
貪心務勝不顧其後宜其斃於萇垂也使堅信猛之
策南結鄰好保境息民雖百萇垂安能動之文王雖
未可覬然亦非猛之所能及矣事見通鑑
八月癸巳立皇后王氏(以夲紀修)冬十月癸酉朔日有食之
(以夲紀修)秦置聽訟觀禁老莊圖䜟之學(以通鑑修)
晉烈宗孝武皇帝太元元年(凉張天錫十四年九代高祖皇帝建國三十年)
(秦宣昭皇帝建元十二年)春正月壬寅朔帝加元服皇太后歸政甲
辰改元(以夲紀修)
觧題曰宋庠紀年通譜太元夲孫權年號
桓冲為車騎將軍都督豫江州之六郡軍事鎮姑孰乙
卯加謝安中書監錄尚書事(以夲紀通鑑修)夏五月秦伐凉(以列)
(傳脩)九月除度田收租之制公王以下口稅米三斛蠲在
役之身(夲紀)
觧題曰朱黼曰因等級而授之田因田而為之賦古
法也自阡陌之開田無定賦民無定田履畆而受稅
者尚為良法晉自穆宗始自王公以下口稅三石不
復以畆計而授田之法無聞豈良法乎今孝武以酒
禁病民特除去之更於民稅增米二石亦豈良法乎
夫民可以無酒不可以無食古之所以禁酒者以其
縻榖米以害民食今欲去𣙜酤之弊而重賦以病民
是使民食愈艱國賦愈重也後世聚歛之臣不顧賦
稅之增併復𣙜酤之法是三倍而取之民也忍言之
哉事見通鑑
秋八月秦敗凉兵甲午降張天錫(以通鑑修)
觧題曰自軌為凉州至天錫九世七十六年
冬十月秦伐代(以吕祖謙標目修)十一月代禦秦兵大敗十二
月代王什翼犍為其子實君所弑秦分其國為二部以
属匈奴劉庫仁劉衛辰什翼犍之孫珪依於庫仁(以吕祖謙)
(標目修)是歲乞伏司繁卒子國仁立(通鑑)
晉烈宗孝武皇帝太元二年(秦宣昭皇帝建元十三年)春秦大修舟
艦(以通鑑修)秋七月加謝安都督揚豫徐兖青州軍事(以列傳修)
八月征西大將軍桓豁卒冬十月桓冲都督江荆等七
州軍事荆州刺史鎮上明征西司馬謝玄為兖州刺史
監江北軍事(以夲紀通鑑修)
觧題曰上明在今江陵府松滋縣西五里
壬寅王彪之卒(以夲紀修)
晉烈宗孝武皇帝太元三年(秦宣昭皇帝建元十四年)春二月乙巳
作新宫(以夲紀脩)秦王堅遣長樂公丕等四道攻㐮陽夏四
月圍之(以通鑑修)秋七月新宫成(以夲紀修)
觧題曰按建康實錄内外殿宇大小三千五百間
秦攻盱眙八月攻彭城魏興(以吕祖謙標目修)冬十月秦豫州
刺史北海公重謀反執而赦之(以通鑑修)
晉烈宗孝武皇帝太元四年(秦宣昭皇帝建元十五年)春二月秦䧟
㐮陽執南中郎將梁州刺史朱序(以夲紀修)秦䧟彭城(以吕祖謙)
(標目修)三月壬戌詔疆場多虞事從儉約廪俸减半(以夲紀修)
夏四月戊申秦䧟魏興(以呂祖謙標目修)五月乙丑秦䧟盱眙
(以夲紀修)秦圍三阿征虜將軍謝玄敗走之六月玄大破秦
師于君川加玄徐州刺史(以通鑑修)
觧題曰按列傳載記十六國春秋三年秋七月堅遣
後將軍俱難後禁毛盛陵江邵保等步騎七萬寇淮
陽盱眙八月楊武彭超寇彭城攻將軍戴&KR0735;將軍毛
虎生帥衆五萬距之與難等相持于淮南四年兖州
刺史謝玄率東莞太守高衡後軍將軍何謙次于泗
汭將救彭城超置輜重于留城(在徐州沛縣東南二十五里)玄揚
聲遣謙等向留城超引軍赴之&KR0735;率衆奔于玄先是
兖州治中徐褒言於超曰吳人用兵陸戰不如中國
而善於舟艥若泝淮而上從泗口分軍南救淮隂北
救戴&KR0735;則邵保孤危彭城守固江淮之間陸路數百
水道迂回幾將一千又下邳南北水淺岸狹可密遣
步騎三萬陳兵要之彼既無援彭城孤弱今以七萬
之衆坐守一城甲士思奮且此行也非取彭城而已
將欲還清江浦事之濟否在此役也宜展將士之力
與邵保勢相交超不從故何謙等得觧圍遁超留徐
褒守彭城復寇盱眙俱難既克淮隂留邵保戍之進
師而南四月右將軍毛當與強弩王顯率衆二萬自
㐮陽會攻淮南五月超䧟盱眙獲高密内史毛璪之
圍幽州刺史田洛於三阿山陽志在寳應府黃莆之
南白馬湖之東今寶應東北十里有三阿村京都大
震臨江列戍詔征虜將軍謝石率水軍次涂中右衛
將軍毛安之游擊將軍王曇之次堂邑謝玄自廣陵
救三阿毛當毛盛馳襲安之軍人驚散何謙觧田洛
圍玄率衆三萬次于白馬塘(在寳應北十五里)俱難遣其將
都顔逆戰于塘西玄大敗之斬顔玄進兵與難超戰
超等又敗退保盱眙玄進次石梁(通典属揚州天長縣)六月戊
子玄洛率衆五萬攻盱眙難超出戰復敗退屯淮隂
玄遣何謙率舟師乘潮而上夜焚淮橋又與難等合
戰斬邵保超難引退玄率謙&KR0735;洛追之戰于君川(載記)
(作君山即君山之川也)復大破之参軍劉牢之攻破浮航白船
督護諸葛侃單父令李都又破其運艦難等北走僅
以身免難歸罪超斬其司馬柳渾堅大怒檻車徵超
下獄超自殺難免為庶人以毛當為徐州刺史鎮彭
城毛盛為兖州刺史鎮胡陸王顯為揚州刺史戍下
邳賞堂邑之功詔殿中將軍慰勞玄進號冠軍加領
徐州刺史還廣陵世多謂謝玄淮淝之戰出於幸勝
是不然彭超俱難席累勝之鋒蹂踐三阿如入無人
之境玄起而麾之追亡逐北所失不旋踵而復間歲
遂有淮淝之功非善用兵而能爾乎是故未可以輕
議也餘見通鑑
冬閏十二月己酉朔日有食之(以天文志宋書五行志修)是歲秦大
饑(以通鑑修)
晉烈宗孝武帝太元五年(秦宣昭皇帝建元十六年)春三月秦幽州
刺史唐公洛鎮北大將軍北海公重反夏四月秦討之
五月斬重擒洛(以呂祖謙標目修)司徒謝安為衛將軍與桓冲
並加開府儀同三司(以通鑑修)
觧題曰秦兵攻㐮陽桓冲擁衆七萬於上明憚其強
而不敢進及㐮陽䧟上䟽送節觧職朝廷免其罰已
云幸矣而又可賞乎謝安鎮廟堂諸鎮相繼䧟没今
僅能復一盱眙亦非受賞之時也事見通鑑
六月秦平陽公融為中書監都督中外諸軍錄尚書事
尚書令長樂公丕都督關東軍事冀州牧(以吕祖謙標目修)秋
七月秦徙諸氐十五萬戶于方鎮(以吕祖謙標目修)九月癸未
皇后王氏崩(以夲紀修)是歲立國學(以宋書劉傳修)
觧題曰按宋書臧燾傳太元中衛將軍謝安始立國
學徐兖二州刺史謝玄舉燾為明教安以今年為衛
將軍而玄以往年為徐兖州刺史故載於此
晉烈宗孝武皇帝太元六年(秦世祖宣昭皇帝建元十七年)春正月立
精舍於内殿以奉佛(以本紀修)二月東夷西域六十二國入貢
於秦(以通鑑修)夏六月庚子朔日有食之(以本紀修)冬十一月秦
寇竟陵桓冲遣兵拒之十二月大破之(以吕祖謙標目修)
晉烈宗孝武皇帝太元七年(秦宣昭皇帝建元十八年)秋八月秦以
諫議大夫裴元略為巴西梓潼太守具舟師(以通鑑修)九月
秦遣將軍吕光伐西域(以吕祖謙標目修)冬十月秦王堅議入
寇太子宏陽平公融僕射權翼太子衛率石越諫獨京
兆尹慕容垂兖州刺史姚萇勸之(以載記修)
觧題曰按十六國春秋苻堅伐晉徵乞伏國仁前將
軍領先鋒騎既而叔父步頽叛於隴西堅遣仁討之
步頽迎仁於路仁置酒高會攘𬒮大言曰苻氏往因
趙石之亂遂妄竊名號窮兵極武跨僣八州疆宇既
寕宜綏之以德方虚廣威聲勤心遠略搔動生民疲
弊中國違天怒民將何以濟且物極則虧禍盈則覆
者天之道也以吾量之是役也難以免矣當與諸君
成一方之業事見通鑑觀國仁與其叔大言欲成一
方之業則慕容垂姚萇之所以勸堅南伐其情可知
矣
是歲秦大熟(以通鑑脩)
大事記續編卷三十一
