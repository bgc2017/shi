大事記續編卷六十八明王禕撰
唐懿宗皇帝咸通九年春正月彗星出于婁胃(以新紀修)夏
六月鳳翔少尹李師望請分蜀爲定邊軍從之(以吕祖謙標目)
(修)
解題曰定邊軍見開元二年劔南節度使解題
秋七月武寧粮料判官龐勛反于桂州冬十月庚午䧟
宿州丁丑䧟徐州執觀察使崔彦曾十一月䧟濠州詔
以金吾衛大將軍康承訓爲徐泗都招討使帥沙陀朱
邪赤心等討之十二月勛䧟滁和二州(以新紀通鑑修)
解題曰宋祁曰懿宗任相不明藩鎮屢畔南詔内侮
屯戍思亂龐勛乘之倡戈横行雖凶渠殱夷兵連不
解唐遂以亡易曰喪牛于易有國者知戒西北之虜
而不知患生於無備漢亡於董卓而兵兆於冀州唐
亡於黃巢而祸基於桂林易之意深矣事見通鑑
唐懿宗皇帝咸通十年春二月殺驩州流人楊收(新紀)康
承訓大敗賊軍夏四月壬辰龐勛殺崔彦曾等承訓復
敗之于柳子(以新舊紀通鑑修)
解題曰按舊紀王晏權智興之猶子也故授以武寧
節制以招之以冀招懷徐人怨王式之誅相扇搆亂
數月招携㗖之以利民吏卒無革心者餘見通鑑柳
子去宿州九十里
六月陜州民亂逐其觀察使崔蕘(以吕祖謙標目修)徐商罷戶
部侍郎劉瞻同平章事(以新紀修)秋八月彗星出于大陵(以新)
(紀脩)九月徐州降龐勛伏誅(以通鑑修)冬十月康承訓爲河東
節度使同平章事賜朱邪赤心姓名李國昌以爲大同
軍節度使(以通鑑修)
解題曰大同軍節度使見開元九年天兵軍解題(方鎮)
(表會昌三年以雲蔚朔三州置大同都團練使治雲州明年改都防禦使乾符五年升節度使攷之新史)
(列傳及通鑑李國昌咸通十年已爲大同節度使表以因乾符五年國昌再爲大同節度使始書之誤也)
十二月南詔破定邊軍(吕祖謙標目)
唐懿宗皇帝咸通十一年春正月甲寅朔上尊號(以新紀通)
(鑑修)康承訓坐貶(以吕祖謙標目修)癸酉廢定邊軍(吕祖謙標目)南詔
圍成都尋退(以吕祖謙標目修)
解題曰按張雲解圍錄自天寳庚寅閣羅鳳殺姚州
都督張虔陀明年敗鮮于仲通又敗李謐至大和三
年雖造成都不甚殘夷井邑至是暴掠尤劇自天寳
至咸通甲子再周矣事見通鑑
三月曹確罷夏四月丙午兵部侍郎韋保衡同平章事
(以新紀修)五月光州民亂逐其刺史李弱翁(以吕祖謙標目修)秋八
月魏博軍亂殺何全皥其將韓允中自稱留後九月庚
戌從之(以新紀通鑑修)
解題曰按新史列傳自進滔至全皥三世四十二年
丙辰劉瞻罷尋貶驩州司戶京兆尹温璋貶振州司馬
自殺(以新舊紀修)冬十一月辛亥兵部尚書王鐸爲禮部尚
書同平章事(以新舊紀修)十二月以金吾上將李國昌爲振
武節度使(以通鑑修)
唐懿宗皇帝咸通十二年春正月以韓允中爲節度使
(以通鑑修)夏四月癸邜路巖罷(以新紀修)冬十月兵部侍郎劉鄴
爲禮部尚書同平章事(以新紀修)
唐懿宗皇帝咸通十三年春正月丙申張允伸卒其子
節度副大使簡會自稱盧龍留後(以通鑑修)
解題曰舊史允伸鎮幽州二十三年
二月丁巳于琮罷刑部侍郎趙隠爲戶部侍郎同平章
事(以新紀修)三月平州刺史張公素逐張簡會自稱盧龍留
後(以新紀通鑑修)夏四月封子三人爲王(以新紀修)五月乙亥殺國
子司業韋殷裕(新紀)
解題曰晁補之曰論妃戚家私而當大逆不道之戮
桀紂之暴不過於此唐之亡自此兆矣事見通鑑
六月以張公素爲節度使(以通鑑修)秋八月張義潮卒以沙
州長史曹義金爲歸義節度使是後中原多故河湟多
爲羌胡所據(以吕祖謙標目修)
解題曰按五代史四夷附錄甘涼瓜沙等州五代時
吐蕃已微弱回鶻党項諸羌夷分侵其地而不有其
人民值中國衰亂不能撫有惟甘涼瓜沙四州常自
通於中國甘州爲回鶻牙而涼瓜沙三州將吏猶稱
唐官數來請命自梁太祖時嘗以靈武節度使兼領
河西節度使而觀察甘肅威等州然雖有其名而涼
州自立守將唐長興四年涼州留後孫超遣大將求
旌節明宗拜超節度使清泰元年留後李文謙來請
命後數年涼州人逐文謙靈武馮暉遣吳繼勲代文
謙晉高祖遣押衙陳延暉安撫凉州凉州劫以爲刺
史漢隠帝時凉州留後折逋嘉施來請命即以爲節
度使周廣順二年嘉施請命帥拜申師厚河西節度
使世宗時師厚留其子而逃歸凉州遂絶於中國沙
州梁開平中有節度使張奉自號金山白衣天子唐
莊宗時留後曹義金遣使附回鶻以來莊宗拜爲歸
義節度使晉天福五年義金卒子元德立七年沙州
曹元忠瓜州曺元深皆遣使來周世宗以元忠爲歸
義節度使元恭爲瓜州團練使
十一月王鐸爲司徒韋保衡爲司空(新紀)十二月徙李國
昌爲大同防禦使不赴其子克用執雲中防禦使段文
楚(以舊紀修)
解題曰詳見廣明元年解題
唐懿宗皇帝咸通十四年春正月李克用殺段文楚自
稱留後詔太原幽州兵討之(以舊紀莊宗功臣列傳修)三月癸巳迎
佛骨(以新舊紀修)
解題曰宋祁曰人之惑怪神也甚哉若佛者特西域
一槁人耳裸顛露足以乞食自資癯辱其身屏營山
樊行一槩之苦本無求于人徒屬稍稍從之然其言
荒茫漫靡夷幻變現善推不驗無實之事以鬼神死
生貫爲一條據之不疑掊嗜欲棄親屬大抵與黃老
相出入至漢十四葉書入中國蹟夫生人之情以耳
目不際爲竒以不可知爲神以物理之外爲畏以變
化無方爲聖以生而死死復生回復償報歆豔其間
爲或然以賤近貴遠爲憙鞮譯差殊不可研詰華人
之譎誕者又攘莊周列禦寇之說佐其高層累駕騰
直出其表以無上下可加爲勝妄相夸脅而倡其風
於是自天子逮庶人皆震動而祠奉之初王縉以業
緣事佐代宗於是始作内道場晝夜梵唄冀禳寇戎
盂蘭肖祖宗像分供塔廟爲賊臣嘻笑至憲宗世迎
佛骨於鳳翔内之宫中韓愈指言其弊帝怒竄愈瀕
死憲亦弗獲天年幸福而禍無亦左乎懿宗不君精
爽奪迷復蹈前車而覆之興哀無知之場丐庇百解
之&KR1475;以死自誓無有顧藉流淚拜伏雖事宗廟上帝
無以進焉屈萬乘之貴自等於古胡數千載而遠以
身爲殉嗚呼運痑祚殚天告之矣懿不三月而爼唐
德之不競厥有來哉悲夫(朱熹曰歐陽脩排佛就禮法上論程顥程頥止說義)
(理惟宋祁捉得他正贜佛家先偷列子說耳目口鼻心體處有六佛氏即指爲六根又三之爲十八戒皆)
(是中國人以莊列之說文於其間今按魏太武下詔云今胡神皆是前世漢人無頼子弟乞胡之誕言用)
(老莊之虚假附而益之又傅欒對太宗謂佛是胡中桀黠欺誑夷狄漸流中國皆是邪僻小人模寫莊老)
(之言文飾妖幻之教祁盖本乎此)
夏五月南詔䧟黔中(以通鑑修)六月王鐸罷(新紀)秋七月戊寅
帝疾大漸庚辰左右軍中尉劉行深韓文約立少子普
王儼爲皇太子改名儇辛巳帝崩於咸寧殿太子即皇
帝位(以新紀通鑑修)
解題曰改名通鑑不書闕也范質五代通鑑梁李振
謂陜州監軍韓彛範曰懿皇初升遐韓中尉殺長立
幼以利其權遂亂天下今將軍復欲爾耶彛範即文
約孫也懿宗八子僖宗第五餘子新舊書不言其所
終不知所殺者何也事見通鑑
八月丁未追尊母爲皇太后(新紀)韋保衡爲司徒九月貶
爲賀州刺史尋賜死(以稽古錄修)冬十月乙未左僕射蕭倣
爲門下侍郎同平章事(以通鑑修)十二月貶荆南節度使路
巖爲新州刺史尋賜死(以通鑑修)
唐僖宗皇帝乾符元年春二月甲午葬簡陵廟號懿宗
(以通鑑修)趙隠罷華州刺史裴坦爲中書侍郎同平章事夏
五月乙未坦薨刑部尚書劉瞻爲中書侍郎同平章事
秋八月辛未瞻薨兵部侍郎崔彦昭爲中書侍郎同平
章事冬十月劉鄴罷吏部侍郎鄭畋爲兵部侍郎戶部
侍郎盧攜並同平章事(以新紀通鑑修)十一月上尊號改元(以通鑑修)
蕭倣爲司空(新紀)韓允中卒其子節度副使簡自稱魏博
留後尋從之(新紀通鑑修)十二月党項回鶻寇天德軍(新紀)南
詔寇黎雅二州(以新紀修)商州民毆其刺史王樞(以吕祖謙標目修)
是歲濮州人王仙芝尚君長起於長垣(以吕祖謙標目修)
唐僖宗皇帝乾符二年春正月丙戌以天平節度使高
駢爲西川節度使南詔請和(以通鑑新紀修)左軍中尉田令孜
專政請籍商旅(以吕祖謙標目修)三月以韓簡爲節度使狼山
鎮遏使王郢䧟蘇常二州夏五月蕭倣薨(以通鑑修)六月吏
部尚書李蔚爲中書侍郎同平章事(以新紀修)王仙芝等䧟
曹濮二州冤句人黃巢聚衆應之(以吕祖謙標目修)
解題曰范祖禹曰自古賊盗之起國家之敗未有不
由暴賦重歛而民之失職者衆也唐之季世政出閹
尹不惟賦歛割剥復販鬻百物盡奪民利故有私鹽
之盗使民無衣食之資欲不亡其可得乎事見通鑑
盧龍將李茂勲逐張公素自稱留後秋八月以爲節度
使(以新紀通鑑修)冬十月昭義軍將劉廣逐其節度使高湜自
爲留後詔以金吾大將軍曹翔爲節度使(以通鑑修)十二月
以平盧節度使宋威爲招討草賊使(以通鑑修)
唐僖宗皇帝乾符三年春三月李茂勲致仕立其子左
司馬可舉爲盧龍留後(以新紀通鑑修)崔彦昭罷左僕射王鐸
兼門下侍郎同平章事(以通鑑修)夏五月以李可舉爲節度
使(以通鑑修)秋七月宋威大破王仙芝於沂州(以通鑑修)九月乙
亥朔日有食之(新紀)王仙芝䧟汝州冬十一月䧟郢復二
州十二月䧟申光廬夀舒通六州(以新紀修)忠武節度使崔
安潜爲行營都統宫苑使李琢爲招討草賊使(以新紀修)青
滄戍卒逐桂州觀察使李瓉(以通鑑修)
解題曰按方鎮表開耀置桂州管内經略使領桂梧
賀連柳富昭蒙嚴環融古思唐龔治桂州廣德二年
置桂邕都防禦觀察等增領邕管諸州大歷五年罷
邕管諸州八年罷觀察使以諸州隸邕管貞元元年
復置經略使元和元年增領巖州光化三年升靜江
軍節度使
唐僖宗皇帝乾符四年春正月崔彦昭爲司空(新紀)二月
王仙芝䧟鄂州(通鑑)南詔酋龍死子法立(以朱熹綱目修)閏月崔
彦昭罷(以宰相表修)王郢伏誅(以通鑑修)宣武軍節度使王鐸爲
檢校司徒兼門下侍郎同平章事(以新紀修)三月黃巢䧟鄆
沂二州(新紀)夏四月壬申朔日有食之(以通鑑修)陜州軍亂逐
其觀察使崔碣(以新紀修)六月王鐸爲司徒(新紀)賊帥柳彦璋
䧟江州(以通鑑修)秋九月王仙芝䧟隨州(通鑑)冬十月河中軍
亂逐其節度使劉侔(以新紀修)十一月王仙芝使尚君長請
降宋威殺之(以新紀修)十二月柳彦璋伏誅(以新紀修)
唐僖宗皇帝乾符五年春正月丁酉朔王仙芝䧟江陵
外郛(新紀)招討草賊副使曾元裕大破王仙芝於申州以
爲招討使宋威罷(以新紀修)
解題曰胡寅曰僖宗諸相幸有鄭畋若專守其策賊
必可平矣雖然秦有趙高而後關東兵起漢有十常
侍而後黃巾賊作正使畋計得行芝巢破滅而田令
孜在内畋獨且奈何哉亦必亡而已矣事見通鑑
二月李克用䧟遮虜軍(以新紀修)
解題曰按舊史列傳昭義李鈞充招討使太原幽州
赫連鐸攻蔚州國昌(本文作獻祖)禦之克用(本文作武皇)以一
軍南抵遮虜城拒李鈞實錄太祖紀年錄大順元年
閏月幽州李匡威下蔚州赫連鐸引吐蕃黠戛斯之
衆寇北鄙攻遮虜軍克用營渾河川戰於樂安鎮破
之則遮虜軍當在雲中之南岢嵐之北竇苹音訓謂
即漢遮虜障彼在甘州非此也
王仙芝伏誅其黨䧟洪州(以新紀通鑑修)黃巢䧟沂濮二州(以通)
(鑑修)三月湖南軍亂逐其觀察使崔瑾(以新紀修)黃巢䧟虔吉
等州(以通鑑修)崔安潜罷都統(新紀)夏四月以李國昌爲大
同節度使(以通鑑修)詔河南貸商旅富人錢榖除官有差(朱熹)
(綱目)五月丁酉鄭畋盧攜罷戶部侍郎豆盧瑑爲兵部侍
郎吏部侍郎崔沆爲戶部侍郎同平章事(以新紀修)六月以
荆南節度使高駢爲鎮海節度使(以通鑑修)秋八月黃巢䧟
杭州(新紀)九月李蔚罷吏部尚書鄭從謙爲中書侍郎同
平章事(以新紀修)黃巢䧟越州(新紀)冬十月詔昭義節度使李
鈞及李可舉討李國昌十一月丁未以河東宣慰使崔
季康爲河東節度代北招討使(以新紀修)十二月甲戌黃巢
䧟福州(新紀)庚辰崔季康李鈞及李克用戰于洪谷大敗
鈞死之(以新紀通鑑修)
解題曰洪谷在今岢嵐軍東十餘里接契丹界
是歲天平節度使張裼卒衙將崔君裕自知州事
唐僖宗皇帝乾符六年春正月高駢遣將擊黃巢屢破
之巢趣廣南以駢爲江淮鹽鐵轉運使(以新舊紀列傳修)
解題曰按新史列傳巢南䧟廣州駢建遣張隣以兵
五千屯郴扼賊西路留後王重任以兵八千並海進
援循潮自將萬人繇大庾擊賊廣州且請起荆南王
鐸兵三萬壁桂永以邕管兵五千壁端州則賊無遺
類餘見通鑑胡寅曰高駢所建良策也而朝廷不從
由崔沆豆盧瑑昧於制勝之道耳爲宰相而不知兵
輕用人國以致傾危安得專歸罪於北司哉凡人才
氣當及其鋒而用之高駢既不得所請又移鎮淮南
知朝廷不足禀畏其精銳亦自銷耎不復能振矣
二月甲戌河東軍亂殺崔季康(以新紀修)三月淄州刺史曹
全晸平崔君裕(以通鑑修)夏四月庚申朔日有食之(通鑑)以王
鐸爲荆南節度使南面招討都統(以新紀修)秋九月黃巢䧟
廣州冬十月以高駢爲淮南節度使鹽鐵轉運使(以通鑑修)
閏十月黃巢䧟潭澧二州王鐸奔㐮陽其守將劉漢宏
大掠北歸(以朱熹綱目修)十一月丙辰兩日並出而鬭(新紀)黃巢
陷江陵山南東道節度使劉巨容大破之於荆門
縱賊不追巢䧟鄂池等州(以新紀修)十二月王鐸罷兵部尚
書盧攜爲門下侍郎同平章事(以新紀修)
大事記續編卷六十八
