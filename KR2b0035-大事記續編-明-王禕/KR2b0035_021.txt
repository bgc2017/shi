大事記續編卷二十一明王褘撰
(漢昭烈皇帝章武元年年吳王孫權元年魏高祖文皇帝黃初二)
解題曰朱熹曰自古亦有無綂時如周亡之後秦未
帝之前三國六朝五代天下分裂不能相君臣此謂
無綂司馬光編年書止合書甲子而附年號於其下
如蜀建興年魏黃初年吳黃武年方是今按通鑑綱
目乃以劉備接漢綂又似抑揚太過故用無綂之例
書之
春三月魏以秘書令劉放為中書監秘書丞孫資為中
書令掌機密(以魏傳修)
解題曰杜佑通典後漢尚書為機衡之任尚書郎直
宿建禮門為誥令曹公為魏王置秘書令典尚書奏
事則秘書之職近密尚書之職疎遠魏文改秘書為
中書歴代相沿而後漢尚書郎非今之尚書郎乃中
書舍人也按魏書羣臣永寧宫奏中書監令之班微
耳而得掌機事自是宰相始得以他官參掌荀勖為
中書監侍中毗贊朝政張華為中書令劉卞謂其居
阿衡之地殷浩為揚州刺史而參綜朝權皆此類也
唐侍中尚書令中書令為真宰相其以他官參掌者
則有同中書門下三品及平章事知政事參知政事
參與政事之名或至十數人同時為之體綂不正蓋
肇於此(朱熹曰曹操開魏王府未敢即擬朝廷建官但置秘書令丕既篡漢始改為中書監)
魏復五銖錢(以魏紀修)夏四月丙午漢中王備即漢帝位改
元以諸葛亮為丞相許靖為司徒立宗廟祫祭高皇以
下(以蜀傳修)
解題曰太傅許靖安漢將軍糜竺軍師將軍諸葛亮
太常頼恭等上言今上無天子海内惶惶靡所式仰
羣下前後上書者八百餘人咸稱述符瑞圖䜟間黃
龍見武陽赤水九日乃去又前圍襄陽襄陽男子獻
玉璽衍潛漢水漢者高祖本所起定天下之國號也
大王襲先帝軌跡亦興於漢中也(曹氏既篡主漢祚者舍先主奚屬而)
(羣臣勸䟽稱說符瑞反覆詳複儼如光武即位之時甚矣貽謀之不可不謹也)伏惟大王出
自孝景皇帝中山靖王之胄夲枝百世宜即帝位以
纂二祖紹嗣昭穆前部司馬費詩上䟽曰殿下以曹
操父子偪主篡位故乃羈旅萬里糾合士衆將以討
賊今大敵未克而自立恐人心疑惑昔高祖與楚約
先破秦者王及已入關猶逡巡不敢當况今殿下未
出門庭耶由是忤指(時中夏人情未一聞備在蜀四方延頸而備銳意即真劉巴以)
(為如此示天下不廣且欲緩之與主簿雍茂諫備以他事殺茂吕祖謙曰費詩之議不達時變漢綂既絶)
(昭烈安得不承之非高祖之時比也)餘見通鑑裴松之曰先主雖云出
自孝景而世數悠遠昭穆難明既紹漢祚不知以何
帝為元祖以立親廟於時英賢作輔儒生在官宗廟
制度必有憲章而載記闕略良可恨哉
孫權徙都武昌(以通鑑目錄修)五月漢主立夫人吳氏為皇后
子禪為皇太子(以蜀傳修)
解題曰劉瑁納后瑁死后寡居羣下勸先主聘后先
主疑與瑁同族法正進曰論其親疎何與晉文之於
子圉乎於是納為夫人習鑿齒曰婚姻人倫之始王
化之夲匹夫猶不可以無禮况人君乎晉文廢禮行
權以濟其業非無故而違禮教者也先主無權事之
偪而引前失以為譬非𨗳其君以堯舜之道者從之
過矣
吳立子登為太子(以吳書修)
解題曰按吳立登為太子選置師傅銓簡賓友於是
諸葛恪張休顧譚陳表等入侍講詩書出從騎射登
與恪等或同輿而載或共帳而寐登為皇太子恪為
左輔休為右弼譚為輔正表為翼正東宫號為多士
史記楚子熊繹魯公伯禽衞康叔子平齊太公子伋
俱事成王權用諸葛張顧諸賢侍太子蓋有得於三
代之意矣餘見通鑑
六月甲辰魏祀太祖於建始殿如家人禮(以魏傳修)
解題曰以宗廟未成躬執饋奠如家人之禮
丁卯魏殺夫人甄氏(以通鑑修)戊辰晦日有食之魏詔勿劾
三公(以魏紀修)漢車騎將軍張飛為其下所殺(以蜀傳修)秋七月漢
主帥師擊孫權權請和不許和以將軍陸遜為大都督
拒之(以通鑑修)魏築凌雲臺(以通鑑修)八月孫權稱臣於魏歸于
禁等丁巳魏封權為吳王加九錫(以通鑑目錄修)
解題曰魏略孫權聞魏受禪備稱帝乃呼問知星者
已分野中星氣何如遂有僣意而以位次尚少無以
威衆又欲先卑而後踞之為卑則可以假寵後踞則
必致討然後可以怒衆衆怒然後可以自大故深絕
蜀而專事魏餘見通鑑
吳城武昌(以吳傳修)冬十月魏罷五銖錢(朱熹綱目)十一月魏遣
使求香犀珠貝於吳(以吕祖謙標目修)時烏桓浸衰鮮卑強盛
魏置護鮮卑烏桓二校尉(以吕祖謙標目修)
(漢昭烈皇帝章武二年年吳王黃武元年魏高祖文皇帝黃初三)春正月丙寅
朔日有食之(魏紀)魏詔選士不限年(以通鑑目錄修)二月魏復通
西域(以吕祖謙標目修)漢主進軍夷道猇亭使將軍黃權督江
北軍(以蜀傳修)
閏六月陸遜大破漢軍漢主走吳以遜領荆州牧(以蜀吳傳修)
觧題曰遜遣將軍李異謝旌等將三千人攻蜀將詹
晏陳鳳異將水軍旌將步兵斷絶險要即破晏等生
降得鳳文攻房陵太守鄧輔南鄕太守郭睦大破之
秭歸大姓文布鄧凱等合夷兵數千人首尾西方遜
復部旌討破布凱前後斬獲招納凡數萬計諸葛亮
與尚書令法正好尚不同以公相取亮每竒正智術
漢主將東征孫權臣多諫不從大軍敗績還住白帝
亮歎曰孝直若在則能制主上令不東行就復東行
必不傾危矣餘見通鑑朱熹曰先主東征孔眀略不
見之議論事敗之後方追恨孝直之不在得君如孔
眀猶有不能盡言者乎
秋八月黃權降魏(以通鑑修)九月甲午魏詔群臣不得奏事
太后后族不得輔政(以魏紀修)十一月庚申晦日有食之春
二月魏軍還三月漢主召諸葛亮與尚書令李平受遺
夏四月殂于永安宫五月太子禪即皇帝位尊皇后曰皇
太后改元封亮為武鄉侯領益州牧(以蜀傳修)
解題曰先主病篤召亮於成都属以後事謂亮曰若
嗣子可輔輔之如其不才君可自取亮涕泣曰臣敢
不竭股肱之力效忠貞之節繼之以死遺詔勑後主
曰人五十不稱夭年已六十有餘何所復恨不復自
傷但以卿兄弟為念勉之勿以惡小而為之勿以善
小而不為惟賢惟德能服於人汝父德薄勿效之可
讀漢書禮記閒暇歴觀諸子及六韜商君書(先主師友學問後世)
(帝王鮮及然臨終教太子讀書之法不及論語經書其夲領欠闕多矣)益人意智聞丞
相為寫申韓管子六通(亮嘗自比管樂其所學亦於此可見)已畢未送
可自更求聞達臨終呼魯王與語吾亡之後汝兄弟
父事丞相今卿與丞相共事而已亮上言於後主曰
遺詔事惟太宗動容損益百寮發哀滿三日除服到
喪期復如禮其郡國太守相都尉縣令長三日便除
服臣請宣下奉行(永安宫在䕫州)餘見通鑑(張拭曰亮之於學為未足者知)
(有未至也知有未至則心為未盡未能盡其心則於天下之事物有所不能徧該而一以貫之也開國建)
(后大事也而奉册所立者乃亡國之宗婦以日易月後世之大失也而冡宰所贊者乃因繆之禮茲可見)
(其學之未至歟)陳夀評曰先主之強毅寬厚知人待士蓋有
高祖之風英雄之氣焉及其舉國託孤於諸葛亮而
心神無貳(葉適曰道得出司馬遷不能過也)誠君臣之至公古今之
盛軌也機權幹略不逮魏武是以基宇亦狹然折而
不撓終不為下者抑揆彼之量必不容己非唯競利
且以避害云爾又曰禮國君繼體踰年改元而章武
之三年則革稱建興考之古義體禮為違又國不置
史注記無官是以行事多遺灾異靡書諸葛亮雖達
於為政凡此之類猶有未周焉(胡寅曰或謂昭烈知禪不才不能保孔明)
(之必與禪也故於臨終正言冀亮德已而不忍取嗚呼可謂以小人之腹度君子之心矣玄德磊磊落落)
(與孔明兼君臣師友之契三代已還未見其比夫豈以欺詐相待如市道之為乎曹操名為英雄攷其心)
(事乃真小人爾雖暴戾強伉殺人不忌至其病亡伊嬰涕泣留連妾婦平生姦偽死乃盡見方之玄德治)
(命無一語及私其相去豈不遠哉玄德天資既高克己亦力其從鄭康成盧植學問弘益多矣)
六月漢益州耆帥雍闓反(以通鑑修)秋九月漢尚書鄧芝聘
吴吴遂絕魏(以通鑑修)
解題曰亮遣使聘吴因結和親遂為與國亮集曰是
歲魏司徒華歆司空王朗等各有書與亮陳天命人
事欲使舉國稱藩亮不報書作正議曰世祖創迹舊
基奮羸卒數千摧莽強旅四十餘萬於昆陽之郊夫
據道討淫不在衆寡軍誡曰萬人必死横行天下昔
軒轅整卒數萬制四方定海内况以數十萬之衆據
正道而臨有罪可得干擬者哉餘見通鑑
是歲漢立妃張氏為皇后(以通鑑修)魏徵處士管寧為太中
大夫不受(以魏傳修)
(漢安樂思公建興二年年吴王黃武三年魏高祖文皇帝黃初五)夏四月魏立
太學(以舉要歷補遺修)吴輔義中郎將張温聘漢(以吴傳修)秋七月
魏主如許昌八月以舟師伐吴九月至廣陵而還(以魏紀吴)
(傳修)
解題曰魏文帝出廣陵吳人臨江孫權令趙達筭之
達曰曹丕走矣然吳衰庚子計五十八年權曰今日之憂
不暇及子孫觀權此言豈有混一之志哉餘見通鑑
吴殺尚書暨豔即徐彪廢張温(以通鑑修)
解題曰(暨音揭)將軍駱統表理張温曰温洪雅之素英
秀之德文章之采論温才則可惜言罪則可恕權不
納餘見通鑑宋祁曰曹操忌孔融崔琰殺之操之宇
為弗裕矣孫權引殺融為比而斥虞翻誅張温權之
量又下矣待賢少忌唯劉備為綽綽
冬十一月戊申晦日有食之(以通鑑修)
(漢安樂思公建興三年年吴王黃武四年魏高祖文皇帝黃初六)春三月魏并
州刺史梁習討鮮卑軻比能大破之(以魏紀修)漢諸葛亮討
雍闓(以蜀傳修)魏主為舟師夏五月戊申至譙(以魏紀通鑑修)六月
吴以太常顧雍為丞相(以吴傳修)
解題曰初權當置丞相衆議歸張昭權曰方今多事職
大者責重非所以優之也孫邵卒百寮復舉昭權曰孤
豈為子布有愛顧丞相事煩而此公性剛所言不從怨
咎將興非所以益之也乃用雍餘見通鑑陳亮曰昔吴
起與田文論功至主少國疑大臣未親百姓未附之際
吴起屈焉桓王属大皇於張昭更以周瑜遺之後瑜驅
馳於顛危之際昭遂廢不用何哉江東雖定而國輕矣
秋七月諸葛亮平雍闓(以蜀傳修)
解題曰益州永昌牂柯越嶲南中四郡皆平南中蓋昔
夷越之地滇濮句町夜郎榆葉桐師舊堂侯王國以
十數益州故滇池國今姚州之地漢武帝置郡東漢明
帝分置永昌郡古哀牢國也牂柯故且蘭今珍承溱
費西高州之地漢武帝置郡越嶲今黎雅敘三州及姚
嶲州之地漢武帝置郡亮平四郡改益州為建寕郡
别立益州郡後改為晉寧郡分建寧越嶲置雲南郡
又分建寧牂柯置興古郡事見通鑑(魏了翁曰瀘水始於西南徼外)
(吐蕃之地曲羅東下三百里又東注於三重瀘又東為西瀘水縣又東北會孫水嶲水又北會大渡水其)
(支分為朱提水若水芊官水渑水淹水咸會於越嶲郡之馬湖縣由東北至僰道縣入江諸葛道所從出)
冬十月魏主至廣陵而還(以魏紀修)十二月吴鄱陽賊彭綺反(以吴傳修)
(漢安樂思公建興四年年吴王黃武五年魏高祖文皇帝黃初七)夏四月魏殺
治書執法鮑勛(以吕祖謙標目修)五月魏立子平原王叡為皇
太子丙辰召中軍大將軍曹真鎮軍大將軍陳群征東
大將軍曹休撫軍大將軍司馬懿受遺輔政丁巳魏主
殂太子叡即皇帝位尊皇太后曰太皇太后皇后曰皇
太后追謚甄夫人曰文昭皇后(以魏紀修)
解題曰按晉書夲紀懿内忌而外寬猜忌多權變魏
武察懿有䧺豪志聞有狼顧相欲騐之乃召使行前
令反顧面正後而身不動因謂太子丕曰司馬懿非
人臣也必預汝家事太子素與懿善每相全佑故免
懿於是勤於吏職夜以忘寢至於芻牧之間悉皆臨
履由是魏武意遂安餘見通鑑天之禍敗人之國家
也豈人之所能為哉以魏武之猜䧺逆睹司馬不臣
之迹吚嚶以告其子而丕故忘之擁護全佑任之託
孤於是懿窺伺間便忽起而搤其吭曹氏不血食矣
味孟子反爾之言察老氏好還之戒天實為之於丕
何尤哉(蕭方三十國春秋魏武王為司空辟高祖高祖以漢祚將衰不欲屈節曹氏辭以風痺不)
(能起居武王使往微伺之高祖卧不動又遣親信令史微服於高祖門外樹隂下息時七月七日高祖曝)
(書令史竊知與相聞求共飲避暑遂坐談圍棋殺雞為餅令史還具說重辟之制行者曰若復不就便可)
(收之高祖懼而應命乃共談軍國之務盡日乃出又云高祖辭以風痺不能起居曝書遇雨高祖收書惟)
(一婢見高祖起懼言語洩漏張夫人乃手殺婢而白執爨焉今晉書帝紀列傳夲此稍加櫽括夫惟婢見)
(其起則不應為令史所知令史既知之則所見不止一婢自相牴牾懿齒少名微豈為異日䧺豪之地魏)
(武何所見而遽憚之至此殆史臣及當時佞諛者誇其素美遂至千辭以述耳未必有此事也)
秋八月吳王權攻魏江夏遣將圍石陽尋退(以吴傳修)
觧題曰自是吳之有事于魏東不出合肥夀春西不
過襄陽江夏而已殷扎嘗請權大舉謂若不悉軍動衆循
前輕舉則民疲威消時往力竭彼盖知之矣餘見通鑑
春正月吳獲彭綺三月漢下詔伐魏諸葛亮屯漢中
觧題曰亮上䟽曰先帝創業未半而中道崩殂今天
下三分益州疲弊此誠危急存亡之秋也然侍衛之臣
不懈扵内忠良之士立身於外者盖追先帝之殊遇欲報
之於陛下也誠宜開張聖德以光先帝遺德恢弘志士
之氣不宜妄自菲薄引喻以塞忠諫之路也宫中府中
俱為一體陟罰臧否不宜異同若有作姦犯科及為忠善者宜
付有司論其刑賞以昭陛下平明之理不宜偏私使
内外異法也侍中郭攸之費禕侍郎董允等(攸之南陽人廖)
(立謂李郃等曰中郎郭演長從人者耳不足與經大事而作侍中蓋指攸之也)此皆良實志
慮忠純是以先帝簡拔以遺陛下愚以為宫中之事
事無大小悉以咨之然後施行必能禆補闕漏有所
廣益(案允傳亮慮后主富於春秋朱紫難别以允秉心公亮欲任以宫省之事攸之性素和順偹員)
(而已獻納之任允皆專之甚盡匡救之理後主常欲采擇以充後宫允以為嬪嬙已具不宜增益終執不)
(聽後主益嚴憚之)將軍向寵性行淑均曉暢軍事試用於昔
日先帝稱之曰能是以衆議舉寵為督(寵為牙門將秭歸之敗寵)
(營特完後為中即督典宿衞兵)愚以為營中之事悉以咨之必能使
行陳和睦優劣得所親賢臣遠小人此先漢所以興
隆也親小人遠賢臣此後漢所以傾頽也先帝在時
每與臣論此事未嘗不歎息痛恨於桓靈也侍中尚
書長史參軍此悉貞良死節之臣願陛下親之信之
則漢室之隆可計日而待也(亮於郭攸之費禕董允則曰良實忠純於向寵)
(則曰性行淑均於長史參軍則曰貞良死節之臣至於智謀變詐宕蕩之士皆所不取蓋良實忠純則誠)
(於報國而不涉於虚誕均淑則公於謀國而不涉於偏黨端良而有敢死之節則忠勇奮發而無避事之)
(嫌亮之取人亦異乎後世所取矣)臣夲布衣躬耕南陽苟全性命於
亂世不求聞達於諸侯先帝不以臣卑鄙猥自枉屈
三顧臣於草廬之中諮臣以當世之務由是感激遂
許先帝以驅馳後值傾覆受任於敗軍之際奉命於
危難之間爾來二十有一年矣先帝知臣謹慎故臨崩
寄臣以大事也受命已来夙夜憂歎恐付託不效以
傷先帝之眀故五月渡瀘深入不毛(案瀘州瀘川縣有瀘岸高三千)
(丈地多瘴氣三四經之必死五月則無害)今南方已定兵甲已足當奬率
三軍北定中原庶竭駑鈍攘除姦凶興復漢室還於舊
都此臣所以報先帝而忠陛下之職分也至於斟酌
損益進盡忠言則攸之禕允之任也願陛下託臣以
討賊興復之效不效則治臣之罪以告先帝之靈若無興德
之言責攸之禕允等之慢以彰其咎陛下亦宜自謀以諮諏
善道察納雅言深追先帝遺詔臣不勝受恩感激今
當遠離臨表涕零不知所言(蘇軾曰出師表簡而盡直而不肆與伊訓說命)
(表裏亮謀取益州日月之食也至是則人皆仰之不復論前事矣陳亮曰初漢置御史大夫下丞相一等)
(其後武帝游晏後庭侍中中書令多以宦者為之成帝始更用士人中興雖置三公而臺閤專國命矣昭)
(烈在蜀國政歸丞相其侍中中書令尚書令有所謂僕射黃門侍郎者更為輔導天子之官諸葛亮以大)
(公之道一整紀綱明白洞達民用其情方連歲出師而平世之文未遑具舉是以條章多闕非獨記註之)
(失也論者稱其兵出之日天下震動而人心不憂死生成敗要何足論王者之不作天猶以為未疎哉)
夏四月乙亥魏復行五銖錢(以通鑑修)
解題曰葉適曰黃初五銖錢未幾以穀貴罷至是始
復行然則建安中物踊但用榖帛非若王莽日改幣
而禁挾錢也幣與物相權從古而然雖操猜詐百出
不敢用異說後世以有限逐無涯自坐窮處遂無策矣
甲申魏初營洛陽宗廟(以魏紀修)冬十一月魏立貴嬪毛氏
為皇后(以魏紀修)十二月孟達復降漢魏都督荆豫州軍事
司馬懿帥師襲之(以魏紀修)
解題曰降人李鴻詣諸葛亮曰間過孟達許適見王
冲從南來言眀公切齒於達欲誅達妻子頼先主不
聽耳達曰諸葛亮見顧有夲末終不爾也不信冲言
委仰明公無復己巳亮欲誘達以為外援與達書達
得書數相交通辭欲叛魏魏遣司馬懿征之即斬滅
達亮亦以達無款誠之心故不救助也餘見通鑑
(漢安樂思公建興六年年吴王黃武七年魏烈祖明皇帝太和二)春正月魏平
孟達(以通鑑修)漢諸葛亮出祁山降天水南安安定魏遣大
將軍曹真禦之二月魏主如長安亮参軍馬謖與魏將
軍張郃戰於街亭敗績亮誅謖自貶為右將軍(以蜀傳通鑑修)
解題曰夏侯楙鎮長安亮於南鄭與羣下計議督前
部領丞相司馬魏延曰聞夏侯楙少主婿也怯而無
謀(魏略曰楙為安西將軍持節承夏侯淵處都督關中性無武略而好治生多畜伎妾)今假延
精兵五千直從褎中循秦嶺而東當子午而北(子午谷在)
(長安萬年縣出洋州真符縣北魏張郃攻漢中劉欽伐蜀晉司馬勲伐秦皆出入子午道)不過十
日可到長安楙聞延奄至必乘船逃走長安中惟有
御史亰兆太守耳横門邸閣與散民之穀足周食也
比東方相合聚尚二十許日而公從斜谷來必足以
達如此則一舉而咸陽以西可定矣亮以為此縣危
不如安從坦道可以平取隴右十全必克而無虞故
不用延計(從魏李苗每讀蜀書見魏延請出長安諸葛不許歎息謂亮無竒計苗未足以語此)
(也)亮揚聲由斜谷道取郿(縣屬鳳翔府當斜谷口)使趙雲鄧芝
為疑軍據箕谷(在鳳翔府寳雞縣東南)魏大將軍曹真舉衆拒
之(曹操經營四方多躬臨之操死而曹真曹仁曹休之徒接跡受事故不敢委之他人也)亮率
諸軍攻祁山(在今西和州長道縣東十里水經注漢陽西南有祁山九州之名阻天下之竒)
(峻)戎陣整齊賞罰肅而號令明南安(今鞏州之地)天水安
定叛魏應亮關中響應魏帝西鎮長安命張郃拒亮
亮使參軍馬謖督諸軍在前(張栻曰謖議論與孔明略相似其才非不可用)
(置之帷幄則可為將帥則違其才孔明使之為前鋒不能無小差)與郃戰於街亭(在秦)
(州隴城縣東北六十里俗名漢街城)謖違亮節度依阻南山不下據城
郃絶其汲道擊大破之亮拔西縣千餘家虜姜維還
於漢中(漢隴西郡西縣在今秦州清水縣今興元府西縣有諸葛亮城蓋亮還漢中築此以處之)
蜀人皆賀亮亮顔色愀然有戚容謝曰普天之下莫
非漢氏國家威力未舉使百姓困於豺狼之吻一夫
有死皆亮之罪以此相賀能不為愧(觀此數語亮真可為王者之佐)
(矣)趙雲鄧芝兵弱敵強失於箕谷然歛衆固守不至
大敗(水經注褒水西北出衙嶺山東南逕大石門歴故棧道下谷諸葛亮與瑾書云趙子龍退軍燒)
(壊赤崖以北閤道緣谷一百餘里又云子龍伯苗一戍赤崖屯田一戍崖口但得緣崖與伯苗相聞而已)
戮謖以謝衆上䟽曰臣以弱才叨竊非據不能訓章
明法臨事而懼至有街亭違命之闕箕谷不戒之失
咎皆在臣授任無方臣明不知人䘏事多闇春秋責
帥臣職是當請自貶三等以督厥咎餘見通鑑(或問亮始)
(出隴右南安天水安定應之若速進則三郡非中國之有也而亮徐行不進既而官兵上隴三郡復反亮)
(失此機何也袁暐曰蜀兵輕銳良將少亮始出未知中國強弱是以嘗而疑之且大會者不求近功所以)
(不進也曰何以知其疑也曰亮勇而能鬭三郡反而不速應此其疑徵也曰何以知其勇而能鬭曰亮之)
(在街亭也前軍大破亮屯去數里不救官兵相接又徐行此其勇也亮之行軍安静而堅重安静則易動)
(堅重則可以進退亮法令明賞罰信士卒用命赴險而不顧此所以能鬭也)
夏吳鄱陽太守周魴誘魏揚州牧曹休向晥秋八月吳
王權至晥以陸遜為大都督大破休於石亭(以魏紀吳傳修)
解題曰曹休將步騎十萬至晥城以迎魴時吳以陸
遜為元帥全琮朱桓為左右督各督三萬人擊休休
知見欺當引軍還自負衆盛邀於一戰桓進計曰休
本以親戚見任非智勇名將也今戰必敗敗必走當
由夾石挂車(夾石在今安慶府桐城縣挂車鎮在其西)此兩道皆險阨若
以萬兵柴路則彼衆可盡而休可生虜臣請將所部
以斷之若蒙天威得以休自效便可乘勝長驅進取
壽春割有淮南以規許洛此萬世一時不可失也權
先與陸遜議遜以為不可不施行遜自為中部朱桓
全琮為左右翼三道俱進果衝休伏兵因驅走之追
亡逐北徑至夾石斬獲萬餘牛馬騾驢車乘萬兩軍
資器械略盡魏豫州刺史賈逵與休合進度休深入
必敗乃部署諸將水陸並進行二百里得生賊言休
戰敗權遣兵斷夾石諸將不知所為或欲待後軍逵
兼道進軍多設旗鼓為疑兵吴軍遂退逵據夾石以
兵糧給休休軍乃振餘見通鑑此一役也吴可以大
得志而固失之豈陸遜耻其謀之不已出而致然歟
推此心以往其害事大矣(石亭在今安慶府睆口)
冬十二月漢諸葛亮出散關圍魏陳倉不克退斬魏追
將王雙(以通鑑修)
解題曰亮聞孫權破曹休魏兵東下關中虛弱上言
曰先帝慮漢賊不兩立王業不偏安故託臣以討賊
也以先帝之明量臣之才故知臣伐賊才弱敵強也
然不伐賊王業亦亡惟坐而待亡孰與伐之是故託
臣而弗疑也臣受命之日寢不安席食不甘味思惟
北征宜先入南故五月渡瀘深入不毛并日而食臣
非不自惜也顧王業不可得偏全於蜀故冐危難以
奉先帝之遺意也而議者謂為非計今賊適疲於西
又務於東兵法乘勞此進趨之時也夫難平者事也
昔先帝敗軍於楚當此時曹操拊手謂天下已定然
後先帝東連吴越西取巴蜀舉兵北征夏侯授首此
操之失計而漢事將成也然後吴更違盟關羽毁敗
秭歸蹉跌曹丕稱帝凡事如是難可逆見臣鞠躬盡
力死而後已至於成敗利鈍非臣之愚所能逆睹也
張栻曰三代衰五霸起而功利之說盈天下謀國者不復
知正誼明道之為貴三老董公獨得宏綱以告漢高
帝猶未能盡其用也孔明當漢祚之季乃能執其機
而用之其言曰漢賊不兩立臣鞠躬盡力死而後已
此夏少康四十年經營宗祀而卒以配天之本心也孔明
可謂有正大之體矣餘見通鑑(鳳翔府寶雞縣有陳倉故城大散關在寶雞縣西)
魏遼東太守公孫恭兄子淵篡恭自立(以魏紀修)
(漢安樂思公建興七年年吴大皇帝黃龍元年魏烈祖明皇帝太和三)春漢諸
葛亮遣將定魏武都隂平二郡復為丞相(以蜀傳通鑑修)
解題曰隂平今文龍州之地
夏四月丙申吴王權即皇帝位改元追尊考妣為帝后
立王太子登為皇太子(以吴書修)
解題曰宋庠紀年通譜改元以恊瑞黃龍本漢宣帝
號再用舊元始於此
六月漢遣衞尉陳震使吴吴主與盟約中分天下(以吴蜀列)
(傳修)
解題曰豫青徐幽属吴兖冀并涼属魏其司州之土
以凾谷關為界杜佑通典魏據中原有州十二司隸
荆豫兖青徐凉秦冀幽并揚雍有郡國六十八東自
廣陵壽春合肥沔口(建安十五年文聘為太守吴頻攻不拔青龍後属吴即漢陽軍)
西陽(黃初中滿寵今將守之)襄陽重兵以備吳西自隴西南安
祁山漢陽陳倉(諸葛亮攻陳倉不拔縣東二十里故城)重兵以備蜀蜀
主全制巴蜀置益梁二州有郡二十二以漢中興勢
白帝為重鎮吴主北據江南盡海置交廣荆郢揚五
州有郡四十有三以建平(黃武初破蜀後得之)西陵樂鄉(建衡三年)
(陸抗築)武昌晥城(晥音患)牛渚圻(天紀末何植守之)濡湏並為重
鎮其後得沔口(嘉禾後陸遜諸葛瑾屯守)邾城(今齊安郡東西界臨江與武昌對)
廣陵
魏主追尊高祖考妣為帝后(以魏紀修)秋七月魏詔後嗣由
諸侯入奉大綂者不得顧私親(以通鑑修)九月吴遷都建業
使上大將軍陸遜輔太子登於武昌(以吴傳修)
解題曰按江表𫝊初權在武昌欲遷都建業而慮水
道沂流二千里一旦有警不相赴及以此懷疑及至
夏口大會百官議之或陳宜立柵於夏口或言宜重
設鐡鎻權皆以為非計張梁為小將越席而進曰今
宜明樹賞罰之信遣將入沔與敵爭利形勢既成彼
不敢干也使武昌有精兵萬人付智略者任將常使
嚴整一旦有警應聲相赴作甘水城輕艦數十諸所
宜用皆使備具如此開門延敵敵自不來矣權以梁
計為得權大會將相文武特謂嚴畯曰孤昔歎魯子
敬比鄧禹吕子衡方吴漢聞卿諸人未平此論今定
云何畯退席曰臣未解指趣權曰昔鄧仲華初見光
武時受更始使撫河北耳未有帝王之志也禹勸之
以復漢業是禹開初議之端矣子敬英爽有殊略孤
與一語便及大計與禹稍似吕子衡忠篤亮直性雖
如奢然以憂公為先不足為損避袁術自歸於兄兄
作大將别領部曲故憂兄事乞為都督辦護修整加
之恪勤與漢相類皆有指趣非孤私之也畯乃服
冬十月魏置聽訟觀又詔司空陳羣等刪律(以魏紀傳修)
解題曰肉刑之議陳羣父子發之也自曹操以來屢
議施行特迫於軍事不果耳今因衞覬之請刪約漢
律而使羣輩尸其事不知所謂於正律為增於旁章
科令為省者果得聖主制刑之意否耶至晉而又定
律矣事見通鑑
十一月魏宗廟成迎主於鄴(以魏紀修)
解題曰裴松之曰按黃初四年有司奏立二廟太皇
帝大長秋與文帝之高祖共一廟特立武帝廟百世
不毁今此無高祖神主蓋以親盡毁也此則魏初唯
立親廟祀四室而已至景初元年始定七廟之制
十一月漢築漢樂二城(以通鑑修)
解題曰通鑑築漢城於沔陽樂城於成固今興元府
成固縣蜀曰樂城有南北城相對興元府西縣即古
沔陽有西樂城周三十里常璩華陽國志蜀以沔陽
為漢城城固為樂城史容曰漢樂二城皆在成固故
沔陽自號西樂城
魏黃門侍郎杜恕論刺史不宜領兵(以魏傳修)
解題曰時公卿以下大議損益恕以為古之刺史奉
宣六條以清淨為名威風著稱今可勿令領兵以專
民事俄而鎮北將軍吕昭又領冀州乃上䟽曰大魏
奄有十州之地而承喪亂之弊計其戶口不如往昔
一州之民今荆揚青徐幽并雍凉緣邊諸州皆有兵
矣其所恃内充府庫外制四夷者惟兖豫司冀而已
臣前以州郡典兵則專心軍功不勤民事宜别置將
守以盡治理之務而陛下復以冀州寵秩吕昭冀州
戶口最多墾闢又有桑棗之饒國家徵求之府誠不
當復任以兵事也夫天下猶人之體腹心充滿四支
雖病終無大患今兖豫司冀亦天下之腹心也實願
四州之牧守獨修務本之業以堪四支之重(司馬懿為曹操)
(主簿以為天下土崩之勢由郡國無蒐狩習戰之備故也可令州郡並置兵外備四夷内威不軌杜佑曰)
(曰晉太康中都督知軍事刺史治民各用人惠帝末乃并任非要州則單為刺史)
(漢安樂思公建興八年年吴大皇帝黃龍二年魏烈祖明皇帝太和四)春正月
吴遣將浮海求夷洲亶洲陸遜等諫不聽(以吴傳修)
解題曰浮海求夷洲亶洲求馬遼東求珠崖儋耳吴
之勢亦有所局矣(後漢東夷傳會稽海外有夷州及亶州傳言秦始皇遣徐福將童男)
(女入海求蓬萊神仙不得徐福遂止此洲沈瑩臨海水土志夷州在臨海東南二千里)
二月魏立郎吏課試法尚書諸葛誕中書郎鄧颺等以
浮誕免官(以通鑑修)夏六月戊子魏太皇太后殂(以魏紀修)秋七
月魏大司馬曹真大將軍司馬懿伐漢漢諸葛亮待之
於成固赤阪九月真等還(以魏紀蜀傳修)
解題曰魏使司馬懿由西城張郃由子午曹真由斜
谷欲攻漢中諸葛亮待之於成固赤坂餘見通鑑按
通典洋州西鄉興道洋源縣皆漢成固縣地非今興
元府成固也赤坂在今洋州東龍亭山當子午谷路
是歲漢督前部魏延破魏雍州刺史郭淮於陽谿(以蜀傳修)
吴五谿蠻叛(以通鑑修)
(漢安樂思公建興九年吴大皇帝黃龍三年)(魏烈祖明皇帝太和五年)春
二月吴使太常潘濬討叛蠻(以通鑑修)漢諸葛亮圍祁山魏
司馬懿救之夏五月亮敗之於鹵城六月引退殺魏追
將張郃(以魏紀蜀傳通鑑修)
解題曰按漢晉春秋懿畱精甲四千守上邽餘衆悉
出西救祁山亮分兵畱攻自逆懿於上邽郭淮費曜
等邀亮亮破之與懿遇於上邽之東(元和郡縣志縣東有司馬宣王)
(壘諸葛壘)斂軍依險軍不得交亮引還懿尋亮至於鹵城
又登山掘營不肯戰賈詡魏平數請戰因曰公畏蜀
如猛虎奈天下笑何懿病之五月辛巳乃使張郃攻
無當監何平於南圍自按中道向亮亮使魏延高翔
吴班赴拒大破之懿還保營又按魏略亮軍退懿使
張郃追之郃曰軍法歸軍勿追懿不聽郃不得已遂
進蜀軍乘高布伏弓弩亂發矢中郃髀餘見通鑑(按晉)
(書宣帝紀懿進軍隃麋亮聞大軍且至乃自帥衆將芟上邽之麥衆將皆懼懿曰亮慮多决少必安營自)
(固然後芟麥吾得二日兼行足矣於是卷甲晨夜趨之亮望塵而遁懿曰吾倍疲勞此曉兵者之所貪也)
(亮不敢據渭水此易與耳進次漢陽與亮相遇懿列陣以待之使將牛金輕騎餌之兵才接而亮退追至)
(祁山亮屯鹵城據南北二山斷水為重圍懿攻拔其圍亮再出祁山一攻陳倉挫衂而反縱其復出不復攻城當求野戰)
(必在隴東不在西也亮每以粮少為恨歸必積穀以吾料之不三稔不能動矣此皆因亮兵之開闔大言以詭)
(其下耳作史者殆未之知也史容曰祁山在西和州長道縣鹵城與之相近)
秋魏東阿王植上䟽詔寬諸侯王法禁(以通鑑修)
解題曰植上䟽詔報曰蓋教化所由各有隆敝非皆
善始而惡終也勢使之然故忠厚仁及草木則行葦
之詩作恩澤衰薄不親九族則角弓之章刺今令諸
國兄弟情禮簡怠妃妾之家膏沐疏略朕縱不能敦
而睦之王援古喻義備悉矣何言精誠不足以感通
哉夫明貴賤崇親親禮賢良順少長國之綱紀本無
禁錮諸國通問之詔也矯枉過正下吏懼譴以至於
此耳已敕有司如王所訴植復上疏陳審舉之義帝
復優答報餘見通鑑
八月漢徙中都護李平於梓潼(以蜀傳修)
解題曰張栻曰正觀政要載孔明語云吾心如秤不
能為人作輕重此真孔明語也觀廖立李平之事可
見矣事見通鑑
冬十月吴使人誘魏揚州刺史王凌敗其兵(以通鑑修)十一
月戊戌晦日有食之(魏紀)十二月丁邜吴改明年元(以三國志)
(吴傳修)
(漢安樂思公建興十年吴大皇帝嘉禾元年)(魏烈祖明皇帝太和六年)春
正月吴太子登還建康(以通鑑修)二月魏詔諸侯王以郡為
國(以通鑑修)
解題曰蓋因東阿王之疏而為之者也王師古曰此
詔下矣然未及三世司馬專權以至篡奪蓋明帝知
有封建而不知所以封建雖有名而不得實效也事
見通鑑
三月吴遣將浮海之遼東秋九月魏邀之成山斬其將
(以吳紀修)
大事記續編卷二十一
