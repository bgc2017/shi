大事記續編卷三十四明王禕撰
晉安皇帝元興三年(燕昭文皇帝光始四年乞秦文桓皇帝弘始六年西秦伏乾歸)
(太初十七年三魏太祖道武皇帝天賜元年年南凉秃髮傉檀弘昌年南燕獻武皇帝建平五西凉)
(李暠庚子五年四北凉沮渠蒙遜永安年)春正月帝出居于尋陽(以審紀修)二
月益州刺史毛璩起兵討桓玄屯白帝(以吕祖謙標目修)乙夘
劉裕帥沛郡劉毅東海何無忌等起兵討桓玄丙辰
斬徐州刺史脩于京口青州刺史桓弘于廣陵丁巳玄
遣揚州刺史桓謙拒之(以紀傳修)南凉王傉檀去其年號(以通)
(鑑修)三月戊午朔劉裕擊桓玄將吳甫之皇甫敷己未
大破桓謙于覆舟山玄挾帝西上庚申裕立留臺百官
遣諸將追玄(以夲紀通鑑修)左僕射王瑜及子荆州刺史綏謀
襲劉裕辛酉裕族誅之(以通鑑修)
觧題曰按宋書夲紀綏江左冠族有重名以高祖起
自布衣甚相陵忽綏桓氏甥亦有自疑之意裕悉誅
之餘見通鑑
壬戌以桓玄司徒王謐領揚州刺史錄尚書事劉裕都
督揚徐等八州軍事徐州刺史劉毅為青州刺史何無
忌為琅邪内史(以通鑑修)桓玄至尋陽辛未逼帝西上(以通鑑修)
丙戌大將軍武陵王遵承制總百官行事(吕祖謙標目)劉敬
宣司馬休之來歸(以通鑑修)夏四月司馬休之監荆雍等六
州軍事荆州刺史(以通鑑修)庚寅帝至江陵(以夲紀修)庚戌右將
軍何無忌等大破桓玄將于桑落洲取尋陽玄挾帝東
下(以通鑑修)五月癸酉冠軍將軍劉毅等大破桓玄于峥嶸
洲己夘玄以帝入江陵庚辰玄走壬午伏誅帝復位閏
月己丑玄故將桓振䧟江陵毅等大敗于靈溪退守尋
陽(以紀傳修)
觧題曰桑落洲在江州德化縣東北十五里峥嶸洲
在夀昌軍西俗訛為新生洲桑落峥嶸之戰衆寡不
敵而皆能取勝者心之專氣之銳也桓振收合餘燼
殆無幾耳而無忌等乃以敗聞氣既驕而用心輕也
兵故無常形也事見通鑑(靈溪在江陵府江陵縣)
六月毛璩斬梁州刺史桓希自領之(以紀傳修)秋七月戊申
永安皇后崩(以夲紀修)九月魏改補百官(以吕祖謙標目修)冬十月
壬戌盧循䧟番禺徐道覆䧟始興(以吕祖謙標目修)
觧題曰番禺今廣州始興今南雄南安之地
辛巳魏改元(以吕祖謙標目修)十一月魏命宗室置宗師州郡
置師如中正之職(以通鑑目錄修)十二月劉毅等克巴陵(以通鑑修)
晉安皇帝義熙元年(燕昭文皇帝光始五年乞秦文桓皇帝弘始七年西秦伏乾歸)
(太初十八年四魏太祖道武皇帝天賜二年年南凉秃髮傉檀弘昌年南燕帝慕容超太上元西凉)
(李暠建初元年五北凉沮渠蒙遜永安年)春正月帝出居于江陵(以春秋脩)南
陽太守魯宗之襲㐮陽劉毅等克江陵桓振走戊戌
改元
觧題曰宋庠紀年通譜熙興也意取因義師而天下
興
以宗之為雍州刺史毛璩都督益梁等五州軍事(以舉要歴)
(補遺修)秦命僧鳩摩羅什譯西域經論(以吕祖謙標目修)
觧題曰蘇轍曰姚興區區一隅招致緇素譯經談妙
至者凡數千人而姚氏之亡曾不旋踵梁武繼之江
南佛事前世所未嘗見至捨身為奴隸郊廟之祭不
薦毛血父子皆䧟於侯景而國隨以亡觀秦梁之敗
則佛法之不足頼信矣
西凉公暠改元遣使奉表(以通鑑目錄修)
觧題曰宋庠紀年通譜建初夲漢章帝李特姚萇年
號
二月帝東還(以通鑑修)平西恭軍譙縱殺毛璩自稱成都王
楊盛據漢中(以吕祖謙標目修)三月桓振復䧟江陵司馬休之
敗走振尋伏誅(以夲紀修)甲午帝至自江陵劉裕為車騎將
軍都督中外軍事夏四月裕還京口(以夲紀吕祖謙標目修)壬申
以盧循為廣州刺史徐道覆為始興相(以通鑑修)五月以劉
毅都督淮南五郡軍事豫州刺史(以通鑑修)六月秦伐仇池
秋七月楊盛降之(以吕祖謙標目修)劉裕遣使請南鄉等郡於
秦秦割十二郡歸之(以吕祖謙標目修)九月南燕主備德立兄
子超為皇太子備德卒超即帝位改元(以吕祖謙標目修)西凉
公暠徙酒泉(以舉要歴補遺修)
晉安皇帝義熙二年(燕昭文皇帝光始六年乞秦文桓皇帝弘始八年西秦伏乾歸)
(太初十九年五魏太祖道武皇帝天賜三年年南凉禿髮傉檀弘昌年南燕帝慕容超太上二西凉)
(李暠建初二年六北凉沮渠蒙遜永安年)夏六月秦以秃髮傉檀為凉州
刺史鎮姑臧(以吕祖謙標目修)魏築灅南宫(以通鑑修)
觧題曰按魏書夲紀天興六年幸南平城(寰宇記前漢平城在)
(雲州雲中縣代州燕門縣有平城故城後漢平城故曰南平城)規度灅南(寰宇記纍頭山在鴈)
(門縣西北六十里)面夏屋山背黃瓜堆(寰宇記夏屋山在雁門縣東北三十五里)
(水經注桑乾水又東南逕黃瓜阜曲西又屈逕其堆南猗盧廢嫡子于黃瓜堆者也又東右合杖津又東)
(北左合夏屋三水)將建新邑(穆靈帝六年城盛樂以為北都修故平城以為南都帝登平城)
(西山觀望地勢乃更南百里於灅水之陽黃瓜堆築新平城晉人謂之小平城使長子六修鎮之統領南)
(郡)餘見建興元年盛樂觧題
遣將軍毛修之討譙縱秋九月自宕渠還白帝(以通鑑修)
觧題曰宕渠今渠州古賨國也
冬十月論建義功封劉裕等有差裕固辭(以夲紀修)
觧題曰按宋書夲紀裕(夲文作高祖)上言曰始平京口廣
陵二城臣及撫軍將軍毅等二百七十二人并赴義
出都緣道大戰所餘一千五百六十六人又輔國將
軍長民故給事中王元德等十人乞正封賞於是尚
書奏裕封豫章郡公餘見通鑑
十一月西秦王乾歸朝于秦(以通鑑修)十二月何無忌都督
荆江豫三州八郡軍事江州刺史(以通鑑脩)
晉安皇帝義熙三年(燕高雲正始元年乞秦文桓皇帝弘始九年西秦㐲乾歸太初)
(二十年六魏太祖道武皇帝天賜四年年南凉禿髮傉檀弘昌年南燕帝慕容超太上三西凉李暠)
(建初三年赫北凉沮渠蒙遜永安七年夏連勃勃龍升元年)春正月燕改元(以吕祖謙)
(標目修)秦留西秦王乾歸以其子熾磐監其部(以吕祖謙標目修)
閏二月族誅東陽太守殷仲文前中書令桓胤等(以夲紀修)
夏四月楊盛使將軍苻宣入漢中尋復來通(以吕祖謙標目修)
秦以劉勃勃鎮朔方六月勃勃自稱大夏天王改元(以吕)
(祖謙標目修)秋七月戊戌朔日有食之(以夲紀修)燕將軍馮䟦高
雲作亂乙丑雲即天王位改元執其王熙弑之(以吕祖謙標目)
(修)
觧題曰按載記垂以孝武太元八年僣立至熙四世
凡二十四年以安帝義熙三年滅(宋庠紀年通譜正始魏高貴卿公年)
(號)
南燕主超稱藩于秦以求母妻秦歸之(以通鑑修)八月遣冠
軍將軍劉敬宣伐蜀(以夲紀修)燕以馮䟦都督中外諸軍錄
尚書事(以載記修)九月譙縱稱藩于秦(通鑑)冬十月夏王勃勃
侵秦嶺北十一月擊秃髮傉檀大破之(以通鑑修)
觧題曰嶺洪池嶺也(唐地理志凉州有洪池府兵麻秋據袍罕屯河内遣王擢略地)
(晉興廣武越洪池嶺至于曲抑姑臧大震趙振謂秃髮氏曰吕氏方強洪池以北未可冀也嶺南五郡庶)
(幾可取嶺北則武威張掖安定隂密杏城朔方等也嶺南則樂都湟河澆河等郡也嶺東則三輔也嶺西)
(則建康祁連也)
晉安皇帝義熙四年(燕高雲正始二年乞秦文桓皇帝弘始十年西秦伏乾歸太初)
(二十一年元魏太祖道武皇帝天賜五年年南凉秃髮傉檀嘉平年南燕帝慕容超太上四西凉李)
(暠建初四年赫北凉沮渠蒙遜永安八年夏連勃勃龍升二年)春正月劉裕為揚州
刺史錄尚書事徐兖二州刺史如故(以夲紀通鑑修)
觧題曰按宋書列傳揚州刺史王謐薨裕次應入輔
劉毅等不欲裕入議以中領軍謝混為揚州或欲令
裕於丹徒領州以内事付尚書僕射孟昶遣尚書右
丞皮沈以二議諮裕沈先見穆之具說朝議穆之偽
起如厠即密䟽白裕曰皮沈始至其言不可從裕既
見沈且令出外呼穆之問曰卿云沈言不可從其意
何也穆之曰昔晉朝失政非復一日加以桓玄篡奪
天命已移公興復皇祚勲高萬古既有大功便有大
位位大勲高非可持久公今日形勢豈得居謙自弱
遂為守藩之將邪劉孟諸公與公俱起布衣共立大
義夲欲匡主成勲以取富貴耳事有前後故一時推
功非為委體心服宿定臣主之分也力敵勢均終相
吞咀揚州根夲所係不可假人前者以授王謐事出
權道豈是始終大計必宜若此而已哉今若復以他
授便應受制於人一失權柄無由可得而公功高勲
重不可直置疑畏交加異端互起將來之危難可不
熟念今朝議如此宜相酬答必云在我措辭又難惟
應云神州治夲宰輔崇要此事既大非可懸論便暫
入朝共盡同異公至京彼必不敢越公更授餘人明
矣裕從其言由是入輔觀穆之之言如此則劉毅諸
葛長民之徒寕有容足之地乎桓温未必遽有廢立
之心也而郗超啓之劉裕未必遽萌入輔之想也而
穆之發之彼以國輸人之軰亦何所不至哉餘見通
鑑
夏秦襲南凉討夏皆敗而還(以朱熹綱目修)秋秦救譙縱劉敬
宣至黃虎而還(以通鑑修)
觧題曰黃虎名黃滸自潼川府東關縣流至通泉合
涪江宋遂寕郡領廣漢縣今通泉即其故地宋白續
通典通泉有黃滸川
冬十月乞伏熾磐叛秦(以吕祖謙標目修)十一月秃髮傉檀復
稱凉改元(以吕祖謙標目修)
觧題曰宋庠紀年通譜嘉平魏高貴鄕公劉聰年號
晉安皇帝義熙五年(燕馮䟦太平元年秦秦文桓皇帝弘始十一年西乞伏乾歸更)
(始元年檀魏太宗明元皇帝拓䟦嗣永興元年年南凉禿髮傉嘉平二年南燕帝慕容超太上五西)
(凉李暠建初五年連北凉沮渠蒙遜永安九年夏赫勃勃龍升三年)春正月庚戌撫軍
將軍劉毅為衛軍將軍開府(以通鑑修)秦以譙縱為蜀王(以朱)
(熹綱目修)二月南燕寇宿豫(以夲紀修)乞伏熾磐取枹罕乾歸自
秦逃歸(以吕祖謙標目修)三月劉裕帥師伐南燕(以夲紀修)夏六月
震于太廟(夲紀)劉裕大敗南燕王超于臨朐圍廣固(以通鑑修)
秋七月乞復乾歸復稱秦王改元(以吕祖謙標目修)
觧題曰宋庠紀年通譜更始夲劉玄慕容冲年號
九月秦王興擊夏王勃勃大敗之(以舉要歴補遺修)冬十月戊
辰燕弑其王雲馮䟦即天王位於昌黎改元(以吕祖謙標目修)
觧題曰昌黎在營州元魏嘗立昌黎郡宋庠紀年通
譜太平夲孫亮年號事見通鑑
魏主珪為子清河王紹所弑紹兄齊王嗣誅之壬申即
帝位改元(以吕祖謙標目修)
觧題曰宋庠紀年通譜不俟踰年改元永興夲漢桓
帝晉惠帝冉閔慕容儁年號事見通鑑
晉安皇帝義熙六年(燕馮䟦太平二年秦秦文桓皇帝弘始十二年西乞伏乾歸更)
(始二年三魏太宗明元皇帝永興二年年南凉禿髮傉檀嘉平年南燕帝慕容超太上六西凉李暠)
(建初六年赫北凉沮渠蒙遜永安十年夏連勃勃龍升四年)春二月丁亥劉裕克
廣固殺燕王公以下三千人執燕主超以歸斬之(以通鑑修)
觧題曰按晉書紀傳載記宋書紀傳裕(宋紀作帝)將伐慕
容超朝議皆謂不可丹陽尹孟昶贊行劉毅時鎮姑
孰固止裕以為苻堅侵境謝太傅猶不自行宰相遠
出傾動根夲謝裕獨曰公建桓文之烈應天人之心
雖業高振古而德刑未樹宜推亡固存廣振威略平
定之後養銳息徒然後觀兵洛汭脩復園寝豈有縱
敵貽患者哉裕從之五年四月舟師發京都泝淮入
泗至下邳留船艦輜重步軍進琅邪所過皆築城留
守初議者以為賊聞大軍遠出必不敢戰若不斷大
峴(在沂州沂水縣)當堅守廣固刈粟清野以絶三軍之資非
唯難以有功將不能自反裕曰我揣之熟矣鮮卑貪
不及遠計進利尅獲退惜粟苗謂我孤軍遠入不能
持久不過進據臨朐(今青州縣)退守廣固我一得入峴則
人無退心驅必死之衆向懷貳之虜何憂不克彼不
能清野固守為諸君保之超引見群臣于東陽殿議
距王師公孫五樓曰吳兵輕果所利在戰初鋒勇銳
不可争也宜據大峴使不得入曠日延時沮其銳氣
可徐簡精騎二千循海而南(青州自維蜜逕道海州)絶其粮運
别敕叚暉率兖州之軍緣山東下腹背擊之上策也
各命守宰依險自固校其資儲之外餘悉焚蕩堅壁
清野以待其釁中策也縱賊入峴出城逆戰下策也
(五樓亡燕者也其論兵乃如此)超曰京都殷盛戶口衆多非可一時
入守青苗布野非可卒芟設使芟苗城守以全性命
朕所不能今據五州之彊帶山河之固戰車萬乘鐡
馬萬群縱令過峴至於平地徐以精騎踐之此成擒
也賀頼盧苦諫不從退謂五樓曰上不用吾計亡無
日矣慕容鎮曰若如聖旨必湏平原用馬為便宜出
峴逆戰而不勝猶可退守不宜縱敵入峴自貽窘逼
昔成安君不守井陘之關終屈於韓信諸葛瞻不據
束馬之嶮卒擒於鄧艾臣以為天時不如地利阻守
大峴策之上也超不從鎮出謂韓&KR1202;曰主上既不能
芟苗守險又不肯徙人逃寇酷似劉璋矣今年國滅
吾必死之卿等中華之士復為文身矣超聞而大怒
收鎮下獄乃攝莒(今密州縣)梁父(兖州有梁父山)二戎脩城隍簡
士馬蓄銳以待之裕既入峴舉手指天曰吾事濟矣
王師次東莞(在莒縣)超遣其左軍叚暉輔國賀頼盧等
六將步騎五萬進據臨朐城王師度峴超懼率卒四
萬就暉等臨朐有巨蔑水(水經巨洋水出朱虚縣泰山北注袁宏謂之臣昧王)
(韶之以為巨蔑亦曰朐瀰)去城四十里超告五樓曰急往據之晉
軍得水則難擊也五樓馳進龍&KR0750;將軍孟龍符領騎
居前奔往争之五樓乃退衆軍步進有車四千兩分
車為兩翼方軌徐行車悉張幔御者執矟又以輕騎
為遊軍(袁溉謂薛季宣曰大峴之戰用車而騎為左右翼以夾之也通鑑削騎兵而不載如是則)
(法當敗季宣善之)軍令嚴肅行伍齊整未及臨朐數里賊鐡
騎萬餘前後交至裕命兖州刺史劉藩等齊力擊之
参軍胡藩言於裕曰賊屯軍城外留守必寡今往取
其城而斬其旗幟此韓信所以克趙也裕乃遣檀韶
率向彌胡藩馳往即日䧟城斬其牙旗悉虜超輜重
超聞臨朐已拔引衆走裕親鼓之賊乃大奔超遁還
廣固獲超馬偽輦玉璽豹尾等送于京師斬其大將
叚暉等十餘人其餘斬獲千計明日大軍進廣固即
屠大城超退保小城於是設長圍守之圍高三丈外
穿三重塹停江淮轉輸舘榖於齊土(此所以能攻城半年而無後患)
(也)撫納降附華戎惟悦援才授爵因而任之超使其
尚書郎張綱乞師于姚興赦慕容鎮進錄尚書都督
中外諸軍事引見群臣謝之鎮曰百姓之心係於一
人陛下既躬率六軍身先奔敗群臣觧心士庶喪氣
内外之情不可復恃如聞西秦自有内難恐不暇分
兵救人正當更决一戰以争天命今散卒還者猶有
數萬可悉出金帛宫女餌令一戰天若相我足以破
賊如其不濟死尚為美不可閉門坐受圍擊司徒慕
容惠曰不然今晉乘勝有陵人之氣敗軍之將何以
禦之秦雖與勃勃相持不足為患且二國連横勢成
唇齒今有寇難秦必救我但自古乞援不遣大臣則
不致重兵尚書令韓範德望燕秦所重宜遣乞援於
是遣範與王蒲乞師于姚興七月超大將垣遵遵弟
苗並率衆歸順人有竊告裕軍曰若得張綱為攻具
者城乃可得綱從長安還泰山太守申宣執送之裕
令綱周城大呼曰勃勃大破秦軍無兵相救超怒伏
弩射之於是使綱大治攻具超憂懼乃請稱藩求割
大峴為界獻馬千疋不聽圍之轉急河北居民荷戈
負粮至者日以千數姚興遣使告裕云慕容見與隣
好又以窮告急今當遣鐡騎十萬徑據洛陽晉軍若
不退者便當長驅而進裕呼興使而荅曰語汝姚興
我定燕之後息甲三年當平關洛今能自送便可速
來錄事參軍劉穆之聞有羌使馳入而裕發遣已去
以興所言并答具語穆之穆之尤裕曰常日事無大
小必賜與謀之此宜善詳之云何卒爾便答公所言
未能威敵正足怒彼耳若燕未可拔羌救奄至不審
何以待之裕笑曰此是兵機非卿所觧故不語耳夫
兵貴神速彼若審能遣救必畏我知寧容先遣信命
此是見我伐燕内已懷懼自張之辭耳尚書張俊自
長安還降裕說裕曰燕人所以固守者外仗韓範冀
得秦援若勃勃敗後秦必救燕宜密信誘範㗖以重
利範來則燕人絶望自然降矣裕從之表範為散騎
常侍遺範書以招之時興遣其將姚強率步騎一萬
随範就其將姚紹于洛陽并兵來援會赫連勃勃大
破秦軍興追強還長安範歎曰天其滅燕平會得裕
書遂降於裕裕將範循城由是人情離駭無復固志
左右勸超誅範家以止後叛超知敗在旦夕又弟&KR1202;
盡忠無貳故不罪焉張綱為裕造衝車覆以版屋蒙
之以皮弁設諸竒巧城上火石弓矢無所施用又為
飛樓懸梯木幔之属遥臨城上超大怒懸其母而支
觧之明年尚書令董銳勸超出降超大怒繋之於獄
於是賀頼盧公孫五樓為地道出戰王師不利河間
人玄文說裕曰昔超攻曹嶷望氣者以為渑水帶城
(渑水出臨淄縣北經樂安博昌縣南入時水博昌今青州博興也)非可攻拔若塞五
龍口城必自䧟石季龍從之而嶷降後慕容恪之圍
叚龕亦如之而龕降降後無幾又震開之今舊基猶
在可塞之裕從其言至是城中男女患脚弱病者大
半超輦而升城尚書悅夀言於超曰天地不仁助寇
為虐戰士尫病日就凋殞守困窮城息望外援天時
人事亦可知矣苟歴運有終宜存宗廟之重超歎曰
廢興命也吾寧奮劍决死不能銜璧求生城中出降
者相繼裕四面進攻殺傷者甚衆悅夀遂開門以納
王師超與左右數十騎出亡為裕軍所執裕數之以
不降之状超神色自若一無所言惟以母託劉敬宣
而已送建康市斬之此劉裕滅燕之夲末也南燕德
至超二主十二年自垂燕元元年至寶永康三年十
五年而德稱王通二十七年又通廆至暐之年共一
百一十三年燕德盡矣
盧循寇長沙徐道覆寇南康䧟盧陵豫章(以紀傳修)三月南
凉王傉檀伐北凉及其王蒙遜戰于窮泉大敗遂遷樂
都(以舉要歴補遺修)
觧題曰今西寧州湟河一名樂都水
壬申鎮南將軍江州刺史何無忌與徐道覆戰于豫章
死之夏四月癸未劉裕至建康五月劉毅及盧循戰于
桑落洲大敗乙丑循等至淮口劉裕屯石頭(以通鑑修)
觧題曰按宋書紀傳賊至裕策之曰賊若於新亭直
進其鋒不可當宜且回避勝負之事未可量也若廻
泊西岸此成擒耳道覆欲自新亭白石焚舟而上循
多疑少决每欲以萬全為慮謂道覆曰大軍未至孟
昶便望風自裁以大勢言之自當計日潰亂今决勝
負於一朝既非必克之道且殺傷士卒不如按兵待
之裕登石頭城以望循軍初見引向新亭顧左右失
色既而廻泊蔡洲道覆猶欲上循禁之(楊佺期桓玄至石頭劉牢)
(之帥北府之衆軍于新亭佺期玄見之失色回軍蔡洲未幾狼狽西還)自是衆軍轉集
修治越城(金陵故事周元王四年范蠡滅吳立城於金陵以張威勢宫苑記在瓦棺寺東南國)
(門橋西北)築查浦藥園(寰宇記在覆舟山南輿地志晉為藥圃宋為藥游苑)廷尉(未詳)
三壘守以實衆冠軍劉敬宣屯北郊輔國孟懷玉屯
丹陽郡西建武王仲德屯越城廣武劉默屯建陽門
外(建康實錄正東建春門後改建陽門)使寧朔李邈領鮮卑具装虎班
突騎千餘疋賊遣十餘艦來攻石頭柵裕命神弩射
之發輙摧䧟乃止不攻柵設伏兵於南岸使羸老悉
乘舟向白石裕憂其從白石步上乃率劉毅諸葛長民
北出拒之又裕留参軍沈林子與徐赤特斷拒查浦
林子曰此言妖詐未必有實宜深為之防裕曰石頭
城險且淮柵甚固留卿在後足以守之大軍既去賊
果上赤特將擊之林子曰賊聲往白石而屢來挑戰
其情可知賊飬銳待期而吾衆不盈二旅今距嶮足
以自固若賊偽計不立大軍尋反君何患焉赤特鼓
譟而出賊伏兵齊發赤特軍敗棄軍奔北岸林子率
軍收散兵進戰道覆乃更出銳卒㳂塘數里林子斷
塘而闘裕率諸軍馳歸衆憂賊過淮咸謂裕當徑還
拒戰裕先分軍還石頭衆莫之暁觧甲息士洗浴飲
食之乃出列陣於南塘以赤特違處分斬之命参軍
諸葛叔度朱齡石率勁勇千餘人過淮群賊數千皆
長刀矛鋋奮躍争進齡石所領多鮮卑善步矟並結
陣以待之短兵弗能抗死傷數百人乃退走餘見通
鑑
六月劉裕為太尉中書監加黃鉞裕受黃鉞餘辭(以通鑑脩)
秋七月盧循還循陽甲子劉裕遣將追之(以紀傳修)八月劉
裕遣將軍孫處沈田子自海道襲番禺(以吕祖謙標目修)譙縱
使桓謙會秦將軍苟林寇荆州刺史劉道規擊斬之(以吕)
(祖謙標目脩)冬十月癸巳劉裕擊盧循(以吕祖謙標目修)徐道覆寇
江陵劉道規大破走之(以通鑑修)十一月庚戌孫處拔番禺
(以通鑑修)十二月劉裕及盧循戰于大雷大敗之丙申復敗
之于左里循走遣兖州刺史劉藩等追之(以通鑑修)
觧題曰安慶府望江縣有大雷口小雷口左里在南
康都昌縣西北四十里
晉安皇帝義熙七年(燕馮䟦太平三年秦秦文桓皇帝弘始十三年西乞伏乾歸更)
(始三年四魏太宗明元皇帝永興三年北南凉禿髮傉檀嘉平年西凉李暠建初七年凉沮渠蒙遜)
(永安十一年五夏赫連勃勃龍升年)春正月西秦王乾歸降秦秦以為
河南王(以吕祖謙標目修)
觧題曰按載記秦以勃勃之難權宜許之餘見通鑑
二月壬午克始興徐道覆伏誅(以夲紀修)北凉王蒙遜取姑
臧圍樂都(以吕祖謙標目修)三月劉裕受太尉中書監之令(以吕)
(祖謙標目修)
觧題曰三十國春秋裕既拜朝賢畢至僕射謝混後
來衣冠傾縱弛慢之容裕甚不平謂之曰謝僕射今
日可謂傍若無人混曰明公將隆伊周之化使四海
虚襟謝混何人而敢獨異乎乃以手板撥其襟領悉
皆觧散裕大悦時人莫不竒之
盧循圍番禺不克夏四月沈田子破之循奔交州伏誅
(以夲紀修)秋七月河南王乾歸伐南凉八月敗之(以通鑑修)
晉安皇帝義熙八年(燕馮䟦太平四年秦秦文桓皇帝弘始十四年西乞伏熾磐永)
(康元年五魏太宗明元皇帝永興四年北南凉秃髮傉檀嘉平年西秦李暠建初八年凉沮渠蒙遜)
(玄始元年升夏赫連勃勃龍六年)春二月河南王乾歸徙譚郊(以載紀修)
觧題曰蘭州蘭泉縣有苑川縣嵻㟍山(一名可㟍山)乞伏
熾磐城嵻㟍山乾歸攻姚興徙四千餘戶於苑川三
千餘戸于譚郊乞伏公府走追擒于嵻㟍南山轘之
于譚郊皆蘭州境也
夏四月劉毅都督荆寧秦雍四州軍事荆州刺史(以吕祖謙)
(標目修)
觧題曰三十國春秋謝混會之屏人累日餘見通鑑
六月河南王乾歸為將軍乞伏公府所弑秋七月乾歸
子平昌公熾磐討誅之八月即王位改元都枹罕(以吕祖謙)
(標目修)
觧題曰宋庠紀年通譜永康夲漢桓帝晉惠帝慕容
寶年號
皇后王氏崩(以夲紀修)九月己夘劉裕殺右將軍劉藩左僕
射謝混帥衆襲劉毅冬十月裕参軍王鎮惡䧟江陵殺
毅以前會稽内史司馬休之都督荆雍等六州軍事荆
州刺史(以紀傳修)
觧題曰毅與裕俱舉大義興復晉室自謂京城廣陵
功業足以相抗雖權事推裕而心不服也毅既有雄
才大志厚自矜許朝士素望者多歸之與尚書僕射
謝混丹陽尹郗僧施並深相結(當時兩種議論已成毅為亞相愛才好士)
(當世莫不輻凑揚州主簿張劭不往或問之邵曰王公命世人傑何煩多問劉穆之聞以白裕裕益親之)
(又胡藩謂劉裕曰豁逹大度功高天下連百萬之衆毅固以此服公至于涉獵記傳一咏一默自許雄豪)
(以誇縉紳白面之士輻凑而歸毅不肯為公下也鄭鮮之謂劉毅權重當時朝野莫不歸附鮮之盡心武)
(帝獨不屈意於毅以此可見)及鎮江陵豫州舊府多割以自隨請
僧施為南蠻校尉裕知毅不能居下終為異端密圖
之毅至西稱疾篤表求從弟兖州刺史藩以為副貳
偽許焉九月藩入朝裕命收藩及謝混並於獄賜死
自表討毅(按宋書謝方明傳劉穆之權重當時朝野輻凑不與穆之相識者惟謝混謝方明郄)
(僧施蔡廓而已穆之甚以為恨方明廓後往造之大悅盖此四人者以故家風素自許故不屑於穆之而)
(混僧施之不免於死則亦以終不屈節故也)裕與劉穆之謀討毅而王智
在焉他日穆之白曰伐國重事也公云何乃使王智
知裕笑曰此人高簡豈聞此軰議論餘見通鑑(葉適曰裕)
(夲有闊逹意度而穆之乃以狹劣誤教之也)
氐揚盛叛秦秦討之不克(以通鑑修)北凉王蒙遜遷于姑臧
十一月即河西王位改元(以吕祖謙標目修)十二月以西陽太
守朱齡石為建威將軍益州刺史伐蜀(以吕祖謙標目修)
觧題曰按宋書列傳初裕與齡石密謀進取曰劉敬
宣往年出黃虎無功而退賊謂我今應從外水往而
料我當出其不意猶從内水來也如此必以重兵守
涪城以備内道若向黃虎正堕其計今以大衆自外
水取成都疑兵取内水此制敵之竒也而慮此聲先
馳虜審虚實别有凾書全封齡石署函邊曰至白帝
乃開諸軍雖進未知處分所由至白帝發書曰衆軍
悉從外水取成都臧熙朱林於中水取廣漢使羸弱
乘高艦十餘由内水向黃虎衆軍乃倍道兼行譙縱
果偹内水使大將譙道福以重兵戍涪城遣其秦州
刺史侯暉蜀郡太守譙詵等率衆萬餘屯彭模夾水
為城衆號三萬齡石至彭模去成都二百里詣劉鍾
謀曰今天時盛熱而賊嚴兵固險攻之未必可拔祗
增疲困且欲養銳息兵伺其隙而乘之卿意謂何鍾
曰不然前揚聲言大衆向内水道福不敢捨涪城今
重兵出其不意蜀人已破膽矣賊今阻兵守險是懼
不敢戰非能持重堅守也因其洶懼盡銳攻之其勢
必克鼓行而進成都必不能守矣若緩兵相守彼將
知人虚實涪軍忽來并力拒我人情既安良將又集
此求戰不獲軍食無資當為蜀子虜耳齡石從之明
日進攻䧟其二城斬侯暉譙詵諸營守以次土崩衆
軍乃舍舡步進臧熹病卒朱林至廣漢復破譙道福
别軍乘船䧟牛脾(元和郡縣志中江水即牛鞞水也昔羅尚乘牛鞞水征李雄在今資)
(州)斬其大將譙撫縦聞諸處盡敗奔涪城道福聞平
模不守率精銳五千兼行來赴聞縱已走衆亦散乃
逃於獠中巴西民杜瑶縳送之斬于軍門餘見通鑑
水出江油自涪城至潼川過遂寧入合州至重慶與
大江合此内水也水自汶山自漢州金堂峽歴懷安
軍富順監至瀘州與大江合此中水也大江出岷山
由眉州嘉定叙瀘至重慶此外水也桓温之伐李勢
由外水也劉敬宣之討譙縱則偏師在外水而躬由
内水也至齡石則三道並進而重兵又在外水也
分荆州置湘州(吕祖謙標目)
晉安皇帝義熙九年(燕馮䟦太平五年秦秦文桓皇帝弘始十五年西乞伏熾磐永)
(康二年六魏太宗明元皇帝永興五年北南凉秃髮傉檀嘉平年西秦李暠建初九年凉沮渠蒙遜)
(玄始二年翔夏赫連勃勃鳳元年)春二月乙丑晦劉裕還建康三月丙
寅朔殺豫州刺史諸葛長民及其諸弟(以夲紀修)劉裕請申
土斷省流寓郡縣(以通鑑修)夏王勃勃改元築統萬城改姓
赫連(以吕祖謙標目修)夏四月南凉王傉檀伐河西河西王蒙
遜敗之遂圍樂都降湟河(以通鑑修)秋七月壬申朱齡石克
成都譙縱伏誅以齡石監梁秦六郡軍事(以通鑑修)是歲以
前淮陵内史索邈為梁州刺史苻宣還仇池(以吕祖謙標目修)
晉安皇帝義熙十年(燕馮䟦太平六年秦秦文桓皇帝弘始十六年西乞伏熾磐永)
(康三年七魏太宗明元皇帝神瑞元年北南凉秃髮傉檀嘉平年西凉李暠建初十年凉沮渠蒙遜)
(玄始三年翔夏赫連勃勃鳳二年)春正月辛酉魏改元(以吕祖謙標目修)秦尚
書令廣平公弼謀亂諸鎮欲起兵誅之夏五月免弼乃
罷兵(以吕祖謙標目修)南凉王傉檀伐乙弗部大破之河南王
熾磐襲䧟樂都六月傉檀降之(以吕祖謙標目修)
觧題曰烏孤以安帝隆安元年僣立至傉檀三世凡
十八年以義熙十年滅
秋八月魏主嗣以相州刺史書聞于劉裕(以吕祖謙標目修)九
月丁巳朔日有食之(以夲紀修)冬十月河南王熾磐稱秦王
(以夲紀修)是歲城東府(夲紀)
觧題曰按南朝宫苑記城於十年宋大明移揚州其
中景明罷陳初又為揚州廨
魏博士祭酒崔浩與軍國之謀(以吕祖謙標目修)
晉安皇帝義熙十一年(燕馮䟦太平七年西秦文桓皇帝弘始十七年秦乞伏熾)
(磐永康四年年魏太宗明元皇帝神瑞二年暠建初十一北凉沮渠蒙遜玄始四年)(西凉李夏赫連)
(勃勃鳳翔三年)春正月劉裕帥師攻司馬休之魯宗之舉兵應
休之三月裕克江陵休之宗之奔㐮陽尋奔秦(以吕祖謙標目)
(修)
觧題曰葉適曰裕有一天下之資其時亦易然卒以
不就者既除劉毅司馬休之自應止此規小意狹又
再費日月故也事見通鑑
夏王勃勃拔秦杏城(以通鑑修)夏五月甲申彗星二見(夲紀)劉
裕自加殊禮(以通鑑修)河西王蒙遜奉表(以通鑑修)秋七月丙戌
京師大水壊太廟(夲紀)辛亥晦日有食之(以通鑑修)八月劉裕
還建康(以通鑑修)魏荐饑(以朱熹綱目修)
晉安皇帝義熙十二年(燕馮䟦太平八年乞秦帝姚泓永和元年西秦伏熾磐永)
(康五年年魏太宗明元皇帝太常元年初十二北凉沮渠蒙遜玄始五年)(西凉李暠建夏赫連勃勃)
(鳳翔四年)春正月秦王興疾篤廣平公弼作亂伏誅興卒太
子泓即帝位改元(以載記修)
觧題曰宋庠紀年通譜姚泓不俟踰年改元永和夲
漢順帝晉穆帝年號事見通鑑
二月劉裕自加中外大都督(以夲紀修)夏四月壬子魏改元
(以吕祖謙標目修)六月楊盛攻秦祁山拔之(以通鑑修)夏拔秦上邽
隂密安定雍城安定尋復為秦(以通鑑修)
觧題曰隂密今涇州靈臺縣有隂密城
秋七月劉裕帥師及太尉琅邪王德文伐秦以世子義
符為中軍將軍監太尉留府左僕射劉穆之領監軍中
軍司
觧題曰裕伐南燕以孟昶任留務明年追盧循則昶
已死遂以劉毅任留務又二年討劉毅以諸葛長民
任留務而以劉穆之防之又三年討司馬休之則長
民已死遂以其弟任留務而事皆决於劉穆之明年
伐秦以其子任留務而使穆之總攝内外及穆之死
則裕僕僕南還矣事見通鑑
將軍檀道濟王鎮惡步向許洛沈林子等水軍出石門
沈田子等趨武關冀州刺史王仲德督前鋒開鉅野入
河九月裕至彭城仲德取魏滑臺冬十月道濟進洛陽
丙寅秦將軍陳留公洸降十一月裕自加九錫十二月
壬申自為相國揚州牧宋公復辭不受(以宋書列傳修)秦并州
牧姚懿反於蒲坂東平公紹擊誅之(以吕祖謙標目修)省湘州
(以宋書州郡志修)
觧題曰通鑑義熙八年永初三年俱載分荆州置湘
州而其間省湘州不書闕也
大事記續編卷三十四
