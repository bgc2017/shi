大事記續編卷二十六明王禕撰
晉孝惠皇帝元康元年春正月乙酉朔改元永平(以本紀修)
解題曰宋庠紀年通譜永平漢明帝年號
二月癸酉楚王瑋淮南王允來朝三月辛卯皇后遣殿
中兵殺楊駿兄弟其黨皆夷三族
解題曰晉二衞始制前驅由基強弩為三部司馬二
衞各五部督其衞鎮四軍如五校各置千人更置殿
中將軍中郎校尉司馬武帝甚重兵官軍校多選清
望之士居之以陳勰為殿中將軍每出入持白獸幡
在乘輿左右(誅駿之謀實起於殿中中郎孟觀李肇又命東安公繇帥殿中兵四百人討駿)
(殿中兵制大略可見矣)
壬辰改元
解題曰宋庠紀年通譜元康漢宣帝年號
廢皇太后楊氏為庶人徙之金墉城
解題曰按太平寰宇記宋敏求河南志金墉城在故
洛陽城西北角魏所築晉惠帝曰永昌宫有小城永
嘉兵亂築為壘餘見通鑑
壬寅汝南王亮為太宰與衞瓘並錄尚書事鎮南將軍
楚王瑋為衞將軍領北軍中候論誅駿功侯者千餘人
解題曰時亮輔政御史中丞傅咸致書曰駿之見討
發自天聰孟觀李肇與知密言耳聖上論功寧厚此
羣下所宜以實裁量而遂東安封王孟李郡公侯伯
子男既妄有加復又三等超遷自古以來封賞未有
若此者也無功而厚賞莫不樂國有禍禍起當復有
大功也人而樂禍其可極乎厥後楚王瑋之誅亮瓘
趙王倫之廢賈后以至齊王長沙成都河間東海之
更相魚肉皆樂禍而為之咸之言不誣也事見通鑑
夏六月皇后使楚王瑋殺亮瓘乙丑復殺瑋(以紀傳修)車騎
司馬賈模為侍中散騎常侍張華為侍中中書監將軍
裴頠為侍中輔政(以通鑑目錄修)秋七月分荆揚州為江州(以本)
(紀修)
解題曰有司奏荆揚二州疆土曠遠於是割揚州之
豫章鄱陽廬陵臨川南康建安晉安荆州之武昌桂
陽安成合十郡置江州
晉孝惠皇帝元康二年春二月己酉弑故太后楊氏(以吕)
(祖謙標目修)
晉孝惠皇帝元康三年夏六月弘農雨雹深三尺(以本紀修)
(甲寅)晉孝惠皇帝元康四年夏五月匈奴郝散反秋八月
伏誅(以吕祖謙標目修)是歲大饑山崩地震陷水涌(以本紀舉要歴補遺)
(修)
晉孝惠皇帝元康五年夏四月彗星見于西方孛于奎
至軒轅(以本紀修)六月東海雨雹深五尺(本紀)冬十月武庫火
十二月丙戌新作之(以本紀修)是歲大水(以本紀修)鮮卑拓跋氏
分其國為三部(以舉要歴補遺修)
晉孝惠皇帝元康六年春正月地震(以舉要歴補遺修)張華為
司空(以紀傳修)夏匈奴羌胡俱反征西大將軍梁王肜都督
雍梁州軍事秋八月氐帥齊萬年稱帝冬十一月遣將
軍周處等討之(以紀傳修)關中饑疫(以本紀修)十二月略陽氐楊
茂搜還保仇池(以吕祖謙標目修)
解題曰仇池見梁天監五年東益州解題
是歲以將軍趙廞為益州刺史(以吕祖謙標目修)
解題曰此亂蜀之始也
晉孝惠皇帝元康七年春正月梁王肜逼周處攻齊萬
年癸丑戰于六陌死之(以紀傳修)
解題曰按列傳時賊屯梁山周處攻萬年於六陌盖
近梁山符登自六陌以趨廢橋魏元志發雍從六陌
道將取高平亦此地也(梁山在京兆府奉天縣)
秋七月雍梁旱疫(以本紀修)九月右僕射王戎為司徒時尚
書令王衍河南尹樂廣皆為清談朝野慕之(以紀傳修)
解題曰宗書五行志元康中貴遊子弟相與為散髮
祼身之飲對弄婢妾逆之者傷好非之者負譏希世
之士恥不與焉盖胡翟侵中國之萌也豈徒伊川之
民一被髮而祭者乎蘇轍曰易曰形而上者謂之道形
而下者謂之器禮與形皆器也孔子生於周末其言
及於道盖寡非不能言謂道之不可以輕授人也夫
道以無為體而入於羣有在仁而非仁在義而非義
在禮而非禮在智而非智惟其非形器也故目不可
以視而見耳不可以聽而知惟君子得之於心以之
御物應變無方而不適其正則所謂時中也小人不
知而竊其名與物相遇輙捐理而徇欲則所謂無忌
憚也故孔子不以道與人其所以語人者必以禮非
吝之也盖曰君子上達小人下達君子由禮以達其
道則自得而不眩小人由禮以達其器則有守而不
狂若規之以禮而不格然後導之刑辟而聖人之所
以御物者盡矣魏晉虚無放蕩之論盈於朝野何鄧
導其源阮籍父子漲其流而王衍兄弟卒以亂天下
要其終皆以濟邪佞成淫欲惡禮法之繩其姦故蔑
棄禮法而以道自命小人便之君臣奢縱於上男女
淫佚於下風俗大壊至於中原為墟而不悟相隨渡
江而此風不改世無孔孟使楊墨塞路而莫之闢悲
夫事見通鑑(裴頠深患時俗放蕩不遵儒術何晏阮籍素有高名於世口談虚浮不遵禮法)
(尸禄耽寵仕不事事至王衍之徒聲譽大盛位高勢重不以物務自嬰遂相放效風俗陵遲乃著崇有之)
(論以釋其弊胡寅曰老莊之學見周末文勝人皆從事於儀物度數而不復有誠信為之主故欲掃除弊)
(迹以趨乎本真而矯枉太過立言有失玄虚幽𦕈不切事情遂使末流遺略禮法忽棄寔德浮游波蕩其)
(為世害更甚於文之滅質也故孔子曰中庸之為德其至矣乎夫物有形者也事有迹者也理則無形迹)
(可窺而有小大長短輕重是非得失可揆者也無形迹可窺謂之有不可也有小大長短輕重是非得失)
(可揆謂之無不可也何晏之論見於無遂以空為宗而遺失形而下者裴頠之論見於有遂以形器為執)
(而遺失形而上者皆不知理之言也誠知理矣宜有則有烏能強之使無宜無則無烏能強之使有形器)
(森列不足為空虚之累空虚寥廓未嘗為形器之拘雖無思無為而天下之故未嘗不應雖開物成務而)
(寂然之易未嘗有擾也此則聖人之正道也)
拓跋猗㐌西略降三十餘國(以通鑑目錄修)
晉孝惠皇帝元康八年秋九月大水(以本紀修)巴氐李特與
略陽六郡流民入蜀(以吕祖謙標目修)
晉孝惠皇帝元康九年春正月將軍孟觀討齊萬年大
破擒之太子洗馬江統論徙戎不聽(以紀傳修)
解題曰葉適曰江統徙戎論叙上世事雖略已得其
理敘兩漢事極詳不獨漢魏人能為此議論者絶無
而能知此本末者絶少也漢宣光魏武號為有識然
皆身以戎狄之患遺後使其國尚未亡則子孫自當
之盖天下利害國家大體思患預防非聖人不能也
何去非曰晉之亡大率中原半為夷居元海匈奴也
而居晉陽石勒羯人也而居上黨姚氏羌也而居扶
風符氏氐也而居臨渭慕容鮮卑也而居昌黎種族
日繁其居處飲食皆趨華矣而其桀暴貪悍樂鬭喜
亂之志態則無時而變也是以元海一倡而并雍之
胡乘時四起自長淮之北無復晉土而為戰國者幾
二百年事見通鑑
成都王穎為平北將軍鎮鄴河間王顒為鎮西將軍鎮
關中(以本紀修)夏六月賈模卒(以吕祖謙標目修)秋八月尚書裴頠
為僕射(以本紀修)冬十一月甲子朔日有食之(以本紀修)十二月
壬戌廢太子遹為庶人(以本紀修)
解題曰葉適曰劉卞狂謀欲以子脅父而廢其母此
非權道之所許張華拒之是也及愍懷既廢衆怒集
於賈后華於是時以人主命廢后復太子以安人情
此權道之所許也猶且安常襲故既不能去復不能
謀坐視倫秀成其逆節大柄外移身既夷滅而國亡
遂不可救可哀也夫事見通鑑
晉孝惠皇帝永康元年春正月癸亥朔改元(以本紀修)
解題曰宋庠紀年通譜永康漢桓帝年號
西戎校尉司馬閻纉上書訟故太子冤不省(以通鑑修)
解題曰李遘曰纉訟太子之枉太孫立復上疏焉夫
以惠帝之愚賈后之賊安能聽言曰上聽言人誰不
敢言佳哉纉也是難能也其言欲使著令諸有廢興
倉卒東宫兵馬皆得輒嚴須錄詣殿前面授口詔然
後為信聽其臣子得如邴吉拒詔書周昌不遣王田
叔孟舒隠親左右所以固儲副安後嗣諒哉人主有
喜怒宫掖多姦詐怒解而後悔詐行而後覺無及矣
如纉豈一世之言萬世之言也事見通鑑
三月尉氏雨血妖星見南方太白晝見中台星拆(以天文志)
(修)殺故太子遹(以本紀修)夏四月辛夘朔日有食之(以本紀修)癸
巳右軍將軍趙王倫廢皇后賈氏為庶人殺張華裴頠
等侍中賈謐及黨與皆誅
解題曰倫矯詔𠡠三部司馬中宫與賈謐等殺吾太
子今使車騎入廢中宫汝等皆當從命賜爵關中侯
不從誅及三族衆皆從之倫又矯詔開門夜入陳兵
道南遣翊軍校尉齊王冏將三部司馬百人排閤而
入華林令駱休為内應迎帝幸東堂遂廢賈后為庶
人幽之于建始殿餘見通鑑(倫將篡位使左衞王輿前軍司馬稚等率甲士)
(入殿譬喻三部司馬示以威賞王輿反秀率宫兵七百餘人自南掖門入𠡠宫中兵各守衞諸門三部為)
(應於内輿斬孫秀等三部司馬於宣化闥中斬孫弼成都王穎攻長沙王乂乂固守洛陽殿中諸將及三)
(部司馬疲於戰守密與左衞將軍朱默夜收乂别省東海王越以頃興事多由殿省乃奏宿衛有侯爵者)
(皆罷之時殿中武官皆封侯由是出者略盡)
甲午倫自為都督中外軍事相國侍中孫秀為中書令
追復故太子遹己亥殺庶人賈氏五月己巳立臨淮王
臧為皇太孫秋八月中護軍淮南王允討倫不克見殺
游擊將軍齊王冏為平東將軍鎮許昌倫自加九錫吏
部尚書劉須止之不可(以紀傳吕祖謙標目修)
解題曰倫加九錫加世子荂撫軍將軍領軍將軍馥
鎮軍將軍領護軍將軍虔中軍將軍領右衛將軍翊
為侍中增相府兵為二萬人與宿衛同又隠匿兵士
衆三萬餘見通鑑薛季宣曰晉武懲創魏氏内強宿
衞領之貴戚外削州牧統於宗藩未幾宗王横肆而
宿衞散於私府禁衛單虚而州牧轉為強鎮是以關
門無結草之固晉陽有屢舉之甲欲強而反弱將削
而滋大者何哉事不師古急於矯弊崇私廢公而患
生於所偏也
冬十一月甲子立皇后羊氏(以本紀修)詔徵趙廞廞反以李
特等為爪牙十二月趙廞自稱大都督益州牧(以本紀載記修)
晉孝惠皇帝永寧元年
解題曰宋庠紀年通譜建始漢成帝年號
春正月以散騎常侍張軌為涼州刺史(以列傳修)乙丑趙王
倫自即帝位改元建始丙寅廢帝為太上皇遷之金墉
城廢皇太孫臧為濮陽王孫秀為侍中中書監儀同三
司癸酉殺臧(以紀傳修)李特攻成都殺趙廞詔以梁州刺史
羅尚為益州刺史(以紀傳修)
解題曰此十六國亂之始也
三月鎮東大將軍齊王冏起兵討倫征北大將軍成都
王穎征西大將軍河間王顒等應之(以本紀修)閏月丙戌朔
日有食之(以本紀修)自正月至於是月五星縦横無常(以通鑑修)
夏四月成都王穎大破倫兵于溴水
解題曰按杜預左氏傳注溴水出河内軹縣東南至
温入河水經注溴水南逕原城西春秋會于溴梁謂
是水之梁也
辛酉左衞將軍王輿等誅孫秀帝復位癸亥改元丁卯
倫父子伏誅(以本紀修)成都王穎至己巳河間王顒至(以通鑑修)
五月立㐮陽王尚為皇太孫(以本紀修)六月乙卯齊王冏至
甲戌以冏為大司馬如宣文輔魏故事成都王穎為大
將軍都督中外諸軍錄尚書事並加九錫河間王顒為
侍中太尉穎辭九錫還鄴(以紀傳通鑑修)東萊王𬎼與王輿謀
廢齊王冏秋八月廢蕤為庶人誅輿三族(以列傳修)九月以李
特及其弟流為將軍羅尚逼遣流民皆歸特冬十月特
據廣漢攻尚(以本紀紀載紀吕祖謙標目修)
晉孝惠皇帝太安元年
解題曰宋庠紀年通譜誅齊王故改元
春二月太孫尚薨(以通鑑目錄修)夏四月彗星畫見(以本紀修)五月
李特自稱大將軍益州牧(以載紀修)癸卯以清河王遐子覃
為皇太子(本紀)秋七月大水(以本紀修)八月廣漢太守張微討
李特敗死羅尚遣軍擊之亦敗(以通鑑修)冬十月地震(本紀)十
一月丙戌復置寧州(以吕祖謙標目修)河間王顒起兵攻齊王
冏十二月驃騎將軍長沙王乂殺冏改元乂為太尉都
督中外軍事朝政皆諮成都王穎(以本紀吕祖謙標目修)是歲陳
留王薨謚曰魏元皇帝(以通鑑修)
晉孝惠皇帝太安二年(成始祖皇帝李特建初元年)春
正月李特據少城改元羅尚保太城二月襲特斬之李
流領餘衆攻成都(以載記修)
解題曰宋庠紀年通譜建初漢成帝年號太城在城
都府華陽縣張儀所築謂之儀城築少城於其西成
都縣治也
夏五月義陽蠻張昌據江夏改元殺荆州都督新野王
歆詔以荆州刺史劉弘都督荆州軍事秋七月昌黨石
冰寇揚州據荆江揚豫徐五州境弘遣大都護陶侃討
昌八月走之(以吕祖謙標目修)
解題曰周端朝曰河南淮北諸郡不聞蠻擾魏晉始
有之亦二漢末造所有也事見通鑑
河間王顒成都王穎起兵攻長沙王乂帝討穎九月顒
將張方大掠都城(以本紀修)
解題曰永寧之初洛中尚有錦帛四百萬珠寳金銀
百餘斛惠后北征蕩隂反駕布衾兩幅囊錢三千以
為車駕之資而已餘見通鑑
李流死李雄為大都督治郫城(以通鑑修)冬十月壬寅帝還
宫戊申長沙王乂奉帝敗成都王穎將陸機於建春門
又攻張方敗之(以紀傳修)
解題曰宋敏求河南志都城十二門南面四門曰平
昌門(漢之平城門)開陽門宣陽門(漢之小苑門)建陽門(漢之津門)東
面三門曰清明門(漢之宣平門)東陽門(漢之中東門)建春門(漢之)
(上東門一曰上昇門)西面三門曰廣陽門西明門閶闔門(漢之西門也)
北面二門曰廣莫門(漢之榖門)大夏門(漢之夏門)
十二月議郎周玘等起兵討石冰(以列傳修)閏月李雄攻羅
尚走之入成都(以通鑑目錄修)幽州都督王浚表鮮卑叚務勿
塵為遼西公(以本紀修)
(甲子)晉孝惠皇帝永興元年(漢光武皇帝劉淵元熙元年成武皇帝李雄建興元年)
春正月癸亥司空東海王越執長沙王乂改元永安丙
寅張方殺乂而還(以紀傳修)
解題曰通鑑闕永安二字
成都王穎入京師復還鄴以為丞相東海王越加尚書
令(以通鑑修)
解題曰按宋書百官志漢獻帝復置丞相魏及晉初
又廢趙王倫以梁王肜為丞相永興元年以穎為丞
相
詔羅尚權統巴涪(以吕祖謙標目修)
解題曰統巴東已郡涪陵涪陵今涪州餘見通鑑
二月乙酉廢皇后及皇太子覃(以通鑑修)廣陵度支陳敏與
周玘破石冰于建康三月冰伏誅(以吕祖謙標目修)戊申以成
都王穎為皇太弟居鄴河間王顒為太宰雍州牧
解題曰宋書五行志惠帝立穎為皇太弟猶加侍中
大都督領丞相備九錫封二十郡如魏王故事既為
副職不應復開封土兼領庶職此言之不從帝既播
越穎亦不終事見通鑑
秋七月丙申朔東海王越奉帝討穎戊戌復皇后皇太
子己未帝敗于蕩隂侍中嵇紹死之
解題曰蕭方曰父母之讎不同天下兄弟之讎不同
國嵇紹之於晉室有私讎矣天不可讎理無容報繼
之以死何其過乎輕於鴻毛延祖之謂事見通鑑(蕩隂)
(即今相州湯隂縣蕩音湯因蕩水為名)
庚申帝幸鄴改元建武越奔歸國范陽王虓以北軍中
候苟晞為兖州刺史王浚及并州刺史東嬴公騰起兵
攻穎八月張方入洛陽廢皇后皇太子穎遣劉淵發五
部攻浚淵自稱大單于浚騰大敗穎兵穎奉帝奔洛陽
騰以拓拔猗㐌擊淵破之(以紀傳通鑑修)張昌伏誅(以吕祖謙標目修)
冬十月李雄稱成都王改元(以載記修)
解題曰宋庠紀年通譜建興劉禪孫亮年號
劉淵即漢王位於左國城改元(以載紀修)
解題曰漢離石縣属西河郡後漢末廢為南單于左
國城魏黃初三年復置後陷劉淵石勒改為永石郡(通鑑)
(考異曰通典離石有南單于庭左國城淵雖遷猶在離石縣境内也)
十一月乙未張方劫帝幸長安(以本紀修)尚書僕射荀藩為
留臺承制年號永安辛丑復皇后(以吕祖謙標目修)十二月丁
亥廢太弟穎以豫章王熾為皇太弟改元河間王顒都
督中外軍事張方為中領軍錄尚書事(以紀傳修)
解題曰宋庠紀年通譜一年三易號永安吴孫休年
號建武漢光武年號永興漢桓帝年號按惠帝九改
元而六同漢年一用吴號紀年頒朔政之大者皆事
出倉卒安襲曩名庸非天厭惠德趣衰啓亂俾發號
施令皆前王之芻狗傳曰其壊不可支也斯之謂歟
晉孝惠皇帝永興二年(漢光文皇帝元熙二年成武皇帝太武元年)春正月
甲午朔帝出居于長安(以本紀修)夏四月張方廢皇后(以本紀修)
解題曰羊后於是三廢矣河間王顒矯詔以后屡為
姦人所立遣尚書田淑勅留臺賜后死詔書累至司
隸校尉劉暾與尚書僕射荀藩河南尹周馥馳奏曰
羊庶人門戸殘破廢故空宫門禁峻密無緣得與姦
人構亂衆無愚知皆謂不然陛下更深與太宰參詳
勿令遠近疑惑取謗天下顒大怒遣收暾暾奔青州
后遂免帝還洛迎后復位洛陽令何喬又廢后及張
方首至其日復后位餘見通鑑葉適曰幽王之詩稱
周宗既滅靡所止戾正大夫離居莫知我勩三事大
夫莫肯夙夜邦君諸侯莫肯朝夕蓋是時幽王見殺
太子外遷而其辟公貴人首鼠自便莫以傾覆為念
故人怨刺之如此暾為留臺而能抗拒強臣存活廢
后視是詩所稱過之遠矣
六月成都王雄改元(以載紀修)秋七月東海王越領徐州都
督起兵攻河間王顒成都王穎故將公師藩起兵於趙
魏八月越以豫州刺史劉喬為冀州刺史范陽王虓領
豫州刺史喬拒虓
解題曰喬成都王之黨也虓東海王之黨也冀州統
郡國十三趙(宋慶源信德真定中山四府之地)鉅鹿(慶源信德二府之地)安平
(冀州之地)平原(安德東平信德三府慱州永静軍之地)樂陵(棣濱滄三州之地)勃海
(滄清冀恩四州永静軍之地)章武(河間府霸莫滄三州之地)河間(河間府莫雄軍涿三州保定)
(之地)高陽(保州永寧廣信安肅順安四軍之地)慱陵(深祁二州之地)清河(大名安德二府)
(恩慱二州之地)中山(中山真定二府保州永寧軍之地)常山(真定中山二府之地)
壬子顒都督河北軍事冬十月劉弘請顒越釋怨不納
喬襲許虓奔河北有星孛于北斗弘受東海王越節度
十二月穎入洛陽虓領冀州刺史濟河擊穎將敗之喬
衆潰(以紀傳吕祖謙標目修)右將軍陳敏反於歴陽據江東劉弘
遣江夏太守陶侃討之(以吕祖謙標目修)是歲漢王淵徙黎亭
(以通鑑修)
解題曰按後漢郡國志上黨郡壺關縣有黎亭故黎
國
晉孝惠皇帝光熙元年(漢光文皇帝元熙三年成武皇帝晏平元年)春正月
戊子朔帝出居于長安日有食之(以本紀修)河間王顒殺張
方請和於東海王越越不許成都王穎奔長安夏四月
己巳越屯温五月遣兵入長安顒穎走己亥帝還洛陽
六月丙辰朔復皇后辛未改元顒復入長安(以本紀通鑑修)
解題曰皇后三廢而三復矣
成都王雄即帝位改元國號成(以吕祖謙標目修)秋七月乙酉
朔日有食之(以本紀修)八月太傅東海王越錄尚書事(以本紀修)
九月頓邱太守馮嵩執成都王穎范陽王長史劉輿殺
之(以本紀修)
解題曰宋開德府清豐縣晉頓邱郡也
兖州刺史苟晞斬公師藩(以通鑑目錄修)冬十月以范陽王司
馬劉琨為并州刺史(以吕祖謙標目修)十一月庚午東海王越
弑帝
解題曰按帝紀司馬越鴆之
癸酉皇太弟熾即皇帝位尊皇后曰惠皇后立妃梁氏
為皇后(以本紀修)十二月壬午朔日有食之(以本紀修)河間王顒
就徵鎮南將軍南陽王模殺之(以本紀通鑑修)己酉葬孝惠皇
帝于太陽陵(以本紀修)
大事記續編卷二十六
