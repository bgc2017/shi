大事記續編卷五十六明王禕撰
唐睿宗皇帝景雲元年春正月帝及后為微行(以新紀脩)三
月以河源九曲予吐蕃(新紀)
解題曰按會要天寶十三載以黃河九曲置洮陽郡
及神策軍於臨洮之西二百里置澆河郡及宛秀軍
於積石軍之西百里以實河曲之地洮陽今洮州澆
河城趙充國所築在廓州達化縣西
夏四月殺定州郎岌五月丁卯殺許州司兵燕欽融六
月壬午皇后韋氏及安樂公主弑帝秘不發喪以温王
重茂為皇太子徵府兵屯京師韋温總知兵馬刑部尚
書裴談工部尚書張錫同三品吏部尚書張嘉福中書
侍郎岑羲吏部侍郎崔湜同平章事甲申發喪皇后自
立為皇太后臨朝攝政太子重茂即皇帝位改元唐隆
安國相王為太尉封其子壽春郡王成器為王庚子臨
淄郡王隆基率萬騎入北軍誅韋氏及安樂公主等辛
丑封隆基為平王朝邑尉劉幽求為中書舍人總苑監
鍾紹京為中書侍郎參知機務黃門侍郎李日知同三
品紹京尋罷紀處訥韋温宗楚客張嘉福諸韋武黨皆
伏誅出蕭至忠韋嗣立趙彦昭崔湜為諸州刺史平王
隆基同三品甲辰相王旦即皇帝位廢重茂為温王(以新)
(舊紀傳吕祖謙標目脩)
解題曰按新舊史紀傳志實錄景龍文館記陸贄玄
宗編遺錄初武三思通於韋氏欲行簒逆國子祭酒
葉靜能善符禁小術散騎常侍馬秦客閑醫藥光禄
少卿楊均以調膳皆出入宫掖得幸於后燕欽融直
言其事雖殺欽融而中宗怏怏不樂韋氏恐變生安
樂公主欲后臨朝而求為皇太女丁丑遂鴆帝六月
壬午帝覺鴆發召馬秦客因是又持鴆毒焉帝崩于
神龍殿(在西内兩儀殿北甘露殿東蓋帝自東都之還不居東内而居西内)后懼秘不
發喪引所親入禁中謀自安之策召郎將蕭璿等二
十餘人各令守捉諸門徵衛兵千餘分屯重城以刑
部尚書裴談工部尚書張錫並同中書門下三品依
舊東都留守又命左金吾大將軍趙承恩左監門大
將軍薛簡帥兵五百人備譙王重福立温王重茂為
太子安國相王旦為太子太師癸未召府兵五萬屯
京城分為左右營以吏部尚書張嘉福中書侍郎岑
羲吏部侍郎崔湜並同中書門下平章事甲申發喪
於太極殿西内正殿遺制皇后知政事安國相王參
謀政事宗楚客謂韋温曰皇后臨朝相王輔政嫂叔
不通問難為儀注理全不可僕射蘇瓌曰遺制是先
帝意安可更改楚客及温大怒遂削相王輔政而宣
行焉大赦天下改元唐隆進相王旦為太尉韋温總
知内外兵馬立妃陸氏為皇后壬辰遣使諸道巡撫
紀處訥關内道張嘉福河北道岑羲河南道韋温宗
楚客武延秀等說后託圖䜟韋氏當受命謀害少主
駙馬韋捷韋濯分掌左右屯營武延秀及温從子播
族弟璿外甥高崇共典羽林軍及飛騎中書舍人韋
元徼循六街廣招不逞連結中外宗楚客與弟將作
大匠晉卿及太常少卿李曳少匠李守貞日夜速令
延秀起事楚客温深憚相王太平公主屬尊欲先除
之然後發相王子隆基常隂引材力之士以自助初
太宗擇官戶蕃口中少年驍勇者百人每出遊獵令
持弓矢於御馬前射生令騎豹文韉著畫虎文衫謂
之百騎則天時謂之千騎分隸左右羽林營孝和謂
之萬騎亦置使領之隆基接其豪俊或賜飲食財帛
以此歸心焉時楚客為朋黨崔日用附之驟遷兵部
侍郎恐禍及己乃因沙門普潤道士王曄密報隆基
隆基乃與公主及苑總監鍾紹京前朝邑尉劉幽求
長上折衝麻嗣宗等定策誅之韋播韋璿拜官日鞭
督萬騎士怨不為之用果毅葛福順陳玄禮訴於隆
基諷之皆願效死或曰先啟大王隆基曰請而從是
王與危事不從則吾計失矣庚子乙夜福順李仙鳬
至隆基曰(舊史傳作玄宗)與公等除大逆安社稷各取富貴
在於俄頃何以取信福順等請號而行攻玄武門(景龍)
(元年改為神武門樓為制勝樓)斬韋璿韋播高嵩於寢帳令曰韋氏
酖殺先帝欲危社稷今韋氏馬鞭以上皆斬立相王
以安天下敢有助逆者罪及三族衆歡叫大集攻白
獸玄德等門(宋敏求長安志東宫北門曰玄德門)斬關而進左萬騎自
左入右萬騎自右入會於凌烟閣前隆基自苑南入
(西内苑接太極宫之北故自苑南入)鍾紹京率丁匠百餘以從太極殿
前有宿衛梓宫萬騎聞譟聲皆被甲應之韋后惶惑
遁入殿前飛騎營(唐書補闕方欲就女兵求救)為亂兵所害武延
秀與安樂公主在内宅格戰良久皆斬之(新史傳公主方覽鏡)
(作眉聞亂走至右延明門兵及斬其首通鑑取其說吳縝糾繆曰玄宗起事在夜而主方覽鏡作眉何為)
(哉斯妄也設使其事誠然亦不足書也)斬内將軍賀婁氏於太極殿西
始上官婉兒從母子王昱為拾遺戒婉兒母鄭曰上
往囚房陵武氏得志矣卒而中興天命所在不可幸
也三思雖乘釁天下知必敗今昭容上所信而附之
且滅族鄭以責婉兒不從節愍誅三思果索之始憂
懼及草遺制即引相王輔政臨淄王兵起被收婉兒
以詔草示劉幽求幽求言之王王不許遂誅之少帝
時在太極殿劉幽求曰衆期今夜立相王何不早定
臨淄王止之分遣誅馬秦客葉靜能楊均比明馳謁
相王謝不先啟之罪相王泣曰宗社安定汝之力不
然吾且及難皇城及京城門並閉相王奉少帝御安
福門大赦分遣萬騎捕諸逆黨斬韋温宗楚客宗晉
卿趙履温諸韋無少長皆斬之並懸首於市(新傳楚客嘗密)
(語其黨曰始吾在卑位尤愛宰相及居之又思天子南面一日足矣雖外附韋氏而内蓄逆謀故卒以敗)
左僕射韋巨源為亂兵所殺進封臨淄王為平王兼
知内外閑廏兼押左右萬騎鍾紹京守中書侍郎劉
幽求守中書舍人並參預機務麻嗣宗雲麾將軍行
左右金吾衛翊府中郎將薛崇簡太僕卿立節郡王
餘封拜有差追戮紀處訥于華州遣使分行諸道宣
諭仍往均州慰勞譙王壬寅以宋王成器衡陽王成
義為左右衛大將軍巴隆王隆範彭城王隆業為左
右羽林衛大將軍紹京及黃門侍郎李日知並同中
書門下三品中書令蕭至忠為許州刺史兵部尚書
韋嗣立為宋州刺史中書侍郎趙彦昭為絳州刺史
吏部侍郎崔湜為華州刺史癸夘平王隆基同中書
門下三品鍾紹京行中書令張嘉福伏誅於懷州王
公百寮上表咸以國家多難宜立長君相王衆望所
歸宜即尊位甲辰少帝令太平公主請讓于相王王
固辭其夜幽求謂宋王成器平王隆基曰相王昔臨
天下謳歌所屬今不即位禍難不息平王以為王(實錄)
(作上後倣此)性虚淡不以世事嬰心况子姪之間必不忍
代位幽求曰衆望所歸豈不為社稷計平王等極言
於王乃從之王出太極殿少帝於東隅西面王於梓
宫側東向太平公主曰皇帝(實錄作少帝)欲以此位讓叔
父合否幽求跪曰家國事重有此推讓誠為至公是
日少帝制請王即皇帝位少帝遜於别宫王即位御
承天門大赦封少帝為温王餘見通鑑(胡寅曰隆基舉事之初或)
(請先白相王隆基恐王預危事而不白既誅韋氏劉幽求曰衆約今夕共立相王何不早定隆基又止之)
(至是復拒幽求之議不得已而入告然則隆基之志本欲自取特迫於父子不敢出言惜乎睿宗之不見)
(幾幽求之不知變也)
丙午太常少卿薛稷為黃門侍郎參知機務(以新紀修)丁未
立平王隆基為皇太子(以新紀修)復則天大聖皇后號曰天
后(新紀)追削武三思武崇訓爵諡斵棺暴屍(通鑑)戊申許州
刺史姚崇為兵部尚書同三品韋嗣立蕭至忠為中書
令趙彦昭為中書侍郎崔湜為吏部侍郎同平章事(以新)
(紀通鑑修)帝妹太平公主用事(以吕祖謙標目修)贈郎岌燕欽融諫
議大夫(以通鑑修)秋七月庚戌朔封子三人為王(以新紀修)贈韋
月將宣州刺史(通鑑)癸丑兵部侍郎崔日用為黃門侍郎
參知機務(通鑑)追復故太子重俊位號敬暉桓彦範崔玄
暐張柬之袁恕己李多祚等官爵(以通鑑修)丁巳洛州長史
宋璟檢校吏部尚書同三品璟與姚崇協心革弊政進
忠良退不肖賞罰盡公有貞觀永徽之風(以通鑑修)岑羲罷
(新紀)貶蕭至忠韋嗣立趙彦昭張錫李嶠為刺史(以新舊紀修)
崔湜罷(新紀)蘇瓌為左僕射(以新紀修)丁夘唐休璟張仁愿罷
(以新舊紀修)改元(新紀)
解題曰宋庠紀年通譜景雲見故改元以協瑞孫甫
曰古之人君即位必踰年而改元者先君之年不可
不終也繼大位不可無年也一年不可二君也先君
之年不終則後嗣急於為君而忘孝心矣繼大位無
始則布政立事無以正本矣一年二君則國統不一
而民聽惑矣典法如是之重人君可不謹其事歟睿
宗於中宗雖兄弟之序然繼其位則同於先君安可
不待踰年而改元蓋大臣昧於經義而然也
崔日用薛稷罷(新紀)乙亥廢武氏廟陵追廢韋后為庶人
安樂公主為悖逆庶人(以新紀脩)譙王重福及汴州刺史鄭
愔入東都八月伏誅(以新紀修)置羽林飛騎(以通鑑修)罷斜封官
凡數千人(以新紀修)貶裴談為刺史(以新紀修)贈蘇安恒諫議大
夫(通鑑)冬十月追號天后曰大聖天后(以新紀修)
解題曰鼂補之曰武氏之惡非其子嗣立則為世大
戮無復列於唐宗廟矣今追尊其無名之號以為愛
親是播其惡於衆也
諡太子重俊曰節愍(以通鑑修)十一月戊申姚崇為中書令
(以新舊紀脩)己酉葬定陵廟號中宗(以新舊紀修)
解題曰歐陽脩曰吉凶之於人猶影響也而為善者
得吉常多其不幸而罹於凶者有矣為惡者未始不
及於凶其幸而免者亦時有焉而小人之慮遂以為
天道難知為善未必福而為惡未必禍也武后之惡
不及於大戮所謂幸免者也至中宗韋氏則禍不旋
踵矣然其親遭母后之難而躬自踵之所謂下愚之
不移者歟
壬子蘇瓌韋安石罷(新紀)是歲初置河西節度支度營田
大使(方鎮表文)
解題曰節度使始於此按通典會要並云景雲二年
四月以賀拔延嗣為河西節度使為節度使之始方
鎮表景雲元年置河西諸軍州節度支度營田督察
九姓部落赤水軍兵馬大使通鑑考異以實錄所載
薛訥先是已為幽州鎮守經略節度大使則節度之
名不始於延嗣今考新舊史薛訥𫝊訥為幽州都督
蓋永徽以後都督帶使持節即為節度使訥之所以
為節度使者蓋帶使持節爾若節度使定名則實自
延嗣始也河西節度大使領涼甘肅伊瓜沙西治涼
州副使治甘州開元二年兼隴右羣牧都使七年領
經略大使天寶四載張掖太守領節度副使大歷元
年徙治沙州咸通四年置涼州節度領涼洮西鄯河
臨治涼州(永徽已後都督帶使持節即為節度雖有其任而未正其名也景雲之世延嗣為河)
(西節度雖正其名而未重其權也接于開元文武迭用不久任不兼領不遥授及遥授之端一啟於鄫王)
(嗣貞之寵兼領之任復溺於蓋嘉運之私愛銳意邊功而為邊將者十餘年而不易募彍騎以宿衛府無)
(可交之兵而在内之勢日輕置長征兵於邊要精兵咸聚西北而在外之勢日重十道置使徧於邊陲而)
(藩鎮益強節度之職盡用蕃將而國體益輕漁陽之變豈待智者而後知哉)
唐睿宗皇帝景雲二年春正月癸丑突厥請和親(以通鑑修)
己未太僕卿郭元振中書侍郎張說同平章事(以新舊紀修)
甲子徙封重茂為襄王乙丑追尊妃劉氏竇氏為皇后
(以舊紀修)二月太平公主蒲州安置(以實錄修)丁丑皇太子監國
甲申貶姚崇宋璟為外州刺史(以新舊紀修)丙戌太子少保
韋安石為侍中劉幽求罷(以新舊紀修)以左右萬騎羽林為
北門四軍(朱熹綱目)
解題曰按兵志天子禁軍者南北衙兵也南衙諸衛
兵是也北衙禁軍也龍朔二年始取府兵置左右羽
林軍玄宗以萬騎平韋氏改為左右龍武軍至德二
載置左右神武軍總曰北衙六軍又擇便騎射者置
衙前射生手千人曰殿前射生分左右廂初哥舒翰
臨洮西置神策軍禄山反衛伯玉將千人赴難屯于
陜廣德元年代宗幸陜魚朝恩舉在陜兵與神策軍
迎扈悉號神策軍貞元二年為左右神策軍三年改
殿前左右射生軍曰左右神威軍總曰左右十軍元
和二年省神武軍明年廢左右神威軍合為一曰天
威軍八年分隸神策軍昭宗誅宦官神策軍廢皆隸
六軍名存而已
復墨敕斜封官(以新舊紀修)三月癸丑作金仙玉真觀(新紀)夏
四月韋安石為中書令李日知為侍中(新紀)甲辰作玄元
皇帝廟(新紀)五月召太平公主還京師(朱熹綱目)復武氏陵(以新)
(舊紀修)壬戌殿中監竇懷貞為御史大夫同平章事(以新舊紀)
(修)閏六月初置十道按察使自後廢置不常(以舊紀通鑑修)秋
八月庚午韋安石為左僕射同三品(以新舊紀修)九月乙亥
竇懷貞為侍中(以新舊紀修)冬十月甲辰吏部尚書劉幽求
為侍中散騎常侍魏知古太子詹事崔湜為中書侍郎
並同三品中書侍郎陸象先同平章事韋安石李日知
郭元振竇懷貞張說罷(以新紀修)十一月令百姓二十五入
軍五十免(朱熹綱目)
唐玄宗皇帝先天元年春正月辛巳合祭天地于南郊
(以通鑑修)己丑改元太極(以新舊紀修)
解題曰宋庠紀年通譜籍田故改元
壬辰陸象先同三品(以新紀修)乙未戶部尚書岑羲御史大
夫竇懷貞同三品(以通鑑修)夏五月戊寅祭北郊(朱熹綱目)辛巳
改元延和(以新紀修)
解題曰宋庠紀年通譜延和本魏太武年號
六月癸丑岑羲為侍中(朱熹綱目)以刑部尚書郭元振為行
軍大總管伐突厥(以新紀修)幽州都督孫佺等襲奚敗于冷
陘山(以新紀通鑑修)
解題曰新書地理志檀州燕樂縣北有吐護真河奚
王衙帳薊州傍吐護真河五百里至奚契丹衙帳舊
五代史列傳奚本匈奴别種即東胡之地凡五部其
大首領號奚王居隂涼州東去營州五百里西南去
幽州九百里後徙居琵琶川在幽州東北數百里天
祐初契丹漸盛奚為契丹戍守邊上暨虜政苛虐其
首領以别部徙媯州故有東西奚之號武經總要賈
耽說媯州西北八百里至陘山新唐書傳契丹之地
西至冷陘事見通鑑
秋七月辛未彗星出西方入太微(朱熹綱目)乙亥竇懷貞為
右僕射平章軍國重事(以朱熹綱目修)八月庚子立皇太子隆
基為皇帝自尊為太上皇大事聽之(以新紀通鑑修)
解題曰按新史列傳帝傳位太子左拾遺韓朝宗與
將軍龐承宗諫曰太子雖睿聖宜且養成盛德帝不
聽孫甫曰睿宗以次子賢而有功取内外屬望之意
從長子辭讓之誠立為太子又以時多難上象示變
知行事不當天意遂傳位焉實大公之心安宗社之
計也柰何為一妹所惑雖傳位而不授以政使太子
稱帝而主細務自稱太上皇而斷大事此體豈正乎
故養成一妹之惡致姦人黨附遂生逆謀由明斷之
不足也餘見通鑑
壬寅上大聖天后尊號為聖帝天后(以通鑑修)甲辰改元(以新)
(紀脩)丁未立妃王氏為皇后(朱熹綱目)戊申封子二人為王(以本)
(紀修)庚戌竇懷貞劉幽求為左右僕射同三品魏知古為
侍中崔湜檢校中書令(以宰相表修)戊午流劉幽求于封州
(新紀)九月丁夘朔日有食之(新紀)辛夘立子為王(以本紀通鑑修)冬
十月癸夘獵於驪山(以新舊紀修)十一月誥遣皇帝巡邊後
竟不行(以新紀通鑑修)
大事記續編卷五十六
