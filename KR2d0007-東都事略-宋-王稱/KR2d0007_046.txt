東都事略卷四十六宋王稱撰
列傳二十九
邢昺字叔明曹州濟隂人也應九經廷試日召至外殿
講師比二卦又取其羣經發題太宗嘉其精博擢上第
授大理評事知泰州鹽城監召爲國子監丞專講學之
任出知儀州代還爲諸王府侍講眞宗即位遷司勲郎
中知審刑院改右諫議大夫國子祭酒眞宗始置翰林
侍讀學士首以命昺詔令與杜鎬孫奭等校定周禮儀
禮公羊榖梁春秋論語爾雅義疏初置講論之職即於
便坐令昺講左氏春秋昺侍眞宗嘗講說孝經禮記者
二論語者十書十三易二詩左氏各一據傳疏敷引之
多及時事爲喻眞宗甚嘉奬之遷工部侍郎兼祭酒四
年以疾拜工部尚書知曹州眞宗東封進禮部尚書昺
曉播殖尤悉民事眞宗每雨雪不時憂形於色昺因進
耒耜歲占三卷皆田父歲月於畎畝間揣占得雨澤豐
凶之兆無不稽驗又言民之災患大者有四一曰人疫
二曰旱三曰水四曰牛瘴必歲有其一但或輕或重耳
四事之害旱暵爲甚也眞宗然之眞宗晚年多召於禁
寢從容延對忽一日見昺衰甚即掩袂泫然曰宫邸舊
僚淪謝殆盡存者惟卿爾昺既病將易簀眞宗臨問昺
拖紳整巾歴叙遭遇眞宗爲之流涕卒年七十九眞宗
臨其喪哭之舊制非宗室將相無省疾臨喪者蓋優禮
也贈左僕射
杜鎬字文周常州無錫人也少好學初應舉將試有鼠
銜孝經疏置榻前鎬怪之取以熟誦果試題出其中遂
與選鎬既博學又有記問兄爲法官有毁其父之畫象
爲近親所訟疑不能決鎬曰僧道毁佛老象此可比也
兄從之衆服其審南唐時舉明經爲集賢校理江南平
授千乘簿改國子監丞崇文院檢討將南郊彗星見宰
相趙普問鎬鎬曰當祭而日食猶廢祭況彗見如此乎
普言于太祖而罷其禮翌日遷著作佐郎累遷虞部員
外郎太宗問西漢賜予多用黃金而近代不能何也鎬
曰當漢時佛事未興故金甚賤太宗以爲然眞宗即位
有司舉故事上已金明池習水戰眞宗以太宗忌月問
鎬鎬據唐憲宗朝奏議禮有忌日無忌月遂從之景德
初置龍圖閣待制首以鎬爲之眞宗幸澶淵凱旋遇懿
德皇后忌日疑軍中鼓吹馳騎問鎬鎬對曰武王載木
主伐紂前歌後舞可據也王欽若勸眞宗爲祥瑞以鎮
服四夷眞宗疑焉因問鎬河出圖洛出書果何事鎬遽
對曰此聖人以神道設教耳眞宗意遂決議者謂祥瑞
事啟自欽若而成於鎬云眞宗凡得古器異書必詢之
皆能究其本末令人檢閱必其事在某書幾紙幾行未
嘗少忘鎬雖春秋高四鼓起誦春秋遲明已數卷日以
爲常久之除龍圖閣直學士積官至禮部侍郎卒年七
十六子渥孫杞
杞字偉長以鎬蔭補將作監主簿累遷太子中允知建
陽縣除無名租萬計閩人有老而生子者父兄以其分
貲多不飬之杞上書立保伍以相伺察由是稍絶其弊
性豪邁遇事敢爲稍遷至度支判官虞部員外郎京西
轉運使廣西歐希範誘白崖山酋豪蒙趕反希範環州
人也嘗舉進士應募討安化州蠻因求錄用事下宜州
知宜州馮伸己言其妄遂送全州編管既而遁歸與其
族百餘人謀舉兵殺伸已以叛乃殺牛建壇場祭天神
推蒙趕爲帝而自爲神武帝國令公破環州以攻桂管
朝廷授杞刑部員外郎直集賢院爲廣西路轉運安撫
使杞至宜州得州人吳香及獄囚區世宏往說其酋豪
杞乘其怠而擊之攻破白崖等砦及其五峒斬首千餘
級復環州焚其山林積聚蒙趕等大恐隨香出降獨希
範走荔枝峒杞曰蠻依險阻如捕猩猱而吾兵苦暑難
久是進退遲速皆不可爲故當務捐厚利以招之蓋威
不足以制則恩不能以懷此其所以數叛也今吾兵雖
幸勝然蠻特叛而來矣豈真降者邪若啗以利後必復
動乃給牛酒爲大會環州戮之坐中者凡六百餘人後
三日兵破荔枝峒擒希範至并戮而醢之以醢賜諸溪
洞於是御史梅摯言杞殺降仁宗置而不問徙兩浙路
轉運使明年徙河北頃之擢天章閣待制知慶州蕃酋
孟香率千餘衆内附夏人以兵索香因劫邊戶掠馬牛
有詔責杞還之杞言彼違誓舉兵香不可與因移檄夏
人不償所掠則香亦不可得既而兵亦解去未幾杞卒
杞博覽彊記通隂陽術自推其數曰吾年四十六死矣
卒如其言
晁迥字明遠澶州清豐人也自其父儉始徙家彭門迥
少從學于王禹偁舉進士爲大理評事稍遷太常丞眞
宗在東宫諭德楊礪稱其學行及即位宰相吕端李沆
又薦之擢右正言直史館吕蒙正舉應賢良方正科以
迥方爲諫官乃報罷召試翰林遷右司諫擢知制誥雍
王元份留守京師除右諫議大夫爲判官遷翰林學士
同修國史進承旨時朝廷方修禮文之事每下詔多出
迥手請解禁林以爲工部尚書集賢院學士判西京留
司御史臺遷禮部尚書以太子少保致仕召燕太清樓
仁宗寵遇甚渥其子宗慤知制誥亦與人以爲榮進太
子少傅召對延和殿仁宗問洪範雨暘之應對曰比年
災變仍發此天所以警陛下願陛下修飭王事以當天
心庶幾轉亂而爲祥也迥感疾絶人事屏醫藥具冠服
而卒年八十四贈太子太保諡曰文元迥善吐納飬生
之術通釋老書以經史傳致精意爲一家之說性樂易
純固服道甚篤歴官臨事未嘗挾情害人眞宗稱迥爲
好學長者楊億嘗謂迥所作書命無過褒而得代言之
體平生不喜術數之說而術者嘗以三命語之迥曰自
然之分天命也樂天不憂知命也推理安常委命也何
必逆計未然乎所著有翰林集三十卷道院集十五卷
其它著述又數十卷子宗慤
宗慤字世長以父任爲祕書郎獻所爲文章召試舍人
院除校勘累遷祠部員外郎知制誥入翰林爲學士兼
龍圖閣學士知開封府康定元年拜右諫議大夫參知
政事會朝廷以金飾胡床及金器賜唃厮羅宗慤言昔
仲叔于奚辭邑而請繁纓孔子以爲不如多與之邑繁
纓諸侯之馬飾聖人以爲不可輕與陪臣乘輿之器可
賜外臣乎必欲優其禮加賜金帛可也慶歴二年以疾
免除資政殿學士給事中未幾而卒年五十八贈工部
尚書諡曰文莊宗慤性敦厚事父母至孝篤於故舊凡
任子恩皆先其族人當制甚愜人望有文集四十卷
孫奭字宗古博平人也幼好學徙居鄆之項城舉九經
及第爲莒縣簿改大理評事爲國子監直講太宗幸國
子監奭講尚書說命太宗甚悅眞宗即位爲諸王府直
講校正九經正義除龍圖閣待制奭以經術進未嘗阿
附取悅眞宗嘗問以天書奭曰臣愚所聞天何言哉豈
有書也眞宗知其忠每容之眞宗命向敏中諭奭令陳
朝廷得失奭上納諫恕直輕徭薄歛四事眞宗頗施用
其言及將祀汾隂奭上疏曰夫汾隂后土事不經見昔
漢武帝將行封禪大禮欲優游其事故先封中嶽祀汾
隂始廵幸郡縣侵尋于泰山今陛下既已東封亟議西
幸臣竊以爲不可又周禮圜丘方澤所以郊祀天地於
南北郊漢初承秦惟立五畤以祀天后土無祀故武帝
立祠于汾隂自元成以來從公卿之議徙汾隂后土于
北郊後之王者多不祀汾隂陛下乃欲捨北郊而祀汾
隂乎唐以河東爲王業所起之地故明皇幸河東因祀
后土與本朝事異也比年以來水旱相繼陛下宜側身
修德以荅天譴豈宜徇姦回遠勞民庶忘社禝之大計
而事簫鼓之盤游夫民神之主也是以先王先成民而
後致力于神今水旱作沴饑饉洊臻乃欲勞民事神神
其享之乎臣觀陛下必行此禮不過如漢武帝唐明皇
刻石頌功而已此虚名也陛下天縱欽明神資濬哲固
當追蹤三五豈可效此虚名乎而議者不過引開元故
事以爲盛烈乃欲倡導陛下而爲之臣愚竊所不取願
少賜清閒以畢其說眞宗遣内侍諭以若復有陳具奏
奭又上疏曰陛下將幸汾隂而京師民心弗寧江淮之
衆困于調發且土木之功未息而奪攘之盜必興昔黃
巢出自凶饑陳勝起于徭戍隋煬帝勤遠略而唐由是
開基晉少帝昧邊防而耶律德光以之謀夏今陛下俯
從姦佞遠棄京師罔念民疲不虞邊患涉仍歲荐饑之
地修違經久廢之祠又安知飢民之中無黃巢之劇賊
乎役徒之内無陳勝之大志乎肘腋之下無英雄之窺
伺乎寰區之間無夷狄之觀釁乎陛下方祠后土駐蹕
河中若敵猖狂忽及澶淵陛下將何以待之臣竊見奸
臣以先帝寅畏天災詔停封䄠故贊陛下力行東封以
爲繼成先志也先帝欲北平幽朔西取繼遷大勲未集
用付陛下則未嘗獻一謀畫一策以佐陛下繼先帝之
志而乃卑詞重幣求和于契丹蹙國縻爵姑息於保吉
謂主辱臣死爲空言以誣下罔上爲己任而陛下信其
諛言輕勞聖駕是陛下以祖宗艱難之業爲佞邪僥倖
之資臣所以長歎而痛哭也是時羣臣爭言祥瑞奭又
上疏曰五載廵狩虞書常典觀民設教羲易明文何須
紫氣黃雲始能封嶽嘉禾異草然後省方今乃野鵰山
鹿並形奏簡秋旱冬雷率皆稱賀將以欺上天則天不
可欺將以愚下民則民不可愚將以惑後世則後世不
可惑疏入不報會將幸亳州祠太清宫奭又上疏曰臣
觀陛下多效明皇所爲且明皇非令德之君觀其禍敗
足爲深戒而陛下反希慕之近臣知而不諫豈非奸佞
乎方今外議籍籍以陛下將幸亳州臣願陛下鑒明皇
之禍敗不襲危亂之迹豈特天下之幸實亦社稷之福
也眞宗爲著解疑論以示羣臣奭以父老求典郡出知
密州居二年遷糾察在京刑獄時立天慶先天降聖節
而天下設齋醮奭又請裁省浮用不報出知河陽及朱
能獻乾祐天書奭復上疏曰昔漢文成將軍以帛書飯
牛陽言牛腹中有竒書殺視得書天子識其手迹斬之
後有五利將軍妄自言多方不讎坐誅漢武以能誅文
成五利前史謂之雄材先帝時有侯莫陳利用者始以
方術暴得寵用一旦發其奸誅于鄭州至今輿誦謂之
英斷唐明皇得靈寳符上清護國經寳劵等皆王鉷田
同秀等所爲明皇不能顯誅訹于邪說曲奉鬼神過崇
妖妄今日見老子閣上明日見老子山中大臣尸禄以
將迎端士畏威而緘默既惑左道即紊正經民心用離
没不復振暨禄山兆亂輔國劫遷老子寧肯禦兵寳符
安能排難身危名辱爲千古所笑今朱能所爲頗類王
鉷等臣願陛下遠思漢武之雄材近法先帝之英斷中
鑒明皇之召禍庶幾災害不生禍亂不作享萬世無疆
之休入爲給事中以父年高乞侍養得知兖州召還爲
翰林侍讀學士父喪去官詔起復兼龍圖閣學士每講
論上前至前世亂君亡國之際志在規諷必反復言之
嘗畫無逸圖以進請設便坐初五郊從祀不設席尊不
施羃七祠時饗飲福一尊不設三登升歌不雍徹冬至
攝祀昊天上帝外級止十位饗先農在祈榖之前上丁
釋奠無三獻宗廟不備二舞奭皆援古奏正之又以爲
六天者名有六其實一帝冬至請罷祠五帝大雩設五
帝而罷祠昊天上帝事下有司議不同而止以老請致
仕復知兖州拜禮部尚書以太子少傅致仕疾甚徙正
寢屏侍妾曰無令我死婦人之手卒年七十二贈左僕
射諡曰宣奭性方重事親至篤孝父亡䑛其面以代頮
嘗剟五經切于治道者爲經典徽言五十卷又撰崇祀
錄樂記圖五經節解五服法度子瑜官至天章閣待制
馮元字道宗三世仕嶺南爲日官劉鋹入朝爲保章正
元少好學崔頥正孫奭授以五經大義舉進士爲江隂
尉會詔擇明經補學官自陳通五經謝泌領銓筦詰之
曰古者治一經或至皓首子能盡通之耶對曰達者一
以貫之泌喜其對因問以疑義隨輙辨析遂以爲國子
監直講眞宗召元講易泰卦元因推君道至尊臣道至
卑而能上下交感所以輔相天地裁成萬物也眞宗悅
除直龍圖閣直閣官名蓋始此也仁宗爲皇太子擢右
諭德及即位遷龍圖閣直學士兼侍講判國子監故事
國子監必宿儒典領元與孫奭並命輿議大服未幾爲
龍圖閣學士修三朝正史遂入翰林爲學士護葬章懿
皇后于洪福院及葬永定陵發壙中有水罷知揚州宰
相王曾爲言元東宫舊臣不宜以細故棄外即召爲翰
林學士侍讀遷戶部侍郎卒年六十三贈戶部尚書諡
曰章靖元性簡重非慶弔未嘗通謁公卿執親喪自括
髮至祥練皆按禮變服多識古今臺閣品式之事所學
長於易嘗患先儒多失揚雄太玄之旨獨唐王珪注爲
稍近爲釋文一篇欲因王說補正之然亦不能就也
臣稱曰邢昺杜鎬晁迥孫奭馮元皆惇儒碩德横經講
道發明古訓使人主問學之益融光顯著宅天下而被
四海者皆其輔成之效也鎬對上一言遂成祥瑞之事
然鎬非求悅者也特思之有未至爾奭勁正挺特忠言
剴切賢矣哉
東都事略卷四十六
