東都事略卷六十二宋王稱撰
列傳四十五
王德用字元輔超之子也超有傳始超為懷州防禦使
補德用為牙内都指揮使超率兵六萬伐李繼遷出綏
夏德用時年十七從為先鋒破賊于鐵門關進師烏白
池他將失道超不進德用以精兵五千轉戰三日賊遂
郤乃領衆要其歸路距夏州五十里下令曰敢亂行者
斬一軍肅然超亦為之按轡繼遷引避之以功授内殿
崇班德用以將家子宿衛真宗為内殿直殿前左班都
虞候捧日左廂指揮使累遷英州團練使仁宗即位改
博州團練使知廣信軍徙冀州積官至步軍副都指揮
使桂福二州觀察使是時章獻后猶臨朝有詔補一軍
吏德用曰補吏軍政也吏敢挾詔書以干吾軍執不與
章獻固欲與之德用固不與章獻崩有司請衛士坐甲
者德用以為故事無有為太后喪坐甲又不奉詔明道
二年拜簽書樞密院事遂為副使明年以奉國軍留後
同知院事又明年領安德軍節度使又明年加宣徽南
院使寳元二年罷為武寧軍節度使初翰林學士蘇紳
嘗疏德用宅枕乾岡貌類藝祖者既而御史中丞孔道
輔又以紳之言劾奏之降左千牛衛上將軍知隨州德
用疏言宅枕乾岡陛下所賜貌類藝祖父母所生既貶
黜士皆為之懼德用舉止言色如平時惟不接賓客而
已久之徙知曹州而孔道輔卒客有謂德用曰此害公
者也德用愀然曰孔公以職言事豈害我者可惜朝廷
亡一直臣於是言者甚愧復保静軍留後知青州未行
而契丹聚兵境上乃拜德用保静軍節度使知澶州契
丹使其臣劉六符來聘德用迓之六符曰比歲大熟非
仁政所及邪德用曰明天子在上豐年乃其常爾時契
丹來求關南故地詔德用會議二府德用入奏言臣愚
無状願陛下假臣二十萬兵得先士卒以當匈奴臣不
勝大願仁宗不許德用曰陛下即不忍勞民姑以金繒
啗之以全舊好卒如其言復宣徽南院使判成德軍徙
判定州又徙陳孟二州召還復判相州拜同中書門下
平章事判澶州徙鄭州封祁國公還為會靈觀使己而
復判鄭州徙澶州改鎮集慶封冀國公以太子太師致
仕復起為河陽三城節度使同平章事判鄭州皇祐六
年拜樞密使徙封魯是時仁宗以富弼為宰相是歲契
丹使者來德用與之射使者曰天子以公典樞密而用
富公為相得人矣仁宗聞之賜德用弓一矢五十嘉祐
元年復請老為景靈宫使徙鎮忠武卒年七十八贈太
尉中書令諡曰武恭德用善射軍政明而士心附所至
有威名居家約易不事娱燕祿賜多周施諸族云
夏守贇字子美并州榆次人也父遇以軍校死王事守
贇幼孤真宗在襄邸憐之及即位授右侍禁遷供奉官
真宗幸大名康保裔與賊戰没其部下畏誅誣其降賊
令守贇往察之乃變服入軍中得其實盖保裔送客卒
與敵遇援兵不至而死真宗因恤其家守贇事真宗官
至保信軍留後仁宗即位歴步軍馬軍殿前都指揮使
拜建武軍節度使歴鎮鎮東保大定國鎮海召拜同知
樞密院事劉平石元孫敗内侍黃德和誣告平等降賊
守贇力辨其枉引康保裔事以為質既而德和果以辨
詐服罪未幾自請討賊遂換宣徽南院使陜西經略安
撫招討使守贇性怯寡謀士卒不附乃駐軍河中又屯
鄜州朝廷以其子隨為招討副使而以守贇知樞密院
事隨道卒守贇丐罷除天平軍節度使判澶州以疾徙
相州明年判瀛州卒年六十六贈太尉諡曰忠僖子隨
隨字君正始以父任補殿直累遷邠州團練使進秦州
防禦使元昊反為鄜延路緫管元昊為書及錦袍銀帶
投境上以遺金明李士彬且約以叛候人得之諸將皆
疑士彬隨獨曰此行間爾乃召與飲厚撫而遣之士彬
感泣而去守贇位右府除耀州觀察使知亳州又知河
中府為陜西㳂邊招討副使時隨已病或勸湏疾愈乃
行隨曰邊事方急而可以疾辭乎次陜州而卒年四十
三贈昭信軍節度使諡曰莊恪
郭承祐開封人也娶華王元偁女授供奉官稍遷至衛
州防禦使知澶州入為龍神衛四廂都指揮使真定府
定州等路副都緫管諫官歐陽脩余靖言其非才改知
相州明年為相州觀察使步軍都指揮使出為澶州都
緫管拜建武軍節度使殿前都指揮使除宣徽南院使
出判應天府徙亳州諫官御史劾奏承祐在應天擅留
上供米及擬翰林所用器出入狂僭落宣徽使徙知許
州轉運使蘇舜元薦其有將帥材其政如龔黃仁宗謂
大臣曰承祐庸人而外臺薦之如此何所取信哉改知
鄭州未行卒年五十九贈太尉諡曰密承祐性驕侈狡
獪所至多興作為煩擾又好言事指切人過失時謂之
武諫官云
許懷德開封祥符人也其父均仕至磁州團練使懷德
長六尺餘少以父任為東西班殿侍累遷殿前副指揮
使寳元初陜西用兵懷德為鄜延路副緫管賊以三萬
騎圍永平砦懷德止率勁兵千餘人突圍破之己而賊
有出陳前據鞍慢罵者懷德引弓射之應弦而斃未幾
賊攻延州懷德領兵間道出其不意左右奮擊賊遂解
去遷鳳州團練使以賊破塞門砦不赴援降寧州刺史
除龍神衛四廂都指揮使累遷武信軍留後殿前副都
指揮使拜寧遠軍節度使坐冒認從妹别産出知亳州
徙徐州復為殿前都指揮使歴鎮保寧建雄懷德宿衛
十四年數以老乞身復自言臣年至矣不爾為御史所
彈不得善罷仁宗不許懷德雖老習軍旅之事然戰功
所可見者一二特以遭時承平故安坐以保寵祿故事
節度使移鎮加恩皆再表辭懷德既加恩又移鎮共為
表謝翰林學士歐陽脩以為慢朝廷詔以脩章示懷德
懷德雖悚息謝罪而終不復進表仁宗亦不加責也卒
年八十四贈侍中諡曰榮毅
狄青字漢臣汾州西河人也家世為農青年十六時其
兄素與里人號鐵羅漢者闘於水濱至溺殺之保伍方
縛素青適餉田見之曰殺羅漢者我也人皆釋素而縛
青青曰我不逃死然待我救羅漢庶幾復活若決死者
縛我未晚也衆從之青默祝曰我若貴羅漢當蘇乃舉
其尸出水數斗而活人咸異之初為騎馬小底後隸拱
聖軍選為散直元昊叛擇衛士徙邊以青為延州指使
青勇於臨敵嘗為先鋒前後二十五戰中流矢者八每
戰飾以銅面具敵人望之如神嘗破金湯城略宥州屠
&KR0008;咩歲毛奴尚羅等族燔積聚數萬收族帳二千二百
生口五千七百又城橋子谷築長安保砦以功遷至泰
州刺史涇原路緫管仁宗聞其在陜西數戰勝欲召見
問其方略會敵人平原仁宗命圖形以進及元昊稱臣
西鄙休兵入為捧日天武四廂都指揮使惠州團練使
歴步軍殿前都虞候宥州防禦使馬步軍副都指揮使
拜彰德軍節度使知延州皇祐四年擢樞密副使廣源
州蠻儂智高反智高蠻商之子其母阿儂左江武勒之
族轉至交趾適儻猶州知州儂全福無子全福為交趾
所虜阿儂改適蠻商生智高長遂殺其父阿儂又為特
磨道儂夏卿之妻智高聚兵入寇初陷邕州遂僭稱南
天國號仁惠皇帝稱其母阿儂為皇太后建元啓歴阿
儂凶悍有謀耆小兒肉間以具庖食智高用其計遂自
邕攻横貴龔封藤梧端康州所至驅劫軍民衆至數萬乃
進圍廣州朝廷以孫沔余靖為安撫使久未奏功仁宗
以南方為憂青慨然請行且言臣起行伍非戰伐無以
報國願得蕃落騎兵數百益以禁卒當羇賊首至闕下
仁宗壮其言遂除宣徽南院使宣撫荆湖南北經制廣
南盜賊事青至合沔靖之兵自桂林次賓州召廣西鈐
轄陳曉按其遇賊不戰之罪幷殿直袁用等三十一人
悉誅之軍士震恐遂下令止具十日糧明日絶崑崙關
出歸仁鋪先布陳成列而賊以覘者之誤來獨後遂失
險乃悉衆逆戰前鋒孫節戰死山下而賊勢方銳青躬
執白旗麾騎兵出其不意賊衆大潰斬首二千二百級
獲偽官五十七人智高夜縱火焚城而遁詰朝青入按
城中獲金帛鉅萬牛馬數千築京觀城之北隅招復俘
脅者七千二百使還其家初所獲有衣繢金龍者衆謂
為智高青曰安知其非詐邪吾寧失智高朝廷不可誣
也智高既遁奔大理國其母阿儂潛歸特磨道依其夫
儂夏卿收殘衆得三千餘人復將入寇有石鑑者世居
邕州諜知其動息遣峒丁入特磨道掩襲擒阿儂及智
高一弟二子並檻送京師阿儂年六十朝廷始欲存之
以俟智高之降及智高已為大理國所殺故悉刲戮都
市青還朝復為樞密副使遂拜樞密使在樞府四年言
者謂青家數有光怪以護國軍節度使同平章事知陳
州未幾而卒年五十贈中書諡曰武襄青為人恭密寡
言其計事必審中機會而後發行師正部伍明功罪雖
敵在前士卒無敢後先者故所向有功韓琦范仲淹特
器遇之又與尹洙善嘗從洙議兵洙以謂有古良將才
後洙以貶死青懷知己常周恤其家熙寧元年神宗思
青勲烈自為文遣使祭之
臣稱曰為將之道有三曰智曰威曰權夫智與威係乎
將之所能而權者出乎君之所任有所能之威智而無
所任之權則智不足以使人而威不足以服衆又何足
以任天下之事者哉盖有智矣必俟乎權可以施其智
有威矣亦必俟乎權可以奮其威觀狄青之討智高也
可謂能施其智而奮其威以取勝於當世者矣然青之
所以能若是者由仁宗專任而責成之也是得君之權
者也使不得君之權以便其事則安可以有功烏虖為
將而具三者則可以為名將矣
張孜開封人也初名茂實字濟叔避英宗藩邸名改焉
父景以宦者事真宗孜以父任為三班奉職仁宗為皇
太子以孜給事春坊轉殿直仁宗即位為閤門祇候累
遷供備庫副使領恩州團練使真定路鈐轄知莫貝瀛
三州轉運使張昷之奏罷冀貝驍捷軍士上關銀鞵錢
事下孜議孜言此乃界河策先鋒者緩急以為先登不
可絶其常賜朝廷亦以為然昷之猶執不已遂奏罷保
州雲翼銀鞵錢而軍人皆怨殺官吏據城以反慶歴中
復知貝州契丹渝平朝廷以富弼使北而孜副之卒復
舊好而還以勞遷西上閤門使知瀛州拜單州團練使
龍神衛四廂都指揮使并代緫管自兵興河東用鐵錢
盜鑄者其法弊壊乃更三當一軍中所用不足相率叩
府閉門不納幾亂矣孜獨策馬從數卒往喻之皆散去
遷濟州防禦使又遷桂州觀察使為侍衛步軍副都指
揮使遷昭信軍留後馬軍副都指揮使召還或叩孜馬
首為不順語執以聞事下有司叩馬者實病心事既明
猶以言者故罷兵柄除寧遠軍節度使出知潞州移知
陳州復為馬軍副都指揮使徙鎮集慶又坐販易公使
而所使卒殺人罷知曹州卒年六十七贈太尉諡曰勤
惠
郭逵字仲通本邢州人也父斌徙家于雒逵少以父任
為殿侍隸范仲淹麾下善騎射倜儻有氣節遷右侍禁
為真定府監押保州雲翼軍亂擁兵馬都監韋貴據城
叛兵馬監押侍其臻為賊所留李昭亮討之不能下因
遣逵逵故與臻同侍仲淹徑至城下取紫佩囊示之臻
曰是非昔事范公物邪臻與貴即再拜曰願君登城相
見逵登城徑入開諭禍福既而臻貴悔欲害逵衆蔽之
得免臻貴自剄衆遂降以功遷閤門祇候知鎮武軍秦
鳳路通古渭州逵受詔赴援三戰三勝遂拔其城副吴
奎使契丹會其主受尊號逵與奎入觀使還黜為汾州
都監五谿蠻彭仕羲叛以逵知澧州大破仕羲于桃花
州遷禮賓使知邵州武岡蠻反逵討平之知廣信軍遷
六宅使累遷容州觀察使仁宗山陵以逵掌宿衛遷殿
前都虞候出為涇原路副都緫管遂拜同僉書樞密院
事未幾以僉書出為陜西宣撫使神宗即位遷静難軍
留後除宣徽南院使判鄆州至鄆七日徙帥延州時种
諤誘夏國首領嵬名山降遂取鄆州朝廷以諤擅興生
事欲棄之逵謂棄綏州則示弱於夷狄矣諒祚死夏人
來請綏州逵言不可許未幾夏人以重兵寇邊逵使人
諭之即遁去改雄武軍留後夏人襲慶州逵遣將破之
于金湯韓絳宣撫陜西用种諤言將取横山逵曰諤狂
生也朝廷以家世用之過矣他日敗國事必此人也於
是與絳議不叶絳奏逵沮軍召還朝慶州兵亂關中騷
然乃命逵知永興軍至則徹守備而人情乃安徙知秦
州王韶開熙河逵按其不法遂徙知渭州朝廷遣蔡確
鞫之謂逵誣罔落宣徽使知潞州未幾知太原府復宣
徽使交趾李乾德䧟邕廉州詔逵討之神宗問所以平
交趾者逵曰兵難隃度願馳至邕管上方略遂復邕州
師進次富良江又破之獲賊將洪真太子者於是乾德
降而逵以重兵壓富良江與交人止一水之隔逵逗遛
不進坐責左衛將軍西涼安置復左屯衛大將軍致仕
起知潞州未幾復廣州觀察使知河中府請老拜左衛
上將軍卒年六十七贈雄武軍節度使
東都事略卷六十二
