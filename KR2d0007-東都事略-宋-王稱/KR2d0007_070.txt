東都事略卷七十宋王稱撰
列傳五十三
王堯臣字伯庸應天府虞城人也都官員外郎瀆之子
而翰林學士洙之猶子也洙字原叔性彊敏學問過人
自六經史記百氏之書至於圖緯隂陽五行律歴星官
算法訓故字書無所不通舉進士為舒城尉坐事免官
久之調富川簿晏殊留守南京薦其才為府學教授召
為國子監直講史館檢討天章閣侍講直龍圖閣慶歴
中小人有不便大臣執政者欲排去之未知所發而宰
相杜衍子壻蘇舜欽坐進奏院祠神會為御史所彈洙
與坐客貶知濠州居久之復召為檢討侍講充史館修
撰拜知制誥是時諸儒定雅樂洙與胡瑗更造鐘磬而
無形制容受之别既成率不可用夏竦卒諡文正劉敞
以竦行不應諡改諡文獻洙曰此僖祖諡也前有司諡
王溥為文獻章得象為文憲字雖異而音同皆當改於
是太常更諡竦文莊而溥得象皆易諡又言天下田税
不均請以千步開方為法班之州縣以均其税拜翰林
學士以兄子堯臣參知政事改侍讀學士兼侍講學士
時選諫官御史有執政之臣當薦舉者皆以嫌不用洙
以謂士飭身厲行而大臣薦賢以報國以嫌置之是疑
大臣而廢賢材不可卒年六十所著易傳十卷雜文千
餘篇子欽臣元祐中為吏部侍郎堯臣舉進士第一為
將作監丞通判湖州召試以著作佐郎直集賢院知光
州除三司度支判官再遷右司諫郭皇后廢居瑶華宫
有疾仁宗頗疑之方后廢時宦者閻文應有力及后疾
文應又主監毉后且死議者疑文應有姦謀堯臣請付
其事御史考按虚實以釋天下之疑不報后在殯有司
以歲正月用故事張鐙堯臣言郭氏幸得蒙厚恩復位
號乃天子后也張鐙可廢仁宗遽為之罷權知制誥遷
翰林學士元昊反西邊用兵以為㳂邊安撫使上言故
事使者所至輒詔存問官吏將校而不及民自元昊反
三年于今關中之民不勝彫敝宜有以勞來之仁宗從
其請降詔俟賊平蠲其租賦二年又言陜西二十萬兵
分屯四路不足以自守涇原最為要害處請萬人以屯
渭州以制山外如此賊不敢輕出犯塞也自好水川失
利韓琦降知秦州范仲淹亦以擅荅元昊書降知耀州
堯臣言此兩人天下之選也其忠義智勇名動夷狄不
宜以小故置之又薦种世衡狄青有將帥材明年葛懷
敏敗涇邠以東皆閉壘自守仲淹自將慶州兵捍賊始
引去仁宗思其言乃復命使陜西而以琦仲淹為招討
使堯臣曰陛下復用范仲淹韓琦幸甚然將不中御兵
法也願許以便宜從事仁宗以為然因言諸路主帥可
罷經略副使以重將權而偏將見招討使以軍禮置德
順軍於籠竿城廢涇原等五州營田以其地募弓箭手
堯臣使還至涇州而德勝砦兵廹其將姚貴閉城叛堯
臣止道左解装為榜射城中以招貴且發近兵討之初
吏白曰公奉使且還歸報天子爾貴叛非公事也堯臣
曰貴土豪也頗得士心然初非叛者今不乘其未定速
招降後必生事為朝廷患貴果出降明年為三司使時
入内都知張永和建議欲收民房錢什之三以助軍費
堯臣言於仁宗曰此唐德宗所以致朱泚之亂也䕫州
路漕臣請鹽井歲課十餘萬緡事下三司堯臣以為上
恩未嘗及遠人而反浚取厚利適所以歛怨也皆罷之
求解計事以翰林學士承旨兼端明殿學士為羣牧使
皇祐三年以給事中充樞密副使堯臣持法守正務裁
抑僥倖至有鏤匿名書傳之京城者仁宗信之益不疑
而堯臣益奮厲狄青以軍功起行伍居大位而士卒多
屬目而青頗有自得色堯臣與青言古將帥起微賤而
富貴而不能保首領者可以為鍳戒青稍沮喪至和中
拜戶部侍郎參知政事進吏部卒年五十六將終有遺
奏勸仁宗以早擇宗室之賢者為皇嗣贈左僕射諡曰
文安堯臣典内外制十年文詞温潤得王言體有文集
五十卷元豐三年堯臣子水部員外郎同老上言至和
中仁宗不豫内外寒心者累月先臣參預朝政宰相文
彦博富弼等數於上前陳宗社大計國家根本天啟先
臣之心知英宗皇帝少嘗飬育宫中遂與彦博弼等於
仁宗前忘身為國不顧忌諱求立為嗣盡忠納說反覆
數四未許閒又與同列各求罷免避位以冀開納仁宗
感悟遂許英宗為嗣神宗以問彦博彦博言與同老合
神宗嘉之乃加贈堯臣太師改諡曰文忠以同老為祕
閣校理
孫沔字元規越州會稽人也中進士補趙州司理參軍
為人明敏果敢有材稍遷監察御史裏行景祐元年章
獻皇后服未除而禮官請用冬至日冊后沔奏請俟祥
禫别擇日上書李安世被劾沔又奏請勿治出知衡山
縣沔上書言時事以切直貶監衡州酒税移通州知處
州遷監察御史又知楚州所至皆有能迹召為右正言
又有直名遷提點兩浙刑獄陜西轉運使居兩月即以
天章閣待制為都轉運使又數月移知慶州三司所給
特支物惡而估直高軍人有語而優戲及之沔曰此朝
廷特支何敢妄言摇衆亟命斬之諸將為請猶杖配嶺
南明日給特支無敢讙者遷龍圖閣直學士又遷樞密
直學士知明州移知秦州仁宗勉以邊事對曰秦州不
足憂陛下當以南方為憂明日官軍以敗聞遂以沔為
荆湖江西廣南安撫使未幾副狄青宣撫賊平遷給事中
知杭州召拜樞密副使契丹使請觀太廟樂仁宗以問
宰相對曰恐非祠享不可習也沔曰臣請以理折之乃
謂使人曰廟樂之作皆本朝所以歌咏祖宗功德也使
人如能留助吾祭乃可以觀之仁宗從其議使遂不敢
復請張貴妃薨追冊為皇后命沔讀冊故事正后翰林
學士讀冊沔既位右府力辤之且曰陛下若以臣沔讀
冊則可以樞密副使讀冊則不可遂求罷職以資政殿
學士知杭州沔在杭貪縱不法所刺配人以百數及去
即竊其案後有訴者無以自解遷大學士移知青州又
遷觀文殿學士知并州笞繫罪人不以法為御史彈奏
按騐如實乃責寧國軍節度副使復光禄卿分司南京
會恩除知濠州以禮部侍郎致仕起為資政殿學士知
河中府又以為觀文殿學士知延州道卒年七十一贈
兵部尚書諡曰威敏
田況字元均其先京兆人也後徙居信都石晉之亂祖
行周陷于契丹景德初契丹内寇以所掠數百人屬其
父延昭悉縱之因遁歸官至太子率府率況舉進士又
舉賢良方正為太常丞通判江寧府陜西用兵從夏竦
辟為經略判官擢直集賢院諸將悉兵擊賊況極言其
不可乃止又言所以治邊者十四事仁宗多見聽用還
為右正言脩起居注知制誥陜西宣撫副使除龍圖閣
直學士知成德軍徙秦州進樞密直學士知渭州從益
州自李順王均之亂蜀守皆得便宜決事雖或小罪并
其家内徙流離道路失所者頗衆況察其非甚罪釋之
又聽斷之明蜀人以比張詠遷給事中召為御史中丞
未至復為樞密直學士權三司使既而又以為龍圖閣
學士翰林學士況約景德會計錄以今財賦所入多於
景德而其出又多於所入著為皇祐會計錄上之冀以
悟上庶更立輕制使民充實而縣官有餘用也除禮部
侍郎三司使至和元年擢樞密副使嘉祐二年拜樞密
使以疾乞免除尚書左丞觀文殿學士兼翰林侍讀學
士提舉景靈宫遂以太子少傅致仕卒年五十九贈太
子太保諡曰宣簡況為人寬厚明敏與人若無不可而
非義不可干也於天下事小利近功則置而勿論所及
必朝廷先務而可以利民者嘗著好名朋黨二論有奏
議三十卷
程戡字勝之許州陽翟人也擢進士補涇州觀察推官
稍擢為侍御史知諫院以天章閣待制為陜西都轉運
使徙知渭州遷樞密直學士知瀛州契丹使過稱疾求
小幘見戡不許曰疾則可毋相見相見宜如禮北使竟
不能屈進端明殿學士知益州明年召還為給事中參
知政事以宰相文彦博親嫌遷禮部侍郎為樞密副使
數與宋庠争議諫官御史兩非之罷為吏部侍郎觀文
殿學士兼翰林侍讀學士同羣牧使未幾拜宣徽南院
使判延州英宗即位加安武軍節度使横山酋豪請以
兵乘塞而自以其屬取靈夏歸中國戡奏言諒祚數悖
慢而多殺戮人人離心今其酋豪如此可許之時英宗
不豫大臣重生事不從戡年七十告老十數不許復以
疾請乃許至同州卒年七十七贈太尉諡曰康穆戡久
分帥閫號習邊事然無他智略折節交宦者君子譏之
東都事略卷七十
