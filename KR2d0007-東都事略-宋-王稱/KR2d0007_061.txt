東都事略卷六十一宋王稱撰
列傳四十四
張亢字公夀濮州人也舉進士為廣安軍判官嘗通判
鎮戎軍亢言元昊喜誅殺勢必難制宜為邊備又論西
北攻守之計既而契丹聚兵幽涿間遂擢如京使知安
肅軍亢因言敵主孱而歲歉方藉金帛之賜特懼中國
見伐而為此爾決不敢動元昊反為涇原鄜延路兵馬
鈐轄徙幷代都鈐轄是時夏人已破豐州圍府州方解
去屯琉璃堡縱遊騎擾邊麟府閉壘不敢出亢至命開
關縱民出入時雖有禁卒數千皆畏怯無闘志乃募役
卒取敢戰者得數百人使擊賊有以首級獻者亢以錦
袍衣之禁卒慙始請效死亢度其可用命擊琉璃堡遂
破之明年亢築建寧砦度夏人必至虎翼軍驍勇夏人
所畏而萬勝軍疲怯夏人易之亢更其兩軍旗幟夏人
果出争亟趨萬勝而先犯之遂大潰斬首二千餘級不
踰月遂築清塞百勝中候建寧鎮川五砦而麟府之路
始通亢復奏以所通特一徑請更增並邊諸柵以安河
外議未下會契丹渝盟徙知瀛州遷果州團練使除引
進使為幷州副緫管夏人與契丹戰河外范仲淹宣撫
河東招討使亢知代州就緫前議增築事不閱時諸砦
成蕃漢歸者數千戶歲減戍卒萬人復知瀛州亢言城
小而人衆請廣以東南關為緩急備夏竦為帥惡其不
附己沮止其役然卒城之如亢議時契丹遣汎使僥求
諸事㳂邊皆警每遣諜者厚以金帛無吝惜亢閑處便
坐有弟子行首入曰願屏人白事亢慢罵久之弟子行
首曰所白幾事也亢為屏人問其事乃曰公用錢如糞
土何故亢曰何與汝事曰公所與非其人如我乃可與
耳公復慢罵久之弟子行首曰我非與公劇我之姊有
女甚姝麗為敵騎掠去今幸於敵主日夜居帳中時相
皆事之今遣人有所市公善結之敵中情偽如指掌也
亢曰所市何物曰某大王納壻須紫竹鞭公所執可與
也及餘所市物非一亢悉從之自是敵中動静必告時
邊城多警每一挂搭所費不貲唯高陽獨否徙知渭州
領眉州防禦使轉運使奏亢擅減三郡郊賜物估直遂
奪防禦使久之復防禦使遷客省使知懷州坐與鄰守
會境上降曹州鈐轄改袐書監未幾復客省使眉州防
禦使為徐州緫管卒年六十三亢輕財好施不拘小節
宴犒過侈雖市易猶不能給然軍政嚴整所至有風力
蕃漢多圖其像而祀之仁宗念其功特贈遂州觀察使
种世衡字仲平放之兄子也以放蔭為將作監主簿嘗
知武功澠池縣通判鳳州王蒙正為守蒙正章獻后婣
家也所為不法嘗私於世衡世衡不從乃誘王知謙者
使訟世衡而隂為之助世衡坐流竇州初知謙犯法當
徒亡命會赦知謙乃出世衡曰汝欲倚赦我豈無赦邪
即論如法知謙既為蒙正所誘世衡遂坐責久之徙汝
州監徐州酒遷太子中舍簽判鄜州建築青澗城以謂
其左可致河東粟其右可捍延安其北可圖銀夏換内
殿崇班知城事開營田二千頃又募商賈貸以緡錢使
通貨賄青澗初無水穿井百五十尺至石乃曰能屑石
一畚者酬百錢居數日及泉民甚賴之為鄜延路兵馬
都監遷洛苑使知環州蕃部有牛家族奴訛者崛彊未
嘗出見郡官聞世衡至郡郊迎詰朝往勞其族晨興雪
三尺左右曰地險不可行世衡曰吾方結諸羌以信可
失期邪比至奴訛大驚曰前此未嘗有官至此公乃不
我疑邪率其族拜馬前因請内屬凡邊民有過則校之
射四發二中者釋其罪兩辭疑而不決者亦因射中否
而與決之境内之民因多善射者臨邊數年積榖通貨
撫飬士卒得其死力遷東染院使環慶路兵馬鈐轄環
慶之間屬羌有明珠滅臧康奴三族最大撫之則驕不
可制攻之則險不可入常為原州患其北有三川通西
夏三川之間有古細腰城范仲淹宣撫陜西命世衡與
知原州蔣偕共城之世衡以錢募戰士晝夜板築旬日
而成乃召三酋諭之以官築此城為汝禦寇三族既出
其不意又援路以絶因而服從城既成而世衡卒年六
十一世衡所至有恩信間出竒以濟幾事其在青澗也
嘗遣王嵩入賊境召與之飲謂曰虜若得汝考掠求實
汝不勝痛當以實告耶嵩曰誓死不言世衡曰先試之
乃縛於庭而掠之數百嵩不屈世衡曰汝真可也王嵩
者本青澗僧世衡察其可使誘令冠帶因出師以賊級
與之白於帥府授以三班借職時元昊使其妻之兄弟
寗令舅野利旺榮及剛浪凌分將左右廂兵最用事世
衡使嵩齎書遺以棗及畫龜欲其早歸以離間之旺榮
知見侮笑曰吾素竒种將軍今何兒女子見識度嵩别
有書索之嵩佯目左右既而荅以無有旺榮乃封其信
上元昊鎻嵩囚于地牢一日召入一官寺聽事廣楹皆
垂斑竹箔綠衣小童立其左右嵩意元昊宫室也少頃
箔中有人出詰責嵩嵩對如前乃命曳出誅之嵩大號
且言曰始將軍遣嵩遺旺榮書戒不得妄泄今不幸空
死不了將軍事箔中急使人追問之嵩具以對乃禠衲
衣取書以入命嵩就館元昊於是始疑旺榮乃釋嵩囚
而使旺榮遺邊將書送嵩還嵩既還而旺榮已報死矣
世衡知謀將行因欲幷間剛浪凌又欲致祭境上作文
書於版以弔多述旺榮與剛浪凌相結有意本朝悼其
垂成而失其文雜紙幣伺有虜至急爇之以歸版字不
可遽泯虜人得之以獻元昊剛浪凌無以自明亦得罪
元昊既失二將始悟為世衡所賣遂稱臣世衡又嘗以
非罪怒一蕃落將杖其背屬為之請莫能得其人杖己
即奔元昊元昊甚親信之歲餘盡洞得其機事以歸衆
乃知世衡用為間也羌酋有蘇息慕恩者部落最強世
衡皆撫而用之嘗夜與慕恩飲出侍姬以佐之既而世
衡起入内潛於隙中伺之慕恩竊與侍姬戲世衡遽出
掩之慕恩慙懼請罪世衡笑曰君欲之耶即以遺之由
是得其死力諸部有貳者使慕恩討之無不克及卒羌
酋臨者數日青澗及環人圖其像而祀之世衡八子詁
諤誼知名孫師道師中自有傳
詁字大質少慕從祖放為人不事科舉父世衡欲乞蔭
補官詁辤以推諸弟杜門讀書時稱小隐君世衡卒詁
上其父反間羌酋之功朝廷贈世衡成州團練使以詁
為天興尉神宗即位以太子中允簽書慶州判官以近
臣薦易西京左藏庫副使涇原路都監知原州羌人犯
塞詁禦之遂城熙寧砦於鎮戎之北又破羌人於折薑
會以功遷左藏庫副使為兵馬鈐轄元豐中王師西伐
詁知鎮戎軍熙河旋師兵十萬道境上須芻糧僚佐以
他路為言詁曰王師也遽命餉之以西上閤門使知鄜
州告老提舉上清太平宫卒年七十詁為人明逹樂善
宗族稱孝弟諤取綏州以擅興兵繫獄詁乞納官贖罪
世衡嘗以汝陽田二十頃遺其友人張問問既顯達復
歸其田詁固辤不受士論美之問元祐中為給事中
諤字子正以父世衡蔭補三班奉職易文資稍遷國子
博士以名將子材智可任改左藏庫副使鄜延路都監
知青澗城銀夏監軍司牙吏史屈子託言嵬名山來報
内附諤即上聞不俟報募可使者間道通蠟書於嵬名
山與屈子定計領所部期日會于銀州諤起所部蕃漢
兵會于懷遠砦移折繼世赴銀夏應接長驅入綏州夜
度大理水駐師離思曲厥明屈子及諸酋長脋嵬名山
開門迎納折繼世亦領兵會于師招納酋長三百戶萬
五千口四萬五千勝兵萬孳畜十二萬五千遂築綏州
城言者交論諤擅興生事下吏貶秩四等安置隨州命
韓琦廢綏州琦請因而留之乃以為綏德城韓絳宣撫
陜西召諤與計事除鄜延路都監知青澗城遷皇城副
使為鈐轄折繼世首議修囉兀城絳命諤節制麟府委
以便宜招納築囉兀二十九日而成分兵守之諤還軍
綏德夏人急攻囉兀會慶州軍叛詔罷西師棄囉兀城
諤責汝州團練副使安置潭州再貶賀州别駕移單州
又移華州閱三歲韓絳訟諤前功復禮賓副使知岷州
董氊將鬼章聚兵于洮岷諤以輕兵襲擊于鐵城加引
進副使李憲措置熙河邊事分兵為七軍諤將左軍自
岷州出塞收洮州遷東上閣門使文州刺史移知涇州
徙鄜延路副都緫管諤上言秉常為其母梁氏所囚兵
事尚神可急因本路九將兵裹糧𢷬其巢穴諤入對大
言曰夏國無人秉常孺子臣請持臂而來耳神宗壮之
乃以諤為鄜延路經略安撫副使諸將悉聽諤節制軍
次綏德城遣諸將出塞朝廷罪諤輕出命還師延安令
聽王中正節制夏人聚兵于夏州諤自綏德城出塞至
米脂城夏人堅守三日未下賊以八萬衆來援諤大敗
之捷書聞神宗大喜遣使撫諭曰昨以卿急於滅賊恐
或妄進為一方憂欲俾王中正節制進止今乃能功先
諸路朕甚嘉之自今可不受中正節制諤以千人守米
脂進銀石夏州盡横山之地不見虜會詔班師乃還遷
鳳州團練使龍神衛四廂都指揮使諤言賊巢雖未覆
滅若據有横山則興靈將無所恃以為食河南之地可
不戰自屈遣子朴上其策會朝廷復欲進城横山遣徐
禧李舜舉至鄜延計議邊事諤入對言曰横山亘袤千
里沃壤寳稼人物勁悍善戰多馬且有鹽鐵之利夏人
恃以為生其城壘皆據險隘足以守禦興功當自銀州
始其次遷宥州於烏延又其次修夏州三郡鼎峙則横
山之地已囊括其中又其次修鹽州以據兩地之利如
此則横山彊兵戰馬山澤之利盡歸中國其勢居高俯
視興靈可以直覆巢穴又其次修折薑會以盡横山之
地會禧先至延州奏乞趣諤還諤在道禧己與沈括定
議進城山界多與諤始謀異乃奏留諤居守延州言者
論諤前者進兵出塞不由西路保安直趣興靈而迂路
出綏德老師費糧降文州刺史始諤本意身任統帥謂
成功在己而為禧括所外既而賊圍永樂諤以守延為
名據城觀望永樂遂陷神宗就除諤知延州卒年五十
七諤殘忍好殺士卒有犯者立而劈之敵亦畏其敢戰
故數有功自熙寧初諤首興邊事再討西夏皆諤始謀
卒致永樂之敗云子朴為將亦有聲以功遷至皇城使
知洮州蕃賊叛朴提援兵素隊以往賊出不意血戰良
久賊益兵朴戰沒
誼字夀翁倜儻有氣節少力學舉進士於六經百氏略
通其意熙寧初兄詁召對因問其世家以誼為三班奉
職從高遵裕收復洮岷疊宕遷左班殿直山後羌叛誼
率兵討平之遷内殿崇班久之為熙河路第七部將諸
道進兵討靈武以誼副左軍師還遷西京左藏庫副使
明年奉使青唐青唐遣鬼章候誼境上鬼章取道回遠
欲以地廣夸使者誼習知山川因語之曰爾跳梁涔蹄
間謂我不知爾國遠近耶命趣便道鬼章慙怒以兵脅
之誼辭氣不動卒從便道與俱使還為熙河路兵馬都
監元祐初知岷州鬼章青宜結久為熙河邊患遂合從
為寇誼破之俘鬼章青宜結以獻遷西上閣門使徙知
廓州夏人將犯延安帥趙卨以誼統制諸將賊聞誼至
皆潰鄜延人謂得誼勝彊兵二十萬為熙河蘭岷路鈐
轄知蘭州蘭與通遠皆絶塞中間堡鄣不相接質孤麻
子川田美宜稼皆棄不耕誼請城納迷堡李諾大柳平
結珠龍扼其要害募民耕植以省饋運於是城李諾平
凡二十四日而成賜名定遠遷東上閤門使明年進保
州團練使紹聖初再知蘭州卒年五十五誼蒞軍嚴肅
令一下雖死不敢避遇敵度不可勝不出出輙取勝為
政務先去惡雖戎馬間所至興學禮儒士所得任子恩
先及其兄弟之子云
臣稱曰用兵非戰勝克復之難而飬民勞來安集之難
譬之疾病之人以藥石攻病人人能之至於節起居飲
食愛護元氣使根本牢固精神強明則類多不能故用
兵如用藥飬民如飬元氣世衡繼世為將號有智識所
謂能以藥而攻病者至於愛護元氣以圖飬民之方豈
能盡知之哉
劉滬字子濬保州保塞人也父文質連州刺史文質十
六子渙滬有聞渙字仲章以父任為將作監主簿監并
州倉天聖中章獻明肅皇后同聽政渙謂天子年加長
乃慨然上書請太后還政章獻震怒議黥面配白州吕
夷簡薛奎力救之得免章獻崩擢渙為右正言郭后廢
渙與孔道輔范仲淹等伏閣請對坐贖金以累出為通
判磁州徙知遼州元昊入寇渙誓以死捍邊加直史館
元昊納欵以功遷陜西轉運使積官至工部郎中知滄
州換吉州刺史知保州徙登州遷單州團練使知冀州
為秦鳳路緫管擊羌有功遷憲州防禦使累加鎮寧軍
留後知澶州以工部尚書致仕渙有才氣遇事敢為銳
於進取及致仕久頗恨悔卒年八十一滬頗知書傳深
沉寡言有智略少以父任為三班奉職稍遷右侍禁韓
琦范仲淹薦其材武擢閤門祇候嘗為瓦亭砦監押權
靖邊砦破穆寧生氐西南去略陽二百里中有城曰水
洛川地平土沃有水銀銀銅之利環城族帳多聚漢民
之逋逃者自曹瑋在秦州時嘗經營久之不能得滬密
使說其城主鐸厮那令内附會四路招討使鄭戩行邊
滬遂召鐸厮那及戎落尊屬來獻結公水洛露羅甘地
乞冠帶為屬戶戩許之因令滬以兵往受地既而氐情
中變滬深入無援獨以千人擊潰氐兵數萬其酋請服
因盡驅隸麾下通秦渭路遷内殿崇班戩以牙兵遣著
作佐郎董士廉助築涇原帥尹洙檄令罷役不從益增
校趣役召之屢亦不至洙令狄青械滬及士廉付獄戩
雖已罷四路而論奏不已朝廷遣使往視之乃復以滬
訖役而任以城事既成猶坐違帥臣命降一官頃之又
以為鎮戎軍西路廵檢復内殿崇班首發瘍卒水洛居
人留葬而立廟城隅歲時祀之
東都事略卷六十一
