東都事略卷五十六宋王稱撰
列傳三十九
王隨字子正河陽人也舉進士為將作監丞通判同州
代還直史館出為京西轉運使時隨父母在洛中京西
乃其所部也真宗賜詩寵其行復以羊酒束帛使過家
為夀時人榮之徙淮南召還為侍御史知雜事擢知制
誥隨於詞命非所長也出知應天府徙揚州未幾除知
開封府仁宗為皇太子拜右庶子周懷政得罪隨坐假
與白金落知制誥改給事中知杭州復降為祕書少監
知通州久之復給事中遷龍圖閣直學士知秦州秦人
多畜逃卒或忤意則執以求恩奬故坐法衆隨至下令
能自歸者免仍隸舊籍由是多所全活徙河南府入為
御史中丞遷翰林學士明道二年除戶部侍郎參知政
事景祐中進吏部侍郎知樞密院事遂拜門下侍郎同
中書門下平章事昭文館大學士與陳堯佐同在中書
議事輒不合無大臣體以災異援漢故事請罷除彰信
軍節度使同平章事判河陽卒年六十七贈中書令諡
曰章惠隨外若方嚴而所治常失於寬性善佛慕唐裴
休之為人仍學其書然不逮也
章得象字希言世家泉州高祖仔事閩為建州刺史遂
居浦城其夫人練氏有智識仔嘗出兵二將後期欲斬
之夫人救之得免二將後仕南唐為將攻破建州時仔
已死矣夫人居建州二將遣使厚以金帛遺夫人并以
一白旗授之曰吾屠城夫人植旗於門吾以戒士卒勿
犯也夫人反其金帛并旗弗受曰君幸思舊德願全此
城必欲屠之吾家與衆俱死耳不願獨生二將感其言
遂不屠城君子知其後必大毋嘗夢登山遇神人授以
玉象及生復夢庭積象笏因名得象舉進士為大理評
事知歸化縣稍遷直史館三司度支判官知制誥為翰
林學士進承旨景祐三年拜同知樞密院事寳元元年
以戶部侍郎同中書門下平章事集賢殿大學士仁宗
謂曰先太后臨朝羣臣邪正朕皆默識之卿清忠無所
附麗故大用也元昊反命兼樞密使明年拜工部尚書
為昭文館大學士監脩國史慶歴五年拜鎮安軍節度
使同平章事判陳州封郇國公徙河南府以疾引年守
司空致仕卒年七十一贈太尉侍中諡曰文憲後知制
誥王洙言得象諡同周公改諡曰文簡得象性簡重在
翰林十二年怡然自得章獻后嘗遣内侍至院必正色
嚴待之未嘗交一言居相位八年親戚子弟皆抑而不
進然陜西用兵吕夷簡晏殊杜衍范仲淹富弼更秉政
得象默默不能有所為夷簡既薨殊衍仲淹弼亦去位
而得象為相如故卒以老辭位云
晏殊字同叔撫州臨川人也七歲善屬文號神童景德
初張知白安撫江西薦之得召試又試詩賦論殊自言
臣嘗私習此賦不敢𨼆真宗異之因試以它題以為祕
書省正字置之祕閣使得悉讀祕閣書明年復獻所為
文召試中書為集賢校理連丁家艱真宗即其家起復
仁宗封昇王以殊為記室參軍仁宗為皇太子為舍人
擢知制誥除翰林學士為左庶子真宗每所諮訪多以
方寸小紙細書問之由是參與機密凡所對必以其槀
進示不洩真宗以謹密稱之章獻明肅皇后權聽軍國
事宰相丁謂樞密使曹利用各欲獨見奏事無敢决其
議者殊建言羣臣奏事太后者垂簾聽之皆無得見議
遂定拜右諫議大夫兼侍讀學士天聖三年以禮部侍
郎為樞密副使上疏論張耆不可為樞密使由是忤章
獻旨坐以笏擊耆折其齒罷留守南京興學校延范仲
淹以教授諸生天下興學自殊始召拜御史中丞改資
政殿學士兼翰林侍讀學士為三司使復拜樞密副使
未幾改參知政事章獻謁太廟有請服衮冕者章獻以
問殊殊以周官后服對初章懿后上仙殊撰志文謂后
無子及仁宗親政以殊知江寧府未行改亳州徙陳州
復召為御史中丞又為三司使知樞密院事拜樞密使
加同中書門下平章事慶歴三年遂以刑部尚書居相
位充集賢殿大學士仍兼樞密使自殊復召用而趙元
昊反師出陜西天下弊於兵殊數建利害請罷監軍無
以陣圖授諸將使得應敵為攻守及制財用為出入之
要皆有法仁宗悉施行之又請出宫中無用之物以佐
邊費而財賦之職悉歸有司及居相府時范仲淹韓琦
富弼皆進用至於臺閣多一時之賢仁宗既厭西兵閔
天下困弊奮然有意遂欲因羣材以更治數詔大臣條
天下事方施行而小人權倖皆不便四年秋諫官孫甫
蔡襄彈奏殊撰章懿皇后志文事因言殊役官兵治邸
舍懷安苟且無向公之心遂罷以工部尚書知潁州殊
既以事罷而仲淹等亦相次罷去徙知陳州又徙許州
遷戶部尚書拜觀文殿大學士知永興軍徙河南府以
疾請歸京師訪毉留侍經筵提舉萬夀觀卒年六十三
贈司空兼侍中諡曰元獻殊性剛峻遇人以誠雖處富
貴奉養如寒士樽酒相對歡如也當世賢士大夫如范
仲淹孔道輔歐陽脩等皆出其門其擇壻又得富弼楊
察為文贍麗應用無窮尤工風雅才有餘思其篤學老
而不倦有文集二百四十卷又集古今文章為集選二
百卷
杜衍字世昌越州會稽人也父遂良尚書度支員外郎
衍幼孤及長舉進士為揚州觀察推官知平遥縣通判
晉州知乾州安撫使以衍治行之優命攝守鳳翔二州
之民争挽之遷河東京西路提點刑獄知揚州河東陜
西轉運使入為戶部副使進天章閣待制出知荆南府
徙河北都轉運使遷樞密直學士知天雄軍召拜御史
中丞會有詔與三司使副擇吏人能否而升降之有欲
以事中衍者且揚語於外曰衍奏請盡黥諸吏吏僅千
餘人詣衍第諠譁不可抑明日入對願窮治即推吏首
惡抵於罪衍復以樞密直學士知永興軍遷龍圖閣學
士知并州又徙永興時西鄙用兵勞於調發至破産不
能給衍為之區處計較量物有無貴賤道里遠近寬其
期會使得次第輸送而車牛芻秣宿食來往比它州省
費什六七召知開封府康定元年以刑部侍郎同知樞
密院事改副使陜西兵久不解詔夏竦議攻守計竦列
二策以上衍用守策與宰相議不能得請免不許慶歴
三年為吏部侍郎樞密使范仲淹嘗出衍門下時為參
知政事數争事上前衍無愠色而仲淹益敬服之會契
丹駙馬劉三蝦避罪來歸邊臣欲以官縻之諫官亦有
請衍以謂本朝與契丹結好久不可以生事還之四年
拜同中書門下平章事兼樞密使集賢殿大學士衍為
相與富弼韓琦范仲淹同革弊事以脩綱紀而衍尤抑
絶僥倖凡内降恩澤者一切不與每積至十數必面納
之仁宗嘗謂諫官歐陽脩曰外人知衍封還内降邪吾
居禁中有求恩澤者每以衍不可告之而止者多於所
封還也由是僥倖寖不說衍多知本朝故實善决大事
初邊將議欲大舉以擊夏人韓琦亦以為可舉衍争以
為不可兵後果不得出契丹與夏人争銀甕族大戰黃
河外而鴈門麟府皆警范仲淹使河東欲以兵從衍以
為契丹必不來兵不可妄出後契丹卒不來其壻蘇舜
欽監進奏院集妓樂以祠神為御史劾奏又集賢校理
王益柔作傲歌語涉指斥欲下御史按罪衍謂羅織獄
今起都下矣執不可又諫官孫甫言丁度面求進用請
屬吏衍不為置對又范仲淹富弼偕出宣撫言者隨攻
之仁宗欲罷二人而衍又執以為不可遂疑其朋黨以
尚書左丞出知兖州衍為相凡百日而罷去明年上章
願上印綬乃以太子少師致仕議者謂故相一上章而
得請以東宫三少致仕非故事蓋宰相賈昌朝疾之故
尔衍謝事十餘年累遷太子太師封祁國公衍清介舊
無居第既退方葺舍南都出入如平日無軒冕者好吟
詩晚喜草書臨終戒後事皆有法作遺疏千餘言其略
云勿以久安而忽邊防之戒勿以既富而輕財用之原
又請早建儲副以安天下心卒年八十贈司徒兼侍中
諡曰正獻
臣稱曰事有矯拂於人之情而吾獨不愧於中者公而
已衍相仁宗抑僥倖脩紀綱而囿以至公一時怨府有
所不䘏也昔姚宋罷斜封官而開元之盛實歸之衍亦
多封還内降而仁宗賴以絶濫進之階慶歴之光明俊
偉衍與有力焉烏虖衍之賢其知為治之體者與其得
為相之道與
東都事略卷五十六
