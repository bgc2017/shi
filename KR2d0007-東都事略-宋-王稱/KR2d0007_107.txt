東都事略卷一百七宋王稱撰
列傳九十
种師道字彝叔世衡之孫也年二十以伯父諤蔭為三
班奉職試法易文階為鎮洮軍推官諤死故吏徐勲盜
印而補人官事覺詔御史問狀勲引諤子朴為證師道
馳至京師上書曰朴斬然哀疚豈復有此儻不獲免似
為夏人報仇神宗即日赦朴陜西轉運使王欽臣聞而
義之辟以為屬以熙州推官權同谷縣有滑吏訟田弥
二年不決師道閱其牘窮日力不可竟然所訟止於母
及兄而已引吏前詰之曰母兄法當訟也邪吏遂服罪
累擢提舉秦鳳路常平換莊宅使知德順軍坐嘗議役
法忤蔡京意罷入黨籍屏居十餘年始得武功大夫忠
州刺史涇原路兵馬鈐轄知懷德軍師道初名建中避
年號改為師極詔賜今名夏國議畫界以故地為請師
道曰如言故地當以漢唐為正則君之疆土益蹙矣徽
宗召問以邊事對曰先為不可勝來則應之妄動生事
非計也童貫議欲徙内郡弓箭手以實邊而指為西邊
所招之數徽宗以問師道對曰臣恐勤遠之功未立而
追擾先及矣徽宗然之以請得提舉崇福宫久之復以
涇原鈐轄知西安州夏人侵近邊軍築佛口谷為城率
衆往平之師初臨城渴甚師道指山之西麓曰是當有
水命工求之得水滿谷夏人以為神遷左武大夫康州
防禦使拜龍神衞四廂都指揮使洺州防禦使知渭州
節制諸道兵往城席葦平方庀工而賊坌至據瓠蘆河
堅壁老我師師道陳于河滸若將決戰者使人揚言曰
援兵至矣賊方疑顧而楊可世潛軍其後姚平仲以精
甲衷擊之賊大潰斬首五千級獲槖駞馬牛萬計其酋
僅以身免卒城而還又詔率陜西河東七路之師征臧
底城期以一旬必克既薄城下虜守備甚飭官軍稍怠
小校有據胡床自休者立斬之尸於軍門令諸將曰今
日城不下當視此衆股栗既而登城即潰去以功進侍
衞親軍馬軍副都指揮使應道軍承宣使以靖夏城失
守降隴州防禦使俄以都統制與殿前劉延慶步軍劉
仲武出蕭關夏人棄永和割沓兩城而遁師及鳴沙無
所見而還拜保靜軍節度使童貫謀伐燕命師道盡護
諸將師道諫曰今日之舉譬如盜入鄰家不能救又乘
之而分其室焉師出無名何以成事不聽既過白溝遼
人軍容甚整詬而前王師多傷貫亟召軍還遼人遂至
城下使來請曰女真之叛本朝亦南朝之所甚畏也捨
此不圖而欲射一時之利棄百年之好結豺狼之鄰基
他日之禍謂為得計可乎使不獲已而罷歲幣固所願
也或使歸其故疆亦云從矣救灾恤鄰古今通義唯大
國圖之貫不能對麾使去師道復諫宜許之又不聽密
劾其助賊沮軍宰相王黼怒責授右衛將軍致仕而用
劉延慶代之延慶果敗績徽宗思其言起為憲州刺史
知環州俄還保靜軍節度使復致仕金人南下拜師道
靜難軍節度使京畿河北路制置使聽用便宜檄兵食
師道聞命即東遇姚平仲以步騎三千戍燕遂與之俱
北至洛陽而斡里雅布已屯于京城之北矣或止師道勿
行曰賊勢方銳盍少駐氾水以謀萬全師道曰吾兵少
若遲回不進形見情得秖取辱焉今鼓行而前敵安能
知虚實都人知吾來士氣自振何憂賊矣欽宗聞其至
喜甚既入見時已與金人議和欽宗曰今日之事卿之
意如何師道曰豈有孤軍深入人境而能善其歸乎女
真可謂不知兵矣欽宗曰吾業已講好矣奈何對曰臣
以軍旅之事事陛下餘非所敢知也拜同知樞密院事
京畿河北河東宣撫使以姚平仲為都統制諸道兵悉
隷之師道時被病特命毋拜敵使王汭素頡頏方入對
望見師道拜跪稍加禮欽宗顧師道笑曰彼為卿故也
自敵渡河京城諸門晝閉市無薪菜師道請啓西南壁
聽民出入如平常敵有過統制馬忠軍前者忠斬其人
敵訴于朝師道付以界旗使自為制後無有敢越佚者
會平仲之父古以昭慶軍節度使帥熙河領兵入援欽
宗方倚師道以謀國師道以三鎮不可棄城下不可戰
朝廷姑堅守和議俟姚古來兵勢益盛軍中共議自遣
使人往諭敵以三鎮係國家邊面決不可割寧以其賦
入增作歲幣庶幾和好久遠如此三兩返勢須逗留半
月重兵密邇彼必不敢遠去劫掠孳生監糧草漸竭不
免北還俟過河以騎兵尾襲至真定中山兩鎮必不肯
下彼腹背受敵可以得志而姚平仲恐功名之會歸於
种氏忌之乃以士不得速戰有怨言逹于欽宗李綱主
其議令城外兵馬緩急聽平仲節制師道言不見用平
仲常從童貫平方臘有功為貫所抑欽宗以其驍勇許
以成功授節度使平仲議欲夜叩敵營生擒斡里雅布奉
康王以歸欽宗一日遣使五軰趣師道進戰師道言過
春分節乃可擊矣是時相距纔八日蓋師道遲其弟師
中之至也欽宗以其緩乃從平仲率步騎萬人入劫敵
砦平仲之未發也敵人已知之先事設備故反為所敗
詔罷綱師道曰勝負兵家之常再擊可也議者難之會
太學生譟于闕下請復綱師道位欽宗黽勉從之綱復
執政而師道實未嘗去位也敵退師道始罷為中太一
宫使於是御史中丞許翰上疏以為不當解師道兵柄
欽宗曰師道老矣難用當使卿見之令相見於殿門外
師道不語翰曰國家有難詔許咨訪所疑願公毋以書
生不知兵諭以至計因言平仲城下用兵之失以感發
之師道始言我衆彼寡但分兵結砦控守要地使之糧
道不通挫以持久可破也翰深歎息其言復上奏師道
智慮未衰方時多故而爪牙虎臣頓之散地非計也未
幾拜太尉鎮洮軍節度使復為河北宣撫使駐軍滑州
實無兵從行師道請合關中兩河卒屯於滄衞孟滑豫
為防秋計朝論以大敵甫退不宜勞民以示弱格不用
旣而弟師中戰死於榆次姚古敗于盤陀朝廷震悚召
師道還不復有委用意太原失守又遣李綱巡邊次河
陽王汭來自燕師道揣敵必大舉入寇亟上疏請幸長
安以避其鋒大臣以為怯復召還既至病不能見卒于
第年七十六贈開府儀同三司閱月敵再犯京師北城
陷欽宗慟哭曰朕不用种師道言以至於此始師道勸
欽宗乘其渡河半擊之不從曰異日必為後患故欽宗
思其言嗟痛之後贈少保諡曰中憲弟師中
師中字端孺以功累擢至侍衞親軍副指揮使房州觀
察使知邠州徙知慶陽府燕山之役為副都緫管初斡
里雅布之犯京師也朝廷議割三鎮與和質肅王樞及宰
相張邦昌以行斡里雅布師還抵中山河閒兩鎮兵民固
守不肯下肅王邦昌及割地使等躬至城下說諭即矢
石及之而退㳂邊諸州亦然而尼堪南陷隆德詔師道
及姚古師中往援三鎮以師道為河北宣撫使古為河
東制置使師中副之師中因此進兵逼金人金人出境
尼堪之師至太原太原亦堅壁固守金人之兵圍之悉
破諸縣城欲困之使内外不相通雖古進師復隆德威
勝扼南北關累出兵有勝負而不能解圍於是詔師中
由井陘道與古相犄角師中進次平定軍復壽陽榆次
諸縣時尼堪以暑度陘會西山之師于雲中所留兵皆
分就畜牧覘者以為兵敗將歸告于朝廷大臣信之從
中督戰無虚日詔書以逗留切責師中師中曰逗留兵
家大戮也吾結髮兵閒豈不知之而思以此為罪乎慨
然赴敵與金人戰于榆次死之贈少師諡曰莊愍
臣稱曰靖康之難可不哀哉方是時金人之兵強於天
下所至州縣悉望風奔潰莫有鬭者獨師道謂敵可與
戰而勝非若鬼神之不可測熊虎之不可禦也故請俟
其渡河扼而殱之師道老將其所以應機料敵者審矣
忽其言而不用何哉用之則國耻可雪而人主亦無後
時之悔矣悲夫
劉延慶保大軍人也家世將家雄豪有勇數從西伐屢
立戰功為鄜延路緫管遷龍神衞四廂都指揮使由相
州觀察使拜泰寧軍留後徽宗謂兩使留後乃五代藩
鎮官以親信留主後務之親不可循用易為承宣使仍
冠以軍名延慶遂拜泰寧軍承宣使承宣使自延慶始
延慶破夏人成德軍生擒賞屈并熙河招到偽王子益
麻党征加步軍副都指揮使以功拜保信軍節度使為
侍衞親軍馬軍都指揮使從童貫討平方臘徙鎮三城
又從童貫蔡攸北伐延慶為都統制統兵十萬偕郭藥
師過白溝延慶師行無紀律藥師扣馬諫曰今大軍衮
隊而行若敵人設伏邀擊首尾不相救應則望塵潰散
矣延慶不聽行至良鄉四軍蕭幹率精銳迎擊延慶與
戰敗績延慶閉門不出藥師曰四軍精兵不過萬人今
悉衆拒我燕山必虚藥師請以奇兵五千倍道兼進入
燕山請令公之子三太尉以精兵五千人策應延慶許
之乃遣大將高世宣與藥師偕行三太尉者謂光世也
藥師引兵入燕山蕭幹以精兵三千人與藥師巷戰而
延慶渝約不遣光世藥師無援遂敗走世宣死之藥師
走至涿州延慶下砦於盧溝河南敵分輕兵斷絶糧運
延慶亦遣其將王淵以兵數千人護餉道敵縱兵南行
殺運糧人夫多棄糧而遁淵為敵所擒延慶遂棄大將
旗鼓而走蕭幹以兵追襲横尸百餘里貫攸退保雄州
奏貶延慶為率府率致仕筠州安置其後光世討逋河
北賊有功延慶復拜鎮海軍節度使金人犯京師何㮚
孫傅曹黼在城上募人為兵以丘濬感事詩有郭京劉
無忌名姓於市人中得無忌於卒伍中得京用為統制
謂京能用六丁六甲法可以生擒二人掃蕩餘衆京才
出為金人所敗引丘南遁延慶引西兵萬人奪開遠門
以出至龜兒寺為追騎所殺其子光國携王黼愛妾以
逃行十餘里亦追及之自縊死後光世最顯
何灌字仲源開封祥符人也由武舉為府州黃河東岸
巡檢賈胡疃有水泉子敵常越境南汲灌慮異日為邊
患盡折絶之敵忿聚兵于山馳薄官軍灌迎高射之發
輒中或著崖石皆没鏃後三十年敵官蕭太師者會灌
於雄州言水泉子之戰歎何巡檢神射灌曰灌是也累
功遷内殿崇班知寧化軍徙豐州又知滄州以治城壁
功遷引進使知湟州姚雄為經略使剏墾田法三百頃
城砦五十頃募民開耕出粟灌曰墾田固良法然民與
牛皆取足其地官田多墾則私田必荒是設法奪民也
時城東決逹原有閑田近千頃灌命架邈川水漑之悉
為沃壤号廣利渠徙河岷二州提舉熙河蘭湟路弓箭
手召對奏曰趙充國云金城湟中穀斛八錢今西寧湟
廓蓋其地也臣前待罪湟州引水漑城東荒田且千頃
不一月悉為膏腴而人之占耕者溢於地數況漢唐故
渠閒亦可攷若先葺渠引水使田不病旱則民樂就募
而弓箭手之額乃易足矣還至部遂以其言行之才半
年得善田二萬六千餘頃應募者七千四百餘人馬九
百餘匹為他路最從童貫取震武軍以功遷吉州防禦
使知蘭州又以功拜廓州防禦使童貫自涇原謀西入
賊兵大集統安城灌率諸將擣虚直取之會劉法敗統
安陷于敵賊圍震武灌解圍猶坐逗留罷州事起知青
州從破方臘以功轉同州觀察使還知易州轉寧武軍
承宣使為燕山府路副都緫管四軍取景圍薊灌解薊
圍復景州斬首二千餘級俘六百人召還管幹侍衞步
軍司公事敵使來賜射玉津園灌以選伴射一發破的
再發則不敵曰太尉殆不能邪灌曰非不能也以禮遜
客也整弓復發則又中徽宗親酌寵勞之除侍御親軍
都虞候金人南下朝廷出禁卒付内侍梁方平守濬州
灌謂宰相白時中曰金人傾國遠來其鋒不可當今方
平領精銳以往京師皆疲弱也萬一方平不枝梧何以
善後乎曷留之以壯根本詔灌迎敵灌曰軍不堪戰也
儻可守禦而已時中不可曰已召种師道領西兵三萬
來會矣遂除灌武泰軍節度使副師道為都統制未行徽
宗内禪師道未至命灌領兵二萬往河北次滑州會方
平棄州南走灌亦望風奔潰金人遂度河直犯京師灌
坐削官職令前軍自效已而復之金人攻城灌與之戰
軍輒敗走灌没于陳年六十二言者論其守河誤國盡
褫故官而方平坐誅
東都事略卷一百七
