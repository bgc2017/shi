東都事略卷六宋王稱撰
本紀六
慶歴元年春二月辛卯韓琦以任福等與賊戰于好水
川任福及耿傅桑懌王珪武英死之己亥皇子昕薨夏
五月乙丑皇子昉薨辛未宋庠鄭戩罷王舉正參知政
事任中師任布並樞密副使秋八月元昊寇麟府二州
戊子元昊陷豐州守臣王餘慶死之乙未毁潼關九月
乙亥詔天下立義倉冬十一月丙寅合祭天地于圜丘
大赦天下改元
二年春正月契丹聚兵幽薊三月丁巳杜衍宣撫河東
辛酉晁宗慤罷己巳契丹遣蕭英劉六符來求關南地
夏四月庚寅命富弼使于契丹五月丁巳陞大名府爲
北京戊寅詔自中宫已下並不得衣銷金縷金蹙金陷
金明金泥金楞金背金欄金盤金織金金線撚金等秋
七月丙午任布罷戊午吕夷簡判樞密院章得象兼樞
密使富弼還癸亥再使契丹九月丙午吕夷簡改兼樞
密使乙丑契丹遣邪律仁先劉六符來修好甲午葛懷
敏與元昊戰于定川砦敗績冬元昊求納款
三年春正月辛未封皇子曦爲鄧王是日薨癸巳延州
言元昊稱夏國遣賀從勗來納款二月遣梁適使于契
丹三月戊子吕夷簡守司空軍國大事與中書門下樞
密院同議以聞晏殊同中書門下平章事兼樞密使賈
昌朝參知政事夏四月癸卯以邵良佐使夏州甲辰韓
琦范仲淹並樞密副使乙巳杜衍樞密使夏竦罷甲子
吕夷簡罷與議軍國大事五月乙卯朔日有食之乙亥
忻州地震丁亥置武學戊子雨上曰天久不雨將害民
田朕每焚薌上禱於天昨寢殿中聞雷遽起冠帶露立
殿庭須臾雨霑衣或冀枯苗尚可救秋七月甲子王舉
正罷甲戌任中師宣撫河東范仲淹宣撫陜西元昊遣
使來八月丁未范仲淹參知政事富弼樞密副使癸丑
以韓琦宣撫陜西九月乙亥任中師罷冬十月詔韓琦
等曰比以中外人望故決意用卿等今琦暫往陜西仲
淹弼宜與宰相得象盡心國事毋或有所顧避其當世
急務有可建明者悉爲朕陳之壬寅詔曰虞典考三載
之績周官計羣吏之治攷課則有限年之制入官則有
循資之格然非襃沮善惡則不激厲非甄别流品則不
憤發特頒程式以茂官箴自今京朝官有舉官五人方
得磨勘外郎至卿監亦如之其舉者不足增二年甲子
鄭戩奏城水洛冬十一月丙寅上清宫災庚寅韓琦使
還
四年春正月乙亥荆王元儼薨丙子宜州歐希範叛破
環州癸未詔自今見任兩府及兩省已上官不得陳乞
子弟親戚爲館職其進士及第三人已上者一任回無
過犯須進經術十卷下兩制看詳可否召試入優等方
得除館職或闕人即以嘗有兩府臣僚二人或大兩省
已上三人保薦者並令進文字然後補試之丁亥詔曰
周禮大司樂掌學政以六藝教國子漢制光禄勲典任
藉以四行察三省郎今蔭法之所原古典刑之是憲夫
冢嗣先錄以篤爲後之體支子限年以明入官之重非
惟爲國造士是乃爲臣立家咨𡭗百僚體朕兹意壬辰
詔曰廉素者士之常而富貴者是人之所欲也昔先帝
詔復公田合王制班禄之差得聖人養賢之道然郡縣
受地有無不齊其議所以均之三月壬申詔曰夫儒者
通乎天地人之理而兼明古今治亂之原可謂博矣然
學者不得騁其說而有司務先聲病章句以牽拘之則
吾豪儁竒偉之士何以奮焉士有明純樸茂之美而無
教學養成之法其飭身勵節者使與不肖之人雜而並
進則夫懿德敏行之賢何以見焉今朕建學興善以尊
子大夫之行而更革弊法以盡學者之材其於教育之
方勤亦至矣有司其務嚴訓導精察舉以稱朕意學者
其思進德修業而無失其時於是諸路州府軍監並立
學如修學者多及二百人以上許更置縣學夏四月令
杜杞往平歐希範五月庚午忻州地震丙戌元昊遣使
來稱臣更名曩霄秋七月水洛城成庚戌范仲淹宣撫
陜西河東癸未契丹遣邪律元衡來告舉兵攻夏州八
月富弼宣撫河北戊戌保州軍亂九月辛卯田況以李
昭亮平保州庚午晏殊罷甲申杜衍同中書門下平章
事兼樞密使賈昌朝樞密使陳執中參知政事冬十一
月壬寅改諡眞宗五后尊諡壬午合祭天地于圜丘大
赦天下十二月乙未封曩霄爲夏國王
五年春正月乙酉范仲淹富弼罷丙戌杜衍罷賈昌朝
同中書門下平章事兼樞密使王貽永樞密使宋庠參
知政事吳育龐籍樞密副使二月辛卯詔曰比者京朝
官須因人保任始得遷官朕念廉士或不能以自進也
其罷之三月己未詔大宗正寺曰朕思古之人君莫不
厚親戚以輔王室始邦家而化天下宋興八十餘載宗
室蕃衍宜令睦親宅諸院教授官課經典文詞以聞辛
酉韓琦罷甲子杜杞誘歐希範醢之甲申赦陜西戊申
章得象罷陳執中同中書門下平章事兼樞密使庚戌
吳育參知政事丁度樞密副使秋七月甲子廣州地震
乙卯荆南岳州地震冬十月乙卯契丹使來獻捷辛酉
升祔章獻章懿于眞宗廟室大赦天下庚戌宰相罷兼
樞密使
六年春二月戊寅青州地震三月辛巳朔日有食之庚
寅登州地震五月甲申雨雹地震秋八月癸酉吳育樞
密副使丁度參知政事九月丁卯登州地震上曰山東
連年地震宜防未然之變其下登州嚴武備
七年春二月己未賈昌朝吳育罷夏竦樞密使文彦博
樞密副使丁酉文彦博參知政事高若訥樞密副使冬
十月乙丑河陽許州地震十一月乙未加上眞宗尊諡
戊戌合祭天地于圜丘大赦天下王則反于貝州
八年春正月丁丑文彦博宣撫河北閏月辛丑文彦博
平貝州甲辰赦河北戊申文彦博同中書門下平章事
甲子衞士作亂于禁中丙午王則伏誅夏四月壬辰丁
度罷明鎬參知政事五月夏竦罷宋庠樞密使龐籍參
知政事六月甲午明鎬薨河北大水冬十二月乙丑朔
詔改元
皇祐元年春正月甲午朔日有食之二月淯井蠻寇邊
秋八月壬戌陳執中罷宋庠同中書門下平章事龐籍
樞密使高若訥參知政事梁適樞密副使九月廣源州
蠻寇邕州
二年春三月戊子朔詔以九月有事于明堂夏四月乙
丑詔曰明堂之禮前代並用鄭康成王肅義說兼祭昊
天上帝已爲變禮國朝自祖宗以來三歲一親郊即徧
祭天地而百神靡不從祀明堂正當三歲親郊之期而
禮官所定上祭昊天五帝而不及地祇又配坐不及祖
宗未合三朝之制今移郊爲大享蓋爲民祈福若祭天
而不祭地又祖宗不得徧配於禮未安其將來親祀明
堂宜合祭昊天皇地祇奉太祖太宗眞宗並配而五帝
神州地祇亦親獻日月河海諸神悉如圜丘從祀之數
以稱朕躬事天地祖宗神靈之意五月廣源州蠻遁秋
九月辛亥大享明堂大赦天下冬十一月秀州地震
三年春三月庚申宋庠罷夏五月眉州進瑞麥圖上曰
朕嘗禁四方瑞物今則西川麥秀可謂真瑞矣其賜田
夫束帛以敦勸之六月無爲軍獻芝草上曰朕以豐年
爲瑞賢臣爲寶至於草木蟲魚之異焉足尚哉仍戒州
郡自今無得以聞秋七月丙辰詔曰兖州仙源縣自國
朝以來孔子子孫知縣事使奉承廟祀近歲廢而不行
非所以尊先聖也自今宜以孔子子孫知縣事冬十月
作隆儒殿庚子文彦博罷龐籍同中書門下平章事高
若訥樞密使梁適參知政事王堯臣樞密副使
四年夏四月廣源州蠻儂智高反五月乙巳儂智高陷
邕州司戸參軍孔宗旦死之癸丑儂智高陷横州丙辰
陷貴州庚申陷龔州辛酉陷藤州又陷梧州又陷封州
守臣曹覲死之壬戌陷康州守臣趙師旦死之癸亥儂
智高陷端州丙寅儂智高圍廣州六月丁亥狄青樞密
副使秋七月壬戌智高去九月庚午命狄青討儂智高
冬十月丁丑儂智高陷賓州甲申智高入據邕州十一
月壬寅朔日有食之
五年春正月戊午狄青敗儂智高于歸仁鋪智高遁二
月甲申赦廣南三月甲子奉太祖御容赴滁州太宗御
容赴并州真宗御容赴澶州立原廟夏四月壬申狄青
還五月乙巳狄青樞密使高若訥罷丁未孫沔樞密副
使六月己亥奏新樂秋閏七月壬申龐籍罷陳執中梁
適並同中書門下平章事劉沆參知政事冬十一月己
巳合祭天地于圜丘大赦天下
至和元年春正月癸酉貴妃張氏薨三月己巳王貽永
孫沔罷王德用樞密使田況副使庚申改元夏四月甲
申朔日有食之秋七月丁卯程戡參知政事戊辰梁適
罷八月丙午劉沆同中書門下平章事冬十月辛卯朔
太白晝見
二年春三月丙子詔封孔子後爲衍聖公夏四月己亥
契丹遣使以其主繪像來獻且求御容六月陳執中罷
戊申文彦博富弼並同中書門下平章事冬十二月庚
戌太白晝見
嘉祐元年春正月庚申皇帝不豫甲子大赦天下二月
甲辰御延和殿閏三月癸未王堯臣參知政事程戡樞
密副使夏四月河北大冰壬子河決商胡六月乙亥太
社太禝壇壞己卯詔曰廼者淫雨降災大水爲沴兩河
之間決溢爲患皆朕不德天意所譴其令中外實封言
時政闕失毋有所諱秋七月彗出紫微垣八月庚戍朔
日有食之癸亥狄青罷韓琦樞密使九月辛卯恭謝天
地于大慶殿大赦天下改元冬十一月辛巳王德用罷
賈昌朝樞密使十二月戊申朔劉沆罷曾公亮參知政
事
二年春三月丁丑雄霸州地震三月己未契丹遣邪律
防來求御容秋八月丁卯天下置廣惠倉九月契丹遣
蕭扈來求御容冬十月乙巳以張昪奉御容使于契丹
三年夏六月丙午文彦博罷韓琦同中書門下平章事
賈昌朝罷宋庠田況樞密使張昪副使乙亥交趾獻異
獸秋八月己未王堯臣薨冬閏十二月丁丑詔曰朕惟
國之取士士之待舉皆不可以曠久亦不可以泛宂宂
則課校不審久則賢儁或滯用間歲之期而約貢舉之
數以精其選著爲定法申敕有司而高下之往嘗不次
而用若猶例進終至溢員故增其任以舉其材緩其進
以圖其效此天下之士所同欲而朕果於必行也若夫
高材異行施於有政忠謨嘉猷見諸行事已試之狀爲
衆所推必有非常之恩以示至公之道咨𡭗多士體朕
意焉
四年春正月丙申朔日有食之三月辛卯詔凡宫室之
制器用之度冠服之章妾媵之數其令中外各遵守前
後詔條違者御史臺及開封府糾察以聞諸路即委轉
運使提點刑獄及長吏如詔施行夏四月癸酉詔曰先
王推紹天之序尚尊賢之義襃其後嗣賓以殊禮豈非
聖人稽古報功之大典哉國家受命之元繼周而王雖
民靈欣戴歴數允集而虞賓將遜德美丕顯頃者推原
本始襃及支庶恩則厚矣而義未稱將上采姚姒之舊
略循周漢之典詳其世嫡優以公爵異其仕進之路申
以土田之錫俾寢廟有奉庶幾乎春秋通三統之義厚
先代之制矣其以柴氏最長一人封崇義公與河南鄭
州差遣給公田十頃以奉周祀至知州資叙即别與差
遣却取以次近親人襲爵永爲定式五月丙辰田況罷
六月辛亥放宫女二百一十四人冬十月癸酉祫祭于
太廟大赦天下
五年夏四月癸未程戡罷孫抃樞密副使五月京師地
震六月乙丑詔曰朕聞前代之稱治者君臣同心上下
輯睦人知禮義之節俗無激訐之風何其德之盛也朕
雖弗敏切嘗慕焉自今臣僚如有輒上封章告人罪及
以赦前事言者並當訊劾之言事之臣雖許風聞宜務
大體如事關朝政無憚極論自餘小過細故勿須察舉
秋七月庚戌詔曰夫和平醇一之政行則民休美之氣
應險刻媮薄之路啓則民戚慘之變生蓋風化之感天
下其猶影響之相從也御史執法嘗爲朕言宜深詔執
事以遏浮競之風其令中書門下務采端厚忠實可以
表厲風俗之士並進于朝以啓迪朕心其詭激辨巧敢
涉朋比之迹者必行放棄之罰庶幾朝廷清明百異消
弭以起治平咨𡭗攸司其服朕命冬十一月辛丑宋庠
罷曾公亮樞密使張昪孫抃參知政事歐陽脩陳升之
趙槩並樞密副使
六年春三月己亥富弼以母喪罷夏四月庚辰陳升之
罷包拯樞密副使六月壬子朔日有食之秋七月癸巳
詔曰朕惟善治之主以天下耳目爲視聽而不自任其
聦明耳目之官今臺諫之任也夫以四海之廣萬事之
衆臺官數人不能以周知固將詢及士大夫而其間傾
邪險害之徒不惟朝廷義理所在謂職在言責埶必施
行輒徇已之愛憎倚依形似扇造語言以中善良豈朕
所以圖治之意哉昔夏后氏之時官師相規漢之公卿
耻言人過今吾士大夫乃違古人之守蹈薄俗之爲日
益之流漫不知止甚無謂也其令中書門下開儆百工
務行敦實閏八月庚子曾公亮同中書門下平章事張
昪樞密使歐陽脩參知政事胡宿樞密副使冬十月壬
辰詔以皇姪起復知宗正寺
七年春正月乙亥詔自今南郊以太祖皇帝定配三月
乙卯孫抃罷趙槩參知政事吳奎樞密副使夏五月庚
午包拯薨秋八月己卯詔曰人道親親王者之所先務
也蓋二帝之隆治由斯出朕甚慕之右衞大將軍岳州
團練使某皇兄濮安懿王之子而朕之猶子也少鞠于
宫中而聦智仁賢見於夙成向者選於宗子近藉命以
治宗正之事使者數至其第乃崇執謙退久不受命朕
默然有嘉焉朕承先帝遺緒奉承聖業罔敢失墜夫立
愛之道自親者始固可以厚天下之風而上以嚴夫宗
廟也其以爲皇子九月辛亥大享明堂大赦天下
八年春二月癸未皇帝不豫甲申赦天下三月辛未皇
帝崩于福寧殿聖壽五十四甲午殯于殿之西階羣臣
上尊諡曰神文聖武明孝皇帝廟號仁宗冬十月甲午
葬永昭陵元豐六年加上尊諡曰體天法道極功全德
神文聖武睿哲明孝皇帝
臣稱曰神文皇帝即位四十二年恢廓有聖度以大公
至正臨御不爲喜怒愛憎之所遷尊敬大臣容受直諫
其於宫室苑囿無所興作三司請以玉清舊地爲御苑
上曰吾奉先帝苑囿猶謂其廣何以苑爲其事天地宗
廟則齊栗不自勝或遇時變必跣足露立致禱於庭退
則靜思所以致變者所幸張貴妃每責以正禮見其以
珠玉爲飾則却而不視帷帟衾裯多施以繒絁元昊不
臣懷以文德契丹渝盟敦守大信專務恭儉以德化民
天下大辟有疑而情可閔者皆令上讞之所活歲以千
數吏有失入死者則終身不用嘗曰朕未嘗詈人以死
況敢濫刑罰乎是以四海之内舉熙熙然至於昆蟲草
木各安其生又能傳政賢明克昌景祚烏虖仁哉
東都事略卷六
