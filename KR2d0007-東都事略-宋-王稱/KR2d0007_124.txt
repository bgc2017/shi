東都事略卷一百二十四宋王稱撰
附錄二
延禧號天祚皇帝改元曰乾統女真有俊禽曰海東青
次曰玉爪駿俊異絶倫一飛千里非鷹鸇鵰鶚之比延
禧縦弛失道荒於畋獵喜此二禽善捕天鵝命女真國
人過海詣深山窮谷搜取以獻國人厭苦遂叛政和元
年延禧改元曰天慶遣内侍童貫為國信使遼之君臣
相聚指笑曰大宋乏人材如此遣一腐夫為奉使官何
邪貫回至盧溝河有燕人馬植者北朝大族也行汚而
内亂燕人不齒乃夜見童貫侍者自陳有滅燕之策貫
召見大竒之因擁以歸易姓名曰李良嗣薦之於朝浸
加顯擢又賜姓趙氏是時遼人與女真交兵已四五年
良嗣獻策曰女真恨遼人切齒又其主天祚滛荒失道
本朝若遣使自登萊州涉海結好於女真不一月可到
與之相約夾攻遼國則其國可圖也議者以謂自祖宗
以來雖有此海道然以其地邊接諸蕃禁商旅舟船不
許通行幾二百年矣恐夷人窺伺中國也貫不聽乃遣
登州都廵檢馬政與良嗣往使女真約夾攻遼國馬政
本熙河人其子擴應武舉有口辨令隨父使女真相約
滅遼國之後中分其地會大臣有力爭者遂已宣和三
年延禧改元曰保大四年延禧悉國中兵與女真大戰
而大敗遂陷上京東京延禧徙燕京女真又以精兵攻
之延禧裒殘衆與之接戰復大敗與其子趙王梁王遂
奔於北界不毛之地由漢陽嶺入夾山初延禧留宰相
張琳李處温與秦晉國王淳守燕延禧入夾山國人無
主處温與其國人謀立淳淳延禧叔也宗真之孫洪基
之妷初洪基囚其子濬欲立淳為儲貳不果已而立延
禧淳守燕十二年人號燕王又謂之覃湘大王處温等
帥薊京數萬人入燕王府勸進唯張琳有難色曰居攝
可矣何必為真處温曰天意人心如此尚可易邪淳出
遽以赭衣被之遂即位以處温守太尉左企弓守司徒
曹義勇知樞密院虞仲文參知政事張琳守太師十日
一朝平章軍國大事雖外以元老尊之實處温不欲其
在上也淳號天錫皇帝改保大四年為建福元年廢延
禧為湘隂王遼國自此分矣童貫知延禧失國乃請兵
北伐徽宗以貫為河北河東宣撫使引兵北向徽宗以
三策付貫如燕人悅而從之因以復舊疆上也如耶律
淳納土稱蕃中也如燕民未即悅服按民廵邊全師而
還下也貫用劉韐宇文黃中為參謀程唐王序為轉運
使而掌行文書者李宗振也宗振本曹州刀筆之吏姦
滑而善舞文自陜西開邊貫倚為腹心貫雖有文士為
幕屬而裁决機務一委宗振貫又起兵於陜西引种師
道為都統制師道宿將也以此舉為非而貫不聽貫聚
兵於雄州以五月中旬命种師道與知雄州和詵兵五
萬屯於白溝淳遣蕭幹引精兵二萬及常勝軍迎敵幹
本奚人蕃名古爾班常統遼國渤海奚人漢人四色軍
馬號四軍大王幹引軍𢷬師道右軍右軍潰又犯左軍
左軍驚擾師道遣楊可世率驍銳五千人過橋北擊遼
之中軍遼軍乃回而楊可世身被重創師道軍已沮遂
引軍夜遁邌明蕭幹以騎兵五千尾擊之師道與詵度
河而走徽宗以燕薊未可下乃詔班師淳以書責貫輒
敗祖宗信誓於盛夏之日舉無名之師已為吾擊退今
欲如何貫不能對會淳已病延禧自夾山𫝊檄天德雲
内等州會諸蕃五萬騎約以八月入燕李處温蕭幹等
議曰莫若迎秦拒湘湘者延禧而秦者延禧次子也令
百官從吾議者東立獨南面行營都統耶律寧趨西處
温問其故對曰若天祚果能興復力足舉燕是天數何
以拒之如其不然秦湘父子也今迎子而拒父豈理也
哉處温奏曰寧搖衆請誅之淳撫几歎曰此忠臣也豈
可殺之天祚果能來吾有死而已將何辭以相見延禧
兵出漁陽嶺僅復豐應等州又為女真所敗其元妃諸
王皆被虜再奔夾山淳疾亟乃授李處温蕃漢馬步軍
都元帥欲以後事託之蕭幹達實林牙等言處温恃翊
戴之功輕侮僚屬若令授此職吾軰得以安乎乃矯詔
召宰相左企弓曹勇義虞仲文康公弼等以侍病為名
共議此事獨處温不至而處温隂聚武勇二千人從間
道乞王師為援是夕淳卒祕不發喪蕭幹會百官於毬
場議宣言曰今上無嗣欲立皇后蕭氏權主軍國事奉
迎天祚次子秦王為帝從吾議者書之羣臣無敢異者
蕭后遂即位改建福元年為德興元年蕭后者淳妻秦
晉國妃也以幹有援立功封為越王乃召處温欲斬之
處温來后以時方多艱不欲誅大臣但毁其元帥宣劄
而已延禧聞淳死下詔奪其官封妻蕭氏降為庶人貫
聞淳死耻兵敗思立功以報天子謂遼國既無主有間
可乘復自莫州回雄州奏乞益兵王黼為太宰力主再
興師之議為貫大發陜西將兵及鄜延路副緫管劉延
慶赴貫戱下期九月會於三關貫與蔡攸謀再舉會女
真已破雲中府扣居庸關勢已盛改號大金國乃移文
於貫詰問元約夾攻遼國何為背約不進兵貫恐懼遂
定議大舉常勝軍首領郭藥師叛以涿州來降易州聞
涿州降亦降蕭幹聞王師再壓境自燕來涿州藥師疑
幹圖已使人諭之幹怒曰吾嘗薦爾於朝豈可背邪藥
師乃不敢加害幹亦慮禍及身遽起啟鑰而去幹見蕭
后俯伏待罪蕭后曰卿與諸將早為措置收復涿易多
方招誘善之善也蕭后既失涿易州又聞貫攸益兵欲
與金人夾攻燕薊知不能立國乃遣使韓昉齎表詣貫
以降願稱臣稱貢貫攸不納昉謂貫攸曰女真人素性
強悍樂于戰爭豈可與之為隣他日必悔大朝不要錯
貫攸叱回遂以十月進兵命劉延慶為都統制統兵十
萬自白溝入界令郭藥師為選鋒延慶行至良鄉蕭幹
率萬人迎擊延慶與戰不利遣大將高世宣與藥師入
燕山蕭幹留精兵三千人在城中與藥師巷戰藥師敗
走世宣死之藥師徑走涿州延慶聞敗亦棄大將旗鼓
而走是歲金國主阿固達以銳兵入居庸關晡時至燕
京蕭后聞居庸關失守夜率蕭幹等并老幼出城聲言
迎敵實出奔也蕭后欲歸我以求全未果而金國遊騎
已至城下統軍蕭乞信開啟夏門納金人於是左企弓
虞仲文曹勇義劉彦宗并蕭乞信等皆降蕭后奔松亭
關與大臣共議所向達實林牙遼人也欲歸天祚蕭幹
奚人也欲歸奚王府立國有蕭博迪者淳之婿也曰今
日固合歸天祚然胡顔見之達實林牙怒曰爾敢異議
邪即斬之令軍中曰此不欲歸天祚者於是遼人與奚
人列陳而分遼軍從蕭后與逹實林牙趨夾山歸延禧
延禧斬蕭后而赦逹實林牙奚人與渤海軍從蕭幹留
奚王府遂僭號大奚國稱神聖皇帝改元曰天嗣阿固
逹死童貫蔡攸帥師入燕撫定奚人嘉勒斡領衆出盧龍
嶺攻陷薊州寇掠燕城王安中為燕山宣撫使命郭藥
師領兵破之大戰於峯山獲耶律德光尊號寳檢契丹
塗金印幹既大敗奚渤海軍皆失其家歸怨於幹其部
伯特赫殺之𫝊首京師時宣和六年也延禧得逹實林
牙七千餘騎又隂結韃靼毛褐室韋三萬騎助之延禧
謂中興有日欲搗山後之虚復燕雲地林牙諫曰不可
自車駕奔夾山不能一戰今舉國為金人所有乃欲嬰
其鋒非計也不如蓄銳待時無輕舉延禧不聽林牙稱
疾不行延禧彊率諸軍出夾山越漁陽嶺取天德軍東
勝寧邊雲内等州南侵武州遇金人烏舍軍烏舍帥山
西漢兒鄉兵為前驅以女真千餘騎伏山間乃出韃靼
等顧之大駭而潰烏舍遣羅索貝勒領五百騎擊之延
禧跳身投夏國未至伏發烏舍下馬跽於延禧前曰奴
婢不佞乃以介胄犯皇帝天威死有餘罪因奉觴而進
遂為烏舍所擒削封海瀕王送長白山東築城居之後
踰年而卒遼國自安巴堅剙業德光恢廓疆宇其後併
吞諸蕃割據漢界南北五千里東西四千里子孫相繼
二百餘年嘗與中國抗衡會無一日秋毫之警至延禧
失道金人稱兵首尾攻戰十有六年卒以亡國云
臣稱曰昔尹洙之叙燕曰戰國世燕最弱二漢叛臣恃
燕挾敵蔑能自固以伯圭之強卒制於袁氏獨慕容乘
石虎亂乃并趙雖勝敗異術大槩論其強弱燕不能加
趙魏趙魏一則燕固不敵唐三盗連衡百餘年敵未嘗
越燕侵趙魏是燕獨能支敵也自燕覆於敵敵日熾大
顯德世雖復三關尚未盡燕南地國初敵與并合勢益
張然止命偏師備禦王師伐蜀伐夏泰然不以兩河為
顧是趙魏足以制敵明矣并寇既平悉天下銳專力於
敵不能擾尺寸地嘗以百萬衆駐趙魏訖敵退莫敢抗
世多咎其不戰然我衆負城有内顧心戰不必勝則事
亟矣故不戰未當咎也原其弊在兵不分設兵分為三
壁於爭地掎角以疑其勢設覆以待其進邊壘素固驅
民以守之俾其兵頓堅城之下乘間夾擊無不勝矣蓋
兵不分有六弊使敵蓄勇以待戰無他榰梧一也我衆
則士怠二也前世有善將兵者必問才智能將幾何今
以中材盡主之三也大衆儻北彼遂長驅無復顧忌四
也重兵一屬根本虚弱纖人易以干說五也委大柄不
無疑惑復命貴臣監督進退皆由中御失于應變六也
兵分則盡易其弊是其六利也且勝敗兵家常勢悉内
以擊外失則舉所有以棄之符堅肥水哥舒潼關是也
則制在謀不在衆矣以趙魏燕南益以山西民足以守
兵足以戰分而帥之將得專制就使偏師挫衂他衆尚
奮詎能繫國家安危哉師覆於外而根本不搖者善敗
也昔者六國有地千里師敗於秦散而復振幾百戰猶
未及其鄙守國之固也陳勝項梁舉關東之衆朝敗而
夕滅新造之勢也以天下之廣謀其國不若千里之固
而襲新造之勢徼幸於一戰庸非惑哉今兵久弛士大
夫誦聖言謂百世不復用非妄也然兵果廢則已設後
世復用之鑒此少以悟世主故迹其勝敗焉李清臣亦
有言臣使雲中道涿幽媯蔚愛其形勝每私自歎息恨
其為敵國有自石晉以十六州賂契丹凡漢唐所以御
敵國者反為彼用非契丹實強中國亂也我失其地而
累朝不能復以天下之大而栗焉嘗憂寇盗之至非特
人謀弱亦地形然也烏虖真宗以禮幣結隆緒仁宗以
信義懷宗真聖人一視同仁兼愛南北蓋如此至延禧
立乃畋游無度虐用其衆喜海東青以搏天鵝好樂無
厭遂以覆國書曰内作色荒外作禽荒其延禧之謂與
東都事略卷一百二十四
