東都事略卷一百十宋王稱撰
忠義傳九十三
語曰無求生以害仁有殺身以成仁而孟子亦謂所欲
有甚於生者則捨生而取義信哉盖死者人之所難而
得其死者尤難也世治則忠義之士全其榮名世亂則
忠義之士其節乃見主憂臣辱義在必死不以禍福動
其心不以死生易其守此誠烈丈夫也哉烏虖祖宗以
來忠義之士以身徇國者非無其人僅有之而已盖逢
治世也若夫靖康之難則守死仗節之士見矣此所謂
板蕩識忠臣者歟
劉平字士衡開封祥符人也父漢凝官至崇儀使平為
人剛直任侠善弓馬讀書強記舉進士為無錫尉知鄢
陵南充二縣以父喪解官道出興州有賊遮道劫之平
引弓射殺三人餘遂遁去寇凖竒其材薦之起為殿中
丞知瀘州平在南充時夷人入寇平攝州事率土豪擊
走之及平復至夷人畏服代還通判穎州召為監察御
史數上疏論事為丁謂所惡久之得三司鹽鐡判官除
殿中侍御史陕西轉運使仁宗即位遷侍御史初真宗
知其才將用之矣丁謂曰平將家子知兵若使將西北
可以制戎狄章獻皇后思謂言換尚衣庫使知邠州稍
遷慈州團練使平謂元昊居服僣竊且叛矣宜備之轉
温州防禦使遷邕州觀察使步軍都指揮使静江軍留
後元昊反平上疏曰五代以來中國多事唯制西戎似
有策焉於此之時中國未嘗進一騎一兵遠屯塞上特
任土豪付以州邑是以邊陲無事其後大臣不能遠慮
徙朔方李彝興靈武馮繼業於内地自此靈夏漸敝中
國十年之中兵民交困矣靈武既失守趙德明懼問罪
願備藩臣朝廷即以靈夏兩鎮授之今元昊僣逆復與
唃厮囉結此乃天亡之時也臣請招致山界洪宥等州
土豪授以職名給以金帛使勇者貪於禄冨者貪於安
不期月而人心自定或授唃厮囉以靈武使逼元昊河
外族帳復出鄜延石州蕃漢步騎收河西部族招其酋
帥其衆離貳則以大軍進討以所得城邑而封之元昊
不過竄身河外一竆寇爾若朝廷貸元昊之罪臣恐北
狄謂朝廷養兵百萬不能制一小戎有輕中國之心然
亦須議守禦之長計請召夏竦范雍與兩府大臣議攻
取策令邊臣遵守疏奏不報而元昊盛兵攻保安軍自
土門路入寇延帥范雍以書召平至保安與石元孫合
平趣土門既又有告賊兵趣金明圍延州雍復召二將
還軍救延州平督騎兵先發步卒繼進夜至三川口西
十里營令騎兵先趣延州奪門詰朝步兵未至元孫與
平還逆之行二十里遇兵與偕行至三川口遇賊與戰
平左耳右脛皆中流矢戰少卻鄜延駐泊都監内臣黃
德和引兵先走平轉闘三日賊問主將所在何不降平
使人應之曰狗賊不降我何降也以衆寡不敵與元孫
俱被執平不復食數罵曰狗賊我頸長三尺何不速殺
我縳我何之乎遂見殺年六十八德和既遁輒誣平降
賊詔以兵圍其家命殿中侍御史文彦博即河中府置
獄遣知同州龐籍往訊焉具得其實遂釋其家德和坐
腰斬賜平家信陵坊第一區贈忠武軍節度使兼侍中
平諸子唯季孫有聞季孫字景文少篤學能詩文蘇軾
知杭州時季孫以左藏庫副使為兩浙兵馬都監軾薦
其才除知隰州仕至文思副使以卒軾時為兵部尚書
哀季孫之死奏言季孫篤志好學博通史傳工詩能文
輕利重義練逹軍政至於忠義勇烈有平之風性好異
書古文石刻所得禄賜盡於藏書之費季孫既死家無
甔石妻子寒餓行路傷嗟臣實與季孫相知既哀其才
氣如此又哀平以忠義死事聲迹相接四十年間而子
孫淪替不蒙收錄豈朝廷之意哉欲望優於賻贈以振
其妻子朝夕饑寒之憂亦使人知忠義死事之子孫雖
跨歴歲月朝廷猶賜存卹於勸奬之道不為小補軾之
言如此則季孫之賢可知矣
任福字祐之開封人也初補衛士由殿前諸班六遷至
遥郡刺史元昊反除莫州刺史知隴州又知慶州與諸
將攻元昊白豹城以功拜龍神衛四廂都指揮使賀州
防禦使計議涇原邊事適安撫使韓琦行邊趣涇州聞
元昊閱兵折薑會謀入寇遂以兵萬八千人命福統諸
將擊賊以耿傅參軍事桑懌為先鋒涇州駐泊都監王
珪武英各以所部兵從福節制琦授福以方略俾諸將
併兵合勢自懷遠城趣德勝砦至羊牧隆城出賊之後
如未可戰則據險設伏待其歸然後邀擊之福等既就
道琦又重戒之福引輕騎數千與賊戰於張家堡賊偽
北桑懌引騎趣之福亦踵其後會暮合軍屯好水川福
等追奔三日至籠竿城北遇賊距羊牧隆城五里諸將
因前接戰桑懌先戰沒福繼之珪及武英而下皆陷焉
福未死前有小校劉進者勸福自免福曰吾以死報國
也因揮四刃鐵簡挺身決闘遂死之年六十一贈武勝
軍節度使兼侍中
王珪者開封人也年十九應募為親從官遷殿前第一
班擢禮賓副使涇州駐泊都監元昊寇鎮戎軍珪將以
三千騎為先鋒自瓦亭至師子堡賊圍之數重珪奮擊
多獲首級乘間叩鎮戎軍請益兵不許止縋糧與之士
卒既飽珪語之曰兵法以寡擊衆必在暮我兵少乘其
暮可得志也乃馳入賊一將以鎗直其胸傷右臂珪左
手以杵碎其脛又一將復以鎗進珪挾其鎗運鞭擊死
之虜驚遂引去是歲改涇原都監明年從任福大入好水
川連闘三日諸將俱沒珪乃東望再拜曰非臣負國力
不能也獨有死報爾乃復入戰擊殺百人目中飛矢而
卒鎮戎之戰也珪以所得二鎗植山上珪既死邊人即
其所為立廟焉珪通隂陽術數好水之戰自知不得還
將行謂其家人曰可速去無為虜所仇也及虜攻瓦亭
果求其家人如其言贈金州觀察使有子光祖以珪恩
補供奉官淯井夷人入寇光祖為梓夔路鈐轄合都監
王宣討之賊遂棄去茂州土蕃圍茂州據雞棕關以内
侍王中正經畫命光祖策應光祖招納餘族全雞棕關
會中正于茂州乃歸瀘州蠻乞弟圍安夷砦羅箇牟
村王宣死之宣所將兵潰光祖至江安潰者悉歸于
光祖尋從韓存寳取夷勞口時久雨士卒暴露賊保
巢穴光祖說存寳進軍落共城又進軍梅嶺賊以數
萬出駐落箇棧存寳亟止光祖但與對壘而按兵不
動既而賊遁去存寳遽班師神宗以存寳逗留遣步
軍都虞候林廣代之光祖曰不得乞弟患未艾也廣
至因入其巢穴求乞弟不得焚掠蕩盡退營落共江
門等砦光祖以功遷四方館使遂置瀘南㳂邊安撫使
命知瀘州以領之遷客省使嘉州刺史為涇原路副總
管改河東徙定州卒年六十七
武英者太原人也父密為左侍禁與契丹戰死之以英
為三班借職積功遷内殿承制環慶路都監破元昊之
衆于白豹城以功遷禮賓副使從任福戰於好水川死
之贈邢州觀察使
桑懌者開封雍丘人也善用劍及鐡簡有智略謹畏常
若不足少舉進士不中嘗遭大水有粟二廪將以舟載
之見民走避溺者遂棄其粟而載之皆得不死後徙居
汝穎間諸縣多盗自請補耆長獨提一劍以往殺獲殆
盡旁縣因之無盗轉運奏其事授郟城尉徙澠池改右
班殿直為永安廵檢羣盗聞桑殿直來皆遁去宜州蠻
叛殺海上廵檢官軍不能制因命懌往盡殺之得閤門
祇候推其功於已上者或譏其好名懌曰若欲避名皆不
可為也益自信遷西頭供奉官為廣南駐泊都監遷内
殿崇班鄜延路兵馬都監踰月徙涇原屯鎮戎軍好水
之戰死之贈解州防禦使
耿傅者字公弼祖昭化為蜀州司戶參軍盗據城欲脅
以官昭化罵賊不屈而死傅以蔭補官後以將作監丞
知永寧縣通判儀州徙慶州為任福行營參軍山外之
戰諸將嘗戒傅少避賊鋒而傅愈前指顧自若及賊騎
大至武英又勸傅曰君非主兵者奈何欲與英俱死也
傅作書遺福戒以持重未幾福戰沒傅亦死或謂福之
敗由傅督諸將稍急韓琦得其書上之尹洙亦作閔忠
辨誣二篇閔忠曰甚哉世人謀其身之周也山外之戰
諸將以力死明白不可欺或者咎其失計且不與其死
噫趍利以違節度其失計信然秉義不屈柰何不與其
死也忠義世之所高死人之所難以甚難之節負至高
之名苟與之則已當蹈之矣惡所以謀其身哉善謀其
身者不然必非之曰喪兵沮威雖死吾弗與然後享其
富保其生為無愧為身之謀豈不周乎寇讎在境師兵
在行欲其以保功難乎哉烏虖喪兵沮威以取死豈諸
將心邪亦不幸而已為國家者無使謀其身者終其幸
死義者重不幸則節士勸矣辨誣曰山外之役參軍事
耿傅在行戰合虜騎益至或以傅文吏無軍責勸其避
去傅不顧被數創死於陣或誣之曰傅督諸將進與大
憝卒遇敗傅致也後得傅與諸將書戒以持重慮為虜
誘此豈督諸將進邪宋興八十載文吏死事者或以城
守之責或不幸與禍會其死義一也至如臨大敵不懾
與驍雄之士爭致其命如傅比者亦鮮悲夫謀既不用
又從之死猶不免於誣為誣者豈喜於立異邪惡夫為
忠邪洙文既出其謗遂止朝廷贈傅右諫議大夫
馬遂開封人也初補散直為北京指使王則反於貝州
遂聞之中夜叱咤晨興詣留守賈昌朝請與行陳命持
榜招降則盛服見之與坐遂諭以禍福則不答時張得
一侍賊側目之不應遂扼其喉擊之流血而左右無助
者賊徒驍捷卒石慶斷其一臂遂詬之曰妖賊吾恨不
斬女萬段即見殺事聞仁宗嗟歎久之贈遂宫苑使後
獲石慶付其子使剖心以祭之
孔宗旦魯人也為邕州司戶參軍初儂智高潛聚衆溪
洞而邕州有白氣起郡庭傍江水暴溢宗旦以為兵象
策智高必反以書告郡守陳珙珙不聽後智高反破横
州宗旦遣其家屬往依桂州曰吾有官守不得去無為
俱死也既而破邕州宗旦被執賊有用之之意宗旦怒
曰賊女今立死吾豈可汙邪慢罵不已遂見殺贈太子
中允
曹覲建州人也故贈諫議大夫修古之妷修古為諫官
有直名無子以覲為嗣而奏以官累遷太子中舍知封
州儂智高反覲以州無兵備募敢死五百人以守城而
鄰城有為避賊計者遂紿以書曰賊止期得邕貴而已
豈肯離巢穴遠來邪覲以為然乃縱所募去而賊至又
勸使之走覲叱之曰吾家以忠義自持吾豈苟生者邪
俾妻子逃匿民間自佩郡印與兵馬監押陳曄率州兵
百餘人禦賊力不勝遂為賊所執以郡印授二卒使懷
去覲不食三日賊諭欲用之覲叱曰犬彘敢爾邪遂見
殺封州之人為覲立廟歲時祀之朝廷贈覲太常少卿
趙師旦字潛叔&KR0876;之侄也以&KR0876;蔭補官累至右贊善大
夫知康州儂智高既破邕州師旦遣人覘賊還報曰諸
州長吏皆棄城去矣師旦曰女亦欲吾去邪即斬以徇
而賊將及城下因語妻子曰留此俱死無益也令避難
山谷間明日賊大至州兵止三百人師旦與兵馬都監
馬貴力戰矢盡還坐堂上智高麾兵鼓譟而入師旦大
罵曰朝廷負若何事乃敢反邪大兵且至戮爾無遺類
矣智高怒與貴俱見殺師旦死時年四十三賊既去州
人為立祠師旦之妻生子數日而避賊棄之草中後三
日猶不死取而育之朝廷贈師旦光禄卿
蘇緘字宜父泉州晉江人也舉進士為南海簿廣州領
市舶司每海商至選官閱實貲貨其商酋皆州里右姓
至則陵轢官府以客禮見主者緘以選往有大商樊氏
入見遽陞階就榻緘捕繫杖之樊氏訴於州州將召緘
責以專决罰緘曰主簿雖卑邑官也舶商雖富部民也
部民有罪而邑官杖之安得為專州將慰諭遣之為武
陽尉有劇賊黑李二者官莫能捕緘獨馳馬追斬之府
尹賈昌朝曰儒者乃爾勇邪累遷秘書丞知英州儂智
高反圍廣州緘蒐部兵募壯勇合數千人赴難委州事
於提點刑獄鮑何緘以功換供備庫副使為廣南東路
都監緘襲賊至邕州金城砦余靖督諸將進戰官軍失
利主將陳曉先退坐斬緘貶房州司馬後以著作佐郎
監越州稅知崇仁縣復供備庫使知廉州坐擅斬失火
軍士降潭州都監從知鼎州交趾謀入寇以緘為皇城
使知邕州緘伺得其實以書抵知桂州沈起起不以為
意及劉彝代起交人果大舉衆號八萬氐海岸未旬日
陷欽廉二州破邕之四砦緘聞賊且至嬰城以守州民
震驚將竄逃者緘曰女輩逃將安之惟堅壁固守以待
外援可坐勝乃出官帑及私財示之曰吾兵械已具蓄
聚不乏今與女約有一人敢出吾當先并其孥斬之時
大校翟績隂欲出奔緘斬以徇由是上下聽命賊圍城
緘日夜勞苦士卒禦敵以神臂弓仆賊殪象不可勝計
於是城中人心益固緘初求救於彝彝遣都監張守節
往援守節逗留不即行緘又遣人持蠟書告急於提點
刑獄宋球以便宜督守節兵行守節皇恐遽移屯大夾
嶺回保崑崙關猝遇賊一軍皆覆賊百計攻城緘隨機
以應之賊計已盡欲引去而知外援不至會有能土攻
者教賊囊土數萬向城山積頃刻高數丈賊衆登土囊
以入城遂陷緘猶領傷卒馳騎戰愈厲而力不敵乃曰
吾義不死賊手乃還州治闔門聚家屬三十有六人皆
自殺藏尸於坎縱火自焚賊至求尸皆不能得乃殺吏
卒土丁居民五萬餘人以百首為一積凡五百八十餘
積并欽廉所殺無慮十萬餘人邕被圍凡四十二日而
下無叛者緘憤沈起劉彝致寇又不救患欲上疏論之
屬道梗不通乃榜其罪於市冀朝廷得聞知焉神宗哀
緘死贈奉國軍節度使諡曰忠勇
彭汝方字宜老汝礪之弟也以蔭補太廟齋郎後知衢
州時方臘陷歙睦杭而衢介於三郡之間賊勢張甚兵
力寡弱衆皆奔潰汝方與郡僚段處約守孤城城陷罵
賊而死年七十一贈龍圖閣直學士
詹良臣字唐公嚴州遂安人也晚以累舉恩得官為縉
雲尉方臘起青溪聲搖江淮賊犯處州良臣曰捕盜吾
職也率弓兵數十人往禦之為賊所執賊欲降之良臣
罵曰女輩何敢反往年李順反戮於蜀王倫反戮於淮
南王則反戮於河北同惡無少長棄市尸為狗鼠食女
輩何敢反賊怒割其肉使自啖之良臣且吐且罵至死
不絶聲見者為隕涕死時年七十二賊平徽宗聞而愍
之官其二子
東都事略卷一百十
