東都事略卷九宋王稱撰
本紀九
哲宗憲元繼道顯德定功欽文睿武齊聖昭孝皇帝神
宗第六子也母曰欽成皇后朱氏以熙寧九年十二月
七日生赤光照室十年授天平軍節度使封均國公元
豐五年改鎮彰武封延安郡王七年神宗宴百官于集
英殿哲宗初侍立于朝天表粹温進止中度宰臣王珪
稱賀神宗曰皇家慶事與卿等同之令皇子與珪等相
見珪等再拜稱謝八年春神宗寢疾彌留二月癸未王
珪奏言去冬常奉聖訓皇子延安郡王來春出閣願蚤
建東宫又奏請皇太后權同聽政神宗首肯越明日三
月甲午朔皇太后垂簾於福寧殿是日立哲宗爲皇太
子戊戍神宗崩奉遺制即皇帝位于匶前尊皇太后曰
太皇太后皇后曰皇太后德妃朱氏爲皇太妃己亥大
赦天下皇叔顥封楊王頵荆王皇弟封遂寧郡王佖大
寧郡王俁咸寧郡王似普寧郡王夏四月辛未詔寬保
甲養馬壬申罷免役錢五月乙未詔求直言庚戌王珪
薨戊午蔡確尚書左僕射兼門下侍郎韓縝尚書右僕
射兼中書侍郎章惇知樞密院事司馬光門下侍郎六
月丁亥詔曰朕紹承燕謀獲奉宗廟初攬庶政鬱于大
道夙夜祇畏不敢皇寧懼無以章先帝之休烈而安輯
天下之民永惟古之王者御政之始必明目逹聦以防
壅蔽敷求讜言以輔不逮然後物情徧以上聞利澤得
以下究詩不云乎訪予落止此成王所以求助而羣臣
所以進戒上下交儆以遂文武之助朕甚慕焉應中外
臣僚及民庶並許實封直言朝政闕失民間疾苦在京
於登聞檢鼓院投進在外於所屬州軍驛置以聞朕將
親覽以攷其中而施行之秋七月戊戌吕公著尚書左
丞罷保甲八月丙子日有食之旣冬十月乙酉葬英文
烈武聖孝皇帝于永裕陵丙戌罷方田
元祐元年春正月庚寅朔改元丙戌太皇太后詔曰原
廟之立所從來久矣前日神宗皇帝初即祠宫並建寢
殿以崇嚴祖考其孝可謂至矣今神宗旣已升祔於故
事當營館御以奉神靈而宫垣之東密接民里欲加開
展則懼成煩擾欲採搢紳之議皆合帝后爲一殿則慮
無以稱神宗欽奉祖考之意聞治隆殿後有園池以后
殿推之本留以待未亡人也可即其地立神宗原廟吾
萬歲之後當從英宗皇帝於治隆上以寧神明中以成
吾子之志下以安民之心不亦善乎二月乙丑罷雇役
丁卯詔内外待制大中大夫以上各舉監司二人閏月
庚寅蔡確罷司馬光尚書左僕射兼門下侍郎壬辰吕
公著門下侍郎丙午李清臣尚書左丞吕大防尚書右
丞辛亥章惇罷乙卯范純仁同知樞密院事夏四月己
丑韓縝罷壬寅吕公著尚書右僕射兼中書侍郎文彦
博以太師平章軍國重事五月丁巳朔韓維門下侍郎
秋七月辛酉詔以十科舉士八月辛卯罷俵青苖壬辰
皇弟偲封祁國公九月丙辰朔司馬光薨辛酉大享明
堂大赦天下己卯張璪罷冬十月戊午吕大防中書侍
郎劉摯尚書右丞以浮屠安強葭蘆米脂四砦歸于夏
人
二年春三月丁巳太皇太后詔曰祥禫既終典策告具
而有司遵用章獻明肅皇后故事予當受册於文德殿
雖皇帝盡孝愛之意務極尊崇而朝廷有損益之文各
從宜稱仰惟章獻明肅皇后輔佐真廟擁佑仁宗茂業
豐功宜見隆異顧予涼薄絶企徽音稽用舊儀實有慙
德所有將來受册可止就崇政殿太皇太后諭執政曰
母后臨朝非國家盛事文德殿天子正牙豈女主所當
御哉夏四月旱辛卯詔曰朕承祖宗之休獲紹大統而
涉道日淺昧于致治萬事失中以千隂陽之和乃自冬
迄夏旱暘爲虐四方之内被災者廣生民嗷嗷無所告
勞永維災變之來蓋不虚發意者朕之聽納不得於理
與功罪失當而賦稅無節與民力屈竭而土木不息與
抑忠言壅於上聞而德澤不下流與何灾異之滋至也
非克已思過洗心脩德其何以荅塞天變協至太和可
自今避正殿減常膳公卿大夫其勉修厥職共圖消復
己亥太皇太后詔曰有司奏受册當依典故在從吉之
後夫册典備物以致隆名國之盛禮也行於和平之日
懼不克稱況今旱暵爲虐苗稼將槁民則何罪咎實在
予雖側躬永思損膳自戒尚慮無以塞責消變而有司
乃於此時欲以隆名盛禮加我是實予之不德所有將
來受册禮宜權停罷丁未詔曰祖宗設六科之選策三
道之要以網羅天下賢儁先皇帝興學校崇經術以作
新人材變天下之俗故科目之設有所未遑今天下之
士多通於經術而知所學矣宜復制策之科以徠拔俗
之材裨于治道蓋乃帝王之道損益趨時不必盡同同
歸于治而已今復置賢良方正能直言極諫科自今年
爲始西蕃酋鬼章犯南川砦遂城洮州遣游師雄行邊
五月丁亥李清臣罷劉摯尚書左丞王存尚書右丞六
月辛丑安燾知樞密院事秋七月辛未韓維罷八月游
師雄以种誼入洮州擒鬼章青宜結以獻
三年夏四月辛巳吕公著以司空平章軍國事吕大防
尚書左僕射兼門下侍郎范純仁尚書右僕射兼中書
侍郎孫固門下侍郎劉摯中書侍郎王存尚書左丞胡
宗愈尚書右丞趙瞻僉書樞密院事六月夏人寇邊荆
王頵薨秋七月癸丑太皇太后詔有司褒崇皇太妃討
論典故以聞夏人寇邊八月皇叔顥封徐王冬閏十二
月甲辰詔百官觀新樂甲寅太皇太后詔曰官宂之患
所從來尚矣流弊之極實萃于今以闕計員至相倍蓰
上有久閑失職之吏則下有受害無告之民故命大臣
攷求其本苟非裁損入流之數無以澄清取士之原吾
今自以眇身率先天下永惟臨御之始嘗敕有司蔭補
私親舊無定限自惟薄德敢配前人已詔家庭之恩止
從母后之比今當又損以示必行夫以先帝顧託之深
天下責望之重苟有利於社禝吾無愛於髮膚矧此恩
私實同毫末忠義之士當識此誠各忘内顧之恩共成
節約之制今後每遇聖節大禮生辰合得親屬恩澤並
四分減一皇太后皇太妃準此
四年春二月甲辰吕公著薨三月己卯胡宗愈罷夏五
月甲申月有食之六月甲辰范純仁王存罷丙午韓忠
彦尚書左丞許將尚書右丞趙瞻同知樞密院事秋七
月庚辰安燾以母憂罷九月辛巳大享明堂大赦天下
冬十一月癸未孫固知樞密院事劉摯門下侍郎傅堯
俞中書侍郎
五年春二月庚戌文彦博致仕三月丙寅朔趙瞻薨壬
申韓忠彦同知樞密院事蘇頌尚書左丞夏四月丙午
孫固薨自去冬不雨至于五月丁亥始雨冬十二月辛
卯朔許將罷
六年春二月辛卯劉摯尚書右僕射兼中書侍郎王巖
叟僉書樞密院事癸巳蘇轍尚書右丞秋上清儲祥宫
成冬十月庚午幸太學十一月乙酉朔劉摯罷辛丑傅
堯俞薨
七年夏四月己未立皇后孟氏甲子詔皇后具六禮五
月戊戌御文德殿發册以吕大防爲奉迎使六月辛酉
蘇頌尚書右僕射兼中書侍郎蘇轍門下侍郎韓忠彦
知樞密院事范百禄中書侍郎梁燾尚書左丞鄭雍尚
書右丞劉奉世僉書樞密院事王巖叟罷秋九月壬辰
太皇太后謂輔臣曰郊祀依仁宗先帝故事吕大防蘇
轍蘇頌以天地合祭爲是范百禄以元豐六年南郊分
祀上帝配以太祖未可輕改大防等議以皇帝即位未
嘗親祀天地合行合祭之禮爲有名遂降詔曰國家郊
廟時祀祖宗以來命官攝事惟三歲一親郊則饗清廟
冬至合祭天地于圜丘元豐間有司援周制以合祭不
應古義先帝詔定親祠北郊之儀未之及行是歲郊不
設皇地示位而宗廟之饗率如權制朕以涼昧嗣承六
聖休德鴻緒今茲禋禮奠幣上帝祼鬯廟室而地示大
神久未親祀矧朕方郊見天地之始其冬至日南郊宜
依熙寧十年故事設皇地示位以嚴並況之報冬十一
月癸巳合祭天地于圜丘大赦天下
八年春三月甲申蘇頌罷辛卯范百禄罷夏四月癸丑
詔曰方夏暑時動植之類皆以遂其長養而吾民觸禁
抵法繫縛囹圄其深文之吏或不能體朕欽恤之意因
循延蔓久不爲決干隂陽之和非細故也其詔天下官
師之長敬若時令哀矜庶獄以丕應朕志丁巳詔曰朕
惟祖宗嚴奉郊廟每以三歲對越二儀先帝元豐之末
講方丘特祭之儀蓋將補一代之闕容振百王之墜典
朕以菲德嗣守丕基列聖已行謹當遵奉先朝未舉懼
不克堪理旣不疑事無可議今後南郊合祭天地依元
祐七年例施行六月戊午梁燾罷秋七月丙子朔范純
仁尚書右僕射兼中書侍郎八月辛酉太皇太后不豫
戊辰大赦天下九月戊寅太皇太后高氏崩于壽康殿
是月皇帝親政
紹聖元年春二月丁未李清臣中書侍郎鄧潤甫尚書
右丞鄭雍尚書左丞己酉葬宣仁聖烈皇后于永厚陵
三月壬申朔日有食之乙亥吕大防罷戊子皇叔顥封
冀王丁酉蘇轍罷夏四月癸丑改元壬戌章惇尚書左
僕射兼門下侍郎范純仁罷閏月癸酉詔罷十科舉士
甲申安燾門下侍郎五月甲辰詔進士專治經術辛亥
劉奉世罷乙丑鄧潤甫薨丁卯復免役保甲法六月癸
未曾布同知樞密院事貶責元祐臣寮秋九月庚戌罷
制科冬十二月甲午貶責元祐史官范祖禹趙彦若黃
庭堅
二年春三月加上神宗尊諡夏四月庚午詔恤刑獄秋
九月辛亥大享明堂大赦天下冬十月甲子鄭雍罷甲
戌許將尚書左丞蔡卞尚書右丞辛巳皇叔顥封楚王
十一月乙未安燾罷
三年春正月庚子韓忠彦罷二月夏人犯邊戊子詔罷
合祭自今間因大禮之歲以夏至之日躬祭地祇于北
郊三月辛亥皇弟佖封申王皇弟封端王六月夏人寇
邊秋七月癸卯月有食之九月折可適與夏人戰于雞
&KR0008;嶺敗之己酉滁州沂州地震壬子楚王顥薨乙卯皇
后孟氏廢居瑶華宫冬十月夏人犯邊
四年春正月庚戌李清臣罷二月章惇言司馬光等已
追貶而吕大防劉摯梁燾等亦宜量罪示罰凡三十七
人皆貶甲子文彦博降太子少保閏月壬寅曾布知樞
密院事林希同知院事許將中書侍郎蔡卞尚書左丞
黃履尚書右丞夏六月癸未朔日有食之秋八月己酉
彗出西方九月壬子詔曰彗出西方災譴爲大朕甚懼
焉公卿各宜悉心修政輔朕不德仍許中外臣僚直言
朝政闕失朕將親覽乙卯大赦天下
元符元年春三月戊午殺内侍陳衍乙丑咸陽民段義
獻玉璽甲戌皇弟俁封莘王似簡王偲永寧郡王夏四
月壬辰林希罷五月戊申朔皇帝受傳國寶吕惠卿帥
師破夏人于大沙堆六月戊寅朔改元冬十一月甲子
祀昊天上帝于圜丘大赦天下
二年春三月遼國遣蕭德崇來夏四月癸巳皇弟偲封
睦王五月癸亥進策西安城于天都山六月詔親祀北
郊並依南郊儀制秋八月皇子生赦天下丁酉王贍招
納青唐王子瞎征九月庚子朔夏國遣使來丁未以賢
妃劉氏立爲皇后閏月收復青唐以瞎征隴拶等來歸
辛巳黃履罷乙未皇子薨
三年春正月戊寅大赦天下己卯皇帝崩于福寧殿聖
壽二十五殯于殿之西階羣臣上尊諡曰欽文睿武昭
孝皇帝廟號哲宗七月壬寅葬永泰陵崇寧三年加上
尊諡曰憲元繼道世德揚功欽文睿武齊聖昭孝皇帝
政和三年改上尊諡曰憲元繼道顯德定功欽文睿武
齊聖昭孝皇帝
臣稱曰哲宗皇帝爰自沖年嗣膺大歴是時宣仁共政
登進忠賢以安天下故元祐致治之盛庶幾仁宗及紹
聖親政起熙豐舊人而用之元祐政事一切務以相反
烏虖哲宗之英毅開敏有能致之資惜乎大臣不以忠
厚而事其上也
東都事略卷九
