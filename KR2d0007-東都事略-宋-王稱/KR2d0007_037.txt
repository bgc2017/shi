東都事略卷三十七宋王稱撰
列傳二十
張洎滁州全椒人也江南李景開貢舉登進士第爲上
元尉擢監察御史景徙豫章留洎掌李煜記室李煜襲
位擢知制誥遷中書舍人清輝殿學士參預機密洎舊
字師黯煜令字偕仁王師圍金陵與樞密使陳喬引符
命勸煜勿降又云苟有不利當先死社禝及城陷喬死
之洎不能死語煜曰所以不死將有報也洎歸朝太祖
責之曰汝教李煜不降又草蠟彈詔召江上救兵洎對
曰實臣所爲也犬各吠非其主此特其一爾詞色不動
太祖釋之授太子中允以其有文選直舍人院出知相
州簡慢不治爲轉運使田錫所劾太宗以其儒生不責
以吏事也契丹入邊洎數上疏陳邊事會錢俶薨謚曰
忠懿洎時判考功覆狀有居亢无悔之語虞部郎中張
佖奏駮之以爲亢龍无悔非臣子所宜言者洎曰易乾
之九三云君子乾乾夕惕若厲无咎王弼注云處下體
之極居上體之下履重剛之險因時而惕不失其機可
以无咎處下卦之極愈於上九之亢易例云初九爲元
士九二爲大夫九三爲諸侯正義云易之本理以二體
爲君臣九三居下體之極是人臣之體也其免亢龍之
咎者是人臣之極可以恪守免禍故云免亢極之禍也
今考功狀止云受寵若驚居亢无悔本無亢龍无悔之
語太宗然之未幾爲太僕少卿同知京朝官考課拜右
諫議大夫史館修撰擢中書舍人翰林學士益王元傑
授揚潤大都督府長史洎言唐以揚益潞幽荆爲大都
督府置長史司馬爲上佐其大都督非親王不授或親
王遥領别命大臣領郡除長史副大使節度事今益王
以大都督之任復爲長史乃是自爲上佐也吕蒙正以
爲襄王越王皆領長史矣太宗曰此誠誤也俟别除授
并正之洎與蘇易簡同在北扉易簡被殊遇且先大用
洎惡之力排易簡遂代爲參知政事初太宗欲進用洎
頗知其在江南讒毁善良潘佑之死與有力焉心疑之
待詔尹熙古江東人也與洎相善因對以爲煜怒佑諫
太直非洎譖也由是遂擢用至道二年曹璨自河西馳
騎入奏邊事言繼遷寇靈州太宗語宰相吕端知樞密
院趙鎔等各以所見上其策端等言曰臣等各述所見
則非詢謀僉同之義洎越次奏曰端備位輔弼乃緘默
不言深失謀謨之體端曰洎不過揣摩陛下意耳必無
骨鯁之言太宗默然翌日洎上疏引賈捐之棄朱厓事
願棄靈武以省關西餽運太宗嘗有此意既而悔之洎
果迎合太宗意太宗不悅謂之曰卿所陳朕所不曉洎
退太宗謂向敏中曰張洎誠揣摩之士也吕端之言不
妄矣始洎諂事寇準準力推挽之遂參大政既與準同
列知太宗眷準稍衰乃面奏準退有誹謗準色變不敢
辨由是罷政未幾洎以疾罷爲刑部侍郎尋卒年六十
四贈刑部尚書洎美風儀有文采而性險詖好攻人之
短舊事李煜及煜歸朝貧甚洎猶丐索之而怒其所與
之薄煜子仲瑀死亦不弔太宗有所著述必爲文解釋
其旨以取悅洎孫瓌有長者譽仁宗時知制誥嘗草故
相劉沆贈官制有詆毁之詞爲其子所訟貶黃州其後
英宗謂瓌在先朝有定儲嗣之言遷翰林侍讀學士以
卒
李昌齡字天錫應天府楚丘人也舉進士爲大理評事
通判合州拜右拾遺直史館改右補闕出知徐州爲淮
南轉運使知廣州州有海舶之饒昌齡不能以廉自持
召還擢樞密直學士遷右諫議大夫御史中丞至道二
年拜參知政事眞宗即位加戶部侍郎坐與王繼恩交
結貶忠武行軍司馬起爲殿中少監知梓州改河陽又
改光州以祕書監致仕卒年七十二
王化基字永圖眞定人也舉進士爲大理評事通判常
州知嵐州宰相趙普以爲驟用人非有益於治也改淮
南節度判官入爲著作郎遷左拾遺抗疏自薦太宗曰
化基自結人主慷慨之士也召試知制誥除右諫議大
夫御史中丞太宗問以邊事對曰治天下猶植木也所
患根本未固根本固則枝榦不足憂今朝廷治則邊鄙
何患乎不安化基慕范滂之爲人乃獻澄清略言時事
有五其一復尚書省其二謹公舉其三懲貪吏其四省
宂員其五擇遠官太宗嘉之知樞密院柴禹錫有奴受
人金而禹錫實不知也參知政事陳恕欲以此中禹錫
太宗怒引囚訊其事化基爲辨其誣太宗感悟以化基
爲長者出知杭州遷禮部侍郎至道三年召拜參知政
事咸平四年以工部尚書罷知揚州又知河南府進禮
部尚書卒年六十七贈右僕射謚曰惠獻子舉正舉元
舉元爲天章閣待制
舉正字伯中幼耆學厚重寡言化基器愛之補校書郎
復舉進士知伊闕任城二縣召爲館閣校勘累擢知制
誥宰相陳堯佐舉正婦翁也遂換龍圖閣待制堯佐罷
復知制誥遷翰林學士康定二年拜右諫議大夫參知
政事吕夷簡以宰相判樞密院舉正以爲判名太重改
兼樞密使會御史臺舉其友壻李徽之爲御史舉正以
親嫌格不行徽之訟舉正内不能制其悍妻不可以謀
國事慶歷三年罷爲資政殿學士禮部侍郎知許州徙
知應天府拜御史中丞張堯佐授宣徽節度群牧景靈
四使舉正言堯佐庸人緣妃家一日而領四使賢士大
夫無所勸不報因退朝留百官班廷議仁宗遣中使諭
止之尋罷堯佐宣徽景靈二使居半年堯佐復除宣徽
使舉正二上疏論之狄青爲樞密使力爭不能得因請
解言職遂除觀文殿學士禮部尚書知河南府入兼侍
讀以太子少傅致仕卒年七十贈太子太保諡曰安簡
李惟清字直臣齊州下邑人也開寳中以三史解褐爲
涪陵尉太平興國七年爲荆湖北路轉運判官遷轉運
使徙京西入爲度支判官未幾出爲京東轉運使歴度
支副使戶部鹽鐵使累官給事中爲吏以彊幹稱淮南
𣙜貨務賣岳州茶斤爲錢百五十惟清擅減斤五十錢
不以聞左遷衛尉少卿出知廣州召還復拜給事中至
道三年拜同知樞密院事眞宗即位加刑部侍郎惟清
俗吏在西府無人望遂罷爲御史中丞惟清怫鬱乃肆
情彈擊卒年六十五贈戶部尚書
夏侯嶠字峻極濟州人也舉進士爲大理評事通判興
州累遷左補闕直史館知洪州改起居郎眞宗在藩邸
爲翊善尹開封爲推官東宫建爲太子中舍及即位以
給事中拜樞密副使咸平元年罷爲戶部侍郎除翰林
侍讀學士兼祕書監講讀之職自唐有之五代以來時
君右武不暇嚮學故此職亦廢太宗崇尚儒術嘗命著
作佐郎吕文仲侍讀寓直禁中然名秩未崇眞宗奉承
先志首置此職班秩次翰林學士禄賜如之侍讀以命
嶠及楊徽之侍講以命邢昺焉嶠慕道以飬生爲務喜
誦老莊書淳謹無過在近列恩顧甚異卒年七十二贈
兵部尚書畢士安爲相歎曰若夏侯君在者此位吾豈
得而據也
楊礪字汝礪京兆雩人也舉進士甲科眞宗爲襄王以
礪爲記室始礪應舉時嘗夜夢見一人衣冠甚古謂礪
曰汝能從吾遊乎礪隨往頃之覩宫衛嚴邃俄陞大殿
見一南面而坐者指示礪曰此來和天尊汝異日事之
礪再拜而退及爲記室謁襄王還謂妻子曰今日見襄
王正昔日夢中所見也眞宗爲開封尹以礪爲推官嘗
問礪何年及第礪唯唯不對後知其唱名第一自悔失
問謂礪不以科名自伐甚重之東宫建兼右諭德眞宗
即位召入翰林爲學士咸平元年除工部侍郎樞密副
使二年卒年六十九眞宗哀之謂宰相曰礪介直清苦
方當任用遽此淪謝即臨其喪礪所居在隘巷中乘輿
不能進眞宗因降輦步至其第嗟閔久之贈兵部尚書
礪爲文無師法詔誥迂怪見者哂之
宋湜字持正京兆人也父温故終右補闕季父温舒終
起居郎皆有時名湜少孤以孝聞舉進士爲將作監丞
通判梓州拜著作郎直史館以右補闕知制誥與王化
基李沆並命以累左降均州團練副使移汝州召入爲
禮部員外郎直昭文館復知制誥遷翰林學士咸平元
年拜給事中樞密副使從眞宗幸澶淵以疾卒于道年
五十一贈吏部侍郎眞宗再幸河朔追悼之加贈刑部
尚書諡曰忠定湜秀穎有器識好學善談論尤工筆札
得者深藏之又善引重後進云
東都事略卷三十七
