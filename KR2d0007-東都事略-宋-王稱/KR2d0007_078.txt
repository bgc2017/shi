東都事略卷七十八宋王稱撰
列傳六十一
吕誨字獻可端之孫也幼孤力學性沉厚不妄交游舉
進士稍遷著作佐郎知翼城縣僉書定國軍節度判官
知大通監召入為殿中侍御史彈劾無所避兖國公主
下嫁李瑋薄其夫家嘗因忿恚夜開禁門訴於仁宗誨
奏宿衛不可不嚴公主夜叩禁門門者不當聽入并劾
奏公主閤宦者竄逐之彈樞密使宋庠不稱具瞻之望
庠罷而以陳升之為樞密副使誨與唐介趙抃論升之
交結中人不可大用昔商鞅因景監見而趙良寒心况
在盛明之朝姦邪進用衆所共惡此臣之所甚懼也章
十八上卒與升之俱罷誨知江州上疏請早建儲嗣韓
琦等以誨及司馬光疏上遂定議以英宗知宗正寺久
之復召還臺英宗即位為起居舍人同知諫院時英宗
不豫慈聖光獻皇后同聽政内侍任守忠久用事于中
英宗之立非守忠意乘此與其徙閒諜兩宫造播惡言
中外恟恟誨上英宗書曰仁宗皇帝擢陛下於公族授
之以大器皇太后鞠育聖躬保護成德功得為重矣恩
得為厚矣陛下報之之道為何如哉陛下違豫以來所
上湯劑未用服餌日度一日殊不知誤天下之大且百
金之子猶有倚衡之誡而萬乘之貴豈無保邦之慮邪
矧又聞流議騰沸謂陛下視朝之後燕適宫中言動無
節執喪之禮未至奉親之道未盡果如此乃陛下不以
繼承為念忽先帝顧託之命忘聖母鞠養之恩何以上
奉宗廟率教于天下也又上慈聖書曰皇帝自潛德之
初殿中鞠育保護者三十年先帝厭代殿下掌握機柄
佐佑聖嗣克安天步中外賴焉比聞皇帝疾未閒言或
荒忽而小人乘勢隂為閒諜臣願殿下廣乎容納之度
㤀其惰慢之禮親閱湯劑力為調治彊之以嚴威示之
以恩愛如此人神和悅不然三十年保育之功一朝而
棄臣竊為殿下惜之英宗疾久未平誨乞早建東宫以
安人心既而英宗小瘳謙默未可否事誨屢乞親萬機
攬威福延近臣通下情又請太后閒數日一御東殿漸
遠庶務自謀安佚會小旱因請英宗親出禱雨使外釋
疑然后既歸政誨復言於英宗曰太后輔佐先帝久閱
天下事多矣事之大者猶宜關白咨訪然後行示不敢
專以報盛德韓琦等再用定策功遷官誨上疏論之曰
陛下以琦等有定策之功褒嘉稠疊其如先帝何其如
太后何數大臣者向來雖有建議之請果為宗社計邪
徼今日福邪貪天功以為已力古人羞之又曰臣觀韓
琦等制以謂功逾周霍則亦近乎虚美矣周公大聖固
不當擬倫敢以霍光之事明之霍光擁昭立宣宣帝益
光國封詔云宿衛忠正宣德明恩守節秉誼以安宗廟
其褒嘉之語止是而已今之草制以建儲定策始終之
議皆自琦等是大寳之位係人臣之力於義可乎任守
忠謀不售而懼乃更巧為謟諛求自入誨曰是不可久
處左右亟言守忠前後罪惡竄逐之因言大姦已去其
餘嚮日憑恃無禮者宜一切縱捨勿念以安反側頃之
兼侍御史知雜事執政建議推尊濮安懿王誨率僚屬
極陳其不可遂彈歐陽脩首建邪議上負先帝累濮王
以不正之號陷陛下於過舉之譏并劾奏韓琦曾公亮
趙槩附會之罪積十餘章不聽乃求自貶又十餘章仍
率其屬以御史敕告納上前曰臣言不效不敢居其位
英宗重違大臣意章留中不下以敕告還之屢詔令就
職誨稱濮王典禮未正不敢奉詔具錄所上奏草納中
書因即請罪乃出知蘄州徙晉州加集賢殿修撰知河
中府召為鹽鐵副使神宗素聞其強直除天章閣待制
復知諫院始朝廷用种諤收復綏州議者欲留綏以固
横山之地及别與西人商略以綏易安遠塞門等處誨
請罪种諤不納二砦并還綏州勿幸小戎之災務全中
國之體以紓邊患遷右諫議大夫御史中丞王安石參
知政事多變更祖宗法專務歛民財誨屢諍不能得乃
上疏悉陳其過失曰臣謹按安石外示樸野中藏巧詐
驕蹇慢上隂賊害物臣略舉十事安石向在嘉祐中舉
駮公事不當御史臺累移文催促入謝倨傲不從迄英
廟朝不修臣節慢上無禮一也安石任小官每一遷遜
避不已自為翰林學士不聞固辭先帝臨朝則有山林
獨往之思陛下即位乃有金鑾侍從之樂何慢於前而
恭於後好名欲進二也安石侍邇英乃欲坐而講說欲
屈萬乘之重自取師氏之尊不識上下之分要君取名
三也安石自居政府事無大小與同列異議或因奏對
留身進說多乞御批用情㒺公四也昨許遵誤斷謀殺
公事安石為主張妻謀殺夫用按問欲舉減等科罪挟
情壊法五也安石入翰林未聞薦一士首稱弟安國之
才朝廷比第一人推恩猶謂之薄主試者定文卷不優
遂罹中傷秉政未半年賣弄威福無所不至背公死黨
六也丞相不視事旬日差除自專逐近臣于外皆安石
報怨之人丞相不書敇本朝故事未之或聞專威害政
七也安石與唐介爭論謀殺刑名衆非安石而是介介
忠直自守大體不能以口舌勝憤懣而死自是畏憚者
衆雖丞相亦退縮不敢較其是非陵轢同位八也小臣
章辟光獻言俾岐王遷居外邸離閒之罪固不容誅而
安石數進危言以惑聖聽朋姦附下九也今邦國經費
之要會在於三司安石與樞密大臣同制置三司條例
諸路雖名商𣙜財利其實動搖天下有害無利十也臣
誠恐陛下悅其才辨久而倚毗情偽不得知邪正無復
辨大姦得路羣隂彙進則賢者漸去亂由是生臣竊憂
之誤天下蒼生必斯人矣如久居廟堂必無安靜之理
臣所以瀝懇而言不虞濱禍期感動於聦明庶判别於
真偽神宗遣使諭解誨執之愈堅且曰天下本無事但
庸人擾之安石進說願少加澄省乃罷中丞出知鄧州
誨雖在外遇朝廷事猶言之不置時方行青苖助役謂
之新法誨兩上章條陳其不便又上書曰臣聞治天下
審所上上之所好下必甚焉今大臣不能遵守法度以
尊崇王室小臣得以智計謀身遂合時務比來新進之
用朝奏暮召小言一入遂要大利皆自謂不同世俗乃
曰賢人舉必立異是非相反談兵者以起事攘奪為御
戎之策言利者以牟歛朘削為惠民之術因上之論類
如此一有攻其利害隨而黜逐之是持峻法以固新令
將杜天下之口虧損盛德莫大於此會有疾乞閒官提
舉崇福宫誨因上章乞致仕曰臣本無宿疾偶值毉者
用術乖方殊不知脈候有虚實隂陽有順逆侯察有標
本治療有先後妄投湯劑率任情意差之指下禍延四
肢寖成風痺遂艱行步非祇憚&KR0979;盭之苦又將虞心腹
之變勢已及此為之奈何雖然一身之微固不足恤其
如九族之託良以為憂是思納禄以偷生不俟引年而
退政蓋以身疾而喻朝政之疾也誨既致仕久之而卒
年五十八誨家貧自奉薄甚常分奉之半以給宗族之
孤嫠者為言職前後皆以彈奏大臣不去不已天下推
其鯁直王安石初執政神宗虚心敬信士大夫素重其
名以為可致太平誨獨言安石不可用極力劾奏將對
於崇政殿而司馬光侍講邇英閣亦將趨資善堂與誨
相逢光密問曰今日請對欲言何事誨曰袖中彈文乃
新參也光勸止其疏誨正色曰安石雖有時名上意所
向然好執邪見不通物情輕信難回喜人佞已聽其言
則美施於用則疎若在侍從猶或可容置之宰輔天下
必受其禍光曰今日之論未見不善之迹更加籌慮可
乎誨曰上新即位富於春秋所與朝夕謀議二三大臣
而已苟非其人將敗國事此乃腹心之疾治之惟恐不
及顧可緩邪章卒上誨由此罷其後言者相繼斥逐百
姓患苦安石變法於是司馬光乃服誨之先見元祐初
吕大防范純仁奏誨忠於先朝有不撓不回之節欲望
優加贈典錄用諸子之才者以旌名臣之後詔贈通議
大夫以其子由庚為太常寺太祝自誨罷去御史劉述
劉琦錢顗繼以言安石被黜
劉述字孝叔吳興人也舉進士累擢至刑部郎中為京
西轉運使召為侍御史知雜事兼判刑部王安石始參
知政事述上疏論當今所宜先者其疏曰臣聞帝王之
接物也貴以至誠為先權數不足任也夫惟至誠為能
終始萬物為能事神接人行之至者雖金石無情猶可
以動之况其有知者乎是故人君以至誠接於下則臣
下以至誠事其上若夫權數以臨人而不由至誠則人
亦將以不誠事之非所以感人心之道也非徒不足以
感人心則又將有輕朝廷之心也故夫任權數者醇德
之病中人用之已為非宜况人主之尊乎臣恐輔導之
臣有以此術開陛下者陛下信而行之適足為累耳其
於盛德未見其補也臣又聞聖人不以獨見為明而以
羣言為用而陋儒之論以為必操獨斷之權使威福必
出於已臣下不得而與之然後人君之道尊烏虖其亦
不思甚矣夫萬幾之叢脞臣庶之夥繁而欲一一聦明
斷之非所前聞也夫所謂獨斷者謀之於衆而斷之以
已爾非謂勿詢於下而獨出於上之謂也弗詢於下而
獨出於上是為自用耳人君自用使事事能中其理猶
得罪於古人又况未能盡然乎臣恐輔導之臣有持此
說誤陛下者陛下信而行之適足為累耳其於盛德未
見其補也臣又聞人禀一元之氣而生所禀有厚薄故
其質有美惡之别焉若辨與訥出於自然非美惡之所
繋也是故其質美矣而其辭訥焉不害為君子其質惡
矣而其辭辨焉不害為小人知人之術當視其質性何
如不當較其辨與訥此漢文帝所以不拜嗇夫也臣願
陛下以文帝為鑒不貴嘵嘵巧辨之人使中外聞之不
敢飾虚言以來應天下幸甚臣又聞王言惟作命命一
出則天下風行而景從之不可不審也今夫令之出也
下未及行而已追改之矣一有使令也其人未及往而
已易之矣此季布所以窺文帝淺深也臣願陛下以文
帝為戒務持重毋易由言研慮於内諮謀於外計其可
久而必行之天下幸甚陛下躬攬萬機動踰宵旰而未
嘗休息彼之所謂輔弼之臣其閒才力必有不堪其任
者不然何致陛下勤勞之至也臣願陛下察其不堪任
者而絀之舉賢才而屬之毋使天下日入於不治竊譬
之於人有疾病也初在腠理不治已而傳至血脈藥石
之功猶可以及之於斯時也又忽而不治浸淫至于膏
肓雖有俞扁亦無如之何也已恭惟陛下首推至誠以
御下而不繇權數博詢衆智而不任獨斷不旌口給之
人不審再三之令精求蹈道富才忠力者而委任之然
後血脉之疾可除而藥石之功加于天下矣既而安石
定謀殺聽首之律述率同僚丁諷王師元封敕還中書
至於再於是御史中丞吕誨請如刑部議卒莫能奪故
謀殺而聽首天下非之既而述與同時御史劉琦錢顗
極論安石又獨論中執法舉屬不拘秩任非祖宗法安
石怒琦顗貶監當而劾述與諷等不奉法之罪翰林學
士司馬光上疏曰臣聞孔子曰守道不如守官孟子曰
有言責者不得其言則去此古今之通義人臣之大節
也彼謀殺已傷自首刑名天下皆知其非今朝廷既違
衆議而行之又罪守官之臣恐重失天下之心也夫紲
食鷹鸇求其鷙也鷙而烹之將安用哉今琦顗所坐不
過疎直比以迕犯大臣遂黜為監當臣竊恐來者側目
箝口以言為諱威福移於臣下聰明有所壅蔽非國家
之福也臣願陛下赦劉述等勿治其劉琦等别與除一
本資序庶幾稍息羣議不報諷等咸誣伏述獨謂朝廷
不當劾言事官卒不承貶知江州後數年而卒
劉琦字公玉宣州宣城人也錢顗字安道常州無錫人
也俱以進士第熙寧初琦自通判歙州召為侍御史顗
自知烏程縣召為侍御史裏行王安石初得政專肆匈
臆輕易憲度侵奪三司利柄而曾公亮依違固寵畏避
不言琦顗與劉述上疏以為安石自應舉歴官以来莫
不知尊尚堯舜之道以倡率學者故天下士人心無不
歸向謂之為賢陛下亦聞而知之遂致位公府今遭時
得君如此之專當以平時所學仁義之道啟沃上心以
廣聖德今乃首以財利之議務為容悅言行乖戾一至
於此剛很自任則又甚焉不知安石之心待陛下為如
何主也陛下天資英悟不世而出堯舜至治指日可復
今反以霸國諸侯之術唐室衰世之事誘惑上聽何不
恭之甚也臣等願陛下奮乾剛之斷罷安石重任以慰安
天下元元之心曾公亮位居丞弼被遇三朝自當悉慮
竭忠以身許國反有畏避安石之意隂自結援更相稱
譽以固寵榮致安石奏對之際唯肆強辨多生横議豈
執政大臣之體乎况公亮久妨賢路無補時政亦宜罷
免安石怒貶琦為監處州鹽稅顗監衢州鹽稅顗將出
臺於衆坐罵同時御史孫昌齡曰平日士大夫未嘗知
君名特以王安石昔居憂金陵君為幕府官奴事安石
以故得為御史今日亦當少念報國奈何專欲附安石
求美官顗今得罪分當遠竄君在後為美官自謂得策
即我視君犬彘之不如也遂拂衣上馬貶官後數年琦
起為通判鄧州顗徙秀州而卒卒時琦年六十一顗五
十三
臣稱曰吕誨正色立朝有蹇蹇匪躬之節論大政爭大
事知無不言言無不盡蓋誨有言責不得其言則去於
職業俯仰無愧矣柳下惠有言直道而事人焉往而不
三黜誨亦然哉
東都事略卷七十八
