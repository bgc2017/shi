東都事略卷三十五宋王稱撰
列傳十八
李穆字孟雍開封陽武人也幼温厚寡言好學聞酸棗
王昭素善易往師之昭素謂人曰觀李生材器他日必
為卿相昭素以著易論三十三篇授之舉進士調郢州
判官周世宗即位博求文學之士近臣薦其才拜右拾
遺太祖登極遷殿中侍御史太祖既平蜀以穆通判洋
州徙陜州坐輸田租於西京失期免官又坐所舉吏有
罪去前任久之召為太子中允尋以右拾遺知制誥穆
文學操履為太祖所知太祖嘗謂盧多遜曰李穆士大
夫之仁者也多遜曰穆臨事不以死生易節所謂仁者
必有勇也乃遣使李煜諭令入朝煜辭以疾穆曰朝與
不朝惟自處之朝廷繁富兵甲精銳恐不易當尔太祖
聞其言以為要切太宗即位累遷中書舍人宰相盧多
遜得罪穆坐與之同年降司封員外郎太宗惜其才尋
命之殿試考較見其形容甚癯憐之謂曰憂畏所致耶
穆流涕太宗為之動容命復故官擢翰林學士知開封
府有能名遂擢左諫議大夫參知政事穆至孝母病累
年惡暑而畏風穆身自扶持起居能適其志或通夕不
寐未嘗有倦惰之色母卒哀毁過人朝命起復固辭不
得已視事然終不飲酒不食肉未終喪而卒年五十七
太宗深惜之謂宰相曰李穆國之良臣奄尔淪謝非穆
之不幸朕之不幸也贈工部尚書諡曰文恭穆子行簡
以父任為將作監丞不樂仕進家居二十餘年眞宗聞
其賢行即其家拜太子中允致仕後遷太常丞而卒
賈黃中字媧民滄州南皮人也唐相耽四世孫黃中年
六歲中神童十五舉進士授校書郎集賢校理直史館
遷左拾遺歴左補闕通判定州入為禮官嶺南平為采
訪使江南平知宣州太宗即位知昇州一日黃中按行
府庫見扃鐍甚嚴集僚吏發之得寳貨數十櫝皆李氏
宫闈之物不隸於籍者黃中悉表上之太宗歎曰吾府
庫之物有籍貪黷者尚冒禁盜之況此亡國之餘物乎
賜黃中錢三百萬以旌其潔召還知制誥遷翰林學士
太宗多召見訪以時政得失對曰職當書詔思不出位
太宗益重之兼掌吏選品藻精當揀拔寒俊號為無私
淳化二年除給事中參知政事太宗召見其母王氏命
之坐謂曰教子如是今之孟母也黃中性端重守家法
多知臺閣故事朝之典禮資以損益當時之名士皆出
其門談論娓娓聽者忘倦特常憂畏而執政循嘿時論
少之四年罷明年知襄州上言母老乞留京師改知澶
州太宗謂侍臣曰朕念黃中憂畏必先其母老矣因曰
蘇易簡之母亦如之易簡前謝曰陛下以孝治天下奬
及人親臣何人敢膺榮遇拜禮部侍郎祕書監卒年五
十六而母果無恙贈禮部尚書太宗因念翰林無良毉
詔天下并大臣各薦能毉者其為太宗追惜如此
蘇易簡字太簡梓州銅山人也父協仕至光禄寺丞易
簡少好學風度凝粹弱冠舉進士為將作監丞通判昇
州入為右拾遺知制誥除翰林學士淳化中充承旨易
簡多振舉翰林故事太宗為飛白書院額曰玉堂及以
詩賜之太宗曰此永為翰林中一美事易簡曰自有翰
林未有如今日之榮也太宗又草書宋玉大言賦賜易
簡易簡因擬賦以獻其詞曰皇帝以白龍牋書大言賦
賜玉堂詞臣易簡御筆煌煌雄辭洋洋瓌琦博達不可
備詳詔易簡升殿躬指其理且歎宋玉之奇怪也因伏
而奏曰恨宋玉不得與陛下同時帝曰噫何代無人耶
卿為朕言之臣易簡拜手稽首曰聖人興兮告成功登
崑崙兮展升中地為席兮饗祖宗天起籟兮調笙鏞日
烏月兔耀文明也參旗井鉞嚴武衞也執北斗兮奠玄
酒也削西華兮為石䃭也飛雲涌霞騰燔燎也刳鵬腊
鯨代牲魚也迅雷三發山神呼也流電三激爟火舉也
禮再獻兮淳風還君百拜兮三神歡四時一周兮萬八
千年泰山融兮滄海乾圜蓋穴兮方輿穿君王壽兮無
窮焉時殿上皆呼萬歲太宗覽而嘉之一日易簡當禁
直以水試欹器太宗曰聞卿所玩非欹器耶易簡曰然
乃進曰日中則昃月滿則虧器盈則覆物盛則衰願陛
下持盈守成念終始固万世之基業則天下幸甚遷給
事中參知政事與趙昌言共事多不協昌言出使劒南
中道而罷受詔知鳳翔踰年易簡亦罷為禮部侍郎出
知鄧州移陳州卒年三十九贈禮部尚書易簡之執政
也太宗召其母薛氏入禁中賜寳冠霞帔命坐問曰何
以教子對曰幼則束以禮義長則訓以詩書太宗歎曰
孟母也賜白金千兩易簡性耆酒太宗嘗以詩戒之在
翰林入直雖不敢飲在私第未嘗不醉及其死太宗曰
易簡果以酒敗可惜也子耆仕至直集賢院耆子舜欽
有傳
錢若水字淡成河南人也十歲能屬文華山陳摶一見
以為有仙風道骨舉進士為同州推官有富民失女奴
其父母訟于州鞫于有司獄吏嘗有貸於富民不獲乃
劾富民父子數人共殺女奴棄之水中遂失其尸而誣
以罪皆應死若水疑之密使人訪求女奴得之乃引以
示女奴之父母皆泣曰是也富民父子賴以得免郡太
守欲薦之若水固辭曰且朝廷以此為若水功當置獄
吏者於何地太守歎服太宗聞之遂召用擢祕書丞直
史館半歲中超遷知制誥翰林學士至道初拜右諫議
大夫同知樞密院事真宗即位加戶部侍郎以親年高
求解機政乃罷為集賢院學士修太宗實錄初太宗崩
有馴犬號呼不食遣送陵所參知政事李至欲若水書
其事遺之詩曰白麟朱鴈且勿書勸君書此懲浮俗若
水不從至因若水奏書不列監修官吕端名以為若水
掠美若水援唐故事以為言衆不能折又重修太祖實
錄從眞宗幸大名上書曰臣聞用兵以伐謀為上御將
以用法為先比者傅潛為帥擁十萬之衆閉關縱寇坐
看敵人殘虐生民不正典刑曷懲其後楊延朗輩勇於
赴敵奮不顧身授任尚輕賞功未大臣願陛下誅敗將
以徇衆擢有功以勸能使諸將承風各思用命聲馳塞
外威攝敵人昔劉崇結契丹入邊懦將樊愛能何徽臨
敵不戰周世宗陳宴而戮之因使偏將十數分擊太原
崇不敢支戎亦遁去其後收淮甸下秦鳳平關南如席
卷之易此用兵伐謀之效也欲消外侮必本安邊用得
其人莫如太祖畀董遵誨以通遠軍郭進以邢州李漢
超之在關南何繼筠之處鎮定隰州則李謙溥易州則
賀惟忠王彦昇之治原姚内斌之守慶名不過㳂邊廵
檢責其效皆十餘年闊略其細故則無畏避之心就錄
其功能則絶幸遷之意官卑故易以使久任故知敵情
閒授睿謀戒其生事是以西寇北敵十七年間遣使稱
藩不為外患已試之效今皆可行不數年間可以致邊
烽罷警矣俄知開封府北敵未賓服内出手詔詢若水
禦備翦滅之術若水上言曰臣讀前史論匈奴者多矣
若漢婁敬樊噲季布賈誼晁錯主父偃徐樂王恢韓安
國朱買臣董仲舒之所陳特和親征伐之二議唐李靖
魏徵温彦博郭正一狄仁傑之所及亦不過戰守之兩
端晉桑維翰不背約之言出於微弱故相趙普請回軍
之奏姑冀息民悉非遠謀臣所不取嚴尤謂自古御戎
無上策臣竊笑之守在四夷制勝以靜非上策而何臣
聞唐魏博一鎮𡭗兵戎固不衆於今日而敵騎未嘗南
牧者以幽薊為北門扼其險阻故也石晉割地之後由
定武達滄海千里受敵雖設二關鎮之以重兵莫可以
禦故晉末度長河漢初復擾邊徼以周世宗之英武曾
未能絶其寇中山窺上黨今御札詢備禦翦滅之術臣
以為不得幽州未可翦滅也後唐莊宗在河北命周德
威取幽州然後南向而爭天下蓋先為萬全之計使不
能勝此善用兵者也夫戰守不同心將不能料敵重兵
在外輕兵在内則今之所患也臣願陛下選智謀可以
任邊郡者聽召壯士以為部曲而官為廪給之又募民
為招收軍厚其粮賜蠲其租賦彼供輸兩地各有親屬
則敵之動息得以知之如是同心將能料敵而在外者
皆輕兵矣然無以統衆則不能用衆無以制勝則不能
勝敵故必擇大臣領近鎮提重兵以專閫外之事有警
則督戰已事則班師既無舉兵之名又得馭兵之要三
軍同力上下一心備禦之方舉積此矣若乃患民力之
困則廣邊地之營田患戍卒之驕則嚴將帥之法令古
語有之曰法不可移令不可違又云功不勸謂之止善
罪不懲謂之縱惡昔太祖用郭進守西山遣戍卒必戒
之曰汝謹奉法我猶赦汝郭進殺汝矣其假借如此郭
進所至兵未嘗小衂臣願陛下推太祖所以待郭進之
心而待諸將則法令不患不嚴勸懲不患不至矣眞宗
善其議謂左右曰若水儒臣中知兵者也拜鄧州觀察
使知并州以疾召還卒年四十四贈戶部尚書諡曰宣
靖若水風流儒雅有文學善談論事母以孝聞所至有
譽望接物以誠評人貴賤壽夭多驗自知不壽故懇辭
勢位賢士大夫皆宗慕之有文集二十卷眞宗念若水
母老數遣使存問賜緡帛羊酒云
臣稱曰孔子論孝備矣是以求忠臣必於孝子之門惟
能孝於親然後可移忠於君四子之母其賢有擇鄰之風
而其子幼被慈訓卒能有立非此母不生此子也
東都事略卷三十五
