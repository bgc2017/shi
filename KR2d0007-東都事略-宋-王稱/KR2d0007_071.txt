東都事略卷七十一宋王稱撰
列傳五十四
張昪字杲卿韓城人也少力學有志操舉進士為營丘
簿留守王曾以為有公輔器累遷太常博士京東饑擢
守密州昪貸粟於民以振之多所全活元昊叛夏竦經
略陜西薦昪可任改六宅使涇原秦鳳安撫都監歲餘
西兵觧嚴以為度支員外郎知絳州久之為京西路提
點刑獄改轉運使知鄧州昪以親老辤或以為避事范
仲淹曰張昪非避事者也乃聽侍飬歴直史館河東轉
運使入為侍御史知雜事張堯佐緣貴妃恩驟用知開
封府入内都知楊懷敏夜直入禁中衛士為變而詔不
問罪昪皆極言之石介死既葬矣夏竦欲中傷富弼謂
介實不死北走胡昪為辨理之卒得不疑坐微累出知
濠州諫官陳升之言昪忠直宜在朝廷仁宗曰吾非不
知昪賢但其言太直爾升之請其事仁宗曰昪論張堯
佐云陛下勤身克己欲致太平奈何以一婦人壊之論
楊懷敏云懷敏苟得志所為不減劉季述何至是哉升
之曰忠直之言人臣所難也陛下不可以為罪仁宗曰
朕未嘗以言罪人如昪之直朕當用之也未幾為天章
閣待制遷龍圖閣直學士知秦州轉運使修古渭城昪
言古渭斗絶在羌中無險可守餉運回遠得之更以生
患既城而羌果據廣吳嶺絶餉道禆將劉渙帥兵不時
進擊昪以郭恩代之賊乃潰去渙以得城不在已也誑
奏恩所殺皆老稚由是徙昪知青州既而朝廷察渙之
妄黜之復以昪守秦州召兼侍讀遂拜右諫議大夫御
史中丞時富弼為相歐陽脩為翰林學士士大夫以為
得人御史趙抃范師道以嘗論列陳執中與范鎮議不
同不肯就職劉沆以抃師道嘗攻其短隂上書出之昪
曰天子耳目之官進退用舍必由陛下奈何以宰相怒
斥之乎乃罷沆仁宗以昪指切時事無所避曰卿孤寒
乃能如是昪曰臣朴學愚忠仰託睿聖三子皆服冠裳
是不孤寒陛下春秋已高主鬯虚位臣見陛下之臣多
持禄飬交而少赤心謀國者則似陛下孤寒也仁宗為
之感動初契丹遣蕭德齎其主宗真繪像來且求御容
未報而宗真死子洪基立遣使請于朝以昪報聘昪至
虜乃欲先得御容昪曰昔文成弟也弟先面兄於理為
順今南朝乃伯父當先致恭遼復以洪基像來納嘉祐
中拜樞密副使參知政事進樞密使仁宗春秋高而儲
宫尚未建昪昔在御史已屢建言矣至是與韓琦叶心
共議力陳上前仁宗面諭曰朕已立嗣矣因示以英宗
藩邸舊名昪進曰陛下不疑否仁宗曰朕何疑哉昪等
再拜賀英宗即位昪請老英宗曰卿勤勞王家未當遽
去詔五日一至樞密院昪力求退乃以彰德軍節度使
同平章事判許州改鎮河陽三城踰年以太子太師致
仕昪忠信謹儉不受請謁分奉禄以及九族退居十有
餘年葺田廬於紫虚谷澄心飬氣不問時事愈老而耳
目聦明卒年八十六贈司徒侍中諡曰康節
孫抃字夢得眉州眉山人也六世祖長孺喜藏書為樓
而置其上蜀人謂之書樓孫氏中進士甲科以大理評
事通判絳州召試遷直集賢院累擢右正言知制誥拜
翰林學士慶歴五年升祔二后于太廟抃為赦文有曰
章獻明肅皇后宣導隂教輔隆寳業章懿皇后丕擁慶
羡寔生眇冲顧復之恩深保綏之念重神馭既往仙遊
斯邈嗟乎為天下之母育天下之君不逮乎九重之承
顔不及乎四海之致飬念言一至追慕增結仁宗覧之
泣下謂抃曰卿何以得道朕心中事抃曰臣少以庶子
不齒於兄弟不及飬母以此知陛下聖心中事仁宗為
之流涕皇祐中以右諫議大夫為御史中丞諫官論奏
抃非糾繩才抃即上疏曰臣觀方今士人趨進者多廉
退者少以善求事為精神以能訐人為風采捷給若嗇
夫謂之有議論刻深若酷吏謂之有政事諫官所謂才
者無乃謂是乎若然臣誠不能也仁宗察其言趣視事
内侍有用特恩遷官者抃奏罷之張貴妃薨追冊為皇
后且有建陵立廟之議抃率同列請對固争之不能得
因伏不起仁宗改容遣之陳執中為相箠婢出外舍死
或曰嬖妾張氏殺之事聞仁宗命近侍置獄取證左執
中弗遣有詔勿推抃奏數十上執中遂罷相改翰林學
士承旨兼侍讀學士遷禮部侍郎抃前後多稱薦士大
夫久居侍從泊如也人以為長者仁宗欲用耆老以抃
為樞密副使遷參知政事抃年益高於事無所可否又
善忘語言舉止人以為笑為御史韓縝所言罷為觀文
殿學士兼侍讀學士羣牧使仁宗崩禮院奏當以太宗
為一世神主祔廟則增一室詔兩制及待制以上與禮
官考正抃等議謹按禮曰三昭三穆與太祖之廟而七
書曰七世之廟可以觀德曰世與昭穆云者據父子而
言也若兄弟則昭穆同不得以世數數之矣國朝太祖
為受命之祖太宗為有功德之宗此萬世不遷者也大
行皇帝神主祔廟伏請增一室為八室以備天子事七
世之禮詔從之於是龍圖閣直學士盧士宗天章閣待
制司馬光議曰臣等謹按天子七廟三昭三穆與太祖
之廟而七太祖之廟萬世不毁其餘昭穆親盡則毁示
有終也自漢以來天子或起於布衣以受命之初太祖
尚三昭三穆之次故祀四世或祀六世其太祖以上之
主雖屬尊於太祖親盡則遷今若以太祖太宗為一世
則大行皇帝祔廟之日僖祖親盡當遷於西夾室祀三
昭三穆於先王典禮及近世之制無不符合又詔抃等
議抃等議曰臣等切以謂存僖祖之室以備七世數合
於經傳事七世之明文而亦不失先王之禮意詔又從
之禮院又奏乞與兩制同議大行皇帝當配何祭翰林
學士王珪奏本朝祀儀季秋大享明堂祀昊天上帝以
真宗配今請以仁宗配循用周公嚴父之道知制誥錢
公輔議謹按三代之法郊以祭天明堂以祭五帝郊之
祭以始封之祖明堂之祭以創業繼體之君故孝經曰
昔者周公郊祀后稷以配天宗祀文王於明堂以配上
帝又曰孝莫大於嚴父嚴父莫大於配天則周公其人
也以周公言之則嚴父以成王言之則嚴祖矣方是之
時政則周公祭則成王亦安在乎必嚴其父哉我將之
詩是也臣竊謂聖宋崛起非有始封之祖也則創業之
君遂為太祖矣太祖則周之后稷配祭于郊者也太宗
則周之文王配祭于明堂者也真宗則周之武王宗乎
廟而不祧者也當仁宗嗣位之初儻有建是論者則配
帝之祭當在乎太宗矣當時無一言者故使宗周之典
禮不明於聖代願深詔有司博謀羣臣而議焉於是又
詔再議抃等奏仁宗繼體保成置天下於大安者四十
二年今祔廟宜以仁宗配上帝之享以宣章陛下嚴父
之大孝知諫院司馬光吕誨議孝經曰嚴父莫大於配
天則周公其人也孔子以周公有聖人之德成太平之
業創禮作樂而文王適其父也故引之以證聖人之德
莫大於孝荅曾子之問而已非謂凡有天下者皆當以
其父配天然後為孝也古之帝王自非建邦啟土及造
有區夏者皆無配天之文近世祀明堂者皆以其父配
五帝此乃誤識孝經之意而違先王之禮不可以為法
也景祐二年仁宗詔禮官稽案典籍辨崇配之序定二
祧之位以太祖為帝者之祖比周之后稷太宗真宗為
帝者之宗比周之文武然則祀真宗於明堂以配五帝
亦未失古禮今議者乃欲捨真宗而以仁宗配食明堂
恐揆於祭法不合又以人情言之是絀祖而進父也臣
等竊謂宜遵舊禮以真宗配五帝於明堂為便詔從抃
等議抃後以太子少傅致仕卒年六十九贈太子太保
諡曰文懿
臣稱曰諸儒議宗廟之禮孫抃徒知七世之數而不達
七世之義司馬光以太祖為受命之祖為宋太祖若太
祖之位未正則祀六世為合禮矣至議配祭也公輔之
論得禮之正光誨之論得禮之宜而珪抃則惑於嚴父
之說當是時英宗自旁親入繼以謂不敢廢仁宗上帝
之享故勉從其議耳
趙槩字叔平應天府虞城人也少孤力學舉進士授將
作監丞通判海州除著作郎集賢校理出知漣水軍移
守通州入為開封府推官知洪州城西南隅當大江之
衝水歲為民患槩建為石隄高丈五尺長二百丈明年
夏水大至度與城平恃隄以全至于今賴之同知宗正
寺知青州改直集賢院坐失舉讁監密州酒徙楚州糧
料院復故官職知滁州召修起居注久之除歐陽脩起
居注朝廷欲驟用脩躐槩知制誥而以槩為天章閣待
制人意槩不能平而槩恬如也遷知制誥以母老乞知
蘇州入翰林為學士皇祐二年館伴契丹泛使遂報聘
焉契丹請賦信誓如山河詩詩成契丹主親酌玉杯以
勸槩且以素扇授其近臣劉六符寫槩詩置之懷袖使
還加翰林侍讀學士累遷禮部侍郎以龍圖閣學士知
鄆州徙南京留守拜御史中丞遂除樞密副使參知政
事方是時皇嗣未立天下以為憂仁宗命英宗領宗正
槩言宗正未足為重遂與執政建言宜立為皇子從之
英宗即位再遷吏部侍郎神宗立進尚書左丞數求去
位以觀文殿學士吏部尚書知徐州明年以太子少師
致仕居睢陽十五年而卒年八十八贈太子太師諡曰
康靖槩為人樂易深中恢然偉人也平生與人無所怨
怒非特不形於色而又專務掩惡揚善以德報怨出於
至誠非勉強者歐陽脩坐累對詔獄槩獨抗章言脩無
罪為仇人所中傷陛下不可以天下法為人報仇仁宗
大感悟脩以故得全人以槩為長者槩既老脩亦退居
汝南槩自睢陽往從之游樂飲旬日其相得如此
胡宿字武平常州晉陵人也舉進士為楊子尉召試為
館閣校勘改集賢校理通判宣州知湖州築石塘百里
捍水患大興學校學者盛於東南自湖學始既去而思
之名其塘曰胡公塘而學者為立生祠久之為兩浙轉
運使召還修起居注知制誥入内都知楊懷敏坐衛士
夜盜入禁中出為和州都監懷敏用事久勢動中外未
幾召復故職宿還詞頭不草制論衛士之變蹤跡連懷
敏得不窮治誅死幸矣豈宜復在左右其命遂止拜翰
林侍讀學士遷翰林學士兼端明殿學士宿為人清儉
謹默内剛外和羣居不譁笑與人言必思而後對故其
莅官臨事謹重不輒發發亦不可回止吴奎包拯建言
在官年七十而未致仕者有司以時按籍舉行宿以謂
飬廉耻厚風化宜有漸而欲一切吏議從事殆非所以
優老勸功之意當少緩其法使人得自言而全其美節
至今行之皇祐新樂成議者多異論有詔新樂用於常
祀朝會而郊廟乃用舊樂宿言書稱同律而今舊樂高
新樂下相去一律難並用而新樂未施於郊廟先用之
朝會非先王薦上帝配祖考之意遂不行禮部四歲一
貢士議者患之請更為閒歲議已定宿獨言使士子廢
業而奔走無寧歲不如復用三歲之制也衆皆非其言
行之數年士子果以為不便卒用三年之制仁宗久未
有皇子羣臣多以皇嗣為言未省宿當作青詞禱祠於
山川即建言儲位久虚非所以居安而慮危願擇宗室
之賢者立之以慰天下之心仁宗感悟南京鴻慶宫災
宿以謂南京宋所以受命建號而大火主於商丘國家
乘德而王者也今不領於祠官而比年數災宜修火祀
事下太常歲以長吏奉祠商丘慶歴六年夏河北河東
京東地震登萊尤甚宿以歲推之明年丁亥歲之刑德
皆在北宫陽生於子而隂極於亥然隂猶強而未即伏
陽猶微而未即勝此所以震也是謂龍戰之會而其位
在乾今西北二虜中國之隂也宜為之備不然必有内
盜起於河朔明年王則以貝州叛宿又以為登萊視京
師為東北隅乃少陽之位也今二州並置金坑多聚民
以鑿山谷陽氣損泄故隂乘而動縣官入金歲幾何小
利而大害可即禁止以寧地道皇祐五年會靈宫災是
歲冬至祀天南郊以三聖並配明年大旱宿曰五行火
禮也去歲火而今又旱其應在禮此殆郊丘並配之失
也即建言並配非古宜用迭配如初詔韓琦議建并州
為節鎮宿以為堯遷閼伯於商丘主火而商為宋星遷
實沈於臺駘主水而參為晉星國家受命始於商丘王
以火德又京師宋之分野而并為晉地參商仇讎之星
今欲崇晉非國利也自宋興平僭偽并最後服太宗削
之不使列於方鎮八十年矣謂宜如舊制嘉祐六年拜
左諫議大夫樞密副使宿當重任尤顧惜大體而羣臣
方建利害多更張庶事以革弊宿獨厭之曰變法古人
之難今不務守祖宗成法而徒紛紛無益於治也又以
為契丹與中國通好六十餘年自古未有也善待夷狄
者謹為備而已今三邊武備多弛牧馬著虚名於籍可
乘而戰者百無一二又謂宜分滄州為一路以禦敵此
今急務也若其界上交侵小故乃城砦主吏之職朝廷
宜守祖宗之約不宜争小利而隳大信深戒邊臣生事
以為功在位六年其論事皆此類也英宗即位遷給事
中告老乃拜吏部侍郎觀文殿學士知杭州遷尚書左
丞以太子少師致仕卒年七十二贈太子太傅諡曰文
恭宿少嘗善一浮圖其人將死謂宿曰我有祕術能化
瓦石為黃金子其葬我以此報子宿曰爾之後事敢不
勉祕術非吾欲也浮圖歎曰子之志未可量也其篤行
自勵至於貴顯常如布衣時學問文章諸儒稱述焉弟
之子宗愈
宗愈字完夫舉進士甲科世父宿罷樞密副使出守杭
州陛辤之日英宗問子弟誰可繼卿者以宗愈對除集
賢校理召對兼史館檢討遂同知諫院殿内卒盜乘輿
寳器宗愈曰長孫無忌不解佩刀入東上閣門封德彛
論校尉不覺罪當死今禁殿卒為盜竊而入内都知了
不知覺乞加罪李定自秀州推官除御史宗愈曰仁宗
朝三班御史闕必詔學士丞雜歴選三丞至員外郎以
名聞今定自選人超擢非由學士丞雜所薦而選任一
出執政意誰為朝廷糾不法者明日知制誥蘇頌李大
臨不草制皆落職歸班宗愈以舍人封還詞頭為是坐
奪職通判真州久之擢吏部郎中哲宗即位除右司郎
中遷起居郎試中書舍人遷給事中又遷吏部侍郎拜
御史中丞首進六事曰端本正志知難加意守法畏天
陛下若留神於此六者則治道得矣役書成牙校募不
足許差上戶宗愈極論其非宜悉從募便哲宗問朋黨
之弊宗愈曰君子義之與比謂小人為姦邪則小人必
指君子為朋黨陛下擇中立不倚者用之則朋黨自消
明日進君子無黨論拜尚書右丞為言者所攻以資政
殿學士知陳州徙成都府明年召還為吏部尚書哲宗
親政以宗愈帥定武未行卒年六十六諡曰脩簡後坐
元祐黨入籍云
東都事略卷七十一
