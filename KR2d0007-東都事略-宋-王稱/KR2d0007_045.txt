東都事略卷四十五宋王稱撰
列傳二十八
張詠字復之濮州鄄城人也舉進士知崇陽縣又知浚
儀縣稍遷太常博士爲荆湖北路轉運使入覲除虞部
郎中授樞密直學士同知銀臺封駮司張永德爲并州
帥有小校犯法笞之至死詔按其罪詠封還詔書且言
陛下方委永德邊任若以一部校故摧辱主帥臣恐下
陵上自此始太宗不從未幾果有營卒脅訴軍校者詠
復引前事爲言太宗乃改容勞之出知成都府時李順
亂後寇掠之際民多脅從詠移文諭以朝廷恩信使各
歸田里詠曰前日李順脅民爲賊今日吾化賊爲民不
亦可乎後廣武卒劉旰謀作亂掠懷安破漢州及永康
軍蜀州招安使上官正頓師不進詠以言激正勉其親
行仍盛爲供帳餞之酒酣舉爵謂將校曰爾曹受國厚
恩此行當直抵寇壘平蕩醜類若曠日持久此地即爾
死所矣正懼由是遂取勝時民間訛言有白頭翁午後
食人男女郡縣譊譊至暮路無行人既而得倡爲訛言
者戮之于市即日帖然詠曰妖訛之興沴氣乘之妖則
有形訛則有聲止訛之術在乎識斷不在乎厭勝其爲
政恩威並用蜀民畏而愛之初蜀士知向學而不樂仕
宦詠察郡人張及李畋張逵者皆有學行爲鄉里所服
遂延奬加禮敦勉就舉而三人者悉登科於是蜀之學
者知勸文風日振詠在蜀采訪民間事悉得其實嘗曰
詢君子得君子詢小人得小人各就其黨詢之則事無
不審矣入拜給事中爲御史中丞以工部侍郎出知杭
州遇歲歉民私鬻鹽者輙寬之使獲安濟有與其姊婿
訟家財者壻言婦翁疾篤子纔三歲遺書明言異日資
産以什之三付子餘七與壻詠曰汝婦翁智人也以子
幼託汝苟以七與子則子死汝手矣命以七給其子餘
三給壻時皆服其明決知永興軍眞宗以詠在蜀治行
優異復命知益州仍加刑部侍郎眞宗遣使傳諭曰得
卿治蜀朕無西顧憂歸朝求知穎州眞宗乃命知昇州
州率火災詠廉知民之不逞者爲之懲以峻刑其患遂
息轉工部尚書進禮部詠自金陵造朝以腦瘍未見詠
恨不得面陳所懷乃抗論言近年虚國家帑藏竭生民
膏血以奉無用之土木者皆賊臣丁謂王欽若啟上侈
心之所爲也不誅死無以謝天下章三上出知陳州初
詠與青州傅霖少同學霖隱不仕詠既中第致位光顯
散遣親密四方求霖者三十年不可得詠守陳一日霖
來謁閽吏走白詠詠責吏曰傅先生天下賢士吾尚不
得而友汝何人敢姓名乎霖笑曰别子一世尚爾邪是
豈知世間有傅霖者乎詠且問昔何隱今何出霖曰子
將去矣來報子爾詠曰詠亦自知之霖曰知復何言翌
日而去後一月而詠卒年七十贈右僕射諡曰忠定詠
剛方尚氣嘗有士人游宦遠郡不能制其僕詠假以出
郊斷其首而還又有小吏忤詠械其頸吏恚曰吏罪不
至斬詠怒其悖即斬之少學擊劒好爲大言喜事竒節
嘗謂其友人曰張詠幸生明時言典墳以自律不爾則
爲何人邪則爲何人邪故其言曰事君者廉不言貧勤
不言苦忠不言已效公不言已能斯可以事君矣詠卞
急不喜人拜有拜之者則連拜不已或倨坐忿罵嘗自
號乖崖公以爲乖則違衆崖不利物云
馬亮字叔明其先茂陵人也自其祖韜徙居廬州遂爲
合淝人舉進士久除外官亮有治劇才太宗初置提點
刑獄官亮領福建治獄察冤多所全活就除知福州蘇
易簡薦其才召還同提點三司久之出知饒州州豪白
氏多持吏短長嘗殺人會赦得原益横甚亮發其姦而
誅之郡中肅然改殿中侍御史眞宗即位亮言陛下初
即政軍賜宜速而所在不時給請遣使分督之又州郡
逋負至多赦書雖爲蠲除而有司趣責如故非所以宣
布恩澤也國朝故事以親王尹開封地勢尊重疑隙易
生非保親全愛之道契丹仍歲内侵河朔蕭然請修好
以息邊民凡四事後皆施用之咸平初命往京西河東
二道放積欠奏除者數百萬使還拜三司磨勘司王均
反以為西川轉運使賊平主將誅戮不已亮救免者千
數及械送詿誤者僅九十人至京師知樞密院周瑩欲
盡誅之亮言脅從者衆此特百之一二若不貸之恐益
危懼貽朝廷憂從之加直史館復還部奏除廢井鹽逋
二百餘萬代還知潭州久之入爲御史中丞請父祖未
葬者不許析居以厚風教明年以兵部侍郎知廬州徙
江寧府告老以太子少傅致仕卒年七十三贈右僕射
諡忠肅
薛映字景陽唐中書令元超八世孫也後徙居于蜀父
允中仕孟氏爲給事中還朝爲都官郎中映舉進士爲
大理評事通判綿州稍遷殿中丞爲監察御史知開封
縣太宗召對顧謂左右曰薛映賢士也除江南轉運使
遷直史館爲京東河東轉運使請郡知相州眞宗即位
以吏部員外郎復爲京東轉運使遷禮部郎中知制誥
景德初以右諫議大夫知杭州映臨政敏銳庭無留事
居五年入知通進銀臺司眞宗東封爲東京留守判官
遷給事中出知河南府以樞密直學士知昇州徙揚州
進刑部侍郎建言昇州官有牛賦民出租牛死租不得
蠲眞宗覽奏矍然曰有是哉此豈朝廷所知邪悉蠲之
天禧初知并州入判集賢院改尚書右丞知永興軍拜
工部尚書御史中丞加禮部尚書又遷刑部爲集賢院
學士知曹州頃之分司南京卒年七十四贈右僕射諡
曰文恭映好學該博典藩府其治嚴明吏不能欺每五
鼓冠帶黎明據案決事寒暑無一日異云
凌策字子竒宣州人也世給事州縣策幼孤獨勵志好
學舉進士起家爲廣安軍判官換西川節度推官又僉
書兩使判官代還通判定州李順之亂朝廷擇官于川
峽策自陳嘗三莅蜀矣雖遠不敢憚乃命知蜀州徙緜
州又知揚州王旦言策莅事強濟乃以爲江南轉運使
召拜右諫議大夫集賢院學士知益州初策登第夢人
以六印加劒遺之其後官劒外者凡六人以爲異策處
事精審所至有治迹入知通進銀臺司眞宗嘗言策有
才用治蜀敏而有斷拜給事中御史中丞以疾罷爲工
部侍郎卒年六十二
李及字幼幾鄭州人也舉進士寇準薦其才擢知興化
軍通判曹州州有趙諫者素交通權貴而持郡短長縱
爲姦利及既受命而諫適至京師求見及及拒之乃慢
罵而去因誣及嘗訕毁朝政會有上書發諫事者命轉
運使與及察其狀盡疏前後所爲以聞下御史鞫之斬
于都市及由是知名稍遷至戶部副使出爲淮南轉運
使改知秦州議者以及謹厚非守邊之才也及至秦州
州之將吏亦頗易之會有禁卒白晝掣婦人釵金於市
吏執以聞及方坐觀書召之使前略加詰問其人服罪
及亟命斬之復觀書如故於是將吏皆驚服遷樞密直
學士入判吏部銓出知杭州于時内侍江德元居中用
事其弟德明奉使過杭及待之薄僚佐驚曰江使者兄
弟榮枯大臣如反掌耳今公不加禮待之公雖不求福
獨不畏其爲禍乎及曰待之如是足矣既而德明謂僚
佐曰李公春秋高何不求閒郡以自處而居杭繁劇之
地邪僚佐走語及曰果然江使者之言可懼也及笑曰
及老矣誠得閒郡以自逸庸何傷既而德明亦不能傷
也時人重其操守及資性清介治尚簡嚴喜慰薦下吏
而樂道人之善忌杭風俗輕靡未嘗事宴游一日微雪
遽出郊衆謂當命賓朋爲高會乃獨造林逋清談至暮
而歸在杭未嘗市物惟置白樂天一集而已徙知應天
府遷工部侍郎知鄆州又徙河南召拜御史中丞卒年
七十贈禮部尚書諡曰恭惠
臣稱曰治民之術貴乎剛柔適中而已矣剛則民怨而
不服柔則民肆而難制剛足以制其肆而不起其怨柔
足以收其怨而不致於肆者自非因時乘理之君子其
何以能之哉以詠之明決亮之開濟映之果敢策之敏
銳及之沉毅施于有政號爲稱職而皆得剛柔之中有
益於治求諸漢世其韓延壽尹翁歸之流近之矣
東都事略卷四十五
