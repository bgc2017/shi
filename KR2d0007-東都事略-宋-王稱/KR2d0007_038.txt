東都事略卷三十八宋王稱撰
列傳二十一
宋白字素臣大名人也年十一善屬文舉進士又舉拔
萃科授著作佐郎歴玉津蒲城衛南三縣令太宗即位
擢左拾遺知兖州從征太原劉繼元降白獻平晉頌遂
除中書舍人入翰林爲學士至道初爲承旨眞宗即位
遷吏部侍郎白擬陸贄牓子集以獻眞宗察其意希大
用遂命知開封府以才不勝任罷爲集賢院學士請老
以兵部尚書致仕進吏部尚書卒年七十七贈左僕射
諡曰文安白爲文頗事浮麗而理致或不工善諧謔不
拘小節典貢舉得蘇易簡王禹偁田錫李宗諤胡旦時
謂之得人至它所取有納賂者又高年不能決退多致
譏誚殆能贍濟親族而恤其孤幼是亦其所長也
楊徽之字仲猷建州浦城人也世尚武力父澄始業儒
徽之少好學同邑有江文蔚善賦江爲善詩徽之遂與
齊名遊學于廬山是時福建屬江南江南亦置進士科
以延士大夫徽之耻之乃閒道詣中朝應舉遂登進士
第歷集賢校理著作佐郎右拾遺太祖爲時望所歸徽
之上書言其事及太祖受䄠太宗見其書謂太祖曰此
周室忠臣也乾德初出爲天興令徙峨眉知全州累遷
右補闕太宗即位遷侍御史拜右諫議大夫治許州入
爲史館修撰上疏曰陛下嗣統鴻圖闡揚文治廢墜修
舉儒學嚮臻乃至周巖野以聘隱淪盛科選以寵材彦
取士之道亦已至矣然擅文章者多獲迅遷明經業者
罕聞殊用且京師四方之會太學首善之本今五經博
士並闕其員非所以厚人倫獎儒學厲賢崇化繇内及
外之道也臣愚謂宜下明詔博求通經之士以分教胄
子無使漢唐稱得人太宗嘉之顧謂宰相曰徽之儒雅
之士也宜置之館殿遂判集賢院爲張洎劉昌言所誣
貶鎮安行軍司馬眞宗爲開封尹妙選僚屬召徽之爲
府判官兼左庶子眞宗即位拜樞密直學士兼祕書監
咸平初始置翰林侍讀學士以徽之爲之與夏侯嶠並
命累官至兵部侍郎卒年八十贈兵部尚書徽之清素
重名教尚風義常言温仲舒輩以搏擊取貴位使後進
趨競禮俗寖薄與石熙載李穆賈黃中爲文義之友多
識典故唐之士族人物悉能詳記尤工吟詠太宗眞宗
嘗和其詩有集二十卷其後仁宗以徽之先帝宫僚特
贈太子太師諡曰文莊徽之無子一女適宋氏賢眀知
書有禮法外孫綬位至參知政事
徐鉉字鼎臣揚州廣陵人也十歲能屬文與韓熙載齊
名江南謂之韓徐仕吳爲祕書郎又事南唐爲知制誥
與宋齊丘不協坐洩機事貶泰州司戶召歸故官又坐
專殺流舒州周世宗南征李景徙饒州召爲太子右諭
德復知制誥遷中書舍人景死事其子煜爲禮部侍郎
通知中書省事歷尚書左丞兵部侍郎翰林學士御史
大夫吏部尚書王師圍金陵煜遣鉉朝京師求緩兵語
在李煜傳太祖以禮遣之後隨煜至京師太祖責之鉉
對曰臣仕江南國亡不能死臣之罪也太祖歎曰忠臣
也以爲太子率更令太平興國初置學士院從征太原
加給事中出爲左散騎常侍二年以廬州尼道安訟其
弟與婦姜氏不飬母姑姜氏鉉妻之甥且誣鉉與姜姦
鉉坐貶靜難行軍司馬道安亦坐告姦不實抵罪鉉初
至京師見披毛褐者輙哂之邠州苦寒終不御毛褐冷
氣致腹而卒年七十六鉉恬淡無矯僞不喜檡氏而好
神怪有以此獻者所求必如其請李穆常使江南見鉉
及其弟鍇文章歎曰二陸不能及也鍇仕江南爲内史
舍人而卒鉉好李斯小篆尤得其妙隸書亦工尺牘爲
士大夫所得皆珍藏之有集三十卷又有質疑論稽神
錄行於世至道二年復左散騎常侍無子
宋準字子平開封雍丘人也舉進士第一時李昉知舉
會貢士訴昉取舍非公太祖召準覆試復冠多士授校
書郎直史館太平興國中知制誥準美風儀善談論文
詞清麗始盧多遜南遷也李穆以同年坐黜左右無敢
言者準因奏事盛言穆長者有檢操常非多遜所爲豈
黨哉太宗寤得復故官時論多之雍熙四年以疾免卒
年五十二
梁周翰字元褒鄭州管城人也幼好學能爲文章周時
舉進士爲虞城簿宰相范質王溥以其聞人也不使佐
外邑改爲開封府戶曹參軍國初二人猶爲相用爲祕
書郎直史館武成王廟配享議者以王僧辨不克令終
非全德者詔張昭竇儀銓定功業無瑕者方得與享周
翰論自樂毅以降配享廟貌苟欲指瑕誰當無累今一
旦除去擯出祠庭臣竊惑之謂宜罷新議仍舊貫爲便
疏入不報遷左拾遺乾德中太祖大修宫闕周翰爲五
鳳樓賦以進太祖嘗欲用爲知制誥以語石守信守信
因以語周翰周翰遽以表謝太祖怒遂不用出爲通判
綿眉二州坐杖人至死者奪二官復爲左拾遺監綾錦
院太祖將郊天周翰上疏曰陛下再郊上帝必覃赦宥
臣以天下至大其中有慶澤所未及節文所未該者所
宜推而廣之方今稅賦所入至多加以科變之物名品
非一調發供輸不無重困且西蜀淮南荆潭廣桂之地
皆以爲王土陛下誠能以三方所得之利減諸道租賦
之入則庶乎均德澤而寬民力矣坐杖錦工過差爲其
所訴太祖怒謂曰爾豈不知人之膚血與已無異何至
如是之酷邪左遷司農寺丞逾年爲太子中允太平興
國中知蘇州周翰善音律喜蒱博惟以飲戲爲度於是
治郡不進黜爲分司俄除楚州團練副使李昉爲相以
其名聞于太宗召爲右補闕兼史館修撰尋遷起居舍
人兼起居郎事因言自今崇政殿長春殿皇帝宣諭之
言侍臣論列之事望依舊中書修爲時政記其樞密院
事涉幾密亦令編纂各至月終送史館自餘百司凡于
封拜除改㳂革制置之事悉備編錄仍令郎與舍人分
直崇政殿以記言動别爲起居注每月先進御後降付
史館起居注進御自周翰始也眞宗爲皇太子知其名
及即位擢知制誥拜翰林學士從幸澶淵遷給事中罷
爲工部侍郎踰年卒年五十八周翰性疎俊辨急臨事過
於嚴由是躓于時及掌書命周翰已老矣才思不如昔
多不稱上意云
朱昂字舉之其先京兆人也父葆光寓潭州遂家于衡
山昂少篤學有朱遵度者時謂之萬卷目昂曰小萬卷
嘗游廬陵有術者謂昂曰中原當有眞主矣君仕當至
四品遂北游江淮時周世宗南征韓令坤統兵揚州昂
謁令坤陳治亂方略令坤器之令攝永正縣有政績國
初爲衡州錄事參軍歴宜城令知蓬州徙廣安軍既又
爲宰相薛居正所知與李昉薦引之遷殿中丞知泗州
就遷監察御史江南轉運副使知鄂州遷殿中侍御史
爲峽路轉運使除直秘閣知復州召還眞宗即位遂知
制誥入翰林爲學士請老以工部侍郎致仕自宰相張
齊賢而下皆賦詩贈行而從臣出祖於東門之外弟協
仕爲主客郎中雍王府翊善其後亦告老而歸時人以
比漢二疏陳堯咨知荆南表其所居東西致政坊昂所
得奉以三之一買竒書於所居爲二亭曰知止曰幽棲
自號曰退叟卒年八十三門人諡之曰正裕先生昂方
正恬淡非公事不至兩府引年得體士君子多之
胡旦字周父渤海人也舉進士第一通判昇州代還遷
左拾遺直史館上書言時政利病出爲淮東轉運副使
徙知海州盧多遜既貶趙普罷相其夏河決韓村尋復
塞旦獻河平頌有逆遜投遠姦普屏外之語太宗怒貶
商州團練副使乃上平燕八議起爲右補闕修國史有
翟馬周者旦與之善馬周上書排毁執政因自薦可爲
大臣又舉才任公輔者十人其辭頗壯當時皆指旦所
爲太宗怒流馬周海島貶旦坊州團練副使徙絳州淳
化五年直集賢院復知制誥史館修撰旦與中官王繼
恩善事連宫禁貶安遠行軍司馬又削籍流潯州移通
州團練副使又移滁州分司西京又以爲保信軍節度
副使久之通判襄州未幾喪明以秘書少監致仕居襄
州遷秘書監卒年八十旦雋辯彊敏少有大志退老漢
上既喪明猶令人讀經史憑几聽之未嘗少輟嘗上所
著漢春秋七十卷又著五代史略四十三卷將帥要略
五十三卷演聖同論七十三卷唐乘七十卷初琢大硯
方五六尺既而埋之且刻曰胡旦修漢春秋硯旦以文
章名世然晚節黷貨干擾郡縣持吏短長時論薄之
柳開字仲塗大名人也父承翰仕至監察御史開幼警
悟豪勇父顯德末爲南縣令有盗入其家衆不敢動開
年十三亟取劔逐之盗踰垣開揮劔斷其足二指及就
學講說能究經旨舉進士第自五代以來學者少尚義
理有趙生者得韓文數十篇未達乃携以示開開一見
遂知爲文之趣自是屬辭必法韓愈初名肩愈蓋慕之
也開尚氣自任不顧小節所與交必時之豪俊初爲宋
州司寇治獄稱職遷錄事參軍太宗征河東開從駕督
糧適常潤有小寇遂以開知常州徙潤州開至治所招
誘群盜以奉金給之又解衣與賊酋置之左右或謂不
可開曰彼失所則盗不爾則吾民也始懼死故假息鋒
刃之下今推以赤心夫豈不懷未半歲境内輯寧拜監
察御史召還知貝州雍熙中坐與監軍忿爭貶上蔡令
會王師北伐開部糧至涿州遇米信與契丹戰久不解
遣使求和開謂信曰兵法無約而請和謀也亟攻必勝
信不能決後二日復引兵來挑戰開因上書願效死邊
鄙遂除殿中侍御史命使河北又上書願賜步騎數千
以破敵太宗方擇文臣有武略者用之即授開崇儀使
知寧遠軍契丹貴將白萬德本眞定人統緣邊七百餘
帳開因其親族往來令說萬德許以藩鎮俾挈幽州之
衆内屬萬德喜請爲期約使未還徙知全州州之西有
蠻溪洞粟氏久爲邊患朝廷設峽口香煙等七砦不能
禦開至選勇辨吏往說之不踰月携老幼至州開賦其
居業作時鑑一篇刻石戒之遣其酋赴闕授州上佐邊
患遂息詔賜開緡錢三十萬會有黥卒訟非辜者坐削
二官頃之上書自陳還舊秩知環州爲理互市之不直
者戎落悅附徙知邠州又知曹邢二州遷如京使上書
言時政眞宗嘉納之又徙代州葺城壘戰具諸將沮議
因謂其從子浩曰吾觀北星有光雲從北來殆敵將至
今諸將見疾一旦敵至必危我矣即丐小郡得忻州敵
果犯塞徙滄州未至卒年五十四開著書號東郊野夫
又號補亡先生作二傳以見意時范景好古學開與齊
名謂之柳范開垂絶語門人張景曰吾十年著一書可
行於世景爲名之曰默書辭義稍隱讀者難遽曉也
東都事略卷三十八
