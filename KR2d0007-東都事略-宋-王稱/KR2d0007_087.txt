東都事略卷八十七上宋王稱撰
列傳七十上
司馬光字君實陜州夏縣人也父池有傳光爲兒童時
凛然如成人七歲聞講左氏春秋大愛之退爲家人講
即了其大義自是手不釋卷至不知飢渴寒暑初以父
任爲將作監主簿舉進士甲科僉書武成軍判官改大
理評事爲國子直講龐籍爲樞密副使薦召試除館閣
校理同知太常禮院中官麥允言死特給鹵簿光言孔
子不以名器假人繁纓以朝猶且不可允言近習之臣
非有元勲大勞不可假以名器今給以鹵簿其爲繁纓
不亦大乎夏竦卒賜諡文正光言諡之美者極於文正
竦何人可以當此書再上改諡文莊除史館檢討改集
賢校理龐籍爲鄆州徙并州皆辟光通判州事時趙元
昊始臣河東貧甚官苦貴糴而民疲於遠輸麟州屈野
河西多良田天聖中始禁田河西而敵得稍蠶食其地
籍使光按視光爲畫五策築二堡河西益兵守之募民
有能耕者長復之漸以紓河東之民而兵官郭恩勇且
狂夜開城門引千餘人渡河載酒食不爲戰備遇敵死
之議者歸罪於籍罷節度使知青州光守闕三上書乞
獨坐其事不報籍初不以此望光而光深以自咎時人
兩賢之除直祕閣爲開封府推官修起居注有司奏六
月朔日當食光言故事食不滿分或京師不見皆賀臣
以爲日食四方見京師不見天意人君爲陰邪所蔽天
下皆知而朝廷獨不知其災當益甚皆不當賀詔從之
後遂以爲常遷同知諫院初至和三年仁宗始不豫國
嗣未立天下寒心而不敢言惟諫官范鎮首發其議光
時爲并州通判聞而繼之上疏言禮大宗無子則小宗
爲之後爲之後者爲之子也願陛下擇宗室賢者使攝
儲貳以待皇嗣之生退居藩服不然則典宿衞尹京邑
亦足以係天下之望疏三上又與鎮書此大事不言則
已言一出豈可復反願以死爭之於是鎮言之益力及
光爲諫官復上疏且面言臣昔爲并州通判所上三章
願陛下果斷而力行之時仁宗簡默不言雖執政奏事
首肯而已聞光言沈思久之曰得非欲選宗室爲繼嗣
者乎此忠臣之言但人不敢及耳因令光以所言付中
書光曰不可願陛下自以意諭宰相是日光復言江淮
鹽事詣中書白之宰相韓琦問光今日復何所言即曰
所言宗廟社稷大計也琦諭意不復言琦知御史裏行
陳洙與光善欲因洙諷光使之終前議俄有旨令光與
洙同詳定行戶利害洙因此逹琦意時嘉祐六年也光
復上疏面言臣向者進說陛下欣然無難意謂即行矣
今寂無所聞此必有小人言陛下春秋鼎盛子孫當千
億何遽爲此不祥之事小人無遠慮特欲倉卒之際援
立其所厚善者耳唐自文宗以後立嗣皆出於左右之
意至有稱定策國老門生天子者此禍豈可勝言哉仁
宗大感悟曰送中書光至中書見琦等曰諸公不及今
定議異日夜半禁中出片紙以某人爲嗣則天下莫敢
違琦等皆唯唯曰敢不盡力後月餘以英宗判宗正寺
固辭不就職明年遂立爲皇子稱疾不入光復上疏言
凡人爭絲毫之利至相爭奪今皇子辭不貲之富至三
百餘日不受命其賢於人遠矣有識聞之足以知陛下
之聖能爲天下得人然臣聞父召無諾君命召不俟駕
而禮使者受命不受詞皇子不當辭避使者不當徒反
凡召皇子内臣皆乞責降且以臣子大義責皇子宜必
入英宗遂受命除知制誥光力辭改天章閣待制兼侍
講仍知諫院上疏言經略安撫使以便宜從事出於兵
興權制非永世法及將相大臣典州者多以貴倨自恃
陵忽轉運使不得舉職朝廷務省事專行姑息之政至
於胥史讙譁而逐御史中丞輦官悖慢而退宰相衛士
凶逆而獄不窮姦澤加於舊軍人詈三司使而法官以
爲非犯階級於用法疑其餘有一人流言於道路而爲
之變法推恩者多矣皆陵遲之漸不可以不正時有司
新定後宫封贈法皇后與妃皆贈三代光言别嫌明微
妃不當與后同天聖親郊太妃止贈二代況妃乎仁宗
崩英宗以哀毁致疾慈聖光獻皇后同聽政光首上疏
言章獻明肅皇后保佑先帝進賢退姦有大功於趙氏
特以親用外戚小人故負謗天下今太后初攝大政大
臣忠厚如王曾清純如張知白剛正如魯宗道質直如
薛奎者當信用之鄙猥如馬委良讒諂如羅崇勲者當
疏遠之則天下服英宗疾未平光慮姦人欲有關說涉
於離閒者乃上疏言今日之事皇帝非皇太后無以君
天下皇太后非皇帝無以安天下兩宫相恃猶頭目之
安心腹也皇帝聖體平寧之時奉事皇太后承順顔色
宜無不如禮若藥石未效而定省温凊有不能周備者
亦皇太后所宜容也孔子曰孝哉閔子騫人不閒於其
父母昆弟之言孟子曰父子責善賊恩之大者也臣伏
望皇帝常思孔子之言皇太后無忘孟子之戒又上疏
曰陛下既爲仁宗皇帝之後皇太后即陛下之母也皇
太后母儀天下已三十年陛下新自藩邸入承大統若
萬一兩宫有隙陛下以爲誰逆誰順誰得誰失若陛下
上失皇太后之愛下失百姓之望則雖大寳之位將何
以自安凡人主所以保國家者以有威福之柄也今陛
下即位將近期年而朝廷政事一切委之大臣未嘗詢
訪事之本末察其是非有所與奪臣恐上下之人習以
爲常威福之柄寖有所移則雖四海之業將何以自固
位則不安業則不固於陛下果何所利乎慈聖既還政
光上疏言治身莫先於孝治國莫先於公其言切至皆
母子閒人所難言者時有司立法皇太后有所取用有
司復奏得御寳乃供光極論以爲不可當立供如上所
取已乃具疏奏太后以防矯僞曹佾除使相兩府皆遷
光言佾無功而得使相陛下以慰母心耳今兩府皆遷
無名若以還政爲功則宿衞將帥内侍小臣必有覬望
已而都知任守忠皆遷光復爭之因論守忠大姦陛下
爲皇子非守忠意沮壞大策離閒百端賴先帝不聽及
陛下嗣位反覆革面交亂兩宫國之大賊人之巨蠧乞
斬於都市以謝天下守忠貶蘄州天下快之時刺陜西
民兵號義勇光上疏極論其害云康定慶歴閒籍陜西
民爲鄉弓手已而刺爲保捷指揮民被其害兵終不可
用遇敵先北正兵隨之每致崩潰縣官知其坐食無用
汰遣歸農而惰游之久不能復反南畝強者爲盜弱者
轉死父老至今流涕也今義勇何以異此章六上不從
乞罷諫職不許執政建言濮安懿王德盛位隆宜有尊
禮下太常禮院與兩制議翰林學士王珪等相顧不敢
先光獨奮筆立議曰爲其後者爲之子不敢復顧其私
親今日所以崇奉濮安懿王典禮宜一準先朝封贈期
親尊屬故事高官大爵極其尊榮議成珪即敕吏以光
手藁爲案時中外訩訩御史吕誨傅堯俞范純仁吕大
防趙鼎趙瞻等皆爭之相繼降黜光上疏留之不可則
乞與之皆貶京師大水光上疏論三事皆盡言無所隐
諱除龍圖閣直學士改右諫議大夫神宗即位擢翰林
學士光以不能四六辭神宗曰如兩漢制詔可也光趨
出神宗遣内臣趣光入謝遂爲御史中丞王陶論宰相
不押常朝班爲不臣宰相不從陶爭之力遂罷光既繼
之言宰相不押班細故也陶言之過然愛禮存羊則不
可已自頃宰相權重今陶復以言宰相罷則中丞不可
復爲臣願俟宰相押班然後就職神宗曰可陶既黜知
陳州謝章詆宰相不已執政議再貶陶光言陶誠可罪
然陛下欲廣言路屈已受陶而宰相獨不能容乎乃已
光上疏論修心之要三曰仁曰明曰武治國之要三曰
官人曰信賞曰必罰其說甚備且曰臣昔爲諫官即以
此六言獻仁宗其後以獻英宗今以獻陛下平生力學
所得盡在是矣光在英宗時與吕誨同論祖宗之制御
藥院當用供奉官以下至内殿崇班則出近歲居此位
者皆暗理官資食其廩給非祖宗意神宗爲盡罷寄資
内臣邊吏上言西戎部將嵬名山欲以横山之衆取諒
祚以降詔邊臣招納其衆光上疏極論以爲名山之衆
未必能制諒祚幸而勝之滅一諒祚生一諒祚何利之
有若其不勝必引衆歸我不知何以待之臣恐朝廷不
獨失信於諒祚又將失信於名山矣若名山餘衆尚多
還北不可入南不受窮無所歸必將突據邊城以救其
命陛下獨不見侯景之事乎神宗不聽遣將种諤發兵
迎之取綏州費六十萬萬西方用兵蓋自是始矣兼翰
林侍讀學士登州有不成㛰婦謀殺其夫傷而不死者
吏疑其獄詔光與王安石議安石以謀與殺爲二事光
言謀殺猶故殺也皆一事不可分若謀爲所因與殺爲
二則故與殺亦可爲二邪自文彦博以下皆附光議然
卒用安石言至今天下非之百官上尊號光當荅詔上
疏言先帝親郊不受尊號天下莫不稱頌末年有建言
者國家與契丹往來書信彼有尊號而我獨無以爲深
耻於是羣臣復以非時上尊號昔漢文帝時單于自稱
天地所生日月所置匈奴大單于不聞文帝復爲大名
以加之也願陛下追用先帝夲意不受此號神宗大悦
手詔荅光非卿朕不聞此言善爲荅辭使中外曉然知
朕至誠非欺衆邀名者遂終身不復受尊號執政以河
朔災傷國用不足乞今歲親郊兩府不賜金帛送學士
院取旨光言救災節用宜自貴近始可聽兩府辭賜王
安石曰常衮辭賜饌時議以爲衮自知不能當辭位不
當辭禄且國用不足非當今之急務也光曰衮辭禄猶
賢於持禄固位者國用不足真急務安石言非是安石
曰不足者以未得善理財者故也光曰善理財者不過
頭會箕斂以盡民財民窮爲盜非國之福安石曰不然
善理財者不加賦而上用足光曰天下安有此理天地
所生財貨百物止有此數不在民則在官譬如雨澤夏
澇則秋旱不加賦而上用足不過設法陰奪民利其害
甚於加賦此乃桑羊欺漢武帝之言太史公書之以見
武帝不眀耳至於末年盜賊蠭起幾至於亂若武帝不
悔過昭帝不變法則漢幾亡爭議不已王珪進曰救災
節用宜自貴近始司馬光言是也然所費無幾恐傷國
體王安石之言亦是惟明主裁擇神宗曰朕意與光同
然姑以不允荅之會安石當制遂引常衮事責兩府兩
府亦不復辭兼史館修撰神宗問光可爲諫官者光薦
吕誨誨即以天章閣待制知諫院詔光與張茂則同視
二股河及生隄利害光乞約水東流以紓恩冀深瀛以
西之患時議者多不同詔從光言王安石始爲政剏立
制置三司條例司建為青苗助役水利均輸之政置提
舉官四十餘員行其法於天下謂之新法光上疏逆陳
其利害以爲法如是是使百姓無有豐凶長無休息之
期貧者既盡富者亦貧臣恐十年之後富者無幾矣其
後卒如光言初富弼以疾罷相神宗相陳升之因問光
朕相升之如何光曰閩人狡險楚人輕易今執政皆閩
楚人必當援引鄉黨之士充塞朝廷風俗何以得更淳
厚神宗曰升之有材智曉民政邊事他人莫及光曰升
之誠有才智但恐不能臨大節而不可奪耳昔漢高祖
論相以爲王陵少戇陳平可以輔之平智有餘然難獨
任真宗用丁謂王欽若亦以馬知節參之凡才智之人
必得忠直之士從旁制之此明主用人之法也神宗曰
然光曰富弼老成有人望其去可惜神宗曰朕留之至
矣光曰弼所以去者蓋以所言不用與同列不合也神
宗又曰王安石何如光曰人言安石姦邪則太過但不
曉事又執拗耳神宗問吕惠卿光曰惠卿憸巧使王安
石負謗於中外者惠卿也神宗曰惠卿應對明辨亦似
美才光曰惠卿誠有才然用心不端陛下更徐察之江
充李訓若無才何以能動人主光因論臺諫天子耳目
陛下當自擇神宗曰諫官難得卿爲朕擇其人光退而
舉陳薦蘇軾王元規趙彦若至邇英進讀至蕭何曹參
事光曰參不變何法得守成之道故孝惠高后時天下
晏然衣食滋殖神宗曰漢常守蕭何之法不變可乎光
曰何獨漢也使三代之君常守禹湯文武之法雖至今
存可也武王克商曰乃反商政政由舊然則周亦用商
政也書曰無作聦明亂舊章漢武帝用張湯言取高帝
法紛更之盜賊半天下元帝改宣帝之政而漢始衰由
此言之祖宗之法不可變也後數日吕惠卿進講因言
先王之法有一年一變者正月始和布法象魏是也有
五年一變者巡狩考制度是也有三十年一變者刑罰
世輕世重是也有百年不變者父慈子孝兄友弟恭是
也前日光言非是其意以諷朝廷且譏臣爲條例司官
耳神宗問光惠卿言何如光曰布法象魏布舊法也何
名爲變若四孟月朔屬民讀法爲時變月變邪諸侯有
變禮易樂者王廵狩則誅之王不自變也刑新國用輕
典亂國用重典平國用中典是謂世輕世重非變也且
治天下譬如居室弊則修之非大壞不更造也大壞而
更造非得良匠美材不成今二者皆無有臣恐風雨之
不庇也公卿侍從皆在此願陛下問之三司使掌天下
財不才而黜可也不可使兩府侵其事今爲制置三司
條例何也宰相以道佐人主安用例苟用例而已則胥
吏足矣今爲看詳中書條例司何也惠卿不能對則詆
光曰光爲侍從何不言言而不從何不去光作而荅曰
是臣之罪也神宗曰相與論是非耳何至是神宗問朝
廷每更一事舉朝詾詾何也光曰青苗出息平民爲之
尚能使蠶食下戶至飢寒流離況縣官法度之威乎惠
卿曰青苗法願取則與之不願不強也光曰愚民知取
債之利不知還債之害非獨縣官不強富民亦不強也
臣聞作法於凉其弊猶貪作法於貪弊將若之何昔太
宗平河東立和糴法時米賤民樂與官爲市其後物貴
而和糴不解遂爲河東世世患臣恐異日之青苗亦猶
河東之和糴也神宗曰陜西行之久矣民不以爲病光
曰臣陜西人也見其病不見其利朝廷初不許也而有
司尚能以病民況立法許之乎神宗曰坐倉糴米何如
坐者皆起曰不便獨惠卿曰坐倉得米百萬斛則省東
南百萬之漕以其錢供京師便光曰東南錢荒而米狼
戾今棄其有餘取其所無農末皆病矣侍講吳申起曰
光言至論也光曰此皆細事不足煩人主但當擇人而
任之神宗曰然光趨出神宗曰卿得無以惠卿之言不
樂乎光曰不敢神宗一日問光青苗法曰此周禮泉府
之職周公之法也光曰陛下容臣不識忌諱臣乃敢冒
死言之昔劉歆用此法以佐王莽至使農商失業涕泣
於市道卒亡天下安足爲聖朝法也且王莽以錢貸民
使爲本業計其所得之利什取其一比於今日歲取四
分之息猶爲輕也韓琦上疏論青苗之害神宗感悟欲
罷其法安石稱疾求去會拜光樞密副使上章力辭至
六七曰陛下誠能罷制置條例司追還提舉官不行青
苗助役等法雖不用臣臣受賜多矣不然終不敢受命
神宗遣人謂光樞密兵事也官各有職不當以他事爲
辭光言臣未受命則猶侍從也於事無不可言者安石
起視事青苗卒不罷光亦卒不受命則以書喻安石三
往反開諭苦至猶幸安石之自悟而改也且曰巧言令
色鮮矣仁彼忠信之士於公當路時雖齟齬可憎後必
徐得其力諂諛之人於今誠有順適之快一旦失勢必
有賣公以自售者意謂吕惠卿對賓客輒指言之曰覆
王氏者必惠卿也小人本以利合勢傾利移何所不至
其後六年而惠卿叛安石上書告其罪苟可以覆王氏
者靡不爲也神宗猶欲用光光不可
東都事略卷八十七上
東都事略卷八十七下宋王稱撰
列傳七十下
以端明殿學士出知永興軍朝辭進對猶乞免本路青苖助
役宣撫使下令調發光拒不受上疏極言方凶歲公私困弊不
可舉事若乏軍興臣坐之於是一路獨得免頃之上疏曰臣
之不才最出羣臣之下先見不如吕誨公直不如范純仁程
顥敢言不如蘇軾孔文仲勇决不如范鎮此數人者覩安石
所爲抗章對策極言其害而鎮因乞致仕臣聞居其位
者必憂其事食其禄者必任其患苟或不然是爲盜竊
臣雖不似嘗受教於君子不忍以身爲盜竊之行今陛
下唯安石之言是信安石以爲賢則賢以爲愚則愚以
爲是則是以爲非則非諂附安石者謂之忠良攻難安
石者謂之讒慝臣之才識固安石之所愚臣之議論固
安石之所非今日所言於陛下亦安石之所謂讒慝者
也若臣罪與范鎮同則乞依鎮例致仕若罪重於鎮或
竄或誅惟陛下裁處移知許州不赴遂乞判西京留司
御史臺以歸自是絶口不論事至熙寧七年神宗以天
下旱蝗詔求直言光讀詔泣下欲默不忍乃復陳六事
一青苗二免役三市易四邊事五保甲六水利此尤病
民者宜先罷又以書責宰相吳充天子仁聖如此而公
不言何也凡居洛十五年再任留司御史臺四任提舉
崇福宫拜資政殿學士神宗崩光赴闕臨衞士見光入
皆以手加額曰此司馬相公也民遮道呼曰公毋歸洛
留相天子活百姓所在數千人聚觀之光懼會放辭謝
遂徑歸洛宣仁后聞之遣使勞光問所當先者光言近
歲士大夫以言爲諱閭閻愁苦於下而上不知明主憂
勤於上而下無所訴此罪在羣臣而愚民無知歸怨先
帝宜下詔首開言路從之下詔牓朝堂而當時有不欲
者於詔語中設六事以禁切言者曰若陰有所懷犯非
其分或扇搖機事之重或迎合已行之令上以顧望朝
廷之意以僥幸希進下以眩惑流俗之情以干取虚譽
若此者必罰無赦宣仁后封詔草以問光光曰此非求
諫乃拒諫也人臣惟不言言則入六事矣請改賜詔書
攽之天下於是四方吏民言新法不便者數千人除知
陳州且過闕入見使者勞問相望於道至則拜門下侍
郎光力辭詔曰先帝新棄天下天子幼冲此何時而君
辭位邪光乃不敢辭是時民日夜引領以觀新政而進
說者以爲三年無改於父之道光慨然爭之曰先帝之
法其善者雖百世不可變也若安石惠卿等所建爲天
下害非先帝夲意者改之當如救焚振溺猶恐不及昔
漢文帝除肉刑斬右趾者棄市笞五百者多死景帝元
年即改之武帝作鹽鐵𣙜酤均輸等法昭帝罷之唐代
宗縱宦官公求賂遺置客省拘滯四方之人德宗立未
三月罷之德宗晚年爲宫市五坊小兒暴横鹽鐵月進
羨餘順宗即位罷之當時悅服後世稱頌未有或非之
者也況太皇太后以母改子非子改父衆議乃定遂罷
保甲團教依義勇法歲一閱保馬不復買見在者還監
牧給諸軍廢市易法所儲物皆鬻之不取息而民所欠
錢皆除其息戶部左右曹錢穀皆領之尚書凡昔之三
司使事皆歸戶部使尚書周知其數量入以爲出時獨
免役青苗將官之法猶在而西戎之議未決也山陵畢
遷正議大夫光自以不與顧命不敢當不許元祐元年
光始得疾歎曰四患未除吾死不瞑目矣乃力疾上疏
論免役五害乞直降敕罷之率用熙寧以前法又論西
戎大略以和戎爲便用兵爲非時異議者甚衆其後文
彦博議與光合衆不能奪又論將官之害詔諸將兵皆
隸州縣又乞廢提舉常平司以其事歸之轉運使及提
點刑獄光謂監司多新進少年務爲刻急天下病之乞
自大中大夫待制以上於郡守中舉轉運使提點刑獄
於通判中舉轉運判官又以文學德行吏事武略等爲
十科以求天下遺才命文武升朝以上歲舉經明行修
一人以爲進士高選皆從之拜左僕射疾稍閒將起視
事詔免朝覲許以肩輿三日一入都堂或門下尚書省
光不敢當曰不見君不可以視事詔肩輿至内東門子
康扶入對小殿且曰毋拜光皇恐入對延和殿再拜遂
罷青苗錢專行常平糶糴法數月復病薨于位年六十
八宣仁后聞之慟哲宗亦感涕不已時方躬祀明堂禮
成不賀贈太師温國公諡曰文正御篆其碑曰忠清粹
德光忠信孝友恭儉正直出於天性自少及老語未嘗
妄其好學如飢之耆食於財利紛華如惡惡臭誠心自
然天下信之於學無所不通音樂律歴天文書數皆極
其妙晚節爲冠昏喪祭法適古今之宜自始立朝至於
爲相自以遭遇聖明言聽計從欲以身徇天下躬親應
務不捨晝夜賓客見其體羸曰諸葛孔明二十罰以上
皆親之以此致疾公不可以不戒光曰死生有命也爲
之益力病革諄諄不復自覺如夢中語然皆朝廷天下
事也既沒其家得遺奏八紙上之皆手札論當世要務
百姓聞其喪罷市而往弔粥衣而致奠巷哭而過車蓋
以萬千數而京師民畫其像刻印鬻之家置一本飲食
必祝焉四方皆遣人求之京師時畫工有致富者紹聖
初章惇擅政用周秩爲監察御史秩小人也方光薨時
秩爲博士議光諡爲文正及是乃謂光改更弊法爲盡
廢先帝政事於是追贈諡及仆所賜神道碑再貶清海
軍節度副使又追貶朱崖軍司戶參軍元符三年復太
子太保蔡京爲相復追降左光禄大夫尋除名入黨籍
大觀中復太子太保靖康元年贈太師復賜諡配享哲
宗廟廷光有文集八十卷資治通鑑二百九十四卷目
錄三十卷考異三十卷其所著述又數百卷初光患歷
代史繁重學者不能綜況於人主遂約戰國至秦二世
如左氏體爲通志以進英宗命光續其書置局祕閣以
其所素賢者劉攽劉恕范祖禹爲屬凡十九年而成神
宗尤重其書以爲賢於荀悅親爲製序賜名資治通鑑
詔邇英讀其書云子康劉恕附傳
康字公休幼端謹不妄言笑事父母至孝凜然有光之
風以明經擢第爲富平簿光修資治通鑑奏爲檢閱文
字除祕書省正字遷校書郎以父喪免服除召爲著作
佐郎兼侍講康上疏曰王者以民爲天民以食爲天自
古禍亂之興皆由饑饉爲國必有九年之蓄乃可備水
旱昔魏李悝爲平糴之法國以富強東漢永初以後水
旱十年和熹臨朝用征和故事徙置飢民於豐熟諸郡
躬自減撤以救災戹故天下復平唐太宗貞觀初天下
連歲災害太宗勤而撫之民雖東西就食未嘗嗟怨至
四年天下大稔流散者咸歸鄉里米斗不過三四錢自
古聖賢之君非無水旱之災惟有以待之則不爲甚害
如漢唐之策已非處處皆有蓄積故令民東西就食此
策之下者也魏文侯舉國四境悉令平糴所在有儲此
策之中者也三代而上國有九年之蓄此策之上者也
今臣願陛下先爲漢唐之下策以濟目前之艱俟及豐
穰乃爲魏文侯之中策積以歲月漸及三代之上策乘
今秋熟令州縣廣糴民食所餘悉歸於官今冬來春令
飢民就食俟鄉土豐穰乃還本土夫國家積財惟以安
國民安則國安故凡爲國者一絲一毫皆當愛惜惟於
濟民則不當吝陛下誠能捐數十萬金帛以爲天下大
夲則四海幸甚夫實倉廩使百姓足食非獨可以消患
太平之化由是而興措刑之夲無先於此矣除右正言
以親嫌不就上疏歷陳前世治少而亂多祖宗剏業之
艱難積累之勤勞以勸上及時嚮學守天下大器曰德
曰才曰識三者皆由於學又勸太皇太后每於禁中訓
導其言切至又言孟子爲書最醇正陳王道尤明白所
宜觀覽尋講孟子遷左司諫以疾除直集賢院提點崇
福宫方病召醫李積于兖州積時年七十餘老于家於
是鄉民聞之告積曰百姓受司馬相公恩深今其子病
願速往來告者日夕不絶積未至而康卒年四十一特
贈右諫議大夫紹聖四年追奪贈官
劉恕字道原筠州人也父渙字凝之舉進士爲潁上令
以剛直不屈於上位即棄官而歸家于廬山之陽時年
且五十歐陽脩與渙同年進士也高其節作廬山高詩
以美之渙居廬山三十餘年環堵蕭然饘粥以爲食而
游心塵垢之外超然無戚戚之意以壽終恕少穎悟俊
拔讀書過目即成誦年四歲坐客有言孔子無兄弟者
恕應聲曰以其兄之子妻之一坐驚異年十八試經義
說書皆第一釋褐爲鉅鹿簿遷和川令恕爲人強記博
聞於書無所不覽有史學司馬光修資治通鑑奏請同
編修恕於魏晉以後事尤能精詳考證前史差謬光悉
委而取決焉王安石與恕有舊欲引恕修三司條例恕
以不習金穀爲辭因言天子方屬公以政事宜恢張堯
舜之道以佐明主不應以財利爲先安石不能用而亦
未之怒也及吕誨得罪知鄧州恕往見安石曰公所以
致人言蓋亦有所未思因爲條陳所更法令不合衆心
者宜復其舊則議論自息安石怒遂與之絶方安石用
事呼吸成禍福高論之士始異而終附之面譽而背毀
之口順而心非之者皆是也恕奮厲不顧直指其事或
面刺安石至變色公議其得失無所隱光出知永興軍
恕亦以親老告歸南康乞監酒稅以就養有詔即官下
編修光判西京留臺奏遷書局於洛陽恕奏請乞身詣
光議修書事朝廷許之恕居母喪又詔就第續成前書
喪未除而卒年四十七著十國紀年四十二卷資治通
鑑外紀十卷包犧至周厲王疑年譜共和至熙寧年略
譜各一卷
臣稱曰君子之用世也惟人心豈可以強得哉湛然無
欲而推之以至誠斯天下歸仁矣光以忠事仁宗而大
計以定以義事英宗而大倫以正以道事神宗而大名
以立以德事哲宗而大器以安方其退居於洛也若與
世相忘矣及其一起則澤被天下此無他誠而已誠之
至也可使動天地感鬼神而況於人乎故其生也中國
四夷望其用及其死也罷市巷哭思其德其能感人心
也如此是豈人力所致哉自古未之有也
東都事略卷八十七下
