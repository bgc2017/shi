東都事略卷四宋王稱撰
本紀四
眞宗膺符稽古成功讓德文明武定章聖元孝皇帝太
宗第三子也母曰元德皇后李氏以開寶元年十二月
生于開封第赤光照室幼而聦睿姿表竒異與諸王戲
好作戰陳之狀自稱元帥太祖愛之謂之曰汝爲天子
否對曰由天命耳太平興國八年拜同中書門下平章
事封韓王端拱元年加侍中荆南淮南節度使封襄王
淳化五年爲開封尹進封壽王至道元年八月立爲皇
太子仍判府事三年三月癸巳太宗崩奉遺制即皇帝
位于匶前夏四月乙未尊皇后曰皇太后大赦天下皇
弟元份封雍王元傑兖王元偓彭城郡王元偁安定郡
王元儼曹國公李至李沆並參知政事五月丁卯詔求
直言極諫甲戍李昌齡貶丁亥立秦國夫人郭氏爲皇
后六月戊戌皇叔廷美追復秦王辛丑詔天下勿得以
祥瑞來獻甲辰皇兄元佐復封楚王乙巳追冊莒國夫
人潘氏爲皇后錢若水罷秋八月己亥曹彬樞密使兼
侍中趙鎔罷向敏中夏侯嶠並樞密副使李惟清罷冬
十月乙酉葬神功聖德文武皇帝于永熙陵十二月丙
申追尊帝母賢妃李氏爲皇后
咸平元年春正月辛酉朔改元甲申有彗出營室北二
月甲午詔曰昔之哲王樂聞已過博延讜論庸致時雍
矧予沖人始嗣基業政化猶鬱星變遽彰敢忘責躬以
荅垂譴其令有位極言無隱夏五月戊午朔日有食之
冬十月丙戌朔日有食之戊子吕端罷張齊賢李沆並
同中書門下平章事李至罷己丑温仲舒夏侯嶠罷向
敏中參知政事楊礪宋湜並樞密副使
二年春閏三月庚寅詔開言路夏六月詔曰服用之制
條式具存儻奢僭不懲則耗蠹兹甚自今臣庶有鋪金
泥玉之飾其禁之戊午曹彬薨己丑王顯樞密使秋八
月乙卯羣臣上尊號曰崇文廣武聖明仁孝皇帝癸酉
楊礪薨九月庚辰朔日有食之冬十一月丙戌合祭天
地于圜丘奉太祖太宗並配大赦天下契丹侵邊乙未
詔幸河北己酉李沆留守京師十二月甲寅發京師戊
午駐蹕澶州甲子次大名契丹侵威虜軍王師破契丹
于五合川
三年春正月己卯朔益州軍亂向敏中權同知樞密院
事契丹侵河間康保裔死之庚申赦河北壬辰宋湜薨
甲午發大名益州叛軍推王均爲首庚子皇帝至自大
名二月癸亥王顯罷周瑩王繼英並知樞密院事王旦
同知院事三月戊寅朔日有食之己卯葬元德皇后夏
五月丁丑赦天下六月丁卯向敏中爲河北河東宣撫
大使冬十月雷有終復益州王均伏誅十一月壬午詔
曰在昔黃帝有下風之問伯禹有昌言之拜勤納規諫
以致雍和君臣叶心上下無壅永念于此予心惕然間
者深詔朝倫大闢言路而箝結相尚啓沃無聞豈朕之
誠信未孚邪將庶官狃於因循也今順攷舊規延進讜
議凡朕躬過失時政違尤教令之闕遺人情之壅閼並
可條上勿或緘藏言近訐者亦議優容文不工者許其
直致固將親覽宜體至懷甲申張齊賢罷
四年春二月丙寅詔舉賢良方正直言極諫三月庚寅
吕蒙正向敏中並同中書門下平章事辛卯王化基罷
王旦參知政事馮拯陳堯叟同知樞密院事夏四月己
未王欽若參知政事秋九月李繼遷陷清遠軍冬十一
月王顯大破契丹于威虜軍
五年春二月癸酉詔曰比司帑廩者以羡剰爲勞蓋出
納之際有所輕重此可責而不可奬也宜令有司嚴加
戒勵無復使然三月李繼遷陷靈州守臣裴濟死之夏
六月己卯周瑩罷秋七月甲午朔日有食之冬十月丁
亥向敏中罷十一月壬寅合祭天地于圜丘大赦天下
己酉皇子祐封信國公
六年夏四月契丹入寇王超逆戰于定州之望都王繼
忠陷于陳辛巳皇子祐薨秋七月癸丑兖王元傑薨九
月甲辰吕蒙正罷冬十二月甲子詔曰朕爲民司牧罔
敢逸豫冀聞闕政屢詔讜言而羣臣奏封罕有極陳得
失豈詢求之未至何循默以自持其令御史臺諭内外
官各上所見勿爲顧避李繼遷攻西涼戊寅赦天下
景德元年春正月丙戌朔大赦天下改元辛丑京師地
震丁未復震二月西涼潘羅支擊李繼遷繼遷中流矢
死三月己亥皇太后崩于萬安宫秋七月丙戌李沆薨
庚寅畢士安參知政事八月己未畢士安寇準並同中
書門下平章事王繼英樞密使馮拯陳堯叟並改僉書
樞密院事契丹入邊乙巳河決澶州閏月以王欽若判
天雄軍契丹將達蘭率衆侵威虜順安軍又與契丹主
及其國毋侵定州駐于陽城淀以求和契丹侵岢嵐軍
冬十月王繼忠以契丹來請和命曹利用使于契丹丁
未皇弟元份留守京師十一月辛亥契丹侵瀛州又逼
冀州庚午皇帝親征王繼忠爲契丹請和契丹率衆犯
澶州射殺其將達蘭丙子幸北砦戊寅移御澶州北城
行宫曹利用還十二月庚辰朔日有食之契丹使韓玘
來請和詔諸將按兵壬辰赦河北癸巳皇弟元份疾以
王旦權留守甲午發澶州契丹使丁振來上誓書契丹
出塞戊戌皇帝至自澶州
二年春正月庚戌朔大赦天下夏四月己亥詔河北諸
州葺城池癸卯王欽若罷馮拯參知政事六月趙德明
歸款秋七月甲子詔復賢良方正能直言極諫博通墳
典達於教化才識兼茂明於體用武足安邊洞明韜略
運籌決勝軍謀宏遠才任邊寄堪爲將帥六科八月戊
寅雍王元份薨冬十月乙酉畢士安薨十一月丁巳合
祭天地于圜丘大赦天下皇弟元偓封寧王元偁舒王
元儼廣陵郡王
三年春二月丁亥王繼英薨戊戌寇準罷王旦同中書
門下平章事己亥王欽若陳堯叟並知樞密院事趙安
仁參知政事韓崇訓馬知節僉書樞密院事冬十月葬
明德皇后
四年春正月甲辰陳堯叟留守京師己未皇帝朝謁諸
陵發京師丙寅奠獻安陵永昌永熙陵及諸后陵二月
己巳幸西京辛卯發西京甲午次鄭州遣使謁周嵩慶
二陵三月己亥皇帝至自西京夏四月辛巳皇后郭氏
崩甲午詔曰𣙜酤之利素有定規過求羡贏是縱掊克
自今中外不得增課庶以息民五月丙申朔日有食之
六月乙卯葬莊穆皇后秋七月宜州軍校陳進以宜州
亂陷柳象州懷遠軍八月庚子韓崇訓罷冬十月曹利
用擊敗賊黨陳進伏誅乙卯詔曰拷掠之法素著科條
非理擅行兹謂慘酷諸道官司應有非法訊囚之具一
切毁棄
大中祥符元年春正月乙丑天書大中祥符三篇降于
左丞天闕之上戊辰大赦天下改元夏四月甲午詔以
十月有事于泰山王欽若趙安仁爲泰山封禪經度制
置使丙午作玉清昭應宫五月戊子詔貴戚進奉物勿
以銷金文繡爲飾六月乙未天書再降于泰山醴泉庚
戌赦兖州辛亥羣臣上尊號曰崇文廣武儀天尊道寶
應章感聖明仁孝皇帝秋八月己丑上太祖太宗尊諡
九月庚申向敏中留守京師甲子皇帝奉天書告太廟
冬十月辛卯發京師辛亥享昊天上帝于泰山之圜壇
陳天書于左奉太祖太宗配命羣臣享五方帝諸神于
山下大赦天下丙辰次兖州十一月戊午幸曲阜進謁
文宣王廟加上文宣王曰玄聖文宣王丁丑皇帝至自
泰山壬午以正月三日爲天慶節甲申親享六室十二
月皇弟元儼封榮王
二年冬十月甲午詔天下置天慶觀十一月丙辰皇帝
作文武七條賜文臣任轉運使以下至知縣武臣任將
帥以下至廵檢者
三年春閏二月戊辰赦京畿秋八月詔以來年春有事
于汾隂以陳堯叟爲祀汾隂經度制置使冬十一月陜
州黃河清十二月又清向敏中留守京師
四年春正月丙申以六月六日天書再降日爲天貺節
丁酉皇帝奉天書發京師庚子至汜水辛丑望拜諸陵
二月辛酉皇帝詣睢上祀后土地祇奉太祖太宗配大
赦天下三月次西京丙申謁安陵永昌永熙元德皇后
陵夏四月皇帝至自汾隂皇弟元偓封相王五月乙未
詔曰峻極之岳神靈主焉其加上五嶽帝號秋七月壬
申詔兩浙福建荆湖廣南路諸州每歲丁錢四十五萬
四百千悉降之甲午馮拯罷八月乙巳河決通利軍
五年夏四月戊申向敏中同中書門下平章事三司言
民有販茶違法者許同居告上曰以利而壞風俗可乎
不許秋八月丙申朔日有食之九月戊子王欽若陳堯
叟並樞密使同平章事馬知節樞密副使丁謂參知政
事趙安仁罷冬十月戊午九天司命天尊降于延恩殿
諭以本人皇九天之一乃趙始祖再降爲黃帝後唐時
復降主趙氏之族己未大赦天下閏月己巳上天尊聖
號曰聖祖上靈高道九天司命保生天尊大帝辛未謁
謝太廟壬申詔避聖祖名以七月一日爲先天節十月
二十四日爲降聖節乙亥上聖祖母懿號曰元天大聖
后又加上太廟六室尊諡丙子羣臣上尊號曰崇文廣
武感天尊帝應眞佑德上聖欽明仁孝皇帝十一月丙
申親祀玉皇于朝元殿以聖祖太祖太宗配十二月壬
申改諡孔子爲至聖文宣王丁亥以德妃劉氏爲皇后
六年春正月辛酉詔宗正寺以帝籍爲玉牒夏五月赦
東京建安軍以鑄玉皇聖祖太祖太宗尊像成故也秋
七月癸卯詔天下勿稅農器八月庚申詔以來春親謁
亳州太清宫辛酉以丁謂爲奉祀經度制置使庚午加
上老子號曰太上老君混元上德皇帝冬十二月戊午
朔日有食之丙寅寇準留守京師
七年春正月壬寅皇帝奉天書發京師己酉朝謁太清
宫庚戌幸亳州謁聖祖殿乙卯次應天府丙辰詔曰應
天府太祖興王之邦也其建南京作鴻慶宫二月辛酉
皇帝至自亳州壬申恭謝天地于南郊大赦天下三月
丁未皇子封慶國公夏四月丙子舒王元偁薨六月乙
亥王欽若陳堯叟馬知節罷寇準樞密使秋七月癸卯
王嗣宗曹利用並樞密副使九月辛卯上玉皇聖號曰
太上開天執符御歷含真體道玉皇大天帝冬十二月
己未作元符觀
八年春正月壬午朔大赦天下夏四月壬戌寇準罷王
欽若陳堯叟復爲樞密使丙寅詔曰倉庾出納自今勿
得以羨餘爲吏課壬申榮王宫火五月庚子放宫人一
百八十四人丙午皇弟元儼降封端王詔宗室皇親及
外庭臣庶之家不得以銷金戭金金線之類爲衣服器
用六月己酉朔日有食之閏月己卯大赦天下秋七月
戊午王嗣宗罷冬十一月辛酉皇弟元儼封彭王十二
月辛卯皇子封壽春郡王
九年春正月丙辰張旻樞密副使夏五月景靈宫會靈
觀兖州景福宫太極觀成秋七月蝗八月丙戌陳堯叟
罷九月甲辰丁謂罷丙午陳彭年王曾張知白並參知
政事任中正樞密副使宗哥唃厮羅入寇曹瑋擊敗之
冬十一月乙卯詔改元
天禧元年春正月薦獻玉皇大天帝于玉清昭應宫上
聖祖天尊大帝仙服于景靈宫辛亥恭謝天地于南郊
大赦天下以四月一日爲天祺節二月戊寅皇弟元偓
封徐王己亥陳彭年薨夏四月乙亥攽聖祖金寶牌于
天下五月戊申王旦爲太尉侍中遇軍國重事不限時
日入預參決六月壬申赦西京秋七月丁巳王旦罷八
月庚午王欽若同中書門下平章事張旻罷戊寅免牛
稅九月癸卯王曾罷李迪參知政事馬知節知樞密院
事曹利用任中正周起並同知院事冬大雪
二年春二月丁卯皇子封昇王夏四月庚寅赦天下癸
卯馬知節罷作祥源觀五月壬戌詔曰民勤稼穡家有
儲偫所以備流行之災而末俗澆浮罕務蓄積歲或小
歉便至流亡豈教導之方未甚篤也今禾麥將稔令所
在長吏躬親勉諭無使復然甲子徐王元偓薨六月乙
未曹利用知樞密院事秋七月壬申赦天下八月甲辰
詔以皇子昇王爲皇太子大赦天下壬子皇弟元儼封
通王冬十二月丙午張知白罷
三年春三月戊午朔日有食之是月朱能以天書降于
乾祐山中夏六月甲午王欽若罷河決滑州戊戌寇準
同中書門下平章事丁謂參知政事秋七月壬申羣臣
上尊號曰體元御極感天尊道應真寶運文德立功上
聖欽明仁孝皇帝八月丁亥大赦天下冬十一月乙卯
詔曰自今犯酒麴銅鍮等條有死刑者去之己巳月重
輪辛巳合祭天地于圜丘大赦天下十二月辛卯皇弟
元儼封涇王曹利用丁謂並樞密使任中正周起並副
使
四年春正月乙丑曹瑋僉書樞密院事三月己卯向敏
中薨夏六月丙申寇準罷秋七月丙寅李迪同中書門
下平章事馮拯樞密使庚子丁謂同中書門下平章事
癸酉誅内侍周懷政八月乙酉任中正王曾並參知政
事錢惟演樞密副使九月丙辰周起曹瑋罷丁卯赦天
下冬十一月戊辰丁謂李迪罷己巳謂仍赴中書視事
馮拯同中書門下平章事庚午詔自今除軍國大事朕
自親決餘皆委皇太子同宰相樞密使等參議施行十
二月乙亥皇帝不豫
五年春正月癸巳赦天下丁酉張士遜樞密副使秋七
月甲戌朔日有食之
乾興元年春正月辛未朔改元二月庚子朔大赦天下
詔自今中外所上表咸去稱號羣臣請上尊號曰應天
尊道欽明仁孝皇帝從之庚戌皇帝不豫戊午皇帝崩
于延慶殿聖壽五十五殯于殿之西階羣臣上尊諡曰
文明章聖元孝皇帝廟號眞宗冬十月己酉葬永定陵
天聖二年加上尊諡曰文明武定章聖元孝皇帝慶歴
七年再加上尊諡曰膺符稽古神功讓德文明武定章
聖元孝皇帝
臣稱曰宋興承五季之餘天下得離兵革之苦至眞宗
之世太平之治洽如也咸平以來君明臣良家給人足
刑措不用契丹請和示以休息德明納款撫以恩信於
是朝帝陵封岱宗祀汾睢謁亳社絶代曠典莫不具舉
禮樂明備頌聲洋溢崇本報功以告神明千載一時豈
不休哉噫守成之賢致治之盛周成康漢文景可以比
德矣
東都事略卷四
