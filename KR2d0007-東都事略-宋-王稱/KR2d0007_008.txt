東都事略卷八宋王稱撰
本紀八
神宗體元顯道帝德王功英文烈武欽仁聖孝皇帝英
宗長子也母曰宣仁聖烈皇后高氏以慶歷八年四月
十日生于濮安懿王之宫邸祥光照室初授率府副率
遷率府率嘉祐五年遷右千牛衞將軍英宗入繼大統
拜安州觀察使封安國公加同中書門下平章事忠武
軍節度使封淮陽郡王治平元年進封穎王四年春正
月丁巳英宗崩奉遺制即皇帝位于匶前尊皇太后曰
太皇太后皇后曰皇太后戊午大赦天下丙寅吳奎樞
密副使戊辰韓琦以司空兼侍中皇弟顥封昌王頵樂
安郡王二月詔曰朕常侍先帝左右恭聞德音以本朝
舊制士大夫之子有尚帝女者輒皆升行以避舅姑之
尊習行既久義甚無謂豈可以富貴之故屈人倫長幼
之序也自今宜革之三月壬申歐陽脩罷癸酉吳奎參
知政事閏月庚子詔求直言夏六月辛未詔曰農天下
之本也祖宗以來務加惠養比下寬恤之令賜蠲復之
恩然而歴年于兹未極富盛間因水旱頗致流離深惟
其故殆州郡差役仍重勞逸不均喜爲浮宂之名不急
之務以奪其時而害其財故也其令逐路轉運司下州
縣如官吏有差役利害可以寬減者實封條析以聞秋
八月己巳京師地震癸酉葬憲文肅武宣孝皇帝于永
厚陵九月辛卯皇弟顥封歧王頵高密郡王辛丑韓琦
及吳奎陳升之罷吕公弼樞密使張方平趙抃並參知
政事韓絳邵亢樞密副使癸卯郭逵罷冬十月己酉張
方平以父憂罷癸酉种諤率兵取綏州戊寅詔百官轉
對
熙寧元年春正月甲戌朔日有食之改元丙申趙槩罷
唐介參知政事秋七月癸酉詔謀殺已傷案問欲舉自
首從謀殺減二等論己卯陳升之知樞密院事羣臣上
尊號曰奉元憲道文武仁孝皇帝司馬光入直因言上
尊號非先王令典願陛下推而不居上用光言不許遂
終身不受尊號甲申京師地震乙酉又震是夕月有食
之辛卯京師地再震八月甲辰京師地震甲子詔封太
祖之後爲王九月辛未封從式安定郡王冬十一月丁
亥合祭天地于圜丘大赦天下十二月庚申造神臂弓
辛酉邵亢罷
二年春二月己亥富弼同中書門下平章事庚子王安
石參知政事甲子陳升之王安石同制置三司條例三
月乙酉詔曰朕以爲欲致治於天下者必富之而後可
今縣官之費不給而民財大屈故特詔輔臣置司於内
以革其大弊夫事顓於所習則能明乎得失之原今將
權天下之財而資之於有司能習知其事者焉則其所
得必精所言必通聚而求足固足以成吾富民之術若
夫苛刻之論務欲朘削於下而斂怨於上者斯亦朕之
不取宜令三司判官諸路監司及内外官限受詔後兩
月各具財用利害聞奏夏四月甲辰詔曰方夏大旱麥
將槁朕惟災變之來蓋不虚發豈朕政令未孚聽納靡
中以致厥咎與其罷同天節上夀公卿大夫其勉脩厥
職以圖脩復丁未唐介薨丙辰詔曰傳曰近臣盡規以
其榮耻與上同也今此在位者視朕過失與朝廷政事
之闕默而不言乃或私議竊歎若以其責不在已夫豈
皆習見成俗以爲當然其以有含章懷寶待倡而發者
也今百度墮弛風俗偷惰薄蝕災異譴告不一此誠忠
賢助朕憂惕以剏制改法救弊除患之時宜令侍從官
自今視朕過失與朝廷政事之闕無有巨細各具章極
言無隱噫言善而不用朕有厥咎道之而不言爾爲不
恭朕將用此攷察在位所以事君之實而明黜陟焉丁
巳遣使八人相度農田水利稅賦科率徭役利害五月
壬辰太皇太后遷居慶壽宫冬十月丙申富弼罷陳升
之同中書門下平章事十一月韓絳同制置三司條例
甲戌詔裁宗室授官法唯宣祖太祖太宗之子擇其後
一人爲公世世不絶其餘元孫之子將軍以下聽出外
官袒免之子更不賜名授官許令應舉初吕夷簡在仁
宗時改宗室補環衞官驟增廪給其後費大而不可止
至韓琦爲相嘗議更之而不果上即位遂行之閏月壬
子置諸路提舉常平廣惠倉行青苗法應郡縣每歲春
秋未熟據民等第以常平及廣惠倉錢斂散取息
三年春正月詔諸路常平廣惠倉給散青苗錢本以惠
䘏貧乏並取民情願今慮官吏不體此意追呼均配抑
勒翻成騷擾其令諸路提點刑獄官體量覺察違者立
以名聞敢沮抑願請者按罰亦如之二月壬申司馬光
樞密副使光辭三月己亥廷試進士始用策夏四月己
卯趙抃罷韓絳參知政事五月罷條例司壬子罷入閣
戊午新作來遠驛六月丁丑宗室承亮等襲封秋七月
壬辰吕公弼罷馮京樞密副使九月夏人寇慶州乙未
韓絳宣撫陜西庚子曾公亮罷辛丑馮京參知政事吳
充樞密副使冬十月夏人寇環慶戊寅陳升之以母憂
罷十一月韓絳爲陜西河東宣撫使十二月乙丑行保
甲法于諸路丁卯韓絳王安石並同中書門下平章事
王珪參知政事
四年春二月丁巳朔罷貢舉詞賦科以經術取士壬申
皇弟頵封嘉王夏人犯延州慶州軍亂三月丁未韓絳
罷夏五月己亥月有食之司農寺以免役法頒天下秋
九月辛卯大享明堂大赦天下夏國主秉常請綏州冬
十一月丙申月有食之增廣太學置三舍
五年春二月丙寅蔡挺樞密副使三月丙午京師置市
易務夏六月乙亥置武學冬十月王韶收復鎮洮軍十
二月壬午陳升之樞密使
六年春正月辛亥詔奉僖祖神主爲太廟始祖二月丙
申克河州遂復洮岷曡宕等州夏四月甲戌朔日有食
之己亥文彦博罷冬十月章惇開梅山十二月癸未詔
在京納免行錢旱
七年春正月乙卯皇子俊封永國公二月甲申吐蕃青
宜結鬼章圍河州景思立與戰于踏白城死之三月丙
午王韶軍寧河解河州圍己酉木征降丙辰遼主遣蕭
禧來言薊應朔三州地界命韓縝報聘又命劉忱蕭士
元吕大忠同商量地界于代州乙丑詔曰朕涉道日淺
晻于致治政失厥中以干隂陽之和乃冬迄春旱暵爲
虐四海之内被災者廣間詔有司損常膳避正殿冀以
塞責消變歴日滋久未蒙休應嗷嗷下民大命近止中
夜以興震惕靡寧永惟其咎未知攸出意者朕之聽納
不得於理與獄訟非其情與賦斂失其節與忠謀讜言
鬱於上聞而阿諛壅蔽以成其私者衆與何嘉氣之久
不效也應中外文武臣僚並許實封直言朝政闕失朕
將親覽攷求其當以輔政理三事大夫其務悉心交儆
成朕志焉夏四月己巳上以久旱見輔臣嗟嘆懇惻王
安石曰水旱常數堯湯所不免陛下即位以來累年豐
稔今旱暵雖遠但當修益人事以應天災耳上曰朕所
以恐懼如此者正爲人事有所未修也辛未頒方田制
度丙戍王安石罷韓絳同中書門下平章事吕惠卿參
知政事己丑詔曰朕嘉先王之法澤於當時而傳於後
世可謂盛矣故夙興夜寐八年于兹度時之宜造爲法
令布之四方皆稽合先王參攷羣策而斷自朕志已行
之效固已可見士大夫其務奉承之以稱朕意遼主遣
蕭素梁穎來辛亥罷制科秋九月蔡挺請置三十七將
河北十七府界七京東十京西三冬十月己未合祭天
地于圜丘大赦天下王韶樞密副使
八年春正月庚子蔡挺馮京罷二月丙寅皇子僴封景
國公癸酉王安石同中書門下平章事三月庚子遼主
再遣蕭禧來命韓縝乘驛會議癸丑命沈括使于遼夏
四月戊寅吳充樞密使庚寅廢沙苑監閏月己未陳升
之罷壬子宗室世居反伏誅秋八月庚戌韓絳罷冬十
月庚戌吕惠卿罷丁酉彗出軫己亥詔求直言壬寅大
赦天下十二月壬寅元絳參知政事曾孝寬僉書樞密
院事乙巳皇子僴薨交趾陷欽廉白三州辛亥命趙卨
李憲討之尋罷憲以郭逵爲宣撫使而卨副之
九年春正月庚辰交趾陷邕州守臣蘇緘死之秋八月
壬辰詔司農寺罷鬻天下祠廟冬十月丙午王安石罷
吳充王珪並同中書門下平章事馮京知樞密院事十
二月甲午遣内侍李憲措置邊事
十年春二月己亥王韶罷丙午交趾李乾德納款夏五
月廖恩叛于南劒州秋七月己亥廖恩降冬十月癸巳
詔濮安懿王諸子襲封濮國王奉祠事後承襲遍即傳
長孫庚子皇子俊薨十一月甲戌合祭天地于圜丘大
赦天下十二月壬午詔改元丁亥皇第六子封均國公
价建國公
元豐元年春正月庚申月有食之閏月壬辰孫固同知
樞密院事己亥曾孝寬以父憂罷秋九月乙酉吕公著
薛向並同知樞密院事冬十月丁未重修都城畢工興
役凡三年十二月壬子皇子价薨置大理獄
二年春瀘州蠻乞弟反以韓存寶討之三月庚辰以内
侍宋用臣導洛通汴夏五月庚辰詔曰濮安懿王先帝
斟酌典禮即園立廟詔王子孫歲時奉祀義叶恩稱後
世無得議焉今三夫人名位或未正塋域或異處有司
置而不講曷足以彰先帝甚盛之德仰承在天之志乎
三夫人可並稱曰王夫人命主司擇歲月遷祔濮園甲
申元絳罷戊子蔡確參知政事六月清汴成冬十月庚
戌赦天下乙卯太皇太后曹氏崩十二月乙巳詔酌周
官賓興之意立太學三舍選察升補之法
三年春二月丙午章惇參知政事三月乙丑吳充罷癸
酉葬慈聖光獻皇后于永昭陵秋七月甲戌詔曰朕惟
皇以道帝以德王以業各因時制名用配其實何必加
崇稱號以自飭哉秦漢以來尊天子曰皇帝其亦至矣
朕承祖宗之休宅士民之上凡虚文繁禮悉已革去而
近司羣辟猶或時以稱號見請雖出於歸美報上之忠
然非朕所以若稽先王之意自今每遇大禮罷上尊號
癸未彗出西方丙戌詔曰乃孟秋癸未彗出西方朕甚
懼焉其令中外臣僚並許直言朝政闕失朕虚心以改
丁亥詔曰孝莫大於嚴父嚴父莫大於配天而屬有尊
親之殊禮有隆殺之别故遠而尊者祖則祀於郊之圜
丘而配天邇而親者禰則祀於國之明堂而配上帝圜
丘祀天則對越諸神明堂則上帝而已故其所配如此
然後足以適尊親遠近之義其將來祀英宗皇帝於明
堂惟以配上帝餘從祀羣臣悉罷八月乙巳詔曰朕嘉
成周以事建官以爵制禄小大詳要莫不有叙分職率
屬而萬事條理國家受命百年而官政尚愧前聞參酌
損益趨時之宜使臺省寺監之官實典職事領空名者
一切罷去而易之以階因以制禄凡厥恩數悉如舊章
中書具奏九月乙亥初行官制辛巳大享明堂用新樂
大赦天下癸未薛向孫固並改樞密副使丙戍皇弟顥
封雍王頵曹王馮京樞密使薛向罷丁亥吕公著改副
使冬十月甲戍月有食之十一月己丑朔日有食之
四年春正月改五路義勇爲保甲辛亥馮京罷孫固知
樞密院事韓縝同知院事三月癸卯章惇罷甲辰張璪
參知政事夏四月种諤言夏人害其主秉常議討之遣
内侍王中正節制鄜延内侍李憲節制環慶涇原高遵
裕以環慶之師劉昌祚以涇原之師种誼以鄜延之師
問罪夏人辛未月有食之五月庚子皇子倜薨秋七月
癸卯斬韓存寶于軍更命林廣將存寶兵平乞弟九月
乙酉復蘭州冬諸將之師至靈州城下敗績十二月詔
班師林廣與乞弟戰敗之
五年春正月林廣追逐乞弟至歸徠州二月癸巳還師
夏四月壬子日有食之癸丑更官制以王珪爲尚書左
僕射兼門下侍郎蔡確尚書右僕射兼中書侍郎章惇
門下侍郎張璪改中書侍郎蒲宗孟尚書左丞王安禮
尚書右丞丁丑吕公著罷六月丙辰詔自今事不以大
小並中書省取旨門下省覆奏尚書省施行三省同得
旨更不帶三省字行出是日輔臣有言中書省獨取旨
事體太重上曰三省體均中書省揆而議之門下省審
而覆之尚書省承而行之苟有不倫自可論奏不當緣
此以亂體制也秋八月壬子皇第六子封延安郡王九
月甲戍城永樂夏人來攻戊戌城陷徐禧李稷李舜舉
死之冬十一月乙酉奉安祖宗神御于景靈宫大赦天
下
六年春正月丁丑朔新玉輅毁夏閏六月乙亥朔夏國
主秉常納款壬辰皇子佖封儀國公庚子加上仁宗英
宗尊諡秋七月丙辰孫固罷韓縝知樞密院事安燾同
知院事八月丁亥月有食之辛卯蒲宗孟罷王安禮尚
書左丞李清臣尚書右丞冬十月夏國主秉常遣使來
甲戍皇第十一子封寧國公十一月丙午祭昊天上帝
于圜丘大赦天下
七年春三月丁巳皇子延安郡王侍宴于集英殿秋七
月甲寅王安禮罷八月己丑皇子俁封成國公冬十一
月庚午皇子似封和國公
八年春正月戊戌皇帝不豫甲辰大赦天下三月甲午
朔皇太后垂簾立皇子延安郡王爲皇太子乙未大赦
天下戊戌皇帝崩于福寧殿聖壽三十八殯于殿之西
階羣臣上尊諡曰英文烈武聖孝皇帝廟號神宗冬十
月乙酉葬永裕陵紹聖二年加上尊諡曰紹天法古運
德建功欽仁皇帝崇寧三年再加上尊諡曰紹天法古
運德建功英文烈武欽仁聖孝皇帝政和三年改上尊
諡曰體元顯道帝德王功英文烈武欽仁聖孝皇帝
臣稱曰宋自建隆迄于治平百年之間四聖相授深仁
厚澤浹于人心者至矣承平日久事多舒緩神宗皇帝
乃慨然圖乂立政造事以新一代之治於是廣親親之
道以睦九族尊經術之士以作人材弛力役以便民通
貨財而阜國時散薄斂以行補助之政嚴修保伍以爲
先事之防興水土之利而厚農桑分南北之祀而侑祖
禰酌六典以正百辟制九軍而攘四夷凡所制作欲以
遠迹治古可謂厲精之主矣雖然銳于始者其終必悔
神宗末年蓋亦悔矣而臣下不能將順其意此後日繼
述之論所由起也
東都事略卷八
