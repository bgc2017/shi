東都事略卷二十四宋王稱撰
列傳七
錢俶字文德臨安人也名上字犯宣祖諱止稱俶祖曰
鏐因唐末黃巢之亂據有吳越之地昭宗授以杭越節
制封彭城王梁唐封爲吳越國王諡曰武肅父元瓘諡
曰文穆王子佐嗣佐卒以弟倧繼倧爲牙校胡進思所
廢俶時鎮浙東遂度江襲位漢授以東南面兵馬都元
帥錫以金印玉冊仍領鎮海鎮東節度使至周以天下
兵馬都元帥處之宋興改大元帥自太祖受命俶貢奉
有加開寳六年封其妻孫氏爲賢德順穆夫人遣幕吏
黃夷簡入貢太祖謂之曰汝歸語元帥常訓甲練兵江
南倔彊不朝我將討之元帥當助我無惑人言云皮之
不存毛將安傅時命有司造大第甚宏麗賜名禮賢宅
以待兩浙江南之先來朝者王師討江南以爲昇州東
面招討制置使李煜貽書於俶其略曰今日無我明日
豈有君一旦明天子易地酬勲王亦大梁一布衣爾俶
以其書來上率兵拔常州加守太師又遣其大將沈承
禮率兵隨王師平潤州詔俶歸國江南平俶與妻子來
朝太祖對于崇德殿待以優禮詔曰古者宗工大臣特
被隆眷或劒履上殿或詔書不名率由豐功待以殊禮
吳越國王錢俶特賜劒履上殿詔書不名又以俶妻爲
吳越國王妃宰相言自古異姓諸侯王妻無封妃之制
太祖曰行之在我安問舊典太祖待俶甚厚自晉王宰
相及中外臣僚上章請留俶不遣太祖曰錢俶在吳越
歲修職貢今又委質來朝若利其土宇而留之殆非人
主之用心何以示信於天下也及俶歸國太祖以黃絹
封文字一複付俶曰候到國即開之仍諭俶曰朕知公
忠若朕常在公則常有東南他人未可知也俶感泣拜
謝至國啟封皆晉王宰相以下請留俶章也俶上表謝
太平興國三年復來朝遂以國歸有司太宗改封俶淮
海國王以禮賢宅賜之錢氏傳五主共八十四年俶以
天下既平求去元帥之稱從之改漢南國王雍熙四年
出爲武勝軍節度使徙國南陽既又辭國號改封許王
端拱元年徙封鄧王俶以天成四年八月二十四日生
至是年八月二十四日薨年六十薨之日又與父元瓘
同人皆異之冊封秦國王諡曰忠懿俶崇信釋教性謙
謹未嘗忤物爲太師中書令者四十年任元帥者二十
年富貴之盛無與爲比七子惟濬惟治惟渲惟灝惟溍
惟演惟濟惟治官至左驍衛上將軍惟渲惟灝俱至團
練使惟溍左龍武將軍惟濟保靜軍留後諡曰宣惠
惟濬字巨川太祖即位以爲建武軍節度使改鎮海鎮
東二鎮王師征江南惟濬從其父俶下常州以功加同
平章事太宗即位加侍中俶封淮海國王惟濬徙鎮淮
南改鎮山南東道又鎮安州封蕭國公俶薨有詔起復
加中書令卒追封汾王諡曰安僖
惟演字希聖幼有俊才俶嘗使賦遠山詩有高爲天一
柱秀作海三峯之句俶深器之初補職牙門累遷左神
武將軍咸平中獻其所爲文章拜太僕少卿擢知制誥
翰林學士坐爲人於開封府請求奪職久之復爲學士
累遷至刑部侍郎天禧末丁謂爲參知政事惟演見謂
寵盛附之與講婣好而惟演女弟適后戚劉美相與共
排寇準準既罷相眞宗欲相李廸因問廸何如惟演曰
廸無過但才短爾今執政中曹利用丁謂任中正皆位
廸上眞宗默然惟演又曰舊人中馮拯可用也眞宗亦
默然眞宗曰張知白何如惟演曰使之參政則可爲相
則不可眞宗卒以廸爲相拯遂拜樞密使時曹利用丁
謂先以爲樞密使惟演入對言曰今樞密院有三使而
中書止一相曷遷曹利用或丁謂乎眞宗曰誰可惟演
曰謂可惟演又曰曹利用忠赤有功亦宜與平章事眞
宗曰諾於是丁謂拜相利用加同平章事惟演尋拜樞
密副使加尚書右丞轉工部尚書眞宗崩仁宗即位進
兵部尚書爲樞密使章獻明肅皇后稱制宰相馮拯以
惟演太后婣家也請出之除保大軍節度使知河陽請
覲加同平章事判許州改鎮武勝又徙泰寧惟演意在
柄用嘗謂人以不得於黃紙後署名爲恨及屢徙鎮鬱
鬱不得志仁宗耕籍田求入侍祠留爲景靈宫使章獻
崩還判河南請以章獻章懿二后同配食眞宗廟室御
史劾奏惟演擅議宗廟落平章事改鎮崇信卒年五十
八贈侍中惟演少富貴能志於學有文章與楊億劉筠
齊名嘗曰學士備顧問不可不該博故其家聚書侔於
祕府又多藏古書畫在館閣與修策府元龜凡千篇特
詔楊億分爲之其爲人少誠信初附丁謂力排寇準其
後逐謂亦與有力焉所著有典懿集樞庭擁髦前後集
伊川漢上集金坡遺事錄飛白書叙錄逢辰錄奉藩書
事初諡曰文穆改諡曰思又改曰文僖凡三易名云有
子暄爲寳文閣待制暄子景臻尚仁宗女許國大長公
主拜左領軍衛大將軍駙馬都尉官至少師安武軍節
度使封康國公
臣稱曰五代之際吳越常外尊中國至太祖世俶遂委
質來朝于時太宗及羣臣咸欲留俶而取其地太祖卒
遣還國且語之故烏虖太祖洪人之度如是哉及太宗
即位俶不待詔命即以國入覲蓋有以也子孫世有爵
邑豈非忠孝之報乎
高繼沖字贊平其先陜州硤石人也曾祖季興唐末荆
南司馬張環逐其節度使陳儒自稱留後環敗而季興
守荆南梁開平初遂據有其地封秦王卒諡曰武信子
從誨後唐天成三年襲位封南平王卒諡曰文獻子保
融漢乾祐五年襲封南平王卒諡曰正懿無子建隆元
年其弟保勗嗣立太祖即授以節度使從誨於諸子中
最愛保勗雖盛怒見之則釋然荆南人目之爲萬事休
四年卒子繼沖襲位時湖南張文表叛周保權求救于
朝廷太祖命慕容延釗討之延釗假道荆南約以兵過
城外繼沖大將李景威曰兵尚權譎城外之約可信乎
其祕書監孫光憲曰中國自周世宗時已有混一之志
況聖宋受命眞主出焉以理諭繼沖令獻三州之地延
釗軍至繼沖出迎于郊而前鋒遽入其城繼沖懼上表
納土請舉族歸朝授馬步軍都指揮使自季興至繼沖
五帥凡五十七年光憲有學術歸朝授黃州刺史乾德
三年繼沖拜武寧軍節度使卒年三十二贈侍中
周行逢武陵人也少時不事生業嘗犯法配隸鎮兵以
驍勇累遷禆校自唐乾寧二年馬氏專有湖南二十州
之地周廣順初兄弟爭國求援於江南李景遣大將邊
鎬率兵赴之因下長沙遷馬氏之族於建康以鎬爲潭
帥會朗州軍亂推牙將劉言爲留後言以行逢爲都指
揮使行逢以衆情表於景請授言節鉞景不從召言入
金陵言懼遣副使王進逵行軍何眞與行逢率舟師襲
破潭州鎬遁去行逢等據其城遣使言狀周太祖即以
言爲朗帥進逵爲潭帥行逢爲潭州行軍司馬未幾進
逵害言太祖以進逵代爲節度使行逢領鄂州節度使
知潭州顯德中世宗用兵淮甸詔進逵出師進逵遣禆
將潘叔嗣領兵五千爲先鋒行及鄂州界叔嗣乃回戈
襲進逵進逵敗走爲叔嗣所殺迎行逢爲帥行逢至即
斬叔嗣以徇世宗乃授行逢武平軍節度使兼侍中於
是盡有湖南之地國初加兼中書令行逢在鎮盡心爲
治所用官屬率皆廉介之士條教簡約民皆悅之然性
猜忌左右小有忤意必寘於法夫人鄧氏諫曰人情有
善惡安得一槩殺之乎行逢怒曰此外事婦人何知行
逢既爲帥夫人不爲屈不入府治躬率奴僕耕織以自
給賦調必先期輸送行逢止之不從曰稅官物也若主
帥自免其家何以率下乎行逢卒追封汝南郡王子保
權年十一自武平軍節度副使襲父位初行逢疾亟召
將佐謂曰吾起壠畝爲團兵同時之人皆死惟衡州刺
史張文表獨存焉常怏怏不得行軍司馬吾死文表必
爲亂諸公善佐吾兒無失土宇必不得已當舉族歸朝
也行逢死文表果舉兵叛據潭州保權乞師於朝廷太
祖遣慕容延釗李處耘等討之王師次江陵文表已爲
保權之衆所殺保權牙校張從富等以謂文表已平而
王師未回懼爲襲取相與拒守延釗以聞太祖遣中使
諭保權及將校曰爾本請師求救故發大軍以拯爾難
今妖孽既平是有大造於爾輩何乃反拒王師也保權
幼爲左右所制不從命遂討之保權出軍於澧州南兵
未交而潰王師獲從富于西山下梟首于市大將汪端
劫保權并家屬弃城亡匿山洞王師至數月獲保權克
岳州端擁保權衆寇掠未幾亦就擒磔于市湖湘悉平
保權至京師以爲右千牛衛上將軍累遷左羽林統軍
太平興國九年知并州卒年三十四始太祖既下湖湘
思得通蠻情習險阨智勇可任者以鎮撫之有秦再雄
者辰州傜人也長七尺武健多謀在行逢時以戰鬭立
功太祖召至京師察知其可用以邊事付之除辰州刺
史賜予甚厚仍使自辟官屬盡與一州租賦再雄誓死
報效至州日訓練土兵得三千人又遣親校二十八人
分使諸蠻以傳朝廷懷來之意悉皆欵附遷辰州團練
使再雄盡瘁邊圉故終太祖世無蠻貊之患再雄不知
所以終因附于此
陳洪進字濟川其先泗州人也曾祖爲閩官遭亂因家
泉州之仙遊縣唐光啟中王潮陷泉州以福州觀察使
王審知爲副潮卒審知據其位梁冊審知爲閩王二十
九年而卒其子延翰繼踰年而被殺其弟延鈞襲八年
遂僭帝號十一年卒子昶嗣被逐而叔延義立以其弟
延政爲建州刺史既而背命自立國號商六年閤門使
連重遇推客省使朱文進以奪其位復號閩時晉天福
七年也文進以黃紹頗爲泉州刺史程贇漳州刺史許
文稹汀州刺史泉人念王氏爲羣逆分據指揮使留從
效王忠順董思安謀復王氏於是募敢死士五十人而
洪進與焉夜擒紹頗殺之立延政從子繼勲欲送紹頗
首于建州奉延政爲主而道阻賊盛莫敢往者獨洪進
請行道逢賊語以泉福已定賊遂潰洪進至建州延政
大悅既而程贇立延政從子繼成許文稹又以汀州降
而朱文進爲連重遇所殺福人亦殺重遇延政遂遣洪
進還泉州三年江南李景陷建州以延政入金陵明年
留從效劫繼勲使降江南自領州事李景授從效泉州
刺史進清源軍節度使以洪進佐之進職統軍使建隆
三年從效死洪進誣其子紹鎡將叛執送建康推副使
張漢思爲留後自爲副使漢思患其專將圖之一日洪
進袖大鏁鏁其門叩頭謂漢思曰軍使速以郡印見授
漢思皇懼亟與之即置漢思别館遣使告江南而李煜
遂授以清源軍節度使自太祖平澤潞下維揚取荆湖
威震四海洪進大懼乃請命于朝改清源軍爲平海軍
拜洪進節度使及江南平吳越錢俶來朝洪進亦遂入
覲至南劒州聞太祖崩乃歸鎮發哀太平興國三年來
朝即以其地來歸太宗以洪進爲武寧軍節度使同平
章事從平太原封杞國公進封岐卒年七十一贈中書
令諡曰忠順
東都事略卷二十四
