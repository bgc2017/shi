東都事略卷一百二十九宋王稱撰
附錄七
西蕃蓋出南凉禿髮利鹿孤之後在唐為吐蕃安史之
亂遂陷河西隴右之地大中三年其國宰相論恐熱以
秦原安樂及石門等七關來歸四年克城維扶三州五
年張義潮以瓜沙伊肅十一州來獻唐末瓜沙之地復
為所隔然其國亦自衰弱族種分散無復統一方五代
之際有孫超者一嘗遣人入貢唐明宗以為河西軍留
後超死州人推其土人折蒲嘉施繼為留後至周太祖
始命申師厚為河西節度使顯德中師厚不能撫有其
衆逃歸凉州自是不復命帥建隆中首領尚波于傷殺
秦州乘造務卒知秦州高防捕繫其黨四十七人以狀
聞太祖乃以吳廷祚為雄武軍節度使代防安輯之廷
祚至宣朝廷恩旨俾各歸本族尚波于感悅是年秋來
獻伏羌地太平興國中諸羌首領數來朝貢亦數盜邊
至八年諸種以馬來獻太宗謂宰相曰吐蕃言語不通
衣服異制朕常以禽獸蓄之自唐以來頗為邊患以國
家兵力雄盛聊興偏師便可驅之數千里外但念其種
類蕃息安土重遷儻因攘除必致殺戮朕所以置於度
外存而勿論也淳化中西凉州阿喻丹來貢阿喻丹死
其弟俞龍波代其任數為李繼遷所侵掠俞龍波來請
師咸平四年西凉府六谷都首領潘羅支願戮力討繼
遷張齊賢請封羅支為六谷王兼招討使真宗曰羅支
已為酋帥欲授以刺史則太輕况未領節制加以王爵
非順也又招討使號不可假外夷乃以為鹽州防禦使
兼靈州西面都廵檢使羅支請師期又遣使來言感朝
廷恩信憤繼遷倔彊已集兵六萬乞會王師收復靈州
乃以羅支為朔方軍節度使羅支屢請王師助擊賊議
者以西凉去渭州河路遠不可豫約師期真宗曰繼遷
常在地斤三山之東每來寇邊及官軍至則已遁去使
六谷部族近塞禦之與官軍合勢亦國家之利也許之
是歲繼遷攻西蕃遂入西凉府羅支偽降未幾集六谷
諸豪及者龍族合擊繼遷繼遷中流矢死既而繼遷種
落隂圖羅支遂為其所殺六谷諸豪議立其弟厮鐸督
為首領真宗以繼遷之黨未平遂以厮鐸督為朔方軍
節度使西凉府六谷大首領於時西羌部族未有服屬
大姓聳昌厮均等迎唃厮囉至河州欲立文法於是宗
哥立遵與邈川温逋竒佐唃厮囉立文法部族稍歸之
大中祥符七年因徙居宗哥城以立遵為輔有勝兵六
萬以抗德明曹瑋請厚結之真宗以瑋知秦州瑋破魚
角蟬賞樣丹二族皆立遵鄉道也由是前拒王師者伏
匿避罪瑋誘召之許納罰首過既而至者數千人納馬
六十匹瑋給以匹綵或以少為訴者瑋叱之曰是贖罪
物汝軰敢希利耶戎族聞之皆畏服立遵佐唃厮囉甚
有威名然性貪忍下多怨之屢上表求贊普真宗曰贊
普者戎王之號也立遵為唃厮囉佐其可與乎乃與厮
鐸督例授以保順軍節度使唃厮囉命立遵率衆十八
萬襲秦州生熟戸曹瑋以兵擊之遂居邈川更以温逋
竒為輔遣使于瑋求内屬詔授唃厮囉邈川首領寧遠
大將軍愛州團練使以温逋竒為歸化將軍後温逋竒
謀亂唃厮囉殺之而改莅青唐景祐中授兩使留後唃
厮囉與元昊交兵使人來獻捷仁宗召見而勞之大臣
議加唃厮囉節度使韓億以為不可語在億𫝊久之朝
廷以元昊不臣遣使喻唃厮囉使攻元昊會元昊舉兵
襲唃厮囉堅壁不與戰元昊度水嘗植幟以誌深淺唃
厮囉潛使移所植及元昊衆潰趨誌處溺死過半自是
數以計敗元昊元昊取西凉府而唃厮囉併厮鐸督之
衆十餘萬回紇亦以數萬歸焉其勢遂彊於諸羌朝廷
命為保順河西節度使洮涼兩州刺史治平二年卒年
六十九三子皆被恩命曰瞎氊居合龍谷曰磨氊角居
宗哥城曰董氊為唃厮囉嗣朝廷以董氊為保順軍節
度使西蕃邈川首領初嘉祐中瞎氊子瞎欺丁木征為
瞎藥雞羅所誘据近塞青唐族立文法朝廷以為河州
刺史熙寧中王韶經營熙河既城熙州木征竄伏河外
韶遣僧智緣說木征啗以厚利因以兵往韶又數出兵
擾之所殺獲前後數千級焚燒帳族以萬數納降大首
領十餘皆其腹心也又擒其妻子而木征降盡復洮河
地方二千里自韶用師熙河歲費四百萬緡於是木征
賜姓名曰趙思忠授榮州團練使遷合州防禦使以卒
董氊遣使來以為河州刺史神宗出師問罪夏國董氊
集六部族兵十二萬分三路與漢軍會明年拜河西軍
節度使封武威郡王以其養子阿里骨為肅州團練使
董氊病革召諸族首領至青唐城謂曰吾一子已死惟
阿里骨母掌牟瞎逋事我當以種落付阿里骨諸酋皆
服從既死阿里骨遂居青唐領事元祐元年以為河西
軍節度使西蕃邈川首領阿里骨性殘忍以殺戮為事詔
戒飭之曰爾繼世之初人情未一宜推廣恩信惠養一
方今聞爾頗峻刑殺部族不寧爾宜以繼承為重以仁
厚為先無恃寵榮務安種落副朝廷所以封立之意思
前人所以付予之心二年阿里骨廹鬼章率衆竊據洮
州殺虜人畜羌酋結藥密使所部怯陵來告阿里骨遣
人執怯陵結藥恐事覺以其妻子來歸又進築安鄉踏
白城我師問罪及令撫納生羌鬼章就擒鬼章者大酋
也桀黠有智謀所部兵銳數為邊患熙寧中誘陥河州
景思立神宗屢詔王韶欲生致之至是與夏人解仇為
援築洮州居之劉舜卿遣种誼破其城生擒之以為陪
戎校尉後三年而死阿里骨請歸款朝廷許之復下詔
戒飭曰惟爾祖先世篤忠孝本與夏賊日尋干戈亦惟
恃我朝廷爵秩之隆用能保爾子孫黎民之衆肆朕命
爾嗣長乃師而承襲以來彊酋外擅爾弗能禁恣其所
為遂據洮城以犯王略隂連夏賊約日盜邊朕愍屬羌
之無辜出偏師而問罪元惡俘獲餘黨散亡山後底平
河南綏服朕惟率酋豪而捍疆埸乃爾世功叛君父而
從仇讎豈其本意庶能改過未忍加兵果因物以貢誠
願洗心而效順爾既知悔朕復何求已指揮熙河路更
不出兵及除已招納到部族外住罷招納依舊許般次
往來買賣及上京進奉爾宜約束種類共保邊陲期寵
禄之有終知大恩之難再勿使來款復為虛言紹聖三
年卒年五十七以其子瞎征承襲即以為河西軍節度
使西蕃邈川首領瞎征既立國人不順迎董氊妷溪巴
温欲復其國姓既而國亂首領多歸溪巴温邊臣以聞
朝廷命王瞻招納瞎征遂削髮為僧出降而溪巴温之
子隴拶乘間入青唐稱王子邊臣欲因有其地乃度河
據邈川城以重兵臨之故隴拶亦出降朝廷以青唐為
鄯州邈川為湟州徽宗即位以隴拶為河西軍節度使
知府州折氏世襲鄯州瞎征授懷遠軍節度使賜隴拶
姓名曰趙懷德瞎征後一年而死建中靖國元年以懷
德知湟州自鄯湟棄羌人迎隴拶之弟溪賖羅撒復國
授西平軍節度使西蕃邈川首領懷德還邈川溪賖羅
撒與其黨謀掩殺之懷德遂奔河南朝廷遣王厚童貫
將兵至京玉關議招降厚等進至湟州三日拔之崇寧
三年厚與諸將將兵會於宗哥川溪賖羅撒置陳倚北
山厚與戰敗之溪賖羅撒以一騎馳去厚至鄯州其酋
領開門以降詔更鄯州為西寧州趙懷德亦遣使約降
四年懷德至京師徽宗御端門受降以懷德為感德軍
節度使安化郡王至靖康初朝廷議欲求青唐種族以
湟鄯之地賜之事下熙河帥臣而莫敢任其責者乃已
及金人陷陜西六路兵入熙河帥求湟鄯舊族以其地
與之
臣稱曰天下有道則薄海内外皆安其所自韶開熙河
厚取湟鄯而道路困於輸送兵民死於血刃者蓋莫知
其紀極矣且邊徼荒服也空虚不毛之地得之何所用
乎烏虖造釁而興師貪功而好殺後之君子可不以是
為戒哉
東都事略卷一百二十九
