東都事略卷十四宋王稱撰
世家二
英宗宣仁聖烈皇后高氏亳州蒙城人也曾祖瓊贈魏
王祖繼勲贈楚王父遵甫贈魯王慈聖光獻皇后后之
從母也以故少與英宗同育禁中既長歸英宗英宗入
繼大統治平二年立爲皇后后明睿習史所以輔佐憂
勤備至后既立弟士林管當御藥院將遷官后曰妾乃
安敢上比章獻明肅皇后及皇太后陛下承顔長樂故
推恩曹氏以致孝愛之意願毋以妾故亂祖宗法神宗
即位尊爲皇太后宫曰寳慈元豐七年大燕延安郡王
侍立神宗諭輔臣曰明年建儲當以司馬光吕公著爲
師保至明年神宗不豫王珪蔡確韓縝章惇請對福寧
殿珪乞立延安郡王爲皇太子請太后權同聽政神宗
頷之珪等見太后簾下后泣撫王曰兒孝順自官家服
藥未嘗去左右書佛經以祈福喜學書已誦論語七卷
絶不好弄乃令王出簾外見珪等珪等再拜謝且賀是
日降制立爲皇太子后敕中人梁惟簡曰令汝婦製一
黃袍十歲兒可衣者密懷以來蓋爲王倉卒踐祚之備
也神宗與后屬意於哲宗者如此初雍王顥曹王頵日
詣寢殿問起居至是后諭二王非宣召毋得入哲宗即
位尊爲太皇太后與皇帝御延和殿垂簾聽政詔書稱
吾以生日爲坤成節出入御大安輦警蹕侍衛如乘輿
立魯王諱更宫名曰崇慶召司馬光吕公著等于外未
至遣中使迎勞手書問以今日設施所當先者既而有
旨散遣脩京城役夫罷減皇城内覘者止御前工作出
近侍無狀者三十餘人戒敕中外無敢苛刻暴斂廢導
洛司物貨及民所養戶馬寬保馬限皆從中出大臣不
與王珪薨蔡確章惇以罪去韓縝亦罷政光與公著同
心輔政於是更新法之不便於民者以常平舊法改青
苖以嘉祐差役參改募役除市易之法寬茶鹽之禁賜
邊砦贖亡民以和西戎而天下復安元祐三年御試進
士有司請如天聖故事皇帝皇太后同御殿不許有司
請受冊文德殿后曰吾豈敢比章獻且文德殿天子正
牙也非女主所當御以旱詔停冊禮羣臣固請乃聽廷
議患官宂詔裁損外家恩四之一服用儉質素見厚於
慶夀遵其餘矩不敢忘斥賣橐裝命近侍往西洛舉曹
氏喪數百悉封之后臨朝九年於寢食起居所以調護
於哲宗者懇惻周盡八年后寢疾召宰輔至簾前曰今
日疾少間欲與公等訣皇帝年少善輔導之崩年六十
二諡曰宣仁聖烈葬永厚陵神主祔享太廟
神宗欽聖憲肅皇后向氏故宰相敏中之曾孫贈楚王
傅亮之孫贈秦王經之女也以治平三年歸于潁邸封
安國夫人神宗即位立爲皇后神宗崩哲宗即位尊爲
皇太后居慈德宫后平居無玩好閱祖宗實錄寳訓遂
以通知故事向氏有援他族例遷官者后曰吾族未嘗
有此詎可以恩廢法哲宗選后及諸王擇婦后豫戒族
人勿以諸女自言宣仁聖烈皇后命有司葺舊慶壽宫
請后居之后固辭曰豈有婦居東而姑處西凟上下之
分宣仁嘉其正以慶夀後殿爲隆祐宫哲宗崩宰相章
惇有異議后毅然獨斷決策立徽宗遂權同處分軍國
事凡故事所有如御正殿避家諱立誕節之類皆不用
每聞褒錄勲賢省賦息兵崇儉愛民之事則喜見容色
是歲降手書還政崩于慈德殿年五十六諡曰欽聖憲
肅葬永裕陵神主祔于太廟
欽成皇后朱氏本姓崔父傑母李氏后少依任廷和家
冒繼父朱士安姓初入宫爲御侍進才人又進婕妤元
豐中拜昭容封賢妃進德妃哲宗即位尊爲皇太妃居
瑞聖宫哲宗及蔡王似皆其所生也元祐三年太皇太
后詔曰皇帝嗣位于兹四年皇太妃以恭儉之德鞠育
之恩雖典策以時奉行而情文疑有未稱皇帝以祖考
之奉尊無二上而吾惟春秋之義母以子貴其推天下
之養以慰人子之心宜下有司尋繹典故於是檐子飾
以龍鳳繖用紅羅增從衛人冠服等並依皇后惟所居
宫閣不設鴟尾又詔皇太妃儀制已依皇后其宫閣合
稱殿與不禮官言緣禮尊無二上皇太妃無稱殿立殿
名之制宣仁后山陵復土復下詔令禮官參攷典禮又
詔曰昨親奉皇太后聖諭皇太妃特與立宫殿名坐六
龍輿進黃繖出入由宣德正門三省乃議皇太妃坐龍
鳳輿繖紅黃兼用遇從皇太后出入止用紅宫中並依
皇后儀制於是宫殿名並以瑞聖爲名崇寧元年崩年
五十一追尊爲皇太后諡曰欽成陪葬永裕陵神主升
祔于神宗廟室
欽慈皇后陳氏開封人也以選入禁中年十七神宗以
爲御侍生徽宗封才人遷美人薨年三十三贈貴儀徽
宗即位詔有司議尊崇之禮追號皇太妃建中靖國元
年追尊爲皇太后諡曰欽慈陪葬永裕陵神主陞祔于
神宗廟室
哲宗昭慈聖獻皇后孟氏洺州人眉州防禦使元之孫
女也元祐七年太皇太后以六禮儀制娉入宫立爲皇
后以左僕射吕大防攝太尉充奉迎使同知樞密院事
韓忠彦攝司徒副之尚書左丞蘇頌攝太尉充發策使
僉書樞密院事王巖叟攝司徒副之尚書右丞蘇轍攝
太尉充告期使皇叔祖同知大宗正事宗景攝宗正卿
副之皇伯祖判大宗正事高密郡王宗晟攝太尉充納
成使翰林學士范百禄攝宗正卿副之吏部尚書王存
攝太尉充納吉使權戶部尚書劉奉世攝宗正卿副之
翰林學士梁燾攝太尉充納采問名使御史中丞鄭雍
攝宗正卿副之后既立而劉婕妤寵幸隂有奪位之意
紹聖三年哲宗遂廢后黜居瑶華宫賜號華陽教主玉
清妙淨仙師名沖眞初后朝謁景靈宫訖事就坐諸嬪
御皆立侍劉婕妤獨背立簾下后閤中人陳迎兒喝曰
綽開婕妤背立如故迎兒退歸有不平語由此閤中皆
忿冬至日會朝隆祐宫俟見於他所后所御坐朱髹金
飾宫中之制惟后乃得之劉婕妤在他坐意象頗愠其
從行者爲易坐製與后等衆皆側目不能平者故傳唱
曰皇太后去所婕妤亦起立尋各復所或已徹婕妤坐
頓于地懟不復朝泣而去且訴于哲宗内侍郝隨謂婕
妤曰毋以此戚戚願蚤爲大家生子此坐正當爲婕妤
有耳會福慶公主疾后有姊頗知毉嘗已后危疾以故
出入掖庭公主藥弗效廼取道家治病符水以入宫㜮
以示后后變色問曰此何從來㜮對以實后曰六姊寧
知中禁嚴密與外舍異邪戒令存之俟見上言所以然
已而哲宗過視公主疾后持以告哲宗哲宗曰此亦人
情之常耳后即取符爇於前宫禁相傳厭魅之端作矣
方公主病革忽有紙錢在旁后顧視頗惡忌之意自婕
妤所遣人持來益有疑心未幾后養母聽宣夫人燕氏
爲后禱祠事聞詔入内押班梁從政管當御藥院蘇珪
即皇城司鞠之獄成命侍御史董敦逸錄問遂詔廢后
詔獄初起禁中捕逮幾三十人箠楚甚峻皆宦官宫妾
柔弱之人暨錄問罪人過庭下者氣息僅屬或肢體已
毁折至有無舌者無一人能聲對敦逸秉筆疑未下郝
隨從旁以言脅之敦逸畏禍不能剛決乃以奏牘上蓋
宰相章惇迎合於外而隨擠排於内莫有敢異議者其
後敦逸奏言中宫之廢事有所因情有可察詔下之日
天爲之隂翳是天不欲廢之也人爲之流涕是人不欲
廢之也且言其常錄問獄事恐得罪天下後世哲宗曰
敦逸不可更在言路曾布曰陛下本以皇城獄出於近
習推治故命敦逸錄問今乃貶錄問官何以取信中外
哲宗乃然之哲宗崩欽聖后臨御復其位號號元祐皇
后崇寧元年馮澥上書以復后非是臺臣合奏共附和
之蔡京主其說力請不已徽宗從之詔依紹聖詔旨復
居瑶華宫加賜希微元通知和妙靜仙師靖康元年冬
金人陷京師及二聖北狩自道君皇后皇太子以下后
妃嬪御諸王帝姬并宗室近屬皆北徙而后以廢居瑶
華不與也張邦昌爲金人所逼僭位號乃奉迎后于瑶
華入居延福宫邦昌避位請后垂簾聽政號元祐皇后
入居禁中時康王爲兵馬大元帥后以位授之於是康
王即位于南京其後事具日歴
昭懷皇后劉氏初入宫爲御侍明豔冠後庭初封昌平
郡君進美人又進婕妤遂拜賢妃有盛寵由是孟后廢
元符二年立爲皇后哲宗崩欽聖念孟后無罪乃召入
復位號稱元祐皇后而后稱元符皇后及欽聖崩元祐
皇后復廢乃進號太后居崇恩宫政和三年后無疾而
崩年三十五諡曰昭懷陪葬永泰陵神宗升祔于哲宗
廟室
徽宗顯恭皇后王氏德州刺史藻之女也歸于端邸封
順國夫人徽宗即位冊爲皇后生欽宗崩年二十五諡
曰靖和葬永裕陵之次神主祔于别廟改諡曰惠恭後
又改曰顯恭
顯肅皇后鄭氏開封人也父紳始爲直省官以后貴累
封太師樂平郡王后本欽聖殿押班徽宗爲端王每日
朝慈德宫欽聖命鄭王二押班供侍及即位欽聖以二
人賜之王後封貴妃鄆王母也崇寧初后封賢妃遷貴
妃后有異寵徽宗多賚以詞章天下歌之王后崩政和
元年立爲皇后欽宗即位尊后爲道君太上皇后居寧
德宫靖康元年金人犯京師后從徽宗北遷云
顯仁皇后韋氏開封人也生太上皇帝徽宗狩沙漠后
從北遷太上皇帝在御尊爲皇太后紹興十二年騩駕
遄歸其後事具日歷
明逹皇后劉氏贈太尉彦清女也入宫爲御侍遷才人
進美人又遷婉儀進位淑妃德妃冊拜貴妃政和三年
薨年二十七徽宗欲踵温成故事遂追冊爲皇后諡曰
明逹陪葬惠恭皇后園
明節皇后劉氏本酒家保女也父宗元以女貴爲興寧
軍節度使始入宫爲小殿直都知係昭懷殿寖被顧遇
後以事囚於宦者何訢家内侍楊戩奏取歸復得入宫
明逹薨以同姓之故使承明逹閤焉由才人爲婕妤累
遷賢妃又爲淑妃進位貴妃性穎悟能迎旨合意又善
裝飾衣冠塗澤一新世爭效之道士林靈素以左道得
幸謂上爲長生帝君謂妃爲九華玉眞安妃每神霄降
必别寘安妃位圖畫肖妃象謂每祀妃妃方酣寢而覺
有酒色始妃囚何訢家訢遇妃不禮焉及得志遂陷訢
以罪未幾妃薨年三十三時宣和三年也追冊爲皇后
諡曰明節與明逹並園立祠
欽宗皇后朱氏開封祥符人也父伯材武泰軍節度使
欽宗爲皇太子冊爲妃及即位爲皇后靖康之禍欽宗
幸金營邀駕以行后亦北徙云
臣稱曰古有攝主而秦漢以來則以母后攝國朝稱制
者五章獻擁幼君政由房闥而保祐勤勞之恩爲大慈
聖宣仁德及天下欽聖昭慈功在社禝而宣仁致治之
懿比迹永昭其來有自矣於虖母后攝政之賢自秦漢
迄今未有加于我宋者也眞社禝生靈之福哉
東都事略卷十四
