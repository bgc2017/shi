東都事略卷一百二十五宋王稱撰
附錄三
金國女真也其地即肅慎氏之國東漢謂之挹婁元魏
謂之勿吉隋唐謂之靺鞨文帝因宴勞之使者及其徒
起舞於前曲折皆為戰闘之狀文帝謂侍臣曰天地間
乃有此物常作用兵意其屬分六部有黑水部即今之
女真其水掬之則色微黑契丹目為混同江唐太宗征
高麗靺鞨佐之戰甚力駐蹕之敗高延夀高惠真以其
衆及靺鞨兵十餘萬來降太宗悉縱之獨阬靺鞨三千
人開元中其酋來朝拜為勃利州刺史遂置黑水府以
部長為都督刺史賜府都督姓李氏唐世朝獻不絶五
代時始稱女真後唐明宗時嘗侵登州渤海擊走之其
後避契丹諱更為女直居混同江之南者謂之熟女真
以其服屬契丹也江之北為生女真亦臣於契丹本朝
祖宗時亦屢遣使來朝遼主延禧立建中靖國元年也
歲使人須索於女真又求海東青者名禽也小而俊健
女真不堪命其酋阿固達貎雄偉有大志欲叛未有以
發遼國天慶元年時政和元年也其二年延禧漁于混
同江女真以故事來會延禧以阿固達顧視不常密欲
誅之樞密使蕭奉先不可遂止阿固達亦知之四年遂
舉兵叛以其弟烏竒邁尼堪烏舍等為謀主尼楚赫伊
里羅宿棟摩等為將延禧屢出師東討至則陷沒或不
戰而遁棄甲遺戈緜亘百餘里女真收以為用遂有輕
遼國心眀年遂取黃龍府延禧舉國親征女真大懼阿
固逹以刀𠢐面仰天大哭謂其衆曰始與女曹苦遼國
殘擾共謀起兵欲自立國爾今天祚親至將盡翦我曹
非人人死戰無生理勢必不敵不若殺我以降諸酋皆
拜曰事至此當誓死一戰乃與延禧遇乘其未陳三面
爭擊之延禧大敗僅以身免一日一夜馳五百里女真
乘勝遂併渤海遼陽所管州郡五十四延禧遣其叔秦
晉國王淳率蕃漢十餘萬衆圖復遼陽募遼陽飢民以
戰謂之淵軍會其將作亂遁去餘軍皆潰自是女真取
其川成淳懿乾顯六州將趨中京始有併吞遼國之意
遼東人有楊朴者勸阿固逹稱皇帝以其國産金號大
金國建元為天輔是歲政和八年也先是建隆以來女
真由遼東蘇州泛海至登州買馬故道猶存有高藥師
者以大舟泛海來具言女真攻遼國奪其地事知登州
王師中以聞詔蔡京童貫遣人伺其實委師中選將校
七人同高藥師過海見女真邏者不敢前復廽青州知
青州崔直躬奏其事詔復委童貫措置已而遣武義大夫
馬政與平海軍卒長呼慶仍與高藥師過海為邏者執
縛送女真尼堪烏舍詰問其由政以實對遂遣李善慶
等同政等回眀年善慶等至京師徽宗令蔡京童貫見
之議事差歸朝官趙有開及馬政王師中之子瓌充使
與李善慶等度海聘之至登州有開死木征會河北諜
者言遼國與女真脩好於是罷遣使者止差呼慶同善
慶等歸宣和二年呼慶至自女真持其書來云遼國脩
好不成請别遣人脩好朝廷遂欲倚之復燕以歸朝官
右文殿脩撰趙良嗣充使忠訓郎王瓌副之由登州海
道用故事買馬為名因與之約契丹若亡取燕雲舊地
時女真已出師趨上京良嗣會阿固逹於青牛山徑攻
上京破之良嗣遂與約同入燕京取燕雲地阿固逹曰
燕京本漢地當與南朝遂議歲賜如契丹舊數遣良嗣
等回約來年同舉差錫喇赫嚕為使大迪烏高隨為副
持其國書來良嗣等同使人至京師見於崇政殿既辭
遣武義大夫馬政隨赫嚕報聘再議雲中地復遣赫嚕
同馬政來先是童貫以趙良嗣上京之約遂欲舉兵應
之會盗起睦州貫以西兵討賊未果赫嚕至京師徽宗
諭館伴權邦彦以遼人已知金人海上之約難以復如
前議邦彦慮失其懽言不可止以國書付赫嚕遣呼慶
送之阿固逹得書意朝廷絶之乃悉師度遼而西陷中
屯白水延禧奔夾山女真遂招降雲中朔應等州宰相
張琳等立燕王淳廢延禧為湘隂王遣使來徽宗曰天
祚在夾山燕王何以得立却其使時金兵已到山後平
定州縣朝廷遂遣童貫為陜西河東河北宣撫使勒兵
十五萬廵邊時宣和四年也貫至高陽關奏言昨女真
下中京余覩往雲中契丹分力榰梧我乘機會進兵收
復諸事省力既失此便以為後時復遣蔡攸為副使攸
至河北乃辭詔曰朕以童貫昏繆將佐守帥皆其門人
故舊相與隐蔽致邊事差失故欲監軍耳貫又奏臣見
河朔將兵驕惰軍須闕之糧食腐敗軍器守禦之物悉
皆無備慮失事機詔河北漕臣中山真定高陽關路帥
臣究心辦集已差將兵疾速前去違詔並寘軍法於是
西師畢集劉延慶節制諸軍劉韐宇文黃中為參謀貫
至雄州令趙良嗣草書遣歸朝官張寳趙忠諭淳禍福
淳得書執二人斬之貫知游說不效乃募馬擴自雄州
齎書入燕招諭耶律淳遣王介儒王仲孫同馬擴來問
兵端擴荅以朝廷命將出師之議非羣下所盡知但略
聞北朝先入燕遣馬擴歸獻捷良嗣等至金人軍前阿
固逹欲燕京稅租而不議平灤等州再遣李靖王度刺
來議其事且欲交歲幣朝廷復遣趙良嗣周武仲同議
租賦多寡之數阿固逹欲得百萬緡良嗣往復辨論未
決遣良嗣歸良嗣至雄州以驛書聞詔許之亦許交歲
幣再遣良嗣至軍前阿固逹大喜遂議雲中地阿固逹
云我增百萬緡南朝一言不辭今求西京何辭拒之遂
遣尼楚赫圖喇色埒默齎誓草來差盧益趙良嗣馬擴
報聘烏舍云計議已定近有燕京職官趙温訊李處能
王碩儒韓昉等來南須先以見還可議交燕月日良嗣
諭宣撫司以趙温訊等與之乃得其誓書以檀順涿易
燕薊六州來歸燕之金帛子女職官人民皆席卷而東
朝廷捐金帛數百萬計所得者空城而已於時議者以
六州之地無險阻可守不曾分立界至歲輸之物有自
二廣江湖宛轉運至京師自京師運至河北自河北運
入燕自燕運至薊州界首韓城鎮交割僅萬里必不能
以時至天下之禍自此起矣既交燕畢阿固逹出居庸
關由雲中府德州路西廵留白水濼度夏阿固逹中病
死尼堪斡里雅布等遙尊烏竒邁為帝改元曰天會諡阿
固達曰大聖武元皇帝廟號太祖童貫蔡攸帥師入燕
號撫定勒碑於延夀寺以紀功將佐姓名皆列於碑留
十日乃回以詹度知燕山府又以王安中為宣撫使駐
燕山閱數月改蔡靖知燕山府又留郭藥師麾下常勝
軍三萬人在燕藥師出於降虜素有輕中國心乃增置
常勝軍萬餘人多買戰馬隂為偏伯之計貫攸在雄州
不能裁制凡常勝軍計口給錢糧月費米三十萬石錢
一百萬緡河北之民力不能給朝廷下諸路起免夫錢
六百二十萬億以助之天下於是民力竭矣方是時燕
人張覺仕遼為遼興軍節度使守平州不肯降金人仍
稱保大五年畫延禧象朝夕朝謁事無大小告而後行
遂發兵以拒金人金人既滅遼國遣其宰相左企弓等
部所起燕山職官富戸東取榆關平灤路以歸燕山憚
遠遷列訴於覺覺召左企弓等數其不能輔佐天祚之
罪殺之縱燕人自便諭燕人令安堵如故應田宅為常
勝軍占者悉還之燕人既得歸皆大悅往往南來至京
師徽宗聞之詔詹度令選有材智忠信之人密諭覺許
其世襲又令率衆内附覺亦遣其黨張興祐詣度度以
徽宗意語之覺大喜遣其屬張鈞詣宣撫司納土有燕
人李安弼謂王安中曰平州形勝之地張覺綜練之才
足以禦金人安燕境幸招致之毋令西迎天祚北合蕭
幹為吾患安中入其語勸朝廷納之令安弼齎書詣闕
趙良嗣不可曰如此豈不招女真之兵邪因乞斬安弼
以徇朝廷不從遂拜覺泰寧軍節度使使世襲平州金
人大怒悉兵以攻覺時貫攸還京師亦盛稱覺之材武
可以捍金人乃以金華紙賜詔書與覺使之擊金人金
人邏得之盛怒曰南朝敗契丹百餘年信誓方與我結
好吾又與六州之地不數月復與張覺相約攻我豈可
但已遂襲破平州覺挺身走燕山金人來取覺朝廷不
得已令王安中函覺首以送金人久謀敗盟至是舉師
斡里雅布寇燕山郭藥師率麾下兵四萬又起涿易等州
兵三萬戰於潞縣藥師大敗引數騎走至燕山伏壯士
於後園擒守臣蔡靖及兵將官囚之遂降於金人燕山
諸郡皆陷吏部員外郎傅察接伴賀正旦使人於玉田
縣斡里雅布脅之使降副使蔣噩等羅拜獨察不屈死之
尼堪寇河東初宣撫司招燕雲之民置之内地號義勝
軍皆山後漢兒也分屯河東尼堪兵至朔武及代州漢
兒皆開門迎降遂踰石嶺關分兵圍太原斡里雅布引大
兵自涿州入安肅廣信軍界略真定中山慶源府境至
信德府破之徽宗得警報於是遜位於欽宗
東都事略卷一百二十五
