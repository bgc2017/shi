東都事略卷一百九宋王稱撰
列傳九十二
王雲字子飛澤州人也舉進士嘗使高麗譔雞林志以
進擢知淮陽軍後為校書郎出知簡州為陜西轉運副
使除兵部員外郎遷起居舍人不閱月遷中書舍人欽
宗即位遷給事中斡里雅布犯京師朝廷議割三鎮以和
敵騎既退遣雲使于軍前雲自燕山還傳道斡里雅布之
意以為尼堪得朝廷所與余覩蠟書堅云中國不可信
欲敗和約執政以為不然罷為徽猷閣待制知唐州金
人陷太原始召雲再使遷刑部尚書許以三鎮稅賦之
數雲遣使臣至自真定報金人已講和不復議割三鎮
止須五輅及上尊號又遣從吏李裕回稱敵人索禮物
須康王來乃可成欽宗以康王使斡里雅布軍尚書左丞
王㝢副之㝢辭行欽宗怒貶新州而以知樞密院馮澥
代㝢已而雲從吏二人馳至言曰中使押車輅至長垣
今已却回前後奉使官皆回矣少頃雲等來見康王雲
曰當日謂和議成大王方可行澥曰如此則李裕之言
妄矣因奏雲誕妄誤國雲乃言事勢中變敵欲得三鎮
而止不然進兵取汴都中外大駭康王復還澥亦罷政
於是詔集百官議三鎮棄守言不可與者三十六人自
范宗尹以下七十人皆欲與之何㮚謂唐恪曰三鎮之
地割之則傷河内之情不割則太原真定已失矣不若
任之但飭守備以待恪唯唯雲言康王英武舊與斡离
不結歡敵人畏服割地求和宜命將以往事下外廷耿
南仲言河北軍前獨有親王是偏重於斡里雅布與尼堪
不相稱可止遣使告和以王雲使斡里雅布莫儔使尼堪
欽宗曰卿更與少宰議南仲又言只遣王雲李若水亦
可欽宗令南仲諭雲雲入對欽宗曰肅王已留今遣康
王萬一又為所留奈何雲曰和議既成必無留之之理
臣請以百口保之欽宗用雲計遂以康王使斡里雅布軍
雲以資政殿學士副之耿延禧高世則為參議官康王
自滑州過河至濬州守臣李仲洵者善相人謂延禧世
則曰大王天人相也二參議從之皆保無他獨王尚書
色殊不佳耳康王次磁州先是雲奉使歸過磁相勸二
郡為清野計二郡從之撤近城民舍令運粟入城磁人
以是怨雲宗澤為宗正少卿嘗論列宰相非其人宣撫
使副提兵不進并劾雲使敵張皇賊勢廹脅人主雲至
京師欽宗示以澤章雲憾之及澤守磁康王至澤出迎
謁雲因責澤曰公前日見劾何也澤曰如公固不足劾
大抵張皇敵勢者天下所共疾何獨我哉康王謁嘉應
侯廟雲在後百姓遮道諫曰大王不可北去肅王已為
人所誤矣厲聲指雲曰清野之人真姦回也康王祠神
畢出廟門百姓已蟻聚鼓譟雲最後出馬不及跨遂見
殺康王復南還相州未幾金人再犯京師建炎中興贈
雲觀文殿學士雲兄霽為講議司編脩嘗言蔡京過失
坐黜海㠀後欽宗以霽從种師中解太原圍王師敗績
霽死之弟雱靖康中為職方員外郎
臣稱曰雲之死在雲為不幸而於中興為幸也使雲不
死康王必至敵營既入虜營必為其所留矣康王若留
則亦必扈從二聖以去也磁人旣已殺雲康王乃復南
還此非人謀實天意也故曰雲之死在雲為不幸而於
中興為幸也
陳遘字亨伯零陵人也名犯太上嫌名止稱字第進士
調秦州司法參軍徽宗即位欲用為御史會居父喪服
除為廣西轉運判官蔡京當國以開邊自任建平從允
三州亨伯上疏言蠻人幸安靜不可輕擾以兆邊釁京
惡之以他事罷歸旋知商州興元府入為郎張商英得
政遷左司員外郎擢給事中會商英免相命格不下亨
伯懼請外以直秘閣為河北轉運使進直龍圖閣移陜
西蔡京復相亨伯為淮南轉運使時江淮發運使以不
稱職聞執政欲用亨伯京曰職卑不足用願更選徽宗
曰可除集英殿脩撰以往京乃不敢言朱勔載華石塞
道邀求無藝官舟不得行亨伯捕繫勔人於獄且自劾
於朝徽宗照其忠擢徽猷閣待制而黥勔人于遠方方
臘起睦州二浙用兵以亨伯為龍圖閣直學士經制使
方用度百出民無以為命亨伯剏此軌務及以公家出
納錢量取其贏為經制錢後翁彦國為總制使倣其法
又取所謂總制錢者至今天下有經總制錢給縣官費
自此始也賊平遷龍圖閣學士進延康殿學士為河北
都轉運使改知中山府徙真定河閒宣和末金人南下
盛兵犯河閒亨伯悉力城守欽宗即位與敵約和圍得
解加資政殿學士積官至光禄大夫靖康元年復為真
定又徙中山時京師再被兵中山當敵衝亨伯冒圍入
城為堅守計欽宗命康王為天下兵馬大元師擢亨伯
為兵馬元帥欽宗割兩河以賂敵命亨伯弟光禄卿適
諭旨適臨城未言亨伯遥語曰主辱臣死吾兄弟平居
以名節自期寧能賣國家為囚虜乎適感泣對曰兄但
盡力勿以弟為念亨伯呼總管使盡括城中兵擊賊以
衆寡不敵辭斬以徇復呼部將沙振者往振素有勇名
亦固辭亨伯固遣之振懼罪潛刃入府殺亨伯于堂中
振既出帳下卒譟而前曰大敵臨城汝安得殺吾人執
而捽裂之身首無餘城中無主乃開門出降敵人見其
尸曰南朝忠臣也殮而葬之贈特進亨伯性孝友為人
寬厚長者任部刺史幾三十年每出行部必焚香祈天
願不逢貪濁吏嘗薦王安中吕頥浩張慤謝克家何鑄
後皆至公輔世以為知人適字至叔由開封少尹衞尉
少卿遷光禄卿是役也敵執之以北後死于雲中
梅執禮字和勝婺州浦江人也舉進士調常山尉為詳
定九域圖志所删定官遷軍器鴻臚丞比部度支員外
郎時梁師成領後苑有使持劵來脅部吏支錢三百萬
執禮執不與徙吏部遷國子司業為諸王宫翊善進左
司員外郎擢拜中書舍人遷給事中時諸郡卒留役京
師者幾百人諸局冗占蠧耗大農間以役事出入禁籞
横坊市挾惡少為姦詔皆遣歸而後苑獨留不遣前此
都城凡有所營繕總領貴人多有所干請俄有違詔干
請至請御筆行下者執禮皆論駮不行執禮與宰相王
黼雅相善宴其第以詩規之黼怒執禮力求去會孟享
原廟後至罷為顯謨閣待制知蘄州尋落職明年徙知
滁州復集賢殿脩撰徽猷閣待制欽宗即位移知鎮江
召為翰林學士道除吏部尚書兼侍講未幾改戶部執
禮入對乞以御前錢付部應六宫廩給皆由度支内降
許執奏一日小黃門持御批至部支錢甚急而御封不
用寳已而悟其失復取之執禮不與即具奏明日内夫
人降秩黃門杖配陵下金人犯京師四方兵未集執禮
勸欽宗親征時宰相沮其議不果行京師失守敵人劫
質天子責金幣無紀極府庫空單猶不厭其欲遣人來
取提舉官以下八人受約束執禮與禮部侍郎陳知質
刑部侍郎程振給事中安扶同見敵責以金銀不足曰
胡不賦於民四人同辭對曰今天子蒙塵臣民皆願前
死雖肝腦不計也於金繒何有哉顧誠亡以塞責敵大
怒問官長安在振恐執禮坐之遽前曰皆官長也敵不
勝其忿於是四人者皆見殺而其副侍御史胡舜陟殿
中侍御史胡唐老監察御史姚舜民王俁各杖之百執禮
死時年四十九贈資政殿學士
程振字伯玉饒州樂平人也少有俊才未冠游太學張
商英陳瓘張庭堅鄒浩皆器之徽宗幸太學振以諸生
高第得官除和州教授留為辟雍錄遷博士拜太常博
士提舉京東西路學事振奏立孟子祠以公孫丑萬章
從祀改京西路常平入為膳部員外郎監察御史歴辟
雍國子司業左司員外郎皆兼太子舍人初見太子言
古者大祭祀登餕受爵必以上嗣既禮經所載元豐彝
典具存昨上有事明堂而殿下不與非所以尊宗廟重
社稷太子矍然曰初無人及此者由是驟加奬重方臘
亂浙右聲搖京師振謂宰相王黼曰相公宜乘此時言
天下弊事庶幾少革以當天意順人心黼不悅曰上且
謂黼挾寇奈何振知黼忌其言不荅趨而出然太子薦
之拜給事中黼銜前忿乃曰振資淺且雅長詞令但除
中書舍人已而馮熙載與黼不合罷中書侍郎黼因諷
言者以振為朋黨責提舉冲佑觀明年復集英殿脩撰
欽宗受禪召拜吏部侍郎嘗上言大臣不協議論多駮
詔令輕改失其事機如金人挐兵且半年而兵不解者
以和戰之說未一故也裁抑冒濫如黑白易分而數月
之間三變其說者蓋廟堂不能忘私而多與其黨為地
故也今一人言之以為是而行一人言之以為非而止
或出聖斷隃度而不暇疇咨或用大臣偏見而遂形播
告所以動未必善處未必宜乃輒為之反汗焉其勢不
得不爾也及聞敵寇河北力請合諸路兵掎角擊之以
牽其勢且曰彼猖獗如此陛下猶欲守和議而不使之
少有所懲創乎欽宗是其言而不能盡用也除開封尹
時捕得亡命卒數千人振請充入步軍司而除其罪步
軍司請論如法振曰方多事時一日而殺數千人可乎
力爭之由是得不誅遂為刑部侍郎敵邀天子幸其營
求金不已振被命督輸與梅執禮等四人同死之年五
十七初振在西掖王黼以客沈積中帥河朔欲覘敵圖
燕振語積中當思異時覆族之禍積中至部首以書謝
振盛言其不可之狀振以告諸朝及左遷童貫蔡攸卒
生邊釁振天姿和厚有醖藉至論事則挺然不可回奪
方徽宗崇尚道家之說振至東宫從容及之曰周公作
鴟鴞之詩孔子以為知道其言不過迨天之未隂雨綢
繆牖戶而已老子著道經亦曰為之於未有治之於未
亂蓋老氏與孔子合者如此今不固根本於無事之時
而徒爭目前之功非二聖人意他日太子為徽宗道之
徽宗以為然頗欲去健羨疏左右近習之人而宦寺楊
戩方大興宫室懼不得肆因讒家令楊馮以為將輔太
子幸非常徽宗震怒執馮誅之而太子之言亦廢及靖
康中振尹京府言利者頗離閒兩宫振善於調護由是
無纖介之疑既死人皆出涕後贈端明殿學士同時死
者陳知質安扶失其傳
司馬朴字文季丞相光兄里之孫也少喪母育于外祖
范純仁紹聖初黨議起父宏坐上書論辨得罪純仁亦
坐救黨人責永州目疾失明客至必令朴導以見時方
七歲進揖應對如成人客皆驚歎以純仁遺恩補官宏
死朴年十七徒跣護柩還人稱其孝調晉寧軍士曹參
軍通判不法轉運使王似諷朴伺其過朴不可曰守貳
為長官使下吏得陷之不唯亂常人且不食吾餘矣死
不敢奉教似賢而薦之靖康初黨禁解同判西京國子
監召為虞部員外郎遷右司金人再犯京師以朴使敵
敵人斡里雅布問其家世朴曰大父丞相酋喜曰大賢之
後也甚加禮乃吐腹心諭以亟割地講和以間尼堪朴
兩往返以敵情語執政促其議而任事疑不決朴爭甚
苦已而城陷欽宗思其言亟召對以為兵部侍郎朴請
復使敵帳及兩宫北狩又貽書酋長請立趙氏敵憚之
挾以北去其後敵欲用之朴不可竟握節而死朝廷知
其忠特贈兵部尚書
李熙靖字子安常州人也舉進士調海州司理參軍中
詞學兼茂科為太學正遷辟雍博士以父老求便親除
提舉淮東學事旣命下乃得河東而為淮東者臧祐之
也蓋省吏取祐之賂輒易之大臣疑焉吏以誤告客有
得其情者訹熙靖使言熙靖曰事君不擇地吾豈敢發
人之私求自便乎宰相聞而賢之白于徽宗留為兵部
員外郎未幾以憂去還為右司員外郎王黼為相立應
奉司又立經撫房於中書他執政皆勿得與熙靖數為
言應奉之職非宰相事也今樞密院及諸省兵房皆足
以治疆事經撫房何為者哉黼怒積四年不遷黼罷由
太常少卿拜中書舍人以徽猷閣待制知洪州閱兩月
復以故官召入對首言燕雲初定宜戒不虞願飭帥臣
脩武備徽宗曰詩所謂迨天之未隂雨徹彼桑土綢繆
牖戶者此也熙靖進曰孔子云為此詩者其知道乎能
治其國家誰敢侮之陛下勲高往古願為無疆之計徽
宗甚嘉之俄兼侍講徽宗既已内禪行幸江浙欽宗以
熙靖主管龍德宫改顯謨閣待制提舉醴泉觀宫僚如
故徽宗待之甚厚數召與燕語嘗曰去年内禪之事外
人以為吳敏功殊不知出我至誠不由人言建牧之意
可見矣我無此意人言且滅族誰敢哉或謂吾傳位與
唐睿宗上畏天戒乃為之吾有此意者數年矣熙靖因
賀曰陛下不以天下累其心過古帝王遠甚明年兩宫
北狩張邦昌攝國熙靖即移病邦昌令權直學士院力
拒之至以憂憤廢食疾且篤故人訪之熙靖泣數行則
曰百官何日再朝天乎翌日遂卒後贈端明殿學士
譚世勣字彦成長沙人也舉進士教授郴州又中詞學
兼茂科為祕書省正字於時蔡京得政以其子攸提舉
學館而宦者梁師成貴幸諂事者皆是也獨世勣不附
阿諛六年不得遷京罷他宰相有惜之者始遷司門員
外郎又三年遷吏部員外郎蔡京復相逐不附已者提
點上清太平宫復用為郎遷少府監擢中書舍人世勣
以重命令惜名器廣言路吝賜予正上供省浮費六事
以獻為當路者所疾罷為徽猷閣待制知婺州未行復
留徽宗内䄠幸江浙欽宗遣執政奉迎以世勣副之還
提舉醴泉觀專掌龍德宫請辨正國史謗宣仁之語追
述欽聖復瑶華之位大享神祖仍用富弼侑食釋奠先
聖不當以王安石從祀是歲彗出東方大臣有謂此乃
外國將衰非中國憂也世勣面奏垂象可畏當脩德應
天不宜惑諛說遷給事中兼侍讀内侍有喧爭殿門者
罪止贖金世勣即疏駮劾以不恭因言童貫軰初亦甚
微小惡不懲馴致大患疏入近習皆側目何㮚建言分
天下為四道各置都總管世勣曰裂天下付四人而王
畿所自治者纔十六縣爾獨無不掉之虞乎大拂其意
改禮部侍郎時敵騎駸駸南牧為城守備甚急世勣曰
守邊為上策今邊不得守守河則畿甸自固中策也巡
幸江淮會東南兵四面扞敵下策也既而河上無守兵
敵乘虚得度盡斂士卒入城世勣又言遣京畿大將秦
元以所統保甲分四砦直國門使兵勢連屬首尾相援
即虜不敢逼孫傅深然之又格於㮚議敵邀車駕世勣
凡再扈從出城遂留敵帳徐以十害說用事者大略言
南北講解之利詞意忠激虜人聳聽及邦昌僭位令直
學士院世勣堅卧不起邦昌知不可奪乃已卒年五十
四贈端明殿學士方王氏學盛行世勣雅不喜或問之
曰說多而屢變無不易之論也識者韙之
東都事略卷一百九
