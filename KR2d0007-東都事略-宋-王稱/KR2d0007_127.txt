東都事略卷一百二十七宋王稱撰
附錄五
李彝興夏州人也本姓拓拔唐末有思恭者鎮夏州討
黃巢有功賜姓李氏世有夏銀綏宥静五州之地思恭
卒其弟思諫為節度使思諫卒軍中立其子彝昌彝昌
為其將高宗益所殺而仁福立不知於思諫為親疎也
仁福封朔方王卒子彝超立彝超卒弟彝興立彝興當
五代之際為中書令封西平王周世宗時加太保恭帝
加太傅宋興加太尉太原劉承鈞誘代北諸部來寇麟
州彝興遣將禦之承鈞去彝興貢戰馬太祖命玉工琢
帶賜之問其使腰圍大小使言彝興腰圍洪大如合抱
之木太祖曰汝帥真福人也卒追封夏王子克叡立即
以為定難軍節度使卒贈侍中子繼筠立太宗征太原
繼筠遣將度河掠寇境以張軍勢踰年而卒弟繼捧立
繼捧初為牙内指揮使嗣繼筠為留後太平興國七年
來朝以夏銀綏宥静五州之地來歸太宗嘉之繼捧願
留京師太宗遣使詣夏州護繼捧親屬赴闕以繼捧為
彰德軍節度使從鎮崇信又徙感德初繼捧之來朝也
其弟繼遷留居銀州時年十七乃率衆為寇奔入蕃族
地斤澤以叛都廵檢曹光實選精騎夜發掩襲地斤繼
遷遁去獲其母妻繼遷因詐降誘殺光實時朝廷屢發
兵討繼遷繼遷益侵擾邊境太宗用宰相趙普之策欲
委繼捧以邊事令圖之召赴京師賜姓趙氏名保忠以
為定難軍節度使賜予甚厚保忠至鎮即言繼遷悔過
歸款太宗以繼遷為銀州刺史然繼遷寔無降心復為
寇保忠來乞師太宗遣翟守素討之繼遷皇懼奉表歸
順以為銀州觀察使賜姓名趙保吉又以其弟繼忠為
綏州團練使賜姓名曰趙保寕是歲保忠遣使來獻海
東青太宗曰朕不事畋遊也還之保忠為保吉所誘隂
與之合來寇靈州太宗命李繼隆討之保忠上言已與
保吉解仇貢馬五十匹乞罷兵太宗怒督繼隆進軍及
王師壓境保忠反為保吉所圖欲併其衆縛牙校趙光
祚襲其將保忠方寢聞難作單衣被髮騎駿馬遁僅以
身免資財器用悉為保吉所奪保忠夜還城中為大校
趙光嗣幽於别所眀旦開門迎王師繼隆擒保忠以獻
太宗赦其罪以為右千牛衛上將軍封宥罪侯後數年
而卒太宗下詔隳夏州居民並邊於綏銀等州削保吉
所賜姓名復為李繼遷繼遷遣牙校以良馬來貢且謝
過又上表待罪因言違叛事出保忠願赦勿誅太宗遣
内侍齎詔諭之賜以器幣繼遷遣親校張浦以良馬橐
駝來貢太宗遣使齎詔諭旨欲授以鄜州節度使繼遷
不奉詔太宗以張浦繼遷謀主也留之京師以為鄭州
團練使初朝廷欲城古原州而陜西轉運使鄭文寳固
請築清遠清遠在旱海中不毛之土素無井泉陜右之
民甚苦其役文寳建議禁烏白池青鹽以困繼遷而戎
人益以叛俄弛其禁繼遷寇清遠軍命白守榮馬紹忠
護送芻粟四十萬於靈州為繼遷所邀敗於洛浦河繼
遷遂窺靈州太宗怒復命李繼隆出環州凡五路出兵
扺平夏繼隆出師行數日不見賊引軍還而諸將與賊
烏白池大小數十戰繼遷遁去太宗崩繼遷乃遣使脩
貢求領藩任真宗許之復賜以姓名拜定難軍節度使
敕諸將勿加兵以其子德明為行軍司馬未幾復寇邊
屢為六谷都首領潘羅支所擊又寇清遠軍七日而陷
又陷靈州繼遷率衆入西凉府潘羅支偽降繼遷繼遷
受之不疑景德元年羅支遽集六谷蕃部及者龍族合
擊之繼遷中流矢至靈州三十里而死德明遣使來貢
明年上表歸款且言保吉臨終祝之曰爾當傾心内屬
如未許則連表祈請真宗嘉之以德明為定難軍節度
使封西平王終其身三十餘年不敢窺邊德明累遷至
太傅封夏王其子元昊性兇鷙多猜忌曉浮圖學通漢
文字既長數勸德眀反德明曰國中三十年不被皮毛
而衣錦綺之衣汝無負天子也吾嘗從事於兵勞苦萬
狀第自困爾德明嘗攻陷甘州拔西凉府德明死元昊
襲定難軍節度使封西平王元昊避其父名乃以明道
為顯道稱於國中景祐元年寇環慶路殺掠居民下詔
約束之是歲偽改年為開運更曰廣運母米氏族人山
喜謀殺元昊事覺元昊殺其母而山喜之族皆沈於河
遣使來告哀元昊攻唃厮囉陷瓜沙肅三州盡得河西
之地將謀叛恐唃厮囉制其後復舉兵攻蘭州又改元
曰大慶寳元元年元昊反以十月十一日築壇受冊僭
號始文英武興法建禮仁孝皇帝國稱大夏改元曰天
授禮法延祚明年遣使來告即位詔削奪元昊在身官
爵除屬籍有能執元昊來獻者授定難軍節度使元昊
又遣人齎嫚書納旌節康定元年寇金明砦執李士彬
攻安遠砦遂攻延州劉平石元孫來援戰於三川口陥
賊中未幾寇鎮戎軍慶歷元年寇渭州任福戰敗於好
水川轉寇河東陷豐州二年遣前所執塞門砦主高延
德求通和范仲淹為書以禍福諭之曰國家景德初河
西休兵之後中外上言靈夏數州本為内地請移河朔
之兵益關中之力以圖收復真宗皇帝以文武之德柔
遠先大王歸向朝廷心同金石故待先大王以骨肉之
親命為同姓全付大夏真宗皇帝於是時也有天地之
造焉今大王青春襲爵不知真宗皇帝有天地之造違
先君之誓書不避本朝並建大位累遣使人告於朝廷
中外之人莫不驚憤咸欲收行人戮於都市皇帝詔曰
非不能以四海之力支其一方念先帝歲寒之本意故
夏王忠順之功豈以一朝之失而驟絶之皆不戮而還
假有諸蕃之長抗禮於大王而能含容之若此乎省初
念終天子何負於大王哉天子遣仲淹經度西事面諭
之曰有征無戰不殺非辜王者之兵也仲淹敢不夙夜
於懷至邊之日見諸將帥多務小功不為大略甚未副
天子之意仲淹與大王同事朝廷於天子則父母也於
大王則兄弟也豈有孝於父母不愛於兄弟哉可不為
大王一一而陳之名不正則言不順言不順則事不成
大王世居西土衣冠言語當從本國風俗何得與天子
侔儗名豈正而言豈順哉徒使瘡痍百姓傷天地之仁
仲淹每念有征無戰不殺非辜之訓夙夜於懷方欲與
大王議而决之重人命也今大王遣人遠來惠然留意
何樂如之但議論未順文字未正不敢聞於朝廷大王
果能以愛民為意言當時之事由於衆請莫過於此謝
於朝廷朝廷必當復其王爵承先大王保國庇民之志
天下孰不稱大王賢哉如衆多之情終不獲辭則漢唐
故事如單于可汗之稱尚有可稽又於本國言語為便
亦不失其貴矣貢奉上國存中外之體不召天下之怨
不困天下之民使邊蕃之人復見大康又大王之國財
用或闕朝廷每歲必有物帛之厚賜為大王助也大王
幸聽之則上下同其美利邊民之患息矣其若不聽他
日雖有請於朝廷必有噬臍之悔仲淹今日之言不獨
利於大王蓋以奉君親之訓救生民之患合天地之仁
而已唯大王擇焉元昊使其親信野利旺榮復書而嫚
辭如故龐籍言諸路皆𫝊元昊為西蕃所敗又野利族
内叛黃鼠食稼天大旱其國内既多憂虞必為納款之
計遂令保安軍檄野利旺榮且言旺榮方總靈夏之兵
儻隂圖内附即當以西平茅土分策之种世衡亦遣王
嵩以棗及畫龜遺之諭以早歸之意旺榮遣其教練使
李文貴至青潤籍疑其詐留之後數月果大舉而葛懷
敏死於定川籍召文貴責以大義而釋遣之文貴去逾
月復來旺榮與弟旺令嵬名壊卧譽諍三人列名為書
欲議罷兵然未肯削去僭號且云如日之方中止可順
天西安可逆天東籍以其言未可屈服乃報之此非邊
臣所議宜遣人自請朝廷明年遣其臣賀從勗與文貴
俱來稱男邦兒定國兀卒上書父大宋皇帝更名曩霄
籍以父子亦無不稱臣之禮今名體未正未可許遣邵
良佐等更往議之四年曩霄遣使來稱臣禀正朔遂冊
為夏國王改所賜敕書為詔而不名聽自置官屬使至
京師許就驛貿易燕坐朵殿朝廷遣使至其國相見賓
客禮置𣙜場於保安軍及高平砦博易用牛羊馬駞氈
褐禁青鹽生屬戶蕃部更不得相侵犯歲賜絹銀茶綵
共二十五萬五千如欲於界上承所賜亦聽自後復脩
貢職為常初元昊之叛也朝廷命夏竦范雍經度邊事
後以范仲淹韓琦經略而元昊臣其年契丹夾山部落
保家族八百戸投之契丹宗真使人追索曩霄留不遣
宗真遂親將至境上各据一山嚴兵相待曩霄奉巵酒
為夀大合樂仍折箭為誓及罷契丹劫曩霄曩霄覺以
兵拒之大敗契丹宗真領數騎東走縱其去曩霄用兵
多詭計其左右任事之臣有疑輒誅殺之盡更先世所
為居室衣冠文字而國中數有叛者曩霄有兵十五萬
八千五百人得中國無藝者使耕於河曩霄凡七娶一
曰母米氏二曰索氏三曰都羅氏四曰咩迷氏五曰野
利氏野利遇乞妹也生三子次曰寗寧哥貎類曩霄以
為太子曩霄復納沒&KR1529;氏女野利之族有怨語曩霄遂
殺野利遇乞等三家既而野利氏訴言我兄弟無罪見
殺曩霄憐之下令國中為訪其族人得遇乞妻沒藏氏
與之私通野利氏覺之乃出遇乞妻為尼號沒藏大師
生諒祚六曰耶律氏七曰沒&KR1529;氏初欲納為寗寧哥妻
曩霄見其媺而自取之號新皇后寗寧哥憤而殺曩霄
不死劓其鼻而去匿黃廬為訛厖所殺訛厖沒藏氏之
兄也曩霄遂因劓創死年四十六方沒藏氏出為尼也
既娠而曩霄死遺言立其從弟委哥寗令訛厖以夏有
國以來父死子繼委哥寗令非子而沒藏尼有娠幸而
有子足以為嗣後二月而生諒祚遂立之以沒藏氏為
太后於是政在沒藏矣
東都事略卷一百二十七
