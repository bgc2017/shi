東都事略卷四十四宋王稱撰
列傳二十七
陳堯叟字唐夫閬州閬中人也父省華終左諫議大夫
堯叟舉進士第一爲光禄寺丞直史館遷秘書丞久之
爲工部員外郎廣南西路轉運使其俗有疾不服藥唯
禱神堯叟以集驗方刻石桂州驛舍自後始有服藥者
嶺外少林木井泉堯叟爲植木道傍鑿井置亭舍至今
爲利代還爲度支判官遷樞密直學士咸平四年拜右
諫議大夫同知樞密院事王繼英爲樞密使以堯叟僉
書樞密院事遷工部侍郎眞宗幸澶淵命乘傳先赴北
砦按視戎事許以便宜景德中與王欽若並知樞密院
事兼羣牧使堯叟究心羣牧馬政多立條約公私便之
從祀東封加尚書左丞祀汾隂加戶部尚書與欽若並
同平章事爲樞密使與欽若同罷明年復與欽若爲樞
密使以疾出爲右僕射知河陽疾甚求還京師卒年五
十七贈侍中諡曰文忠堯叟有材用多智術久典機密
軍馬之籍皆記之母馮氏性嚴毅堯叟事親孝謹未嘗
忤其意焉弟堯佐堯咨
堯佐字希元舉進士累遷太常丞知開封府錄事參軍
用理獄有能績遷府推官以言事切直貶通判潮州潮
之惡谿鱷魚食人不可近堯佐命捕得鳴鼓于市以文
告而戮之鱷魚遂息又修孔子廟作韓公祠潮人始知
爲學於是大臣薦其文學得直史館嘗爲兩浙轉運使
錢塘江隄以竹籠石而潮嚙之不數歲輙壊而復理堯
佐議實薪土以易之或言其不可而丁謂執政遂徙堯
佐京西又徙河北又徙河東其後隄久不成遂用薪土
河決滑州捲掃不能定堯佐乃鑿木如編齒置於湍流
隨水而下謂之木龍遂殺水勢而隄乃成又護以長隄
郡人謂之陳公隄天禧三年編次御試進士坐誤差其
第貶監鄂州茶場起知渭州徙京西轉運使入爲三司
副使拜知制誥遷龍圖閣直學士知河南府徙并州知
開封府堯佐以謂治煩之術任威以擊強盡察以防奸
譬如激水而欲其澄也故爲政一以誠信而京師治拜
翰林學士天聖七年除樞密副使陳詁知祥符縣以法
繩吏吏悉遁去章憲明肅皇后怒事下樞密院堯佐以為
罪詁則奸人得計而能吏沮矣詁遂獲免改參知政事
明道三年罷知永興軍徙廬州又徙同州復知永興軍
又徙鄭州官至戶部侍郎吕夷簡請老仁宗問之曰卿
果退以何人代卿夷簡曰知臣莫若君惟陛下擇之仁
宗再三問之夷簡曰陛下欲用經綸之才臣所不知必
欲圖任老成鎮撫百度周知天下之良苦無如陳堯佐
者仁宗深然之景祜四年召拜同中書門下平章事堯
佐既拜以唐劉蕡所對策進曰天下治亂自朝廷始朝
廷懲勸自貴近始凡蕡之所究言者皆當今之弊此臣
所欲言而陛下之所宜行且臣等職也其年冬雷地震
星象數變堯佐言王隨位在臣上而病不任事程琳等
位皆在下乃引漢故事以災異自責明年諫官韓琦論
政事錯繆以宰相非其人卒與王隨同罷拜淮康軍節
度使同平章事判鄭州以太子太師致仕居于鄭四年
而卒臨終自誌其墓曰有宋穎川先生堯佐字希元號
知餘子年八十二不爲夭官一品不爲賤卿相納禄不
爲辱三者粗可歸息於父母棲神之域矣贈司空侍中
諡曰文惠堯佐工爲二韻詩人多傳之又有潮陽編野
廬編遣興策愚丘集性儉約不事浮侈未第時同父及
伯季訪華山陳摶摶謂之曰三子皆將相中子伯季所
不逮也卒如其言
堯咨字嘉謨舉進士第一爲將作監丞通判濟州代還
直史館累擢知制誥殿試進士與劉幾道於試卷中爲
密號貶單州團練副使大中祥符中復知制誥出知荆
南遷集賢院學士又遷龍圖閣直學士知永興軍長安
地斥鹵而井泉不可食堯咨乃疏龍首渠入城而民甚
利之然其性豪侈置武庫建視草堂開三門築甬道出
入而又慘於用刑數以氣陵轉運使樂黃目黃目不能
堪請徙它路以避之眞宗以其所爲不法不欲窮治也
止罷學士徙鄧州復知制誥嘗爲人所傾其兄堯叟乞
示所犯使知陛下保全之意因詔切責之乃引謝久之
復職擢知開封府除翰林學士龍圖閣學士換宿州觀
察使知天雄軍堯咨固辭因自陳以儒臣而易武守所
惜者腰無金魚耳仁宗特命佩魚以示優恩改武勝軍
留後拜武信軍節度使知澶州復知天雄軍卒年六十
五贈太尉諡曰康靖堯咨善射知荆南時母馮氏問曰
古人居一郡一邑必有異政汝典郡有何治效堯咨曰
荆南當衝要郊勞宴餞殆無虛日然稍精於射衆無不
服馮氏曰汝父訓汝以忠孝俾輔國家今不務仁政善
化而專卒伍一夫之技豈汝先人之意邪杖而擊之著
治本十六篇渚宫上下編與兄堯叟堯佐同時貴顯本
朝最爲盛云
趙安仁字樂道河南洛陽人也生而穎悟年十三通經
傳舉進士獻所爲文章召試翰林以爲著作佐郎直集
賢院眞宗即位拜右正言眞宗廵師于大名安仁上疏
以爲當今有急務者三大要者五激勵武臣舉勸懲之
令振救邊民行優卹之惠車駕還京重神武之威此三
者急務也所謂大要者五則選將略恃兵勢求軍謀修
軍政愛民力眞宗嘉之遷知制誥㬌德初爲翰林學士
從幸澶淵契丹請和命學士各進報書眞宗獨用安仁
所譔亦以其能備記太祖朝書問規式因獲與聞通好
之議敵使至首命安仁接伴其辭見儀制皆所裁定敵
使姚東之談次頗矜兵強戰勝安仁曰聞君多識前言
老氏云佳兵者不祥之器聖人不得已而用之勝而不
美而美之者是樂殺人樂殺人者不得志於天下東之
自是不敢復談安仁敏於酬酢切中事機類如此時論
以爲得體拜右諫議大夫參知政事大中祥符初議封
禪與王欽若並爲泰山經度制置使判兖州禮成拜工
部侍郎五年罷知禮儀院兼宗正卿請依唐故事置修
玉牒官奏以劉筠楊億夏竦宋綬爲之又爲仙源積慶
圖皆統類精簡遷尚書右丞改御史中丞請給御寳印
歴三院御史彈糾事又請修國朝六典並從之卒年六
十贈吏部尚書諡曰文定安仁善議論好誘後進學士
大夫以清德宗之有同學宋元輿者篤學而早卒安仁
力周其後善訓諸子各授以一經居宗族以雍睦稱雖
家人未嘗見其喜愠操履純正外晦内明寬恕謙退無
事浮飾有所獻納必焚藁致身貴顯無改儉素尤練典
故近世衣冠人物制度悉能記之子良規尚寬尚寬見
循吏傳
良規字元甫以安仁奏爲祕書省正字宰相張知白舉
其才召試集賢校理稍遷太常博士兼宗正丞良規得
禄賜多所分贍餘則盡之於酒子君錫甚孝以良規老
而酒色不節棄官出入臥起隨之良規積官至工部侍
郎卒年六十八
君錫字無愧以父任爲將作監主簿復舉進士司馬光
編歴代君臣事迹辟君錫同修會丁父憂服除累遷宗
正丞同知太常禮院時近臣有請祀英宗於明堂配昊
天上帝及五帝君錫與禮官建言以爲非是請專配上
帝以稱嚴父之意詔如君錫議遷開封府推官元祐初
自太常少卿擢給事中蔡確復觀文殿學士章惇復資
政殿學士君錫奏駮論其姦惡命遂格移刑部侍郎改
吏部除天章閣待制樞密都承旨拜御史中丞於是諫
官鄭雍姚勔謂君錫風節不立君錫遂請外除天章閣
待制知鄭州紹聖初提舉明道宫時方例廢元祐舊人
君錫坐落職分司南京卒年七十二
陳彭年字永年撫州南城人也幼好學母惟一子愛之
禁其夜讀書彭年置燈密室晝夜忘倦嘗師事徐鉉爲
文喜嘲詠不爲宋白所善白屢知貢舉屢出之卒以進
士中第調江陵府司理參軍眞宗時嘗知金州上疏曰
夫事有雖小而可以建大功理有雖近而可以爲遠計
臣請言之其事有五一曰置諫官二曰擇法吏三曰簡
格令四曰省宂官五曰行公舉此五者實經世之要道
致治之坦途也代還直史館修起居注遷右正言龍圖
閣待制大中祥符中改龍圖閣直學士遷右諫議大夫
召入翰林爲學士兼龍圖閣直學士修國史彭年嘗謁
王旦旦辭不見翌日見向敏中敏中以彭年所上文字
示旦旦瞑目不一覽謂敏中曰是不過興建符瑞圖進
取耳九年拜刑部侍郎參知政事進兵部侍郎卒于位
年五十七贈右僕射諡曰文僖彭年在祥符間附王欽
若丁謂朝廷典禮無不參與凡儀制㳂革刑名之學皆
所詳練雖談笑間屬辭不廢當時制度雖前世所未有
必推引依據以成就之時政大小日有諮訪應荅該辨
一無凝滯眞宗眷遇尤厚資性敏給博聞強記應舉時
京師賜酺與同學出游自東華門至闕前已成一賦其
後雖處通顯奉飬無異貧約時所得奉唯市書籍幼而
篤學老亦不倦左右給使之人有彌年不知其姓名者
所著文集百卷唐紀四十卷
任中正字慶之曹州濟隂人也少舉進士爲池州推官
遷大理評事通判邵州改濮州翰林學士錢若水嘗薦
其才遷著作佐郎通判大名府遷江南轉運副使眞宗
即位擢監察御史徙兩浙轉運使民飢中正發官廪以
振之代還知并州累遷兵部員外郎直史館河北轉運
使拜樞密直學士知益州代張詠在郡五載遵詠條教
人用便之又知并州權知開封府拜工部侍郎樞密副
使改同知院事又改副使進兵部侍郎參知政事仁宗
爲皇太子以尚書左丞兼賓客仁宗即位遷兵部尚書
中正與丁謂善謂敗中正力營救之謂既竄而中正亦
降太子賓客知鄆州徙曹州復禮部尚書丁母憂哀毁
而卒年六十六贈左僕射諡曰康懿中正沉厚以孝稱
於鄉里事親敬衣服簡質而飲食極於豐美弟中師
中師字祖聖舉進士積官至殿中丞張知白薦其才拜
右正言丁謂敗坐兄累降太常博士監宿州酒稅復通
判應天府累擢右諫議大夫以樞密直學士知益州先
是轉運使急於課利稅及薪芻蔬果之屬中師奏蠲之
慶歴初任布守河陽數上書論事仁宗欲用之中師素
見知於吕夷簡謂中師才不在布下遂並召爲樞密副
使以禮部侍郎資政殿學士知永興軍徙陳州上書自
言老臣家曹州願守鄉郡以營休老之計仁宗許之踰
月請老以太子少傅致仕卒年七十七贈太子太保諡
曰安惠中師性樂易家素饒財雖處通顯自奉甚約仁
宗數賜飛白書及歸休於里中建御書閣鄉人榮之
周起字萬卿淄州鄒平人也母得吉夢而生起父異之
謂其必大其門因名之曰起舉進士爲將作監丞通判
齊州召還直史館累擢知制誥眞宗東封還自泰山羣
臣多獻文章以頌德起獨上書言天下之勢常患恬於
安逸而忽於兢業願陛下毋以告成爲恃眞宗嘉之起
素患貢舉之弊因建議糊名以革之至今爲著令遷樞
密直學士知開封府聽斷明審庭無留事以眞宗判南
牙聽事之所爲繼照堂自是無敢居者仁宗初降誕起
方奏事眞宗謂曰知朕有喜乎起曰臣不知也眞宗曰
朕始生子即入禁中懷出金錢賜起出知河中府又知
永興移天雄軍以右諫議大夫知并州遂拜給事中同
知樞密院事既而又以爲禮部侍郎樞密副使眞宗得
疾幾不悟丁謂用事逐去寇準而以起爲黨罷爲戶部
侍郎知青州又降太常少卿知光州仁宗即位稍遷祕
書監知杭州又知揚州謂得罪復禮部侍郎留守南京
以疾請知穎州自穎徙陳自陳徙汝卒年五十八贈禮
部尚書諡曰安惠
東都事略卷四十四
