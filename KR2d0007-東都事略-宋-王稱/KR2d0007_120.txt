東都事略卷一百二十宋王稱撰
宦者傳一百三
宦者之禍見於前載者尚矣太祖開基所用宦者不過
五十人但掌宫掖之事未嘗令采他事也嘗有中黃門
因禱祠山川於洞穴中得怪石形類羊者取以為獻太
祖曰此墓中物爾何以獻為命碎其石杖其人其不受
佞也如此厥後宰相欲以王繼恩為宣徽使而太宗不
可真宗欲以劉承規為節度使而宰相不可聖君賢相
所以防微杜漸者一至是哉自李憲節制諸將於西邊
而童貫因之以握兵秉徽宗既寵用貫而梁師成坐籌
帷幄文武二柄歸此兩人宰相特奉行文書而已内而
百司悉以宦者兼領外而諸路則有廉訪承受之官宦
者之勢盛矣小人之耆利無恥者爭趨其門反以所得
為榮者可勝數哉蕭牆之憂識者以為將遂如漢唐之
季矣夫何變起夷狄都人憤怒至抉其種類而殺之而
童梁亦以誤國誅宦者之禍於是泯矣雖然不可以不
戒也
王繼恩陜州人也初養於張氏名德鈞開寶中復姓王
氏太祖時為内侍行首太祖崩繼恩執役永昌陵遷宫
苑使端拱中以昭宣使領皇城司李順亂於蜀以繼恩
為兩川招安使率兵討之繼恩由小劒門路入研石砦
大敗之遂平劒州又平閬緜二州乘勝至成都破賊十
萬斬首三萬遂平蜀於是宰相請用繼恩為宣徽使太
宗曰宣徽使執政之漸也不可宰相言繼恩有平蜀之
功非此無以酬之太宗怒切責宰相乃議别立宣慶使
以寵之召還領桂州觀察使始繼恩善結黨邀名譽乘
間敢言士大夫好進者多趨之有潘閬者賣藥成都工
於詩繼恩薦之召見賜進士第未幾太宗察其狂妄追
還詔書繼恩又與參知政事李昌齡知制誥胡旦相結
太宗崩繼恩與昌齡且有異議皆抵罪繼恩黜為右監
門衛將軍均州安置仍籍其家卒於貶所
劉承規字大方楚州山陽人也建隆中補高班太宗時
拜北作坊使遷洛苑使至道中與周瑩同僉書樞密宣
徽諸房公事領勝州刺史僉書宣徽院真宗議封泰山
以承規領發運使累遷應州觀察使以疾除左驍衛上
將軍安遠軍留後致仕承規性忠謹得幸於真宗病革
求為節度使真宗以問王旦旦曰他日將有求為樞密
使者奈何乃止卒贈左衛上將軍諡曰忠肅承規本名
承珪真宗為改今名云
秦翰字仲文真定鉅鹿人也年十三給事黃門遷高品
為入内押班嘗使李繼遷還言繼遷未賓之狀且曰臣
一内臣不足惜願再往手刺之雖死不恨也太宗嘉其
忠趙保忠以夏臺叛李繼隆率師問罪以翰監其軍保
忠就擒以功拜崇儀使王均反為川峽招安廵檢使五
戰五捷遂克益州還朝遷皇城使入内都知翰為人倜
儻有武功以方略自任性温謹諸帥有剛很不和者翰
皆得其驩心又輕財好施與士卒同休戚以故衆心樂
為之用改昭宣使遷平州團練使卒年六十四贈貝州
觀察使
張崇貴真定人也太祖時為内中高品太宗時累加右
班副都知改洛苑使真宗授李繼遷節度使以崇貴使
于繼遷使還領蔣州刺史繼遷死其子德明襲爵又以
崇貴使于德明德明既納欵凡邊防事宜經制大小皆
崇貴主之以功遷皇城使誠州團練使内侍省左班都
知加昭宣使領鄜延路鈐轄崇貴久在西鄙善識蕃夷
情狀西人頗畏服之卒年五十七贈豐州觀察使
周懷政本并州人也父紹忠為内侍從太宗征河東得
於亂尸之間養以為子給事禁闥頗專勤數年間擢為
押班都知累遷昭宣使英州團練使入内副都知常侍
内廷權任頗重真宗建皇太子以懷政給事東宫又領
皇城司於是附會者衆有位居已上者必排抑之中外
帑蔵皆專取而多入其家性庸鄙酷好妖妄有朱能者
本永興軍民家厮養遂賂其親信得見因與親事卒姚
斌等妄談神仙事懷政甚惑之援引能為永興軍監押
於乾祐縣偽造天書上之能因是累至御藥使領階州
刺史令於終南山修道觀假託鬼神言國家休咎或臧
否大臣朝士真宗漸疎之懷政憂懼而未有以發也會
真宗不豫自疑不起常臥枕懷政股與之謀欲命太子
監國懷政自以為東宫官也遂議立太子廢皇后黜丁
謂用寇凖潛召楊崇勲等與之謀崇勲等反以情告丁
謂謂夜往曹利用第計之翌日利用入奏其事懷政坐
誅仍捕朱能并其黨悉誅之
雷允恭開封人也初為黃門頗惠黠稍遷入内殿頭給
事東宫周懷政偽為天書允恭與發其事及懷政死擢
内殿崇班遷承制再遷西京作坊使普州刺史入内内
侍省押班章獻明肅皇后初臨政丁謂潛結允恭凡機
密事令傳達禁中由是允恭勢横中外山陵事起允恭
請效力陵上章獻曰吾慮汝有妄動恐為汝累也乃以
為山陵都監允恭馳至陵下司天邢中和為允恭言今
山陵上百步法宜子孫類汝州秦王墳允恭曰何不就
中和曰恐下有石與水耳允恭曰上無他子若如秦王
墳何不可中和曰山陵事重踏行覆按動經月日恐不
及七月之期耳允恭曰第移就上穴我走馬入見大后
言之允恭素貴横人不敢違即改穿上穴及允恭入白
其事章獻曰此大事何輕易如此允恭曰使先帝宜子
孫何惜不可章獻意不然之曰出與山陵使議可否允
恭見山陵使丁謂具道所以謂唯唯而已允恭入奏曰
山陵使亦無異議矣既而上穴果有石石盡水出已而
事發并坐盜金寶賜死而籍其家中和流沙門島丁謂
尋竄海上
閻文應開封人也給事掖庭積遷至入内副都知仁宗
初親政與宰相吕夷簡謀以夏竦錢惟演皆章獻皇后
之黨欲罷之退以語郭后后曰夷簡獨不附太后邪但
多機巧耳由是併夷簡罷夷簡素與閻文應相結久之
乃知事由郭后夷簡由是怨后及夷簡再相因后與楊
尚二美人爭寵后以此廢而楊尚二美人寵益甚仁宗
未能去也文應早暮入侍言之不已仁宗強應之曰諾
文應即命氊車載二美人出二美人涕泣詞說云云不
肯行文應罵曰官婢尚何言驅使登車翌日以尚氏為
女道士居洞真宫楊氏别宅安置郭后已廢仁宗悔有
復后之意文應大懼會后有小疾文應挾太毉診視數
日乃言后暴薨文應累至昭宣使恩州團練使時諫官
劾其罪請并其子士良出之以文應領嘉州防禦使為
秦州鈐轄改鄆州士良罷御藥院為内殿崇班始楊尚
二美人之出宫也左右引陳氏女入宫父號陳子城楊
太后嘗許以為后宋綬不可王曾吕夷簡蔡齊相繼論
諫陳氏女至掖庭將進御士良聞之遽見仁宗仁宗披
百葉擇日士良曰陛下閱此豈非欲納陳氏女為后邪
仁宗曰然士良曰子城使大臣家奴僕官名也陛下納
其女為后無乃不可乎仁宗遽命出之文應徙相州鈐
轄以卒贈邠州觀察使
任守忠字稷臣始以蔭為入内黃門累轉西頭供奉官
領御藥院坐事廢久之復故官稍遷上御藥供奉初章
獻明肅皇后聽政守忠與都知江德明等交通請謁權
寵過盛仁宗親政出為黃州都監又謫監莫州酒稅稍
遷潭州都監徙合流鎮西鄙用兵又為秦鳳涇原路駐
泊都監以功再遷東染院使内侍押班出為定州鈐轄
加内侍副都知累遷宣政使洋州觀察使為入内都知
英宗即位拜宣慶使安靜軍留後初英宗不豫守忠交
亂兩宫語言誕妄於是知諫院司馬光論守忠離間之
罪以為國之大賊民之巨蠧乞斬於都市遂貶保信軍
節度副使蘄州安置守忠久被寵幸用事於中人不敢
言其過及貶中外快之久之起為左武衛將軍致仕卒
年七十九
李憲字子範開封祥符人也始為入内黃門稍遷供奉
官為太原路走馬承受數論邊事從王韶取河州以功
加遙郡團練使熙寧七年木征合董氊鬼章之兵攻破
踏白城河州危詔趣憲赴之憲馳至軍晨起帳中張敕
字黃旗告吏士曰此旗天子所賜也視此以戰帝實臨
之士卒呼奮用命會王韶領兵至進釋河州圍憲大破
之回軍古河州木征降以功加宣政使嘉州防禦使為
入内内侍省押班交州叛以趙卨為安南招討使憲副
之未行禼上言朝廷置招討副使軍事須共議至節制
號令即宜歸一憲銜之由是屢紛辨上前遂罷憲以郭
逵為招討而禼副之九年以憲計議秦鳳熙河路經略
司邊事於是御史中丞鄧潤甫御史周尹蔡承禧彭汝
礪言自詩書以降迄於秦漢魏晉周隋不聞有以中人
為將帥者唐明皇時覃行章亂黔中始以楊思勉為招
討使唐之禍萌於此代宗時魚朝恩幾危社稷憲宗用
吐突承璀卒以輕謀弊賊得罪後世陛下其忍襲唐故
迹而忘天下之患乎又言鬼章之患小用憲之患大憲
功不成其禍小有成功其禍大章再上弗聽冷雞朴誘
山後生羌擾邊木征請自效憲聽之木征盛裝以出諸
羌聳視皆無闘志我師乘之獲級生降以萬計斬冷雞
朴董氊懼即遣侍胡奉贄效順加宣州觀察使入内副
承旨又遷宣慶使神宗問罪西夏命五路出師憲領熙
河兼秦鳳建大將旗鼓節制諸軍遇賊破之進駐女遮
谷收復蘭州詔憲領兵直趨興靈平蕩夏賊而憲不前
獨高遵裕以環慶涇原師至城下狼狽而還除涇原路
經略使加景福殿使武信軍留後永樂城告急憲赴援
至延州而城已陷復還熙河仍兼秦鳳軍馬賊入蘭州
攻破西關降宣慶使已而憲敗賊於定西城明年夏人
大入圍蘭州十日不克糧盡引去憲選精騎渡河與賊
遇破之坐妄奏獲賊功狀罷内省職事哲宗即位以為
提舉崇福宫御史中丞劉摯劾其貪功欺㒺之罪降右
千牛衛將軍分司南京居於陳州未幾復觀察使提舉
明道宫卒年五十一紹聖元年贈武泰軍節度使諡曰
敏恪又改曰忠敏憲以中人為將雖能拓地降虜而貪
功罔上傷財害民貽患中國云
王中正字希烈開封人也因父任補入内黃門熙寧初
為禮賓使遷六宅副使帶御器械從王韶入熙州以功
遷作坊使嘉州團練使擢内侍省押班吐蕃圍茂州中
正率陜西兵將援之圍解進昭宣使内侍省副都知遷
防禦使王師問罪西夏以中正僉書涇原路經略司公
事詔五路之師皆會靈州中正失期糧道不繼士卒多
死有旨權分屯鄜延並邊城砦以俟後舉中正請罷省
職因遷金州觀察使提舉西太一宫坐前敗降秩二等
元祐初言者再論中正違詔不赴興靈會師之辠復降
秩二等久之提舉崇福宫紹聖初復嘉州團練使卒年
七十一
朱用臣字正卿開封人也為人有精思彊力以父蔭隸
職内省神宗修補廢弊用臣經畫區處多稱上意創東
西府築京城建尚書都省起太學立原廟導洛通汴凢
大工役皆用臣董其事性敏給善傅會神宗多訪以外
事朝士往往諂附之權勢震赫一時積勞至登州防禦
使加宣政使元祐初言者論其罪降為皇城使添監太
平州酒稅紹聖初復宣政使慶州團練使内侍省押班
進瀛州刺史宣慶使遷蔡州觀察使入内内侍省副都
知以疾卒贈安化軍節度使諡曰僖敏諡議謂用臣為
廣平宋公有天子念公之勞久徙於外之語豐稷論奏
以為凡稱公者皆須耆宿大臣與鄉黨有德之士其曰
念公之勞久徙於外斯乃古周公之事於用臣非所宜
言也望賜詳酌止令賜諡論者是之
東都事略卷一百二十
