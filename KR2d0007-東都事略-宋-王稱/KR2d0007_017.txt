東都事略卷十七宋王稱撰
世家五
神宗十四子長成王佾次惠王僅次唐王俊次褒王伸
次冀王僴次哲宗皇帝次豫王价次徐王倜次吳王佖
次儀王偉次徽宗皇帝次燕王俁次楚王似次越王偲
成王佾早薨徽宗即位追賜名贈成王
惠王僅早薨徽宗追賜名贈惠王
唐王俊熙寧七年封永國公十年薨贈兖王徽宗封唐
王
褒王伸早薨徽宗追賜名贈褒王
冀王僴熙寧八年封景國公是歲薨徽宗贈冀王
豫王价熙寧十年封建國公元豐元年薨贈衛王徽宗
封豫王
徐王倜早薨贈鄆王諡曰沖惠徽宗封徐王
吳王佖元豐間封儀國公哲宗即位封大寧郡王紹聖
二年出閤拜鎮安武勝軍節度使封申王元符二年加
司空徙鎮保平泰寧哲宗崩欽聖后議所立以佖有目
疾不得立乃立端王是爲徽宗加太傅移鎮永興成德
徙王陳賜贊拜不名加太尉荆南淮南節度使拜太師
徙鎮河東山南西道薨贈尚書令兼中書令燕王又加
贈侍中吳王子有奕武信軍節度使和義郡王有常寧
遠軍節度使
儀王偉早薨徽宗追賜名贈儀王
燕王俁元豐間封成國公哲宗即位封咸寧郡王元符
元年出閤拜河陽三城雄武軍節度使封莘王加司空
移鎮武寧鎮寧徽宗即位加太保徙鎮河東奉寧封衛
王又徙鎮護國山南西道又改鎮海泰寧大觀元年詔
曰衛王定王朕之愛弟也其改封魏王定王亦徙王鄧
拜太尉永興成德軍節度使進爵燕王遷太傅欽宗即
位詔曰燕王越王神祖之子道君之弟而朕之諸父也
其賜入朝不趨贊拜不名授太師河東劒南西川節度
使二帝北狩宗族盡徙云
楚王似元豐間封和國公哲宗即位封普寧郡王元符
元年出閤拜横海鎮海軍節度使封簡王哲宗崩宰相
章惇以似哲宗同母弟當立欽聖后不可乃立徽宗進
司徒改鎮武昌武寧徙封蔡拜太保移鎮保平鎮安又
改鳳翔雄武以書史語言指斥送大理寺驗治似上表
待罪於是左司諫江公望上疏曰臣聞天下之理有隙
則物皆可入故聖人塗隙於未開之前有迹則瑕皆可
指故聖人泯迹於未形之際物可入則親者離矣瑕有
指則疑者實矣其可不察邪臣聞蔡王府史相告有不
順之語浸滛恐及蔡王有司已行根治臣聞之駭汗浹
背驚悸不自持豈有孝治之本太平之時乃容小人銜
私怨逞不軌離間陛下骨肉之親者乎象之於舜焚廪
浚井其逆心已萌矣擁二女坐床鼓琴其逆謀已成矣
舜未嘗藏怒宿怨卒封之有庳而富貴之也至魏文帝
褊忿疑忌一陳思王且不能相容致有煮豆然萁之說
相煎太急之語爲天下後世笑豈不思兄弟人之大倫
也有手足相捍之親有首尾相應之義有塤箎之和有
友于之樂故孔子以不間於父母兄弟之言爲孝蓋親
隙不可開隙開則言可離貳疑迹不可顯迹顯則事難
磨滅陛下之得天下也惇嘗簾前持異議已有隙迹矣
蔡王出於無心年尚幼少未逹禍亂之萌故恬不以爲
䘏陛下一切包容已開之隙復塗矣已顯之迹復泯矣
恩意渥縟歡然不失兄弟之情與夫區區未能忘天下
操以自狹者不啻相十百矣陛下若以曖昧無根之語
而加諸至親骨肉之間則有魏文相煎太急之隙而忘
大舜親親之道豈治世之美事也臣願陛下密詔有司
凡無根之言勿形案牘箠楚之下何求弗得一有浸滛
旁及蔡王之語不識陛下將如何處之儻形案牘有瑕
可指一入胷次終身不忘雖父子之間尚未能磨滅況
兄弟乎迹不可泯隙不可塗則骨肉離矣陛下將何道
以治天下也蔡王萬一蒙犯霧露之疾神考在天之靈
豈不知之陛下將何顔見神考於太廟乎書曰克明俊
德以親九族九族既睦平章百姓詩曰刑于寡妻至于
兄弟以御于家邦故至德要道足以風動天下未有不
自親始者也疏入公望罷知淮陽軍徽宗雖黜公望頗
思其言止治其左右崇寧中徙鎮荆南武寧薨贈太師
尚書令兼中書令韓王改封楚王子有恭定國軍節度
使永寧郡王
越王偲元祐初封祁國公元符元年封永寧郡王出閤
以爲鎮安集慶軍節度使封睦王徽宗即位拜司徒移
鎮清海鎮海封定王又徙鎮武寧武勝改鎮淮南永興
進封鄧王拜太尉鳳翔山南西道節度使改封越王遷
太傅欽宗即位授太師永興成德軍節度使金人犯京
師欲以越王爲質欽宗以越王叔父不可遣乃遣肅王
及駙馬都尉曹晟以行晟尚榮德帝姬與欽宗同生故
遣之偲竟從二帝北遷云
哲宗獻愍太子茂母皇后劉氏生一年而薨追賜名贈
越王諡曰沖獻徽宗即位贈鄧王崇寧二年詔曰朕惟
先皇帝在位十有六年而皇嗣鄧王降年不永逮朕入
繼大統之初雖加贈典而恩意未隆非所以上慰先帝
在天之靈其特追贈皇太子仍改諡曰獻愍
徽宗三十一子長欽宗皇帝次兖王檉次鄆王楷次荆
王楫次肅王樞次景王杞次濟王栩次益王棫次太上
皇帝次邠王材次祁王模次莘王植次儀王朴次徐王
棣次沂王樗次鄆王栱次和王栻次信王榛次漢王椿
次安康郡王楃次廣平郡王&KR1667;次相國公梴次陳國公
機次瀛國公樾次建安郡王楧次嘉國公椅次温國公
棟次英國公橞次儀國公桐次昌國公柄次潤國公樅
兖王檉以建中靖國元年九月生一夕而殞追賜名贈
兖王諡曰沖僖
鄆王楷字德遠初名煥崇寧元年封魏國公更今名封
高密郡王以八寳恩除司空鎮東軍節度使封嘉王遷
太保又遷太尉政和六年出閤拜太傅武寧保平軍節
度使八年令赴殿試有司考爲第一改鎮荆南寧江提
舉皇城司封鄆王徙劒南西川鎮南軍又徙河東寧海
靖康元年移鎮鳳翔彰武徽宗諸子薨于京師者則哀
榮終始備見焉餘從二帝北遷皆不知其所終
荆王楫崇寧二年封楚國公三年封南陽郡王改王樂
安薨贈荆王諡曰悼敏
肅王樞崇寧三年封吳國公大觀二年封建安郡王重
和元年出閤拜太保保平寧武軍節度使封肅王靖康
元年金人犯京師以樞北質云
景王杞崇寧三年封冀國公大觀二年封文安郡王重
和元年出閤拜太保護國武昌軍節度使封景王靖康
元年授太傅徙鎮荆南鎮東
濟王栩崇寧五年封魯國公大觀二年封安康郡王宣
和三年拜太保清海軍節度使封濟王靖康元年授太
傅徙鎮護國寧海
益王棫大觀元年封揚國公二年封淮南郡王徙濟陽
後以横海軍節度使封益王
邠王材大觀二年封魏國公薨追封邠王諡曰沖穆
祁王模大觀二年封鎮國公宣和三年封樂安郡王拜
武勝興寧軍節度使封祁王靖康元年授太傅改鎮清
海慶源
莘王植大觀二年封吳國公宣和四年封信安郡王拜
寧江軍節度使封莘王靖康元年授太傅改鎮保平崇
信
儀王朴大觀三年封雍國公宣和五年封華原郡王後
以靜難軍節度使封儀王
徐王棣大觀三年封徐國公宣和五年封高平郡王拜
山南東道節度使封徐王靖康元年授太傅改鎮山南
西道武昌軍
沂王樗大觀四年封冀國公宣和六年封河間郡王拜
太保劒南東川威武軍節度使封沂王靖康元年授太
傅改鎮河陽武寧
鄆王栱政和元年封定國公二年薨追封鄆王諡曰沖
懿
和王栻政和元年封廣國公宣和七年封南康郡王靖
康元年拜瀛海安化軍節度使封和王
信王榛政和元年封福國公宣和七年封平陽郡王靖
康元年拜慶陽昭化軍節度使封信王
漢王椿政和二年封慶國公薨追封漢王
安康郡王楃政和二年封衛國公改封鄆靖康元年封
安康郡王
廣平郡王&KR1667;以政和三年封韓國公靖康元年封廣平
郡王
相國公梴以政和四年封
陳國公機以政和五年封
瀛國公樾以政和五年封
建安郡王楧政和五年封惠國公宣和七年封建安郡
王
嘉國公椅以政和八年封
温國公棟以宣和元年封
英國公橞以宣和二年封
儀國公桐以宣和三年封
昌國公柄以宣和四年封
潤國公樅以宣和七年封
欽宗皇太子諶母曰皇后朱氏以政和七年生於東宫
於徽宗爲嫡長皇孫及應賜名命官而祖宗無故事宰
相蔡京與鄭居中共議封爲崇國公王黼奏曰蔡京以
皇子之禮封東宫子則是便以東宫爲人主矣徽宗不
悅欽宗即位以爲昭慶軍節度使大寧郡王徙鎮寧國
立爲皇太子是歲金人圍京師明年欽宗幸金營以皇
太子監國從二帝北徙云
東都事略卷十七
