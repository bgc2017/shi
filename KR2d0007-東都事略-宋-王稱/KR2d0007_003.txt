東都事略卷三宋王稱撰
本紀三
太宗至仁應道神功聖德文武睿烈大明廣孝皇帝宣
祖第三子也母曰昭憲皇后后夢神人捧日寘于懷遂
有娠以晉天福四年十月甲辰生於開封府浚儀縣崇
德北坊官舍赤光滿室幼穎悟好讀書宣祖爲將征淮
上克州縣諸將皆爭子女玉帛宣祖爲訪其書籍歸以
遺太宗謂之曰文武立身之本汝其勉之及長隆準龍
顔望之儼然周顯德初補右班殿直遷供奉官五年改
殿前祇候供奉官都知太原劉承鈞結契丹侵邊命太
祖北伐太宗從行至陳橋爲六軍推戴太祖受周䄠以
太宗爲殿前都虞候領睦州防禦使太祖征澤潞留爲
大内都點檢領泰寧軍節度使太祖征李重進又爲大
内都點檢二年爲開封尹同平章事乾德二年拜中書
令開寶初太祖征太原以爲京師留守六年封晉王有
詔班宰相上九年十月癸丑太祖崩奉遺詔即皇帝位
大赦天下庚申以皇弟廷美爲開封尹封齊王太祖子
德昭始封武功郡王盧多遜同中書門下平章事楚昭
輔樞密使十一月甲子追冊故尹氏及越國夫人苻氏
爲皇后丁卯詔曰帝堯之化實先於敦族成周之制爰
後於異姓自今朝會齊王廷美武功郡王德昭位宜在
宰相上
太平興國元年冬十二月甲寅大赦天下改元
二年春二月庚子皇帝更名夏四月乙卯葬英武聖文
神德皇帝于永昌陵秋八月作崇聖殿冬十一月丁亥
朔日有食之旣
三年春三月己酉吳越國王錢俶來朝夏四月己卯陳
洪進以漳泉兩州歸于有司得縣十四五月乙酉赦漳
泉吳越國王錢俶以國歸于有司得州十三軍一縣八
十六丁亥徙封錢俶爲淮海國王戊子赦兩浙秋七月
乙酉大雨震電八月黃河清甲戌羣臣上尊號曰應運
統天聖神文武皇帝冬十一月丙申合祭天地于圜丘
大赦天下
四年春正月庚寅以潘美伐太原石熙載僉書樞密院
事二月辛亥詔幸鎮州丙辰沈倫爲東京留守甲子發
京師三月乙未郭進大破契丹于石嶺關夏四月庚戌
石熙載樞密副使壬戌皇帝幸太原折御卿克岢嵐軍
乙丑克隆州己巳克嵐州辛未皇帝幸太原城以手詔
諭劉繼元五月壬午幸城南癸未劉繼元降釋其罪太
原平得州十軍一縣四十一乙酉赦太原己丑以劉繼
元爲右衞上將軍封彭城郡公丁酉隳隆州六月庚申
北征庚午次幽州秋七月甲申班師乙巳皇帝至自范
陽八月甲戌武功郡王德昭薨冬十月乙亥皇弟廷美
進封秦王
五年秋七月丁未討交州冬十一月丙午以秦王廷美
爲東京留守己酉詔幸北邊壬子發京師戊午駐蹕于
大名十二月乙酉皇帝至自大名
六年春三月己酉太祖子德芳薨交州行營大破賊軍
于白藤江口夏六月甲戌薛居正薨秋九月乙未朔日
有食之辛亥趙普爲司徒兼侍中石熙載樞密使秦王
廷美乞班趙普下從之壬子詔曰古者振木鐸于路所
以來四方之風謠設獸樽于庭所以延羣臣之諫諍在
朝内外官自今或知民間利病及時政得失並得直言
無隱冬十月癸酉羣臣上尊號曰應運統天睿文英武
大聖至德廣孝皇帝十一月癸亥合祭天地于圜丘大
赦天下癸丑楚昭輔罷
七年春三月癸巳朔日有食之乙巳以皇弟廷美爲西
京留守交州遣使來謝罪唐州蝗夏四月甲子竇偁郭
贄並參知政事柴禹錫樞密副使盧多遜罷乙丑皇弟
廷美勒歸第盧多遜流崖州庚辰沈倫貶五月己酉夏
州李繼捧來朝以其地來獻得州四縣八繼捧之弟繼
遷叛丙辰皇弟廷美降封涪陵公房州安置秋七月甲
午皇子德崇封衞王德明廣平郡王冬十月己卯竇偁
薨十二月戊午朔日有食之丙午赦銀夏等州令諸州
置農師
八年春正月戊寅曹彬罷己卯王顯弭德超並樞密副
使癸未詔曰養老乞言哲王之丕訓觀民設教載籍之
大猷故遒人振鐸以采詩刺史褰帷而按部所以參考
風俗周知其淑慝延訪耆艾詳求於利病斯爲茂典可
舉而行宜令州縣長吏或部内有耆德高年爲鄉里所
信者並須延問民間疾苦吏治得失退而行之以稱吾
意甲申詔曰傳云能以禮讓爲國乎何有宜令開封府
及諸州於衝要處設榜刻儀制令論如律二月戊子朔
日有食之三月庚申宋琪參知政事甲申除福建諸州
鹽禁夏四月壬子弭德超流瓊州六月己亥王顯樞密
使秋七月辛未郭贄罷庚辰李昉參知政事八月庚戌
石熙載罷冬十月己酉趙普罷皇子元佐封楚王元佑
陳王皇第三子封韓王元俊冀王元傑益王十一月壬
子宋琪李昉並同中書門下平章事甲寅令宰相班諸
王上壬申李穆吕蒙正李至並參知政事張齊賢王沔
並同僉書樞密院事
雍熙元年春正月壬戌求遺書於天下乙丑涪陵公廷
美卒癸酉李穆薨夏四月甲午詔以今年十一月有事
于泰山五月廢諸州農師丁丑乾元文明殿災六月丁
亥詔求直言上謂近臣曰朕訪求讜議以規已失昔禹
拜昌言世稱其明今之諫者苟能中時病朕豈惜夏禹
之拜乎壬寅詔罷封泰山以冬至有事於南郊秋八月
丁酉親祠太一宫冬十一月丁卯合祭天地于圜丘大
赦天下改元十二月庚辰錢俶改封漢南國王壬辰德
妃李氏立爲皇后
二年秋九月庚戌楚王宫火辛亥楚王元佐廢閏月乙
未詔曰嶺南之俗民嫁娶喪葬衣服制度委所在長吏
漸加戒厲俾遵條式其殺人祭鬼病不求醫僧置妻孥
深宜化導使之悛革冬十二月庚子朔日有食之丙辰
宋琪柴禹錫罷
三年春正月庚寅命曹彬崔彦進米信田重進潘美北
伐契丹戊戌李至罷三月曹彬克契丹固安城田重進
破契丹于飛狐北潘美自西陘與契丹遇追至寰州克
之辛巳曹彬克涿州潘美取朔州又取應州田重進圍
靈丘夏四月潘美克雲州五月曹彬等與契丹戰于歧
溝關我師敗績潘美還代州徙雲應寰朔四州之民分
置河東及京西計口給田免其租役六月戊戌朔日有
食之辛仲甫參知政事秋八月丁酉王沔張宏並樞密
副使雲州觀察使楊業與敵戰死之冬十二月王師敗
績于君子館
四年春二月丙申錢俶封南陽國王甲寅錢俶改封許
王夏四月癸巳張宏罷趙昌言樞密副使冬十一月庚
辰詔曰王者設班爵以馭貴差禄秩以養賢所以責之
廉隅懋其官業也奉給之數宜從優厚應百官奉錢給
佗物以八分爲十者自今給其實數
端拱元年春正月戊辰黃河清乙亥親耕籍田始三推
上曰朕志在勤農恨不得終於千畝豈止以三推爲限
哉遂耕數十步大赦天下改元二月丙申李昉罷趙普
爲太保兼侍中吕蒙正同中書門下平章事皇子元僖
封許王皇第三子封襄王元份越王錢俶徙封鄧王王
沔參知政事張宏樞密副使楊守一僉書樞密院事庚
戌皇子元偓封徐國公元偁涇國公三月乙丑趙昌言
貶乙亥誅侯莫陳利用于商州秋八月甲子鄧王錢俶
薨九月乙酉楊守一卒
二年秋七月己卯張齊賢樞密副使張遜僉書樞密院
事戊子彗出東井八月丙辰大赦天下冬十二月庚申
詔曰古先哲王託居人上蓋務求於至治豈有尚於虚
名矧乃皇帝之稱已極崇大爰自唐室始加美號徇臣
子之愛戴著方策之典常踵事增華積習無改朕博考
載籍追法古道旣異三五之舊制深懼賓實之有踰憮
然自思不遑寧處自今四方所上表宜祇稱皇帝上又
謂宰相曰皇帝二字亦不可兼蓋起於秦始皇後代因
之不改朕比欲止稱王但以諸子封王爲不便耳羣臣
上表請復尊號上不許又上法天崇道文武皇帝詔去
文武二字乃許
淳化元年春正月戊寅朔改元戊子趙普罷秋八月己
巳禁川峽嶺南採材
二年春閠二月辛未日有食之三月乙丑辛仲甫罷夏
四月辛巳張齊賢陳恕並參知政事張遜温仲舒寇準
並樞密副使張宏罷秋七月李繼遷歸順九月丁酉王
沔陳恕罷己亥吕蒙正罷李昉張齊賢並同中書門下
平章事賈黃中李沆並參知政事癸卯王顯罷甲辰張
遜知樞密院事温仲舒寇準同知院事
三年春正月乙巳詔曰昔舜之有天下也選於衆而舉
善人則不仁不善者斯遠矣矧今提封至廣設官尤衆
銓選旣限於常調英俊或沉於下僚俾振滯淹屬在倫
類傳不云乎如有所譽者其有所試矣朕當親覽而進
之其令常參官舉升朝官者各二人二月乙丑朔日有
食之夏五月旱秋七月己酉太師趙普薨冬十一月己
亥開封尹許王元僖薨
四年春正月辛卯合祭天地於圜丘以宣祖太祖並配
大赦天下二月己未朔日有食之盜起于蜀夏六月丙
寅張齊賢罷壬申張遜寇準罷柴禹錫知樞密院事吕
端參知政事劉昌言同知樞密院事秋八月丙辰朔日
有食之冬十一月辛未李昉賈黃中李沆温仲舒並罷
吕蒙正同中書門下平章事趙鎔向敏中同知樞密院
事蘇易簡參知政事丁丑趙昌言參知政事十二月賊
推李順爲首陷蜀州又陷卭州又陷永康軍
五年春正月李順陷漢州又陷彭州癸酉命李繼隆討
李繼遷甲戌命内侍王繼恩率兵討李順二月李順陷
成都府夏四月李繼隆克夏州擒趙保忠以獻詔釋之
授右千牛衞上將軍封宥罪侯壬寅王師克劒州五月
克閬州又克巴州師進破賊十萬遂克成都李順之黨
並伏誅秋八月蜀寇平九月壬申皇第三子爲開封尹
封壽王大赦天下上謂壽王曰政教在得人心而不擾
之得人心莫若示之以誠信不擾之無如鎮之以清淨
推是而行雖虎兕亦當馴狎況於人乎書曰撫我則后
虐我則讎信哉斯言也爾宜戒之乙亥寇準參知政事
丁丑詔曰朕惟蜀川文翁之化在焉乃者盜興畎畝連
陷州城靜言思之非民之咎蓋由朕委任非當燭理不
明親民之官失於綏養筦𣙜之吏恣其誅求致然也念
兹失德是務責躬永鑒前非庶無貳過咨爾民庶當體
朕懷是歲大有年
至道元年春正月戊申朔改元丙辰上清宫成上曰朕
在藩邸以先帝所賜營是宫欲以祈福而庇民也癸亥
趙昌言罷戊辰錢若水同知樞密院事劉昌言罷三月
庚申詔曰國家郡縣至廣吏員衆多自公卿以至卑品
逮千萬數皆懷材抱器明習利病非開言路曷導下情
宜令幕職州縣等官並許言公私利害附傳置以聞夏
四月癸未吕蒙正罷吕端同中書門下平章事蘇易簡
柴禹錫罷張洎參知政事甲申趙鎔知樞密院事甲辰
開寶皇后宋氏崩秋八月壬辰詔以皇第三子開封尹
壽王爲皇太子大赦天下改元
二年春正月辛亥合祭天地于圜丘大赦天下二月庚
辰李昌齡參知政事秋七月丙寅寇準罷
三年春正月丙子温仲舒王化基並參知政事李惟清
同知樞密院事張洎罷乙酉葬孝章皇后于昌陵之北
二月靈州行營大破李繼遷繼遷遁辛丑皇帝不豫三
月癸巳皇帝崩于萬歲殿聖壽五十九殯于殿之西階
羣臣上尊諡曰神功聖德文武皇帝廟號太宗十月己
酉葬永熙陵大中祥符元年加上尊諡曰至仁應運神
功聖德文武大明廣孝皇帝五年再加上尊諡曰至仁
應運神功聖德文武睿烈大明廣孝皇帝
臣稱曰太宗以英睿之姿佐太祖定天下開子孫帝王
萬世之業故太祖勤勤於傳襲非特以昭憲顧命而已
太宗以明繼聖而能廣文之聲卒其成功乃大一統于
時北自常碣南極嶺表東際海岱西接洮隴宋之威德
斯爲盛矣
東都事略卷三
