東都事略卷一百宋王稱撰
列傳八十三
鄒浩字志完常州晉陵人也舉進士為揚州教授除太
學博士出為襄州教授召對除右正言時章惇用事既
已廢孟后遂立劉氏為皇后浩上疏曰臣聞禮曰天子
之與后猶日之與月隂之與陽相湏而成者也天子理
陽道后治隂德天子聽外治后聽内職然則立后以配
天子安得不審今陛下為天下擇母而所立乃賢妃劉
氏一時公議莫不疑惑誠以國家自有仁祖故事不可
不遵用之爾盖皇后郭氏與美人尚氏爭寵致罪仁祖
既廢后不旋踵并斥美人所以示至公立后則不選於
嬪妃而選於貴族而立慈聖光獻所以遠嫌也所以為
天下萬世法也陛下廢孟氏與廢郭后實無以異然孟
氏之罪未嘗付外雜治果與賢妃爭寵而致罪乎世固
不得而知也果不與賢妃爭寵而致罪乎世亦不得而
知也若與賢妃爭寵而致罪則并斥美人以示至公固
有仁祖故事存焉二者必居一於此不可得而逃也況
孟氏罪廢之初天下孰不疑賢妃所為及讀詔書有别
選賢族之語於是天下釋然不疑陛下立后之意在賢
妃也今果立之則天下之所期陛下皆莫之信矣載在
史策傳示萬世不免上累聖德可不惜哉乞賜開納不
以一時改命為甚難而以萬世公議為足畏追停策禮
别選賢族如初詔施行庶幾上答天意下慰人心為宗
廟社稷無疆之計不勝幸甚哲宗怒除名新州羇管章
留中不下時蔡京之徒惡其害己也相與協力擠之乃
偽為浩奏有陛下廢孟氏之賢后立劉氏之賤妾又有
取他人之子而殺其母等語流布中外使天下聞之真
謂浩為有罪者徽宗即位添監袁州酒稅尋召還復為
右正言遷司諫改起居舍人拜中書舍人歴吏部兵部
侍郎以寳文閣待制知江寧府改杭越二州崇寧元年
詔曰朕仰惟哲宗皇帝元符之末是生越王姦人造言
謂非后出詆誣之臣其可逃罪鄒浩可重黜責以稱朕
顯揚前人之意於是責浩衡州别駕永州安置後半年
除名勒停昭州居住移漢陽軍大觀元年復直龍圖閣
自草表還親側凡六年而卒年五十二自號道卿有文
集三十卷浩初除諫官入白其母曰有言責者不可默
恐或以是貽親憂母曰兒能報國我何憂及浩兩被竄
責母不易初意人稱其賢方孟后廢而立劉后也時有
曾誕者嘗作玉山主人對客問以譏浩其略曰客問鄒
浩可謂有道之士乎哉主人告客曰浩安得為知道雖
然余於此時而議浩是天下無全人也言之尚足為來
世戒易曰知幾其神乎又曰知進退存亡而不失其正
者其惟聖人乎方皇后之廢人莫不知劉氏之將立至
四年之後而冊命未行是天子知清議之足畏也余三
移書於浩使之力請復后浩皆不答使其時浩力言復
后能感悟天子則無劉氏之事貽朝廷於過舉再三言
而不聽則義亦當矣使其時得罪必不至貽老母憂也
烏虖若浩者雖不得為知幾之士然百世之下頑夫廉
懦夫有立志尚不失為聖人之清也誕公亮之從孫因
附於此又有田畫者志義之士也與浩善畫字丞君以
世父況任為校書郎調磁州錄事參軍知西河縣有訟
者畫躬自剖決撫以慈惠西河民甚德之元符間監廣
利門浩除言官畫見浩問曰平生與君相許者何如今
君為何官浩媿謝既而朋黨之禍愈甚時事日變畫乃
謝病歸陽翟一日報立皇后劉氏畫曰鄒君不言可以
絶矣又一日浩以書約畫會潁昌中塗自云得罪畫亟
往浩具言諫立皇后時我之言戇矣上於是凝然若有
所思也明日遂得罪二人留連三日臨别浩出涕畫正
色責之曰使君隠默官京師遇寒疾不汗五日死矣豈
獨嶺海之外能死人哉願君無以此舉自滿士所當為
者未止此也浩茫然自失歎曰君之贈我厚矣乃别去
建中靖國初召為大宗正丞宰相曾布數羅致之畫不
肯見朝士爭屬目私自語曰彼尚不肯見丞相誰敢易
之者尋除提舉江西常平改知淮陽軍卒於治所年四
十五
常安民字希古蜀人也幼穎悟力學舉進士為成都府
教授代還上書論強國之本曰勸忠厚厲名節元祐中
公卿薦其才召為太常博士遷太常宗正丞開封府推
官紹聖初召對極論元祐言者以熙豐為非今日言者
以元祐為非是皆一偏也願擇其中除監察御史章惇
專權擅命安民力折其姦又論蔡京姦足以惑衆辨足
以飾非巧足以移奪人主之視聽力足以顛倒天下之
是非内結宦寺外連臺諫合黨締交以圖柄任陛下不
早逐之他日悔將安及又言今大臣為紹述之說者其
實皆借此名以報復私怨一時朋附之流從而和之遂
至已甚張商英在元祐時上吕公著詩求進其言䛕佞
無耻及為諫官則上疏毁司馬光吕公著神道碑周秩
在元祐間為太常博士親定司馬光諡為文正為言官
則上疏論司馬光吕公著至欲乞剖棺鞭尸是豈士君
子之所為哉大饗明堂哲宗欲以劉犯從祀齊宫安民
言非所以示觀瞻也曾布在樞府與惇不協見安民數
論惇意謂附已於上前屢稱之及安民論布與惇互用
親故於是二人者合力排之一日哲宗謂安民曰卿嘗
上吕公著書以東漢不道之君比朕可乎安民曰臣與
公著書勸其博求賢才嘗引陳蕃竇武李膺事不謂惡
臣指摘臣言推其世以文致臣雖辨之無益董敦逸再
為御史復欲彈蘇軾兄弟安民止之敦逸乃言安民主
元祐謫監滁州鹽酒務除永興路提點刑獄蔡京用事
改通判鄆州入黨籍卒年七十子同
陳瓘字瑩中南劔州人也舉進士甲科為湖州書記久
之用蔡卞薦召為太學博士遷校書郎章惇蔡卞主紹
述之論追貶司馬光上謗宣仁后人不敢輙議瓘因對
以謂今日以前既往之迹便為古事道常然而不渝事
有弊而必變故堯告舜舜告禹皆曰若稽古若者順而
行之稽則考其當否或若或稽必使合於民情所以為
帝王之治且論天子之孝與士大夫之孝不同哲宗感
悟徽宗即位除右正言論卞修實錄增加王安石實錄
紊神宗大典請改修徽宗欲開言路首還鄒浩而中丞
安惇尚緣往事欲格成命瓘再上疏力言宜召還浩逐
惇以明黜陟遷右司諫又極論蔡卞假託經義倡為繼
述重誣神考輕欺先帝倡為國是以行其私卞之所是
謂之國是卞之所非謂之流俗尊安石而薄神考不可
為國是宜因其請祠許而遣之章惇懷異不忠宜因其
辭山陵使罷之又言惇為山陵使無状致大昇轝陷於
泥淖之中露宿野次宜罷其職又論修建景靈西宫不
當且言建立之地非是又言邢恕反復宜定其罪御史
龔夬言蔡京罪朝廷不以夬言為然夬將去位瓘上疏
言紹聖以来七年間五逐言者皆與京異議今夬以言
京又將罷去殆非祖宗奬厲言官之意皇太后已歸政
瓘上疏謂外戚向宗良兄弟與侍從希寵之士交通使
物議籍籍謂皇太后至今與政也罷監揚州糧料院改
知無為軍瓘責之日方褏疏論蔡京而命下於門外繳
四奏并明宣仁誣謗修實錄建西京等事徽宗密遣人
賜瓘黃金百兩由是京罷召還除著作郎遷右司員外
郎又以書抵曾布論日錄及國用事以為尊私史而壓
宗廟緣邊費而壊先政布怒罷知秦州尋主管冲祐觀
除名編管袁州移廉州又移彬州監中嶽廟坐其子正
彙上書逮繫開封獄安置通州始瓘所辨日錄事著尊
堯集議者以為言多詆誣編置台州移楚州居住以卒
年六十五靖康元年贈右諫議大夫瓘篤學有識志不
苟合居喪孝初蔡卞知其才待之加禮瓘不肯附麗恬
於進取雖諸公交薦迨居言職所疏姦惡雖所舉不避
也嘗曰彼則舉爾所知此則為仁由己識者重其言瓘
既力言京不可用用之必為腹心患悉如其言瓘有詞
辨通易數言天下治忽多驗自號了翁云子正彙正同
陳祐字純益陵井監人也舉進士元符三年擢為利州
路常平尋除右正言遷右司諫祐言林希於紹聖初掌
書命草吕大防劉摯蘇轍梁燾等制皆務求合章惇之
意至有老姦擅國之語陛下頃用臣言褫其職自大名
移揚州而希謝表具言所撰告皆出於先朝大抵姦人
毁敗善類事成則攄己所憤事敗則歸過於君至如過
失未形而訓辭先具安得為責人之名歴辨詆誣而上
侵聖烈安得為死節之義不一二年致位樞近豈忠臣
哉而希忿躁不平尚敢謝章慢上不敬此而可忍孰不
可忍希再降知舒州祐又言元祐人才誠為可用今紹
聖人才比肩於朝而元祐臣僚纔十數人輒攻擊不已
是朝廷之上公然立黨也既又上言曰臣聞惟辟作福
惟辟作威威福之行權綱所在為人臣者盖無與臣切
聞陛下有所除擢而大臣往往執奏事寝不行至有留
身沮格成命者豈所謂公事公言者哉臣願陛下力行
裁抑無使權柄下移則朝廷之福也以論事切直出通
判滁州蔡京用事編管歸州遇赦放還而卒
龔夬字彦和瀛州人也舉進士為太僕寺主簿遷監察
御史建言元豐中察官各兼言事乞令監察御史兼掌
論議益廣言路丐外通判相州尋知洺州徽宗立召為
殿中侍御史論章惇二蔡之罪章十上因言修五朝寳
訓乞令不可增損變亂事實以濟姦說時議韙之黨事
興削籍編管化州稍牽復而卒
任伯雨字德翁眉州眉山人也父孜字遵聖以問學氣
節雄鄉閭名聲與蘇洵相上下仕至光禄寺丞其弟伋
字師中亦知名嘗通判黃州最後知瀘州當時所謂大
任小任者也伯雨邃於經術文力雄健舉進士調清江
簿知雍丘縣召為大宗正丞除左正言首上疏言章惇
身為上宰久擅朝柄迷國罔上毒流搢紳自哲宗疾勢
彌留中外忷懼惇當引天下大義以繫人心以安國勢
乃乘倉卒輒逞異意逆天咈人輕亂名分睨睥萬乘不
復有臣子之恭又言天下國家莫大名分法若不嚴禍
起不測幸而太后聖明睿策先定折其姦謀向使惇計
得行不知置陛下太后於何地陛下貸惇不誅則天下
大義不明大法不立生覬覦之心長奸邪之志危疑之
幾不可勝防矣章八上惇貶雷州又論蔡卞之惡有過
於惇公然誣詆欲廢宣仁聖烈皇后又因哲宗之疑似
非辜廢元祐皇后犯上不道又言使哲宗有欲黜太皇
太后之謗廢皇后之惡編管諫官之失投殛忠良之譏
皆卞倡之惇行之今若不正典刑殆無以明哲宗之德
彰陛下友愛之仁卞亦尋竄建中靖國改元當國者欲
以中為名調和元祐紹聖伯雨奏曰人材固不當分黨
與然自古未有君子小人雜然並進可以致治者盖君
子易退而小人難退二者並用終於君子盡去小人獨
留唐德宗坐至播遷之禍建中乃其即位改元號不可
不為鑒戒時議欲西北專用武臣典郡伯雨謂李林甫
在相位惡儒臣以邊功入相遂奏乞用武臣其後致禄
山之亂此何以異也又論邊帥生事失與國心乞棄湟
鄯之地以安邊息民會有赤氣之異時欲建火星觀以
禳之伯雨不可曰聖人修德以弭災未有祈禳而消變
洪範以五事配五行說者謂視之不明則有赤眚赤祥
乞攬權綱專威福使皇明赫赫事至必斷則乖氣異象
化為休祥矣蔡京為翰林學士承旨交結内侍伯雨極
論其罪又論堂除猥衆侵吏部員闕内降稍多或恐詐
傳敕命引漢唐季世鴻都置爵墨敕斜封以為戒王覿
除御史中丞仍兼史官伯雨謂史院係宰相監修今中
丞為屬恐非所以重風憲遠嫌疑已而覿除翰林伯雨
復論曰學士爵秩位序皆在中丞上今覿為之是諫官
論事非特朝廷不行適足以為人遷官也尋出知虢州
崇寧初二蔡在東西府以黨論編管通州徙儋州以星
赦移道州以八寳赦提點明道宫卒年七十三伯雨性
剛鯁持論勁正為諫官僅半載所上一百八疏皆係天下
治體號戇草云子象先申先
張庭堅字才叔廣安軍人也舉進士為春秋博士樞密
院編修官坐送諫官鄒浩免官徽宗即位召對除著作
佐郎遷右正言庭堅入諫垣議論忠鯁嘗上疏曰近世
之論孝者必曰法法者紹復神考然後為孝於其父有
違戾不孝莫大焉夫前後異時法亦隨變而欲纖悉紹
復於神考則法將弊於偏要之久必有不便於民而召
怨者民怨則辱先烈如此而謂之孝可乎司馬光因時
變革以便百姓不為無補於國陳瓘執義論諍以去小
人不為無益於宫禁瓘實士論與之光則人心歸之請
還陳瓘以慰士論盡復司馬光贈官以悅人心又奏竊
聞士大夫多以繼志述事勸陛下者臣恐復有營私之
人又欲正其名以自售曰紹復先烈非臣等不可引用
私黨蔽隔賢俊假名曰繼述而實自肆焉又奏今遠略
之耗於内者棄不以為守則兵可息特旨之重於法者
刪不以為例則刑可省庭堅乞用蘇軾蘇轍徽宗問安
所受遂忤旨除京東轉運判官改知汝州降通判陳州
蔡京黨議其罪削籍編管虢州移鼎州又移象州内徙
復州以星變赦還里卒年五十七
江公望字民表睦州人也舉進士建中靖國元年由太
常博士除右司諫時御史中丞趙挺之與戶部尚書王
古等同治放欠挺之劾古傾天下之財以為私惠者公
望以謂上登極大赦欲與天下更始一切蠲免豈容古
以私意能傾天下之財上疏曰人君所以知時政之利
病人臣之忠邪無若諫官御史之為可信也患聞知之
不博也故聽以風聞雖事有不實聞無不言至若挟情
肆誣快私忿罔上聽陛下不可以不察也臣聞挺之與
古論事每每不合屢見言氣懷不平之心有待而發俚
語有之官事私讐此小人之所不為而挺之安為之豈
忠臣乎公望諫諍有體朝野稱為得人已而上疏曰哲
宗固孝於神考矣持紹述之論牢不可破輔政非其人
以媚於已為同忠於君為異一語不合時學必目為流
俗一談不侔時事必指為横議借威柄以快私隙必以
亂君臣父子之名分以感動人主故民力困竭國用匱
迫天下為之騷然泰陵不得盡繼述之美元祐人材皆
出於熙寧元豐培養之餘遭紹聖竄逐之後彫疎零落
所餘無幾矣神考與元祐之臣其先非有射鈎斬袪隂
私之隙也先帝信仇人而黜之陛下若立元祐為名必
有元豐紹聖為之對也有對則諍興諍興則黨朋立矣
陛下改元詔旨亦稱思建皇極嘉靖庶邦盖嘗端好惡
以示人本中和而立政皇天后土實聞此言陛下欲渝
此言其如皇天后土何蔡王似府史語言指斥徽宗送
大理寺驗治公望恐浸淫及於蔡王上疏極言其事語
在蔡王世家疏奏出知淮陽軍未幾召入為左司員外
郎除直龍圖閣知夀州以言者落職蔡京用事公望與
任伯雨等俱坐貶編管南安軍遇赦得歸而卒
臣稱曰諫有二諷與直而已諷則銷患於未然之前而
直則進言於已行之後故忠臣碩士之遇明主也或千
慮一失之間則必因事以諷而明主受其言故不勞而
成功博不幸人君為䜛邪所蔽而忠臣碩士覩行事之
乖違與用人之失當則言必激切冀以動寤上意而䜛
邪之人乃誣以訕上忠臣碩士所以多不免於竄逐者
以此觀浩等用直諫貶言雖屈於一時道則伸於後世
名聲卓卓至今在人耳目彼讒之人豈不犬馬是媿哉
東都事略卷一百
