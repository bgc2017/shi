東都事略卷四十二宋王稱撰
列傳二十五
高瓊家世燕人也父乾徙居亳州之蒙城瓊少時在外
寢一夕父往視之若見有金甲而侍其側者父異之及
長以材勇事太宗于潛邸即位以爲御龍直指揮使從
征太原命押弓弩兩班合圍攻城及征幽薊太宗倍道
還京師留瓊與軍中鼓吹殿後六班扈從不及惟瓊首
帥所部見行在太宗大悅累遷待衛步軍都指揮使領
歸義軍節度使移鎮保大眞宗即位改鎮彰信咸平初
契丹犯塞瓊將并代之師與石保吉會鎮定既而傅潛
以逗留得罪以瓊代將其兵兵罷復還治所三年授殿
前都指揮使先是諸將臨敵退衂眞宗已貸其罪議者
以爲敗軍之將當誅眞宗以問瓊瓊對曰罪誠當誅然
陛下去歲已釋其罪今復行之又方屯諸路非時代易
臣恐衆心疑懼乃止景德初契丹入寇大臣有欲避狄
江南西蜀者寇準不可諸將中獨瓊與準意同準既力
爭之眞宗曰卿文臣豈能盡用兵之利準曰請召高瓊
瓊至乃言避狄爲便準大驚以瓊爲悔也已而徐言避
狄固爲安全但恐扈駕之士中路逃亡無與俱西南者
耳眞宗乃大驚始決北征之策眞宗既親征時前軍已
與契丹戰或有勸眞宗南還者瓊因言契丹師衆已老
陛下宜親臨觀兵督其成功眞宗嘉其言即幸澶州南
城瓊固請度河眞宗從之至浮橋駐輦未進瓊乃執撾
築輦夫背曰何不亟行今已至此尚何疑眞宗乃命進
輦既至登北門城樓張黃龍旗城下將士皆呼萬歲氣
勢百倍會契丹大將撻覽中弩死契丹遂退明年以罷
兵料簡兵卒諸班直十年者出補軍校年老退爲本班
剰員瓊曰此非激勸之道宿衛豈不勞乎自是八年者
皆得叙補以疾求解兵柄授忠武軍節度使卒年七十
二贈侍中諡曰武烈瓊暁軍政善訓諸子使讀書率能
自立於時子繼勲繼忠繼和繼宣繼隆繼元繼宣官至
防禦使繼忠至四方館使榮州團練使
繼勲字紹先初補殿直太宗見而竒之擢寄班祗候咸
平初監兵益州王均反繼勲引兵與賊黨戰轉鬭至嘉
州界敗之復還力攻益州城而王均夜潰以功遷崇儀
使徙綿漢劒門都廵檢又徙陜西鈐轄還朝陳用兵方
略眞宗嘉之除宫苑使并代州鈐轄徙岢嵐軍敵入寇
繼勲謂軍使賈宗曰敵雖衆而不成列是無主帥也急
擊之因設伏要害與接戰寒光嶺伏發斬獲甚衆遷弓
箭庫使累遷東上閤門使以隴州團練使知雄州拜威
武軍節度使馬軍副都指揮使徙鎮保順又徙昭信景
祐二年以年高進見節其拜許其子扶掖未幾辭管軍
遂改鎮天雄知滑州卒年七十八贈太尉諡曰穆武繼
勲謙謹有機略善撫士卒戰常有功第三子遵甫終西
作坊使女即宣仁聖烈皇后也瓊累贈魏王繼勲楚王
遵甫魯王
遵裕字公綽繼宣子以父任爲三班借職稍遷供備庫
副使鎮戎軍駐泊都監夏人寇大順城諒祚中矢引去
會英宗崩遵裕告哀抵宥州下宫夏人遣王盥受命至
則吉服廷立遵裕切責之遂易服聽遺命既而具食上
宫語及大順城事盥曰剽掠輩耳遵裕曰扶傷而遁者
非若主邪夏人怒曰王人蔑視下國弊邑雖小控弦數
十萬亦能躬執櫜鞬與君周旋遵裕瞋目叱之時諒祚
覘於屏閒搖手使止神宗聞而嘉之擢知保安軍种諤
取綏州帥怒其擅興欲正軍法諤稱得密旨於遵裕諤
被罪遵裕亦降爲乾州兵馬監押熙寧初王韶議將復
洮隴命遵裕從行遂副韶帥秦鳳韶帥熙河徙遵裕爲
緫管六年從韶取岷州以功遷龍神衛四廂都指揮使
知熙州坐事罷知穎州起帥環慶又坐奏報不實降西
上閣門使知淮陽軍起知代州尋以團練使知慶州神
宗命諸路兵討夏國涇原兵聽遵裕節制師度旱海距
靈州百里次南平濼敵騎驟至遵裕出精騎接戰斬首
千餘級遂合涇原師圍靈州劉昌祚請分兵擊東關必
下遵裕沮之圍城久未拔賊引河灌我師水至斷砲爲
梁以濟追騎至轉戰累日敵騎少却涇原師殿爲賊所
乘一軍皆潰坐貶郢州團練副使安置後復右屯衛將
軍卒年六十四紹聖中追贈奉國軍留後
臣稱曰高瓊與寇準協謀勸眞宗親征戮力破敵遂成
莫大之功自是和好益固人物歲滋北邊無烽燧之警
者百有餘年盛德之報慶流後裔篤生聖后爲女中堯
舜天實興之也
傅潛冀州衡水人也太宗在藩邸召置左右及即位爲
東西班指揮使從征太原一日再中流矢又從征范陽
先至涿州與契丹戰有功累遷至雲州防禦使雍熙三
年命曹彬北征以潛爲幽州道行營前軍都指揮使與
契丹戰敗于拒馬河責右領軍衛大將軍起爲内外馬
步軍頭遷殿前都虞候領容州觀察使端拱初拜昭化
軍節度使徙鎮武成眞宗即位改鎮忠武契丹入邊以
潛將鎮定高陽關三路行營之兵潛畏懦擁步騎八萬
閉門自守未嘗出戰將校皆蓄銳爭奮則醜言罵之無
何契丹破狼山砦遂攻威虜略寕邊軍及祈趙游騎出
邢洺鎮定路不通者踰月朝廷遣使督其出師諸將亦
屢促之不聽諸將憤怒因詬潛曰公怯乃不如一嫗耳
都鈐轄張昭允又屢勸潛潛笑曰賊勢如此使吾與之
角適挫吾銳耳乃分騎八千步二千付諸將于高陽關
逆擊之許出兵爲援諸將與敵血戰而潛竟不至康保
裔遂陷于陳眞宗將親征又命石保吉自大名領前軍
赴鎮定潛逗留不發以致敵騎犯德棣度河劫人民焚
廬舍眞宗駐大名而邊捷未至聞驍將石普楊延昭等
屢請益兵潛不之與有戰勝者潛又抑而不聞眞宗大
怒命高瓊單騎即軍中代之令潛詣行在至則下御史
府議法當斬眞宗貸之削奪官爵長流房州張昭允亦
貶道州會赦徙汝州復團練使改左千牛衛將軍分司
西京遷左監門衛大將軍久之判左金吾仗卒年七十
九
王超趙州人也弱冠長七尺餘太宗爲開封尹召隸麾
下及即位以隸御龍直累立戰功遂至河西軍節度使
殿前都虞候改鎮天平咸平二年眞宗大閱禁兵二十
萬于東郊超執五方旗以節進退眞宗御戎幄觀之顧
謂超曰士衆嚴整戎行訓練惟汝之功契丹入邊眞宗
親征以超爲先鋒都點檢傅潛逗撓命超代將鎮州行
營之師又帥鎮定高陽三路與契丹戰于遂城斬其禆
王騎將十五人俘馘二萬計李繼遷陷清遠軍以超將
西面行營之師禦之徙帥永興軍宰相言超有將帥材
遂以超帥定州路行營王繼忠副之尋又加鎮定高陽
關三路屯定州六年契丹入邊繼忠與戰于望都而超
不赴援繼忠遂陷于契丹景德初眞宗駐蹕澶淵命超
赴援超又緩行契丹遂深入會契丹通好眞宗罷超三
路帥以爲崇信軍節度使知河陽徙鎮安遠知潞州又
移鎮建雄知青州卒年六十二贈侍中超御下有恩與
高瓊同典禁旅嘗因休沐過營壘軍校不將迎瓊命捶
之超曰若按習可懲其不肅人稱其恕然臨軍寡謀拙
於戰鬭有子德用仁宗朝樞密使同平章事自有傳
王繼忠開封人也父爲軍校戍邊而死繼忠因得補殿
直眞宗在東宫得給事左右累擢至雲州觀察使咸平
末契丹入邊繼忠帥定武出戰于望都之北自以被遇
之厚力戰圖報而服飾稍異契丹識之轉鬭累日援兵
不至遂陷于契丹朝廷謂其死矣贈大同軍節度使景
德初契丹令繼忠請修和好朝廷允其請戢兵息民繼
忠有力焉自是朝廷遣使至契丹必厚賜繼忠繼忠對
使者亦必泣下嘗附表請召還眞宗以誓好既定賜詔
諭之契丹主待之甚厚更其姓名曰耶律顯忠又改名
宗信封爲吳王後不知其所終
葛霸眞定人也始事太宗于潛邸以雄勇知名太宗即
位補殿前指揮使三遷散員都虞候雍熙中北伐契丹
諸將失利以霸爲騎軍都指揮使領檀州刺史戍定州
與敵戰于唐河敗走之召爲御前忠佐馬步軍都軍頭
端拱初出爲博州團練使累擢澶州觀察使殿前都虞
候拜保順軍節度使出帥鎮州徙天雄軍眞宗幸大名
以霸領具鎮高陽關前軍就遷副都指揮使改邠寧涇
原環慶遷侍衛馬軍都指揮使徙鎮感德契丹犯邊眞
宗議親征以霸副李繼隆爲排陳使駐澶州明年召還
霸以老請解軍職授昭德軍節度使出帥并代徙知耀
州卒年七十五贈太尉霸爲人鄙吝然以謹直保位云
子懷敏
懷敏始以父蔭授西頭供奉官懷敏通時事善希合故
多薦其才者嘗爲益州路提點刑獄知隰莫保雄滄滁
六州陜西用兵爲涇原秦鳳經略安撫副使擢眉州防
禦使知涇州遷鄜延路副都揔管改涇原兼經略安撫
使元昊寇鎮戎軍賊引兵僞遁懷敏遂率諸將趣定川
環慶路都監劉賀以蕃兵五千與賊戰不勝而潰懷敏
入保定川砦涇原鈐轄曹英又敗於砦之東北隅懷敏
所部人奔駭懷敏爲衆所擁幾蹂踐死輿至甕城乃蘇
賊遂圍城懷敏與諸將謀赴鎮戎軍賊斷其歸路與諸
將皆遇害賊遂長驅直抵渭州初懷敏之除鄜延也范
仲淹言其怯懦不知兵遂徙涇原卒敗事奏至贈鎮西
軍節度使諡曰忠隱
馮守信字中孚滑州白馬人也太平興國初應募軍籍
從征太原先登斬獲甚衆至眞宗時以軍功遷至天武
都虞候從幸大名遷御龍直都虞候又從眞宗北廵次
衛南頓眞宗問曰契丹入邊汝輩何以展效守信曰臣
等備宿衛常願必死今乃上勞大駕親征將帥之過也
眞宗嘉其忠授天武軍都指揮使累遷萊州團練使守
信雖起行伍然本田家子頗知民間疾苦爲政無害徙
滄州未幾選爲龍神衛四廂都指揮使英州防禦使出
知定州徙高陽關知瀛州河決滑州城西即命守信領
州事就加步軍副都指揮使容州觀察使領威虜軍節
度使卒年六十六贈太尉諡曰勤威
石普其先幽州人也自言唐河中節度使雄之後自其
曾祖徙居太原父通給事太宗于晉邸普方十歲亦留
邸中補寄班祗候以督捕盜賊功轉内殿崇班帶御器
械李順之亂爲西川行營先鋒與馬知節等合擊之順
誅遷西京左藏庫使賊黨王鸕鷀復寇邛蜀又爲西川
捉賊使因馳驛陳蜀亂之因由賦斂急廹使農民失業
不能自存而遂爲盜請一切蠲其租賦太宗許之民用
感悅賊平及王均據益州叛又以普爲招安使雷有終
攻城均走普追斬于富順監以功拜冀州團練使明年
契丹入寇普爲先鋒殺敵騎於炎涼城又敗之于長城
徙帥定州靈州失守益兵備關中又徙永興軍眞宗以
普性剛愎與衆不和乃徙莫州普言軍中號令遣人馳
告慮爲姦詐所誤眞宗爲製𫝊令牌又獻御戎圖掘塹
設穽以陷征馬轉冀州防禦使眞宗幸澶淵是時王繼
忠爲契丹請和以書遺普且置密表以請事平普亦有
力焉遷容州觀察使再遷保平軍留後遂拜河西軍節
度使知河陽徙許州眞宗方崇符瑞之事普請罷天下
醮設歲可省緡錢七十餘萬以贍國用遂忤意大中祥
符中普言九月下旬日食者三又言商賈自泰州來言
唃厮囉欲讎殺邊臣請以臣所獻地圖當決必勝眞宗
怒付御史劾之法當死詔貶賀州改率府副率房州安
置後稍復右武大將軍卒年七十五普有膽略聞敵所
在即馳赴親冐矢石前後戰未嘗少衂通兵書及隂陽
六甲星歴推步之術太宗嘗令善工製金帶普帶御器
械輙面求賜太宗解以賜之後雖謫廢當太宗忌日必
舉族詣佛寺齋薦歲以爲常
東都事略卷四十二
