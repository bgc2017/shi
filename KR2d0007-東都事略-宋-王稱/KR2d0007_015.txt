東都事略卷十五宋王稱撰
世家三
烏乎論封建者何其紛紛哉世徒見春秋齊晉之彊漢
室吳楚之亂遂一切歸咎於三代之良制是大不然周
建親賢漢王同姓以蕃王室故詩所稱懷德惟寧宗子
維城者封建之謂也周享過歷之期而漢載祀四百兹
非其效與周德雖衰齊晉尚能攘戎狄以尊天子豈不
以封建之利也哉若夫吳楚之所以亂者乃在於封國
過制以成尾大不掉之埶爾非封建之罪也本朝大道
之行與天下爲公故宗親無茅土之胙至熙寧中以宣
祖太祖太宗之子擇其後一人世世封公雖有世襲之
爵而皆聚之京師維城之固果安在哉天下治雖不封
建可也天下有變則封建有可恃之理是以靖康之難
天族亡尺寸之柄而亦安有所謂召穆公者糾合宗族
于成周是可歎也由是觀之封建宗親以屏蔽天下誠
有國者之當務也哉
宣祖五子長曹王光濟次太祖皇帝次太宗皇帝次魏
王廷美次岐王光贊
曹王光濟早亡宋興追封邕王徽宗即位改封曹王
魏王廷美字文化本名光美宋興授嘉州防禦使遷山
南西道節度使加同平章事徙鎮永興太宗即位加中
書令開封尹封齊王進封秦王太宗北征命廷美留守
京師太平興國七年出爲西京留守坐與宰相盧多遜
交通降涪陵縣公房州安置廷美憂悸成疾九年卒年
三十八太宗聞之流涕詔曰涪陵公廷美朕之同氣也
宜追封涪王諡曰悼眞宗即位追復故官爵廷美十子
德恭衡州防禦使贈高密郡王德隆左武衛大將軍贈
平陽郡王德彝保信軍留後贈潁川郡王諡曰安簡德
雍天平軍留後贈廣陵郡王諡曰康簡德鈞右監門衛
大將軍德欽德潤俱右羽林將軍德文忠武軍節度使
同平章事封東平郡王贈申王諡曰恭裕德惠左武衛
將軍德存左羽林將軍德文子承顯以王後封康國公
官至昭化軍節度使贈樂平郡王本朝故事皇族本宫
之長封國公物故則以次授封德文以慶歷四年薨承
簡封徐國公承簡德鈞子也於屬爲長得封官至保慶
軍留後贈安定郡王諡曰和懿承簡薨德雍子承亮封
昌國公神宗即位拜感德軍節度使改封榮熙寧二年
詔宣祖太祖太宗之子皆擇其後一人爲宗世世封公
以奉祭祀不以服屬盡故殺其恩禮至三年太常禮院
言本朝近制諸王之後皆用本宫最長一人封公繼襲
去年詔祖宗之子皆擇其後一人爲宗世世封公即與
舊制有異謹按禮文諸王公侯伯子男皆子孫承嫡者
傳襲若無嫡子及有罪疾立嫡孫無嫡孫以次立嫡子
同母弟無母弟立庶子無庶子立嫡孫同母弟無同母
弟立庶孫曾孫以下準此合依禮令傳嫡承襲詔曰可
改封榮國公承亮爲秦國公宗肅魯國公宗逹蔡國公
宗惠魏國公宗保燕國公仲郃陳國公世程越國公而
禮官言昭成太子陳王蔡王無後而宗保宗逹仲郃以
旁親出繼自應典禮太祖之子越王德昭當立世長孫
世程太宗之子魏王元佐當立嫡孫同母弟宗惠魯王
元份當立嫡孫宗肅韓王元偓當立嫡孫宗繢吳王元
儼當立庶長孫宗絳同判太常寺陳薦以秦王宜以庶
曾孫克繼嗣楚王宜以庶曾孫世逸嗣知禮院韓忠彦
等以秦王宜以庶長孫承亮嗣楚王宜以庶長孫從式
嗣詔秦王楚王後如忠彦議故承亮以下得立而宗繢
宗絳以喪故後封從式已封郡王後嗣令依今所定於
是宗室克繼等言封秦王之後不當詔兩制議翰林學
士承旨王珪與范鎮司馬光等言臣等看詳秦王楚王
魏王自有正統而承亮從式宗惠皆旁支今追議當爲
後之人豈可捨正統而取旁支也案秦王薨嫡子德恭
當立德恭卒嫡子承慶當立承慶卒無嫡子有庶子五
人長曰克晤先卒無子次曰克繼當立楚王薨長子惟
叙卒嫡子從煦當立從煦卒無嫡子有庶子世逸一人
當立魏王薨嫡子宗魯當立宗魯卒嫡長子仲翹先卒
無子次母弟仲髦亦先卒次母弟仲蒼當立秦王楚王
後宜如薦議魏王後當以仲蒼嗣事下中書中書言越
王無嫡子嫡孫無嫡子同母弟無庶子無嫡孫同母弟
無庶孫宜以庶長孫世清嗣魏王無嫡子無庶子宜以
庶長孫宗立嗣世程宗惠不應封遂以宗立封魏國公
世清封越國公四年封宗繢韓國公宗絳吳國公承亮
薨贈樂平郡王諡曰恭靜子克愉嗣克愉卒子叔牙嗣
徽宗即位秦王改封魏王
岐王光贊幼亡宋興追封夔王徽宗封岐王
太祖四子長滕王德秀次吳王德昭次舒王德林次秦
王德芳滕王德秀早亡徽宗即位追賜名封滕王
吳王德昭字日新母皇后賀氏乾德二年出閤爲貴州
防禦使故事帝子出閤當封王太祖謙抑止以列辟處
之開寳六年授山南西道節度使同平章事終太祖之
世竟不封以王爵太宗即位改鎮永興兼侍中始封武
功郡王太平興國四年暴薨年二十九贈中書令追封
魏王諡曰懿德昭謹重寡言左右未嘗見其喜愠之色
喜讀書不好犬馬之翫後贈太師治平元年改封越王
子惟正建寧軍節度使贈同安郡王諡曰僖靖惟吉感
德軍節度使同平章事贈南陽郡王諡曰康孝追封冀
王惟固昌州團練使惟忠武勝軍留後惟和右千牛衛
將軍惟吉子守節彰化軍留後同知宗正寺贈丹陽郡
王諡曰僖穆子世永封邢國公官至鎮南軍留後贈南
康郡王諡曰脩孝慶歷四年封十王之後以惟忠子從
靄封穎國公而惟吉子守巽以冀王後爲最長與從靄
同封穎國公守巽官至和州觀察使從靄官至齊州防
禦使守巽從靄卒以惟固子從信封榮國公官至雄州
防禦使從信卒以惟固之孫從恪子世規封崇國公世
規官至右龍武大將軍沂州防禦使以卒守巽之子世
清封申國公至熙寧三年襲封越國公後封會稽郡王
會四后升祔受命告廟世清屬疾家人請以疾辭世清
曰辭君命不忠廢廟祀不孝力疾就事世清官至保信
軍留後贈虢王諡曰恭安
舒王德林早亡徽宗即位追賜名封舒王
秦王德芳開寳九年出閤爲貴州防禦使太宗即位拜
山南西道節度使同平章事薨年二十三贈中書令追
封岐王諡曰康惠後贈太師改封楚王子惟叙左千牛
衛大將軍贈高平郡王惟憲資州團練使惟能右羽林
將軍慶歷中以惟叙子從煦封安國公終左金吾衛大
將軍歸州團練使從煦卒以惟能子從古封安國公終
延州觀察使諡曰惠恪從右卒從式封舒國公從式惟
憲子也神宗即位謂剏業垂統實自太祖顧無以稱乃
下詔曰昔我藝祖之興肈造區夏大謨偉烈被諸萬世
朕奉承聖緒夙夜不敢康乃顧後之子孫而有未議封
爵之典豈朕所以繼大統尊親親之意哉且積厚者流
必遠施大者報必豐其令中書門下攷太祖之籍以屬
近而行尊者一人裂土地而王之使常從獻于郊廟也
世世勿復絶以稱朕尊祖報本之志焉時熙寧二年八
月也於是有司推擇以從式應詔封安定郡王從式終
保康軍節度使贈榮王諡曰安僖從式既薨乃封越王
之孫世準爲安定郡王世準從靄子也爲人内恕外嚴
無綺羅金玉之好既封凡天子祀郊廟必從祀如詔旨
世準官至保靜軍節度使薨贈成王世開嗣世開從誨
子惟和孫也官至奉國軍留後薨諡曰獻敏世雄嗣世
雄亦從靄子也秀整莊重以詩書教子孫貯書萬卷名
其堂曰樂善世雄官至崇信軍節度使薨贈淄王諡曰
恭惠世福嗣官至集慶軍節度使薨贈儀王令盪嗣越
王之後世清薨子令廓襲封越國公楚王之後從式薨
子世恩襲封楚國公徽宗立改封越王爲吳王楚王爲
秦王
太宗九子長漢王元佐次昭成太子元僖次真宗皇帝
次商王元份次越王元傑次鎮王元偓次楚王元偁次
周王元儼次崇王元億
漢王元佐字惟吉初名德崇母元德皇后李氏太平興
國五年出居内東門别第明年拜同平章事封衛王又
明年進封楚王更今名初秦王廷美得罪元佐獨申救
之由是失愛及廷美死元佐遂感心疾雍熙二年元佐
疾小愈重陽召諸王宴而元佐以疾新起不與元佐曰
諸王與宴而我不與是棄我也遂發憤中夜閉媵妾縱
火焚宫太宗怒廢爲庶人寘于南宫眞宗即位爲左金
吾衛上將軍復封楚王眞宗東封拜太傅西祀拜太尉
中書令又遷太師加尚書令授天策上將軍賜劒履上
殿詔書不名仁宗即位以元佐伯父之尊恩禮甚厚薨
年六十三追封齊王諡曰恭憲改潞王治平元年進封
魏王子允升安國軍節度使贈平陽郡王諡曰懿恭允
言黃州刺史允成濮州防禦使允升子宗旦崇信軍節
度使開府儀同三司華隂郡王贈滕王諡曰恭孝仁宗
封王後以允言子宗說恭憲王長孫封祁國公皇祐中
坐亂其子婦除名又坐坑殺女僕於宗室外宅鎻閉卒
熙寧三年以宗惠襲封魏國公宗惠允升子中書以宗
惠不應封而以允言子宗立襲宗惠官至武昌軍留後
江夏郡王贈郯王宗立官至武寧軍留後贈南康郡王
子仲來襲封官至金州刺史子不儻嗣徽宗立改封魏
王爲漢王不儻卒子彦清乞襲父爵奉漢王祀詔以彦
清襲父爵
昭成太子元僖初名德明太平興國七年出閤授同平
章事封廣平郡王八年進封陳王改名元佑詔班在宰
相下雍熙二年爲開封尹加兼侍中改今名太宗以契
丹犯邊將大舉遣使往河北諸州科鄉民爲兵元僖論
其不便時趙普亦言其事太宗納之普爲朋邪所疾元
僖上表言普開國忠臣也願復以爲相太宗從之進封
許王加中書令薨年二十七無子太宗哭之慟贈皇太
子諡曰恭孝改諡昭成當仁宗之世以允成子宗逹出
後昭成太子爲孫熙寧三年封燕國公以奉其祀宗逹
卒贈新平郡王諡曰恭靖子仲恕襲封官至忠州團練
使諡曰純僖子士盉嗣
商王元份初名德嚴太平興國八年出閤改名元俊拜
同平章事封冀王又改今名加兼侍中威武軍節度使
進封越王淳化中兼領建寧軍改鎮寧海鎮東眞宗即
位加中書令徙鎮永興鳳翔改王雍永熙復土爲山陵
使拜太傅眞宗北征爲東京留守會得疾薨年三十七
贈太師尚書令鄆王改陳王又改潤王治平中封魯王
元份寬厚言動有禮子允寧寧武軍節度使贈信安郡
王次允中右屯衛將軍次則濮王也别傳濮王薨以允
寧子宗諤封虢國公至熙寧三年以宗肅襲封魯國公
宗肅亦允寧子也終安化軍留後子仲先嗣徽宗改封
魯王爲商王政和三年詔曰宗室諸王追封大國其世
襲子孫尚仍舊國甚未稱正名之意如魯王改封商王
其子尚襲魯國之類其令大宗正司改正制以寧遠軍
節度使魯國公仲先改封商國公
越王元傑字明哲初名德和太平興國八年出閤改名
拜同平章事封益王端拱初加侍中爲劒南西川節度
使淳化中徙封吳鎮淮南鎮江元傑嘗作假山既成召
僚屬置酒共觀之翊善姚坦正直之士也獨頫首不視
元傑強使視之坦曰坦見血山安得假山元傑問其故
坦曰坦在田舍時見州縣督稅上下相剥急里胥臨門
捕人父子兄弟送縣鞭笞流血滿身愁苦不聊生此假
山皆民租賦所出非血山而何是時太宗亦爲假山未
成或以坦言聞太宗曰傷民如此何用山爲亟命毁之
元傑有過失坦必盡言規正左右教元傑詐疾太宗憂
之召元傑乳母入宫問疾增損狀乳母曰王本無疾以
翊善檢束王起居故不樂成疾耳太宗怒曰吾選端士
爲王僚屬者固欲輔王爲善今王詐疾欲使朕去正人
邪且王年少未知出此必爾輩爲之因命杖之數十召
坦慰安之至道二年移鎮淮南忠正眞宗即位授中書
令徙鎮武寧泰寧封兖王加太保薨年三十三贈太尉
尚書令追封安王諡曰元惠元傑力學樂善後改封邢
王治平中追封陳王元傑無子仁宗以魏王之孫仲郃
爲之後熙寧三年嗣封陳國公官至陳州觀察使諡曰
良僖子士開嗣徽宗改封陳王爲越王
鎮王元偓字希道端拱元年出閤封徐國公至道二年
拜鎮南軍節度使眞宗即位加同平章事封彭城郡王
改鎮靜難彰化進封寧王改王相累拜太尉兼尚書令
天僖元年改兼中書令歴鎮護國成德安國鎮寧封徐
王薨年四十二贈太師尚書令鄧王諡曰恭懿元偓姿
表偉異厚重寡言暁音律後改封密王又改王蘇治平
中追封韓王子允弼少與仁宗並席仁宗爲皇太子除
英州刺史仁宗朝官至侍中武寧軍節度使判大宗正
寺北海郡王英宗朝拜中書令徙王東平神宗即位拜
太保鳳翔雄武軍節度使薨贈太師尚書令兼中書令
相王以允弼子宗繢襲恭懿王封爲韓國公卒贈南康
郡王諡曰良孝宗繢弟宗景官至彰信軍節度使濟隂
郡王薨贈循王諡曰思宗繢既卒子仲黁嗣徽宗改封
韓王爲鎮王靖康元年仲黁自平川軍節度使徙鎮劒
南西川
楚王元偁字令問淳化三年出閤除武昌軍節度使眞
宗即位加同平章事封安定郡王景德中遷宣德保寧
軍節度使進爵舒王眞宗東封進兼侍中移平江鎮江
軍從祀汾隂加兼中書令徙鎮鎮南寧國拜太保薨年
三十四贈太尉尚書令曹王諡曰恭惠元偁好學善屬
文奉佛甚謹改贈華王治平中封蔡王子允則至右千
牛衛將軍先是諸王子授官即爲諸衛將軍餘以父官
及族屬親疎差等天禧元年令宗正卿趙安仁參議定
制安仁請以宣祖太祖太宗孫初蔭授將軍曾孫授右
侍禁元孫授右班殿直内父爵高者聽從高蔭其事緣
特旨者不以爲例詔中書門下樞密院參定行之允則
無子以平陽懿恭王允升之子宗逹爲後熙寧三年襲
封蔡國公以奉其祀宗逹卒子仲湯嗣徽宗改封蔡王
爲楚王
周王元儼生而潁悟太宗尤所鍾愛而不欲早令出宫
每朝會宴集必侍左右期以年二十始得出就外傅眞
宗即位封曹國公明年爲平海軍節度使踰年拜同平
章事景德初封廣陵郡王眞宗封泰山改鎮昭德等軍
進爵榮王祀汾隂加兼侍中徙鎮安靜武信祀太清宫
加中書令坐侍婢縱火延燔禁中奪武信節降封端王
尋拜鎮海安化軍節度使封彭王累拜太傅歷鎮横海
永清保平定國封通王改涇王仁宗即位拜太尉尚書
令兼中書令徙鎮安忠武軍節度使封定王賜贊拜不
名又賜詔書不名天聖七年徙封鎮明年賜劒履上殿
明道初拜太師換河陽三城節度使改封孟又改鎮永
興鳳翔進封荆王景祐二年改荆南淮南節度大使仍
賜入朝不趨元儼廣顙豐頥資質嚴重凛凛不可犯名
聞外夷契丹尤畏其名事母孝嚴幼好學喜聚書善爲
文又善二王書法及飛白性謹約寡耆欲天聖以來太
宗諸子獨元儼在仁宗尊寵甚異元儼不敢數入闔門
不接人事好坐木馬子坐則不下或飢則便就其上飲
食往往乘興奏樂於前酣飲終日其疾亟時仁宗親爲
調藥屏人與語久之所對多忠言薨年六十贈天策上
將軍追封燕王諡曰恭肅治平中改封吳王有子十三
人允良允廸允初餘皆早死允良泰寧軍節度使襄陽
郡王允良好酣寢以晝爲夜由是一宫之人皆晝睡夕
興然性寬裕不甚喜聲色亦不爲他驕恣未嘗詰責左
右薨贈定王有司以允良起居無度反易晦明諡曰易
允廸居父喪哭不哀又嘗宫中爲優戲制曰安靜軍節
度使允廸五刑之屬三千其罪莫大於不孝小民無知
犯者猶鮮況爾燕恭肅王之子而朕之諸弟也宜率訓
義以廸四方而乃在苴麻泣哭之哀爲酣飲流酗之佚
肆情鄙行害于而家而逹於朕聞嗟怨無已朕苟貸法
何以處王公之上而教天下哉宜歸爵秩下領屯衛蓋
寬於馭過而欲循省其罪無蹈後悔也可責授右監門
衛大將軍久之遷密州觀察使復鎮安靜卒贈永嘉郡
王諡曰思恪允初寧國軍節度使贈博平郡王諡曰安
泰熙寧中以允良子宗絳嗣封吳國公徽宗改封吳王
爲周王
崇王元億早亡追賜名封代國公治平中封安定郡王
徽宗即位賜崇王
東都事略卷十五
