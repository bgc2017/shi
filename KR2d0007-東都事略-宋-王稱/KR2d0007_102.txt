東都事略卷一百二宋王稱撰
列傳八十五
趙挺之字正夫密州諸城人也舉進士為登州教授通
判德州召試館職除集賢校理遷監察御史初挺之在
德州希意行市易法黃庭堅監德安鎮以為鎮小民貧
不堪誅求及挺之召試蘇軾曰挺之聚歛小人學行無
取豈堪此選至是挺之劾奏軾草麻有云民亦勞止以
為誹謗先帝軾上章自辨既而諫官奏故相蔡確作詩
訕上而御史不以言挺之讁通判徐州徙知楚州入為
國子司業遷太常少卿擢禮部侍郎哲宗祔廟翰林學
士曾肇等議遷宣祖挺之言有天下事七世謂考廟而
上本朝至英宗始備七廟之數以僖祖為太祖以順祖
而下六廟為三昭三穆太祖之廟百世不毁昭穆親盡
則遷故神宗即位則遷順祖哲宗即位則遷翼祖上與
哲宗皆神考之子則宣祖豈復可遷門下侍郎李清臣
是其議議乃定除御史中丞言祖宗朝用侍從之臣無
内外輕重之異昔李嶠請選近臣分典大州而韋嗣立
請先行本朝張知白為從官亦乞分臺閣之臣出守而
知白因請自行願稍增重外職且使近臣少習治民遷
吏部尚書拜尚書右丞歴左丞中書門下侍郎時蔡京
為相挺之屢陳其姦惡遂拜右僕射兼中書侍郎居數
月除觀文殿大學士中太一宫使會彗見西方其長竟
天徽宗震怒謂挺之曰蔡京所為皆如卿言京免相挺
之復為右僕射始京在崇寧初首興邊事用兵連年不
息一日徽宗臨朝諭輔臣曰朝廷不可與外裔生隙釁
端一開兵連禍結生民肝腦塗地豈人君愛民之意哉
挺之退語同列曰主上志在愛民息兵吾輩義當將順
時執政皆京黨但唯笑而已京復相挺之再除觀文殿
大學士佑神觀使未幾而卒年六十八贈司徒諡曰清
憲
張商英字天覺蜀州新津人也兄唐英字次公舉進士
為歸州理掾數上書論天下事英宗時首上書戒上以
無顧私親稍擢御史裏行早卒唐英有史材嘗著仁宗
政要宋名臣傳蜀檮杌行於世商英少受學於唐英中
進士第調通州簿章惇薦其才召對除光禄寺丞權檢
正中書禮房公事加太子中允監察御史裏行是時神
宗厲精政事廷臣片言悟意者驟見進用商英上疏曰
陛下即位以來更張改造者數十百事其最大者三事
也一曰免役二曰保甲三曰市易三者得其人緩而講
之則為利非其人急而成之則為害臣願陛下與大臣
宜安静休息擇人而行之苟一事不已一事復興雖使
禆諶適野而謀墨翟持籌而算終莫見其成也昔舜用
禹治水稷播榖臯陶典刑益掌山澤契敷五教垂共百
工若多事然舜行此數事而静以終之故曰夫何為哉
今朝廷行舜之所以有為而未行其所以無為此臣所
以拳拳為陛下道也會臺勘劫盜李則從輕定罪有詔
糾察鞫之商英言此出大臣私意願陛下收還主柄自
持威福使臺諫為陛下耳目無使脅遷為兩府耳目則
天下幸甚神宗為停其獄商英乃言樞密院黨庇博州
親戚失入死罪及縱院吏犯法於是樞密使副文彦博
吳充蔡挺全府乞出神宗難之降光禄寺丞監荆南鹽
麴商稅元豐中除館閣校勘商英曾薦舒亶可用至是
亶知諫院商英以其壻王潙之所業託之亶立繳奏坐
監鄂州漢川鎮酒稅八年以太常丞召哲宗立除開封
府推官時朝廷稍更新法之不便於民者商英上書言
三年無改於父之道可謂孝矣今先帝陵土未乾即議
更變得為孝乎除河東路提點刑獄移河北西路轉運
副使徙淮南紹聖元年以右正言召遷左司諫商英觀
望時政謂蘇軾論合祭天地非是指吕大防梁燾范祖
禹為姦以司馬光文彦博為負國言吕公著不當諡正
獻甚者至以宣仁后比吕武始商英在元祐時作嘉禾
頌以文彦博吕公著比周公又作文祭司馬光極其稱
美至是乃追論其罪其詭譎不常如此時來之邵為其
子娶盖氏以盖漸為盖氏義男規其財産商英疏論之
之邵出知蔡州商英移左司郎中會知開封府王震言
商英遣人與盖漸害之邵坐謫監襄州酒稅起知洪州
除江淮荆浙發運使召為工部侍郎徽宗立除中書舍
人以龍圖閣待制為河北路都轉運使為言者論列落
職知隨州召為戶部侍郎遷翰林學士崇寧初除尚書
右丞遷左丞時蔡京為相商英與京在神宗朝為檢正
雅有契好及是同在廟堂議事多不合商英言京姦邪
有身為相國志在逢君等語臺臣以為非所宜言謫知
亳州入元祐黨籍京罷相削籍知鄂州京復相以散官
安置歸州量移峽州大觀四年京罷相除龍圖閣學士
知杭州過闕賜對奏曰神宗修建法度務以去大害興
大利而已今誠一一舉行則盡紹述之美法若有弊不
可不變但不失其意足矣除資政殿學士中太一宫使
尋除中書侍郎拜右僕射久旱彗出天心是夕大雨彗
不見徽宗喜親書商霖字以賜之商英為相務更蔡京
事而減省用度内侍楊戩提舉後苑作有勞除節度使
商英不可曰祖宗法内侍皆寄資無至團練使者有大
勲勞則别立昭宣使寧慶使以寵之未聞建節鉞也戩
銜之御史中丞張克公劾商英隂搖先烈政和元年罷
為觀文殿大學士知河南府尋落職知鄧州再謫汝州
團練副使衡州安置俄以通奉大夫提舉崇福宫復觀
文殿學士又復觀文殿大學士卒年七十九贈少保欽
宗即位特贈太保商英學浮圖法自號無盡居士其進
本熙豐蔡京強置黨籍中天下既共惡京而商英與京
異論以故天下翕然推重云
何執中字伯通處州龍泉人也舉進士為台州推官久
之為國子監教授以經術醇深除太學博士諸王府記
室遷侍讀徽宗即位拜寳文閣待制提舉萬夀觀遷中
書舍人歴兵部侍郎遷尚書初徽宗即位日食正陽之
月詔求直言應詔上書者數十人蔡京為相忌惡正士
因此以除去異己者使其心腹之黨攷定之分邪正二
等以同己者為是異己者為非列置黨籍執中亦言上
書邪等人豈可令到闕以見君哉仕而在京者亦當斥
去京用其言辟雍成執中請開學殿使都人士女縱觀
士論貶之崇寧四年為尚書左丞大觀元年遷中書門
下侍郎三年拜特進左僕射太學生陳朝老上書謂陛
下即位以來五命相矣有若韓忠彦之庸懦曾布之姦
贓趙挺之之惷愚蔡京之跋扈今復相執中彼執中何
為者邪是猶以蚊負山也陳瓘著尊堯集有旨來取執
中請治其罪鄧洵武蔡薿隂助之瓘由是再貶政和二
年加司空進少傅三年改太宰加少師封榮國公六年
以太傅就第朝朔望於是徽宗曰自相位得謝古難其
人本朝數十年無此事執中曰唯張士遜以太傅鄧國
公就第徽宗曰當時恩禮恐未必爾其眷遇如此執中
性謹畏嘗戒邊吏無生事節浮費惜人才寬民力每為
徽宗言之自以由攀附恩致位宰相雖居富貴未嘗忘
貧賤時斥緡錢萬置義莊以贍宗族薨年七十四贈太
師清源郡王諡曰正獻子正同
鄭居中字達夫開封人也舉進士除真定府教授紹聖
初為太學正遷博士徽宗即位為大宗正丞擢禮部員
外郎除起居舍人召試中書舍人直學士院坐事出知
和州又知潁州復召為中書舍人遷給事中除翰林學
士大觀元年拜同知樞密院事以貴妃親嫌除資政殿
學士中太一宫使踰年知院事貴妃正位中宫復請避
位除觀文殿學士中太一宫使政和三年再知院事累
官特進六年拜少保太宰兼門下侍郎自張商英罷相
京復當國益變亂法度居中在右府每為徽宗言之至
是為相四方欣然望治丁母憂即詔起復八年以西師
奏功除少傅懇求終喪服除拜威寧軍節度使佑神觀
使封崇國公宣和二年權領樞密院事未幾為真進少
師徙封宿國公四年封燕國公初遼國叛臣李良嗣來
歸陳滅燕之策徽宗遣使女真與之結約夾攻遼國收
復燕雲蔡京童貫主其事時居中為相力陳不可又謂
京曰朝廷議夾攻大遼此出李良嗣欲快己意爾公為
大臣國之元老不能守兩國盟約輒造事端誠非廟算
且本朝與遼國通好百五十年兵不識刃農不加役漢
唐和戎未有如我宋之盛公何以遽興此舉公今若導
上棄約復燕無乃不可乎京曰上厭歲幣五十萬之多
故有此意居中曰漢世初單于歲尚給一億九十萬西
域七千八百八十萬與本朝孰為多乎漢永初中諸羌
反十四年當時用兵用財二百四十億永初後復經七
年用八十萬億公豈不是思乎京曰上意已決其可沮
乎居中曰使百萬生靈肝腦塗地公實為之由是北議
亦稍寢其後女真數犯遼國遼國之兵屢敗國勢危蹙
王黼為相力主其事欲舉兵以應之以童貫蔡攸為宣
撫使副總師以出居中復以為不可王師既出撫定燕
山居中進太保薨贈太師華原郡王諡曰文正子脩年
億年
劉正夫字德初衢州西安人也舉進士為真州教授遷
太學博士徽宗即位除左司諫時方治蔡邸獄正夫入
對徽宗語及之正夫引漢淮南厲王死蜀道文帝深悔
以感悟徽宗遂緩其獄擢起居舍人召試中書舍人侍
講邇英遷給事中徽宗謂正夫曰知卿在元符之末甚
有紹述之意正夫曰臣孤遠疵賤荷先帝教養深厚不
敢自棄然區區徒有其心而已陛下今紹述先志并施
行政事臣願陳力其間徽宗可之除禮部侍郎彗見詔
求直言正夫條時政十餘事大略重名器輕賦歛戢干
戈節賜予選人材惜民力鑒祖宗成憲謹持盈守成之
道徽宗嘉納之除翰林學士出知河南府召拜工部尚
書時顯恭皇后在殯北使入見欲如平時用樂文移倨
慢正夫館伴折以大義大觀三年拜尚書右丞遷中書
侍郎陕西行夾錫大錢物價翔踴百姓告病正夫論其
弊即日罷之徽宗稍厭蔡京紛更思欲裁損以寬民力
命鄭居中為太宰正夫為少宰未幾得疾除安化軍節
度使開府儀同三司致仕明日落致仕移鎮安靜充中
太一宫使封康國公行有日徽宗賜詩寵之疾作卒於
道年五十六贈太傅諡曰文憲自正夫去位王黼為相
誤國召亂以禍天下余深白時中李邦彦輩相繼竊位
皆鄙夫患失之徒云
臣稱曰宰相得其人則天下治非其人雖當平世斯亂
之階也自崇觀以來宰秉歸於蔡京挺之雖能知京之
姦而莫能誰何商英繼京乃反京政而無益於事至如
執中之固位正夫之取容是果可以責其相業者哉天
下之禍固不自已而作然亂階亦有以稔成之也居中
謂兵禍不可結盟誓不可渝是矣而卒與攸黼輩同受
燕山之奬何哉於虖所謂大臣者以道事君不可則止
若居中謂之具臣可也
東都事略卷一百二
