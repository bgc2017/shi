東都事略卷三十宋王稱撰
列傳十三
張昭字潛夫河間人也舊名昭遠避漢高祖諱止稱昭
十歲誦書數十萬言及長該洽經史以文謁興唐尹張憲
憲即以為府推官憲為北京留守昭從至晉陽時明宗
起自鄴兵變于魏昭勸憲奉表明宗以勸進憲曰吾書
生也天子委以保釐之任吾豈苟生者乎昭曰此古之
大節公能行之忠臣也憲既死論者以昭能成憲之節
仕唐為中書舍人晉時用桑維翰薦為翰林學士漢初
為吏部侍郎加禮部尚書隠帝年十九猶有童心昵近
小人昭上疏諫請近師傅延問正人以開聦明隠帝不
省周廣順初拜戸部尚書遷兵部尚書世宗好拔奇取
俊有自布衣上書下位言事者多不次進用昭諫曰昔
唐初劉洎馬周起徒步太宗擢用為相其後朱朴柳璨
在下僚昭宗亦以大用然則太宗用之於前而國興昭
宗用之於後而國亡士之難知也如此臣願陛下存舊
法而用人以劉馬為鑒朱柳為戒則善矣恭帝即位封
舒國公國初拜吏部尚書乾德元年為郊祀鹵簿使禮
成封鄭國公改封陳以老致仕嶺南平太祖遣使就問
獻俘之禮昭臥疾口占皆有所據當時服其博記卒年
七十九昭在晉日與吕琦崔稅集唐義寧終天祐末史
書二百卷又撰漢六廟諡策樂章所修有唐莊宗實錄
及功臣傳周太祖實錄續唐愍帝漢隠帝實錄
陶榖字秀實邠州新平人也北齊尚書令唐邕唐内史
侍郎唐儉皆其遠祖因避晉高祖諱而更為陶遂不復
其舊父渙仕至夷州刺史為邠帥楊崇本所害榖隨母
柳氏育崇本家幼有俊才起家為校書郎以書干漢相
李崧自單州判官擢為集賢校理未幾遂知制誥在周
為翰林學士世宗命近臣各撰平邊策為臣不易論皆
以修德來遠為意惟榖與王朴竇儀楊昭儉以江淮即
當用師取之世宗嘉之宋興歴禮刑戶部三尚書遷承
旨乾德初郊廟法物制度多榖所定又乘輿大輦久亡
其制榖立意造之至今用焉卒年六十八贈右僕射穀
博記美詞翰滑稽好大言佛老之書陰陽之學亦能詳
究太祖將受䄠未有䄠文榖在旁出諸懷中而進之曰
已成矣太祖甚薄之性傾險巧詆其進緣李崧崧之死
穀自謂有力焉周世宗召魚崇諒為學士未至榖譖之
以為顧望而遂代其任世宗謂趙上交多謁告穀乃及
其受門生名園事而上交被黜國初附宰相趙普以排
竇儀皆為世論所不與穀亦嘗自言頭骨當珥貂冠蓋
有意大用也人咸笑之
竇儀字可象薊州漁陽人也父禹鈞在周為諫議大夫
五子曰儀儼侃偁僖皆相繼登科時人謂之竇氏五龍
儀少舉進士景延廣為侍衞軍帥以儀為記室延廣歴
滑陜孟鄆四鎮儀皆在幕府漢初召為右補闕周廣順
初知制誥遷翰林學士拜端明殿學士從世宗征淮南
儀領行在三司以軍需不即辦世宗將欲深罪之范質
力為救解得免淮南平出為西京留守累官至兵部侍
郎宋興遷工部尚書太祖謂宰相曰深嚴之地當以宿
儒處之范質曰竇儀清介重厚然已自翰林遷端明矣
太祖曰禁中非此人不可卿當諭以朕意即日再入翰
林為學士范質等三相罷越三日命趙普為相制既下
太祖問學士曰質等已罷普敕何官當書承旨陶榖時
任尚書乃建議以為自古輔相未嘗虛位唯唐太和九
年甘露事後數日無宰相當時左僕射令狐楚右僕射
鄭覃刑部尚書王源中奉行制書今尚書乃南省六官
之長可以書敇儀曰穀所陳非承平之制皇弟開封尹
同平章事即宰相之任也太祖曰儀言是命太宗書敇
以賜普加禮部尚書時御史臺議欲以左右僕射為表
首太常禮院以東宫三師為表首儀援典故以僕射合
為表首者六而謂三師無所據朝廷以儀之議為是趙
普為相人有毁之者太祖問儀普所為如何儀曰不知
退而謂人曰我必不大用然亦不之朱崖及詢盧多遜
多遜乘間攻其短其後普既罷相多遜遂預政及普再
相多遜果有朱崖之貶云儀卒年五十二贈右僕射初
太祖之克滁州也世宗遣儀籍府庫後數日太祖令親
吏取藏中絹給麾下儀曰當城下之初雖傾藏取之無
妨也今既籍在官非有詔不可得也太祖以是重之後
欲用以為相未及用而卒太祖憫然謂左右曰天何奪
我竇儀之速耶蓋惜其未大用也侃至起居郎僖至左
補闕
儼字望之幼能屬文舉進士為天平軍掌書記拜左拾
遺仕漢為史館修撰周廣順初拜中書舍人顯德四年
儼上疏請令有司討論古今禮儀作通禮考正鍾律作
正樂嘗言為政之本莫大擇人擇人之重莫先宰相自
有唐之末輕用名器始為輔弼即兼三公僕射之官故
其未得之也則以趨競為心既得之也則以容默為事
但思解密勿之務守崇重之官逍遥林亭保安宗族乞
令即日宰相於南宫三品兩省給舍以上各舉所知若
陛下素知其賢自可登庸若其未也且令以本官權知
政事朞歲之間察其職業若果能堪稱其官已高則除
平章事未高則稍更遷官權知如故若有不稱則罷其
政事責其舉者又班行之中有員無職者大半乞量其
才器授以外任試之於事還則以舊官登叙攷其治状
能者進之否者黜之又請令盜賊自相糾告以其所告
貲産之半給之或親戚為之首則論其徒侣而赦其所
首者如此則盜賊不能聚矣又新鄭鄉村團為義營各
立將佐一戶為盜累其一村一戶被盜罪其一將每有
盜則鳴鼓舉火丁壯雲集盜少民多無能脫者由是隣
縣充斥而一境獨清請令他縣效之亦止盜之一術也
又累朝以來屢下詔書聽民多種廣耕止輸舊稅及其
既種則有司履畝而增之故民皆疑懼而田不加闢夫
為政之先莫如敦信信苟著矣則田無不廣田廣則穀
多穀多則藏之民猶藏之官也又言陛下南征江淮一
舉而得八州再駕而平壽春威靈所加前無彊敵今以
衆擊寡以治伐亂勢無不克但行之貴速則彼民免俘
馘之災此民息轉輸之困矣多見聽納世宗觀大水泗
州記以問儼儼以為天地有五德曰潤曰暵曰生曰成
曰動五德陰陽之使陰陽水火之本陰陽有常數水火
有常分奇耦相半盈虛有準謂之通證羡備過宂極無
不至謂之咎證陰之始主於淵水之行紀於九六凡千
七百二十有八歲為浩浩之會雖堯舜在上不能免者
數也若夫辟狂臣專乂昏不明苦雨數至水不潤下乃
政之所致非數也唐貞元壬申之水是已德宗暗蔽篤
於自任陸贄盡忠而斥遠裴延齡專利而信用常雨之
應天豈虛生世宗甚善之拜翰林學士國初就轉禮部
侍郎當是時祠祀樂章宗廟諡號多儼撰定卒年四十
二儼博物洽聞通音律歴數盧多遜楊徽之為諫官儼
嘗謂之曰丁卯歲五星聚奎自此太平矣二拾遺見之
儼不與也已而果然
偁字日彰舉進士為單州判官國初由歸德軍節度判
官拜右補闕知宋州太宗領開封尹以偁為判官賈琰
為推官一日太宗燕射偁琰與而琰贊美過甚偁叱之
曰賈氏子導䛕豈不自媿坐上皆失色因罷宴太宗白
太祖黜為彰義軍節度判官太平興國四年太宗幸大
名召至行在拜比部郎中時方議北征偁抗疏極諫而
止遂除樞密直學士遷左諫議大夫七年拜參知政事
入謝太宗曰汝何由至此偁曰陛下不忘藩邸之舊太
宗曰非也乃奬汝面折賈琰耳未幾卒年五十八贈工
部尚書明日太宗燕羣臣以偁喪故罷偁嘗與丁顥同幕
顥子謂尚幼偁見之曰此子後必以文致遠即以其子
妻之謂果至宰相
劉温叟字永齡河南洛陽人也蓋唐武德功臣政會之
後世為名家父岳後唐太常卿五代史有傳温叟七歲
善屬文工楷隸岳嘗語家人曰吾兒風骨秀異所不知
者壽耳今世難未息得與老夫偕為温洛之叟足矣故
名之曰温叟始以父任補四門助教仕唐為右拾遺監
察御史右補闕仕晉為翰林學士契丹犯京師温叟懼
隨契丹北徙與承旨張允求去職契丹主怒欲黜為縣
令趙延壽曰學士不稱職而求解者罷之可也得不黜
仕漢為史館修撰顯德中坐知貢舉為人所譖世宗怒
於十六人中黜去十二人由是左遷太子詹事建隆初
拜御史中丞一日晚歸道由闕前太祖方御明德樓温
叟行至樓側下馬入奏按故事非肆大眚即不御樓今
陛下無故而御之軍庶或聞則有恩給之望臣所以不
敢却導從者不欲驚彼耳目也太祖遽還給内帑三千
緡付縣官以自罰卒年六十四温叟性重厚有禮法事
親孝雖盛暑非冠帶不敢見父名岳終身不聽樂客有
犯其諱者温叟慟哭而起遂與客絶楊徽之范杲皆温
叟所薦引也太宗為晉王時屢與太祖言其清節云子
煜
煜字耀卿舉進士嘗知龍門縣通判益州天禧初詔置
諫官御史十二員煜與魯宗道首與其選擢為右正言
時王晦叔治蜀以法御下有謗之者眞宗問曰凌策王
晦叔治蜀孰優煜曰策在蜀値歲豐故得以平易治之
王晦叔值歲小歉慮民為盜故以法治之使之易地則
皆然眞宗是之時歲荐饑河復決東郡煜上言歲數不
登力役屢起元元困苦道殍相望此宰相事也未聞有
濟之之術願策免以塞羣望不報京師傳有靈泉飲者
愈疾議建祥源觀煜上言前世有傳聖水愈疾者皆詭
妄不經今盛夏亢陽大興土木以營不急非國事也煜
以外官有勸農之號而使窮民轉徙汙萊弗闢蓋考課
弗明吏職廢弛寖以及此昔召信臣守南陽闢田三萬
頃此實效也今守宰居位皆積日以幸遷非有意於民
者宜申明考課法一切為殿最以督之又請禁民之棄
孝養而事浮圖老子者又請重臧吏之制累赦弗原又
請近臣對見不當為子弟乞恩以開倖進又以薦士宜
較其章著者推以恩典國家景德後分部置使緫按刑
獄煜以為郡守皆朝廷之臣轉運使已專刺舉之職復
置使按刑非所以責任守臣而息獄訟也當罷之河北
平煜請蠲兩河賦以寬民力又建言請黜章句篆刻之
技崇尚學術復聘士之禮加直集賢院同修起居注改
右司諫換侍御史知雜事遷三司戶部副使除龍圖閣
待制天聖中知開封府遷龍圖閣直學士知河南府徙
河中卒年六十二七子几忱知名忱為監司郡守有聲
忱子唐老元祐中為右正言
几字伯壽以父任為將作監主簿舉進士第孫沔言其
有將帥才自太常博士易如京使知寧州又知邠州儂
智高盜嶺南几上章願自效授荆湖南路兵馬鈐轄克
邕州以功加皇城使累遷東上閤門使涇原路緫管會
夏人圍同家堡轉運使陳述古權渭帥几移文請出兩
將為援述古怒移几知鳳翔府且劾生事朝廷以緫管
非轉運使得擅移几亦訟其誣於是御史按之述古坐
謾讕黜知忻州几亦改知鄜州召還拜秦鳳路緫管遷
四方館使知保州請老以祕書監致仕神宗祀明堂大
臣有言几知音律詔詣太常修定雅樂几面陳古樂備
四清聲㳂五季亂離遂廢請復增置樂成詔褒之賜
一子官改通議大夫卒年八十一几少篤風義有家法
晚年放曠得養生訣故老而不衰其議律主於人聲不
以尺度求合嘗謂古今異時聲亦隨變猶以古衣冠加
今人安能稱儒者泥古詳於形名度數之閒而不知清
濁重輕之用故求於器雖合考於聲則不諧矣几之說
如此
扈蒙字日用幽州安次人也與從弟載俱以文學知名
鄠杜閒有道士善知人嘗謂蒙曰君家兄弟當繼典誥
命蒙舉進士周廣順中為歸德軍掌書記世宗聞其名
召為右拾遺直史館遷屯田員外郎知制誥宋興拜中
書舍人入翰林為學士坐累黜為左贊善大夫拜左司
員外郎復知制誥為盧多遜所惡出知江陵府太宗即
位復入翰林從征太原還轉戶部侍郎加承旨自張昭
竇儀卒朝廷典故儀制皆蒙裁定博洽長厚然好笑雖
在人主前不能自止也始太祖即位禮官以為舜郊嚳
商郊契周郊后禝王業因之而興也若漢高帝之太公
光武之南頓君雖有帝父之尊而無豫配天之祭故自
太平興國三年六年再郊並以太祖配天於禮為允太
宗將東封蒙定禮儀乃奏議云經曰嚴父莫大於配天
請以宣祖配天自雍熙元年罷封禪為郊祀遂行其禮
識者非之蒙積官至工部尚書卒年七十三贈右僕射
載官至知制誥翰林學士五代史有傳
王祐字景叔大名莘人也父徹左拾遺祐少篤志詞學
性倜儻而俊以書見桑維翰維翰奇之鄴帥杜重威辟
為觀察支使祐常諭重威使無反漢重威竟反祐坐責
遼州司戶參軍仕周歴魏縣南樂二令太祖即位擢拜
監察御史出知光州遷殿中侍御史知制誥遷翰林學
士太祖征太原召祐謂曰上黨要地也汝當控制之遂
知潞州及班師復召還會符彦卿鎮大名頗不治太祖
以祐為之禆令察彦卿動靜又謂祐曰此卿故鄉所謂
晝錦者也祐以百口明彦卿無罪且曰五代之君多因
猜忌殺無辜故享國不永願陛下以為戒而彦卿由是
以免故世稱祐有陰德俄用兵嶺南徙知襄州移潭州
召還知吏部選事初盧多遜與宰相趙普相傾多遜欲
祐協力擠普一日祐以唐宇文融排張說事示之多遜不
悦至是多遜參知政事乃黜為鎮國軍司馬太宗即位知
河中府拜中書舍人史館修撰未幾知開封府以病請
告拜兵部侍郎卒年六十四子旦自有傳
東都事略卷三十
