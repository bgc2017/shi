東都事略卷十九宋王稱撰
列傳二
韓令坤磁州武安人也令坤少隸周太祖帳下世宗即
位爲殿前都虞候高平之戰以功領容州團練使世宗
征太原以令坤爲都校以功拜武定軍節度使世宗伐
淮甸命令坤等十二將率兵以從襲揚州將吏聞周師
至開門以迎之令坤整衆而入市不易肆人甚悅徙鎮
鎮安又從世宗北征有功恭帝即位爲侍衛馬步軍都
虞候國初移鎮天平加侍衛親軍都指揮使同平章事
太祖親征李筠令坤率兵屯河陽澤潞平以功加兼侍
中從討李重進改鎮成德卒年四十六令坤有才略識
治道與太祖同事周情好親密鎮常山凡七年北邊以
寧太祖聞其卒甚悼惜之追封南陽郡王
石守信開封浚儀人也始事周太祖得隸帳下累遷指
揮使世宗征河東戰于高平守信以功遷親衛左第一
軍都指揮使從征淮南又從征關南俱有戰功自江州
防禦使拜義成軍節度使太祖受禪遷侍衛馬步軍副
指揮使改鎮歸德李筠反守信與高懷德率前軍破筠
衆于長平斬首三千級又與懷德敗其衆三萬于澤州
澤潞平以功加同平章事李重進反復命守信討重進
兼知揚州行府事太祖親征守信馳奏城中危廹破在
昕夕大駕親臨可一鼓而平太祖從之即日克其城移
鎮天平兼侍衛馬步軍都指揮使建隆三年請解軍職
太祖許之守信每入朝宴賜甚渥加兼侍中太平興國
初加中書令爲河南尹從征幽州坐失律責授崇信軍
節度使兼中書令尋封衛國公徙鎮陳州卒年五十七
贈尚書令追封武威郡王諡曰武烈子保興保吉
保興字光裔本名保正太祖爲改之以蔭補供奉官稍
遷至團練使雍熙初契丹入邊保興爲澶州前軍駐泊
徙銀夏綏府都廵檢常廵案&KR3650;子砦並黑水河趣谷中
戎人數千騎渡河邀戰保興伏兵于河滸俟其半度急
擊之其後數與戎人戰有功積官至棣州防禦使卒年
五十八子元孫
保吉字祐之尚太祖女延慶公主拜左衛將軍駙馬都
尉領愛州刺史以軍功擢至朔州觀察使守信卒起復
爲威塞軍節度使知河陽大名府改横海安國二鎮眞
宗即位徙鎮保平景德初又徙武寧加同平章事契丹
入邊眞宗將幸澶淵先遣保吉與李繼隆爲排陣使對
壘以待而征騎數萬至城下保吉不介馬而馳當其前
鋒敵引去既而敵請盟眞宗錫宴射於行營謂繼隆等
曰北敵自古爲患今得其畏威服義息戰安民皆卿等
力也保吉曰臣受命禦敵上禀成筭至於布列行陣指
授方略皆出於繼隆繼隆亦曰宣力用心躬率將士臣
不如保吉眞宗嘉其能謙寵賜甚厚改鎮鎮安卒贈中
書令諡曰壯武保吉有武幹奕世將相家積不貲而治
生射利所至侵擾其鎮大名也葉齊查道皆知名士保
吉悉命械頸而督運物論非之先是守信鎮宛丘年五
十七而卒保吉繼居是鎮及其卒也年復與之同人皆
異之
元孫字善長以守信恩補供奉官久之爲閤門祗候遷
知京副使累擢至邕州觀察使鄜延路副總管會趙元
昊反陷金明砦元孫與劉平戰于三川口爲賊所執仁
宗以爲已死贈忠正軍節度使及元昊納欸乃得歸言
者請治其辱國之罪仁宗貸之安置全州後還京師卒
年七十二
王審琦字仲寳河南人也漢乾祐初得隸周太祖帳下
爲鐡騎指揮使世宗征劉崇以功領勤州刺史審琦沉
毅善謀所至有政績世宗征淮舒州堅壁不下以郭令
圖爲刺史命審琦司超將兵攻城一夕拔之令圖入復
見逐於郡人審琦方進軍援黃州聞令圖被逐乃選輕
騎銜枚襲城夜敗其衆而復納之遂以兵破紫金山世
宗圍濠梁審琦先拔其水砦乃降及攻楚州審琦謂城
陷淮人必遁因設伏以待之果如其言審琦仕周累遷
至睦州防禦使宋興擢爲殿前都指揮使泰寧軍節度
使從征李筠改鎮義成討李重進也副石守信將前軍
出鎮忠正在鎮八年寬簡便民屬邑令有以罪黜縣胥
者僚佐以爲令不先白是輕主帥也請詰其罪審琦曰
五代以來諸鎮暴横令宰之職不振久矣能斥黜吏是
可嘉也聞者歎伏從征太原改鎮許州加同平章事卒
年五十贈中書令追封琅琊郡王審琦素不善飲太祖
宴之於後苑祝之曰審琦布衣之舊方共享富貴酒者
天之美禄也何惜不令飲之祝已謂審琦曰天必賜卿
酒量試爲吾飲之審琦受詔連十數釂無它苦自此侍
宴必引滿及歸私家即不能飲或彊飲輙病也子承衍
承衍字希甫尚太祖女昭慶公主是謂秦國賢肅公主
拜左衛將軍駙馬都尉遷恩州刺史加防禦使太平興
國初遷應州觀察使授彰國軍節度使契丹入邊出知
天雄軍端拱初徙鎮永清再知天雄眞宗即位改鎮護
國卒年五十二贈中書令諡曰恭肅承衍善騎射暁音
律好吟詠以功臣子尚主貴顯擁富貲厚自奉養而性
吝嗇爲世所鄙子世融終内園苑使世融之子克臣以
進士第元豐中爲工部侍郎終龍圖閣直學士子師約
尚燕國公主拜駙馬都尉英宗以前公主廢舅姑之禮
主婿輙升行齒諸父英宗以爲廢人倫不可爲天下法
思所以釐正之神宗即位推原英宗意下詔公主出降
皆行見舅姑禮公主以禮見舅姑自此始師約官至保
平軍留後諡曰恭惠子殖亦尚神宗女惠國公主
符彦卿字冠侯陳州宛丘人也父存審後唐宣武軍節
度使五代史有傳彦卿年十三能騎射事莊宗於太原
以其謹厚令出入臥内莊宗滅梁以爲散員指揮使郭
從謙之亂莊宗左右皆引去惟彦卿力戰殺十餘人莊
宗崩彦卿慟哭而去天成中以吉州刺史討王都于定
州改慶州刺史晉天福初拜同州節度使出帝時爲河
陽三城節度使契丹入邊彦卿拒戰于澶淵敵騎數萬
圍高行周於鐵丘諸將相顧無敢當其鋒彦卿引數騎
力戰敵解去行周頼以免移鎮許州封祁國公與杜重
威李守貞經略北鄙遇契丹主圍之於陽城衆十餘萬
諸將無闘志彦卿曰與其束手就擒曷若與之力戰諸
將然之彦卿大敗其衆契丹主乘槖駝而遁車帳兵械
悉爲彦卿所獲改鎮武寧加同平章事契丹滅晉彦卿
遂歸于契丹契丹主以陽城之敗詰責彦卿對曰臣事
晉不敢愛死今日惟命契丹主笑而釋之徐宋多盗契
丹主遣彦卿歸鎮漢高祖入汴彦卿來朝改鎮兖州加
侍中兼中書令封魏國公拜太保移鎮青州周太祖封
彦卿爲淮陽王鎮鄆州徙鎮天雄進封衛王世宗時拜
太傅改封魏王恭帝即位加太尉宋興遷太師移鎮鳳
翔被病肩輿赴鎮至西京上言疾亟假滿百日受奉如
故爲御史所糾於是罷節度使彦卿退居于洛八年閒
乘小車駟遍遊佛寺名園人伏其曠逹性不飲酒謙恭
待士對賓客清談終日不及世務爲將有謀善戰所得
奉賜皆分給士卒故人樂爲之用卒年七十八周世宗
二后太宗懿德皇后皆彦卿女也自周及太祖朝賜詔
不名近代貴盛無與爲比子昭信賀州刺史昭厚天雄
軍防禦使昭夀鳳州團練使爲益州鈐轄昭夀遊宴無
度不能御軍神衛卒趙延順以衆怨昭夀信用親僕搒
箠軍人謀害昭夀咸平三年正旦中使來昭夀戒馭吏
具鞍馬將送之卒乃縱廐中馬陽逐而縶之喧擾之際
延順率其衆殺昭夀及其僕都監王澤聞變召都虞候
王均擒延順及其黨不能獲乃推均爲首知益州牛冕
出奔漢州都廵撿使劉昭榮與均戰死之均遂僭號大
蜀建元化順是歲王師討平之追斬均于富順監
王景萊州人也少爲盜梁大將王檀鎮滑臺以景隸麾
下莊宗入汴景挺身來降仕唐至奉國都虞候清泰末
從張敬逹圍晉陽會契丹來援景以所部歸晉授相州
刺史遷耀州團練使契丹入邊景與高行周破之于戚
城累遷至横海軍節度使契丹犯京師用其黨爲帥以
代景景還至常山聞契丹主耶律德光死即閒道歸漢
乾祐初加同平章事周太祖與景有舊及即位加侍中
爲護國軍節度使移鎮鳳翔顯德初封褒國公加兼中
書令世宗命景與向拱率兵討蜀大破蜀軍于上邽遂
降秦州逾年徙鎮秦州恭帝即位封涼國公國初加太
保封太原郡王復以爲鳳翔節度使卒年七十五贈太
傅追封岐王諡曰元靖初景之奔晉也妻坐誅晉高祖
問所欲對曰臣昔爲卒過官妓侯小師家意慕之今妻
被誅誠得小師爲妻足矣後封楚國夫人景性謙退折
節下士每朝廷使至雖卑位皆送迎周旋盡禮左右曰
王位崇不宜過自損抑景曰人臣重君命也初封王朝
廷以吏部尚書張昭爲使景尤加禮重左右又以爲言
景曰我在行伍閒已聞張尚書名今使于我是國家厚
我也子廷義廷睿廷訓延義仕至横州團練使從征太
原中流矢而卒廷義性驕傲好夸誕每言我當代王景
之子聞者笑之時目爲王當代景所莅鎮廷睿爲牙内
指揮使尤驕恣景以其母被戮心憐之廷睿或小不如
意必號泣曰還我母安用富貴景不復問家財恣其所
用過華隂墜馬而死廷訓仕至左驍衛將軍
王晏徐州滕人也家世力田少爲盜應募隸禁軍累遷
奉國小校晉末與都校趙暉侯章戍陜州遂歸于漢高
祖甚喜即授以節度使及入汴加同平章事漢亡事周
改鎮武寧封滕國公因其鄉里以榮之也太祖受命進
封趙國公徙鎮安遠改封韓國公請老以太子太師致
仕卒年七十七贈中書令
王彦超字德昇大名臨清人也少事魏王繼岌繼岌死
乃仕晉爲刺史仕漢爲復州防禦使契丹入邊爲行營
馬步左廂都排陣使從周太祖入汴湘隂公贇牙校鞏
廷美以贇不得立據徐州以拒周太祖拜彦超武寧軍
節度使以討之又與王峻拒劉崇于晉州改建雄河陽
三城河中三鎮顯德初加同平章事屢破劉崇之衆拜
忠武軍節度使兼侍中宰相李榖征淮南以彦超將前
軍敗淮人于夀州城下淮人水陸來援榖退保正陽淮
人躡其後會李重進兵至合勢急擊大敗之逐北二十
餘里師旋徙鎮永興移鳳翔國初加中書令太祖與彦
超宴射于作坊酒酣謂彦超曰卿昔在復州朕往依卿
何不納我彦超頓首曰蹄涔之水豈足以安神龍陛下
當日不留滯於小郡者天也太祖大笑未幾復鎮永興
又爲鳳翔節度使入爲右金吾衛上將軍太平興國中
封邠國公彦超語所親曰人臣七十致仕古之制也我
今六十九矣自當知止足之分明年遂請老拜太子太
師致仕卒年七十三贈尚書令彦超温和恭謹領九鎮
所至民安之而能引年告老爲當世所重始彦超自鳳
翔來朝與諸將俱侍宴太祖謂曰卿等皆國家宿舊久
臨劇鎮非朕所以優賢之意彦超曰臣無勲勞久冐榮
寵願乞骸骨以歸諸將競陳宿昔戰功及履歴艱苦太
祖曰此異代事何足論翌日皆罷鎮時論以此許之
武行德太原榆次人也身長九尺餘氣貌洪偉少負薪
道遇晉高祖高祖見其魁梧甚竒之因留之帳下仕晉
爲寧國軍都虞候契丹犯京師行德陷于契丹僞請自
效因遣送將校數十百護所取尚方鎧甲還胡中至河
隂行德謂衆曰我與若等能爲異域鬼耶衆素伏其威
名皆曰惟命遂攻孟州走其節度使崔延勲悉以府庫
分諸校而權領州事遣其弟行友詣太原勸進漢高祖
喜因來河陽依行德行德以兵翼至京師授河陽三城
節度使加同平章事移鎮成德周廣順初加兼侍中改
鎮忠武封譙國公兼中書令改封邢徙鎮武寧世宗征
淮行德坐失律左遷右衛大將軍尋授保大軍節度使
封宋國公國初改封韓再鎮忠武移安遠召爲太子太
傅卒年七十二贈太師
楊廷璋字温玉真定人也父洪裕少漁貂裘陂有以二
石鴈授之者其翼一揜左一揜右曰吾北嶽使也言訖
不知所之是歲生女爲周太祖淑妃明年而廷璋生廷
璋以淑妃故得賜官初爲右飛龍使稍遷皇城使世宗
即位拜左驍衛大將軍宣徽北院使除建雄軍節度使
隰州闕守乃請監軍李謙溥攝州事謙溥至隰并人來
圍其城或請速救之廷璋曰賊遽至必未攻城乃募死
士百餘人潛諭謙溥相應夜銜枚擊之并人大潰逐北
數十里國初荆罕儒監晉州兵疑廷璋周之近親欲圖
之見必懷刃而廷璋接以至誠卒不敢發初周太祖嘗
諭廷璋圖涇帥史懿廷璋屏左右示以詔書懿受代入
朝遂免禍時論以罕儒不能加害爲若有施報也未幾
廷璋自鎮來朝授靜難軍節度使移鄜州代還爲左千
牛衛上將軍卒年六十
郭從義字德基其先沙陁人也父古仕後唐賜姓李氏
古卒從義尚幼明宗時從義官至内園使仕晉爲宿州
團練副使復姓郭云契丹入邊漢高祖將建國從義首
贊其謀漢興爲鄭州防禦使拜鎮寧軍節度使趙思綰
以永興叛命從義討之師次潼關河中李守貞來援從
義大破之遂圍思綰拜永興軍節度使思綰困甚從義
遣人誘之佯許以華州節鉞思綰信之遂開門送欵從
義入城思綰謁見即遣武士執之并其黨斬于市以功
加同平章事周初加侍中移鎮許州改鎮天平世宗北
征以從義副符彦卿充排陣使世宗還京師加兼中書
令又改鎮武寧乾德初拜護國軍節度使來朝太祖召
於便殿擊踘從義易衣跨馬精心呈技以卜太祖之知
及罷命升殿賜坐太祖謂曰卿之技誠妙矣然非將相
所爲也從義大慙爲右金吾衛大將軍請老以太子太
師致仕從義爲將有謀略爲人持重博通技藝善飛白
書卒年六十四贈中書令
臣稱曰唐季以來至于五代藩鎮之禍烈矣宋興令坤
從義彦卿握重兵在河北守信審琦彦超等以宿將處
方鎮而數子者識歴數之攸在知天命之有歸故號令
一出莫不稽首聽命或納節以備宿衛或請老而知止
足使藩鎮之禍泯然而不作克保功名長守富貴雖太
祖之善御豪傑而亦數子者能擇其禍福輕重而審處
之斯可以言智矣
東都事略卷十九
