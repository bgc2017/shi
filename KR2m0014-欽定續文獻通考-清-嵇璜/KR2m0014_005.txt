欽定續文獻通考卷五
田賦考
屯田
明太祖戊戌十一月立民兵萬戸府寓兵於農又令諸
將分軍於龍江諸處屯田
至癸邜二月諸處屯田惟都水營田使康茂才屯積
充牣諸將皆不及乃下令申諭曰興國之本在於強
兵足食自兵興以來民無寧居連年饑饉田地荒蕪
若兵食盡資於民則民力重困故令將士屯田且耕
且戰今各將帥已有分定城鎮然隨處地利未能盡
墾數年未見功緒惟康茂才所屯得穀一萬五千餘
石以給軍餉尚餘七千石以此較彼地力均而入有
多寡盖人力有勤隋故耳自今諸將宜督軍士及時
開墾以收地利
洪武初於兩京各省直建設衛所置屯田以都司統攝
之(洪武元年八月詔以金陵為南京大梁為北京)
三年九月中書省請税太原朔州等衛屯田官給牛
種者十税五自備者税其四帝曰邊軍勞苦能自給
足矣猶欲取其税乎命勿徵明年十一月又言河南
山東北平陜西山西及直隸淮安諸府屯田凡官給
牛種者十税五自備者十税三仍詔勿徵俟三年後
畝收租一斗其制移民就寬鄉或召募或罪徙者為
民屯皆領之有司而軍屯則領之衛所每軍受田五
十畝為一分又或百畝七十畝三十畝二十畝不等
皆以土地肥瘠為差給牛農具教樹植復租賦時遣
官勸諭焉
桂彦良太平治要曰中原為天下腹心號膏腴之
地因人力不至久致荒蕪近雖令諸郡屯種墾闢
未廣莫若於四方地瘠民貧戶口衆多之處令有
司募民開耕願應募者資以物力寬其徭賦使之
樂於趨事及犯罪者亦謫之屯田使荒閒之地無
不農桑三五年間中州富庶矣
又募鹽商於各邊開中謂之商屯
三年六月以大同糧儲自陵縣運至太和嶺路遠費
重從山西行省言令商人於大同倉入米一石太原
倉入米一石三斗者給淮鹽一小引以省運費而充
邊儲謂之開中其後各行省邊境多召商中鹽輸米
諸倉以為軍儲計道里遠近自五石至一石有差先
後增減則例不一率視時緩急米直高下中納者利
否道遠地險則減而輕之迨孝宗弘治中戸部尚書
葉淇變法而開中始壞諸淮商悉撤業歸西北商亦
多徙家於淮邊地為墟米石值銀五兩而邊儲枵然
矣世宗嘉靖時陜西廵撫楊一清復請召商開中又
請倣古募民實塞下之意招徠隴右關西民以屯邊
其後周澤王崇古林富陳世輔王畿王朝用唐順之
吳桂芳等争言屯政而龐尚鵬總理江北鹽屯尋移
九邊與總督王崇古先後區畫屯政甚詳然是時因
循日久卒鮮實效
王圻曰屯田乃足食足兵之要道而通商中鹽則
又所以維持屯田於不壞者也洪永間純任此法
所以邊圉富強不煩轉運而蠲租之詔無歲無之
後來屯田鹽法漸非其舊而邊餉不足軍民俱困
矣
四年三月徙山後民萬七千餘戶屯北平
從中書右丞相徐達請也時又令于山北口外東勝
蔚朔安豐雲應等州極邊沙漠之地各設千百戶收
撫邊民無事則耕有事則戰就以所儲草給之至六
月達又以沙漠遺民三萬二千餘戸屯田北平凡置
屯二百五十四開田一千三百四十三頃至七年正
月都督僉事王蕳王誠平章李伯昇屯田河南山東
北平八年正月衛國公鄧愈中山侯湯和等十三人
屯戍北平陕西河南十三年九月景州侯曹震榮陽
侯楊璟永城侯薛顯屯田北平十五年八月延安侯
唐勝宗長興侯耿炳文屯田陜西
五年正月詔罪當戍兩廣者悉發臨濠屯田
至八年二月宥雜犯以下及官犯私罪者謫鳳陽輸
作屯種贖罪九年十一月徙山西及真定民無産者
屯田鳳陽十三年五月釋在京及臨濠屯田輸作者
六年四月詔屯田寧夏四川等境
太僕丞梁埜僊帖木爾言黃河迆北寧夏境内及四
川西南至船城東北至塔灘相去八百里土田膏沃
舟楫通行宜招集流亡屯田兼行中鹽之法從之其
後又令四川建昌衛附近田土先儘軍人次與小旗
總旗百戸千戸指揮屯種自給陜西臨洮泯州寧夏
洮州西寧甘州莊浪河州甘肅山丹永昌涼州等衛
屯田歲穀種外餘糧以十分之二上倉給守城軍士
十五年五月命遼左屯田
時士卒饋運渡海有溺死者因議遼左屯田之法至
三十年正月命左都督楊文屯田遼東
十九年九月屯田雲南
時雲南既平諸蠻未附命西平侯沐英鎮之英奏雲
南土地甚廣而荒蕪居多宜置屯田令軍士開耕以
備儲蓄乃諭戸部曰屯田可以紓民力足兵食邊方
之計莫善於此然邊地久荒榛莾蔽翳用力實難宜
緩其歲輸使樂耕作數年之後徵之可也英奉詔自
永寧至大理六十里設一堡留軍屯田至二十年八
月景川侯曹震屯田雲南品甸十一月普定侯陳桓
靖寧侯葉昇屯田定邊姚安畢節諸衛
明史沐英傳曰英在滇百務具舉簡守令課農桑
歲較屯田增損以為賞罰墾田至百萬餘畆子春
復大修屯政闢田三十餘萬畆鑿鐵池河灌宜良
涸田數萬畆民復業者五千餘戶
二十一年九月敕天下衛所屯田
勅五軍都督府曰養兵而不病於農者莫若屯田今
海宇寧謐邊境無虞若使兵坐食於農農必受敝非
長治久安之術其令天下衛所督兵屯種庶幾兵農
兼務國用以舒自是歲得糧五百餘萬石至二十四
年四月又謂後軍都督沐春曰今塞外清寧已置大
寧都司及廣寧諸衛足以守邊其守關士卒已命撤
之而山海關猶循故事其七站軍士雖名守關實廢
屯田養馬自今一片石等關每處止存軍士十餘人
譏察逋逃餘悉令屯田
二十三年正月延安侯唐勝宗督貴州各衛屯田
二十五年二月詔天下衛所軍以十之七屯田
至成祖永樂二年更定屯守之數臨邊險要守多于
屯地僻處及輸糧艱者屯多于守屯兵百名委百戶
三百名委千戶五百名以上指揮督之不及百名者
不拘頃畆任其開墾自收不許比較
(臣)等謹按明史食貨志洪武時邊地三分守城七
分屯種内地二分守城八分屯種故會典又有二
八四六一九中半等例皆以地之衝緩為差者盖
通洪永而言之也實錄云洪武初置内外衛所凡
一衛統十千戸一千戸統十百戸百戸領總旗二
總旗領小旗五小旗領軍十皆有實數至七年八
月重定其制大率以五千六百人為一衛以三七
之數核之則當時每衛屯田者應有三千九百二
十人餘可遞推
八月宋國公馮勝潁國公傅友德帥開國公常昇等分
行山西籍民為軍屯田於大同東勝立十六衛
二十八年正月周王橚晉王□率河南山西諸衛軍出
塞築城屯田燕王棣帥總兵官周興出遼東塞
時帝念邊防甚且欲諸子習兵事諸王封並塞居者
皆預軍務而晉燕二王尤被重寄數命將兵出塞及
築城屯田
惠帝建文四年(時成祖即位稱洪武三十五年)始定屯田科則
每軍田一分正糧十二石收貯屯倉聽本軍支用餘
糧十二石給本衛官庫俸糧每衛以指揮一員每所
以千戶一員提督都司不時委官督查年終將上倉
并給過子粒之數造冊赴京比較
令直隸屯田差御史比較各都司屯田廵按御史比較
至成祖永樂五年各省按察司俱增僉事浙江江西
湖廣廣西廣東河南雲南四川各一員陜西福建山
東山西各二員盤查屯田自後屢有添設宣宗宣德
五年各處屯田令都布按三司提督在京幷直隸衛
所從廵按御史提督若有總兵官鎮守處亦令提督
十年令廵按陜西御史兼理屯田英宗正統六年添
設貴州按察司副使後又添設於湖廣陜西山西又
添設湖廣布政司參政皆提督屯田八年令各處按
察司原無提督屯田官者各添設僉事一員十一年
添設山東按察使僉事一員提督北直隸屯田景帝
景泰四年添設山東按察司副使一員兼理永平等
處屯田天順元年差戶部郎中四員兼理宣府大同
薊州永平山海等處屯田憲宗成化九年令都察院
差御史一員廵視南京衛所屯田(南京廵屯御史始此)十九年
令雲南按察司銀場僉事兼理屯田二十三年革山
東僉事以廵察海道副使兼理武宗正德三年定歲
差御史一員督理北京直隸屯種(北京廵屯御史始此)世宗嘉
靖八年定廵屯御史三年為滿其屯田僉事革九年
令清軍御史帶管各省屯田事宜該管屯田等官悉
聽節制三十八年設宣大同知一員專管屯政
成祖永樂元年十月命靖安侯王忠往北京整理屯田
十二月工部尚書黃福奏陜西行都司所屬屯田多
缺耕牛耕具合准北京例官市牛給之耕具于陜西
布政司所屬鑄造悉從之
二年令湖廣諸衛收糧以米為凖
戸部尚書郁新言湖廣諸衛屯田收糧不一種請皆
以米為凖凡粟穀穈黍大麥蕎穄二石稻穀薥秫二
石五斗穇稗三石皆凖米一石小麥麻豆與米等從
之著為令
十一月命軍官各種樣田以歲收之數相考較
時定每軍屯田歲食米十二石外餘六石為率多者
賞鈔缺者罰俸又以田肥瘠不同法宜有别乃命給
各都司官軍牛種視其歲收之數考較謂之樣田太
原左衛千戶陳淮所種樣田每軍餘糧二十三石命
重賞之三年正月以寧夏積穀尤多總兵何福賜敕
褒美戶部尚書郁新以士卒勞苦奏減屯田歲收不
如額者十之四五至仁宗洪熙元年六月(宣宗已即位)大
同總兵鄭亨上去年屯田子粒數因諭尚書夏原吉
曰邊軍屯田可省轉輸之勞宜遣人覈實所積果多
如例賞之
三年二月令太僕寺給山東屯牛
至二十二年欲廣遼東屯田命索耕牛於朝鮮送至
萬頭勅遼東都司分給屯田
(臣)等謹按洪永時屯牛皆官給歲報孳生之數宣
德後定制牛死責令買補計天下屯牛共二十五
萬五千六百六十四頭至弘治時見報冊者止七
萬九千八百二十六頭其時南京廣洋等衛洪永
間俵散屯牛已無存者以每年造報虛册科害屯
軍令豁除之夫給牛以養屯卒意至厚也自責償
之令下而虚抱之害日深不數十年而在册者已
損十分之七然則向之所謂孳生者果安在哉掌
六牲而阜蕃其物此周官所以重牧人也
是年設屯田則例紅牌
屯設紅牌列則例於上年六十與殘疾及幼者耕以
自食不限于例屯軍以公事妨農務者免徵子粒且
禁衛所差撥于時東自遼左北抵宣大西至甘肅南
盡滇蜀極于交趾中原則大河南北在在興屯矣
二十二年十一月(時仁宗已即位)禁所司擅役屯田軍士
諭戶部尚書夏原吉曰先帝立屯種用心甚至迨後
所司多征徭之既違農時遂鮮收□以致儲蓄不充
未免轉運其令天下衛所自今有擅差軍士妨農務
者處以重法
宣宗宣德四年五月遣官經理各省屯田
先是元進士范濟以廣信知府謫戍興州帝即位時
濟年八十餘矣詣闕上書八事其一言洪武中令軍
士七分屯田三分守城最為善策比者調度日繁興
造日廣虚有屯種之名田多荒蕪兼養馬採草伐薪
燒炭雜役旁午兵力焉得不疲農業焉得不廢願敕
邊將課卒墾荒限以頃畝官給牛種稽其勤惰明賞
罰以示勸懲則塞下田可盡墾轉餉益紓諸邊富實
計無便於此者至是兵科給事中戴弁奏自山海至
薊州守關軍萬人列營二十二所操練之外無他差
遣若稍屯種亦可實邊請取勘營所附近荒田斟酌
分給且屯且守帝命戸部兵部各遣官與都督陳景
先經理至五年八月工部尚書黃福言永樂間雖營
建北京南討交阯北征沙漠資用未嘗乏比國無大
費而歲用僅給即不幸有水旱征調將何以濟請設
操備營繕軍士十萬人於濟寧以北衛輝真定以東
緣河屯種初年自食次年人收五石三年收倍之既
省京倉口糧六十萬石又省本衛月糧百二十萬石
歲可得二百八十萬石帝善之下戶兵二部議部奏
緣河屯田實便請先以五萬頃為率發附近居民五
萬人墾之但山東近年旱饑流徙初復衛卒多力役
宜先遣官行視田以俟開墾遂令吏部郎中趙新等
經理福總其事既而有言軍民各有常業若復分田
役益勞擾事竟不行六年二月又遣侍郎羅汝敬督
陜西屯田四月侍郎柴車經理山西屯田十二月遣
御史廵視寧夏甘州屯田水利至七年帝從戶部議
令他衛軍戍宣府者悉遣還屯種左都督譚廣上言
臣所守邊一千四百餘里敵人窺伺竊發無時脱有
警徵兵數百里外勢豈能及屯種之議臣愚未見其
可帝以邊卒戍守有餘但命永樂中調戍者勿遣時
又屢覈各屯以征戍罷耕及官豪勢要占匿者減餘
糧之半迆北來歸就屯之人給車牛農器分遼東各
衛屯軍為三等丁牛兼者為上丁牛有一為中俱無
者為下
王圻曰黃福之言不但可以屯種雜糧雖江南之
秔稻亦可植也山東通濟沁泗沂諸水河南鑿汝
蔡洹息諸渠陜西濬涇渭漆沮諸流則西北之田
皆秔稻矣奈何經畫疆理既無西門豹鄭國之徒
而築舍道旁竟使軍國之賦盡仰給於東南哉
英宗正統元年正月發禁軍三萬人屯田畿輔
其後天順元年令京城附近直隸八府及山東河南
荒閒地及有人佃種無糧差者撥與所在衛所軍餘
屯種納糧
二年免軍田正糧歸倉止徵餘糧六石
初成祖永樂二十年詔各都司衛所屯軍艱苦子粒
不敷除自用十二石外餘糧免半止徵六石仁宗洪
熙元年令共正糧十八石上倉至是始定科則而正
糧遂不上倉矣三年令四川都司衛所屯種水田者
納米陸地者納豆無豆者抵豆折米四年令宣大遼
東陜西沿邊空地許官軍庫下人丁耕種免納子粒
七年令屯田自墾荒地每畝歲納糧五升三合五勺
減延綏等處屯田子粒每百畝歲納六石者止納四
石陜西行都司屯田子粒每百畝歲納十石延綏等
處每百畝歲納八石又減陜西行都司屯田子粒歲
納八石十二年開平衛屯軍餘糧六石減免二石
明史羅亨信𫝊曰正統十年亨信廵撫宣府大同
時遣官度二鎮軍田一軍八十畝外悉徵税五升
亨信上言永樂時詔邊軍盡力墾田毋徵税陛下
復申命之今奈何復為此舉塞下諸軍防邊勞苦
無他生業惟事田作每歲自冬徂春迎送瓦剌使
臣三月始得就田七月又復刈草八月以後修治
關塞計一歲中曾無休暇况邊地磽瘠霜早收薄
若更徵税則民不復耕必致竄逸計臣但務積粟
不知人心不固雖有粟將誰與守帝納其言而止
春明夢餘錄載萬歷策衡曰屯法之壞一壞於餘
糧之免半洪熙行寬大之政命免餘糧六石是捐
其半也是時大臣違道干譽不能為經遠之計夫
舉天下之軍藉食于屯一旦失其半何以足軍國
之需再壞于正糧之免盤宣德十年始下此令正
統二年率土行之不知正糧納官以時給之可以
免貧軍之花費可以平四時之市價可以操予奪
之大柄今免其交盤則正糧為應得之物屯産亦
遂為固有之私典賣迭出頑鈍叢生不可收拾端
在於此屯糧日虧徵發日甚不取之此必取之彼
易欺者民則倍徵而不以為苛難制者軍遂棄置
而不敢問非法之平也
景帝景泰時令邊兵分為兩番六日操守六日耕種
時以邊方多事故更其制
又先是英宗正統時鎮將多私墾之田河南山西廵
撫于謙盡奪之為官屯以資邊用至帝景泰三年四
月學士商輅言邊外田地極廣先因在京功臣等將
附近各城堡膏腴之産占作莊田其餘閒田又為鎮
守總兵參將等占為己業以致軍士無田可耕夫且
耕且守如漢趙充國諸葛亮晉羊祜皆有明效今日
守邊之要莫善于此下所司議行五年兵部尚書鎮
守福建孫原貞言四方屯軍率以營繕轉輸諸役妨
耕作宜簡精銳實伍餘悉歸之農若增萬人屯即歲
省倉糧十二萬石且積餘糧六萬石兵食豈有不足
哉時不能用
二年六月詔貴州各衛修舉屯田
憲宗成化元年十月𠡠宣府守臣以屯糧買官馬
初景帝時邊城多空地而守臣諸役外復有閒曠軍
餘宣府總督李秉請量支宣府官銀一萬兩買牛給
軍耕種收餘糧易銀給貧軍買馬英宗天順初有言
勞軍不便者下行都督楊能等會議稱耕種便至是
宣府廵撫葉盛又以餘糧買官牛千八百并置農具
遣軍屯糧收糧易銀以補官馬耗損戶部奏官府不
煩督責軍士不致賠償立法甚善乞𠡠守臣遵守從
之
又六年三月令陜西延綏等處屯田每軍百畝徵草
二束九年令榆林以南召募軍民屯田每一百畆于
隣堡上納子粒六石
明史食貨志曰自正統後屯政稍弛而屯糧猶存
三之二其後屯田多為内監軍官占奪法盡壊憲
宗之世頗議釐復而視舊所入不能什一矣至弘
治時屯糧愈輕有畆止三升者
孝宗弘治時定各省屯糧折銀之數
二年令成都右等衛屯田每糧一石折銀三錢六分
聽支軍糧八年令福建行都司所屬建寧延邵三衛
都司所屬福州左等衛屯田每石折徵銀二錢五分
觧京濟邊十一年洪川順聖川每頃徵糧三石每二
頃五十畆徵草十束願折銀者聽十五年令京衛新
增地畆每糧一石折銀二錢放支官軍月糧十六年
浙江除昌國衛田畆數多温州衛田地膏腴外其餘
各衛所屯軍全納子粒六石者每年本折中半每石
徵銀二錢五分十七年以成都右等衛所屯地山岡
瘠薄難納本色每石折銀三錢至穆宗隆慶元年山
西廵按周詠奏陽和高山二衛雨雹害稼請蠲田租
戶部議各邊屯田原無蠲租之詔宜將災重者每石
折銀二錢五分報可
六年定屯官徵糧違限之罰
年終不完者都司及衛所管屯并有屯糧官員家截
日住俸一年之上不完者都司衛所掌印并按察司
管屯官一體住俸至世宗嘉靖三十一年令比較屯
田官見徵子粒不完三分者住俸五分以上者參問
一年之上不完者革任侵欺者五分以上降二級以
下降一級神宗萬歷元年令各衛所屯糧通限當年
完足如未完二分以上管屯官住俸四分以上管屯
官降俸二級掌印官住俸督催六分以上管屯官降
二級革任差操掌印官降俸二級戴罪管事八分以
上屯官降二級調邊衛係邊衛者調極邊帶俸差操
掌印官降二級革任差操都司掌印管屯官總計所
屬衛所完欠分數一體查參九年通𠡠各撫按以後
衛所掌印管屯各官查果屯軍消乏屯地荒蕪不能
完糧者始准逓減降罰
十三年定強占屯田禁
凡用強占種屯田者官調邊衛帶俸差操旗軍軍丁
戍邊民發口外管屯官不清查者治罪如侵種非係
用強或不及五十畆者依侵占官田例發落
十四年開固原各邊屯
戸部尚書秦絃總制三邊見固原迆北延袤千里閒
田數十萬頃曠野近邊無城堡可依議於花馬池迆
西至小鹽池二百里每二十里築一堡堡周四十八
大役軍五百人固原迆北諸處亦各築屯堡募人屯
種每頃歲賦米五石可得五十萬石下詔行之
十五年令管屯官造屯田册送後湖以頃畆之數刻記
碑隂
自正統十一年令各衛所類造屯田坐落地方四至
頃畆子粒數目文册二本一繳上司一發州縣至是
因後湖幷南京戸部及各衛所俱無屯册可稽故有
是令
武宗正德四年八月遣使覈各邊屯田
時司禮監太監劉瑾止各邊年例銀又不令商人在
邊輸納鹽課邊儲大匱乃分遣御史往各邊丈量屯
田以清出地畆數多及追完積逋者為能否則罪之
其增數悉令出租時遼東屯田較永樂間田贏萬八
千餘頃而糧乃縮四萬六千餘石永樂時屯田米常
溢三之一常操軍十九萬以屯軍四萬供之而受供
者又得自耕邊外軍無月糧以是邊餉恒足及是屯
軍多逃死常操軍止八萬皆仰給於倉而邊外數擾
棄不耕希瑾意者偽增田數搜括慘毒戶部侍郎韓
福尤急刻遼卒不堪脇衆為亂撫之乃定周東在寧
夏與都御史安惟學比較尤嚴刑及軍官妻子人心
憤怨指揮何錦等遂與安化王寘鐇起兵以誅瑾為
名殺惟學等
王圻曰按鹽法舊令商人上納本色則商人佃種
邊地不致荒蕪鹽課有資屯糧自辦苟不復鹽法
止清屯田則邊人無力耕種子粒仍無從出適擾
貧軍以釀亂耳
世宗嘉靖六年定領種軍田之限
先是英宗正統八年令廣西桂林等所屯田每軍加
給一十畆如有餘剩即令軍舍及勾補軍旗如數撥
給照例納糧九年令浙江等處屯軍遺田儘見軍撥
種餘騐官軍戸下丁及官旗軍民願承種者一體給
撥其積久抛荒者三年成熟後照例徵收子粒就近
交納俟有軍之日撥軍屯種至孝宗弘治四年令四
川管屯僉事將官舍占種田地撥與無田軍餘耕種
願認糧者亦查明分數照例徵收武宗正德十五年
又令湖廣所新增田地以十分為率減三分其七分
撥軍舍承種納糧至是乃詔凡官舍軍餘占種年久
故軍之田仍與領種代納糧草如軍見存而無田者
即令退還本軍為業所領種故軍之田一人止許一
分一戶止許二分餘俱令退出
時遼東廵撫李承勛招逋逃三千二百人開屯田千
五百頃僉都御史劉天和督甘肅屯政請以肅州丁
壯及山陜流民於近邊耕牧且推行於諸邊奏當興
革者十事田利大興至二十一年總督宣大兼督河
南山東軍務翟鵬浚濠築垣修邊墻三百九十餘里
得地萬四千九百餘頃募軍千五百人人給五十畆
省倉儲無算二十三年大同廵撫詹榮以近邊分置
諸堡三十一所延亘五百餘里闢治之皆膏腴田可
數十萬頃乃奏請召軍佃作復其租徭移大同一歲
市馬費市牛賦之秋冬則聚而遏宼帝立從焉
穆宗隆慶時復令屯糧畆税一斗
屯糧之輕至弘治正德而極嘉靖中糧額漸增至是
復畝收一斗然屯丁逃亡者益多管糧郎中不問屯
田有無月糧止半給沿邊屯地或變為斥鹵沙磧糧
額不得減屯田御史又於額外增本折屯軍益不堪
命
時給事中鄭大經言薊屯當量地利而定其則遼屯
當改營田而足其額此興復屯政之大較也御史李
叔和言遼東屯田半廢近行營田之法撥軍耕種致
行伍空虛且歲收田租止備脩邊工費而各軍支餉
如故有損無益盖此法止可行於河西人少之處若
河東則當廣召種之令授田徵税悉扺歲餉以省内
輸簡回壯勇以實行伍仍特勅官董之如内地屯田
之制從之
二年春命都御史分督九邊屯田
先是世宗嘉靖二十九年令選風力重臣二員督理
北直隸山西宣大屯政至是朝議興九邊屯鹽命副
都御史鄒應龍唐繼禄僉都御史龐尚鵬一往江北
兼山東河南一往江南兼浙湖雲貴一往河東兼四
川時戶科給事中魏時亮奏天下三大患其一曰邊
餉莫要於屯鹽近遴龐尚鵬鄒應龍凌儒往理事權
雖重顧往河東者兼理四川往江北者兼理山東河
南往江南者兼理浙湖雲貴重内地而輕塞下非初
旨也且一人領數道曠遠難周請在内地者專責廵
撫令尚鵬等三人分任塞下屯事久任責成有功待
以不次則利興而邊儲自裕其秋應龍等召還命尚
鵬兼領九邊列上屯政便宜江北者四薊鎮者九遼
東宣大者各十一寧夏者四甘肅者七奏輙報可諸
御史督鹽政者以事權見奪欲攻去之河東廵鹽郜
永劾尚鵬行事乖違中官復激帝怒遂落尚鵬職而
汰屯鹽都御史官
(臣)等謹按都御史三人之名龐尚鵬本傳謂尚鵬
與鄒應龍唐繼禄而魏時亮𫝊則以唐繼禄為凌
儒豈初命者一人既事者復一人故各從所見而
言之耶
給宣大屯宫養廉田
宣大開墾田已成業令每十頃内給將官五十畆為
養廉之資若副參開墾不及百頃守備以下不及一
十頃參論戒飭四年詔各邊自墾田永不起科如歲
增粟十萬五萬石自墾至百頃千頃者重加陞賞
神宗萬歷五年正月詔鳳陽淮安力舉營田
時山東廵撫鄭汝璧請開登州海北長山諸島田福
建廵撫許孚遠墾閩海檀山田成復請開南日山澎
湖又言浙江濱海諸山若陳錢金塘補陀玉環南麂
皆可經理或留中不下或不久輙廢
食貨志曰萬歷時計天下屯田之數六十四萬四
千餘頃視洪武時虧二十四萬九千餘頃田日減
而糧日增矣
給事中郝敬請抽畿輔屯牧兵屯田遼左
時方征倭寇濟陽衛舍餘李大用等請以萬人自備
資糧隨行敬乃上䟽曰臣閱李大用等奏畿輔附近
濟陽等衛屯牧額兵共四十八萬願以萬人隨行征
倭衆軍自貼糧餉臣訪其故自永樂時靖難功成剩
精兵四十八萬内一十二萬選入十二團營餘三十
六萬給賜屯田牧地種納子粒馬價分置七十八衛
於順天府所屬州縣俱屬三千營統轄聽調征剿今
二百餘年生齒繁衍與民混雜有司𣲖以馬戶撑船
運米等役衆軍脱卸無計昨者寧夏之役各餘丁議
自備糧隨行征剿求免前差未幾寧夏平議遂寢兹
緣倭奴告警重復申奏盖彼以三十六萬之衆止出
萬人是三十六人中抽一丁耳以三十六萬衆共餉
萬人是三十六家共贍一軍耳又得概免民差圖此
便利今東征師可勿復用此惟是遼左空虛宜因羣
情為轉移之計即於各衛原籍中十名抽一據三十
六萬原數除六萬作耗外可得壯丁三萬人擇廉幹
官數員統領赴遼東開種屯田於存留三十萬中每
十名幇貼屯兵一名牛種廬舍之費令概免前差開
墾田成即給本兵為永業大率每兵一名墾田二十
五畆内除五畆為官田每畆量收子粒五六升則三
萬人可墾田七十五萬畆一歲收官田子粒可八千
餘石以備緩急之需因願赴之人心蠲不急之徭役
一呼而得勝兵三萬坐收兵食兩利之效備門庭之
警扶肘腋之危何憚而久不為此
春明夢餘錄曰明初宿重兵於畿輔至四五十萬
不費一粒一芻及中葉而後猶有萬人自備糗糧
願效力行間者後何不振乃爾耶昔人言祖宗之
法惟祖宗能行之豈不信然
熹宗天啟二年以太僕卿(志作太常少卿)董應舉經理天津至
山海屯務
先是神宗萬歷時御史左光斗出理屯田於河間天
津設屯學試騎射為武生給田百畆命管河通判盧
觀象大興水田之利保定廵撫汪應蛟亦請興天津
屯田得旨允行至天啓初御史張慎言出督畿輔屯
田言天津静海興濟間沃野萬頃可墾為田近同知
盧觀象墾田三千餘畆其溝洫廬舍之制種植䟽濬
之方犁然具備可倣而行因列上官種佃種民種軍
種屯種五法又言廣寧失守遼人轉徙入關者不下
百萬宜招集津門以無家之衆墾不耕之田便詔從
之及是應舉踵而行之分處遼人萬三千餘戶於順
天永平河間保定用公帑六千買民田十二萬餘畆
合閒田凡十八萬畆廣募耕者畀工廪田器牛種濬
渠築防教之藝稻農舍倉𪠘場圃舟車畢具費二萬
六千而所收黍麥穀五萬五千餘石天津葛沽故有
水陸兵二千應舉奏令屯田以所入充歲餉屯利益
興嗣後李繼貞廵撫天津亦力於屯務然仍歲旱蝗
弗克底成效也
汪應蛟海濱屯田有效䟽曰天津葛沽一帶地從
來斥鹵不耕種臣謂地無水則鹻得水則潤以閩
浙治地之法行之未必不可為稻田今春賣牛制
器開渠築堤葛沽白塘二處耕種五千餘畆内水
稻畆收四五石種薥荳者得水灌溉亦畆收一二
石惟旱稻以鹻立稿始信閩浙之法可行於北海
而斥鹵可變為膏腴也天津為神京牖戶開府設
鎮其地益重見在水陸兩營兵四千人歲費餉六
萬四千餘兩俱加𣲖民間天津荒田奚啻六七千
頃若盡依今法為之開渠以通蓄洩築堤以防水
澇每千頃各致穀三十萬石以七千頃計之可得
穀二百萬餘石非獨天津之餉取給而省司農之
轉饋無不司者且地在三岔河外海潮上溢取以
灌溉于河無妨白塘以下地無糧差白塘以上為
静海縣或五畆十畆而折一畆糧差每畆不過一
分八厘民願賣則給價不願則給種於民情無拂
請以防海官軍用之於海濱墾地每歲開渠築堤
可成田數百頃一面召募居民承種數年之後荒
田漸闢各軍兵且屯且守民間可省養兵之費重
地永資保障之安矣
五年議行貴州屯田
自二年水西土目安邦彦叛土寇蜂起廵撫蔡復一
請敕廵按傅宗龍專理軍務至是年復一宗龍討諸
叛苗大破平越毁其砦百七十賊黨漸孤宗龍乃條
上屯守策言蜀以屯為守黔當以守為屯屯之策有
二一曰清衛所原田一曰割逆賊故壤而以衛所之
法行之盖黔不患無田患無人客兵聚散不常不能
久駐莫若倣祖制盡舉屯田以授有功因功大小為
官高下自指揮至總小旗畀以應得田為世業而禁
其私買賣不待招徠戶口自實臣所謂以守為屯者
如此部議從之
愍帝崇禎七年二月御史葉紹顒䟽請興屯以足軍
餉令所司議行
春明夢餘錄載是年戶部議修屯政䟽曰清查隠
占屯地宜首正疆界廵行阡陌按地畫圖從某至
某有田若干屬某衛所係某旗軍管種只以見在
著業為主方一里刻一石記其界址分其弓口錄
其戸名通編各處如此清查而屯之實地實籍舉
在於此不必問簿書也比至夏秋成熟又復廵行
按圖履畆此某某之屯果成熟者曾否納糧完則
已否則立追果荒蕪者有無水旱灾則已否則必
究通徧各處如此覆覈而屯之實成實虧舉在於
此亦不必問簿書也如此清查覆覈果係著業而
耕種勤納糧早者量行奬賞且奬賞其衛所之官
名在籍中而無力耕種虚占抛荒者勒令退出另
召軍民給帖開墾永為己業且罰治其衛所之官
則隠占未有不清荒蕪未有不墾者矣不然屯在
阡陌而求之於簿書屯在山谷而了之於衙署抄
謄册籍積習相蒙何時而破且纔有更端告訐因
之而起奸豪肆騙良善人人自危甚則激變者有
之矣又查萬歷七年山東廵撫鄭汝璧請撥登州
軍兵渡海北長山諸島畫畆耕種收穫糧食運至
郡治抵充軍餉三十三年長蘆廵鹽御史徐元正
議山東島田開墾成熟已計萬餘今長蘆各草場
沿海一望無際乞責成天津道專委分司徧歴各
場不拘租地無主荒地召募盡力開墾每頃每年
止納課鹽四引有竒給與印帖永為己業又令墾
地之家抽壯為兵聯以保伍訓以武事無事兼捕
盗賊有事驅之戎行俱經覆准施行此則登津往
例今應查責兩處司道照此處置兵屯聽其自耕
自食如不能行則此兵百無一用斷乎當撤毋令
兩地虚糜新餉歲至二十餘萬也
九年九月總督宣大山西軍務盧象昇大興屯政積粟
二十餘萬諭九邊皆式之
十年陜西廵撫孫傅庭釐正西安三衛屯糧
傅庭疏言博考故牘洪武時每軍額地一頃歲徵正
糧十二石餘糧十二石盡行收貯屯倉以正糧按月
支給本軍以餘糧支給官軍糧俸餉不煩轉輸而倉
廪充實兵不煩召募而土卒精強法至善也至永樂
二十年奉詔減免餘糧六石然正餘一十八石猶然
交倉按支法尚未壞也至正統二年以正糧十二石
兑給本軍充餉免納免支止徵餘糧六石入倉而屯
法大壞矣至後不知何時復將餘糧六石改為正糧
一併兑軍免納而屯糧既不入倉屯地幾為私産莫
可究詰矣陜西省下舊四衛因檄行西安府推官王
鼎鎮清查除右護衛名隸秦府外先將左前後三衛
各地查明推清定法按地起課即責辦於見今承種
之人每上地一頃徵糧十八石中地量免三石下地
又免三石每石折銀七錢總計三衛共該起課地三
千二十七頃零徵銀三萬五千餘兩寬平易從無不
翕然相安不呼籲以窘大農不加𣲖以厲孑遺疏上
帝褒嘉之
食貨志曰給事中管懷理言屯田不興其弊有四
疆場戒嚴一也牛種不給二也丁壯亡徙三也田
在敵外四也如是而管屯者猶欲按籍增賦非扣
月糧即按丁賠補耳
御史金光辰䟽曰軍田有比較有陞科有新增有
遼餉四者猶曰輸之朝廷而軍官雜𣲖更甚以臣
所見聞有見面有醬麥新米有支應房飯一入鄉
村繫縲相接煙火皆稀且納糧宜以收票為據若
輩惟知徵入在手遂不知為朝廷物矣至於假名
丈量審丁為害尤甚凡田各有畔或七十畆五十
畆三十畆不等國初業有分授迄後清查陞科并
勘出還官餘地固已毫無遺土天下新墾田地原
少豈既起科之田復令起科乎至於軍丁原有定
額其中逃故不無遷改臣查會典開載凡内外軍
人或有死亡戶絶陞調起發等項行移衛所保勘
明白許令除豁即於多餘軍内撥補夫有軍則有
田正軍逃故則餘軍撥補軍隨田轉錢糧逐年挨
頂亦皆註有定期奈何恣行擾害使富者賄全貧
者被累弁役飽腹閭井吞聲卒於朝廷無補也為
今日計除有山坡開荒水堤蕩洗各方地土規則
不一外槩宜禁止混報丈量以蘇殘喘至審丁則
遵照嘉靖元年奏准每五年一次攅造編軍文册
亦定五年一審合宜釐飭盡杜紛囂又查嘉靖十
二年議准各撫按官選委指揮千百戶督催屯糧
其掌印廵捕撡領等官不許朦朧營管侵盗仍選
有司佐貳官一員恊同收支互相覺察今宜師此
意每季衛官徵糧完日繕定二册一留備查一送
有司用印以便稽考如違坐罪
各處屯田數
在京錦衣等五十四衛并後軍都督府(原額屯田共六千三百三)
(十八頃五十一畆零嘉靖四十一年額五千五十二頃八十五畆零糧二萬八千二石六斗零萬歷七年)
(新增并勘出還官首地銀二萬一千七百九十一兩二錢零鈔五萬六千九百四十貫)
南京錦衣等四十二衛(屯田共九千三百六十八頃七十九畆零見額屯田二萬)
(二千六百九十六頃六十六畆糧一十五萬一千五百二十五石七斗銀一萬二百六十六兩四錢)
中都留守司并所屬衛所及皇陵衛(屯田共七千九百五十三頃七)
(十八畝零)
北直隸衛所(原額屯田共一萬六十四頃二十五畆零嘉靖中額四萬三千六百七十八頃)
(四十六畆零糧二十一萬九千七百八十一石五斗零萬歷中額新增并勘出首地銀四萬四百六十二)
(兩七錢零秋青草二十二萬一千四百五十三束穀草一百八十七束)
南直隸衛所(屯田共二萬七千四十一頃四畆零嘉靖中額四萬八千八百一十八頃三十)
(六畆零糧四十二萬七千四百三十七石五斗零銀六兩三錢零)
大寧都司衛所(屯田共二千一百二十六頃七十六畆零)
萬全都司衛所(原額屯田一萬九千六十五頃七十二畆零嘉靖中額宣府屯田四萬七)
(千八百九十二頃四十七畆糧一十九萬八千六十一石六斗零)
浙江(原額屯田共二千二百七十四頃一十九畆零嘉靖中額二千三百九十頃六十畆零糧六萬)
(八千二百九十六石零)
湖廣(原額屯田共一萬一千三百一十五頃二十五畆嘉靖中額五萬七百四十九頃七十二畆零)
(糧三十八萬七千五百四十五石零)
河南(原額屯田共三萬六千三百九十頃一十七畆零嘉靖中額五萬五千五百九十八頃二十三)
(畆零糧三十三萬三千五百八十九石)
江西(原額屯田共五千六百二十三頃四十一畆零嘉靖中額五千四百七十一頃三十八畆零糧)
(二萬一千五百四十六石零)
陜西(原額屯田共四萬二千四百五十六頃七十二畆零嘉靖中額一十六萬八千四百四頃四畆)
(零糧八十二萬三千二百四石六斗零草折糧一千九百七十二石五斗零抛荒糧草折銀一百一十九)
(兩五錢零草二百三十七萬八千五十二束草價銀二百五十八兩五錢零地畆糧二千四百六十二石)
(零地畆銀一萬七百七十九兩四錢零)
廣西(原額屯田共五百一十三頃四十畆嘉靖中額四千六百一十頃三十四畆零糧五萬五千五)
(十四石零内除民里徵收及荒剗停徵實在田二千九百一十三頃三十七畆糧三萬四千六百九十五)
(石零)
山東(原額屯田共二千六十頃嘉靖中額一萬八千四百八十七頃四十九畆零糧八萬三百四十)
(八石零)
遼東(原額屯田共一萬二千三百八十六頃嘉靖中額二萬九千一百五十八頃六十六畆零糧二)
(十五萬三千二百一石)
山西(原額屯田一萬二千九百六十三頃八畆零嘉靖中額三萬三千七百一十四頃八十八畆糧)
(一十萬一千九十八石零租銀一千二十七兩八錢零草一千二百四十束折銀一十六兩二錢)
山西行都司(屯田一萬一百一十八頃二十畆零嘉靖中額大同鎮屯田二萬八千五百九)
(十頃三十四畆零糧一十二萬二千四百三十八石零牛具地一萬二千九百六十六頃二十九畆零徵)
(銀八千三百二十二兩五錢零)
廣東(原額屯田共七十二頃三十三畆零嘉靖中額六千三百三十八頃七十九畆零糧一十五萬)
(一百二十九石零)
四川都司及行都司(屯田六十五萬九千五百四十五頃二十六畆零嘉靖中額四)
(萬八千八百四頃一十畆零花圉倉基一千九百三十八所糧二十九萬四千三百三十九石零)
福建(原額屯田共三千七百七十四頃又福建行都司并所屬衛所屯田共一千六百七頃三十七)
(畆嘉靖中額二項共八千六百九十三頃二十二畆零糧一十五萬一千八百四石零)
雲南(原額屯田一萬八百七十七頃四十三畆零嘉靖中額一百一十一萬七千一百五十四畆零)
(糧三十八萬九千九百九十二石零)
貴州(屯田九千三百三十九頃二十九畆零嘉靖中額三十九萬二千一百一十一畆零糧九萬三)
(千八百一十一石零)
王圻曰按漢之屯田止於數郡宋之屯田止於數
路唐雖有九百九十二所亦無實效惟我太祖加
意於此視古最詳考其迹則衛所有閒地即分軍
以立屯非若歴代於軍伍之外分兵置司者也考
其制則三分守城七分屯種以言其數則外而遼
東一萬二千二百七十四頃一十九畆零推之於
南北二京衛所陜西山西諸省尤極備焉則其於
所謂數郡數路九百九十二所者又豈足以比之
哉永樂中令各處衛所凡屯軍一百以上委百戶
一員提督之其有餘人自願耕種者不拘頃畆任
其開墾三四五年之間又有紅牌一面等例牛具
農器則總於屯漕細糧子粒則司於戶部至於宣
德正統每有添設屯田副使僉事之詔景泰天順
亦有監督兼理之令成化十一年十三年二十一
年弘治十三年又令管屯等官用心清查莫非拳
拳於此然歲久弊生利偏害出嘗聞禮部尚書劉
定之曰有屯田之名無屯田之實耕種之際鹵莽
滅裂收貯之後侵欺移用以管屯為職者率優游
於城市何嘗有阡陌之廵以典屯而來者亦憑信
於簿書何能校倉庫之實斯弊也盖至今猶未息
也
欽定續文獻通考卷五
