欽定續文獻通考卷八十八
王禮考
朝儀
明太祖洪武元年正月即皇帝位於南郊還御殿受朝
賀
先是吳元年十二月命左丞相李善長具登極儀善
長率禮官奏即位日先告祀天地禮成即位於南郊
丞相率百官以下及都民耆老拜賀舞蹈呼萬歲者
三具鹵簿導從詣太廟上追尊四世册寳告祀社稷
還具衮冕御奉天殿百官上表賀遂定為登極儀
(臣)等謹按洪武實錄二年正月帝以羣臣每遇朝
賀呼萬歲者三雖云臣子祝上實亦虛詞諭宰臣
更之八月禮部尚書崔亮等言舊制朝賀之禮贊
禮者既唱三舞蹈訖復三唱山呼羣臣拱手加額
與樂工軍校齊稱萬歲者三喧嘩不齊誠為失儀
近改擬山呼為贊呼百官應之曰天輔有德曰海
宇咸寧曰聖躬萬福甚為嚴肅從之今以禮志考
之大朝儀仍用山呼似後此未為定制也
十三年九月天夀節始受羣臣朝賀賜宴於謹身殿後
以為常十五年正月宴羣臣於謹身殿始用九奏樂
(臣)等謹按實錄先是五年八月庚辰罷天下進賀
聖節冬至表箋帝曰正旦為歲之首天運維新人
君法天出治臣下進表稱賀禮亦宜之生辰冬至
於文繁矣昔唐太宗謂生辰是父母劬勞之日况
朕皇考皇妣早逝每於是日不勝悲悼忍受天下
賀乎自是每聖節日齋居素食不受朝賀至是年
七月韓國公李善長等累疏上請然後許之顧炎
武日知錄謂自是雖歲以為常而不受獻不賦詩
不賜酺不齋醮則帝所云勉從中制者也若宴羣
臣禮詳見大宴儀
二十四年四月定常朝侍班官及百官入朝次第
東則六部都察院堂上官十三道掌印御史通政司
大理寺太常寺太僕寺應天府翰林院春坊光禄寺
欽天監尚寳司太醫院五軍斷事及京縣官西則五
軍都督錦衣衛指揮各衛掌印指揮給事中中書舍
人為侍班官又令禮部置百官朝牌大書品級列丹
墀左右木柵上依序立并凡入殿必履鞵再入朝次
第令朝參將軍先入近侍次之公侯駙馬伯又次之
五府六部又次之應天府及在京雜職官員又次之
惠帝建文元年正月朔帝謁奉先殿朝皇太后詣孝陵
上香還御殿受朝不舉樂
二年正月朔詔天下來朝官勿賀
成祖永樂元年正月朔御奉天殿受朝賀宴羣臣及屬
國使四年正月初御午朝
初令内閣官侍朝立金臺東錦衣衛在西後移御道
東西對立至是諭近侍及六部官曰早朝多四方所
奏事午後事簡君臣之間得從容陳論自今有事當
商確者皆於晩朝
(臣)等謹按春明夢餘錄常朝御門其寳座謂之金
臺陸容茮園雜記翰林院尚寳司六科官凡常朝
俱在奉天門御座左右侍立故云近侍自太宗晩
年有疾令女官扶持上下乃退居門下御道左右
遂為定位矣
七年七月以北廵至北京御奉天殿受朝賀十月令羣
臣於右順門内便殿奉事
時以天寒謂行在禮部曰北京冬氣嚴凝羣臣早朝
奏事立久不勝今後朝畢可奏事於右順門内便殿
十一年正月朔以日食詔罷朝賀宴會十二年八月
朔至北京御奉天殿受朝賀(以親征瓦刺大捷班師故也)十九年正
月朔(時已遷都北京)御奉天殿受朝賀大宴四月萬夀節以
三殿灾止賀二十年正月朔以日食免朝賀二十
二年十一月(時仁宗已郎位)己丑禮官奏冬至節請受賀不許
禮志仁宗登極先期司設監陳御座於奉天門欽
天監設定時鼓尚寳司設寳案教坊司設中和韶
樂(設而不作)是日早遣官告天地宗社皇帝具素服告
几筵至時鳴鐘鼓設鹵簿皇帝衮冕御奉天門百
官朝服入午門鴻臚寺導執事官行禮請升御座
皇帝由中門出升座鳴鞭百官上表行禮頒詔俱
如儀
仁宗洪熙元年正月朔御奉天門受朝不舉樂
時禮部尚書胡震固請受賀作樂如大朝儀不許
宣宗宣德七年正月朔以日食免朝賀十年正月癸
酉朔不視朝命羣臣謁皇太子於文華殿壬午(時英宗已即位)
始罷午朝
時閣臣楊士竒楊溥楊榮以帝幼冲初即位罷午朝
又創制每日早朝止許言事八件前一日先以副本
詣闕下豫以各事處分陳上遇奏止依所陳𫝊旨而
已後遂為定制
景帝景泰元年正月朔罷朝賀
先是正統十四年七月詔親征瓦剌命皇弟郕王居
守八月皇太后命王監國九月郕王即位遙尊皇帝
為太上皇至是帝詣奉先殿朝上聖皇太后及皇太
后出御奉天殿百官行五拜三叩頭禮以上皇在北
免賀八月丙戍上皇自瓦剌還京師帝迎於東安門
入居南内帝帥百官朝謁十一月禮部尚書胡濙請
令百官賀上皇萬壽節十二月復請明年正旦百官
朝上皇於延安門皆不許
(臣)等謹按朱國禎大政記明以五拜三叩頭為臣
下見君上之禮先拜手稽首四拜復一拜叩頭成
禮此是年云罷朝賀以不用大朝禮也
二年八月復午朝
先是元年正月兵部郎中王偉請御午朝是年二月侍
講學士周叙又請午朝日接大臣諮諏治道至是給
事中葉盛復以為請帝立報可
明史禮志曰景泰初定午朝儀凡午朝御左順門
設寳案奏事官候於左掖門外駕出以次入内閣
五府六部奏事官六科侍班官案西序立侍班御史
二序班二將軍四案南面北立鳴贊一案東西向立
錦衣衛鴻臚寺東向立管將軍官侍衛官立於將
軍西府部奏事畢撤案各官退有密事赴御前奏
憲宗成化七年十二月避正殿御奉天門聽政(以彗星入紫微)
(垣故也)二十一年六月詔盛暑祁寒廷臣所奏毋得過五
事
(臣)等謹按實錄成化十四年九月鴻臚寺序班陳
琮奏每旦視朝侍衛官軍與常參職官爭門而進
殊為無序宜自今著例鼓再嚴令官軍先入序立
鼓三嚴常參官乃如品級序入從之二十三年七
月鴻臚寺寺丞孫繩宣讀有誤為糾察御史所劾
先是諭監察御史等官今後通政鴻臚宣讀奏辭
有差錯一二字者免劾乃復申前詔旨附錄於此
孝宗弘治十年正月召大學士劉健李東陽謝遷於文
華殿議庶政後以為常
(臣)等謹按劉若愚蕪史建極殿居中向後高踞三
纏白玉石欄杆之上者雲臺門也兩旁向後者東
曰後左門西曰後右門即雲臺左右門亦名曰平
臺凡召對閣臣等官或於平臺即後左門也又劉
健𫝊是年四月大同告警兵部請甄别京營帝乃
召健及東陽遷至平臺面議去留焉
武宗正德十二年正月郊遂獵於南海子夜中還御奉
天殿受朝賀八月丙辰至自昌平戊午夜視朝
(臣)等謹按實錄九年正月戊寅慶成宴帝至暮始
出御殿文武羣臣及天下朝覲官四夷朝貢使席
前皆設燭前此所未有也十年正月戊辰郊漏下
二鼓始還御殿行慶成禮十二年正月夜半御殿
行禮之明日以所獵賜廷臣夜宴殿上不設燭帝
御寳座久之未徹爵鴻臚𫝊贊與宴者就席如常
儀而退十一月辛丑冬至帝在宣府羣臣朝服於
奉天門行遥賀禮十三年正旦帝在宣府冬至
在榆林十四年正旦在太原冬至南廵至清江浦
(受朝賀於太監張陽第)羣臣遥賀並如之十五年正月朔受
朝賀於南京十二月詔百官戎服朝明年正旦
南京兵部尚書喬宇禮部侍郎楊廉不可率羣臣
朝服賀以本紀不載附錄之
十六年三月慈聖皇太后命迎興獻王世子於興邸(即世)
(宗也)四月即皇帝位
興獻王世子於四月癸未發安陸癸夘至京師止於
郊外禮官具儀請如皇太子即位禮帝顧長史袁宗
臯曰遺詔以我嗣皇帝位非皇子也楊廷和等請如
禮臣所具儀由東安門入居文華殿擇日登極不允
會皇太后趣羣臣上箋勸進乃即郊外受箋是日日
中入自大明門謁武宗几筵朝皇太后出御奉天殿
即位
明史禮志世宗登極先期造行殿於宣武門外南
向設帷幄御座偹翼善冠服及鹵簿大駕以候至
期百官郊迎駕入行殿行四拜禮明日由大明門
入省詔草改年號素服詣武宗几筵謁告畢設香
案奉天殿丹陛上皇帝衮冕行告天地禮詣奉先
殿奉慈殿謁告仍詣武宗几筵慈夀皇太后莊肅
皇后前各行禮遂御華蓋殿百官朝服入傳旨免
賀五拜三稽首鴻臚寺官請升殿帝由午門出御
奉天殿鳴鞭贊拜頒詔如制
世宗嘉靖二十五年七月以醴泉出承華殿廷臣表賀
(臣)等謹按實錄世宗好言符瑞凡醴泉芝草等不
一而足此特以廷臣表賀故史舉一以見其餘耳
二十九年八月癸未始御奉天殿戒諭羣臣
(臣)等謹按實錄自嘉靖十二年十一月乙丑冬至
次日丙寅當行賀冬禮帝以疾始不御殿羣臣俱
於奉天門行五拜禮嗣後常朝以漸而廢至二十
五年正旦一受朝賀終帝之世三大節俱不復御
殿百官於奉天門外行五拜三叩頭禮朝覲官及
四夷使於午門外行禮歲以為常郭正域典禮志
謂明代朝會之禮參用漢唐宋之舊太祖時正至
夀節奉天殿受朝賀賜宴謹身殿及東西廡其番
使表賀則於至之日設朝每日見羣臣於謹身殿
或奉天殿奉天門為常期蓋正德以前列帝無日
不見羣臣也世宗中歲躬修元默罕見臣工惟二
三大臣入直無逸日在左右是年御殿亦非常典
也
又按大政記嘉靖三十六年四月三殿灾詔移朝
儀於端門四十一年九月三殿成改奉天為皇極
殿門曰皇極門華蓋殿為中極謹身殿為建極文
樓曰文昭閣武樓曰武成閣左順門曰會極右順
門曰歸極東閣門曰弘政西角門曰宣治是後朝
會具儀俱用新名云
穆宗隆慶元年六月以霪雨修省素服避殿御皇極門
視事四年正月乙巳朔日食免朝賀五年二月甲
午廷臣及朝覲官謁皇太子於文華左門(即神宗也)
(臣)等謹按大政記載隆慶元年正月丁巳朔免朝
賀封奏如常儀戊午帝御宣治門視事今以實錄
考之時通政司言舊例自正旦至二十日以節假
免奏事封本茲值御門聽政勵精萬幾之始請封
奏如常從之(初十日丁夘賜百官上元節假十日諸司仍奏事)又禮部請
御宣治門聽政詔以正月二日始至三月乙邜始
御皇極門復常儀所云二日即戊午日是也以本
紀不載附錄之
神宗萬歷三年二月始命日講官分直記注起居纂緝
章奏臨朝侍班
常朝日記注起居官四人列於東班給事中上稍前
以便觀聽午朝則列於御座西稍南
十七年三月免升授官面謝
自是臨御遂簡
(臣)等謹按實錄時帝久不視朝三月丙辰遣中使
𫝊諭奏對數多不耐勞劇大學士申時行等請謝
恩見辭人員應候面者除升任出京已奉旨遵行
其在京升授應面恩者如免朝三次具疏奏知因
擬𫝊諭帖以進帝即命宣付鴻臚自此之後遂深
居不出者二十年雖廷臣上疏奏請竟付之不報
矣又按神宗紀二十年十一月御午門受寧夏俘
二十七年四月御午門受倭俘二十八年十二月
御午門受播州俘皆非常典也
熹宗天啟元年二月言官請復當朝口奏及召對之典
從之
愍帝崇禎元年八月詔非盛暑祁寒日御文華殿與
輔臣議政
春明夢餘錄曰十五年七月中值常朝臨期𫝊免
閣臣周延儒陳演蔣德璟黃景昉吳甡具揭進諫
帝降手勅褒嘉閏十一月復詔二祖舊制每日常
朝見羣臣裁决政事今率循成憲除門朝照例應
免日期𫝊免外餘每日視朝畢勲戚文武諸司等
官有欲奏事者赴弘政門報名候召内外官員
敢有壅蔽阻當者定以奸欺論斬
登極儀
先期侍儀司設表案於丹墀内道之西北設丞相以
下拜位於内道東西每等異位重行北面捧表展
表宣表官位於表案西東向糾儀御史二人於表案
南東西向宿衛鎮撫二人於東西陛下護衛百戸
二十四人於其南稍後知班二人於文武官拜位北
東西向通贊贊禮二人於知班北通贊西贊禮
東引文武班四人於文武官拜位北稍後東西向引
殿前班二人於引文武班南舉表案二人於引文
武班北舉殿上表案二人西陛下東向丹陛上設殿
前班指揮司官三人東向宣徽院官二人西向儀鸞
司官於殿中門之左右護衛千戸八人於殿東西門
俱東西向鳴鞭四人於殿前班之南北向將軍六人
於殿門左右天武將軍四人於陛上四隅俱東西向
殿上尚寳司設寳案於正中侍儀司設表案於寳
案文武侍從兩班於殿上東西文起居注給事中殿
中侍御史尚寳卿武懸刀指揮東西向受表官於
文侍從班南西向内贊二人於受表官之南捲簾
將軍二人於簾前俱東西向是日拱衛司陳鹵簿列
甲士於午門外列旗仗設五輅於奉天門外侍儀舍
人二舉表案入鼓初嚴百官朝服立午門外通贊贊
禮宿衛官諸侍衛及尚寳卿侍從官入鼓三嚴丞相
以下入皇帝衮冕升御座大樂鼓吹振作樂止將軍
捲簾尚寳卿置寳於案拱衛司鳴鞭引班導百官入
丹墀拜位初行作樂至位樂止知班贊班贊禮贊拜
樂作四拜興樂止捧表以下官由殿西門入内贊贊
進表捧表官跪捧受表官搢笏跪受置於案出笏興
退立東向内贊贊宣表宣表官前搢笏跪展表官搢笏
同跪宣訖展表官出笏以表復於案俱退宣表官俯
伏興俱出殿西門復位贊禮贊拜樂作四拜樂止搢
笏三舞蹈拱手加額呼萬歲者三出笏俯伏興樂作
四拜賀畢遂遣官册拜皇后册立皇太子以即位告
天下
(臣)等謹按禮志太祖登極儀如右成祖入立倉猝
其儀不詳宣宗以後儲宫嗣立並同仁宗至世宗
入承大統乃有更改已詳載於前
大朝儀
凡正旦冬至先日尚寳設御座於奉天殿及寳案於
御座東香案於丹陛南教坊司設中和韶樂於殿内
東西北向翌明錦衣衛陳鹵簿儀仗於丹陛及丹墀
設明扇於殿内列車輅於丹墀鳴鞭四人左右北向
教坊司陳大樂於丹陛東西北向儀禮司設同文玉
帛兩案於丹陛東金吾衛設護衛官於殿内及丹陛
陳甲士於丹墀至午門外錦衣衛設將軍於丹陛至
奉天門外陳旗幟於奉天門外俱東西列典牧所陳
仗馬犀象於文武樓南東西向司晨郎報時位於内
道東近北糾儀御史二位於丹墀北内贊二位於殿
内外贊二位於丹墀北傳制宣表等官位於殿内俱
東西向鼓初嚴百官朝服班午門外次嚴由左右掖
門入詣丹墀東西北向立三嚴執事官詣華蓋殿帝
具衮冕升座鐘聲止儀禮司奏執事官行禮贊五拜
畢奏請升殿駕興中和樂作尚寳司捧寳前行導駕
官前導扇開簾捲寳置於案樂止鳴鞭報時對贊唱
排班班齊贊禮唱鞠躬大樂作贊四拜興樂止典儀
唱進表樂作給事中二人詣同文案前導引序班舉
案由東門入置殿中樂止内贊唱宣表目宣表目官
跪宣訖俯伏興唱宣表展表官取表宣表官至簾前
外贊唱衆官皆跪宣表訖内外皆唱俯伏興序班舉
表案於殿東外贊唱衆官皆跪代致詞官跪丹陛中
致詞云具官臣某兹遇正旦三陽開泰萬物咸新冬
至則云律應黃鍾日當長至恭惟皇帝陛下膺乾納
佑奉天永昌賀畢外贊唱衆官皆俯伏興樂作四拜
興樂止傳制官跪奏傳制由東門出至丹陛東向立
稱有制贊禮唱跪宣制正旦則履端之慶與卿等同
之冬至則云履長之慶與卿等同之萬夀聖節則致
詞曰具官臣某欽遇皇帝陛下聖誕之辰謹率文武
官僚敬祝萬歲夀不𫝊制贊禮唱俯伏興樂止贊搢
笏鞠躬三舞蹈贊跪唱山呼百官拱手加額曰萬歲
唱山呼曰萬歲唱再山呼曰萬萬歲凡呼萬歲樂工
軍校齊聲應之贊出笏俯伏興樂作贊四拜興樂止
儀禮司奏禮畢中和樂作鳴鞭駕興尚寳官捧寳導
駕官前導至華蓋殿樂止百官以次出(太祖洪武元年九月定正)
(旦朝會儀與登極儀略相仿其後屢詔更定立為中制如右三十年更定同文玉帛案俱進安殿中宣表)
(訖舉置於寶案之南嘉靖十六年更定番國貢方物案入於丹陛中道左右設定時鼓於文樓上大樂陳)
(奉天門内東西北向他儀亦略有增損如立春日進春都城府縣進春案由東階升跪置於丹陛中道俯)
(伏興贊拜樂作四拜興樂止文武官北向立致詞官詣中道之東跪奏云新春吉辰禮當慶賀贊拜樂作)
(五拜三叩頭興樂止儀禮司奏禮畢正統十一年正旦立春禮部議順天府官進春後百官即詣班行賀)
(正旦禮舊制冬至日行賀禮嘉靖九年分祀二郊以冬至大報是日行慶成禮次日帝詣内殿行節祭禮)
(又詣母后前行賀禮訖始御奉天殿受賀附錄于此)
陸容茮園雜記曰本朝將軍之名不一職方司職
掌收充將軍蓋選軍民中之長軀偉貌者以充朝
儀耳今謂之大漢將軍優旃所稱梐楯郎疑即此
也凡大朝會若番使入貢天子御正殿大漢將軍
著飾金介胄持金瓜鐵鉞刀劍列丹陛上常朝著
明鐵介胄列門楯間其次等者御道左右及文武
官班後相向握刀布列凡鑾輿出入扈從以行宿
衛巡警之事則以侯伯都督係國戚者統之其常
朝宿衛各以番上謂之正直有大事無番上謂之
貼直正直者金牌相傳懸挂貼直者尚寶司奏而
給發事畢復納之
常朝儀
朔望御奉天殿常朝官序立丹墀東西向謝恩見辭
官序立奉天門外北向升座作樂常朝官一拜三叩
頭樂止復班謝恩見辭官於奉天門外五拜三叩頭
畢駕興又凡早朝御文華殿文武官於鹿頂外東西
立鳴鞭以次行禮訖四品以上官入侍殿内五品以
下仍前北向立有事奏者出班奏畢鳴鞭以次出如
御奉天殿先於華蓋殿行禮奏事畢五品以下詣丹
墀北向立五品以上及翰林院給事中御史於中左
中右門候鳴鞭詣殿内序立朝退出凡百官於御前
侍坐有官奏事必起立奏畢復坐從皇帝行丹墀常
北面不南向左右周旋不背北皇帝升奉天門及丹
陛隨從官不得徑由中道并王道(洪武三年定制朔望日帝皮弁服御)
(奉天殿百官朝服於丹墀東西再拜班首詣前同百官鞠躬稱聖躬萬福復位皆再拜分班對立省府臺)
(部官有奏由西階升殿奏畢降階百官出十七年罷朔望起居儀後更定儀如右成化十四年令常朝日)
(進士照辦事衙門次第立見任官後嘉靖九年令常朝官禮畢内閣官由東陛錦衣衛官由西階升立於)
(寶座東西有欽差官及外國人領勅坊局官一人奉勅立内閣後稍上候領勅官辭奉勅官承旨由左陛)
(下循御道授之隆慶六年詔以三六九日視朝)
邱濬大學衍義補曰祖宗以來一日三朝自古帝
王所未有也每日晨興即御奉天門文東武西侍
鳴鞭畢鴻臚寺卿唱入班百官行叩頭禮分班侍
立翰林學士侍御座左錦衣衛官陛西立六科給
事中分侍左右御史分班北面立鴻臚官屬立其
後先日謝恩見辭者於鴻臚寺報名至日先赴午
門外候百官叩頭畢鴻臚卿對御宣奏姓名員數
於午門外行五拜三叩頭禮畢五府六部以次奏
所司合行事次通政司引入於御前面奏請旨該
司官出班承旨大理寺以下有事出奏無則已次
禮科引差使考滿官員次六科各奏旨意題本守
衛揭帖賞賜鈔錠次鴻臚宣奏藩府邊鎮所遣使
臣帝命以酒飯賞賜既而兩京堂上官新任者及
在外三司來朝赴任者面見叩頭畢鴻臚卿唱奏
事畢羣臣俱側身向上立鳴鞭畢帝乘輦御武英
殿或文華殿閱章疏日率如此至午復出朝晩亦
如之此每日常朝之制也
(臣)等謹按大政記載建文四年十二月成祖已即
位令功臣年老者許免朝參今以會典考之執政
大臣年高者取自特旨免朝倘有顧問便殿賜坐
則免朝不僅功臣矣又如實錄宣德四年三月優
免太師英國公張輔彭城伯張㫤會昌伯孫忠都
督張昇朝參但朝朔望此功臣以年老免朝也成
化元年命太子太保吏部尚書王翺止朝朔望弘
治二年四月免吏部尚書王恕午朝大風雨雪早
朝亦免十年五月命大學士徐溥風雨寒暑免朝
參十七年十二月命吏部尚書馬文升大寒風雨
免朝參此大臣以年老免朝也若宣德五年八月
詔鴻臚寺少傅楊士竒年老有疾趨朝或後不及
就班母得論奏是雖未免朝而所以優禮老臣者
至矣
皇太子親王朝儀
凡正旦等大朝皇帝御奉天殿先設皇太子親王次
於文樓設拜位并拜褥於丹陛上正中皇帝升座殿
前執事班起居訖引進引皇太子及親王由奉天門
東門入百官齊入樂作皇太子親王升自東階至丹
陛拜位樂止贊四拜樂作興樂止引進導由東殿門
入樂作引至御座前位樂止唱跪皇太子跪稱賀云
長子某兹遇履端之節冬至則云履長率諸弟某等
欽詣父皇陛下稱賀𫝊制如前贊俯伏興皇太子諸
王由東門出樂作引進引復丹陛位樂止贊四拜樂
作興樂止降自東階樂作至文樓樂止百官隨入賀
其朝皇后則於坤寧宫略如朝皇帝儀(洪武元年九月定制如右)
(二十六年改定朝賀於乾清宫其日皇帝皇后升座侍從導引如儀引禮引皇太子及妃親王及妃詣帝)
(位前贊禮贊四拜興贊禮引皇太子詣前贊跪引禮贊皇太子妃諸王及妃皆跪皇太子致詞同前不傳)
(制贊禮贊皇太子俯伏興引禮贊諸王俯伏興太子妃諸王妃皆興贊禮引皇太子復位贊拜皇太子以)
(下皆四拜禮畢引禮引至皇后前其前後贊拜皆如朝皇帝儀致詞稱母后殿下禮畢出七年更定不致)
(賀辭止行八拜禮)朝賀皇太后禮皆同
諸王來朝儀
仿古封建親王之藩不常入朝朝則賜賚甚厚初凡
來朝先期陳御座於奉天殿如常儀諸王次於奉天
門外東耳房鼓三嚴百官入就侍立位引禮導王具
衮冕由東門入升東陛就位王府從官就丹墀位贊
拜樂作王與從官皆四拜興樂止王從殿東門入樂
作内贊導至御前樂止王跪王府官皆跪王致辭曰
第幾子某王某兹遇某時入覲欽詣父皇陛下朝拜
贊俯伏興王由東門出樂作復拜位樂止贊拜四拜
王興從官皆四拜興樂作駕興王及各官以次出(洪武)
(二十六年定凡諸王大朝行八拜禮常朝一拜凡伯叔兄見天子在朝行君臣禮便殿行家人禮伯叔兄)
(西向坐受天子四拜天子居中南面坐以尚親親之義存君臣之禮凡外戚朝見皇后父母見帝行君)
(臣禮后見父母行家人禮皇太子見皇后父母皇后父母西向立皇太子東向行四拜禮皇后父母立受)
(兩拜答兩拜附錄之)
明會典曰天子與親王雖有長幼之分在朝廷必
講君臣之禮盖天子之位即祖宗之位祖宗所執
大圭於上鏤字題曰奉天法祖世世相傳凡親王
來朝雖長於天子者天子執相傳之圭以受禮盖
見此圭如見祖考也凡諸王來朝先常服見天子
三叩頭不拜奉先殿祭畢不拘何殿樓閣門下天
子執圭王冕服行五拜三叩頭禮次見東宫行四
拜禮如尊長東宫答拜若遇大宴會於便殿筵宴
叙家人禮羣臣大宴會中王並不入席又洪武初
令親王每歲朝覲不得一時同至一王還國無虞
信報别王方聽來朝不拘歲月自長至幼以適先
至適者朝畢方及庶者亦分長幼而至周而復始
母失其序其諸王居邊者無警則依期來朝有警
從便不拘朝期
傅維鱗明書曰天子伯叔五十不朝兄弟孫姪六
十不朝俱令世子代之
諸司朝覲儀
定制天下官三年一入朝自十二月十六日始鴻臚
寺以次引見二十五日後每日方面官隨常朝官入
奉天門行禮府州縣官及諸司首領官吏土官吏俱
午門外行禮正旦大朝以後方面官於奉天殿前序
立知府以下奉天門金水橋南序立如常朝儀(天順三年)
(令凡方面官入朝遞降京官一等萬歷五年令只朝覲南京府尹行太僕寺苑馬寺卿布按二司俱於十)
(二月十六日朝見外班行禮由右掖門至御前鴻臚寺官以次引見其鹽運司及知府以下官吏浙江江)
(西十七日山東山西十八日河南陜西十九日湖廣南直隸二十日福建四川二十一日廣東廣西二十)
(二日雲南貴州二十三日北直隸二十四日各外班行禮至御前引見免朝則止仍候御朝日引見正旦)
(朝賀俱入殿前行禮凡朝覲官見辭謝恩具公服正旦具朝服不著朱履常朝俱錦繡)
天順實錄三年十二月鴻臚寺言舊制天下朝覲
官至者方面官隨品級序於京官之次則侍郎副
都御史等官當班於布政司之後矣然侍郎副都
御史等官須當奏對班行隔越趨走不便是以前
此方面官往往前後參錯不一今後方面官請遞
降京官一班序立庶朝有定著班無錯襍禮體事
宜兩無妨碍從之著為令
皇太后皇后受朝儀
凡朝賀内使監設皇太后皇后寳座於宫中丹陛儀
仗内使執之殿上儀仗女使執之陳女樂於宫門外
設皇貴妃幄次於宫門外之西近北設公主幄次於
宫門外之東稍南設外命婦幄次於門外之南東西
向皇太后皇后服褘衣出閤仗動樂作升座樂止司
賓導外命婦由東門入内道東西班侍立訖導皇貴
妃衆妃由東門入至陛下拜位贊拜樂作四拜興樂
止導由殿東門入樂作内贊接引至殿上拜位樂止
贊跪妃皆跪皇貴妃致詞曰妾某氏等兹遇履端之
節冬至則云履長恭詣稱賀致詞畢皆俯伏興樂作
復位樂止贊拜樂作四拜興樂止降自東階出司賓
導公主由東門入至陛下拜位以次立行禮如皇妃
儀司賓導外命婦入殿前中道拜位贊拜如儀班首
由西陛升入殿西門樂作内贊接引至殿上拜位班
前及諸命婦皆跪班首致詞曰某國夫人妾某氏等
稱賀賀畢出復位司言跪承旨由殿中門出立露臺
之東南向稱有旨命婦皆跪司言宣旨曰履端之慶
與夫人等共之贊興司言奏宣旨畢皇后興樂作入
内閤門樂止諸命婦出太皇太后朝賀儀同(洪武元年九月)
(定制如右二十六年重定宫中朝賀儀先日女官設御座香案至日内設儀仗陳女樂於丹陛東西北向)
(設箋案於殿東門命婦至宫門司賓引入就位拜女官具服侍班尚宫尚儀等官詣内奉迎皇太后皇后)
(具服出樂作贊拜如前儀女官舉箋案由殿東門入樂作至殿中樂止贊跪命婦皆跪贊宣箋目女官宣)
(訖贊展箋宣箋女官詣案前展宣訖舉案於殿中命婦皆興司賓引班首由東階升入殿東門樂作内贊)
(引至殿中樂止贊跪班首及諸命婦皆跪班首致詞訖皆興由西門出贊拜及司言宣旨皆如儀禮畢凡)
(命婦朝參文東武西各以夫品贊拜樂作四拜禮畢出隂兩大寒暑則免後命婦朝賀俱於仁智殿朝東)
(宫妃儀如朝中宫不傳令)
大宴儀
制有大宴中宴常宴小宴凡大饗尚寳司設座於奉
天殿錦衣衛設黃麾於殿外之東西金吾衛設護衛
官二十四人於殿東西教坊司設九奏樂歌於殿内
設大樂於殿外立三舞雜隊於殿下光禄寺設酒亭
於御座下西膳亭於御座下東珍羞醯醢亭於酒膳亭
之東西設御筵於御座東西設皇太子座於御座之
東西向諸王以次南東西向羣臣四品以上位於殿
内五品以下位於東西廡司壺尚酒尚食各供事至
期儀禮司請升座駕興大樂作升座樂止鳴鞭皇太
子親王上殿文武官四品以下由東西門入立殿中
五品以下立丹墀贊拜如儀光禄寺進御筵大樂作
至御前樂止内官進花光禄寺開爵注酒詣御前進
第一爵教坊司奏炎精之曲樂作内外官皆跪教坊
司跪奏進酒飲畢樂止衆官俯伏興贊拜如儀各就
位坐序班詣羣臣散花第二爵奏皇風之曲樂作光
禄寺酌酒御前序班酌羣臣酒皇帝舉酒羣臣亦舉
酒樂止進湯鼓吹饗節前導至殿外鼓吹止殿上樂
作羣臣起立光禄寺官進湯羣臣復坐序班供羣臣
湯皇帝舉筯羣臣亦舉筯贊饌成樂止武舞入奏平
定天下之舞第三爵奏眷皇明之曲樂作進酒如初
奏撫安四夷之舞第四爵奏天道傳之曲進酒進湯
如初奏車書會同之舞第五爵奏振皇綱之曲進酒
如初奏百戲承應舞第六爵奏金陵之曲進酒進湯
如初奏八蠻獻寳舞第七爵奏長揚之曲進酒如初
奏採蓮隊子舞第八爵奏芳醴之曲進酒進湯如初
奏魚躍于淵舞第九爵奏駕六龍之曲進酒如初光
禄寺收御爵序班收羣臣盞進湯進大膳大樂作羣
臣起立撤膳奏百花隊舞贊撤案光禄寺撤御案序
班撤羣臣案贊宴成羣臣皆出席北向立贊拜如儀
羣臣分東西立儀禮司奏禮畢駕興樂止以次出其
中宴禮如前但進七爵常宴如中宴但一拜三叩頭
進酒或三或五而止凡宴命婦坤寧宫設儀仗女樂
皇后常服升座皇妃皇太子妃王妃公主亦常服隨
出閤入就位大小命婦各立於座位後丞相夫人率諸
命婦舉御食案丞相夫人捧夀花二品外命婦各舉
食案於皇妃太子妃王妃公主前大小命婦各就
座位奉御執事人分進夀花於殿内及東西廡酒七
行上食五次酌酒進湯樂作止並如儀(洪武元年大宴羣臣於奉)
(天殿三品以上升殿餘列於丹墀遂定正旦冬至聖節宴謹身殿禮二十六年重定大宴禮陳於奉天殿)
(永樂元年以郊社禮成大宴十九年以北京郊社宗廟及宫殿成大宴宣德正統間朝官不與者給賜節)
(錢凡立春元宵四月八日端午重陽臘八日永樂間俱於奉天門賜百官宴用樂其後皆宴於午門外不)
(用樂立春日賜春餅元宵日團子四月八日不落莢嘉靖中改不落莢為麥餅端午日凉糕糭重陽日糕)
(臘八日麵俱設午門外以官品序座宣德五年冬久未雪十二月大雪帝示羣臣喜雪詩復賜賞雪宴羣)
(臣進賀章帝擇其寓警戒者錄之而為之序皇太后聖誕正統四年賜宴午門東宫千秋節永樂間賜府)
(部堂上春坊科道近侍錦衣衛及天下進箋官宴於文華殿宣德以後俱宴於午門外凡祀圜丘方澤祈)
(穀朝日夕月耕耤經筵日講東宫講讀皆賜飯親蠶賜内外命婦飯纂修校勘書籍開館暨書成皆賜閣)
(臣宴九年考滿賜宴於禮部九卿侍宴新進士賜宴曰恩榮)
(臣)等謹按實錄有大祀禮成行慶成禮詳郊社宗
廟考中若慶成宴之儀則亦略具於右故不復重
出也
頒詔儀
設御座於奉天殿設寶案於殿東陳中和韶樂於殿
内設大樂於午門及承天門外設宣讀案於承天門
上西南向清晨校尉擎雲蓋於殿内簾前百官朝服
班承天門外公侯班午門外東西向皇帝皮弁服升
殿如儀禮部官捧詔書詣案前用寳訖置雲蓋中校
尉擎雲蓋由殿東門出大樂作自東陛降由奉天門
至金水橋南午門外樂作公侯前導迎至承天門上
鳴贊唱排班文武官就位樂作四拜樂止宣讀展讀
官升案稱有制衆官跪禮部官捧詔書授宣讀官宣
訖禮部官捧置雲蓋中贊禮唱俯伏興樂作四拜樂
止舞蹈山呼又四拜儀禮司奏禮畢駕興禮部官捧
詔書分授使者百官退(洪武二十六年定制如右嘉靖六年續定鴻臚官設詔案)
(錦衣衛設雲蓋盤於奉天殿内東别設雲盤於承天門上設綵輿於午門外鴻臚官設宣讀案於承天門)
(上百官入丹墀侍立帝冕服升殿如朝儀翰林院官捧詔書從至御座前東立百官入班四拜出至承天)
(門外贊頌詔翰林院官捧詔書授禮部官捧至雲盤案上校尉擎雲蓋俱從殿左門出至午門外捧詔至)
(綵輿内公侯伯三品以上官前導迎至承天門上宣讀贊拜俱如上儀禮部官捧詔書授錦衣衛官置雲)
(匣中以□索繫之龍竿頒降禮部官捧至龍亭内鼓樂迎至禮部授使者頒行隆慶六年詔出至皇極門)
(即奏禮畢駕還)
進表箋儀
凡王府遇聖節及冬至正旦先期陳設畢王冕服就
位四拜詣香案前跪進表訖復位四拜三舞蹈山呼
又四拜百官朝服隨班行禮進中宫箋儀如之惟不
舞蹈山呼進皇太子箋王皮弁服行八拜禮百官朝
服隨班行禮凡進賀表箋皇子封王者於天子前自
稱曰第幾子某王某稱天子曰父皇陛下皇后母后
殿下若孫則自稱曰第幾孫某王某稱天子曰祖父
皇帝陛下皇后曰祖母皇后殿下若弟則自稱曰第
幾弟某封某稱天子曰大兄皇帝陛下皇后曰尊嫂
皇后殿下姪則自稱曰第幾姪某封某稱天子曰伯
父皇帝陛下叔父皇帝陛下皇后曰伯母皇后殿下
叔母皇后殿下若尊屬則自稱曰某封臣某稱天子
曰皇帝陛下皇后曰皇后殿下若從孫以下則稱從
孫再從孫三從孫某封某皆稱皇帝皇后曰伯祖叔
祖皇帝陛下伯祖母叔祖母皇后殿下(明初定制如右至世宗時)
(始令各王府表箋俱用聖號不得用家人禮衢凡在外百官進賀表箋前一日結綵於公廨及街文武)
(官各齊沐宿本署清晨設龍亭於庭中設儀仗鼓樂於露臺設表箋案於龍亭前香案於表箋案前設進)
(表箋官位於龍亭東鼓初嚴各官具服次嚴班首具服詣香案前滌印用印訖以表箋置於案退立幕次)
(三嚴各官入班四拜班首詣香案前贊跪衆官皆跪執事者以表箋跪授班首班首跪授進表官進表官)
(跪受置龍亭中班首復位各官皆四拜三舞蹈山呼四拜金鼓儀仗鼓樂百官前導進表官在龍亭後東)
(至郊外置龍亭南向儀仗鼓樂陳列如前文武官侍立班首取表箋授進表官進表官就於馬上受表即)
(行百官退)
番王朝見陛辭儀
凡番王朝見設番王及從官次於午門外番王拜位
於丹墀中道稍西從官在其後設方物案於丹墀中
道東西知班二位於番王拜位北引番王舍人二位
於番王從官北鼓三嚴百官入侍執事舉方物案番
王隨案由西門入至殿前丹墀西侍立皇帝服通天
冠絳紗袍御殿番王及從官各就拜位以方物案置
拜位前贊四拜訖引班導番王升殿宣方物官以方
物狀由西陛升入殿西門内贊引至御前贊拜番王
再拜跪稱賀致詞宣方物官宣狀承制官宣制訖番
王俯伏興再拜出殿西門復位贊拜番王及其從官
皆四拜禮畢皇帝興番王以下出樂作樂止如常番
王陛辭如朝見儀不𫝊制中書省率禮部官送至龍
江驛宴如初(洪武二年定制凡番王至龍江驛遣侍儀通贊二人接伴館人陳番王座於廳)
(西北東向應天府知府出迎設座於廳東南西向以賓主接見宴畢知府還番王送於門外明日接伴官)
(送番王入會同館禮部尚書即館宴勞尚書至番王服其國服相見宴饗迎送俱如龍江驛酒行用樂明)
(日中書省奏聞命官一員詣館如前宴勞侍儀司以番王及從官具服於天界寺習儀三日朝見儀如右)
(二十七年四月以舊儀煩命更定凡番國來朝先遣禮部官勞於會同館明日各具其國服如嘗賜朝服)
(者則服朝服於奉天殿朝見行八拜禮凡遇宴會番王居侯伯之下)
番國遣使朝貢儀
番使至驛遣應天府同知禮待明日至會同館中書
省奏聞命禮部侍郎於館中禮待如儀宴畢習儀三
日擇日朝見陳設儀仗及進表俱如儀承制官請使
者前稱有制使者跪宣制曰皇帝問使者來時爾國
王安否答畢俯伏興再拜承制官稱有後制使者跪
宣制曰皇帝又問爾使者遠來勤勞使者俯伏興再
拜承制官復命訖使者復四拜禮畢皇帝興樂作止
如儀
鍚番國宴儀
凡錫宴陳御座於謹身殿設皇太子座於御座東諸
王座於皇太子下西向設番王座於殿西第一行東
向設文武官座於第二第三行東西向酒九行上食
五次大樂細樂間作呈舞隊番國從官坐於西廡下
酒數食品同不作樂
欽定續文獻通考卷八十八
