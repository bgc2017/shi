職名
三通館總裁
經筵日講起居注官大學士兼翰林院掌院學士(臣)嵇璜
經筵講官吏部尚書(臣)劉墉
經筵講官戶部右侍郎兼管順天府府尹事務(臣)曹文埴
纂修兼總校官
日講起居注官翰林院侍講學士(臣)曹仁虎
翰林院侍讀(臣)莊承籛
詹事府右春坊右贊善(臣)陳昌齊
翰林院編修(臣)祝德麟
武英殿纂修翰林院編修(臣)陳嗣龍
翰林院編修(臣)黃瀛元
翰林院編修(臣)翟槐
翰林院編修(臣)吴錫麒
纂修兼校對官
翰林院編修(臣)勵守謙
翰林院編修(臣)秦泉
翰林院編修(臣)周厚轅
翰林院編修(臣)余集
翰林院編修革職留任(臣)汪鏞
翰林院編修(臣)王春煦
翰林院編修(臣)徐如㴻
翰林院編修(臣)何循
翰林院編修(臣)周瓊
翰林院檢討(臣)饒慶捷
翰林院編修(臣)蔡廷衡
翰林院編修(臣)吳璥
翰林院編修(臣)馮敏昌
翰林院編修(臣)程昌期
武英殿纂修翰林院編修(臣)陸伯焜
翰林院編修(臣)甘立猷
翰林院編修(臣)劉汝謩
翰林院編修(臣)陳萬青
翰林院編修(臣)秦承業
翰林院編修(臣)俞廷掄
翰林院編修(臣)王受
翰林院編修(臣)盧蔭溥
翰林院編修(臣)萬承風
翰林院編修(臣)曠楚賢
翰林院編修(臣)邵瑛
文淵閣檢閱内閣中書(臣)顧宗泰
翰林院庶吉士(臣)陳萬全
翰林院庶吉士(臣)王錫奎
翰林院庶吉士(臣)温汝适
翰林院庶吉士(臣)崔景儀
滿纂修官
理藩院主事(臣)巴逹爾呼
工部筆帖式(臣)齡椿
内閣中書(臣)嵩年
候補筆帖式(臣)嵩年
提調官
内閣侍讀(臣)西精額
文淵閣校理武英殿提調翰林院檢討(臣)彭元珫
收掌官
刑部主事(臣)伊敏
翰林院筆帖式(臣)庫蒙額
欽定續文獻通考凡例八則
一書契已來通史之著者唐杜佑作通典宋鄭樵
作通志司馬光作通鑑通鑑詳於理亂興衰典
志詳於典章經制尚已馬端臨仿杜氏成規離
析其門類增廣其闕略撰文獻通考為卷三百
四十有八為門二十有四曰田賦曰錢幣曰戶
口曰職役曰征𣙜曰市糴曰土貢曰國用曰選
舉曰學校曰職官曰郊社曰宗廟曰王禮曰樂
曰兵曰刑曰經籍曰帝系曰封建曰象緯曰物
異曰輿地曰四裔治天下之道不外理財用人
王者富教既行人才既得則一代之文物聲明
犁然具舉故其次第節目如此今奉
命續輯自宋寧宗以後訖明莊烈帝以前貫穿五朝條
分件繫體例門目自當悉遵其舊
一馬氏所著訖於宋之嘉定明臣王圻起而繼作
為續文獻通考二百五十四卷門類頗多增擴
然識解乖駮援引蕪雜往往因類遞推駢枝錯
出如河渠以作地險原非僅資灌溉經流通塞
或可自立專門以附水利田之後則舛矣封建
馬氏不載異姓圻書於宋末泛及異姓外戚并
李璮陳日照外國封爵且以魏了翁文天祥之
空言續馬書藩鎮俱不免賣菜求益之誚若輿
地考馬氏以九州為綱原以郡縣可遷山川不
易故以禹蹟所統為準而上下沿泝之圻書專
主明之郡縣繫遼金元故跡於其下則綱領倒
置矣至於忠孝節義道統方外之屬各史自有
類𫝊端臨所謂無庸參稽互察為者增輯尤為
冗贅其書誇多炫博諸如此類舉無足取間有
一二可從者亦採掇所不遺要無悖於馬氏原
例而已
一馬考體局完整未易訾議而亦有疎略失當者
如宗廟考私親條以唐之章懷四廟與漢之悼
戾定陶並列一則情篤本生一則禮隆儲嫡雖
彝典略似而尊卑較殊今於追尊追祔各廟外
别析出太子廟列諸侯宗廟之前入羣廟考(說見)
(下條)體例始協帝系考附載太皇太后皇太后上
尊號冊寶天子納后冊后冊立皇太子皇太子
納妃公主受冊公主下嫁各儀此五禮中之嘉
禮也入之帝系門轉為牽混當循王圻續考之
例移入王禮又遼金事蹟實與宋代相終始當
時南北分疆文獻不足通考一書成於宋末元
初咨訪多所不逮故輿圖沿革止詳宋地遼樂
八部僅存踏鎚今諸史粲然具備蒐討會通可
以彌縫其闕較原書益精審焉
一本館前進
皇朝文獻通考稿本仰蒙
聖明指示以端臨宗廟考附入歴代帝王及臣下家廟
於體例未安當别立羣廟門館(臣)既遵
旨析編復推繹
聖意以郊社考於郊壇大祀後附以八蜡五祀各小門
其義例亦未為盡善因析出高禖八蜡五祀先
農先蠶及襍祠淫祠别為羣祀考庶典有專崇
禮無旁溷今五朝郊社宗廟亦依此類編以歸
畫一
一馬氏作錢幣考以銅適用而通行原以錢為主
有宋中葉始有交子會子嘉定以後復有川引
湖會之法然鈔法啟於金源至元專用鈔而錢
幾廢明初鈔法雖壊而使用則猶與錢並行今
纂述各朝錢幣自金以下先鈔而後錢以時尚
為變通不必從馬書次第至象緯考祗言占驗
不詳推步日月薄食星辰凌犯往来皆可推算
而得所謂苟求其故千歲之日至可坐而致也
較之占驗實信而有徵故言天文者必以推步
而後精言人事者亦以推步而加警今續考不
廢占驗之說更詳推步之法庶相為表裏云
一歴代設官有因有創或名同而實異或職是而
稱殊如遼之官號多以國語裕越視三公多囉
倫穆騰視禮部伊勒希巴視刑部金之光禄寺
寄宣徽院元之都護府即大理寺明革中書省
而殿閣大學士其後遂為宰輔之職他若給事
中自唐以來主封駮金為内侍寄禄之官則有
合於漢少府將作二監元則互易其掌若此之
類因流溯源無不可詳其沿革今仍仿馬氏列
目而以各朝建置分屬於下其增省異同或别
類臚陳(如元明之太醫院明之上林苑無可附屬則增立其條)或因文移
隸(如殿中監衛尉卿之職已分綴各條則節省其目)各詳加案語使之
燦若列眉至宦豎執役宮廷原不得䙝溷班聯
妄假名器謹遵前奉續通典
聖諭存内侍省官稱以明其職使而於品秩中階銜則
槩從刪汰
一馬氏以文獻名書經史百家為文名臣奏議及
先儒評讚為獻蓋謂杞宋足徵郯聃有藉然端
臨生南宋播遷之末又未窺金匱石室之藏見
聞終為淺狹我
朝右文稽古
皇上敕儒臣採輯永樂大典並訪求遺佚彙為四庫全
書瓊笈琅函無美不備以遼金元而論則正史
外如契丹國志金國志元典章諸書均資采錄
明則集禮會典而外一代之實錄具存禮樂刑
政詔諭疏奏無不可按歲而稽簡編之完富亘
古未有今以四庫總目校覈端臨經籍考宋代
之書其未及著錄者尚多既為一一補輯而叙
述四朝以来或刪併舊目或更易新名有稍變
馬氏原例者一以四庫全書為準其散亡者則
不錄
一自宋以後諸家經解史評奏稿文集不乏體要
之辭足禆考證之助我
皇上御批通鑑輯覽議論正大洞燭古今迥非墨守諸
儒所能闚見毫末允足垂萬世之法戒今各門
中有關涉
聖論者敬謹節錄以昭
彝訓而警瞶聾遼金元三史人地官名作史者未諳音
譯妄肆詆諆今各名業邀
欽定更正續考悉遵照改書仍於卷尾備載舊名以便
尋繹至王圻所書廟號年號漏躐百出兹就各
卷中年號之初見者冠以某宗字樣餘即不書
廟號以省繁複(續通典續通志仿此)
