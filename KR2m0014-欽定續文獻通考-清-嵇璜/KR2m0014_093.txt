欽定續文獻通考卷九十三
王禮考
君臣冠冕服章
明太祖洪武元年二月詔衣冠如唐制二十四年六
月詔廷臣參考歷代禮制更定冠服居室器用制度
明史輿服志曰明初儉德開基重懲時弊乃命儒
臣稽古講禮歷代守之遞有禁例
世宗嘉靖九年二月禁官民服舍器用踰制十四年
二月禁冠服非制
輿服志曰帝燕居服燕弁講武用武弁更為忠靖
冠以風有位保和冠以親宗藩亦一王之制也
皇帝冕服
洪武元年學士陶安請製五冕太祖曰此禮太繁祭
天地宗廟服衮冕社稷等祀服通天冠絳紗袍餘不
用三年更定正旦冬至聖節並服衮冕祭社稷先農
册拜亦如之十六年定衮冕之制冕前圓後方元表
纁裏前後各十二旒旒五采玉十二珠五采繅十有
二就就相去一寸紅絲組為纓黈纊充耳玉簪導衮
元衣黃裳十二章(六章織於衣日月星辰山龍華蟲六章織於裳宗彛藻火粉米黼黻)
白羅大帶紅裏蔽膝隨裳色繡龍火山文玉革帶玉
佩大綬六采(赤黃黑白縹綠)小綬三色同大綬間施三玉環
白羅中單黻領青緣&KR1638;黃韈黃金舄飾二十六年更
家衮冕十二章冕版廣一尺二寸長二尺四寸冠上
有覆元表朱裏餘如舊制衮元衣纁裳十二章如舊
制中單以素紗為之紅羅蔽膝上廣一尺下廣二尺
長三尺織火龍山三章革帶佩玉長三尺三寸大帶
素表朱裏兩邊用緣上以朱錦下以綠錦大綬六采
(黃白赤元縹綠)織成純元質五百首小綬三色同大綬間織
三玉環朱鞾赤舄
成祖永樂三年定冕冠以皂紗為之上覆曰綖桐板
為質衣之以綺元表朱裏前圓後方以玉衡維冠玉
簪貫紐紐與冠武(足前體下曰武綏在冠之下亦曰武)并繫纓處皆飾
以金綖以左右垂黈纊充耳(用黃玉)繫以元紞承以白
玉縝朱紘餘如舊制衮服十有二章元衣八章日月
龍在肩星辰山在背火華蟲宗彜在䄂(每䄂各二)皆織成
本色領褾&KR1638;裾纁裳四章織藻粉米黼黻各二前三
幅後四幅前後不相屬共腰有辟積本色綼裼(裳側有純)
(謂之綼裳下有純謂之裼純者緣也)中單以素紗為之青領褾襈裾領
織黻文十三蔽膝隨裳色四章織藻粉米黼黻各二
本色緣有紃施於縫中玉鈎二玉佩二各用玉珩一
瑀一琚二衝牙一璜二瑀下垂玉花一玉滴二瑑飾
雲龍文描金自珩而下繫紐五貫以玉珠行則衝牙
二滴與璜相觸有聲金鈎二有二小綬六采(黃白赤元縹綠)
纁質三小綬色同大綬間施三玉環龍文皆織成韈
舄皆赤色舄用黑絇純以黃飾舄首
嘉靖八年諭閣臣張璁衮冕有革帶今何不用對曰
按陳祥道禮書古革帶大帶皆謂之鞶革帶以繫佩
韍然後加以大帶而笏搢於二帶之間夫革帶前繫
韍後繫綬左右繫佩自古冕弁恒用之今惟不用革
帶以致前後佩服皆無所繫遂附屬裳要之間失古
制矣帝曰冕服祀天地享祖宗若闕革帶非齊明盛
服之意及觀會典載蔽膝用羅上織火山龍三章并
大帶緣用錦皆與今所服不合卿可并革帶繫蔽膝
佩綬之式詳考繪圖以進又云衣裳分上下服而今
衣恒掩裳裳制如帷而今兩幅朕意衣但當與裳要
齊而露裳之六章如何已又諭璁以變更祖制為疑
璁對曰臣考禮制衣不掩裳與聖意允合夫衣六章
裳六章義各有取大明集禮及會典與古制不異今
衣八章裳四章故衣常掩裳然於典籍無所準内閣
所藏圖注蓋因官司織造循習訛謬今訂正之乃復
祖制非有變更帝意乃決因復諭璁曰衣有六章古
以繪今當以織朕命織染局考國初冕服日月各徑
五寸當從之裳六章古用繡亦當從之古色用元黃
取象天地今裳用纁於義無取當從古革帶即束帶
後當用玉以佩綬繫之於下蔽膝隨裳色其繡上龍
下火可不用山卿與内閣諸臣同考之於是楊一清
等詳議衮冕之服自黃虞以來元衣黃裳為十二章
(衣六章日月星辰山龍華蟲其序自上而下裳六章宗彛藻火粉米黼黻其序自下而上)自周以
後變其制或八章或九章已戾於古矣太祖皇帝復
定為十二章之制司造之官仍習舛訛非制作之初
意帝乃令擇吉更正其制冠以圓匡烏紗冒之旒綴
七采玉珠十二青纊充耳綴玉珠二餘如舊制元衣
黃裳衣裳各六章洪武間舊制日月徑五寸裳前後
連屬如帷六章用繡蔽膝隨裳色羅為之上繡龍一
下繡火三繫於革帶大帶素表朱裏上緣以朱下以
綠革帶前用玉其後無玉以佩綬繫而掩之中單及
圭俱如永樂間制朱韈赤舄黃絛緣元纓結
皇帝通天冠服
洪武元年定郊廟省牲受俘皇太子諸王冠婚醮戒
則服通天冠綘紗袍冠加金博山附蟬十二首施珠
翠黑介幘組纓玉簪導綘紗袍深衣製白紗内單皂
領褾襈裾綘紗蔽膝白假帶方心曲領白韈赤舄其
革帶佩綬與衮服同(金博山亦名述律如今之婦人篐也上飾以金)
皇帝皮弁服
朔朢視朝降詔降香進表四夷朝貢外官朝覲策士
傳臚皆服之嘉靖以後祭太歲山川諸神亦服之
洪武二十六年定皮弁用烏紗冒之前後各十二縫
每縫綴五采玉十二以為飾玉簪導紅組纓其服綘
紗衣蔽膝隨衣色白玉帶革帶玉鈎䚢緋白大帶白
韈黑舄
永樂三年定皮弁如舊制惟縫及冠武并貫簪繫纓
處皆飾以金綘紗袍本色領褾襈裾紅裳但不織章
數中單紅顔褾襈裾餘俱如冕服内制
皇帝武弁服
明初親征遣將服之
嘉靖八年諭閣臣張璁云會典紀親征類禡之祭皆
具武弁服不可不偹璁對周禮有韋弁謂以韎韋為
弁又以為衣裳國朝視古損益有皮弁之制但皮弁
以黑紗冒之今武弁如皮弁當以綘紗冒之随具圖
以進帝報曰覽圖有韠形但無繫處冠制古象上尖
今皮弁則圓朕惟上銳取其輕利當如古制又衣裳
韠舄皆赤色何謂且佩綬俱無於祭用之可乎璁對
自古服冕弁俱用革帶以前繫韍後繫綬韋弁之韠
正繫於革帶耳武事尚威烈故色純用赤帝復報璁
冠服衣裳韠舄俱如古制增革𢃄佩綬及圭乃定制
弁上銳色用赤上十二縫中綴五采玉落落如星狀
韎衣韎裳韎韐俱赤色佩綬革帶如常制佩綬及韎
韐俱上繫於革帶舄如裳色
皇帝常服
洪武三年定烏紗折角向上巾盤領窄䄂袍束帶間
用金琥珀透犀
永樂三年更定冠以烏紗冐之折角向上其後名翼
善冠袍黃盤領窄䄂前後及兩肩各織金盤龍一帶
用玉鞾以皮為之
輿服志曰先是洪武二十四年帝微行至神樂觀
見有結網巾者翼日命取網巾頒示十三布政使
司人無貴賤皆裹網巾於是天子亦常服網巾(會典)
(載皇太孫冠禮有云掌冠跪加網巾而皇帝皇太子冠服俱闕而不載)
嘉靖七年更定燕弁服初帝以燕居冠服尚沿習俗
諭張璁考古帝王燕居法服之制璁乃采禮書元端
深衣之文圖注以進帝為參定其制諭璁詳議璁言
古者冕服之外元端深衣其用最廣元端自天子逹
於士國家之命服也深衣自天子逹於庶人聖賢之
法服也今以元端加文飾不易舊制深衣易黃色不
離中衣誠得帝王損益時中之道帝因諭禮部曰古
元端上下通用今非古人比雖燕居宜辨等威因酌
古制更名曰燕弁寓深宫獨處以燕安為戒之意其
制冠匡如皮弁之制冒以烏紗分十有二瓣各以金
線壓之前飾五采玉雲各一後列四山朱絛為組纓
䨇玉簪服如古元端之制色元邊緣以青兩肩繡日
月前盤圓龍一後盤方龍二邊加龍文八十一領與
兩袪共龍文五九袵同前後齊共龍文四九襯用深
衣之制色黃𬒮圓祛方下齊負繩及踝十二幅素帶
朱裏青表綠緣邊腰圍飾以玉龍九元履朱緣紅纓
黃結白韈
皇太子冠服
凡陪祀天地社稷宗廟及大朝會受冊納妃則服衮
冕
洪武二十六年定衮冕九章冕九旒旒九玉金簪導
紅組纓兩玉瑱元衣纁裳(衣五章織山龍華蟲宗彛火裳四章織藻粉米黼黻)
白紗中單黻領蔽膝隨裳色織火山二章革帶金鈎
䚢玉佩綬五采(赤白元縹綠)織成純赤質三百三十首小
綬三色同間織三玉環大帶白表朱裏上緣以紅下
緣以綠白韈赤舄
永樂三年定冕冠元表朱裏前圓後方前後各九旒
每旒五采繅九就貫五采玉九(赤白青黃黑相次)玉衡金簪
元紞垂青纊充耳(用青玉)承以白玉瑱朱紘纓衮服九
章元衣五章龍在肩山在肩火華蟲宗彛在䄂(每䄂各三)
皆織成本色領褾襈裾纁裳四章織藻粉米黼黻各
二前三幅後四幅不相屬共腰有襞積本色綼裼中
單以素紗為之青領褾襈裾領織黻文十二蔽膝隨
裳色四章織藻粉米黼黻本色緣有紃施於縫中上
玉鈎二玉佩二各用珩一瑀一琚一衝牙一璜三瑀
下垂玉花一玉滴二瑑雲龍文描金白珩而下繫組
五貫以玉珠上有金鈎小綬四采(赤白縹綠)以副之纁質
大帶表表朱裏在腰及垂皆有綼上綼以朱下綼以
綠紐約用青組大綬四采(赤白縹綠)纁質小綬三采間施
二玉環龍文皆織成韈舄皆赤色舄用黑鈎純黑飾
舄首朔望朝降詔䧏香進表外國朝貢朝覲則服
皮弁皮弁冒以烏紗前後各九縫每縫綴五采玉九
縫及冠武并貫簪繫纓處皆飾以金金簪朱纓綘紗
袍本色領褾襈裾紅裳如冕服内裳制但不織章數
中單以素紗為之如深衣制紅領褾襈裾領織黻文
十一蔽膝隨裳色本色緣有紃施於縫中其上玉鈎
二玉佩如冕服内制但無雲龍文有小綬四采以副
之大帶大綬鞾舄赤色皆如冕服内制
常服洪武元年定烏紗折上巾永樂三年定冠烏紗
折角向上巾(親王郡王及世子俱同)袍赤盤領窄袖前後及兩
肩各金織盤龍一玉帶鞾以皮為之
親王冠服
助祭謁廟朝賀受冊納妃服衮冕朔望朝降詔降香
進表四夷朝貢朝覲服皮弁
洪武二十六年定冕服俱如東宫第冕旒用五采青
衣纁裳
永樂三年又定冕服皮弁制俱與東宫同其常服亦
如之
嘉靖七年諭禮部朕仿古元端自為燕弁冠服更制
忠静冠服錫於有位而宗室諸王制猶未備今酌燕
弁及忠静冠之制復為式具圖命曰保和冠服自郡
王長子以上其式已明鎮國將軍以下至奉國中尉
及長史審理紀善教授伴讀俱用忠静冠服依其品
服之儀賓及餘官不許槩服夫忠静冠服之異式尊
賢之等也保和冠服之異式親親之殺也等殺既明
庶幾乎禮之所保保斯和和斯安此錫名之義也其
以圖說頒示諸王府如敇遵行保和冠制以燕弁為
準用九&KR1645;去簪與五玉後山一扇分畫為四服青質
青緣前後方龍補身用素地邊用雲襯用深衣玉色
帶青表綠裏綠緣履用皂綠結白韈
親王世子觀服
聖節千秋節并正旦冬至進賀表箋及父王生日諸
節慶賀皆服衮冕
洪武二十六年定衮冕七章冕三采玉珠七旒青衣
三章(纖華蟲火宗彛)纁裳四章(織藻粉米黼黻)素紗中單青領&KR1638;赤
韍革帶佩白玉元組綬綬紫質用三采(紫黃赤)織成間
織三白玉環白韈赤舄
永樂三年更定冕冠前後各八旒每旒五采繅八就
貫三采玉珠八(赤白青色相次)青衣三章火在肩華蟲宗彛
在兩袖皆織成本色領褾襈裾其纁裳玉佩帶綬之
制俱與親王同第領織黻文減二皮弁用烏紗冒之
前後各八縫每縫綴三采玉八餘制如親王其圭佩
帶綬韈舄如冕服内制常服亦與親王同
嘉靖七年定保和冠服以燕弁為準用八&KR1645;去簪玉
後山以一扇分畫為四服與親王同
郡王冠服
永樂三年定冕冠前後各七旒每旒五采繅七就貫
三采玉珠七青衣三章粉米在肩藻宗彛在兩袖皆
織成纁裳二章織黼黻各二中單領織黻文七皮弁
前後各七縫每縫綴五采玉七餘及常服與親王世
子同其圭佩帶綬韈舄如冕服内制
嘉靖七年定保和冠服冠用七&KR1645;服與親王世子同
郡王長子朝服
七梁冠大紅素羅衣白素紗中單大紅素羅裳及蔽
膝大紅素羅白素紗二色夾帶玉朝帶丹礬紅花錦
錦雞綬玉佩象笏白絹韈皂皮雲頭履鞵公服皂縐
紗幞頭大紅素紵絲衣玉革帶常服烏紗帽大紅紵
絲織金獅子開䙆圓領玉束帶皂皮銅線鞾其保和
冠如忠静之制用五&KR1645;服與郡王同補子用織金方
龍
鎮國將軍以下冠服
鎮國將軍冠服與郡王長子同輔國將軍冠服與鎮
國將軍同惟冠六梁帶用犀奉國將軍冠服與輔國
將軍同惟冠五梁帶用金鈒花常服大紅織金虎豹
鎮國中尉冠服與奉國將軍同惟冠四梁帶用素金
佩用藥玉輔國中尉冠服與鎮國中尉同惟冠三梁
帶用銀鈒花綬用盤雕公服用深青素羅常服紅織
金熊羆奉國中尉冠服與輔國中尉同惟冠二梁帶
用素銀綬用練鵲幞頭黑漆常服紅織金彪
明法傳錄曰文皇既殺駙馬都尉梅殷公主詰駙
馬安在帝遽命取二帶來一金一玉曰與二甥長
順昌都督次指揮僉事則都督帶亦用玉與郡王
長子同次指揮僉事金帶與奉國將軍同又永樂
元年籍長興侯耿炳文家服器飾龍鳳玉帶用紅
鞓皆以為僭罪之
羣臣冠服
洪武元年命制公服朝服以賜百官時禮部言各官
先授散官與見任職事高下不同如御史董希哲前
授朝列大夫澧州知州而任七品職事省司郎中宋
冕前授亞中大夫黃州知府而任五品職事散官與
見任之職不同故服色不能無異乞定其制乃詔省
部臣定議禮部復言唐制服色皆以散官為準元制
散官職事各從其高者服色因之國初服色依散官
與唐制同乃定服色準散官不計見職於是所賜袍
帶亦並如之三年禮部言歷代異尚夏黑商白周赤
秦黑漢赤唐服飾黃旗幟赤今國家承元之後取法
周漢唐宋服色所尚於赤為宜從之
文武官朝服
洪武二十六年定凡大祀慶成正旦冬至聖節及頒
詔開讀進表傳制俱用梁冠赤羅衣白紗中單青飾
領緣赤羅裳青緣赤羅蔽膝大帶赤白二色絹革帶
佩綬白韈黑履一品至九品以冠上梁數為差公冠
八梁加籠巾貂蟬立筆五折四柱香草五段前後玉
蟬侯七梁籠巾貂蟬立筆四折四柱香草四段前後
金蟬伯七梁籠巾貂蟬立筆二折四柱香草二段前
後玳瑁蟬俱插雉尾駙馬與侯同不用雉尾一品冠
七梁不用籠巾貂蟬革帶與佩俱玉綬用黃綠赤紫
織成雲鳳四色花錦下結青絲網玉綬環二二品六
梁革帶綬環犀餘同一品三品五梁革帶金佩玉綬
用黃綠赤紫織成雲鶴花錦下結青絲網金綬環二
四品四梁革帶金佩藥玉餘同三品五品三梁革帶
銀鈒花佩藥玉綬用黃緣赤紫織成盤雕花錦下結
青絲網銀鍍金綬環二一品至五品笏俱象牙六品
七品二梁革帶銀佩藥玉綬用黃緣赤織成練鵲三
色花錦下結青絲網銀綬環二獨御史服獬廌八品
九品一梁革帶烏角佩藥玉綬用黃綠織成鸂鶒二
色花錦下結青絲網銅綬環二六品至九品笏俱槐
木其武官應直守衛者别有服色雜職未入流品者
大朝賀進表行禮止用公服三十年令視九品官用
朝服
嘉靖八年更定朝服之制梁冠如舊式上衣赤羅青
緣長過腰指七寸毋掩下裳中單白紗青緣下裳七
幅前三後四每幅三襞積赤羅青緣蔽膝綴革帶綬
各從品級花樣革帶之後佩綬繫而掩之其環亦各
從品級用玉犀金銀銅不以織於綬大帶表裏俱素
惟兩耳及下垂緣綠又以青組約之革帶俱如舊式
佩玉一如詩傳之制去雙滴及二珩其三品以上玉
四品以下藥玉及韈履如舊式
神宗萬歷五年令百官正旦朝賀毋僣躡朱履故事
十一月百官戴煖耳是年朝覲外官及舉人監生不
許戴煖耳入朝
洪武實錄三年七月命省部會弘文館學士劉基
等參考歷代制度作各官朝服公服給賜凡大朝
會天子衮冕御殿則服朝服見皇太子服公服十
月詔凡朝覲辭謝官皆公服其或常服見者綴班
後如以軍務遠來及承制使還即時引見者不在
此例
祭服
凡親祀郊廟社稷文武官分獻陪祀則服之
洪武二十六年定一品至九品青羅衣白紗中單俱
皂領緣赤羅裳皂緣赤羅蔽膝方心曲領其冠帶佩
綬等差並同朝服又定品官家用祭服三品以上去
方心曲領四品以下並去佩綬
嘉靖八年更定百官祭服上衣青羅皂緣下裳赤羅
皂緣蔽膝綬環大帶革帶佩玉韈履俱與朝服同其
視牲朝日夕月耕耤祭歷代帝王獨錦衣衛堂上官
大紅蟒衣飛魚烏紗帽鸞帶佩繡春刀祭太廟社稷
則大紅便服
文武官公服
洪武二十六年定每日早晩朝奏事及侍班謝恩見
辭則服之在外文武官每日公座服之其制盤領右
袵袍用紵絲或紗羅絹袖寬三尺一品至四品緋袍
五品至七品青袍八品九品綠袍未入流雜職官袍
笏帶與八品以下同公服花樣一品大獨科花徑五
寸二品小獨科花徑三寸三品散搭花無枝葉徑二
寸四品五品小雜花紋徑一寸五分六品七品小雜
花徑一寸八品以下無紋幞頭漆紗二等展角長一
尺二寸雜職官幞頭垂帶後復令展角不用垂帶與
入流官同笏依朝服為之腰帶一品玉或花或素二
品犀三品四品金荔枝五品以下烏角鞓用青革仍
垂撻尾於下鞾用皂其後常朝止便服惟朔望具公
服朝參凡武官應直守衛者别有服色不拘此制公
候駙馬伯服色花樣腰帶與一品同文武官花樣如
無從織造則用素百官入朝雨雪許服雨衣奉天華
蓋武英諸殿奏事必躡履鞵違者御史糾之
萬歷五年今常朝俱衣本等錦繡服色其朝覲官見
辭謝恩不論己未流公服行禮
文武官常服
洪武三年定凡常朝視事以烏紗帽團領衫束帶為
公服其帶一品玉二品花犀三品金鈒花四品素金
五品銀鈒花六品七品素銀八品九品烏角凡致仕
及侍親辭閒官紗帽束帶為事黜降者服與庶人同
(至二十四年又定公侯伯駙馬束同帶與一品同雜職官與八品九品)六年定朝官常服
禮鞵先是百官入朝遇雨皆躡釘鞾聲徹殿陛侍儀
司請禁之帝曰古者入朝有履自唐始用鞾其令朝
官為輭底皮鞵冒於鞾外出朝則釋之禮部言近奢
侈越制詔申禁之仍參酌漢唐之制頒行遵守凡職
官一品二品用雜色文綺綾羅綵繡帽頂帽珠用玉
三品至五品用雜色文綺綾羅帽頂用金帽珠除玉
外隨所用六品至九品用雜色文綺綾羅帽頂用銀
帽珠瑪瑙水晶香木一品至六品穿四爪龍以金繡
為之者聽禮部又議品官見尊長用朝君公服於理
未安宜别製梁冠綘衣綘裳革帶大帶大白韈烏舄
佩綬其衣裳去緣襈三品以上佩綬三品以下不用
從之二十二年令文武官遇雨戴雨帽公差出外戴
帽子入城不許二十三年定制文官衣自領至裔去
地一寸袖長過手復回至肘公侯駙馬與文官同武
官去地五寸䄂長過手七寸二十四年定公侯駙馬
伯服繡麒麟白澤文官一品仙鶴二品錦雞三品孔
雀四品雲雁五品白鷴六品鷺鷥七品鸂鶒八品黃
鸝九品鵪鶉雜職練鵲風憲官獬廌武官一品二品
獅子三品四品虎豹五品熊羆六品七品彪八品犀
牛九品海馬又令品官常服用雜色紵絲綾羅綵繡
官吏衣服帳幔不許用元黃紫三色并織繡龍鳳文
違者罪及染造之人朝見人員四時并用色衣不許
純素三十年令致仕官服色與見任同若朝賀謝恩
見辭一體具服
景帝景泰四年令錦衣衛指揮侍衛者得衣麒麟
英宗天順二年定官民衣服不得用蟒龍飛魚斗牛
大鵬像生獅子四寳相花大西番蓮大雲花樣并元
黃紫及元色黑綠柳黃薑黃諸色
孝宗弘治十三年奏定公侯伯文武大臣及鎮守守
備違例奏請蟒衣飛魚衣服者科道糾劾治以重罪
武宗正德十一年設東西兩官廳將士悉衣黃罩甲
中外化之金緋盛服者亦必加此於上都督江彬等
承日紅笠之上綴以靛染天鵝領以為貴飾貴者飄
三英次者二英兵部尚書王瓊得賜一英冠以下教
場自謂殊遇其後巡狩所經督餉侍郎巡撫都御史
無不依罩甲見上者十三年車駕還京傳旨俾迎侯
者用曳撒大帽鸞帶尋賜羣臣大紅紵絲羅紗各一
其服色一品斗牛二品飛魚三品蟒四五品麒麟六
七品虎彪翰林科道不限品級皆與焉惟部曹五品
下不與時文臣服色亦以走獸而麒麟之服逮於四
品尤異事也十八年世宗已即位登極詔云近來冒
濫玉帶蟒龍飛魚斗牛服色皆庶官雜流并各處將
領夤緣奏乞今俱不許武職卑官僭用公侯服色者
亦禁絶之
嘉靖六年復禁中外官不許濫服五彩裝花織造違
禁顔色七年既定燕居法服之制閣臣張璁因言品
官燕居之服未有明制詭異之徒競為竒服以亂典
章乞更法古元端别為簡易之制昭布天下使貴
賤有等帝因復製忠静冠服圖頒禮部敕諭之曰祖
宗稽古定制品官朝祭之服各有等差第常人之情
多謹於明顯怠於幽獨古聖王慎之制元端以為燕
居之服比來衣服詭異上下無辨民志何由定朕
因酌古元端之制更名忠静庶幾乎進思盡忠退思
補過焉朕已著為圖說如式製造在京許七品以上
官及八品以上翰林院國子監行人司在外許方面
官及各府堂官州縣正堂儒學教官服之武官止都
督以上餘不許濫服禮部以圖說頒天下如敕奉行
(忠静冠仿古元冠冠匡如制以烏紗冒之兩山俱列於後冠頂仍方中微起三梁各壓以金線邊以金緣)
(之四品以下去金緣以淺色絲線忠静服仿古元端服色用深青以紵線紗羅為之三品以上雲四品以)
(下素緣以藍青前後飾本等花樣補子深衣用玉色素帶如古大夫之帶制青表綠緣邊并裏青履青綠)
(絛結白襪)十六年羣臣朝於駐蹕所兵部尚書張瓚服蟒
帝怒諭閣臣夏言曰尚書二品何自服蟒言對曰瓚
所服乃欽賜飛魚服鮮明類蟒耳帝曰飛魚何組雨
角其嚴禁之於是禮部奏定文武官不許擅用蟒衣
飛魚斗牛違禁華異服色其大紅紵絲紗羅服惟四
品以上官及在京五品堂上官經筵講官許服五品
官及經筵不為講官者俱服青綠錦繡遇吉禮止衣
紅布絨褐品官花樣並依品級錦衣衛指揮侍衛者
仍得衣麒麟其帶俸非侍衛及千百戶雖侍衛不許
僭用
賜服
文臣有未至一品而賜玉帶者自洪武中學士羅復
仁始衍聖公秩正二品服織金麒麟袍玉帶則景泰
中入朝拜賜自是以為常内閣賜蟒衣自弘治中劉
健李東陽始麒麟本公侯服而内閣服之則嘉靖中
嚴嵩徐階皆受賜也仙鶴文品一品服也嘉靖中成
國公朱希忠都督陸炳服之皆以元壇供事而學士
嚴訥李春芳董份以五品撰青詞亦賜仙鶴尋諭供
事壇中乃用於是尚書皆不敢衣鶴後敇南京織閃
黃補麒麟仙鶴賜嚴嵩閃黃乃上用服色也又徐階
及萬歷中張居正皆賜蟒服武清侯李偉以太后父
亦受賜
儀賓冠服
凡朝服公服常服俱視品級與文武官同惟笏皆象
牙常服花樣視武官弘治十三年定郡主儀賓鈒花
金帶胸背獅子縣主儀賓鈒花金帶郡君儀賓光素
金帶胸背俱虎豹縣君儀賓鈒花銀帶鄉君儀賓光
素銀帶胸背俱彪有僭用者革去冠帶戴平頭巾於
儒學讀書習禮三年
狀元及諸進士冠服
狀元冠二梁緋羅圓領白絹中單錦綬蔽膝紗帽槐
木笏光銀帶藥玉佩朝鞾氊襪皆御前頒賜上表謝
恩日服之進士巾如烏紗帽頂微平展角闊寸餘長
五寸許系以垂帶皂紗為之深藍羅袍緣以青羅䄂
廣而不殺槐木笏革帶青鞓飾以黑角垂撻尾於後
廷試後頒於國子監傳臚日服之上表謝恩後謁先
師行釋菜禮畢始易常服其巾袍仍送國子監藏之
内外官親屬冠服
洪武元年禮部尚書崔亮奉詔議定内外官父兄伯
叔子孫弟姪用烏紗帽軟脚垂帶圓領衣烏角帶二
十五年令文武官父兄伯叔弟姪子婿皆許穿鞾
内使冠服
洪武初置内使監冠烏紗描金曲脚帽衣胸背花盤
領窄䄂衫烏角帶鞾用紅扇面黑下樁各宫火者服
與庶人同三年諭宰臣内使監未有職名者當别製
冠以别監官禮部奏定内使監凡遇朝會依品具朝
服公服行禮其常服葵花胸背團領衫不拘顔色烏
紗帽犀角帶無品從者常服團領衫無胸背花不拘
顔色烏角帶烏紗帽垂軟帶年十五以下者惟帶烏
紗小頂帽
弘治二年都御史邊鏞言國朝品官無蟒衣之制蟒
無角無足今内官多乞蟒衣殊類龍形非制也乃下
詔禁之十七年諭閣臣劉健曰内臣僭妄尤多因言
服色所宜禁曰蟒龍飛魚斗牛本在所禁不合私織
間有賜者或久而敝不宜輒自織用元黃紫皂乃屬
正禁即柳黃明黃薑黃諸色亦應禁之孝宗加意鉗
束故申飭者再然内官驕恣已久積習相沿不能止
輿服志初太祖制内臣服其紗帽與羣臣異且無
朝冠幞頭亦無祭服萬歷初穆宗主入太廟大璫
冠進賢服祭服以從蓋内府祀中霤竈井之神例
遣中官因自創為祭服非由廷議也
(臣)等謹按大政記永樂以後宦官在帝左右必蟒
服製如曳撒繡蟒於左右係以鸞帶此燕閒之服
也次則飛魚惟入侍用之貴而用事者賜蟒文武
一品官所不易得也單蟒面皆斜向坐蟒則面正
向尤貴又有膝襴者亦如曳撒上有蟒補當膝處
横織細雲蟒蓋南郊及山陵扈從便於乘馬也或
召對燕見君臣皆不用袍而用此第蟒有五爪四
爪之分襴有紅黃之别耳附錄於此
侍儀舍人冠服
洪武二年禮官議定侍儀舍人導禮依元制展脚幞
頭窄袖紫袍塗金束帶皂紋鞾常服烏紗唐帽諸色
盤領衫烏角束角衫不用黃四年中書省議定侍儀
舍人併御史臺知班引禮執事冠進賢冠無梁服綘
色衣其蔽膝履韈帶笏與九品同惟不用中單
校尉冠服
洪武三年定制執仗之士首服皆縷金額交脚幞頭
其服有諸色辟邪寳相花裠襖銅葵花束帶皂紋鞾
六年令校尉衣只孫(只孫本元制已見前)束帶幞頭鞾鞵十四
年改用金鵝帽黑漆戧金荔枝銅釘樣每五釘攢就
四面稍起邊襴鞓青緊束之二十二年今將軍力士
校尉旂軍常戴頭巾或&KR1845;腦二十五年令校尉力士
上直穿鞾出外不許
刻期冠服
宋置快行親從官明初謂之刻期冠方頂巾衣胸背
鷹鷂花腰線襖子諸色闊匾絲絛大象牙雕花環行
縢八帶鞵洪武六年惟用雕刻象牙絛環餘同庶民
儒士生員監生巾服
洪武三年令士人帶四方平定巾二十三年定儒士
生員衣自領至領去地一寸袖長過手復回不及肘
三寸二十四年以士子巾服無異吏胥宜甄别之命
工部制式以進帝親視凡三易乃定生員襴衫用玉
色布絹為之寬䄂皂緣皂絛軟巾垂帶貢舉入監者
不變所服洪武末許戴遮陽帽後遂私戴之至洪熙
中帝問衣藍者何人左右以監生對帝曰著青衣較
好乃易青圓領
嘉靖二十二年禮部言士子冠服詭異有淩雲等巾
甚乖禮制詔所司禁之
萬歷二年禁舉人監生生儒僭用忠静冠巾錦綺鑲
履及張繖蓋戴煖耳違者五城御史送問(楊維楨戴方巾見帝)
(帝問此巾何名對曰四方平定巾帝喜命天下儒士皆戴之)
庶人冠服
洪武初庶人婚許假九品服三年庶人初戴四帶巾
改四方平定巾雜色盤領衣不許用黃又令男女衣
服不得僭用金繡錦綺紵絲綾羅止許綢絹素紗其
鞾不得裁製花樣金線裝飾首飾釵鐲不許用金玉
珠翠止用銀六年令庶人巾環不得用金玉瑪瑙珊
瑚琥珀未入流品者同庶人帽不得用頂帽珠止許
水晶香木十四年令農衣紬紗絹布商賈止衣絹布
農家有一人為商賈者亦不得衣紬紗二十二年令
農夫戴斗笠蒲笠出入市井不禁不親農業者不許
二十三年令耆民衣制䄂長過手復回不及肘三寸
庶人衣長去地五寸䄂長過手六寸䄂椿廣一尺䄂
口五寸二十五年以民間違禁鞾巧裁花樣嵌以金
線藍條詔禮部嚴禁庶人不許穿鞾止許穿皮扎䩺
惟北地苦寒許用牛皮直縫鞾
正德元年禁商販僕役倡優下賤不許復用貂裘十
六年禁軍民衣紫花罩甲或禁門或四外遊走者緝
事人禽之
協律郎樂舞生冠服
明初郊社宗廟用雅樂協律郎幞頭紫羅袍荔枝帶
樂生緋袍展脚幞頭舞士幞頭紅羅袍荔枝帶皂鞾
文舞生紅袍武舞生緋袍俱展脚幞頭革帶皂鞾朝
會大樂九奏歌工中華一統巾紅羅生色大䄂衫畫
黃鶯鸚鵡花樣紅生絹襯衫錦領杏紅絹裙白絹大
口袴青紗絛白絹襪茶褐鞵其和聲郎押樂者皂羅
闊帶巾青羅大䄂衫紅生絹襯衫錦領塗金束帶皂
鞾其三舞一武舞曰平定天下之舞舞士皆黃金束
髮冠紫絲纓青羅生色畫舞鶴花樣窄䄂衫白生絹
襯衫錦領紅羅銷金大䄂罩袍紅羅銷金裙皂生色
畫花緣襈白羅銷金汗袴藍青羅銷金緣紅絹擁項
紅結子紅絹束腰塗金束帶青絲大絛錦臂韝綠雲
頭皂鞾舞師黃金束髮冠紫絲纓青羅大䄂衫白絹
襯衫錦領塗金束帶綠雲頭皂纓一文舞曰車書會
同之舞舞士皆黑光描金方山冠青絲纓紅羅大䄂
衫紅生絹襯衫錦領紅羅擁項紅結子塗金束帶白
絹大口袴白絹襪茶褐鞵舞師冠服與舞士同惟大
䄂衫用青羅不用紅羅擁項紅結子一文舞曰撫安
四夷之舞舞士東夷四人椎髻於後繫紅銷金頭繩
紅羅銷金抹額中綴塗金博山兩傍綴塗金巾環明
金耳環青羅生色畫花大䄂衫紅生色領䄂紅羅銷
金裙青銷金裙緣紅生絹襯衫錦領塗金束帶烏皮
鞾西戎四人間道錦纏頭明金耳環紅紵絲細褶襖
子大紅羅生色雲肩綠生色緣藍青羅銷金汗袴紅
銷金緣繫腰合鉢十字泥金數珠五色銷金羅香囊
紅絹擁項紅結子赤皮鞾南蠻四人綰朝天髻繫紅
羅生色銀錠紅銷金抹額明金耳環紅織金短襖子
綠織金細摺短裙絨錦袴間道紵絲手巾泥金頂牌
金珠瓔珞綴小金鈴錦行纏泥金獅蠻帶綠銷金擁
項紅結子赤皮鞾北翟四人戴單于冠貂鼠皮簷雙
垂髻紅銷金頭繩紅羅銷金抹額諸色細褶襖子藍
青生色雲肩紅結子紅銷金汗袴繫腰合鉢皂皮鞾
其舞師皆戴白捲簷氊帽塗金帽頂一撤紅纓紫羅
帽□紅綠金繡襖子白銷金汗袴藍青銷金緣塗金
束帶綠擁項紅結子赤皮鞾凡大樂工及文武二舞
樂工皆曲脚幞頭紅羅生色畫花大䄂衫塗金束帶
紅絹擁項紅結子皂皮鞾四夷樂土皆蓮花帽諸色
細摺襖子白銷金汗袴紅銷金緣紅綠絹束腰紅羅
擁項紅結子花鞾永樂間定殿内侑食樂奏平定天
下之舞引舞樂工皆青羅包巾青紅綠玉色羅銷金
胸背襖子渾金銅帶紅羅褡禣雲頭皂鞾青綠羅銷
金包臀舞人服色如之奏撫安四夷之舞高麗舞四
人皆笠子青羅銷金胸背襖子銅帶皂鞾琉球舞四
人皆棉布花手巾青羅大䄂襖子銅帶白碾光絹間
道踢袴皂皮鞾北番舞四人皆狐帽青羅紵絲銷金
襖子銅帶伍魯速回回舞四人皆青羅帽比里罕棉
花布手巾銅帶皂鞾奏車書會同之舞舞人皆皂羅
頭巾青綠玉色皂沿邊襴茶褐線絛皂皮四縫鞾奏
表正萬邦之舞引舞二人青羅包巾紅羅銷金項帕
紅生絹錦領中單紅生絹銷金通袖襖子青線絛銅
帶織錦臂韝雲頭皂鞾各色銷金包臀紅絹褡䙏舞
人樂工服色與引舞同奏天命有德之舞引舞二人
青幪紗如意冠紅生絹錦領中單紅生絹大袖袍各
色絹采畫直纏黑角偏帶藍絹綵雲頭皂鞾白布襪
舞人樂工服色與引舞同
齋郎樂生文武舞生冠服
洪武五年定齋郎黑介幘漆布為之無花樣服紅絹
窄袖衫紅生絹為裏皂皮四縫鞾黑角帶文舞生及
樂生黑介幘漆布為之上加描金蟬服紅絹大䄂袍
胸背畫纏枝方葵花紅生絹為裏加錦臂韝二皂皮
四縫鞾黑角帶武舞生武弁以漆布為之上加描金
蟬服飾鞾帶並同文舞生
嘉靖九年定文武舞生服制圜丘服青紵絲方澤服
黑緣紗朝日壇服赤羅夕月壇服玉色羅
教坊司冠服
洪武三年定教坊司樂藝青卍字頂巾繫紅綠褡禣
御前供奉俳長鼓吹冠紅羅胸背小袖袍紅絹褡䙏
皂鞾色長鼓吹冠紅青羅紵絲彩畫百花袍紅絹褡
䙏歌工弁冠紅羅織錦胸背大袖袍紅生絹錦領中
單黑角帶紅熟絹錦脚袴皂皮琴鞵白棉布夾襪樂
工服色與歌工同凡教坊司官常服冠帶與百官同
至御前供奉執粉漆笏服黑漆幞頭黑綠羅大袖襴
袍黑角偏帶皂鞾教坊司伶人常服綠色巾以别士
庶之服樂人皆戴鼓吹冠不用錦絛惟紅褡禣服色
不拘紅綠樂人衣服止用明綠桃紅玉色水紅茶褐
色俳色長樂工俱皂頭巾雜色絛
王府樂人冠服
洪武十五年定凡朝賀用大樂宴禮七奏樂樂工俱
紅絹彩畫胸背方花小袖單袍有花鼓吹冠錦臂韝
皂鞾抹領以紅羅彩畫束腰以紅絹其餘樂工用綠
絹彩畫胸背方花小䄂單袍無花鼓吹冠抹額以紅
絹彩畫束腰以紅絹
軍士服
洪武元年令製衣表裏異色謂之鴛鴦戰襖以新軍
號二十一年定旂手衛軍士力士俱紅胖襖其餘衛
所胖襖如之凡胖襖長齊膝窄䄂内實以棉花二十
六年令騎士服對襟衣便於乘馬也不應服而服者
罪之
皂隸公人冠服
洪武三年定皂隸圓頂巾皂衣四年定皂隸公使人
皂盤領衫平頂巾白褡䙏帶錫牌十四年令各衙門
祗禁原服皂衣改用淡青二十五年皂隸伴當不許
著鞾止用皮扎䩺
外國君臣冠服
洪武二年高麗入朝請祭服制度命製給之二十七
年定番國朝貢儀國王來朝如嘗賜朝服者服之以
朝三十一年賜琉球國王併其臣下冠服永樂中賜
琉球中山王皮弁玉圭麟袍犀帶視二品秩宣德三
年朝鮮國王李裪言洪武中蒙賜國王冕服九章陪
臣冠服比朝廷遞䧏二等故陪臣一等比朝臣第三
等得五梁冠服永樂初先臣芳遠遣世子褆入朝蒙
賜五梁冠服臣竊惟世子冠服何至同陪臣一等乞
為定制乃命製六梁冠賜之嘉靖六年令外國朝貢
人不許擅用違制衣服如違賣者買者同罪
僧道服
洪武十四年定禪僧茶褐常服青絛玉色袈裟講僧
玉色常服綠絛淺紅袈裟教僧皂常服黑絛淺紅袈
裟僧官如之惟僧錄司官袈裟綠文及環皆飾以金
道士常服青法服朝衣皆赤道官亦如之惟道錄司
官法服朝服綠衣飾金凡在京道官紅道衣金襴木
簡在外道官紅道衣木簡不用金襴道士青道服木
簡
欽定續文獻通考卷九十三
