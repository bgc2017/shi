欽定續文獻通考卷三十五
選舉考
舉士
明以科目取士蓋沿唐宋之舊而規制亦略與元同獨
試士之法則視歷代而稍變焉
其法專取四子書及易書詩春秋禮記命題其文略
仿宋經義然代古人語氣為之體用排偶謂之八股
通謂之制義三年大比以諸生試之直省曰鄉試中
式者為舉人次年以舉人試之京師曰會試中式者
天子親策於廷曰廷試亦曰殿試分一二三甲以為
名第之次一甲止三人曰狀元榜眼探花賜進士及
第二甲若干人賜進士出身三甲若干人賜同進士
出身子午夘酉年鄉試辰戍丑未年會試鄉試以八
月會試以二月皆初九日為第一場又三日為第二
場又三日為第三場廷試以三月朔鄉試直隸於京
府各省於布政司會試於禮部舉子則國子生及府
州縣學生員之學成者儒士之未仕者官之未入流
者皆由有司申舉性資敦厚文行可稱者應之狀元
授修撰榜眼探花授編修二三甲考選庶吉士者皆
為翰林官其他或授給事御史主事中書行人評士
太常國子博士或授府推官知州知縣等官舉人貢
生不第入監而選者或授小京職或授府佐及州縣
正官或授教職
太祖吳元年三月定文武科取士之法
洪武三年五月始設科取士定條格
詔曰漢唐及宋取士各有定制然但貴文學而不求
德藝之全前元待士甚優而權豪勢要每納奔競之
人夤緣阿附輒竊仕祿其懷材抱道者恥與並進甘
隠山林而不出風俗之敝一至於此自今年八月始
特設科舉務取經明行修博通古今名實相稱者朕
將親策於廷第其高下而任之以官使中外文臣皆
由科舉而進非科舉者毋得與官
是年京師行省各舉鄉試初場試經義二道四書義
一道二場論一道三場策一道五經義限五百字以
上四書義限三百字以上論亦如之策限一千字以
上中式後十日復以騎射書算律五事試之直隸貢
額百人河南山東山西陜西北平福建江西浙江湖
廣皆四十人廣西廣東皆二十五人其才多或不及
者不拘額數高麗安南占城許其國士子於本國鄉
試貢赴京師
四年正月詔設科取士連舉三年嗣後三年一舉
時以天下初定詔各省連舉三年且以官多缺員舉
人俱免會試赴京聽選
三月始策試天下貢士
六年二月詔暫罷科舉命有司察舉賢才以德行為本
文藝次之
時天下舉人至京既罷會試命開文華堂選年少質
美者肄業其中
十五年八月復設科舉以三年一試著為定制
十七年三月頒科舉定式
初場試四書義三道每道二百字以上經義四道每
道三百字以上未能者許各減一道四書主朱子集
註易主程傳朱子本義書主蔡氏傳及古注疏詩主
朱子集傳春秋主左氏公羊榖梁及胡安國張洽傳
禮記主古注疏二場試論一道三百字以上判五道
詔誥表内科一道三場試經史時務策五道俱三百
字以上未能者許減二道凡舉子試卷每場草卷正
卷各紙十二幅首書姓名年甲籍貫三代本經前期
在内赴應天府在外赴布政司印卷置簿附寫於縫
上用印鈐記仍將印卷官姓名置長條印記用於卷
尾各還本人試之日黎明舉子入場每人用軍一人
看守禁講問代冐黃昏納卷未畢者給燭三枝燭盡
不成者扶出舉子作文畢送受卷官收受類送彌封
官撰字號封記送謄錄所謄錄畢送對讀所對讀畢
送内考試官閱看提調監試官不得干預凡舉子試
卷用墨筆受卷謄錄對讀皆紅筆考試官青筆其用
墨處不許用紅用紅處不許用墨鄉會試同
顧炎武日知錄曰太祖洪武三年八月京師及各
行省開鄉試中式者後十日復以五事試之曰騎
射書算律騎觀其馳驅便捷射觀其中之多寡書
通於六義算通於九法律觀其决斷詔文有曰朕
特設科舉以起懷才抱德之士務在經明行修博
通古今文質得中名實相稱伏讀此制真所謂求
實用之士者矣至十七年命禮部頒行科舉程式
文辭增而實事廢盖與初詔求賢之法稍有不同
而行之二百餘年非所以善述祖宗之意也
(臣)等謹按永樂間頒四書五經大全廢註疏不用
其後春秋亦不用張洽傳禮記止用陳澔集說
十八年三月初選進士為翰林院承勅監六科庶吉士
時廷試擢一甲進士丁顯等為翰林院修撰二甲馬
京等為編修吳文為檢討進士之入翰林自此始使
進士觀政於諸司其在翰林承勅監等衙門者曰庶
吉士其在六部都察院通政司大理寺等衙門者仍
稱進士進士之為庶吉士及觀政進士之名自此始
二十一年始命進士立石題名於太學著為令
至成祖永樂十三年立石北京
二十三年八月詔凡選舉毋錄吏卒之徒
先是科舉初設帝重其事凡民間俊秀子弟皆得與
選惟吏胥不許應試至是復申命之
日知錄曰東京之盛自期門羽林之士悉令通孝
經章句貞觀之時自屯營飛騎亦給博士使授以
經有能通經者聽得貢舉小人學道則易使豈不
然乎元順帝至正六年命左右二司六部吏屬於
午後講習經史其時朝綱已弛人心將變雖有此
令而實無其益是以太祖初設科舉嚴斥吏胥又
詔凡選舉毋錄吏卒之徒然而嘗與羣臣言元初有
憲官疾吏往候之憲官起扶杖而行因以杖授吏
吏拱手郤立不受憲官悟其意他日見吏謝之吏
曰某為屬吏非公家僮不敢避勞慮傷理體是則
吏卒中未嘗無正直之人顧上所以陶鎔成就之
者何如爾
二十四年定文字格式
日知錄曰明初三場之制雖有先後而無重輕乃
士子之精力多專於一經略於考古主司閱卷復
護初場所中之卷而不深求其二三場夫昔之所
謂三場非下帷十年讀書千卷不能有此三場也
今則務於捷得不過於四書一經之中擬題一二
百道竊取他人之文記之入場之日抄謄一過便
可僥倖中式而本經之全文有不讀者矣率天下
而為欲速成之童子學問由此而衰心術由此而
壞宋嘉祐中知諫院歐陽修上言今之舉人以二
千人為率請寬其日限而先試以策而考之擇其
文詞鄙惡者文意顛倒重雜者不識題者不知故
實略而不對所問者誤引事跡者雖能成文而理
識乖誕者雜犯舊格不考式者凡此七等之人先
去之計二千人可去五六百以其留者次試以論
又如前法而考之又可去其二三百其留而試詩
賦者不過千人矣於千人而選五百少而易考不
至勞昏考而精當則盡善矣縦使考之不精亦當
不至大濫盖其節抄剽盜之人皆以先策論去之
矣今縦不能復兩漢舉士之法不得已而以言取
人則文忠之論亦似可取盖救今日之弊莫急乎
去節抄剽盜之人而七等在所先去則闇劣之徒
無所僥倖而至者漸少科場亦自此而清也
又曰科場之法欲其難不欲其易使更其法而予
之以難則覬倖之人少少一覬倖之人則少一營
求患得之人而士類可漸以清抑士子之知其難
也而攻苦之日多多一攻苦之人則少一羣居終
日言不及義之人而士習可漸以正矣
三十年詔再試在監下第舉人中式者以次除教授教
諭訓導等官不中者授吏目
成祖永樂元年二月禮部言科舉舊制應子午夘酉年
鄉試去年兵革倉卒有未及舉行者請以今年八月皆
補試從之
二年三月始選進士為翰林院庶吉士
先是庶吉士不專屬翰林是年既授一甲三人曾棨
周述周孟簡等官復命於第二甲擇文學優等楊相
等五十人及善書者湯流等十人俱為翰林院庶吉
士庶吉士遂專屬翰林矣復命學士解縉等選才資
英敏者就學文淵閣縉等選修撰棨編修述孟簡庶
吉士相等共二十八人以應二十八宿之數庶吉士
周忱自陳少年願學帝喜而俞之增忱為二十九人
司禮監月給筆墨紙光禄給朝暮饌禮部月給膏燭
鈔人三錠工部擇近第宅居之帝時至館召試五日
一休沐必使内臣隨行且給校尉騶從其後每科所
選多寡無定額十三年選至六十二人而宣宗宣德
二年止邢恭一人以其在翰林院習四夷譯書久他
人俱不得與也孝宗弘治四年給事中涂旦以累科
不選庶吉士請循祖制行之大學士徐溥言自永樂
二年以來或間科一選或連科累選或數科不選或
合三科同選初無定限或内閣自選或禮部選送或
會禮部同選或限年歲或拘地方或採譽望或就廷
試卷中查取或别出題考試亦無定制請自今以後
一次開科一次選用令新進士錄平日所作論策詩
賦序記等文字限十五篇以上呈之禮部送翰林考
訂少年有新作五篇亦許投試翰林院擇其詞藻文
理可取者按號行取禮部以糊名試卷偕閣臣出題
考試於東閣試卷與所投之文相稱即收預選每科
所選不過二十人每選所留不過三五輩將來成就
必有足頼詔從其請命内閣同禮吏二部考選以為
常自嘉靖癸未至萬歷庚辰中間有九科不選神宗
嘗命間科一選禮部侍郎吳道南持不可崇禎甲戍
丁丑復不選餘悉遵弘治間例其與選者謂之館選
以翰詹官高資深者一人課之謂之教習三年學成
優者留翰林為編修檢討次者出為給事御史謂之
散館與常調官待選者體格殊異
六月命翰林官試下第舉人擇文詞優等者以聞
帝以會試下第舉人既多其中必尚有可取者或本
有學問而為文之際記憶偶差以致謬誤或考閱之
官神情昏倦失於詳審以致黜落此皆可矜於是令
翰林院出題更試得張鋐等六十人召見皆賜冠帶
命於國子監肄業以俟後科四年三月傳臚之明日
進所選副榜士親策之擢周翰等三人肄業翰林餘
俱授學官七年命會試下第舉人再試送國子監肄
業其優等者仍賜冠帶或加俸給又曲阜孔諤以聖
裔中副榜第一授左春坊左中允宣宗時猶循此制
英宗正統而後副榜不復再試矣至神宗萬歷三年
命自後會試畢凡舉人下第及中副榜不願就教者
仍例悉分送兩監肄業
日知錄曰永樂六年六月翰林院庶吉士沈升上
言近年各布政司按察司不體朝廷求賢之盛心
苟圖虚譽有稍能行文大義未通者皆領鄉薦冐
名貢士至會試下第其中文字稍優者得除教官
其下者亦得升之國監以致天下士子競懷僥倖
不務實學洪熙元年十一月四川雙流縣知縣孔
友諒上言乞將前此下第舉人通計其數設法清
理是明初纔開舉人之塗而其弊即已如此然下
第舉人猶令入監讀書三年許以省親未有使之
游蕩於人間者正統十四年存省京儲始放回原
籍其放肆無恥者游說干謁靡所不為己見於成
化十四年禮部之奏至於末年則挾制官府武斷
鄉曲於是崇禎中命巡按御史考察所屬舉人間
有黜革而風俗之壞已不可復返矣
三年命北直隸於順天府鄉試
十三年二月命行在禮部會試天下貢士三月策士於
北京
十四年命貴州士子附雲南鄉試
雲南鄉試始於六年至是貴州亦附焉迨仁宗洪熙
元年令貴州願試者就試湖廣宣宗宣德二年命仍
附雲南世宗嘉靖十四年巡按御史王杏奏貴州去
雲南道里艱阻士子附試不便請就本省開科從之
仁宗洪熙元年九月(時宣宗已即位)定鄉試取士額
南京國子監及南直隸共八十名北京國子監及北
直隸共五十名江西五十名浙江福建各四十五名
湖廣廣東各四十名河南四川各三十五名陜西山
西山東各三十名廣西二十名雲南交趾各十名宣
宗宣德四年增雲南五名七年定順天八十名英宗
正統二年令不拘額數五年定順天仍八十名應天
百名浙江福建皆六十名江西六十五名河南廣東
皆五十名湖廣五十五名山東四川皆四十五名陜
西山西皆四十名廣西三十名雲南二十名六年增
順天二十名景帝景泰元年又令不拘額數四年南
北直隸各增三十五名浙江江西福建河南湖廣山
東各增三十名廣東四川陜西山西廣西各增二十
五名雲南增十名憲宗成化三年又增雲南十名十
年復增五名孝宗弘治七年增雲貴共五名世宗嘉
靖十四年定雲南四十名貴州二十五名十九年增
湖廣至九十名神宗萬歷十三年增雲南五名交趾
初定十名尋以棄其地止
定會試中額及南北卷分取之制
會試之額明初無定數少至三十二人其多者至四
百七十二人至是定為不過百名英宗正統五年增
為百五十名其後或二百名或二百五十名或三百
五十名增損不一皆臨期奏請定奪至憲宗成化乙
未而後率取三百名有因題請及恩詔而廣五十名
或百名者
初制禮闈取士不分南北自洪武丁丑考官劉三吾
白信蹈所取宋琮等五十二人皆南士三月廷試擢
陳䢿為第一帝怒所取之偏命侍讀張信等二人覆
閱䢿亦與焉帝猶怒不已悉誅信蹈及信䢿等戍三
吾於邊親自閱卷取任伯安等六十一人六月復廷
試以韓克忠為第一皆北士也然訖永樂間未嘗分
地而取至仁宗始命楊士竒等定取士之額南人十
六北人十四宣德正統間分為南北中卷以百人為
率南則取五十五名北取三十五名中取十名景泰
初詔書遵永樂間例五年會試復從給事中徐廷章
言分南北中卷南卷應天及蘇松諸府浙江江西福建湖廣
廣東北卷順天山東山西河南陜西中卷四川廣西
雲南貴州及鳳陽廬州二府滁徐和三州也成化二
十二年萬安當國周洪謨為禮部尚書皆四川人乃
因布政使潘稹之請南北各減二名以益於中至孝
宗弘治二年復從舊制嗣後相沿不改惟武宗正德
三年給事中趙鐸承劉瑾指請廣河南陜西山東西
鄉試之額乃增陜西為百河南為九十五山東山西俱
九十而以會試分南北中卷為不均乃增四川額十
名并入南卷其餘并入北卷南北均取百五十名盖
瑾陜西人而閣臣焦芳河南人相附和各徇其私瑾
芳敗旋復其舊
宣宗宣德八年三月賜諸進士宴於禮部著為令
英宗正統六年詔考官取文務淳實典雅不許浮華違
者聽風憲官糾劾治罪
其後孝宗弘治七年詔士子作文務淳雅通暢不許
用浮華險怪艱澁之詞答策不許引用謬誤雜書其
陳及時務須斟酌得宜便於實用不得泛為夸大及
偏執私見有乖醇厚之風
弘治中吏部侍郎王鏊制科議曰國家設科取士
之法先之經義以觀窮理之學次論表以觀其博
古之學終策問以觀其時務之學行之百五十年
宜得其人超軼前代卒未聞有如古之豪傑者出
於其間而文詞終有愧於古雖人才高下係於時
然亦科目之制為之也三代取士之法吾未暇論
唐宋以來科有明經有進士明經即今經義之謂
也進士則兼以詩賦當時二科並行而進士得人
為盛名臣將相皆是焉出明經雖近正而士之拙
者則為之謂之學究詩賦雖近於浮豔然必博觀
泛取出入經史百家盖非詩賦之得人而博古之
為益於治也至宋王安石為相黜詩賦崇經學科
場以經義論策取士可謂一掃歷代之陋然士專
一經白首莫究其餘經史付之度外謂非已事後
安石言初意驅學究為進士不意驅進士為學究
盖安石亦自悔之矣今科場雖兼策論而百年之
間主司所重士子所習惟在經義以為經義既通
則策論可無竢乎習夫古之通經者通其義焉耳
今也割裂裝綴穿鑿支離以希合主司之求窮年
畢力莫有底止偶得科目棄如弁髦始欲從事於
學而精力竭矣人才之不如古其實由此然則進
士之科可無易乎曰科不竢易也經義取士其學
正矣所恨者其途稍狹不能盡天下之才耳愚欲
於進士之外别立一科如前代制科之類必兼通
諸經博洽子史詞賦乃得預焉有官無官皆得應
之其甲授翰林次科道次部屬而有官者則遞升
焉如此天下之士皆將奮志於學雖有官者亦翹
翹然有興起之心無復專經之陋矣
景帝景泰七年八月賜大臣子陳瑛王倫為舉人
時太常少卿劉儼中允黃諫主順天鄉試大學士陳
循子瑛王文子倫皆被黜循等因言考官不公請治
儼諫罪且摘策題有無正統之語以激帝怒賴高榖
言得釋而瑛倫特賜舉人許一體會試天順初並除
名
英宗天順二年命兩京天文生陰陽生官生許就京鄉
試
八年命依親監生從提學官考就本處鄉試
後憲宗成化二十一年命南京監生人等並從南京
都察院考送應天府鄉試孝宗弘治五年奏准吏部
聽選監生給假在家者許就本處鄉試
憲宗成化七年五月中書舍人吕㦂乞就順天府鄉試
從之
二十三年詔舉人任教官六年有功績者許會試
孝宗弘治四年詔各處鄉試考官二司及御史務以禮
待文章純駁悉聽去取不得簾外巧立五經官以奪其
權如考官不能勝任并舉主罪之
穆宗隆慶元年十二月御史劉翾請增取士制額以補
守令之缺從之
神宗萬歷五年命凡士子文字合式者除正卷外悉將
各房備卷以次填入副榜不拘額數
十一年申定鄉試遣官之制
初鄉試主考二人兩京用翰林同考四人用教職而
各省則先期於儒官内聘明經公正者為之景帝景
泰二年命在京在外鄉試同考官五經用五人三年
命布按二司同巡按御史推舉見任教官年五十以
下三十以上文學廉謹者聘充考官於是教官主試
遂為成例其後有司循私聘取或非其人監臨官又
往往侵奪其職掌世宗嘉靖七年用兵部侍郎張璁
言各省皆遣京官或進士每省二人馳往主試兩京
房考亦各加科部官一員閱兩科旋罷二十五年從
給事中萬虞愷言各省鄉試精聘教官不足則聘外
省推官知縣益之四十三年又從南京御史奏兩京
同考用京官進士易詩書各二人春秋禮記各一人
其餘乃參用教官至萬歷四年命兩京鄉試取到同
考教官衰老者遣回北京於觀政進士及候補甲科
南京於附近知縣推官内各選取補充至是詔定科
場事宜部議復舉張璁之說言彼時因主考與監臨
官禮節小嫌故行止二科而止今宜仍遣廷臣由是
浙江江西福建湖廣皆用編修檢討他省用部科官
而同考亦多用甲科教職僅取一二而已
會試主考二人同考八人太祖洪武十八年命臨期
具奏於翰林内用主考二人并同考三人餘以教官
充補景泰五年從尚書胡濙請俱用翰林部曹罷教
官不用其後主考率以閣臣為正翰詹一人副之熹
宗天啟二年會試命大學士何宗彦朱國祚為主考
國祚以故事辭帝曰今歲朕首科特用二輔臣以光
重典卿不必辭嗣後二輔臣典試以為常房考自景
泰後亦漸增至武宗正德六年用翰林十一人科部
各三人分詩經房五易書各四春秋禮記各二萬歷
十一年以易卷多減書之一以增於易十四年書卷
復多乃增翰林一人以補書之缺四十四年詩易各
增一房共為二十房翰林十二人科部各四人至明
末不變
二十五年遼東巡按御史李思孝奏請以遼東士子編
為邊字號
遼東一鎮舊隸山東科舉亦隨之世宗嘉靖十三年
改附順天科舉加順天中額五名至是思孝以邊方
中式不易因有是請
三十三年十二月定宗室科舉入仕例
舊制宗室無就試者萬歷二十三年鄭世子載堉始
請宗室皆得儒服就試視才器使詔許奉國中尉以
下入試輔國中尉以上爵尊不得與繼而禮臣言封
爵科舉原自兩途彼既願從科目入仕應照士子出
身資格銓除何拘原爵從之惟不得除京朝官然屢
經定制尚未果行至是以誕育元孫頒詔天下復及
之後熹宗天啓四年二月會試始開宗科朱慎䤰成
進士從主考何宗彦朱國祚請即授中書舍人愍帝
崇禎四年朱統鉓成進士初選庶吉士吏部以宗室
不宜官禁近請改中書舍人統鉓疏争命仍授庶吉
士
愍帝崇禎七年賜五經舉人顔茂猷進士
知貢舉禮部侍郎林釬言舉人顔茂猷文兼五經作
二十三藝帝念其該洽許送内簾茂猷中副榜特賜
進士以其名别為一行刻於試錄第一名之前
明登科總目
太祖洪武四年三月廷試天士貢士俞友仁等一百二
十人賜吳伯宗等進士及第出身有差
帝親製策問試於奉天殿尋賜宴中書省授伯宗禮
部員外郎餘各以次授官高麗金濤中三甲授安邱
縣丞以不通華言請還本國命給道里費送歸
十八年三月廷試黃子澄等四百七十二人賜丁顯等
進士及第出身有差
是科練子寧對策極言今日朝廷用人徇其名而不
求其實以小善而遽進之以小過而遽戮之因歷陳
古昔所以教養任用之道言甚剴切不顧忌諱帝嘉
之擢第二
二十一年三月廷試施顯等九十七人賜任亨泰等進
士及第出身有差
二十四年三月廷試許觀等三十一人仍賜觀進士第
一餘及第出身有差
觀貴池人鄉會試俱第一後復姓黃
二十七年三月廷試彭德等百人賜張信等進士及第
出身有差
三十年三月廷試宋琮等五十二人賜陳䢿等進士及
第出身有差
六月廷試任伯安等六十一人賜韓克忠等進士及第
出身有差
是年有春榜夏榜之號
惠帝建文二年三月廷試吳溥等一百十人賜胡廣王
艮李貫三人進士及第並授翰林院修撰餘賜進士出
身有差
是科對策艮最優已擢第一帝見其貌寢寘第二而
以廣易之賜名靖後復名廣與同榜楊榮金幼孜楊
溥胡濙顧佐陳洽皆為永樂時名臣而艮獨死建文
之難士論多之
成祖永樂二年三月廷試楊相等四百七十二人賜曾
棨等進士及第出身有差
四年三月廷試朱縉等二百一十九人賜林環等進士
及第出身有差
九年三月廷試陳燧等八十四人賜蕭時中等進士及
第出身有差
七年帝北巡仁宗監國禮部會試得陳燧等八十四人送
國子監讀書至是始廷試
十年三月廷試林誌等一百六人賜馬鐸等進士及第
出身有差
十三年三月廷試洪英等三百五十一人賜陳循等進
士及第出身有差
十六年三月廷試董璘等二百五十人賜李騏等進士
及第出身有差
十九年三月廷試陳中等二百一人賜曾鶴齡等進士
及第出身有差
二十二年三月廷試葉恩等一百五十人賜邢寬等進
士及第出身有差
宣宗宣德二年三月廷試趙鼎等一百一人賜馬愉等
進士及第出身有差
五年三月廷試陳詔等一百人賜林震等進士及第出
身有差
帝臨軒發策畢退御武英殿謂翰林儒臣曰取士不
尚虚文有若劉蕡蘇轍輩直言抗論朕當顯庸之乃
賦策士歌以示讀卷官顧所擢第一人林震亦無所
表見焉
八年三月廷試劉哲等九十九人賜曹鼐等進士及第
出身有差
鼐以泰和典史運糧至京師會試中式及廷試策問
河洛象數鼐對稱旨遂擢第一
英宗正統元年三月廷試劉定之等一百人賜周旋等
進士及第出身有差
四年三月廷試楊鼎等九十九人賜施槃等進士及第
出身有差
七年三月廷試姚䕫等一百四十九人賜劉儼等進士
及第出身有差
十年三月廷試商輅等一百五十人仍賜輅進士第一
餘及第出身有差
輅淳安人宣宗乙夘浙江榜第一人三試皆第一明
代三元黃觀後惟輅一人而已
十三年三月廷試岳正等一百五十人賜彭時等進士
及第出身有差
景帝景泰二年三月廷試吳滙等二百一人賜柯潛等
進士及第出身有差
五年三月廷試彭華等三百四十五人賜孫賢等進士
及第出身有差
英宗天順元年三月廷試夏積等二百九十四人賜黎
淳等進士及第出身有差
四年三月廷試陳選等一百五十六人賜王一䕫等進
士及第出身有差
八年三月(時憲宗已即位)以諒陰不御殿傳策試吳釴等二百
四十七人賜彭教等進士及第出身有差
七年二月禮部試日火死者九十餘人英宗命俱贈
進士出身改期八月會試至是憲宗御西角門策之
憲宗成化二年三月廷試章懋等三百五十三人賜羅
倫等進士及第出身有差
五年三月廷試費誾等二百四十七人賜張昇等進士
及第出身有差
八年三月廷試吳寬等二百五十一人仍賜寬進士第
一餘及第出身有差
十一年三月廷試王鏊等三百人賜謝遷等進士及第
出身有差
十四年三月廷試梁儲等三百五十人賜曾彦等進士
及第出身有差
十十年三月廷試趙寬等二百九十八人賜王華等進
士及第出身有差
二十年三月廷試儲巏等三百人賜李旻等進士及第
出身有差
二十三年三月廷試程楷等三百五十一人賜費宏等
進士及第出身有差
孝宗弘治三年三月廷試錢溥等二百九十八人賜錢
福等進士及第出身有差
六年三月廷試汪俊等二百九十八人賜毛澄等進士
及第出身有差
九年三月廷試陳瀾等二百九十八人賜朱希周等進
士及第出身有差
十二年三月廷試倫文叙等三百人仍賜文敘進士第
一餘及第出身有差
十五年三月廷試魯鐸等二百九十七人賜康海等進
士及第出身有差
十八年三月廷試董玘等三百三人賜顧鼎臣等進士
及第出身有差
武宗正德三年三月廷試邵銳等三百四十九人賜吕
柟等進士及第出身有差
六年三月廷試鄒守益等三百四十九人賜楊慎等進
士及第出身有差
九年三月廷試霍韜等三百九十六人賜唐臯等進士
及第出身有差
十二年三月廷試倫以訓等三百四十九人賜舒芬等
進士及第出身有差
十六年五月(時世宗已即位)策試張治等三百五十人賜楊惟
聰等進士及第出身有差
十五年治等試禮部中式以武宗南巡未廷試至是
世宗御西角門策之
世宗嘉靖二年三月廷試李舜臣等四百一十人賜姚
淶等進士及第出身有差
五年三月廷試趙時春等三百一人賜龔用卿等進士
及第出身有差
八年三月廷試唐順之等三百二十三人賜羅洪先等
進士及第出身有差
十一年正月廷試林春等三百一十六人賜林大欽等
進士及第出身有差
十四年四月廷試許榖等三百二十五人賜韓應龍等
進士及第出身有差
十七年三月廷試袁煒等三百二十人賜茅瓚等進士
及第出身有差
二十年三月廷試林樹聲等二百九十八人賜沈坤等
進士及第出身有差
二十三年三月廷試瞿景淳等三百二十二人賜秦鳴
雷等進士及第出身有差
時少傅翟鑾子汝儉汝孝俱在試中帝疑二人濫首
甲抑第一為第三以第三置二甲及拆卷而所擬第
三者果汝孝也給事中王交王堯日因劾會試考官
少詹事江汝璧等阿附鑾罪汝璧等逮問鑾父子皆
削籍
二十六年三月廷試胡正蒙等三百一人賜李春芳等
進士及第出身有差
二十九年三月廷試傅夏器等三百二十人賜唐汝楫
等進士及第出身有差
三十二年三月廷試曹大章等四百一人賜陳謹等進
士及第出身有差
三十五年三月廷試金達等二百九十六人賜諸大綬
等進士及第出身有差
三十八年三月廷試蔡茂春等三百三人賜丁士美等
進士及第出身有差
四十一年三月廷試王錫爵等二百九十九人賜徐時
行等進士及第出身有差
四十四年三月廷試陳棟等三百九十四人賜范應期
等進士及第出身有差
穆宗隆慶二年三月廷試田一儁等四百三人賜羅萬
化等進士及第出身有差
五年三月廷試鄧以讚等三百九十六人賜張元忭等
進士及第出身有差
神宗萬歷二年三月廷試孫鑛等二百九十九人賜孫
繼臯等進士及第出身有差
五年三月廷試馮夢禎等三百一人賜沈懋學等進士
及第出身有差
八年三月廷試蕭良有等三百二人賜張懋修等進士
及第出身有差
十一年三月廷試李廷機等三百四十一人賜朱國祚
等進士及第出身有差
十四年三月廷試袁宗道等三百四十五人賜唐文獻
等進士及第出身有差
十七年三月廷試陶望齡等三百四十七人賜焦竑等
進士及第出身有差
二十年三月廷試吳默等三百四人賜翁正春等進士
及第出身有差
二十三年三月廷試湯賓尹等三百四人賜朱之蕃等
進士及第出身有差
二十六年三月廷試顧起元等二百九十二人賜趙秉
忠等進士及第出身有差
二十九年三月廷試許獬等三百一人賜張以誠等進
士及第出身有差
三十二年三月廷試楊守勤等三百八人仍賜守勤進
士第一餘及第出身有差
三十五年三月廷試施鳳來等二百九十八人賜黃士
俊等進士及第出身有差
三十八年三月廷試韓敬等三百二人仍賜敬進士及
一餘及第出身有差
是科會試庶子湯賓尹為同考官韓敬出其門明年
御史孫居相劾賓尹私韓敬以敬故與各房互換闈
卷時吏部方考察尚書孫丕揚因寘賓尹敬於察典
敬有文名衆頗惜之
四十一年三月廷試周延儒等三百四十四人仍賜延
儒進士第一餘及第出身有差
四十四年三月廷試賜錢士升等三百四十四人進士
及第出身有差
時吳江沈同和會試第一同里趙鳴陽第六同和素
不能文文多出鳴陽手事覺兩人並謫戍
四十七年三月廷試莊際昌等三百四十五人仍賜際
昌進士第一餘及第出身有差
熹宗天啟二年三月廷試劉必達等四百九人賜文震
孟等進士及第出身有差
五年三月廷試華琪芳等三百人賜余煌等進士及第
出身有差
愍帝崇禎元年三月廷試曹勲等三百五十三人賜劉
若宰等進士及第出身有差
四年三月廷試吳偉業等三百四十九人賜陳于泰等
進士及第出身有差
七年三月廷試李青等三百二人賜劉理順等進士及
第出身有差
十年三月廷試吳貞啟等三百一人賜劉同升等進士
及第出身有差
十三年三月廷試楊瓊芳等二百九十六人賜魏藻德
等進士及第出身有差
十五年特賜史惇等二百六十三人進士出身
十六年九月廷試陳名夏等三百九十五人賜楊廷鑑
等進士及第出身有差
欽定續文獻通考卷三十五
