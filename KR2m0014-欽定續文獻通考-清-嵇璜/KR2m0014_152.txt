欽定續文獻通考卷一百五十二
經籍考
經(禮)
宋
袁甫蒙齋中庸講義四卷
甫字廣微鄞縣人嘉定進士官至吏部侍郎兼國子
監祭酒權兵部尚書諡正肅
黎立武中庸指歸一卷中庸分章一卷大學發微
一卷大學本旨一卷
立武字以常號元中子新喻人咸淳進士官國子司
業宋亡不仕閒居三十年以終
趙秉文序略曰中庸指歸首以正位居體釋所以
名中之義其說曰乾九二人道之始故稱龍德正
中中之體也坤六五心君之位故稱黃中通理中
之位也帝降衷民受中萬化之所由出也作大學
發微曰大學曾子之書一書之功在于止善止善
之說蓋取諸艮曾子嘗稱艮象曰君子思不出其
位厥旨甚深所謂一以貫之者此也夫易冒天下
之道中庸大學實出于易先生提綱舉要統宗會
元由是天人相與之際體用一原之實照徹無間
既又原作者之意為中庸分章以見繩聯珠貫之
妙據舊文之古為大學本旨以訂夫更定錯簡之
疑備論詳說歸其有極先生有功于聖門有賜于
後學可謂遠且大矣
朱彜尊曰黎氏中庸分為十五章自天命之謂性
至萬物育焉為第一章仲尼曰至唯聖者能之為
第二章君子之道費而隠至察乎天地為第三章
子曰道不遠人至胡不慥慥爾為第四章君子素
其位而行至反求諸其身為第五章君子之道至
父母其順矣乎為第六章子曰鬼神之為德至治
國其如示諸掌乎為第七章哀公問政至不誠乎
身矣為第八章誠者天之道也至明則誠矣為第
九章唯天下至誠至故至誠如神為第十章誠者
自成也至純亦不已為第十一章大哉聖人之道
至而蚤有譽于天下者也為第十二章仲尼祖述
堯舜至此天地之所以為大也為第十三章唯天
下至聖至其孰能知之為第十四章詩曰衣錦尚
絅至無聲無臭至矣為第十五章各繪一圖大指
謂中庸之道出于易蓋主郭氏父子兼山白雲之
說者
又曰黎氏大學其詮格物致知云格物即物有本
末之物致知即知所先後之知蓋通徹物之本末
事之終始而知用力之先後耳夫物孰有出于身
心家國天下之外者哉天下之本在國國之本在
家家之本在身身之主在心心之發為意此物之
本末也誠而正正而修修而齊齊而治治而平此
事之終始也本始先也末終後也而曰知所先後
者其究在乎知止而已其後心齋王艮亦云格物
者格其物有本末之物致知者致其知所先後之
知心齋雖為姚江之學而其論格物與師說不同
語本于黎氏也
張虙月令解十二卷
虙字子宓慈谿人慶元進士官至國子監祭酒諡文
靖
史傳略曰端平元年虙為國子司業兼侍講謂月
令之書雖出于吕不韋然人主後天而奉天時此
書不為無助乃為月令解十二卷以進
謝枋得批點檀弓二卷
枋得字君直號疊山信州弋陽人寶祐進士累官江
西招諭使事迹具宋史忠義𫝊
金履祥大學疏義一卷
履祥見書類
元
吳澄禮記纂言三十六卷月令七十二候集解一卷
澄見史類
澄自序略曰小戴記三十六篇澄所序次漢興得
先儒所記禮書二百餘篇大戴氏刪合為八十五
小戴氏又損益為四十三曲禮檀弓雜記分上下
馬氏增以月令明堂位樂記鄭氏為之注總四十
九篇諸篇出于先儒著作之全書者無幾多是記
者旁搜博採勦取殘篇斷簡薈萃成書無復詮次
讀者每病其雜亂而無章朱子嘗與東萊先生吕
氏商訂三禮篇次欲取戴記中有關于儀禮者附
之經其不係于儀禮者仍别為記吕氏旣不及答
而朱子又不及為幸其大綱存于文集猶可考也
晚年編校儀禮經傳則其條例與前所商訂又不
同矣其間所附戴記數篇或削本篇之文而附以
他篇之文今則不敢改正就本文科分櫛剔以類
相從俾其上下章文意聯屬章之大旨標識于左
庶讀者開卷瞭然若其篇第則大學中庸程子朱
子既表章之與論語孟子並而為四書固不容復
附之禮篇而投壺奔喪禮之正經亦不可以雜之
于記其冠義昏義鄉飲酒義射義燕義聘義六篇
正釋儀禮别輯為傳以附經後此其外猶三十六
篇曰通禮者九曲禮内則少儀玉藻通記大小儀
文而深衣附焉月令王制專記國家制度而文王
世子明堂位附焉曰喪禮者十有一喪大記雜記
喪服小記服問檀弓曾子問六篇記喪而大傳間
傳問喪三年問喪服四制五篇則喪之義也曰祭
禮者四祭法一篇記祭而郊特牲祭義祭統三篇
則祭之義也曰通論者十有二禮運禮器經解一
類哀公問仲尼燕居孔子閒居一類坊記表記緇
衣一類儒行自為一類學記樂記其文雅馴非諸
篇比則以為是書之終嗚呼由漢以來此書千有
餘歲矣其顛倒糾紛至朱子始欲為之是正而未
及竟豈無所望于後之人歟用敢竊取其意修而
成之
陳㵆禮記集說十卷
㵆字可大江西都昌人父大猷號東齋饒雙峯弟子
著書傳會通十一卷尤精于禮㵆承家學作集說學
者號雲莊先生從祀孔子廟庭
㵆自序略曰戴記四十九篇雖純駁不同然義之
同異淺深誠未易言也鄭氏祖䜟緯孔疏惟鄭之
從雖有他說不復收載固為可恨然其灼然可據
者不可易也近世應氏集解于雜記大小記諸篇
皆缺而不釋噫慎終追遠其關于人倫世道非細
故而可略哉先君子師事雙峯先生十有四年以
是經三領鄉書為名進士所得于師門講論甚多
中罹煨燼隻字不遺不肖孤僭不自量薈萃衍繹
而附以臆見名曰禮記集說蓋欲以坦明之說使
初學讀之即了其義庶幾章句通則蘊奥自見正
不必高為議論而卑視訓詁之辭也
景星大學中庸集說啟蒙二卷
星號衲菴餘姚人
中庸合註一卷
不著撰人名氏前有吳澄序
明
禮記大全三十卷
胡廣等奉敕撰
魏校大學指歸二卷附考異一卷
校見周禮類
廖紀大學管窺一卷中庸管窺一卷
紀字時陳號龍灣東光人弘治進士官至吏部尚書
諡靖僖
穆孔暉大學干慮一卷
孔暉字元庵堂邑人弘治進士官至翰林院侍講學
士諡文簡
楊慎檀弓叢訓二卷
慎字用修號升菴新都人正德辛未進士第一授翰
林院修撰以諫大禮謫戍滇中
戴冠禮記集說辨疑一卷
冠字章甫長洲人以選貢授紹興府訓𨗳
黃乾行禮記日錄三十卷
乾行字玉巖又字大同福寧人嘉靖進士累官重慶
府知府
宗周就正錄禮記會要六卷
周字維翰興化人嘉靖舉人官知府
王覺禮記明音二卷
覺號溝東山隂人江南通志作武進人嘉靖進士
徐師曾禮記集註三十卷
師曾見易類
聞人德行禮記要旨補十卷
德行字越望餘姚人嘉靖進士
徐養相禮記輯覽八卷
養相睢陽衛籍鳳陽人嘉靖進士
馬時敏禮記中說三十六卷
時敏字晉卿陳留人隆慶時貢生
李經綸大學稽中傳三卷
經綸字大經號寅清南豐人正嘉間諸生
蔡悉大學注一卷
悉見書類
劉元卿大學新編五卷
元卿見易類
方時化中庸點綴一卷
時化見易類
郝敬禮記通解二十二卷
敬見易類
朱泰貞禮記意評四卷
泰貞字道子海鹽人萬歷進士官監察御史
湯三才禮記新義三十卷
三才字中立丹陽人
姚舜牧禮記疑問十二卷
舜牧見易類
童維岩禮記新裁三十六卷
維岩字叔嶷錢塘人
姚應仁檀弓原二卷大學中庸讀二卷
應仁字安之徽州人
張鳳翔禮經集註十七卷
鳳翔字蓬元堂邑人萬歷進士官至兵部尚書
楊梧禮記說義集訂二十四卷
梧字鳳閣一字嶧珍徑陽人萬歷舉人官青州府同
知
湯道衡禮記纂注三十卷
道衡字平子丹陽人萬歷進士官至僉都御史巡撫
甘肅
陳鴻恩禮記手書十卷
鴻恩黃岡人萬歷舉人
林兆珂檀弓述注二卷
兆珂見詩類
陳與郊檀弓輯注二卷
與郊字子野海寧人萬歷進士官至太常寺少卿
趙南星學庸正說三卷
南星字夢白號儕鶴高邑人萬歷進士官至吏部尚
書以忤魏忠賢削籍謫戍崇禎初追諡忠毅
劉斯源大學古今通義十二卷
斯源字憲仲臨潁人
徐昭慶檀弓通二卷
昭慶見周禮類
黃道周月令明義四卷表記集傳二卷坊記集傳
二卷緇衣集傳四卷儒行集傳二卷
道周見易類
鄭開極月令明義序略曰石齋先生月令明義以
二十四氣歸于中五洛書以九律吕以八歲閏以
成歷象以定故有氣侯生合之圖禮樂之作本于
五行行政施令本于易象中星既定四方為則故
有中星卦體之圖王道首重農事致治在乎得人
得失在乎法古凡古今之建言行事合于月令者
悉附焉
又表記坊記緇衣儒行集傳序略曰孔子之語言
問難其門弟子備錄而無遺魯論孝經而外見于
曲臺所載表記坊記緇衣儒行諸篇蓋聖人以是
非予奪立天下之坊以立身踐言正天下之表好
賢則其表益端知人則其坊益慎石齋先生集傳
之義其在斯乎學者以存誠為表以遏欲為坊好
德以法緇衣力學以敦儒行由是而揚廷致用青
史流徽也而所望于修身踐言者則尤取乎儒行
焉
道周儒行集傳自序略曰古未有稱儒者魯之稱
儒有道藝之臣伏而未仕者也其首行曰待聘待
問待舉待取者需也故儒之為言需也易曰雲上
于天需天下所待其膏雨者也而說者以為柔懦
故天下無知儒者也天子無儒臣則道義不充禮
樂不作亂賊恒有天下無儒學則驕慢上陳貪鄙
下行寇攘穿窬竊于高位而賢人之德業皆熄矣
仲尼故舉十七種以明之先于學問衷于忠信而
歸之于仁故仁者儒者之質也夫子旣知儒之實
不疑于名因而求之得其數種皆足以為治其無
當于是雖習章句被文繡皆小人之儒也使後之
天子循名考實知人善任為天下得人不以爵禄
為宵小僥倖不以黼黻驕于士大夫故其懸鑑甚
定取舍甚辨則備取諸此也
許兆金說禮約十七卷
兆金字丙仲餘姚人天啟時貢生官弋陽縣知縣
楊鼎熙禮記敬業八卷
鼎熙字輯庵京山人崇禎舉人
朱朝瑛讀禮記略記(無卷數)
朝瑛見易類
牛斗星檀弓評二卷
斗星里貫無考嘗補訂陳禹謨四書名物考蓋天崇
間人也
謝文洊學庸切已錄二卷
文洊字約齋號程山南豐人
以上禮類
宋
傅崧卿夏小正戴氏傳四卷
崧卿字子駿山隂人舉進士累官給事中
崧卿自序略曰崧卿少時讀禮記至孔子得夏時
于杞鄭氏注曰夏四時之書也其存者有小正而
鄭注月令引小正者八辭大抵約嚴不類秦漢以
來文章信其為有夏氏之遺書顧欲睹其全未之
得政和中閱外兄關澮藏書始得而讀之蓋夏之
月令也關本合傳為一卷而不著作傳人名氏案
漢唐藝文志不載惟隋志有其目曰夏小正一卷
戴德撰疑所藏即此書後讀孔穎達之禮記正義
其疏月令注曰夏小正大戴禮之篇名也因求集
賢所藏大戴禮版本參較信然漢唐志既錄戴氏
禮矣此書宜不别見抑不知取戴禮為此書自何
代意者隋重賞以求逸書進書者遂多以徼賞
帛故離析篇目而為此乎有司受此又不加辨而
作志者亦不復考且小正夏書德所撰傳爾而隋
志云然可謂疏矣德西漢梁人與聖俱受禮后蒼
號大戴嘗為信都太傅而集賢大戴禮其前乃云
漢九江太守戴德撰以儒林傳考之為九江太守
者聖也書藏集賢蓋久無有正其訛謬者使世無
漢史而大戴禮獨亡後人詎復有知德為信都太
傅者與由是知前代書因陋承訛流傳及今不可
復辨者蓋多矣豈特是書也哉關本戴禮皆以夏
小正文錯諸傳中渾渾之書雜以漢儒文詞純駁
弗類且所訓義有失本旨者乃倣左氏春秋例正
文在前而附以傳自為一篇凡十有三篇釐為四
卷名曰夏小正戴氏傳關本簡編失倫悉以大戴
禮是正兩書互有得失或字衍脱不同則擇其善
者從之仍注其下而闕其可疑者大戴禮無注釋
關本注釋二十三處懼與今注相糅則云舊注别
之來者宜詳焉
以上附錄大戴禮
宋
禮經奥旨一卷
舊題鄭樵撰
(臣)等謹案其文即六經奥論之一六經奥論為危
邦輔所作託之鄭樵此摘其一卷别立書名尤偽
中之偽也
三禮考一卷
舊題真德秀撰
(臣)等謹案是書諸家書目不著錄惟曺溶學海類
編載之書止五頁内引元邱葵更定周禮及吳澄
三禮考注其偽不待辨也
元
吳澄三禮考注六十四卷
澄見易類
楊士奇跋略曰吳文正公澄用朱子之意考定為
儀禮十七篇儀禮逸經八篇儀禮傳十篇周官六
篇考工記别為一篇見公文集中三禮敘錄及虞
文靖公行狀嘗聞故老吾邑康震宗武受學于公
元季兵亂其書藏康氏亂後郡中晏璧彦文從康
之孫求得之遂掩為已有余近于鄒侍講仲熙家
見璧所錄初本注内有稱澄曰者皆改作先君曰
稱澄案者改作愚謂用粉塗其舊而書之其迹隱
隱可見至後曲禮八篇皆無所塗改與向所聞頗
同遂與鄒各錄一本凡其塗改者皆從舊書之而
參之敘錄其篇數增損不同敘錄補逸經八篇投
壺奔喪公冠諸侯遷廟諸侯釁朝之外中霤禘于
太廟王居明堂三篇其經亡矣篇題僅見于鄭注
片言隻字之未泯者必收拾而不敢遺今此書逸
禮止六篇而中霤禘于太廟其篇題皆不著敘錄
儀禮傳十篇此書增入服義喪大記喪義祭法祭
義五篇敘錄正經及傳之外其餘悉歸之戴記此
書傳後復增曲禮八篇凡增十三篇其中固有載
入禮記纂言不當復出也文正分禮記為經義為
傳今此書禮義悉混淆無别又其卷首亦載敘錄
而與卷中自有不合者決非其孫富所為豈璧所
增耶
鄭瑗曰三禮考注或謂非吳文正公書考公年譜
行狀皆不言嘗注此書楊萬里謂其編次時與三
禮敘錄不同予案巵言集周禮敘錄但云冬官雖
缺今姑仍其舊而考工記别為一卷附之經後今
此書篇首亦載敘錄乃更之曰冬官雖缺以尚書
周官考之冬官司空掌邦土而雜于地官司徒掌
邦教之中今取其掌邦土之官列于司空之後庶
乎冬官不亡巵言敘錄云儀禮傳十篇澄所纂次
而此書十字下乃加五字此蓋或者欲附會此書
出于公手故揭公敘錄置之篇首又從而附益之
耳且觀其考次亦不能無可疑者如春官大司樂
之下皆取而歸之司徒地官中小司徒之職則取
而歸之司空然觀周書穆王命君牙為司徒而有
祁寒暑雨小民怨咨思艱圖易民乃寧之語又云
宗伯治神人和上下周禮春官大宗伯之職亦云
以天産作隂德以中禮防之以地産作陽德以和
樂防之以禮樂合天地之化百物之産以事鬼神
以諧萬民以致百物與周書之言實相表裏由是
觀之則司徒豈專掌教而不及飬宗伯豈專掌禮
而不及樂乎敘錄所纂儀禮逸經文僅存者止五
篇公冠諸侯遷廟諸侯釁廟投壺奔喪也云中霤
禘于太廟王居明堂三篇其經亡矣此乃以大戴
明堂篇補王居明堂其詞云朱草日生一葉至十
五日生十五葉十六日一葉落終而復始此緯書
野史之說皇皇禮經而有是乎其以公符補公冠
雖公之意然篇中雜記周成王漢成帝之冠詞其
非古經之文明矣公平昔深惡經傳之混淆豈若
是雜亂而無區别乎予嘗謂諸侯遷廟釁廟奔喪
投壺四篇猶略存經之髣髴以之補經尚不能不
起人之疑公符明堂之不可補經也明矣
汪克寬禮經補逸九卷
克寬字德輔祁門人泰定丙寅舉于鄉元亡不仕明
初徵修元史以老疾辭歸洪武五年卒于家事蹟具
明史儒林傳
克寬自序曰自樂亡而經行于世惟五易詩書春
秋雖其中不無殘闕而未若禮經甚焉然三百三千
不傳蓋十之八九矣朱子嘗定四經謂三禮體大
未易緒正晩年惓惓是書未就而沒遂為萬世缺
典克寬伏讀而加惋惜焉世之三禮所傳曰周禮
曰儀禮曰禮記其實禮記乃儀禮之傳儀禮乃周
禮之節文而三禮之要則存乎吉凶軍賓嘉五禮
之别也何則吉禮之别十有二以禋祀祀昊天上
帝以實柴祀日月星辰以槱燎祀司中司命飌師
雨師以血祭祭社稷五祀五嶽以貍沈祭山林川
澤以疈辜祭四方百物以肆獻祼享先王以饋食
饗先王以祠春饗先王以禴夏饗先王以嘗秋饗
先王以烝冬饗先王凶禮之别有五以喪禮哀死
亡以荒禮哀凶札以弔禮哀禍烖以禬禮哀圍敗
以恤禮哀寇亂賓禮之别有八春見曰朝夏見曰
宗秋見曰覲冬見曰遇時見曰會殷見曰同時聘
曰問殷覜曰視軍禮之别有五以大師之禮用衆
以大均之禮恤衆以大田之禮簡衆以大役之禮
任衆以大封之禮合衆嘉禮之别有六以飲食之
禮親宗族兄弟以昏冠之禮親成男女以賓射之
禮親故舊朋友以饗燕之禮親四方賓客以脤膰
之禮親兄弟之國以賀慶之禮親異姓之國此其
大較也然儀禮十七篇吉禮之存惟特牲饋食篇
乃侯國之士祭祖廟之禮少牢饋食及有司徹篇
乃諸侯卿大夫祭祖禰廟之禮凶禮之存惟士相
見服篇乃制尊卑親疏冠絰衣服之禮士喪禮篇
乃士喪其親自始死至既殯之禮士虞禮篇乃士
既葬其親迎精而返日中而祭于殯宫之禮賓禮
之存惟士相見禮篇乃士以職位相親始承贄相
見之禮聘禮篇乃諸侯相交久無事使相問之禮
覲禮篇乃諸侯秋朝天子之禮嘉禮之存惟冠禮
篇乃士之子始加冠之禮士之昏禮篇乃士娶妻
之禮鄉飲酒禮篇乃鄉大夫賓興賢能飲酒之禮
鄉射禮篇乃士為州長會民射于州序之禮燕禮
篇乃諸侯燕饗其臣之禮大射儀篇乃諸侯將有
祭祀之禮與羣臣燕飲之禮公食大夫禮篇乃諸
侯以禮食鄰國小聘大夫之禮自此之外如朝覲
會同郊祀大饗帝大喪之禮蓋皆亡逸况軍禮無
存非關細故此豈散逸已在于夫子正禮之前哉
是以當時吉禮之失如魯君之郊僣天子之禮孟
獻子之禘七月而為之夏父弗綦躋僖公而逆祀
三桓大夫立公廟于私家管仲鏤簋朱紘晏平仲
豚肩不掩豆至于太廟說笏與燔柴于奥諸侯宫
縣而祭以白牡之類是也凶禮之失如子路姊喪
過而弗除子上母死而不喪成人兄死不為衰有
為慈母練冠為妾齊衰者有居喪沐浴佩玉與浴
于㸑室者有朝祥而暮歌與旣祥而絲屨組纓者
以至小斂而奠于西方既祖而反柩受弔有以大
夫而遣車一乘有葬其夫人而醯醢百甕之類是
也賓禮之失如天子下堂而見諸侯諸侯朝覲而
私覿王王臣以私好而朝諸侯者有焉諸侯以強大
而盟天子之三公者有焉庭燎之百侯國用之繡
黼朱丹中衣大夫用之者又有焉嘉禮之失如魯
昭公娶于吳則不告于天子魯哀公為肆夏以饗
賓天子以喪賓燕者有之夫人出境而饗諸侯者
有之大夫反坫與不識殽烝者又有之軍禮之失
如齊桓亟舉兵作偽主以行魯莊公及宋戰以
失御而敗戰而復矢始于升陘敗而髽弔始于臺
鮐以至蒐田不時邱甲始作之類可考也又况出
師專征習視故常爭地黷武歲無虚日使禮經舊
典具存于當時則五禮之失豈至如是之甚哉由
是知周之叔世禮典已多散逸蓋不特火于秦而
亡于漢也今考于儀禮周官大小戴記易詩書春
秋傳孝經家語及漢儒紀錄凡有合于禮者各著
其目列為五禮之篇名曰禮經補逸是編也于周
公經世之典雖未能極意象之微然五禮之大體
蓋略包舉無遺庶幾學者于此俾由得失以觀其
會通而天之所秩與造化之運不容息者卒歸于
性命之正則三代可復也明時制作之盛或有擇
焉亦區區愛禮之一得云
明
劉續三禮圖二卷
續字用熙號蘆泉江夏人弘治進士官至鎮江府知
府
貢汝成三禮纂注四十九卷
汝成字玉甫宣城人正德中舉人官翰林院待詔
黃虞稷曰周禮六卷周禮餘二卷儀禮及附傳十
七卷儀禮逸經四卷儀禮餘八卷禮記十二卷
季本廟制考識(無卷數)
本見易類
鄧元錫三禮編繹二十六卷
元錫字汝極南城人嘉靖舉人萬歷中以翰林待詔
徵未至而卒事蹟具明史儒林傳
李經綸禮經類編三十卷
經綸見禮記類
李黼二禮集解十二卷
黼始末無攷
黼自序略曰禮有三周禮儀禮禮記是也說者謂
周禮儀禮並周公所作而禮記漢儒之所輯也慨
自三代之後遭秦滅學禮樂先壊其幸存者周官
五篇儀禮十七篇而已二經自鄭賈注疏之後皆
為後儒淆亂乃取五官以補冬官之缺而五官中
又互有變更儀禮凡記文附在後者取以足經不
備之義今悉錯之於前又其所注皆襲鄭賈之舊
雖略有增損而無所發明惟陳君復周禮集說楊
信齋儀禮圖頗得其詳亦非成書黼重加訂正凡
周禮五官之全文考工記之補亡儀禮十七篇與
夫記者之先後次第一復注疏之舊合二禮為一
總名之曰二禮而所集之解更考注疏及先儒議
論間有文義未屬者竊以已意通之仍從周禮陳
氏集說以官名各置本章之首儀禮楊氏圖以逐
節各分逐章之後庶是經無淆亂之病學者無難
讀之患
湛若水二禮經傳測六十八卷
若水字元明增城人弘治進士歷官南京吏禮兵三
部尚書事蹟具明史儒林傳
若水自序略曰夫禮二而已矣曰曲禮曰儀禮小
大舉矣先其小後其大禮之序也始乎敬禮之本
也余讀禮之後隠居西樵因究觀二禮而竊有感
焉進少儀參曲禮為上經而儀禮為下經定冠義
等十六篇為儀禮正傳其王制等二十三篇雜論
不可以分繫而有以相表裏發明者為二禮雜傳
通傳蓋不傳之傳也又别小戴郊特牲等五篇與
大戴公符等四篇為儀禮逸經傳庶見存羊之意
耳凡九年編次旣成章為之測藏之家塾名曰二
禮經傳測
以上三禮總
欽定續文獻通考卷一百五十二
