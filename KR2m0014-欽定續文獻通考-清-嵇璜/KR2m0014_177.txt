欽定續文獻通考卷一百七十七
經籍考
子(雜&KR1821;中雜品雜說)
宋
龔鼎臣東原錄一卷
鼎臣字輔之鄆州須城人景祐進士歴官諫議大夫
京東東路安撫使知青州改大中大夫提舉亳州大
清宫以正議大夫致仕
試筆一卷
舊題歐陽修撰
(臣)等謹案是書盖襍集其手書墨跡錄而成編
龐元美文昌雜錄七卷
元美字懋賢單州人丞相籍之子官至朝散大夫
(臣)等謹案元豐壬戍元美官主客郎中在省四年
時官制初行所記朝廷典故為多通典載尚書省
為文昌天府故以名書
沈括補筆談二卷續筆談二卷
括字存中錢塘人寄籍吳縣嘉祐進士熙寧中官
至翰林學士龍圖閣待制坐議城永樂事謫筠州團
練副使後復光禄寺少卿分司南京卜居潤州以終
(臣)等謹案沈括夢溪筆談二十六卷已見馬端臨
通考其補續二種未載今應續錄
仇池筆記二卷
舊題蘇軾撰
(臣)等謹案是書攷係後人輯本非軾手定
楊延齡楊公筆錄一卷
延齡官至朝奉郎里居無攷
吕希哲吕氏雜記二卷
希哲字原明先世萊州人後家夀州分著之子也初
以父蔭得官徽宗時歷知相邢二州罷奉宫祠羈寓
淮泗間以卒
章申公九事一卷
不著編輯者名氏
(臣)等謹案是書蓋從章惇墨跡中錄出者
汪若海麟書一卷
若海號東叟歙縣人靖康中為太學生建炎中官至
直秘閣知江州事
馬永卿嬾真子五卷
永卿字大年揚州人流寓鉛山登大觀進士累官夏
縣令
吳炯五總志一卷
炯里居無考紹興時嘗為樞密院編修官浙西提舉
吕本中紫薇雜說一卷
本中夀州人始以曾祖公著遺表恩授承務郎累遷
直秘閣紹興中賜進士出身官至太常少卿兼侍講
權直學士院以草趙鼎遷僕射制忤秦檜檜風御史
蕭振劾罷奉祠卒諡文清
(臣)等謹案是書名紫薇雜說者以本中嘗官中書
舍人故也又當時學者稱為東萊先生舊本遂誤
題吕祖謙撰今據趙希弁讀書志訂正
員興宗辨言一卷
興宗見史類
張邦基墨莊漫錄四卷
邦基字子賢高郵人
沈作喆寓簡十卷
作喆字明遠號寓山湖州人紹興進士以左奉議郎
為江西漕司幹官
蘇籀欒城遺言一卷
籀字仲滋眉州人轍之孫遲之子也南渡後居婺州
官至監丞
(臣)等謹案籀年十餘歲時侍轍於潁昌自後凡九
年未嘗去側因錄其所聞可追記者若干語以示
子孫故曰遺言
李如箎東園叢說三卷
如箎字季牖崇德人少游上庠晚以特科官桐鄉丞
吳箕常談一卷
箕字嗣之新安人乾道進士授仁和主簿歴知當塗
縣為趙汝愚所重召主審察尋卒
謝采伯密齋筆記五卷續記一卷
采伯字元若台州臨海人宰相深甫之子理宗后謝
氏之伯叔行也嘉泰進士歴知廣德軍湖州累遷大
理寺正
費衮梁谿漫志十卷
衮字補之無錫人
(臣)等謹案衮事跡罕見攷禮部韻略條例載有寧
宗開禧元年國子監發解進士費衮論韻略經弦
二字劄子一篇當即其人
韓淲澗泉日記三卷
淲字仲止號澗泉世居開封南渡後其父流寓信州
因隸籍上饒
(臣)等謹案宋史無淲傳仕履無攷惟戴復古石屏
集有挽韓仲止詩云雅志不同俗休官二十年隱
居溪上宅清酌澗中泉慷慨商時事淒涼絶筆篇
三篇遺稿在當並史書𫝊知淲盖坎坷退居賫志
以殁之士也
岳珂愧郯錄十五卷
珂見經類
(臣)等謹案是書名愧郯者取春秋左氏傳郯子來
朝事言通知掌故有愧古人也
儲泳祛疑說一卷
泳字文卿號華谷僑居華亭工于吟咏
羅大經鶴林玉露十六卷
大經字景綸廬陵人登進士第嘗官嶺南
張端義貴耳集一卷二集一卷三集一卷
端義字正夫號荃翁鄭州人居于蘇州端平中應詔
三上書坐妄言韶州安置
俞文豹吹劒錄一卷吹劒錄外集一卷
文豹字文蔚括蒼人
(臣)等謹案吹劒錄持論偏駮多不中理外集晚年
所作言頗醇正
車若水脚氣集二卷
若水字清臣號玉峯山民黃巖人
俞成螢雪叢說二卷
成字元德東陽人
吳枋宜齋野乘一卷
枋字木方江隂人
(臣)等謹案是書雖以野乘為名多涉攷證
陳郁蔵一話腴四卷
郁字仲文號蔵一臨川人理宗朝充緝熙殿應制又
充東官講堂掌書
俞德鄰佩韋齋輯聞四卷
德鄰字宗大號太迂山人永嘉人徙居京口咸淳進
士宋亡不仕遯跡以終
俞琰書齋夜話四卷
琰見經類
周密齊東野語二十卷志雅堂雜鈔一卷
密見史類
(臣)等謹案齊東野語中考正古義皆極典核而所
記南宋舊事為多密本濟南人其曾祖扈從南渡
因家吳興之弁山自號弁陽老人然其志終不忘
鄉國故自序中述其父之言謂身雖居吳心未嘗
一飯不在齊而密亦自署歴山書中又自署華不
注山人書以齊東野語為名從父志也志雅堂雜
鈔則與其所作雲煙過眼錄癸辛雜識諸書互相
出入而詳略稍殊疑為初記之稿本經後人裒綴
而成者耳
碧湖雜記一卷
不著撰人名氏
(臣)等謹案陶宗儀說郛題曰宋謝枋得撰然宋志
及諸家書目皆不載書僅八條殆非完本
袖中錦一卷
舊本題宋太平老人撰不著名氏
衍約說十三篇
不著撰人名氏
(臣)等謹案是書盖家誡世範之流
元
鮮于樞困學齋雜錄一卷
樞字伯機漁陽人官太常寺典簿
劉壎隱居通議三十一卷
壎字起潛南豐人至大時為南劔州學官
白珽湛淵静語二卷
珽字廷玉錢唐人仕至蘭谿州判官
李冶敬齋古今黈八卷
冶字仁卿號敬齋真定欒城人金末登進士第辟知
鈞州金亡後家於元氏世祖屢加禮聘最後以學士
召就職朞月以老病辭去
(臣)等謹案是書以黈名盖取不外聽之義
陳櫟勤有堂隨錄一卷
櫟見經類
(臣)等謹案是書雖多談義理而頗兼攷證於宋末
元初諸人各舉其學問之源流文章之得失持論
特為平允
王惲玉堂嘉話八卷
惲見史類
盛如梓庶齋老學叢談三卷
如梓衢州人庶齋其自號也嘗官崇明縣判官
(臣)等謹案是書多辨論經史評□詩文之語而朝
野逸事亦間及之分為三卷而第二卷别析一小
卷實四卷也
陸友硏北雜志二卷
友字友仁一字宅之平江人工詩及各體書博極羣
物柯九思虞集同薦於朝未及任用會二人去職而
止自號硏北生
陳世隆北軒筆記一卷
世隆字彦高錢塘人
吾邱衍閒居錄一卷
衍見史類
郭翼雪履齋筆一卷
翼字義仲崑山人自號東郭生官訓導
姚桐夀樂郊私語一卷
桐夀字樂年睦州人順帝後至元中嘗為餘干教授
解官歸里自號桐江釣叟至正中流寓海鹽
(臣)等謹案桐夀遭江南擾亂之時惟海鹽未被兵
火尚得閉戶安居從容論述故以樂郊私語為名
俞鎮學易居筆錄一卷
鎮字伯貞崇德人
明
鎦績霏雪錄(無卷數)
績字孟熙先世洛陽人徙於山隂
(臣)等謹案是書辨核詩文疑義頗有根據雜述舊
聞亦多有淵源成化間嘗刊行
王逵蠡海集一卷
逵錢塘人
(臣)等謹案逵博究子史百家其學蓋出於邵子其
書亦規摹觀物外篇
葉子竒草木子四卷
子竒字世杰號静齋龍泉人明初以薦官巴陵主簿
春雨雜述一卷
舊題解縉撰縉字大紳吉水人洪武進士永樂中官
翰林學士出為廣西參議改交阯後為高煦所譖下
獄死
(臣)等謹案是書論作詩學書之法多從詩話書譜
中抄撮而成又標題重複漫無體例疑或出于依
託也
胡廣雜著一卷
廣字光大建文庚辰進士第一惠帝以其名與漢胡
廣同更名靖除翰林院修撰靖難兵至迎降永樂初
復原名累官文淵閣大學士卒諡文穆
黃潤玉海涵萬象錄四卷
潤玉見史類
(臣)等謹案是書乃潤玉孫溥錄其平日言論分四
十類
李賢古穰雜錄三卷
賢見史類
曹安讕言長語一卷
安字以寧號蓼莊松江人正統舉人官安邱縣教諭
徐伯齡蟫精雋十六卷
伯齡字延之嵊縣人
(臣)等謹案是書卷未有張錫所作傳一篇稱伯齡
博學能文善書工琴而不肯以技自試云
王鏊震澤長語二卷
鏊見史類
(臣)等謹案是編乃鏊歸田後隨筆錄記之書
文林瑯琊漫抄一卷
林字宗儒長洲人成化進士官至温州府知府
都卬三餘贅筆三卷
卬字維明號豫菴吳縣人太常寺卿穆之父也封工
部主事
梅純損齋備忘錄二卷
純夏邑人成化進士洪武中駙馬都尉殷之元孫世
隸勲籍應襲指揮使書中自稱讀近思錄中張子論
世禄子孫不應工聲病售有司一條遂請于朝廷而
復舊官
鄭瑗井觀瑣言三卷蜩笑偶言一卷
瑗字仲璧莆田人成化進士官至南京禮部郎中
盧格荷亭辨論十卷
格字正夫東陽人成化進士官至監察御史
(臣)等謹案是書持論詭異攻擊朱子之書往往過
當前有劉宗周序謂學惟大疑而後能大信後儒
不及前人亦其果于自信之意多而存疑者寡若
先生可謂真求自信者盖微詞也
王鴻儒凝齋筆語一卷
鴻儒字懋學南陽人成化進士官至南京戶部尚書
諡文莊
都穆聽雨紀談一卷
穆見史類
陳霆山堂瑣語二卷
霆見史類
劉教正思齋雜記二記
教字因吾吉水人
孫宜遯言十卷
宜字仲可華容人
(臣)等謹案是書原目十七類分十七卷此本止于
十卷蓋非完帙
張志淳南園漫錄十卷
志淳自號南園野人雲南籍江寧人成化進士官至
戸部侍郎坐劉瑾黨勒致仕
(臣)等謹案是書自序稱因讀洪邁容齋隨筆羅大
經鶴林玉露二書仿而為之卷首數條皆掎摭容
齋隨筆之語辨其是非其餘則述所見聞各為攷
證大抵似洪書者十之一似羅書者十之九
何孟春餘冬序錄六十五卷
孟春見史類
陸深停驂錄一卷續錄三卷河汾燕閒錄二卷傳
疑錄二卷春雨堂雜抄一卷
深見史類
林炫巵言餘錄十三卷
炫字貞孚閩縣人正德進士官至通政司參議
陳沂詢芻錄一卷
沂見史類
胡侍真珠船八卷墅談六卷
侍字奉之號濛溪咸寧人正德進士官至鴻臚寺少
卿坐議大禮謫潞州府同知
敖英東谷贅言二卷綠雪亭襍言一卷
英見儒家類
郎瑛七修類稿五十一卷
瑛字仁寶仁和人
倪復東巢雜著二卷
復見經類
張鈇郊外農談三卷
鈇字子威慈谿人嘉靖進士
陸垹簣齋雜著一卷
垹字秀卿嘉善人嘉靖進士官至右僉都御史巡撫
河南
蘇祐逌旃瑣語一卷
祐字允吉一字舜澤濮州人嘉靖進士官至兵部尚
書
黃訓讀書一得四卷
訓見史類
陸樹聲長水日抄一卷
樹聲見本類
戴冠濯纓亭筆記十卷
冠見經類
張居正太岳雜著一卷
居正見經類
李錦次麓子集十二卷
錦號次簏榆社人嘉靖舉人官至宛平知縣
(臣)等謹案是書雖以集名實說部之類凡三十二
門
李蓘黃谷瑣談四卷
蓘字子田内鄉人嘉靖進士官至提學副使
王世懋窺天外乘一卷遠壬文一卷
世懋見史類
(臣)等謹案窺天外乘述明代故事而參以論斷體
例頗近龍川略志遠壬文乃其訓導子弟之作詞
雖淺近而切中物情
何良俊四友齋叢說三十八卷
良俊字元朗華亭人嘉靖中官翰林院孔目
陳師覽古評語五卷禪寄筆談十卷續談五卷
師字思貞錢塘人嘉靖壬戍會試副榜授華亭縣教
諭官至永昌府知府
王薰青林雜錄一卷
薰字簡之天台人嘉靖中黃巖縣學生
劉世偉厭次瑣談一卷
世偉字宗周陽信人嘉靖中官寧州州同
江應曉對問編八卷
應曉字覺卿徽州人嘉靖末官涪州州判
陳德文孤竹賓談四卷
德文號石陽山人吉州人嘉靖中以順天府尹行部
永平館於夷齊廟公餘筆記以永平為古孤竹國遂
以孤竹賓談名書
羅鶴應菴任意錄十四卷
鶴字子應號應菴泰和人
徐渭路史二卷
渭字文長山隂人嘉靖時諸生事跡具明史文苑傳
張大復梅花草堂筆談十四卷二談六卷聞雁齋筆
談六卷
大復字元長崑山人
朱孟震河上楮談三卷汾上續談一卷浣水續談
一卷游宦餘談一卷
孟震字秉器新德人隆慶進士官至右副都御史巡
撫山西
李維楨黃帝祠額解一卷
維楨見史類
彭汝讓木几冗談一卷
汝讓字欽之青浦人
余懋學說頥八卷
懋學字行之婺源人隆慶進士官至南京戶部右侍
郎天啓中追諡恭穆
馮時可雨航雜錄二卷
時可見經類
(臣)等謹案是書上卷多論學論文下卷多記物産
而間涉雜事
李詡戒菴漫筆八卷
詡字厚德號戒菴老人江隂人少為諸生坎坷不第
年八十餘而卒
徐三重採芹錄四卷牖景錄二卷家則一卷野
志一卷
三重見史類
(臣)等謹案採芹錄第一卷論飬民教民第二第三
卷多論學校貢舉政事利弊第四卷多論明代人
物臧否大抵考證典故究悉物情而持論率皆平
允
董其昌畫禪室隨筆四卷
其昌見史類
(臣)等謹案是編第一卷論書第二卷論畫第三卷
分紀遊紀事評詩評文四子部第四卷亦分子部四
曰雜言上曰雜言下曰楚中隨筆曰禪悦大旨
田藝衡留青日札三十九卷玉笑零音一卷
藝衡見經類
(臣)等謹案藝衡所著玉笑零音自有單行之本而
留青日札中亦復編入
徐懋升留留青六卷
懋升字元舉錢塘人
馬大壯天都載六卷
大壯字仲復徽州人羅汝芳門人
支允堅異林十卷
允堅字子固號梅坡居士
林兆珂宙合編八卷
兆珂見經類
吳安國纍瓦編十二卷
安國字文仲長洲人萬歷進士官至寧波知府
朱國楨湧幢小品三十二卷
國楨見史類
王敬臣俟後編六卷補錄一卷附錄二卷
敬臣字以道長洲人歲貢生萬歷丙戍南京禮部尚
書袁洪愈薦為國子監博士
頋成憲藝林剰語十二卷
成憲字初章松江人
趙世顯趙氏連城十八卷
世顯字仁甫侯官人萬歷進士官梁山知縣
穆希文說原十六卷
希文字純文嘉興人
焦竑焦氏筆乘八卷
竑見經類
王肯堂鬱岡齋筆麈四卷
肯堂見經類
李日華六研齋筆記四卷二記四卷三記四卷紫桃
軒雜綴三卷又綴三卷
日華見史類
袁宏道瓶花齋雜錄一卷
宏道字幼學公安人萬歷進士官至吏部稽勲司郎
中
謝肇淛文海披沙八卷
肇淛見史類
曹學佺西峯字說三十三卷
學佺見經類
(臣)等謹案是書中解字者十之一二非解字者十
之七八故列于雜家
朱光裕射林八卷
光裕字仁仲蘇州人萬歴中諸生
姚福青溪暇筆三卷
福字世昌自號守素道人江寧人
胡震亨讀書雜記二卷
震亨見史類
(臣)等謹案是編所辨皆有根據第筆端時露佻薄
耳
陳禹謨說儲八卷二集八卷
禹謨見經類
張所望閱耕餘錄六卷
所望字叔翹上海人萬歴進士官至廣東按察司副
使
葉秉敬書肆說鈴二卷
秉敬見經類
陳全之篷忩日錄八卷
全之字粹仲閩縣人萬歴進士
閔元衢歐餘漫錄十二卷
元衢字康侯烏程人
宋鳳翔秋涇筆乘一卷
鳳翔字羽皇秀水人萬歴舉人
安世鳳燕居功課二十七卷
世鳳字鳳引商邱人萬歴進士官定海知縣
黃元會仙愚館雜帖七卷
元會字經甫太倉人萬歴進士
周宇認字測三卷
宇見經類
吕曾見吕氏筆奕八卷
曾見字眉陽紹興人官西安教諭
黃奐黃元龍小品二卷
奐字元龍歙縣人
商維濬古今評錄四卷
維濬字陽初會稽人
樂純雪菴清史五卷
純字思白號天湖子沙縣人
姚旅露書十四卷
旅號園客莆田人
(臣)等謹案是編雜舉經𫝊旁證俗說其以露書名
篇蓋取王充口務明言筆務露文之語
陳繼儒書蕉二卷枕談一卷偃曝談餘二卷
繼儒見史類
詹景鳳明辨類凾六十四卷
景鳳字東園休寧人由舉人入仕官至平樂府通判
楊繼益澹齋内言一卷外言一卷
繼益字茂謙松江人
焦周說楛七卷
周字茂孝上元人修撰竑之子萬歴舉人
譚貞默譚子雕蟲二卷
貞默見經類
茅元儀福堂寺貝餘五卷
元儀見史類
方以智物理小識十二卷
以智見道家類
釋本以蘭葉筆存(無卷數)
本以字以軒蘇州人
蒙泉雜言二卷
不著撰人名氏
東臯雜記一卷
不著撰人名氏
春寒閒記一卷
不著撰人名氏卷末自跋辛酉三月二十五日記署
曰德水
山居代譍一卷
不著撰人名氏
以上雜說
宋
物類相感志十八卷
舊題蘇軾撰今審為偽書
物類相感志一卷
舊題蘇軾撰
格物麤談二卷
舊題蘇軾撰今審為偽書
趙希鵠洞天清錄一卷
希鵠宋宗室子燕王德昭裔
(臣)等謹案是書所論皆鑒别古器之事
陳槱負暄野錄二卷
(臣)等謹案是書舊本祗題姓名不著時代攷閩書
陳槱陳幾之孫長樂人紹熙元年進士書中秦璽
條内稱近嘉定己卯光宗紹熙元年下距寧宗嘉
定己卯首尾三十年又西漢碑條内稱聞之梁溪
尤袤惜不再叩之袤亦當光寧之時疑即此陳槱
也
周密雲煙過眼錄四卷續錄一卷
密見史類
(臣)等謹案是書所載書畫古器略品甲乙而不甚
攷證
元
居家必用事類全集十卷
不著撰人名氏
明
多能鄙事十二卷
舊題劉基撰今審為偽託之書
曹昭格古要論三卷
昭字明仲松江人
(臣)等謹案是書分十三門於古今名玩器具之真
贋優劣皆能剖析纖微又諳悉典故一切源流本
末無不釐然故頗為賞鑒家所重
都穆都氏鐵網珊瑚二十卷
穆見史類
楊溥水雲錄二卷
溥長沙人自號水雲居士
宋詡及其子公望竹嶼山房雜部三十二卷
詡字久夫公望字山民華亭人
高濓遵生八牋十九卷
濓字深父錢塘人
張應文清秘藏二卷
應文字茂實崑山人監生著清河書畫舫及真蹟日
錄之張丑即其長子也
李濓李氏居室記五卷
濓見史類
李璵羣芳清玩(無卷數)
璵字惠時蘇州人
費元禄鼂采館清課二卷
元禄字學卿鉛山人
蕉忩九錄(無卷數)
舊題項元汴撰元汴字子京秀水人
(臣)等謹案元汴家藏書畫之富甲于天下是書殊
陋略當是偽託之作
屠隆考槃餘事四卷游具雅編一卷
隆見經類
安世鳳墨林快事十二卷
世鳳見本類
沈德符飛鳬語略一卷
德符見史類
慎懋官華夷花木鳥獸珍玩考十卷
懋官字汝學湖州人
陳繼儒妮古錄四卷巖棲幽事一卷
繼儒見史類
谷泰博物要覽十六卷
泰字寧宇官蜀王府長史
文震亨長物志十二卷
震亨字啓美長洲人徵明之曾孫崇禎中官武英殿
中書舍人明亡殉節死
張雲龍廣社(無卷數)
雲龍字爾陽華亭人
(臣)等謹案是書乃因陶邦彦所作燈謎而廣之
便民圖纂十六卷
不著撰人名氏
莝錄三卷
不著撰人名氏
以上雜品
欽定續文獻通考卷一百七十七
