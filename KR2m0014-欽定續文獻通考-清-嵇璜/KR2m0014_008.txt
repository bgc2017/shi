欽定續文獻通考卷八
錢幣考
金
錢
太宗天會十一年八月黃龍府置錢帛司
金初用遼宋舊錢天會末雖劉豫阜昌元寳阜昌重
寳亦用之
海陵正隆二年十月初鑄銅錢
自貞元二年遷都後製交鈔與錢並用至是始議鼓
鑄禁銅越外界懸罪賞格括民間銅鍮器陜西南京
者輸京兆他路悉輸中都明年二月都城及京兆置
錢監中都置監二東曰寳源西曰寳豐京兆置監一
曰利用三監鑄錢文曰正隆通寳輕重如宋小平錢
而肉好字文峻整過之與舊錢通用
世宗大定元年命陜西路參用宋舊鐡錢
至四年寖不行詔罷之十九年八月又以代州所鑄
新錢未行令以宋大觀錢作當五用之
八年禁民間鑄鏡
民有犯銅禁者帝以銷錢作銅舊有禁令然民間猶
有鑄鏡者非銷錢而何遂併禁之至十一年二月申
禁私鑄銅鏡舊有銅器悉送官給其直之半惟神像
鐘磬鈸鈷腰束帶魚袋之屬存之二十六年十一月
又以民私造腰帶及鏡託為舊物市之勅加禁約又
定制民間應許存留銅鍮器物若申賣入官每斤給
錢二百文其弆藏應禁器物首納者每斤給錢百文
非器物銅貨一百五十文不及斤者計給之在都官
局及外路造賣銅器令運司佐貳檢校定價各有差
章宗明昌二年十月又勅減賣鏡價防私鑄銷錢也
十年以官錢積而不散令市金銀諸物其諸路酤𣙜之
貨亦令以物平折輸之
時顯宗為太子有使者自山東還太子問民間何所
苦曰錢難最苦官庫錢滿有露積者而民間無錢太
子因奏錢在府庫何異銅鑛在野乞流轉使公私俱
利帝嘉納之詔有司議行既而奉行不善帝責戶部
曰先以官錢率多令諸處貿易以圖流轉今知乃有
以抑配反害百姓者豈朕意哉
十二年正月以銅少命尚書省遣使諸路規措銅貨
帝與宰臣議鼓鑄或以工費數倍欲采金銀坑冶帝
曰金銀山澤之利當以與民惟錢不當私鑄若流布
四方與在官何異所費雖多俱在民間而新錢日增
其遣能吏經營之因問左丞石琚曰古亦有民自鑄
錢者乎對曰民若自鑄則小人圖利錢益薄惡此古
所以禁也
十三年命非屯兵州府以錢市易金帛運致京師使錢
幣流通以濟民用
至二十六年帝以京師積錢止五百萬貫外路所有
終亦無用諸路官錢非屯兵處可盡運至京師丞相
圖克坦克寧曰民間錢已艱得若盡歸京師民益艱
得矣不若起其半至都餘半變折輕齎則中外皆便
從之二十八年又諭宰臣曰外路見錢聞有六千餘
萬貫皆在僻處積貯既不流散與無等耳今中都歲
費三百萬貫支用不繼不若致之京師縱有輓運之
費亦惟散在民耳
(臣)等謹按十三年之舉在京師固無需外來之錢
特為流轉計耳至二十八年則以支用不繼而欲
取給於外矣經費漸增度支漸詘雖平世不免何
必多事之日乎大定間非有糜耗之端可指而末
年邦計殊減於前則息之不勝消也必有其漸矣
十八年代州立監鑄錢
先是十五年諭宰臣議增鑄新錢至是命震威軍節
度使李天吉知保德軍事高季孫往監之所鑄斑駁
黑澀不可用詔各削兩階解職更命工部郎中張大
節吏部員外郎麻珪監鑄文曰大定通寳字文肉好
又勝正隆之制世𫝊其錢料微用銀云明年鑄新錢
至萬六千餘貫二十年詔先以新錢五千進呈乃命
與舊錢並用十一月名代州監曰阜通設監一員以
州節度兼領副監一員以州同知兼領丞一員以觀
察判官兼領設勾當官二員給銀牌命副監及丞更
馳驛經理二十二年十月又以參知政事鈕祜禄噶
逹爾提控阜通監二十三年帝以阜通監鼓鑄歲久
錢不加多盖以代州長貳廳幕兼領奪於州務不得
專意綜理故也遂設副監監丞為正員而以節度領
監事二十七年二月曲陽縣别置錢監賜名利通設
副監監丞給驛更出經營銅事
金史張大節𫝊曰阜通監鑄錢法弊大節與麻珪
莅其事積銅皆窳惡或欲徵民先所給直大節曰
此有司受納之過民何與焉以其事聞卒得免徵
二十年二月制錢以八十為陌
時民間以八十為陌謂之短錢官用足陌謂之長錢
帝始聞上京修内所市民物用短錢責宰臣不察既
而大名男子斡喇布者上言謂官司所用錢皆當以
八十為陌遂為定制
二十八年十月京府及節度州增置流泉務凡二十八
所
至章宗明昌元年八月罷宣宗興定元年六月復置
南京流泉務十月罷
二十九年十二月(時章宗已即位)詔罷鑄錢
雁門五臺民劉完等訴自立監鑄錢以來有銅鑛之
地雖曰官運其顧直不足則令民共償乞與本州司
縣均為差配遂命甄官署丞丁用楫往審其利病還
言所運銅鑛民以物力科差濟之非所願也其顧直
既低又有刻剥之弊而相視苖脉工匠妄指人垣屋
及寺觀謂當開採因以取賄又隨冶夫匠日辦净銅
四兩多不及數復銷銅器及舊錢送官以足之今阜
通利用兩監歲鑄錢十四萬餘貫而歲費乃至八十
餘萬貫病民而多費未見其利遂罷代州曲陽二監
章宗明昌三年四月罷天山北界外採銅
舊嘗以夫匠踰天山北界外採銅至是御史李炳言
聞在官銅數可支十年若復歲令夫匠過界遠採不
惟多費兼恐生釁即支用將盡亦止可於界内採煉
帝是其言遂不許出界至五年三月令凡使高麗還
者所得銅器盡買之
四年令有司收籍鐡錢
諭宰臣曰隨處有無用官物可為計置如鐡錢之類
是也參知政事胥持國曰江南用銅錢江北淮南用
鐡錢蓋以隔閡銅錢不令過界耳如陜西市易亦有
用銀布薑麻舊有鐡錢宜姑收貯以備緩急遂令有
司籍鐡錢之數貯於庫
五年三月定限錢禁
宰臣奏民間艱於得錢以豪家多積故也請依唐元
和行限錢法帝令參酌定制官民之家以品從物力
限見錢多不過二萬貫明安穆昆則以牛具為差不
得過萬貫凡有所餘盡易諸物收貯有能告數外留
錢者奴婢免為良傭者出離以十之一為賞餘皆沒
入而人多不遵乃令御史臺及提刑司察之至承安
三年十月更定官民存留見錢法減元限之數三分
為率親王公主品官許留一分餘皆半之其贏餘之
數期五十日内盡易諸物違者以違制論以錢賞告
者泰和四年七月乃罷限錢法從戶部尚書上官瑜
請也七年七月復行限錢法品官及民家存留見錢
比舊更減其數(詳後鈔考)八年十二月宰臣奏限錢過數
雖許奴婢以告乃有所屬默令其主藏匿不以實首
者可令按察司察之若舊限已滿當更展五十日許
再行變易鈔引諸物
(臣)等謹按元和行限錢法雖有賞告之文未聞招
誘其奴婢也馬氏猶譏其開告訐之門重為煩擾
今乃明懸奴告主之律復惟恐其容隠而令法司
察之為貨幣通塞之計則滋亂之道矣
承安三年正月禁錢越境
省奏隨處𣙜場若許見錢越境即與銷毁無異遂立
制以錢與外方人使及交易者徒五年三斤以上死
駔儈同罪捕告人之賞官先代給錢五百貫其逮及
與接引館伴先排通引書表等以次坐罪仍令均償
泰和四年命議足銅之術遂鑄大錢
先是帝謂宰臣大定間錢至足今民間錢少而又不
在官何耶其集問百官必有能知之者至是欲增鑄
錢命百官集議中丞孟鑄謂銷錢作銅及盗用出境
者不止宜罪其官及鄰太府監梁&KR1723;等請採銅拘器
以鑄宰臣謂鼓鑄未可速行其銅冶聽民煎煉官為
買之凡寺觀不及十人不許畜法器民間鍮銅器期
以兩月送官給價匿者以私法坐限外人告者以知
而不糾坐其官寺觀許童行告者賞俟銅多别具以
聞後遂鑄大錢一直十篆文曰泰和重寳與鈔參行
張端義貴耳集曰大錢非治世所當鑄大觀泰和
可以監也
八月定從便易錢法
聽人輸納於京師而於山東河北大名河東等路依
數支取
宣宗貞祐三年四月禁用見錢
河東宣撫胥鼎言今市易多用見錢而鈔每貫僅直
一錢曾不及工墨之費宜權禁見錢從之時權西安
軍節度使烏凌阿與言懷州舊鑄錢巨萬今既無用
願貫為甲以給戰士
金史食貨志曰自是錢貨不用富家内困藏鏹之
限外弊交鈔屢變皆至窘敗謂之坐化商人往往
舟運貿易於江淮錢多入於宋宋人以為善而金
人不禁也議者惜其既不能重無用之楮而又棄
自古流行之寳焉
四年五月以河北州府官錢散失多在民間命尚書省
經畫之
興定四年十二月鎮南軍節度使温特赫思敬上書言
錢幣事
思敬言大定之世民間錢多而鈔少故貴而易行軍
興以來在官殊少民亦無幾軍旅調度悉仰於鈔日
出動以萬計能無輕乎不若弛限錢之禁許民自採
銅鑄錢而官製模範薄惡不如法者令民不得用則
錢必日多鈔可少出少出則貴而易行矣今有司欲
重鈔而不得其法至乃計官吏之俸驗百姓之物力
以斂之而卒不能增重曾不知錢少之弊也宜令民
鑄錢而當斂鈔者亦聽輸銀因以銀鑄錢為數等文
曰興定元寳定直以備軍賞亦救弊之一法也朝廷
不從
鈔(附會銀)
海陵貞元二年五月始置交鈔庫設使副員七月初設
印造鈔引庫使副
戸部尚書蔡松年請行鈔引法遂設印造鈔引庫及
交鈔庫皆設使副判各一員都監二員而交鈔庫副
則專主書押搭印合同之事印一貫二貫三貫五貫
十貫五等謂之大鈔一百二百三百五百七百五等
謂之小鈔與錢並行以七年為限納舊易新循宋張
詠四川交子之法而紓其期蓋以銅少權制之法也
正隆五年八月命印造鈔引庫起赴南京
世宗大定十三年三月東巡以運錢勞費行會法
時車駕東巡費用百出自遼以東錢貨甚少計司欲
輦運以支調度戸部尚書張亨謂上京距都四千里
若輓錢而行率三而致一枉費國用重勞民力不若
行會法便使行旅便於囊槖國家無轉輸之勞而用
自足從之
二十九年十二月(時章宗已即位)更定換鈔法
時有欲罷鈔法者有司言商旅利於致遠往往以錢
買鈔盖公私俱便之事豈可罷去止因有釐革年限
不能無疑乞削七年釐革之限令民得常用若歲久
字文磨滅許於所在官庫納舊換新或聽便支錢從
之
交鈔之制外為闌作花紋其上衡書貫例左曰某字
料右曰某字號料號外篆書曰偽造交鈔者斬告捕
者賞錢三百貫料號衡闌下曰中都交鈔庫准尚書
戶部符承都堂劄付戶部覆點勘令史姓名押字又
曰聖旨印造逐路交鈔於某處庫納錢換鈔更許於
某處庫納鈔換錢官私同見錢流轉其鈔不限年月
行用如字文故暗鈔紙擦磨許於所屬庫司納舊換
新若到庫支錢或倒換新鈔每貫剋工墨錢若干文
庫搯攅司庫副副使俱各押字年月日印造鈔引庫
庫子庫司副使各押字上至尚書戸部官亦押字其
搭印支錢處合同餘用印依常例
食貨志曰交鈔字昏方換法自此始而收斂無術
出多入少民寖輕之厥後其法屢更而不能革弊
亦始於此焉
(臣)等謹按此所載交鈔之制乃章宗初年更定之
文非海陵舊制也海陵時鈔文見范成大攬轡錄
馬氏已附錄正考而金史食貨志不載
章宗明昌三年五月敕尚書省民間流轉交鈔當限其
數毋令多於見錢
至四年八月提刑司言陜西交鈔多於見錢艱於流
轉遂令本路𣙜税及諸名色錢折交鈔官兵俸許錢
絹銀鈔各半若錢銀數少即全給交鈔
承安二年十月更定換鈔工墨錢數
宰臣奏舊例以故鈔易新者每貫取工墨錢十五文
至大定二十三年不拘貫例每張收八文既無益於
官亦妨鈔法宜從舊制便帝令每貫收十二文至泰
和五年帝欲罷工墨錢復以印時常費遂命貫收六
文七年七月又用高汝礪議每張止收二文
十一月鑄承安寳貨
尚書省議官俸軍需皆以銀鈔兼給舊例銀每錠五
十兩其直百貫民間或有截鑿之者其價亦隨低昂
遂改鑄銀名承安寳貨一兩至十兩分五等每兩折
錢二貫公私同見錢用以代鈔本仍定銷鑄及接受
稽留罪賞格後私鑄者多雜以銅錫寖不能行五年
十二月罷之
(臣)等謹按元寳每錠五十兩之數始見於此其名
則元初所命也
三年十月設回易務更立行用鈔法
先是交鈔所出數多民間成貫例者艱於流轉詔以
西北二京遼東路從宜給小鈔且許於官庫換錢與
他路通行後又以鈔滯命西京北京臨潢遼東等路
一貫以上俱用銀鈔寳貨不許用錢一貫以下聽民
便既而民間盡以一貫以下交鈔易錢用之至是乃
於兩行部各置回易務以綿絹物段易銀鈔亦許於
本務納銀鈔赴𣙜場出鹽引納鈔於山東河北河東
等路從便易錢各降補官及德號空勅三百度牒一
千從兩行部指定處限四月進納補換又更造一百
例小鈔並許官庫易錢一貫二貫例並支小鈔三貫
例則支銀一兩小鈔一貫若五貫十貫例則四分支
小鈔六分支銀欲得寳貨者聽有阻滯及輒減價者
罪之至四年三月又以銀鈔阻滯乃權止山東諸路
以銀鈔與綿絹鹽引從便易錢之制令院務諸科名
錢除京師河南陜西銀鈔從便餘路並許收銀鈔各
半仍於鈔四分之一許納其本路隨路所收交鈔除
本路者不復支發餘通行者並循環用之𣙜貨所鬻
鹽引收寳貨與鈔相半銀每兩止折鈔兩貫者許人
依舊詣庫納鈔隨路漕司所收除額外羡餘者亦如
之所支官錢亦以銀鈔相兼銀已零截者令交鈔庫
不復支若寳貨數少可寖增鑄銀鈔既通物價自平
雖有禁法亦安所施遂除阻滯銀鈔罪制後又以戸
部言命在都官錢𣙜貨務鹽引並聽收寳貨附近鹽
司貼錢數亦許帶納以民間寳貨有所歸自然通行
不至銷毁也
泰和元年六月許舖馬河夫軍須等錢折納銀一半願
納錢鈔者聽
通州刺史盧構言鈔已流行獨銀價未平官定每錠
十萬市肆纔直八萬蓋出多入少故也若令諸税以
錢銀鈔三分均納庶革其弊下省議宰臣謂頃令院
務收鈔七分亦漸流通若與銀均納則彼增此減理
必偏勝至礙鈔法必欲銀價之平宜令諸路各鋪馬
軍須等錢許納銀半無者聽便
二年閏十二月戸部尚書孫鐸請廢三合同鈔
先是嘗行三合同交鈔後止行於民間而官不收斂
朝廷慮其病民遂令諸税各帶納一分雖止係本路
者亦許不限路分通納戸部見徵累年舖馬錢亦聽
收其半至是帝以交鈔事召鐸與戸部侍郎張復亨
議鐸請廢三合同鈔不用
食貨志曰自是而後國虚民貧經用不足專以交
鈔愚百姓而法又不常世宗之業衰焉
六年四月陕西交鈔不行以見錢十萬貫為鈔本與鈔
相易復以小鈔十萬貫相參用之
十一月諸路復行小鈔
先是四年戸部言向設四庫印小鈔以代鈔本令人
便賫小鈔赴庫換錢即與見錢無異今更不須印造
俟其換盡可罷四庫但以大鈔驗錢數支易見錢從
之至是復許諸路各行小鈔中都路則於中都及保
州南京路則於南京歸德河南府山東東路則於益
都濟南府西路則於東平大名府河北東路則於河
間府冀州西路則於真定彰德府河東南路則於平
陽北路則於太原汾州遼東則於上京咸平西京則
於西京撫州北京則於臨潢府官庫易錢令戸部印
小鈔五等付各路同見錢用
七年五月以戶部尚書高汝礪立鈔法條約添印大小
鈔增鈔庫副使一員
至七月帝諭汝礪曰今後毋謂鈔多不加重而輒易
之重之加於錢可也乃勅民間交易典質一貫以上
並用交鈔毋得用錢須立契者三分之一用諸物六
盤山西遼河東以五分之一用鈔東鄙屯田戶以六
分之一用鈔不須立契者惟遼東錢鈔從便犯者徒
二年告者賞有差監臨犯者杖且觧職縣官能奉行
流通者升除否者降罰集衆阻法者以違制論商旅
賫見錢不得過十貫所司籍辨鈔人以防偽冒品官
及民家存留見錢比舊減其數若舊有見錢多者許
送官易鈔十貫以上不得出京汝礪又言府州縣鎮
辨鈔人宜給以條印聽與人辨驗隨貫量給二錢貫
例雖多六錢即止每朝官出使令體究通滯以聞𣙜
鹽許用銀絹餘市易及俸並用交鈔其奇數以小鈔
足之應支銀絹而不足者亦以鈔給之
以宋會子同見錢用
民間舊有宋會子亦准行用十貫以上不許持行亦
從高汝礪請也
十月定昏鈔赴都更換法
楊序言故鈔雖令赴庫易新然外路無設定庫司欲
易無所遠者直須赴都帝以問高汝礪對曰隨處州
府庫内各有辨鈔庫子鈔雖弊不偽亦可收納去都
遠之城邑既有設置合同換錢客旅經之皆可相易
更慮無合同之地難以易者可令官庫凡納昏鈔者
受而不支於鈔背印記官吏姓名積半歲赴都易新
鈔
十一月令諸路州縣移庫於市肆要處以便支換
高汝礪言諸處置庫多在公廨内小民出入頗難宜
令州縣委官及庫典於市肆要處置庫支換以出首
之錢為鈔本十萬戶以上州府給三萬貫以次為差
易錢者人不得過二貫以所得工墨錢充庫典食直
仍令州府佐貳及轉運司官一員提控從之明年十
月參知政事孫鐸言比來州縣抑配市肆買鈔徒增
騷擾遂罷諸處創設鈔局令止赴省庫換易
勅捕獲偽造交鈔者皆以交鈔為賞
時民以貨幣屢變往往怨嗟聚語亦令許人捕告賞
錢三百貫
復更鈔法
從高汝礪言命在官大鈔更不許出聽民以五貫十
貫例者赴庫易小鈔欲得錢者五貫内與一緡十貫
内與兩緡惟遼東從便他行鈔諸路院務税及諸科
名錢並以三分為率一分納十貫例者二分五貫例
者餘並收見錢明年正月遂收毁大鈔行小鈔
八年正月以京師鈔滯定所司賞罰格
自七年七月定制按察司以鈔法流通為稱職而河
北按察司希卜蘇廵按所給劵應得鈔一貫以難支
用命取見錢御史以沮壞鈔法劾之帝以糾察之官
乃先壞法杖黜之諭尚書省於州府司縣官給由内
明書所犯之數但犯鈔法者雖監察御史舉其能幹
亦不准用自是按察司及州縣官例以鈔通滯為陞
降至是京師定賞罰格遂命監察御史賞罰同外道
按察司大興府警廵院官同外路州縣官
八月更定遼東行使鈔法
從遼東按察使楊雲翼言以咸平東京兩路商旅所
集遂從都南例一貫以上皆用交鈔不得用錢
十月令課税廣收交鈔小鈔不限路分通行
參知政事孫鐸言民間鈔多正宜收斂院務税諸名
錢可盡收鈔秋夏税納本色外亦令收鈔不拘貫例
農民知之則漸重鈔可以流通又小鈔各限路分亦
甚未便可令通用從之
十二月更定俸鈔給錢足數法禁買舊鈔換錢興販者
宰臣奏舊制内外官兵俸皆給鈔其必用錢以足數
者可以十分為率軍兵給三分官員承應人給二分
多不過十貫民間舊鈔許赴庫易新若官吏勢要之
家有賤買故鈔而於院務換錢興販者以違制論復
遣官分路廵察
宣宗貞祐二年二月更造交鈔重至千貫
先是交鈔日輕衛紹王大安二年潰河之役至以八
十四車為軍賞兵衂國殘不遑救弊至是思有以重
之乃更作二十貫至百貫例又造二百貫至千貫例
食貨志曰自泰和以來凡更交鈔初雖重不數年
即輕而不行至是則愈更愈滯矣南遷之後國蹙
民困軍旅不息供億無度輕又甚焉
三年五月陜西請降板就造交鈔
節度使烏凌阿與言關陜軍多供億不足所仰交鈔
則取於京師徒成煩費乞降板就造便
七月改交鈔名為貞祐寳劵仍立沮格罪
至明年正月又定捕獲偽造寳券官賞九月御史臺
言交鈔之價寖減近用貞祐寳劵以革其弊又慮既
多而民輕與舊鈔無異也乃令民間市易悉從時估
嚴立罪賞遂使商旅不行物價日貴且時估月再定
之而民間價旦暮不一今有司強之而市肆盡閉復
議搜括隠匿必令如估鬻之則京師之物指日盡而
百姓重困矣臣等謂惟官和買計贓之類可用時估
餘宜從便制可
四年正月監察御史田迥秀請酌寳劵支收法
迥秀言國家調度皆資寳劵行纔數月又復壅滯其
患總在出多入少耳若隨時裁損所支而增其所收
庶乎可也因條五事其一酒税及納粟補官皆用寳
劵詔酒税從大定之舊餘皆不從
三月復置回易務
翰林侍講學士趙秉文言比者寳劵滯塞盖朝廷將
議更張而已妄傳不用因之抑遏漸至廢絶自遷汴
以来廢回易務臣愚謂當復置令職官通市道者掌
之給銀鈔粟麥縑帛之類權其低昂而出納之仍自
選良監當官營為之若半年無過及劵法流通則聽
所指任便差遣詔議行之
四月復許貞祐寳劵不限路分行用
寳劵初行民甚重之自河北陜西諸路所支既多人
遂輕之商賈爭收入京市買物價頓昂三年十二月
乃令寳劵路各殊制河北者不許入河南至是河東
行省胥鼎請量民力徵斂寳劵以禆軍用因言河北
寳劵以不許行於河南由是愈滯宰臣謂鼎欲徵軍
須錢宜從所請至河北寳劵昨以商旅賫販南渡致
物價翔踊乃權限路分行用今亦宜因鼎言罷之
興定元年二月造貞祐通寳
上年八月平章珠格高琪奏寳劵寖輕千錢之劵僅
直數錢隨造隨盡工物日增宜更造新劵與舊劵權
子母行之庶工物省而用不乏濮王守純以下皆憚
改奏曰向朝廷以小鈔殊輕權更寳劵而復禁用錢
小民慮楮幣易壞不若錢可久於是得錢則珍藏而
劵則亟用惟恐破裂而至於廢也今朝廷知支而不
知收所以錢日貴而劵日輕不若量其所支復斂於
民出入循環則彼知為必用之物而愛重矣今徒患
輕而即欲更造不惟信令不行且恐新劵之輕復同
舊券也既而隴州防禦使完顔㝢及陜西行省令史
惠吉繼言劵法之弊㝢請姑罷印造以見在者流通
之若滯塞則驗丁口多寡物力高下徵之吉言莫若
更造以貞祐通寳為名自百至三千等之為十聽各
路轉運司印造仍不得過五千貫與舊券參用之詔
集百官議紛紛不决帝厭之乃詔如舊而紓其徵斂
之期至是竟用惠吉言造貞祐通寳用之凡一貫當
貞祐寳劵千貫增重偽造阻格罪及捕獲之賞
五月徵桑皮故紙錢
製鈔之桑皮故紙皆取於民至是甚艱得遂令計價
徵寳劵通寳名桑皮故紙錢高汝礪言河南調發繁
重今省部以歲收通寳不充所用乃斂桑皮故紙錢
七千萬貫以補之近以通寳稍滯又增兩倍河南人
戶農居三之二今租税尚多未足而復令出此若不
糶當納之租則必賣所食之粟以應之民既悉力以
奉軍而不足而又加徵若是彼不能給惟有逃亡民
逃田穢兵食不給是軍儲鈔法兩廢矣竊以鈔滯物
貴之害輕民去軍饑之害重乞特命有司減免不從
至四年八月乃詔自今歲九月始停周歲桑皮故紙
折輸
五年閏十二月造興定寳泉
宰臣奏寳劵既弊乃造通寳以救之今其弊復如寳
劵之末初通寳四貫為銀一兩今八百餘貫矣宜更
造興定寳泉子母相權與通寳兼行每貫當通寳四
百貫以二貫為銀一兩隨處置庫許人以通寳易之
縣官能使民流通者進官一階陞職一等或姑息以
致壅滯則追降的决為差州府官以所屬司縣定罪
賞命監察御史及諸路行部官察之定撓法失糾舉
法失舉則御史降决行部官降罰集衆妄議難行者
徒二年告捕者賞錢三百貫元光元年二月始詔行
之
元光二年五月造元光重寳又造元光珍貨同銀行用
更造元光重寳每貫當通寳五十又以綾印製元光
珍貨同銀鈔及餘鈔行之行之未久銀價日貴寳泉
日賤民但以銀論價寳泉幾於不用乃定法銀一兩
不得過寳泉三百貫凡物可直銀三兩以下者不許
用銀以上者三分為率一分用銀二分用寳泉及重
寳珍貨京師及州郡置平凖務以寳泉銀相易其私
易及違法而能告者罪賞有差是令既下市肆晝閉
商旅不行七月壬子乃除市易用銀及銀寳泉私相
易之法然上有限用之名下無從令之實有司雖知
莫能制矣至哀宗正大間民間但以銀市易
顧炎武日知錄曰此今日上下用銀之始
哀宗天興二年十月印天興寳會於蔡州
自一錢至四錢四等同見銀流轉不數月國亡
食貨志曰金初用遼宋舊錢正隆而降始議鼓鑄
民間禁銅甚至銅不給用漸興窰冶凡産銅地脉
遣吏境内訪察無遺且及外界而民用銅器不可
闕者皆造於官鬻之既而官不勝煩民不勝病乃
聽民冶銅造器而官為立價以售此銅法之變也
若錢法之變則鼓鑄未廣斂散無方已見壅滯初
恐官庫多積錢不及民立法廣布繼恐民多匿錢
乃設存留之限開告訐之路犯者繩以重罰卒莫
能禁州縣錢艱民間自鑄私錢苦惡特甚乃以官
錢五百易其一千其策愈下及改鑄大錢所凖加
重百計流通卒莫獲效濟以鐡錢鐡不可用權以
交鈔錢重鈔輕相去懸絶物價騰踊鈔至不行權
以銀貨銀弊又滋救亦無策遂罷銅錢專用交鈔
銀貨然二者之弊乃甚於錢在官利用大鈔而大
鈔出多民益見輕在私利得小鈔而小鈔入多國
亦無補於是禁官不得用大鈔已而恐民用銀而
不用鈔則又責民以鈔納官以示必用先造二十
貫至百貫例後造二百貫至千貫例先後輕重不
倫民益眩惑及不得已則限以年數限以地方公
私受納限以分數由是民疑日深其間易交鈔為
寳劵寳劵未久更作通寳凖銀并用通寳未久復
作寳泉寳泉未久織綾印鈔名曰珍貨珍貨未久
復作寳會汔無定制而金祚訖矣
欽定續文獻通考卷八
