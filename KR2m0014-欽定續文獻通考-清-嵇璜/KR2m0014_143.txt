欽定續文獻通考卷一百四十三
經籍考
經(易)
元
鄭滁孫大易法象通贊七卷
滁孫字景歐處州人宋景定進士累官禮部郎入元
以薦召授集賢直學士事蹟具元史儒學傳
許衡讀易私言一卷
衡字平仲號魯齋河内人至元中累官集賢殿大學
士兼國子監祭酒追封魏國公諡文正從祀孔子廟
庭事蹟具元史本傳
本傳略曰衡避難徂徠山中得王輔嗣說夜思晝
誦身體而力踐之言動必揆諸義而後發後從姚
樞學凡經傳子史禮樂名物星律兵刑食物水利
之類無所不講慨然以道為己任
胡一桂周易本義附錄纂疏十五卷易啟蒙翼傳四卷
一桂字庭芳方平子方平嘗作易學啟蒙通釋一桂
更推闡而辨明之故曰翼傳宋景定間年十八領鄉
薦試禮部不第退而講學遠近師之號雙湖先生
(臣)等謹案一桂自序及黃虞稷藝文志謂取朱子
文集語錄之及于易者附本義之下謂之附錄取
諸儒易說之發明本義者纂之謂之纂疏其翼傳
一書則附錄纂疏之後重加增訂而成四篇以翼
本義者也
吳澄易纂言十卷易纂言外翼八卷
澄字幼清號草廬崇仁人至元中程鉅夫請置澄所
著書于國子監後以董士選薦累官翰林學士學者
稱草廬先生追封臨川郡公諡文正從祀孔子廟庭
(臣)等謹案澄所著易纂言義例散見各卦中不相
統貫卷首所陳卦畫亦粗具梗概未及詳言因復
作纂言外翼以詳明之纂言有通志堂刻本久行
于世外翼則傳本漸罕近已散佚無存朱彝尊經
義考云見崑山葉氏書目載有四册而亦未覩其
書今惟永樂大典尚分載各韻之下考澄所作小
序原書蓋共十二篇一曰卦統二曰卦對三曰卦
變四曰卦主五曰變卦六曰互卦七曰象例八曰
占例九曰辭例十曰變例十一曰易原十二曰易
流今缺卦變變卦互卦三篇易流缺半篇易原疑
亦不完餘尚首尾整齊無所遺失焉
保巴易源奥義一卷周易原旨六卷
保巴字公孟號普庵色目人居洛陽官黃州路總管
兼管内勸農事
王申子大易輯說十卷
申子字巽卿號秋山卭州人
納喇性德曰輯說大旨分緯河圖以溯伏羲畫卦
之由錯綜河洛以定文王位卦之次而義之最精
者則每卦必論成卦之主以為聖人觀象設卦咸
自乾坤而出乾坤二體之變即成卦之主文王主
之以成卦體周公主之以取爻義夫子主之以為
彖傳故聖人所繫之辭無不因六畫而來則昔賢
所謂假象以設辭者非矣吳草廬稱其書平正穏
當蓋謂是乎
趙采周易程朱傳義折衷三十三卷
采字德亮號隆齋潼川人
采自序略曰易該象數未作之先其體因象數而
立既作之後其理因象數而顯邵子無易解其說
僅見于觀物内篇故愚是集以程朱傳義為主而
附以鄙見間亦竊取先儒象數變互以資發明雖
然俗士口易賢人體易聖人忘易孟子著書未嘗
及易邵子以為易道存焉且以為善用易人能用
易是為知易
胡震周易衍義(無卷數)
震自署曰廬山深溪又題將仕佐郎南康路儒學致
仕教授前有自序又有其子光大識語
震自序略曰易者崇陽抑隂之書尊乾而卑坤三
百八十四爻之義無非所以存天理正人心扶綱
常而垂教于萬世也
黃澤易學濫觴一卷
澤字楚望資州人家於九江大德中嘗為景星書院
山長又為東湖書院山長年逾八十乃終故趙汸生
於元末猶及師事之
胡炳文周易本義通釋二卷
炳文字仲虎號雲峰婺源人嘗為信州道一書院山
長再調蘭溪州學正不赴學者稱雲峰先生元史儒
學傳附載其父一桂傳中
熊良輔周易本義集成十二卷
良輔字任重南昌人延祐中領鄉薦其仕履無考
納喇性德曰良輔早師熊凱學易復得易傳于龔
煥乃為是書所採摭自唐訖元凡八十四家
張理大易象數鈎深圖三卷
理字仲純清江人舉茂才異等為福建儒學提舉
(臣)等謹案理自序最重象數又貢師泰序稱其於
朱子九圖之外推演一十二圖甚為精密黃鎮成
序亦以為條理精密云
李簡學易記九卷
簡里貫無攷自序稱己未歲承乏倅泰安己未為延
祐六年蓋仁宗時也
簡自序略曰予自泰山之萊蕪挈家遷東平時張
中庸劉佚庵與王仲徽輩方聚諸家易解節取之
張王意在省文劉務歸一說僕之所取寧失之多
以俟後來觀者去取也
龍仁夫周易集傳八卷
仁夫字觀復廬陵人吉安府志作永新人官湖廣儒
學提舉學者稱麟洲先生元史儒學傳附載劉詵傳
中
(臣)等謹案江西志稱仁夫立說主本義每卦爻下
各分變象辭占謂雜卦為古筮書春秋傳所引屯
固比入坤安震殺皆以一字斷義此類是也孔子
存之以為經羽翼初非創作
蕭漢中讀易考原一卷
漢中字景元泰和人其書成于泰定間
朱升序略曰周易卦序之義自韓康伯孔穎達
以來往往欲求之孔聖序卦傳之外程朱諸儒
用意尤篤至於臨川吳先生卦統之序述亦可
謂求之至矣而其中間精密比次之故則猶有
未當于人心者愚求之半生晚乃得豫章蕭氏
讀易攷原之書以為二篇之卦必先分而後序
閎奥精粹貫通神聖誠古今之絶學也謹節縮
為上下經二圖于右而錄其全文于下以廣其
傳于不朽云
解蒙易精藴大義十二卷
蒙字求我吉水人江西通志作字來我盖字形相近
而誤也中天歷乙巳江西鄉試與兄子尚字觀我者
並以善易名于時
曾貫易學變通六卷
貫字傳道泰和人天歷辛巳舉於鄉官紹興府照磨
元季兵亂棄官家居鄉人推率義軍後禦龍泉寇戰
敗抗節死事蹟見江西通志
董真卿周易會通十四卷易傳因革一卷
真卿字季真鄱陽人嘗受學于胡一桂
納喇性德曰真卿學于雙湖胡一桂深有淵源著
會通一書題曰經傳集程朱解附錄纂注冠以凡
例十條經傳歷代因革一卷而以啟蒙五贊筮儀
附錄纂注終焉金華吳正傳駁之謂朱子之義自
與程傳不同不當強求其通而真卿則曰程子主
義理朱子主象占求朱子象占之易得其旨因朱
子以求程子義理之易又于諸家之易理之所聚
而不可遺理之所行而無所礙者相與發明之其
亦善于言易者矣
錢義方周易圖說二卷
義方字子宜湖州人嘗舉進士仕履無攷
(臣)等謹案葉感菉竹堂書目有篷溪錢氏圖說當
即是書
陳應潤周易爻變易藴四卷
應潤字澤雲天台人由諸生為郡曹掾其書成于至
正丙戌
應潤自序略曰大傳曰乾坤其易之藴耶夫易之
藴散在諸卦豈獨乾坤二卦而已哉上古羲皇仰
觀俯察首得乾坤之象而生六子苟不以爻變之
法通乾坤之藴則乾自乾坤自坤何以神變化之
妙故易之諸爻皆以變動取義乾之用九坤之用
六爻變之藴也漢魏以來諸儒注釋往往皆于本
卦取義而用九用六之說不明當時聖人援事比
象發揮爻變之藴故逐爻觀變用事比證庶幾爻
變之藴得以發揮
梁寅周易參義十二卷
寅字孟敬新喻人元末辟集慶路儒學訓導以親老
辭明年兵起遂隠居教授洪武初徵脩禮樂書將授
以官復以病辭歸結廬石門山學者稱曰梁五經又
稱石門先生
寅自序略曰程子論天人以明易之理朱子推象
占以究易之用寅參酌二家采諸說附己意
趙汸周易文詮四卷
汸字子常休寧人師事黃澤受易象春秋之學隠居
著述作東山精舍以奉母洪武二年召脩元史不願
仕乞還未幾卒學者稱東山先生事蹟具明史儒林
傳
鮑恂學易舉隅三卷
恂字仲孚崇德人嘗受易于吳澄至元進士至正中
薦授温州路學正尋召入翰林不就明初以五經召
至京師授文華殿大學士固辭歸學者稱西溪先生
寧王權序略曰乾鑿度云垂皇策者用在六爻之
後是羲皇已重卦矣書契取諸夬是羲皇之時已
有夬卦其重明矣羲皇乾上坤下立天地之位也
歸藏先坤後乾尊萬物之母也連山乾始于子坤
始于午以明先天之道周易尊乾卑坤其體乃定
讀易者可得而明矣然易之精者獨鮑氏得其所
傳之妙黃州程蕃重加訂正予乃命壽諸梓以示
後學更名曰大易鈎元
周易訂疑十五卷序例一卷易學啟蒙訂疑四卷
周易本義原本十二卷
(臣)等謹案此三書舊題董養性撰不著時代考元
末有董飬性字邁公樂陵人至正中嘗官昭化令
攝劍州事入明不仕終于家所著有高間雲集或
即其人
明
周易大全二十四卷
胡廣等奉勅撰考明成祖實錄永樂十二年十一月
甲寅命行在翰林院胡廣侍講楊榮金幼孜修五經
四書大全十三年九月告成成祖親製序弁之卷首
而命禮部刊賜天下同時預纂修者尚有翰林編修
葉時中等三十九人
朱彝尊曰廣等就前儒成編雜為抄錄而去其姓
名易則取諸天台鄱陽二董氏雙湖雲峰二胡氏
于諸書外未寓目者至多
(臣)等謹案彝尊所稱天台董氏者董楷之周易傳
義附錄鄱陽董氏者董真卿之周易會通雙湖胡
氏者胡一桂之周易本義附錄纂䟽雲峰胡氏者
胡炳文之周易本義通釋也董楷胡一桂胡炳文
篤守朱子其說頗謹嚴董真卿則以程朱為主而
博采諸家以翼之其說頗為賅備取材于四家之
書而刊除重複勒為一編雖不免守匱抱殘要其
宗旨則尚可謂不失其正者也
朱升周易旁注圖說二卷
升字允升休寧人元至正乙酉舉于鄉除池州學正
秩滿歸里丁酉明太祖兵至徽州以升從軍洪武中
官至翰林學士
張雲章曰升從陳櫟黃澤游學成江南北多從之
問業號楓林先生所居梅花初月樓太祖以御書
賜之諸經皆有旁注而易有前圖升嘗曰旁注之
作知其麤者以為小學訓詁之入門悟其妙者知
為硏精造道之要法至萬歷中錢塘姚文蔚以其
書易古文為今文易旁行為直下目之曰會通
鄧夢文八卦餘生十八卷
夢文字志文安成人
夢文自序曰著是書時夢神授以八卦餘生之名
覺而不識其所謂但既有所受之則不敢不以是
名之
劉髦石潭易傳撮要一卷
髦字孟恂永新人永樂舉人
劉定之周易圖釋十二卷
定之字主敬永新人正統丙辰進士第三累官禮部
侍郎兼翰林院學士諡文安
王恕玩易意見二卷
恕字宗貫三原人正統進士累官吏部尚書諡端毅
黃宗羲曰恕家居取經書傳注有所疑滯再三體
認行不去者以意推之名曰石渠意見乃意度之
見耳蓋年八十四而著意見八十六為拾遺八十
八為補闕其耄而好學如此
張雲章曰恕書意在匡弼程朱而不免師心立說
讀者詳擇焉可也
汪敬學易象數舉隅二卷
敬字思敬一字益謙婺源人宣德進士官戶部主事
所著有周易傳通釋及此書
(臣)等謹案是書明史藝文志不著錄朱彝尊經義
考載此書四卷江南通志所載則無卷數此本二
卷似尚非完書也
蔡清周易蒙引十二卷
清字介夫號虚齋晉江人成化甲辰進士累官南京
國子監祭酒神宗朝贈禮部侍郎諡文莊從祀孔子
廟庭
清子存遠進周易蒙引疏略曰臣父清少習易經
仕宦所至專意講解門徒相授無慮千數舉世稱
專門焉蓋悼世俗之見執泥象辭而支離於形下
因宗程朱之言究隂陽而得主觀先天後天而有
悟洞太極無極以硏幾積有成編厥名蒙引向惟
藏之篋笥若有待於明時云書進命發刊學宫
黃宗羲曰清一生之力盡用之易四書蒙引繭絲
牛毛不足喻其細也蓋從訓詁而窺見大體其言
曰反覆體騐止是虛而已易說不與本義同者如
卜筮不專在龜蓍取卜象筮占决疑為徵又辦七
占古法皆佳論也
崔銑讀易餘言五卷
銑字子鍾安陽人弘治進士累官南京禮部侍郎諡
文敏事蹟具明史儒林傳
銑自述曰問性即理乎曰然問氣即理乎曰然愛
親敬長發于外即其具于中者也問氣有原乎曰
有之易曰易有太極詩曰有物有則夫極者易之
翕則者物之理故曰純粹精也舍是而談理氣支
矣又曰陽有知而隂無知是故質受神以為運魄
資魂以為識陽有去而隂常居是故炎火熄而灰
存花色落而朽貯人生為陽志則宰而氣則從氣
為陽中之隂人死為隂氣則升而魄則止氣為隂
中之陽
楊時喬曰銑恬退力行方時學興獨首明程朱又
謂時學假言知以掩其知之不真行之不力著洹
詞數卷有功于道晚著易多精微之旨
方獻夫周易傳義約說十二卷
獻夫字叔賢南海人弘治進士官至武英殿大學士
諡文襄
阮琳圖書記愚一卷
琳字廷佩號晶山莆田人嘗官教諭
欽定續文獻通考卷一百四十三
