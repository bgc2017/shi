欽定續文獻通考卷一百六十七
經籍考
史(史評史鈔)
(臣)等謹案晁公武讀書志曰鈔節之學不行而論
說者為多故摘論史者為史評而廢史鈔此晁氏
自叙其書云爾要之評鈔亦相為表裏缺不為漏
備不為贅故馬考二者皆載而不復區分今從四
庫全書之例仍分為二而並列一門焉
宋史藝文志史鈔類七十四部一千三百二十四卷
遼金元三史不立藝文志散見各紀傳中
明史藝文志史鈔類三十四部一千四十二卷
(臣)等謹案宋明史志俱不載史評類而史鈔之中
史評亦多互見今止列史鈔部卷總數
宋
吕祖謙議史摘要四卷
祖謙見經類
(臣)等謹案是書舊題新刊祖謙吕先生議史摘要
又題曰議史摘粹其實即吕祖謙左氏博議但增
以註釋耳
唐庚三國雜事二卷
庚字子西眉州丹陵人紹聖進士官宗學博士以薦
除提舉京畿常平後謫居惠州大觀五年赦歸道卒
事蹟具宋史文苑傳
曹彦約經幄管見四卷
彦約字簡甫都昌人淳熙進士官至兵部尚書以華
文閣學士致仕諡文簡
葛洪涉史隨筆一卷
洪字容甫婺州東陽人淳熙進士官至参知政事觀
文殿學士諡端簡
李燾六朝通鑑博議十卷
燾見經類
錢時兩漢筆記十二卷
時見經類
李心傳舊聞證誤四卷
心傳見經類
(臣)等謹案宋史藝文志載心傳是書作十五卷明
代已無傳本今從永樂大典中採輯一百四十餘
條釐為四卷雖非全帙亦足為考證之資焉
三國六朝五代紀年總辨二十八卷
不著撰人名氏
(臣)等謹案馬端臨通考載永嘉朱黼紀年統論一
卷紀年備遺一百卷有葉適序稱其書三千餘篇
述吕氏武氏王莾曹丕朱溫皆削其紀年今考此
書三國紀年不列曹丕五代紀年不列朱溫其例
正相合又開禧丁邜吳煥然序稱魏仲舉求得永
嘉朱先生三國六朝五代紀年總辨云云則此書
為仲舉所摘出刊行者實即紀年備遺中之二十
八卷也以其題名既别仍為錄入而特加辨證於
此
陳亮三國紀年一卷
亮字同甫婺州永康人紹興四年進士第一官至建
康軍節度判官
(臣)等謹案此書名為紀年實史家論斷之體已載
亮所著龍川集中此其别行之本也
南宫靖一小學史斷二卷續集一卷附通鑑總論一卷
靖一字仲靖分寧人端平進士
王應麟通鑑答問五卷
應麟見經類
王繼善史學提要一卷
繼善字成性旴江人
元
陳櫟歷朝通略四卷
櫟見經類
王惲承華事略一卷
惲字仲謀東平人世祖時官至翰林學士
錢天祐叙古頌二卷
天祐爵里無考
尹起莘資治通鑑綱目發明十九卷
起莘遂昌人隠居不仕
劉友益資治通鑑綱目書法五十九卷
友益永新人
王幼學資治通鑑綱目集覽五十九卷
幼學字行卿望江人
徐昭文資治通鑑綱目考証五十九卷
昭文字季章上虞人韓性門人
董蕃通鑑質疑(無卷數)
蕃字子衍宜興人釣臺書院山長
郝經通鑑書法(無卷數)
經見正史類
金居敬通鑑綱目凡例考異(無卷數)
居敬休寧人從朱升趙汸學
(臣)等謹案尹起莘等各書原附朱子綱目而行雖
有發揮未得要領今朱子綱目及金履祥前編商
輅續編均蒙
聖祖仁皇帝御批折衷至當起莘等書可以盡廢矣姑存
其目謹識於此
胡一桂十七史纂要古今通考十七卷
一桂見經類
楊維楨史義拾遺二卷
維楨見經類
凌緯事偶韻語一卷
緯里貫未詳
明
寧王權通鑑博論三卷
權見雜史類
趙弼雪航膚見十卷
弼字輔之號雪航南平人永樂間以明經授教諭家
於漢陽
劉定之宋論三卷
定之見經類
商輅蔗山筆麈一卷
輅見奏議類
夏寅政監三十二卷
寅字正夫華亭人正統進士官至山東布政使
邵寳學史十三卷
寳見經類
李士實世史積疑二卷
士實新建人成化進士官至右都御史致仕正德間
以從宸濠謀叛伏法事見明史
張邦竒兀涯西漢書議十二卷
邦竒字常甫鄞縣人弘治進士官至南京兵部尚書
諡文定
李東陽新舊唐書雜論一卷
東陽見雜史類
程敏政宋紀受終考三卷
敏政見傳記類
張時泰續資治通鑑綱目廣議十七卷
時泰字西州松江人弘治中官秀水縣訓導
許浩宋史闡幽三卷元史闡幽一卷
浩字復齋餘姚人弘治中以貢生官桐城縣教諭
(臣)等謹案宋史闡幽浩因與邱濬讀宋史而作元
史闡幽則取續綱目所書而論斷之也
范光宙史評十卷
光宙字霽陽石門人
方鵬責備餘談十卷
鵬見傳記類
田維祐東源讀史錄(無卷數)
維祐字裕夫蕭山人正德進士官至肇慶府知府
何思登翼正錄一卷
思登字一舉武昌人正德進士官翰林院編修
鄒泉尚論編二十卷
泉見傳記類
吕顓世譜增定二卷
顓字夢賓陕西寧州人嘉靖進士官至應天府尹
楊一竒史談補五卷
一竒交城人嘉靖進士
張居正吕調陽帝鑑圖說(無卷數)
居正見經類調陽臨桂人嘉靖進士官至大學士諡
文簡
戴璟羣史品藻三十卷漢唐通鑑品藻二十卷
璟字孟光號石屏奉化人嘉靖進士官至僉都御史
巡撫廣東
唐順之兩漢觧疑二卷兩晉觧疑一卷
順之見奏議類
陸深史通會要三卷
深見雜史類
洪垣覺山史說二卷
垣字峻之婺源人嘉靖進士官至温州府知府
張之象太史史例一百卷
之象字元超華亭人嘉靖中官浙江按察司知事明
史文苑傳附見文徵明傳中
王世貞史乘考誤十卷
世貞見雜史類
范檟洗心居雅言集二卷
檟字養吾會稽人嘉靖進士官至知府
吳崇節古史要評五卷
崇節字介甫弋陽人嘉靖時舉人官武岡縣知縣
(臣)等謹案是編所載起周靈王迄南宋每事先標
題目後載史文特不能無挂漏云
賀祥史取十二卷
祥號長白長沙人
于慎行讀史漫錄十四卷
慎行字可遠東阿人隆慶進士官至禮部尚書
李維楨郭孔延史通評釋十二卷
維楨字書寧京山人隆慶進士官至南京禮部尚書
事蹟具明史文苑傳孔延爵里未詳
趙南星史韻二卷
南星見經類
徐三重餘言二卷
三重字伯同華亭人萬歷進士官刑部尚書
朱正色涉世雄談八卷
正色字應明南和人萬歷進士官至右副都御史巡
撫寧夏
陳懿典讀史漫筆一卷
懿典見經類
王維儉史通訓故六十卷
維儉字損仲萬歷進士官至山東廵撫事蹟具明史
文苑傳
熊尚文蘭曹讀史日記四卷
尚文字益中豐城人萬歷進士官至工部右侍郎
涂一榛尚友齋論古(無卷數)
一榛字廷薦漳州鎮海衛人萬歷進士官至右通
政使
鄭賢人物論三十四卷
賢字元直莆陽人官震澤縣教諭
王志堅讀史商語四卷
志堅字弱生更字淑士崑山人萬歷進士官至湖廣
提學僉事事蹟具明史文苑傳
(臣)等謹案明史本傳稱志堅為南京兵部郎中時
要同舍郎為讀史社並撰一書曰讀史商語即是
編也
鍾惺史懷二十卷
惺見經類
(臣)等謹案明史本傳稱惺官南都禮部郎中時僦
居秦淮水閣讀史恒至丙夜有所見即筆之名曰
史懷即是編也
張大齡元羽外編四十六卷
大齡眉州人
顧正誼詩史十五卷
正誼松江人萬歷中官中書舍人
馮士元測史剰語六卷
士元字迋對新昌人萬歷間貢生官至河南府教授
吳宏基史拾載補(無卷數)
宏基字伯持仁和人
(臣)等謹案是編前有自序似乎先著一書名史拾
而此補之者
程至善史砭二卷
至善字于止休寧人
郭大有評史心見十二卷
大有字用亨江寧人
鄭賡唐古質疑一卷
賡唐見經類
陳繼儒讀書鏡十卷
繼儒見雜史類
茅元儀青油史漫二卷
元儀見雜史類
宋存標史疑四卷
存標字子建華亭人崇禎間貢生候補翰林院孔目
張溥史論二編十卷
溥見經類
胡夢泰讀史書後一卷
夢泰字友蠡鉛山人崇禎進士官鄞縣知縣
朱明鎬史糾(無卷數)
明鎬字豐芑太倉人
(臣)等謹案是書考訂諸史書法之謬及其事迹之
牴牾者上自三國下迄元史每史各為一編
冒起宗拙存堂史括三卷
起宗見經類
孟稱舜史發(無卷數)
稱舜字子塞會稽人崇禎間諸生
楊時偉狂狷裁中十卷
時偉見編年類
張自勲廿一史獨斷三十一卷
自勲見編年類
(臣)等謹案此書每一史為一卷各糾其失而斷以
已意然未能一一核其虛實究其異同也
尚論編六卷
不著撰人名氏
國書考異六卷
不著撰人名氏
(臣)等謹案是書所考事蹟惟明洪武永樂兩朝以
實錄野史及諸家文集碑誌参証同異斷其是非
而攻駁鄭曉今言者為多
賣菜言一卷
舊本題曰匪齋撰不著名氏
(臣)等謹案是編取明代人物各加評斷書中稱莊
烈帝為思皇帝疑福王時人也
以上史評
宋
沈樞通鑑總類二十卷
樞字持要德清人紹興進士官至太子詹事光禄卿
謚憲敏
吕祖謙十七史詳節二百七十三卷
祖謙見經類
黃震古今紀要十九卷
震字東發慈谿人官至浙東提舉事蹟具宋史儒林
傳
元
曾先之十八史略二卷
先之字從野廬陵人
明
張九韶元史節要十四卷
九韶字美和清江人洪武十年以薦授國子助教遷
翰林院編修
范理讀史備忘八卷
理字道濟天台人宣德進士官至南京吏部侍郎
劉績春秋左傳類解二十卷
績見經類
王渙兩晉南北竒談六卷
渙象山人弘治進士
(臣)等謹案是書舊本題宋王渙撰渙為仁宗慶歷
末睢陽五老之一世僅𫝊渙所作五老會詩一首
不聞其著此書鄭樵以下諸家書目亦不著錄惟
考太學進士題名碑弘治丙辰科有王渙象山人
明史藝文志有渙所著墨池手錄三卷此本自稱
墨池王渙與號相合故定為明王渙所撰焉
分類通鑑四卷
不著撰人名氏
方瀾讀書漫筆十八卷
瀾莆田人正德進士官禮部郎中
陳深諸史品節三十九卷
深見經類
唐順之史纂左編一百二十四卷左氏始末十二卷
順之見奏議類
茅坤史記鈔六十五卷
坤見傳記類
李紀史略詳註補遺大成十卷
紀字大正金谿人
梁夢龍史要編十卷
夢龍字乾吉嘉靖進士官至吏部尚書諡貞敏
凌迪知左國腴詞八卷太史華句八卷兩漢雋言
十六卷
迪知字穉哲烏程人嘉靖進士官至兵部員外郎
顔鯨春秋貫玉四卷
鯨字應雷慈谿人嘉靖進士官至太僕寺卿
穆文熙四史鴻裁四十卷
文熙見傳記類
項篤夀全史論贊八十卷
篤夀見傳議類
(臣)等謹案是書皆摘錄諸史論贊亦自評也故登
之史鈔之列
綵線貫明珠秋檠錄一卷
不著撰人名氏
(臣)等謹案是書蓋史略蒙求之類所紀自伏羲至
明武宗止則是嘉靖以後書也
秦瀹春秋類編三十二卷
瀹見傳記類
薛虞畿春秋别典十五卷
虞畿海陽人
王思義宋史纂要二十卷
思義字允明松江人
汪應蛟古今彛語十二卷
應蛟字潛夫婺源人萬歷進士官至戶部尚書諡文
簡
馬維銘史書纂略二百二十卷
維銘字新甫平湖人萬歷進士官至兵部職方司主
事
吳士竒史裁二十六卷
士竒字無竒歙縣人萬歷進士官至太常寺卿
謝肇淛史觽十七卷
肇淛字在杭福建長樂人萬歷進士官至廣西右布
政使明史文苑傳附見鄭善夫傳中
趙維寰讀史快編四十四卷
維寰字無聲平湖人萬歷中舉人
金文龍史矕二十五卷
文龍字起潛古田人萬歷進士官至南京工部主事
周詩雅南北史鈔(無卷數)
詩雅字迋吹武進人萬歷進士
王光魯閱史約書五卷
光魯字漢恭淮安人
(臣)等謹案是書專為讀史者考訂之用故附入史
鈔類
俞煥章讀史圖纂一卷
煥章字文伯宣城人
(臣)等謹案是書凡圖五十有七上起三皇下迄明
之神宗各以世系地域列而為圖亦便於讀史者
之尋檢今附入史鈔與閱史約書同例
章大吉左記十二卷
大吉字惠伯山隂人萬歷間貢生官至南京國子典
簿
彭以明二十一史論贊輯要三十六卷
以明廬陵人萬歷間諸生
孫笵左傳分國紀事二十二卷
笵字匡儀錢塘人天啟間舉人
陳仁錫史品赤函四卷
仁錫見經類
楊以任讀史集四卷
以任字維節瑞金人崇禎進士官國子監博士
文德翼宋史存二卷
德翼字用昭德化人崇禎進士官嘉興府推官
施端教讀史漢翹二卷
端教字匪莪泗州人
沈國元二十一史論贊三十六卷
國元字飛仲吳縣人
張毓睿三國史瑜八卷
毓睿字聖初錢塘人
姚允明史書十卷
允明字汝服休寧人
俞文龍史異編十七卷
文龍晉江人
以上史鈔
欽定續文獻通考卷一百六十七
