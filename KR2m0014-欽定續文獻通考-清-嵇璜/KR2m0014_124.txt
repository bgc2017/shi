欽定續文獻通考卷一百二十四
兵考
禁衛兵
宋寧宗慶元元年十二月詔楚州招到二百六十一人
補弩手效用
(臣)等謹按效用之名兵志於熙寧後各軍名内不
載惟召募之制内載紹興十年詔三京路招撫處
置使司招效用軍兵萬人十五年福建安撫莫將
請以汀漳泉劍四州社戸各募勇健者千人仍以
效用為名而廩給之制内紹興五年則已有效用
之名考通考云紹興時荆南所屯則劉琦所招效
用乾道四年又有殿前司步軍司内官人子弟多
願投充效用之語慶元三年又有殿司言正額效
用萬一千五百九十二人之語則此時所招乃以
補缺額非特置也且此軍當仍屬三衙故亦列之
禁衛門内
開禧元年十一月置殿前司神武軍五千人屯揚州
十二月增刺馬軍司弩手
二年八月以淮東安撫司所招軍為御前強勇軍
(臣)等謹按強勇之名見於屯駐大軍條内寧宗嘉
泰四年六月紀云增廬州強勇軍為千人開禧元
年三月以淮西安撫司所招軍為強勇軍至二年
又加以御前之號盖宋時在外屯泊每多禁軍也
三年十一月置御前忠銳軍
(臣)等謹按兵志熙寧後侍衛騎軍内有忠銳之名
但云熙寧五年廢今考通考於高宗紹興時有御
前忠銳之名綱目言紹興二年置御前忠銳軍此
寧宗所置即其餘意想此軍名廢置不常耳
嘉定元年揀刺淮西軍二萬六千餘人為御前定武軍
三年五月以江陵忠勇軍為御前忠勇軍
十二年二月遣殿前司軍八千人防捍江面
端平中禮部尚書魏了翁奏曰臣竊考三衙之制
盖自高宗因禁衛單弱命三衙增脩軍政其後又
以諸將步騎分隸三衙孝宗又為護聖一軍以寓
隂相維制之意焉馬步之數通一萬四千七百有
奇俾蜀帥選西兵之驍銳者發至在所以充其數
其慮盖甚遠也司馬暫移建康識者已謂不然其
殿步二司之卒時遣戌淮以勞苦之然不過維揚
天長六合而已及時而往及時而代不欲久虚宿
衛以事邊陲至韓侂胄開邊始發三衙禁旅與江
淮之師有事於宿泗以居衛王居之人而使之長
征遠戍則自此始乃至近世習為故常戰者不得
返戍者不得更凡邊頭雜役雖殿步二司不得免
揆諸事體誠為倒置
理宗寳慶元年十一月雪寒給京軍緡錢出戍之家倍
之自是祥慶灾異霪雨雪寒咸給
紹定元年七月詔諸路州軍僚屬毋私役禁軍帥司時
加約束違者以聞
三年二月臣僚奏乞補禁衛兵額戒内侍私役革賃號
修火政以肅宫禁從之
(臣)等謹按兵志言寳慶二年知武岡軍吳愈言禁
衛軍所以重根本威外夷太祖聚天下精兵在京
者十餘萬州郡亦十餘萬嘉定十五年三衙馬步
諸軍凡七萬餘缺舊額三萬若以川蜀荆襄兩淮
屯戍較之奚啻數倍於禁衛宜遵舊制擇州郡禁
兵補禁衛缺州郡缺額帥守招填而此紹定三年
臣僚之請志中不載特據王圻續通考錄之
又按宋時禁軍選自州郡之驍健聚之京師亦即
令其分番出戍於州郡以習勞苦知險要故諸州
皆有禁軍在京在外營名極多諸軍皆統於殿前
司與侍衛司二司所統各分騎步所謂三衙軍也
(通考載石林葉氏曰殿前司與侍衛司馬步軍為三衙其實兩司而侍衛司都指揮外又置馬步軍)
(都指揮使耳)史志載熙寧以後二司所統馬步軍之制
頗詳足與通考相為參校今分列於左
殿前司所統騎軍殿前指揮使内班直散員散指
揮散都頭散祇候金槍班東西班(東西班本十一班中興後東五)
(班西三班)散直(中興後名招箭班散直)銀槍班(中興置)茶酒舊班(中興)
(置)茶酒新班(中興置)鈞容直(中興時尚有之後廢已上為諸班直)捧
日拱聖(通考有)吐渾(通考有史志云中興後屬步軍)驍騎(通考有)驍勝
(史志云熙寧三年廢然通考載寧建炎時軍防令内尚有此營名)朔(通考有)龍猛(通考)
(有)神騎(通考有)步門(通考於中興後無此軍名下言通考無者倣此)吐渾直
(通考無史志云中興屬步軍)清朔(通考有)擒戎(通考無)驍雄(通考無)其
馬軍行司新軍目選鋒(史志云中興置)神策選鋒軍左翼
軍右翼軍摧鋒軍(通考作推鋒)遊奕軍前軍右軍中軍
左軍後軍護聖馬步軍(史志云中興置按以上通考亦有之但云護聖踏白)
(選鋒神奕神勇馬步凡十二軍與史文小異又云諸軍分控諸州左翼在泉州右翼在贛州推鋒在)
(循州又有水軍在明州)其史志中所載熙寧後廢或改隸他
營而通考亦不載者則有諸班直内之外殿直諸
軍内之歸明渤海飛猛契丹直安慶直三部落共
五軍皆中興後所無也
殿前司步軍御龍直御龍骨朵子直御龍弓箭直
御龍弩直(弩直本五班中興左右班二)天武(通考有)神勇(通考有史志云)
(孝宗初改為護聖軍)廣勇(通考扵中興後無此軍名下言無者倣此)龍騎(通考無)雄
勇(通考無)廣捷(通考有)廣德(通考有)雄威(通考有)勝捷威勝
威捷(建炎初置)全捷前軍右軍中軍左軍後軍(自勝捷以下九)
(軍並中興後置按通考有勝捷威勝無威捷全捷)此外神射宣威二軍熙
寧時廢通考亦不載
侍衛司騎軍龍衛(本四十四營中興二十營通考有)驍捷(通考有)雲
騎(本十五營中興七通考有)武騎(本二十一營中興三通考有)驍武(通考無按史志)
(此營分駐北京真定相懷諸州中興後當無之矣但志無明文)廣銳(本四十四營中興二十三)
(通考無)雲翼(本五十六營中興三十三通考無)有馬勁勇(本七營中興五通考)
(無)廳子(本七營中興四通考於中興後無於中興前康定時訛作聽予馬此刊刻之誤)無
敵(通考無)克勝(通考有)飛騎(通考有)威遠(通考有)克戎(通考有)
萬捷(通考有)雲捷(通考有)横塞(通考有)蕃落(通考無)有馬雄
略(本三營中興二通考無)清澗騎射員僚剰員直前軍右軍
中軍左軍後軍(以上七軍並中興後置清澗騎射員僚剰員直二營通考無)此
外員僚直忠猛散員驍銳歸明神武馬飛捷騎捷
驍駿忠銳威邊清塞武清有馬安塞并州騎射崇
捷崇銳或扵熙寧時廢或至中興後無通考亦不
載
侍衛司步軍神衛(本三十一中興四十六通考有)虎翼(通考有)奉節
(通考無熙按繹史文疑是寧時廢)步武(通考無)武衛(通考無)雄武(中興後加)
(平海字通考有)神銳(通考無)振武(通考有)新立弩手(通考無)威猛
(通考無)雄勝(本三營中興四通考有)歸恩(通考無營按史志言左右二熙寧時以)
(左第一併右第一後又以第一改為雄勝疑全改之矣)澄海弩手(中興加水軍字通考)
(無)神虎(通考無)保捷(本一百三十五營後随時增損中興後增置一通考無)捉
生(通考無)清邊弩手(通考無)制勝(中興後增一通考無)定功(通考無)
清澗(中興後隸騎軍通考無)平海(通考無)效忠(通考無)川效忠(通考)
(無)宣毅(通考無北按保捷乃陜西軍名宣毅則京東西河河東淮南江南兩浙荆湖福建)
(九路軍名通考於北宋時皆有所謂康定時增置陜西保捷與王倫叛而東南有宣毅是也於南宋)
(時皆不載史志云保捷本百三十五營宣毅本百七十四營二項軍名分駐者最多高宗紹興十一)
(年和議成宋陜西路止有陜成和鳳四州及商秦之屬縣上津豐陽天水三縣而已保捷之軍其存)
(者當無幾宣毅軍所駐之京東西河北河東亦多為金有惟有京西南路之襄陽一府耳)建安
(通考無)威果(通考無)效順(熙寧時即改雄武通考無)揀中雄勇(通考無)
懷順(通考無)歸聖(熙寧時即改雄武通考無)懷恩(通考無)勇捷(通考無)
威武(通考無)平塞弩手(通考無)忠勇(通考無)寧遠(通考無)忠
節(通考無)神威(通考無)歸遠(通考無)雄略(通考無)招收(通考無)
壮勇(通考無)橋道(通考有)清塞(通考無)清衛(通考無)刀牌手
(通考無)勁勇壮武静江(按史志云此三軍舊隸廂庫中興後隸侍衛步軍通考皆)
(無)振華(通考有)安遠奉先園武寧威勇忠勇雄節必
勝(通考無)前軍右軍中軍左軍後軍(自振華以下十三軍並中興後)
(立)此外飛虎來化懷勇威寧建威宣毅床子弩砲
手順聖揀中懷愛静戎弩手崇武崇威敢勇靖安
廣固通濟或於熙寧後廢或於中興後無通考亦
不載
御前忠佐將校並與建隆以來制同又皇城司有
親從官親事官入内院子(北宋時亦有)快行長行(中興後置)
司圊曹司(中興置)
(臣)等謹按建炎時殿前侍衛司之軍通考言皆高
宗所收諸將之部曲也其某軍之在京師與分駐
外州郡之制詳具史志但志中有書中興之前中
興之後或創或廢或增或減者亦有初不言廢自
何時而其制遂止於北宋時者考高宗紹興十一
年和議成割唐鄧商秦之地畀金京西割唐鄧二
州陜西割商秦之半止存上津豐陽天水三縣及
隴西成紀餘地棄和尚方山二原以大散關為界
於是宋僅有兩浙兩淮江東西湖南北西蜀福建
廣東西十五路而京西南路止襄陽一府陜西路
止階成和鳳四州則凡分屯之諸軍其地歸於金
而軍亦非宋有者多矣通考之多不載當亦因此
第此等皆禁衛之軍其軍名原非因地而立史志
中又未明書廢自何年故據史而詳列之如右
又按兵志於揀選之制門内備載中興後揀閱禁
廂諸軍各等第(其大略已見通考)其中軍名極多十之八
九皆與殿前侍衛二司諸軍相符惟宣武(熙寧後河北路)
(廂軍元祐時在京亦置)宣效(亦屬侍衛步軍司而兵志列在熙寧後諸路廂軍之後當是在)
(外而仍以侍衛司名者也)騎射(河北路廂軍)寧海(廣南廂軍)武雄(建炎後禁廂軍)
(内有)澄海(廣南廂軍)廣節(建炎後禁廂軍)揀中廣效(建炎後廂軍)武和
武肅忠靖(志中三軍皆與宣效同列)諸軍則其名見於廂軍中
而又有精朔驍猛奉國三軍名參之他處皆無可
徵宋史繁而多疎每有不能畫一者
又按兵志言建炎後諸屯駐大軍即神宗時將兵餘意
故列入將兵後在禁軍門中今亦據史文而備列之
建炎後諸屯駐大軍武鋒精銳敢勇鎮淮強勇雄勝武
定江都振武泰熙振武忠勇遊奕淮隂前軍副司左右
軍移戍左軍淮東滁州雄勝安淮青平小雄邊淮東泰
州鎮江左軍淮西廬州強勇前軍強勇右軍武定遊奕
忠義雄邊全年淮西濠州武定選鋒軍武定後軍使效
威勝遊擊義士諸軍定遠武定淮西安豐軍武定前軍
武定右軍防城戍軍四色軍淮西無為軍巢縣池司右
軍淮西黃州雄關飛虎軍臨安府屯駐諸軍雄節威果
全捷龍騎歸遠金州駐劄都統司兵成都路安撫副司
駐劄兵四川大制司帳前飛捷軍利州節制司諸軍金
州忠義軍閬州節制司諸軍潼川府制帳踏白軍隆慶
屯駐遊奕軍潼川安撫司忠定軍䕫州節制司軍興元
節制軍事利州都統司兵四川制司帳前信義兩軍興
元都統司屯駐合州軍
遼御帳親軍
大帳皮室軍太宗選天下精甲以置凡三十萬騎初太
祖以行營為宫選諸部豪健千餘人置為腹心部耶律
隆科以功為右皮室詳衮即此軍也太宗增多至三十
萬有左右北南四皮室軍聖宗統和十二年五月詔北
皮室軍老不任事者免役道宗清寧二年正月詔二農
古部與世預宰相節度使之選者免皮室軍
屬珊軍應天皇后置太祖時宗室盛強分德哷勒部為
二宫衛内虚經營四方未遑鳩集后於居守之際選
蕃漢精銳二十萬騎為屬珊軍珍美如珊瑚故名
宫衛騎軍
太祖以德哷勒部受禪分本部為五院六院統以皇族
而親衛缺然乃立鄂爾多法裂州縣割戶丁以強幹弱
枝詒謀嗣續世建宫衛入則居守出則扈從葬則因以
守陵有兵事則丁壯從戎老弱居守五京二州各提轄
司傳檄而集不待調發州縣部族十萬騎軍已立具矣
恩意親洽兵甲犀利教練完習簡天下精銳聚之腹心
之中懷舊者歲深增新者世盛此軍制之良者也
弘義宫本名蘇斡延鄂爾多太祖以腹心之衛置益以
渤海俘錦州戸宫在臨潢府陵在祖州東南正戸八千
丁一萬六千蕃漢轉戸七千丁一萬四千出騎軍六千
(臣)等謹按以下各戶數丁數計之每戶得二丁營衛
志備載宫在某地陵在某地者盖因葬後即用以守
陵此兵所屯聚之處也今故據其文而備列之
長寧宫本名富僧額鄂爾多應天皇太后以遼州及海濱縣等戸
置官在高州世宗分屬讓國皇帝宫院(按譲國皇帝陵曰顯陵在東京道顯州)正
戶七千丁一萬四千蕃漢轉戶六千丁一萬二千出騎軍五千
永興宫初名沽依鄂爾多後名彀烏尼音鄂爾多太宗以
太祖平渤海俘戸東京懷州雲州懷仁縣澤州深河縣等
戶置宫在游古河側陵在懷州南正戶三千丁六千蕃漢
轉戶七千丁一萬四千出騎軍五千
積慶宫本名伊囉斡鄂爾多世宗以文獻皇帝衛從及太
祖俘戶及雲高宜等州戸置宫在土河東陵在長寧宫
北(地理志曰穆宗葬世宗於顯陵西)正戶五千丁一萬蕃漢轉戸八千
丁一萬六千出騎軍八千
延昌宫本名岱拉哈鄂爾多穆宗以彀烏尼音鄂爾多
戶及阻卜俘戶咸信韓等州戸置宫在嘉哩山南陵在
京南(按營衛志言陵在京南四字未明晰穆宗紀云祔葬懷陵盖在上京南也)正戸一千丁
二千蕃漢轉戸三千丁六千出騎軍二千
彰愍宫本名嘉們鄂爾多景宗以章肅皇帝侍衛及
武安州戸置宫在合魯河陵在祖州南正戸八千丁
一萬六千蕃漢轉戸一萬丁二萬出騎軍一萬
崇德宫本名沽依鄂爾多承天太后以乾顯雙三州
戸置宫在土河東陵附景宗乾陵正戸六千丁一萬
二千蕃漢轉戸一萬丁二萬出騎軍一萬
興聖宫本名孟古鄂爾多聖宗以彀烏寧伊囉斡富
僧額三鄂爾多戸置宫在紐歡和珍陵在慶州西(按營)
(衛志言陵寝在慶州之南安今從地理志作慶州西)正戸一萬丁二萬蕃漢轉
戸二萬丁四萬出騎軍五千
延慶宫本名阿敦鄂爾多興宗以諸鄂爾多及饒州
戸置宫在高州西陵在慶州正戸七千丁一萬四千
蕃漢轉戶二萬丁二萬出騎軍一萬
太和官本名阿果鄂爾多道宗以諸鄂爾多御前承
應人及興中府戶置宫在好水濼陵在慶州正戸一
萬丁二萬蕃漢轉戸二萬丁四萬出騎軍一萬五千
永昌宫本名阿掄鄂爾多天祚帝以諸鄂爾多御前
承應人及春宣州戶置正戸八千丁一萬四千(按以一戶)
(二丁計之惟此丁數缺二千疑當作一萬六千但以後四十萬八千總數核之則四千字不悮當作戸七)
(千也)蕃漢轉戶一萬丁二萬出騎軍一萬
敦睦宫本名學順得哩本鄂爾多孝文皇太弟宫也
以文獻皇帝承應人及渤海俘建瀋巖三州戶置陵
在祖州西南正戶三千丁六千蕃漢轉戶五千丁一
萬出騎軍五千
文忠王府大丞相晉國王耶律隆運本韓氏以功賜
國姓隸横帳卒諡文忠無子皇族魏王塔布子頁嚕
及天祚帝子額嚕温繼之擬諸宫例建文忠王府廟
在乾陵側正戶五千丁一萬蕃漢轉戸八千丁一萬
六千出騎軍一萬
右十二宫一府凡丁四十萬八千軍十萬一千
(臣)等謹按百官志中軍名甚多北面軍官内所載
設詳衮司者有左皮室司右皮室司北皮室司南
皮室司黃皮室軍司(黃皮室屬國名)屬珊軍司錫里軍司
(皇族之從軍者横帳三父房屬焉)北王府錫里軍司(五院皇族屬焉)南王
府錫里軍司(六院皇族屬焉)禁軍司(此名都詳衮司掌禁衛諸軍)各部
族司(各部族子弟軍)郎君軍司(著帳郎君之軍)伊喇軍司(走卒也)旗
鼔伊喇司千伊喇司猛伊喇司摩哩軍司礟首軍
司弩手軍司鐵林軍司大鷹軍司鷹軍司鶻軍司
(大小鶻軍即二室韋軍號)鳳軍司龍軍司飛龍軍司虎軍司熊
軍司後改神軍司(聖宗紀統和八年改南京熊軍為神軍)左鐵鷂子
軍司右鐵鷂子軍司龍衛軍司威勝軍司天雲軍
司特滿軍司敵烈軍司達喇皮室司和尼溪軍司
聶哷奚軍司渤海軍司鈕祜禄司奚王南尅軍司
(諸帳並有尅官為長餘同詳衮司)奚王北尅軍司國舅帳尅軍三
尅軍丕勒貝尅軍九尅軍(皆各有詳衮同)十二軍乣軍(諸乣)
(並有司徒餘同詳衮司)各官分乣軍約尼乣軍各部族乣軍
羣牧二乣軍(皆有詳衮司)怨軍八營司(按天祚帝天慶六年命秦晉王)
(淳募遼東飢民得二萬餘人謂之怨軍置八營募自宜州者曰前宜營後宜營自錦州者曰前錦營)
(後錦營自乾州者曰乾營自顯州者曰顯營又有乾顯大營巖州營保大元年東南路怨軍作亂尋)
(就招安乃選二千人為四營餘六千人充燕雲平三路禁軍及淳僭位改為常勝軍本天祚帝紀參)
(契丹國志)其南面朝官内諸衛軍則有親衛勲衛翊衛
左右衛左右驍衛左右武衛左右威衛左右領軍
衛左右金吾衛左右監門衛左右千牛衛左右羽
林軍左右龍虎軍左右神武軍左右神策軍左右
神威軍南面軍官内則有侍衛親軍侍衛控鶴侍
衛漢軍又有四軍兵馬都指揮官名當即侍衛馬
步二軍與控鶴漢軍為四軍也歸聖軍(聖宗紀統和六年以)
(宋降軍分置七指揮號歸聖軍歸聖軍有左右二廂指揮又有第一左右廂至第七左右廂各指揮)
宣力軍(聖宗紀統和九年又選宋降卒五百置為宣力軍)四捷軍天聖軍
以上凡北面諸軍皆宫帳部族之軍南面諸軍則
自太祖以來攻掠五代宋境得其人則參用之且
亦倣唐宋諸官之名而立之者也
又按有所謂硬軍者天祚帝紀天慶五年用兵女
直以圍場使安巴頁嚕張嘉努為中軍都統等官
精兵五萬為先鋒餘分五部為正軍貴族子弟千
人為硬軍扈衛百司為護衛軍是也硬軍疑即遠
探攔子軍
金海陵貞元元年立侍衛親軍司
禁軍之制本於哈濟穆昆哈濟者言親軍也以近親
所領故以名焉海陵貞元元年遷都更以太祖遼王
宗斡秦王宗翰之軍為哈濟明安謂之侍衛親軍故
立侍衛親軍司以統之舊常選諸軍之材武者為護
駕軍海陵又名上京龍翔軍為神勇軍正隆二年將
南伐乃罷歸使就遷調後於侍衛親軍四明安内(舊止)
(曰太祖遼王秦王明安凡三今曰四明安未詳豈太祖有兩明安耶)選三十以上千六
百人騎兵曰龍翔步兵曰虎步以備宿衛
温都布拉傳曰海陵天德初命宿直將軍温都布
拉往海蘭路選可充護衛者
正隆五年罷親軍司置左右驍衛
時既罷親軍司以所掌付大興府置左右驍衛所謂
從駕軍也騎兵置都副指揮使隸點騐司步軍置都
副指揮使隸宣徽院
世宗大定八年二月詔護衛親軍百人長五十人長非
直日不得帶刀入宫
時親軍百人長完顔額森博勒非禁直日帶刀入宫
夜入左蔵庫殺都監郭良臣盗取金珠故有是詔
(臣)等謹按伊喇道傳事在五年今從紀作八年二
月
十二年十二月詔遣官及護衛二十人分路選年二十
以上四十以下有門第才行及善射者充護衛不得過
百人
(臣)等謹按先是八年選侍衛親軍帝聞軍中多不
能弓矢詔使習射事載赫舍哩良弼傳十年三月
命護衛中善射者押賜宋使射弓宴宋使中多押
宴者中甚少事載世宗紀至是乃有是詔
十七年三月改防城軍為武衛軍掌京師巡捕
二十二年上京設軍守衛
尚書省奏上京既設提舉司亦當設軍守衛帝曰可
設四百五十馬一百二十分三番更代異時朕至上
京即作兩番巡警限以半年交替人日給錢五十米
一升半馬給芻粟明安穆昆官可差年四十上下者
軍士並取三十以上者充
(臣)等謹按志於三十以上者充下即書章宗承安
四年增為五千又增至六千此與守衛軍世宗所
定四百五十數甚懸殊自當遙接大定二十二年
省親軍為三千五百而言之故紀於承安四年尚
書省又奏減親軍額也但志文甚欠明晰
二十五年十月尚書省奏親軍數多宜稍減損詔定額
為三千
(臣)等謹按志載大定初親軍置四千人二十二年
省親軍為三千五百至是年又省為三千之制見
於紀文而志失載
章帝明昌元年三月勅點檢司諸試護衛人須身形及
格若功臣子孫善射出衆雖不及格亦令入見
承安四年十一月定護衛改充奉御格
十二月定親軍及承應人退閒遷賞格
(臣)等謹按承安時又增弩手千人凡選弩手之制
先以營造尺度杖其長六尺立之謂之等杖取身
與杖等能踏弩至三石鋪弦解索登踏閑習射六
箭皆上垜内二箭中貼者又選親軍取身長五尺
五寸善騎射者明安穆昆以名上兵部移點檢司
宣徽院試補之又設護衛二百人近侍之執兵仗
者也取五品至七品官子孫及宗室并親軍諸局
分承應人身長五尺六寸者選試補之又設控鶴
二百人皆以備出入者也
泰和三年六月詔點檢司諸親軍所設教授及受業人
若干其為教何法通大義者幾人各具以聞
(臣)等謹按梁肅傳載大定時肅奏漢之羽林皆通
孝經今之親軍即漢之羽林也臣乞每百戶賜孝
經一部使之教讀庶知臣子之道其出職也可知
政事世宗善之詔與護衛俱賜焉志載章宗明昌
間令明安穆昆舉進士試以策論及射以定其科
甲高下至是又有此詔及四年十月紀又載詔親
軍三十五以上令習孝經論語是時又制武舉具
詳選舉志
衛紹王大安三年十一月僉中都在城軍
宣宗貞祐四年八月選陜西騎兵二千增京畿之衛
十一月罷在京防城民軍
興定二年八月勅親軍百戶以下授職待缺者給本俸
仍充役俟當赴任遣之
四年八月定選補親軍法
九月詔遣官於河南陜西選親軍
五年四月詔親軍中武舉第而授職需次者仍執舊役
廪給循常缺至發遣
元光元年六月制諸監官及八品以下職事丁憂待缺
任滿遙授者試補侍衛親軍
八月增定蔵匿逃亡親軍罪及告捕賞格
哀宗正大六年選試陜西歸順人得軍二千藝優者充
忠孝軍餘充和爾和軍
初河朔諸路歸五人&KR0662;送樞密院月給三倍他軍授
以官馬得千餘人歲時犒燕名曰忠孝軍迄於天興
至七千又以歸正人過多乃係於忠孝籍中别為一
軍減忠孝所給之半不能射者令閱習一再月然後
試補忠孝軍是所謂和爾和軍也
天興元年二月(是年本正大九年正月改元開興四月又改天興)括京城民軍
二十萬分隸諸帥四月再僉民兵為守禦備七月又僉
民兵二年十二月盡籍民丁防守
博索傳曰時元兵攻京城在城諸軍不滿四萬京
城周百二十里人守一乳口尚不能遍故議避遷
之民充軍又召在京軍官於上清宫平日防城得
功者如内族安春達呼爾劉伯綱等皆隨召而出
截長補短假借而用得百餘人又集京東西沿河
舊屯兩都尉及衛州已起義軍通建威得四萬人
益以丁壮六萬分置四城每面别選一千名飛虎
軍以專救應然亦不能軍矣
(臣)等謹按義軍又名忠義軍就中又選為飛虎軍
志言忠孝軍馬軍親衛軍及都尉十三四軍外招
集義軍名曰忠義要皆燕趙亡命終不可制異時
擅殺元使以速金亡者即此曹也
九月詔減親衛軍
(臣)等謹按志稱正大時改立馬軍後又以所選未
精必加閱試取武藝如忠孝軍者得五千人餘罷
歸為步軍凡進征忠孝居前馬軍次之又言一日
布列教場忠孝軍七千馬軍五千京師所屯建威
都尉軍萬人内族九住所統親衛軍三千及阿排
所統四千則知馬軍在親衛軍之外也
欽定續文獻通考卷一百二十四
