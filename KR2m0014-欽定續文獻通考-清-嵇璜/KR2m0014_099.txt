欽定續文獻通考卷九十九
王禮考
國恤
宋寧宗嘉定十七年閏八月(理宗即位)詔宫中自服三年喪
明年改元寳慶七月禮部侍郎真德秀言三年之喪
行於宫壼非獨衰麻在躬而已哀慕之存於心者不
可頃刻忘憂戚之形於色者不可斯湏已古者卒哭
而廬居小祥而堊室今雖未能如昔然居處之制不
可不極其樸素也古者服喪非有疾不飲酒食肉今
雖未能如昔然饔人大官之供不可不極其菲儉也
古者終喪不處於内今雖未能如昔然防微謹獨屏
遠聲色不可不極其嚴也食則見先帝於羔立則見
先帝於墻庶不負罔極之恩昭純孝之實儻因移御
之適凡所以自奉者稍異於居喪之儀則雖衰麻在
躬猶不服也
(臣)等謹按王圻續通考載寧宗時侍講朱熹論喪
服劄乃據寧宗即位日不行承重禮言之已詳馬
端臨考又載嘉定十七年皇太后皇帝始御素幄
垂簾聽政宰執奏垂簾外朝之禮請酌高宗典故
而行從之理宗寳慶元年詔以日易月之制雖已
仰遵先帝遺烈然吾與嗣君心實未安宫中自服
三年喪二年八月大祥帝詣几筵行奠祭禮考紀
志皆不載附錄於此
理宗紹定五年十二月羣臣凡七表請聽政詔外朝大
典不敢輕改宫中自服三年
(臣)等謹按王圻續通考載寧宗恭聖仁烈楊皇后
遺詔曰國事方殷毋庸過哀宜從權制皇帝成服
三日聽政喪紀以日易月大臣更加開釋勿致摧
傷百官入臨隨地之宜諸道州府長吏以下三日
釋服在京禁音樂百日在外一月無禁祠祀嫁娶
沿邊不用舉哀考紀志皆不載未知何所本也又
云乙巳帝詣慈明殿行大祥祭奠禮不繫以月則
更疎矣
景定五年十月(度宗即位)宰執文武百官詣祥曦殿表請聽
政不允十一月凡七表始從之御後殿詔躬行三年喪
王圻曰遺詔如紹定五年故事
(臣)等謹按宋史禮志自孝宗以降外庭雖用易月
之制而宫中實行三年之喪云
遼太宗天顯八年十一月以太皇太后喪遣使告哀於
唐及人皇王倍大同元年四月(世宗即位)次定州命天德
朔古觧里等護梓宫先赴上京
世宗天禄五年九月(穆宗即位)遣劉家訓告哀於漢十一月
漢周南唐各遣使來弔
聖宗統和元年正月朔以(景宗)大行在殯不受朝二月以
先帝遺物賜皇族及近臣二十七年十二月以聖神
定獻皇后(景宗后也)崩遣使報哀於宋夏高麗詔免賀千齡
節二十八年正月辛亥朔不受賀癸酉奉安梓宫於
乾州菆塗殿二月高麗遣使來弔祭即遣使饋遺物於
宋仍遣使謝宋弔祭
興宗景福元年(即聖宗太平十一年)六月遣使告哀於宋及高麗
奉梓宫殯於承安山太平殿七月高麗遣使弔慰是月
謁太平殿焚先帝所御弓矢八月遷梓宫於菆塗殿九
月宋遣王隨等致祭王騣等來慰兩宫是月焚弧矢鞍
勒於菆塗殿夏國遣使來慰以宋使弔慰喪服臨菆塗殿遣
御史中丞耶律翥等謝宋弔慰十月遣工部尚書高德
順等致先帝遺物於宋夏國遣使來賻閏十月謁菆塗
殿閱元宫閟器十一月率百僚奠於菆塗殿出先帝服
御玩好焚之
道宗清寧元年(即興宗重熙二十四年)八月帝即位哀慟不聽政
百僚上表固請許之遣使報哀於宋及夏高麗九月以
先帝遺物遺宋遣使賜高麗夏國先帝遺物十一月冬
至不受羣臣賀四年正月以太皇太后喪遣使報哀
於宋夏四月宋遣使弔祭太康二年三月以仁懿皇
后(興宗后也)崩遣使報哀於宋及高麗夏國以遺物遣使遺
宋夏六月宋及高麗夏國各遣使弔祭
天祚帝乾統元年(即道宗夀隆七年)二月遣使告哀於宋及西
夏高麗四月宋遣王潜等來弔祭高麗夏國各遣使慰
奠
喪儀
先帝小殮前一日皇帝喪服上香奠酒哭臨其夜北
院樞密使契丹行宫都部署入小殮翼日遣北院樞
密副使林牙以所賻器物置之幽宫行葬禮(餘詳山陵門)
聖宗崩興宗哭臨於菆塗殿大行之夕四鼓終帝率
羣臣入柩前三致奠奉柩出殿之西北門就輼輬車
藉以素䄄巫者祓除之詰旦發引至葬所凡五致奠
太巫祈禳皇族外戚大臣諸京官以次致祭乃以衣
弓矢鞍勒圖畫馬駝儀衛等物皆燔之嗣道宗崩有
司奉喪服天祚帝問禮於總知翰林院事耶律固始
服斬衰皇族外戚使相矮墩官及郎君服如之餘官
及承應人皆白枲衣巾以入哭臨特哩衮三父房南
府宰相約尼詳衮九奚首郎君伊勒希巴國舅詳衮
十扎薩克郎君南院大王郎君各以次薦奠進鞍馬
衣襲犀玉帶等物表列其數讀訖焚表諸國所賻器
物親王諸京留守奠祭進賻物亦如之
宋使祭奠弔慰儀
太皇太后至菆塗殿服喪服太后於北間南面垂簾
坐皇帝於南間北面坐宋使至幕次宣賜素服皂帶更
衣訖引南北臣僚入班立定自矮墩以下並上殿依
位立先引祭奠使副捧祭文南洞門入殿上下臣僚
並舉哀至丹墀立定西上閤門使自南階下受祭文
上殿啟封置於香案哭止祭奠禮物列殿前引使副
南階上殿至褥位立揖再拜引大使近前上香退再
拜大使近前跪捧臺琖進奠酒三教坊奏樂退再拜
揖中書二舍人跪捧祭文引大使近前俛伏跪讀訖
舉哀引使副下殿立定哭止禮物擔牀出畢引使副
近南面北立勾弔慰使副南洞門入四使同見大行
皇帝靈次皇太后别殿坐服喪服先引北南面臣僚
並於殿上下依位立弔慰使副捧書匣右入當殿立
閤門使右下殿受書匣上殿奏封全開讀訖引使副
南階上殿傳達弔慰訖退下殿立引禮物擔牀過畢
引使副近南北面立勾祭奠使副入四使同見鞠躬
再拜不出班奏聖躬萬福再拜出班謝面天顔又再
拜立定宣徽傳聖旨撫問就位謝再拜引出歸幕次
皇帝御南殿服喪服使副入見如見皇太后儀加謝
遠接撫問湯藥再拜次宣賜使副并從人祭奠使副
别賜讀祭文例物即日就館賜宴高麗夏國奉弔進
賻等使禮略如之道宗崩天祚皇帝問禮於耶律固
宋國遣使弔及致祭歸賵皇帝喪服御遊仙之北别
殿使入門皇帝哭使者詣柩前上香讀祭文訖又哭
有司讀遺詔慟哭使者出少頃復入陳賻賵於柩前
皇帝入臨哭退更衣御游仙殿南之幄殿使者入見
且辭勅有司賜宴於館
金太宗天會元年(即太祖天輔元年)十二月遣貝勒李靖如宋
告哀二年四月宋遣使來弔喪以高珠巴克等充遺
留國信使如宋三年正月夏國遣使奠幣十三年
正月(熙宗即位)遣使告哀於齊高麗夏三月齊高麗使來弔
祭詔諸國使賜宴不舉樂十四年(時熙宗未改元仍稱天會)正月
太皇太后赫舍哩氏崩三月高麗遣使來弔
熙宗皇統三年正月朔以皇太子濟安喪不御殿三月
太皇太后唐古氏崩五月致祭太皇太后七月亦如之
四年正月祭欽仁皇后(即皇太后唐古氏諡)哭盡哀
海陵貞元元年九月有司言太后園陵未畢合停冬享
及祫祭從之
金史后妃傳曰是年四月海陵母大氏崩詔尚書
省應隨朝官至五月一日方治事中都自四月十
九日為始禁樂一月外路自詔書到日後官司三
日不治事禁樂一月聲鐘七晝夜三年大祥海陵
率後宫奠哭於菆宫時將遷山陵於大房山故大
氏猶在菆宫也
世宗大定二十一年二月以元妃李氏之喪致祭興德
宫
時過市肆不聞樂聲謂宰臣曰豈以妃故禁之耶細
民日作而食若禁之是廢其生計也其勿朕前將詣
興德宫有司請由薊門朕恐妨市民生業特從他道
顧見街衢門肆或有毁撤障以簾箔何必爾也自今
勿復毁撤
后妃傳曰帝如春水次長春宫元妃李氏以疾薨
詔允成允蹈允濟允德皆服衰絰居喪(允蹈允濟生允德妃所)
(允成母昭儀梁氏早卒帝命允成為妃飬子)皇太子及扈從臣僚奉慰
於芳明殿留守官唐古安禮等上表奉慰御史中
丞張九思提控殯事少府監左光慶等典領鹵簿
儀仗宫籍監别治殯所還殯京師入自崇智門百
官郊迎親戚迎奠道路殯於興德宫西位别室迨
帝至京師幸興德宫致奠比葬三致奠
二十五年六月遣左宣徽使唐古鼎詣京師致祭皇太
子允恭命皇太子妃及諸皇孫執喪並用漢儀九月帝
至自上京臨奠皇太子於熙春園
先是帝如上京皇太子守國留中都至是薨帝自上
京還次天平山好水川訃聞為位臨奠於行宫之南
大慟者久之親王百官皇族命婦及侍衛皆會哭帝
號泣還宫比至中都為位奠哭者凡七太子在儲位
久恩德在人者深每日三時哭臨侍衛軍士皆争入
臨伏哭於承華殿下聲殷如雷中都百姓市門巷端
為位慟哭
二十九年正月(章宗即位)以即位詔中外賜内外官覃恩兩
重三品以上者一重免今歲租税并自來懸欠係官等
錢鰥寡孤獨人絹一匹米二石遣大理卿王元德等報
哀於宋高麗夏二月始聽政三月夏國遣使來弔四月
遣使來祭宋遣使來弔祭六月高麗遣使來弔祭及會
葬
(臣)等謹按金史禮志謂世宗開祥定所以議禮嘗
圖凶儀鹵簿十三節以備大葬迨宣宗南播冊籍
莫尋凶禮闕焉考章宗紀是年正月癸巳即位二
月癸亥始聽政計相距凡三十日盖亦以日易月
之制也然自此凡遇正旦及天壽節並以喪不受
朝賀后妃傳明昌元年禮官議以五月奉上顯宗
孝懿皇太后冊寳后弗許帝屢為之請后曰今世
宗服未終遽衣錦繡佩珠玉於禮何安當俟服闋
行之帝諭有司曰太后執意甚堅其待來年是可
知三年之喪金固不廢矣
章宗明昌元年正月朔改元不受朝賀九月朔天壽節
亦如之二年正月朔不受朝辛酉孝懿皇后圖克坦
氏崩以左副都點檢㐭等報哀於宋高麗夏甲戌百官
表請聽政不許二月壬午復如之壬辰始視朝三月宋
高麗夏各遣使來弔祭九月朔天壽節不受朝
是歲正月庚午太師尚書令淄王圖克坦克寧薨章
宗欲親為燒飯時梓宫在殯右諫議大夫兼禮部侍
郎張暐奏仰惟聖慈追念勲臣恩禮隆厚孰不感勸
太祖時享尚且權停若為大臣燒飯禮有未安今已
降恩旨聖意至厚人皆知之乞俯從典禮則兩全矣
從之
三年正月乙巳朔不受朝丙辰以孝懿皇后小祥從尚
書省請依明昌元年世宗忌辰例諸王陪位服慘素去
金玉之飾百官不視事禁音樂屠宰九月庚午朔天壽
節不受朝四年正月朔以喪不受朝四月朔始舉樂
霍王從彝母早死温妃舒穆嚕氏養之明昌六年温
妃薨章宗問從彝喪服於禮部尚書張暐暐奏慈母服
齊衰三年桐杖布冠禮也從彝近親至尊厭降與臣
下不同乞於未葬以前服白布衣絹巾既葬止用素
服終制朝會從吉帝從其奏
泰和八年十二月(衛紹王即位)詔路府州縣服七日
衛紹王至寧元年九月(時宣宗已即位)臨奠於衛紹王第有司
奏舊禮當設座哭帝命撤坐伏哭盡哀勅有司以禮改
葬
宣宗貞祐三年正月皇太子守忠薨帝臨奠於殯所有
司奏辰日不哭(是日壬辰)帝曰父子至親何可拘忌十二月
皇太孫鑑薨以殤無祭享之制諭宣徽院免元日親王
公主進酒禮官奏正旦宋遣來賀不宜輟朝朝不舉樂
服色如常儀
哀宗正大元年正月戊戌朔詔改元庚子帝居廬百官
始奏事戊午始視朝六月宰執請擊鞠以新喪不許
元仁宗延祐七年正月皇太子碩德巴拉哀毁過禮素
服寢於地日歠一粥三月十一日庚寅即位於大明殿
詔赦天下
英宗至治二年九月太皇太后崩十月享太廟以國哀
迎香去樂
(臣)等謹按元史祭祀志凡宫車晏駕棺用香楠木
中分為二刳肖人形其廣狹長短僅足容身而已
殮用貂皮襖皮帽其鞾韈繫腰盒鉢俱用白粉皮
為之殉以金壺瓶二盞一碗碟匙箸各一殮訖用
黃金為篐四條以束之輿車用白氊青緣納竒實
為簾覆棺亦以納竒實為之前行用蒙古巫媪一
人衣新衣騎馬牽馬一匹以黃金飾鞍轡籠以納
竒實謂之金靈馬日三次用羊奠祭(本輟耕錄)王圻謂
元之喪禮不可考大抵因其國俗者此也
明太祖洪武三十一年閏五月(惠帝即位)詔行三年喪羣臣
請以日易月諭曰朕非效古人亮隂不言也朝則麻冕
裳退則齊衰杖絰食則饘粥郊社宗廟如常禮遂命定
儀以進
先是十五年七月孝慈皇后馬氏崩葬孝陵至是太
祖遺詔喪祭儀物毋用金玉孝陵山川因其故毋改
作天下臣民哭臨三日皆釋服毋妨嫁娶諸王臨國
中毋至京師諸不在令中者推此令從事
惠帝建文元年正月朔受朝不舉樂
四年六月後以遭革除喪葬之制皆不傳
(臣)等謹按明法𫝊錄成祖為惠帝發喪遣官致祭
輟朝三日此可補正史所不載
成祖永樂二十七年七月帝北征至榆木川遺詔傳位
皇太子喪禮一如高皇帝遺制
時太監馬雲密與大學士楊榮金幼孜謀以六軍在
外秘不發喪鎔錫為椑以殮載以龍轝所至朝夕上
膳如常儀榮偕御馬監少監海壽馳訃皇太子八月
至京師皇太子即日遣太孫奉迎至軍中發喪及郊
迎入仁智殿加殮納梓宫
明史楊士竒𫝊曰服制二十七日期滿禮部尚書
吕震請即吉大學士楊士竒不可震厲聲叱之吏
部尚書蹇義兼取二說進明日帝素冠麻衣絰而
視朝廷臣惟士竒及英國公張輔服如之朝罷帝
謂左右曰梓宫在殯易服豈臣子所忍言士竒所
執是也
仁宗洪熙元年正月朔御奉天門受朝不舉樂
宣宗宣德十年正月(英宗即位)遵遺詔大事白太皇太后喪
制如獻陵故事惟改命婦哭臨自三品以上
英宗天順八年正月遺詔罷宫妃殉葬
時帝諭處後事命内監牛玉執筆書之一曰東宫即
位百日成婚二曰定后妃名分三曰勿以殯御殉葬
四曰殯殮器服從舊書畢命持付閣臣潤色大學士
李賢等驚愴捧誦歎曰所言關大體非聖主英明不
能及此而止殉一事尤高出古今真盛德事也(天順實錄)
(臣)等謹按英宗罷宫殯殉葬李賢等歎為高出古
今真盛德事伏讀
御批通鑑輯覽曰英宗失德處不可枚舉史臣乃稱其罷
宫妃殉葬為可法後世夫以宫人殉葬自是亂政罷之
宜耳何足詡為盛德哉考賢等當日捧手詔頌揚猶屬
臣下之體而史臣據以為誇美殊未考英宗之始
末也
憲宗成化二十三年八月(孝宗即位)既除服乃素翼善冠麻
衣腰絰視朝不鳴鐘鼓百官素服朝參百日後如常元
年正旦時未及小祥帝黃袍御殿受朝次日仍黑翼善
冠淺淡服犀帶及大祥神主奉安太廟及奉先殿至禫
祭免朝擇日遣官詣陵致祭
孝宗弘治十七年五月(武宗即位)禮部言百日例應變服但
梓宫未入山陵仍請素翼善冠麻布袍服腰絰御西角
門視事不鳴鐘鼓百官仍素服朝參從之
武宗正德十六年三月興獻王世子厚熜未除服特命
襲封帝無嗣遺詔迎王於興邸即位
世宗嘉靖四十五年十二月(穆宗即位)令旨免命婦哭臨
穆宗隆慶元年正月未及二十七日帝衰服御宣治門
百官素服腰絰奉慰
神宗萬歷四十八年八月(光宗即位)禮部言喪服列代皆有
制度而斷自孝宗盖孝宗篤於親喪禮詳且備故武世
穆三廟皆宗之今遵舊制以衰服御文華門視事百官
素服朝參候梓宫發引除從之
喪儀
洪武十五年孝慈高皇后崩禮部引宋制為請於是
命在京文武官及聽除官人給布一疋令自置服皆
斬衰二十七日而除服素服百日凡在京官越三日
素服至右順門外具喪服入臨畢素服行奉慰禮三
日而止武官五品以上文官三品以上命婦亦以第
四日素服至乾清宫入臨用布衫裙鞋去首飾脂粉
其外官服制與京官同聞訃日於公廳成服命婦服
亦與在京命婦同皆三日而除軍民男女素服三日
禁屠宰在京四十九日在外三日停音樂祭祀百日
嫁娶官停百日軍民一月
三十一年太祖崩禮部定議京官聞喪次日素服烏
紗帽黑角帶赴内府聽遺詔於本署齋宿朝晡詣几
筵哭越三日成服朝晡哭臨至葬乃止自成服日始
二十七日除命婦孝服去首飾由西華門入哭臨諸
王世子王妃郡主内使宫人俱斬衰三年二十七月
除凡臨朝視事素服烏紗帽黑角帶退朝衰服羣臣
麻布員領衫麻布冠麻鞋麻絰命婦麻布大袖長衫
布盖頭明器如鹵簿神主用栗制度依家禮行人頒
遺詔於天下在外百官詔書到日素服烏紗帽黑角
帶四拜聽宣讀訖舉哀再四拜三日成服每旦設香
案哭臨三日除各遣官致祭祭物禮部備
永樂五年成祖仁孝皇后崩自次日輟朝不鳴鐘鼓
帝素服御西角門百官素服詣思善門外哭臨畢行
奉慰禮三日成服哭臨如上儀自次日為始各就公
署齋宿二十七日止文武四品以上命婦成服日為
始詣思善門内哭臨三日聽選辦事官俱喪服人材
監生吏典僧道坊廂耆老各素服自成服日始赴應
天府舉哀三日餘悉遵高后時儀又定諸王公主等
服制世子郡王皆齊衰不杖期世子郡王妃郡主皆
大功周楚諸王及寧國諸公主及郡王之子皆小功
遣中官赴告諸王府
二十二年成祖崩於榆木川京師聞訃皇太子以下
皆易服宫中設几筵朝夕哭奠百官素服朝夕哭臨
思善門外禮部定喪禮宫中自皇太子以下及諸王
公主成服日為始斬衰三年二十七月除服内停音
樂嫁娶止停百日文武官聞喪之明日詣思善門外
哭五拜三叩頭宿本署不飲酒食肉四日衰服朝夕
哭臨三日又朝臨十日衰服二十七日凡入朝及視
事白布裏紗帽垂帶素服腰絰麻鞋退朝衰服二十
七日外素服烏紗帽黑角帶二十七月而除聽選辦
事等官衰服監生吏典僧道素服赴順天府朝夕哭
臨三日又朝臨十日命婦第四日由西華門入哭臨
三日俱素服二十七日除凡音樂祭祀並輟百日婚
嫁官停百日軍民停一月軍民素服婦人素服不妝
飾俱二十七日在外以聞喪日為始越三日成服就
本署哭臨餘如京官命婦素服舉哀三日二十七日
除軍民男女皆素服十三日餘俱如京師凡京官服
給麻布一疋自製四夷使臣工部造與諸王公主遣
官及内外文武官詣几筵祭祀者光禄寺備物翰林
院撰文禮部引赴思善門行禮京城聞喪日為始寺
觀各鳴鐘三萬杵禁屠宰四十九日喪將至文武官
衰服軍民素服赴居庸哭迎皇太子親王及羣臣皆
衰服哭迎於郊至大内奉安於仁智殿加殮奉納梓
宫遣中官奉大行皇帝遺衣冠作書賜漢王趙王禮
臣言喪服已踰二十七日請如遺命以日易月帝以
梓官在殯不忍易素冠麻衣麻絰視朝退仍衰服羣
臣聽其便
洪熙元年皇太子(即宣宗)還自南京至良鄉宫中始發
喪宣遺詔文武官常服於午門外四拜宣畢舉哀復
四拜易素服迎皇太子於盧溝橋橋南設幕次香案
皇太子至常服詣次四拜聽宣遺詔復四拜哭盡哀
易素服至長安右門下馬步哭至宫門外釋冠服披
髮詣梓宫前五拜三叩首哭盡哀宫中自皇后以下
皆披髮哭皇太子就喪次東見母后親王以次見皇
太子畢各居喪次行祭告禮喪儀俱如舊惟改在京
朝夕哭臨三日後又朝臨止七日在外止朝夕哭臨
三日無朝臨禮文武官一品至四品命婦入哭臨服
除禮臣請帝服淺淡色衣烏紗翼善冠黑角帶於奉
天門視事百官皆淺淡色衣烏紗帽黑角帶朝參如
常儀退朝仍終太宗服制帝曰朕心何能忍雖加一
日愈於已仍素服坐西角門不鳴鐘鼓令百日後再
議已百日禮臣復請御奉天門帝命候山陵事畢
正統中仁宗誠孝皇后崩禮部定大行太皇太后喪
禮皇帝成服三日後即聽政祀典皆勿廢諸王以下
内外各官及命婦哭臨如前儀衰服二十七日而除
軍民男女素服十三日諸王勿會葬外官勿進香民
勿禁音樂嫁娶天順中宣宗孝恭皇后崩儀如故事
止改哭臨於清寧門英宗孝莊皇后崩儀如舊惟屠
宰止禁七日外臣使臣免哭臨
正德元年景帝后汪氏薨禮部會羣臣言宜如皇妃
例輟朝三日祭九壇太后中宫親王以下文武大臣
命婦皆有祭制可四年憲宗廢后吳氏薨以大學士
李東陽等言禮如英宗惠妃故事
嘉靖元年祖母孝惠邵太后崩服除部臣毛澄等請
即吉視事議再上今考孝肅太皇太后喪禮澄等言
孝肅崩時距葬期不遠故暫持凶服以待山陵事竣
與今不同况當正旦朝元亦不宜縞衣臨見萬國若
孝思未忘第毋御中門及不鳴鐘鼓足矣從之仍免
朔望日升殿既葬四日帝御奉天門百官行奉慰禮
始從吉迨孝宗孝康皇后崩禮臣以舊制上帝謂郊
社不宜凟罷告祭又謂躬行諸禮前已諭代亦罷謁
廟禮及太常寺以朝祖祔廟請各廟捧主官詔主俱
不必出盖從殺也先是武宗孝静皇后崩禮部上儀
注有素冠素服絰帶舉哀及羣臣奉慰禮帝曰朕於
皇兄后無服矧上奉兩宫又廹聖母壽旦忍用純素
朕青服視事諸儀再擬扵是尚書夏言等言莊肅皇
后(夏皇后尊號也)喪禮在臣民毋庸議惟是皇上以天子之
尊服制既絶不必御西角門羣臣成服後不當素服
朝參及上喪葬儀帝復論毅皇后事宜與累朝皇后
不同無几筵之奉當即行祔廟令皇后攝事於内殿
言等議按禮卒哭乃行祔告盖以新主當入舊主當
祧故預以告也此在常典則然非今日義例毅皇后
神主誠宜即祔太廟以妥神而祔告之禮宜免因具
上儀制可七年孝潔皇后崩禮部上喪祭儀帝擬過
隆議再上帝自裁定概從減殺欲五日釋服閣臣張
璁等言夫婦之倫參三綱而立人君乃綱常之主尤
不可不慎今為后服期以日易月僅十二日臣子為
君母服三年以日易月僅二十七日較諸古禮已至
殺矣禮臣方獻夫亦雜引儀禮喪服等篇反覆争辨
并三朝聖諭所載仁考皇后崩太宗衰服後仍服數
月白衣冠故事以證之帝曰文皇后喪時上無聖母
下無東宫從重盡禮為宜今不敢不更其制已詹事
霍韜言今百官遭妻喪無服衰涖事之禮盖妻喪内
而不外隂不可當陽也聖諭云素服十日倣輟朝之
義於内廷行之則可若對臨百官總理萬幾履陽之
位行中宫之服則不可百官為皇后服衰為其母儀
天下也禮父在為母杖不上於堂尊父也於朝廷何
獨不然請元冠素服御西角門十日即元冠元服御
奉天門百官入左掖門則烏紗青衣侍班退公署及
私室則仍素服白帽二十七日若曰於禮猶有未慊
則山陵事畢而除帝從其言二十六年孝烈皇后崩
即日發喪諭禮部皇后嘗救朕危其考元后喪禮行
之禮部定議以第四日成服自後黑冠素服十日後
易淺淡色衣俱西角門視朝百官十日素服絰帶自
後烏紗帽黑角帶素服通前二十七日帝常服於奉
天門視朝百官淺色衣鳴鐘鼓鳴鞭如常朔望不升
殿梓宫發引百官始常服帝於奉先殿行禮俱常服
於几筵祭則服其服滿日命中宫代祭從之尋諭皇
妃列太子後非禮其改正三十年裕王母杜氏薨禮
部言宜用成化中淑妃紀氏喪制且裕王已成婚宜
持服主喪送葬出城乃議輟朝五日裕王遵孝慈錄
斬衰三年欽遣大臣題主開塋掩壙祠謝后土并用
工部官送葬儀仗人數皆增於舊帝謂非正禮令酌
考賢妃鄭氏例於是尚書歐陽德等復上儀注輟朝
二日不鳴鐘鼓帝服淺淡色衣奉天殿視事百官淺
色衣烏紗帽黑角帶朝參命裕王主饋奠之事王率
妃入宫素服哭盡哀四拜視殮成服後朝夕哭臨三日
後每日一奠通前二十七日而止仍以燕居盡斬衰
三年之制
萬歷二十四年孝定皇太后崩帝諭禮部從優具儀
帝衰服行奠祭禮穆廟皇妃中宫妃嬪太子諸王公
主以下皆成服百官詣宫門外哭臨命婦入宫哭臨
餘俱如大喪禮
皇妃等喪洪武七年九月貴妃孫氏薨無子太祖
命吳王橚主喪事服慈母服斬衰三年東宫諸王皆
服期由是作孝慈錄永樂中貴妃王氏薨輟朝五
日御祭一壇皇后皇妃皇太子各祭一壇親王共祭
一壇公主共祭一壇七七百日期再期皆祭天順
七年敬妃劉氏薨輟朝五日帝服淺淡黃衣於奉天
門視事百官淺淡色衣烏紗帽黑角帶朝參冊文置
靈柩前皇太子以下行三獻禮自初喪至期年辭靈
各於常祭外增祭一壇弘治十四年憲廟麗妃章
氏發引輟朝一日
皇太子及妃喪自洪武中懿文太子後至成化八
年懷獻太子薨年甫三歲帝諭禮部禮從簡王府及
文武官俱免進香帛禮部具儀上自發喪次日輟朝
三日帝服翼善冠素服七日而除又三日御西角門
視朝不鳴鐘鼓祭用素食文武羣臣素服麻布絰帶
麻鞋布裏紗帽詣思善門哭臨一日而除第四日素
服朝西角門奉慰在外王府及文武官素服舉哀二
日而除嘉靖二十八年莊敬太子薨禮部上喪禮
帝曰天子絶期况十五歲外方出三殤朕服非禮止
輟朝十日百官如制成服十二日而除詣停柩所行
罷詣門哭臨葬遣戚臣行禮萬歷四十七年二月
皇太子才人王氏薨命視皇太子妃郭氏輟朝五日
不鳴鐘鼓帝服淺淡色衣百官青素服黑角帶朝參
皇長孫主饋奠
諸王及妃公主喪洪武二十八年秦王樉薨詔定
喪禮禮部尚書任亨泰言考宋制宜輟朝五日今遇
時享請暫輟一日皇帝及親王以下至郡主及靖江
王宫眷服制皆與魯王喪禮同皇太子服齊衰期亦
以日易月十二日而除素服期年從之定制親王喪
輟朝三日禮部奏遣官掌行喪葬禮翰林院撰祭文
諡冊文壙志文工部造銘旌遣官造墳欽天監官卜
葬國子監監生八名報訃各王府御祭一皇太后皇
后東宫各一在京文武官各一自初喪至除服御祭
凡十三壇封内文武官祭一其服制王妃世子衆子
及郡王郡主下至宫人斬衰三年封内文武官齊衰
三日哭臨五日而除在城軍民素服五日郡王衆子
郡君為兄及伯叔父齊衰期年郡王妃小功凡親王
妃喪御祭一壇皇太后中宫東宫公主各祭一壇布
政司委官開壙合葬繼妃次妃祭禮同其夫人則止
御祭一壇但造壙祔葬郡王喪輟朝一日行人司遣
官掌行喪禮餘禮多與親王同無皇太后皇后祭郡
王妃與親王妃同無公主祭合葬郡王繼妃次妃喪
禮俱與正妃同凡世子喪御祭一東宫祭一遇七及
百日下葬期年除服御祭各一凡世孫喪禮如世子
減七七及大祥祭凡鎮國將軍止聞喪百日下葬三
祭奉國將軍以下御祭一初洪武九年五月晉王妃
謝氏薨命議喪服之制侍講學士宋濓等議曰按唐
制皇帝為皇妃等舉哀宋制皇帝為皇親舉哀今參
酌唐宋之制皇帝及中宫大功諸妃皆服小功南昌
王妃服大功東宫公主親王等皆服小功晉王服齊
衰期靖江王妃小功王妃服緦麻輟朝三日既成服
皇帝素服入喪次十五舉音百官奉慰皇帝出次釋
服服常服制曰可其後王妃喪視此成化八年二月
忻王見治薨發引日帝不視朝及葬輟朝一日十三
年四川按察司彭韶言親王郡王薨逝皆遣官致祭
使臣絡繹人夫勞擾自後惟親王如舊其郡王初喪
遣官一祭餘並遣本處官凡王國母妃之喪俱遣内
官致祭今宗婦衆多其地有鎮守太監者宜遣行禮
又王國塋葬夫婦同穴初造之時遣官監修開壙合
葬乞止命本處官司帝從禮部復奏王妃祭禮如舊
餘依議行弘治十六年七月申王祐楷薨禮部言
前沂穆王薨未出府申王已出府而未之國擬以沂
穆參以在外親王例行之永樂十五年正月永安
公主薨時初舉張燈宴遂罷之輟朝四日賜祭命有
司治喪葬二月太祖第八女福清公主薨輟朝三日
定制凡公主喪聞輟朝一日自初喪至大祥御祭凡
十二壇下葬輟朝一日儀視諸王稍殺喪制同惟各
宮不成服
忌辰洪武八年四月仁祖忌日太祖親詣皇陵致
祭永樂元年禮部尚書李至剛等奏定高皇帝忌
辰前二日帝服淺淡色衣御西角門視事不鳴鐘鼓
不行賞罰不舉音樂禁屠宰百官淺淡色衣黑角帶
朝參至日親祀於奉先殿仍率百官詣孝陵致祭高
皇后忌辰如之宣德四年令凡遇忌辰通政司禮
科兵馬司勿引囚奏事五年勅百官朝參輟奏事儀
英宗即位召禮臣及翰林院議忌辰禮大學士楊士
竒楊榮學士楊溥議每歲高廟帝后文廟帝后仁宗
忌辰服淺淡色服不鳴鐘鼓於奉天門視事宣宗忌
辰小祥之日於西角門視事從之弘治十四年令
凡遇忌辰朝參官不得服紵絲紗羅衣景皇帝恭讓
皇后忌辰遇節令服青絲花樣宣宗忌辰遇祭祀服
紅十六年八月吏部尚書馬文升言宣德間仁宗忌
辰諸司悉免奏事自太祖至仁宗生忌俱輟朝其後
不知何時仁宗忌辰依前奏事惟太宗至憲宗忌辰
百官淺淡色服黑角帶朝廷亦出視朝鳴鐘鼔奏事
臣思自仁至憲世有遠近服有隆殺請自仁宗忌辰
英宗生忌日視朝鳴鐘鼓若遇憲宗及孝穆皇太后
忌日不視朝著淺淡服進素膳不預他事或遵宣宗
時例自太宗至憲宗生忌俱輟朝一日憲宗孝穆皇
太后忌日如臣所擬帝下禮部議部臣言經𫝊所載
忌日為親死之日則死日為忌非謂生辰也其曰忌
日不用不以此日為他事也曰忌日不樂是不可舉
吉事也此日當專意哀思父母餘事皆不舉但先朝
事例迄今見行未敢更易帝乃酌定以淺淡服色視
事嘉靖七年令忌辰止祭本位十八年令高廟帝
后忌辰祭於景神殿列聖帝后忌辰祭於永思殿二
十四年仍祭於奉先殿
欽定續文獻通考卷九十九
