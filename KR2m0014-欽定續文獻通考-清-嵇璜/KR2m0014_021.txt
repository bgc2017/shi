欽定續文獻通考卷二十一
征𣙜考
𣙜酤(禁酒)
宋寧宗嘉泰四年二月蠲臨安府逋負酒税
至開禧元年二月復蠲之
嘉定四年四月禁兩浙福建州縣科折鹽酒
先是孝宗初即位免楊存中所獻酒坊逋負錢四千
萬緡乾道二年二月蠲諸路酒坊逋負淳熙三年六
月減四川酒課四十七萬餘緡七年十一月禁淮南
諸司州郡抑配民酒九年九月以旱減恭合渠昌州
今年酒課十一年七月蠲減浙東敗闕坊場酒課十
六年四月光宗即位以四川應起經總制錢存留二
年代輸鹽酒重課又以兩浙犒賞酒課隸諸州歲入
六十五萬尋減三十萬紹熙三年正月蠲四川鹽酒
重額錢九十萬緡五月仍以兩浙犒賞酒庫隸諸州
令戶部郎官提領歲以四十五萬緡為額至是年乃
有浙閩科折鹽酒之禁
宋史高定子𫝊曰寧宗時定子知夾江縣前是酒
酤貸秣於商人定子給錢以糴且寬𣙜酤民以為
便後為四川總領所立管文字總領所治利州倚
酒𣙜以佐軍用吏奸盤錯定子躬自究詰酒政遂
平後來者復欲增課定子曰前以吏蠧亦既革之
今又求益是再𣙜也乃止
十六年五月詔復潭州税酒法
湖南安撫使知潭州真德秀奏曰𣙜酒一事重為
潭害積弊已極不容不更舊法俱存不容不復竊
惟酒之有𣙜可行於江浙諸路不可行於廣南福
建盖瘴鄉炎嶠疾癘易乘非酒無以禦嵐霧而民
貧俗獷勢不能使之必沽於官故特弛其禁以從
民便若荆湖以南雖非閩廣比而密鄰桂筦旁接
連賀風土氣候往往相似故今全永郴道等州或
聽民自釀而輸税於官或夏秋正賦併輸酒息未
有專行禁𣙜如江浙諸路者獨潭州自紹興元年
兵革未息城市蕭條幕府適有練達之人建議於
州募醖戶造酒城外而募泊戶賣之城中入城之
時數罌以税官無尺薪斗米之費而坐獲利入民
無逮捕抑配之擾而得飲醇美其後名公鉅卿相
繼典州皆因而不改旁郡如衡依倣其法迄今遵
行至乾道二年劉珙討平郴寇增置親兵又乞屯
軍郴桂一時調度百出亦不敢輕變税法但增置
糯米場添劍南北楚三湘量從官賣稍分醖戶之
利而已及辛棄疾剏置飛虎一軍欲自瞻飬多方
理財取辦酒課乃始獻議於朝悉從官賣變税為
𣙜皆謂不便人多移徙墟市一空孝宗皇帝亟從
給事中芮輝所奏降旨住罷及開禧二年趙善恭
又欲盡籠其息不待奏聞遽行官𣙜醖戶失業犯
法者多甫及數年其弊遂極曹彦約到任時官賣
之額日朘月減幕府相視束手無策彦約以為若
行𣙜酒則利在官吏而百姓蒙其害一為税酒則
利在百姓而官吏有不便此議一起每指以為難
行皆官吏自為計非為公家計為百姓計者也以
嘉定三年官賣本息計之雖名收二十萬八千五
百貫有竒而米麯柴水本錢與官吏食錢却計一
十二萬二千三百餘貫除本收息僅八萬六千二
百餘貫是一日所得止二百五十餘貫若官賣一
分税酒二分則日税之額不過一百六十餘貫當
不難辦於是參用官私俱醖之議許城外百姓自
行造酒搬運入城上秤收税每酒一斤税錢七文
不税而入謂之私酒既而安丙視事即議改𣙜且
限三日打併投醪江流椎&KR0902;破釡在在怨嗟凡酒
家一孔之利鈎抉靡遺酒貴米賤既相遼絶重法
以禁亦不為止搜邏之卒旁午達道連坐之人填
溢犴圄所至騷然人不堪命其害不止一州且及
一路由是觀之税與𣙜孰便孰否大略可觀矣自
彦約復行税法衛涇繼之每歲所入淨息率不下
八百餘貫視昔之𣙜無大相過是不科糴不抑配
不搜捕薪水之費官吏之給皆十去其七而確然
一定之息踵門自至顧何所憚而不為哉謹議目
下措置復行税酒舊法所慮人微望輕不足鎮壓
異議既行之後他時或有變更則為醖戸者重罹
蕩析之禍是臣實悮之也望聖慈嘉惠湘民特降
睿旨從臣所請當琢石鐫刻立之通衢以為本州
一定不易之制
理宗寳慶二年三月以久雨詔大理寺三衙兩浙運司
臨安府諸屬縣𣙜酒所凡贓賞等錢罪已决者一切勿
徵毋錮留妻子
自是霖潦寒暑皆免
紹定二年十月詔台州水災除茶鹽酒酤諸雜税郡縣
抑納者監司察之
時楊瑾攝華亭弛酒税
嘉熙二年十二月詔四川諸州縣鹽酒𣙜額自明年始
更減免三年其四路合發總所綱運者亦免
開慶元年嚴私醋之禁
景定三年十月詔蠲四川制總州縣鹽酒𣙜額
五年六月命董宋臣兼主管御前酒庫
度宗咸淳元年十月減四川州縣鹽酒課始自景定四
年正月一日再免徵三年
至四年十月又詔已減四川州縣鹽酒課自咸淳四
年始再免徵三年
日知錄曰先王之於酒也先以禮坊之後以刑糾
之天子無甘酒之失卿士無酣歌之愆至幽王而
天不湎爾之詩作其教嚴矣漢蕭何造律羣飲罰
金既失坊民之意於前曹參代之聞吏醉歌呼而
亦取酒與相應和復失糾民之意於後桑弘羊踵
此從而𣙜酤遂以為利國之一孔而禁酒之弛實
濫觴於此然自孝宣以後時禁時開至唐代宗詔
天下州縣各量定酤戶隨月納税自此名為禁而
實許之酤意在𣙜錢不在酒矣宋仁宗初言者猶
以天下酒課月比歲增無有藝極非古禁羣飲以
節用之意孝宗淳熙中李燾奏設法勸飲以歛民
財周輝雜志以為惟恐飲不多而課不羡此𣙜酤
之弊也近既不𣙜緡亦無禁令遂以酒為日用之
需猶饔飱之不可闕而厚生正德之論莫有起而
持之者矣
遼制凡頭下軍州酒税赴納上京
遼史地理志曰頭下州軍官位九品之下及井邑
商賈之家征税各歸頭下惟酒税課納上京鹽鐵
司
太祖神冊時遼東新附地不𣙜酤鹽麯之禁亦弛
至聖宗太平中馮延休韓紹勲相繼商利欲與燕山
平地例加䋲約其民病之
興宗景福元年禁職官不得擅造酒糜榖有婚祭者有
司給文字始聽
道宗清寧十年十一月詔南京不得非時飲酒
金太宗天會三年始命𣙜酤官以周歲為滿
金𣙜酤因遼宋舊制至是始有是命
十三年正月(時熙宗已即位)詔公私禁酒
世宗太定初以國用不足設官𣙜醋以助經用
至二十三年以府庫充牣罷之
三年詔嚴禁私釀設軍廵察
先是詔宗室私釀者從轉運司鞫治至是省奏中都
酒戶多逃以故課額愈虧帝曰此官不嚴禁私釀所
致也命設軍百人隸兵馬司同酒使副合千人巡察
雖權要家亦許搜索奴婢犯禁杖其主百且令大興
少尹招復酒戶
(臣)等謹按金史梁肅𫝊大定二年肅為大興少尹
時以用度不足上疏言自漢武帝用桑弘羊始立
𣙜酤法民間粟麥歲為酒所耗者十常二三宜禁
天下酒麯自京師及州郡官務仍舊不得酤販出
城其縣鎮鄉村權行停止不報至此嚴禁私釀又
命大興少尹招復酒戶蓋仍用其奏也
八年更定酒使司課及五萬貫以上者依舊例通注文
武官餘並右職有才能累差不虧者為之
次年大興縣官以廣陽鎮務虧課而懼奪其俸乃以
酒散部民使輸其税大理寺以財非入已請以贖論
帝曰雖非私贓而貧民亦受其害若止從贖何以懲
後特命解職至十九年三月尚書省奏虧課院務顔
葵等六十八人各合削官一階帝曰以承廕人主𣙜
沽此遼法也法幣則當更張唐宋法有可行者則行
之
十八年三月命戍邊女直人遇祭祀婚嫁節辰許自造
酒
二十六年更定酒課功酬法
尚書省奏鹽鐵酒醋自定課後增各有差帝曰監臨
官惟知利已不知利從何來若恢辦增羡者酬遷虧
者懲殿仍更定併增併虧之課無失原額横班祗虧
者與餘差一例降罰庶有激勸又如功酬合辦二萬
貫而止得萬七八千難迭兩酬者向多止納萬貫輒
以餘錢入已今後可令見差使内不迭酬餘錢與後
差使内所增錢通算為酬庶錢可入官又監官食直
若不先與何以責廉今後及格限而至者即用此法
時梁肅為吏部尚書舉同安主簿高旭除平陽酒使
肅奏明君用人必器使之旭儒士優於治民若使坐
列肆𣙜酒酤非所能也請諸道鹽鐵使依舊文武參
注其酒税使副以右選三差俱優者為之帝稱善
罷酒税司杓欄人
梁肅拜參知政事上疏論生財舒用八事二曰罷酒
税司杓欄人五曰罷𣙜醋以利與民七曰隨路酒税
許折納諸物詔議行之
二十七年命天下院務依中都例改設麯課聽民酤
初二十四年七月帝在上京會寧尹富察通言可罷
上京酒務令民自造以輸税帝曰先灤州諸地亦嘗
令民煎鹽後以不便罷之今豈可令民自沽耶二十
六年帝以上京酒味不嘉欲如中都麯院取課庶使
民得美酒至是遂議以天下院務依中都例改收麯
課而聽民酤並議遣官詢問遼東來遠軍南京路新
息虞城西京路西京酒使司白登縣德哷勒部族天
城縣七處除税課外願自承課者賣酒帝曰自昔鹽
官多私官錢若令百姓承辦庶革此弊其試行之
章宗明昌元年正月更定新課令即日收辦
承安元年七月定中都麯使司以大定二十一年至明
昌六年為界通比均取一年之數為額
中都麯使司大定間歲獲錢三十六萬一千五百貫
至是年歲獲四十萬五千一百三十三貫西京酒使
司大定間歲獲錢五萬三千四百六十七貫五百八
十八文至是年歲獲十萬七千八百九十三貫乃定
通比均取法至泰和四年九月省奏在都麯使司自
定課以來八年併增宜依舊法以八年通該課程均
其一年之數仍將新增諸物一分税錢併入通為課
額以後之課每五年一定其制又令隨處酒務元額
上通取三分作糟酵錢
(臣)等謹按章宗紀承安元年七月帝御紫宸殿受
賀賜諸王宰執酒勅有司以酒萬尊置通衢賜民
縱飲九月賜右丞相襄酒百尊又都人進酒三千
一百瓶詔以賜邊軍吏蓋酒禁之開莫甚於是歲
也
三年三月復𣙜醋
先是明昌五年以有司所入不充所出言事者請𣙜
醋息遂令設官𣙜之其課額竢當差官定之尋罷至
是省臣以國用浩大遂復𣙜醋五百貫以上設都監
千貫以上設同監一員
五年四月令酌收杓欄錢
省奏舊隨處酒税務所設杓欄人以射糧軍歷過隨
朝差役者充大定二十六年罷去其隨朝應役軍人
各給添支錢粟酬其勞今擬將元收杓欄錢以代添
支令各院務驗所收之數百分中取三隨課代輸更
不入比歲約得錢三十餘萬以佐國用
泰和六年制院務賣酒數各有差若數外賣及將帶過
數者罪之
宣宗貞祐三年十二月議酒税設使司依大定之制
御史田迥秀言大定中酒税錢及十萬貫者始設使
司其後二萬貫亦設令河南使司五十餘員虚費月
廪宜依大定之制至元光元年復設麴使司
哀宗天興二年九月禁公私釀酒
元太宗二年正月定酒課驗實息十取一
三年立酒醋務坊場官𣙜酤辦課
仍以各州府司縣長官充提點官隸徵收課税所其
課額驗民戶多寡定之
六年頒酒麴醋貨條禁私造者依條治罪
邱濬大學衍義補曰榖麥既已納税用榖為酒又
税之造麥為麴以醖酒义税之以米與醩為醋又
税之是則榖麥一物農耕以為食官既取之商糴
於農以為酒與麴醋官又取之三四出税豈上天
生物養民人君代天子民之意哉
世祖中統三年三月免高麗酒課
至元二年四月勅上都商税酒醋等課毋徵
四年八月申嚴平灤路私鹽酒課之禁(互見鹽鐵考)
九月申嚴西夏中興等路僧尼道士商税酒醋之禁
(互見征商考)至十四年五月申嚴大都酒禁犯者籍其家
貲散之貧民十八年五月禁甘肅瓜沙等州為酒十
九年十月禁大都及山北州郡酒二十年四月(元典章作)
(十五年七月)申嚴酒禁有司造者財産女子沒官犯人配
役
七年九月山東饑勅益都濟南酒税以十之二收糧
十年四月定葡萄酒三十分取一例
時大都酒使司欲於十分中取一省部議葡萄酒漿
雖以酒為名實不用米麴自六年七年立為課額止
三十分取一宜令如舊從之
十五年正月弛女直碩達勒達酒禁
二月以川蜀地多嵐瘴弛酒禁四月以時雨霑足稍
弛酒禁民之衰疾飲藥者官為醖釀量給之十一月
開酒禁
十六年二月以大都河間山東酒醋等課併入鹽運司
二十二年正月詔禁私酒
右丞盧世榮言京師富豪戶釀酒價高而味薄以致
課不時輸宜一切禁罷官自酤賣向之歲課一月可
辦從之至二月又申禁私造酒麴
三月罷上都醋課
九月罷𣙜酤
初民間酒聽自造米一石官取鈔一貫盧世榮以官
鈔五萬錠立𣙜酤法米一石取鈔十貫增舊十倍至
是罷之聽民自造增課鈔一貫為五貫
(臣)等謹按食貨志云是年二月命隨路酒課依京
師例每石取一十兩三月用右丞盧世榮等言上
都酒課改𣙜酤之制令酒戶自具工本官司拘賣
每石止輸鈔五兩是因世榮言而課從輕也以姦
臣𫝊考之二十一年十一月世榮居中書言京師
富豪戶釀酒酤賣價高味薄且課不時輸宜一切
禁罷官自酤賣明年正月奏古有𣙜酤之法今宜
立四品提舉司以領天下之課歲可得鈔千四百
四十錠二月又奏大都酒課日用米千石以天下
之衆比京師當居三分之二酒課亦當日用米二
千石今各路但總計日用米三百六十石而已奸
欺盜隠不可不禁已責各官增舊課二十倍後有
不如數者重其罪皆從之四月以言者劾始下世
榮於獄然自是雖罷𣙜酤猶增前一貫者為五倍
蓋言利之臣貽害如此志稱用其言改輸十兩為
五兩誤矣惟鄉民造醋者免收課乃世榮所奏九
事之一因怒之者衆聊託此以要譽者元典章言
先是鄉村農民造醋與城市一體收課是年二月
命並免之是其事也典章又言酒課除大都河西
務楊村所管州城依例𣙜酤外所有腹裏大都上
都江南福建兩廣鄉村内百姓皆聽自造酒辦課
所謂罷𣙜酤之實如此
二十五年二月禁遼陽酒
至六年禁上都桓州應昌隆興酒二十七年七月禁
平地忙安倉釀酒犯者死十月禁大同路釀酒十一
月禁上都山後釀酒二十八年三月太原饑嚴酒禁
十月嚴山後酒禁三十一年成宗即位六月以甘肅
等處米價湧貴詔禁釀酒
元史刑法志曰私造薩滿阿喇克酒者同私酒法
杖七十徒二年財産一半沒官有首告者於沒官
物内一半給賞蒙古漢軍醖造私酒醋麴者依常
法犯禁飲私酒者笞三十七犯界酒十瓶以下罰
中統鈔一十兩笞二十七十瓶以上罰四十兩笞
四十七酒給原主酒雖多罰止五十兩罪止六十
四月以武岡寶慶二路荐經寇亂免今年酒税課
至二十七年八月又免大都平灤河間保定四路流
民租賦及酒醋課
七年弛寧夏酒禁
至二十七年九月武平地震盜賊乘隙剽劫民愈憂
恐平章政事特穆爾以便宜蠲租賦罷商税弛酒禁
二十九年四月弛太原甘肅酒禁仍𣙜其酤八月弛
平灤酒禁十月弛上都酒禁
二十九年正月江西福建酒税課悉歸有司
自二十五年二月改江西茶運司為都轉運使司并
𣙜酒醋税至是從江西行省左丞高興言詔江西酒
醋之課不隸茶運司福建酒醋之課不隸鹽運司皆
依舊令有司辦之
三月令湖廣龍興南京分辦杭州酒課十之三
丞相完澤等言杭州省酒課歲辦二十七萬餘錠湖
廣龍興歲辦止九萬錠輕重不均於是减杭州省十
分之三令湖廣龍興南京三省分辦
(臣)等謹案元典章是年正月阿喇卜丹以此為言
中書省議行之阿喇卜丹江西行省也
成宗元貞元年閏四月弛甘州酒禁
大德元年七月免上都酒課三年
至二年五月罷蕁麻林酒税羡餘三年五月鄂岳漢
陽興國常澧潭衡辰沅寶慶常寧桂陽茶陵旱免其
酒課五年九月江陵常德澧州皆旱免其門攤酒醋
課
十一月禁和林釀酒
至五年四月又禁和林釀酒其諸王駙馬許自釀飲
不得酤賣六年十一月禁和林軍釀酒惟安西王阿
南達諸王呼喇珠托克托布哈伊竒哩駙馬曼濟台
鴻吉哩岱雅爾哈許釀八年六月開和林酒禁立酒
課提舉司
五年十月以歲饑禁釀酒
至十一月詔諭中書省近因禁酒聞年高需酒之人
有預市而儲之者其無釀具者勿問六年正月又禁
民釀酒十二月禁諸路釀酒七年正月以歲不登禁
河北甘肅陜西等郡釀酒
(臣)等謹按元典章是年以各路犯界酒貨有斷沒
入官有給付原主者歸斷不一罰鈔數亦不同都
省議斷决追罰仍依定例所獲酒數給主仍勒出
境毋致侵課至七年定决杖七十七追中統鈔一
百貫付告人充賞
七年二月併大都鹽運司入河間運司其所掌京師酒
税課令戶部領之
五年開上都大都酒禁其所隸兩都州縣及山後河東
山西河南嘗告饑者仍悉禁之
閏五月又詔上都路應昌府伊竒喇斯和林等處依
内郡禁酒
十月弛太原平陽酒禁
十二月又弛京師酒課許貧民釀酒
八年大都酒課提舉司設槽房一百所
至九年併為三十所每所一日所醖不許過二十五
石之上十年復增三所武宗至大三年又增為五十
四所歲輸十萬餘錠
大學衍義補曰槽房每所一日醖二十五石總計
日費七百五十石月費二萬二千五百石歲費二
十七萬石矣
九年七月禁晉寧冀寧大同釀酒
至十一年武宗即位九月中書省言杭州一郡歲以
酒糜米麥二十八萬石禁之便河南益都諸郡亦宜
禁之制曰可十二月以饑故禁山東河南江浙民釀
酒
十一年七月(時武宗已即位)江浙水民饑詔酒醋門攤課程免
一年
十一月詔免建康路今年酒課
武宗至大元年九月弛諸路酒禁
十月又以大都艱食罷𣙜酤閏十一月以杭州紹興
建康等路歲比饑饉免今年酒課十分之三
仁宗延祐元年正月除四川酒禁
至七年英宗即位五月弛陜西酒禁八月罷上都嶺
北甘肅河南諸郡酒禁
禁興元鳳翔涇州邠州酒
以歲荒故也至十二月又以汴梁南陽歸德汝寧淮
安水勅禁釀酒四年四月禁嶺北酒五年三月禁和
寧淨州路酒十月又禁大同冀寧晉寧等路酒十一
月禁開成莊浪等處酒六年三月禁甘肅行省所屬
郡縣酒六月濟寧等路水禁酒九月禁山東諸路酒
七年英宗即位四月申嚴和林酒禁
六年三月定私造酒麴依匿税科斷例
常德路副達嚕噶齊哈尚言比來水旱相仍小民無
以為生沽賣酒漿無知犯法若無問斗升一體科斷
雖有籍沒之名貧家小戶財産幾何况私茶止沒物
貨而賣酒匿税反重於彼似乎不倫部議𣙜酤之法
既已改革酒醋課程普散於民除認納門攤許令醖
造飲用外其自備工本造賣酒麴不行赴務包認關
由者止依匿税例
英宗至治元年正月以奉元路饑禁酒
十二月又以真定保定大名順德等路水民饑禁釀
酒至二年二月以河間路饑禁釀酒三月以河南兩
淮饑禁釀酒四月以恩州饑禁釀酒五月以彰德府
饑禁釀酒三年五月以嶺北米貴禁釀酒
十一月以營田提舉司徵酒擾民命有司兼𣙜之
二年十二月弛河南陜西等處酒禁
泰定帝泰定二年閏正月以河間真定保定瑞州四路
饑禁釀酒
四月又禁山東諸路酒九月禁大都順德衛輝等十
郡酒十二月以大寧路鳳朔府饑禁釀酒至三年二
月禁汴梁路釀酒五月以涇州饑禁釀酒四年十一
月禁晉寧路釀酒
十二月弛瑞州路酒禁
至三年九月弛大都上都興和酒禁十一月弛寧夏
路及成都酒禁
文宗天歷元年十一月以汴梁河南等路及南陽府頻
歲旱蝗禁其境内釀酒
十二月又詔被兵郡縣免雜役禁釀酒至二年十月
禁奉元永平釀酒
十二月開上都酒禁
至二年三月開遼陽酒禁十二月開河東冀寧路四
川崇慶路酒禁
二年十二月令所撥賜酒課仍輸官
大都槽房累朝以課程撥賜諸王公主及各寺者凡
九所至是中書省言諸王公主自有封邑歲賜宫寺
亦各有常産其酒課悉令仍舊輸官為宜從之
順帝至元三年五月以興州松州民饑禁上都興和造
酒
至正四年十一月以河南民饑禁酒六年五月以陜
西饑禁酒八年五月以四川旱禁酒十四年九月禁
河南淮南酒十五年閏正月以上都路饑嚴酒禁
元代天下每歲酒醋課總入之數
腹裏酒課五萬六千二百四十三錠六十七兩一錢
遼陽河南陜西四川甘肅江浙江西湖廣各行省酒
課共四十一萬二千三百一十一錠二百兩九錢
雲南行省酒課&KR1437;二十萬一千一百一十七索
腹裏及遼陽河南陜西四川江浙江西湖廣七行省
醋課共二萬二千五百九十一錠二百三十五兩八
錢
明太祖庚子歲二月從中書省請定征酒醋之税
丙午歲二月禁民種糯
自初定金陵即定禁酒令至是又令曰余自創業江
左十有二年軍國之費科徵於民效順輸賦固為可
喜然竭力畎畝所出有限而取之過多心甚憫焉曩
因民間造酒糜費米麥故行禁酒之令今春米麥價
稍平頗有益於民然非塞其源而欲遏其流不可也
今歲農民毋種糯米以塞造酒之源欲使五榖豐積
而價平吾民得所養以樂其生庶幾養民之實也
洪武六年十一月令太原勿復進葡萄酒
諭省臣曰朕飲酒不多太原歲進葡萄酒自今令其
勿進國家以養民為務豈以口腹累人哉又西番兆
日之地舊有造葡萄酒戶三百五十家至七年七月
其酋長以所造酒來獻又諭中書省曰物非常有而
求之者必有非常之害昔元時造葡萄酒使者相繼
於途勞民甚矣豈宜效之且朕性不喜飲况中國自
有秫米供釀何用以此勞民其郤之使無復進
十八年命酒醋課折收金銀錢鈔著為令
凡賣酒醋之家不納課程者笞五十酒醋一半入官
内以十分之三付告人充賞務官攅攔自獲者不賞
其造酒醋自用者不在此限
英宗正統七年命各處酒課州縣收貯以備用
(臣)等謹按邱濬言明朝不立酒麴務惟攤其課於
税務中而醋則自來無禁唐宋來苛征酷歛一切
革之又謂民間酒肆報官納課罷肆則己未嘗如
前代藉為經費然考實錄及會典太祖初起已有
征酒醋之令至十八年又折收金銀錢鈔則酒醋未
嘗無征英宗有收貯備用之命則酒課亦未嘗不
藉為經費也
景帝景泰二年定酒麴每十塊收税鈔牙錢鈔塌房鈔
各三百四十文
六年十二月宛平知縣王紀言歲歉民饑宜加拯䘏請
裁减酒醋麴局酒戶從之
憲宗成化四年命張家灣宣課司并在京都税司凡遇
客商淮麴投税每百分取二
令送光祿寺凖塌房條税課鈔每歲所送十五萬斤
如有餘存留支用凡諸色人踏送酒麴湏赴務投税
方許貨賣違者並依匿税科斷其造酒家自用麴貨
不在此限如賣酒家自無麴貨湏收買曾經投税麴
貨造酒貨賣依例辦納酒課若自行造麴亦湏赴務
投税
大學衍義補曰天下造麴之處惟淮安一府糜麥
為多以石計者毋慮百萬淮安當南北之衝網運
上下商賈往來必經於此一年之間般運於四方
者不可勝計前代以國計必不得已而取其利今
日無所利之請勅所司嚴加禁約凡民間造麴器
具悉令折毁傭作者勒令歸農有犯與私鹽偽錢
同科使每歲存麥百餘萬石以資民食亦國家藏
富於民之一法也
世宗嘉靖二十六年革甘肅原派店戶流民酒屠油舖
等銀
神宗萬歷四年命張家灣宣課司解光祿寺麴塊折收
銀
光祿寺卿胡執禮奏抽分麴塊不堪醖釀尚書王國
光議歲收之數每斤折銀一分解寺辦用時抽分麴
共一十五萬二千八百斤内供應酒醋局一十萬八
千八百斤光祿寺四萬四千斤此後酒醋局解本色
光祿寺折銀四千四百兩又寧國府歲造酒瓶一十
萬件送南京光祿寺交納
欽定續文獻通考卷二十一
