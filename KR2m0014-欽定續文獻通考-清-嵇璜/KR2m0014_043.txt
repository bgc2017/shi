欽定續文獻通考卷四十三
選舉考
貲選
宋寧宗嘉定十年十二月以軍興募民納粟補官
十六年十二月命淮東西總領及沿江被水州募江西
湖南民入米補官
理宗端平元年詔應薦奏人當紹定六年以後入貲補
官者令别換授
淳祐六年七月泉州歲饑其民謝應瑞非因有司勸分
自出私鈔四十餘萬糴米以賑鄉井所全活甚衆詔補
進義校尉
七年詔賞浙東西福建路官士之家濟糶者補轉官資
有差
恭帝德祐元年五月饒信州饑令民入粟補官
遼道宗大安四年立入粟補官法
金熙宗皇統三年三月陜西旱饑詔許富民入粟納官
世宗大定元年以兵興歲歉下令聽民進納補官又募
能濟饑民者視其人數為補官格
尚書省又奏正隆軍興之際進錢粟者亦宜量授以
官從之二年正月行納粟補官法
五年二月以邊鄙寧息罷納粟補官法
章宗明昌二年八月勅山東河北闕食之地納粟補官
有差
承安二年四月令人入粟補官
宣宗貞祐二年三月詔許諸人納粟買官
是年又定權宜鬻恩例許諸人進官升職丁憂人許
應舉求仕監戸許從良入粟草各有數從知大興府
事胥鼎請也
金史循吏傳曰貞祐二年拜孫德淵工部尚書攝
御史中丞時山東乏兵食有司請鬻恩例舉人居
喪者亦許納錢就試德淵奏此大傷名教事遂寢
按是時金之國勢日蹙財窮力殫計無所出賣官
鬻爵有所不諱故直名其例曰鬻恩即丁憂人亦
許之入貲以應舉求仕至元光二年正月謂宰臣
曰鬻爵恩例有丁憂官得起復者是教人以不孝
也何為著此令哉然則宣宗已自悔之矣
三年正月更定軍士入粟補官格
尚書省言内外軍人入粟補官者多行伍寢虚請俟
平定應監差者與三酬門戸有職事者升一等其子
弟應廕者罷之帝可其奏
三月勅尚書省入粟補官者毋括其戶為軍
九月定勸率遷授格以濟軍儲
凡官民能勸率諸人納米百五十石遷官一階正班
任使七百石兩階除諸司千石三階除丞簿過此數
則請於朝廷議賞推司縣官能勸二千石遷一階三
千石兩階又定制司縣官能勸率進糧至五千石以
上者減一資考萬石以上遷一官減二資考三萬石
以上遷一官升一等皆注見闕
四年七月詔河南陜西鎮防軍應廕及納粟補官者供
役如舊候事定乃聽赴銓
時河東行省胥鼎又言河東兵多民少倉空歲饑竊
見潞州元帥府鬻爵恩例條目寡少未盡勸率之術
今擬凡補買正班依格止廕一名若願輸許增廕一
名職官願納粟或不願給俸廩劵糧者宜量數選加
三舉終場人年五十以上四舉年四十五以上並許
入粟該恩大小司及承應人令譯史吏員雖未繫班
亦許進納遷官其有品官應注諸司者聽納物借注
丞簿丞簿注縣令差使免一差掌軍官能自偹芻糧
者依職官例遷官八月三原縣僧廣惠又進僧道納
粟多寡與都副威儀及監寺等格命從其言鬻之
興定元年正月頒給東平路吏民應獲誥勅令輸物以
濟兵食
東平行省言調兵以來吏卒因勞進爵多至五品例
獲封贈及民年七十並該覃恩若人往自陳公私俱
費請令本路為製誥勅類赴朝廷印署使受命者量
輸諸物而給之人力不勞兵食稍濟從之又潞州行
元帥府事粘割貞言近承奏格凡去歲覃恩之官以
品從差等聽其入粟委帥府書空名宣勅授之則人
無陳訴之勞而官有儲蓄矣比年屢降覃恩凡羈縻
軍職者多未暇授若止許遷新覃則將隔越矣乞令
計前後所該輸粟積遷詔亦從之至二年二月諭尚
書省曰聞中都納粟官多為吏部繳駁殊不思方闕
乏時利害為如何其諭之勿復若是
哀宗天興元年八月賣官及許買進士第
元世祖至元二十五年三月以松江民曹孟炎歲輸米
萬石助官遥授浙東宣慰副使
成宗大德十一年(時武宗已即位)七月江浙湖廣江西河南兩
淮屬郡饑詔民能以私粟賑貸者量授以官
泰定帝泰定二年九月以郡縣饑募民入粟補官
二千石從七品千石正八品五百石從八品三百石
正九品不願仕者旌其門
文宗天歷二年四月陜西諸路饑行省請令富民納粟
補官從之
次年二月命江南萬石者官正七品陜西千五百石
河南二千石江南五千石者從七品其餘品級有差
四川富民有能輸粟江陵者視河南例其不願仕乞
封父母者聽至九月罷
至順二年五月益都路宋德讓趙仁各輸米三百石賑
膠州饑民九千戸詔依輸粟補官例予官
順帝至正四年十一月各郡縣饑令民入粟補官以備
賑濟
時有匿奸事而輸粟得七品雜流者為怨家所告有
司議輸粟例無有過不予之文中書省司郎中成遵
以為賣官鬻爵已非令典况又賣與奸淫之人其何
以為治必奪其勅還其粟著為令乃可從之
十二年三月從中書省臣言行納粟補官之令
凡各處士庶能自備芻糧供給軍儲者照依定擬地
方即授常選流官依例升轉封廕其已除茶鹽錢榖
官能如例再納者驗見授品級改授常流
陶宗儀輟耕錄曰至正乙未春中書省臣奏遣兵
部員外郎劉謙至江南募民補路府州司縣官自
五品至九品入粟有差人無願之者既而扺松江
知府崔思誠曲承使命不問民有粟與否拘集屬
縣巨室點科十二名衆皆號泣求免弗之顧輒施
拷掠抑使承伏即填空名告身授之惟平江路達
嚕噶齊力争以為不可竟無一人應募者崔聞之
深自悔赧
明景帝景泰元年正月始令輸納補官給冠帶
時以大同宣府馬草不敷令聽選官及承差有能輸
草千五百束辦事官輸二千束即予選用應降者加
輸千五百束復其原職當該吏輸千五百粟辦事吏
輸二千束給與冠帶以次選用應重歷者加輸五百
束亦給以冠帶八月以山西代州糧缺募民能自出
已資赴臨清官倉運米三百石至代州者給以冠帶
仍詔在京辦事官吏承差比軍民加一百石吏部聽
選官并在京當該吏典及官應降等吏應重歷者加
五十石俱自臨清運至代州辦事聽選官承差不拘
資次除授官降等者復其職其當該吏不待實撥考
覆給予冠帶應重歴者亦給冠帶辦事滿日依例出
身俟事平日停止二年正月又令軍民輸納者世襲
武職都給事中金達疏諫不聽四年戸部以邊儲不
足請令罷退官非贓罪者輸米二十石給誥勅都給
事中劉煒言考退之官多有罷軟酷虐荒溺酒色廉
恥不立者非止贓罪也賜之誥勅以何為辭若但褒
其納粟則是朝廷誥勅止直米二十石何以示天下
後世此由戸部尚書金濓不識大體有此謬舉帝為
立已之憲宗成化二年以湖廣兵興歲饑陜西榆林
神木各處糧草不繼定官吏納米免考復職等例六
年正月陜西廵撫馬文升言榆林寧夏諸營芻糧缺
乏請令陜西考滿官納草五百束免其赴京給由其
山西河南隂陽醫學僧道官納豆百石徑送吏部選
用從之繼以預備倉儲詔凡一應聽考吏典納米五
十石免其考試給冠帶辦事在外兩考起送到部未
經分撥者納米一百石在京見辦事一年以下納米
八十石二年以下六十石三年以下五十石免其考
試就便實撥當該滿日並給與冠帶各以資格以次
選用在外軍民願充吏者納米六十石定撥原告衙
門遇缺收參又詔鳳陽淮安揚州三府軍民舍餘人
等納米二百石授正九品散官二百五十石正八品
三百石正七品九年詔直隸保定等府州縣兩考役
滿吏典納米一百石起送吏部免其辦事考試就撥
京考二百五十石免其京考冠帶辦事一百七十石
即於本府撥補三考滿日送部免考冠帶辦事俱以
次選用其一考三個月以内無缺者納米八十石許
於在外凑歷兩考
四年四月始令生員納粟為國子生
山東臨清縣學生員王銘等願輸米八百石乞入監
讀書從之開封教授黃鑾上言納粟拜官衰世有之
然未聞納粟貢士者也今以浮薄不教之子納粟進
身不數年寄以民社是猶驅狼虎以牧羣羊欲其不
恣啖噬得乎章下戶部議不從尋以禮部尚書胡濙
言罷之至憲宗成化二年二月南京兵部尚書李賓
等奏令官民子弟納粟送監讀書以助賑濟禮部尚
書姚䕫疏言國子監乃育才之地朝廷資以致治近
因各處起送四十歲并納草納馬生員動以萬計已
不勝其濫今又行此將使天下以貨為賢士風日趨
於陋尚望其有禆治理哉宜别為處置帝曰祖宗設
太學教育人材非由科貢者不得濫送今賓等欲令
官民子弟出錢榖賑民補太學生古無此例且天下
財賦所出其途孔多學校豈出錢穀之所禮部議是
其勿許然其後或遇歲荒或因邊警或大興工作又
率援往例行之訖不能止
孝宗弘治五年十一月停納粟例
吏部尚書王恕言永樂宣德正統間天下亦有災傷
各邊亦有軍餉當時無捐粟例糧不聞不足軍民不
聞困弊比年來一遇災歉輒行捐例則人既以財進
身欲其砥廉隅為循吏豈可得也帝即命止之
世宗嘉靖八年以備荒立勸納法
詔撫按官曉諭積糧之家量其所積多寡以禮勸借
若有仗義進納者酌給冠帶正七品至正九品散官
多者仍官為立坊以旌尚義四十三年四月戸部以
薊鎮新餉不充請凡歲貢監生選期未及預授光禄
寺監事上林苑鴻臚寺署丞序班京衛經歷在外都
布按三司經歷斷事理問都事照磨檢校等官其吏
員出身從七品至從九品令各納銀有差從之四十
五年六月詔以邊餉不足再行開納事例三年神宗
萬歷二十二年三月三邊總督葉夢熊以固鎮糧餉
匱乏請照例開納以備軍需至明年十二月止從之
二十四年三月乾清坤寧二宫災四月工部以鼎建
工費浩繁奏請開納詔下所司議行五月吏部奏東
事告急請募吏民納銀出身有差從之二十七年閏
四月戶部請廣開納以濟邊餉凡府運佐及州縣正
官為考察參論罷斥者復級進階其各處軍民人等
劄給品官戶科給事中李應策疏言其不便於是改
議請凡州縣運判等官查係致仕非劾斥為民者方
許納貲進階各處軍民子弟身家果無違犯量所納
給以文武告身報可
王圻曰國初祇以徵聘薦舉賢良孝廉明經儒士
入官已而開歲貢之例重舉人進士之選而以貲
發身所未覩也雖洪武中有税戸人材之擢然祇
取其富厚醇樸而非計其貲也景泰中始以邊費
令民納粟納馬而貲選蓋權輿矣繼是而納級又
繼是而穵運此道益濫觴焉
神宗萬歷三十年二月罷國學納貢例
從南京祭酒郭正域請也先是祭酒孫應鰲于四年
四月疏言太學非舉貢及勲胄恩廕不入自景泰初
年邊儲匱極始議開納然止以生員廩增附為差亦
時開時輟至隆慶間遂令停廩降增及降附發社並
黜退者皆得納銀入監矣提學憲條何以行于儒生
乎提學所擯斥盡可歸諸太學則太學毋乃為提學
藏垢納汙之藪歟至于民間俊秀子弟原令赴提學
告准附學名目故謂之新附與兩京見任官隨任子
弟未入學者并納銀入監亦隆慶以來覆定事例也
此例一開而商賈輿臺隸役咸厠其中甚有身未成
童一丁不識者皆驟躐賢關他日服官為民蟊賊不
問可知矣亟宜停止允之至是猶有以納貢入監者
故正域請罷其例至愍帝崇禎五年正月諭戸工二
部曰朝廷分職設官原以任賢用能非可别開倖濫
其典制所載納粟輸貲並與選授止為科目正途之
外未盡乏才因以此鼓舞俊秀招徠急公立法未嘗
不善乃十餘年來軍務煩興羣議足餉計臣屢經條
奏事件從此頻開雖俯從士民好義之心稍助國家
師徒之費然而一時偶屬權宜事久必滋弊蠧吏途
紛雜名器混淆有貲即可博官才品俱在勿論甚而
儼然民牧掊克取償階厲尤為不堪朕方欲慎稽流
品撫恤痌瘝而開納不除則源之不清流何能潔爾
戶工二部從今為始將近年新開各樣事例盡行停
止其以前曾經納過者准與照例序選此後不得再
行援例仍將議停款目開列明白奏請裁定傳示吏
部遵守不許朦朧影借致滋銓弊及援納既停監生
漸少於是議開選貢以充國學旋以奔競者多行之
一次而罷仍開事例如故
王圻曰按貲選入官昉於西漢謂任富可不貪也
厥後邊費不足輸選成俗雖張釋之黃霸卜式司
馬相如咸由是出不以為諱然終西漢之世得人
四五而已唐宋以來亦間行之大扺由軍興頓匱
非獲已也我朝宣德以前科貢之途入太學者猶
須精擇戒其庸濫至於景泰始以邊境多虞開生
員納粟納馬入監之例然是時多不過八九百人
已而吏部尚書王直禮部郎中章綸咸以為言禮
部侍郎姚䕫議覆遂尼不行成化初復開納糧納
草納馬之例未久而止二十年山陜大饑民相食
大臣以救荒無策不得已又令納粟入監限年餘
即止時入監者已至六七千人於是令入監者過
兩月則放依親有願自備薪米寄監讀書者聽尋
又念納粟監生年二十四以下願坐監者自備薪
米寄監讀書扣年二十五歲以上方准食糧收撥
二十二年令納銀米監生到監兩月放回原籍收
充增廣生員年二十以下者八年二十以上者五
年滿日咨取入監復班序撥正德以後或以賑濟
或以防禦或以傳奉開上粟入監之例於是納銀
之途益廣矣世宗入繼大統詔嚴止之嘉靖四年
又復暫開然須提學官考其能通文義者兩京十
三省限不過五千人時各王府典膳引禮等官青
衣社學生亦皆得援例入監近年太僕缺馬戸部
缺邊費乃開例益濫遂至市井恒人皆得藉俊秀
名目輸粟入監注選銓部者至數萬人歴考先朝
雖不獲已而行此例然必各提學官試其文理通
者而後許之又各地方俱限以名數又年二十五
以下者雖寄監不得食糧收撥近時此例俱未申
明其間英俊由此而擢名科策表樹勲猷夫豈無
人然千百而十一耳
欽定續文獻通考卷四十三
