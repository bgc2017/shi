欽定續文獻通考卷三十九
選舉考
武舉
宋寧宗慶元中重定武臣關升格
五年八月立沿邊諸州武舉取士法
先是詔諸路州學置武士齋選官按其武藝至是命
兩淮京西湖北諸郡倣兵部及四川法於本道安撫
司試武士合格者赴行在解試别立字號分項考校
撥十名為解額五名省額
嘉泰二年五月詔諸路帥臣總領監司舉任將帥者與
本軍主帥列上之
至四年五月詔諸軍主帥各舉部内將材三人不如
所舉者坐之開禧元年七月詔侍從兩省臺諫在外
待制學士以上及内外文武官各舉將帥邊守一二
人三年十月詔内外軍帥各舉智勇可將帥者二人
嘉定五年十月詔諸路總領官歲舉可為將帥者二
三人安撫提刑舉可備將材者各二人六年六月詔
三衙江上諸軍主帥各舉堪為將帥者二三人八年
正月詔侍從兩省臺諫各舉將材三人十年八月詔
監司郡守各舉威勇材略可任將帥者二人
嘉定十年十二月詔武舉人毋復應文舉
理宗寳慶元年八月詔侍從兩省臺諫三衙知閤御帶
環衛官在外前執政侍從帥臣監司副都統制及屯戌
主將各舉堪充將帥三人
至端平元年正月詔三衙統帥知閤御帶環衛官在
外總管軍帥舉堪將帥者各二人嘉熙二年正月詔
侍從臺諫卿監郎官帥臣監司前宰執侍從舉曉暢
兵機通練財計者各二人三衙諸軍統制舉將材二
人四年詔邊塵未靖備禦方嚴必藉人材相與恊濟
内而侍從臺諫兩省卿監郎官外而監司帥守其舉
暁暢兵機練習邊事才略卓然可用者各二人或陸
沉常調或負累家居著其實狀亟以名聞淳祐元年
詔以堪充將帥之人有混跡偏禆墮身邊遠無由自
達者三衙諸衛外閫戎帥各舉三人孰智將孰勇將
孰能管精銳覈虚實以體國孰能明紀律禁侵暴以
安民各指實來上以備甄别器使六年詔侍從臺諫
各舉堪閫寄及餉事者述其才器勞績以聞十二年
八月詔舉帥材
(臣)等謹按宋自南渡偏安強隣逼處聞鼔鼙而思
將帥之臣其勢盖岌岌矣至寧宗信任姦回横挑
敵釁用兵江淮諸將望風奔潰頻年敗衂疆圉日
蹙故寧理之朝舉將選帥之詔無歲不下乃需之
甚急而卒未見有能司閫外之寄為國家長城者
衛涇所謂蓄養無素而取具臨時之過也
紹定元年命武舉進士避親及所舉之人止避本廳令
無妨嫌官引試若合格則朝廷别遣官覆試
七年詔從軍應賞者第補右選以清流品
自建炎兵興雜流補授者衆有曰上書獻策曰勤王
曰守禦曰捕盗曰奉使其名不一皆閫帥假便宜承
制之權以擅除擢有進士徑補京官者有素身冒名
即為郎大夫者至是以有礙銓法故有是詔
詔民間願習射者籍其姓名守令月一試取藝優者如
三路保甲法區用
端平二年六月御幄殿閱武舉進士射
後淳祐四年開慶元年並行之
淳祐九年以北兵屢至命極邊次邊一體收試仍量增
解額五名省額二名
是歲武舉正奏名王時發係軍人見充殿前司左軍
統領既登第換授特命就本職上予帶同字以示優
奬
度宗咸淳六年命禮部於武舉進士平等者每百人内
取放待補一人絶倫者每百人内取待補十三人
恭帝德祐元年十一月命諸制司各舉才堪將帥者十
人不限偏禆士卒如不隸軍中者許投匱自薦
遼聖宗統和三年八月北皮室詳衮進勇敢七人
十二年十一月詔諸道軍有勇健者具以名聞
金熙宗皇統八年定軍功遷除格
金制武散官謂之右職以軍功為優凡軍功有六一
曰川野見陣最出當先殺退敵軍二曰攻打抗拒州
縣山寨奪得敵樓三曰争取船橋越險先登四曰遠
探捕得喉舌五曰險難之間遠處報事情成功六曰
謀事得濟越衆立功至是定制凡帶官一命昭信校
尉以上者初除主簿及諸司副使二主簿及諸司使
三下令四中令五上令或通注鎮軍都指揮使及正
將其官不至昭信及無官者自初至三任通注丞簿
四下令五中令六上令及知城寨大定二十九年詔
遷至鎮國者取旨升除女直人昭信校尉以上者初
下簿二下令三中令四五上令女直一命遷至昭信
校尉餘人至昭信以上者初下簿二中簿三下令五
六上令凡至宣武將軍以上者初下令二中令三四
上令自餘勞效等皆各有定格焉
章宗泰和元年定試武舉之制
自皇統時始設武舉至帝承安四年十一月詔許諸
色人就試至是定上中下三等能挽一石力弓以重
七錢竹箭百五十步立貼十箭内府試欲中一箭省
試中二箭程試中三箭又遠射二百二十步垜三箭
内一箭至者又百五十步内每五十步設高五寸長
八寸卧鹿二能以七斗弓二大鑿頭鐵箭馳射府試
則許射四反省射三反程試二反皆能中二箭者又
百五十步内每三十步左右措置高三尺木偶人戴
五寸方板者四以搶馳刺府試則許馳三反省試二
反程試一反左右各刺落一板者又依廕例問律一
條又問孫吳書十條能說五者為上等凡程試若一
有不中者皆黜之若射貼弓八斗遠射二百一十步
射鹿弓六斗孫吳書十條通四為中等射貼弓七斗
遠射二百五步射鹿弓五斗孫吴書十條通三為下
等解律刺板皆欲同前凡不知書者雖上等為中中
則為下凡試中中下願再試者聽二年省臣奏試武
舉當與進士同時今年八月府試欲隨路設考試所
臨期差官恐以剏立未見應試人數遂權令各處就
考之
三年定武舉出職遷授格
承安元年定第一名初都巡副將二下令三中令四
五上令第二第三名初巡尉部將二上簿三下令四
中令五六上令餘人初副巡軍轄二中簿三下令四
中令五六上令至是復定上甲第一名遷忠勇校尉
第二第三名遷忠翊校尉中等遷修武校尉收充親
軍不拘有無廕視舊格減一百月出職下等遷敦武
校尉亦收充親軍減五十月出職
六年九月詔行尚書省選才略出衆武藝絶倫之士
宣宗貞祐三年賜武舉勅命章服同進士例
又詔隨處武舉入試者自非見居職任及已用于軍
前者令郡縣盡遣詣京師别為一軍以備緩急其被
薦而未授官者亦量材任之
四年閏七月命掌軍官舉竒才絶力之人提控都副統
等官互舉其屬頒舉官賞罰格許功過相除品官及草
澤人有才武者舉薦升降亦如之
興定二年四月特賜武舉温特赫耀珠以下百四十人
及第
元光二年東京帥臣請盡括武舉為長校不允
東京總帥赫舍哩約赫德言武舉入仕皆授巡尉軍
轄此曹雖善騎射不歴行陣不知軍旅一旦臨敵恐
致敗事乞盡括付軍前為長校俟有功則升之宰臣
奏國家設此科與進士等而欲盡寘軍中非弊進人
材之道遂籍丁憂待闕去職者付之
元世祖至元二十年二月定軍官選格
舊制萬戸千戸百戸父子相繼管領原軍不設蒙古
軍官至是分上中下三等定立條格通行遷轉以三
年為滿理算資考升加品級若年老病故者令其子
弟依例廕叙後各翼大小俱設蒙古軍官又以調遣
征進俱已離翼難與民官一體遷轉廕叙遂定萬戸
千戸鎮撫自奏准日為始以三年為滿通行遷轉百
戸以下不拘此例其餘軍府等官各定制有差
順帝至正十五年二月詔富民願出丁壯義兵五千名
者為萬戸五百名為千戸一百名為百戶仍降宣勅牌面
(臣)等謹按元代不設武舉專事承襲時馬祖常議
將家子弟驕脆有孤任使而庶民有挽張蹶張老
死草野者當建武學武舉儲材以備非常時雖不
用識者韙之
明太祖洪武二十年從禮部請立武學用武舉其武臣
子弟令於各直省應試
初武職率以勲舊帝慮其不率以武士訓戒錄大誥
武臣錄頒之至是乃參用將材三歲武舉六歲會舉
每歲薦舉皆兵部武選司掌之内而五府留守司外
而各都司各衛所及三宣六慰流官八等都督及同
知僉事都指揮使同知僉事正副留守世官九等指
揮使及同知僉事衛所鎮撫正副千戸百戸試百戸
直省都指揮使二十一留守司二衛九十一守禦屯
田羣牧千戸所二百十有一及苗蠻土司皆聽部選
凡大選曰色目曰狀貎曰才行曰封贈曰襲廕其途
有四曰世職曰武舉曰行伍曰納級
英宗正統十年正月詔舉智勇之士
天順八年詔天下文武官舉通暁兵法謀略出衆者
各省撫按三司直隸巡按御史考試中式者兵部同
總兵官於帥府試策略教場試弓馬騎中四矢步中
二矢以上者為中式騎步所中半者次之
憲宗成化十四年詔武科鄉會試悉視文科例
邱濬大學衍義補曰臣按開武舉以試將才亦猶
設文科以取儒士也科目以試士得其文而未必
得其行然因言以求其心究其學識亦可彷彿其
一二焉武科之於將才何莫不然宋太宗謂科目
進士不敢望拔十得五得一二人足矣臣於武舉
亦云
孝宗弘治六年定武舉六歲一行先策略後弓馬策不
中者不許騎射
大學衍義補曰臣按武事與文藝異固不可以言
語文字求也然於無事之時欲求戰陣軍旅之士
不以言語文字求之又不可得也大抵求士以資
世用貴乎得識義理知機變之人無間文武皆然
也試之以武舉欲其知威武戰争之意耳彼誠識
義理知機變一旦臨事料敵出竒應變舉諸此而
措之耳論文科者謂科目不足以得人豪傑之士
由是而出耳武舉亦然
(臣)等謹按以武設科所以備軍旅之司騎射其本
業也宋仁宗親試武舉先閱其騎射而後試之可
謂知所重矣慶歷六年始詔以策為去留弓馬為
高下蓋猶兼之也若弘治此制策不中者至不許
騎射則是專以答策為主置其所當重而重其所
可輕於設科之意何居焉
十七年改定武舉三年一試
武宗正德三年正月兵部議上武舉條格從之
每遇文舉鄉試之年預行兩京十三布政司有能究
極韜略精通武藝者俱報所在官司軍衛送都司有
司送布政司從撫按同三司考試無三司者從撫按
考試兩京亦送巡按考試中式者次年四月會試兵
部初九日第一場較騎射人發九矢中三矢以上者
為合式十二日二場較步射亦發九矢中一矢以上
者為合式俱於京營將臺前較閱十五日三場試策
二道論一道於文場試之試卷皆彌封謄錄編號上
書馬步箭若干送入内簾看詳分配等第其答策洞
識韜略作論精通義理參以弓馬俱優者列為上等
策論頗優而弓馬稍次者列於中等之前弓馬頗優
而策論麤知兵法直說事狀文藻不及者列於中等
之後其或策論雖優而弓馬不及或弓馬偏長而策
論不通俱黜之以俟後舉及期若遇風雨騎射不便
則移期事竣仍張榜於兵部門外次日引見畢賜宴
中府名曰會武其中式作論一道答策二道馬上中
四箭以上步下中二箭以上者官員加署職二級第
一人若係百戸以上官照例加升百戸以下特授千
戸職銜送團營贊畫以示崇異第二名以下總旗授
以試百戸小旗生員舍人授以試所鎮撫軍民授以
各衛試知事俱月支米三石作論一道答策二道馬
上中三箭以下步下中一箭以上者官員量加署職
一級總旗授以署百戸小旗舍人授以署冠帶總旗
生員授以試知事軍民授以試巡檢俱月支米二石
通送京營總兵官處量用有願回籍者咨撫巡官依
秩委用十四年復定初場馬上箭以三十五步為則
二場步下箭以八十步為則三場策一道
世宗嘉靖元年定武舉鄉會試期及考官員數
各省應武舉者巡按御史於十月考試兩京武學於
兵部選取俱送兵部次年四月會試翰林二員為考
試官給事中部曹四員為同考鄉會場期俱以月之
初九日為第一場又三日二場又三日三場其制大
率倣文闈而減殺之後旋罷旋復又倣文闈南北卷例
分邊方腹裡每十名邊六腹四以為常
神宗萬歷十五年以武職選用紛雜詔嚴加察核
世宗嘉靖中詹事霍韜極言軍職冗濫之弊命給事
中夏言等查覈裁汰以數千計至是復詔嚴加察核
且命提鎮科道會同兵部品年資課技藝序薦剡分
為三等名曰公選
十八年七月命廷臣舉將材
三十八年定武會試進士額以百名為率
其後科臣又請特設將材武科初場試馬步箭及鎗
刀劍戟拳搏擊刺等技二場試營陣地雷火藥戰車
等項三場各就其兵法天文地理所熟知者言之報
可而未行
愍帝崇禎四年始舉行武殿試
時武會試榜發論者大譁帝命中允方逢年倪元璐
再試取翁英等百二十人逢年元璐以時方需才請
殿試傳臚悉如文例乃賜王來聘等及第出身有差
武舉殿試自此始
十四年特開竒謀異勇科詔下無應者
十五年十一月詔舉堪督師大將者
欽定續文獻通考卷三十九
