欽定續文獻通考卷一百二十二
兵考
兵制
明制自京師達於郡縣皆立衛所外統之都司内統於
五軍都督府而上十二衛為天子親軍者不與焉征伐
則命將充總兵官調衛所軍領之既旋則將上所佩印
官軍各回衛所蓋得唐府兵遺意
公侯伯皆領都督以統禁兵後又以文臣或内臣提
督京營外設衛所都指揮使司以轄鎮守之軍征戍
則又設總兵副將恭將遊擊之屬文臣統兵者或為
經略或為總督廵撫及兵備道清軍同知之屬
(臣)等謹按都督有三等曰左右都督都督同知都
督僉事皆以公侯伯為之是為世官副都督則流
官矣明初勲臣尚充恭遊後止充兩廣湖廣漕運
三總兵又次第皆革總兵或掛將軍印或不掛印
皆曰總兵征伐之事公侯伯充總兵名曰掛印將
軍其在外鎮守地方武臣原無掛印自洪熙元年
始頒各鎮總兵恭將佩印初制總兵無專官有事
則命將事已即歸後因邊境多事遂留鎮守其鎮
守内臣則始永樂時遼東開原及山東等處而自
後遂多添設嘉靖時盡數取回邊境肅清沿及末
季京營全任中官外鎮必設監視一代弊政莫此
為甚
太祖辛丒歲三月改樞密院為大都督府節制中外諸
軍事
先是太祖自和州渡江所下之地置各翼元帥府以
總制軍民丙申六月既下集慶置行樞密院於太平
總制各翼軍馬已置帳前五翼元帥府五部都先鋒
至是改為大都督府以兄子文正為之而在外者尚
仍其舊尋以其權太重設左右都督都督同知都督
僉事
癸邜二月申明將士屯田之令
(臣)等謹按帝於戊戌冬立管領民兵萬戶府諭省
臣曰古者寓兵於農有事則戰無事則耕暇則講
武今所定郡縣民間武勇之才宜精加簡拔編緝
為伍立民兵萬戶府領之俾農時則耕暇則練習
庶幾寓兵於農之意後洪武二十一年九月勅天
下衛所屯田歲得糧五百餘萬石二十五年二月
詔天下衛所軍以十之七屯田盖初制在外兵馬
盡是屯軍官俸兵糧皆於是出帝嘗曰吾養兵百
萬要不費百姓一粒米故京師屯田有以遠田三
畆易城外民田一畆者一代屯政此其初制今因
已見田賦考故述其緣起如此
丁未三月罷諸翼統軍元帥置十七衛親軍指揮使司
十七衛曰武德龍驤豹韜飛熊威武廣武興武英武
鷹揚驍騎神武雄武鳳翔天策振武宣武羽林
洪武元年立軍衛法
自京師逹於郡縣皆立軍衛度天下要害之地係一
郡者設所連郡者設衛大率以五千六百人為一衛
千一百二十八人為一千戶所一百一十二人為百
戶所每百戶設總旗二名小旗十名大小聫比以成
軍
四月禁宦官預政典兵
十二月定優給將士例
先是乙巳七月令從渡江士卒被創廢疾者養之死
者贍其妻子至是定為例
四年閏三月收故元舊軍隸北平諸衛
先是命平章胡廷美招集王巴拜散亡士卒凡占籍
在元年者聽為民二年以後者籍為軍至是命侍御
史商暠往山東北平收故元五省八翼漢軍按籍得
十餘萬戶每三戶出一分隸北平諸衛十二月籍方
國珍所部温台慶元三府軍士及無田種之民嘗充
船戶者十一萬餘人隸各衛為軍是後所招集者或
留京師或發往各衛所守禦隨宜分隸焉五年李文
忠獲故元軍士千餘令舊校李巴延布哈領之以隸
羽林衛六年暠復招集王巴拜將卒簡壯勇者為駕
前先鋒
五月造用寳金符及調發走馬符牌
用寳符為金牌二中書省大都督府各蔵其一有詔
發兵省府以牌入内府出寳用之走馬符牌以鐡為
之共四十金字銀字者各半蔵之内府有急務調發
使者佩之以行尋改金牌為金符上篆為隂陽文仍
增金符二字(金符之制闊三寸長一寸五分上鈒二鳳下鈒二麒麟牌首為圓竅貫以紅絲)
(帶走馬符牌之制闊二寸五分長五寸上鈒二飛龍下鈒二麒麟牌首為圓竅貫以紅絲縧文曰符令所)
(至即時奉行違者必刑)凡軍機文書自大都督中書省長官外
不許擅奏有詔調軍省府同入覆奏然後納符請寳
其有不行約會者以姦臣論
十一月定所管逃軍降罰之例
初垜集令行民出一丁為軍衛所無缺伍且有羨丁
至洪武三年十一月軍士逃亡四萬七千九百餘人
詔天下諸司追攝之至是又以逃亡者衆請立法懲
戒凡小旗逃所隸三人降為軍上至總旗千戶百戶
皆視逃軍多寡奪俸降革其從征在外者罰尤嚴十
三年五月復申明之
兵志曰是年都督府奏京師士卒之數凡二十萬
七千八百二十五人
五年二月令凡一家父子兄弟從軍者免其父兄
至二十三年正月命一戶二軍者免一人為民次年
詔歸附逹軍及邊民為軍無丁男者除其役三十一
年惠帝即位詔興州諸衛軍全家在伍者免一人天
下衛所軍單丁者放為民
是年頒律令於各衛
八年改在京留守都護為留守衛指揮使司在外都衛
為都指揮使司
先是既立内外衛所而洪武三年升杭州江西燕山
青州四衛為都衛後置河南西安太原武昌四都衛
以統屬諸衛至是悉改為都指揮使司北平陕西山
西浙江江西山東四川福建湖廣廣東廣西遼東河
南凡十三甘州大同福建行都指揮使司三俱隸大
都督府至十五年增置貴州雲南兩都司
(臣)等謹按兵志作行都指揮使司二甘州大同而
已無福建實錄則云行都司三甘州大同福建續
通鑑綱目三編則作行都司三西安大同建寧西
安當即甘州建寧當即福建考兵志於前軍都督
府所屬各衛内原以福建都司福建行都司兩列
之則此之是三而非二明矣
十三年正月改大都督府為五軍都督府
帝懲胡惟庸之叛革中書省因改大都督府為五府
隸外衛於都司而都司及内衛各以其方隸五府惟
親軍不屬遂為定制五都督總兵籍而不與調發兵
部得調發而不治兵後定天下都司衛所共計都司
二十一留守司二内外衛四百九十三守禦屯田羣
牧千戶所三百五十九儀衛司三十三(自儀衛司以下舊無後以)
(次添設)宣慰使司二招討使司二宣撫司六安撫司十
六長官司七十(原五十九)番邊都司衛所等四百七(後作四百)
(六十三)
(臣)等謹按太祖之立五府在南京至成祖永樂十
八年則又立五府於北京而南京之衛多調往北
京志中於南北五府所統諸衛所皆分列之今為
恭列於後以便檢閱
洪武時南京左軍都督府統在京留守左衛鎮南衛
水軍左衛驍騎右衛龍虎衛英武衛瀋陽左衛瀋陽
右衛在外浙江都司遼東都司山東都司(諸衛俱詳史志不再)
(述)
永樂時北京左軍都督府統在京留守左衛鎮南衛
驍騎衛龍虎衛瀋陽左衛瀋陽右衛(俱從南京分調)在外三
都司同前
洪武時南京右軍都督府統在京虎賁右衛留守右
衛水軍右衛武德衛廣武衛在外雲南都司貴州都
司四川都司陕西都司廣西都司
永樂時北京右軍都督府統在京留守右衛虎賁右
衛武德衛(俱從南京分調)在外直隸宣州衛(舊無後設)陕西都司
陕西行都司(洪武十二年添設則按添設在十二年而分府在十三年前段當已列入而)
(兵志中却未列也)四川都司土官四川行都司(舊無後設)土官廣
西都司雲南都司土官貴州都司土官
洪武時南京中軍都督府統在京留守中衛神策衛
應天衛廣洋衛和陽衛牧馬千戶所在外直隸揚州
衛和州衛(後改寧夏中屯衛革)高郵衛淮安衛鎮海衛滁州衛
太倉衛泗州衛夀州衛邳州衛大河衛沂州衛金山
衛新安衛蘇州衛儀真衛徐州衛安慶衛宿州千戶
所中都留守司鳳陽右衛鳳陽中衛皇陵衛鳳陽衛
留守左衛留守中衛長淮衛懷遠衛洪塘千戶所河
南都司
永樂時北京中軍都督府統在京留守中衛神策衛
應天衛和陽衛牧馬千戶所(俱自南京分調)蕃牧千戶所(添設)
在外直隸同前各衛而宿州亦陞為衛又分舊屬河
南都司之潼關歸德武平三衛又添設廬州鎮江六
安徐州左建陽五衛又有汝寧以下至莒州等十六
千戶所(具詳史志不備列)中都留守司(與前同)河南都司
洪武時南京前軍都督府統在京天策衛(後分為保安衛及保)
(安右衛)龍驤衛豹韜衛龍江衛(後改龍江左衛)飛熊衛在外直
隸九江衛湖廣都司福建都司福建行都司江西都
司廣東都司
永樂時北京前軍都督府統在京留守前衛龍驤衛
豹韜衛(俱從南京分調前按留守前衛志文於南京府中不載)在外直隸(同前)湖
廣都司土官湖廣行都司興化留守司福建都司福
建行都司江西都司廣東都司
洪武時南京後軍都督府統在京横海衛鷹揚衛興
武衛江隂衛蒙古左衛(革)蒙古右衛(革)在外北平都
司北平行都司(後為大寧都司)山西都司山西行都司北平
三護衛(後俱為親軍)山西三護衛(後俱革)
永樂時北京後軍都督府統在京留守後衛鷹揚衛
興武衛(俱自南京分調後按留守後衛志文於南京府中不載)大寧中衛大寧
前衛會州衛(舊隸北平行都司又有從北平山西等衛改調及新添設者)富峪衛
寬河衛(舊大寧後衛)神武左衛神武後衛(改昭陵衛)忠義左右
前後四衛義勇中左右前後五衛武成中衛蔚州左
衛在外直隸(舊為北平都司有三護衛後俱親軍其不係北平舊衛者俱永樂以後添設)
薊州衛真定衛永平衛山海衛遵化衛(以上北平舊衛)密雲
中衛後衛(以舊密雲一衛分)開平中屯衛興平左屯右屯中
屯前屯後屯五衛延慶衛(舊為北平都司居庸關千戶所俊改)東勝左
右二衛鎮朔衛涿鹿衛(舊為河南寧國衛)定邊衛神武右中
二衛忠義中衛盧龍衛武清衛撫寧衛德州衛寧山
衛(舊屬河南都司)大同中屯衛瀋陽中屯衛定州衛(以上舊為北平)
(山東山西河南等處衛所永樂時調改)天津衛(以下添設)天津左衛天津右
衛(舊青州左護衛)通州左衛右衛涿鹿左衛中衛河間衛潼
關衛(舊屬河南都司)德州左衛(又有梁城至蒲州十三千戶所具詳史志不備述)大
寧都司萬全都司山西都司山西行都司
自北京建五府後凡南京所屬之衛仍皆分隸北京
五府(按史志又載永樂後南京五府所屬之衛名皆與前相仿則知永樂時所云分調者當是分其)
(半而調北京非南京遂全無此衛也内左軍中較舊添龍虎左衛舊為成都右護衛宣德六年改又有龍)
(江右衛亦舊所無前軍中較舊添豹韜左衛舊為成都中護衛亦宣德六年改而在外所統之各都司則)
(皆不載盖自改建後在外之都司自專屬北五府不得仍屬南五府矣)
(臣)等謹按以上所列南北五府所屬之各衛皆以
洪武永樂分載者以見重定兵制之大綱也至其
中衛所之添革改調及各處土官屬之統轄者原
自永樂而後隨時損益不專成祖一朝盖史志固
統全代而列之也
又按除親軍外凡各衛所俱分屬五府矣惟武功
中左右衛以匠役隸工部永清左右彭城三衛皆
無所屬其後諸陵設衛不隸五府亦不稱親軍五
府以中左右前後為序南以總兵坐中府北以總
兵坐後府
孫承澤春明夢餘錄曰兵部掌兵政而軍旅征伐
則歸之五軍都督府兵部有出兵之令而無統兵
之權五軍有統兵之權而無出兵之令至將屬於
五府而兵又總於京營合之則呼吸相通分之則
犬牙相制
五月詔軍民已有定籍有以民為軍者禁之
取兵有從征有歸附有謫發從征者諸將所部兵既
定其地因以留戍歸附則勝國及僣偽諸降卒謫發
以罪遷隸為兵者其軍皆世籍
(臣)等謹按律嚴人戶以籍為定而軍民遂分會典
云官軍頭目無得巧立名色徑行勾提百姓充軍
民戶亦不得詐稱各官軍人貼戶躱避差役洪武
十五年有戍卒言故元將校宜取為兵帝以版籍
已定豈可復擾命徙其卒於他衛可謂無二三者
矣考王圻續通考中載軍籍抽丁議一篇内言取
兵之途有從征有歸附有謫發有籍選籍選者拔
之編戶者也當即所謂民兵其制起於後非洪武
時初制
十五年三月頒軍法定律
凡管軍指揮千戶到任務必先知衛所官旗軍馬之
數每月三次閱視違者奪其俸及兵衛隊伍老幼優
給與宫禁守禦之令凡二十九條
十一月榜諭天下都司不得擅興營建私役軍士
(臣)等謹按至十七年正月詔天下城隍俱令軍士
修理勿得役民二十六年四月又詔凡有剏修須
奏聞差人相度准令守禦或所在人民築造盖以
公事營建則以兵代民惟不得私役耳然其端既
開安得盡以公而不以私厥後京營兵既困於工
役而在外者亦多役軍士矣
十六年九月命給事中及國子生各衛舍人分行天下
清理軍籍
(臣)等謹按此明代清理軍伍之始是時兵政脩明
無勾擾之弊迨其後法日弛而弊日滋勾軍之害
不可勝舉而兵亦日弊矣
十九年六月撫䘏從征軍士
詔士卒戰傷者除其籍復其家土軍賜復三年改為
貼戶死亡者復十年其除籍者仍復三年將校陣亡
其子世襲加一等
二十一年六月諭武臣存䘏軍士仍賜軍士護身勅
時帝聞世襲武官有苛刻不恤軍士者特勅諭戒之
又述軍士始終艱難之故與夫撫綏愛養之道為護
身勅頒示軍士永為遵守至八月御製八諭飭武臣
一曰守邊之將撫軍以恩二曰邊境城隍務宜高深
三曰修築城池葺理以漸四曰操練軍士習於閒暇
五曰軍士頓舍勤於點視六曰體念軍士勿得加害
七曰事機之會同僚盡心八曰沿海衛所嚴於保障
十月又製保身勅賜武臣
二十一年令衛所覈實軍伍有匿已子以養子代者不
許是年秋令衛所造軍戶籍又置軍籍勘合
帝以軍伍有缺遣人追取往往鬻法擾民乃詔自今
衛所將逃故軍姓名鄊貫編成圖籍送兵部照名行
取不許差人又詔天下郡縣以軍戶類造為冊具載
丁口之數取丁則按籍追之無丁者止又命兵部置
軍籍勘合遣人分給内外衛所軍士謂之勘合戶由
其中開寫從軍来歷調補衛所年月及在營丁口之
數如遇點圈以此為騐底簿則蔵於内府
兵志曰凡軍衛掌於職方而勾清則武庫主之有
所勾攝自衛所開報先覈鄊貫居址内府給批下
有司提本軍謂之根捕提家丁謂之勾補(按圖書集成所)
(載凡内外勾解到部其定衛斷發及遇缺投充收補與重冐存䘏等項屬職方司其根捕勾補及清)
(理挨查改編等項屬武庫司若職方司有首補者即行武庫司住勾)間有恩䘏開伍
者洪武中令應補軍役生員遣歸卒業宣德中上
虞人李志道充楚雄衛軍死其孫宗皐宜繼時已
中鄊試尚書張本言於帝得免如此者絶少戶有
軍籍必仕至兵部尚書始得除軍士應起解者皆
僉妻有津給軍装解軍行糧軍丁口粮之費其冊
單編造皆有恒式初定戶口收軍勾清三冊嘉靖
中又編四冊曰軍貫曰兜㡳曰類衛類姓其勾軍
另給軍單盖終明世於軍籍最嚴然弊政漸&KR1244;而
擾民日甚矣
二十二年三月令天下軍丁習匠藝
帝以軍衛營作勞民命各衛所置局每百戶選四人
以正軍之弱者分習技藝
二十三年復遣官清理天下將卒部伍
(臣)等謹按至二十五年計内外武官兵馬之數京
官二千七百四十七員軍二十萬六千二百八十
人馬四千七百五十一匹外官萬三千七百四十
二員軍九十九萬二千一百五十四人馬四萬三
百二十九匹可謂盛矣自後則惟有逓減耳
二十四年定勾補軍士之令
令垜集軍故戶止一丁者勾有丁貼戶起解軍去原
籍遠者解京該府遣人押送若路順及去京遠者從
便解發
二十六年三月定衛所額軍收補軍士及老病軍人除
豁之例
是時定凡天下都司并衛所城池軍馬數目以諸司
職掌刊布中外凡内外衛所軍士皆有定數其勾解
逃故補役戶丁兑換老疾除豁絶戶皆以定例行之
二十七年四月命罪謫充軍者為恩軍
二十九年十月選屯田軍士更代京衛老疾士卒
三十年四月定武官役軍之制
帝以武官多私役軍卒踰法制命禮部考定其從人
額數指揮使同知僉事四人千戶三人百戶以下二
人皆於正軍伍内取用三日輪番更直下直則歸隊
伍操練衛所值廳六人守門二人守監四人守庫一
人止選老軍充之歲一更著為令
成祖入立重定垜集軍更代法
洪武中戶三丁以上垜正軍一名别有貼戶正軍故
貼戶丁補役至是令正軍貼戶輪流更代貼戶止一
丁者免之當軍之家免一丁差役已令坐勾軍有見
任官及生員吏典等戶止三丁者免勾四丁以上者
以一丁補伍
(臣)等謹按此事兵志止書成祖即位所更定實錄
則云洪武三十一年十二月事考太祖於是年五
月崩惠帝嗣立而靖難兵起所稱洪武三十二年
實建文元年七月則當三十一年十二月尚未稱
兵何得即定制度盖永樂時所脩之實錄大抵非
信史也
永樂元年二月設北京留守行後軍都督府以衛六十
一守禦千戶所三隸之
閏十一月始命内臣出鎮及監京營軍
宦官傳曰太祖頒祖訓内官不得兼外臣文武銜
嘗鐫鐡牌置宫門内曰内臣不得干預政事預者
斬勅諸司不得與文移往来建文帝嗣位御内臣
益嚴詔在外稍不法許有司械聞及燕師逼江北
内臣多逃入其軍漏朝廷虚實文皇以為忠於已
即位後遂多所委任永樂元年内官監李興奉勅
往勞暹羅國王三年遣太監鄭和帥舟師下西洋
八年都督譚青營有内監王安等又命馬靖鎮甘
肅馬騏鎮交趾十八年置東厰令刺事盖明世宦
官出使專征監軍分鎮刺臣民隠事諸大權皆自
永樂間始
二年四月更定天下衛所屯田守城軍士
視其地之夷險要僻以量人之屯守多寡臨邊而險
要者則守多於屯在内而夷僻者則屯多於守地雖
險要而運輸難至者亦屯多於守
五年六月嚴禁衛所官私役軍士
七年五月置邊城調軍勘合
帝以邊戍調遣止憑勅書慮或有詐乃以勇敢鋒銳
神竒精壯強毅克勝英雄威猛十六字編勘合百號
制勅調軍及遣將比號同方准行
十二年四月頒軍中賞格
賞功之制太祖時大賞平定中原征南諸將及雲南
越州之功賞格雖具然不豫為令惟洪武二十九年
命沿海衛所指揮千百戶獲倭一船及賊者升一級
賞銀五十兩鈔五十錠軍士水陸擒殺賊賞銀有差
永樂時以將士久勞命禮部依太祖升賞例恭酌行
之其能立竒功者升二級頭功升一級次功不升初
洪武中定諸司職掌凡軍功賞賜之等有三曰加賞
曰給賞曰量賞其賞之輕重次第率臨時取旨亦不
豫為令至是再舉親征詳定賞罰號令又立功賞勘
合定四十字曰神威精勇猛強壯毅英雄克勝兼超
捷竒功奮銳鋒智謀宣妙略剛烈效忠誠果敢能安
定揚名顯大勲編號用寳印綬監收貯應用其稽功
之法甚嚴凡交鋒之際突入賊陣透出其背殺敗賊
衆者敢勇入陣斬將搴旗者本隊已敗賊衆能救援
别隊克敵者受命能任其事出竒破賊成功者皆為
竒功齊力前進首先敗賊者前隊交鋒未决後隊向
前破賊者皆為頭功凡建立竒功頭功其親管頭目
即為報知妄報者治以重罪行營下營之時擒獲奸
細者升賞准頭功餘俱次功
十八年十一月建五軍都督府於北京其在應天者稱
南京以各衛所分隸二京
時北京建在南諸衛多北調以孝陵濟川廣洋中水
軍左右龍江左右江隂横江天策英武飛熊廣武應
天等衛留守南京神策鎮南驍騎瀋陽虎賁豹韜龍
驤鷹揚興武龍虎武德和陽瀋陽右等衛調守北京
留守中左右前後五衛官軍分守南北二京
(臣)等謹按其餘分轄各衛所之目已附詳洪武時
條下
又按兵志永樂十九年遷都後其京營之在南者
命中府掌府事官守備南京節制在南諸衛所洪
熙初以内臣同守備宣德末設恭贊機務官景泰
間增恊同守備官成化末命南京兵部尚書恭贊
機務視五部特重
定三大營之制
京軍三大營一曰五軍一曰三千一曰神機其制皆
備於永樂時初太祖於京城内外置大小二場分教
四十八衛卒已分為五軍都督府成祖遷都增京衛
為七十二又分步騎軍為中軍左右掖左右哨亦謂
之五軍歲調中都山東河南大寧兵番上京師隸之
設提督内臣一武臣二掌號頭官二大營坐營官一
把總二中營坐營官一步隊把總各一左右掖哨官
如之又有十二營掌隨駕馬隊官軍設把總二又有
圍子手營掌操練上直义刀手及京衛步隊官軍設
坐營官一統四司以一二三四為號把總各二又有
幼官舍人營掌操練京衛幼官及應襲舍人坐營官
一四司把總各一此五軍營之部分也已得邊外降
丁三千立營分五司一掌執大駕龍旗寳纛勇字旗
負御寳及兵仗局什物上直官軍一掌執左右二十
隊勇字旗大駕旗纛金鼓上直官軍一掌傳令營旗
牌御用監盔甲尚冠尚衣尚履什物上直官軍一掌
執大駕勇字旗五軍紅盔貼直軍上直官軍一掌殺
虎手馬轎及前哨馬營上直明甲官軍隨侍營隨侍
東宫官舍遼東備禦回還官軍提督内臣二武臣二
掌頭號官二坐司官五見操把摠三十四上直把總
十六明甲把總四此三千營之部分也已征交趾得
火器法立營肄習提督内臣武臣掌號頭官皆視三
千營亦分為五軍中軍坐營内臣一武臣一其下四
司各監鎗内臣一把司官一把總官二左右掖哨皆
如之又因得都督譚廣馬五千匹(當時謂之譚家馬)置營名
五千下掌操演火器及隨駕護衛馬隊官軍坐營内
臣武臣各一其下四司各把司官二此神機營之部
分也居常五軍肄營陣三千肄巡哨神機肄火器(即鎗)
(手)大駕征行則大營居中五軍分駐步軍在内騎軍
在外騎外為神機神機外為長圍周二十里樵採其
中三大營之制如此
(臣)等謹按三大營之立明史無歲月可考據王圻
續通考云永樂八年北征始分步騎為五軍至二
十二年北征既歸京師則為五軍大營考是年四
月帝發京師七月還至榆木川崩豈至此時師還
始為立營乎盖五軍本太祖舊制靖難師起及數
次北征皆用其制以為征行而歲調中都山東等
四處之兵来京隸之則十三年已有此詔其非二
十二年始立為營明矣明史稿云八年北征分步
騎為五軍既旋師五軍營之名遂不易然考五年
初定交趾神機營立於此時而五軍營似尚當在
前其得降丁三千以為三千營當在立五軍之後
立神機之前昭代典則書於元年十月之下未知
是否幼官舍人營之外又有殫忠效義營掌操練
京衛報效舍人餘丁舍人營曰殫忠餘丁營曰效
義(兵志亦云二營永樂時設後廢)國朝典彙云北征之時别選輕
騎為前哨以遊擊將軍督之又有驃騎神威鷹揚
輕車將軍之名分督精卒不隸五軍其番上之軍
始於永樂十三年而仁宗初年方著為令史志盖
括始末言之耳
又按五軍營内之幼官舍人營者明初立君子舍
人二衛選文臣子姪居君子衛武臣子姪居舍人
衛晝則侍從夜則直宿更番此即勲衛之始也後
不用文臣子姪故專言舍人營凡舍人承襲皆於
五府試騐年二十以上方許比試一試不中食半
俸再試不中降充軍盖明初將材皆儲於此故其
嚴如此神機營南京亦增設之
仁宗洪熙元年始命武臣一人總理營政
是年令軍戶重役者止併一處其丁盡戶絶者豁除之
其先為事充軍後為官者免補伍
閏四月整飭神機營缺伍
從陽武侯薛禄言選内地衛所軍士補之
四年二月令天下衛所軍士免原籍戶下一丁在營軍
餘亦免一丁
(臣)等謹按會典時以軍士征調當自備衣装供給
為難故有此制至五年正月又詔馬軍戶内再免
一丁以助給之
令天下官吏軍旗公勘勾軍無蹤者豁免之(兵志作五年實錄在)
(四年七月)
尚書張本言中外衛所逃軍自洪武以来勾取未獲
者終無完期請行天下所屬官吏軍旗人等從公保
勘開豁從之六年令勾軍有親老疾獨子者編之近
地餘丁赴工逋亡例發口外為民者改為罰工一年
以示優恤八年免蘇州衛抑配軍百五十九人已食
糧止令終其身者千二百三十九人先是蘇常軍戶
絶者株連族黨動以千計知府况鍾言於朝又常州
民訴受抑為軍者七百有竒故特勅巡撫周忱清理
之
五年十月以衛官職漕運次年十一月始令官軍兑運
民糧
從平江伯陳瑄言也東南之卒由是困
十二月選京衛軍十萬隸五府
成國公朱勇言舊時五軍每軍步騎二萬人後調大
同等處備禦今五軍總五萬七千餘人而神機諸營
比舊亦少請令兵部如舊取補帝命於京衛選士卒
十萬隸五軍訓練
六年七月編京衛軍士丁口籍
以軍伍不實限衛所官兩月内清理編丁口籍以五
府官同科道二人理之以侍郎王驥總督騐實勘補
八年三月詔減軍衛在營餘丁
正軍外每軍留一餘悉遣歸已復以幼軍備操者不
足三丁至七八丁者選一餘聽治生給軍装正軍有
故即令補伍毋再勾攝
實錄曰宣德五年工部尚書黃福上言足兵之道
云今天下衛所之兵多有亡故有丁者追補之無
丁者欠缺為今之計凡腹裏衛所缺者莫若以附
近郡縣十丁以上田不及五十畆殷實民戶選補
其邊衛有缺以各處犯死罪者就近發補則士伍
不空矣然又不可不養其銳必令所司免正軍之
雜役使專操屯存戶下之老幼使治生産則有以
養其生而又嚴禁私役掊克之害則於精銳之氣
有益命兵部行之
(臣)等謹按兵志言宣德時都指揮司與布按並稱
三司為封疆大吏而專閫重臣文武亦無定職世
猶以武為重軍政修飭其後軍職冐濫為世所輕
内之部科外之監軍督撫叠相彈壓五軍府如贅
疣弁帥如走卒盖明之中葉而後其視武職直奴
隸之惟輕其任故鄙其官軍政之不振此亦其一
端也特附志於此
九年定平南方蠻賊賞例
三級以上及斬獲首賊俱升一秩餘加賞後至正德
十六年定軍官部下斬百級者升署一秩三百級者
實授一秩四百級者升一秩餘功加賞
十月榜諭邊境有願奮勇效力剿賊立功者許赴官自
陳
(臣)等謹按以邊境言之自屬郡國事然有明一代
召募之令始此故載入兵制時以阿台等擾邊故
然亦以見兵力之漸頓矣盖兵政易敝而難修永
樂宣德之間不過十餘年而振刷已難古人所以
致謹於詰戎也
英宗正統元年分遣御史軒輗等清理天下軍政賜勅
遣之
二年十月命成國公朱勇大選京軍
勇言五軍營原操官軍調遣及逃故者多乞於屬衛
及親軍衛分并三都司官軍内選補十二月勇言奉
命選拔各營精銳官軍十五萬一千有竒欲將續選
行在錦衣衛等七十衛軍與之相兼編伍訓練然内
有守陵守衛供役上直者帝命守陵守衛各存其半
供役上直旗校隸錦衣衛官操其餘俱聽訓練補用
十四年九月(時景帝已即位)遣御史十五人募兵
時斡拉將入寇兵部言邇者各營精銳盡遣隨征宜
急遣官分頭召募官舍餘丁義勇起集民夫更替沿
河漕運官軍令悉隸神機等營
(臣)等謹按是時遣使募民壯詳郡國兵
十月造賞功牌
有竒功頭功齊力之分以文臣主之賊平視此論賞
凡挺身突陣斬將奪旗者與竒功牌生擒斡拉或斬
首一級與頭功牌雖無功而被傷與齊力牌
兵志曰是後將士功賞視立功之地凖例奏行北
邊為上東北邊次之西番及苖蠻又次之内地反
賊又次之世宗時苦倭甚故海上功比北邊尤為
最
十二月分諸將為三大營
總督軍務尚書于謙言在京官軍雖已選定第為三
等若不分將官統領立營訓練恐臨敵之際兵不識
將將不識兵強弱不分進退不一難以成功宜以石
亨為一營范廣副之楊洪為一營孫鏜副之各統官
軍四萬以柳溥為一營過興副之統官軍二萬另選
驍勇頭撥二三千人為遊兵使閑其節制於平時庶
得其死力以禦敵從之
景帝景泰二年二月分大營軍為三班
時邊事棘班軍悉留京間歲乃放還取衣装總兵官
石亨言京營諸軍操備日久今聲息稍寧宜令輪流
取衣装尚書于謙言請分為三班常留兩班在京北
直隸保定河間天津各衛所俱放五十日河南山東
俱放九十日淮揚鳳陽等處放百日選都指揮指揮
請勅領回依限赴操紫荆倒馬白羊三關及保定諸
城戍卒屬山東河南者亦照此例逃者官鐫秩三等
卒盡室謫邊衛至四年三月兵部言舊分三班疎放
今十營操練久未疎放請分兩班赴操亦從之
欽定續文獻通考卷一百二十二
