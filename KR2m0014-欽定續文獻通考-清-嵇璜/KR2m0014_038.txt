欽定續文獻通考卷三十八
選舉考
孝廉
宋理宗景定元年七月詔舉孝廉
詔曰孝為百行之先廉為四維之一三代以上風俗
淳而孝廉之名冺迨漢始詔以此舉士當時二千石
不舉孝以不敬論不察廉則免其嚴且重如此我國
家以孝治天下以廉察吏治科雖不常設固有不待
舉而勸者比年以來澆風汙習瀾倒莫迴朕甚憫焉
然念良心所藴誰獨無此特為善者無所勸不善者
莫之懲表厲之道未至焉爾今嘉與宇内之士同歸
於善舉孝廉如漢法夫孝廉一本也好貨財則不得
為孝哇母食則不得為廉以菽水為樂者行必不汙
以冰蘖自持者親必不辱詔下之日凡吾帥守監司
令長采公論攷實行各疏其事以名聞朕將尊顯之
以為臣子之勸
金初西北路明安人温德亨鄂囉補以孝行擢為護衛
世宗大定十三年四月以有司言授洛州孝子劉政太
子掌飲丞
章宗明昌三年三月命宰臣錄用孝義之人
時賜棣州孝子劉瑜錦州孝子劉慶祐絹粟旌其門
閭復其身因問宰臣從來孝義之人曾官使者幾何
左丞完顔守貞以世宗時劉政對且言若軰多淳質
不及事帝曰豈必盡然孝義之人素行已備稍可用
即當用之後雖有希覬作偽者然偽為孝義猶不失
為善其檢勘前後所申有可用者具以聞八月有司
奏寧海州文登縣王震孝行以嘗業進士并試其文
特賜同進士出身仍注教職一等職任十一月尚書
省奏益都府舉王樞事親至孝兼博學善書特賜同
進士出身附王澤榜
元成宗大德九年六月詔孝子順孫堪從政者量才任
之
(臣)等謹按遼金元俱無孝廉科故遼事全闕金元
則僅以舉孝事附載其舉廉自詳舉官門
明太祖洪武六年二月詔舉孝廉及孝弟力田之士
時肅寧劉敏舉孝廉累官至刑部侍郎連山麥至德
舉孝弟力田至工部尚書淶水李德成舉洪武十九
年孝廉至陜西布政使東陽李希明舉二十九年孝
廉至江西參政權刑部尚書其外又有以孝行旌擢
者洪武中浦江鄭湜擢左參議江寧周琬擢兵科給
事中華亭沈德四擢太常贊禮郎又李德擢應天府
尹李好誠聶士舉擢參政成祖時金吾右衛總旗張
法保掖縣張信武寧張仲賢並尚寶丞仁宗時徐州
權謹拜文華殿大學士世宗時道州楊成章授國子
學錄
二十六年九月命舉孝弟敦行者
時以東宫闕官命羣臣舉孝弟敦行者乃徵浦江鄭
氏王氏兩家子弟年三十以上者悉赴京擢鄭濟王
懃為春坊左右庶子
仁宗洪熙元年八月(時宣宗已即位)詔民間有行已廉正才堪
撫字者見任官具實錄舉奏(互見舉官門)
愍帝崇禎九年詔舉孝廉
吏部言孝廉之舉祖宗朝皆偶一行之未有定制今
宜通行直省加意物色果有孝廉懷才抱德經明行
修之士由司道以達巡按覆核疏聞騐試錄用從之
(臣)等謹按明太祖詔舉孝弟力田之士又令府州
縣正官以禮遣孝廉士至京師往往待以不次其
後遇國家覃恩海内輒以詔書從事有司以孝行
上禮部請旌者歲不下十數人實錄所載莫可殫
述而顯擢者槩未之聞矣若夫察廉之令自太祖
懲元季之弊重繩貪吏寘之嚴典一時守令畏法
率多潔己愛民而朝廷亦必視其治行之殿最為
黜陟别詳考課門嘉隆以後資格既重甲科縣令
往往以卓異被徵梯取臺省遂為成例是未可與
孝廉之制同年而語也
欽定續文獻通考卷三十八
