欽定續文獻通考卷八十五
羣廟考
(臣)等謹按本館前
進
皇朝文獻通考稿本奉
上諭内宗廟考一門附入致祀歷代帝王及臣下家廟
體例不協當立羣廟門以隸之仰見我
皇上折衷義理至當至精迥非儒生之見所能揣測今
恭遵
聖意起自宋末迄于有明輯為續文獻通考羣廟考凡
祀歷代帝王賢臣諸侯宗廟大夫士庶家廟皆備
稽史志詳著于篇至于為太子立廟雖所謂哀骨
肉之深錫烝嘗之厚然一日未正宸樞則一日猶
為臣子馬端臨通考舊雜于私親廟中與情篤本
生之典並列殊為不合又自昔帝王加恩外戚從
未有立廟京師者有之自明太祖始揆之禮經實
無取爾馬書各目類無可附今于馬氏原目外復
析出太子廟增入外戚廟並載于諸侯宗廟之前
庶于名義無舛云
祀先代帝王賢臣(修陵墓)
宋寧宗嘉泰三年正月幸武學謁武成廟
先是太祖建隆三年詔修武成王廟並檢閱唐末以
來謀臣名將勲績尤著者以聞四年四月帝幸廟歷
觀圖壁命去白起景德四年詔西京擇地建廟如東
京制大中祥符元年加諡昭烈初建隆議升歷代功臣
二十三人舊配享者退二十二人慶歷議自張良管仲
而下依舊配享不用建隆升降之次宣和五年從禮
部言釋奠日以張良配享殿上管仲孫武樂毅諸葛
亮李勣並西向田穰苴范蠡韓信李靖郭子儀並東
向東廡白起孫臏廉頗李牧曹參周勃李廣霍去病
鄧禹馮異吳漢馬援皇甫嵩鄧艾張飛吕蒙陸抗杜
預陶侃慕容恪宇文憲韋孝寬楊素賀若弼李孝恭
蘇定方王孝傑王晙李光弼並西向西廡吳起田單
趙奢王翦彭越周亞夫衛青趙充國寇恂賈復耿弇
段穎張遼關羽周瑜陸遜羊祜王濬謝元王猛王鎮
惡斛律光王僧辯于謹吳明徹韓擒虎史萬歲尉遲
敬德裴行儉張仁亶郭元振李晟並東向凡七十二
人紹興七年五月太常博士黃積厚乞以仲春仲秋
上戊日行禮十一年五月國子監丞林保奏昭烈武
成王廟享以酒脯而不用牲牢雖曰時方多事禮用
綿蕝然非所以右武而勵將士也乞今後上戊釋奠
用牲牢以管仲至郭子儀十人祀于殿上從之乾道
六年詔武成王廟升李晟于殿上降李勣于李晟位
次仍以曹彬從祀至是又謁廟焉
(臣)等謹按武成王廟祀古諸名將宜列賢臣門馬
考缺載今即寧宗謁廟特採禮志追補之以存一
代祀典又紹興十一年以管仲至郭子儀十人祀殿
上志作十八人誤也
四年四月立韓世忠廟于鎮江
賜廟額曰旌武時又賜台州滕膺廟額曰義靈(膺嘗磔方)
(臘將吕師囊者也)開禧中吳昉知荆門軍鍾相之黨攻城昉
闔室被害詔立廟于軍城南賜額英愍嘉定二年楊
震仲權知大安軍不從吳曦之叛飲藥死贈開奉大
夫諡節愍賜廟額曰旌忠十四年金人陷蘄州知州
李誠之及其家人官屬皆死之贈朝散大夫秘閣修
撰封正節侯賜廟額曰褒忠
(臣)等謹按王圻續通考載嘉定中賜三閭大夫屈
原廟額曰昭靈又虹縣令舒煥奏朱買臣廟靈應
之迹請加封號賜額曰靈祐附錄之
理宗寶慶二年十一月修祚德廟以嚴程嬰公孫杵臼
之祀
北宋絳州有祚德廟高宗紹興十一年建于臨安(見馬)
(端臨考)後以侍御史林大鼐言詔封公爵秩中祀寧宗
慶元初益封至是復新其廟淳祐二年又升嬰為忠
濟王杵臼為忠祐王厥為忠利王且增闢廟貌益宏
整云
淳祐八年二月詔衡州修炎帝廟
荆湖帥臣陳鞾奏國家以火德王火德之祀合加欽
崇炎帝陵在衡州茶陵縣廟久弗治乞相度興修以
稱崇奉之意從之
九年正月詔以官田三百畞給表忠觀旌錢氏功德仍
禁樵採六月詔邊郡各立廟一賜額曰褒忠凡没于王
事忠節顯著者並祠之守臣春秋致祭
先是紹定中建康都統吳從龍為元人所獲使至泰
州城下誘降終不屈死之詔廟祀揚泰二州四年十
一月詔忠義總管田遂力戰而殁贈武節大夫忠州
刺史加封立廟端平二年九月驍騎大將軍利州駐
劄御前諸軍統制曹友聞與元兵大戰于大安軍陽
平關兵敗死之詔贈龍圖閣學士大中大夫諡曰節
立廟曰褒忠十月詔殿前司將胡斌死邵武之寇贈
武節大夫因舊廟賜額曰忠勇宗室師檟死尤溪之
戰贈武節郎立廟林嶺賜額曰愍忠淳祐六年十一
月詔元兵入蜀前四川制置使陳隆之闔家數百口
死節特贈徽猷閣待制賜諡立廟七年十一月詔茶
陵知縣事黃端卿為郴寇所害進官三秩立廟衡州
又賜知州周虎廟額曰忠烈開禧時虎守和州有却
敵保城功建廟祠之至是賜額八年四月詔淮東制
置司于泗州立廟祀夏皋及張忠田智潤父子賜額
以旌忠節又荆湖制置使孟珙以荆襄死節之臣請
建祠致祭詔賜額曰愍忠淮安副總管耿世安戍漣
水軍戰死詔立廟淮安賜額忠武又海州通判侯富
與山東李松壽戰死詔即海州立廟賜額旌忠寶祐
間建虞允文祠于江上賜額英烈開慶元年四月以
段元鑑楊禮堅守城堡殁于王事詔各贈奉國將軍
節度使封二字侯立廟賜額景定元年二月詔臨江
守臣陳元桂死節官五轉贈寶章閣待制立廟死所諡曰正
節五月詔贈吕文信寧遠軍承宣使立廟賜額二年
八月贈江淮大都督李璮檢校太師賜廟額曰顯忠
(臣)等謹按王圻續通考載淳祐時建嚴光祠於富
陽東觀山諸葛亮祠於武岡州附錄於此
度宗咸淳四年四月詔故修武節姚濟死節立廟賜額
忠壯八年以靜江節度使牛富死於樊城詔贈官諡
忠烈立廟建康九年二月詔鄂州左水軍統制張順
殁身戰陣贈寧遠軍承宣使立廟祀之賜額忠顯
時又以知沔州曹友聞與弟萬同禦兵於雞冠隘死
贈龍圖閣直學士諡忠節賜廟額曰褒忠邊居誠守
新城竭力禦元兵城陷自殺贈利州觀察使立廟死
所贈播州武翼大夫楊燦廟額曰忠烈武功大夫楊
炘廟額曰忠顯
十年十一月(恭帝已即位)贈趙文義清遠軍節度使與其兄
威武軍節度使文亮共立廟揚州賜額傳忠
德祐初知潭州向士璧禦元兵有功詔立廟祀之
(臣)等謹按王圻續通考載理宗景定二年追封張
憲為烈文侯立祠臨安東山衖口墓所三年建永
慕廟於義烏孝子顔烏墓左恭帝德祐初賜㐮陽
諸葛亮廟額曰英惠加號仁濟又賜武昌三公廟
額曰普應(三公者伍員范蠡馬援也)賜孝感縣張汴廟額曰忠
烈(汴與張巡同死睢陽之難)建周公廟於横山賜額曰仁濟祀
吳周凱(凱嘗𨗳三江注之海變旁邑斥□為甘泉故没而民感祀之)因并附錄
焉
遼聖宗統和十三年八月詔修先哲廟貎以時祀之
(臣)等謹按遼史所可見者僅如右考列傳統和十
六年以耶律休格留守南京禦宋有功命立祠祀
之道宗清寧間以耶律赫嚕佐太祖創業有功詔
立祠於上京又以耶律烏哲調和太后定世宗之
位免穆宗於難有誅賊之功詔立祠祭享樹碑以
紀之夀隆五年以舊臣姚景行忠賢詔為立祠雖
馬端臨考所謂先代賢臣非即指本朝之先代姑
附錄之
金熙宗皇統四年十月遣使祭遼主陵
章宗明昌五年正月以頁嚕古紳始置女直文字詔立
廟上京歲時致祭
言者謂頁嚕古紳二賢創製女直文字乞各封贈名
爵建立祠廟令女直漢人諸生隨拜孔子之後拜之
有司謂頁嚕難以致祭若金源郡貞獻王古紳則既
已配享太廟亦難特立廟令再議之禮官言前世無
創製文字入孔子廟故事如于廟後或左右置祠令
諸儒就拜亦無害尚書省謂若如此恐不副國家厚
功臣之意遂詔令依蒼頡立廟于盩厔例官為立廟
于上京納爾琿莊委本路官一員與本千戶春秋致
祭所用諸物從宜給之
章宗泰和四年二月始祭三皇五帝四王三月詔定前
代帝王合致祭者
先是三年尚書省奏太常寺言開元禮祭帝嚳堯舜
禹湯文武漢祖祝版請御署開寶禮羲軒顓頊帝嚳
陶唐女媧成湯文武請御署自漢高以下二十七帝
不署平章政事圖克坦鎰左丞完顔匡太常寺博士
温特赫天興言方嶽之神各有所主有國所賴請御
署固宜至于前古帝王寥落杳茫列于中祀亦已厚
矣不須御署參知政事孫即康及賈鉉以為三皇五
帝禹湯文武皆垂世立教之君唐宋致祭皆御署而
今降祝版不署恐于禮未盡不若止從外路祭社稷
及釋奠文宣王例不降祝版而令學士院定撰祝文
頒各處為常制勅命依期降祝版而不請署至是定
制前代帝王三年一祭于仲春之月祭伏羲于陳州
神農于亳州軒轅于坊州少昊于兖州顓頊于開州
高辛于歸德府陶唐于平陽府虞舜夏禹成湯于河
中府周文王武王于京兆府又詔定前代合致祭者
從尚書省奏三皇五帝四王已行三年一祭之禮若
夏太康殷太甲太戊武丁周成王康王宣王漢高祖
文景武宣光武明帝章帝唐高祖文皇一十七君皆
致祭為宜
六年詔建昭烈武成王廟于闕廷之右麗澤門内
其制一遵唐舊禮三獻官以四品官以下儀同中祀
用二月上戊七年完顔匡等言我朝創業功臣禮宜
配祀于是以秦王宗翰同子房配武成王而降管仲
以下又躋楚王宗雄宗望宗弼等侍武成王坐韓信
而下降立于廡又黜王猛慕容恪等二十餘人而增
遼王賽音等(其祭武成王宗翰子房各羊一豕一餘共用羊八無豕)
禮志曰宣宗遷汴于會朝門内闕廷之右營武成
王廟如制春秋上戊之祭如舊布薩思忠傳曰思
忠遷潞王傅被詔與翰林侍讀學士張行簡討論
武成王廟配等列奏曰伏見武成王廟配享諸將
不以世代為先後按唐祀典李靖李勣居吳起樂
毅上聖朝太祖以二千之衆破百萬之師太宗克
宋成此帝業秦王宗翰宋王宗望羅索古紳與前
代之將各以功德間列可也
元世祖中統三年四月修河中禹廟賜名建極宫至
元元年七月龍門禹廟成(命侍臣阿合脫因代祀)五年九月建
堯廟九年九月定祀典
山西通志王磐修堯廟記曰平陽府治之南堯帝
廟李唐顯慶三年所建歲遠漸就傾圮有真人姜
善信欲更擇爽塏重建廟貌請于朝帝嘉其意賜
銀二百錠仍敕有司下太原木場給官材二千根
皆辭不受勤力節用以身導衆一歲而廟成為地
七百畞為屋四百間經始于至元二年之春落成
于至元五年之八月詔賜其額曰光澤之宫殿曰
文思之殿門曰賓穆之門賜白金二百兩良田十
五傾為贍香火費仍詔詞臣製碑文以紀其成翰
林直講學士臣磐當屬詞
(臣)等謹按世祖紀中統四年六月建堯廟于平陽
仍賜田十五頃至是復出建廟之文先後之間頗
疑有誤及考王磐記乃知建廟賜田在至元五年
而修史者誤繫于前耳元史蕪雜不足徵信賴有
當時詞臣奉勅撰文勒石廟中鑿然可據庶訂其
繆紀又云善信前修禹廟數載功成今建堯祠三
年有效則河中禹廟疑亦善信所修且經營造作
非出官錢特得請于朝而身任其事耳若定祀典
時以中書吏部據各路申乞定奪合祭神宇支費
議准神農高辛以上聖帝明王及三代開國之主
皆以功及萬世澤被生民故歷代祀典禮未嘗廢
擬令所在官司三年一祭支鈔不過二十兩微子
(歸德府)張良(彭城縣)以上忠臣義士係自古忠義直烈
儀型後世贊揚風化者所以激勵人臣使知景仰
令所在人民歲時致祭元典章所載如此
十二年二月立伏羲女媧舜湯等廟于河中解州洪洞
趙城十五年四月修會川縣盤古王祠祀之十二月
封伯夷為昭義清惠公叔齊為崇讓仁惠公二十四
年閏二月勅春秋二仲上丙日祀帝堯廟
(臣)等謹按祭祀志舜帝廟河東山東濟南歴山濮
州湖南道州皆有之又阿勒台傳憲宗命阿勒台
為平灤路達嚕噶齊灤為孤竹故國乃廟祀伯夷
叔齊以勵風俗盖其時尚未有封號也
成宗貞元初命郡國通祀三皇如宣聖釋奠禮
太皥伏羲氏以勾芒氏之神配炎帝神農氏以祝融
氏之神配軒轅黃帝氏以風后力牧之神配黃帝臣
俞跗以下十人姓名載于醫書者從祀兩廡有司歲
春秋二季行事而以醫師主之
王圻曰貞元間建三皇廟在明照坊内有三皇並
歴代名醫像東有神機堂内置銅人鍼灸圖二十
有四凡五臟旁注為溪谷所會各為小竅以導其
原委刻鍼灸經于石其碑之題篆則宋仁宗御書
元世祖至元間自汴移至此吳澄宜黃縣三皇廟
記曰醫有學學有廟廟以祀三皇肇自皇元前此
未有也
武宗至大二年正月詔三皇配位依文廟從祀禮
湖廣行省以祭享三皇配位勾芒等神服色坐次為
請禮部議三皇開天立極澤流萬世有國家者所當
崇祀自唐天寶以來配伏羲以勾芒配神農以祝融
配黃帝以風后力牧按禮記月令春三月其帝太皥
其神勾芒夏三月其帝炎帝其神祝融又史記稱黃
帝得風后力牧以治民其配享坐次宜東西相向以
勾芒祝融居左風后力牧居右若其相貌冠服年代
遼遠無從考證不可妄定當依古制以木為主書曰
勾芒氏之神(祝融以下並如之)所謂十大名醫依文廟從祀
之例置兩廡如此尊卑先後之叙似為不紊集賢翰
林太常禮儀院等官集議依禮部所擬行之
元典章曰延祐四年正月禮部議祭享三皇等祀
已准各路支給官錢祭祀緣今物價增貴原降錢
數不敷擬合酌量添給春秋二祭每祭諸路原降
中統鈔一錠散府上中下州原降中統鈔二十五
兩今俱倍增以供祀事
仁宗皇慶元年三月命河南省建故丞相阿珠祠堂
延祐三年四月敕衛輝昌平守臣修殷比干唐狄仁傑
祠歲時致祭五年七月加封楚三閭大夫屈原為忠
節清烈公
先是大德十一年正月成宗崩時武宗為懷寧王總
兵北邊聞哀奔赴至衛經比干墓顧左右曰紂内荒
于色毒痡四海比干諫刳其心遂失天下令祠比干
于墓為後世勸至是又申命之
英宗至治二年閏五月封諸葛忠武侯亮為威烈忠武
顯仁濟王
泰定帝泰定二年五月置諫議書院于昌平祀唐劉蕡
(臣)等謹按巙巙傳巙巙請褒贈唐劉蕡宋邵雍以
旌道德正直帝從其請為之下詔至順帝至正十
八年加封文節昌平侯其尊崇如此
致和元年詔舜禹廟依堯祠故事
從禮部移太常送博士議每歲春秋仲月上旬卜日
有司蠲潔致祭官給祭物
(臣)等謹按明宗紀是年四月封唐柳州刺史柳宗
元曰文惠昭靈公附記于此
文宗天歷元年十二月加諡唐司徒顔真卿為貞烈文
忠公令有司歲時致祭二年六月命岐陽書院祀周
文憲王十二月加諡漢長沙王吳芮為長沙文惠王
文憲王廟在鳳翔府岐山之陽至是改為書院仍賜
額設學官春秋釋奠如孔子廟儀
至順元年正月封秦蜀郡太守李冰為聖德廣裕英惠
王三月命彰德路歲祭羑里周文王祠十月賜伯夷叔
齊廟額曰聖清歲春秋祀以少牢
從太常奉禮郎薛元德請彰德路湯陰縣北故羑里
城周文王祠命有司奉祀如故事
順帝至元三年正月封晉郭璞為靈應侯諡唐杜甫曰
文貞二月封晉周處為英義武惠正應王五年四月
加封孝女曹娥為慧感靈孝昭順懿夫人六年七月
詔封微子為仁靖公箕子為仁獻公加封比干為仁顯
忠烈公至正十年九月命祭三皇如孔子禮遣中書
省臣代祀
初三皇廟歲祀以醫官行禮九年御史臺以江西湖
東道廉訪使文殊訥言三皇開天立極功被萬世京
師每歲春秋祀事命太醫官主祭揆禮未稱請如國
子學宣聖廟春秋釋奠遣中書省臣代祀一切儀禮
倣其制中書付禮部集禮官定議以聞制可于是命
太常定儀式工部範祭器江浙行省製雅樂器復命
太常博士定樂曲名翰林國史院撰樂章十有六曲
明年祭器樂器俱備以醫籍(百四十有八戶)充廟戶禮樂生
御藥院大使盧亨素習音律受命教樂工(四十有二人)各
執其技以九月九日歲祀宣徽供禮饌光禄供内醖
太府供金帛廣源庫供薌炬大興府尹供犧牲制幣
粢盛殽核中書奏擬三獻官以次定諸執事並以清
望充前一日内降御香三獻官以下公服備大樂儀
仗迎香置開天殿退習祭儀畢就廟齋宿京朝文武
百司與祭官如之翰林詞臣具祝文曰皇帝敬遣某
官某致祭
(臣)等謹按元祀三皇自元貞始雖郡縣通祀僅醫
官主之禮有未備至是以文殊訥之請乃定禮儀
之隆埓于宣聖實一代創典也
祭儀
凡有司致祭先代聖君名臣皆有牲無樂其祭器不
用籩豆簠簋儀非酌奠者有司便服行禮三上香奠
酒而已
明洪武元年三月以太牢祀三皇
初仍元制以三月三日九月九日通祀三皇是年命
以太牢祀二年命以勾芒祝融力牧風后左右配享
儀同釋奠四年帝以天下郡邑通祀三皇為凟禮臣
議唐元宗嘗立三皇五帝廟于京師至元成宗時乃
立三皇廟于府州縣春秋通祀而以醫藥主之甚非
禮也帝曰三皇繼天立極開萬世教化之原汩于醫
師可乎自今天下郡縣毋得䙝祀止命有司祭于陵
所
(臣)等謹按禮志洪武二年以勾芒祝融風后力牧
左右配俞跗桐君僦貸季少師雷公鬼臾區伯高
岐伯少俞高陽十大名醫從祀考實錄是年止以
勾芒四臣配無十大名醫從祀之文其時正配位
祭器牲幣皆有數而從祀之禮獨缺則非從祀于
是年也惟明集禮備載十醫以為因元之舊與實
錄異盖帝尊崇三皇不欲溷于醫師是歲特釐正
之集禮所載乃初年未定之禮耳至永樂間别建
三皇廟十醫從祀以醫官主之以為萬世醫藥之
祖遂與歴代帝王並祀不廢矣
三年十二月遣使祭歴代帝王陵寢並加修葺
先是帝觀宋太祖詔修歴代陵寢歎曰此美事也是
年五月遣使訪歴代帝王陵寢命所在省臣同詣審
視具圖以聞至是圖上凡七十有九禮官考其功德
昭著者(曰伏羲神農黃帝少昊顓頊唐堯虞舜夏禹商湯中宗高宗周文王武王成王康王漢高)
(祖文帝景帝武帝宣帝光武明帝章帝後魏文帝隋高祖唐高祖太宗憲宗宣宗周世宗宋太祖太宗真)
(宗仁宗孝宗理宗)三十有六各製衮冕函香幣遣祕書監丞
陶誼等往修祀事親製祝文遣之每陵(以白金二十五兩)具
祭物陵寢發者掩之壞者完之廟弊者葺之無廟者
設壇以祭仍令有司禁樵採歲時祀(牲用太牢)四年禮部
復定議合祀帝王三十五在河南者十陳祀伏羲商
高宗孟津祀漢光武洛陽祀漢明帝章帝鄭祀周世
宗鞏祀宋太祖太宗真宗仁宗在山西者一滎河祀
商湯在山東二東平祀唐堯曲阜祀少昊在北平者
三内黃祀商中宗滑祀顓頊高辛在湖廣者二酃祀
神農寧遠祀虞舜在浙江者二會稽祀夏禹宋孝宗
在陜西者十五中部祀黃帝咸陽祀周文王武王成
王康王宣王漢高祖景帝咸寧祀漢文帝興平祀漢武
帝長安祀漢宣帝三原祀唐高祖醴泉祀唐太宗蒲城祀
唐憲宗涇陽祀唐宣宗歲祭用春秋仲月朔(器用籩豆各八□二登一)
(簠簋各一俎一爵三尊篚一牲用太牢)于是遣使詣各陵致祭陵置一碑刊祭期及
牲帛之數俾所在有司守之既而命有司歲時修葺置陵戶
二人守視又每三年出祝文香帛𫝊制遣太常寺樂
舞生齎往所在命有司致祭其所祀者視前去周宣王
漢明帝章帝而增祀媧皇于趙城後魏文帝于富平
元世祖于順天及宋禮宗于會稽凡三十六帝後又
增祀隋高祖于扶風理宗仍罷祀又命帝王陵廟所
在官司以春秋仲月上旬擇日致祭
顧炎武日知錄曰按帝王世紀文武葬于畢畢在
杜南晉書地道記亦云畢在杜南與畢陌别史記
周本紀正義引括地志文王武王墓在雍州萬年
縣西南二十八里畢原上此其在渭水之南杜縣
之中甚明而今乃祭于渭北咸陽縣之北十五里
盖據顔師古劉向傳註畢陌在長安西北四十里
之誤(地道記已明言與畢陌别矣)史記秦本紀集解引皇覽曰
秦武王冡在扶風安陵縣西北畢陌中大冡是也
人以為周文王冡非也周文王冡在杜中又秦始
皇本紀末正義括地志云秦惠文王陵在雍州咸
陽縣西北十四里秦悼武王陵在雍州咸陽縣西
十里俗名周武王陵非也是昔人已辨之甚明今
祭周之文王武王而于秦惠文王悼武王之墓不
亦誣乎
(臣)等謹按洪武實錄是年帝與侍講學士危素論
宋元興替素因言元世祖至元間西僧嗣古妙高
欲毁宋會稽諸陵時夏人楊輦真加為江南總攝
助之遂發諸陵取其金寶以諸帝遺骨瘞于杭之
故宫築浮屠其上以厭之又截理宗頂骨為西僧
飲器天下莫不寒心帝歎息久之即命北平守將
吳勉訪索頂骨所在果得之西僧廬中既送至命
有司厝于京城之南六月紹興府以永穆陵圖來
獻遂勅葬于故陵云
四年四月詔立祠祀元御史大夫福壽
帝謂中書省曰福壽仗義守職保障其民以身徇國
可謂忠臣宜立祠令有司歲時致祭六年四月復勅
中書省議贈福壽官禮部言元已贈福壽浙江行省
左丞相上柱國追封衛國公諡忠肅事蹟封諡載在
祀典宜仍其舊足慰忠臣之心帝是之令春秋遣官
致祭
(臣)等謹按實錄太祖吳元年十月敕禮官曰元右
丞余闕守安慶屹然當南北之衝援絶力窮舉家
皆死節義凜然江州總管李黼身守孤城力抗強
敵臨難死義與闕同轍當建祠肖像歲時祀之令
有司祀闕于安慶黼于江州孝宗弘治三年安慶
知府徐傑言元總管韓建之以宗正郎中守安慶
盜來攻城大小百餘戰皆敗之城䧟復完及余闕
來代併力殱盜後舉家被殺建之方卧疾罵賊不
屈賊執之而去不知所終精忠大節與闕相埓而
祀典獨闕請于闕祠内增置神主祔祭從之本紀
亦載其事今補錄焉(元史作韓建誤)
六年八月祀三皇及歴代帝王
帝納御史答禄與權之言命參考歴代帝王開基創
業有功生民者立廟以祀于是禮部尚書牛諒請京
師立廟祀三皇餘各就陵立廟歲時致祭帝以五帝
三王及漢唐宋創業之君俱宜于京師立廟致祭其
餘守成賢君令有司春秋祭于陵廟遂建歴代帝王
廟于欽天山之陽倣太廟同堂異室之制為正殿五
間中一室三皇東一室五帝西一室夏禹商湯周文
王又東一室周武王漢光武唐太宗又西一室漢高
祖唐高祖宋太祖元世祖每歲春秋仲月上旬甲日
致祭已而以周文王終守臣服唐高祖由太宗得天
下並寢其祀增祀隋高祖十一月立元世祖廟于北
平七年令帝王廟皆塑衮冕坐像惟伏羲神農未有
衣裳之制不必加冕服二十一年罷祀隋高祖
孫承澤春明夢餘錄曰昔人議罷唐高祖而祀太
宗為非者謂温大雅大唐創業起居注義旗之初
皆由帝指大郎二郎尚未軒輊及入關東討秦力
雖多然身係嗣胤何殊將帥禁門之舉不無遺議
焉而遽謂功盡彼出罷父祀子靈豈無知至于從
祀云者以臣事君耳中興諸君未聞俎豆而其臣
儼然且仲虺列于見知甘盤稱為舊學梁公之伐
遠過西平淮陰之冤有同武穆而舍彼取此義復
何居也
七年八月躬祀歴代帝王廟九年八月遣官省歴代
帝王陵寢禁芻牧置守陵戶忠臣烈士祠有司以時葺
治二十一年二月以歴代名臣從祀帝廟
先是禮官擬歴代名臣風后等三十六人以進帝以
宋趙普負太祖不忠不可從祀元臣四傑木華黎為
首不可祀孫而去其祖可祀木華黎而罷安童既祀
伯顔則阿珠不必祀漢陳平馮異宋潘美皆節義兼
善始終可祀于是定風后力牧臯陶夔龍伯夷伯益
伊尹傅說周公旦召公奭太公望召虎方叔張良蕭
何曹參陳平周勃鄧禹馮異諸葛亮房元齡杜如晦
李靖郭子儀李晟曹彬潘美韓世忠岳飛張浚木華
黎博爾忽博爾珠赤老温伯顔凡三十七人從祀于
東西廡為壇四
(臣)等謹按洪武實錄二十年帝先是以先代忠臣
如漢秣陵尉蔣忠烈侯子文晉成(志作咸誤)陽卞忠貞
公壼南唐劉忠肅王仁瞻宋濟陽曹武惠王彬等
歴代崇祀及元衛國忠肅公福壽皆嘗立祠以祭
而溷處閭巷祠宇卑陋弗稱神居詔徙建于雞鳴
山之陽至十月廟成命應天府官以四孟月及歲
除祭功臣之日致祭歲以為常又禮臣請如前代
故事立武學用武舉仍祀太公建昭烈武成王廟
帝以太公周臣不當王祀至建武學用武舉是析
文武為二途輕天下無全才矣甚無謂也遂命罷
廟祭去王號至是年從祀帝王廟焉
二十二年五月改建歴代帝王廟成
先是廟災詔改建至是廟成遣官致祭以奉安神主
告從禮部擬自後每歲以仲秋月遣官致祭
成宗永樂元年十月修殷比干祠墓二年二月復建
軒轅廟于山西陽縣六年二月祀宋文天祥于北京
太常博士劉履節奉命正祀典謂天祥忠于宋室燕
京乃其死節之所請祠祀命每歲春秋仲月遣順天
府尹致祭
(臣)等謹按明楊士奇重修祠記北京之有公祠洪
武六年前北平按察副使劉崧始建于教忠坊今
順天府學之右是年始命春秋致祭云
宣宗宣德十年四月(時英宗已即位)命潮州府祀唐韓愈
英宗正統元年二月修商中宗廟七月修宋周敦頥程
顥司馬光朱熹祠墓
順天府推官徐郁言四事其一請修敦頥等祠墓復
其子孫徭役從之
六年十二月祀平江恭讓侯陳瑄于清江浦
初瑄為總兵官都漕運疏鑿清江浦等處設移風等
閘堅築堤防以畜水行舟立常盈倉積糧甚多及没
民感其惠立祠祀于清江浦東至是事聞命有司春
秋致祭
景帝景泰元年閏正月建岳飛廟于湯陰
翰林院侍講徐理言臣以招募民壯至河南彰德府
道經湯陰縣周流社宋臣岳飛實生其地飛以應募
勤王大立戰功佐成中興之業理宜廟食矧今方將
奮揚神武復讐雪恥成中興之功如飛者宜令建立
廟宇春秋祭祀使將士知所激勸從之廟成賜額精
忠
憲宗成化元年五月復修殷比干墓
從汲縣知縣盧信言也其歲時祀典如初
孝宗弘治五年命修岳飛祖塋在湯陰者給人戶看視
十年賜平江恭讓侯陳瑄祠額曰恭讓
武宗正德三年四月遷成湯廟于湯原里
廟故在山西滎河縣北四十里瀕河附湯陵陵為河
所齧而祠宇卑陋不稱太常卿喬宇以聞命改建于
今所
十一年三月立伏羲廟于秦州
秦州古成紀地從巡按御史馮時雍奏也
世宗嘉靖九年十二月祀先聖先師于文華殿東室
初東室有釋像帝以其不經撤之乃祀皇師伏羲民
神農氏軒轅氏帝師陶唐氏有虞氏王師夏禹王商
湯王周文王武王南向左先聖周公右先師孔子東
西向帝自為祭文行奉安神位禮輔臣禮卿及講官
俱命入拜每歲春秋開講前一日皇帝服皮弁四拜
行釋奠禮(用羹酒果脯帛)每月朔朢(具酒果)服黃袍行禮間遣
輔臣及大臣代拜十六年移祀于永明後殿行禮如
初三十二年仍祀于文華殿東室隆慶初罷後仍于
文華殿東室行禮
禮志曰洪武初司業宋濂建議欲如建安熊氏之
說以伏羲為道統之宗神農黃帝堯舜禹湯文武
以次列焉秩祀天子之學則道統益尊太祖不從
至是世宗倣其意行之
十年正月建歴代帝王廟二月祭于文華殿
中允廖道南請撤靈濟宫改建歴代帝王廟禮部以
所在狹隘不稱乃建于阜城門内嗣以建廟未成躬
舉春祭正殿凡五壇丹陛東西名臣四壇將祭禮部
尚書李時言舊儀有賜福胙之文賜者自上而下之
義惟郊廟社稷宜用帝王止宜云答詔可次年夏廟
成名曰景德崇聖之殿(殿五室東西兩廡殿後祭器庫前為景德門門外神庫神)
(廚宰牲亭鐘樓街東西二坊曰景德街)八月帝親祭由中門入迎神受
福胙送神各兩拜嗣後歲遣大臣一員行禮四員分
獻罷南京廟祭凡子午夘酉祭于陵寢之歲則停秋
祭二十四年以科臣陳棐言罷元世祖陵廟之祀及
從祀木華黎等復遷唐太宗與宋太祖同室凡十五
帝從祀名臣三十二人
十八年四月立堯母廟于慶都縣
從御史謝少南請也
(臣)等謹按世宗時營葬獻皇后親詣承天相度道
經慶都故少南為是以獻諛然堯母祠墓所在祀
典久缺固宜修舉者也
二十一年十二月重修太醫院三皇廟
廟在太醫院北名景惠殿永樂中建(前為景咸門門東為神庫西為)
(神廚)至是詔重修仍釐正祀典正位伏羲神農黃帝以
勾芒祝融風后力牧配其從祀僦貸季天師岐伯伯
高鬼臾區俞跗少俞少師桐君太乙雷公馬師皇十
人外復增伊尹扁鵲淳于意張機華陀王叔和皇甫
謐葛洪巢元方孫思邈韋慈藏王冰錢乙朱肱劉完
素張元素李杲朱彦修十八人東廡僦貸季以下十
四人西廡華陀以下十四人(牲用太牢器用籩豆簠簋)歲以仲春
仲冬上甲日遣禮部堂上官行禮太醫院堂上官二
員分獻先是十五年建聖濟殿於文華殿後以祀先
醫歲遣太醫院正官行禮至是以景惠殿為正祀而
聖濟之祀並舉不廢
(臣)等謹按禮志載嘉靖間建三皇廟其實創始于
永樂時若東廡從祀十四人缺少俞乃書十三人
祭以仲春冬上甲日以冬為秋用太牢為少牢則
字之訛也兹據實錄會典春明夢餘錄正之
親祭帝王廟儀
先期太常寺預設牲醴香帛樂舞等如儀錦衣衛設
隨朝駕設皇帝拜位于殿中設御幄于景德門外之
左是日早免朝皇帝服常服御奉天門太常寺卿跪
奏請皇帝詣帝王廟祭歴代帝王皇帝乘輿由長安
右門出至廟門由中門入至幄次降輿具祭服出導
引官導皇帝由中門中道至拜位典儀唱樂舞生就
位執事官各司其事内贊奏就位皇帝就拜位典儀
唱迎神樂作樂止内贊奏搢圭上香皇帝三上香訖
奏出圭復位内贊奏兩拜興平身(傳贊陪祀官同)典儀唱奠
帛行初獻禮樂作内贊奏詣神位前執事官各捧帛
爵跪進於各神位前樂暫止内贊贊讀祝奏跪(傳贊陪祀)
(官同)讀祝官取祝讀訖樂作内贊奏俯伏興平身(傳贊陪祀)
(官同)樂止典儀唱行亞獻禮(儀同初獻惟不讀祝)樂止典儀唱行
終獻禮(儀同亞獻)樂止太常寺卿進立於壇東西向唱答
福胙内贊奏詣飲福位奏搢圭跪光禄寺卿以福酒
跪進於皇帝右内贊奏飲福酒訖光禄寺卿以福胙
跪進於皇帝右内贊奏受胙訖奏出圭俯伏興平身
奏復位内贊奏兩拜興平身(傳贊陪祭官同)典儀唱徹饌樂
作執事官於各神位前徹饌訖樂止典儀唱送神樂
作内贊奏兩拜興平身(傳贊陪祭官同)樂止典儀唱讀祝官
捧祝進帛官捧帛掌祭官捧饌各詣燎位樂作内贊
奏禮畢樂止導引官導皇帝入御幄易祭服升輦還
宫
(臣)等謹按明會典以上親祭儀係世宗嘉靖十一
年所定也先是洪武初帝王廟自伏羲至元世祖
凡十七帝為五室(每室供牛羊豕各一祝文一每位籩豆各十簠簋登鉶各一爵)
(各三帛各一白色共設酒尊五於殿之西階又設酒尊三於殿之東階)先期致齋二
日先祭一日丞相常服省牲祭日皇帝服衮冕行
三獻禮二十一年令每歲郊祀附祭歴代帝王於
大祀殿遂停春祭仍以八月中旬擇日遣官祭於
本廟又定每三年遣祭各陵之歲則停廟祭成祖
遷都帝王廟遣南京太常寺官行禮
遣祭帝王廟儀
齋戒前一日太常官宿於本司次日具本奏致齋
二日傳制遣官行禮(傳制儀見後)省牲(牛五羊五豕六鹿一兔八)凡
正祭前一日獻官承制畢詣本壇省牲陳設五室
十六位(今十五位每室犢一羊一豕一每位登一鉶二籩豆各十簠簋各二帛一共設酒尊三爵)
(四十八今四十五篚五於中室東南西向祝文案一於西)東廡第一壇風后臯陶
龍伯益傅說召公奭召穆公虎張良曹參(羊一豕一鉶九籩豆)
(各四簠簋各一帛九酒盞二十七饌盤一篚一)第二壇周勃馮異房元齡李
靖李晟潘美岳飛木華黎博爾忽伯顔(今罷木華黎等三人羊豕)
(籩豆簠簋饌盤篚俱同第一壇惟鉶十帛十今俱七酒盞三十今二十一為有異耳)西廡第一
壇力牧䕫伯夷伊尹周公旦太公望方叔蕭何陳平
陳設與東廡第一壇同第二壇鄧禹諸葛亮杜如晦
郭子儀曹彬韓世忠張浚博爾珠赤老温(今罷博爾珠等二人)
陳設與東廡第二壇同正祭典儀唱樂舞生就
位執事官各司其事贊引引獻官至盥洗所贊搢笏
出笏引至拜位贊就位典儀唱迎神協律郎舉麾奏
樂樂止贊四拜(陪祭官同)典儀唱奠帛行初獻禮奏樂執
事各捧帛爵進於神位前贊引贊詣三皇神位前搢
笏執事官以帛進於獻官奠訖執事官以爵進於獻
官贊獻爵(凡三)出笏詣五帝神位前(儀同前爵五)詣三王神
位前(爵三)詣漢高祖光武唐太宗皇帝神位前(爵三今遷唐太)
(宗於西室爵用二改稱詣漢高祖光武皇帝神位前)詣宋太祖元世祖神位前
(爵二今罷元世祖而遷唐太宗爵仍二改稱詣唐太宗宋太祖皇帝神位前)出笏詣讀祝
所跪讀祝官取祝跪於獻官左讀畢進於神位前贊
俯伏興平身復位樂止典儀唱行亞獻禮奏樂執事
官各以爵獻於神位前樂止典儀唱行終獻禮(儀同亞獻)
典儀唱飲福受胙贊詣飲福位跪搢笏執事官以爵
進飲福酒執事官以胙進受胙出笏俯伏興平身復
位贊兩拜典儀唱徹饌奏樂執事官各於神位前徹
饌樂止典儀唱送神奏樂贊四拜平身樂止典儀唱
讀祝官捧祝掌祭官捧帛饌各詣燎位樂止贊禮畢
(臣)等謹按會典以上遣祭帝王廟儀定於洪武二
十六年下遣祭儀亦係是年所定又每位設帛白
色所謂禮神帛也
遣祭儀
凡遣官祭祀前一日陳設如常儀次日各官具朝服
於丹墀北向立皇帝御華蓋殿具皮弁服鐘聲止執
事官行一拜叩頭禮訖儀禮司跪奏請升殿樂作升
殿樂止捲簾鳴鞭訖唱排班班齊百官一拜叩頭畢
分東西立引禮引獻官詣拜位贊四拜平身傳制官
詣御前跪奏傳制俯伏興由東門東旁出至丹陛東
向立稱有制唱跪宣制(祭孔子則曰某年月日祭先師孔子大成至聖文宣王祭)
(帝王則曰先聖歴代帝王命卿行禮嘉靖間更定祭孔子制云祭至聖先師孔子每三年遣道士齎祝文)
(香帛詣所在陵寢致祭制曰某年月日祭先聖歴代帝王遣爾等賫捧祝文香帛詣陵寢致祭命所在有)
(司行禮)贊俯伏興樂作四拜樂止禮畢凡傳制遣官代
祀歴代帝王并孔子旗纛等廟皇帝前一日沐浴便
衣處於齋宫次日還宫
禮志曰按祀典太祖時應天祀陳喬楊邦乂姚興
王鉷成都祀李冰文翁張詠均州祀黃霸密縣祀
卓茂松江祀陸遜陸抗陸凱龍州祀李龍遷建
寧祀謝夷甫彭澤祀狄仁傑九江祀李黼(詳前)安
慶祀余闕韓建之(詳前)李宗可宣宗時高郵祀耿
遇德英宗時豫章祀韋丹許遜無錫祀張巡憲宗
時崖山祀張世傑陸秀夫孝宗時新會祀宋慈元
楊后延平祀羅從彦李侗建寧祀劉子翬烏撒祀
譂淵盧陵祀文天祥婺源祀朱熹都昌祀陳澔饒
州祀江萬里福州祀陳文龍興化祀陳瓉湖廣祀
李芾廣西祀馬慨武宗時真定祀顔杲卿顔真卿
韶州附祀張九齡子拯沂州祀諸葛亮蕭山祀游
酢羅從彦皆歴代名臣事蹟顯著守臣題請禮官
議覆事載實錄年月可稽至若有明一代之臣抗
美前史者或以功勲或以學行或以直節或以死
事臚於志乘刻於碑版非一而足其大者鄱陽湖
忠臣祠祀丁普郎等三十五人南昌忠臣祠祀趙
德勝等十四人(俱詳附配享案中)太平忠臣廟祀花雲王
鼎許瑗金華忠臣祠祀胡大海皆太祖自定其典
其後通州祀常遇春山海關祀徐達蘇州祀夏原
吉周忱淮安祀陳瑄(詳前)海州祀衛青徐安生甘州
祀毛忠榆林祀余子俊杭州祀于謙(詳前)蕭山祀魏
驥汀州祀王得仁廣州祀揚信民毛吉雲南祀沐
英沐晟貴州祀顧成廬陵祀劉球李時勉廣信祀
鄧顒寶慶祀賀隆興上杭祀伍驥丁泉慶遠祀葉
禎雲南祀王禕吳雲青田祀劉基平陽祀薛瑄杭
州祀鄒濟徐善述金華祀章懋皆衆著耳目炳然
可考云
(臣)等謹按有明秩祀前代及本朝名臣見於禮志
甚詳其未備者洪武十八年八月祀姜嫄公劉於
邠州又北直隸良鄉世忠祠(祀河間忠武王張玉定興忠烈王張輔寧)
(陽王張懋柎)開州忠烈廟(祀元死事臣郭嘉)容城劉靜修祠(祀元)
(儒劉因)永平夷齊祠(成化九年賜額清節)韓昌黎祠(河南孟縣亦有祠)
古北口威靈廟(祀宋楊業)薊州參將趙傾葵祠(嘉靖間北邊死)
(事以千總指揮禇文明等六人配享時死事者多立祠死所不悉載)南直隸鎮江焦
先祠常州泰伯祠(蘇州亦有祠)吳季子祠(洪武初賜額嘉賢)陳
司徒廟(祀隋陳呆仁)江陰陳烈士廟(宋人名臣)蘇州吳公祠
(祀言偃天順元年以左副都御史吳納從祀)伍子胥廟(杭州亦有廟)范文正
公祠(陜西慶陽亦有祠)韓蘄王廟魏了翁祠顧侍郎祠(祀顧)
(野王)吳江三高祠崇明知縣唐一岑祠(倭寇死事嘉靖間立祠祀)
(之同時死事者多立祠不悉載)徽州廣惠廟(祀隋汪華)寧國義烈廟(祀宋)
(赤心將劉婁)褒烈廟(祀宋宣州守李光)池州西祠(祀梁昭明太子統)貴
池文節祠(祀宋通判趙昴管)揚州旌忠廟(祀宋死事臣王方魏全)山
西二忠祠(嘉靖間死事都指揮周宇丁璋)張世忠廟(以提督死事嘉靖間立廟)
(以百戸張宣張臣從祀)汾州狄武襄廟(祀宋狄青)長子崔令祠(祀唐)
(崔元靖)山東泰安孫明復祠(石守道配享)兖州黃石公祠
河南新鄭子産廟滎澤紀信廟(四川順慶府亦有廟)歸德協
忠廟(祀唐張巡許遠以雷萬春南霽雲姚誾賈育配享)二程祠(博野亦有祠)衛
輝三仁廟裕州張釋之祠陜西岐山周公廟鳳翔
范仲淹祠郿縣張載祠(河南亦有祠)藍田吕大忠大臨
大均祠乾州渾瑊廟寧夏憫忠祠(嘉靖間祀死事都督姜漢)浙
江杭州靈衛廟(祀宋錢塘令朱蹕暨金勝祝威二將)紹興孝女廟(祀漢)
(曹娥以宋朱娥配享)仁和禇公廟(祀唐禇遂良)山陰愍孝廟(祀宋孝子)
(蔡定)蕭山劉侯廟(祀漢劉寵)金華正學祠(祀宋儒何基王栢元儒金履祥)
(許謙)温州忠惠廟(祀宋死事徐震)忠烈廟(祀宋教授劉士英)忠惠廟
(祀宋死事張理)樂清忠烈侯廟(祀唐死事田居邠)嘉興陸宣公祠
海寧許侯廟(祀唐許遠)桐廬嚴光祠衢州趙抃祠江西
南昌旌忠祠(祀廵撫副都御史孫燧副使許逵)萍鄉甘侯廟(祀管豫章)
(太守甘卓)廬陵忠節祠(祀宋歐陽修楊邦乂胡銓周必大楊萬里文天祥及明劉球李)
(時勉鍾同)貴溪陸九韶九齡九淵祠泰和楊士竒祠德
化周濓溪祠(道州亦有祠)廣信張叔夜祠(景泰中以死節永豐知縣)
(鄧顒配享)永新譚節婦祠(祀宋宗室女弘治十三年賜額貞烈)崇仁吳與
弼祠湖廣武昌昭勇廟(祀吳甘寕)沅州英顯廟(祀唐刺史林公)
湘隂黃陵廟(祀舜二妃)屈原廟岳州謝晦廟澧州彭思
王廟(祀唐刺史李元則)沔陽馬侯廟(祀漢馬援)諸葛武侯祠(陜西)
(雲南俱有祠)龍陽潘將軍廟(祀吳潘濬)張將軍廟(祀漢張飛)龍溪
陳北溪祠(祀宋儒陳淳)應山吳雲祠(洪武初湖廣行省參知政事以招諭)
(梁王死節)四川成都漢先主廟(以諸葛亮配享)合州鄉賢祠(舊有)
(祠後增祀宋守臣王堅及安撫使張珏)潼州旌忠廟(祀南唐節度使夏魯𤦺)䕫
州宋濓祠福建福州常衮廟建安朱子祠(以黃幹劉爚蔡)
(沈真德秀配享)將樂道南祠(祀宋楊時延平亦有祠以羅從彦李侗配享)延平
咸寧廟(祀五代閩將劉瓊)顯惠廟(祀隋汀州刺史穆肅)旌福廟(祀宋將樂)
(令陳攄)尤溪忠顯廟(祀宋烈士余望)忠愍廟(祀宋趙師檟)福陽熊
去非祠(祀宋儒熊禾)汀州漁滄廟(祀唐樊令)邵武李綱祠廣
東南海忠義祠(洪武初祀南海民關敏)韶州張文獻祠(祀唐張九)
(齡以唐刺史鄧文進配享)余襄公祠(祀宋余靖)潮州韓愈廟肇慶包
孝肅祠電白高涼夫人廟(祀陳高州太守馮寶妻洗氏)廣州陶
成祠(成官浙江按察司副使以子湖廣左布政使魯配享)廣西南寧三公祠
(祀宋狄青孫沔余靖後以邕守蘇緘推官譚必配享)貴州貴陽南霽雲祠雲
南瞻思丁祠(元雲南行省平章政事)賽典赤祠又祀𫝊友德
金朝與梅思祖為報功祠以上諸祠廟俱見實錄
會典特為類載以備參考又會典載凡靖難革除
間被罪諸臣隆慶六年建表忠祠于南京祀文臣
方孝孺等七十四人武臣徐輝祖等十七人祔祀
顔有為廖鏞等五十八人内人二人諸忠臣妻女
咸附焉并令各地方官查其生長鄉邑或特為建
祠或即附本處名宦忠節祠歲時以禮致祭凡各
處鄉賢名宦祠萬歷二年令各撫按官查勘釐正
有不應入祠者即行革黜故有明一代祠祀屢經
論定無濫歆爼豆者頗稱彬彬焉
欽定續文獻通考卷八十五
