欽定續文獻通考卷一百七十五
經籍考
子(道家)(法家)
宋史藝文志道家類一百二部三百五十七卷(不著錄者十三)
(部)
遼金元三史不立藝文志散見各紀傳中
明史藝文志道家類五十六部二百六十七卷
宋
江遹沖虛至德真經解八卷
遹自署杭州州學内舍生
(臣)等謹案是書乃遹所註列子其稱沖虛至德真
經者考唐書藝文志天寶元年詔號列子為沖虛
真經又據晁公武讀書志宋景德中加號至德故
有此名也
朱子隂符經考異一卷
朱子見史類
葛長庚道德寳章一卷
長庚字白叟號白玉蟾又以其祖仕瓊而生别號海
瓊子閩清人嘉定間封紫清真人
夏元鼎陰符經講義四卷
元鼎字宗禹自號雲峯散人永嘉人
袁淑真隂符經集解三卷
淑真官朝散郎行潭州長沙縣主簿
俞琰隂符經註一卷
琰見經類
林希逸莊子口義十卷
希逸見經類
禇伯秀南華真經義海纂微一百六卷
伯秀杭州道士
杜道堅文子纘義十二卷
道堅字南谷當塗人武康計籌山昇元觀道士
極没要緊一卷
舊題公是先生撰
(臣)等謹案公是先生宋劉敞也是書皆摭拾郭象
莊子註語聯綴成文疑為好事者所依托以其為
道家言故附載于宋時道家諸書之後
金
劉處元隂符經註一卷
處元道士重陽子王嚞七弟子之一也
元
吳澄道德真經註四卷
澄見經類
澄跋曰莊君平所傳章七十二諸家所傳章八十
一然有不當分而分者定為六十八章上篇三十
二章二千三百六十六字下篇三十六章二千九
百二十六字凡五千二百九十二字
明
宋濓龍門子凝道記二卷
濓見史類
陸西星南華經副墨八卷
西星字長庚號方壺外史
焦竑老子翼三卷莊子翼八卷莊子闕誤一卷附
錄一卷隂符經解一卷
竑見經類
朱得之莊子通義十卷
得之自號參元子烏程人一云靖江人
方時化陰符質劑一卷
時化見經類
陶望齡解莊十二卷
望齡字周望號石簣會稽人萬歷進士官至國子監
祭酒諡文簡
文德翼讀莊小言一卷
德翼見史類
方以智藥地炮莊九卷
以智字密之桐城人崇禎進士官翰林院檢討
朱孟嘗道德經說奥二卷
(臣)等謹案是書附刻朱翊□廣讌堂集後孟嘗當
是字但未審即翊□作抑或其子孫所作也
陳繼儒養生膚語一卷
繼儒見史類
朱清仁舍素子麈譚十卷
清仁號懷白别號含素子黃州人流寓南昌為道士
朱應鼎引年錄二卷
應鼎靖江人
古今南華内篇講錄十卷
不著撰人名氏
攝生要語一卷
不著撰人名氏
釋德清觀老莊影響論一卷
德清字登印號憨山全椒人
(臣)等謹案此外有隂符經三皇玉訣三卷金陵道
人唐淳隂符經詮一卷姑射山太元子侯善淵隂
符經註一卷許劍道人手刊古老子二卷其時代
俱不可考附識于此
右道家
(臣)等謹案馬端臨經籍考仍班志之例輯法家而
又于史類别立刑法一門蓋以法家者流義取信
賞必罰如管韓諸子之書大旨雖主嚴峻而法之
所該自廣要不專論乎刑名至于刑制及明慎用
刑之道則别詳于刑法門中固非複出也後世祖
述管韓諸書者傳世甚少故宋史明史之藝文志
俱不載法家今依馬氏之例續輯此門擇其有合
者列焉他若宋之宋慈洗冤錄元之王與無冤錄
明之吳訥祥刑要覽等書俱輯入史類刑法門不
複見于此云
明
劉績管子補註二十四卷
績見經類
朱長春序略曰管子伯圖大要三事一曰法二曰
財三曰兵但全書多雜大率偽作法如四維四順
雜則為急礉必誅財如倉廪衣食乘馬雜則為朘
削龍斷兵如七法幼官雜則為設詐權以竒故其
書有春秋之文有戰國之文有秦先周末之文其
體立辨自經言外内言十二外言十二短言區言
十七雜篇十九輕重全于偽矣乃自尹知章初註
蕪陋劉氏所定又甚略往往多舛礙讀蓋寘輕重
篇弗論庶其忠于管氏
朱長春管子𣙜二十四卷
長春字大復烏程人萬歷進士官刑部主事
長春自序略曰嘗讀内外𫝊管氏行事略具經國
寄軍于農乃内匡多欲之君而四伐九會帖然大
服意區區富強名法數術效不至是今詳攬幼官
五行白心内業諸篇而後知管子原于道不與申
韓同科特取徑小耳聖人所以病其器小病其任
道之用小也故桓公王霸之交管子道法之交而
其書則道法之雜也
梅士享詮叙管子成書十五卷
士享字伯獻宣城人
門無子韓子迂評二十卷
(臣)等謹案陳深序稱門無子俞姓吳郡人篤行君
子
法家裒集(無卷數)
不著撰人名氏
(臣)等謹案蘇祐題辭稱從史陳永以是集見曰司
籍潘智手錄因命補綴付之梓則是編當為永所
輯定
右法家
欽定續文獻通考卷一百七十五
