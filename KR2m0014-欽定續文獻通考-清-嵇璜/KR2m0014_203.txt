欽定續文獻通考卷二百三
帝系考
公主
宋理宗一女
周漢國公主賈貴妃生景定二年下嫁楊太后之姪
孫節度使鎮四年薨諡端孝
(臣)等謹按通考已載至寧宗女祁國公主今所採
止理宗一女而已
遼太祖一女
濟古爾下嫁淳欽皇后弟蕭舒嚕幼為奥姑未封而
卒
遼國史語解曰凡納后即族中選尊者一人當奥
而坐以主其禮謂之奥姑送后者拜而致敬
太宗女
羅卜科下嫁北府宰相蕭思温應歷間封&KR0648;國長公
主保寧中進封燕國大長公主綽哈下嫁北府宰相
蕭哈里未封卒
(臣)等謹按表云太宗二女考蕭哈里傳曰天禄間
娶明王安圖女阿雅翁主應歷初察克亂阿雅連
坐繼娶綽哈翁主本漢書諸侯女之稱故不曰尚
而曰娶則綽哈當亦非太宗女也今且依表列之
而據傳以志其誤
世宗三女
皆懷節皇后生長和克丹下嫁侍中蕭卓琳保寧間
封秦國長公主次觀音下嫁蕭實喇保寧間封晉國
長公主三薩喇下嫁蕭斡里未封卒
(臣)等謹按聖宗紀統和元年正月公主和克丹進
助山陵費四月幸公主和克丹第又懷節皇后傳
察克作亂時后生蒙古公主方在蓐蒙古公主餘
無可考
景宗四女
睿聖皇后生三女長觀音女下嫁北府宰相蕭繼先
初封魏國公主進封齊國景福中封燕國大長公主
次長夀女下嫁宰相蕭巴雅爾封吳國公主統和初
進衛國改魏國長公主三延夀女下嫁蕭恒德封越
國公主薨後追封趙國四淑格渤海妃生下嫁盧俊
不諧改適蕭實訥無封號
王圻曰按聖宗統和元年二月以皇女長夀公主
下嫁國舅布希子烏里十月以公主淑格下嫁國
舅詳衮珠克七年四月國舅太師蕭達蘭為子巴
雅爾請上皇女延夀公主許之今考之公主表所
適之人不同豈名異而人則一乎此不可曉矣
聖宗十四女
長雅克貴妃生(貴妃不言何氏)下嫁蕭必魯封隨國公主進
秦國興宗時封宋國長公主二伊木沁欽哀皇后生
下嫁蕭綽班改適蕭哈里不諧改適蕭呼敦又不諧
乃適韓國王蕭惠開泰七年封魏國公主後進秦國
長公主改封秦晉國清寧初加大長公主三碩格欽
哀皇后生下嫁蕭孝忠封越國公主進晉國景福初
封晉蜀國長公主清寧初加大長公主四吹巴勒蕭
氏生下嫁蕭孝先封南陽郡主進封公主太平末東
京大延琳反遇害五陶格蕭氏生(與吹巴勒同母)下嫁蕭揚
魯封長寧郡主進封公主六塔納蕭氏生(與吹巴勒同母)下
嫁蕭雙寬封平原郡主進封荆國公主七玖格馬氏
生下嫁蕭璉封潯陽郡主進封公主八長夀大氏生
下嫁大力秋大力秋坐大延琳事伏誅改適蕭繅固
封臨海郡主進封公主九巴格白氏生下嫁劉三嘏
封同昌縣主進封公主十實格白氏生下嫁奚王蕭
果濟封三河郡主進封公主十一丕紳白氏生下嫁
劉四端封仁夀縣主進封公主十二泰格白氏生下
嫁蕭呼哩十三賽格李氏生下嫁蕭托雲封金鄉郡
主進封公主(按蕭托雲傳主本封金鄉公主以殺家婢降封郡主與表異)十四興
格艾氏生下嫁蕭旺禄
興宗二女
皆仁懿皇后生長巴戬下嫁蕭薩巴不諧改適蕭阿
蘇以婦道不脩徙中京又嫁蕭沃聶封魏國公主重
熙末徙封晉國加長公主次烏拉台下嫁蕭額哩頁
封鄭國公主清寧間加長公主夀隆間加大長公主
道宗三女
皆宣懿皇后生長色克只下嫁蕭末封鄭國公主咸
雍中徙封魏國二嘉哩下嫁蕭托卜嘉封齊國公主
進趙國三托里下嫁蕭綽哈綽哈得罪離之改適蕭
特默初封越國公主乾統初進封秦晉大長公主又
徙封梁宋國從天祚出奔後為金人所獲
公主表曰托卜嘉坐昭懷太子事被害其弟額都
温欲逼尚嘉哩公主公主以其黨伊蘇惡之未幾
額都温伏誅天祚初伊蘇用事公主每以匡救為
心竟誅伊蘇
昭懷太子一女
延夀下嫁蕭罕嘉努封楚國公主徙許國乾統初進
趙國加秦晉國長公主
天祚六女
一為額哩音文妃生封蜀國公主元妃(即后也)生三女
宫人生二女俱闕名凡六人俱為金人所獲
(臣)等謹按金史宗望傳曰太祖嘉宗望功以遼蜀
國公主額哩音賜之又言望宗破遼時遼主女古
裕額哩音烏里頁大敖拉次敖拉皆降則天祚六
女止缺一人名耳第額哩音外俱不能分考其行
次及所生母矣
又按遼代王姬皆下嫁蕭氏之族列傳與表互有
詳略如逆臣蕭翰傳天禄二年尚帝妹額伯哩公
主(疑為義宗女)蕭呼敦傳與秦國長公主不諧復尚齊
國公主蕭托果傳應歷初始入侍詔尚樸謹公主
又蕭奉先傳有駙馬蕭昱之名烈女耶律努妻蕭
氏傳有其母呼都克公主之語求之表中俱不可
考又據蕭必塔傳尚秦晉王公主蕭阿拉𫝊重熙
末尚秦晉國公主而蕭托雲之孫額都温尚三韓
郡王赫嚕女古裕公主則知遼代凡諸王之女亦
得稱公主也
附錄下嫁屬國主
聖宗統和七年以王子帳耶律襄之女封義成公主下
嫁夏國王李繼遷(王本作五年又作李繼遷為子求婚與史異不知何據今從史)興宗
景福元年以興平公主下嫁夏國王李德昭子元昊後
不諧公主薨遣使持詔問之天祚帝乾統二年以族女
南仙封成安公主下嫁夏國王李乾順
聖宗統和十四年高麗王治乞為婚姻以駙馬蕭恒德
女下嫁之
王圻曰恒德女不封公主史失之耳
聖宗太平元年大食國王遣使為其子策格請婚以王
子班郎君和索哩女噶老封公主降之
(臣)等謹按以上諸公主王圻仿通考漢代下嫁單
于之例題曰和番公主且云西夏高麗雖遼屬國
而叛服不常終非所樂與婚也故總謂之和番今
按漢時婁敬之策蓋以中國之力不足制外夷故
借舅甥之情以息干戈之擾遼時西夏高麗豈能
與遼抗衡况大食國之更小者乎故仍王本載之
而削去和番之名且論其時勢之不同如此
金太祖女
長名烏嚕下嫁圖克坦定格定格死其弟恭(本名舍音)強
尚之海陵時恭妾呼達譛烏嚕於海陵后被殺一下
嫁實嘉努實嘉努自幼養於太祖及長以女妻之一
號畢國公主下嫁烏爾古額琳一為梁國大長公主
餘未詳
(臣)等謹按烏庫哩元忠傳曰世宗大定十五年元
忠為大興府有僧犯法皇姑梁國大長公主為請
元忠不聽世宗為太祖孫則皇姑當為太祖女矣
世宗本紀大定十八年御史中丞劉仲晦侍御史
李瑜坐失糾察大長公主削官一階大長公主不
言何國王圻續通考云睿宗妹梁國公主下嫁布
薩揆考揆本傳世宗大定十五年尚韓國大長公
主非梁國也
世戚傳曰圖克坦納喇唐古富察費摩赫舍哩布
薩皆貴族也天子娶后必於是公主下嫁必於是
太宗女
(臣)等謹按王圻續通考曰太宗女鄂國公主下嫁
多科阿林今考圖克坦繹傳曰繹祖薩噶爾瑪克
國初有功授隆安府路合扎穆昆多科阿林眀安
又曰繹母鄂國公主又曰繹家世貴寵自曾祖照
至繹尚公主者四世所言止此而已繹父名某鄂
國公主為何帝女並未詳王圻以多科阿林為人
名而即以為繹之父又以鄂國主為太宗女皆不
知其何所據
熙宗姊妹(景宣帝女)
景宣皇帝女下嫁圖克坦賽音
(臣)等謹按思恭傳父賽音尚熙宗妹當是景宣女
也
熙宗女
一為代國公主下嫁唐古辯一為鄭國公主下嫁富
察鼎夀一為冀國公主(章宗欽懷皇后傳后為鄭國公主女就食於姨冀國公主)
一為第七女瀋國公主下嫁圖克坦繹一下嫁圖克
坦富均努
(臣)等謹按富察鼎夀傳其長子希卜蘇凡三尚定
國景國道國公主皆不知為何帝女王圻本作世
宗女不知何據又胙王元傳有皇統七年富察額
古德子尚主事不知所尚何主
海陵姊妹(遼王女)
遼王宗斡女遼國長公主都本下嫁富察阿固岱主
薨繼尚鄧國長公主崔格(二公主内當有一人即慶宜公主)一為嘉
祥縣主下嫁圖克坦克寧(縣主疑是後時降號)一為平陽長公
主海陵同母女弟也下嫁圖克坦貞(按世宗時降永平縣主后妃傳)
(稱梁國公主乃章宗時追封之號)
(臣)等謹按富察阿固岱傳不言其子為某富察鼎
夀傳云鼎夀為海陵女弟慶宜公主子亦不言其
父為某考后妃傳海陵之嬖徹辰為富察阿固岱
女海陵姊(與女弟又不符)慶宜公主所生海陵本紀所載
同則鼎夀與徹辰同母當即阿固岱之子也苐阿
固岱傳以遼國公主為海陵姊鄧國公主不言為
姊為妹鼎夀傳以慶宜公主為海陵女弟后妃傳
又以為海陵姊故不能定慶宜之為遼國為鄧國
耳王圻續通考以遼國鄧國慶宜為三人則誤矣
海陵女
一下嫁烏庫哩誼(誼本名雄名宣宗紀以駙馬雄名第賜呼沙呼即誼第也)一為
榮國公主下嫁珠蘇爾一下嫁蕭玉子
圖克坦額哷楚克𫝊曰海陵將弑熙宗欲得額哷
楚克為内應遂許以女娶其子海陵既立以榮國
公主下嫁其子珠蘇爾又蕭玉傳曰海陵謂玉曰
朕始得天下常患太宗諸子方強頼社稷之靈卿
發其奸朕無以報使朕女為卿男婦
世宗姊妹
睿宗女楚國長公主下嫁唐古德温冀國長公主下
嫁烏庫哩尼瑪哈
世宗女
長為魯國大長公主下嫁烏庫哩元忠(按張景仁傳言元忠尚豫)
(國公主當是公主初封豫國後進魯國)一為第二女唐國公主下嫁圖
克坦思恭一為息國公主下嫁圖克坦公弼一為第
四女吳國公主下嫁唐古貢一為第五女蜀國公主
下嫁唐古鼎一為第七女宛國公主下嫁烏凌阿復
一為韓國大長公主鄭王永蹈同母妹下嫁布薩揆
一為澤國公主長樂與鄭王謀叛賜自盡一為第十
四女下嫁赫舍哩志寧子諸神努一為衛國公主下
嫁富察通子富色里
(臣)等謹按諸神努所尚者為第十四女則世宗之女
固有十餘人也今所搜輯不能得其全矣
章宗姊妹
顯宗女鄴國公主下嫁烏庫哩誼誼初尚海陵女海
陵女卒又尚鄴國公主(烏庫哩誼傳鄴國又云薛國)
(臣)等謹按烏庫哩元忠傳其子誼尚顯宗長女薛
國公主事在大定十八年之前及誼傳又云大定
二十一年尚顯宗女廣平郡主章宗時進鄴國長
公主合而觀之似薛國鄴國為二人皆誼先後所
尚也然誼傳云大定八年尚海陵女海陵女卒大
定二十一年尚廣平郡主則中間又無更尚一主
之事父子二人之傳互異若此不可解矣
衛紹王女
岐國公主歸於元
(臣)等謹按宣宗本紀曰貞祐二年奉衛紹王公主
歸於元餘未詳考元史太祖九年金主求和奉衛
紹王女岐國公主以獻則其國名可徵矣
宣宗女
温國公主
宣宗紀曰帝初即位封皇女温國公主(餘未詳)
(臣)等謹按以上所載諸帝公主皆史有眀文者也
外此尚有數人史不言何帝女王圻以其時事考
之而斷以為某帝女者蓋以漢唐宋定制帝女為
公主帝之女兄弟為長公主帝之諸姑為大長公
主金史當亦循此稱謂故耳苐恐遼金諸史未必
體例畫一若此故統列於後而節錄紀傳之文以
示傳疑云
曹國公主
(臣)等謹按世宗紀大定十二年有曹國公主家奴
犯事之事不言何帝女疑即世宗女
邢國公主下嫁布薩安貞
(臣)等謹按布薩揆與其子安貞傳皆言尚邢國公
主而不言何帝女其尚主在章宗時王圻本屬之
顯宗女者以長公主之名定之耳
郜國公主下嫁烏凌阿琳
(臣)等謹按本傳不言何帝女王圻以為章宗女
昇國公主
(臣)等謹按章宗紀曰泰和二年四月幸昇國長公
主第問疾王圻以為顯宗女
沂國公主
(臣)等謹按宣宗本紀曰興定三年閏三月以沂國
公主薨輟朝疑即宣宗女
又按赫舍哩志寧傳尚梁王宗弼女永安縣主烏
庫哩布察呼傳尚宋王宗望女昭寧公主實庫則
知金代諸王之女固亦有稱公主者矣
又按金史公主世戚皆無表世戚有傳亦不詳備
凡某帝之有幾女以及軰行之尊卑長幼之次序
生卒之年月往往缺略考熙宗天眷二年八月定
公主郡縣主及駙馬官品其制度亦弗可考當海
陵弑熙宗後宗室且斬艾殆盡其於公主可知矣
今據王圻續通考而遍考正史紀傳以補其缺焉
又按百官志諸王諸公主所封國號皆掌於吏部
又有封公主之縣號三十樂安清平蓬萊榮安棲
霞夀光靈仙夀陽鍾秀惠和永寧聞喜秀容宜芳
真寧嘉祥金鄉華原(志中所列未符三十之數)今考之諸公主
封號皆不見
元太祖女
昌國大長公主浩沁必濟下嫁昌王巴圖巴圖初尚
太祖妹昌國大長公主特穆爾特穆爾卒以浩沁必
濟為繼室趙國大長公主阿拉克必濟下嫁趙王布
頁赫高昌公主伊埒哈屯下嫁伊都呼巴哩珠阿勒
坦德濟伊都呼者高昌國主之號也
太宗女
蘇哷肯公主下嫁蕭寧忠武王阿禪之孫納罕
定宗女
趙國大長公主伊哷默色下嫁布貝赫長子趙王凖
布哈巴克巴噶爾公主下嫁巴哩珠阿勒坦德濟曾
孫伊都呼和爾齊哈喇德濟
憲宗女
昌國大長公主巴雅爾罕(和琳傳作巴雅爾罕表作巴雅爾)下嫁昌
王扎古喇沁次子和琳(表止作適扎古喇沁子今從弘簡錄)
(臣)等謹按弘簡錄採劉國傑傳而云其子托歡尚
憲宗女未詳何名今考劉傳托歡乃尚憲宗孫女
也邵氏之言誤矣
世祖姊妹(睿宗女)
魯國大長公主伊蘇布哈下嫁濟寧忠武王阿禪子
旺沁塔瑪噶公主下嫁北平王鎮國子尼古爾台布
頁赫之從姪也
世祖女
烏爾戬公主下嫁和琳從弟布哈(公主表作特濟根子布哈與和琳傳)
(異)魯國大長公主嚢嘉特章下嫁納沁子額埒春後
又適特穆爾弟曼濟台趙國大長公主伊埓下嫁布
頁赫次子趙王阿爾布哈呼圖克濟延額實公主下
嫁高麗王王愖(愖後改名暙又改名昛)成宗即位封皇姑安平
公主
(臣)等謹按托音色辰傳曰阿禪之地納沁襲萬戸
從世祖征伐皆以其子額埒春等十人自從額埒
春尚鄂勒哲公主(未詳何帝女似世祖女而無眀文故不載入)鄂勒哲
公主薨繼尚囊嘉特章公主額埒春卒無子其弟
曰特穆爾襲萬戶特穆爾卒其子二人皆幼乃以
其弟曼濟台襲萬戸亦尚囊嘉特章公主至成宗
即位封皇姑魯國大長公主今公主表中乃作初
適納沁子特穆爾誤矣又表於睿宗女塔瑪噶公
主作適巴哈弟鄃王尼古爾岱此趙國伊埒公主
作適巴哈子趙王阿爾布哈巴哈當即布頁赫也
傳載布頁赫與鎮國為從兄弟尼古爾台係鎮國
之子為布頁赫之從姪與阿爾布哈為再從兄弟
今表一曰巴哈弟一曰巴哈子亦誤
成宗姊妹(裕宗女)
趙國大長公主呼圖克坦額實下嫁趙王阿爾布哈
子竒爾濟蘇蒙古台公主下嫁岐王拜特穆爾成宗
大德十年封鄄國大長公主仁宗延祐四年加封皇
姑大長公主魯國大長公主納木喀巴拉下嫁曼濟
台為繼室
(臣)等謹按表以竒爾濟蘇為凖布哈子誤蒙古台
公主表云鄆國大長公主蒙古台適阿爾布格子
寧濮郡王昌吉大長公主僧格巴拉適阿爾布格
子岐王托克托穆爾紀表互異若此未知孰是
成宗女
昌國大長公主伊勒噶雅下嫁和琳子昌王阿實克
趙國大長公主阿哩雅實哩下嫁竒爾濟蘇為繼室
武宗仁宗姊妹(順宗女)
魯國大長公主僧格喇實下嫁阿勒達爾(即額埒春之弟特穆)
(爾賜名阿勒達爾)之長子魯王多阿克巴拉武宗初封皇妹
大長公主仁宗皇慶間封皇姊大長公主天歷間加
號皇姑徽文懿福真夀大長公主
(臣)等謹按多阿克巴拉阿勒達爾子也額埒春無
子故其弟阿勒達爾襲萬戶弘簡錄以多阿克巴
拉作額埒春長子誤
仁宗女
庫庫楞公主下嫁托音色辰孫托羅海為繼室
泰定帝姊妹(顯宗女)
薊國大長公主布達實哩下嫁瀋王(即高麗王)王謜(即王璋也)
(臣)等謹按泰定三年以帝師兄索諾木藏布尚公
主錫王爵未知所尚何主不可考
明宗女
布達錫勒公主順帝至正元年加封皇姊眀惠貞懿
大長公主
弘簡錄曰順帝紀至元元年封裕羅勒公主為皇
姊昌國大長公主則疑其為明宗之女也
(臣)等謹按以上諸公主皆合紀傳與表而可考其
為何帝之女者也外此表傳所載有可考其為諸
皇子之女者并有不可考其為何人女者仍循表
中諸公主封位合叙於左
昌國大長公主伊竒喇斯下嫁巴圖子特濟根繼
室以察喇亦封昌國大長公主(皆不知何帝女公主表有巴圖諸人)
(傳及弘簡錄皆無)又昌國大長公主安圖太宗子庫春女
下嫁巴圖子繅勒噶(表有繅勒噶傳有庫春)又有伊孫展公
主親王阿齊台之女太宗命妻繅勒噶子扎古喇
沁(傳表皆有)又有王子賽音珠卜女(弘簡錄云皇子内無此名未知何系)
哈達罕公主下嫁扎古喇沁長子伊埒台(傳有表無)又
有憲宗孫女布哷齊公主下嫁和琳為巴雅爾罕
公主之繼室亦稱昌國大長公主又有紐掄公主
安西王蒙果勒女下嫁和琳從弟索隆噶(表傳皆有索隆)
(噶乃和琳從弟布哈之弟也表中止云和琳弟文木明晰今從傳)又憲宗曾孫女
滿達勒公主亦下嫁和琳子阿實克為伊埒哈雅
之繼室(按泰定帝元年封巴拄實哩之繼母為宗皇妹昌國大長公主今以世次考之憲)
(之曾孫女與泰定為姊妹行故亦稱皇妹非顯宗之女也表傳皆有表中但言憲宗孫女且不言所)
(適)又有魯爾干公主下嫁巴哈弟(巴哈即巴圍)蘇都爾
格繼室以羅壘公主又有布延庫哩頁額實公主
下嫁蘇都爾格子布琳濟達又有雅克哈雅公主
下嫁巴拉實哩又有裕羅勒公主(弘簡錄疑為明宗之女)下
嫁巴拉實哩子實喇卜多爾濟(以上表皆有傳皆無並未詳何帝女)
凡此皆下嫁巴圖之族而表列之昌國公主位者
也趙國大長公主額琳沁(木詳何帝女)下嫁凖布哈子
嚢嘉特(表有傳無)又有和和公主下嫁凖布哈弟竒凌
徹爾(表有傳無布頁赫傳中止有三人曰凖布哈阿爾布哈珠爾布哈無所謂竒凌徹爾者)
又有晉王女喇特納巴喇公主下嫁竒爾濟蘇子
專(竒爾濟蘇傳有表無)又有阿實克圖嚕公主(不詳何帝女)下嫁
阿爾布哈子鄃忠襄王摩和納(表有傳無傳中有事摩和納襲高唐王)
(未云尚主)又有僧格巴拉公主(不詳何帝女)下嫁囊嘉特子
滿濟勒噶(表有傳無)凡此皆阿勒古斯托克塔古哩之
族而表列之趙國公主位者也魯國長公主鄂勒
哲(未詳何帝女)下嫁額埒春(在尚囊嘉特章公主之前傳表皆有表以額埒春為)
(旺沁子誤)太祖孫女色徹肯公主下嫁旺沁弟納沁(表有)
(傳無)又有多爾濟巴勒公主下嫁多阿克巴拉子阿
哩雅實哩至順間封肅雍賢寧公主(表傳皆有)又有博
諾公主下嫁多阿克巴拉弟僧格巴拉至順間封
鄆安大長公主元統元年加號皇姑大長公主(表傳)
(皆有)又有博廸蘇公主(未詳何帝女)下嫁阿禪裔孫滿濟
勒噶(表傳皆有)又有台呼布延圖公主下嫁阿禪次子
之裔孫綽哈(表傳皆有)又有鄂克沁公主下嫁和和之
孫布扎爾(表傳皆有)又有布爾罕公主下嫁托羅海(在尚)
(庫庫楞公主之前表傳皆有)凡此皆色辰之族而表列之魯國
公主位者也圖們婁公主下嫁齊呼勒駙馬昂吉
拜呼公主下嫁齊呼勒孫輝圖駙馬徹辰公主下
嫁圖弟(圖弟疑當作輝圖弟表中脱去輝字)阿爾布格駙馬大長公
主僧格巴拉下嫁阿爾布格子岐王托克托穆爾
(恐有誤詳成宗姊妹蒙古台公主條下)咱雅巴拉公主下嫁某(表缺其名)
(以上皆從傳採載餘無可徵未詳何帝女)凡此皆表列之鄆國公主位
者也太宗孫女布爾罕公主下嫁和爾齊哈喇子
納琳德濟公主薨以其妹巴拜徹爾公主繼之又
薨復以安西王阿南達女烏爾戬公主尚之(表有巴爾)
(珠阿勒坦德濟傳亦有)又有庫騰太子孫女多爾濟斯滿公
主(表作庫騰之女誤)下嫁納琳德濟長子特穆爾布哈(表傳)
(皆有按葉盛水束日記曰高昌王世勲碑特穆爾布哈長子布達實哩嗣高昌王尚阿哈額森呼圖克)
(公主令傳中無有)凡此皆巴爾珠阿勒坦德濟之後而表
列之高昌公主位者也世祖孫營王額森特穆爾
女僕國長公主額琳沁巴勒下嫁高麗王王燾主
薨以魏王阿穆爾克女曹國長公主戬通繼之又
顯宗之子梁王松山女(缺一字)國公主下嫁燾弟暠
凡此皆高麗王妃而表列之高麗公主位者也又
有額蘇掄公主位二人額蘇掄公主下嫁阿陶綽
斯滿公主下嫁阿陶弟呼圖克特默根公主位三
人特默根公主下嫁察呼巴延章公主下嫁察呼
子額森伊埓肯公主下嫁額森子特們德爾多羅
干公主位二人多羅干公主下嫁巴圖綽斯滿公
主下嫁巴圖子阿穆爾圖烈公主位三人圖烈公
主下嫁阿爾斯蘭子額森布哈巴拜公主下嫁額
森布哈子哈納德勒特克(缺一字)公主下嫁哈納德
勒子拉喀雅爾鼐延安公主位六人和拉公主下
嫁哈達庫庫罕公主下嫁伊木沁世祖孫女托克
托呼公主下嫁圖們岱爾延安公主下嫁延安王
額布根又有二公主逸其名一下嫁巴爾默色一
下嫁薩蘭皆延安公主位更有僅稱某公主不云
其位何屬者則有世祖孫女英夀大長公主托克
托呼(按弘簡錄云托克托呼元統二年封皇姑英夀大長公主不詳何帝女公主表内世祖孫)
(女托克托呼適圖們岱爾又載英夀大長公主托克托呼亦稱為世祖孫女)鄂勒哲台
公主下嫁永寧王瑪展更有僅稱公主而逸其名
者八人一下嫁達春一下嫁達春子卓竒雅巴一
下嫁卓竒雅巴子拜哈喇一下嫁拜哈喇子達巴
一下嫁塔布岱一下嫁塔布岱曾孫達繖一下嫁
達繖子哈坦一下嫁哈坦子多歡(以上皆從表採載餘無可考)
盖合諸王之女而統稱公主人數繁多記載缺略
不可得而詳核矣
(臣)等謹按元史云秦漢以來惟帝姬得號公主而
元則諸王之女亦概稱焉故公主表中以所封國
號為綱前後各公主封號同者皆從類叙王圻續
通考所載全與表同第考各朝公主皆以某帝為
綱分代登載不應於元代而獨異其體且公主之
稱終當以帝之姑姊妹女子子而得至諸王之女
系屬略疎者豈宜概稱故仍循各代例以諸帝之
親屬為綱其系疎與未詳為何帝女者别為類叙
於後元史於公主有表無傳惟錯見於帝紀及諸
人列傳中弘簡錄彙為一卷今據之而仍取史文
校參其互有疑誤者則稍為訂正云
明太祖姊妹
太原長公主下嫁王七一早卒七一贈駙馬都尉曹
國長公主下嫁李貞早卒貞封曹國公
(臣)等謹按二公主皆太祖即位後追册為公主者
王圻續通考云皆太祖姊也
明史公主列傳曰明制皇姑曰大長公主皇姊妹
曰長公主皇女曰公主皆受金册禄二千石壻曰
駙馬都尉親王女曰郡主郡王女曰縣主孫女曰
郡君曾孫女曰縣君元孫女曰鄉君壻皆儀賓郡
主禄八百石餘逓减有差
太祖十六女
長臨安公主洪武九年下嫁韓國公李善長子祺永
樂十九年薨(按王圻續通考曰善長賜死後公主尋薨與史異)寧國公主孝
慈皇后生洪武十一年下嫁汝南侯梅思祖從子殷
永樂時進封長公主宣德時薨(按王圻續通考主後稱大長公主與春明)
(夢餘錄同當不誤但云二十三年永樂無二十三年王本誤矣)崇寧公主洪武十
七年下嫁牛城未幾薨(王圻續通考作第三女未詳)安慶公主寧
國公主同母妹洪武十四年下嫁歐陽倫汝寧公主
洪武十五年下嫁吉安侯陸仲亨子賢(史作陸賈王圻續通考作)
(陸賢春明夢餘錄亦作賢故從之)懷慶公主成穆孫貴妃生洪武十
五年下嫁永春侯王寧大名公主洪武十五年下嫁
灤城侯李堅宣德元年薨福清公主鄭安妃生洪武
十八年下嫁鳳翔侯張龍子麟永樂十五年薨夀春
公主洪武十九年下嫁穎國公傅友德子忠二十一
年薨十公主早薨(王圻續通考亦未詳)南康公主二十一年下
嫁東川侯胡海子觀正統三年薨(王圻續通考云主於正統十一年薨)
(與史異)永嘉公主郭惠妃生洪武二十二年下嫁武定
侯郭英子鎮景泰六年薨世宗時追諡貞懿十三公
主早薨含山公主高麗妃韓氏生洪武二十七年下
嫁尹清天順六年薨(王圻續通考十三公主十四公主皆未詳十四公主即今所書)
(含山公主也)汝陽公主永嘉公主同母妹洪武二十七年
下嫁謝達仁宗即位進稱大長公主寳慶公主太祖
最幼女永樂時下嫁趙輝(春明夢餘錄作煇)宣德八年薨(史載)
(趙輝成化十二年卒與王圻續通考同王圻續通考云公主於正統中薨與史異)
傳曰洪武九年二月定制公主未受封者歲給紵
絲紗絹布線(紵絲紗羅各一十疋絹頁布棉布各三十疋綿二百兩見史料)已封
賜莊田一區歲徵租一千五百石鈔二千貫春壽
公主為太祖所愛賜吳江縣田一百二十餘頃皆
上腴歲入八千石踰他主數倍及薨賜明噐儀仗
以葬
又曰仁宗即位汝陽公主以屬尊與寧國懷慶大
名南康永嘉含山寳慶七主皆進稱大長公主自
後諸帝即位進加長公主大長公主皆如制
福成公主南昌王女慶陽公主蒙城王女皆太祖姪
女洪武元年冊為公主福成主下嫁王克恭慶陽主
下嫁黃琛(慶陽公主王本云永樂二年薨)
傳曰福成慶陽皆成祖從姊或謂太祖從姊者誤
惠帝姊妹(興宗女)
江都公主洪武二十七年下嫁長興侯耿炳文子璿
洪武時稱江都郡主建文元年進公主永樂初復降
為郡主以憂卒宜倫郡主永樂十五年下嫁于禮第
三公主無考南平郡永樂十五年薨未下嫁
(臣)等謹按史言興宗四女第三女無考王圻續通
考止云二女江都公主為長女第二女未詳其缺
略多矣
成祖五年
永安公主下嫁廣平侯袁容永樂十五年薨(按傳云永樂十)
(五年主薨停容侯禄宣宗即位復故卒王圻續通考云主以宣德元年薨容以宣德四年卒與史異)永
平公主下嫁富陽侯李讓正統九年薨(王圻續通考云宣德初封)
(長公主正統初加大長公主)安成公主文皇后生下嫁西寧侯宋
晟子琥正統八年薨(按王圻續通考云正統元年進加大長公主八年薨與史合惟)
(以為下嫁宋瑛則誤矣)咸寧公主安成主同母妹永樂九年下
嫁宋琥弟西寕侯瑛正統元年薨常寧公主下嫁西
平侯沐英子昕正統六年薨
(臣)等謹按史載成祖五女王圻續通考作七女永
安永平二主所載同其安成公主云為成祖第三
女洪武三十五年下嫁宋瑛又以仁宗女清河公
主真定公主皆云成祖女清河公主永樂四年下
嫁駙馬李銘真定公主下嫁駙馬王誼正統十二年
薨餘二公主無考據今明史考之王圻續通考之
訛甚矣
仁宗七女
嘉興公主昭皇后生宣德三年下嫁井源正統四年
薨慶都公主宣德三年下嫁焦敬正統五年薨清河
公主宣德四年下嫁李銘八年薨(王圻續通考誤作成宗女)真定
公主李賢妃生宣德四年下嫁王誼景泰元年薨(王圻)
(續通考誤作成宗女)德安公主早殤延平公主德慶公主俱未
下嫁薨
(臣)等謹按仁宗之女王圻續通考全闕
宣宗二女
順德公主正統元年下嫁石璟(按順德主傳云璟於成化十四年奉祀南)
(京踰年卒但書駙馬之卒年王圻續通考主以八年薨璟以成化十五年卒參訂相合)常德公
主章皇后生正統五年下嫁薛桓成化六年薨(王圻續通)
(考云主於正統十二年下嫁後進大長公主)
英宗八女
重慶公主與憲宗同母天順五年下嫁周景弘治十
二年薨(按重慶王圻續通考作惠慶史傳云景以弘治八年卒主又後四年而薨王圻續通考作)
(主以弘治元年薨景以八年卒亦異景王圻續通考作璟)嘉善公主王惠妃生成
化二年下嫁兵部尚書王驥孫增弘治十二年薨淳
安公主成化二年下嫁蔡震(史於淳安主薨年未詳王圻續通考云弘治十)
(二年薨今考王圻續通考所載駙馬蔡震之卒年贈官賜諡皆與史合則主之薨年當亦不誤)崇德
公主楊安妃生成化二年下嫁興濟伯楊善孫偉弘
治二年薨(王圻續通考云主後進大長公主)廣德公主萬宸妃生成
化八年下嫁樊凱二十年薨宜興公主魏德妃生成
化九年下嫁馬誠正德九年薨隆慶公主高淑妃生
下嫁游泰十五年薨嘉祥公主劉妃生成化十三年
下嫁黃鏞十九年薨(王驥孫增王驥傳作其孫添史料亦作添楊善孫偉楊善傳作)
(其孫增史料亦作增疑公主傳内有誤)
(臣)等謹按王圻續通考崇德廣德宜興嘉慶嘉祥
皆稱長公主據史𫝊逓列之數宜興爲第六主隆
慶第七主王圻則以隆慶為六宜興為七
景帝一女
固安公主英宗復辟降郡主成化五年年已長以閣
臣奏下嫁王憲
(臣)等謹按王圻續通考云成化二年下嫁弘治四
年主薨
憲宗五女
仁和公主弘治二年下嫁齊世美(王圻續通考作齊世英)嘉靖
二十三年薨永康公主弘治六年下嫁京山侯崔元
(王圻續通考主累進大長公主嘉靖十一年薨)德清公主弘治九年下嫁林
岳林岳卒於正德十三年主孀居三十一年始薨長
泰公主成化二十三年薨仙遊公主弘治五年薨
(臣)等謹按史傳憲宗止五女王圻云六女長仁和
次永康次德清皆稱長公主第四女無考五為長
泰六為仙遊
孝宗三女
太康公主早薨永福公主嘉靖二年下嫁鄔景和(王圻)
(續通考云嘉靖四年主薨)永淳公主下嫁謝詔(王圻續通考云嘉靖元年下嫁未幾)
(主薨)
(臣)等謹按王圻續通考孝宗女全闕而云睿宗有
四女長寧為長善化為二皆早薨又以孝宗女永
福為三永安為四永安即下嫁謝詔之永淳主也
取以相証大不符矣
世宗姊妹(睿宗女)
長宜公主善化公主皆早薨
世宗五女
常惠公主思柔公主皆早薨寧安公主嘉靖三十四
年下嫁李和歸善公主早薨嘉善公主嘉靖三十六
年下嫁許從誠四十三年薨
(臣)等謹按王圻續通考載世宗二女以寧安為成
平云是長女以嘉善為安泰云是第二女且云安
泰於隆慶五年薨與史云四十三年薨亦異
穆宗六女
蓬萊公主太和公主皆早薨壽陽公主萬歷九年下
嫁侯拱長永寧公主下嫁梁邦端萬歷三十五年薨
(按史未詳下嫁之年而但書主於三十五年薨王圻續通考稱長公主而缺永寧封號云萬歷十年下嫁)
(梁駙馬文参考)(月餘卒以史駙馬早卒也)瑞安公主神宗同母妹萬
歷十三年下嫁萬煒(王圻續通考作十五年)崇禎時加大長公
主十七年煒與其庶子長祚弘祚皆殉難延慶公主
萬歷十五年下嫁王昺(王圻續通考作十六年)
(臣)等謹按王圻續通考於蓬萊太和二公主外皆
缺封號其皆稱長公主者在神宗朝固宜然也苐
作穆宗七女而以史所載神宗之女下嫁楊春元
者亦作穆宗女并稱長公主當有誤
神宗十女
榮昌公主萬歷二十四年下嫁楊春元夀寧公主萬
歷二十七年下嫁冉興譲崇禎十七年興讓死於賊
静樂雲和雲夢靈邱仙居泰順香山天台八公主皆
早薨
光宗九女
懷淑公主七歲而薨餘五公主皆早薨寧德公主下
嫁劉有福遂平公主天啟七年下嫁齊贊元樂安公
主下嫁鞏永固
傳曰當賊䧟都城時樂安公主已薨未葬永固以
黃繩縛子女五人繋柩旁曰此帝甥也不可汚賊
手舉劍自刎闔室自焚死
(臣)等謹按春明夢餘錄云崇禎初追封皇姊悼淑
公主至辛巳年五月御札追封慎嬪所生皇十妹
為悼温公主是年七月又定十妹名徽姃九妹名
徽妱明史中皆不載
熹宗二女
皆早世
愍帝六女
坤儀公主周皇后生早薨長平公主年十六選周顯
尚主未婚都城䧟帝揮劍斫斷主左臂又斫昭仁公主
越五日長平主復甦
大清順治二年上書願歸空門
詔不許命顯復尚故主踰年病卒
賜葬餘三公主早世無考
(臣)等謹按春明夢餘錄載崇禎時皇女樂安長公
主名徽娖樂安既為長公主徽娖之名亦與徽姃
徽妱相類則當即光宗女而下嫁鞏永固者也乃
稱為皇女且與愍帝子慈炯慈照同列誤矣
欽定續文獻通考卷二百三
