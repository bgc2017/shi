欽定續文獻通考卷六十八
郊社考
明堂
宋寧宗嘉定八年九月祀明堂
吴泳繳進明堂御劄狀曰臣嘗出入禮經讀郊特
牲謂祭有祈有報有辟焉讀周官太祝謂祀有祈
福祥有求永正有弭烖兵焉所謂肇禋於郊宗祀
於明堂者不但曰報而已盖海内又安兵革不興
年至於屢豐則鋪張揚厲而主報疆埸多事水旱
間作民未有寧宇則禬禳祠禱而主祈此皆成周
令典國家列聖以來成法所不能廢也粤自近歲
詞臣所撰詔赦類多頌美形容之辭而少愛人惻
怛之意矧今兵祲未解民食孔艱陛下畏威一念
如對上帝毖祀一忱若保赤子所宜因此時力致
祈天永命之請臣用是輙援仁祖高宗兩朝故實
載之御劄所有將來合降赦書更宜推廣此意深
自貶損明示四方如建炎間臣夢得所上奏疏紹
興間臣益臣近臣世將諸臣所撰赦文則庶幾可以
迓續天命感動人心仰昭陛下寅畏懷保之實矣
(臣)等謹按寧宗親祀明堂者七已見馬端臨前考
惟八年大享吴泳繳進御劄狀未載狀中請斥頌
美形容之詞致祈天永命之請因事納規深知大
體故仍王圻續通考補錄之
十七年九月(時理宗已即位)以次辛祀明堂
時大享當用九月八日在寧宗梓宫未發引之前下
禮官及臺諫兩省詳議吏部尚書羅點等言本朝每
三歲一行郊祀皇祐以來始講明堂之禮至今遵行
稽之禮經有越紼行事之文既殯而祭之說則雖未
葬以前可以行事且紹興五年九月在孝宗以日易
月釋服之後未發引之前慶元六年九月亦在光宗
以日易月釋服之後未發引之前今兹九月八日前
祀十日皇帝散齋别殿百官各受誓戒係在閏八月二
十七日即當在以日易月未釋服之内乞下太史局
於九月内擇次辛日行禮則在釋服之後正與前史
相同乃用九月二十八日辛卯前二日朝獻景靈宫
前一日享太廟遣官攝事帝親大享禮成不賀
理宗淳祐五年九月祀明堂奉太祖太宗寧宗並侑
三年將作少監權樞密都承旨韓祥言竊以明堂
之禮累聖不廢嚴父配侑之典南渡以來事頗不同
高廟中興徽宗北狩當時合祭天地於明堂以太祖
太宗配非廢嚴父之祀以父在故也及紹興末乃以
徽廟配孝宗在位二十八年娱奉堯父故無祀父之
典南郊明堂惟以太祖太宗配沿襲至今遂使陛下
追孝寧考之心有所未盡時朝散大夫康熙亦援倪
思所著合宫嚴父為言帝曰三后並侑之說最當是
後明堂以太祖太宗寧宗並侑
(臣)等謹按王圻續通考載端平三年將以九月有
事於明堂直寶謨閣知婺州陳庸熙言當舉皇祐
典禮以太祖太宗寧考並配詔令禮部太常寺討
論以聞其事不見於史疑禮志朝散大夫康熙即
庸熙之訛而他無可證附著之以俟考
八年監察御史陳垓言祀者國之大事三歲明禋將
享多非本物皆自見科市戶今仰臣監督各備正色
毋以他物充代仍令奉常一體精虔庶幾神祇祖考
昭格從之
寳祐五年九月祀明堂復奉高宗升侑
是年三月詔曰高宗皇帝克紹大業寵綏萬民厄十
世以中興恢旋乾轉坤之烈御六飛而南渡有櫛風
沐雨之勞定社稷以奠鰲極之安明統系以詒燕謀
之永豈有光復我家之盛未隆升陪世室之尊永言
孝思稽古多闕所以採博士議郎之是酌人情禮制
之宜倣有夏之祀少康法元和之尊光武合一祖三
宗而並侑有德有功則參天貳地之宏規丕承丕顯
用秩元祀昭宣重光陟配而多歴年以陳常於時夏
會通而行典禮將大享於季秋至是奉以申侑於是
明堂之禮一祖三宗並配
度宗咸淳五年九月祀明堂撤寧宗奉理宗升侑
至八年九月祀明堂先期起居舍人高斯得進郊天
故事疏
疏略曰臣聞人主事天之道惟質與忱而已大路
越席掃地不壇器用陶匏牲用繭栗皆尚質也立
澤聽誓皮弁聽報齊明盛服三宿七戒皆致忱也
外盡乎質内盡乎忱則天之親德享道也宜矣秦
漢之後文縟而掩其質敬弛而汩其忱千乘萬騎
以為華寶鼎天馬以為飾而事天之本廢牡荆靈
旗以禱兵方士秘術以求福而事天之心蕩欲以
感動天地逆釐三神不亦難乎陛下穆卜季秋中
辛以行暘館之祀今有日矣咸秩之禮昭事之忱
所宜蚤戒而豫定者聖心固已孜孜於此蓋自乾
淳以來每遇郊禋必詔有司自事天儀物及諸軍
賞給之外凡車服仗衛聲名文物之具莫不裁約
而歸於儉錫賚推恩亦減承平之半或三之一可
謂尚質之至矣至於前期齋殿致其精明以對越
在天者尤極其嚴行事之際避黃道而不履虚小
次而不御可謂至忱之極矣厥今四郊多壘財力
單匱遠不逮乾淳之時臣願陛下於阜陵節約之
外損之又損庶幾曰祀曰戎二者兼得乃若以忱
事天又其大本記曰齋者防其邪物絶其嗜慾言
不敢散其志也今距齋宿之期雖曰尚賒然臣願
陛下以聖人久禱為心兢兢業業已如上帝臨汝
神在其上之時則積此精誠用於一日天人相與
如響應聲天神之不降地祇之不格風雨之不節
寒暑之不時臣不信也
(臣)等謹按是年九月享明堂故斯得疏云穆卜季
秋行暘館之禮非謂南郊也南渡以後當郊之歲
每以貲用不足權停郊祀止享明堂蓋以明堂代
郊故臣僚封事統謂之郊天王圻不考日月悮載
南郊特為改正
理宗親祀明堂十二
(嘉定十七年九月辛卯六年九月辛亥)(紹定三年九月辛丑端平三年九月辛未)
(嘉熙三年九月辛巳五年九月辛亥)(淳祐二年九月辛卯八年九月辛酉)
(十一年九月辛未五年九月辛酉)(寳祐二年九月辛亥景定元年九月辛巳)
(四年九月辛卯)
度宗親祀明堂二
(咸淳五年九月辛酉)(八年九月辛未)
恭宗親祀明堂一
(德祐元年九月辛巳)
(臣)等謹按宋制三歲一祀明堂若是年南郊則罷
大享蓋以勞費故不能並舉也理宗以後諸紀每
舉必書惟咸淳三年親郊故二年不祀明堂非史
臣失載王圻續通考有二年四年大享之文而不
載五年舛繆脱漏顯然可見據史正之如右
明世宗嘉靖十七年六月定明堂大饗禮
時致仕揚州府通州同知豐坊上疏言孝莫大於嚴
父嚴父莫大於配天請復古禮建明堂加尊皇考獻
皇帝廟號稱宗以配上帝下禮部會議尚書嚴嵩等
言昔羲農肇祀上帝或為合宫或為明堂嗣是夏后
氏世室殷人重屋周人作為明堂之制視夏殷加詳
焉蓋聖王事天如子事父體尊而情親故制為一歲
四享之禮冬至圜丘孟春祈榖孟夏雩壇季秋明堂
皆所以尊之也明堂帝而享之又以親之也今日創
制古法難尋要在師先王之意明堂圜丘皆所以事
天今大祀殿在圜丘之北禁城東南正應古之方位
明堂秋享即以大祀殿行之為當至配侑之禮昔周
公宗祀文王於明堂詩傳以為物成形於帝猶人成
形於父故季秋祀帝明堂而以父配之取其成物之
時也漢孝武明堂之享以景帝配孝章以光武配唐
中宗以高祖配明皇以睿宗配代宗以肅宗配真宗
以太祖配仁宗以真宗配英宗以仁宗配皆世以逓
配此主於親親也宋錢公輔曰郊之祭以始封之祖
有聖人之功者配焉明堂之祭以繼體之君有聖人
之德者配焉於是既推周公之心為嚴父又推成王
之心為嚴祖是以司馬光孫抃諸臣執論於朝程朱
大賢倡議於下此主於祖宗之功德也今復古明堂
大享之制其所當配之帝亦惟二論而已若以功德
論則太宗再造家邦功符太祖當配以太宗若以親
親論則獻皇帝陛下之所自出陛下之功德即皇考
之功德當配以獻皇帝至稱宗之說則臣等不敢妄
議帝降旨明堂秋報大禮於奉天殿行其配帝務求
畫一之說皇考稱宗何為不可再會議以聞於是戶
部右侍郎唐胄抗疏爭之謂明堂之配不專於父今
奉天殿大享之祭宜配太宗帝怒下胄詔獄嵩乃再
會廷臣先議配帝之禮言考季秋成物之旨嚴父配
天之文宜奉獻皇帝配帝侑食帝曰明堂秋報大典
當以嚴父配帝之文為正本與郊禮不同人孰無父
其父即祖兹禮自朕舉宜皇考配上帝嵩等復言高
皇帝配圜丘皇考配秋享無庸議矣文皇帝繼體首
君祀天享帝獨少一配似冇未安竊謂孟春祈榖可
仍用屋祭之文於大祀殿舉行奉文皇帝配祀如此
則禮文周悉誠孝流通我皇上愛親敬祖之心兩無
所憾矣得旨報聞
唐胄疏略曰宋儒朱熹嘗以天地合祀宗廟同堂
為非禮謂千五百年無人整理今我皇上創兩郊
建九廟使三代禮樂煥然復明於世夫三代之禮
莫備於周孝經曰郊祀后稷以配天宗祀文王於
明堂以配上帝又曰嚴父莫大於配天則周公其
人也說者謂周公有聖人之德制作禮樂而文王
適其父故引以証聖人之孝答曾子問而已非謂
有天下者皆必以父配天然後為孝不然周公輔
成王踐阼其禮蓋為成王而制於周公為嚴父於
成王為嚴祖矣然周公歸政之後未聞成王以嚴
父之故廢文王配天之祭而移於武王也後世祀
明堂者皆配以父此乃誤孝經之義而違先王之
禮昔有問於朱熹曰周公之後當以文王配耶當
以時王之父配耶熹曰只當以文王為配又問繼
周者如何熹曰只以有功之祖配之由此觀之明
堂之配不專於父明矣且昔我皇上入纂大統之
初廷臣講禮不明執為人後之說於時推明一本
力正大倫者惟席書張璁桂萼方獻夫霍韜數人
可謂忠臣矣及何淵有建廟之議書等則盡力斥
之其言最切者在書則曰獻皇帝入祀大内者以
止生陛下一人廟祀不可缺也不敢祔廟者以未
為天子大統不可干也在璁則曰先儒謂孝子心
無窮分有限得為而不為與不得為而為之均為
不孝皇上追尊獻考别立廟者此禮之得為者也
祔獻考主於太廟者此禮之不得為者也在萼則
曰仲尼有言孝子不順情以危親忠臣不兆奸以
陷君淵說誠陷君矣皇上可順情而信之乎夫豈
不道而數臣言之蓋愛君之切也於時陛下嘉答
諸臣亦云朕奉天法祖豈敢有干太廟聖明深見
固已超越前代矣豈今日乃惑於豐坊之說乎苐
恨禮部會議不能辯嚴父之非不舉文武成康之
盛以告陛下而濫引漢唐宋不足法之事為言耳
雖然豐坊明堂之議雖未可從而明堂之禮則不
可廢蓋今冬夏南北兩郊皆主於尊必秋季一大
享帝於奉天殿而親親之義始備自三代以來郊
與明堂各立所配之帝我太祖高皇帝太宗文皇
帝功德之盛上並帝王比之於周太祖則后稷也
太宗則文王也今南北兩郊及春祈榖皆奉配太
祖皇帝而太宗皇帝獨未有配甚為缺典故今奉
天殿大享之祭必奉配太宗而後吾聖朝一代之
大典禮始備故臣謂坊明堂之禮不可廢也若夫
我皇考恭穆獻皇帝得皇上大聖人為之子不待
稱宗不待議配而專廟之享亦足垂億萬年無疆
之休矣
明史豐熙傳曰子坊嘉靖二年進士出為南京吏
部考功主事尋謫通州同知免歸家居貧乏思效
張璁夏言片言取通顯十七年詣闕上書言建明
堂事又言宜加獻皇帝廟號稱宗以配上帝世宗
大悦未幾進號睿宗配饗元極殿其議蓋自坊始
九月大享上帝於元極殿奉睿宗配
帝既定獻皇帝明堂配帝復以稱宗之說集羣臣議
又自為明堂或問以示稱宗祔廟之意於是嚴嵩曲
順帝旨乃尊獻皇帝為睿宗祔太廟時未建明堂迫
季秋遂大享上帝於元極寶殿奉睿宗獻皇帝配殿
在宫右乾隅舊名欽安殿禮成禮部請帝升殿百官
奉賀如郊祀慶成儀帝以大享初舉命賜宴於謹身
殿已而以足疾不御殿命羣臣勿賀禮官以表聞並
罷宴二十一年勅諭禮部季秋大享明堂成周重典
與郊祀並行曩以享地未定特祭於元極寶殿朕誠
未盡南郊舊殿原為大祀之所昨歲已令有司撤之
朕自作制象立為殿恭薦名曰大享用昭寅奉上帝
之意乃即大祀殿舊址建大享神御殿其制六楹周
以白石欄上覆青瓦享殿前兩廡廡各十楹前為大
享門又前磚門五東西各三撤舊具服殿祭日張大
次其旁歲以季秋大享上帝奉皇考睿宗配享行禮
如南郊陳設如祈榖二十四年禮部尚書費寀以大
享殿工將竣請帝定殿門名門曰大享殿曰皇乾及
殿成禮官具儀以請仍命暫行於元極寶殿遣官代
攝歲以為常終帝世未即大享殿行禮
穆宗隆慶元年正月罷睿宗明堂配饗
禮臣言我朝大享之禮自皇考舉行追崇睿宗以昭
嚴父配天之孝自皇上視之則睿宗為皇祖非周人
宗祀文王於明堂之義於是帝從其請罷大享禮命
元極寶殿仍改欽安殿
(臣)等謹按明初無明堂之制世宗執嚴父配天之
說特創斯禮以追隆所生元極既配之後明年幸
承天享帝於龍飛殿亦奉獻皇帝配所以尊其親
者至矣其後自定規制更建大享殿三年而後成
一時創制更新典物隆備宜與合宫世室昭垂令
典矣乃殿成而祀事不舉内殿殷薦止於代攝蓋
帝排正議崇私親雖矯強於一時終有惄然不自
安者故禮臣敦請屢諭緩行非僅躭奉元修憚乘
輿之一出也穆宗即位以禮臣議罷之允矣
大享儀(嘉靖十七年定)
前期五日皇帝詣犧牲所視牲其先一日皇帝告於
廟及還參拜俱如大祀之儀次日以後命大臣輪視
如常儀前期四日太常寺奏祭祀如常儀諭百官致
齋三日前期三日皇帝詣太廟寢殿告請睿宗配帝
以脯醢酒果行再拜一獻禮前期二日太常卿光禄
卿奏省牲如常儀前期一日皇帝親填祝版於文華
殿夜二鼔禮部同太常堂上官請安神御版位俱如
祈榖之儀陳設上帝位犢一玉用蒼璧一帛十二(青色)
豋一簠簋各二籩豆各十二玉爵三酒尊三篚一祝
案一配帝位同惟不用玉正祭儀與祈榖同
欽定續文獻通考卷六十八
