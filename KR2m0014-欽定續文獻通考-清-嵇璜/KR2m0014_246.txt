欽定續文獻通考卷二百四十六
四裔考
西南夷
廣西土司二(廣東瓊州附)
太平
元置太平路於麗江以控制左江溪洞州縣
太平漢屬交阯號麗江唐為羈縻州隸邕州宋平嶺
南於左右二江溪峒立五寨其一曰太平與古萬遷
隆永平横山四寨各領州縣峒屬邕州建武軍節度
元仍為五寨後廢乃置太平路於麗江
明太祖洪武二年改太平路為府
先是帝以左江太平土官黃英衍等遣使齎印詣平
章楊璟降旋遣中書照磨蘭以權齎詔往諭左右兩
江溪峒官民曰睠兹兩江地邊南徼風俗質朴自唐
宋以來黃岑二氏代居其間世亂則保境土世治則
修職貢良由其審時知幾故能若此頃者命將南征
八閩克靖兩廣平定爾等不煩師旅奉印來歸嚮慕
之誠良足嘉尚其益懋厥職以安居民以權至廣西
衛鎮撫彭宗等以兵護送將抵兩江適來賓洞蠻寇
掠楊家寨居民以權謂奉詔遠來見賊不擊何以庇
民乃督宗等擊之賊敗走遂安輯其地兩江皆懾服
焉至是乃改為太平府
宣宗宣德元年崇善土知縣趙暹作亂官軍平之
暹謀廣地界遂招納亡叛攻左州執故土官奪其印
殺其母大肆擄掠占據村洞四十餘所造火器建旗
幟僣稱王署偽官流劫州縣帝命總兵官顧興祖會
廣西三司勦捕暹扼寨拒守進圍之紿出所奪各州
印撫諭脇從官民使復職業暹計窮從間道遁伏兵
邀擊及其黨皆就禽
(臣)等謹按明史土司傳太平領州縣以十數大約
元屬太平路明初皆以世職授歸附之土官而設
流官佐之太平州舊名瓠陽為西原農峒地唐為
波州宋隸太平寨元土官為李以忠鎮遠州舊名
古隴宋置隸邕州元土官為趙勝昌茗盈州宋置
亦隸邕州元土官為李鐡釘安平州舊名安山亦
西原農洞地唐置波州宋析為安平州元土官為
李郭佑思同州舊名永寧為西原地唐置邕州宋
隸太平寨元土官為黃克嗣養利州元土官為趙
日泰萬承州舊名萬陽唐置萬承萬形二州宋省
萬形隸太平寨元土官為許郭安全茗州舊名連
岡為西原地宋置隸邕州元土官為李添慶結安
州舊名營周亦西原農峒地宋置結安峒隸太平
寨元土官為張仕榮龍英州舊名英山宋為峒元
改州土官為李世賢結倫州舊名邦兜亦西原農
峒地宋置安峒隸太平寨元改州峒長為馮萬傑
都結州元土官農姓上下凍州舊名凍江宋置凍
州元分上下凍二州尋合為一土官為趙貼從思
城州亦西原農峒地唐置州宋分為上下思城二
州隸太平寨元至元間并為一土官為趙雄傑永
康州宋置縣隸遷隆寨元土官楊姓左州舊名左
陽唐置隸邕州宋隸古萬寨元土官為黃勝爵羅
陽縣舊名福利陀陵縣舊名駱陀皆宋置元土官
為黃宣黃富俱於洪武初歸附者也
思明
元世祖至元二十四年置思明路
思明唐置州隸邕州都督府宋隸邕州永平寨至是
改為路
(臣)等謹按元史世祖紀改思明等四州並為路係
二十三年十一月事
明太祖洪武初改思明路為府
二十五年思明知州門三貴謀殺知府黃廣平廣平
覺而殺之乃以病死聞於朝詔逮鞫之帝謂刑部曰
蠻寇相殺性習固然廣平不以實言宜繩以法今姑
宥之使其改過命給道里費遣還
二十九年遣使諭安南還思明舊地
土官黃廣成奏自故元改思明路所轄左江一路州
縣峒寨東至上思州南至銅柱元兵征交阯去銅柱
百里設永平寨置兵戌守命交人供其軍餉元季擾
亂交人以兵攻破永平寨遂越銅柱二百餘里侵奪
思明屬地邱温如嶅慶遠淵脱等五縣逼民附之以
是五縣歲賦皆土官代輸前者本府失理於朝遂致
交人侵迫益甚及告禮部立站於洞登洞登實思明
地而交阯乃稱屬銅柱界蒙朝廷遣官覈其事建武
志尚可考乞敕安南還舊封庶疆域復正歲賦不虛
帝令戶部錄所奏遣官往諭安南三十年安南王陳
日焜議論往復久而不決以譯者言不達意復為書
曉之安南終辯論不已無還地意廷臣議其抗命當
誅帝以蠻人怙頑不悛終必取禍姑待之三年廣成
又奏安南侵奪其禄州西平州永平寨地請遣使諭
還從之
明史土司傳曰景泰三年土知府黃&KR1215;致仕以子
鈞襲&KR1215;庶兄都指揮&KR0939;欲殺鈞代以已子&KR0939;守備
潯州托言徵兵思明府令其子紏衆結營於三十
里外馳至府襲殺&KR1215;一家支解&KR1215;及鈞甕葬後圃
仍歸原寨明日乃入城詐發哀遣人報&KR0939;捕賊以
掩其迹方殺&KR1215;時&KR1215;僕福童得免走憲司訴其事
且以徵兵檄為證郡人亦言殺&KR1215;一家者&KR0939;父子
也&KR0939;自度禍及乃謀迎合朝廷意奏永固國本事
請易儲奏入帝命多官會議以聞&KR0939;為此舉衆皆
驚愕謂必有受其賂而教之者或疑侍郎江淵云
事成&KR0939;得釋罪且進秩英宗復辟&KR0939;聞自殺帝命
發棺戮屍其子震亦為都督韓雍捕誅
世宗嘉靖四十一年以勦平猺獞功命土官知州男黃
承祖暫襲本職
至萬歷十六年思明州土官黃拱聖謀奪襲殺其母
兄拱極等五人而思明知府黃承祖乘亂掠村寨為
之援按臣請以拱聖及諸凶正法思明州改屬流府
革承祖冠帶立功自贖而追其所掠更令族人黃恩
護拱極妻許氏撫遺孤世延待其長官之三十三年
總督戴耀奏思明叛目已禽土官黃應雷縱僕起釁
棄印而逃斷難復官黃應宿爭地殺戮六哨成仇且
係義子不應襲職黃應聘係承祖幼子人心推戴似
應承襲知府以存黃氏宗祀但年甫七歲暫令流官
同知署府事待至十五歲交印接管應雷既廢不宜
同城應降為土舍其後永襲土舍給田養贍制其出
入應宿仍管故業俱屬思明府節制從之
明史土司傳曰崇禎十三年總督張鏡心疏報土
官殺職官思明州黃日章黃德志等鼓衆叛逆帝
令速禽首惡以靖地方論者以黃&KR0939;神奸身逭大
盩世濟其兇傳及四世猶併思明州而有之王綱
隳矣然骨肉相屠至是四見蓋天道云
又曰思明州東抵思明府西抵交阯界南抵西平
州北抵龍英州土官黃姓與思明府同族洪武初
黃君壽歸附授世襲知州後為黃&KR0939;所并萬歷十六
年黃拱聖之亂改屬太平上石西州宋屬承平寨
元屬思明路明初屬思明府至萬歷三十八年
改屬太平府州更土官趙氏何氏黃氏凡三姓皆
絶始改流官下石西州宋分石西州置元屬思明
路洪武二年土官閉賢歸附授世襲知州設流吏
目佐之忠州宋置隸邕州元屬思明路洪武初土
官黃威慶率子中謹歸附授威慶江州知州中謹
忠州知州皆世襲其鄰地有四峒者界於南寧思
明忠江之間思明忠州屢肆侵奪副使翁萬達議
改峒名四都隸之南寧地方稍定隆慶三年冬思
明府土官黃承祖奏取四都地忠州土官黃賢相
爭之遂擅立總管諸名目分兵數千戌守因縱令
剽掠為禍甚烈僉事譚惟鼎調永康典史李材以
計禽賢相斃之於獄議改流官不果遂改隸州於
南寧仍以州印予賢相子有瀚俾襲職憑祥宋為
憑祥洞屬永平寨元屬思明路洪武十八年土蠻
李昇歸附置憑祥鎮巡檢屬思明府永樂二年置
縣成化八年升為州以昇孫廣寧為知州廣寧有
十子廣寧死諸子爭立不決凡三四年乃以孫珠
襲知州職嘉靖十年珠死弟珍珏爭立珍挈印走
况村珏攝州事十四年州目李清趙琪等謀納珍
許思明府黃朝以州屬之朝遂以兵納珍於憑祥
珏奔罄柳既珍悔屬思明與朝隙朝以外婦所生子
時芳詭云廣寧孫以兵千人納之時珍滛縱為部
民所怨於是廣寧季子寰以尊屬謀廢立十七年
寰遂殺珍而附於安南莫登庸藉為嚮導總督蔡
經屬副使翁萬達禽之論死於是珏與時芳復爭
立時芳倚思明勢州民皆右之萬達黜珏而論時
芳死更立李佛嗣珍為知州憑祥遂定
又曰江州界東抵忠州西抵龍州南抵思明北抵
太平府宋置州隸古萬寨元屬思明路明初土官
歸附世襲知州嘉靖四十二年以平猺獞功准江
州土官子黃恩暫署本職
又曰思陵宋置州屬永平寨元屬思明路洪武初
省入思明府二十一年復置州其界東至忠州西
北至思明南至交阯
思恩
元以思恩州屬田州路
思恩漢屬交阯唐為州屬邕乃澄州止戈縣地宋開
寳間廢澄州以止戈賀水無虞三縣省入上林治平
間以上林之止戈入武緣隸邕元屬田州路歴代羈
縻而已
明英宗正統三年進思恩土知州岑瑛職為知府仍掌
州事
先是洪武時田州土知府岑堅子永昌為思恩土知
州永昌死子瑛襲至是以瑛有謀略善治兵從征蠻
寇屢有功故有是命因與知府岑紹交惡從總兵官
等議升思恩為府俾瑛紹各守彊土以杜侵爭
憲宗成化十六年思恩土知府岑鐩會討土目黃明之
亂平之
鐩瑛之子也田州府土目黃明作亂知府岑溥避入
思恩鐩會鎮守官討平之巡撫朱英請奬鐩功鐩死
子濬襲弘治十二年田州土官岑溥為子猇所殺猇
亦死次子猛幼頭目黃驥李蠻搆難督府命濬調衆
護猛驥厚賂濬并獻其女且約分地與濬濬以兵屬
驥送猛至田州不得入猛遂久留濬所及總鎮諸官
攝濬乃出猛襲知府濬從索故分地不得怒約泗城
東蘭二州攻劫田州殺掠萬計城郭為墟濬兵二萬
據舊田州劫龍州印納故知府趙源妻岑氏及總兵
官詣田州勘治黃驥懼匿濬所先是濬築石城於丹
良莊屯兵千餘人截江道以括商利官命毁之不聽
會官軍自田州還乘便毁其城濬兵來拒官軍敗之
總鎮及巡按等官請治濬罪而參政武清納濬賂曲
護之十七年濬掠上林武緣等縣又攻破田州猛僅
以身免總鎮以聞兵部請調三廣兵勦之十八年濬
死城中人獻其首思恩遂平
世宗嘉靖七年思恩設土巡檢九司
先是兵部議濬既伏誅不宜再錄其後改設流官擇
其可者以雲南知府張鳳升廣西右參政掌思恩府
事正德七年增設鳳化縣治時初設流官諸蠻未服
相繼作亂嘉靖四年都御史盛應期遣官軍平之六
年土目王受與田州盧蘇謀煽亂勢復熾新建伯王
守仁受命至一意招撫而檄受等破八寨賊因列思
恩地為九土巡檢司管以頭目曰興隆曰那馬曰白
山曰定羅曰舊城曰下旺曰安定曰都陽曰古零授
王受白山司巡檢得比於世官又以思恩舊治瘴霧
昏塞宜更之爽塏於是擇地荒田建新郡割武緣止
戈二里益之又議割上林三里而移鳳化縣治於其
處蓋寓犬牙相錯之意巡撫林富謂遷郡及割止戈
里應如守仁議至以三里當設衛而併鳳化縣裁之
遂令府治益孤其後九司頭目日恣所轄蠻民不堪
知府陳璜曲加綏戢目把劉觀盧回以復土為名鼓
衆作亂副使翁萬達因有事安南計禽盧回殺之招
回從亂者三十餘人最後東蘭岑瑄詐稱岑濬子起
雲謀復土官為九司頭目所縳萬歷七年督撫吳文
華謂九司日以驕黠編氓甚少緩急難恃請割南寧
武緣縣屬思恩自是思恩稱巨鎮云
鎮安(歸順州附)
元世祖至元十八年召溪洞新附官鎮安州岑從毅入
覲
先是宋於鎮安峒建右江宣撫司元改鎮安路時從
毅縱兵殺掠迫死知州李顯祖故召之入覲二十九
年從毅降以老疾詔其子斗榮襲佩虎符為鎮安路
軍民總管泰定帝泰定三年鎮安路總管岑修廣為
弟修仁所攻來告又岑世興及鎮安路岑修文合山
獠角蠻六萬餘人為寇命湖廣雲南行省招諭之
明太祖洪武元年改鎮安路為府
鎮安路歸附以舊治僻遠移建廢凍州改為府永樂
中向武知州黃世鐵侵奪鎮安高寨等地朝廷遣兵
討平之以其地屬鎮安成化八年知府岑永壽姪宗
紹紏集土兵攻破府治殺傷嫡母流劫鄉村都指揮
岑瑛禽斬之嘉靖十四年田州盧蘇作亂紏歸順州
土官岑瓛攻毁鎮安府帝命新建伯王守仁治之
明史土司傳曰時蘇倡亂田州無主鎮安府土官
男岑真寳以兵納岑邦佐於田州歸順州岑瓛蘇
壻也及向武州黃仲金皆與真寳隙乘真寳入田
州蘇遣瓛及仲金襲破鎮安真寳聞亂走還蘇會
目兵追圍之武陵寨瓛等遂發真寳父母墓焚其
骸分兵占據諸洞寨真寳訴之軍門督諭瓛等久
之乃解官軍歸真寳於是瓛與真寳互相訐巡按
御史言土蠻自相讐非有所侵犯從末减
又曰歸順州舊為峒隸鎮安府永樂間鎮安知府
岑志綱分其第二子岑永綱領峒事傳子瑛屢率
兵報效弘治九年總督鄧廷瓉言鎮安府之歸順
峒舊為州治洪武初裁革今其峒主岑瑛每效勞
於官乞設州治授以土官知州凡出兵令備土兵
五千仍歲領土兵二千赴梧州聽調詔從之增設
流官吏目一員瑛死子璋襲復從璋奏以本州改
隸布政使璋多智略田州岑猛以不法獲譴都御
史姚鏌將舉兵討之璋猛婦翁也鏌慮璋黨猛召
都指揮沈希儀謀希儀雅知璋女失寵恨猛又知
部下千戶趙臣雅善璋希儀因使趙臣語璋圖猛
璋受命時猛子邦彦守工堯隘璋詐遣兵千人助
邦彦言天兵至以姻黨故且與爾同禍今發精兵
來幸努力堅守邦彦欣納之璋遣人報希儀曰謹
以千人内應矣時田州兵殊死戰諸將莫利當隘
者希儀獨引兵當之約戰三合歸順兵大呼曰敗
矣田州兵驚潰希儀麾兵乘之斬首千餘級邦彦
死焉猛聞敗欲自經而璋先已築别館使人請猛
時猛倉皇不知所出遂挈印從璋使走歸順璋詭
為猛草奏促猛出印實封之璋既知猛印所在乃
鴆殺猛斬其首并府印函之間道馳軍門為讒言
所阻竟不論功璋死次子瓛襲嘉靖四年提督盛
應期以瓛先助猛逆攻泗城許自新出兵討賊自
贖從之十四年田州盧蘇叛紏瓛攻鎮安府瓛破
鎮安并發岑真寳父母墳墓事聞革冠帶許立功
贖瓛後從征交阯卒於軍子代襲
田州(恩城州等附)
元置田州路軍民總管府
田州古百粤地漢屬交阯郡唐隸邕州宋始置田州
屬邕州横山寨元改置田州路
明太祖洪武元年田州土官降
初改路為府省來安府入焉後改州領縣一曰上林
時大兵下廣西右江田州府土官岑伯顔遣使齎印
詣平章楊璟降六年田州溪峒蠻賊竊發伯顔討平
之十七年田州知府伯顔子岑堅泗州知州岑善忠
率其土兵討捕猺寇令選取壮丁各五千人立二衛
以善忠子振堅子永通為千戶統衆守禦且耕且戰
此古人以蠻攻蠻之法從都指揮耿良奏也
英宗天順元年田州頭目吕趙作亂命勦捕之
吕趙偽稱敵國大將軍張旗幟鳴鉦鼓率衆劫掠南
丹州又據向武州命武進伯朱瑛及土官岑瑛勦捕
三年勢愈獗殺知府岑鑑占據地方偽稱太平王圖
謀岑氏宗族冐襲知府職事四年廵按御史吳禎奏
奉勅勦捕反賊吕趙選調官軍土兵攻破功饒婪鳳
二關直擣府城吕趙㩦妻子挾知州岑鐸等宵遁官
軍追至雲南富州奪回鐸等及其子若壻斬首四十
九級賊衆悉降趙以數騎走鎮安府追及之斬趙及
其子與從賊者獲其妻孥及偽太平王木印無敵將
軍銅印并鳳旗盔甲等物復委知府岑鏞仍掌府事
撫安人民田州平帝遣使齎敕奬諭禎等并敕鏞謹
守法度保全宗族成化元年遣使齎敕諭鏞并賜銀
幣以其所部土官狼兵屢調勦有勞且有事於大藤
峽也
憲宗成化十六年田州頭目黃明作亂尋被誅
知府岑溥走避思恩總督朱英調軍捕明明敗走為
恩城知州岑欽所執并族屬誅之已溥復與欽交惡
(欽溥叔也)欽攻奪田州逐溥時泗城州土官岑應方恃兵
強復黨欽殺擄人民二萬六千餘與欽分割田州而
據其地至弘治三年總制遣官護溥之子猇入田為
欽所遏居潯州按察使陶魯率官軍次南寧欽拒敵
敗走而應復援之入城陳兵以備巡撫秦紘請合貴
州湖廣及兩廣兵勦之欽勢蹙乞兵於應遂匿應所
五年總鎮官因檄應捕欽欽從應飲殺應父子於坐
收其兵以拒官軍已而應弟岑接佯以兵送欽至田
州界亦殺其父子以報事聞廷議仍命溥還田州
孝宗弘治十八年以流官掌田州府事
先是十二年岑溥為子猇所殺猇亦自殺次子猛方
四歲溥母岑氏及頭目黃驥護之赴制府告襲歸至
南寧頭目李蠻來迎驥慮蠻奪已權殺其使蠻率兵
至舊田州驥懼誣蠻將為變乞以兵納乃調思恩岑
濬率兵衛猛濬受驥賂納其女挾猛約分其六甲地
比至田州蠻拒不納驥復以猛奔思恩幽之事覺總
督鄧廷瓉檄副總兵歐磐等攝濬久乃出猛置於會
城得奏命猛襲知府驥濬怒其事之不由已出也要
泗城岑接東蘭韋祖鋐各起兵攻蠻接兵二萬先入
田州殺掠男女驅之溺水死者無算括府庫放兵大
掠城郭為墟濬兵二萬攻舊田州據之殺掠男女五
千三百餘人蠻逃去歐磐及參政武清等詣田州府勘
治遣兵送猛還府驥懼罪匿濬家有司請治濬罪
初蠻之迎猛也無他念及猛在外蠻守土以待其歸
驥爭權首亂濬接祖鋐黨惡以致兹變清受濬賂曲
右之且誣蠻占據府治阻兵弄權事竟不直於是廷
瓉言思恩岑濬罪惡正在逐捕而田州岑猛亦宜乘
此區畫降府為州毋基異日尾大之患從之至是廷
議以思田既平宜設流官岑猛世濟兇惡致陷府治
宜降授千戶而遴選才望者假以方面職銜守田州
仍賜敕以重其權帝然之於是以平樂知府謝湖為
右參政掌府事時岑猛已降福建平海衛千戶遷延
不行及湖至復陳兵自衛令祖母岑氏奏乞於廣西
極邊率部立功以便祭養而總督陳金奏猛據舊巢
要求府佐不赴平海衛參政謝湖不即赴任為猛所
拒納餽遺而徇其要求宜逮問時猛遣人重賂劉瑾
得旨留猛而禠湖并及前撫潘蕃劉大夏猛竟得同
知攝府事猛撫輯遺民兵復振稍復侵旁郡自廣嘗
言督撫有調發願立功冀復舊職會江西盗起陳金
檄猛從征猛所至剽掠然以賊平論功遷指揮同知
世宗嘉靖六年田州告捷於京師
岑猛論功遷官非其初意頗怨望先是二年率兵攻
泗城拔六寨遂克州治岑接告急於軍門言猛無故
興兵攻寨猛言接非岑氏後據其祖業欲得所侵地
時方有上思州之役徵兵皆不至四年提督盛應期
巡按謝汝儀議大征猛條征調事宜而應期以他事
去詔以都御史姚鏌代命懸金購猛然鏌知猛無反
心猛方奏辯鏌亦緩師而汝儀與鏌郤乃誣鏌之子
淶納猛萬金廉得淶書獻之鏌惶恐乃再疏請征於
是部趣鏌尅期進鏌偕總兵官朱麟發兵八萬以都
指揮沈希儀張經等統之分道並入猛聞大兵至令
其下毋交兵裂帛書冤状陳軍門乞憐鏌不聽督兵
益急沈希儀斬猛長子邦彦於工堯隧猛懼謀出奔
而歸順州知州岑璋猛婦翁也其女失愛璋欲藉此
報猛甘言誘猛走歸順鴆殺之斬首以獻六年鏌以
田州平告捷京師乃請改田州為流官并陳善後七
事詔俱從之
七年新建伯王守仁撫定田州
先是改設流官姚鏌留參議汪必東僉事申惠參將
張經以兵萬人鎮其地知府王熊兆署府事會必東
惠皆移疾他駐惟經熊兆在府兵勢分防守稍懈逆
黨盧蘇王受等乃為偽印誑言猛在且借交阯兵二
十萬以圖興復蠻民信之聚衆薄府城經出擊兵少
不敵欲引還而城中隂為内應呼譟四出官軍腹背
受攻力戰不支突圍渡江走爭舟溺死者甚衆賊沿
江置闌索伏藥弩夾岸並起官軍且戰且行扺向武
失士卒三四百人賊遂入據府城燒倉粟以萬計御
史石金上其事頗委罪前撫盛應期生事召釁而給
事中鄭自璧因請仍檄湖廣永順保靖兵併力勦賊
帝以四方兵數萬方歸休豈可復調命再計機宜以
聞時盧蘇等雖據府叛佯聽撫遣人迎署府事王熊
兆而其黨王受等糾衆萬餘攻據思恩城已而亦投
牒上官願聽招撫姚鏌以兵未集姑受之以緩其謀
遣牒者檄東蘭歸順鎮安泗城向武諸土官各勒兵
自效且責失事守巡參將等官立功自贖復疏調湖
廣永保土兵江西汀贛畬兵俱會於南寧併力進勦
帝以蠻亂日久鎮巡官受命大征未及殄絶輙奏捷
散兵使餘孽復滋罪不容逭姑赦前過益圖新功乃
起王守仁總督軍務同鏌討之至是悉受撫歸業
明史土司傳曰守仁威名素重及督軍務調兵數
萬人至諸蠻心懾守仁至南寧道中見受等勢盛
度亦未可卒滅上疏極陳用兵利害兵部議所見
未確復陳五事令詳計其宜於是守仁又疏云思
田禍結兩省已踰二年今必欲窮兵盡勦則有十
患若罷兵行撫則有十善臣與按臣及藩臬諸將
領等攄心極論今日之局撫之為是臣抵南寧遂
盡撤調集防守之兵數日内解歸者數萬惟湖兵
數千道阻遠仍使分留南寧解甲休養待間而動
而盧蘇王受願得歸境投生乞宥一死臣等諭以
朝廷威德令齎飛牌歸巢曉諭期以速降無死蘇
受等皆羅拜踴躍歡聲雷動尋率衆至南寧城下
分屯四營蘇受等囚首自縳與頭目數百人赴軍
門請命臣等復諭之曰朝廷既赦爾罪爾等擁衆
負固騷動一方若不示罰何以雪憤於是下蘇受
於軍門各杖一百乃解其縛又諭之曰今日宥爾
死者朝廷好生之德必杖爾者人臣執法之義衆
皆叩首悦服願殺賊立功臣隨至其營撫定其衆
七萬餘人於二月二十六日悉命歸業不折一矢
不傷一人而全活數萬生靈即古舞干之化奚以
加焉疏聞帝嘉之
又曰帝遣行人齎敕奬賚於是守仁復疏曰田州
外捍交阯内屏各郡深山絶谷猺獠盤據使盡誅
其人異日雖欲改土為流誰為編戶非惟自撤其
籓籬而拓土開疆以資鄰敵非計之得也今岑氏
世效邊功猛獨詿誤觸法雖未伏誅聞已病死臣
謂治田州非岑氏不可請降田州府為田州而官
其子以存岑氏之後查猛有二子長邦佐自幼出
繼為武靖知州武靖當猺賊之衝邦佐才足制馭
宜仍舊職而今所建州請以猛幼子邦相授吏目
署州事俟後遞升為知州以承岑氏之祀設土廵
檢諸司即以盧蘇王受等九人為之以殺其勢添
設田寧府統以流官知府以總其權從之
又曰八年守仁於思田既議設流官又議移南丹
衛於八寨改思恩府城於荒田改設鳳化縣治於
三里添設流官縣於思龍增築五鎮城堡於五屯
及侍郎林富繼之乂言田州界居南寧泗城交通
雲貴交阯為備非一不宜改設流官南丹衛設在
賓州既不足以遥制八寨遷八寨又不得以還護
賓州為今日計獨上林之三里守仁所議設縣者
遷南丹衛於此夫設縣則割賓州之地以益思恩
是顧彼而失此也遷衛則扼八寨之吭以還護賓
州是一舉而兩得也然不宜屬田州而仍屬南寧
為便其議與守仁頗有異同詔從富言
又曰初邦相兄邦彦有子芝依大母林氏瓦氏居
官給養田其後邦相惡蘇專擅密與頭目盧玉等
謀誅蘇及芝又侵削二氏原食莊田二氏遂與蘇
合謀以芝奔梧州赴軍門告襲蘇又為芝疏請尋
令人刺邦相邦相覺殺行刺者而蘇遂伏兵殺盧
玉等以兵圍邦相宅乘夜與瓦氏縊死之事聞帝
命守仁亟為勘處蘇之殺邦相也歸順鎮安泗城向
武諸土官羣起搆難互相訐奏當事者謂芝承襲
未定田州無主致令鄰封覬覦當給劄付令芝管
事蘇又請早給芝冠帶以撫田州而自願裹糧立
功及追補累年所逋糧賦部議以土蠻讐殺當從
末減皆令立功贖罪三十二年芝死子大壽方四
歲土人莫葦冐岑姓及土官岑施相煽搆亂提督
郎檟奏令思恩守備張啟元暫駐田州鎮之三十
四年田州土官婦瓦氏以狼兵應調至蘇州勦倭
隸總兵俞大猷麾下以殺賊多詔賞瓦氏及其孫
男岑大壽大禄銀幣餘令軍門奬賞四十二年以
平廣西猺獞功准岑大禄實受知州職
光宗泰昌元年田州土官作亂督臣請正其罪從之
總督許弘綱奏土官岑懋仁肆惡起釁窺占上林(上林)
(在田州東洪武二年土官黃嵩歸附授世襲知縣流官典史佐之)納叛人黃得隆等
糾衆破城擅殺土官黃德勲擄其妻女印信乞正其
罪詔令懋仁速獻印執送諸犯聽按臣分别正法違
則進勦有功優叙從之田州世岑氏改流者再而終
不果盧蘇再叛弑主終逸於罰論者以為失刑云
明史土司傳曰恩城唐置州宋元仍舊明初因之
隸廣西成化十九年知州岑欽與田州土官岑溥
相讐殺(詳田州土司傳)有司以恩城宜裁革從之州遂廢
又曰上隆宋置州隸横山寨元屬田州路明因之
洪熙元年土知州岑瓊母陳氏來朝宣德四年瓊
卒無子土人訴於朝願得陳氏襲職詔以為知
州
又曰都康宋置州隸横山寨元屬田州路明洪武
間為蠻獠所據三十二年復置隸布政司土官馮
姓其界東南抵龍英西至鎮安北至向武
泗城(利州附)
元以泗城州屬田州路軍民總管府
泗城州宋置隸邕州横山寨元屬田州路其界東抵
東蘭西抵上林長官司南抵田州北抵永寧明初移
治古磡洞隸廣西
明太祖洪武五年泗城歸附
時以土官岑善忠世襲知州至宣德八年致仕女土
官盧氏奏襲職土官岑豹率土兵千五百餘人謀害
已又棄毁故土官岑瑄塑像所為不孝難俾襲職豹
叔利州知州顔亦奏豹興兵謀殺盧氏州民被害都
督山雲奏豹實故土官瑄姪人所信服應襲職盧氏
瑄妻豹伯母初借襲今致仕宜量撥田土以贍終身
仍請敕豹無肆侵擾帝敕雲會三司巡按究豹與盧
氏是非從公判决
英宗正統二年都督山雲乞發兵勦泗城
泗城土官岑豹攻利州掠其叔顔妻子財物不服撫
諭增兵拒守雲乞勦之帝不許五年顔奏豹侵占及
掠擄罪頭目黃祖亦奏豹殺其弟籍其家岑瑄女亦
奏豹占奪田地人民囚其母盧氏帝遣官齎敕諭之
并敕廣西貴州總兵官親詣其地令速還所侵掠如
不服相機禽捕正德六年總兵官柳溥奏委官諭豹
退還原占利州地豹時面從及回占如故今顔欲以
利州利甲等莊易泗城古那等甲開設利州衙門宜
從其請發附近官軍送顔赴彼撫治蠻民倘豹仍拒
逆則率兵勦捕之十年豹復奏顔占據其地帝令速
予議處不可因循貽邊方害成化元年豹聚衆四萬
攻劫上林殺土官岑志威據其境土兵部言豹強獷
如此宜調兵禽捕明正典刑從之未幾豹死弘治三
年豹之子應復據上林及貴州鎮寧等處一十八城
時恩城土官岑欽攻奪田州應與欽黨既復相讐殺
(詳田州土司傳)兵部奏欽連年搆禍而應黨之復據上林長
官司流毒不少今天厭禍假手相殘實地方之幸所
占鄰壤及土官印信數多亦宜勘斷以除禍本并令
應弟接退還侵地及印信乃許承襲泗城地廣兵多
宜選頭目量授職銜分轄以殺其勢詔下總鎮官區
處十年總督鄧廷瓉奏接往年隨征都勻府江等處
有功乞略其祖父罪令承襲世職以圖報效廷臣議
劫印侵地雖係接祖父罪然再四撫諭接不肯歸之
於官遽使襲職則志益驕非馭土官法十二年田州
土目黃驥作亂要接為聲援殺掠男婦劫燒倉庫民
廬又劫府學及横山驛印記遂據興仁十四年貴州
賊婦米魯作亂提督王軾請調接領土兵二萬營於
砦布河因敕接自備兩月餉尅期調赴
明史土司傳曰弘治十八年泗城土官岑九仙奏
自始祖岑彭以來世襲土官至豹子應罹欽之禍
子孫滅亡殆盡其弟接衆推護印累著勞勩乞令
襲職俾轄蠻衆兵部尚書劉大夏等議豹乃叛臣
餘孽子應復自取滅亡今接者人皆傳稱為梁接
非應親枝又不知岑九仙是何逋逃冐為奏擾大
夏先在兩廣見岑氏譜岑之始祖木納罕於元至
正年間與田州知府之祖伯顔一時授官今九仙
妄援漢岑彭世次塵瀆聖聽請治其罪其岑接應
襲與否前已令鎮巡官勘奏岑九仙雖蠻人難以
深究亦當摘發以破其奸從之
穆宗隆慶二年泗城蠻作亂官軍擊走之
時黃豹黃豸等據貴州程番府麻嚮大華等司時出
擄掠官軍進勦豹等遁去泗城延袤頗廣兵力亦勁
與慶遠諸州互相雄長其流惡自豹而應而接且三
世領縣一曰程縣長官司二曰安隆曰上林
明史土司傳曰利州漢屬交阯號板麗莊宋建利
州隸横山寨元因焉土官亦岑姓洪武初歸附授
知州以流官吏目佐之正統元年泗城岑豹據其
地并掠知州岑顔妻子財物七年豹復與顔相仇
殺帝敕令罷兵而豹終殺顔及其子得奪州印去
遂以流官判州事數十年間屢經諸司勘奏移檄
督追歴岑應岑接二世如故嘉靖二年歸併泗城
龍州
元成宗大德中升龍州為萬戶府
龍州古百粤地漢屬交阯宋置龍州隸太平寨至是
升為萬戶府
明太祖洪武八年改龍州隸廣西布政司
土官知州趙帖堅言地臨交阯所守關隘二十七處
有警須申報太平達總司比報下已涉旬月恐誤事
機乞奉議泗城二州隸廣西便從之
孝宗弘治十二年思恩土官岑濬劫龍州
先是趙帖堅無子以姪宗壽襲宗壽死子景升襲景
升無嗣以叔仁政襲仁政再傳為趙源源死無子岑
濬率兵攻田州回劫龍州奪其印納故知府源妻岑
氏詔下鎮巡官勦賊而議立為源後者以源庶兄浦
有二子相居長當立相弟楷不能無望則謀於岑氏
以僕韋隊子璋詭云遺腹岑氏恃兄子猛方兵雄楷
遂奏言璋實源子當立為相所簒事下督府勘未决
璋賂鎮守大監𫝊倫舍人詭稱有詔檄猛調二萬兵
納璋入龍州左江大震相挈印奔况村都御史楊旦
討璋猛殺之相乃歸
明史土司傳曰相二子長燧次寳相枝拇寳亦枝
拇相絶愛之曰肖我當立猛乃以寳去髠為奴嘉
靖元年相死州人立燧楷弑之州人立其族弟煖
時王守仁提督兩廣幕客岑伯高用事楷賂伯高
言煖非趙裔當立者楷也遣上思州知州黃熊兆
覈之熊兆黨伯高言楷當立以州印畀楷楷遂殺
煖龍州大亂州目黃安等潜往田州購寳寳時為
奴楊布家十三年矣安等行百金購得之言之督
府都御史林富謂楷勢已張毋持之急乃令楷攝
職俟寳長讓之楷復時時謀殺寳富諭楷令以印
還寳寳謝以五千金益以腴田三十一村楷計寳
弱易與不如邀厚利而徐圖之遂聽命楷復求韋
璋之子應育之令往來寳所寳妻黃氏思明府土
官黃朝女也貳於寳而與應通應乃厚結州目又
數遣人與向武州締好乞兵為衛寳日荒悍刑狡
男子王良為閽楷知良恨寳激使内應良許之楷
以千人夜至寳寢門呼良良開門納楷兵執寳寢
所斬之以他盗聞應以兵千人據州并結朝自援
都御史蔡經屬副使翁萬達謀之萬達謂楷狙詐
未可速圖韋應巽愞寡慮可旦夕禽斷其中堅然
後可次第獲督撫善之萬達行部至太平使人以
他事召朝諭之計論應當死言楷才勇正須藉為
龍州當一面耳時諸言楷事者故不為理州人大
譁萬達愈厚楷楷信之遂統精兵千人詣萬達言
状并以三十一村地獻萬達召楷及州目鄧瑀等
入見伏壮士劫之曰汝罪大宜自為計誠死尚可
為爾子留一官楷自分無生理乃手書諭其黨曰
業已如此亂無益也可善輔我子以存趙萬達即
杖楷斃之以楷書諭其州人時楷子匡時生四年
矣立之一州悉定乃以十三村還龍州十八村隸
崇善縣於是龍州趙氏仍得襲
奉議(向武附)
元以奉議州屬兩江道
奉議宋置州初屬靜江軍節度使後屬廣西經略安
撫司至是屬廣西兩江道宣慰司
明太祖洪武七年以土官黃志威為奉議州知州
志威舊為田州府總管來歸附(志威即向武土知州世鐵父)六年
招撫奉議等州百十七處人民皆欽服帝嘉其功命
以安州侯州陽縣屬之至是以為知州兼守禦直隸
廣西行省至二十八年奉議南丹等處蠻人梗化都
督楊文討平龍州移兵勦奉議賊帝遣使諭文等近
聞奉議兩江溪峒等處林木隂翳蛇虺遺毒草莽中
雨過流毒溪澗飲之令人死師入其地行營駐劄勿
飲山溪水泉恐餘毒傷人宜鑿井以飲其慎察之師
至奉議州蠻寇悉竄入山林據險自固文督諸將分
兵捕之復分道攻南丹叛寇
明史土司傳曰初楊文等駐師奉議州之東南分
兵追捕賊黨且遣人招降其脅從者賊皆焚廬舍
走山谷憑險阻立柵自固文督將士屢攻破之賊
衆潰散左副將軍韓觀等遂分兵追討都康向武
富勞上林諸州縣破其更吾蓮花大藤峽等寨斬
向武土官黃世鐡并其黨萬八千三百餘人招降
蠻民復業者六百四十八戶徙置象州武山縣蠻
寇遂平時兵部尚書致仕唐鐸參議軍事以朝廷
嘗命征勦畢日置衛守之乃會諸將相度形勢置
奉議等衛并向武河池懷集武仙賀縣等處守禦
千戶所設官軍鎮守詔從其言正統五年土官黃
宗允科歛劫殺甚且欲戕其母母避之殺母侍者
以洩怒為母所告帝敕總兵官柳溥及三司按騐
以聞嘉靖四年田州岑猛叛奉議土官嘗助猛攻
泗城州提督盛應期許其自新令出兵討賊以功
贖罪後土官知州死皆以土叛官掌州事論者以
奉議彈九地三面交迫田州獨南界鎮安其勢甚
蹙明初置衛銓官如宋元故事蓋欲中斷田鎮以伐
其謀云
又曰向武宋置州隸横山寨元隸田州路其界東
北抵田州西抵鎮安南抵鎮遠洪武二年詔以黃
志威之子世鐡為知州許世襲二十一年以向武
州叛蠻梗化官軍討平之置守禦千戶所領縣一
曰富勞元置洪武間為蠻獠所據建文時復置仍
隸向武州永樂初省武林入焉土官亦黃氏世襲
廣東瓊州
(臣)等謹按瓊州自明洪武時已升為府特以其地
多黎岐故明史土司傳標瓊州二字以目之即如
前湖廣四川貴州雲南廣西俱用府州名之意也
元世祖至元十五年以瓊州路屬海北海南道宣慰司
瓊州居環海中漢武帝平南粤始置珠崖儋耳二郡
歴晉隋唐宋叛服不一至是改置瓊州路文宗天歷
二年又改乾寧軍民安撫司
明太祖洪武元年改乾寧安撫司為瓊州府
時征南將軍廖永忠平廣東改為府以崖州吉陽軍
儋州萬安軍俱為州南建州為安定縣隸焉六年儋
州宜倫縣民陳昆六等作亂攻陷州城調兵勦之以
儋萬二州山深地曠詔置守禦千戶所七年儋州黎
人符君勝等及海南羅屯等洞黎人澄邁縣賊王官
舍亂俱官軍討平之十五年萬崖二州民陳鼎叔等
作亂陷陵水縣為海南衛官軍擊敗追至藤橋斬鼎
叔等三百餘人餘黨悉平十七年儋州宜倫縣黎民
唐那虎等亂海南衛指揮張信發兵討之那虎及其
黨鄭銀等敗遁信追禽之送京師知州魏世吉受賄
縱銀去帝命遣力士即其州杖世吉責其捕所縱者
成祖永樂三年遣官齎敕諭生黎之未附者
瓊州所屬七縣八洞生黎八千五百人崖州抱有等
十八村一千餘戶俱已向化惟羅活諸洞生黎尚未
歸附命通判劉銘齎敕撫諭之又從御史汪俊民言
以瓊州周圍皆海中有大小五指黎母等山皆生熟
黎人所居比歲軍民有逃入黎洞者甚且引誘生黎
侵擾居民屢使招諭未見信從且山水峻惡風氣亦
異罹其瘴毒鮮能全活有宜倫縣熟黎峒首王賢佑
嘗奉命招諭黎民歸化者多仍詔賢佑量授以官俾
招諭未服并戒約諸峒無納逋逃其熟黎則令隨産
納税悉免差徭其生黎歸化者免税三年峒首則量
所招民數多寡授以職自是通計前後所撫諸黎共
千六百七十處戶三萬有竒十九年崖州民以私忿
相戰鬭衛將利漁所欲發兵勦之瓊州知州王伯貞
執不可乃遣寧遠縣丞黃童按視果仇殺逮治數人
黎人遂安
宣宗宣德元年澄邁等縣黎作亂命官討之
時澄邁縣黎王觀珠瓊山縣黎王觀政等聚衆殺土知
縣流劫鄉村殺掠人畜命廣東三司勘實致討二年
指揮王瑀等追捕黎賊兵至金雞嶺賊率衆拒敵敗
之生禽賊首王觀政及從賊二百六十二人斬首二
百六十七級餘衆潰奔走入山招撫復業黎八百一
十二戶以捷聞械送觀政等至京帝謂尚書蹇義
曰蠻性雖難馴然至為變必有激宜嚴戒撫黎諸官
寬以馭之若生事激變國有常刑正統九年崖州守
禦千戶陳政聞黎賊出没領軍搜捕賊乃圍熟黎村
黎首出見政等輙殺之又焚其廬舍殺其妻孥擄其
財物各黎激變政及官軍百人皆為所殺事聞坐副
千戶洪瑜激變律斬景泰三年敕諭萬州土判官王
琥撫諭該管村峒黎人各安生業不得倣傚别峒生
黎所為其官軍亦不得擅入村峒擾害激變天順五
年敇兩廣巡撫葉盛以海南賊五百餘占據城池可馳
至瓊相機撫捕勿使滋蔓
孝宗弘治十五年黎賊符南蛇反鎮兵討之
時戶部主事馮顒奏府治在大海南有五指山峒黎
人雜居外有三州十縣一衛十一所永樂間置土官
州縣以統之黎民安堵如故成化間黎人作亂三度
征討將領貪功殺戮無辜迨知府張桓余濬貪殘苛
斂大失黎心釀成今日南蛇之禍臣本土人頗知時
勢乞仍考原設應襲土官子舍使集土兵可得數萬
聽鎮巡官節制有能禽首惡符南蛇者復其祖職以
蠻攻蠻不數月可奏績矣詔從之
世宗嘉靖十九年崖萬二州黎岐叛
總督蔡經以二州黎岐叛亂攻逼城邑請設參將一
員駐劄瓊州分守二十八年崖州賊首那燕等聚衆
四千人為亂詔發兩廣官軍九千勦之給事鄭廷鵠
條陳三事下部議行之二十九年總兵官陳圭總督
歐陽必進等將兵進勦斬賊五千三百八十級俘一
千四十九人奪牛羊器械倍之招撫三百七十六人
捷聞帝嘉其功賜圭必進禄米廕襲有差
鄭廷鵠奏略曰瓊州諸黎盤居山峒而州縣反環
其外其地彼高而我下其土彼膏腴而我鹹鹵其
勢彼聚而我散故自開郡來千六百餘年無歲不
遭黎害然無如今日甚矣今日黎患非九千兵可
辦必添調狼土官兵兼召募打手集數萬衆一鼓
而四面攻之然後可克嘗考勦除黎患其大舉有
二元至元辛夘曾空其穴勒石五指山其時雖建
屯田府立定安會同二縣惜其經略未盡故所得
旋失嘉靖庚子又嘗大渡師徒攻毁巢岡無處不
至於是議者謂德霞地勢平衍擬建城立邑招新
民耕守業已舉行中道而廢旋為賊資以至復有
今日謹條三事一崖黎三面郡縣惟東南連郎温
脚二峒岐賊實當萬州陵水之衝崖賊被攻必借
二峒東江以分我兵勢計須先分竒兵攻二峒而
以大兵徑擣崖賊彼此自救不暇莫能相顧則殱
滅可期傳聞賊首那燕已入凡陽搆集岐賊此必
多方誤我且訛言搖惑以堅諸部助逆之心宜開
示慰安以解狐疑之黨一隋唐郡縣輿圖可考今
多陷入黎中蕩平後悉宜恢復并以德霞千家
羅活等膏腴之地盡還州縣設立屯田且耕且守
仍由羅活磨斬開路以達安定由德霞沿溪水以達
昌化道路四達井邑相望非徒懾奸銷萌而王路
益開拓矣一軍威既振宜建參將府於德霞各州
縣許以便宜行事以鎮安人心其新附之民中有
異志者或遷之海北地方屯田或編入附近衛所
戎籍如漢徙潳山蠻故事又擇仁明慈惠之長久
任而安輯之則瓊人受萬世利矣疏下兵部議詔
悉允行
神宗萬歷十四年長田峒黎出掠官軍平之
時兵備道既遣兵執戮之草子坡諸黎召衆來報復
戰於長沙營斬黎首四百級於是黃村田尾諸峒黎
皆出降
明史土司傳曰瓊州黎人居五指山中者為生黎
不與州人交其外熟黎雜耕州地原姓黎後多姓
王及符熟黎之産半為湖廣福建奸民亡命及南
恩藤梧高化之征夫利其土占居之各稱酋首成
化間副使涂棐設計犁掃漸就編差弘治間符南
蛇之亂連郡震驚其小醜侵突無時而息云
西南夷附錄
(臣)等謹按王圻續通考明成祖永樂七年及宣宗
宣德六年皆遣太監鄭和往諭諸蕃故將受詔諸
國入職方者附錄於後今仍之如左
龍牙犀角
地内平而外尖民皆蟻附而居之氣候常熱以親
戚尊長為重一日不見則持酒肴問安地産沈速
降香等
龍涎嶼
嶼浮海内波擊雲騰每至春間羣龍來集交戱遺
涎番人乃駕獨木舟登嶼採歸設遇風波則人俱
下海旋即至岸其涎初若脂膠黑色有魚腥氣久
則成大塊或大魚腹中割出亦覺腥氣迨焚之其
香清遠貨於蘇門官秤一斤金錢一百九十二准
中國銅錢四萬九千文
龍牙門
在三佛齊之西北山門相對若龍角状中通船山
塗田瘠氣候常熱四五月間滛雨以擄掠為豪遇
有番船則駕小舟迎敵若得順風則倖脱否則被
其截劫泛海者宜慎焉
吉里地悶
地在連迦羅之東滿山茂林皆檀香樹無别種商
販聚十二所有酋長田肥穀茂朝熱暮寒商船染
病十死八九蓋其地多瘴氣也
假里馬丁
地與交攔山相望海洋中氣候常熱俗甚囂薄雖
有溪田米穀少收惟種芭焦採其實以為食
麻逸凍
地在交攔山之西南洋海中山峻地平氣候稍熱
田禾倍收國尚節義婦人喪夫則削髮𠢐面絶食
七日多有並逝者得甦亦不再嫁至焚夫日類自
赴火死
(臣)等謹按王圻續通考不載土司故以上諸處皆
載於海洋後今附此以便觀覽
欽定續文獻通考卷二百四十六
