欽定續文獻通考卷七
錢幣考
(臣)等謹按馬端臨作錢幣考自太昊神農迄於宋
代其因時制宜所以謹輕重之權通貧富之用者
考據致為詳盡宋自嘉定而後銅冶大衰國用日
匱意在廢錢用楮於是會子關子及川引湖會迭
興法制繁多寖以亾國遼之先代以土産多銅已
造錢幣太祖以後代有開鑄其時給戍賞征賜予
億萬不行楮幣而國用充殷者蓋舊儲新造並聽
民用故也金初用遼宋舊錢正隆而降始議鼓鑄
後改鑄大錢濟以鐵錢錢不能充權以交鈔鈔至
不行權以銀貨而錢之受絀愈甚元世祖中統至
元間立鈔法以至元寶為母中統交為子子母相
權而行至正間别立至正交鈔卒以財貨匱乏楮
幣不足以相權百貨遂澀而不行明自洪武年間
鈔法已漸壊蓋廢堅剛可久之貨而持軟熟易敗
之物宜其弗順於人情必不能易代而常行也至
於明之錢法始屬工部寶源局繼增設戸部寶泉
局其後以軍興費重惟講求鼓鑄之利不知民間
食用惟穀與貨穀貨不能日增而但恃開鑄豈知
本之論乎今自宋遼以下詳考史志以次臚載在
錢幣固當以錢為主乃鈔法啓於金源至元而錢
幾廢則錢鈔之先後不能不客主易位矣明代鈔
不勝錢而行使則有次第故亦先鈔於錢若累朝
立制之變通與用法之輕重皆得以參考焉
宋
錢
寧宗嘉定七年十二月復罷同安監鑄鐵錢
自孝宗乾道六年復置舒州同安監鑄鐵錢至帝嘉
泰三年罷開禧三年復之至是復罷
十六年八月申嚴海舶漏泄銅錢之禁
先是孝宗乾道七年三月立沿海州軍私齎銅錢下
海船法淳熙九年詔廣泉明秀諸州漏泄銅錢坐其
守臣至帝嘉定五年七月禁高麗日本商人博易銅
錢至是申嚴其禁
青田縣主簿陳耆卿奏曰有錢而後有楮楮滯則
稱提之說興焉而未有言及錢者楮日多錢日少
禁楮之折閱者日嚴而禁錢之漏泄者日寬非果
寬也寬於大而嚴於小也闉闍之間有腰百金以
出者吏卒已目送之至數百則攟摭之鞭笞之矣
高檣巨舳出沒江海有豪家窟穴其中則人不敢
仰視間能捐毫末以餌邏卒則如履康莊矣豪家
之弊猶可言也富商之弊不可言也豪家泄之於
近富商泄之於遠泄於近猶在中國泄於遠則轉
及外國而不可復返矣錢既日耗則其命遂歸於
楮其弊遂積於楮上下之間遂一切併力於楮不
知楮所以難行者不獨以楮之多正以錢之少也
存者既少藏者愈牢雖以重法欲散出之彼將曰
吾之錢吾所自有也彼以中國所有散之外國上
不之禁而何以咎我故臣以為今日之務不專在
稱提楮幣又在於稱提銅錢也今銅錢之法大率
犯者罰輕而捕者賞輕犯者罰輕則人易為奸捕
者賞輕則吏不盡力望申飭攸司嚴漏泄之憲優
掩獲之典其捕至若干者特與附類獲盗改秩以
風厲之誠使錢不甚荒則楮不偏勝此稱提本務
也
江西提舉袁夑陳錢法諸弊
江西提舉袁燮上便民疏曰臣聞楮幣之用至今
而窮立法而稱提之所以濟其窮也然今日所謂
稱提者果能有濟乎始以法令從事兌不以省陌
者必罰無赦未幾從民之便又未幾有三分七分
之說而卒歸於銅錢楮幣之相半是復其舊也是
猶未始稱提也經久可行之策顧不在兹乎今議
者急於豐財欲用鐵錢與銅錢並行當不足之時
倏焉有餘寧不可喜而其實有不然者往時楮幣
多故銅錢少今益以鐵錢不愈少乎往時楮幣多
故物價貴今益以鐵錢不愈貴乎銅鐵之價固不
相若鑄以為錢孰貴孰賤兼用之於市而實得銅
錢之直得無徒費鐵錢乎兩淮虛耗甚矣運鐵錢
於江南貿易而歸固將裕之也然江南之楮幣易
淮甸之鐵錢厥價三倍姦巧之民爭先取之此盈
而彼虛矣鐵錢日以朘削銅錢禁不得往淮人將
安所用哉名曰裕之其實蹙之且夫鐵錢之易就
非若銅錢之難成盗鑄如雲而起楮之輕也滋甚
内不足以權楮外不足以裕淮將何便於此哉且
今日楮幣之輕得非以銅錢之寡與海舶之洩未
始無法也而檢空之委得於情懇納其私賄縦其
私載則連檣而去奸民相結貯錢小舟潛往海洋
納諸巨舶稇載而歸此錢之所由少也獨不可申
嚴其禁乎銷錢為器未始無法而獲利十倍所在
公行句容天台四明池陽臨川之所鑄者以精巧
名人皆貴之此錢之所以銷也獨不可痛懲其奸
乎鼓鑄之司令甲至嚴也每歲增之何可勝用自
點吏既漁其利而場戸復濟其姦憚取銅之難銷
錢以輸之幸其精煉無復致詰錢安得而不耗獨
不可堅明其約束乎若夫守法之地人所觀瞻而
先自廢法罪莫大焉銅楮相半之制其來舊矣乃
創為新例輸楮於官者必令貼納是利其贏也是
弛相半之法而置錢於無用之地也奸民乘之逞
其私欲毁之匿之者不勝其衆是孰為之倡哉竊
觀當今州郡大抵兼行楮幣所在填委而錢常不
足間有純用銅錢不雜他幣者錢每有餘以是知
楮惟能害銅非能濟銅之不及也加之以貼納豈
貨泉之利哉朝廷深懲往事革三分七分之弊而
復二者均平之法此乾道淳熙之美意也人情翕
然僉曰至當守法之便昭晰如此然則守銅楮相
半之法悠久不變而異時謀利撓法之蠧蕩滌無
餘尚何憂銅錢之寡而楮幣之輕乎此當今之急
務也
理宗寶慶元年行大宋元寶錢
四年改元紹定鑄錢曰紹定通寶
紹定六年右諫議大夫趙至道奏乞戒飭冶司歲納新
錢依額起解毋許諸郡截錢納劵
詔出内帑緡錢二十萬令臨安府措置兊易日下住罷
銅錢局
至寶祐四年十月又出封樁庫新錢兊使以濟民用
七年改元端平鑄錢曰端平通寶
端平元年五月以膽銅所鑄錢不耐久舊錢之精緻者
泄於海舶申嚴下海之禁
審計司章謙亨進對奏浸銅事帝曰實鐵耳謙亨奏
紹聖問以鉛山膽泉浸鐵為之令泉司鼓鑄和以三
分真銅所以錢不耐久又奏舊錢精緻泄於海舶帝
曰不可不禁至淳祐四年右諫議大夫劉晉之言巨
家停積猶可以發洩銅器鉟銷猶可以止遏惟一入
海舟往而不返於是復申漏泄之禁
(臣)等謹按浸銅之法以生鐵鍛成薄片排置膽水
槽中浸漬數日鐵片為膽水所薄上生赤煤取刮
鐵煤入爐三煉成銅大率用鐵二斤四兩得銅一
斤饒州興利場信州鉛山場各有歲額所謂膽銅
也
六月禁毁銅錢
至淳祐六年監察御史陳求魯䟽曰議者謂錢廢於
蟄藏至嗾盗賊以窺人之閫奥峻刑法以發人之窖
藏不思患在於錢之荒而不在錢之積也蕃舶巨艘
形若山岳乘風駕浪深入遐陬販於中國者皆浮靡
無用之異物而泄於外國者乃國家富貴之操柄所
得幾何所失不可勝計矣京城之銷金衢信之鍮器
醴泉之樂具皆出於錢臨川隆興桂林之銅工尤多
於諸郡姑以長沙一郡言之烏山銅鑪之所六十有
四麻潬鵝羊山銅戸數百餘家錢之不壊於器物者
無幾今京邑鍮銅器用之類鬻賣公行於都市畿甸
之近一繩以法由内及外觀聽聿新則鉟銷之姦知
畏矣香藥象犀之類異物之玩珍竒可悦者本無適
用之實服御之間昭示儉德自上化下風俗丕變則
漏泄之弊少息矣此端本澄源之道也有旨從之九
年九月又詔臨安府諸路提刑司嚴奸民銷鑿見錢
私鑄銅器之禁仍下殿步司一體施行
四年改元嘉熙鑄錢曰嘉熙通寶嘉熙重寶
食貨志曰新錢當二并小平錢並以嘉熙通寶為
文當三錢以嘉熙重寶為文
(臣)等謹按端平中嘗鑄大錢一當五輦下置監鑄
不及千緡而費用萬緡不一月罷此事宋史食貨
志不載見張端義貴耳集
嘉熙五年改元淳祐鑄錢曰淳祐通寶淳祐元寶
(臣)等謹按淳祐元寶大錢背文有當百字錢質厚
重過於諸大錢數倍而史無明文
淳祐十二年申嚴鉟銷之禁及偽造之法
先是十年二月都省言銅錢泄漏偽會充斥奸民無
所懲畏詔令沿海州縣山隩海岳結為保甲互相糾
察如有犯者及停藏家許告推賞不告連坐至是復
申其禁至景定四年又諭輔臣曰陳堯道言鉟銷偽
造當嚴加禁戢賈似道奏不禁鉟銷則見鏹愈少不
禁偽造則楮幣愈多臣等仰遵聖訓
寶祐元年八月行皇宋元寶錢
寶祐七年改元開慶鑄錢曰開慶通寶
開慶二年改元景定鑄錢曰景定元寶
度宗咸淳元年行咸淳元寶錢
七月督州縣嚴錢法復申鉟銷漏泄之禁
(臣)等謹按孔行素至正雜記曰宋季錢牌長三寸
有竒闊二寸大小不同背鑄臨安府行用面鑄貫
文云一百之類額有小竅貫以致遠此則制沿古
幣而用等鈔法宋史不載附錄於此明末蔣臣請
用銅鈔殆欲倣此制也
會子
寧宗嘉定四年十二月以會子折閱不行遣官體訪江
浙諸州
時提舉司令民以田高下藏新會子不如令者籍其
貲福建路安撫使蔡幼學曰罔民而利吾忍之乎惟
有去而已因言錢幣未均稱提無術力求罷去
袁說友䟽曰今官會日輕銅錢日少欲重官會而
民間兊易不能及所兊之數官會何由而可重欲
易銅錢而民間見錢收拾日難不能為稱提之用
銅錢何由而可易朝廷救弊之策亦間舉矣既降
指揮官司上供民間輸納並令錢會中半又降指
揮民間以會子輸納不得勒令貼納見錢又令戸
部支撥見錢下臨安府置場以實數兊使又令封
樁庫日出見錢數千緡下臨安府兊使又令諸州
撥見錢於本州置場兊使此皆欲重官會也是數
策者不可謂不能救弊矣然大抵今日弊革而明
日復弊每不能稱提於久遠爾今累月來都下官
會又復虧折一千官會雖得七百二三十見錢而
砂毛(宋史食貨志作尾誤)減輕錢一千内率有二三十是實
得七百以下也零會則折閱又甚矣然未至如外
郡之尤弊也今近在輔郡如浙西之湖秀浙東之
婺越蓋兊一千而得六百七八十而砂毛減輕亦
在焉稍遠而衢信又遠而建劍遠而江東西則一
千止得六百以下矣愈遠則愈輕愈輕則愈不用
官會之弊至此甚矣若更不求其策則公私俱不
可行豈不為寒心哉今若止為都下官會計固可
以一說論獨外郡地既不同其說各異難以一概
之說救之望下臣此奏於江浙東西福建五路守
臣令各隨本州事宜詳考的確具申尚書省下檢
正都司同戸刑部看詳掇其策畫之最善者再行
熟計申省取旨施行庶參酌衆論各隨其宜或能
救弊於久遠也
理宗紹定三年置會子庫監官一員專掌堂差以有舉
選人充
四年五月詔會子庫造第十四十五界共二十萬緡令
封樁下庫充邊郡科降
端平二年詔封樁庫支撥度牒五萬道四色官資付身
三千道紫衣師號二千道封贈勑誥一千道副尉減年
公據一千道發下諸路監司州郡廣收十六十七兩界
會子
以都省言會價日損物價日昂若非措置收減無由
增長故也至淳祐十年又給度牒千道下臨安府易
民間兩界破會寶祐三年二月又撥官誥祠牒新會
香鹽付臨安府守臣馬光祖收換兩界舊敝會子九
月右丞相董槐奏以臨安府酒稅專收破會解發朝
廷旋即焚毁從之景定四年十二月詔舶務出售𣙜
貨以收敝楮仍禁乞取五年正月出奉宸庫珠香犀
象等貨下務場貨易助收敝楮
五月監察御史李宗勉陳楮弊
宗勉言兩界會子亟易勞費特甚行之既久折閱如
故不若節用而省退官吏内外營繕支費浮泛悉從
節約歲省十萬則十萬之楮可損歲省百萬則百萬
之楮可損也行之既久損之益多錢楮相當所至流
轉則操我贏縮之柄不在楮矣其監司帥守既無苞
苴餽運之費儘可撙節以為稱提之助從之
八月臣僚請預造十八界新會
帝言若行新會又恐民間惶惑奏云非欲更造一界
會子行使止欲預造樁積為變通之用帝然之至淳
祐三年臣僚言十五十六兩界會子盡用川紙物料
既精工製不苟民欲為偽尚或難之迨十七界之更
印已雜用川杜之紙至十八界則全用杜紙矣紙既
可以自造價且五倍於前故昔之為偽者難今之為
偽者易臣愚以為抄撩之際增添紙料寬假工程務
極精緻使人不能為偽者上也禁捕之法厚為之勸
厲為之防使人不敢為偽者次也
九月以兩界會子數多監司郡守奉行稱提不虔令諸
路州縣有官之家簮纓之後及寺觀僧道並按版籍每
畆輸十六界會子一貫願納十七界者並從各州截角
類解付封樁庫交納其將相勲貴之家御前寺觀曾被
指揮特免科役去處毋得夤緣規免仍不許敷及佃戸
違者許越訴
是年始令收藏舊會
先是紹定五年兩界會子已及三億二千九百餘萬
至是臣僚言兩界會子遠者曾未數載近者甫及期
年非有破壊塗汙之弊今當以所收之會付封樁庫
貯之脱有緩急或可濟事從之
(臣)等謹按舊制收到舊會或毁抹重造或竟燒毁
不復收存也今藏以待乏毋乃尚欲用之乎夫新
舊錯出民志惑而奸偽滋此楮幣之所以亂也董
槐謂官司既可通融民間自然減落(寶祐三年九月奏)其
源有自來矣
三年十二月詔措置會子務在必行尚慮監司守令奉
行不力令兩監察御史覺察彈奏
嘉熙二年遣江浙東西閩五路憲臣於朝以稱提楮幣
而出也
許衡代人擬奏劄曰臣謂楮幣之折閱斷無可稱
提之理直一切罷而不行用耳講稱提之策者今
三四十年矣卒無能為朝廷毫髮之助但見稱提
之令每下百姓每受其害而貫陌益落嘉定以一
易二是負民一半之貨也端平以五易一是負民
四倍之貨也今不若以實貨收虚劵猶足救前日
之過而無愧百姓實貨者何鹽是也
四年九月令措置十八界會子收換十六界將十七界
以五准十八界一劵行用如民間輒行減落或官司自
有違戾許徑赴臺省越訴
兵部侍郎袁甫論會子疏曰仰惟聖上以會子極
弊為憂大臣鑒前事之誤悉意經畫自去歲遣官
置局隨所在州軍任責撩紙今端緒已見豈容輕
易施行而至於再誤乎臣請先將白劄子所言别
白言之然後臣得畢陳其說目今十六十七兩界
會子五十千萬數日夥價日低救弊之策幸有十
八界新會一著若不善用之則適以滋弊今白劄
子遽欲以十八界會子旋印旋支其說謂一新之
直可當舊之五六故當停舊造新然新者當造而
不當遽用蓋十八界未出則人之望朝廷區處惟
兩界舊會耳十八界既出則新舊三界雜然並行
區處愈費力矣據白劄子雖云以新會照時價買
舊會而暗毁之然當此用度窘迫既曰不必頓造
新會則安能每月以三分之一而買舊會必至三
界並行愈多愈賤且見錢會子子母相權白劄子
云不必措置見錢又云宜放都城會價與城外相
等意欲以重楮輕錢之術神之而人心終輕楮重
錢官司雖嚴刑重罰勒令新會從官價舊會從民
價然三界並行民聽易惑新舊會之價不一新必
為舊所牽而倒矣又三總戸部歲支見錢白劄子
擬於朝廷樁積錢内支撥照得端平初元因換會
子遂出累朝所積金銀輕棄之至今帑藏枵虚言
之哀痛今僅有昇潤所積見鏹六七百萬及行都
所積三四百萬視為根本若又掃而空之犯端平
之大失豈不重可慮哉會子立界分定年限其法
始於蜀中當換界之時差内外兩場官吏辨騐真
偽方與交收外場騐到一貫偽會追賞至七十貫
内場騐到一貫偽會追賞倍之民間知將來換會
時難逃兩場辨騐自然偽會不至通行今白劄子
乃欲新會不立界限是未知立法防奸之深意也
凡此皆事理之當審者若夫區處之策亦非有新
竒之論惟在立定規模善用新撩之紙為一頓換
易之計則庶乎其可矣今朝廷紐舊會之陌換易
新會大率以五舊易一新計必得十千萬新會則
舊會可以盡易其要在作急辦紙而已辦紙固不
可緩印造尤所當急須并力䟎趣務在速辦然後
一朝盡行換易舉五十千萬之舊會悉易以十千
萬之新會使來夏以後更無舊會一劵行於世間
獨有一色新會則民間自然貴重矣臣願陛下力
持四戒一曰戒新會三界並用二曰戒輕變錢會
中半三曰戒空竭昇潤樁積四曰戒新會不立界
限更乞斷以聖意勿以來夏為賖勿以頓造為憚
愛惜寸陰力救積弊天下幸甚
又曰竊詳白劄子所陳不欲明換而欲暗銷者蓋
恐一新易五舊非民所樂故只令紐價輸賦神而
化之耳然比來物價翔踊正緣舊會數多民方苦
之如能五分銷去其四使新會頓復官陌則凡物
十千之價者只兩千可得米石絹匹色色如之豈
非衆所願欲慮其不樂者過也況既以時值准會
輸賦民間折閱與以一易五則同雖避其名民不
可愚也與其暗銷不若明白收換之為愈照得紹
興間四川錢引價低固嘗以一易四人無異論亦
非今日剏行也
又曰指揮内一條人戸所納官會各州軍截鑿一
角發解朝廷臣謂令各州軍截鑿不若令人戸自
鑿齎赴官司何則官司截鑿彼直謂空言紿我將
來仍並出行用且有怨忿之心矣如許其自鑿以
納官則目前雖有輸財之苦亦知會少價增異日
可以獲利庶幾不怨或謂人戸鑿納必有夾雜偽
會之弊不知此雖有之亦自有限况只鑿一角真
偽自可稽考或又謂我但真行截鑿足矣何恤人
言不知目今用度窘急州縣揣知此意必有密獻
不必盡鑿之說者朝廷處匱乏之際萬一惑於其
言縦使不為所惑然人之疑心難以家至戸曉臣
之意只是一信字使天下曉然無疑而已又指揮
内一條令各州軍拘人戸納官會分為六限每限
半月計三月可足竊計將來人戸輸納不時州郡
必至申請展限恐限内先納者皆是畏謹及貧弱
之人違限不納者却是頑梗及巨力之戸臣欲反
此說用之令州郡先催形勢有力之家立定期限
不許申展一則頓改收買會價必然驟長二則勢
家不敢希望展限以求幸免三則貧小者心服彼
大家事力有餘限内責其必納更復何辭待大家
納足之日然後催及中戸中戸力雖稍薄然皆自
愛必能依限輸官末後視所收多寡如何酌催貧
小之戸或已納數多則朝廷施行寬恩可使貧小
者霑被
張端義貴耳集曰辛未(嘉定四年)以二易一當時議者
必曰貽害於後今以五易一倍於二易一矣十七
界不及六十七文行用殊不知十九界後出又將
十八界以十易一矣此一項利害難以虛言勝愚
民之術至此而窮學士大夫強出新竒欲行稱提
之法愈稱提則愈折閱矣
閏十二月詔民間賦輸仍用錢會中半其會半以十八
界直納半以十七界紐納
至淳祐十二年監察御史劉元龍言楮幣積輕宜因
各路時值令州縣折納純用楮從之後公私交病明
年仍用錢會中半景定三年都省言諸路州縣稅租
見錢用時價折納會子以重楮也州縣間有故行違
戾者詔諸路提刑躬視所部違者劾之
淳祐元年七月詔勑令所修偽造新會揩改舊會盗賣
會底之令
二年三月詔在外諸軍請給楮弊權以十八界三分增
給
明年又以制臣李曾伯言命淮東西總所餉軍劵錢
並給楮四分皆以楮賤故也
七年二月詔十七十八兩界會子更不立限永遠行用
先是二年(按宋史食貨志載韓祥奏作淳熙二年熙字誤刻應作祐)宗正丞韓祥
奏壊楮幣者只緣變更救楮幣者無如收減自去年
至今楮價粗定不至折閱者不變更之力也今已罷
諸造紙局及諸州科買楮皮更多方收減則楮價有
可增之理帝曰善至是乃有是詔明年左司趙汝塈
請更造十九界會子黃洪請不用會子皆以狂言惑
衆詔各免所居官
十一年以會價增減課其官吏
先是端平二年知衢州蔡節以本郡會價低減削二
秩嘉熙元年知應天府趙與&KR0696;等各以稱提會子進
一秩淳祐八年四月臣僚言兩界會子既永行用宜
立殿最之法以為稱提之助從之至是乃著此令
寶祐六年詔京城敝楮不堪行用於封樁庫支撥兩界
好會盡數收換
至景定五年十月詔十七界會寖輕並以十八界會
易之限一月止
景定四年詔更減造會子
都省言中外支用粗足已行減造會子今置公田免
糴本又合減造詔每日更減五萬尋以收買踰限之
田復日增印會子一十五萬貫
川引
寧宗嘉定十一年四月命四川增印錢引五百萬以給
軍費
理宗嘉熙二年十二月出祠牒會子共七百萬紙給四
川制司為三年生劵
至寶祐三年又撥封樁庫十八界會二百萬專充四
川行使
淳祐九年九月四川制置使余玠請交引以十年為界
從之
玠言川引每界舊例三年一易自開禧軍興後用度
不給展年收兊遂至兩界三界通使然率以三年界
滿方出令展界以致民聽惶惑今欲以十年為一界
著為定令則民旅不復懷疑從之
度宗咸淳五年川引仍聽自造
先是理宗寶祐四年臺臣奏川引銀會之弊皆因自
印自用有出無收今當拘印造之權歸之朝廷倣十
八界會子造四川會子視淳祐之令作七百七十陌
於四川州縣公私行使兩料川引並毁見在銀會姑
存舊引既清新會有限則楮價不損物價自平矣從
之至是復以會板發下成都運司掌之從制司抄紙
發往運司印造畢發回制司用總所印行使歲以五
百萬為額
湖會
寧宗嘉定十七年造湖廣第六界會子二百萬
理宗嘉熙二年撥第七界湖廣會九百萬付督視參政
行府
寶祐二年撥第八界湖廣會三百萬貫付湖廣總所易
兩界破會自後因仍用之
關子
理宗景定四年十二月令會子庫造三色零百錢關二
千萬便民旅交易
五年十二月(時度宗已即位)行銅錢關子
貴原於楮輕楮輕原於楮多今以見錢關子復
中興舊法每百七十七足陌以準十八楮三千革錢
楮虧折之弊其官吏諸軍劵請並以見錢關子全給
時丞相賈似道以楮賤作銀關以一準十八界會之
三自製其印文如賈字狀及帝崩矯詔廢十七界會
子行關子將作監簿呂沆力言非便不從銀關行物
價益踊楮益賤
王圻曰關子之制上一黑印如西字中三紅印相
連如目字下兩旁各一小長黑印宛然一賈字也
(臣)等謹按關子起於高宗紹興元年故藉口中興
舊法
度宗咸淳四年以近頒見錢關子貫作七百七十文足
十八界每道作二百五十七文足三道凖關子一貫同
見錢轉使公私擅減者官以贓論吏則配籍
五年復申嚴關子減落之禁
七年以行在紙局所造關子紙不精命四川制司抄造
輸送每歲以二千萬作四綱
遼
錢
太祖鑄天贊通寶錢
初太祖父德祖薩勒題為額爾竒木以土産多銅始
造錢幣太祖襲而用之遂致富強以開帝業
洪遵泉志曰契丹主安巴堅天贊錢徑九分重三
銖六參
太宗置五冶太師以總四方錢鐵
會同二年正月晉遣使謝免沿邊四川錢幣
(臣)等謹按是時晉輸歲幣於遼并獻沿邊所積錢
以備軍實是年遼特免之故遣使來謝耳則大得
中國之錢以資用可知
穆宗鑄應歷重寶錢
景宗鑄乾亨重寶錢
食貨志曰景宗以舊錢不足於用始鑄新錢錢用
流布
趙至忠雜記曰景宗朝置鑄錢院年額五百貫
聖宗鑄太平元寶錢又鑄太平興寶錢
先是統和十四年鑿大安山取劉守光所藏錢散諸
五計司至是兼鑄太平錢新舊互用
興宗鑄重熙通寶錢
泉志曰重熙錢徑九分重三銖
宋史食貨志曰慶歷間(當遼興宗時)契丹亦鑄鐵錢易
並邊銅錢又鄭价使契丹還言其給輿箱者錢皆
中國所鑄乃增嚴三路闌出之法
重熙二十二年閏七月長春州置錢帛司
以諸坑冶多在國東故東京置戸部司長春州置錢
帛司時錢不勝多故東京所鑄至清寧中方用
道宗清寧二年閏三月始行東京所鑄錢
九年正月禁民鬻銅
遼史二國外紀曰清寧九年正月禁民鬻銅於夏
又食貨志曰是時詔禁諸路不得貨銅鐵以防私
鑄又禁銅鐵賣入回鶻法益嚴矣
太康十年六月禁毁銅錢為器
大安三年五月海雲寺進濟民錢千萬
食貨志曰道宗末年經費浩大鼓鑄仍舊國用不
給故雖以海雲佛寺千萬之助受而不拒
四年七月禁錢出境
遼史刑法志曰先是南京三司銷錢作器皿三斤
持錢出南京十貫者處死至興宗重熙元年銅逾
三斤持錢二十貫以上處死
又食貨志曰道宗之世錢冇四等曰咸雍曰太康
曰大安曰壽隆皆因改元易名其肉好銖數無所
考
泉志曰道宗清寧錢徑九分重三銖文曰清寧通
寶又太康錢有二品並徑九分重二銖四参以太
康通寶太康元寶為文又大安錢徑八分重二銖
八参文曰大安元寶又壽昌錢徑九分重二銖四
参文曰壽昌元寶
(臣)等謹按遼史道宗錢四等一曰咸雍而不及清
寧蓋偶遺之洪志之壽昌乃夀隆之譌至遼史謂肉
好銖數無考而泉志乃詳言之則史家疎也
天祚帝鑄乾統元寶錢又鑄天慶元寶錢
泉志曰乾統錢徑寸重三銖二参天慶錢徑九分
重二銖四参又曰自天贊以下九品皆契丹年號
又千秋錢徑三分文曰千秋萬歲董逌曰遼國錢
也
食貨志曰天祚之世更鑄乾統天慶二等新錢而
上下窮困府庫無餘積矣
西遼壽昌元寶錢
(臣)等謹按李季興東北諸蕃樞要曰契丹天祐年
號壽昌據遼史天祚帝紀百官册立耶律逹實為
帝上尊號曰天祐皇帝改元延慶無壽昌紀元之
語或正史遺之而樞要别有所據
西遼感天元寶錢
天祐帝在位二十年遺命皇后權國稱制號感天皇
后此錢蓋其時所鑄
欽定續文獻通考卷七
