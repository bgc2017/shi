欽定續文獻通考卷五十四
職官考
御史臺
宋御史臺中丞一人侍御史一人殿中侍御史二人監
察御史六人(已詳焉端臨考間有未定員數今從職官志補)
遼南面御史臺(太宗會同元年置)有御史大夫御史中丞侍御
又殿中司有殿中殿中丞尚舍局尚乘局尚輦局尚
食局尚衣局各有奉御
金御史臺御史大夫掌糾察朝儀彈劾官邪勘鞫官府
公事凡内外刑獄所屬理斷不當有陳訴者付臺治之
御史中丞貳之
又侍御史二人掌奏事判臺事治書侍御史二人掌
同侍御史殿中侍御史二人每遇朝對立於龍墀之
下專劾朝者儀矩凡百僚假告事具奏目進呈監察
御史十二人掌糾察内外非違刷磨諸司察帳并監
祭禮及出使之事其屬典事二人架閣庫管勾一人
檢法四人獄丞一人
世宗大定二年敕御史臺檢察六部文移稽而不行
行而不當者皆舉劾尋又詔御史臺自三公以下官
僚善惡邪正當審察之八年令監察御史分路刺舉
善惡以聞尚書省具監察御史才能者疏名進呈以
聽制俟任滿御史臺奏其能否仍視其所察公事具
書於解由以送尚書省十九年制糾彈之官知有犯
法而不舉者減犯人一等科之關親者許廻避二十
一年令監察職事修舉者與遷擢不稱者大則降罰
小則決責仍不許去官二十九年二月章宗已即位
敕御史臺自今監察令本臺辟舉任内不稱職者亦
從奏罷御史臺奏臺官不得與人相見蓋為親王宰
執怙勢之家恐有私徇則無以訪知民間利病官吏
善惡詔自今許與四品以下相見三品以上如故明
昌四年勅自今御史臺奏事修起居注並令廻避承
安二年勅御史臺糾察謟佞趨走有實跡者泰和元
年制猛安謀克並隸按察司監察御史止按部糾舉
有罪則并坐監臨之官又御史臺奏在制按察司官
比任終遣官考核然後尚書省命官覆察之今監察
御史添設員多宜分路廵行每路女直漢人各一人
同往從之二年諭御史臺諸訴事於臺當以實聞不
得輙稱察知三年詔監察等察事可二年一出又詔
遣監察御史分按諸路所遣者女直人即以漢人朝
臣偕遣者漢人即以女直朝臣偕七年敇尚書省自
今初授監察者令進利害帖子以待召見宣宗貞祐
元年九月減定監察御史十二人二年定監察御史
黜陟格(王圻續通考載黜陟格以所察大事至五小事至十為稱職數不及且無切務者為庸常)
(數内有二事不實者為不稱職)興定元年九月更定監察御史失察
法三年定御史上下半月勾檢省中制勅文字四年
減監察御史四人五年更定監察御史違犯的决法
又敇監察所彈事同列不得與聞著為令元光二年
罷行省所置監察御史兼彈之職
又所屬登聞檢院有知登聞檢院同知登聞檢院掌
奏御進告尚書省御史臺理斷不當事又有知法(女直)
(漢人各一人)海陵正隆二年詔尚書省凡事理不當者許
詣登聞檢院投狀院類奏覽訖付御史臺理問哀宗
正大元年詔登聞檢院毋鎖閉防護聽有冤者陳訴
又登聞鼓院有知登聞鼓院同知登聞鼓院事掌奏
進告御史臺登聞檢院理斷不當事宣宗承安二年
以諫官兼知法二人(女直漢人各一人)
(臣)等謹按登聞鼓院雖非御史臺所屬而所掌略
與登聞檢院同故附載之元明倣此
又按百官志有審官院(承安四年設衛紹王大安二年罷之若注擬失當令)
(御史臺官論列)知院一人掌奏駁除授失當事(隨朝六品外路五品)
(以上官除授並送本院審之補闕拾遺監察雖七品亦送本院或御批亦送禀惟部除不送)同
知審院事一人又掌書四人(女直漢人各二人以御史臺終場舉人擇)
(充)雖暫設旋罷亦併其職於臺官特附錄焉
元御史臺掌糾察百官善惡政治得失有御史大夫中
丞侍御史治書侍御史各二人
所屬經歷一人都事二人照磨一人承發管勾兼獄
丞一人架閣庫管勾兼承發一人
世祖至元五年始立臺建官官七人有大夫中丞侍
御史治書侍御史典事等又檢法二人獄丞一人七
年改典事為都事十九年罷檢法獄丞二十七年始
置經歷一人成宗大德二年令御史臺稽察樞密院
案牘仁宗皇慶元年增中丞為三人二年減一人英
宗至治二年增大夫一人後定置官如上順帝至正
五年以賀惟一為大夫賜名太平舊制臺非國姓不
授故特賜蒙古名
元史張雄飛傳曰雄飛言于世祖曰古有御史臺
為天子耳目凡政事得失民間疾苦皆得言百官
奸邪不職者即聽糾劾如此則紀綱舉天下治矣
帝善之
廉希憲傳曰阿哈瑪特言庶務責成各路錢榖付
之轉運必繩治之事何由辦希憲曰立臺察古制
内則彈劾奸邪外則察視非常訪求民瘼禆益國
政事無大於此者若欲罷之必使上下專恣貪暴
公行然後可耶阿哈瑪特語塞
董文用傳曰至元十六年阿里布復請行臺呈行
省比内臺呈都省例詔集朝臣議之文用曰御史
臺譬如卧虎雖未噬人人猶畏其為虎一旦摧抑
之則風采薾然無復望矣伊寔特穆爾亦言其不
可事遂寢
崔彧傳曰至元十九年彧言臺臣今惟御史有言
臣以為臺官皆當建白又選用臺察若由中書必
有偏徇合從本臺選擇御史初用漢人十六人今
用蒙古十六人相參廵歷從之
又殿中司殿中侍御史二人至元五年始置凡大朝
會百官班序其失儀失列則糾罰之在京百官到任
假告事故出三日不報者則糾舉之大臣入内奏事
則隨以入凡不可與聞之人則糾避之
又察院監察御史三十二人司耳目之寄任刺舉之
事至元五年始置御史十一人悉以漢人為之八年
增置六人十九年增置一十六人始參用蒙古人為
之二十二年參用南儒二人至正三年詔作新風憲
在内之官有不法者監察御史劾之在外之官有不
法者行臺御史劾之歲以八月終出廵四月中還司
輟耕錄曰監察御史署銜無御史臺三字以為天
子耳目之官非御史大夫以下可制也行臺則不
然
登聞鼓院(至元十二年立)如為人殺其父母兄弟夫婦冤無
所訴聽其來擊其或以細事唐突者論如法
(臣)等謹按元史百官志至正十七年七月置四方
獻言詳定使司掌考其所陳之言擇其善者以聞
于上而舉行之詳定使副使掌書記各二人中書
官提調之雖非御史臺所屬而所掌近于諫官故
亦如金之審官院附載焉
明都察院有左右都御史左右副都御史左右僉都御
史又十三道監察御史(江西浙江河南山東各十人福建廣東廣西四川貴州各七人)
(陜西湖廣山西各八人雲南十一人)共一百十人
所屬經歷司經歷都事各一人司務廳司務二人(初設)
(四人後革二人)照磨所照磨檢校各一人司獄司司獄一人
(初設六人後革五人)
都御史職專糾劾百司辯明冤枉提督各道為天子
耳目風紀之司凡大臣奸邪小人搆黨作威福亂政
者劾凡百官猥葺貪冒壞官紀者劾凡學術不正上
書陳言變亂成憲希進用者劾遇朝覲考察同吏部
司賢否黜陟大獄重囚會鞫於外朝偕刑部大理讞
平之其奉敇内地拊循外地各專其敇行事
十三道監察御史主察糾内外百司之官邪或露章
面劾或封章奏劾凡差在内兩京刷卷監臨鄉會試
及武舉廵視光禄京營倉場内庫皇城五城輪值登
聞鼓(後改科員)在外廵按(北直隸二人南直隸三人宣大遼東甘肅各一人十三省各一)
(人)清軍提督學校(兩京各一人萬歷時南京增設一人)廵鹽(兩淮兩浙長蘆河東)
(各一人)茶馬(陜西)廵漕廵關(宣德四年設立鈔關御史至正統十年始遣主事)儧
運印馬屯田師行則監軍紀功各以其事專監察而
廵按則代天子廵狩所按藩服大臣府州縣官諸考
察舉劾尤專大事奏裁小事立斷按臨所至必先審
錄罪囚弔刷案卷有故出入者理辨之諸祭祀壇場
省其牆宇祭器存恤孤老廵視倉庫查算錢糧勉勵
學校表揚善類剪除豪蠧以正風俗振綱紀凡朝會
糾儀祭祀監禮凡政事得失軍民利病皆得直言無
避有大政集闕廷預議焉六部至重然有專司而都
察院總憲綱惟所見聞皆得糾察諸御史糾劾務明
著實跡開寫年月毋虚文泛詆訐拾細𤨏出按復命
都御史覆其稱職不稱職以聞凡御史犯罪加三等
有贓從重論十三道各協管兩京直隸衙門而都察
院衙門分屬河南道獨專諸内外考察(浙江道協管中軍都督府)
(在京府軍左金吾左金吾右金吾前留守中神策應天和陽廣洋武功中武功後茂陵十二衛牧馬千戶)
(所及直隸廬州府廬州六安二衛江江西道協管前軍都督府在京府軍前燕山左龍左龍江右龍驤)
(豹韜天策寬河八衛及直隸淮安府淮安大河邳州九江武清龍門各衛福建道協管戸部寳鈔提舉)
(司鈔紙印鈔二局承運廣惠廣積廣盈贓罰甲乙丙丁戊字天財軍儲供用行用各庫在京金吾後武城)
(中飛熊武功左武功右武功前獻陵景陵裕陵泰陵十衛及直隸常州池州二府定邊開平中屯二衛美)
(峪千戸所尚四川道協管工部營繕所文思院御用司設神宫衣都知等監惜薪司兵仗銀作巾帽鍼)
(工器皿盔甲軍器寳源皮作鞍轡織染柴炭抽分竹木各局僧道錄司枉京府軍濟州大寧前蔚州左永)
(清左五衛蕃牧千戶所及直隸松江府廣德州金山懷來各衛神木千尸所播州宣慰司石砫酉陽等宣)
(撫司天全六番招討司軍陜西道協管後軍都督府大理寺行人司在京府後鷹揚興武義勇右横海)
(江隂康陵昭陵八衛敢勇報效二營韓秦慶安化四府及直隸和州保定左右中前四衛雲南道協管)
(順天府廣備庫在京羽林前通州二衛及直隸永平廣平二府通州左通州右涿鹿涿鹿左涿鹿中密雲)
(中密雲後永平山海盧龍撫寧東勝左東勝右大同中屯營州五屯延慶延慶左延慶右萬全左萬全右)
(各衛居庸關黃花鎮寬河武定各千戸所光河南道協管禮部都察院翰林院國子監太常寺禄寺鴻)
(臚寺尚寳司中書舍人欽天監太醫院司禮尚膳尚寳直殿等監酒醋局鐘鼓司教坊司在京羽林左留)
(守前留守後神武左神武前彭城六衛伊唐周鄭四真府及兩准鹽運司直隸揚州大名二府揚州高郵儀)
(歸德寧山潼關神武右各衛泰州通州汝寧各千戶所廣西道協管通政司六科在京燕山右燕山前)
(大興左騰驤左騰驤右武驤左鎮南瀋陽左會州富峪忠義前忠義後十二衛及直隸安慶徽州保定真)
(定四府安慶新安鎮武真定各衛紫金關倒馬關廣昌各千戶所廣東道協管刑部應天府在京虎賁)
(左濟陽武驤右瀋陽右武功左武功右孝陵長陵八衛及直隸延慶州開平中屯衛山西道協管左軍都)
(督府在京錦衣府軍右留守左驍騎左驍騎右龍虎左龍虎右大寧中義勇前義勇後英武水軍左十二衛)
(晉府長史司及直隸鎮江太平二府鎮江建陽瀋陽中屯各衛平定蒲州二千戶所山東道協管宗人)
(府兵部會同館御馬監典牧所大通關在京羽林右永清右濟川三衛及中都留守司遼東都司直隸鳳)
(陽府徐滁二州中都留守左留守中鳳陽鳳陽中鳳陽右皇陵長淮懷遠徐州滁州泗州壽州宿州武平)
(沂州德州德州左保定後瀋陽中各衛洪塘千戶所湖廣道協管右軍都督府五城兵馬司在京留守)
(右武德忠義右虎賁右廣武水軍右江淮永陵八衛遼梁岷吉華陽五府荆襄楚三府長史司及興都留)
(守司直隸寧國府寧國宣州神武中定州茂山各衛貴州道協管吏部太僕寺上林苑監内官印綬二)
(監在京旗手衛及長蘆鹽運司大寧都司萬全都司直隸蘇州河間順德三府保安州蘇州太倉鎮海薊)
(州遵化鎮朔興州五屯忠義中河間天津天津左天津右宣府前宣府左宣府右開平保安右蔚州永寧)
(各衛嘉興吳淞江梁城滄州興和長安龍門各千戸所)
初太祖吳元年置御史臺設左右御史大夫中丞侍
御史治書侍御史殿中侍御史察院監察御史經歴
都事照磨管勾洪武四年御史臺進擬憲綱凡四十
條帝親加刪定頒給羣臣九年汰侍御史及治書殿
中侍御史十年七月詔遣監察御史廵按州縣十三
年專設左右中丞左右侍御史尋罷御史臺十五年
更置都察院設監察都御史八人分監察御史為浙
江河南山東北平山西陜西湖廣福建江西廣東廣
西四川十二道各道置御史或五人或三四人十六
年設左右都御史各一人左右副都御史各一人左
右僉都御史各二人經歴一人知事一人惠帝建文
元年改設都御史一人革僉都御史二年改為御史
府設御史大夫改十二道為左右兩院止設御史二
十八人成祖復舊制永樂元年改北平道為北京道
十九年罷北京道增設貴州雲南交阯三道仁宗洪
熙元年稱行在都察院同六部又定廵按以八月出
廵宣宗宣德十年罷交阯道始定為十三道英宗正
統中去行在字世宗嘉靖中以清屯增副都御史三
人尋罷穆宗隆慶中以提督京營增右都御史三人
尋亦罷
明史職官志曰洪武十五年每道鑄印二文曰繩
愆糾繆一畀御史久次者掌之一藏内府有事受
印以出既事納之二十三年左副都御史袁泰言
各道印篆相同慮有詐偽乃更鑄監察御史印曰
某道監察御史印其廵按印曰廵按某處監察御
史印
明典彙曰永樂時命吏部簡南京御史之才者得
張循理等二十八人詢其出身循理等二十四人
由進士監生洪秉等四人由吏帝曰古者用人雖
不專於一途然御史乃朝廷耳目之寄須用有學
問識逹治體者安可用吏此選司之弊遂黜秉等
為序班命御史勿再用吏
(臣)等謹按職官志有登聞鼓樓洪武元年以監察
御史一人監登聞鼓後令六科以錦衣衛輪直已
見給事中門
南京都察院右都御史右副都御史右僉都御史各一
人浙江江西河南山東山西陜西四川雲南貴州九道
各御史二人福建湖廣廣東廣西四道各御史三人(嘉靖)
(後不全設恒以一人兼數道)
所屬司務經歴都事照磨各一人(隆慶四年革都事)司獄二
人(嘉靖三十七年革一人)
凡刷卷廵倉廵江廵城屯田印馬廵視糧儲監收糧
斛點閘軍士管理京營比騐軍器皆叙而差之清軍
則偕兵部兵科覆後湖黃册則偕戶部戸科
提督操江一人以副僉都御史為之領上下江防之事
行御史臺
(臣)等謹按遼金二代不設行御史臺惟元乃有之
若明之總督廵撫即行御史臺之職考之紀志總
督之名自正統四年王驥征麓川始後以軍興因
地增設廵撫之名始於洪武中遣皇太子廵撫陜
西永樂十九年遣官廵行天下蓋大災重事則遣
行視謂之廵撫迄事而止無定員也宣德時以關
中江南等處地大而要命官更代廵撫自是徧置
其後遂命專以都察院堂上官為之具詳於左
元江南諸道行御史臺監浙江江西湖廣三省統江東
江西浙東浙西湖南湖壮廣東廣西福建海南十道大
夫一人中丞侍御史治書侍御史各二人又察院監察
御史二十八人
所屬經歴一人都事二人照磨架閣庫管勾承發管
勾兼獄丞各一人
至元十四年始置江南行御史臺於揚州尋徙杭州
又徙江州二十三年遷於建康以監臨東南諸省統
制各道憲司而總諸内臺(初置大夫中丞侍御史治書侍御史各一人統淮東)
(淮西湖北浙東浙西江東江西湖南八道提刑按察司十五年增江南湖北嶺南廣西福建廣東三道二)
(十三年以淮東淮西山南三道撥隸内臺三十年增海北海南一道)大德元年定為江
南諸道行御史臺設官如前
察院至元十四年初置監察御史十人二十三年增
蒙古御史十四人又增漢人御史四人後定置如前
百官志曰順帝至正十六年移行臺於紹興二十
五年閏十月御史大夫鄂勒哲特穆爾奏江南諸
道行御史臺衙門嘗奉旨於紹興路開設近因道
梗湖南湖北廣東廣西海北江西福建等處凡有
文書北至南臺風信不便徑申内臺未悉事情虛
實宜於福建置分臺給降印信俾各道文書由分
臺以逹内臺於事為便從之
陜西諸道行御史臺統漢中隴北四川雲南四道官數
與江南行臺同惟監察御史止二十人
至元二十七年始置雲南諸路行御史臺官止四人
大德元年移雲南行臺於京兆為陜西行臺延祐元
年罷二年復立設官如前
明在外加都御史或副僉都御史銜者有總督有提督
有廵撫有總督兼廵撫提督兼廵撫及經略總理贊理
廵視撫治等員
初名廵撫或名鎮守後以鎮守侍郎與廵按御史不
相統屬文移窒礙定為都御史廵撫兼軍務者如提
督有總兵地方加贊理或參贊所轄多事重者加總
督他如整飭撫治廵治總理等項皆因事特設其以
尚書侍郎任總督軍務者皆兼都御史以便行事
總督
總督漕運兼提督軍務廵撫鳳陽等處兼管河道一
人(洪武時嘗置京畿都漕運司設漕運使元年置十四年罷永樂間設漕運總兵官宣德中又遣侍郎)
(都御史少卿等官督運至景帝景泰二年因漕運不繼始命副都御史王竑總督因兼廵撫淮揚廬鳳四)
(府徐和滁三州駐淮安憲宗成化八年分設廵撫總漕各一人九年復舊武宗正德十三年又分設十六)
(年又復舊世宗嘉靖三十六年以倭警添設提督軍務廵撫鳳陽都御史四十年歸併改總督漕運兼提)
(督軍務神宗萬歷七年加兼管河道)
總督薊遼保定等處軍務兼理糧餉一人(嘉靖二十九年置先)
(是薊遼有警間遣重臣廵視或稱提督至是以邊患益甚始置總督開府密雲轄順天保定遼東三廵撫)
(兼理糧餉萬歷九年加兼廵撫順天等處十一年復舊熹宗天啟元年置遼東經略經略之名自此始莊)
(烈帝崇禎四年併入總督十一年又增設總督於保定)
總督宣大山西等處軍務兼理糧餉一人(正統元年始遣僉都)
(御史廵撫宣大景泰二年宣府大同各設廵撫遣尚書石璞總理軍務成化弘治間有警則遣正德八年)
(設總制嘉靖初兼轄偏保二十九年去偏保定設總督宣大山西等處銜三十八年令防秋日駐宣府四)
(十三年移駐懷來隆慶四年移駐陽和)
總督陜西三邊軍務一人(弘治十年遣重臣總督陜西甘肅延綏寧夏軍務以)
(左都御史王越任之十五年以後或設或罷至嘉靖四年始定設初稱提督軍務七年改為總督開府固)
(原防秋駐花馬池)
總督兩廣軍務兼理糧餉帶管鹽法兼廵撫廣東一
人(永樂二年遣給事中雷瑱廵撫廣西十九年遣郭瑄艾廣廵撫廣東景泰三年苖寇起以兩廣宜協)
(濟應援乃設總督成化元年兼廵撫事駐梧州正德十四年改總督為總制尋改提督嘉靖四十五年另)
(設廣東廵撫止兼廵撫廣西駐肇慶隆慶三年又設廣西廵撫除兼職四年革廣東廵撫改為提督兩廣)
(軍務兼理糧餉廵撫廣東萬歷三年仍改總督加帶管鹽法)
總督四川陜西河南湖廣等處軍務一人(正德五年設尋罷嘉)
(靖二十七年以苗患又設總督四川湖廣貴州雲南等處軍務四十二年罷天啟元年以土官奢崇明反)
(又設四川湖廣雲南貴州廣西五省總督四年兼廵撫貴州)
總督浙江福建江南兼制江西軍務一人(嘉靖三十三年以倭)
(犯杭州置四十一年革)
總督陜西山西河南湖廣四川五省軍務一人(崇禎七年)
(置或兼七省十二年後俱以内閣督師)
總督鳳陽地方兼制河南湖廣軍務一人(崇禎十四年設)
總督保定地方軍務一人(崇禎十一年設)
總督河南湖廣軍務兼廵撫河南一人(崇禎十六年設)
總督九江地方兼制江西湖廣軍務一人(崇禎十六年設)
總理
總理南直隸河南山東湖廣四川軍務一人(崇禎八年設與)
(總督或分或併)
總理河漕兼提督軍務一人(永樂元年遣尚書治河自後間遣侍郎都御史)
(成化後始稱總督河道正德四年定設都御史嘉靖二十年以都御史加工部職銜提督河南山東直隸)
(河道隆慶四年加提督軍務萬歷五年改總理河漕兼提督軍務八年革)
總理糧儲提督軍務兼廵撫應天等府一人(宣德五年初命)
(侍郎總督糧儲兼廵撫景泰四年定遣都御史嘉靖三十三年以海警加提督軍務駐蘇州萬歴中移駐)
(句容已復駐蘇州)
廵撫
廵撫浙江等處地方兼提督軍務一人(永樂初遣尚書治兩浙農)
(事以後或廵視或督鹺有事則遣嘉靖二十六年以海警始命都御史廵撫浙江兼管福建福興建寧漳)
(泉海道地方提督軍務二十七年改廵撫為廵視二十八年罷三十一年復設)
廵撫福建地方兼提督軍務一人(嘉靖二十六年既設浙江廵撫兼轄)
(福興漳泉等處三十五年以閩浙道遠又設提督軍務兼廵撫興漳泉福寧海道都御史後改廵撫福建)
(統轄全省)
廵撫順天等府地方兼整薊州等處邊備一人(成化二年)
(始專設都御史贊理軍務廵撫順天永平二府尋兼撫河間真定保定凡五府七年兼理八府八年以畿)
(輔地廣從居庸關中分設二廵撫其東為廵撫順天永平二府駐遵化崇禎二年又於永平分設廵撫兼)
(提督山海軍務其舊者止轄順天)
廵撫保定等府提督紫荆等關兼管河道一人(成化八年)
(分居庸關以西另設廵撫保定真定河間順德大名廣平六府提督紫荆倒馬龍泉等關駐真定萬歷七)
(年兼管河道)
廵撫河南等處地方兼管河道提督軍務一人(宣德五年)
(遣兵部侍郎于謙廵撫山西河南正統七年以右副都御史王來廵撫湖廣河南景泰七年始專設河南)
(廵撫萬歷七年兼管河道八年加提督軍務)
廵撫山西地方兼提督雁門等關軍務一人(宣德五年以侍)
(郎廵撫河南山西正統十三年始命都御史專廵山西鎮守雁門天順成化間暫革尋復置)
廵撫山東等處地方督理營田兼管河道提督軍務
一人(正統五年始設廵撫十三年定遣都御史嘉靖四十二年加督理營田萬歷七年兼管河道八)
(年加提督軍務)
廵撫遼東地方贊理軍務一人(正統元年設舊駐遼陽後地日蹙移駐廣)
(寧駐山海關後又駐寧遠)
廵撫宣府地方贊理軍務一人(正統元年命都御史出廵塞北因奏設廵)
(撫兼理大同景泰二年另設大同廵撫後復併為一成化十年復分設十四年加贊理軍務)
廵撫大同地方贊理軍務一人(初與宣府共一廵撫後或分或併成化十)
(年復專設加贊理軍務)
廵撫延綏等處贊理軍務一人(宣德十年遣都御史出鎮景泰元年專設)
(廵撫加參贊軍務成化九年徙鎮榆林隆慶六年改贊理軍務)
廵撫寧夏地方贊理軍務一人(正統元年以右僉都御史郭智鎮撫寧夏)
(參贊軍務天順元年罷二年復設去參贊隆慶六年加贊理軍務)
廵撫甘肅等處贊理軍務一人(宣德十年命侍郎鎮守正統元年甘凉用)
(兵命侍郎參贊軍務景泰元年定設廵撫都御史隆慶六年改贊理軍務)
廵撫陜西地方贊理軍務一人(宣德初遣尚書侍郎出鎮正統間命右都)
(御史陳鎰王文等出入更代景泰初耿九疇以刑部侍郎出鎮文移不得徑下按察司特改都御史廵撫)
(成化二年加提督軍務後改贊理駐西安防秋駐固原)
廵撫四川等處地方兼提督軍務一人(宣德五年命都御史鎮撫)
(後停遣正統十四年始設廵撫萬歷十一年加提督軍務)
廵撫湖南等處地方兼贊理軍務一人(正統三年命都御史賈諒)
(鎮守以後或侍即或大理卿出撫景泰元年定設廵撫都御史兼贊理軍務萬歷八年改為提督軍務十)
(二年仍為贊理)
廵撫江西地方兼理軍務一人(永樂後間設廵撫鎮守成化以後定為廵)
(撫或有時罷遣嘉靖六年始定設四十年加兼理軍務)
廵撫南贛汀韶等處地方提督軍務一人(弘治十年始設廵撫)
(正德十一年改提督軍務嘉靖四十五年定巡撫銜所轄南安贛州南雄韶州汀州并郴州地方駐贛州)
廵撫廣東地方兼贊理軍務一人(永樂中設廵撫後以總督兼廵撫事)
(遂罷不設嘉靖四十五年復另設廵撫加贊理軍務隆慶四年又罷)
廵撫廣西地方一人(廣西舊有廵撫沿革不常隆慶三年後專設)
廵撫雲南兼建昌畢節等處地方贊理軍務兼督川
貴糧餉一人(正統九年命侍郎參贊軍務十年設鎮撫天順元年罷成化十二年復設嘉靖)
(三十年加兼理軍務四十三年改贊理隆慶二年兼撫建昌畢節等處)
廵撫貴州兼督理湖北川東等處地方提督軍務一
人(正統十四年以苖亂置總督鎮守貴州湖北川東等處景泰元年另設貴州廵撫成化八年罷十一)
(年復設正德二年又罷五年又復設嘉靖四十二年裁革總督令廵撫兼理湖北川東等處提督軍務)
廵撫天津地方贊理軍務一人(萬歷二十五年以倭䧟朝鮮暫設尋為定)
(制)
廵撫登萊地方贊理軍務一人(天啟元年設崇禎二年罷三年復設)
廵撫安廬地方贊理軍務一人(崇禎十年設十六年又增設安太池廬四)
(府廵撫)
廵撫偏沅地方贊理軍務一人(萬歷二十七年以征播暫設尋罷天啟二)
(年後或置或罷崇楨二年定設)
廵撫密雲地方贊理軍務一人(崇禎十一年設)
廵撫淮揚地方贊理軍務一人(崇禎十一年設)
廵撫承天贊理軍務一人(崇禎十六年設)
撫治
撫治鄖陽等處地方兼提督軍務一人(成化十二年以鄖陽襄陽流)
(民屢叛遣都御史安撫因奏設官撫治之萬歷二年以撫治事權不專增提督軍務兼撫治職銜九年裁)
(革十一年復設)
贊理
贊理松潘地方軍務一人(正統四年暫設)
春明夢餘錄曰天下設廵撫都御史洪武未有也
太祖不欲以重臣令典錢糧兵馬永樂十九年勅
尚書侍郎都御史少卿等官十三人各同給事中
一人廵行天下是謂廵撫宣德間令廵撫官每歲
八月一赴京議事蓋不欲疎逖以懸機重景泰四
年始差都御史其意尚在執持風紀有故則入參
廟議而握纛之柄則有司存自是則曰整飭曰提
督曰總制曰鎮守又復典兵部尚書侍郎之職兼
都御史百僚羣將俯首聽一人之謀似於兼制少
疎故復以廵按權參殺之然表裏異同痛癢不相
關而司鋒鏑者每掣肘不能自盡近年失事並罪
撫臣誠得肯綮矣天順間石亨曹欽請罷廵撫正
德間劉瑾取回廵撫彼固借私以逞要亦不為無
說然使其置布腹心則其為毒又不可勝言矣
學士院(翰林國史集賢弘文等院及諸學士)
(臣)等謹按馬端臨考所載學士院官制不一今以
宋史考之南渡後有顯文閣學士以遼金元明四
史考之則各有翰林院即端臨所謂學士院之翰
林至若史官及集賢弘文馬考分隸中書門下省
今考遼金各有國史院元以翰林院兼之則端臨
所稱史官金有集賢弘文二院元有集賢院明有
弘文館以其無所隸屬故與國史並附輯於翰林
之後此則隨類變通者也其殿閣諸學士仍從舊
例
宋度宗咸淳元年六月名理宗御製之閣曰顯文置學
士直學士待制直閣等官
遼大林牙院掌文翰之事官有北面都林牙承旨北面
林牙左林牙右林牙
(臣)等謹按遼史百官志林牙修文告是時尚未有
漢制也
南面翰林院掌天子文翰之事官有翰林都林牙南面
林牙翰林學士承旨翰林學士翰林祭酒知制誥
(臣)等謹按百官志有翰林畫院見聖宗開泰七年
翰林畫院待詔陳升翰林醫官見天祚帝保大二
年提舉翰林醫官李奭云
金翰林學士院翰林學士承旨掌制撰詞命凡應奉文
字銜内帶知制誥(直學士以上同)翰林學士翰林侍讀學士翰
林侍講學士翰林直學士翰林待制分掌詞命文字分
判院事銜内亦帶知制誥翰林修撰掌與待制同(自直學士至修)
(撰俱不限員)又有應奉翰林文字
海陵天德二年命翰林學士院自侍讀學士至應奉
文字通設漢人十人女直契丹各七人
元翰林兼國史院承旨六人學士二人侍讀學士侍講
學士直學士各二人
屬官待制五人修撰三人應奉翰林文字五人編修
官十人檢閱四人典籍二人經歴都事各一人
世祖中統初以王鶚為翰林學士未立官署至元六
年置承旨三人學士侍讀學士侍講學士直學士各
二人十四年增承旨一人十六年增侍讀學士一人
十七年增承旨二人二十年省併集賢院為翰林國
史集賢院二十一年增學士二人二十二年復分立
集賢院二十三年增侍講學士一人二十六年置官
吏五人掌管教習亦思替非文字二十七年增承旨
一人大德九年改典簿為司直置都事一人至大元
年置承旨九人皇慶元年改司直為經歴延祐元年
别置回回國子監學以掌亦思替非官屬歸之五年
置承旨八人後定置官如前
蒙古翰林院掌譯寫一切文字及頒降璽書并用蒙古
新字仍各以其國字副之承旨七人學士侍讀學士侍
講學士直學士各二人待制四人修撰二人應奉五人
經歴都事各一人承發架閣庫管勾一人
其屬二蒙古國子監蒙古國子學(俱詳國子監門)
至元八年始立新字學士於國史院十二年别立翰
林院置承旨直學士各一人待制二人修撰一人應
奉四人十八年增承旨一人學士三人二十九年增
承旨侍讀學士各一人三十年增管勾一人大德九
年增司直都事各一人皇慶元年設官二十有八延
祐二年改司直為經歴後定置官如前
眀翰林院翰林學士一人侍讀學士侍講學士侍讀侍
講各二人史官修撰編修檢討(無定員)庶吉士(亦無定員)五經
博士九人(世襲别見)典籍二人侍書二人(不常設)待詔六人(不常)
(設)孔目一人
學士掌制誥史册文翰之事以考議制度詳正文書
備天子顧問凡經筵日講纂修實錄玉牒史志諸書
編纂六曹章奏皆奉勅而統承之誥勅以學士一人
兼領(正統中王直王英以禮部侍郎兼學士專領誥勅後罷弘治七年復設正德中白鉞費宏等由)
(禮部尚書入東閣專典誥敕嘉靖六年復罷以講讀編檢等官管之)大政事大典禮集
諸臣會議則與諸司參决其可否車駕幸太學聽講
凡郊祝慶成諸宴則學士侍坐於四品京卿上侍讀
侍講掌講讀經史修撰編修檢討謂之史官掌修國
史凡天文地理宗潢禮樂兵刑諸大政及誥勅書檄
批荅王言皆籍而記之以備實錄國家有纂修著作
之書則分掌考輯撰述之事經筵充展卷官鄉試充
考試官會試充同考官殿試充收卷官凡記注起居
編纂六曹章奏謄黃册封等咸充之庶吉士讀書翰
林院以學士一人教習之五經博士初置五人各掌
專經講議繼以優給聖賢先儒後裔世襲不治院事
侍書掌以六書供事待詔掌應對孔目掌文移
吳元年初置翰林院設學士侍講學士直學士修撰
編修典簿洪武二年增設承旨待制應奉典籍等官
十三年增設檢閱十四年革承旨直學士待制應奉
檢閱典簿設孔目五經博士侍書待詔檢討令編修
檢討典籍同左春坊左司直即正字贊讀考駁諸司
奏啟平允則署其銜曰翰林院兼平駁諸司文章事
某官某列名書之十八年更定員數(如前所列獨未有庶吉士)以
侍讀先侍講建文時仍設承旨改侍讀侍講兩學士
為文學博士設文翰文史二館文翰以居侍讀侍講
侍書五經博士典籍待詔文史以居修撰編修檢討
改孔目為典簿及中書舍人為侍書以隸翰林又設
文淵閣待詔及拾遺補闕等官成祖初復舊其年九
月特簡講讀編檢等官參預機務(簡用無定員)謂之内閣
然解縉胡廣等既直文淵閣猶相繼署院事至洪熙
以後楊士竒等加至師保體絶百僚始不復署正統
七年翰林院落成學士錢習禮不設楊士奇楊榮公
座曰此非三公府也二楊以聞乃命工部具椅案禮
部定位次以内閣固翰林職也(嘉隆以前文移關白猶稱翰林院以後則)
(竟稱内閣矣)其在六部自成化時周洪謨以後禮部尚書
侍郎必由翰林吏部兩侍即必有一由於翰林其由
翰林者尚書則兼學士(六部皆然)侍郎則兼侍讀侍講學
士其在詹事府暨坊局官視其品級必帶本院銜(詹事)
(少詹事帶學士銜春坊大學士不常設庶子諭德中允贊善洗馬等則帶講讀學士以不至編檢銜)
廖道南殿閣詞林記曰國朝兩制悉歸本院非鴻
臚歴顯秩者不得掌而以中書主謄寫吳元年十
二月開讀詔赦前期本院官承制草詔及文武官
除授合用誥命勅命皆即日撰寫故學士陶安宋
濂軰皆曰知制誥於時封拜無虛日安等常撰擬
誥命千餘首以待而猶不足乃使諸儒士在館者
分局代為之其後定一考封贈之制初除授所領
誥敇皆革去於是其務稍省矣永樂初内閣七人
掌内外兩制楊榮金幼孜諸人自署職銜亦曰知
制誥用洪武時故事也仁宗始命内閣專典内制
而擇學士一人專管文官誥敕正統以後罷之文
官誥敕皆屬内閣如永樂時弘治七年復設以學
士年深或尚書侍郎兼者為之亦得以知制誥自
署兩制遂稍分矣
又曰本院官特清貴舊不輕改擢學士官雖五品
序秩於尚書之上洪武三年以太常寺卿魏觀為
侍讀學士六年以兵部尚書樂韶鳳為侍講學士
吏部尚書詹事為學士承旨八年以廣西按察司
僉事答禄與權為修撰十三年以山西右布政使
趙新為修撰十六年以僉都御史茹太素為檢討
三十四年以僉都御史凌漢為左贊善蓋本院革
承旨後為五品衙門庶僚以學行著聞而改擢者
品秩大都由尊及卑蓋崇儒右文之體當如是也
永樂初進高廟實錄猶先學士王景而後及禮部
尚書李至剛其尊重可知曾&KR1658;以狀元及第官侍
從將二十年始得侍講學士帝顧左右曰曾&KR1658;也
與學士矣意猶謂其早也是時燕邸左長史金忠
不得厠名翰林惟拜工部宣宗雖擢張瑛入翰林
以嘗為詹事府舊僚采故也景帝興自郕邸其左
長史儀銘亦官止禮部左侍郎未有遽擢為學士
者其後一日拜六學士時人以為名器之濫竊謂
慎重名器當自本院始
史官自洪武十四年置修撰三人編修檢討各四人
其後由一甲進士除授及庶吉士留館授職往往溢
額無定員嘉靖八年復定講讀修撰各三人編修檢
討各六人皆從吏部推補如諸司例然未幾即以侍
從人少詔采方正有學術者以充其選因改御史胡
經員外郎陳束主事唐順之等七人俱為編修以後
仍循舊例由庶吉士除授卒無定額崇禎七年又考
選推官知縣為編修檢討蓋亦創舉非常制也
殿閣詞林記曰自吳元年置院以來官不必備惟
侍從儒學之臣最重必如所謂明仁義禮樂通古
今治亂文章議論可以决疑定策論道經邦者始
可處之故洪武永樂宣德間雖待詔孔目不輕授
人凡居是職者咸知自重若遽鰓鰓焉有出位之
圖殊非建官之意也嘗考周官内史掌王八柄之
法以詔王治凡命諸侯及孤卿大夫則策命之邱
濬曰八柄詔於冡宰内史復掌以詔王蓋史官公
論之所出爵禄廢置生殺予奪之柄有所不公直
以筆之吳澄謂内史為翰林之職蓋以其策命諸
侯孤卿大夫猶學士之草制詔也然謂之史乃掌
文書贊治之名今制併史館於翰林其亦此意與
春明夢餘錄曰明改學士院為翰林院凡代言之
官(學士)經筵之職(講讀)秘書之屬(五經博士典籍)著作起居之
任(侍書待詔)併屬於翰林至升轉之例初編修九年升
侍講檢討九年升修撰既升修撰矣與狀元徑授
修撰者又皆九年方升中允成化二年童緣以修
撰升諭德後遂為例至弘治中改正必二十六七
年方升五品學士(此載在楊文襄召對錄者)故當時詞臣廻翔
禁林曉暢典故及至宣麻卓有可觀
庶吉士自洪武初有六科庶吉士十八年以進士在
翰林院承敕監等近侍衙門者俱稱庶吉士永樂二
年始定為翰林院庶吉士選進士文學優等及善書
者為之三年試之其留者二甲授編修三甲授檢討
不得留者則為給事中御史或出為州縣宣德五年
始命學士教習萬歷以後掌教習者專以吏禮二部
侍郎二人
殿閣詞林記曰洪武初以諸進士未更事欲優待
之俾觀政於諸司候諳練然後任之其在本院承
敇監等近侍衙門者采書經庶常吉士之義俱改
稱庶吉士其在六部及諸司者則仍稱進士永樂
初擇本院庶吉士二十五人暨首甲三人俾進學
内閣周忱自陳願與其列遂增忱為二十九人命
學士解縉領其事宣德中三科進士選入翰林為
庶吉士者二十八人猶有選入六科近侍諸衙門
庶吉士十二人其出舊科者一蕭鎡也惟鎡授編
修是科以後始定庶吉士止入翰林然四年七年
十年進士皆不選自宣德以前留官翰林者鮮兼
授部屬中書等官正統間始有授科道者成化後
不授中書正德辛未丁丑止授科道而無部屬辛
巳仍復兼授焉蓋國初最重庶吉士之選雖二甲
第一人及會元或選而不預或預而不留其嚴如
此
南京翰林院學士一人不常置以翰林坊局官署職孔
目一人
國史院
遼南面國史院有監修國史史館學士修撰修國史等
官
(臣)等謹按帝紀太宗會同四年詔有司編始祖奇
善汗事跡聖宗統和八年北府宰相室昉進所撰
實錄二十卷帝詔凡已奏事附日歷細事不書興
宗重熙中命耶律古裕蕭罕嘉努等編遼國上世
事跡及諸帝實錄道宗太康初進上之清寧五年
耶律孟簡疏言本朝之興幾二百年宜有國史以
垂後世乃編耶律赫嚕烏哲休格三人行事以進
遂命置局編修皆遼史之可考者至於道宗初罷
史官預聞朝議俾問宰相而後書之則大失記言
記動之意矣
金國史院有監修國史掌修國史事修國史掌修國史
判院事同修國史二人(女直漢人各一人承安四年更擬女直一人罷契丹同修國史)
編修官八人(女直漢人各四人明昌元年罷契丹編修三人添女直一人)檢閱官又
修遼史刊修官一人編修官三人
國史院先嘗以諫官兼其職明昌元年詔諫官不得
兼恐以其奏章私溢已美故也
元國史院以翰林兼之(已見前)
中統三年敕王鶚集廷臣商𣙜史事至元元年敇選
儒士編修國史起館舍給俸以贍之十年以翰林院
纂修國史敕采錄累朝事實以備編集皇慶元年帝
謂省臣曰人言御史臺任重朕謂國史院其任尤重
蓋御史臺是一時公論國史院是萬世公論於是升
翰林兼國史院為從一品文宗至順二年帝欲取國
史閱之編修官吕思誠曰國史記當代人君善惡自
古無天子取觀之理遂止
明以翰林院修撰編修檢討為史官(詳見學士院)
集賢院
金集賢院設知集賢院同知集賢院司議官諮議官等
宣宗貞祐五年置司議諮議二官俱不限員
元集賢院掌提調學校徵求隠逸召集賢良凡國子監
元門道教隂陽祭祀占卜祭遁之事悉隸焉大學士五
人學士侍讀學士侍講學士直學士各二人又經歴一
人都事二人待制修撰兼管承發架閣庫各一人
國初集賢與翰林國史院同一官署至元二十二年
分置兩院置大學士三人學士一人直學士二人典
簿一人二十四年增置學士一人侍讀學士一人待
制一人尋又置院使一人大學士二人學士三人侍
讀學士侍講學士各一人直學士二人司直待制各
一人二十五年增都事修撰各一人元貞元年增院
使一人大德十一年置院使六人經歴二人至大四
年省院使六人皇慶二年省漢人經歴一人後定置
官如前
所屬國子監有祭酒等官國子學有博士等官(俱詳國子)
(監門)興文署署令一人以翰林修撰兼之署丞一人以
翰林應奉兼之至治二年罷置典簿一人掌提調諸
生飲膳與凡文牘簿書之事
弘文院
金弘文院有知院同知弘文院事又有校理掌校譯經
史
明弘文館學士洪武三年置以胡鉉為學士又命劉基
危素羅復仁王本中眭稼皆兼弘文館學士未幾罷
宣德間復建弘文閣於思善門右以翰林學士楊溥
掌閣印尋併入文淵閣
殿閣諸學士
遼南面宣政殿學士(穆宗應歷元年有宣政殿學士李澣)觀書殿學士(道宗)
(壽隆初王鼎為觀書殿學士)昭文館直學士(楊遵勖子晦為昭文館直學士)崇文館
大學士(太祖時韓延徽為崇文館大學士)乾文閣學士(道宗咸雍五年王觀為乾文閣)
(學士)
(臣)等謹按以上皆百官志考李澣見穆宗紀餘皆
載列傳中若職掌與員數則志不詳其昭文崇文
兩館學士雖非殿閣銜以與弘文院同故併載於
此
金益政院哀宗正大三年置於内廷以學問該博議論
宏遠者數人兼之日以二人上直備顧問講尚書通鑑
貞觀政要名則經筵實内相也未幾罷
(臣)等謹按益政院雖無學士之官實為學士之職
與弘文院同故併載於此
元奎章閣學士院大學士四人侍書學士承制學士供
奉學士各二人
首領官參書典籖各二人照磨一人屬官授經郎二
人
文宗天歷二年立於興聖殿西命儒臣進經史之書
考帝王之治大學士二人尋升為學士院大學士至
參書多以他官兼領其職至順元年增定如前順帝
至元六年十一月罷奎章閣學士院至正元年九月
立宣文閣不置學士惟授經郎及監書博士以宣文
閣繫銜云
所屬羣玉内司天歴二年始置掌奎章圖書寳玩及
凡常御之物監司司尉亞尉各一人僉司司丞各二
人典簿一人
(臣)等謹按元典章又有昭文館大學士百官志不
載附見於此
明左右春坊亦有大學士
洪武二十五年始以參議董倫為之景帝以後不常
設(詳詹事府門)
欽定續文獻通考卷五十四
