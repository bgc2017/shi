欽定續文獻通考卷五十九
職官考
諸行宫官屬
宋高宗紹興四年十月以孟庾為行宫留守(互見留守司門)
(臣)等謹按馬端臨考不載行宫官屬而留守門内
有云武林建業並建行宫參知政事孟庾為留守
從權措置百司事務即是年事也又云紹興六年
八月三省已降指揮三省樞密院常程事務並聽
行宫留守司與决盖所可見者僅如此
遼北面宫官
諸行宫都部署院總契丹漢人諸行宫之事官有諸
行宫都部署知行宫諸部署司事副部署諸行宫判
官契丹行宫諸部署司總行在行軍諸鄂爾多之政
令官有都部署知都部署事副部署契丹行宫判官
行宫諸部署司掌行在諸宫之政令官有行宫都部
署副部署部署判官
十二宫官有宫使副使太師太保侍中(太宗會同元年置侍中亦)
(曰世燭)又有都部署司掌本宫契丹軍民之事官有都
部署副部署判官又有提轄司官制未詳又有馬羣
司官有侍中敞史又有錫林官有伊勒錦(本名穆嚕穆特本改)
(錫衮會同元年升)瑪爾布(本名逹爾䍐會同元年改)其下為牙書(會同元年置)
又有斡里(内族外戚世官犯罪没入斡里)官名瑪古所屬為摩里官
名札薩克轄又有德里官名未詳
遼史百官志太祖弘義宫太宗永興宫世宗積慶
宫應天皇太后長寧宫穆宗延昌宫景宗彰愍宫
承天皇太后崇德宫聖宗興聖宫興宗延慶宫道
宗太和宫天祚永昌宫孝文皇太弟敦睦宫為十
二宫又有文忠王一府見營衛志者各有部署等
官詳太后宫門
又押行宫輜重伊勒希巴官有伊勒希巴其屬有敞
史掌諸宫廵幸扈從輜重之事
南面宫官漢人行宫都部署院(亦曰南面行宫都部署司聖宗開泰九年改左)
(僕射)官有都部署副部署知諸行宫副部署同知都部署
事同簽都部署事都部署判官
又十二宫南面行宫都部署司官有漢人行宫都部
署南面副都部署同知漢人都部署
又中京大内都部署司官有都部署副部署
金管勾北太一宫同樂園二人掌守宫園繕修之事
又有慶元宫掌鋪陳祭器諸物小都監一人東京宫
苑使一人東京萬寧宫小都監一人
元尚供總管府掌守護東凉亭行宫及游獵供需之事
有逹嚕噶齊總管同知副總管判官經歴知事提控案
牘各一人
世祖至元十一年置扎哈齊巴勒噶遜逹嚕噶齊仁
宗延祐二年改總管府
其屬香河等處廵檢司廵檢一人景運倉提點大
使副使各一人法物庫大使副使各一人
雲需總管府掌守護察罕淖爾行宫及行營供辦之事
設官與尚供同(延祐二年置)
(臣)等謹按明之職官自靖難以後定都以前雖有
行在之名然各散見於諸門兹不具
留守司(皇城司附)
(臣)等謹按留守一官天子巡狩親征則置命親王
或大臣總其事唐宋時又往往府尹及少尹兼之
故馬端臨考叙於京尹之次今考遼金則以留守
司行帶府尹及少尹事元明之制又不盡然因移
載於此而警巡院及兵馬指揮使司皆為京畿察
捕之官則以類附焉
宋高宗紹興四年帝將親征以參知政事孟庾為行宫
留守
時奏差主管書寫機宜文字官一人幹辦官二人凖
備差遣差使各三人使臣五十人又置留司臺官一
人五年罷之其後秦檜為行宫留守援例置官
寧宗嘉定二年專以曾為兵將有功績及名將子孫之
有才略者充皇城司
先是皇城司幹當官七人以武功大夫以上及内侍
都知押班充掌宫城出入之禁令凡周廬宿衛之事
宫門啓閉之節皆隸焉每門給銅符二鐡牌一左符
留門右符請鑰鐡牌則請鑰者自隨以時参騐而啓
閉之總親從親事官名籍辨其宿衛之地以均其番
直人物偽冒不應法則譏察以聞凡臣僚朝覲上下
馬有定所自宰臣親王以下所帶人從有定數揭牓
以止其喧鬧神宗元豐六年詔幹當皇城司除兩省
都知押班外取年深者減罷止留十員哲宗元祐元
年詔幹當官閱三年無過者遷秩一等再任滿者減
磨勘二年元符元年詔應宫城出入請納官物呈禀
公事傳送文書并御厨翰林儀鸞司非次祗應聽於
便門出入即不由所定門者論如闌入律應差辦人
物入内及内諸司差人往他所應奉並前一日具名
數與經歴諸門報皇城司二年詔皇城司任滿酬奬
依熙寧五年指揮再任滿無遺闕取旨徽宗政和五
年詔皇城司可創置親從第五指揮以七百人為額
(親從官舊有四指揮元額共二千二百七十人)帝諭宰相以為如文臣館閣
儲才之地光宗紹熙初嘗欲留闕以儲將才循初意
也及帝嘉泰中復申明隆興之詔屏除貪得妄進以
重其官至是復因臣僚言故有是命通前後觀之可
以見環衛儲才之意(餘詳馬端臨考)
遼南面五京留守司兼府尹官有留守行府尹事副留
守知留守事府少尹同知留守事同僉留守事留守判
官留守推官
又有上京城隍使司亦曰上京皇城司
金諸京留守司官有留守帶本府尹兼本路兵馬都總
管同知留守事帶同知本府尹兼本路兵馬都總管副
留守帶本府少尹兼本路兵馬副都總管留守判官都
總管判官各一人掌紀綱總府衆務分判兵案之事推
官一人掌同府判分判刑案之事上京兼管林木事司
獄一人知法女直漢人各一人南京漢人二人京城十
四門(一開陽一宣仁一安利一平化一通遠一宜照一利川一崇德一迎秩一廣澤一順義一迎朔一順)
(常一廣智)各有尉一人副尉一人收支器物使各一人(以各門副)
(尉兼)
宣宗貞祐元年每城一面設一人五年南京隨門添
設又有小都監後省
上京提舉皇城司提舉同提舉各一人
南京提舉京城所提舉同提舉各一人掌本京城壁及
繕修等事不常置上京同管勾一人掌佐繕治受給官
一人掌收支之事壕寨官一人掌督修造
皇城使一人副使一人掌宫闕繕修之事不常置
東京西京御容殿閤門各二人掌享祀禮數鋪陳祭器
外又有都城所提舉同提舉左右廂官受給官掌城
隍門鑰等事屬工部(詳工部門)
元大都留守司掌守衛宫闕都城調度本路供億諸務
兼理營繕内府諸邸都宫原廟尚方車服殿廡供帳内
苑花木及行幸湯沐宴游之所門禁關鑰啓閉之事官
有留守五人同知副留守判官各二人經歴一人都事
二人管勾承發架閣庫照磨兼覆料官部役官兼壕寨
各一人
至元十九年罷宫殿府行工部置大都留守司兼本
路都總管知少府監事二十一年别置大都路都總
管府治民事并少府監歸留守司仁宗皇慶元年别
置少府監延祐七年罷少府監復以留守司兼監事
所屬修内司掌修建宫殿及大都造作等事領十四
局人匠四百五十戶(世祖中統二年置至元中增工匠計一千二百七十有二戶)
有提點大使副使各一人直長五人吏目照磨各一人
部役七人其屬八(大木局掌殿閣營繕之亊小木局泥厦局車局裝釘局銅局竹作局)
(繩局各有提領管勾及提控等)祗應司掌内府諸王邸第異巧工
作修禳應辦寺觀營繕領工匠七百戸有大使副使
各一人直長三人吏目一人(國初建兩京殿宇始置司以偹工役)其屬
五(油漆局掌兩都宫殿髹漆之工畫局掌諸殿宇藻繪之工銷金局掌諸殿宇裝鋈之工裱禙局掌諸)
(殿宇裝潢之工燒紅局掌諸宫殿所用心紅顔料各有提領管勾等)器物局掌内府
宫殿京城門戶寺觀公廨營繕及御用各位下鞍轡
叟克轎子帳房車輛金寳器物凡精巧之藝雜作匠
戶無不隸焉大使副使各一人直長二人吏目一人
(中統四年始立御用器物局受省劄至元七年改為器物局)其屬十二(鐡局掌諸殿宇輕細)
(鐡工减鐡局掌造御用及諸宫邸繫腰盒鉢局掌製御用繫腰成鞍局掌造御用鞍轡象轎羊山鞍局掌)
(造常課鞍轡諸物網局掌成造宫殿網扇之工刀子局掌造御用及諸宫邸寳貝佩刀之工旋局掌造御)
(用異樣木植器物之工銀局掌造御用金銀器盒繫腰諸物轎子局掌造御用異樣木植鞍子諸物採石)
(局掌矢匠營造内府殿宇寺觀橋牐石材之役又山場各有提領大使管勾提控等)大都城
門尉掌門禁啓閉管鑰之事有門尉二人副尉一人
(至元二十年置以四集賽巴喇噶齊為之二十四年復以六衛親軍参掌)凡十一門(曰麗正曰)
(文明曰順承曰平則曰和義曰肅清曰安貞曰建德曰光熙曰崇仁曰齊化每門設官如上)犀
象牙局掌兩都宫殿營繕犀象龍床桌器繫腰等事
有大使副使直長各一人其屬二(犀象局掌兩都宫殿香閣營繕之事)
(牙局掌宫殿象牙龍床之工各有提領等)大都四窑場掌營造素白琉璃
磚瓦有提領大使副使各一人隸少府監(至元十三年置)其
屬三(南窑場西窑場琉璃局各有大使副使一人)凡山採木提舉司掌
採伐車輛等雜作木植及造只孫繫腰刀把諸物逹
嚕噶齊提舉同提舉副提舉吏目各一人(至元十四年置)
上都採山提領所提領副提領提控各一人(至元九年以採)
(伐材木鍊石為灰徵發夫匠一百六十三戶遂置官以統之)凡山宛平等處管
夫匠所提領同提領各二人管領催車材戶提領一
人器備庫掌殿閣金銀寳器二千餘事有提點大
使各一人副使二人直長四人甸皮局歲辦熟造
紅甸羊皮二千有竒有大使一人(至元七年置二十一年改隸留守司)
上林署養種園花園苜蓿園(俱詳上林苑監)儀鸞局掌
殿庭燈燭張設之事及殿閣浴室門戶鎖鑰苑中龍
舟圈檻珍異禽獸給用内府諸宫太廟等處祭祀庭
燎縫製簾帷洒掃掖庭領珠拉齊水手樂人禁蛇人
等二百三十餘戸輪直集賽大使四人副使直長各
二人都目一人(至元十一年置儀鸞局至大四年仁宗御西宫又别立儀鸞局設置亦同)
(延祐七年增大使二人以宦者為之)領提領所四(珠拉齊水手針工蠟燭局各有提領等官)
木場掌受給營造宫殿材木有提領大使副使各
一人(至元四年置南東二木場十七年併為一場)大都路管領諸色人
匠提舉司掌大都諸色匠戸理斷婚田詞訟等事提
舉同提舉副提舉各一人吏目六人(中統四年置人匠鄂囉總管府)
(至元十二年改提舉司十五年兼管採石人戸)管匠官真定東平二路每
路大使副使各一人保定路宣德府保定大使副使
管匠官各一人宣德二人大名路大使一人管匠官
三人晉寧冀寧大同河間四路每路大使副使各一
人(俱中統四年置)收支庫掌受給營繕提點大使各一人
副使直長各二人(至元四年置)諸色庫掌修内府材木及
江南徵索異樣木植并應辦官寺齋事大使副使各
一人(武宗至大四年置)太廟收支諸物庫大使副使各一
人(英宗至治二年以營治太廟始置)南寺北寺收支諸物二庫提
領大使各一人副使二人(至治元年以建夀安山寺始置)廣誼司
總和雇和買營繕織造工役供億物色之事有司令
同知副使判官經歴知事各二人照磨一人(至元十四年改)
(覆實司辦騐官兼提舉市令司成宗大德五年又分大都路總管府官屬置供需府文宗至順二年罷之)
(立廣誼司)
上都留守司兼本路都總管府職掌如大都留守司而
兼治民事車駕還大都則領上都諸倉庫之事有留守
六人同知副留守判官經歴各二人都事四人照磨兼
管勾一人
所屬有修内司掌營修内府之事大使一人副使直
長各三人(至元八年置)祗應司掌粧鑾油染裱禙之事
大使一人副使二人直長三人器物局掌造鐡器
内府營造釘線之事大使副使各一人直長二人
儀鸞局大使二人副使三人直長二人(至大四年罷典設改置為)
(局)兵馬司局(見兵馬司下)警巡院(見警巡院下)開平縣
逹嚕噶齊尹丞主簿尉典史各一人平盈庫大使
副使各一人(至元三十年置)萬盈庫逹嚕噶齊監支納大
使副使各一人(中統初置)廣積倉(設官同上中統初置永盈倉大德間改為)
(廣積倉)萬億庫逹嚕噶齊提舉同提舉副提舉提控
案牘各一人(至元二十三年置)行用庫提點大使副使各
一人税課提舉司提舉二人同提舉副提舉提控
案牘各一人(成宗元貞元年置)八作司掌與大都左右八
作司同(見工部)逹嚕噶齊提領大使副使各一人(至元十七)
(年置)餼廩司掌諸王駙馬使客飲食大使副使各一
人(至元二年置上都應辦所延祐五年改為餼稟司)
明留守司掌中都興都守禦防護之事官有正留守副
留守各一人指揮同知二人其屬經歴司經歴都事斷
事司斷事副斷事吏目各一人
太祖洪武二年詔以臨濠為中都置留守衛指揮使
司隸鳳陽行都督府十四年始置中都留守司統鳳
陽等八衛(鳳陽衛鳳陽中衛鳳陽右衛皇陵衛留守左衛留守中衛長淮衛懷遠衛)防護
皇陵設留守一人左右副留守各一人(屬官經歴以下如前所列)
世宗嘉靖十八年改荆州左衛為顯陵衛置興都留
守司統顯陵承天二衛防護顯陵設官如都焉
城門郎洪武初置十八年革以門禁鎻鑰銅牌命中軍
都督府掌之後京城各門置守門千戸所
警巡院
遼南面五京警巡院官有警巡使副使
又中京巡邏使司有巡邏使東京軍巡院有軍巡使
(東京有歸化營軍千餘人籍河朔亡命於此置軍廵院)
金諸京警巡院使一人掌平理獄訟警察别部總判院
事副一人(惟東西北上京無副使)掌警巡之事判官二人掌檢稽
失簽判院事
元左右警巡二院官有逹嚕噶齊使副使判官各一人
典史各三人
至元六年置領民事及供需視大都路大德五年分
置供需院以副使判官典史各一人主之
又大都警巡院逹嚕噶齊使各一人副使判官典史
二人大德九年置以治都城之南
元史百官志屬大都路都總管府順帝至正十
八年又於大都在城四隅各立警巡分院官吏視
本院減半
又上都警巡院逹嚕噶齊使各一人副使判官各二
人
元史百官志屬上都留守司兼本路總管府
兵馬指揮使司
遼北面諸指揮使(見各路將官門)
南面京官南京侍衛親軍馬步軍都指揮使司各有都
指揮使副使
黃龍府侍衛親軍馬步軍都指揮使設官同上
方州官馬步軍都指揮使司有使副使馬步軍指揮使
司各有使副使屬節度使
軍官指揮使司有都指揮使副使都監
侍衛親軍馬步軍控鶴兵馬漢軍兵馬俱有都指揮
使司
四軍兵馬都指揮使司
(臣)等謹按此下又有宣力軍四捷軍天聖軍漢軍
四都指揮使司殆即此所謂四軍也
歸聖軍兵馬都指揮使司聖宗統和五年以宋降軍
置七指揮署左右廂(左右廂各有第一二三四五六七等名)凡四十二
人七年隸歸聖軍都總管府
金諸總管府節鎮兵馬司官有都指揮使一人巡捕盗
賊提控禁夜糾察博徒屠宰牛馬總判司事副都指揮
使二人貳使職通判司事分管内外巡捕盗賊(軍典十二人掌)
(本庫各籍差遣文簿行署文書巡捕等事餘軍典同此)
指揮使一人鈐轄四都之兵以屬都指揮使專署本
指揮使事軍使一人指揮之職左右什將各一人共
管一都(軍典二人營典左右承局左右押官各一人以上軍員每百人為一指揮使各一人分四)
(都每都設左右什將承局押官各一若人數不及附近相合者並依上置如無可相合者三百人以上為)
(一指揮二百人以上止設指揮使一百人止設軍使仍每百人以上立為一都不及百人設什將承局押)
(官各一其指揮下軍使什將下軍典營典各同此置惟北京西京止設副使各一人)
諸府鎮都軍司都指揮使一人(又有節鎮軍都指揮使)掌軍卒差
役巡捕盗賊總判軍事仍與錄事同管城隍(軍典二人)
凡諸府及節鎮並依此置
諸防刺州軍轄一人掌同都軍兼巡捕仍與司候同管
城壁(軍典二人)
諸府州兵馬鈐轄一人掌巡捕盗賊若有盗則總押隨
處巡尉併力擒捕(京兆咸平濟南翔萊密懿鞏州並依此置惟京兆咸平府置兵馬都鈐轄)
(餘並省)
元大都路兵馬都指揮使司凡二掌京城盗賊姦偽鞫
捕之事官有都指揮使二人副指揮使五人知事提控
案牘各一人
至元九年改千戸所為兵馬司隸大都路而刑部尚
書一人提調司事凡刑名則隸宗正且為宗正之屬
二十九年署都指揮使等官其後因之一置司於北
城一置司於南城
又司獄司凡三司獄獄丞各一人獄典二人掌囚繫
獄具之事一置於大都路一置於北城兵馬司一置
於南城
百官志兵馬都指揮使司及司獄司屬大都路都
總管府
上都路兵馬司局指揮使三人副指揮使二人知事提
控案牘各一人(至元二十九年置)
添設四處兵馬司都指揮指揮各二人副指揮各四人
經歴知事提控案牘各一人司獄獄丞各一人
至正十年十月中書省奏東南千里外妖氣見合立
兵馬司掌防禦之職遂置大名東平濟南徐州四兵
馬司每司設官吏如上十一年罷沂州分元帥府改
立兵馬指揮使司十五年十月濟寧添設副指揮一
人
明五城(中東西南北)兵馬指揮司掌巡捕盗賊䟽理街道溝
渠及囚犯火禁之事凡京城内外各畫境而分領之境
内有遊民姦民則逮治若車駕親郊則率夫里供事各
有指揮一人副指揮四人吏目一人(凡親郡王妃父無官者親王授兵馬)
(指揮郡王授副指揮不管事)
明初置兵馬指揮司設都指揮副都指揮知事後改
設指揮使副指揮使各城門設兵馬洪武元年命在
京兵馬指揮司并管市司每三日一次校勘街市斛
斗秤尺稽考牙儈姓名時其物價五年又設兵馬指
揮司分司於中都十年改為指揮副指揮職專京城
巡捕等事革知事二十三年定設五城兵馬指揮司
(惟中城止稱中兵馬指揮司)俱增設吏目惠帝建文中改為兵馬
司改指揮副指揮為兵馬副兵馬成祖永樂元年復
舊二年設北京兵馬指揮司世宗嘉靖四十一年詔
巡視五城御史每年終將各城兵馬指揮會本舉劾
穆宗隆慶間御史趙可懷言五城兵馬司官宜取科
貢正途職檢騐死傷理刑名盗賊如兩京知縣不職
者巡城御史糾劾之
南京五城兵馬司指揮各一人副指揮各三人吏目各
一人
神宗萬歷中革副指揮每城二人
欽定續文獻通考卷五十九
