欽定續文獻通考卷二百四十二
四裔考
西南夷
雲南土司一
明太祖洪武十四年詔諭雲南諸郡蠻
時大軍至滇梁王走死既置雲南府自是諸郡以次
来歸
明史土司傳曰雲南諸郡垂及累世規制咸定統
而稽之大理臨安以下元江永昌以上皆府治也
孟艮孟定等處則為司新化北勝等處則為州或
設流官或仍土職今以諸府州槩列之土司者從
其始也蓋滇省所屬多蠻夷雜處即正印為流官
亦必以土司佐之而土司名目淆雜難以縷析故
係之府州以括其所轄而於土司事迹止摭其大
綱有關乎治亂興亡者俾控馭者識所鑒焉
(臣)等謹按雲南即滇國也馬端臨考始於楚頃㐮
王使莊蹻略地至滇終於蜀漢諸葛孔眀置雲南
郡今以明史雲南土司傳考之則隋置昆州(隋志無昆)
(州唐志昆州注本隋志隋亂廢考隋書南寧州蠻㸑翫拜毘州刺史叛服不常故志不載耳)唐
仍之後為南詔蒙氏所據改鄯闡府歷鄭趙楊三
氏至大理段氏以高智昇領鄯闡牧遂世其地(宋太)
(祖時王全斌進滇地圖帝以玉斧畫大渡河為界由是雲南不復通中國)元初置鄯闡
萬戶府既改置中慶路(元憲宗時收大理國鄯闡府地置鄯闡萬戶府世祖)
(時改為鄯闡路尋改為中慶路屬雲南行省)封子和克為雲南王鎮之
仍錄段氏子孫守其土和克死其子嗣封為梁王
(元世祖既設雲南行省始置郡縣封子和克為雲南王居省城後遇鶴薨又立皇曾孫松山為梁王)
(世守其土)盖雲南自古為遐荒僻裔蠻僰所居漢武始
開置郡縣隋唐之際羈縻而已迄於蒙段專制一
方元時乃入版圖同内地而道里荒遠史籍無徵
者多矣茲若不從明土司傳體例則名目淆雜誠
難辨晰故雖參稽他書而仍係之府州等分列於
後
又按明史雲南土司凡五十餘今以一統志考之
惟大理府領長官司一臨安府領長官司五景東
府有土知府知事順寧府領長官司一蒙化府有
土知府麗江府有土通判永昌府領安撫司一外
又領羈縻土府一土州二宣撫司六安撫司二長
官司一北勝改升永北府領土府一其餘則皆無
土司矣又徼外附見有舊孟艮土府本邦軍民宣
慰使司猛密宣撫使司孟飬軍民宣慰使司鈕兀
長官司以在荒外羈縻之而已
雲南
明太祖洪武十五年雲南諸蠻寨悉定
先是五年三月命翰林待制王禕齎詔諭梁王(元宗室巴)
(匝爾斡爾密也)久留不遣卒遇害八年復遣湖廣參政吳雲
往中途為梁使所害十四年征南將軍傅友德等率
師至雲南城梁王赴滇池死定其地改中慶路為雲
南府至是友德等分兵攻諸蠻寨之未服者土官楊
苴乘隙作亂集蠻衆二十餘萬攻雲南城時城中食
少士卒多病寇至都督謝熊馮誠等攖城固守賊不
能攻遂遠營為久困計時沐英方駐師烏撒聞之將
驍騎還救至曲靖遣卒潛入報城中為賊得紿之曰
總兵官領三十萬衆至矣賊衆驚愕宵遁走安寧羅
次邵甸富民普寧大理江川等處復據險樹柵謀再
寇英調將士剿降之斬首六萬餘級生擒四萬餘人
諸部悉定
二十六年命西平侯沐英子春襲封仍鎮雲南
自英平雲南在鎮十年恩威著於蠻徼子孫亦皆能
以功名世其家每大征伐輒以征南將軍印授之沐
氏未嘗不在行間數傳而西平裔孫當襲侯守臣争
之謂滇知有黔國公不知西平侯也孝宗以為然許
之自是遂以公爵佩印為故事諸土司之進止予奪
皆咨禀及承平久文網周密凡事必與太監撫按三
司會議後行動多掣肘土官子孫承襲有積至二三
十年不得職者土官復慢令玩法無所忌憚待其罪
大惡極然後興兵征𠞰致軍民日困地方日壞大學
士楊一清等因武定安銓之亂痛切陳之黔國公沐
紹勲亦以爲言雖得旨允行亦不能更革馴至神宗
之世朝廷惰媮封疆敗壞日甚一日緬莽之叛皆土
官之失職者導之雖稍奏膚功而滇南喪敗卒由土
官沙定洲之禍
(臣)等謹按明史土司傳及雲南通志沙定洲之父
源驍勇有將材萬歷中數從征調有功巡撫委以
王弄副長官事繼以征建水及東川水西馬龍山
等處全雲南會城累加至宣撫使時號沙兵定洲
其仲子也崇禎三年元謀土知州吾必奎叛黔國
公沐天波調定洲從征定洲不欲行出怨言會奸
徒饒希之余錫朋者逋天波金無以償錫朋常出
入土司家誇黔府富盛定洲心動陰結都司阮韻
嘉諸人爲内應既定洲入辭行天波以家諱日不
視事定洲譟而入焚劫其府天波聞變由小竇遁
其母妻偕走城北自焚而死定洲據黔府盤踞會
城劫巡撫吳兆元使題請代天波鎮滇傳檄州縣
全滇震動天波走楚雄從金滄副使楊畏知言走
永昌定洲至楚雄城閉不得入乃遣黨王翔李日
芳等攻陷大理蒙化畏知乘間檄城外居民盡入
城築陴濬隍調土漢兵守之定洲不敢至永昌恐
畏知截其歸路急還兵攻楚雄畏知輒出竒兵殺
賊甚衆賊引去攻石屏不下還攻寧州賊計迤東
稍稍定乃復攻楚雄分兵爲七十二營環城掘濠
爲久困計會張獻忠部將孫可望率餘衆由遵義
入黔稱黔國焦夫人弟來復仇民久困沙兵喜其
來迎定洲解楚雄圍迎戰於草泥關大敗遁何迷
可望分遣李定國徇迤東諸府定洲歸屯兵洱革
龍且借南安援自固會可望與定國不恊聲其罪
杖之百責以取定洲自贖定國既至定洲土目楊
嘉方迎定洲就其營宴定國偵知之率兵圍營遂
械定洲及妻萬氏數百人回雲南剥其皮市中可
望遂據滇而天波卒走死於緬甸
大理
宋寧宗慶元六年南詔段智連立
南詔卽大理唐葉榆縣境也自明皇時南詔蠻蒙氏
閣羅鳳叛國於此號大蒙國後改爲大禮國昭宗時
其臣鄭買賜篡位改爲大長和後唐明宗時其臣趙
善政篡立改爲大天□尋又爲其臣楊于貞簒立改
爲大義寧至晉高祖時段思平得之更號大理國思
平死子思英立未幾死其叔思良立死傳子素順宋
太祖建隆四年立時王全斌欲乘平蜀後取之具圖
以進帝以玉斧畫大渡河曰此外非吾有也由是三
百年不通中國素順死傳子素英太宗雍熙二年立
死傳素廉真宗祥符二年立死傳素隆天禧二年立
避位爲僧死傳素貞仁宗天聖四年立死傳素□慶
歷元年立國人以其無道廢之而立思廉至皇祐中
以儂智高走死大理凾首至京始通中國思廉立三
十一年死傳子連義神宗熙寧八年立爲其臣楊義
所弑篡位四年段氏臣高智昇遣子昇太起兵討滅
之而立段壽輝立二年傳子正明元豐五年立後避
位爲僧國人皆歸心高氏遂奉昇太爲主哲宗元符
二年立改國號曰大中臨終屬其子太明曰段氏不
振國人推我不得已從之今其子已長可還其故物
爾後人勿效尤也太明遵遺言求段氏子正淳立之
而段氏復興號曰後理國高氏世相之人稱爲高國
王正淳以高太明爲相太連爲柵主遣太連朝宋求
經籍得六十九家立十三年避位爲僧死傳子正嚴
徽宗大觀二年立立三十年避位爲僧死傳子正興
高宗紹興十七年立亦避位爲僧死傳子智興孝宗
乾道八年立死傳子智連
元憲宗二年命呼必賚征大理
先是宋寧宗開禧元年段智連死傳弟智祥理宗嘉
熙三年智祥死傳子祥興元兵攻之逆戰敗死宋遣
使祭傳子興智至是呼必賚將兵擊之次年九月次
忒刺地分兵三道以進冬十二月興智及高太祥拒
戰大敗太祥被擒不屈斬於五華樓下時白日當午
忽雲起雷震世祖異之曰忠臣也遂擄興智而有其
地設大理都元帥府仍封興智爲摩訶羅嵯管領八
方又以劉時中爲宣撫使同興智安輯其地
世祖中統二年賜大理國主段實虎符優詔撫諭之
迨中原多故段氏復據大理有十一代總管一段實
二段忠三段慶元四段正五段隆六段俊七段義八
段光九段功十段實至十一代爲段明而悉屬版章
遂爲大理府
明太祖洪武十四年授段明大理宣慰使
明之父寶聞帝開基江南遣叔段真由會川奉表歸
欵至是征南將軍傅友德克雲南授明宣慰使然明
猶未降也十五年征南將軍藍玉沐英率師攻大理
拔其城酋長段世就禽世亦寶之子至京師帝以寶
曾有降表不忍廢賜長子名歸仁次子名歸義授以
官大理悉定改路爲府十六年品甸土酋杜惠來朝
命爲千夫長十七年以土官阿這爲鄧州知州阿散
爲太和府正千夫長李朱爲副楊奴爲雲南縣丞十
九年置雲南洱海衞以賴鎮爲指揮僉事洱海本品
甸也兵燹後人民室廬無復存者鎮復城池治廬舍
市里修屯堡隄防斥堠又開白鹽井民始安輯二十
年詔景川侯曹震選精兵給軍器農具即雲南品甸
屯種以俟征討永樂後雲南諸土官州縣率按期入
貢賜予如制嘉靖元年改十二關長官司于一泡江
之西從巡撫何孟春奏也
臨安
元世祖至元十三年置臨安路
臨安古句町國漢置縣唐爲羈縻牁州地天寶末南
詔蒙氏於此置通海郡元憲宗時内附置阿僰部萬
戶府至是改臨安路屬臨安廣西元江等處宣慰司
明太祖洪武十四年改臨安路爲府
時征南將軍傅友德等下雲南遣宣德侯金朝興取
臨安元右丞元卜台元帥完者都及土官楊政降改
路爲府十七年土官和寧等來朝即以爲土知州等
官
愍帝崇禎五年官軍討阿迷土知州普名聲
先是名聲之父維藩與寧州禄氏搆兵師殲焉名聲
幼育於官既長有司俾繼父職名聲收拾舊部勇於
攻戰從討奢安有功仍授土知州漸驕恣至是御史
趙洪範按部名聲不出迎已出戈甲旗幟列數里洪
範大怒謀之巡撫王伉請討進圍州城名聲恐使人
約降而陰以重賄求援于元謀土官吾必奎時官軍
已調必奎隨征必奎與名聲戰兵始合佯敗走官軍
望見遂大潰布政使周士昌戰死朝廷以起釁罪伉
逮治而名聲就撫然驕恣益甚當事者頗以爲患已
而廣西知府張繼孟道出阿迷以計毒殺之必奎聞
名聲死遂反連陷武定禄豐楚雄諸城寧州土官禄
永命石屏州土目龍在田俱與必奎名聲從征著名
至是黔國公沐天波檄之統兵合勦禽必奎名聲妻
萬氏本江西寄籍女淫而狡名聲死後改嫁王弄山
副長官沙源之子定洲名聲有子曰服遠與萬氏分
寨居定洲誘殺服遠併其地天波檄定洲取必奎定
洲不欲行遂反
明史臨安土司傳曰長官司有九曰納樓茶甸曰
教化三部曰溪處甸曰左能寨曰王弄山曰虧容
甸曰思陀甸曰落恐甸曰安南其地皆在郡東南
西平侯征安南取道於此蓮花灘之外即交荒外
而臨安無南面之虞者以諸甸爲之傋也但地多
瘴流官不欲入諸長官亦不請代襲自相冠帶日
尋干戈納樓部内有礦場三曰中場鵝黃摩訶封
閉已久亡命多竊取之其安南長官司本阿僰蠻
所居舊名褒古後名捨資元爲捨資千戸所以地
近交趾安南屬臨安路正德八年蒙自土舍禄祥
爭襲父職鴆殺其嫡兄禄仁安南長官司土舍那
代助之以兵遂稱亂守臣討平之事聞命革蒙自
土官改長官司爲新安守禦千戸所調臨安衞中
所官軍戍之
楚雄
元憲宗六年置威楚萬戸府
先是晉咸康後爲雜蠻耕牧之地㸑蠻築城名威楚
宋時段氏改威楚郡至是内附置萬戸府至元八年
改威楚路後置威楚開南路宣撫司
明太祖洪武十五年改置楚雄府
時南雄侯趙庸取其地改爲府十七年以土官高政
爲府同知阿魯爲定邊縣丞永樂元年楚雄府言所
屬蠻民不知禮義惟僰種賦性温良有讀書識字者
府州已嘗設學教養其縣學未設縣所轄六里僰人
過半請立學置官訓誨從之
世宗嘉靖四十三年楚雄蠻叛官軍討平之
先是宣德時楚雄所屬之鄉老言南安州俱羅舞和
泥烏蠻雜類稟性頑獷黔國公沐晟等奏楚雄所屬
黑石江及泥坎村銀場軍民盗礦千百爲羣執兵攘
奪楚雄縣賊首者些糾合武定賊者惟等劫掠軍民
殺巡檢張禎又定邊縣阿苴里諸處強賊聚衆抄掠
景東等衛大理蒙化楚雄姚州皆有盜出没帝敕責
晟等期以三年討靖諸爲亂者至是叛蠻阿方兵起
先攻易門所流劫嶍峨昆陽新化各州縣僭稱王約
土官王一心王行道爲援一心後悔詣軍門請討賊
自效巡撫吕光洵許之招降數百人官軍分道禽獲
賊黨乘勝克大小木址二寨斬阿方首餘賊悉平
澂江
元世祖至元十六年置澂江路
澂江唐爲南寧昆二州天寶末没於蠻號羅伽甸宋
時大理段氏號羅伽部元憲宗四年内附六年置羅
伽萬戸府至是改澂江路
明太祖洪武十五年改澂江路爲府
時雲南平澂江歸附改爲府地居滇省之中山川明
秀蠶衣耕食民安於業近郡之玀玀性雖頑狠然恭
敬官長至則爭迎到家封羊擊豕罄所有以供之婦
女皆出羅拜故于諸府獨號安靜
景東
明太祖洪武十五年置景東府以土官俄陶知府事
十八年百夷思倫發叛率衆十餘萬攻景東之北吉
寨俄陶率衆禦之爲所敗率其民千餘家避于大理
府之白崖川二十三年沐英討平思倫發復景東地
因奏景東百夷要衝宜置衞以錦衣衞僉事胡常守
之俄陶仍舊職二十四年帝以景東爲雲南要害且
多腴田調白崖川軍士屯守二十六年命洱海衞指
揮同知賴鎮守景東從沐春請也
明史土司傳曰景東古柘南也漢尚未有其地唐
南詔蒙民始置銀生府後爲金齒白蠻所據元中
統三年討平之以所部隷威楚萬戸至元中置開
南州太祖平雲南景東土官俄陶先歸附故即以
爲知府
宣宗宣德五年置孟緬長官司
時景東奏所轄孟緬孟梳地方遐遠屢被外寇侵擾
乞幷孟梳於孟緬授把事姜嵩爲長官隸景東六年
大侯土知州刀奉漢侵據孟緬地敕黔國公沐晟遣
官撫諭正統中思任發叛官軍征麓川知府陶瓉從
征有功嘉靖中者東甸稱亂劫景東府印去土舍陶
金追斬其頭目奪印歸
熹宗天啟六年景東土官以象陣敗貴州水西叛蠻
水西安邦彥反率衆二十萬入滇境至馬龍後山去
會城十五里總兵官調景東土舍陶明卿率兵伏路
左賊分道幷至官軍禦之賊拒戰勢甚銳明卿乃以
象陣從左翼衝出橫擊賊潰追奔十餘里巡撫上功
推明卿第一
明史土司傳曰景東部皆僰種性淳樸習弩射以
象戰歷討鐵索米魯那鑑安銓鳳繼祖諸役皆調
其兵及戰象每調兵二千必自效千餘餉士之費
未嘗仰給公家土司中最稱恭順其府治東有邦
泰山頗險土官陶姓所世居也
廣南
元世祖至元間立廣南西道宣慰司
廣南宋時名特磨道土酋儂姓智高之裔居之至是
立宣撫司領路城等五州後惟領安寧富二州
明太祖洪武十七年置廣南府
時廣南西道歸附改爲府以土官儂郎金爲同知二
十八年命雲南後衞官軍至廣南築城建衞郎金父
貞佑不自安結衆據山寨拒守時伏草莽中劫掠覘
官軍進退都指揮同知王俊乃分攻各寨自將取貞
佑又以兵扼間道絶其救援諸寨悉破衆潰貞佑窮
促就禽械送京師
神宗萬歷七年以土官儂文舉屢立戰功實授同知
先時廣南府土官儂郎舉以從征麓川功陞同知死
無嗣四門舍目共推儂文舉署事屢立戰功至是實
授同知子應祖從征三鄉親獲賊首詔賞銀百兩播
州之役徵其兵三千討尋甸叛目皆有功
明史土司傳曰儂氏自文舉藉四門舍目推擁之
力得授職後儂氏襲替必因之土官之政出于四
門租稅僅取十之一道險多瘴知府不至其地印
以臨安指揮一人署之指揮出印封一室入取必
有瘟癘死亡萬歷末知府廖鉉者避瘴臨安以印
付同知儂仕英子添壽添壽死家奴竊印幷經歴
司印以逃既而歸印于其族叔儂仕祥時仕英親
弟仕獬例得襲索仕祥印仕祥不與遂獻地與泗
城土官岑接與連婚搆兵滅仕獬家及仕祥死子
琳以府印送接而經歴司印又爲琳弟瓊所有巡
撫王懋中調兵往問瓊懼還印於通判周憲接亦
出府印獻於官時兵方調至境遽遣歸廷議治鉉
擅離與守巡失撫之罪瓊接已輸服勿問詔可未
幾儂紹湯兄弟爭襲各糾交趾兵衆焚掠一空
廣西
元世祖至元十二年置廣西路
廣西隋屬牂州後爲東僰烏蠻等部所居唐隸黔州
後師宗彌勒二部寖盛蒙段皆莫能制憲宗時始内
屬至是籍二部爲軍置路
明太祖洪武十四年廣西歸附以土官普德署府事
二十四年布政使張紞奏維摩雲龍永寧浪渠越順
等州縣蠻民頑惡不遵政教置兵戍守以控制之成
化中土知府昂貴有罪革其職安置彌勒州乃置流
官始築土城嘉靖元年設雲南彌勒州十八寨守禦
千戸所其部衆好擄掠無紀律至水西烏撒用兵始
征調之崇禎間巡按御史傅宗龍由滇入黔招普兵
以行時滇中最勍稱沙普兵亦曰昂兵
鎮沅
明成祖永樂三年命升鎮沅州爲府
先是洪武十五年元元江路總管刀平與兄那直歸
附授千夫長嗣置鎮沅州以平爲知州至是以從征
八百及從攻石崖者達寨外部有功故有是命以平
爲知府嘉靖中征安銓調鎮沅兵千人命刀寧息領
之復調其子刀仁亦率兵千人征那鑑克魚復寨初
鎮沅印爲那氏所奪至是得印以獻命給之
明史土司傳曰鎮沅古濮洛雜蠻所居元史謂是
和泥昔樸二蠻也唐南詔蒙氏銀生府地其後金
齒僰蠻據之元時爲威遠蠻棚府屬元江路總管
永寧
明成祖永樂四年升永寧州爲府
先是永寧州隸北勝府洪武平雲南時屬鶴慶府二
十九年改屬瀾滄衞十二月土賊卜百如加劫殺軍
民官軍討之其子阿沙遁入革失瓦都寨至是設長
官司四曰刺次和曰魯瓦之曰革甸曰香羅隸永寧
土知州尋升爲府以土官各吉八合爲知府遣往大
西番撫諭蠻衆宣德四年永寧蠻寨矢不刺非糾四
川鹽井衞土官馬刺非殺各吉八合官軍撫定之命
卜撒襲知府復為矢不刺非所殺已命卜撒之弟南
八襲馬剌非又據永寧節卜上下三村逐南八大掠
夜白尖住促卜瓦諸寨事聞帝命都督同知沐昂勒
兵諭以禍福幷移檄四川行都司下鹽井衞諭馬刺
非還所據村寨正統二年馬刺非爲南入所攻拔烏
節等寨南入亦言馬剌非殺害詔鎮巡官騐問令各
歸侵地乃寢
順寧(大侯等附)
元文宗天歷元年置順寧府
順寧本蒲蠻地名慶甸宋以前不通中國雖蒙氏段
氏不能制元泰定間始内附至是置順寧土府
明太祖洪武十五年順寧歸附以土酋阿悅貢署府事
十七年命阿日貢爲順寧知府二十三年土酋猛邱
土知府子邱等不輸徵賦自相仇殺大理衞指揮鄭
祥征蒙化賊移師至甸頭破其寨猛邱降乃還猛邱
死把事阿羅等復起兵相攻擊二十九年西平侯沐
春遣鄭祥等分道進討禽阿羅等誅之
明史土司傳曰順寧與大侯接境宣德中大侯土
舍奉赦奉學兄弟不相能奉學倚妻父土知府猛
廷瑞與兄赦日搆兵巡撫陳用賓檄參將李先著
副使邵以仁勘處以仁襲執廷瑞因請改順寧爲
流官先著被檄極言不可討被謗語逮下獄瘦死
然廷瑞實無反謀以參將吳顯忠覘其富誣以助
惡索金不應遂讒於巡按張應揚轉告用賓廷瑞
大恐不得已斬奉學以獻顯忠益誣其陰事傳以
反狀撫按會奏得旨大剿廷瑞出獻印獻子以候
命不從顯忠帥兵入其寨盡取猛氏十八代蓄貲
數百萬誘廷瑞至會城執之獻捷於朝於是所部
十三寨盡憤始聚兵反官兵悉剿除之幷殺其子
以仁超擢右都御史廕子未幾坐大辟繫獄應揚
亦病卒人以爲天道云
又曰順寧附境有猛猛猛撒猛絢所爲三緬也猛
猛最強部萬人時與二猛爲難其地田少箐多射
獵爲業猛緬地雖廣而人柔弱部長最忠順猛撒
微弱後折入於耿馬
蒙化
元世祖至元十四年置蒙化路
蒙化唐屬姚州蒙氏時細奴邏築城居之號蒙舍詔
段氏改開南縣元憲宗七年置蒙舍千戸隷大理至
是改爲蒙化路二十年降爲州
明太祖洪武十七年以土酋左禾等爲蒙化州判等官
二十三年西平侯沐英以蒙化所屬蠻火頭字青等
梗化不服請置衞賊高天惠作亂大理衞指揮使鄭
祥捕斬之傳首雲南永樂時土知州左伽從征麓川
戰大侯功第一進秩臨安知府掌州事正統中升州
爲府以伽爲知府世襲
明史土司傳曰蒙化所部江内諸蠻性柔頗馴擾
江外數枝以勇悍稱每應征調多野戰無行伍
又曰萬歷四十八年雲龍土知州段龍死子嘉龍
立養子進忠殺嘉龍爭襲流劫殺掠官軍進討進
忠從間道欲趨大理官軍禽誅之改設流官授段
氏世吏目一人
孟艮
明成祖永樂三年設孟艮府
孟艮蠻名孟掯自古不通中國至是來歸乃設府以
土酋刀哀爲知府至正統間孟艮地多爲木邦所幷
景泰中入貢知府名慶馬辣不知於刀氏何屬也
明史土司傳曰孟艮在姚關東南二千里外沃野
千里最殷富地多虎農者於樹杪結草樓以獲稼
雲南知府趙混一嘗入其境待之禮慢後無復至
者
孟定
元世祖至元中立孟定路
孟定蠻名景麻至是立孟定路軍民總管府領二甸
隷大理金齒等處宣慰司
明太祖洪武三十五年設孟定府
時土酋來朝改爲府以刀渾立爲知府初孟璉與孟
定皆麓川地其土目皆故等夷惡相屬後改孟璉隸
雲南多以互侵土地仇殺宣德六年土知府罕顏法
以爲言敕黔國公沐晟遣官撫諭俾各歸侵掠正統
中麓川叛孟定知府刀祿孟遁走木邦土官罕葛從
征有功總督王驥奏令食孟定之土嘉靖間木邦罕
烈據地奪印令土舍罕慶守之名爲耿馬地之所入
悉歸木邦萬歷十二年官兵取隴川平孟定故地以
罕葛之後爲知府十五年頒孟定府印崇禎末孟定
叛降於緬甸
明史土司傳曰其地自姚關南八日程西接隴川
東連孟璉木邦北鎮康土瘠人稀有馬援城在焉
領安撫司一曰耿馬萬歷十二年置以們罕爲安
撫使與孟定隔喳哩江孟定居南耿馬居北罕死
弟們罕金獲印時木邦思禮作亂侵灣甸鎮康倚
罕金爲聲援天啟二年緬人攻猛乃孟艮罕金欲
殺之緬移兵攻金金厚賂之乃解後與木邦罕正
搆難不絶云
曲靖
元世祖至元十三年置曲靖路
曲靖隋恭恊二州地唐置南寧州改恭州為曲州分
恊州置靖州至元初置磨彌部後改爲曲靖路
明太祖洪武十五年置曲靖軍民府
先是十四年征南將軍下雲南元曲靖宣慰司張麟
等降至是改路爲府
二十年越州土酋叛命官軍討之
先是十七年亦佐縣土酋安伯作亂西平侯沐英討
降之至是越州土酋阿資與羅雄州營長發束等叛
(阿資者土官龍海子也越州蠻呼爲苦麻部元末龍海居之所屬俱囉囉斯種王師征南時英駐兵其地)
(之湯池山龍海降詔以龍海爲知州尋爲亂英禽之徙遼東至蓋州病死阿資繼其幟益桀驁至是板)
帝命英會征南將軍傅友德進討道過平夷以其山
險惡宜駐兵屯守遂遷其山民往居卑午村留神策
衞千戸劉成等將千人置堡其地後以爲平夷千戸
所阿資等率衆寇普安燒府治大肆剽掠友德率兵
擊之斬其營長二十二年阿資退屯普安倚崖壁爲
寨友德以精兵蹙之蠻衆皆緣壁攀崖墜死不可勝
數生禽一千三百餘人獲馬畜甚衆阿資遁還越州
復追擊之斬其黨五十餘人阿資窮蹙請降
二十四年徙越州衞於陸凉州
初阿資之遁也揚言曰國家有萬軍之勇我地有萬
山之險豈能盡滅我輩英乃請置越州馬龍二衞扼
其險要復分兵追捕遂降英等以陸凉西南要地請
設衞屯守命於吉魯昌築城置陸凉衞又以平夷尤
當要衝四面皆蠻部落乃遣開國公常昇往辰陽集
民間丁壯五千人即平夷千戸所改置衞二十三年
置越州衞至是以英言雲南諸蠻皆降惟阿資恃險
屢叛宜徙衞軍守禦乃徙越州衞于陸涼已阿資復
叛命率師進討屢敗賊衆會連月滛雨水溢阿資援
絶與其衆降西南有木容箐賊常出没處調普安衞
官軍置寧越堡鎮之然阿資終不悛二十七年阿資
復反平西侯沐春等營於越州城北遣壯士伏於岐
路而以兵挑戰蠻兵悉衆出伏起大敗之阿資脫身
遁春星列守堡絶其糧道賊益困二十八年引兵擣
賊巢禽阿資斬之俘其黨越州乃平自是以後西南
晏然
神宗萬歷九年羅雄土酋反
先是嘉靖中羅雄知州者濬殺營長奪其妻生子繼
榮稍長即持刀逐濬濬欲置之死以其母故不忍及
濬請老以繼榮代襲繼榮遂逐濬濬訴之鎮巡官命
迎濬歸繼榮陽事之實加禁錮至是調羅雄兵征緬
繼榮將行恐留濬爲難遂弑濬時霑益土知州安世
鼎死妻安素儀署州事亦提兵赴調繼榮與之合營
通焉且倚霑益兵力爲助師過越州留土官資氏家
滛樂不進知州越應奎白於兵備將禽之繼榮走遂
聚衆反攻破陸涼鴨子塘陡陂諸寨築石城於赤龍
山據龍潭爲險廣六十里名已所居曰龍樓鳳閣環
以羣寨實諸軍士妻女其中十三年巡撫劉世曾乃
檄諸道進兵適劉綎破緬解官回世曾以兵屬綎綎
遂馳赴普鮓營直擣赤龍寨斬賊渠帥繼榮遁去綎
復連破三寨降其衆一萬七千人追奔至阿拜江斬
繼榮賊平世曾請築城改設流官乃以何倓爲知州
者繼仁為巡檢未幾蠻寇必大反殺繼仁執倓參將
蔡兆吉等討定之乃改羅雄州曰羅平設千戶所曰
定雄(時霑益安□儀無子以烏撒土官子安紹慶為嗣慶死孫安遠襲土婦設科作亂逐安遠紏衆)
(焚掠霑益諸堡站䧟平夷天啟三年官兵禽設科誅之五年安遠據霑益從水西叛事詳烏撒傳中)
熹宗天啟初年移平夷右所於交水
初越州阿資罪誅永樂間以其子禄寧為土縣丞與
亦佐沙氏分土而居其地南北一百二十里士馬精
強征調銀至三千八百兩曲靖境内有交水去平夷
衛二舍與黔接壌滇師出上六衛必由之道至是水
西用兵撫臣議曲靖鎻鑰全滇交水當黔滇之衝乃
扼塞要地平夷右所宜移置交水去險築城俾與平
夷衛相望互為聲援便報可
姚安
元文宗天歷時升姚州為姚安路
姚安夲漢弄棟青蛉二縣地唐置姚州都督府(以民多姚)
(姓也)天寳間南詔蒙氏改為弄棟府宋時叚氏改姚州
先是憲宗三年姚州内附七年置統矢大姚堡二千
戶所至元十二年罷統矢千戶置姚州罷大姚千戶
置大姚縣至是升為路
明太祖洪武十五年改姚安路為府
明年姚安土官自久作亂官兵往討師次九十九莊
自久遁去十七年復寇品甸土官高保等從西平侯
沐英討平之宏治中土官高棟與普安叛賊戰死於
板橋驛嘉靖三十年土官高鵠當元江之變布政司
徐樾遇害奮身赴救死之萬歷中同知高金以征緬
功賜四品服
明史姚安土司傳曰所屬大姚縣有鐵索箐者本
猓種依山險以剽掠為業旁郡皆受其害宏治間
稍有歸命者分隸於姚安姚州嘉靖中乃專屬姚
安其渠羅思者有幻術造偽印稱亂萬歷元年巡
撫鄒應龍與總兵官沐昌祚討平之諸郡乃安
鶴慶
元世祖至元二十三年升鶴州為鶴慶路
鶴慶唐時名鶴川南詔置謀統郡先是憲宗三年置
鶴州七年立千戶三仍稱謀統又置義督千戶至元
十一年罷謀統為鶴州改義督為劍川縣至是升為
路
明太祖洪武十七年以土酋董賜等為鶴慶知府等官
先是大軍平雲南分兵拔三營萬戶砦獲偽參政寳
山帖木兒等置鶴慶府以土官高隆署府事至是以
賜為知府高仲為同知賜子節為安寧知州楊奴為
劍川知州賜率其屬來朝明年以賜為雲南前衞世
襲指揮僉事(賜安寧州人世為酋長大軍入滇率衆來降復從軍討賊有功故與子節並有)
(世襲知府知州之命及賜來朝乞還父子所授官而自為安寧知州時議以賜既有功不可聽其辭而節)
(之官則可免乃諭以雲南前衛密邇安寧特改指揮僉事)二十年楊奴叛官軍討
之楊奴遁未幾還劍川復聚蠻為亂大理衛指揮鄭
祥復以兵擊斬之
英宗正統八年鶴慶改設流官
先是二年鶴慶土知府高倫與弟純屢逞兇惡屠戮
士庶與母楊氏並叔宣互相賊害敕黔國公沐昂諭
使輸欵如恃強不服即調兵擒捕五年土知府高倫
妻劉氏同倫弟高昌等紏集囉囉麽些人衆肆行兇
暴事發不從逮訊敕昂即委官勘實量調官軍擒捕
首惡并逮千戶王蕙及高宣等至亰質問八年鶴慶
民楊仕潔妻阿夜珠告倫謀殺其子大理衛千戶復
奏報倫擅率軍馬欲謀害親母又稱其母告倫不孝
及私斂民財多造兵噐殺戮軍民支觧梟令等罪黔
國公沐晟等勘奏言倫所犯皆實罪應死倫復屢訴
因與叔宣争襲又與千戶王蕙争娶妾以致挾仇誣
䧟所勘殺死皆病死及強盜拒捕之人倫母亦訴倫
實由宣等䧟害復敕晟及御史嚴恭確訪既而奏當
倫等皆伏誅高氏族人無可繼者帝命於流官中擇
人以綏遠蠻乃擢瀘州知府林遒節為知府鶴慶之
改流官自此始
武定
元世祖至元十一年改羅婺部為武定路
武定南詔三十七部之一宋淳熙間大理叚氏以阿
歷為羅武部長三傳至矣格先是為北部土官總管
至是改為路置南甸縣
明太祖洪武十四年武定女土官商勝首先歸附
明年改路為府以勝署府事十六年遣人來朝正德
二年七月廢南甸縣改隸和曲州石舊縣改隸禄勸
州至嘉靖七年土舍鳳朝文殺同知以下官吏劫州
印舉兵與尋甸賊安銓合犯雲南府時安銓未平朝
文復起滇中大擾五月黔國公沐勛䟽言會同巡撫
等調𤼵官軍於二月進兵擊斬強賊十餘人賊奔回
武定乞敕部授臣方略俾獲便宜行事并各土舍凡
有功者俱許承襲以作其敵愾之氣帝納之賊既敗
歸其黨稍散初朝文紿其衆謂武定知府鳳詔母子
已戮朝廷且盡剿武定蠻衆至是鳳詔同其母率衆
自會城往蠻民相顧錯愕咸投鳳詔降朝文計無所
出絶普渡而走官兵追敗之朝文率家奴數人取道
霑益州奔至東川湯郎箐為追兵所及磔死銓衆猶
盛遁據尋甸故巢列寨數十官兵分哨夹攻之諸寨
先後破乃併力攻拔其必古老巢銓奔東川入芒部
為土舍禄慶所執捷聞銓朝文皆梟示籍其産家屬
戌邊
十六年命土知府瞿氏掌武定府印
初府印自洪武以来俱掌於土官正德間有司議以
畀流官同知土知府職專巡捕徵粮而已及鳳詔死
瞿氏以母襲子官所屬四十七馬頭阿台等數請以
印屬瞿氏吏部覆係舊例從之四十二年瞿氏老舉
鳳詔妻索林自代比索林襲遂失事姑禮瞿氏大恚
乃收異姓兒繼祖入鳳氏宗挟其甥婿貴州水西土
舍安國亨四川建昌土官鳳氏兵力欲廢索林以繼
祖嗣不克乃具疏自稱為索林囚禁令繼祖詣闕告
之繼祖歸詐稱受朝命襲職驅目兵逼奪府印索林
抱印奔會城撫按官諭觧之索林歸武定視事如故
而復聽繼祖留瞿氏所於是婦姑嫌隙益甚索林謀
誅繼祖事洩繼祖遂大發兵圍府行劫和曲禄勸等
州縣殺傷調至土官王一心等兵索林復抱印走雲
南巡撫曺忭下令收印逮其左右鄭竤繫獄令瞿氏
暫理府事貸繼祖責其自新
四十五年築武定新城成
時巡撫呂光洵遣鄭竤回府復業(鄭竤者前為索林謀殺繼祖者也)
繼祖執而殺之紏衆攻新城臨安通判胡文顯督百
戶李鰲土舍王德隆往援至雞溪子隘遇伏鰲及德
隆俱死僉事張澤督尋甸兵二千餘馳救亦敗澤及
千戶劉裕被執鎮巡官促諸道兵並進逼繼祖東山
寨圍之繼祖懼擕澤及索林走照姑已復殺澤官軍
追之急由直勒渡過江趨四川依東川婦家阿科等
巡按劉思問以状聞敕雲南四川會兵討賊初繼祖
之走東川也土官鳳氏與之通已而見滇蜀官軍與
土舍禄紹先等兵皆會乃背繼祖發卒七千人来援
繼祖益窮賊帥者色赴紹先營降斬繼祖以獻姚縣
土官高繼先復禽其餘黨姚安府同知高欽及弟鈞
謀主趙士傑等皆伏誅
神宗萬歷三十五年武定置流官
先是繼祖餘黨伏誅守臣議改設流官猶不欲絶鳳
氏授索林支屬鳳歴子思堯經歷給莊百餘鳳歷以
不得知府怨望隂結四川七州及水西宣慰安國亨
謀作亂流官知府劉宗寅遣諭之不聽遂聚衆稱思
堯知府夜襲府城城中嚴備不能入退屯魯墟宗寅
夜出兵斫其營賊潰追至馬剌山禽鳳歷伏誅至是
繼祖姪阿克久徙金沙江外賊黨鄭舉等誘阿克作
亂隂結江外會川諸蠻直䧟武定大肆劫掠連破元
謀羅次諸城索府印鎮撫以兵未集懼差人以府印
授之賊入武定立阿克為知府鎮撫調集土兵分五
路進剿克復武定元謀羅次禄豐嵩明等州縣禽阿
克及其黨至亰師磔於市武定平遂悉置流官
尋甸
明太祖洪武十五年命改尋甸為軍民府
尋甸古滇國地獛剌蠻居之號仲劄溢源部後為烏
蠻裔斯丁所奪號斯丁部蒙氏為尋甸至叚氏改仁
德部元初置仁德萬戶後改府至是太祖定雲南乃
有是命十七年以尋甸土官沙琛為知府二十三年
置木密關守禦千戶所於尋甸之甸頭易龍驛又置
屯田所於甸頭里果馬里聫絡耕種以為邊備
(臣)等謹按雲南通志晉為烏蠻之裔新丁所奪號
新丁部譌為仁地唐蒙氏宋叚氏皆為仁地部烏
蠻居之元初置仁地為萬戶府領為美歸厚二縣
與此稱新丁為斯丁仁地為仁德有異錄以備考
憲宗成化十四年尋甸改置流官
先是十二年土官舍人安宣聚衆殺掠命鎮守官相
機撫捕至是土知府安晟死兄弟争襲遂改置流官
明史尋甸土司傳曰嘉靖六年安銓作亂乃土舍
之失職者侵掠嵩明木密楊林等處廵撫傳習檄
守巡官討之大敗賊遂䧟尋甸嵩明流官知府馬
性魯棄城走時武定鳳朝文叛銓與之合久之伏
誅事詳前傳
麗江
元世祖至元八年置麗江路
麗江南詔蒙氏置麗水節度宋時麽些蠻蒙醋據之
叚氏不能制元憲宗四年討平之立茶罕章宣慰司
至是改麗江路
明太祖洪武十五年置麗江府
十六年以蠻長木德為知府羅克為蘭州知州十八
年巨津土酋阿奴聰叛劫石門關官軍捕獲誅之時
木德從征又從西平侯沐英征景東定邊皆有功予
世襲二十四年木德死子初當襲初守巨津州石關
與西番接境既襲職英請以初弟為千夫長代守石
門從之宣德五年麗江府奏滄浪江寨蠻者保等聚
衆劫掠蘭州土官羅牙等奏者保拒命請𤼵兵討之
帝命黔國公及雲南三司相機行勿緣細故激變蠻
民成化十一年知府木嶺奏鶴慶千夫長趙賢屢紏
羣賊越境殺掠乞調旁衛官軍禽勦命移知守臣計
畫萬歷三十一年巡按宋興祖奏税使内監楊榮欲
責麗江土官退地聽採竊以麗江自太祖令木氏世
官守石門以絶西域守鐵橋以斷吐蕃滇南藉為屏
籓今使退地聽採必失遠蠻之心即令聽諭已使國
家歲歲有吐蕃之防倘或不聽豈獨有傷國體疏上
事得寢
明史麗江土司傳曰雲南諸土官知詩書好禮守
義以麗江木氏為首
元江
元世祖至元二十五年置元江路
元江古西南夷極邊境曰惠籠甸又名因遠部南詔
蒙氏以屬銀生節度徙白蠻蘇張周段等十姓戌之
又開威遠䓁處置威遠睒後和泥侵據其地宋時儂
智高之黨竄居於此和泥又開羅槃甸居之後爲麽
些徒蠻阿僰諸部所據元憲宗時内附復叛至是討
平之於威遠更置元江路領羅槃馬籠等十二部屬
臨安廣西元江等處宣慰司
明太祖洪武十五年改元江路為府
明年以土官那直為知府十八年置因遠羅必甸長
官司隸之以土酋白文玉為副長官二十年遣經歷
楊大用往元江等府練兵時百夷(即麓川思倫發)屢為邊患
欲𤼵兵平之故也
世宗嘉靖二十五年元江土舍那鑑作亂命官軍剿之
鑑殺其姪土知府那憲奪其印并收因遠驛印記命
鎮巡官發兵進剿二十九年那鑑懼密約交蠻武文
淵謀亂益縱兵攻掠村寨總兵官沐朝弼與巡撫石
簡調武定北勝亦佐等土漢兵五哨分部進兵破木
龍寨降甘莊賊勢漸蹙那鑑遣經歷張維及生儒數
人詣南羨監督王養浩所乞降時布政徐樾以督餉
至南羨聞維言謂鑑誠計窮乃約翼日令鑑面縳出
城来降如期親率百人往城下受降鑑縱象馬夷兵
突出衝之樾及左右皆死事聞帝降敕切責簡等尅
期捕賊贖罪朝弼與簡乃督集五哨兵環元江而壁
令南羡哨督兵渡江攻城選路通哨甘莊哨各精卒
二千佐之那鑑知二哨精卒悉歸南羨潜遣兵象乘
虛衝路通哨官兵不意賊至倉猝燒營走監督郝維
嶽奔入甘莊哨甘莊亦大潰督哨李維亦遁惟餘南
羨逼城而軍武定女土官瞿氏寧州土舍禄紹先廣
南儂兵頭目陸友仁咸恨那鑑戕主奪嫡誓死不退
督哨王飬浩因激奬之翼日鼔譟攻城賊大敗閉門
不出官兵圍之鑑乞降官兵懲徐樾之敗不應時瘴
毒起大兵乃復撤期秋末征之朝弼以事聞帝定二
哨失事諸臣罪行撫臣厚賞瞿氏禄紹先陸友仁等
敕朝弼會同新撫臣鮑象賢鳩兵討賊三十二年象
賢至鎮調集土漢兵七萬人廣集糧運尅期分哨進
剿元江為必取計那鑑懼伏藥死象賢撫諭其衆禽
其賊首及戕土官那憲之阿捉殺布政徐樾之光龍
光色等皆斬酋鑑子恕輸所占那旂封鑾等村寨并
出所掠鎮沅府印納象十二隻輸屢歲逋賦象賢命
官民推那氏當立者衆舉前土官那端從孫從仁象
賢疏言其状請廢恕貸其死命從仁暫統其衆
永昌
元世祖至元十一年置永昌州
永昌古哀牢國漢武帝時置不韋縣東漢置瀾滄郡
尋改永郡唐屬姚州後為南詔蒙氏所據歷叚氏高
氏皆為永昌府至是置為州尋改府隸大理路置金
齒等處宣撫司治
明太祖洪武十六年永昌州土官申保來朝尋以為府
同知
先是定雲南立金齒衛以元雲南右丞觀音保為指
揮使賜姓名李觀二十年遣使諭金齒衛指揮儲傑
嚴武李光曰金齒遠在邊徼土民不遵禮法爾指揮
李觀處事寬厚為諸蠻所愛然其下多恃功放恣有
乖軍律故特命傑武輔之觀之寬可以綏遠武之嚴
可以馭下其整練諸軍以觀外變二十三年西平侯
沐英言永昌居民鮮少宜以府衛合為軍民使司從
之嘉靖元年復設永昌軍民府領州一縣二其長官
司二曰施甸曰鳳谿
宣宗宣德三年置騰衝土知州
時騰衝土官張銘言其地遠在極邊麓川宣慰思任
發不時侵擾乞設州治從之即以銘為騰衝知州八
年置騰衝州庫扛關庫刀關庫勒關古湧二關先是
騰衝州奏本州路通麓川𬗟甸諸處人民逃徙者多
有悞差發貢獻舊四百夫長隸騰衝千戶所其庫扛
關等五處皆軍民兼守今四百夫已隸本州止州民
守之乞於五處置廵檢司以土軍尹黑張保李輔郭
節等為廵檢正統二年以非額革之
新化
元世祖至元間以馬龍等并入他郎甸
新化本馬龍他郎二甸阿僰諸部蠻據之先是憲宗
時内附隸寧州至是以馬龍等甸并於他郎甸隸元
江路
明太祖洪武十七年以新化州土酋普賜為馬龍他郎
甸副長官
初改名馬龍他郎甸長官司後又改升為新化州宣
德八年八月黔國公沐晟奏摩沙勒寨萬夫長刀甕
及弟刀眷紏蠻兵侵占馬龍他郎甸長官司衙門殺
掠人民帝命遣人撫諭但得刀甕毋擾平民正統二
年晟等奏甕不服招撫請調附近官土兵剿捕帝以
蠻衆仇殺乃其本性可仍撫諭之事遂不竟
明史土司傳曰其地有馬龍諸山居摩沙勒江右
两岸束隘如峽地勢極險
威遠
元世祖至元中置威遠州
威遠唐南詔銀生府地舊為濮落雜蠻所居大理時
為百夷所據至是置為州
明太祖洪武三十五年命土官刀算黨為威遠知州
先是平雲南後改威遠蠻棚府為威遠州至是復有
是命永樂二年算黨為車里所擄奪其地命西平侯
諭之乃還算黨并侵地宣德八年威遠州奏其地與
車里接境累被各土官劫掠播孟實當要衝乞置巡
檢司以把事劉禧為巡檢從之正統六年麓川叛寇
思任𤼵侵其境脅從逆土知州刀蓋之母招曩猛悉
出金貲分賚頭目母子躬擐甲胄賈勇殺賊斬其酋
派罕追逐餘賊過江溺死數千斬首數百得其戰艦
戰象仍留兵守賊所據江口捷聞勅奬忠義特進秩
加封賜以銀幣并及酋長等時西南諸部多相仇殺
所給牌符燒燬不存景泰六年蓋等來朝復給之
明史土司傳曰其俗勇健男女走險如飛境内有
河汲水練炭上即成鹽無秤斗以簍計多寡量之
北勝
元世祖至元中改北勝州為府
北勝唐貞元中南詔異牟尋始開其地名北方睒徙
瀰河白蠻及羅落麽些諸蠻以實其地號成倡睒又
改名善巨郡宋時大理段氏改為成紀鎮元初内附
至是置施州尋改北勝州後為府隸麗江路
明太祖洪武十五年改北勝府為州
時隸鶴慶府後屬瀾滄衛至正統七年北勝州設流
官吏目以州蠻苦於瀾滄衛官軍侵漁也萬歷四十
八年北勝州土同知高世懋死異母弟世昌襲其族
姪蘭妄稱世昌奸生訟之官不聽世昌懼逼走麗江
避之尋還至瀾滄宿客舍蘭圍而縱火殺其家七十
餘人發其祖父墓自稱欽授把總大掠麗江知府木
增請討之謂法紀弁髦尾大不掉不治將有隠憂上
官嘉其義調增率其部進剿獲蘭梟之
灣甸
元世祖中統初以灣甸内附屬鎮康路
灣甸蠻名細睒地多瘴有黑泉漲時飛鳥過之輒墮
明太祖洪武十七年置灣甸縣
永樂元年以西平侯沐晟奏其地近麓川地廣人稠
設長官司尋改為州以土官刀景發為知州并置流
官吏目一員宣德八年以土官刀景項弟景辦法繼
兄職州有流官鄰木邦順寧日以侵削萬歷十一年
土官景宗真率弟宗材𨗳木邦叛賊罕虔入寇姚關
宗真死於陣禽宗材斬之景真子幼貸死降為州判
官後從討猛廷瑞有功復舊職
鎮康
元順帝至元十三年立鎮康路領三甸
鎮康蠻名石睒本黑僰所居先是中統初内附至是
立為路
明太祖洪武十五年改鎮康路為府
十七年改為州永樂七年以灣甸同知曩光為知州
(初鎮康地隸灣甸曩光請增設署所故有是命)其後亦為順寧木邦所侵削
大侯
(臣)等謹按一統志大侯即今之雲州屬順寧府此
猶仍明史之舊名耳
元世祖中統初以大侯屬麓川路
大侯蠻名孟祐白夷所居時以内附授大侯長官司
隸麓川
明太祖洪武二十四年仍置大侯長官司
至宣德四年升長官司為州以土官刀奉罕為知州
時奉罕奏灣甸鎮康二長官永樂中俱升為州乞援
二州例帝增秩旌之故有是命正統三年土官刀奉
漢奏欲與木邦宣慰罕門法共起土兵十萬協同征
剿麓川賜金牌信符并降敕嘉奬七年以奉漢子奉
送能率土兵助討麓川勅襲大侯知州至萬歷中土
目争殺抗命既討平之改為雲州設流官
瀾滄
明太祖洪武二十八年置瀾滄衛
瀾滄元為北勝州地至是置衛明年於州南築城領
北勝浪渠永寧三州福建布政李韶以前任雲南參
議知土俗事宜疏言瀾滄衛與北勝州同一城地域
廣遠與四川建昌西番野番相通又姚安府大羅衛
賓川州地方有賊穴六七軍民受害請添設兵備副
使於瀾滄衛城以姚安大羅賓川鶴麗大理珥海景
東諸府州衛所皆令屬之於野番則用撫流民法於
賊巢則用立保甲法朝夕經理則内外寇患皆可弭
矣因從其議
麓川(隴川附)
明太祖洪武十七年命平𬗟宣慰使司思倫發兼統麓
川之地
麓川與平𬗟連境元時皆屬𬗟甸古朱波地也宋寧
宗時𬗟甸波斯等國進白象𬗟甸之名自此始在雲
南之西南與八百國占城相接先是元分置两路以
統其所部洪武十五年大兵下雲南進取大理下金
齒平𬗟與金齒壌地相接土蠻思倫𤼵聞之懼遂降
因置平𬗟宣慰使司即以思倫𤼵為之至是以其遣
使來貢又改爲麓川平𬗟宣慰使司命兼統之
(臣)等謹按思倫𤼵之子名思行𤼵思行𤼵之弟名
思任𤼵子名思機發今以雲南通志考之但稱思
倫思行等而不稱發字正統三年十二月思任屠
騰衝據潞江仍自稱曰法法滇王號則發字當作
法彼僣稱也
三十一年思倫發寇定邊西平侯沐英帥帥大敗之
先是十八年率衆寇景東是年正月又誘羣蠻入寇
馬龍他郎甸之摩沙勒寨英遣官兵擊破之倫發悉
舉其衆號三十萬象百餘寇定邊欲報摩沙勒之役
新附諸蠻皆為盡力英選師三萬亟趨至列弩注射
突陣大呼象多傷蠻亦多中矢斃次日益置火鎗神
機箭更番射象奔賊大敗擣其寨斬首三萬餘級降
卒萬餘人象死者半生獲三十有七倫𤼵遁以捷聞
帝遣使諭英移師逼景東屯田固壘以待大軍集勿
輕受其降明年倫𤼵聽命謝罪并獻叛首刀厮郎等
平𬗟遂平
三十年倫𤼵部長刀榦孟叛官軍禽之
先是二十八年𬗟國王使來言百夷屢以兵侵奪其
境明年𬗟使復來訴帝遣使至𬗟國及百夷倫發聞
詔俯伏謝罪願罷兵是年刀榦孟叛(初𬗟俗不好佛有僧至自雲南)
(善為因果報應之說倫𤼵信之又有金齒戌卒逃入其境能爲火銃火炮之具倫𤼵喜其技能俾繫金帶)
(與僧位諸部長上刀榦孟等不服遂與其属叛)攻騰衝倫發率其家走雲南
西平侯沐春遣人送至亰師帝命春率雲南四川兵
討之并遣倫發歸駐潞江上招諭其部衆三十一年
官軍禽刀榦孟倫發始還平𬗟踰年卒
成祖永樂十一年思行發請以其弟思任發代職從之
二十年遣使来謝侵南甸州罪帝遣中官雲仙勅戒
之宣德四年麓川木邦争界各訴於朝遣使諭觧之
俾安分母侵越默國公沐晟奏麓川所屬思陀甸火
頭曲比為亂帝命姑撫之三年雲南三司奏麓川宣
慰使思任發奪南甸州地請發兵問罪晟以任𤼵侵
奪南甸騰衝之罪不可宥請𤼵官兵五萬及諸土兵
討之帝以交阯四川方用兵民勞未息宜再行招諭
不得已其調雲南土官軍及木邦宣慰諸蠻兵剿之
八年遣雲仙齎勅至麓川賜任發幣物諭其勿與木
邦争地抗殺
明史土司傳曰初洪武間克平雲南惟百夷部長
思倫發未服後為頭目刀榦孟所逐赴亰陳訴命
為宣慰回居麓川分其地設孟養木邦孟定三府
隸雲南設潞江干崖大侯灣甸四長官司隸金齒
永樂九年升孟養木邦為宣慰司孟養宣慰刀木
旦與鄰境仇殺而死𬗟甸乘機并其地未幾𬗟甸
宣慰新斯加又爲木邦宣慰所殺時倫發已死子
行𤼵襲亦死次子任發襲為麓川宣慰狡獪甚於
父兄差發金銀不以時納朝廷稍優容之會𬗟甸
之危任發侵有其地遂欲盡復故地稱兵擾邊侵
孟定府及灣甸等州殺掠人民而南甸知州刀貢
罕亦奏麓川奪其所轄羅卜思莊等二百七十八
村於是晟奏思任發連年累侵孟定南甸干崖騰
衝潞江金齒等處自立頭目刀珍罕土官早亨等
相助為暴叛形已著近又侵及金齒勢甚猖獗已
遣諸衛馬步官軍至金齒守禦乞調大兵進討朝
命選將廷臣舉右都督方政都督僉事張榮往雲
南協同鎮守右都督昂率兵討之任𤼵方修貢冀
緩師而晟遽信其降無渡江意任發乃遣衆萬餘
奪潞江沿江造船三百艘欲取雲龍又殺死甸順
江東等處軍餘殆盡帝以賊勢日盛責晟等玩寇
養患政亦至軍欲出戰晟不可政造舟欲濟師晟
又不許政不勝憤乃獨率麾下與賊將𬗟簡戰破
賊舊大寨賊奔景罕指揮唐清復擊破之又追至
高黎共山共斬三千餘級乘勝深入逼任發上江
上江賊重地也政遠攻疲甚求援於晟晟怒其違
節制渡江不遣久之以兵少往至夹象石又不進
政追至空泥知晟不救賊出象陣衝擊軍殱政死
焉晟聞敗乃請益軍帝遣使者責状仍調湖廣官
軍三萬一千五百人貴州一萬人四川八千五百
人令吳亮馬翔統之至雲南聽晟節制仍勒晟預
籌糧糒而晟懼罪暴卒
英宗正統六年命大會諸道兵討麓川
先是思任發犯景東剽孟定殺大侯知州刀奉漢集
千餘人破孟頼諸寨孟漣長官司諸處皆降之任𤼵
仍遣人以象馬金銀来修貢復致番書於雲南總兵
官謂始因潞江安撫司線舊法相邀報讐其後線舊
法乃誣已為入寇致大軍壓境惶恐無地今欲遣使
謝罪乞為導奏帝降敕許赦其罪時刑部侍郎何文
淵䟽請罷麓川師命下廷臣議於是行在兵部尚書
王驥及英國公張輔等皆以為麓川負恩怙惡在所
必誅湏更選將練兵以昭天討如思任發早自悔禍
縳詣軍門生全之恩取自上裁帝然之至是以定西
伯蔣貴為平蠻將軍都督李安劉聚副之以兵部尚
書王驥總督雲南軍務大會諸道兵十五萬討之
十二月官軍進攻麓川以捷聞
時思任𤼵遣賊將刀令道等十二人率衆三萬餘象
八十隻扺大侯州欲奔景東威遠而驥將扺金齒任
𤼵遣人乞降驥受之密令諸將分道入右參將冉保
從東路攻細甸灣甸水寨入鎮康趨孟定驥與貴由
中路至上江會騰衝左參將宫聚自下江據夾象石
至期合攻之賊拒守嚴銃弩飛石交下如雨次日乘
風焚其柵火竟夜不息官軍力戰拔上江寨斬刀放
戞父子禽刀孟頊前後斬馘五萬餘
七年復命官軍征麓川
思任發敗走𬗟大軍還復出為寇仍命驥等往征驥
率兵渡下江由南甸至羅卜思莊前軍扺於木籠時
任𤼵率衆二萬餘據高山立硬寨連環七營首尾相
應驥遣宫聚劉聚分左右翼緣嶺上驥將中軍横擊
之賊遁軍進馬鞍山擣賊寨寨两面拒江壁立週迴
三十里皆立柵開塹軍不可進而賊從間道潜師出
馬鞍山後驥戒中軍母動命指揮方瑛率精騎六千
突入賊寨斬首數百級復誘敗其象陣而從東路者
合木邦人馬招降孟通諸寨元江同知杜凱等亦率
車里及大侯蠻兵五萬招降孟璉長官司并攻破烏
木弄戞邦等寨斬首二千三百餘級齊集麓川守西
峨渡就通木邦信息百道環攻復縱火焚其營賊死
不可勝算任發父子三人并挈妻孥數人從間道渡
江奔孟養搜獲原給虎符金牌信符宣慰司印及所
掠騰衝千戶等印三十二麓川平捷聞命還師時任
𤼵敗走孟蒙復為木邦宣慰所擊追過金沙江走孟
廣𬗟甸宣慰卜剌當亦起兵攻之帝命木邦𬗟甸能
效命禽任發獻者即以麓川地與之未幾任𤼵為𬗟
人禽𬗟人挾之求地其子思機發窺大兵歸圖恢復
據麓川出兵侵擾於是復命王驥蒋貴等統大軍再
征麓川驥率師至金齒機𤼵遣頭目刀籠肘偕其子
詣軍門求降驥遣人至𬗟甸索任發𬗟佯諾不遣驥
至騰衝與蒋貴沐昂分五營進乃宣言犒師而命貴
潜焚其舟數百艘進師薄之緬甸堅執前詔必予地
乃出任𤼵復詭以機發致仇為觧驥乃趨者藍搗機
發巢破之機𤼵脱走俘其妻子部衆立隴川宣慰司
而歸時機發竊據孟養負固不服自如也十一年𬗟
甸始以任發及其妻孥三十二人獻至雲南任𤼵於
道中不食垂死千戶王政斬之函首亰師其子機𤼵
屢乞降詞甚哀帝因勅總兵官沐斌及參贊軍務侍
郎楊寧等以朝廷既貸思機𤼵以不死經畫善後長
策以聞
十三年復議征麓川
先是十二年總兵官黔國公沐斌奏𬗟甸以機𤼵掠
其牛馬金銀欲進兵攻取臣等議遣人分諭木邦𬗟
甸諸宣慰司令集蠻兵剋期過江分道進討臣等率
官軍萬人駐騰衝以助其勢賊四面受敵必成禽矣
從之及沐斌等至騰衝督諸軍追捕機發終不出潜
匿孟養斌以春瘴作江漲不可渡糧亦乏引兵還帝
以斌師出無功復命兵部尚書靖遠伯王驥總督南
京雲南湖廣四川貴州官軍土軍十三萬人往討之
至是驥凡三征麓川矣
十四年大軍破麓川蠻渡金沙江乃班師
驥率諸將自騰衝會師由干崖扺沙壩復造舟至金
沙江思機發於西岸埋柵拒守大軍順流下至管屯
適木邦𬗟甸两宣慰兵十餘萬亦列於沿江两岸𬗟
甸備舟二百餘為浮梁濟師併力攻破其柵寨得積
穀四十餘萬石賊領衆至鬼哭山築大寨於两峯上
築二寨為两翼又築七小寨綿亘百餘里官軍分道
並進皆攻拔之斬獲無算而思機𤼵思卜發復奔遁
時王師踰孟養至孟那孟養在金沙江西去麓川千
餘里諸部皆震讋曰自古漢人無渡金沙江者今王
師至此真天威也驥還兵其部衆復擁任𤼵少子思
禄據孟養地為亂驥等慮師老度賊不可滅乃與思
禄約許土目得部勒諸蠻居孟養如故立石金沙江
為界誓曰石爛江枯爾乃得渡思禄亦懼聽命乃班
師捷聞帝為告廟
景帝景泰五年𬗟獻麓川俘誅思機𤼵於京師
先是元年雲南總兵官沐璘奏緬甸宣慰已禽獲思
機𤼵又將思卜𤼵放歸孟養恐緬人復挾為竒貨不
若緩之聽其自獻便從之至是𬗟人索舊地左參將
胡誌等諭以銀戞等處地方與之乃送思機𤼵及其
妻子六人至金沙江村誌等檻送亰師南寧伯毛福
夀以聞乃誅思機發成化元年總兵官沐瓉等以思
任𤼵之孫思命發至京師乃逆賊遺孽不可留請𤼵
沿海登州衛安置月給米二石從之麓川亡
明史麓川土司傳曰麓川平分其地立隴川宣撫
司因以恭項為使(恭項者故麓川部長首先歸順效力有功因命於麓川故地開)
(設宣撫并置同知等官)正統十一年木邦宣慰罕盖發來求
麓川故地有司以已設隴川宣撫司建官分管以
孟止地予之報可隴川與木邦相鄰争地仇殺搆
兵不息嘉靖中土舍多鯨刃兄自襲按問伏辜還
職兄子多参詔貰其罪並戒木邦罕孟毋得復黨
鯨争職萬歷初宣撫多士寧為其記室岳鳳所鴆
奪印投𬗟代為宣撫十二年官軍平隴川踰年復
鑄宣撫司印以多士寧之子思順襲為使二十九
年思順死蠻莫思正乘喪襲隴川(萬歷四年緬甸莽瑞體叛來招)
(多士寧其記室岳鳳點而多智士寕信任之妻以妹鳳曲媚士寧隂奪其權與三宣六尉各土舍罕)
(拔等插血盟誘士寧往擺古歸附緬首陰使其子曩烏□士寧并殺其妻女受緬偽命為宣撫及瑞)
(體死子應□嗣鳳父子臣服之誘敗官軍獻士寧母胡氏及親族六百餘人於應□盡殺之多氏之)
(宗幾盡初鳳為瑞體招諸部拒中國傷官軍逆勢寖成緬深偽之久之以緬不足恃而鄧川土知州)
(何鈺鳳友婿也使人招鳳聞示百方與之盟誓時劉綎鄧子龍各率勁師至鳳懼來降綎責令獻金)
(牌符印及蠻莫猛密地乃以逞鳳妻子還隴川為名分兵趨沙木籠山而自領大兵馳入隴川復率)
(兵進緬緬將先遁鳳子曩烏亦降綎乃擕鳳父子往攻蠻莫蠻莫賊知鳳降馳報應□發兵圖隴川)
(綎乘機掩殺賊縳緬人及象馬來獻遂招撫孟養賊復移師圍孟璉生禽其魁獻俘於朝帝為告謝)
(郊廟時萬歷十二年九月也二十九年莽應裏分道入犯並出隴川多思順不敵奔猛夘未幾死思)
(正襲之據其妻罕氏三十五年思順子安民以守將索賂叛入緬已而緬聽撫遣安民歸安民久據)
(蠻灣桀驁甚王師亟計其族人□其弟多安靖誅之以獻安民弟安邦治亦附緬後寄居蠻莫其地)
(有馬安摩黎羅木等山極險峻麓川之所恃為巢穴者也)
欽定續文獻通考卷二百四十二
