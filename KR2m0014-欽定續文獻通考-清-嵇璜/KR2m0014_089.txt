欽定續文獻通考卷八十九
王禮考
上尊號徽號
宋寧宗寶慶三年十二月詔上皇太后尊號命有司具
儀注
詔曰皇太后宜上尊號有司詳具儀注朕當親率羣
臣詣慈明殿奉上册寶
理宗紹定三年加上皇太后尊號亦親率羣臣詣慈明
殿上册寶與是年同
遼奉册皇太后儀
前期陳設於元和殿如皇帝受册之儀至日皇帝御
弘政殿册入侍從班入門外金吾列仗文武分班侍
中解劍奏中嚴宣徽使請木契喚仗皆如之樂工入
閤使門外文武班中間立喚承受官聲喏趨至閤使
後立閤使鞠躬揖稱奉敕喚仗承受官鞠躬聲喏揖
引聲奉敕喚仗文武合班再拜殿中監押仗入文武
官入亦如之宣徽使押内諸司供奉官天橋班候皇
太后御紫宸殿乘平頭輦童子女童隊樂引至金鑾
門閤使奏内諸司起居訖贊引駕自下先行至元和
殿皇太后入西北隅閤内更衣侍中解劍上殿奏外
辦宣徽受版入奏侍中降復位協律郎舉麾樂作大
樂令太常卿導引皇太后升坐宣徽使贊扇合簾捲
扇開樂止符寶郎奉寶置皇太后坐右左右金吾大
將軍對揖鞠躬奏軍國内外平安東上閤門副使引
丞相東門入西上閤門副使引親王西門入通事舍
人引文武班入如儀樂作至位樂止文武班趨進相
向再拜退復位東西上閤門使宣徽使自弘政殿引
皇帝御肩輿至西便門下引入門樂作至殿前位樂
止宣徽使贊皇帝拜問皇太后聖躬萬福拜皇帝御
西閤坐合班起居如儀北府宰相押册中書樞密令
史八人舁册東西上閤門使引册宣徽使引皇帝送
册樂作至殿前置册位樂止宣徽使贊皇帝再拜稱
萬歲羣臣陪位揖翰林學士四人大將軍四人舁册
皇帝捧册行三舉武授册舁之西階上殿樂作置太
后坐前樂止皇帝册西面東立舍人引丞相當殿再
拜三呼萬歲解劍西階上殿樂作至讀册位樂止俛
伏跪讀册訖俛伏三呼萬歲復班位宣徽使引皇帝
下殿樂作至殿前位樂止皇帝拜舞蹈拜訖引皇帝
西階上殿至皇太后坐前位俛伏跪致詞訖俛伏興
引西階下至殿前位拜舞蹈拜鞠躬侍中臨軒宣太
后答稱有制皇帝再拜宣訖引皇帝上殿樂作至西
閤樂止丞相親王侍從文武合班贊拜舞蹈三呼萬
歲如儀丞相上賀侍中宣答如儀丞相以下出舉樂
出門樂止侍中奏禮畢宣徽使索扇扇合下簾皇太
后起舉樂入閤樂止文武官出門外分班侍從兵部
吏部起居金吾仗出如儀閤使奏放仗皆如皇帝受
册之儀
金奉册皇太后儀
海陵天德二年正月詔有司擇日奉册唐殷國妃岐
國太妃仍别建宫名合行典禮禮官檢詳條奏以聞
其日質明有司各具繖扇侍衞如儀及兵部約量差
軍兵并文武百官詣兩宫迎請引導皇太后入内並
赴受册殿入御幄侍衞如式次奉册太尉等俱以册
置于案皆盛以匣覆以帕詣别殿門外幄次教坊提
點率教坊入侍衞官各就列皇帝常服乘輿至别殿
後幄次通事舍人引宣徽使版奏中嚴復位少頃又
奏外辦幄簾捲教坊樂作扇合兩宫皇太后出自後
幄並即御座南向扇開樂止(分左右少退)通事舍人引文
武百僚班左入依品重行西向立定通事舍人喝起
居班依常朝例起居七拜訖引文武百僚班分東西
相向立通事舍人太常博士贊引太常卿前導押册
官押册而行奉册太尉讀册中書令舉册官以次從
之次押寶官押寶而行奉寶司徒讀寶侍中舉寶官
以次從之俱自正門入教坊樂作至殿庭西階下少
東北向於褥位少置樂止册北寶南通事舍人太常
博士贊引太常卿前導押册官押册升樂作奉册太
尉等從之進至兩宫太后座前褥位樂止(兩宫册寶齊上齊讀)
舉册官夾侍奉册太尉各搢笏北向跪俛伏興退立
讀册中書令俱進向册前跪奏稱攝中書令具官臣
某謹讀册舉册官單跪舉中書令各搢笏讀訖執笏
俛伏興搢笏奉册興于位東迴册函北向並進跪置
于御座前褥位中書令舉册官俱降還位奉册太尉
並降階東向以俟押寶官押寶升樂作奉寶司徒等
從之進至兩宫皇太后座前褥位樂止舉寶官夾侍
奉寶司徒各搢笏北向跪俛伏興退立讀寶侍中俱
進當寶前跪奏稱攝侍中具官臣某謹讀寶舉寶官
單跪對舉侍中各搢笏讀訖執笏俛伏興搢笏奉寶
興于位東迴寶西北向並進跪置于御座前褥位册
之南通事舍人太常博士贊引太尉司徒以次應行
事官俱降自西階復本班序立宣徽使一員詣皇帝
御幄前俛伏跪奏臣某謹請皇帝詣兩宫皇太后前
行稱賀之禮俛伏興贊引皇帝再拜又奏請北向跪
皇帝賀曰嗣皇帝臣某言(云云)俛伏興又再拜訖又
奏請皇帝少立内侍承旨退西向稱兩宫太后旨(云)
(云)皇帝再拜宣徽使前引皇帝歸幄常服乘輿還内
侍衞如來儀應階下文武百僚重行立定通事舍人
喝拜在位皆再拜通事舍人引太師詣西階升俛伏
跪奏稱文武百僚具官臣某等稽首言皇太后殿下
顯對册儀永安帝養仰祈福壽與天同休俛伏興降
自西階復位立定通事舍人贊在位官皆再拜舞蹈
三呼萬歲又再拜宣徽使升自東階取旨退臨階西
向稱兩宫皇太后旨通事舍人贊在位者皆再拜畢
宣曰公等忠敬盡心推崇協力膺兹令典感愧良深
宣訖還位通事舍人贊謝宣諭拜在位官皆再拜舞
蹈三呼萬歲又再拜通事舍人分引應北向官各分
班東西立宣徽使升自東階奏稱具官臣等言禮畢
降還位扇合皇太后並興教坊樂作降座還殿後幄
次扇開樂止通事舍人引宣徽使奏解嚴中書侍郎
等各帥捧册床官升殿跪捧册並置於床次門下侍
郎等各帥捧寶床官升殿跪捧寶並置於床訖通事
舍人引詣東上閤門投進所司文武百僚以次出皇
太后常服乘輿各還本宫引導如來儀文武百僚詣
東上閤門拜表賀皇帝退禮畢各赴本宫受内外命
婦稱賀所司預於殿内設皇太后御座司賓引内外
命婦于殿庭北向依序立尚儀奏請皇太后常服即
座司贊曰再拜命婦皆再拜司賓引班首詣西階升
跪賀稱妾某氏等言伏惟皇太后殿下天資聖善昭
受鴻名凡在照臨不勝欣忭興降階復位司贊曰再
拜内外命婦皆再拜尚宫承旨降自西階于命婦之
北東向立司贊曰再拜在位者皆再拜尚宫乃宣答
曰膺兹典禮感愧良深司贊曰再拜在位者皆再拜
退赴别殿賀皇帝亦如賀皇太后之儀惟不致詞不
宣答
(臣)等謹按海陵本紀天德二年正月癸巳尊嫡母
圖克坦氏及母大氏皆為皇太后名圖克坦氏宫
曰永壽大氏宫曰永寧志所云唐殷國妃者海陵
之嫡母圖克坦氏也岐國太妃者生母大氏也
元太皇太后上尊號進册寶儀
前期二日儀鸞司設進發册寶案於大明殿御座之
前掌謁設進册寶案于太皇太后殿座榻前設受册
寶案于座榻上並册西寶東侍儀司設册使副位于
廷中北面册官位右寶官位左禮儀使位于前以北
為上太皇太后殿廷亦如之至期大昕羣臣皆公服
叙位闕前侍儀使禮儀使引册使引册奉册舉册讀
册捧册官由月華門入侍儀使禮儀使引册副引寶
奉寶舉寶讀寶捧寶官由日精門入至露階下依板
位立侍儀使捧牙牌入至寢殿前跪報外辦内侍入
奏出傳制曰可侍儀使俛伏興皇帝出閤升輦鳴鞭
三入大明殿升御座鳴鞭三司晨報時鷄唱畢侍儀
使禮儀使引册使以下陞自東階由左門入至御榻
前相向立掌儀贊曰奏中嚴侍儀使捧牙牌跪奏曰
中嚴又贊曰就拜曰興曰平身曰復位曰禮儀使稍
前跪曰册使以下皆跪禮儀使奏請進發太皇太后
册寶掌儀贊曰就拜曰興曰平身曰復位曰内謁者
稍前曰搢笏奉册寶上進曰册使副捧册寶官稍前
曰搢笏曰内謁者跪進册寶皇帝興以册授册使册
使跪受興以授捧册官出笏以寶授册副册副跪受
興以授捧寶官出笏侍儀使禮儀使引冊引寶官導
册寶由正門出册使以下奉隨至階下掌儀贊曰以
冊寶置於案曰出笏復位方輿舁行樂作侍儀使禮
儀使引冊引寶前導册使以下奉隨至興聖宫前奠
案樂止侍儀使以導從入至太皇太后寢殿前跪報
外辦掌謁入啟出傳旨曰可侍儀使俛伏興侍儀使
掌謁前導太皇太后陞殿導太皇太后時侍儀使入
至大明殿跪奏册寶至興聖宫請行禮駕興鳴鞭三
侍儀使前引導從至興聖宫陞御座侍儀使出至案
所樂作方輿入至露階下奠案册使副立于案前冊
官東向寶官西向方輿分退立于兩廡樂止尚引引
殿前班入起居位相向立起居拜舞如元正儀禮畢
宣贊唱曰各恭事贊引册使以下退至起居位通班
舍人唱曰攝某官具官(或太尉具官無常)臣某以下起居引贊
贊曰鞠躬曰平身進入丹墀知班唱曰班齊宣贊唱
曰拜通贊贊曰鞠躬曰拜曰興曰拜曰興曰平身宣
贊唱曰各恭事進至案前依位立宣贊唱曰太尉以
下進上册寶掌儀贊曰捧册寶官稍前搢笏捧册寶
侍儀使引册寶官前導册使奉隨至御榻進册寶案
前掌儀唱曰跪捧册寶官皆跪曰以册寶置於案曰
捧册寶官出笏復位曰太尉以下皆跪曰讀舉冊寶
官興俱至案前跪掌儀贊曰舉册官搢笏取冊于匣
置于盤對舉曰讀册讀冊官稱臣某謹讀册讀畢舉
册官納册于匣掌儀贊曰出笏曰舉寶官搢笏取寶
於盝對舉曰讀寶讀寶官稱臣某謹讀寶讀畢舉寶
官納寶于盝掌儀贊曰出笏曰就拜曰興曰平身曰
衆官皆興曰復位曰太尉司徒奉册寶官稍前曰捧
册寶官稍前曰搢笏曰捧册寶上進曰皇帝躬授太
皇太后册寶太皇太后以册寶授内掌謁内掌謁置
于案皇帝興進酒太皇太后舉觴飲畢皇帝復御座
畢掌儀贊曰衆官皆復位侍儀使引册使以下分左
右出就位皇帝率皇后及諸妃公主降丹墀北面拜
賀陞殿皇太子及諸王拜賀陞殿典引引百官入就
起居位通事舍人唱曰文武百僚具官臣某以下起
居曰鞠躬曰平身引至丹墀拜位知班報班齊宣贊
唱曰拜通贊贊曰鞠躬曰拜曰興曰拜曰興曰平身
侍儀使詣班首前請進酒雙引至殿宇下褥位立俟
舞旋列定通贊唱曰分班樂作侍儀使引班首由南
東門入宣徽使奉隨至御榻前班首跪曲終班首祝
贊曰册寶禮畢臣等不勝欣忭願上太皇太后皇帝
億萬歲壽宣徽使應曰如所祝班首俛伏興詣進酒
位(以下並同元正儀)
皇太后上尊號進册寶儀
同前儀
太皇太后加上尊號進册寶儀
同前儀
明上尊號徽號儀
明制天子登極奉母后或母妃為皇太后則上尊號
其後或以慶典推崇皇太后則加二字或四字為徽
號世宗時上兩宫皇太后增至八字上徽號致詞而
上尊號則止進寶册上尊號自宣宗登極尊皇太后
始先期遣官祭告天地宗社帝親告太宗皇帝大行
皇帝几筵是日鳴鐘鼓百官朝服奉天門設册寶綵
輿香亭中和韶樂及大樂設而不作内官設皇太后
寶座陳儀仗于宫中設册寶案于寶座前設皇帝拜
位于丹陛正中親王拜位于丹墀内女樂設而不作
皇帝冕服御奉天門奉册寶官以册寶置輿中内侍
舉輿皇帝隨輿降階陞輅百官於金水橋南北向立
輿至皆跪過興隨至思善門外橋南北向立皇帝至
思善門内降輅皇太后陞座輿至丹陛皇帝由左門
入至陛右北向立親王冕服各就位奏四拜皇帝及
王以下皆四拜奉册寶官以册寶由殿中門入立于
左皇帝由殿左門入至拜位跪親王百官皆跪奏搢
圭奏進册奉册官以册跪進皇帝受册獻訖執事官
跪受置案左奏進寶奉寶官以寶跪進皇帝受寶獻
訖執事官跪受置案右奏出圭奏宣册執事官跪宣
讀皇帝俛伏興由左門出至拜位奏四拜𫝊唱百官
同四拜禮畢駕興是日皇帝奉皇太后謁奉先殿及
几筵行謁謝禮禮畢皇太后還宫服燕居冠服陞座
皇帝率皇后皇妃親王公主及六尚等女官行慶賀
禮翌日外命婦四品以上行進表箋禮宣宗宣德以
後儀同英宗正統初尊太皇太后儀同天順八年二
月增命婦致詞云某夫人妾某氏等恭惟皇太后陛
下尊居慈極永膺福壽孝宗弘治十八年上兩宫尊
號改皇太后致詞云尊居慈闈茂隆福壽世宗嘉靖
元年二月上尊號以四宫行禮過勞分為二日又以
武宗服制未滿莊肅皇后免朝賀命婦賀三宫亦分
日上徽號自英宗天順二年正月奉皇太后始致詞
云嗣皇帝臣伏惟皇太后陛下功德兼隆顯崇徽號
永膺福壽率土同歡命婦進表慶賀致詞云某夫人
妾某氏等恭惟皇太后陛下德同坤厚允恊徽稱福
壽無疆輿情歡戴餘如常儀後上徽號及加上徽號
仿此憲宗成化二十三年禮部具儀上未及皇太子
妃禮特命增之
册立(册封附)
遼册皇后儀
至日南北臣僚内外命婦詣端拱殿幕次皇后至閤
侍中奏中嚴引命婦班入就東西相向位立皇帝臨
軒命使發册使副押册至端拱殿門外侍中奏外辦
所司承旨索扇扇合舉麾樂作皇后出閤升坐扇開
簾捲偃麾樂止引命婦合班面殿起居八拜皇后降
坐樂作至殿下褥位樂止引册入置皇后褥位前侍
中傳宣皇后四拜命婦陪位皆拜引讀册官至皇后
褥位前俛伏跪讀訖皇后四拜陪位者皆拜引皇后
升殿使臣引册置皇后坐前册案退西向侍立命婦
當殿稱賀四拜引班首東階上殿致詞訖東階下殿
復位四拜侍中奏宣答稱有教旨四拜宣答訖四拜
班首上殿進酒皇后賜押册使副等酒訖侍中奏禮
畢承旨索扇樂作皇后起入閤樂止分引命婦等東
西門出
皇帝納后儀
擇吉日至日后族畢集吉旦后出私舍坐於堂皇帝
遣使及媒者以牲酒饔餼至門執事者以告使及媒
者入謁再拜平身立少頃拜進酒於皇后次及后之
父母宗族兄弟酒徧再拜納幣致詞再拜訖后族皆
坐特哩衮夫人四拜請就車后辭父母伯叔父母兄各
四拜宗族長者皆再拜皇后升車父母飲后酒致戒
詞徧及使者媒者送者發軔伯叔父母兄飲后酒
如初教坊遮道贊祝后命賜以物后族追拜進酒遂
行將至宫門宰相傳勅賜皇后酒徧及送者既至特
哩衮率皇族奉迎再拜皇后車至便殿東南七十步
止特哩衮夫人請降車負銀&KR0902;捧縢履黃道行後一人
張羔裘若襲之前一婦人捧鏡却行置鞍於道后過
其上乃詣神主室三拜南北向各一拜酹酒向謁者
一拜起居訖再拜次詣舅姑御容拜奠酒選皇族諸
婦宜子孫者再拜之授以&KR0902;縢又詣諸帝御容拜奠
酒神賜襲衣珠玉珮餙拜受服之后姊若妹陪拜者
各賜物皇族迎者后族送者徧賜酒皆相偶飲訖后
坐别殿送后者退食於次媒者傳旨命送后者列於
殿北竢皇帝即御坐選皇族尊者一人當奥坐主婚
禮命執事者往來致詞於后族引后族之長率送后
者升當御坐皆再拜又一人少進附奏送后之詞退
復位再拜后族之長及送后者向當奥者三拜南北
向各一拜向謁者一拜后族之長跪問聖躬萬福再
拜復奏送后之詞又再拜當奥者與媒者行酒三周
命送后者再拜皆坐終宴翼日皇帝晨興詣先帝御
容拜奠酒訖復御殿宴后族及羣臣皇族后族偶飲
如初百戲角觗戲馬較勝以為樂又翼日皇帝御殿
賜后族及贐送后者各有差受賜者再拜進酒再拜
皇帝御别殿有司進皇后服飾之籍酒五行送后者辭
訖皇族獻后族禮物后族以禮物謝當奥者禮畢
册皇太子儀
前期一日設幄坐於宣慶殿設文武官幕次於朝堂
并殿廷板位大樂令陳宫縣皆如皇帝受册儀守宫
設皇太子次於朝堂北西向乘黃令陳金輅朝堂門
外西向皇太子儀仗笳簫鼓吹等陳宣慶門外典儀
設皇太子版位於殿横街南近東北向設文武官五
品以上位於樂縣東西餘官如常儀至日門下侍郎
奉册中書侍郎奉寶綬各置於案令史二人絳服對
舉案立寶案在横街北西向册案在北門下侍郎中
書侍郎並立案後侍中版奏中嚴皇太子遠遊冠絳
紗袍秉珪出太子舍人引入就版位北面殿立東宫
官三師以下皆從立皇太子東南西向太子入門樂
作至位樂止典儀贊皇太子再拜在位者皆再拜中
書令立太子東北西向門下侍郎引册案中書侍郎
取册進授中書令退復位傳宣官稱有制皇太子再
拜傳宣訖再拜中書令跪讀册訖俛伏興皇太子再
拜受册退授左庶子中書侍郎取寳進授中書令皇
太子進受寳退授左庶子中書令以下退復位舁案
者以案退典儀贊再拜皇太子拜在位者皆再拜太
子舍人引皇太子退樂作出門樂止侍中奏禮畢皇
太子升金輅左庶子以下夾侍儀仗鼓吹等並列宣
慶門外三師三少諸宫臣於金輅前後導從鳴鐃而
行還東宫宫庭先設仗衞如式至宫門鐃止皇太子
降金輅舍人引入就位坐文武宫臣序班稱賀禮畢
册王妃公主儀
至日押册使副并讀册等官押册東便門入持節前
導至殿册案置横街北少東引使副等面殿立而鞠
躬侍中臨軒稱有制皆再拜鞠躬宣制訖舞蹈五拜
引册於宣慶門出使副等押領儀仗册案赴各私第
廳前向闕陳列設傳宣受册拜褥册案置褥左去羃
蓋使副案右序立受册者就位立傳宣稱有制再拜
宣制訖舁册人舉册匣於褥前跪捧引讀册者與受
册者皆俛伏跪讀訖皆俛伏興受册者謝恩國王五
拜王妃公主四拜
金册皇后儀
天德二年十月九日册妃圖克坦氏為皇后前一日
儀鸞司設座勤政殿南向設羣臣次於朝堂大樂令
展宫縣於殿庭設協律郎舉麾位於樂縣西北東向
閤門設百官班位於庭並如常朝之儀又設典儀位
於班位之東北贊者二人在南少却俱西向設册使
副位於殿門外之東又設册使副受命位於百官班
前又設册寶幄次二於殿後東廂俱南向其日諸衞
勒所部略列黃麾細仗於庭符寳郎奉八寶置於左
右吏部侍郎奉册禮部侍郎奉寳匣皆置於床訖出
就門外班大樂令協律郎樂工典儀贊者各入就位
羣官等依時刻集朝堂俱就次各服朝服侍中約刻
版奏請中嚴通事舍人引羣官入就庭東西相向立
以北為上又引册使副立於東偏門西向門下侍郎
引主節奉節立於殿下東廊横街北中書令中書侍
郎帥舉捧册官奉册床立於節南侍中門下侍郎帥
舉捧寶官奉寶床立於册床之南俱西面侍中版奏
外辦殿上索扇協律郎舉麾宫縣作皇帝服通天冠
絳紗袍出自東房曲直華盖警蹕侍衞如常儀即座
南向坐簾捲樂止通事舍人引册使副入宫縣作使
副就受命位侍中中書令門下侍郎中書侍郎舉捧
官依舊西面立羣臣合班横行北面如常朝之儀立
定典儀曰再拜贊者承傳班首以下羣官在位者皆
再拜班首問起居又再拜閤門官引攝侍中出班承制
降詣使副東北西向稱有制使副稍前鞠躬再拜攝
侍中宣制曰命公等持節授后册寶宣制訖又俱再
拜侍中還班門下侍郎引主節詣册使所主節以節
授門下侍郎門下侍郎執節西向授太尉太尉受付
主節主節立於使副之左右門下侍郎退還班位中
書侍郎引册床門下侍郎引寶床立於册使東北西
向以次授與太尉太尉皆捧受册床置於北寳床置
於南侍中中書令禮儀使舉捧册寶官及舁床者退
於東西塼道之左右相向立門下侍郎中書侍郎退
還班位典儀曰再拜贊者承傳羣官在位者皆再拜訖
分班東西相向立捧舉舁册寶牀者進册牀先行讀册
官次之寶牀次行讀寶官次之舉舁官各分左右通事
舍人引册使隨之以行持節者前導太尉初行宫縣樂作
出殿門樂止攝侍中出班升殿奏侍中臣言禮畢殿上
索扇簾降宫縣作降座入自東房樂止通事舍人引羣
官在位者以次出俟太尉司徒復命禮畢還内先是有
司預設太尉司徒本品革車鹵簿於門外至殿門左右
排列俟使副出鼓吹振作禮儀使舉捧官執節者并
擡舁人以册寶少駐於泰和門太尉司徒及讀册寶
官暫歸幕次内侍閤門引入泰和殿俟至殿下位鼓
吹止有司預供張泰和殿設皇后座於扆前殿上垂
簾又設東西房於殿之左右稍北又設受册位於殿
庭西階之南東向又設内命婦次於殿之左右大樂
令設宫縣於庭協律郎設舉麾位於殿上又設册寶
次於門外又設行事官次於門左右又設外命婦次
於門外之内其日諸衛於殿門外略設黃麾細仗有
司設二步障於殿之西階簾前設扇左右各十紅繖
一在西階欄之外又設舉册寶案位於使副之前北
向又設宣徽使位於北廂南向司贊設内外命婦以
下陪列位於殿庭塼道之左右每等重行異位北向
内命婦在後又設司贊位於東階東南贊者二人在
南少退俱西向質明執事官大樂令等各就位皇后
常服乘龍飾肩輿至泰和殿後閤近仗導衞如常儀
宣徽使奏中嚴册使副入門宫縣作俟册使庭中立
樂止册在北寶在南使副立於床後禮儀使帥持節
者立於前舉捧册寶官立於册寶床左右讀册寶官
各立於其後宣徽使奏外辦内侍閤門官引后出後
閤宫縣作簾捲皇后降自西階左右步障繖扇從至
階下望勤政殿御閤所在立樂止冊使進立於右宣
曰有制閤門使内侍贊再拜册使宣曰制遣太尉臣
某司徒臣某恭授后册寶閤門使内侍贊再拜册使
少退中書令侍中及舉捧官率擡舁人奉册寶以次
進於前宫縣作册寶床自東階升並置於殿之前楹
間册床在北寶床在南中留讀册寶官立位並去帕
及蓋擡舁人執之退立於西朵殿舉擡官分左右相向
立讀册寶官各立於床之東西向立既定樂止閤門
使内侍贊再拜捧謝表官以表授左立内侍内侍以
授后受訖以付右立内侍内侍持表立於右閤門使
贊再拜訖册使退宫縣作持表内侍以表付閤門官
隨册使行册使副至門鼓吹振作如來儀入西偏門
鼓吹止册使副至御閤所在俛伏跪奏太尉臣某司
徒臣某奉制授册寶禮畢俛伏興退持表閤門官進
表近侍接入進讀訖退初册使退及門樂止閤門内
侍引后自西階升殿宫縣作繖扇止於簾外退於左
右朵殿前步障止於階下卷之后於座前南向立樂
止中書令詣册床南立北向稱中書令臣某謹讀册
讀畢降自東階立於欄外第一墀上西向次侍中詣
寶床南立北向揖稱侍中臣某讀寶讀畢降階立於
中書令之北西向内侍閤門引升座宫縣作坐定樂
止舉捧官以次招擡舁人持帕盖覆匣床奉置殿之
左右册床在東寶床在西置訖舉捧官以次降階立
於中書令侍中之後立定合班北向閤門贊再拜拜
訖降東階退出殿門其擡舁人置册寶床於東西訖
各由朵殿下階於侍中等班後直出殿門以俟復入
擡舁入宫受册表謝訖内侍跪奏禮畢閤門引内外
命婦陪立者以次進就北向位班首初行宫縣作至
位樂止閤門曰再拜命婦皆再拜閤門引班首自西
階升樂作至階樂止進當座前北向躬致稱賀訖降
自西階樂作至位樂止閤門曰再拜舍人承傳命婦
等皆再拜閤門使前承令降自西階詣命婦前西北
東向稱有教旨命婦等皆拜閤門使宣曰祇奉聖恩
授以册寶榮幸之至兢厲增深所賀知舍人曰再拜
命婦皆再拜訖内侍引内命婦還宫班首初行樂作
出門樂止内侍引外命婦出次宣徽使奏稱禮畢降
座宫縣作入自東房樂止歸閤宫縣作至閤樂止更
常服内侍承教旨宣外命婦入會並如常儀會畢閤
門引外命婦降階横班北向舍人曰再拜訖以次出
還宫如來儀中書門下侍郎復以引進司帥擡舁人
進册寶入内付與都點檢司退别日會羣臣會妃主
宗室等賜酒設食簮花教坊作樂如内宴之儀十一
日朝永壽永寧两宫皇后既受册越二日内侍設座
於所御殿南向其日夙興宣徽使版奏中嚴質明諸
侍衛宫人俱詣寝殿奉迎宣徽使版奏外辦后首餙
禕衣御車内侍前導降自西階以出侍衛如常儀至
太后之裏門外降車障扇侍衛如常儀入立於西廂
東向將至宣徽使版奏請中嚴既降車宣徽使版奏
外辦太后常服宣徽使引升座南向宣徽使引后進
升自西階北面再拜進跪致謝詞存撫賜酒食並如
家人之儀禮畢宣徽使贊再拜訖宣徽使引降自西
階以出出門宣徽使奏禮畢降座回宫
册皇太子儀
大定八年正月册皇太子禮官擬奏皇太子乘輿至
翔龍門東宫官導從不乘馬册皇太子前三日遣使
同日奏告天地宗廟册前一日宣徽院帥儀鸞司設
御座於大安殿當中南向設皇太子次於門外之東
西向又設文武百官應行事官東宫官等次於門外
之東西廊又設册寶幄次於殿後東廂俱南向又設
受册位於殿庭横階之南工部官與監造册寶官公
服自製造所導引册寶床由宣華門入約宣徽院同
進呈畢赴幄次安置大樂令帥其屬展樂縣於庭其
日兵部帥其屬設黃麾仗於大安殿門之内外其日
質明文武百僚應行事官並朝服入次東宫官各朝
服自東宫乘馬導從至左翔龍門外下馬各就次通
事舍人分引百官入立班東西相向次引侍中中書令
門下侍郎中書侍郎及捧舁册寶官詣殿後幄次前
立少頃奉册寶出幄次由大安殿東降至庭中褥位
權置訖奉引册寶官立於其後皇太子服遠遊冠朱
明衣出次執圭三師三少已下導從立於門外侍中
奏中嚴符寶郎奉八寶由東西偏門分入升置御座
之左右侍中奏外辦内侍承旨索扇扇合皇帝服通
天冠絳紗袍以出曲直華蓋侍衛如常儀鳴鞭宫縣
樂作皇帝出自東序即御座爐烟升扇開簾捲樂止
典儀贊引皇太子入門宫縣樂作至位樂止師少已
下從入立於皇太子位東南西向典儀贊皇太子再
拜搢圭舞蹈又再拜奏聖躬萬福又再拜引近東西
向立師少以下并奉引册寶官等各赴百官東班樂
作至位樂止通事舍人引百官俱横班北向典儀贊
拜在位官皆再拜搢笏舞蹈又再拜起居又再拜畢
百官各還東西班師少以下并行事官各還立位典
儀贊引皇太子赴受冊位樂作至位樂止侍中承旨
稱有制皇太子以下應在位官皆再拜躬身侍中宣
制曰册某王為皇太子又再拜通事舍人太常博士
引中書令詣讀册位中書侍郎引册匣置於前捧册
官西向跪捧皇太子跪讀畢俛伏興皇太子再拜中
書令詣捧册位奉册授皇太子搢圭跪受册以授右
庶子右庶子跪受皇太子俛伏興右庶子以册興置
於床中書令以下退復本班次通事舍人太常博士
引侍中詣奉寶位門下侍郎引寶盝立於其右侍中
奉寶授皇太子搢圭跪受以授左庶子左庶子跪受
皇太子俛伏興左庶子以寶興置於床侍中以下退
復本班典儀贊再拜畢引皇太子退初行樂作左右
庶子帥其屬舁册寶床以出出門樂止侍中奏禮畢
内侍承旨索扇扇合簾降鳴鞭樂作皇帝降座入自
西序還後閤侍衛如來儀扇開樂止侍中奏解嚴所
司承旨放仗衛以次出皇太子入次改服公服還東
宫導從如來儀册後二日兵部設黃麾仗於仁政殿
門之内外陳設並如大安殿之儀百官服朝服皇太
子公服至次改服遠遊冠朱明衣通事舍人引百官
入至階下立班東西相向典儀引皇太子執圭出次
立於門外侍中奏中嚴少頃又奏外辦皇帝出自東
序即座簾捲通事舍人引百官俱横班北向典儀贊
拜在位官皆再拜搢笏舞蹈又再拜起居又再拜訖
分班皇太子捧表入至拜表位立俟閤門使將至单
跪捧表閤門使接表皇太子俛伏興典儀贊再拜搢
圭舞蹈又再拜俟讀表畢侍中承旨退稱有制典儀
贊再拜興躬身侍中宣訖典儀贊再拜搢圭舞蹈又
再拜引皇太子退侍中奏禮畢扇合鳴鞭入西序還
後閤侍衛如來儀侍中奏解嚴放仗百官以次出後
二日百官奉表稱賀如常儀
元册皇后儀
前期二日儀鸞司設發册寶案於大明殿御座前稍
西設發寶案稍東掌謁設香案於皇后殿前設册案
於殿内座榻前稍西寶案稍東設受册案於座榻上
稍西設受寶案於稍東侍儀司設版位册使副位於
廷中北面册官位於右寶官位於左禮儀使位於册
案前主節位於太尉左皇后殿廷亦如之至期大昕
引贊叙太尉以下於闕廷各公服侍儀使禮儀使引
册使引册奉册舉册讀册捧册官由月華門入侍
儀使禮儀使引册副引寶奉寶舉寶讀寶捧寶官由
日精門入至露階下依板位立侍儀使捧牙牌入至
寢殿前跪報外辦内侍入奏出傳制曰可侍儀使俯
伏興皇帝出閤升輦鳴鞭三侍儀使引導從導皇帝
入大明殿陞御座鳴鞭三司晨報時鷄唱畢尚引引
殿前班入起居位起居贊拜舞蹈三呼如儀宣贊唱
曰各恭事引贊引册使以下入就位掌儀舍人引承
奉班都知侍儀使禮儀使主節捧册捧寶官升自左
階由南東門入至御座前分左右相向立掌儀贊曰
禮儀使稍前跪曰太尉以下皆跪禮儀使跪奏請進
發皇后册寶掌儀贊曰就拜曰興曰平身曰太尉以
下皆興曰復位掌儀贊曰内謁者稍前曰搢笏曰捧
冊寶跪進皇帝曰以冊寶授捧冊寶官捧冊寶官跪受興
掌儀贊曰主節官搢笏持節禮儀使引節導冊寶由正門
出至露階南向立禮儀使稱有制承奉班都知唱曰
太尉以下皆再拜通贊曰鞠躬曰拜曰興曰拜曰興
曰平身禮儀使宣制曰命太尉某等持節授皇后册
寶通贊贊曰鞠躬曰拜曰興曰拜曰興曰平身降至
露階下依次就位掌儀唱曰以册寶置於案曰出笏
曰復位方輿舁以行樂作侍儀使禮儀使引太尉及
册寶官奉隨至皇后宫庭奠案樂止掌儀唱曰捧册
寶官稍前搢笏捧册寶使太尉以下奉隨由正階躋
至案前掌儀贊曰以册寶置於案曰出笏曰復位侍
儀使稍前跪報外辦内侍入啟出傳制曰可侍儀使
俯伏興皇后出閤詣褥位太尉稱制遣臣某等恭授
皇后册寶内侍贊禮曰跪掌儀贊曰太尉以下皆跪
内侍贊皇后曰上香曰上香曰三上香曰拜曰興曰
拜曰興掌儀贊曰太尉以下皆興皇后陞殿立於座
榻前承奉班都知唱曰太尉以下進册寶掌儀唱曰
捧册寶官稍前搢笏捧册寶由正門至殿内掌儀贊
曰以册寶跪置於案曰捧册寶官出笏興復位曰太
尉以下皆跪曰舉册官興至案前跪曰搢笏取册於
匣置於盤對舉曰讀册官興至案前跪曰讀册讀册
官稱臣某謹讀册讀畢納册於匣掌儀贊曰出笏舉
寶官興至案前跪搢笏取寶於盝對舉曰讀寶官興
至案前跪曰讀寶讀寶官稱臣某謹讀寶讀畢納寶
於盝掌儀贊曰出笏曰太尉以下皆就拜曰興曰平
身捧册寶官以册寶授太尉太尉以授掌謁掌謁以
册寶置於受册寶案掌儀唱曰太尉以下跪曰衆官
皆跪太尉致祝辭曰册寶禮畢伏願皇后與天同算
司徒應曰如所祝就拜興平身太尉進酒樂作皇后
飲畢樂止禮儀使引節引主節由正門以出侍儀使
引太尉以下由左門至階下北面立承奉班都知唱
曰太尉以下皆再拜通贊曰鞠躬曰拜曰興曰拜曰
興曰平身侍儀使引太尉以下還詣皇帝御座前跪
奏曰奉制授皇后册寶謹以禮畢就拜興由左門以
出降詣旁折位侍儀使引導從導皇后詣大明殿前
謝恩掌謁贊曰拜曰興曰拜曰興侍儀使分退掌謁
導皇后升御座典引引丞相以下入起居位起居贊
拜如儀侍儀使詣右丞相前請進酒雙引升殿至宇
下褥位立侍儀使分左右北向立俟前行色曲將半
舞旋列定通贊唱曰分班樂作侍儀使引右丞相由
南東門入宣徽使奉隨至御榻前右丞相跪宣徽使
立於東南曲終右丞相祝贊曰册寶禮畢臣等不勝
慶忻同上皇帝皇后萬萬歲壽宣徽使應曰如所祝
右丞相俯伏興退詣進酒位(進酒進表章禮物贊拜僧道賀獻大宴殿王並)
(如元正儀)宴畢鳴鞭三侍儀使導駕引進使導后還寢殿
如來儀
册皇太子儀
前期三日右丞相率百僚至金玉局册寶案前舍人
贊曰鞠躬曰拜曰興曰拜曰興曰平身曰班首稍前
曰跪曰在位官皆跪曰搢笏曰上香曰上香曰三上
香曰出笏曰就拜曰興曰拜曰興曰拜曰興曰平身
侍儀使舍人分引羣臣儀衛音樂導至中書省正位
安置前期二日儀鸞司設發册案於大明殿御座西
發寶案於東典寶官設香案於太子殿前階上設册案
於西寶案於東又設受册案於殿内座榻之西受寶
案於東侍儀司設板位太尉册使副位於大明殿廷
太尉位居中册官位於右寶官位於左禮儀使位於
前主節官位於太尉之左太子殿廷亦如之樂位布
置亦如之右丞相率百僚朝服至中書省册寶案前
叙立定舍人贊曰鞠躬曰拜曰興曰拜曰興曰平身
曰班首稍前曰跪曰搢笏曰在位官皆跪曰上香曰
上香曰三上香曰出笏曰就拜曰興曰拜曰興曰拜
曰興曰平身舍人分引羣臣儀衛導從音樂傘扇導
至闕前控鶴奠案方輿官舁之由中道入崇天門册
使以下奉隨至露階下方輿官置册案於西寶案於
東分退立於两廡册使副北面引册官舉册官讀册
官捧册官位於册案西東向引寶官舉寶官讀寶官
捧寶官位於寶案東西向掌儀舍人贊曰捧册官稍
前曰搢笏曰捧册又贊曰捧寶官稍前曰搢笏曰捧
寶侍儀使引進使引册官引寶官前導捧册寶官次
之册使副以下奉隨升大明殿午階由正門入至進
發册寶案前册使副北向立引册官引寶官舉册官
舉寶官以下分左右夾册寶案立掌儀贊曰以册寶
置於案曰出笏曰復位侍儀使引奉册使以下由左
門出百辟趨退至期大昕引贊引册使以下皆公服
叙位於闕廷侍儀使導從皇帝出閤鳴鞭三陞大明
殿登御座尚引引殿前班入起居位起居贊拜如儀
宣贊唱曰各恭事引贊引册使以下入就位掌儀舍
人引承奉班都知侍儀使禮儀使主節郎捧册捧寶
官升自左階由左門入至御座前分左右立掌儀贊
曰禮儀使稍前曰跪曰衆官皆跪禮儀使奏請發皇
太子册寶掌儀唱曰就拜曰興曰平身曰衆官皆興
曰復位曰内謁者稍前曰搢笏曰捧册寶跪進皇帝
曰以册寶授捧册寶官捧册寶官跪受興掌儀贊曰
主節郎搢笏持節禮儀使引節導册寶由正門以出
至露階南向立禮儀使稱有制承奉班都知唱曰太
尉以下皆再拜掌儀贊曰鞠躬曰拜曰興曰拜曰興
曰平身禮儀使宣制曰上命太尉等持節授皇太子
册寶掌儀贊曰鞠躬曰拜曰興曰拜曰興曰平身禮
儀使引節導册寶降至露階下依次就位掌儀贊曰
以册寶置於案曰出笏曰復位方輿舁以行樂作侍
儀使禮儀使主節前導册使以下奉隨由正門出至
闕前方輿奠案控鶴舁以行至皇太子殿廷控鶴奠
案方輿舁以行入至露階下奠案方輿退樂止册使
以下以次立掌儀贊曰捧册寶官稍前搢笏捧册寶侍
儀使引節主節導册寶以行册使以下由正階躋節
立於香案之西掌儀贊曰捧册寶官跪以册寶置於
案曰出笏曰興曰就位右庶子跪報外備内侍入啟
出傳旨曰可右庶子俛伏興皇太子出閤立於香案
前掌儀贊曰皇太子跪曰上香曰上香曰三上香曰
拜曰興曰拜曰興太尉前稱制遣臣某等恭授皇太
子册寶復位掌儀贊曰皇太子拜曰興曰拜曰興請
皇太子詣褥位南向立曰皇太子跪曰諸執事官皆
跪曰舉册官興至案前曰跪曰讀册讀畢曰納册於
匣曰出笏掌儀唱曰舉寶官興至案前曰跪曰讀寶
讀畢曰納寶於盝曰出笏曰舉册寶官讀册寶官皆
興復位掌儀贊曰太尉進授册寶侍儀使引太尉司
徒至册寶案前搢笏以册寶跪進皇太子恭受以授
左右庶子左右庶子搢笏跪受掌儀贊曰皇太子興
册使以下皆興右庶子捧册左庶子捧寶導皇太子
入殿右庶子奠册於受册案左庶子奠寶於受寶案
引節引主節立於殿西北引贊引太尉以下降階復
位北向立承奉班都知唱曰太尉以下皆再拜掌儀
贊曰鞠躬曰拜曰興曰拜曰興曰平身樂作侍儀使
詣太尉前請進酒太尉入至殿内進酒畢降復位樂
止侍儀使禮儀使主節導太尉以下還詣大明殿御
座前跪奏曰奉制授皇太子册寶謹以禮畢俯伏興
降詣位侍儀使左右庶子導皇太子詣大明殿御座
前謝恩右庶子贊曰拜曰興曰拜曰興進酒又贊曰
拜曰興曰拜曰興降殿還府侍儀使詣右丞相前請
進酒雙引升殿至宇下褥位立侍儀使分左右北向
立俟前行色曲將半舞旋列定通贊唱曰分班樂作
侍儀使右丞相由南東門入宣徽使奉隨至御榻前
右丞相跪宣徽使立於東南曲終右丞相祝贊曰皇
太子册寶禮畢臣等不勝慶忻同上皇帝皇后萬萬
歲壽宣徽使應曰如所祝右丞相俯伏興退詣進酒
位進酒進表章禮物贊拜如元正儀駕興鳴鞭三侍
儀使導駕還寢殿如來儀皇太子還府陞殿典引引
羣臣入就起居位通班自班西行至中道唱曰具官
某以下起居典引贊曰鞠躬曰平身進就拜位宣贊
唱曰拜通贊贊曰鞠躬曰拜曰興曰拜曰興曰平身
侍儀使詣班首前請進酒雙引由左階下至殿宇下
褥位立侍儀分左右北向立俟前行色曲將半舞旋
列定通贊唱曰分班班首入左門右庶子隨至座前
班首跪右庶子立於東南俟曲終班首致祝詞曰册
寶禮畢願上殿下千秋之壽右庶子應曰如所祝班
首俯伏興退至進酒位搢笏捧觴北向立右庶子退
復位俟舞旋至露階樂舞至第四拍班首進酒宣贊
唱曰文武百僚皆再拜通贊贊曰鞠躬曰拜曰興曰
拜曰興曰平身班首自東門出復位樂止通贊唱曰
合班中書押進箋及禮物案至横階下進讀箋官由
左階躋進讀禮物官至階下俟進讀箋官至宇下先
讀箋目次讀箋讀畢俯伏興降至階下進讀禮物官
升階至宇下跪讀禮物狀畢俯伏興退同讀箋官至
横階隨箋案西行至右廡下禮物案東行至左廡下
各付所司宣贊唱曰拜通贊贊曰鞠躬曰拜曰興曰
拜曰興曰平身右庶子導皇太子還閤
明册皇后儀
太祖初定制凡册皇后前期三日齋戒遣官告祭天
地宗廟前一日侍儀司設册寶案於奉天殿御座前
設奉節官位於册案之東掌節者位於其左稍退設
承制官位於其南俱西向設正副使受制位於横街
之南北向設承制宣制官位於其北設奉節奉册奉
寶官位於其東北俱西向設正副使受册寶褥位於
受制位之北北向典儀二人位丹陛上南贊禮二人
位正副使北知班二人位贊禮之南俱東西相向百
官及侍從位如朝儀是日早列鹵簿陳甲士設樂如
儀内官設皇后受册位及册節寶案于宫中設香案
於殿上設權置册寶案於香案前設女樂於丹陛質
明正副使及百官入鼓三嚴皇帝衮冕御奉天殿禮
部官奉册寶各置於案諸執事官各入就殿上位立
樂作四拜興樂止承制官奏發皇后册寶承制訖由
中門出降自中陛至宣制位曰有制正副使跪承制
官宣制曰册妃某氏為皇后命卿等持節展禮宣畢
由殿西門入正副使俯伏興執事者舉寶册案由中
門出降自中陛奉節官率掌節者前導至正副使褥
位以案置於北掌節者脱節衣以節授奉節官奉節
官以授正使正使以授掌節者掌節者跪受興立於
正使之左奉節官退引禮引正使詣受册位奉册官
以册授正使正使跪受置於案退復位副使受寶亦
如之樂作正副使四拜興樂止正使隨册副使隨寶
掌節者前導舉案者次之樂作出奉天門樂止侍儀
奏禮畢駕興百官出掌節者加節衣奉册寶官皆搢
笏取册寶置龍亭内儀仗大樂前導至中宫門外樂
作皇后具九龍四鳳冠服禕衣出閤至殿上南向立
樂止正副使奉册寶權置於門外所設案上引禮引
正副使及内使監令俱就位正使詣内使監令前稱
册禮使臣某副使臣某奉制授皇后册寶内使監令
入告皇后出復位引禮引内外命婦入就位正使奉
册授内使監令内使監令跪受以授内官副使授寶
亦如之各復位内使監令率奉册奉寶内官入各置
於案尚儀引皇后降陛詣庭中位立内官奉册寶立
於皇后之東西内使監令稱有制尚儀奏拜皇后拜
樂作四拜興樂止宣制訖奉册内官以册授讀册内
官讀訖以授内使監令内使監令跪以授皇后皇后
跪受以授司言奉寶如前儀受訖以授司寶尚儀奏
拜皇后拜如前内使監令出詣正副使前稱皇后受
册禮畢使者退詣奉天殿横街南北面西上立給事
中立於正副使東北西向正副使再拜復命曰奉制
册命皇后禮畢又再拜給事中奏聞乃退皇后既受
册寶升座引禮引内命婦班首一人詣殿中賀位跪
致詞曰兹遇皇后殿下膺受册寶正位中宫妾等不
勝懽慶謹奉賀贊拜樂作再拜興樂止退復位又引
外命婦班首一人入就殿上賀位如内命婦儀禮畢
俱出皇后降座樂作還閤樂止次日百官上表箋稱
賀皇帝御殿受賀如常儀遂卜日行謁廟禮先遣官
用牲牢行事告以皇后將祗見之意前期皇后齋三
日内外命婦及執事内官齋一日設皇后拜位於廟
門外及廟中設内命婦陪祀位於廟庭南外命婦陪
祀位於内命婦之南司贊位皇后拜位之東司賓位
内命婦之北司香位香案右陳盥洗於階東司盥洗
官位其所至日内外命婦各翟衣集中宫内門外皇
后具九龍四鳳冠服禕衣出内宫門升輿至外門外
降輿升重翟車鼔吹設而不作尚儀陳儀衛次外命
婦次内命婦皆乘車前導内使監扈從宿衛陳兵仗
前後導從皇后至廟門司賓引命婦先入皇后降車
司贊導自左門入就位北向立命婦各就位北向立
司贊奏拜司賓贊拜皇后及命婦皆再拜興司贊請
詣盥洗位盥手帨手由東陛升至神位前司贊奏上
香者三司香捧香於右皇后三上訖導復位贊拜如
前司贊奏禮畢皇后出自廟之左門命婦以次出皇
后升車命婦前導如來儀過廟鼓吹振作皇后入宫
是日皇帝宴羣臣於謹身殿皇后宴内外命婦於中
宫皆如正旦宴會儀及成祖即位册皇后徐氏其制
小異皇帝皮弁服御華蓋殿翰林院官以詔書用寶
訖然後御奉天殿傳制皇后受册禮畢翰林院以詔
書授禮部官禮部官奉詔書於承天門開讀皇帝還
宫率皇后具服詣奉先殿謁告畢皇后具服於内殿
俟皇帝升座贊引女官導詣拜位行謝恩禮樂作八
拜興樂止禮畢次日皇帝皇后受賀宴會如前儀天
順八年增定親王於皇帝前慶賀次詣皇太后慶賀
次詣皇后前八拜儀嘉靖十三年册皇后方氏禮臣
具儀注有謁告内殿儀無謁告太廟世廟之禮帝命
議增于是禮臣以儀上先期齋三日所司陳設如時
祫儀至日皇帝御輅皇后妃御翟車同詣太廟命官
奉七廟主升神座訖皇帝奉高皇帝主皇后奉高皇
后主出升神座迎神上香奠帛祼獻樂作止皆如儀
次詣世廟行禮同上儀穆宗隆慶元年增定頒詔次
日命婦行見皇后禮
天子納后儀
正統七年英宗大婚始定儀注凡納采問名前期擇
日遣官告天地宗廟至期設御座制案節案鹵簿綵
輿中和大樂如儀禮部陳禮物於丹陛上及文樓下
質明皇帝冕服陞座百官朝服行禮訖各就位正副使
朝服四拜執事舉制案節案由中門出禮物隨之俱
置丹陛中道傳制官宣制曰兹選某官某女為皇后
命卿等持節行納采問名禮正副使四拜駕興舉制
節案由奉天門中門出正副使取節及制書置綵輿
中儀仗大樂前導出大明門釋朝服乘馬行詣皇后
第第中設使者幕次於大門外左南向設香案於正
堂設制節案於南别設案於北使者至引禮導入幕
次執事官陳禮物於正堂使者出次奉制書於案禮
官先入立於東主婚朝服出立於西禮官曰奉制建
后遣使行納采問名禮引主婚者出迎使者捧制書
及節主婚者隨至堂置制書及節於案正副使分立
案左右主婚者四拜詣案前跪正使取納采制宣曰
朕承天序欽紹鴻圖經國之道正家為本夫婦之倫
乾坤之義實以相宗祀之敬恊奉養之誠所資惟重
祇遵聖母皇太后命遣使持節以禮采擇宣訖授主
婚者主婚者授執事者置於北案上稍左副使取問
名制宣曰朕惟夫婦之道大倫之本正位乎内必資
名家特遣使持節以禮問名尚佇來聞宣訖授如前
置案上稍右主婚者俛伏興執事舉表案以表授主
婚者主婚者跪授正使表曰臣某伏承嘉命正使某
官某等重宣制詔問臣名族臣女臣夫婦所生先臣
某官某之曾孫先臣某官某之孫先臣某官某之外
孫臣女今年若干謹具奏聞主婚者俛伏興退四拜
使者出置表綵輿中主婚者前曰請禮從者酒饌畢
主婚者捧幣以勞使者使者出主婚者送至大門外
使者隨綵輿入大明門左門至奉天門外以表節授
司禮監復命次納吉納徵告期傳制遣使並如前儀
但納徵用元纁束帛六馬榖圭等物制詞曰兹聘某
官某女為皇后命卿等持節行納吉納徵告期禮皇
后第陳設如前惟更設玉帛案使者至以制書玉帛
置案上六馬陳堂下執事先設皇后冠服諸物於正
堂禮官入主婚者出迎執事舉玉帛案正使捧納吉
納徵制書副使捧告期制書執節者捧節以次入各
置於案主婚者四拜詣案前跪正使取制書宣曰大
婚之卜龜筮師士協從敬循禮典遣使持節告吉又
宣曰卿女有貞静之德稱母儀之選宜共承天地宗
廟特遣使持節以禮納徵宣訖授主婚者正副使又
捧圭及元纁以授主婚者俱如前儀副使取制書宣
曰歲令月良吉日某甲子大婚維宜特遣使持節以
禮告期宣訖授如前儀主婚者四拜使者持節出主
婚者禮使者使者還復命如初次發册奉迎所司陳
設如前儀禮部陳雁及禮物於丹陛上内官監陳皇
后鹵簿車輅於奉天門外制詞曰兹册某官某女為
皇后命卿等持節奉册寶行奉迎禮正副使以册寶
置綵輿中隨詣皇后第至門取制書册寶置案上禮
官先入主婚者朝服出見禮官曰奉制册后遣使持
節奉册寶行奉迎禮主婚者出迎執事者舉案前行
使者奉制書及節執事者以雁及禮物從之至堂中
各置於案使者左右立主婚者四拜退立於西南女
官以九龍四鳳冠禕衣進皇后内官陳儀仗於中堂
前設女樂於堂下作止如常儀使者以節册寶授司
禮監官内贊導入中堂皇后具服出閤詣香案前向
闕立四拜贊宣册皇后跪宣册官宣訖以授皇后皇
后搢圭受册以授女官女官跪受立於西贊宣寶如
宣册儀贊出圭贊興四拜訖皇后入閤司禮監官持
節出授使者報受册寶禮畢主婚者詣案前跪正使
取奉迎制宣訖授主婚者副使進雁及禮物主婚者
皆跪受如前儀主婚者興使者四拜出主婚者禮使
者如初女官奏請皇后出閤自東階下立香案前四
拜陞堂南向立主婚者進立於東西向曰戒之敬之
夙夜無違退立於東階母進立於西東向施衿結帨
曰勉之敬之夙夜無違退立於西階内執事請乘輿
皇后降階升輿導從出儀仗大樂前行次綵輿正副
使隨次司禮監官擁導從大明門中門入百官朝服
於承天門外班迎候輿入乃退皇后至午門外鳴鐘
鼓鹵簿止正副使以節授司禮監復命授册寶官捧
册寶儀仗女樂前導進奉天門至内庭幕次司禮監
以册寶授女官皇后出輿由西階進皇帝由東階降
迎於庭揖皇后入内殿帝詣更服處具衮冕后詣更
服處更禮服同詣奉先殿行謁廟禮祭畢還宫合卺
帝更皮弁陞内殿后更衣從陞各陞座東西相向執
事者舉饌案於前女官取四金爵酌酒以進既飲進
饌復進酒進飯訖女官以两卺酌酒合和以進既飲
又進饌畢興易常服帝從者餕后之饌后從者餕帝
之饌次日早帝后皆禮服候太后陞座帝后進座前
宫人以腵脩盤立於后左帝后皆四拜執事舉案至
宫人以腵脩盤授后后捧置於案女官舉案后隨至
太后前進訖復位帝后皆四拜三日早帝冕服后禮
服同詣太后宫行八拜禮還宫帝服皮弁陞座女官
導后禮服詣帝前行八拜禮后還宫陞座引禮導在
内親屬及六尚等女官行八拜禮次各監局内官内
使行八拜禮是日皇帝御奉天殿頒詔如常儀四日
早皇帝服衮冕御華蓋殿親王八拜次執事官五拜
遂陞奉天殿百官進表行慶賀禮是日太后及皇后
各禮服陞座親王入八拜出次内外命婦慶賀及外
命婦進表箋皆如常儀五日行盥饋禮尚膳監具膳
脩皇后禮服詣太后前四拜尚食以膳授皇后皇后
捧膳進於案復位四拜退立於西南俟膳畢引出
册妃嬪儀
洪武三年册孫氏為貴妃定制皇帝不御殿承制官
宣制曰妃某氏特封某妃命卿等持節行禮但授册
無寶餘並如中宫儀永樂七年定册妃禮皇帝皮弁
服御華蓋殿𫝊制至宣宗立孫貴妃始授寶憲宗封
萬貴妃始稱皇非洪武之舊矣嘉靖十一年帝册九
嬪禮官上儀注先日所司陳設儀仗如朔望儀至期
皇帝具衮冕告太廟世廟訖易皮弁服御華蓋殿百
官公服入行禮正副使朝服承制舉節册至九嬪宫
九嬪迎於宫門外隨至拜位女官宣册九嬪受册先
後八拜送節出宫門復命九嬪隨具服候皇后率詣
奉先殿謁告及詣皇帝皇后前謝恩俱如册妃禮惟
圭用次玉榖文銀册少殺於皇妃五分之一二十年
册德妃張氏以妃將就室而帝方静攝不傳制不謁
告内殿餘並如舊
册皇太子及皇太子妃儀
明興定制册皇太子所司陳設如册后儀設皇太子
拜位於丹陛上中嚴皇帝衮冕御謹身殿皇太子冕
服俟於奉天門外辦皇帝御奉天殿引禮導皇太子
入奉天東門樂作由東階升至丹陛位樂止百官各
就丹陛位樂作皇太子再拜興樂止承制官由殿中
門出立於門外曰有制皇太子跪宣制曰册長子某
為皇太子皇太子俯伏興樂作再拜樂止引禮導皇
太子由殿東門入樂作内贊導至御座前樂止内贊
贊跪贊宣册宣畢贊搢圭贊授册皇太子搢圭跪受
册以授内侍復贊授寶如授册儀贊出圭皇太子出
圭俯伏興由殿東門出執事官舉節册寶隨出皇太
子復位樂作四拜興樂止由東階降樂作至奉天門
樂止儀仗鼓樂迎册寶至文華殿持節官持節復命
禮部官奉詔書赴午門開讀百官迎詔至中書省頒
行侍儀奏禮畢駕興還宫皇太子詣内殿候皇后升
座行朝謝禮四拜恭謝曰小子某兹受册命謹詣母
后殿下恭謝復四拜禮畢親王世子郡王俟於文華
殿丹陛上皇太子升座親王以下由東陛升就拜位
四拜長王恭賀曰小弟某兹遇長兄皇太子榮膺册
寶不勝忻忭之至謹率諸弟詣殿下稱賀賀畢皆四
拜皇太子興以次出諸王詣中宫四拜長王致詞賀
畢皆四拜出是日皇太子詣武英殿見諸叔行家人
禮四拜諸叔西向坐受見諸兄行家人禮二拜諸兄
西向立受次日百官進表箋慶賀内外命婦慶賀中
宫如常儀乃擇日太子謁太廟洪武二十八年皇太
子親王俱授金册不用寶永樂二年定先三日齋戒
遣官祭告天地宗廟受册寶畢先詣太廟謁告後至
奉天殿謝恩乃入謝中宫二十二年十月册東宫以
梓宫在殯樂設而不作奉先殿行禮畢仍詣几筵謁
告宣德二年十一月皇子生羣臣表請立太子三年
二月行禮以太子尚幼乃命正副使授册寶於文華
門成化十一年以册立皇太子禮成文武官分五等
賜綵縀有差嘉靖十八年二月册東宫帝詣南郊告
上帝詣太廟告皇祖自北郊及列聖宗廟以下皆遣
官時太子方二歲保姆奉之迎册寶於文華殿門詣
皇帝前謝恩皇后貴妃代太子八拜詣皇后前貴妃
代八拜詣貴妃前保姆代四拜餘如常儀其皇太子
妃受册與皇太子同日傳制節册將至内殿妃降自
東階迎置於案贊就拜位贊跪妃跪贊宣册女官跪
取册立宣畢贊授册贊搢圭女官以册授妃妃搢圭
受册訖以授女官女官跪受捧立贊出圭興四拜禮
畢内官持節出妃送至殿外正副使持節復命是日
妃具禮服詣奉先殿行謁告禮隨詣宫門俟皇帝皇
后升座入謝恩行八拜禮又詣各宫皇妃前行四拜
禮還宫詣皇太子前亦四拜禮畢升座王妃公主郡
主及外命婦於丹墀拜賀如儀
册親王及王妃儀
洪武三年定制册命親王先期告宗廟所司陳設如
册東宫儀至期皇帝御奉天殿皇太子親王由奉天
東門入樂作陞自東陛皇太子由殿東門入内贊導
至御前侍立位親王入至丹陛拜位樂止贊拜樂作
再拜興樂止承制官承制如儀諸王皆跪宣制曰封
皇子某為某王某為某王宣畢諸王俯伏興贊拜樂
作再拜興樂止引禮導王由殿東門入樂作内贊引
至御座前拜位樂止王跪贊授册捧册官以册授讀
册官讀訖以授丞相丞相授王王搢圭受以授内使
授寶如上儀訖王出圭俯伏興引禮導王出復位以
次引諸王入殿授册寶如儀内使以册寶置綵亭訖
贊拜樂作諸王皆四拜興樂止内使舉亭前行親王
由東階降樂作出奉天東門樂止禮部尚書請詔書
用寶赴午門開讀禮畢皇帝還宫皇太子出王年幼
則遣官齎册寶授之丞相承制至王所東北立西南
向宣制最幼者行保抱之禮是日親王朝謝皇后太
子與東宫受册朝謝同親王各自行賀幼者詣長者
行四拜禮百官詣親王賀亦行四拜禮丞相至殿上
跪文武官於庭中丞相致詞曰某官某等兹遇親王
殿下榮膺册寶封建禮成無任忻忭之至賀畢丞相
及百官復四拜次日皇太子冕服於奉天殿朝賀皇
帝太子致詞曰長子某兹遇諸弟某受封建國謹詣
父皇陛下稱賀賀中宫致詞曰謹詣母后殿下稱賀
百官進表箋賀皇帝及中宫東宫如東宫受册儀内
外命婦賀中宫致詞曰妾某氏等兹遇親王受封建
國恭詣皇后殿下稱賀是日百官及命婦各賜宴擇
日諸王謁太廟時秦晉燕楚吳五王皆長而齊潭趙
魯四王方幼故兼具其制靖江王則以親王封故視
秦晉儀二十八年定制親王嫡長子年十歲授金册
寶立為王世子次嫡及庶子皆封郡王凡王世子必以
嫡長王年三十正妃未有嫡子其子止為郡王待王
與正妃年五十無嫡子始立庶長子為王世子襲封
朝廷遣人行册命之禮成化末封興岐益衡雍五王
帝親告奉先殿遣使就各王府册之罷臨軒禮而諸
王當襲封者俱於歲終遣官册封嘉靖中改於孟春
著為令册王妃與册太子妃儀同
册公主儀
洪武九年七月命使册公主設册案於乾清宫御座
之東南册用銀字鍍金皇帝皇后升御座遣使捧册
傳制如儀使者至華蓋殿公主拜受其儀略與册太
子妃同凡皇姑曰大長公主皇姊妹曰長公主皇女
曰公主親王女曰郡主郡王女曰縣主孫女曰郡君
曾孫女曰縣君元孫女曰鄉君郡主以下受誥封不
册命
皇太子親王婚公主下嫁
宋理宗景定二年昇國公主下降
初公主年及筓詔議選尚宰臣請用唐太宗下降士
人故事欲以進士第一人尚主遂取周震炎廷謝日
公主適從屏内窺見意頗不懌帝微知之乃選楊太
后姪孫鎮尚主進封周國公主
遼公主下嫁儀
選公主諸父一人為婚主凡當奥者媒者致詞之儀
自納幣至禮成大略如納后儀擇吉日詰旦媒者趣
尚主之家詣宫竢皇帝皇后御便殿率其族入見進
酒訖命皇族與尚主之族相偶飲翼日尚主之家以
公主及壻率其族入見致宴於皇帝皇后獻贐送者
禮物訖朝辭賜公主青幰車一送終車一以擬送終
之用(二車之制詳見後后妃以下車輦鹵簿門)至覆尸儀物咸在賜其壻
朝服四時襲衣鞍馬凡所須無不備選皇族一人送
至其家親王女封公主者婚儀倣此以親䟽為降
殺
明皇太子納妃儀
洪武元年定制凡行禮皆遣使持節如皇帝大婚儀
納采問名制曰奉制納某氏女為皇太子妃命卿等
行納采問名禮至妃第儐者出詣使者前曰敢請事
使者曰儲宫納配屬於令德邦有常典使某行納采
之禮儐者入告主婚者曰臣某之子昧於壼儀不足
以備采擇恭承制命臣某不敢辭儐者出告使者入
陳禮物於庭宣制曰某奉詔采擇奠雁禮畢使者出
儐者復詣使者前曰敢請事使者曰儲宫之配采擇
既諧將加卜筮奉制問名儐者入告主婚者曰制以
臣某之女可以奉侍儲宫臣某不敢辭儐者出告使
者復入陳禮奠雁如儀宣制曰某奉詔問名將謀諸
卜筮主婚者曰臣某第幾女某氏出次納吉儐者請
事如前使者曰謀諸卜筮其占協從制使某告吉儐
者入告主婚者曰臣某之子蠢愚懼弗克堪卜筮云
吉惟臣之幸臣謹奉典制儐者出告使者入陳禮奠
雁如儀宣制曰奉制告吉又次納徵儐者出告使者
入陳玉帛禮物不奠雁宣制曰某奉制告成又次請
期詞曰詢於龜筮某月某日吉制使某告期主婚者
曰敢不承命陳禮奠雁如儀又次告廟遣使持節授
册寶儀注悉見前又次醮戒皇帝服通天冠絳紗袍
御奉天殿百官侍立引進導皇太子至丹陛四拜入
殿東門就席位東向立司爵以醆進皇太子跪搢圭
受醆祭酒司饌以饌進跪受亦如之興就席坐飲食
訖導詣御座前跪皇帝命之曰往迎爾相承我宗事
勗帥以敬皇太子曰臣某謹奉制旨俛伏興出至丹
陛四拜畢皇帝還宫皇太子出又次親迎前一日有
司設皇太子次於妃氏大門外南向東宫官次於南
東西相向至日質明東宫官具朝服陳鹵簿鼓吹於
東宫門外皇太子冕服乘輿出侍衛導從如儀至宫
門降輿升輅東宫官皆從至妃第回轅南向降輅升
輿至次降輿入就次東宫官皆就次先是皇太子將
至主婚者設會宴女至期妃服䄖翟花釵出就閤南
面立傅姆立於左右主婚者具朝服立於西階之下
引進導皇太子出次立於大門之東西向儐者朝服
出立於門東曰敢請事引進跪啟訖皇太子曰某奉
制親迎引進受命興承傳於儐者儐者入告導主婚
者出迎於大門外之西東向再拜皇太子答拜引進
導皇太子入門而左執雁者從儐者導主婚者入門
而右皇太子陞東階進立於閤門戶前北向立主婚
者升西階立於西東向引進啓奠雁執奠者以雁進
皇太子受雁以授主婚者主婚者跪受興以授左右
退立於西皇太子再拜降自東階出至次以俟主婚
者不降送初皇太子入門妃母出立於閤門外奠雁
位之西南向皇太子拜訖宫人傅姆導妃出立於母
左主婚者命之曰戒之戒之夙夜恪勤毋或違命母
命之曰勉之勉之爾父有訓往承惟欽庶母申之曰
恭聽父母之言宫人傅姆擎執導從妃乘輿出門降
輿乘鳳轎皇太子揭簾訖遂升輅侍從如來儀至東
宫門外降輅乘輿至閤降輿入俟於内殿門外之東
西面司閨導妃詣内殿門外之西東面皇太子揖妃
入行合卺禮如中宫儀又次朝見其日妃詣内殿陛
下候皇帝陞座司閨導妃入北面立再拜自西階升
宫人奉棗栗盤進至御座前授妃妃奠於御前退復
位再拜禮畢詣皇后前奉腵修盤如上儀又次醴妃
次盥饋次謁廟次羣臣命婦朝賀皆如儀四年册開
平王常遇春女為皇太子妃禮部上儀注太祖覽之
曰贄禮不用笄但用金盤翟車用鳳轎雁以玉為之
古禮有親迎執綏御輪今用轎則揭簾是矣其合卺
依古制用匏妃朝見入宫中乘小車以帷幕蔽之謁
廟則皇太子俱往禮成後三日乃宴羣臣命婦著為
令成化二十二年更定婚禮凡節册等案俱由奉天
左門出皇太子親迎由東長安門出親迎日妃服燕
居服隨父母家廟行禮執事者具酒饌妃飲食訖父
母坐堂上妃詣前各四拜父命之曰爾往大内夙夜
勤慎孝敬無違母命之曰爾父有訓爾當敬承合卺
前於皇太子内殿各設拜位皇太子揖妃入就位再
拜妃四拜然後各升座廟見後百官朝賀致詞曰某
官臣某等恭惟皇太子嘉禮既成益綿宗社隆長之
福臣某等不勝欣忭之至謹當慶賀帝賜宴如正旦
儀命婦詣太后皇后前賀亦賜宴致詞曰皇太子嘉
聘禮成益綿景福餘大率如洪武儀
親王婚禮
宣制曰册某氏為某王妃納采致詞曰某王之儷屬
於懿淑使某行納采禮問名詞曰某既受命將加諸
卜筮奉制問名主婚者曰制以臣某之子可以奉侍
某王臣某不敢辭納吉詞曰卜筮協從使某告吉主
婚者曰臣某之子愚弗克堪卜貺之吉臣與有幸謹
奉典制納徵詞曰某王之儷卜既協吉制使某以儀
物告成主婚者曰奉制賜臣以重禮臣某謹奉典制
請期詞曰某月日涓吉制使某告期主婚者曰謹奉
命醮戒命曰往迎爾相用承厥家勖帥以敬其親迎
合卺朝見盥饋並如皇太子盥饋畢王皮弁服妃翟
衣詣東宫前行四拜禮東宫坐受東宫妃立受二拜
答二拜王與妃至妃家妃父出迎王先入妃父從之
至堂王立於東妃父母立於西王四拜妃父母立受
二拜答二拜王中坐其餘親屬見王四拜王皆坐受
妃入中堂妃父母坐妃四拜其餘序家人禮太祖之
世皇太子皇子有二妃洪武八年十一月徵衛國公
鄧愈女為秦王次妃不傳制不發册不親迎正副使
行納徵禮冠服擬唐宋二品之制儀仗視正妃稍减
婚之日王皮弁服導妃謁奉先殿王在東稍前妃西
稍後禮畢入宫王與正妃正坐次妃詣王前四拜復
詣正妃前四拜次妃東坐宴飲成禮次日朝見拜位
如謁殿謁中宫不用棗栗腵修餘並同
公主婚禮
凡公主出降行納采問名禮壻家備禮物表文於家
庭望闕再拜掌婚者奉至内東門詣内使前曰朝恩
貺室於某官某之子某習先人之禮使臣某請納采
以表跪授内使内使跪受奉進内殿執雁及禮物者
從入内使出掌婚者曰將加卜筮使臣某問名進表
如初内使出曰有制掌婚者跪内使宣曰皇帝第幾
女封某公主掌婚者俯伏興入就次賜宴出納吉儀
與納采同掌婚者致詞曰加諸卜筮占曰從吉謹使
臣某敢告納徵壻家具元纁玉帛乘馬表文如儀掌
婚者致詞曰朝恩貺室某官某之子某有先人之禮
使臣某以束帛乘馬納徵請期詞曰某命臣某謹請
吉日親迎日壻公服告廟曰國恩貺室於某以某日
親迎敢告將行父醮於廳隨意致戒壻再拜出至内
東門内内使延入次執雁及奉禮物者各陳於庭其
日公主禮服辭奉先殿詣帝后前四拜受爵帝后隨
意訓戒受命訖又四拜降階内命婦送至内殿門外
公主陞輦至内東門降輦壻揭簾公主陞轎壻出次
立執雁者以雁跪授壻壻受雁跪進於内使内使跪
受以授左右壻再拜先出乘馬還公主鹵簿車輅後
發公侯百官命婦送至府壻先候於門公主至壻揭
簾公主降同詣祠堂壻東公主西皆再拜進爵讀祝
又再拜出詣寢室壻公主相向再拜各就坐壻東公
主西進饌合卺如儀復相向再拜明日見舅姑舅姑
坐於東西向公主立於西東向行四拜禮舅姑答二
拜苐十日駙馬朝見謝恩行五拜禮初洪武九年太
祖以太師李善長子祺為駙馬都尉尚臨安公主先
期告奉先殿下嫁前二日命使册公主册後次日謁
奉先殿又定駙馬受誥儀吏部官捧誥命置龍亭至
太師府駙馬朝服拜受次日善長及駙馬謝恩後十
日始請婚期二十六年稍更儀注然儀注雖存其拜
舅姑及公主駙馬相向拜之禮終明之世寔未嘗行
也弘治二年册封仁和長公主重定婚儀入府公主
駙馬同拜天地行八拜禮堂内設公主座於東西向
駙馬東向座餘如前儀嘉靖二年工科給事中安磐
等言駙馬見公主行四拜禮公主坐受二拜雖貴賤
本殊而夫婦分定于禮不安不聽愍帝崇禎元年
教習駙馬主事陳鍾盛言臣教習駙馬鞏永固駙馬
黎明于府門外月臺四拜云至三月後則上堂上門
上影壁行禮如前始視膳于公主前公主飲食于上
駙馬侍立于旁過此方議成婚駙馬餽菓餚書臣公
主答禮書賜皆大失禮夫既合卺則儼然夫婦安有
跪拜數月稱臣侍膳然後成婚者會典行四拜于
合卺之前明合卺後無拜禮也以天子館甥下同隸
役豈所以尊朝廷帝是其言令永固擇日成婚
欽定續文獻通考卷八十九
