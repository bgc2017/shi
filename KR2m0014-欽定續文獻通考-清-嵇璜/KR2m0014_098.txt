欽定續文獻通考卷九十八
玉禮考
后妃命婦以下車輦鹵簿
遼皇太后皇后車
(臣)等謹按遼史輿服志皇太后有總纛車有小輦
有平頭輦皇后有輿有車前已見乘輿門矣
公主青幰車
二螭頭蓋部皆飾以銀駕用駞(公主下嫁以賜之)
輿服志曰古者王姬下駕車服不繫其夫下王后
一等此其遺意歟
又有送終車
車樓純飾以錦螭頭以銀下懸鐸後垂大氈駕以牛
上載羊一(謂之祭羊)以擬送終之用(亦賜公主)
(臣)等謹按以上二車皆遼所謂國輿也若漢輿則
皇太后乘小輦平頭輦外無可見者又考后妃傳
聖宗仁德皇后所乘車置龍首鴟尾飾以黃金又
造九龍輅諸子車以白金為浮圖各有巧思夏秋
從行山谷間花木如繡車服相錯人望之以為神
仙此可補志所未備
金皇后車
一曰重翟車青質金飾金塗銅鈒花葉段裝釘燿葉
二十四明金立鳳一紫羅銷金生色寶相帷一青羅
青油幰衣各一朱絲絡網紫羅明金生色雲龍絡帶
各二兩廂明金五綵間裝翟羽二金塗鍮石長轅鳳
頭三横轅立鸞八香爐香寶子一副宜男錦帶結朱
紅漆杌子踏床各一扶板扶輿一副紅羅明金衣褥
紅羅襯褥一青羅行道褥四青羅明金生色雲鳳夾
幔一紅羅明金緣紅竹簾二金塗銅葉斷行馬二朱
紅漆金塗銀葉裝釘胡梯一青羅胡梯尋儀褥二踏
道褥十青絹裹大麻索二油蒙帕一二曰厭翟車
赤質倒仙錦帷一紫羅紫油幰衣各一朱絲絡網宜
男錦絡帶各二餘同重翟惟行道夾幔尋儀褥羅及
裹索等用紅三曰翟車黃質金飾鍮石葉段裝釘
宜男錦帷黃羅油幰衣鍮石長轅鳳頭三而無横轅
立鸞餘同厭翟而羅色用黃四曰安車赤質倒山
錦帷紫油幰衣朱絲絡網天下樂錦絡帶鍮石長轅
鳳頭三無横轅立鸞及香爐香寶子餘同翟車而色
皆用紅五曰四望車朱質宜男錦帷青油幰衣轅
端螭頭二餘並同安車六曰金根車朱質紫油紫
羅幰衣朱絲倒仙錦絡帶各二踏床褥用紅綾衣尋
儀褥踏道褥並用綾餘並同安車
以上凡六車造成後復改造圓輅重簷方輅五華亭
頭平頭六等之制又增制九龍車一(高二丈廣一丈一尺長二丈六)
(尺)五鳳車四(各高一丈八尺長廣如之)圓輅車一方輅車一重簷
車一(各高一丈七尺長一丈八尺廣八尺)皆駕四馬駕士各五十人(並平)
(巾幘生色青緋黃三色寶相花衫銀褐袜帶大口袴)平頭輦一五華輦一亭頭
輦一(各高一丈九尺廣一丈五寸長三丈)舁士各九十六人作兩番代
(並生色緋寶相花衫餘如前製)管押人員三十五人(長脚幞頭紫羅窄衫金銅帶束)
駕馬繁纓涼屜鈴拂包尾皆從車色金銅面插翟尾
朱轡朱總龍車合用紅羅繖一繖子二人(用錦服本帽幞帶)
又檢定扇障等制偏扇如仙人羽扇行障六扇(各長八尺)
(高六尺)用紅羅表朱裏畫雲鳳龍首竿鉛鞶結每障用
宫人四坐障二扇(各長七尺高五尺)畫雲鳳紅羅表朱裏餘
同行障錦六柱八扇(各闊二尺高三尺)冐以錦内結使八人
執
宫人車制如屬車駕士八人(平巾幘緋衫大口袴鞋襪)供奉宫人
三十人(雲脚紗帽紫衫束帶綠鞾)
章宗明昌元年三月定妃嬪車輦用鍍金鳳頭黃結
御妻世婦用間金鳳頭梅紅結子
皇太后皇后鹵簿
用唐宋志共二千八百四十人
清游隊三十人清游旗一執一人引二人夾二人(並平)
(巾幘緋裲襠大口袴佩弓矢横刀執矟弩騎)次金吾衛執衝都尉一人(平巾)
(幘紫裲襠大口袴錦騰蛇弓矢横刀)犦矟二人(平巾幘緋衫大口袴夾折衝)領四十
騎横刀二十人執矟四人弩十六人(並平頭幘緋裲襠大口袴横刀)
(弓矢)次虞侯佽飛二十八人(並平巾幘緋裲襠大口袴弓矢横刀騎夾道分左右)
(均布至黃麾仗)次内僕令一人丞一人(依本品服分左右)各書令史
二人(平巾幘緋衫大口袴騎從)次黃麾一執一人夾二人(武弁朱衣革帶)
(正道騎)次左右廂黃麾仗廂各三行行百人從内第一
行短戟五色氅(執者並黃地白花綦襖帽行縢鞋襪)次外第二行戈五
色氅(執人並赤地黃花綦襖帽行縢鞋襪)次外第三行儀鍠五色旛(並青)
(地赤花綦襖帽行縢鞋襪)次左右領軍衛左右威衛左右武衛左
右驍衛左右衛等衛各三行行二十人(分前後)衛各主
帥六人惟左右領軍衛各三人(並平中幘緋裲襠大口袴領軍衛前後獅)
(子文袍帽餘衛豹文袍帽各執鍮石裝長刀騎領分前後)每衛各果毅都尉一人
檢校(被繡袍以上各一人步從)左右領軍衛有絳引旛引前掩後
各三(執者六人並平巾幘緋衫大口袴)次内謁者監四人給事内常
侍内侍少監各二人(並騎分左右以上各有内給使一人步從)次内給使
百二十人(皆宫人並平巾幘緋衫大口袴分左右在車後)次偏扇團扇方扇
各二十四(分左右以宫人執之皆服間綵大袖裙□綵衣革帶履)次香蹬一執
擎内給使四人(平巾幘緋裲襠大口袴在重翟車前)次重翟車馬四駕
士二十四人(平巾幘青衫大口袴鞋襪)次行障二坐障二(分左右夾車宫)
(人執之服同執扇)次内寺伯二人領寺人六(分左右平巾幘緋裲襠大口袴)
(執御刀並騎夾重翟車)次腰輿一舁士八人團雉扇二(夾輿)次大
繖四次大雉扇八(分左右横行為二重)次錦華蓋二(單行一正道)次
小雉扇朱團扇各十二(並横行分左右)次錦曲蓋二十四(横行)
(為二重)次錦六柱八扇(分左右自腰輿以下並内給使執之服同前)次宫人
車次絳麾二(分左右執各一人武弁朱衣革帶鞋襪)次後黃麾一執一
人夾二人(並騎武弁朱衣革帶正道)次供奉宫人(在黃麾後)次厭翟車
馬四駕士二十四人次翟車安車皆四馬駕士各二
十四人次四望車金根車皆駕牛三駕士各十二人
(服同前)次左右相牙門各二每門執二人夾四人(並赤綦襖)
(黃袍帽第一門在前黃麾前第二門在後黃麾後)次左右領軍衛每廂各一
百五十人執殳(並赤地黃花綦襖帽行縢鞋襪前與黃麾仗齊後盡鹵簿)廂各主
帥四人檢校(平巾幘緋衫大口袴被黃袍帽執鍮金長刀騎其服豹文者二在内服獅文者)
(二一引前一護後)次左右領軍衛折衝都尉各一人檢校殳
仗(以上各一人騎從)後次殳仗内正道置牙門一每門監門
校尉二人(皆平巾幘緋裲襠大口袴執銀裝長刀騎)每廂各巡檢校尉一
人往來檢校(服仗同前)前後部鼓吹金鉦掆鼓大鼓長鳴
中鳴鐃吹羽葆鼓吹横吹節鼓御馬並減大駕之半
儀衛志曰時又改重翟等六車用圓方輅輦及行
障坐障錦六柱八宫人等車
又曰海陵天德二年立后皇后乘龍飾肩輿有司
設二步障於殿之西階設扇左右各十繖一此蓋
殿庭導引之儀也又設皇太后導從六十人繖子
不在數内(並服簇四盤雕團花紅錦襖金花幞頭塗金銀束帶)永壽永寧宫
導駕各三十人繖子各二人此亦常行之儀也
諸妃嬪導從四十人(幞頭繡盤焦紫衫塗金束帶)妃用偏扇方扇
團扇各十六諸嬪各十四皆宫人執(服雲脚紗帽紫四䙆衫束帶綠)
(鞾)大繖各一繖子二人(就用本服錦襖幞帶)大長公主導從一
十二人皇妹皇女一十人(並用紫羅繡胷背葵花夾襖盤裹幞頭大佩銀腰帶)
牙杖各二其諸宗室女各以親疏差降之
繖制皇太子三位妃皆青羅表紫裏金浮圖親王公
主王妃金鍍銀浮圖郡主縣主夫人銀浮圖皆青表
紫裏諸臣下母妻各從其夫子勲封品級用繖
元文宗至順三年九月(時將立寧宗)修皇太后儀仗十月(寧宗)
(已即位)皇太后命作兩宫幄殿車乘供帳(以下皆元史帝紀參輿服志)
順帝至元二年七月發和囉噶布哷齊駱駝一百一十
上供太皇太后乘輿之用
中宫導從
舍人引進使中正院判同僉中正院事僉中正院事
中正院副使同知中正院事中正院使各二人皆分
左右行(各服其本品公服)内侍二人分左右行(服視四品)押直
二人(冠交角幞頭紫羅窄袖衫塗金束帶烏鞾)小内侍凡九人執骨朵二
人執葆蓋四人皆分左右行執繖一人由中道行攜
金盆一人由左負金椅二人由右(服紫羅□花窄袖衫冠帶鞾如押直)
中正使一人由中道捧外辦象牌(服本品朝服)宫人
凡二十人攜水瓶金鹿盧一人由右執銷金淨巾一
人由左捧金香毬金香合各二人分左右捧金唾壺
一人由左捧金唾盂一人由右執金拂四人執雉扇
十人各分左右行(冠鳳翅鏤金帽銷金緋羅襖銷金緋羅結子銷金緋羅繫腰紫羅衫)
(五色嵌金黃雲扇瓘玉束帶)
明
明史輿服志曰宋中興以後皇后嘗乘龍肩輿至
用紅板轎則自明始世宗嘉靖十三年謁廟后妃
俱乘肩輿出宫至奉天門降輿升輅焉
皇后輅
輅(高一丈一尺三寸有竒)平盤前後車櫺並雁翅四垂如意滴
珠板轅(長一丈九尺六寸)皆紅髹轅用抹金銅鳳頭鳳尾鳳
翎葉片裝釘平盤左右垂護泥板及輪二貫軸一每
輪幅十有八皆紅髹輞以抹金鈒花銅葉片裝釘輪
内車轂用抹金銅鈒蓮花瓣輪盤裝釘軸中纏黃絨
駕轅諸索輅亭(高五尺八寸有竒)紅髹四柱檻座上沈香色
描金香草板十二片前左右有門(高四尺五寸有竒廣二尺四寸有竒)
門旁沈香色線金菱花槅各二下絛環板有門杴抹
金銅鈒花葉片裝釘後紅髹五山屏風戧金鸞鳳雲
文屏上紅髹板戧金雲文中裝雕木渾貼金鳳一屏
後紅髹板俱用抹金銅鈒花葉片裝釘亭底紅髹上
施紅花毬紅錦褥蓆紅髹坐椅一靠背雕木線金五
彩裝鳳一上下香草雲板各一紅福壽板一并褥椅
中黃織金倚靠坐褥四週有椅裙施黃綺帷幔(或黃線羅)
外用紅簾十二扇前二柱戧金上寶相花中鸞鳳雲
文下龜文錦輅亭并圓盤(高二尺有竒)抹金銅立鳳頂帶
仰覆蓮座垂攀頂黃線圓絛四盤上紅髹下四周沈
香色描金雲文内青地五綵雲文以青飾輅蓋内寶
蓋紅髹匡鬭以八頂冐以黃綺頂心及四周繡鳳九
并五綵雲文天輪三層紅髹上雕木貼金邊耀葉板
七十二片内飾青地雕木五彩雲鸞鳳文三層間繪
五彩雲襯板七十二片下四周黃銅裝釘上施黃綺
瀝水三層間繡鸞鳳文四垂青綺絡帶繡鸞鳳各一
圓盤四角連輅坐板用攀頂黃線圓絛四輅亭前後
有左右轉角闌干各二扇内嵌絛環板皆紅髹計十
二柱柱首雕木紅蓮花線金青綠裝蓮花抱柱其踏
梯行馬之屬與大馬輦同
安車制(高九尺七寸有竒)平盤前後車櫺並雁翅板轅二(長一)
(丈六尺七寸有竒)皆紅髹用抹金銅鳳頭鳳尾鳳翎葉片裝
釘平盤左右垂護泥板及輪二貫軸一每輪幅十有
八皆紅髹軸中纏黃絨駕轅諸索車亭(高四尺四寸)紅髹
方柱四上裝五彩花板十二片前左右有門(高三尺七寸有)
(竒廣二尺二寸有竒)旁紅髹十字槅各二後三山屏風屏後壁
板俱紅髹用抹金銅鈒花葉片裝釘亭底紅髹板上
施紅花毯紅錦褥四周施黃綺帷幔外用紅簾四扇
車蓋用紅髹抹金銅寶珠頂帶蓮座(高六寸)四角抹金
銅鳳頭用攀絛四並紅髹木魚蓋施黃綺瀝水三層
銷金鸞鳳文鳳頭下垂紅帉錔其踏梯行馬幰衣與
輅同行障坐障皆以紅綾為之繪升降鸞鳳雲文行
障繪瑞草於瀝水坐障繪雲文於頂
輿服志曰安車本周禮后五輅之一應劭漢官儀鹵
簿圖有五色安車晉皇后乘雲母安車唐皇后安
車制如金輅惟明安車為簡素行障坐障自唐宋
有之皇后重翟車後皆有行障六坐障三夾車宫
人執之而唐書宋史皆不載其制金史行障坐障
見前明制則如右
太皇太后皇太后輅及安車行障坐障制與皇后同
皇妃車
名曰鳳轎與歴代異名其制青頂上抹金銅珠頂四
角抹金銅飛鳳各一垂銀香圓寶蓋并綵結轎身紅
髹木匡三面篾織紋簟繪以翟文抹金銅鈒花葉片
裝釘紅髹掆飾以抹金銅鳳頭鳳尾青銷金羅緣邊
紅簾并看帶内紅交牀并坐踏褥紅銷金羅轎衣一
頂用銷金寶珠文瀝水香草文看帶并幃皆鳳文紅
油絹雨轎衣一自皇后以下皆用行障二坐障一第
别以彩繪皇妃行障坐障俱紅綾為之繪雲鳳而行
障瀝水繪香草
東宫妃車
亦曰鳳轎小轎制俱同皇妃行障坐障之制亦同
親王妃車
亦曰鳳轎小轎制俱同東宫妃惟鳳轎衣用木紅平
羅小轎衣二一用礬紅紵絲一用木紅平羅行障坐
障制同東宫妃
公主車
宋用厭翟車明初因之其後定制鳳轎行障坐障如
親王妃
郡王妃及郡主車
俱用翟轎制與皇妃鳳轎同第易鳳為翟行障坐障
同親王妃而繪雲翟文
皇后儀仗
丹陛儀仗三十六人黃麾二戟五色繡旛六戈五色
繡旛六鍠五色錦旛六小雉扇四紅雜花團扇四錦
曲蓋二紫方繖二紅大繖四丹墀儀仗五十八人
班劍四金吾仗立瓜卧瓜儀刀鐙杖骨朵斧各四響
節十二錦花蓋二金交椅金踏脚金水盆金水罐各
一方扇八宫中常用儀衛二十人内使八人色繡
旛二金斧金骨朵各二金交椅金脚踏各一宫女十
二人金水盆金水罐金香爐金香合金唾壺金唾盂
各一拂子二方扇四
儀衛志曰洪武元年定永樂元年增置紅杖一對
太皇太后皇太后儀仗與皇后同
皇妃儀仗
紅杖二清道旗絳引旛各二戈氅戟氅儀鍠氅吾杖
儀刀班劍立瓜卧瓜鐙杖骨朵金鉞各二響節四青
方繖四紅繡圓繖一繡方扇四紅花圓扇四青繡圓
扇四交椅脚踏各一拂子二水盆水罐香爐香合唾
盂唾壺各一紅紗燈籠四
東宫妃儀仗
紅杖二清道旗絳引旛各二儀鍠氅戈氅戟氅吾杖
儀刀班劍立瓜卧瓜鐙杖骨朵金鉞各二響節四青
方繖二紅素圓繖二紅繡圓繖一紅繡方扇紅繡花
圓扇青繡圓扇各四交椅脚踏各一拂子二水盆水
罐香爐香合各一紅紗燈籠四
永樂二年禮部言東宫妃儀仗如親王妃惟香爐香
合如中宫但亦不用金其水盆水罐皆用銀從之
親王妃儀仗
紅杖二清道旗絳引旛各二戟氅吾仗儀刀班劍立
瓜卧瓜骨朵鐙杖各二響節四青方繖二紅綵畫雲
鳳繖一青孔雀圓扇紅花扇各四交椅脚踏水盆水
罐各一紗燈籠四拂子二
公主世子妃儀仗俱同親王妃
郡王妃儀仗
紅杖二清道旗絳引旛各二戟氅吾杖班劍立瓜骨
朵各二響節二青方繖二紅圓繖一青圓扇紅圓扇
各二交椅脚踏各一拂子紅紗燈籠各二水盆水罐
各一
郡主儀仗
紅杖清道旗班劍吾杖立瓜骨朵各二響節二青方
繖紅圓繖各一青圓扇紅圓扇各二交椅脚踏水盆
水罐各一紅紗燈籠拂子各二
儀衛志曰郡王儀仗有交椅馬杌皆木質銀裹水
盆水罐及香爐香合皆銀質抹金量折銀三百二
十兩郡王妃儀仗有交椅等大器量折銀一百六
十兩餘皆自備充用(此舊例也)嘉靖四十年定除親王
及親王妃初封儀仗照例頒給外其初封郡王及
郡王妃折銀等項併停止萬歷十年定郡王初封
係帝孫者儀仗照例全給係王孫者免蓋宗室分
封漸多勢難徧給也
皇太子皇子公卿以下車輦鹵簿
遼皇太子車輅
金輅從祀享正冬大朝納妃用之册皇太子儀乘黃
令陳金輅皇太子升降金輅(互見册立皇太子門)
輅車五日常朝享宫臣出入行道用之金飾紫幰朱
裏駕一馬
四望車弔臨用之金飾紫油纁通幰駕一馬
(臣)等謹按以上皆志所謂漢輿也自皇太子以下
志則闕焉不可考矣
金皇太子車
其制赤質金飾諸末重較箱畫虞文鳥獸黃屋軾作
赤伏鹿龍輈金鳳一軾前設障塵朱蓋黃裏輪畫一
牙左建九斿右載闟戟旗首銜金龍頭結綬及鈴緌
八鸞在衡二鈴在軾駕赤騮四金鍐方釳插翟尾鏤
錫鞶纓九就皇帝輅自頂至地高一丈七尺今閷四
分之一(為一丈三尺二寸)脩廣之閷亦如之
世宗大定六年十二月奏皇太子金輅典故制度及
上用金輅儀式奉勅詳定輈旗旂首及應用龍者更
以麟為飾省去障塵等物上用金輅名件色數依上
公以九為節減四分之一上用輅軾前有金龍改為
㐲鹿軾上坐龍改為鳳旗十二旒減為九駕赤騮六
減為四及簾褥用黃羅處改用梅紅餘並具體成造
王公以下車
制一品轅用銀螭頭涼棚杆子月板並許以銀裝飾
三品以上螭頭不得施銀涼棚杆子月板亦聽用銀
為飾五品以上轅獅頭六品以上轅雲頭庶人坐車
平頭止用一色黑油
親王鞍塗金銀裹仍鈒以開花障泥用紫羅飾以錦
轡以塗金銀裝束用絲結王家小功以上太皇太后
皇太后大功以上皇后期親以上并一品官及官職
俱至三品以上者障泥許用金花若經賜或御毬場
内不在禁限
舊制親王宰執任外者皆服小帽束帶銀鞍絲鞭大
定中以京尹亦外官三品而與親王無别遂命不得
御銀鞍絲鞭惟同外三品例幞頭帶展皂視事章宗
承安二年制護衛銅裝鞍轡不得借人庶人馬鞍許
用黑漆以骨角鐵為飾不得用玉鉸具及金銀犀象
飾鞍轡
皇太子鹵簿
受册寶謝廟凡大禮大朝會則用之有司奏當用唐
宋儀禮詔止用千人
中道清油隊二十四人折衝都尉一人白澤旗一五
人弩四弓六矟八(並騎)清道直盪隊一十八人折衝
都尉二人矟四弓矢十二(並騎)誕馬四八人正直
旗隊三十三人果毅都尉一人重輪旗一馴犀旗二
野馬旗一馴象旗二旗各五人(並騎)細引隊一十四
人果毅都尉二人弓矢六矟六(矟與弓矢相間並騎)前部鼓
吹九十八人(並騎)府司二人金鉦掆鼓各二大鼓十二
長鳴八鐃鼓二簫笳各六帥兵官二節鼓二小鼓十
二中鳴八桃皮篳篥歌各四拱辰管篳篥各六大横
吹十二羽葆鼓二帥兵官二繖扇八梅紅繖二大
雉扇四中雉扇二小輿一十八人導引官一十二
人中允諭德庶子詹事各二人太師太傅太保少師
各一人在金輅後(並騎)親勲翊衛團子隊七十四人
郎將二人儀刀七十二(並騎)金輅七十人三衛隊
一十八人(執儀刀)厭角隊六十二人郎將一人祥雲
旗一五人弩三弓矢七矟十五(並騎)又郎將一人旗弩
弓矢矟等同上(並騎)朱團扇一十六人司禦率府校
尉四人(騎)朱團扇紫曲蓋各三大角一十八後部
鼓吹五十四人(並騎)管押指揮一人金鉦掆鼓各一鐃
鼓二簫歌篳篥各六節鼓一主帥二人笛六笳四拱
辰管六小横吹十主帥二人後拒隊四十六人果
毅都尉一人(騎)三角獸旗一五人弩四弓矢十六
矟二十
(臣)等謹按清油隊二十四人以折衝至弓矟計之
其數適合餘亦如之惟正直旗隊三十三人自果
毅都尉以下至象旗止三十一人前部鼓吹九十
八人自府司以下至帥兵官二共一百人朱團扇
一十六人其下乃有二十八人此必史偶有訛也
或疑前部鼓吹有帥兵官各二當有一衍者則後
部鼔吹何嘗無主帥各二人耶姑闕疑以備考
外仗左行二百四人牙門十六人(並騎)牙門旗一三
人監門校尉三人郎將一人班劍九前第一隊二
十七人司禦率府一人果毅都尉一人折衝都尉一
人主帥一人(並騎)絳引旛三首九人麟頭竿二儀鍠斧
二弓矢二麟頭竿二儀鍠斧二朱刀盾二小戟二
第二第三第四第五隊各一十四人與第一部麟頭
竿以下同後第一隊四十七人牙門旗一三人監
門校尉三人果毅都尉一人主帥一人絳引旛三九
人鶡雞旗一五人矟四弩三矟四弓矢三矟四弓矢
三朱刀盾二小戟二(並騎)後第二隊二十九人果毅
都尉一人綱子旗一五人矟五弩三矟五弓矢三矟
三弓矢四(並騎)後第三隊二十九人果毅都尉一人
黃鹿旗一五人矟弩弓矢等與第二隊同(並騎)
右行二百四人排列同
儀衛志曰世宗大定六年九月帝自西京還有司
備儀仗皇太子乘金輅帝疑其非禮以問禮官無
能知者帝怒皆責降之
皇太子常行儀衛
導從六十二人繖子二人(並服梅紅繡羅雙盤鳳襖金花幞頭塗金銀束帶)
凡從盤&KR3220;鑼唾盂水罐等事並用金銀飾繖用梅紅
羅坐麒麟金浮圖椅用金鍍銀圈雙戲麒麟椅背紅
絨縧結殿庭與宴&KR2643;用繡羅間金盤鳳桌衣則用繡
羅獨角間金盤獸東宫視事朱髹飾椅塗金銀獸銜
紅絨縧結明金團花椅背案衣則用素羅色皆梅紅
蒙帕踏脚同
親王儀從
引接十人(皂衫盤裹束帶)乘馬撁攏官五十人(首領紫羅襖素幞頭執銀)
(裹牙杖繖子紫羅□荅綉芙蓉襖間金花交脚幞頭餘人紫羅四䙆綉芙蓉襖兩邊黃絹儀襴並用金鍍)
(銀束帶幞頭同)邀喝四人繖用青表紫裏金鍍銀浮圖椅用
銀裹圈背水罐&KR3220;鑼唾盂並用銀
郡王撁攏官三十人未出宫者二十人國公撁攏官
二十人未出宫者十四人郡王接引六人國公四人
未出宫者各減半人從儀物並依一品職事官制
百官儀從
正一品三師三公尚書令朱衣直省各十人(三公稱直府)
撁攏官各六十人(並服紫衫帽銀偏帶)内執籐棒骨朵牙杖各
三對簇馬六人繖子二人交椅水罐&KR3220;鑼盂子唾盌
等事以次執之(服皂衫帽塗金銅束帶後凡執色人並同)邀喝四人繖用
青羅紫裹銀浮圖從一品尚書左右丞相平章政
事都元帥樞密使直省同(樞密稱直院以班祇人充)撁攏官五十
人邀喝四人判大中正引接十人撁攏官四十人大
興尹面前兩對餘並同以上交椅並用銀裹圈背紫
絲縧結正二品東宫三師左右副元帥尚書左右
丞直省八人撁攏官四十人邀喝二人繖用朱浮圖
從二品參知政事樞密副使御史大夫直省同(御史)
(臺稱通引以儤使班祇人充)撁攏官三十六人邀喝數同正三
品東宫三少元帥左右監軍殿前都點檢六部尚書
諸京留守宣徽勸農使翰林學士承旨等官凡同品
者各引接六人撁攏官二十人以上交椅並用直背
銀間裝青絲縧結諸京都轉運使招討使諸路提刑
使諸府尹兼本路兵馬都總管及留守撁攏官五十
人外任統軍使都運招討使副使諸府尹兼總管撁
攏官四十五人公使七十人從三品元帥左右都
監勸農副使殿前副都點檢及御史中丞等官凡同
品者各引接六人撁攏官一十八人(内中丞引從則給緋衫)外
任運使節度使撁攏官四十人諸節鎮諸部族節度
同公使上鎮七十人中鎮六十五人下鎮六十人以
上外任官人從服色除諸招討總管部族節度郡牧
使自來無射糧軍人力者並仍舊外留守統軍總管
都運招討府尹轉運節度使人力亦仍舊其數雖多
俱不得過四十人(並服紫衫銀帶)銀裹圈背交椅銀水罐&KR3220;
鑼盂盌牙杖内銀裹骨朵大劍各兩對及邀喝惟運
使無骨朵大劍正四品左右諫議大夫國子祭酒
六部侍郎等官凡同品者各引接八人本破十二人
外任留守同統軍都監提刑副使各撁攏官三十人
從四品殿前左右衛將軍諸明安千戶親王府尉
諸京同知轉運等官凡同品者各引接四人本破十
二人外任撁攏官三十五人公使上防禦六十人中
防禦五十五人下防禦五十人正五品尚書左右
司郎中翰林待制太常少卿等官凡品同者各本破
八人外任撁攏官三十人公使上州五十人中州四
十五人下州四十人(凡防禦刺使知軍並京府統軍司節鎮佐貳等官人從並服紫)
(衫角束帶)直背銀交椅&KR3220;鑼盂子唾盌牙杖繖用青表碧
裹青浮圖防禦刺史知軍仍用銀裏骨朵大劍一對
邀喝惟隨路副統軍則不邀喝從五品六部郎中
侍御史大理少府等官凡同品者本破七人(侍御引從則給)
(緋衫)外任本破十人以上職事官並許張蓋正六品
尚書左右司員外等官凡同品者本破六人外任本
破九人從六品尚書六部員外等官凡同品者本
破五人外任本破九人正七品殿中侍御史等官
凡同品者本破四人外任本破七人縣令公使十人
都軍公使六人從七品應奉翰林文字等官凡同
品者本破四人外任本破六人縣令公使十人正
八品大理評事等官凡同品者本破二人外任本破
六人從八品太常太祝等官凡同品者本破二人
外任本破五人正九品御藥都監等官凡同品者
本破一人外任本破三人從九品隨殿位承應同
監等官凡同品者本破一人外任本破一人尚書
省樞密院令譯使通事六部御史臺及統軍司通事
誥院令史國史院書寫等職各設本破一人
儀衛志曰以上職官人力從物不得僭越其外任
官人從服執以本處公用或贜罰錢置又凡内外
官自親王以下儀從各有名數差等而朱衣直省
不與其賤者一曰引接(亦曰引從)内官從四品以上設
之二曰撁攏官内外正五品以上設之三曰本破
内外正四品以下設之四曰公使外官正三品以
下設之五曰從已人力外官正三品京都留守大
興府尹以下等官設之本破如撁攏之職公使從
公家之事從已執私家之役者也五等皆以射糧
軍充其軍非驗物力以事攻討特招募民年十七
以上三十以下魁偉壯健者收刺以資糧給之故
曰射糧其首領則有將節承局什將等名而皆統
於隨路都兵馬總管府焉金之所以禮臣下足任
使者其亦先代之遺法歟
外任官從已人力諸京留守大興府尹五十人統軍
都轉運招討按察使諸路兵馬都總管四十五人轉
運節度使四十人提案諸羣牧防禦使三十五人外
任親王傅同知留守副統軍按察副使諸州刺史知
軍事三十人同知都轉運使事副招討副留守同知
府尹兼總管提舉漕運司諸五品鹽使二十五人都
轉運副使按察使僉事少尹副總管同知轉運節度
使事二十人京都兵馬都指揮使一十八人轉運節
度副使十七人兵馬都鈐轄十五人親王府尉諸京
留守總判官同知防禦使事十三人警巡使兵馬副
都指揮同提舉漕運司正六品鹽副使從六品酒麴
鹽税使同知州軍事一十人統軍都轉運司京府總
管散府等判官京推官九人親王府司馬招討判官
赤劇縣令提舉上京皇城兵馬鈐轄正七品酒麴鹽
税副使都轉運判官府推官節度觀察判官八人京
縣次劇縣令都巡檢使正將府軍都指揮使七人司
屬令親王府文字招討司勘事官諸縣令警巡副使
知城堡寨鎮從七品鹽判同提舉上京皇城節鎮軍
都指揮使都巡河同七品酒使防禦判官六人市令
錄事赤劇縣丞副都巡檢使副將都巡檢州軍判官
五人統軍使知事親王府記室參軍同屬丞正八品
酒使副京縣次劇縣丞諸司使四人大興府招討按
察司知事京府運司節鎮司獄管勾河橋關度譏察
官從八品鹽判官漕運使勾當官警巡判官諸縣丞
市丞司候主簿錄事司判官縣尉副都巡檢諸巡檢
巡河官正九品酒使諸司副使三人鹽場管勾防刺
以下司獄部隊將同管勾河橋副譏察司候判官教
授統軍按察司知法軍轄諸司都監節鎮以上知法
二人鹽場同管勾防刺以下知法諸司同監統軍按
察司書史統軍司譯書通事一人
博索公使從已人力於附近東京澄州招募漢人百
姓投充(謂非明安穆昆所管者)海蘭率賓呼爾哈扶餘路並于
各管明安穆昆所管上中戶内輪差驅丁依射糧軍
例支給錢糧周年一易部羅和特哩衮札薩克亦同
其諸乣及羣牧官員若明安穆昆應差本管民戶充
人力並上中戶輪當
儀衛志曰諸内外官有兼職各應得人從者從多
給餘各驗品類差諸親王引接引從在都兵馬司
差公王隨朝者從守部本破内差外路者並所在
州府就差諸王府引從相府撁攏官引接周年替
代自餘十月滿代並以射糧軍充諸隨朝六品以
下職官并諸局承應者願令從已輸庸者聽仍具
姓名申部本處官司周年内不得占使諸職官之
任以理去官者接送人力于從已人内給半取接
者皆于所在官司出給印劵差取送還者須到本
所募發還如無騐者權閣支請候會問别無逃亡
將帶然後放支諸致仕官職俱至三品者從已人
力于願往處給半不得輸庸身故應送還者又減
半給之若年未六十而致仕及罷去者則不給
元世祖至元元年十二月定中外百官儀從十九年
八月申嚴以金飾車馬服御之制
職官以下車輿鞍轡
車輿除不得用龍鳳文外一品至三品許用間金妝
飾銀螭頭繡帶青幔四品五品用素獅頭繡帶青幔
六品至九品用素雲頭素帶青幔庶人黑油齊頭平
頂皂幔
鞍轡一品許飾以金玉二品三品飾以金四品五品
飾以銀六品以下並飾以鍮石銅鐵
明皇太子金輅
輅制(高一丈二尺二寸有竒廣八尺九寸轅長一丈九尺五寸輅座高三尺二寸有竒)平盤
滴珠板輪輻輪輞悉同玉輅輅亭(高六尺四寸有竒)紅髹四
柱(長五尺四寸)檻座上四周線金五綵香草板前左右有
門(高五尺有竒廣二尺四寸有竒)門旁槅各二編紅線絛及門杴皆
紅髹後五山屏風青地上雕木貼金龍五間以五彩
雲文屏後紅髹板皆抹金銅級花葉片裝釘紅髹匡
軟座紅絨墜座大索四下垂蓮花墜石上施紅毯紅
錦褥席紅髹椅一納板一并褥椅中紅織金倚靠座
褥四周有椅裙施紅羅帷幔外用青綺緣邊紅簾十
二扇椅雕貼金龍彩雲下線金彩雲板一亭内編紅
線縧輅頂并圓盤(高二尺五寸有竒)又鍍金銅寶珠頂帶仰
覆蓮座(高九寸)垂攀頂紅線圓絛四盤上丹漆下内外
皆青地繪雲文以青飾輅蓋亭内周圍青斗拱承以
丹漆匡寶蓋鬭以八頂冐以紅綺頂心繡雲龍餘繡
五彩雲文天輪三層皆紅髹上雕木貼金邊耀葉板
七十二片内飾青地雕木貼金雲龍文三層間繪五
彩雲襯板七十二片四周黃銅裝釘上施紅綺瀝水
三層每層七十二摺間繪五彩雲龍文四角之飾與
大輅同第圓絛用紅線輅亭前一字闌干一扇後一
字帶轉角闌干一扇左右闌干二扇内嵌五彩雲板
皆丹漆計十四柱柱首制與大輅同亭後建紅旗二
以紅羅為之九斿每斿内外繡升龍一左旗腰繡日
月北斗竿用抹金銅龍頭右旗腰繡黻字竿用抹金
銅戟綴抹金銅鈴二垂紅纓其踏梯行馬之屬與玉
輅同帳房用青木棉布竿首青綠蹲猊餘同乘輿帳
房
(臣)等謹按明會典載皇太子儀仗内有金輅一乘
乃永樂三年增定也
親王象輅
輅制(高視金輅減六寸其廣減一尺轅長視大輅減一尺輅座高三尺有竒餘飾同金輅)輅亭
(高五尺二寸有竒)紅髹四柱檻座上四周紅髹縧環板前左
右有門(高四尺五寸有竒廣二尺二寸有竒)門旁槅各二及明杴後五
山屏風皆紅髹用抹金銅鈒花葉片裝釘亭底紅髹
施紅花毯紅錦褥席其倚靠坐褥帷幔紅簾之制俱
同金輅輅頂俱圓盤(高二尺四寸有竒)用抹金銅寶珠頂餘
同金輅天輪三層皆紅髹上雕木貼金邊耀葉六十
三片内飾青地雕木五彩雲文三層間繪五彩雲襯
板六十三片四周黃銅裝釘上施紅綺瀝水三層每
層八十一摺綉瑞草文前垂青綺輅帶二俱繡升龍
五彩雲文圓盤四角連輅座板用攀頂紅線圓絛四
并紅髹木魚亭前後闌干同金輅左右闌干各一扇
内嵌絛環板皆紅髹計十四柱柱首雕木紅蓮花線
金青綠裝蓮花抱柱前闌干内布花毯紅旗二與金
輅所樹同竿上祇垂紅纓五其踏梯行馬之屬亦同
金輅帳房用綠色螭頭餘與東宫同
皇孫車
永樂中定皇太孫婚禮儀仗如親王降皇太子一等
而用象輅
郡王無輅祇有帳房制同親王
公卿以下車輿
百官乘車之制洪武元年令凡車不得雕飾龍鳳文
職官一品至三品用間金飾銀螭繡帶青幔四品五
品素獅頭繡帶青幔六品至九品用素雲頭青帶青
幔轎同車制庶民車及轎並用黑油齊頭平頂皂幔
禁用雲頭六年令凡車轎禁丹漆五品以上車止用
青縵婦女許坐轎官民老疾者亦得乘之景帝景泰
四年令在京三品以上得乘轎孝宗弘治七年令文
武官例應乘轎者以四人舁之其五府管事内外鎮
守守備及公侯伯都督等不問老少皆不得乘轎違
例乘轎及擅用八人奏聞蓋自太祖不欲勲臣廢騎
射雖上公出必乘馬永樂元年駙馬都尉胡觀越制
乘晉王濟熺朱轑椶轎為給事中周景所劾有詔寬
觀而賜濟熺書切責之惟文職大臣乘轎庶官亦乘
轎又文臣皆許乘車大臣得乘安車後久廢不用武
宗正德四年禮部侍郎劉機言大明集禮公卿大臣
得乘安車因請定轎扇繖蓋品級等差帝以京城内
安車繖蓋久不行却其請而命轎扇俱如例行世宗
嘉靖十五年禮部尚書霍韜言禮儀定式京官三品
以上乘轎邇者文官皆用肩輿或乘女轎乞申明禮
制俾臣下有所遵守乃定四品下不許乘轎亦毋得
用肩輿穆宗隆慶二年給事中徐尚劾應城伯孫文
棟等乘轎出入驕僭無状帝命奪文棟等俸乃諭兩
京武職非奉特恩不許乘轎文官四品以下用帷轎
者禁如例神宗萬歷三年奏定勲戚及武臣不許用
帷轎肩輿并交牀上馬
輿服志曰破格殊典則宣德中少保黃淮陪遊西
苑嘗乘肩輿入禁中嘉靖間嚴嵩奉詔苑直年及
八旬出入得乘肩輿武臣則郭勛朱希宗特命乘
肩輿扈南巡蹕後遂賜常乘焉俱非制也
繖蓋之制洪武元年令庶民不得用羅絹涼繖但許
用油紙雨繖三年令京城内一品二品用繖蓋其餘
用雨繖十六年令尚書侍郎左右都御史通政使太
常卿應天府尹國子祭酒翰林學士許張繖蓋二十
六年定一品二品繖用銀浮圖頂三品四品用紅浮
屠頂俱用黑色茶褐羅表紅絹裏三簷雨繖用紅油
絹五品紅浮屠頂青羅表紅絹裏兩簷雨繖同四品
六品至九品用紅浮屠頂青絹表紅絹裏兩簷雨繖
俱用油紙三十五年官員繖蓋不許用金繡朱丹裝
飾公侯駙馬伯與一品二品同憲宗成化九年令兩
京官遇雨任用油繖其涼繖不許張于京城
鞍轡之制洪武六年令庶民不得描金惟銅鐵裝飾
二十六年定公侯一品二品用銀䤹鐵事件䩞用描
銀三品至五品用銀䤹鐵事件䩞用油畫六品至九
品用擺錫鐵事件䩞用油畫三十五年定官民人等
馬頷下纓并鞦轡俱用黑色不許紅纓及描金嵌金
天青朱紅裝飾軍民用鐵事件黑綠油䩞
皇太子儀仗(以下皆明史儀衛志)
洪武元年定門外中道設龍旗六其執龍旗者並戎
服黃旗一居中左前青旗一右前赤旗一左後黑旗
一右後白旗一每旗執弓弩軍士六人服各隨旗色
殿下設三十六人絳引旛二戟氅戈氅儀鍠氅羽葆
幢各六青方繖二青小方扇四青雜花團扇四皆校
尉擎執殿前設四十八人班劍吾杖立瓜卧瓜儀刀
鐙杖骨朵斧各四響節十二金節四皆校尉擎執殿
門設十二人金交椅金脚踏金水罐金水盆各一青
羅團扇六紅團蓋二皆校尉擎執殿上設六人金香
爐香合唾盂唾壺各一拂子二皆内使擎執
永樂元年禮部言東宫儀仗有司失紀載視親王差
少宜增置金香爐金香合各一殳二义二𫝊教告止
信旛各二節二幢二夾矟二矟刀盾各二十戟八紅
紙油燈籠六紅羅銷金邊圓繖紅羅繡圓繖各一紅
羅曲蓋繡繖紅羅素圓繖紅羅素方繖青羅素方繖
各二紅羅繡孔雀方扇紅羅繡四季花團扇各四拂
子二唾盂唾壺各一鞍籠一誕馬八紅令旗二清道
旗四幰弩一白澤旗二弓箭二十副從之
親王儀仗
洪武六年定宫門外設方色旗青色白澤旗各二執
人服隨旗色並戎服殿下絳引旛二戟氅戈氅儀鍠
氅各二皆校尉執殿前班劍吾杖立瓜卧瓜儀刀鐙
杖骨朵斧各二響節八皆校尉執殿門交椅脚踏水
罐水盆各一團扇四蓋二皆校尉執殿上拂子二香
爐香合唾壺唾盂各一十六年詔親王儀仗内交椅
盆罐用銀者悉改用金
惠帝建文四年禮部言親王儀仗合增紅油繖銷金
雨繖一紅紗燈籠紅油紙燈籠各四魫燈二大小銅
角四從之永樂三年命工部親王儀仗内紅銷金繖
仍用寶珠龍文凡世子儀仗同
郡王儀仗
令旗清道旗各二幰弩一刀盾十六弓箭十八副絳
引𫝊教告止信旛各二儀杖吾刀立瓜卧瓜骨朵斧
各二戟矟各十六麾幢節各一響節六紅銷金圓繖
紅圓繖各一紅曲柄繖紅方繖各二青圓扇紅圓扇
誕馬各四鞍籠馬杌各一拂子二交椅脚踏水盆水
罐香爐各一紅紗燈籠魫燈各二帳房一座
公卿以下繖蓋鞍轡
(臣)等謹按王圻續通考又載官員儀從洪武二十
四年定公十人侯八人伯六人一品至三品同四
品至六品四人七品至九品二人成化元年令京
官出外四品以上引導三對錫槊鋼义藤棍七品
以上二對槊棍在外方面堂上官引導三對同京
官各府及四品以上官用二對七品以上一對用
籐棍八九品用竹篦一對雜職不許用附錄於此
欽定續文獻通考卷九十八
