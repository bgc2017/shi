定續文獻通考卷三十三
國用考
蠲貸
宋寧宗開禧二年六月蠲泗州租稅三年
時鎮江都統制陳孝慶新復泗州故有是詔是月又
罷旱傷州軍比較租賦一年
(臣)等謹按馬端臨謂宋以仁立國蠲租已責之事
視前代為過之而中興後尤歲不勝書姑撮其普
及諸路與所蠲名目大者錄之今所續以一時善
政不可從略凡正史所載者仍備述於後
三年二月蠲兩淮被兵諸州今年租賦
十二月又蠲兩淮州軍稅一年嘉定元年十二月又
蠲兩淮州軍二稅一年八年七月蠲兩淮諸州今年
秋税并極邊五州明年夏税
四月蠲湖北京西諸郡今年租賦
嘉定元年閏四月蠲兩浙闕雨州縣貧民逋賦
三年三月又蠲都城及荒歉諸州民間逋負六年九
月蠲京湖諸州逋負二十八萬餘緡八年二月蠲平
江等五郡逋負米十七年二月蠲台州逋賦十萬餘
緡
二年七月蠲信陽荆門漢陽軍民賦
至五年十二月蠲濠州租稅一年八年七月蠲兩淮
諸州今年秋税併極邊五州貧民夏稅又蠲臨安紹
興二府貧民夏税又詔職田蠲放如民田違者罪之
十二年五月蠲兩淮荆襄湖北利州路沿邊諸州今
年租税十五年四月蠲蘄州今年租賦
七年六月蠲兩浙路諸州贓賞錢
九年九月詔兩浙江東監司覈州縣被水最甚者蠲其
租
江東轉運副使真德秀奏乞停閣夏税蠲放秋苗
疏曰臣聞乾德二年四月詔自春徂夏時雨尚愆
深恐黎民失於播殖所宜優恤俾獲蘇安一應諸
道所催今年夏租委所在官吏檢視民田無見苗
者上聞並與除放紹興二十八年八月詔今諸路
轉運速行州縣開具被灾頃畝數目及合放分數
以聞仰惟太祖開造高宗中興二聖一心皆以保
全民命為本故於災傷之歲切切如此夫以四月
而蠲夏税八月而檢秋苗自常情觀之毋乃太早
蓋救災恤患當在民未甚病之時若待其饑莩流
離然後加惠則所全寡矣為民父母忍使至斯兩
朝詔書可為大法今臣所陳如蒙聖慈降出三省
早賜施行其於公私皆有便利一則征斂既寬逃
亡必少所在田畝不致抛荒公家租賦亦免失陷
二則農夫肯行播種自救其饑不致大段缺食全
仰官司糶濟三則窮寠之民粗有生理何苦輕捐
其身以為盜賊未蒙之禍消弭尤多臣蒙恩畀以
漕計一路休戚之責在臣容敢仰干天聽
宋史袁甫傳曰甫知徽州訪便民事上之請蠲減
婺源紬絹萬七千餘匹茶租折帛錢萬五千餘貫
月樁錢六千餘貫請照咸平紹興乾道寬恤指揮
受納徽絹定每匹十兩
又黃疇若傳曰嘉定時疇若知成都府當徵積欠
十餘萬疇若亟命榜九邑盡蠲之代輸六年布估
錢計二十萬二千四百緡又别立庫儲二十五萬
三千緡期於異日接續代輸又糴米十五萬石有
竒足廣惠倉之儲又減他賦之重者民力遂寬
又陳宓傳曰宓知南康軍歲大祲奏蠲其賦十之
九會流民羣集宓就役之築江堤而給其食改知
南劍州時大旱疫蠲逋賦十數萬且弛新輸三之
一躬率僚吏持錢粟藥餌戶給之
理宗寳慶元年十一月詔會稽攅宫所在税賦盡免折
科山隂縣權免三年
宋史汪綱傳曰綱主管浙江安撫司公事寳慶三
年大水綱發粟三萬八千餘緡錢五萬賑之蠲租
六萬餘石捐瘠頓蘇無異常歲越有經總制窠名
四十一萬其中二十五則紹興以來虚額也前後
帥懼負殿以修奉攅宫之資偽增焉綱謂負殿之
責小罔上之罪大摭其實以聞詔免九萬五千緡
而宿弊因是著明
紹定三年二月詔汀贛吉建昌蠻獠竊發經擾州縣復
賦税一年
宋史吳昌裔傳曰昌裔知婺州婺告旱減騶從供
帳遣僚佐召邑令周行阡陌蠲粟八萬一千石錢
二十五萬緡有竒
淳祐三年九月詔蠲高郵民耕荒田租
至十年九月以嚴州水復民田租十二年二月詔襄
郢新復州縣賦稅復三年
宋史吳潛傳曰潛判慶元府積錢百四十七萬三
千八百有竒代民輸帛前後所蠲五百四十九萬
一千七百有竒
寳祐二年三月雪詔蠲江淮今年二税
九月詔山隂蕭山諸暨會稽四縣水除今年田租
十二月以安西堡將士力戰解圍居民以資糧助軍實
詔在城人復租税五年
景定元年三月詔全岳永衡柳象瑞興國南康隆興江
州臨江潭州諸縣經兵農民失業應開慶元年以前二
税盡除之
宋史牟子才傳曰理宗時子才以集英殿修撰知
太平州前政負上供綱及總所綱七十萬緡悉為
補之蠲黃池酒息六十餘萬貫三縣秋苗畸零萬
五千餘石夏稅畸零紬帛四千五百餘匹絲七百
餘兩綿一萬三千餘兩麥二千餘石
三年閏九月詔紹興府火給貸居民錢今及二載民貧
可憫悉除勿徵
度宗咸淳六年閏十月安吉州水免公田租四萬四千
八十石
十一月嘉興華亭兩縣水免公田租五萬一千石民
田租四千八百一十石至七年正月紹興府諸暨縣
湖田水免租二千八百石有竒八年十月紹興府會
稽餘姚上虞諸暨蕭山五縣大水詔減田租有差又
以秋雨水溢詔減錢塘仁和兩縣民田租什二會稽
湖田租什三諸暨湖田租盡除之九年十二月沿江
制置使所轄四郡夏秋旱澇免屯田租二十五萬石
十年正月江東沙圩租米以去年水災詔減十四
宋史常楙傳曰楙以集英殿修撰知平江值旱故
事郡守合得緡錢十五萬悉以為民食軍餉助蠲
苗九萬税十三萬版帳十六萬又蠲新苗二萬八
千大寬公私之力飛蝗幾及境疾風飄入太湖
十年三月兔郡縣侵負義倉米七十四萬八千餘石
九月(時恭帝已即位)免被水州縣今年田租
恭帝德裕元年二月放免浙西公田逋米
三月免安吉縣今年夏田租有戰没者縣令丞恤之
四月詔宜興溧陽民兵助戰有功特免今年田租江
隂民被兵其租亦勿收責五月旌德縣城守有功免
其民今年田租六月免廣德軍今年田租及諸郡縣
未納綱解七月詔饒州被兵令免今年田租
九月免靖州今年田租
十一月賜餘杭武康長興縣民錢并免今年田租
遼穆宗應歷三年十一月以南京水詔免今歲租
聖宗統和四年八月復山西今年租賦
從室昉韓德讓言以遭宋兵侵掠故也十月又以南
院大王留寧言復南院部民今年租賦
七年三月詔免雲州逋賦
至九年正月詔免三京諸道租賦十年二月免雲州
租賦又給復雲州流民五月朔州流民給復三年十
二年正月(時駐蹕滿塊坂)詔復行在五十里内租蠲宜州賦
調二月免南京被水戶租賦十四年正月蠲三京及
諸州稅賦十二月以南京道新定税法太重減之十
五年正月免流民税三月免南京逋税十六年四月
罷民輸官俸給自内帑十九年十二月免南京平州
租税
興宗重熙十一年十二月詔蠲預偹伐宋諸部租税一
年
至十二年十一月以上京歲儉復其民租税十七年
八月復南京貧戶租税
道宗咸雍四年十月永清武清安次固安新城歸義容
城諸縣水復一歲租
至七年十一月免南京流民租八年二月歲饑免武
安州租税十一月免祖州税九年十一月(時幸隂山遂如西京)
詔行幸之地免租一年十年二月蠲平州復業民租
賦
太康二年二月南京路饑免租税一年
九月以南京蝗免明年租税至五年十一月復南京
流民差役三年被火之家免租稅一年六年五月免
平州復業民租賦一年十二月免西京流民租賦一
年
大安三年三月免錦州貧民租一年上京亦如之
至四年正月免上京逋逃及貧戶税賦十月免百姓
所貸官粟十年四月除玉田密雲流民租賦一年十
二月以明年改元除貧民租賦
夀隆六年十月以平州饑復其租賦一年
天祚帝乾統九年十一月詔免今年租税
金太祖為詳穏時令貧民逋負三年勿徵
時康宗(太祖兄也)七年歲不登民間多逋負賣妻子不能
償康宗與官屬會議太祖在外庭以帛繫杖端麾其
衆令曰今貧者不能自活賣妻子以償債骨肉之愛
人心所同自今三年勿徵過三年徐圖之衆皆聽令
聞者感泣自是遠近歸心焉
太宗天會元年十二月蠲民間貸息詔咸州以南蘇復
州以北年穀不登其應輸京軍糧免之
至二年正月以東京比歲不登詔減田租市租之半
熙宗天眷五年十二月詔免民戶殘欠租稅
至皇統三年蠲民稅之未足者
海陵貞元三年十一月詔明年租稅並與放免
以山陵禮成故有是詔
世宗大定二年三月免南京正隆丁夫貸役錢
三年三月以歲歉詔免去年租税
又詔曰朕比以元帥府從宜行事今聞河南陜西山
東北京以東及北邊州郡調發已多而省部又與他
州一例征取賦役是重擾也可憑元帥府已取者例
蠲除之至四年二月免安州今年賦役及保塞縣御
城邊吳二村凡扈從人嘗止其家者亦復一年又以
北京粟價踴貴詔免今年課甲三月詔免北京歲課
段匹一年五年正月命有司旱蝗水溢之處與免租
賦六年五月詔雲中大同縣及警巡院給復一年是
年又以河北山東水免其租十月詔免雄莫等州今
年租九年二月以中都等路水免稅又以曹單二州
被水尤甚給復一年十二年正月以水旱免中都西
京南京河北河東山西陜西去年租稅十四年二月
詔免去年被水旱百姓租税十六年正月詔免去年
被水旱路分租税十七年三月詔免河北山東陜西
河東西京遼東等十路去年被旱蝗租税十八年正
月免中都河北河東山東河南陜西等路前年被災
租税十九年二月免去年被水旱民田租税秋中都
西京河北山東河東陜西以水旱傷民田十三萬七
千七百餘頃詔蠲其租二十年三月以中都西京河
北山東河東陜西路前歲被災詔免其租税二十三
年正月如春水詔夾道三十里内被役之民與免今
年租税仍給傭直二十五年二月放免會寧府今年
租稅
二十六年四月免諸路稅并詔災傷常加蠲免
尚書省奏諸路水旱擬於軍民地土二十一萬餘頃
内免税四十九萬餘石從之詔曰今之税考古行之
但遇災傷常加蠲免至二十七年六月又免中都河
北等路常被河決水灾軍民租稅十一月詔河水泛
溢農夫被災者與免差税一年衛懷孟鄭四州塞河
勞役併免今年差税二十九年正月章宗即位免本
年租稅并自來懸欠係官等錢
章宗明昌元年十二月免獵地今年税
至三年六月有司言河州灾傷民乏食而租税有未
輸詔免之九月諭尚書省去歲山東河北被災傷處
所閣租税及借貸錢粟若便徵之恐貧民未蘇俟豐
收日以分數察徵可也是月如秋山免圍場經過人
戶今歲夏秋租税之半曾當差役者復一年五年十
二月免被黃河水災今年秋税
泰和四年四月免旱災州縣徭役及今年夏税
至五年正月詔有司自泰和三年郡縣之經行幸民
嘗供億者賜今年租稅之半六年八月赦唐鄧潁蔡
宿泗六州免來年租税三分之一八年六月以宋請
和詔天下免河南山東陜西等六路今年夏税河東
河北大名等五路半之
衛紹王大安元年十二月詔平陽地震人戶三人死者
免租税二年二人及傷者免一年
宣宗貞祐二年十二月詔免逃戸租稅
至四年三月又免陜西逃戶租五月山東行省僕散
安貞言泗州被災道殣相望所食者草根木皮而已
而邳州戍兵數萬急徵重役悉出三縣官吏酷暴擅
括宿藏以應一切之命民皆逋竄又别遣進納閑官
以相迫督皆怙勢營私實到官者纔十之一而徒使
國家有厚斂之名乞革此弊以安百姓從之至興定
元年十一月帝謂宰臣曰臣聞百姓流亡逋賦皆配
見戶人何以堪又添徵軍需錢太多亡者詎肯復業
其并議除之宰臣請命行部官閱實蠲貸已代納者
給以恩例或除他役或減本戶雜征四之一命亟行
之十二月免逃戶復業者差賦
興定二年二月免中京嵩汝等州逋賦十六萬石
至三年正月免單丁民戶月輸軍需錢四年八月諭
宰臣曰河南水災唐鄧尤甚其被災州縣已除其租
餘順成之方止責正供和糴雜徵並免仍自今歲九
月始停周歲桑皮故紙折輸流民佃荒田者如上優
免
金史完顔伯嘉傳曰興定四年秋河南大水伯嘉
充宣慰副使按行京東奏亳州災最甚合免三十
萬石三司止奏除十萬石民將重困詔治三司奏
災不以實罪
五年八月命有司除逋戶負租毋徵見戶
至十一月又詔蠲徐邳宿泗等州逋租官民有能墾
闢閒田除來年科徵歸德亳夀潁停閣逋戶租外仍
蠲三之一逋戶田廬有司募民承業禁其毁損以俟
來復
元光元年二月詔除延安鄜坊丹葭綏德税租
帝念鄜延被兵又延安受圍嘗發民粟給軍故詔除
稅租仍令有司償其粟直不足者許補官至二年宰
臣奏去歲正月京師見糧纔六十餘萬石今三倍矣
計國用頗足而民間租税徵之不絶恐貧民無所輸
而逋亡也遂以中旨遍諭止之
哀宗正大四年七月賜陜西東西兩路民今年租
至八年四月全免京西路軍需錢一年旱災州縣差
税從實減貸
元太宗十年八月詔免諸路田租
時陳時可高慶民等言諸路旱蝗故有是詔仍停舊
未輸納者俟豐歲議之
十一年七月以山東諸路災免其税糧
十二年十二月詔以官物代民償回鶻金
時以官民貸回鶻金償官者歲加倍名羊羔息其害
為甚詔以官物代還仍命凡假貸歲久惟子本相侔
而止著為令
世祖中統元年量減絲科包銀分數
至至元元年詔減明年包銀十分之三全無業者十
之七三年二月蠲中都今年包銀四分之一十九年
免諸路民戶明年包銀俸鈔二十年七月免兩路今
歲俸鈔二十二年免民間包銀三年不使帶納俸鈔
二十四年免東京軍民絲線包銀俸鈔二十八年詔
免腹裏諸路包銀俸鈔二十九年免上都隆興平灤
保定河間五路包銀俸鈔
是年以各處被災驗實減免科差
四年以秋旱霜災減大名等路税糧八年四月以七
年諸路災蠲今歲絲料輕重有差九月詔忙安倉失
陷米特免徵二十年以水旱相仍免江南税糧十分
之二二十六年免真定濟寧東平大名忭梁冠州災
傷田租二十七年大都遼陽被災免其包銀俸鈔二
十八年三月詔凡州郡田嘗被災者悉免其租不被
災者免十之五
(臣)等謹按元食貨志賑恤之名有二一曰蠲免謂
免其差税即周官大司徒所謂薄征者也然蠲免
有以恩免者有以災免者為制不同是年量減絲
料包銀等乃所謂恩免者也以各處被災驗減科
差乃所謂災免者也以後蠲免皆不外此二者不
備分注
二年免西京北京燕京差發
至元十六年六月免四川差税十九年減京師民戶
科差之半二十五年免遼陽武平等處差發
二月以真定大名河南陜西東平益都平陽等路兵興
之際勞於轉輸其差發減輕科取
至三年北京等路以兵興供給繁重免今歲絲料包
銀
是月秦蜀行省借民錢給軍以今年賦税償之
六月詔毋收衛輝懷孟賦税以償其所借芻粟四年
四月償河西阿寔克賑贍所部貧民銀三千七百兩
至至元五年十月詔恤沿邊諸軍其横科差賦責阿
嚕官償之六年正月勅前築都城徙居民三百八十
二戶計其直償之
免平陽太原軍站戶重科租税
九月真定路官民所貸官錢貧不能償詔免之
至九年十一月蠲寔喇鄂托克所負官錢
十一月詔免今年賦稅
三年正月以軍興人民勞苦勅停公私逋負毋徵
九月勅濟南官吏凡軍興民公私逋負權閣毋徵至
至元十年五月詔負前朝官錢不能償者毋徵十三
年二月詔諭臨安新附府州司縣官吏士民軍卒人
等公私逋欠不得徵理
閏九月濟南民饑免其賦税
至元六年二月開元等路饑減戶賦布二匹秋水減
其半碩達勒達戶減青鼠二其租税被災者免徵七
年五月東京路饑兼運糧造船勞役免今年絲銀十
之三二十三年十一月以涿易二州良鄉寳坻縣饑
免今年租二十四年閏二月大都饑免今歲銀俸鈔
諸路半徵之六月北京饑免絲銀租税八月瀋州饑
免今歲絲銀租賦二十五年二月遼陽武平等處饑
除今年租税及歲課貂皮八月安西省管内大饑蠲
其田租仍貸粟賑之九月甘州饑免逋税十一月鞏
昌路洊饑免田賦之半二十六年武平路饑百姓困
於盜賊軍旅免其去年田租五月遼陽路饑免往歲
未輸田租七月台婺二州饑免今歲田租八月撫州
路饑免去歲未輸田租十一月武平路饑免今歲田
租二十七年四月以洊饑免上都大都保定河間平
灤遼陽今年銀俸鈔二十八年五月以太原及杭州
饑免今歲田租十月武平路饑免今歲田租
以濟南路遭李璮之亂軍民皆饑盡除差發
是年又以蠻寇攻掠免三义沽竈戶絲料包銀四年
以西涼民戶值琿塔哈阿勒達尔之亂人民流散免
差税三年十四年正月以江南平百姓疲於供軍免
諸路今歲所納絲銀十六年五月以泉州兵減今年
租賦之半二十四年八月瀋州經納延叛兵蹂踐免
其今歲絲銀租賦二十五年十二月湖潁賊張治囝
掠泉州免泉州今年田租是年南安等處被寇兵者
税糧免徵二十六年八月郴之宜章縣為廣東寇所
掠免今歲田租九月徽州績溪縣賊未平免明年田
租二十七年正月以常寧州民遭羣盜之亂三月建
昌路廣昌縣經鍾明亮之亂六月廣州增城韶州樂
昌遭畲賊之亂八月以南安贛建昌豐州嘗罹鍾明
亮之亂並悉免其田租
四年八月彰德路及洺磁二州旱免彰德今歲田租之
半洺磁十之六
十一月東平大名等路旱量減今歲田租至至元四
年山東河南北諸路蝗順天束鹿縣旱免其租六年
九月豐州雲内東勝旱免其租賦十月廣平路旱亦
如之七年三月益都登萊蝗旱詔減其今年包銀之
半五月大名東平等路桑蠶皆災南京河南諸路蝗
減今年絲銀十之三七月山東諸路旱蝗免軍戶田
租戍邊者給糧十月以南京河南兩路旱蝗減今年
差賦十之六九年二月以去歲東平及西京等州縣
旱蝗水潦免其租賦十三年平陽路旱免今年田租
十六年三月以保定路旱減是歲租七月又以趙州
等處水旱減今年租十八年二月以遼陽懿蓋北京
大定諸州旱免今年租税之半又平陽路松山縣旱
高唐夏津武城等縣蟊害稼並免今年租二十五年
蓋州旱民饑蠲其租二十七年平山真定棗強三縣
旱免其租七月滄州樂陵旱免其田租
至元元年四月免逃戸復業者差税三年
十九年免諸路逃移戶差税
三年以東平等處蠶災減其絲料
四年六月以中都順天東平等處蠶災免民戶絲料
輕重有差六年以濟南益都懷孟懿州淄萊博州曹
州真定順德河間濟州東平恩州南京等處桑蠶災
傷量免絲料
五月蠲平灤益都質子戶賦税之半
四年七月詔伊齊納新附貧民從人借貸困不能償者
官為償之
五年九月中都路水免今年田租
十二月以中都濟南益都淄萊河間東平南京順天
順德真定恩州高唐濟州北京等處大水免今年田
租十三年濟寧路及高麗瀋州水免今年田租十四
年十二月冠州及永年縣水免今年田租十七年正
月磁州永平縣水給鈔貸之十八年保定路清苑縣
水免今年租二十三年十一月平灤太原汴梁水旱
為災免民租二十四年十二月浙西諸路水免今年
田租十之二(食貨志是年揚州及浙西水其地税在揚州者全免浙西減二分)二十
五年六月睢陽霖雨河溢害稼又以考城陳留通許
杞太康五縣大水及河溢沒民田蠲其租七月保定
路霖雨害稼蠲今歲田租霸漷二州霖雨害稼免田
租八月嘉祥魚臺金鄉三縣霖雨害稼蠲其租九月
獻莫二州霖雨害稼免田租二十六年二月紹興大
水免未輸田租六月濟寧東平汴梁濟南棣州順德
平灤真定霖雨害稼免田租七月大都路霖雨害稼
免今年租賦十二月平灤大水傷稼免其租二十七
年正月無為路大水免今年田租二月晉陵無錫二
縣霖雨害稼五月江隂大水並免田租六月河溢太
康沒民田免其租懷孟路武涉縣汴梁路祥符縣皆
大水蠲田租又以霖雨免河間等路絲料之半七月
江夏水溢害稼魏縣御河溢害稼八月沁水溢害冀
氏民田廣州清遠大水並免其租二十八年八月大
名之清河南樂諸縣霖雨害稼婺州水免田租九月
景州河間等縣霖雨害稼免田租又免大都今年田
租保定河間平灤三路大水被災者全免收成者半
之二十九年五月龍興路南昌新建進賢三縣水免
田租六月平江湖州常州鎮江嘉興松江紹興等路
水免至元二十八年田租又湖州平江嘉興鎮江揚
州寧國太平七路大水免田租閏六月岳州華容縣
水九月以平灤路大水且霜並免田租三十年十月
平灤水免田租
七年五月減諸路課程十之一
尚書省言諸路課程歲銀五萬錠恐疲民力宜減十
分之一從之
九年五月勅修築都城凡費悉從官給毋取諸民并蠲
伐木役夫税賦
十年五月詔免民代輸簽軍戶絲銀及伐木夫戶賦税
十一年正月免諸路軍雜賦十二年三月又免之二
十年五月免戍軍差税
六月免大都南京兩路賦役以紓民力
十八年免諸州路今年税二分十九年減京師民戶
科差之半二十年五月免江南税糧三之二三十年
免大都今歲田賦
十二年四月免京畿百姓今歲絲銀
八月免陜西北京西京等路今歲絲銀二十年六月
免大都及平灤路今歲絲料二十七年減河間保定
平灤三路絲線之半大都全免二十八年免大都上
都隆興平灤大同太原河間保定武平遼陽十路絲
線
十二月免江陵等處今歲田租
二十一年五月蠲江南今歲田租十分之二二十二
年盡免大都軍民地税二十四年減揚州歲額米十
五萬石二十六年蠲汀漳二州田租二十九年免寳
慶路邵陽縣田租萬三千九百七十三斛六月置會
同安定二縣免其田租二年
十三年四月免大都醫戶至元十二年絲銀
十五年三月以諸路歲比不登免今年田租絲銀
二十三年八月平陽路歲比不登免貧民税賦二十
六年六月以禾稼不登免遼陽差税
十二月海州贛榆縣雹傷稼免今年田租
二十五年十二月因雨雹河溢害稼除民田租二十
七年四月靈夀元氏二縣大雨雹六月棣州厭次濟
陽大風雹害稼十一月興松二州隕霜殺禾隆興路
隕霜殺稼並免其田租二十九年閏六月遼陽瀋州
廣寧開元等路雹害稼免田租
十八年十二月福州路今年以前租稅並免徵
十九年十二月免鞏昌等處積年所欠田租税課二
十年三月免福建歸附後未徵苗税七月蠲建寧路
至元十七年以前未納苗税二十一年五月江南至
元十八年以前逋欠未徵者盡免之二十五年七月
以南安瑞贛三路連歲盜起民多失業免其逋税二
十六年十二月蠲大名清豐逋税二十七年十二月
免大都平灤保定河間自至元二十四年至二十六
年逋租二十八年正月免江淮貧民至元十二年至
二十五年所逋田租及二十六年未輸田租二月上
都太原饑免至元十二年至二十六年民間所逋田
租
二十年正月勅於圖烈圖等富戶内貸牛六百頭給竒
尔濟蘇之貧乏者
二十六年四月遼陽省管内饑貸高麗米六萬石以
賑之二十八年十二月女直部民饑借高麗粟賑給
之
二十四年正月免唐古衛河西地原籍徭賦
二十六年五月泰安等屯田大水免今歲租
七月兩淮屯田雨雹害稼蠲今歲田租二十七年二
月芍陂屯田以霖雨河溢害稼五月陜西南市屯田
隕霜殺稼尚珍署廣備等屯大水七月終南等屯霖
雨害稼鳳翔屯田霖雨害稼並免其租十一月廣濟
署洪濟屯大水免其田租二十八年九月以歲荒免
平灤屯田田租十二月廣濟署大昌等屯水免其田
租二十九年免屯田租八月以廣濟署屯田既蝗復
水免今年田租三十年七月免雲南屯田軍逋租萬
石八月營田提舉司所轄屯田有為水所沒者十月
廣濟署水損屯田並免其租
二十七年大同路民多流移免其田租二萬一千五百
八石
二十九年以京師地震量減歲課
正月以武平地震全免去年税四千五百三十六錠
三十一年四月(成宗即位)詔免天下差税有差
六月以世祖皇后裕宗諡號播告天下詔免腹裏軍
站匠船等戶税糧至大德元年以改元免大都上都
隆興民戶差三年二年正月詔以老病單弱者免其
差税二年十二月免内都賦税九年二月免大都上
都隆興差税
又詔凡係官逋欠一切蠲免
至元貞元年五月詔自元貞元年五月以前逋欠錢
糧者皆罷徵七月罷追問已原逋欠大德七年十二
月詔撫諭順元諸司免本年逋税八年四月以永平
清滄柳林屯田被水其逋租及民貸食者皆勿徵
六月詔免所在本年包銀俸鈔
元貞三年詔免腹裏包銀俸鈔九年二月免内郡包
銀俸鈔一年
又免江淮以南夏税之半
元貞三年正月免江南夏税十分之三大德三年詔
免江南夏税十分之三七年六月以浙西淫雨民饑
免今年夏税
八月平灤路遷安等縣水蠲其田租
十一月常德岳鄂漢陽四州水免其田租元貞元年
六月以近邊役煩及水災免咸平府民今歲賦税九
月常德之沅江縣水十二月大都保定汴梁江陵沔
陽淮安水並蠲其田租大德元年三月歸德徐邳汴
梁諸縣水免其田租二年正月詔以水旱減郡縣田
租十分之三傷甚者盡免之三年二月湖廣省漢陽
漢川水免其田租七月汴梁等處大雨河決壊隄防
漂沒歸德數縣禾稼廬舍免其田租一年十月以汴
梁歸德水免其田租五年八月平灤路霖雨灤漆淝
汝河溢免其今年田租又順德路水免其田租八年
六月汴梁祥符開封陳州霖雨蠲其田租七月以順
德恩州去歲霖雨免其民租八月以大名高唐及冀
孟輝雲内諸州去歲霖雨免其田租九年六月潼川
霖雨江溢漂沒民居勅有司給糧一月免其田租七
月揚州之泰興江都淮安之山陽水蠲其田租十年
三月道州營道等處暴雨江溢山裂漂蕩民廬復其
田租四月鄭州暴風雨大雹蠲今年田租
十月詔今歲所蠲田租佃民當輸田主者如其數
江浙行省言即位之初詔蠲今歲田租十分之三然
江南與江北異貧者佃富人之田歲輸其租今所蠲
特及田主其佃民輸租如故則是恩及富室而不被
於貧民也宜今佃戸當輸田主者亦如所蠲之數從
之
成宗元貞元年閠四月免大都今歲田租
二年六月免廣西容州等處田租一年大德三年五
月免山東伊蘇岱尔牧地歲輸粟之半四年四月免
大都差税地租十一月免上都大都隆興税糧十分
之三其餘免十分之一七年十二月以轉輸軍餉勞
免思播二州及潭衡辰沅等路税糧一年常澧三分
之一九年二月免江淮以南租税及佃種官田者均
免十分之二十年閏正月免大都今年租税
二年正月以呼喇珠千戶所部屯夫貧乏免其所輸租
十一月衆食屯水免其田租四年四月德安旱免其
田租
十二月金復州風損禾太原開元河南芍陂旱蠲其田
租
大德二年以旱蝗除揚州淮安兩路税糧五月南輝
順德旱大風損麥免其田租一年三年五月鄂岳漢
陽興國常澧潭衡辰沅寳慶常寧桂陽茶陵旱免其
酒課夏税九月揚州淮安旱十月以淮安江陵沔陽
揚廬隨黃旱隴陜蝗並免其田租八年六月益津蝗
蠲其田租九年五月以陜西渭南櫟陽諸縣去歲旱
蠲其田租
四年四月免今年上都隆興絲銀
十一月免上都大都隆興大德五年絲銀税糧十分
之三
五年詔各路被災重者免差税一年
六年三月大都平灤被災尤甚免其差税三年七年
十二月詔内郡比歲不登其民已免差者併蠲免其
田租
七年二月盡除内郡饑荒所在差税
以内郡饑荆湖川蜀供給軍餉其差税蠲免各有差
八年以平陽太原地震免差税三年
九年四月大同路地震除免是年一切租賦税課徭
役
十一月免僧人租
九年二月免天下道士賦税
(臣)等謹按本紀自後延祐五年十月勅僧人除宋
舊有及朝廷撥賜土田免租税天歷二年十二月
詔諸僧寺田自宋金所有及累朝賜予者悉除其
租互見田賦考
九年又下寬免之令以恤大都上都隆興腹裏江淮之
民
十年逃移民戶復業者免差税三年
至仁宗延祐元年流民復業者免差税三年英宗至
治二年十一月詔亦如之
十一年五月(時成宗即位)詔免上都大都隆興差税三年
其餘路分量重輕優免至至大二年正月上尊號詔
免腹裏江淮差税三年又免大都上都中都秋税
是月雲南八番田楊地免差發一年其積年逋欠者蠲
之逃移復業者免三年
至至大二年正月詔免民間差税之負欠者九月各
處人民饑荒轉徙復業者一切逋欠並行蠲免仍除
差税三年三年十一月濟寧東平等路饑免曾經賑
恤諸戶今歲差税其未經賑恤者量減其半
武宗至大元年二月再免開成路今年賦
中書省言陜西開成路前者地震民力重困已免賦
二年請再免今年從之
六月江淮大饑免今年常賦及夏税
七月江南江北水旱饑荒今年差發官税並行除免
十一月詔開寧路及宣德雲州工役供億浩繁其賦
税除前詔已免三年外更免一年二年正月以上尊
號詔免江淮夏税九月三寳努言冀寧大同保定真
定以五臺建寺所須皆直取於民宜免今年租税從
之
十一月詔免紹興慶元台州建康廣德田租
以紹興被災尤甚今歲又旱凡佃戶止輸田主十分
之四諸路小稔審被災者免之
(臣)等謹按通鑑是年八月諸路水旱蝗江淮民採
草根樹皮為食而河南山東有父食其子者詔凡
遣使賑貸之處差税盡蠲除之既而省臣言夏秋
之間鞏昌地震歸德暴風濟寧泰安真定大水民
居蕩析江浙饑荒之餘疫癘大作死者相枕藉父
鬻其子夫離其妻哭聲震野所不忍聞蓋元代災
傷之歲莫甚於爾時故蠲貸亦最廣且多也
三年十月大都上都中都比之他郡供給煩擾與免至
大三年秋税
其餘今歲被災人戶曾經體覆依上蠲免並免至大
二年以前民間負欠差税課程
四年免腹裏包銀及江南夏税之半
四月(時仁宗已即位)免大都上都隆興差税三年
延祐元年以改元又免大都上都差税二年其餘被
災經賑者免一年二年十一月以星變減免各路差
税有差五年三月免鞏昌等處經賑濟者差税鹽課
六年三月免大都上都興和大同今歲租税
仁宗皇慶元年六月鞏昌河州等路饑免常賦二分
二年二月免徵益都饑民所貸官糧四月真定保定
河間大寧路饑並免今年田租十分之三延祐三年
十月甘州肅州等路饑免田租
延祐元年五月廬陽麻陽二縣以土賊作耗蠲其地税
賦
二年河南歸德南陽徐邳陳蔡許州荆門襄陽等處水
免民戶税糧
四年二月曹州水免今年租六年十月濟南濱棣州
章邱等縣水免其田租
三月蠲逋欠税課
七年免腹裏絲綿十分之五外郡十分之三
江淮夏税所免之數與外郡絲綿同
五月(時英宗已即位)大同雲内豐勝諸郡縣饑發粟萬三千石
貸之
至治二年二月遼陽等路饑免其租三月河間河南
陜西十二郡春旱秋霖民饑免其租之半七月淮安
路水民饑免其租
十二月詔減天下租賦二分包銀五分免大都上都興
和三路差税三年
以明年改元至治故有是詔至至治二年十一月詔
免陜西明年差税十之三各處官佃田明年租十之
二江淮剏科包銀全免之
英宗至治元年五月以興國路去歲旱免其田租
六月臨江路旱免其租二年五月免德安府被災民
租睢許二州去年水旱南康路旱六月揚州淮安屬
縣旱並免其租
六月滁州霖雨害稼免其租
八月高郵興化鹽城山陽諸縣水海康遂溪二縣海
水溢壊民田四千餘頃並免其租二年四月涇州雨
雹免被災者租五月以淮安路去歲大水遼陽路隕
霜殺禾安豐屬縣霖雨傷稼六月新平上蔡二縣水
十一月平江路水損官民田並免其租
二年詔寬恤軍民站戶三年
又免臨清萬戶府軍民船戶差税三年福建蜑戶差
税一年十一月詔天下站戶貧乏鬻賣妻子者官贖
還之至泰定帝泰定元年七月罷廣州福建採珠蜑
戶為民仍免差税一年
四月南陽府西穰等屯風雹免其租
洪澤芍陂屯田去年旱蝗免其租十二月免回回人
戶屯戍河西者銀税
十一月詔天下凡差役造作先科商賈末技富實之家
以優農力
三年七月免江淮增科糧
十二月(泰定帝已即位)詔免鄂托克逋錢
以次年改元故也
泰定帝泰定二年閏正月除江淮剏科包銀免被災地
差税一年
六月通州三河縣大雨水丈餘潼川府綿江中江水溢
城郭冀寧路汾河溢蠲其租
七月延安鄜州綏德鞏昌等處雨雹睢州河決並免
其租三年六月光州水中山安喜縣雨雹傷稼十一
月永平路大水免其租十二月亳州河溢壊民田免
其租
是月秦州秦安山移蠲其租
濟南河間東昌等九郡蝗新州路旱免其租
七月般陽新城縣蝗順德汴梁德安汝寧諸路旱並
免其租三年五月廬州鬱林旱十一月懷慶修武縣
及沔陽府旱並免其税四年七月延安屬縣旱免其
租税十月龍興路屬縣旱免其租十二月大都保定
真定東平濟南懷慶諸路旱免田租之半
永平屯田豐贍昌國濟寧等署雨傷稼蠲其租
七月宗仁衛屯田隕霜殺禾免其租三年五月洪澤
屯田旱揚州路屬縣財賦官田水並免其租六月大
昌屯河決蠲其租四年六月永興屯被災免其租
三年罷江淮以南包銀
三月大都河間保定永平濟南常德諸路饑免其田租
之半
四年五月汴梁屬縣饑免其租十月衛輝獲嘉等縣
饑蠲地丁税
六月大寧廬州德安梧州中慶諸路屬縣水旱並蠲其
租
致和元年二月免河南自實田糧一年被災州郡税糧
一年
以改元詔天下故也
元史良吏傳曰王艮除江西行省左右司員外郎
吉之安福有小吏誣民欺隠詭寄田租九千餘石
初止八家前後數十年株連至千家至行省數遣
官按問吏已伏其虚誑而有司喜功生事者復勒
其民報合徵糧六百餘石憲司援詔條革去終莫
能止艮到官首言是州之糧比前經理已增一千
一百餘石豈復有欺隠詭寄者乎准憲司所擬可
也行省用艮言悉蠲之
文宗天歷元年免諸路差税絲料有差
二年免達勒達軍站之貧乏者及各路差税有差十
月免奉元商税各路竈戸雜役至順元年以改元免
諸路差税有差
又免海北鹽課三年
至順元年免海北鹽課
陜西霜旱免其科差一年
二年以關陜旱免差税三年九月以衛輝路旱免蘇
門歲輸米十二月黃州路及恩州旱並免其租至順
元年以河南懷慶旱其門攤課程及逋欠差税皆免
勿徵二年七月辰州興國二路蟲傷稼免今年租河
南奉化屬縣蝗免今年田租八月景州自六月至是
月不雨免今年租
二年六月陜西延安諸屯以旱免徵舊所逋糧永平屯
田府昌國濟民豐贍諸署以蝗及水災免今年租
十月免永平屯田總管府田租至順二年四月陜西
行省言終南屯田去年大水損禾稼詔蠲其租
七月以淮安海寧州鹽城山陽諸縣去年水災免今年
田租
又鹽官州海潮免其秋糧夏税至至順二年五月以
安慶之望江縣淮安之山陽縣常德府桃源州高郵
寳應等縣去歲皆水災六月揚州泰興江都二縣去
歲雨害稼七月德安府去年水歸德府雨傷稼高郵
府去歲水災大都河間漢陽屬縣水冀寧屬縣雨雹
傷稼廬州去年水寧夏霜為災八月江浙諸路水潦
害稼澧州泗州等縣去年水並免今年田租
十月以親祀太廟禮成詔天下民間拖欠官錢無可追
徵者盡行蠲免
十二月詔經寇盜剽掠州縣免差税一年
至順三年四月免四川行省境内今年租
又免雲南行省田租三年
順帝元統二年十月上皇太后尊號免天下今年民租
之半
至正三年十月以郊祀禮成詔蠲民間田租五分
至正元年正月免天下税糧五分
二年十一月詔免雲南明年差税三年十月蠲民間
田租五分十四年七月詔免大都上都興和三路今
年税糧
四年六月鞏昌隴西縣饑每戶貸常平倉粟三斗俟年
豐還官
十二年十二月詔以杭常湖信廣德諸路皆克復蠲其
夏税秋糧
十四年十二月詔被災殘破之處蠲租税三年
十六年詔沿海州縣為賊所殘掠者免田税三年二
十七年九月以兵起迤南百姓供給繁重其真定河
南陜西山東冀寧等處免民間今年田租之半
十七年五月詔天下免民今歲税糧之半
明太祖洪武元年令水旱處不拘時限從實踏勘災傷
税糧即與蠲免
是年閏七月免吳江廣德太平寧國滁和被災田租
八月免鎮江租税并免徵民間逋負
二年正月下蠲免詔
詔以齊魯之民饋糧給軍不憚千里已免元年田租
遭旱民未蘇其更賜一年晉冀之民被兵燹困征斂
北平燕南河東山西今年田租亦與蠲免凡河南諸
郡西抵潼關北界大河南至唐鄧光息今年税糧悉
除之又以應天太平鎮江宣城廣德供億浩穰去歲
蠲租遇旱惠不及下其再免諸郡及無為州今年租
税
三年三月免南畿河南山東北平浙東江西廣信饒州
今年田租税
四年正月免山西旱災田租二月蠲太平鎮江寧國
田租五月免江西浙江秋糧八月免中都淮揚及泰
滁無為田租十一月免陜西河南被災田租五年六
月免山東被災郡縣田租十月免應天太平鎮江寧
國廣德田租六年六月免北平河間河南開封延安
汾州被災田租
六年七月蘇州府屬縣民饑詔以官糧貸之
計戶五萬九千五百九十六糴者減其半直貸者秋
成還官至十五年八月嘉定縣饑命發官廩米二萬
八千一百二十石貸之
七年二月平陽太原汾州歷城汲縣旱蝗並免租税
五月免真定等四十二府州縣被災田租六月陜西
平涼延安靖寧鄜州雨雹山西山東北平河南蝗並
蠲田租八月蠲河間廣平順德真定租税八年四月
免彰德大名臨洮平涼河州被災田租七月免應天
太寧寧國鎮江及蘄黃諸府被災田租
九年三月詔免田租
詔曰比年西征燉煌北伐沙漠軍需甲杖皆資山陜
又以秦晉二府宫殿之役重困吾民平定以來閭閻
未息國都始建土木屢興畿輔既極煩勞外郡疲於
轉運今儲蓄有餘其淮揚安徽池五府及山西陜西
河南福建江西浙江北平湖廣今年租賦悉免之七
月蠲蘇松嘉湖水災田租十年十一月免河南陜西
廣東湖廣田租
十一年五月蠲蘇松嘉湖逋賦六十五萬有竒
至十七年八月蠲河南諸省逋賦十二月蠲雲南逋
賦
十三年五月免天下田租
先是十一年八月免應天太平鎮江寧國廣德諸府
州秋糧十二年五月蠲北平田租至是免天下田租
後至十四年十月免應天太平廣德鎮江寧國田租
十五年四月免畿内浙江江西河南山東税糧十六
年五月免畿内各府田租六月免畿内十二州縣養
馬戶田租一年滁州免二年十七年七月免畿内今
年田租之半十八年三月免畿内今年田租十一月
蠲河南山東北平田租
二十三年三月詔發廪貸山東河南民
諭戶部曰山東河南官有儲粟今當春夏之交農民
艱食之際即遣人發廩貸之俟秋成還官
十一月免山東被災田租
二十四年正月又免山東田租七月免畿内官田租
之半十月免北平河間被水田租二十五年正月河
決陽武免被水田租
二十六年四月命自今凡歲饑先貸後聞著為令
時孝感饑其令請以預備倉賑貸帝命行人往給之
諭戶部曰朕嘗捐内帑之資付天下耆民糴粟儲之
正欲備荒歉以濟饑民也若必待奏請往返數月則
民之饑死者多矣乃有是命
二十七年正月發天下倉穀貸貧民
二十八年九月免畿内山東秋糧
二十九年八月免應天太平五府田租
(臣)等謹按食貨志賦税蠲免有恩蠲有災蠲太祖
之訓凡四方水旱輒免税豐歲無災傷亦擇地瘠
民貧者優免之凡歲災盡蠲二税且貸以米在位
三十餘年所蠲租税無數考實錄歲不勝書今依
馬端臨考凡普及數處與為數最多者載之後亦
倣此
三十一年七月(時惠帝已即位)詔蠲逋賦
惠帝建文元年二月詔蠲天下荒田租
四年七月(時成祖已即位以今年為洪武三十五年)詔山東北平河南州縣
未被兵者與鳳陽淮安徐滁揚三州蠲租一年諭天下
州縣悉蠲今年田租之半
十二月蠲被兵州縣明年夏税
成祖永樂元年五月河南蝗免今年夏税
二年十一月蠲蘇松嘉湖杭水災田租三年正月免
順天永平保定田租二年三月免湖廣被水田租九
月蠲蘇松嘉湖水災田租凡三百三十八萬石
(臣)等謹按會典永樂二年詔蘇松等府水淹之處
不係全災内有缺食者照原定借米則例一口借
米一斗二口至五口二斗六口至八口三斗九口
至十口以上者四斗俟秋成抵斗還官餘詳賑恤
考
六年二月免北京永樂五年以前諸色逋負仍自今年
為始免征諸色課程三年
三月詔河南山東山西永樂五年以前逋負税糧及
追償未完鹽糧芻豆諸色課程贓罰悉免征
八年正月免去年揚州淮安鳳揚陳州水災田租
至十年三月免北京水災租税十二年八月蠲北京
州縣租二年十一月蠲蘇松杭嘉湖水災田租四十
七萬九千餘石十三年十二月蠲順天蘇州鳳陽浙
江湖廣河南山東州縣水旱田租十七年六月免順
天府去年水災田租十九年四月免去年被災田租
二十一年五月免開封南陽衛輝鳳陽等府去年水
災田租
九年十一月蠲陜西逋賦
至十年二月蠲山西河南逋賦十三年正月蠲内外
諸宿逋十四年正月北京河南山東饑免永樂十二
年逋租十九年四月蠲十七年以前逋賦
二十年六月皇太子免南北直隸山東河南郡縣水災
糧芻共六十一萬有竒
二十二年五月皇太子令免廣平順德揚州及湖廣
河南郡縣水災田租二十二年八月仁宗已即位開
封河溢免税糧十二月免被災税糧
食貨志曰永樂時天下倉廩蓄積甚豐至紅腐不
可食歲歉有司往往先發粟賑貸然後以聞
仁宗洪熙元年四月詔免山東及淮徐夏税及秋糧之
半
帝聞山東及淮徐民乏食有司徵夏税方急乃御西
角門詔大學士楊士竒草詔免今年夏税及秋糧之
半士竒言上恩至矣但須戶工二部預聞帝曰救民
之窮當如救焚拯溺不可遲疑有司慮國用不足必
持不决之意趣命中官具楮筆令士竒就門樓書詔
帝覽畢即用璽付外行之顧士竒曰今可語部臣矣
宣宗宣德元年七月免山東夏税
十二月免六師所過秋糧二年八月免兩京山西河
南州縣被災税糧十一月(以皇長子生)免天下明年税糧
三之一三年閏四月免山西旱災税糧五月免北京
被災夏税六月免陜西被災夏税五年二月令免逋
欠三月免山西去歲被災田租七年四月免山西逋
賦秋免兩畿及嘉興湖州水災税糧八年四月蠲京
省被災逋租雜課免今年夏税是夏免兩京河南山
東山西湖廣税糧七月免江西水災税糧
九年八月勅兩京湖廣江西河南巡撫巡按御史三司
官行視災傷蠲秋糧十之四
十一月免四川被災税糧
十年四月(時英宗初即位)詔免逋欠物料
内府各監局遞年派辦物料工部等衙門一應買辦
採辦拖欠追賠者悉蠲免七月江西巡撫趙新奏南
昌所屬連年水旱人民饑困已蒙賑濟其買辦諸色
物料亦應蠲免命所司暫停之
七月免山西夏税之半
英宗正統元年十一月免湖廣被災税糧
二年四月免河南被災田租五月免陜西平涼六府
旱災夏税十一月河南饑免稅糧四年七月免兩畿
山東江西河南被災税糧五年六月免兩畿被災田
糧十一月免蘇松常鎮嘉湖水災税糧十二月免南
畿浙江山東河南被災税糧六年十月免畿内被災
税糧十一月免河南山東及鳳陽等府被災税糧七
年三月免陜西屯糧十之五四月免山西河南山東
被災税糧九年七月免河南被災税糧八月免陜西
被災税糧十年六月免陜西田租三之二八月免湖
廣旱災及蘇松嘉湖十四府州水災秋糧十一年八
月免湖廣被災秋糧十二年三月免杭嘉湖被災秋
糧四月免蘇松常鎮被災秋糧十三年四月免浙江
江西湖廣被災秋糧
三年九月蠲兩畿湖廣逋賦
五年四月免山西逋賦九月蠲雲南逋賦十年二月
免陜西逋賦
十三年七月河決大名没三百餘里遣使蠲賑
十四年九月(時景帝已即位)詔免景泰二年田租十之三
景帝景泰元年正月免大名真定開封衛輝被災税糧
三月免畿内夏税五月免山西被災税糧六月免山
東被災州縣税糧二年十月免山西被災税糧三年
八月免兩畿水災州縣税糧十一月免山東及淮徐
水災税糧十二月免河南及永平被災秋糧四年二
月免江西去年被災秋糧十二月免山東被災税糧
五年九月免蘇松常揚杭嘉湖漕糧二百餘萬石十
二月免南畿浙江被災税糧六年十月免陜西被災
税糧十二月免南畿被災税糧七年三月免雲南被
災税糧冬免畿内山東被災税糧八年正月免江西
被災税糧
二月命貸糧於大名諸處饑民
大名順德廣平三府饑民許於臨清廣積倉關糧食
用俟豐年抵數償官從巡撫寺丞李奎請也
三月免畿内逋賦
十月亦如之七年三月又蠲畿内山東逋賦
英宗天順元年二月免南畿被災秋糧
四月免浙江被災税糧十一月免山東被災夏税二
年十一月免山東秋糧三年八月免湖廣被災秋糧
四年三月免南畿被災秋糧五月免畿内浙江被災
秋糧六月免湖廣被災税糧九月免江西被災秋糧
五年二月免山東被災税糧三月免蘇松常鎮被災
税糧五月免河南被災秋糧七月免南畿被災税糧
六年四月免河南被災秋糧五月免陜西被災秋糧
七年七月免陜西被災税糧
八年正月(時憲宗已即位)免明年田租三之一
憲宗成化元年七月免天下軍衛屯糧十之三
二年六月免今年天下屯糧十之三
四年三月免湖廣被災秋糧
六月免江西被災秋糧六年三月免湖廣山東被災
税糧七月免南畿四川被災税糧十月免畿内河南
山東被災税糧九年四月盡免山東税糧九月免湖
廣畿内山西南畿陜西被災税糧十年三月免南畿
湖廣被災秋糧五月免山西陜西被災秋糧七月免
江西被災秋糧九月免南畿水災秋糧十一月免河
南被災税糧十一年五月免湖廣被災秋糧十三年
免浙江山東河南江西福建被災税糧十四年三月
免浙江被災秋糧四月免南畿山東被災秋糧十五
年五月免湖廣河南被災税糧十二月免四川江西
被災税糧十六年二月免湖廣被災税糧是年免兩
畿湖廣河南山東雲南被災税糧十七年二月免浙
江山西被災税糧十月免南畿被災秋糧十八年四
月免山西被災夏税五月免山東南畿被災税糧八
月免河南被災税糧十一月免畿内陜西遼東被災
秋糧十九年三月免湖廣被災税糧四月免河南被
災税糧二十年六月免南畿陜西被災税糧十二月
免山西河南被災夏税二十一年二月免陜西被災
税糧四月免南畿山東被災税糧十月免山東山西
河南陜西四川被災税糧二十二年正月免河南被
災秋糧二月免畿南及湖廣被災秋糧六月免南畿
陜西被災税糧九月免河南廣東被災税糧十二月
免江西廣西被災税糧二十三年正月免陜西湖廣
被災税糧三月免山東被災税糧四月免浙江被災
秋糧六月免陜西南畿被災秋糧十二月孝宗已即
位免江西湖廣被災税糧
六年八月諭免徵逋賦
各處軍民有先年拖欠税糧馬草子粒戶口食鹽鈔
錠并𣲖買厨料果品等物順天等八府自成化五年
十二月以前俱免追徵其南北直隸并各省自成化
四年十二月以前悉行蠲免又南北直隸山東河南
等被災州縣有拖欠内外衙門坐𣲖採買物件歲辦
皮翎採捕野味等料自成化四年十二月以前未徵
者盡行停免
(臣)等謹按明自二祖仁宣之後蠲免租税憲宗時
為多然考食貨志捐納事例亦自帝始殆蠲免既
多而所費不貲故不免為苟且之政歟
孝宗弘治元年十一月免河南被災秋糧
二年三月免陜西被災秋糧三分之二七月免畿内
水災税糧三年二月免河南被災秋糧又免南畿湖
廣税糧五年六月免南畿去年被災税糧六年閏五
月免南京被災秋糧八月免順天被災夏税九月免
陜西被災夏税七年免北京河南湖廣陜西山西被
災税糧八年三月免湖廣被災税糧五月免南畿被
災秋糧十一月免直隸被災秋糧九年二月免河南
被災税糧六月免江西被災税糧八月免湖廣被災
秋糧十年免南畿山西陜西被災税糧十一年免山
西陜西兩畿廣東廣西被災税糧十二年二月免山
東被災夏税四月免湖廣江西被災税糧五月免南
畿被災秋糧八月免河南南畿被災夏税十三年二
月免山西被災税糧六月免江西被災秋糧
十四年五月免大同被兵軍民税糧
是年免湖廣江西山西山東陜西河南畿内被災税糧
十五年二月免河南被災税糧五月免湖廣被災秋
糧十二月免南畿被災秋糧十六年三月免山西被
災税糧十一月免南畿被災秋糧十七年二月免浙
江被災税糧閏四月免山東被災税糧八月免南畿
被災夏税十二月免湖廣被災秋糧
食貨志曰洪武時勘災既實盡與蠲免弘治中始
定全災免七分自九分災以下遞減又止免存留
不及起運後遂為永制
十八年五月(武宗即位)除弘治十六年以前逋賦
武宗正德元年六月免陜西被災税糧
八年八月免南畿水災税糧十年十二月免南畿旱
災秋糧十一年十一月免湖廣被災税糧十四年四
月免南畿被災税糧十五年八月免江西税糧
五年三月免正德三年逋賦
至十六年四月世宗已即位自正德十五年以前逋
賦盡免之
六年三月免被寇州縣税糧
七年十月免河南江西浙江被災寇者税糧十二月
免兩畿山東山西陜西被災寇者税糧
世宗嘉靖元年十月免南畿湖廣江西廣西被災税糧
有差
二年六月以災傷免元年天下税糧之半十一月免
南畿被災税糧三年七月免南畿河南被災税糧五
年二月免山西被災税糧七月免四川被災税糧十
月免南畿浙江被災税糧物料六年四月免廣西被
災税糧九月免江西河南山西被災秋糧七年八月
免河南被災税糧八年九月免兩畿河南被災税糧
九年八月免江西被災税糧九月免南畿被災秋糧
十年二月免廬鳳淮揚被災秋糧十一月免陜西被
災秋糧十一年二月免湖廣被災税糧六月免畿内
被災秋糧七月免南畿被災夏税十月免山東被災
税糧十二月免畿内被災税糧十二年正月免浙江
河南被災税糧十五年三月免昌平今年税糧三之
二是年免山西山東被災税糧十七年九月免畿内
被災税糧十一月免江西被災税糧十八年三月免
畿内被災税糧又免湖廣明年田賦五之二畿河内
南三之一四月免湖廣被災税糧二十年正月免南
畿被災税糧七月免河南陜西山東被災税糧十一
月免四川被災税糧
二十一年八月免山西被兵州縣田租
至四十一年十一月免福建被寇者税糧
是年免畿内陜西河南福建被災税糧
二十二年十二月免南畿被災税糧二十三年九月
免浙江被災税糧十月免河南被災税糧二十四年
夏免畿輔山西陜西被災税糧二十五年八月免山
東被災税糧十二月免河南被災税糧二十六年八
月免陜西被災税糧二十七年九月免陜西被災税
糧二十八年十月免畿内被災税糧二十九年夏免
陜西河南江北被災夏税九月免畿内被災税糧
三十年免兩畿河南江西遼東貴州山東山西被災税
糧
三十一年七月免陜西被災夏税十月免江西被災
税糧三十二年八月免山東被災税糧三十四年秋
免江北山東被災秋糧閏十一月免畿内水災税糧
三十五年九月免南畿被災税糧三十六年冬免山
東浙江被災税糧三十九年免畿内山西山東湖廣
陜西被災税糧四十一年十月免南畿江西被災税
糧十一月免陜西湖廣被災税糧四十三年四月免
畿内被災税糧
四十五年十二月(時穆宗已即位)詔免明年天下田賦之半及
嘉靖四十三年以前逋賦
穆宗隆慶元年九月免襄陽鄖陽被災秋糧
十月免南畿及畿内河南被災秋糧十一月免江西
被災税糧三年二月免陜西被災秋糧冬免兩畿山
東浙江河南湖廣税糧四年七月免四川被災税糧
九月陜西水災蠲賑有差免北畿湖廣被災税糧
二年二月謁陵還免所過田租有差
萬歷八年三月十一年二月亦如之
六年五月免廣東用兵諸郡逋賦
神宗萬歷三年八月免淮揚鳳徐被水田租
四年十月蠲徐州及豐沛睢寧金鄉魚臺單曹七縣
水災租有差七年七月蠲蘇松水災税糧九年十一
月免真定順德廣平被災税糧十年十月蘇松大水
蠲賑有差是年免畿内山西被災税糧十一年二月
免臨鞏平延慶五府旱災田租六月免山西被災税
糧十月河南水災免賑有差十二年十月免湖廣山
東被災税糧十三年四月以旱詔蠲天下被災田租
一年
四年七月諭戶部蠲逋賦有差
六年二月免兗青登萊所屬逋賦四月免湖廣四川
逋賦七年三月免淮揚逋賦十年二月免天下積年
逋賦十二年六月以雲南用兵免税糧及逋賦二十
年七月免陜西逋賦
十五年七月江北蝗江南大水山西陜西河南山東旱
河決開封蠲賑有差
十六年七月免山東被災夏税十八年六月免畿内
被災夏税十九年八月免河南被災田賦是年畿内
蝗南畿浙江大水蠲賑有差十月蠲畿内浙江河南
被災諸府租有差二十二年二月免河南田租二十
三年十一月湖廣災蠲賑有差二十六年九月免浙
江被災田租二十七年十一月免河南被災田租
二十九年正月蠲四川貴州湖廣雲南加派田租逋賦
時以播州平故也
三十三年十一月免淮揚被災田租
十二月免河南被災田租三十四年三月真定順德
廣平大名災蠲賑有差三十五年十月山東旱饑蠲
賑有差三十六年十二月免南畿税糧四十四年春
畿内山東河南淮徐大饑蠲賑有差
食貨志曰世宗神宗於民事略矣而災荒疏至必
賜蠲賑不敢違祖制也
四十八年八月(時光宗已即位)詔蠲直省被災租賦
嘉宗天啟二年二月免天下帶徵錢糧二年及北畿加
𣲖
六月給事中劉宏化以盜賊竊發皆由閭閻困窮乞
自萬歷十二年起積逋税糧悉行蠲免以蘇民困下
部議至十月諭戶部東省蠲帶與見征年分久已改
正仍著申明遵行乃有司官不肯舉行德意甚有奉
詔停減依舊混徵以致科𣲖繁雜見征不完者著通
行飭諭之
愍帝崇禎六年四月免延安慶陽平涼新舊遼餉
九年三月蠲山西被災州縣新舊二餉十六年六月
詔免直省殘破州縣三餉及一切常賦
七年二月蠲登萊逋賦
九年五月免畿内五年以前逋賦十一月蠲山東五
年以前逋賦十二年八月免唐縣等四十州縣去年
田租之半十三年三月免河北三府逋賦十五年正
月免天下十二年以前逋賦
欽定續文獻通考卷三十三
