欽定續文獻通考卷十七
職役考
復除
宋寧宗慶元元年正月蠲台湖嚴三州貧民身丁折帛
錢一年
先是孝宗時余端禮知湖州烏程縣民間賦丁絹錢
率三氓出一絹不輸絹而折其估一絹千錢後增至
五千民不勝病端禮以告於府又自詣中書陳便宜
歲蠲緡錢六萬民力稍蘇至是年九月又蠲台嚴湖
三州被灾民丁絹二年二月蠲臨安府民身丁錢三
年十二月蠲紹興府貧民明年身丁折帛綿絹嘉泰
四年八月蠲紹興府攅宫所在民身丁錢絹綿鹽十
二月再蠲臨安府民身丁錢三年開禧元年十二月
詔永除兩浙身丁錢絹二年正月蠲兩浙路身丁紬
綿
開禧三年三月蠲兩淮被兵州郡役錢
嘉定二年七月募民以賑飢免役
五年五月詔州縣見役人毋納免役錢役滿復輸
十一年七月蠲四川關外諸州稅役又蠲光州民兵戰
死之家稅役
理宗端平元年蠲漳州歲納丁米錢泉州興化軍一體
蠲放
時袁甫為福建轉運判官丁米錢久為漳泉興化民
患會知漳州趙以夫請以廢寺租為民代輸甫并蠲
三郡歲解本司錢二萬七千貫助之
淳祐八年二月福安縣民羅氏母年過百歲復其家遣
有司歲時存問
寳祐二年蠲利閬隆慶漳州綿州賦役
宋史儒林傳曰孝宗時程迥知進賢縣大水亡稻
麥郡蠲租稅至薄迥請悉蠲之郡僚曰渡江以來
未嘗全放恐戶部不從迥曰唐人損七則租庸調
俱免今損十矣夏税役錢不免是猶用其二也不
可謂寬議乃息
忠義傳曰咸淳六年江東大旱唐震知信州奏減
綱運米蠲其租賦令坊置一吏籍其戶勸富人出
粟使坊吏主給之吏有勞者輒為具奏復其身吏
感其誠事為盡力富人出粟愈多饑民藉以得食
所活無算
遼穆宗應歴十五年二月復鷹坊徭役
至道宗時大公鼎為興國軍節度副使時有隸鷹坊
者以羅畢為名擾害田里歲久民不堪公鼎言於帝
即命禁戢會公鼎造朝大臣諭帝嘉納之意公鼎曰
一郡獲安誠為大幸他郡如此者衆願均其賜於天
下從之
(臣)等謹按捕鷹亦差役中一事遼金之隙實始於
此金史云初遼每歲遣使市名鷹海東青於海上
道出境内使者貪縱徵索無藝公私厭苦之太祖
常以為言其後遂執其障鷹官舉兵伐遼
聖宗統和十年二月給復雲州流民
四月又給復朔州流民三年
十二年正月霸州民李在宥年百三十有三賜束帛錦
袍銀帶月給羊酒復其家
至道宗大安十年十二月三河縣民孫賓及其妻皆
百歲復其家
開泰元年十月賜義門復
前遼州錄事張廷美六世同居儀坤州劉興允四世
同居各給復三年
興宗重熙十三年復王子班郎君及諸宫雜役
從契丹行宫都部署耶律仁先奏也至十六年仁先
遷北院大王奏今兩院戶口殷庶乞免他部助役從
之
道宗太康五年十一月復南京流民差役三年被災之
家免租税一年
金制凡叙使品官之家並免雜役驗物力所當輸者止
出雇錢進納補官未至蔭子孫及凡有出身者(謂司吏譯人等)
出職帶官叙當身者雜班叙使五品以下及三品承應
已帶散官未出職者子孫與其同居兄弟下逮絡場舉
人係籍學生醫學生皆免一月之役三代同居已旌門
則免差發三年後免雜役
熙宗皇統四年十月詔薰風殿二十里内及巡幸所過
五里内並復一歲
十一月以河朔諸郡地震詔復百姓一年
世宗大定二年三月免南京正隆丁夫貸役錢
四年二月免安州今年賦役及保塞縣御城邊吳二村
凡扈從人嘗止其家者亦復一年
九年二月以曹單二縣被水尤甚給復一年
至二十七年十一月詔河水泛溢農夫被灾者與免
差稅一年衛懷孟鄭四州塞河勞役并免今年差稅
章宗明昌三年詔賜棣州孝子劉瑜錦州孝子劉慶祐
絹粟旌其門閭復其身
五年二月齊河縣民張涓濟陽縣王琛河州李錡急
義好施詔復之終身仍著於令
九月如秋山詔經過人戶曾當差役者復一年
泰和四年四月以旱灾免州縣徭役
宣宗興定元年十二月詔免逃戶復業者差賦
至三年又詔凡逃戶復業者但輸本租餘苦役一切
皆免能代耕者免如復戶有司失信擅科者以違制
論
元光二年十二月量免延安等民差税
延安土人充司縣官義軍使者選人代之量免其民
差税歸德徐邳宿泗永毫潁夀等州復業及新地民
免差税二年見戶一年嘗供給邳州者復免一年之
半睢州陳留把縣免三之一
元太宗時夏津灾東平路奏差官王玉汝奏請復其民
一歲
憲宗時命免儒戶徭役
先是太宗命皇子庫騰鎮西京時儒者皆隸役河西
人高智耀謁藩邸言儒者給復已久一旦與厮養同
役非便請除之從其言及憲宗即位智耀入見言儒
者所學堯舜禹湯文武之道自古有國家者用之則
治不用則否養成其材將以資其用也宜蠲免徭役
以教育之帝問儒家何如巫醫對曰儒以綱常治天
下豈方技所得比帝曰善前此未有以是告朕者詔
復海内儒士徭役無有所與及世祖時又力言儒術
有補治道反覆辨論辭累千百帝遂命凡免役儒戶
皆從之給公文為左騐又别其富實以儒戶避役者
為民貧乏者五百戶隸太常寺
世祖中統元年七月北京路都元帥阿哈乞免所部軍
士征徭從之
三年七月復蒙古軍站戶差賦閏九月免諸路軍戶
他徭四年七月河南統軍司言屯田民為保甲丁壯
射生軍凡三千四百人分戍沿邊州郡乞蠲他徭從
之
二年二月詔減免民間差發
時免西京北京燕京差發又以真定大名河南陜西
東平益都平陽等路兵興之際勞於轉輸差發減輕
科取至三年四月免松州興州望雲州新舊差賦至
元十年六月免大都南京兩路賦役以寬民力二十
四年七月免東京等處軍民徭賦二十五年免遼陽
武平等處差發三十年免大都差稅
復東平孝子王閏役
(臣)等謹按元史孝友𫝊曰元有天下其教化未必
古若也而民以孝義聞者蓋不乏焉自臨江劉良
臣以下數十百人皆表其門閭或復其家是旌門
既為定制而徭役之復與不復或時有不同耶
三年閏九月以濟南路遭李璮之亂軍民皆飢盡除差
發
至四年以西凉民戶值呼塔噶阿勒達爾之亂人民
流散免差稅三年十七年二月詔哈喇所部和州等
城為叛兵所掠者免其民差役三年
四年二月以民杜了翁先朝舊功復其家
八月詔西凉流民復業者復其家
至元元年四月詔逃戶復業者免差稅三年
後至元十九年免諸路逃移戶明年差稅成宗大德
十年詔逃亡民戶復差稅三年延祐元年免流民復
業者差稅三年仁宗皇慶二年七月以保定真定河
間民流不止悉免今年差稅英宗至治二年十一月
詔流民復業者免差稅三年泰定帝致和元年二月
詔亦如之
巴延奏蠲京圻漕戶雜徭
二年五月勅上都諸人自願徙居永業者復其家
七年頒農桑之制凡五十家立一社凡為長者復其身
郡縣官不得以社長與科差事
南京河南蝗旱减差徭十分之六
至二十四年免北京飢民差稅二十六年六月以禾
稼不收免遼陽差稅
朝議給還孔廟洒掃戶仍復其家
曲阜孔子廟歷代給民百戶以供洒掃復其家至是
尚書省以括戶之故盡收為民太常少卿王磐言廟
戶百家歲鈔不過六百貫僅比一六品宫終年俸耳
聖朝疆宇萬里財賦歲億萬計豈愛一六品官俸不
以待孔子哉時論韙之至泰定二年九月齊履謙宣
撫江西福建州縣有以先賢子孫充房夫諸役者悉
罷遣之
九年三月詔免醫戶差徭
至成宗元貞元年三月詔免醫工門役大德七年十
月詔從軍醫工止復其妻子戶如故
五年勅修都城凡費悉從官給九月發民夫三千人伐
巨木遼東十一月發北京民夫六千伐木乾山並免其
家徭役
十年八月鳳翔寶鷄縣劉鐵妻一産三男復其家三年
十一年正月免于闐採玉工差役
至二十八年十月免衛輝種仙茅戶徭役成宗大德
七年十月又詔淘金站戶無種佃者免雜役一年
十三年三月勅諸路儒戶通文學者三千八百九十並
免其徭役
至二十五年十月詔免儒戶雜徭成宗大德十一年
五月(時武宗已即位)勉勵學校蠲儒戶差役文宗即位陳顥
上疏勸蠲儒人徭役帝嘉納之順帝元統元年九月
詔免儒人役二年詔儒人免役悉依累朝舊制
五月復沂莒膠密寧海五州所括民為防城軍者為民
免其租徭
至十五年二月征巴實伯里軍士免其徭役二十七
年五月詔徹爾特穆爾所部女直高麗契丹漢軍輸
地稅外並免他徭
十二月詔凡故宋繁冗科差百餘條悉除之
至二十八年十二月復議徵
十四年正月以江南平百姓疲於供軍免諸路今歲所
納絲銀
先是十年五月詔免民代輸僉軍戶絲銀及伐木夫
戶賦稅十一年五月勅隨路所僉新軍其戶絲均配
於民者並除之十三年正月以中書省言賦民舊籍
已有定額减至元七年新括協濟合併戶今歲絲賦
之半至是復免
十七年十二月免鞏昌常德等路飢民徭役
至二十六年六月遼陽等處飢免今歲差賦
二十一年十一月募人開耕江淮荒田免其一切雜役
至二十五年正月募民能耕江南曠土及公田者免
其差役三年
二十五年二月以江南站戶貧富不均命有司料簡合
戶稅至七十石當馬一匹並免雜徭
二十八年四月以地震免侍衛兵籍武平者今歲徭役
二十一年四月成宗即位詔免天下差稅有差
除大都上都兩路差稅一年民戶逃亡者差稅皆除
之自是以後凡即位皆有復除之詔大德元年二月
以改元免上都大都隆興差稅三年九年二月以郊
祀免大都上都隆興差稅至武宗至大二年上尊號
詔免腹裏江淮差稅至治三年十二月泰定帝改元
并免八番思播兩廣洞寨差稅一年
成宗元貞元年以供億繁重及水傷禾稼免咸平府邊
民差稅
至大德二年正月詔免水旱郡縣老病單弱者差稅
三年五年各路被灾重者免其差稅一年六年三月
以旱溢為灾大都平灤被灾重者差稅三年餘經賑
恤者免一年十二月御史臺臣奏大德元年以來數
有灾變宜减免差稅帝嘉納之七年五月盡除内郡
飢荒所在差稅各道奉使宣撫言去歲被灾人戶未
經賑濟者宜免其差役從之八年正月免平陽太原
差稅三年隆興延安及上都大同懷孟衛輝彰德真
定河南安西等路被灾人戶免二年大都保定河間
路免一年
三月詔免軍器匠門役
至大德元年三月免武當山新附軍徭賦
二年五月免兩都徭役
是月又復司天臺觀星戶
大德元年十月免陜西鹽戶差稅
武宗至大元年六月以益都飢免今歲差徭
七月詔江南江北水旱飢荒已嘗遣使賑恤者至大
元年差發官稅並行除免二年正月詔被灾百姓内
郡免差稅一年九月詔各處人民飢荒轉徙復業者
除差稅三年十一月以徐邳連年大水百姓流離悉
免今年差稅東平濟寧薦飢免其民差稅之半下戶
悉免之三年十月免被灾人戶至大二年以前負欠
差稅十一月免未經賑恤人戶今歲差稅其曾經賑
恤者量减其半
仁宗皇慶二年十月旌表高州民蕭乂妻趙氏貞節免
其家科差
(臣)等謹按元史列女傳所載節婦甚多莫詳年代
其可考者隆興霍榮妻段氏夫死無子誓死不貳
孝養舅姑大德二年府上狀中書給羊酒幣帛仍
命旌門復役如制是節婦之復其家乃舊制也
延祐元年正月免上都大都差稅二年其餘被灾曾經
賑濟人戶免差稅一年
五年三月免鞏昌等處經賑濟者差稅其後泰定帝
泰定二年閏正月免被灾處差稅一年文宗天歷元
年陜西霜旱免科差一年二年以關陜旱免科差三
年至順元年五月詔河南懷慶衛輝普寧四路未經
賑濟人戶今歲差發全行蠲免其餘被灾路已經賑
濟者腹裏差發免三分
二年十一月以星變免各路差稅有差
七年六月(時英宗已即位)詔免僧人雜役
至泰定帝泰定元年十一詔免伊囉勒昆達實密
役文宗天歷二年十二月詔僧尼徭役一切無有所
與又詔諸僧寺田有當輸租者免其役
英宗至治二年十一月免陜西明年差稅十之三
泰定帝泰定元年六月免天下雜役三年蜑戶差稅一
年又罷廣東福建蜑戶為民免差稅一年
文宗天歷元年十二月詔免被兵郡縣雜役
二年十月免各處煎鹽竈戶雜泛夫役二年
至順二年九月免控鶴戶雜役
三年六月免四川行省今年差稅
順帝元統二年十月免湖廣屯戶五百差徭
至元二年江州行貸粟免役法
江州諸縣飢總管王大中貸富人粟以賑貧民而免
富人徭役以為息
二年悉除北邊民徭
邊民歲有徭役滿濟勒噶台鎮北邊悉蠲除之後為
定例
至正元年十二月詔民年八十以上者免其家雜役
二年十一月詔免雲南明年差稅
六年閏十月免天下差税三分水旱之地全免
十四年五月募毛胡蘆義兵免其差役
九月免河南蒙古軍雜泛差役
二十六年二月詔免天下雜泛差徭
以比者屢遭逆臣為亂内外之民經值軍馬致使困
乏與免一切雜泛差徭
明洪武元年八月詔民年七十以上者許令一子侍養
免其差役
二年令凡民年八十之上止有一子若係有田産應
當差役者許出丁錢雇令人代無田産者許存侍十
九年六月詔有司存問高年凡八十以上者皆復其
家
令避亂民復業者聽墾荒地復三年
三年定民婦三十以前守志至五十以後不改節者除
免本家差役
四年令免闕里孔氏子孫三十六戶徭役
至十八年十月詔凡聖賢後裔輸作者皆免之至英
宗正統元年令先聖子孫流寓他處及先賢周子程
子司馬光朱子之嫡𣲖子孫所在有司俱免差役神
宗萬歷十年五月免先師孔子及宋儒朱子李侗羅
從彦蔡沈胡安國游酢真德秀劉子翬故大學士楊
榮後裔賦役有差
閏三月詔諸郡縣軍戶以田三頃為率稅糧之外悉免
雜役
七年令山東正軍全免差役貼軍免百畝以下餘田
與民同役成祖永樂元年令各處軍衛有司軍匠在
京充役者免家下雜泛差役宣宗宣德三年令迤北
回還軍餘民人收充御馬監勇士者免其原衛原籍
戶下人丁差役四年令各衛所軍每一名免戶下一
丁差役若在營有餘丁亦免一丁供給英宗正統六
年令陜西土軍優免五丁餘聽科差
五年三月免京民役
應天府言運輸官物悉役京民帝曰京民自開國以
來勞費倍於外郡今兵革漸息正當休養命免其役
七年令官員亡故者免其家徭役三年
十二年八月詔凡致仕官復其家終身無所與
十九年七月以左都御史詹徽通政使蔡瑄左通政
茹常工部侍郎秦逵戶部侍郎楊靖在職公勤詔有
司復其家
(臣)等謹按免役免丁俱有限數若復其家則一家
全免故惟致仕官及年八九十以上有爵之老人
始以此優之使得終其天年耳若詹徽等以在職
公勤之故命復其家蓋異數非常制也
十三年十二月免朝官及功臣家雜役
令六部都察院應天府并兩縣判祿司儀禮司行人
司隨朝官員除本戶合納稅糧外其餘一應雜泛差
役盡免又各處功臣之家戶有地土除合納糧草夫
役其餘糧長里長水馬驛夫等役悉免之
十六年三月復鳳陽臨淮二縣民徭賦世世無所與
諭戶部曰鳳陽朕故鄉皇陵在焉昔豐沛之民終漢
世受惠朕今永免鳳陽臨淮二縣稅糧徭役宜榜諭
其民使知朕意
二十年七月遷南方學官教士於北復其家
以北方學校無名師生徒廢學命遷南方學官之有
學行者教之增廣生員不拘額數復其家至英宗正
統十年令監生家免差役二丁世宗嘉靖九年題准
各竈戶内有舉人監生生員省祭吏役照有司事例
一體優免
二十二年四月命杭湖温台蘇松諸郡民無田者往淮
河迤南滁和等處就耕免役三年
惠帝建文四年三月(時成祖已即位)詔山東北平河南被兵州
縣復徭役三年
成祖永樂元年八月免富民徙北平者差役五年
三年九月徙山西民無田者實北平亦復五年九月
令自願徙北京為民及免杖而徙者免徭役五年徒
流而徙者免徭役三年十四年十一月徙山東山西
湖廣流民於保安州賜復三年
六年六月詔流民來歸者復三年
後至宣宗宣德五年二月令招流民賜復一年正統
十四年十一月景帝命侍郎耿九疇撫安南畿流民
賜復三年孝宗弘治二年八月復四川流民復業者
雜役三年武宗正德十四年五月詔山東山西陜西
河南湖廣流民復業者復五年世宗嘉靖二十四年
詔流民復業者給復十年穆宗隆慶元年七月詔撫
山東河南被灾流民復五年
二十二年令天夀山種樹人戶免雜泛差役
宣宗宣德元年令天地壇壇戶免雜泛差役
三年三月放免老幼殘疾軍民匠九百九十二人
初元年九月命行在工部凡工匠戶有二丁三丁者
留一丁四丁五丁者留二丁六丁以上者留三丁餘
皆放回俾後更代單丁則視年久近次第放免殘疾
老幼及無本等工程者皆放免至是乃驗放
四年三月免四川茶戶徭役
八年四月以兩京河南山東山西久旱賜復一年
英宗正統七年令天文生隂陽生俱免差役一丁
十二年定雲南土官免丁例
先是四年既令雲南土馬軍自備鞍馬兵器糧食聽
征者免本戶差役四丁至是又令雲南土官四品以
上優免一十六丁五品六品一十二丁七品十丁八
品九品八丁雜職六丁
景帝景泰元年令各處撡備民壯戶内每名免三丁雜
泛差役
四年五月旌義民出粟賑饑者復其家
後英宗天順時凡出粟賑饑者皆復其家
英宗天順八年正月詔醫士厨役樂工人等果年老不
堪應役無丁替者悉放為民
憲宗成化三年令宛平昌平二縣墳戶免雜泛差役
至孝宗弘治元年令昌平縣墳戶等戶免三丁武宗
正德五年令陵戶墳戶雜泛差役除正身外免二丁
孝宗弘治元年定諸王等親屬免丁之例
親王王親雜役免二丁郡王王親一丁鎮國等將軍
夫人親父一丁
又定醫生及在官人役免丁數
御藥醫士除本身外免二丁在院醫士除本身外免
一丁醫生止免本身京城火夫御馬監養馬勇士除
本身免二丁尚膳監光祿寺厨役將軍力士轎夫旗
校寡婦吏典并御用監司禮監銀作局高手匠役俱
免本身十三年又免光祿寺酒戶差役二丁
世宗嘉靖四年三月更定錦衣衛官優免之制
戶部以武職濫乞優免乃疏議錦衣衛隨朝指揮免
三丁千戶鎮撫二丁百戶所鎮撫一丁請著為令得
旨錦衣衛指揮免七丁千戶五丁鎮撫百戶三丁疏
中又言舊制内使免一丁今定武職例亦略與相比
有旨内官内使照文職例優免
十五年免各處守護陵墓民差役
詔各處帝王陵寢前代名賢及本朝公侯駙馬伯文
武大臣勅葬墳墓所在官司照例編僉附近民人一
丁看護免其雜泛差役其塋域所占地畝稅糧一并
除豁十八年三月給復承天三年二十年二月顯陵
成又復承天三年
二十年十月復山西被寇者徭役二年
二十四年議定優免則例
京官一品免糧三十石人丁三十丁二品免糧二十
四石人丁二十四丁三品免糧二十石人丁二十丁
四品免糧十六石人丁十六丁五品免糧十四石人
丁十四丁六品免糧十二石人丁十二丁七品免糧
十石人丁十丁八品免糧八石人丁八丁九品免糧
六石人丁六丁内官内使亦如之外官各减一半教
官監生舉人生員各免糧二石人丁二丁雜職省祭
官承差知印吏典各免糧一石人丁一丁以禮致仕
者免十分之七閒住者免一半其犯贓革職者不在
優免之例如戶内丁糧不及數者止免實在之數丁
多糧少不許以丁准糧丁少糧多不許以糧准丁俱
以本官自己丁糧照數優免但有分門各戶疎遠房
族不得一概混免
(臣)等謹按孝宗實錄載弘治十六年六月刑部主
事劉喬言浙江各府徭役軍需皆計丁田𣲖徵而
官員之家率得優免遂致奸偽者多詭寄勢家而
徵科重累小民乞定優免之額京官及方面官三
品以上者優免若干七品以上者優免若干八品
以下者優免若干其餘丁田悉照民間均𣲖云云
其言前此未見施用斯時所定之例得非喬之遺
策歟
二十九年九月令抽取各處有馬民壯俱免本家徭役
二丁以示優䘏
穆宗隆慶五年定免海戶差役
令上林苑海戶永樂宣德年間額設正德年間續補
及係正身充當者准與全免差役若係添補量行優
免三丁其餘丁産與民一體均編
神宗萬歷十一年十一月清優免冒濫之弊
順天府尹臧惟一言優免冒濫其弊難言凡係内使
將軍校尉等項職役務要該衙門印信公文查驗分
别品級見役歇役照例優免從之
熹宗天啓五年十月免京師生員家報僉商役
詔言京師因差役繁重生員與平民一體報僉殊失
令甲優免二丁之例今查生員之家果係父子同胞
兄弟一應商役准與豁免
欽定續文獻通考卷十七
