欽定續文獻通考卷一百四
樂考
歷代樂制
建文四年七月(時成祖已即位)賜谷王橞樂七奏
賞其開金川門迎駕之功也至九月命齊王榑復國
青州亦賜以樂人
(臣)等謹按永樂實錄云十四年七月蜀王椿密奏
谷王橞謀不軌言選壯士習音樂擬獻於朝供應
殿廷以圖間隙明史谷王橞傳云橞謀於元夕獻
燈選壯士教之音樂同入禁中伺隙為變夫賜樂
固所以賞功然此何等功也尤而效之者乃即欲
假樂以發難所謂君以此始亦以此終者耶禮樂
之用於是乎掃地矣
賜諸王樂戶
勅禮部曰昔太祖封建諸王其儀制服用俱有定制
樂工二十七戶原就各王境内撥賜便於供應今諸
王未有樂戶者如例賜之有者仍舊不足者補之
賜靖江王樂
禮部言今造靖江王府祭祀樂器視親王宜有降殺
然舞佾諸王六不可減其琴笙及歌工請殺以兩從
之
成祖永樂元年二月耕耤田重定耕耤樂節
六月改上高皇帝高皇后尊謚用樂
進高皇帝實錄升殿用樂
會典曰凡進實錄俱用中和韶樂兼用堂下樂進
後例於禮部設宴教坊司承應
九月命侍臣作宗廟樂章
帝謂侍臣曰皇考功德隆盛宗廟樂章未有稱述朕
甚愧焉其議為之因曰漢高帝作大風歌武帝作秋
風辭二君文采皆有可觀當時儒臣亦不乏人乃制
作不能如古惜也朕有意稽古禮文之事爾等其博
求精度用稱朕懷
王圻續通考曰永樂元年九月成祖詔學士王景
等擬撰樂章竟未施行凢舞用(此處疑有脱誤)習於郊壇
武舞服左袖上書除暴安民四字
又曰永樂中命王景擬朝會樂章凡十二首天命
有德之舞(無詞)嘉禾進野繭成騶虞獻神龜呈黃河
清四夷來明德新民之舞有嘉禾同穎慶雲成彩
龍馬來廷甘露降祥四夷來賓
(臣)等謹按是時命擬撰樂章意祭祀朝會皆有之
特宗廟樂章不傳所傳者朝會十二首而仍未施
用耳天命有德明德新民二舞一有詞在十二首
之内一無詞在十二首之外標目相配而詞曲偏
枯且一舞似分領數曲然又多寡不均曲名亦仿
彿相對而皆以嘉禾始以四夷終其時祥瑞甚多
鋪張不盡乃寒儉重複如此此皆不可解也續考
後一條及明書樂律志俱不著擬撰年月前一條
則云元年九月查野繭騶虞等瑞多在永樂初然
元年亦尚寥寥若嘉禾至七年始見龍馬則十八
年始進大抵擬撰亦在十八年與重定宴享樂舞
同時也明德新民舞未用天命有德舞則十八年
重定宴樂用之有曲二章載在樂志豈即是時所
撰緣已見施用故不列於此處耶
二年三月策試貢士定傳臚儀用中和韶樂兼堂下樂
帝御奉天殿試禮部選中舉人傅臚日升殿奏樂奏
聖安之曲禮畢奏樂奏定安之曲駕還宫後三日進
士上表謝恩升殿奏樂奏聖安之曲禮畢奏樂奏定
安之曲駕還宫
周王橚進佾舞及頌九章
(臣)等謹按明書樂律志云永樂二年三月周王畋
於鈞州獲騶虞獻之進頌九章協之律吕舞以八
佾朱國楨大政記云是年三月周王進佾舞及頌
九章九月周王來朝獻騶虞羣臣表賀明史周定
王橚傳云建文時錮之京師永樂元年正月詔歸
其舊封獻頌九章及佾舞明年來朝獻騶虞一事
而三說互異
三年六月朝鮮請頒樂器從之
朝鮮國王李芳遠奏洪武中蒙賜廟社樂器年久損
敝乞再頒賜帝命工部製樂器賜之禮部言樂器原
賜編鐘編磬各十六琴瑟笙簫各二今議琴簫各倍
之庶協和音律從之明年十二月朝鮮國遣使貢馬
三十六匹謝賜樂器至嘉靖三十一年十二月朝鮮
國王李峘以洪武永樂間所賜樂器敝壞奏請更易
并求律管仍乞遣樂官赴京校習許之
倪謙朝鮮紀事曰景泰元年使高麗行冊封禮謁
成均館宣聖廟其春秋丁祭俱用朝廷頒降雅樂
五年六月治北平祀典壇宇及祭器樂器
十七年七月御製佛曲成頒賜
明史文苑傳曰永樂中帝頒佛曲於塞外命侍講
王洪為文逡巡不應詔為同列所排不復進用
更定宴饗樂舞
凡立春元宵四月八端午重陽臘八等節永樂間俱
於奉天門通賜百官宴用樂其後賜宴日早朝畢駕
還宫百官出宴於午門外不用樂
樂志曰永樂十八年更定宴饗樂舞奏曲膚淺舞
曲益下俚
二十年五月親征阿嚕台製平虜三曲俾將士歌之以
自勵
至二十二年五月復征阿嚕台駐蹕清平鎮宴隨征
文武大臣命内侍歌太祖御製詞五章因舉爵諭諸
大臣曰此先帝垂諭創業守成之難而示戒荒淫酣
&KR1196;之失也朕嗣先鴻業兢兢惟恐失墜雖今軍旅之
中君臣杯酒之歡不敢忘也尚相與共勉之己亥次
威遠州復宴文武大臣帝曰朕仰循皇考之心自製
詞五章以述奉天法祖勤政恤民之意亦將以垂示
子孫俾有所謹飭遂命内侍歌之羣臣聽畢皆叩頭
言皇上深思遠慮前古帝王之所不及帝悦悉霑醉
而罷
宣宗宣德元年四月命行在工部造皇太后宫中樂器
衣服以偹朝賀之用
明書樂律志曰宣德中始制宫中樂
樂志曰宣德以後增定慈宫朝賀樂章天香鳳韶
之曲
十月賜寧王權樂人二十七戶
明年二月寧王權奏已賜樂工而樂器衣服之類未
給命行在工部製給之三年七月權又奏求鐵笛帝
命工製與之謂左右曰古人謂笛者滌也所以滌邪
穢納之雅正寧王之意其在此乎鐵笛雖無當新製
與之
四年五月行在禮部條具王國用樂事宜
先是三月江西新建縣儒學教諭王來言寧王府每
年祭祀社稷山川取府縣學生員習樂舞供祀今生
員有定額以供應王府祭祀預先演習動經旬月有
妨學業宜令於附近道觀選道童充用命行在禮部
議從其言如選不及數則於本府軍士餘丁内選端
謹者從之命各王府皆准此例至是行在禮部以鄭
王襄王荆王淮王梁王之國條具合行事宜以聞一
諸國教祭祀樂舞者例於北京神樂觀選樂舞生五
人所用樂舞生選本處道士道童不足則選軍餘充
之一諸國應用樂工二十七戶今隨侍去者不足則
於所司樂戶内選精通樂藝之人充用從之
五年六月命行在工部造天地壇樂器
以太常言歲久多敝故也明年三月行在工部奏今
造北京天地壇等及鐘鼓司教坊司樂器衣服工力
不足欲於浙江等布政司及直隸蘇松等府匠丁多
者量選赴京供役事畢遣歸從之
六年九月准例給樂舞生等淨衣布帛
行在工部奏明年春郊祀其登壇樂舞生及執事人
例應給賜淨衣布帛帝曰此祖宗嚴祀神明之意速
行之
英宗正統元年十二月命秦府等府典樂吳從達等五
員於神樂觀教樂舞生演樂
(臣)等謹按王國賜樂之始例選神樂觀樂舞生五
人往教習之誠以其精習有素也今乃反取王國
之樂官以教習神樂觀乎觀御史閻鼐奏臣前至
天地壇内其樂舞生賣酒市肉宛成賈區往來驢
馬喧雜無復禁忌(景泰七年十一月)則清淨顓潔之意蕩
然而肄習之疎繆可知矣又太常寺卿徐初奏本
寺神樂觀樂舞生朱崇妙等或戀俗私逃或搆訟
求脱役乞如永樂中樂舞生牛復例謫令戍邊以
為將來之戒(正統四年七月)意所云贍給優厚者必日漸
朘削是以多有去志而勉強供役者皆不復專心
肄習蓋其廢弛固自有由也至代王仕壥奏先蒙
給賜樂器之類缺樂師教習乞賜通音律樂舞生
一人至府教習以供祭祀俟諳曉之日仍舊送還
(正統十四年二月)則神樂觀之往王國教習者猶或有人
然必特奏始遣又可見舊例不行久矣
四年正月賜幹拉達達汗樂器
時幹拉使來通好遣使賫勅及禮物賜之内有楸木
面烏木裏琵琶一花梨木和必斯一鞭鼓喇吧號笛
各一至六年正月又賜汗箜篌和必斯三絃各一副
賜其太師淮王額森琵琶七年正月又賜汗花梨紫
檀木琵琶三絃等樂器九年正月又賜汗及額森樂
器十四年正月又賜汗樂器九月帝北狩郕王因幹
拉使回致書達達汗給琵琶筝等物亦賜額森以琵
琶筝十一月上皇在其營額森每宰馬設宴額森奉
上皇酒自彈和必斯唱曲景泰元年七月額森設宴
奉餞上皇自彈琵琶令妻妾奉酒三年十一月額森
奏求樂器給之天順七年六月賜迤北汗并太師巴
拉等琵琶拍板等物因其遣使奏求故也
七年九月命慶府樂舞生於寧夏等衛軍生内選充
慶王秩煃奏本府春秋二祭以軍餘武夫充樂舞生
琴瑟塤篪之不辨干羽舞蹈之莫知乞於附近宫觀
道士道童内選充每遇祭期預送本祠所演習事下
禮部議謂慶府去各州縣遼遠往還甚難今在城寧
夏等衛見設儒學訓誨軍生其令於軍生内選用祭
畢復學肄業從之至天順元年八月岷王徽煣奏本
府額設樂舞生一百二十人今止有六十人(先是景泰三年)
(十二月岷王徽煣奏求祭器樂器并齋郎樂舞生詔以湖廣地方未寧姑給與一半)每遇祭祀
或有事故缺人供事乞將附近府州縣宫觀道士道
童及各學考退生員選補以足其數從之三年五月
瀋世子幼學奏凡遇春秋祭祀缺學舞生供用帝命
禮部轉行山西布政司於所屬州縣宫觀有度牒道
士道童及考退增廣生員内選與之
十年八月遣中官祭司鐘之神
先是元年八月遣行在禮部尚書胡濙祭司鐘之神
以新鑄朝鐘成也至是鐘忽不受杵故遣祭之其文
曰惟神職司禁鐘朝儀是肅兹晨叩擊舉動失常或
執事褻瀆或政事有乖莫究其由朕用兢惕特申祭
告至景泰六年閏六月午門朝鐘忽失聲易之
尹直謇齋瑣綴錄曰正統間朝鐘一日不受杵命
内閣製祀鐘文
景帝景泰元年七月國子監助教劉翔請增改雅樂之
闕失不行
翔言祖宗以來禮樂之文制作寖備惟慶成之宴視
學之儀釋奠之祭雅樂未作臣以為宜勅儒臣作為
詩章協之律吕如古靈臺辟雍清廟湛露之音以備
一代之典至於春秋監學之祭太常典司禮樂而贊
相之際過於急促首唱升壇亦甚無謂夫既有廟宇
則非壇墠矣又所設樂器悉列於露臺之上使堂上
堂下之樂混於舞列甚乖禮制乞下禮官從宜改正
前此幸學釋奠皆不設樂慶成宴惟用教坊供應春
秋所奏大成雅樂數密淺短倏然而鳴詘然而止殊
不成聲大率如樂終之亂故翔概及之時以襲用既
久竟莫之改至三年九月翔復言臣前言春秋釋奠
所設樂舞混於露臺乞今改正未見舉行事下禮部
詳議尚書胡濙等言所言樂舞混於露臺欲加廣廟
宇以容之宜令工部遇營大成殿宇之時比舊加廣
從之至天順中翔復言郊廟樂章皆太祖甫定天下
時追稱仁祖之詞今奉列聖不協宜更製下禮官議
覆言歌頌報稱可萬世通行唯有數語為專頌仁祖
宜更定其餘皆推原積慶發祥衍及無窮之意從之
五年二月廣西思恩府軍民府以新建廟學請造祭祀
樂器從之
六年四月以華陽王友堚私買禁用樂器降旨申飭勅
曰得千戶賈俊等首稱蒙王差齎奏赴京有内使魏
祥傳王令旨付銀十兩令買銅喇吧哱囉號笛并活
套鵝項喇吧大銅鑼等器回用凡百該用器物國有
定制踰制而妄用者是於祖訓有違王所令買器物
皆行師之具也其於祖宗成訓何如王今差來千戶
既已舉首律同自首悉置不究勅至王宜動循禮法
毋或仍前妄為庶幾永全令譽
七年六月南京神樂觀奏供祀樂舞缺人命先選道錄
司無疾過道士三十八人補數供祀者就令充樂舞生
八月復孔廟革退樂舞生
衍聖公孔宏緒奏宣聖廟自洪武七年欽選樂舞生
一百二十人以備祭享後有事故應用不敷臣祖父
襲封衍聖公彦緒奏准於鄰近府州縣借撥俊秀子
弟八十餘人習學樂舞以補事故之缺近者族人克
㫬等奏濫設致蒙革去臣思樂舞之設所以格幽享
神苟或有缺則大成之樂不能全設有負聖朝崇重
之意乞將革去樂舞生仍留在廟從之
英宗天順元年五月加賜襄府樂人二十戶
襄王瞻墡奏本府例有樂人二十七戶已蒙撥賜臣
在京時蒙大兄宣宗皇帝特恩除原例外另賜樂人
二十戶太監阮岳傳旨未見施行臣於正統年間奏
請未賜景泰初又請不允今臣自念年將垂老幸逢
皇上太平盛世正宜鼓缶怡樂之時伏乞追念大兄
皇帝遺旨如數撥賜帝命湖廣布政司於所屬府州
縣樂戶内撥二十戶與之
二年三月取南京新樂器供用
鐘鼓司太監虎兒奏大善殿奉先殿供用樂器缺少
南京工部見有補造樂器四百餘事及南京鐘鼓司
收貯新樂器二百餘事乞令取用從之
三年十月選山西陜西樂戶赴京應役
教坊司奏恭遇大祀天地山川導駕迎引及正旦冬至
聖節合用樂工二千餘人今本司止存樂戶八百餘
乞行南京并順天等府陜西等布政司於樂戶内選
嫻習樂藝者送京備用帝曰南京樂戶不必取苐行
山西陜西精選送來應役
憲宗成化元年三月帝視太學始加牲用樂
會典曰上幸太學禮畢升輦樂奏神歡之曲計用
樂工八撥樂章樂器并用人數與郊祀導駕回同
又曰皇祖祀學祭先師不設牲不奏樂憲宗始用
牲樂
六年十二月迤西蘇爾坦諾哷王貢馬奏求和必斯筝
鼔鑼等物帝以前賜未久不與
至孝宗弘治元年五月乃賜迤西蘇爾坦瑪哈穆特
阿敏歡濟伯王琵琶
十二年六月製祀玉皇樂器樂章戶部尚書商輅奏罷
之
輅奏祖宗創為郊祀歲一舉行極為慎重今者傳間
皇上推廣敬天之心又於宫北建祠奉祀玉皇取郊
祀所用祭服祭器樂舞之具依式製造并新編樂章
命内臣習之欲於道家所言神降之日舉行祀禮臣
等竊詳事天之禮宜簡而不宜煩可敬而不可瀆今
乃别立玉皇之祠祀并用南郊之禮樂則是相去一
月之間連行三祭未免人心懈怠誠意不專且郊祀
所用執事并樂舞生皆神樂觀道士為之但係刑喪
疾痛之人一切不預祖宗制禮蓋有深意存焉皇上
為天之子其於事天之禮豈可不斟酌典故而致有
纖毫之不謹乎伏望聖明將所建神祠停罷神像送
宫觀侍奉祭服祭器樂舞之具送太常寺收貯凡内
廷一應齋醮悉宜停止勿為褻瀆庶幾天心昭鑒可
以變災為祥矣疏入帝命拆其祠祭器等件送庫收
貯至孝宗弘治八年十二月又命内閣改撰三清樂
章大學士徐溥等奏近司禮監傳示聖諭逓出祭三
清樂章令臣等改補進呈謹按天子祀天地天者至
尊無對漢祀五帝儒者尚非之以為天止一天豈有
五帝况三清者乃道家邪妄之說謂一天之上有三
大帝至以周柱下史李耳當之是以人鬼而加於天
之上理所必無者也若夫樂器之清濁樂音之高下
有制度有節奏毫釐不容少差差則反以召禍况製
為時俗詞曲以享神明褻瀆尤甚以此獲福又豈有
是理哉我朝天地合祭祭用正月皆太祖所親定樂
器樂章皆太祖所親製當此之時豈有三清之祭俗
曲之音今所逓出樂章雖云出於永樂大典蓋是書
之作博採兼收欲以盡天下之事初未聞以此施之
朝廷見諸行事為後世法也陛下嗣統守成一以太
祖為法不宜以黷禮祀天臣等讀儒書窮聖道道家
邪妄之說未嘗究心至於鄙褻詞曲尤所不習所以
連日憂惶不敢奉命者實不願陛下為此舉也疏入
帝嘉納之
(臣)等謹按此皆青詞之萌芽也前人尚能執正如
此
七月(按大政記作九月春明夢餘錄作十三年閏二月丁丑釋奠)命增孔廟籩豆佾
舞之數
上年正月國子監祭酒周洪謨言天下府州縣學祭
先師孔子多有禮無樂宜令禮部以樂歌之詞佾舞
之數行下有司置造樂器俾士子以時習肄下所司
議禮部覆奏洪謨所言學校祭祀先師合用樂舞緣
樂歌佾舞用人數多而州縣學生數少乞行天下止
令俟豐稔之時補造樂器從之本年六月洪謨復言
聖朝褒崇孔子既用天子冠冕章服則亦當用天子
籩豆佾舞宜增十籩十豆為十二籩十二豆增六佾
之舞為八佾之舞又樂舞之制古者鳴球琴瑟堂上
之樂笙鏞柷敔堂下之樂而干羽舞於兩階今舞羽
反居乎上樂器反居乎下殊失古制仍乞禮部令典
樂者序諸樂於上舞佾於下為當事下禮部尚書鄒
幹等覆奏今國子監所有孔子塑像冕十二旒衣十
二章皆因前元之舊非聖朝之制而籩豆佾舞之數
則祖宗斟酌已有定式仍舊為宜洪謨再疏争帝以
尊崇孔子乃朝廷盛典宜從所言其籩豆佾數俱如
數增用仍通行天下悉遵此制而羽舞亦自是始居
下云
十五年正月給大同文廟樂器
大同巡撫李敏奏今天下學校俱有樂以侑祭孔子
大同雖邊方實總鎮之所而孔廟春秋侑祭之樂獨
缺乞照例頒降或容臣製造令本學生演習奏用庶
邊方之遠得以觀聖化之美甲胄之士亦得習禮讓
之風疏入詔亟令所司製造樂器俾本學生習用之
十八年七月哈密都督罕慎乞樂器許之
二十一年七月選樂工子弟演習大樂
禮部言今教坊司樂工奏中和韶樂者多不諧協而
善彈瑟及箜篌擊鐘磬者殊少恐因循失傳漸至大
樂不備宜令樂官選其中子弟於本司演習每奏樂
二十一色通用八十四人又加以四人共選三百三
十六人如此庶大樂不致廢弛制可
樂志曰成化中禮官以教坊司樂工所奏中和韶
樂多不諧者請三倍其額博教而約取之
孝宗弘治元年二月耕耤田斥去教坊雜劇
帝躬耕耤田禮成燕教坊以雜劇承應間出狎語左
都御史馬文升正色曰新天子當知稼穡艱難豈宜
以此瀆亂宸聰帝改容斥去之
八年四月修各壇廟樂器
先是成化十七年四月命修天地壇太廟及社稷山
川壇國子監神樂觀樂器損壞者至是太常寺復以
歲久敝壞請令所司修治帝曰禮莫大於祀天而樂
器廢壞不稱心甚缺然其祀天中和樂特令御用監
製造其餘樂器皆令工部造辦如式用副朕敬神之
意至十年四月造太廟社稷壇中和樂器各一副十
三年五月五府六部等衙門以星變地震奉詔條陳
十八事其一停改造謂近日御用監成造山川壇中
和樂一副合用金箔等料分派浙江蘇州等處買辦
又傳旨造奉天殿中和樂一副數内亦用金箔等料
尚未坐𣲖見在樂器儘堪應用今重造二副派辦物
料動以萬計乞暫停造詔下所司查奏定奪六月工
部覆奏奉天殿及山川壇舊中和樂器尚堪用請如
所言暫停派造物料帝命仍舊成造
九年二月增文廟樂器舞生如天子之制
太常寺奏釋奠先師孔子已准用天子之禮增八佾
之舞惟樂器之數尚用諸侯之樂似為未稱請增文
廟樂器人數為七十二人如天子之制禮部因請行
移所司如數置造仍通行天下并南京國子監一體
遵行從之
十四年九月重鑄朝鐘
時内官監太監李興工部尚書曾鑑奉命改鑄既成
計費白金十餘萬兩興鑑皆受賞匠官傅玖等各升
職加俸有差未三月而鐘璺工科都給事中馬子聰
等劾之命興鑑等罰俸一月傅玖等所升職事俸糧
冠帶俱奪之
十五年六月吏部尚書馬文升請訪名儒以正雅樂
文升陪祀宗廟常嗟雅樂之缺失至是因災異陳言
十事其一訪名儒以正雅樂事下禮官禮官言高皇
帝嘗命儒臣考正八音修造樂器重定樂章其樂歌
之詞多自裁定迨今百三十餘年樂音不復校正其
間容有舛訛當釐正者近聞皇上命太常寺知音官
於内府造大祀樂器以純金為鐘西玉為磬夫自堯
舜作樂以來鐘必用青銅磬必用靈璧石若用純金
西玉為鐘磬恐其聲不可以合衆音不足以感格神
明且今太常之官恐亦不足以當制器協律之任請
勅禮部移文天下諸司博求中外臣工及山林畎畝
有精曉音樂者禮送赴京本部仍會太常寺再加講
論以求至當然後相與造樂器正樂音庶聖祖所定
之樂可復見於今日帝從其議
樂志曰帝可禮官之奏末年乃詔南京及各王府
選精通樂藝者詣京師復以禮官言而罷
明書樂律志曰帝聰慧精樂音敬天事神每郊祀
奏樂有誤必知輒召樂官詰問欲興復古制博訪
通儒而未果行南太常寺卿吕㦂嘗言太祖興禮
作樂以成大典設神樂觀提督之自遷都而南之
居觀者多不諳糜廩餼甚無謂也乞勅下釐核之
使復祖制祀神祗不能者黜之制曰可而南都樂
乃漸復
又曰時崔銑居翰林號知樂嘗言器數名物必也
秦漢之詒乎殘編遺器彼猶及見其音塵今無從
質也不形於器不發於音烏取乎辨博相高哉又
言予北人頗諳俗樂所以多審聽而知其吉凶嘗
夕並西苑行聞南有笛聲煩促而哀予愀然意動
未旬日孝皇崩國事大變
(臣)等謹按孝宗知音好樂然性寬仁嘗訪造銅鼓
者工部言銅鼓制出自西南夷非朝廷所宜用方
災傷洊至正宜徹樂修省不可造置外器駭人心
累聖德帝曰偶見古有此制命製之卿言是即已
之此其從諫之美不可没也
十六年四月修國子監文廟樂器
十八年三月重造南京歷代帝王廟樂器以舊器燬於
火也
四月造太廟社稷壇神樂觀樂器
武宗正德三年七月諭慶成宴始用雜戲命天下選樂
工送京師
帝諭鐘鼓司太監康能等曰慶成大宴華夷臣工所
觀瞻當舉大樂近來音樂廢缺非所以重朝廷也於
是禮部議請選三院樂工年力精壯者嚴督教習從
之仍令禮部移文各省選有精通藝業者送京供應
自是筋斗百戲之類盛於禁掖矣既而河間等府奉
詔送樂戶至京擇其藝業之精者留應役給與口糧
工部仍相地為之居室時教坊樂工既得幸愬朝夕
承應為勞外羣樂工不宜獨逸請詔禮部移文天下
取精於諸伎者送教坊於是有司遣官押送乘傳續
食又數百人
明書樂律志曰正德初命天下取樂工擅藝能者
詣京師河間獨遴送甚夥褒譽之選精者留役大
内給宅居食餼不貲
樂志曰時俳優之勢大張臧賢以伶人進與諸佞
倖角寵竊權矣
(臣)等謹按帝自正德二年賜寧王宸濠音樂院色
長秦榮等四人冠帶六年教坊司左司樂臧賢以
疾求退特旨留之十四年帝自宣府載樂婦劉氏
以歸時帝雅重伶官俳優勢熾恩寵之詔史不絶
書方之孝宗納葉紳倪岳之諫遠矣
九年十一月補給岷王樂戶十戶
十六年三月遺詔放教坊司樂人
欽定續文獻通考卷一百四
