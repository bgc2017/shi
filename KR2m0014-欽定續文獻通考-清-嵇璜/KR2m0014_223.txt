欽定續文獻通考卷二百二十三
物異考
恒寒(雪霜)
宋理宗寳慶元年四月辛卯雪紹定四年二月己巳
雨雪六年三月壬子雨雪端平元年二月癸酉雨
雪二年三月乙未雨雪嘉熙元年三月霜二年
二月乙未雨雪淳祐六年二月壬申雨雪寳祐元
年二月壬子雨雪二年三月戊子雨雪六年二月
雨雪開慶元年二月庚辰雨雪景定五年二月辛
亥雨雪
遼太宗會同二年六月丁丑雨雪
興宗重熙十六年三月壬寅大雪
道宗咸雍八年十一月丙辰大雪太康八年九月丁
未大風雪(牛馬多死)九年四月丙午朔大雪平地丈餘(馬死)
(者十六七)大安二年八月戊子以雪罷獵三年正月己
卯大雪
天祚帝乾統二年三月大寒冰復合九年七月隕霜
傷稼八月丁酉以雪罷獵天慶三年正月丙子獵狗
牙山大寒(獵人多死)
金熙宗皇統二年三月辛丑大雪
海陵正隆四年十一月庚寅霜附木
世宗大定四年正月壬寅大雪
章宗承安二年十月甲午大雪五年十月癸卯晨陰
霜附木至日入亦如之泰和五年正月己未朔大雪
十一月戊戌復大雪
宣宗興定三年正月壬午大雪
時帝聞東掖有撤瓦聲問左右知為丁夫葺噐物庫
廡舍上惻然諭主者曰雪寒役人不休可乎姑止之
五年十二月丁丑霜附木
哀宗正大三年春大寒四年八月己巳風霜損禾皆
盡五年春大寒二月乙巳朔雷雨雪(木之華者皆敗)十二月
陜西大寒
天興元年正月丁酉大雪二月癸丑又雪戊午又雪五
月大寒如冬
是時鈞州陽邑盧氏兵皆大敗
元太祖即位之四年六月西討回回國禡旗之日雨雪
三尺
時帝疑之耶律楚材曰元冥之氣見於盛夏克敵之
徵也
太宗四年正月丙申大雪丁酉又雪
世祖中統二年七月庚辰西京宣德隕霜殺稼三年
五月甲申宣德咸寕龍門隕霜八月戊申河間平灤廣
寧西京宣德北京隕霜害稼四年四月丙寅西京武
州隕霜殺麥禾至元二年八月太原隕霜八年七
月乙亥鞏昌臨洮平涼府會蘭等處隕霜殺稼十七
年四月庚子海寧益都等四郡隕霜殺桑二十一年
三月山東隕霜殺蠶盡死(被灾者三萬餘家)二十四年北邊
大風雪(巴圖魯古倫所部牛馬多死)二十六年特默格之地霜殺稼
二十七年五月庚戌陜西南市屯田隕霜殺稼七月
大同平陽太原十一月辛丑興松二州辛酉隆興路並
如之二十九年二月棣州霜三月濟南般陽等郡及
恩州屬縣隕霜殺桑九月平灤路霜
(臣)等謹按王圻續通考世祖至元二十六年五月
丁丑濟南棣州隕霜殺菽紀志皆不載
成宗元貞元年正月癸亥隕霜殺禾(賑安西王山後民)九月戊
戌武衛萬盈屯及延安路隕霜殺禾二年八月咸寧
縣金復州隕霜殺禾大德五年二月湯陰縣隕霜殺
麥五月商州亦如之七月癸亥稱海至北境十二站大
雪(馬牛多死)六年八月大同隕霜殺禾七年四月丁亥
濟南路隕霜殺麥五月般陽路隕霜八年三月濟陽
灤城隕霜殺桑八月營州嵐州交城陽曲懷仁等縣隕
霜殺禾九年三月河間益都般陽三郡屬縣隕霜殺
桑清莫滄獻四州霜(殺桑一百四十一萬七千餘本壞蠶一萬二千七百餘箔)十
年二月大同路大風雪七月辛巳大同渾源縣霜殺禾
八月綏德州米脂縣隕霜殺禾(二百八十頃)
武宗至大元年八月大同隕霜殺禾四年七月大寧
等路隕霜
(臣)等謹按王圻續通考武宗至大元年大名路隕
霜殺桑紀志俱不載
仁宗皇慶二年二月濟寧隕霜殺桑延祐元年三月
東平般陽等郡泰安曹濮等州大雨雪三日隕霜殺桑
閏三月汴梁濟寧東昌等路隴州開州清城齊東渭源
東明長垣等縣隕霜殺桑果禾苖無蠶七月冀寧隕霜
殺稼四年夏六盤山隕霜殺稼(五百餘頃)五年五月雄
德歸信縣隕霜殺桑六年三月奉元路同州隕霜
七年八月(時英宗已即位)諸衛屯田隕霜害稼
英宗至治二年五月壬子遼陽路隕霜殺禾三年七
月丙辰冀寧陽曲縣大同路興和縣咸寧縣隕霜殺稼
八月袁州宜春縣隕霜害稼是歲大寧蒙古大千戶部
風雪斃畜牧秋忻州定襄縣及忠翊侍衛屯田所營田
象食屯田所隕霜殺禾
泰定帝泰定二年三月雲南府大雪七月宗仁衛屯田
隕霜殺禾三年二月京師大霜晝雺七月齊哩克昆
屯田霜致和元年六月諸王諾木達實齊齊克圖和
碩奈瑪台諸郡風雪(斃畜牧)至順元年二月自庚寅至
甲午京師大霜晝雺汴梁路封邱祥符縣霜災閠七月
奉元西湖州寧夏應理州鳴沙州鞏昌静寧邠會等州
鳳翔麟遊大同山陰晉寧潞城隰州等縣隕霜殺稼丙
戌忠翊衛左右屯田隕霜殺稼二年十一月丁丑興
和路鷹坊及蒙古民萬一千一百餘戶大雪(畜牧凍死)三
年八月渾源雲内二州隕霜殺禾
順帝至元元年三月壬辰河州路大雪十日(深八尺牛羊駝馬凍)
(死者十九)五年五月鴻和爾布拉賽音圖布拉尼格德哷
蘇賽音布拉等處六愛滿大風雪六年三月大鄂爾
多斯風雪為災(馬多死)七月達勒達之地大風雪(羊馬皆死)
九月彰德雨雪(結凍如琉璃)十二月寳慶路大雪(深四尺五寸)
七年正月甲辰朔大寒八月衛輝隕霜殺稼九月遼陽
霜早傷禾八年正月摩琳等處大雪(羊馬凍死)九年三
月温州大雪十年春彰德大寒近清明節雨雪三尺
(民多凍餒而死)十一年三月汴梁路鈞州大雷雨雪高密縣
平地雪深三尺餘十三年秋邵武光澤縣隕霜殺稼
二十三年三月東平路須城東阿陽榖三縣隕霜殺
桑廢蠶事八月鈞州密縣隕霜殺菽二十七年三月
彰德大雪(寒甚於冬民多凍死)五月辛巳大同隕霜殺麥秋冀寧
路徐溝介休二縣雨雪十二月奉元路咸寧縣井水冰
合二十八年四月奉元隕霜殺菽
明太祖洪武十四年五月丁未建德雪六月己卯杭州
晴日飛雪二十六年四月丙申榆社隕霜損麥
景帝景泰四年鳳陽八衛二三月雨雪不止傷麥冬十
一月戊辰至明年孟春山東河南浙江直隸淮徐大雪
數尺(淮東之海冰四十餘里人畜凍死萬計)五年正月江南諸府大雪
連四旬(蘇常凍餓死者無算)是春羅山大寒(竹樹魚蚌皆死)衡州雨雪連
綿(傷人甚多牛畜多凍死)十六年七八月越嶲雨雪交作(寒氣若冬)
英宗天順四年三月乙酉大雪越月乃止
憲宗成化二年四月乙巳宣府隕霜殺青苖十九年
三月辛酉陜西隕霜
孝宗弘治六年十月南京雨雪連旬十一月鄖陽大雪
至十二月壬辰夜雷電大作明日復震後五日雪止平
地三尺餘(人畜多凍死)八年四月庚申榆社陵川襄垣長
子泗源隕霜殺麥豆桑辛酉慶陽諸府縣衛所三十五
隕霜殺麥豆禾苖九年四月辛巳榆次隕霜殺禾是
月武鄉赤隕霜十七年二月壬寅鄖陽均州雨雪雹
(雪片大者六寸)六月癸亥雨雪
武宗正德元年四月雲南武定隕霜殺麥(寒如冬)八年
四月乙巳文登萊陽隕霜殺稼丙辰殺榖十三年三
月壬戌遼東隕霜(禾苖皆死)
(臣)等謹按王圻續通考武宗正德七年冬江淮風
雪連旬南至洞庭緩流處冰厚尺餘史不載
世宗嘉靖二年三月甲子郯城隕霜殺麥辛未殺禾
二十二年四月己亥固原隕霜殺麥
穆宗隆慶六年二月丁亥南宫隕霜殺麥
神宗萬歷五年六月蘇松連雨(寒如冬)傷稼二十四年
四月己亥林縣雪二十六年十一月辛亥彰德隕霜
(不殺草)三十八年四月壬寅貴州暴雪(形如土磚民居片瓦無存者)
四十四年正月雨紅黃黑三色雪(屋上多巨人跡)四十六
年四月辛亥陜西大雨雪(驘橐駝凍死二千蹄)
(臣)等謹按王圻續通考神宗萬歷二十三年十二
月至正月江南久雪殭尸無算史不載
愍帝崇禎六年正月辛亥大雪深二丈餘十一年五
月戊寅喜峰口雪三尺十三年四月會寧隕霜殺稼
十六年四月鄢陵隕霜殺麥
雹(冰花木冰附)
宋理宗紹定元年五月丁酉雨雹五年七月甲辰雨
雹九月乙巳雨雹雷六年三月丙辰大雨雹端平
二年五月乙未雨雹丙申大雨雹三年六月庚戌大
雨雹嘉熙元年二月壬寅雨雹(壬寅志作壬辰今從紀)三年
三月癸巳雨雹淳祐二年四月壬申雨雹八年二
月癸巳三月乙丑並雨雹九年正月乙丑雨雹寳
祐三年五月辛酉嘉定府大雨雹四年二月戊辰雨
雹開慶元年五月辛亥雨雹景定元年二月庚申
雨雹三年五月丙寅雨雹
時監察御史吳昌裔論常陰證狀其略曰竊見立秋
以來常陰為沴先一日大雨雹越翼日暴風至淫雨
不止至於旬時早禾壞於垂成晚稲傷於既穎將恐
害於粢盛無以供我軍實又聞天目一帶洪浸漂流
水冒近畿是殆為兵為饑之證占書曰雨雹隂脅陽
也霪雨陰干陽也方金火之交而厥罰常雨此非隂
盛陽微之兆乎今威令積弱不能以運掉三邊紀綱
寖頽不能以&KR0894;制諸將偏禆擅離部伍而不知有國
法士卒敢凌州縣而不知有朝廷此將帥之權太盛
也道路流言謂宫廷宴飲頻為過差房閨妃嬪多著
位號外廷之除授或倚於幽陰帥柄之請求輒通於
中禁此女寵之謁太盛也端平人材之盛藹然有小
元祐之風不一二年初意漸變君子則厭薄為無益
小人則愛惜為有才三凶囑託以潜歸二蘖覬覦而
再起此舊人復用之漸也敵人初犯蜀口五郡為墟
繼犯荆襄十州如燬將士征行而不得卧婦子流徙
而不得歸戰則恐事力之不強和則慮情欵之不實
又况唐鄧均睦之寇導之以扣江秦鞏松維之族誘
之以斡腹内外受敵殊可寒心此邊患竊發之證也
凡此四端事形於下則變見於天證象孔昭警戒甚
至伏望仰繩祖訓顧諟天命遠聲色戢宦寺以清宅
心之源進忠良斥姦回以公用人之柄申明典章以
重御將之法謹固封守以嚴備敵之防而二三大臣
各一乃心各和乃政宫中府中毋使陟罰異同在邊
在廷毋使細大偏重君臣合德中外革心庶轉灾𤯝
為休祥易陰蒙而陽霽矣
(臣)等謹按王圻續通考又載虞儔應詔上封事謂
陽奮則為雷為電陰凝則為雹為雪方陰陽之相
薄則雷雹之交至及陽為陰所勝則雷止而雪作
先震電而後雨雪陰見間隙起而勝陽其後禍亂
之應有若符節今正歲之始建寅之月三陽用事
於卦為泰自戊寅之庚申雷電雪雹俱作於三日
之間臣願警懼修省以答上天仁愛之意則灾異
塞於上祻亂伏於下在一念之頃耳臣又聞朝廷
者陽也宫禁者陰也日顯乎晝月顯乎夜而寒暑
成天子理陽道后妃治陰德而後國家理若宫禁
之中宴飲之不節則非所以崇毖聖躬賜予之不
省則將至於空虛内藏女謁行乎内權勢行乎外
尤不可不防其微而杜其漸也至於勲戚貴近時
有濫賞倡優伎藝每蒙宣引宫門啟閉多不以時
豈所謂嚴等威肅宸居哉臣願陛下畏天之威謹
正始之道宗社幸甚臣又聞君子者陽也小人者
陰也自古君子小人勢不兩立君子在内小人在
外於卦為泰小人在内君子在外於卦為否今建
寅之月三陽在内宜泰而否意者在外小人交結
黨與潜謀進用臣願陛下觀拔茅連茹之象以進
君子戒履霜堅冰之漸以退小人無使鶚鸞並棲
薰蕕共器則天意解矣考宋史虞儔不見於列傳
不知何所據也
遼聖宗統和十六年雨木冰
天祚帝乾統三年七月中京雨雹傷稼
金海陵天德三年十二月己丑雨木冰
世宗大定八年五月甲子北望淀雨雹(廣十里長六十里)十
一年六月戊申西南路招討司必爾罕水之地雨雹三
十餘里(小者如雞卵其一最大廣三尺長丈餘四五日始消)二十三年五月丁
亥雨雹
章宗明昌四年十一月壬午木冰六年二月丁丑京
師大雨雹承安二年六月丙午京師大雨雹泰和
四年正月壬申陰霧木冰十一月癸酉木冰凡三日
八年四月甲午雨雹
宣宗貞祐元年十二月乙卯雨木冰二年十二月己
酉雨木冰興定元年四月戊午單縣雨雹傷稼五月
壬辰延州原武縣亦如之三年十二月壬申雨木冰
哀宗正大二年四月甲午京畿大雨雹三年四月癸
卯河南六月辛卯京東京畿並大雨雹五年四月鄭
州大雨雹(桑柘皆枯)
元世祖中統二年四月雨雹(大如弹丸)三年五月甲申順
天平陽真定河南等郡雨雹四年七月壬寅燕京昌
平縣景州蓚縣開平路興松雲三州雨雹害稼至元
二年八月彰德大名南京河南濟南太原等郡雨雹
四年三月辛丑夏津縣大雨雹五年六月甲申中山
大雨雹六年七月壬戌西京大同縣雨雹七年五
月辛丑河内縣大雨雹十五年閠十一月海州贑榆
縣雨雹十六年保定等二十餘路雨雹害稼十
九年八月雨雹(大如雞卵)二十年四月河南雨雹害稼五
月安西路風雷雨雹八月真定元氏縣大風雹禾盡損
二十二年七月冠州雨雹二十四年九月辛卯大
定金原高州武平興中等處雨雹是歲西京北京隆興
平灤南陽懷孟等路鞏昌雨雹害稼二十五年三月
己酉徐邳屯田及靈璧虹縣濉寧二屯雨雹(如雞卵)害麥
五月辛亥盂州烏河川雨雹五寸(大者如拳)十二月靈壽陽
曲天成等縣雨雹二十六年夏平陽大同保定等郡
大雨雹七月辛巳兩淮屯田雨雹害稼二十七年四
月癸巳靈壽元氏二縣大雨雹六月己亥棣州厭次濟
陽大風雹傷禾黍菽麥桑棗二十九年閏六月丁酉
遼陽瀋州廣寧開元等路雨雹三十年六月壬子易
州雨雹(大如雞卵)三十一年四月(時成宗已即位)即墨縣雨雹五
月密州路諸城縣大都路武清縣雹七月棣州陽信縣
雹真定路南宫新河易州淶水等縣雹八月德州德安
縣大風雨雹
(臣)等謹按王圻續通考載世祖至元六年二月興
國雨雹大如馬首殺禽獸紀志俱不載
成宗元貞元年五月鞏昌金州會州西和州雨雹無麥
禾七月壬寅隆興路雨雹二年五月河中猗氏縣雨
雹六月大同隆興咸寧縣順德邢臺縣太原交河離石
壽陽等縣七月太原懷孟武陟縣並如之大德元年
六月太原崞州雨雹害稼二年二月丙子大都檀州
雨雹八月彰德安陽縣亦如之三年八月隆興平灤
大同宣德等路雨雹四年三月宣州涇縣台州臨海
縣大風雹五月同州平灤隆興雹五年七月戊戌朔
雨雹七年十一月辛酉木冰八年五月大寧路建
州蔚州靈仙縣雨雹太原大同隆興屬縣陽曲天成懷
安白登風雹害稼八月營州嵐州交城陽曲懷仁等縣
雨雹九年六月甲午晉寧冀寧桓州宣德隆興大同
等郡大雨雹害稼十年四月鄭州管城縣風雹(大如雞卵)
(積厚五寸)麥及桑棗皆損五月大雨雹七月宣德縣雨雹
十一年五月(時武宗已即位)建州雨雹
武宗至大元年四月般陽新城縣濟南厭次縣益都高
苑縣風雹五月己巳管城縣大雹深一尺癸未濟南般
陽雨雹八月戊子大寧縣雨雹害稼(斃畜牧)二年三月
己酉濟陰定陶等縣雨雹六月金城崞州源州亦如之
延安神木碾谷盤西神川等處大雨雹(一百餘里擊死人畜)三
年四月丙子靈壽平陰等縣雨雹四年四月(時仁宗已即位)
南陽雨雹閏七月大同宣寧路雨雹九寸苖稼盡損
仁宗皇慶元年四月大名濬州彰德安陽縣河南孟津
縣雨雹五月彰德河南隴西雹六月開元路風雹害稼
二年七月冀寧平定州雨雹景州阜城縣風雹八月
大同懷仁縣雨雹延祐元年五月庚辰膚施縣大風
雹損稼(并傷人畜)六月戊申宣平仁壽白登縣雨雹二年
五月大同宣德等郡雷雹害稼三年五月薊州雹深
一尺五年四月鳳翔府雹傷麥禾九月大同路金城
縣大雨雹六年六月庚戌大同縣雨雹(大如雞卵)丁丑晉
陽西凉鈞等州陽翟新鄭密等縣大雨雹七年八月
大同路風雷雨雹
英宗至治元年六月涇州及大同路雨雹永平路大雹
(深一尺)害稼七月真定順德大同等路雨雹二年四月
辛亥涇州涇川縣雨雹甲寅南陽府西穰等屯風雹六
月庚寅思州亦如之三年五月庚子雨雹十二月(時泰)
(定帝已即位)遼陽岱音愛滿庫庫部風雹
(臣)等謹按五行志載元年六月武州雨雹害稼以
地理志考之武州即大同路地故不贅書
泰定帝泰定元年五月冀寧陽曲縣雨雹傷稼思州龍
泉縣雨雹傷麥六月順元太平軍定西州宣德府鞏昌
路及八番金石番等處雨雹七月龍慶路雨雹(大如雞卵)平
地三尺餘八月大同白登縣雨雹十二月延安路雹灾
二年四月奉元路白水縣雹五月洮州路可當縣臨
洮府狄邑縣雨雹六月興州鄜州及成紀通渭白水膚
施安塞等縣七月檀州延安鄜州綏德鞏昌等處八月
大都路檀州鞏昌府静寧縣延安路安塞縣九月檀州
並如之是歲陜西府雨雹三年六月鞏昌路中山府
安喜縣乾州永壽縣七月永平大都房山玉田寳坻諸
縣並雨雹八月龍慶路雨雹一尺損稼四年五月常
州淮安二路寧海州大雨雹六月中山府雨雹七月彰
德湯陰縣冀寧定襄縣大同武應二州雨雹害稼致
和元年四月靈州濬州涇州大雨雹傷麥禾五月冀寧
陽曲縣威州井陘縣六月彰德涇州湯陰等縣大寧永
平屬縣並大雨雹
文宗天歷二年七月大寧惠州雨雹八月冀寧陽曲縣
大雹(如雞卵)害稼至順元年七月大都之東安州及平
棘肥鄉曲陽行唐等縣風雹害稼開元路雨雹二年
七月冀寧屬縣雨雹傷稼十二月冀寧清源縣雨雹丁
巳雨木冰癸亥又雨木冰是年黃梅雪雹壞民居數百
區三年五月甘州大雹
順帝元統元年三月戊子紹興蕭山縣雨雹殺禾麥斃
傷人民二年二月甲子塞北東涼亭雨雹至元元
年七月西和州徽州雨雹二年八月甲戌高郵寳應
縣大雨雹(是時淮浙皆旱唯本縣瀕河田禾可刈悉為雹所害凡田之旱者無一雹及之)四
年四月清州八里塘雨雹(大如拳其状有小兒環玦獅象龜卵之形&KR0785;瓏有竅如雪)
(而堅)五年十一月癸酉瑞州路新昌州雨木冰至明年
二月壬寅冰始解至正二年五月東平雨雹(如馬首)
四年正月汴梁路鄭州尉氏洧川河陰三縣及龍興靖
安雨木冰十一月東平雨木冰六年二月興國縣雨
雹(大如馬首小者如雞卵斃禽畜甚衆)五月絳州雨雹(大者二尺餘)八年四
月鈞州密縣雨雹(大者如雞子)傷麥禾龍興奉新縣大雨雹
傷禾折木八月益都臨淄縣雨雹(大如杯盂野無青草赤地如赭)九
年二月龍興大雨雹十年五月汾州平遥縣雨雹
十一年四月彰德雨雹(大者如斧時麥熟將刈頃刻亡失田疇堅如築場無稭粒遺留)
(者地廣三十里長百餘里樹木皆如斧所劈傷行人斃禽畜甚衆)五月文水縣雨雹
十三年四月益都高苑縣雨雹傷麥禾及桑十四年
正月甲子朔汴梁城東汴河冰(皆成五色花草如繪畫三日方解)六月
薊州雨雹冬龍興雨木冰十七年四月濟南大風雨
雹八月丙寅慶陽鎮原州大雹十九年四月莒州蒙
隂縣雨雹五月通州及益都臨朐縣雨雹害稼二十
年五月薊州遵化縣雨雹終日二十一年五月東平
雨雹害稼二十二年八月南雄雨雹(如桃李實)二十三
年五月鄜州宜君縣雨雹(大如雞子)損豆麥七月京師及隰
州永和縣大雨雹害稼二十五年五月東昌聊城縣
雨雹(大者如拳小者如雞子)二麥不登二十六年六月汾州平
遥縣雨雹二十七年二月永州大雨雹五月益都雨
雹七月冀寧徐溝縣雨雹害稼二十八年二月汴梁
雨木冰六月慶陽府雨雹(大如盂小如弹丸平地厚尺餘)殺苖稼斃禽
獸
(臣)等謹按王圻續通考載順帝至正二十八年二
月汴梁雨木冰狀如樓閣人物冠𢃄鳥獸花卉百
態具備羽幢朱葆彌望不絶凡五日始解又十日
復冰自汴至平灤皆然不一歲賊䧟汴據之
明太祖洪武二年六月庚寅慶陽大雨雹傷禾苖三
年五月丙辰蔚州大雨雹傷田苖四年正月戊申雨
木冰五年五月癸丑夜中都皇城萬歲山雨冰雹(大如)
(弹丸)六年十二月乙丑雨木冰七年八月甲午平涼
延安綏德米脂雨雹九月甲子鞏昌亦如之八年四
月臨洮平涼河州雹傷麥十一年正月丁亥雨木冰
十四年七月己酉臨洮大雨雹傷稼十八年二月
雨雹二十二年正月甲戍雨木冰
成祖永樂七年秋保定浙東雨雹十二年四月河南
一州八縣雨雹殺麥
(臣)等謹按王圻續通考成祖永樂十二年十一月
金水河及太液池冰凝具樓閣龍鳳花卉之狀竒
巧特異帝賜羣臣觀之尚書吕震以為禎祥屢見
請率百官表賀不許
英宗正統三年西延平慶臨鞏六府及秦河岷金四州
自夏逮秋大雨雹十月丁丑曉木介四年五月壬戌
京師大雨雹五年四月丁酉平涼諸府大雨雹傷人
畜田禾六月壬申至丙子山西行都司及蔚州連日雨
雹(其深尺餘)傷稼八月庚辰保定大雨雹(深尺餘)傷稼
景帝景泰五年六月庚寅易州大方等社雨雹甚大傷
稼(百二十五里人馬多擊死)六年閏六月乙巳束鹿雨雹(如雞子擊死鳥)
(雀狐兔無算)
(臣)等謹按王圻續通考景帝景泰五年春京師大
雹詔求直言御史鍾同疏請朝兩宫復太子下廷
臣議會禮部郎中章綸亦上疏帝怒逮綸考掠詞
連同并逼認通謀南内終不服會大風雨沙下禁
獄杖之斃
英宗天順元年六月己亥雨雹(大如雞卵至地經時不化奉天門東吻牌摧毁)
七年十月甲辰雨木冰八年正月乙丑雨木冰五
月丁巳大雨雹
憲宗成化元年四月庚寅雨雹(大如卵)損禾稼五月辛酉
又大雨雹五年閏二月癸未瓊山雨雹(大如斗)八年
七月丙午隴州雨雹(大如鵝卵或如雞子中有如牛者五長七八寸厚三四寸六日乃消)
九年五月丁巳雨雹(如拳)十三年春湖廣大雨冰雹
(牛死無算)十六年正月辛卯曉雨木冰十九年六月乙
亥潞州雨雹(大者如椀)二十年二月丙子清遠雨雹(大如拳)
丙戌大雷電復雨雹二十一年三月己丑夜番禺南
海風雷大作飛雹交下(壞民居萬餘死者千餘人)二十二年三月
甲寅南陽雨雹(大如鵝卵)二十三年十二月戊辰曉木介
(臣)等謹按王圻續通考載憲宗成化二十年三月
甲申江西新建豐城高安三縣大風雨雷雹壞民
舍多壓死此雹之異也
孝宗弘治元年三月壬申夜融縣雨雹(壞城樓垣及軍民屋舍死者四)
(人)二年三月戊寅賓州雨雹(如雞子擊殺牧䜿三人)壞廬舍禾
稼庚辰貴州安莊衛大雷雨雪雹壞麥苖四月辛卯洮
州衛雨冰雹(水湧三丈)四年三月癸卯裕汝二州雨雹(大者)
(如牆杆積厚二三尺)壊屋宇禾稼四月己酉洮州衛雨雹及冰塊
(水高三四丈漫城郭溧房舍田苖人畜多渰死)五年四月乙丑莒沂二州安
邱郯城二縣雨雹(大如酒杯傷人畜禾稼)六年八月己巳長子
雨雹傷禾稼(大者如拳人有擊死者)辛未雨雹(大如弹丸平地壅積)八年
二月壬申永嘉暴風雨雨雹(大如雞卵小如弹丸積地尺餘白霧四起毁屋殺黍)
(禽鳥多死)三月己亥桐城雨雹(深五尺)殺二麥己酉淮鳳州縣
暴風雨雹殺麥四月乙亥常州泗邳雨雹(深五寸)殺麥及
菜丙子沂州雨雹(大者如盤小者如盌人畜多擊死)六月乙卯雨雹七
月乙酉洮州衛雨冰雹殺禾(暴水至人畜多溺死者)丙戍甘肅西
寧大雨雹殺禾及畜九年五月丙辰雨雹十年二
月己卯江西新城雨冰雹(民有凍死者)三月丁卯北通州雨
冰(深一尺)十三年八月戊子雨雹丙午又雨雹九月壬
戌又雨雹十四年四月丁酉徐州清河桃源宿遷雨
冰雹(平地五寸)夏麥盡爛五月乙亥登萊二府雨雹殺禾七
月辛卯雨雹
武宗正德元年六月戊辰宣府馬營堡大雨雹(深二尺)禾
稼盡傷三年四月辛未涇州雨雹(大如雞卵)壊廬舍菽麥
四年五月甲午費縣大雨雹(深一尺)壊麥榖八年十
月戊戌平陽太原沁汾諸屬邑大雨雹(平地水深丈餘衝毁人畜廬舍)
十一年六月甲戌宣府大雨雹禾稼盡死九月丙申
貴州大雨雹十二年五月己亥安肅大雨雹傷禾(平地)
(水深三尺民有擊死者)十三年四月壬午衡州疾風迅雷雨雹
(大如雞子稜利如刀碎屋繼樹木如剪)
(臣)等謹按王圻續通考武宗正德十二年九月帝
幸大同獵陽和有雨雹隕星之異
世宗嘉靖元年四月甲申雲南左衛各屬雨雹(大如雞子禾苖)
(房屋被傷者無算)五月己未蓬溪雨雹(大如鵝子傷亦如之)二年五月
丁丑大同前衛雨雹四年四月丁未大同衛雨雹五
月戊子固安雨雹五年五月甲辰滿城雨雹六月丁
巳大同縣雨冰雹(俱大如雞子)丁卯萬全都司及寧府皆雨
雹(大者如甌深尺餘)七月癸未南豐雨雹(大如盌形如人面)遂昌雨雹
(頃刻二尺大殺麻豆)六年六月癸丑鎮番衛大雨雹(殺傷三十餘人)
十四年三月辛巳漢中雨雹隕霜四月庚子開封彰德
雨雹俱殺麥十八年五月壬辰慶都安肅河間雨冰
雹(大如拳平地五寸人有死傷者)二十八年三月庚寅臨清大冰雹
損房舍禾苖六月丁卯延川雨雹(大如斗)壊廬舍傷人畜
三十四年五月庚子鳳陽大冰雹壊民田舍三十
六年三月癸未沂州雨雹(大如盂小如雞卵平地尺餘徑八十里人畜傷損無算)
四十三年閏二月甲申雨雹四月庚寅又雨雹
王圻曰嘉靖十七年四月初八日未刻吳城烈風
迅雷冰雹如注其大如李中有一竅而四圍皆紋
至西陽山一境又大如斗人或有中其頂及耳而
傷并至死者三十七年閏七月淳化諸縣雨雹三
十九年六月初二日泗州茂州大雪雹七月初七
日茂州又大雹
穆宗隆慶元年七月辛巳紫荆關雨雹殺稼七十里
三年三月辛未平溪衛雨雹(平地水湧三尺漂没廬舍)四月己丑鄖
陽縣雨雹(平地水深二尺)五月癸丑延綏口北馬營堡雨雹殺
稼七十里十一月癸巳木冰四年四月辛酉宣府大
同雨雹(厚三尺餘大如卵)禾苖盡傷五年四月戊午大雨雹
六年八月乙丑祁定二州大雨雹傷損禾菽(擊斃三人)
王圻曰隆慶元年四月萬全都司大風雷雨雹五
月大同大雨雹七月紫荆關雨雹殺秋稼七十里
二年正月二十四日未時遵化縣有黑雲忽起雨
冰雹小者如弹丸大者如雞子須臾滿地四月初
五日卯時萬全都司及左右二衛葛峪深井等處
白晝晦冥雨雹壅至大者如杯卵小者如棗栗牛
羊有被傷者二十六日大同廣昌縣韓村周村馮
村賈村三家村浮圖峪木積山等處雨雹大如卵
四年四月宣府大同等處雨雹厚三尺餘大如雞
卵禾苖盡傷五月山東膠州臨胊夏津等縣雨雹
損稼七月直隸井陘縣大雨雹五年四月京師大
雨雹五月宣府馬營堡等處常寧堡及獨石俱大
雨雹六年四月昌平州大風雷雨雹
神宗萬歷元年五月辛巳雨雹四年四月丙午博興
大雨雹(如拳如卵)明日又如之(擊死男婦五十餘人牛馬無算)禾麥毁盡兖
州相繼損禾五月乙巳定襄雨雹(大者如卵)禾苖盡損九
年八月庚子遼東等衛雨雹(如雞卵)禾盡傷十一年閏
二月丁卯泰州寳應雨雹(如雞子殺飛鳥無算)五月庚子大雨雹
十三年五月乙酉宛平大雨雹(傷人畜千計)十四年冬
蘇松木冰十五年五月癸巳喜峰口大雨雹二十
一年二月庚寅貴陽府大雨雹十月丙戌武進江陰大
冰雹傷五榖二十三年五月乙酉臨邑雨雹(盡作男女鳥獸)
(形)二十五年八月壬戌風雹二十八年六月山東
大風雹(擊死人畜)傷禾苖河南亦雨冰雹傷禾麥三十年
四月己未大雨雹三十一年五月戊寅鳳陽皇陵雨
雹七月丁丑大雨雹三十四年七月丙戌鳳陽雨雹
(平地水深三尺)三十六年五月戊子雨雹四十一年七月
丁卯宣府大雨雹殺禾稼四十六年三月庚辰長泰
同安大雨雹(如斗如拳擊傷城郭廬舍壓死者二百二十餘人)十月壬午雲南
雨雹
(臣)等謹按王圻續通考載神宗萬歷二十八年六
月山東巡撫劉易從奏萊州府濰縣於四月十五
日天降驟雨冰雹大作形如雞卵平地水深尺餘
所種大小麥苖并粟榖等傷壓無存擊死男婦王
立兒等十名口牛䭾不計其數又兖州府鄆城縣
東西長五十里南北闊七八里於二十三日未時
大風自西北起拔樹飛瓦大雨如注冰雹如拳如
斧如卵雜下有二時辰擊死牧童趙差兒等十二
名牲畜驢羊共五十七頭倒毁民居五百餘間二
麥花禾皆為韲粉又濟南府淄川縣於二十四日
冰雹如卵如碗怪風震雷黑氣冲天磚瓦飄空人
皆抱頭閉戶頃刻間將廟宇司館士民房屋石墻
牌坊盡行毁壞壓死多命大甕七個被風飄去離
城五里不損毁壞民房三千四百七十五間壓死
男婦劉溱等十二名被傷男婦王可智等六十名
倒石坊六座廟宇司舘公署十四處打傷麥田二
百九十六頃八十九畆是雹灾係四月事而史志
乃據奏聞時紀之也
愍帝崇禎元年十一月陜西木冰樹枝盡折三年九
月辛丑大雨雹四年五月襄垣雨雹(大如伏牛盈丈小如拳斃人畜)
(甚衆)六月丙申大雨雹七年四月壬戌常州鎮江雨雹
傷麥八年七月己酉臨縣大冰雹(三日積二尺餘大如鵝卵)傷稼
十年四月乙亥大雨雹閏四月癸丑武鄉泗源大雨
雹(最大者如象次如牛)十一年六月甲寅宣府乾石河山場雨
雹(擊死馬驘四十八匹)九月順天雨雹十二年八月白水同官
雒南隴西諸邑千里雨雹(半日乃止)損傷田禾十六年六
月丁丑乾州雨雹(大如牛小如斗毁傷墻屋擊斃人畜)
(臣)等謹按明史五行志愍帝崇禎年間大河以北
歲木冰有樹枝盡折之異不止元年冬也
欽定續文獻通考卷二百二十三
