欽定續文獻通考卷一百九十九
帝系考
(臣)等謹按馬端臨撰文獻通考帝系考凡十卷首
帝號歷年次太上皇太皇太后皇太后次后妃次
皇太子皇子次公主次皇族起自軒頊以來迄乎
有宋凡傳世享祚之延促支分派别之遠近悉著
於篇誠為考古之助然皇族卷内僅標大略未嘗
數具命名釐其系屬猶不免疎闕今採自宋末至
明代輯為續考諸準舊式惟於皇族則備稽表𫝊
登載靡遺視馬書加詳焉又遼金元明皆無太上
皇明英宗當土木之變後迎還南内雖曾尊為太
上皇帝然不數年間仍然復辟本非永稱未為典
要則以附入於帝號歷年門云
帝號歷年
宋孝恭懿聖皇帝諱㬎度宗嫡子咸淳六年生九年封
嘉國公十年甲戍嗣立時年五歲(本紀作四歲誤)德祐二年丙
子降於元降封瀛國公在位二年端宗即位遥尊為孝
恭懿聖皇帝
改元一(德祐二)
端宗皇帝昰帝昺皆度宗庶子昰初封建國公昺初封
永國公恭帝嗣位封昰吉王尋徙益王昺信王尋徙廣
王恭帝降元陳宜中陸秀夫張世傑等立昰於福州以
為宋主改元景炎封昺衞王三年戊寅昰殂在位三年
年十一歲號曰端宗又立昺為主改元祥興二年己夘
厓山兵潰陸秀夫負之投海死(是年元至元十六年)在位二年年
九歲宋亡
改元二(景炎三)(景炎元年即德祐二年)(祥興二)(祥興元年即景)
(炎三年)
(臣)等謹按宋東都九帝起太祖建隆元年庚申止
欽宗靖康二年丁未共一百六十八年南渡九帝
起高宗建炎二年戊申止帝昺祥興二年己夘共
一百五十二年前後共三百二十年
遼太祖大聖大明神烈天皇帝姓耶律氏諱億字安巴
堅小字多爾濟契丹德哷勒部實喇伊色哩鄉耶律密
拉人德祖皇帝長子唐咸通十三年生天復元年歲辛
酉哈陶津汗立以為本部額爾奇木專征伐歲癸亥拜
裕悦總知軍國事歲丙寅十二月哈陶津汗殂羣臣奉
遺命勸進明年丁夘正月即皇帝位上尊號曰天皇帝
是為元年時年三十八至十年丙子(梁貞明二年)建元神冊
加上尊號曰大聖大明天顯元年丙戍七月崩(唐莊宗同光四)
(年)在位二十年年五十五
帝即位九年以前未有年號十年始建元神冊
改元三(神冊六)(天贊四)(天顯一)
(臣)等謹按神冊元年歲在丙子天顯元年帝崩歲
在丙戌正史與契丹國志綱目二書相符正史不
書甲子以帝為額爾奇木在辛酉歲於丁邜歲已
即皇帝位至十年始建元推之則神冊元年為丙
子歲也但神冊正史共有六年契丹國志止有五年天
贊正史止有四年契丹國志則有六年(葉氏以丙戍為天贊六年以天)
(顯為太宗改元非太祖朝事)去天贊之一以補神冊而加天顯一年
故歲次相符耳今據正史書之而列其異同以備參考
太宗孝武惠文皇帝諱德光字德謹小字耀庫濟太祖
第二子唐天復二年生天贊元年授天下兵馬大元帥
天顯元年七月太祖崩皇后攝軍國事明年丁亥冬十
月人皇王倍率羣臣請於后乃即皇帝位羣臣上尊號
曰嗣聖皇帝天顯十三年十月晉使劉煦盧重上尊號
曰睿文神武法天啟運明德章信至道廣敬昭孝嗣聖
皇帝乃改元至大同元年丁未二月(北漢高祖天福十二年)改國
號大遼是年四月崩在位二十一年年四十
六
帝初即位羣臣請改元不許仍以天顯紀年至十三
年始改元
改元二(會同九)(大同一)
(臣)等謹按正史天顯為太祖年號太宗仍之至十
三年十一月始改為會同元年共九年又改大同
以太祖天顯元年丙戌數之則大同元年為丁未
也契丹國志云丙戌歲即位丁亥改元天顯丁酉
改元會同會同十一年丁未夏四月崩歲次相符
而年號大異又考綱目天福二年丁酉書契丹改
號遼(國志同)改元會同明年戊戌書晉遣使上尊號
是改元在前上尊號在後也正史云天顯十三年
十一月晉遣使上尊號大赦改元會同大同元年
二月朔建國號大遼改元大同與綱目不符豈綱
目天福二年所書或有誤乎
世宗孝和莊憲皇帝諱阮小字烏雲太祖之孫讓國皇
帝長子太宗愛之如子大同元年封永康王太宗崩即
位(綱目書自立為帝)羣臣上尊號曰天授皇帝天禄五年辛亥
九月(周太祖廣順元年)自將南伐祭讓國皇帝於行宫羣臣皆
醉察克反帝遇弑在位五年年三十四
改元一(天禄五)(天禄元年即大同元年)
契丹國志曰太宗崩後燕王趙延夀恨太宗負許
伐中國之約引兵入恒州帝領兵繼入遼諸將密
議奉帝帝乃以計鎖延夀而自立以太宗有子在
國已以兄子襲位又無舒嚕太后之命内不自安
太后聞帝立發兵拒之
又曰帝引兵會北漢主與酋長議於九十九泉諸
部皆不欲南帝強之行至新州之火神淀燕王述
乾等率兵作亂弑帝而述乾自立齊王舒嚕逃於
南山大臣奉之以攻述乾等殺之立舒嚕為帝
(臣)等謹按正史云帝即位即改大同元年為天禄
故天禄共五年契丹國志云即位之年猶稱會同
明年戊申改天禄故止四年也(前後俱無大同年號)綱目於
丁未年六月即書契丹改元天禄與史同
穆宗孝安敬正皇帝諱璟小字舒嚕(契丹國志曰後更名明)太宗
長子會同二年封夀安王世宗遇害察克等伏誅乃即
位羣臣上尊號曰天順皇帝應歷十九年己巳三月(宋太)
(祖開寳二年)近侍霄格盥人華格庖人錫衮等反遇弑在位
十九年年三十九
改元一(應歷十九)(應歷元年即天禄五年)
(臣)等謹按正史帝遇弑在十九年二月是年為宋
太祖開寳二年己巳綱目亦書之契丹國志則作
十八年秋九月(註云宋太祖開寳改元)附錄備考
景宗孝成康靖皇帝諱賢字賢寧小字明扆世宗第二
子穆宗遇害羣臣勸進遂即位上尊號曰天贊皇帝乾
亨四年壬午九月(宋太平興國七年)崩在位十四年年三十五
改元二(保寧十)(乾亨四)(保寧元年即應歷十九年)
(臣)等謹按正史保寧十年乾亨四年其改元時當
在保寧十一年冬至即改本年為乾亨也契丹國
志保寧止有六年乾亨則有九年較正史多一年
矣志中並不載崩於何月頗為疎漏今皆以正史
為據
聖宗文武大孝宣皇帝諱隆緒小字文珠努景宗長子
乾亨二年封梁王四年景宗崩即位時年十二初上尊
號曰昭聖皇帝繼上尊號曰天輔皇帝開泰元年加上
尊號曰弘文宣武尊道至德崇仁廣孝聰睿昭聖神贊
天輔皇帝太平元年又加尊號曰睿文英武遵(此遵字當誤)
道至德崇仁廣孝功成治定昭聖神贊天輔皇帝太平
十一年辛未崩(宋天聖九年)在位四十九年年六十一
改元三(統和二十九)(開泰九)(太平十一)
(臣)等謹按契丹國志統和三十一年始改開泰帝
崩於太平十年無十一年與正史小異合之皆得
在位四十九年則相同也
興宗神聖孝章皇帝諱宗真字雅布濟小字濟古爾(契丹國志)
(曰名珠巴克)聖宗長子三歲封梁王太平元年冊為皇太子
十一年聖宗崩即位時年十六重熙元年羣臣上尊號
曰文武仁聖昭孝皇帝重熙十一年(王圻續通考作十年誤)加上
尊號曰聰文聖武英略神功睿哲仁孝皇帝二十三年
(王圻續通考作二十年誤)加上尊號曰欽天奉道祐世興歴武定文
成聖神仁孝皇帝二十四年乙未崩(宋至和二年)在位二十
五年年四十
改元二(景福一)(重熙二十四)(景福元年即太平十一年)
道宗孝文皇帝諱洪基字納琳小字扎拉興宗長子六
歲封梁王進封燕趙國王重熙二十一年為天下兵馬
大元帥預朝政二十四年興宗崩即位清寧二年羣臣
上尊號曰天祐皇帝咸雍元年加上尊號曰聖文神武
全功大略廣智聰仁睿孝天祐皇帝夀隆七年辛巳崩
(宋建中靖國元年)在位四十七年年七十
改元五(清寧十)(咸雍十)(太康十)(大安十)(夀隆七)(清寧)
(元年即重熙二十四年)
(臣)等謹按契丹國志道宗清寧十年咸雍三十年
無太康大安二年號夀隆作夀昌止六年無七年
據云帝崩於六年時為宋元符三年今考續綱目
於建中靖國元年書道宗崩是年為元符三年之
次年夀隆固當有七年矣
天祚皇帝諱延禧字延寧小字阿古道宗之孫順宗之
子太康元年生六歲封梁王後進封燕王大安七年為
天下兵馬大元帥道宗崩奉遺詔即位羣臣上尊號曰
天祚皇帝乾統三年加上尊號曰惠文智武聖孝天祚
皇帝保大五年乙巳(宋宣和七年)為金人完顔羅索等所獲
降封海濱王以疾終在位二十五年年五十四
改元三(乾統十)(大慶十)(保大五)(乾統元年即夀隆七年)
右遼帝九人太祖神冊以前未建元太宗會同以
前仍天顯年號自世宗以下諸帝惟聖宗即位踰
年始改統和餘皆未踰年而即改元者也起太祖
元年丁卯(丙寅冬十二月勸進丁卯正月始行即位禮)止天祚保大五
年乙巳(凡諸帝嗣位之事皆與綱目所書甲子相符)共二百十九年契
丹國志作起神冊元年丙子止保大四年甲辰共
二百十五年誤王圻續通考以保大五年為甲辰
亦誤契丹國志曰太祖稱帝國號大契丹太宗改
元會同國號改遼聖宗開泰改元復改國號大
契丹道宗咸雍二年復改國號大遼
(附錄)本紀曰耶律淳者世號為北遼小字聶哷興
宗第四孫保大二年天祚入夾山奚王和勒博林
牙耶律逹實等立淳為帝上尊號曰天錫皇帝改元
建福(綱目作天福疑誤)降天祚為湘隂王淳未幾病死年
六十偽諡曰孝章皇帝廟號宣宗遺命遥立秦王
定以存社稷淳妻德妃為皇太后稱制改元德興
金兵大至德妃奔天德軍見天祚天祚怒誅德妃
降淳庶人耶律雅里者天祚第二子也字薩蘭保
大三年天祚渡河奔夏隊帥耶律迪里等劫雅里
北走共立為主遂即位改元神歷後以疾卒年三
十耶律逹實者世號為西遼字重德太祖八代孫
也保大二年天祚播越達實與諸臣立淳為帝及
天祚誅德妃逹實不自安遂自立為王宵遁北行
得精兵萬餘整旅而西假道回鶻西至大食兵行
萬里歸者數國以甲辰歲二月即帝位年三十八
號格哷汗復上漢尊號曰天祐皇帝改元延慶後
三年班師東歸行二十日得善地遂建都城號和
斯鄂爾多改元康國在位二十年歿廟號德宗子
伊蘭年幼遺命皇后權國后名塔布延號感天皇
后稱制改元咸清在位七年子伊蘭即位改元紹
興在位十三年殁廟號仁宗子幼遺詔以妹富僧
額權國稱制改元崇福號承天太后在位十四年
為愛實拉所殺仁宗次子珠勒呼即位改元天禧
在位三十四年為蠻王庫楚類所擒而襲其位珠
勒呼死遼絶自達實自立建號萬里之外雖寡母
弱子更繼迭承幾九十年
(臣)等謹按淳與雅里史贊所謂名不正言不順事
不成者也達寔擅立苟延自雄絶域然皆遼之支
屬未嘗不履帝位建鴻號故節錄紀文附載於此
又按王圻續通考凡追尊為帝者皆附載諸帝之
後今以雖崇帝號並無歴年載入殊不相稱故仍
詳載於皇子門
金太祖應乾興運昭德定功仁明莊孝大聖武元皇帝
諱旻本諱阿古達其先為靺鞨氏附屬於遼號女真後
號女直(明史云避遼興宗諱故改)始祖居完顔部遂以為氏帝為世
祖第二子遼咸雍四年生歲癸巳帝兄康宗即世甲午
遼使帝襲節度使是年舉兵伐遼大勝之收國元年乙
未正月朔(宋徽宗政和五年遼天祚天慶五年)即皇帝位建國號曰金二
年十二月羣臣上尊號曰大聖皇帝天輔七年癸卯八
月崩(宋徽宗宣和五年)在位九年年五十六初諡武元皇帝皇
統五年增諡
改元二(收國二)(天輔七)
金史太祖紀曰帝曰遼以賓鐵為號取其堅也賓
鐵雖堅終亦變壊惟金不變不壊金之色白完顔
部色尚白故號大金
太宗體元應運世德昭功哲惠仁聖文烈皇帝諱晟本
諱烏竒邁世祖第四子太祖母弟遼太康元年生太祖
收國元年命為安班貝勒天輔五年詔貳國政七年
太祖崩即皇帝位天會十三年乙卯崩(宋高宗紹興五年)在位
十三年年六十一初諡文烈皇帝皇統五年增諡
改元一(天會十三)(天會元年即天輔七年)
熙宗弘基纘武莊靖孝成皇帝諱亶本諱哈喇太祖之
孫景宣皇帝之子天輔三年生天會十年命為安班
貝勒十三年太宗崩即皇帝位皇統元年羣臣上尊號
曰崇天體道欽明文武聖德皇帝九年己巳十二月(宋紹)
(興二十年)為平章政事亮等所弑在位十五年年三十一降
為東昏王世宗大定初追諡武靈皇帝廟號閔宗十九
年增諡二十七年改號熙宗
帝初即位仍稱天會年號至十五年十二月始詔改
明年為天眷
改元二(天眷三)(皇統九)
熙宗本紀曰天會八年安班貝勒杲薨太宗意
久未决宗幹宗翰以哈喇先帝嫡孫當立請之再
三迺許之安班貝勒者太宗嘗居是官及登大
位以命弟杲故定議為儲嗣者以是命焉
海陵本紀曰熙宗以太祖嫡孫嗣位亮意以為宗
幹太祖長子而已亦太祖孫遂懷覬覦蕭裕揣知
其意因勸舉大事
廢帝海陵庶人諱亮字元功本諱都尔古訥遼王宗幹第
二子天輔六年生皇統八年拜平章政事右丞相九年
弑熙宗而自立天德二年上尊號曰法天膺運睿武宣
文大明聖孝皇帝尋詔去之正隆元年上尊號曰聖文
神武皇帝六年辛巳(宋紹興三十一年)自將兵伐宋兵馬都統
制完顔元宜反遇弑在位十三年年四十世宗大定二
年降封海陵王諡曰煬二十年降為海陵庶人
改元三(天德四)(貞元三)(正隆六)(天德元年即皇統九年)
世宗光天興運文德武功聖明仁孝皇帝諱雍本諱烏
嚕太祖之孫睿宗之子天輔七年生皇統間封葛王正
隆三年封曹國公留守東京六年官屬諸軍勸進即皇
帝位大定初羣臣上尊號曰仁明聖孝皇帝五年加上
尊號曰應天興祚仁德聖孝十一年又加曰欽文廣武
二十九年己酉崩(宋淳熙十六年)在位二十九年年六十七
改元一(大定二十九)(大定元年即正隆六年)
章宗憲天光運仁文義武神聖英孝皇帝諱璟小字瑪
達格世宗之孫顯宗之子大定八年生十八年封金源
郡王二十五年進封原王二十六年詔立為皇太孫二
十八年攝政世宗崩即皇帝位泰和八年戊辰十一月
崩(宋嘉定二年)在位十九年年四十一
改元三(明昌六)(永安五)(太和八)
衛紹王諱永濟更諱允濟小字興勝世宗第七子大定
十一年封滕王章宗時進封衛王章宗崩無繼嗣平章
政事完顔匡等定策𫝊遺詔立為帝至寧元年癸酉為
呼沙呼所弑(宋嘉定六年)在位五年宣宗即位降封東海郡
王貞祐四年詔追復衛王諡曰紹
改元三(大安三)(崇寧元)(至寧元)
宣宗繼天興統述道勤仁英武聖孝皇帝諱珣又賜名
從嘉本名烏達布顯宗長子大定三年生初封温國公
泰和八年進封邢王昇王衛紹王被弑圖克坦銘等迎立
之乃即皇帝位元光二年癸未十二月崩(宋嘉定十六年)在位
十一年年六十有一
改元三(貞祐四)(興定五)(元光二)(貞祐元年即至寧元年)
哀宗諱守緒初諱守禮又諱寧嘉蘇宣宗第三子承安
三年生宣宗即位封遂王貞祐四年以皇太子守忠皇
孫鏗相繼薨乃立守禮為皇太子宣宗崩即皇帝位天
興三年甲午(宋理宗端平元年)宋元兵入𫝊位於宗室子承麟
帝自縊於幽蘭軒城潰諸禁近舉火焚之在位十一年
年三十七
改元三(正大九)(開興元)(天興三)
(臣)等謹按天興元年即正大九年也是年正月改
元開興四月又改元天興
又按哀宗傳位於東面元帥宗室子承麟世祖和
里布之後也即皇帝位是為末帝稱賀方畢而城
已潰遂為亂兵所害此不成乎君者也故不書
右金帝九人起太祖收國元年乙未終哀宗天興
三年甲午共一百二十年
元太祖法天啟運聖武皇帝姓却特氏諱特穆津蒙
古部人父為烈祖諱伊蘇克依歲丙寅(宋開禧二年金太和六年)即皇
帝位於鄂諾河之源是為元年諸王羣臣共上尊號曰
青吉斯皇帝二十二年丁亥崩(宋寳慶三年金正大四年)在位二十
二年年六十六
太祖二十二年為丁亥太宗元年為己丑其中戊子
一年皇子圖類監國
太宗英文皇帝諱諤格台太祖第三子太祖崩後歲己
丑(宋紹定二年金正大六年)以太祖遺詔即位六年甲午滅金十三
年辛丑崩(宋淳祐元年)在位十三年年五十有六
歲辛丑太宗崩壬寅春太皇后鼐瑪錦氏稱制起壬
寅止乙巳凡四年
定宗簡平皇帝諱庫裕克太宗長子太祖元年生太宗崩
帝母六皇后鼐瑪錦氏臨朝至丙午秋七月(宋淳祐六年)會
諸王百官議立帝始即皇帝位三年戊申崩(宋淳祐八年)在
位三年年四十有三
帝崩於戊申三月至庚戌年猶未議所立國中無君
者三歲
憲宗桓肅皇帝諱莽賚扣太祖之孫睿宗之長子太祖三
年生太宗在潛邸養以為子定宗崩後久未立君辛亥
夏(宋淳祐十一年)羣臣共推即皇帝位九年己未崩(宋開慶元年)在
位九年年五十有二
以上諸帝俱未建元
世祖聖德神功文武皇帝諱呼必賚太祖之孫睿宗第
四子憲宗同母弟太祖十年生憲宗八年冬命帝伐宋
九年九月師次江北知憲宗凶問中統元年庚申(宋景定元)
(年)春三月還至開平諸王大臣勸進即皇帝位至元八
年辛未建國號曰大元十六年己卯滅宋二十一年羣
臣上尊號曰憲天述道仁文義武大孝光皇帝三
十一年甲午崩在位三十五年年八十國語曰色辰
皇帝
建元二(中統四)(至元三十一)
至元八年建國號詔曰誕膺景命必有美名唐之
為言蕩也堯以之而著稱虞之為言樂也舜因之
而作號馴至禹興而湯造互名夏大以殷中世降
以還事殊非古為秦為漢著從初起之地名曰隋
曰唐因即所封之爵邑槩以至公不無少貶我太
祖聖武皇帝握乾符而起朔土以神武而膺帝圖
號曰大元取易經乾元之義兹大冶流形於庶品
孰名資始之功予一人咸寧於萬邦尤切體仁之
要
(臣)等謹按世祖至元十二年十二月丞相呼圖克岱
爾與百寮請上尊號不許是則上尊號之事遲至
二十一年而始許之也
成宗欽明廣孝皇帝諱特穆津世祖之孫裕宗第三子
至元二年生三十年受皇太子寳世祖崩即皇帝位大
德十一年丁未崩在位十有三年年四十有二國語曰
鄂勒哲圖皇帝
改元二(元貞二)(大德十一)
武宗仁惠宣孝皇帝諱哈尚世祖曾孫順宗長子至元
十八年生大德八年封懷寧王成宗崩無子帝總兵北
邊左丞相阿固岱等潛謀推成宗皇后巴約特氏稱
制安西王阿南達(后妃傳作阿南達寔哩)輔之帝弟仁宗與太
后塔濟定計誅阿固岱等遣使迎帝即皇帝位至大
二年羣臣上尊號曰統天繼聖欽文英武大章孝皇
帝四年辛亥崩在位五年年三十一國語曰庫魯克
皇帝
武宗紀曰成宗違豫日久政出中宫(成宗后布尔罕)命仁
宗與皇太后(順宗妃塔濟)出居懷州及仁宗聞訃與太
后俱至京師安西王阿南達先至左丞相阿固岱
平章巴特瑪琳沁等潛謀推成宗后稱制阿南達輔
之仁宗言於太后曰大行晏駕德夀已薨(德夀成宗皇太)
(子)諸王皆疎屬而懷寧王在朔方此輩變在朝夕
不若先事而發遂定計誅阿固岱等即遣使迎帝
改元一(至大四)
仁宗聖文欽孝皇帝諱阿裕爾巴里巴特喇順宗次子武
宗之弟至元二十二年生武宗即位詔立帝為皇太子
武宗崩即皇帝位延祐七年庚申崩在位九年年三十
有六國語曰布延圖皇帝
改元二(皇慶二)(延祐七)
英宗睿聖文孝皇帝諱碩迪巴拉仁宗嫡子大德七年
生延祐三年立為皇太子仁宗崩即位至治元年十一
月羣臣上尊號曰繼天體道敬文仁武大昭孝皇帝至
治三年癸亥為齊勤特穆爾所弑在位三年年二
十一國語曰格根皇帝
改元一(至治三)
泰定皇帝諱伊蘇特穆爾顯宗長子至元十三年生大
德六年襲封晉王英宗遇弑諸王諳達布哈及額森特
穆爾奉璽綬迎帝即位致和元年戊辰崩在位五年年
三十六帝雖裕宗長孫以自立故文宗不為立廟諡止
稱為泰定帝
改元二(泰定四)(致和元)
王禕曰武宗以兄弟相及約繼世子孫迭居大位
而仁宗惑於憸言不踐宿諾傳位英宗乃使武宗
二子明宗文宗出居於外及英宗遇弑而明宗在
北文宗在南晉邸乘間入繼大統或謂晉邸非所
宜立雖然晉王於世祖孫也於次為長雖守藩服
嘗有盟書今國統之不繼則求所當立者舍晉王
之系將誰屬耶然則謂晉王非所宜立亦過也舊
傳英宗之弑晉邸與聞焉故其殁不舉請諡升祔
之典明其為賊也然考之實錄皆不得其實
明宗翼獻景孝皇帝諱和實拉武宗長子大德四年生
仁宗時封周王出鎮雲南未就鎮西行至北邊及泰定
帝崩帝弟文宗先立遣使至北迎帝帝南還即位於和
寧之北文宗天歴二年己巳八月次翁果察圖之地暴
崩年三十國語曰呼土克圖皇帝
明宗紀曰成宗命武宗撫軍北邊成宗崩武宗入
繼大統立仁宗為皇太子命以次傳於帝及仁宗
時丞相特們德爾議立英宗為皇太子又譖帝於
兩宫於是封帝為周王出鎮雲南遣就鎮是年冬
帝次延安圖古勒尚嘉努博囉嘉琿(皆周王常侍府官屬)及
武宗舊臣皆以出鎮之事由左右搆間請以其故
白行省俾聞之朝廷遂與數騎馳去先是阿斯罕
出為陜西行省丞相及嘉琿等至即與平章政事
塔齊爾行臺御史大夫圖魯卜中丞托歡發關中
兵分道自潼關河中府入已而塔齊尔托歡襲殺
阿斯罕嘉琿於河中帝遂西行至北邊金山西北
諸王察克台等聞帝至咸率衆來附至泰定帝立
帝弟圖卜特穆爾亦以懷王出居建康及泰定崩於
上都都爾蘇專權自用踰月不立君朝野疑懼時
僉樞密院事雅克特穆爾留守京師遂謀舉義召集
百官號於衆曰武皇有聖子二人當迎立之時帝
方遠在沙漠猝莫能至乃迎帝弟懷王於江陵且
宣言已遣使北迎以安衆心懷王入京師羣臣請
正大統固讓不得乃即位是為文宗改元天歷詔
天下曰謹俟大兄之至遂朕固讓之心時都爾蘇
在上都立泰定子阿爾濟雅巴為帝改元天順遣兵
犯大都戰屢敗都爾蘇乃奉皇帝寳出降兩京道
路始通文宗乃遣使迎帝諸王皆勸帝南還遂發
北邊天歷二年正月文宗復遣使見帝於行幄以
文宗命勸進帝即位於和寧之北四月立文宗為
皇太子八月乙酉朔帝次翁果察圖之地丙戌皇
太子入見庚寅帝崩己亥皇太子復即位
文宗聖明元孝皇帝諱圖卜特穆爾武宗次子明宗之弟
大德八年生至治元年英宗出帝居於海南泰定初召
還京師封懷王二年又命出居建康致和元年遷江陵
泰定帝崩雅克特穆爾迎帝至京師即位其明年帝兄明
宗即位封帝為皇太子明宗崩帝復即位至順元年羣
臣上尊號曰欽天統聖至德誠功大文孝皇帝至順三
年壬申八月崩在位五年年二十有九國語曰濟雅圖
皇帝
改元二(天歷二)(至順三)(天歷元年即致和元年)
順帝本紀至元六年六月詔曰昔皇祖武宗升遐
之後祖母太皇太后惑於憸慝俾皇考明宗皇帝
出封雲南英宗遇害正統寖偏皇考以武宗之嫡
逃居朔漠宗王大臣以地近先迎文宗暫總機務
繼假讓位之名以寳璽來上皇考推誠不疑即授
以皇太子寳文宗當躬迓之際與其臣伊嚕布哈
阿哩雅明埒棟阿等謀為不軌使我皇考飲恨上
賓又私圖傳子乃搆邪言嫁禍於班布爾實皇后謂
朕非明宗子遂俾出居遐陬内懷愧慊則殺阿哩
雅以杜口上天不祐隨降殞罰永惟鞠育㒺極之
恩忍忘不共戴天之義其命太常撤去圖卜特穆爾
在廟之主
邱濬曰按順帝紀至元六年詔則文宗弑逆明矣
史以暴卒書何夫弑逆大罪也非真無毫髮之疑
何可輕加哉考文宗崩有子雅克特古斯其后舍己
子而立明宗之子寧宗繼又迎寧宗之兄而立之
設使文宗果有弑逆之舉后獨不慮立所害之人
之子報讐於我乎使己無子不得已尚求諸他况
已有子乎當時同事雅克特穆爾輩亦不慮及此何
哉意必順帝憾文宗謂已非明宗子出於外欲逞
其憾或者遂從而搆之耶然則文宗謂順帝非明
宗子是歟曰順帝生朔漠之外其事之真偽不可
知若謂其為瀛國公之子則不敢信也
(臣)等謹按明宗之崩元史本紀止云帝暴崩未嘗
明言其為文宗所弑也乃事涉暗昧羣疑繁興如
胡粹中則曰聞之故老言明宗次翁果察圖雅克特
穆爾奉上壐綬明宗從官有不為之禮者雅克特穆
爾且怒且懼既而帝暴崩雅克特穆爾聞哭聲即奔
入帳中取寳璽扶文宗上馬南馳正史乃言皇太
子入哭盡哀雅克特穆爾以皇后班布爾實命奉皇帝
寳授於太子其說不合豈當時忌諱不敢明言歟
明初權衡作庚申帝大事記曰文宗疾大漸召后
太子大臣曰翁果察圖之事朕生平大錯我死迎
立托歡特穆爾庶可見明宗於地下雅克特穆爾不
可請立寧宗不踰月即崩久之乃奉太后詔迎托
歡特穆爾於静江此皆與順帝詔書所謂文宗稔
惡不悛使我皇考飲恨上賓者相合由是而文宗
弑兄之名千古無以自解續通鑑綱目書法亦隠
然以簒弑為實惟王圻續通考所載邱濬語尚有
不敢過信者盖明宗文宗本紀皆無定據與其過
而信也不如闕疑之為愈矣
寧宗冲聖嗣孝皇帝諱伊埒哲伯明宗第二子天歷二
年封鄜王文宗崩皇后導揚末命申固讓初志(謂文宗固讓大)
(位之志)傳位於帝至順三年壬申十月即皇帝位十一月
崩年七歲
順帝名托歡特穆爾明宗長子延祐七年生帝於北方
文宗至順元年徙帝高麗居大青島復詔天下言明宗
在朔漠之時素謂非其己子移於廣西之静江寧宗崩
文宗后命使迎帝次年癸酉六月(是年本紀尚稱至順四年十月始改元統)
即皇帝位至正二十八年戊申明兵逼京城帝北奔後
二年殂於應昌在位三十六年年五十一明太祖以帝
知順天命退避而去號曰順帝
改元三(元統二)(至元六)(至正二十八)
順帝紀曰文宗崩雅克特穆爾請文宗后立太子雅
克特古斯后不從而立寧宗寧宗崩雅克特穆爾復請
立雅克特古斯文宗后曰吾子尚幼托歡特穆爾在
廣西今年十三矣且明宗之長子禮當立之乃迎
帝雅克特穆爾見帝並馬徐行且陳迎立之意帝畏
之一無所答雅克特穆爾疑之故久不得立太史亦
言帝不可立立則天下亂故遷延者數月俄而雅
克特穆爾死后乃定議立帝
(臣)等謹按始謂順帝非明宗子者文宗復即位至
順元年之詔也謂私圖傳子乃搆邪言嫁禍於班
布爾實皇后謂朕非明帝子者順帝至元六年之詔
也其謂為瀛國公子者庚申帝記之作於明初權
衡者也至順之詔既顯誣之而不諱至元之詔自
不得不直辨之以自明綸綍所宣昭著海㝢民間
傳播既久好事者從而傅會增益舉其人以實之
此稗官者流隂挾翰墨以快已意乃不經之尤苟
採擇之以惑觀聽無識甚矣是不可以不為之辨
以正野史之謬
右元帝十四人起太祖元年丙寅止順帝至正二
十八年戊申共一百六十三年起世祖至元十七
年庚辰(前一年為宋帝昺祥興二年)止順帝至正二十八年戊
申共八十九年
歴代建元考曰順帝駐應昌一年而殂國人諡曰
惠宗太子阿裕實哩達喇嗣立改元宣光稱北元
凡十一年諡曰昭宗高麗史云昭宗改元宣光時
洪武十年也明年斗察酬特穆爾立改元天元
朔漠圖考云洪武元年八月元主攜歴代傳國璽
遁出塞三年殂於應昌太子稱帝於漠北傳位於
子特古斯特穆爾後為其下伊蘇岱爾所弑其臣
復立衮特穆爾建文三年殂以果勒齊為汗永
樂改元遣書招諭不服八年車駕親征十二年再
征二十年三征會部長阿嚕台弑其主布尼雅寔哩
而自立數侵塞上至宣德九年為斡拉部所敗阿
嚕台走死部落盡離散斡拉乃遣使入朝獻傳國
璽而北元始亡
明太祖開天行道肇紀立極大聖至神仁文義武俊德
成功高皇帝姓朱氏諱元璋先世家沛後居濠州之鍾
離元至正十二年時帝年二十四從郭子興起兵二十
四年自立為吳王二十六年以明年為吳元年十八年
戊申相國李善長率百官勸進即皇帝位定有天下之
號曰明建元洪武至洪武三十一年戊辰崩在位三十
一年年七十有一惠帝即位諡曰高皇帝成祖永樂元
年改諡神聖文武欽明啟運俊德成功統天大孝高皇
帝世宗嘉靖十七年定諡
建元一(洪武三十一)
恭閔惠皇帝諱允炆太祖孫懿文太子第二子洪武二
十五年皇太子薨立帝為皇太孫太祖崩即位建文四
年壬午六月燕王兵入京師宫中火帝不知所終在位
四年
改元一(建文四)
(臣)等謹按建文四年七月成祖即位革建文年號
仍以本年為洪武三十五年至神宗萬歷二十三
年始詔復年號然終明之世雖以諸臣請加廟諡
曾下部議而上下因循迄不果行
大清乾隆元年詔議定諡
本朝之優崇先代固千古所未有也
又按金川門之變實錄稱帝闔宫自焚中使出其
屍於火越七日備禮葬之而遜國羣書多云由地
道出亡其指為帝屍者乃帝之馬后也正統時帝
復歸京師大内久而後殂葬西山谷應泰紀事本
末備書之矣然後之精於考核者皆斥之而不敢
信考王世貞曰出亡與否未可知即果出亡必當
滅跡以終所以有此紛紛者皆緣正統五年楊行
祥事誤之也顧起元曰遜位之事自鄭曉薛應旂
皆以為然余考之西山不封不樹之說毫無髣髴
若果有葬所洪熙而後禁網已弛何無一人志其
處者且靖難師至日捕官搜奸爬梳亡遺當時
誰敢指后屍以誑此兩說者存疑焉可也蓋當
兵火擾攘之中而謂易服潛遯事出竒詭不可
輕信革除之際一切野史所錄舉未可據以為
實今
御定通鑑綱目三編直書不知所終以之垂示萬世尤
得春秋傳疑之意云爾
成祖啟天弘道高明肇運聖武神功純仁至孝文皇
帝諱棣太祖第四子洪武三年封燕王建文元年七
月舉兵反以靖難為名四年壬午入京師自立為帝
永樂二十二年甲辰北征至榆木川崩在位二十二
年年六十有五上尊諡曰太宗體天弘道高明廣運
聖武神功純仁至孝文皇帝嘉靖十七年定諡號曰
成祖
改元一(永樂二十二)
(臣)等謹按王世貞弇州史料曰世宗欲罷太宗
之配天而宗祀獻帝於明堂以配上帝故更號
成祖
仁宗敬天體道純誠至德弘文欽武章聖達孝昭皇帝
諱高熾成祖長子洪武二十八年冊為燕世子永樂二
年立為皇太子成祖數北征命之監國成祖崩即位洪
熙元年乙巳崩在位一年年四十有八
改元一(洪熙元)
宣宗憲天崇道英明神聖欽文昭武寬仁純孝章皇帝
諱瞻基仁宗長子永樂九年立為皇太孫仁宗初立為
皇太子仁宗崩即位宣德十年乙卯崩在位十年年三
十有八
改元一(宣德十)
英宗法天立道仁明誠敬昭文憲武至德廣孝睿皇帝
諱祁鎮宣宗長子宣德三年立為皇太子宣宗崩即位
正統十四年親征斡拉次土木師潰也先以帝北去景
帝即位遥尊為太上皇帝景泰元年至自斡拉入居南
宫景泰八年正月景帝有疾石亨徐有貞等迎太上皇
帝復位天順八年甲申崩前後在位二十二年年三十
有八
改元二(正統十四)(天順八)(天順元年即景泰八年)
通鑑綱目三編曰景帝不豫廷臣請立太子不報
及將南郊召石亨攝祀事亨與張軏楊善及太監
曹吉祥等謀立太子不如復上皇以告許彬共圖
之徐有貞有貞大喜曰此不世功也至辛巳夜時
方有邊警有貞令軏以備非常為名納兵長安門
外起四鼓啟門納之薄南宫城毁門入奉太上皇
帝至奉天門陞座時百官以景帝將視朝咸待漏
闕下忽聞南城呼譟震地咸失色須臾有貞出號
於衆曰太上皇復位矣
恭仁康定景皇帝諱祁鈺宣宗次子英宗即位封為郕
王正統十四年八月英宗北狩皇太后命郕王監國九
月命即皇帝位天順元年己丑仍廢為郕王尋崩在位
八年年三十諡為郕戾王憲宗成化十一年詔復皇帝
號上尊諡
改元一(景泰八)(八年正月即改天順)
綱目三編曰初荆州訓導高瑶上言追加景帝廟
號章下廷臣議久不次遂寢其後御史楊守隨亦
請改諡下廷議大學士商輅極言當復至成化十
一年十二月乃下詔曰朕叔郕王踐祚戡亂保邦
奸臣讒搆請去帝號先帝尋知誣枉深懷悔恨以
次折奸於法不幸上賓未及舉正朕敦念親親用
成先志郕王可仍舊皇帝號尋上尊諡曰恭仁康
定景皇帝
(臣)等謹按天順時欽天監請革除景泰年號不從
憲宗時雖復帝號而其後景帝實錄仍書郕戾王
附於英宗實錄之後神宗萬歴十六年詔令改正
而上下因循詔勑多不奉行終明之世卒未改也
憲宗繼天凝道誠明仁敬崇文肅武宏德聖孝純皇帝
諱見深英宗長子英宗留斡拉皇太后命立為皇太子
景泰三年廢為沂王英宗復位仍立為皇太子英宗崩
即位成化二十三年丁未崩在位二十三年年四十有
一
改元一(成化二十三)
孝宗達天明道純誠中正聖文神武至仁大德敬皇帝
諱祐樘憲宗第三子成化十一年立為皇太子憲宗崩
即位弘治十八年乙丑崩在位十八年年三十有六
改元一(弘治十八)
武宗承天達道英肅睿哲昭德顯功弘文思孝毅皇帝
諱厚照孝宗長子弘治五年立為皇太子孝宗崩即位
正德十六年辛巳崩於豹房在位十六年年三十有一
改元一(正德十六)
世宗欽天履道英毅神聖宣文廣武洪仁大孝肅皇帝
諱厚熜憲宗之孫興獻王之長子嗣封興王於武宗為
從弟武宗崩楊廷和定策啟皇太后以遺詔迎立之嘉
靖四十五年丙寅崩在位四十五年年六十
改元一(嘉靖四十五)
穆宗契天隆道淵懿寬仁顯文光武純德弘孝莊皇帝
諱載垕世宗第三子嘉靖十八年封裕王世宗崩即位
隆慶六年壬申崩在位六年年三十有六
改元一(隆慶六)
神宗範天合道哲肅敦簡光文章武安仁止孝顯皇帝
諱翊鈞穆宗第三子隆慶二年立為皇太子穆宗崩即
位萬歷四十八年庚申七月崩在位四十八年年五十
有六
改元一(萬歷四十八)
光宗崇天契道英睿恭純憲文景武淵仁懿孝貞皇帝
諱常洛神宗長子萬歷二十九年立為皇太子神宗崩
即位泰昌元年九月朔崩(是年即萬歷四十八年因光宗立未踰年故以七月以前)
(為萬歷八月以後為泰昌元年)年三十有九
改元一(泰昌元)(泰昌元年即萬歷四十八年)
(臣)等謹按光宗疾大漸鴻臚寺丞李可灼以紅丸
進帝服一丸覺暖潤舒暢復進一丸明日崩閣臣
方從哲擬旨賞李可灼銀五十兩御史王安舜首
争之乃改票鐫俸紅丸之案遂與梃擊移宫列成
三案終明之世奸黨借以荼毒清流者多由於此
熹宗達天闡道敦孝篤友章文襄武靖穆莊勤悊皇帝
諱由校光宗長子光宗崩即位天啟七年丁卯崩在位
七年年二十三
改元一(天啟七)
莊烈愍皇帝諱由檢光宗第五子天啟二年封信王熹
宗崩即位崇禎十七年甲申三月李自成陷京師帝崩
在位十七年年三十有五明亡是年我
大清兵破賊
世祖章皇帝定鼎京師始定帝諡號
改元一(崇禎十七)
右明十五帝起太祖洪武元年戊申止愍帝崇
禎十七年甲申凡二百五十七年
欽定續文獻通考卷一百九十九
