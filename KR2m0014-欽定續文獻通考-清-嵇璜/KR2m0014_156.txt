欽定續文獻通考卷一百五十六
經籍考
經(孝經)
宋史藝文志孝經類二十六部三十五卷(不著錄者二部六卷)
遼金元三史不立藝文志散見各紀傳中
眀史藝文志孝經類三十五部一百二十八卷
宋
朱申孝經句解一卷
申見周禮類
元
吳澄孝經定本一卷
澄見易類
澄自序曰夫子遺言惟大學論語中庸孟子所述
醇而不雜此外𫝊記諸書所載真偽混淆殆難盡
信孝經亦其一也竊詳孝經之為書肇自孔曾一
時問答之語今文出於漢初謂悉曾子門人記錄
之舊已不可知古文孝經以為泰時孔鮒所藏昭
帝時魯國三老始以上獻劉向衛宏蓋嘗手校魏
晉以後其書亡失隋時有稱得古文孝經者其間
與今文增減異同率不過一二字而文勢曾不若
今文之清順以許慎說文所引及桓譚新論所言
考證又皆不合決非漢世孔壁中古文也宋大儒
司馬公酷尊信之朱子刊誤亦據古文未能識其
何意今觀邢氏疏說則古文之為偽審矣又觀朱子
所論則雖今文亦不無可疑者焉疑其所可疑信
其所可信去其所可去存其所可存朱子意也故
今特因朱子刊誤以今文古文校其同異定為此
本以俟後之君子云
朱鴻曰吳子章句經一章𫝊十二章其内合五刑
一章去閨門一章删去古文二百四十六字
董鼎孝經大義一卷
鼎見書類
江直方孝經外傳二十卷
直方字思正蜀人
張萱曰元至元中南充江直方摘孝經指示切要
條為之說仍集經史子集中嘉言善行合經義者
依經分類為之羽翼
明
項霦孝經述註一卷
霦浙江臨海人洪武時為按察司僉事
潘府孝經正吳一卷
府字孔修上虞人成化進士累官太常寺卿事蹟具
眀史儒林𫝊
朱鴻曰上虞潘府疑孝經與中庸文體相類首章
孔子極言孝道之大以告曾子其下十二章皆推
眀首章未盡之旨斷非孔子先自作經又自作𫝊
以釋之也因作孝經正誤效中庸章第其序次亦
多牽強
羅汝芳孝經宗旨一卷
汝芳字維德號近谿南城人嘉靖進士累官雲南參
政眀史儒林傳附見王畿𫝊中
(臣)等謹案𫝊稱汝芳從永新顔鈞學鈞學釋氏故
汝芳之學亦近釋
黃道周孝經集傳四卷
道周見易類
道周自序略曰臣繹孝經疑義有五著義十二疑
義五者因性眀教一也追文返質二也貴道德而
賤兵刑三也定辟異端四也韋布而享祀五也此
五者皆先聖所未著而夫子獨著之其文甚疑十
二著者郊廟眀堂釋奠齒胄養老耕耤冠昏朝聘
喪祭鄉飲酒是也
朱垣曰先生在白雲庫中手寫孝經百二十本本
本各别今觀集傳乃以孝經為經以禮記孟子錯
綜為緯與前日寫本絶不相同
陳有度曰先生嘗言聖賢學問只是一部孝經今
觀集𫝊以一部禮記為孝經義疏以孟子七篇為
孝經導引其他六籍皆肇是書蓋鄭孔所未發也
孫承澤曰漳浦黃先生孝經集傳以孝經為經以
二戴禮儀禮為疏義錯綜宏博見其苦心讀書
沈珩曰紫陽朱子孝經刊誤因文删定無所增加
嘗欲掇取他書之言别為外傳以發此經之義而
自謂未敢蓋若有待焉晚歲修眀三禮則以儀禮
為經若二戴記及諸經史所載有及於禮者各附
本經之下惟喪祭二禮未就屬門人黃幹續成之
漳浦黃石齋先生紹眀紫陽之意成孝經集傳一
書以孝經為六經之本而儀禮二戴記皆為義疏
他若游夏諸儒及子思孟子所𫝊備采之謂之大
𫝊經𫝊各條之下先生以窮理所得暢厥發明謂
之小𫝊
姚舜牧孝經疑問一卷
舜牧見易類
熊兆孝經集講一卷
兆泰州人始末無攷
欽定續文獻通考卷一百五十六
