欽定續文獻通考卷二百二十八
物異考
龍蛇之異
宋端宗景炎三年四月有黃龍見海中
時衛王初嗣位方登壇禮畢御輦所向有龍拏空而
上既入宫雲隂不見改元祥興升碙州為翔龍縣
王圻曰宋陶弼永州人游吳中舟行忽雙鯉戲溪
上傍一老父曰此龍也行且鬭君亟去去百步許
雷大震岸圯木拔二十餘舟皆覆弼舟獨完
遼太祖神册五年五月庚辰有龍見於伊喇山陽水上
帝射獲之藏其骨内府天顯元年七月辛巳平旦子
城上見黃龍繚繞可長一里光曜奪目入於行宫
(臣)等謹按王圻續通考遼聖宗時蕭博諾幼孤貧
傭于醫家牧牛傷人稼數遭笞辱醫者常見博諾
熟寢有蛇遶身異之教以讀書聰敏好學不數年
涉獵經史習騎射仕終奚六部大王盖龍種也事
見蕭博諾傳又載興宗時蕭柳從伐高麗遇大蛇
當路前驅者請避柳曰壯士安懼此拔劔斷蛇而
進卒破敵考列傳柳列在博諾前從伐高麗亦當
在聖宗統和中非興宗時也
天祚帝為金所逼渡河奔夏隊帥耶律廸里等劫雅里
北走至沙嶺見蛇横道而過識者以為不祥
後雅里雖立為帝不久亦死
金太祖收國元年八月己夘黃龍現空中
熙宗天眷元年夏有龍現於熙州野水凡三日
初於水面見一蒼龍良久而没次日見金龍一爪承
一嬰兒兒為龍所戲略無懼色三日如故
皇統九年四月丁丑有龍鬭於利州榆林河上大風壊
民居官舍
海陵正龍六年六月世宗為東京留守有黃龍見寢室
上八月復有雲氣自西來黃龍見其中(即于是年登位)
大定十四年八月嘉哩赤日中白龍見干御帳之東小
港中既而乘雲上升尾猶曳地良久北去
章宗明昌五年七月丙戌有龍曳尾于殿前
是日天夀節
六年八月大雨雷電有龍起於渾儀鰲趺臺忽中裂而
摧儀仆於臺下
宣宗貞祐二年六月壬戌次宜村黃龍見於西北
元世祖至元二十年有蒼龍見汲郡農家
時六月大雨汲郡河西鄉農王氏家甫夕黑霧四塞
忩戸間寒凛不可勝視之有蒼龍蜿蜒在氣中起而
復堕者再時其女下堂驚仆於地救之乃醒問所見
亦同少頃霆震霧散失所在明日視其地鱗髯印泥
尚宛然
順帝至元五年六月庚戌汀州長汀縣山蛟出大雨驟
至平地湧水深三丈餘漂民居八百餘家壊田二百餘
頃
王圻曰至正十五年七月檇李城東馬橋上白龍
掛烈風怪雨天闇黑如深夜壊民居百餘所大木
盡拔木自半空堕下悉折為二雜以萬瓦亂飛溪
水直立人皆呌號奔走不顧妻子龍由馬橋歷城
北望太湖而去有聲如萬屋齊壓四望黑雲洶湧
失府城所在經一二時方開霽不一年為戰鬭之
地凡龍所過處荆棘寒煙視昔日之繁華頓如一
夢
至正十七年六月癸酉温州有龍鬭於樂清江中颶風
大作所至有光如毬死者萬餘人八月癸丑祥符縣西
北有青白龍見若相鬭之勢良久而散二十三年正
月甲辰廣西貴州江中有物登岸蛇首四足而青色長
四尺許軍民聚觀而殺之二十四年六月保德州有
黃龍現於咸寧井中二十七年六月丁巳皇太子寢
殿新甃井成有龍自井出光熖爍人宮人震懾仆於地
又宫墻外長慶寺大槐樹有龍纏擾其上良久飛去樹
皮皆剥七月益都臨朐縣有龍見龍山巨石重千斤者
浮空而起二十八年十月大同路懷仁縣河岸崩有
蛇大小相綰結可載數車
明憲宗成化五年六月河決杏花營有龍卵浮於河
大如人首下銳上圓質青白人以為龍卵云
孝宗弘治九年六月庚辰宣府鎮南口墩驟雨火𤼵龍
起刀鞘内十八年五月辛卯日午旋風大起雲翳三
殿若有人騎龍入雲者
武宗正德七年六月丁卯夜招遠有赤龍懸空光如火
盤旋而上十二年六月癸亥山陽見黑龍吸水聲聞
數里攝舟及舟女至空而墜十三年五月癸丑常熟
俞野村迅雷震電有白龍一黑龍二乘雲並下撤去民
居三百餘家吸二十餘舟於空中舟人墜地多怖死者
是夜大雨如注五日乃息十四年四月鄱陽湖蛟龍
鬭
世宗嘉靖四十年五月癸酉青浦余山九蛟並起湧水
成河
神宗萬歷十四年七月戊申舒城大雷雨起蛟百五十
八跡如斧劈山崩田䧟民溺死無算
是歲建昌民樵於山逢巨蛇一角六足如雞距不噬
不驚(或言此肥&KR1414;也)
(臣)等謹按山海經肥&KR1414;見則千里之内大旱此十
四年久旱之兆也
十八年七月猗氏大水二龍鬭於村得遺卵尋失十
九年六月己未公安大水有巨蛇如牛首赤身黑修二
丈餘所至隄潰三十一年五月戊戌歷城大雨二龍
鬭水中山石皆飛平地水高十丈四十五年八月安
邱青河村青白二龍鬭
魚異
(臣)等謹按宋自寧宗嘉定後及遼金二朝不見魚
異事
元順帝至正二十五年六月戊申京師大雨有魚随雨
而落長尺許人取而食之二十七年八月上海縣隕
魚(互見天雨異物門)
明世宗嘉靖四十一年二月乙亥德州九龍廟雨魚大
者數寸
愍帝崇禎十年三月錢塘江木柹化為魚有首尾未變
者
龜異
(臣)等謹按宋自寧宗以後及金元明三朝不見龜
異事
遼太宗會同三年四月乙丑南唐進白龜(互見土貢門)
蟲異
(臣)等謹按宋自寧宗以後蟲異無可考
遼太宗會同四年七月己巳有司奏神纛車有蜂巢成
密史占之吉
金太宗天會三年七月錦州野蠶成繭
南京帥以其絲綿來獻命賞其長吏
章宗明昌四年邢洛深冀及河北西路十六穆昆之地
野蠶成繭承安元年六月乙丑平晉縣民利通家蠶
自成綿叚長七尺五寸五分闊四尺九寸
詔賜絹十匹
元世祖至元四年六月中都順天東平等處蠶災七
年五月東平大名等路桑蠶皆災十七年二月真定
七郡桑有蟲食之二十二年五月真定廣平河間恩
州大名濟南蠶災二十三年五月廣平等路蠶災
二十五年七月乙巳保定路唐縣野蠶繭絲可為帛
二十九年真定之中山新樂平山獲鹿元氏靈夀河間
之滄州無棣景山之阜城東光益都之濰州北海縣有
蟲食桑葉盡無蠶
(臣)等謹按王圻續通考載至元中許州麥熟時有
青蟲如蟊食麥人無可奈何忽生大華蟲盡嚼之
成宗元貞元年四月真定路平山靈夀二縣有蟲食桑
二年五月隨州野蠶成繭數百里民取為繒大德
元年六月平灤路蟲食桑五年四月大都彰德廣平
真定順德大名濮州蟲食桑七年五月濟寧等處蟲食桑
時仁宗在潜邸日奉塔濟太后駐輦懷孟頗苦蛙鳴
終夜不寐翌旦太后命近侍傳旨諭之曰吾母子方
憒憒蛙忽惱人耶自後其母再鳴故今其地有蛙而
不作聲
武宗至大元年五月大名廣平真定三郡蟲食桑
仁宗延祐七年(時英宗已即位)四月左翊屯田蟲食麥苗
英宗至治元年五月癸巳寳定路飛蟲食桑
泰定帝致和元年六月河南德安屯蠖食桑
文宗天歷二年二月真定平山縣河間臨津等縣大名
魏縣有蟲食桑葉盡四月濮州鄄城縣大名路六月衛
輝俱蠶災
王圻曰是年三月滄州高州及南皮鹽山武城等
縣桑蟲食之如枯株
至順元年三月濮州諸縣蟲食桑葉且盡五月滄州高
唐州屬縣蟲食桑葉殆盡七月寳慶衡永諸處田生青
蟲食禾稼二年二月深冀二州有蟲食桑為災三月
真定汴梁二路恩冠晉冀深蠡景獻等八州亦如之五
月東昌保定二路濮唐二州曹州禹城博野封邱等縣
蟲食桑皆盡六月濟寧路蟲食桑七月辰州興國二路
蟲食桑傷稼三年三月高唐德冀諸州大名汴梁廣
平諸路有蟲食桑葉盡四月東昌濟寧二路及曹濮諸
州皆有蟲食桑
順帝至正三年六月梧州青蟲食稼十年七月同州
蟲食稼
時同州郡守石亨祖禱于元妙觀寒雨三日蟲盡死
王圻曰至正初盧文璧尹荆山忽有一巨蛙登廳
前兩目瞠視類有所訴者令卒尾之行去縣六七
里有廢井遂跳入不出既得報往集里社汲井獲
屍乃日前二人同出為商一人謀其財而殺之揜
捕究問抵罪死者之家云其在生不食蛙見則買
放
明景帝景泰五年三月畿南五府有蟲食桑
孝宗弘治六年八月己巳臨晉雨蟲如雪七年三月
廣寧諸衛有黑蟲墮地大如蠅久之入於土
蝗
宋理宗紹定三年福建蝗端平元年五月當塗縣蝗
嘉熙四年建康府蝗六月江浙福建大旱蝗淳祐
二年五月兩淮蝗
遼聖宗統和元年九月東京平州旱蝗開泰六年六
月南京諸縣蝗
道宗清寧二年六月乙亥中京蝗咸雍三年南京旱
蝗九年七月丙寅南京奏歸義淶水兩縣蝗飛入宋
境餘為蜂所食太康二年九月南京蝗七年五月
永清固安武清三縣蝗大安四年八月庚辰有司奏
宛平永清蝗為飛鳥所食
(臣)等謹按王圻續通考載夀隆四年七月南京蝗
時蕭文知易州屬縣議捕除之文曰蝗乃天災當
反躬自責於是蝗盡飛去遺者亦不食苗散在草
莾間為鳥鵲所食今以遼史能吏傳考之亦載其
事而不紀年月未知圻何所本也
金太宗天會二年海蘭伊勒呼水霖雨害稼且為蝗所
食
熙宗皇統元年秋蝗二年七月廣寧府蝗
海陵正隆二年秋中都山東河東蝗三年六月壬辰
蝗入京師
世宗大定三年五月丙申中都以南八路蝗四年八
月中都南八路蝗飛入京畿
大定時宗寧為歸德軍節度使方旱蝗督民捕之視
所得死蝗給米數
十六年中都河北山東陜西河東遼東等十路旱蝗
二十二年五月慶都蝗蝝生散漫十餘里一夕大風蝗皆
不見
章宗泰和七年六月蝗八年四月河南路蝗六月戊
子飛蝗入京畿
是年七月庚子詔更定蝗蟲生發坐罪法乙巳頒捕
蝗圖於中外
宣宗貞祐三年五月河南大蝗四年四月丙申河南
陜西蝗甲辰扶風郿縣有蟲傷麥五月甲寅鳳翔及華
汝等州蝗戊寅京兆同華鄧裕汝亳宿泗等州蝗六月
丁未河南大蝗傷稼七月癸丑飛蝗過京師興定元
年三月乙酉宫中有蝗二年四月河南諸郡蝗
哀宗正大三年四月旱蝗
至六月辛夘京東大雨雹蝗盡死
元太宗十年八月旱蝗
世祖中統三年五月真定順天邢州蝗四年六月燕
京河間益都真定東平蝗八月壬申濱棣二州蝗至
元二年七月益都大蝗十二月西京北京順德徐宿邳
等州郡蝗三年東平濟南益都平灤洺磁順天邢州
中都河間北京真定路蝗四年山東河南北諸路蝗
五年六月東平等郡蝗六年六月河南河北山東
諸郡蝗真定等路旱蝗七年三月益都登萊七月南
京河南山東諸路蝗八年六月上都中都大名河間
益州順天懷孟彰德濟南真定衛輝平陽歸德順德等
路淄萊洺磁等州蝗十五年七月濮州蝗十六年
四月大都十六路蝗六月左右衛屯田蝗蝻生十七
年五月真定咸平沂州及連海邳宿等州蝗十九年
五月巴實伯里部東三百餘里蝗害麥二十一年六
月中衛屯田蝗二十二年四月大都汴梁益都廬州
河間濟寧德保定蝗七月京師亦如之二十五年
六月資國富昌等十六屯七月真定汴梁八月晉趙冀
三州蝗二十六年七月東平濟寧東昌益都真定廣
平歸德汴梁懷孟蝗二十七年四月河北十七郡蝗
二十九年閏六月東昌路乙夘濟南般陽歸德蝗
三十年六月大興縣九月登州蝗三十一年六月東
安州蝗
王圻曰釋者謂蝗蟲有甲飛揚之類陽氣所生也
恒𤾉則有介蟲之孽於春秋為螽今謂之蝗劉歆
云貪虐取民則螽與魚同占
成宗元貞元年六月汴梁蝗二年六月大都真定保
定太平常州鎮江紹興建康澧州岳州廬州汝寧龍陽
州漢陽濟寧東平大名滑州德州七月平陽大名歸德
真定八月德州彰德太原俱蝗
(臣)等謹按王圻續通考又載二年六月任城魚臺
須城汶上開州長垣靖豐濟河太和内黃等處蝗
考紀志皆不載
大德元年六月歸德徐邳州蝗二年二月歸德等處
蝗四月江南山東江浙兩淮燕南屬縣百五十處六月
山東河南燕南山北五十處遼東道大寧路金源縣蝗
三年五月江陵路旱蝗七月揚州淮安屬縣蝗(在地者為)
(鶖啄食飛者以翅擊死詔禁捕鶖互見羽蟲之異門)十月隴陜蝗四年五月
揚州南陽順德東昌歸德濟寧徐濠芍陂蝗五年六
月順德懷孟淇州七月廣平真定等路八月河南淮南
睢陳唐和等州新野汝陽江都興化等縣蝗六年四
月真定大名河間等路七月大都涿順固安三州及安
豐濠州鍾離鎮江丹徒等縣蝗七年五月東平益都
濟南等路六月大寧路蝗八年四月益都臨朐德州
齊河六月益津蝗九年六月通泰靖海武清等州縣
八月涿州良鄉河間南皮泗州天長等縣及東安海鹽
嘉興等州蝗十年四月大都真定河間保定河南郡
六月龍興南康諸郡蝗十一年五月(時武宗已即位)真定河
間順德保定等郡六月保定屬縣七月德州八月河間
真定等郡蝗
武宗至大元年二月汝寧歸德二路蝗五月晉寧等路
六月保定真定八月淮東俱蝗二年四月益都東平
東昌濟寧河間順德廣平大名汴梁衛輝泰安高唐曹
濮德揚滁高郵等郡蝗六月檀覇涿曹濮高唐泰安等
州良鄉野城歷陽合肥六安江寧句容溧水上元等縣
七月濟南濟寧般陽曹濮德高唐河中解繹耀同華等
州八月真定保定河間順德廣平彰德大名衛輝懷孟
汴梁等處蝗三年四月鹽山寧津堂邑茌平陽榖高
唐禹城七縣蝗五月合肥野城歷陽蒙城霍邱懷寧等
縣七月磁州威州饒陽元氏平棘滏陽元城無棣等縣
八月汴梁懷孟衛輝彰德歸德汝寧南陽河南等路蝗
仁宗皇慶元年四月彰德安陽縣蝗延祐七年四月
(時英宗已即位)左衛屯田蝗六月益都路蝗
英宗至治元年五月覇州蝗六月衛輝汴梁等處蝗七
月胙城縣江都泰興古城通許臨淮盱眙清池等縣十
二月寧海州亦如之二年汴梁祥符縣蝗(有羣鶖食之既而復)
(吐積如邱垤)十二月汴梁順德河間保定慶元濟寧濮州益
都諸屬縣及諸衛屯田蝗三年五月保定路歸信縣
七月真定州諸路屬縣蝗
泰定帝泰定元年六月大都順德東昌衛輝保定益都
濟寧彰德真定般陽廣平大名河間東平等郡蝗二
年汴梁十五縣五月彰德路六月河間東昌德濮曹景
等州歷城章邱淄州柳城茌城等縣七月般陽新城縣
蝗
(臣)等謹按王圻續通考元年永興蝗二年九月濟
南歸德等郡紀志皆不載
三年六月東平須城縣興國永興縣七月大名順德廣
平等路趙州曲陽滿城慶都修武等縣淮安高郵二郡
睢泗雄覇等州永平汴梁懷慶等郡及諸衛屯田九月
廬州懷慶二路蝗四年五月大都南陽汝寧廬州等
路屬縣蝗河南路洛陽縣蝗(先有蝗可五畝羣鳥食之既數日蝗再集又食之)
六月大都河間濟南大名峽州屬縣七月畿内江南蝗
藉田蝗八月冠州恩州大都河間奉元懷慶等路十二
月保定濟南衛輝濟寧廬州五路南陽河南二府博興
臨淄膠西等縣蝗致和元年四月大都薊州永平路
石城縣鳳翔岐山縣五月汝寧府潁州衛輝路汲縣蝗
文宗天歷二年四月大寧興中州懷慶孟州廬州無為
州蝗六月益都莒密二州永平屯田府昌國濟民豐贍
諸署及汴梁七月真定河間汴梁永平淮安大寧廬州
諸屬縣及遼陽之盖州八月保定之行唐縣並如之
至順元年五月大有千斯屯廣平大名般陽濟寧東平
汴梁南陽河南等郡輝德濮開高唐五州六月大都益
都真定河間諸路獻景泰安諸州及左都威衛屯田七
月解州華州及河内靈寳延津永城奉元晉寧興國揚
州淮安懷慶衛輝益都般陽濟南濟寧河南河中保定
河間等路武衛宗仁衛左衛率府諸屯田蝗二年三
月陜州諸縣四月河中府六月河南晉寧二路諸屬縣
七月河南閿鄉陜縣奉元蒲城白水等縣蝗
順帝元統二年六月大寧廣寧遼陽開元瀋陽懿州蝗
八月南康路諸縣蝗至元二年七月黃州蝗三年
六月懷孟温州汴梁陽武縣蝗七月河南武陟縣禾將
熟蝗五年七月膠州即墨蝗至正四年歸德府永
城縣及亳州蝗十二年六月大名路開滑濬三州元
城十一縣蝗十七年東昌茌平縣蝗十八年六月
遼州薊州濰州昌邑膠州高密縣蝗七月京師蝗(民大飢)
大都廣平順德及濰州之北海莒州之蒙隂汴梁之陳
留歸德之永城皆蝗(順德九縣民食蝗廣平人相食)十九年大都覇
州通州真定彰德懷慶東昌衛輝河間之臨邑東平之
須城東河陽榖三縣山東益都臨淄二縣濰州膠州博
興州大同寧冀二郡文水榆次夀陽徐溝四縣沂汾二
州孝義平遥介休三縣晉寧潞州及壺關潞城襄垣三
縣霍州趙城靈石二縣隰州之永和沁之武鄉遼之榆
社奉元及汴梁之祥符原武鄢陵扶溝把尉氏洧川七
縣鄭之滎陽汜水許之長葛郾城襄城臨潁鈞之新鄭
密縣皆蝗(食禾稼草木俱盡所至蔽日馬不能行填坑塹皆盈飢民捕蝗以為食或曝乾而積之又)
(盡則人相食)七月淮安清河縣飛蝗蔽天(自西北來凡經七日禾稼俱盡)八
月蝗自河北飛渡汴梁(食田禾一空)大同路蝗二十年益
都臨朐夀光二縣鳳翔岐山縣蝗二十一年六月河
南鞏縣蝗(食稼俱盡)七月衛輝及汴梁滎澤縣鄭州蝗二
十二年秋衛輝及汴梁開封扶溝洧川三縣許州及鈞
之新鄭密二縣蝗二十五年鳳翔岐山縣蝗
王圻曰至元二十五年績溪縣有蝗自西北蔽空
而至
明太祖洪武五年六月濟南屬縣及青萊二府蝗七月
徐州大同蝗六年七月北平河南山西山東蝗七
年二月平陽太原汾州歷城汲縣六月懷慶真定保定
河間順德山東山西蝗八年夏北平真定大名彰德
諸府屬縣俱蝗
惠帝建文四年夏京師飛蝗蔽天
成祖永樂元年夏山東山西河南蝗三年五月延安
濟南蝗十四年七月畿内河南山東蝗
宣宗宣德四年六月順天州縣蝗九年七月兩畿山
西山東河南蝗蝻覆地尺許傷稼十年四月兩京山
東河南蝗蝻傷稼
英宗正統二年四月北畿山東河南蝗五年夏順天
河間真定順德廣平應天鳳陽淮安開封彰德兖州蝗
六年夏順天保定真定河間順德廣平大名淮安鳳
陽蝗秋彰德衛輝開封南陽懷慶大原濟南東昌青萊
兖登諸府及遼東廣寧前中屯二衛蝗七年五月順
天廣平大名河間鳳陽開封懷慶河南蝗八年夏兩
畿蝗十二年夏保定淮安濟南開封河南彰德蝗秋
永平鳳陽蝗十三年七月飛蝗蔽天十四年夏順
天永平濟南青州蝗
景帝景泰五年六月寧國安慶池州蝗七年五月畿
内蝗蝻延蔓六月淮安揚州鳳陽大旱蝗九月應天及
太平七府蝗
英宗天順元年七月濟南杭州嘉興蝗二年四月濟
南兖州青州蝗
憲宗成化三年七月開封彰德衛輝蝗九年六月河
間七月真定蝗八月山東旱蝗十九年五月河南蝗
二十二年三月平陽四月河南七月順天蝗
孝宗弘治三年北畿蝗四年夏淮安揚州蝗六年
六月飛蝗自東南向西北日為掩者三日七年三月
兩畿蝗
世宗嘉靖三年六月順天保定河間徐州蝗八年四
月蝗
時帝夢黃衣者數人陛辭南行其勢甚速學士楊一
清曰黃者蝗也南方其有蝗乎是秋蝗果大起
穆宗隆慶三年閏六月山東旱蝗
神宗萬歷十五年七月江北蝗十九年夏順德廣平
大名蝗三十七年九月北畿徐州山東蝗四十三
年七月山東旱蝗四十四年四月山東旱蝗七月常
州鎮江淮安揚州河南蝗九月江寧廣德蝗蝻大起禾
黍竹樹俱盡四十五年北畿旱蝗四十六年畿南
四府又蝗四十七年八月濟南東昌登州蝗
熹宗天啟元年七月順天蝗五年六月濟南飛蝗蔽
天田禾俱盡六年十月開封旱蝗
愍帝崇禎八年七月河南蝗十年六月山東河南蝗
十一年六月兩京山東河南大旱蝗十三年五月兩
京山東河南山西陜西大旱蝗十四年六月兩京山
東河南浙江大旱蝗
螟
宋理宗紹定三年福州螟端平元年五月當塗縣太
平州螟淳祐元年六月庚申螟二年五月兩淮螟
景定三年八月浙東西螟
遼道宗太康三年五月丙辰玉田安次蝝傷稼
金章宗明昌三年秋綏德虸蚄蟲生泰和四年十二
月新平等縣虸蚄蟲生
元世祖至元八年六月遼州和順縣解州聞喜縣虸蚄
生十年諸路蟲蝻十一年諸路虸蚄等蟲災凡九
所十八年高唐夏津武城等縣蟊害稼二十三年
五月辛夘覇州漷州蝻十月壬戌興化路仙游縣蟲傷
禾二十四年鞏昌虸蚄為災二十七年四月婺州
螟害稼
時雷雨大作螟盡死是年婺州大有
成宗元貞元年六月利州龍山縣益州明山縣螟八月
金復州屯田有蟲食禾二年五月濟州任城縣螟
大德七年四月衛輝路辰州螟五月濟寧東昌濟南般
陽益都蟲食麥閏五月汴梁開封縣亦如之九年七
月桂陽郡蝝
武宗至大元年五月東平東昌益都等郡蝝
仁宗皇慶二年五月檀州及獲鹿縣蝻七月興國屬縣
蝻延祐七年四月(時英宗已即位)左翊屯田蟲食麥苗七月
覇州及唐邑縣蝻
泰定帝泰定四年七月奉元路咸陽興平武功三縣鳳
翔府岐山等縣虸蚄害稼
王圻曰泰定二年處州螟
文宗天歷二年淮安廬州安豐三路屬縣蝻
順帝至正十年七月同州蟲食稼(互見蟲異門)
王圻曰是年處州螟十六年亦如之
十九年五月濟南章邱鄒平二縣蝻五榖不登八月襄
垣縣螟蝝二十二年春衛輝路螟六月萊州膠水縣
虸蚄七月掖縣虸蚄生害稼二十三年六月寧海文
登縣虸蚄生七月萊州招遠萊陽二縣及登州寧海州
亦如之
鼠妖
(臣)等謹按宋遼金三史無鼠妖可見王圻續通考
亦闕
元世祖至元二十二年六月馬湖田鼠食稼殆盡
總管祠而祝之鼠悉赴水死
成宗大德二年二月甘肅沙州鼠傷禾稼
順帝至正二十年八月慶陽延安寧安等州野鼠食稼
初由鶉卵化生既成牝牡生育日滋百畝之田一夕
俱盡
二十六年泗州潁淮兩岸有灰色黑鼠暮夜出穴成羣
覆地食禾
王圻曰至正十五年湖廣羣鼠數十萬越洞庭湖
望四川而去
明武宗正德初黃州寗均見一鼠盤旋道上忽入地穴
其下得一銅印上篆扶蠻王印四字
王圻曰世宗嘉靖中臨江李鏊授徒湖口所居卑
隘而旁有樓崇敞然封鑰甚固請居之主人曰中
有怪物常魘人死鏊曰邪不勝正安有是理因徙
居其中一日外出留一冠者攝課讀夜分忽一神
至貎甚獰惡戴金幞頭絳袍象簡髯垂至腹冠者
懼不敢仰視次日鏊歸言状鏊曰貴神福人此貧
士之資何懼後果再至袍笏端凝如前顧鏊作怒
鏊趨而進自陳且有祈請神不對但吹鏊左耳耳
即聾鏊怒知不免舉向所備防身大梃盡力一擊
中胸有聲呦然逋去遲明報主來索怪蹤跡至北
廊垣曲有大穴一鼠如斗作赤色髯長尺餘稱之
重七斤胸有凝血以中其要害故僅能入穴死王
元貞記
神宗萬歷四十四年七月常鎮淮揚諸郡土鼠千萬成
羣夜銜尾渡江絡繹不絶幾一月方止四十五年五
月南京有鼠萬餘銜尾渡江食禾稼
愍帝崇禎七年寕夏鼠十餘萬銜尾食苗十二年黃
州鼠食禾渡江五六日不絶時内殿奏章房多鼠盗食
與人相觸而不畏亦鼠妖也至甲申元旦後鼠始屏跡
又秦州關中鼠化鵪鶉者以數千計十五年二月羣
鼠渡江晝夜不絶十月榆林定邊諸堡鼠生蝦蟆腹中
一生數十食苗如割
欽定續文獻通考卷二百二十八
