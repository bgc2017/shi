欽定續文獻通考卷一百三十四
兵考
軍器
宋理宗淳祐二年詔淮西制置大使司出十七界楮幣
一萬米二萬斛令安豐軍修武備
先是高宗紹興三十二年詔江東安撫司造木弩五
千箭五十萬隆興元年御降木羽弩箭式每路依製
箭百萬孝宗淳熙九年衢州守臣製到木鶴觜弩二
千箭十萬又河北京西造納無羽箭帝曰箭不用羽
可謂精巧其屋藏之淳熙十五年工部侍郎李昌圖
言弓矢之利貴于便疾神臂弓斗力及遠屢獲其用
後又造神勁弓及遠雖在神臂弓上軍中多言其發
遲每神臂三矢而神勁方能一發若臨敵之際便捷
反出神臂下帝曰平原曠野宜用神勁弓西蜀崇山
峻嶺未知孰利詔金州都統司詳議以聞既而都統
制吳挺奏神勁弓并彈子頭箭諸軍用之誠便疾神
臂不及也詔從其便楚州兵馬鈐轄言弩之力勁者
三十石次者十五石矢之鏃狀若鍬所發何啻數百
步洞穿數人江上諸軍有弩式皆廢不修詔兩淮荆
襄沿邊城守各製二十枝御前軍器所亦如之紹熙
而後日造器械數目山積至理宗開慶元年壽春府
造㔶筒木弩與常弩明牙發不同箭買筒内甚穏尤
便夜中施發又造突火鎗以鉅竹為筒内安子窠如
燒放焰絶然後子窠發出如砲聲遠及百五十餘步
度宗咸淳九年六月京湖制置司請給器械詔内軍器
庫選犀利者賜之仍增錢百萬備修繕
沿邊州郡因降式製回回砲有觸類巧思别置砲遠
出其上且為破砲之策尤奇其法用稻穰草成堅索
條圍四寸長三十四尺每二十條為束别以麻索繫
一頭於樓後柱搭過樓下垂至地栿梁垂四層或五
層周比樓屋沃以泥漿火箭火砲不能侵砲石雖百
鈞無所施矣且輕便不費財立名曰護陴籬索是時
兵紀不振獨器甲視舊制益詳
遼太宗大同元年收晉降卒鐵仗數萬貯恒州
聖宗統和三年七月詔諸道繕甲兵以備東征高麗遣
使閱東京諸軍兵器
四年三月詔平州節度使達里庫鎧甲闕取于顯州之
甲坊
五月詔于越耶律休格備器甲待秋大舉南征
九月以大軍南征詔遣布希詳袞特迪郎君伊喇先赴
本軍繕甲兵
六年六月諭諸道兵馬備南征攻城器具
二十八年五月詔諸道繕甲兵以備東征
興宗景福元年閏十月閱新造鎧甲
重熙十二年二月禁關南漢民弓矢
契丹國志曰天祚帝天慶四年召宰相張琳付以
東征事時計戶出軍器甲聽從自便人人就易槍
刀氊甲充數弓弩鐵甲百無一二
金舊無鐵景祖時鄰國有以甲胄來鬻者傾貲留易亦
令昆弟族人皆售之得鐵既多因以修弓矢備器械
太宗天會三年十一月南路軍帥司請禁契丹奚漢人
挾兵器詔勿禁
海陵正隆四年三月遣使分詣諸道總管府督造兵器
時所造軍器材用並賦於民箭翎一尺至千錢村落
間往往椎牛以供筋革至於鳥鵲狗彘無不被害者
四月詔諸路舊貯兵器並致于中都
尚書令諾延温都思忠曰州郡無兵何以備盜賊不
聽
布薩忠義傳曰世宗大定三年元帥布薩忠義軍
中與宋相持日久虞夏久雨弓力易减宋或乘時
見攻預選勁弓萬張于别庫及自汴赴闕議事宋
將李世輔果掩取靈璧虹縣遂陷宿州忠義使人
還汴發所貯勁弓給左副元帥赫合哩志寧軍與
宋人戰遂大捷竟復宿州
世宗大定五年命大理卿伊喇道往山東閱實軍器
十五年閏九月定應禁弓箭槍刀路分品官家奴客旅
等許帶弓箭制
參知政事梁肅奏盜賊不息請無禁兵器帝曰所在
有兵器其利害何如肅曰他路則已中都一路上農
夫聽置之似乎無害帝曰朕將思之
同知西京留守事曹望之上書論便宜其一言官給
軍箭用盡市以補之皆朽鈍不堪用可每歲給官箭
一分以補其闕時采納焉
章宗明宗六年十二月幸後園閱軍器
承安二年三月又幸西園閱軍器
九月始置軍器監掌治戎器班少府監下設甲坊利器
二署隸焉
張彀傳曰時出兵備邊同州徵箭十萬以雕雁羽
為之其價翔躍不可得觀察判官張彀曰矢去物
也何羽不可節度使曰當須省報彀曰州距京師
二千里如民急何萬一有責下官當任其咎一日
之間價減數倍尚書省竟如所請
穆延盡忠傳曰穆延盡忠為恩州刺史上言凡賣
買軍器乞令告給憑騐以防盜賊私市尚書省議
止聽係籍人匠貨賣有知情售不應存留者同私
造法從之
宣宗貞祐二年十一月元帥左都監完顔弼奏請權弛
河北軍器之禁仍令團結堡寨以備外兵
三年七月徵弓箭内外品官三品以上三副四品五品
二副餘以等級徵之又制品官納弓箭之令丁憂致仕
者免
李復亨傳曰興定三年七月復亨奏民間銷毁農
具以供軍器臣竊以為未便汝州魯山寶豐鄧州
南皆産鐵募工置冶可以獲利且不厲民詔行之
四年十月詔京師具防城器械
烏淩阿與傳曰新制科買軍器材物稽緩者並的
決兵部尚書烏淩阿與奏有司必督責趨辦民將
不堪可量罰月俸從之
十一月定毁防城器具法
興定三年三月河南路節鎮以上立軍器庫設使副各
一員防刺郡設都監同監各一員
八月以器甲不完命工部侍郎珠嘉耀珠監督修繕不
踰月告成
穆延史扢搭傳曰泰和時中軍副統穆延史扢搭
所用槍長二丈軍中號為長槍副統又工用手箭
箭長不盈握每用百數散置鎧中遇敵抽箭以鞭
揮之或以指鉗取飛擲數矢齊發無不中敵以為
神其箭皆以智創雖子弟亦不能傳其法
實嘉紐勒琿傳曰哀宗天興元年二月行樞密院
事實嘉紐勒琿守歸德初患砲少欲以泥或塼為
之議者恐為敵所輕不復用父老有言北門之西
一菜圃中時得古砲云是唐張廵所埋掘之得五
千有奇上有刻字或大吉字者
持嘉喀齊喀傳曰元兵攻汴梁金攻城之具有火
砲名震天雷者鐵鑵盛藥以火點之砲起火發其
聲如雷聞百里外所爇圍半畝之上火點著甲鐵
皆透時元兵為牛皮洞直至城下掘城為龕間可
容人城上不可奈何用鐵繩懸震天雷順城而下
至掘處火發人與牛皮皆碎迸無迹又飛火槍注
藥以火發之輒前燒十餘步人亦不敢近元兵惟
畏此二物
強伸傳曰中京人推警巡使強伸為府僉事北兵
圍之東西北三面多樹大砲伸括衣帛為幟立之
城上率士卒赤身而戰兵器已盡以錢為鏃得北
兵一箭截而為四以筒鞭發之又創遏砲用不過
數人能發大石于百步外所擊無不中
富察宫努傳曰元帥富察官努以火槍破敵其制
以勅黃紙十六重為筒長二尺許實以柳炭鐵滓
磁末硫黃砒霜之屬以繩繫槍端軍士各懸小鐵
鑵藏火臨陣燒之焰出槍前丈餘藥盡而筒不損
郭哈瑪爾傳曰金亡西州無不歸順者獨知鳳翔
府事郭哈瑪爾堅守孤城丙申十月元兵併力攻
之哈瑪爾度不能支集州所有金銀銅鐵雜鑄為
砲以擊攻者
元太祖時設工匠都總管掌制鎧甲等事
渾源人孫威善為甲嘗以意製蹄筋翎根鎧以獻帝
親射之不能徹大悦賜名伊克烏蘭佩以金符授順
天安平懷州河南平陽諸路工匠都總管威卒子拱
襲職為甲匠都總管世祖至元間嘗製疊盾其制張
則為盾斂則合而易持世祖以為古所未有巴延南
征時諸路製甲胄拱所製象虎豹異獸之形各殊其
制皆稱旨
世祖中銃二年六月勅諸道造人馬甲及鐵裝具萬二
千輸開平
七月命總管王青製神臂弓柱子弓
九月勅燕京順天等路續製人甲五千馬甲及鐵裝具
各二千
四年二月詔諸路置局造軍器私造者處死民間所有
不輸官者與私造同
至至元五年二月改軍器局為軍器監三月禁民間
兵器犯者騐多寡定罪
至元三年九月命制國用使司造神臂弓千張矢六萬
六年十二月詔許打捕戶執把弓箭其餘並行禁斷
至七年六月開元路打捕戶不禁弓箭八年三月御
史臺奏據各道按察司申書吏奏差人等每遇出差
巡按乞許令懸帶弓箭詔許之擬每道弓箭六副無
得多餘增置八月行省請應係江南所在官員實為
窵遠又係新附地面若不許帶弓箭軍器竊恐疎失
詔許之
九年十月回回伊斯瑪音創作巨石砲來獻命送襄陽
軍前用之
時伊斯瑪音從攻襄陽相地勢置礟於城東南隅重
一百五十斤機發聲震天地所擊無不摧陷入地七
尺宋安撫吕文煥遂以城降及渡江宋兵陳於南岸
擁舟師迎戰時伊斯瑪音已卒子布伯於北岸竪礟
以擊之舟悉沉没後每戰用之皆有功
(臣)等謹按邱濬大學衍義補曰元人始造此礟以
攻襄陽世因目曰襄陽礟又云唐李光弼作礟飛
巨石一發輒斃二十餘人疑即此礟盖古原有此
制流入西番也今考古之用礟惟以機發石耳未
聞有用火藥者金之拒元始有震天雷之名邱氏
謂此礟之即本唐人恐未必然
十年置軍器永盈二庫分典弓矢甲胄
六月以各路弓矢甲匠並隸軍器監
閏六月勅諸道造甲一萬弓五千給淮西行樞密院
十三年三月括江南已附州郡軍器
時興國軍以籍兵器致亂行省命陳天祥權知本軍
事天祥至城中諭父老曰桿衛鄉井誠不可無兵任
事者籍之過當故致亂耳今令汝輩權置兵仗以自
衞何如民皆稱便乃陳其事於行省曰此軍變亂之
故由當時處置失宜凡在軍中者寸鐵尺杖不得在
手遂使姦人得以竊發今莫若推布赤心于人使戮
力同心人則我之人兵則我之兵靖亂止姦無施不
可行省許以從便處置天祥命以十家為甲十甲有
長弛兵禁以從民便人心既安境内悉平其後代者
務變更舊政治隠匿兵者甚急天祥去未久而興國
復變大江南北諸城邑多乘勢殺守將以應之
十六年三月括兩淮造回回砲新附軍匠六百人及蒙
古回回漢人新附人能造砲者至京師
十八年十二月命西川行省給萬嘉努所部兵仗
二十二年五月分漢地及江南所拘弓箭兵器為三等
下等毁之中等賜近居蒙古人上等貯于庫有行省
行院行臺者掌之無省院臺者達嚕噶齊輝和爾回
回居職者掌之漢人新附人雖居職無有所預
二十三年二月勅中外凡漢民持鐵尺手撾及杖之有
刃者悉輸於官
三月拘收弓手軍器
江西行省請除軍人合賫軍器令本管軍官營局造
作與軍人行使無令衞下諸人私造私賣執把行使
其各路弓手置備器仗責令簿尉巡檢盡數拘收置
庫收貯遇有賊盜斟酌緩急關撥事畢還庫仍令達
嚕噶齊提調
六月勅路府州縣弓手捕盜者持弓矢各路十副府州
七副司縣五副
時省臺官言捕賊巡馬先令執持悶棍以行賊衆多
有弓箭反致巡軍被傷今議給此數各令置備防盜
從之
二十四年禁急遞舖兵鐵尺手槍
正月弛女直碩達勒達地弓矢之禁
二十五年七月命六衞造兵器
歲以鎧仗上供其精者有西域砲摺疊弩有十五稍
九稍八稍五稍三稍砲又有神鳳弩射八百餘步
十月始造鐡羅圈甲
二十六年四月禁江南民挾弓矢犯者籍而為兵
(臣)等謹按禁漢人兵器諸路皆然不僅江南也紀
書是年六月鞏昌汪惟和言近括漢人兵器臣管
内已禁絶自今臣凡用兵器乞取之安西官庫帝
曰汝家不與他漢人比弓矢不汝禁也任汝執之
七月賦百官家製戰襖
二十七年正月造長甲給北征軍
十二月命樞密院括江南民間兵器
至三十年二月又申嚴江南兵器之禁
二十九年禁鐵匠打造軍器
中書省議賊人軍器是各處鐵匠發賣打造請督勒
各處官司嚴加禁治三月禁治軍人貨買弓箭至三
十年十二月禁漢軍更番者毋鬻軍器
三十年十月造象蹄掌甲
成宗元貞元年四月禁達嚕噶齊各投下毋得額外擅
造軍器
武宗至大三年三月申嚴漢人軍器之禁
至泰定帝泰定二年七月申禁漢人藏執兵仗有軍
籍者出征則給之還復歸於官
七月許監察廉訪司依先例懸帶弓箭
仁宗皇慶二年七月拘收新附軍人軍器
英宗至治二年正月禁漢人執兵器出獵及習武藝
文宗天歷元年八月下郡縣造兵器
九月命造兵器江浙江西湖廣三省六萬事内郡四
萬事
至順二年十二月給征東元帥府兵仗
順帝至元二年九月弛鞏昌總帥府漢人軍器之禁
三年四月禁漢人南人高麗人不得執持軍器
至五年四月又申其禁
至正十三年四月特命烏克遜良楨得用軍器
明太祖洪武四年十一月命天下軍衞造脚蹬弩
時命工部檢覈府藏弩數給西北戍邊將士仍命天
下軍衞如式造之
十一年五月定天下歲造軍器之數著為令
於是工部定各布政司及直隸各府之數甲胄之屬
一萬三千四百六十五馬步軍刀二萬一千弓三萬
五千一十矢一百七十二萬至十六年十一月命廣
西浙江福建湖廣江西廣東六布政司各造水磨明
甲一千松江常州蘇州池州淮安安慶廬州七府各
造一百令造甲每副領葉三十片身葉二百九分心
葉十七肢窩葉二十俱用石灰淹裹軟熟皮穿浙江
沿海并廣東衞所用黑漆鐵葉綿索穿成其餘俱用
明甲十七年八月命浙江江西福建三布政司歲造
黑漆角弓二千張
十三年正月置軍器局專典應用軍器
至二十六年定凡軍器專設軍器局軍裝設針工局
鞍轡設鞍轡局掌管時常整點若有缺少隨即補造
送進内庫設庫收貯如遇軍職衙門關支仍須計較
可否奏聞照依軍法定律支給軍法定律每一百戶
銃手十刀牌手二十弓箭手三十鎗手四十若直隸
及各布政司呈禀成造亦須具奏定奪
會典曰洪武初設軍器鞍轡二局永樂時北京設
局亦如之後併入軍器局宣德二年設盔甲厰成
造軍器後又設王公厰分造十分之三統於該局
每年額造盔甲腰刀等器各三千六百件其餘長
鎗等項數目不等正統初令工部侍郎提督成化
問以郎中代嘉靖中註選主事凡各邊關領及夷
王奏討軍器俱行局查給若近侍長隨及各營總
兵官所披盔甲繡春刀則屬御用監
又曰國初軍器局造二意角弓交趾弓黑漆鈚子
箭有蠟弓弦無蠟弓弦魚肚鎗頭蘆葉鎗頭馬軍
雁翎刀步軍腰弓將軍刀馬軍叉紅油團牌水磨
鐵帽水磨頭盔水磨瑣子護項頭盔紅漆齊腰甲
水磨齊腰鋼甲水磨柳葉鋼甲水銀摩挲長身甲
併鎗馬赤甲鞍轡局造鞍轡鞭弘治間定軍器鞍
轡二局每年一造殊紅油鐡圓盔青甲腰刀各三
千六百件長鎗一千八百副腰刀鞓帶三千六百
條其後兵仗局所造盔之屬有抹金鳳翅盔鍍金
頂六瓣明鐵盔黃銅頂明鐵盔四辦明鐵盔(其頂及壓)
(縫腰篐口篐各不同)鐵盔硃紅漆鐵盔渾貼金鐵盔擺鍚鐵
盔硃紅漆貼金鐵盔皮盔甲之屬有抹金甲織金
裙襴魚鱗葉明甲匙頭葉明甲各項齊腰明甲(有綠)
(絨紅絨綠線縧穿不同)丁釘齊腰甲(有鍍金黃銅漆丁及用紵絲絨縧青布紫花布)
(絲縧繩穿不同)丁釘圓領甲銅鏡馬甲大葉明甲弓之屬
有桑木弰黑漆弓雀樺硬弓雀樺弓神臂弓黑漆
弓黑漆鯊魚皮邊弓箭之屬有黑雕翎樺木桿鑿
子鐵箭竹桿偏脊鐵箭射馬鐵箭三不齊鐵箭碌
扣三不齊鐵箭破甲鐵箭鎗之屬有黑漆攢竹桿
馬鎗黑披纓長鎗刀之屬有摩挲刀腰刀滚刀倭
滚刀米昔刀黃蓮刀開腦大刀大樣摩挲刀馬刀
(裝餙事件各不同)其餘各項撒帶黃銅瓜渾鐵爪挨牌步
叉各按例成造
又曰軍器鞍轡二局成造火器三年一造椀口銅
銃三千箇手把銅銃三千把銃箭頭九萬箇信砲
三千箇椵木馬子三萬箇檀木槌子三千箇檀木
送子三千根馬子九萬箇兵仗局造火車火傘大
將軍二將軍三將軍奪門將軍神鎗神銃斬馬銃
手把銅銃鐵銃椀口銃一窩蜂神機箭銃箭襄陽
砲信砲盞口砲神砲大樣小樣神機砲椀口砲銅
砲旋風砲砲裏砲自弘治以後軍器局兵仗局各
有續造增改不一
(臣)等謹按兵志謂古所謂礟皆以機發石元得西
域礟攻金蔡州始用火然造法不傳後亦罕用考
金代守城用震天雷飛火鎗為蒙古軍所畏張貴
之援襄陽亦置火鎗火礟而前則當時亦往往用
之太祖鄱陽之戰火器弓弩以次而列又發火礟
焚敵舟沐英討思倫發置火銃神機箭為三行以
禦象陣至成祖平交趾交人所制神機鎗法尤巧
妙若常遇春攻衢州造吕公車仙人橋長木梯懶
龍爪之屬則皆古來攻具所有者爾
二十年命天下都司衛所各置局
時令軍士不堪征差者習弓箭穿甲等匠免致勞民
至二十三年以天下歲造弓箭擾民令工匠輪班赴
京成造
二十三年正月造點鋼長鎗給各門守衞官軍
鎗長一丈三尺圍圓五寸至二十六年四月造柳葉
甲鎖子頭盔六千副給皇城四門守衛軍士
二十五年命官軍關領軍器姓名數目註册仍於器上
記官軍姓名損失即令償官
二十六年定内外官軍關撥軍器之法
凡軍器造於工部而給散在兵部内外官軍合用衣
甲鎗刀弓矢等器須總知其數如各衞移文申索轉
行工部定奪關撥侍衛大漢將軍披執團營官軍披
執操練各項軍器京城九門并城上擺列張掛軍器
各有定數按年兑換其海運隨船軍器每船黑漆二
意角弓二十張弦四十條黑漆鈚子箭二千枝手銃
筒一十六箇擺錫鐵甲二十副碗口筒四箇箭二百
枝火鎗二十條火攻箭二十枝火叉二十把蒺藜砲
一十箇銃馬一千箇神機箭二十枝凡各邊合用軍
器俱於各都司衞所歲造數内關用其有不敷及急
需用者赴部請給凡勝字天威并列字等號火器俱
内府兵仗局掌之在外季造止是編降字號手把銃口
其各邊城堡所用大將軍等一出頒降若銃口損失
給用不敷鎮巡官具奏方許自造若一時急缺亦從
内府頒給
是年九月下進賢弓式於諸司
時命工部新造弓樣令各布政司歲造進貢弓闊二
指不如法者罪之
成祖永樂元年三月命造四等弓式
工部言今有司所造弓準舊制弓面衡闊三指弦弝
宏壯故能射遠然人力有強弱亦宜有差等宜令軍
器局造弓式自七十斤至四十斤分為四等頒布郡
邑量力給授造箭尖銳如錐造腰刀靶通用斜皮銃
砲或用熟銅或生熟銅相兼鑄造
六年八月令出邊者勿棄置軍器
從總兵官何福言也令所入關隘閱視其數少者悉
令補償
十年四月詔自開平至懷來宣府萬全興和諸山頂皆
置五礟架
平交趾得神機鎗礟法特置神機營肄習製用生熟
赤銅相間其用鐵者建鐵柔為最西鐵次之大小不
等大者發用車次及小者用架用樁用托大利於守
小利於戰隨宜而用為行軍要器至是有此詔後至
二十年從張輔請增置於山西大同天城陽和朔州
等衞以禦敵然利器不可示人朝廷亦慎惜之
邱濬曰礟之制用銅或鐵為具如箭筒狀中實以
藥而以石子塞其口通一線用藥發之其石子之
所及者無問人物皆糜爛然惟用之攻與守也戰
則資其聲以為號令焉近有神機火鎗者用鐵為
矢鏃以火發之可至百步之外捷妙如神第恐一
發之後倉卒無繼敵知其然臨陣必伏其身俟我
火發聲聞之後即衝突而來請自今以後凡火鎗
手必五人為伍其中擇一二人心定而手健目疾
者專司持放其三四人互為實藥番遞以進專俾
一人司放高下左右應機遷就則發無不中者矣
十五年五月詔嚴兵出境之禁
至十七年冬又以監察御史鄧真言禁私帶軍器及
私藏貨賣
宣宗宣德五年三月量給宣府神銃分布沿邊城堡
總兵官譚廣等奏以神銃分布備用勅廣等曰神銃
國家所重在邊墩堡止可量給以壯軍威勿輕給
英宗正統九年九月增給邊防銅銃
先是帝以各邊銅銃數少恐誤邊備命工部于原數
外量宜增加遼東五百三十五延綏等處八百三十
永寧二十宣府三百三十寧夏一百甘肅五百仍令
成造完遣人往給之
兵志曰正統六年邊將黃真楊洪立神銃局於宣
府獨石帝以火器外造恐傳習漏泄勅止之
十二年八月靖遠伯王驥上蒺藜圖
蒺藜圖之制用馬革一片長四尺闊二尺上施鐵釘
一百八十芒高一寸四分每一步用一扇若用四百
扇可布一里四千扇可布十里步隊可備十扇馬隊
亦如之瞭見賊徒即布於地急退回二三十步敵若
突來必馬蹶人仆安營處周布於外可遏奔衝兵部
議以為利於守而不利于戰命移邊將斟酌行之
十四年八月(時景泰已即位)輸南京軍器於京師
九月改降各邊衣甲軍器新制
時土木敗後中國衣甲旗幟盡没故降新制以别之
甲背後勇字舊用方黃絹為地今為圓地前面左用
紅圓月右用黃圓月旗號上用青絹帶下用黃絹帶
戰車軍器俱令依新制造之
十一月鑄兩頭銅銃
副都御史楊善請造兩頭銅銃每頭置鐵彈十枚以
繼短鎗鎗盡賊必乘隙即舉銃所傷必衆命兵仗局
鑄而試之至景泰元年二月遼東鎮將言軍中手把
銃發輒不繼賊已習知每乘隙進兵須令柄長七尺
上施鎗頭銃盡用鎗庶不摧挫因以木為式上聞亦
詔兵㐲局造之
景帝景泰二年五月允昌平侯楊洪奏造連環萬弩牌
定天下衛所歲造軍器之數
每衛一季成造盔甲鎗刀各四十件圓牌二十面弦
八十條箭一千二百枝撒帶四十副銳箭四百枝每
千戶所造四之一永為定例仍令巡按御史同按察
司官五年一次查盤
四年十二月鑄小銅銃
寧夏總兵官張泰言永樂間所降大銃重三十四斤
内裝石子一箇凡遇追賊重大不便止可守城請改
鑄小銅銃重八斤内裝鐡弹子大者十三箇小者二
十個其發頗多亦能致遠命付兵仗局同總兵官試
騐之
五年八月令諸軍每隊置鹿角十具
宣府副總兵楊信言鹿角之制臨陣可捍敵馬結營
可衛士卒每隊宜置十具遇敵團牌拒前鹿角列後
神銃弓矢相繼迭發則守無不固戰無不克兵部言
在京已用鹿角操演宜令各邊依信所擬置以訓練
從之
憲宗成化元年八月下九龍筩及寸紥窩弓法于諸邊
將
延綏參將房能言先在麓川破敵之時用火器名九
龍筩一線引火九箭齊發能致遠傷人中馬警象大
有功效及在貴州征苖行軍下營多用寸紥窩弓密
布周營及賊行要路但有窺視遊線一動人馬應弦
而倒其間有置毒於箭者即時致死請勅兵部降下
式樣令各邊依法成造分給戰守命下其法于諸邊
將令教習用之
(臣)等謹按頒九龍筩式兵志書在天順八年實錄
書成化元年盖憲宗於天順八年九月已即位故
兵志誤作天順也
實錄曰時府軍前衛百戶馬真上言敵之長技在
射與衝射藉弓矢衝憑馬力今宜於隊伍兵仗中
添設起火叉鎗九龍神筩一窩蜂弹及用噴鎗神
銃等器間列神機次苐施用前列刀牌後張弓矢
止則為籬出則為陣遠則以火傷賊近則以叉拒
馬則敵騎不能衝突矣
二年正月定官軍隊伍軍器復強弩藥箭之制
定襄伯郭登上言軍務一謂舊例每隊五十五人弓
箭三十又鎗手各十旗鎗手三人各具腰刀一今隊
伍中軍器自取便利請舊例而增損之步隊用神
鎗手十弓箭手十牌刀手各五藥箭強弩手十司神
砲及舁火藥者八雜用者七自古長技無過強弓勁
弩近來營陣止有弓而無弩夫弩之為器自古以為
中國長技其用比弓為易宜每隊仍用藥箭強弩手
以復古制從之
孝宗弘治九年六月命浙江等處成造軍器
時兵部請飭武備以存庫軍器不精請令内府兵仗
局成造精緻盔甲腰刀斬馬刀長牌弓箭各二十事
送浙江等處為式令有司徵料造作長鎗四根折造
斬馬刀一把團牌改為長牌弓箭照宣德正統年間
式樣造成不如法者照例罰之至十三年成造斬馬
大刀山東二千五百把河南二千把浙江四千福建
二千江西一千五百南直隸二千五百把又奏准成
造拒馬木二千架竹牌二千面滚刀五千把
王圻續通考曰弘治十一年奏准於河南鈞磁二
州各委官燒磁砲五千箇運送至京發局貯用
十六年令南方衛所改造皮甲木鎗
鐡甲改用水牛皮造綿繩穿弔攅竹長鎗鎗改用木桿
成造
武宗正德九年八月命浙江等處歲造軍器徵價付兵
仗局
時邊將江彬等用事將導上為巡遊之計傳旨兵仗
局造神銃二千神箭一萬盔甲六千倭腰刀萬二千
長柄倭滚刀二千重翎鐵矢萬二千督物料甚急工
部以内外庫局軍器數多乃請於浙江等處歲造軍
器徵價十分之五每軍裝一副折銀八兩計得銀十
萬以給用
(臣)等謹按王圻續通考載成化十六年以在庫弓
箭弦足折徵價銀三年其餘仍解本色夫承平之
世不忘武備若多改徵料價則器日少而備益弛
矣王圻續通考又載嘉靖二十年萬歷五年折徵
弓箭及胖襖之制似皆非良策若實錄所載此正
德九年之事則更非典要也
世宗嘉靖三年四月造佛郎機銃於南京
南京守備魏國公徐鵬舉等疏請廣東所得佛即機
銃法及匠作兵部議佛郎機銃非蜈蚣船不能架宜
并行廣東取匠於南京造之詔可
八年十二月詔鑄佛即機三百分發各邊
至九年九月右都御史汪鋐請以佛即機為守墩堡
之具言守禦墩臺城堡當用臣所進佛即機銃小如
二十斤以下遠可六百步者則用之墩臺每墩一銃
以三人守之大如七十斤以上遠可五六里者則用
之城堡每堡三銃以十人守之五里一墩十里一堡
大小相依遠近相應可以收不戰之功飭各邊行之
十一年二月命工部增造弗郎機銃頒十二營演習
(臣)等謹按兵志云八年始從汪鋐言造佛郎機礟
謂之大將軍發諸邊鎮今考發邊鎮則自八年而
造礟則自三年始佛即機國名也正德末廣東巡
檢何儒招降佛即機番人因得其船銃等法以功
擢用中國之有佛即機諸火器自儒始也兵志及
茅元儀武備志云其制以銅為之長五六尺大者
重千餘斤小者百五十斤巨腹長頸腹有修孔以
子銃五枚輪流貯藥安入腹中發及百餘丈最利
水戰駕以蜈蚣船所擊輒糜碎一種有木架而可
低昂左右者中國原有此製每座約重二百斤用
提銃三箇每個約重三十斤用鉛子一箇約重十
兩其機活動乃城上守營門之器也其始出於西
洋番國中國得之更為巧法擴而大之為發鑛乃
大佛即機也約而精之為鉛錫銃乃小佛即機也
制雖不同皆由此以生之耳
六年五月增給薊遼各關火器火藥
時御史邱養浩陳薊遼邊務言中國長技惟火器可
以及遠今各關營銃砲甚少而火藥率三歲一給緩
急無濟宜出罰鍰多鑄火器分給三路關堡其火器
除歲給外仍以關稅委官督辦許之
十一月順天撫臣請給大銅砲二百以濟邊用從之
至十五年九月以銅鐡佛郎機銃二千五百副分給
陜西三邊十六年正月又給熟鐡小佛即機三千八
百副銅旋風砲三千副
二十一年正月以陜西總督劉天和所製蒺藜砲式發
山西宣大造用
王圻續通考曰是年行兩廣選強弩藥箭巧匠令
軍器局督造發邊後令該省造弩弓千張并藥箭
觧部仍每年造毒藥三千斤觧京尋停止
二十五年七月宣大總督翁萬逹上火器諸制命兵部
試騐發帑造之
萬逹言臣嘗彷古火器之制造成三出連珠百出先
鋒鐡棒雷飛母子火獸布地雷等砲屢經試騐比之
佛郎機神機鎗等器輕便利用因奏請帑金二萬兩
督造分給宣大三關并各邊地堡應用兵部試騐言
三出連珠百出先鋒鐡棒雷飛俱便利可用則宜多
造其火獸布地雷砲用之昏夜劫營則可用之行陣
似非所宜似宜諒造報可十月山東巡按御史張鐸
進十眼銅砲大彈可及七百步小彈可百步四眼鐡
鎗彈可四百步皆足以摧鋒䧟陣詔工部如式製之
二十七年三月命工部製克敵弩
錦衣衛軍匠馮經獻所製硬弩一并發二矢二并發
三矢詔下所司騐試比神臂為遠賜名為克敵弩命
工部如式製發團營及每邊各千張令經赴軍門教
演之
唐順之疏曰國初止有神機火鎗一種而佛即機
子母砲快鎗鳥嘴銃皆後出鳥嘴銃最猛利以銅
鐡為管木槖承之中貯鉛彈所擊人馬洞穿其點
放之法一如弩牙發機兩手握管手不動而藥線
燃其管背施䧳雄二臬以目對臬以臬對所欲擊
之人三相直而後發擬人眉鼻無不着者捷於神
鎗而凖於快鎗火技至此而極是倭夷用以肆機
巧於中國而中國習之者也
神宗萬歷二年三月令兵仗局添造火器
時薊鎮請火器工部言京庫厰局火器例不發邊獨
薊鎮密邇京師破格量發數次令仍於盔甲厰動支
見貯鐡佛郎機二千架鳥鎗四百副夾靶鎗二千桿
并各隨用子銃鉛彈火藥藥線等項與之其兵仗局
題欲添造合成造中樣銅佛即機銃三千副大將軍
十位二將軍七十九位三將軍二十位神砲六百六十
九箇神銃一千五百五十八把補造中樣銅佛即機
銃一千二百副小銅佛即機銃五十副并各隨用子
銃鉛彈火藥等項定限三年造完詔可
八年四月薊鎮請添造新製器械許之
總兵戚繼光以全鎮盔甲戰車損壞欲行修理衝鋒
器械便利欲行添造山海路車前營戰車器械欲行
補造各請給價其衝鋒器械乃繼光新造其法似菱
角拒馬體輕便利緩急可為營衛且便於收設每戰
令南兵前行馬兵繼後製為輕車每車一輛進則四
人推運如飛上下山坂追奔敵馬利器齊發步兵由
車空以出齊用長鎗筤筅以利追殺但北方風勁竹
易乾折故製鐡筤筅以代之此三器係添造督臣梁
夢龍代請給價許之
(臣)等謹按繼光所著練兵實紀有軍器觧一卷略
言五兵之制在於因敵變置或宜於馬或宜於步
或可南北兼用或邊塞獨用今即本鎮器具各列
為圖有弓矢圖鎲鈀圖一線鎗圖腰刀圖筤筅圖
籐牌圖長鎗圖大棒圖夾刀棍圖鈎鎗圖圖各有
觧鎲鈀筤筅皆自破倭始制之其論鎗刀及造法
用法甚詳又言他器如斧鉞錘撾大刀鈎䥥之類
必膽大藝精能獨馬出入陣中者間有之不可以
教隊兵不可以當大敵又有飛標毒弩戈戟等名
不一亦不可以齊大隊為陣鐡穗鞭簡雙頭棍等
用之緝捕零竊則可若蝟叢蟻附轉動非利惟鈎
䥥為稍宜耳其火器亦皆有圖有觧又有石砲一
種用以守城最利
十九年八月命覈造火器
詔精造大將軍毒虎連珠等砲及雙頭單頭三眼等
鎗其餘軍士不習及朽敝無用者皆改造從科臣張
貞觀之言也至三十七年增造百子銃千門補京營
之缺從兵部請也
二十六年三月嚴私煎私販硝黃之禁
凡各省置造火器召商販者必給有印信公文開明
硝黃數目又必嚴禁出海商船但盤有硝黃即戮遣
無赦從天津撫臣萬世德奏也
(臣)等謹按倭奴長於短兵所少者惟火器硫黃出
産在彼而所少惟熖硝故王圻本云接濟熖硝沿
海通弊所謂兵家大蠧但硝戶奸民餌外夷之重
利恐雖禁而難絶其唯禁私煎乎凡天下煎戶籍
之於官開煎局委以良吏民間所需幾何令納價
官賣庶於軍政有補
五月文華殿中書趙士楨貢魯密番銃式諸器
神器譜圖說一本西域魯密番鳥銃一門水西洋番
鳥銃二門銃把手二把製雷銃二門子銃十門迅雷
銃一座架銃斧一把
(臣)等謹按兵志載萬歷中大西洋船至得巨礟曰
紅夷長二丈餘重者至三千觔能洞裂石城震數
十里天啓中賜以大將軍號遣官祀之崇禎時大
學士徐光啟請令西洋人製造發各鎮然將帥多
不得人有委而去之者及流寇犯關三大營兵不
戰而潰鎗砲皆為賊有反用以攻城守陴中官已
多異志雖亦發砲擊之皆空器貯藥取聲震而已
西洋巨砲不足恃如此又况諸番器耶
又按會典載弘治後軍器局造火器頗衆略附此
四眼鐡鎗各號雙頭鐡鎗夾靶鐡手鎗嘉靖中造
大樣中樣小樣佛即機銅銃大樣嘉靖二年造中
樣二十二年改造小樣七年造重減大銃三分之
一二十三年造馬上使用小佛郎機千副佛即機
鐵銃四十年造木廂銅銃筋繳樺皮鐡銃二十四
年造十眼銅銃二十五年造七眼銅銃十眼銅砲
二十八年造四將軍五將軍飛鎗筒快鎗弘治中
造無敵手銃即神鎗但稍長嘉靖七年用黃銅鑄
造鳥嘴銃三十七年造流星砲七年用黃銅鑄造
式如佛即機三出連珠砲式如神機長倍之每桿
三分之以次實藥發亦如之人可持放百出先鋒
砲式如佛郎機損其筒十之六納小砲十係火䋲
於筒外連發連納末有銳鋒如戈形長六寸以代
鐡鎗一人持放馬上亦可鐡棒雷飛砲式如毒火
飛砲少變輕約長尺許上廣下窄敵遠用以衝擊
近則揮為鐡棒連鎧甲搥撻之火獸布地雷砲刳
木為筒長尺五寸圍四寸繋火砲有機通火線有
候略如毒火飛砲法凡馬騾一負筒六筒一繋砲
七驅而放之四器俱二十五年造虎尾鐡砲石榴
砲四年造龍虎砲發熕火器隆慶四年照浙省軍
門式樣造其各邊自造者正統十四年四川弘治
四年湖廣廣西正德六年青州左衛七年徐州十
二年凉州俱准自造銅將軍神銃等器千里銃可
繋於帶下卒然遇賊舉手可放嘉靖四年令遼東
自造毒火飛砲用熟鐡造似盞口將軍裝火藥十
餘兩内藏生鐡飛砲裝磇琉毒藥五兩發大砲將
飛砲打二百步外爆碎傷人連珠佛即機砲熟鐡
造二管合為一柄每管各盛小砲一箇接連點放
嘉靖二十三年令山西三關自造
又按會典所載火器止數十種與兵志中所列火
器之名相符王圻本雖稱太祖火攻之具不啻數
百種而所載名目則更寥寥求其大備者惟茅元
儀武備志除會典前後所載外砲則有宋火砲(宋人)
(用旋風單稍虎蹲等砲所謂火砲者但以其車放毬□槍等諸火器耳此為砲之祖)威遠砲
百子連珠砲虎蹲砲迅雷砲燒天猛火無攔砲飛
雲霹靂砲爛骨火油神砲萬火飛砂神砲轟天霹
靂猛火砲毒霧神烟砲西瓜砲飛摧炸砲威遠石
砲造化循環砲羣蜂砲八面旋風吐霧轟雷砲木
砲六合砲無敵竹將軍砲紙糊圓砲飛濛砲荔枝
砲風塵砲(有二一用竹簍一用瓶)天墜砲一母十四子砲轟
雷砲飛空擊賊震天雷砲車砲則有車輪砲攻戎
砲葉公神銃車砲千子雷砲銃則有嚕密鳥銃子
母銃子母百彈銃拐子銃直横銃夜敵竹銃衝鋒
追敵竹發熕翼虎銃繫賊砭銃神威烈火夜义銃
神仙自發排車銃單眼銃大追鋒鎗夾欛銃五雷
神機三捷神機五排鎗八斗銃箭則有火箭飛刀
箭飛鎗箭飛劔箭燕尾箭大筩火箭神鎗箭弓射
火柘榴箭火弩流星箭鞭箭火藥鞭箭小竹筒箭
單飛神火箭火籠箭小五虎箭雙飛火籠箭二虎
追羊箭三隻虎鉞五虎出穴箭七筩箭九龍箭九
矢鑚心神毒火雷砲四十九矢飛廉箭百矢弧箭
百虎齊奔箭羣豹横奔箭長蛇破敵箭羣鷹逐兔
箭一窩蜂箭車則有火龍捲地飛車衝虜藏輪車
火櫃攻敵車屏風車萬勝神毒火屏風車萬全車
架火戰車破敵火風鼎神火萬全鐡圍營揚風車
鐡汁神車盛油引火車行爐滚毬則有引火毬蒺
藜火毬霹靂火毬神火混元毬燒賊迷目神火毬
烟毬毒藥烟毬平曠步戰隨地滚風雷火滚大蜂
窠火妖天火毬地伏火器則有地雷連砲合打砲
地雷炸營自犯炮炸砲石炸砲萬彈地雷砲無敵
地雷砲穿山破地火雷砲伏地衝天雷砲神武默
機火箱綱輪發火鋼輪伏火櫃鋼輪木匣石板木
架伏雷砲太極總砲隱跡火陣空營式禽獸則有
火禽雀杏神火飛鴉木火獸木人活馬火牛衝陣
火牛轟雷砲雜器則有火磚火彈鐡嘴火鷂竹火
鷂燕尾炬飛炬衝陣火葫蘆對馬燒人火葫蘆猛
火油櫃太平車九牛甕鑚架遊火鐡箱鐡火床火
鎗梨花鎗飛天神火毒龍鎗竹火鎗鎗銃劍鎗神
機萬勝火龍刀倒馬火蛇神棍銃棍蕩天滅宼隂
陽鏟飛火䧏魔鎚雷火鞭钁銃流星砲小一窩蜂
毒藥噴筒滿天噴筒毒龍噴火神筒一把蓮飛空
砂筒鑚穴飛砂神霧筒神水噴筒神行破陣猛火
刀牌虎頭火牌虎頭木牌神火箭屏又有水戰之
火具則有火船火龍出水水底龍王砲八面神威
風火砲飛空滑水神油罐既濟雷渡水神機砲隔
河神捷火龍舟凡此諸器竒名異狀人多不識其
用則王圻所謂不啻數百種者略可見於此其中
相似而異名者亦必有之且凡煉製毒藥烟砂之
術亦靡不登載盖自東南被倭之後痛深創鉅故
禦敵之具講之極詳茅氏所書皆是時所增造居
多
王圻續通考曰凡火器係内府兵仗局掌管在外
不許成造其銅鐡手把銃碗口銃邊關奏討及添
造必湏奏准鑄造給用又凡關領火器舊例征進
每隊給神鎗八神銃二哈喇蠢袋火藥全
又曰今人胥言佛郎機鳥嘴銃傳自番舶魯聞之
參將戚繼光云昔嘗發山東地窖佛郎機乃成祖
所蓄年月鑄文可稽又於衛庫中見鳥嘴銃皆倭
變未作中國所故有者又聞胡序班云渠諳火攻
法二三十種偶從南都神機營銃手竊而行之所
未得者尚以三百餘計也又聞正統己已敵騎薄
都門京軍隨駕出者過半司馬于謙以軍器局神
鎗試之火石所及人輒成粉遂觧圍去可見兵器
莫備於我朝私習之禁莫嚴於我朝承平久而民
不習兵亦莫如我朝也
又載鄭氏防春條議曰禦寇莫先於軍火器械今
查弓手止知射長箭而不知射邊箭弩手則全無
一人不知長箭去遲而敵人易以閃避且能拾取
還射邊箭去疾而敵人不能避且不能回射宜令
弩手各習長邊二箭賊遠則射邊箭近則射長箭
斯兩盡矣若弩則既可及遠而封藥於末又可立
刻殺人其矢之長短輕重大小要與弓弦相比乃
能命中而及遠也
又論兵器曰兵家器械甚多有宜於山有宜於陸
有宜於水要之利於今日海戰者無踰火器中之
噴筒火藥桶二者盖噴筒所及有一百五十步之
遠横占大餘火藥桶抛入賊舟賊一時不知取而
視之内火發矣未發之先水不及沃臨發之際人
不能救故敵舟離遠則用噴筒敵舟相逼則用火
藥桶此二者今日遇敵之切要也
又曰海中戰法攻船為上若以我大船犁敵小船
觸之無不壞者其次恃火器或問使敵亦以火攻
我如之何曰以火攻敵全靠柁工得人持柁得法
我常奪據上風則敵之火攻將為風所驅而反攻
之矣
又曰火毬一法合於糊成紙殼之時中含小鐡刺
菱二三十枚地火鼠一二十放然後入藥於内緊
糊其口每砲一枚竅眼四處各穿藥線使丢落城
下不致滅火賊近城或臨敵燃砲而發其所藏刺
菱自然布散火鼠飛燒賊身必將奔走而刺菱又
傷其足我兵乘而擊之是亦一助也
欽定續文獻通考卷一百三十四
