欽定續文獻通考卷一百五十四
經籍考
經(春秋)
明
張以寧春王正月考二卷
以寧字志通古田人元泰定進士官至翰林侍讀學
士知制誥入明仍故官洪武二年奉使冊封安南王
還卒于道事迹具明史文苑傳
石光霽春秋鈎元(無卷數)
光霽字仲濂泰州人從張以寧學洪武十三年以薦
為國子監學正擢春秋博士明史文苑傳附載張以
寧傳中
春秋大全七十卷
永樂中胡廣等奉勅撰
饒秉鑑春秋提要四卷
秉鑑字憲章號雯峯廣昌人正統舉人官至廉州府
知府
邵寳左觹一卷
寳字國賢號二泉無錫人成化進士官至南京禮部
尚書卒諡文莊事蹟具明史儒林傳
童品春秋經傳辨疑一卷
品字廷式號慎齋蘭溪人弘治進士官至兵部員外
郎
魏校春秋經世一卷
校見禮類
呂柟春秋說志五卷
柟見易類
鍾芳春秋集要十二卷
芳字仲實瓊山人正德進士官至戶部侍郎
季本春秋私攷三十六卷
本見易類
豐坊春秋世學三十二卷
坊見易類
唐樞春秋讀意一卷
樞見易類
熊過春秋明志錄十二卷
過見易類
唐恒春秋錄疑十六卷
恒字志貞晉江人嘉靖進士官至姚安府知府
高拱春秋正旨一卷
拱字肅卿新鄭人嘉靖進士官至吏部尚書中極殿
大學士諡文襄
徐學謨春秋億六卷
學謨字叔明嘉定人嘉靖進士官至禮部尚書
姜寳春秋事義全攷十六卷
寶見易類
袁仁春秋胡傳考誤一卷
仁見書類
黃正憲春秋翼附二十卷
正憲見易類
(臣)等謹案正憲論僖公二十八年晉伐曹衛云是
時諸侯俱已事楚獨宋尚存而今已受圍晉所恃
以協力排楚者齊秦二大國而已而二國之師又
未能遽至於是潛掠曹境以搖四國之心聲言伐
衛以致楚救及楚救衛晉又不與戰而入曹不過
使楚人兩地奔馳寬緩時日以待齊秦之至也又
論僖公三十二年秦人入滑云秦雖係顓頊之後
然棄禮義尚戰功未免西戎習氣自晉文藉其力
以勝楚始通盟會抑楚以興秦有拒虎進狼之意
當其與晉圍鄭棄盟而去已有藐晉争雄之心使
秦得志于鄭乘勝長驅諸侯必有再受其毒者是
役也謀洩于滑師敗于殽秦師于是不敢東下然
秦晉讐殺者四五世于是晉力稍疲而楚復横矣
又論宣公十二年晉楚戰邲云楚莊強横蔑視諸
國入陳圍鄭莫敢誰何其威力凌躒十倍楚成且
齊召陵之師尚約六國為援晉文城濮之戰必待
齊秦之至今晉景公初立霸業已衰視文公時威
力人心消索幾盡乃欲以林父之師當虎狼之楚
乎即今諸將同心三軍用命勝負之勢猶不可必
况林父節制不嚴計謀不一始惑于韓厥分惡專
罪之言繼壞於錡旃致師召盟之請故楚師一乘
倉猝無措然則致此敗者豈可專歸咎于先縠乎
邲一敗而楚滅蕭圍宋勢益横行矣此皆洞見情
勢之談也
鄒德溥春秋匡解六卷
德溥見易類
嚴訥春秋國華十七卷
訥字敏卿常熟人嘉靖進士官至吏部尚書武英殿
大學士諡文靖
陸粲左傳附註五卷左氏春秋鐫二卷春秋胡氏
傳辨疑二卷
粲字子餘長洲人嘉靖進士官工科給事中以劾張
璁桂萼謫驛丞遷知永新縣
(臣)等謹案粲讀左氏註疏及經典釋文於訓詁旁
切可疑者輒以已見及他書之說可證據者附註
其下曰左傳附註又以左氏非左邱明其言亦卑
淺不中于道疑戰國時人所為因之為鐫以曉示
學者曰左氏鐫其辨疑則摘胡傳之疑者以析之
也
馮時可左氏釋二卷左氏討一卷左氏論一卷
時可字敏卿號元成華亭人隆慶進士官至湖廣布
政司參政
黃虞稷曰討不如論論不如釋
傅遜左傳屬事二十卷左傳註解辨誤二卷
遜字士凱太倉人從歸有光學以歲貢授建昌訓𨗳
(臣)等謹案左傳屬事倣宋袁樞通鑑紀事本末為
之更加考注以訂杜氏之訛每一事竟復論其人
所以得失成敗其註解辨誤會衆說以折衷之
杜注之誤有未經辨議亦創以已意為之釐革
徐浦春秋四傳私考十三卷
浦字伯源浦城人官監察御史
郝敬春秋直解十五卷
敬見易類
(臣)等謹案敬論僖公四年齊桓召陵之盟先儒最
稱之其辭曰桓公稱霸二十餘年諸侯力能抗齊
不受盟者惟秦與楚秦遠而楚近楚屈則東諸侯
震而齊益張故桓公拳拳以楚為事而心又畏楚
之強也又期于勝而萬不可敗也先舉蔡嘗楚以
示諸侯而次于陘夫次陘則無必進之志矣使齊
果能討楚于楚使來當先問其稱王問其伐鄭問
其虜蔡侯之罪有辭止無辭進服則止不服則進
此堂堂問罪之師矣釋此不言支吾遠引包茅不
貢昭王不復是明借以易記之辭惟恐逢彼之怒
至戰而勝負未可知也陳師以出未踐郢郊未覿
楚子僅僅屈完一盟遂振旅歸楚亦有以微窺其
意而姑與之盟歸未逾年而楚滅弦矣逾年又圍
許矣自召陵後同盟有事楚未聞遣一介一旅以
從嗣是而楚勢益横也齊方釀楚之横而何云服
楚耶
曹學佺春秋闡義十二卷
學佺見易類
高攀龍春秋孔義十二卷
攀龍見易類
攀龍兄子世泰序略曰我伯父忠憲公有春秋孔
義之書凡經無傳有者不敢信也經有𫝊無者不
敢疑也其文簡其意覈有嚴正之義有忠恕之仁
有疑闕之慎顔以孔義欲誦法孔子者為聖人之
徒也
卓爾康春秋辨義三十九卷
爾康見易類
爾康自序略曰辨義者一曰經義二曰𫝊義三曰
書義四曰不書義五曰時義六曰地義
湛若水春秋正𫝊三十七卷
若水見禮類
(臣)等謹案若水正諸𫝊之謬而歸之于正故曰正
𫝊如隠公八年秋七月宋公齊侯衛侯盟瓦屋左
傳以為禮榖梁以為謹而日若水正之曰古者天
下為公會同之禮制于天子無上命而私盟無道
之甚者也故書而紀之日與不日史記有詳略聖
人遂因之而不削耳又如莊公五年秋郳黎來來
朝三傳皆以為未受王命若水正之曰已朝王也
史未之𫝊焉耳觀王命以為小邾可見其朝矣凡
此諸儒皆韙其說
王樵春秋輯傳十三卷春秋凡例二卷
樵見書類
(臣)等謹案樵說春秋其有禆于經者如𨼆公九年
冬會防樵云是時未有霸也而已為霸之漸前此
惟兩君相會至此而參會矣前此惟敵國相攻至
此而連諸侯伐宋矣自參盟而有主盟自連諸侯
而遂摟諸侯以伐諸侯故五霸三王之罪人也而
放恣之諸侯又五霸之罪人也此春秋之大旨也
又莊公二十七年秋公子友如陳葬原仲樵云此
直書其事不待貶而義自見者也胡𫝊謂季子私
行而無貶者乃春秋端本之意謂王臣私交而始
亂末流乃至大夫交政于國中若諸侯大夫則無
譏非經本旨此皆得春秋之正者
朱睦㮮春秋諸𫝊辨疑四卷
睦㮮見易類
瞿九思春秋以俟錄一卷
九思字睿夫黃梅人萬歷中舉人為張維翰誣搆謫
戍張居正援之得釋後以薦授翰林待詔不赴事蹟
具明史文苑傳
姚舜牧春秋疑問十二卷
舜牧見易類
陳懿典讀左漫筆一卷
懿典字孟常秀水人萬歷進士官至中允乞假歸崇
禎初起為少詹事不赴
張杞麟經統一篇十二卷
杞字成夫湖州人萬歷中舉人官福清縣教諭
余敷中春秋麟寶六十三卷
敷中不知何許人前有萬歷乙夘自序
鄭銶春秋心印十四卷
銶上海人萬歷中由貢生官青田縣訓𨗳
王震春秋左翼四十三卷(經義考作左傳參同)
震字子省烏程人萬歷中舉人
朱彝尊曰烏程王氏左傳參同四十三卷别有凡
例列國世系考國號考異年表世次圖名號歸一
圖名號考異字例書目姓氏附見于前後其報沈
太史仲潤書云人謂僕變亂左氏非敢然也僕所
謂編輯者不過因其散亂而次第之或緣其記識
闕略而補苴之如齊桓公遷邢于夷儀封衛于楚
邱此是僖公元年二年事也𫝊乃載于閔公末年
當乎否耶又如晉獻公殺世子申生本僖公五年
事也𫝊乃散見于莊公閔公僖公二三十年之間
考核者便乎否郥至如管仲匡合之功孔子亟稱
之然左氏不詳見也管子于召陵之役則曰楚人
攻宋鄭燒焫熯使城壞者不得復築也屋之燒者
不得復葺也要宋田塞兩川使水不得東流東山
之西水流滅桅四百里而後可田也于是興兵南
存宋鄭兹亦不見桓公管仲之仁矣乎令尹子文
之忠孔子嘉之左氏未之及也國語則曰子文緇
衣以朝鹿裘以處未明而入朝日晦而歸食家無
一日之積兹亦不見子文之徇公矣乎三都之隳
聖人施為大略具見于此經文大書屢書必自有
說左氏僅曰仲由為季氏宰將隳三都抑何略也
家語則云孔子言于公曰古者家不藏甲大夫無
百雉之城今三家過制請損之此出自聖人隳郈
隳費之本意𫝊何可不載至西狩獲麟聖經于此
絶筆原有深意左氏乃曰叔孫氏之車子鉏商獲
麟以為不祥賜虞人仲尼觀之曰麟也然後取之
其于經義惡覩萬一家語紀孔子之言則曰麟之
至為明王也出非其時而被害是以悲之此出自
聖人絶筆至情又何嫌攙入已之所增益大都不
出此類獨左逸說林等書謬為纂附疑于真偽錯
雜然鄙意𫝊疏主于明經苟于經義有禆雖附見
無傷也矧細書𫝊後原與本𫝊毫無混淆又何真
偽錯雜之可疑乎此書出讀者可省檢閱覆覈之
勞其于初學不無小補聖人蓋云屬辭比事春秋
教也僕之編輯倘亦屬比之萬一乎其著書大略
具見此書
凌稚隆左傳評注測義七十卷
稚隆字以棟號磊泉烏程人萬歷時貢生
鄭良弼春秋續義發微十二卷
良弼字子宗號肖巖淳安人萬歷中舉人
楊于庭春秋質疑十二卷
于庭字道行全椒人萬歷進士官兵部職方司郎中
陳許廷春秋左𫝊典略十二卷
許廷字靈茂海鹽人萬歷中諸生以薦授兵部司務
王道琨趙如源同編左𫝊杜林合註五十卷
道琨杭州人天啟舉人如源字濬之亦杭州人
朱朝英讀春秋略記十卷
朝英見易類
王介之春秋四𫝊質二卷
介之字石崖衡陽人
鄧來鸞春秋實錄十二卷
來鸞字繡青宜黃人天啟進士官至武昌府知府
黃道周春秋揆一卷
道周見易類
張溥春秋三書三十三卷
溥見詩類
張采序略曰三書者張子讀春秋所作也曷云三
書一曰列國論是則張子分之以明經一曰諸𫝊
斷是則張子合之以明經一曰書法解是則張子
分合一致以明經張子没就所屬稿列國論已完
𫝊斷中缺文公復缺襄公以下其僖公間缺十餘
年書法解為目多端而僅成一則賈人強予續之
不自量許其請病不克竟因先完僖公出正同志
其他所缺亦小有條緒
劉城春秋左傳地名錄二卷
城字伯宗貴池人崇禎中貢生
顧懋樊春秋義三十卷
懋樊見易類
馮夢龍春秋衡庫三十卷别本春秋大全三十卷
夢龍字猶龍吳縣人崇禎時以貢生知壽寧縣事
陳士芳春秋四傳通辭十二卷(通辭藝文略作通觧)
士芳字清佩海寧人
朱之俊春秋纂(無卷數)
之俊見易類
陳于鼎麟旨定(無卷數)
于鼎字爾新宜興人
王寖大春秋說三十卷附錄三卷
寖大字幼章合肥人崇禎進士
寖大自序略曰春秋本魯史原文孔子修之蓋筆
削史文以見義非變史文以起義自說經者不舉
大義而求之名字爵號日月及會盟之類以為義
例蓋昉于公榖盛于胡氏詮說愈繁而經學愈亂
故著是書以破諸公之言書法者
鍾評左傳三十卷
毛晉汲古閣所刻鍾惺評點
夏元彬麟傳統宗十三卷
元彬本名彪字仲弢德清人
梅之熉春秋因是三十卷
之熉字惠連麻城人
施天遇春秋三傳衷考十二卷
天遇字昌辰武康人
春秋年考一卷
不著撰人名氏
欽定續文獻通考卷一百五十四
