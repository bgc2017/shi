欽定續文獻通考卷七十五
郊社考
祈禳(禱疾旱祓除雩祭門禱水已見)
宋寧宗嘉定元年六月以蝗禱於天地社稷
八年八月蝗禱於霍山九年六月蝗禱羣祀
理宗紹定四年九月以太廟火災告於天地宗廟社稷
嘉熙三年八月以浙江潮患告於天地宗廟社稷
景定五年十月帝有疾命官分禱天地宗廟社稷宫觀
遼太祖神册四年十月次烏尔古部以大風雪兵不能
進禱於天俄頃而霽
太宗會同五年六月以皇太后不豫禱於太祖廟
時駐陽門關聞皇太后不豫即馳入侍湯藥必親嘗
仍告太祖廟幸菩薩堂飯僧五萬人七月乃愈
聖宗統和四年九月皇太后行再生禮十月皇太后復
行再生禮為帝祭神祈福
(臣)䓁謹按再生禮每十二年一舉無一歲再行者
兹為帝祈福蓋創舉也故書之餘不悉載
再生禮儀
凡十有二歲皇帝本命前一年季冬之月擇吉日前
期禁門北除地置再生室母后室先帝神主輿在再
生室東南倒植三岐木其日以童子及産醫嫗置室
中一婦人執酒一叟持矢箙立於室外有司請神主
降輿致奠奠訖皇帝出寢殿詣再生室羣臣奉迎再
拜皇帝入室釋服跣以童子從三過岐木之下每過
産醫嫗致詞拂拭帝躬童子過岐木七皇帝卧木側
叟擊箙曰生男矣太巫幪皇帝首興羣臣稱賀再拜
産醫嫗受酒於執酒婦以進太巫奉襁褓綵結䓁物
贊祝之預選七叟各立御名繫於綵皆跪進皇帝選
嘉名授之賜物再拜退羣臣皆進襁褓綵結䓁物皇
帝拜先帝諸御容遂宴羣臣
(臣)䓁謹按遼俗每十二年一行始生之禮惟帝與
太后太子及額尔竒木得行之名曰再生又名覆
誕蓋以歲一周星因天道更新之象而預祓除之
亦禬禳頌禱之義也史稱始以三過岐木俾念母
氏劬勞終拜先帝御容勖以敬承宗廟為蘇尔威
汗之善於垂訓顧名思義或亦有取歟
金章宗承安四年八月以皇嗣未立命有司祈於太廟
至五年復以繼嗣未立禱祀太廟山陵少府監張汝
猷言皇嗣未立乞親行祀事之後遣近臣詣諸嶽觀
廟祈禱詔司空襄往亳州禱太清宫既遣刑部員外
郎完顔匡往焉泰和元年春襄承命馳禱太清宫及
后土方嶽
宣宗興定二年京師屢火遣禮部尚書楊雲翼禜之
三年七月以地震遣參知政事圖克坦思忠祭地祗於
上清宫八月遣禮部尚書楊雲翼祭社稷翰林侍讀學
士趙秉文祭后土於河中府
元成宗大德九年十二月帝有疾遣宣政院使實廸䓁
禱於太廟
泰定帝泰定元年十月遣使祀鹽官州海神
時鹽官州海水溢屢壊堤障侵城郭特遣使祀之三
年八月大風海溢復壊堤防三十餘里再遣使祭不
止徙居民千二百五十家致和元年三月遣戶部尚
書李嘉努往鹽官祀海神仍集議修海岸造浮屠二
百六以厭海溢
(臣)䓁謹按鹽官海神世宗時嘗以海岸崩遣使命
天師祈祀潮即退語載河渠志泰定元年三年事
志皆不載止載四年五月以潮水衝敗海岸平章
圖們岱尔茶議遣直省舍人巴延奉御香令天帥
依世祖例祈祀制可是世祖以後泰定四年以前
中間又似無遣使事或者河渠志誤以元年為四
年耶志又云文宗天歷元年八月十日至十九日
正當大汛潮勢不高風平水穏十四日祈請天妃
入廟是鹽官海神亦有天妃也
二年六月皇子生命巫祓除於宫
四年九月以災變命祀天地享太廟致祭嶽瀆及名山
大川以禳之
是歲四方霖潦旱蝗河决海溢山崩地震日食星變
屢告至是以災變赦天下復祀以禳之
文宗天歷二年八月幸世祖所御幄殿祓除
十二月又祓祭於太祖幄殿
(臣)䓁謹按元祓祭每於八月十二日行之謂可以
脫舊災迎新福為國俗之常故史皆不書獨文宗
紀兩載之皆於祖宗幄殿行事蓋文宗以簒竊得
國隠有不安於心者欲藉祖宗以厭之耳
祭祀志曰國俗舊禮每歲駕幸上都以八月二十
四日祭祀謂之灑馬妳子用馬一羯羊八綵段練
絹各九疋以白羊毛纏若穗者九貂鼠皮三命蒙
古巫覡及蒙古漢人秀才達官四員領其事再拜
告天又呼太祖青吉斯御名而祝之曰託天皇帝
福蔭年年祭賽者禮畢掌祭官四員各以祭幣表
裏一與之餘幣及祭物則凡與祭者共分之每歲
十二月下旬擇日於西鎮國寺内墻下灑掃平地
太府監供綵幣中尚監供細氊鍼線武備寺供弓
箭環刀束稈草為人形一為狗一剪雜色綵段為
之腸胃選達官世家貴重者交射之非伯蘇札拉
尔奈曼蒙古岱拉拜塔坦沙卜珠蘇尼特䓁氏族
不得與列射至縻爛以羊酒祭之祭畢帝后及太
子嬪妃併射者各觧所服衣俾蒙古巫覡祝讚之
畢遂以與之名曰脫災國俗謂之射草狗每歲十
二月十六日以後選日用白黑羊毛為線帝后及
太子自頂至手足皆用羊毛線纏繫之坐於寢殿
蒙古巫覡念呪語奉銀槽貯火置米糠於其中沃
以酥油以其烟薰帝之身斷所繫毛線納諸槽内
又以紅帛長數寸帝手裂碎之唾之者三併投火
中即觧所服衣帽付巫覡謂之脫舊災迎新福云
又曰世祖至元七年以帝師帕克斯巴之言於大
明殿御座上置白傘蓋一頂用素段泥金書梵字
於其上謂鎮邪伏魔護安國刹自後每歲二月十
五日於大殿啟建白傘蓋佛事用諸色儀仗社直
迎引傘蓋周遊皇城内外云與衆生祓除不祥導
迎福祉
明太祖洪武六年五月定太歲諸神春祈秋報禮(詳星辰門)
十七年十二月以大將軍徐達疾禱於山川城隍之神
是年太陰數犯上將帝憂之詔達還朝十二月有&KR0858;
帝禱諸神曰曩者天下有亂朕命將偃兵息民大將
軍徐達之功為多今疾弗瘳朕特告神願全生數載
固寧萬姓朕他日與達同往惟神鑒之明年二月達
卒
成祖永樂五年五月以征安南遣官遍祀嶽鎮海瀆及
安南山川城隍之神
以將士衝冒炎暑慮生疾病遣官奉香帛遍禱以祈
神佑
六年十二月命安遠伯柳升廵捕倭寇仍祭告東海
九年七月陜西疫遣官祭告西嶽及陜西山川諸神
十六年十一月遣官祭東海之神
時浙江瀕海諸縣風潮衝激堤岸墊溺居民修治迄
無成功帝乃齋戒遣保定侯孟瑛䓁以大牢往祭水
患頓息
英宗正統六年正月以莊浪地屢震躬祀郊廟遣官祭
告西方嶽鎮
四月以南京烈風為災遣官祭孝陵及鍾山大江之神
九年閏七月南京大風雨雹壊壇壝陵廟復遣官祭
告孝陵及鍾山大江之神
八年五月以雷震奉天殿鴟吻遣官祭告天地
明年閏七月以雷震奉先殿鴟吻親告太廟復遣官
祭告天地
十年正月以太倉屢火遣官祭太歲及火神
六月以浙江台州寧波紹興諸處及陜西西安府疫遣
官祭南鎮西嶽西鎮
十一年十二月甘州疫復遣官禱西嶽西鎮及甘肅
境内山川之神
十一年二月異氣見華蓋奉天殿遣官祭告天地
景帝景泰四年三月以災變屢見遣官祭告天地
祝曰恭承大命主宰華夷負荷弗勝積愆深重宵旰
悔省悛改無由爰致身心每欠安順天時人事垂戒
甚明起居憂惶震驚無措仰祈洪造特賜矜憐俾圖
自新獲趨康泰
六年五月以時多災異命各省廵撫䓁官祭天下嶽鎮
海瀆山川諸神以申祈禱
英宗天順元年七月以承天門災躬禱南郊遣官祭告
廟社山川城隍諸神
是年六月彗星犯營室占者謂咎在母后帝詣南郊
躬禱八月以彗星屢見復禱
憲宗成化三年四月以四川地震遣官祭告境内山川
七年四月以災疫流行遣官祭告山川諸神
九月遣工部侍郎李顒祭海神
時浙江潮溢漂民居鹽場特遣顒往祭並修築堤岸
八年四月京師久旱運河水涸遣官禱於郊社山川淮
瀆東海之神
九年六月寧夏地震命廵撫䓁官祭告賀蘭山之神
十二年七月以黑眚見躬禱天地於禁中
時有妖物夜出齧人都城驚擾帝為文以告以用度
不節工役勞民忠言不聞仁政不施四事自責
十三年四月以四方災異迭見遣官祭嶽鎮海瀆並鍾
山之神
二十一年四月以泰山屢震遣官祭告
孝宗弘治元年四月天夀山雨雹遣官祭諸陵及天夀
山
七年二月以孝陵風雷之變遣官祭告
十年三月以京師山東山西陜西諸處災異迭見遣官
祭告郊社山川命所司分禱封内山川
十一年十月清寧宫災遣官告郊廟社稷山川
十八年九月(武宗已即位)以霪雨方霽星變繼作遣官祭告
郊廟社稷
武宗正德元年六月以彗星見遣官祭告郊廟
三年十月以南直隸湖廣河南諸處災傷遣官祭告天
下名山大川
六年七月以四方災旱盜賊遣官祭告郊廟社稷山川
及天夀山之神並令守臣祭告嶽鎮海瀆
八年五月以四方災異遣官祭告郊社及山川諸神
時禮部尚書傅珪䓁疏列四方災異且曰春秋二百
四十二年所書災異不過六十九事今自去年秋九
月至夏四月地震天鳴雹降星隕龍火出見山崩地
裂共四十有二而旱災不與焉頃雖降旨修省祭告
而雨澤未通禾苗枯稿民命國計不可不憂伏望勵
精更化並勑諸臣省躬補過擇日齋戒祭告以回天
意從之於是再遣官祭告
九年正月乾清宫災遣官祭告郊廟社稷山川諸神
世宗嘉靖元年正月以火災風霾遣官祭告郊廟社稷
十月復以京師地震再行祭告
二年四月以災異修省遣官祭告郊廟社稷山川
三年四月復以災旱風霾遣官祭告並罷端陽節驃
騎龍船遊宴
五年十月以四方災變非常遣官祭告郊廟社稷山川
並被災所在名山大川應祀神秪
八年十月乾清宫内七所房災親禱天地於宫中
九年四月以京師風霾遣官祭告天壽山
十二月以祈嗣祭告太廟世廟
大學士張璁請以求嗣之誠告太廟世廟以祈祖考
之祐帝納之擇日告廟十年十一月復於欽安殿建
祈嗣醮壇帝親詣進香行禮(詳高禖門)十一年二月大學
士李時䓁以聖嗣未降請遣廷臣詣嶽鎮名山祝禱
帝不欲遣使擾民命分遣道士齎香帛令所在守臣
行禮廷臣分詣地祗壇祈告於是禮部尚書夏言言
我朝建地祗壇自岳鎮海瀆以及遠近名山大川莫
不懷柔即此而禱正合古人望衍之義但輔臣所請
止於嶽鎮竊以山川海瀆發祥效靈與嶽鎮同功况
基運翊聖神烈天夀純德諸山又祖宗妥靈之地祈
禱之禮皆不可缺遂命大臣詣壇分祀
十年五月雷震午門樓及西華門樓柱親禱天地於宫
中
十二年六月以彗星見告於便殿
十三年七月以南京太廟災告天於殿陛即詣太廟行
奉慰禮
先期諭閣臣禮官曰慰廟之禮有謂必待擇日齋沐
乃可舉行此禮之常今因災而祭禮之變也譬之人
子聞變必奔詣父母所以慰安之何待正衣冠而後
行
十五年十月京師地震親禱於宫中
十六年五月雷震謹身殿露告於宫中遣官告太廟世
廟
十八年六月以雷震奉先殿祭告於元極寳殿遣官
祭北郊
九月以太后疾躬禱廟社山川
帝憚於出郊於文華殿設壇祀山川餘皆親詣行禮
十七年二月建祈夀齋醮於元極寳殿
是月丙午帝謂輔臣曰臣子之於君親願夀為最今
聖母夀辰於今夕中夜設壇元極寳殿為母祈夀於
上帝分命卿䓁禱於神祗諸壇以来日巳時行事服
用祭服
(臣)䓁謹按帝即位之初太監崔文誘帝建醮宫中
日夜不絶廷臣交章諫不聽六年雖命革三經厰
外二寺齋醮而内殿營奉如故祈皇嗣則建醮祈
母夀則建醮以至春祈秋報著為歲典安神却敵
禮並郊禋以青詞進奉者且得躐位宰輔逮至暮
年獻芝獲兔賜藥降桃悉舉而歸之元貺齋醮無
虚日停封事至踰二旬而帝之志荒矣實錄具載
其事因附紀其略於此以見一代之粃政焉
二十年四月太廟災祭告郊社景神殿遣官分祭日月
神祗及應祀之神
八月以漕渠水涸遣官祭河淮諸神
二十一年七月以邊患遣官祭神祗壇及團營神祗
是年十一月以宫變遣官祭告郊廟社稷及應祀神
祗
二十九年八月以邊警遣内侍祭禱太廟
至三十二年九月以敵退告謝郊廟
三十四年二月遣工部侍郎趙文華祭告海神
時文華疏陳備倭七事其一祀海神言天吳顯靈廟
在莱州請遣官望祭於江隂常熟以激人心從之即
命文華往祭
十一月以各邊秋防事竣遣官祭告郊廟社稷先聖帝
王
三十五年二月陜西地震遣官祭告境内山川河洛及
應祀神祗
三十六年四月以奉天諸殿災遣官祭告郊廟社稷
時以火星逆行遣官祈禱於洪應雷殿並祭告元極
寳殿及廟社至是果災四十四年三月大明門災遣
官祭告如前
八月以徐邳河淤命河道官祭告大河東嶽諸神
穆宗隆慶三年八月以洪水為患命河道官祭告四瀆
東海嶽鎮南鎮北嶽
熹宗天啟元年二月以海運遭風遣官祭告海神
五月以遼瀋繼失遣官祭告郊廟社稷山川
欽定續文獻通考卷七十五
