欽定續文獻通考卷九十七
王禮考
乘輿車旗鹵簿
元
元史輿服志曰國初車輿亦從舊俗世祖混一天
下近取遠法至英宗親祀太廟復置鹵簿今考之
當時天子之五輅與腰輿象轎以及儀衛隊仗大
抵參酌古今隨時損益兼存國制用備儀文焉
世祖中統元年九月初置拱衛儀仗至元八年五月
造内外儀仗十七年十月始製象轎
仁宗延祐七年十二月(時英宗已即位)平章政事拜住進鹵簿
圖
帝以唐制用萬二千三百人為耗財定大駕為三千
二百人法駕二千五百人
英宗至治元年七月鹵簿成二年正月親祀太廟始
陳鹵簿三年三月造五輅並旗
泰定帝泰定四年六月造象輿六乘
輿輅
玉輅青質金装青綠藻并栲栳輪盖外施金装雕木
雲龍内盤碾玉福海圓龍一頂上匝以金塗鍮石耀
葉八十一上圍九者二中圍九者三下圍九者四頂
輪衣三重上二重青繡雲龍瑞草下一重無文輪衣
内黃屋一黃素紵絲&KR0377;水下周垂朱絲結網青紵絲
繡小帶四十八帶頭綴金塗小銅鈴青紵絲繡絡帶
二頂輪平素面夾用青紵絲盖四周垂流蘇八飾以
五色絨線結網五重金塗銅鈸五金塗木珠二十有
五又繫玉雜佩八珩璜衝瑀全金塗鍮石鈎掛十六
黃絨貫頂天心直下十字繩二各長三丈盖下立朱
漆柱四柱下直平盤虚櫃中櫺三十下外桄二漆繪
犀象鸚鵡錦雉孔雀隔窠嵌装花板櫃周朱漆勾闌
雲拱地霞葉百七十有九下垂牙護泥虚板并朱漆
畫瑞草勾闌上玉行龍十碾玉蹲龍十孔雀羽臺九
水精面火珠七金圈熖銅照八輿下周垂朱絲結網
飾以金塗輸石鐸三百綵畫鍮石梅萼嵌網眼中輿
之長轅三界轅勾心各三上下龍頭六前轅引手玉
螭頭三並繫以蹲龍後轅方罨頭三桄頭十六絟以
蹲龍三轅頭衡一两端玉龍頭二上列金塗銅鳳十
二含以金塗銅鈴輿之軸一輪二軸之挲羅二明轄
蹲龍絟並青漆輪之輻各二十四轂首壓貼金塗銅
轂葉八十一金塗鍮石擎耳戀攀四櫃之前朱漆金
装雲龍輅牌一牌字以玉装綴輅之箱四壁雕鎪漆
畫填心隔窠龜文華板上層左畫青龍右畫白虎前
畫朱雀後畫元武輅之前額玉行龍二奉一水精珠
後額如之前两柱青絨鈴索五貼金鸞和大響銅鈴
十金塗鍮石雙魚五下朱漆軾櫃一櫃上金香毬金
香寳金香合銀灰盤各一並黃絲綬帶輅之後朱漆
後轛一金塗曲戍黃紵絲銷金雲龍門簾一緋紵絲
繡雲龍帶二輅之中金塗鍮石鉸碾玉龍椅一靠背
上金塗圈熖玉明珠一左建太常旗十有二斿青羅
繡日月五星升龍右建闒戟一九斿青羅繡雲龍中
央黃羅線青黑黼文兩旗綢杠並青羅旗首金塗鍮
石龍頭二金塗銅鈴二金塗鍮石鈸青纓緌十二重
金塗木珠流蘇十二重龍椅上方坐一綠褥一皆錦
銷金黃羅夾帕一方輿地褥二勾闌内褥八皆用雜
錦綺青漆金塗鍮石鉸葉踏道一小褥五重青漆雕
木塗金龍頭行馬一小青漆梯一青漆柄金塗長托
义二短托义二金塗首青漆推竿一青絨引輅索二
各長六丈餘金塗銅環二黃絨綏一輅馬誕馬並青
色鞍轡鞦勒纓拂靷並青韋金飾誕馬青織金紵絲
屜四青羅銷金絹裏籠鞍六盖輅黃絹大蒙帕一黃
油絹帕一駕士平巾大袖並青繪紵絲為之
(臣)等謹按輿服志載五輅之制大略相同其不同
者僅十之一耳故以上全錄玉輅制度而以下則
金象革木專舉其不同者錄之其同者悉從省文
槩以餘同玉輅庶免繁複
金輅赤質金装内盤真金福海團龍一頂上輪衣三
重上二重大紅繡雲龍瑞草輪衣内黃屋&KR0377;水下紵
絲繡小帶四十八絡帶俱用大紅頂輪面平夾用緋
紵絲盖之無金塗銅鈸木珠雜佩用金塗鍮石勾闌
上行龍蹲龍俱金塗鍮石輿之前轅引手螭頭轅頭
衡之兩端龍頭並用金塗鍮石輿之軸輪挲羅明轄
蹲龍絟並漆以赤櫃之前輅牌金塗鐵曲戌輅之前
後額行龍俱用金前兩柱鈴索用緋絨輅之中黃金
装鉸龍椅左太常旗十二斿用緋羅繡右闒戟九斿
亦用緋羅两旗禂扛並大紅羅旗首緌用朱纓方輿
地金錦褥一綠可貼褥一勾闌内可貼條褥四藍紵
絲條褥四踏道用朱漆小褥亦用金錦朱漆雕木行
馬並梯長短义柄及推竿亦用朱漆引輅索用紅絨
輅馬誕馬並赤色鞍轡鞦勒纓拂套項並赤帶金粧
誕馬屜用紅織金紵絲籠鞍紅羅銷金紅絹裏駕士
巾䄂並裶繡紵絲為之餘同玉輅
象輅黃質金装内盤描金象牙雕福海團龍頂輪衣
三重上二重用黃繡黃屋繡小帶絡帶俱用黃頂輪
平面夾用黃紵絲盖之雜佩勾掛並同金輅勾闌上
行龍蹲龍俱描金象牙為之前轅引手螭頭衡之两
端雕龍並同輿之軸輪等並漆以黃輅之前後額行
龍俱描金象牙雕之前兩柱鈴索五用黃絨輅之中
黃金粧鉸描金象牙雕龍椅左旂右戟繡用黃羅兩
旗禂杠並黃羅旗首黃纓緌十二重行馬梯長短义
柄推竿並黃漆輅馬誕馬鞍轡等並黃韋金装誕馬
銀褐織金紵絲屜籠鞍用黃羅銷金黃絹裏駕士巾
䄂並黃繡紵絲為之餘亦同玉輅
革輅白質金装内盤描金白檀雕福海團龍頂輪衣
三重上二重内黃屋小帶絡帶頂輪面夾俱用素白
繡紵絲漆繪革鞔禽獸隔窠勾闌上行龍以描金白
檀蹲龍亦白前轅引手擺白螭頭衡端並同輿之軸
輪等皆漆以白輅之箱四壁雕鎪革鞔漆畫填心隔
窠輅之前後額皆白檀行龍前兩柱鈴索五用白絨
左右旗戟用白羅繡禂杠並素白羅旗首素白纓緌
行馬梯托义柄推竿並白漆引輅索二用白絨輅馬
誕馬鞍轡等皆白韋金装誕馬白織金紵絲屜籠鞍
用白羅銷金白絹裏駕士巾䄂皆白繡紵絲為之餘
並同玉輅
木輅黑質金装内盤描金紫檀雕福海團龍頂輪衣
三重上二重皂繡黃屋小帶絡帶俱皂紵絲繡頂輪
平面夾用檀褐紵絲蓋之勾闌上金嵌鑌鐵行龍蹲
龍前轅引手螭頭衡兩端龍頭並同輿之軸輪等並
漆以黑輅之前後額行龍並金嵌鑌鐵前兩柱鈴索
五用皂絨輅之中金装烏木雕龍椅左右旂斿皆皂
羅繡兩旗禂杠並皂羅旗首紫纓緌踏道行馬梯托
义柄推竿並黑漆引輅索用皂絨輅馬誕馬鞍轡等
皆淺黑韋金粧誕馬紫金紵絲屜籠鞍用紫羅銷金
紫絹裏駕士巾袖俱紫繡紵絲為之餘俱同玉輅
(臣)等謹按輿服志載英宗至治元年親祀太廟詔
中書及太常禮儀院禮部定擬制鹵簿五輅以平
章政事張珪留守王伯勝將作院使明里董阿侍
儀使乙刺徒滿董其事是年玉輅成明年親祀御
之後復命造四輅工未成而罷則所列金象革木
之制亦存其式而未置其器也
腰輿制以香木後背作山字牙嵌七寳粧雲龍屏風
上施金圈熖明珠兩傍引手屏風下施雕鏤雲龍床
坐前有踏床可貼錦褥一坐上貂鼠緣金錦條褥綠
可貼方坐
象轎駕以象凡巡幸則御之
儀仗
皂纛建纓於素漆竿凡行幸則先驅建纛夾以馬鼔
居則置纛於月華門西之隅室絳麾金塗竿上旋
圓盤朱絲拂三層紫羅袋韜之金節制如麾八層
韜以黃羅雲龍袋引導節金塗龍頭朱漆竿五色
拂上施銅鈸朱雀幢制如節而五層韜以紅繡朱
雀袋青龍幢制如前韜以碧繡青龍袋白虎幢
制如前韜以素繡白虎袋元武幢制如前韜以皂
繡元武袋犦矟制如節頂刻犦牛首有袋上加碧
油絳引旛四角朱綠盖每角垂羅文雜佩繫於金
銅鈎竿竿以朱飾懸五色間暈羅下有横木板作碾
玉文告止幡緋帛錯綵為告止字承以雙鳳立仗
者紅羅銷金升龍餘如絳引傳教幡制如告止錯
綵為傳教字承以雙白虎立伏者白羅絳雲龍信
旙制如傳教錯綵為信字承以雙龍立仗者繪飛鳳
黃麾幡制如信幡錯綵為黃麾篆龍頭竿繡&KR0769;
竿如戟無鈎下有小横木刻龍頭垂朱綠盖每角綴
珠佩一帶帶末有金銅鈴圍子制以金塗攅竹杖
首貫銅錢而以紫絹冐之副竿制以木朱漆之
火輪竿制以白鐵為小車輪建於白鐵竿首輪及竿
皆金塗之(上書西天咒語帝師所制常行為親衛中道正行在劈正斧之前以法佛衛以祛邪)
(僻以鎮轟雷焉盖辟惡車之意也)豹尾竿制如戟繫豹尾朱漆竿
寳輿方案緋羅銷金雲龍案衣緋羅銷金蒙襯複
案旁有金塗鐵鞠四龍頭竿結綬二副之香蹬朱
漆案黃羅銷金雲龍案衣上設金塗香爐一燭臺二
案旁金塗鐵鞠四龍頭竿同上香案朱漆案緋羅
銷金雲龍案衣上設金香爐合各一餘同香蹬殿庭
陳設則除龍頭竿結綬詔案制如香案册案制
如前寳案制如前表案制如香案上加矮闌金
塗鐵鞠四竿二副之緋羅銷金蒙複禮物案制如
表案交椅銀飾之塗以黃金杌子四脚小床銀
飾之塗以黃金鳴鞭綠柄鞭以梅紅絲為之梢
用黃絨而漬以蠟鞭桶制以紫絁表白絹裏皮緣
兩末蒙鞍青錦緣緋錦複水瓶制如湯瓶有盖
有提有觜銀為之塗以黃金鹿盧制如乂字兩頭
卷塗金粧鈒朱絲繩副之水盆黃金塗銀粧鈑為
之淨巾緋羅銷金雲龍有裏香毬制以銀為座
上插蓮花爐爐上罩以圓毬鏤絪緼旋轉文於上黃
金塗之香合制以銀(徑七寸)塗黃金鈒雲龍於上
金拂紅犛牛尾為之黃金塗龍頭柄唾壼制以銀
寬緣虚腹有盖黃金塗之唾盂制以銀形圓如缶
有盖同上外辦牌制以象牙書國字背書漢字填
以金外備牌制如前中嚴牌制如前時牌制
同外備而小板位制以木(長一尺二寸闊一尺厚六分)白髹黑
字大繖赤質正方四角銅螭首塗以黃金紫羅表
緋絹裏諸繖盖宋以前皆平頂今加金浮屠紫方
繖制如大繖而表以紫羅紅方繖制如大繖而表
以緋羅華盖制如繖而圓頂隆起赤質繡雜花雲
龍上施金浮屠曲盖制如華盖緋&KR0377;水繡瑞草曲
柄上施金浮屠導盖制如曲盖緋羅&KR0377;水繡龍朱
漆直柄朱繖制如導盖而無文黃繖制如朱繖
而色黃葆盖金塗龍頭竿懸以纓絡銷金圓裙六
角葆盖孔雀盖朱漆竿首建小盖盖頂以孔雀毛
徑尺許下垂孔雀尾簷下以青黃紅&KR0377;水圍之上施
金浮屠盖居竿三之一竿塗以黃金(書西天咒語與火輪竿義同)
朱團扇緋羅繡盤龍朱漆柄金銅飾導駕團扇蹙
金線大雉扇制稍長下方而上撱緋羅繡象雉尾
中有雙孔雀間以雜花下施朱漆横木連柄金銅装
中雉扇制如大雉扇而减小小雉扇制如中雉
扇而减小青瀝水扇制圓而青色四周瀝水以青
絹罩朱縢結網二螭首銜紅絲拂中有獸面朱漆
柄金銅装䍐制形如扇朱縢網中有獸面朱漆柄
金銅装旗扇錡(即座也)旗錡制十字木於下上四枝
交拱置竅於其上以樹旗扇錡制如梔形小六木拱
於上而制作精於旗錡並漆以朱風伯旗青質赤
火燄脚畫神人犬首朱髮鬼形豹汗胯朱袴負風嚢
立雲氣中雨師旗畫神人冠五梁冠朱衣黃袍黑
襴黃帶白袴皂舃右手仗劍左手捧鐘雷公旗畫
神人犬首鬼形白擁項朱犢鼻黃帶右手持斧左手
持鑿運連鼔於火中電母旗畫神人為女子形纁
衣朱裳白袴两手運光(以上四旗俱青質赤火𦦨脚與風伯旗同)金星
旗素質赤火燄脚畫神人冠五梁冠素衣皂襴朱裳
秉圭水星旗黑質畫神人冠五梁冠皂衣皂襴綠
裳木星旗青質畫神人冠五梁冠青衣皂襴朱裳
(以上二旗赤火𦦨脚秉圭並同金星)火星旗赤質青火𦦨脚畫神人
冠五梁冠朱衣皂襴綠裳土星旗黃質赤火𦦨脚
畫神人冠五梁冠黃衣皂襴綠裳(以上二旗秉□並同上)攝
提旗赤質畫神人冠五梁冠素中单黃衣朱蔽膝綠
裳仗劍北斗旗黑質畫七星(以上二旗俱青火𦦨脚)角宿
旗青質青火𦦨脚畫神人為女子形露髮朱袍黑襴
立雲氣中持蓮荷(外仗繪二星下繪蛟)亢宿旗畫神人冠五
梁冠素衣朱袍皂襴皂帶黃裳持黑等子(外仗繪四星下繪龍)
氐宿旗畫神人冠小冠衣金甲朱衣綠包肚朱擁
項白袴左手仗劍持一鼈(外仗繪四星下繪貉)房宿旗畫神
人烏巾白中单碧袍黑襴朱蔽膝黃帶黃裙朱舄左
手仗劍(外仗繪四星下繪兔)心宿旗畫神人冠五梁冠朱袍
皂襴右手持杖(外仗繪三星下繪狐)尾宿旗畫神人冠束髮
冠素衣黃袍朱裳青帶右手仗劍左手持弓(外仗繪九星下)
(繪虎)箕宿旗畫神人烏巾衣淺朱袍皂襴仗劍乘白
馬於火中(外仗繪四星下繪豹)
輿服志曰角亢以下七星並青質青火𦦨脚
斗宿旗黑質黑火燄脚畫神人被髮素腰裙朱帶左
右持杖(外仗繪六星下繪獬)牛宿旗畫神人牛首皂襕黃裳
皂舄(外仗繪六星下繪牛)女宿旗畫神人烏牛首衣朱服皂
襴黃帶烏鞾左手特蓮(外仗繪四星下繪□)虚宿旗畫神人
被髮祼形坐於甕中右手持一珠(外仗繪二星下繪鼠)危宿
旗畫神人虎首金甲衣朱服貔皮汗袴青帶烏鞾(外仗)
(上繪三星下繪燕)室宿旗畫神人了髮朱服乘舟水中(外仗)
(繪二星下繪猪)壁宿旗畫神人為女子形被髮朱服皂襴
綠帶白裳烏舄(外仗繪二星下繪㺄)
輿服志曰斗牛以下七旗並黑質火𦦨脚
奎宿旗素質素火𦦨脚畫神人狼首朱服金甲綠包
肚白汗胯黃帶烏鞾仗劍(外仗繪十六星下繪狼)婁宿旗繪
神人烏巾素衣皂袍朱蔽膝黃帶綠裳烏舄左手持
烏牛角右手仗劍(外仗繪三星下繪狗)胃宿旗繪神人被髮
祼形披豹皮白腰裙黃帶右手持劍(外仗繪二星下繪雉)昴
宿旗繪神人黃牛首朱服皂襴黃裳朱舄左手持如
意(外仗繪七星下繪鷄)畢宿旗繪神人作鬼形朱□持黑杖
乘赤馬行於火中(外仗繪八星下繪烏)觜宿旗繪神人冠緇
布冠朱服皂襴綠裳持一蓮坐於雲氣中(外仗繪三星下繪猴)
參宿旗繪神人被髮黃袍綠裳朱帶帶朱舄左手
持珠(外仗繪十星下繪猿)
輿服志曰奎婁以下七旗並素質素火𦦨脚
井宿旗赤質赤火𦦨脚繪神人烏巾素衣朱袍皂襴
坐於雲氣中左手持蓮(外仗繪八星下繪犴)鬼宿旗畫神人
作女子形被髮素衣朱袍黃帶黃裳烏舄右手持杖
(外仗繪五星下繪羊)柳宿旗繪神人作女子形露髻朱衣黑
襴黃裳皂舄撫一青龍(外仗繪八星下繪□)星宿旗繪神人
冠五梁冠淺朱袍皂襴青帶黃裳烏舄持黃稱(外仗繪七)
(星下繪馬)張宿旗繪神人衣豹皮朱帶素鞾右手仗劍
坐於雲氣中(外仗繪六星下繪鹿)翼宿旗繪神人冠道冠皂
袍黃裳朱蔽膝仗劍履火於雲氣中(外仗繪二十二星下繪蛇)
軫宿旗繪神人冠道冠衣朱袍黃帶黃裳左手持書
(外仗繪四星下繪蚓)
輿服志曰井鬼以下七旗並赤質赤火𦦨脚
日旗青質赤火𦦨脚繪日於上奉以雲氣月旗繪
月旗上奉以雲氣祥雲旗繪五色雲氣合璧旗
繪雲氣日月連珠旗繪五星(以上四旗青質赤火𦦨脚與日旗同)
東嶽旗青質赤火𦦨脚繪神人冠七梁冠黃襴青袍
綠裳白中單素蔽膝執圭南嶽旗赤質繪神人黑
襴裶袍綠裳黃中單朱蔽膝中嶽旗黃質繪神人
皂襴黃袍綠裳白中單朱蔽膝西嶽旗白質繪神
人青襴白袍緋裳白中單素蔽膝北嶽旗黑質繪
神人紅襴皂袍綠裳白中單素蔽膝(以上四旗赤火𦦨脚冠七梁冠)
(執圭與東嶽同)江瀆旗赤質青火𦦨脚繪神人冠七梁冠
青襴朱袍跨赤龍河瀆旗黑質繪神人皂襴黃袍
跨青龍淮瀆旗素質繪神人皂襴素袍乘青鯉
濟瀆旗青質繪神人皂襴青袍乘一鱉(以上三旗赤火𦦨脚冠七)
(梁冠同江瀆)天下太平旗赤質青火𦦨脚錯采為字
皇帝萬歲旗(制同上)吏兵旗黑質赤火𦦨脚繪神人
具甲兜鍪綠臂鞲仗劍力士旗白質赤火燄脚繪
神人武士冠緋袍金甲汗胯皂履執戈盾東天王
旗青質赤火燄脚繪神人武士冠衣金甲緋裲襠右
手執戟左手奉塔履石南天王旗赤質青火𦦨脚
西天王旗白質赤火𦦨脚北天王旗黑質赤火
燄脚(以上三旗繪神人冠服俱同東天王)大神旗黃質黃火𦦨脚(詳見)
(牙門旗下)牙門旗赤質赤火燄脚繪神人冠武士冠鎧
甲裲襠襯肩包脚汗胯束帶長帶大口袴執戈戟
金鼔旗黃質黃火燄脚書金鼔字朱雀旗赤質赤
火燄脚繪赤雀其形如鸞元武旗黑質黑火𦦨脚
繪龜蛇青龍旗青質赤火𦦨脚繪蹲龍白虎旗
白質赤火𦦨脚繪蹲虎龍君旗青質赤火𦦨脚繪
神人冠通真冠服青繡衣白裙朱履執戟引青龍
虎君旗白質赤火𦦨脚繪神人冠流精冠服素羅繡
衣朱裙朱履執斬蛇劍引白虎大黃龍負圖旗青
質青火𦦨脚繡複身黃龍背八卦小黃龍負圖旗
赤質青火𦦨脚(火繪同上)五色龍旗五色質五色直脚
無火𦦨大四色龍旗青赤黃白四色質具火𦦨脚
小四色龍旗制同大四色直脚無火𦦨脚應龍
旗赤質赤火𦦨繪飛龍金鸞旗赤質青火𦦨脚繪
鸞而金色鸞旗制同前而繪以五采金鳳旗赤
質青火𦦨脚繪鳳而金色鳳旗制同前而繪以五
采五色鳳旗五色質五色直脚無火𦦨大四色
鳳旗青赤黃白四色質火燄脚色隨其質繪鳳小
四色鳳旗制同前直脚無火𦦨玉馬旗赤質青火
𦦨脚繪白馬兩膊有火𦦨駃騠旗繪白馬飛黃
旗形如馬色黃有兩翼騼䮷旗繪獸形如馬白首
虎文赤尾龍馬旗繪龍馬麟旗繪麒麟飛麟
旗繪飛麟其形五色身朱翼兩角長瓜黃鹿旗繪
獸如鹿而色深黃兕旗繪獸似牛一角青色犀
牛旗繪犀牛金牛旗繪獸形如牛金色白狼旗
繪白狼(自駃騠以下十一旗俱赤質青火𦦨脚同玉馬)辟邪旗赤質赤火
燄脚繪獸形如鹿長尾二角赤熊旗繪獸如熊色
黃三角獸旗繪獸其首類白澤綠髮三角青質白
腹跋尾綠色(以上二旗俱赤質赤火𦦨脚同辟邪)角端旗青質赤火
𦦨脚繪獸如羊而小尾頂有獨角騶牙旗赤質青
火𦦨脚繪獸形似麋齒前後一齊太平旗金描蓮
花四上金書天下太平字鵕䴊旗繪鳥似山鷄而
小冠背黃股赤項綠尾紅蒼鳥旗繪鳥如烏而色
蒼(以上三旗俱赤質青火𦦨脚同騶牙)白澤旗赤質赤火𦦨脚繪獸
虎首朱髮而有角龍身東方神旗綠質繪神人金
兜牟金鎧甲仗劍(以下四旗所繪神同)西方神旗白質中
央神旗黃質(以上三旗俱赤火𦦨脚同白澤)南方神旗赤質青火
𦦨脚北方神旗黑質赤□𦦨脚
輿服志曰凡立仗諸旗各火𦦨脚三條色與質同
長一丈五尺杠長二丈一尺牙門太平萬歲質長
一丈横闊五尺日月龍君虎君横竪並八尺餘旗
並竪長八尺横闊六尺
車輻朱漆八稜施以銅釘形如柯舒吾杖朱漆金
飾兩末鐙杖朱漆捧首標以金塗馬鐙殳制如
矟而短黑飾兩末中畫雲氣上綴朱絲拂骨朵朱
漆棒首貫以金塗銅鎚列絲骨朵制如骨朵加紐
絲文卧瓜制形如瓜塗以黃金卧置朱漆棒首
立瓜(制如上)立置朱漆棒首長刀長丈有竒闊上窄
下單刀儀刀制以銀飾紫絲帉錔横刀制如儀
刀而曲鞘以沙魚皮飾鞗革帉錔千牛刀制如長
刀劍班鞘飾以沙魚皮劍口兩刃班劍制劍鞘
黃質紫斑文金銅装紫絲帉錔刀盾之刀制如長
刀而柄短木為之青質有環紫絲帉錔刀盾之盾
制以木赤質畫異獸執人右刀左盾朱縢絡盾制
同而朱其質綠縢絡盾制同而綠其盾戟制以
木有枝塗以黃金竿以朱漆小戟飛龍掌制如戟
畫雲氣上綴飛掌垂五色帶末有銅鈴掌下方而上
兩角微撱繪龍於其上鈒戟制如戟無飛掌而有
横木矟制以木黑質畫雲氣上刻刃塗以青五色
矟並同而質異&KR1483;制如戟鋒两旁微起下有鐏銳
义制如戟而短青飾兩末中白畫雲氣上綴紅絲
拂斧雙刃斧貫於朱漆竿首鉞金塗鐡鉞單刃
腦後繫朱拂朱漆竿劈正斧制以玉單刃金塗柄
銀鐏儀鍠斧制如斧刻木為之柄以朱上綴小錦
旛五色帶弓矢弩制如弓而有臂服制以虎
豹皮或暴綠文金銅裝靫制以黑革蘭弩矢室
象鞲鞍五采裝明金木蓮花座緋繡攀鞍絛紫繡
襜襦紅錦屜鍮石蓮花跋塵錦緣氊盤紅犛牛尾纓
拂並胸攀鞦攀上各帶紅犛牛尾纓拂鍮石胡桃鈸
子杏葉鉸具緋皮轡頭鉸具蓮花座上金塗銀香爐
(元初既定占城交趾真臘歲貢象育於析津坊海子之陽行幸則番官騎引以導大駕以駕巨輦)
駝鼓設金装鉸具花罽鞍褥橐篋前峰樹皂纛或施
采旗後峯樹小旗絡腦當胸後鞦並以毛組為轡勒
五色瓘玉毛結纓絡周綴銅鐸小鏡上施一面有底
銅掆小鼔一人乘之擊以毛繩(凡行幸先鳴鼔於駝以威振遠邇亦以試)
(橋梁㐲水而次象焉)騾鼔制似駝而小馬鼔轡勒後勒當
胸皆綴紅纓拂銅鈴杏葉鉸具金塗釲上插雉尾上
負四足小架上施以華鼔一面一人前引(凡行幸負鼔於馬以)
(先馳與纛並行)誕馬纓轡緋涼鐵御馬鞍轡纓複全
珂馬銅面雉尾鼻拂胸上綴銅杏葉紅絲拂又胸前
腹下皆有攀綴銅鈴後有跋塵錦包尾
崇天鹵簿
中道頓遞隊象六飾以金装蓮座香寳鞍韂鞦轡罽
勒犛牛尾拂跋塵鉸具導者六人馭者南越軍六人
(皆弓花角唐帽緋絁銷金䙆衫鍍金束帶烏鞾)横列而前行次駞鼔九飾以
鍍金鉸具轡飾罽籠旗鼔纓槍馭者九人服同馭象
者中道相次而行次舍人二人(四品服)騎分左右夾駞
而行次青衣一人(武弁青絁衫青勒帛青鞾執青杖)次清道官四人
(本品服騎)次信旛二人執者二人引護者四人(武弁黃絁生色寳花袍)
(黃勒帛黃鞾)次騾鼔六飾騾以鍍金鉸具轡飾罽籠旗鼔
纓槍馭者六人(服同馭駝者)次告止旛二執者二人引護
者四人(武弁緋絁生色寳相花袍紅勒帛紅鞾)次傳教旛二執者二人
引護者四人(武弁花袍等與信旛人同)並分左右次橋道頓遞使
一人(本品服騎)中道舍人清道官橋道頓遞使從者凡七
人(錦帽紫䙆衫小銀束帶行縢鞋襪後凡從者之服皆同此)纛矟隊金吾將軍
二人(交角幞頭緋羅繡抹額紫羅繡辟邪裲襠紅錦襯袍錦騰蛇金帶鳥鞾)横刀佩符
騎分左右次弩而騎者五人(錦帽青絁生色寳相花袍銅帶綠雲鞾)次
矟而騎者五人(錦帽緋絁生色寳相花袍銅帶朱雲鞾)次纛一執者一
人夾者四人護者二人(皆錦帽紫生色寳相花袍鍍金帶紫雲鞾)押纛官
二人皆騎(本品服)次馬鼔四飾如騾鼔馭者四人(服同御騾)
次佩弓矢而騎者五人(服同執弩者)押衙四人騎而佩劍
(錦帽紫絁生色寳相花袍鍍金帶雲頭鞾)犦矟者四人騎(錦帽緋絁生色寳相花袍銅帶)
(朱鞾)控馬者八人(錦帽紫衫銀帶烏鞾)次矟而騎者五人(服佩同)執
弩者金吾將軍押纛官從者四人(服同前隊)朱雀隊舍
人一人(四品服)騎而前次朱雀旗一執者一人引護者
四人(錦帽緋絁生色鳳花袍銅帶朱雲鞾)皆佩劍而騎護者加弓矢次
金吾折衝一人(冠服等與纛矟金吾將軍同)横刀佩弓矢而騎帥
甲騎凡二十有五弩五人次弓五人次矟五人次弓
五人次矟五人皆冠甲騎冠朱畫甲青勒甲(絛鍍金環白繡)
(汗胯束帶紅鞾)帶弓箭器仗馬皆朱甲具装珂飾全舍人金
吾折衝從者凡二人(服同前隊)十二旗隊舍人一人(四品)
(服)騎而前金吾果毅二人(冠服等亦與金吾將軍同)横刀佩弓矢
騎分左右帥引旗騎士五(皆錦帽黃生色寳相花袍銀𢃄烏鞾)次風伯
旗左雨師旗右雷公旗左電母旗右執者四人騎青
甲騎冠綠甲青勒甲(絛鍍金環白繡汗胯束𢃄青雲鞾)馬皆青甲珂
飾次五星旗五執者五人甲騎冠五色畫甲青勒甲
(五色靴餘同上)馬甲如其甲之色珂飾次北斗旗一執者一
人甲騎冠紫畫甲青勒甲(紫雲鞾餘同上)馬甲如其甲之色
珂飾左右攝提旗二執者二人甲騎冠朱畫甲青勒
甲(紅雲鞾餘同上)馬朱甲珂飾執副竿者二人騎(帽袍等與引旗騎士)
(同)執矟而護者五人(騎服同)執副竿者舍人金吾果毅
從者凡三人(服同前隊)
門旗隊舍人二人四品服監門將軍二人(皆交角幞頭緋絁繡)
(抹額紫羅繡獅子裲襠紅錦襯袍金帶烏鞾)横刀佩弓矢騎馬甲珂飾全
次門旗二執者二人(錦帽緋絁生色獅子文袍銅革帶紅雲靴)劍而騎引
護者四人(服佩同執人而加弓矢騎)次監門校尉二人(騎服佩同監門將軍)
分左右行次鸞旗一執者一人引護者四人(錦帽五色絁生)
(色瑞鸞花袍束𢃄五色雲鞾)佩劍護人加弓矢皆騎舍人監門將
軍監門校尉從者凡六人(服同前隊)雲和樂雲和署令
二人朝服騎分左右引前行凡十有六人戲竹二排
簫四簫管龍笛板各二歌工四(皆展角花幞頭紫絁生色雲花袍鍍金𢃄)
(紫鞾)次琵琶二十筝箜篌&KR0793;各十有六方響八頭管龍
笛各二十有八以上工百三十有二人(皆花幞頭緋絁生色雲花)
(袍鍍金帶朱鞾)次杖鼓三十(工人花幞頭黃生色花襖紅生色花袍錦臂鞲鍍金帶烏鞾)
次板八(工人服色同琵琶工人)次大鼔二工十人(服色同杖鼔工人)雲
和署令從者二人(服同前隊)殿中黃麾隊舍人二人(本品)
(服)皆騎次黃麾一執者一人夾者二人騎(武弁緋絁生色寳相)
(花袍紅勒帛紅雲鞾)舍人殿中侍御史從者凡四人(服同前隊)
太史鉦鼔隊太史一人(本品服騎)引交龍掆鼓左金鉦右
舁四人工二人(皆武弁緋絁生色寳相花袍紅勒帛紅鞾)次司辰郎一人
左典事一人右(並四品服)騎太史司辰郎典事從者三人
(服同前隊)武衛鈒戟隊武衛將軍一人(交角幞頭緋羅繡抹額紫羅繡)
(瑞鷹裲襠紅錦襯袍錦騰蛇金帶)横刀騎領五色繡旛一金節八䍐
右罼左朱雀青龍白虎幢三横布導盖一中道又四
武衛果毅二人(服佩同武衛將軍)鈒戟各二十徒五十有九
人(武弁緋絁生色寳相花袍紅勒帛紅鞾)武衛將軍武衛果毅從者凡
三人(服同前隊)龍墀旗隊舍人二人(四品服)中郎將二人
(服佩同鈒戟隊武衛將軍)騎分左右帥騎士凡二十有四人執旗
八人天下太平旗中道中嶽帝旗左中央神旗右次
日旗左月旗右次祥雲旗二分左右次皇帝萬歲旗
中道(執人皆黃絁巾黃絁生色寳相花袍黃勒帛黃雲鞾)横刀引者八人(青絁巾青)
(絁生色寳相花袍青勒帛青雲鞾)護者八人(緋絁巾緋絁生色寳相花袍紅勒帛紅雲鞾)
皆横刀執弓矢舍人中郎將從者凡四人(服同前隊)御
馬隊舍人二人(四品服)引左右衛將軍二人(緋羅繡抹額紫羅繡)
(瑞馬裲襠紅錦襯袍錦騰蛇金帶烏鞾)横刀皆騎分左右行御馬十有
二疋分左右飾以纓轡鞍複馭士控鶴二十有四人
(交角金花幞頭紅錦控鶴襖金束帶䩺鞋)次尚乘奉御二人(四品服)騎分左
右行舍人左右衛將軍從者四人(服同前隊)拱衛控鶴
第一隊拱衛指揮使二人(本品服騎)分左右帥步士凡二百
五十有二人負劍者三十人次執吾杖者五十人次
執斧者五十人次執鐙杖者六十人次執列絲骨朵
者三十人皆分左右次携金水瓶者一人左金盆者
一人右次執列絲骨朵者三十人皆分左右(皆金縷額交角)
(幞頭青質孫控鶴襖塗金荔枝束帶䩺鞋)拱衛指揮使從者二人(服同前隊)
安和樂安和樂署令二人(本品服騎)分左右行領押職二
人(弓角鳳翅金花幞頭紅質孫加襴袍金束帶花鞾)次扎鼓八為二重次和
鼔一中道次板二次龍笛四次頭管次羌笛次笙次
&KR0793;各二左右行次雲璈一中道工二十有四人(皆弓角鳳)
(翅金花幞頭紅錦質孫襖金荔枝束帶花鞾)從者二人(服同前隊)金吾援寳
隊舍人二人(四品服)引金吾將軍二人(交角幞頭緋羅繡抹額紫羅繡)
(辟邪裲襠紅錦襯袍錦騰蛇)横刀佩弓矢皆騎分左右前引駕十
二重甲士一十二騎弩四次弓四次矟四為三重次
香案二金爐合各二分左右舁士十有六人侍香二
人騎而從次典瑞使二人(本品服)騎而左右引八寳受
命寳左傳國寳右次天子之寳左皇帝之寳右次天
子行寳左皇帝行寳右次天下信寳左皇帝信寳右
每輿寳盝銷金蒙複襯複案輿紅銷金衣龍頭竿結
綬舁士八人朱團扇四人凡九十有六人(皆交角金花幞頭青)
(紅錦質孫襖每輿前青後紅金束帶䩺鞋)援寳三十人(交角金花幞頭窄紫衫銷金汗胯金)
(束帶烏鞾)執金縷黑杖次符寳郎二人(四品服)騎分左右次
金吾果毅二人(服佩同金吾將軍)騎分左右次矟次弓次弩
各四人為三重舍人金吾將軍侍香典瑞使符寳郎
金吾果毅從者凡十有二人(服同前隊)殿中繖扇隊舍
人二人(四品服)騎分左右領騎而執旗者四人日月合
璧旗左五星連珠旗右次金龍旗左金鳳旗右(黃絁巾黃)
(絁生色寳相花袍黃勒帛黃鞾)佩劍騎而引旗者四人(青絁巾青絁生色寳相花)
(袍青勒帛青鞾)騎而護旗者四人(紅絁巾紅絁生色寳相花袍紅勒帛紅鞾)皆佩
劍執弓矢次朱團扇十有六次小雉扇次中雉扇次
大雉扇各八為十重重四人次曲盖紅方繖次紫方
繖次華盖次大繖各二執者五十人(武弁紅絁生色寳相花袍紅勒)
(帛紅鞾)舍人從者二人(服同前隊)控鶴圍子隊圍子頭一
人執骨朵由中道(交角幞頭緋錦質孫襖鍍金荔枝帶䩺鞋)領執圍子十
有六人分左右(交角金花幞頭曰襯肩青鞋錦質孫襖鍍金荔枝帶鞨)次朱繖中
道次金脚踏左金椅右(服如圍子頭)拱圍指揮使一人(本品)
(服騎)中道控鶴二十人(服同上)拱衛指揮使從者二人(服同)
(前隊)天樂一部天樂署令二人(本品服騎)分左右領押職
二人次琵琶箜篌火不思板筝胡琴笙頭管各二龍
笛一響鐵一工十有八人從二人(押職工徒等幞頭錦襖束𢃄花鞾皆)
(與安和樂同)控鶴第二隊僉拱衛司事二人(本品服騎)分左
右帥步士凡七十有四人執立瓜者三十有六十分
左右次捧金杌一人左鞭桶一人右次蒙鞍一人左
繖手一人右次執立瓜者三十有四人分左右(幞頭錦襖)
(等俱與前第一隊同)僉拱衛司事從者二人(服同前隊)殿中導從
隊舍人二人(四品服)騎左右引香鐙案一黃銷金盤龍
衣金爐合結綬龍頭竿舁者十有二人(交角金花幞頭紅錦質孫)
(控鶴襖鍍金束帶䩺鞋)侍香二人騎分左右次警蹕三人(交角幞頭)
(紫窄袖衫鍍金束帶烏鞾)次舍人二人(四品服)騎引天武官二人執
金鉞金鳳翅(兜牟金鎖甲青勒甲絛金環繡汗胯金束帶)馬珂飾次金骨
朵次幢次節各二分左右次金水盆左金椅右次蒙
複左副執椅右次金水瓶鹿盧左銷金淨巾右次金
香毬金香合各二分左右次金唾壺右金唾盂右金
拂四扇十分左右次黃繖中道繖衣從凡騎士三十
人(服如警蹕加白繡汗胯)步卒四人(執椅二人蒙複一人繖衣一人服如舁香鐙徒)舍
人天武官從者六人(服同前隊)控鶴第三隊拱衛直鈐
轄二人(本品服騎)引執卧瓜八十人(服如第二隊)導駕官引
進使二人分左右前行次給事中一人左起居注一
人右侍御史一人左殿中侍御史一人右次翰林學
士二人左集賢學士一人右次御史中丞一人左同
知樞密院事一人右次御史大夫一人左知樞密院
事一人右次侍儀使四人中書侍郎二人黃門侍郎
二人侍中二人皆分左右次儀仗使一人左鹵簿使
一人右次禮儀使二人分左右持劈正斧一人中道
次大禮使一人左太尉一人右(皆本品服)騎從者三十人
惟執劈正斧官從者二人(服同前隊)羽林宿衛舍人二
人(四品服)前行次羽林將軍二人(交角幞頭緋羅繡抹額紫羅繡瑞鷹裲襠)
(紅錦襯袍錦騰蛇金帶烏鞾横刀佩弓矢)皆騎分左右領宿衛騎士二十
人執骨朵六人次執短戟六人次執斧八人(皆弓角金鳳翅)
(幞頭紫袖細褶辮線襖束𢃄烏鞾横刀)舍人羽林將軍從者凡四人(服同)
(前隊)檢校官(分布中道之外外仗之内)頓遞隊監察御史二人(本品)
(服)次纛矟隊循仗檢校官二人次朱雀隊金吾中郎
將二人(服同前金吾將軍)佩儀刀加弓矢次十二旗隊兵部
侍郎二人(本品服)次門旗隊紏察儀仗官二人(本品服)次
雲和樂部金吾將軍二人(服佩如金吾中郎將)知隊官二人(本品)
(服)次武衛鈒戟隊監察御史二人(本品服)次外道左右
牙門巡仗監門中郎將二人(交角幞頭緋羅繡抹額紫羅繡獅子裲襠紅錦)
(襯袍錦騰蛇金帶烏鞾)佩儀刀弓矢次金吾援寳隊兵部尚書
二人次循仗檢校官二人次殿中繖扇隊監察御史
二人次禮部尚書二人(皆木品服)次圍子隊知隊仗官二
二次金吾大將軍二人(服同金吾將軍)各犦矟從次殿中導
從隊紏察儀仗官二人次循仗檢校官二人次羽林
宿衛隊左點檢一人左右點檢一人右(紫羅繡瑞麟裲襠餘同金)
(吾大將軍)領大黃龍負圖旗二執者二人夾者八人騎(錦帽)
(五色絁巾五色絁生色雲龍袍塗金束帶五色雲鞾)佩劍夾者加弓矢並行中
道控鶴外外仗内前後檢校仗内知班六人(展角幞頭紫窄)
(衫塗金束帶烏鞾)承奉班都知一人太常博士一人(皆朝服)騎
門檢校官前後巡察宿直將軍八人(服佩同左右點檢夾輅檢校三)
(衛)陪輅隊誕馬二疋(珂錦纓轡青屜)乘黃令二人(本品服)分
左右次殿前將軍二人(服同金吾將軍)横刀騎玉輅太僕卿
馭(本品服)千牛大將軍驂乘(交角幞頭紅抹額繡瑞牛裲襠紅錦襯袍錦騰蛇金)
(帶烏鞾)横刀左右衛將軍(服如千牛)大將軍(惟裲襠繡瑞虎文)陪輅
輅馬六疋(珂飾纓轡青屜牽套鞶帶)步卒凡八十有二人馭士四
人駕士六十有四人行馬二踏道八人推竿二人托
义一人梯一人(皆平巾青幘青繡雲龍花袍塗金束帶青鞾)教馬官二人
進輅職長二人(皆本品服)夾輅將軍二人(金鳳翅兜牟金𤨏甲絛環汗胯)
(金束帶綠雲花鞾)青瀝水扇二次千牛備身二人皆分左右
(交角幞頭緋羅繡抹額紫羅繡瑞牛裲襠紅錦袍金帶烏鞾)横刀佩弓矢獻官二
人殿中監六人内侍十人(皆本品朝服)騎分左右千牛備
身後騎而執弓矢者十人尚衣奉御四人尚食奉御
二人尚藥奉御二人皆騎(本品服)次腰輿(黃紵絲銷金雲龍蒙複)
步卒凡十有三人舁八人道扇四人黃繖一人(皆交角金)
(花幞頭紅質孫控鶴襖金束帶䩺鞋)尚舍奉御二人騎左尚輦奉御二
人騎右(皆朝服)從者三十有四人(服同前隊)
大神牙門旗隊都檢點一人騎(交角幞頭緋羅繡抹額紫羅繡瑞麟裲襠)
(紅錦襯袍)次監門大將軍二人分左右騎(服如都點檢帷裲襠紫繡獅文)
門凡三重親衛郎將帥甲士分左右夾輅而陣繞出
輅後合執氅者二為第一門翊衛郎將帥護尉夾親
衛而陣繞出輅後合為第二門監門校尉二人騎左
右衛大將軍帥甲士執五色龍鳳旗夾護衛而陣繞
出輅後合牙門旗二為第三門監門校尉二人主之
(服色詳見外仗)雲和樂後部雲和署丞二人(本品服)騎分左
右領前行戲竹排簫簫管各二歌工二凡十人皆騎
(花幞頭紫絁生色花袍塗金帶烏鞾)次琵琶筝箜篌&KR0793;各四頭管六方
響二龍笛六杖鼔十工四十人皆騎(服同上惟絁色紅)從者
二人(服同前隊)後黃麾隊元武幢一絳麾二徒三人(皆武)
(弁紫絁生色龜雲花袍紫羅勒帛紫鞾)次黃麾執者一人夾者二人皆
騎豹尾一執者一人夾者二人皆騎(武弁紫生色寳相花袍紫勒帛)
(紫鞾)元武黑甲掩後隊金吾將軍一人騎中道(服同殿前)
(將軍)佩刀後衛指揮使二人騎分左右(服同各衛指揮使)帥甲
騎五十有七人元武旗一執者一人夾者二人小金
龍鳳黑旗二執者二人(皆黑兜牟金飾黑甲絛環汗胯束帶)弓矢器仗
馬黑金色獅子甲珂飾矟四十人弩十人(黑兜牟黑甲絛環汗)
(胯束帶鞾帶)弓矢器仗馬黑甲珂飾執衛司犦矟二人(錦帽)
(紫生色辟邪文袍鍍金帶烏鞾)從者三人(服同前隊)
外仗金鼓隊金鼓旗二執者二人引護者八人(皆五)
(色絁巾生色寳相花五色袍五色勒帛鞾)佩劍引護者加弓矢分左右次
折衝都尉二人(交角幞頭緋羅繡抹額紫羅繡辟邪裲襠紅錦襯袍金帶錦螣蛇)騎
帥步士凡百二十人鼔鉦各二十四人(並黃絁巾黃絁生色寳相)
(花袍紅勒帛紅鞾)車輻棒二十四人長刀二十四人(並金飾青兜牟)
(青甲絛環白繡汗胯束帶青雲鞾)清游隊舍人二人(四品服)騎導從
金吾折衝二人(冠服同折衝都尉)横刀佩弓矢騎分左右帥
步士凡百有十人白澤旗二執者二人引護者八人
次執弩次執矟次執弓次執矟次執弓各二十人皆
甲騎(冠金飾綠畫甲絛環白繡汗胯束帶綠雲鞾)佩弓矢器仗馬金飾朱
畫甲珂飾分左右佽飛隊鐵甲佽飛執矟者十有
二人甲騎冠鐵甲佩弓矢器仗馬鐵甲珂飾次金吾
果毅二人(冠服同金吾折衝惟緋絁與羅異)横刀弓矢騎次虞侯佽
飛執弩二十人(錦帽紅生色寳相花袍塗金帶烏鞾)殳仗隊領軍將
軍二人(交角幞頭緋絁繡抹額紫羅繡白澤裲襠紅錦襯袍金帶錦螣蛇烏鞾)横刀騎
帥步士五十人執殳二十五人執义二十五人錯分
左右(皆五色絁生色巾寳相花五色袍五色勒帛五色雲頭鞾)領軍將軍從者二
人(錦帽紫䙆衫小錦束帶行縢鞋襪)諸衛馬前隊舍人二人(四品服)
騎導左右衛郎將二人(交角幞頭緋絁繡抹額紫繡瑞馬裲襠紅錦襯袍金帶錦)
(螣蛇烏鞾)横刀佩弓矢騎分左右帥騎士百五十有六人
前辟邪旗左應龍旗右次玉馬旗左三角旗右次黃
龍負圖旗左黃鹿旗右次飛麟旗左駃騠旗右次鸞
旗左鳳旗右次飛黃旗左麒麟旗右執旗十有二人
(生色黃袍巾勒帛鞾)引旗十有二人(服同執人惟袍色青)護旗十有二人
(生色紅袍巾勒帛鞾)執弓六十人(錦帽青生色寳相花袍塗金帶烏鞾)執矟六十
人(服如執弓者惟袍色紅)每旗弓五矟五從者四人(服同前隊)二
十八宿前隊舍人二人(四品服)騎導領軍將軍二人(紫羅)
(繡白澤裲襠餘如前隊)左右衛郎將皆騎帥步士百十有二人
前井宿旗左參宿旗右各五盾從次鬼宿旗左觜宿
旗右各五弓從次柳宿旗左畢宿旗右各五盾從次
星宿旗左昴宿旗右各五盾從次張宿旗左胃宿旗
右各五弓從次翼宿旗左婁宿旗右各五&KR1483;從次軫
宿旗左奎宿旗右各五盾從執旗十有四人(生色黃袍巾勒)
(帛鞾)引旗十有四人(服如執人惟袍巾色青)護旗十有四人(服如執人)
(惟袍巾色紅)執刀盾者三十人弓矢者二十人&KR1483;者二十
人(皆五色兜牟甲絛環白繡汗胯束帶五色雲鞾)舍人領將軍從者四人(服同)
(前隊)領軍黃麾仗前隊舍人二人(四品服)騎導領軍將
軍二人(服佩如二十八宿旗隊)領軍將軍騎分左右帥步士凡
一百五十人絳引旛十次龍頭竿繡氅十皆分左右
次江瀆旗左濟瀆旗右次小戟十次弓十皆分左右
次南方神旗左西方神旗右次鍠十次綠縢絡盾加
刀十皆分左右次南嶽帝旗左西嶽帝旗右次龍頭
竿氅十次朱縢絡盾加刀十皆分左右次南天王旗
左西天王旗右次小戟十次弓十皆分左右次龍君
旗左虎君旗右次鍠十次綠縢絡盾加刀十皆分左
右執人一百三十人(武弁五色生色寳相花袍勒帛鞾)引旗十人(青生)
(花寳相花袍巾勒帛鞾)護旗十人(服同惟袍巾色紅)殳仗後隊領軍
將軍二人騎帥步士凡五十人殳二十有五义二十
有五錯分左右(服佩同前隊)左右牙門旗隊監門將軍
二人騎(紫繡獅子裲襠餘如殳仗隊領軍將軍之服佩)次牙門旗四每旗執
者一人引夾者二人(並黃絁巾黃絁生色寳相花袍黃勒帛黃雲鞾)皆騎次
監門校尉二騎(服佩同監門將軍)從者四人(服同前隊)左右青
龍白虎隊舍人二人(四品服)騎導領軍將軍二人(服佩同殳)
(仗隊之領軍將軍)騎分左右帥甲士凡五十有六人騎青龍
旗左執者一人夾者二人從以執弩五人弓十人矟
十人(皆冠青甲騎冠青鐡甲青絛金環束帶白繡汗胯青雲鞾)白虎旗右執者一
人夾者二人從以執弩五人弓十人矟十人(皆冠白甲騎冠)
(白鐡甲青絛金環束帶白繡汗胯白雲鞾)舍人領軍將軍從者四人(服同前隊)
二十八宿後隊舍人二人(四品服)騎導領軍將軍二
人騎分左右帥步士百十有二人角宿旗左壁宿旗
右各從以執弓者五人次亢宿旗左室宿旗右各從
以執&KR1483;者五人次氐宿旗左危宿旗右各從以執盾
者五人次房宿旗左虚宿旗右各從以執弓者五人
次心宿旗左女宿旗右各從以執&KR1483;者五人次尾宿
旗左牛宿旗右各從以執盾者五人次箕宿旗左斗
宿旗右各從以執弓者五人舍人領軍將軍從者四
人執夾引從(服佩皆同前隊)諸衛馬後隊舍人二人(四品服)
騎導左右衛果毅都尉二人騎分左右帥衛士百五
十有六人角端旗左赤熊旗右次兕旗左太平旗右
次騼䮷旗左騶牙旗右次犀牛旗左鵔鸃旗右次蒼
烏旗左白狼旗右次龍馬旗左金牛旗右舍人左右
衛果毅都尉從者四人執夾引從(服佩同前隊)左右領
軍黃麾後隊舍人二人(四品服)騎導領軍將軍二人騎
分左右帥步士百六十人龍頭竿氅十次朱縢絡盾
加刀十皆分左右次吏兵旗左力士旗右次小戟十
次弓十皆分左右次東天王旗左北天王旗右次鍠
十次綠縢絡盾加刀十皆分左右次東岳帝旗左北
岳帝旗右次龍頭竿氅十次朱縢絡盾加刀十皆分
左右次東方神旗左北方神旗右次小戟十次弓十
皆分左右淮瀆旗左河瀆旗右次鍠十次綠縢絡盾
加刀十皆分左右次絳引旛十分左右掩後舍人領
軍將軍從者四人(執夾服佩並同前隊)左右衛儀刀班劍隊
舍人二人(四品服)騎導左右衛中郎將二人(交角幞頭緋羅繡抹)
(額紫羅繡瑞馬裲襠紅錦襯袍錦螣蛇金帶烏鞾)騎分左右帥步士凡四十
人班劍二十人儀刀二十人(並錦帽紅生色寳相花袍塗金帶烏鞾)舍
人左右衛中郎將從者四人(服同前隊)供奉宿衛步士
隊供奉中郎將二人(幞頭抹額裲襠袍帶等俱同上中郎將惟絁與羅異)横刀
佩弓矢騎分左右帥步士凡五十有二人執短戟十
有二人次執列絲十有二人次义戟十有二人次斧
十有六人分左右夾玉輅行(皆弓角金鳳翅幞頭紫細摺辮線襖塗金束帶)
(烏鞾)親衛步士隊親衛郎將二人(服同供奉中郎將)騎分左
右帥步士凡百四十有八人執龍頭竿氅四人次小
戟十人次氅二人次儀鍠十人次氅二人次小戟十
人次氅二人次儀鍠十人次氅二人次小戟十人次
氅二人次儀鍠十人次氅二人次小戟十人次氅二
人次儀鍠十人次氅二人次小戟十人皆分左右夾
供奉宿衛隊次氅二人次儀鍠十人次氅二人次小
戟十人次氅二人次儀鍠十人次氅二人折繞宿衛
隊後而合其端為第一門(士皆金兜牟甲青勒甲絛金環綠雲鞾)翊
衛護尉隊翊衛郎將二人(服同親衛郎將)騎帥護尉騎士百
有二人(皆交角金花幞頭窄袖紫衫紅銷金汗胯塗金束帶烏鞾)執金装骨朵分
左右夾親衛隊行折繞隊後而合其端為第二門
左右衛甲騎隊左右衛大將軍二人(服如翊衛郎將)帥騎士
百人執青龍旗五人左青鳳旗五人右次赤龍旗五
人左赤鳳旗五人右次黃龍旗五人左黃鳳旗五人
右次白龍旗五人左白鳳旗五人右次黑龍旗五人
左黑鳳旗五人右次五色鳳旗二十五人居左五色
龍旗二十五人居右曲繞輅後合牙門旗為第三門
(士皆冠甲騎冠金飾朱畫甲青勒甲絛鍍金環白繡汗胯紅鞾)佩弓矢器仗馬青金
毛獅子甲珂飾左衛青甲隊左衛指揮使二人騎
(服紫羅繡雕虎裲襠餘同左右衛大將軍)帥騎士三十有八人執大青龍
旗一人左大青鳳旗一人右次小青龍旗一人左小
青鳳旗一人右次大青鳳旗一人左大青龍旗一人
右每旗從以持青矟者四人次小青鳳旗一人左小
青龍旗一人右皆從以持青矟者三人(皆青兜牟金飾青畫甲青)
(絛塗金環汗胯束帶鞾)佩弓矢器仗馬青金毛獅子甲珂飾折
繞陪門
前衛赤甲隊前衛指揮使二人(騎服佩同前衛指揮使)帥騎士
凡四十有八人執大赤鳳旗一人左大赤龍旗一人
右次小赤鳳旗一人左小赤龍旗一人右次大赤龍
旗一人左大赤鳳旗一人右次小赤龍旗一人左小
赤鳳旗一人右每旗從以持赤稍者四人次執大赤
鳳旗一人左大赤龍旗一人右皆從以持赤矟者三
人(皆服同上惟朱與青異)佩弓矢器仗馬朱甲珂飾從者二人
(服同前隊)折繞陪門中衛黃甲隊中衛指揮使二人(騎服)
(同前衛指揮使)帥騎士凡五十有八人執大黃龍旗一人
左大黃鳳旗一人右次小黃龍旗一人左小黃鳳旗
一人右次大黃鳳旗一人左大黃龍旗一人右次小
黃鳳旗一人左小黃龍旗一人右次大黃龍旗一人
左大黃鳳旗一人右每旗從以持黃矟者四人次小
黃龍旗一人左小黃鳳旗一人右皆從以持黃矟者
三人(皆服與上同惟黃與朱異)佩弓矢器仗馬黃甲珂飾從者二
人(服同前隊)折繞陪門右衛白甲隊右衛指揮使二人
(騎服同中衛指揮使)帥騎士凡七十有四人執大白鳳旗一人
左大白龍旗一人右次小白鳳旗一人左小白龍旗
一人右次大白龍旗一人左大白鳳旗一人右次小
白龍旗一人左小白鳳旗一人右次大白鳳旗一人
左大白龍旗一人右每旗從以持白矟者四人次小
白鳳旗一人左小白龍旗一人右次大白龍旗一人
左大白鳳旗一人右皆從以持白矟者三人(皆服與上同惟)
(白與黃異)佩弓矢器仗馬白甲珂飾從者二人(服同前隊)折繞
陪門
牙門四監門中郎將二人(服佩同各衛指揮使)騎各左右次左
衛次前衛次中衛次右衛牙門旗各二色並赤監門
校尉各二人(騎服佩同)各衛之執旗者從者十人(服同前隊)
儀衛
殿上執事挈壺郎二人掌直漏刻(冠學士帽服紫羅窄袖衫塗金)
(束帶烏鞾)漏刻直御榻南司香二人掌侍香以主服御
者(國語曰速占兒赤)攝之(冠服司挈壺)香案二在漏刻東西稍南
司香侍案側東西相向立酒人凡六十人主酒(國語)
(曰荅剌赤)二十人主湩(國語曰郃剌赤)二十人主膳(國語曰博鬼赤)二十
人(冠唐帽服同司香)酒海直漏南酒人北向立酒海南護
尉四十人以質子在宿衛者攝之(質子國語曰覩魯花冠交角幞頭紫)
(梅花羅窄袖衫塗金束帶白錦汗胯)帶弓矢佩刀執骨朵分立東西宇
下警蹕三人以控鶴衛士為之(冠交角幞頭服紫羅窄袖衫塗金束)
(帶烏鞾)捧立於露階每乘輿出入則鳴其鞭以警衆
殿下執事司香二人亦以主服御者攝之(冠服同殿上司)
(香)香案直露階南司香東西相向立護尉凡四十人
以戶郎(國語曰玉典赤)二十人質子二十人攝之(服同宇下護尉)夾
立階戺右階之下伍長凡六人都點檢右點檢左
點檢各一人凡宿衛之人及諸門者戸者皆屬焉(如怯)
(薛歹八剌哈赤玉典赤之類是也)殿内將軍一人凡殿内佩弓矢者
佩刀者諸司禦者皆屬焉(如火兒赤温都赤之類是也)殿外將軍
一人宇下護尉屬焉宿直將軍一人黃麾立仗及殿
下護尉屬焉右無常官凡朝會則以近臣重臣攝之
(服白帽白衲襖行縢履韈或服其品之公服)恭事則侍立舍人授以骨朵
而易笏都點檢以玉右點檢以瑪瑙左點檢以水精
殿内將軍以瑪瑙殿外將軍以水精宿直將軍以金
左階之下伍長凡三人殿内將軍殿外將軍宿直
將軍各一人(冠服同右)恭事則侍立舍人授以骨朵而易
笏殿内將軍以瑪瑙殿外將軍以水精宿直將軍以
金司辰郎二人一人立左樓上(服視六品)候時北面而
鷄唱一人立樓下(服視八品)候時捧牙牌趨丹墀而跪報
露階之下左黃麾仗内設表案一禮物案一輿士
凡八人每案四人(前二冠縷金額交角幞頭頭緋錦寳相花窄袖襖塗金束帶行縢鞋)
(襪後二人冠服同前惟襖色青)圉人十人(國語曰阿塔赤冠唐巾紫羅窄袖衫青錦緣白)
(錦汗胯銅束帶烏鞾)馭立仗馬十覆以青錦緣緋錦鞍復分左
右立黃麾仗南侍儀使二人引進使一人通班舍
人尚引舍人閱仗舍人奉引舍人先輿舍人各一人
紏儀官凡四人尚書一人侍郎一人監察御史二人
知班三人視班内失儀者白紏儀官而行罰焉皆東
向立右仗之東以北為上侍儀使二人引進使一
人承奉班都知一人宣表目舍人宣表修撰宣禮物
舍人奉表舍人奉幣舍人尚引舍人閱仗舍人奉引
舍人先輿舍人各一人押禮物官凡二人工部侍郎
禮部侍郎各一人紏儀官凡四人尚書一人侍郎一
人監察御史二人知班三人視班内如上左右輦路
宣輦舍人通贊舍人各一人戸郎二人承傳贊席前
皆西向立左仗之西以北為上(凡侍儀使引進使尚書侍郎御史各服其)
(本品之服承奉班都知舍人借四品服知班冠展角幞頭服紫羅窄袖衫塗金束帶烏鞾)護尉
三十人以質子在宿衛者攝之立大明門闑外(冠服同宇)
(下護尉)承傳二人控鶴衛士為之立大明門楹間以
承𫝊於外仗(冠服同警蹕)執黃柄小骨朵
殿下黃麾仗(黃麾仗凡四百四十有八人分布於丹墀左右各五行)右前列
執大盖二人執華盖紫方盖紅方盖曲盖各二人(冠展)
(角幞頭服緋絁生色寳相花袍勒帛烏鞾)次二列執朱團扇八人執大
雉扇中雉扇小雉扇朱團扇各八人(冠武弁服同前執盖者)
次三列執黃麾&KR1814;十人(武弁青絁生色寳相花袍青勒帛烏鞾)執絳引
旛十人(冠服同上其色緋)執信旛十人(冠服同上其色黃)執傳教旛
十人(冠服同上其色白)執告旛十人(冠服同上其色紫)次四列
以下執葆盖四十人(冠緋服緋絁生色寳相花袍勒帛烏鞾)執儀鍠斧
四十人(冠服同上其色黃)執小戟蛟龍掌四十人(冠服同上其色青)
左列亦如之皆以北為上押杖四人行視仗内而檢
校之(冠服同警蹕者)
殿下旗仗(旗仗執護引屏凡五百二十有八人分左右以列)左前列建天
下太平旗第一牙門旗第二每旗執者一人護者四
人(皆五色緋巾五色絁生色寳相花袍勒帛雲頭鞾)執人佩劍護人加弓矢
後屏五人執矟(朱兜鍪朱甲雲頭鞾)左二列日旗第三龍君
旗第四每旗執者一人護者四人後屏五人(巾服執佩同前)
(列)右前列建皇帝萬歲旗第一牙門旗第二每旗
執者一人護者四人後屏五人(巾服執佩同左前列)右二列
月旗第三虎君旗第四每旗執者一人護者四人後
屏五人(巾服執佩同前列)左次三列青龍旗第五執者一
人(黃絁巾黃絁生色寳相花袍勒帛花鞾)佩劍護者二人(朱白二色絁巾二色絁生)
(色寳相花袍勒帛花鞾)佩劍加弓矢天王旗第六執者一人(巾服)
(同上)護者二人(青白二色絁巾二色絁生色寳相花袍勒帛花鞾)佩劍加弓矢後
屏五人執矟(朱兜鍪朱甲雲頭鞾)風伯旗第七執者一人護者
二人後屏五人(巾服佩執同)天王旗雨師旗第八執者一
人護者二人後屏五人(巾服佩執同)青龍旗雷公旗第九
執者一人(佩服同上)護者三人(青紫二色絁巾二色絁生色寳相花袍勒帛花鞾)
佩劍加弓矢後屏五人執矟(白兜鍪白甲雲頭鞾)電母旗第十
執者一人護者二人後屏五人(巾服執佩同)風伯旗吏兵
旗第十一執者一人護者二人(巾服佩同)雷公旗後屏五
人執矟(黃兜鍪黃甲雲頭鞾)右次三列白虎旗第五執者一
人(巾服等同青龍旗)佩劍護者二人(青朱二色巾服餘同前)佩劍加弓
矢後屏五人執矟(兜鍪等同奎旗)江瀆旗第七執者一人護
者二人後屛五人(巾服執佩同)天王旗河瀆旗第八執者
一人(巾服佩同上)護者二人(青紫二色巾服餘同前)佩劍加弓矢後
屏五人執矟(黃兜鍪黃甲雲頭鞾)淮瀆旗第九執者一人(巾服佩同)
(上)護者二人(青朱二色巾服餘同前)佩劍加弓矢後屏五人(巾服)
(執佩同)白虎旗濟瀆旗第十執者一人(巾服佩同上)護者二
人(朱白二色巾服餘同前)佩劍加弓矢後屏五人執矟(青兜鍪青甲雲)
(頭鞾)力士旗第十一執者一人護者三人後屏五人(巾服)
(佩執同)河瀆旗第十二旗内拱衛直指揮使二人分左
右立(服本品朝服)執玉斧次卧瓜一列次立瓜一列次列
絲一列(冠縷金額交角幞頭緋錦寳相花窄袖襖塗金荔枝束帶行縢履韈)次鐙仗一
列次吾仗一列次班劍一列並分左右立(惟襖用青錦餘俱同)
(上)左次四列朱雀旗第十二執者一人(巾服等同白虎旗)
佩劍護者二人(青白二色巾服餘同前)佩劍加弓矢後屏五人
執矟(兜鍪等同前)木星旗第十三執者一人(巾服佩同上)護者
二人(青朱二色巾服餘同前)佩劍加弓矢後屏五人執矟(青兜鍪青)
(甲雲頭鞾)熒惑旗第十四執者一人(巾服佩同上)護者二人(青紫)
(二色巾服餘同前)佩劍加弓矢後屏五人(巾服執佩同朱雀旗)土星旗
第十五執者一人護者二人(巾服佩同熒惑旗)後屏五人執
矟(黃兜鍪黃甲雲頭鞾)太白旗第十六執者一人護者二人(巾服)
(佩同木星旗)後屛五人執矟(白兜鍪白甲雲頭鞾)水星旗第十七執
一人護者二人(巾服同太白旗)後屏五人執矟(紫兜鍪紫甲雲頭鞾)鸞
旗第十八執者一人(巾服佩同上)護者二人(朱白二色巾服餘同前)
佩劍加弓矢後屏五人(巾服執同木星旗)右次四列元武
旗第十二執者一人(巾服等同朱雀旗)佩劍加弓矢後屏五
人(紫兜鍪紫甲雲頭鞾)執矟東岳旗第十三執者一人護者二
人(巾服佩同元武旗)後屛五人執矟(青兜鍪青甲雲頭鞾)南岳旗第十
四執者一人(巾服佩同上)護者二人(青白二色巾服餘同前)佩劍加
弓矢後屏五人執矟(朱兜鍪朱甲)中岳旗第十五執者一
人(巾服佩同上)護者二人(紫青二色巾服餘同前)佩劍加弓矢後屏
五人執矟(黃兜鍪黃甲雲頭鞾)西岳旗第十六執者一人(巾服佩同)
(上)護者二人(朱青二色巾服餘同前)佩劍加弓矢後屏五人執
矟(白兜鍪白甲)北岳旗第十七執者一人護者二人(巾服佩同)
(南岳旗)後屏五人(巾服執同元武旗)麟旗第十八執者一人護
者二人後屏五人(巾服執佩同西岳旗)左次五列角宿旗第
十九亢宿旗第二十氐宿旗第二十一房宿旗第二
十二心宿旗第二十三尾宿旗第二十四箕宿旗第
二十五每旗執者一人(巾服同元武旗)佩劍護者二人(巾服等同)
(木星旗)佩劍加弓矢後屏五人執矟(青兜鍪青甲)右次五
列奎宿旗第十九婁宿旗第二十胃宿旗第二十一
昴宿旗第二十二畢宿旗第二十三觜宿旗第二十
四參宿旗第二十五每旗執者一人佩劍護者二十
(巾服等俱同左次五列)佩劍加弓矢後屏五人執矟(白兜鍪白甲)
左次六列斗宿旗第二十六牛宿旗第二十七女宿
旗第二十八虚宿旗第二十九危宿旗第三十室宿
旗第三十一壁宿旗第三十二每旗執者一人佩劍
護者二人(巾服等俱同青龍旗)佩劍加弓矢後屏五人執矟(紫兜)
(鍪紫甲)右次六列井宿旗第二十六鬼宿旗第二十
七柳宿旗第二十八星宿旗第二十九張宿旗第三
十翼宿旗第三十一軫宿旗第三十二每旗執者一
人佩劍護者二人(巾服等俱同左次六列)佩劍加弓矢後屏五
人執矟(朱兜鍪朱甲)
宫内導從警蹕三人以控鶴衞士為之並列而前
行掌鳴其鞭以警衆(服見前)天武二人執金鉞分左
右行(金兜鍪金甲蹙金素汗胯金束帶綠雲鞾)舍人二人(服視四品)主服
御者凡三十人(速古兒赤也)執骨朵執幢執節各二人皆
分左右行携金盆一人由左負金椅一人由右携金
水瓶鹿盧一人由左執巾一人由右捧金香毬二人
捧金香合二人皆分左右行捧金唾壺一人由左捧
金唾盂一人由右執金拂四人執升龍扇十人皆分
左右行(冠交角幞頭服紫羅窄袖衫塗金束帶烏鞾)劈正斧官一人由
中道近侍重臣攝之侍儀使四人分左右行佩弓
矢十人(國語曰火兒赤)分左右由外道行(服如主服御者)佩寳刀
十人(國語曰温都赤)分左右行(冠鳳翅唐巾服紫羅辮線襖金束帶烏鞾)
明
明史儀衛志曰文謂之儀武謂之衛天子出車駕
次第謂之鹵簿(唐制四品以上皆給鹵簿則君臣並得通稱也)明初詔禮
官鹵簿彌文務從省節以示尚質去奢之意凡正
至聖節朝會及册拜接見藩臣儀鸞司陳設儀仗
後或隨時增飾要以洪武創制為凖則焉
又輿服志曰太祖甫有天下考定邦禮車服尚質
酌古通今合乎禮意迄於世宗耤田造耕根亦一
代之制也
太祖吳元年十二月拱衛司陳設鹵簿時將即位故以
禮儀進也
洪武元年十月定元旦朝賀儀三年命製郊丘祭祀
拜褥六年冬大輅成十二年增設丹墀儀仗二
十六年始定鹵簿大駕制
成祖永樂三年更定鹵簿大駕
宣宗宣德元年更造鹵簿儀仗
皇帝儀仗
吳元年中書左相國李善長率禮官以即位禮儀進
清晨拱衛司設鹵簿列甲士於午門之外東西列旗
仗於奉天門外之東西龍旗十二分左右用甲士
十二人北斗旗一纛一居前豹尾一居後俱用甲
士三人虎豹各二馴象六分左右布旗六十四門
旗日旗月旗青龍白虎風雲雷雨江河淮濟旗天馬
天禄白澤朱雀元武等旗木火土金水五星旗五岳
旗熊旗鸞旗及二十八宿旗各六行每旗用甲士五
人一人執旗四人執弓弩設五輅於奉天門外玉輅
居中左金輅次革輅右象輅次木輅俱並列丹墀左
右布黃麾仗黃盖華盖曲盖紫方繖紅方繖雉扇
朱團扇羽葆幢豹尾龍頭竿信旛𫝊教旛告止旛絳
引旛戟氅戈氅儀鍠氅等各三行丹陛左右陳幢
節響節金節燭籠青龍白虎幢班劍吾杖立瓜卧瓜
儀刀鐙杖戟骨朵朱雀元武幢等各三行殿門左
右設圓盖一金交椅金脚踏水盆水罐團黃扇皆校
尉擎執
元旦朝賀儀金吾衛於奉天門外分設旗幟宿衛
於午門外分設兵仗衛尉寺於奉天殿門及丹陛丹
墀設黃麾仗内使監擎執於殿上凡遇冬至聖節册
拜親王及番使來朝儀俱同其宣詔赦降香則惟
設奉天殿門及丹陛儀仗殿上擎執云其陳布次
第午門外刀盾殳义各置於東西甲士用赤奉天
門外中道金吾宿衛二衛設龍旗十二分左右用青
甲士二十人北斗旗一纛一居前豹尾一居後俱用
黑甲士三人虎豹各二馴象六分左右左右布旗
六十四左前第一行門旗二每旗用紅甲士五人(内一)
(人執旗旗下四人執弓箭)第二行月旗一用白甲士五人青龍旗
一用青甲士五人(以上皆内一人執旗旗下四人執)第三行風雲雷
雨旗各一每旗用黑甲士五人天馬白澤朱雀旗各
一每旗用紅甲士五人(以上皆内一人執旗旗下四人執弓箭)第四行
木火土金水五星旗各一隨其方色每旗用甲士五
人其甲木青火紅土黃金白水黑熊旗鸞旗各一每
旗用紅甲士五人(以上皆内一人執旗旗下四人執弩)第五行角亢氐
房心尾箕旗各一每旗用青甲士五人(内一人執旗旗下四人執)
(弓箭)第六行斗牛女虚危室壁旗各一每旗用青甲士
五人(内一人執旗旗下四人執弩)右前第一行門旗二每旗用紅
甲士五人第二行曰旗一用紅甲士五人白虎旗一
用白甲士五人第三行江河淮濟旗各一隨其方色
每旗用甲士五人其甲江紅河白淮青濟黑天禄白
澤元武旗各一每旗用甲士五人天禄白澤紅甲元
武黑甲第四行東南中西北五岳旗各一隨其方色
每旗用甲士五人其甲東岳青南岳紅中岳黃西岳
白北岳黑熊旗麟旗各一每旗用紅甲士五人第五
行奎婁胃昴畢觜參旗各一每旗用青甲士五人第
六行井鬼柳星張翼軫旗各一每旗用青甲士五人
(以上凡一人執旗旗下五人執弓箭弩等俱同左)奉天門外拱衛司設五
輅玉輅居中左金輅次革輅右象輅次木輅俱並列
典牧所設乘馬於文武樓之南各三東南相向
丹墀左右布黃麾仗凡九十分左右各三行左前第
一行十五黃盖一紅大繖二華盖一曲盖一紫方繖
一紅方繖一雉扇四朱團扇四第二行十五羽葆幢
二豹尾二龍頭竿二信旛𫝊教旛告止旛絳引旛各
二黃麾一第三行十五戟氅五戈氅五儀鍠氅五右
前第一行十五黃盖一紅大繖二華盖一曲盖一紫
方繖一紅方繖二雉扇四朱團扇四第二行十五羽
葆幢二豹尾二龍頭竿二信旛𫝊教旛告止旛絳引
旛各二黃麾一第三行十五戟氅五戈氅五儀鍠氅
五皆校尉擎執丹陛左右拱衛司陳幢節等仗九
十分左右為四行左前第一行響節十二金節三燭
籠三第二行青龍幢一班劍吾仗立瓜卧瓜儀刀鐙
杖戟骨朵各三朱雀幢一右前第一行響節十二金
節三燭籠三第二行白虎幢一班劍吾杖立瓜卧瓜
儀刀鐙杖戟骨朵各三元武幢一皆校尉擎執奉
天殿門左右拱衛司陳設左行圓盖一金脚踏一金
水盆一團黃扇三紅扇三右行圓盖一交椅一金水
罐一團黃扇三紅扇三皆校尉擎執殿上左右内
使監陳設左拂子二金唾壺一金香合一右拂子二
金唾盂一金香爐一皆内使擎執和聲郎陳樂(詳樂)
(考)郊丘祭祀拜褥郊丘用席表蒲裏為褥宗廟社
稷先農山川用紅文綺表紅木棉布裏為褥
丹墀儀仗黃繖華盖曲盖紫方繖紅方繖各二雉
扇紅團扇各四羽葆幢龍頭竿絳引𫝊教告止信旛
各六戟氅戈氅儀鍠氅各十
(臣)等謹按郊丘祭祀拜褥洪武三年所定丹墀儀
仗十二年所定己見於前又儀衛志永樂元年禮
部言鹵簿中宜有九龍車一乘請增置帝曰禮貴
得中過為奢不及為儉先朝審之精矣當遵用舊
章豈可輒有增益以啟後世之奢哉九龍車既先
朝所無其仍舊便宣德元年更造鹵簿儀仗有具
服幄殿一座金交椅一金脚踏一金盆一金罐一
金馬杌一鞍籠一金香爐一金香合一金唾盂一
金唾壺一御仗二擺錫明甲一百副盔一百弓一
百箭三千刀一百其執事校尉每人鵝帽只孫衣
銅帶鞾履鞋一副常朝各色羅掌扇四十各色羅
絹繖十萬夀繖一黃雙龍扇二筵宴銷金羅繖四
銷金雨繖四金龍響節二十四王圻曰時宣宗未
即位以明年為宣德元年勅工部預行製造從禮
臣之請也
天子車輅
輿服志曰明初大朝會則拱衛司設五輅於奉天
門玉居中左金次革右象次木駕出則乘玉輅後
有腰以八人載之其後太祖考周禮五輅以詢儒
臣曰玉輅太侈何若祗用木輅博士詹同對曰孔
子云乘殷之輅即木輅也太祖曰以玉飾輅古惟
祀天用之常乘宜用殷輅然祀天之際玉輅未備
木輅亦未為不可參政張昶曰木輅戎輅也不可
以祀天太祖曰孔子斟酌四代禮樂以為萬世法
木輅寕不可祀祀在誠敬豈泥儀文洪武元年有
司奏乘輿服御應以金飾詔用銅有司言費小不
足惜太祖曰朕富有四海豈恡乎此苐儉約非身
先無以率下且奢泰之習未有不由小至大者也
六年命禮官考五輅制為木輅二乘一以丹漆祭
祀用之一以皮鞔行幸用之是冬大輅成命更造
大輅一象輅十中宫輅一後宫車十飾俱以鳳以
將幸中立府故造之非常制也二十六年始定鹵
簿大駕之制玉輅一大輅一九龍車一步輦一後
罷九龍車永樂三年更定鹵簿大駕有大輅玉輅
大馬輦小馬輦步輦大凉步輦板轎各一具服幄
殿各一
大輅(高一丈三尺九寸五分廣八尺二寸五分)輅座(高四尺一寸有竒)上平盤前
後車櫺並雁翅及四垂如意滴珠板轅(長二丈二尺九寸有竒)
紅髹鍍金銅龍頭龍尾龍鱗葉片装釘平盤下方箱
四周紅髹匡俱十二槅内飾綠地描金繪獸六(麒麟狻猊)
(犀象天馬天禄)禽六(鸞鳳孔雀朱雀翟鶴)盤左右下有護泥板及車輪
二貫軸一每輪輻十有八其□皆紅髹抹金銅鈒花
葉片装釘輪内車心用抹金銅鈒蓮花瓣輪盤装釘
軸中纏黃絨駕轅諸索輅亭(高六尺七寸九分)四柱(長五尺八寸四)
(分)檻座皆紅髹前二柱戧金柱首寳相花中雲龍文
下龜文錦前左右有門(高五尺一寸九分廣二尺四寸九分)四周装雕
木沉香色描金香草板十二片門旁槅各二及明杴
俱紅髹以抹金銅鈒花葉片装釘槅編以黃線絛後
紅髹屏風上雕描金雲龍五紅髹板戧金雲龍一屏
後地沉香色上四槅雕描金雲龍四其次雲板如之
下三槅雕描金雲龍三其次雲板亦如之俱抹金銅
鈒花葉片裝釘亭内黃線絛編紅髹匡軟座下蓮花
墜石上施花毯紅錦褥席紅髹坐椅靠背上雕描金
雲龍一下雕雲板一紅髹福夀板一并褥椅中黃織
金倚靠坐褥四圍椅裙施黃綺帷幔亭外青綺緣邊
紅簾十扇輅頂并圓盤(高三尺有竒)鍍金銅蹲龍頂帶仰
覆蓮座垂攀頂黃線圓條盤上以紅髹其下外四面
地沉香色描金雲内四角地青繪五彩雲以青飾輅
蓋亭内貼金斗拱承紅髹匡寳盖鬭以八頂冐以黃
綺謂之黃屋中并四周繡五綵雲龍九天輪三層皆
紅髹上安雕木貼金邊耀葉板八十一片綠地雕木
貼金雲龍文三層間繪五彩雲襯板八十一片盤下
四周黃銅釘装施黃綺瀝水三層每層八十一摺間
繡五彩雲龍文四角垂青綺絡帶各繡五彩雲升龍
圓盤四角連輅坐板用攀頂黃線圓絛并貼金木魚
輅亭前有左右轉角闌干二扇後一字帶左右轉角
闌干一扇皆紅髹内嵌雕木貼金龍間以五彩雲三
扇共十二柱柱首雕木貼金蹲龍及線金五彩蓮花
抱柱闌干内四周布花毬亭後樹太常旗二以黃線
羅為之皆十有二斿每斿内外繡升龍一左旗腰繡
日月北斗竿首用鍍金銅龍首右旗腰繡黻字竿首
鍍金銅戟各綴抹金銅鈴二垂紅纓十二纓上施抹
金銅寳盖下垂青線帉錔踏梯一紅髹以抹金銅鈒
花葉片装釘行馬架二紅髹上有黃絨匾絛用抹金
銅葉片装釘有黃絹幰衣(即遮塵)油絹雨衣青氊衣及
紅油合扇梯紅油托义各一輅以二象駕之
玉輅制如大輅而無平盤下十二槅之飾輅亭前二
柱飾以摶換貼金升龍屏風後無上四槅雲龍及雲
板之飾天輪内用青地雕木飾玉色雲龍文而太常
旗及踏梯行馬之類悉與大輅同亦以二象駕之
大馬輦(古者輦以人輓之周禮巾車后五輅其一輦車組輓然縣師有車輦之稽黍苗詩云我任)
(我輦則臣民所乘亦名輦至秦始去輪而制乃尊)明諸輦有輪者駕以馬以
别於步輦(其制高一丈二尺五寸九分廣八尺九寸五分轅長二丈五寸有竒輦座高三尺四)
(寸有竒餘同大輅輦亭高六尺四寸有竒)紅髹四柱(長五尺四寸有竒)檻座高與
輅同四周紅髹條環板前左右有門(高五尺有竒廣二尺四寸有竒)
門旁槅各二後槅三及明杴皆紅髹抹金銅鈒花葉
片装釘槅心編以黃線絛亭内制與大輅同苐軟座
上不用花毯而用紅毯亭外用紅簾十二扇輦頂并
圓盤(高二尺六寸有竒)上下俱紅髹以青飾輦盖其銅龍蓮
座寳盖黃屋及天輪輦亭制悉與大輅同太常旗踏
梯行馬之屬亦同大輅駕以八馬備鞍韀鞦轡鈴纓
之飾
小馬輦(視大馬輦高廣皆减一尺轅長一丈九尺有竒餘同大馬輦亭高五尺五寸有竒)紅
髹四柱(長五尺四寸有竒)檻座紅髹四周絛環板前左右有
門(高五尺廣二尺二寸有竒)門旁槅各二及明杴後屏風壁板俱
紅髹用抹金銅鈒花葉片装釘亭底紅髹上施紅花
毯紅錦褥席外用紅簾四扇駕以四馬餘同大馬輦
步輦(步輦者古之步輓明制高一丈二尺二寸有竒廣八尺二寸有竒)輦座(高三尺二寸有)
(竒)四周雕木五彩雲渾貼金龍板十二片間以渾貼
金仰覆蓮座下雕木線金五彩雲板十二片轅四紅
髹中二轅(長三丈五尺九寸)左右二轅(長二丈九尺五寸有竒)俱以鍍
金銅龍頭龍尾装釘輦亭(高六尺三寸有竒)四柱(長六尺二寸有竒)
檻座紅髹四周雕木沉香色描金香草板十二片抹
金銅鈒花葉片装釘前左右有門(高五尺七寸有竒廣二尺四寸有竒)
門旁紅髹十字槅各二扇雕飾沉香色描金雲龍板
八片下雲板如其數後紅髹屏風上雕沉香色描金
雲龍五屏後雕沉香色描金雲龍板三片又雲板如
其數俱用抹金銅鈒花葉片装釘餘同馬輦惟紅簾
用十扇輦頂并圓盤(高二尺六寸有竒)其蓮座輦盖天輪幰
衣之屬俱同馬輦
大凉步輦(高一丈二尺五寸廣一丈二尺五寸有竒)四面紅髹匡装雕木
五彩雲板二十片問以貼金仰覆蓮座下紅髹如意
絛環板如其數紅髹轅六中二轅(長四丈三尺五寸有竒)左右
二轅(長四丈有竒)外二轅(長三丈六尺五寸有竒)前後俱飾以雕木
貼金龍頭龍尾輦亭(高六尺五寸有竒廣八尺五寸有竒)四柱紅髹前
左右有門(高五尺八寸有竒廣二尺五寸有竒)四周描金香草板十二
片門旁槅各二後槅三及明杴皆紅髹編以黃線絛
亭底上施墊氊加紅錦褥幷席紅髹坐椅一四周雕
木沉香色描金寳相花靠背褥裙帷幔與馬輦同内
設紅髹卓二紅髹闌干香卓一闌干四柱首俱雕木
貼金蹲龍鍍金銅龍盖香爐一并香匙箸瓶紅錦墩
二外紅簾三扇輦頂(高二尺七寸有竒)又鍍金銅寳珠頂帶
仰覆蓮座(高一尺三寸有竒)垂攀頂黃線圓絛四頂用丹漆
上冐紅氊四垂以黃氊為如意雲黃氊緣條四周施
黃綺瀝水三層每層百三十二摺間繡五彩雲龍文
或用大紅羅冐頂以黃羅為如意雲緣條瀝水亦用
黃羅頂下四周以紅氊為帷黃氊緣條四角鍍金銅
雲四亭内寳盖繡五龍頂以紅髹木匡冐以黃綺為
黃屋頂心四周繡雲龍各一輦亭四角至輦座用攀
頂黃線圓絛四并貼金木魚輦亭前左右轉角闌干
二扇後一字帶轉角闌干一扇皆紅髹雕木渾貼金
龍間以五彩雲板闌干内四周布席其闌干十二柱
之飾及踏梯之屬俱與馬輦同
轎(轎者肩行之車宋中興以後以征伐道路險阻詔百官乘轎名曰竹轎子亦曰竹輿元皇帝用象轎)
(駕以二象至用紅板轎則自明始也其制高六尺九寸有竒)頂紅髹近頂装圓匡
蜊房窗鍍金銅火𦦨寳帶仰覆蓮座四角鍍金銅雲
朵轎扛二前後以鍍金銅龍頭龍尾装釘有黃絨墜
角索四周紅髹板左右門二用鍍金銅釘鉸轎内紅
髹匡坐椅一福夀板一并褥椅内黃織金倚靠坐褥
四周椅裙下鋪席並踏褥有黃絹轎衣油絹雨衣各
一青氊衣紅氊緣條雲子
穆宗隆慶四年設郊祀慶成宴帝乘板輿由歸極門
出入皇極門至殿上降輿
具服幄殿車駕之出有之(按周官大小次木架葦障上下四旁周以幄帟以象)
(宫室明鹵簿載具服幄殿儀仗有黃帳房仍元制也)帳并帷幕以黃木棉布為
之上施獸吻柱竿紅髹竿頭彩装蹲獅氊頂
耕根車世宗朝始造(漢有耕車晉有耕根車俱天子親耕所用)嘉靖十年
帝將耕耤田詔造耕根車禮官上言考大明集禮耕
耤用宋制乘玉輅以耕根車載耒耜同行今考儀注
順天府官奉耒耜及穜稑種置彩輿先於祭前二日
而出今用耕根車以載耒耜宜令造車於祭祀日早
進呈置耒耜先玉輅以行第稽諸禮書祗有圖式而
無高廣尺寸宜依今置車式差小通用青質從之
欽定續文獻通考卷九十七
