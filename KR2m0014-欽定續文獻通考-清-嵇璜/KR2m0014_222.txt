欽定續文獻通考卷二百二十二
物異考
恒𤾉
宋理宗紹定二年五月成都潼川路歲旱
嘉熙元年夏建康府旱三年旱四年六月江浙福
建大旱淳祐五年秋七月旱鎮江常州亢旱七年
旱十一年閩廣及饒州旱寳祐元年六月江湖閩
廣旱六年旱
六年三月詔自冬徂春天久不雨民失東作自四月
一日避殿減膳甲申大雨
(臣)等謹按王圻續通考載理宗寳祐五年處州旱
又度宗咸淳十年亦云處州旱史皆不載
度宗咸淳九年沿江制置使所轄四郡夏秋旱十年
九月(恭帝已即位)閩中廬州旱長樂福清二縣大旱准西四
郡旱
(臣)等謹按度宗紀咸淳九年十二月丁亥以沿江
制置使所轄四郡夏秋旱澇有免租事故恒雨與
恒𤾉互見之
遼穆宗應歴十二年五月旱
命左右以水相沃頃之果雨
十六年五月旱
時以歲旱泛舟於池禱雨不雨舍舟立田中禱乃雨
十七年四月旱射柳祈雨
復以水沃羣臣
景宗保寧元年五月旱射柳祈雨七年四月旱射柳
祈雨
聖宗統和元年東京平州旱八年四月旱
興宗重熙九年六月旱射柳祈雨
十五年楊佶為武定軍節度使境内亢旱苗稼將槁
視事之夕雨澤沾足百姓歌曰何以蘇我上天降雨
誰其撫我楊公為主
道宗咸雍二年七月旱三年南京旱十年四月旱
大康六年五月旱
時禱雨命左右以水相沃俄而雨降
遼史蕭文傳曰道宗夀隆末文知易州時大旱百
姓憂甚文禱之輒雨屬縣又會淫雨不止文復隨
禱而霽是歲大熟
(臣)等謹按王圻續通考載蕭文事一稱太康八年
七月易州霖雨一稱乾統八年六月易州大旱前
後皆誤
天祚帝乾統元年四月旱八年六月旱射柳祈雨
金熙宗天眷三年六月大旱皇統三年陜西旱
世宗大定四年五月旱
勅有司審冤獄禁宫中音樂放毬場役夫詔禮部尚
書王競禱雨於北嶽參知政事石琚望祭於北郊壬
子雨
九年六月旱
時以久旱命宫中無用扇庚子雨
十二年四月旱十六年中都河北山東陜西河東遼
東等十路皆旱二十年七月旱
(臣)等謹按王圻續通考又載二十年夏旱有完顔
宗道祈雨事今以列傳考之章宗明昌時宗道以
陜西路統軍使特進三階兼知京兆府事時夏旱
俾長安令取太白湫水步迎於遠郊及城而雨是
歲大稔人以為精意所感刊石紀之非大定時事
章宗明昌元年夏旱二年五月桓撫等州旱秋山東
河北旱三年四月旱秋綏德旱承安元年自正月
至五月不雨二年自正月至四月不雨四年五月
旱
先是承安元年旱命徙市乃雨復市如常至四年旱
詔求直言避正殿減膳審理冤獄應奉翰林文字陳
載言四事其一邊民苦於寇掠其二農民困於軍需
其三審決冤滯一切從寬苟縱有罪其四行省官員
例獲厚賞而沿邊司縣曾不沾及此亦干和氣致旱
災之所由也帝是之
泰和三年四月旱四年四月旱五年夏旱
衛紹王大安二年六月山東河北大旱三年三月山
東河北河東諸路大旱崇慶元年三月大旱是歲河
東陜西山東南京諸路旱二年(五月改元至寧)陜西河東大
旱
是年以陜西河東諸處旱遣工部尚書高道拉祈雨
於嶽瀆乃雨時斗米有至錢萬二千者
宣宗貞祐三年自去冬不雨雪至於三月不雨四年
七月旱興定二年六月旱三年夏旱四年六月
旱五年三月旱
三月間以久旱詔中外仍命有司祈禱
元光元年四月京畿旱
哀宗正大二年四月旱三年三月陜西旱四月旱
五年四月京畿旱八月旱天興二年六月遷蔡復大
旱數月
元太宗十年八月旱
定宗三年大旱
世祖中統元年八月澤州潞州旱三年五月東平濱
棣二州旱四年八月真定郡及洺磁等州彰德路旱
十一月東平大名等路旱至元元年二月東平太原
平陽旱
分命西僧禱雨於東平太原平陽
二年西京北京益都真定東平順德河間徐宿邳旱
三年夏黃州旱京兆鳳翔旱四年順天束鹿縣旱
五年京兆大旱六年六月真定等路旱是歲澧州雲
内東勝廣平路俱旱七年三月益都登萊旱七月山
東南京河間諸路旱八年四月蔚州靈仙廣靈二縣
旱九年六月高麗旱十二年衛輝太原等路旱
十三年十二月平陽路旱十五年西京奉聖州及彰
德等處旱十六年七月趙州旱是歲保定等二十餘
路旱十七年八月大都北京懷孟保定南京許州平
陽旱十八年二月遼陽懿盖廣寧北京大定諸州旱
是歲平陽路松山縣旱十九年八月真定以南旱(民多)
(流移)二十二年五月廣平汴梁鈞州鄭州懷孟濮州東
昌廣平平陽彰德衛輝旱二十三年平灤太原旱五
月汴梁京畿旱二十四年春平陽旱(二麥枯死秋種不入土)
二十五年二月蓋州旱四月萊縣蒲臺旱九月甘州旱
是歲東平路須城等縣安西路商耀乾華等十六州旱
二十六年六月桂陽路旱是歲絳州大旱二十七
年四月平山真定棗強三縣旱七月滄州樂陵旱二
十九年二月山東棣州旱
(臣)等謹按王圻續通考世祖至元三年婺州春不
雨至秋八月十二日四年八月邵武大旱史皆不
載
成宗元貞元年六月環州葭州咸寧伏羌通渭等縣鞏
昌慶陽延安安西旱七月太原平陽安豐河間等路八
月汴梁安西真定等路九月高郵府泗州賀州並旱
二年七月懷孟大名河間旱九月莫州獻州十月化州
十二月遼東太原開元河南芍陂俱旱大德元年三
月道州旱六月河間大名旱汴梁南陽大旱(民鬻子女)七月
懷州武陟縣旱八月楊州淮安寧海州真定順德河間
九月鎮江丹陽金壇二縣俱旱十月歷陽合肥梁縣安
豐蒙城霍邱自春及秋不雨十一月常州路宜興州旱
十二月平陽曲沃縣旱是歲濟南及金復州俱旱二
年二月浙西嘉興江隂江東建康溧陽池州旱五月衛
輝順德平灤等路旱三年五月荆湖諸郡及桂陽寳
慶興國鄂岳漢陽常澧潭衡辰沅常寧茶陵江陵等路
旱九月大都揚州淮安十月沔陽揚廬隨黃等州並旱
是歲甘肅額齊訥路屯田旱四年三月寧國太平兩
路旱五月揚州南陽順德東昌歸德濟寧徐濠芍陂八
月白馬縣十一月平濟縣俱旱五年六月汴梁南陽
衛輝大名濮州等路旱九月江陵常德澧州旱是歲封
邱武陽蘭陽中牟延津河南澠池蘄州蘄春廣濟蘄
水俱旱六年正月陜西旱七年台州諸路旱八年
六月鳳翔扶風岐山寳雞三縣旱九年五月道州旱
六月鳳翔扶風七月晉州饒陽縣漢陽漢川縣八月象
州融州柳州屬縣俱旱十年五月大都京畿旱安西
春夏大旱(二麥枯死)
(臣)等謹按王圻續通考十年台州旱十一年台州
自夏四月不雨至秋八月人相食紀志皆不載
武宗至大元年二月汝寧歸德二路旱五月渭源縣旱
三年夏廣平大名路旱六月威州洺水肥鄉雞澤等
縣旱七月磁州威州諸縣旱四年六月河間陜西諸
路旱
仁宗皇慶元年六月濱棣德三州及蒲臺信陽等縣旱
二年三月旱九月京畿大旱
帝於三月旱時宫中焚香默禱遣官分禱諸祠甘雨
大注
延祐二年春檀薊濠三州旱夏鞏昌蘭州旱六月濟寧
益都旱四年四月德安府旱五年七月真定河間
廣平中山大旱七年四月(英宗已即位)左衛屯田旱六月
黃蘄二郡及荆門軍旱九月瀋陽旱
(臣)等謹按王圻續通考五年六月荆州旱亦史所
不載者
英宗至治元年四月袁州建昌及廣德路旱五月高郵
旱六月臨江路大同路旱二年六月揚州淮安屬縣
旱九月臨安河西縣春夏不雨(種不入土)十一月岷州旱十
二月河南及雲南烏蒙等處屯田旱三年五月大同
路雁門屯田旱損麥夏燕南河南州縣十有四亢陽不
雨土番岷州旱順德真定冀寧大旱十一月(泰定帝已即位)芍
陂屯田旱
泰定帝泰定元年三月臨洮狄道縣冀寧石州離石寧
鄉縣旱六月河間晉寧涇州揚州壽春等路湖廣河南
諸屯田景清滄莫臨汾靈臺六合等州縣皆旱十二月
兩浙及江東諸郡旱二年三月荆門州旱五月潭州
茶陵州及興國永興縣大旱六月新州路旱七月順德
汴梁德安汝寧隨州息州諸路旱三年五月廬州鬱
林州及洪澤屯田旱六月峽州大寧廬州德安梧州中
慶諸路屬縣燕南河南州縣十有四亢陽不雨七月關
中大名永平奉元諸路屬縣旱九月南恩州旱十一月
懷慶修武縣旱四年二月奉元醴泉順德唐山懷州
淳化等縣旱五月大都南陽汝寧廬州等路屬縣旱六
月畿内江南潞霍綏德三州汝寧府旱七月内郡江南
延安屬縣旱八月真定晉寧延安河南等路及藤州旱
十月龍興路屬縣旱十一月永平路旱十二月大都保
定真定東平海南懷慶諸路旱是歲汴梁峽州旱致和
元年二月廣平彰德等郡旱五月涇州靈縣旱六月
江陵路屬縣旱
(臣)等謹按王圻續通考泰定帝泰定二年五月關
陜皆旱史不載
文宗天歷元年八月陜西大旱人相食二年正月陕
西大旱(自泰定二年至是不雨)六月峽州二縣真定河間大名廣
平等四川四十一縣旱七月戊午大都之東安薊州永
清益津縣春夏旱(麥苖枯)八月河南府路浙西湖州江東
池州饒州及大名真定河間諸屬縣旱十月湖廣常德
武昌澧州諸路旱十一月冠州廬州江西龍興南康撫
瑞袁吉諸路旱十二月冀寧路黃州路及恩州旱是歲
蘄州路夏秋旱至順元年七月開元大同真定冀寧
廣平諸路及忠翊侍衛左右屯田(自夏至於是月不雨)肇州興州
東勝州及榆林滏陽等十三縣旱九月特爾根摩琳等
三十二驛旱(自夏秋不雨牧畜多死)二年四月晉寧冀寧大同
河間諸路屬縣旱六月晉寧二路旱八月景州旱(自六月至)
(是月不雨)是歲冀寧河南二路霍隰石三州阜城平城二縣
旱三年八月真定路冀寧路之陽曲河曲二縣及荆
門州河南府之洛陽縣皆旱四年夏紹興旱(自四月不雨至)
(於七月)淮東淮西亦旱十一月浙江旱
(臣)等謹按王圻續通考文宗至順二年三月浙西
旱史不載
順帝元統二年二月安豐路旱三月杭州鎮江嘉興常
州松江江隂旱湖廣旱(自是月不而至於八月)四月成州旱河南
旱(自是月不雨至於八月)六月大寧廣寧遼陽開元瀋陽懿州旱
八月南康路諸縣旱至元元年三月益都路旱四月
河南東平路及邵武大旱二年三月陜西旱無麥五
月婺州不雨(自是月至於六月)是歲江浙自春至八月不雨
六年夏廣東南雄路旱(自二月不雨至於五月種不入土)至正二年
彰德大同二郡及冀寧平晉榆次徐溝縣汾州孝義縣
沂州皆大旱(自春至秋不雨人有相食者)秋衛輝大旱三年七月
興國路大旱四年福州大旱(自三月不雨至於八月)興化邵武
鎮江及湖南之桂陽皆旱五年曹州禹城縣大旱夏
膠州高密縣旱六年鎮江及元慶奉化州旱七年
四月懷慶衛輝河東及鳳翔之岐山汴梁之祥符河南
之孟津皆大旱十一月迤北旱八年三月益都臨淄
大旱五月四川旱十年夏彰德旱十一年鎮江旱
十二年蘄州黃州大旱(人相食)浙東紹興旱台州旱
(自四月不雨至於七月)六月桂陽大名俱旱十三年(自六月不雨至於秋)
(八月)蘄州黃州及浙東慶元衢州婺州江東饒州江西龍
興瑞州建昌吉安廣東南雄湖南永州桂陽皆大旱
十四年懷慶河内縣孟州汴梁祥符縣福建泉州湖南
永州寳慶廣西梧州皆大旱(祥符旱魃再見泉州種不入土人相食)十
五年衛輝大旱十六年婺州處州皆大旱十八年春
薊州旱莒州濱州般陽滋川縣霍州鄜州鳳翔岐山
縣春夏皆大旱(莒州人相食岐山亦如之)十九年晉寧鳳翔廣西
梧州象州皆大旱二十年通州旱汾州介休縣旱(自四)
(月至秋不雨)廣西賓州大旱(自閏五月不雨至於八月)二十二年河南
洛陽孟津偃師三縣大旱(人相食)二十三年山東濟南
廣西賀州皆大旱
明太祖洪武三年夏旱
六月戊午朔步禱郊壇
四年陜西河南山西及直隸常州臨濠北平河間永平
旱五年夏山東旱七年夏北平旱二十三年山
東旱二十六年大旱
(臣)等謹按王圻續通考太祖吳元年夏六月久旱
洪武十四年金陵久不雨志不載
成祖永樂十三年鳳陽蘇州浙江湖廣旱十六年陜
西旱
宣宗宣德元年夏江西旱湖廣夏秋旱二年南畿湖
廣山東山西陜西河南旱七年河南及大名夏秋旱
八年南北畿河南山東山西自春徂夏不雨九年
南畿湖廣江西浙江及真定濟南東昌兖州平陽重慶
等府旱十年畿輔旱
英宗正統二年河南春旱順德兖州春夏旱平涼等六
府秋旱三年南畿浙江湖廣江西九府旱四年直
隸陜西河南及太原平陽春夏旱五年江西夏秋旱
南畿湖廣四川府五州衛各一旱(自六月不雨至於八月)六年
陜西旱南畿浙江湖廣江西府州縣十五春夏並旱
七年南畿浙江湖廣江西府州縣衛二十餘大旱十
年夏湖廣旱十一年湖廣及重慶等衛夏秋旱十
二年南畿及山西湖廣等府七夏旱十三年直隸陜
西湖廣府州七夏秋旱十四年六月順天保定河間
真定旱
景帝景泰元年畿輔山東河南旱二年陜西府四衛
九旱三年江西旱四年南北畿河南及湖廣府三數
月不雨五年山東河南旱六年南畿及山東山西
河南陜西江西湖廣府三十三衛十五皆旱七年湖
廣浙江及南畿江西山西府十七旱
英宗天順元年夏兩京不雨杭州寧波金華均州亦旱
三年南北畿浙江湖廣江西四川廣西貴州旱四
年濟南青州登州肇慶桂林甘肅諸府衛夏旱五年
南畿府四州一及錦衣等衛連月旱傷稼七年北畿
旱濟南青州東昌衛輝旱(自正月不雨至於四月)
憲宗成化三年湖廣江西及南京十一衛旱四年兩
京春夏不雨湖廣江西旱六年直隸山東河南陜西
四川府縣衛多旱八年京畿連月不雨(運河水涸)順德真
定武昌俱旱九年彰德衛輝平陽旱十三年四月
京師旱是歲真定河間長沙皆旱十五年京畿大旱
順德鳳陽徐州濟南河南湖廣皆旱十八年兩京湖
廣河南陜西府十五州二旱山西大旱十九年山西
旱二十年京畿山東湖廣陜西河南山西俱大旱
二十二年六月陜西旱(蟲鼠食苖稼)凡九十五州縣八月北
畿及江西三府旱九月温台大旱長沙諸府亦旱
孝宗弘治元年南畿河南四川及開封旱四年浙江
府二廣西府八及陜西洮州衛旱六年北直山東河
南山西及襄陽徐州旱七年福建四川山西陜西遼
東旱八年京畿陜西山西湖廣江西大旱十年順
天淮安太原平陽西安延安慶陽旱十一年河南山
東廣西江西山西府十八旱十二年夏河南四府旱
秋山東旱十三年慶陽太原平陽汾潞旱十四年
遼東鎮春至秋不雨河溝盡涸十六年夏京師大旱
蘇松常鎮夏秋旱十八年北京及應天四十二衛旱
武宗正德元年陜西三府旱二年貴州山西旱三
年江南北旱四年旱(自三月至七月)陜西亦旱七年鳳陽
蘇松常鎮平陽太原臨鞏旱八年畿輔及開封大同
浙江六縣旱九年順天河間保定廬鳳淮揚旱十
一年北畿及兖州西安大同旱十五年淮揚鳳陽州
縣三十六及臨鞏甘州旱十六年兩京山東河南陜
西山西旱(自正月不雨至於六月)
(臣)等謹按王圻續通考武宗正德五年六月京師
旱志不載
世宗嘉靖元年南畿江西浙江湖廣四川遼東旱二
年兩京山東河南湖廣江西及嘉興大同成都俱旱(赤地)
(千里殍殣載道)三年山東旱五年江左大旱六年北畿四
府河南山西及鳳陽淮安俱旱七年北畿湖廣河
南山東山西陜西大旱八年山西及臨洮鞏昌旱
九年應天蘇松旱十年陜西山西大旱十一年湖
廣陜西大旱十七年夏西京山東陜西福建湖廣大
旱十九年畿内旱二十年三月久旱親禱二十
三年湖廣江西旱二十四年南北畿山東山西陜西
浙江江西湖廣河南俱旱二十五年南畿江西旱
二十九年北畿山西陜西旱三十三年兖州東昌淮
安揚州徐州武昌旱三十四年陜西五府及太原旱
三十五年夏山東旱三十七年大旱(禾盡槁)三十
九年太原延安慶陽西安旱四十年保定等六府旱
四十一年西安等六府旱
穆宗隆慶二年浙江福建四川陜西及淮安鳳陽俱大
旱四年夏旱六年夏不雨
四年旱時詔諸司停刑
神宗萬歷十一年八月庚戌朔河東鹽臣言解池旱涸
鹽花不生十三年夏京師久旱十四年三月京師
又久旱
先是十三年四月戊午因京師自去秋至此不雨河
井盡涸步禱郊壇至次年三月乙巳又以久旱命順
天府祈禱
十七年蘇松連歲大旱(震澤為平陸)浙江湖廣江西大旱
十八年四月旱二十四年杭嘉湖三府旱二十六
年四月旱二十七年夏旱二十九年畿輔山東山
西河南及貴州黔東諸府衛旱三十年夏旱三十
四年夏亢旱三十七年楚蜀河南山東山西陜西皆
旱三十八年夏久旱濟青登萊四府大旱三十九
年夏京師大旱四十二年夏不雨四十三年山東
春夏大旱(三月不雨至於六月千里如焚)四十四年陜西旱秋冬廣
東大旱四十五年夏畿南亢旱四十七年廣西梧
州旱(赤地如焚)
光宗泰昌元年遼東旱
熹宗天啟元年久旱五年真順保河四府三伏不雨
秋復旱七年四川大旱
愍帝崇禎元年夏畿輔旱(赤地千里)三年春旱
帝於三月中擇日親禱
五年杭嘉湖三府旱(自八月至十月七旬不雨)六年京師及江西
旱十年夏京師及河東不雨江西大旱十一年兩
京及山東山西陜西旱十二年南畿山東山西浙江
旱十三年兩京及登青萊三府旱十四年兩京山
東河南湖廣及宣大邊地旱十六年旱
十六年旱五月辛丑祈禱雨澤命臣工痛加修省
恒燠
(臣)等謹按馬端臨通考載恒燠自春秋至寧宗嘉
定三年止自後宋遼二朝無可見者
金世宗大定二十九年(時章宗已即位)冬無雪
章宗泰和二年冬無雪
宣宗貞祐二年冬無雪
元世祖至元十三年冬無雪
仁宗皇慶元年冬無雪延祐元年冬大都檀薊等州
無雪(至春草木枯蕉)
順帝至元六年冬無雪
明仁宗洪熙元年正月癸未以京師一冬不雪詔諭修
省
英宗正統九年冬畿内外無雪十二年冬陜西無雪
景帝景泰六年冬無雪
英宗天順元年冬宫中祈雪
時直隸山西河南山東皆無雪
二年冬詔令百官祈雪六年冬直隸山東河南皆無
雪
憲宗成化元年冬無雪五年冬燠如夏六年二月
壬申以自冬徂春雨雪不降敕諭羣臣親詣山川壇請
禱十年二月南京山東奏冬春恒燠無冰雪十一
年冬以無雪祈禱十五年冬直隸山東河南山西無
雪十九年冬京師直隸無雪
孝宗弘治九年冬無雪十五年冬無雪十八年冬
温如春無雪
武宗正德元年冬無雪永嘉自冬至春麥穗桃李實
三年冬無雪六年至九年連歲無雪十一年冬無
雪
(臣)等謹按王圻續通考載武宗正德七年冬燕趙
河朔之地無雪而燠史不載
世宗嘉靖十四年冬深無雪遣官徧祭諸神十九年
冬無雪二十年十二月癸夘禱雪於神祗壇二十
四年十二月甲午命諸臣分告宫廟祈雪三十二年
冬無雪三十三年十二月壬申以災異屢見即禱雪
日為始百官青衣辦事三十六年冬無雪三十九
年冬無雪明年又無雪帝將躬禱會大風命亟禱雪兼
禳風災四十一年至四十五年冬祈雪無虛歲
穆宗隆慶元年冬無雪四年冬無雪
神宗萬歷四年十二月己丑命禮部祈雪十六年十
七年二十九年三十七年四十七年俱命禮部祈雪
愍帝崇禎五年十二月癸酉命順天府祈雪六年
七年冬無雪
欽定續文獻通考卷二百二十二
