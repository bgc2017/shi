欽定續文獻通考卷一百五十七
經籍考
經(經解)(四書)
宋史藝文志經解類五十八部七百五十三卷(不著錄者九部)
(一百四十六卷)
遼金元三史不立藝文志散見各紀傳中
明史藝文志諸經類四十三部三十四卷四書類五十
九部七百十二卷
宋
岳珂刊正九經三傳沿革例一卷
珂字肅之號倦翁湯隂人居於嘉興鄂忠武王飛之
孫敷文閣待制霖之子也官至戶部侍郎淮東總領
制置使
張萱曰宋相臺岳珂家塾刊本與九經總例相同
黃仲元四如講稿六卷
仲元字善甫號四如莆田人咸淳進士授國子監典
簿不赴宋亡更名淵字天叟號韻鄉老人教授鄉里
以終
六經奥論六卷
舊題鄭樵撰樵字漁仲莆田人居夾漈山中因以為
號紹興中以薦召對累官樞密院編修事蹟具宋史
儒林傳
(臣)等謹案是書内天文辨一條引及樵說稱夾漈
先生論書一條引朱子語錄且稱朱子之諡必非
樵所著也
明本排字九經直音(無卷數)
不著撰人名氏
(臣)等謹案是書卷首題曰明本者宋時刊板多舉
其地之首一字如建本杭本之類此蓋明州所刊
本即今寧波府也
五經圖六卷
不著撰人名氏
元
熊朋來五經說七卷
朋來字興可南昌人宋咸淳進士仕元為福清縣判
官事蹟具元史儒林傳
陸元輔曰易說一卷詩書說一卷春秋說一卷三
禮說二卷大小戴記說一卷雜說一卷豫章自六
經以至篆韻揲法無不精究
何異孫十一經問答五卷
異孫里貫無攷
明
蔣悌生五經蠡測六卷
悌生字叔仁福寧州人洪武初舉明經任本州訓導
周洪謨羣經疑辨錄三卷
洪謨字堯弼四川長寧人正統進士累官禮部尚書
太子少保諡文安
邵寶簡端錄十二卷
寳見春秋類
黃虞稷曰嘉靖四年應天巡撫吳廷舉上終養南
京禮部尚書邵寶簡端錄學史二書以資啟沃詔
下有司
王崇慶五經心義(無卷數)
崇慶見易類
(臣)等謹案崇慶解易曰議卦書曰說略詩曰衍義
春秋曰斷義禮記曰訓釋共五卷統名曰心義云
王恕石渠意見四卷拾遺二卷補闕一卷
恕見易類
陳深十三經解語四十七卷
深見禮類
蔡汝楠說經劄記六卷
汝楠字子木號白石德清人嘉靖進士累官南京工
部侍郎明史文苑傳附見高叔嗣傳中
陳士元五經異文十一卷
士元見易類
士元自序略曰漢初文字兼行篆隸後世易以今
文予讀十三經注疏及秦漢晉唐書所載經語有
與今文異者輒私識之輯十一卷
鄧元錫五經繹十五卷
元錫字汝極南城人嘉靖舉人萬歷中以翰林待詔
徵未至而卒事迹具明史儒林傳
本傳略曰元錫之學淵源王守仁不盡宗其說時
心學盛行元錫力排之故生平博極羣書而要歸
於六經所著五經繹等書行世
朱睦㮮五經稽疑六卷
睦㮮見春秋類
郝敬談經九卷
敬見易類
周應賓九經考異十二卷附九經逸語一卷
應賓鄞縣人萬歷進士累官禮部尚書
(臣)等謹案是書所謂九經者以五經四書合而為
九非古之所謂九經也
陳耀文經典稽疑二卷
耀文字晦伯確山人萬歷進士官至按察司副使
吳繼仕七經圖七卷
繼仕字公信徽州人
馮保經書音釋二卷
保字永亭號雙林深州人嘉靖中秉筆司禮太監隆
慶及萬歷之初最用事事迹具明史宦官𫝊
孫鑛月峯評經十六卷
鑛字文融號月峯萬歷進士官至南京兵部尚書
許順義六經三注粹抄(無卷數)
順義字如齋晉江人
五經纂註五卷
舊題竟陵鍾惺纂註
(臣)等謹案是書刪節經文謬陋太甚當是書肆託
名之本
鄭鄤峚陽草堂說書七卷
鄤號峚陽武進人天啟進士改庶吉士
冒起宗拙存堂經質二卷
起宗字宗起如臯人崇禎進士
蔣鳴玉五經圭約(無卷數)
鳴玉字楚珍號中完金壇人崇禎進士官台州府推
官
陳世濬經髓七卷
世濬字學元閩縣人
陳際泰五經讀五卷
際泰見易類
山井鼎七經孟子考文補遺二百六卷
井鼎日本國人書首題西條掌書記山井鼎撰
右經解
宋
真德秀四書集編二十六卷
德秀字希元浦城人慶元進士累官戸部尚書進資
政殿學士諡文忠從祀孔子廟庭
劉才之序略曰西山所編中庸大學本之朱子集
註附以諸儒問辯間又斷以已意詳采精擇誠後
學所願見者已鋟之梓為衍其傳惟論孟二書闕
焉叩之庭聞則云已經點校但未編集是論孟固
未嘗無成書也一旦論諸堂上學正劉樸谿承謂
讀書記中所載論孟與今所刊中庸大學凡例同
其他如文集衍義等書亦有可採摭者因勉其彙
集成書至是西山所編之四書為大全不惟有以
成西山點校之初志抑使天下學者得是書而讀
之皆曰自吾建學始庶知沿流而遡源夫豈小補云哉
或問小註三十六卷
舊題朱子撰
(臣)等謹案是書宋以來皆不著錄諸儒傳朱子之
學者亦無一人言及之康熙壬午始有陳彝則家
刻本稱名徐方廣所增註鄭任鑰又為重刊而附
以已說併作後序反覆力辨信為朱子書馬考載
朱子之言曰集註後來改定處多遂與或問不相
應又無工夫修得云云是或問尚未暇改何暇又
作小註殆近人所依託也
四書問目(無卷數)
舊題考亭朱元晦先生講授門人雲莊劉鑰睦堂劉
炳述記前有永樂壬寅其九世孫劉文序
(臣)等謹案朱彝尊經義考劉鑰有四書集成劉炳
有四書問目並註已佚則問目獨出於炳不應兼
題鑰名又劉文序自述嘗任豐城尉攷豐城縣志
載明一代典史六十三人亦無所謂建陽劉文殆
亦其後人所依託也
錢時四書管見十三卷
時見書類
朱彝尊曰錢氏四書管見有孝經而無孟子與朱
子所定四書不同
趙順孫四書纂疏二十六卷
順孫字和仲號格菴縉雲人度宗時官資政殿大學
士福建安撫使
順孫自序略曰朱子四書註釋其意精密其語簡
嚴渾然猶經也因編取朱子諸書及諸門人講解
有可發明注意者悉彙注下以便觀省名曰纂疏
洪天錫序曰朱子於論孟既成集義又作詳說既
約其精者為集注又疏其所以去取之意為或問
其後集注日以精密而或問遂不復修文公自謂
集註乃集義之精一字稱輕等重不可增減格庵
趙公又取文公口授及門人私淑與集注相發明
者纂而疏之間以所聞附於後如援先儒與諸家
之說有隨文直解不以先後為高下者有二說俱
通終以前說為正者有二說相須其義始備不可
分先後者此纂疏所以有功於後學也
納喇性德曰格庵趙氏四書纂疏共二十卷前有
清源洪天錫序而陵陽牟子才又分序之其書一
以朱子為歸不雜異論於大學中庸先之以章句
次以或問間以所聞附其後又以語錄暨諸儒發
明大義者註其下於論語孟子則一本集註而采
或問集義詳說語錄所載分註焉昔朱子之為章
句也大學則宗程子會衆說而折其中中庸則以
已意分之復取石子重集解刪其繁名以輯略其為
集註也取二程張范二吕謝游楊侯尹十一家之
說輯為要義更名曰精義載更集義又本註疏參
說并會諸家之言為訓蒙口義更名曰詳說然後
約其精粹為集註而于集註章句之外記其所辯
論取舍之意别為或問若是其嚴密也朱子自言
集註如等上稱來無異不高不低又言添減一字
不得然學者非由集義詳說或問語錄以觀其全無
由審章句集註之精粹則是書之有功于朱子多矣
黃溍作阡表曰公父少傅衛公雷師事考亭門人
滕先生璘授以尊所聞集公以得于家庭者溯考
亭之源委纂疏所由作也
元
劉因四書集義精要二十八卷
因字夢吉號静修容城人至元中徵授承德郎右贊
善大夫未幾辭歸再以集賢學士徵不起
四書辨疑十五卷
不著撰人名氏
(臣)等謹案是書據蘇天爵安熙行狀蓋為寧晉陳
天祥所作朱彝尊經義考曰四書辨疑元人凡有
四家雲峯胡氏偃師陳氏黃巖陳成甫氏孟長文
氏成甫長文並浙人雲峯一宗朱子其為偃師陳
氏之書無疑所說當矣其稱偃師者元史稱陳天
祥因兄祐仕河南自寧晉家洛陽嘗居偃師南山故也
胡炳文四書通二十六卷
炳文見易類
炳文自序略曰四書通何為而作也懼夫讀者得
其詞未通其意也六經天地也四書行天之日月
也子朱子平生精力之所萃而堯舜禹湯文武周
孔顔曾思孟之心之所寄也其書推之極天地萬
物之奥而本之皆彝倫日用之懿也合之盡于至
大而析之極于至細也言若至近而涵至永之味
事皆至實而該至妙之理學者非曲暢而旁通之
末易謂之窮理也余潛心五十餘年會其同而辨
其異會之庶不失其宗辨之庶不惑于似也余不
敢自謂能通朱子之意後之通者倘恕其僭而正
其所未是則余之所深冀也
鄧文原序略曰漢世定論經𫝊于白虎觀因名白
虎通漢末封司馬遷後為史通通之義尚矣新安
雲峯胡先生之為四書通也悉取纂疏集成之戾
於朱子者刪而去之有所發揮者則附已說于後
如譜昭穆以正百世不遷之宗不使小宗得後大
宗者懼其亂也
(臣)等謹案江南志曰餘干饒魯之學本出朱子而
說多牴牾炳文深正其非作四書通以發其未盡
之藴
張存中四書通證六卷
存中字德庸新安人
胡炳文序略曰北方杜緱山有語孟旁通平水薛
夀之有四書引證皆失之太繁且各有未完處友
人張德庸精加讐校刪宂而從簡去非而從是又
能完其所未完者合而名之曰四書通證以附余
四書通之後學者于余之通知四書用意之深于
通證知四書用事之審
存中自序略曰四書集註明理用事簡明為尚至
集成而理晦矣胡雲峯去其晦而取其明則理通
矣今趙氏箋義出而事益繁存中不揆僭越去其
繁而存簡則事亦通矣
史伯璿四書管窺八卷
伯璿字文璣温州平陽人
(臣)等謹案志稱伯璿嗜學強記博通經史及諸子
百家之書著窺外編論諸經史天文地理古今制
度名物為學者傳誦又有四書管窺辨諸說之與
朱子相悖者
許謙讀四書叢說四卷
謙見書類
吳師道序曰許君師仁山金先生履祥仁山師魯
齊王先生栢從登北山何先生基之門北山則學
于勉齋黃公而得朱子之𫝊者也君上承淵源雖
見仁山甚晩而天資純敏妙理融于言表成說具
于胸中奥者白之約者暢之要者提之異者通之
畫圖以形其妙析段以顯其義叢說一編其有禆
于集註也審矣
倪士毅重訂四書輯釋二十一卷
士毅字仲宏歙縣人
汪克寬序曰紫陽集諸儒之大成作為集註章句
或問以惠後學而其詞渾然猶經于是真氏有集
義祝氏有附錄蔡氏趙氏有集疏纂疏而吳氏集
成最晩出同郡定宇陳櫟雲峯胡炳文睹集成之
書輾轉承誤莫知所擇乃各摭其精純刊繁補缺
定宇著四書發明雲峯著四書通而定宇晩年欲
合二書而一之未遂也友人道川倪氏實遊定宇
之門乃薈萃二家之說鳩僝精要考訂訛謬名曰
四書輯釋學者由是而求朱子之意則思過半矣
朱公遷四書通旨六卷
公遷見詩類
袁俊翁四書疑節十二卷
俊翁字敏齊袁州人
王充耘四書經疑貫通八卷
充耘見尚書類
詹道傳四書纂箋二十八卷
道傳臨川人始末無攷
明
四書大全三十六卷
永樂十三年胡廣等奉勅撰
蔡清四書蒙引十五卷
清見易類
刁包曰自金谿迄姚江凡學其學者莫不厭薄朱
註肆意妄解其于四子書穿鑿決裂甚矣大全後
惟蒙引專以發明朱註為主朱註者四書功臣蒙
引又朱註功臣也
章一陽四書正學淵源十卷
一陽號元江蘭谿人嘉靖中官漳州訓導
蕭陽復序曰金華何文定先生雖後朱子生而口
傳心授得之勉齋自是而傳之王文憲金文安許
文懿僅二百年間四先生踵武相承凡四子書悉
為之闡微疏奥以翼朱註國朝採集大全書中湖
其源流所自謂非朱氏之適𫝊不可也元江裒而
輯之章分句釋以附于朱註而𫝊註益顯先生司
訓于漳紹乃祖楓山之家學殆聞四先生之風而
興起者乎
劉剡四書通義二十卷
剡字用章休寧人
鄭曉四書講意(無卷數)
曉見書類
吕柟四書因問六卷
柟見易類
高拱問辨錄十卷日進直講五卷
拱見春秋類
薛應旂四書人物考四十卷
應旂字仲常武進人嘉靖進士官至陜西按察司副使
孫慎行元晏齋困思鈔三卷
慎行字聞斯武進人萬歷進士官至禮部尚書
葛寅亮四書湖南講九卷
寅亮錢塘人萬歷進士
萬尚烈四書測六卷
尚烈字思文南昌人
毛尚忠四書會解十卷
尚忠字子亮號誠庵嘉善人萬歷進士官至監察御
史
沈守正四書說叢十七卷
守正見詩類
鹿善繼四書說約(無卷數)
善繼字伯順定興人萬歷進士官至太常寺少卿
寇慎四書酌言三十一卷
慎字永修號禮亭同官人萬歷進士官至蘇州府知
府
姚舜收四書疑問十一卷
舜牧見易類
陳禹謨經籍異同三卷經言枝指一百卷
禹謨字錫元常熟人萬歷中由舉人官至四川按察
司僉事
章世純四書留書六卷
世純字大力臨川人天啟舉人官至柳州府知府明
史文苑𫝊附見艾南英𫝊中
魯論四書通義三十八卷
論字孔壁號西麓江西新城人天啟中以貢生授潁
州州同官至福州府同知
徐養元趙漁同編四書集二十八卷
養元字長善漁字問源俱唐山人
陳仁錫四書考二十八卷四書考異一卷
仁錫見易類
譚貞默三經見聖編一百八十卷
貞默字梁生號掃庵嘉興人崇禎進士官至國子監
祭酒
張自烈四書大全辨三十八卷附錄六卷
自烈字爾公宜春人崇禎末南京國子監生
陸元輔曰爾公以大全成于明初督促而成擇之
不詳故辨其異同實以存疑而已
徐邦佐四書經學考十卷補遺一卷陳鵬霄續考一
卷
邦佐字孟起錢塘人鵬霄字天羽山隂人
陳際泰四書讀十卷
際泰見易類
桑拱陽四書則(無卷數)
拱陽字暉升蒲州人崇禎舉人
喬中和圖書衍五卷
中和見易類
(臣)等謹案是編為四書講義而名之為圖書衍者
凡四書所言皆以五行八卦配合之也
右四書
欽定續文獻通考卷一百五十七
