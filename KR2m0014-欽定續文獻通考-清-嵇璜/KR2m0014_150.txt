欽定續文獻通考卷一百五十
經籍考
經(禮)
宋史藝文志禮類一百十三部一千三百九十九卷(不著)
(錄者二十六部四百六十九卷)
遼金元三史不立藝文志散見各紀傳中
明史藝文志禮類一百七部一千一百二十一卷
(臣)等謹案馬端臨所載禮經次第儀禮在前周禮
禮記在後今仍其舊
宋
陸佃儀禮義十七卷
佃字農師山隂人熙寧進士累官尚書左丞
楊復儀禮圖十七卷附儀禮旁通圖一卷
復字茂才號信齋福州人贈文林郎
復自序略曰學者多苦儀禮難讀雖韓昌黎亦云
何為其難也莫難明于易可以象而求莫難讀於
禮可以圖而見圖亦象也曩從先師朱文公讀儀
禮求其解而不可得則擬為圖以象之圖存而儀
顯凡位之先後秩序物之輕重權衡禮之恭遜文
明仁之忠厚懇至義之時措從宜智之文理密察
精粗本末昭然可見嚴陵趙彦肅嘗作特牲少牢
二禮圖質之先師先師喜曰更得冠昏圖及堂室
制度并考之乃為佳耳蓋儀禮原未有圖故先師
欲與學者考定以成之也復今所圖者則高堂生
十七卷之書也釐為家鄉邦國王朝喪祭禮則因
先師經傳通解之義例附儀禮旁通圖于其後則
制度名物之總要也庶幾其或有以得先師之心
焉
陳普序略曰大淵獻之歲昭武謝子祥刊儀禮本
經十七篇及信齋楊氏圖成奕然孔壁淹中之出
世也秦漢以來十七篇賴高堂生鄭注賈疏千有
餘年緜緜如絲而荆舒王氏加踐籍之舉子不習
書史不陳晦翁勉齋信齋師弟之扶持力倍于高
堂生鄭賈心與周孔顔孟同其勞亦僅不滅而已子
祥之書捄焚拯溺之功景星慶雲之瑞是經雖微
士冠昏喪祭卿相見大夫祭幸皆無恙天子諸侯
亦幸存一二故晦翁通解勉齋喪禮信齋祭禮得
以為依據三十九篇駸駸乎不亡矣然則十七篇
之存固亦有天意廢之者有餘罪興之者誠有莫
大之功也三百之數不可考以圖概之三十九篇
疑可得三千在三百中亦可舉其旁通圖名物制
度尤明盡合十七篇圖而熟之既無昌黎難讀之
患而古人太平之具一朝而在我矣
(臣)等謹案復有儀禮經傳通解續十四卷已見馬
考註中兹不複載
魏了翁儀禮要義五十卷
了翁見易類
元
敖繼公儀禮集說十七卷
繼公字君善福建長樂人寓居湖州邃通經術趙孟
頫師事之平章高彦敬薦于朝授信州教授
繼公自序曰周公此書乃為侯國而作而王朝之
禮不與焉何以知其然也書中十七篇冠昏相見
鄉飲鄉射士喪既夕士虞特牲饋食凡九篇皆言
侯國之士禮少牢饋食上下二篇皆言侯國之大
夫禮聘食燕大射四篇皆言諸侯之禮惟覲禮一
篇則言諸侯朝天子之禮然主於諸侯而言也喪
服篇中言諸侯及公子大夫士之服詳矣其間雖
有諸侯與諸侯之大夫為天子之服然亦主于諸
侯與其大夫而言也然則聖人必為侯國作此書
者何也夫子有言曰夫禮必本於天殽於地列於
鬼神達於喪祭冠昏射御朝聘聖人以禮守之故
天下國家可得而正也以夫子此言證之則是書
也聖人以其為正天下之具也歟故當是時天下
五等之國莫不寳守是書而藏之有司以為典籍
無事則其君臣相與講明之有事則皆據此以行
禮又且班之於其國以教其人此有周之時所以
國無異禮家無殊俗兵寢刑措以躋太平者乎其
後王室衰微諸侯不道惡典籍之不便於已而皆
去之則其曏之受于王朝者不復藏於有司矣曏
之藏於有司者或私傳於民間矣此十七篇所以
不絶如綫而幸存以至今日也或曰此十七篇為
侯國之書固也豈其本數但如是而已乎抑或有
遺亡而不具者乎曰是不可知也經之言士禮特
詳其於大夫則但見其祭祀耳而其昏禮喪禮則
無聞焉此必其遺亡也公食大夫禮云設洗如饗
謂如其公饗大夫之禮也而今之經乃無是禮焉
又諸侯之有覲禮但用於王朝耳若其邦交亦有
相朝相饗相食之禮又諸侯亦當有喪禮祭禮而
今皆無聞焉是亦其亡逸者也然此但以經之所
常言禮之所可推者而知之况其間又有不盡然
者乎則是經之篇數本不止於十七亦可見矣但
不知諸侯既去其籍之後即失之耶抑傳之民間
久而後失也是皆不可得而考矣
又後序曰禮古經十七篇其十三篇之後皆有記
四篇則無之四篇者士相見大射少牢上下也以
意度之此四篇未必無記或有之而亡逸耳夫記
者乃後人述其所聞以足經意者也舊各置之於
其本篇之後者所以尊經而不敢與之雜也朱子
作儀禮經解乃始以記文分属於經文每條之下
謂以從簡便予作集說而於此則不能從也何以
言之儀禮諸篇之說有特為一條而發者有兼為
兩條而發者亦有兼為數條而發者亦有經義之
外别見他禮者若其但為一條而發者固可用通
解之例矣非是則未見其可也何則通解之書規
模大而篇數繁其記文有不可附於本條每篇之
下者則或於其篇末見之否則於他篇附之故雖
未必盡如其所謂以從簡便之說而於其記文亦
皆包括而無所遺也然以記者之意考之則亦不
為無少異矣予之所撰但十七篇之集說耳若亦
用此法則所遺不既多乎故不若仍舊貫之為愈
而不敢效朱子通解之為也
張萱曰敖注多仍舊文與朱子通解稍異
吳澄儀禮逸經二卷
澄見易類
澄自序曰漢興高堂生得儀禮十七篇後魯恭王
壊孔子宅得古文禮經於壁中凡五十六篇河間
獻王得而上之其十七篇與儀禮正同餘三十九
篇藏在秘府謂之逸禮哀帝初劉歆欲以列之學
官諸博士不肯置對竟不得立孔鄭所引逸禮中
霤禮禘於太廟禮王居明堂禮皆其篇也唐初猶
存諸儒曾不以為意遂至於亡今所纂八篇其二
取之小戴記其三取之大戴記其三取之鄭氏注
奔喪也中霤也禘於太廟也王居明堂也固得逸
禮三十九篇之四而投壺之類未有考焉疑古禮
逸者甚多不止於三十九篇也投壺奔喪篇首與
儀禮諸篇之體如一公冠等三篇雖已不存此例
蓋作記者刪取其要以入記非復正經全篇矣投
壺大小戴不同奔喪與逸禮亦異則知此二篇亦
經刊削但未如公冠等篇之甚耳五篇之經文殆
皆不完然實為禮經之正篇則不可以其不完而
擯之於記故特纂為逸經以續十七篇之末至若
中霤以下三篇其經亡矣而篇題僅見於注家片
言隻字之未冺者猶必收拾而不敢遺亦我愛其
禮之意也
明
林烈鄉射禮儀節(無卷數)
烈福州人
烈自序曰嘗於其鄉之嵩陽社創設射圃擇子弟
一百七十三人每月朔望行古鄉射之禮因作是
書
郝敬儀禮節解十七卷
敬見易類
朱朝瑛讀儀禮略記十七卷
朝瑛見易類
以上儀禮
欽定續文獻通考卷一百五十
