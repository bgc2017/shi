欽定續文獻通考卷一百四十一
經籍考
(臣)等謹案馬端臨以經史子集分部彙目為經籍
考其所採錄悉本歴代史志以及王堯臣崇文總
目而評論則以晁公武讀書志陳振孫書錄解題
為宗又復旁參衆說折以己見凡著作之本末流
傳之真贋文理之純駁約略皆有考焉若王圻續
通考不論書之存佚一切捃摭汎濫無徵則大失
端臨矜慎之初指矣今(臣)等奉
命續纂通考經籍一門謹從端臨之例經史子集各就
見存以類編次伏惟我
皇上右文稽古近
勅儒臣採輯永樂大典并訪求遺佚編為四庫全書凡
總目所載宋代遺編多有端臨未及著錄者今皆
一一補入而遼金元明四代之書亦悉據四庫全
書按次編錄至端臨於每類之前各載史志部卷
總數蓋依舘閣書目之舊其書之存佚不可知姑
錄之以備考也今亦以宋明史志總數列前其遼
金元三史不立藝文志散見各紀傳中亦即於卷
首標識焉又每類之中或刪其目或易其名皆參
諸四庫全書而於焉考稍為變通以歸允當其間
議論自宋元明諸儒外近世則採自顧炎武王士
正朱彛尊諸人為多其他論說之有當者亦具載
之至若書之見解或有異同人之出處不無譌舛
謹加案語辨證於後凡歴代儲藏採訪之規以及
編纂繕鋟之事宋則斷自理宗以後與遼金元明
四代列為總叙一篇以冠卷首亦如端臨之例云
總叙
宋
理宗淳祐元年八月詔求遺書
淳祐十一年六月詔求遺書并山林之士有著述者並
許上進
秘書省上言乞辟校勘檢閱等官仍行下諸路漕司
所部州縣應有印本書籍解赴册府以補四庫之闕
及故家巨族必有遺書山林名儒豈無著述許令投
進照格推賞從之
(臣)等謹案馬考稱淳熙四年秘書少監陳騤等以
中興舘閣藏書前後搜訪部帙漸廣爰仿崇文總
目類次書目計見在書四萬四千四百八十六卷
嘉定十三年詔秘書丞張攀等續修書目又得一
萬四千九百四十三卷較之崇文所載均有加焉
又稱諸郡諸路刻板而未及獻者不預此理宗時
所以汲汲求書不已也然自是以後書目亦不復
修其卷帙多寡不可考矣
宋史藝文志序曰宋舊史自太祖至寧宗為書凡四
志藝文者前後部帙有無增損互有異同今刪其重
複合為一志大凡為書九千八百十九部十一萬九
千九百七十二卷
(臣)等謹案馬考止取嘉定以前書銓而誌之其時
宋之全史未出搜採不能無遺今核宋史藝文志
所載併有嘉定以前之書而馬考未著錄者其總
數雖具於正史而書已散佚名目徒存不皆可考
云
遼
太宗大同元年三月取晉圖籍歷象石經悉送上京
遼史文學傳序曰遼起松漠太宗以兵經略方内禮文
之事多所未備及入汴取晉圖書禮器而北然後制
度漸以修舉
聖宗開泰元年八月那沙國乞賜儒書詔賜易詩書春
秋禮記各一部
興宗重熙十三年六月詔編集國朝上世以來事蹟等
書
命罕嘉努與耶律庶成錄約尼汗至重熙以來事蹟
集為二十卷進之十五年復命罕嘉努曰古之治天
下者明禮義正法度我朝之興世有明德雖中外嚮
化然禮書未作無以示後世卿可與庶成酌古凖今
制為禮典罕嘉努既被詔博考經籍自天子達于庶
人情文制度可行于世者撰成三卷進之
臣等謹案罕嘉努本傳又稱詔譯諸書罕嘉努譯
通歷貞觀政要五代史以進蓋重熙十五年以後
事也
二十三年十月幸新建秘書監
(臣)等謹案遼史稱興宗于是年十月幸新建秘書
監王圻續通考但云新建秘書監而不言幸誤也
道宗清寕元年十二月詔設學頒五經傳疏
六年五月監修國史耶律白請編次御製詩賦仍命曰
為序
十年十一月詔求乾文閣所闕經籍命諸儒臣校讐
(臣)等謹案王圻續通考作八年十一月今據本紀
改正
咸雍十年十月詔有司頒行史記漢書
(臣)等謹案道宗崇尚經籍史不一書本紀又稱大
安二年正月召權翰林學士趙孝嚴知制誥王師
儒等講五經大義四年四月西幸召樞密直學士
耶律儼講尚書洪範五月命燕國王延禧寫尚書
五子之歌謹附識于此
金
太祖天輔五年十一月詔克遼中京以禮樂儀仗圖書
文籍先次津發赴闕
太宗天會五年四月以宋圖書與大軍北還
世宗大定二十三年八月以女直字孝經千部付點檢
司分賜護衛親軍
九月譯經所進所譯易書論語孟子揚子文中子劉子
及新唐書命頒行之
帝諭宰臣曰朕所以令譯五經者正欲使女直人知
仁義道德所在耳
(臣)等謹案王圻續通考作二十四年九月今據本
紀改正
二十六年三月制明安穆昆皆先讀女直字經史然後
承襲
從親軍完顔竒納言也因曰但令稍通古今則不敢
為非爾
章宗明昌二年四月學士院進唐杜甫韓愈劉禹錫杜
牧賈島王建宋王禹偁歐陽修王安石蘇軾張耒秦觀
等集二十六部
五年正月詔求遺書
凡崇文總目内所闕書籍悉購之尋又置宏文院譯
寫經書
泰和元年十月勅有司購遺書
勅曰宜償其價以廣搜訪藏書之家有珍惜不願送
官者官為謄寫畢復還之仍量給其直之半是年又
定秘書郎為二員掌經籍圖書
四年十月詔親軍三十五以下習孝經論語
元
太宗八年六月立編修所於燕京經籍所于平陽編集
經史
從中書令耶律楚材請也召儒士梁涉充長官以王
萬慶趙著副之
世祖至元元年二月勅選儒士編修國史譯寫經書起
館舍給俸以贍之
四年二月改經籍所為宏文院
五年十月勅從臣托果斯等錄毛詩孟子論語
六年九月徙平陽經籍所于京師
十年正月立秘書監掌圖史經籍
十二年九月以伊實特穆爾為御史大夫括江南諸郡
書板及臨安秘書省書籍
秘書監上言本監應收經籍圖書書畫等物見數不
教失落又言江南諸郡多有經史書籍文板俱令收
拾見數不教失散
十三年二月詔收宋臨安圖籍典故文字
時宋初奉表䧏詔諭臨安凡秘書省圖籍典故文字
盡仰收拾又命宣慰使焦友直收拾宋秘書省圖籍
尋以江南運到經史子集文字書畫等物俱付秘書
監收掌遇有檢閱于秘書監開取用畢還監
十五年四月以集賢大學士許衡言遣使至杭州等處
取在官書籍板刻至京師
二十七年正月復立興文署掌經籍板
(臣)等謹案王士點等秘書監志稱至元十一年以
興文署隸秘書監掌雕印文書又稱十三年以興
文署併入翰林院元史本紀及百官志俱未載惟
紀其復立興文署屬集賢院而始建中廢以及改
隸年月均未詳攷今據秘書監志輯其大略如此
成宗大德七年三月布哷齊岳鉉等進大一統志
先是至元二十二年命大集萬方圖志而一之以表
皇元疆理無外之大詔大臣近侍提其綱立局置屬
編纂凡九年而成書續得雲南遼陽等書又纂修九
年至是繕寫始就總計六百册一千三百卷進呈蔵
之秘府
(臣)等謹案元所修大一統志最為繁博明焦竑國
史經籍志惟載其目今已散佚無存
十一年八月(時武宗已即位)中書右丞博囉特穆爾以國字譯
孝經進命刻板摹印諸王以下咸賜之
詔曰此乃孔子之微言自王公逮於庶民皆當由是
而行
武宗至大四年六月(時仁宗已即位)刊行貞觀政要
帝覽貞觀政要諭翰林侍講阿琳特穆爾曰此書有
益于國家其譯以國語刊行俾蒙古色目人誦習之
仁宗延祐四年四月以大學衍義譯國語
先是帝為太子時有進大學衍義者命詹事王約等
節而譯之帝曰治天下此一書足矣因命與圖象孝
經列女傳並刊行賜臣下至是翰林學士承旨和搭
拉都哩默色劉賡等譯大學衍義以進帝復令翰林
學士阿琳特穆爾譯以國語五年八月復以江浙省
所印大學衍義五十部賜朝臣
五年十一月鋟行唐陸淳所著春秋纂例等書
集賢大學士庫春言唐陸淳著春秋纂例辨疑微旨
三書有益後學請令江西行省鋟梓以廣其傳從之
文宗天歷二年二月立奎章閣學士院命儒臣進經史
是年立藝文監隸奎章閣學士院專以國語敷譯儒
書及儒書之合校讐者俾兼治之又立藝林庫專一
收貯書籍廣成局專一印行祖宗聖訓凡國制等書
皆隸藝文監
(臣)等謹案本紀但云是年立藝文監及藝林庫廣
成局其職掌之制未詳今參以陶宗儀輟耕錄所
載較為詳晰
九月敕翰林國史院官同奎章閣學士采輯本朝典故
凖唐宋會要著為經世大典
繼又命趙世延趙世安領纂修經世大典事至至順
二年四月纂修成凡八百八十卷目錄十二卷
(臣)等謹案元修經世大典今已散佚無存
元秘書監志曰至正二年五月凖監丞王道關奏竊
謂古之書庫有目圖畫有題所以謹儲藏而便披玩
也伏覩本監所蔵多係金宋流傳及四方購納古書
名畫不為少矣專以祗備御覽也然自至元迄今庫
無定數題目簡帙寧無紊亂應預將經史子集及歴
代圖畫隨時分科品類成號他時奉旨庶乎供奉有
倫因得盡其職也合無行下秘書庫依上編類成號
置簿繕寫凡在庫書(經一百二十一部一千二十三册史七十九部一千七百二十)
(四册集五十七部一千七百二十四册道書三百三部四百二册醫書一十四部一百七十一册方書八)
(部一百五十二册)先次送庫書十二部四百七十八册(經六部一)
(百一十三册史四部七十五册集二部一百九十册)後次發下書一千一百五
十四部一萬六百三十四冊(經二百四十四部二千一百四十五册史一百)
(三十二部一千八百四十三册子一百二十二部七百一十二册集四百六十三部五千九百三十四册)
(法帖四十二部二百一十七册)續發下書六百四十二部七千五百
一十册(經一百六十六部一千九百四十六册史四十六部一千二百七十册子二十六部七十)
(三册集一百二十部二千五十三册類書九十六部九百三十一册小學六十八部二百二十八册志書)
(三十三部三百三十册醫書五十一部四百六十一册隂陽書二十五部一百三十册農書一十二部三)
(十七册兵書五部二十一册釋道書三部二十二册法帖一部一十冊)
(臣)等謹案元代蔵書可考者止秘書監志書目一
卷今撮錄於此
陶宗儀輟耕錄曰元至正六年朝廷開局修宋遼
金三史詔求遺書有以書獻者予一官江南蔵書
多者止三家莊蓼唐其一也繼命危學士樸特來
選取其家慮恐兵遁圖䜟干犯禁條悉付祝融氏
及收拾燼餘存者又無幾矣蓼唐嘗為宋秘書小
史其家蓄書數萬卷且多手抄者經史子集山經
地志醫卜方技稗官小說靡所不具書目以甲乙
分十門
陸深金臺紀聞曰元時州縣皆有學田所入謂之
學租以供師生廪餼餘則刻書工大者合數處為
之故讐校刻畫頗有精者
明
太祖洪武元年八月大將軍徐達入元都收圖籍
十三年七月以翰林院典籍司藏書
初洪武三年設秘書監丞典司經籍至是從吏部之
請罷之而以其職歸之翰林院典籍至十五年又設
司經局屬詹事院掌經史子集制典圖書刊輯之事
立正本副本貯本以備進覽又有古今通集庫亦以
蔵書
十四年三月頒五經四書于北方學校
成祖永樂四年四月遣使購遺書
帝御便殿閱書史問文淵閣蔵書解縉對以尚多缺
略帝曰士庶家少有餘貲尚欲積書况朝廷乎遂命
禮部尚書鄭賜遣使訪購唯其所欲與之勿較
五年十一月詔編永樂大典成
先是命解縉纂集類書為文獻大成已而嫌其未備
乃命姚廣孝等重修至是告成凡二萬二千九百三
十七卷賜名永樂大典
(臣)等謹案明修是書最為浩博永樂六年詔復寫
一部未完而輟至嘉靖中乃續繕成之今原册尚
存所缺僅什之一其中誠多世不經見之書苐依
韻綴字蹖襍不倫無當於柱下之蔵也乾隆三十
八年我
皇上特命儒臣詳加校勘完善者存之散見者裒之芟
蕪除謬區别至精凡書佳者悉已繕錄彙入四庫
次則標存名目列於書末真是編之大幸矣
十七年三月遣使取南京文淵閣書運致北京
帝在北京遣侍講陳敬宗至南京起取文淵閣所貯
古今書籍自一部至百部以上各取一部北上皇太
子乃遣修撰陳循如數齎送得一百櫃督舟十艘載
以赴京
宣宗宣德四年十月幸文淵閣與楊士竒等討論經史
因賜士竒等詩
時秘閣貯書約二萬餘部近百萬卷刻本十三抄本
十七
(臣)等謹案焦竑經籍志稱宣德以來世際昇平篤
意文雅廣寒清暑二殿及東西瓊島游觀所至悉
置典墳蓋是時嘗命繕錄書籍分貯各殿以備觀
覽也
英宗正統六年六月詔編文淵閣書目
楊士竒等上言文淵閣見貯書籍有祖宗御製文集
及古今經史子集之書自永樂中南京取來向於左
順門外北廊收貯未有完整書目近奉旨移貯于文
淵閣東閣臣等逐一點勘編置字號輯成文淵閣書
目請用廣運之寳鈐識仍蔵于文淵閣永遠備照庶
無遺失制曰可
朱彛尊曰宋靖康二年金人索秘書監文籍節次
解發見丁特起孤臣泣血錄而洪容齋隨筆亦云
宣和殿太清樓龍圖閣所儲書籍靖康蕩析之餘
盡歸于燕元之平金也楊中書惟中於軍前收集
伊洛諸書載送燕都及平宋王承旨構首請輦宋
三館圖籍宋之實錄正史皆完當時勅平章政事
太原張易兼領秘書監事有詔許京朝官假觀由
是言之文淵閣蔵書乃合宋金元所儲而滙于一
益以明永樂間南都所運百櫃攷正統六年編定
目錄凡四萬三千二百餘册若永樂大典一書多
至二萬二千九百三十七卷皆蔵諸皇史宬不與
焉縹緗之富古所未有其後典守不嚴歲久被竊
萬歷三十三年内閣制勅房辨事大理寺左寺副
孫能傳中書舍人張萱䓁奉閣諭較理纂輯書目
則并累朝續添書籍入焉然大半殘闕較之正統
目錄則十僅存二三爾崇禎甲申之變散佚轉多
矣
(臣)等謹案文淵閣書目蓋本當時閣中存記册籍
故所載多不著撰人名氏又有册數而無卷數惟
略記若干部為一橱若干橱為一號以千字文為
次自天字至往字凡得二十號五十橱今以永樂
大典對勘其所收之書世無傳本者往往見于此
目亦可知其儲庋之富第士竒等承詔編錄不能
考訂撰次俾觀者漫無考稽牽率殊甚獨藉此編
之存尚得略見一代秘書之名數耳至於朱彛尊
所論蓋深惜其典守非人致多散佚且以奉詔編
目可以言而不言為士竒罪也又首敘金元開國
收集圖書并具述有明一代蔵書始末均可與正
史參證故備錄之
武宗正德十年十一月命修補藏書
大學士梁儲等請檢内閣并東閣蔵書殘闕者令中
書胡頥典籍劉偉及原管主事李繼先等次第修補
從之自是書籍亡失多矣
謝肇淛五雜爼曰内府秘閣所蔵書皆倒摺四周
外向雖遭蟲鼠嚙而中未損但文淵閣制既卑狹
而牖復暗黑抽閱者必秉炬以登内閣老臣無暇
留心及此徒付管鑰于中翰涓人之手漸以汨没
良可嘆也
王肯堂鬱岡齋筆麈曰文淵閣蔵書皆宋元秘閣
所遺雖不甚精然無不宋元板者典籍既不知爱
重閣老亦漫不檢省往往為人竊去今所存僅千
百之一矣
世宗嘉靖十一年七月南京國子監刊修二十一史成
初南京國子監祭酒張邦竒等請校刻史書欲差官
購索民間古本部議恐滋煩擾帝命將監中十七史
舊板考對修補仍取廣東宋史板付監(案宋史為成化十六年兩)
(廣總督朱英所刻)遼金二史原無板者購求善本翻刻至是
以成祭酒林文俊等表進
顧炎武曰宋時止有十七史明則并宋遼金元四
史為二十一史遼金二史向無刻本南北齊梁陳
周書人間傳者亦罕故前人引書多用南北史及
通鑑而不及諸書亦不復采遼金者以行世之本
少也
(臣)等謹案元史則洪武三年已有刊本故是時議
弗及之又萬歷中北監刻十三經二十一史其板
視南稍工而較勘未精訛舛彌甚且有不知而妄
改者詳見顧炎武日知錄中
明史藝文志序曰明御製書文内府鏤板而儒臣奉
勅修纂之書及象魏布告之訓卷帙既黟文藻復優
當時頒行天下外此名公卿之論撰騷人墨客一家
之言其工者深醇大雅卓卓可傳即有怪竒駁雜出
乎其間亦足以考風氣之正變辨古學之源流識大
識小掌故備焉挹其華實無譲前徽可不謂文運之
盛與前史兼錄古今載籍以為皆其時柱下之所有
也明萬歷中修撰焦竑修國史輯經籍志號稱詳博
然延閣廣内之蔵竑亦無從徧覧而贋書錯列徒滋
偽舛故今苐就二百七十年各家著述稍為釐次勒
成一卷凡卷數莫考疑信未定者寧闕而不詳云
(臣)等謹案焦竑國史經籍志書雖詳博然但據古
人著錄未嘗目見本書多有唐宋所逸而竑反採
錄略無欠缺者此未足徵信也至于有明一代藝
文著述則固詳具正史焉
欽定續文獻通考卷一百四十一
