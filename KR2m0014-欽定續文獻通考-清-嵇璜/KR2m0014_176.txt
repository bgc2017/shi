欽定續文獻通考卷一百七十六
經籍考
子(雜家上雜攷雜學)
(臣)等謹案馬端臨因班史之例立雜家一門其說
則班固所稱雜家者流出於議官兼儒墨合名法
知國體之有在見王治之無不貫此雜家所長也
要之漢以後名家墨家之屬絶少專書其有出入
經史泛濫百家旁及乎名物象數之細者俱得以
雜家目之馬氏所載不敵小說家之半南宋以來
厥類滋多今從四庫全書例析而為六曰雜學曰
雜攷曰雜說曰雜品曰雜纂曰雜編以次採輯如
左
宋史藝文志雜家類一百六十八部一千五百二十三
卷
遼金元三史不立藝文志散見各紀傳中
明史藝文志雜家類六十七部二千二百八十四卷
宋
崔敦禮芻言三卷
敦禮本河北人南渡後與弟敦詩同登紹興進士官
至諸王大小學教授居于溧陽
子恕編心傳錄三卷日新錄一卷
恕張九成之甥
(臣)等謹案此二書皆錄張九成語
倪思經鉏堂雜志八卷
思見史類
陳錄善誘文一卷
錄自稱丹穴老人里貫無攷
(臣)等謹案是編皆通俗勸善之言
施清臣几上語一卷枕上語一卷
清臣號東洲淳祐間人自稱赤城散吏
(臣)等謹案是書皆本二氏之旨而以儒理附會之
吳大有千古功名鏡十二卷拾遺一卷
大有字勉道號松壑嵊縣人寶祐間遊太學率諸生
上書言賈似道姦狀不報歸與林昉仇遠輩以文酒
自娱元初辟為國子檢閱不赴
(臣)等謹案是書分十五類皆闡揚因果之說
李元綱厚德錄四卷
元綱見儒家類
(臣)等謹案此錄盛陳果報兼述神怪
李昌齡樂善錄二卷
昌齡里貫無攷
(臣)等謹案是書大旨皆談罪福因果所記宋事居
多
何坦西疇常言一卷
坦旴江人
李之彦東谷所見一卷
之彦號東谷永嘉人
樂庵遺書四卷
舊題李衡撰其門人龔昱編衡見經類昱字立道崑
山人
(臣)等謹案是書所言大抵與隆萬間心學相合當
是姚江末流偽託之作
樵談一卷
舊題許棐撰棐字忱父號梅屋海鹽人
(臣)等謹案是編皆勸戒之言然詞氣如出屠隆陳
繼儒一輩人口殊不類宋人之作
金
李純甫鳴道集說一卷
純甫字之純宏州襄陵人承安中登進士前後三入
翰林正大末出倅坊州未赴改京兆府判官卒于南
京
元
敖□中說三卷
□古文淵字其爵里無考
(臣)等謹案是書大旨本乎圖書而雜以佛老
劉君賢學問要編六卷
君賢字文定泰和人元末兵亂依母族袁氏於雩昌
遂冒姓袁
華悰韡慮得集四卷附錄二卷
悰韡字公愷號貞固處士無錫人入明後不仕而終
(臣)等謹案是編乃其詒訓子孫之書附錄二卷則
詩文雜著也
明
劉基郁離子二卷
基見史類
徐一䕫序略曰郁離者離為火文明之象言用之
則其文郁郁然為盛世文明之治也
王禕青巖叢錄一卷巵辭一卷
禕見史類
蘇伯衡空同子瞽說一卷
伯衡字平仲金華人本宋蘇轍之裔以轍子遲守婺
州因家于婺元末貢于鄉洪武初徵入禮賢館仕至
處州教授
(臣)等謹案李夢陽亦著空同子與此同名實兩書
也
王逹筆疇二卷
逹字逹善號耐軒居士無錫人洪武中以明經薦為
縣學訓導再遷國子助教永樂初擢翰林編修官至
侍讀學士
唐順之曰是書大率稱引老莊然而古先所以厚
施薄責懲忿窒慾之緒言亦往往而在也
黎久之黎子雜釋一卷
久之字未齋臨川人官高安縣知縣
(臣)等謹案是書雜舉竒怪之事推求其理詞極辨
博而大旨仍歸于神怪末綴論文二條皆務反舊
說以示新竒云
岳正類博雜言一卷
正字季方號蒙泉漷縣人正統戊辰進士第一由編
修改修撰天順中入閣預機事以謀去石享曹吉祥
不成謫欽州同知後逮繫枤戍肅州憲宗立復本官
留侍經筵又以忤大學士李賢出為興化府知府嘉
靖初追贈太常寺卿謚文肅
(臣)等謹案是書雜論隂陽五行及醫卜星算之說
中間論大衍之數及皇極經世之數亦頗有發明
明史藝文志作二卷今已編入正類博稿中此本
乃曹溶學海類編中所收僅存六頁非其全也
胡澄警時新錄一卷
澄字景高臨川人
(臣)等謹案是書凡五十篇篇有標題皆警戒下愚
之語
桑悦桑子庸言一卷
悦字民懌常熟人成化舉人官至柳州府通判
祝允明祝子罪知七卷浮物一卷讀書筆記一卷
允明見史類
王宏山志曰祝枝山狂士也著祝子罪知錄其舉
刺予奪言人之所不敢言刻而戾僻而肆蓋學禪
之弊乃知屠隆李贄之徒其議論亦有所自非一
日矣
(臣)等謹案允明浮物一編取韓愈文浮物也氣猶
水也之義命名亦皆務為新竒之論甚至以詩三
百篇春秋二萬言為聖人之煩可謂放言無忌惟
讀書筆記一編言頗近理蓋其少時作也
李夢陽空同子一卷
夢陽字獻吉慶陽人徙扶溝弘治進士官至江西提
學副使
空同子纂一卷
不著編輯者名氏
(臣)等謹案是書取李夢陽空同子每篇摘抄十之
三四載曹溶學海類編
王俊濯舊稿一卷
俊字機翁戈陽人弘治進士官至禮部尚書諡文莊
王廷相雅述二卷
廷相見儒家類
何景明大復論一卷
景明見史類
鄭善夫經世要談一卷
善夫字繼之閩縣人弘治進士官至南京吏部騐封
司郎中
顧應祥惜隂錄十二卷
應祥見史類
(臣)等謹案是編前數卷論理論學諸篇皆主良知
之說
薛蕙西原遺書二卷約言(無卷數)
蕙字君采亳州人弘治進士官至吏部考功司郎中
錢琦錢子測語二卷
琦字公良海鹽人正德進士官至思南府知府
陳相百感錄一卷
相字汝弼號古埜道人懷寧人前有正德庚午曾漢
序稱其年四十貢成均歴司封
(臣)等謹案是書倣莊子寓言多假蟲魚鳥獸以寄
其意
陳沂拘虛晤言二卷
沂見史類
王文禄竹下寤言二卷海沂子五卷
文禄見儒家類
唐樞宋學商求一卷附錄一卷疑誼偶述一卷一
庵雜問錄一卷嘉禾問錄一卷轄圜窩雜著一卷
酬物難一卷咨言一卷景行館論一卷積承
錄一卷一庵語錄一卷因領錄一卷
樞見經類
(臣)等謹案樞書大旨宗王守仁之緒論專以闡明
心學而多涉禪理内如一庵雜問錄因領錄二編
語意率援儒入墨尤為誕謾不經積承錄乃其門
人吳思誠所編一庵語錄其壻陸稃所編因領錄
則其壻吳允恭所編也
張純存愚錄一卷
純永嘉人嘉靖舉人官至南康府知府
皇甫汸百泉子緒論一卷
汸字子循長洲人嘉靖進士官至雲南按察司僉事
(臣)等謹案是書凡八篇一曰原墨二曰罪言三曰
非俗四曰詭士五曰刺飲六曰慨禮七曰詒戚八
曰知難皆為時弊而發其詆臺諫惡習甚至
沈愷夜燈管測二卷
愷字舜臣號鳳峯華亭人嘉靖進士官至湖廣布政
司右參政
(臣)等謹案是書乃愷為寧波知府防倭海上時所
作凡一百篇借事寓言以示勸戒大致規摹郁離
子
羅洪先冬遊記一卷
洪先字逹夫吉水人嘉靖己丑進士第一官至贊善
隆慶初贈太常寺少卿諡文恭
蔡羽太藪外史一卷
羽字九逹自號林屋山人又稱左虛子吳縣人由國
子生授翰林院孔目
黃省曾擬詩外傳一卷客問一卷
省曾見史類
(臣)等謹案是書擬詩外傳雜論治亂之理凡三十
條每條引詩二句全仿韓嬰詩外傳之例客問凡
十五則前四則論隂陽象緯後十一則論人事
鄧球閒適劇談五卷
球自號三吾寄漫子祁陽人嘉靖進士官至銅仁府
知府
陸樹聲汲古叢語一卷病榻寤言一卷耄餘雜識
一卷
樹聲字與吉號平泉華亭人嘉靖辛丑進士第一官
至禮部尚書諡文定
陳綘金罍子四十四卷
綘字用揚上虞人嘉靖進士官至太僕寺卿
(臣)等謹案是書本名山堂隨鈔陶望齡為刪汰之
改題今名以所居有金罍山也
張鍊經濟錄二卷
鍊字伯純武功人嘉靖進士官至湖廣按察司僉事
周思兼學道記言五卷事行紀略一卷
思兼字叔夜華亭人嘉靖進士官至湖廣按察司僉
事遷廣西提學副使未上而卒
(臣)等謹案是編蓋語錄之類末附補遺家訓遺語
各數則又彙錄碑版傳志等文為事行紀略皆其
子紹元紹節所增輯也
李豫亨推篷寤語九卷餘錄一卷三事遡真一卷
豫亨字元薦松江人
(臣)等謹案豫亨自序其推篷寤語謂舟之無所見
者篷蔽之人之懵所知者寐障之此書欲啟昔之
寐為今之覺故曰推篷寤語至三事遡真一編則
以有生所必需者衣食居處三事因為原其所由
始及古今成行可為世則者綴于篇
來知德瞿塘日錄十二卷
知德見經類
羅汝芳一貫編四卷近溪子明道錄八卷會語續
錄二卷識仁編二卷
汝芳見經類
(臣)等謹案識仁編二卷為其門人楊起元所編蓋
取程子為學須先識仁之語
鄭曉古言二卷
曉見經類
(臣)等謹案是編議論偏僻多不近理如以曲學阿
世之公孫宏為勝司馬光以聚歛誤國之王安石
為遠過韓范富歐甚至謂堯舜非生知安行大率
務為新竒之說而顛倒是非有所不顧又謂佛言
空道家言虛儒言太極只一箇空圈為學祗要還
此本體謂吾儒格致誠正與佛老無甚異所見如
此其學術槩可知矣至于以竹書紀年所載伊尹
事誤為逸周書以大禹謨為今文尚書之類援據
訛舛抑其小疵也
張翀渾然子一卷
翀字子儀柳州衛籍馬平人嘉靖進士授刑部主事
以疏劾嚴嵩下詔獄謫戍都勻隆慶初起為吏部主
事官至刑部右侍郎
(臣)等謹案是書凡十八篇篇各標題皆設為主客
問答旁引曲證以推明事物之理大抵規仿劉基
郁離子
王世懋經子臆解一卷望崖錄二卷澹思子一卷
世懋見史類
周宏祖内外篇二卷
宏祖字少魯麻城人嘉靖進士官至南京光禄寺卿
(臣)等謹案是編内篇所論皆性命道德事物多本
于老莊之指外篇則自天文地理以至錢穀甲兵
皆有論亦祗略涉籓籬而已
沈鯉文雅社約一卷附錄一卷
鯉字仲化歸德人嘉靖進士官至大學士諡文端
(臣)等謹案鯉里中有文雅臺相傳即矍相之圃鯉
與里人修舉社飲之禮以禮法相約凡書劄宴會
稱呼揖讓交際冠服閑家御下田宅器用勸義明
微冠婚喪祭身檢心檢十六條附錄社倉約義學
約族田約勸施迂談垂涕衷言鄉射約篤親會墓
享儀沈氏祠堂生忌單女訓約言十篇明史稱鯉
念時侈因稽典制自冠婚喪祭以及酬酢往來率
定為中制頒示天下蓋去奢崇儉鯉之本志此書
猶是意也
趙台鼎脉望八卷
台鼎字長元自號丹華洞主内江人大學士貞吉子
袁衷等庭幃雜錄二卷
衷嘉善人父彦坡生五子長即衷次曰襄曰裳曰表
曰衮表嘗舉于鄉衮游文徵明之門能以文學世其
家衷等錄其父母之訓而錢曉為之刪定云
袁士瑜海蠡編二卷
士瑜號七澤公安人即宗道宏道中道之父
(臣)等謹案是書大旨以儒釋二家同源異派或援
釋疏孔或證孔于釋謂濓洛諸儒于聖人書詮釋
妙暢如樽注海是編如蠡注海故名海蠡編其釋
明德謂即是良知釋止至善謂住于善亦非至善
皆本釋氏之虛寂與無善無惡之說而衍之蓋沿
姚江之末流而變本加厲者耳
嚴堯黻槐亭漫錄(無卷數)
堯黻字汝儀號槐亭朝邑人官房縣主簿
(臣)等謹案是書凡十一篇曰明元曰太極曰天文
曰地理曰時令曰人物曰性命曰鬼神曰文史曰
雜著曰拒邪
胡衮東水質疑六卷
衮字補之自號味菜山人鄱陽人嘉靖中官台州教
授東水者其所居也
(臣)等謹案是書前四卷皆史論起周訖宋後二卷
皆讀書題記自左傳國語暨諸子集起周訖眀
朱得之宵練匣十卷
得之見道家類
(臣)等謹案是書凡分三編曰稽山承語紀其聞于
師者也曰烹芹漫語紀其聞于友者也曰印古心
語紀其騐于經典而有得于心者也皆提唱心學
陽儒隂釋之言
陳于陛意見一卷
于陛字元忠南充人大學士以勤之子隆慶進士官
亦至大學士
蔣以忠藝圃琳瑯四卷
以忠字孝甫常熟人隆慶進士官至廣平府知府
(臣)等謹案是書因何景明大復論門目太狹推而
廣之自從化至殖業凡八十二篇所論皆類集古
人成語而以已意聫絡之詞多排偶大致與類書
相似
于慎行筆麈十八卷
慎行見史類
(臣)等謹案是編分三十五類所紀皆明代典故亦
頗及雜說
管志道問辨牘四卷續問辨牘四卷從先維俗議五
卷
志道見經類
趙鴻賜無甚高論七卷
鴻賜字承元相城人嘉靖中副都御史釴之子
周宏禴何之子一卷
宏禴字元孚麻城人萬歴進士官至尚寶司少卿
屠隆鴻苞四十八卷
隆見經類
(臣)等謹案是書所言放誕而駁雜蓋李贄之流亞
也
楊起元證學編四卷附證學論策一卷
起元字貞復廣東歸善人萬歷進士官至吏部左侍
郎諡文懿
(臣)等謹案是編大抵講學之語其論佛仙有逹摩
西來單傳直指儒生學士從此悟入然後稍接孔
脉云云援儒入墨誣誕甚矣
張恒因明子(無卷數)
恒字伯常嘉定人萬歷進士官至太常寺少卿
(臣)等謹案是書于儒釋之辨言之甚力屢提幽明
二義以佛法為幽教聖道為明教因明二字謂此
馮渠進修錄三卷
渠字謙川江西新城人萬歷進士
(臣)等謹案是書分二十篇全規仿論語之文
程德良三一子(無卷數)
德良字凝之號雲連雲夢人萬歴進士官崇信縣知縣
(臣)等謹案是書凡三篇以立德立功立言為序大
旨欲合儒釋為一耳
詹在泮微言四卷附說書隨筆一卷
在泮字定齋衢州人萬歷進士
(臣)等謹案是編雜輯明代講學語錄其說書隨筆
則在泮自著總不外乎借禪言以闡儒理也
吳應賓宗一聖論二卷
應賓字尚之桐城人萬歷進士官翰林院編修
(臣)等謹案是書闡發性命多入禪宗
袁黃祈嗣真詮(無卷數)
黃見史類
焦竑支談三卷焦弱侯問答一卷
竑見經類
(臣)等謹案支談主于三教歸一問荅為潘曾紘所
編率妄誕之語
吳炯叢語十二卷
炯字晉明華亭人萬歷進士官杭州府推官
祝世禄環碧齋小言一卷
世禄字無功江西德興人萬歷進士官至尚寶司卿
(臣)等謹案是書統以禪門之說附合儒理
郝敬時習新知六卷
敬見經類
曾偉芳西行草一卷
偉芳字君彦號滄巖惠安人萬歷進士官至兵部武
選司員外郎謫賓州州判天啟中贈布政司使參議
(臣)等謹案是書皆其雜著之文大要以王守仁之
學為主
賀應保傳家迂言一卷迂議一卷迂億四卷
應保字宏任號正予永新人
曹于汴共發編四卷
于汴字自梁安邑人萬歷進士官至左都御史
(臣)等謹案是編乃其與門人問答語持論多□老
氏之指
陳伯友盡心編一卷證語二卷海鷗居日識二卷
伯友字中怡濟寧州人萬歷進士官至太常寺卿
(臣)等謹案其說大抵沿良知之學而參入禪機
葉秉敬寅陽十二論二卷
秉敬見經類
(臣)等謹案是編分十二篇曰太極曰仁孝曰性善
曰工夫曰勉強曰學問曰資質曰知行曰理欲曰
好惡曰零總曰獨並其說喜為新竒而於理殊多
未愜也
戴君恩剰言十四卷
君恩字忠甫澧州人萬歷進士官至四川兵備副使
(臣)等謹案是編乃其家居所著其學出于姚江至
謂孔子近禪孟子近道尤為荒誕云
張後覺宏山集四卷
後覺字志仁號宏山茌平人官華隂縣訓導
(臣)等謹案後覺嘗受業於尤時熙其學源出姚江
推闡彌深彌墮禪趣其第一卷教言第二卷語錄
皆門人趙維新所編書中動稱顔山農宗旨可見
趙維新感述錄六卷續錄四卷
維新字素衷茌平人官長山縣教諭
(臣)等謹案此二錄即感其師張後覺之言而述之
故曰感述
曾大竒治平言二卷
大竒字端甫泰和人
(臣)等謹案明神宗之末庶事叢脞大竒是書略仿
賈誼新書而文格則多近蘇氏策論
周士元論學緒言六卷
士元字志尹吉水人
(臣)等謹案是書首載鄒元標序蓋萬歷時人也其
論學大抵以陳獻章王守仁為宗而立論多墮于
空虛云
林兆恩林子全集四十卷
兆恩字懋勛號龍江又號子谷子又稱三教先生莆
田人
屠本畯韋弦佩(無卷數)
本畯字田叔鄞縣人以蔭入仕官至福建鹽運同知
(臣)等謹案是書大旨以性情嗜慾之偏為疾病以
清淨忍耐之法為醫藥後視履一篇亦謹身寡過
之意
竇文照紀聞類編四卷
文照字子明秀水人萬歷中官光禄寺典簿
(臣)等謹案是書每卷分六類亦格言之流朱國祚
跋稱其孝行蓋以人重之也
周伯耕虞精集八卷
伯耕字更生莆田人
(臣)等謹案是書名虞精者蓋取虞人獵百禽之精
語大率鎔鑄故事以成文欲以博麗見長而襞積
之㾗未化也
王貞善王氏二書選要十一卷
貞善字如性泰和人
(臣)等謹案是編為鄒元標選定書名亦元標所題
凡静談五卷前四卷皆其語錄第五卷附雜文五
篇其持論宗陸九淵又讀史法戒六卷前三卷為
法言後三卷為戒言皆紀古人言行之有關勸懲
者
朱健蒼崖子(無卷數)
健字子強進賢人天啟舉人
(臣)等謹案是書凡十篇篇有標目皆題曰内篇據
其弟徽序所稱則尚有外篇也
張復㸑下語二卷
復字子遠休寧人
(臣)等謹案是書每條俱以偶語聫比成文頗似格
言而多雜以委卷之語
姚張斌尚絅小語三卷
張斌號尚絅亦號絅生金谿人天啟進士
陳其德垂訓樸語一卷
其德字太華桐鄉人
(臣)等謹案其德自序稱苜蓿多年當是曾為學官
是書皆勸善格言附以遺詩十首
陳繼儒狂夫之言三卷續狂夫之言二卷安得長者
言一卷
繼儒見史類
楊觀光睿養圖說(無卷數)
觀光招遠人崇禎進士官至少詹事
(臣)等謹案是書乃觀光為贊善時所進以唐六典
載東宫官制贊善掌善掌侍從翼養之事故以睿
養之道演為三圖一曰養性圖二曰養氣圖三曰
養體圖每圖各係以說
毛元淳尋樂編一卷
元淳字還樸一字嬰中松陽人崇禎時歲貢生
董漢策補計然子一卷
漢策字偉儒烏程人
(臣)等謹案是書成于崇禎壬子雜取左國吳越春
秋諸書為之凡四十篇又叙略一篇大旨以勾踐
之復伯起衰激怠事在人自為之自云釋憤之作
是也
沈大洽蔬齋厞語四卷
大洽號愚公又號雲樵杭州人
賀貽孫激書(無卷數)
貽孫見經類
王化隆真如子醒言九卷
化隆自號真如子廣漢人由貢生官主簿
(臣)等謹案是書分九篇文頗博麗閎肆規仿淮南
子
魏大成養生弗佛二論一卷
大成字時夫栢鄉人
聽心齋客問一卷
舊題廬山山人萬尚父撰履貫無攷
文園漫語一卷
舊題程希堯撰里貫無考
王清一化書新聲(無卷數)
自序稱先天風雷侍者又有大衆推充都管云云蓋
道士也
(臣)等謹案是書取譚峭化書按節分章各為註釋
枕流日劄一卷
不著撰人名氏
(臣)等謹案明季心學盛行未流之弊淪于異說西
人慧黠因摭佛經而變幻之或兼剽儒家道家之
詞而又舉所謂三教者全排之夸詐乖謬實為異
端之尤惟其推測天文製作器用亦有專長無不
可取
聖朝節錄其枝能而禁傳其學術具存深意歐羅巴人
所撰各書如利瑪竇辨學遺牘之類其大旨皆以
闡發彼教兹不附錄于雜學類者以其為
功令所禁即當屏之經籍外云
以上雜學
宋
黃伯思東觀餘論二卷
伯思字長睿號霄賓又自號雲林子昭武人政和中
官至秘書郎
趙叔問肯綮錄一卷
叔問自號西隱老人魏王廷美之裔
朱翌猗覺寮雜記二卷
翌字新仲號灊山居士舒州人政和中登進士第南
渡後官中書舍人
張淏雲谷雜記四卷
淏見史類
姚寬西溪叢語三卷
寬字令威嵊縣人仕至權尚書戶部員外郎樞密院
編修官
王觀國學林十卷
觀國字用賓長沙人紹興時官左承務郎知汀州寧
化縣
高似孫緯略十二卷
似孫見史類
袁文甕牖閒評八卷
文字質甫鄞人燮之父
龔頥正芥隱筆記一卷
頥正字養正處州遂昌人光宗時為國史院檢討官
孫奕示兒編二十三卷
奕字季昭號履齋廬陵人寧宗時嘗官侍從
劉昌詩蘆浦筆記十卷
昌詩字興伯江西清江人寧宗進士嘉定間嘗為縣
今
王楙野客叢書三十卷附野老記聞一卷
楙字勉夫長洲人養母不仕惟杜門著述當時稱為
講書君
邢凱坦齋通編一卷
凱爵里無攷
葉大慶考古質疑六卷
大慶字榮甫以詞賦知名嘗官建州學教授
魏了翁經外雜抄二卷古今考一卷正朔考一卷
讀書雜抄二卷
了翁見經類
陳叔方穎川小語二卷
(臣)等謹案是書散見永樂大典中但題為陳叔方
撰攷宋時有陳昉字叔方號節齋温州平陽人累
官吏部尚書端明殿學士諡清惠又元時有隱士
陳植亦字叔方今攷是書無一語及元事當是陳
昉無疑
趙與旹賓退錄十卷
與旹字行之藝祖七世孫也官麗水丞
史繩祖學齋佔畢四卷
繩祖字慶長眉山人受業于魏了翁之門官朝請大
夫直煥章閣
趙升朝野類要五卷
升字向辰仕履無攷
王應麟困學紀聞二十卷
應麟見經類
羅壁識遺十卷
壁字子蒼號默耕新安人
愛日齋叢抄五卷
(臣)等謹案是書據陶宗儀說郛題宋葉某撰名字
無攷
元
方回續古今考三十七卷
回字萬里號虛谷宋末知嚴州入元為建德路總管
(臣)等謹案是書蓋續魏了翁之古今考也了翁書
見前
黃潛日損齋筆記一卷
溍字晉卿金華人延祐進士歷官翰林侍講學士中
奉大夫知制誥同修國史同知經筵事諡文獻
明
楊慎丹鉛餘錄十七卷續錄十二卷摘錄十三卷摠錄
二十七卷
慎見經類
周洪謨箐齋讀書錄二卷
洪謨見史類
陳霆兩山墨談十八卷
霆見史類
朱承爵灼薪劇談二卷
承爵字子儋里貫無考
趙釴古今原始十四卷
釴字子舉一字鼎卿桐城人嘉靖進士官至右僉都
御史巡撫貴州
林有望史綱疑辨四卷
有望字未軒桐城人嘉靖進士官至四川按察司僉
事
陳錫千古辨疑七卷
錫字南衡天台人嘉靖進士官至禮部員外郎
王世懋讀史訂疑一卷
世懋見史類
(臣)等謹案是編乃其攷證之文雖以讀史訂疑為
名而所言不必皆史事如鴻臚澗毗山龍魚水則
紏明一統志疎漏鍾離令嫁前令女事則論自警
編之失至于玉蘭花一條直農家圃史中語於史
益為無涉蓋本筆記之流而強立讀史之目者也
黃溥簡籍遺聞二卷
溥鄞縣人仕履無攷
周夢暘常談考誤四卷
夢暘見史類
張鼎思瑯琊曼衍四卷
鼎思字慎吾安陽人萬歷進士
鄭明選粃言四卷
明選字侯升歸安人萬歷進士官至南京刑科給事
中
王宇升庵新語四卷
宇字未啓閩縣人萬歷進士官至山東提學參議是
編抄撮丹鉛諸錄之什一故曰升庵新語
陳耀文正楊四卷學林就正四卷
耀文見經類
(臣)等謹案正楊凡一百五十條皆紏楊慎之譌其
學林就正則聚諸駁雜異說詆呵聖賢乖刺處正
復不少也
張萱疑耀七卷
萱廣東人官戶部郎中
王一槐玉唾壺二卷
一槐錢塘人萬歴末官臨淄縣知縣
錢希言戲瑕二卷
希言字簡棲吳縣諸生
陳懋仁析酲漫錄六卷
懋仁見史類
鄧伯羔藝彀三卷彀補一卷
伯羔見經類
徐&KR0958;筆精八卷
&KR0958;見史類
張存紳雅俗稽言四十卷
存紳字叔行號見其華容人天啟中由貢生官蒲圻
縣訓導
陳良儒讀書考定三十卷
良儒字穉修湖北人崇禎中由廕生官光禄寺典簿
方以智通雅五十二卷
以智見道家類
周嬰巵林十一卷
嬰字方叔莆田人崇禎十四年以貢入京特授上猶
知縣
胡爌拾遺錄(無卷數)
爌字闇翁南昌人
周祈名義考十二卷
祈蘄州人
吕毖事物初略三十四卷
毖字貞九吳縣人
俗語一卷
不著撰人名氏
緯略類編三十五卷
不著撰人名氏
稗乘四卷
不著編輯者名氏
以上雜攷
欽定續文獻通考卷一百七十六
