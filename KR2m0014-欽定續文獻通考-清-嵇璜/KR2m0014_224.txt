欽定續文獻通考卷二百二十四
物異考
恒風
宋理宗寳慶二年七月戊辰大風嘉熙二年風雹七
月壬午烈風大作三年風雹淳祐十一年秦州風
寳祐三年六月辛未大風景定四年十一月福州
颶風
度宗咸淳四年閏正月丁巳大風雷雨居民屋瓦皆動
七年五月甲申紹興府大風六月丙申諸暨縣暴風
十年四月紹興府大風拔木
端宗景炎二年十二月丙子颶風壞帝舟
時帝至井澳颶風壞舟帝溺幾不救遂得驚疾
遼太祖神册四年十月丙午大風雪
太宗天顯七年八月壬戌暴風雨
是日捕鵝於沿柳湖風雨暴至舟覆溺死者六十餘
人命識以為戒
會同八年三月癸亥夕大風
是日圍晉兵於白團衛村晉兵下鹿角為營是夕大
風至曙命鐵鷂軍下馬拔其鹿角奮短兵入擊順風
縱火揚塵以助其勢晉軍大呼曰都招討何不用兵
令士辛徒死諸將皆奮出戰張彦澤藥元福皇甫遇
出兵大戰諸將繼至遼軍却數百步風益甚晝晦如
夜符彦卿以萬騎横擊遼軍率步卒並進遼軍不利
聖宗開泰六年六月大風起於蕭德妃塚上晝暝七
年五月丕勒達嚕葛部節度使博羅哩至必繖河遇微雨
忽天地晦暝大風飄四十三人飛旋空中良久乃墮數
里外博羅哩幸獲免一酒壺在地反不移
興宗重熙十三年親征元昊以大風起詔班師
北樞密使蕭惠隨帝征夏元昊敗走惠麾先鋒及右
翼邀之夏人千餘潰圍出我師逆擊大風忽起飛沙
眯目軍亂夏人乘之蹂踐而死者不可勝計
道宗泰康八年九月丁未大風雪
王圻曰興宗重熙二十四年張孝傑及第詣佛寺
忽迅風吹孝傑幞頭與浮屠齊墮地而碎有老僧
曰此人必驟貴然亦不得其死後果如所言天祚
帝乾統六年王鼎宰漆水縣時憩於庭忽有暴風
舉卧榻空中鼎無懼色但覺枕榻頓高乃曰吾中
朝正士邪無干正可徐寘之須臾榻復故處風遂
止
金太祖初起兵時遇遼兵於出河店會大風起塵埃蔽
天乘風勢擊之遼兵潰走
熙宗皇統九年四月壬申夜京師大風雨丁丑龍鬭榆
林河大風(壞居民官舍十六七木瓦人畜皆飄颺十餘里死傷者數百人)
海陵正隆五年二月辛未鎮戍德順等軍大風壞廬舍
民多壓死六年六月壬戌夜大風壞承天門鴟尾
世宗大定四年七月辛丑大風雷雨拔木八年五月
甲子北望淀大風
章宗明昌六年二月丁丑大風震應天門鴟尾壞
承安三年十二月甲子朔大風寒
帝獵於酸棗林以風寒罷獵凍死者五百餘人
泰和三年十月己亥大風四年三月丁卯大風毁宣
陽門鴟尾
衛紹王大安三年二月乙亥夜大風從西北來發屋折
木通元門重關東華門重關清夷門重關俱折
時有男子郝贊詣省言即位之後天變屢見火焚萬
家風折門關非小異也宜退位讓有德衛紹王怒誅
之隱處
崇慶元年七月有風從東來吹帛一段高數十丈宛轉
如龍墮於拱辰門内
宣宗貞祐三年二月戊午大風龍德殿鴟尾壞三月戊
辰大風霾興定元年五月己丑河南大風吹府署門
以去三年四月癸未陜西黑風晝起有聲如雷頃之
地大震四年四月丁丑大風吹河南府署飛百餘步
戶案門鑰開文牘飄散不知所在
哀宗正大元年正月戊午大風飄端門瓦昏霾不見日
黃氣塞天
是日帝初視朝尊皇后為仁聖宫皇太后元妃為慈
聖宫皇太后仁聖曾夢乞丐萬數踵其後心惡之占
者曰后為天下母百姓貧窶將誰訴焉遂勅京城設
粥與冰藥以應之人以為壬辰癸巳之兆
四年八月己巳大風吹左掖門鴟尾墜丹鳳門扉壞
天興二年正月丙午朔大風
時幸河朔濟河北風大作後軍不克濟
元太宗五年十二月大風霾凡七晝夜
憲宗六年春大風起西北砂礫飛揚白日晦暝
帝討巴齊瑪克於衮騰吉斯海會大風吹海水盡涸濟
師大捷帝以為天導我也
世祖至元八年十月己未檀順等州風潦害稼十六
年保定等二十餘路大風害稼二十年正月汴梁延
津封邱二縣大風麥苗盡拔二十四年西京北京隆
興平灤南陽懷孟等路大風三十一年七月(時成宗已即位)
棣州大風發屋拔木
成宗元貞二年金復州風損禾大德二年五月衛輝
順德旱大風損麥五年七月戊戌朔暴風起東北雨
雹兼發八年九月潮州颶風起海溢十年二月大
同路暴風大雪壞民廬舍
(臣)等謹按王圻續通考載成宗元貞二年順德大
風損麥紀志皆不載
武宗至大元年秋歸德大風四年三月(時仁宗已即位)大風
仁宗嗣位遣宦者李邦寧釋奠於孔子方就位忽大
風起殿上及兩廡燭盡滅燭臺底鐵罇入地尺許邦
寧悚息伏地諸執事者皆伏
仁宗延祐七年八月(時英宗已即位)延津縣大風晝晦
(臣)等謹案王圻續通考黑𤯝黑祥門載仁宗癸亥
十月六日甲子先一夕因晉邸入繼大統告祭太
廟陰風北來殿上燈燭皆滅良久方息蓋攝祭官
特克實額森特穆爾等皆弑君之元惡也考歷代
甲子圖英宗至治三年歲次癸亥不得係於仁宗
且事當屬之風不當屬黑𤯝黑祥也
英宗至治元年三月大同路大風走沙土壅沒麥田百
頃二年十二月辛卯大同衛輝江陵屬縣及豐贍署
大惠屯風三年三月衛輝路大風桑彫蠶死五月庚
子大風拔柳林行宫樹三千餘株
泰定帝泰定元年四月風烈三年七月大都諸屬縣
寳坻房山縣大風折木八月鹽官州大風海溢捍海隄
崩(廣三十里餘袤二十里徙居民千二百五十家以避之)大都昌平大風壞民居
九百家揚州崇明州大風龍慶路大風損稼四年五
月衛輝路大風九日禾盡偃是歲揚州路通州崇明州
大風致和元年四月崇明州大風
王圻曰泰定帝泰定元年八月二十七日夜永嘉
颶風大作地震海溢入城溺民居樂清尤甚
文宗天歷二年六月永平屯田府所隸昌國諸屯大風
至順元年二月衛輝路胙城新鄉縣大風七月廣平真
定肥鄉保定曲陽亦如之二年十月吳江州大風
王圻曰文宗至順二年柳林行宫大風拔木三千
七百株
順帝元統元年三月戊子紹興蕭山縣大風拔木仆屋
至元二年三月陜西暴風至正元年七月廣西雷
州颶風大作湧潮水拔木害稼二年十月海州颶風
作四年七月温州颶風大作七年正月甲辰朔大
寒而風朝官仆者數人十四年七月襄垣縣大風拔
木偃禾十七年六月癸酉温州路樂清江中颶風作
十八年正月乙丑大風起自西北益都土門萬歲碑
仆而碎二十一年正月癸酉石州大風拔木六畜皆
鳴二十四年台州路黃岩州颶風拔木禾盡偃二
十七年三月丁丑朔萊州大風庚子京師有大風起自
西北飛沙揚礫昏塵蔽天終夜不止如是者連日(自後每日)
(寅時風起萬竅爭鳴戍時方息至五月癸未乃止)
(臣)等謹按王圻續通考順帝至正十三年五月潯
州颶風大作壞官舍民居瓦屋門扉皆飄揚七十
里外十六年温州大風海舟吹上平陸高坡二三
十里死者千數考紀志皆不載
宣宗宣德六年六月温州颶風大作壞公廨祠廟倉庫
城垣
英宗正統四年七月蘇松常鎮四府大風拔木殺稼
英宗天順二年二月大風拔孝陵松樹懿文陵殿獸脊
梁柱多摧三年四月順天河間真定保定廣平濟南
連日烈風麥苗盡敗八年五月五日大風飄瓦拔木
壞郊壇
憲宗成化十四年八月丁未南京大風拔太廟樹十
五年八月辛卯大風拔孝陵木二十一年五月南京
大風拔太廟樹摧大祀殿及皇城各門獸吻
孝宗弘治三年六月壬午朔陜西靖虜衛大風天地昏
暗變為紅光如火久之乃息七年三月己亥廣寧諸
衛狂風瀋陽錦州城仆百餘丈
武宗正德元年六月辛酉暴風折郊壇松柏壞大祀殿
齋宫獸瓦二年閏正月癸亥盧龍遷安大風拔樹毁
屋乙丑大風壞奉天門右吻三年二月己丑大同暴
風屋瓦飛動三日而止九年二月丁巳長樂大雨雹
狂風震電屋瓦皆飛五月戊辰曲阜暴風毁宣聖廟獸
吻十二年四月丙辰來賓大風雨雹毁官民廬舍屋
瓦皆飛十一月癸巳南京大風雪仆孝陵殿前樹及圍
墻内外松栢十二月己酉大理衛大風壞城樓十三
年三月甲寅慶符大風雹壞學宫十六年十二月辛
卯甘肅行都司狂風壞官民廬舍樹木無算
世宗嘉靖元年七月己巳南京暴風雨郊社陵寢宫闕
城垣獸吻脊欄皆壞拔樹萬餘株五年陜西大風捲
掣廟宇民居百數十家
穆宗隆慶二年正月元旦大風飛沙走石白晝晦暝自
京師至江浙皆然三月京師大風揚塵四塞
神宗萬歷十八年三月甲辰大名狂風天色乍黑乍赤
二十六年十月癸亥喜峰露臺西北樓内旋風大作
黑氣冲天樓内有火光三十四年七月丙戌大風拔
朝日壇樹四十一年八月乙未青州大風拔樹傾城
屋
熹宗天啟元年三月辛亥大風揚塵四塞四年五月
癸亥乾清宫東丹墀旋風驟作内官監鐵片大如屋頂
者盤旋空中隕於西墀鏗訇若雷八月戊戌薊州寒風
殺人
愍帝崇禎十四年五月南陽大風拔屋七月乙亥福州
大風壞官署民舍十五年五月保定廣平諸縣怪風
麥禾俱傷十六年正月丁酉大風五鳳樓前門牡風
折三截建極殿榱桷俱折
恒陰(夜妖附)
(臣)等謹按馬端臨通考恒陰之後為夜妖凡晝晦
及昏霧等無甚分别故今以夜妖附恒陰内
宋理宗寳慶二年七月戊辰雷電雨晝晦大風
恭帝德祐元年六月庚子朔日食晝晦如夜
端宗祥興二年二月癸未暮風雨昏霧四塞咫尺不相
辨
遼太宗會同八年三月癸亥夕大風至曙風益甚晝晦
如夜(互見恒風門)
聖宗開泰六年六月大風起蕭德妃塚上晝暝(互見恒風門)
七年五月天地晦冥大風飄四十三人飛旋空中良
久乃墮數里外
道宗咸雍八年正月壬寅昏霧連日
金海陵貞元三年四月丁丑朔昏霧四塞日無光凡十
有七日
世宗大定五年十一月癸酉大霧晝晦
章宗明昌六年二月京師大雨雹晝晦承安五年十
月天久陰
衛紹王至寧元年八月大霧晝晦
宣宗貞祐元年八月戊子夜將曙大霧蒼黑跬步無所
見至辰巳間始散(互見黑𤯝黑祥門)三年十月丙申夜西北
有霧氣如積土至二更方散四年正月己未旦黑霧
四塞已時乃散興定四年正月壬子晝晦有頃大雷
風雨
(臣)等謹按王圻續通考載宣宗貞祐元年九月大
風昏霾哀宗正大元年正月昏霾不見日已詳恒
風及黃𤯝黃祥門
元成宗大德五年七月戊戌朔晝晦十年二月大同
路雨沙陰霾
泰定帝泰定四年八月碉門晝晦
文宗天歷二年八月自庚子至丙午皆晝霧夜晴至
順元年五月壬戍歸德府之譙縣霧傷麥
順帝至元四年四月京師晝晦
時荆州分域有鬼夜叫云苦也苦幾時泥到襄陽府
及早視之凡樹木皆用泥和猪狗血泥之
至正元年四月戊寅彰德晝晦如夜三年三月至四
月忻州風霾晝晦二十四年六月丁未黑氣晦暗如
夜二十七年二月永州晝晦城中人舉燈而食雞棲
於塒踰時方明庚子京師晝晦六月丙午日食晝晦
(臣)等謹按王圻續通考載文宗至正十七年秋七
月京師書晦不辨人物自旦至午方消如是者旬
有五日二十一年四月朔日未沒三四竿許忽然
無光漸作蕉葉樣天昏黑如夜星斗燦然飯頃方
復舊天再開朗星斗亦隱又少時日乃沒紀志皆
不載
明太祖洪武十八年二月久陰
惠帝建文元年七月癸酉燕王起兵風雲四起咫尺不
辨人少焉東方露青天尺許有光燭地洞徹上下
英宗正統五年七月戊午己未及癸亥曉刻陰沉四方
濃霧不辨人八年邳海二州陰霧彌月夏麥多損
景帝景泰六年正月癸酉陰霧四塞既而成霜附木凡
五日八年正月甲子陰晦大霧咫尺不辨人物
王圻曰景帝景泰六年二月二十八日(清明後之二日)旦
時微風自西北來至辰刻漸大沙土滃然東騖其
色正黃如柘染然土沾人手面洒洒然如濕頃之
天地晦暝色映窗牖間如血紅室中不辨人已而
紅色漸黯黑至午未時復黃稍開朗人相顧慘愕
至三月初二日微雨後忽黃氣四塞日色如青銅
無風而雨土拂之如塵積地皆黃色昏益甚明日
大雨時或紅黑至初六日始作東北風七日又雨
八日始霽
英宗天順八年二月壬子風霾晝晦
憲宗成化四年三月昏霧蔽天不見星日者累晝夜
六年二月丁丑開封晝晦如夜黃霾蔽天三月辛巳雨
霾晝晦九年三月甲午山東黑暗如夜癸未濟南諸
府狂風晝晦咫尺莫辨四月丁卯山東黑暗如夜二
十年五月丙申番禺天晦良久乃復二十一年三月
戊子大名風霾自辰迄申紅黃滿空俄黑如夜已而雨
沙數日乃止京師自正月至三月風霾不雨二十三
年十二月辛卯大霧不辨人
孝宗弘治二年二月開封晝晦如夜三月黃塵四塞風
霾蔽天者累日四年八月乙卯南京晦冥
武宗正德五年三月甲子大風霾天色晦暝者數日
十年四月鉅野陰霧六日殺榖十四年三月戊午陰
晦十六年十一月辛酉甘肅行都司黑風晝晦翌日
方散
世宗嘉靖元年正月丁卯日午昏霧四塞九月己巳大
風霾晝晦三年江北昏霧其氣如藥八年正月戊
戌朔風霾晦如夕二十六年七月乙丑甘州五衛風
霾晝晦色赤復黃二十八年三月丙申風霾四塞日
色慘白凡五日三十年正月辛卯大風揚塵蔽天晝
晦四十年二月己酉大風揚塵蔽天晝晦四月癸巳
大風雨黃土晝晦四十三年三月望異風作赤黃霾
至二十一日乃止
穆宗隆慶二年正月元旦大風揚沙走石白晝晦冥(自北)
(幾抵江浙皆同)
神宗萬歷十七年正月乙丑蓋州衛風霾書晦壞廨宇
廬舍二十五年二月戊寅京師風霾二十九年四
月連日風霾三十八年四月戊戌崇陽風霾晝晦至
夜轉烈損官民屋木無算四十八年八月以前雲南
諸府時晝晦
熹宗天啟元年四月乙亥午寧夏洪廣堡風霾大作墜
灰片如瓜子紛紛不絶踰時而止日將沉作紅黃色外
如炊烟圍罩畝許日光所射如火燄夜分乃沒四年
二月辛丑風霾晝晦塵沙蔽天連日不止六年閏五
月丙戌霧重如雨六月己未如之
愍帝崇禎元年正月癸亥永年縣書晦咫尺不辨人物
七年三月戊子黃州晝晦如夜十三年閏正月丙
申南京日色晦朦風霾大作細灰從空下五步外不見
一物十七年三月丙申風霾晝晦
欽定續文獻通考卷二百二十四
