欽定續文獻通考卷九十
王禮考
巡狩
(臣)等謹按馬端臨考所載巡狩訖於宋高宗紹興
三十二年孝宗以後無聞焉王圻續通考載寧宗
嘉定七年四月幸太乙宫明慶寺禱雨理宗景定
四年車駕幸太乙宫赴座官賜醴簪花有太學生
劉黻諫游幸事今以正史考之禮志巡幸亦至紹
興三十二年而止餘無可見若帝紀寧宗幸太乙
宫係嘉定元年閏四月非七年四月也理宗幸太
乙宫紀無其事想以劉黻𫝊諫游幸疏内有幸西
太乙語傅會載之耳又理宗淳祐十年四月己酉
幸龍翔宫亦不足為巡狩之典故闕焉若遼史營
衞志出有行營謂之巴納王圻續通考以冬巴納
在廣平淀屬巡狩春在鴨子河濼夏在吐兒山秋
在伏虎林屬田獵其實廣平淀亦有校獵講武事
不得截然分屬也史稱遼國盡有大漠浸包長城
之境秋冬違寒春夏避暑隨水草就畋漁歲以為
常各有行在又稱建有五京歲時巡幸轉徙隨時
故創立游幸表紀之今若據表以書則重見疊出
不可勝載且前史别之為游幸則固與古巡狩異
矣茲苐據有事蹟合典禮者具列於左餘概從删
遼太祖三年正月幸遼東七年六月登都庵山撫其
先竒善汗遺跡徘徊顧瞻而興歎焉八月幸龍眉宫(帝取)
(天梯豪國博囉三山之勢於葦淀射金齪箭以識之名龍眉宫後神册三年築都城於其地即臨潢府)九
月發自西樓(遼有四樓在上京者曰西樓木葉山曰南樓龍化州曰東樓唐州曰北樓歲時遊獵)
(常在四樓間)十二月祠木葉山(在遼陽有拜山禮為祠木葉山之儀)還次昭烏
山省風俗見高年議朝政定吉凶儀十二月燔柴於蓮
花濼
神冊元年二月朔帝在龍化州(在潢河之南受尊號改元)三年十二
月朔幸遼陽故城四年(二月脩遼陽故城以漢民渤海戶實之改為東平郡)五
月至自東平郡天贊二年二月如平州(以平州為盧龍軍)三
年八月西征次古單于國祭阿勒坦伊德實山以麃鹿
祭九月次伊德實山以青牛白馬祭天地四年五月
清暑室韋北陘閏十二月祠木葉山又以青牛白馬祭
天地於烏山天顯元年正月駐軍於輝罕城南二月
以青牛白馬祭天地幸輝罕城(改輝罕城為天福)七月次扶餘
府(扶餘行宫在城西南兩河之間後建昇天殿於此而以抉餘為黃龍府互詳物異考)
太宗天顯三年四月東巡四年正月如昭堝閱約尼
氏戶籍(氏有九帳係約尼九汗宫分)三月望祀群神四月至自昭堝
六月西巡駐蹕凉陘七月祠太祖而東八月至自凉陘
九月如南京(先是三年十二月升東平郡為南京此其是也至會同元年十一月以皇都為上京)
(府曰臨潢則又升幽州為南京南京為東京矣)祠木葉山尋至自南京十月幸
諸營閱軍籍十二月至南京五年三月駕發南京五
月如沿柳湖拜太祖御容於明殿八月如九層臺六
年正月如南京七月東幸七年十二月駐蹕平地松
林九年閏正月東幸十二月駐蹕百湖之西南十
年六月幸頻布里淀十一月幸弘福寺(見觀音畫像顧左右曰昔與父)
(母兄弟聚觀於此歲時未幾今我獨来悲歎不已乃自製文題於壁以極追感之意)十二月如金
瓶濼十一年正月如潢河十二年四月觀潢水源五
月幸頻蹕淀十二月東幸會同元年二月幸遼河東
三月東幸四月如南京幸温泉還宫三年三月如南京
(此幽州也詔扈從擾民者從軍律)幸薊州四月至燕(幸留守趙延夀别墅)六月駕
發燕京冬駐蹕於傘淀四年九月幸歸化州五年
二月如南京閏三月駐蹕陽門冬駐蹕赤城六年八
月如奉聖州十二月如南京七年九月北幸大同
元年正月朔備法駕入汴四月朔發自汴州(帝以汴州炎熱水土)
(難居命改鎮州為中京以備巡幸)
(臣)等謹按帝紀祠木葉山者六(天顯六年五月七年正月十二年十)
(二月會同二年四月不止天顯四年九月也)如沿柳湖者四(天顯八年五月九年)
(五月十一年五月不止五年五月也)盖習以為常他若幸凉陘幸頻
蹕淀幸平地松林亦如之故苐就初見者錄焉後
倣此
世宗天禄二年十一月駐蹕彰武南四年九月朔如
山西五年正月朔如百泉湖夏清暑百泉嶺
穆宗天歷元年九月如南京三年三月如應州冬駐
蹕奉聖州四年二月幸南京冬駐蹕杏堝五年二
月如褭潭七年二月駐蹕潢河四月還上京九年
五月如南京六月西幸如懷州十二月還上京十年
八月如秋山十二年六月祠木葉山及潢河十四
年二月如潢河及老林東濼七月祀黑山八月自磑子
嶺還宫十五年二月東幸十二月駐蹕黑山平淀
(臣)等謹按帝紀十餘年内駐蹕潢河凡六見褭潭及
黑山平淀凡三見今不悉書
景宗保寧元年十月東幸褭潭十一月祠木葉山駐蹕
鶴谷二年正月如潢河四月幸東安五月西幸次盤
道嶺六月還上京三年二月東幸八月如秋山九月
幸歸化州如南京冬駐蹕金川四年夏駐蹕冰井七
月如雲州五年二月幸新城七月駐蹕燕子城六
年正月幸南京十月朔還上京七年四月如頻蹕淀
清暑秋山十年正月如長濼四月西幸六月駐蹕沿
柳湖
(臣)等謹按游幸表每有為紀所不載者如保寧元
年八月如秋山二年六月幸塔布城遂幸東京三
年七月如沿柳湖十月駐蹕富虎坂五年正月如
神得湖如應州九月駐蹕歸化州西埂坡六年四
月幸冰井七年正月如扎拉淀八年二月如金瓶
濼十月如長濼九年正月如鹿堝十月如老翁川
十年三月復如長濼殆即當時巡歷處而互異也
乾亨元年冬駐蹕南京二年二月如清河四月清暑
燕子城八月東幸三年二月東幸復幸南京十月如
富虎坂四年正月如華林天柱八月如西京九月幸
雲州
(臣)等謹按游幸表元年五月幸惠民湖八月幸冰
井二年閏三月如南京西幸十二月如富虎坂
三年四月幸羊城濼紀不載今參考之皆幸南京
所過處耳
聖宗統和元年二月幸聖山三月駐蹕遼河之平淀四
月朔幸東京復南幸(幸夫人烏庫哩第謁太祖御容禮畢幸公主和克丹第)如徽
州五月次永州六月還上京八月西巡幸懷州九月幸
祖州還上京如老翁川十二月朔幸顯州復東幸二
年正月如長濼五月駐蹕沿柳湖九月朔駐蹕土河
三年四月朔祠木葉山五月還上京六月如栢坡七月
東幸八月次藁城至顯州謁凝神殿幸乾州觀新宫復
西幸閏九月行次海上駐蹕東古山四年二月行次
裊里井四月朔次南京北郊五月發南京六月度居庸
關戊午幸凉陘十月幸南京
(臣)等謹按游幸表統和元年三月幸甘露等寺駐
蹕長濼及閣甸旁山五月幸興王寺十月駐蹕老
翁川二年正月幸近地二月如潢河八月幸鵝山
三年九月渡伯哩水四年五月如炭山清暑此皆
與紀互異者若聖宗紀四年三月帝與皇太后駐
兵拒宋師及十一月南伐凡所次及所營之處皆
非巡狩之典故不載又二年正月如長濼後復見
於三年正月四年正月今亦以習見削之
五年正月如華林天柱三月朔幸長春宫四月清暑冰
井九月幸南京(是冬止焉)六年四月如南京(幸宋國王休格第)七
月駐蹕於洛河八月幸黎園温湯九月幸南京七年
正月幸易州御五花樓(撫諭士庶)三月駐蹕延芳淀四月還
京駐蹕儒州龍泉八年正月如臺湖(十年四月以臺湖為望幸里)
如沈子濼五月清暑胡土白山八月駐蹕大王州九
年三月幸南京四月清暑炭山九月駐蹕廟城十年
九月幸五臺山十一年八月如秋山十月駐富虎坂
十二年四月幸延夀寺十四年十二月幸南京
(臣)等謹按帝紀自九年四月清暑炭山後每年率
以為常十四年四月六月兩如炭山清暑則更重
複故不書
十五年四月幸南京致祭於太宗廟九月幸饒州致奠
太祖廟十月朔駐蹕駝山十一月幸顯州十六年正
月如長濼五月祭白馬神祠木葉山尋還上京八月朔
東幸九月朔駐蹕得勝口十七年九月朔幸南京
十八年正月還自遂城次南京四月駐蹕於清泉淀七
月駐蹕湯泉九月駐蹕黑河十九年九月駐蹕昌平
幸南京二十年三月駐蹕鴛鴦濼二十一年九月
幸女河湯泉(改其名曰松林)十月駐蹕七渡口二十二年八
月駐蹕犬牙山九月幸南京祭太祖廟二十四年七
月南幸九月幸南京二十五年十月駐蹕中京(先是正月)
(城七金山建大定府號中京)二十六年四月朔祠木葉山五月朔
還上京駐蹕懷州十月朔幸中京二十七年四月朔
駐蹕中京(營建宫室)八月北幸十二月南幸又如中京二
十八年五月朔如中京清暑七金山八月幸中京二
十九年四月清署隆科堝十月駐蹕廣平淀十一月幸
顯州
(臣)等謹按帝紀自十五年至二十九年凡清暑炭
山者十一幸長春宫者二幸延芳淀者三如長濼
者二如鴛鴦濼者五駐蹕七渡河者二駝山則十
五年十月十二月兩見廣平淀則二十九年十月
十二月兩見今皆錄其初見者
開泰元年正月駐蹕王子院二月駐蹕瑞鹿原如葦濼
五月朔還上京十月如中京
(臣)等謹按帝紀統和三十年十月朔即改元開泰
乃游幸表仍稱三十年而以明年為元年自是至
太平十年俱遞差一歲此史氏之疎也
二年四月如緬山十月駐蹕長濼三年正月如渾河
七月朔如平地松林八月朔幸沙嶺十月朔幸中京
四年二月朔如薩題濼四月駐蹕沿柳湖七月幸秋山
十月駐蹕塔喇噶濼十二月南巡海徼還幸顯州五
年正月北幸駐蹕雪林四月清暑孤樹淀八月自懷州
還上京九月駐蹕杏堝六年正月如錐子河四月如
凉陘五月祠木葉山潢河駐蹕九層臺九月還上京十
月駐蹕逹哩山十二月還上京七年二月如渾河九
月駐蹕中京九年二月如鴛鴦濼九月駐蹕金瓶濼
十月如中京
(臣)等謹按帝紀開泰凡九年内如緬山者三如瑞
鹿原薩題濼逹哩山土河川者各二今苐錄其一
以省繁冗
太平元年正月如渾河二月幸鈸河四月清暑緬山七
月如沙嶺九月幸中京二年二月朔駐蹕魚兒濼三
月如長春州九月駐蹕和爾果斯淀十月如上京三
年五月清暑緬山(七月賜緬山名曰永安)十月駐蹕遼河四年
正月如鴨子河(二月詔改鴨子河為混同江塔魯河為長春河)五月清暑永安
山七月如秋山五年正月如混同江三月如長春河
九月駐蹕南京(是歲燕民以年榖豐熟車駕臨幸爭以土物来獻帝禮高年惠鰥寡賜酺飲至)
(夕六街燈火如畫士庶嬉遊帝亦微行觀之)六年正月如鴛鴦濼九月駐
蹕遼河滸八年九月幸中京九年正月至自中京
二月如斡凛河七月朔如黑嶺十一月如顯陵十年
二月幸龍化州四月如乾陵五月清暑柏坡十月駐蹕
長寧淀十一年六月駐蹕大福河之北十一月(時興宗已)
(即位)謁慶陵名其山曰慶雲殿曰望仙(即道宗陵也)
(臣)等謹按帝紀太平七年如混同江清暑永安山
俱與五年同游幸表誤以五年作四年則由開泰
以二年為元年所誤也又此十一年中清暑𬗟山
駐蹕遼河如魚兒濼如永安山如混同江如長春
河皆數見俱不贅
興宗重熙元年正月如雪林四月清暑巴納登八月駐
蹕拉河源十月幸中京二年正月東幸八月幸温泉
宫三年正月如春水七月如秋山十月駐蹕中會川
四年正月如伊蘇布琳五月清暑散水源十月如王
子城行柴册於白嶺(積薪為壇受群臣玉册禮畢燔柴祀天蘇爾威汗制也)五
年五月南幸如呼圖哩巴山清暑十月幸南京六年
正月西幸十月駐蹕石寳岡七年三月如蒲河淀七
月如黑嶺十月如遼河駐蹕白馬淀八年十月駐蹕
東京
(臣)等謹按帝紀九年至十一年凡所駐蹕處皆前
所習見故不載
十二年三月幸南京五月幸山西十三年十二月幸
西京(先是十一月改雲州為西京)十四年二月駐蹕察哩濼十五
年七月觀穫如秋山(禁扈從踐民田)十六年三月如黑水濼
十月幸中京謁祖廟十一月幸中京十七年十月駐
蹕都爾嘉(六院官屬秋冬居此)十九年三月駐蹕錫錫淀六月
幸慶州謁太安殿七月駐蹕科里富僧額二十年二
月如蒼耳濼二十一年十月幸顯懿二州二十二
年六月駐蹕胡品山七月如黑嶺二十三年六月如
慶州十月駐蹕中京(幸新建秘書監)有事於祖廟二十四年
五月駐蹕南崖七月如秋山次南崖之北峪
(臣)等謹按帝紀無歲不巡幸今俱闕其重見者又
三年載正月庚辰如鴨子河考河之名已改混同
江矣
道宗清寧二年九月幸中京祭聖宗興宗於會安殿
三年二月如大魚濼五年六月朔駐蹕納克濼十月
朔幸南京祭興宗於嘉寧殿六年十月駐蹕藕絲淀
八年六月朔駐蹕圖古勒十二月幸西京九年五
月清暑和爾和七月如太子山十年正月北幸九月
幸懷州謁太宗穆宗廟十月朔駐蹕中京咸雍元年
十月朔幸毉巫閭山二年正月幸山榆淀三年二
月北幸六年正月如千鵝濼八年四月駐蹕圖埒
實九年正月如雙濼四月如旺國崖十月幸隂山遂
如西京十年九月幸東京謁二儀五鸞殿太康元
年二月駐蹕大魚濼四月如犢山三年二月以中京
饑罷巡幸四月泛舟黑龍江四年二月駐蹕繅古野
五年十二月幸西京七年九月次懷州又次祖州
大安元年十月駐蹕好草淀二年四月北幸九月
還上京三年三月如錦州九月駐蹕錫里濟四年
四月西幸五年五月駐蹕齊老嶺夀隆元年五月
駐蹕特里嶺二年正月駐蹕色哷森六月駐蹕薩里
布(次年五月亦駐其地六月詔每冬駐蹕之所宰相以下構宅毋役其民)五年七月如
大牢古山六年七月如沙嶺
天祚帝乾統三年十月如中京四年十月幸南京
五年六月幸哈爾吉十年六月清暑玉邱天
慶二年十月駐蹕奉聖州十一月幸南京謁太祖廟
七年九月帝自燕至隂凉河十月至中京
(臣)等謹按帝紀金兵相逼後播遷無定并非游幸
更不可言巡狩矣故自此至保定年間事俱削之
四時巡狩
契丹大小内外臣僚并應役次人及漢人宣徽院所
管百司皆從漢人樞密院中書省惟宰相一人樞密
院都副承旨二人令書十人中書令史一人御史臺
大理寺選擇一人扈從每歲正月上旬車駕啟行宰
相以下還於中京居守行遣漢人一切公事除拜官
僚止行堂帖權差俟會議行在所取旨出給誥勅文
官縣令錄事以下更不奏聞聽中書銓選武官須奏
聞五月納凉行在所南北臣僚會議十月坐冬行在
所亦如之
(臣)等謹按營衞志四時巡狩即列於巴納之後是
與田獵為一事也但猶可見巡狩之制故附錄焉
若四時巴納則全屬田獵門詳見於後
金太宗天會八年七月如東京温湯十年七月如中
京十月如興中府
(臣)等謹按帝紀十二年正月復如東京絶無事跡
可見故闕之
熙宗天眷元年二月如約羅春水幸天開殿四月朝享
於天元殿(約羅有混同江行宫是年以春亭名天元殿安太祖太宗徽宗及諸后御容春亭者太祖)
(所常御之所也)三年四月如燕京六月次凉陘九月至燕京
親饗太祖廟皇統元年九月至自燕京四年二月
如東京次百泊河春水五月朔次薰風殿九月復如東
京(十月詔薰風殿二十里内及巡幸所過五里内並復一歲)五年二月次濟州春
水
時右諫議大夫程寀上疏謂古者天子皆有巡狩無
非事者或省察風俗或審理冤獄或問民疾苦以布
宣德澤國家肇興誠恐郡國新民逐末棄本習舊染
之汙奢侈詐偽或有不明之獄僭濫之刑或力役無
時四民失業今鑾輅省方將憲古行事願委之長貳
釐正風俗或置匭篋以申冤枉或遣使郡國問民無
告皆古巡狩之事如此則和氣通天下丕平可坐而
待也帝嘉納之
(臣)等謹按帝紀天眷二年皇統二年五年八年俱
有幸天開殿事又六年有如春水事今以複見不
書
海陵天德四年二月如燕京次泰州五月次臨潢府六
月朔駐緜山八月次於逹斡九月次中京貞元元年
二月自中京如燕京三月至燕京(初備法駕)
(臣)等謹按帝紀及地理志先是天眷元年八月以
京師為上京府曰會寧舊上京為北京天德三年
四月詔遷都燕京至是改元改燕京為中都府曰
大興汴京為南京中京為北京云
正隆六年六月次南京近郊(左丞相張浩率百官迎謁備法駕入京城)
是年正月將如南京命參知政事李通諭宋使徐度
等曰昔從梁王軍樂南京風土常欲巡幸今營繕將
畢功期以二月末先往河南帝王巡幸自古有之以
淮右多隙地暫欲校獵其間從兵不踰萬人况朕祖
宗陵廟在此安能久於彼乎汝等歸告汝主令有司
宣諭朕意使淮南之民無懷疑懼二月發中都三月
次河南府幸汝州温湯視行宫地自中都至河南所
過麥皆為空復禁扈從毋輒離次及遊賞飲酒犯者
罪皆死而莫有從者四月發河南府次温湯戒扈從
毋輒過汝水是月自汝州至南京百官迎法駕入京
世宗大定元年十一月(此月前即正隆六年十月也)如中都十二月
至中都謁太祖廟御殿受朝(詔軍士自東京扈從至京師者復三年)三
年六月觀稼於近郊四年正月如安州春水(大雪詔扈從人)
(舍民家者人日支錢一百與其主并有蠲復事詳賑卹門)九月朔還都六年三月
如西京(即大同府因遼舊名)朝謁太祖廟九月朔至自西京七
年閏七月觀稼於近郊者三九月次保州(詔修起居注王天祺察訪)
(所經過州縣官)十月還都
(臣)等謹按七年九月次保州以秋獵也應入田獵
門然察訪長吏不失省方之意故附錄於此
八年五月如凉陘十年五月如柳河川十二年二
月如順州春水五月如百花川次阻居(久旱而雨觀稼禁扈從蹂踐民)
(田)六月如金蓮川(本和爾和八年改今名自後頻幸其地)十八年正月
如春水二月次華港尋還宫(帝巡幸所至必訪官吏臧否以玉田簿舒穆嚕沓為)
(能授本縣令)十九年五月幸太寧宫駐蹕月餘二十年正
月幸石城縣行宫(以玉田縣行宫之地偏林為御林大淀濼為長春淀)二月還都
二十一年正月次永清縣(如春水也至二十三年正月詔夾道三十里内被役)
(之民與免今年租税仍給傭直互見賑恤門)
(臣)等謹按帝紀二十三年正月如春水二十四年
正月如長春宫春水盖歲以為常故不贅錄後倣
此
二十四年五月帝幸上京(海陵貞元二年還都於燕削上京之號止稱會寧府大定)
(十三年七月復稱上京)
先是二月帝曰朕將往上京念本朝風俗重端午比
及端午到上京則燕勞鄉閭宗室父老三月如上京
皇太子監國宰執以下奉辭於通州四月次廣寧府
次東京朝謁孝寧宫(給復東京百里内夏秋税租一年在城隨闕年七十者補一官)
(曲赦百里内犯徒二年以下罪互見賑恤等門)至是抵上京居於光興宫朝
謁於慶元宫宴於皇武殿(帝謂宗戚曰朕思故鄉積有日矣今既至此可極歡)
(飲君臣同之)
六月幸阿勒楚喀水臨漪亭閱馬於綠野淀十一月還
宫二十五年二月如春水四月至自春水(是時又有曲赦會寧)
(府并放免租税老民補官事)發上京五月次天平山好水川(有行宫地屬臨)
(潢府是年所命名也)七月發好水川九月次轄沙河(賜百歲嫗帛)次遼
水(召見百二十歲女直老人能道太祖開創事帝嘉歎賜帛)至自上京
(臣)等謹按金史路布逹𫝊帝將幸上京大理司直
路布逹上書諫謂人君以四海為家豈獨舊邦是
思不報及將發上京帝謂宰臣曰上京風物朕自
樂之每奏還都輒用感愴祖宗舊邦不忍捨去萬
歲之後當置朕於太祖之側卿等無忘朕言迨宗
室戚屬奉辭又謂朕久思故鄉甚欲留一二歲特
以京師天下根本不能久於此耳盖帝之用意並
非在於田游也故考帝紀補錄之
二十七年四月如金蓮川九月朔還都
帝嘗欲幸金蓮川有司具辦薛王府椽梁襄上疏曰
金蓮川在重山之北自古極邊荒棄之壤也氣候特
與上京中都不同尤非聖躬將攝之所凡奉養之具
無不遠勞飛輓其費數倍至於頓舍之處軍騎闐塞
主客不分奪攘蹂躝未易禁止輿臺皂隸不免困踣
一夫致疾染及衆人夭傷無辜何異刃殺秋杪將歸
人疲馬弱裹糧已空禇衣已敝猶且遠幸松林以從
畋獵設風暴塵漲宿霧四塞以致翠華有崤陵之避
襄城之迷百官狼狽於道路衞士参錯於隊伍當此
寧無戒悔乎所次之宫殿宇周垣惟用氊布押宿之
官上番之士驅馳饑渴已不勝倦更使徹曙巡警露
坐不眠何以克堪又行幸所過山徑阻修林谷晻靄
上有懸崖下多深壑垂堂之戒不可不思且燕京之
凉非濟南之比陛下牧濟南日每遇炎蒸不離府署
今九重之内宴安穆清何暑可到議者謂陛下北幸
久矣每歲隨駕大小歌舞而歸今茲再出寧有遽不
可者夫事知其不可猶冒為之則有後患必矣或又
謂往年遼國春水秋山冬夏巴納舊人猶喜談之陛
下效之耳臣愚以為三代之政今有不可行者况遼
之過舉哉且遼之基業根本在山北之臨潢其所遊
不過臨潢之旁亦無重山之隔夲朝皇業根夲在山
南之燕豈可捨燕而之山北乎或又謂前世守文之
主生長深宫畏見風日陛下監其如此不憚勤身遠
幸金蓮至於松漠名為坐夏打圍實欲習勞講武臣
愚以為事貴適中今過防驕惰之患先蹈萬有一危
之途何異無病而服藥也乞發如綸之旨回北轅之
車塞雞鳴之路安處中都不復北幸則宗社無疆之
休天下莫大之願也世宗納之遂為罷行
(臣)等謹按史書世宗幸金蓮川者凡七大定十二
年六月十四年五月十六年四月十八年五月二
十年四月二十二年四月二十七年四月是也梁
襄此諫史𫝊闕其年月王圻續通考則與二十四
年路布逹諫幸上京合為一事以為時將幸上京
布逹書奏不納後襄上疏極諫帝為罷行今考地
理志上京路即海古之地金之舊土阿勒楚喀水
發源於此國言金曰阿勒楚喀故名金源建國之
號本此其水又有混同江来流河宋瓦江鴨子河
若金蓮川則在桓州屬西京路世宗改和爾和東
川名曰蓮者連也取金枝玉葉相連之義其地有
凉陘查沙白濼景明宫揚武殿在焉疏中固言其
地與上京中都氣候不同則金蓮之非上京明矣
且世宗幸上京為後世巡遊盛典與漢高過沛光
武幸南陽並光史冊初無罷行之事王圻略而不
載乃與諫幸金蓮牽連書之何未詳考耶
二十九年(時章宗已即位)五月觀稼於近郊八月還宫(自是率以為常)
章宗明昌元年正月如近畿春水二月至自春水九月
如秋山十月至自秋山
宋濓集題王庭筠秋山應制詩曰金源之制每歲
以正月如春水九月幸秋山五日之間羣臣一進
起居表其嚴慎如此之至者志非在於田遊將欲
修兵政而紓民賦也道陵如薊門至秋山河東王
庭筠以翰林修撰扈從左右應制賦詩甚被奬眷
盖自大定以來累洽重熙文物聲明可擬漢唐故
其一時君臣遇合天施地受雨露無際緣物引興
浹於太和此乃金極盛之時自當時言之孰不效
上林羽獵以侈大榮觀而庭筠乃能以秋山不合
圍為風其亦良士也哉
五年四月幸景明宫五月次烏蘇薩巴六月如冰井如
查沙八月至自景明宫
先是四年三月將幸景明宫時民饑不可行御史中丞
董師中等上書切諫謂勞民傷財盖其小者今邊鄙
不馴反側無定必里克巴噶貪暴強悍深可為慮何為
冒不測之悔哉不報越二日師中等又上疏謂近年
水旱為沴今方春東作亟遣有司修建行宫事屬不
急西北二京臨潢諸郡比歲不登加以民有養馬簽
軍挑壕之役財力大困米價甚貴若扈從至彼又必
增價恐饑餓之徒將必復有如曩歲殺太尉馬毁太
府瓜果出忿怨言起而為亂者可不畏哉左補闕許
安仁右拾遺路鐸亦皆上書諫謂漢唐雖有甘泉九
成避暑之行然皆去京師不遠非如金蓮千里之外
鄰沙漠隔關嶺萬一有警何以應變殊可慮也是日
帝御後閤召師中等賜對仍諭輔臣曰朕欲巡幸山
後無他不禁暑熱故也民間缺食處甚多朕初不盡
知既已知之暑雖可畏其忍重民之困哉遂罷幸至
是師中等復先後两上封事切諫不報六年十月詔
以歲幸春水秋山五日一進起居表自今可十日一
進
承安元年五月朔觀稼於近郊(因閱區田)五年正月如春
水(諭點檢司車駕所至仍令百姓市易)泰和元年九月如秋山
(臣)等謹按宋濓題王庭筠應制詩謂詩序中所云
九日即是年九月丙辰道陵於是月甲寅發京師
二十九日丙子至自秋山道塗所歷凡二十有三
日其幸香林平頂山温泉等什皆可以次而推云
又按帝紀承安三年正月名都南行宫曰建春四
年凡三幸之泰安二年五月如泰和宫諭有司曰
金井巴納不過二三日留止一凉厦足矣若加修
治徒費人力其藩籬不急之處用圍幕可也更泰
和宫曰慶寕長樂川曰雲龍又勅御史臺京師拜
廟及巡幸所過州縣止令灑掃不許以黃土覆道
違者糾之七月有司奏還宫日請用黃麾仗不許
八月還宫三年十二月勅行宫名曰光春其朝殿
曰蘭臯寝殿曰輝寧四年五年八年並幸其地又
歷年所幸之處有西園東園錦屏山玉泉山太極
宫等名并附錄之
元世祖中統元年十月車駕駐錫衮之地(命給官錢雇在京橐駝運)
(米萬石輸行在所)十二月至自和州駐蹕燕京近郊四年二
月車駕幸開平(詔北京運米五千石赴開平其車牛之費並從官給升開平府為上都)八月
至自上都(自後屢臨幸之)
(臣)等謹按帝紀自中統四年升開平為上都至至
元年間凡十七幸不悉書
葉子竒草木子曰世祖以大興府為大都開平府
為上都每年四月迤北草青則駕幸上都以避暑
頒賜於其宗戚馬亦就水草八月草將枯則駕回
大都自後歲以為常惟每歲往來於两都間他無
巡狩之事山岳河海惟遣使致祭别無封禪繁縟
之禮震耀古今然亦莫掩其盛也
至元十八年正月車駕幸漷州二月幸柳林二十五
年三月駐蹕野狐嶺(如上都也)七月次蘇尼巴雅爾之地九
月至大都三十一年(時成宗已即位)九月駐蹕三部落(時聖誕節)
(臣)等謹按元史董文同傳成宗既即位巡狩賽音
布拉之地翰林承旨董文同奏巡狩不以時還無
以慰安元元宜趣還京師帝即日可其奏
成宗元貞元年二月車駕幸上都
時監察御史崔敬諫巡幸上都宜御内殿其略曰世
祖以上都為清暑之地歲常行幸閣有大安殿有鴻
禧睿思所以保養聖躬適起居之宜存畏敬之心若
實喇鄂爾多斯乃先皇所以備宴游非常時臨御之
所今方以孝治天下屢降德音祇行宗廟親祀之禮
雖動植無知罔不歡悦而國家多故天道變更願大
駕還大内居深宫嚴宿衞與宰臣謀治道萬幾之暇
則命經筵進講究古今盛衰之由緝熙聖學乃宗社
之福也
大德三年二月朔幸柳林
(臣)等謹按帝紀每歲二月三月幸上都至九月十
月還大都至武宗仁宗英宗泰定帝四朝每歲幸
上都俱如之茲不具載
武宗至大四年(時仁宗已即位)閏七月車駕如大都(先是元年三月幸上)
(都五月以諸王及番僧從駕者□中擾民禁之至是太后以秋稼方盛勿令鷹坊駝人衞士先往庶免害稼擾)
(民勅禁止之)
英宗至治二年三月幸柳林(先是正月建行殿於柳林)六月朔至五
臺山(禁扈從宿衞毋踐民禾)
(臣)等謹按本紀泰定帝泰定三月七月幸大乾元
寺四年二月狩于漷州王圻本錄之然考其時一
則勅鑄佛像一則係行田獵無關巡狩故闕焉
文宗天歷元年十二月幸大崇恩福元寺謁武宗神御
殿(次年正月復幸之)至順元年五月發大都次大口次龍虎
臺六月至上都(至閠七月駕將還勅上都兵馬司官二人率兵士由偏嶺至明安巡邏以防盗)
(賊)八月還至京師二年五月幸上都八月南還大都
三年五月發大都時巡於上都
順帝元統二年四月時巡上都九月還自上都
(臣)等謹按帝紀自後至元年間每歲二三月時巡
上都至六月還大都又至正元年至十八年每歲
以四月時巡上都八月還大都兹不具載
明太祖洪武元年四月幸汴梁五月改汴梁路為開封
府閠七月至自開封八月己巳以應天為南京開封為
北京壬午幸北京改大都路曰北平府八年四月辛
夘幸中都丁巳至自中都
帝謂羣臣曰每詢儒者皆言有天下者非都中原不
能控制朕心不忘洪武初年定中原朕即至汴意在
建都以安天下及觀民生凋弊轉輸維艱恐益勞民
遂命羣臣會議皆曰濠地古之鍾離于此建都庶合
古今之宜以此更郡名為鳳陽府立都城土木之役
實勞民力功將告成惟上帝后土是鑒丁巳詔罷中
都役作
明法𫝊錄曰帝之幸中都也命皇太子秦王楚王
靖江王&KR0688;武中都詔太子贊善宋濓長史趙壎等
從既行帝閱輿地志得濠梁古蹟惟塗荆二山最
著皆在鍾離縣西八九十里間岡巒相屬淮水繞
荆山之隂神禹鑿之水始流兩山間民免修阻之
患昔人所謂覩河洛者思禹功此亦一大觀也皇
太子過中都乃往遊焉命濓作記其諸古蹟濓隨
處進說甚有規益事畢還京師
成祖永樂七年二月乙亥遣使扵巡狩所經州縣存問
高年(八十以上賜酒肉九十加帛)辛巳以北巡告天地宗廟社稷壬
午發京師三月甲辰次東平州望祭泰山辛亥次景州
望祭恒山壬申至北京(先是元年正月以北平為北京)六月壬申察北
廵郡縣長吏八年九月幸天壽山(先是七年五月營山陵於昌平封其)
(山曰天壽)十月丁酉發北京十一月甲戍至京師十一年
二月甲子幸北京乙丑發京師命給事中御史所過存
問高年(賜酒肉及帛)四月己酉至北京十四年九月戊申
發北京十月癸未至京師十五年三月壬子北廵發
京師(四月己巳次郯城申禁軍士毋踐民田稻有傷者除今年租或先被水旱逋租亦除之)五月丙
戌至北京
宣宗宣德三年八月丁未帝自將廵邊九月辛亥次石
門驛乙夘出喜峰口(大破烏梁海於寬河)癸酉至自喜峯口
先是七月丁酉太師英國公張輔上扈從士馬之數
命行在戸部每卒給一月行糧加麥三斗為乾餱工
部給胖襖□鞋戊戍命太僕寺選民間所畜官馬給
騎卒壬寅命兵部凢扈從文武官及將軍悉凖永樂
中例給脚力馬騾及其傔從悉給行糧勅通州三河
薊州遵化軍衞有司諭以將親廵邊毋科擾軍民以
為進獻道路可通行足矣毋勞民修治勅都督陳景
先修灤河橋癸夘命少師蹇義等三人禮部尚書胡濙
等六人各率其屬扈從仍諭諸將嚴紀律申號令軍
容必肅毋擾百姓
九年九月癸未自將巡邊乙酉度居庸關丁酉至洗馬
林閱城堡兵備十月丙午還宫
(臣)等謹按帝紀正統十年十一年十二年十四年
三月内並如上又天順成化兩朝有幸南海及西
苑事應入田獵門故不載
武宗正德十二年八月甲辰帝微服如昌平丙辰至自
昌平
時大學士梁儲蔣冕毛紀於次日乙巳追及於沙河
請回蹕不聽己酉至居庸關巡關御史張欽閉關拒
命乃還
(臣)等謹按本紀九年二月帝始微行自十二年後
無歲不出半屬微行固不得列為巡狩然興黃鞏
等六人諫巡幸之獄舒芬等百有七人先跪而後
杖僉事張英自刃并光後杖死者十一人竟略而
不書不足以昭鍳戒故特舉一事如右
又按是時江彬欲避衆攘權因導帝遠遊帝每微
服度關恭繹
御批通鑑輯覧曰江彬因武宗荒嬉無度覬其所好導
以佚遊止圖攘權不顧置其君於險地且多方蠱惑
使之流連忘返其情實為叵測武宗迷而不悟愎諫
獨行甚至索婦良家載歸樂妓失德無所不至彬雖
旋伏刑誅而武宗之貽笑千秋豈能掩乎
世宗嘉靖十八年二月乙夘幸承天辛酉次真定望於
北嶽丁夘次衞輝三月己巳渡河祭大河之神辛未次
鈞州望於中嶽庚辰至承天甲申享上帝於龍飛殿奉
睿宗配秩於國社國稷徧羣祀四月壬子至自承天甲
子幸大峪山丙寅還宫九月辛酉如天夀山十月丙寅
還宫神宗萬歷十六年九月甲子次石景山觀渾河一
丒還宫
(臣)等謹按帝紀神宗自十九年四月享太廟是後
廟祀皆遣代凡晏處深宫者幾三十載光熹以後
朝政多故絶少廵狩事故闕如焉
欽定續文獻通考卷九十
