欽定續文獻通考卷一百五十九
經籍考
經(儀注)(䜟緯)
宋史藝文志儀注類一百七十一部三千四百三十八卷
遼金元三史不立藝文志散見各紀傳中
明史藝文志儀注類五十七部四百二十四卷
元
鄭泳鄭氏家儀(無卷數)
泳字仲潛浦江人官温州路總管府經歴義門八世
孫濤之弟
明
邱濬家禮儀節八卷
濬字仲深瓊山人景泰進士官至文淵閣大學士諡
文莊
(臣)等謹案濬是書本之世所𫝊文公家禮而稍參
以當時之制然家禮出于後人附會實非朱子所
作濬殆未之深考也
吕柟禮問二卷
柟見易類
宋纁四禮初稿四卷
纁字伯敬號栗菴商邱人嘉靖進士官至吏部尚書
諡莊敏
纁自序略曰禮之衛人甚于城郭顧儀文周詳人
苦其難因其難而廢之豈獨齊民哉然則指途導
軌莫若就簡刪繁余因彙諸家禮書參互考訂先
求制作之源次及條目之詳其間窒礙難行及有
不安於心者則斟酌變通謬加損益期不失乎禮
之本義簡要易從焉而已然皆據一時之見未敢
遽以為是也故以初稿名焉
吕坤四禮翼四卷四禮疑五卷
坤字叔簡寧陵人萬歷進士累官刑部侍郎
坤四禮翼自序略曰四禮者何人道之終始也翼四
禮者何濟四禮之所未備也冠翼二前蒙養後成人
昏翼二前女子後婦人喪翼二前侍疾後修墓祭翼
二前事生後睦族凡六經之微言奥義講解難明
不敢采輯惟以民間之日用常行可以家喻而戶
曉者析為條目俾皆童而習之
朱軾日寧陵吕叔簡先生論定四禮編輯蒙養至
睦族凡八篇深情至理雖愚夫婦亦當悚然動目
此人心世道賴以維持豈特翼四禮已哉是書雖
與六經並存可也
楊慎家禮儀節八卷
慎見禮記類
馬從聘四禮輯宜一卷
從聘字起莘靈夀人萬歷進士官至右僉都御史巡
撫延綏崇禎時城破從聘與其三子俱殉節
(臣)等謹案從聘于乾隆四十年
賜諡忠節
韓承祚明四禮集說八卷
承祚萬歷時人卷首自署曰東魯仕履無考
吕維祺四禮約言四卷
維祺字介孺號豫石河南新安人萬歷進士官至南
京兵部尚書流賊李自成陷開封抗節死
以上通禮
宋
車垓内外服制通釋七卷
垓字經臣天台人咸淳中由特奏召授迪功郎浦城
縣尉以年不赴學者稱為雙峰先生德祐二年卒
牟楷序略曰禮有冠昏喪祭而此獨取於喪者良
以俗之厚由於喪之重民俗厚而後冠昏之禮可
行噫親喪固所自盡也世降俗澆斬齊且莫之盡
況期功乎期功之正者且莫之盡況若義若降若
加者乎安得如先生者出而司風俗之柄即是書
而躬行之則變澆為淳不難矣
張復䟦日雙峰先生内外服制通釋發明朱子家
禮殆無遺藴讀是書者孝弟之心可以油然而生
矣
(臣)等謹案垓男瑢次其書凡六類一五服諸圖二
五服喪制名義三五服提要四五服圖說五三殤
以次降服六深衣疑義共為九卷其第八第九兩
卷已佚
明
徐駿五服集證六卷
駿常熟人
駿自序略曰聖人制五服别親疎之等俾不相凟
也馮鼎元有曰禮莫嚴於五服而五服莫嚴於父
母終喪之制可不慎乎駿每按家禮及御製孝慈
錄採儒先至當之論附以臆見為五服問答凡三
脱稿名曰集證
以上附錄
右儀注
明
孫瑴古微書三十六卷
瑴字子雙華容人
瑴自序略曰緯有七儷經而行顧其文皆刪餘也
相傳孔子既述六經知後世不能稽同其意别立
緯及䜟八十一首以遺來世故東漢謂之古學魏
晉以降倚為符圖圖令人諱諱令人憚至隋而燬
遂禁不傳自昔為之說者有郄有袁為之注者有
鄭有宋一以為起於中興之前終張之徒皆借仲
尼雜以已說一以為盛于建武之代俗儒趨時篇
卷第目轉加增廣惟劉彦和以為事幽辭富有助
文章故羲皥之源鐘律之要瑞孽之符鬼神之狀
讀者皆有取焉嘗讀歴代史經籍藝文志空標其
目間有存者亦復如裂錦碎璧聲味不聯余于是
考其班部推其宗旨覈其譌闕盖句累而章章累
而篇篇累而帙既成名之曰古微書雖非本文之
後先要亦可以大義徵以文律凖也
右䜟緯
欽定續文獻通考卷一百五十九
