欽定續文獻通考卷四十九
學校考
幸學養老
宋寧宗嘉泰三年正月幸太學謁大成殿
禮成御化元堂命國子祭酒李寅仲講尚書周官篇
遂幸武學謁武成殿監學官進秩一級諸生推恩賜
帛有差
(臣)等謹按宋史理志孝宗淳熙四年幸武學肅揖
武成王不拜是年如淳熙之儀盖亦肅揖而已
理宗淳祐元年正月幸太學
宗武兩學官屬生員並赴太學陪位候車駕至學詣
先聖文宣王位三上香執爵三祭酒俯伏興再拜在
位官皆再拜遂御崇化堂宰臣使相執政並起居執
經官由東階講官由西階並升堂于御前分東西相
向立次引國子監三學學官學生一班北面再拜贊
各就坐賜茶命祭酒曹觱講禮記中庸篇講畢皆起
立班再拜成禮監學官各進一秩諸生推恩賜帛有
差以紹定三年所製伏羲堯舜禹湯文武周孔顔曾
思孟道統十三贊就賜國子監宣示諸生復親書朱
熹白鹿洞規賜焉
景定五年詔郡縣行鄉飲之禮
度宗咸淳三年正月幸太學
禮部尚書陳宗禮執經國子祭酒雷宜中講中庸各
進一秩宜中賜紫章服太學武學宗學國子監宗正
寺官醫官監書庫門庖等各進一秩推恩三學前廊
與免省試内舍上舍及已免省試者與升甲起居學
生與泛免一次内該曾經兩幸太學補上州文學如
願在學者聰其在籍諸生地遠不及赴起居者並行
泛免一次諸齋長諭推恩有差
養老儀
養老于太學皇帝服通天冠絳紗袍乘金輅至太學
酌獻文宣王三祭酒再拜歸御幄北車駕初出量時
刻遣使迎三老五更於其第三老五更俱服朝服乘
安車導從至太學就次國老庶老有司預戒之各服
朝服集於其次大樂正帥工人二舞入立於庭東上
閣門御史臺太常寺客省四方館自下分引百官宗
室客使學生等以次入就位如視學班太常寺博士
贊三老五更俱出次引國老庶老立於後重行異位
禮直官通事舍人引左輔奏請中嚴少頃又奏外辦
皇帝出大次侍衞如常儀大樂正令撞黃鐘之鐘右
五鐘皆應協律郎跪俛伏舉麾興宫架乾安之樂作
皇帝即御坐樂止典儀曰再拜在位官皆再拜三老
五更杖而入各左右二人夾扶太常博士前引史臣
執筆以從三老五更入門宫架和安之樂作至宫架
北北向立以東為上奉禮郎引羣老隨入位於其後
樂止博士揖進三老在前五更在後仍杖夾扶宮架
和安之樂作至西階下樂止博士揖三老五更自西
階升堂國老庶老立堂下三老五更當御坐揖羣老
亦損皇帝為興次奉禮郎揖國老升堂博士引三老
五更奉禮郎引國老以下各於席後立典儀贊各就
坐贊者承傳宫架尊安之樂作三老五更就坐三公
授几九卿正履訖殿中監尚食奉御進珍差及黍稷
等先詣御坐前進呈遂設於三老前樂止尚食奉御
詣三老坐前執醬而饋訖尚醖奉御詣酒尊所取爵
酌酒奉御執爵奉於三老次太官良醖令以次進珍
羞酒食於五更羣老之前皆食大樂正引工人升登
歌奏惠安之樂三終史臣既錄三老所論善言善行
宫架作申安之樂憲言成福之舞畢文舞退作受成
告功之舞畢三老以下降筵博士引三老五更於堂
下當御坐前奉禮郎引羣老復位俱揖皇帝為興三
老五更降階至堂下宫架和安之樂作出門樂止禮
直官通事舍人引左輔前奏禮畢退復位典儀贊拜
訖皇帝降坐太常卿導還大次百僚以次退車駕還
宫三老五更升安車導從還翼日詣闕表謝
(臣)等謹按視學必先釋奠於先聖先師與祠祭禮
本相通而淳祐元年及咸淳三年又適各有其事
故兩見之至養老之典其廢已久宋史著是儀不
知定於何年而馬端臨考未及載存之以偹其制
云
元世祖至元二十八年詔民年八十以上與免一子雜
泛差役使之侍養
至成宗大德九年二月詔民年八十以上許存侍丁
一人九十以上存侍丁二人並免雜役六月又賜年
八十以上者帛一匹九十以上者二匹武宗至大四
年仁宗即位三月詔凡年九十以上者人賜絹二匹
八十以上者一匹
順帝至正八年四月幸國子監
明太祖洪武十五年正月新建太學成釋奠於孔子遂
視學
先是帝諭禮部尚書劉仲質曰國學新成朕將釋菜
令諸儒議禮議者曰孔子雖聖人臣也禮宜一奠而
再拜朕以為孔子明道德以教後世豈可以職位論
昔周太祖入孔子祠將拜左右曰孔子陪臣不宜拜
周太祖曰百世帝王之師敢不拜乎遂再拜朕深嘉
其明斷不惑於左右之言今朕有天下敬禮百神於
先師之禮宜加尊仲質乃與儒臣定議前期一日有
司灑掃殿堂設御幄於大成門東上南向設御座於
彛倫堂正中至日學官率諸生迎駕於成賢街左駕
入櫺星門止於大成門外入御幄服皮弁服導引官
導出御幄就位百官各就位導引官導詣盥洗所搢
圭盥帨出圭詣酒尊所酌酒詣先師神位前再拜百
官皆再拜搢圭執事官跪進爵遂獻爵授執事官奠
於神位前出圭再拜百官皆再拜四配十哲兩廡分
獻如常儀導引官復導入御幄易常服升輿詣學學
官率諸生先列於堂下東西駕至彛倫堂升御座學
官率諸生行禮畢東西序立於堂下三品以上及侍
從官以次入堂東西序立贊進講祭酒司業博士助
教四人以次升堂由西門入至中堂贊舉經案於御
前禮部官奏請授經於講官祭酒跪受賜講官坐乃
以經置講案叩頭就西南隅設几榻坐講賜大臣及
翰林儒臣坐皆叩頭序坐於東西諸生圜立以聽講
畢出堂門復位贊唱有制學官諸生列班俱北面跪
聽宣諭五拜叩頭禮畢學官率諸生出成賢街跪候
駕還明日祭酒率學官上表謝制曰可至是釋奠禮
成退御講筵祭酒吳顒等以次講畢帝復取尚書大
禹臯陶謨洪範親為講說反復開諭聞者莫不悚悦
遂賜宴竟日而還明日顒率博士龔斆等上表謝客
賜羅衣二襲諸生許恒等四百三十人各賜春夏布
衣
十六年頒鄉飲酒圖式令府州縣歲以正月望十月朔
日舉行於學宫
初帝以海内晏安思化民成俗以復於古命禮部考
儀禮及唐宋之制又采周官屬民讀法之旨參定每
歲孟春正月孟冬十月有司偕學官率士大夫之老
者行之於學宫其民間里社以百家為一會糧長或
里長主之百人内以年最長者為正賓餘以齒序坐
每季行之於里中大都皆本於正齒位之說而賓興
賢能春秋習射亦可通行焉五年正月遂詔天下學
校舉行之十四年二月諭有司曰鄉飲之禮所以叙
尊卑别貴賤先王舉以教民使之隆愛敬識廉恥知
禮譲也朕即位以來雖已舉行而鄉閭里社之間恐
未徧習令時和年豐民間無事宜申舉舊章其府州
縣則令長官主之鄉閭里社則令賢而長者主之年
高有德者居上年高淳篤者次之以齒為序其有違
條犯法之人列於外坐同類者成席不許雜於善良
之中如此則家識廉恥人知禮譲父慈子孝兄友弟
恭夫和婦順之道不待教而興所謂晏然而不亂和
樂而不流者也孔子曰吾觀於鄉而知王道之易易
政謂此也至是復頒圖示式其制以府州縣長吏為
主以鄉之致仕官有德行者一人為賓擇年高有德
者為僎賓其次為介又其次為三賓又其次為衆賓
教職為司正贊禮贊引讀律皆使能者前期設賓席
於堂北兩楹之間少西南面主席於阼階上西面介
席於西階上東面僎席於賓東南面三賓席於賓西
南面皆專席不屬衆賓六十以上者席於西序東面
北上賓多則設席於西階北面東上僚佐席於東序
西面北上設衆賓五十以下者位於堂下西階之西
當席東面北上賓多則又設位於西階之南北面東
上司正及讀律者位於堂下阼階之南北面西上設
主之贊者位於阼階之東西面北上設主及僚佐以
下次於東廊賓介及衆賓次於庠門之外僎次亦在
門外設酒尊於堂上東南隅加勺羃用葛巾爵洗於
阼階下東南篚一於洗西實以爵觶盥洗在爵洗東
設卓案於堂上下席位前陳豆於其上六十者三豆
七十者四豆八十者五豆九十者六豆堂下者二豆
主人豆如賓之數皆實以菹醢至期賓將及門執事
者進報曰賓至主人率僚屬出迎於門外主西面賓
以下皆東面三揖三譲而後升堂相向再拜升坐執
事者報僎至迎坐如前儀贊禮唱司正揚觶司正詣
盥洗位次詣爵洗位取觶於篚洗觶升自西階詣尊
所酌酒進兩楹之間北面立在坐者皆起司正揖僎
賓以下皆報揖司正乃舉觶言曰恭惟朝廷率由舊
章敦崇禮教舉行鄉飲非為飲食几我長幼各相勸
勉為臣竭忠為子盡孝長幼有序兄友弟恭内睦宗
族外和鄉里無或廢墜以黍所生言畢贊禮唱司正
飲酒飲畢揖報如初司正復位僎賓以下皆坐贊禮
唱讀律令執事舉律令案於堂之中讀律令者詣案
前北向立讀皆如揚觶儀有過之人俱赴正席立聽
讀畢復位贊禮唱供饌執事者舉饌案至賓前次僎
次介次主三賓以下各以次舉訖贊禮唱獻賓主降
詣盥洗及爵洗位洗爵酌酒至賓前置於席稍退兩
拜賓答拜又詣僎前亦如之主退復位贊禮唱賓酬
酒賓起僎從之詣盥洗爵洗位如儀至主前置爵賓
僎主皆再拜各就坐執事者於介三賓衆賓以下以
次斟酒訖贊禮唱飲酒或三行或五行供湯三品畢
贊禮唱徹饌在坐者皆興僎主僚屬居東賓介三賓
衆賓居西皆再拜贊禮唱送賓以次下堂分東西行
仍三揖出庠門而退里中則每歲春秋社祭會飲畢
舉行所用酒殽即一百家内供辦坐以齒次年老者
雖至貧上坐少者雖至富必下坐不許攙越有過犯
者雖年長而富亦坐席末聽讀律受戒諭供飲酒畢
同退如不行赴飲及強坐衆賓之上者為頑民許主
席及諸人首告遷之邊遠主席及衆賓容隠者同罪
其各里社以里長主席選年最高有德人所推服者
一人為賓次一人為介餘以年齒叙坐如其鄉有致
仕者主席請以為僎擇通文學者一人揚觶一人讀
律一人贊禮前期主詣賓門請曰某日行鄉飲酒禮
吾子年高德劭敢請為賓賓曰某固陋恐辱命敢辭
主曰詢諸衆莫若吾子賢敢固請賓曰夫子申命之
某不敢辭主遂拜賓答拜請介亦如之執事者設賓
席於堂中稍西南向設主席於堂東南西向賓六十
以上者席於堂中上兩序東西相向如賓多年幼者
席於堂下阼階之南北面西上至日主迎賓及獻酬
揚觶讀律酒數行皆如學宫儀其時敢有喧嘩失禮
者許揚觶者以禮責之其或因而致爭競者主席者
會衆罪之飲畢明日賓介僎衆賓詣主家拜謝鄉飲
之賜主出門外拜謂辱屈昨日之來至二十二年復
定制民間以三等分坐次年高無公私犯者自為一
席坐於上等有因公受過及招犯在官者為一席序
坐中門之外其曾犯奸盗詐偽及一應重罪者為一
席序坐東門之外執壺供事各用本等三家子弟各
要分别主者不分别及有過之人不赴者以違制論
王圻續通考曰按圖席主對大賓主位於東南大
賓位於東北介對僎介位於西南僎賓位於西北
是四正也三僎自大賓以次而東三賓自僎賓以
次而西司正從主而位于東南以教官為之主揚
觶僚屬居東衆賓居西太祖此制不獨行於官而
又令各行于里社不怒而勸懲攸屬不言而情文
交洽審若此不啻唐虞三代之風矣惜乎為有司
者視為故事未聞有實力行之者而况可責之里
社之小民哉
十九年四月詔有司行養老之政
初制民年七十以上者許一丁侍養免其襍泛差役
至是令所在有司審耆民年八十九十鄰里稱善者
備其年甲行實具狀奏聞貧無産業者八十以上每
人月給米五斗肉五斤酒三斤九十以上歲加帛一
匹絮五斤其有田産僅足自贍者所給酒肉絮帛亦
如之其應天鳳陽二府富民年八十以上賜爵里士
九十以上賜爵社士皆與縣官平禮二十年閏六月
命禮部復申諭之至惠帝建文元年詔軍民男婦有
八十九十者賜米一石肉十斤酒三斤九十者加賜
帛一匹綿一斤成祖永樂十九年詔民年八十以上
給絹二匹布二匹酒一斗肉十斤有司時加存恤二
十二年令民年七十以上及篤廢殘疾者許一丁侍
養不能自存者有司賑給八十以上者仍賜絹二匹
綿二斤酒一斗時加存問英宗天順八年詔凡民年
七十以上免一丁差後有司歲給酒十缾肉十斤八
十以上者加綿二斤布二匹九十以上者給冠帶每
歲宴待一次百歲以上者給板木
惠帝建文元年三月幸太學
二年正月復幸太學
(臣)等謹按明制幸學歴代皆一行而惠帝兩年中
乃再舉之其後世宗及莊烈帝亦兩幸學其未行
者仁宣兩朝耳仁宗在位未久自不及行宣宗十
年之内竟未一舉豈史闕載耶
成祖永樂四年三月幸太學
先是勅禮部議視學禮尚書鄭賜言宋制謁孔子服
鞾袍再拜帝曰見先師禮不可簡至是皮弁四拜一
如太祖洪武間儀退御彛倫堂祭酒胡儼講尚書堯
典司業張智講易泰卦講畢宣諭諸生命光祿寺賜
百官茶次日儼等表謝賜祭酒以下宴於奉天門諸
生宴於丹墀仍賜儼及智紵絲羅衣各二襲學官王
峻用等三十五人紵絲衣各一襲監生朱瑨等三千
七十四人鈔各五錠
英宗正統九年三月重建太學成釋奠於孔子遂視學
初成祖遷都北京太學因元之陋正統元年十月吏
部主事李賢以為言詔是之八年七月乃命工部重
建至是功成帝臨視錦衣衛設鹵簿太常寺設大樂
於午門外駕出鹵簿太樂以次前導樂設而不作餘
儀仍舊制退御彛倫堂祭酒李時勉講尚書益稷司
業趙琬講易乾卦文言駕還御奉天門百官行慶賀
禮次日時勉等率學官監生上表謝帝具皮弁服御
奉天殿百官朝服侍班行禮畢賜祭酒以下衣服鈔
錠如例是日賜公侯駙馬伯武官都督以上文官三
品及翰林學官宴於奉天門又明日百官等復謝
景帝景泰二年二月幸太學
禮如正統賚學官監生有加焉
憲宗成化元年三月幸太學釋奠於孔子加牲用樂
前期一日太常寺設大成樂器於殿上列樂舞生於
階下之東西至日帝進爵臨奠時樂作帝受爵獻畢
授執事官奠於神位前樂止分獻官以次奠爵訖出
殿門外東西向立典儀唱送神樂作帝受爵樂止餘
如舊儀時衍聖公率孔顔孟三氏襲封子孫陪祀次
日同監官上表謝賜衍聖公紵絲衣一襲犀帶一博
士顔議孟希文及孔氏族人各賜衣帶有差餘仍宴
賚如例
(臣)等謹按自後視學衍聖公及三氏子孫皆陪祀
至世宗嘉靖十二年禮部奏請先期遣行人召衍
聖公及顔孟二氏博士并孔氏老成族人五人顔
孟族各二人一同馳驛赴京迎駕陪祀遂為永制
孝宗弘治元年三月幸太學釋奠於孔子加幣
先是吏部尚書王恕言我朝列聖即位之後所行之
禮有一行而不再舉者惟耕耤田及幸太學二事耕
耤田有獻幣三獻齋戒省牲之禮幸學釋奠何獨不
然下禮部會議於是禮部及詹事府國子監翰林院
春坊等官言禮記曰凡學春官釋奠於其先師註云
釋奠者但奠置所祭之物而已無食飲酬酢等事以
其於行禮非報功也又云凡始立學者必釋奠於先
聖先師及行事必以幣註云諸侯初受封立學行釋
奠之事必以奠幣為禮也又云凡釋奠者必有合也
有國故則否註云凡行釋奠之禮必有合樂之事若
國有凶喪則否又云大學始教皮弁祭菜示敬道也
註云學者入學之初有司衣弁皮之服祭先師以萍
藻之菜示以尊敬道藝也蓋古者敬師之禮以菜為
贄故始入學者必釋菜以禮其先師而學官四時之
祭乃皆釋奠釋奠釋菜皆祭之略者也故以行禮而
行釋奠則無幣差厚于釋菜之意即今天子視學所
行是也以報功而行釋奠則有幣即今二丁所行
是也至成化元年視學始加牲用樂雖極尊崇之禮
然既非釋奠之正又非釋奠之全卒至紛紛實由於此
今恕言奠物三獻之理必須讀祝飲福受胙始為全
備原無舊典固難擅行且欲比以先農之祀又係大
明集禮所載洪武舊制亦難擅改宜但于視學之前
致齋一日至期加幣一叚樂設而不作餘仍其舊帝
曰尊先師當以禮既成化初年有所舉不可廢至是
遂加幣用太牢改分獻為分奠餘儀皆仍舊制
武宗正德元年三月幸太學
儀如舊惟樂設而不作
世宗嘉靖元年二月幸太學
儀如舊次日賜宴奉天門禮部及太常光祿鴻臚執
事官皆與焉又次日祭酒等謝恩賜勅以勉勵之後
復更定儀注車駕至櫺星門即降輦步入御幄易服
祭畢仍自御幄步出櫺星門外餘如舊儀次日使衍
聖公三氏子孫及祭酒司業宴于禮部
十二年三月以更正孔廟祀典復幸太學
命大臣致奠啟聖公祠習禮公侯伯俱迎駕聽講跪
聆宣諭班列于學官之次諸生之前
祭酒吕柟據開元禮圖參定養老禮儀歲季春之月
擇吉日行養老禮于太學有司先奏定三師三少致
仕者用德行年高一人為三老次一人為五更三品
上下年德高劭者為羣老并開具致政之老與其孤
姓名事狀以聞前期三日設御幄于太學堂後設御
座于太學堂正中南向莞筵粉純加藻席畫純次席
黼純設三老座于西楹近北東向設五更座次三老
東向皆莞筵粉純加藻席畫純設羣老位于西階上
東向皆蒲筵緇布純加莞席元帛純凡席皆不相屬
設致政之老與其孤舘幕于門外太常卿展宫縣列
舞綴于庭設升歌于堂上及舉麾位等一如元會之
儀有司設樽于東楹之西北向左玄酒有坫以置爵
前期一日有司具牲帛祭器祭先師孔子遣官行禮
齋宿省牲陳設奠獻一如丁祭之儀惟祝文曰維某
年月日朔甲子皇帝謹遣某致祭于先師孔子是月
某日養三老五更羣老于太學用幣敬申奠告以顔
子曾子子思子孟子配尚享昧爽卒事復命又設先
老位于廟門之前陳設如儀至日黎明鼓徵警衆設
六佾舞生皆至駕乃出宫太學官率諸生迎駕于太
學路左駕至太學官及諸生俯伏稽首興傳旨迎三
老五更于其第三老五更皆朝服乘安車導從如常
儀擇史官充惇史二人朝服從之其羣老及致政之
老與其孤則有司先戒之宿于太學以俟駕至太學
堂上命官釋奠于先老禮畢太常卿導皇帝入御幄
易冠服出升御座執大圭協律郎跪俯伏舉麾金奏
姑洗之均樂止太常少卿導三老五更皆杖各二人
夾扶左右惇史執筆以從自西階升堂皇帝興揖進
欲拜三老五更去杖攝齊皆稽首遜辭乃不果拜揖
就座三老五更皆坐三公授几九卿正履進珍饈及
黍稷等皇帝省訖遂設于三老五更前工升歌鹿鳴
三終太常卿引皇帝詣三老座前以大圭授侍臣執
醬而饋饋訖以次進珍饈酒食于五更前又設酒食
于羣老前太常卿引皇帝詣酒尊所取爵贊酌酒訖
太常卿引皇帝于三老座前執爵而酳酳訖退即座
三老以下皆坐光禄卿進酒皇帝飲三老以下皆飲
酒各三爵笙入三終光禄卿進加肴羹飲酒各三爵
間歌三終三老乃論父子君臣長幼之道治政之要
五更亦如之皇帝俱虚躬聽受惇史執筆錄之乃大
合六樂羽舞大韶以雲門咸池合之干舞大武以大
夏大濩合之皇帝興冕而總干三老以下皆興稽首
遜辭皇帝復即座三老以下皆復坐飲酒各三爵樂
九變畢太常卿跪奏樂闋致政之老與其孤舘于門
外者飲酒食畢皆入侍制命有司曰養爾老幼毋違
朕命三老以下趨出賜三老五更襲衣冠帶牢醴采
幣其餘帛衣米肉三老以下序立于庭皆拜三稽首
興分班序立有司奏禮畢車駕還宫明日三老率五
更以下詣闕表謝議奏不行
穆宗隆慶元年八月幸太學
時朝鮮國陪臣吏曹參判洪春年等以奉表至京乞
留觀禮至日亦與焉
神宗萬歷四年八月幸太學
釋奠禮畢雨甚免進講次日行慶賀禮賞賚如舊仍
頒諭勸勵師生
(臣)等謹按王圻續通考載萬歷元年八月幸太學
命大學士陳以勤釋奠于先師孔子賜輔臣羊酒
鈔錠有差及考神宗實錄無之而是年幸學後勅
諭國子監師生有朕以沖齡纘承鴻業四載于兹
南北郊禋殷禮咸秩兹率舊典祗謁先師孔子厥
禮告成之語則元年無幸學之事可知又幸學無遣
官釋奠之理而以勤此時亦致仕久矣圻言無據
故不存
熹宗天啟五年三月幸太學
愍帝崇禎二年正月幸太學
十四年八月重建太學成釋奠于孔子復視學
初欽天監擇日值上丁命丁祭如常儀釋奠别擇日
行至是禮畢入敬一亭觀世宗所立程子四箴碑遂
命禮部取廟學諸碑俱摹榻進覧石鼓文殘缺並令
察補改宋儒六子稱先賢仍命儒臣纂六子格言
欽定續文獻通考卷四十九
