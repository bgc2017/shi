欽定四庫全書
欽定續文獻通考卷七十七
羣祀考
(臣)等前進
皇朝宗廟考仰蒙
聖明指示以
太廟時祫典有專崇其歴代帝王及臣下家廟於體例不
當闌入
命於
宗廟考專門備詳定制别立羣廟考一門隸之仰見
皇上顧名思義於尊敬之中寓精詳之意(臣)等推繹
聖旨其五代宗廟考亦依仿編輯伏思祀典之大莫大
於天地祖宗郊社之與宗廟一也宋臣馬端臨郊
社考於郊壇大祀而外附以八蜡五祀雜祠淫祠
各門折衷未為盡善(臣)等不敢曲泥成式致戾禮
經謹按祭法曰燔柴於泰壇祭天也瘞埋於泰折
祭地也埋少牢於泰昭祭時也祖迎于坎壇祭寒暑
也王宫祭日也夜眀祭月也幽宗祭星也雩宗祭水
旱也四坎壇祭四方也山林川谷邱陵能出雲為風
雨見怪物皆曰神有天下者祀百神則知日月星辰
寒暑從乎天社稷山川從乎地故自二郊以迄祈告
仍依端臨舊例冠以郊社考之名立為專門以隆
大饗若夫高禖之祀非帝王所常有耕耤祀先農
所謂主先嗇而祭司嗇與八蜡報本返始之意相
同其他由辟之祭報酭之典尤不當與二丘並列
今則别為羣祀考附于郊社之末於體例庶昭畫
一云
高禖
金章宗明昌六年二月始祭高禖
時帝未有子尚書省臣奏行高禖之祀乃築壇於景
風門外東南端當闕之夘辰地與圜丘東西相望如
北郊之制歲以春分日祀青帝伏羲氏女媧氏凡三
位壇上南向西上姜嫄簡狄位於壇之第二層東向
北上前一日未三刻布神位省牲器陳御弓矢弓韣
於上下神位之右其齋戒奠玉幣進熟皆如大祀儀
青帝幣玉皆用青餘皆無玉每位牲用羊一豕一有
司攝三獻司徒行事禮畢進胙倍于他祀之肉進胙
官佩弓矢弓韣以進帝命后妃嬪御皆執弓矢東向
而射以次飲福享胙
承安元年二月命有司祀高禖如新儀
二年五月皇子生六月命禮部尚書張暐報祀高禖
泰和二年八月皇子生十二月報謝於高禖
明世宗嘉靖九年定祀高禖禮
青州儒生李時颺請祀高禖以祈聖嗣禮官覆以聞
帝曰高禖雖古禮今實難行遂寢其議已而定祀高
禖禮尋罷不行
世宗實錄曰嘉靖九年十二月大學士張璁言頃
者生員李時颺監生張岑各疏請舉祀郊禖之禮
以祈聖嗣夫古后稷之生祈於郊禖孔子之生亦
禱於尼山祈禱之說古禮有之然大雅既醉之詩
曰公尸嘉告曰君子萬年永錫祚胤曰釐爾女士
從以孫子夫公尸之告皆祖考之錫福也皇上仁
孝誠敬天地神明日鑒在兹況祖考之親者乎臣
願當兹慎選淑女之時以廣求嗣續之誠告于太
廟世廟以祈祖考之祐以慰聖母之心上嘉其請
擇十二月二十四日行禮十年十一月復于欽安
殿建祈嗣醮壇以禮部尚書夏言充監禮使侍郎
湛若水顧鼎臣充迎嗣導引官啟醮及除壇日帝
親詣進香行禮餘遣大臣五人迭代
邱濬大學衍義補曰不孝有三無後為大矧有天
下之大宗社之重將以緜千百世之宗支而為億
兆生民之主宰者尤不可不加之意焉然是事也
雖若人為而實由乎天是以自古帝王制為郊禖
之祀以為祈嗣之禮必順天時感物類精意以禋
之備禮以祀之庶幾高高在上者或有所聞而冀
有感格之祥後世不知出此乃信方士之惑設素
饌投青詞求之窈冥茫昧之外而不知自有當行
之禮也臣竊以為古者祀高禖於郊壇郊者祀天
之常所而使后妃嬪御涉於其間不無䙝凟況郊
在國都之外后妃嬪御之出入亦或有不便焉者
臣請擇宫中潔静之地立為禖壇中設帝位而以
高禖配庶于行禮為宜
祀高禖儀
設木臺於震方皇城東永安門之北祭品上帝儀同
祈榖皇考儀同高禖太羹一和羹二簠簋各二籩豆
各六牛一羊一豕一帛用紅色皇帝拜位設於壇下
北向后妃位七設于壇南數十丈外北向用帷待贊
行禮先期欽天監擇吉具奏前三日太常卿奏齋戒
於宫中皇后以下齋三日執事内外官齋一日前二
日太常卿光禄卿奏省牲如儀昊天上帝正位皇考
獻皇帝配位西向高禖設于壇下西向陳弓韣弓矢
如妃嬪之數質明皇帝祭服后禮服妃嬪各服其服
皇帝率后以下乘輅車至壇所降導駕官導皇帝至
拜位女官導后以下各至拜位典儀唱執事官各司
其事内贊奏就位皇帝就位𫝊贊同后以下帷中就
位典儀唱迎神内贊奏升壇皇帝升至上帝前奏跪
奏搢圭奏上香司香官捧香跪進於左皇帝三上香
訖奏出圭導至皇考前儀同分獻官詣高禖神位前
上香訖退立于東奏復位奏四拜典儀唱奠帛内贊
奏升壇皇帝升至上帝前跪奏搢圭奏奠帛捧帛官
以帛跪進於右皇帝受帛奠訖奏獻爵捧爵官以爵
跪進於右皇帝受爵獻訖導至皇考前儀同奏詣讀
祝位奏跪奏讀祝讀祝官跪讀訖奏俯伏興平身奏
復位分獻官儀同典儀唱行亞獻禮終獻禮儀同太
常卿進立于壇前東向立唱賜福胙内贊奏詣飲福
位奏飲福酒皇帝飲訖光禄寺卿捧福胙跪于左内
贊奏受胙皇帝受訖奏出圭俯伏興平身奏復位奏
四拜平身𫝊贊同典儀唱徹饌唱送神内贊奏四拜
平身𫝊贊同典儀唱讀祝官捧祝進帛官捧帛掌祭
官捧饌各詣燎位典儀唱望燎内贊奏詣望燎位皇
帝詣望燎位燎畢内贊奏禮畢分獻太常官俱退女
官導皇后以下至高禖神位前贊跪皇后以下皆跪
贊受弓矢女官跪詣神位取弓矢以次授皇后以下
受訖納韣贊俯伏興再拜禮畢退執事捧高禖神位
帛饌詣燎所焚之皇帝率后以下乘輅還宫
八蜡
(臣)等謹按八蜡之祀宋南渡後高宗紹興十九年
始修復之事詳馬端臨前考其後南蜡仍于圓壇
望祭殿北蜡於餘杭門外精進寺行禮見宋史禮
志盖國家常祀歲遣有司行事無所更易故他無
可考見遼金元明皆不舉斯祭史志亦並無纂錄
云
五祀
金章宗泰和四年六月始祭中霤
祭七祀儀
每歲四孟月臘五享及朝享禘祫並設七祀位一於
太廟殿下横街之北西街之西東向座設莞席一碧
綃褥一又設版位於其座前壺尊二於神座之右北
向元酒在西良醖令以法酒實尊如常加勺幂置爵
於尊下加坫籩豆簠簋各二俎一左二籩栗在前鹿
脯次之右二豆菁菹在前鹿臡次之俎實以羊熟簠
簋實以黍稷又設燎柴開瘞坎於西神門外之北祭
日遣官分獻俟太廟終獻將升獻乃行禮讀祝瘞燎
如儀
(臣)等謹按唐開元禮七祀各因時享祭之惟中霤
季夏别祭臘享則徧祭袷禘亦如之金禮一準唐
制而季夏特祀中霤則自章宗始兹就禮志撮其
概如右
明太祖洪武八年七月定五祀禮
先是二年八月禮部尚書崔亮言歲終臘享通祭五
祀於廟門外羣臣四品以上祀中霤門竈五品以下
祀門竈至是禮部更奏五祀之禮周漢唐宋不一今
擬孟春祀戶設壇皇宫門左司門主之孟夏祀竈設
壇御厨光禄寺官主之季夏祀中霤設壇乾清宫丹
墀内官主之孟秋祀門設壇午門左司門主之孟冬
祀井設壇宫中大庖井前光禄寺官主之四孟於有
事太廟之日季夏於土旺之日牲用少牢制可永樂
以後皆遣内官又定中霤於奉天殿外文樓前其歲
暮祭五祀於太廟西廡下遣太常寺官行禮
大學衍義補曰周禮儀禮雖有五祀之名而無其
目月令所謂門行戶竈中霤白虎通則無行而有
井漢及魏晉以來皆祭井不祭行自鄭元有凡祭
五祀於廟之文隋唐以來皆以時享祖宗時並祭
之本朝於四孟享太廟各祭其一於春祭戶夏祭
竈秋祭門冬祭井季夏土旺日祭中霤又於歲暮
享廟命官兼祭五祀盖本月令臘享五祀也又每
遇親王來朝之國皆設祭於承天門外雖曰門祭
然即古人軷行之事也是則本朝五祀盖兼用月
令白虎通之文歟
餘冬序錄曰古者祭必屏刑人今制陪祭官刑喪
等事有禁大祀地内臣避之以其人經刑形體不
全故也而四孟及季夏五祀之祭乃用内臣行事
國家每有興作俱命内官監致祭不知刀鋸之餘
不可以交神明掌兵刑官尚不使與祭而身經刑
者乃主祭焉又非不可之大者乎
榖山筆麈曰唐制中官服色即中尉樞密皆䙆衿
侍從僖宗之世始具襴笏至昭宗即位又命以冕
服劍佩侍祀盖楊復恭恃援立之功威稜震主故
以是假之也本朝中官貴極于四品其後多賜蟒
玉為一品之服而朝服則不以服此亦䙆衫之遺
也惟司禮之長遣祭中霤則有祭服其徒多圖之
畫像以為榮觀可見冠冕法服不施&KR0591;御自昔然
矣
五祀儀
四孟及季夏分祭各羊豕一果品五禮神制帛一歲
暮合祭共羊豕五果品五制帛五祭日贊引引獻官
詣盥洗所洗訖出笏就位贊四拜贊行初獻禮贊詣
神位前搢笏奠帛獻爵(如素祭獻茶)出笏復位贊跪讀祝
訖俯伏興平身贊行亞獻終獻禮俱執事者捧爵自
跪獻於神位前訖贊四拜贊焚祝帛贊詣焚祝所贊
禮畢
欽定續文獻通考卷七十七
