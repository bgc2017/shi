欽定續文獻通考卷十一
錢幣考
明
錢
太祖洪武元年三月命戶部及各行省鑄洪武通寳錢
先是辛丑歲(元至正二十一年太祖方稱吳國公)二月置寳源局於應
天府鑄大中通寳錢與歴代錢兼行以四百文為一
貫四十文為一兩四文為一錢設官專管甲辰歲(元至)
(正二十四年太祖稱吳王)江漢既平乃命江西行省置貨泉局頒
大中通寳大小五等錢式使鑄之至是遂令戶部及
各省鑄洪武通寳錢其制凡五等當十錢重一兩當
五重五錢當三當二重皆如其當之數小錢重一錢
各行省皆設寳泉局與寳源局並鑄而嚴私鑄之禁
明會典曰洪武間鑄錢則例當十錢一千箇鑄錢
連火耗用生銅六十六觔六兩五錢當五錢二千
箇銅觔同前當三錢三千三百三十三箇銅六十
五觔九兩二錢五分折二錢五千箇小錢一萬箇
銅觔並同當十每千之數每銅一觔外增火耗一
兩鑄小錢一百六十文當十錢一十六箇當五錢
三十二箇當三錢五十四箇折二錢八十箇各折
小錢一百六十文鑄匠每名一日鑄當十錢一百
二十六箇當五錢一百六十二箇當三錢二百三
十四箇折二錢三百二十四箇小錢六百三十箇
(臣)等謹按洪武實錄置寳源局鑄大中錢乃太祖
未即位建元時事盖明祖將建國號意在大中既
而祈天乃得大明故當時錢文有大中之號也明
會典及萬歷會計錄皆以為洪武初王圻續通考
亦襲其誤今據實錄訂正
四年二月改鑄大錢為小錢
寳源局所鑄大中通寳大錢皆鑄京字於背後多不
鑄民間以二等大錢無京字者不行故改為小錢以
便之
六年十一月令私錢作廢銅送官償以官錢
應天府言私鑄有礙錢法乃詔自今遇有私鑄錢許
作廢銅送官每觔給官錢一百九十文償之諸税課
内如有私錢亦為更鑄
八年三月罷寳源局鑄錢
先是元年七月命戶部及各行省罷鑄未幾復開至
是行用寳鈔遂罷寳源局鑄錢明年六月并罷各省
寳源局十年五月復命各省設寳泉局鑄小錢與鈔
兼行百文以下止用錢二十年又令停鑄
(臣)等謹按明初設立錢局在京曰寳源在外曰寳
泉(始名貨泉後改)然在外亦稱寳源局會典曰洪武九年
罷各布政司寳源局大政記曰洪武二十二年並
置各省寳源局是也厥後在京亦有寳泉局春明
夢餘錄曰國初鼔鑄專屬工部寳源局天啟二年
始增設寳泉局屬戶部是也
十年八月置寳泉庫
二十二年六月收廢銅鑄錢更定錢式並置各省寳源
局
工部尚書秦逵言鑄錢本與鈔兼行不宜停罷請收
廢銅鑄造以便民用從之且詔更定錢樣乃定制生
銅一觔鑄五等錢各若干文(詳前會典)明年十月復定錢
制每小錢一文用銅一錢(實錄會典俱無此二字)二分餘四等
錢依小錢制逓增至二十六年七月以鑄錢擾民復
罷各布政司寳源局在京則仍舊鼔鑄
(臣)等謹按會典載是年令造小錢一十文至五十
文以便民用每生銅一觔鑄小錢一百六十云云
萬歷會計錄名山蔵泳化類編春明夢餘錄所載
並同夫鈔有幾十文至百文者錢無論大小一文
自一文耳而曰一十文至五十文此何說耶查實
錄則是年四月造小鈔以便民用自一十文至五
十文六月更定錢樣乃有生銅一觔鑄小錢一百
六十云云截然兩事會典直併為一諸書亦遂習
而不察也又是年定制生銅一觔鑄小錢一百六
十是每文重一錢也明年復令小錢一文用銅一
錢二分蓋比舊加重故云餘四等錢依小錢制逓
增也然王圻續通考與傅維鱗明書食貨志皆有
一錢二字而實錄會典俱直云用銅二分不容頓
减至此查會典洪武間則例小錢一萬箇鑄錢連
火耗用生銅六十六觔六兩五錢則每文總應重
一錢有零於每文用銅二分之說不合當有脱誤
二十六年定在京在外鑄錢例
凡在京鑄錢行移寳源局委官於内府置局每季計
筭人匠數目合用銅炭油麻等料行下丁字庫等放
支鑄完收貯奏聞差官類進司鑰庫交納在外各布
政司一體鼓鑄工部類行各司行下寳源局委官監
督人匠照在京則例鑄就於彼處官庫收貯聽用各
處爐座錢數北平二十一座每歲鑄錢一千二百八
十三萬四百文廣西一十五座半每歲鑄錢九百三
萬九千六百文陕西三十九座半每歲鑄錢二千三
百三萬六千四百文廣東一十九座半每歲鑄錢一
千一百三十七萬二千四百文四川一十座每歲鑄
錢五百八十三萬二千文山東二十二座半每歲鑄
錢一千二百一十二萬二千文山西四十座每歲鑄
錢二千三百三十二萬八千文河南二十二座半每
歲鑄錢一千三百一十二萬二千文浙江二十一座
每歲鑄錢一千一百六十六萬四千文江西一百一
十五座每歲鑄錢六千七百六萬八千文
傅維鱗明書食貨志曰洪武時天下共開錢爐三
百二十五座歲鑄錢一萬八千九百四十一萬四
千八百文後多盈縮不可得而考云
(臣)等謹按爐座錢數詳載諸司職掌惟不開雲貴
湖廣福建四處至弘治十六年始照浙江等處定
例俱行開鑄至明書所載爐座總數與諸司職掌
微有不合
成祖永樂六年鑄永樂通寳錢
至九年又差官於浙江江西廣東福建四布政司鑄
永樂通寳錢
宣宗宣德八年十月令工部及浙江江西福建廣東四
布政司鑄宣德通寳錢
十年十二月(時英宗已即位)弛用錢之禁
自洪武二十七年以鈔法阻滯嚴禁用錢至是梧州
知府李本奏律載寳鈔與錢兼行今兩廣交易用錢
即問違禁民多不便乞照律聽其兼行從之景帝時
以鈔法不通復申錢禁旋聽民相兼行使
景帝景泰七年以内外私鑄者多通行禁約
中兵馬司指揮胡朝鑑奏在京買賣惟用永樂錢蘇
松等處多偽造来京貨賣其錢俱雜錫鐡在京軍匠
人等亦私鑄造乞通行禁約從之至憲宗成化十三
年六月刑部奏市用新錢多蘇松常鎮杭州臨清人
鑄造四方商販收買奸弊日滋宜移文各處撫按禁
約自後事發即以為首并工匠依律問罪其為從及
知情買使者枷示一月并家屬編戍軍民分别問遣
職官有犯奏請處治從之
英宗天順三年三月琉球國王請將貨價給賜銅錢不
許
先是洪武時禁金銀銅錢等物不許出番沿海軍民
私用與外番交易及官司縱容者悉治以罪永樂中
屢用以頒賜外番(永樂十九年四月侍講鄒緝言朝廷歲令天下有司鑄銅錢遣内官)
(賫往外番及西北買馬收貨所出常數千萬而所取曾不及其一二且錢出外國自昔有禁今乃竭天下)
(之所有以與之可謂失其宜矣)宣德因之自是外番利中國之錢遂
有借端勒索及公行請乞者正統四年八月福建巡
按成規奏琉球使臣於廪給外茶鹽醯醬等勒折銅
錢輒肆詈毆禮部請治通事之罪帝令戒諭之景泰
四年十二月禮部奏日本國附進物例應給直考宣
德八年賜例今所進物增數十倍難如前例給直計
其貢物時直甚廉請估時直給之於是除銀鈔絹布
外給錢五萬餘貫五年正月日本使臣允澎奏蒙賜
附進物件價值比宣德間十分之一乞照舊給賞帝
命加銅錢一萬貫允澎猶以為少更加絹布給之至
是禮部言琉球國王尚泰久奏請將附撘物貨照永
樂宣德間例給賜銅錢銅錢係中國所用難以准給
宜照舊折支絹布等物從之至成化五年二月日本
使臣元樹奏乞賜銅錢五千貫禮部執奏不與帝特
准與五百貫十年四月琉球使臣沈滿志等朝貢仍
以鈔絹酬其自貢物直滿志乞如舊制折給銅錢不
許
馬歡瀛涯勝覽曰瓜哇國通用中國歴代銅錢舊
港國亦使中國銅錢錫蘭國尤喜中國銅錢每將
珠寳換易
(臣)等謹按外國既貪得中國銅錢亦有自鑄中國
年號錢用之者朱國禎湧幢小品云日本亦用銅
錢只鑄洪武通寳永樂通寳若自鑄其國年號錢
則不能成
四年准兼用古錢制錢禁民挑揀
令民間除假錢錫錢外凡歴代并洪武永樂宣德錢
及折二當三依數准使不許挑揀至成化十六年十
二月大興縣民何通上言前京師錢價每銀一錢僅
易八十文錢貴米賤軍民安業比因偽錢盛行銀一
錢增至一百三十文錢賤米貴而又揀選太甚小民
所得傭直不能養贍乞出榜禁約戶部奏准九門税
課衙門收錢除破碎偽造外其餘不拘年代但係囫
圇錢即便行使不許刁難挑揀仍出榜禁約令兩厰
五城緝訪究治
憲宗成化元年(會典作三年據實錄改)七月詔通錢法凡商税課
程錢鈔中半兼收
每鈔一貫折錢四文至六年令各處船料鈔每貫折
錢二文十年四月准巡視江西侍郎原傑奏戶口食
鹽兼收錢鈔每鈔一貫折錢二文
三年四月申命文武官軍折色俸餉錢鈔兼支
先是戶部以錢法不通請令天下諸司凡徵收支給
錢鈔兼用至是有沮之者戶部遂奏請申明是令至
明年乃令京官折俸鈔三錢七每錢二文折鈔一貫
十七年二月嚴禁私鑄私販
令京城内外買賣交易止許行使歴代及洪武永樂
宣德舊錢每錢八十文折銀一錢不許將私鑄攙和
如違及販賣并私造之人依律究治告捕者賞知情
不首者事發連坐仍行各處行錢地方通為禁約
孝宗弘治三年六月命天下諸司發所貯洪武永樂宣
德錢與歴代錢兼行
自二年九月戶部言洪武永樂宣德錢皆積不用宜
疏通之請以充官吏折俸其折收商税戶口錢令半
收歴代錢半收洪武等錢如無洪武等錢者以二當
一得旨准擬至是乃令發庫貯洪武等錢與歴代錢
相兼行使至十六年(會典作十八年)二月又令盡發兩京并
各處庫貯洪武等錢同弘治通寳支給官俸物價武
宗正德二年八月南京戶部奏近来税課錢解部必
歴代錢與洪武等錢中半但洪武等錢庫貯雖多給
領尚少况弘治通寳鼔鑄未完市未行使解戶措辦
不及官府收受亦難若令折納舊錢二文愈見負累
請自今不拘中半之數新舊俱暫收受俟弘治通寳
鑄完日照例中半兼收從之六年(會典會計錄俱作五年)二月
給事中李鐸奏錢法弊於私鑄請將新鑄低錢倒好
皮棍等項名色盡革不用將洪武永樂洪熙(二字疑衍洪熙)
(短祚未曾開鑄至嘉靖始補鑄之)宣德弘治通寳及歷代真正大樣
舊錢相兼行使不許以二折一有仍踵前弊者各罪
如律從之七年正月司禮監張永奏洪武等錢暨歴
代錢例得兼行但内無關給外無徵收致令民間以
二折一物價騰貴乞將内外庫貯見錢勅戶部議奏
關給徵收庶官民兩便戶部覆准榜諭軍民人等不
分年代遠近錢樣大小但係囫圇銅錢每七文作銀
一分不許以二折一仍請將職官折色俸給以十分
為率一分折錢九分關銀在京九門税課在外各鈔
關并官府買辦估價里甲收受錢糧俱收歴代舊錢
與國朝錢相兼使用仍行内府天財庫將收積洪武
等錢與近鑄弘治通寳查出會計關支
(臣)等謹按弘治初即令發各處所貯洪武等錢與
歴代錢兼行至張永請發庫錢時已歴二十餘年
而永奏直云内無關給外無徵收然則前此云云
皆具文也夫欲錢之通利則發尤急於收顧發之
者屢矣而卒艱於發者中官靳之也觀弘治正德
間大學士劉健等屢奏司鑰庫銅錢該部奏請支
用内官展轉推延至今不發是其明證矣然則張
永非内官乎何以獨請發曰争利相傾往往而有
司鑰庫太監忌承運庫之擅利而請收錢承運庫
太監忌司鑰庫之擅利而請收銀(俱正德二年事)如此者
不一而足也京師之病内官為梗矣外省誰實為
之曰輦轂之下雖令不從外省尤鞭長不及自皆
泄泄從事而詔命多廢格矣
十六年二月鑄弘治通寳錢
先是二年九月戶部請令寳源局并各省開局鼔鑄
弘治通寳帝以各處開鑄未免紛擾惟寳源局鑄錢
令工部看詳以聞工部言今民間洪武等錢俱不用
(陸容菽園雜記曰洪武錢民間全不行余幼時常見有之今不復見一文)倘鑄弘治通寳
而更不行徒費無益乃止至是又令議鑄錢戶部乃
議令兩京各省照諸司職掌所載多寡之數(詳洪武二十六)
(年)請損益之北京照初年北平舊數南京地廣宜增
一倍山東山西河南浙江江西廣西陕西廣東四川
俱照舊數湖廣視浙江福建視廣東雲貴視四川每
歲陸續鑄造得旨准行三月給事中張文陳鑄錢事
宜謂戶部言舊未行錢地方務要設法舉行臣以為
自来錢法不通之處勢難驟變且諸司職掌不開雲
貴閩廣四處宣德年亦止行浙江等四處必有深意
宜先將兩京樣錢發前地暫一行之勢能漸革開鑄
未晩若習俗難變姑聽順之又戶部言山陕貴州俱
係兵荒之處合量减鑄查去年天下水旱灾傷共二
百七十餘處莫如一切量减待歲豐民安别議所宜
奏入令仍照原議行明年六月南京吏部侍郎楊守
阯奏南京寳源局當鑄弘治通寳二千五百六十六
萬所費不少見今灾傷特甚乞暫停鑄造命量减原
數三分之一十八年五月帝令戶部查弘治通寳己
未鑄數目戶部言各處所鑄纔十之一二帝以鑄造
已久何止有此數令工部仍再看詳并查費過工料
之數奏聞六月(時武宗已即位)給事中許天錫等陳鼔鑄事
宜十條其一處鑄匠頃所取山東盗鑄充軍金山等
到局適在赦原乞暫留鑄造待教成各匠乃遣其一
考鑄法鑄錢須兼用鍚則其液流速而易成乞每銅
一觔量加好錫二兩有將鉛錫抵銅以盗論其一計
物料金山等鑄法只用生銅少加錫鑞以石炭代木
炭以松香代桐油及少用黃蠟硫黃稻草數束而已
如牛蹄磁末瀝青熖硝等項悉合减革其一惜浪耗
每文削下銅屑至二三分漫棄可惜乞勅委官置淘
沙之器將灰土銅末淘出作正支用工部覆議金山
等除豁軍役暫留教習如或逃逸仍依原擬謫戍餘
如議行後又題准鑄弘治通寳每文重一錢二分至
正德二年弘治通寳尚未鑄完四年御史段家奏陕
西被灾乞暫停鼔鑄工部覆議各省灾傷鑄錢宜一
概停止四月乃令各處暫停鑄錢七月乃詔行洪武
永樂宣德弘治通寳等錢
(臣)等謹按實錄洪武三年十二月潭州民艾立五
等以私鑄錢論死帝特命免死杖發寳源局充工
後成化十四年八月亦曾特赦私鑄人死罪以父
母年老故也至正德初則以盗鑄充軍金山等鑄
法利便遂除豁軍役留局教習矣
世宗嘉靖六年鑄嘉靖通寳錢
奏准鑄造嘉靖通寳一千八百八十三萬四百文南
京寳源局鑄造二千二百六十六萬八百文每文重
一錢三分又令工部照永樂宣德間例差官於直隸
河南閩廣鑄錢解司鑰庫備用每錢七百文准銀一
兩至十八年十月補鑄嘉靖制錢未足之數戶部議
分派南北工部監造十九年八月工部覆議銅錫等
料俱出南京且工巧而物賤遂俱命南京工部鑄造
二十年五月工部奏鑄造制錢得不償失請暫停止
從之二十三年正月復命工部鑄嘉靖通寳錢依洪
武折二當三當五當十式各三萬文三十二年十一
月諭工部鑄洪武至正德紀元九號錢每號一百萬
錠嘉靖紀元號一千萬錠每一錠五千文内工部六
分南京工部四分各分鑄十二月以戶工二部言鑄
錢工本不敷准將嘉靖通寳每年陸續造進是年定
例令黃銅照例行戶部買辦錫麻等料行甲字等庫
關支炸炭工食等項工部料價支給以本部侍郎提
督本司員外郎監造四十二年題准每錢一千文舊
重七觔八兩今重八觔每銅五萬觔錫五千觔鑄錢
六百萬文共重四萬八千觔除耗四千觔仍扣剰銅
錫三千觔凡進錢務秤足數方許運進司鑰庫交收
後盗鑄日滋死罪日報終不能止帝患之問大學士
徐階階陳五害請暫停止鑄錢應給錢者悉與銀四
十三年十一月帝乃鞫治寳源局匠役侵料減工罪
令該局鑄造暫行停止
明會典曰嘉靖中鑄錢則例通寳錢六百萬文合
用二火黃銅四萬七千二百七十二觔水錫四千
七百二十八觔鑄匠工食每錢百文給銀三分八
釐
范守己肅皇外史曰嘉靖初從廷議命寳源局及
南京雲南鑄造嘉靖制錢發民間貿易既而所鑄
不一有金背火漆鏇邊等名民頗通行久之言官
建言鑄鏇艱難工匠勞費請革去鏇車以鑢鐋代
從之於是鑄工競雜鉛錫圖便銼治而輪郭麄糲
色澤慘暗與前大不侔矣奸徒倣傚盗鑄濫惡日
滋貿易不通閭閻大困其盗鑄日報死罪終不能
止遂停止寳源局鑄造
(臣)等謹按嘉靖時補鑄先朝九號錢乃洪武永樂
洪熙宣德正統天順成化弘治正德九年號也其
建文景泰兩朝未經補鑄内惟洪武永樂宣德弘
治四朝原有舊鑄之錢若洪熙正統天順成化正
德時史不言鑄錢其流傳後世者當由嘉靖時所
補鑄
十二月以私鑄阻礙官錢諭戶部區處錢法
私鑄之弊歲久難變正德間至有以四折一惡爛不
堪者曰倒四(後又有倒三倒五折六折七等名見嘉靖十二年四月孫錦奏)亦盛行
焉嘉靖三年四月詔舊鑄好錢每七十文當銀一錢
其私鑄偽錢重論無貸至是帝諭戶部聞市中俱用
私鑄前代舊錢及我朝通寳俱沮格不行其速議區
處禁約於是戶部條具五事一遵用制錢一嚴禁私
鑄一嚴禁私販一體順民情一督收官鑄帝以錢禁
私販惟禁私鑄之偽惡者餘不必禁所議中錢一百
四十抵好錢七十奸弊終難禁革自今令市中惟用
好錢以七十文抵銀一錢與制錢相兼通用督收官
鑄若令私鑄地方開鑄則奸弊愈滋令查累朝未鑄
錢俱為補鑄與嘉靖通寳兼用有敢阻抑不行者緝
捕重治於是議准内外税課等項俱令兼收新舊制
錢買辦物料照例支給民間交易一體遵行敢有把
持行市不遵行使者以違例治罪又令曉諭京城内
外商賈舖行但有收積新錢限一月内盡數赴官出
首照銅價給與價銀免其私販之罪例後敢有隠蔵
者事發照私鑄為從例發遣仍前盗買販賣者一體
究治收過新錢即與銷化貯庫候鑄造大明通寳取
用又令曉諭京城内外行戶除私鑄新破鉛鐡等項
首官易買不用外但係囫圇中樣舊錢每一百四十
文准銀一錢與洪武等錢隨便行使至十五年九月
廵城御史閻隣等言國朝所用錢幣有二曰制錢曰
舊錢百六十年来二錢並用雖有偽造於原製猶不
相遠邇者京師之錢輕裂薄小觸手可碎字文雖存
而點畫莫辨甚則不用銅而用鉛鐡不以鑄而以剪
裁每三百文纔直銀一錢制錢舊錢反為壅遏乞敇
都察院榜示五城許以舊制二錢通行其偽造私蔵
者限半月自行銷毁犯者捕論如律又言嘉靖八年
嘗申禁例而奸黨私相結約各閉錢市以致物貨翔
踊其禁遂弛今又踵而襲之請密刺其首事者置之
罪奸乃可戢也因以所獲偽錢進呈帝亦惡其詭濫
命亟行禁約敢有仍鑄造使用及阻抑者緝捕重治
三十二年十月計處錢法令凡係嘉靖制式以七文
易銀一分洪武等式及前代雜錢加倍違者科罪十
一月大學士嚴嵩言去歲禁止鉛錫薄錢止許用本
朝制錢税課衙門遂專收嘉靖錢以致錢法不通聞
内庫積貯本朝制錢甚多其前代雜字舊錢大板兒
等項亦恐年久浥爛請勅該庫查發百千萬支給在
京官軍俸糧則可省數十萬之銀而錢自流通矣帝
乃令出庫貯新舊錢八千一百萬文折給俸糧先是
民間行用濫惡錢率以三四十文當銀一分其後加
至六七十文狡偽者或剪楮夹其中猝不可辨三十
三年乃詔公私用錢凡嘉靖錢以七文准銀一分洪
武等錢與前代雜錢上品者俱如嘉靖錢例其餘視
錢高下或十文或十四文或二十一文准銀一分一
切私造悉行禁止時小錢行用久驟革之民頗不便
俄又出内庫錢給官俸不論新舊美惡悉以七文折
筭由是諸以俸錢市易者亦悉以七文抑勒予民民
益騷然御史何廷鈺因請許民用小錢以六十文當
銀一分其庫貯舊錢折給官俸者宜如前詔分高下
等差不宜俱比嘉靖錢為准疏下戶部覆稱濫錢法
所當禁若官為令用之是開私鑄之門其内庫所發
錢由門攤税課而入原以七文折收故不宜增數給
俸廷鈺憤其議見格乃疏訐戶部郎中劉爾牧專已
自用不念百姓之急且以謗毁激帝怒三月爾牧杖
黜遂採廷鈺議令錢法且從民便以嘉靖錢七文洪
武等錢十文前代錢三十文當銀一分行之十年再
議然諸濫惡小錢以初禁之嚴雖奉旨開(志作間)行竟
不復用民間乃競私鑄嘉靖通寳與官錢並行焉
七年十二月詔賜京官節錢勿用鈔
内閣及一品賜錢二百文餘各有差朝覲官吏錢鈔
各半凡鈔一貫折錢二十一文時禮部言舊制鈔一
貫折錢千文似太重弘治中每貫折錢十二文有竒
又太輕請更定則例故有是命
三十二年嚴銷毁之禁
題准凡有銷鎔舊錢及今鑄錢造作銅像銅器等項
者比盗鑄例科斷
三十四年四月令雲南開鑄
給事中殷正茂言兩京鑄錢以銅價太高得不償費
可採雲南銅自四川運至岳州府城陵磯開鑄戶部
覆言城陵磯五方雜遝恐奸宄易興雲南地僻事簡
即山鼔鑄為便宜敇雲南撫臣每年扣留鹽課銀二
萬兩為鑄本歲鑄嘉靖通寳錢三千三百一萬二千
文令參政一員專理每年十月内鑄完差官解貯太
倉庫備用從之至三十七年七月雲南巡撫王昺奏
乞罷之不聽四十四年雲南巡按王諍復言鑄錢利
少費多不若徵銀解部部覆准行五月遂罷雲南鑄
錢神宗萬歷四年三月雲南巡按郭廷梧言滇中産
銅不行鼔鑄而反以重價遠購海&KR1684;孰利孰害戶部
覆准復令開局鑄錢八年題准雲南既不用錢不必
鑄造其在庫錢著貴州差人搬取充餉熹宗天啟五
年七月雲南復開鼔鑄七年四月准雲南巡按朱泰
禎奏頒給京師錢式令照樣鼔鑄并給副使孫同倫
專理錢法敇書
四十年四月内庫乏錢命取雲南新錢進用以戶部尚
書高耀執奏而止
耀奏雲南錢原備京邊俸糧非進内蔵數也帝乃止
仍令兩京發銀二萬兩工部鑄造進用至四十三年
十一月以停止工部鑄錢命戶部每年將南京雲南
及税課司解收好錢一千萬文送司鑰庫備用萬歷
七年四月又以内庫缺錢欲令該部鑄造進用張居
正言先朝鑄錢原以便民用存一代之制鑄成量進
呈樣非以供上用也萬歷二年鑄造之初止進樣錢
一千萬文後以一半進用已非本意今若以賞用缺
錢徑行鑄造進用則是以外府之儲取充内庫大失
舊制矣諸無益之費一切裁省庶國用可充不然以
有限之財供無窮之用將来必有大可憂者奏入嘉
納之二十年十一月工部奏鑄造制錢九萬錠舊規
以六分為率一分進司鑰庫五分進太倉計每年應
鑄送内庫錢一萬五千錠昨奉旨再送五千錠給事
中劉宏寳執奏内供賞賚非加於昔而軍興取給太
倉者萬倍於昔奈何欲減太倉之額以增内供且内
庫進錢鋪墊銀歲費一千一百有竒爐商困苦不堪
乞諭鑄進如例從之
(臣)等謹按國家外府之儲動有考覈而内庫之積
每難清釐實則用於外者皆經費所不可缺而用
於内者多浮費之可省者也在外易於覺察故覬
覦者常少即人主亦動有節度在内易於浮冒則
恩倖既多請乞慫恿人主亦樂其便而不知節也
於是費愈繁而勢愈覺其不足常欲分在外之蓄
貯以供在内之取攜蓋其始取之無禁而其後用
之必竭弊有固然故損外益内實國計贏絀之一
大關鍵也如高耀之奏分别欵項而已居正格君
乃暢其旨焉顧臣下能守法以争者少節用以裕
邦儲是在人主之以道制欲哉
四十二年九月復令崇文門宣課司商税收錢
先是從主事花燧議每錢七文折收銀一分行之半
年而民間所積舊錢皆壅滯不行錢法遂壊於是給
事中孫枝請復收錢之舊從之至穆宗隆慶元年三
月令崇文門課鈔三兩以上者收銀其三兩以下及
九門各城房號行戶俱令收錢神宗萬歷五年十一
月令崇文門收税二兩以上者銀錢中半其二兩以
下及各門税課五城房號等項盡數收錢明年十二
月復令崇文門税銀自三兩以下盡數收錢三兩以
上銀錢中半
(臣)等謹按嘉靖末年税課徵銀而不徵錢錢法不
行故自隆萬以来收錢之例申令再三乃萬歷十
八年六月御史馮應鳳等議通錢法猶以公私不
相流布為言謂官給之民則銀錢恭用民輸之官
則盡去其錢宜通行内外官司一切收支徵解銀
錢相兼云云然則前此收錢之令屢下而折銀者
固自若也
穆宗隆慶四年三月鑄隆慶通寳錢
自二年五月南京戶部以鑄錢所費不貲題准停鑄
三年七月薊遼總督譚綸奏今之議錢法者皆曰鑄
錢之費與銀相當朝廷何利臣謂歲鑄錢一萬金則
國家增一萬金之錢流布海内鑄錢愈多增銀亦愈
多此蔵富之術也又謂錢雖鑄民不可強夫今之錢
惟欲布於下而不欲輸於上故其權恒在市井而不
在朝廷耳且識以年號亦不免有壅而不通之患請
朝廷歲出工本銀一百二十萬分發兩京各省所在
開鑄錢制必輕重適均每錢十文直銀一分不足則
稍重其制鑄錢五文直銀一分俱以大明通寳為識
(後直隸巡按楊家相亦請用此制俱不行)期可行之萬世從前嘉靖等錢
及歴代錢或行或否悉聽民便布錢之日令民得以
錢輸官則百姓皆以行錢為便矣至是年二月山西
巡撫靳學顔奏錢與銀異質而同用今用銀而廢錢
錢益廢則銀益獨行銀獨行則豪右之蔵益深而銀
益貴銀貴則貨益賤而折色之辦益難而豪右又乘
其賤而收之時其貴而出之銀之積在豪右者愈厚
而行於天下者愈少再踰數年不知又何如矣今議
者謂錢法之難有二一曰利不酬本一曰民不願行
此皆非也夫朝廷以山海之産為財以億兆之力為
工果何本何利哉誠令民得以銅炭贖罪而轉運則
水陸並濟匠役則取之營軍何患無本至不願行錢
者獨奸豪耳若行法自朝廷貴近始一切事例罰贖
征税賜予俸餉之類俱以銀錢並行上以是施下以
是納何憂咈民章俱下所司至是乃令鑄隆慶通寳
錢每文重一錢三分明年十一月戶部進隆慶制錢
二百萬文
令以新鑄隆慶通寳量放京官折俸
至六年議准在京文職官員折俸以十分為率九分
支銀一分支錢金背錢六釐每八文折銀一分火漆
錢二釐嘉靖鏇邊錢二釐俱每十文折銀一分萬歷
四年十二月給事中孫訓言銀庫貯錢累千百萬壅
積何益宜令百官俸給四分支銀六分支錢章下所
司
四月令行錢聽從民便不必紛擾
先是京城内外錢法不通戶部謂由税課徵銀而不
徵錢又民間止用制錢不用古錢私鑄者多真偽混
雜而訛言搖惑謂制錢且罷遂格不行也請仍禁濫
惡偽錢勿用其制錢舊錢俱聽相兼行使税課房號
行戶等銀俱令收錢民間交易一錢以下止許用錢
如偽造及阻撓低昂價值者重罪之詔從其議至是
大學士高拱言錢法不通由指點多端事體不一所
致蓋錢有定用乃可通行今旦議夕更迄無成說小
民恐今日得錢而明日不用是以愈變更愈紛亂愈
禁約愈驚疑臣惟錢法之行當從民便試觀當年未
議錢法而錢行近年議之而反不行其理可知也願
特降聖諭行錢但從民便不許更為多言亂民耳目
則人心自定錢法自通帝曰錢法委宜聽從民便不
必立法紛擾自是錢法復稍稍通矣
神宗萬歷四年二月鑄萬歷通寳錢
諭戶工二部萬歷通寳制錢照嘉靖式鑄二萬錠每
文重一錢一分五釐内七分金背三分火漆與嘉靖
隆慶等錢兼行仍以一千萬文進内庫兩部照舊四
六分鑄工部請分八千錠行南京鑄造從之至四月
工部言鑄錢宜以五銖錢為凖用四火黃銅鑄金背
二火黃銅鑄火漆務求銅質精美其粗惡者罪之大
約鑄錢一萬文用銀一十四兩八錢九分零費多利
少私鑄自息帝令再議乃議銅價各減十分之一報
可十一月工部進鑄完新錢三百萬内金背二百萬
火漆一百萬十三年又鑄萬歷通寳錢十五萬錠内
南京工部分鑄六萬錠二十七年四月以國用不足
命寳源局多鑄濟用二十八年三月戶部議廣設錢
局通行錢法奉旨著南北寳源局加工漆爐漸次增
鑄仍申明法例一應税贖俸餉商價等項俱銀錢均
撘收放有盗鑄及阻撓者訪拏重治以防壅滯
明會典曰萬歷中鑄錢則例金背錢一萬文合用
四火黃銅八十五觔八兩六錢一分三釐一毫水
錫五觔一十一兩二錢四分八毫八絲鑄匠工食
三兩六錢五分火漆錢一萬文合用二火黃銅水
錫觔兩及鑄匠工食並同前
四月詔各省一體開鑄
給事中周良寅條議錢法戶部覆定四欵一專監鑄
之官兩京隸工部外省則主以右布政直隸各府則
府同知悉聽各撫按查核計處一申廢銅之令軍民
家有廢銅願賣者聽無銅者不許搜括亦毋轉相首
告一定折易之數寳源局鑄錢已久不能盡變各省
直止鑄鏇邊每十文凖銀一分其行使舊錢地俱從
民便一權簡散之法内外各官四品以上二分支錢
八品以上三分九品以下四分在官各役銀錢均半
凡存留錢糧春夏紙贖各不拘銀錢兼納從之詔通
行各省直開鑄每府發鏇邊樣錢一百文直隸州五
十文每文重一錢三分令照式鑄造鑄完呈樣與本
地舊錢相兼行使自是各省撫按競陳鼓鑄事宜五
年二月江西巡撫潘季馴奏疏通錢法七事其一定
責成各府同知入省鑄錢曠廢職務止令每季將銀
銅解司兑換新錢其一計工料鑄錢一千一百文計
工費銀一兩其一議舊錢收買低假舊錢改鑄新錢
其一議收發本省王府禄糧銀錢兼發部覆舊錢相
兼行使聽民間折筭王府禄糧願領錢者聽餘如議
報可閏八月福建撫按龐尚鵬商為正條議錢法十
四事其一計筭工料每錢一千文費銀九錢八分零
其一兼用舊錢照原定文數折易但必須古錢無雜
低假亦止許行之民間若錢糧贖罪俱用制錢其一
勸導愚民閩省錢法久廢卒然行之民或疑懼議將
舖行誠實有身家者聽其願領鑄錢存留官銀以為
資本即照原定折易之數以錢還官在官散銀與舖
行以易錢在舖行納錢於官以抵銀則人知錢與銀
並貴而舖行與民兼利矣十一月山西巡撫高文薦
上錢法十議其一增錢局除太原已經開局其平陽
潞安二府乃産銅出工之所宜各開局分鑄其一計
工料銅價每百觔銀七兩加以工匠雜費通共九兩
二錢約鑄錢一萬餘文毋子相權贏銀十分之一六
年七月湖廣巡撫陳瑞條上錢法四事其一增置錢
局除省城開局外再於荆衡二府各開一局分鑄其
一酌地供錢該省地理險遠解運艱難錢當就近分
發除省城錢局照數領錢外以後武漢黃德岳五府
屬解布政司承天鄖襄辰常五府屬解荆州府永長
寳郴靖五府州屬解衡州府庶解運易而脚價可省
皆報可十二月戶部奏各省鑄錢經今二年未見奏
報得旨申飭八年四月給事中萬象春以内外錢法
不行疏請將金背火漆鏇邊三樣名色酌量歸一通
行省直鑄造帝以三樣鑄錢京師行使已久聽從民
便不必改鑄歸一十年詔各處鑄局暫行停止如錢
法流通願仍前鼓鑄者聽
張學顔萬歷會計錄曰頃以錢法不行乃命自京
師逹藩省官為鼓鑄以便民然錢顧未盡流布者
則以私鑄盛而豪民阻撓市價為之梗也故於二
者厲為之禁而收諸雜錢在官盡銷而更鑄之與
用低假者有罰斯法立而錢不滯矣今京師常禄
皆一分支錢九分支銀此外無有以錢為俸者誠
令諸藩郡縣皆倣京師分數行之以為民率而常
賦所入計其必宜用銀者則徵之如故其夫馬公
費所供億務令皆取諸錢即贖金亦兼輸之行之
久而錢不通者未之有也昔嘉靖中以内帑不足
間發銅錢以抵年例今若一倣而行之亦疏通之
術也
張溥國朝經濟錄曰萬歷初從科臣議行天下省
直一體開鑄與在所舊錢兼行降錢式每百文重
十三兩每文重一錢三分必輪郭周正字文明潔
以銅質厚即易為全美也蓋倣古不愛銅惜工之
意使私鑄者無利不禁而自止諸省皆鼔舞稱便
以鑱白金而用之固不如錢行之為便也顧開鑄
之初許借官帑銀於州縣收買黃銅鼔鑄其紅銅
焺點成黃而用之而吏責民輸銅銷器毁成不盡
給其直責銅急而銅價騰躍非産銅之地尤甚則
是未得錢之利而已被銅之害也弊一及既開局
工作之費物料之需諸翻砂看火提罐之人剉眼
穿條燻色之匠與焺銅質雕錢模之工又多費不
貲比錢始流民樂奉令則銅已告乏鼔鑄不給是
患不在於錢之不行而在於錢之不繼不在於錢
之不繼而在於銅之不廣錢不繼而欲其如流泉
之不窮者否也弊二無何私錢盛行濫惡滿市而
私鑄之法明峻而不申聽其兼使收買之科姑息
而不立重以留難則是不患於真錢之不行而患
於偽錢之錯行偽錢錯行而欲真錢通行而不壅
者否也弊三及既行使諸解京貢賦之入固必精
良白金即藩省禄給存留鹽税薪俸工食之類又
輒以錢不便行而不收所為張示告詰責之必行
而罪其不行者非先之賣菜之傭則責之荷擔之
子雖設行舖名為倒換實恣留難見錢之出而不
見其入則是壅抑之於上而責其必行於下勒收
受於彼而不開倒換於此也而誰與行之民愚相
扇閉匿觀望而奸豪右族依托城社者又從而簧
鼔之以濟其私一日而下令二日而閉匿不三四
日而中阻矣弊四誠原本初議於國家産銅之處
開局鼔鑄特設風憲大臣監督之以開其源而灌
輸之各省各省具如今部司議凡課程之征贓贖
之鍰舉錢之收上而朝廷賚予之典宗室之禄百
官之俸皆凖銀錢兼給又立行戶令以白金倒換
而稱提之則斂於上而復散於下收於彼而提引
之於此如泉之赴壑轉注而不窮又嚴低錢行使
之禁以峻防之廢銅收之入於官而諸用銀貝之
地各從其故而不強其所不便庶四弊去而錢法
其可行乎
五年十一月令各項商價銀八錢二兼支
至三十九年十月給事中周永春等奏據商人劉仲
智等告稱萬歷二十七年戶部議商價撘錢支給以
五十文作銀一錢撘錢三分之一使官以五十文支
給市亦以五十文行使上下通行可也今市價每銀
一錢易錢六十六文官仍以五十文給商每撘錢一
萬兩商折銀三千兩竊見官吏俸糧撘錢俱照時價
給散望敇下戶部將未領價值及自四十年以後俱
免撘錢如以制錢不宜阻撓應照時價筭給不報
六年十二月更定制錢舊錢價值
先是隆慶元年二月令國朝制錢及先代舊錢俱以
八文折銀一分至是給事中石應岳疏論錢法不通
戶部覆定錢價乃令嘉靖隆慶萬歷制錢每金背八
文准銀一分火漆鏇邊各十文准銀一分洪武等項
與前代舊錢各十二文准銀一分相兼行使至十三
年八月戶部言今萬歷金背每銀一分五文嘉靖金
背銀一分四文查初鑄時皆一分十文火漆鏇邊亦
如之今輕重不同如此安可不亟為區處宜以術散
之將庫貯萬歷金背俟各商領價給十之二以八文
准一分其庫貯隆慶金背亦酌量通給官俸商價阻
撓者究治報可十五年六月戶部奏嘉靖金背每五
文折銀一分萬歷金背每八文折銀一分遵行已久
近將嘉靖金背悉置不用專用萬歷金背由商賈設
謀網利欲貴賣其所積以圖目前之饒則偏重行之
欲賤收其所棄以規日後之利則惑衆阻之宜嚴行
禁止得旨緝拏重治
九年十月曲江王府鎮國將軍勤□以私鑄降為庶人
閒宅禁錮餘降禄墩鎖有差
(臣)等謹按此後二十二年四月御史張蒲復言錢
法之壅由王府私造官法難加請嚴禁王府責成
長史等官則雖正勤□之罪終不足以禁絶之也
二十六年給事中郝敬條議錢法
敬條議十四事其一責專官宜責成司道官賜敇使
董錢法選廉幹屬官分理監鑄每年差督錢御史一
員巡視以錢法行滯注各官能否其一定規則有司
征税除起運照舊收銀外其餘存留支放者銀錢中
半不許一概收銀納戶赴各鑄局換錢每紋銀一錢
限換與八十五文該納銀一錢者止徵錢八十三文
官給錢與舖戶變賣亦照八十三文舖戶賣與小民
限八十一文小民自相交易限八十文如此則民有
微息無不悦從矣一切俸薪工食俱銀錢中半支給
贓罰紙贖亦銀錢兼收或全收錢敢有勒要全銀希
圖收耗者廵按恭究其一廣鑄局大府一府一局量
州縣之數為爐之多寡小府則一道通設一局每錢
一文定制一錢二分每銅連加錫一觔鑄錢一百三
十文有竒三年後錢多足用量議減局其一採礦銅
雲南陕西四川廣東各有銅礦宜選廉幹官為錢運
使專理銅課禁緝私販各省差官前往關領官銅回
省轉給各府鑄造其各省支銅量各礦近便者坐派
每歲支銅多寡即以地方銀錢中半兼支之數起例
如應支錢一萬三千三百文者坐派銅一百觔銅須
和錫錢始光潤即於該省出錫地方每歲徵錫若干
解錢運司收貯於各省領銅時照數派撘給領其一
處工本查該府各屬存留銀兩先一年十二月預借
徵四分之一權充鑄本錢成儘先給還每兩照例筭
錢八百三十文該屬領回兼銀支放或即以凖小民
初年納錢之數大約每銀一兩可鑄錢一千二百文
還抵之外餘三百七十文若因銅於礦所費更少即
此推之天下那借子息已不下百萬矣其一筭歲息
查每年運司給過某省銅錫若干即依銅一觔鑄錢
一百三十文起筭比對本省該年應鑄過錢若干又
依每錢八十五文賣銀一錢起筭比對本省額銀一
半收錢之數即知各局一年該換過銀若干如一省
該存留支給銀十萬兩即該一半換錢計四千二百
五十萬文該領過運司銅錫三十二萬四千四百九
十觔有竒該變賣過銀五萬兩解京此其大約也其
一聽販賣囤錢販賣有禁蓋恐錢少販多民不足用
今既廣開鑄局則販賣者多錢愈疏通正宜聽之帝
善其言而不行
二十八年三月發寳源局樣錢令湖廣如式鑄造
百戶李鎜奏請於湖廣開採鼔鑄得旨著税監陳奉
兼管給與寳源局樣錢務採四火黃銅依樣鑄造其
頒行地方務依該部題准凡存留等項俱令銀錢相
兼收使嚴禁私鑄不許因而擾害地方至熹宗天啟
元年七月給事中趙時用奏前議置官瀘州聚銅若
鑄則以荆州為便兩處皆當置官專董其事命所司
酌議速行三年閏十月御史吳之仁言銅産於蜀而
荆州則商販必經之路戶部宜專差司官於荆州開
局鼔鑄買銅於蜀商人販銅者以五分或四分赴該
司上納照時估領價其餘給票聽賣銅觔無官票者
如私鹽之律請著為令銅價計省京師十分之七炭
價工價計省十分之五銅錢解京即順撘湖廣糧船
量予以值限一年全解得旨該部酌議五年四月乃
命副都御史董應舉為工部右侍郎專理鑄錢建局
荆州統率荆西道催儧銅料工程鼔鑄司官亦著工
部選差再於産銅處建一二局委賢能府佐官員鼔
鑄尋議給兩淮鹽課四十八萬為鑄本御史陳世埈
疏言部臣不兼憲銜則控制無權當照工部右侍郎
總督天下鼔鑄錢法事務兼以都察院右僉都御史
之銜荆西道亦須加以管理通省錢法之銜重其專
勅而一方鼔鑄又不若各省直各自鼔鑄而總其成
於部院凡直省各擇一監司加以管錢法勅銜各府
清軍官亦加錢法二字悉聽錢法部院管轄凡行錢
處所府道州縣悉聽節制凡鑄錢行錢疏通阻滯錢
法官悉聽部院年終舉劾必如是而職掌始明體統
始正事權始一血脈始通得旨鼔鑄大臣准兼憲職
商人買錢止許在官爐處所如有私相販買者照私
鹽律治罪
三十三年七月貴州議開鑄
巡按畢三才奏請行本布政司鼔鑄制錢濟用戶部
覆言立法貴乎因俗今舉黔地從来未有之物一旦
責以必行恐民俗不無少梗况各省鑄錢不能通行
旋即議罷恐黔省復蹈前轍合咨本省撫按轉行所
屬酌奪如果可以行錢依式鼔鑄每銅一觔鑄錢百
四十文每錢百文當銀一錢街市貿易俱令銀錢並
用一應糧税納贖等項以十分為率銀七錢三其該
給俸糧工食等亦如之敢有阻滯及盗鑄者問以違
例之罪倘彼中民情土俗果有萬分掣肘不妨再議
從之
(臣)等謹按萬歷八年以雲南錢法不行而貴州見
用制錢著搬取充餉不得云黔地從来未有之物
而慮民俗之必梗也夫創制以前民用何一不從
未有而至於有苟可以利民即民所詫為未有者
要必導利而布之况泉貨大利本易通行者乎大
抵明自中葉以来議法不必盡當法立又不必盡
行不自悟其不能行而但覺天下事多不可行則
雖以錢法之必不可不通行者而常戛戛乎難之
矣貴州不足道以雲南而不能大收鼔鑄之利天
地之寳其亦有待而發歟
三十八年十月令各官緝獲私鑄附入考成
工部奏准嚴禁私鑄仍行連坐之法其各官獲過私
鑄起數附入考成報部甄覈紀錄至四十三年九月
保定廵撫王紀疏言鑄錢一節或市銅於聚銅之地
或監鑄於産銅之山或多設坑冶以導其源或兼收
銀錢以通其滯勿以鉛錫耗錢之色澤勿以輕薄損
錢之體製不出數年太倉充裕不此之務日據考成
之法以督責恐有司無計措手赤子安所逃命天下
之亂必自此始矣
四十六年十月委官支領庫銀發商買銅
先是四十三年十二月給事中姜性等奏召商買銅
每為奸棍侵欺莫若僉報在京土著殷實人戶戶部
給批令其墊本赴産銅處收買到淮查騐後量給價
銀餘候到京鎔净補給此外有京師富商外省富民
願自備貲本辦銅者亦准充商四十四年七月給事
中歸子顧又陳寳源局差官買銅五便至是戶部乃
請發銀十萬五千兩給委督運主事聽其發商買銅
依工部價每觔一錢五釐共買真正四火黃銅一百
萬觔刻期解京鼔鑄從之至天啟六年十月戶部奏
商人領銀侵欺者多限於半年内解銅到京如有稽
遲提家屬保人究追得旨依議七年九月(時愍帝已即位)
又從戶部奏買運銅觔責之銅務監督不必給發官
商一切商人給批兑本盡為報罷
光宗泰昌元年十二月(時熹宗已即位)議鑄泰昌通寳錢
南京監督鑄錢主事荆之𤦺疏言先帝雖在位未久
而泰昌年號已播告天下宜從此至天啟元年兩京
各省俱鑄泰昌通寳次年方以天啟通寳接鑄從之
明年乃補鑄泰昌錢
熹宗天啟元年二月頒天啟錢式
至明年三月工部進鑄成天啟錢一百萬文
陳悰天啟宫詞注曰司鑰庫檢得天啟錢數枚古
色斑駮進至御前帝問昔年擬年號者誰左右以
内閣及翰林官對帝怫然
(臣)等謹按天啟年號魏元法僧梁永嘉王莊唐南
詔王晟豐祐皆嘗用之然皆不應有錢
八月鑄大錢
萬歷中郝敬嘗請鑄大錢或當十或當三十或當五
十文曰大明通寳(王本作萬歷元寳)旁鑄當十等字樣與小
錢三七或四六兼行背文曰私鑄者斬四鄰籍沒告
者賞銀一百兩誣告者反坐其說不行至是薊遼總
督王象乾奏請於兩京各省設局鼔鑄所鑄錢定以
六百為一兩兼鑄當十當百當千三等大錢盡用龍
文略倣白金三品之制當十者重二倍每百兼用四
文當百者重五倍每千兼用四文當千者重十倍每
萬兼用四文至明年七月戶部進新鑄大錢令緝訪
私鑄阻撓者重治之後有言大錢之弊者五年十月
命兩京停鑄大錢專鑄如式小錢以便行使十二月
令大錢照舊行使不許訛傳阻撓六年五月錢法侍
郎靳于中以大錢民不願行陳所以不行之故四條
請曉諭禁約從之尋諭工部發銀一萬兩差官收買
大錢改鑄小錢又令近畿各地方一切賦税等項及
在京房號税課俱用大錢勒限收完改鑄崇禎末年
復令鑄當五錢不及鑄而國亡
是年始設戶部寳泉局
孫承澤春明夢餘錄曰明初錢法專屬工部寳源
局虞衡司員外郎監督其事至天啟二年始增設
戶部寳泉局以右侍郎督理之名錢法堂加爐鑄
造以濟軍興其政屬於戶部而工部之所鑄微矣
(臣)等謹按夢餘錄以此為二年事所載侯恂條議
内則云元年事今兩存之
二年二月命鑄南京戶部督理錢法關防
萬歷四十六年五月給事中官應震言京師銅炭米
價皆貴於南故留都錢用十二文為一分京師用錢
六文為一分若委官留都立局鑄造附進鮮船漕船
載入京師則脚價不費而獲倍利天啟元年十月從
錢法侍郎王德完議區畫鑄本十萬有竒付南京鑄
錢至是乃命鑄給關防至三年九月御史游鳳翔言
留都鼔鑄舊弊有三新弊有四有出馬之弊每鑄用
本銀五千兩鑄出利錢一千兩當出錢時司官先取
錢八十萬以入私囊餘者方除本利以還朝廷下而
鑄錢大使及爐頭工匠各役無不染指此出馬之弊
也又有補秤之弊如銅一百觔兑出及鑄成兑入只
九十觔所少十觔不以銅補而以錢補每銅一兩補
小錢七文每文重七分共重四錢九分計已竊銅十
之五矣由兩而上可以類推此補秤之弊也又有對
賞之弊錢有磋磨則有銅末分毫皆公家貲乃巧立
名色令工匠搜括得銅末百觔則以半入官以半給
賞工匠乘機作弊偷銅置之他處混充銅末官佯為
不知與工匠均分此對賞之弊也三弊其来已久今
又新添四弊南中每錢十二文准銀一分今藉口銅
貴撘放軍糧只十一文是取之軍者一也撘放商人
只十文是取之商者二也給匠工食另鑄一種細錢
十不當七是取之匠者三也舊制銅七鉛三今且銅
鉛對恭故錢色不黃而白又減去觔兩致錢千文只
重五觔四兩是取之銅與鉛者又不知若干文矣此
四者皆新添之弊也欲救今日之錢法當究今日之
錢官因劾戶部主事馬士英等請分别究處章下所
司
六月陕西開鑄
巡撫呂兆熊議開鑄請以募兵節省銀借資開局部
覆准行至五年十二月巡撫喬應甲奏本省鑄錢有
五便請於關中設局鼔鑄從之六年十月戶部奏陕
西解到鑄息僅以萬計查天啟二年曾以節省銀一
萬五千兩為該省鑄本經今五年利應數倍該省從
無報部理合清查得旨依議崇禎時巡撫練國事疏
報開鑄十年動過本銀一萬二千有竒獲息銀十萬
七千有竒(詳後侯恂條議)
三年正月四川巡按温皋謨條議蜀中錢法
皋謨條安蜀八議一錢法宜通謂蜀與滇鄰銅所聚
也向所鑄錢緣不肖有司尅銅添鉛低假難用且錢
糧征納不肯收錢或收十放八出入不一錢故不行
請依京制錢式務加精美每十文准銀一分上下通
行不得增減凡徵解給散等項與民間交易田産俱
銀錢各半其零星貿易一切用錢有司或侵尅阻撓
以誤軍興參處疏下所司至五年七月勅給四川按
察司僉事魏良佐專督錢務關防
十月給事中解學龍請於江淮鑄錢
學龍言呂純如在閩鑄錢備賑而地方頼之湯道衡
在江右設法鼔鑄遂抵加派之大半今請於江淮各
以一府佐領鑄錢事必然有效蓋舟楫絡繹銅不難
致也商賈雜遝錢不難散也雞犬相聞私鑄之弊不
難禁也得旨議行
五年五月給事中解學龍請搜括庫貯廢銅鑄錢
學龍巡視厰庫言節慎庫舊貯廢銅三萬餘觔以之
鑄錢可得制錢近三百萬得旨准行至十月遣工部
主事徐伯徵搜鑄南京舊銅十二月司禮監李永貞
奏搜取現在之銅專官催解得旨南京廢銅六分解
京留四分供鑄六年九月工部侍郎徐大化請領内
廷餘銅十萬觔付寳源局親自督鑄即以子錢上供
而錢母仍留該局易銀買銅從之七年三月工部言
銅觔不敷乞查搜節慎庫及太常寺庫所貯舊銅器
物并各衙門所有者皆資鼔鑄報可
(臣)等謹按學龍原奏以無用為有用未為不可然
搜括之說起而永貞輩拾其唾餘一時之騷擾可
知矣至崇禎更化戶部員外王守履言崔呈秀罪
状可殺者四一借鑄錢之說敢於毁太常之彛鼎
是毁皇上之宗器云云(見崇禎長編天啟七年十一月)夫彛鼎幾
何即悉以供鼔鑄無禆於太倉之一粟而棄宗祀
蔑典常小人之無忌憚信亡國之亂政也
七年十二月(時愍帝已即位)戶工二部進崇禎新錢式
帝令每錢一文重一錢三分務令寳色精彩不必刊
戶工字樣後又定錢式每文重一錢每千直銀一兩
南都錢輕薄屢旨嚴飭乃定每文重八分
顧炎武日知錄曰自古鑄錢若漢五銖唐開元宋
以後各年號錢皆一面有字一面無字近年乃有
别鑄字於漫處者天啟大錢始鑄一兩字崇禎錢
有戶工等字錢品益雜而天下亦亂
(臣)等謹按古錢固未嘗别鑄字於漫處然古今来
無事不由質而文由簡而繁錢文特其一端無足
異也錢有不祥之兆唯詭異如四出及濫惡至風
飄水浮誠非治世所宜有耳若式樣得中鑄造精
好雖識官署分兩於背亦復何害唐錢即背識地
名
本朝亦用此制而天下和平未嘗有所嫌忌也明末之
亂不關錢法錢法之弊自在濫惡不在背字多鑄
一二也謂錢品雜而天下亂此與不應鑄年號之
說同屬一偏之見
愍帝崇禎元年六月給事中黃承昊請銷古錢
自神宗初從僉都御史龐尚鵬議古錢止許行民間
輸税贖罪俱用制錢天啟時廣鑄錢始括古錢以充
廢銅民間市易亦擯不用至是帝御平臺召對承昊
疏中有銷古錢不用語大學士劉鴻訓奏今河南山
東山西皆用古錢若驟廢之於民不便此乃書生見
帝是之既而以御史王變言收銷舊錢但行新錢於
是古錢銷毁頓盡
顧炎武日知錄曰太祖鑄大中通寳錢與歴代錢
相兼行使至嘉靖所鑄之錢最為精工隆慶萬歷
加重半銖而前代之錢通行不廢予幼時見市錢
多南宋年號後至北方見多汴宋年號真行草字
體皆備間有一二唐錢自天啟崇禎廣置錢局括
古錢以充廢銅於是市人皆擯古錢不用而新鑄
之錢彌多彌惡旋鑄旋銷寳源寳泉二局祗為奸
蠧之窟故嘗論古来之錢凡兩大變隋時盡銷古
錢一大變天啟以来一大變也
又曰漢自五銖以来為歴代通行之貨(金志謂之自古流行)
(之寳)未有廢古而專用今者唯王莽一行之耳宋史
言自五代以来相承用唐舊錢金世宗大定十九
年則以宋大觀錢一當五用昔之貴古錢如此近
年聽爐頭之說官吏工徒無一不衣食其中而古
錢銷盡新錢愈雜地既愛寳火常克金遂有乏銅
之患自非如隋文别鑄五銖盡變天下之錢古制
不可得而復矣
(臣)等謹按邊省奥區有至今尚雜用古錢者聽從
民便或以助制錢之所不及則謂古錢不必銷可
也必欲如隋文别鑄五銖(亦是不欲用年號)以復古制則
泥古而偏矣
七月工部報南京錢息
先是天啟六年十月戶部言今開局徧省直而鑄息
解到者止陕西河南二處僅以萬計密雲七千有餘
浙江蘇州山西則止千計福建且止百計湖廣雖報
有息并未解分文得旨省直撫按各將鑄息多寡查
明報解七年九月(時愍帝已即位)山東廵撫李精白奏山
東額定鑄息四萬兩自天啟七年六月止共得息銀
八千七百五十九兩零未及部議二十分之一其難
有四一曰買銅之難二曰差官之難三曰鼓鑄之難
四曰樂用錢之難請停止章下所司至是工部疏報
本部差往南京鑄錢郎中徐伯徵領過鑄本七萬九
千二百五十兩三運鑄過錢六千萬零五百一十萬
文照定例五十五文作銀一錢值銀一十一萬八千
三百六十二兩零除鑄本得利銀三萬九千一百一
十三兩六錢三分至九月戶部疏報鑄錢本息自崇
禎元年正月起至九月十五日止鑄過錢一萬二千
九百四十八萬九千九百八十四文得息銀二萬六
千四百五十三兩二錢四分有竒八年給事中王家
彦疏言初設錢局原為藉錢息濟軍興惟天啟二三
年督臣李宗延陳于廷相繼受事用過銅本二十萬
九千五十四兩獲息十二萬八千六百六兩八錢零
四年舊督臣鄭三俊用過銅本銀一十四萬三千四
百四十一兩四錢獲息一十二萬八千九百三十二
兩計得利七分八分不等為十餘年所僅見夫鼔鑄
非無利也利歸胥役爐匠與官而上不得受也爐頭
工匠或隠屏兩部或朋合諸夥册上莫辨其名或埋
銅窖中或逓錢出局夜間莫識其氣私鑄不已繼必
夹鑄(鄒漪啟禎野乘曰呂維祺為南戶部侍郎謂鑄錢速則利在官遲則夹鑄多而利在下舊三十)
(日一鑄乃改十五日一鑄連放鹽米共十八日凡兩月三鑄停爐之日必盡放匠役出之鑄速而私錢少)
私鑄則乘官司之不覺至夹鑄則每爐加銅數十觔
官實與匠瓜分此弊盛於南厰而北亦然廉其人而
用之并久任以專責成弊乃可得而釐也至於屏局
舍約爐座以便省試削人數核出入嚴干掫以防夹
帶十日一領銅五日一交錢爐如流水使之工無旁
及皆需其人而後行者也
明史食貨志曰天啟時開局徧天下重課錢息崇
禎元年南京鑄本七萬九千餘兩獲息銀三萬九
千有竒戶部鑄錢獲息銀二萬六千有竒其所鑄
錢皆以五十五文當銀一錢計息取盈工匠之賠
補行使之折閱不堪命矣
十月諭五城二縣凡出納俱以錢二分支收每錢六十
五文當銀一錢
三年令各省開鑄採銅
御史饒京言鑄錢開局本通行天下今乃苦於無息
旋開旋罷自南北兩局外僅存湖廣陕西四川雲南
及宣密二鎮而所鑄之息不盡歸朝廷復苦無鑄本
盖以買銅而非採銅也乞遵洪武初及永樂九年嘉
靖六年例遣官各省鑄錢採銅於産銅之地置官吏
駐兵倣銀礦法十取其三銅山之利朝廷擅之小民
所採仍予直以市從之是時鑄厰並開用銅益多銅
至益少南京戶部尚書鄭三俊請專官買銅戶部議
元籍産銅之人駐鎮遠荆常銅鉛會集處所謂採銅
於産銅之地也帝亦從之既又採絳孟垣曲聞喜諸
州縣銅鉛荆州抽分主事朱大受言荆州上接黔蜀
下聯江廣商販銅鉛畢集一年可以四鑄四鑄之息
兩倍於南三倍於北因陳便宜四事即命大受專督
之
時國用匱乏益講鼓鑄之利廷臣先後疏論錢法御
史趙洪範言臣令楚時見布政司頒發天啟新錢大
都銅止二三鉛砂七八其脆薄則擲地可碎也其輕
小則百文不盈寸也一處如此他處可知其弊在鼓
鑄之時官不加嚴任憑爐頭恣意插和私雜鉛砂則
銅價已強半潤私嚢矣竊去銅料盗鑄私錢插入官
錢混發則餘利又盡飽奸壑矣應嚴行禁約不許插
和鉛砂鼓鑄既精行使自利錢法侍郎劉重慶陳錢
法五條其一議勅通行以濬利源京鑄通寳惟東過
關寧北過沿邊南不越德州西阻於山東山東一省
或行或不行河以北則純用雜假錢河以南則純用
古錢民之敢於違制由有司奉行不力也請悉令州
縣收納折色錢糧每一錢徵錢七銀三百姓未有不
樂趨者矣其一分新舊以疏錢壅小民遵崇禎通寳
為時王之制而萬歷舊錢或用或不用請遵萬歷初
年之政立新舊分用一法每新錢一文當銀二釐舊
錢一文當銀一釐其一清爐役以防奸弊爐頭自昔
年澄汰以来止存九十八名細查年貎籍貫尚不無
一家占冒多役一名掛撘多人合再清查一家止充
一爐不許兄弟並列一身止充一役不許引類呼朋
當令人無龐雜則弊不乘於多指局不旁侵則穴不
借於神叢矣戶部尚書候恂陳鼔鑄事宜八條其一
議省鑄局天啟元年以遼餉匱乏增置戶部寳泉局
又令各省開鑄每年坐定鑄息共八十二萬兩徒存
虚額無一踐者諸局爐亦相繼報罷止存湖廣陕西
四川雲南密雲宣大遼東等處崇禎二年以私錢殽
雜通行禁止惟秦楚蜀滇四省係産銅地方未議概
停後江西復請開局南京兵部操江及應天府亦各
紛紛鑄錢然皆自鑄自用又大小不一其制於是滯
鏹愈多銅鉛愈窘不獨戶部不得其尺寸之用而寳
泉局亦已成眢井矣惟局省則銅源裕而錢制一則
弊絶較諸廣局之利虚實得失孰多也其一議禁私
販官價估有定例其價必平私買乘隙暗投其價多
侈官買或有别費而給發不無稍緩私買並無破冒
而交兑略不踰時其流弊必至銅盡歸於私鑄而官
買束手矣今宜著為厲禁凡商人收買銅鉛必告官
給批方許運發除兩京及滇蜀秦楚四省聽從便往
賣報官收買如無批及闌出他省事發依盗掘銅鉛
律人論罪貨沒官至私鑄關頭尤在點造請飭天下
凡私設點爐者罪即比於私鑄知而不舉連坐其一
議垂定制嘉靖錢重一錢三分崇禎元年改為一錢
二分五釐至其鑄法每錢一文必令用黃銅二錢剉
磨之餘只存一錢二分五釐如此而後可革減銅多
鑄之弊蓋局中每有減銅多鑄而創為補秤之說者
實明許商匠之私鑄而隂收其利今若著為定數按
期報完則奸弊無所容矣其收錢每五千文為一錠
上用行牌寫爐頭匠頭及細錢人姓名各堆一處聽
督鑄官照爐抽騐遇有漏風缺邊縮字等樣細錢人
重責錢輕色淡者責匠頭沙眼多者責翻沙匠邊粗
糙者責滚剉匠磨不亮者責磨洗匠灰不净者責刷
灰匠選退錢搥碎回火如犯錢弊多者責爐頭仍發
看錢人挑選通同容隠看錢人重責如是則錢制既
精殽雜自難若當五當十等錢鎔造似易工本較省
然私鑄者競為捷趨識微者謂非久道不鑄可也其
一議計本息泉局之錢原定六十五文估銀一錢買
紅銅與窩鉛配撘供鑄定價紅銅每觔一錢四分三
釐窩鉛每觔七分七釐計配成黃銅一百觔該價銀
十二兩給爐頭鼓鑄應交錢一萬一千一百一十一
文其行使以六百五十文估銀一兩計共估銀一十
七兩零九分四釐除各項支給二千二百九十五文
估銀二兩五錢三分二釐零并除銅本外實存息銀
一兩五錢六分一釐零計僅浮本銀十分之一耳近
據陕西撫臣練國事疏報自天啟二年開鑄起至崇
禎四年止動過本銀一萬二千四百餘兩獲息十萬
七千八十兩零則每年所得幾與本銀相凖又查南
部錢厰所得加五有竒盖銅鉛出産輳集地方獲息
原自不貲今秦楚蜀滇四局現在議開姑未預畫成
數但令自行認報最少亦當以加五為率也至議者
多謂萬歷中曾以錢五十五文作銀一錢欲於六十
五文内稍縮其數行之竊慮取利較奢則盗鑄將如
雲而起耳
傅維鱗明書食貨志曰崇禎中内帑大竭命各鎮
有兵馬處皆開鑄以資軍餉而錢式不一盗鑄孔
繁末年每銀一兩易錢五六千文錢有煞兒大眼
賊短命官諸號因兆李自成之亂
(臣)等謹按啟禎時濫惡偽錢尚有寬邊大版金燈
(見天啟六年九月薛鳳翔記)胖頭歪脖尖脚(見崇禎五年四月劉重慶疏)等
號屡見章奏請嚴行禁絶而竟不能信乎開鑄時
但以錢少為患而其後又患錢之龐雜惡濫雖多
而益賤也
十一年九月工部侍郎張慎言論開採鼓鑄無益
慎言疏言近以司農水衡告匱争議開採鼔鑄臣以
為果如諸臣之言國家獲倍稱之息亦無補於得失
之數何也三十年前斗米有不及百錢者近年斗小
而直踴以原斗較且將四百是今日金錢四萬止抵
前日一萬之數也今不講生粟之法而專恃開鑄之
術復何益乎且今日非錢少之患政錢多之患盖榖
生則萬物皆生榖貴則萬物皆貴貨少而日益貴貨
貴而錢日益賤也當年傭力者日得錢三十上下而
可以飽妻子今倍於是而不能推此類具言之則邊
兵一日之餉三倍於往日而尚不足國家安得如許
金錢餉之也况在民則不農而為盗在兵則日譟而
叛勦餉之費再募之費尤不可紀極兵民盡為潢池
之弄百姓因而不得耕而苦於加派征調者又無論
矣若使兵不譟民盡歸農百榖皆生現在之金錢臣
以為足用若百姓不農且廹而為盗雖錢如江河之
流臣以為不足且不止於錢之不足已計萬歷年京
師制錢以六百抵銀一兩今則增至八百且有竒零
河南山西有至一千四五百不等者此何故則錢多
與私鑄之為患也今無法使榖與貨日多而錢日貴
乃專講生錢之法子母不相權本末不相稱恐金錢
無單行之理末重而尾不掉也
十六年十月令收買低錢銷毁
帝諭内閣近聞低錢甚多著司鑰庫及五城親行收
買該城動用房號銀兩該庫動用新錢隨收隨碎類
解該局鼔鑄將收過數目一月一奏仍以收錢多寡
為諸御史殿最至十一月又諭内閣近聞錢濫愈甚
皆由經管官通未遵行姑再行申飭五城御史仍遵
旨收買勒限十日内一奏其京城所有錢桌錢市著
厰衛五城嚴行禁飭廵緝仍將獲過起數一月一奏
内閣奏收之尚苦無本近各官捐資助鑄請即動用
收買從之
某氏談往曰明朝京師錢價紋銀一兩買錢六百
其貴賤在零幾與十之間自崇禎踐阼與日俱遷
至十六年癸未竟買至二千矣夏秋間二千幾百
矣宣問由来云私錢攙入過多乃於九門特點御
史嚴察督理街坊錢桌有私錢一文笞三十二文
徒一年三文遣戍四文斬首其價額遵隆萬以来
舊例多一文亦斬復勅工部設石臼鐡杵一見私
錢不暇入爐鎔化即刻搗碎九門搜簡有挟入城
者必斬小民貿易存剰勅令送入御史臺奬之令
至嚴也臼設於門杵懸於臼官坐吏守自朝至暮
半月来小民無捨錢之侠腸販商無觸網之癡棍
清對無聊乃出已槖買私錢搗之辰出午飯必欲
班役持錢四五千搗碓兩番將碎錢銅末積於杵
臼之間為人觀看匝月後各舉報命云私錢收盡
額外一文不敢增民皆遵制矣然皆塞責之詞民
間之錢價下趨更甚也凡賣換錢舖對面現付必
如欽限如一兩應買二千四百其一千八百則於
桌下私授或少轉再取以厰衛多人曾有照常交
易擒去梟首故耳
王逋蚓菴瑣語曰明朝制錢有京省之異京錢曰
黃錢每文約重一錢六分七十文值銀一錢外省
錢曰皮錢每文約重一錢百文值銀一錢自崇禎
六七年後其價漸輕至亡國時京錢百文值銀五
分皮錢百文值銀四分甚至崇禎通寳民間絶不
行使
本朝順治四五年間崇禎錢百文止值銀一分每錢重
一觔值銀二分五釐又崇禎末錢背有馬形者頗
重易使江南卒亡於馬士英
欽定續文獻通考卷十一
