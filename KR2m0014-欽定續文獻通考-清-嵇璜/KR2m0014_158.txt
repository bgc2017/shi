欽定續文獻通考卷一百五十八
經籍考
經(樂)
宋史藝文志樂類一百十一部一千七卷
遼金元三史不立藝文志散見各紀傳中
明史藝文志樂類五十四部四百八十七卷
吳澄曰經出於漢而樂獨亡其書疑多是聲音樂
舞之節少有辭句可誦故秦火之後無傳諸儒不
過能言樂之義而已
焦竑曰漢志以禮樂著之六藝皆非孔氏之舊也
然今所傳三禮為漢遺書而樂六家不可復覩矣
竇公大司樂章既見于周禮河間獻王之樂記亦
錄于小戴則古樂不復有書而諸史相沿至取樂
府教坊琵琶羯鼔之類以充樂部而欲與聖經埒
可乎雖然今之樂猶古之樂也儒者覩禮樂崩壊
痛為惋惜不知賈人之鐸諧黃鍾之律庖丁之刀
中桑林之舞牧童之吹葉閨婦之嗚砧悉闇與音
會樂固未嘗亡也宋李照胡瑗改鑄鐘磬冀還之
古蜀人房庶蓋深非之謂上古氣與聲樸後世稍
稍更易而其意自存金石鐘磬也易為方響絲竹
琴瑟也易為筝笛匏笙也易之以木土塤也變而
為甌擊鼔而為革貫板而為木于用亦甚適已第
令由今之器寄古之聲去其惉懘靡曼而一歸雅
正非識禮樂之情者不能也
朱彛尊曰周官成均之法所以教國子樂德樂語
樂舞三者而已樂德則舜典命䕫教胄子𢾗言已
括其要樂語則三百篇可被弦歌者是樂舞則鏗
鏘鼓舞之節不可以為經大約存其綱領然則大
司樂一章即樂經可知樂記如冠禮有義喪服有
𫝊即謂于今具存可也
元
熊朋來瑟譜六卷
朋來見經解類
余載韶舞九成樂補一卷
載字大車天歷時人嘗為福州路儒學錄以養親辭
官隠居終身
劉瑾律吕成書二卷
瑾見詩類
明
張敉舞志十二卷
敉初名獻翼見易類
朱載堉曰舞有文武文用羽籥武用干戚是也周
禮舞大夏即文舞秉翟尾以為容故為之夏禹貢
徐州厥貢羽畎夏翟翟乃雉屬爾雅釋鳥有九雉
名一曰鸕二曰鷂三曰鷮四曰鳪五曰鷩六曰海
雉七曰山雉八曰雗雉九曰鵫雉雉絶有力曰奮
五彩成章曰翬南方曰&KR1319;東方曰鶅北方曰鵗西
方曰鷷此四方雉名也夫雉身有文章性又耿介
故先王貴之其用不一用於五玉三帛之属貴其
性也用於山龍華蟲宗彛藻火之屬貴其文也詩
曰左手執籥右手秉翟書曰舞干羽于兩階此之
謂歟夫雲門咸池五英六莖尚矣若大章韶濩象
武則皆文舞蓋進退揖讓以為儀周折規矩以為
節手舞足蹈以為態使人興感於至德也而先儒
之惑者因詩有植其鷺羽之說遂云用鷺因易有
鴻羽為儀之說遂云用鴻不知易象所喻變風所
指並非文舞之正例也第用翟亦分文武翟羽柄
長三尺其端龍口中植翟尾三莖文舞用之柄長
五尺其端龍項下垂雉羽五層武舞用之或用彩
繒之帗或用彩羽之旌或用白羽之翿或用紅纓
之旄隨時引舞所持以别文武二舞而已武用干
戚何也干戚禮器也干與兵器之盾不同兵器之
盾以革飾之者致其用也禮器之干以漆餙之者
昭其象也戚與兵器之鉞不同兵器之鉞以鐡為
之者取其利也禮器之戚以木為之者取其義也
夫干者君子所以為衛也戚者君子所以為斷也
周禮大司樂之屬有司干者所掌舞器即所謂干
戚也朱干玉戚以象武功故有執干而舞仗戚而
舞董之靺師旄人先王制器尚象有精意有儀文
張敉是書首制度次舞名次舞容次舞節所以昭
文德象武功者於斯略見
劉績六樂說(無卷數)
績見禮類
張敔雅樂發微八卷
敔饒州人嘉靖時官禮部員外郎
(臣)等謹案明永樂中有張敔字伯起合肥人由貢
生除御史仕至按察司僉事蓋别是一人此張敔
見朱載堉律吕精義第五卷及明史陸粲𫝊
倪復鍾律通考(無卷數)
復字汝新上元人正統舉人累官知南安府事學通
經史尤邃於鍾律
湛水水古樂經傳三卷
若水見禮類
若水自序略曰補樂經何為者也以樂經之缺而
擬補之也樂記其𫝊也經亡而𫝊存猶幸告朔之
餼羊也然而論其義理而遺度數則樂之本廢矣
夫禮之起在節文節文者升降揖讓之謂也度數
者律吕聲音之謂也予在西樵隠居無事間取諸
家律吕之說而竊損益以文之擬為古樂經一篇
而以樂記諸篇見於載籍者列於後以為之傳焉
經以定其度數傳以發其義理而樂其可知矣或
曰王通續經至今為誚而吾子又有是作焉不亦
取譏於天下後世矣乎曰述之也非作之也擬之
也非續之也夫何誚
黃佐樂典三十六卷
佐字才伯號泰泉香山人正德進士官至少詹事事
迹具明史文苑傳
佐自述曰觀豫之象則雷出地奮即合樂之律自
下而上可知矣觀䕫之言則琴瑟下管即雲和孤
竹之屬可知矣觀諸商頌依我磬聲則擊石拊石
合于嗚球可知矣觀於春秋萬入去籥則萬舞干
戚合于英韶可知矣凡此皆大司樂成均之法也
孰謂五經具在而樂獨無𫝊耶矧夫歌奏相命聲
變成方即謂之樂記之經可也
(臣)等謹案佐樂典凡五種樂均十二卷樂義九卷
大司樂義三卷樂記解十一卷末一卷為詩樂
韓邦竒苑洛志樂二十卷
邦竒見易類
黃虞稷曰邦竒殚精四十年而成是書門人潼關
張大猷為之編次刊行
黃宗羲曰邦竒著述之大者為樂律一書始鋟之
日有九鶴舞於庭傳其術者為楊椒山手制十二
律管吹之而其聲合今不可得其詳然聲氣之元
在黃鍾之長短空圍而又不能無疑邦竒依律吕
新書註中算法黃鍾長九寸空圍九分積八百十
一分用圓田術三分益一得一十二以開方法除
之得三分四釐六毫強為實徑之數不盡二毫八
絲四忽以徑求積自相乘得一十分九釐九毫一
絲六忽加入開方不盡之數得一十二分以管長
九十分乘之得一千八十分為方積之數四分取
三為圓積八百一十分蓋蔡季通以管長九寸為
九十分故以面積九分乘之得八百一十分其實
用九無用十之理凡度長短之言十者皆分九為
十以便算也今三吳程路尚以九計可知矣則黃
鍾長九寸者八十一分以面積九分乘之黃鍾之
積七百二十九分也
蔡宗兖律同二卷
宗兖字我齋山隂人正德進士言興化府教授
劉濓樂經元義八卷
濂字濬伯南宫人正德進士由杞縣知縣擢監察御
史
樂律志曰濓謂三百之詩以詞意寓於聲音以聲
音附之詞意讀之則為言歌之則為曲被之金石
管絃則為樂樂經不缺三百篇皆樂經也因擬三
百篇為宫商二調定樂器之品為宫商角徵羽具
六律旋宫之法為陽為隂成尺量之法為累黍容
黍以夷則無射為二變調與古今諸儒之說頗異
鄧文憲律吕解注二卷
文憲號念齋新會人官晉江縣教諭
李文利大樂律吕元聲六卷附律吕考注四卷
文利字乾遠號兩山莆田人成化舉人官思南府儒
學教授
(臣)等謹案文利本之劉恕通鑑外紀長孫無忌隋
志並吕氏春秋謂黃帝命伶倫取竹制律闊三寸
九分而吹之為黃鍾之宫曰含少因而詳加考證
正司馬遷九寸之誤而作其凡前知廬江縣李元
校補之嘉靖三年其門人四川廵撫苑承鑾進其
書於朝王廷相韓邦竒皆精心樂律者不以其說
為然詳見樂考
季本樂律纂要一卷
本見易類
本自述曰天地之氣陽生于子以漸而進至已而
極隂生于午以漸而退至亥而窮此自然之運也
然隂中有陽陽中有隂陽氣有昇以弱為降隂氣
常降以強為升如謂氣以漸而自子升至於亥律
以漸而自黃鍾短至于應鍾而其所升所短之差
多寡異數至於應鍾與黃鍾之律相隔四寸二分
三釐其交接之際亦太相懸矣豈有天地循環無
端之氣而可以往而不返言哉蔡元定知其說之
不通也曰陽之升始於子至亥而後窮上返下隂
之升始于午至已而後窮上返下律于隂則不書
故終不復始亦近于巵詞矣聖人特以聲之和者
無所取衷故假候氣以為則耳
李文察李氏樂書十九卷
文察字廷謙平和人嘉靖時官同知遼州事上書進
郊廟大禮召為太常典簿
黃虞稷曰嘉靖十七年五月文察同知遼州進其
書於朝時議謂其于樂理樂聲多前人所未發且
于人聲中考定五音以為制律候氣之本法似徑
捷深合虞書依永和聲之旨請令文察與太常知
音律者選能歌舞生百餘人恊同肄習詔授文察
太常寺典簿並同肄業
李文察自序略曰作樂必以律吕者蓋本於書律
和聲之一言也彼言律而兼吕隂統乎陽也律吕
樂之筌蹄得魚者忘筌得獸者忘蹄得樂者亦可
忘律吕乎非律吕無以正樂之聲滯律吕無以得
樂之意得意在律吕前制律在得意後異代制
樂萬代同理非得其意能之乎君子未考律吕先
得樂意得歌聲之和而樂意得矣
(臣)等謹案福建通志文察好古明經會得樂書遂
審聲候氣洞悉音律以著諸篇今改其書凡古學
筌蹄九卷律吕新書補注一卷青宫樂調三卷典
樂要論三卷樂記補說一卷四聖圖解二卷大旨
本史記律書與周官大司樂職文而自為之說
孫應鼇律吕分解二卷律吕發明二卷
應鼇見易類
韋煥雅樂考二十卷
煥常熟人嘉靖中官福建仙遊縣教諭
王邦直律吕正聲六十卷
邦直字子魚即墨人嘉靖中官鹽山縣縣丞
朱載堉樂律全書(無卷數)律吕正論四卷律吕質疑辨
惑(無卷數)
載堉鄭恭王厚焥之世子
(臣)等謹案載堉為何瑭外孫承文定之緒論所作
樂律全書凡十一種律吕精義内外篇各十卷律
學新說四卷鄉飲樂譜六卷其樂學新說算學新
說操縵古樂譜旋宫合樂譜六代小舞譜二佾綴
兆圖零星小舞譜七種則皆不分卷至律吕正論
乃其草創之本而律吕質疑辨惑則與律吕精義
互相闡發者也
載堉自序律吕精義略曰六藝殘缺聲調數術知
之者鮮班志文藻足以動人失於辯而非實繼作
者或失之疎略或失之冗瑣舍本存末於樂何益
唐書獨志歷而遺律宋史摭其末而遺其源蔡元
定律書每條所引古人舊說乃經也本也其各條
辨論乃傳也末也宋志悉删其本讀者不知此論
從何而發雖密猶疎也夫樂者聲音之學也律者
度數之學也伶工樂官但能紀其鏗鏘鼓舞而不
能言其義齊魯韓毛能言詩之義而不知其音太
史公律書其最要者末後生鍾分百三十五字耳
班固釋五音曰宫中也居中央暢四方唱始施生
為四聲綱也釋六律曰黃鍾者陽氣施種於黃泉
孳萌萬物為六氣元也此書論聲調數術不敢忽
略而不敢藻飾者蓋恐蹈舍本存末之弊也
又自序樂學新說略曰漢時竇公獻古樂經其文
與周官大司樂同然則樂經未嘗亡也樂官之屬
凡二十分為三類大司樂樂師大胥小胥為一類
蓋大夫士之明樂者而為國子師若伶倫后䕫是
也禮記所謂大司成疑即此官也樂師疑即樂正
也大胥大學長也小胥小學長也大師小師瞽矇
眡瞭四官為一類若師摯師曠師冕師涓等是也
周制一命為下士二命中士三命上士四命下大
夫五命中大夫此大司樂為中大夫每官有正有
副其長若干佐必倍之若大司樂中大夫二人則
樂師下大夫四人乃其佐也樂師又有佐焉上士
八人下士十有六人又其佐也所撰新說凡四種
一曰律學二曰樂學三曰算學四曰音學前二者
律書之本原後二者律書之支𣲖所以羽翼是書
者也夫算學謂之新說何也如周徑積羃相求之
類舊則疎而新則密平方不用商除立方不顯廉
法之類舊則繁而新則簡舊以勾股為末專明九
章新以勾股為首專明歷律此其異也
又總論歌舞曰古人學歌以永之一字為衆妙之
門學舞以轉之一字為衆妙之門所謂歌者五聲
六律千變萬化舉要言之不過一氣永長而已所
謂舞者三廻九轉四綱八目舉要言之不過一體
旋轉而已太祖命侍臣熊鼎曰樂以人聲為主人
聲和則八音諧斯訓也即舜命䕫意也李文察曰
永為聲氣之元乃人心之中聲也第志微瞧殺固
不能永而粗厲猛憤亦不能永必心平氣和不疾
不徐不剛不柔然後有永聲歌到有永處而天地
之氣已在我矣按古者天子用八佾士用二佾庶
人無佾數獨以一人舞周禮樂師掌教國子小舞
所謂小舞以其無佾數獨一人舞故名之小舞非
異于大舞也朱子曰唐人舞狀有四曰招曰搖曰
送其一疑即是上轉蓋招為内轉搖為外轉送為
下轉總不外轉之一字
汪浩然琴瑟譜三卷八音摘要二卷
浩然瓊州人
(臣)等謹案浩然自稱廣東瓊州府正樂生員蓋樂
生也
許珍律吕新書分註圖纂十三卷
珍字時聘號静菴天長人卷首葉良佩序有掌教吾
庠之語據太學題名碑良佩嘉靖進士浙江太平人
則珍乃太平學官也
吕懷律吕古義三卷簫韶考逸二卷
懷見易類
張鳳翔樂經集註二卷
鳳翔見禮類
鳳翔自序略曰禮樂至周而大備周禮大司樂文
則周公所著也漢初魏竇公獻古經其文與大司
樂合而學士大夫率沿為禮家言無專學也古學
庸存於戴記至程子始尊信表章而古者由學入
道之大法始賴以存古樂雖亡而周公所著之經
固存于世觀大備于成周而樂其可知也竊取程
子之意乃表而出之俾專于樂者考焉
陸元輔曰鳳翔述周官大司樂以下諸官而為之
注末以小戴禮樂記諸篇附焉
瞿九思樂經以俟錄(無卷數)
九思見春秋類
朱彛尊曰瞿氏論樂史學遷序之雖經鏤板卷帙
未定非完書也
袁應兆大樂嘉成一卷
應兆字瑜石江寧人崇禎舉人官休寧縣教諭
邵儲古樂義十二卷
儲里貫無考
欽定續文獻通考卷一百五十八
