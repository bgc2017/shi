欽定續文獻通考卷二百十四
象緯考
雜星變
宋高宗紹興三十一年六月戊午大角星東北生角
孝宗隆興二年十月丙子弧矢九星内矢一星偏西不
向狼星乾道元年八月乙巳大角光體搖動淳熙
元年七月辛亥奎宿生芒
(臣)等謹按馬端臨謂宋代雜星變天文志失於紀
錄多錯見流星間故通考所載止紹興淳熙二條
而以上四事俱不載今據天文志補錄豈其事皆
出元代搜羅宋時國史固未及載耶
理宗端平二年春天狗墜懷安金堂縣聲如雷三州之
人皆聞之化為碎石其色紅
度宗咸淳十年九月壬寅有星見西方曲如蚓
恭帝德祐元年二月丁亥有二星鬭於中天頃之一星
墜
遼聖宗統和八年三月庚辰太白熒惑鬭凡十有五次
道宗咸雍元年十一月壬戌有星如斗逆行隠隠有聲
十二月壬子熒惑與月並行自旦至午
(臣)等謹按統和八年即宋太宗淳化元年咸雍元
年即英宗治平二年以上數條馬端臨考所載宋
代事俱無之
金太宗天會七年十一月甲寅天旗明河鼓直
世宗大定二十九年十一月戊辰熒惑退行其色稍怒
章宗明昌二年十一月乙丑太白歲星見在日前十三
日方伏而順行危宿在羽林軍上壘壁陣下光芒明大
三年四月己未熒惑色怒而稍赤
哀宗正大七年十二月庚寅有星出天津下大如填星
而色不明初犯輦道二日見於東北在織女南乙未入
天市垣戊申方出癸丑歷房北復東南行入積薪凡二
十五日而滅
(臣)等謹按天會七年即宋高宗建炎三年大定二
十九年即孝宗淳熙十六年明昌二年三年即光
宗紹熙二年三年馬端臨考俱與此不符又正大
七年即理宗紹定三年考宋史紀志俱無之
元成宗大德元年八月丁巳妖星出奎九月辛酉朔妖
星復犯奎
順帝至正十年六月壬子有星大如月入北斗聲震若
雷三日復還十八年三月丁卯太白在井宿失行於
北生芒角十二月戊寅太白生黑芒環繞太白乍東乍
西乍動乍静癸未復生黑芒忽明忽暗乍東乍西二
十二年四月丁亥熒惑離太陽三十九度不見當出不
出七月丙辰熒惑見西方須臾成白氣如長蛇光炯有
文橫亘中天移時乃滅
明太祖洪武二十八年閏九月辛巳壘壁陣疎坼復聚
二十九年八月戊子欽天監言井宿東北第二星近
歲漸暗小促聚不端列三十一年五月癸亥壘壁陣
疎者復聚
(臣)等謹按洪武實錄九年閏九月庚寅五星紊度
日月相刑二十五年三月丙午至四月戊辰辰星
不見凡二十有三日志不載附錄於此
憲宗成化六年六月丁巳熒惑無光十三年九月乙
丑朔歲星光芒炫燿而有玉色
武宗正德元年八月大角及心中星動搖北斗中璿璣
權三星不明
欽天監五官監候楊源奏自八月初大角及心宿中
星動搖不止大角天王之座心宿中星天王正位也
俱宜安静而今乃動搖其占曰人主不安國有憂又
北斗第二第三第四星明不如常第二曰天璇法星
后妃之象后妃不遇其寵則不明廣營宫室妄鑿山
陵則不明第三曰天機令星不愛百姓聚興征徭則
不明第四曰天權伐星號令不明則伏伏望祇畏天
戒安居深宫絶嬉戱禁遊獵罷弓馬嚴號令毋輕出
入遠寵幸節賞賜止工役親元老大臣日事講習克
修厥德仍敇内外廷臣同加修省章下禮部源精於
占騐見象緯異常則憂形於色必據實具奏無所諱
然為劉瑾所惡竟杖斃焉士論傷之
神宗萬歷四十四年權星暗小輔星沉沒四十六年
九月太白光芒四映如月影
熹宗天啟五年七月壬申熒惑色赤體大有芒
愍帝崇禎九年十二月熒惑如炬在太微垣東南十
二年十月甲午填星昏暈十三年六月泰階坼九月
五車中三柱隠十月參足突出玉井十七年二月熒
惑怒角三月壬辰欽天監正戈承科奏帝星下移又軒
轅絶續不常大小失次文昌星坼天津坼瑶光坼芒角
黑青
流星星隕星搖
宋理宗寶慶元年十月癸巳有流星大如太白二年
四月辛亥星出大如太白紹定元年六月己酉流星
晝隕二年正月庚辰九月壬辰皆星出大如太白
三年十一月丁未流星晝隕四年七月庚戌星出大
如太白九月甲辰流星晝隕五年八月甲寅星夕隕
閏九月己酉星出大如太白端平元年六月丙戌有
星西南行大如太白有尾跡照地明二年四月戊子
星出大如太白六月庚辰星晝隕七月丁酉星出大如
太白辛丑流星晝隕十月辛卯星出大如太白三年
五月庚辰星出心宿大如太白六月癸巳星夕隕
尚書魏了翁奏臣伏見比日以來天文示異何其稠
也六月流星晝隕其占為覆軍為陰謀越十七日己
丑熒惑入太微垣其占為饑為逆為喪七月戊戌太
白經天其占為兵為臣強此金火二星之變至於今
未退也而火迫内垣尤為急切越六日丙午以後金
星入東井夫孽非天作變不虛生陛下亦思所以省
已愆回天心乎漢相王嘉謂動民以行不以言應天
以實不以文下民微細猶不可詐况於上天神明而
可欺乎臣謂民與天一也安有為欺民之事而可以
應天亦安有為欺天之事而可以動民者臣每見近
年封章多言每遇祀饗必逢開霽每有祈禱無不饗
答臣以為此特淺淺之見耳大水大火大兵大盜無
歲無之而不此之問姑以今年所聞如正月徐邳覆
軍二月惠寇作亂三月黃陂逐將四月建卒違命五
月禁衞失伍六月京口起禍七月高郵阻兵封章奏
疏非不多矣而不以是為異也不特此也雖乾文示
異無月無之能盡徹於陛下之聽乎陛下聞災異聞
變故未嘗不知畏懼也而臣半年之間涉萬里長途
所接州縣民吏語及親政未有能深信者至江淮以
來則憂危之語日聞以此知民未可以虛言動也民
未可動則天决不可以虛文應也惟陛下實體而篤
行之
(臣)等謹按王圻續通考載此疏於景定三年後今
考魏了翁卒於嘉熙元年三月而此疏所言端平
二年事應載於此
嘉熙元年正月壬午星出大如太白二月己丑星夕隕
九月癸丑星出七公西至濁沒十月戊戌星出大如桃
二年四月甲子星出大如太白六月甲辰星晝隕七
月辛卯星出大如太白八月癸亥星晝隕九月乙未星
出大如太白三年三月甲戌星晝隕八月辛丑星出
大如太白四年正月辛巳星出大如太白二月辛丑
星晝隕三月癸未亦如之六月戊午星出大如太白
淳祐元年六月癸酉星出大如太白己卯星晝隕三
年六月甲戌星出氐宿距星大如太白八月乙卯星晝
隕四年四月丙子星出尾宿距星下大如太白六月
乙未星出畢宿大如太白六年七月癸酉星出室宿
大如太白九月甲子星出斗宿尾跡青白照地大如太
白七年九月丙辰星出室宿八年六月甲辰星出
河鼓大如太白十月丙辰星出角宿距星九年六月
壬戌有星自南方急流至濁沒赤黃色大如太白十月
壬申星出織女十年四月丁酉朔星夕隕十一年
七月丁丑星出畢宿距星赤黃色大如太白八月己丑
朔星夕隕十二年四月庚申星出角亢大如太白八
月癸丑星出角色赤照地
(臣)等謹按理宗紀淳祐六年九月甲子有流星出
於斗大如太白與志合又云戊辰太白晝見癸酉
孟珙薨考孟珙傳是年九月朔大星隕於江陵府
境内聲如雷戊午珙薨紀與傳不同據傳則紀所
稱戊辰星變巳在孟珙薨後矣未知孰是
寶祐元年四月丁巳星出大如太白二年七月庚戌
星出大如太白三年七月辛酉星出大如太白十月
丁丑星出畢宿距星五年七月丁卯星出大如桃
六年九月戊辰透霞星出開慶元年六月己亥星出
斗宿河鼓急流自東南至濁沒赤黃色有音聲尾跡照
地明大如太白景定元年七月丙子星出東南大如
太白十月乙卯星出東北急流向太陰有音聲尾跡照
地明大如桃三年四月甲辰星出大如盞六月己酉
星出大如熒惑九月丙子星出大如太白閏九月丙戌
透霞星出大如太白庚子星出大如太白四年五月
戊戌星出自角宿距星六月丁卯星出河鼓八月乙卯
星出天倉五年二月壬戌星出自畢宿五月甲午星
出河鼔大星東南急流向西北至濁没赤黃有尾跡照
地明大如太白七月己卯星出右攝提
度宗咸淳二年六月甲戌星出左攝提三年七月庚
寅星出昴宿東南急流至濁没赤黃有尾跡照地明大
如太白四年七月戊午星出氐宿距星西北急流入
騎官星没赤黃有尾跡照地明大如桃五年五月庚
申星出斗宿距星東北急流向牛至濁没六月庚寅星
出斗宿七月壬戌星出東南河鼓距星西北急流至濁
没
恭帝德祐元年四月癸亥有大星自心東北急流入濁
没
端宗祥興元年六月己巳有大星東南流墜海中小星
千餘隨之聲如雷數刻乃止
(臣)等謹按續通鑑綱目是年八月有星墜廣州南
初隕色紅大如箕中爆烈為五既墜地聲如鼓一
時頃止
遼太祖天顯元年七月甲戌夕大星隕於幄前九年
(時太宗已即位)五月癸丑大星晝隕九月庚子西南星隕如
雨
遼史趙思温傳曰太宗會同二年檢校太師趙思
温家有星隕於庭未幾卒
太宗大同元年四月帝次赤岡夜大星隕於旗鼓前
金太宗天會十一年七月己巳昏有大星隕於東南如
散火
熙宗天會十四年三月丁酉夜中星搖九月癸未有星
大如缶起西南流於正西十一月己巳狼星搖
海陵貞元元年四月戊寅有星如杯自氐入於天市其
光燭地正隆三年正月丁亥有流星如杯長二丈餘
其光燭地出太微没於梗河之北
金史世宗紀正隆六年世宗為東京留守五月夜
有大星流入第中至十月即帝位
世宗大定二年十月戊辰有大星如太白起室壁間没
於羽林軍尾跡長丈餘
章宗泰和六年八月癸丑夜半有流星如太白其色赤
起於婁宿八年十一月庚子未刻有流星如太白者
二光芒如炬幾一丈起東北没東南
衞紹王大定元年正月辛丑有飛星如火起天市垣尾
跡如赤龍之狀移刻散二年正月庚戌朔日中有流
星出大如盆其色碧西行漸如車輪尾長數丈没於濁
中至地復起光散如火移刻乃滅
宣宗貞祐三年七月庚申有流星如太白其色青白有
尾出紫微垣北極之旁入貫索中四年正月乙卯夜
中天有流星大如日色赤長丈餘墜於西南其聲如雷
興定元年十月癸丑夜有流星大如杯尾長丈餘自
軒轅起貫太微没於角宿之上二年八月壬戌有流
星大如杯尾長丈餘其光燭地起建星没尾中(一云自東北至)
(西南而墜其光如塔狀先有聲如風後若雷者三窗紙皆震)三年七月壬寅初昏
有星自西南來其光燭地狀如月而稍不圓色青白有
小星千百環之若迸火然墜於東北少頃有聲如鼓
元成宗大德三年九月壬辰流星色赤尾長尺餘其光
燭地起自河鼓没於牽牛之西有聲如雷五年十月
辛卯夜有流星大如杯色赤尾長丈餘光燭地自北起
近東徐徐而行分為二星前大後小相離尺餘没於危
宿
元史廉希憲傳曰世祖至元十七年十一月十九
日夜有大星隕於平章政事廉希憲正寢之旁久
之方滅是夕希憲卒
巴延傳曰至元三十一年十二月丙申有大星隕
於東北庚子開府儀同三司太傅巴延卒
武宗至大元年七月庚申流星起自勾陳南至於大角
旁尾跡約三尺化為白氣聚於七公南行圓若車輪微
有銳經貫索滅
泰定帝泰定四年十月乙巳晝有流星致和元年五
月庚辰流星如缶大光明燭地
(臣)等謹按王圻續通考載泰定四年十月有大星
隕於&KR1095;嘉縣之虛初山為黑石狀如東瓜上有點
如星擊之鏘然有聲人不言舉之則動言則弗動
土人以為怪積薪焚之雷雨交作乃止考雲南通
志虛初山今名黑初山豈以星化黑石而改耶
順帝元統二年七月己酉夜流星如酒杯大色赤尾跡
約長五尺餘光明燭地起自天津之側没於離宫之南
至元四年九月癸酉奔星如酒杯大色白起自右旗
之下西南行没於近濁至正十年十一月冬至夜陜
西耀州有星隕於西原光耀燭地聲如雷鳴者三化為
石形如斧(一而如鐵一而如錫削之有屑擊之有聲)十一年正月丁卯蘭
陽縣有紅星大如斗自東南墜西北聲如雷光芒數十
丈久之乃滅十六年十月丁未大名路大名縣有星
如火從東南流芒尾如曳篲墜入於地化為石青黑光
瑩狀如狗頭(其斷處類新割者有司以進太史騐視云天狗也命藏於庫)十一月丁
亥流星如酒杯大色青白尾跡約長五尺餘光明燭地
起自西北東南行没於近濁有聲如雷十七年閏九
月癸卯有飛星如酒盂大色青白光明燭地尾跡約長
尺餘起自王良没於勾陳之下十二月己亥申時流星
如太白大尾跡約長三尺餘起自太陰近東往南行没
後化為青白氣十九年正月癸丑流星如酒盂大色
赤尾跡約長五尺餘起自南河没於螣蛇其星將没迸
散隨落處有聲如雷四月己丑建寧路甌寧縣有星墜
於營山前其聲如雷化為石十月辛巳流星如桃大色
黃潤後離一尺又一小星相隨色赤尾跡通約長三尺
餘起自危宿之東緩緩東行没於畢宿之西二十年
閏五月乙亥流星如桃大色赤尾跡約長丈餘起房宿
之側緩緩西行沒於近濁二十二年九月己巳流星
如酒杯大色青白光明燭地二十三年六月庚戌益
都臨胊縣龍山有星墜入於地(掘之深五尺得石如磚褐色上有星如銀破碎)
(不完)七月乙酉有星墜於慶元路西北聲如雷光芒數十
丈久之乃滅二十四年六月甲辰河南府有大星夜
見南方光如晝丁未大星隕照夜如晝及旦黑氣晦暗
如夜二十五年五月辛酉流星如酒杯大色青白光
明燭地起自房宿之側緩緩西行沒於太微垣右㼬法
之下二十六年六月癸酉流星如酒杯大色青白尾
跡約長尺餘起自心宿之側東南行光明燭地沒於近
濁七月辛巳朔石州大星如斗自西南而落十一月己
丑流星如酒杯大分為三星緊相隨前星色青明後二
星色赤尾跡約長二丈餘起自東北緩緩往西南行沒
於近濁二十七年七月丁酉絳州星隕光耀如晝
二十八年三月有星流於東北衆小星隨之其聲大震
陶宗儀輟耕錄曰松江孫元璘言至正乙未七月
六日夜自平江歸泊舟城西栅口地方掀篷露坐
忽見一星大如杯碗色白而微青尾長四五尺光
焰燭天戛然有聲由東北方飛入月中而止此時
月如仰瓦正乘之無偏倚若人以手合置其中者
松江自丙申二月十八日軍亂越三日苗來尅復
首尾兩月之間焚殺擄掠十里之城悉化瓦礫之
區視他郡尤可畏
明太祖洪武三年十月庚辰有赤星如桃起天桴至壘
壁陣抵羽林軍爆散有聲五小星随之至土司空旁發
光燭天忽大如椀曳赤尾至天倉沒須臾東南有聲
二十一年八月乙巳赤星如杯自北斗杓東南行三丈
餘分為二又五丈餘分為三經昴宿復為二經天廩合
為一沒於天苑三十年五月庚申夜流星大如雞子
尾跡有光自天厨入紫微垣後有二小星隨之至游氣
中沒
帝觀天象以流星入紫微占在北方屢敇晉燕代遼
寧谷諸王愼防邊鄙
(臣)等謹按洪武實錄七年十二月庚申夜四鼓有
流星青赤色尾跡長五尺餘起紫微垣北斗魁上
約長五尺餘發光照地徐徐南行至軒轅右角旁
分作五星沒十四年五月己酉有星黃白色自羽
林軍西南委曲行復還至羽林軍沒十五年十一
月己巳有流星初出大如鷄子青赤色有尾起天
苑西南行丈餘發光燭地大如椀至游氣中沒二
十二年七月甲午夜有星自外屏西南流三丈餘
化為白雲二十八年八月丁卯夜有星大如椀尾
光燭地起河鼓入天市垣至侯星旁沒後有二小
星隨之以上皆紀志所不載者然比事屬辭寧詳
無略以實錄非野史可比故每朝皆附載於後
成祖永樂元年閏十一月丁卯有星色蒼大如斗光燭
地出中天雲中西南行隆隆有聲入雲中二年五月
丙午有赤星大如斗光燭地出中天西北行入雲中十
月庚辰輦道東南有星如盞黃色光潤而不行十六
年十二月辛巳(干支從紀)有星大如斗色青赤光燭地自柳
東行至近濁二十二年五月己亥有星如盞色青白
光燭地起東南雲中西北行入雲中有聲如砲七月庚
寅有星如椀色赤有光自奎入參炸散衆星搖動九月
(仁宗已即位)戊戌有星見斗宿大如椀色黃白光燭地有聲
如撒沙石
永樂實錄二年九月庚申赤星大如椀有尾光燭
地出羽林軍西南行後二小星隨之三年三月己
未夜有星大如椀青赤色有尾光燭地出角宿有
聲西北行至井宿炸散六年五月丙辰赤星大如
椀光燭地出狗國東南行入游氣後二小星隨之
十四年五月甲寅有星大如椀青赤色出天桴旁
如遺火光東南行至雲中二十一年九月庚子夜
有星大如月青白色光燭地尾跡黃色起壘壁陣
西方星東南行至羽林軍
宣宗宣德元年十二月己巳有星大如椀光赤出卷舌
東行過東井墜地有聲如雷
宣德實錄元年六月戊辰有赤星大如椀光燭地
出紫微東蕃外入紫微垣三年二月壬戌有流星
大如斗色赤光燭地起右攝提有聲如雷後有五
小星隨之至近濁炸散七年正月戊寅有流星大
如椀色青白光燭地起中天北行有聲如雷十二
月乙未曉刻有流星大如椀色青白光燭地出軒
轅西南行至雲中有聲如雷九年二月己未有流
星大如斗色赤有光西行至濁十月甲辰朔有流
星大如杯色青白有光起正東游氣行丈餘大如
椀至東南濁有聲如雷
英宗正統元年八月乙酉昏刻至曉大小流星百餘
四年八月癸卯大小流星數百十四年十月癸丑有
星大如杯赤光燭地自三師西北抵少弼尾跡化蒼白
氣長五尺餘狀如蛇屈曲西行十二月戊申有星大如
杯色青白有聲光燭地自太乙旁東南行丈餘發光大
如斗至天市垣沒四小星隨之
正統實錄元年九月丁巳參宿狼星動搖四年七
月辛未夜北方有星大如雞子流二丈餘發光大
如椀有聲尾跡赤出紫微垣右樞旁東南行至天
囷尾跡化為赤白雲徐徐南行十二年六月戊寅
夜西方有星如椀流丈餘發光如斗色青白光明
燭地起天津東南行至羽林軍尾跡炸散後有十
餘小星隨之有聲如雷十四年十月辛亥狼星復
動搖
景帝景泰二年六月丙申大小流星八十餘八月壬午
有赤星二光燭地皆有小星隨之尾跡炸散聲如雷(一如)
(桃一如斗一出紫微西蕃北行至陰德三小星隨之一出天津東南行至河南十餘小星隨之)
英宗天順三年四月癸丑有星大如椀赤光燭地自左
旗東南行抵女宿尾跡炸散八年二月(時憲宗已即位)壬子
有星如椀光燭地自天市至天津尾化蒼白氣如蛇形
長丈餘良久散
天順實錄三年九月乙酉赤星大如杯尾跡屈曲
如蛇西行至危宿四年八月辛亥南方赤星大如
椀發光如斗有聲如雷起昴宿西南行至近濁五
年九月庚子有流星大如杯色青白光燭地出危
宿東西行至北落師門化蒼白雲長丈餘屈曲南
行
憲宗成化十二年十一月乙丑延綏波羅堡有星二形
如轆軸墜地紅光燭天(一墜樊家溝一墜本堡)十三年九月乙
丑朔歲星光芒炫燿而有玉色二十年五月丙申有
大星墜番禺縣東南聲如雷散為小星十餘旣而天地
皆晦良久乃復二十一年正月甲申朔申刻有火光
自中天少西下墜化白氣復曲折上騰有聲踰時西方
有赤星大如椀自中天西行近濁尾跡化白氣屈曲如
蛇行良久正西轟轟如雷震
成化實錄元年正月己酉朔有流星光燭地自左
攝提東南行至天市西垣四年七月己未北方有
流星青白色光明燭地自閣道旁西北行衝勾陳
尾跡後炸散六年十月丙午夜東北流星赤色光
明燭地自昴宿北行至井宿十六年九月癸卯有
流星大如盞赤色光芒燭地自婁宿西北行至霹
靂旁尾跡散二十年九月己亥山西澤州星隕聲
如雷十二月己卯廣東陽江縣有大星墜西方光
熖燭天有聲如雷
二十三年十月(時孝宗已即位)丙子有大星起西北亘東南光
芒燭地蜿蜒如龍
時朝宁之間人馬辟易因下詔求直言
孝宗弘治元年八月戊申巳刻南方流星如盞自南行
丈餘大如椀西南至近濁尾化白雲屈曲蛇行而散
四年十月丁巳有星赤光如電自西南往東北聲如鼓
隕光山縣化為石如斗光州商城亦見大星飛空如光
山所見十一月甲戌星隕眞定西北紅光燭天七年
五月宣府山西河南有星晝隕八年四月辛未有星
如輪流至西北隕於鉛山縣其聲如雷九年三月戊
午平凉東南有流星如月紅光燭地至西北止十年
正月壬子有星大如斗色黃白光長三十餘丈一小星
隨之隕於寧夏西北隅九月乙巳有星如斗光掩月流
自西北隕於永平有聲十一年正月癸亥有流星隕
於肅州大如房響如雷良久滅十月壬申曉東方赤星
如椀行丈餘光燭地東南行小星數十隨之十四年
閏七月辛巳山東有星大如車輪赤光燭天自東南往
西北隕於夀光十六年正月己酉南京有星晝流
弘治實錄二年七月戊辰夜遼東都司有大星光
如電起東北墜西北有聲如雷十月甲午遼東廣
寧衛有星自西北往東南光如電聲如雷五年九
月丁亥河南信陽州有大星紅光映天自西北流
至東北而隕聲如鼓七年三月丙辰河南陜州有
星大如斗光芒照地自東南流於西北凌散而隕
聲如雷八年四月丁巳山東歷城縣有星自東北
流墜西南紅光燭天聲如雷十年正月壬子鄜州
有星自西北流至東北四月辛丑大同陽和衞有
星紅光如火自東南流至西南而隕聲如雷十二
年十月庚寅有流星隕於鳳朔光如火聲如雷十
四年七月戊申夜南城有火星如蛇紅光青熖自
西流東約九丈餘八月丙辰廣西融縣有星大如
箕尾長丈餘自西南流至西北十五年十月丙午
濟寧有星起西南光如電至東北隕十七年三月
丁卯夜合浦有流星大如箕紅光燭地自西北至
東南而裂聲如鼓五月辛丑南京有星晝流十八
年正月癸巳登州等府有流星晝隕光丈餘
武宗正德元年八月大角及心中星動搖北斗中璿璣
權三星不明十二月庚午有星如椀隕寧夏中衛空中
有紅光大二畆二年八月己亥寧夏有大星自正南
流西南而墜後有赤光一道(闊三尺長五丈)五年四月丁亥
雷州有大星如月自東南流西北分為二尾如彗隨沒
聲如雷六年八月癸卯有流星如箕尾長四五丈紅
光燭天自西北轉東南三首一尾墜四川崇慶衞色化
為白復起綠燄高二丈餘聲如雷震十五年正月丁
未酉刻有星隕於山西龍舟谷廵檢司廳事四月丙戌
陜西鞏昌府有星如日色赤自東方流西南而隕
正德實錄元年三月壬午夜流星如椀青白色光
燭地起天市西垣内東北行至紫微垣東蕃内尾
跡炸散聲如雷二小星隨之癸未旦有星大如月
光如電自東南流於西北六月丙寅戌刻山東沂
州有星如斗色赤自東南流於西北後一小星隨
之十二月庚午鞏昌有流星紅光如火自東北往
西南聲如雷數小星隨之二年二月乙酉有星大
如盤色赤自西北流往東南八月戊寅夜流星如
弹色青白光燭地起畢宿正南行至雲中沈沈有
聲如雷三年十一月己亥夜東方流星起井宿東
北行至軒轅青白色發光如蓋尾跡炸散四年八
月丙戌夜大星見山東益都臨淄樂安等縣紅光
如虹起西南向東北而散五年四月辛亥四川通
江縣有星晝隕大如斗芒青尾長丈餘六年六月
壬午江西臨江府夜見火星交流頃之火大如車
輪尾長數丈隕府城東北吉安府火星如斗赤光
燭天自西北流東南墜聲如雷十二月丁亥有流
星如斗隕於山西澤州西南七年三月丁未夜河
南柘城流星如火自東北至西北六月壬子陝西
漢中府火星如斗起西南隕於東北八月丙午河
南開封府夜有流星如月起東南至西北散八年
八月甲辰廣東雷州府有流星大如月起東南没
於西北聲如雷九年正月戊辰揚州府通州有流
星大如斗自西南至東北光耀如晝二月丁未夜
山東單縣有流星大如斗紅光如電自東北至西
南沒十月庚寅朔夜四州松潘衞有星大如斗尾
長八尺自東流西聲如雷戊午大足縣有流星如
火自東南往西北尾長數十丈光芒燭地十一月
辛酉有流星如火墜於陜西鞏昌府正北聲如雷
十年四月南直隸通州有星如火自西北流東南
聲如雷十一年二月甲戌有星隕於薊州大如斗
隨有白氣蜿蜒上升久之乃滅十二年六月壬申
江西建昌有星自東南流至西北光熖燭天九月
帝駐蹕宣府丙子夜南方流星如盞壬辰戊戌並
如之庚子昏刻北方流星如盞發光如椀後有五
小星隨之十三年正月癸丑陜西莊浪衞有流星
如電自西北隕於東南十四年十月壬戌東方流
星如盞赤色光明照地起下台東北行至招搖尾
跡化為白氣十五年二月甲申山西平陽府及洪
洞趙城縣有流星如火自東而西有聲如雷山東
臨淄樂安縣亦如之十六年九月丁巳瀋陽有星
起西北光如火有聲往東方落十二月乙未甘肅
行都司有星如火大如車輪墜地復上而散
世宗嘉靖十二年九月丙子流星如盞光照地自中台
東北行近濁尾跡化為白氣四更至五更四方大小流
星縱横交行不計其數至明乃息十四年九月戊子
開封白晝有星如盌東南流衆小星從之如珠十九
年五月辛丑夜星隕棗強為石四
嘉靖實錄元年十月壬午流星如盞大赤色尾跡
有光起自勾陳西北行至紫微西蕃外尾跡化為
白氣曲如蛇行良久乃散二十一年十月壬寅四
川建昌衞有火星如車輪從北方出流行帶有尾
至南方散聲如雷二十四年五月癸未有星大如
斗首綠尾赬自北流入南熒然有聲二十五年八
月戊戌午時南方流星大如椀赤色光如斗起中
天西南行至近濁三十二年九月庚午高唐州有
星如日起自東北飛向西北而隕光燭天
穆宗隆慶元年十二月丁亥西寧衞有星光從正北起
隕於西南甲午辰刻有流星如盞大青白色自中天東
行尾跡有光長二丈餘
神宗萬歷三年五月癸亥晝景州隕二星化為黑石
四年十一月甲午有四星隕費縣火光照地質明落赤
點於城西北色如硃砂(長二里闊一二尺)是月臨漳有星長尺
許白晝北飛十三年七月辛巳有星如盌隕於沈邱
蓮花集十五年六月丙寅平陽晝隕星丁卯辰刻有
星如斗隕於平陰震響如雷十七年正月庚申有星
隕西寧衞大如月二十年二月丙辰有三星隕閩縣
東南二十二年正月戊戌保定青山口有大飛星餘
光若彗長二十餘丈二十七年三月庚子蓋州衞連
隕大星三三十年九月己未朔有大星見東南赤如
血大如椀忽化為五中星更明久之會為一大如簏辛
巳有大小星數百交錯行十月壬辰五更流星起中天
光散七道有聲如雷三十三年九月戊子有星如椀
墜於南京龍江後營光如火至地遊走如螢移時滅明
日復有星如月從西北流至閱兵臺分為三墜地有聲
十一月有星隕南京教場入地無跡三十五年十一
月癸巳有星隕於涇陽淳化諸縣大如車輪赤色尾長
丈餘聲如轟雷三十八年二月癸酉有流星大如斗
墜陽曲西北碎星不絶四十一年正月庚子流星晝
隕有光四十三年三月戊申晝星墜清豐東流村聲
如雷四十六年十月辛酉有星如斗隕於南京安德
門外聲如霹靂化為石
萬歷實錄三年十一月丁酉四川松潘有流星二
各長丈餘起正東向西南流去十五年三月戊午
大星墜於平凉光如電十九年十一月丁丑火星
隕於永昌古城堡二十年五月乙丑有星大如斗
自西北流至東南而隕四小星隨之皆紅錄色尾
長二三丈二十二年八月壬戌東北方流星如盞
赤色有聲如雷三小星隨之十月己酉有星隕渤
海所南門樓上燒燬殆盡二十三年九月癸巳火
星墜永寧堡大如房二十七年三月癸巳遵化縣
有星自西北流至東北光如皎月三十年八月甲
寅五更有長星頭大紅色尾尖白色發響一聲裂
開中紅邊白自東飛向西南前直後曲能動紅色
星團圓一半徐散三十四年五月丁丑卯刻有流
星如盂赤色尾跡有光三十九年七月丁卯流星
如椀青白色光明燭地尾跡炸散起織女西北行
入貫索四十六年十一月乙巳有星如斗自北隕
南聲如雷炸裂分散
熹宗天啟三年九月甲寅固原州星隕如雨
天啟實錄三年三月乙巳有星隕薊鎮大如車輪
火光四燭九月壬子南方流星大如盞赤色尾跡
有光自虛宿東南行入壘壁陣後二小星隨之五
年七月丙子流星如盞尾跡有光自室入危後二
小星隨之七年三月己巳有流星大如椀色赤黃
光照地起天棓西北行入紫微垣過少宰入勾陳
尾跡炸散為白雲
愍帝崇禎十五年夏星流如織十七年三月己丑朔
有星隕於御河
(臣)等謹按自正德以下史載流星之變漸繁又益
以實錄雖腕脱書之不盡夫實錄之不可盡信已
於天變門内粗明其略兹於流星星隕之屬必諦
審其首尾起訖及所墜處所確有指名者則附錄
焉若但云光如斗聲如雷火光一道化為某色等
語涉率易略無証佐皆置不載又實錄星隕下往
往書天隨鳴天鼓隨鳴凡星之墜旣有聲如雷者
則聲之出自星與出自天不知其從何辨之此大
概不足信而天鼓鳴且已詳天變門故悉從刪
欽定續文獻通考卷二百十四
