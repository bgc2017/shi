欽定續文獻通考卷九十五
王禮考
圭璧符節璽印
宋理宗寳慶三年九月加上寧宗皇帝徽號改製寳
寳式面廣四寸三分厚一寸五分蹲龍紐通高四寸
一分四面鈎碾行龍
(臣)等謹按馬端臨考載宋之圭璧符節璽印終於
寧宗嘉定十六年宋史輿服志悉述之王圻續通
考乃載十四年十五年事非追叙實贅述耳嘉定
後所見惟寳慶三年九月一條志又載理宗端平
元年四月京湖制置司以所獲金寳物來上令金
臣參知政事張天綱辨識之其寳玉一乃金人上
其太祖諡寳也其法物則有銷金盤龍紅紵絲袍
一透碾雲龍玉帶一(内方八胯結頭一塌尾一並玉塗金結頭一塗金小結攀一)
連珠環玉束帶一(上有金龍帶上玉事件大小一十八又玉靶鐡剉一銷金玉事)
(件二皮茄袋一玉事件三)天綱稱上項帶國言謂之兔鶻皆其
故主完顔守緒(哀宗諱)常服之物也碾玉巾環一樺
皮龍飾角弓一金龍環刀一紅紵絲靠枕一佩玉
大環一皆非臣庶服用之物制旨冊一本舊作聖
旨近侍局掌之以承受内降指揮故主援東漢光
武故事令上書者不得言聖故避聖字改作制旨
外有臣下虎頭金牌三銀牌十四塗金印三及諸
官署銅印三百一十二并附錄之
又按王圻續通考載理宗紹定二年趙至道奏申
嚴皇城司給牌之制賃牌往來者照闌入法庶九
重之地威禁益嚴亦防微杜漸之一端從之寳祐
二年詔皇太子授崇寧軍節度使給忠王印景定
三年以李璮效順賜金鍍銀印二以紀志不載姑
附錄以備考
遼自約尼氏之世受印於回鶻至伊蘭可汗請印於唐
武宗始賜奉國契丹印
太祖神冊元年梁幽州刺史來歸詔賜印綬
是時帝受位約尼十年矣
(臣)等謹按帝紀是年四月晉幽州節度使盧國用
來降梁遣郎公遠来賀不載梁幽州来歸事今從
儀衛志
太宗會同九年十二月晉末帝表上𫝊國寳一金印三
天子符瑞於是歸遼是年破晉北歸得玉印於汴宫
藏隨駕庫
穆宗應歷二年詔周太宗舊寳(即得於汴京之玉印也)
聖宗開泰十年七月遣古里馳驛取石晉所上玉璽於
中京
興宗重熙七年六月以有𫝊國寳者為正統賦試進士
後天祚帝保大二年正月避金兵率五千餘騎幸雲
中遂遺𫝊國璽於桑乾河
璽印
𫝊國寳始自秦漢及魏唐後石晉亡歸遼自三代以
來僭偽諸國摹擬私製歴代府庫所藏不一莫辨其
偽玉印太宗得之於汴京御前寳金鑄文曰御
前之寳(以印臣僚宣命)詔書寳文曰書詔之寳(凡書詔批答周之)
契丹寳(受契丹冊符寳郎捧寳置玉坐東)金印(三晉帝所上其文未詳)皇
太后寳(制未詳太祖天顯二年應天皇太后稱制羣臣上璽綬聖宗統和元年冊承天皇太后儀)
(符寳郎奉寳置皇太后座右)皇后印文曰皇后教印皇太子
寳(未詳其制重熙九年冊皇太子儀中書令授皇太子寳)
印
吏部印文曰吏部之印(以印文官制誥)兵部印文曰兵部
之印(以印武官制誥)契丹樞密院契丹諸行軍部署漢人
樞密院中書省漢人諸行宫都部署印文不過六字
(以銀珠為色鑄以上諸印並銀)南北王以下内外百司印(並銅鑄以)
(黃丹為色諸税務以赤石為色)杓窊印(杓窊鷙鳥之總名以為印紐取疾速之義行軍詔賜)
(將帥用之道宗賜耶律仁先鷹紐印即此)
符契
自達呼爾氏八部用兵則合契而動不過刻木為牉
合太祖受命易以金魚金魚符(七枚黃金鑄長六寸各有字號)每
魚左右判合之有事以左半先授守將使者執右半
大小長短字號合同然後發兵事訖歸於内府銀
牌(二百面長尺刻以國字文曰宜速)又曰勅走馬牌國有重事皇帝
以牌親授使者手劄給驛馬若干驛馬缺取他馬代
法晝夜馳七百里其次五百里所至如天子親臨須
索更易無敢違者使回皇帝親受之手封牌印郎君
收掌木契正面為陽背面為隂閤門喚仗則用之
朝賀之禮宣徽使請陽面木契下殿至於殿門以契
授西上閤門使云授契行勘勘契官聲喏跪受契舉
手勘契同俛伏興鞠躬奏内外勘契同閤門使云准
勅勘契行勘勘契官執隂面木契聲喏平身立少退
近後引聲云軍將門仗官齊聲喏勘契官云内出喚
仗木契一隻准勅付左右金吾仗行勘勘契官云合
不合門仗官云合凡再勘契官云同不同門仗官云
同亦再勘契官近前鞠躬奏勘官左金吾引駕仗勾
畫都知某官某對御勘同平身少退近後右手舉契
云其契謹付閤門使進入閤門使引聲喏門仗官下
聲喏勘契官跪以契授閤門使上殿納契宣徽使受
契閤門使下殿奉勅喚仗木箭内箭為雄外箭為
雌皇帝行幸還宫則用之勘箭官執雌箭東上閤門
使執雄箭如勘契之儀
(臣)等謹按遼史統和元年正月以于越休格為南
京留守仍賜南面行營總管印綬十月命宣徽使
蒲領等東討高麗賜旗鼓及銀符四年三月賜樞
密使耶律斜軫彰國軍節度使杓窊印以趣征討
四月命東京留守耶律摩濟林牙耶律穆嚕古蕭
勤德領偏師助休格仍賜旗鼓杓窊印七年七月
以伊勒希巴納喇威三部各四人益東北路來人
布爾德仍給印綬遼之符印可見者如此至圭璧
之制文不足徵惟冊皇太子儀皇太子遠遊冠絳
紗袍秉圭又五代史晉開運四年正月遼太宗入
汴二月朔通天冠絳紗袍執大圭視朝則知會同
行漢禮後嘗用圭也
金太祖收國二年九月始製金牌
後又有銀牌木牌之制金牌以授萬戶銀牌以授明
安木牌則穆昆所佩者故金初以空名宣頭付軍帥
為功賞遞牌即國之信牌也
太宗天會元年十一月以銀牌給上京路軍帥實古訥
富勒呼等二年正月以銀牌十給宗望五月實古訥
以所獲印綬二十二及銀牌來上八月詔增給六部都
統達蘭銀牌十三年三月鄂囉獻𫝊國璽以瑪克實
來附授印綬賜完顔羅索鐵券五月蕭巴錦獲遼寳玉
來獻四年七月出金牌命貝勒大㚖以所領渤海軍
八明安為萬戶
金史禮志曰金克宋遼獲宋玉寳十五金寳七印
一金塗銀寳五玉寳受命寳一(咸陽所得三寸六分文曰受命於天)
(既夀永昌相傳為秦璽白玉蓋螭紐)𫝊國寳一(螭紐以上二玉並碧色)鎮國寳
一(文曰承天休延萬億永無極)又受命寳一(文曰受命於天既夀永昌)天子
之寳一天子信寳一天子行寳一皇帝之寳一皇
帝信寳一皇帝行寳一皇帝恭膺天命之寳二(皆四)
(寸八分螭紐)御書之寳二(一龍紐一螭紐)宣和御筆之寳二(螭紐)
金寶并印天下同文之寶一(龍紐)御前之寳二御書之
寳一宣和殿寳一皇后之寳一皇太子寳一(龜紐)皇
太子妃印一(龜紐)金塗銀寳皇帝欽崇國祀之寳一
天下合同之寳一御前之寳一御前錫賜之寳一
書詔之寳一外有宋内府圖書印三十八(内府圖書之印)
(一御書三御筆一御書玉寳一天子萬年一天子萬夀一龜龍上珍一河洛元瑞二雲漢之章一奎)
(璧之文一華國之瑞一大觀中祕一大觀寳篆一政和一宣和三宣和御覽一宣和中秘一宣和殿)
(制一宣和大寳一宣和書寶二宣和畫寳一常樂未央一古文二封四共三十五並玉封字一御畫)
(一並瑪瑙政和御筆一係水晶)元圭一白玉圭一十九遼玉寳
四金寳二玉寳通天萬歲之璽一受天明命惟德
乃昌之寳一(皆方二寸)嗣聖寳一御封不辨印文寳一
金寳御前之寳一書詔之寳一(二寳金初用之)
熙宗皇統五年三月復更造金銀牌(其制皆不𫝊)
海陵正隆元年更鑄内外官印(詳見於後)
世宗大定十八年十二月羣臣奉上大金受命萬世之
寶二十三年三月初製宣命之寳(金玉各一)二十四年
三月尚書省進皇太子守國寳(時帝將如上京召而授之)二十五
年十二月命範銅為禮信之寳二十八年十二月詔
皇太孫攝政受攝政之寳
(臣)等謹按禮志十八年得美玉詔作大金受命萬
世之寳其制徑四寸八分厚寸四分盤龍紐高厚
各四寸六分考左光慶𫝊初御史大夫完顔璋請
製大金受命寳有司以秦璽文進帝命以大金受
命萬世之寳為文詔閤門使左光慶篆之王圻續
通考作康光慶考光慶乃企弓之孫淵之孫好古
讀書善篆隸王圻以光慶前有康公弼𫝊遂誤以
為康氏
又按衛紹王紀至寧元年六月右副元帥呼沙呼
謀逆尚宫左夫人鄭氏為内職掌寳璽聞難端居
璽所待變呼沙呼遣黃門入收璽鄭曰璽天子所
用呼沙呼人臣取將何為黃門曰今天時大變
主上猶且不保况璽乎御侍當思自脱計鄭厲聲
罵曰若輩宫中近侍恩遇尤隆君難不以死報之
反為逆䜿奪璽耶我死可必璽必不與遂瞑目不
語黃門出呼沙呼卒取宣命之寳偽除其黨數十
人官呼沙呼𫝊其時召符寳郎圖克怛福夀取符
寳陳於大興府露階上盜用御寳出制除官又召
禮部令史張好禮欲鑄監國元帥印好禮曰自古
無異姓監國者乃止附載於此
章宗明昌四年七月命以銀改鑄禮信之寳(仍塗以金)
承安元年三月初造虎符發兵
宣宗貞祐三年七月定尚書所造諸符(樞密院鹿宣撫司魚統軍司虎)
四年二月詔皇太子守禮總樞務以金鑄撫軍之寳
授之
(臣)等謹按金史百官志載貞祐三年十二月以皇
太子守緒控制樞密院詔鑄撫軍寳如世宗時制
乃誤以四年為三年且不知鑄寳時哀宗尚未更
名守緒也
鎮圭大圭
皇統九年十月禮部下太常書鎮圭式樣大禮使據
三禮圖以進用之大定十一年太常寺言按禮大圭
長三尺抒上終葵首天子服之自西魏隋唐以來大
圭長以尺一寸與鎮圭同蓋鎮圭以鎮天下四鎮山
為飾今其圭已依古制惟無大圭今御府有故宋白
玉圭圓無上閷及終葵首自西魏以來所制玉笏皆
長尺有二寸方而不折雖非先王之法蓋後世玉難
得随宜故也擬合以御府所蔵行禮就用
(臣)等謹按宋白玉圭及元圭已見所獲玉寳内王
圻續通考即附於鎮圭大圭下誤也此與皇太子
執桓圭條俱從輿服志錄之
皇太子執桓圭
長九寸廣三寸厚半寸用白玉若屋之桓楹為二稜
寳玉
禮志曰凡天子大祀則陳八寳及勝國寳於庭所
以示守也
國初就用遼寳皇統五年始鑄金御前之寳一書詔
之寳一天定十八年作受命之寳(制已見前)二十三年又
鑄宣命之寳(徑四寸二釐厚一寸四分紐高一寸九分字深二分)勅有司議所
當用奏今所收八寳及皇統五年造御前之寳賜宋
國書及常例奏日則用之書詔之寳賜高麗夏國詔
并頒詔則用之十八年所造受命寳奉勅再議今所
鑄金寳宜以進呈為始一品及王公妃用玉寳二品
以下用宣命之寳又有禮信之寳用銅歲賜三國禮
物緘封用之
太皇太后皇太后皇后皇太妃寳
皆用金
皇太子寳
金鑄龜紐大定二十四年有司定其文曰監國帝命
以守易監比親王印廣長各加一分
百官之印
太宗天會六年始詔給諸司印其前所帶印記無問
有無新命悉上送官敢匿者國有常憲至海陵正隆
元年以内外官印新舊名及階品大小不一有用遼
宋舊印及契丹字者遂定制命禮部更鑄三師三公
親王尚書令並金印(方二寸重八十兩駝紐)一字王印(方一寸七分半)
(金鍍銀重四十兩鍍金)二字諸郡王印(方一寸六分半金鍍銀重三十五兩鍍金)一
品印(方一寸六分半金鍍銀重三十五兩鍍金)三字二品印(方一寸六分金鍍銅重二)
(十五兩)東宫三師宰執印(與郡王同)三品印(方一寸五分半銅重二十四兩)
四品印(方一寸五分銅重二十兩)五品印(方一寸四分銅重二十兩)六品印(一寸)
(三分銅重十六兩)七品印(一寸二分銅重十六兩)八品印(一寸一分半銅重十四兩)
九品印(一寸一分銅重十四兩)凡朱記(方一寸銅重十四兩)
(臣)等謹按志云二字國公無印未詳何故存以備
考
大定二十四年二月鑄行尚書省御史臺并左右三
部印以從幸上京章宗泰和元年八月安國軍節度
使高有隣言本州所掌印三曰安國節度使之印曰
邢州觀察使印吏戶禮案用之曰邢州之印兵刑工
案用之以名實不正乞改鑄宰臣奏謂節度使專行
之事當用節度使印觀察使亦如之其六曹提點所
軍兵民訟則當用本州印著為定制從之八年閏四
月勅殿前都點檢司依總管府例鑄印以金木水火
土五字為號如本司差人則給之
符制
太祖始制金牌(已詳見前)大定二十九年制綠油紅字者
尚書省文字省遞用之朱漆金字者勅遞用之並左
右司掌之有合遞文字則牌送各部付馬舖轉遞日
行二百五十里如臺部别奉聖旨文字亦給如上制
承安元年二月以禮官言漢與郡國守相為銅虎符
唐以銅魚符起軍旅易守長等用之至是斟酌漢唐
典故其符用虎並五左一右左者留御前以侍臣親
密者掌之其右符隨路統軍司招討司長官主之闕
則次官主之若發兵三百人以上及徵兵召易本司
長貳官從尚書省奏請左第一符近侍局以囊封付
主奏者尚書備錄聖旨與符以函同封用尚書省印
記之皆專使帶牌馳送至彼主符者視其封以右符
勘合然後奉行若一有參差者不敢承用主者復用
囊封貯左符上用職印具發兵狀與符以本司印封
即日還付使者送尚書省以進乃更其封以付内掌
之人若復有事左符以次出周而復始仍各置歴注
付受日月若盜賊急速不容先陳者雖三百人以上
其掌兵官司亦許給付隨即言上詔即施行之貞祐
三年七月更定尚書所造諸符(已見前)若發銀牌若省
付部及點檢司者左右司用匣封印騐封交受若發
於他處並封題押以匣貯之
鐵券
狀如卷瓦刻字畫攔以金填之外以御寳為合半留
内府以賞殊功也
元世祖中統元年五月給蜀中歸附官吏宣命金符有
差六月賜高麗國王封冊王印及虎符
至元元年七月定用御寶制
凡宣命一品二品用玉三品至五品用金其文曰皇
帝行寳者即位時所鑄惟用之詔誥别鑄宣命金寳
行之
六年四月製玉璽大小十紐九年二月詔賜扎爾古
齊銀印
以太祖開創所置位百司右故也
十三年正月巴延軍次皋亭山宋主遣宗室尹甫吉甫
等以𫝊國玉璽及降表詣軍前巴延受之軍至湖州市
遣千戶囊嘉特省掾王佑齎𫝊國玉璽赴闕二月令收
百官誥命符印七月行中書省左右司郎中孟祺以故
宋金玉寳及牌印來上命太府監收之十九年九月
勅各行省止用印一十一月改鑄省印二十一年三
月更定虎符三十一年四月(成宗已即位)得玉璽(先是正月御史)
(中丞崔彧得玉璽於故臣之家其文曰受命於天既夀永昌上之徽仁懿聖皇后至是手授於帝)
崔彧進傳國璽牋奏臣番直宿衛御史通通通事臣庫
庫楚即衛所告曰太師國王孫拾得之妻真縈病一
子甫九歲託以玉見貿及出玉印也取視之色渾青
綠而光彩射人其方可黍尺四寸厚及方之三不足
背紐盤螭四厭方際紐盡璽□之上取中通一横窽
可徑二分舊貫以韋條面有篆文八刻畫徑捷位置
勻適皆若蟲鳥魚龍之狀彷彿有若命字若夀字者
召監察御史臣楊桓讀之曰受命于天既夀永昌此
𫝊國寳璽文也乃加以淨綿複以白帕率御史臣楊
桓通事庫庫楚等因鎮國上將軍都指揮使詹事王
度端等進獻徽仁裕聖皇太后御前啓曰此古𫝊國
璽也秦以和氏璧所造厥後有天下者寳之以君萬
國然自前代失之久矣今諸大臣會議迎請皇太孫
不求而見此乃天示瑞應也宜早奉於行殿以符靈
貺三代以上璽文無所考諸史籍并寳璽篆文圖說
𫝊國璽自秦至後唐璽不知所在至宋哲宗咸陽民
獻玉璽及徽欽後凡有寳璽金皆取之内璽一十有
四青玉𫝊國璽一其色與今所獻玉璽相同則知宋
之南遷二百年無此寳璽也然自金取於宋寳璽出
處得失亦未見明說以及我元適集皇太孫寳命所
歸之際應期而出臣職總御史親會盛事不可以不
錄
郝經𫝊國璽論略曰二帝三王未聞有所謂𫝊國
璽者及始皇并天下奮私智而為皇帝璽綬得楚
和氏璧詔丞相斯篆其文刻為𫝊國璽謂已為始
皇帝以𫝊萬世乃二世子嬰降而漢得之漢苟陋
秦而從周以滅國所得與斬白蛇劍并蔵武庫别
取藍田渾璞刻為大漢受命之璽以示惟新可也
乃自比秦之子孫以為𫝊國璽於是偷國之盜莫
不睥睨揶揄欲以為己有綰於周勃問於霍光奪
於王莽挈於王憲專於更始上於盆子復歸於光
武至使肘後之石誤張豐於死東漢之亡刦於董
卓獲於孫堅拘於袁術卒入曺丕之手魏𫝊之晉
懷愍之難入于劉石復歸於金陵天下之人遂以
為帝王之統不在於道而在於璽以璽之得失為
天命之絶續或以紀年或假建號區區數寸之玉
為萬世亂階矣厥後晉𫝊之宋宋𫝊之齊梁陳隋
唐而五季更相争奪以得璽者為正統宋靖康之
亂為金所有漢以來十有餘代千有餘年不明堯
舜禹湯文武之道競寳吕政亡國之器襲訛踵陋
莫此為甚且其制名為𫝊國凡不以禮授受者皆
不可謂之𫝊征伐而得則謂之取纂弑而得則謂
之奪穰竊而得則謂之盜仍謂其璽為𫝊國何哉
一代受命自可為一代之璽更其文為一代之文
秦不𫝊漢漢不𫝊魏可也獨以秦璽為歴代𫝊國
璽不可也
輟耕錄曰崔彧進傳國璽牋文乃楊桓所撰桓字武
子兖州人精篆籀之學仕至國子司業庫庫楚拓
䟦氏成宗即位近臣以其事聞授漢中廉訪司僉
事國史於安札爾傳謂拾得乃國王蘇肯徹爾之
子謂桓辨其文曰受命於天既夀永昌於桓傳謂
桓辨其文曰受天之命既夀永昌蓋秦别有受天
之命皇帝夀昌一璽又非此璽也
(臣)等謹按王圻云璽在漢為元后所擲角有微缺
今此印明非秦所製疑即宋元符所得於咸陽民
家者据此則邱濬乂云此印得之故相之家楊桓
考証以為秦璽誤也
成宗元貞二年二月詔奉使及軍官没而子弟未襲職
者其所佩金銀符歸於官違者罪之十一年(武宗已即位)
十二月命給金虎符等必由中書省
時中書省言舊制金虎符及金銀符典瑞院掌之給
則由中書事已則復歸典瑞院今出入多不由中書
下至商人結託近侍奏請以致泛濫出而無歸臣等
請覈之自後除官及奉使應結者非由中書省勿給
從之
武宗至大元年四月命諸王印符各凖舊制并追商人
虎符
樞密院言諸王各用其印符乘驛使臣旁午驛戶困
乏宜凖舊制中書省言回回商人持璽書佩虎符乘
驛馬臣等議虎符國之信器驛馬使臣所需今畀商
人誠非所宜乞一槩追之制可
文宗天歷元年八月命河南行省造銀符以給軍士有
功者九月鑄御寳成十月都爾蘇奉皇帝寳出降遂收
上都諸王符印齊王伊嚕特穆爾等奉上皇帝寳十一
月凡内外百司印兵興而失者令中書如品秩鑄給之
二年三月遣使奉皇帝寳於明宗行在所
王圻曰文宗開天章閣作二璽一天歷之寳一奎
章寳命虞集篆文
至順二年七月詔給衍聖公從三品印
藝文少監歐陽元言先聖五十四代孫襲封衍聖公
爵最五等秩登三品而用四品銅印於爵秩不稱詔
鑄從三品印給之
三年七月詔更賜雲南璽書三十三圓符四仍究詰所
失者
雲南行省言舊降給驛璽書六十九金字圓符四伯
忽之亂散失殆盡乞更賜故有是詔
順帝至正元年五月詔刻宣文至正二寳八年四月
幸國子學賜衍聖公從二品銀印九年六月刻小玉
印以至正珍祕為文(凡祕書監所掌書畫皆職之)
王圻曰帝作二小璽一曰明政殿寳一曰洪禧命
楊琚篆文(洪禧璞純白而龜紐黑色)
圭璧
天子鎮圭制以玉長一尺二寸有袋副之
皇太后皇后皇太子寳
世祖中統十年授皇后皇太子冊寳(已見前)武宗至大
三年正月立皇后鴻吉哩氏遣托克托攝太尉授玉
冊玉寳(立中瑞司掌之)仁宗延祐三年十二月立皇子實迪
巴拉為皇太子授以金寳七年十二月英宗已即位
率百官奉玉冊玉寳加上太皇太后尊號英宗至治
元年十二月立伊竒哩氏為皇后遣攝太尉授玉冊
玉寳文宗天歷元年十二月造皇后玉冊玉寳二年
五月明宗勅大都省臣鑄皇太子寳(時求太子故寳不知所在近侍)
(伯不花言寳蔵于上都行幄遣人至上都索之無所得乃命更鑄之)六月帝(即文宗)受皇
太子寳順帝元統元年十月上皇太后玉冊玉寳至
元元年九月命有司造太皇太后玉冊玉寳十月冊
寳成二年三月造武宗英宗明宗三朝皇后玉冊玉
寳三年三月以玉冊玉寳立鴻吉哩氏巴顔呼圖克
為皇后
虎符金銀符海青符
中統元年招諭四川各處山砦歸附官吏皆給宣命
金符以石長不為大理國總管佩虎符賜高麗國王
虎符八月授中書左丞張文謙虎符二年正月給李
壇金銀符以賞將士六月以劉整行䕫府路中書省
兼安撫使佩虎符秦蜀行省言青居山都元帥竒徹
等將校有功詔降虎符一金符五銀符五十七命行
省銓定職名給之賜大理國主段實虎符授管理崇
慶府黎雅威茂卭灌七處軍民小太尉虎符七月以
萬嘉努為安撫高麗軍民達嚕噶齊賜虎符八月給
武衛軍都指揮使李伯裕海青銀符一有奏馳驛以
聞以賈文備為開元女直碩達勒達等處宣撫使賜
虎符九月以海青銀符二金符十給中書省量軍國
事情緩急付乘驛者佩之三年三月賜千戸張濟氏
鎮撫馬興金符四月賜諸王哈必濟金銀海青符各
二五月以右丞相和爾布哈兼中書省都斷事賜虎
符七月賜䕫州路行省楊大淵金符十銀符十九賞
麾下將士别給海青符二事有急速馳以上聞九月
以馬月合乃餉軍功賜金符授安南國王陳光昞及
達嚕噶齊納喇丹阿珠虎符十月授益都行中書省
都督府所統州郡官金符十七銀符十一四年正月
給公主拜忽符印六月以蒙古岱為萬戶佩金符八
月詔和木哈總管諸路驛佩金符至元元年五月以
卭部川六番安撫招討使都王明亞為鄰國建都所
殺勅其子伯特襲職賜金符三年十二月授梁成同
知開府事佩金符四年五月威州山後大番斯弄麻
等十一族來附賜以璽書金銀符十月以阿努班迪
噶等為喝吾等處總管并授璽書及金銀符鐡旗城
番官官折蘭遣其子天郎持先受璽書及金符乞改
授新命從之七年正月以孟克為安撫高麗使佩虎
符七月賜諸王巴爾達噶海青金符二十一月以實
都及史拖並為高麗金州等處經略使佩虎符八年
三月勅軍官佩金銀符勅海青符用太祖皇帝御署
五月賜河西行省金符及銀海青符各一九年正月
賜南平王圖嚕銀印及金銀符各五五月給庫庫楚
海青銀符二十一月以功賞千戶劉深等金銀符十
一年十一月授黃順湖北道宣慰使佩虎符十四年
三月命中外軍民官所佩金銀符以色組繫於肩掖
庶無䙝瀆具為令以施福為千戶佩金符六月命涪州
安撫陽立為䕫路安撫使子嗣榮為管軍總管並佩
虎符七月勅自今非佩符使臣及軍情急速不聽乘
𫝊九月製鑌鉄海青圓符十五年正月以千戶鄭鄩
有戰功升萬戶佩虎符三月以沿海經略副使哈喇
岱為經略使兼左副都元帥佩虎符四月追江南工
匠官虎符七月詔虎符舊用輝和爾字今易以國字
閏十一月羅氏鬼國主河榨西南番主韋昌盛並内
附詔各為其地安撫使佩虎符十二月都掌蠻夷及
其屬内附以其長為安撫使賜虎符餘授宣勅金銀
符十六年五月以吕虎來歸授順慶府總管佩虎符
七月以百戶詹福謀叛授告者何士青把總銀符十
七年正月以張瑄為沿海招討使佩虎符十戶羅璧
為管軍總管佩金符四月四川宣慰使伊克德齊請
賜海青符命以二符給之十二月以高麗中贊金方
慶為征日本都元帥密直司副使朴球金用鼎為管
高麗國征日本軍萬戶並賜虎符以奉使木剌由國
速荆蠻等為招討使佩金符十八年二月給征日本
軍海青符十月議封安南王號易所賜輝和爾字虎
符以國字書之安南國置宣慰司以伯顔特穆爾為
使佩虎符給隆興行省海青符命實哩咱雅僧格巴
拉瑪哈達斡為占城郡王賜虎符十九年二月授溪
洞招討使郭昂等九人虎符八月蒙古岱征羅氏鬼
國還仍佩虎符為管軍萬戶二十年二月賜俱蓝國
王瓦你金符十月詔授總管陳義萬戶佩虎符二十
一年五月封法里剌王為郡王佩虎符八月建都女
子沙智治道立站有功授虎符為萬戶改建昌路總
管仍佩虎符十月以招討使張萬為征緬招討使佩
三珠虎符二十二年正月以楊烏嚕克台為征骨嵬
招討使佩二珠虎符五月以實都為踢里玉招討使
佩虎符六月賜巴蘇呼虎符阿里金符十月授楊烏
嚕克台三珠虎符為征東宣慰使都元帥二十三年
十月以征緬功調招討使張萬為征緬副都元帥額
森特穆爾征緬招討使達嚕噶齊千戶張成征緬招
討使並虎符十一月以張暄朱清並為海道運糧萬
戶仍佩虎符二十四年九月以助征交趾詔海南瓊
州路安撫使陳仲達佩虎符南寧軍總管謝有奎延
攔總管符庇成佩金符二十八年三月南丹州莫國
麟入覲授安撫使佩三珠虎符五月以參知政事廉
希恕為湖廣等處行省右丞行海北海南道宣慰使
都元帥瓊州安撫使陳仲達為海北海南道宣慰使
都元帥湖廣行省左右司郎中布延德濟巴實伯里
副元帥王信並同知宣慰使事副元帥並佩虎符征
黎蠻九月以海船副萬戶楊祥為宣撫使佩虎符阮
監兵部員外郎吳誌斗禮部員外郎並銀符以特哩
為禮部尚書佩虎符使俱藍以陜西脱西為禮部侍
郎佩金符使於馬都十二月以特默為兵部尚書佩
虎符密實特達實為兵部侍郎佩金符使於羅博布
爾二十九年正月以楊漢英為紹慶珍州南平等處
沿邊宣慰使行播州軍民宣撫使播州等處管軍萬
戶仍佩虎符二月立征行左右軍都元帥府都元帥
四副都元帥二上萬戶府達嚕噶齊四萬戶皆四副
萬戶八鎮府四各佩虎符以汪惟和為鞏昌等二十
四處便宜都總帥兼鞏昌府尹仍佩虎符三月以八
番羅甸宣慰使烏魯斯等並為八番順元等處宣慰
使都元帥佩虎符遥授安南王陳益稷湖廣等處行
中書省平章政事佩虎符六月詔以右江岑從毅子
斗榮襲佩虎符為鎮安路軍民總管廣南西路安撫
副使七月授阿里三珠虎符張存一珠虎符九月以
湖南道宣慰副使梁曾授吏部尚書佩三珠虎符翰
林國史院編修官陳孚授禮部郎中佩金符同使安
南十月授高德誠管領海船萬戶佩雙珠虎符三十
年二月以新附洞蠻吳動鼇為潭溪等處軍民官佩
金符十月以侍衛親軍千戶張邦瑞為萬戶佩虎符
賜星哈納塔音酋長三珠虎符十一月以金齒木朵
甸戶口增立下路總管府給其為長者雙珠虎符三
十一年時成宗已即位四月以金齒歸附阿嚕為孟
定路總管佩虎符十月遣南巫里速木答剌繼没剌
矛□陽使者各還其國賜以二珠虎符及金銀符
元貞元年正月以行樞密院既罷賜行中書省長官
虎符領其事立北庭都元帥府以赫伯為都元帥色
埒默為副都元帥皆佩虎符立察遜㙮拉都元帥府
以釁都察為都元帥佩虎符四月以雅克諾木假兵
部尚書佩虎符使馬答兒的隂閏四月立梭釐招討
使司以塔爾呼岱為使佩虎符六月立蒙古軍都元
帥府以阿拉克特穆爾雅爾哈並為都元帥佩虎符
十一月賜阿嚕酋長虎符二年十一月賜蠻洞將領
彭安國金符大德元年二月賜緬國世子信合八的
虎符又賜緬王弟撒邦巴一珠虎符酋領阿散三珠
虎符從者金符四月賜烏魯斯布哈圓符七月賜馬
八兒國塔喜二珠虎符二年五月置和林宣慰司都
元帥府以呼喇珠耶律希周納琳哈喇並為宣慰司
都元帥佩虎符三年正月賜暹番國世子虎符四年
五月增雲南王緬國十五驛驛給圓符四驛券十二
五年二月以劉深哈喇岱並為中書右丞鄭祐為參
知政事皆佩虎符分雲南諸路行中書省事仍置理
問等官給圓符四驛券二十六年七月亦乞不薛土
官三人棄家來歸賜金銀符十一月授劉國傑禆將
宋光金符十一年武宗已即位十月以行省平章總
督軍馬得佩虎符
至大二年七月詔改松潘叠宕威茂州安撫司以巴
爾斯德濟為宣撫司達嚕噶齊懋昭為副使並佩虎
符三年九月升平伐等處蠻夷軍民安撫司同知陳
思誠為安撫使佩金虎符四年時仁宗已即位十一
月立乖西府以土官阿馬知府事佩金符
延祐二年十二月賜雲南行省參政汪長安虎符預
軍政
至治元年三月以特克實為御史大夫佩金符領忠
翊侍衛親軍都指揮使十二月以金虎符頒各行省
平章事二年五月以拜珠領宗仁蒙古侍衛親軍都
指揮使司事佩三珠虎符
泰定帝泰定元年七月以山東鹽運司判官瑪哈穆
特為吏部尚書佩虎符翰林修撰楊宗瑞為禮部郎
中佩金符奉詔往安南十二月以岑世興黃勝許並
為懷遠大將軍遥授沿邊溪洞軍民安撫使佩虎符
二年七月置車里軍民總管府以土人寒賽為總管
佩金虎符三年九月置昭哀地吾仲地哀培地路州
甸有差并降金符銅印
天歷元年十月給淮東宣慰司銀字圓符二年十月
以南建洞主王官知南康州事佩金符領軍民至順
元年六月立行樞密院討雲南賜給驛璽書十五銀
字圓符五又賜四川行省左丞孛羅金虎符十月賜
雲南行省參政呼達沙三珠虎符二年正月遣吏部
尚書徹里瓦佩虎符禮部郎中趙期頤佩金符以即
位詔告安南國五月立雲南省蘆𫝊路軍民總管府
以土官為之制授者各給金符雲南威楚路之蒲蠻
猛吾來朝貢詔置散府一土官三十三所皆賜金銀
符以巴延領之八月以銀符二十八賜拱衛直百戶
九月以金虎符賜中書平章政事伊拉齊十二月以
黃金符鐫文曰翊忠徇義迪節同勲賜西域親軍副
都指揮使竒徹(旌天歷初紅橋戰功也)三年五月賜湖廣行省
平章政事托音納爾金虎符
元統元年十二月以納喇尼都代其父塔齊爾為躭
羅國軍民安撫使司達嚕噶齊錫三珠虎符二年正
月雲南土酋姚安路總管高明來獻方物錫符印遣
之五月詔文濟王曼濟鎮大名雲南王阿嚕鎮雲南
給銀字圓牌至元元年十一月賜知樞密院事徹爾
特穆爾三珠虎符二年七月命宗王布哷齊駙馬伊
嚕布哈特古斯嘉琿鎮色徹肯吉魯爾之地各賜銀
牌遣之三年五月給平伐都雲定雲二處安撫司達
嚕噶齊温都爾等虎符五年十月詔命巴延為大丞
相賜七寳玉書龍虎金符至正元年三月以行省平
章政事雅克特穆爾就佩虎符提調屯田二年十二
月賜雲南行省參知政事布拉三珠虎符六年七月
招降死可伐散毛洞蠻覃全在以為散毛誓厓等處
軍民宣撫使置官屬給宣勅虎符八年正月詔給銅
虎符以宫尉鄂勒哲布哈桂齊衛副指揮夀山監湖
廣軍十二年閏三月命典瑞院給淮南行省銀字圓
牌三面驛券五十道十三年六月給舒爾哈等三人
銀牌一面管領沃濟野人又詔皇太子位下儀衛司
指揮給二珠金牌副指揮給一珠金牌十四年十二
月命哈瑪爾提調經正監都水監會同館知經筵事
就帶元降虎符十五年二月詔富民願出丁壯義兵
者為萬戶千戶百戶有差仍降宣勅牌面十月命兵
工二部尚書實巴爾玉安童以金銀牌一百六十五
面給淮東宣慰使司等處義兵官員十一月以台哈
布哈為湖廣行省左丞相給以功賞宣勅金銀牌面
二十三年九月賜瓜哇國主三珠虎符
諸王及百官印
中統元年六月高麗國王王倎遣子永安公禧判司
宰事韓即來賀即位以國王封冊王印及虎符賜之
十二月以梵僧帕克斯巴為帝師授以玉印三年正
月賜廣寧王瓜都駝紐金鍍銀印及諸王哈必濟行
軍印四年正月給公主布呼符印至元元年七月給諸
王伊蘇布哈印賜諸王玉隆哈實印二年二月賜親
王烏嚕克岱河間王印三年六月封皇子諾木歡為
北平王以印給之十二月給諸王哈必濟行軍印四
年八月封皇子和哥齊為雲南王賜駝紐金鍍銀印
十月賜駙馬布哈銀印五年六月封諸王錫里濟為
河平王賜駝紐金印六年十月賜諸王鄂囉齊駝紐
金鍍銀印七年七月賜諸王巴爾達噶印九年正月
賜南平王圖嚕銀印十三年三月賜郡王瓜都銀印
四月賜諸王圖嚕金印七月賜諸王博囉印十四年
二月改安西王傅銅印為銀印十五年七月改鑄高
麗王王愖駙馬印十七年五月賜諸王伯竒特穆爾
銀印又賜國師掌教所印十月賜雲南王和哥齊印
十九年二月勅改給駙馬昌吉印七月賜高麗王睶
金印二十年正月賜諸王徹里爾印二月降太醫院
為尚醫監改給銅印三月給王傅烏尼庫特齊印二
十一年五月賜安北王螭紐金印六月詔封皇子托
歡為鎮南王賜塗金銀印七月賜皇子北安王印二
十二年正月封駙馬索隆噶為寧昌郡王賜龜紐銀
印十月賜托里齊安塔哈吉魯爾阿薩爾等印十一
月賜皇子阿雅噶齊銀印二十四年十月僧格言諸
王星納噶爾印文曰皇姪貴宗之寳寳非人臣所宜
有宜因其分地改為濟南王印從之十一月僧格言
皇子孟克封為安西王置王相府後封秦王綰二金
印今嗣王阿南達仍襲安西王印弟阿爾坦布哈别
用秦王印其下復以王𫝊印行一藩而二王恐於制
非宜詔阿南達嗣為安西王仍置王傅而上秦王印
二十五年二月賜雲南王塗金駝紐印十一月改釋
教總制院為宣政院印用三臺二十七年正月賜鎮
遠王雅克都呼靖遠王哈坦塗金銀印各一十月封
皇孫噶瑪拉為梁王賜金印二十八年正月給諸王
阿雅噶齊印二月封諸王特穆爾布哈為肅遠王賜
之印五月授高麗王世子謜特進上柱國賜銀印七
月賜師壁洞安撫司師壁鎮撫所師羅千戶所印二
十九年十二月中書省言里孫晉王噶瑪拉昔鎮雲
南給梁王印今進封晉王請給晉王印二十年二月
高麗國王請升其僉議府為僉議司降二品印從之
七月詔皇曾孫松山出鎮雲南以皇孫梁王印賜之
八月給安西王府斷事官印三十一年時成宗已即
位六月封駙馬竒爾濟蘇為唐王給金印
元貞元年正月封皇姑囊嘉特章公主為魯國大長
公主駙馬曼濟台為濟寧王賜金印十二月又賜帝
師雙龍紐玉印二年七月賜諸王鄂勒哲印大德元
年二月封的立普哇拿阿迪提牙為緬國王賜銀印
三月封諸王特穆爾布哈為鎮西武靖王賜駝紐印
三年正月賜永和爾為定遠王賜金印十二月賜諸
王烏呼納銀印四年正月賜諸王達實特穆爾金印
二月賜諸王額默根金印六月詔立緬國王子窟麻
剌哥撒八為緬國王賜銀印以伊徹察喇為太師鄂
勒哲為太傅皆賜之印五年正月以兩淮鹽法澀滯
命轉運司官兩員分司上江仍頒印七年三月詔遣
奉使宣撫循行諸道郝天挺等並給二品銀印十一
月併海道運糧萬戶府為海道都漕運萬戶府給印
二八年十二月封諸王徹伯爾為威武西寧王賜金
印九年二月封諸王鄂勒哲為衛安王定遠王永和
爾為威定王並賜金印十年二月封博囉為鎮寧王
賜金印五月封駙馬圖卜特穆爾為濮陽王賜金印
十一年時武宗已即位六月詔立母弟阿裕爾巴里
巴特力喇為皇太子受金寳封寧遠王庫庫楚為寧
王賜金印十一月封諸王雅克都呼為楚王賜金印
至大元年六月立仁宗為太子受金寳遣使四方旁
求經籍以玉刻印章命近侍掌之封永和爾為定王
駙馬附克寔為昌王並賜金印九月諸王圖們進所
藏太宗玉璽封圖們為陽翟王賜金印十一月賜諸
王訥默古哩金印十二月封呼嚕蘇為隴王賜金印
二年二月鑄金印賜句容郡王綽和爾三月賜雲南
王羅丹金印四月以建新寺置提調監造三品銀印
十二月封西僧迷不韻子為寧國公賜金印三年十
月封僧額琳沁策喇實為文國公賜金印四年四月
時仁宗已即位封知樞密院事特穆爾布哈為宣寧
王賜銀印改封親王德勒格爾布哈為湘寧王賜金
印六月封伊蘇丹為懷仁郡王賜銀印閏七月以西
僧藏布班巴爾為國師賜玉印十二月賜濟王圖烈
納印
皇慶元年正月制諸王設王傅六人銀印四月封鄄
國大長公主蒙克台為太長公主賜金印二年九月
封托歡為安定王賜金印三年正月特授實保齊巴
勒噶遜達嚕噶齊托歡金紫光祿大夫尉仍給印七
月封伊嚕音特穆爾為保恩王賜金印四年二月升
蒙古國子監秩賜銀印五月加封太長公主蒙克台
為皇姑太長公主給金印五年二月封諸王鴻和特
穆爾為嘉王圖們特穆爾為武平王並賜印三月賜
寧海王巴圖爾金印增給兩淮運司分司印一七月
調軍五千烏蒙等處屯田置總管萬戶府給銀印十
一月增置大都南北兩兵馬司指揮使色目漢人各
二人給分司印一六年正月特授同知徽政院事醜
驢達爾罕金紫光祿大夫太尉給銀印三月封諸王
伊嚕特穆爾為恩王給印六月升大乾元等提點所
為總管府給銀印十月增河東陕西鹽運司判官一
人給分司印二十一月增京畿漕運司同知副使各
一人給分司印
至治元年四月給諾木達實王府銀印庫春和塔拉
默色王府銅印十二月封索諾木藏布為白蘭王賜
金印二年三月給行通政院印賜諸王鄂羅木烏遜
銀印十二月定托克托和斯入流官選給印與俸封
齊齊克圖為武寧王授金印三年七月封諸王呼圖
克特穆爾為威遠王授金印十二月時泰定帝已即
位授諸王色徹肯以其父故金印給諸王巴拉實哩印
泰定元年正月賜諸王太平呼喇台巴克寔特穆爾
等金印賜司徒道住印四月封巴拉實哩繼母滿達
勒為皇妹昌國大長公主給銀印九月封伊蘇額布
根為荆王賜金印十月徙封雲南王旺沁為梁王以
其子特穆爾襲雲南王封親王圖卜特穆爾為懷王
並賜金印以出班為開府儀同三司翊國公給銀印
二年九月復尚乘寺光祿寺給銀印三年五月給夀
寧公主印七月封阿都齊為晉寧王以伊嚕特穆爾
嗣齊王並給金印九月以大車里昭哀地孟隆甸土
官吾仲地威楚路秃剌寨長哀培地各置路州甸有
差並降金符銅印四年四月以西僧恭噶伊寔巴鐘
喇寔嘉勒燦巴勒藏布為帝師賜玉印
天歷元年八月鑄樞密分院印十月賜雅克特穆爾
太平王黃金印十一月給殿中侍御史及冀寧路印二
年正月賜豫王黃金印八月封雅爾鼐寔哩為遼王
以故遼王托克托印賜之十一月西夏僧總統封國
公瓊布卒其弟嘉勒燦藏布襲職仍以璽書印章與
之以諸王喇特納寔哩翊戴有勞以其父越王圖喇
印與之復給元江路軍民總管府印十二月給豳王
和塔拉默色王傅印至順元年五月遣豫王喇特納
寔哩鎮西番授以金印賜諸王托歡金印大司徒布
呼齊銀印七月封諸王阿固察為廣寧王授以金印
以庫春貝大司徒印授薩里閏七月封諸王瑪展為
永寧王授金印鑄黃金神仙符命印賜掌全真教道
士苖道一授額琳特穆爾大司徒印甘肅平章政事
奈曼台封宣寧郡王授以金印駙馬錦濟勒封鄆國
公授以銀印九月授布哷齊及伊嚕特穆爾大司徒
印二年三月以西僧蘇尼德巴迪爾班迪為三藏國
師賜金印命宣靖王邁努置王傅等官立宫相都總
管府給銀印四月改宣忠扈衛親軍都萬戸府為宣
忠烏羅斯扈衛親軍都指揮使司賜銀印五月改阿
蘇萬戶府為宣毅萬戶府賜銀印加額爾吉訥大
尉賜銀印七月封巴延為浚寧王賜金印八月封托
琳和塔拉為靖恭王寔喇卜多爾濟為懿德王並給
以塗金銀印十一月封諸王沃濟為保寧王賜印以
其先所受印賜諸王呼圖克特穆爾之子唐古台詔
給伊喇肆努分行省印三年正月命高麗國王王燾
仍為國王賜金印三月詔西寧王色埒默如安定王
多爾濟巴勒例置王傅官四人鑄印給之五月復以
司徒印給萬安寺僧嚴吉祥
元統元年十一月封巴延為秦王賜金印二年二月
封額爾勒額布根為昌寧王賜金印至元元年十二
月詔宗室托克托穆爾襲封荆王賜金印三年七月
賜衮布巴勒西平王印十二月徵西域僧結喇嘛
至京師號灌頂法師賜玉印至正元年三月給還特
穆爾布哈宣讓王印七年十月詔左右丞相平章樞
密知院御史大夫得賜玉押字印十一年五月命同
知樞密院事圖沁以兵討劉福通授以分樞密院印
十二年五月命龍虎山張嗣德為三十九代天師給
印十三年正月命烏蘭哈達烏克遜良禎兼大司農
卿給分司農司印四月命南北兵馬司各分官一人
就領通州漷州直沽等處巡捕官兵給分司印六月
三皇子阿裕寔哩達喇為皇太子授以金寳十二月
西安王喇特納寔哩為豫王弟達爾瑪討賊有功以
西安王印與之十四年十一月賜諸王諾木達寔金
鍍紐印十五年十二月給湖廣行省分省印十六年
二月命滿滿為靖安王賜金印二十七年八月特穆
爾布哈進封淮王賜金印
輟耕錄曰蒙古色目人之為官者或不能執筆花
押例以象牙或木刻而印之宰輔及近侍官至一
品者得旨則用玉圖書押字非特賜不敢用按周
廣順二年平章李榖以病臂辭位詔令刻名印用
据此則押字用印之始也
草木子曰元朝一品衙門用三臺金印二品三品
用兩臺銀印其餘大小衙門印雖大小不同皆用
銅其印文皆用巴特瑪帝師所制蒙古字書惟宣
命之寳用玉以玉筯篆文此其異也
明太祖洪武元年製寳璽
明初寳璽十七(詳見於後)先是欲制寳璽有賈胡浮海獻
美玉曰此出于闐祖父相𫝊當為帝王寳璽乃命製
為寳不知十七寳中此玉製何寳也
二年製功臣鐵券
帝欲封功臣議為鐵券而未有定制或言台州民錢
允一有家藏吳越王鏐唐賜鐡券遂遣使取之因其
式而損益焉三年大封功臣公六人侯二十八人並
賜鐵券(公李善長徐達李文忠馮勝鄧愈常茂侯湯和唐勝宗陸仲亨周德興華雲龍顧時耿炳)
(文陳德郭子興王志鄭遇春費聚吳良吳揁趙庸廖永忠俞通源華高楊璟康鐸朱亮祖傅友德胡美韓)
(政黃彬曺良臣梅思祖陸聚)二十五年改製鐡券賜公(傅友德)侯(王弼)
(耿炳文郭英)及故公(徐達李文忠)侯(吳傑沐英)凡八家永樂初靖難
功臣亦有賜者
十五年製符節二十三年以各道印篆相類命改鑄
初帝重御史之職分河南等十三道每道鑄二印文
曰繩愆糾謬守院御史掌其一其一藏内府有事則
受以出復命則納之至是從都御史袁泰言乃有是
命
二十六年定符牌之制
凡公差以軍情重務及奉旨差遣給驛者兵部既給
勘合即赴内府關領符騐給驛而去事竣則繳(其制詳於)
(後)
惠帝建文三年正月朔凝命神寳成(按寳之緣起及制度尺寸俱詳玉石)
(之異門)
宣宗宣德元年製金寳賜貴妃孫氏
帝以貴妃有容德特請於皇太后製金寳賜之未幾
即誕皇嗣自是貴妃授寳遂為故事
孝宗弘治十三年六月陕西獻玉璽却之
鄠縣民毛志學於泥河濱得玉璽其文曰受命於天
既夀永昌色白微青螭紐巡撫熊翀以為秦璽復出
遣人獻之以禮部尚書傅瀚言却而不用
傅瀚言自有秦璽以来歴代得喪真偽之跡具載
史籍今所進篆文與輟耕錄等書摹載魚鳥篆文
不同其螭紐又與史𫝊所紀文盤五龍螭缺一角
旁刻魏錄者不類蓋秦璽亡已久今所進與宋元
所得疑皆後世摹秦璽而刻之者竊惟璽之用以
職文書防詐偽非以為寳玩也自秦始皇得藍田
玉以為璽漢以後𫝊用之自是巧争力取以為得
此乃足以受命而不知受命以德不以璽也故求
之不得則偽造以欺人得之則君臣色喜以誇示
於天下是皆貽笑千載我高皇帝自制一代之璽
文各有義随事而施真足以為一代受命之符而
垂法萬世何藉此璽哉帝從其言故却而不用焉
武宗正德十六年命非朝參官不得給牙牌
時禮科邢寰言牙牌惟常朝職官得懸比來權姦侵
柄𫝊旨升官者輙佩牙牌宜清核以重名器乃命文
職不朝參者勿濫給武官進御侍班佩刀執金爐者
給與
世宗嘉靖十八年新製御寳
凡七寳(詳見於後)與國初寳璽共為御寳二十四尚寳司
官掌之
三十七年定符牌之制
南京鳳陽守備内外官并各處鎮守總兵巡撫及各
守一方不受鎮守節制内外守備並領符騐奏事凡
監鎗整飭兵備并一城一堡守備官不許關領符騐
神宗萬歷六年三月少師張居正乞歸葬父範銀為印
以賜之(張居正傳)
命撫按諸臣先期馳賜璽書敦諭葬畢即上道範帝
賚忠良銀印以賜如楊士竒張孚敬例得密封言事
皇帝玉圭
圭長一尺二寸剡其上刻山四以象四鎮之山(蓋周鎮圭)
(之制異於大圭不瑑者也)以黃綺約其下别以囊韜之金龍文
成祖永樂三年定服衮冕時用之又定服皮弁時玉
圭長如冕服之圭有脊嘉靖八年定服武弁時玉圭
視鎮圭差小剡上方下有篆文曰討罪安民
皇帝寳璽
明初凡十七其大者曰皇帝奉天之寳(唐宋𫝊寳惟祀天地用之)
曰皇帝之寳(凡詔若赦用之)曰皇帝行寳(立封及賜勞用之)曰皇帝
信寳(詔親王文臣用兵用之)曰天子之寳(祀山川鬼神用之)曰天子行
寳(封外國及賜勞用之)曰天子信寳(詔外夷調兵用之)曰制誥之寳(賜詔)
(命用之亦曰誥命之寳)曰勅命之寳(賜勅用之)曰廣運之寳(奬諭臣工用之)
曰皇帝尊親之寳(冊上尊號用之)曰皇帝親親之寳(勅諭親王用之)
曰敬天勤民之寳(勅諭來朝官用之)有御前之寳(以進御座用之)又
有表章經史之寳及欽文之璽丹符出騐四方
嘉靖時新製七寳曰奉天承運大明天子寳大明受
命之寳巡狩天下之寳垂訓之寳命德之寳討罪安
民之寳勅正萬民之寳與國初寳璽共為御寳
皇后玉穀圭
圭長七寸剡其上瑑穀文黃綺約其下韜以黃囊金
龍文(服禮服時用之)皇妃次玉圭瑑穀文以配鞠衣
皇太子玉圭
圭長九寸五分以錦約其下并韜(服衮冕時用之皮弁同)皇太
子妃玉圭同皇妃
親王玉圭
圭長九寸二分五釐(服兖冕時用之)妃及公主皆不用圭
親王世子圭
圭長九寸(服兖冕時用之皮弁同)
郡王圭同親王世子
郡王以下俱不得用圭
皇后冊寳
金冊二片(依周尺長一尺二寸廣五寸厚二分五釐字依數分行鐫以真書)上下有
孔聯以紅縧開閤如書帙籍以紅錦褥冊盝用木飾
以渾金瀝粉蟠龍紅紵絲襯裹内以紅羅銷金小袱
裹冊外以紅羅銷金夾袱包之五色小縧縈於外寳
用金龜紐篆文曰皇后之寳(依周尺方五寸九分厚一寸七分)寳池
用金闊取容寳箧二副一置寳一置寳池每服三重
外箧用木飾以渾金瀝粉蟠龍紅紵絲襯裹中箧用
金鈒蟠龍内小箧飾如外箧内置寳座四角雕蟠龍
飾以渾金座上用錦褥以銷金紅羅小夾袱裹寳其
箧外各用紅羅銷金大夾袱覆之臨冊之日冊寳俱
置紅髹輿案案頂有紅羅瀝水用擔床舉之
皇貴妃而下有冊無寳而有印
妃冊用鍍金銀冊二片(廣長與后冊同)冊盝飾以渾金瀝粉
蟠鳳其印用金龜紐(尺寸與諸王寳同)文曰皇妃之印箧飾
以蟠鳳宣德元年授貴妃金寳嘉靖十年立九嬪冊
用銀殺皇妃五分之一以金飾之
皇太子冊寳
冊用金二片(其制及盝箧之飾與皇后冊同)寳用金龜紐篆書皇太
子寳(其制及池箧之飾與后寳同)
皇子妃冊寳
冊用金兩葉(重百兩每葉高一尺二寸廣五寸)籍冊以錦聯冊以紅
絲縧墊冊以錦褥裹冊以紅羅銷金袱其盝飾以渾
金瀝粉雲鳳内有花銀釘鉸嵌金絲鐵筦籥外以紅
羅銷金袱覆之其金寳之制未詳洪武二十八年更
定止授金冊不用寳
親王冊寳
冊制用金(與皇太子同)其寳用金龜紐(依周尺方五寸二分厚一寸五分)
文曰某王之寳(池箧之飾與皇太子寳同)寳盝之飾則雕蟠螭
親王妃冊印
其金冊高視太子妃冊減一寸(餘制悉同)冊文視親王其
金印之制未詳洪武二十八年更定止授金冊
公主冊印
銀冊二片鐫字鍍金籍以紅錦褥冊盝飾以渾金瀝
粉蟠螭其印同宋制用金龜紐文曰某國公主之印
(方五寸二分厚一寸五分)印池用金廣取容印外箧用木飾以渾
金瀝粉盤鳳中箧用金鈒蟠鳳内小箧飾如外箧
親王世子金冊金寳
承襲止授金冊傳用金寳
世子妃金冊
洪武二十三年鑄世子妃印制視王妃金印龜紐篆
文曰某世子妃印
郡王鍍金銀冊印
冊文視世子
郡王妃冊
止有鍍金銀冊無印
功臣鐵券
制如瓦第為七等公二等(一高尺廣一尺六寸五分一高九寸五分廣一尺六)
(寸)侯三等(一高九寸廣一尺五寸五分一高八寸五分廣一尺五寸一高八寸廣一尺四寸五)
(分)伯二等(一高七寸五分廣一尺三寸五分一高六寸五分廣一尺二寸五分)外刻履
歷恩數之詳以記其功中鐫免罪減祿之數以防其
過字嵌以金凡九十七副各分左右左頒功臣右藏
内府有故則合之以取信焉
百官印信
洪武初鑄印局鑄中外諸司印信正一品銀印三臺
(方三寸四分厚一寸)六部都察院並在外各都司俱正二品銀
印二臺(方三寸二分厚八分)其餘正二品從二品官銀印二臺
(方三寸一分厚七分)惟衍聖公以正二品三臺銀印則景帝景
泰三年賜也順天應天二府俱正三品銀印(方二寸九分厚)
(六分五釐)其餘正三品從三品官俱銅印(方二寸七分厚六分)太僕
光祿寺並在外鹽運司俱從三品銅印(方減一分厚減五釐)正
四品從四品俱銅印(方二寸五分厚五分)正五品從五品俱銅
印(方二寸四分厚四分五釐)在外各州從五品銅印(方減一分厚減五釐)正
六品從六品俱銅印(方二寸二分厚三分五釐)正七品從七品俱
銅印(方二寸一分厚三分)正從八品俱銅印(方二寸厚二分五釐)正從九
品俱銅印(方一寸九分厚二分二釐)未入流者銅條記(闊一寸三分長二寸)
(五分厚二分一釐)以上俱直紐九叠篆文初雜職亦方印至
洪武十三年始改條記
凡百官印信惟文淵閣銀印直紐(方一寸七分厚六分)玉箸篆
文誠重之也武臣受重寄者征西鎮朔平蠻諸將軍
銀印虎紐(方三寸三分厚九分)柳葉篆文洪武中嘗用上公佩
將軍印後以公侯伯及都督充總兵官名曰掛印將
軍有事征伐則命總兵佩印以往旋師則上所佩印
於朝此外惟漕運總督印同將軍其在外鎮守總兵
參將掛印則仁宗洪熙元年始也有文臣掛將軍印
者王驥以兵部尚書征湖貴苖掛征蠻將軍印王越
以左都御史守大同掛征西將軍印其他文臣大臣
有領勅而權重者或給以銅關防直紐(廣一寸九分五釐長二寸)
(九分厚三分)九叠篆文雖宰相行邊與部曺無異惟正德
時張永征安化王用金鑄嘉靖中顧鼎臣居守用牙
鏤關防皆特賜也河南十三道每道二印(已見前)洪武
二十三年以各道印篆相類乃命改製某道監察御
史其奉差者則曰巡按某處監察御史銅印直紐有
眼(方一寸五分厚三分)八叠篆文
賜印
(臣)等謹按王圻續通考載賜印記等事如太祖賜
懿文太子白玉印方一寸二分文曰大本堂記中
宫皇后白玉印方亦如之文曰厚載之記成祖賜
仁宗玉押曰人主中正仁宗即位時宣宗方為皇
太孫復舉以授之命印職章奏又賜蹇義夏元吉
楊士竒黃淮楊榮金幼孜印曰繩愆糾繆而義有
蹇忠貞士竒有楊貞一之印宣宗賜義曰忠厚寬
弘原吉曰含弘貞静士竒曰清方貞一榮曰方直
剛正胡濙曰清和恭靖又文恭世家吳中曰和敏
詳達景泰帝賜少傅胡濙曰忠正惟篤少保王文
曰忠誠匪懈衍聖公孔弘緒曰謹禮崇德世宗賜
楊一清文曰耆德忠正又繩愆糾違賜張孚敬曰
忠良貞一又繩愆弼違又别記永嘉張茂恭桂萼
曰忠誠静慎又繩愆匡違李時曰忠敏安慎方獻
夫曰忠誠直諒費宏曰舊輔元臣夏言曰學博才
優顧鼎臣曰經緯首選翟鑾曰清謹學士又繩愆
輔德又顧鼎臣居守時賜牙刻關防皆特思也又
有方士權璫等皆邀賜印以事無足採故從刪略
明初賜高麗金印龜紐(方三寸)文曰高麗國王之印賜
安南鍍金銀印駝紐(方三寸)文曰安南國王之印賜占
城鍍金銀印駝紐(方三寸)文曰占城國王之印賜吐蕃
金印駝紐(方五寸)文曰白蘭王印
符牌
凡宣召親王必遣官齎金符以往親王之藩及鎮守
巡撫諸官奏請符驗俱從兵部奏行尚寳司領之(符驗)
(之制上織船馬之狀起馬者用馬字號起船者水字號起雙馬者達字號起單馬者通字號起站船者信)
(字號)
洪武四年始製用寳金牌凡軍機文書自都督府中
書省長官而外不許擅奏有詔調軍中書省同都督
府覆奏乃出各所藏金牌入請用寳又造軍中調發
符牌用鐵(長五寸闊半之)上鈒二飛龍下鈒二麒麟首為圓
竅貫以紅絲縧嘗遣官齎金牌信符詣西番以茶易
馬其牌四十一上號藏内府下號降各番篆文曰皇
帝聖旨左曰合當差發右曰不信者斬二十二年又
頒西番金牌信符其後番官欵塞皆齎原降牌符而
至永樂二年製信符金字紅牌給雲南諸蠻凡歷
代改元則所頒外國信符金牌必更鑄新年號給之
此信符之達於四裔者也其武臣懸帶金牌則洪武
四年所造(闊二寸長一尺)上鈒雙龍下鈒二伏虎牌首尾為
圓竅貫以紅絲縧指揮佩金牌雙雲龍雙虎符千戶
佩鍍金銀牌獨雲龍獨虎符百戶素雲銀牌符太祖
親為文鈒之曰上天祐民朕乃率撫威加華夏實憑
虎臣賜爾金符永𫝊後嗣天子祀郊廟若視學耤田
勲衛扈從及公侯駙馬五府都督日直錦衣衛當直
及都督率諸衛千百戶夜廵内皇城金吾諸衛各輪
官隨朝廵綽俱給金牌有龍者虎者麒麟者獅者雲
者以官為差其扈駕金字銀牌則洪武六年所造尋
改為守衛金牌以銅為之塗以金(高一尺闊三寸)分字號凡
五仁字號上級獨龍蟠雲花公侯伯都督佩之義字
號鈒伏虎蟠雲花指揮佩之禮字號鈒獬豸蟠雲花
千戶衛鎮撫佩之智字號鈒獅子蟠雲花百戶所鎮
撫佩之信字號鈒蟠雲花將軍佩之牌下鑄守衛二
篆字背鑄凡守衛官軍懸帶此牌等二十四字牌首
竅貫青絲鎮撫及將軍隨駕直宿衛者佩之下直則
納之凡夜廵官於尚寳司領令牌禁城各門金吾等
衛指揮千戶分領申字號牌午門自一至四長安左
右門東華門自五至八西華門自九至十二元武門
自十三至十六五城兵馬指揮亦日領令牌東西南
北中城分領木金火水土五字號留守五衛廵城官
並金吾等衛守衛官俱領銅符留守衛指揮所領承
字及東西北字號牌俱左半字陽文左比金吾等衛
端門承天門東西北安門指揮千戸所領承字及東
西北字號俱右半字隂文右比銅符字號比對相同
方許巡行内官内使之出亦須守門官比對銅符而
後行皇城九門守衛軍與圍子手各領勇字號銅牌
錦衣校尉上直及光祿寺吏典厨役遇大祀俱佩雙魚
銅牌永樂六年駕幸北京扈從官俱帶牙牌五府六
部都察院大理寺錦衣衛各鑄印信通政司鴻臚寺
各鑄關防謂之行在衙門印信關防其後命内府印
綬監收貯嘉靖十八年南巡禮部領出以給扈從者
焉
凡郊廟諸祭陪祀供事官及執事者入壇俱領牙牌
洪武八年始也圓花牌陪祀官領之長花牌供事官
領之長素牌執事人領之又謂之祀牌凡駕詣諸陵寢
扈從官俱於尚寳司領小牙牌嘉靖九年皇后行親
蠶禮文官四品以上武官三品以上命婦及使人俱
於尚寳司領牙牌有雲花圜牌鳥形長牌之異凡文
武朝參官錦衣衛當駕官亦領牙牌以防姦偽洪武
十一年始也其制以象牙為之刻官職於上不佩則
門者却之私相借者論如律(牙牌字號公侯伯以勲字駙馬都尉以親字文)
(官以文字武官以武字教坊官以樂字入内官以官字已上互見職官門)嘉靖二十八
年内府供事匠作武職官皆帶朝參牙牌嘗奉旨革
奪旋復給之給事中陳邦修以為言禮部覆奏會典
所載文武官出入禁門帶牙牌有執事供事朝參之
别執事供事者皆届期而領如期而繳惟朝參牙牌
得朝夕懸之非徒為關防之具亦以示等威之辨也
虚銜帶俸供事執事者不宜槩領第出入禁闥若一
切革奪何由譏察尚寳司所貯舊牌數百上有入内
府字號請以給之至於衛所武官掌印僉書侍衛之
外非屬朝參供役者盡革奪之其納粟填註冒賜牙
牌及罷退閒住官舊所關領不繳者俱逮問報可
使節
初製黃色三詹寳蓋長二尺黃紗袋籠之又製丹漆
架一以節置其上使者受命則載以行使歸則持之
以復命洪武二十三年詔考定使節之製禮部奏漢
光武時以竹為節柄長八尺其毛三重而黃公紹韻
會註漢節柄長三尺毛三重以旄牛為之詔從三尺
之制
欽定續文獻通考卷九十五
