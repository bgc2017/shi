欽定續文獻通考卷十八
征𣙜考
(臣)䓁謹按馬端臨作征𣙜考自征商關市以暨雜
征歛䓁門阜財足用之道固已詳言之矣顧征𣙜
之法行之自古積久不能無弊宋初立法務從簡
便南渡以降諸郡稅額亦累有放免然而貪吏並
緣苛取百出私立稅場算及緡錢虚市有稅空舟
有稅甚至以食米為酒米以衣服為布帛皆使納
稅蠧國剥民有不可勝言者遼置鹽鐡轉運度支
錢帛諸司金有鹽筴酒麴茶稅征商𣙜場等法元
雖取民無定而其要一本於寬故前代告緡借商
經總之制元皆無之明制府州縣有稅課司局河
泊有所諸歲辦商稅漁課引繇契本有額至神宗
之季遂議開礦𣙜稅於是所在搜括日增歲溢上
取一下取二官取一羣奸又取二利則歸下怨則
歸上所謂利之所在害即隨之者也續考斷自南
宋寧宗迄於明代其門類仍倣馬氏之例而以見
於史志紀傳各書者依次編輯亦可藉以考其原
委而鏡其得失焉
征商(關市)
宋寧宗開禧元年六月罷廣東稅場八十一墟
初關市之征高宗時屢經省罷其未盡者孝宗繼志
悉推行之淳熙五年六月罷諸州私置稅場時知臨
安府吳淵乞復置西溪䓁兩處發引欄稅帝曰關市
譏而不征去城五十里之外豈可復置欄稅耶十二
年給舍看詳趙汝誼乞行下省臣遇客販米不得阻
遏其免收力勝錢一項自有見行約束如有違戾以
喝花為名故作留滯者許客人赴訴監司臺省重寘
憲典從之光宗紹熙三年三月罷雅州稅場五至寧
宗時諸郡商稅屢與放免焉
理宗紹定五年三月詔京城内外免征商三月
淳祐四年九月臺臣言嚴州及紹興蕭山䓁縣征商煩
苛詔亟罷之
寳祐二年六月罷臨安府臨平鎮稅場
秘書少監劉克莊進故事曰自漢中葉筦𣙜之法
行上而公卿下而賢良文學各持一論然公卿之
論常勝雖合賈誼董仲舒諸名儒唇敝舌腐而不
能殺其勢惟本朝則不然所用三司使如寇準蔡
齊王堯臣包拯宋祁張方平蔡襄其人平日既持
賢良文學之論一旦居公卿之位終不肯背儒者
大旨此所以異於漢也熙寧改法初猶用程顥蘇
轍為官屬其後薛向吳居厚之徒始進於是司馬
光得政内擢李常為版書外擢鮮于侁為漕臣以
救其弊元祐相業第一義也臣謂國家此一氣脉
宜迓續不宜間斷宜培養不宜㭬伐顧今天下兵
不可汰官不可省郊廟之禮不可闕掖廷之用不
可减臣非敢立高虚之論直以理財為非也昔之
理財者摧抑富商巨賈之盗利權者耳逐什一以
養口體者弗問也削弱豪家大姓之侵細民者耳
營升斗以育妻子者弗問也天地所産海之魚鹽
藪之薪蒸漆枲絺紵之百貨械器陶冶之一藝蓋
販夫販婦園夫紅女所資以為命者苟操幹之無
遺則嘆愁之寧免漢算緡錢下逮末作唐為宫市
害及樵夫治世氣象不宜如此向也𣙜酤𣙜契信
有遺利今囊括殆盡弓張未弛已失利源邑困繭
絲之取民受池魚之殃議者排之愈力執事者持
之愈堅踵漢廷鹽鐡之弊失先朝前軰名儒治賦
之意麟趾澤息蠆尾謗興將安取此臣觀今日事
勢損上未易言也酌中制以取之足矣裕民未易
言也捐末利以還之足矣昔陳恕令三司吏各條
茶法第為三等曰上者取利太深可行之商賈不
可行於朝廷吾用其中者其計臣之心也王旦遣
漕臣曰朝廷𣙜利至矣真大臣之言也惟詔廟堂
省府亟圖之
度宗咸淳元年正月詔臨安免征商三月
四年再免在京征商三月
恭帝德祐元年二月令長吏一切勿征稅
遼太祖三年五月置羊城於炭山北起𣙜務以通諸道
市易
聖宗統和元年九月南京秋霖害稼權停關征以通山
西糴易
從南京留守奏也
(臣)等謹按遼史食貨志又載乾亨間留守司言民
艱食請弛居庸關稅疑即紀統和元年九月事蓋
統和改元即在乾亨五年六月故志猶誤仍乾亨
年號也
四年十一月以古北松亭榆關征稅不法致阻商旅遣
使鞫之
十二年二月免諸部歲輸羊及關征
十九年閏十一月减關市稅
開泰元年十二月貴德龍化儀坤雙遼同祖七州始征
商
初東遼之地自神册来附未有𣙜酤鹽麴之法關市
之征亦甚寬弛馮延休韓紹勲相繼以燕地平山之
法繩之民不堪命至太平九年八月東京舍利軍詳
穏大延琳䓁遂乘之以作亂
金世宗大定二年制院務剏虧及功酬格
八月罷諸關征稅止令譏察
時張中彦為吏部尚書上疏曰古者關市譏而不征
今使掌關市者征而不譏苛留行旅至披剔囊笥甚
於剽掠有傷國體乞禁止之從之
二十年正月定商稅法金銀百分取一諸物百分取三
至章宗泰和四年言事者以物價視舊為高除金銀
則額所不能盡該自餘金銀可並添一分詔從之七
年三月戶部尚書高汝礪言舊制小商貿易諸物收
錢四分而金銀乃重細之物多出富有之家復止三
分是為不倫亦乞一例收之省臣議以為如此恐多
隠匿遂止從舊
章宗明昌元年正月勅尚書省定院務課商稅額
諸路使司院務千六百一十六處比舊减九十四萬
一千餘貫遂罷坊場免賃房稅
八月禁止托親王公主奴隸占網船侵商旅
十月罷提點所賞罰制
尚書省奏今天下使司院務既减課額而監官增虧
復有升遷追殿之制宜罷提點所給賞罰俸之制但
委提刑司察提點官侵犯場務者則論如制詔從之
五年增置中都等路院務
陳言者乞復舊制坊場不許惟許增置院務詔尚書
省參酌定制遂擬遼東北京依舊許人分辦中都等
十一路差官按視量添設院務於二十三處自今歲
九月一日立界制可大定間中都稅使司歲獲十六
萬四千四百四十餘貫自增院務後歲獲二十一萬
四千五百七十九貫凡增五萬貫有奇
泰和六年五月制院務課虧令運司差官監𣙜
元太宗二年正月定諸路課稅
十一月置十路徵收課稅使
以陳時可趙昉使燕京劉中劉桓使宣德周立和土
貞使西京吕振劉子振使太原楊簡高廷英使平陽
王晉賈從使真定張瑜王銳使東平王德亨侯顯使
北京夹谷永程泰使平州田木西李天翼使濟南
元史耶律楚材𫝊曰太宗初即位楚材條上便宜
一十八事其一貿易借貸官物者罪之近臣博第
言漢人無補於國可悉空其人以為牧地楚材曰
陛下將南伐軍需宜有所資誠均定中原地稅商
稅鹽酒鐡冶山澤之利歲可得銀五十萬兩帛八
萬匹粟四十餘萬石足以供給何謂無補哉乃奏
立燕京等十路徵收課稅使凡長貳悉用士人如
陳時可趙昉等皆寬厚長者極天下之選参佐皆
用省部舊人
六年立徵收稅課所
凡倉庫院務官并合千人等命各處官司選有産有
行之人充之其所辦課程每月赴所輸納有貿易借
貸者並徒二年杖七十所官擾民取財者罪亦如之
十一年十二月商人烏爾圖哈瑪爾撲買中原銀課二
萬二千錠以四萬四千錠為額從之
至次年正月即以烏爾圖哈瑪爾充提點諸路課稅
所官
耶律楚材𫝊曰富人劉忽篤馬涉獵發丁劉廷玉
等以銀一百四十萬兩撲買天下課稅楚材曰此
貪利之徒㒺上虐下為害甚大奏罷之自庚寅定
課稅格至甲午平河南歲有增羡至戊戌課銀增
至一百一十萬兩譯史安天合者謟事鎮海首引
烏爾圖哈瑪爾撲買課稅又增至二百二十萬兩
楚材極力辯諫至聲色俱厲言與涕俱帝曰爾欲
搏鬭耶又曰爾欲為百姓哭耶姑令試行之楚材
力不能止乃歎息曰民之困窮將自此始矣
又楊奐𫝊曰歲戊戌試諸道進士奐試東平兩中
賦論第一北上謁中書耶律楚材楚材奏薦之授
河南路徵收稅課所長官兼廉訪使將行言於楚
材曰僕不敏誤蒙不次之用以書生而理財賦已
非所長又况河南兵荒之後遺民無幾烹鮮之喻
正在今日急而擾之糜爛必矣願假以歲月使得
撫摩瘡痍以為朝廷愛養基本萬一之助楚材甚
善之既至招致一時名士與之議政事約束一以
簡易為事按行境内親問監務月課幾何難易若
何有以增額言者奐責之曰剥下欺上爾欲我為
之耶即减元額四之一公私便之不踰月政成時
論翕然以為前此漕司未之有也
世祖中統四年正月改諸路監𣙜課稅所為轉運司
至至元六年二月罷宣德府稅課所以上都轉運司
兼領改河南懷孟順德三路稅課所為轉運司十七
年六月中書左丞安塔哈等請罷江南所立稅課提
舉司平章政事阿哈瑪特力爭詔御史臺選官檢覈
具實以聞十九年二月改上都宣課提領為宣課提
舉司二十六年正月罷甘州宣課提舉司入寧夏都
轉運使司
是年令凡在京權勢之家為商賈及以官銀買賣之人
並赴務輸稅入城不弔引者同匿稅法
用都轉運司阿哈瑪特䓁言也至至元十九年十一
月以勢家為商賈者阻遏官民船立沿河廵察軍犯
者没其家仁宗元祐五年二月勅上都諸寺權豪商
販貨物並輸稅課
(臣)䓁謹按元典章中統二年六月恢辦課程條畫
十二事内一條諸犯匿稅者貨物一半沒官一半
付告人充賞但犯笞五十入門不弔引者同匿稅
科斷食貨志謂是年用阿哈瑪特等言始定是制
與典章年月不同
至元四年九月申嚴西夏中興䓁路僧尼道士商稅酒
醋之禁
至十二年二月遣必勒陶齊博囉檢覈西夏𣙜課
七年五月定三十分取一之制以銀四萬五千錠為額
有溢額者别作增餘
尚書省言諸路課程歲銀五萬錠恐疲民力宜减十
分之一運司官吏俸禄宜與民官同其院務量給工
食仍禁所司多取於民歲終較其增損而加黜陟從
之至二十年詔各路課程差廉幹官二員提點增羡
者遷賞虧兊者賠償降黜凡隨路所辦每月以其數
申部違期不申及雖申不圓者其首領官初犯罰俸
再犯决一十七令史加一等三犯正官取招呈省其
院務官俸鈔於增餘錢内給之其課仍依舊例三十
分取一院務官大者不過三員攅攔合千人䓁騐課
存設運司并提點官吏於管下院務取借錢物者以
盗論與者同罪即應稅之物不經依例抽分使訖稅
印者亦如之
免上都商課惟收市易莊宅等契本費
尚書省言上都地里遥遠商旅往来不易宜特免收
稅以優之惟市易莊宅奴婢孳畜例收契本工墨之
費從之至二十年七月勅上都商稅六十分取一二
十二年五月又减上都稅課於一百兩之中取七錢
半
十年四月免隆興路𣙜課三年
十四年七月𣙜大都商稅
至十九年二月减大都稅課官十四員為十員二十
年九月徙舊城市肆局院稅務皆入大都减稅徵四
十分之一
二十年十一月鞏昌設拘𣙜課稅所
諸王哲必特穆爾請於分地二十四城自設管課官
不從又請立拘𣙜課稅所其長從都省所定次則王
府差設從之至二十三年正月罷鞏昌二十四城拘
𣙜所以其事屬有司
禁雲南管課官於常額外多取餘錢
二十一年七月定稅物不得抽分本色
行御史臺言應稅貨物並宜扣算寳鈔不得抽分本
色違者以偷盗官物論取與同罪命中書省下部行
之
二十二年六月詔减商稅罷牙行
二十六年大增天下商稅
增腹裏為二十萬錠江南為二十五萬錠從丞相僧
格請也
二十七年八月禁諸人毋沮平陽太原大同宣課
至二十八年二月又詔毋沮擾山東轉運使司課程
二十九年定諸路輸納之限不許過四孟月十五日
三十年五月勅僧寺邸店商賈舍止其物貨依例收稅
三十一年詔天下商稅有增餘者毋作額
成宗元貞元年增上都稅
用平章拉沁言也至大德元年十月又减大都商稅
歲額為三千錠
大德二年十二月定諸稅錢二十取一歲額之上勿增
至七年二月帝謂中書省臣曰比有以歲課增羡希
求爵賞者此非掊克於民何從而出自今除元額外
勿以增羡作正數十月安西轉運司於常課外增算
五萬七千四百錠人賜衣一襲以勸其功
三年三月罷陕西路拘𣙜課稅所
七年二月减杭州稅課提舉司冗員
九年七月蠲晉寧冀寧今年商稅之半
以累歲被災故也
武宗至大三年正月禁近侍諸人外增課額及進他物
有妨往制
定稅課殿最法
諸色課程並係大德十一年較定舊額元增總為正
額折至元鈔作數自至大三年為始恢辦餘止以十
分為率增及三分以上為下酬五分以上為中酬七
分以上為上酬增及九分為最不及三分為殿所設
資品官員以二週歲為滿定稅課官䓁第萬錠之上
設正提舉同提舉副提舉各一員千錠以上設提領
大使副使各二員五百錠之上設提領大使副使各
一員百錠之上設大使副使各一員
四年十一月(時仁宗已即位)勅商稅官盗稅課者同職官贓罪
仁宗延祐七年十一月禁京城諸寺邸舍匿商稅
至泰定帝泰定元年四月稅僧道邸舍積貨致和元
年正月禁僧道匿商稅文宗至順二年八月命宣課
提舉司毋收伊特穆爾邸舍商貨稅
文宗天歷二年三月僧道伊嚕勒昆珠格逹實密為商
者仍舊制納稅
至七月遂征京師僧道商稅至順二年三月中書省
言宣課提舉司歲榷商稅為鈔十萬餘錠比歲數不
登乞凡僧道為商者仍征其稅命誠為僧者仍免之
十月以親祀太廟禮成詔免奉元路民間商稅一年
至至順三年六月又免陕西行省本年商稅
天歷時天下總入商稅額數
大都宣課提舉司一十萬三千六錠一十一兩四錢
大都路八千二百四十二錠九兩七錢上都留守司
一千九百三十四錠五兩上都稅課提舉司一萬五
百二十五錠五兩興和路七百七十錠一十七兩一
錢永平路二千二百七十二錠四兩五錢保定路六
千五百七錠二十三兩五錢嘉定路一萬七千四百
八錠三兩九錢順德路二千五百七錠九兩九錢廣
平路五千三百七錠二十兩二錢彰德路四千八百
五錠四十二兩八錢大名路一萬七百九十五錠八
兩五錢懷慶路四千九百四十九錠二兩衞輝路三
千六百六十三錠七兩河間路一萬四百六十六錠
四十七兩二錢東平路七千一百四十一錠四十八
兩四錢東昌路四千八百七十九錠三十二兩濟寧
路一萬二千四百三錠四兩一錢曹州六千一十七
錠四十六兩三錢濮州二千六百七十一錠七錢高
唐州四千二百五十九錠六兩泰安州二千一十三
錠二十五兩四錢冠州七百三十八錠一十九兩七
錢寧海州九百四十四錠三錢德州二千九百一十
九錠四十二兩八錢益都路九千四百七十七錠一
十五兩濟南路一萬二千七百五十二錠三十六兩
六錢般陽路三千四百八十六錠九兩大同路八千
四百三十八錠一十九兩一錢冀寧路一萬七百一
十四錠三十四兩六錢晉寧路二萬一千三百五十
九錠四十兩二錢嶺北行省四百四十八錠四十五
兩六錢遼陽行省八千二百七十三錠四十一兩四
錢河南行省一十四萬七千四百二十八錠三十二
兩二錢陕西行省四萬五千五百七十九錠三十九
兩三錢四川行省一萬六千六百七十六錠四兩八
錢甘肅行省一萬七千三百六十一錠三十六兩一
錢江浙行省二十六萬九千二十七錠三十兩三錢
江西行省六萬二千五百一十二錠七兩三錢湖廣
行省六萬八千八百四十四錠九兩九錢
(臣)䓁謹按元史食貨志謂天歷總入之數視至元
七年所定之額不啻百倍蓋七年額止四萬五千
錠也今就志所載諸路總數計之凡九十三萬九
千五百六十八錠有奇尚不及百萬然以四萬之
額而增至九十餘萬民亦何堪此苛征乎
順帝至元三年二月立船戶提舉司十處提領二十處
定船戶科差船一千料之上者歲納鈔六錠以下逓减
至六年二月罷各處船戶提舉司
邵遠平續弘簡錄曰元有商課又有額外課若稅
及船料又在額外課之外者
六年二月罷通州河西務䓁處抽分按利房
明太祖即吳王位設宣課通課等司凡商稅三十取一
初稅收官店錢至是减之改在京官店為宣課司府
縣官店為通課司凡商稅三十取一收鈔及錢過者
以違令論
洪武元年八月除書籍田器稅
又命凡物不鬻於市者勿稅買賣田宅頭匹必投契
本别納紙價
明史食貨志曰關市之征宋元頗繁𤨏明初務簡
約其後增置漸多行齎居鬻所過所止各有稅其
名物件析榜於官署按而征之應征而藏匿者沒
其半凡納稅地置店歷書所止商氏名物數官司
有都稅有宣課有司有局有抽分場局有河泊所
所收稅課有本色有折色稅課司局京城諸門及
各府州縣市集多有之凡四百餘所其後以次裁
併十之七又有門攤課鈔領於有司
(臣)等謹按是時征稅雖設而帝每戒多取免苛征
如實錄所載洪武七年四月彰德稅課司稅及蔬
果飲食畜牧諸物事聞帝曰古稱聚歛之臣甚於
盗臣正此䓁官吏也命罪之八年三月南雄商人
以貨入京至長淮關吏留稅之既閱月而貨不售
訟於官帝聞之曰商人遠涉江湖各有所向執而
留之非人情矣且納課於官彼此一耳遲留月日
而使貨不售吏之罪也令予杖而追其俸以償商
人九年六月山西平遥縣主簿成樂秩滿来朝上
其考曰能恢辦商課帝曰稅有定額若一恢辦為
能是剥削下民失吏職也州考非是命吏部移文
以訊十三年六月諭戶部曰曩者奸臣聚歛稅及
&KR0655;悉朕甚恥焉(時胡惟庸㐲誅)自今軍民嫁娶喪祭之物
舟車絲帛之類皆勿稅其榜示天下使共周知十
九年十一月大同知府鄭彦康奏往歲大同中納
鹽糧交易者多所以商稅日增自停中鹽後稅課
虧耗不及舊額帝命戶部覈其所虧之數悉免征
皆開國之善政也
十年三月遣中官國子生䓁覈實天下稅課司局
戶部奏天下稅課司局征商不如額者一百七十八
處因遣中官國子生及部委官各一人覈實立為定
課
十三年正月命稅課司局額米不及五百石者領其稅
於有司
吏部言天下稅課司局歲收額米不及五百者凡三
百六十四處宜罷之從府州縣征其課為便報可
十九年三月詔天下歲觧稅課錢鈔其道里險遠難致
者許易金銀以進
每金一兩價鈔六錠銀一兩價鈔一錠至宣宗宣德
六年六月温州知府吳文淵言今禁用銀而温州商
稅漁課仍徵銀廵攔網戶辦納甚艱仍乞納鈔從之
七年三月令湖廣廣西浙江商稅漁課辦納銀者皆
折收鈔每銀一兩納鈔一百貫十年正月英宗即位
詔諸色課程舊折收金銀者仍照例收鈔
成祖永樂元年免軍民常用雜物等稅
凡軍民家嫁娶喪祭時節禮物染練自織布帛及買
己稅之物車船運已貨物并農用器各處小民挑擔
蔬菜溪河貨賣雜魚民間家園池塘採用雜果非興
販者及竹木蒲草器物并常用雜物銅錫器物日用
食物俱免稅
七年遣御史監生於收課處𣙜辦課程
定京城官店塌房稅
初南京軍民居室皆官所給比舍無隙地商貨至或
止於舟或貯城外駔儈上下其價商人病之太祖乃
命於三山諸門外瀕水為屋名塌房以貯商貨其貨
物以三十分為率内除一分官收稅錢再出免牙錢
一分房錢一分與看守者收用貨物聽客商自賣其
小民鬻販者不入塌房投稅至是令京城官店塌房
照三山門外塌房例宣課分司收稅錢一分免牙搨
房錢二分
十年令廵按御史等官查所辦稅鈔有數倍增收及將
𤨏碎之物槩勒稅者治以罪
二十一年𣙜淮安諸處商稅
山東廵撫陳濟言淮安濟寧東昌臨清德州直沽商
販所聚今都北平百貨倍往時宜遣人監𣙜商稅一
年以為定額從之
仁宗洪熙元年正月增市肆門攤課鈔
時欲通鈔法戶部尚書夏原吉䓁請於市肆各色門
攤内量度輕重增納課鈔官取其昏軟者悉燬之帝
是其言仍命俟鈔法通即復舊額毋為常例
宣宗宣德四年始設鈔關及收鈔官
時以鈔法不通由商居貨不稅與市肆鬻販者阻撓
所致乃於京省凡三十三府州縣商賈凑集地市鎮
店肆門攤稅課增舊凡五倍塌房庫房店舍居商貨
者騾驢車受僱装載者悉令納鈔委御史戶部錦衣
衞兵馬司官各一員於城門察收其倚勢隠匿不報
者物盡没官仍罪之舟船受僱装載者計所載料多
寡路遠近納鈔於是有漷縣濟寧徐州淮安揚州南
京上新河諸鈔關量舟大小修廣而差其額謂之船
料每船百料納鈔百貫
(臣)䓁謹按鈔關之設自是年始自北京至南京沿
河設立鈔關七曰漷縣臨清濟寧徐州淮安揚州
上新河至正統十一年移漷縣鈔關於河西務景
泰元年又於湖廣金沙洲江西九江及蘇杭二府
設鈔關成化弘治間沿革不一嘉靖四年鳳陽府
設正陽鈔關前後凡十有二處皆止稅船料惟臨
清杭州兼收貨稅至萬歷時止存河西務臨清淮
安揚州蘇州杭州九江共七處此明一代鈔關之
大略也凡船料始時估料定稅後以估料難核乃
度梁頭廣狹為準自五尺至三丈六尺有差嘉靖
時又命以成尺為限勿科畸零焉
六月從戶部尚書郭資䓁條奏定塌房䓁納鈔例
至七月御史羅亨信言臣監收在京官員軍民舖店
課及塌房園圃䓁鈔俱不按月納官及有舖店積貨
隠匿不報者又油房磨房磚瓦窑木植場皆未增課
請今後課鈔過期不納者令順天府兵馬司催督私
匿貨物者取勘各追罰鈔一千貫油房亦如塌房例
除額鈔外納鈔五百貫牛車納一百貫小車二十貫
其在外州郡城市多有豪猾軍民居貨在家一如塌
房或就船交易俱用金銀請遣官點勘居貨之家每
房一間月追鈔五百貫乂於各處河岸點閘往来舟
船載貨物者量地遠近&KR0777;貨多少每船百料鈔或二
百三百貫俱就本處有司收貯則内外鈔皆可通命
戶部採其可行者行之
六年二月蠲臨清䓁處店舍課鈔
先是臨清䓁處官民家多有店舍依在京例收鈔至
是侍郎曹弘言比有司令里老開報塌房一時畏懼
凡街市人戶俱作停貨店舍月納鈔五百貫而實無
貨停蓄民貧無鈔有鬻子女産業輸官者帝覽奏謂
戶部曰前欲鈔通故權令店使納鈔有司不知恤民
其弊如此即勘實蠲除之又命京城及通州店房稅
每間自五百貫减至一百貫五十文至正統十四年
十二月减至四十貫景泰二年二月戶部奉命議寬
恤條件自宣德年間以鈔法不通取勘民間置賣舖
面及住居房屋作塌房名色納鈔今多燒燬倒壊乞
除免鈔貫詔如所議
七年三月减各處稅課額外倍罰之數
詔以先因商賈阻滯鈔法加倍罰納稅課今鈔法頗
通除正額外倍罰之數以十分為率减三分塌房减
五分南北二京不在此例俟鈔流通再行定擬至五
月思南知府張瑾奏思南稅課司歲辦鈔一萬二千
六百餘貫邊地别無出産商賈少至累民賠納近於
額外再加五倍夷民貧困雖鬻子女不能辦追責急
則逃竄山峒乞仍舊便帝諭戶部曰貴州邊郡其可
以中國例之乎此蓋卿䓁初議之失其悉如舊八年
六月又諭戶部所收課除前减免外增加之數以三
分為率悉减一分九年十月以旱饑詔府州縣見收
稅課及車船門攤地畝果木一應課鈔除正額外因
鈔法加增者以十分為率俱免四分十年正月英宗
即位詔凡課程門攤俱遵洪武舊額不得藉口鈔法
妄增正統三年十月以順天府尹姜濤奏免京城小
車納鈔四年六月以水灾令塌房及車輛鈔貫悉减
半徵收十二年三月御史聞人韺奏請停止鬻蔬載
薪小車小船納鈔命戶部議行
英宗正統元年命直省稅課司局收鈔不及三萬貫者
領其稅於有司
從侍郎于謙請也十一年令各處稅課照永樂七年
收辦其見辦課鈔比舊增多者以見辦之數為額若
辦課一萬五千貫與市鎮買賣處離有司路遠及軍
衞相恭者復設稅課司局雲南貴州原無榷辦之處
令所司收辦一年為額至天順元年又令稅課司局
不及萬貫者領於有司
四年七月取回徐州等處收鈔官
戶部奏漷縣臨清濟寧徐州淮安揚州每船百料納
鈔百貫雖累减免止納四十貫然六處徵收不無重
複宜革去徐州濟寧二處取回收鈔官從之十月又
罷龍江大勝關䓁處收鈔官至六年罷上新河收鈔
官十二年九月又以杭州知府高安言每船百料止
納鈔二十貫
七年正月定在京宣課都稅二司稅鈔則例
初二司收課則例不一奸弊蝟生戶部主事汪㴻以
為言事下順天府議定每季縀舖納鈔一百二十貫
油磨糖機粉茶食木植剪裁繡作䓁舖三十六貫餘
悉量貨物取息及工藝受直多寡取稅
八年七月免南京各城門所收稅
南京守偹太監劉寧奏先是各城門徵收軍民人等
騾䭾柴米諸物出入者鈔貫今鈔法通行宜盡免從
之
九年置官房於彰義門收商稅課鈔
十一年復差主事一員監收臨清淮安船料鈔
十二年令戸部遣主事二員𣙜辦淮安臨清商稅課
鈔順天府委官一員𣙜辦張家灣宣課司商稅俱一
年更代景帝景泰元年遣主事二員監收金沙洲九
江船料鈔一年更代乂遣主事二員監收蘇杭二府
船料鈔六年遣南京戶部主事一員監收上新河船
料鈔又取回河西務臨清淮揚蘇杭及九江金沙洲
監收船鈔主事令各府委佐貳官一員每歲輸收各
處廵河或廵按御史提督兼理憲宗成化二年遣主
事二員監收九江金沙洲錢鈔定為則例候一年滿
日各府委佐貳一員照例輪收七年復各遣主事一
員於蘇杭九江河西務收鈔孝宗弘治十四年收回
臨清收鈔主事令委府州佐貳管理仍令管倉主事
監督
十四年九月(時景帝已即位)詔内外門攤商稅課先因鈔法增
額者止依洪武舊額收受
次年各商稅課仍依正統時見行事例收辦時于謙
柄國船料鈔每百料减至十五貫又减張家灣及遼
陽課稅之半
景帝景泰二年定收稅則例依時估價直
凡商客鈔羅綾錦絹布及皮貨磁器草席雨傘鮮果
野味䓁一切貨物依時估價直收稅鈔牙錢鈔塌房
鈔若干貫及文各有差估計未盡者照相等則例收
納其進塌房鈔并抽分布匹按月房鈔俱為除免
五年七月以鈔法阻滯仍比宣德年例令兩京塌房店
舍菜果園并各色大小舖行俱减輕納鈔有差
從戶部請也八月給事中陳嘉猷等奏比聞戶部將
兩京塌房店舍菜園果株及街市各舖定為則例按
月輸鈔軍民人䓁俱畏納鈔艱難有將舖面關閉不
敢買賣者有將園圃瓜蔬拔棄而平為空地者有將
果樹斫伐而减少株數者蓋由舖面已納門攤鈔貫
園圃亦有夏稅差徭况其間或借資本以貿易或賃
房舍以開張或計利多寡而開閉之不常或天時水
旱而栽種之弗遂今若通行編册按月輸鈔民實不
堪况邇年来旱澇灾傷幾徧天下惟望上鑒天變下
憫民窮將各色應納鈔貫暫且停止勅部曉諭軍民
人䓁務令鈔與錢兼行則國用不虧下民不擾誠為
兩便帝命既納門攤課鈔其菜果園及小舖行暫免
英宗天順元年四月命臨清船料鈔改收米以偹賑每
鈔二貫折米一升
至四年二月廵撫湖廣都御史白圭請將金沙洲見
收船鈔改收米賑饑部議每鈔五貫折米三升從之
憲宗成化六年六月以淮揚二府去年亢旱改船料
鈔收米每鈔五貫折收粳粟米三升貯於近倉以偹
賑
憲宗成化元年七月詔商稅課錢鈔中半兼收每鈔一
貫折錢四文
三年六月又以光禄缺鈔供應命蘇杭二州丈量客
船錢鈔中半兼收六年令鈔一貫折錢二文其商稅
課照舊收鈔
是年罷蘇杭淮揚臨清九江金沙洲䓁處收船鈔料
至二年十月以軍士月糧折支不給復徵湖廣金沙
洲江西九江船料鈔四年罷蘇杭九江金沙洲四鈔
關六年復設金沙洲鈔關七年二月復設蘇杭九江
三府鈔關
五年令河西務監收船鈔官凡載官糧物并運糧河船
有衞所名號往回俱不在收鈔之例
至孝宗弘治七年令河西務及各處鈔關凡經過官
民糧米剥船俱免納錢鈔
令京城九門并通州䓁抽分局厰例不應抽之物不許擅取
十五年又令九門監收錢鈔内官及各處抽分厰毋
得將不應抽貨物違例抽分至嘉靖四年又令各商
装載紫米并自用物件不許於抽分時一概混抽
七年增置蕪湖荆州杭州三處工部官
自後尋遣御史至弘治初從給事中王敞言取回蕪
湖杭州荆州三處抽分御史以府州佐貳官監收其
稅十三年復遣御史
弘治十二年吏部尚書倪岳疏曰祖宗舊制各設
鈔關收受商稅俱委各府通判䓁官管理行之百
年雖不能無弊然課鈔亦未見其虧客商船隻亦
未見其留難蓋通判䓁官職卑責重上受廵撫廵
按分廵分守等官節制少有不才隨加罪黜故非
極妄無知之人則不敢在關生事動擾客商近年
以来改委部員出理課鈔其間賢否不齊往往以
增課為能事以嚴刻為風烈籌算至骨不遺錙銖
常法之外又行巧立名色肆意誅求船隻往返過
期者指為罪狀輙加科罰客商資本稍多者稱為
殷富又行勸借有本課該銀十兩科罰勸借至二
十兩者少有不從輕則痛行笞責重則坐以他事
連船拆毁客商號哭水次見者興憐夫增課為國
雖稱聚歛猶是有名其科罰勸借者或倚稱修理
公廨或倚稱打造坐船率皆借名入已無可查盤
况此䓁官員既出部委各處廵撫官視為賓客廵
按官待以頡頏是以肆無忌憚莫敢誰何以致近
来客商懼怕征求多致賣船棄業此豈祖宗設關
通商足國裕民之初意哉伏願俯察民隠特勅該
部停止新例遵復舊制仍勅鎮廵䓁官時常糾察
各府委官如法奉行務公私兩便商民不虧庶幾
人心快悅怨聲消弭矣
吳肅公讀書論世曰三稅官始於工部王復以京
師建公署及器用運舟費絀故增置之是年所稅
僅千金其後漸加歲至萬金商受無窮之禍皆復
作俑也
十五年令順天保定河間等府凡皇親公主并内外官
管莊僕佃人等毋許占守水陸關隘抽分財物挾制害
人違者發邊衞永遠充軍
十六年正月戶部條奏揚州蘇杭九江諸處應收船料
每鈔二貫折收銀一分按季觧部以偹邊用命議行之
至四月又從戶部奏以内庫乏鈔令九門并都稅宣
課司河西務臨清淮安䓁處商稅俱徵本色一年以
偹賞賜支用孝宗弘治元年二月崇文門上新河張
家灣及天下稅課司局仍錢鈔兼收除鈔關稅課司
局俱折收銀錢又令崇文䓁九門上新河張家灣臨
清淮安揚州蘇州杭州劉家隔正陽鎮各稅課司局
每鈔一貫折收銀三釐錢七文折銀一分觧京庫其
存留者折支官軍俸糧每銀一兩折鈔一百貫四年
十一月崇文門宣課分司商稅兼收五䓁鈔九月九
江鈔厰船料改收銀十一年閏十一月命揚州鈔關
明年折收銀以偹造清寧宫之用十二年正月命河
西務船料錢鈔通折收錢二月復以尚書倪岳言復
舊制令各處鈔關收錢鈔不許勒取生鈔高錢以病
商人武宗正德元年五月崇文門分司商稅錢鈔亦
折銀七年十月戶部奏除揚州鈔關銀專偹織造其
臨清河西務淮安蘇州杭州五鈔關俱收錢鈔九江
鈔關仍舊收銀世宗嘉靖八年十月制直省關鈔復
收銀廵按直隸御史魏有本奏令各鈔關主事將經
過軍民船隻應納錢鈔自十月初一日始照例每鈔
一貫折銀五釐每錢七文折銀一分依限觧部送承
運庫自後鈔關收銀遂為定制
孝宗弘治元年命崇文門客貨外車輛毋得搜阻
御史陳瑶言崇文門監稅官以掊克為能非國體因
有是命五年又令在京宣課司收商稅止照舊例不
許分外搜求有傷治體
二月定京城商販起條納稅例
客商販到諸貨若係張家灣發賣者省令赴局投稅
若係京城發賣者以十分為率張家灣起條三分崇
文門收稅七分如張家灣不曾起條崇文門全收之
(臣)䓁謹按王圻續考載弘治時商稅課鈔共四千
六百一十八萬九十貫其時每鈔一貫折收銀三
釐是四千六百餘萬貫以銀計之不過一十三萬
八千五百四十兩有奇耳又載嘉靖二十三年課
鈔共五千二百六萬八千一百九貫亦所增無幾
至萬歷後横征厚歛不可勝算斯民窮財盡而國
亦隨以多故矣
十六年凡橋梁道路關津私設抽分害民者照廵按御
史䓁通行查革
武宗正德五年十月增京城九門稅
初弘治時九門歲入鈔六十六萬餘貫錢二百八十
八萬餘文至末年數大减至是戶部覆御史李元奏
九門車輛每年納鈔三百三十萬八千二百貫錢四
百二十萬二千一百四十四文定為例凡增弘治時
數倍至嘉靖三年詔仍如弘治初年例至萬歷三年
戶部奏准九門出入車䭾錢鈔數每歲進鈔六十六
萬五千八百貫錢二百四十三萬二千九百五十文
送交内府天財庫
十二年六月令革新設抽分厰
先是十一年七月廵撫湖南都御史李充嗣言近因
鎮守太監假名科歛其左右之人為弊尤多乞禁止
以甦民困詔從其奏至是又從御史胡文靜奏令查
天下新設抽分厰所及禁約各鎮守横索助貢䓁銀
未一年太監鄭璽復請設於順德廣平工部尚書李
燧依阿持兩端横征之端復起尋命中官李文馬俊
之湖廣浙江抽分厰與主事中分𣙜稅
世宗嘉靖四年置鈔關稽考簿
戶部置空白印信稽考文簿三扇發鈔關主事收掌
令逐日填寫船科商稅數差滿日將一扇存留偹照
一委官收執一觧部查考又御史楊彝奏各鈔關自
文到日為始委附近府州縣佐貳官一員同役查收
錢鈔即將實數登簿以憑稽考差滿日有不廉敗檢
者聽部指參不待考察即時罷黜
四十二年令各關歲額定數之外餘饒悉入公帑
四十五年始抽淮安過垻稅
時因灾傷議準過垻米麥雜糧每石抽銀一釐名曰
軍餉至隆慶四年又定脚夫挑盤過垻貨物每石脚
頭原得客商脚銀一釐内抽四五毫不等名曰脚抽
又將過垻雜糧每石斛夫原得斛銀一釐五毫内抽
五毫名曰斛抽五年又將過垻雜糧子花麻餅每價
銀十兩牙人取牙用銀五分内抽銀二分五釐名曰
濟漕并軍餉共四稅每年通計不滿三萬兩萬歷八
年漕運總督凌雲翼奏淮安四稅病商實由監收官
交代不常廵緝人役增用太濫欲行歸併部官兼管
尚書張學顔覆奏照原則例榜示商牙令管理淮安
常盈倉主事委官收貯作正支銷從之
穆宗隆慶元年十月申明九門課稅原定則例
刑科孫支言九門稅課定有則例邇年倍征横索弊
孔滋多宜令分屬五城御史委官監收所設監生吏
典俱即裁革仍申明原定則例榜示從之
二年始給河西務臨清淮安揚州蘇州杭州九江各鈔
關主事關防勅書
尋令鈔關去府近者知府收觧去府遠者令佐貳官
收貯府庫季觧部主事掌覈商所報物數以定稅數
收觧無有所與
神宗萬歷六年天下總入商稅額數
在京九門額徵本色鈔六十六萬五千一百八十貫
折色錢二百四十三萬二千八百五十文順天府歲
徵都稅司正陽門宣課司安定門稅課司德勝門稅
課分司共本色鈔十三萬七千九百五十貫折色錢
二十七萬五千九百文崇文門宣課分司商稅猪口
牙稅條稅船稅共銀四萬三百餘兩錢一千八百八
十七萬七千七百文通州張家灣宣課司及抽分麯
併條稅船稅通州鹽牙稅居庸關商稅共銀一萬六
百餘兩錢二百八十八萬七千餘文永平保定河間
真定順德廣平大名䓁府商稅各鈔共六十八萬四
千六百餘貫
南京五城兵馬司房稅龍江關船料石灰山關大勝
關應天府都稅司商稅聚寳門宣課司聚寳朝陽二
門分司江東龍江兩宣課司商稅門攤太平門龍江
龍潭三稅課局商稅門攤上元江寧䓁縣商稅(并酒醋房)
(屋䓁)江東瓜埠兩廵檢司共鈔一千四百八十九萬一
千一百餘貫(以上俱每貫折銀六毫閏月加鈔在外)其外又有鈔課廊
紙匠營房地租銀批騐茶引所及龍江河泊所瓜埠
三汊河泊所䓁所漁課不在内安慶府商稅(□魚課酒醋)
徽州寧國二府商稅(并茶課)池州太平蘇州三府商稅松
江廬州揚州三府商稅(并魚課)常州府商稅門攤(并酒醋魚)
(課)鎮江鳳陽兩府和州商稅淮安府滁州商稅門攤
徐州商稅門攤(并酒醋)廣德州各色課鈔共一百五十
七萬九千四十三錠四十五萬二千五百餘貫錢五
十六萬七千餘文
浙江布政司商稅門攤(并酒醋魚課)䓁鈔共二百二十八
萬三千四百四十三錠五貫一百七十七文
江西布政司商稅銀三千五百五十兩二錢(魚課與有□在外)
湖廣布政司各色鈔二百六十九萬八千六百四十
一貫一百七十三文
福建布政司商稅門攤(并魚課)等鈔共二十六萬七千
三百三十六錠五貫五百九文
山東布政司各色鈔三百五十萬一千一百一十錠
一貫
山西布政司各色商稅門攤(并酒醋)䓁課本色鈔共三
十六萬一千四百八十八錠三貫一百七十五文折
色鈔九百二十錠三貫(羊皮及米在外)
河南布政司各色課鈔共四十萬六千八百二十錠
二貫四百一文
陜西布政司商稅(并酒醋)䓁課鈔共一百七十四萬五
千三百二十一貫九十一文
四川布政司商稅䓁鈔五十四萬四千七百一十八
貫二百四十六文(黑鉛皮硝及課米并魚課米在外)
廣東布政司額征南雄府太平橋南北抽盤商稅(并鐡)
(課)䓁銀約四萬三千餘兩
廣西布政司商稅門攤䓁鈔二萬四千五百五十六
錠三貫八百八十三文
雲南布政司商稅門攤(并酒醋鉛鐵銅稅魚課)䓁銀約一萬五
千一百三十五兩二錢有竒各色課海&KR1684;約五千四
百九十八索二十手(本色麥米在外)
貴州布政司商稅䓁鈔共一十四萬八千三百六十
三貫二百九十九文
十一年革天下無名私設稅課
萬歷初令商貨進京者河西務給紅单赴崇文門倂
納正條船三稅其不進京者河西務止收正稅免條
船二稅至是詔兩京十三省所屬額設有印稅課外
一應無名稅課令盡數除之然自隆慶以来凡橋梁
道路關津私擅抽稅㒺利病民雖累詔察革不能去
也
給事中蕭彦商稅議曰商稅仿古關市之意以佐
國用胡可已也顧法愈詳稅愈重視國初異矣他
姑無論即如河西務大小貨船船戶有船料矣商
人又有船銀進店有商稅矣出店又有正稅張家
灣發買貨物河西務有四外正條船矣到灣又有
商稅百里之内轄者三官一貨之来𣙜者數稅所
利幾何而可堪此夫船料舊也條船果舊乎出店
進店可重稅乎而不落店家徑赴京賣者彼且未
嘗進店也一體徵收何名乎此萬歷八年該司郎
中之議而今因之者約所增三萬有奇而商困矣
商困則物騰貴而民困矣獨奈何不一蘇之為商
民計也淮安四稅下及脚抽議者以為權宜之術
不可已矣然不可漸减耶日用米糓進出店二稅
如河西布匹通州油篓類者又不可蘇耶至於儀
真之稅既非祖制亦無重獲曩言官之疏詳矣乃
以該地方執稱軍餉之充為數幾何不可議罷耶
諸如此類難以枚舉此商稅所當議也
二十四年十月始命中官𣙜稅通州
是後各省皆設稅使羣臣屢諫不聽
食貨志曰𣙜稅之使自二十六年千戶趙承勛奏
請始其後高寀於京口暨禄於儀真劉成於浙李
鳳於廣州陳奉於荆州馬堂於臨清陳增於東昌
孫隆於蘇杭魯坤於河南孫朝於山西邱乘雲於
四川梁永於陜西李道於湖口王忠於密雲張□
於盧溝橋沈永夀於廣西或徵市舶或徵店稅或
專領稅務或兼領開採姦民納賄於中官輙給指
揮千戶劄用為爪牙水陸行數十里即樹旗建厰
視商賈懦者肆為攘奪沒其全貲負帶行李亦被
搜索又立土商名目窮鄉僻塢米鹽雞豕皆令輸
稅所至數激民變帝率庇不問
二十五年正月命御馬監王朝同原奏百戶鄭惟明往
天津諸處徵收店稅賜之勅
是年朝奏徵雜貨稅銀以進次年四月又進租銀二
千兩七月千戶宋戶奏請設湖口縣稅二十七年二
月千戶張宗仁奏徵杭嘉寧紹湖貨稅三月天津稅
監馬堂奏界内舖店牙課每年再加銀二十萬兩通
灣稅監張煜奏年例事竣進租銀三千三百兩有奇
四月百戶陳道元奏徵蘇松常鎮四府商稅每年可
進五六萬兩五月千戶韋夢麒奏徵湖廣荆州店房
千戶王宫柱奏徵河南彰德鄧州諸處土産貨物及
各馬稅課遼東稅監高維奏進山海關福德店置店
銀五百兩山東徵稅千戶喬嵩奏德州清寧徐州南
界諸處稅課每年可加銀四萬兩合原額共十萬太
監李鳳奏徵廣東廣州府及太平橋海嶺䓁處稅課
百戶韓永受請復廣西水陸通衢并土産貨物稅課
百戶范蒼奏徵黃州稅課并土産名馬太監高寀進
福建稅銀百戶仇世亨奏查取湖廣通省各項存留
羡餘䓁銀千戶何其賢奏查各省歲額餘兩及所積
無礙銀兩十二月千戶陳保奏廣東原設市舶司乞
賜店名徵收租銀四萬兩千戶何忠奏福建八府一
州請設市舶舊稅二十八年正月千戶王承德奏徵
廬州䓁四府州縣稅銀每年可得四萬兩太監邱乘
雲奏進四川稅課銀七千七百餘兩俱俞行之
御史葉永盛論稅使疏曰邇者礦店繁興𣙜議繼
起中使狼戾棍黨横行惟留都根本之區稍稍安
枕不意無頼武弁鄭一麟馬承恩軰復有京口儀
真獻店設榷之請供用庫副使暨禄條議沿江内
外河道有装販私鹽貨料䓁並容其統屬覺察夫
自古設𣙜止於江湖要津並未連及各府州縣並
無土商土著名色馬承恩借一儀真而牽連沿江
上下借一商稅而巧立土商土著名色暨禄又從
而推廣之夫江南諸府州縣何處無河何處無水
道何處無土著何處無交易今不論内外盡歸統
屬則舉留都各府縣之河埠細及米鹽雞豕粗及
柴炭蔬果之類無物不稅無處不稅無人不稅將
縣無寧村村無寧家内外騷動貧富並擾流毒播
虐寧有紀極此開闢以来所未有之暴也暨禄又
欲將韓文盛䓁給與冠帶委官名色頃者畿輔之
間假官私委已不勝擾然曰假官人猶得持其短
長彼猶隠然惴懼惟恐敗露肆害尚小今既給冠
帶將顯然以命官自居恣睢縱肆噬人白晝掠貨
通衢誰阻之者且中官藉此軰為爪牙此軰又藉
各土棍為羽翼凡十室之村三家之市有土著即
有土棍有土棍即有藉土商名色以吞噬鄉曲者
是梟獍連袂而戎莾接踵也在明旨謂不忍加派
害民然派有定制不如制者猶得以三尺議其後
此則横心取逞横口取噬更無忌憚府縣不敢理
撫按不能問上告朝廷反以為阻撓而罪之民怨
結胷哭泣徧野如是而人心不離天下不亂者自
古及今未之常聞在明旨謂征商稅以蘇小民不
知所奏土著土商正所謂小民諱言小民駕言土
商此羣小之巧計奈之何其不察况上取一下取
二官取一羣姦又取二利則歸下怨則歸上名則
朝廷蒙其垢實則羣小享其益亦何苦身歛怨而
予奸黨以劫奪之藉也乞亟停暨禄之遣仍將首
事鄭一麟馬承恩韓文盛林廷桂䓁付之法曹斬
首藁街以為凟奏之戒
二十六年九月廵撫天津汪應蛟請停差徵租店使以
蘇民困切責之
至二月太常少卿傅好禮又奏抽稅事帝以好禮逞
臆凟擾降級調用并禁後此奏停止者大理卿吳定
奏宥直臣以宣德意復以其出位黨護降調邊方
給事中張問逹釐正三事疏曰一别忠侫之言以
絶禍源凡忠言每抒於縉紳重義之軰侫言則發
於武弁嗜利之徒試檢年来奏章開河南礦者千
戶仲春也千戶王允䓁即相繼以各省礦奏增通
灣店者千戶趙承勛也而千戶馬尚仁䓁即相繼
以各省稅奏迨山澤已竭關市已空而千戶郝承
爵䓁猶以各省未盡之礦稅奏於是開採𣙜稅營
身家之囊槖重直省之困傷果於大工何與公帑
何禆此媚上㒺上誘君欺君武弁之心何其私而
其言抑何侫也至輔臣部院與夫臺省之疏侃侃
然剖析礦稅二大害吐精白瀝肝胆何其忠也侫
言易入而害實易明忠言難受而益終難却故曰
别忠侫所以絶禍源也一嚴貪酷之罪以懲巨惡
我朝官員貪酷者重則配戍又重者大辟法至嚴
也乃礦稅内監左右之奸如中書程守訓原奏官
陳保韋夢麒䓁嚇詐多贜以數十萬計打造金銀
器皿以數千計郡邑百姓朝廷赤子也毆傷至五
十餘命縣驛史丞朝廷職官也捶楚至一時就斃
射人手胯汩人師徒撤人廬舍掘人墳塋貪殘已
極乃奸惡劉有源挟仇嚇騙唆斃儒紳既逮問正
法而守訓䓁罪不啻十倍反從而寬之雖奉有毋
令騷擾不忍加派之旨一切違背恣行横歛以致
在在激變及今不正其刑守訓䓁之剥削攘奪將
日益甚故曰嚴貪酷所以懲巨惡也一明參劾之
權以正國體國家設都察院道科臺省以主糾彈
司封駁此外即論公事猶為越職况中使小人乎
今陳增孫朝䓁貪心一拂飛語輙興將謂各直省
官員無大小盡由我恭劾利權無遠近盡由我播
弄自此變亂鼔煽威劫滛刑紀綱凌夷太阿倒置
尚可言國體乎所宜赫然下旨切責治罪仍著為
令庶權歸於上而羣小畏法故曰明參劾所以正
國體也
三十年二月命罷各處稅使尋不行
時稅使横行内外羣臣交章諫俱不聽至是儀真稅
監暨禄亦言地方旱潦閭閻蕭條商民盡苦乃命𫝊
諭各處礦稅織造俱行停止鎮撫司及刑部干連稅
務人犯即行釋放官各復職建言諸臣俱許復用至
次日司禮監田義又傳旨開礦抽稅本因大工未建
帑藏空虚權宜採用各處礦稅織造俱照舊行俟三
殿落成方行停止部司人犯禁候如故三十三年十
二月又詔罷天下開礦以稅務歸有司歲輸所入之
半於内府半戶工二部而稅使仍不撤湖口稅監李
道詭稱有司固却乞如舊便遽從之又聽福府承奉
謝文銓言設官店於崇文門外以供福邸戶部尚書
趙世卿屢疏不聽世卿又言崇文門河西務臨清九
江滸墅揚州北新淮安各鈔關歲徵本折約三十二
萬五千餘兩萬歷二十五年增銀八萬二千兩此定
額也乃二十七年以後歷歲减縮至二十九年總觧
二十六萬六千餘兩究厥所由則以稅使苛歛商至
者少連年稅使所供即此各關不足之數也疏入不
省時九門稅尤苛舉子皆不免甚至擊殺覲吏事聞
詔法司治之監豎為小戢
顧炎武日知錄曰古之人君未嘗諱言財也所惡
於興利之臣者為其必至於害民也自萬歷中求
利紛紛且數十年而民生愈貧國計亦愈窘然則
治亂盈虚之數從可知矣可徒求利而不以斯民
為意歟
四十二年四月以皇太后遺命减天下稅額三分之一
免近今畸零小稅
四十八年七月遺詔罷一切𣙜稅
是月光宗未即位即遵遺詔盡蠲天下額外稅撤回
稅監其派入地畝行戶人丁間架者槩免之
熹宗天啟五年戶部尚書李起元請復𣙜水陸衝要依
萬歷二十七八年例量徵什一從之
愍帝崇禎二年命關稅每兩增一錢
(臣)䓁謹按春明夢餘錄載戶部議榷額疏南北𣙜
關有舊額有新增北新關原額四萬天啟元年增
二萬五年增二萬共八萬兩滸墅關原額四萬五
千天啟二年增二萬二千五百五年增二萬共八
萬七千五百兩九江關原額二萬五千有竒天啟
元年增一萬二千五百有竒五年增二萬共五萬
七千五百餘兩兩淮鈔關原額二萬二千天啟元
年增七千六百有奇五年增一萬五千共四萬四
千六百兩揚州關原額一萬三千天啟元年增二
千六百五年增一萬共二萬五千六百兩淮臨清
關原額銀八萬三千八百河西務原額四萬六千
並無加增因觧不足額臨清减二萬兩河西務减
一萬四千兩崇文門原額六萬八千九百二十九
兩天啟五年增二萬共八萬八千九百二十九兩
此舊額與新增之數也天啟六年以助工稅差照
正額每兩加羡餘銀一錢大工竣改為助餉每兩
止增羡餘五分至是量增五分為一錢合計八關
共增銀五萬餘兩明季關鈔之數大略備矣
三年命關鈔每兩復增二錢惟臨清僅半崇文門河西
務俱如舊
時戶部尚書畢自嚴議增南京宣課司稅額一萬為
三萬南京戶部尚書鄭三俊以宣課所收落地稅無
幾請稅蕪湖以當增數自嚴遂議稅蕪湖三萬兩而
宣課司仍增一萬三俊悔疏爭不能已
九年復議增稅課欵項
至十三年增關稅二十萬兩
日知錄曰單穆公有言絶民用以實王府猶塞川
源而為潢汙也自古以来有民窮財盡而人主獨
擁多藏於上者乎此無他不知財為上下通共之
財而以為一家之物也詩曰不弔昊天不宜空我
師有子曰百姓不足君孰與足管子曰與天下同
利者天下持之擅天下之利者天下謀之嗚呼崇
禎末年之事可以為永鑒也已
十六年七月尚書倪元璐奏門稅積弊
時元璐察崇文門稅事有商人湯茂䓁訴主事朱從
義苛罰情弊因訊書吏及舖商十餘人俱言每失報
一紗一裙通罰全單而又倍之至餘數百者因奏凡
一單所開貨物多至二三千件數十商之所共也以
一貨失報而重罰數千件已報不漏之稅以一人犯
令而徧罰數十家同單無罪之人奸貪如此百姓安
得不窮天下安得不亂又言見南中關署有書刊碑
漏貨一件通没一船貨物之半入官蓋天下之為關
者皆崇文門矣乞嚴詔飭行使商賈常通道路無怨
富強之事猶可為也
欽定續文獻通考卷十八
