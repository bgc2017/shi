欽定續文獻通考卷二十二
征𣙜考
𣙜茶
宋寧宗慶元初除隆安縣茶課估錢
初元豐開川秦茶場園戶既輸二税又輸土産隆安
縣園戸二税土産兼輸外又催理茶課估錢高宗建
炎元年立為額至是始除之
六年詔四川産茶處歲輸經總制頭子錢五千四十一
道有竒又科租錢三千一百四十道有竒
先是孝宗淳熙四年七月嚴四川入番茶禁五年六
月減四川茶課十五萬餘緡六年九月四川置制使
胡元質奏祖宗時蜀茶並許通商熙寧以後始從官
𣙜當時課息歲不過四十萬建炎軍興改法賣引比
之熙寕已增五倍紹興十七年主管茶事官增立重
額至二十五年臺諫論列始蒙蠲免當時鄭靄為都
大提舉奉行不虔實未盡蠲前官所增逐戸納數又
越二十餘年其間有産去額存者實無茶園止因零
賣官司抑令承額而不得脱者似此之類每歲預俵
茶引於合同官場逐月督取張松為都大提舉日又
計興洋諸場一歲茶額直將茶引俵與園戸不問茶
園盛衰不計茶貨有無止計所俵引數按月追取以
致茶園百姓更加窮困乞行茶馬司將無茶之家並
行停閣茶少額多之家即與減額詔命減放虚額凡
一百四萬三百斤有竒其引息及土産税銀共十五
萬二千九百九十四貫有竒至是乃復有是詔
嘉泰元年五月除茶鹽賞錢
至嘉定二年五月七年九月又除之八年二月蠲臨
安府茶鹽賞錢十年五月又蠲茶鹽賞錢
三年八月置四川提舉茶馬二員分治茶馬事
至十二月又命四川提舉茶馬通治茶馬
孝宗時吏部郎閻蒼舒陳茶馬之弊曰夷人不可
一日無茶以生祖宗時一䭾茶易一上駟陜西諸
州歲市馬二萬匹故歲運茶二萬䭾今陜西未歸
版圖西和一郡歲市馬三千匹耳而用陜西諸郡
二萬䭾之茶其價已十倍又不足而以銀絹紬及
楮幣附益之其茶既多夷人遂賤茶而貴銀絹紬
而茶司之權遂行于他司今巖昌四尺四寸下駟
一匹其價率用十䭾茶若其上駟則非銀絹不可
得祖宗時禁邊地賣茶極嚴自張松大弛永康茶
之禁諸番因盡食永康細茶而巖昌之茶賤如泥
土且茶愈賤則得馬愈少猶未足道而因此利源
遂令洮岷疊巖之土番深至腹心内郡此路一開
其憂無窮今後必支精好茶而漸損其數又嚴入
番茶之禁則馬政漸舉而邊境亦安矣
(臣)等謹按明邱濬謂自唐世回紇入貢以馬易茶
蓋西北人嗜茶有自來矣西北人多嗜乳酪乳酪
滯膈而茶性通利能蕩滌之故雖不用於三代而
用于唐不獨中國用之而外國亦莫不用焉宋人
所以始置茶馬司也
理宗端平間蠲新城茶租錢
先是光宗紹熙四年八月蠲紹興丁鹽茶租錢八萬
二千餘緡至是陳政為新城令民困于茶租錢政請
於朝特蠲二千八百貫不強其所無以紓民力
金世宗大定十六年十二月定榷場香茶罪賞格
金代茶自宋人歲供之外皆貿易於宋界之𣙜場至
是以多私販乃更定罪賞格
章宗承安三年八月命設官制茶
時以茶為費國用而資敵遂命設官製之以尚書省
令史承德郎劉成往河南視官造者以不親嘗其味
但採民言謂為温桑實非茶也還白帝帝以為不幹
杖七十罷之
四年三月命淄密寕海蔡州各置一坊造茶
依南方例每斤為袋直六百文以商旅猝未販運命
山東河北四路轉運司以各路戶口均其袋數付各
司縣鬻之買引者納錢及折物各從其便
金史賈鉉傳曰鉉改左司諫上書論山東採茶事
言茶樹隨山皆有一切護邏已奪民利因而以揀
茶樹執誣小民嚇取貨賂宜嚴禁止仍令按察司
約束從之
五月定山東人戸造賣私茶比煎礬例罪徒二年
泰和二年二月去造土茶律
四年禁諸路樁配食茶併減茶價
帝謂宰臣曰朕嘗新茶味雖不嘉亦豈不可食也比
令近侍察之乃知山東河北四路悉樁配於人既曰
強民宜抵以罪此舉未知運司與縣官孰為之所屬
按察司亦當坐罪自今其令每袋價減三百文至來
年四月不售雖腐敗無傷也
五年春罷造茶坊
至三月又諭省臣曰今雖不造茶其勿伐茶樹其地
則恣民耕樵次年令河南茶樹槁者補植之
六年十一月定食茶制
尚書省奏茶者飲食之餘非必用之物比歲上下競
啜農民尤甚市井茶肆相屬商旅多以絲絹易茶歲
費不下百萬是以有用之物而易無用之物若不禁
恐耗財彌甚遂命七品以上官其家方許食茶仍不
得賣及饋獻不應留者以斤兩立罪賞至七年正月
更定食茶制
八年七月令以鹽及雜物博易宋茶
言事者以茶乃宋土草芽而易中國絲綿錦絹有益
之物不可也國家之鹽貨出于鹵水歲取不竭可令
易茶省臣以為所易不廣遂奏令兼以雜物博易
宣宗元光二年三月復定茶禁
省臣以國蹙財竭奏曰金幣錢榖世不可一日闕者
也茶本出于宋地非飲食之急而自昔商賈以金帛
易之是徒耗也泰和間嘗禁止之後以宋人求和乃
罷兵興以來復舉行之然犯者不少衰而邊民又窺
利越境私易恐因泄軍情或盜賊入境令河南陜西
凡五千餘郡郡日食茶率二十袋袋直銀二兩是一
歲之中妄費民銀三十餘萬也奈何以吾有用之貨
而資敵乎乃制親王公主及見任五品以上官素蓄
者存之禁不得賣餽餘人並禁之犯者徒五年告者
賞寳泉一萬貫
(臣)等謹按茶價承安四年每袋價六百文泰和四
年減三百文是後無考至是省臣奏每袋銀二兩
當國蹙財竭之際不應遽增如是之多且上云五
十餘郡郡日食茶二十袋合五十餘郡計之每日
當食一千餘袋合一歲三百六十日計之每歲當
食三十六萬餘袋每袋二兩則每歲當費銀七十
二萬餘兩不應僅費三十餘萬也二兩疑即一兩
之訛時軍旅倥偬故其價與承安泰和稍不同耳
元世祖至元五年𣙜成都茶
用運使白賡言𣙜成都茶于京兆鞏昌置局發賣私
自採賣者其罪與私鹽同至六年七月立西蜀四川
監𣙜茶場使司八年九月詔以四川民力困敝免茶
鹽等課税仍𠡠有司自今有言茶鹽之利者以違制
論
元史張廷瑞傳曰先是官買蜀茶增價鬻於羌人
以為患張廷瑞為諸蠻夷部宣慰使更變引法使
每引納二緡而付文劵與民聽其自市于羌羌蜀
便之
十二年𣙜江西茶
時既平宋用左丞吕文煥言𣙜江西茶以宋會五十
貫準中統鈔一貫
十三年定長引短引之法以三分取一
長引每引茶一百二十斤收鈔五錢四分二釐八毫
短引茶九十斤收鈔四錢二分八毫是歲徵一千二
百餘錠十四年取三分之半增至二千三百餘錠十
五年長引收鈔一兩八分五厘六毫短引八錢四分
五釐六毫增至六千六百餘錠十七年除長引專用
短引每引收鈔二兩四錢五分草茶每引收鈔二兩
二錢四分至十八年增額至二萬四千錠
十四年正月置江淮𣙜茶都轉運使司
至十六年四月立江西𣙜茶運司十七年置𣙜茶都
轉運司于江州總江淮荆湖福建之税二十五年二
月改江西茶運司為都轉運使司
(臣)等謹按元典章二十五年三月中書省奏茶運
司改都轉運司所辦課程浩大乞降條畫一所辦
茶課依茶引事理一運茶綱船官司不得拘運官
物一運茶河道盡行拔去樁橛一賣畢舊引依限
繳納一諸色人等毋許妄行煽惑沮壊茶課一經
過使臣等不得將催辦課程騎坐馬匹及販茶車
船頭匹奪取走遞一舊來茶園諸人不得斫損一
諸色人等毋許圖利聚黨恃勢匿税一所差勾當
之人以慎行止有家産無過犯者充之一辦課行
茶地頗廣遠如差巡查勾當不得夾帶取罪一提
點辦課依例用管民正官一所辦課程依原額并
增羡盡實納官毋許欺隠如有虧兑勒令賠償更
治其罪一蒙古軍人等毋得非理于茶肆索取飲
食杯酒等物凡十餘條與中統二年六月恢辦鹽
法課程大約相同云
又按邱濬謂至元十七年置榷茶都轉運司其時
有末茶有葉茶唐宋用茶皆以細末製為餅片至
臨用而碾之盧仝詩所謂首閱月團范仲淹詩所
謂碾畔塵飛是也元猶有末茶之說今則閩廣之
地間用末茶若葉茶之用遍天下幾不復知有末
茶矣
十八年定販茶據批引例
客旅興販茶貨納正課鈔出給公據前往所指山場
裝茶出山齎據赴司繳納給引齎引隨茶驗引發賣
畢三日内限赴所在官司批納引目違匿者杖六十
因而轉用或改抹字號或增添夹帶斤重及引不隨
茶者並同私茶法
十九年命江南茶課官為置局
是年二月饒州總管姚文龍言江南財賦歲可辦鈔
五十萬錠詔以文龍為江西道宣慰司兼措置茶法
至是置局令官賣引通行貨賣歲終增二萬錠
二十一年六月革抑配茶課增茶引價
轉運司言各處食茶課程抑配於民非便於是革之
而以其所革之數於正課每引增一兩五分通為三
兩五錢至二十三年三月又以𣙜茶提舉李起南言
江南茶每引增為五兩因即令起南為轉運使是年
徵四萬錠至二十六年又從丞相僧格議每引增為
十兩
(臣)等謹按元典章自宋以来别無食茶課額至元
十七年運司盧世榮剏立門攤食茶課程不問有
無産茶之處一槩樁配百姓凡一千三百六十餘
錠每歲添搭入額十九年考較作八千六百錠二
十年江州𣙜茶都轉運使言若每年納賣三十五
萬引草茶一引元價二兩二錢四分者增為三兩
三錢三分末茶二兩四錢九分者增為三兩五錢
計辦鈔二萬四千錠并販茶課四千錠共二萬八
千殊過于世榮之數却將食茶革去庶百姓不擾
課額亦不虧從之蓋是時雖免樁配之害而課額
則逓年增多矣又草茶增一兩九分末茶增一兩
一分而志云每引增一兩五分蓋并兩引而通計
之也但謂增一兩五分通為三兩五錢則與典章
不合耳
二十四年五月重定私茶罪
先是命私茶同私鹽法科斷至是定但犯私茶者杖
七十茶一半没官一半付告人充賞應捕人亦同茶
園磨戸犯者及運茶車船主知情夾帶亦與同罪有
司禁治不嚴致私茶生發罪及官吏茶過批騐去處
不批騐者杖七十其偽造茶引者斬家産付告人充
賞諸私茶非私自入山採者不從斷沒法
九月禁阻撓江南茶課
至二十六年八月又詔兩淮兩浙都轉運使司及江
西𣙜茶都轉運使諸人毋得阻辦課三十年正月又
申嚴之
三十年改江南茶法
先是有常湖平江等處𣙜茶提舉司二十三年二月
復立岳鄂常德潭州静江等提舉司二十七年二月
復立南康興國提舉司至是凡管茶提舉司一十六
所罷其課少者五所併入附近提舉司茶引之外又
有茶由以給賣零茶者初每由茶九斤收鈔一兩至
是三斤至三十斤分為十等隨處批引局同每引收
鈔一錢
元典章曰是年九月中書省奏茶由局事應依二
十九年實辦之數不失元額令産茶之地有茶樹
之家多寡均辦所司隨地租門攤一年兩次催歛
起解既已抱納聽民自便不得因而將無文引茶
貨偷販出境如告發到官即同私茶斷沒如客旅
齎據詣茶戶造茶依例辦課或外方客人齎有引
茶貨入境聽從貨賣
(臣)等謹按𣙜茶十六提舉司曰杭州曰寧國曰龍
興曰建寧曰廬州曰岳州曰鄂州曰常州曰湖州曰潭
州曰静江曰臨江曰平江曰興國曰常德府曰古
田建安等處亦詳見元典章
成宗元貞元年正月增江南茶課
時有獻利者言舊法江南茶商至江北者又稅之其
在江南賣者亦宜加稅如江北之制於是朝議復增
江南課三千錠而弗稅二月以其數添入江西榷茶
都轉運司稅額是年凡徵八萬三千錠
大德元年四月命優恤茶戶
九月令斷沒私茶鹽錢運司依例結課
七年八月申定販賣私茶罪
凡茶園磨戶但有買茶客旅須騐所齎引據依數發
賣如不騐由引夾帶多賣買賣之人同私茶罪若告
捕得實依例賞給提調正官及首領官吏等比鹽官
加等治罪
武宗至大元年以龍興瑞州為皇太后湯沐邑其茶課
入徽政院
仁宗皇慶元年二月遣官同江西江浙省整治茶鹽法
二年七月置榷茶批騐所并茶由局官
自至大四年增茶額至一十七萬一千三百三十一
錠至是更定江南茶法又增至一十九萬二千八百
六十六錠
延祐五年十一月敕江西茶運司歲課以二十五萬錠
為額
用江南茶副克爾格木穆言立減引添課之法每引增
稅為一十二兩五錢通辦鈔二十五萬錠至七年遂
增至二十八萬九千二百一十一錠
(臣)等謹按元茶課初平宋時所徵止一千二百餘
錠自後歷年遞增遂至二十八萬九千餘錠視元
額幾及三百倍此食貨志所以云元之茶課由約
而博也
六年七月詔諭江西官吏豪民毋阻撓茶課
命江西諸處茶課增羡盡實入官諸人不得阻壊所
在官司毋將運茶船隻拘運官物官吏等亦不得樁
配百姓作弊
十月命有司追理茶錢
浙江行省言茶司強差無俸司吏恣意勾擾害及良
民自後民間告欠茶錢乞令有司追理立案以備照
刷庶革濫擾之弊部議著為例
文宗天歷二年罷𣙜茶司
先是延祐六年鄧文原為江東道廉訪司徽寧國廣
德三郡歲入茶課鈔三千錠後增至十八萬錠竭山
谷所産不能充其半餘皆鑿空取之民間歲以為常
轉運司官動以犯法誣民又得專制有司凡五品官
以下皆杖决州縣莫敢如何文原請罷其專司俾州
縣領之不報英宗至治二年地震詔議弭灾文原為
集賢直學士申請罷𣙜茶轉運司又不報至是始罷
𣙜司而歸諸州縣其歲徵之數與延祐同
順帝元統元年十一月復立江西湖廣江浙河南𣙜茶
運司
元史食貨志曰文宗至順之後𣙜茶事無籍可考
他如范殿帥茶西番大葉茶建寧胯茶亦無從知
其始末故皆不著
至元二年添印江西茶由
從茶運司同知萬家閭言也戶部定擬江西歲辦公
據十萬道引一百萬計鈔二十八萬九千二百餘錠
茶引便於商販而山場小民全憑茶由為照歲辦茶
由一千三百八萬五千二百八十九斤每斤一錢一
分一釐一毫二絲計鈔五千八百一十六錠七兩四
錢一分減引二萬三千二百六十四張茶引一張造
茶九十斤納官課十二兩五錢如於茶由量添二分
計二百六十一萬七千五十八斤每斤添收鈔一錢
三分八釐八毫八絲計鈔七千二百六十九錠七兩
積出餘零鈔數官課無虧而便於民用命如所擬行
之
至正二年申定江州給付據引之制
先是江州設立𣙜茶都轉運司於各路出茶之地設
立提舉司七處專任散據賣引規辦國課每年十二
月初差人勾集各處提舉司官吏關領次年據引旬
月之間司官不能偕聚吏貼需求各滿所欲方能給
付據引及還夲司春月已過方欲點對給散又有分
司官吏到處騐戶散據賣引每引十張除正納官課
一百二十五兩外又取中統鈔二十五兩名為搭頭
事例錢以為分司官吏饋贐之資及茶戸得據還家
已及五六月又存留茶引二三千本以茶戶消乏為
名轉賣與新興之戶每據又多取中統鈔二十五兩
上下分𣲖各為已私茶戶得據在手碾磨方興吏卒
踵門催併初限是時茶未發賣無從得錢充裕之家
必須别行措辦其力薄者例被拘監至典鬻家私以
應官限及終限不能足備上司緊併重復勾追非法
苦楚茶戸日見消乏至是李宏陳言江州茶司據引
不便請申明舊制每歲正月運司盡將據引給付提
舉司隨時𣲖散無得停留在庫多收分例妨誤造茶
時月如有過期别行定罪仍不許運司分司自行散
賣據引違者從肅政廉訪司依例糾治詔如所言行
之
明太祖辛丑歲二月始立茶法
中書省議𣙜茶之法歷代資之以充國用今疆宇日
廣民物滋盛懋遷頗衆而茶法未行惟興安等處舊
有課額其他産茶郡縣正宜立法征之乃定制官給
茶引付産茶府州縣凡商人買茶具數赴官納錢請
引方許出境貨賣每引茶百斤不及引者謂之畸零
别置由帖付之仍量地遠近定以程限於經過地方
執照若茶無由引及茶引相離者聽人告捕又於寧
安府及溧水州置茶局批騐引由秤較茶貨有茶引
不相當或有餘茶者並聽執問賣茶畢即以原給引
由赴所在官司投繳府州縣各委官一員掌其事茶
引每一道初定納錢二百文後定納錢一千文照茶
一百斤由一道納錢六百文照茶六十斤諸人但犯
私茶與私鹽法一體治罪如賣茶畢停藏原引不即
繳納及將已批騐截角退引入山影射照茶者並同
私茶論山園茶主將茶賣與無引由客興販者初犯
笞三十仍追原價沒官再犯笞五十三犯杖八十倍
追原價沒官客商販茶經批騐所須依例批騐將引
由截角别無夹帶方許放行違越者笞二十其偽造
茶引者死籍沒家産告捕人賞銀二十兩凡賣茶之
處赴宣課司依例三十分抽一分芽茶葉茶各騐價
納課販茶不拘地方
洪武三年命以茶給河州軍
時寗正為河州衛指揮使上言西民轉粟餉軍甚勞
而茶布可易粟請以茶布給軍令自相貿易省輓運
之苦詔從其請
四年十二月令採漢中茶以易馬
戶部言陜西漢中府金州石泉漢隂平利西鄉諸處
茶園共四十五頃七十二畆茶八十六萬四千五十
八株每十株官取一其民所收茶官給直買之無主
者令守城軍士薅培及時採取以十分為率官取其
八軍取其二每五十斤為一包二包為一引令有司
收貯於西番易馬從之
五年二月置四川茶鹽都轉運司
四川産巴茶凡四百七十七處茶二百三十八萬六
千九百四十三株茶戶三百一十五是月戶部奏定
為制每十株官取其一徵茶二兩其無主者令人薅
種以十分為率官取其八歲得茶一萬九千二百八
十斤令有司收貯以易番馬并置都轉運司及茶馬
司等官至十二月都轉運司言碉門永寧筠連諸處
所産茶名剪刀粗葉惟西番夷獠用之自昔商販未
嘗出境既非茶馬司巴茶之比宜别立茶局徵其税
易紅纓氊衫米布椒蠟可資國用其居民所收之茶
亦宜依江南茶法於所在官司給引販賣於是設茶
局五永寧一曰界首鎮雅州一曰碉門成都三曰灌
州安州筠連州共歲收九十一萬六千三百八十斤
既收則徵其什一於官至六年八月從四川按察司
僉事鄭思先言開達巴三州之茶自漢中運至秦州
道遠難致人力多困即令漢中收貯漸次運之七年
十一月罷四川茶鹽運司十九年正月罷永寧茶馬
司至英宗正統八年裁筠連茶課司
置秦州茶馬司設司令丞官
至七年十月置河州茶馬司官制與秦州同外又有
洮州茶馬司十六年七月罷以河州茶馬司總之三
十年四月改秦州茶馬司為西寧茶馬司遷其治於
西寧永樂九年復設洮州茶馬司十一年五月又設
甘肅茶馬司於陕西行都司地正統八年裁嘉靖四
十二年復設
(臣)等謹按明代茶課惟川陕為最重其他産茶之
地南直隸則常廬池徽浙江則湖嚴衢紹江西則
南昌饒州南康九江吉安湖廣則武昌荆州長沙
寳慶而四川尚有成都重慶嘉定䕫瀘皆有常課
十一年七月遣光禄寺少卿徐英以茶紙等往罕東市
馬
十六年八月定永寧以茶易馬之價
先是河州茶馬司定例凡上馬一匹給茶四十斤中
三十斤下二十斤至是命永寧如河州之例至十七
年五月又定烏撤烏蒙東川芒部馬一匹給茶一百
斤
二十一年正月命四川巖州立茶倉易番馬
禮部主事高惟寧自長河西魚通寧遠等處還言番
民所處老思岡之地土瘠人繁每販碉門烏茶等博
易羌貨以贍其生乞許天全六番招討司八鄉之民
悉免徭役專蒸烏茶運至巖州置倉收貯以易番馬
比之雅州易馬其利倍之且於打箭爐原易馬處相
去甚近而價增於彼則番民如蟻慕羶歸市必衆巖
州既立倉易馬則番民運茶出境倍收其税其餘貨
物至者必多從之明年六月巖州衛奏每歲長河西
諸處番商以馬易茶其路由巖州經黎州始達雅州
茶馬司定價每馬一匹給茶一千八百斤令碉州茶
課司支給不惟番商往復路遠實亦給茶太多乞量
減馬價將碉門茶課司所貯茶運至巖州設茶馬司
馬至則騐其高下以茶給之詔茶馬司仍舊惟定其
價上馬一匹茶一百二十斤中七十斤駒五十斤番
商有不願者聽
又命川茶聽民自採
四川布政司奏川中産茶曩者西番諸羌以毛布毛
纓之類相與貿易故歲課不虧近頒定課額立倉收
貯專用市馬民不敢私採每歲課程民皆賠納乞仍
令民間採摘與羌人交易非惟民得其便亦且官課
不虧報可
二十五年五月河州番族獻馬以茶給之
尚膳太監而聶等至河州以敕諭台必里諸番族皆
感恩意争出馬以獻于是得馬萬三百四十餘匹以
茶三十餘萬斤給之諸族大悦聶遣使入奏命以馬
分給河南山西陜西衛所騎士
三十年二月命官軍巡察松潘等處私茶出境
敕右軍都督府曰朵甘烏思藏長河西一帶西番自
昔以馬入中國易茶邇因私茶出境互市者少馬日
貴而茶日賤漸啟番人玩侮之心即檄秦蜀二府發
都司官軍於松潘碉門黎雅河北臨洮及入西番關
口廵察私茶之出境者至三月又遣駙馬都尉謝達
諭蜀王椿命布政司都司嚴為防禦又敕兵部以禁
約事宜諭川陕衛所及西番
四月命署僉都御史鄧文鏗劉觀景清往川陕譏察私
茶
(臣)等謹按王圻續通考載永樂十三年差御史三
員廵督陕西茶馬明史食貨志因而述之考實錄
及會典並無其事蓋圻悞以洪武三十年為永樂
十三年又所謂三御史者即鄧文鏗等三人也文
鏗志亦訛作文鑑
六月駙馬都尉歐陽倫坐販私茶賜死
時嚴禁私販有以巴茶私出境者寘以重法倫在陕
西倚勢暴横令布政司檄所屬偹車載茶往河州家
人周保因索車至五十輛蘭縣河橋廵檢司吏不堪
捶辱以事聞帝大怒以布政司官不言并倫賜死保
等皆伏誅茶貨沒官以河橋吏能不避權貴遣使齎
敕嘉勞之
七月聽四川等處納米易茶
時遣人按視川陕茶園因命陕西漢中以茶易馬四
川松茂之茶與陕西同其碉門黎雅則聽商人納米
市易次年四月又令四川成都重慶保寧三府及播
州宣慰司各置倉貯茶以待客商納米中買及與西
番易馬各設官掌之
明史食貨志曰明制有官茶有商茶貯邊易馬官
茶間徵課鈔商茶輸課略如鹽制太祖設茶司定
税額陕西二萬六千斤四川一百萬斤自碉門黎
雅抵朵甘烏思藏行茶之地五千餘里山後歸德
諸州西方諸部落無不以馬售者
是年始月遣行人於陕西河州臨洮四川碉門黎雅等
處省諭把隘關口禁約私茶出境
成祖永樂三年二月弛番商夹帶茶禁
四川布政司言諸番以馬易茶例禁夹帶私茶布帛
青紙等物出關今番商往往以他貨易布帛有司遵
例慮杜絶遠人帝曰邊關立互市所以資國用来遠
人也其聽之
四年停止茶馬金牌
洪武初令陕西洮州河州西寧各茶馬司收貯官茶
每三年一次遣在京官選調邊軍齎捧金牌信符往
附近番族將運去茶易馬給與邊軍騎&KR0757;嘗命曹國
公李景隆齎入番與諸番要約篆文上曰皇帝聖旨
左曰合當差發右曰不信者斬凡四十一面洮州火
把藏思囊日等族牌四面納馬二千五十匹河州必
里衛西番二十六族牌二十一面納馬七千七百五
匹西寧曲先阿端罕東安定四衛巴哇申中申藏等
族牌十六面納馬三千五十匹下號金牌降諸番上
號藏内府以為契三歲一遣官合符其通道有二一
出河州一出碉門至是停止金牌至宣德時復給之
未幾番人為北狄所侵掠徙居内地金牌散失而茶
司亦以茶少止以漢中茶易馬且不給金牌聽其以
馬入貢而已
七年正月嚴邊關茶禁
初帝懷柔遠人逓增茶斤由是市馬者多而茶禁少
弛碉門茶馬司用茶八萬三千五十斤僅易馬七十
匹又多瘦損故有是命
十年七月免四川通江縣茶課
凡三百七十萬四千四百斤有竒以貧民歲輸不足
故也至十一年二月什邡縣言縣民自五年至十年
虧官茶十六萬六百五斤乞折輸鈔帝諭戶部曰此
因近歲役民伐木妨其採辦如又令納鈔民何以堪
况蕞爾小邑虧以萬計累年所負取償一時有司逼
廹之必冇鬻田産子女以免責者其悉蠲之至宣德
五年九月天全六番招討司奏舊額歲辦烏茶五萬
斤二年一次運赴碉門茶馬司易馬今戶部再令辦
芽茶二千二百斤山深地瘠茶多枯死難以採辦乞
減其數帝曰邊民當寬以撫之止令辦芽茶其烏茶
悉免十月知縣蒋永亨言宣德二年筠連茶課已收
二萬五百五十斤為蠻民燒毁令茶戶賠納尚欠二
千三百餘斤今訴貧難乞蠲免帝以茶已納官豈可
復徵邊民宜恤其悉免之又四川江安縣茶戶訴舊
有茶八萬餘株年深枯朽戶丁亦多死亡今存者皆
給役於官無力培植積欠茶課責徵日急乞賜減免
并除雜役專辦茶課命悉免之至景泰元年十二月
免四川筠連及永寧等處失收茶課以被劫擾故也
十月令四川江安縣茶課折收鈔
至正統四年又令播州宣慰使司茶倉其茶課折收
鈔八年令筠連高珙宜賓等縣茶課每斤折鈔一貫
景泰二年十一月筠連高珙以民不便復改徵茶成
化二年十一月巡撫副都御史李浩奏貴州所屬歲
辦官抽芽茶所收者多不堪用請自今應輸者收鈔
貫部議行之
十三年二月仍許四川番人以馬易茶
自洪武三十年以私販者多申嚴西番茶禁至是長
河西魚通寕遠等處軍民宣慰司言西番無他土産
惟以馬易茶為業近年禁約之後生理甚艱乞仍開
中庶幾民有所養從之
大學衍義補曰産茶之地江南最多皆無𣙜法獨
於川陜禁法甚嚴蓋為市馬故也夫以中國無用
之茶而易外夷有用之馬雖曰取茶于民然因是
可得馬以為民衛視山東河南養馬之役固已輕
矣但愚民無識怨讟易生又其地素貧而易變惟
在司國計者能調停而優待之俾兩得其便一方
之民不勝幸甚
仁宗洪熙元年以四川積茶折官俸
詔四川保寕等府所屬原額官茶照洪武年間例辦
納罷買民茶其官倉見積茶堪中換馬者仍留支其
芽茶依當地時價作官吏俸給支消其不堪換馬葉
茶具奏覆驗燒毁
宣宗宣德十年四月(時英宗已即位)改定禁約私茶每三月遣
行人一次
自洪武三十年後每歲四月至九月月遣行人四員
分往川陜隘口半年間計遣二十四員往來絡繹不
絶至是戶部奏三閱月遣官一次庶免沿途供費從
之
五月令四川保寕府巴縣官地茶依民地例起科
先是巴縣官地茶起科一萬二千四百餘斤承佃人
戸艱于辦納至是乃命如民地茶例
九月革南川等縣茶倉
四川布政司奏重慶府南川等四縣茶課數少而倉
官虚曠宜革其課令本府徵收從之至十月重慶知
府孫曰良言重慶有茶倉一所每歲收茶僅六千餘
斤其正副官宜各裁一員命部議行之正統四年革
播州宣慰司茶倉
十月令召商運茶西寕以給鹽引
西寧衛奏茶馬司缺茶買馬而四川成都諸府積有
官茶請召商運至每茶百斤加耗十斤不拘資次支
與淮湘鹽六引從之乃定例中茶者自遣人赴西寕
而支鹽于淮浙以償費并定運茶甘州者每百斤支
淮湘鹽八引自後商人恃文憑恣收販官課數年不
完都御史羅亨信言其弊乃令官運如故以京官總
理之
英宗正統五年各布政司府州縣批騐茶引所無茶課
者俱裁之
(臣)等謹按明初陜西茶引有火鑽峪批騐所而江
浙等處茶引皆買于應天常州杭州三批騐所又
洪武五年十一月移置山西平陽太陽津批騐茶
課所于豆津此皆批騐所之可考者其餘批騐茶
課之所不能詳矣
六年命以甘肅積茶折官俸
凡甘肅倉所收茶自宣德及正統元年以前者按月
準給陜西行都司并甘肅左等衛所官員俸及布絹
每茶一斤折糧一斗自後所積茶多悉照此例挨陳
折給至八年六月又從僉都御史曹翼請令甘肅倉
茶折支軍官俸給每斤凖米一斗五升
景帝景泰二年令陜西四川二布政司各委官巡視關
隘禁約私茶出境罷遣行人
至四年復遣行人如故
大學衍義補曰國家捐茶利于民而不利其所入
以自奉凡前代所謂𣙜務貼射交引茶繇諸種各
色今皆無之惟四川置茶馬司一陜西置茶馬司
四間於關津要害置數批騐茶引所而已及每年
遣行人賫榜於行茶地方張掛俾民知禁又于西
番入貢為之禁限每人許順帶有定數所以然者
祇欲資外國之馬以偹邊豈若前代奪民生日用
之資以為經費哉
五年四月戸部奏禁革私茶乞如鹽法例從之
凡軍民人等官吏馬快等船并車輛頭匹挑擔䭾載
私茶者官司盤獲茶貨車船頭匹入官巡捕人員受
財縱放者一體究問如律引由照茶依例批騐截角
繳銷若有過期者批騐茶引所查報上司轉行追問
仍照例送銷自後批騐所給散引由務籍記茶商姓
名籍貫茶斤引數每引由一道納鈔一貫中夾紙一
張送部鈔送庫交收紙存印引成化十八年有興販
夾帶五百斤者照私鹽例充軍
是年令四川界首茶課司于南京戶部印給茶引折支
官軍俸糧
英宗天順二年定番僧夾帶私茶之禁
先是景泰四年八月巡撫湖廣都御史李實奏四川
番僧進貢畢日許帶食茶回還因此貨買私茶至萬
數千斤及銅鐵磁錫等器沿途多用船載至成都陸
路起夫扛擡如卭縣至雅州其間半係僰夷土民不
習肩挑多是背負送運不前又令婦人扛擡甚至四
五百里之程及其至日誣以偷取茶物逼令賠補且
山嶺險峻人烟稀疎日則野行夜則荒宿以彼淫穢
之俗亂我淳美之風又經過驛站重索酒食稍有不
從輒用兵刃傷人雖有伴送武弁難以鈐束乞敕禁
之至是定凡番僧夾帶奸人并軍器私茶違禁等物
許沿途官司盤檢茶貨等物入官伴送夾帶人送所
在官司問罪若所在官司縱容收買茶貨及私受饋
送增改關文者聽巡按等官察究至成化七年又禁
進貢回回番僧人等於在京及沿途收買私茶
憲宗成化三年遣御史一員于陜西巡茶一年更代
既而番人不樂御史馬至日少至九年十月以巡按
陜西御史范英言復詔御史免差止令撫按官并行
人嚴禁之(會典作十一年取回陜西巡茶御史仍遣行人)十四年仍遣御史
於陜西巡茶
以西寕洮河茶馬司積多餘茶折收銀
初川陜茶課皆收本色以易番馬永樂後番馬悉由
陜西道川茶多浥爛乃令以三分為率一分收本色
二分折銀至是西寕等處亦折收銀粗茶百斤芽茶
三十五斤皆量收五錢無銀收絲絹等俱解本省有
司支用至五年令金川等處茶課仍收本色其原折
收銀布俟豐年收買茶斤以俻易馬弘治八年命四
川自弘治二年後所逋茶課俱減輕徵之芽茶一斤
銀一分五釐葉茶一斤銀一分
七年罷遣行人四川巡茶令按察司分巡官往來禁約
孝宗弘治三年復令陜西召商中茶官收其十分之四
御史李鸞言茶馬司所積漸少各邊馬耗而陜西歲
稔無事易粟請于西寕河西洮州三茶馬司召商中
茶每引不過百斤每商不過三十引官收其十之四
餘者始令貨賣可得茶四十萬斤易馬四千匹數足
而止從之
(臣)等謹按茶馬之法洪永時三年一次官運保寕
等處至西寧等處貯倉易馬後此例不行止取漢
中等處民茶及巡獲私茶以充用至是令巡按及
各布政司出榜召商報中給引赴産茶處收買茶
斤運赴原定茶馬司以十分為率六分聽商自賣
其四分貯官此變官運而為商運也
七年以陜西歲饑開中茶二百萬斤召商𣲖缺糧處納
倉偹賑
至八年又令中茶四百萬斤以資邊儲十二年十二
月巡按陜西御史王憲言河州等處設茶馬司收茶
易馬大得馭番之道比來撫臣建議從權開中糧茶
遂致私茶難禁而易馬不利今聞連歲稍稔而糧茶
未見其益祇見其弊宜罷詔暫停之至十四年又以
榆林環慶固原糧餉缺乏命量開洮河西寕茶四五
百萬斤召商納銀類解邊倉糴賣糧料十五年十二
月以御史王紹言復停召商開中
十六年五月以督理馬政都御史楊一清兼巡茶
給事中徐蕃等言巡茶所督之茶積貯于官司者多
不暇究其美惡乞取回御史凡茶事皆責任都御史
楊一清俟事有成效仍差巡察三年一代從之正德
元年一清請復設巡茶御史兼理馬政乃復遣御史
十七年復命召商運茶於陜西
時命召商買茶給銀定限聽其自運至各茶司取實
收查騐仍委官于西寕河州二衛發賣至正德元年
都御史楊一清議商人不願領價者以半與商令自
賣遂著為例
(臣)等謹按孝宗十四年令召商中茶納銀糴糧是
輸銀于茶司而給引賣茶也若是年給銀聽其自
運則又運茶於茶司而商以價銀矣
武宗正德元年都御史楊一清請復金牌信符之制不
行
時一清親詣西寕等衛凡番官偕國師等各齎原降
金牌信符來謁一清責以近年不納茶馬皆北面稽
首稱不敢違乃疏請復洪武金牌信符之制疏上以
久廢不及復自後武宗寵番僧許西域人例外帶私
茶而茶法遂壊至嘉靖時御史劉崙總督尚書王以
旂等請復給諸番金牌信符兵部議番族變詐不常
北狄抄掠無己金碑亟給亟失殊損國體番人納馬
意在得茶嚴私販之禁則番人自順雖不給金牌馬
可集也若私販盛行吾無以繫其心制其命雖給金
牌馬亦不至乃定議發勘合予之
楊一清請復金牌信符疏曰自唐世回紇入貢以
馬易茶宋熙寕間遂定為制以摘山之例易充厩
之良戎人得茶不能為害中國得馬足為我利至
我朝納馬謂之差發如田之有賦身之有庸彼既
納馬我酬以茶我體既尊彼欲亦遂較前代曰互
市曰交易大不相侔且金城之西綿亘數千里以
馬為科差以茶為酬價使知遠夷皆臣民不敢背
叛如一不得茶則病且死以是羈縻之實賢于數
萬甲兵矣此制西番以控北狄之上策也自金牌
制廢私販盛行雖有撫按巡茶之官卒莫能禁坐
失茶馬之利垂百六十年查洪武時頒降金牌于
洮河西寕三衛番族凡四十一面納馬一萬四千
五十一匹每三年一次遣官齎捧議馬給茶後因
邊方多事停止有年如庫春安圖諸衛渺不相通
恐數十年後近番亦不復知有茶馬矣乞復舊制
以弘治二十年為招易之期遣使齎上號金牌不
必調軍深入恐滋騷擾惟會同臣等住劄三衛調
取原降下號金牌前來納馬給茶賞勞以後三年
一次中間二年仍照常曉諭有願以馬易茶者聽
如不受約束調兵誅𠞰以警其餘庶恩威並施番
人懷畏藩籬永固矣
十年定茶篦數
番人市茶不辨權衡止用篦中馬篦大則官虧其直
小則商病其繁至是巡茶御史王汝舟約為中制每
千斤為三百三十篦篦六斤四兩每正茶三斤篦䋲
三斤四兩至嘉靖三年御史陳講以商茶低偽悉徵
黑茶地産有限乃第茶為上中二品印烙篦上書商
名而考之
王圻曰初招商中茶上引五千斤中引四千斤下
引三千斤每十斤蒸晒一篦運至茶司官商對分
官茶易馬商茶給賣每上引仍給附茶一百篦中
引八十篦下引六十篦名曰酬勞經過地方責令
掌印官盤騐佐貳官催運
世宗嘉靖五年重定四川茶引價
四川税畝課茶照舊徵收其商販茶至百斤以上俱
赴管茶官處報中凡中芽茶每引定價三錢葉茶二
錢俱報中價銀付司上納其腹裏産茶地凡茶不及
百斤俱赴州縣報數每十斤納銀一分給票照賣
十二年令陜西金州西鄉石泉漢陰紫陽五州縣茶戸
巡茶御史每十年一次清審量為增減圴平茶課
十三年令開茶之期商人報中每歲至八十萬斤而止
至二十六年戸部以金陜災震邊餉告急國用大絀
上言先時正額茶易馬之外多開中以佐公家有至
五百萬斤者後止開正額八十萬斤并課茶私茶通
計僅九十餘萬宜下巡茶御史議召商多中御史楊
美益言歲祲民貧即正額尚多虧損安有贏羨今苐
宜守每年九十萬斤招番易馬之規凡通内地以息
私販增開中以偹賑荒悉從停罷毋使與馬分利戶
部又以帑藏方匱請如弘治六年例易馬外仍開百
萬斤召納邊鎮以偹軍餉從之至四十三年三月御
史潘一桂又言召商中茶近增至百萬滯矣止宜歲
中五六十萬招商以五百五十人為率報可
十五年勅陜西三茶馬司止留二年之用
御史劉良卿言私茶出境與關隘失察者律並凌遲
處死蓋西陲藩籬莫切於諸番番人恃茶以生故嚴
法以禁之易馬以酬之以制番人之死命壯中國之
藩籬非可以常法論也洪武初民間蓄茶不得過一
月之用弘治中召商中茶或以備賑或以儲邊然未
嘗禁内地之民使不得食茶也今減通番之罪止於
充軍禁内郡之茶使不得食又使商私課茶悉聚於
三茶馬司夫茶司與番為隣私販易通而禁復嚴于
内郡是敺民為私販而授之資也以故大姦闌出而
漏網小民負升斗而罹法今計三茶馬司所貯洮河
足三年西寕足二年而商私茶課日益增積腐爛無
用茶法之弊如此番地多馬而無所市吾茶有禁而
不得通其勢必相求而制之之機在我今茶司居民
竊易番馬以待商販歲無虚日及官易時則馬反耗
矣請敕三茶馬司止留二年之用每年易馬當發若
千正茶之外分毫毋得夾帶令茶價湧貴番人受制
良馬將不可勝用且多開商茶通行内地官𣙜其半
以備軍餉而河之階岷諸近番地禁賣如故更重通
番之刑如律例洮岷河責邊備道臨洮蘭州責隴右
分巡西寕責兵備各選官防守失察者以罷軟論奏
上報可于是茶法稍飭矣
二十六年定造假茶及販私罪例
各商有原無資本混報茶批通同園戶蒸造假茶及
將騐過真茶盜賣沿途採取草茶納官至五百斤千
斤以上者商人園戸并知情轉賣之人各充發附近
極邊有差不及前數者依私鹽法又凡行茶地但有
豪強出本雇覓十人以上挑販私茶者照例問罪巡
捕通同賣放首惡及挾詐良民官吏俱治罪
穆宗隆慶三年均四川邊腹茶引
四川茶引舊額五萬道内黎雅一萬道松潘二千道
腹裏三萬八千道嘉靖三十一年定黎雅二萬道松
潘四千道腹裏二萬六千道至是以邊引茶少而易
行腹引茶多而常滯乃裁引萬二千以三萬引属黎
雅四千引属松潘諸邊四千引留内地税銀共萬四
千餘兩解部濟邊以為常
五年定銷引遲速賞罰例
商人假以附茶為由任意夾帶短販有二三年不到
茶司者不𢾗年不銷原引者于是定例一年完者厚
賞二年量賞三年免究四年問罪附茶一年入官五
年問罪附茶盡入官不準再報六年照例問遣
復定買茶中馬事宜
各商自備資本執引付官比號相同收買好茶無分
黑黃正附一例蒸晒每篦重不過七斤蒸晒畢所在
官司催發起程仍填註日期運至漢中府辨騐真假
黑黃斤篦各另秤盤經過置口巡檢司火鑚批騐所
鞏昌府查騐篦數稽考夾帶蘇谿關遵例每正茶一
千斤計照散茶一千五百斤若有多餘方準抽稅各
照格填註鈐印截角限赴洮州茶司對分貯庫取實
收銷繳如有夾帶多少偽造低假正附篦斤不符即
從重問罪又令甘州茶司倣洮河西寕三茶司事例
歲以六月開中聽調番族限兩月内不拘兒騍騸馬
堪騎征者中納八百匹毋許過期
(臣)等謹按明代召商中茶如洪武三十年弘治七
年以來易茶所謂糧茶事例也宣德八年以茶易
鹽所謂鹽茶事例也若弘治三年令運茶至茶司
而給以引十四年令納銀于茶司而給以引十七
年又令運茶至茶司而給以銀皆隨時立法舉廢
不常惟以茶易馬所謂以采山之利易充厩之良
不惟固番人心且以強中國故自洪武四年立法
後迄崇禎末年太僕卿王家彦猶愷切言之直與
明代相終始者
神宗萬歷四年二月巡按陜西御史傅元順條陳茶馬
三事從之
其一撫番族以安地方謂洮西熟番古陸阿爾荅等
國初受勅中納茶馬與西腦生番下沙麻兒等原不
同謀不得一概大征有妨招中一留茶篦以戒不虞
謂番人以茶為命每歲中馬六千有竒中國恃以制
番近議與西海丙兔開市即以招番餘茶用易北馬
將使番人仰給于北彼此勢合貽患匪細宜照原議
與北狄市惟易緞絹布糧等物茶篦仍留招番一定
期限以定遵守謂每年招番中馬日期洮河茶司宜
定以五月河甘二茶司定以六月西寕茶司定以七
月番市告竣而後北酋赴市庶經過中馬番族可保
無虞不致騷擾皆詔行之
五年諳逹請開茶市勿許
諳達欵塞請開茶市御史李時成言番以茶為命北
寇若得藉以制番番必從寇貽患匪細部議給百餘
篦而勿許其市易
十三年開西安鳳翔漢中茶禁
舊制内地與番鄰者禁食茶以御史劉良卿言禁稍
弛嘉靖四十三年御史潘一桂又言松潘與洮河近
私茶往往闌出與番夷通宜停松潘引目報可至是
以西安鳳翔漢中不與番隣開其禁招商給引抽十
之三入官餘聽自賣于是御史鍾化民又以私茶每
多闌出請分任責成陜之漢中關南道督之府佐一
人專駐魚渡垻川之保寕川北道督之府佐一人專
駐雞猴垻率州縣官兵防守從之
二十三年議禁湖茶
初中茶易馬惟漢中保寕而湖南産茶其直賤商人
率越境私販中漢中保寕者僅一二十引茶戸欲辦
本課輒私販出邊番人利私茶之賤因不肯納馬至
是御史李楠請禁湖茶言湖茶行茶法馬政兩弊宜
令巡茶御史召商給引願報漢興保夔者準中越境
下湖南者禁止且湖南多假茶食之刺口破腹番人
亦受其害既而御史徐僑言漢川茶少而直高湖南
茶多而直下湖茶之行無妨漢中漢茶味甘而薄湖
茶味苦于酥酪為宜亦利番也但宜立法嚴覈以遏
假茶戶部折衷其議以漢茶為主湖茶佐之各商中
引先給漢川畢乃給湖南如漢引不足則給以湖引
報可
二十九年令漢中等所屬州縣茶課仍輸本色
陜西巡按御史畢三才言課茶徵輸歲有定額先因
茶多餘積園戶解納艱難以此改折今商人絶跡五
司茶空請令漢中五州縣仍輸本色每歲招商中五
百引可得馬萬一千九百餘匹部議西寧河洮岷甘
莊浪六茶司共易馬九千六百匹著為令至天啟元
年八月又以茶馬御史彭際遇言增中馬二千四百
匹時商人正引之外多給賞由票使得私行番人上
駟盡入姦商茶司所市者乃其中下也番既得茶叛
服自由而將吏又以私馬竄番馬冐支上茶茶法馬
政邊防於是俱壞矣
(臣)等謹按王圻續通考陜西茶課初二萬六千八百六
十二斤一十五兩五錢萬歷時五萬一千三百八
十四斤一十三兩四錢(係漢中府屬金州紫陽石泉漢陰西鄕五州縣歲辦)
(分觧各茶馬司)四川茶課初一百萬斤後改為八十四萬
三千六十斤至正統九年又減其半景泰二年停
止成化十九年每歲運十萬斤萬歷時本色一十
五萬八千八百五十餘斤存本處聽候支用(係石泉建)
(始長寕等縣并建昌天全烏蒙鎮雄永寕九姓土司辦納)折色三十三萬六千
九百六十三斤共徵銀四千七百二兩八分内三
千一百五兩五錢五分存本省賞番實解陜西廵
茶衙門易馬銀一千五百九十六兩五錢三分(係保)
(寕府属巴州通江廣元南江四州縣解納萬歷六年巡茶御史冊報新收銀一千六百九十四兩六)
(錢九分五釐)蓋茶課莫多于四川云
愍帝崇禎十五年十一月太僕卿王家彦上料理茶苑
京馬疏勅議行之
時馬政日弛家彦嘗請改西番茶馬之制帝褒納其
言是年遷太僕卿因言崇禎元年每歲茶馬給邊給
苑外額中京馬一千五百匹五司所積之茶易馬賞
番歲額二十萬篦又陳茶變價尚得銀十萬七千餘
兩抵甘固軍餉此當日召商廣積之明騐也數年來
茶篦減黃增黑茶道不通茶商裹足敝茗羸駟約略
充數其應給各鎮者且議改折帮價矣乞復金牌制
及嚴收良茶法帝手其疏語執政曰家彦奏皆善敕
議行然軍興方亟不能盡舉也
欽定續文獻通考卷二十二
