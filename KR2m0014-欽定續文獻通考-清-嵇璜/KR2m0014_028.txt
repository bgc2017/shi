欽定續文獻通考卷二十八
土貢考
(臣)等謹按馬端臨作土貢考謂古之土貢即在賦
稅之中猶曰當其租入云爾後世則租自租而貢
自貢矣唐代每年常貢馬氏皆依諸郡分列而於
宋之土貢則云土産已見地里考惟錄罷免蠲除
之詔旨然於元豐間聖節南郊進奉之數仍備載
之當時諸路所奉皆金銀錢帛之屬不盡任土所
有也遼之軍國經費多仰給於鄰國歲幣及諸屬
國歲貢方物史載諸部之入貢者往往一歲屢見
或一月屢見而名與數俱未及詳金制多承遼舊
遼時所貢如白鹿白麝白雉白兔等史所必書而
金史則不多概見元史所載貢獻事跡最繁明初
令天下貢土所有以為常額珍奇不與焉自中官
競尚貢獻以採辦為名而誅求發運其弊且不可
勝言矣今自宋嘉泰以後考史志所有者以次臚
載至於外國之貢原與任土不同然周官太宰所
職九曰物貢謂九州之外各以其所貴為䞇是足
以騐聲教之所及故亦附詳焉
歷代土貢(進奉羡餘)
宋寧宗嘉泰元年十月詔免瑞慶節諸道入貢
先是紹興三十二年孝宗即位七月罷諸路聖節進
奉隆興元年詔自後内外主兵官進奉會慶聖節沈
香不得過二十兩馬不得過四匹餘物並不得投進
乾道八年天中聖節知光州滕瑞自書聖夀萬歲四
字約二丈餘兼造山棚高三丈餘凡用絹五十匹褾
背投進帝曰滕瑞不修郡政以此獻諛特降一官淳
熙十五年正月詔免諸州軍會慶節進奉二年至是
復有此詔
是年真里富國獻馴象二
至開禧元年十二月又獻瑞象
嘉定五年九月遵義砦夷楊煥來獻馬
理宗紹定五年免陵寢進獻
詔大行皇太后陵寢諸路監司州府軍監寺止進慰
表其餘禮物並令免進仍勿以助修奉攢宫為名有
所貢獻
六年卻歸正番臣康守正王全所獻馬
初紹興三十一年高宗謂輔臣曰近大將入覲有以
寶貨鞍馬獻者惟馬不可缺餘皆却之至是帝既却
所獻復出御札賜輔臣曰近康守正王全以馬來獻
朕方禁飭臣下勿受餽遺豈肯自開此門兼恐遠人
以此窺朕好尚昔漢文却千里馬朕素慕之卿等以
為何如輔臣乞宣付史館從之
宋史董槐𫝊曰槐提點廣西刑獄邕州之地西通
諸蠻夷南引交趾及符奴月烏流麟之屬數寇邊
槐與約毋相侵推赤心遇之皆伏不動又與交趾
約五事一無犯邊二歸侵地三還所掠生口四奉
正朔五通貿易於是遣使來獻方物大象
景定元年詔監司郡守今後移易窠名輒行獻羨者依
祖宗故典行之著為令
先是紹興三十一年兩浙轉運司獻䟎積錢二萬緡
臨安府獻五萬緡命樁留外府并下諸路切戒毋得
科敷孝宗隆興元年十二月詔諸路州軍歲起上供
錢物例有拖欠監司郡守却以羨餘進獻僥冐賞典
今後上供錢物須官依限起發數足如輒行率斂進
獻本部按劾以聞於是廣東提刑司獻緡錢十五萬
詔即撥賜廣西充今年上供錢乾道三年湖南安撫
使劉珙入見論羨餘之弊曰州縣賦入有常大郡僅
足支遣小郡往往匱乏而近者四方尚有以贏餘獻
者不過重折苗米或倍稅商人此民之未便者也望
詔止之帝嘉納焉淳熙二年十一月提點坑冶王楫
進羨餘十萬緡詔却之(互見坑冶考)五年四月知紹興府
張津進羨餘四十萬緡詔以代民輸和買身丁之半
五月禁諸路州軍責屬縣進羨餘六年正月蠲䕫州
路上供金銀至是以倪垕獻羨希賞再削一官仍著
是令
孝宗乾道九年侍御史蘇嶠奏曰伏覩廣南提舉
廖顒劄子廣州都監倉有積下鹽本銀計錢十一
萬一千餘貫又本路州府逐年拘收常平諸色錢
物内有寬剰錢五萬貫欲行起發少助朝廷經費
奉旨並赴南庫送納者臣竊謂陛下即位以來屢
却羨餘之獻故近年監司州縣稍知遵守此盛德
之事而小人急於自進時以一二嘗試朝廷只緣
乾道七年提舉官章潭獻錢二十萬貫特轉一官
不及期年轉為廣西運判廖顒實繼其後故到官
未幾便為此舉愚弄朝廷莫此為甚訪聞此錢並
係鹽本錢潭到任時尚有三四十萬緡皆是前官
累次儲積不敢妄用潭取其半以獻今顒所獻止
十一萬緡已是竭澤所餘無幾後人何以為繼異
時課額不登誰任其咎乞特降旨却而不受即以
此錢付本司依舊充鹽本常平寬剰錢亦乞樁留
本路為水旱賑貸之備詔從之
宋史葉顒傳曰顒知處州青田令陳光獻羨餘百
萬顒以所獻充所賦繼知常州初至郡無旬月儲
未一年餘緡錢二十萬或勸獻羨顒曰名羨餘非
重征則橫斂是民之膏血也以利易賞心實恥之
二年十一月安南國貢象二
初孝宗淳熙十年十一月廣西奏安南牒辦章表投
進方物帝曰象乃無用之物經由道路重困吾民除
不受外將入貢之物十分為率止受一分就界上交
納至是復貢象五年五月安南國奉表謝恩又進方
物詔却之仍賜金帛以奬恭順
劉珙傳曰乾道時安南貢象所過發夫除道毁屋
廬數十州騷然珙為湖南安撫使奏曰象之用於
郊祀不見於經驅而遠之則有若周公之典且使
吾中國之疲民困於遠夷之野獸豈仁聖之所為
哉
度宗咸淳二年八月安南國遣使賀登位進方物
九年六月安南國又進方物特賜金五百兩帛百匹
荆湘貢茶片
荆南府租額錢三十一萬五千一百四十八貫三百
七十五文納潭鼎澧岳歸陜州荆南府片散茶共八
十七萬五千三百五十七斤
漢陽軍租額錢二十一萬八千三百一十一貫五十
一文納鄂州片茶二十三萬八千三百斤半
蘄州蘄口額錢三十五萬九千八百三十九貫八百
一十四文納潭州興國軍片茶五十萬斤
麻城場買茶二十八萬四千二百七十斤賣錢一萬
二千五百四十貫
蘄州洗馬場買茶四十萬斤賣錢二萬六千三百六
十貫
王祺場買茶一十八萬二千二百二十七斤賣錢一
千九百五十三貫九百九十二文
石橋場買茶五十五萬斤賣錢三萬二千八十貫
福建路每年常貢
福州荔支乾荔支煎生荔支(紹興初貢二十四年罷)紅蕉花布
(大中祥符天聖元祐間俱貢紹興初罷)乾薑沙魚(建炎三年罷)鹿角菜紫菜
(俱宣和七年罷)蕉乾(建炎初罷)上供銀六萬八千七百四十一兩
四錢大禮銀(每遇郊祀年别進奉九千兩)上供錢六千貫無額上
供錢一萬五千五百一十八貫七百五十文甲葉六
萬八千九百一十五片黃牛皮九百四段六十尺羊
皮一千八百一十二張一十丈認發建寧府黃牛皮
四十八段羊皮八十九張泛抛每歲兩科甲葉六萬
五千片黃牛皮八百段羊皮七百張
建寧府上供細色茶五綱粗色茶七綱練布又年額
上供銀九千七百五十四兩大禮助賞銀三千七百
五十六兩聖節銀大禮進奉銀各一千七百兩提點
司進奉銀三十七兩五錢(以上俱建安甌寧嘉禾松溪政和五縣所貢)
泉州蕉布(永春縣出)生苧布各二十匹綿一百兩(南安縣出俱淳)
(祐中貢)山薑花三十朵橄欖子上色一萬顆次色三萬
顆(治平六年罷)綿一百兩蕉布葛布共五十匹(元豐中貢)松子
五百斤(宣和六年詔減後罷)上供銀九千六百四十二兩三錢
上供錢一萬五千七百六十五貫七十五文大禮賞
給錢一萬八千九百九貫三百九十五文春冬衣賜
錢二萬六千二百貫五百二十五文犒軍錢三千七
百二十三貫四百文
漳州鮫魚皮柑橘
汀州蠟燭二百條上供銀七千九百四十五兩八錢
三分五釐聖節進奉銀大禮銀各二千兩上供錢九
千七百七十貫九百一文
南劍州土茴香茶又銀六千三百七十兩(此順昌一縣所供)
邵武軍上供銀一千四百四十一兩四錢乾會聖節
銀二百五十兩大禮銀四百兩
興化軍綿一百兩葛布一十匹上供錢七千五百四
十貫文節旦上供銀共一千八百三十三兩三錢三
分四釐
(臣)等謹按王圻續通考及謝方叔傳孝宗淳熙六
年趙雄等奏謝賜新荔支流香酒帝曰朕却獻方
物四方珍味嘉果俱不至昨太上皇帝賜到新荔
支即以分賜卿等朕聞舊日京師謂之獻時新遠
方奔走争先勞人動衆害物甚多朕欲痛革此事
故盡却時新之物蓋世俗既競時新則不待物性
成就争先採摘甚可惜也及度宗即位謝方叔既
罷相歸豫章以琴一鶴一金丹一來進蓋以舊學
故也賈似道疑其有希望再相意諷權右司郎官
盧越等劾之以為不當誘人主以聲色之好制置
使吕文德願以已官贖其罪方得免論者曰專權
忌能似道固不能無責而間居以玩好丹劑為人
主夀坐受貶削有愧金鏡多矣
遼太祖二年八月幽州進合歡瓜
五年七月薩勒題洎諸蕃使來貢
七年十月和州回鶻來貢
九年十月新羅國遣使貢方物
至天贊三年十一月又來貢
高麗遣使進寶劍
吳越王錢鏐遣滕彦休來貢
至神冊元年六月彦休復來貢五年五月吳越王遣
滕彦休貢犀角珊瑚授官以遣天贊二年四月復遣
使來貢太宗天顯七年二月又遣使獻寶器會同三
年正月九月四年十月六年三月俱來貢
(臣)等謹按遼會同六年即晉天福七年吳越忠獻
王佐初立之年也嗣是又三十餘年而後納土於
宋今考遼史則自會同六年後即不復貢於遼矣
神冊三年三月晉吳越渤海高麗回鶻凖卜黨項及幽
鎮定魏潞等州各遣使來貢
(臣)等謹按是年即梁太祖貞明四年也歐陽修五
代史載唐哀帝天祐元年晉王李克用會契丹安
巴堅於雲中約為兄弟至是其子存勖嗣立已十
年猶稱唐天祐十五年不載通貢於遼史
天贊二年六月波斯國來貢
遼屬國可紀者五十有九朝貢無常波斯其一也
三年九月大食國來貢
至聖宗開泰九年十月貢象及方物
回鶻巴哩遣使來貢
四年四月回鶻烏穆珠汗遣使貢謝聖宗開泰五年
六月回鶻獻孔雀興宗重熙二十一年十一月回鶻
阿爾斯蘭遣使貢名馬文豹道宗大安五年五月回
鶻貢良馬七年七月回鶻遣使貢異物不納厚賜遣
之
十月高麗日本二國來貢
國外烏爾古迪里八部等共十部來貢
此十部不能成國附庸於遼時叛時服各有職貢猶
唐人之有羈縻州云
太宗天顯三年正月黃龍府婁尼河女直逹嚕噶來貢
二月逹嚕噶來貢
二月特哩衮呢嚕古進白狼
至會同元年二月室韋進白麃六年六月錫爾古勒
濟部進白麝穆宗應歷二年十月司徒隆科等獻白
雉聖宗統和十四年閠七月五院部進穴地所得金
馬興宗重熙二十一年九月平州進白兔道宗大安
七年六月倒塌嶺人進古鼎有文曰萬歲永為寶用
(臣)等謹按遼之土貢史未及詳以上所錄皆非常
貢又天顯九年正月南京進白麞會同六年六月
莫州進白鵲穆宗應歷二年十一月朔州民進黑
兔十五年六月伊楞古進良馬聖宗統和九年八
月東京進三足烏十二年十二月高麗進妓樂却
之二十年七月高麗進本國地理圖二十六年五
月又進龍鬚草席興宗重熙二十一年九月平州
進白兔道宗太康三年九月玉田貢嘉禾天祚帝
天慶三年六月烏梁海國貢良犬凡此類亦非常
貢也
十月唐遣使遺玉笛
七年七月遺紅牙笙其盧龍軍節度使趙德軍進時
果
五年三月人皇王獻白紵
十月又進玉笛
七年十一月凖卜貢海東青鶻三十連
至興宗重熙十七年六月凖卜獻馬駝二萬十八年
六月凖卜貢馬駝珍玩二十二年七月凖卜大王通
特古斯率諸却長獻馬駝道宗太康四年六月凖卜
諸酋長進良馬
九年正月黨項進駝鹿
九月黑車子室韋貢名馬穆宗應歷二年四月鐵驪
進鷹鶻十三年五月烏梁海國所進花鹿生麝聖宗
統和十三年五月高麗進鷹十二月鐵驪遣使貢鷹
馬二十四年八月沙州燉煌王曹夀進大食國馬及
美玉太平元年十月迪里酋長頗白來貢馬駝興宗
重熙十九年六月輝發哈斯罕博囉滿達却各貢馬
道宗清寧八年五月武都温特哩衮圖圖爾噶等乞
歲貢馬駝許之大安元年正月五國酋長來貢良馬
夀隆二年八月八部進馬
十二年三月晉遣使來貢
十一年十一月冊石敬瑭為大晉皇帝至是遣使來
貢六月遣使請上尊號及歸雁門以北與幽薊之地
仍歲貢帛三十萬匹詔不許八月復遣使來貢至會
同元年十月遣使來謝冊禮復進獨峰駝及名馬二
年正月貢珍幣并遣使謝免沿邊四州錢幣七月進
犀帶八月貢歲幣奏輸戌亥二歲金幣於燕京三年
四月進茶藥又進端午節物五月進弓矢九月貢名
馬十月貢布四年二月進香藥三月以許祀南郊遣
使來謝進黃金十鎰四月進櫻桃七月進水晶硯八
月進犀弓竹矢五年四月進射柳鞍馬六月晉齊王
重貴遣使來貢時敬瑭殂重貴立稱孫不稱臣帝始
有南伐之意六年二月晉遣使進先帝遺物六月遣
使貢金八月復貢金七年十月天授節諸國進賀惟
晉不至至九年而晉亡矣
八月太原劉知遠遣使來貢
至穆宗應歷元年十二月漢遣使獻弓矢鞍馬二年
十月又進葡萄酒三年三月進毬衣及馬九月貢藥
四年二月進茶藥十二月遣使來貢七年五月遣使
來貢十六年八月貢金器鎧甲十二月遣使來貢十
九年三月進白麃景宗保寧二年十二月三年十月
五年正月皆來貢七年二月漢雁門節度使劉繼文
來朝貢方物九年八月遣使進葡萄酒
(臣)等謹按葉隆禮契丹國志遼太宗既立石敬瑭
為晉帝臨别時言劉知遠等皆剏業功臣無大故
勿相棄也然不載十二年八月劉知遠遣使來貢
事至會同十一年六月知遠稱帝於晉陽未及四
載即為後周廣順元年知遠弟崇自立於太原為
周所攻乃於世宗天禄五年六月遣使稱姪乞援
且求封冊嗣是𫝊三世几二十餘年皆進貢於遼
迨景宗乾亨元年六月劉繼元降宋遼不能救而
漢遂亡
是月南唐李昪遣使來貢
至會同元年六月南唐來貢二年五月又遣使來貢
三年四月進白龜四年正月又遣使來貢穆宗應歷
二年正月進犀兕甲萬屬三月五月復來貢三年三
月五年十月七年六月俱來貢
(臣)等謹按契丹國志載會同元年五月吳徐誥欲
結遼取中國遣使以美女珍玩泛海修好遼太宗
亦遣使報之七月誥稱帝國號南唐復姓名李昪
則此稱南唐李昇亦從後追書之詞耳又天會元
年南唐建國即晉天福二年自此至應歷七年几
二十二年書貢不絶而七年後不復見者蓋其時
為周所伐又十餘年且俘於宋矣
世宗天禄五年正月周遣使致良馬
時郭威自立國號周遣朱憲來告即遣使致良馬
聖宗統和元年十月命每歲諸節度使貢獻如契丹宫
例止進鞍馬
從燕京留守于越休哥言也
十二月以顯州歲貢綾錦分賜左右
四年十月西夏遣使來貢
時李繼遷叛宋始來附自後六年七年俱來貢八年
三月又來貢十二月遣使封繼遷為夏國王十年十
月來貢十二年又入貢十三年三月來貢八月進馬
十四年正月十五年二月十二月十六年二月俱來
貢十九年遣李文冀來貢(冀本紀作貴)二十年正月進馬
駝二十三年三月繼遷薨其子德昭遣使上遺物開
泰元年四月德昭遣使進良馬太平元年十二月來
貢十一年聖宗崩報哀於夏遣使來進賻幣興宗重
熙元年德昭薨子元昊立二年正月七年三月遣使
來貢十二月四月進馬駝十三年十月進方物十四
年正月進鶻閠五月來貢十七年元昊薨子諒祚立
二月遣使上遺物十八年六月遣使來貢留之不遣
二十年五月諒祚母表乞如黨項權進馬駝牛羊等
物二十三年正月貢方物五月諒祚乞進馬駝詔歲
貢之是月遣使來貢道宗咸雍四年諒祚薨子秉常
立三月遣使獻遺物十二月遣使來貢九年十二月
來貢太康五年十月八年六月俱來貢大安二年秉
常薨子乾順立遣使上遺物天祚帝乾統五年六月
遣使貢方物天慶三年六月遣使來貢
六年五月詔威裕悅部自今止進牛馬
威裕悅部以歲貢貂鼠青鼠皮非土産皆於他處貿
易以獻乞改貢故有是詔
十五年三月烏舍烏哲圖以地遠乞歲時免進鷹馬貂
皮詔以生辰正且貢如舊餘免
四月罷奚王部歲貢&KR0874;
十月罷奚王諸部貢物
二十一年十二月罷三京諸道貢
二十二年三月罷番部賀千齡節及重五冬至貢
十二月宋遣李繼昌請和願歲輸銀十萬兩絹二十萬
匹許之
至二十三年十月宋歲幣始至後為常
開泰七年三月命東北約囉都圖阿里鄂羅木博諾里
鐡驪等五部歲貢貂皮六萬五千馬三百
八年七月詔凖卜依舊歲貢馬千七百駝四百四十貂
鼠皮萬青鼠皮二萬五千
九年十月詔遣官督黨項部宋犀族貢
西南招討奏黨項部有宋犀族輸貢不時常有他意
宜以時遣使督之詔曰邊鄙小族歲有常貢邊臣驕
縱徵斂無度彼懷懼不能自達耳苐遣清慎官將示
以恩信無或侵漁自然效順耳
興宗重熙十一年閏九月北院樞密副使耶律仁先遣
人報宋歲增銀絹十萬兩匹文書稱貢
時宋請增歲幣銀絹以償十縣地産(謂取晉陽及瓦橋以南十縣)
仁先與翰林學士劉六符使宋仍議書貢宋難之仁
先曰曩者石晉報德本朝割地以獻周人攘而取之
是非利害灼然可見宋無詞以對六符曰本朝兵強
將勇海内共知人人願從事於宋若恣其俘獲以飽
所欲與進貢字孰多況大兵駐燕萬一南進何以禦
之顧小節忘大患悔將何及宋乃定議歲幣稱貢至
十八年六月以遼師伐夏遣使致贐禮二十四年正
月遣使餽馴象道宗夀隆四年正月遣使餽錦綺天
祚帝天慶五年七月遣使致助軍銀絹
(臣)等謹按宋史富弼傳曰契丹謂南朝遺我之詞
當曰獻否則曰納弼争之契丹主曰南朝既懼我
矣於二字何有若我擁兵而南得無悔乎弼曰本
朝兼愛南北故不憚更成何名為懼或不得已至
於用兵則當以曲直為勝負非使臣之所知也契
丹主曰卿勿固執古亦有之弼曰自古惟唐高祖
借兵於突厥當時贈遺或稱獻納其後頡利為太
宗所擒豈復有此禮哉弼聲色俱厲契丹知不可
奪乃曰吾當自遣人議之復使劉六符来弼歸奏
曰臣以死拒之彼氣折矣可勿許也朝廷竟以納
字與之與遼史文書稱貢之說各異
十二年五月鄂囉博囉滿逹部二使来貢失期宥而遣
之
道宗太康三年正月省諸道春貢金帛及停周歲所輸
尚方銀
大安三年四月免諸路貢輸之半
十月罷節度使以下官進珍玩
四年四月減諸路常貢服御物
夀隆三年六月詔罷諸路馳驛貢新
先是太康八年二月詔北南院官凡給繹者必先奏
聞惟貢新許馳驛至是罷之
天祚帝乾統九年十二月高麗遣使來貢
(臣)等謹按遼本紀及兵衛志高麗西夏女直俱在
五十九屬國中而高麗與遼相為始終二百餘年
先是聖宗太平九年大延琳作亂南北女直皆從
延琳高麗亦稽其貢及渤海平仍歲貢不絶是後
女直起兵建國號金反索歲貢方物於遼天慶十
年乞兵於高麗以禦金金人責之未幾而遼亡保
大二年天祚播遷夏兵來援為金所敗請臨其國
六月遣使冊李乾順為夏國皇帝而天祚被執歸
金蓋屬國之中二國最大而尤恭順也
新羅國進貢物
金器二百兩金抱肚一條五十兩金鈔羅五十兩金
鞍轡馬一匹五十兩紫花綿紬一百匹白綿紬五百
匹細布一千匹粗布五千匹銅器一千斤法清酒醋
共一百瓶腦先茶十斤藤造器物五十事成形人參
不定數無灰木刀擺十箇细紙墨不定數不論年歲
惟以八節貢獻
又横進物為粳米五百石糯米五百石織成五綵御
金不定數
西夏國進貢物
細馬二十匹粗馬二百匹駝一百綺錦二百匹織成
錦被褥五合蓰蓉甘石石井鹽各一千斤沙狐皮一
千張兔鶻五隻犬子十隻不論年歲惟以八節貢獻
高昌國龜兹國于闐國大食國小食國甘州沙州涼州
諸小國進貢物
玉珠犀乳香琥珀碙砂瑪瑙器賓鐡兵器斜合黑皮
褐里絲門得絲怕里絲(褐里絲以下皆細毛織成以二丈為疋)皆三年
一次貢獻
金太祖天輔四年高麗貢方物
至太宗天會四年高麗國王王楷奉表稱藩自後貢
使不絶海陵貞元二年十二月遣使貢方物先是高
麗使音别有私進禮物以為常至世宗大定五年萬
春節帝以使者私進不應典禮詔罷之十七年賀正
旦禮物玉帶乃石似玉者有司請移問帝曰彼小國
無辨識者誤以為玉耳且人不易物惟德其物若復
却之豈禮體耶乃止章宗泰和七年正月是時用兵
伐宋夏亦有故獨高麗遣使來迨宣宗遷汴遼東道
路不通興定三年遼東行省奏高麗復有奉表朝貢
之意乃遣使撫諭終以道路不通未遑迎迓詔行省
且羈縻勿絶其好然自是不復通問矣
七年正月宋遣趙良嗣言若得燕京即納銀絹二十萬
匹綾二萬匹以代燕地租税
至太宗天會三年十月伐宋十二月宋給事中李鄴
等奉金百鋌請復修好四年正月都統宗望許宋修
好增歲幣六年七月宋貶號稱臣遣使奉表容州觀
察使曹勛求許歲幣自是每春季差人至泗州交納
熙宗皇統二年二月宋遣使來許歲幣銀絹二十五
萬兩匹世宗大定五年正月宋遣使以國書來奉歲
幣二十萬二十八年二月遣使獻先帝遺留物及朝
辭以所獻禮物中玉器五玻璃器二十及弓劍之屬
使還遺宋曰此皆爾國前主珍玩之物所宜寶藏以
無忘追慕今受之義有不忍歸告爾主使知朕意也
自此往來不絶至泰和中搆兵後復以書幣乞和至
八年二月復請增歲幣至三十萬迨宣宗貞祐三年
三月宋賀長春節使朝辭請減歲幣如大定例帝以
本自稱賀不宜别有祈請諭遣之興定元年四月以
宋歲幣不至命烏古論度夀經略南邊貢使遂絶
太宗天會二年正月夏人奉誓表請朝貢
夏國王李乾順請自今以後几歲時朝賀貢進表章
使人往復等事一切依臣事遼國舊例至熙宗天眷
二年子仁孝嗣位世宗大定八年其臣任得敬專國
政欲分割夏國因賀正旦乞良醫亦附表進禮物帝
却之十年復却得敬貢物八月仁孝誅得敬深念世
宗恩厚十七年獻本國所造百頭帳帝曰夏國貢獻
自有方物可却之仁孝再以表上曰所進帳本非珍
異使人亦已到邊若不蒙包納則下國深誠無所展
效四方鄰國以為夏國不預大朝眷愛之數將何所
安乃許與正旦使同來至章宗以後雖通使如故而
無納貢事矣
四年八月新城縣進白烏
五年正月回鶻哈喇汗遣使入貢
十月沙州回鶻呼喇繖汗遣使入貢熙宗天眷元年
八月回鶻遣使朝貢
(臣)等謹按金史屬國貢獻不多概見而回鶻獨著
至貞元時以回紇與宋高麗夏並稱殆以其國為
較大歟
熙宗皇統七年十一月兵部尚書秉德進三角羊
海陵大德三年四月罷歲貢鷹隼
閏四月命大官常膳惟進魚肉舊貢鵝鴨等悉罷之
貞元元年正月詔有司受宋高麗夏回紇貢獻
以皇弟兖薨不視朝故也
世宗大定三年十一月罷貢金線段匹
四年正月罷路府州元日及萬春節貢獻
十三年七月罷歲課雉尾
二十年十月詔罷西北路招討司所進馬駝鷹鶻等物
二十六年十二月罷逓送荔支
帝退朝御香閣左諫議大夫黃久約言逓送荔支非
便帝諭之曰朕不知也今令罷之越二日帝謂宰臣
曰有司奉上惟沽辦事之名不問利害如何朕嘗欲
得新荔支兵部遂於道路特設舖逓比因諫官黃久
約言方知之夫為人無識一旦臨事便至顛倒宫中
事無大小朕嘗親覽者以不得人故也如使得人寧
復他慮次日又謂宰臣曰朕年來惟以省約為務常
膳止四五味已饜飫之比初即位十減七八宰臣曰
天子自有制不同餘人帝曰天子亦人耳妄費安用
又久約使宋還道經宿泗見貢新枇杷子者州縣調
民夫逓進亦奏罷之
二十七年五月罷太府監日進時果
時并罷海蘭路所貢海葱詔曰葱果應用幾何徒勞
人耳惟上林諸果三日一進
二十九年十二月(時章宗已即位)密州進白雉
章宗明昌四年正月諭東京路副使王勝毋進鷹
遣諭之曰汝職非輕民間利害官吏邪正略不具聞
而乃以鷹進此豈汝職也後毋復爾
泰和元年十一月諭工部毋以進柑擾民
諭曰比聞懷州有橙結實官吏檢視已嘗擾民今復
進柑得無重擾民乎其誡所司遇有則進無則已
宣宗貞祐三年九月陳州鎮防軍段仲連進羊三百詔
遷三官
(臣)等謹按史臣論宣宗南開宋衅西啟夏侮兵力
既分功不補患乃至以進羊遷官亦可慨矣
哀宗正大元年正月邠州節度使伊喇瑪納布貢白兔
却之
詔曰得賢臣輔佐年榖豐登此上瑞也焉事此為令
有司給道里費縱之夲土禮部其徧諭四方使知朕
意
六年五月隴州防禦使舒穆嚕棟爾進黃鸚鵡
詔曰外方獻珍禽異獸違物性損人力令勿復進
天興元年四月許州進櫻桃
時帝在南京
諸路貢物
上京路會寧府歲貢秦王魚(大定十二年罷)又貢猪二萬(大定)
(二十五年罷)哈蘭路貢海葱(大定二十七年五月罷)
東京路復州貢鹿筋(大定八年十月罷)
西京路大同府貢瑪瑙環子瑪瑙數珠蔚州貢地簟
中都路涿州貢羅平州貢櫻桃綾
河東南路京兆府同州貢圓筋繭角羊(大定十一年罷)
以上俱據地理志所載姑錄如右然其詳不可得考矣
元太祖二年伊德爾訥哷部阿勒達爾部皆通使來獻
名鷹
王圻曰按馬貴與考凡外國貢獻俱不錄豈以不
列職方非任土歟元起沙漠版圖遍海外視諸國
猶六服耳故稍摘其雅馴者著於篇且亦以志當
時之好尚焉
(臣)等謹按王圻續通考於遼金二代曾載與國之
貢而元獨缺焉其他所載挂漏亦多今詳稽紀傳
事以類叙使後有考云
九年三月金遣使奉金帛童男女五百馬三千以獻
初帝貢歲幣於金金主使衛王允濟受貢於静州帝
見允濟不為禮允濟歸欲請兵攻之會庚午歲金主
璟殂允濟嗣位有詔至國傳言當拜受帝問新君為
誰曰衛王也帝遽南面唾曰我謂中原皇帝是天上
人做此等庸懦亦為之耶何以拜為即乘馬北去金
使還言允濟益怒欲俟帝再入貢就進場害之帝知
之遂與金絶益嚴兵為備辛未歲二月帝自將南伐
屢敗金兵至是年甲戌春三月駐蹕中都北郊諸將
請乘勝破燕帝不許乃遣使諭金主曰汝山東河北
郡縣悉為我有所守惟燕京耳天既弱汝我復迫汝
於險天其謂我何我今還軍汝不能犒師以彌我諸
將之怒耶金主遂遣使求和奉衛紹王女岐國公主
及金帛等以獻
(臣)等謹按元紀太祖稱帝歲在丙寅即金章宗泰
和六年也至二十一年遣唐慶責歲幣於金太宗
元年金遣使來歸太祖賵却之復遣使來聘不受
六年金遂亡矣
十三年高麗請歲貢方物
至世祖中統二年六月三年六月四年三月俱遣使
入貢至元元年四月詔修世見禮遣其臣來貢二年
八月貢方物八年正月遣使奉歲貢五月遣貢方物
九年正月遣使奉歲貢十一年正月十二年正月俱
遣使奉歲貢十六年正月奉歲幣又獻方物十八年
正月遣使奉歲帛十九年正月遣使貢細布四百匹
二十二年六月遣使來貢二十五年五月十月十二
月二十六年正月二十七年正月二十八年正月俱
遣使來貢及方物成宗大德十年正月遣使來貢泰
定帝致和元年正月遣使獻方物文宗天歷二年正
月至順三年十一月俱遣使貢方物
(臣)等謹按元史外國傳太祖十一年契丹人金山
元帥陸格等領衆九萬餘竄入高麗國十二年九
月攻拔江東城據之是年帝遣哈齋濟達喇等領
兵征之國人洪大宣詣軍中降與哈齋濟等同攻
圍之高麗王(名闕)奉牛酒出迎王師且遣其樞密
院使趙冲共討滅陸格冲請歲輸貢賦達喇曰爾
國道遠難於往來每歲可遺使十人來貢自後連
七歲絶信使至太宗三年八月命薩喇達征其國
迺有王㬚遣其弟懷安王侹請和事則此云太祖
十三年乃太宗三年之訛也又當定宗憲宗之世
歲貢不入故自定宗二年至憲宗八年凡四命將
征之拔其城十有四憲宗末㬚遣其世子倎入朝
世祖中統二年三月遣使入貢六月倎更名植三
年十月詔諭植籍編民出師旅輸糧餉助軍儲是
月遣使入貢四年自三月至於六月凡三遣使入
貢五年改元又遣使入貢自是終世祖三十一年
其國入貢者凡三十有六又自成宗元貞至仁宗
皇慶二年㬚傳其子植植傳其子昛昛傳其子謜
謜傳其子燾燾傳其弟暠數十年間歲修職貢不
絶焉
憲宗七年九月禁回鶻獻珍玩
時所獻水精盆珍珠傘等物可值銀三萬餘錠帝曰
方今百姓疲弊所急者錢耳朕獨有此何為却之賽
音諤德齊以為言稍償其直且禁其勿復有所獻
八年二月安南遣使獻方物
至世祖中統二年九月至元二年七月四年九月十
一月七年十一月十年十月俱遣使來貢十六年七
月十七年十二月俱遣使貢馴象十八年閏八月遣
使貢方物十九年九月遣使進犀兕金銀器香藥等
物二十年八月以方物來獻二十一年閏五月遣使
貢玉杯金瓶珠絛金領及白猿綠鳩幣帛等物七月
以方物來獻二十三年五月二十四年四月九月二
十六年四月閏十月二十七年正月二十八年九月
俱遣使貢方物成宗元貞元年三月二年五月俱遣
使獻方物大德二年九月聖誕節交趾貢方物十一
月又貢方物六年六月以馴象二及硃砂來獻八年
十月十年十月俱遣使貢方物仁宗皇慶二年四月
延祐四年六月五年正月俱遣使貢方物七年英宗
即位十月遣其臣貢方物至治二年正月十一月俱
遣使貢方物泰定帝泰定元年十月二年三月四年
十月十二月俱遣使貢方物致和元年五月安南國
及八洞蠻酋遣使獻方物文宗天歷元年九月至順
二年五月三年四月十年十二月十五年六月俱遣
使來貢十六年七月交趾貢馴象十七年正月六月
俱奉歲貢并方物
外國傳曰中統二年安南遣人詣闕獻書乞三年
一貢遂從其請三年九月復詔自中統四年始每
三年以蘇合油光香金銀硃砂沉香檀香犀角玳
瑁珍珠象手綿白磁盞等物來貢至元三年十二
月遣使上表三通其一進獻方物六年十一月上
書陳情謂陛下須索巨象數頭此獸軀體甚大步
行甚遲不如上國之馬候於後貢之年當奉獻又
具表納貢七年十一月中書省移牒令以所索之
象與歲貢偕來又責前所貢藥物品味未佳十年
遣使來貢十四年十五年貢方物及馴象二十四
年九月遣使入貢二十六年四月遣使貢方物二
十七年遣使來貢三十年遣陪臣來貢又是年五
月成宗即位遣使上表進方物大德十一年武宗
即位下詔諭之屢遣使來貢至大四年八月遣使
奉表來朝自仁宗延祐初元以及英宗至治之末
疆場寧謐貢獻不絶泰定帝泰定元年遣陪臣來
貢文宗至順三年四月遣其臣來貢方物
(臣)等謹按元史紀傳所載土貢事每多大同小異
今具錄之以備參考
世祖中統二年六月勅平陽路安邑縣葡萄酒自今毋
貢
至成宗元貞二年三月罷太原平陽路釀進葡萄酒
其葡萄園民恃為業者皆還之
至元元年正月東川都元帥楊大淵進花羅紅邊絹各
百五十匹優詔諭之
詔曰所貢幣帛已見忠勤卿守邊陲宜加優恤今後
以此自給俟有旨乃進
八月禁勿以官物進獻
二年正月八東乞兒部牙西來朝貢銀鼠皮二千
四年正月百濟遣其臣梁浩來貢
七年十二月金齒驛國三部酋長阿匿福勒丁阿匿瓜
來内附獻馴象三馬十九匹
至二十五年十一月金齒遣使貢方物二十六年三
月金齒人塞完以人戸來歸仍進象三二十九年十
二月木忽魯甸金齒土官入見貢方物三十一年成
宗即位六月雲南金齒路進馴象三大德二年九月
聖誕節金齒國貢方物武宗至大四年仁宗即位五
月金齒諸國獻馴象
八年五月牢魚國來貢
十三年四月勅以碩達勒遼分地歲輸皮革自今並入
上都
九月勅常德府歲貢包茅
十六年六月雲南都元帥愛魯克尼雅斯拉鼎等軍還
獻馴象十二
至二十二年九月雲南貢方物三十一年成宗即位
十二月曲靖澂江普安等路夷官各以方物來貢大
德五年八月雲南武定路土官羣則獻方物七年閏
五月雲南行省平章伊蘇岱爾入朝以所獲軍中金
五百兩為獻帝曰是金卿效死所獲者賜鈔千錠泰
定帝泰定三年九月雲南行省諸路土官並奉方物
來獻致和元年三月雲南土官撒加布降奉方物來
獻文宗天歷元年九月雲南盂定路土官來貢方物
十月雲南銀羅甸土官哀贊等徹里路土官刁賽等
來貢方物十二月雲南土官普雙等及姚州知州高
明各來貢方物二年十一月雲南威楚路土官胒放
來朝貢至順元年二月雲南麓川等土官來貢方物
三月雲南木邦路土官渾都來貢方物二年二月雲
南景東甸蠻官阿只弄遣子罕旺來朝獻馴象乞陞
甸為景東軍民府阿只弄知府事罕旺為千戸常賦
外歲增輸金五千兩銀七百兩從之五月雲南威楚
路之蒲蠻猛吾來朝貢願入銀為歲賦順帝元統元
年十月雲南□羅土官渾鄧馬弄來貢方物二年正
月雲南土酋姚安路高明來獻方物至元四年八月
雲南老告土官八那遣姪那賽齎象馬來朝十五年
八月雲南死可伐等降令其子莽三以方物來貢十
六年正月雲南土官阿蘆降遣姪腮幹以方物來貢
是月占城馬八兒諸國遣使以珍物及象犀各一來
獻至十七年八月占城馬八兒國皆遣使奉表稱臣
貢寶物犀象十八年九月占城國來獻方物十九年
十一月馬八兒國遣使以金葉書及土物來貢二十
一年正月馬八兒國遣使貢珍珠異寶縑段八月占
城國王乞回唆都軍願以土物歲修職貢遣使奉表詣
闕獻三象二十一年十一月占城國奉表賀聖誕節獻
禮幣及象二二十二年九月真蠟占城貢樂工十人
及藥材鰐魚皮等物二十三年正月馬八兒國遣使
進銅盾九月馬八兒及須門那等凡十國各遣其子
弟上表來覲仍貢方物二十四年二月馬八兒貢方
物三月遣使進竒獸一類騾而巨毛黑白間錯名阿
塔必即二十六年十二月馬八兒進花驢二二十八
年八月馬八兒遣使進花牛二水牛土彪各一武宗
至大四年仁宗即位十二月占城遣使奉表貢方物
皇慶元年十一月占城國進犀象延祐元年閏三月
馬八兒國王昔剌木丁遣其臣愛思丁貢方物英宗
至治二年正月占城遣使來貢方物三年七月占城
國王遣其弟保佑八剌遮奉表貢方物泰定帝泰定
四年五月占城貢方物七月占城獻馴象二致和元
年正月占城貢方物且言為交趾所侵詔諭解之文
宗至順二年二月占城遣其臣高暗都剌來朝貢三
年三月占城遣使奉金書表及方物來貢順帝至元
二年五月占城遣使獻方物且言交趾遏其貢道詔
遣使宣諭交趾
(臣)等謹按外國傳至元十六年十二月遣使至占
城諭其主入朝至十七年二月始遣使貢方物奉
表降十九年以負固弗服遣兵征之二十年正月
乃使人奉國王信物雜布二百匹大銀三錠小銀
五十七錠碎銀一甕為質來歸欵嗣後遷延不肯
出降二十一年三月官軍遂回四月又奉表歸欵
是年命發兵假道交趾伐占城然亦不果行蓋與
紀所載有不同者若馬八兒國則自至元間奉表
稱藩二十三年海外諸國凡十曰馬八兒曰須門
那曰僧急里曰南無力(紀作南馬里)曰馬蘭丹曰那旺
曰丁呵兒曰來來曰急蘭亦□曰蘇木都剌皆遣
使貢方物自此以後事多不載
七月阿爾哈雅入覲獻金三千五百八十兩銀五萬三
千一百兩
胡粹中曰世祖天資仁厚宇量寬宏獨好利之心差
勝耳得江南後即陳宋寶玉於殿廷又撿覈新舊
錢榖置徵理司立規措所𣙜茶酤賣及阿里海牙
入朝受所獻金銀又受江浙行省平章蒙古岱獻
真珠一百斤(事在二十一年正月)故令權奸若阿哈瑪特僧
格盧世榮皆以言利進蓋上有好者下必有甚焉
者矣於是阿里瑪欲殺崔斌則誣以盗糧四十萬
僧格欲害郭孝楊居寬則奏其虧欠鈔六千餘錠
蒙古岱謀陷劉宣則言其阻壊錢糧終至元之世
江南三省盜起不止皆由於鈎考理筭刻剥生民
蓋好利之弊一至於此當時阿喇卜丹坐盗鈔二
萬嘉木楊喇勒智發宋陵取金銀八千五百兩受
獻鈔十餘萬寶玉無筭盧世榮盗官物金銀二萬
餘錠他物稱是苟上之人不欲曷至此哉
十二月八里灰貢海青
回回等所過供食羊非自殺者不食百姓苦之帝曰
彼吾奴也飲食敢不隨我朝乎詔禁之
十八年五月圖耽羅國今歲貢白紵
至二十八年十一月遣使貢東紵百匹成宗大德二
年五月以方物來貢
閏八月命播州每歲親貢方物
至二十七年二月播州安撫使楊漢英進雨氊千又
是時同進者駙馬鐡别赤進羅羅斯雨氊六十刀五
十弓二十五月叙州等處諸部蠻夷進雨氊八百仁
宗延祐五年十月播州南寧長官洛麽遣人以方物
來覲是後泰定帝泰定四年七月播州蠻謝烏窮來
獻方物
十九年九月招討使楊庭堅招撫海外南番皆遣使來
貢
先是十七年十一月翰林學士承旨和爾果斯等言
俱藍馬八闍婆交趾等國俱遣使進表乞答詔從之
至是年七月闇婆國貢金佛塔是月俱藍國主遣使
奉表進寶貨黑猿一蘇木達國相臣那里八合剌攤
赤因事在俱藍國聞詔代其主打古兒遣使奉表進
指環印花綺段及錦衾二十合寓俱藍國伊囉勒昆
主綽和爾薩勒達亦遣使奉表進七寶項牌一藥物
二瓶
(臣)等謹按外國傳海外諸番惟馬八兒與俱藍足
以綱領諸國而俱藍又為馬八兒後障先是十六
年十二月遣廣東招討司達嚕噶齊楊廷壁招之
十七年三月附表以進言來歲遣使入貢至二十
三年諸國凡十皆來降(已見十六年占城國條)與紀所載年
月小異
二十一年正月桑阿克達爾遣使進緬國所貢珍珠珊
瑚異綵及七寶束帶
二十六年閏十月緬國遣使來貢方物三十一年成
宗即位十月遣使貢馴象十元貞元年二月緬國來
獻舍利寶玩八月進馴象三二年十一月緬王遣其
子來貢方物大德四年四月遣使進白象七月緬人
以方物來朝五年六月遣使進馴象九十月遣使入
貢七年八月遣使獻馴象四武宗至大元年正月進
馴象六五月又進馴象六仁宗延祐二年六月緬國
王遣其子脱剌合等來貢方物六年七月緬國趙欽
撒以方物來覲泰定帝泰定元年十月緬國王子吾
者那等争立歲貢不入命雲南行省諭之三年正月
緬國亂遣使乞師獻馴象方物文宗至順三年遣使
奉方物來朝貢
(臣)等謹按外國傳先是詔宗王桑阿克達爾等將
兵征緬二十年十一月破其江頭城至二十四年
緬始平乃定歲貢方物則此時所進未必即其所
貢也又是年四月本紀載雲南行省為破緬國江
頭城進童男女八十人并銀器幣帛則亦俘掠得
之用以進獻耳嗣是大德元年二月緬王遣使入
朝請歲輸銀二千五百兩帛千匹馴象二十糧萬
石三年三月復自陳部民為金齒殺掠率皆貧乏
以致上供金幣不能如期輸納乃止命間歲貢象
四年四月遣使進白象七月奉方物入朝十月遣
使來貢亦與本紀所載有異
九月海南貢白虎獅子孔雀
十一月福建行省遣使人八合魯思招降南巫里别里
剌理倫大力等四國各遣其相奉表以方物來貢
十二月荆湖占城行省遣八番劉繼昌諭降龍昌寧龍
延萬等赴闕奉羊馬白氊來貢
二十二年九月勅自今貢物惟地所産非所産者毋輒
上
二十三年十月馬法國進鞍勒氊甲
二十四年六月百官獻馬以給衛士
以職守不得從征乃顔故也
七月弘州匠官以犬兔毛製如西錦者以獻授匠官知
弘州
八月女人國貢海人
至二十六年閏十月羅斛女人二國遣使貢方物
二十五年五月烏瑪喇來獻璞玉
九月鬼國建都皆遣使來貢方物
二十六年四月置浙東江東江西湖廣福建木綿提舉
司責民歲輸木綿十萬匹
至二十八年五月罷江南六提舉司歲輸木綿
六月西番進黑豹
二十七年九月金竹府知府掃閭貢馬及雨氊
二十八年八月咀喃藩邦遣使進金書寶塔及黑獅子
番布藥物
十月羅斛國王遣使上表以金書字仍貢黃金象齒
丹頂鶴五色鸚鵡翠毛犀角篤耨龍腦等物是月中
書省言洞蠻請歲進馬五十匹雨氊五十被刀五十
握丹砂雌雄黃等物率二歲一上詔從之十一月新
添葛蠻安撫率洞官阿汾青貴來貢方物十二月八
番洞官吳金叔等以所部内附詣闕貢方物二十九
年二月金竹酋長騷驢貢馬氊各二十有七從其請
減所部貢馬降詔招諭之賜新附黑蠻衣襖遣回命
進所産硃砂雄黃之精善者無則止是月幹羅斯招
附桑州生苖羅甸國古州等峒酋長三十一詣闕貢
獻十一月提督溪錦州銅人等洞酋長楊秀朝等入
見進方物
二十九年閏六月罷福建歲造象齒幋帶
是月回回人和卓哈資售大珠却之
三十年二月回回瑪哈瑪迪沙等獻大珠邀價鈔數
萬錠帝曰珠何為當留是錢以賙貧者
三十年正月勅福建毋進鶻
二月却江淮行樞密院官不憐吉帶進鷹仍勅自今
禁戢軍官無從禽擾民違者論罪至成宗大德八年
四月詔諸王駙馬進捕鷹雞皆有定戸自今非鷹師
而乘傳冐進者罪之十年四月詔凡匿鷹犬者沒家
資之半笞三十來獻者給之以賞武宗至大二年正
月德哷特穆爾布哈進鷹犬命歲以幣帛千匹鈔千錠
與之
三十一年五月(時成宗已即位)雲南部長邊習四川散毛洞主
單順等來貢方物
六月必察不里城敢木丁遣使來貢
是時趙天麟上策曰方今纂組綾綿金珠璧貝殊
方異物珍羞美饌以至俳優賤物亦已多矣彼斑
斕之獸粲錯之馬有之不足增光無之不足為歉
近年來重譯來呈望風並凑府無虚月史不絶書
若以帝王大體珍禽異獸不育於國不寶遠物則
遠人格真知言者也且異物蕩心其害一使外國
聞之以國家有嗜好其害二水陸轉運役人非細
其害三有三害而無一利伏望詔四遠之納欵者
聽書檄奏聞而不獻物子弟入朝而不納賄則化
天下以德示天下以無欲將見西番東徼之主君
毳幕靈州之酋長承恩來享慕道來王矣
成宗元貞元年六月詔遼陽省進海東青鶻
九月瓜哇遣使來獻方物
至大德二年九月聖誕節又貢方物英宗至治三年
二月天夀節遣使來貢泰定帝泰定二年三月遣使
奉表及方物來朝貢三年二月遣使貢方物四年十
二月遣使獻金文豹白猴白鸚鵡各一文宗至順三
年三月遣其臣奉金書表及方物來朝貢順帝至正
二十三年五月遣使淡濛加加殿進金表貢方物
(臣)等謹按外國傳祇書世祖至元二十九年三十
年征瓜哇國事不載奉表入貢兹從本紀
二年正月回紇布爾罕獻獅豹藥物
五月罷四川馬湖進獨本葱
是月也伊克默色進紫檀
十一月答馬剌一本王遣其子進象十六
大德元年二月蒙陽甸酋長遣其弟獻方物且請歲貢
銀千兩
是月減福建提舉司歲織段三千匹其所織者加文繡
增其歲輸衲服二百其車渠帶工别立提舉司掌之
六月罷亦奚不薛歲貢馬及氊衣
三年正月暹番沒剌由羅斛諸國各以方物來貢
五月海南速古臺速龍探奔奚里諸番以虎象及杪羅
木舟來貢
五年二月永寧路總管瓊磋來朝獻馬三十餘匹
八月征緬萬戶曳剌福山等進馴象六
七年二月禁諸人非奉旨毋得以寶貨進獻
七月叛賊麻你降貢金五百兩童男女二百人却之
八年七月諸王哈贊自西域遣使來貢珍物
九年四月東川路蠻官阿葵以馬二百五十匹金二百
五十兩及方物來獻
十年三月崆古王遣使來貢
十月青山叛蠻紅犵獠等來附仍貢方物
十一年七月(時武宗已即位)使鄂勒哲偕竒爾台鄂諾往徵竒
爾濟蘇部達嚕噶騬馬鷹鷂
武宗至大元年正月豳王徹伯爾進玉六百一十五斤
九月太尉托克托奏泉州大商哈濟特濟格進異木沈
檀可搆宮室者勅江浙行省驛致之
是月泉州大商嗎哈丹達爾進珍異及寶帶西域馬
閏十一月罷江南進沙糖及遼陽省進雕豹
二年四月令自今遠方以竒獸異寶來者依驛遞其商
人因有所獻者自備資力
中書省言江浙杭州驛半歲之間使人過者千二百
餘有僧烏遜寶合鼎等進獅豹鴉鶻留二十有七日
人畜食肉千三百餘斤因以此為請從之
九月占八國王遣其弟來貢白面象
四年五月(時仁宗已即位)罷鬼蠻來貢方物
六月諸王達爾瑪吉爾迪遣使進馴象
是月罷只合尺巴喇噶遜所造上供酒
仁宗皇慶元年二月西北諸王額森布哈遣使貢珠寶
皮幣馬駝
三月西北諸王額森布哈等遣使以槖駝方物入貢
二年二月西北諸王額森布哈進馬駝璞玉
八百媳婦來獻馴象二
九月其大小薩爾滿獻馴象及方物延祐二年十月
遺使貢馴象二至泰定帝泰定三年五月八百媳婦
蠻招南通遣其子招三聽奉方物來朝七月又遣使
來獻馴象方物四年二月招南通來獻方物致和元
年五月遣子哀招獻馴象文宗天歷元年十一月使
者哀昭以方物來貢
延祐元年三月暹國王遣其臣愛耽入貢
至六年正月暹國遣使奉表來貢方物英宗至治三
年正月暹國遣使來貢
五年五月順元等處軍民宣撫司阿晝以洞蠻酋黑冲
子子昌奉方物來覲
九月太平路總管率土官黃法扶何凱並以方物來貢
七年四月(時英宗已即位)却獻七寶帶
時有獻七寶帶者因近臣以進帝曰朕登大位不聞
卿等薦賢而為人進帶是以利誘人也其還之七月
禁獻珍寶製衮冕
九月遣茂札木等使占城占臘龍牙門索馴象
十月酉陽土官冉世昌遣其子率大小石隄洞蠻入貢
英宗至治二年二月諸王竒卜遣使進文豹又遣使進
海東青鶻
十月押濟思國遣使來貢方物
三年正月八番洞蠻酋長遣使來貢
征東末吉地兀者戸以貂鼠水獺海狗皮來獻詔存恤
三歲
二月天夀節賓丹等國遣使來貢
四月故羅羅斯宣慰使迷古妻漂末權領司事遣其子
娑住那來獻方物
泰定帝泰定元年正月八番生蠻韋光正等及楊黃五
種人以戸來附請歲輸布二千五百匹置長官司以撫
之
二月諸王徹伯爾博囉各遣使來貢
至三月諸王保賽音遣使朝貢四月諸王保賽音遣
使來貢諸王徹伯爾等遣其宗親特穆爾布哈等奉
馴豹西馬來朝貢二年正月諸王徹伯爾遣使貢方
物九月諸王活濟遣使貢金浮圖又諸王牙即貢馬十
二月諸王保賽音遣使貢珠三年正月諸王保賽音
遣使獻西馬五月藩王徹伯爾遣使來獻豹七月諸
王保賽音獻駝馬八月保賽音又遣使獻玉及獨峰
駝十一月又遣使來獻虎及馬是月諸王諤斯伯獻
文豹四年三月諸王倬斯巴勒保賽音等以文豹西馬
佩刀珠寶等物來獻保賽音遣使獻文豹獅子七月
周王和實拉及諸王揭珠濟達等來貢十月諸王圖
魯卜穆爾哈爾滿等獻玉及葡萄酒十二月諸王索
羅遣使貢碙砂致和元年二月諸王伊濟遣使來貢
方物
高昌王伊都呼帖特穆爾布哈遣使進葡萄酒
三月月直延民真只海阿答罕來獻大珠
六月廣西左右兩江黃勝許岑世興乞遣其子弟朝貢
許之
至九月岑世興遣其弟興元來朝貢四年十二月右
江諸寨土官岑世忠等獻方物致和元年三月雲南
安隆寨土官岑世忠與其兄世興相攻籍其民戸來
附歲輸布三千匹請立宣撫司以總之不允
二年五月龍牙門蠻遣奉表貢方物
七月大小車里蠻來獻馴象思州洞蠻揚銀千等來
獻方物三年三月八番巖霞洞蠻來降願歲輸布二
千五百匹設蠻夷官鎮撫之至至順二年五月八番
西蠻官阿路馬奉方物入貢三年二月八番苖蠻駱
度來貢方物順帝至正六年三月八番龍宜來進馬
五月罷造福建歲供蔗餳
八月西番土官撒加布來獻方物
四年七月八兒忽部晃忽來獻方物
八月勅應獵者捕禽獸以進
時奉元路治中單鵠言令民採捕珍禽異獸不便請
罷之故有是詔
九月阿察赤的斤獻木綿大行帳
湖廣土官宋王保來獻方物
致和元年三月雅濟國遣使獻方物
文宗天歷元年十月以河南江西湖廣入貢鴐鵝太頻
令減其數以省驛傳
十一月雲南威楚路土官胒放失等九十九寨土官必
也姑等各以方物來貢
至二年二月廣西思明路軍民總管黃克順來貢方
物雲南行省蒙通蒙筭甸土官阿三木開南土官哀
放八百媳婦金齒九十九洞銀沙羅甸咸來貢方物
九月思明州土官黃宗永遣其子來貢虎豹方物至
順元年八月忠州土官黃祖顯遣其子宗忠來朝獻
方物十月烏蒙路土官阿朝歸順遣其通事阿累等
貢方物
二年四月占臘國來貢羅香木及象豹白猿
至順元年二月凡遇慶禮進表贄獻令如舊
中書省言舊制正旦天夀節内外諸司各有贄獻頃
者罷之今江浙省臣言聖恩公溥覆幬無疆而臣等
殊無補報請如舊制為宜從之
三月茂巴勒斯來貢葡萄酒
又西番哈喇和卓來貢葡萄酒諸王哈爾滿遣使來
貢葡萄酒至二年正月哈爾滿又遣使來貢葡萄酒
六月諸王綽斯本伊特甘布哈爾滿駙馬鄂勒哲特
爾遣使來獻葡萄酒十二月西域諸王圖堅特穆爾
遣使獻西馬及葡萄酒三年二月諸王達爾瑪實哩
哈爾滿各遣使來貢葡萄酒西馬金鴉鶻
七月舒蘇台蘇爾嘉額勒錦伯克等部獻人口牧畜命
酬其直
二年二月諸王伊蘇額布根貢犛牛
至十月雅克特穆爾取犛牛五千於西域來獻十一
月荆王伊蘇額布根獻犛牛四百
四月竒徹台以名園為獻命御史臺給贓罰鈔千錠酬
其直
六月懷德府洞蠻二十一洞田先什用等以方物來貢
八月西域諸王麻答遣使來朝貢
十月保賽音使者還西域詔酬其所貢藥物價直
是月布色台之孫伊嚕特穆爾瑪魯額森來獻實喇努
三年四月諸王保賽音遣使貢方物
七月保賽音遣使以七寶水晶等物來貢十月寧宗
已即位保賽音遣使來貢㙮里牙八十八斤佩刀八
十
是月四川師壁散毛盤速出三洞蠻野王等二十三人
來貢方物
又四川大盤洞謀者什用等十四人來貢方物至順
帝元統二年正月大盤洞蠻謀各什用遣男謀者什
用來貢方物
諸王不别居法郎遣使貢方物
至七月諸王逹爾瑪實哩等遣使來貢虎豹北邊諸
王月即别遣使來朝貢
順帝元統二年十月却天鵝之獻
至元二年十一月宗王伊遜特穆爾進西馬三匹
至至正十二年八月齊王實勒們獻馬一萬五千匹
於京師十三年八月親王奇爾濟蘇特穆爾獻馬
至正二年七月拂郎國貢異馬長一丈三尺三寸高六
尺四寸身純黑後二蹄皆白
至十三年九月西歪剌歹僧格實哩獻馬一百匹又
札你馴之地獻大薩哈連察察爾密實勒刀弓鎖子
甲及青白西馬各二匹
福州路貢物
錦荔支二十萬顆錦圓眼二十萬顆柑二千二百顆
橙三千顆(俱閩侯官懷安縣貢)鯋魚皮一百二十張(福清州閩侯官懷安)
(長樂羅源五縣貢)沙魚皮一百五張(福青州閩侯官長樂連江羅源五縣貢)繡
段一百匹衲襖三百領剌白繫腰
泉州路貢物
砂哩别金櫻煎及金櫻子一十石
福寧州貢物
沙魚皮一十五張御茶(連寧貢)
(臣)等謹按王圻續通考謂各省所貢惟閩可考聊
錄於左
欽定續文獻通考卷二十八
