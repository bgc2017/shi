欽定續文獻通考卷九十二
王禮考
君臣冠冕服章
遼太祖丙寅歲即皇帝位朝服衷甲以偹非常其後行
瑟瑟禮大射柳即此服
太宗會同元年八月詔羣臣及年高凡授大臣爵秩皆
賜錦袍金帶白馬金飾鞍勒著於令大同元年正月
入晉後帝與南班漢官用漢服太后與北班契丹臣僚
用國服(其漢服即五代晉之遺制也)
(臣)等謹按歐陽修五代史唐莊宗崩明宗遣供奉
官姚坤告哀於契丹見太祖於慎州錦袍大帶垂
後又太宗送晉高祖於潞州脱白貂裘以衣高祖
後伐晉以龍鳳赭袍賜趙延壽使衣以撫晉軍亦
以赭袍賜杜重威大同元年正月丁亥朔入汴京
視朝於廣政殿被中國冠服二月丁巳朔冠通天
冠服絳紗袍執大圭視朝三月丙戌朔服靴袍御
崇元殿入閤又將視朝有司給燕王趙延壽貂蟬
冠右僕射張礪三品冠服延壽與礪皆不肯服而
延壽别爲王者冠以自異礪曰吾在上國時晉遣
馮道奉册北朝道齎二貂冠其一宰相韓延徽冠
之其一命我冠之今其可降服耶卒冠貂蟬以朝
此可補遼史太祖太宗兩朝所未載者
聖宗統和元年六月朔詔有司册皇太后日給三品以
上法服三品以下用大射柳之服開泰七年十一月
禁服用明金縷金貼金太平五年二月禁天下服用
明金及金線綺國親當用者奏而後用重熙五年十
月殿試賜進士第及緋衣銀魚二十三年七月詔八
房族巾幘
道宗清寧元年九月詔除護衛士餘不得佩刀入宫非
勲戚後及額爾竒木副使承應諸執事人不得冠巾又
詔額爾竒木及副使之族並民奴賤不得服駝尼水獺
裘刀柄兒鶻鞍勒佩子不許用犀玉骨突犀惟大將軍
不禁四年十二月弛駝尼水獺裘之禁十年十一
月定吏民衣服之制太康四年十一月禁士庶服用
綿綺日月山龍之文
(臣)等謹案馬端臨考冠冕服章自天子以
及士庶人皆載之今考遼史儀衛志偹詳
國服漢服而士庶人之服略可見於本紀
者如右
遼史儀衛志曰契丹轉居薦草之間去䆳古之風
未遠自太祖仲父蘇哷(名和爾)以約尼氏裕悦之官
占居潢河沃壤始置城邑爲樹藝桑麻組織之教
太祖帝北方太宗治中國紫銀之鼠羅綺之筐□
載而至纖麗耎毳被土綢木於是定衣冠之制北
班國制南班漢制各從其便焉
國服之制
祭服(以祭山爲大禮服飾尤盛)大祀皇帝服金文金冠白綾袍紅
帶懸魚三山紅垂飾犀玉刀錯絡縫烏鞾小祀皇帝
硬帽紅克絲龜文袍
朝服皇帝服實魯衮冠絡縫紅袍毳飾犀玉帶錯絡
縫鞾(謂之國服衮冕太宗更以錦袍金帶)臣僚載氊冠金花爲飾或加
珠玉毳毛額後垂金花織成夾帶中貯髮一總或紗
冠制如烏紗帽無簷不擫雙耳額前綴金花上結紫
帶末綴珠服紫窄袍繫䩞鞢帶以紅黃色縧裹革爲
之用金玉水晶靛石綴飾(謂之盤紫太宗更以錦袍金帶即會同元年賜高年)
(有爵秩者)
公服(謂之展裹著紫)皇帝紫皂幅巾紫窄袍玉束帶或衣紅
襖臣僚以幅巾紫衣
常服(宰相中謝儀帝常服高麗使入見儀羣臣僚便衣謂入盤裹)綠花窄袍綠中
单多紅綠色貴者披貂裘以紫黑色爲貴青次之又
有銀鼠尤潔白賤者貂毛羊鼠沙狐裘
(臣)等謹按常服一條或疑志文未分出帝與臣僚
者是不考注語乃合帝與臣僚言之也或謂專指
冬裘而以貴賤二字分言臣僚者是不知窄袍中
单不必冬間始服之也若謂皇帝常服即漢服之
柘黃袍等則更鶻突不足辨矣
田獵服皇帝幅巾擐甲戎裝以貂鼠或鵝項鴨頭爲
扞腰番漢諸司使以上並戎裝衣皆左袵黑綠色
弔服素服乘赭白馬(太祖時叛弟埒克等降素服受之)
漢服之制
儀衛志曰唐以冕冠青衣爲祭服通天絳袍爲朝
服平巾幘袍襴爲常服遼太宗會同元年自晉北
歸始用唐晉文物矣
祭服(終遼之世郊丘不建大裘冕服不書)衮冕祭祀宗廟遣上將出征
飲至加元服納后若元日受朝則服之金飾垂白珠
十二旒以組爲纓色如其綬黈纊充耳玉簮導元衣
纁裳十二章(八章在衣日月星龍華蟲火山宗彛四章在裳藻粉米黼黻)衣褾領
爲升龍織成文各爲六等龍山以下每章一行行十
二白紗中单黼領青褾(䄂端)襈(衣緣)裾黻革帶大帶劒佩
綬舄加金飾(元日朝會儀皇帝服衮冕)
朝服皇帝通天冠諸祭還及冬至朔日受朝臨軒拜
王公元會冬會服之冠加金博山附蟬十二首施珠
翠黑介幘髮纓翠緌玉若犀簮導絳紗袍白紗中单
褾領朱&KR1638;裾白裙襦絳蔽膝白假帶方心曲領其革
帶佩劒綬襪舄若未加元服則雙童髻空頂黑介幘
雙玉導加寳飾(元日上夀儀皇帝服通天冠絳紗袍)皇太子遠遊冠
謁廟還宫元日冬至朔日入朝服之三梁冠加金附
蟬九首施珠翠黑介幘髮纓翠緌犀簮導絳紗袍白
紗中单皂領褾襈裾白裙𥜗白假帶方心曲領絳紗
蔽膝其革帶劒佩綬襪舄與皇帝同後改用白襪黑
舄未冠則雙童髻空頂黑介幘雙玉導加寳飾(冊皇太子)
(儀皇太子冠遠遊服絳紗袍)親王遠遊冠陪祭朝饗拜表大事
服之冠三梁加金附蟬黑介幘青緌導絳紗单衣白
紗中单皂領襈裾白裙𥜗革帶鈎䚢假帶曲領方心
絳紗蔽膝襪舄劒佩綬二品以上同親王諸王
遠遊冠三梁黑介幘青緌三品以上進賢冠三梁
寳飾五品以上進賢冠二梁金飾六品以上進
賢冠一梁無飾七品以上去劒佩綬八品以下
同公服
儀衛志曰景宗乾亨四年聖宗即位册承天太后
給三品以上法服雜禮册承天太后儀侍中就席
解劒脱履興宗重熙五年尊號册禮皇帝服龍衮
北南臣僚並朝服盖僚制會同中太后北面臣僚
國服皇帝南面臣僚漢服乾亨以後大禮雖北面
三品以上亦用漢服重熙以後大禮並漢服常朝
仍遵會同之制
(臣)等謹按以上所載儀衛志雖分祭服朝服然朝
服亦見於祭祭服亦見於朝正如國服之金文金
冠與實薛里衮名雖異而實互用也
公服(勘箭儀閤使公服繫履遼國常用公服矣)皇帝翼善冠朔視朝用
之柘黃袍九環帶白練裙𥜗六合鞾皇太子遠遊
冠五日常朝元日冬至受朝服之絳紗单衣白裙𥜗
革帶金鈎鞢假帶方心紛鞶囊白襪烏皮履一品
以下五品以上冠幘纓簮導謁見東宫及餘公事服
之絳紗单衣白裙襦帶鈎䚢假帶方心襪履紛鞶囊
六品以下冠幘纓簮導去紛鞶囊餘並同
常服(謂之穿執起居禮臣僚穿執言穿鞾執笏也)皇帝柘黃袍衫折上頭
巾九環帶六合鞾(起自宇文氏唐太宗貞觀以後非元日冬至受朝及大祭祀皆常服)
(而已)皇太子進德冠九琪金飾絳紗单衣白裙𥜗白
韈烏皮履五品以上幞頭(亦曰折上巾)紫袍牙笏金玉
帶文官佩手巾算袋刀子礪石金魚袋武官䩞鞢七
事佩刀刀子磨石契苾真噦厥計筒大石袋烏皮六
合鞾六品以下幞頭緋衣木笏銀帶魚袋佩鞾同
八品九品幞頭綠袍鍮石帶鞾同
(臣)等謹按國服漢服具詳如右更有見於諸儀者
如皇帝受册儀帝至閤服衮冕宰相中謝儀帝常
服升殿册皇太子儀令史二人絳服舉案常朝起
居儀昧爽臣僚朝服幞頭袍笏入朝各起居畢退
還幕次公服紫衫帽告廟謁廟儀臣僚昧爽朝服
詣廟賀生皇子及賀祥瑞儀北南臣僚金冠盛服
合班入正座儀天慶二年冬教坊並服袍藏鬮儀
北面臣僚常服入賜進士章服儀臣僚公服宣勅
後引進士至章服所更衣此又君臣冠服可補儀
衛志所未偹者
金太祖天輔七年九月諸王宗幹等以赭袍被太宗體
寘璽懷中即皇帝位
初即位始服赭黃自後視百官朝御袍帶
熙宗天眷二年四月百官朝參初用朝服六月朔帝初
御冠服
次年有司以車駕將幸燕京合用通天冠絳紗袍據
見闕名件依式成造禮服袍裳方心曲領中单蔽膝革
帶大帶玉具劒綬佩舄襪乘輿服大綬六采(黑黃赤白縹綠)
小綬三色同大綬間施三玉環大綬五百首小綬半
之白玉雙佩革帶玉鈎䚢
金史輿服志曰金制皇帝服通天絳紗衮冕偪舄
臣僚有貂蟬法服所謂朝服也章宗時禮官請更
制祭服青衣朱裳去貂蟬豎筆以别於朝服惟公
服則又有紫緋綠三等之服與夫窄紫服展皂等事
皇統元年正月上尊號初御衮冕
世宗大定七年六月命地衣龍文者罷之七月禁服用
金線其織賣者皆抵罪十二年五月禁百官及承應
人不得服純黃油衣
先是九年三月禁民間稱言銷金條理内舊有者改作
明金字至十三年十一月吏部尚書梁肅請禁奴婢
服羅綺帝曰近已禁其服明金行之以漸可也且教
化之行當自貴近始朕宫中服御常自儉約舊服明
金者已減大半矣近民間風俗比正隆時聞稍淳儉
卿等當更務從儉素使民知所效也
十五年閏九月詔親王百官傔人所服紅紫改爲黑紫
二十年四月制宗室及外戚并一品命婦衣服聽用
明金二十五年五月命尚書省奏事衣窄紫
章宗明昌六年七月始定文武官六貫石以上承應人
并及廕者若在籍儒生章服制
承應及廕者許用牙領紫圓板皂絛羅帶皂鞾上得
兼下係籍儒生止服白衫領繫背帶並以紫圓絛羅
帶乾皂鞾餘人用純紫領不得用緣雜色圓板絛羅
帶不得用紫鞾用黃及黑油皂蠟等婦人各從便
輿服制載章宗即位有司請御純吉不許乃服淡
黃袍烏犀帶常朝則服小帽紅襴偏帶或束帶附
錄於此
皇帝冕服
冕制天板長一尺六寸廣八寸前高八寸五分後高
九寸五分身圍一尺八寸三分并納言並用青羅爲
表紅羅爲裏周圍用金稜天板下有四柱四面珍珠
網結子花素墜子前後珠旒共二十四旒各長一尺
二寸青碧線織造天河帶一長一丈二尺闊二寸兩
頭各有真珠金翠旒三節玉滴子節花紅線組帶二
上有真珠金翠旒玉滴子節花下有金鐸子二枚紅
線欵幔帶一黈纊二真珠垂繫上用金萼子二簮窠
欵幔組帶鈿窠各二内組帶鈿窠四並玉鏤塵碾造
玉簮一頂方二寸導長一尺二寸簮頂刻鏤塵雲龍
衮用青羅夾製五采間金繪畫正面日一月一升
龍四山十二上下襟華蟲火各六對背面星一升龍
四山十二華蟲火各十二對虎蜼各六對中单一白
羅单製羅領褾&KR1638;裳一帶褾襈紅羅八幅夾製繡藻
三十一粉米各十六黼黻各三十二蔽膝一帶褾襈
並紅羅夾製繡升龍二綬一幅大綬以(赤黃黑白綠縹)六采
織紅羅托裏小綬三色同大綬銷金黃羅綬頭上間
施三玉環皆刻雲龍大綬五百首小綬半之緋白大
帶一銷金黃羅帶頭鈿窠二十四紅羅勒帛一青羅
抹帶一玉佩二白玉上中下璜各一半月各二皆刻
雲龍玉滴子各二皆以真珠穿製金篦鈎獸面水葉
環釘凉帶一紅羅裏鏤金上有玉鵝七䤩尾束各一
金攀龍口以玳瑁板襯釘脚舄重底紅羅面白綾托
裏如意頭銷金羅緣口玉鼻二飾以珠襪用緋羅加
錦
輿服志曰皇帝凡大祭祀加尊號受册寳則服衮
冕行幸齋戒出宫或御正殿則通天冠絳紗袍
(臣)等謹按大綬五百首所謂首者凡合单紡爲一
系四系爲一扶五扶爲一首見明史輿服志注
皇太子冠服
冕用白珠九旒紅絲組爲纓青纊充耳犀簮導衮青
衣朱裳(五章在衣山龍華蟲火宗彛四章在裳藻粉米黼黻)白紗中单青褾襈
裾玉帶塗金銀鉤䚢蔽膝隨裳色(爲火山二章)瑜玉雙佩
四采織成大綬間施玉環三白襪朱舄舄加金塗銀
釦謁廟則服之遠遊冠十八梁金塗銀花飾博山
附蟬紅絲組爲纓犀簮導朱明服紅裳白紗中单方
心曲領絳紗蔽膝白襪黑舄餘同衮冕受册寳則服
之
輿服志曰太子入朝起居及與宴則朝服紫袍玉
帶雙魚袋其視事及見師少賓客則服小帽皂衫
玉束帶
臣下朝服
正一品貂蟬籠巾七梁額花冠貂鼠立筆銀立筆犀
簮導佩劒緋羅大䄂緋羅裙緋羅蔽膝各一緋白羅
大帶天下樂暈錦玉環綬一白羅方心曲領白紗中
单銀褐勒帛各一玉珠佩二金塗銀革帶烏皮履白
綾襪正二品七梁冠銀立筆犀簮導不佩劔緋羅
大䄂雜花暈錦玉環綬餘並同正四品五梁冠銀
立筆犀簮白獅錦銀環綬珠佩銀革帶御史中丞則
獬豸冠青荷蓮綬餘並同正五品四梁冠簇四金
鵰錦銅環綬銀珠佩餘並同正六品至七品三梁
冠黃獅錦銅環綬珠佩銅束帶餘並同
輿服志曰凡導駕及行大禮文武百官皆服之如
右大定二十二年祫享攝官導駕二品冠七梁三
品四品冠六梁服有金花五品冠五梁六品冠四
梁七品冠三梁監察御史獬豸冠青綬八品九品
冠二梁餘製並同(三品舊無)
祭服
熙宗皇統七年太常寺言太廟成後奉安神主祫享
行禮凡行事執事助祭陪位官准古典當服衮冕九
章畫降龍隨品各有等差通典云虞夏殷並十二章
日月星辰山龍華蟲作繪於衣宗彛藻火粉米黼黻
絺繡於裳周升三辰於旂登龍於山登火於宗彛作
九章之服山龍華蟲火宗&KR0595;繪於衣藻粉米黼黻繡
於裳公之服自衮冕而下如王之服侯伯之服自鷩
冕而下如公之服又後魏帝服衮冕與祭者皆朝服
又開元禮一品服九章又五禮新儀正一品服九旒
冕犀簮青衣畫降龍今汴京舊禮直官言自宣和二
年以後一品祭服七旒冕大䄂無龍唐雖服九章服
當時司禮少常伯孫茂道言諸臣之章雖殊然飾龍
名衮尊卑相亂請三公服鷩冕八章爲宜臣等竊謂
歴代衣服之制不同若從後魏則止服朝服或用宋
服則爲七章若遵唐九章則有飾龍名衮尊卑相亂
之議尚書省乃奏用後魏故事止用燕京大册禮時
所服朝服以祭
世宗大定三年八月詔遵皇統制攝官則朝服散官
則公服以皇太子爲亞獻服衮冕十四年用唐制若
祭遇雨雪則服常服謂今之公服也
章宗泰和元年八月禮官言祭服所以接神朝服所
以事君雖歴代損益不同然未嘗不有分别是以衮
冕十二旒元衣纁裳偹十二章天子之祭服也通天
冠絳紗袍紅羅裳天子之視朝服也臣下之服則用
青衣朱裳以祭朱衣朱裳以朝國朝爲天子偹衮冕
通天冠二等之服今羣臣但有朝服而祭服尚缺每
有祀事但以朝服從事實於典禮未當請依漢唐故
事祭服冕旒畫章然君臣冕服雖章數各殊而俱飾
龍名衮唐孫茂道已有尊卑相亂之論今三公法服
有龍恐傷於僣國初禮官亦嘗駁議乞參酌古今改
置祭服其冠則如朝冠而但去其貂蟬竪筆其服用
青衣朱裳白襪朱履非攝事者則用朝服庶幾少有
差别帝曰朝祭之服固宜分也
公服
大定官制文資五品以上官服紫三師三公親王宰
相一品官服大獨科花羅徑不過五寸執政官服小
獨科花羅徑不過三寸二品三品服散搭花羅(謂無枝葉)
(者)徑不過寸半四品五品服小雜花羅(謂花頭碎小者)徑不
過一寸六品七品服緋芝蔴羅八品九品服綠無紋
羅應武官皆服紫凡散官執事皆從一高上得兼下
下不得僣上窄紫亦同服色各依官制品級其諸局
分承應人並服無紋素羅十五年制曰袍不加襴非
古也遂命文資官公服並加襴
帶制皇太子玉帶佩玉雙魚袋親王玉帶佩玉魚一
品玉帶佩金魚二品笏頭球文金帶佩金魚三品四
品荔枝或御仙花金帶並佩金魚五品服紫者紅鞓
烏犀帶佩金魚服緋者紅鞓烏犀帶佩銀魚服綠者
並皂鞓烏犀帶武官一品二品佩帶同三品四品金
帶五品六品七品紅鞓烏犀帶皆不佩魚八品以下
並皂鞓烏犀帶司天太醫内侍教坊服皆同文武官
惟不佩魚應殿庭承應五品以下官非入内不許金
帶又展紫入殿庭者並許服紅鞓不佩魚又二品以
上官許兼服通犀帶三品官若治事及見賓客許兼
服花犀帶
大定二年制百官趨朝赴省並須裹帶五品以上官
趨朝則朝服赴省則展皂雨雪沾衣則從便凡朝恭
主寳主符展紫御仙花或太平花金束帶近侍給使
供御筆硯直長符寳吏紫襖子塗金束帶輪直則近
侍給使並常服常服則展紫閤門六尚遇朝參侍立
則服本品服若宫中當直則服窄紫金帶學士院官
修起居注補闕拾遺秘書丞郎朝恭侍立則服本品
服色帶當直則窄紫金帶東宫左右衛率僕正副僕
正典儀贊儀内直郎丞當直亦許服之太子太師出
入宫中則展紫至東宫則展皂三少則展紫
衣服通制
金之常服四帶巾盤領衣烏皮鞾其束帶曰吐鶻巾
之制以皂羅若紗爲之上結方頂折垂於後頂之下
際兩角各綴方羅徑二寸許方羅之下各附帶長六
七寸當横額之上或爲一縮襞積貴顯者於方頂循
十字縫飾以珠其中必貫以大者謂之頂珠帶旁各
絡珠結綬長半帶垂之海陵賜大興國者是也(大興國傳)
(海陵既立賜興國真珠巾玉鈎帶玉佩刀及玉校鞍轡)其衣色多白三品以皂
窄䄂盤領縫掖下爲襞積而不缺袴其胸臆肩䄂或
飾以金繡從春水之服則多鶻捕鵝雜花卉之飾從
秋山之服則以熊鹿山林爲文其長中骭取便於騎
也吐鶻玉爲上金次之犀象骨角又次之銙周鞓小
者間置於前大者施於後左右有雙䤩尾納方束中
其刻琢多如春水秋山之飾左佩牌右佩刀刀貴鑌
柄尚鷄舌木黃黑相半有黑雙距者爲上或三事五
事寳飾以醬瓣樺(醬瓣樺者謂樺皮斑文色殷紫如醬中豆瓣也産其國故尚之)&KR1873;
口飾以鮫或屑金鍮和漆塗鮫隙而礲平之
大定十三年太常寺擬士人及僧尼道女官有師號
并閒官八品以上許服花紗綾羅絲紬在官承應有
出身人帶八品以下官未帶官亦同許服花紗綾羅
紵絲絲紬家屬同婦人許用珠爲首飾其都孔目與
八品閒官同京府州縣司吏皆與庶人同庶人止許
服絁紬絹布毛褐花紗無文素羅絲綿其頭巾繫腰
領帕許用芝蔴羅縧用絨織成者不得以金玉犀象
珠寳瑪瑙玻瓈之類爲噐皿及裝飾刀靶鞘并銀裝
釘床榻之類兵卒許服無文壓羅絁紬絹布毛褐奴
婢止許服絁紬絹布毛褐娼優遇迎接公筵承應許
暫服繪畫之服其私服與庶人同
泰和四年以親王品官既分領緣而復有皂鞾之禁
似涉太繁遂聽親王用銀褐領紫緣品官皆紫領白
緣餘同明昌制
輿服志曰明昌間帝謂宰臣曰今風俗侈靡莫若
律以制度使貴賤有等其令禮部具典故以聞既
而以禮部所擬太繁以尚書省所擬行之帝以風
俗爲言可謂知所務矣
(臣)等謹按輿服志又載書袋之制大定十六年世
宗以吏員與士民之服無别潜入民間受賕鬻獄
有司不能檢察遂定懸書袋之制省樞密院令譯
史用紫紵絲爲之臺六部宗正統軍司檢察司以
黑斜皮爲之寺監隨朝諸局并州縣並黃皮爲之
各長七寸闊二寸厚半寸並於束帶上懸帶公退
則懸於便服違者所司糾之附錄於此
元憲宗壬子年八月祭天於日月山始用冕服
世宗至元三年二月初製太常禮樂工冠服六年七
月製太常寺祭服十月定朝儀物色七年十一月禁
繒段織日月龍虎及以龍犀飾馬鞍者
成宗大德六年三月祭天於麗正門外分獻官以下諸
執事各具公服行禮
時大都未有郊壇大禮用公服自此始
九年十一月冬至祭享用冠服依宗廟見用者制
其後節次祭祀或合祀天地增配位從祀獻攝執事
續置冠服於法服庫收掌法服二百九十有九公服
二百八十窄紫二百九十有五
輿服志曰武宗至大間太常博士李之紹王天佑
疏陳親祀冕無旒服大裘而加衮裘以黑羊皮爲
之臣下從祀冠服歴代所尚其制不同集議得依
宗廟見用冠服制度
仁宗延祐元年十二月定官員士庶服色等第
詔曰比年以來所在士民靡麗相尚尊卑混淆僣禮
費財朕所不取貴賤有章益明國制儉奢中節可阜
民財命中書省定之
英宗至治元年七月禁服色踰制
天子冕服
衮冕制以漆紗上覆曰綖青表朱裏綖之四周匝以
雲龍冠之口圍縈以珍珠綖之前後旒各十二以珍
珠爲之綖之左右繫黈纊二繫以元紞承以玉瑱纊
色黃絡以珠冠之周圍珠雲龍網結通翠柳調珠綖
上横天河帶一左右至地珠鈿窠網結翠柳朱絲組
二屬諸笄爲纓絡以翠柳調珠簮以玉爲之横貫於
冠衮龍服制以青羅飾以生色銷金帝星一日一
月一升龍四複身龍四山三十八火華蟲虎蜼各四
十八裳制以緋羅其狀如裙飾以文繡凡一十六
行每行藻二粉米一黼黻各二中單制以白紗絳
緣黃勒帛副之蔽膝制以緋羅有標緋絹爲裏其
形如襜袍上著之繡複身龍玉佩珩琚瑀衝牙各
一璜二衝牙以繫璜珩下有銀獸面塗以黃金雙璜
夾之次又有衡下有衝牙旁别施雙的以鳴用玉
大帶制以緋白二色羅合縫爲之玉環綬制以納
石失(金錦也)上有三小玉環下有青絲織網紅羅鞾
制以紅羅爲之高靿履制以納石失有雙耳二帶
鉤飾以珠韈制以紅綾
世祖至元十二年十一月博士議擬冕天板長一尺
六寸廣八寸前高八寸五分後高九寸五分身圍一
尺八寸三分并納言用青羅爲表紅羅爲裏周圍緣
以黃金天板下四面珠網結子花素墜子前後共二
十有四旒以珍珠爲之青碧線織天河帶兩頭各有
珍珠金翠旒三節玉滴子節花金紅線組帶二上有
珍珠金翠旒玉滴子下有金鐸二梅紅繡欵幔帶二
黈纊二珍珠垂繋上用金萼子二簮窠欵幔組帶鈿
窠各二内組帶窠四並鏤玉爲之玉簮一頂面鏤雲
龍衮衣用青羅夾制五采間金繪日月星辰山龍華
蟲宗彛正面日一月一升龍四山十二上下襟華蟲
火各六對虎蜼各六對背星一升龍四山十二華蟲
火各十二對虎蜼各六對中单用白羅单製羅領褾
&KR1638;裳一帶褾襈全紅羅八幅夾造上繡藻粉米黼黻
藻三十三粉米十六黼黻各三十二蔽膝一帶褾&KR1638;
紅羅夾造八幅上繡升龍二綬一副六采織造紅羅
托裏小綬三色同大綬銷金黃羅綬頭全上間施三
玉環並碾雲龍緋白大帶一銷金黃帶頭鈿窠二十
有四紅羅勒帛一青羅抹帶一佩二玉上中下璜各
一半月各二並碾玉爲雲龍文玉滴子各二並珍珠
穿造金篦鉤獸面水葉環釘全凉帶一紅羅裏鏤金
爲之上爲玉鵝七撻尾束各一金攀龍口玳瑁襯釘
舄一重底紅羅面白綾托裏如意頭銷金黃絹緣口
玉鼻飾以珍珠金緋羅錦襪一兩
成宗大德十一年九月博士議唐制天子衮冕垂白
珠十有二旒以組爲纓色如其綬黈纊充耳玉簮導
元衣纁裳凡十二章(八章在衣日月星辰山龍華蟲火宗彛四章在裳藻粉米黼黻)
褾領爲升龍皆織成之龍章以下每章一行每行十
二白紗中单黼領青褾&KR1638;裾黻加龍山火三章毳冕
以上火山二章繡冕山一章元冕無章革帶大帶玉
佩綬襪與上同舄加金飾享廟謁廟及朝遣上將征
還飲至踐阼加元服納后元日受朝及臨軒册拜王
公則服之又宋制天子服有衮冕廣尺二寸長四寸
前後十有二旒二纊並貫珍珠又有珠旒十二碧鳳
銜之在珠旒外冕板以龍鱗錦表上綴玉爲七星傍
施琥珀餅犀各二十四周綴金絲網鈿以珍珠雜寳
玉加紫雲白鶴錦裏四柱飾以七寳紅綾裏金飾玉
簮導紅絲絛組帶亦謂之平天冠衮服青色(日月星山龍雉)
(虎蜼)七章紅裙(藻火粉米黼黻)五章紅蔽膝升龍二並織成間
以雲彩飾以金鈒花鈿窠裝以珍珠琥珀雜寳玉紅
羅𥜗裙繡五章青褾襈裾六采綬一小綬三結三玉
環三素大帶朱裏青羅四紳盤結(綬帶飾並同衮服)白帶中
单青羅袜帶紅羅勒帛鹿盧玉具劒玉縹首鏤白玉
雙佩金飾貫珍珠金龍鳳革帶紅襪赤舄金鈒花四
神玉鼻祭天地宗廟受册尊號元日受朝册皇太子
則服之事未果行至英宗延祐七年七月命禮儀院
使八思吉斯傳旨令省臣與太常禮儀院速製法服
八月中書省會集翰林集賢太常禮儀院官講儀依秘
書監所藏前代帝王衮冕法服圖本命有司製如其
式
皇太子冠服
衮冕元衣纁裳中單蔽膝玉佩大綬
朱韈赤舄
至元十二年博士擬衮冕制用白珠九旒紅絲組爲
纓青纊充耳犀簮導青衣朱裳九章(五章在衣山龍華蟲火宗彛四)
(章在裳藻粉米黼黻)白紗中單青褾&KR1638;裾革帶塗金銀鉤䚢蔽
膝隨裳色爲火山二章瑜玉雙佩四采織成大綬間
施玉環三白韈朱舄舄加金塗銀釦
大德十一年九月詔擬前代制度唐制皇太子衮冕
垂白珠九旒紅絲組爲纓青纊充耳犀簮導元衣纁
裳九章(五章在衣龍山華蟲火宗彛四章在裳藻粉米黼黻)織成之每行一章
黼黻重以爲等每行九白紗中單黼領青褾襈裾革
帶金鉤䚢大帶蔽膝隨裳色火山二章玉具劔金寳
飾玉縹首瑜玉雙佩朱組帶大綬四采(赤白縹紺)純朱質
長丈八尺首廣九寸小雙綬長二尺六寸色同大綬
而首半之間施玉環三朱韈赤舄加金飾侍從祭祀
及謁廟加元服納妃服之宋制皇太子衮冕垂白珠
九旒紅絲組爲纓青纊充耳犀簮導青衣朱裳九章
(五章在衣山龍華蟲火宗彜四章在裳藻粉米黼黻)白紗中單青襈裾革帶塗
金銀鉤䚢蔽膝隨裳色火山二章瑜玉雙佩四采織
成大綬間施玉環三白韈朱舄舄加塗金銀飾加元
服從祀受册謁廟朝會服之已擬其制未果造
三獻官及司徒大禮使祭服
籠巾貂蟬冠五青羅服五(領䄂襴俱用皂綾)紅羅裙五(襴用皂綾)
紅羅蔽膝五(其羅花樣俱係牡丹)白紗中單五(黃綾帶)紅組金綬
紳五象笏銀束帶玉佩白羅方心曲領各五赤革履
白綾襪各五對
助奠以下諸執事官冠服
貂蟬冠獬豸冠七梁冠六梁冠五梁冠四梁冠三梁
冠二梁冠二百青羅服二百(領䄂襴俱用皂綾)紅綾裙二百
(襴用皂綾)紅羅蔽膝二百紫羅公服二百(用梅花羅)白紗中單
二百(黃綾帶)織金綬紳二百(紅一百九十八青二各佩銅環二)銅束帶
二百白羅方心曲領二百銅佩二百展角幞頭二百
塗金荔枝帶三十烏角帶一百七十皂鞾赤革履白
綾襪各二百對象笏三十銀杏木笏一百七十
輿服志曰凡獻官諸執事行禮俱依法服惟監察
御史二冠獬豸服青綬凡迎香讀祝及祝日遇隂
雨俱衣紫羅公服六品以下皆得借紫又都監庫
祠祭局儀鸞局神厨局頭目長行人等交角幞頭
窄袖紫羅服塗金束帶各五十皂鞾五十對
社稷祭服
青羅袍白紗中單紅梅花羅裙各一百二十三藍織
錦銅環綬紳二紅織錦銅環綬紳一百一十七紅織
錦玉環綬紳四紅梅花羅蔽膝革履白綾襪白羅方
心曲領黃綾帶及佩各一百二十三銅珩璜者一百
一十九玉珩璜者四藍素紵絲帶一百二十三銀帶
四銅帶一百一十九冠一百二十三水角簮金梁冠
一百七紗冠一十獬豸冠二籠巾紗冠四木笏紫羅
公服黑漆幞頭各一百二十三展角全二色羅插領
一百二十三鍍金銅荔枝帶一十角帶一百一十三
象笏一十三木笏一百一十黃絹單袍複紫紵絲抺
口青氊韈皂鞾各一百二十三窄紫羅衫黑漆幞頭
銅束帶黃絹單包複皂鞾紫紵絲抹口青氊韈各三
十
宣聖廟祭服
獻官法服七梁冠三(簮全)鴉青袍三絨錦綬紳三(各帶青絨)
(網并銅環二)方心曲領藍結帶銅佩紅羅裙白絹中單紅
羅蔽膝革履各三(白絹襪全)執事儒服軟角唐巾白襴
插領黃鞓角帶皂鞾各九十有八曲阜祭服連蟬
冠四十有三七梁冠三五梁冠三十有六三梁冠四
皂紵絲鞋三十有六䩫舒角幞頭二軟角唐巾四十
角簮四十有三冠纓四十有三副(凡八十有六條)象牙笏七
木笏三十有八玉佩七(凡十有四繫)銅佩三十有六(凡七十有)
(二繋)帶八十有五藍鞓帶七紅鞓帶三十有六烏角帶
二黃鞓帶烏角偏帶四十大紅金綬結帶七(上用玉環十有)
(四)青羅大䄂夾衣七紫羅公服二褐羅大䄂衣三十
有六白羅衫四十白絹中單三十有六白紗中單七
大紅羅夾蔽膝七大紅夾裳緋紅羅夾蔽膝三十有
六緋紅夾裳四黃羅夾裳三十有六黃羅大帶七白
羅方心曲領七紅羅綬帶七黃絹大帶三十有六皂
鞾白羊毳韈各四十有二對大紅羅鞋七輛白絹夾
韈四十有三䩫
天子濟遜
冬之服凡十有一等服納竒實克默爾里克則冠金
錦暖帽服大紅桃紅紫藍綠布哩葉蘇則冠七寳重
頂冠服紅黃粉皮則冠紅金荅子暖帽服白粉皮則
冠白金荅子暖帽服銀鼠則冠銀鼠暖帽其上並加
銀鼠比肩(俗稱襻子達呼)夏之服凡十有五等服塔納圖納
竒實(綴大珠於金錦)則冠寳頂金鳳鈸笠服蘇布特圖納竒
實(綴小珠於金錦)則冠珠子捲雲冠服納奇實則帽亦如之
服大紅珠寳里紅毛子塔納則冠珠緣邊鈸笠服白
毛子金絲寳里則冠白籐寳貝帽服駞褐毛子則亦
如之服太紅綠藍銀褐棗褐金繡龍五色羅則冠金
鳳頂笠各隨其服之色服金龍青羅則冠金鳳頂漆
紗冠服珠子褐七寳珠龍荅子則冠黃雅庫特寳貝
珠子帶後簷帽服青蘇普金絲闌子則冠七寳漆紗
帶後簷帽
百官濟遜
冬之服凡九等大紅納竒實一大紅克默爾里克一
大紅冠素一桃紅藍綠冠素各一紫黃鴉青各一夏
之服凡十有四等素納奇實一聚線布哩葉蘇納竒
實一棗褐渾金間絲蛤珠一大紅官素帶布哩葉蘇
一大紅明珠荅子一桃紅藍綠銀褐各一高麗鴉青
雲䄂羅一駞褐茜紅白毛子各一鴉青官素帶布哩
葉蘇一
輿服志曰濟遜内廷大宴則服之冬夏之服不同
然無定制凡勲戚大臣近侍賜則服之下至於樂
工衛士皆有其服精粗之制上下之别雖不同總
謂之濟遜云
百官公服
公服制以羅大䄂盤領俱右衽一品紫大獨科花徑五
寸二品小獨科花徑三寸三品散荅花徑二寸無枝
葉四品五品小雜花徑一寸五分六品七品緋羅小
雜花徑一寸八品九品綠羅無文幞頭漆紗爲之
展其角笏制以牙上圓下方或以銀杏木爲之
偏帶正從一品以玉或花或素二品以花犀三品四
品以黃金爲荔枝五品以下以烏犀並八胯鞓用朱
革鞾以皂皮爲之
儀衛服色
交角幞頭其制巾後交折其角鳳翅幞頭制如唐
巾兩角上曲而作雲頭兩旁覆以兩金鳳翅學士
帽制如唐巾兩角如匙頭下垂唐巾制如幞頭而
橢其角兩角上曲作雲頭控鶴幞頭制如交角金
縷其額花角幞頭制如控鶴兩角及額上簇象生
雜花錦帽制以漆紗後幅兩旁前拱而高中下後
畫連錢錦前額作聚文平巾幘黑漆革爲之形如
進賢冠之籠巾或以青或以白武弁制以皮加漆
甲騎冠制以皮加黑漆雌黃爲緣抹額制以緋
羅繡寳花巾制以絁五色畫寳相花兜䥐制以
皮金塗五色各隨其甲襯甲制如雲肩青錦質緣
以白錦衷以氊裏以白絹雲肩制如四垂雲青緣
黃羅五色嵌金爲之裲襠制如衫襯袍制用緋
錦武士所以禓裲襠士卒袍制以絹絁繪寳相花
窄袖袍制以羅或絁辮線襖制如窄袖衫腰作
辮線細摺控鶴襖制以青緋二色錦圓荅寳相花
窄袖襖長行輿士所服紺緅色樂工襖制以緋
錦明珠琵琶窄袖辮線細摺甲覆膊腌心扞背扞
股制以皮或爲虎文獅子文或施金鎧鎖子文臂
鞲制以錦綠絹爲裏有雙帶錦螣蛇束麻長一丈
一尺裹以紅錦束帶紅鞓雙獺尾黃金塗銅胯餘
同腰帶而狹小絛環制以銅黃金塗之汗胯制
以青錦緣以銀褐錦或繡撲獸間以雲氣行縢以
絹爲之鞋制以麻䩺鞋制以皮爲履而長其靿
縛於行縢之内雲頭鞾制以皮幇嵌雲朵頭作雲
象䩺束於脛
服色等第
一蒙古人不在禁限及見當集賽諸色人等亦不在
禁限惟不許服龍鳳文(龍謂五爪二角者)一職官除龍鳳
文外一品二品服渾金花三品服金荅子四品五品
服雲䄂帶襴六品七品服六花八品九品服四花(職事)
(散官從一高)繋腰五品以下許用銀并減鐡一器皿(謂茶)
(酒器)除鈒造龍鳳文不得使用外一品至三品許用金
玉四品五品惟臺盞用金六品以下臺盞用鍍金餘
並用銀一帳幕除不得用赭黃龍鳳文外一品至
三品許用金花刺繡紗羅四品五品用刺繡紗羅六
品以下用素紗羅一内外有出身考滿應入流見
役人員服用與九品同一授各投下令旨鈞旨有
印信見任勾當人員亦與九品同一庶人除不得
服赭黃惟許服暗花紵絲紬綾羅毛毳帽笠不許飾
用金玉鞾不得裁制花樣首飾許用翠花并金釵錍
各一事惟耳環用金珠碧甸餘並用銀酒器許用銀
壺瓶臺盞盂鏇餘並禁止帳幕用紗絹不得赭黃
一諸色目人除行營帳外其餘並與庶人同一諸
職官致仕與見任同解降者依應得品級不叙者與
庶人同一父祖有官既没年深非犯除名不叙之
限其命婦及子孫與見任同一諸樂藝人等服用
與庶人同凡承應妝扮之物不拘上例一皂隸公
使人惟許服紬絹一漢人高麗南人等投充集賽
者並在禁限
輿服志曰服色等第上得兼下下不得僣上違者
職官解見任期年後降一等叙餘人决五十七下
違禁之物付告捉人充賞有司禁治不嚴從監察
御史廉訪司究治惟御賜之物不在禁限
(臣)等謹按以上等第即仁宗延祐元年所定也又
王圻續通考載官民帽簷或圓或前圓後方其髮
或辮或打紗練惟庶民椎髻服用深金緣爲納竒
實或腰線繡通神襴上下均服焉附錄於此
葉世竒草木子曰紗帽圓領唐服也仕者用之中
笠襴衫宋服也中環&KR1638;領金服也帽子繫腰元服
也庶民服之
欽定續文獻通考卷九十二
