欽定續文獻通考卷二百十六
物異考
(臣)等謹按馬端臨考物異一門用劉向五行傳以
水火木金土為綱舉天地萬物動植無大小皆推
其類而附之以發明大傳著天人之應悉本唐史
所謂於天為五星於地為五方於人為五常總其
精氣之用謂之五行綿代史官因而纘之是也昔
宋仁宗最深範學嘗與王洙論五行五事之證采
五行六沴及前代庶應撰洪範政鑒及洛書五事
圖斯考殆奉為成憲歟又引蘇洵鄭樵之說極論
向隳裂洪範失其倫理以及自漢以來志五行者
強傅事應之謬其言與歐陽修吕祖謙葉適朱朝
瑛諸家之論足相發明夫春秋記災異而不著其
事應要在人修省而自得之故聖人于迅雷風烈
必變而不語怪神二者非相悖也惟其不語是以必
變倘必曰某異應某事則事偶有不應而將無以
示懲即事應而所懲亦止於此事則所遺且復不
少董仲舒曰視前世已行之事以觀天人相與之
際以此見天心之仁愛人君又曰人之所為其美
惡之極乃與天地相流通其善言天人之際矣馬
氏又以鄭論一歸之妖妄為矯枉過正其說亦最
持平蓋向歆而降京房李尋之徒往往雜於委巷
小夫巫瞽之說乃攻之者竟至於天變不足畏繫
辭不足信不亦已甚耶今於宋以後諸史無可見
者則徑從其闕而事應之切近較然共曉者附錄
一二冀於經訓遺意或有合焉
水災
宋寧宗嘉定十年六月東川大水十一年六月武康
吉安縣大水漂官舍民廬壞田稼人畜死者甚衆十
四年沔成階利四州水建康府大水
(臣)等謹按馬端臨通考載水災始於春秋魯桓公
元年迄於宋寧宗嘉定十七年考之紀志嘉定時
尚有未及載者今補錄如右
理宗寳慶元年七月滁州大水二年七月遂安休寧
兩縣界山裂洪水發壞公宇民居田疇
(臣)等謹按理宗紀又載三年七月詔賑贍被水州
縣志無三年被水州縣可考當是訛二為三王圻
續通考謂五年秋台州大水漂屋人溺死考寳慶
止三年則又訛三為五無疑也
紹定二年九月台州大水四年沿江水災端平三
年三月蘄州大雨水漂民居是年英德府昭州及襄漢
江皆大水嘉熙元年饒信州水三年浙江溢
(臣)等謹按志稱嘉熙二年浙江溢而紀則云三年
八月戊戌朔以浙江潮患告天地宗廟是江溢實
三年事而志誤也今從紀
淳祐二年六月浙右大水七月常潤建康大水兩淮尤
甚七年福建水十年八月台州大水九月嚴州水
十一年八月甲辰汀州山水暴至漂人民九月江陵
水是年浙江多水饒州亦水十二年六月建寧府嚴
衢婺信台處南劍州邵武軍大水冒城郭漂屋廬死者
以萬數
禮部郎兼史館檢討牟子才言浙東福建九郡同日
大水遣使訪問德至渥也願出内帑賑之時又以參
知政事徐清叟言即日降詔分郡賑恤
寳祐元年七月温台處三郡大水二年九月山隂蕭
山會稽諸暨四縣水三年五月浙西大水開慶元
年五月婺州水漂民廬是歲滁嚴州水景定二年六
月近畿水災安吉尤甚三年二月臨安安吉嘉興屬
邑水民溺死者衆
度宗咸淳六年九月台州水閏十月安吉州水十一月
嘉興華亭兩縣俱水七年正月紹興府諸暨縣湖田
水五月諸暨大水重慶府江水溢者三八年八月紹
興府六邑水十年三月廬州水四月(瀛國公已即位)紹興府
大雨水八月臨安府安吉武康縣水
遼穆宗應歷三年十一月南京水
聖宗統和十一年七月桑乾羊河溢居庸關西害禾稼
殆盡奉聖南京居民廬舍多墊溺者十二年正月漷
隂鎮水漂溺三十餘村二十七年七月霖雨潢土斡
剌隂涼四河皆溢漂没民舍二十九年三月南京平
州水開泰元年十二月諸道水災太平六年二月
南京水十一年五月大雨水諸河横流皆失故道
道宗咸雍四年十月永清武清安次固安新城歸義容
城諸縣水太康八年七月南京霖雨沙河溢永清歸
義新城安次武清香河六縣傷稼
天祚帝乾統三年二月武清縣大水
金太宗天會二年海蘭伊勒呼水霖雨害稼秋泰州潦
害稼十年鴨綠混同江暴漲
熙宗天眷元年七月安春河溢壊民廬舍
海陵正隆二年(時世宗已即位)東梁水溢暴至城下水與城齊
世宗大定八年六月河決李固渡水溢曹州十七年
七月大雨滹沱盧溝水溢河決白溝二十年秋河決
衛州二十六年秋河決壞衛州城二十九年六月
(時章宗已即位)曹州河溢
章宗明昌四年六月河決衛州魏青滄皆被害五年
七月河決陽武故堤灌封邱而東
宣宗貞祐二年六月潮白河溢漂古北口鐵裹關門至
老王谷興定四年七月河南大水唐鄧尤甚
元世祖至元元年真定順天河間順德大名東平濟南
等郡大水四年五月應州大水五年八月亳州大
水六年十二月獻莫青滄四州及豐州渾源縣大水
九年九月南陽懷孟衛輝順天等郡洺磁泰安通灤
等州淫雨河水並溢圯田廬害稼十三年十二月濟
寧及高麗瀋州水十四年六月濟寧路雨水平地丈
餘損稼曹州定陶武清二縣濮州堂邑縣雨水没禾稼
十二月冠州永年縣水十六年十二月保定等路水
十七年正月磁州永平縣水八月大都北京懷孟保
定東平濟寧等路水
(臣)等謹按十七年八月一條世祖紀云大都北京
懷孟保定南京許州平陽旱濮州東平濟寧磁州
水彼此互異未知孰是
十八年二月遼陽懿州蓋州水十一月保定清苑縣水
二十年六月太原懷孟河南等路沁河水湧溢壞民
田一千六百七十餘頃衛輝路清河溢損稼又南陽府
唐鄧裕嵩四州河水溢損稼十月涿州巨馬河溢二
十一年六月保定河間濱棣大水
(臣)等謹按世祖紀十九年八月江南水志不載又
云二十一年四月涿州巨馬河決衝突三十餘里
志作二十年事未知孰是
二十二年秋南京彰德大名河間順德濟南等路河水
溢壞田三千餘頃高郵慶元大水傷人民七百九十五
戶壊廬舍三千九十區二十三年六月安西路華州
華隂縣大雨潼谷水湧平地三丈餘杭州平江二路屬
縣水壞民田一萬七千二百頃大都涿漷檀順薊五州
汴梁歸德七縣水二十四年六月霸州益津縣雨水
九月東京誼靜麟威遠博索等處水二十五年七月
膠州大水民采橡為食十二月太原汴梁二路河溢害
稼二十六年二月紹興大水十月平灤路水壞田稼
一千一百頃
(臣)等謹按世祖紀至元二十三年三月雄霸二州
及保定諸縣水溢冒官民田十月河決開封祥符
陳留把太康通許鄢陵扶溝洧川尉氏陽武延津
中牟原武睦州十五處二十四年三月汴梁河水
溢十一月大都路水是歲浙西諸路水保定太原
河間般陽順德南京真定河南等路霖雨害稼太
原尤甚二十五年二月京師水四月渾河決杭蘇
湖秀四州大水五月河決襄邑漂麥禾平江水又
河決汴梁太康通許把三縣陳潁二縣皆被害六
月睢陽霖雨河溢害稼資國富昌等十六屯雨水
七月霸漷二州霖雨害稼二十六年五月御河溢
入會通渠漂東昌民廬舍泰安等屯田大水六月
濟寧東平汴梁濟南棣州順德平灤真定霖雨害
稼七月尚珍署屯田大水又雨壞都城御河溢河
間大水害稼沙河溢鐵燈扞堤決八月霸州大水
大都路霖雨害稼九月平灤昌國等屯田霖雨害
稼十月營田提舉司水平灤路水俱害稼閏十月
左右衛屯田及寳坻屯田大水害稼以上志皆不
載然皆以蠲賜事及之已詳賑恤門故從附錄
二十七年正月甘州無為路大水五月江隂州大水六
月河溢太康縣没民田三十一萬九千畝八月沁水溢
廣州清遠縣大水十一月河決祥符義唐灣太康通許
二縣陳潁二州大被其患二十八年二月常德路水
八月浙東婺州水九月平灤保定河間三路大水二
十九年五月龍興路南昌新建進賢三縣水六月鎮江
常州平江嘉興湖州松江紹興等路府水揚州寧國太
平三郡大水閏六月岳州華容縣水三十年五月深
州静安縣大水十月平灤路水三十一年五月(時成宗已)
(即位)峽州路大水八月趙州寧晉縣水十月遼陽路水
(臣)等謹按世祖紀二十七年四月芍陂屯田霖雨
河溢害稼二萬二千四百八十畝五月尚珍署廣
備等屯大水六月泉州及懷孟路武陟縣汴梁路
祥符縣皆大水七月終南等屯霖雨害稼萬九千
六百餘畝江西贛吉袁瑞建昌撫水皆溢龍興城
幾没江夏水溢害稼六千四百七十餘畝魏縣御
河溢害稼五千八百餘畝九月御河決高唐没民
田十月江隂寧國等路大水民流移者四十五萬
八千四百七十八戶十一月廣濟署洪濟屯大水
易水溢雄莫任邱新安田廬漂没無遺二十八年
十二月廣濟署大昌等屯水二十九年閏六月河
西務水三十年九月恩州水皆已詳賑恤門
成宗元貞元年五月建康漂陽州太平當塗縣鎮江金
壇丹徒等縣常州無錫州平江長洲縣湖州烏程縣鄱
陽餘干州常德沅江澧州安鄉等縣水歴城縣大清河
水溢壞民居七月遼東和州大都武衛屯田水九月廬
州平江二郡大水二年五月太原平晉縣獻州交河
樂夀二縣莫州任邱莫亭等縣湖南醴陵州水六月大
都路益津保定大興三縣水損田稼七十餘頃真定古
城獲鹿藁城等縣保定葛城歸信新安束鹿等縣汝寧
潁州濟寧沛縣揚廬岳澧四郡建康太平鎮江常州紹
興五郡水八月棣州曺州水九月河決南把封邱祥符
寧陵襄邑五縣十月河決開封縣十二月江陵潛江縣
沔陽王沙縣淮安海寧朐山鹽城等縣水
(臣)等謹按成宗紀元貞元年八月平江安豐等路
大水與志九月一條小異二年七月彰德真定曹
州濱州水大抵即志六八月間事也
大德元年三月歸德徐州邳州宿遷濉寧鹿邑三縣河
南許州臨潁郾城等縣睢州襄邑太康扶溝陳留開封
杞等縣河水大溢漂没田廬五月河決汴梁發民夫三
萬五千塞之漳水溢害稼龍興南康澧州南雄饒州五
郡水六月和州歴陽縣江水溢漂廬舍一萬八千五百
區七月彬州耒陽縣衡州酃縣大水溺死三百餘人七
月温州平陽瑞安二州水溺死六千八百餘人十一月
常德武陵縣大水二年六月河決蒲口凡九十六所
泛溢汴梁歸德二郡大名東昌平灤等路水
時河決蒲口令河北河南肅政廉訪使尚文按視建
防河之策文言河自陳留抵睢東西百有餘里南岸
視水高六七尺或四五尺北岸故隄水視田高三四
尺或高下等大較南高於北約八九尺隄安得不壞
水安得不北也蒲口今決千有餘步東走歸舊瀆行
二百里至歸德横隄之下復合正流或強湮遏上決
下潰功不可成揆今之計河北郡縣宜順水性築長
隄以禦泛溢歸德徐邳之民任擇所便避其衝突被
害民戶量給河南退灘地以為業異時決他所亦如
之亦一時救患之良策也蒲口不塞便帝從之會河
朔郡縣山東憲部争言不塞則河北桑田盡化魚鼈
之區塞之便帝復從之遣尚書諾海御史劉賡等塞
之明年蒲口復決自後塞河之役無歲無之竟如文
言
三年八月河間郡水四年五月保定真定二郡通薊
二州水六月歸德睢州大水五年五月宣德保定河
間屬州水寧海州水六月濟寧般陽益都東平濟南襄
陽平江七郡水七月江水暴風大溢高四五丈連崇明
通泰真州沿江之地漂没廬舍被災者三萬四千五百
餘戶遼陽大寧路水八月平灤郡雨灤河溢順德路水
六年四月上都大水五月濟寧路大水歸德府徐州
邳州睢寧縣雨五十日沂武二河合流水大溢東安州
渾河溢壞民田一千八百餘頃六月廣平路大水七
年五月濟南河間等路水六月遼陽大寧平灤昌國瀋
陽開元六郡雨水壊田廬男女死者百十有九人修武
河陽新野蘭陽等縣趙河湍河白河七里河沁河潦河
皆溢台州風水大作寧海臨海二縣死者五百五十人
八年五月太原陽武縣衛輝獲嘉縣汴梁祥符縣河
溢大名滑州濬州雨水壞民田六百八十餘頃八月潮
陽颶風海溢漂民廬舍九年六月汴梁武陽縣思齊
口河決東昌博平堂邑二縣雨水潼川郪縣雨綿江中
江溢水決入城龍興撫州臨川三郡水七月沔陽玉沙
縣江溢嶧州水揚州泰興縣淮安山陽縣水八月歸德
府寧陵陳留通許扶溝大康杞縣河溢大名元城縣大
水十年三月道州營道等處暴雨江溢漂蕩民廬溺
死者衆五月雄州漷州水平江嘉興二郡水害稼六月
保定滿城清苑二縣雨水大名益都定興等路大水七
月平江路大風海溢吳江州大水十一年(武京已即位)六
月靖海容城束鹿隆平新城等縣水七月冀寧文水縣
汾水溢十一月盧龍灤河遷安昌黎撫寧等縣水
(臣)等謹按成宗紀大德三年八月汴梁大都水或
即志四年五六月中事五年七月浙西積雨泛溢
大傷民田或即志七月江溢事大都保定河間濟
寧大名水或即志五六月事六年七月順德水或
即志四月上都六月廣平事至十年四月贛縣暴
雨水溢十一年九月襄陽霖雨十月杭州平江水
大約以賑濟而書之雖水不成大災故志不載也
武宗至大元年七月濟寧路雨水平地丈餘暴決入城
漂廬舍死者十有八人真定路淫雨大水入南門下注
槀城死者百七十人彰德衛輝二郡水損稻田五千三
百七十頃二年七月河決歸德府又決汴梁封邱縣
三年六月洧川鄄城汶上三縣水峽州大雨水溢死
者萬餘人汝州大水死者九十二人六安州大水死者
五十二人沂莒兖三州諸縣水没民田七月循州惠州
大水漂廬舍二百九十區四年(仁宗已即位)六月大都三
河縣潞縣河東祁縣懷仁縣永平豐盈屯雨水害稼七
月東平濟寧般陽保定等路大水江陵松滋縣桂陽臨
武縣水
(臣)等謹按武宗紀所載濟寧真定等大水在元年
九月與志載七月異又如元年五月寧夏府水六
月益都水七月汜水長林當陽夷陵宣城遠安諸
縣水十一月河南水志俱不載
仁宗皇慶元年五月歸德睢陽縣河溢六月大寧水達
勒達路水松阿哩江溢民避居伊瑪音尔嶺八月松江
府大風海水溢二年五月辰州沅陵縣水六月涿州
范陽縣東安州苑平縣固安州霸州益津永清永安等
縣雨水壞田稼七千六百九十餘頃河決陳亳睢三州
開封陳留等縣八月崇明嘉定二州大風海溢延祐
元年五月常德路武陵縣雨水壞廬舍溺死者五百人
六月涿州范陽房山二縣渾河溢壞民田四百九十餘
頃七月沅陵盧溪二縣水八月肇慶武昌建康杭州建
德南康江州臨江袁州建昌贛州安豐撫州等路水
二年六月河決鄭州壞汜水縣治七月京師大雨漷州
昌平香河寳坻等縣水全州永州江水溢害稼三年
四月潁州泰和縣河溢七月婺源州雨水溺死者五千
三百餘人四年正月解州鹽池水五年四月廬州
合肥縣大雨水六月河間路漳河水溢壞民田二千七
百餘頃益都般陽濟南東昌東平濟寧等路曹濮泰安
高唐等州大雨水害稼遼陽廣寧瀋陽永平開元等路
水大名路屬縣水壊民田一萬八千頃汴梁歸德汝寧
彰德真定保定衛輝南陽等郡大雨水七年(英宗已即位)
四月安豐廬州淮水溢損禾麥一萬頃城父縣水五月
江陵縣水六月棣州德州大雨水壞田四千六百餘頃
七月上蔡汝陽西平等縣水八月霸州文安文成二縣
滹沱河溢害稼汾州平遥縣水是歲河決汴梁原武縣
(臣)等謹按仁宗紀延祐元年七月武清縣渾河隄
決與志六月河決涿州當是一事他如皇慶元年
八月寧國路涇縣水延祐元年八月台州岳州武
岡常德道州等路水十二月汴梁南陽歸德汝寧
淮安水二年正月霖雨壞渾河隄堰没民田三年
六月河決汴梁没民居四年二月曹州水七年八
月河間路水志皆不載
英宗至治元年六月霸州大水渾河溢被災者三萬餘
戶七月薊州平谷漁陽二縣順州邢臺沙河二縣大名
魏縣永平石城縣大水彰德臨漳縣漳水溢大都固安
州真定元氏縣東安寳坻縣淮安清河山陽等縣水東
平東昌二路高唐曹濮等州雨水害稼音尔濟蘇部江
水溢八月安陸府雨七日江水大溢被災者三千五百
戶雷州海康遂溪二縣海水溢壞民田四千頃九月京
山長夀二縣漢水溢十月遼陽肇慶等郡水二年正
月儀封縣河溢二月濮州大水閏五月睢陽縣亳社屯
大水六月奉元郿縣邠州新平上蔡二縣水八月廬州
六安舒城二縣水十一月平江路大水損民田四萬九
千六百頃三年五月東安州水壞民田一十五百餘
頃真定武邑縣水害稼六月大都永清縣雨水損田四
百頃七月漷州雨水害稼九月漳州建昌南康等郡水
(臣)等謹按英宗紀元年遼陽開元等路大水通州
潞縣榆棣水決又滹沱河及范陽縣巨馬河溢渾
河防決二年南康建昌州大水大抵即志中所載
地名錯出不同耳姑從附錄
泰定帝泰定元年五月漷州固安州水隴西縣大雨水
漂死者五百餘家龍慶路雨水傷稼六月益都濟南般
陽東昌東平濟寧等郡三十有二縣曹濮高唐德州等
處十縣淫雨水深丈餘漂没田廬大同渾源河溢陳汾
順晉恩深六州雨水害稼真定滹沱河溢漂民廬舍陜
西大雨渭水及黑水河溢損民廬舍渠州江水溢七月
真定河間保定廣平等郡二十有七縣大雨水五十餘
日害稼大都路固安州清河溢順德路任縣沙灃洺水
溢奉元朝邑縣曹州楚邱縣開州濮陽縣河溢九月延
安路洛水溢奉天長安縣大雨灃水溢濮州館陶縣水
十二月杭州鹽官州海水大溢壞堤塹侵城郭有司以
石囤木櫃捍之不止
帝以海水屢壊隄障侵城郭遣使祀海神仍令有司
視形勢所便還請壘石為塘詔曰築塘是重勞吾民
也其增石囤捍禦庶天其相之
二年正月大都寳坻縣肇慶高要縣雨水鞏昌路水閏
正月雄州歸信縣大水二月甘州路大雨水漂没行帳
孳畜三月咸平府清滱二河合流失故道隳隄堰四月
涿州房山范陽二縣水岷洮文階四州雨水五月檀州
大水平地深丈有五尺高郵興化江陵公安二縣水河
溢汴梁被災者十有五縣六月冀寧路汾河溢潼江府
綿江中江水溢入城深丈餘衛輝汲縣歸德宿州雨水
濟寧路虞城碭山單父豐沛五縣水七月睢州河決八
月霸州涿州永清香河二縣大水傷稼九千五十餘頃
九月開元路三河溢没民田壞廬舍十月寧夏鳴沙州
大雨水三年正月恩州水二月歸德府河決六月大
同縣大水汝寧光州水七月河決鄭州漂没陽武等縣
民一萬六千五百餘家東安檀順漷四州雨渾河決温
榆水溢傷稼延安路膚施縣水漂民居九十餘戶八月
鹽官州大風海溢捍海隄崩廣三十餘里袤二十里徙
民居千二百五十家以避之真定蠡州奉先蒲城縣無
為州歴陽含山等縣水九月平遥縣汾水溢十一月崇
明州三沙鎮海溢漂民居五百家十二月遼陽大水大
寧路瑞州大水壞民田五千五百頃廬舍八百九十所
溺死者百五十人四年正月鹽官潮水大溢捍海隄
崩二十餘步四月復崩十九里發丁夫二萬餘人以木
柵竹落磚石塞之不止六月大都東安固安通順薊檀
漷七州永清良鄉等縣雨水七月上都雲州大雨北山
黑水河溢雲安縣水八月汴梁扶溝蘭陽二縣河溢漂
民居一千九百餘家濟寧虞城縣河溢傷稼十二月夏
邑縣河溢汴梁中牟開封陳留三縣歸德邳宿二州雨
水
(臣)等謹按泰定帝紀泰定三年是歲亳州河溢漂
民舍八百餘家壞田二千三百頃當與志河決歸
德鄭州是一時事餘如二年五月浙西諸郡霖雨
江湖水溢六月通州三河縣大雨水丈餘八月衛
輝路汲縣河溢十月曹州屬縣水十一月常德路
水是歲陜西御河水溢三年六月大昌屯河決七
月永平大都諸屬縣水八月揚州崇明州海溢九
月揚州寧國建德諸屬縣水四年三月渾河決五
月睢州河溢六月汴梁路河決七月衢州大雨水
八月滹沱水溢揚州路崇明州海門縣海溢志皆
不載惟三年崇明海溢四年汴梁河決合而所紀
月又不同存以備考
致和元年三月鹽官州海堤崩遣使禱祀造浮圖二百
十六用西僧法厭之河決碭山虞城二縣四月鹽官州
海溢益發軍民塞之置石囤二十九里六月南寧開元
永平等路水河間林邑縣雨水益都濟南般陽濟寧東
平等郡三十縣濮德泰安等州九縣雨水害稼七月廣
西兩江諸州水
(臣)等謹按泰定帝紀是年四月廣寧路大水崇明
州大風海溢志不載
文宗天歷元年八月杭州嘉興平江湖州建德鎮江池
州太平廣德九郡水没民田萬四千餘頃二年六月
大都東安通薊霸四州河間靖海縣雨水害稼
(臣)等謹按文宗紀二年五月水達勒達路烏蘇果
勒千戶所大水志不載今考本紀至順元年九月
遼陽行省水達勒達路自去夏霖雨黑龍松阿哩
二江水溢民無魚為食至是邁拉遜一十五狗驛
狗多餓死賑粮兩月狗死者給鈔補市之是賑給
在後被災在前即是年五月事也
至順元年五月右衛左右手屯田大水害禾稼八百餘
頃六月河決大名路長垣東明二縣没民田五百八十
餘頃曹州高唐州水七月海潮溢漂没河間運司鹽二
萬六千七百引閏七月平江嘉興湖州松江三路一州
大水壞田三萬六千六百餘頃被災者四十萬五千五
百餘戶杭州常州慶元紹興鎮江寧國等路望江銅陵
長林寳應興化等縣水没民田一萬三千五百餘頃大
都保定大寧益都屬州縣水二年四月潞州潞城縣
大雨水五月河間莫亭縣寧夏河渠縣紹慶彭水縣及
德安屯田水六月彰德屬縣漳水決十月吳江大風太
湖水溢漂民居一千九百七十餘家十二月深州晉州
水三年三月奉天朝邑縣洛水溢五月汴梁河水溢
江都泰興雲夢應城等縣水六月汾州大水
(臣)等謹按文宗紀至順二年七月湖州安吉縣大
水暴漲漂死百九十人或即志十月吳江大風水
溢事大都河間漢陽屬縣水或即志深州晉州事
而無漢陽八月江浙諸路水潦害稼計田十八萬
八千七百三十八頃則仍是大風江溢一事無疑
蓋太湖界連江浙溢則均分其害也九月湖州安
吉縣久雨太湖溢此疑於一事重出餘如元年六
月前後武衛屯田水災二年六月大都保定真定
河間東昌諸路屬州縣及諸屯水三年五月滹沱
河決没河間清州等處屯田四十三頃六月無為
州和州水九月益都路之莒沂二州泰安州之奉
符縣濟寧路之魚臺豐縣曹州之楚邱縣平江常
州鎮江三路松江府江隂州中興路之江陵縣皆
大水志俱不載
四年五月汴梁陽武縣河溢害稼六月京畿大霖雨水
平地丈餘涇河溢關中水災黃河大溢河南水泉州霖
雨溪水暴漲漂民居數百家七月潮州大水
(臣)等謹按至順四年即元統元年順帝於六月初
八日即位十月改元是十月以前猶遵用文宗年
號志稱元統非也
順帝元統二年正月東平須城縣濟寧濟州曹州濟隂
縣水二月灤河溢永平路屬縣皆水瑞州路水三月山
東霖雨水湧四月東平益都水五月鎮江路水宣德府
大水六月淮河漲漂山陽縣境内民畜房舍九月吉安
路水
(臣)等謹按順帝紀載是年三月有賑濟杭州鎮江
嘉興常州松江江隂水旱疾疫事其何地被水未
詳
至元元年河決大梁封邱縣二年五月南陽鄧州大
水六月涇水溢八月大都至通州霖雨大水三年二
月紹興大水五月廣西賀州大水害稼六月衛輝淫雨
至七月丹沁二河泛漲與城西御河通流平地深二丈
餘漂没人民房舍田禾甚衆民皆棲於樹木郡守僧家
奴以舟載飯食之移老弱居城頭日給糧餉月餘水方
退汴梁蘭陽尉氏二縣歸德府皆河水泛溢黃州及衢
州常山縣皆大水
(臣)等謹按順帝紀三年六月辛巳大霖雨自是日
至癸巳不止京師河南北水溢御河黃河沁河渾
河水溢没人畜廬舍甚衆壬辰彰德大水深一丈
七月己亥漳河泛溢至廣平城下與志小異
四年五月吉安永豐縣大水六月邵武大水城市皆洪
流漂沿溪民居殆盡五年五月汀州路長汀縣大水
平地深三丈許損民居八百家壞民田二百頃溺死者
八千餘人七月沂州沂沭二河暴漲決隄防害田稼邵
武光澤縣大水常州宜興縣山水出勢高一丈壞民居
六年二月京畿五州十一縣及福州路福寧州大水
六月衢州西安龍游二縣大水處州松陽龍泉二縣積
雨水漲入城中深丈餘溺死五百餘人遂昌縣尤甚平
地三丈餘七月延平南平縣淫雨水泛漲溺死百餘人
損民居三百餘家壞民田二頃七十餘畝奉元路盩厔
縣河水溢漂溺居民八月衛輝大水漂民居一千餘家
十月河南府宜陽縣大水漂民居溺死者衆至正元
年汴梁鈞州大水揚州路崇明通泰等州海潮湧溢溺
死一千六百餘人二年四月睢州儀封縣大水害稼
六月濟南山水暴漲衝東西二關流入小清河黑山天
麻石固等寨及卧龍山水通流入大清河漂没上下民
居千餘家溺死者無算三年二月鞏昌寧遠伏羌成
紀三縣山水湧溺死者無算五月黃河決白茅口七月
汴梁中牟扶溝尉氏洧川四縣鄭州滎陽汜水河隂三
縣大水四年五月霸州大水六月河南鞏縣大雨伊
洛水溢漂民居數百家濟寧路兖州汴梁鄢陵通許陳
留臨潁等縣大水害稼人相食七月灤河水溢出平地
丈餘永平路禾稼廬舍漂没甚衆東平路東阿陽穀汶
上平隂四縣衢州西安縣大水温州颶風大作海水溢
漂民居溺死者衆
(臣)等謹按順帝紀四年正月河決曹州雇夫萬五
千八百修築之是月河又決汴梁五月大霖雨黃
河溢平地水二丈決白茅堤金堤曹濮濟兖皆被
災與志參差不符如此
五年七月河決濟隂漂官民亭舍殆盡十月黃河泛溢
七年五月黃州大水八年正月河決陷濟寧路四
月平江松江大水五月廣西山水湧灕江溢平地水深
二丈餘屋宇人畜漂沒寳慶大水六月中興路松滋縣
驟雨水暴漲平地深丈有五尺餘漂沒六十餘里死者
一千五百人是月膠州大水七月高密縣大水九年
七月中興路公安石首潛江監利等縣大水夏秋蘄州
大水傷稼
(臣)等謹按順帝紀九年五月白茅河東注沛縣遂
成巨浸或即去年五月河溢決白茅堤未塞故成
巨浸又江溢浸漢江城則與志所載中興路自一
事也
十年五月龍興瑞州大水六月霍州靈石縣雨水暴漲
決隄堰漂民居甚衆七月汾州平遥汾水溢静江荔蒲
縣大水害稼十一年夏龍興南昌新建二縣大水安
慶桐城縣雨水泛漲衝決縣東大河漂民居四百餘家
七月冀寧路平晉文水二縣大水汾河泛溢東西兩岸
漂沒田禾數百頃河決歸德府永城縣壞黃陵岡岸静
江路大水決南北河二陟渠十二年六月中興路松
滋縣驟雨水暴漲漂民居千餘家溺死者七百人七月
衢州西安縣大水十三年夏薊州豐潤玉田遵化平
谷四縣大水十四年六月河南府鞏縣大雨伊洛水
溢漂沒民居溺死三百餘人秋薊州大水十五年六
月荆州大水十六年八月河決鄭州河隂縣官署民
居盡廢遂成中流山東大水十七年六月暑雨漳河
溢廣平郡邑皆水秋薊州四縣皆大水十八年秋京
師及薊州廣東惠州廣西四縣賀州皆大水十九年
九月濟州任城縣河決二十年七月通州大水二
十二年三月邵武光澤縣大水二十三年孟州濟源
温縣水七月河決東平夀張縣圯城牆漂屋廬人溺死
甚衆二十四年三月懷慶路孟州河内武陟縣水七
月益都路夀光縣膠州高密縣水二十五年秋薊州
大水東平須城東阿平隂三縣河決小流口達於清河
壊民居傷禾稼二十六年二月河北徙上自東明曹
濮下及濟寧皆被其害六月河南府大霖雨瀍水溢深
四丈許漂東關居民數百家七月汾州介休縣汾水溢
薊州四縣衛輝汴梁鈞州大水害稼八月棣州大清河
決濱棣二州之界居民漂流無遺濟寧路肥水縣西黃
水泛溢漂沒田禾民居百有餘里德州齊河縣境七十
餘里亦如之
(臣)等謹按元史所載水災紀略而志詳故今從志
若王圻續通考更有紀志所不載者恐不足憑概
置之
明太祖洪武元年六月江西永新州大風雨蛟出江水
入城高八尺人多溺死三年六月漂水縣江溢漂民
居四年七月南寧府江溢壞城垣衢州府龍游縣大
雨水漂民廬男女溺死五年八月嵊縣義烏餘杭山
谷水湧人民溺死者衆六年二月崇明縣為潮所没
七月嘉定府龍游縣洋雅二江漲翼日南溪縣江漲俱
漂公廨民居七年八月高密縣膠河溢傷禾八年
七月淮安北平河南山東大水十二月直隸蘇州湖州
嘉興松江常州太平寧國浙江杭州俱水九年江南
湖北大水七月湖廣山東大水十年六月永平灤漆
二水沒民廬舍七月北平八府大水壞城垣十一年
七月蘇松揚台四府海溢人多溺死十月河決蘭陽
十二年五月青田山水没縣治十三年十一月崇明
潮決沙岸人畜多溺死十四年八月河決原武十
五年二月河南河決三月河決朝邑七月河溢滎澤陽
武是歲北平大水十七年八月河決開封横流數十
里是歲河南河北俱水十八年八月河南又水是年
江浦大名水二十三年正月河決歸德七月河決開
封漂沒民居又海門縣風潮壞官民廬舍漂溺者衆是
歲襄陽沔陽安陽水二十四年十月北平河間二府
水二十五年正月河決陽武開封州縣十一俱水
二十六年十一月青兖濟寧三府水二十七年三月
寧陽汶河決二十八年八月德州大水壞城垣三
十年八月河決開封三面皆水犯倉庫
(臣)等謹按明史帝紀載賑恤災傷事甚多已詳賑
恤門故水旱等只從志錄之惟災重至傷人没田
志或失載則據紀增入正文雖或災重如江河決
溢地界有毗連則彼此所書郡縣不無同異增入
恐複至於某地水某地霖雨水溢等事屬常有雖
失載不增俱從附錄
成祖永樂元年五月章邱漯河決岸傷稼南海番禺潮
溢八月安邱縣紅河決二年六月蘇松嘉湖四府俱
水七月湖廣江西水九月河決開封壞城三年三月
温縣水決隄四十餘丈濟澇二水溢八月杭州屬縣多
水渰男婦四百餘人七年五月安陸州江溢決渲馬
灘圩岸千六百餘丈六月夀州水決城是歲泰興江岸
淪於江者三千九百餘丈渾河決固安八年五月平
度州濰水及浮糠河決浸百十三所七月平陽縣潮溢
漂廬舍八月河溢開封十二月河決汴梁壞城九年
止月高郵甓社等九湖及天長諸水暴漲六月揚州屬
州縣五江潮漲四日漂人畜甚衆七月海寧潮溢漂溺
甚衆八月漳衛二水決隄渰田九月雷州颶風暴雨淹
遂溪海康壞田禾八百餘頃溺死千六百餘人是歲湖
廣河南水十年七月盧溝水漲壞橋及隄岸溺死人
畜保定縣決河岸五十四處十一月吳橋東光興濟交
河天津决隄傷稼十二月安州水決直亭等河口八十
九處十二年十月臨晉涑河逆流決姚暹渠堰流入
硝地渰沒民田將及鹽池崇明潮暴至漂廬舍五千八
百餘家十三年六月北畿河南山東水溢壞廬舍沒
田禾臨清尤甚滏漳二水漂磁州民舍十四年夏南
昌諸府江漲壞民廬舍七月開封州縣十四河決隄岸
永平灤漆二河溢壞民田禾福寧延平邵武廣信饒州
衢州金華七府俱溪水暴漲壞城垣房舍溺死人畜甚
衆遼東遼河代子河水溢浸沒城垣屯堡十八年夏
秋仁和海寧潮湧堤淪入海者千五百餘丈二十年
五月廣東諸州潮溢漂廬舍壞倉糧溺死三百六十餘
人夏秋湖廣沔陽江漲河南北及鳳陽河溢二十一
年五月峩眉溪水漲溺死百三十人八月瓊州府潮溢
漂溺甚衆二十二年七月黃巖潮溢溺死八百人九
月河溢開封
仁宗洪熙元年六月驟雨白河溢衝決河西務白浮宋
家等口堤岸臨漳漳滏二河決堤岸二十四真定滹沱
河大溢没三州五縣田七月容城白溝河漲傷禾稼渾
河決盧溝橋東狼窩口順天河間保定灤州俱水
宣宗宣德元年六七月江水大漲襄陽穀城均州鄖縣
緣江民居漂沒者半黃汝二水溢渰開封府十州縣及
南陽汝州河南嵩縣三年五月邵陽武岡湘鄉暴風
雨七晝夜山水驟漲平地高六尺永寧衛大水壞城四
百丈六月渾河水溢決盧溝河堤百餘丈七月北畿七
府俱水五年七月南陽山水泛漲衝決堤岸漂流人
畜廬舍六年六月渾河溢決徐家等口順天保定真
定河間州縣二十九俱水河決開封没八縣七年六
月太原河汾並溢傷稼八年六月江西瀕江八府江
漲漂沒民田溺死男婦無算九年正月沁鄉沁水漲
決馬曲灣經獲嘉新鄉平地成河五月寧海縣潮決徙
地百七十餘頃六月渾河決東岸自狼河口至小屯厰
順天順德河間俱水七月遼東大水
英宗正統元年閏六月順天真定保定濟南開封彰德
六府俱大水二年鳳陽淮安揚州諸府徐和滁諸州
河南開封四五月河淮泛漲漂居民禾稼九月河決陽
武原武滎澤湖廣沿江六縣大水決江隄三年陽武
河決武陟沁決廣平順德漳決通州白河溢四年五
月京師大水壞官舍民居三千三百九十區順天真定
保定三府州縣及開封衛輝彰德三府俱大水七月滹
沱沁漳三水俱決壞饒陽獻縣衛輝彰德堤岸八月白
溝渾河二水溢決保定安州堤蘇常鎮三府及江寧五
縣俱水溺死男婦甚衆九月滹沱復決深州渰百餘里
五年五月至七月江西江溢河南河溢八月潮決蕭
山海塘六年五月泗州水溢丈餘漂廬舍七月白河
決武清漷縣堤二十二處八月寧夏久雨水泛壞屯堡
墩臺甚衆八年六月渾河決固安八月台州松門海
門海潮泛溢壞城郭官亭民舍軍器九年七月揚子
江沙州潮水溢漲高丈五六尺溺男婦千餘人閏七月
北畿七府及應天濟南岳州嘉興湖州台州俱大水河
南山水灌衛河沒衛輝開封懷慶彰德民舍壞衛所城
十年三月洪洞汾水堤決移置普潤驛以遠其害夏
福建大水壞延平府衛城沒三縣田禾民舍人畜漂流
無算河南州縣多大水七月延安衛大水壞護城河堤
九月廣東衛所多大水十月河決山東金龍口陽穀堤
十一年六月渾河溢固安兩畿浙江河南俱連月大
雨水是歲太原兖州武昌亦俱大水十二年春贛州
臨江大水五月吉安江漲渰田十三年六月大名河
決渰三百餘里壊廬舍二萬區死者千餘人河南濟南
青兖東昌亦俱河決七月寧夏大水河決漢唐二壩河
南八樹口決漫曹濮二州抵東昌壞沙灣等堤十四
年四月吉安南昌臨江俱水壊壇廟廨舍
景帝景泰元年七月應天大水沒民廬三年六月河
決沙灣白馬頭七十餘丈八月徐州濟寧間平地水高
一丈民居盡圯南畿河南山東陜西吉安袁州俱大水
四年春夏河連決沙灣五年六月揚州潮決高郵
寳應堤岸七月蘇松淮揚廬鳳六府大水八月東兖濟
三府大水河漲渰田六年六月開封保定俱大水閏
六月順天大水灤河泛溢壊城垣民舍河間永平水患
尤甚武昌諸府江溢傷稼七年六月河決開封河南
彰德田廬渰沒是歲畿内山東俱水
(臣)等謹按帝紀正統十三年七月河決沙灣景泰
三年五月沙灣堤成六月河決沙灣四年五月沙
灣堤復決與志大同小異若景泰三年八月賑徐
兖水災固與志合至四年五月徐州復大水志不
載
英宗天順元年夏淮安徐州懷慶衛輝俱大水河決
三年六月穀城景陵襄水湧泛傷稼四年夏湖北江
漲渰沒麥禾北畿及開封汝寧大水七月淮水決沒軍
民田廬五年七月河決開封土城築磚城禦之越三
日磚城亦潰水深丈餘周王後宫及官民乘筏以避城
中死者無算襄城水決城門溺死甚衆崇明嘉定崑山
上海海潮衝決溺死萬二千五百餘人浙江亦大水
六年七月淮安大水潮溢溺死鹽丁千三百餘人七
年七月密雲山水驟漲軍器文卷房屋俱沒
憲宗成化三年六月江夏水決江口堤岸迄漢陽長八
百五十丈有竒五年湖廣大水山西汾水傷稼六
年六月北畿大水七年閏九月山東及浙江杭嘉湖
紹四府俱海溢渰田宅人畜無算九年六月畿南五
府及懷慶俱大水八月山東大水十一年五月湖廣
水十二年八月浙江風潮大水淮鳳揚徐亦俱大水
十三年二月安慶大雨江水暴漲閏二月河南大水
九月淮水溢壞淮安府州縣官舍民屋渰沒人畜甚衆
十四年四月襄陽江溢壞城郭五月陜州大水人多
渰死七月北畿山東水九月河決開封護城堤五十丈
十八年七月昌平大水決居庸關水門四十九城垣
舖樓墩臺一百二八月衛漳滹沱並溢自清平抵天津
(臣)等謹按王圻續通考載成化元年八月南北直
隷河南山西湖廣江西浙江所屬州縣凡一百四
十餘處各奏水患此實水災之大者紀志皆不載
附錄於此
孝宗弘治二年五月河決開封黃沙岡抵紅船灣凡六
處入沁河所經州縣多災省城尤甚七月順永河保四
府州縣大水八月盧溝河堤壞四年八月蘇松浙江
水五年夏秋南畿浙江山東水七年七月蘇常鎮
三府潮溢平地水五尺沿江者一丈民多溺死九年
六月山隂蕭山山水湧溺死三百餘人十四年五月
貴池水漲蛟出渰死二百六十餘人旁邑十二皆大水
七月廉州及靈山海漲渰死百五十餘人閏七月瓊山
颶風潮溢平地水高七尺八月安寧池太四府大水蛟
出漂流房屋十五年七月南京江水泛溢湖水入城
五尺餘十七年六月廬山平地水丈餘溺死星子德
安民及漂沒廬舍甚衆
武宗正德元年六月陜西徽州河溢漂沒居民孳畜
二年六月固原河漲平地水高四尺人畜溺死三年
九月延綏慶陽大水五年九月安寧太三府大水溺
死二萬三千餘人十一月蘇松常三府水六年六月
汜水暴漲溺死百七十六人毁城垣百七十餘堵十
二年順天河間保定真定大水鳳陽淮安蘇松常鎮嘉
湖諸府皆大水荆襄江水大漲十五年五月江西大
水十六年七月遼陽湯跕堡大水決城
(臣)等謹按武宗紀正德八年六月河決黃陵岡十
二年九月河決城武志不載又十三年正月賑兩
畿山東水災考之志則十二年南北兩畿固多大
水處而山東無之
世宗嘉靖元年七月南京暴風雨江水湧溢郊社陵寢
宫闕城垣吻脊欄楯皆壞拔樹萬餘枝江船漂沒甚衆
廬鳳淮揚四府同日大風雨雹河水泛漲溺死人畜無
算二年七月揚徐復大水夏秋間山東州縣俱大水
八月蘇松常鎮四府大水開封亦如之五年六月陜
西五郎壩大水三丈餘衝決宫舍徐沛河溢壊豐縣城
六年秋湖廣水十六年秋兩畿山東河南陜西浙
江各被水災湖廣尤甚二十六年七月曹縣河決城
池漂沒溺死者甚衆二十七年正月汧陽大水沒城
穆宗隆慶元年夏京師大水六月新河鮎魚口沈運船
數百艘是歲襄陽鄖陽水二年七月台州颶風海潮
大漲挾天台山諸水入城三日溺死三萬餘人沒田十
五萬畝壞廬舍五萬區三年閏六月真定保定淮安
濟南浙江江南俱大水七月河決沛縣自考城虞城曹
單豐沛至徐州壞田廬無算九月淮水溢自清河至通
濟閘及淮安城西淤三十里決二灞入海莒沂郯城之
水又溢出邳州溺人民甚衆四年七月沙薛汶泗諸
水驟溢決仲家淺等漕堤八月陜西大水河決邳州
五年四月又決邳州自曲頭集至王家口新堤多壊是
歲山東河南大水
神宗萬歷元年七月荆州承天大水二年六月福建
永定大水溺七百餘人是歲海鹽海大溢死者數千人
八月淮安揚州徐州河溢傷稼三年四月淮徐大水
五月淮水大決六月杭嘉寧紹四府海湧數丈沒戰船
廬舍人畜不計其數八月淮揚鳳徐四府州大水河決
高郵碭山及邵家口曹家莊九月蘇松常鎮四府大水
四年正月高郵清水堤決九月河決豐沛曹單十一
月淮黃交溢五年閏八月徐州河淤淮河南徙決高
郵寶應諸河堤六年六月清河水溢七年五月蘇
松鳳陽徐州大水八月又水是歲浙江大水九年五
月從化增城龍門溪壑泛漲田禾盡没渰夗男婦無算
七月福安洪水踰城漂没廬舍殆盡八月泰興海門如
臯大水塘圩坡埂盡決溺死者甚衆
(臣)等謹按神宗紀萬歷元年六月淮安水七月河
決徐州志不載四年秋河決崔鎮五年八月河復
決崔鎮與志所載參差不齊要是一事
十年正月淮揚海漲浸豐利等鹽場三十渰死二千六
百餘人七月蘇松六州縣潮溢壊田禾十萬頃溺死者
二萬人十四年四月承天江水暴漲漂没民廬人畜
無算金州河溢没城是歲江南浙江江西湖廣廣東福
建雲南遼東大水十五年五月浙江大水七月開封
及陜州靈寳河決是歲杭嘉湖應天太平五府江湖泛
溢平地水深大餘七月終颶風大作環數百里一望成
湖十六年八月河決東光魏家口十七年六月浙
江海沸杭嘉寧紹台屬縣廨宇多圯碎官民船及戰舸
壓溺者二百餘人十九年六月蘇松大水溺人數萬
七月寧紹蘇松常五府濱海潮溢傷稼渰人九月泗州
大水州治浸三尺淮水高於城祖陵被浸十月揚州湖
淮漲溢決邵伯堤五十餘丈高郵南北閘俱衝二十
年夏秋真順廣大四府水二十一年五月邳州高郵
寳應大水決湖堤二十二年七月鳳陽廬州大水
二十三年四月泗水浸祖陵二十四年秋杭嘉湖三
府大水二十九年八月沔陽大水入城九月河決開
封歸德三十年六月京師大水三十一年五月成
安永年肥鄉安州深澤漳滏沙燕河並溢決隄横流祁
州静海圮城垣廬舍殆盡六月泰安大水渰八百餘人
八月泉州諸府海水暴漲溺死萬餘人三十二年六
月昌平大水壞各陵橋道七月永平真保三府俱水渰
男婦無算八月河決蘇家莊渰豐沛黃水逆流灌濟寧
魚臺單縣
(臣)等謹按神宗紀萬歷二十九年九月河決開封
歸德志不載三十一年夏河決蘇莊北浸豐沛魚
臺單縣與志年月不符
三十五年六月黃州蛟起武昌承天鄖陽岳州常德大
水漂沒廬舍徽州寧國太平嚴州四府山水大湧漂人
口甚衆閏六月京師大水長安街水深五尺三十六
年六月南畿大水三十七年九月福建江西大水
四十一年六月通惠河決七月京師大水南畿江西河
南俱大水八月山東廣西湖廣俱大水九月遼東大水
四十二年浙江江西兩廣俱水四十四年七月江
西廣東水四十六年八月潮州六縣海颶大作溺萬
二千二百餘人壞民居三萬間
熹宗天啟三年睢寧河決六年七月河決匙頭灣倒
入駱馬湖自新安鎮抵邳宿民居盡沒是歲順天永平
二府大水邊垣多圯
愍帝崇禎元年七月杭嘉湖三府海嘯壞民居數萬間
溺數萬人海寧蕭山尤甚三年山東大水四年六
月山東又大水五年六月河決孟津口横決數百里
七年五月邛眉諸州縣大水壊城垣田舍人畜無算
十年八月叙州大水民登州堂及高阜者得免餘盡
没十三年五月浙江大水十四年七月福州風潮
泛溢漂溺甚衆十五年六月汴水決九月河決開封
朱家寨城圯溺死士民數十萬
(臣)等謹按愍帝紀崇禎五年六月京師大雨水七
年六月河決沛縣志不載
水異(醴泉附)
宋度宗咸淳十年十二月(時恭帝已即位)庚午江潮失期
是日度宗梓宫發引至浙江上俟潮漲絶江潮日晡
不至
恭帝德祐二年二月壬寅錢塘江潮三日不至
時元軍分駐江沙上杭人方幸之而潮汐不至
遼聖宗太平五年三月長春河魚兒濼一夕有聲如雷
越沙岡四十里别為一陂
道宗夀隆四年三月丙子有司奏黃河清
金太祖收國元年八月戊戌親征黃龍府次混同江無
舟帝使一人道前乘赭白馬徑涉曰視吾鞭所指而行
諸軍隨之水及馬腹後使舟人測其渡處深不得其底
九月克黃龍府班師至江徑渡如前
(臣)等謹按熙宗紀天眷二年以黃龍為濟州軍曰
利涉蓋以太祖涉濟故也
海陵正隆六年東梁水漲溢暴至城下水與城等決女
牆石罅中流入城湍激如湧城中人惶駭世宗時為東
京留守親登城舉酒酹之始退
衛紹王大安元年徐沛界黃河清五百餘里幾二年
至寧元年八月癸巳海水不潮寳坻鹽司懼虧課致禱
無應至九月丙午(宣宗即位)乃潮
宣宗貞祐二年冬黃河自陜州界至衛州八柳樹清十
餘日纖鱗皆見
元世祖至元十四年九月湖州長興縣金沙泉自唐宋
以来用以造茶而不常有時瀵然涌出可溉田數百頃
(已見土貢考)十五年十二月河水自孟津東栢谷至汜水
縣蓼水谷上下八十里澄瑩見底數月始如故
成宗元貞元年閏四月蘭州上下三百餘里河清三日
文宗天歷二年六月永平屯田府所隸昌國諸屯平地
出水
順帝至元五年七月常州宜興山水出高二丈(壤民廬)
六年五月慶元奉化州水湧出平地(溺死人甚衆)至元七
年八月杭州上海浦中午潮退而復至八年五月錢
塘江潮比八月中高數丈餘(沿江民皆遷居以避之)十三年七
月丁夘泉州海水日三潮二十年十一月汴梁原武
滎澤二縣黃河清三日二十一年十一月河南孟津
縣至絳州垣縣二百里河清七日新安縣亦如之十二
月冀寧路石州河水清至明年春冰泮始如故二十
四年三月益都縣井水溢而黃四月甲子衛輝路黃河
清
(臣)等謹按順帝紀至正十四年正月甲子朔汴梁
城東汴河冰皆成五色花草如繪畫三日方解此
亦水異不知志何以不載也今附錄之
明太祖洪武五年河南黃河竭行人可涉
(臣)等謹按明史五行志自此至景泰時俱無水異
可見者
英宗天順二年十二月武強苦井變為甘
孝宗弘治十四年八月融縣河水紅濁如黃河十月丙
辰馬湖底渦江水白可鑑翌日濁如泔漿凝兩岸沙石
上者如粉土十七日乃澄丁巳叙州東南二河白如雪
濃如漿者三日十五年九月丙辰濮州井溢沙土隨
水而出
武宗正德十年七月文安水忽僵立
是日大寒結為冰柱高圓俱五丈中空旁穴數日而
賊至民避穴中生全者甚衆
(臣)等謹按明史五行志自此至嘉靖俱無水異可
見
穆宗隆慶六年五月南畿龍目井化為酒
神宗萬歷二十二年四月南京正陽門水赤三日二
十五年八月甲申蒲州池塘無風湧波溢三四尺臨淄
濠水忽漲南北相向而鬭又夏莊大灣潮忽起聚散不
恒聚則丈餘開則見底樂安小清河逆流臨清磚板二
閘無風大浪三十年閏二月戊午河州蓮花寨黃河
涸四十六年四月宣武正陽門外水赤三里如血一
月乃止四十七年四月宣武門響閘至東御河水復
赤
愍帝崇禎十年寧遠衛井鳴沸三日乃止河南汝水變
色深黑而味惡飲者多病十三年華隂渭水赤十
四年山西潞水北流七晝夜勢如潮湧十五年達州
井鳴濠水變血十六年松江自五月至七月不雨河
水盡涸而&KR0873;水血增數尺
(臣)等謹按馬端臨通考水異之後附以醴泉始於
漢宣帝甘泉二年終於宋徽宗政和五年今從其
後歷考之遼金元俱無所見明史五行志亦不載
惟世宗紀嘉靖二十五年七月癸酉以醴泉出承
華殿羣臣表賀此外王圻續通考載明成祖永樂
四年十一月庚午祭酒胡儼獻孝感醴泉頌景帝
景泰二年正月戊午南京禮部奏山川壇醴泉出
有此二事事既專繫一朝又不皆出正史故不復
立名目附志於此
黑𤯝黑祥
(臣)等謹按馬端臨通考黑𤯝黑祥始於漢王莽地
皇元年終於宋寧宗慶元元年王圻續通考慶元
以後終宋代無可見者今以帝紀考之僅得其一
而具祥遼金元明事於左
宋帝昺祥興二年有黑色出厓山西
遼太祖天顯元年七月辛巳平旦有紫黑氣蔽天踰日
乃散
道宗夀隆七年正月壬戌朔夜黑雲起於西北疾飛有
聲北有青赤黑白氣相雜而落
金衛紹王大安元年四月壬申北方有黑氣如大道東
西竟天至五更散三年三月辛酉有黑氣起北方廣
長若大堤内有三白氣貫之如龍虎狀
宣宗貞祐三年六月戊申夜有黑氣廣如大路自東南
至於西北其長竟天
(臣)等謹按王圻續通考載貞祐元年八月戊子夜
將曙大霧蒼黑跬步無所見四年正月旦黑霧四
塞已時乃散興定二年四月癸未陜西黑風晝起
有聲如雷考紀志皆不載不知何所據也
哀宗正大二年二月甲寅有黃黑祲
元世祖至元七年四月壬午檀州隕黑霜二夕
仁宗延祐七年八月(時英宗已即位)益津縣雨黑霜
順帝至正十七年正月己丑杭州降黑雨河池水皆黑
十八年三月辛丑夜大同路黑氣蔽西方有聲如雷
少頃東北方有雲如火交射中天遍地俱見火光空中
如有兵戈之聲(互見赤𤯝門)二十八年七月乙卯京城内
黑氣起百步内不見人從寅至已方息
(臣)等謹按二十八年事今據紀錄之考五行志則
云七月乙亥京師黑霧昏暝不辨人物自旦近午
始消如是者旬有五日乃一事兩書且互異也又
按王圻續通考至正元年四月彰德有赤風自西
北來忽變為黑書一晦如夜考順帝紀無忽變為黑
四字則不得列於黑𤯝矣又云十三年正月二十
三日黑氣亘天冬袁州路每日暮有黑氣環遶郡
城十六年正月二十三日日入時平江城東南方
黑雲一簇中彷彿皆類人馬前後火光若燈燭不
計其數迤邐由西北而沒考紀志皆不載
明太祖洪武十年正月丁酉金華處州雨水如墨汁
十四年正月黑氣亘天十一月壬午黑氣亘天者再
二十一年二月乙夘黑氣亘天
宣宗宣德元年二月戊子北方黑氣東西亘天八月辛
巳樂安城中有黑氣如死灰
英宗正統元年九月辛亥未刻黑氣亘天自西南屬東
北二年八月甲申北方黑氣東西亘天十四年十
一月乙丑晡時西方有黑氣從地而生
景帝景泰元年二月壬申黑氣南北亘天十月辛未西
南黑氣如烟火南北亘天二年四月庚辰有黑氣如
烟摩地而上
英宗天順五年七月己亥朔東方有黑氣湏臾蔽天
憲宗成化七年四月丙辰雨黑沙如漆八年三月庚
子黑氣起西北臨清德州晝晦十二年七月庚戌京
師黑𤯝見民間男女露宿有物金晴修尾狀如犬貍負
黑氣入牖直抵密室至則人昏迷徧城驚擾操刃張燈
鳴金鼔逐之不可得帝常朝奉天門侍衛見之而譁帝
欲起宧官懷恩持衣頃之乃定
孝宗弘治五年二月己巳北方黑氣東西亘天六年
八月壬申南京有黑氣東西百餘丈十四年四月辛
未應州黑風大作十六年二月庚子宜良黑氣迷空
咫尺莫辨人形
武宗正德七年六月壬戌黑𤯝見順德河間及涿大者
如犬小者如猫夜出傷人有至死者尋見於京師形赤
黑風行有聲居民夜持刀斗相警逹旦逾月乃息後又
見於封邱十二年閏十二月丁丑夜瑞州有紅氣變
白形如曲尺中外二黑氣相鬭者久之十八年十月
癸巳杭州雨黑水三十七年三月衡州黑𤯝見
穆宗隆慶二年四月天雨黑豆(互見天雨異物門)六年四月
杭州黑霧有物蜿蜒如車輪目光如電冰雹隨之
神宗萬歷二十四年十二月辛卯同安生黑毛二十
五年二月癸亥湖州黑雨雜以黃沙
愍帝崇禎十年山東雨黑水新鄉亦如之十一年京
師有黑𤯝狀如猫入民家為祟半歲乃止十三年正
月丁卯黑氣彌空者三日
(臣)等謹按以上遼金元明四代所載皆互見雲氣
門
欽定續文獻通考卷二百十六
