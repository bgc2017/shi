欽定續文獻通考卷五十五
職官考
太常寺(明提督四夷館附)
宋太常寺分案九曰禮儀掌討論大慶典禮神祠道釋
襲封定諡檢舉忌辰曰祠祭掌大中小祠祀差行事官
并酒齊幣帛蠟燭禮料曰壇廟掌行室壇廟域陵寢曰
大樂掌大樂教習樂舞鼓吹警場曰法物掌給納朝祭
服曰廩犧掌歲中祠祭牲牢羊豕滌室曰太醫掌臣僚
陳乞醫人補充太醫助教等曰掌法曰知雜並掌本寺
條制雜務(餘詳馬端臨考)
遼南面太常寺有卿少卿丞主簿
又有博士贊引太祝奉禮郎協律郎及大樂署鼓吹
署各有署令署丞法物庫掌圖籍有使副使
(臣)等謹按遼史百官志寺官俱有卿少卿丞主簿
若博士以下則太常所獨也
金太常寺(熙宗皇統三年正月始置)卿少卿丞各一人掌禮樂郊廟
社稷祠祀之事博士二人掌檢討典禮檢閱官一人掌
同博士(章宗泰和元年置四年罷)檢討二人(明昌元年置)太祝掌奉祀神
主奉禮郎掌設版位執儀行事協律郎掌以麾節樂調
和律吕監視音調
所屬太廟署皇統八年太廟成設署置令丞仍兼提
舉慶元明德永祚三宫令一人掌太廟衍慶坤寧宫
殿神御諸物及提控諸門關鍵掃除守衞兼廩犧令
事丞一人兼廩犧署丞又有直長明昌三年罷廩犧
署令丞以太廟令丞兼掌薦犧牲及養飼等事
郊社署(章宗承安三年設祝史齋郎百六十人作班祗儤使周年一替衞紹王大安元年奏兼武)
(成王廟署)令丞各一人掌社稷祠祀祈禱并廳舍祭器等
物大安元年置武成王廟署春秋祀享即以郊社令
丞兼掌之又有直長明昌三年廢諸陵署提點山
陵涿州刺史兼又有令有丞一人掌守山陵又有直
長園陵署令宛平縣丞兼宣宗貞祐二年以園陵
遷大興縣境遂以大興縣令丞兼大樂署兼鼓吹
署(樂工百人)令一人又有丞掌調和律吕教習音聲并施
用之法樂工部籍直長一人大樂正掌祠祀及行禮
陳設樂懸又有大樂副正
元太常禮儀院掌大禮樂祭享宗廟社稷封贈諡號等
事有院使同知僉院同僉院判各二人又經歴都事照
磨兼管勾承發架閣各一人博士奉禮郎各二人奉禮
兼檢討一人協律郎二人太祝十人禮直管勾一人
世祖中統元年中都立太常寺設寺丞一人至元二
年翰林兼攝太常寺九年立太常寺設卿一人少卿
以下五人十三年省併衙門以侍儀司併入太常寺
十四年增博士一人十六年又增法物庫子掌公服
法服之藏二十年别置侍儀司武宗至大元年改升
院設官十二人四年復為太常寺仁宗延祐元年復
改升院以大司徒領之文宗天歷二年定置官如前
所屬太廟署掌宗廟行禮兼廩犧署事令二人丞一
人(至元三年始置)郊祀署掌郊祀行禮兼廩犠署事令丞
各二人(成宗大德九年始置)社稷署令二人丞一人(大德元年始置)
大樂署掌管禮生樂工四百七十九戶令二人丞一
人(中統五年始置)
(臣)等謹按元史百官志又有大禧宗禋院崇福司
司禋監官屬甚繁其所掌概與太常寺同附列於
左
大禧宗禋院掌神御殿朔望歲時諱忌日辰禋享禮典
院使都典制神御殿事六人同知兼佐儀神御殿事副
使兼奉贊神御殿事僉院兼祗丞神御殿事同僉兼肅
治神御殿事院判供應神御殿事參議經歴都事各二
人管勾照磨各一人斷事官四人客省使大使副使各
二人
天歷元年罷會福殊祥二院改置大禧院以總制之
置參議二人二年改大禧宗禋院置院使六人增副
使二人立諸總管府為之屬凡錢糧之出納營繕之
作輟悉統之後定置官如前
所轄隆禧總管府(至大元年建立南鎮國寺初立規運提點所二年改為規運都總管)
(府三年升為隆禧院天歷元年罷會福殊祥二院以隆禧殊祥併立殊祥總管府尋又改為隆禧總管府)
定置達嚕噶齊總管副達嚕噶齊同知治中判官經
歴知事照磨各一人其屬七(福元營繕司天歷元年以南鎮國寺所立齊哩)
(克昆事産提舉司改為崇恩福元提點所三年又改為福元營繕司置達嚕噶齊司令大使副使吏目各)
(一人智普安智全營繕司天歷元年以太玉山普安寺大全寺兩規運提點所併為一置提點二人三)
(年又改為營繕司定置達嚕噶齊司令大使副使吏目各一人佑國營繕都司天歷元年初置萬聖佑)
(國營繕提點三年改為營繕都司置達嚕噶齊司令大使副使知事提控案牘各一人平松等處福元)
(田賦提舉司置達嚕噶齊提舉同提舉副提舉名一人田賦提舉司置提舉同提舉副提舉各一人)
(資用庫提領大司各一人人萬聖庫提領大使副使各一)會福總管府(至元十一)
(年建大護國仁王寺及昭應宫始置則用規運所十六年改規運所為總管府至大元年改都總管府尋)
(升會福院置院使五人天歷元年改為會福總管府)定置達嚕噶齊總管同知
治中府判經歴知事提控案牘各一人其屬五(仁王營繕司至)
(元八年立護國仁王寺鎮遏提舉司十九年改鎮遏所二十八年併三提領所為諸色人匠提領所天歷)
(元年改為鎮遏民匠提領所三年改為仁王營繕司置達嚕噶齊司令大使副使各一人襄陽營田提)
(舉司初置襄陽等處水陸地土人戶提領所設官四人大德元年改提舉司天歷二年仍為襄陽營田提)
(舉司定置達嚕噶齊提舉同提舉副提舉各一人噶江淮等處營田提舉司至元二十七年始置達嚕)
(齊提舉同提舉副提舉各一人十大都等路民佃提領所至元二十九年以武清等一處併立大都水)
(陸地土種田人民提領所十五年又設隨路管民都提領所天歷元年併為大都等路民佃提領所定置)
(提領大使副使各一人七會福財用所掌大護國仁王寺糧草諸物至元十年始立財用庫二十六年)
(立盈益倉天歷元年併財用盈益為所置提領大使副使各一人)崇祥總管府(至大)
(元年立大承華普慶寺都總管府二年改延禧監尋天改崇祥監泰定四年復改為大承華普慶寺總管府)
(歷元年改為崇祥總管府)定置達嚕噶齊總管副達嚕噶齊同
知治中府判經歴知事提控案牘兼照磨各一人其
屬九(永福營繕司延祐三年以起建新寺始置營繕提點所天歷元年改為永福營繕提點所三年)
(改營繕司設達嚕噶齊司令大使副使都目各一人昭孝營繕司天歷元年立壽安山規運提點所三)
(年改昭孝營繕司定置達嚕噶齊司令大使副使各一人普慶營繕司天歷元年始置普慶營繕提點)
(所三年改為營繕司定置達嚕噶齊司令大使副使各一人崇祥財用所至大二年始置諸物庫四年)
(置普贍倉天歷二年併諸物庫普贍倉改為崇祥財用所定置官提領大使副使各一人永福財用所)
(掌出納顔料諸物延祐三年始置諸物庫又置永積倉天歷二年以諸物庫永積倉併改置為所設提領)
(大使副使各一人各鎮江稻田提舉司達嚕噶齊提舉同提舉副提舉一人汴梁稻田提舉司達嚕)
(噶齊提舉同提舉副提舉各一人提平冮等處田賦提舉司達嚕噶齊提舉同提舉副舉各一人冀)
(寧提領所提領二人)壽福總管府掌祭供錢糧之事(至大四年因建)
(大聖壽萬安寺置萬安規運提點所延祐二年升都總管府尋升為壽福院天歷元年改立總管府)
定置官達嚕噶齊總管副達嚕噶齊同知治中府判
經歴知事提控案牘照磨各一人其屬五(萬安營繕司天歷三)
(年以萬安規運提點所既廢復立萬安營繕司定置達嚕噶齊司令大使副使都目各一人萬寧營繕)
(司大德十年始置萬寧規運提點所天歷元年改營繕司定置達嚕噶齊司令大使副使都目各一人)
(收支庫提領大使各一人定延聖營繕司初立天源營繕提點所天歷三年改置達嚕噶齊司令大使)
(副使都目各一人一諸物庫提領大使各人)又隆祥使司(天歷二年中宫建大承天護聖)
(寺立隆祥總管府設官八人至順二年升為隆祥使司)置使司四人同知副使
司丞各二人經歴一人都事二人照磨兼架閣一人
其屬十一(普明營繕都司掌營造出納錢糧之事天歷元年創大龍興普明寺於海南置規運)
(提點所設官六人二年撥隸隆祥總管府三年改為都司定置達嚕噶齊司令大使副使知事提控案牘)
(各一人建集慶萬壽營繕都司掌營造錢糧之事天歷二年龍翔萬壽兩寺于建康立龍翔萬壽營繕)
(提點所為隆祥總管府屬三年改為營繕都司定置達嚕噶齊司令大使副使知事提控案牘各一人)
(元興營繕都司掌營造錢糧之事天歷元年始置大元興規運提點所置官五人三年改都司置達嚕噶)
(齊二人司令大使副使知事提控案牘各一人大宣農提舉司掌徵收田賦子粒之事天歷二年以都)
(等處田賦提舉司隸隆祥總管府三年改宣農提舉司置達嚕噶齊提舉同提舉副提舉各一人護聖)
(營繕司掌營造工匠寺僧衣糧收徵房課之事天歷二年始立大承天護聖營繕提點所三年改為司置)
(達嚕噶齊司令大使副使各一人改平江善農提舉司天歷二年立田賦提舉司二年為善農提舉司)
(置達嚕噶齊提舉同提舉副提舉各一人府善盈庫掌金銀錢糧之事天歷二年隸隆祥總管置提領)
(大使副使各一人舉荆襄等處濟農香戶提舉司天歷三年以荆襄提司所領河南湖廣田土為大承)
(天護聖寺常住改為荆襄濟農香戶提舉司隸隆祥總管府置達嚕噶齊司令提舉同提舉副提舉各一)
(人賦龍慶州等處田賦提領所掌龍慶州所有土田歲平冮天歷二年置提領副提領各一人集慶)
(崇禧田賦提領所天歴三年置提領同提領副提領各一人集慶崇禧財用所天歷三年始置大使副)
(使各一人)
百官志順帝至元六年罷大禧宗禋院隆祥使司
以宗禋院所轄會福崇祥隆禧壽福四總管府并
隆祥使司俱改為規運提點所仍添置萬寧提點
所並隸宣政院
崇福司掌領瑪哈噶拉錫喇卜伊囉勒昆十字寺
祭享等事司使四人同知副使司丞各二人經歴都事
照磨各一人
至元二十六年置延祐二年改為院置領院事一人
省併天下伊囉勒昆掌教司七十二所悉以其事歸
之七年復為司後定置官如前
司禋監掌師翁祭祀祈禳之事内監少監監丞各二人
知事一人
順帝至正元年十二月詔依世祖故事復立司禋監
明太常寺掌祭祀禮樂之事總其官屬籍其政令以聽
於禮部卿一人少卿寺丞各二人
屬官典簿博士各二人協律郎二人(世宗嘉靖中增至五人)贊
禮郎九人(嘉靖時增至三十三人後革二人)司樂二十人(嘉靖中增至三十九)
(人後革五人)天壇地壇朝日壇夕月壇先農壇帝王廟祈
穀殿長陵獻陵景陵裕陵茂陵泰陵顯陵康陵永陵
昭陵各祠祭署俱奉祀一人祀丞二人犧牲所吏目
一人又所轄神樂觀官(詳僧道官門)
凡天神地祗人鬼歲祭有常先冬十二月朔奏進明
年祭日天子御奉天殿受之乃頒於諸司天子親祭
則贊相禮儀大臣攝事亦如之凡國有册立册封冠
㛰營繕征討大喪諸典禮歲時旱澇大災變則請告
宗廟社稷薦新則移光禄寺供其品物祭祀先期請
省牲進祝版銅人上殿奏請齋戒親署御名省牲偕
光禄卿惟大祀車駕親省大臣日一省之凡祭滌器
㸑埋香燭玉帛整拂神幄必恭潔掌燎看燎讀祝奏
禮對引司香進俎舉麾陳設收支導引設位典儀通
贊奉帛執爵司樽司罍洗卿貳屬共領其事罔有不
其凡玉四等曰蒼璧以祀天曰黃琮以祀地曰赤璋
白琥以朝日夕月曰兩圭有邸以祭大社大稷帛五
等曰郊祀制帛祀天地曰奉先制帛薦祖考曰禮神
制帛祭社稷羣神帝王先師曰展親制帛祭享親王
曰報功制帛祭享功臣牲四等曰犢曰牛曰太牢曰
少牢色尚騂或黝大祀入滌三月中祀一月小祀一
旬樂四等曰九奏祀天地曰八奏祀神祗太歲曰七
奏祀大明大社大稷帝王曰六奏祀夜明帝社帝稷
宗廟先師舞二曰文舞曰武舞樂器不徙陵園之祭
無樂歲終合祭五祀之神則少卿攝事
初吳元年置太常司設卿少卿丞典簿協律郎博士
贊禮郎洪武初置各祠祭署設署令署丞二十四年
改各署令為奉祀署丞為祀丞三十年改司為寺官
制仍舊惠帝建文中增設贊禮郎二人太祝一人以
及各祠祭署俱有更革(天壇祠祭署為南郊祠祭署泗州祠祭署為泗濱祠祭署)
(宿州祠祭署為新豐祠祭署孝陵置鍾山祠祭署各司圃所增神樂觀知觀一人)成祖初惟
易天壇為天地壇餘悉復洪武舊制(建文時南郊祠祭署為郊壇祠)
(祭署已又改為天地壇祠祭署)仁宗洪熙元年置犧牲所吏目典掌
文移(先是洪武三年置神牲所設廩牲令大使副使等官四年革)世宗釐定祀典
分天地壇為天壇地壇山川壇耤田祠祭署為神祗壇
大祀殿為祈穀殿增置朝日夕月二壇各設祠祭署
又增設協律贊禮司樂等員(穆宗隆慶三年革協律郎等官四十八人神宗)
(萬歷六年復設如嘉靖間制)萬歷四年改神祗壇為先農壇
明史職官志曰太常寺卿在南京者多由科目北
寺自永樂間用樂舞生累資升至寺卿甚至加禮
部侍郎尚書掌寺後多沿襲至隆慶初乃重推科
甲出身補任
春明夢餘錄曰凡宴會率其屬奏樂典簿典勾校
金穀察視禮數省署文移博士講習禮文請上填
名祝版大禮導贊其儀神樂觀提點知樂領樂生
舞生而時教肄之進退其考贊禮郎設君臣之位
以奉祭祀之禮拜跪之節皆贊導焉而承傳之協
律郎司樂考協雅樂凡舞人韻聲人籍覈其名數
而審欵之凡淫聲過聲凶聲慢聲舞失節者皆禁
糾之凡上至祀所夜警晨嚴凡祭先朝演樂太和
殿凡大祀樂生七十二人舞生一百三十二人凡
壇署典守壇場殿宇厨庫林木時灑掃之以供其
祀事陵署亦如之犧牲所凡三祀牲牢咸有數養
而滌之耤田收穀納于神倉供五齊三酒之用穰
藁飼牲
又曰太常博士漢人極重此官國有大政下丞相
九卿會議必及博士又贊禮郎即古之太祝也宋
重其官以宰相任子為之明初亦以處文學之士
乙科初選每得之後乃以黃冠充焉失矣
提督四夷館掌譯書之事少卿一人
自成祖永樂五年外國朝貢特設八館置譯字生通
事(通事初隸通政使司)通譯語言文字武宗正德中增設八百
館(八百國蘭者哥進貢)萬歷中又增設暹羅館初設四夷館隸
翰林院選國子監生習譯宣宗宣德元年兼選官民
子弟委官教肄學士稽考程課孝宗弘治七年始增
設太常寺卿少卿各一人為提督遂改隸太常寺嘉
靖中裁卿止少卿一人
職官志曰譯字生明初甚重與考者與鄉會試額
科甲一體出身後止為雜流其在館者升轉皆在
鴻臚寺矣
南京太常寺卿少卿典簿博士各一人協律郎二人贊
禮郎七人(嘉靖中革一人)司樂二人各祠祭署合奉祀八人祀
丞七人(天地壇奉祀一祀丞一山川壇耤田奉祀一祖陵奉祀祀丞各一皇陵奉祀祀丞各二孝陵楊)
(王墳各奉祀一祀丞一嘉靖後革天地壇祖陵楊王墳三祠祭署祀丞)
光禄寺
宋光禄寺官有卿掌祭祀朝會宴饗酒醴膳羞之事修
其儲備而謹其出納之政少卿為之貳丞參領之
凡祭祀共五齊三酒牲牢鬱鬯及尊彝籩豆簠簋鼎
俎鉶豋之實前期飭有司辦具牲鑊視滌濯奉牲則
告充告備共其明水火焉禮畢進胙於天子而頒於
百執事之人(餘詳馬端臨考)
遼南面光禄寺官有卿少卿丞主簿
後避太宗諱改為崇禄寺
金不設光禄寺其職見於宣徽院
(臣)等謹按金史百官志宣徽院掌朝會燕享及監
知御膳所屬内有尚食局尚藥局尚醖署等官即
光禄寺之職也今仍統列于宣徽門下而摘錄之
以備缺略
元光禄寺掌起運米麯諸事領尚飲尚醖局沿路酒坊
各路布種事有卿四人少卿丞主事各二人隸宣徽院
至元十五年罷都提點置寺設卿一人少卿三人主
事照磨管勾各一人隸宣徽院二十年改尚醖監二
十二年復為光禄寺卿二人少卿丞各一人二十四
年增少卿一人二十五年撥隸省部三十一年復隸
宣徽延祐七年後定置官如前
(臣)等謹按百官志宣徽院所屬大都上都尚飲尚
醖等局領於光禄寺蓋亦即光禄之職也今仍統
列於宣徽院門下
明光禄寺卿一人少卿寺丞各二人
其屬典簿廳典簿二人錄事一人大官珍羞良醖掌
醢四署各署正一人署丞四人監事四人司牲司大
使副使各一人(後革副使)司牧局大使一人(嘉靖九年革)銀庫
大使一人
卿掌祭享燕勞酒醴膳羞之事率少卿寺丞官屬辨
其名數會其出入量其豐約以聽於禮部凡祭祀同
太常省牲天子親祭進飲福受胙薦新循月令獻其
品物喪葬供奠饌所用牲果菜物取諸上林苑不給
市諸民間視時估十加一其市直季支天財庫四方
貢獻果鮮厨料省納惟謹器皿移工部及募工兼作
之歲省其成敗凡筵宴酒食及外使降人具差其等
而供給焉傳奉宣索籍記而覆奏之監以科道官一
人察其出入糾禁其奸弊歲四月至九月凡御用物
及祭祀之品皆用冰
大官供祭品官膳節令筵席番使宴犒之事珍羞供
宫膳肴核之事良醖供酒醴之事掌醢供餳油醯醬
梅鹽之事司牲養牲視其肥瘠而蠲滌之司牧亦如
之
初吳元年置宣徽院設院使同知院判典簿以尚食
尚醴二局隸之(局設大使副使)洪武元年改為光禄寺設卿
少卿寺丞主簿所屬尚食等局又移太常司供需庫
隸之二年設直長四人遇百官賜食御前者則令供
事四年置法酒庫(内設酒坊大使副使)八年改寺為司以寺丞
為司正主簿為典簿增設錄事又增所屬大官珍羞
良醖掌醢四署每署令丞監事一人孳牧所大使副
使各一人尋罷各局庫置司牲司又改孳牧所為司
牧司(後為司牧局)三十年復改為光禄寺定置官如前建
文中增設司圃所改司牲司為孳牲所成祖復舊制
正統六年裁四署冗員(先是光禄卿奈亨以供應事繁奏增各署官至是復奏裁)
(之裁署正四人署丞五人監事七人)嘉靖七年革司牧局萬歷二年設
銀庫大使一人
南京光禄寺卿少卿典簿各一人
其屬大官珍羞良醖掌醢四署各署正一人署丞一
人嘉靖中革良醖掌醢二署署丞隆慶四年革少卿
萬歷中革珍羞署丞
衞尉卿
(臣)等謹按馬端臨考衞尉卿列於光禄卿之次其
官有卿有丞其屬有主簿有武庫守宫各署及公
車司馬令今考宋有衞尉寺已詳前考南渡後廢
寺併入工部遼亦有衞尉寺未詳所掌金之衞尉
及衞尉司並掌中宫之事與唐以前相近而略有
不同元世祖至元二十年改太僕院為衞尉院以
武備監隸焉二十四年罷院仍立太僕寺設官之
意與金制迥殊今以金之衞尉入兩宫官屬元則
分見於太僕寺及軍器監名同而實異亦各從其
類也遼固未詳職掌明并不設此官故不專立衞
尉卿門
宗正寺
宋宗正寺官有卿掌敘宗派屬籍以别昭穆而定其親
疎少卿為之貳丞參領之
凡修纂牒譜圖籍其别有五曰玉牒以編年之體敘
帝系而記其歷數凡政令賞罰封域戶口豐凶祥瑞
之事載焉曰屬籍序同姓之親而第其服紀之戚疎
遠近曰宗藩慶系錄辨譜系之所自出序其子孫而
列其名位品秩曰仙源積慶圖考定世次支分派别
而系以本宗曰仙源類譜序男女宗婦族姓㛰姻及
官爵遷敘而考其功罪生死凡錄以一歲圖以三歲
牒譜籍以十歲修纂以進(餘詳馬端臨考)
遼大特哩衮司掌皇族之政教官有特哩衮(亦曰德爾吉)知
特哩衮司特哩衮司事
二院皇族治之以北南二王四帳皇族治之以大内
特哩衮(詳官制總門)
大祖二年正月始置特哩衮典族屬以皇弟薩喇為之
百官志曰太祖有國首設此官其後百官擇人必
先宗姓興宗重慶二十二年耶律義先拜特哩衮
戒族人曰國家三父房最為貴族天下風化之所
自出不孝不義雖小不可為其妻晉國長公主之
女每見中表必具禮服義先以身率先國族化之
遼國設官之實於此可見
北南二大王院分掌部族軍民之政
北面大内特哩衮司掌皇族四帳之政教官有大内特
哩衮知大内特哩衮大内特哩衮都監
又有大横帳詳衮司掌太祖後九帳皇族之事官有
横帳詳衮(亦曰横帳敞穩)横帳太師横帳太保横帳司空横
帳郎君横帳知事孟父族帳詳衮司掌蜀國王巖木
房族之事仲父族帳詳衮司掌隋國王舒嚕房族之
事季父族帳詳衮司掌德祖三房族之事
又有四帳都詳衮司掌四帳軍馬之事官有都詳衮
都監將軍(本名敞史)小將軍横帳詳衮司孟父帳詳衮司
仲父帳詳衮司季父帳詳衮司
又有錫里司掌皇族之軍政官有錫里詳衮錫里都
監錫里將軍錫里小將軍錫里美楞
南面宗正寺有卿少卿丞主簿
職在大特哩衮司
金大宗正府掌敦睦糾率宗屬欽奉王命判大宗正事
(以皇族中屬親者充)同判大宗正事同簽大宗正事(宗室充)各一人
大宗正丞二人(一人於宗室中選能幹者充一人不限親疎分司上京長貳兼管治臨潢以東)
(六司屬)知事一人又有檢法
所屬諸宗室將軍上京東温忒二處皆有之世宗時
始命遷官其戶凡百二十章宗明昌二年更名曰司
屬設令丞承安二年以令同隨朝司中都上京札里
昭合右西南瑪展寨扶餘臨潢泰州金山等處置屬
大宗正府
泰和六年因避睿宗諱改大宗正府為大睦親府凡
大宗正府官俱改大睦親之名
元大宗正府札爾古齊四十二人郎中員外郎都事各
二人承發架閣庫管勾一人司獄二人
國初未有官制首置斷事官曰札爾古齊會決庶務
凡諸王駙馬投下蒙古色目人等所犯一切公事及
漢人姦盜詐偽蠱毒魘魅誘掠逃驅輕重罪囚及邊
遠出征官吏每歲從駕分司上都存留住冬諸事悉
掌之至元二年置十人三年置八人止理蒙古公事
以諸王為府長餘悉御位下及諸王有國封者又有
怯薛人員奉旨署事别無領受宣命十四年置十四
人十五年置十三人二十一年置二十一人二十二
年增至三十四人二十八年增至四十六人大德四
年省五人十一年四十一人仁宗皇慶元年省二人
以漢人刑名歸刑部泰定帝泰定元年復命兼理定
置官如前致和元年以上都大都所屬蒙古人并怯
薛軍站色目與漢人相犯者歸宗正府處斷其餘路
府州縣漢人蒙古色目詞訟悉歸有司刑部掌管
百官志曰順帝至元元年閏十二月中書省奏准
世祖時立大宗正府仁宗時減去大字今宜遵世
祖舊制仍為大宗正府至正十年十二月大宗正
府添設掌判二人
明宗人府掌皇九族之屬以時修其玉牒書宗室子女
適庶名封嗣襲生卒婚嫁諡葬之事凡宗室陳請為聞
於上達材能錄罪過有宗人令左右宗正左右宗人各
一人
其屬經歴司經歴一人典出納文移
初洪武三年置大宗正院二十二年改為宗人府并
以親王領之(秦王樉為令晉王棡燕王棣為左右宗正周王橚楚王楨為左右宗人)其
後以勲戚大臣攝府事不備官而所領亦盡移之禮
部
春明夢餘錄曰周禮少宗伯掌三族三别以辨其
親疎此宗人立官之始後世因之置宗正然列於
九寺之中至明特立宗人府於六部之上
南京宗人府經歴司經歴一人
(臣)等謹按馬端臨考宗正寺後附載玉牒所考春
明夢餘錄玉牒始於宋大中祥符明之玉牒至嘉
靖中重修其總圖倣古史世表之法以横格分代
數列書其名氏而各派所出之子孫則遞書於各
派之下仍餘下方以俟續書其圖以帝系為統有
雖繫長出而在藩封及國初加封為王者俱不以
加書於帝系之前有長出而殤追授封號者雖册
内載之不以列於圖蓋從禮部之議也然宋之玉
牒置官為太宗淳化六年實倣唐制非始于真宗
之大中祥符也
太僕寺
宋太僕寺國有大禮供其輦輅屬車前期戒有司教閱
象馬凡儀仗既陳則巡視其行列后妃親王公主執政
官應給車乘者視品秩而頒之總國之馬政籍京都坊
監畿甸牧地畜馬之數謹其飼養察其治療考蕃息損
耗之實而定其賞罰焉死則斂其騣尾筋革入於官府
凡閱馬差次其高下應給賜則如格歲終鈎覆帳籍以
上駕部
若有事於南北郊侍中請降輿升輅則卿授綏(餅詳馬端)
(臨考)
遼北面羣牧官
諸路羣牧使司官有太保侍中敞史總典羣牧使司
官有總典羣牧部籍使羣牧都林牙西路羣牧使司
倒塌嶺西路羣牧使司渾河北馬羣司漠南馬羣司
漠北滑水馬羣司牛羣司官各有羣牧使副使
又諸廐官
尚廐官有尚廐使副使飛龍院官有飛龍使副使總
領内外廐馬局官有總領内外廐馬
南面太僕寺官有卿少卿丞主簿
有乘黃署
金諸羣牧所(國言謂烏爾固)提控諸烏爾固一人(明昌四年置)使副
使各一人掌檢校羣牧畜養蕃息之事判官一人掌簽
判本所事知法一人(又設繅衮圖依達分掌諸畜所謂牛馬羣子也)惟班第音
烏濟騰布希羣牧依此置
(臣)等謹按百官志雖無太僕之名而諸羣牧所實
其職也又王圻續通考載典牧司(貞祐時置)圉牧司(興定)
(二年置)各有使副使判官提舉圉牧所(泰定三年置)隸各
路統軍司河南東路河南西路陜西路皆設提舉
同提舉山東路止設提舉不見於正史今附錄之
元太僕寺掌阿克塔斯馬匹受給造作鞍轡之事卿少
卿丞各一人
又經歴知事照磨管勾各一人
中統四年設羣牧所至元十六年改尚牧監十九年
又改太僕院二十年改衞尉院二十四年罷院立太
僕寺又别置尚乘寺以管鞍轡而本寺止管阿克塔
斯馬匹二十五年隸中書置提調官二人大德十一
年復改太僕院至大四年仍為寺定置官如前
尚乘寺掌上御鞍轡輿輦阿克塔斯羣牧騸馬驢騾及
領隨路局院鞍轡等造作收支行省歲送鞍轡理四集
賽阿都齊詞訟起取南北遠方馬匹等事卿四人少卿
丞各二人又經歴知事照磨管勾各一人
至元二十四年罷衞尉院始設尚乘寺領資乘庫大
德十一年升為院至大十四年復為寺
所屬資乘庫掌收支鞍轡等物提點四人大使三人
副使四人至元十三年置二十年隸衞尉二十四年
隸尚乘寺
(臣)等謹按百官志又有典牧監屬儲政院羣牧監
屬徽政院雖所掌似屬太僕而詳于宫屬之官兹
不載
明太僕寺卿一人少卿二人(正德十一年增設一人)寺丞四人
其屬主簿廳主簿一人常盈庫大使一人所轄各牧
監監正監副錄事各羣羣長俱各一人(後俱革)
卿掌馬牧之政令以聽於兵部少卿佐寺事一人督
營馬一人督畿馬寺丞分理京内及山東河南六郡
孳牧寄牧馬匹(濟南兗州東昌開封彰德衞輝)凡軍民孳牧視其丁
産授之種馬牡十之二牝十之八為一羣(南方以四牝一牡為)
(一羣)歲徵其駒曰備用馬齊其力以給將士將士足則
寄牧於畿内府州縣肥瘠登耗籍其毛齒而時閱之
三歲偕御史一人印烙選其健良汰其羸劣其草場
已墾成田者歲斂其租金災祲則出之以佐市馬其
賠償折納則徵馬輸兵部主簿典勾省文移大使典
貯庫馬金
洪武四年置羣牧監於達勒達錫里營所隨水草利
便立官署專司牧養六年更置羣牧監於滁州旋改
為太僕寺設卿少卿寺丞又設首領官知事主簿各一
人七年增設羣牧監官二十七處隸太僕寺十年增
置滁陽等各牧監及所屬各羣改牧監令丞為監正
監副二十二年定滁陽等十二牧監每監設監正一
人監副二人錄事一人來安等一百二十七羣每羣
設羣長一人(初設羣副二人至是革)二十三年增置江東當塗
二牧監及所屬各羣又罷烏衣等五十四羣改置永
安等七羣定為牧監十四(滁陽大興香泉儀真定遠天長長淮江都句容溧陽)
(江東溧水當塗舒城)羣九十有七(大勝關柏子騮興保寧草堂五羣隸滁陽監永安如臯沿)
(海保全朝陽永昌安定七羣隸大興監大錢銅城永豐龍勝龍山永寧新安慶安襄安九羣隸香泉監華)
(陽壽寧廣陵善應四羣隸儀真監龍江龍安萬勝龍泉四羣隸定遠監天長懷德招信得勝武安五羣隸)
(天長監長安白石荆山南山團山革平六羣隸長淮監萬寧廣生萬驥順德大興驥寧崇德七羣隸冮都)
(監句容易風仍信福胙通德承仙上容政仁練塘壽安十羣隸句容監舉福從山明義永定福賢崇來永)
(城永泰奉安九羣隸溧陽監開寧泉水惟政清化神泉新亭長泰光澤八羣隸江東監儀鳳仙壇五信歸)
(政豐慶安興遊山永寧八羣隸溧水監石城永保化洽姑熟繁昌多福丹陽德政八羣隸當塗監棗林海)
(亭伏龍龍河會龍九龍萬龍七羣隸舒城監)二十八年悉罷牧羣監以其
馬隸有司牧養三十年置行太僕寺於北平建文中
又改其首領官職名增設錄事及典廐典牧二署驌
騻等十八羣滁陽等八牧監龍山等九十二羣成祖
復舊制永樂元年改北平行太僕寺為北京行太僕
寺十八年定都北京遂以行太僕寺為太僕寺洪熙
元年復稱北京行太僕寺正統六年定為太僕寺其
舊在滁州者改為南京太僕寺(寺丞初置四人正統中又增八人共十二)
(人以一人領京衛一人領順德廣平二府一人領開封衛輝彰德三府九人分領順天保定真定河間永)
(平大名濟南兗州東昌九府孳牧寄牧各馬匹弘治六年革四人正德九年復增一人專領寄牧之事嘉)
(靖八年又革三人共六人分領三年更代而以寄牧者令府州縣兼理隆慶三年又革三人止設三人以)
(一人提督庫藏兼協理京邊二人分理東西二路各馬政)
南京太僕寺卿一人少卿寺丞各二人主簿一人
隆慶時革少卿寺丞各一人
行太僕寺卿少卿各一人寺丞(無定員)主簿一人
寺掌各邊衞所營堡之馬政以聽於兵部凡騎摻馬
匹印烙表散課掌孳牧以時督察之歲春秋閱視其
增耗齒色三歲一稽比布按二司不得與有瘠損財
聽兵部參罰苑馬寺亦如之
洪武三十年置行太僕寺於山西北平陜西甘肅遼
東其山西北平陜西每寺設少卿一人丞三人甘肅
遼東每寺設少卿丞各一人擇致仕指揮千百戶為
之永樂四年許令寺官按治所轄衞所鎮撫首領官
吏十八年以北京行太僕寺為太僕寺宣德七年發
雜犯死罪應充軍者於陜西行太僕寺養馬弘治十
年簡推素有才望者補本寺官視太僕寺官升擢嘉
靖三年從御史陳講請增設陜西甘肅二寺各少卿
一人分管延綏寧夏二十九年令寺官遇聖節輪年
齎進表文
苑馬寺卿少卿各一人寺丞(無定員)
其屬主簿各牧監監正監副各一人錄事一人各苑
圉長一人
所掌六監二十四苑之馬政而聽於兵部凡苑視廣
狹為三等上苑牧馬萬匹中苑七千下苑四千凡牧
草場曰荒地曰熟地嚴禁令而封表之凡牧人曰恩
軍曰隊軍曰改編之軍曰充發之軍曰召募之軍曰
抽選之軍皆籍而食之凡馬駒歲籍其監苑之數上
於兵部以聽考課監正監副掌監苑之牧事圉長帥
羣長而阜蕃馬匹
永樂四年置苑馬寺凡四北直隸遼東平涼甘肅五
年增設北直隸苑馬寺六監二十四苑(順義長春咸和馴良四苑)
(隸清河監水州隆萃大牧遂寧隸金臺監汧池鹿鳴龍河長興隸涿鹿監遼陽龍山萬安蕃昌隸盧龍監)
(清流廣蕃龍泉松林隸香山監河陽崇義興寧永成隸通州監)六年增甘肅平涼二
寺監(每寺各六監二十四苑)十八年革北京苑馬寺併入太僕
正統四年革甘肅苑馬寺改牧恩軍於黑水口隸長
樂監弘治二年革平涼寺丞一人十七年都御史楊
一清奏請行太僕苑馬二寺員缺簡選才望參政副
使補升卿參議僉事補升少卿以振馬政十八年又
請添設寺員嘉靖三十二年以遼東寺卿張思兼轄
金復蓋州三衞軍民四十二年又命帶理兵備事
大理寺(元經正監附)
宋南渡後併省官寺惟大理寺不併
高宗紹興初詔正與丞並堂除評事闕則委本寺長
貳選擇應格人赴刑部議定申朝廷差填如無應格
即選諳習刑法人權充又立比較法以懲差失孝宗
隆熙二年評事鞏衍言評事最為勞苦詔增置以八
員為額淳熙末嚴寺官出謁之禁以防請託漏泄之
弊光宗紹熙初除試中刑法評事八員外司直主簿
選用有出身曾歴任人各兼評事繫銜將八評事已
擬斷文字分兩廳點檢或有未安則述所見與長貳
商量寧宗慶元四年定逐季仲月定日斷絶之法嘉
定八年申嚴紹興指揮重司直主簿之選增選試取
人數以勸法科(餘詳馬端臨考)
遼南面大理寺官有卿少卿丞主簿又有提點大理寺
有大理寺正(聖宗統和十二年置)
金大理寺審斷天下奏案詳讞疑獄官有卿少卿正丞
又司直四人掌參議疑獄披詳法狀(舊有契丹司直一人明昌二年置)
評事三人掌同司直(明昌二年有契丹評事二人大安二年省漢人一人)知法十
一人(女直司五人漢人司六人)掌檢斷刑名事明法二人同流外(宣宗)
(興定二年置四年罷之)
海陵天德二年置自少卿至評事漢人通設六人女
直契丹各四人
元大理寺先為都護府掌領舊州城及輝和爾之居漢
地者有詞訟則聽之大都護四人同知副都護各二人
又經歴都事照磨兼承發架閣庫管勾各一人
至元十一年初置輝和爾斷事官十七年改領北庭
都護府置官十二人二十年改為大理寺二十二年
復為大都護延祐七年定置官如上
(臣)等謹按百官志有經正監掌營盤巴納(遼史四時各有)
(行在之所謂之巴納見營衛志)及標撥投下草地有詞訟則治之
至大四年置大卿一人太監少監並努圖克齊為
之監丞流官為之各二人經歴知事各一人考前
後史皆不見而所職掌屬詞訟事附載於此
明大理寺掌審讞平反刑獄之政令官有卿左右少卿
左右寺丞各一人
其屬司務廳司務二人左右二寺各寺正一人掌分
理京畿十三布政司刑名之事寺副二人(後革右寺副一人)
評事四人(初設右評事八人後革四人)
凡刑部都察院五軍斷事官所推問訟獄皆移案牘
引囚徒詣寺詳讞左右寺寺正各隨其所轄而覆審
之既按律例必復問其欵狀情允罪服始呈堂准擬
具奏不則駁令改擬曰照駁三擬不當則糾問官曰
參駁有牾律失入者調他司再訊曰番異猶不愜則
請下九卿會訊曰圓審已平允而招由未明移再訊
曰追駁屢駁不合則請旨發落曰制決凡獄既具未
經本寺評允諸司毋得發遣誤則糾之
初吳元年置大理司卿洪武元年革三年置磨勘司
凡諸司刑名錢糧有冤濫隠匿者稽其功過以聞尋
亦革十四年復置大理寺卿左右少卿左右寺丞其
屬左右寺正各一人寺副各二人左評事四人右評
事八人又置審刑司共平庶獄凡大理寺所理之刑
審刑司復詳議之(審刑司設左右審刑各一人左右詳議各三人)十七年改
建刑部都察院大理寺審刑司五軍斷事官署於太
平門外名其所曰貫城十九年罷審刑司二十二年
復少卿二人丞三人其左右寺官如故二十九年又
罷盡移案牘於後湖建文初復置改左右寺為司寺
正為都評事副為副都評事司務為都典簿(司務洪武)
(二十六年置)成祖初仍置大理寺其左右寺設官復如洪
武時又因左右二寺評事多寡不等所治事亦繁簡
不均以二寺評事分左右各六人如刑部都察院十
二司道各帶管直隸地方審錄(初太祖設左評事四人分管在京諸司及)
(直隸衞所府州縣刑名右評事八人分管在外十二布政司都司衞所府州縣刑名)永樂二年
仍復舊後定都北京又改分寺屬(兩京五府六部京衛等衙門刑名屬)
(左寺順天應天二府南北直隸衛所府州縣并在外浙江等布政司都司衛所刑名屬右寺)弘治
元年裁減右評事四人(時天下罪囚類不解審右寺事簡于左寺)萬歷九
年更定左右寺分理天下刑獄浙江福建山東廣東
四川貴州六司道左寺理之江西陜西河南山西湖
廣廣西雲南七司道右寺理之以能按律出入罪者
為稱職司務典出納文移
(臣)等謹按大學衍義補謂刑部都察院大理寺主
執法又謂之三法司大理之設則自兩法司所聽
斷冤者疑者情輕重者皆得據律參駁必求之當
然後月報歲聞請施行之其職固重且要也然考
明史三法司會審初審刑部都察院為主覆審本
寺為主初猶具刑具牢獄弘治以後止閱案卷囚
徒俱不到寺矣
南京大理寺卿右寺丞司務左右寺正各一人左右評
事各三人(隆慶三年革左右評事各一人)
鴻臚寺
遼南面鴻臚寺官有卿少卿寺丞主簿
金侍儀司(舊名擎執局世宗大定元年改為侍儀局五年升局為司)官有令(舊曰局使)掌
侍奉朝儀率捧案擎執奉輦各給其事又有直掌(舊設局副)
又有閤門使東西正副各二人簽事一人掌贊導殿
庭禮儀閤門祗候二十五人通事舍人二人掌通班
贊唱承奉勞問之事承奉班都知掌總率本班承奉
之事(舊置判官後罷)内承奉班押班掌總率本班承奉之事
御院通進四人掌諸進獻禮物及薦享編次位序(以上)
(俱屬宣徽院)
(臣)等謹按王圻續通考謂金以鴻臚寺分屬宣徽
院客省引進閤門諸使今考金史百官志宣徽院
有侍儀司閤門使其職固類於鴻臚若客省引進
則自有專司不得混於鴻臚也
元侍儀司隸禮部(已見禮部門)
(臣)等謹按王圻續通考謂元以禮部會同館掌接
伴引見諸番蠻夷峒夷之來朝貢者以通政院廩
給司掌諸王諸番各省四方邊遠使客飲食供給
等事即為鴻臚之職今考元史百官志亦有侍儀
司其職同於鴻臚且明制鴻臚寺亦先為侍儀司
固可參觀不得如圻所云即以會同館并廩給司
當之也
明鴻臚寺掌朝會賓客吉凶儀禮之事官有卿左右少
卿左右寺丞各一人其屬主簿廳主簿司儀司賓二署
署丞各一人鳴贊四人序班五十人
凡國家大典禮郊廟祭祀朝會宴饗經筵册封進歷
進春傳制奏捷各供其事外吏朝覲諸番入貢與夫
百官使臣之復命謝恩若見若辭者並鴻臚引奏歲
正旦上元重午重九長至賜縀賜宴四月賜字扇壽
縷十一月賜帶煖耳陪祀畢頒胙賜皆贊百官行禮
司儀典陳設引奏外吏來朝必先演儀於寺司賓典
外國朝貢之使辨其等而教其拜跪儀節鳴贊典贊
儀禮凡内贊通贊對贊接贊傳贊咸職之序班典侍
班齊班糾儀及傳贊
吳元年置侍儀司洪武四年定侍儀使引進使奉班
都知通贊通事舍人九年改為殿庭禮儀司設使一
人副三人承奉一人鳴贊二人序班十六人九關通
事使一人副六人十三年改使為司正分左右司副
各一人增序班至四十四人革承奉增設司儀四人
二十二年增設左右司丞四人三十年始改為鴻臚
寺設官六十二員又設外夷通事隸焉建文中罷司
儀司賓二署而以行人隸鴻臚寺成祖初悉復舊制
南京鴻臚寺卿主簿司儀司賓二署署丞各一人鳴贊
四人序班九人
司農寺
宋司農寺官卿少卿丞主簿各一人(馬端臨考未詳員數兹據職官志補)
遼南面司農寺官有卿少卿寺丞主簿
金司農司掌勸課天下力田之事有使副使各一人
先是有勸農使司泰和八年罷貞祐間復置興定六
年罷勸農司改立司農司設官如上又置兼採訪八
事大司農一人卿少卿各三人知事二人
行司農司興定六年陜西并河南三路置設官五人哀
宗正大元年歸德許州河南陜西各置使三人卿少卿
丞各一人
卿以下迭出巡按察官吏臧否而升黜之使節所過
姦吏屏息十年之間民政修舉實賴其力
元大司農司掌凡農桑水利學校饑荒之事官有大司
農四人大司農卿少卿大司農丞各二人又經歴一人
都事二人架閣庫管勾照磨各一人
至元七年始立置官五人十四年罷以按察司兼領
勸農事十八年改立農政院置官六人二十年又改
立務農司置達嚕噶齊務農使各一人同知二人是
年又改司農寺達嚕噶齊一人司農卿二人司丞一
人二十三年仍為大司農司大德元年增領大司農
事一人皇慶二年增大司農一人定置官如上
所屬耤田署掌耕種耤田以奉宗廟祭祀署令署丞
各一人(至元七年始立隸大司農十四年罷司農隸太常二十三年復立大司農司仍隸焉)
供膳司掌供給應需貨買百色生料置達嚕噶齊提
點司令丞各一人(至元二十二年始置隸司農)其所屬三(輔用庫掌)
(規運息錢以給供需大使副使各一人庖興中州等處油戶提領所歲辦油十萬斤以供内提領大使)
(副使各一人至元二十九年始置十蔚州麵戶提領所掌辦白麵葱菜以給應辦歲給餘萬斤提領副)
(使各一人)永平屯田總管府達嚕噶齊總管同知知事
各一人(至元十四年始立於永平路南馬城縣以北京採木三千人隸之)所轄三
(吕國濟民豐瞻三署各置署令署丞直長各一人)
分司農司至正十三年正月命中書左右丞兼大司農
卿給分司農司印西自西山南至保定河間北至檀順
州東至遷民鎮
凡係官地及原管各處屯田悉從分司農司立法募
民佃種之(互見田賦門)
大兵司農至正十五年詔有水田去處置大兵農司招
誘夫丁有事則乘機招討無事則栽植播種
所置司之處曰保定等處曰河間等處曰武清等處
曰景薊等處其屬有兵農千戶所共二十四處百戶
所共四十八處鎮撫司各一
大都督兵司農至正十九年二月置於西京以博囉特
穆爾領之從其所請也仍置分司十道專掌屯種之事
團練安撫勸農使司至正十八年九月增置
奉元延安等處則置於耀州鞏昌等處則置於邠州
以行省丞相托克托行臺大夫鄂勒哲特穆爾領之
設參謀一人每道置使同知副使各二人檢督六人
經歴知事照磨各一人
明司農司官有卿少卿丞庸田署令典簿司計
吳元年置洪武元年罷三年復置開治所於河南設
卿一人少卿二人丞四人主簿錄事各二人四年又
罷不隸戶部
欽定續文獻通考卷五十五
