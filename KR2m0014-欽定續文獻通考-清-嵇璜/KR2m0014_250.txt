欽定續文獻通考卷二百五十
四裔考
西北夷
威喇特
(臣)等謹按威喇特即準噶爾四威喇特之地明史
列於朵顔福餘泰寧之前今依其地考之故别為
西北夷而以遼西北諸夷附於其後云
明成祖永樂元年遣使往諭威喇特部酋
威喇特蒙古部落也在韃靼西元亡其強臣孟克特
穆爾據之死衆分為三其渠曰瑪哈穆特曰太平曰
巴圖博囉是時使鎮撫達爾罕特穆爾等諭之并賜
瑪哈穆特等文綺有差六年冬遣使來朝仍請封明
年夏封瑪哈穆特為順寧王太平為賢義王巴圖博
囉為安樂王賜印誥八年時元主布尼雅實哩偕其
屬阿魯台居漠北瑪哈穆特乃以兵襲破之八年帝
既自將擊破布尼雅實哩及阿嚕台兵瑪哈穆特上
言請得早為滅寇計十年瑪哈穆特遂攻殺布尼雅
實哩復上言欲獻故元傳國璽慮阿嚕台來邀請中
國除之托克托布哈子在中國請遣還部屬多從戰
有勞請加賞賚又威喇特士馬強請予軍器帝曰威
喇特驕矣然不足較賚其使而遣之
十一年冬詔親征威喇特
瑪哈穆特等擁兵飲馬河將入犯而揚言襲阿嚕台
開平守將以聞故有是詔明年夏駐蹕呼蘭和順三
部掃境來戰帝親率鐵騎馳擊大破之追奔度兩高
山至圖拉河瑪哈穆特等脫身遁乃班師十四年瑪
哈穆特死中官海童歸自威喇特言拒命由順寧順
寧死賢義安樂皆可撫十六年瑪哈穆特子托歡請
襲爵封順寧王而以綵幣賜太平巴圖博囉二十年
威喇特侵掠哈密朝廷責之遣使謝罪二十二年冬
威喇特部屬賽音達哩來降授官賜衣馬給供具自
後米歸者悉如例
英宗正統初威喇特托歡殺賢義安樂兩王
先是宣德元年賢義王太平死子聶埒庫嗣九年托
歡襲殺阿嚕台至是乃殺兩王盡有其衆欲自稱汗
衆不可乃共立托克托布哈以先所併阿嚕台衆歸
之自為丞相居漠北哈喇展等部俱屬焉己襲破韃
靼多爾濟巴勒復脅誘朵顔諸衛窺伺塞下
四年托歡子額森稱太師淮王
托歡死額森嗣北部皆服屬之攻破哈密執王及王
母又結婚沙州赤斤蒙古諸衛破烏梁海脅朝鮮邊
將知必為寇屢疏聞十一年冬又攻烏梁海明年額
森謀入寇托克托布哈止之額森不聽尋約諸番共
背中國時朝使至威喇特額森等有所請乞無不許
威喇特使來更增至三千人復虛其數以冒廩餼禮
部按實予之所請又僅得五之一額森大媿怒
十四年額森大舉入寇
時誘脅諸番分道寇邊托克托布哈以烏梁海寇遼
東阿勒濟延寇宣府圍赤城又遣别騎寇甘州額森
自寇大同羽書踵至太監王振挾帝親征羣臣伏闕
争不得大同軍盡覆車駕還至土木額森集騎四面
衝之六軍大潰死傷數十萬帝蒙塵中官喜寧從額
森擁帝北行九月郕王自監國即皇帝位尊帝為太
上皇帝額森詭稱奉上皇還由大同陽和攻入紫荆
關直犯京師兵部尚書于謙等數敗之額森仍以上
皇北行
景帝景泰五年額森為阿勒濟延所殺
初額森有輕中國心及犯京師見兵強城池固始大
沮會中國已誘誅賊奄喜寧失其間諜而托克托布
哈阿勒濟延復遣使與朝廷和皆撒所部歸額森亦
决意息兵帝即位之元年秋遣其頭目送上皇歸帝
意欲絶威喇特不復遣使往額森與托克托布哈相
猜殺而執其妻子以其人畜給諸部屬遂乘勝廹脅
諸蕃東及烏梁海西及徹辰蒙古哈密至是自立為
汗以其次子為太師來朝書稱大元田盛大汗(田盛猶言)
(天聖也)末曰添元元年報書稱曰威喇特汗未幾額森
復逼徙朵顔所部於黃河穆納地額森恃強日益驕
荒於酒色阿勒濟延攻額森殺之韃靼部博囉復殺
阿拉奪額森母妻并其玉璽額森諸子和拉哈逹等
徙居干趕河弟伯都王姪烏爾古納等往依哈密(伯都)
(王哈密王母之弟也)英宗復辟三年哈密為請封詔授以官自
額森死威喇特衰部屬分散其承襲代次不可考
(臣)等謹按明史外國傳訛以阿拉之殺額森為六
年事今從實錄改正之
(臣)等謹按遼西北諸夷(王圻曰部屬小者不錄)一曰烏梁海
太祖紀三年十月西北烏梁海部進輓車人遼史
國語解烏梁海地名一曰外拉海穆宗紀應歷十
三年五月外拉海國進花鹿生麛一曰達嚕噶聖
宗紀統和十九年八月達嚕噶來貢考遼史太宗
三年正月二月俱有逹嚕噶來貢事(王圻云疑即逹嚕噶也)
一曰敖拉聖宗紀統和二十一年四月敖拉入貢
一曰輝發興宗紀重熙十二年四月置輝發部詳
衮都監一曰特布庫(博囉附)興宗紀重熙十七年三月
特布庫國使來乞以本部兵助攻西夏不許七月
博囉人部額爾竒木虎□等内附一曰烏都温道
宗紀清寧八年五月烏都温特哩衮圖圖爾噶等
乞歲貢馬駝許之一曰達勒達(博索茂附)道宗紀大安
十年正月達勒逹及博索茂二部來侵至閏四月
二部來降自後叛服不常考興宗重熙十九年博
索茂部來貢稱為遠夷一曰普爾(題克德等附)道宗紀
大安十年四月普爾八部來侵擊破之至夀隆元
年七月普爾八部來附進方物考是時題克德摩
德蘇魯德古等各率所部來附十一月題克德通
古凖布德哷勒等來降一曰額都格道宗夀隆元
年四月都統耶律額特埓奏討額都格捷六年七
月寇西北路擊敗之至天祚帝乾統二年五月額
特埓又獻額都格等部捷以上皆因王圻所載參
考遼史錄之又載察濟台來附約囉埓克賚蘇色
三部俱於會同時來貢若此外又有色勒廸索歡
納摩爾竒年布爾古等類屬小部落不足錄矣
欽定續文獻通考卷二百五十
