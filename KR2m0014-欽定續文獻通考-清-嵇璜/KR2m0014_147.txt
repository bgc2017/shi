欽定續文獻通考卷一百四十七
經籍考
經(書)
明
書傳會選六卷
翰林學士劉三吾等奉勅撰
劉三吾序略曰九峯蔡氏集傳發明殆盡矣然書
成於朱子既卒之後不無可議如堯典天與日月
皆左旋洪範相協厥居為天之隂隲下民有未當
者宜考正其說爰奉命校定之
顧炎武曰此書若堯典謂天左旋日月星辰違天
而右旋主陳氏祥道高宗肜日謂祖庚繹祭高宗
之廟主金氏履祥西伯戡黎謂是武王亦主金氏
洛誥惟周公誕保文武受命惟七年謂周公輔成
王之七年主陳氏櫟皆不易之論又如禹貢厥賦
貞主蘇氏軾謂賦與田正相當涇屬渭汭主孔傳
水北曰汭太甲自周有終主金氏謂周當作君多
方不克開於民之麗主葉氏惟金縢周公居東駮
孔氏以為東征非是至洛誥又取東征之說自相
牴牾耳每傳之末繫以經傳音釋於字音字體字
義辨之甚悉其傳中用古人姓氏古書名目必具
出處兼亦考正典故蓋宋元以來諸儒之規模猶
在而其為此書者皆自幼為務本之學非由八股
發身之人故所著之書雖不及先儒而尚有功於
後
書傳大全十卷
胡廣等奉勅撰
(臣)等謹案書以蔡沈集傳為主自延祐貢舉條格
已然然元制猶兼用古註疏明太祖親騐天象知
蔡傳不盡可據因命作書傳會選以糾其失是洪
武中尚不以蔡傳為主其專主蔡傳定為功令者
則始自廣等
朱升尚書旁註六卷
升見易類
陳雅言尚書卓躍六卷
雅言永豐人洪武初以薦官本縣教諭
(臣)等謹案楊士竒謂此書專為科舉而設
徐善述尚書直指六卷
善述字好古天台人洪武中貢入太學授貴陽學正
官至左贊善坐累死洪熙初贈太子少保諡文肅
朱彛尊曰是書未曾刊行亦不列撰書姓名其後
中官錢能鏤板不知為文肅所著也予從同里曹
溶家見之因為標出
彭勖書傳通釋六卷
勖字祖期永豐人永樂進士累官山東按察司副使
章陬書經提要(無卷數)
陬字仲寅黃巖人正統進士官禮部主事
韓邦竒禹貢詳略(無卷數)
邦竒見易類
呂柟尚書說要五卷
柟見易類
張雲章曰此涇野門人因扣擊而得之師者筆之
于編焦氏經籍志朱氏授經圖所載因問錄疑即
其書
梅鷟尚書考異五卷尚書譜五卷
鷟見易類
鷟自序略曰朱子云古文東晉時始出前此諸儒
皆未之見無而為有將以誰欺安國不言史記不
載使聖人正經反附偽書以行世隋唐以來千餘
年自吳草廬纂言之外曾無一人為聖經之忠臣
義士者豈不痛哉予作此譜使古文廢興之由先
後義僭之辨如指諸掌庶幾裨纂言之未備云
(臣)等謹案鷟是書辨正古文尚書其謂二十五篇
為皇甫謐偽作雜取諸傳記中語補綴為之則宇
宙殊時而一理聖賢異世而同心不得以其詞之
相近而遽疑其相襲誠有如陳第尚書疏衍所云
者至其辨孔傳非安國所作則指摘多有依據如
謂瀍水出谷城縣而漢志並同晉始省谷城入河
南而孔傳乃云出河南北山積石山在西南羌中
漢昭帝始元六年始置金城郡而孔傳乃云積石
山在金城西南孔安國卒於漢武時載在史記則
猶在司馬遷以前安得知此地名乎凡此之類援
證皆確固非好為掊擊者比也
吴世忠書傳洪範考疑一卷
世忠字懋貞金谿人弘治進士累官僉都御史巡撫
延綏
王大用書經旨略一卷
大用字時行號蘖谷興化人正德進士官至副都御
史
馬明衡尚書疑義六卷
明衡字子萃莆田人正德進士官御史事蹟附見明
史朱淛傳
張雲章曰治書之家其與蔡氏異者元新安程氏
直方著蔡傳辨正鄱陽余氏芑舒程氏葆舒著讀
蔡傳疑蔡傳訂誤明嘉善袁仁有砭蔡編今其書
不盡傳是編亦止見抄本
(臣)等謹案是書前有自序云凡於所明而無疑者
從蔡氏其有所疑於心而不敢苟從者輒錄為篇
書中如六宗從祭法輯五瑞謂是朝覲之常非為
更新立異治梁及岐謂蔡傳勝孔氏洪範日月之
行取沈括之說于金縢頗有疑詞皆能參酌衆說
不主一家非有心與蔡氏異者惟三江必欲連震
澤而於所其無逸之所字亦不從蔡傳則未免意
見之偏要自瑕不掩瑜也
豐坊古書世學六卷
坊見易類
顧炎武曰豐熙之古書世本可怪焉曰箕子朝鮮
本者箕子封於朝鮮傳書古文自帝典至微子止
後附洪範一篇曰徐市倭國本者徐市為秦博士
因李斯坑儒生託言入海求仙盡載古書至島上
立倭國即今日本是也二國所譯書其曾大父河
南布政慶錄得之以藏於家按宋歐陽修日本刀
歌徐福行時書未焚逸書百篇今尚存蓋昔時已
有是說而葉少藴固已疑之夫詩人寄興之時豈
必真有其事哉日本之職貢於唐久矣自唐及宋
歷代求書之詔不能得而千載之後慶乃得之其
得之又不以獻之朝廷而藏之家何也至曰箕子
傳書古文自帝典至微子則不應别無一篇逸書
而一一盡同于伏生孔安國之所傳其曰後附洪
範一篇者蓋徒見左氏傳三引洪範皆謂之商書
而不知王者周人之稱十有三年者周史之記不
得為商人之書也禹貢以導山導水移於九州之
前此不知古人先經後緯之義也五子之歌為人
上者奈何不敬以其不叶而改之曰可不敬乎謂
本之鴻都石經據正義言蔡邕所書石經尚書止
今文三十四篇無五子之歌熙又何以不攷而妄
言之也
(臣)等謹案是編以今文古文石經列於前而後以
楷書釋之且采朝鮮倭國二本以合於古本故曰
古書又以豐氏自宋迄明世學古書稷為正音慶
為續音熙為集說道生為考補故曰世學攷坊序
所稱正統六年朝鮮使臣媯文卿日本使臣徐睿
入貢檢明英宗實錄無此兩使臣之名又朝鮮今
為外藩其書不異中國絶無箕子本之說日本所
刻之尚書一一與中國註疏本同不過字句偶異
耳此不待辨而可知其妄者也
蔡悉書疇彛訓一卷
悉字士備合肥人嘉靖進士官至南京尚寶司卿移
署國子監祭酒明史儒林傳附王畿傳後
鄭曉禹貢說一卷
曉字窒甫海鹽人嘉靖進士官至刑部尚書諡端簡
張居正書經直解十三卷
居正字叔大江陵人嘉靖進士官至太師吏部尚書
中極殿大學士諡文忠
沈偉書經說意十卷
偉號虹野吳江人嘉靖舉人
(臣)等謹案朱彛尊經義考有杜氏偉尚書說意不
著卷數考偉本姓杜少育於沈漢家因冐其姓後
乃歸宗此盖其未復姓時所著彛尊則據其後而
言之也
王樵尚書日記十六卷書帷别記四卷
樵見易類
李維楨序曰書有古文今文而今之解書者又有
古義時義初學士劉三吾等為書傳會選其後有
直指輯註會通纂義疏意書繹數十家是為古義
而經生科舉之文不盡用自書經大全布在學官
獨重蔡氏註經生習之其主蔡氏而為之說者坊
肆所盛行亦數十家皆便科舉之文是為時義惟
金壇王中丞公日記裒錄百家訓詁於經旨多所
發明而亦可用於科舉之文其中若精一協一建
中建極禹箕衍疇之法湯尹談理之宗召誥周官
之義微箕抱器受封周公居東致辟之辨本原學
術窮究性命昭揭倫常破除誣罔有功於經不少
也
張萱曰金壇王樵著日記一編上自羲皇之紀洎
於歷代稗官即今士大夫譚議凡有當於尚書者
皆參收之
張雲章曰方麓日記字比句櫛討論折衷或並存
衆說或定從一家必求至當之歸而於歷象璣衡
地理皆詳稽而得其依據有明一代以尚書之學
著聞者絶少朱蔡之傳頼王氏以不墜矣書帷别
記為舉業而作自序行之
申時行書經講義會編十二卷
時行字汝默號瑶泉長洲人嘉靖壬戍進士第一累
官吏部尚書中極殿大學士諡文定
袁仁尚書砭蔡編一卷
仁字良貴蘇州人
王鑑山川郡邑攷四卷
鑑字汝明無錫人嘉靖進士官至太僕寺卿
俞鯤禹貢元珠一卷
鯤字之鵬嘉興人
(臣)等謹案是書朱彛尊經義考不著錄而别載其
百家尚書彙解列於申時行袁仁之後屠本畯鄧
元錫之前盖嘉隆間人也
陳第尚書疏衍四卷
第見易類
陳泰來尚書註考一卷
泰來字長水平湖人萬歷進士官至禮部精膳司員
外郎
(臣)等謹案是書皆考訂蔡傳之訛
郝敬尚書辨解十卷
敬見易類
張雲章曰京山郝氏專信今文而力辨孔傳為非
且以周公未嘗有東征殺管叔之事亦未嘗有踐
阼朝諸侯之事蔡仲之命致辟管叔乃誤解金縢
中我之弗辟一句禮記明堂位周公朝諸侯誤解
洛誥中周公誕保文武受命惟七年之文其意以
孔書偽作禮記出於漢儒俱不足信其指似吳草
廬纂言前八卷解今文後二卷辨正古文
姚舜牧書經疑問十二卷
舜牧見易類
王肯堂尚書要旨三十卷
肯堂字宇泰金壇人樵之次子萬歷進士官至福建
布政司參政
張雲章曰要旨一書肯堂官詞館所撰盖原本家
學而為學士家說經訓詁之用者也
胡瓚禹貢備遺二卷
瓚字伯玉桐城人萬歷進士官至江西布政司參政
曹學佺書傳會衷十卷
學佺見易類
張雲章曰此書大槩即蔡傳而損益之
陸鍵尚書傳翼十卷
鍵字實府秀水人其時又有一陸鍵平湖人萬歷丙
午舉人未知是一是二也
陳懿典曰邇來經生專務新說開仲所訂尚書傳
翼博而不泛深而不僻其見卓其心苦
史惟堡尚書晚訂十二卷
惟堡字景南金壇人萬歷進士官工部郎中
鄒期楨尚書揆一六卷
期楨字公寧無錫人萬歷中諸生
潘士遴尚書葦籥二十一卷
士遴字叔獻烏程人天啟進士官至大理寺寺副
朱朝瑛讀尚書略記(無卷數)
朝瑛見易類
茅瑞徵虞書箋二卷禹貢滙疏十五卷
瑞徵字伯符歸安人萬歷進士累官南京光禄寺卿
瑞徵禹貢滙疏自序略曰禹貢一書兩孔氏註疏
原本山川頗得其概而三江九江悉屬影響至宋
蔡氏深心訂定多出先儒意表然援引證據未能
曲暢閒考蘇端明書傳意解各殊及參以大全諸
儒論著問難鋒起因從誦讀之餘凡關禹貢疑義
信手摘錄彙為全書
萬嗣達書經集意六卷
嗣達字孝仲潯陽人履貫無考自序稱天啟壬戍書
於陪京序中有雲曹簡静云云盖官南京刑部時所
作
艾南英禹貢圖注(無卷數)
南英字千子東鄉人天啟舉人事蹟具明史文苑傳
南英自序略曰禹貢一書古今地理志之祖何可
汶汶是編内註一遵蔡氏刪繁就簡以便記誦有
不可廢者仍錄為外註諸儒之論足與傳註相發
咸收之以備參考間有訂訛釋疑皆出前儒之旨
無敢師心若乃疆域之下形勢表裏之獨詳古今
都會之孰優以至河道之遷徙轉運之難易尤加
意焉形勢要害守國之所重而河淮汶濟之間又
今日之不可不講也
夏允彝禹貢合注五卷
允彝字彝仲華亭人崇禎進士官長樂縣知縣福王
時召為吏部主事南都失守投水死
允彝自序略曰余偕陳卧子出入見其留意博詢
凡水泉之曲折塗徑之分岐必明晰而後已因念
即此是學欲作地理圖于用兵險要水利屯田城
池賦稅尤加詳焉其說閎達非數年不能竣先舉
其大略為禹貢古今合注惟閩粤滇黔未入禹貢
九州不能附贅餘已包舉以為用世之一助
陳子龍曰其書引伸觸類旁覽史傳山水之經郡
國之志無不採險要之區泉澤之利無不載探竒
攬勝之蹟物産方俗之異無不紀皆附見於經文
之下可謂宏博而核矣
黃道周洪範明義四卷
道周見易類
楊文彩書繹六卷
文彩字治文寧都人
許胥臣禹貢廣覧三卷
胥臣錢塘人
蔡璋尚書講義(無卷數)
璋字達夫無錫人
李楨扆尚書解意六卷
楨扆字華麓任邱人
邵璜禹貢通解一卷
璜嘉興人始末無攷
欽定續文獻通考卷一百四十七
