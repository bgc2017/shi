欽定續文獻通考卷一百四十二
經籍考
(臣)等謹案馬端臨通考經類自易至小學皆據列
史藝文志以分門目今續通考準明史藝文志之
例增四書類其論語孟子各有專本仍依馬氏分
列二門而大學中庸之單行者亦仍入於禮記以
存其舊至諡法一門别於史部故事類著錄所纂
經部凡一十有四曰易曰書曰詩曰禮曰春秋曰
論語曰孟子曰孝經曰經解曰四書曰樂曰儀注
曰䜟緯曰小學各依次編輯如左
經(易)
宋史藝文志易類二百一十三部一千七百四十卷(不著)
(錄者十九部一百八十六卷)
遼金元三史不立藝文志散見各紀傳中
明史藝文志易類二百二十二部一千五百七十卷
宋
司馬光温公易說六卷
光字君實夏縣人寳元進士甲科官至尚書左僕射
兼門下侍郎贈太師温國公諡文正從祀孔子廟庭
(臣)等謹案是書馬端臨通考所載僅一卷引晁公
武之言曰雜解易義無銓次蓋未成書也考朱子
語類云嘗得温公易說於洛人范仲彪盡隨卦六
二其後缺焉後數年好事者於北方五市得版本
喜其復全是其書在當時所傳已多寡互異其後
乃并失傳故朱彝尊經義考亦註為已佚今獨永
樂大典中有之幸際
聖朝表章典籍錄入四庫全書亦可知名賢著述其精
義所在有不終冺没於來世者矣
邵伯温易學辨惑一卷
伯温字子文邵子之子南渡後官至利路轉運副使
事蹟具宋史儒林傳
(臣)等謹案朱彝尊經義考載此書註曰未見此本
自永樂大典錄出蓋明初猶存宋史藝文志但題
辨惑一卷無易學字永樂大典則有之與書錄解
題相合馬端臨通考於此書引入鄭揚庭周易傳
下未列為書目今特增入
耿南仲周易新講義十卷
南仲字希道開封人靖康間以資政殿大學士簽書
樞密院與吳幵沮戰守之說力主割地南渡後遷謫
以終
張浚紫巖易傳十卷
浚字德遠號紫巖居士緜竹人舉進士歷相高宗孝
宗封魏國公諡忠獻
吳沆易璇璣三卷
沆字德遠臨川人
沆進易序曰臣自少學易患其難明求諸聖人之
言曰知者觀其彖辭則思過半矣又求諸明彖之
言曰據璇璣以觀大運則天地之動未足怪也臣
自是誦易之彖浸歷歲時渙然冰釋彖也者易之
門戶而象之管鑰也臣學彖既有所省以次求之
卦求之象求之爻稍見諸儒缺少因拾其餘遺竊
為議論以為易莫大於乾坤而聖人以天為法乃
作法天六子之用初無定體變而通之存乎其人
作通六子乾坤六子皆以中道為貴作貴中中也
者二五之位也而六爻之位互分隂陽去其初上
則不足以成章作初上定位踐其位者非六即九
也六九之名當定於自然而先儒以人事加之於
理未安作六九定名名位既定則六十四變決非
偶然作乾坤變卦卦變之說不一而足先儒考傳
或失其正論其至當不過有四作論變有四泥於
辭不知象之可貴則不見天地之藴奥作有象明
象之端莫先於彖作求彖聖人之作易非直為卜
筮而已所以崇帝王之德業辨君臣之名位而定
君子小人之分也乃作明位明君道明君子君子
之德足以養人然後刑可議刑可議而後伐可致
作論養論刑論伐蓋養人之旨不明於天下則教
道不立教道不立内外不分而吉凶無辨也作辨
聖辨内外辨吉凶易之為道變動不居卦無定象
爻無定辭不可以有執也乃作通卦通象通爻通
辭苟期乎通而無一定為證則失之泛泛無統作
通證事有一定而未免於疑者重卦繋辭是也作
釋卦釋卦互體之說雖不可泥而亦不可廢作存
互體如是而易略備矣凡物既備則當思其未備
者以廣之作廣演而終焉
納喇性德曰先生幼孤事母孝政和間常獻書於
朝不報歸隠環溪且言易自彖而求之卦次求之
象次求之爻為論二十七篇其文簡奥間以韻語
行之類古繇辭卓然成一家之言者也
(臣)等謹案沆于高宗紹興十六年與其弟澥詣行
在獻書澥所獻曰宇内辨曰歷代疆域志沆所獻
曰易璇璣曰三墳訓義澥書皆不傳沆三墳訓義
為太學博士王之望所駁亦不傳惟此書僅存
張栻南軒易說(無卷數)
栻字敬夫丞相浚子師胡宏宏一見即以孔門論仁
親切之旨告之栻退思有得宏稱之曰聖門有人栻
益自奮厲以古聖賢自期以蔭補官累遷秘閣修撰
知江陵府安撫本路終右文殿修撰諡曰宣從祀孔
子廟庭事蹟具宋史道學傳
(臣)等謹案曹學佺蜀中廣記載是書十一卷以為
張浚所作考浚紫巖易傳其本猶存與此别為一
書學佺殊誤此本僅始於繫辭天一地二一章卷
端題曰繋辭上卷下元胡順父序略曰魯人東泉
王公分司廉訪章貢等路公餘講論嘗誦伊川易
傳獨闕繫辭留心訪求因得南軒解說易繫繕寫
家藏儻合以並傳斯為完書云
趙彦肅復齋易說六卷
彦肅字子欽號復齋宗室子也嘗舉進士掌寧國軍
書記調秀州推官移華亭縣丞攝縣事以内艱歸朱
子薦之趙汝愚汝愚奏為海寧節度推官旋病卒
喻仲可跋曰是書觀象玩爻無一字外求研精覃
思無一辭苟發出自胸臆無一句蹈襲前人
納喇性德曰易說六卷朱子嘉其用意精密而門
人喻仲可傳之其論間與朱子不同
楊簡楊氏易傳二十卷
簡字敬仲慈谿人乾道進士官至寳謨閣學士大中
大夫事蹟具宋史道學傳
(臣)等謹案是書為明劉日升陳道亨所刊馬考載
楊簡己易一卷朱彝尊經義考載慈湖易解十卷
書名卷數皆與此本不合經義考所載自序一篇
與此本卷首題語相同而無其前數行亦為小異
明人凡刻古書多以私意竄亂之萬歷以後尤甚
此或日升等所妄改與
吳仁傑易圖說三卷
仁傑字斗南崑山人
(臣)等謹案馬考僅載仁傑古周易十二卷而不及
圖說宋藝文志則兼載之古周易世罕傳本惟永
樂大典尚有全文此書其圖說也用别存其目焉
吕祖謙古周易一卷東萊易說二卷
祖謙字伯恭尚書右丞好問之孫初以蔭補官後舉
進士復中博學宏詞科官至著作郎兼國史院編修
官卒諡曰成從祀孔子廟庭事蹟具宋史儒林傳
易傳燈四卷
(臣)等謹案是書諸家書目俱不著錄惟永樂大典
散見於各卦之中題其官曰徐總幹而不著名字
又載其子子東序謂其父嘗師事吕祖謙唐仲友
考宋代徐僑嘗受業於祖謙著讀易記尚書括旨
等書祖謙門人又有徐侃徐倬序無明文不能定
其為誰也
易祓周易總義二十卷
祓字彦章潭州寧鄉人淳熙中由上舍生釋褐慶元
時除著作郎知江州
王宗傳易傳三十卷
宗傳字景孟又字童溪寧德人淳熙進士官韶州教
授林焞序其書
宗傳發題曰夫子曰生生之謂易又曰易无體又
曰其為道也屢遷又曰危者使平易者使傾其道
甚大百物不廢懼以終始其要无咎此之謂易之
道也夫天下有生生不窮之理相軋相推有當有
否而吉凶以生聖人憫斯人之流轉於吉凶之域
而莫知所趨就也故告之以無危不平無易不傾
此物理之固然者人能終始以致其懼則无咎矣
然則其大旨可知矣河南曰隨時變易以從道也
殆謂是歟
朱彝尊曰按林焞寧德人淳熙八年與宗傳同舉
進士焞序稱與童溪生同方學同學同辛丑及第
則宗傳為寧德人無疑鄱陽董氏以為臨安人誤
矣
(臣)等謹案王圻續通考訛作黃宗傳當由姓音相
近之誤今據經義考及是書標題訂正
李過西谿易說十二卷
過字季辨號西谿興化人書成於慶元戊午
馮椅曰其說多所發明然以毛漸三墳為信誤矣
張雲章曰過晚喪明棄科舉授徒其易說多有可
採今抄本失去自序
趙汝楳周易輯聞六卷易雅一卷筮宗一卷
汝楳濮安懿王之六世孫父善湘官浙東安撫使汝
楳官至戶部侍郎
汝楳周易輯聞自序略曰易道函三極而神萬化
易書立三極而萬化神道主于有書主乎用聖人
於是立象而悟無形之妙即變易以求不易之方
自誠意正心以至於齊家治國平天下隨用隨效
此體用兼該之學伏羲畫卦之旨文王憂世之情
夫子傳易之志也先君子於易凡六稾汝楳得于
口授者居多因輯所聞于篇
易雅自序略曰爾雅訓詁之書也目張而彙聚讀
之事義物理秩然在前富哉經之翼乎厥後廣雅
博雅埤雅雖依傍為書大約于道無所益易雅之
作則異于是易變易也卦殊其義爻異其旨萬變
畢陳衆理叢載學者如乍入清廟目眩耳亂不暇
品名又若泛滄海而罔識嚮往之方遊建章而不
知出入之會汝楳嘗病焉乃復熟玩畫辭而為此
書庶幾緣是指入易之迷津求體易之實用
筮宗自序略曰太極未判則為隂為陽不可測判
則隂陽著矣著未分則為九六為七八未可辨分
則九六七八定矣人心未動則為吉為凶未可必
動則吉凶斷矣方無思無為寂然不動之時吾心
猶太極也猶未分之蓍也一有感焉而吉凶禍福
已對立于胸中是知吉凶界限判于心動之初君
子必恐懼於不覩不聞而致謹於喜怒哀樂之未
發使此心凝然湛然若太極之未判蓍策之未分
則天理全人欲淨語默出處皆純乎道如是有不
動動必吉有不筮筮斯神此聖人心蓍之妙是為
筮宗
納喇性德曰周易輯聞易雅筮宗合名之曰易叙
叢書汝楳自序謂受易于父蓋六易稿而傳之者
惜乎叢書在而善湘之經義無存汝楳以宗室子
為宰相史彌遠壻顧能謙抑自修研精易象晚歲
以理財進雖能膴仕而失士譽
李心傳丙子學易編一卷
心傳字微之隆州人舜臣子初以薦徵為史館校勘
紹定中特賜進士累官權工部侍郎兼秘書監事蹟
具宋史儒林傳
心傳自序略曰心傳讀易首求諸王氏書多所未
喻次考張子書乃粗窺其梗概最後讀程子書則
昭然揭蒙矣然其言猶若不專為爻畫而出於是
以先君子本傳暨晦翁先生本義參焉而後聖人
畫卦命爻之情無復餘藴矣顧諸先生之言尚有
不能盡同者因復頗為參釋間有鄙見可以推明
諸先生之說者亦附著之
納喇性德曰微之本父書并采諸家而成是編大
抵以象占為主盡掃虚無穿鑿之謬蓋有功於易
道者惜不得其全也其書成於嘉定九年丙子故
曰丙子學易編元俞琰石澗借全編於書肆而錄
其可取者今所存蓋節本也
趙以夫易通六卷
以夫字用甫號虚舟宗室子嘉定進士歷官資政殿
學士
胡一桂曰其書大概論九六七八變與不變或静
吉動凶則弗用動吉静凶則不處動静皆吉随寓
皆可動静皆凶無所逃於天地間所以樂天知命
不憂也
蔡淵周易經傳訓解二卷易象意言一卷
淵字伯静號節齋建陽人元定長子
(臣)等謹案朱彝尊經義考蔡淵周易經傳訓解四
卷註曰存三卷此本惟存上下經二卷題曰周易
卦爻經傳訓解與彝尊所記不符據董真卿周易
會通稱此書以大象置卦詞下以彖傳置大象後
以小象置各爻辭後皆低一字以别卦爻與此本
體例相合知非贋託蓋彝尊所見已佚其一卷此
本又佚其一卷傳寫者諱其殘缺因於書名增入
卦爻二字作偽之技不足憑也今仍以本名著錄
存其真焉又據真卿稱淵周易經傳訓解外又有
卦爻十翼象數餘論襍論易象意言襍論卦爻十
翼象數餘論襍論易大義並成於開禧乙丑攷諸
書率已散佚故朱彝尊經義考僅列其書名而不
能舉其卷數惟易象意言載永樂大典中尚首尾
完具猶當時秘府舊本今並錄入四庫全書
魏了翁周易要義十卷
了翁字華父號鶴山臨卭人慶元進士官至資政殿
大學士參知政事簽書樞密院事諡文靖從祀孔子
廟庭
王禕襍說云孔穎達作九經正義往往援引緯書
之說歐陽公常欲刪而去之其言不果行迨鶴山
魏氏作要義始加黜削而其言絶焉
朱鑑輯文公易說二十三卷
鑑字子明朱子嫡長孫以蔭補廸功郎官至湖廣總
領
納喇性德曰文公易說公適孫子明守富川時所
輯淳祐中鋟板蓋取門人記錄問答之語薈萃而
成多與本義啓蒙相發明大有功於學者嗣後董
正叔胡廷芳董季真各有采輯皆是書為之權輿
也
税與權易學啓蒙小傳一卷
與權號巽甫臨卭人魏了翁門人其書成於淳祐戊
申丹稜史子翬為之跋
與權自序曰伏羲先天理數之原特於易學啓蒙
而抉其秘圖象咸本諸邵氏間與袁機仲談後天
易則嘗以卦畫縱横反覆求之竟不得文王所以
安排之意是以畏愳未敢妄為之說與權曩從先
師鶴山魏文靖公講究邵氏諸書乃于觀物篇易
上下經序卦圖反覆觀之皆成十有八卦然後知
乾坤坎離頤中孚大過小過不易之八卦為上下
兩篇之幹其互易之五十六卦為上下兩篇之用
自漢揚子雲謂文王重易六爻互用兩卦十二爻
而唐孔穎達亦謂騐六十四卦二二相偶非覆則
變孔子序上下經名而序其相次之義非邵氏此
圖則後天之旨千載不明矣竊嘗因此圖而推之
上下經皆為十八卦者始終不出九數而已九者
究也萬物盈牣於天地間者究之象也是故易以
十八變而起卦元以十八策而生日大抵易六十
四卦不越乾坤竒偶之畫而乾坤竒偶之畫又重
為二九而窮窮則變故革在先天當十八二九之
究也在後天當四十九蓍數之極也四十九而革
去故五十而鼎取新開物于寅帝出乎震而循環
無窮矣蓋天地五十有五之數河圖洛書實互用
之先天則河圖之九而分左右皆叠二九而周乎
六十四後天衍洛書之九而分上下亦合二九而
總乎三十六邵氏此圖豈非明羲文之易同中異
異中同也歟孔子雜卦一傳專以反對而發後天
易互用兩卦十二爻之深旨也學者參之
史子翬跋曰㢲甫謂先天圖皆兩卦相對合為二
九之數而後天上下經皆為十八卦者始終不出
九數而已予因悟乾坤納甲之義乾自甲而壬坤
自乙而癸其數皆九也㢲甫謂後天以震兑為用
故孔子謂歸妹天地之大義予因悟艮㢲者震兑
之反也震東兑西乃天地生成之方日月出没之
位實備乾坤坎離而為下經之用也故泰之六五
亦曰帝乙歸妹亦以互體有震兑焉爾然則㢲甫
有得于邵子者固深予因㢲甫之書而有發焉雖
然㢲甫謂乾九能兼坤六坤隂不能包乾陽予謂
六之中有一三五焉則九數固藏於六焉乾坤二
卦隂中包陽陽中包隂㢲甫以為何如
李杞用易詳解十六卷
杞字子才號謙齋眉山人仕履無攷
杞自序曰經必以史證後世岐而為二尊經太過
反入於虚無之域無以見經為萬世有用之學故
取文中子之言以用易名篇
(臣)等謹案宋有三李杞其一為北宋人官大理寺
丞與蘇軾相倡和見烏臺詩案一為朱子門人字
良仲平江人即嘗錄甲寅問答者與作此書之李
杞均非一人或混而同之者誤也
方實孫淙山讀周易記二十一卷
實孫爵里無攷此書自序題寳祐戊午則理宗時人
也
曹溶曰實孫書宋志八卷澹生堂目作十卷聚樂
堂目作十六卷
董楷周易傳義附錄(王圻讀通考作周易程朱易解)十四卷
楷字正叔臨海人寳祐進士知惠州有惠政累官吏
部郎中其學出於陳器之器之出於朱子
納喇性德曰正叔從潛室陳器之游得朱子再傳
之學者也依程朱之文而錄本義於後凡程之遺
書朱之文集語類有禆於傳義者咸取而附之繫
辭以後程子無傳則取程子平日論說補之而附
錄如上下經之例其後董真卿之輯錄纂注與明
永樂之大全實權輿於此
林光世水村易鏡一卷
光世字逢聖莆田人景定進士累官司農少卿
光世自序略曰孔聖作大象小象又作繫辭立十
二象令天下後世皆知此象自仰觀俯察而得也
大象小象者釋易也繫辭者又釋大象小象也十
二象者又釋繫辭也後世諸儒釋易詳矣獨仰觀
俯察之學則置而不言臣讀靈憲圖雖知天未知
星與易合歲在丙午居海上觀星讀易從事心目
不顧寒暑忽一夕縱觀天地山澤火雷風水八宫
之星皆自然六十四卦也遂頓悟聖人畫卦初意
敢先以繫辭自離至夬十三卦凡十二象筆之於
書願與通天地人之君子演而申之亦以補諸儒
之所未言焉
納喇性德曰林氏世多忠節光世曾祖霆博學深
象數與鄭樵為金石交光世淵源家學徧覽藏書
因易十三卦取法乾象者著為圖說以明聖人仰
觀之義名曰易鏡理宗覽而驚異以為先儒所未
發手書水村二字賜之因作亭以彰其寵
朱元昇三易備遺十卷
元昇字日華温州平陽人官承節郎差處州龍泉遂
昌慶元及建寧松溪政和廵檢其書成於咸淳庚午
家鉉翁提刑兩浙上之
納喇性德曰周禮太卜掌三易之法但有端龜命
蓍吉凶悔吝之兆原無彖繇所繫之辭宋東嘉朱
日華氏精心象數之學以為天下有亡書無亡言
因夏時坤乾之言即河洛先後天之圖推五行生
成以明五十五圖之為洛書述連山象數圖以備
夏易之遺推五行納音以明四十五數之為河圖
述歸藏象數圖以備商易之遺因先天後天之體
用即象數之合以證羲文之合以卦爻彖象之辭
證互體演反對互體圖例以備周易之遺而首之
以河圖洛書之辨
李石方舟易學二卷
石字知幾資陽人舉進士仕至成都轉運判官陸游
老學庵筆記載其本名知幾後感夢兆改名石而以
知幾為字
胡方平易學啟蒙通釋二卷
方平字師魯號玉齋婺源人其學出于董夢程夢程
受朱子之易于黃幹故方平及其子一桂皆篤守朱
子之說
錢曾曰易有象數明于象數而後易可讀啓蒙專
明象數蓋為讀本義者作耳胡方平通釋之象本
圖書而形于卦畫數衍蓍策而達於變占易之體
用全矣
俞琰周易集說四十卷讀易舉要四卷
琰字玉吾號石澗又號林屋山人吳縣人生宋寳祐
初入元隠居著書徵授温州學錄不赴至延祐初始
卒
琰周易集說自序曰夫易始作於伏羲僅有六十
四卦之畫而未有辭文王作上下經乃始有辭孔
子作十翼其辭乃備當知辭本於象象本於畫有
畫斯有象有象斯有辭易之理盡在於畫詎可捨
象而專論理哉捨畫而玩辭捨象而窮理辭雖明
理雖通非易也漢去古未遠諸儒訓解多論象數
蓋亦有所本至魏王弼以老莊之虚無倡於前晉
韓康伯又和于後聖人之本旨遂晦沿至于唐諸
儒皆宗之太宗詔名儒定九經正義于易則取王
韓而孔穎達輩以當時所尚雖其說未善亦必為
之回護由是二三百年間皆以虚無為高至宋濂
洛諸儒一掃虚無之弊聖人之本旨始明奈何世
之尚占而宗邵康節者則以義理為虚無尚辭而
宗程伊川者則以象數為末技而邵程之學分為
兩家羲畫周經亦為兩途遂使學者莫知適從逮
夫紫陽朱子本義之作發邵程之未發辭必本于
畫理不外于象聖人之本旨於是乎大明焉琰幼
承父師面命首讀朱子本義次讀程傳長與朋友
講明則又有程朱二公所未言者于心蓋不能無
疑乃歷考諸家易說摭其英華萃為一書名曰大
易會要凡一百三十卷不揣固陋復自至元甲申
集諸說之善而為之說凡四十卷因名之曰周易
集說云
納喇性德曰世之言圖書者類以馬毛之旋龜文
之坼獨琰之持論謂顧命河圖與天球並列則河
圖亦玉也玉之有文者耳崑崙産玉河源出崑崙
故河亦有玉洛水至今有白石洛書蓋白石而有
文者其立說頗異
錢曾曰俞玉吾讀易三十餘年覃精研思以致力
于此然後命筆成書稿凡四更并取繫辭傳說卦
序卦雜卦等篇改竄皆畢名曰周易集說從來讀
易之士無有終身以之若是者也或疑上經卦三
十下經卦三十四多寡不均玉吾謂卦有對體有
覆體上下皆約為十八無有不均條析精確而上
下之篇定又謂文王之辭謂之經孔子之辭謂之
傳傳辭所以釋經也經有彖辭即文王所繫于卦
下之辭孔子釋文王卦下之辭而傳述其意故謂
之彖傳古者經與傳各為一書自費直以傳解經
其後鄭元以彖傳連經文然猶若今之乾卦次序
至王弼乃自坤卦始每卦以彖傳連綴于彖辭之
後又加以彖曰二字後人遂不謂之彖傳而直謂
之彖則文王之彖辭謂之何哉又按陸德明之釋
文梁武帝言文言文王所制玉吾謂梁武之說必
有所據則彖辭爻辭皆文王之言而孔子傳述之
古易題曰文言傳又云爻傳者孔子釋文王之爻
辭而傳述其意王弼分附于諸爻之下更以象辭
置爻辭之前又於象辭并爻辭之首皆冠以象曰
二字於是後人以象辭為大象爻辭為小象而爻
象則謂之象傳其謬甚矣世無有一人正之者何
耶今用古易爻象例不以附經而自為一篇庶幾
六爻連屬而文義不間斷云談易者紛如玉吾獨
能發千古未發之秘決千古未決之疑予故服膺
其書而于諸家之易說備之以俟參考焉
丁易東周易象義十六卷
易東字漢臣號石潭武陵人仕至朝奉大夫太府寺
簿兼樞密院編修官入元不仕教授鄉里以終
(臣)等謹案易東以為伏羲八卦重為六十四卦是
八各生八文王六十四卦是取隂陽老少而一卦
又可變六十三併其不變之一而為六十四即焦
氏所謂四千九十六卦亦於此而具啟蒙所謂累
至二十四畫成千六百七十七萬七千二百一十
六變者亦可推也于以見易道之無窮矣其後序
一篇以為易變易也六十四卦一乾之變三百八
十四爻一初九之變也反覆推明此義云
雷思齊易圖通變五卷易筮通變三卷
思齊字齊賢號空山臨川人宋亡之後棄儒服為道
士居烏石觀後終於廣信事蹟具袁桷所撰墓誌銘
欽定續文獻通考卷一百四十二
