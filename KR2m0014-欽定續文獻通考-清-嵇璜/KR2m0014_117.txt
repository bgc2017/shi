欽定續文獻通考卷一百十七
樂考
樂舞
宋寧宗廟室奏大安之舞
遼文舞六十四人武舞六十四人
(臣)謹按遼文武二舞史闕其名不可考矣
大樂舞用二十人分四部曰景雲樂舞慶雲樂舞破陣
樂舞承天樂舞(詳樂制門)
金熙宗皇統間定文舞曰仁豐道洽之舞武舞曰功成
治定之舞
貞元儀改文舞曰保大定功之舞武舞曰萬國來同之
舞
世宗大定十一年又有四海會同之舞
(臣)等謹按禮志云大定七年正月上尊號受册寶
禮畢上夀文舞奏保大定功之舞武舞奏萬國來
同之舞樂志則云文舞奏功成治定之舞武舞奏
四海會同之舞禮志又云大定十一年十一月郊
前朝享文舞奏仁豐道洽之舞武舞奏功成治定
之舞樂志亦云是月郊祀文武奏仁豐道洽之舞
武舞奏功成治定之舞然又云是月行册禮奏功
成治定之舞四海會同之舞夫貞元改仁豐道洽
為保大定功功成治定為萬國來同若大定七年
上夀所用如禮志所載則既沿用之矣如樂志所
載則又獨復功成治定之舊而别改四海會同之
名也四海會同義與萬國來同不殊且功成治定
本属武舞復舊名而移用之文舞於一時觀聽亦
恐未宜况所復者止及其半耶至十一年郊祀及
郊前朝享並奏仁豐道洽功成治定是又全革貞
元之制而復皇統之舊乃同時行册禮所用又作
功成治定四海會同二志自相牴牾駁雜為甚若
樂志所云大定十一年又有四海會同之舞其說
尤疎蓋此舞已見大定七年不自十一年始也
定二舞先後先文後武
命太常議文武二舞所當先後太常議按唐宋郊廟
之禮並先文後武本朝自行禘祫之禮亦然惟唐韋
萬石建議謂先儒相傳以揖讓得天下則先奏文以
征伐得天下則先奏武當時雖從尋復改之其以開
元禮先文後武為定
凡大祀設宫縣樂立八佾二舞表於樂前文舞八佾
立於縣前表後武舞八佾各為四佾立於縣宫左右
引舞執纛等在前
文舞所執籥翟各六十四武舞所執朱干玉戚各六
十四引舞所執旌二纛二牙杖二單鼗二單鐸二雙
鐸二金鐃二金錞二金鉦二相鼓二雅鼓二
元世祖至元三年定宗廟樂舞名文舞曰武定文綏之
舞武舞曰内平外成之舞
成宗大德九年定郊祀樂舞名文舞曰崇德之舞武舞
曰定功之舞
郊祀樂舞
降神文舞(崇德之舞)乾寧之曲六成圜鍾宫三成始聽三
鼓(一聲鐘一聲鼓凡三作後倣此)一鼓稍前開手立二鼓合手退後
三鼓相顧蹲三鼓畢間聲作(二聲鐘一聲鼓)一鼓稍前舞蹈
二鼓舉左手收左揖三鼓舉右手收右揖四鼓高呈
手五鼓兩兩相向蹲六鼓稍前開手立七鼓退後俯
伏八鼓舉左手收左揖九鼓舉右手收右揖十鼓稍
前開手立十一鼓合手退後躬身十二鼓伏興仰視
十三鼓舞蹈相向立十四鼓復位交籥正蹲十五鼓
躬身受終聽三鼓(止)黃鍾角一成始聽三鼓一鼓稍
前舞蹈二鼓合手退後三鼓相顧蹲三鼓畢間聲作
一鼓稍前舞蹈二鼓高呈手三鼓兩兩相向蹲四鼓
舉左手收左揖五鼓舉右手收右揖六鼓稍前開手
七鼓復位正揖八鼓兩兩相向交籥正蹲九鼓復位
立十鼓稍前開手立十一鼓合手退後躬身十二鼓
伏興仰視十三鼓舉左手收開手正蹲十四鼓舉右
手收開手正蹲十五鼓躬身受終聽三鼓(止)太簇徵
一成始聽三鼓一鼓稍前開手立二鼓合手退後三
鼓相顧蹲三鼓畢間聲作一鼓稍前舞蹈二鼓復位
躬身三鼓高呈手四鼓舉左手收左揖五鼓舉右手
收右揖六鼓兩兩相向交籥正蹲七鼓復位躬身八
鼓舞蹈相向立九鼓復位俯伏十鼓舉左手收左揖
十一鼓舉右手收右揖十二鼓伏興仰視十三鼓舞
蹈相向立十四鼓復位交籥正蹲十五鼓躬身受終
聽三鼓(止)姑洗羽一成始聽三鼓一鼓稍前開手立
二鼓合手退後三鼓相顧蹲三鼓畢間聲作一鼓稍
前舞蹈二鼓復位正揖三鼓高呈手四鼓推左手收
左揖五鼓推右手收右揖六鼓兩兩相向交籥正蹲
七鼓復位俯伏八鼓舞蹈相向立九鼓復位躬身十
鼓伏興仰視十一鼓舉左手收左揖十二鼓舉右手
收右揖十三鼓舞蹈相向立十四鼓復位交籥正蹲
十五鼓躬身受終聽三鼓(止)
昊天上帝位酌獻文舞(崇德之舞)明成之曲黃鍾宫一成
始聽三鼓一鼓稍前開手立二鼓合手退後三鼓相
顧蹲三鼓畢間聲作一鼓稍前舞蹈相向立二鼓復
位相顧蹲三鼓復位開手立四鼓合手正揖五鼓舉
左手收左揖六鼓舉右手收右揖七鼓兩兩相向交
籥正蹲八鼓復位正揖九鼓稍前開手立十鼓退後
俯伏十一鼓稍前開手立十二鼓推左手收十三鼓
推右手收十四鼓三叩頭拜舞十五鼓躬身受終聽
三鼓(止)
皇地祗酌獻文舞大吕宫一成始聽三鼓一鼓稍前
開手立二鼓合手退後三鼓相顧蹲三鼓畢間聲作
一鼓稍前舞蹈相向立二鼓復位正揖三鼓舉左手
收左揖四鼓舉右手收右揖五鼓高呈手六鼓兩兩
相向交籥正蹲七鼓復位俯伏八鼓舞蹈相向立九
鼓復位躬身十鼓交籥正蹲十一鼓兩兩相向開手
正蹲十二鼓伏興仰視十三鼓舞蹈相向立十四鼓
三叩頭拜舞十五鼓躬身受終聽三鼓(止)
大祖位酌獻黃鍾宫一成始聽三鼓一鼓稍前開手
立二鼓合手退後三鼓相顧蹲三鼓畢間聲作一鼓
稍前舞蹈二鼓復位正揖三鼓舉左手收左揖四鼓
舉右手收右揖五鼓高呈手六鼓兩兩相向交籥正
蹲七鼓復位俯伏八鼓舞蹈相向立九鼓復位躬身
十鼓交籥正蹲十一鼓兩兩相向開手正蹲十二鼓
伏興仰視十三鼓合手正揖十四鼓叩頭拜舞十五
鼓躬身受終聽三鼓(止)
亞獻酌獻武舞(定功之舞)黃鍾宫一成始聽三鼓一鼓稍
前開手立二鼓合手退後按腰立三鼓相顧蹲三鼓
畢間聲作一鼓稍前左右揚干戚二鼓退後相顧蹲
三鼓舉左手收四鼓舉右手收五鼓左右揚干戚相
向立六鼓復位相顧蹲七鼓呈干戚八鼓復位按腰
立九鼓刺干戚十鼓復位推左手收十一鼓推右手
收十二鼓稍前開手立十三鼓左右揚干戚十四鼓
復位按腰相顧蹲十五鼓躬身受終聽三鼓(止)
終獻武舞黃鍾宫一成始聽三鼓一鼓稍前開手立
二鼓合手退後按腰立三鼓相顧蹲三鼓畢間聲作
一鼓稍前左右揚干戚二鼓退後高呈手三鼓復位
相顧蹲四鼓左右揚干戚相向立五鼓復位舉左手
收六鼓舉右手收七鼓面向西開手正蹲八鼓呈干
戚九鼓復位按腰立十鼓刺干戚十一鼓兩兩相向
立十二鼓復位左右揚干戚十三鼓退後相顧蹲十
四鼓三叩頭拜舞十五鼓躬身受終聽三鼓(止)
宗廟樂舞
至元三年八室時享文舞(武定文綏之舞)降神來成之曲九
成黃鍾宫三成始聽三鼓一鼓稍前開手立二鼓退
後合手三鼓相顧蹲三鼓畢間聲作一鼓稍前舞蹈
次合手而立二鼓正面高呈手住三鼓退後收手蹲
四鼓正面躬身興身立五鼓推左手右相顧左揖六
鼓推右手左相顧右揖七鼓稍前正面開手立八鼓
舉左手右相顧左揖九鼓舉右手左相顧右揖十鼓
稍退後俯身而立十一鼓稍前開手立十二鼓合手
相顧蹲十五鼓正面躬身受終聽三鼓(止)大吕角二
成始聽三鼓一鼓稍前開手立二鼓退後合手三鼓
相顧蹲三鼓畢間聲作一鼓稍進前舞蹈合手立二
鼓舉左手住收右足三鼓舉右手住收左足四鼓兩
兩相向而立五鼓稍前高呈手住六鼓舞蹈退後立
七鼓稍前開手立八鼓合手退後蹲九鼓正面歸佾
立十鼓推左手收右足推右手收左足十一鼓舉左
手收右足舉右手收左足十二鼓稍進前正面仰視
十三鼓稍退後相顧蹲十四鼓合手俯身立十五鼓
正面躬身受終聽三鼓(止)太簇徵二成始聽三鼓一
鼓稍前開手立二鼓退後合手三鼓相顧蹲三鼓畢
間聲作一鼓稍進前舞蹈次合手立二鼓俯身而正
面揖三鼓稍進前高呈手立四鼓收手正面蹲五鼓
舉左手住收右足六鼓舉右手收左足收手七鼓兩
兩相向而立八鼓稍前高仰視九鼓稍退收手蹲十
鼓舉左手住而蹲十一鼓舉右手收手而蹲十二鼓
正面歸佾舞蹈十三鼓俯身正揖十四鼓交籥翟相
顧蹲十五鼓正面躬身受終聽三鼓(止)應鍾羽二成
始聽三鼓一鼓稍前開手立二鼓退後合手三鼓相
顧蹲三鼓畢間聲作一鼓稍進前舞蹈次合手立二
鼓兩兩相向立三鼓舉左手收右足左揖四鼓舉右
手收左足右揖五鼓歸佾正面立六鼓稍進前高呈
手住七鼓收手稍退相顧蹲八鼓兩兩相向立九鼓
稍前開手蹲十鼓退後合手對揖十一鼓正面歸佾
立十二鼓稍進前舞蹈次合手立十三鼓垂左手而
右足應十四鼓垂右手而左足應十五鼓正面躬身
受終聽三鼓(止)
初獻酌獻烈祖第一室文舞開成之曲無射宫一成
始聽三鼓一鼓稍前開手立二鼓稍退合手三鼓相
顧蹲三鼓畢間聲作一鼓稍進前舞蹈合手立二鼓
稍退俯身開手立三鼓垂左手住收右足四鼓垂右
手收左足五鼓左側身相顧左揖六鼓右側身相顧
右揖七鼓正面躬身興身立八鼓兩兩相向合手立
九鼓相顧高呈手住十鼓收手舞蹈十一鼓舞左而
收手立十二鼓舞右而收手立十三鼓揚左手相顧
蹲十四鼓揚右手相顧蹲十五鼓稍前正面躬身受
終聽三鼓(止)太祖第二室文舞武成之曲無射宫
一成始聽三鼓一鼓稍前開手立二鼓退後合手三
鼓相顧蹲三鼓畢間聲作一鼓稍前舞蹈次合手立
二鼓正面高呈手住三鼓兩兩相向而對揖四鼓正
面歸佾舞蹈次合手立五鼓稍前開手蹲收手立六
鼓稍退合手蹲收手立七鼓舉左手而左揖八鼓舉
右手而右揖九鼓推左手住而正蹲十鼓推右手正
蹲十一鼓開手執籥翟正面俯視十二鼓垂左手收
右足十三鼓垂右手收左足十四鼓稍前正面仰視
而立十五鼓稍前正面躬身受終聽三鼓(止)太宗
第三室文舞文成之曲無射宫一成始聽三鼓一鼓
稍前開手立二鼓退後合手三鼓相顧蹲三鼓畢間
聲作一鼓稍進前舞蹈二鼓兩相向而高呈手立三
鼓稍前開手立相顧蹲四鼓退後合手立相顧蹲五
鼓垂左手而右足應六鼓垂右手而左足應七鼓推
左手住左揖八鼓推右手住右揖九鼓稍前仰視正
揖十鼓舉左手住收右足十一鼓舉右手住收左足
十二鼓稍前舞蹈十三鼓稍前開手而相顧立十四
鼓退後合手立十五鼓稍前正面躬身受終聽三鼓
(止)皇伯考卓沁第四室文舞弼成之曲無射宫一
成始聽三鼓一鼓稍前開手立二鼓退後合手三鼓
相顧蹲三鼓畢間聲作一鼓稍進前舞蹈二鼓合手
俯身相顧蹲三鼓正面高呈手住四鼓稍前舞蹈次
合手立五鼓垂左手右相顧收手立六鼓垂右手左
相顧收手立七鼓稍前高仰視收手正面立八鼓再
退高執籥翟相顧蹲九鼓舞蹈次合手而立十鼓舉
左手住收右足十一鼓舉右手住收左足十二鼓稍
前開手立收手蹲十三鼓稍前退後合手立十四鼓
俯身合手而立十五鼓稍前正面躬身受終聽三鼓
(止)皇伯考察罕台第五室文舞協成之曲無射宫
一成始聽三鼓一鼓稍前開手立二鼓退後合手三
鼓相顧蹲三鼓畢間聲作一鼓稍進前舞蹈次合手
立二鼓開手相顧蹲三鼓合手相顧蹲四鼓稍前高
呈手住五鼓舉左手右相顧左揖六鼓舉右手左相
顧右揖七鼓推左手住收右足八鼓推右手住收左
足九鼓稍前舞蹈次合手立十鼓開手正蹲收合手
立十一鼓稍前正面仰視立十二鼓交籥翟相顧蹲
十三鼓各盡舉左手而住十四鼓各盡舉右手收手
立十五鼓稍前正面躬身受終聽三鼓(止)睿宗第
六室文舞明成之曲無射宫一成始聽三鼓一鼓稍
前開手立二鼓退後合手三鼓相顧蹲三鼓畢間聲
作一鼓稍前舞蹈二鼓稍前開手立三鼓退後合手
立四鼓垂左手相顧蹲五鼓垂右手相顧蹲六鼓稍
前正面仰視立七鼓舞左手住收右足收手八鼓舞
右手住收左足收手九鼓兩相向合手而立十鼓推
左手推右手十一鼓皆舉左右手十二鼓正面高呈
手立十三鼓退後合手俯身十四鼓開手高呈籥翟
相顧蹲十五鼓正面稍前躬身受終聽三鼓(止)定
宗第七室文舞熙成之曲無射宫一成始聽三鼓一
鼓稍前開手立二鼓退後合手三鼓相顧蹲三鼓畢
間聲作一鼓稍前舞蹈二鼓兩相向高呈手立三鼓
垂左手而右足應四鼓垂右手而左足應五鼓稍前
開手立相顧蹲六鼓退後合手立相顧蹲七鼓舉左
手住收右足八鼓舉右手住收左足九鼓推左手左
揖十鼓推右手右揖十一鼓稍前舞蹈十二鼓退後
正揖十三鼓稍前開手相顧立十四鼓退後合手立
十五鼓稍前正面躬身受終聽三鼓(止)憲宗第八
室文舞威成之曲無射宫一成始聽三鼓一鼓稍前
開手二鼓退後合手三鼓相顧蹲三鼓畢間聲作一
鼓進前舞蹈次合手立二鼓高呈手住三鼓舉左手
右顧四鼓舉右手左顧五鼓推左手右揖六鼓推右
手左揖七鼓兩相向交籥翟立八鼓正面歸佾合手
立九鼓稍前舞蹈收手立十鼓退後正揖十一鼓俯
身正面揖十二鼓高仰視十三鼓垂左手十四鼓垂
右手十五鼓正面躬身受終聽三鼓(止)
亞獻武舞(内平外成之舞)順成之曲無射宫一成始聽三鼓
一鼓側身開手二鼓合手三鼓相顧蹲三鼓畢間聲
作一鼓皆稍進前舞蹈次按腰立二鼓按腰相顧蹲
三鼓左右揚干戚收手按腰右以象滅王罕四鼓稍
退舞蹈按腰立五鼓兩兩相向按腰立六鼓歸佾開
手蹲七鼓面西收手按腰立八鼓側身擊干戚收立
右以象破西夏九鼓正面歸佾躬身次興身立十鼓
稍進前舞蹈次按腰立十一鼓左右推手次按腰立
十二鼓跪左膝叠手呈干戚住右以象克金國十三
鼓手收按腰興身立十四鼓兩相向而相顧蹲十五
鼓正面躬身受終聽三鼓(止)
終獻武舞順成之曲無射宫一成始聽三鼓一鼓側
身開手立二鼓合手按腰三鼓相顧蹲三鼓畢間聲
作一鼓稍進前舞蹈次按腰立二鼓開手正面蹲收
手按腰三鼓面西舞蹈次按腰立四鼓面南左右揚
干戚收手按腰五鼓側身擊干戚收手按腰立右以
象收西域定河南六鼓兩兩相向立七鼓歸佾正面
開手蹲收手按腰八鼓東西相向躬身受右以象收
西蜀平南詔九鼓歸佾舞蹈退後次按腰立十鼓推
左右手躬身次興身立十一鼓進前舞蹈次按腰立
右以象臣高麗服交趾十二鼓兩兩相向按腰蹲十
三鼓歸佾左右揚手按腰立十四鼓正面開手俯視
十五鼓收手按腰躬身受終聽三鼓(止)
泰定十室樂舞迎神文舞思成之曲黃鍾宫三成始
聽三鼓一鼓稍前開手立二鼓合手退後三鼓相顧
蹲三鼓畢間聲作一鼓稍前舞蹈二鼓高呈手三鼓
舉左手收左揖四鼓舉右手收右揖五鼓退後相顧
蹲六鼓兩兩相向立七鼓復位俯伏八鼓舉左手開
手正蹲九鼓舉右手開手正蹲十鼓稍前開手立十
一鼓合手退後躬身十二鼓伏興仰視十三鼓舞蹈
相向立十四鼓復位交籥正蹲十五鼓躬身受終聽
三鼓(止)大吕角二成始聽三鼓一鼓稍前舞蹈二鼓
合手退後三鼓相顧蹲三鼓畢間聲作一鼓稍前舞
蹈二鼓舉左手收左揖三鼓舉右手收右揖四鼓高
呈手五鼓兩兩相顧蹲六鼓稍前開手立七鼓復位
正揖八鼓兩兩相向交籥正蹲九鼓復位正揖十鼓
舉左手收左揖十一鼓舉右手收右揖十二鼓伏興
仰視十三鼓舞蹈相向立十四鼓復位立十五鼓躬
身受終聽三鼓(止)太簇徵二成始聽三鼓一鼓稍前
開手立二鼓合手退後三鼓相顧蹲三鼓畢間聲作
一鼔稍前舞蹈二鼓復位躬身三鼓高呈手四鼓兩
兩相向交籥正蹲五鼓復位立六鼓舞蹈相向立七
鼓舉左手收左揖八鼓舉右手收右揖九鼔稍前舞
蹈十鼓退後俯伏十一鼓稍前開手立十二鼓推左
手收十三鼓推右手收十四鼓三叩頭拜舞十五鼓
躬身受終聽三鼔(止)應鍾羽二成始聽三鼔一鼓稍
前開手立二鼓合手退後三鼓相顧蹲三鼓畢間聲
作一鼓稍前舞蹈二鼓復位正揖三鼓高呈手四鼓
稍前開手立五鼓退後躬身六鼔推左手收七鼓推
右手收八鼓舞蹈相向立九鼓復位躬身十鼓交籥
正蹲十一鼓兩兩相向開手正蹲十二鼓舉左手收
左揖十三鼓舉右手收右揖十四鼓三叩頭拜舞十
五鼔躬身受終聽三鼓(止)
初獻酌獻太祖第一室文舞開成之曲無射宫一成
始聽三鼓一鼓稍前開手立二鼓合手退三鼔相顧
蹲三鼔畢間聲作一鼓稍前舞蹈相向立二鼓復位
正揖三鼓推左手收四鼓推右手收五鼓三叩頭拜
舞六鼓兩兩相向交籥正蹲七鼓復位立八鼓稍前
舞蹈九鼓復位俯伏十鼓高呈手正揖十一鼓兩兩
相向蹲十二鼓復位開手立十三鼓合手正揖十四
鼓伏興仰視十五鼓躬身受終聽三鼔(止)睿宗第
二室文舞武成之曲無射宫一成始聽三鼓一鼓稍
前開手立二鼓合手退後三鼓相顧蹲三鼓畢間聲
作一鼓稍前舞蹈二鼓復位正揖三鼓高呈手四鼓
稍前開手立五鼓退後躬身六鼓舉左手收左揖七
鼓舉右手收右揖八鼓舞蹈相向立九鼓復位立十
鼓推左手收十一鼓推右手收十二鼓伏興仰視十
三鼓兩兩相向蹲十四鼓復位交籥正蹲十五鼓躬
身受終聽三鼓(止)世祖第三室文舞混成之曲無
射宫一成始聽三鼓一鼓稍前開手立二鼓合手退
後三鼓相顧蹲三鼓畢間聲作一鼓稍前舞蹈二鼓
高呈手三鼓交籥正蹲四鼓兩兩相向開手正蹲五
鼓伏興仰視六鼓舉左手收左揖七鼓舉右手收右
揖八鼓退後躬身九鼓稍前開手立十鼓舉左手收
左揖十一鼓舉右手收右揖十二鼓高呈手正揖十
三鼓舞蹈相顧蹲十四鼓三叩頭拜舞十五鼓躬身
受終聽三鼓(止)裕宗第四室文舞昭成之曲無射
宫一成始聽三鼓一鼓稍前開手立二鼓合手退後
三鼓相顧蹲三鼓畢間聲作一鼓稍前舞蹈二鼓退
後高呈手三鼓舉左手收左揖四鼓舉右手收右揖
五鼓稍前開手立六鼓退後躬身七鼓兩兩相向交
籥正蹲八鼓伏興仰視九鼓推左手收左揖十鼓推
右手收右揖十一鼓稍前舞蹈十二鼓退後相顧蹲
十三鼓高呈手十四鼓三叩頭拜舞十五鼓躬身受
終聽三鼓(止)顯宗第五室文舞德成之曲無射宫
一成始聽三鼓一鼓稍前開手立二鼓合手退後三
鼓相顧蹲三鼓畢間聲作一鼓稍前舞蹈相向立二
鼓復位正揖三鼓舉左手收四鼓舉右手收五鼓伏興仰
視六鼓兩兩相向立七鼓復位交籥正蹲八鼓退後
躬身九鼓稍前開手立十鼓舉左手收左揖十一鼓
舉右手收右揖十二鼓高呈手十三鼓復位正蹲十
四鼓三叩頭拜舞十五鼓躬身受終聽三鼓(止)順
宗第六室文舞慶成之曲無射宫一成始聽三鼓一
鼓稍前開手立二鼓合手退後三鼓相顧蹲三鼓畢
間聲作一鼓稍前舞蹈二鼓復位相顧蹲三鼓稍前
開手立四鼓合手正揖五鼓舉左手收左揖六鼓舉
右手收右揖七鼓兩兩相向交籥正蹲八鼓復位立
九鼓稍前開手立十鼓伏興仰視十一鼓舉左手收
相顧蹲十二鼓舉右手收相顧蹲十三鼓高呈手正
揖十四鼓三叩頭拜舞十五鼓躬身受終聽三鼓(止)
成宗第七室文舞守成之曲無射宫一成始聽三
鼓一鼓稍前開手立二鼓合手退後三鼓相顧蹲三
鼓畢間聲作一鼓稍前舞蹈二鼓退後躬身三鼓舉
左手收左揖四鼓舉右手收右揖五鼓伏興仰視六
鼓兩兩相向交籥正蹲七鼓復位正揖八鼓高呈手
九鼓舉左手收左揖十鼓舉右手收右揖十一鼓開
手立十二鼓合手正揖十三鼓稍前舞蹈十四鼓三叩
頭拜舞十五鼓躬身受終聽三鼓(止)武宗第八室
文舞威成之曲無射宫一成始聽三鼓一鼓稍前開
手立二鼓合手退後三鼓相顧蹲三鼓畢間聲作一鼓
稍前舞蹈二鼓復位正揖三鼓高呈手四鼓稍
前開手立五鼓退後躬身六鼓舉左手收左揖七鼓
舉右手收右揖八鼓舞蹈相向立九鼓復位立十鼓
舉左手收左揖十一鼓舉右手收右揖十二鼓伏興
仰視十三鼓兩兩相向立十四鼓復位交籥正蹲十
五鼓躬身受終聽三鼓(止)仁宗第九室文舞歆成
之曲無射宫一成始聽三鼓一鼓稍前開手立二鼓
合手退後三鼓相顧蹲三鼓畢間聲作一鼓稍前舞
蹈相向立二鼓復位正揖三鼓高呈手四鼓推左手
收五鼓推右手收六鼓稍前開手立七鼓退後躬身
八鼓兩兩相向立九鼓復位交籥正蹲十鼓舉左手
推左揖十一鼓舉右手收右揖十二鼓稍前舞蹈十
三鼓復位正揖十四鼓伏興仰視十五鼓躬身受終
聽三鼓(止)英宗第十室文舞獻成之曲無射宫一
成始聽三鼓一鼓稍前開手立二鼓合手退後三鼓
相顧蹲三鼓畢間聲作一鼓稍前舞蹈相向立二鼓
舉左手收左揖三鼓舉右手收右揖四鼓高呈手五
鼓伏興仰視六鼓兩兩相向蹲七鼓退後俯伏八鼓
復位交籥正蹲九鼓稍前開手立十鼓復位躬身十一
鼓稍前舞蹈十二鼓復位正揖十三鼓舞蹈兩兩相
向立十四鼓三叩頭拜舞十五鼓躬身受終聽三鼓
(止)
亞獻武舞肅寧之曲無射宫一成始聽三鼓一鼓稍
前開手立二鼓合手退按後腰立三鼓相顧蹲三鼓
畢間聲作一鼓稍前左右揚干戚二鼓退後相顧蹲
三鼓高呈手四鼓左右揚干戚五鼓呈干戚六鼓復
位按腰立七鼓刺干戚八鼓兩兩相向開手正蹲九
鼓復位舉左手收十鼓舉右手收十一鼓稍前開手
立十二鼓退後按腰立十三鼓左右揚干戚相向立
十四鼓復位按腰相顧蹲十五鼓躬身受終聽三鼓
(止)
終獻武舞肅寧之曲無射宫一成始聽三鼓一鼓稍
前開手立二鼓合手退後按腰立三鼓相顧蹲三鼓
畢間聲作一鼓稍前左右揚干戚二鼓退後高呈手
三鼓舉左手收四鼓舉右手收五鼓面向西開手正
蹲六鼓復位左右揚干戚七鼓躬身受八鼓呈干戚
九鼓復位按腰立十鼓刺干戚十一鼓兩兩相向立
十二鼓復位按腰立十三鼓退後相顧蹲十四鼓三
叩頭拜舞十五鼓躬身受終聽三鼓(止)
天歷三年新製樂舞明宗酌獻文舞永成之曲無射
宫一成始聽三鼓一鼓合手稍前開手立二鼓退後
立三鼓相顧蹲三鼓畢間聲作一鼓向前舞蹈相向
立二鼓復位三叩頭拜舞三鼓兩兩開手正蹲四鼓
復位俯伏五鼓交籥正蹲六鼓伏興仰視七鼓躬身
八鼓稍前開手立九鼓復位正揖高呈手十鼓舉左
手收左揖十一鼓舉右手收右揖十二鼓正揖十三
鼓兩兩交籥相揖十四鼓復位十五鼓躬身受終聽
三鼓(止)
祀前一日宿縣於庭中立四表於横街之南稍東設
舞位於縣北文郎左執籥右秉翟武郎左執干右執
戚皆六十有四人享日與工人先入就位舞師二人
執纛二人引文舞分立於表南武舞及執器者俟立
於宫縣之左右器鼗二雙鐸二單鐸二鐃二錞二(二錞)
(用六人)鉦二相鼓二雅鼓二凡二十人文舞進舞師二
人執旌二人引武舞進立其處文舞還立於縣側
凡宗廟之樂九成舞九變黃鍾之宫三成三變大吕
之角二成二變太簇之徵二成二變應鍾之羽二成
二變圜丘之樂六成舞六變夾鍾之宫三成三變黃
鍾之角一成一變太簇之徵一成一變姑洗之羽一
成一變
舞師四人皆執梃執纛二人執旌二人祭則前舞以
為舞容舞人從南表向第一表為一成則一變從第
二至第三為二成從第三至北第四表為三成舞人
各轉身南向於北表之北還從第一至第二為四成
從第二至第三為五成從第三至南第一表為六成
若八變者更從南北向第二為七成又從第二至第
三為八成若九變者又從第三至北第一為九成
舞師二人舒脚幞頭黃羅繡抹額紫服金銅荔枝帶
皂□各執仗(牙仗也)執旌二人平冕前後各九旒五就
青生色鸞袍黃綾帶黃絹袴白絹襪赤革履(平冕鸞袍皆倣)
(金制惟冕之旒數不同金以五元以九)執纛二人青羅巾餘同執旌舞
人青羅生色義花鸞袍緣以皂綾平冕冠冠前後有
旒青白硝石珠相間
文舞器纛二制若旌幢高七尺杠首刻象牛首下
施朱繒蓋為三重以導文舞籥六十有四木為之
象籥之制舞人所執翟六十有四木柄端刻龍首
飾以雉羽綴以流蘇舞人所執
武樂器旌二制如纛杠首栖以鳳以導武舞干
六十有四木為之加以彩繪舞人所執戚六十有
四制若劍然(禮記註戚斧也今制與古異)舞人所執金錞二
金鉦二金鐃二單鐸二雙鐸二雅鼓二
相鼓二鼗鼓二(以上並詳金革之屬)
舞表表四木杆鑿方石樹之用以識舞人之兆綴
樂隊樂音王隊(元旦用之)引隊大樂禮官二員冠展角幞
頭紫袍塗金帶執笏次執戱竹二人同前服次樂工
八人冠花幞頭紫窄衫銅束帶龍笛三杖鼓三金鞚
小鼓一板一奏萬年歡之曲從東階升至御前以次
而西折繞而南北向立次二隊婦女十人冠展角幞
頭紫袍隨樂聲進至御前分左右相向立次婦女一
人冠唐帽黃袍進北向立定樂止念致語畢樂作奏
長春柳之曲次三隊男子三人戴紅髮青面具雜彩
衣次一人冠唐帽綠襴袍角帶舞蹈而進立於前隊
之右次四隊男子一人戴孔雀明王像面具披金甲
執叉從者二人戴毗沙神像面具紅袍執斧次五隊
男子五人冠五梁冠戴龍王面具繡氅執圭與前隊
同進北向立次六隊男子五人為飛天夜叉之像舞
蹈以進次七隊樂工八人冠霸王冠青面具錦繡衣
龍笛三觱篥三杖鼓二與前大樂合奏濟爾噶雅之
曲次八隊婦女二十人冠廣翠冠銷金綠衣執牡丹花
舞唱前曲與樂聲相和進至御前北向列為九重重
四人曲終再起與後隊相和次九隊婦女二十人冠
金梳翠花鈿繡衣執花鞚稍子鼓舞唱前曲與前隊
相和次十隊婦女八人花髻服銷金桃紅衣搖日月
金鞚稍子鼓舞唱同前次男子五人作五方菩薩梵
像搖日月鼓次一人作樂音王菩薩梵像執花鞚稍
子鼓齊聲舞前曲一闋樂止次婦女三人歌新水令
沽美酒太平令之曲終念口號畢舞唱相和以次而
出夀星隊(天夀節用之)引隊禮官樂工冠服並同樂音王
隊次二隊婦女十人冠唐巾服銷金紫衣銅束帶次
婦女一人冠平天冠服繡鶴氅方心曲領執圭以次
進至御前立定樂止念致語畢樂作奏長春柳之曲
次三隊男子三人冠服舞蹈並同樂音王隊次四隊
男子一人冠金漆弁冠服緋袍塗金帶執笏從者二
人錦帽繡衣執金字福禄牌次五隊男子一人冠捲
雲冠青面具綠袍塗金帶分執梅竹松椿石同前隊
而進北向立次六隊男子五人為烏鴉之像作飛舞
之態進立於前隊之左樂止次七隊樂工十有二人
冠雲頭冠銷金緋袍白裙龍笛三觱栗三札鼓三和
鼓一板一與前大樂合奏山荆子帶袄神急之曲次
八隊婦女二十人冠鳳翹冠翠花鈿服寬袖衣加雲
肩霞綬玉佩各執寶蓋舞唱前曲次九隊婦女三十
人冠玉女冠翠花鈿服黃銷金寬袖衣加雲肩霞綬
玉佩各執㯶毛日月扇舞唱前曲與前隊相和次十
隊婦女八人服雜綵衣被檞葉魚鼓簡子次男子八
人冠束髮冠金掩心甲銷金緋袍執戟次為龜鶴之
像各一次男子五人冠黑紗帽服繡鶴氅朱履策龍
頭藜杖齊舞唱前曲一闋樂止次婦女三人歌新水
令沽美酒太平令之曲終念口號畢舞唱相和以次
而出
禮樂隊(朝會用之)引隊禮官樂工大樂冠服並同樂音王
隊次二隊婦女二人冠黑漆弁冠服青素袍方心曲
領白裙束帶執圭次婦女一人冠九龍冠服繡紅袍
玉束帶進至御前立定樂止念致語畢樂作奏長春
柳之曲次三隊男子三人冠服舞蹈同樂音王隊次
四隊男子三人皆冠捲雲冠服黃袍塗金帶執圭次
五隊男子五人皆冠三龍冠服紅袍各執劈正金斧
同前隊而進北向立次六隊童子五人三髻素衣各
執香花舞蹈而進樂止次七隊樂工八人皆冠束髮
冠服錦衣白袍龍笛二觱栗三杖鼓二與前大樂合
奏新水令水仙子之曲次八隊婦女二十人冠籠巾
服紫袍金帶執笏歌新水令之曲與樂聲相和進至
御前分為四行北向立鞠躬拜興舞蹈叩頭山呼就
拜再拜畢復趁聲歌水仙子之曲一闋再歌青山口
之曲與後隊相和次九隊婦女二十人冠車髻冠服
銷金藍衣雲肩佩綬執孔雀幢舞唱與前隊相和次
十隊婦女八人冠翠花唐巾服錦繡衣執寶蓋舞唱
前曲次男子八人冠鳳翅兜牟披金甲執金戟次男
子一人冠平天冠服繡鶴氅執圭齊舞唱前曲一闋
樂止次婦女三人歌新水令沽美酒太平令之曲終
念口號畢舞唱相和以次而出
說法隊引隊禮官樂工大樂冠服並同樂音王隊次
二隊婦女十人冠僧伽帽服紫襌衣皂絛次婦女一
人服錦袈裟餘如前持數珠進至御前北向立定樂
止念致語畢樂作奏長春柳之曲次三隊男子三人
冠服舞蹈並同樂音王隊次四隊男子一人冠隠士
冠服白紗道袍皂絛執麈拂從者二人冠黃包巾服
錦繡衣執令字旗次五隊男子五人冠金冠披金甲錦
袍執戟同前隊而進北向立次六隊男子五人為金
翅鵰之像舞蹈而進樂止次七隊樂工十有六人冠
五福冠服錦繡衣龍笛六觱栗六杖鼓四與前大樂
合奏金字西番經之曲次八隊婦女二十人冠珠
子菩薩冠服銷金黃衣纓絡佩綬執金浮屠白傘蓋
舞唱前曲與樂聲相和進至御前為五重重四人曲
終再起與後隊相和次九隊婦女二十人冠金翠菩
薩冠服銷金紅衣執寶蓋舞唱與前隊相和次十隊
婦女八人冠青螺髻冠服白銷金衣執金蓮花次男
子八人披金甲為八金剛像次一人為文殊像執如
意一人為普賢像執西番蓮花一人為如來像齊舞
唱前曲一闋樂止次婦女三人歌新水令沽美酒太
平令之曲終念口號畢舞唱相和以次而出
明太祖洪武元年定樂舞之制
樂生仍用道童舞生改用軍民俊秀子弟文武各六
十四人文生唐帽紫大袖袍執羽籥武生唐帽絳大
袖袍執干戚俱革帶皂靴尋改用幞頭緋紫袍靴帶
仍舊
輿服志曰明初郊社宗廟用雅樂協律郎幞頭紫
羅袍荔枝帶樂生緋袍展脚幞頭舞士幞頭紅羅
袍荔枝帶皂鞾文舞生紅袍武舞生緋袍俱展脚
幞頭革帶皂鞾
樂志曰郊丘廟社洪武元年定武舞生六十二人
引舞二人各執干戚文舞生六十二人引舞二人
各執羽籥舞師二人執節以引之共一百三十人
朱載堉律吕精義曰宋太祖建隆元年二月兼太
常寺竇儼上言請改周崇德舞曰文德之舞象成
舞曰武功之舞國朝用宋竇儼所擬舞名武曰武
功之舞文曰文德之舞
洪武三年九月定朝會宴享樂舞之數
凡宴會用九奏三舞武舞曰平定天下之舞象以武
功定禍亂也用舞士三十二人皆左執干干長三尺
五寸上闊一尺下廣六寸朱質上畫雉羽中畫升龍
雲氣右秉戚長二尺五寸朱紅漆柄金裝戚斧分為
四行每行八人舞作發揚蹈厲坐作擊刺之狀皆冠
黃金束髮冠紫絲纓青羅生色畫舞鶴花樣窄袖衫
白生絹襯衫錦領紅羅銷金大袖罩袍紅羅銷金裙
皂生色畫花緣襈白羅銷金汗袴藍青羅銷金緣紅
羅擁項紅結子紅絹束腰塗金束帶青絲大絛錦臂
鞲綠雲頭皂鞾舞師二人執旌以引之旌長七尺五
寸朱紅漆柄金龍吞口懸五彩羽九層每層用塗金
寶蓋紅絲絛穿末垂絲結子皆冠黃金束髮冠紫絲
纓青羅大袖衫白絹襯衫錦領塗金束帶綠雲頭皂
鞾文舞曰車書會同之舞象以文德致太平也舞士
三十二人左執籥籥長一尺五寸朱紅漆筀竹為之
上開三竅右秉翟翟長三尺五寸朱紅漆柄金龍吞
口上綴雉羽五層每層用塗金寶蓋紅絲絛穿末用
紅絲結子分為四行每行八人舞作進退舒徐揖讓
升降之狀皆冠黑漆描金方山冠青絲纓衣素紅羅
大袖衫紅生絹襯衫錦領紅羅擁項紅結子塗金束
帶白絹大口袴白綾韈茶褐鞋舞師二人執翿以引
之翿長七尺五寸朱紅漆柄金龍吞口懸白鷺羽九
層每層用塗金寶蓋紅絲絛穿末垂紅絲結子冠服
與舞士同惟大袖衫用青羅不用紅羅擁項紅結子
四夷舞曰撫安四夷之舞象以威德服遠人也舞士
十六人東夷四人椎髻於後繫紅銷金頭繩紅羅銷
金抹額中綴塗金博山兩旁綴塗金巾環明金耳環
青羅生色畫花大袖衫紅生色領袖紅羅銷金裙青
銷金裙緣紅生絹襯衫錦領塗金束帶烏皮鞾西戎
四人間道錦纏頭明金耳環紅紵絲細摺襖子大紅
羅生色雲肩綠生色緣藍青羅銷金汗袴紅銷金緣
繋腰合鉢十字泥金數珠五色銷金羅香囊紅絹擁
項紅結子赤皮鞾南蠻四人綰朝天髻繋紅羅生色
銀錠紅銷金抹額明金耳環紅織金短襖子綠織金
細摺短裙絨錦袴間道紵絲手巾泥金項牌金珠瓔
珞綴小金鈴錦行纏泥金獅蠻帶綠銷金擁項紅結
子赤皮鞾北狄四人戴單于冠貂鼠皮簷雙垂髻紅
銷金頭繩紅羅銷金抹額諸色細摺襖子藍青生色
雲肩紅結子紅銷金汗袴繋腰合鉢皂皮鞾四夷各
為一行舞作拜跪朝謁喜躍俯伏之狀舞師二人執
幢以引之幢長七尺五寸朱紅漆柄金龍吞口懸五
彩羅幢五層每層綴五色銷金吹帶末垂紅絲結子
皆戴白捲簷氊帽塗金帽頂一撒紅纓紫羅帽襻紅
綠金繡襖子白銷金汗袴藍青銷金緣塗金束帶綠
擁項紅結子赤皮鞾凡三舞皆有樂文武二舞用樂
工一十人笙&KR0793;橫管杖鼓各二人大鼓一人板一人
冠服與大樂工同四夷舞用樂工十六人腰鼓琵琶
胡琴箜篌頭管羌笛&KR0793;各二人水盞板各一人戴蓮
花帽衣諸色細摺襖子白銷金汗袴紅銷金緣紅綠
絹束腰紅羅擁項紅結子花鞾每宴會和聲郎四人
二人執麾總掌樂舞立樂工前之兩旁二人押樂立
樂工後之兩旁皆戴皂羅闊帶巾衣青羅大袖衫紅
生絹襯衫錦領塗金束帶皂鞾樂工舞士人等各服
其服執樂器舞器立於丹墀之西伺殿上陳設既畢
和聲郎二人執麾由兩階升立於御酒案之左右北
向二人引歌工樂工由兩階升立於丹陛上之兩旁
東西相向舞師二人執旌引武舞士立於西階下之
南舞師二人執翿引文舞士立於東階下之南舞師
二人執幢引四夷舞士立於武舞之西南俱北向引
大樂二人執戲竹引大樂工陳列於丹陛之西文武
二舞樂工列於丹陛之東四夷舞樂工列於四夷舞
之北俱北向
會典曰大祀慶成大宴萬國來朝隊舞纓鞭得勝
隊舞萬夀聖節大宴九夷進寶隊舞夀星隊舞冬
至大宴讚聖喜隊舞百花聖朝隊舞正旦大宴百
戲蓮花盆隊舞勝鼓採蓮隊舞
九年正月定王國樂舞之制
王國宗廟樂樂生三十六人鐘磬各一瑟二琴一塤
箎簫笛各二笙四柷敔各一搏拊二歌工八舞生七
十二人文舞三十六人各執羽籥武舞如文舞之數
各執干戚中各以二人為引舞樂工例設二十七戶
於各王境内撥與供用至十五年六月又定樂工樂
器冠服之制凡朝賀用大樂樂工二十七人樂器用
戲竹二頭管四杖鼓十二大鼓一花棃木拍板一冠
服用紅絹彩畫胸背方花小袖單袍有花鼓吹冠錦
臂韝皂鞾抹額用紅羅彩畫束腰用紅絹宴禮七奏
樂樂工八人樂器用紫竹簫二紫竹笙二&KR0793;二花棃
木拍板一冠服同前迎膳大樂樂工八人樂器用戲
竹二笛二杖鼓二小鼓一花棃木拍板一冠服亦同
前其餘樂工冠服用綠絹彩畫胸背方花小袖單袍
無花鼓吹冠抹額以紅絹彩畫束腰以紅絹
永樂間定殿内侑食樂樂舞之制
一奏上萬夀之曲奏平定天下之舞引舞二人皆服
青色巾青紅綠玉色羅銷金胸背襖子渾金銅帶紅
羅褡䙏皂雲頭鞾青綠羅銷金色臀舞人三十二人
服色與引舞樂工同二奏仰天恩之曲奏撫安四夷
之舞引舞樂工二人皆服紅氊帽紅羅銷金項帕紅青
綠羅銷金襖子紅羅褡䙏紅青綠羅銷金色臀皂雲
頭鞾高麗舞四人皆服笠子青羅銷金胸背襖子
銅帶白碾光絹間道踢袴皂皮鞾北番舞四人皆服
狐帽青紅紵絲銷金襖子銅帶伍魯速回回舞四人
皆服青羅帽北里罕棉花手巾銅帶皂鞾三奏感地
德之曲奏車書會同之舞舞人三十四人皆服皂羅
頭巾青綠玉色皂沿邊襴茶褐線縧皂皮四縫鞾四
奏民樂生之曲奏表正萬邦之舞引舞二人皆執紅
纓纛服青羅色巾紅羅銷金項帕紅生絹錦領中單
紅生絹銷金通袖襖子青絛銅帶織錦臂鞲皂雲頭
鞾各色羅銷金色臀紅絹褡䙏舞人樂工六十四人
皆執干一小鉞斧一服色與引舞同五奏感皇恩之
曲奏天命有德之舞引舞二人俱執紅纓纛服蒙紗
如意冠紅生絹錦領中單紅生絹大袖袍各色絹綵
畫直纏黑角偏帶藍絹綵皂雲頭皮鞾白布襪舞人
樂工六十四人皆執紅漆羽籥雉雞尾服色與引舞
樂工同六奏慶豐年之曲七奏集順應之曲八奏永
皇圖之曲九奏樂太平之曲
大祀慶成纓鞭得勝外國隊舞萬夀聖節九裔進寶
隊舞冬至節讚聖喜隊舞正旦節百戱蓮盆隊舞
世宗嘉靖五年七月世廟用文德之舞尋增武舞
時建世廟成費宏等議獻皇帝生長太平初不以武
功為尚其三獻皆當用文德之舞帝從之遂去武舞
生及引舞者六十六人其樂生及文舞生如太廟制
已而太常請添用武舞帝命禮部會張璁議且曰以
朕論之不用武功之舞所以尊讓太廟也不為缺典
璁言樂舞以佾數為降殺未聞以文武為偏全若必
以武功定天下者得兼用武舞則禹以揖讓得天下
而大禹謨曰舞干羽於兩階此可見古之天子兼用
矣詩曰簡兮簡兮方將萬舞記曰壬午猶繹萬入去
籥萬者舞之總名可見列國諸侯皆兼用矣議者繆
引漢景之詔為証夫既不知漢人所謂文始昭德者
固未嘗無武舞又不知國朝制度雖王國宗廟亦未
嘗去武舞使八佾之制用其文而去其武則兩階之
容得其左而闕其右是皇上舉天子禮樂而自降殺
之矣天子父不得享天子禮樂何以式四方垂後世
帝覽奏囅然曰卿據經推論甚明乃從璁議仍用二
舞
嘉靖九年定文武舞生服制圜丘服青紵絲方澤服黑
綠紗朝日壇服赤羅夕月壇服玉色羅
春明夢餘錄曰夕月壇在阜城門外繚以垣墻嘉
靖九年建東向為制一成祭用牲玉獻舞如朝日
儀惟樂六奏
樂典大司樂義略曰凡文舞雲門咸池大韶在庭阼
階之左武舞大夏大濩大武在庭賓階之右位為六
列施英韶而舞之各有四表表距四步為酇綴各六
十四合用三百八十四人此所以必致諸子而後足
也夫樂在耳為聲在目為容而後節奏不忒故先王
之制舞也必協於歌焉歌一曲為舞一變六變用六
九變用九然聲應可聞而不可覩也羽籥干戚以表
其容發揚蹈厲以見其意盡筋骸之力以要鐘鼓拊
會之節皆由耳目聰明心思穎悟均聲之長短合舞
之疾徐然後聲容選和始終有序而後六樂備矣蓋
樂有八音以行八風是以舞佾與鐘聲數俱用八而
堂上歌詩者四歌瑟者四一唱三嘆亦用八人歌奏
雖分實相聯絡羽籥起黃鍾大吕應以姑洗南吕是
謂辰酉以南為南風而夷則中吕皆為清角文合於
武也干戚起蕤賓函鍾應以無射夾鍾是為戌夘以
北為北風而大簇應鍾皆為流徵武合於文也北入
於南隂入於陽以合生氣之和道五常之行其即納
音與隔八而娶歸衝為同甲子之於乙丑壬申之於
癸酉庚辰之於辛巳皆金也而甲午乙未壬寅癸夘
庚戌辛亥如之蓋金商音也太師審商而分之也丙
子丙午以水至於壬子壬午以木其娶而同猶甲子
甲午也則對待流行始終條理分而必合成十六音
矣大抵陽紀之音角羽在前律隂紀之音商徵在後
律必先角羽並起而後反商下徵則宫常主角往而
必反商常主徵離而必合也宫雖主角然必有角之
羽羽之角焉商雖主徵然亦必有角之羽羽之角焉
但聲相應則角為徵爾角羽所統者琴瑟尚宫也角
之羽者鍾尚羽也羽之角者石尚角也還相為宫宫
一羽一角一十五鼓而五聲之變成焉季春之月律
中姑洗辰為角日在大梁位酉為羽羽角氣合以歌
南風故大合樂以舞大韶為主變起於角羽從宫羽
水也徵火也六府三事是為九德之歌九變而角
韶徵韶成焉亦惟舞容合聲以取象耳然則季秋之
月大饗帝律中無射位戍蕤賓之角也日在大火位
夘蕤賓之羽也奏無射歌夾鍾其必主於舞大武與
大司樂掌之以教國子弟必設官分職焉樂師教舞
籥師舞羽司干授器大胥掌學士之版以待致諸子
春入學舍菜合舞將以養老於辟雍也秋頒學合聲
將以饗帝於明堂也曰合舞則大合六樂而舞矣曰
合聲則會大樂而歌奏矣必曰以六樂之會正舞位
以序出入舞者比樂官展樂器何也六樂之會文武
以聲合矣羽籥九成干戚六成行列得正而不愆所
以正舞位也出象揖遜先後有倫而不亂所以序出
入舞也樂官則比叙其所教之人以考其藝之精粗
樂器則展視其所用之器以審其聲之完否人與器
俱善則樂舞可知矣小胥則廵舞列而撻其怠慢者
正樂縣之位焉列與縣俱應則聲容可知矣至於舞
位四表文武雖同而舞服各異焉文舞服皮弁左執
籥右秉翟分八佾於南表前二工執旌引前衣冠同
之正立定位堂長歌以咏於是播鼗導舞自南第一
表至第二表為一成至第三表為再成至第四表為
三成覆身却行至第三表為四成至第二表為五成
復至南第一表為六成五成為五變則五物五祇可
致六成為六變則象物天神可致更從南頭北向第
二表為七成又從第二至第三表為八成則地祗皆
出矣又從第三至北表為九成則人鬼皆格矣武舞
服韋弁左執干右執戈亦分八佾於南表前二工執
旌居前執鐸者左右夾振之次擊鼓以金錞和之以
金鐲節之自一成至六成雖與文舞同然其終也為
兵還振旅之狀廢鐲鳴鐃而舞畢記曰天子冕而總
干蓋古者人君自舞大武故服冕而執干戚八佾用
萬為擊刺之容則舞人執干戈何則冕非學士所宜
服則玉戚亦非擊刺之所宜用也然則文武之成曷
為異歟自一三五為九而乾用之參天之數也二與
四為六而坤用之兩地之數也文舞陽也成以參天
武舞隂也成以兩地節序自然之符也曰簫韶九成
大武六成而又謂之變者何居曰在樂音謂之變在
樂舞謂之成其實一也
欽定續文獻通考卷一百十七
