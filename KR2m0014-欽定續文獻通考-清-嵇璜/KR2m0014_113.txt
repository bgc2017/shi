欽定續文獻通考卷一百十三
樂考
樂歌
遼
遼史樂志曰雅樂歌詞文闕不具
金郊祀樂章
皇帝入中壝宫縣黃鍾宫昌寧之曲(凡步武同)
衮服穆穆臨於中壝瞻言圜壇皇皇后帝禋祀肇稱
馨香維德爰暨百神於昭受職
降神宫縣乾寧之曲仁豐道洽之舞圜鍾為宫黃鍾
為角太簇為徵姑洗為羽圜鍾三奏黃鍾太簇姑洗
皆一奏詞並同
我金之興皇天錫羨惟神之休爰兹郊見有玉其禮
有牲其薦將受厥明來寧來燕
皇帝盥洗宫縣黃鍾宫昌寧之曲
因天事天惇宗將禮爰飭攸司奉時罍洗挹彼注兹
廼升壇陛先事而虔神勞豈弟
皇帝升壇登歌大吕宫昌寧之曲
相在國南崇崇其趾烝哉皇王惟時莅止至誠通神
克禋克祀於萬斯年昊天其子
昊天上帝奠玉幣登歌大吕宫洪寧之曲
穆穆君王有嚴有翼珮環鏘然圜壇是陟嘉德升聞
馨非黍稷高明降監百神受職
皇地祇坤(按史志王圻續通考俱誤作神照史志雅樂條改)寧之曲
肅敬明祇躬行奠贄其贄維何黃琮制幣從祀羣靈
咸秩厥位維皇能饗允集熙事
配位太祖皇帝永寧之曲
肇舉明禋皇天后土皇祖武元爰作神主功昭耆定
歌以大吕綏我思成有秩斯祜
司徒迎俎宫縣黃鍾宫豐寧之曲
穆穆皇皇天子躬祀羣臣相之罔不敬(按王圻續通考作欽)止
俎豆畢陳物其嘉矣馨香始升明神燕喜
昊天上帝酌獻登歌大吕宫嘉寧之曲
郊禋展敬昭事上靈太尊在席有配斯馨酌言獻之
靈其醉止福禄來宜以答明祀
皇地祇泰寧之曲
衮服穆穆(王圻續通考作煌煌)臨彼(史志作被)泰折於昭神宫埋幣
瘞血爰稱匏爵斟言薦潔方輿常安扶我帝業
配位太祖皇帝燕寧之曲
烝哉高后肇迪丕基功與天合配天以推薦時清旨
孔肅其儀來寧來燕福禄綏之
文舞退武舞進宫縣黃鍾宫咸寧之曲
奉祀郊丘雲門變舞進秉朱干停揮翟羽於昭睿文
復肖聖武無疆維烈天子受祜
亞終獻宫縣黃鍾宫咸寧之曲功成治定之舞
掃地南郊天神以竢於皇君王(按史志誤作在照王坼續通考改)克
禋克祀交於神明元酒陶器誠心靖純非貴食味
皇帝飲福登歌大吕宫福寧之曲
所以承天無過乎質天其祐之惟精惟一泰尊爰挹
馨香薦德惠我無疆子孫千億
徹豆登歌大吕宫豐寧之曲
大禮爰陳為豆孔碩肅肅其容於顯百辟皇靈降監
馨聞在德明禋斯成孚休罔極
送神宫縣圜鍾宫乾寧之曲
赫赫上帝臨監禋祀居然來歆昭答祖配圜壇四成
神安其位升歌贊送天人悦喜
方丘樂章
迎神鎮寧之曲林鍾宫再奏太簇角再奏姑洗徵再
奏南吕羽再奏詞同
至哉坤儀萬彙資生稱物平施流謙變盈禮修泰折
祭極精誠皇皇靈眷永奠寰瀛
初獻盥洗太簇宫肅寧之曲
禮有五經無先祭禮即時申虔惟時盥洗品物吉蠲
威儀濟濟錫之純嘏來歆豈弟
初獻升壇應鍾宫肅寧之曲
無疆之德至哉坤元沈潛剛克資生實蕃方丘之儀
惟敬無文神其來思時歆薦殷
初獻奠玉幣太簇宫億寧之曲
禮行方澤文物備舉惟皇地祇昭假來下奠瘞玉帛
(按王圻續通考作幣)純誠内著神保是享陟降斯祜
司徒奉俎太簇宫豐寧之曲
四階秩儀壇於方澤昭事皇祗即陰以墌潔肆于祊
孔嘉且碩神其福之如幾如式
正位酌獻太簇宫溥寧之曲
蕩蕩坤德物無不載柔順利貞含宏光大籩豆既陳
(按王圻續通考作存據史志改)金石斯在四海永寧福禄攸介
配位(太宗也)酌獻太簇宫保寧之曲詞闕
亞終獻升壇太簇宫咸寧之曲
卓彼嘉壇奠玉方澤百神祇肅八音純繹祀事孔明
柔祗感格(按此章不應獨減二句疑史闕之)
徹豆應鍾宫豐寧之曲
修理方丘吉蠲是宜籩豆靜嘉登于有司芬芬馨香
來享來儀郊儀將終聲歌徹之
送神林鍾宫鎮寧之曲
因地方丘濟濟多儀樂成八變靈祗格思薦餘徹豆
神貺昭垂億萬斯年永祐丕基
詣望燎位太簇宫肅寧之曲詞同升壇
宗廟樂章
禘祫親饗樂章
皇帝入門宫縣無射宫昌寧之曲(出入步武同)
惟時升平禮儀肇興鳴鸞至止穆穆造庭百辟卿士
恪謹迎承恭隸(按二字疑有誤王圻續通考作對越)祖考神宇攸寧
皇帝升殿登歌夾鍾宫昌寧之曲(升降及將還版位皆同登歌)
笙鏞既陳罍尊在戸升降有容惟規惟矩恭敬明神
上儀交舉永言保之承天之祜
皇帝盥洗宫縣無射宫昌寧之曲
惟水之功潔淨精微洗爵奠斝于德有輝皇皇穆穆
宗廟之威宜其感格福祉交歸
皇帝降階宫縣無射宫昌寧之曲
於皇神宫象天清明有來肅肅相維公卿禮儀卒度
君子攸寧孔時孔惠綏我思成
(臣)等謹按盥洗復位而後迎神此天德二年樂節
至大定中更定詳後朝享
迎神宫縣來寧之曲黃鍾宫三奏大吕角二奏太簇
徵二奏應鍾羽二奏詞同
八音克諧百禮具舉明德惟清至誠永慕神之格思
雲軿風馭來止來臨千祀燕處
司徒引俎宫縣無射宫豐寧之曲
維牲維犧齊明致祠我將我享吉蠲奉之博碩肥腯
神嗜為宜千秋歆此永綏黔黎
始祖酌獻宫縣無射宫大元之曲
惟酒既清惟殽既馨苾芬孝祀在廟之庭羞于皇祖
來燕來寧象功昭德先祖是聽
德皇帝大熙之曲
萬方欣戴鴻業創基瑶源垂裕綿瓞重熙式崇毖祀
爰考成規籩豆有楚益臻皇儀
安皇帝大安之曲
爰圖造邦載德其昌皇儀允穆誕集嘉祥明誠昭假
積厚流光祗嚴清廟鐘石琅琅
獻祖大昭之曲
惟聖興邦經始之初鳩民化俗還定攸居迪德純儉
志規遠圖時哉顯祀精誠有孚
昭祖大成之曲
天啓璇源貽慶定基率義為勇施德為威耀武拓境
功烈巍巍永昌皇祚均福黔黎
景祖大昌之曲
丕顯鴻烈基緒隆昌聖期誕集邦宇斯張尊嚴廟祏
昭假休祥煌煌縟典億載彌光
世祖大武之曲
桓桓伐(按王圻續通考作武照史志改)功天鑒其明惟威震疊惟德
綏寧神策無遺鴻圖以興曾孫孝祀遹昭厥成
肅宗大明之曲
於皇神人武烈文謨左右世祖懷柔掃除威震遐邇
化漸蟲魚垂光綿永成帝之孚
穆宗大章之曲
烝哉文祖欽聖弘淵慈愛忠信典冊昭然歆此明祀
繁祉綿綿時純熙矣流慶萬年
康宗大康之曲
惟明惟聽煜煜神功儀型世業昭假上穹持盈孝孫
薦芳斯豐錫我祉福皇化益隆
太祖大定之曲
功超殷周德配唐虞天人協應平統寰區開祥垂裕
肇基永圖明明天子敬承典謨
太宗大惠之曲
巍巍德鴻無為端扆祚承神功究馴俗媺清宫緝熙
孝毖時祀欽奠著誠犧尊嘉旨
熙宗大同之曲
昭顯(按王圻續通考作昭)令德神基丕承對越在天享用躋升
於穆清廟來燕來寧神其醉止惟歆(按史志誤作欽照王圻續通考)
(改)克誠
睿宗大和之曲
皇祖開基周武殷湯猗歟聖考嗣德彌光啓佑洪緒
長發其祥嚴恭廟享萬世烝嘗
世宗大鈞之曲
神之來思甫登于堂祼圭有瓚秬鬯芬芳巍巍先功
啓佑無疆萬年肆祀孝心不忘
顯宗大寧之曲
於皇神宫有嚴惟清吉蠲孝祀惟神之寧對越在天
綏我思成(按史志誤作誠照王圻續通考改)敷祐億年邦家之慶
章宗大隆之曲
兩紀踐祚萬方寧康文經天地武服遐荒禮備制定
德隆業昌居歆典祀億載無疆
宣宗大慶之曲
猗歟聖皇三代之英功光先后德被羣生牲粢惟馨
鼓鐘其鏗神兮來思歆于克誠
文舞退武舞進宫縣無射宫肅寧之曲
明明先皇神武惟揚開基垂統萬世無疆干戚象功
威儀有光神保是享昭哉降康
亞終獻無射宫肅寧之曲
涓辰之休昭祀惟恭威儀陟降惟禮是從籩豆靜嘉
於論鼓鐘惟皇受祉監斯德容
皇帝飲福登歌夾鍾宫福寧之曲
犧牲充潔粢盛馨香來格來享精神用彰飲此純禧
簡簡穰穰文明天子萬壽無疆
徹豆登歌夾鍾宫豐寧之曲(按樂志上云徹豆奏豐寧用無射宫而此與朝)
(享徹豆皆作夾鍾宮其說互異)
孝祀肅穆(按史志誤作睦照王圻續通考改)明德以薦樂奏九成禮
終三獻百辟卿士進徹以時小大稽首神保聿歸
送神宫縣黃鍾宫來寧之曲
潔兹牛羊清兹酒醴三獻攸終神既燕喜神之去兮
載錫繁祉萬壽無疆永保禋祀
郊祀前朝享太廟樂章
皇帝入門宫縣無射宫昌寧之曲
郊將升禋廟當告虔錫鑾戾止孝實奉先祀事斯舉
有序無愆祗見祖考神意懽然
皇帝升殿登歌夾鍾宫昌寧之曲
皇皇天子升自阼階奠見祖禰肅然有懷百禮已洽
八音克諧既昌且寧萬福沓來
迎神宫縣來寧之曲黃鍾宫(按此處史志與王圻續通考俱脱官字今補)
三奏大吕角二奏太簇徵二奏應鍾羽二奏詞同
(臣)等謹按樂志上云天德二年晨祼畢還小次方
奏迎神曲大定十一年朝享奏依開元開寳禮至
版位即奏黃鍾宫九奏云云前禘祫親享迎神在
盥洗降階後則天德舊儀此迎神而後盥洗則大
定間改制也
以實應天報本反始潔兹豐盛禮先肆祀風馬雲車
神之弔矣來止來宜而燕翼子
皇帝盥洗官縣無射宫昌寧之曲
有水于罍有巾于篚帨手拭爵圭衮有煒元酒太羹
德馨惟菲萬年昌寧皇皇負扆
皇帝升階宫縣無射宫昌寧之曲(降階同)
巍巍京師有嚴神宫聖主戾止多士雲從來享來獻
(按王圻續通考作格獻作享照史志改)肅肅其容將昭大報庸示推崇
司徒奉俎宫縣無射宫豐寧之曲
陳其犧牲惟純與精苾芬孝祀(按史志誤作思照王圻續通考改)於
昭克誠不疾瘯蠡或剥或烹洋洋在上以交神明
始祖酌獻宫縣無射宫(按此三字史志脱照王圻續通考添)大元之曲
猗歟初基兆我王迹其命維新貽謀丕赫綿綿瓜瓞
國步日闢堂構之成焜煌今昔
獻祖大昭之曲
以聖繼興成王之孚民從其化咸奠攸居清廟觀德
猗與偉與金石備樂以奉神娛
昭祖大成之曲
東夷不庭皇祖震怒神武削平貽厥聖緒猶室有基
垣墉乃樹億萬斯年天保孔固
景祖大昌之曲
於皇藝祖其智如神修法施令百度維新疆宇日廣
海隅咸賓功高德厚耀耀震震
世祖大武之曲
於皇先王昭假于天長駕遠馭麾斥無前王業猶生
孫謀有(按王圻續通考作克)傳圜壇展禮敢先告虔
肅宗大明之曲
猗歟前人簡惠昭融相我世祖成兹伐(按王圻續通考作武照史)
(志改)功敷佑來葉帝圖其隆將修熙事先欵神宫
穆宗大章之曲
仁慈忠信惟祖之休功光岐下迹掩商邱仰瞻清廟
懷想前修神其來格歆茲庶羞
康宗大康之曲
猗歟前王惠我無疆儀刑典法日靖四方永言孝思
於乎不忘昭告大祀祗率舊章
太祖大定之曲
天生聰明俾乂烝人惟此二國為我敺民撻彼威武
萬邦咸賓明昭大報推而配神
太宗大惠之曲
維清緝熙於昭明德我其收之駿奔萬國南郊肇修
大典增飾清廟吉蠲純禧申鍚
睿宗大和之曲
維時祖功肇開神基昭哉聖考其德增輝上動天監
明命攸歸謀貽翼子無疆之辭
文舞退武舞進宫縣(按此處亦應有無射宫三字觀禘祫樂歌可見史志王圻續通)
(考俱脱)肅寧之曲
先皇開基比迹殷湯功加天下武德彌光容舞象成
干戈戚揚於昭報本懷哉不忘
亞終獻宫縣無射宫(按此三字史志脱照王圻續通考添)肅寧之曲
於皇宗祊朝獻維時芬芬酒醴棣棣威儀誠則有餘
神之格思子孫千億神其相之
皇帝飲福登歌夾鍾宫(按此處史志王圻續通考俱脱宫字今補)福寧之
曲
皇皇穆穆丕承丕基躬親于禋載肅載祗對越在天
神歆其誠于以飲酒如川之增
徹豆登歌夾鍾宮豐寧之曲
物維其時既豐且旨苾苾德馨或將或肆神之居歆
洽(按王圻續通考作協照史志改)于百禮於萬斯年穰穰介祉
送神宫縣黃鍾宫來寧之曲
濟濟多儀皇皇雅奏獻終反爵薦餘徹豆神監昭回
有秩斯祜無疆之福申錫厥後
昭德皇后别廟郊祀前薦享登歌樂曲
初獻盥洗夷則宫肅寧之曲
神無常享時歆精誠惟誠惟潔感通神明先事盥滌
注兹清泠巾篚既奠尊彝薦馨
初獻升降殿仲呂宮嘉寧(按史志脱寧字)之曲
有來肅肅登降以敬粲粲袨服鏘鏘佩聲金石節奏
既協且平其儀不忒乃終有慶
司徒奉俎奏夷則宮豐寧之曲
馨我黍稷潔我牲牷降升有節薦是吉蠲工祝致告
威儀肅然神之弔矣元吉其旋
酌獻奏夷則宮儀坤之曲
俔天之妺坤德利貞圜丘有事先薦以誠我酒既旨
我殽既盈神其居饗福禄來成
徹豆奏仲呂宮豐寧之曲
明昭祀事舊典無違樂既云闋神其聿歸禮之克成
神保斯饗於萬斯年迓續丕貺
祫禘有司攝事樂章(按樂章字史志脱照王圻續通考添)
初獻盥洗宮縣無射宮肅寧之曲
祀事之大齊栗為先潔精以獻沃盥于前既灌以升
乃薦豆籩神其感格歆于吉蠲
升自西階登歌奏夾鍾宮嘉寧之曲(餘並同親祀)
國有太宮合食以禮躋階肅肅降陛(按王圻續通考誤作陞照史志)
(改)濟濟鏗然純音節乃容止神之格思永綏福履
時享攝事登歌樂章
初獻盥洗無射宮肅寧之曲
酌彼行潦惟挹其清潔齊以祀祀事昭明顯允辟公
沃盥乃升神之至止歆于克誠
初獻升殿夾鍾宮嘉寧之曲(餘同親祀惟不用宮縣)
濟濟在庭祗薦有序雍容令儀旋規折矩爰徂于基
鳴佩接武敬恭明神來寧來處
昭德皇后時享登歌樂章
初獻盥洗無射宮肅寧之曲
時祀有章禮備樂舉爰潔其盥亦豐其俎俯仰升降
中規中矩神其來格百福是與
初獻升殿夾鐘宮嘉寧之曲(三獻及司徒降同)
假哉神宮神宮有侐(按史志誤作恤)惟時吉蠲登升翼翼歌
鐘鏘煌笙磬翕繹於昭肅恭靈釐來格
司徒奉俎無射宮豐寧之曲
宮庭枚枚鐘磬喤喤既儀圭鬯既奠膋□齊莊奉饋
籩豆大房靈之右饗流慶無疆
酌獻無射宮儀坤之曲
於皇坤德作合乾儀塗山懿範京室芳徽容聲如在
典祀惟時神其克享薦祉來宜
亞終獻無射宮儀坤之曲
嘉羞實俎高張在庭申獻合禮(終獻改申為三)坤德儀刑神
其是聽用鬯清明清明既鬯來享來寧
徹豆夾鍾宮豐寧之曲
禮成於終神心禗禗膋蕭發馨樂闋獻已徒馭孔多
靈輿載轙青元悠悠歸且億矣
宣孝太子别廟登歌樂章
初獻升殿夾鍾宮承安之曲
有腯斯牲有馨斯齊美哉洋洋升降以禮禮容既莊
樂亦諧止神之格思式歆明祀
酌獻無射宮和寧之曲
於惟光靈孝德昭宣高麗有奕來寧來燕於薦惟祫
既時既蠲從我烈祖載享億年
亞終獻和寕之曲
金石和奏豆籩惟豐祠官奉事齊敬精衷笙吟伊浦
鶴駐緱峰是保是饗靈德無窮
徹豆夾鍾宮和安之曲
寢成奕奕今茲其時明稱肇祀將禮之儀侯安以懌
羞嘉且時樂闋獻已神其饗思
大定三年十月追上睿宗冊寳樂章
應鍾宮顯寧之曲
天開休運積仁而昌命茲昭考敢忘顯揚上儀肇舉
涓日之良來格來享惠我無疆
大定十九年升祔熙宗冊寳樂曲
恢大帝業敉寧多方懿德荗烈金書發揚肇舉上儀
涓擇吉日鴻名赫赫與天無極
上冊寳宮縣靜寧之曲
日卜其吉承祀孔肅廣號追崇孝心克篤於乎悠哉
來思睟穆寳冊既陳委於宗祝
皇帝降殿宮縣鴻寧之曲
繼世隆昌臨朝靜默追諡鴻名發揮(按史志誤作輝)潛德玉
質金章煌煌簡冊涓辰展儀永傳無極
殿庭樂歌
大定七年正月上冊寳樂章
皇帝將升御座宮縣樂太簇宮泰寧之曲(降座同)
德隆帝位承天而興侯邦來庭民居安寧歸美以報
傳之無極鴻名徽稱壽時萬億
冊寳入門奏天保報上之曲
四方既平功歸聖明定功巍巍丕享鴻名股肱良哉
揄揚元首儲精優游南山等壽
奉冊寳官將復班位奏歸美揚功之曲
聖德高明萬邦咸休錙銖唐虞糠粃商周惟時羣臣
對揚稽首天子明明令聞不朽
冊寳初行奏和寧之曲(冊寳將升殿皇太子自侍立位至降階同)
四方攸同昭哉成功時和年豐諸福來崇英聲昭騰
和氣充塞於乎皇王惟壽時億
皇太子升殿賀奏同心戴聖之曲
穆清皇風遐方來同於昭于天物和歲豐丕受鴻名
對揚偉績純釐(按王圻續通考作嘏)穰穰敷鍚罔極
上壽皇帝將升御座宮縣和寧之曲(同前)
舉酒萬壽無疆之曲
四海太平吾皇之功羣臣對揚誕受鴻名霞觴瓊腴
君王樂豈皇天垂休萬壽無極
皇太子升階降階及與宴官升殿並奏和寧之曲(同前)
進第一爵登歌奏王道昌明之曲
對天鴻休于以鋪張巍巍煌煌超冠百王皇圖皇綱
時惟明昌祉福無疆于民敷揚
行羣官酒宮縣和寧之曲文舞(按史志誤作武)入設羣官食
奏功成治定之舞三成止
聖德高明如天聰(按史志誤作強照王圻績通考改)明多方治平功
大有成流于聲音形于蹈舞頌觴(按王圻續通考作賞)羣臣以
昭禮遇
進第二爵登歌奏天子萬年之曲
惟明后御寰瀛躋昇平飛英聲功三皇德五帝游巖
廊億萬歲
行羣官酒宮縣和寧之曲武舞入設羣官食奏四海
會同之舞三成止
地平天成時和歲豐迓衡弗迷率維敉功受天之祐
四方來賀(按史志王圻續通考俱誤作荷)於萬斯年不遐有佐
進第三爵登歌嘉禾之曲
景命赫斯歸吾皇仁風洋洋披遠荒琛贄旅庭趨明
光氣和薰蒸為嘉祥殊本合穗真異常庾如坻京歲
且穰猗歟鴻休超前王播為聲詩傳無疆
行羣官酒設羣官食羣官降階宮縣並奏和寧之曲
皇帝將降御座奏泰寧之曲並用太簇宮
大定十一年十一月行冊禮樂章
皇帝升御座宮縣泰寧之曲
皇皇穆穆衮服玉趾如日之升如山仰止九賓在列
媚茲天子願言無疆介以繁祉
冊寳入門奏天保報上之曲
穆穆元聖天迪子保相維臣工以奏丕號揚于路朝
玉牒神寳於萬斯年吾君壽考
奉冊寳官將復班位奏歸美揚功之曲
玉冊玉寳尊聖天子丕揚鴻名昭受帝祉閎休對天
其隆孰比臣下同心翼戴歸美
皇太子升殿賀奏同心戴聖之曲
大矣我后徽冊膺受歡趨彤庭拜手稽首休明御辰
無疆萬壽靈貺沓(按史志誤作杳)來天地長久
舉酒奏萬壽無疆之曲
聖德懋昭民歸天祐煌煌金書典冊光受備樂在庭
八音諧奏羣公奉觴天子萬夀
進第一爵登歌王道昌明之曲
明明我皇道光化溥百度惟新禮修樂舉藻飾太平
爛然可覩超躋三王暉映千古
設羣官食奏和寧之曲功成治定之舞
穆穆我君威折羣醜輝光日新仁洽九有容典威蕤
超前絶後端拱深嚴寳冊膺受
第二爵登歌奏天子萬年之曲
典禮修惟明后揚鴻名燦瓊玖羅華紳為萬壽歌南
山堅且久
行羣官酒奏和寧之曲四海會同之舞
道隆政平天開有德萬國和寧來王來極昭受鴻名
俯徇列辟錫飲行觴歡心各得
第三爵登歌奏嘉禾之曲
衆瑞畢至昭昇平爰生嘉禾乃合穗膴膴大田無南
東稼荗如雲成豐歲既刈既穫百室盈擊壤歌沸野
老聲陶唐之民茲其比帝力何有若自遂
大定十三年三月萬春節上壽皇太子命皇孫歌睿宗
功德歌
我祖睿宗厚有陰德國祚有傳儲嗣當立滿朝疑懼
獨先啓策徂征三秦震驚來附富平百萬望風奔仆
靈恩光被時雨春暘神化周浹春生冬藏
大定十八年十二月上受命寳樂章
皇帝將升御座宮縣奏泰寧之曲並大吕宮
上帝有赫懷此明德畀之神寳庸鎮萬國臨軒是膺
登降維則羣臣拜首年卜萬億
寳入門奏天保報上之曲
受命大寳昭荅眷祐珍符明貺人為天授文物具舉
韶濩迭奏羣臣上之天子萬壽
羣臣合班奏歸美揚功之曲
德冒生民明明元后端冕臨軒神寳是受羣工來賀
咸拜稽首無疆無期享祚長久
皇太子升殿并自侍立位降階宮縣稱觴介壽之曲
上儀昭舉膺時瑞玉羣辟在列蹌蹌肅肅衮衣桓圭
歸美稽首升降惟時天子萬壽
舉酒登歌奏萬壽無疆之曲
上帝眷命純休茲至誕膺洪寳光臨大器稱觴對揚
嵩嶽萬歲其寧惟永無疆卜世
天德二年十月冊立中宮樂章
皇帝將升御座宫縣奏乾寧之曲(降座同)
人道大倫王化所基明聖稽古陰教欲施臨軒發策
備舉彜儀關睢麟趾宜播聲詩
冊寳入門奏昌寧之曲(出門同)
羽衛充庭淑旗徽章禮儀具舉涓辰以良相我内訓
來儀椒房億萬斯年邦家之光
將受冊寳以冊寳入門宫縣奏肅寧之曲(命婦升降同)
塗山興夏關睢美周坤儀之尊毋臨九州瑶冊禕衣
光配凝旒地久天長福禄是遒
后出閤奏順寧之曲(升降座同)
天立厥配任姒比隆母儀四海化行六宫日月並明
乾坤合德於萬斯年作儷宸極
受冊奏坤寧之曲
風化之始由于壼闈禮文斯備爰正坤儀惟順以慈
儷聖同德則百斯男垂統無極
天德四年二月冊皇太子樂章
皇帝將升御座宫縣奏乾寧之曲皆用夾鍾宫
大君有為先圖本固涓辰之吉禮成儲副文物備陳
聲樂皆具人心載寧克昌福祚
冊使入門奏昌寧之曲
在天成象煥乎前星惟聖時憲典禮以行一人有慶
萬邦以貞社稷之福寖昌寖明
皇太子入門奏元寧之曲(出門同)
皇矣上帝純佐明聖篤生元良日躋德性冊命主器
萬邦以正龍樓問寢億年之慶
大定八年正月冊皇太子樂章
皇帝將升御座宫縣洪寧之曲並用太簇宫
會朝清明臨軒備禮天威皇皇臣工濟濟於昭元良
膺茲典冊對敡閎休卜年萬億
皇太子入門奏肅寧之曲
光照前星惟天垂象稽古而行主器以長典(按史志王圻續)
(通考俱誤作曲)禮告成遐邇屬望國本既隆繁釐永享
羣臣合班奏嘉寧之曲
於皇臨軒禮崇上嗣惟眷之祺傃(按王圻續通考作辨)方正位
言觀其儀翔翔(按王圻續通考作蹌蹌)濟濟美歸吾君太平萬
歲
皇太子復受冊位奏和寧之曲
祖功艱難經營締構基牢根深枝繁葉荗於昭貽謀
駢休集祐元良斯貞吾皇萬壽
大定二十五年四月宴宗室於上京皇武殿帝自歌本
曲
猗與我祖聖矣武元誕膺明命功光于天拯溺救焚
深根固蒂克開我後傳福萬世無何海陵淫昏多罪
反易天道荼毒海内自昔肇基至于繼體積累之業
淪胥且墜望戴所歸不謀同意宗廟至重人心難拒
勉副樂推肆予嗣緒二十四年兢業萬幾億兆庶姓
懷保安綏國家閒暇廓然無事乃眷上都興帝之第
屬茲來游惻然予思風物减耗殆非昔時于鄉于里
皆非初始雖非初始朕自樂此雖非昔時朕無異視
瞻戀慨想祖宗舊宇屬屬音容宛然如覩童嬉孺慕
歷歷其處壮哉徑行恍然如故舊年從游依稀如昨
歡誠契闊日暮之若于嗟闊别兮云胡不樂
大定二十七年三月冊皇太孫樂章
皇帝將升御座宫縣泰寧之曲並姑洗宫
上天叢休申鍚祚胤孫謀有貽臨軒體正煌煌上儀
欣欣衆聽隆我邦本無疆惟慶
皇太孫入門奏慶寧之曲(出門同)
寳源流光流光惟遠孫謀有貽慶緒昭衍於樂衆望
於皇備典動容周旋承茲嘉羨
羣臣合班奏順寧之曲
冕旒當宁徽章備舉綵仗充庭金石列虡濟濟多士
翼翼就序海潤山輝傾聽樂府
皇太孫復受冊位奏保寧之曲
禮之攸聞丕建世嫡衆論協從天心不易名崇震宫
辭著瑞冊社稷宗廟無疆夷懌
鼓吹導引曲
天眷三年九月駕幸燕京導引曲無射宫
五年一狩仙㐲到人間問稼穡艱難蒼生洗眼秋光
裏今日見天顔金戈玉斧臨香火馳道六龍閑歌謠
到處皆相似天子壽南山
天德二年三月祫享逥鑾導引曲
禮成廟享御衛拱飛龍諸道起祥風太平天子多受
福孝德與天通鳳簫龍管韶音奏聲在五雲中燦然
文物昭治世萬億禩無窮
貞元元年三月駕幸中都導引曲並姑洗宫
鑾輿順動喜氣滿神京輦路宿塵清鈎陳萬旅隨天
仗縹緲轉霓旌都人望幸傾堯日鼇抃溢懽聲臨觀
八極宸居正寰宇慶昇平
采茨曲
新都春色滿華蓋定全燕時運千齡協星辰五緯連
六龍承曉日丹鳳倚中天王氣盤山海皇居億萬年
貞元三年十一月祫享迴鑾采茨曲(按史志與王圻續通考俱闕某律宫)
(三字)
慶成迴大駕仙仗紫雲深龍衮輝千騎嵩呼間八音
太平興縟禮萬國得懽心孝假迎遐福穰穰永降臨
正隆六年六月駕幸南京導引曲並林鍾宫
神居(按史志作宫照王圻續通考改)壯麗宫殿壓蓬萊向曉九門開
聖明天子初巡幸遥駕六龍來五雲影裡排仙仗清
蹕絶纖埃都人齊唱昇平曲更進萬年杯
采茨曲
雙闕層雲表澄景開清曉六龍天上來馳道平如掃
虞巡五載合夏諺一遊同都人欣豫意寫入頌聲中
大定三年十月祫享迴鑾導引曲
禮行清廟華黍薦年豐聖孝與天通六龍廽馭千官
衛玉振珮環風黃麾金輅嚴天仗霏霧鬱葱葱工歌
疊奏昇平曲福禄自來崇
采茨曲皆應鍾宫(自後親祀二曲並用)
太宫崇烈考大禮慶初成仙仗廽雲步天階嚴蹕聲
舜宫合至孝周頌詠維清介福應穰簡歡交萬國情
(臣)等謹按導引曲用長短句采茨曲五言八句導
引在前采茨在後上文體例甚明史志於此乃作
祫享廽鑾采茨導引曲(皆應鍾宫自後親祀二曲並用)太宫崇烈
考云云導引曲禮行清廟云云若采茨下無導引
二字固與註意不協然并加此二字便難作太宫
崇烈考標題且與下導引曲三字亦屬重複而次
序倒置更不必言矣今照王圻續通考更定先後
庶與前例相合王圻續通考於導引采茨二題下
各註應鍾至並用云云亦未免辭費今但將史志
元註一條移列於後自較簡明
大定二十七年三月皇太孫受冊謝廟導引曲
璿源濬發衍慶自靈長聖運日隆昌震闈顯冊遵彝
典基緒煥重光練(按王圻續通考作維照史志改)時廟見嚴昭報禮
樂粲成章精誠潛格神明助福禄永無疆
欽定續文獻通考卷一百十三
