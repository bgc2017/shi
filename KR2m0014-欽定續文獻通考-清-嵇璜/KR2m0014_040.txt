欽定續文獻通考卷四十
選舉考
任子
宋寧宗嘉定十四年四月命任子簾試於御史臺
次年二月罷簾試
理宗端平元年詔省吏官至朝奉中散中奉大夫者存
歿任子不得過二三人密院比類一體施行令有司裁
抑参著為令
淳祐二年詔臣僚世賞不許奏異姓著為令
寳祐四年十一月詔開國以來勲臣之裔有能世濟其
美而不世其禄者所在州郡以聞
遼太宗天顯二年十二月詔選遥輦氏九帳子弟可任
官者
(臣)等謹按葉隆禮契丹國之言契丹任子之法文
武同奏廕亦有員數然其制莫可詳矣
穆宗應歷五年四月命郎君蕭海瓈世為北府宰相
時蕭護思為北院樞密使命世預宰相選辭曰臣子
孫賢否未知得一客者使足矣從之
景宗保寧元年三月以簫思温爲北院樞密使兼北府
宰相仍命世預其選
聖宗統和元年九月以故于越屋只有輔導功錄其子
孫
五年耶律諧理伐宋獲其將康保威詔世預節度使選
九年六月詔有沒于王事者官其子孫
太平八年十一月詔庶孽雖已為良不得與世選
興宗重熙十六年二月詔世選之官從各部耆舊擇材
能者用之
道宗清寧二年正月詔二女古部與世預宰相節度使
之選者免皮室軍
金海陵貞元二年定廕叙法
熙宗天眷中門廕之制凡一品至八品皆不限所廕
之人至是定一品至七品各限以數削八品用廕之
制
世宗大定二年二月定世襲明安穆昆遷授格
至十七年四月詔世襲明安穆昆若出任者雖年未
六十欲令子孫襲者聽又以明安穆昆皆國家勤勞
有功之人其世襲官不宜以小罪奪免十月制諸明
安父任别職子湏年二十五以上方許承襲章宗承
安五年又定明安穆昆軍前怠慢及鬭毆殺人遇赦
免死罷世襲制
金史完顔宗憲傳曰世宗時有司言諸路明安穆
昆怙其世襲多擾民請同流官以三十月為考詔
下尚書省議宗憲為平章政事上議曰昔太祖皇
帝撫定天下誓封功臣襲明安穆昆今若改為遷
調非太祖約臣謂凡明安穆昆當明核善惡進賢
退不肖有不職者其弟姪中更擇賢者代之帝從
其議
又完顔宗尹傳曰大定中宗尹為平章政事乞令
子尼楚赫襲具明安會太尉守道亦乞合其子神
果努襲其穆昆凡承襲人不識女直字者勒令習
學世宗曰此二子吾識其一習漢字未習女直字
自今女直契丹漢字曾學其一者即許承廕遂著
于令
四年五月詔皇家袒免以上就廕者依格引試中選者
勿令當儤使
五年十月制亡宋官當廕子孫者並同亡遼官例
詔教坊出身人若仕流内職者與文武同用廕自餘有
勤勞者賞賜而已不得典城牧民
(臣)等謹按世宗此詔蓋有鑒於海陵而發然教坊
賤役而使之任流内職且同文武用廕視去正隆
時亦五十步百步之間耳
更定冐廕及取廕者罪賞格
七年五月命司天臺官四品以上改授文武資者並聽
如太醫例廕其制凡正班廕亦正班雜班廕雜班
十二年十二月詔自今除名人子孫有在仕者並取奏
裁
二十九年五月(時章宗已即位)勅收錄功臣子孫量才於局分
承應
章宗明昌元年十一月更定六品官添廕格
時上卦事者乞六品官添廕吏部言天眷中八品用
廕不限所廕之人貞元中七品用廕方限以數當是
時文始于將仕武始于進義以上至七品儒林忠顯
各七階許廕一人至六品承直昭信計九階許廕二
人自大定十四年文武官下各增二階其七品視舊
為九階亦廕一人至五品凡十七階方廕二人其五
品至三品並無間越惟六品不用廕乞依舊格五品
以上增廕一人六品廕二人七品仍舊制從之
時又以舊格雖有己子許廕兄弟姪而新格禁之非
所以崇孝弟也遂聽讓廕
承安五年五月定承廕人試弓箭格
泰和元年正月以大府監孫復言門廕太濫更定廕叙
法頒行之
至二年定制凡諸色出身文武官一品廕子孫至曾
孫及弟兄姪孫六人因門廕則五人二品則子孫至
曾孫及弟兄姪五人因門廕則四人三品子孫兄弟
姪四人因門廕則三人四品五品三人因門廕則二
人六品二人七品一人因門廕則六品七品皆一人
凡進納官正班三品廕四人雜班三人正班武略子
孫兄弟二人雜班明威一人懷遠以上二人鎮國以
上三人又舊制司天太醫内侍長行雖至四品非特
恩換授文武官資不許用廕以本人見充承廕難使
係班故也是年定司天太醫遷至四品換文武官者
廕一人年六十以上退與患疾身故者雖非文武官
資除存習本業外亦聽廕一人止一子者則不湏習
即廕
七年九月詔應廕之家旁正廕足其正廕者未出官而
亡許補廕一人
宣宗貞祐二年四月詔有司具陣亡人子孫以備錄用
興定二年十一月定經兵州縣職官子孫非本貫理廕
及過期不廕等格
元光元年五月詔陣亡把軍品官子孫十五以上者依
品官子孫例隨局承應十五以下十歲以上者依品從
隨局給俸至成人本局差使
哀宗正大五年二月詔書死節子孫於御屏量材官使
之
(臣)等謹按哀宗詔有司為死節士立褒忠廟又書
其子孫於御屏以備擢用七年又詔賜陜西死事
之孤鹽引及絹仍量材任使雖其時迫於危亡以
是為激勵人心之計要之國家勸忠之典恒必由
之末可以亡國少之也
元世祖中統三年十二月詔諸路管民總管子弟有分
管州府司縣及鷹坊人匠諸事者罷之
至元四年詔諸品官正從分等職官用廕各止一人
凡諸廕官無論去任致仕身故其承廕人年及二十
五以上者聽凡廕以嫡長子若有廢疾立嫡長子之
子孫曾元如無則立嫡長子同母弟及其子孫曾元
如無則立繼室所生如無則立次室所生如無則立
婢子絶嗣者旁廕其親兄弟各及子孫如無則旁廕
伯叔及其子孫諸用廕者孫降子曾孫降孫婢生子
及旁廕者皆於合叙品級降一等其廕子入品職者
各循其資考流升轉遷自九品依例遷至三品止於
本等流轉二品以上選自特旨諸職官廕子之後若
有餘子不得於諸官府自求職事
五年定品官子孫儤直銓叙法
三品至七品廕叙人員年二十五以上者當儤使一
年並不支俸滿日三品至五品子孫量材叙用六品
七品子准上銓注監當差使成宗大德九年二月支
詔致仕官止有一子應承襲者免儤使武宗至大四
年詔職官子孫承廕試一經一史能通大義者免儤
使不通者遣還習學蒙古色目願試者聽仍量進一
階
七年四月定達嚕噶齊子弟承廕之制
諸路達嚕噶齊子弟廕充散府諸州達嚕噶齊其散
府諸州子弟充諸縣達嚕噶齊其諸縣子弟充巡檢
至成宗大德四年以上都虎賁司及武衛内諸達嚕
噶齊亡歿無承襲之例似為偏員令察其子孫能者
以聞
十五年五月定軍官襲替等次
凡主兵官有功升擢其舊職宜别授有功者若陣亡
許以其子弟承襲十七年詔渡江總把百戶有功升
遷者總把依千戶降等承襲百戶無可降許從本等
十九年詔元帥招討使子孫襲為萬戶總管子孫為
千戶總把子孫為百戶給元佩金銀符管其元軍陣
亡者仍以本等承襲二十四年詔凡舊臣勲伐及有
戰功者其子弟當先試以小職若果才能則大用之
二十五年定制軍官陣亡者其子弟許本等承襲如
無能勿授病故者降二等其子弟果能仍於本等用
之二十七年又制民官陣亡與軍官一體承襲軍官
襲父職民官子視父職降二等其孫若弟復降一等
成宗大德十一年詔色目鎮撫已歿而子幼擇其兄
弟之子有能者依例暫襲俟其子長即以職還之
成宗大德四年定諸職官廕叙之制
正一品子則正五品從一品子則從五品正二品子
則正六品從二品子則從六品正三品子則正七品
從三品子則從七品正四品子則正八品從四品子
則從八品正五品子則正九品從五品子則從九品
正六品子流官於巡檢内用雜職於省劄錢榖官内
用從六品子近上錢榖官正七品子酌中錢榖官從
七品子近下錢榖官諸色目人視漢人優一等達嚕
噶齊子孫與民官同旁廕依例降等
陶安曰有虞世賞岐周世禄而不世官者人賢否
殊也逮至周官以禮樂德行掌國子之教然猶考
藝進退未嘗悉世其官而必任焉後世廕補法行
或曰顯官必公卿子弟為之以幼習其業熟朝廷
臺閣之儀或曰驕驁不通古今無益於民宜明選
求賢除任子之令是皆偏見耳及考漢制二千石
以上得任子弟擇茂廉者補令丞其法良而未備
今制廕補五品以上受命於朝降自六品省銓掌金
榖且第其上中下以歲月為差至滿始受朝命許
典民政蓋治民者為國之大端理財者經國之
要務將俾因任知學練世故涉艱難以培其才然
後移以治民故不得不自理財始此則古所無也
武宗至大四年閠七月定軍官子弟二十歲始承襲
仁宗延祐六年定福建等處承廕人叙用之地
福建兩廣八番以江南廕叙海北海南左右兩江則
接連廕叙雲南則以四川四川甘肅則以陜西
五月命致仕官一子承廕者驗其品格先為銓注俾以
資奉月養榮其親
七年七月(時英宗已即位)罷隂陽醫匠人承廕
次年三月又申是令其藝果精絶者擇用之
明太祖洪武二十六年定廕叙之制
文官自正從一品至正七品子孫許廕一人其廕由
正從五品以至流外之上中下三等以次遞降大槩
與元制同而旁廕降等及試補之法亦略如之武官
爵止六品其職死者襲老疾者替世久而絶以旁支
繼凡襲職子弟年二十者比試初試不中受職署事
食半俸二年再試中者食全俸仍不中者謫為軍成
祖永樂以後其襲替之制又稍更焉
(臣)等謹按明初因前代任子之制文官一品至七
品皆得廕一子以世其禄後乃漸為限制在京三
品以上滿考著績方得請廕遇國家有大典禮如
登極奉徽號冊后建儲併皇子生屢有加恩亦率
皆勲戚及政府大臣得之而陣亡克敵及卒於王
事者或以功廕或以難廕例皆錄用其子孫此則
終明之世不變者也至武宗正德五年以寧夏山
東河南賊平大學士李東陽楊廷和劉忠梁儲等
各皆晉秩廕子是時内臣欲大有封殖而以是餌
閣臣蓋自是邊功亦推恩矣故世宗嘉靖間輔臣
以贊元功往往藉拒虜之功厚加世賞即方士亦
與恩賚焉至於内臣受廕始於英宗時王振廕其
從子山林並都督指揮而曹吉祥嗣子欽至封昭
武伯自此貂璫子弟遂濫膺勲爵矣嘉靖二年以
從龍功廕太監趙山養子雲為錦衣指揮厥後太
監楊璁邱清戴義等皆援例以請而張欽養子李
賢廕為錦衣指揮且命以世襲廷臣争之不能得
神宗萬歷十年以皇第一子生司禮監馮保廕弟
姪都督僉事意猶未慊其黨張宏孫隆張鯨何進
李祐張朝軰亦皆得廕迄熹宗朝逆奄肆熖魏客
兩家雖襁褓之子無不拖朱曳紫其謬恩冗濫亂
政槩不足述也
惠帝建文元年六月詔錄故湖廣行省參政吳雲子黼
為國子生
以雲死事雲南故也先是太祖洪武初設立太學取
文武一品至七品子充其中亦間有及於七品之下
者蓋世禄之義已具於此矣至帝復有是詔自後凡
死難禦敵陣亡及沒於王事不問其官品外内皆得
廕遂為永制而經筵進講儲闈輔導考滿及效績勤
勞各皆有廕子入監之例宣宗時臣僚時有乞令其
子入監讀書者帝驗其材質試其文理之可教者許
之英宗天順元年從禮部議在京三品以上之子奏
願入監讀書者務令從科目出身不許歴事憲宗成
化初詔大臣三品以上子孫許送三人入監依監例
出身隨又令官非年久有聲績者不許十八年又詔
京官三品以上政績顯著者廕一子入監仍先試能
通本經四書大義者乃許孝宗弘治十年定制京官
三品以上已經考滿給誥命者許一子免考送監如
未及一考并劾退及年遠者或雜流出身者俱不許
武宗正德元年詔東宫講讀舊臣子孫乞恩廕叙者
偹查祖父年勞已及三年於中書舍人内習字出身
未及三年送國子監讀書八年詔東宫侍班官三年
廕一子入監讀書十六年世宗即位詔凡文武官死
於忠諫者廕一子入監讀書嘉靖三十年詔大臣應
廕子送監而未有子者以親弟改廕神宗萬歷十二
年詔三品官日講年久開陳有勞者雖未考滿許廕
一子入監讀書
(臣)等謹按太祖取品官子孫充國子生蓋倣古太
學之教非廕也廕子入監實自惠帝錄吳黼始後
代遞加推廣而賞延之澤彌宏矣
孝宗弘治十年詔廕子未仕亡歿許其補廕若應得廕
子恩而身故許其子孫自陳其有子而願廕其兄弟子
者聽
至武宗正德八年定制補廕只許一人已補而又故
者毋得再補穆宗隆慶五年詔凡以廕入監後中科
目者仍令補廕一人神宗萬歷十一年詔凡廕子未
仕而故年遠親盡者毋得補廕
(臣)等謹按舊制凡嫡長子孫先由錄廕國子生後
以軍功改授錦衣衛千百戶者許以嫡次子孫補
廕蓋明時文武二廕文廕如國子生中書舍人尚
寳丞光禄丞通政知事大理評事之類大抵文臣
三品以上子孫為之武廕則勲戚之家與閫帥及
文臣有軍功者其廕如錦衣各衛千百戶指揮僉
事同知及都督指揮僉事之類或世襲或一世二
世皆酌其功之小大取旨裁定無常制焉至尚書
朱濬子紹祖之授通政司參議祭酒宋訥子復祖
之授國子司業大學士胡廣子穜尚書金忠子達
之授翰林檢討尚書吕震子熊劉㑺子奎陳洽子
樞侍郎儀智子銘銘子泰俞山子誥之授給事中
及儀銘復以給事中改檢討金達復以檢討改給
事中皆特旨非廕典也
欽定續文獻通考卷四十
