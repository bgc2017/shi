欽定續文獻通考卷一百六十六
經籍考
史(載記)
(臣)等謹案馬端臨通考有霸史偽史一門考阮孝
緒七錄始立偽史隋書經籍志改稱霸史而馬氏
則兼用二名其實曰霸曰偽乃指當時僣撰者而
言若非偏方割據者之所自作即不得槩以此目
今所存者大抵後人追記為多四庫全書凖東觀
漢記晉書之例(案後漢書班固傳稱撰平林新市公孫述事為載記劉知幾史通亦)
(稱平林下江諸人東觀列為載記又晉書附敘十六國亦云載記)題曰載記於義
甚允故亦倣此而改馬氏之舊名焉
宋史藝文志霸史類四十四部四百九十八卷(案宋史不立載)
(記類原有霸史一門此條仍從其舊)
遼金元三史不立藝文志散見各紀傳中
明史藝文志不立載記類
宋
(臣)等謹案宋史藝文志霸史類四十四部今所存
者馬令陸游南唐書外十餘種皆馬考所已錄惟
四庫全書存目所載石延年等書宋志以下均未
著錄大都出於依托今仍列之於目而各加辨證
如左
石延年十六國考鏡一卷
延年字曼卿宋城人官至太子中允
(臣)等謹案是編舉晉書載記中所列五涼四燕三
秦二趙并成夏等十六國考其始終傳世幾代歴
年若干通篇不及三千言曹溶學海類編收之其
間偽本甚多此為托名無疑
王稱西夏事略一卷
稱字季平眉州人承議郎知龍州直秘閣
(臣)等謹案是編即稱東都事略中之西夏𫝊作偽
者鈔出别題此名曹溶學海類編亦為收入失考
殊甚
元
吾邱衍晉文春秋一卷楚史檮杌一卷
衍字子行錢塘人
(臣)等謹案明王禕集有吾子行傳記衍所著書有晉
文春秋楚史檮杌二種蓋捃撫舊事以補晉楚二
史之闕本非偽作特傳其書者改晉文春秋為晉
乘以合孟子所述之名耳前有大德十年吾邱衍
序一篇則係後人贋作
戚光南唐書音釋一卷
光建康人
錢曾讀書敏求記曰光嘗輯金陵志搜訪文獻大
有考證為當時所稱許
(臣)等謹案宋陸游撰南唐書十八卷元天歷初戚
光為之音釋前有趙世延序
黎崱安南志略二十卷
崱字景高安南國人至元中入朝官奉議大夫僉歸
化路宣撫司事居于漢陽
(臣)等謹案朱彛尊䟦稱崱自内附後閒居著述乃
撰此志程鉅夫元明善許有壬龍仁夫歐陽元皆
為之序於山川風土人物及書命詞章之類能一
一詳悉之今考是書所紀安南事實與元史列傳
多有異同正可互相參証是雖地志之流實可以
備外史之數又馬考於霸史偽史門即收入雞林
志高麗圖經等書今從其例錄之餘如鄭麟趾高
麗史之類並倣此
明
楊學可明氏實錄一卷
學可新都人
(臣)等謹案是書記明玉珍父子始末其以實錄為
名者蓋沿燉煌實錄建康實錄之例
越史略三卷
不著撰人名氏
(臣)等謹案是書紀安南國事為陳氏之臣所作原
題大越史略僣號紀年真為偽史悖繆不足錄今
列之於目以正其罪考成書之時在洪武初年故
載於此
鄭麟趾高麗史二卷
麟趾高麗國人官正獻大夫工曹判書集賢殿大提
學知經筵春秋館事兼成均大司成
(臣)等謹案朱彛尊曝書亭集有是書題䟦稱明景
泰二年高麗使臣鄭麟趾表進於朝凡一百三十
九卷其體例有條不紊此本止世系一卷后妃列
傳一卷蓋非完書也
朝鮮史略六卷(一名東國史略)
不著撰人名氏
陳霆唐餘紀傳十八卷
霆字聲伯德清人弘治進士官至山西提學僉事
顧應祥南詔事略一卷
應祥見編年類
錢貴吳越紀餘五卷附雜吟一卷
貴字元抑長洲人
(臣)等謹案是書採輯吳越故實分題編錄詳于吳
而略于越前有正德庚午自記所謂三大綱者編
年書法世家也所謂三十五事者季札觀樂之類
也
楊慎滇載記一卷
慎見經類
黃洪憲朝鮮國紀一卷
洪憲字懋中秀水人隆慶進士官至少詹事掌翰林
院事
李文鳳越嶠書二十卷
文鳳字廷儀宜山人嘉靖進士官至雲南按察司僉
事
朱彛尊䟦曰安南自元黎崱輯志略後又百餘年
建置沿草廢興之由未有成書紀載文鳳特為詮
次有倫有要外史邦國之志斯稱善矣
孤忠小史十八卷
不著撰人名氏
(臣)等謹案此本即李文鳳粤嶠書也不知何人題
以孤忠小史其名與書不合又文鳳書二十卷此
則缺其前二卷而起于第三卷也
吴國倫陳張本末略一卷附方國珍本末略一
卷
國倫字明卿興國人嘉靖進士官至河南
布政司參政明史文苑傳附見李攀龍傳
中
馬藎臣吳越世家疑辨一卷
藎臣爵里未詳
姚士粦後梁春秋二卷
士粦字叔祥海鹽人
(臣)等謹案王士禎居易錄稱士粦有此書惜未見
之殊不知其無可取也士粦又嘗為西魏春秋若
干卷蓋亦補魏收書之缺今佚不傳矣
劉文進韓氏事蹟一卷方氏事蹟一卷
文進爵里未詳
倪輅南詔野史一卷
輅昆明人
欽定續文獻通考卷一百六十六
