欽定續文獻通考卷八十四
宗廟考
功臣配享
宋理宗寳慶二年三月詔太常寺建功臣閣以昭勲崇
德為名端平二年八月以太師趙汝愚配享寧宗廟
庭仍圖像於昭勲崇德之閣
吳自牧夢梁錄曰太常寺有昭勲崇德閣繪像文
武功勛大臣自忠獻趙韓王普以下二十四人於
其上
遼太祖初詔以耶律塔雅克配享廟庭
約尼時塔雅克為北邊伊喇簡獻皇后與諸子之罹
難也嘗倚之以免帝思其功不忘又嘉其孫允之忠
故有是命
聖宗統和二十九年詔建贈尚書令大丞相魯國王耶
律隆運廟於乾陵側
(臣)等謹按王圻續通考謂此與同堂配享不同然
在乾陵側亦有配享意故附於此又隆運建廟乾
陵事見本𫝊而無年月考聖宗紀隆運卒于統和
二十九年十月則建廟當即是本年事也
興宗景福元年七月詔寫北府宰相蕭孝先南府宰相
蕭孝穆像於御容殿
時詔寫聖宗御容帝謁見哀慟久之因詔寫二臣像
於殿側
重熙二十一年八月詔以太尉烏哲配享聖宗廟
(臣)等謹按遼史功臣配享僅如上道宗及天祚帝
兩朝無可見者
金世宗大定八年十月命圖畫功臣於太祖廟其未立
牌者立之十四年十月朔詔圖畫功臣於衍慶宫聖
武殿之左右廡
初帝思太祖太宗創業艱難求當世羣臣勲業最著
者圖像於衍慶宫遼王舍音金源郡王薩哈遼王宗
幹秦王宗翰宋王宗望梁王宗弼金源郡王希卜蘇
金源郡王幹魯金源郡王希尹金源郡王羅索楚王
宗雄魯王棟摩金源郡王尼楚赫隨國公阿里罕金
源郡王完顔忠豫國公普嘉努金源郡王薩里罕衮
國公劉彦宗特進烏楞古特進實實凡二十人十
一年十月帝謂宰相曰衍慶宫圖畫功臣已命增為
二十人如丞相韓企先自本朝興國以來憲章法度
多出其手至於關决大政但與大臣謀議終不使外
人知覺漢人宰相前後無比若褒顯之亦足示勸於
是增為二十一人後又念罕都死康宗時不及馳鶩
遼宋之郊然異姓之臣莫先焉乃又定亞次功臣代
國公罕都金源郡王實圖美徐國公琿楚鄭國公們
圖琿濮國公實古納濟國公芬徹韓國公錫默阿里
元帥左監軍巴爾斯魯國公富察實嘉努銀青光祿
大夫蒙古隨國公和尼特進托克索齊國公博勒和
開府儀同三司烏雅富埓琿儀同三司阿里布鎮國
上將軍烏凌阿泰欲太師領三省事勖太傅大臭大
興尹持嘉暉金吾衛上將軍耶律馬武驃騎衛上將
軍韓常譚國公阿里布凡二十二人悉圖像衍慶宫
至十五年金源郡王赫舍哩志寧赫舍哩良弼亦圖
像衍慶宫
(臣)等謹按罕都以下二十二人圖像衍慶宫見阿
里布𫝊其中惟罕都配享世祖餘皆不與焉
章宗明昌四年三月定配享功臣
先是海陵天德二年二月太廟祫享有司擬上配享
功臣詔以薩哈希卜蘇舍音杲幹魯鄂斯歡忠東向
配太祖位以尼堪宗翰斡里雅布宗望㨂摩羅索尼
楚赫西向配太祖位世宗大定三年十月祫享又以
舍音斡魯薩哈希卜蘇(志訛作實寳)鄂斯歡配享太祖宗
望棟摩宗翰羅索尼楚赫配享太宗其後次序屡有
更易八年命圖畫功臣於太祖廟有司第祖宗佐命
之臣勲續之大小官資之崇卑以次上聞乃定左廡
開府金源郡王薩哈皇伯太師右副元帥宋王宗望
開府金源郡王斡魯皇伯太師梁王宗弼開府金源
郡王羅索皇叔祖元帥左都監魯王棟摩開府隨國
公阿里罕儀同三司兖國公劉彦宗右丞相齊國簡
懿公韓企先特進宗人實實(志訛作希卜蘇)右廡太師秦王
宗翰皇叔祖遼王杲開府金源郡王希卜蘇(志訛作實實)
開府金源郡王完顔希尹太傅楚王宗雄開府前燕
京留守金源郡王完顔尼楚赫開府金源郡王完顔
忠金源郡王完顔薩里罕特進宗人烏楞古右丞相
金源郡王赫舍哩志寧十六年左廡遷梁王宗弼於
斡魯上十八年黜實實(志訛作希卜蘇)而次普嘉努於阿里
罕下二十二年增皇伯太師遼王宗翰而以舍音薩
哈首左右廡宗幹宗翰宗望次之其下以次列至是
年次序始定東廊分配十三人遼智烈王舍音杲太
師遼忠烈王宗幹鄂博(以上二人分配太祖)太師右副元帥宋
桓肅王鄂勒博宗望(分配太宗)開府儀同三司金源郡毅
武王希卜蘇開府儀同三司金源郡貞憲王完顔古
紳希尹太傅楚威敏王摩羅歡宗雄(以上三人分配太祖)開府
儀同三司燕京留守金源郡襄武王完顔尼楚赫(始配)
(太宗改配太祖)開府儀同三司金源郡明毅王完顔忠鄂斯
歡(分配太祖)金源郡莊襄王杲薩里罕(分配太宗)特進莊翼宗
人烏楞古特進威敬完顔實實(以上二人分配太祖)太師尚書
令淄忠烈王圖克坦克寧太師尚書令南陽郡文康
王張浩(以上二人分配世宗)西廊分配十八人開府儀同三司
金源郡忠毅王薩哈太師秦桓忠王尼堪宗翰(以上二人)
(分配太祖)太師梁忠烈王恩楚宗弼(分配太宗)開府儀同三司
金源郡剛烈王斡魯(分配太祖)開府儀同三司金源郡莊
義王完顔羅索(分配太宗)元帥左都監魯莊明王棟摩開
府儀同三司隨國剛憲公阿里罕開府儀同三司豫
國襄毅公普嘉努昱(以上三人分配太祖)開府儀同三司兖國
英敏公劉彦宗右丞相齊國簡懿公韓企光(以上三人分配)
(太宗)太保尚書令廣平郡襄簡王季石開府儀同三司
右丞相金源郡武定王赫舍哩志寧開府儀同三司
左丞相沂國公布薩忠義儀同三司右丞相崇國公
赫舍哩良弼右丞相莘國公石琚右丞相申國公唐
古安禮開府儀同三司平章政事圖克坦喀齊喀参
知政事叙(以上八人俱分配世宗)
以上每一朝為一列著為令
(臣)等謹按禮志二十二年增皇伯太師遼王舍音
薩哈宗幹宗翰宗望云云考原文似有二悮舍音
雖封遼王實為世宗之皇叔祖不得曰皇伯太師
又舍音即杲與薩哈宗翰宗望已經配饗不得曰
增細詳文義是年之增入者宗幹也故稱皇伯大
師至明昌四年次序當是以薩哈首左廡升舍音
於宗翰上首右廡宗幹次薩哈宗翰次舍音宗望
又次宗幹序次始明又按史希卜蘇昭祖之孫大
定三年追封金源郡王謚忠毅實實實圖美子扎
蘭路完顔部人熙宗間贈特進大定間謚威敏圖
像衍慶宫二十一人備載實實𫝊中姓名甚詳禮
志配享功臣二人姓名互異今具正之
五年閠十月配享世祖廟庭增五人
以儀同三司代國公罕都銀青光祿大夫伊克特進
和卓開府儀同三司博諾儀同三司巴達配享
(臣)等謹按列傳是年圖克坦克寧圖像衍慶宫泰
和元年張浩布薩忠義石琚亦如之附錄於此
衛紹王大安元年配享章宗庭二人
以司空左丞相南陽郡武昭王襄儀同三司壽國文
貞公張萬公配享
元好問集是年萬公又圖像衍慶宫
哀宗正大三年配享宣宗廟庭三人
以開府儀同三司太尉尚書令廣平郡忠肅王完顔
福興左丞相延安郡忠正王布薩端尚書右丞壽國
公高汝亨配享
時宣宗廟成將禘祭議配享功臣論者紛紜尚書右
丞相完顔薩布為大禮使因言丞相福興死王事齊
錦謹守河南以迎大駕功宜配享議遂定(齊錦即布薩端)既
又以高汝亨繼之
元
(臣)等謹按元史祭祀志載世祖至元三年十月太
廟成丞相安圖巴延言祖宗世數尊謚廟號配享
功臣等事皆宜以時定乃命平章政事趙壁等集
議僅製尊謚廟號餘事皆不行英宗初博士又言
冬祭即烝也天子親祼太室功臣宜配享事亦弗
果行終元之代遂無功臣配享之制
明洪武二年正月享太廟以功臣配享(廖永安俞通海張德勝桑世傑)
(耿再成胡大海趙德勝)三年三月享太廟配享增一人(常遇春)
四年四月定太廟合祭功臣配享
初功臣配享命設布幃列位廟廷既而分祀兩廡罷
幃設之次帝諭中書省曰太廟之祭以功臣配列廡
間朕意合祭之時祖宗之神具在使功臣故舊之歿
者得少依神靈以同享祀不獨朝廷宗廟盛典亦以
寓朕不忘功臣之意於是禮官議凡合祭時廟中奉
祖考神位旁設黃布幄於兩壁以享親王及功臣令
大臣分獻制可已而命去布幄
九年新太廟成以功臣配享
時共十二人(徐達常遇春李文忠鄧愈湯和沐英俞通海張德勝胡大海趙德勝耿再成桑)
(世傑)配於西廡(罷廖永安配享)至建文時禮部侍郎宋禮言功
臣自有雞籠山廟請罷太廟配享帝以先帝所定不
從且令候太廟享畢别遣官即其廟祭之
(臣)等謹按實錄太廟甲辰歲四月以鄱陽湖戰將
臣效忠死敵命中書省議祀典樞密院同知丁普
郎樞密院判張志雄左副指揮使韓成統軍元帥
宋貴陳兆先左副元帥余昶昌文貴右副元帥王
勝李信陳弼劉義徐公輔同知元帥李志高元帥
李志元帥副使王咬住千戶姜潤石明王德朱鼎
王清常德勝王鳳顯丁宇王仁汪澤王理陳冲裴
軫王喜仙袁華史德勝鎮撫常惟德曹信逯德山
都尉鄭興羅世榮等三十五人各封贈勲爵有差
建忠臣廟於康郎山設像其中令有司歲時祭之
時又建忠臣祠於江西南昌府祀平章趙德勝樞
密判官李繼先左副指揮使劉齊統軍元帥許珪
右副元帥趙國昭同知元帥朱潜元帥副使牛海
龍千戶張子明張德山百戶徐明搃管夏茂成江
西省都事葉思誠洪都知府葉琛臨江府同知趙
天麟凡十四人又立廟祀守處州樞密院判耿再
成都事孫炎又張士誠攻長興州守將劉成戰死
至是贈懷遠大將軍立廟祀之洪武二年正月敕
中書省曰朕倡義臨濠十有六載始克混一每念
諸將相從捐軀戮力開拓疆宇有共事而不覩其
成建功而未食其報追思功勞痛切朕懷其命有
司立功臣廟於雞籠山於是論次功臣二十有一
人死者塑像生者虚其位正殿中山武寧王徐達
開平忠武王常遇春岐陽武靖王李文忠寧河武
順王鄧愈東甌襄武王湯和黔寧昭靖王沐英羊
二豕二西序越國武莊公胡大海梁國公趙德勝
巢國武莊公華高虢國忠烈公俞通海江國襄烈
公吴良安國忠烈公曹良臣黔國威毅公吴復燕
山忠愍侯孫興祖東序郢國公馮國用西海武莊
公耿再成濟國公丁德興蔡國忠毅公張德勝海
國襄毅公吴貞蘄國武義公康茂才東海郡公茒
成羊二豕二兩廡各設牌一總書故指揮千百戸
衛所鎮撫之靈羊十豕以四孟歲暮遣駙馬都尉
致祭
仁宗洪熙元年三月命禮部以張玉朱能王真姚廣孝
配享文皇帝廟廷
後嘉靖九年八月諭輔臣曰廖道南嘗言姚廣孝釋
氏之徒不宜配享太廟下禮部同大學士等議當撤
去即移祀於大隆興寺每歲春秋遣太常寺致祭仍
命告於皇祖太宗以行
嘉靖十年三月詔太廟夏秋冬祫祭兩廡配享並如孟
春儀以誠意伯劉基配享廟庭十六年三月以榮國
公郭英配享太廟更定位次
從刑部郎中李瑜議進誠意伯初二廟功臣位各以
爵序及基配享位侯上次六王下嗣是禮部言祖宗
列功臣位次皆序封爵首王次公侯次伯洪武功臣
以徐達等自為序永樂功臣以張玉等自為序今基
列公侯之上似為不倫於是列英於桑世傑上張玉
朱能於沐英下基於世傑下
二十四年進諸配位於新太廟西壁罷分獻
萬歷十四年九月命祀配享諸臣仍於西廡分獻
太常卿裴應章言廟中列后在上異姓之臣禮當别
嫌且至尊拜伏於下諸臣之靈亦必不安命復改西
廡遣官分獻
功臣配享儀
洪武二年正月設青布幃六間於太廟廷中内設配
享功臣位(每位籩豆各二實以栗牛脯葵葅鹿醢簠簋各二實以黍稷稻梁羊豕體各一)遣
官分獻其分獻儀皇帝行亞獻禮將畢分獻官各詣
罍洗所盥手洗爵酌酒諸執事官皆酌酒於爵獻官
進詣功臣第一位前上香奠爵諸執事官各進爵於
各神位前讀祝官讀祝訖獻官復位八月定親王從
享以皇伯考夀春王等凡十九位東廡各設牌位四
向(已詳后妃私親廟門)其配享功臣常遇春以下凡八位春孟
月於仁祖廟西廡秋孟月於德祖廟西廡各設位東
向(功臣位久用帛一白色羊豕各一籩豆各二籩實棗栗豆實青葅鹿醢)共用酒尊二
酒注二祝二其分獻禮初獻俟皇帝行初獻禮時獻
官各詣盥洗所盥手執事者奉帛立於酒尊所獻官
各進詣酒尊所司尊者奉冪酌酒執事者各以爵受
酒獻功臣立奠帛獻爵讀祝官取祝立讀訖獻官復
位亞獻候殿上斟酒兩廡執事者各於神位前斟酒
親王位獻官行再拜禮功臣位不拜終獻禮同八年
改黃布幃於殿左右左祀楊王皇兄徐王右祀功臣九
年定親王侑享於東壁功臣侑享於西壁親王功臣
皆不分獻
欽定續文獻通考卷八十四
