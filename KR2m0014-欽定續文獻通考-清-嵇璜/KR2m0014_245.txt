欽定續文獻通考卷二百四十五
四裔考
西南夷
廣西土司一
明太祖洪武二年廣西諸蠻平
中書省言廣西諸峒雖平宜遷其人入内地可無邊
患帝曰溪洞蠻獠雜處其人不知禮義順之則服逆
之則變不可輕動惟以兵分守要害以鎮服之俾日
漸教化數年後可為良民何必遷耶
明史土司傳曰廣西猺獞居多盤萬嶺之中當三
江之險六十三山倚為巢穴三十六源踞其腹心
其散布於桂林柳州慶遠平樂諸郡者所在蔓衍
而田州泗城之屬尤稱強悍種類滋繁莫可枚舉
蠻勢之衆與滇為埒今就其尤著者列於篇觀其
叛服不常沿革殊致可以覘中國之德威知夷情
之順逆為籌邊者之一助云
(臣)等謹按明史廣西土司凡三十有二今以一統
志考之類皆府治而府之所領者惟慶遠土司三
南寧土州二太平土州十八土縣二土司一思恩
土州一土縣一土司九鎮安土州四而已
桂林
元世祖至元十四年置廣南西路宣撫司於靜江
時廣西二十四郡並已内附從湖廣行中書省議置
宣撫司詔崔斌阿里海牙同駐其地十五年立靜江
路總管府泰定帝泰定二年靜江義寧縣蠻猺為寇
勑守將捕之致和元年靜江猺寇靈川臨桂二縣命
廣西招捕之
(臣)等謹按明史土司傳云桂林自秦置郡漢始安
唐桂州天寶改建陵宋靜江府元靜江路明初改
桂林府為廣西布政使司治所屬内地不當列於
土司然廣西惟桂林與平樂潯州梧州未設土官
而無地無猺獞桂林之古田平樂之府江潯州之
藤峽梧州之岑溪皆煩大征而後克卒不能草薙
而獸獮之設防置戍世世為患是亦不得而略焉
明太祖洪武初改靜江路為桂林府
七年永道桂陽諸州蠻竊發官軍討平之二十二年
富川縣逃吏首賜糾合苗賊盤大孝為亂往來劫掠
廣西都指揮韓觀遣官禽殺大孝等因言靈亭鄉乃
猺蠻出入地宜以桂林等衞贏餘軍士置千戸所鎮
之詔從其請二十七年全州灌陽等縣平川諸源猺
民聚衆為亂命湖廣廣西二都司發兵討之諸猺竄
遁置灌陽守禦千戸所(初灌陽縣隸湖廣因廣西平川等三十六源徭賊作亂攻)
(擊縣治詔寳慶衛指揮孫宗討平之灌陽去湖廣遠隸廣西近遂以灌陽隷桂林命領兵築城守之)
永樂二年總兵韓觀奏潯桂柳三郡蠻寇黃田等累
行劫掠殺擄人畜已調兵追勦斬獲頗多尋蒙遣官
齎敕撫安其黃田等猺皆已向化悉歸所擄人畜帝
命觀復業者善撫恤之
宣宗宣德六年命廣西土官衙門詞訟就所近衞理之
從都督山雲奏謂廣西左右兩江設土官衙門大小
四十九處蠻性無常讐殺不絶朝廷每命臣同巡按
御史三司官理斷緣諸處皆瘴鄉兼有蠱毒三年之
間遣官往彼死者凡十七人事竟不完今同衆議奏
除土官衙門軍務重事外不必徑詣其處報可
景帝景泰五年廣西古丁等洞賊首劫掠南寧上林武
緣諸處詔官軍勦捕之
初桂林古田獞種甚繁最強者曰韋曰閉曰白而皆
并於韋賊首韋朝威據古田縣官竄會城遣典史入
縣撫諭烹食之自後弘治間大征殺副總兵等官正
德初再征殺通判知縣指揮等官迨嘉靖初又征之
殺指揮等官韋銀豹與其從父朝猛攻陷洛容縣據
古田分其地為上下六里銀豹出掠挾下六里人行
而上六里不與焉四十五年提督吳桂芳因其間遣
官入上六里撫諭之諸獞復業者二千人銀豹勢孤
請降久之復猖獗嘗挾其五子據凰皇連水二寨襲
昭平殺知縣更自永福入桂林劫布政使庫殺署事
參政縋城而去官軍追不及久之臨桂永福各縣兵
羣起捕賊始得賊黨扶嫩土婆顯等三十餘人於各
山寨中時首惡猶未獲
穆宗隆慶三年官軍禽賊韋朝猛等古田平
時朝議以廣西專設巡撫推江西按察使殷正茂為
僉都御史以往正茂至奏請勦賊合土漢兵十萬集
衆議時八寨助逆衆議先勦勅書亦有先平八寨徐
圖古田之語正茂獨不謂然先給榜諭八寨八寨聽
命然後分兵七哨以總兵俞大猷統之使副總兵門
崇文等各領一哨復分土兵為二隊更番清道必先
清數里而後行及至其巢合營攻之斬七千四百六
十餘級生禽朝猛梟於軍俘獲男女千餘口銀豹窮
蹙擇肖己者斬首獻捷聞既而生縛銀豹并其子扶
枝膠送京師斬之乃并八寨與龍哈咘咳為十寨立
長官司以黃昌等為長官及土舍聽守禦調度更升
古田縣為永寧州
神宗萬歷六年嶺表平
先是既設永寧州而永寧獞韋狼要與其黨黃銀成
有隙相仇殺常安巡檢欲窮治之狼要遂與右江荔
浦山灣諸獞稱亂命指揮徐民瞻將兵捕之民瞻伏
兵執狼要諸猺大訌總制殷正茂巡撫郭應聘乃檄
徵田州向武都康諸土兵屬參將王瑞進勦斬廖金
鑑廖金盞韋銀花韋狼化等至是總制凌雲翼巡撫
吳文華大征河池咘咳諸猺斬首四萬八百餘級嶺
表悉平
柳州
元世祖至元十三年置柳州安撫司
柳州置自唐貞觀中宋以馬平縣為柳州治度宗時
移柳州治於柳城縣以馬平為屬至是置安撫司十
六年改柳州路總管府領縣三曰柳城曰馬平曰洛
容
仁宗延祐三年融賓柳州猺蠻叛命湖廣行省遣官督
兵捕之
泰定帝泰定二年柳州馬平縣猺為寇湖廣行省督
所屬追捕之
明太祖洪武初移柳州治於馬平
自唐改龍城郡又改柳州至是仍移於馬平所屬州
二縣十内屬千餘年惟上林縣尚為土官而賓象融
羅諸猺蠻蟠結為寇城外五里即賊巢軍民至無地
可田後屢加征勦置土巡檢於各峒隘稍稱寧焉
成祖永樂七年柳州蠻作亂
時道村寨蠻韋布黨等及廣西洞蠻韋父融州羅城
洞蠻潘父䓗各聚衆為亂柳州等衞官軍捕斬之九
年賓州遷江縣象州武仙縣古逄等洞蠻獠作亂詔
發柳州南寧桂林等衞兵討之十四年融州猺民作
亂官軍討平之十九年融縣蠻賊羣聚剽掠廣西參
政耿文彬率民兵會桂林衞指揮平之宣德初蠻寇
覃公旺作亂據思恩縣大小富龍三十餘峒以拒官
軍總兵顧興祖等督兵分道攻之斬公旺并其黨千
五十餘人捷至帝曰蠻民亦朕赤子殺至千數豈無
脇從非辜者以後宜開示恩信撫慰而降之如賈琮
戌交州可也二年廣西三司奏柳慶等府賊首韋萬
黃韋朝𫝊等聚衆劫殺為害敕興祖進兵勦平之
明史土司傳曰懷縣為柳州屬邑在右江上游旁
近靖綏黎平諸猺竊據久隆慶時大征古田懷遠
知縣馬希武欲乘間築城召諸猺役之許犒不與
諸猺遂合繩坡頭板江諸峒殺官吏反總制殷正
茂請於朝遣官統兵進討至板江猺賊皆據險死
守正茂知諸猺獨畏永順鉤刀手及狼兵乃檄三
道兵數萬人擊太平河裏諸村連拔數寨斬賊首
榮才富吳金田等前後捕斬俘獲男婦及牛馬無
算事聞議設兵防改萬石宜良丹陽為土巡司屯
土兵五百人且耕且守
神宗萬歷元年洛容獞蠻作亂
時知縣以養歸主簿謝漳行縣事會上元夜單騎巡
徼山中獞蠻韋朝義率上油古底諸獞夜半出掠殺
漳奪縣印去是夜指揮朱昌允土巡檢韋顯忠共提
兵决戰斬首三十一級獲朝義奪還縣印守巡官以
聞乃命總兵李錫等勦之破上油古底諸寨斬覃金
狼等二千八百三十餘級俘二百二十餘人牛馬器
械稱是後殘獞黃朝貴復合融縣猺號萬人聲言欲
入富福鎮參將王世科復引兵擊斬之始洛容在萬
山中城小無一雉堞縣官皆寓府城知縣余涵請遷
城於白龍巖不果至是謝漳遂及於難
明史土司傳曰有韋王朋者馬平獞也初平馬平
時因建營堡使土舍韋志隆提兵屯其地王朋視
堡兵如仇常率東歐大產諸蠻要挾營堡兵備周
浩使千總往撫遂殺千總劫村落總兵王尚父勦
平之
慶遠(東蘭州等附)
元成宗大德元年立慶元南丹溪洞等處軍民安撫司
慶遠秦象郡漢交阯日南二郡界後淪於蠻唐始置
粤州天寶初改龍水郡屬嶺南道乾符中更宜州宋
升慶遠軍節度咸淳初改慶遠府至元十三年置安
撫司十六年改慶元路總管府至是中書省言南丹
州與慶遠路相去為近所隸戶少請省之遂併南丹
立安撫司泰定帝泰定元年慶遠猺首潘父絹等率
衆來降署為簿尉等官有差二年慶遠蠻猺為寇敕
守將捕之
明太祖洪武元年改慶遠路為府
二年行省臣言慶遠府地接八番溪洞所轄南丹宜
山等處宋元皆用其土酋安撫使統之天兵下廣西
安撫使莫天護首來欵附宜如宋元制錄用以統其
民則蠻情易服守兵可減詔改慶遠府為慶遠南丹
軍民安撫司以天護為同知三年行省又言慶遠故
府也今為安撫司其地皆深山曠野其民皆安撫莫
天護之族素庸弱宗族強者動肆跋扈至殺河池縣
丞與諸蠻相煽為亂乞罷安撫司仍設府置衞以守
其地報可二十八年蠻地悉定詔置南丹奉議慶遠
三衞以官軍守之
宣宗宣德五年總兵官山雲討慶遠蠻寇平之
九年雲奏思恩縣蠻賊覃公砦等累年作亂今委官
率兵勦捕斬賊首梁公成潘通天等仍督官軍搜捕
餘黨帝賜敕慰勞又奏慶遠鬱林等州縣蠻寇出沒
必宜勦除而兵力不足帝命廣東都司調附近衞所
精銳士卒千五百人委都指揮一員赴廣西聽雲調
用
明史土司傳曰正統四年莫禎(南丹土官)奏本府所轄
東蘭等三州土官所治歷年以來地方寧靖宜山
等六縣流官所治溪峒諸蠻不時出沒原其所自
皆因流官能撫字附近良民而溪峒諸蠻恃險為
惡者不能鈐制其出沒每調軍勦捕各縣居民與
諸蠻結納者先漏洩軍情致賊潛遁及聞招撫詐
為向順仍肆劫掠是以兵連禍結無寧歲願授臣
本州土官知府流官總理府事而臣專備蠻賊務
禽捕殄絶積年為害者其餘則編伍造冊使聽調
用據巖險者拘集平地使無所恃擇有名望者立
為頭目加意撫恤督勵生理各村寨皆置社學使
漸風化三五十里設一堡使土兵守備凡有寇亂
即率衆勦殺如賊不除地方不靖乞究臣誑罔之
罪帝即敕總兵柳溥曰以蠻攻蠻古有成說今莫
禎所奏意甚可嘉彼果能效力省我邊費朝廷豈
惜一官爾其酌之
孝宗弘治九年命於土民中選補長官司
時總督鄧廷瓚言廣西猺獞數多土民數少兼各衞
軍士十亡八九凡有征調全倚土兵乞令東蘭土知
州韋祖鋐子一人領土兵數千於古田蘭麻等處撥
田耕守候平古田改設長官司以授之廷議以古田
密邇省治其間地土多良民世業若以祖鋐子為土
官恐數年之後良民田稅皆非我有欲設長官司祗
宜於土民中選補廷瓚又言慶遠府天河縣舊十八
里後漸為獞賊所據止餘殘民八里請分設一長官
司治之部議增設永安長官司授土人韋萬妙等為
正副長官并流官吏目一員是年裁忻城縣流官留
土官知縣掌縣事亦從廷瓚奏也十二年韋祖鋐率
兵五千助思恩岑濬攻田州殺男女八百餘人驅之
溺水者無算副總兵歐磐詣田州兵乃解
明史土司傳曰東蘭州在府城西南四百二十里
宋時有韋君朝者居文蘭峒為蠻長傳子宴鬧崇
寧五年内附因置蘭州以宴鬧知州事俾世其官
元改為東蘭州韋氏世襲如故洪武十二年土官
韋富撓遣家人韋錢保詣闕上元所授印錢保匿
富撓名以已名上因以錢保知東蘭州既而錢保
徵斂暴急民不堪命擁富撓作亂廣西都司討平
之執錢保正其罪仍以其地歸韋氏
又曰那地州在府城西南二百四十里宋熙寧初
土人羅世念來降授世職崇寧五年諸蠻納土遂
置地那二州以羅氏世知地州大觀中析地置孚
州元仍為地那二州洪武元年土官羅黃貌歸附
詔并那入地為那地州予印授黃貌世襲土知州
以流官吏目佐之
又曰南丹州宋開寶初土官莫洪臙内附元豐三
年置南丹州管轄諸蠻歷世承襲元至正末莫國
麒納土命為慶遠南丹谿洞安撫司明洪武初安
撫使莫天護歸附七年置州授莫金知州世襲佐
以流官吏目金以叛誅廢州置衞後因其地多瘴
遷之賓州既而蠻民作亂復置土官知州以金子
莫禄為之
又曰忻城宋慶歷間置縣隸宜州元以土官莫保
為八仙屯千戸洪武初設流官知縣罷管兵官籍
其屯兵為民莫氏遂徙居忻城界宣正後猺獞狂
悻知縣蘇寬不任職猺老韋公泰等舉莫保之孫
誠敬為土官寬為請於上官具奏得世襲知縣由
是邑有二令權不相統流官握空印僦居府城而
已弘治間總督鄧廷瓚奏革流官土人韋保為内
官隂主之始獨任土官
又曰永順司永安司舊為宜山縣正統六年因蠻
民弗靖有司莫能控禦耆民黃祖記與思恩土官
岑瑛交結欲割地歸之思恩因謀於知縣朱斌備
時瑛方雄兩江大將多右之斌備亦欲藉以自固
遂為具奏以地改屬思恩土民不服韋萬秀以復
地為名因倡亂成化二十二年覃召管等復亂屢
征不靖弘治元年委官撫之衆願取前地别立長
官司都御史鄧廷瓚為奏置永順永安二司各設
長官一副長官一以鄧文茂等四人為之皆宜山
洛口洛東諸里人也自是宜山東南棄一百八十
四村地宜山西南棄一百二十四村地議者以忻
城自唐宋内屬已二百餘年一旦舉而棄之於蠻
為失策云
平樂
元成宗大德五年升昭州為平樂府
初唐以平樂縣置樂州復改昭州宋因之至是改為
府地界桂梧西北近楚清湘九嶷鬱相樛結東南入
梧溪洞林箐多為猺人盤據先是元貞二年廣西賊
陳飛雷通藍青謝發寇昭梧藤容等州湖廣左丞巴
特瑪琳沁擊平之至是升為府
明太祖洪武二十一年平樂洞猺肆擾所司請勦之
廣西都指揮使言平樂府富川縣靈亭山破紙山等
洞猺二千餘人占耕内地嘯聚劫奪居民被擾恭城
賀縣及湖廣道州永明等縣之民亦被害比調衞兵
收捕即逃匿巖谷兵退復肆跳梁請於秋成時統所
部會永道諸軍列屯賊境扼其要路收其所種穀粟
彼無糧食勢必自窮乘機禽戮可絶後患從之
穆宗隆慶六年府江諸獞平
府江有兩岸三洞諸獞皆屬荔浦延袤千餘里中間
巢洞盤絡為猺獞窟穴江上諸賊倚為黨援日與府
江酋長楊公滿等掠荔浦平樂及峰門南源執永安
知州殺指揮千戸土舍及兵民無算而遷江之北三
來賓之北五皆右江獞亦時與東歐西里及三都五
都諸賊相倚附馬多人勁俗號為剗馬賊常陳兵走
嶺東掠三水清遠諸縣還入南寧平南武宣來賓藤
貴劫府庫已而劫來賓所千戶黃元舉殺土吏黃勝
及其子四人兵七十餘人又殺明經諸生王朝經周
松李茂姜集等白晝劫殺道絶行人是年巡撫郭應
聘總督殷正茂請討詔督軍進勦并調東蘭龍英泗
城南丹歸順諸土兵而以土吏韋文明等統之攻古
西巖口笋山古造及兩峰黃洞等寨斬獲賊渠餘黨
竄入仙回古帶諸山搜捕殆盡乃移檄北三北五趣
其歸降峒老韋法真同被擄來賓遷江民蒙演等詣
軍前乞降許之乃定善後六策以聞
神宗萬歷六年北山蠻復倡亂官軍討平之
北山蠻譚公柄挾毒弩傷行旅每出十百為羣自殺
黃勝後復聚黨以三千人出仚鳳山龜鼈塘與河塘
韋宋武傍江結寨時義寧永寧永福諸獞羣起相殺
掠道路不通會咘咳寨藍公潺執土吏黃如金奪其
司巡撫吳文華檄守巡道吳善陳俊徵永順白山兵
及狼兵勦之横山咘咳諸巢諸猺請還侵地及所擄
生口願輸賦為良民遂班師
明史土司傳曰右江十寨隆慶中總督殷正茂擊
破古田即以檄趣八寨歸降得貸死於是寨老樊
公懸韋公良等踵軍門上謁自言十寨共一百二
十八村環村而居者二千一百二十餘家皆請受
賦右江兵備鄭一龍參將王世科謂十寨既請為
氓當以十家為率賦米一石村立一甲長寨立一
峒老為徵賦計而以思古周安落紅古卯龍哈立
一州屬向武土官黃九疇羅墨古鉢古憑都北咘
咳立一州屬那地土官黃暘皆為土知州已移思
恩守備於周安堡而布政使以為不便總制乃議
立八寨為長官司以兵八千人屬黃暘為長官黃
昌韋富皆給冠帶為土舍亦各引二百守焉久之
十寨復聚黨作亂據民田産白晝入都市剽掠甚
至攻城劫庫戕官民總制劉堯誨巡撫張任急統
兵進勦斬首一萬六千九百有竒獲器仗三千二
百牛馬二百三十九帝乃升賞諸土吏功復分八
寨為三鎮各建一城而以東蘭州韋應鯤韋顯能
及田州黃馮克為土巡檢留兵一千人戌之於三
里增建二堡自楊渡水為界墾田屯種給南丹衞
通道慶遠賓州使思恩三里聯絡不絶於是右江
十寨復安輯輸賦
三十二年守臣討桂林平樂猺獞以捷聞
桂林平樂猺獞據險肆亂殺知縣焚劫無虛月總督
應檟檄總兵顧寰督兵進勦禽斬俘獲男女牛馬器
械甚衆平樂猺人自數經大征後刊山通道展為周
行而又增置樓船繕修校壘居民行旅皆怗席猺獞
亦駿駿馴習於文治矣
梧州
元世祖至元十四年置梧州安撫司
梧州漢蒼梧郡唐為梧州宋因之至是置安撫司十
六年改梧州路總管府十一月以梧州妖民吳法受
扇惑藤州德慶府瀧水猺蠻為亂獲其父誅之泰定
帝泰定四年梧州蠻為寇湖廣行省督兵捕之
明太祖洪武元年梧州土官降
時征南將軍廖永忠等既平廣東引兵至梧州境元
逹嚕噶齊拜珠率官吏父老迎降參將朱亮祖駐兵
藤州於是潯貴等州縣以次降附
明史土司傳曰明代廣西全省惟蒼梧一道無土
司猺患亦稀萬歷初岑溪有潘積善者僭號平天
王與六十三山六山七山諸猺獞據山為寇居民
請勦會大兵征羅旁不暇及總制凌雲翼檄以禍
福積善願歸降輸賦乃貸其死且以其子入學議
者謂七山為蒼藤信地六山為容縣北流中衝北
科為六十三山咽喉懷集為賀縣諸村出入之所
因立五大營營六百人合得三千人設參將及屯
堡三十治焉而懷集猺賊在正德中已雄據十五
寨環二百餘里為州縣患官軍屢討之歸降然盤
互如故往往相結諸峒蠻劫掠殺百戶及把總村
民畏之東西走匿都御史吳善檄總兵戚繼光徵
兵於羅定泗城都康諸土司分五道命將擊金雞
松柏諸寨斬渠魁撫四百餘人時鬱林猺亦桀驁
數糾諸生猺破諸村寨入寇興業縣兵巡道副使
王原相告於總制調兵擊破之諸猺悉平
潯州
元世祖至元十三年置潯州安撫司
潯州江曰潯江東城門曰潯陽唐天寶初改郡名取
焉乾元初復為潯州宋省尋復置至是置安撫司十
六年改為總管府
明國子監生封登奏略曰潯州夾江諸山㟏岈□
嶪峽中有大藤如斗延亘兩崖勢如徒杠蠻衆蟻
渡號大藤峽最險惡地亦最高登藤峽巔數百里
皆歷歷目前軍旅之聚散往來可顧盼盡諸蠻倚
為奥區桂平大宣鄉崇姜里為前庭象州東鄉武
宣北鄉為後戶藤縣五屯障其左貴縣龍山據其
右若兩臂然峽北巖峒以百計仙人關九層崖極
險峻峽以南有牛腸大岵諸村皆緣江立寨藤峽
府江之間為力山力山之險倍於藤峽又南則為
府江其中多冥巖奥谷絶壁層崖十步九折失足
隕身中産猺人藍胡侯槃四姓為渠魁力山又有
獞人善𫝊毒藥弩矢中人無不立斃四姓猺亦憚
之云
(臣)等謹按一統志大藤峽在桂平縣西北六十里
紅石磯之下弩灘之上地介武宣象州永安桂平
平南藤縣之間四山環繞緜亘數百里最為險惡
峽迤南舊有牛腸大岵諸村猺寨北通羅渌三洞
紫荆羅運等三十六巢巖洞以百計中有七層樓
下有三昧洞峽口有大藤長數丈横生跨江日沉
水底夜浮水面猺人藉以渡峽以通龍山入寨者
明太祖洪武八年潯州大藤峽猺賊竊發柳州衞官軍
禽捕之
二十年知府沈信言府境接連柳象梧藤等州山谿
險峻猺賊出沒不常近者廣西布政司參議楊敬恭
為大亨老鼠羅碌山生猺所殺官軍討之賊登巖攀
樹捷如猿狖追襲不及若久駐兵則瘴癘時發兵多
疾疫又難進取兵退復出為患臣以為桂平平南二
縣舊附猺民皆便習弓弩慣歷險阻若選其少壯千
餘人免其差徭給以軍器衣裝俾各團村寨置𤇺火
與官兵相為聲援協同捕逐可以殱之帝以蠻夷梗
化夙昔固然但當謹其防禦使不為患如為寇不已
則發兵討之何必團寨永樂三年桂平縣蠻民為亂
命姑撫之勿用兵宣德七年總兵官山雲奏斬獲桂
平等縣蠻寇覃公專等首級數帝顧左右曰蠻寇害
我良民譬之蟊賊害稼不可不去然殺之過多亦所
不忍也
英宗正統二年命勦大藤峽等山蠻寇
山雲奏潯州府平南等縣耆民言大藤峽等山猺寇
不時出沒劫掠居民阻絶行旅近山荒田為賊占耕
而左右兩江人多食少其狼兵素勇為賊所憚若選
委頭目屯種近山荒田斷賊出沒之路不過數年賊
徒坐困地方寧靖臣已量撥田州等府族目土兵分
界耕守即委土官都指揮黃竑領之遇賊出沒協同
勦殺從之七年猺賊藍受貳等恃所居大藤峽山險
糾集大信等山山老山丁數百人遞年殺掠千戶滿
智等誘殺十人帝命梟之家口給賜有功之家十一
年大藤峽蠻賊流劫鄉村侵犯諸縣景泰七年大藤
峽賊糾合荔浦等處賊劫掠縣治殺擄居民天順五
年鎮守廣東中官阮隨奏大藤峽猺賊出沒兩廣為
惡累年邇來愈甚雖常會兵勦捕緣地里遼遠且兩
廣軍馬不相統屬未易成功宜大舉擣其巢穴庶絶
民患乃命都督僉事顔彪佩征蠻將軍印調南京江
西及直隸九江等衞官軍一萬隸之六年彪率軍進
勦大藤攻破七百二十一寨斬首三千二百七十一
級復所掠男婦五百餘口帝敕奬之
天順七年大藤峽賊大掠梧州
時總兵官陳涇駐兵城中會太監朱祥等議調兵夜
半賊駕梯上城涇不覺遂入府治劫庫放囚殺死軍
民無算大掠城中執副使周璹為質涇等倉卒無計
惟擁兵自衞隨軍器械并備賞銀物皆為賊有布政
使宋欽致仕家居挺身出以大義諭賊為所害黎明
賊聲言官軍若動則殺周副使涇等乃遣人與賊講
解晡時縱之出城賊既出乃縱禱還時官軍數千賊
僅七百而已都指揮邢斌奏至帝以梧州蕞爾小城
總兵鎮巡三司俱擁重兵駐城中乃為小賊所蔑視
命兵部即議處行
憲宗成化元年命僉都御史韓雍等率兵討大藤峽賊
兵部尚書王竑以峽賊稱亂日久皆由撫臣以招撫
為功致釀大患非大創不止因薦雍有文武才同征
蠻將軍趙輔等率師討之時賊三千餘陷南平又入
藤縣城十一月大兵次潯州謀深入以覆其巢分兵
十五哨水陸並進腹背交攻連日鏖戰賊不能支破
賊寨及斬獲溺死者不可勝計改大藤峽為斷藤峽
刻石紀之捷聞降敕奬諭仍敕輔計議長策永絶後
患未幾雍奏殘賊侯鄭昂等夜入潯州府城大肆焚
掠旋為官軍擊斬賊魁餘黨仍奔入巢既雍又奏諸
猺之性憚見官吏攝以流官終難靖亂乃改設土官
吏目等然府江東西兩岸大小桐江洛口與斷藤峽
朦朧三黃等處村巢接壤路道﨑嶇聚衆劫掠終不
能除
武宗正德十一年總督陳金復督軍征府江諸蠻
金調兩廣官軍土兵分為六哨水陸並進斬七千五
百六十餘級金謂諸蠻利魚鹽耳乃與約商船入峽
者計船大小給之魚鹽蠻就水濱受去如𣙜稅然不
得為梗蠻初獲利聽約道頗通金以此法可久易峽
名永通諸蠻緣此無忌大肆掠奪稍不愜即殺之因
循猖獗江路為斷時總督王守仁定田州還兩江父
老遮道言峽賊阻害狀守仁上疏請討報可乃率湖
南兵至南寧約日會兵寇聞湖兵且至皆逃匿守仁
故為散遣諸兵狀寇弛不備乃令官軍突進連破油
□石壁大皮等寨賊奔斷藤峽復追擊破之賊奔渡
横石江溺死俘斬甚衆賊潰散遂移兵仙臺花相白
竹古陶羅鳳諸處賊不支奔入永安力山官軍次第
破之禽斬俘獲無算八寨平兩江悉定
世宗嘉靖十八年官軍討賊藤峽復平
自兩江定守仁遂以土官岑猛子邦佐為武靖知州
使靖遺孽邦佐不能輯衆且貪得賊賄峽北賊復獗
有侯勝海者為首指揮潘翰臣誘殺之勝海弟公丁
聚衆譟城下僉事鄔閱等以千人往擊斬一尫寇還
漫言賊退請置堡堡成閱令土目黃貴韋香以三百
人往戌初貴香利勝海田廬故說翰臣殺海至是遂
奪勝海田廬於是諸猺俱恚邦佐又隂黨之公丁遂
嘯聚二千餘人乘夜陷堡城殺戌兵貴香走免事聞
命侍郎蔡經督兵討之公丁時出殺掠經乃會安遠
侯柳珣决計以兵事屬副使翁萬達萬達廉得百戶
許雄通賊狀詰之雄懼請自效萬達佯庇公丁捕繫
訐訟公丁者數人公丁果遣人自列萬達佯許之又
令雄假稱貸為賄公丁喜益信雄會萬達巡他郡以
事屬參議田汝成汝成召雄申飭之雄紿公丁詣汝
成自列言寇堡事由他猺汝成亦慰遣之乃密授意
城中被賊害者家出毆公丁一市皆譁遊檄并逮公
丁入繫獄遣雄諭其黨曰寇堡事公丁委罪諸猺果
否諸猺遂言事自公丁聽論坐不敢黨乃檻致公丁
於軍門磔之首惡既誅乘勢進兵兩軍齊發左軍三
萬五千人分六道攻紫荆石門梅嶺木昂藤冲大坑
等巢右軍萬六千人分四道攻碧灘羅渌上中下洞
等巢南北夾擊賊大窘遂擁衆奔林峒而東官軍邀
擊之中斷復西奔諸軍合擊大破之追至羅連山平
南縣有小田羅應古陶古思諸猺亦據險勿靖萬達
等移兵勦之招降賊黨二百餘人江南胡姓諸猺歸
順者亦千餘人藤峽平
穆宗隆慶三年右江諸猺獞復亂官軍勦平之
府江自正德十二年都御史陳金征討之後且六十
年而右江北三北五等巢素未懲創生齒日繁遂肆
猖獗頃者大征古田各巢咸畏威歛戢獨府江右江
恃險為亂兵部言若復縱之非惟無以固八寨懷遠
之招亦恐以啟古田攜貳之漸勦之便巡撫郭應聘
遂檄總兵官李錫等將兵往討以捷聞
南寧
元泰定帝泰定元年置南寧路
南寧故稱邕管牂牁峙其西北交阯踞其西南三十
六洞錯壤而居延袤幾千里横山永平尤要害歷唐
及宋建牙置帥與桂州等先是至元十六年立邕州
路總管府兼左右兩江溪洞鎮撫至是改為路領縣
二曰宣化曰武緣
明太祖洪武五年宣化盜劫掠南寧府詔發廣西官軍
討之
初南寧衞覈民之無籍者為軍又縱所部入山伐木
民多擾遂相搆為盜旋討平之
明史土司𫝊曰南寧郡地夷曠可宿數萬師成化
時征田州及經略南安舉弭節兹土後因猺蠻不
靖往往仗狼兵急則藉為前驅緩則檄為守禦諸
猺乃稍稍驕恣不可盡繩以法議邕事者謂宜開
重鎮以復邕州督府之舊云領州四曰新寧曰横
州為流官曰上思州曰下雷州為土官上思州土
官子孫畔服不常弘治十八年改流官嘉靖後仍
以土官襲下雷州明初印失廢為峒屬鎮安府嘉
靖後改屬南寧
又曰歸德州果化州係土官弘治間皆為田州所
侵削因改隸於南寧
欽定續文獻通考卷二百四十五
