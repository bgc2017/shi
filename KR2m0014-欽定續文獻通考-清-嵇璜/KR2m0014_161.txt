欽定續文獻通考卷一百六十一
經籍考
史
(臣)等謹案馬端臨通考史部有正史編年起居注
雜史傳記偽史霸史史評史鈔故事職官刑法地
理時令譜牒目錄共十四門本隋史藝文志舊法
叄以宋中興以前諸志而為之分類亦為確當今
續馬氏之書悉仍其目惟起居注則改為詔令奏
議偽史霸史則改為載記謹從四庫全書之例稍
為變通云
史(正史)(編年)
宋史藝文志正史類五十七部四千四百七十三卷
遼金元三史不立藝文志散見各紀𫝊中
明史藝文志正史類一百十部一萬二百三十二卷
宋
熊方補後漢書年表十卷(同姓王侯表二異姓諸侯表六百官表二)
方字廣居豐城人官澧州司戶參軍自名其堂曰補
史
熊方進書表略曰明爻象彖之原乃可學易識風
雅頌之旨始與言詩總之必有宗主之各有體惜
東京之再造痛信史之未成蔚宗之思雖精俄乖
素志劉昭之業未廣不及表年譬為山而或虧一
簣效煉石而欲補高天人異志同世殊事合求義
例于班固不減前篇較興廢於西京豈慙後作謹
集補後漢年表十卷隨表投進
朱彝尊曰范氏後漢書無志梁劉昭序司馬彪續
漢書八志注之無表宋熊方補之方之經進表列
銜稱右廸功郎前權澧州司戶參軍表外兼有序
狀蓋思陵朝所進也余嘗憾南北國子監本范史
於本紀後雜以司馬氏八志觀者不察誤以為即
范氏史每著書引證輒指為後漢志云云是何異
以李丙張甲之性情寄王乙趙丁之軀體乎故嘗
持論謂宜雕范史於前而以司馬志列其後并以
熊氏年表附之庶成一代完書也
(臣)等謹案四庫全書正史一門凡注釋音義校正
字句以及綴拾遺闕辨證異同足與正史相輔者
即附於本書之後如熊方補後漢書年表之類是
也今續通考則自史記以下至五代史俱不容贅
入而熊方是書亦無可附即從四庫全書之例載
入正史門其先後以作者時代為序方為南宋初
人故首列於此
洪遵訂正史記真本凡例一卷
遵字景嚴鄱陽人皓仲子官至同樞密院事諡文安
劉辰翁班馬異同評三十五卷
辰翁字會孟廬陵人景定間廷試對策忤賈似道
置丙第以親老請掌濓溪書院宋亡後隠居以終
楊士竒䟦曰班馬異同三十五卷相傳出於須溪
觀其評泊批點臻極精妙信非須溪不能而文獻
通考載為倪思所撰豈作於倪而評泊出於須溪
耶
(臣)等謹案馬端臨通考載班馬異同三十五卷實
據陳振孫直齋書錄解題以為倪思所撰使或出
於辰翁則陳振孫時亦不得先為著錄蓋倪思有
班馬異同一書而辰翁評之特以所評舊無專刻
僅附倪思書以行故有疑班馬異同即為辰翁所
作者楊士竒䟦語亦後兩持不决今四庫全書定
為劉辰翁班馬異同評三十五卷又倪思班馬異
同馬氏收入史評門考思原書本較史漢之異同
宜與正史相附故辰翁是書亦即附入正史門内
三國志辨誤一卷
不著撰人名氏
(臣)等謹案是書皆辨陳壽三國志及裴松之註之
誤書中於是字皆缺筆疑宋之遺民為端宗諱也
今據四庫全書列於宋人之末
元
宋史四百九十六卷(本紀四十七志一百六十二表三十二列傳二百五十五)
托克托等奉勅撰托克托字大用以蔭官提舉司歴
太師右丞相
王圻曰初元世祖立國史院首命王鶚修遼金二
史宋亡又命史臣通修三史延祐天歷之間屢詔
修之以義例未定竟不能成順帝至正三年命托
克托為都總裁特穆爾逹實張起巖歐陽玄吕思
誠揭傒斯為總裁官修之或欲如晉書例以宋為
世紀而遼金為載紀或又謂遼立國先於宋五十
年宋南渡後常稱臣於金以為不可待制王理者
著三史正統論欲以遼金為北史太祖至靖康為
宋史建炎以後為南宋史一時持論不决詔遼宋
金各為史凡再閱歲書成上之舉例論贊表奏多
玄屬筆云
(臣)等謹案宋史總目題本紀四十七志一百六十
二表三十二列傳二百五十五今考宋史卷四百
七十八至卷四百八十三實為世家六卷而總目
未列蓋偶遺也
遼史一百十六卷(本紀三十志三十一表八列傳四十五)
托克托等奉勅撰
金史一百三十五卷(本紀十九志三十九表四列傳七十三)
托克托等奉勅撰
顧炎武曰金史大扺出劉祁元好問之筆亦頗可
觀然其中多有重見而涉於繁者
明
元史(二)百十二卷(本紀四十七志五十三表六列傳九十七)
宋濓等奉勅撰濓見經類
黃虞稷曰洪武二年詔宋濓王禕等修元史凡本
紀三十七志五十二表六列傳六十三通一百五
十八卷三年儒士歐陽和等採摭元統以後事實
還朝仍命濓禕等續修增本紀十志五表三列傳
三十六凡前書未備者悉補完之
顧炎武曰元史不出於一人之手宋濓序云洪武
元年十二月詔修元史臣濓臣禕總裁二年二月
丙寅開局八月癸酉書成紀三十七志五十二表
六傳六十三順帝時無實錄可徵因未得為完書
復詔儀曹遣使行天下其涉於史事者令郡縣上
之三年二月乙丒開局七月丁亥書成紀十志五
表三𫝊三十六凡前書有所未備者頗補完之總
裁仍濓禕二人而纂錄之士獨趙壎終始其事然
則元史之成雖不出於一時一人而宋王與趙亦
難免疎略之咎矣洪武中嘗命解縉修正元史舛
誤其書留中不傳
(臣)等謹案元史本紀有脱漏月者列傳有重書年
者有一人兩𫝊者天文志既載月五星凌犯而本
紀復詳書之不免重出志末云餘見本紀亦非體
又諸志皆案牘之文並無鎔笵俱詳見顧炎武日
知錄中
許相卿史漢方駕三十五卷
相卿字台仲海寧人正德進士官兵科給事中
(臣)等謹案相卿是書因倪思班馬異同原本稍為
釐訂改題此名陳勝英布二傳思書偶遺此補綴
所闕他如衛青霍去病傳附錄諸將漢書别自立
傳與史記文不相襲者思書刪去此皆綴拾所遺
其先後次第改從司馬貞索隠亦稍更其序又相
卿以史漢相同者直書行中不同者分行夾註凡
史記有而漢書無者偏列於右漢書有而史記無
者偏列於左條理井然較思書為勝
郝敬史記𤨏𤨏二卷
敬見經類
程一枝史詮五卷
一枝字巢父休寧人
(臣)等謹案郝敬史記𤨏𤨏則取史記疑義略為考
證註釋程一枝史詮則專釋史記字句校考諸本
頗有發明均為註釋史記之書故附列於此
項夢原宋史偶識三卷
夢原字希憲秀水人萬歷進士官至刑部郎中
(臣)等謹案凡考注一代之史者非淹貫全書則不
能論著故自宋史以後撰述者寥寥所錄亦無多
云
(臣)等又案王圻續通考所載正史編年等類或歴
考史傳而未見其人或有其人而未傳其書至於
門類參差時代倒置者更不可悉數今從四庫全
書之例更定採錄後倣此
右正史
宋史藝文志編年類一百五十一部一萬五百七十五
卷
遼金元三史不立藝文志散見各紀傳中
明史藝文志編年附正史類
宋
尹洙五代春秋二卷
洙字師魯河南人天聖進士以薦為館閣校勘累遷
右司諫知渭州兼領涇原路經略公事以争永樂城
事徙慶州復為董士廉所訟貶崇信軍節度副使監
均州酒税卒
(臣)等謹案是書體用編年所載自梁開平元年迄
周顯德七年鄭樵通志略作二卷與今本合而馬
考無之蓋洙是書已載入所作河南集中此其别
行之本也以其初本自為一書故仍補入
王益之西漢年紀三十卷
益之字行甫金華人官大理司直
(臣)等謹案益之是書自序稱年紀三十卷考異十
卷鑑論若干卷今永樂大典中獨存年紀三十卷
而考異則散附年紀各條之下殆後人離析其文
歟又序稱自高祖迄王莽之誅而今本終于平帝
居攝且其文或首尾不完中間亦有脱佚蓋編入
永樂大典之時已殘缺矣又益之所著漢官總錄
職源已見馬考而是書獨遺今據四庫全書補入
江贄少微通鑑節要五十卷
贄崇安人致和中太史奏少微星見特舉遺逸不起
賜號少微先生
陸唐老增節音註資治通鑑一百二十卷
唐老會稽人淳熙中進士第一
劉時舉續宋編年資治通鑑十五卷(一作續宋中興編年資治通鑑)
時舉里貫無考
朱彛尊曰宋中興通鑑一十五卷通直郎國史院
編修官劉時舉編史嵩之喪父以右相起復時舉
為京學生與王元野黃道等九十四人上書争之
是亦慷慨之士也觀者嫌其太略然以視王宗沭
薛應旂所撰則條理過之矣
(臣)等謹案時舉是書所記始高宗建炎元年迄寧
宗嘉定十七年當成於理宗之世而書末附論稱
理宗云云似非時舉原文謹附識備考
王應麟通鑑地理通釋十四卷
應麟見經類
金履祥通鑑前編十八卷舉要三卷
履祥見經類
本傳略曰履祥嘗謂司馬文正公作資治通鑑秘
書丞劉恕為外紀以記前事不本于經而信百家
之說是非謬于聖人不足傳信自帝堯以前不經
夫子所定固野而難質夫子因魯史以作春秋王
朝列國之事非有玉帛之使則魯史不得而書非
聖人筆削之所加也况左氏所說或闕或誣凡此
類皆不得以壁經為辭乃用邵氏皇極經世歷胡
氏皇王大紀之例損益折衷一以尚書為主下及
詩禮春秋旁採舊史諸子表年繫事斷自唐堯以
下接于通鑑之前勒為一書凡所引書輒加訓釋
以裁正其義先儒多所未發既成以授門人許謙
曰二帝三王之盛其&KR0839;言懿行宜後王所當法戰
國申商之術其苛法亂政亦後王所當戒則是編
不可以不審也
(臣)等謹案金履祥自撰後序謂既編年表例須表
題故别為舉要三卷原本凡所引經傳子史之文
皆作大書惟訓釋及案語則以小字夾註附綴于
後其後浙江重刻之本列舉要為綱以經傳子史
之文為目而訓釋仍錯出其間又或以此書冠于
通鑑綱目之首題曰通鑑綱目前編乃後來所改
名並非其舊
宋史全文三十六卷
不著撰人名氏
(臣)等謹案舊本題曰續通鑑長編而以李燾進長
編表冠之於前考燾成書在孝宗時所錄止及北
宋此書實載南宋一代之事其非出燾手明甚乂
每卷標題皆有宋史全文四字其書自建隆以迄
咸淳用編年之體以次排纂
續宋編年資治通鑑十八卷
不著撰人名氏
(臣)等謹案舊本題朝散郎尚書禮部員外郎兼國
史院編修官李燾經進考宋史藝文志及燾本傳
惟載所著續通鑑長編無此書之名此書所記皆
北宋事體例與宋史全文約略相似而闕漏殊甚
蓋當時麻沙坊本
兩朝綱目備要十六卷
不著撰人名氏
(臣)等謹案是書所紀自宋光宗紹熙元年迄寧宗
嘉定十七年事蹟諸家書目皆不著錄世罕傳本
惟見於永樂大典者尚首尾完具今釐定為十六
卷云
宋季三朝政要六卷
不著撰人名氏
(臣)等謹案是書卷首題詞稱理宗國史為元載入
北都無復可考故纂集理度二朝及幼主本末附
以廣益二王事其體亦編年之流蓋宋之遺老所
為也
元
胡三省資治通鑑音註一百九十四卷資治通鑑釋
文辨誤十二卷
三省字身之天台人宋寳祐進士官至朝奉郎終元
代隠居不仕
(臣)等謹案三省音註自序略曰是書依陸德明經
典釋文釐為廣註九十七卷著論十篇自周迄五
代略序興亡大致以考異及所註者散入通鑑各
文之下歷法天文則隨目錄所書而附註焉凡記
事之本未地名之同異州縣之建置離合制度之
因革損益悉䟽其所以然若釋文之舛謬悉改正
之别著辨誤十二卷序略曰通鑑釋文行世有史
炤本有公休本史炤本馮時行為之序公休本刻
于海陵郡齋前無序後無跋(温公修通鑑公休為檢閱文字官)又
有成都曹氏版號龍爪通鑑要之海陵釋文龍爪
註大同小異皆蹈襲史炤而偽謬相傳海陵本乃
託之公休以欺世適所以誣玷公休此不容不辨也
三省史失其傳據其自序蓋在世祖至元二十二
年也
陳桱通鑑續編二十四卷
桱字子經奉化人流寓長洲官至翰林學士
(臣)等謹案桱以司馬光通鑑朱子綱目並終於五
代其周威烈王以上雖有金履祥前編而亦斷自
陶唐因著此書首述盤古至高辛氏為一卷次
摭契丹在唐及五代時事為一卷餘皆宋事自太
祖迄二王其書全仿綱目之例而以通鑑續編為
名非其實也
何中通鑑綱目測海三卷
中字太虛一字飬正撫樂人事蹟具元史儒學𫝊
中自跋曰朱子作綱目續春秋然其間書法可商
略者猶多間附已意輯成綱目測海三卷
察罕帝王紀年纂要一卷
罕解州人官平章事
邵遠平曰察罕西域博勒和城人生于猗氏縣皇
慶元年平章政事乞歸居德安白雲山别墅以白
雲翁自號嘗著帝王紀年一書程鉅夫為之序曰
史莫信于書春秋莫博于遷史記後之稽古者舍
此何以哉然孔子斷自唐虞信而足徵司馬乃上
述黃帝以來又遠詳其世次先儒固嘗疑之至于
諸家編紀沿襲舛訛莫相統一皆好博之流弊也
後惟康節經世書以歷紀之始明白可信平章白
雲翁信道篤學博觀約取政事餘暇取諸家紀載
集正之一以經世為凖名歷代帝王紀年纂要亦
上及羲農者備博覧而已夫信孔子者莫若康節
信康節者莫若白雲然則後之信白雲者端在此
編矣
(臣)等謹案察罕成此書在皇慶元年至明景泰中
翰林侍講學士黃諫復為補輯惟改原本每代下
至延祐戊午若干年為下至洪武戊申若干年及
補入元代諸帝紀年爾
明
王禕大事紀續編七十七卷
禕字子充義烏人明初徵為中書省掾修元史成擢
翰林待制使雲南抗節死贈翰林學士追諡忠文事
蹟具明史忠義𫝊
胡粹中元史續編十六卷
粹中名由以字行山隂人永樂中官楚府長史
續資治通鑑綱目二十七卷
成化中商輅等奉敕撰輅字宏載淳安人正統乙丒
進士第一官至大學士諡文毅
(臣)等謹案輅等所修續綱目疎舛不可枚舉今與
朱子綱目均蒙
聖祖仁皇帝御批折衷至當我
皇上御批通鑑輯覽於是編之繆誤仰邀
指斥無遺其原書竟不足錄姑列其目於此
邱濬世史正綱三十二卷
濬字仲深瓊山人景泰進士官至大學士卒贈太傅
諡文莊
許誥通鑑綱目前編三卷
誥字廷綸自號函谷山人靈寳人弘治進士官至南
京戶部尚書諡莊敏
(臣)等謹案誥以金履祥前編書法多所舛迕乃重
輯是書以訂正之其實拘文牽義不足取也
魏校經世策一卷
校見經類
顧應祥人代紀要三十卷
應祥字維賢號箬溪長興人弘治進士官至南京刑
部尚書
吳朴龍飛紀略八卷
朴字華甫詔安人嘉靖時布衣
(臣)等謹案是書仿綱目體例紀明太祖事蹟初
名禮樂征代書後改今名前有嘉靖甲辰林希
元序
明本紀一卷
不著撰人名氏
成憲錄十一卷
不著撰人名氏
(臣)等謹按以上二書明本紀則紀明太祖事蹟自
起兵濠梁迄建國金陵分年編次洪武三年以後
並闕盖草創未竟之本也成憲錄則紀明太祖至
英宗五朝之事考明太宗廟號至嘉靖十七年始
改曰成祖此書仍稱太宗是作於成化以後嘉靖
以前者
雷禮大政記三十六卷
禮字必進豐城人嘉靖進士官至工部尚書
明六朝索隠十六卷
舊本題雷禮撰
(臣)等謹按是書以正統景泰天順成化弘治正德
六朝事蹟編年紀錄考明史藝文志不載是書疑
後人從實錄抄撮而成托名於禮者
沈越嘉隆聞見紀十二卷
越字中甫江寧人嘉靖進士官至監察御史
南軒通鑑綱目前編二十五卷
軒字叔後嘉靖進士官至吏部郎中
薛應旂宋元資治通鑑一百五十七卷甲子會紀五
卷
應旂見經類
薛應旂憲章錄四十七卷
應旂見經類
(臣)等謹按是書所載上起洪武下迄正德用編年
之體盖以續所作宋元通鑑也
杜思考信編七卷
思字子睿鄞縣人嘉靖進士官至青州府知府
黃光昇昭代典則二十八卷
光昇字明舉晉江人嘉靖進士官至刑部尚書
秘閣元龜政要十六卷
不著撰人名氏
(臣)等謹按是書所紀皆明太祖事書中已稱成祖
盖嘉靖以後人所作
卜世昌明通紀述遺十二卷
世昌秀水人
(臣)等謹按舊本於第三第六第七第十一等卷
又題秀水屠衡校訂是世昌及衡二人合作者有
馮夢禎屠隆等序世昌及衡二人事蹟無考
所紀起元至正迄明隆慶六年盖隆慶以後人
所作也
支大綸世穆兩朝編年史六卷
大綸字華平嘉善人萬歷進士官奉新縣知縣
譚希思明大政纂要六十卷
希思字岳南茶陵人萬歷進士官至四川廵撫
朱國禎大政記三十六卷
國禎字文寧烏程人萬歷進士官至大學士諡文
肅
吳瑞登兩朝憲章錄二十卷
瑞登字雲卿武進人官光州訓導
(臣)等謹案薛應□纂洪武至正德九朝事為憲章
錄瑞登因輯嘉靖隆慶兩朝以續應旂之書瑞
登盖萬歷時人也
張銓國史紀聞十二卷
銓字宇衡沁州人萬歷進士官至監察御史巡撫遼
東天啟元年
大兵破遼陽殉節死贈兵部尚書諡忠烈事蹟具明史
忠義傳
顧錫疇綱鑑正史約三十六卷
錫疇字九疇號瑞屏崑山人萬歷進士崇禎末官至
南京禮部侍郎福王時進尚書後為總兵官賀君堯
所殺
程元初歷年二十一傳殘本十二卷
元初見經類
楊時偉春秋編年舉要(無卷數)
時偉字去奢長洲人
(臣)等謹案是書成于崇禎甲戍凡前後二編皆倣
史記年表之例前為春秋列國編年舉要後為獲
麟後七十七年編年舉要
張自勲綱目續麟二十卷彙覽三卷校正凡例一卷附
錄一卷
自勲字卓菴南昌人
(臣)等謹案是書成于崇禎癸未續麟則摘列綱目
及考異書法發明考證之文而一一辨正其是非
彙覽則列增刪正綱者三千六百四十餘字增刪
分註者四百四十餘字校正几例則載朱子凡例
與劉友益書法凡例而各著所疑附錄上卷備列
朱子論綱目手書等篇下卷全錄方孝儒正統論
(臣)等又案編年一體歷朝繼作或有或無不能相
續亦難以統系為次今各依作者時代先後編之
一如正史類
右編年
欽定續文獻通考卷一百六十一
