籌海圖編地理𩔖五(邊防之屬)
提要
(臣)等謹案籌海圖編十三卷明胡宗憲撰宗
憲字汝貞號梅林績溪人嘉靖戊戍進士官
至兵部尚書督師剿倭寇以言官論劾下獄
瘐死萬歷初追復原官諡襄懋事迹具明史
本𫝊是書首載輿地全圖沿海沙山圖次載
王官使倭略倭國入貢事略倭國事略次載
廣東福建浙江直隸登萊五省沿海郡縣圖
倭變圖兵防官考及事宜次載倭患總編年
表次載寇蹤分合圖譜次載大捷考次載遇
難殉節考次載經略考明史稱趙文華督察
浙江軍務宗憲深附之總督張經破倭於王
江涇文華盡掩經功歸宗憲經遂得罪又陷
撫臣李天寵文華還朝力薦宗憲遂擢顯秩
宗憲又因文華結納嚴嵩以為内援其喜功
名而尚權詐誠有如𫝊贊所云奢黷蒙垢者
書中載胡松撰王江涇捷事略專述宗憲之
功不及張經與本𫝊符合是其攘功之實証
然其他若載嘉靖三十四年五月平望之捷
陸涇壩之捷十一月清風嶺之捷三十五年
仙居之捷七月乍浦之捷十一月龕山之捷
及金塘淮揚寧台温之捷又紀勦徐海及擒
王直始末大端與明史紀𫝊均相符合則宗
憲之保障東南尚不為無功經略考三卷内
凡會哨鄰援招撫城守團結保甲宣諭間諜
貢道互市及一切海船兵仗戎噐火噐無不
周密又若唐順之張時徹俞大猷茅坤戚繼
光諸條議是書亦靡不具載於明代海防亦
云詳備蓋其人雖不醇其才則固一世之雄
也乾隆四十六年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
