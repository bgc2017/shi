籌海圖編卷五
明胡宗憲撰
全浙沿海總圖
温州府圖
台州府圖
寧波府圖
紹興府圖
杭州府圖
嘉興府圖
浙江兵防官考(兵制附)
浙江倭變紀
浙江事宜
浙江兵防官考
總督浙直福軍務兼巡撫浙江都御史(專駐本省巡浙江舊無)
(撫嘉靖丁未因海寇作亂始設提督軍務兼巡視浙江福興泉漳地方僉都御史以朱紈為之)
(紈去王忬代忬去李天寵代天寵去胡宗憲代時乙夘七月也先是宗憲以巡按御史督兵王)
(江涇大獲克捷詔許論功之日不次擢用故有是命其總督之名則因廷臣建議福浙直事權)
(不一設自張經始周珫楊宜相繼後命宗憲庚申以剿賊首徐海王直等功累陞太子太保兵)
(部尚書仍節鎮云)
巡按浙江監察御史(兼紀功)
督察直浙軍務侍郎(嘉靖三十四年因倭特勅趙文華任事寧即歸非常設也)
視軍情官(嘉靖三十七年因倭寇不靖兵部奏設勅命職方司署郎中事主事唐順之任歴陞)
(太僕少卿右通政仍在地方行事未幾陞鳳陽巡撫去)
總督備倭(舊以公侯伯領之洪武三十年改領於都指揮今革)
巡視海道副使(舊制以侍郎都御史領之洪武三十年後始領於按察副使統理浙海住)
(劄寕波近因地方多事各郡俱設兵備以分巡兼之其沿海兵粮則海道督理如故不分也)
整飭杭嘉湖兵備副使
整飭温處兵備副使
整飭寧紹兵備副使
添設台金嚴兵備僉事
鎮守浙直地方總兵官
分守杭嘉湖參將
分守温處參將
分守寧紹參將
分守台金嚴參將
遊擊將軍
定海備倭把總以都指揮體統行事
昌國備倭把總以都指揮體統行事
金鄉備倭把總以都指揮體統行事
臨觀備倭把總以都指揮體統行事
海寧備倭把總以都指揮體統行事
松門備倭把總以都指揮體統行事
統領遊兵把總
沿海衛所(洪武十七年信國公湯和經略沿海備倭凡衛所城池巡司關隘寨堡屯堠皆其所)
(定)
金鄉衛(屯軍六百八十四名)
蒲門所
壯士所
沙園所
温州衛(屯軍二千七百一十七名)
海安所
瑞安所
平陽所
盤石衛
寧村所
蒲岐所
盤石後所
松門衛(旗軍一百九十七名屯軍)
楚門所
隘頑所
海門衛(屯軍六百八十三名)
新河所
海門前所
徤跳所
桃渚所
昌國衛
爵谿所
錢倉所
石蒲前後二所
定海衛
大嵩所
霩&KR1790;所
穿山後所
舟山中中中左二所
觀海衛
龍山所
臨山衛
三山所
瀝海所
紹興衛
三江所
直隸都司
海寧所
海寧衛(屯軍一千二百四十名)
澉浦所
乍浦所
沿海巡檢司
温州府
龜峯(弓兵一百名)舥艚(弓兵一百名)
江口(弓兵一百名)仙口(弓兵一百名)
梅頭(弓兵一百名)中界(弓兵一百名)
館頭(弓兵一百名)蒲岐(弓兵八十名)
三山(弓兵八十名)小鹿(弓兵八十名)
沙角(弓兵八十名)
台州府
盤馬(弓兵八十名)長浦(弓兵一百名)
蛟湖(弓兵一百名)蔓嶴(弓兵一百名)
竇嶴(弓兵一百名)越溪(弓兵一百名)
鐵場(弓兵一百名)石浦(弓兵三十名)
長亭(弓兵一百名)陳山(弓兵三十五名)
趙嶴(弓兵一百名)塔山(弓兵一百名)
鮚□(弓兵一百名)
寧波府
太平(弓兵一百名)霞嶼(弓兵一百名)
穿山(弓兵一百名)長山(弓兵一百名)
甬東(弓兵一百名)管界(弓兵一百名)
螺峰(弓兵七百名)岑江(弓兵一百名)
岱山(弓兵一百名)寳陀(弓兵一百名)
松浦(弓兵一百名)
紹興府
向頭(弓兵一百名)三山(弓兵一百名)
眉山(弓兵一百名)廟山(弓兵一百名)
黃家堰(弓兵一百名)三江(弓兵一百名)
白洋(弓兵一百名)
杭州府
赭山(弓兵一百名)石墩(弓兵七十名)
嘉興府
澉浦(弓兵七十名)海口鎮(弓兵七十名)
乍浦(弓兵七十名)白沙灣(弓兵七十名)
沿海關臺寨烽堠
金鄉衛
寨十一(廟背大嶴)(嶼門炎亭)(舥艚大獲)
(小獲埜小魚)(石塘埜大魚)(石砰)
烽堠十五(半塘馬跡)(尖山鳳凰)(白﨑猫頭)
(上洋東山)(畢灣蒙灣)(東崗蘭頭)(嶺門門舥艚)
(奠山)
蒲門壯士二所
臺二(高陽水竹)
烽堠六(雷嶴四裘)(尖山南堡)(時家懸中)
沙園所
寨四(陡門仙口)(眉石北眉石南)
臺一(眉頭)
烽堠四(冷水仙口)(宋埠烽火)
温州衛
海安所
寨二(上塢東山)
平陽所
寨三(風火口汶路)(江萊)
臺二(山項山蔡家)
烽堠三(福泉峯瑞)(半嶺)
盤石衛
臺二(黃華灣白沙)
烽堠十(岐頭章嶴)(平山沙角)(嶼山三嶼)
(池嶴雙峯)(洋田日團)
海村所
寨三(沙溝長沙)(沙寧)
烽堠六(黃石浦七甲)(沙溝長沙)(沙村九甲)
蒲岐所
臺二(高嵩下堡)
烽堠八(東山鏵鍬)(南浦婁嶴)(海塘頭下山)
(前塘門雙陡)
松門衛
臺一(小高)
烽堠十(甘嶴車路)(蒼峯沙脚)(烏沙磊石)
(荒嶴盤馬)(蛤浦寨松門)
隘頑所
臺一(白巖)
烽堠九(長沙後灣)(岐門江館)(驪頭靈門)
(長山坑雀海)(會蓬)
楚門所
寨堡一(楚門)
烽堠十五(漁井泥湖)(洋坑楚門)(梅嶴丫髻)
(石橋苔山)(清港山小青)(東門山大青)(西門塔山)
(馬鞍山)
海門衛
臺三(眉山)(束中)(中鎮)
烽堠五(磊石外水)(輕盈中山)(長沙)
新河所
烽堠五(洋嶴盤馬)(泥嶴新場)(淨應)
桃渚所
臺一(桃渚)
烽堠十二(石柱涸井)(停嶼蒼埠)(長跳山大荆)
(獅子山下舊城)(嶼頭樓望火)(舥孛頭中舊城)
徤跳所
臺一(高鸞)
烽堠五(茅頭西小漁)(拆頭西大魚)(後沙)
昌國衛
烽堠九(仁義前山)(赤坎後山)(黃沙山頭)
(松嶴烏石)(何家□)
爵谿所
烽堠二(公嶼沙嶺)
錢倉所
烽堠五
石浦前後所
烽堠六
定海衛
寨二(江北長山)
關一(南關)
烽堠十一(高山鸕鷀)(竺山山□淘)(小山山打鼓)
(張師舗長山風)(大尖閘季嶼)(大魚灣)
大嵩所
烽堠八(大干尖﨑)(崑亭港口)(黃巖横山)
(慈嶴蛤嶴)
舟山所
寨三(千□西碶)(沈家門)
臺一(青雷頭)
烽堠二十一(外湖石衕)(石牆鹿頸)(包家蒲沙)
(西山竒嶴)(碇□小展)(赤石弔嶼)(接侍程家)
(石禪碶即宋)(謝浦碶袁宋)(舟山螺峯)(沈家門)
穿山後所
臺一(神堂)
烽堠九(西山鍋蓋)(碶頭白峯)(所後所嵩子山)
(嶼山黃﨑)(撩蝦埠)
霩&KR1790;所
臺一(三塔山)
烽堠五(盛嶴觀山)(高山蝦&KR2463;)(梅山)
觀海衛
關三(丈亭柱湖)(長溪)
烽堠六(向頭新浦)(瓜誓古窑)(西隴山西隴尾)
龍山所
臺一(龍山)
烽堠五(龍頭青溪)(頭尾山施公)(石塘)
臨山衛
臺一(羅家山)
烽堠九(趙港池荷花)(烏盆方路)(廟山道塘)
(周家路下蓋山)(四門)
瀝海所
臺一(西海塘)
烽堠三(槎浦槤樹)(胡家池)
三山所
烽堠七(歴山撮嶼)(眉山蔡山)(徐家路吳山)
(滸山)
紹興衛
三江所
臺一(蒙池山)
烽堠六(杭塢山宋家樓)(馬鞍山周家墩)(烏峯山桑盆)
直隸都司
海寧所
寨一(黃灣)
臺六(下館格路)(松林浦潘家)(丁家村禇家圖)
烽堠五(尖山赭山)(廟前山石墪)(巖門山)
海寧衛
寨二(北舗藍田)
臺六(南臺北臺)(麥家涇九里亭)(朱家亭三間塞)
烽堠一(藍田)
澉浦所
寨四(西山嘴混水閘)(南海口葫蘆灣)
臺二(東園缺)
烽堠五(青山墻山)(西山廟山)(泰駐山)
乍浦所
寨七(獨樹林蒲山外)(梁庄大金家灣)(梁庄舊唐家灣)(長沙灣)
臺七(獨樹林聖妃宫)(益山惹山)(西山嘴東山嘴)(蒲西山)
烽堠三(陳山觀山)(高公山)
浙江倭變紀
洪武二年倭犯温州
(中界山永嘉玉環諸處皆被剽掠)
六年掠海濱
七年靖海侯吳禎敗倭於琉球洋
(倭擾海邊禎遣舟師追逐之及於琉球洋中斬獲甚衆悉送京師)
十六年寇金鄉小濩亭官兵敵却之
二十六年寇小尖亭
二十七年寇小尖亭
三十四年九月寇蒲岐所
永樂二年四月寇穿山百戶馬興與戰死之
(日本國王源道義知之出師獲其渠魁來獻黨類悉就擒朝廷嘉其勤誠降勅褒論餘詳見出使)
(事略卷中)
二十年寇浙東朱亮祖徐忠擊敗之
(亮祖破之於温州忠破之於桃渚斬獲獻俘由是賊始知戢斂云)
二十二年寇象山縣縣丞宋真教諭蔡海死之
(直持竿擊賊海罵賊不屈皆被害)
正統四年陷大嵩所昌國衛
(賊舟四十餘夜入大嵩港襲破所城轉寇昌國衞城亦陷備倭等官以失機被刑者三十六人惟爵)
(溪所以獲賊首畢善慶得免)
八年六月寇海寧乍浦諸處十月寇壯士所
景泰六年寇徤跳所
成化二年寇陷大嵩所
(賊偽稱入貢官軍不為嚴備遂襲破大嵩官兵夜圍其舟檣燈達曙不移舟巳乘潮遁去燈皆懸於)
(蒿端蒿卓沙上蓋設詐以疑追兵也臺閫大臣以失機獲罪)
嘉靖十九年賊首李光頭許棟引倭聚雙嶼港為巢
(光頭者福人李七許棟歙人許二也皆以罪繫福建獄逸入海勾引倭奴結巢於霩&KR1790;之雙嶼港其)
(黨有王直徐惟學葉宗滿謝和方廷助等出沒諸番分跡剽掠而海上始多事矣)
二十七年四月都御史朱公紈遣都指揮盧鏜副使
魏一恭等搗雙嶼港賊巢平之賊首李光頭就擒
(時海壖多警軍無紀律浙福二省互相抵牾賊得肆志議者請設巡視都御史以節制之上命朱公)
(紈行公至即行二省守巡諸官各分信地或戰或守皆有專責而以福建都指揮盧鏜諳海上事即)
(以委之鏜乃與海道副使魏一恭備倭指揮劉恩至張四維張漢等部署兵船集港口挑之賊初堅)
(壁不動迨夜風雨昏黑海霧迷目賊乃逸巢而出官兵奮勇夾攻大勝之俘斬溺死者數百人賊酋)
(許六姚大總與大窩主顧良玉祝良貴劉竒十四等皆就擒鏜入港燬賊所建天妃宫及營房戰艦)
(賊巢自此蕩平餘黨遁往福建之浯嶼鏜等復大敗之翼日賊船有泊南麂山女兒礁洞門青嶴者)
(知巢窟巳破無所歸去之下八山潜泊)
五月官兵築雙嶼港
(朱公初欲於雙嶼立營戍守為一勞永逸之計而平時以海為生之徒邪議螽起摇惑人心沮喪士)
(氣福兵亦稱不便朱公歎曰濟大事以人心為本論地利以人和為先不得已從衆議聚木石築寨)
(港口由是賊舟不得復入而二十年盜賊淵藪之區至是始空矣時二十五日也)
六月賊首許棟就擒
(二十日金鄉衛指揮吳川追攻於近山海洋賊船為我所迫又遇暗礁舟覆所遺纔二人棟與其弟)
(社武也官兵擒之積年巨寇一旦生俘之蓋天意假手云王直徐惟學毛烈收其餘黨復肆猖獗廣)
(東賊首陳思盻自為一䑸與直弗協直用計掩殺之由是海上之寇非受直節制者不得自存而直)
(之名始振聾海舶矣直以殺思盻為功叩關獻捷求通互市官司弗許)
三十一年王直移巢烈港
(直既破陳思盻求市不得乃引倭夷突入定海關官兵却之遂移泊金塘之烈港亡命之徒日益附)
(之由是邊海郡邑無處無賊矣)
四月攻遊仙寨百戶秦彪戰死
(詳見遇難徇節考)
五月攻瑞安縣百戶李潮高良戰死
(初十日賊自江口登犯嶺門岐頭等處入坡南滙至暸高山下潮等與戰死之遂乘勝攻縣城把總)
(夏光知縣劉畿率官兵擊却之賊乃退泊東山港)
陷黃巖縣
(二十八日福清賊首鄧文俊等率倭夷二千直入縣中焚燬縣治居七日而出時縣無城而賊乘潮)
(猝至故䧟)
六月賊攻霩&KR1790;所指揮樊懋力戰死之
(二十日賊以破黃岩得利復攻所城二十日夜半乘雷雨先以草人用竹揭試遂入城懋急督兵力)
(戰死之時守禦指揮魏英督兵夜戰至天明賊從北門而出)
十一月參將湯克寬追擊賊於馬下洋大敗之擒賊
首鄧文俊等
(十二日克寬統兵追黃華之賊與戰於下馬海洋越三日復戰遂擒文俊以歸)
三十二年閏三月官兵追擣烈港賊巢王直敗走
(烈港地形曲折賊負固盤據卒難進剿都御史王公忬躬至温州閱圖審形謂兵船雖多難以直騁)
(乃令參將俞大猷湯克寬分為二哨部署既定大猷由列表門進以當其前克寬由西後門進以防)
(其逸謂賊一出則一哨可以追剿不動亦可以全制也至是大猷募熟諳山脉徑路之人侯得等潜)
(入賊營期以十一日舉火為號而自移營本嶴距賊巣止隔一山分遣把總張四維屯龍山黎秀屯)
(霩&KR1790;遥為聲援夜四鼓侯得等縱火賊營烟燄蔽天官兵乘之賊驚奔爭舟死者無筭乃大敗走直)
(率精銳潰圍而去泊馬蹟潭軍門以大猷并兵獨進雖破賊巢而違我節制使賊得逸深責之)
四月賊攻海鹽縣
(初四日賊自太倉上海而來攻縣城三日始解去城外民居悉為煨燼矣)
尋至海寧衛把總馬呈圖等與戰死之
(初六日賊至海寧衛馬呈圖督官兵禦之弗勝遂與指揮宋煉百戶王相姜楫吕鳳姚岑皆殁于行)
(陳既而把總王應麟率兵追逐之與戰于海口巡司大勝之賊以伏兵衝我師我師遂潰千戶王繼)
(隆百戶楊臣康綬亦死焉)
參將湯克寬破賊於鱉子門
(初九日犯平湖官兵追之連戰皆敗蔡指揮等死焉王公命克寬往剿之及於鱉子門大破之俘斬)
(二百六十有竒)
賊薄省城指揮吳懋宣禦之於赭山死之
(懋宣率僧兵禦之力戰而死)
賊攻松門衛把總劉恩至追擊於舟山岑港大敗之
(賊初至勢甚猖獗攻衛城弗克而去蓋依王直為窩者也)
陷昌國衛百戶陳表死之
(詳見遇難徇節考)
賊犯定海官兵擊敗之
(賊皆雞鳴山人沿海為患十二日都司劉恩至破之於蘆花港口)
官兵進剿馬蹟潭王直敗之
(十四日湯克寬等兵船進搗賊巢大敗之因砲聲驚起蟄龍官兵覆溺者甚衆直遂走直隸地方俞)
(大猷又追敗之所存僅百餘人)
陷臨山所參將俞大猷等追擊大敗之
(廿四日大猷與都指揮劉恩至俘斬三百有竒)
犯長沙灣參將湯克寬敗之
五月賊攻海寧衛
破乍浦所百戶陳綬指揮陳善道死之
(賊自金山而來城破綬死之善道從湯克寬率兵來援與賊戰於長沙灣與冠帶總旗張儒皆死之)
攻新河所
(時兩浙之賊充斥郊野所過殘破村落為墟而乍浦以東達於直隸之柘林二百里之地皆為賊巢)
(矣湯克寬兵勝於葉謝港副使李文進副總兵俞大猷兵勝於蓮花洋俘斬雖多而賊猶不知戒云)
七月賊攻台州寧海縣
(初四日攻城凡七日而解)
三十二年八月都指揮劉恩至等迎擊直隸遁賊於
普陀山洋敗之
(先是賊首蕭顯屯直隸之崇明南沙修船為遁歸計都御史王公忬計其勢必流入浙境預令都指)
(揮劉恩至指揮張四維百戶鄧城等分為二哨一自觀海臨山趨乍浦遏賊來路一自長途沈家門)
(設伏邀擊賊果南遁官兵與遇於普陀落伽山臨江海洋連與戰皆勝之零賊敗登普陀依險為巢)
(掘塹自衛參將俞大猷督官兵進攻之二十二日夜自石牛港進張疑整衆而不與交戰潜遣竒兵)
(由西北巡檢嶴直入百戶鄧城武舉火斌黎俊民䧟陣先登賊遂敗走茶山絶頂翼日鄧城由東北)
(淺步沙進火斌由鸚哥岩進黎俊民由中路進劉恩至等統大兵居其後四面齊進俘馘無遺)
九月都指揮盧鏜敗賊于乍浦
十二月賊攻瀝海所千戶張應奎百戶王守正張永死之
三十三年三月都指揮劉恩至等敗賊於三岳山
(賊至三岳山恩至與指揮張四維督舟師進攻勝之尋與指揮潘亨會兵再戰又勝之賊乃由赭山)
(遁去歴曹娥三江歴餘姚直走定海之王家團)
賊首蕭顯流突海鹽官兵追擊大敗之於二十里亭
追至慈谿平之
(顯叛結倭夷連䑸入寇首犯直隸之上海盤據南沙劫邑攻城號稱劇寇自松江敗衂遂率精悍數)
(百遵海而南王公命官兵設伏於要路賊至二十里亭復大敗走顯復統百餘梟銳南奔官兵乘之)
(逐於三江剉於龍山圍于定海困于慈谿分道夾攻賊遂就滅)
賊據普陀山分蹤流劫内地參將盧鏜邀擊於石墩
洋大敗之
(先是賊入寇歸棲普陀為息肩之地官兵守之既浹旬將搗其巢先一日遣諜覘之傍無一舟至是)
(四合鼓噪而前值他島賊自彼來精悍異常遂合攻官兵官兵腹背受敵輒敗衂亡者什六因罷歸)
(賊以先所得貨蒲新舟令其半先歸而留其梟悍者入掠由是海鹽龍王塘乍浦長沙灣嘉興嘉善)
(皆被其害而石墎洋之捷僅斬馘二百餘級云)
四月參將盧鏜擊賊於平湖敗之
(賊自金山張堰而來至平湖廣陳新倉鏜迎擊之賊遂敗走)
五月賊攻嘉興府
參將盧鏜追擊石墩之賊大敗之
(賊久盤據海寧縣之石墩為巢至是出洋鏜追敗之俘斬二百有竒)
六月賊犯金鄉指揮王希禹陳區擊敗之
九月浙西之賊分掠浙東蕭山臨山瀝海上虞
攻嘉興府官兵追之與戰於孟家堰等處指揮李元
律等死之
(孟家堰之戰元律與千戶薛綱朱應蘭死焉既而賊走嘉善參將張欽等敗之賊奔百家山百戶趙)
(軒梁瑜戰死賊寇沈家河都指揮周應禎亦死之)
十月百戶張曜禦賊於湖頭死之
(賊自霓嶼登劫突温州之湖頭曜統兵禦之敗績乃力戰而死)
賊尋至東陽南午嶺巡檢朱純死之
(賊自湖頭之敗走樂清越盤石嶺趨台州黃巖縣仙居遂至南午嶺純統鄉兵邀擊之力戰而死)
指揮戴祀等與賊戰於芙蓉海口死之
(祀與江九山千戶崔海鎮撫劉彧百戶易次皆戰殁)
賊攻觀海衛
攻乍浦所
(賊自金山而來攻所城不克乃分掠平湖嘉興等處復回柘林)
十一月賊入嘉善縣遂至湖州
(賊復自柘林而來入縣治又越嘉興府而西流劫湖州諸縣)
十二月賊復入嘉善縣百戶賴榮華死之
(賊歸自湖州復入縣治榮華統福兵禦之乘勝逐北賊預伏鳥銃手以待兵潰榮華死焉翼日賊焚)
(縣治自是而後賊入縣治凡十冇七次無城故也)
三十四年賊首徐海攻乍浦所
(自柘林而來)
攻平湖縣
破崇德縣
(時築城未完賊以小舟潜從南水關入)
賊至湖州横塘官兵與戰敗績福建副理問陶一貫
温台守備周奎等死之
(時同死者清州指揮孫勇羽林百戶陸陵玄鍾百戶周應辰山東把總梁鄂武生郭問張景安朱平)
(姚清孫魯故青齊驍將也是役亦手刃數賊以衆寡不敵故敗歿)
二月攻嘉興府
(賊掠湖州而回復攻府城)
四月賊攻乍浦所不克遂至嘉興府巡按御史胡公
宗憲敗之於王江涇
(詳見大捷考)
浙東賊犯紹興百戶葉紳韓綱死之
(賊自錢倉白沙灣入奉化仇村經今峨突七里店寧波衛百戶葉紳與戰而死賊由甬東走寧海崇)
(兵鄉復折而趨鄞江橋歴水溪樟村寧海衛百戶韓綱與戰亦死之至會稽副使許東望率知事何)
(常明典史吳成器圍之困於絶地幾盡斃知府劉錫縱之走由白米堰沿海塘過蕭山入富陽趨直)
(隸徽州等處大餘見直隸倭變紀及捷考)
五月賊犯餘姚省祭杜文明死之
(文明團練鄉兵累立戰功至是統土兵禦之斬賊首一人從賊三十二人文明亦戰死焉其父杜槐)
(亦死於楓樹嶺之戰父子忠勇人所難及)
既而賊犯鳴鶴參將盧鏜敗之
賊犯平湖指揮李希賢敗之
(賊自柘林分掠平湖希賢邀擊大破之無何賊益衆攻城月餘始解)
攻乍浦所
賊攻爵溪所及餘姚縣
(賊新至即攻所城不克進攻餘姚)
賊攻三山所把總指揮劉朝恩擊敗之
(時朝恩巳承院檄他委離所一舍聞報即馳還率軍民固守值霖雨城圮者數十丈賊讙呼謂唾手)
(可䧟賊中洶洶或勸朝恩突走朝恩叱之曰我祖宗世受國恩今日正我報效之秋豈可以事權去)
(巳而規避邪且我去則一身之利得矣其如生靈何遂以身蔽圯所督戰甚力復以木城障之時城)
(上矢石如雨而未有中賊者朝恩悟曰此幻術也投以生犬首發矢即中其酋帥貫喉而斃賊驚潰)
(走朝恩復追躡之斬馘數級是役也内外居民全活者三四萬人)
六月賊犯省城燒北關市總督尚書張公經統兵禦
之大戰於塘棲敗績
(初賊敗於王江涇精銳者多死柘林諸賊亦驚愕破膽胡公計乘勝進搗賊巢欲令永保二兵由金)
(山海塘而進瓦氏兵合遊擊鄒繼芳由閔行黃浦而進狼兵攻其東苖兵攻其西海洋戰艦截其遁)
(歸之路必使賊無噍類以絶後患張公不能用竟分永保兵以援蘇州等處二兵困于奔疲且衆寡)
(不敵故有是敗)
賊尋走吳江之平望浙直官兵會擊大敗之
(詳見直隸倭變紀)
賊從嘉善縣遁去嚴州府推官劉泉復大敗之
(賊既不能取道蘇州乃折而東南從嘉善乍浦以趨舊穴泉率鄉兵禦之于三店塘復大破之斬首)
(四百六十餘級焚溺中毒死者復千餘人蓋不藉客兵之援而專督鄉兵之功也)
浙東賊犯餘姚鄉兵擊敗之
賊自觀海遁歸官兵追敗之于霍山洋
(賊自觀海出洋都指揮王霈與把總閔溶張四維等邀擊于霍山海洋悉沈其舟)
參將盧鏜敗賊于馬鞍山新林復追敗於勝山龜鼈
洋
八月副使孫宏軾等破賊于大陳山嶴擒賊首林碧川
(賊首林碧川自柘林遁出海為颶風沮回泊台州之螺門宏軾與兵備許東望參將盧鏜知府宋治)
(都司王霈等督舟師追之賊敗登山官兵圍之月餘碧川與高贈烏魯美他郎等一百五十人俱俘)
(斬無遺)
參將盧鏜擊賊於全塘敗之
九月賊巢舟山之謝浦
十一月官兵追賊于龕山平之
(詳見大捷考)
賊登犯海鹽知縣鄭茂指揮徐行徤即日討平之
(賊自秦駐山登泊茂等率兵撲滅之是戰也賊雖止於八十有竒然以是日登陸而官兵以是日盡)
(殄之則前此未之有也)
十二月賊犯平陽三港守備劉隆等死之賊尋平
(賊自南麂山流入金鄉至平陽之三港官兵邀擊大破之賊佯為我兵裝束遶出陣後而以精悍者)
(衝其前腹背夾擊我兵遂潰隆與千戶鄭綱百戶張澄死焉賊尋至嵊縣提督軍門胡公令副使譚)
(綸剿之授以成筭仍令典史吳成器為鄉導引官兵由新昌遶出賊後期容美田九霄兵至夾擊之)
(百戶王世臣等又各分守要害以防賊遁至是官兵分作五哨四面埋伏止以一哨誘敵賊出戰伏)
(兵四起賊遂大潰走清風嶺烈女廟官兵乘勝攻之斬馘無遺餘詳見大捷考)
樂清賊犯寧海主簿畢清死之
(清善騎射屢立戰功至是禦賊於楓樹嶺力戰而死)
尋至平陽壆指揮祁嵩等死之
(嵩與百戶劉愍俱力戰而死)
指揮閔溶亦戰死于舟山
三十五年正月官兵擊賊于後梅大破之
(詳見大捷考)
二月賊圍寧海衛
(賊據近城蓋厰為巢日夜攻擊)
三月官兵進擊舟山謝浦之賊勝之
(參將盧鏜知縣宋繼祖生員李良民武生婁揇等會兵進攻大破之賊移屯邵嶴)
柘林賊攻乍浦所
(賊首徐海陳東等自柘林沿海而來欲取乍浦為巢進攻杭州次及蘇常以至南京兵備副使劉燾)
(疾馳應援與賊相持官兵大勝斬首五十有五賊勢少挫翼日賊自金山而下者復萬餘遂圍燾于)
(城中日夜攻擊燾督官兵禦之賊不得間九日乃解去由海塘而西燾尾追之斬首一百三十賊過)
(海鹽轉塘灣指揮徐行徤禦之因衆寡不敵而死賊因野無所掠分作二支一逕至長安一由硤石)
(章婆堰與長安賊會知杭州有備不敢攻而去)
四月攻嘉興府指揮程祿死之
(賊回至王店復分為二半由海鹽塘半出長水塘期會攻府城時嘉興兵俱往杭州賊覘知之故乘)
(空而至也適程祿所統陸兵五百至與金州等水兵夾攻之斬獲頗多賊後至至衆其陸行者徑趨)
(城下我兵為其所綴賊遂過城下而西急赴皂林以趨烏鎮祿追之賊預伏民房以待祿遇害時官)
(軍死者千餘人)
浙東新賊攻觀海衞龍山所進陷慈谿縣
(時賊自鳴鶴場臨山三江登者各千餘越數日始攻觀海龍山生員李良民統兵禦之賊乃往慈谿)
(時慈谿無城知縣柳東伯率民兵禦之而賊分蹤遶出兵後衝縣市都長沈宏率族屬土兵剿之斬)
(首百餘賊即遁去賊首為周乙豐洲酋也)
參將盧鏜敗賊於慈谿之丈亭
(時賊將掠餘姚鏜遏之於丈亭大敗其衆賊乃不得至餘姚餘姚士民感之為勒石頌功云)
佐擊將軍宗禮與賊徐海戰於崇德三里橋
(海統賊萬餘流劫烏鎮胡公遣千總錢燦等率鹽兵百餘人偽為亡命投入賊中以為内應而檄知)
(縣張冕剿之賊内外驚擾不得寧居欲仍往杭州至崇德三里橋禮與鎮撫侯槐何衡忠勇官霍貫)
(道率兵九百禦之三戰三逐北賊死者以百數賊分番死鬭禮等以孤軍力戰多寡不敵遂皆死之)
賊攻平湖縣
(指揮翟文擊之賊退走指揮劉岱預伏潘港復追賊至瓦山皆勝之)
五月浙東賊復入慈谿焚縣治攻龍山所
(賊分二支一入縣治一攻所城為龍山兵所擊死者數十人乃解去)
賊首周乙就擒
(乙統賊四千餘劫慈谿不己而延及餘杭為浙東之大患至是就擒)
福建流賊破僊居縣入據之
(時方築城未完且值霖雨新城崩壊賊進攻者三知縣姚本崇悉力禦之賊夜分三支攻城西南而)
(以一支潛由東北登陴遂入縣治先是賊自莆田岐頭流劫北至清田百戶方存仁死焉賊遂猖獗)
(攻破縣城巡檢劉岱率兵來援亦死之)
浙西賊圍桐鄉縣
(宗禮兵既敗殁賊益縱肆提督阮公鶚入壁桐鄉賊就圍之副使劉燾遣指揮朱文王彦忠來援擒)
(斬賊二百六十餘人衆寡不敵我兵遂却)
總兵俞大猷盧鏜敗賊于□山馬跡洋
(松浦口之賊自古窑遁出□山海洋鏜與指揮張四維等追及之沈其數舟擒斬二百大猷復追及)
(于馬跡洋俘斬百餘)
桐鄉圍解
(徐海陳東攻圍桐鄉勢甚危迫總督胡公新受命引鄉兵千餘駐敵樓防守杭州無他兵可遣援者)
(乃與中書羅龍文謀曰方今徵兵未集而阮提督久困孤城萬一有失損國威多矣今欲用間用餌)
(以紓時艱而無可使者奈何龍文曰我世受國恩願以死報請往說之公曰君京官也而無朝命往)
(且不測況與賊素無一面之識誰則信之適陳可願自松浦回以王直義子毛烈通事童華夏正朱)
(尚禮邵岳等欵定海關稱報效胡公喜曰吾事濟矣乃留毛烈於舟山而亟召童華等來見因厚撫)
(之華等感悦胡公察其可使乃推誠與之計華遣關朱尚禮持書往說海海故畏公威名欲解去而惡)
(無名得書大喜欲與華面議龍文因請監督以行胡公從之遂偕詣海所宣布朝廷威德因勸樹功)
(以圖顯榮海固唯唯而隂與華曰吾固願為報效而費倭人金且數萬奈何華曰此易事耳胡公豁)
(達大度爾能與之立功富貴可望也豈直數萬金而巳邪海大悦遂以降劵付龍文等還報即日解)
(桐鄉圍而去既而下硤石逼塘棲華亟馳問進兵之故海曰以倭人金無所償耳華曰若然是挾兵)
(以要重賞也兹豈效順之義胡公一怒我亦不能為若謀矣爾第出海須軍門有厚賞持以償倭未)
(為晚也海懼從之即退屯李港華恐其反覆難保因索其弟洪來質云)
副使劉燾遣指揮王彦忠等敗賊於斜塘
(賊有復自松江來者屯斜塘風涇玉帶等處勢甚滋蔓燾令彦忠等逐之賊大敗復由横浦東去)
六月官兵進擊僊居之賊平之
(賊據僊居胡公咨阮公往救之又檄副使許東望知府譚綸總兵盧鏜等從東路進賊聞大兵至乃)
(走斷橋彭溪官兵圍於林同知家指揮伍惟員犯其前鋒俘斬三百死水火者不計餘賊六十人遁)
(往天台復為鄉兵所殺而福建流賊遂無孑遺矣)
應襲管懋充中書羅龍文誘擒賊首葉明陳東等
(徐海既解桐鄉圍而去與陳東葉明分屯吕港新場旋復合於乍浦城南黨與甚盛督察趙公數趨)
(進兵總督胡公曰今衆寡不敵進兵豈為勝筭且海所以退去者貪吾餌也若進兵而勝固是美事)
(不勝當奈何今日之事法當先撫而後剿以金數萬勾至其心遣諜離其黨與剪其羽翼而後徐為)
(之圖萬全之計也於是遣龍文童華等行間適麻葉偽為胡公虎符潜出硤石擄祝氏婦胡公怒復)
(遣華等往語海曰爾一心欲投降而陳東麻葉反復不常恐為爾累非我所以曲全爾命之意海猶)
(豫未決龍文曰彼二人者已密啟趙公約縛爾生致之矣海大怒乃誘麻葉至管懋充舟所縛送軍)
(門復約龍文以舟載貨陽與貿易童華以金二百與倭人之桀黠者誘東偕來至舟所即執之以歸)
(海自此勢孤以至於亡)
八月官兵敗賊於夏蓋山三江海洋
(既而又戰于金塘馬墓之間復大敗之俘斬二百三十餘人)
兵部郎中郭仁副使劉燾擒賊於秦駐山
(時諜報秦駐山支嶺之上有羣倭棲之其舟為觸礁所破不能長往仁與燾時駐乍浦即欲遣兵擊)
(之將士皆云窮寇據險難以仰攻乃計令兵士挾降倭一人往說之許其送付徐海其黨五十餘人)
(悉棄兵而來因次第縛之)
官兵敗賊於乍浦
(詳見大捷考)
賊首徐海乞降
(陳東黨既為官兵所破海内不自安隂修戰備為死鬭之計胡公知之復令羅龍文童華等往慰之)
(且諷使入見海猶豫未決龍文宿其營安寢如家海以足躡之覺曰此虎狼之穴何酣睡若此邪龍)
(文曰我為爾百口且不顧況此身邪今爾乃心持兩端何也海曰聞趙必欲殺我恐公不能救龍文)
(曰趙公初意如此今也則否海曰焉知非誘我而執之邪華曰胡趙二公欲為爾題請封爵使爾專)
(提一旅之師捍海上寇若不入見彼何所據以正請也海曰蹈不測之險奈何龍文曰我京官也且)
(胡公姻戚爾第入見我則質爾營中萬無一失矣海始首肯華既馳報軍門軍門許之為之期日諜)
(使復數四給既定海猶慮中變先期而至入見胡趙阮三公及巡按趙公孔昭于平湖城中受犒而)
(出謂龍文等曰鑒諸軍門之貌吾禍終不免嘆息者久之)
既而復叛據沈家庄總督侍郎胡公宗憲率官兵討
平之
(時官兵四集軍威甚盛海偵知之隂收陳東葉明餘黨謀拒自全胡公復遣華往解之每迎謂曰吾)
(以爾言結怨諸倭今軍門既受吾降而復徵兵漸逼非為我而誰邪叱左右縛華將殺之華大笑不)
(止海曰爾尚何言華曰吾笑爾不識人以忠為姦使吾枉死爾海曰何謂也華曰陳葉二黨尚多且)
(心跡不一今陽為附爾實為豫讓之計軍門恐爾入其彀中故遣我相聞官兵壁近郊者防其變也)
(爾何不悟邪海曰然則如之何華曰今沈庄有東西二所爾曷不分其黨各自爲巢而密約官兵殺)
(之爾後患絶矣海深然之卒用其策由是二黨互相猜疑胡公知之遂部署大兵進搗其巢是時賊)
(壁甚堅據敵樓以拒四面皆掛白布覘我我不得覘賊也諸將以佛郎機攻之畏矢石不敢近七月)
(弗克胡公怒命都指揮戴沖霄攻之沖霄率兵士逼賊壘立於矢石之下燬其西南正西敵樓各一)
(座賊失據沖霄及把總楊永昌等督永保等兵大進搗巢于半日之間實沖霄燬敵樓之功也海既)
(敗歿其黨散走一支據定海丘家洋阮公與總兵俞大猷盧鏜合兵圍之賊潰走踰桃花嶺渡寧奚)
(歴鄞奉化寧海與官兵戰於台州兩頭門把總指揮范闕死焉賊突走温州至福寧得舟而遁一支)
(自直隸出海為大猷兵所滅一支自浙江出海為鏜兵所滅其得脱走者突登慈谿縣伏龍山阮公)
(率官兵滅之由是賊無生還者矣)
總督胡公宗憲佯縱賊酋辛五郎出洋命總兵盧鏜
擒之
(詳見大捷考)
副使許東望擊賊於馬墓福山洋敗之
(賊酋二曪表及從賊七十餘皆就擒)
九月百戶郎官追賊於臨海兩頭門死之
副使王詢總兵俞大猷擊舟山賊平之
(俘斬一百五十餘)
十二月官兵進搗謝浦賊巢平之
(先是賊據吳家山官兵自秋及冬屢攻弗克胡公命把總張四維以麻陽兵當歲除夜襲破之俘斬)
(無□是年兩浙之賊數踰二萬皆次第就擒而謝浦之寇即舟山之餘孽云)
三十六年四月賊犯定海關應襲百戶俞憲章死之
賊亦敗遁
(賊舟漂至沈家門副使王詢總兵俞大猷令把總張四維誘降五十三人至定海關適别䑸賊殺憲)
(章恐其中變悉斬之而移兵擊新至者賊敗宵遁)
十一月賊首王直欵定海關要互市總督胡公誘擒
之
(王直擁倭稱降志在互市總督胡公檄總兵盧鏜駐中中所授以成筭必欲生致之鏜殫心竭力撫)
(循備至直猶豫未决計無所出胡公復遣生員方大忠往說之與把總劉朝恩陳光祖指揮夏正通)
(判吳成器等偕行鏜以城外倭刃森列慮變不肯啓鑰朝恩曰若是是益疑賊也不若以禮諭之以)
(誠招之保無他虞鏜從之朝恩等馳至賊所直見皆單騎伏迎道左大忠反復開諭直曰公等皆督)
(府親信輕身臨辱直小人也敢不惟命遂聽大忠計見鏜於城中誘至定海而執之夏正以此不得)
(還詳見遇難徇節考)
三十七年二月賊酋毛烈據舟山之岑港
(王直既就擒毛烈等欲為之報仇不肯還島而據岑港分蹤出掠官兵屢攻之弗克)
都指揮戴沖霄等擒王直謝和餘黨頭目陳秀山等
(秀山王信郭喬恕等直部下酋項松吳九等十五名和部下酋也)
賊攻樂清縣城
(賊舟入石馬港者甚衆即進縣城副使袁祖庚參將張鈇逐之至和尚嶴與太平流寇合兵五千餘)
(人金盤指揮劉茂朱廷錀千戶周賓百戶李爵劉深與戰而死鄕宦僉事王德良醫王沛督鄉兵禦)
(賊亦死之)
四月賊攻台州府
(賊衆二千餘人臨海島朱門劫松門寨寇台州象山桃渚又有繼至之賊與合為一攻府城僉事李)
(三畏知府譚綸率兵剿之至隘頑所海濱大敗之)
温州賊過太平縣典史葉宗與戰死之
攻寧海縣
攻温州官兵討平之
(時台州賊復合樂清賊攻温州府總督胡公遣參將戚繼光追之及於盤石館大敗之賊遁出巷參)
(將張鈇預奉胡公方略艤舟師江濱以待斬首百餘焚其舟數十賊死者無筭先是賊分劫象山寧)
(海僊居知府譚綸悉擒斬之戚繼光又追及於海洋賊遂全滅)
八月官兵進剿舟山賊巢平之
(詳見大捷紀)
三十八年三月賊巢象山何家□副使譚綸討平之
(賊自何家□登犯者三百餘據險為巢樹木營以自固總督胡公檄副使譚綸剿之綸與總兵俞大)
(猷計曰堠者報賊甚多而今登犯者止於三百其嘗我乎乃令大猷率舟師備之於海而自率陸兵)
(往禦之至定海即欲進兵將士請曰兵士遠來乞休三日而戰綸曰賊數不及三百久掠不去者蓋)
(謂我無兵耳今聞大兵四集不走且嚴為備宜出其不意急擊之乃進兵至馬岡賊繼至者五百自)
(金井頭而來至近綸即移兵先擊之前鋒既接綸分兵從中衝之賊遂大敗追至落頭斬級以百計)
(賊避入山中竟宵遁焉翼日綸率軍進搗何家□賊巢賊殊死戰綸遣竒兵從間道出賊後擊破之)
(賊潰入舟中因縱火焚之俘斬略盡)
賊攻桃渚所
攻楚門所
(賊千餘自泥湖礁而來)
賊犯樂清參將張鈇敗績千戶胡鳳等死之
(賊自梅嶴劫次日至窑嶴鈇迎敗之乘勝進攻賊伏麥田中官兵入其伏遂潰千戶胡鳳朱璠百戶)
(姚憲皆死焉)
賊犯定海把總陳其可與戰敗績武生蔡啟元死之
(賊自丘家洋入犯為參將戚繼光所敗至奉化之蔣家舗副使譚綸遣其可擊之其可違綸節制乘)
(勝逐北為賊所乘遂潰敗啓元死焉)
賊攻松門衛
(賊攻夏公嶴入犯即日攻城既柵浦賈子為巢皆去衛不遠數里)
四月賊攻樂清縣
(賊自石馬港入者二十張鈇射死其酋二人賊黨潰奔舟)
桃渚圍解
(時賊攻所城甚急幾至䧟歿總督軍門檄譚綸往應之綸至入所城與戚繼光合攻之俘斬頗衆賊)
(遁菖埠依山為固官兵又進攻之復大捷賊遂併入柵浦敗巢)
參將張鈇敗賊於白沙嶺
(賊自松海登陸及太平遁至之寇合蹤至白沙嶺鈇預設伏以待賊至入伏正兵方合伏兵繼起大)
(敗之賊遁出海去)
五月柵浦賊夜襲松門衛城副使譚綸等擊破之
(綸既破桃渚之賊即回軍向松門擊柵浦賊既入衛城以守城卒久而疲且風雨晝暝恐賊乘官兵)
(初至來攻城乃令諸偏禆悉軍通衢以備巷戰而令戚繼光軍分配城守諸偏禆皆竊笑之夜漏下)
(四鼓果有賊數百襲西門先登者且三十輩殺城卒火城館守者紛紛墮城走章延廩陳其可督兵)
(大戰斬數賊賊乃退遁綸與繼光尾賊後計賊必出金清閘鑿二舟塞之賊果至起塞時綸駐新河)
(所城偃旗示弱詐為新河老人遺書于賊約饋千緡令勿攻城賊信之乃不起塞明日繼光軍出璧)
(牛橋誘賊賊果悉衆往綸盡銳兵出南門復遣人搜賊伏悉走之賊依舟以拒官兵攻之沈其二舟)
(賊大敗奔陸復大敗乃棄輜重越過南岸官兵追之及於南灣嶺賊復據濱海高山分五部以拒官)
(兵蔡汝蘭等進搗其巢先令竒兵間道奪其巔以拊其背張左右翼以貫其中遊兵復四面環攻之)
(賊遂大敗斬首三百生擒數十百人賊潰圍奔樂清黃華據舟出海而去)
副使劉存德參將張鈇進搗海游賊巢平之
(先是存德鈇預令把總任錦等設伏石所庄港口而自督兵進剿之賊知大兵將至即遁出洋伏兵)
(擊敗之追至猫頭洋又敗之進至青門洋又敗之沈其舟數十俘斬數百餘賊改屯海游官兵擊斬)
(盡絶)
九月福寧賊流至桐山指揮盧錡等敗之
(賊掠福建而去為颶風所擊復至桐山錡與梅魁等搗其巢預遣人伏賊巢中約被虜人為内應而)
(令指揮李光佐典史黎喬伏兵北策應之夜二鼓賊巢火起各兵乘亂夾攻賊大敗奔前岐官兵復)
(追及之斬首一百三十)
十一月賊遁往福建盧錡等復大敗之
(錡等知賊將遁設伏秦順港口伺之賊至大敗官兵追至同坑適仙居知縣復益以杭兵來會前後)
(夾擊復大捷俘斬二百有竒)
十二月王直伏誅
(初直自列表之敗而之日本也居五島之松浦僣號徽王頻歲入寇皆直之謀其黨倚其方略輒以)
(倭人藉口故海上之寇概以倭子目之而不知其為直遣也巡按御史胡公宗憲首發其奸人初未)
(之信及賊首董二老被擒譯供與胡公所料不爽毫髮人始服其明鑒御史陶承學金淛等交章論)
(曰方今總督大臣調集大兵尅期剿滅將兵非不銳也斬獲非不多也而四面之侵擾愈甚者何也)
(蓋以逆賊之名未正則討賊之義未明討賊之義未明則人心之從違靡定但彼逆之為計也狡為)
(謀也秘是以東南士民雖疑為王直主使而莫可致詰今乞皇上勅下該部會議明揭黃榜正逆賊)
(之罪以明討賊大義率衆入寇助惡煽虐者乃王直之羽翼爪牙也必誅無赦又曰兵威雖振而禍)
(本不拔亂終未已即如王直搆亂二十餘年潛形遁跡莫能誰何煽禍連歲此非所謂大奸惡者乎)
(苟欲制其死命在懸非常爵賞見今賞格固亦匪輕然爵未及侯伯賞未及萬金人誰樂為我用以)
(建非常之功哉臣愚以為宜勅督撫及各有司等官募有能善設謀計俘馘賊首王直者成功之日)
(封拜侯伯其餘量功大小授以都指揮指揮千百戶等官俱與世襲命既下胡公策曰王直遠在松)
(浦居室扈從僣擬王者且不自來其孰能擒之不若以宣諭為名遣人用間用餌以勾致之禍本塞)
(矣於是交章論列大意欲宣論日本國王令其禁戢島夷以絶亂階上從之由是遣寧波生員陳可)
(願蔣洲充市舶提舉以行時胡公己為總督矣指授可願等方略期必生致之可願等至松浦見王)
(直如胡公指直方欲肆志中華以官兵防之嚴未有計得可願語大悦先遣義子毛海峯來探胡公)
(意公知其謀因厚撫之海峯還報直益感悦率諸倭來求互市胡公預遣總兵參將等官兵水陸按)
(伏無慮數萬計直至舟山泊列港固己入公彀中而不自知矣然胡公猶以困戰死鬭為慮陽許題)
(請開互市授直官爵俾專主海上艘而隂遣人誘之入見直初猶豫未決胡公令諜入賊中攜貳其)
(黨其黨稍稍思變直不得已始入見公于定海遂執之歸杭州直既就擒黨與無主圖脱走輒為兵)
(船所追不得去久之因颶風起意我兵不之隄也突走海中輒為颶風所擊無有存者而王直之黨)
(盡滅矣既而胡公列狀上請得旨即杭州市曹斬之𫝊首京師東南二十餘年積寇至是乃絶自時)
(厥後海舶失發縱指示之人始灰入寇之念間有至者輒為官兵所破若摧枯拉朽矣)
四十年四月官兵擊賊于馬嶴沙□大敗之
(賊新至官兵遇之于海洋中追逐至馬嶴沙□大敗之賊奔陸適冠帶把總章延廩守于舟山引兵)
(設伏又約水兵合擊之賊遂大敗)
賊犯新河所官兵擊敗之
(賊自週洋港登劫僉事唐堯臣遣指揮劉意等擊敗之復用火攻賊死者百餘遁太平漁嶺復追敗)
(之)
賊犯台州參將戚繼光敗之
(賊自桃渚登陸流至台州為繼光所敗追至新橋賊又敗走死者百餘而繼至者復二千餘人至黃)
(沙為繼光所敗乃登山以拒官兵復追敗之圍於白水洋民居火攻之賊遂盡絶是役也賊多兵寡)
(而我兵九戰皆捷俘斬千餘焚死者稱之)
五月賊犯大嵩官兵擊敗之
(賊為我兵所逐出至横嶺枙於水兵不得去乃奔入鮚□副使王春澤檄總兵盧鏜由南路奉化以)
(入象山而自引兵由大嵩望湖頭裘村進期與合擊適賊至裘村官兵擊之賊大敗潰斬首四百五)
(十)
浙江事宜
金盤總(金鄉盤石二衛立把總一員其分守温處參將即此總所轄之地也)
海港守備
黃華水寨(東接大海大小門電嶴南枕港口乃温州之咽喉也舊制戰船四十餘艘南會)
(飛雲北會白岩塘交相巡哨歲久撤備嘉靖三十七等年倭從此港入温州抵處州之青田補)
(造福蒼等船三十餘隻比舊反減似宜添設)
江口水寨(東臨大海至五嶼等嶴北至平陽縣外接琵琶長腰陌城陽嶼等大洋為平陽)
(門戶舊制戰船三十餘艘歲久撤備嘉靖三十一年倭犯平陽前蒼涇口麻圓等地從本港入)
(今造兵船戍守比舊制量加南至舥艚炎亭北至瑞安飛雲鳳凰往來會探似為得之)
飛雲水寨(温州適中之地也舊名中軍水寨南臨海港外接鳳凰山内逼縣治實衛護府)
(縣之門戶也舊制戰船四十餘艘歲久撤備今議江口黃華二處兵船於此往來分哨此在無)
(警之時則可若風汛之候倭舶分䑸衝突二港自衛不暇何暇顧此哉)
鎮下門水寨(東距大海倭若登犯徑抵瑞安所城則平陽赤哨諸處無策捍禦極為衝)
(要舊制戰船二十艘南會福建烽火門流江北會江口港巡哨歲久撤備今議將江口兵船於)
(此往來存留旗軍防守限於財匱不堪復設舟師也更宜添寘方為慎固)
白岩塘水寨(東濱於海實蒲岐所之外戶也舊設戰船二十隻北會松門楚門南會黃)
(華港巡哨歲久撤備今議併入黃華港兵船存留旗軍四十名防守亦因限於財匱不堪設舟)
(師也添置慎固方可)
海岸設備
舥艚寨(東北皆濱於海倭賊屢次于此登犯至前倉腹裏見撥旗軍防守)
炎亭寨(在海濱賊若登犯突入腹裏從本衛城外可至平陽縣孫湖地方見撥旗軍防守)
大小漁埜二寨(聮坐海濱極為衝要賊入登犯若突入腹裏從本衛城外可至平陽)
(縣南鹽場等處地方見撥旗軍防守)
小濩寨(與龜峯廵司相聮南臨海至竿山一潮比枕山巡司逼臨海濱賊易登犯額設弓兵)
(旗軍防守已上四寨俱金鄕衛平陽縣所轄皆係冮口港兵船往來巡哨)
程溪寨(南至海西抵鎮下門水寨頗為蒲門要區嘉靖三十四年賊嘗登犯見撥旗軍防守)
菖蒲洋寨(在海濱先年賊曾登犯見撥旗軍防守已上三寨俱蒲門所所轄亦係江口港)
(兵船往來巡哨)
眉石北寨(東至大海南會陌城寨西平陽所北會陡門極為衝要先年賊嘗經登犯若突)
(腹裏從陌城可至前倉等地方又可通平陽坡南見撥旗軍防守江口港兵船於此往來哨守)
眉石南寨(東濱大洋鳳凰山嶴一潮可至西抵僊口極為險要賊若突入腹裏從僊口可)
(至平陽縣沙園所原設飛雲港戰船今併入江口港往來巡哨見撥旗軍防守)
僊口宋埠二寨(東臨大海近年本處居民建立堡城捍禦撥軍防守已上俱屬沙園)
(所其外港口兵船往來巡哨)
黃華山寨(西離水寨二里先年賊嘗登犯極為衝要見撥旗軍瞭守外有水港兵船巡哨)
沙角寨(東臨大海界於黃華章嶴之間嘉靖三十八年經賊船登犯若突入腹裏從芝嶴可)
(至三條嶺抵樂清見撥旗軍防守已上俱盤石衛所轄)
章嶴寨(在海濱賊船易登頗稱險要防禦慎固則東衛塔頭而西衛沿盤南衛百華北衛長)
(林倭舶雖至不敢犯也見撥旗軍防守)
白沙寨(東南濱海嘉靖三十七年賊犯樂清縣治自此地入乃水陸要害之道也見撥旗軍)
(防守已上俱樂清所轄)
嶼山寨(坐臨海口賊可登泊若於此突入西可犯天仙南可犯雙峯北可犯後所勢難猝禦)
(見撥旗軍防守)
平山寨(西接後所南接嶼山北接白沙為樂清唇齒嘉靖二十七年賊嘗登犯若突入腹裏)
(南從石馬可至本縣白石等處見撥旗軍防守已上俱後所所轄)
後塘寨(東南入海地勢險要嘉靖三十一等年賊屢登犯其南為李嶴西為清冮渡北為雙)
(陡寇若突入則諸地悉受焚劫矣見撥旗軍防守)
高嵩寨(為蒲岐門鎖鑰東臨大海極為險要嘉靖壬子等年賊嘗登犯若突入腹裏從楊婆)
(橋可至長山地方見撥旗軍防守)
下堡寨(為蒲岐之南藩南臨大海頗為險要見撥旗軍防守已上俱蒲岐所所轄)
龍灣寨(東援寧村西捍府治坐臨深水頗為險要嘉靖戊午等年賊自黃華港登犯突入腹)
(裏從新建蒲州地方直抵府城見撥旗軍防守)
沙溝寨(坐臨濱海賊可登犯見撥旗軍防守)
沙村寨(北至寧村所東至海見撥旗軍防守)
長沙寨(東臨海塗地勢頗險見撥旗軍防守已上俱寧村所所轄)
丁田前後崗三寨(俱海安所所屬雖撥旗軍協守然丁田地勢稍緩惟前後崗俱)
(臨深水極為險要嘉靖癸丑等年賊嘗登犯若突入腹裏可至温州府城及瑞安縣見有黃華)
(港兵船往來巡哨)
東山上□二寨(東西分峙有犄角之勢坐臨海濱極為險要賊若自東山而入由九)
(里可至府治自上□而入由丁田可至海安見撥旗軍協守)
陌城陸路二寨(東南濱海極為險要賊若自陌城突入從營山可通樂陽城自陸路)
(突入從江口港可至錢倉等處見撥旗軍協守外港有兵船往來巡哨)
汶路口寨(東臨海洋陽嶼門南以策應江口水寨北策應眉石南北二寨地勢險要先年)
(賊曾登犯平陽沙園二所撥軍協守)
分水隘嶺(係浙福交界賊自福省突來必由此嶺至平水過牛皮嶺一可至蕭家渡本縣)
(城外而抵瑞安地方一可經莒崗至泰順青田地方且可通桐嶺至温州府城等處遇有聲息)
(必調兵遏截方可扼其吭而固全浙之南境也已上俱平陽所所轄)
海外設備
大巖頭山(賊船自南麂鳳凰霓嶴蒲岐楚門玉環而來俱經此山今撥黃華港兵船每遇)
(風汛於此巡哨)
海島玉環山(與蒲岐所相對此山懸居海中聮絡深長山背即台州府所屬太平松門)
(楚門交界海洋賊自北來必經乎此處今撥黃華港兵船於此巡哨)
霓嶴(賊船南北向往多泊於此可至盤石衛最為險要今撥黃華港兵船於此巡哨)
南龍山(賊船自北洋來必經此山黃華港兵船於此巡哨)
南麂鳳凰山(此嶴澗大坐臨深海山外大洋别無山島賊自國初以來俱經此棲泊實)
(巢穴也風順一二潮可至飛雲港先年設兵船一枝哨守廢壊未復今撥江口黃華港兵船巡)
(哨)
松海總(松門海門三衛立把總一員其分守台金嚴參將即此總所轄之地也)
海港設備
中州港(南往海中茅堰山與蒲岐港接境北往海中坯山與靈門港接境此處見有兵船巡)
(哨更設八槳小船以搜玉環諸山之穴則善矣)
靈門港(東接海中雞臍山與松門港接境南接楚門洋坑下接硐礁山原無兵船之設嘉靖)
(壬子等歲倭犯江綰犯後灣始議立戰艦己未賊犯靈門跳頭從腹内流突沿嶺江竊舟遁海)
(將前船掣守東門又以單弱不足防禦併入松門港大䑸哨守革之誠便也竊謂松門寨港大)
(䑸兵船去此密邇可以徑顧其地彼港舟師每每潛遁哨報不時為今之計當重責於松門港)
(之水兵而專嚴以哨船之號令)
松門港(其東為島米門外積谷山及下洋大陳嶴等處外即大海直抵日本北往化嶼龍王)
(堂鯉港横門大潭深門等處與新河水三㲼港接境南往雞臍弔崩硐礁鹿頭片嶼驪洋邳山)
(等處與靈門接境隘頑居其南如隘頑有賊此港之船直擣其䑸隘頑緩急此港之責守也海)
(内碎山極多若賊自温州而來此為匯嘴捷徑登竟抵城下若自外國而來止過大陳邳山大鹿)
(岸皆為賊巢甚難防守今雖稍增戰艦僅堪小敵之禦而港内迂迴屈曲難以捍賊必出大陳)
(山而迎戰於海中乃為得之)
新河港(港口淺狹大船未易出入不必舟師防守止陸備舊設椿關動稱門戶之固司事者)
(未皆親履遂相駕重以為險阻實惟小松木二三十株於半港中耳既無險可恃無據可守左)
(右南岸平於如掌豈能為坦港之重輕哉)
海門港(一名椒江渡港水流入二十里之中一分台州城下一分黃巖城下此我朝開國以)
(來之重鎮台黃府縣之咽喉也視寧波定海關不同其定海關水港既狹港外舟山長塗馬嶴)
(金塘遠近皆堪泊船分哨海中復有舟山二所且設重鎮於定海戰艦數百是以海外之功屢)
(有成績而港口之守永無内患今海門港一潮之遠止冇三山一座形小直削並無港次四望)
(汪洋我之兵船欲泊於港内則不可禦敵欲出於外洋則更無山嶼可抱風浪洶湧自國初迄)
(今倭之犯台悉由於此國初全浙設備倭都司一員而獨駐守海門其所係之重可知邇來諸)
(港皆設備獨此一港與海門衛未嘗經理雖有兵船率為故事舊有二百餘艘尚不能沮其黃)
(巖之入今所造船隻分其半於松門衛港不知此港之兵必當倍於松門庶克有濟何也松門)
(港之船可以盡出外洋截賊此港口必須多留船隻防守若不嚴禦港口使賊一入則其舟西)
(去台州隨潮僅九十里我之陸路隔渡阻山無由追躡必由黃巖遠抄勢不相及故全頼水兵)
(阻截港外有台境之寄者其慎圖之)
桃渚港(議者謂桃渚離海門甚近可以策應戰艦不必設不知海門所由裏路至桃渚止四)
(十里形似弓弦若由海中轉達聖塘而下必出大洋其程兩日不似桃渚至長沙巡司一帶亂)
(山叢砌羣峯散走或出或入縈紆紛峙海邊淺潮之中直深出大海極為綿遠而桃渚所北往)
(徤跳一帶如鹽塘除下仙巖處處海灣突進其港徤跳之舟北禦昌國海郵一帶力巳足矣桃渚)
(之外接大海總港亦當設船一䑸如徤跳之數但額舟有限松海二關已為不足若量抽數舟)
(棄之萬山之外孤海之中勢分力弱亦竟何益哉)
徤跳港(原設長洛一渡逼近東所城側渡闊四百餘丈出海直往茅頭大洋上接海中查盤)
(山與練陀等處下接海中青嶼黃毛□與牛頭桃渚地方接境此處宜設兵船一䑸必得福蒼)
(海滄二十餘艘方可守禦松海二關巳稱疎薄無力分應若又量抽數隻分守此港則港大船)
(寡無益於事此城孤懸以船為命今雖有守似為單弱不足恃也)
(按台州海門不出此數港分守合備似不可緩若春汛之期當以松海二港合為一大䑸在大)
(陳洋嶴伏截以為南䑸桃渚似當添船與徤跳相等亦令會合外洋以為北䑸其在南䑸也則)
(海門港必當留大小兵船十餘艘守港而松門可盡發其在北䑸也則徤跳港必當留大小兵)
(船數艘守港而桃渚可盡發)
陸路設備
楚門所(賊犯楚門必屯雞臍山下其心戀船不過二三日既還而走如往隘頑則歴所城藤)
(嶺慢遊料我兵阻之不得已方棄船陸行也其往三山大荆以由温州不如徑由水中對過蒲)
(岐港為便南隔一小港為玉環山週圍百里舊有民居國初遣入内地台温二境乃賊去來泊)
(船之淵藪也對岸則温州府蒲岐所近被勢豪據以耕種夫耕田則起屋起屋則招賊釁端雖)
(不宜開然當事者誰肯任怨哉又由西北至太平城江下地方謂之東門港沿山濱海而行山)
(林密茂水港出入又十五里乃南彎地方高山環海舊戰場也舊賊據萬仞山腰進兵之路皆)
(鳥道魚貫我兵分為四枝松林如織相戰犯兵家之大忌仍成全捷以收竒功信乎地利不如)
(人和也)
隘頑所(北為太平縣藩籬南可以阻楚門之寇城外東北山下長沙面水民居一村番舶至)
(此可以屯泊若棄舶登突决由藤嶺内外皆可至温川地方夫賊屯聚於藤嶺則太平之路既)
(阻於藤嶺松門之路又阻於慢遊設賊屯據面水背山可以高枕久住可以從容困城楚門所)
(在其南非駐兵之地決不能北援大松二路又絶將何以為計也所賴只有松門港兵船抵城)
(下賊若有船在水定可逐之賊若在陸水兵無所用力但咱船遠瞭松門港兵船急出過隘頑)
(之南大海中截之庶可保全萬一疎虞而致賊舟登犯城四面皆山高插天表既不能守而城)
(身欹矮又不足固其若靈門關有賊雖屬險難我兵統入城内從容南出攀接而進亦可應援)
(過大嶺皆夾山而行進退路徑皆艱兩鼠鬭於穴中勇者勝耳可不深長思乎若賊流走我兵)
(當星夜先馳江下預處戰地設伏以待若尾而追之則無及矣)
松門衛(若止駐兵城内而賊由西來則我兵瓠繫諸處難顧若城内未嘗駐兵而賊據松門)
(寨為巢以一枝勁兵守北門山麓下則我兵無路可援故城内城外皆當防守有警則將人由)
(泥塗用馬報約城内之兵刻期以一枝由新河一枝由隘頑海邊進戰城内兵鼓噪應之庶為)
(一策其由隘頑而來多水窟難行必由北裏山會合新河一帶而往遇雨則潦不可涉旱則可)
(進大兵沿塗皆硬沙實土有潮不可行無潮可列堂堂之陣今有大䑸兵船諒多無虞)
新河所(論形勢之急在海門港論適中之地在新河所該所去松門隘頑海門黃岩皆五十)
(里去太平縣三十里三面俱有大路可以進兵應援但北至海門皆由塍雨久潦溢水皆沒人)
(其藤嶺横山頭敵所必由我可設備以阻賊衝者也蓋此帶沿海陸地四散賊出温嶺少有阻)
(則即由路橋遶出黃岩以往温州黃岩之賊決不復由海門新河蓋知椒江有舟師新河有陸)
(兵故也)
海門衛(衛城當置於高嶺乃為據險每歲賊攻垂破而卒不䧟者乃保障之力非形勝之據)
(也此為浙東三台門戶水陸重鎮三面阻水賊舟可泊實為險要惟恃兵船以為命禦番舶於)
(未登此守海門之上策也失此則為中策矣如賊在柵浦則水兵截於大港陸兵進剿一由海)
(門近攻一由泉井一由路橋一由三山遠截合力亦捍禦之一術也又失此則無策矣)
前所(與海門衛對壘中隔大港即椒江也其形勢利害與海門相同剿前所之賊多過江或由)
(府治或下城門嶺往仙居出温州賊若在長沙連盤一帶屯住連盤港深而長背山面水徤跳)
(桃渚二港會于此處可為巢穴分投出掠飽載而歸我兵由裏路至隘口轉南出其巢後自山)
(上攻下仍以一枝截住山頭庶我不為賊抄兵勇者勝耳)
桃渚所(其城可守但濠狹而城卑今議濬濠即以土增城庶為海門衛及府冶之藩翰也所)
(城東北有菖埠港與本所港相類皆委蛇細曲賊之大船必不能入若泛小舟而我之兵船不)
(能進追則其去海門甚近也外海諸山皆可以截賊須預設伏俟賊出而擊之乃可以成功也)
(其他若安聖寺可伏截以阻賊菖埠之衝白蓮嶺可伏截以阻賊後嶺之衝肯埠嶺盡頭可伏)
(截以阻賊肯埠之衝若賊至東所棄城而不之顧則必往府治自仙居走温州我兵即當馳赴)
(府城以截之也)
徤跳所(徤跳城三面阻山皆峻嶺而東面山前距海若非兵船預伏探哨寇舶卒至何以禦)
(之故徤跳戰艦之設不可一時而不戒嚴也其去桃渚一百里或攀峻嶺則鳥道魚貫或涉羊)
(腸則潮濱梗䧟或行山地則溪石坎坷馬不能馳人不能列非二日不能至設賊舶舟城下江)
(中桃渚一路決不可以進援東去昌國衛隔大洋彼處有賊所當時時防禦去寧海去台州俱)
(一百四十里路徑皆如桃渚緩急之際松海大兵必不能猝達若逕過台州府從寧海而入必)
(由黃巖台州相巖桑州寧海竇嶴計一日餘方到東所援兵至此賊必已遁海而别犯矣豈能)
(望以成功邪若報至即調海門關兵船抵所城東海山内設伏以邀擊之萬無一誤也)
昌國總
沿海設備
昌國衛(坐衝大海極為險要石浦關切近壇頭韮山乃倭夷出沒進貢等船咽喉必由之路)
(懸海南北□等山可設舟師往來巡哨以為東路聲援其西象山縣石浦巡司則恃之以為右)
(翼者也懸海金齒八排朱門等處可設舟師往來巡哨以為南路聲援其北牛欄基旦門青門)
(茅海竿門則恃之以為門戶者也見撥福蒼兵船於此關哨守)
金井頭(相對旦門直衝大海嘉靖已未夷船由此港登岸本港原設兵船近因船少力弱掣)
(併石浦關見撥本衛北哨兵船往來巡哨)
前後二所(南臨關口近三門要衝之路本所附城設有東西南北中哨伏兵厰五處每處)
(撥軍瞭望遇警走報)
錢倉所(東臨大海至大嵩港水程一潮南為塗次烽堠外接竿門蒲門地方西北至湖頭渡)
(海為大嵩所界乃昌國之藩籬與大嵩相為犄角者也)
爵谿所(城懸海口直衝韮山東逼大海西並錢倉南以遊仙寨為外戶北以象山縣為喉舌)
(見撥旗軍防守)
海中設備
韮山(形勢巍峩島嶴深遠對衝日本此山之外俱遼遠大洋故夷船東來必望此山為凖此昌)
(國總第一險要今撥北哨兵船於此巡哨)
三岳山(係外海懸島乃昌國衛前後二所喉襟如賊船從韮山來每經此過嘉靖三十四年)
(倭船于此盤據最為險要今撥中軍哨船往來巡哨)
旦門(係懸海大洋外有東旦山與韮山相對如賊船出韮山來必望本門突入以往南路内近)
(何家□仁義南盤一帶老岸今撥北哨兵船往來巡哨)
三門(乃石浦巡司土灣番頭一帶沿海居民喉舌如賊從閩廣遁歸由台温來必經於此最為)
(險要今撥南哨兵船往來巡哨)
金齒門(島嶴甚多便於棲泊賊船往來必經此假息誠南路要衝之處與石浦關相隔二潮)
(今撥遊兵及南哨兵船往來巡哨)
大佛頭山(内有斗底蝦嶴烏頭青後城壺底等澚係賊船往來棲泊之處極為險要與石)
(浦關相隔一潮今撥南哨兵船巡哨)
朱門山(相對大佛頭係外海險要之處如賊由南來必至此假息與石浦關相隔二潮今撥)
(南哨兵船往來巡哨)
八排門(相連南田内多膏腴田地下便棲泊若倭船停棲甚難𠞰滅與石浦關相隔二潮今)
(撥南哨兵船巡哨)
林門(乃金齒朱門等山喉舌島嶴亦多先年夷船從壇頭海洋突入結巢于此係起遣之地極)
(為險要石浦關至此相隔一潮今撥南哨兵船巡哨)
牛欄基(係石浦關後門外洋必由之路有山環抱可避東北颶風如分哨南北兵船往來必)
(於此為適中哨守之處與石浦關相隔丰潮今該中軍遊兵船南北往來會哨)
壇頭山(有南北□壳菜藍等嶴可以避風泊船賊由日本而來每望此山收泊與石浦關相)
(隔一潮今該中軍哨兵船於此巡哨)
雞籠嶼(在壇頭山外此外一望大洋别無島嶼如賊從韮山來必由此過與石浦關相隔一)
(潮今該中軍哨兵船巡哨)
茅灣(切近錢倉所與韮山相對先年番船嘗棲泊于此原設兵船一枝因船少兵弱掣聚石浦)
(關今派北哨兵船巡哨與石浦關相隔二潮)
竿門(貼附錢倉所夷船每棲泊原設兵船一枝因船少不敷掣收石浦關併䑸今派北哨兵船)
(巡哨與石浦關相隔二潮)
青門(貼附爵谿所有山迴抱可以避風泊船内接公嶼居民地方外衝四礁與韮山相對極為)
(衝要原設兵船一枝因船少力弱掣聚石浦關今撥北哨兵船巡哨與石浦關相隔二潮)
定海總
沿海設備
定海衛(南臨港口定海關有靖海營團兵操守招寳高聳海口極為要害山巔築威遠城屯)
(劄軍兵使有犄角之勢其隔江南岸自甬東巡司竺山等堠接連後所碶頭烽火相望遇警馳)
(報)
小浹港(内通東江出穿山寧波極為險要昔為海賊孫恩所據邇倭賊亦曾登此近打椿數)
(層汎期撥船防守似亦未為慎固宜更密之)
後千戶所(東南為霩&KR1790;所南為大嵩所北為碶頭烽堠坐臨黃﨑港先年賊船由﨑頭海)
(洋突入本港最為險要每堠撥軍瞭望)
黃﨑港(東至舟山中中中左二所水程計一潮北至金塘山水程半潮最為險要見有兵船)
(往來巡哨舟師單弱似未足以遏賊之衝也)
大謝山(離後所城二里南臨黃﨑港北由犬猫海洋至金塘鹿山最居險要乃先年起遣地)
(方也内設黃﨑西山等七堠撥軍瞭報又該中軍哨兵船往來巡邏)
霩&KR1790;所(濱海對雙嶼港先年賊嘗登犯極為孤險春汛時月添撥官兵協守又該大嵩港兵)
(船往來巡哨)
梅山港(東至﨑頭大洋南至雙嶼港俱約半潮雙嶼港先年為賊巢今填塞矣西至大嵩港)
(計一潮北五里至三塔烽堠最為險要今撥大嵩港兵船及本所軍船哨守)
大嵩所(東連霩&KR1790;南接錢倉以大嵩港舟師為命)
大嵩港(對峙韮山直衝外海先年賊由此犯所城突慈嶴地方極為險要今撥戰船巡哨)
海外設備
舟山螺峯巡司(雖有官署之設而巡檢弓兵俱散處民居螺頭嶴與螺峯烽堠離城)
(十五里賊易登犯須遷居民入城則可)
鹿頭烽堠(近海民少勢孤常被賊登犯須遷入而後可)
岑江巡司(乃衝要海口也賊累登劫見今居民雖築墻自衛亦被賊壊近又自葺理終難)
(備禦須為慎固之計可遏賊衝)
天同嶴(居民百餘家氣勢頗壯但力不支内有紫皮嶴居民千數若協力出守彼此可以無)
(事内又有鹿夫善射曾勝倭寇宜令悉力防禦)
碇齒隘(與外港相對居民勢孤累被登劫其原守軍餘又已取回必遷居民入内地則可)
竒嶴烽堠(即大沙地方賊常於此登舶原有隘己廢二嶴居民大戶約有千數合力出守)
(方可恃也)
郎家碶(西碶寨相連又小沙居民殷庶有隘軍共守但地勢散闊難以設備賊嘗登劫以碶)
(頭海塘築堡協守則可)
袁家碶(即沙嶴地方原有馬嶴千戶所軍民併逃民約計二千若遷入城以合其勢庶可相)
(接濟也)
山江烽堠(與沙嶴相連有隘軍防守賊嘗登犯軍己取回須遷居民入袁家碶等處則可)
岱山巡司(與于碶堠寨相連居民自築垣防守賊嘗登犯該司居隆教寺内亦為虚應須)
(併力捍禦則可)
吊嶼(因近海口每被登劫須與小展居民協守則可)
沈家門寨(原係水操之地冇軍防守近皆取回番船去來皆泊於此内有趙嶴南嶴蘆花)
(嶴大嶴去寨三五里向者居民築牆大嶺阻截總路近賊徑由水路或門道而入累被劫掠更)
(須慎禦庶克有濟)
臨觀總(臨山觀海二衛設一把總分守寧紹參將即此總所轄之地也)
海岸設備
三江所(海濱地勢梢緩然海上有警則去省城八十里烽火之通於此攸寄)
瀝海所(東衛臨山西捍黃家堰有蟶浦等堠撥軍瞭望)
臨山衛(坐當衝要東接三山西抵瀝海設烽堠者十撥軍瞭望)
三山所(界於臨觀之間西以聲援臨山東以策應觀海者也撥軍瞭望)
觀海衛(西有三山為右翼東有龍山為左翼居中調度聮絡應援烽堠七處每堠撥軍瞭望)
龍山所(北對金山蘇州大洋東對烈港況伏龍山獨臨海際去所僅十里乃賊船往來必由)
(之路臨觀一總之咽喉也封守慎固省城安枕而卧矣)
金家嶴(丘家洋連界東對烈港海洋北望洋山三姑大洋嘉靖丁已倭舶盤據本嶴及丘家)
(洋月餘為我兵所捷若突腹裏由鴈門嶺鳳浦湖一帶至慈谿縣直抵寧波内地極為險要今)
(撥烈港兵船哨守)
海港設備
三江港(港口深闊外通大洋甚為險要賊船若自宋家漊突入腹裏從陡門一帶海塘可至)
(紹興地方越港而北為浙西赭山乃省城第一關鎖也)
蟶浦港(北對浙西石墩南至紹興府城通連大海極為險要嘉靖三十二年賊船泊西匯嘴)
(登犯若突腹裏由沿江塘路至百官梁湖直抵上虞縣兵船哨守不可一日少緩)
臨山港(切近衛城直衝大海倭舶屢犯見設舟師屯守西哨浙西澉乍二浦東哨觀海龍山)
(如遇臨觀海洋有警馳報烈港兵船合䑸截剿)
泗門港(為餘姚縣東北之喉襟越港而北為浙西澉浦最為隘要嘉靖丙辰倭舶由東北烈)
(表突犯本境今撥本衛兵船巡哨)
勝山港(港深而廣倭舶可乘潮以入嘉靖丙辰由此登犯三山所官兵敵退之近議築塞港)
(口又建墩臺於山上)
古窑港(為慈谿之咽喉北對乍浦東哨觀龍西連平石極險之處嘉靖三十五年賊船盤據)
(突犯慈谿地方今撥兵船巡哨)
金墩浦(為定海慈谿相界之地北連大海西連伏龍山此處坐臨海塗賊船自東北而來必)
(由此繫泊嘉靖已未賊曾登犯見撥軍船往來巡哨)
烈港(所係甚大蓋賊船之入臨觀也非由澉乍則由烈港誠臨觀之門戶甚為險要先年議設)
(三江蟶浦臨山勝山古窑五港以衛臨觀後因各港沙硬水淺難泊而止今議派臨觀把總兵)
(船改調烈港出哨臨觀一帶地方)
海寧總(海寧衛立把總一員其分守嘉湖參將即此總所轄之地也)
海岸設備
海寧演武場(枕海曾經倭泊實為險要舊設陸路厰倭據為巢厰毁今撥旗軍哨守)
澉浦鎮巡司(外與秦駐山大步門相連山灣潮浚賊船曾泊此可通内地宋停村紫雲)
(等處接近嶼城此衛南之衝也今派龍王塘兵船巡守)
海口巡司(此處海灘沙汙船隻難泊迤北乍浦相連内有白馬廟八團圩民叢集遞年倭)
(寇突犯將向南北必先住此觀望虚實其地内通嘉興平湖嘉善等處乃衛北之衝要也今撥)
(龍王塘兵船巡哨)
南海口(操備厰離海半里與東海口陸路厰俱為衝要)
金家灣(此處潮深山僻遞年賊船登泊若犯腹裏直抵平湖沿海則侵乍浦直抵海鹽實為)
(險要今撥西海口兵船巡哨)
梁庄寨(倭寇屢登為巢實為險要)
赭山寨(東南逼大海面對蕭山與錢塘江口相連先年倭嘗突犯實為險要)
石墩山寨(東南倚海山下有一小港外通大洋遞年倭寇登據為巢船泊港内極為險要)
(原設寨軍防守後掣回所城止於石墩烽堠撥軍瞭望)
鳳凰山寨(南臨大海坐對膺衝門倭嘗犯此實為險要)
黃灣寨(東與澉浦接界南對大洋北通腹裏硤石地方昔年倭寇屯據為巢實為險要)
海港設備
東關外龍王塘(外即大洋直對浙東臨觀等處迤南半洋中有白塔山賊船可泊賊)
(若登岸向南則侵澉浦往西則侵腹裏天寧寺水陸通衢直抵嘉興實本衛之咽喉沿海之首)
(衝也近議立為關隘今委官兵出哨西海口九王門澉浦等處)
黃道廟港(南濱海與臨觀相峙倭寇登犯極為衝要)
西海口(南通大洋北近平湖係折西之咽喉平湖之門戶也本港海塗高硬潮水長涸不一)
(船難繫泊恐倭船来潮突進則我之兵船高閣關係匪輕當踏勘開濬建立水閘將各兵船浮)
(泊活水遇警出剿此第一預防之計也今撥兵船出哨灘許金山青村一帶海洋與吳淞江兵)
(船相會)
一國初定海之外秀岱蘭劍金塘五山爭利内相仇
殺外連倭夷歲為邊患信國公經略海上起遣其
民盡入内地不容得業乃清野之策也趙工侍近
奏令民開種以給幕租若興此利金塘一山即可
墾田數萬畝歲入米幾萬石玉環諸山計之每歲
可得米幾十萬石大為海防之助但其患二故當
道屢議屢止其一是倭人藉以為粮結巢於此兵
費反多其一是大家爭佃秋粮難徵且無益于小
民以愚計之須丈量為屯田召民耕種輸賦軍門
耕者塔棚厰而居不挈妻孥不得賣買逐歲更始
如大家放租之法則官民兩利而爭奪之患免矣
官差石工伐山造堡海洋有警小民避入賊知堡
中無子女財帛自無結巢之念矣
一台州沿海近漲灘塗長數十里闊十里若做范蠡
圍田之法令民耕種外設海塘一條以捍鹹潮俾
不得傷稻每歲起科以給幕租可得若干萬石
一浙江寺田甚多勢豪吞占動以千萬畝計若每千
畝抽其二百畝以給幕租每歲可得米幾萬石
主事唐樞云杭州居腹裏之地而以錢塘港海門為
分戶南岸為寧紹北為松嘉極西盡底為杭東臨
大海若戰艦嚴守聞警即出把截賊難直搗
副使茅坤云浙江所幕客兵當量緩急以為聲援
策應則可爾恐不得為常而沿海郡縣所自部署
勒習以為歲戍之兵必於土著之兵擇其膂力猛
悍之士若杭嘉湖販鹽處州礦徒并一切亡命者
為之大約杭州三千嘉興三千而湖温台寧紹亦
各一二千量多寡以差其費當括十一郡縣民壯
弓兵之屬而通計之腹裏郡縣則減去其半或三
分之二特量留什之二三以給城庫刑獄之役而
已其餘並籍其費以歸於官令各兵備道親為按
歴州縣或擇諸州縣長吏破常格而募之且各州
縣民壯弓兵之所食故額人七兩二錢然其民間
所私相轉雇募一倍再倍者有之追呼道塗之費
尤不可算約者請量為每名額徵一十五兩籍二
人之所食而募二人其數可三十金
把總指揮蔡汝蘭云東南自倭變以來議者不少然
於台州獨無說焉何也夫台州遼處海濱誠四寨
之國南有桃嶴金竹北有桑洲桐巖西有關山衛
墅疊嶂層岡重關鳥道真一大可禦之險而且南
去盤石楚門僅百五十里東南去松門僅百里東
去海門僅八十里設或倭奴棄舟登陸皆可卒至
城下自海門而上者則一潮直達實一時難禦之
變也三面阻山一面瀕海孤懸於數百里之外救
援接濟所難卒至者惟此耳曩者戚參將駐兵桃
渚而倭奴屯聚桑洲遣輸糧銀經月不至孤危之
勢誠可畏也今宜於台州專立督餉方面積聚糧
餉訓練兵士以為重鎮而且西控温處金衢北衛
寧紹權非遥制而威可近飭也如是則粮餉無臨
時輸運之難而士卒有先時設備之佚以至出海
兵船衛所官軍悉知警備而防禦益固矣夫督餉
既立則糧餉聚糧餉聚則兵士充兵士充則訓練
精如是則先聲足以破其膽而防禦足以杜其釁
衝突足以挫其鋒行之三年而海不揚波矣此督
餉所當議也近雖添設兵備參將然於糧餉無禆
雖增兵亦何益哉
總兵俞大猷云自潭岸山以北以西之海水淺沙硬
大船誤閣則破壊且無避風安嶴兵船至彼如遇
夜必須當洋下碇碇不能堅每被急流飄去或夜
半發風則尤危然多賴天幸非安計然則宜如何
曰錢塘江烏嘴頭浦内船兵一枝不可無餘則練
陸兵精卒一枝以待而嚴龕赭哨探遠諜焉庶救
倉猝或曰賊舟何能至此曰賊用單桅小舟徑抵
山邊閣乾登劫故必用陸兵追捕方不走脱若以
兵船必高大方能勝賊如與賊舟等則勝負未可
必也今言禦賊於海也易要非通論海本遼闊舟
行全藉大風與潮人力能幾風順而重則不問潮
候逆順皆可行若風輕而潮逆甚難夏秋之間西
北風起不日必有極大西北風也操舟者見此風
候須急收安嶴兵船在海海舟遇晚俱要酌量收
舶安嶴以防夜半發風至追賊亦要預計今晚收
舶何嶴若一意前追遇夜風起悔無及矣
又云沿海之中上等安嶴可避四面颶風者凡二十
三處曰馬蹟曰兩頭洞曰長塗曰高丁港曰沈家
門曰舟山前港曰潯江曰烈港曰定海港曰黃岐
港曰梅港曰湖頭渡曰石浦港曰猪頭嶴曰海門
港曰松門港曰蒼山嶴曰玉環山梁嶴等嶴曰楚
門港曰黃華水寨曰江口水寨曰大嶴曰女兒嶴
中等安嶴可避兩面颶風者凡一十八處曰馬木
港曰長白港曰浦門曰觀門曰竹齊港曰石牛港
曰烏沙門曰桃花門曰海閘門曰九山曰爵溪嶴
曰牛欄磯曰旦門曰大陳山曰大床頭曰鳳凰山
曰南麂山曰霓嶴其餘下等安嶴只可避一面颶
風如三孤山衢山之類不可勝數必不得已寄泊
一宵若停久恐風反别迅不能支矣又潭岸山灘
山許山之類皆圑土無嶴一面之風亦所難避可
不慎乎
都御史唐順之云往時浙直軍需多倚各省協濟自
例罷協濟之後而窘急甚矣胡總督近有乞留運
米借鹽銀之奏蓋以軍需無處甚不得已全仰此
一著救急
又云江南控扼在崇明浙東控扼在舟山天生此兩
塊土大海中以障蔽浙直門戶諸哨船皆自此分而
南北總會於洋山若會哨嚴緊遇船即打賊何從
入
都指揮戴沖霄云議者皆謂玉環等山可興屯田之
利以給幕租愚謂此等山古時有民居耕作信國
公皆遷之於内地不許其得業豈誠棄地利而不
知惜哉亦念荒山起税為利不多即以萬畝計之
不過千石若寇據此以為巢穴則攻逐之費不知
幾倍是賫盜糧為小而失大也故舟山止留二所
瞭守而亦不許民屯種其為慮至深遠今日備倭
之策不必遠求查復信國公之制而已矣
籌海圖編卷五
