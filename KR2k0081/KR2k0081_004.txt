籌海圖編卷四
明胡宗憲撰
福建沿海總圖
漳州府圖
泉州府圖
興化府圖
福州府圖
福寧州圖
福建兵防官考
福建倭變紀
福建事宜
福建兵防官考
總督軍門(駐浙江)
提督軍務兼巡撫都御史(福建原無巡撫因倭亂而設駐劄福州)
巡按福建監察御史(近奉勅兼紀功)
巡視海道副使
福州兵備副使
興泉兵備副使
汀漳兵備副使
北路參將(自福寧州起直至寧德縣□澚地方止皆其信地)
中路參將(自□澚起直至泉州府祥芝地方止皆其信地)
南路參將(自祥芝起直至廣東交界止皆其信地)
遊擊將軍
汀漳守備
行都指揮司
銅山水寨把總
浯嶼水寨把總
南日水寨把總
小埕水寨把總
烽火門水寨把總
沿海衞所
鎮海衞(旗軍一千五百人屯軍)
六鰲所(旗軍一千人人屯軍四十三)
福州左衞(旗軍一千六百九十七人屯軍)
中左所(旗軍屯軍)
永寧衞(内所五共旗軍五千人屯軍七百八十四人)
金門所(旗軍一千人十人屯軍一百三)
福全所(旗軍一千人十四人屯軍二百二)
崇武所(旗軍一千人十四人屯軍二百二)
平海衞
莆禧所(旗軍屯軍)
鎮東衞(旗軍一千四百三十二人屯軍)
萬安所(旗軍屯軍)
梅花所(旗軍屯軍)
福寧衛(旗軍七百一十七人屯軍)
定海所(旗軍屯軍)
大金所(旗軍屯軍)
沿海巡檢司
漳州府
洪淡後葛
金石古雷
盤陀九龍
青山漳浦
小景井尾
島尾海門
柳營濠門
泉州府
苧溪高浦
塔頭烈嶼
官澚峯上
田浦陳坑
圍頭鳥潯
深滬祥芝
獺窟黃﨑
小岞
興化府
小嶼吉了
嵌頭青山
沖心迎仙
福州府
壁頭牛頭
澤朗松下
小祉石梁
閩安鎮官母嶼
北茭
福寧州
延廷松山
青灣大篔簹
水澚蘆門
沿海關寨臺烽堠
漳州府
水寨二
銅山西門澚(每歲分鎮海衛玄鍾陸鰲二所官軍一千八百六十員名更番)
(備倭領於把總以都指揮行事)
玄鍾(每歲分鎮海衛并銅山陸鰲二所官軍一千一百員名更番備倭領於衛總受)
(銅山把總節制)
瞭望臺二(陸鰲玄鍾)
烽堠十二(南山黃﨑)(東灣洋林)(漸山鹽倉)
(流會白塘)(安集小澚)(洪丘)(峯山)
泉州府
水寨二
浯嶼(原在海外今移入夏門澚每歲分永寧漳州二衛官軍二千八百九十八員名)
(更番備倭領於把總指揮以控泉州郡之南境)
烽堠四十四(高浦井上)(劉山東渡)(徑山龍淵)
(厦門街内)(流礁頭白石)(溪東石井)(下吳蕭下)
(石頭陳坑)(溢圃安平)(潘徑葉了)(石悃洋下)
(坑山青山)(古雲白﨑)(白沙古樓)(埕埭赤山)
(柯山大砟)(獺窟下頭)(後任尖山)(大山高山)
(峯尾海頭)(後黃外東門)
興化府
水寨一
南日山(原在泉州府海外景泰中奏移於莆田之吉了澚官府文移仍以南日山水寨)
(稱管寨事有把總分管寨事有衞總每歲分興化平海泉州三衞官軍一千五百十)
(人更番備倭)
烽堠四十五(﨑頭吉了)(大洪渡邊)(塔林塔山)
(文甲吳山)(西山□山)(菴前林邊)(礪山上歐)
(大崘小澚)(東山柄榖成山)(石獅石城)(下徐湖邊)
(登港東林)(埋頭山後浦山)(岐頭蠔山)(後埔茶浦)
(鯽魚近仙)(東蔡山岩沁山)(支頭基山)(峯嶺山尖頭)
(山西山三江口)
福州府
水寨一
小埕(每歲分附近衞所軍士更番備倭方岳重臣會推指揮之有才略者總督之)
瞭望臺一(茶林)
烽堠四十四(洪坑蟹嶼)(壁頭車盤)(前村塔山)
(俞溪後營)(仙岩楓嶼)(白鶴龍下)(馬頭大坵)
(大壤石門)(陳場潮井)(峯前松下)(山﨑嶼頭)
(蕉山斗湖)(山前陸石)(下嶼潭西)(騎山程角)
(桃源官海)(黃﨑澚東岸)(裹頭長﨑)(官塢大埕)
(北茭)
福寧州
水寨一
烽火門(今移入豐山地方)
烽堠三十八(下簟關﨑)(下滸車安)(石湖羅浮)
(閭峽劉金)(搭尾小南)(界石青山)(南山積石)
(長沙東壁)(沙松臺澚)(後﨑賴離)(離智烽火)
(三山古縣)(北山頂大青畫)(梅花金家)(大峯南金)
(黃﨑白露)(小青畫南嶺)(白岩沙埕)(水澚)
福建倭變紀
嘉靖二十七年正月海寇許二引倭入寇七月官兵討
平之
(先是賊首許二糾番舶聚浙江之雙嶼港大為福興諸府沿海患上命都御史朱公紈勦之三月朱)
(公以都司盧鏜帥福清兵船泊温州之海門把總俞亨統燕山兵船協助之以備福寧之北境海道)
(副使柯喬統福清兵船泊漳州專備海戰以遏南逸入廣之路副使翁學淵駐福寧州僉事余爌駐)
(泉州備倭黎秀駐金門所把總孫敖駐流江各分信地水陸截捕仍嚴保甲之令搜羅接濟奸人)
(四月鏜分兵與賊戰於九山大洋百戶張燁衝其前指揮張漢等繼之大敗賊衆俘斬稽天新四郎)
(等五十五名顆溺死者無筭之六月賊攻沙頭嶴及衝大担外嶼者再柯喬禦嚴賊乃遁去賊首)
(許二流劫北茭羅浮同知張魯把總王麟指揮閔溶張文旻千戶王灝王鑾禦之七月許二與倭)
(合䑸以拒官兵麟等率兵鏖戰自寅至午擒斬八十有竒賊錯愕投水死者千數餘乘潮遁去)
三十四年十一月賊攻鎮東衛城官兵禦之千戶戴
洪高懷德張鑾等死之
(賊自莆田白湖江登犯過涵頭至海口十三日攻衞城洪與懷德各率軍出戰張鑾遇賊於路皆殁)
(於行陣平海衛千戶楊一茂白仁丘球追賊及於東岳山大敗倭衆一茂等亦戰死)
三十五年三月備倭劉炌千戶王月與賊戰於石壁
嶺死之賊亦敗遁
(福清海口之賊遁至西鄉官兵追之斬其衣紅賊首一人賊敗走炌與月率兵欲伏石壁嶺邀擊之)
(未及設伏遇賊突至山路屈曲遂至敗殁賊流遁福寧州之竹嶼孤山官兵追之或火攻或伏弩賊)
(輒敗走參將尹鳳預置藥酒於胡坪賊中毒者數十人四月及於桐山又破之賊遂入浙江)
三十六年三月賊犯省城
(賊於舊臘自連江洪登陸就據為巣至是復自流江至小埕水寨遂犯省城沿城焚掠擄去戰艦二)
(十有竒又焚燬四十餘艘)
十月賊攻連江縣官兵擊退之賊乃宵遁
(先是北茭灣原屯倭寇進無所掠乃遁出洋遇新至賊船遂會䑸進攻連江官兵以矢石殪其精悍)
(者四人明日分門四進又擊敗之乃夜遁如拱嶼澚出洋)
三十七年四月賊入安海城官兵追擊大敗之
(賊入城居民拒之不得掠僉事盛唐參將黎鵬舉等分兵逐之賊遁至唐店官兵連戰皆捷至水涵)
(賊遁出海水兵又擊敗之沈其二舟)
陷福清縣
(賊犯閩安鎮為參將尹鳳所敗進攻福清據門外山頭用砲乘高擊壞雉堞城遂陷居二日而出)
攻興化府
(賊自福清進攻府城越翼日不退廣兵及鳥銃手殞其乘馬衣紅賊首一人從賊四十餘各兵出城)
(追之賊遂敗走)
攻惠安縣
(賊自興化為官兵敵退遂至惠安攻城有自水涵潜入者官兵覺而殺之於是連攻五晝夜皆被官)
(兵敵敗賊死者百餘人乃遁官兵截之於洛陽橋又大勝之斬首五十有竒)
五月賊攻泉州府
(賊復自惠安進犯府城巡按御史樊公獻科自督兵敵退之)
入南安縣
(縣故無城知縣徐光裕統民兵禦之遂被突入時居民己遷避賊無所掠官兵追擊之乃遁往晉江)
(海邊擄船出海而去)
攻崇武所
(賊别䑸之新到者攻所城凡五日而後解)
突犯惠安知縣林咸與戰死之
(賊自崇武分突惠安永寧等地方咸率兵與戰陣亡官兵繼至擊敗賊衆賊乃退遁)
攻鎮東衛城提督都御史王公詢遣兵追擊大敗之
(賊三千餘人自松下突入海口澚登陸攻衛城者二日益以新至賊千餘合勢來攻城幾不守時閩)
(中南北海洋皆賊惟此賊獨劇且逼近會城陸走合䑸勢益滋蔓王公乃多方集兵設伏扼險剪其)
(零黨伺惰合攻仍密令水兵布於海外賊勢窮促乃遁出洋水兵乘勝逐之沈二十餘艘斬首四百)
(餘級)
賊首洪澤珍引倭入寇
(澤珍故通番逆賊積年啟釁引倭内侵至是復引倭泊舊吾嶼盤據為巢)
三十八年三月賊攻福寧州不克遂陷福安縣
(賊攻州城者凡五晝夜分守參議顧翀督兵固守賊計無所施乃退往福安適淋雨城崩知縣李尚)
(德恐難堅守督兵出城迎擊賊屯城北山上窺見守垜兵少遂分蹤擁入)
四月參將黎鵬舉大敗倭賊於屏風嶼海洋
(鵬舉與指揮盧鼎臣攻賊於屏風嶼鎮下門及三沙海洋沈其四舟擒斬一百五十有竒燒溺者無)
(筭時賊乘汛突至未得登劫我兵邀擊外洋擒斬頗多賊皆望風遁去)
五月賊首嚴山老等遁出海洋參將王麟等追擊大
敗之
(山老連年引倭入寇分蹤四掠麟等兵船按伏海上賊由祥芝石湖南潯出海者麟追敗之于大□)
(島圻自峯頭澚出海者都指揮唐修澄追敗之于野馬外洋自閩安洪塘出者參將尹鳳備倭張僑)
(追敗之於梅花外洋山老就擒賊舟沈者七十八艘死者數千人而洪澤珍之徒亦自燬其巢遁去)
十二月官兵會擊上逕之賊大敗之
(先是賊徒四千餘人自海壇山登犯副使張情參將曾清督兵勦逐屢摧其鋒賊乃移屯上逕蔓延)
(日久提督都御史王公詢巡按御史樊公獻科令僉事萬民英參將王麟把總朱先等期朔旦搗巢)
(至期官兵夾擊之賊遂大敗死者八百餘人燬其巢死者復千餘人)
三十九年三月賊攻平和縣
(賊首蕭雪峯張璉等引倭千餘自大埔及三饒嶺來攻縣城官兵出城夾擊之賊遂退屯承坃)
攻大金所
五月月港之賊敗遁出海官兵追擊大敗之
(先是賊巢月港官兵於衆州海倉白石鎮海野馬井尾等處擊之皆勝至是遁出海洋參將王麟追)
(及於古浪東砟鎮海山把總鄧一挂追及於剌嶼尾五戰皆勝之沈其舟數十斬獲數百賊首徐老)
(許西池王老及日本頭目尚乾皆就擒所部三千餘徒悉溺水無遺)
七月賊自廣東來寇官兵擊敗之賊復入廣
(廣東謝賊等突入走馬溪勢極猖獗把總徐濓沈其數艘賊大敗遁去官兵乘勝追至廣東南澚外)
(洋而回)
八月賊入安溪縣
四十年正月安溪倭賊流犯長泰同安等縣官兵追
擊大敗之
(賊自安溪為官兵所敗遁至長泰典史葉露百戶金環敗之乃往同安復為鄉兵所襲奔竄石&KR0818;海)
(濱)
五月賊攻寧化縣
(賊來攻城知縣陳添祥擊敗之)
攻詔安縣
(先是賊首陳思達等潜入城内主奸民林勲家為内應外合之計知縣龔有成防詰頗嚴賊計不得)
(施乃自内殺出思達就擒而勲等為内應者凡數十家至是皆敗)
閏五月賊復攻寧化縣
(時賊久在縣近郊時來攻城官兵擊敗之遂偽為遁計知縣陳添祥謹防其再至賊果分布四門一)
(時突擊又為雲車一乘覆以牛革屢以大砲佛郎機殪賊而賊之在雲車者來愈力乃出打手二百)
(人下擊之賊乃敗走)
按倭寇之患自福建始乃内地奸民勾引之也其
時為嘉靖二十五年禍尚隠而未彰微而未大都
御史朱公紈用海道副使柯喬議欲以海滄月港
等澚耆民充捕盜撲之備倭都指揮黎秀獨謂不
然上議於巡按御史金公豪曰日本倭夷先年内
犯朝廷屢下備倭之詔及委重臣以督海防是以
海洋乂安今承平日久軍民趨利忘害而各處輕
生之徒攘臂向前私通貿易向嘗緝絶今復啟釁
若不預行究治恐禍患日深卒難禁制也既而復
上議曰近署安邊館事諗知違禁通番大船之詳
其船皆造於外島而泊於内澚或開駕以通番或
轉售於賊黨而嵩嶼漸尾長嶼海滄石馬許林白
石等澚乃海賊之淵藪也本職欲行禁治恐澚甲
勢要抗拒不服反速其禍乞行府縣巡捕官親詣
各澚密行擒治船隻應燒燬者燒燬應留用者留
用庶頑民知警而通番之風少息矣議上秀遂大
為漳泉耆民捕盜怨謗致劾免官後十餘年倭患
大熾沿海數千里生靈靡不荼毒人始服黎遠覽
而惜其冤抑向使早用其言胡以有是豈非民命
之當阨也邪今之士論但知紀錄戰功而曲突徙
薪謾不之及予不能無感故志之
福建事宜
浯嶼水寨
福建五寨俱江夏侯所設浯嶼水寨原設於海邊
舊浯嶼山外有以控大小□嶼之險内可以絶海
門月港之奸誠要區也不知何年建議遷入夏門
地方舊浯嶼棄而不守遂使番舶南來據為巢穴
是自失一險也今欲復舊制則孤懸海中既鮮村
落又無生理一時倭寇攻劫内地哨援不及兵船
之設何益哉故與其議復舊規孰若慎密夏門之
守於以控泉郡之南境自岱墜以南接於漳州哨
援聮絡豈非計之得者哉
南日水寨
原設於海中南日山下北可以遏南茭湖井之衝
南可以阻湄洲岱墜之阨亦要區也景泰以來乃
奏移莆田縣吉了地方仍以南日為名舊南日棄
而不守遂使番舶北向泊以寄潮是又失一險也
今之事體與浯嶼相倣有兵寄者其思為哨守應
援之規以撲寇燄於未熾哉
烽火門水寨
原設於福寧州三沙海中永樂間倭寇犯境議撥
福寧衛大金所官軍防守秦嶼羅浮官井洋皆轄
焉正統九年侍郎焦宏以其地風濤洶湧不便棲
舶徙今松山寨地方其後官井洋雖添設水寨而
沙埕羅江古鎮羅浮九澚等險孤懸無援勢不能
復舊矣須官井羅浮沙埕南北中三哨羅江古鎮
兩哨聮絡策應庶可恃為福州之藩戶也
銅山水寨
漳州府所轄地方漳浦一縣最近海嶼設水寨者
二銅山西門澚為把總水寨而玄鍾則受其節制
者也故今止以五寨為名初水寨在井尾澚景泰
間移今西門地歲撥鎮海漳州永寧衛及玄鍾銅
山所軍分番巡哨而北自金石以接浯嶼南自梅
嶺以達廣東險阨所係匪淺淺也須以銅山玄鍾
巡哨之兵分守南澚雲盖寺走馬溪金石等處俾
倭舶之自浙趨閩及慣徒之勾引接濟者嚴遏其
衝則有以控入閩上游之勢矣
小埕水寨
小埕北連界於烽火南接壤於南日連江為福郡
之門戶而小埕為連江之藩翰也海壇連盤雄踞
聳峙若南屏然為賊船之所必泊其所轄閩安鎮
北茭焦山諸巡司為南北中三哨無事往來探視
有警協力出戰則此寨之設為不虚矣
三四月東南風汛番船多自粤趨閩而入於海南粤
雲蓋寺走馬溪乃番船始發之處慣徒交接之所
也附海有銅山玄鍾等哨守之兵若先分兵守此
則有以遏其衝而不得泊矣其勢必抛於外浯嶼
外浯嶼乃五澚地方番人之窠窟也附海有浯嶼
安邊等哨守之兵若先會兵守此仍撥小哨守把
緊要港門則必不敢以泊此矣其勢必趨於料羅烏沙
料羅烏沙乃番船等候接濟之所也附近有官澚金門
等哨守之兵若先會兵守此則又不敢以泊此矣
其勢必趨於圍頭峻上圍頭峻上乃番船停留避
風之門戶也附海有深扈福金哨守之兵若先會
兵守此則又不敢以泊此矣其勢必趨於福興若
越於福興計其所經之地南日則有岱墜湄洲等
處在小埕則有海壇連盤等處在烽火門則有官
井流江九澚等處此賊船之所必泊者也若先會
兵守此則又不敢泊矣來不得停泊去不得接濟
船中水米有限人力易疲將有不攻而自遁者况
乘其疲而夾力攻之豈有不勝者哉
倭寇擁衆而來動以千萬計非能自至也由福建内
地奸人接濟之也濟以米水然後敢久延濟以貨
物然後敢貿易濟以嚮導然後敢深入海洋之有
接濟猶北陲之有奸細也奸細除而後北人可驅
接濟嚴而後倭夷可靖所以稽察之者其在沿海
寨司之官乎稽察之說有二其一曰稽其船式蓋
國朝明禁寸板不許下海法固嚴矣然濱海之民
以海為生採捕魚蝦有不得禁者則易以混焉要
之雙桅尖底始可通番各官司於採捕之船定以
平底單桅别以計號違者燬之照例問擬則船有
定式而接濟無所施矣其二曰稽其裝載蓋有船
雖小亦分載出海合之以通番者各官司嚴加盤
詰如果是採捕之船則計其合帶米水之外有無
違禁器物乎其回也魚蝦之外有無販載番貨乎
有之即照例問擬則載有定限而接濟無所容矣
此須海道官嚴行設法如某寨責成某官某地責
成某哨某處定以某號某澚束以某甲如此而謂
通番之不可禁吾未之信也
一倭人至福建乃福人買舟至海外貼造重底往而
載之舟師皆犯重罪之人也若至沙板雙嶼等處
訪之則某家船將至未至及至某澚自有人說而
知之一處貨到各處無不知者
一漳潮乃濱海之地廣福人以四方客貨預藏於民
家倭至售之倭人但有銀置買不似西洋人載貨
而來換貨而去也故中國欲知倭寇消息但令人
往南澚飾為商人與之交易即廉得其來與不來
與來數之多寡而一年之内事情無不知矣
一區處福建之法若用福船捕之萬萬不可須用福
船而不用福人架使若用蒼山人架使候倭於福
建外海而截殺之倭船必非齊來乃一艘二艘以
漸而至也至即擒之則後至者將聞風而回矣
一八閩多山少田又無水港民本艱食自非肩挑步
擔踰山度嶺則雖斗石之儲亦不可得福興漳泉
四郡皆濱於海海船運米可以仰給在南則資於
廣而惠潮之米為多在北則資於浙而温州之米
為多玄鍾所專造運船販米至福行糶利常三倍
每至輒幾十艘或百艘或二三百艘福民便之廣
浙之人亦大利焉兵興山嶺戒嚴擔負既難而募
調之費又衆大戶所積莫肯輕糶海運又厲禁焉
民食兵餉如之何而不匱也故經略福建之策莫
先於處糗粮糗粮若缺則五澚之兵雖設譬之衣
冠之人外貌可觀而五内腐裂四肢痿痺未有不
喪亡者蓋不待倭攻之而後地方為難保也今日
足食之計有二其一須申明祖宗之意止禁雙桅
船隻私通番貨以啟邊釁所謂寸板不許下海者
乃下大洋入倭境也非絶民採捕於内海販糴于
隣省也嚴其保甲令民沿海運糶則廣浙有無相
通而福民不患於無食矣其二官府提編銀兩輸
解督府春夏給為兵粮時價方貴有銀無米兵甚
苦之不如令有司以銀秋糴賤米則米數多春而
隨兵所至就以為餉官與兵不兩利乎兵餉既備
民食亦充軍門以别省善戰之師三五千人調至
於福大振威克豈惟倭夷不能為福建患將使福
民之勾引接濟與倭為黨者永永其不敢矣
都御史唐順之云賊之根本實在閩中海上經略此
第一義況一海相通喘息閩賊亦浙直賊也
閩縣知縣仇俊卿云閩之一省北接浙江之界為烽
火門水寨原設官軍把守為因勢孤援寡軍門朱
公添設流江寨為犄角之勢此誠隨時立法之權
但官軍之數不及各寨之半難以助本鄉防護議
者欲將流江併入烽火門不若增添流江官軍形
勝並據聲援相及此最近是仍令福寧州相近巡
司官兵同心哨捕不許役占買閑等弊又浯嶼水
寨舊址向在海洋之衝可以據險寇不敢近今乃
移近數十里在于中左所地方與高浦所止隔一
潮致月港松嶼無復門關之限任其交通其舊浯
嶼基乃為寇之窠穴漳州海滄之人悍譎尤甚素
號難馴嘉靖年間始置安邊館輪委通判一員治
之半年一更上下皆無固心無益于地方海防之
助況在前之議猶有紛紜者似為可革又走馬溪
番船直泊近年官軍柯海道等截殺寇盜皆在彼
處議者欲令詔安漳浦近縣巡捕官十員更番住
守且與銅山寨玄鍾澚軍民官兵協力相機以便
剿捕至于泉之安海向雖通番猶有避忌邇年番
舶連翩徑至近地裝卸貨物皆有所倚也議者欲
令府佐貳一員時巡常住或可潜消
又云沿海地方人趨重利接濟之人在處皆有但漳
泉為甚餘多小民勾誘番徒窩匿異貨其事易露
而法亦可加漳泉多倚著姓宦族主之方其番船
之泊近郊也張掛旗號人亦不可誰何其異貨之
行于他境也甚至有藉其關文明貼封條役官夫
以送出境至京者及其海船回番而劫掠于遠近
地方則又佯為之辭曰此非此夥也乃彼一䑸也
訛言以惑人聽比及上司比責水寨巡司人等間
有一二官軍捕獲寇盜人船解送到官彼為巨盜
大駔屯住外洋者反役智用倖致使著姓宦族之
人又出官明認之曰是某月日某使家人某姓某
處糶稻也或買杉也或治裝買疋帛也家人有銀
若干在身捕者利之今雖送官報贜尚有不盡法
合追給或者有司懼禍而誤行追懲但據贜證與
所言之相對不料所言與原情實不同其官軍之
斃于獄而破其家者不知其幾也彼巧于讒而計
行此屈于威而難辨奈之何哉以致出海官軍不
敢捕獲不若得貨縱賊無後患也槩以下海之律
彼獨無可罪乎調停之法亦必有道或欲訪廣東
市舶司及各邊開市之利使番徒報貨抽税歲可
得銀數萬兩以充軍國之用亦且通商惠民上下
咸利但恐海邊之人貪利無厭強暴弱智吞愚不
免羣聚為姦勢所必至似招之為寇也何以禁其
後哉況城狐社鼠之相倚有難以盡詰者則税之
所入將不在公家而咸歸巨室矣又暹羅朝鮮日
本瓜哇等國通事照會典各有定數其不通夷語
及誤事者法禁甚明今漳泉之人冒濫名色假為
通事實多通謀而誤事之孽有不可逭者亦當察
而更革之可也
都司戴沖霄云閩中事體與浙直不同惟在撫之得
宜而已蓋寸板不許下海之禁若行於浙直則海
濱之民有魚鹽之利可以聊生而海洋即為之肅
清若福建漳泉等處多山少田平日仰給全頼廣
東惠潮之米海禁嚴急惠潮商舶不通米價即貴
矣民何以存活乎愚聞漳泉人運貨至省城海行
者每百斤脚價銀不過三分陸行者價增二十倍
覓利甚難其地所産魚鹽比浙又賤蓋肩挑度嶺
無從發賣故也故漳泉強梁狡猾之徒貨貲通番
愈遏愈熾不可勝防不可勝殺為倭嚮導者官府繫
其家屬不敢生還歲歲入寇是外寇之來皆由内
寇糾引之也福建之亂何時已乎福亂不已浙直
之患何時而靖乎唐荆川云倭患始於福建福建
者亂之根也諒哉言乎如愚見莫若因其勢而利
導之督撫海道衙門令漳泉巨室有船隻者官為
編號富者與之保結許其出洋南則哨至廣東北
則哨至浙江裝載貨物納税自賣督之以將官限
之以信地交牌報驗其回也南則許販惠潮之米
北則許販福寧温台之米但不許至外國及載番
貨今也海禁太嚴見船在海有兵器火器者不問
是否番貨即捕治之米穀魚鹽之類一切厲禁據
其迹雖似犯法論其情海船往來非帶兵器火器
無以防海寇之劫奪不有可原者乎明乎此則民
情得伸而亂源可塞矣雖然亦未也將欲撫之必
先威之練兵足食使在我之威足以制賊則民有
所憚而聽吾撫治撫治而不從者然後兵以勦之
是故能攻而後能撫知撫而不知攻者吾未見其
能撫也
予按福建經略之術有百年之長策有一時之權
宜何謂長策修復海防舊規處置沿海貧民得所
使不為賊内應是也何謂權宜今日福建之患有
二曰山寇曰海寇海寇乃本地之民糾之而來苦
無兵以殄滅之耳然欲練兵須先料理養兵之費
費無從出必加賦於民夫福民不受官府約束其
來漸矣常賦之額且不可徵況額外加增乎吾知
兵未練而變先激矣若非早為之所萬一福建失
守則廣東將隔絶而不通而浙江與福連壤其禍亦
烈矣與其至此時而動各省之兵馬錢粮孰若早聞
於朝請銀十萬兩募兵一萬人到彼操練不假福建
之兵不費福建之財先將沿海通番之人與賊盡行
剿滅兵威大振則破竹之勢山寇不攻自平矣由是
而選練鄉兵由是而加賦充餉由是而修復海防
舊規以為百年經久之計豈有不可行者乎
籌海圖編卷四
