法帖刊誤目錄類二(金石之屬)
提要
(臣)等謹案法帖刊誤二卷宋黃伯思撰伯思
有東觀餘論已著錄初米芾取淳化閣帖一
一評其真偽多以意斷制罕所考證伯思復
取芾之所定重為訂正以成此書前有大觀
戊子自序稱芾疎略甚多或偽跡甚著而不
覺者若李懷琳所作衛夫人書逸少闊别稍
久帖之類有審其偽而譏評未當者若知伯
英大令諸草帖為唐人書而不知乃書晉人
帖語之類有譏評雖當主名昭然而不能辨
者若以田疇字為非李斯書而不知乃李陽
冰明州碑中字之類有誤著其主名者若以
晉人章草諸葛亮傳中語遂以為亮書之類
其論多確其他亦指摘真偽率有依據末有
政和中王珍許翰二䟦據珍䟦乃伯思官洛
中時觀珍家所藏閣帖作也其書本自為一
編故至今有别行之本諸家書目亦别著錄
後其子䚮乃編入東觀餘論中耳湯垕畫鑒
曰宋人賞鑒精妙無如米元章然此公天資
極高立論時有過處後有黃伯思長睿者出
作法帖刊誤專攻米公之失僕從而辨析其
詳作法帖正誤專指長睿之過今禾見垕書
不知所正者何誤然垕亦空談鑒别而不以
考證為事者恐所正亦未必確也乾隆四十
六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
