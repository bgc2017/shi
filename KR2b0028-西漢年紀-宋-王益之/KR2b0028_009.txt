西漢年紀卷九宋王益之撰
景帝
孝景皇帝諱啟孝文中子也母竇皇后孝文在代時前
王后有三男及竇后得幸前后死及三子更死故帝得
立(考異曰此史記本紀所載也漢書作文帝太子史記以為中子史記作三男漢書外戚傳云竇姬至代代)
(王獨幸竇姬生女嫖孝惠七年生景帝代王王后生四男先代王未入立為帝而王后卒及代王為帝後王后)
(所生四男更病死以漢書之辭較之史記所載則史遷之用意深矣今從史記)後七年六月乙
巳立太子妃薄氏為皇后(外戚傳)乙夘(恩澤侯表)封皇太后弟
竇廣國為章武侯長君先死封其子彭祖為南皮侯(外戚)
(傳也考異曰荀紀載章武事於後七年文帝未崩之前非竇太后欲侯王信景帝曰南皮章武先帝不侯及)
(臣即位始侯之是廣國之封非文帝時明矣文帝以六月己亥崩廣國以六月乙夘封時文帝崩已十六日矣)
(荀悦徒以漢表載文帝後七年封故附於文帝未崩之前是盖失於不考耳)帝既立廷尉張
釋之恐稱疾欲免去懼大誅至欲見則未知何如用處
士王生計卒見謝帝不過也(釋之傳)九月有星孛於西方
(本紀)其本直尾箕末指虛危長丈餘及天漢十六日不見
(五行志)
元年夏四月初文帝尊寵楚元王子生爵比皇子帝即
位以親封元王寵子四人(表以四月乙巳封)禮為平陸侯富為
休侯歲為沈(音審)猶侯蓺(古藝字)為宛朐侯(楚元王傳)至是以平
陸侯禮為宗正(百官表之杜氏通典曰宗正兩漢皆以皇族為不以他姓至晉始兼以庶姓)
匈奴入代(史記紀)遣御史大夫青至代下與匈奴約和親
(漢書本紀紀考異曰按史記本紀云匈奴入代與約和親漢書本止書遣御史大夫至代下與匈奴和親而)
(不書匈奴入代使匈奴不入代青當至單于庭約可也何由至於代乎今從史記又漢書本紀作御史大夫青)
(翟說者遂指為莊青翟殊不知莊青翟乃武帝時人未嘗及事景帝也按百官表是時陶青為御史大夫翟字)
(為衍當是流俗妄加小顔之說為是今從之刊去翟字)五月令民半出田租三十
而税一(食貨志史考異曰食貨志以為二年今從記漢書本紀載於元年)廷尉張釋之
以前過出為淮南相(釋之傳為考異曰按釋之傳事景帝歲餘淮南相帝以去年六月)
(即位至元年七月謂之歲餘可也本紀元年秋七月詔議有廷尉信名今書釋之之去於其前)秋七月
詔曰吏受所監臨以飲食免重受財物賤買貴賣論輕
廷尉與丞相更議著令(本紀)又詔曰加笞與重罪無異幸
而不死不可為人其定律笞五百曰三百笞三百曰二
百(刑法志律之後)(考異曰刑法志以為元年今載於定臧吏按原本無吏受所監臨以飲食至更議著)
(令一叚以考異觀之當是脱落今補入)分置左右内史(百官表官考異曰漢書百表以為)
(二年按鼂錯為左内史在元年豈得二年方分置耶今移於此)以中大夫鼂錯為左内
史(百官表)以太中大夫周仁為郎中令周仁為人隂重不
泄常衣敝補衣溺袴故為不絜清以是得幸入卧内於
後宫祕戱仁常在旁終無所言上時問人仁曰上自察
之然亦無所毁如此帝再自幸其家(周仁傳)以太子太傅
石奮為九卿帝以其廹近憚之徙奮為諸侯相奮長子
建次甲次乙次慶皆以馴行孝謹官至二千石於是帝
曰石君及四子皆二千石人臣尊寵廼舉集其門凡號
奮為萬石君(石奮傳)初文帝嘗病癰鄧通常為上𠻳(山角反)
吮(自兖反)之上不樂從容問曰天下誰最愛我者乎通曰
宜莫若太子太子入問疾上使太子齰(仕客反)癰太子齰
癰而色難之已而聞通嘗為上齰之太子慙繇(讀與由同)是
心恨通及文帝崩太子立鄧通免家居居無何人有告
通盗出徼外鑄錢(顔曰徼猶塞也東北謂之塞西南謂之徼塞者以障塞為名徼者取徼遮)
(之義徼音工釣反)下吏驗問頗有遂竟案盡没入之通竟不得
名一錢寄死人家(鄧通傳)
二年冬十月楚王戊趙王遂梁王武來朝(史記年表)春三月
甲寅立皇子德為河間王(都樂城)閼為臨江王(都江陵)餘為
淮陽王(都陳)非為汝南王(都平輿)彭祖為廣川王(都信都)發為
長沙王(都臨湘漢書本紀)德閼栗姬子餘非程姬子彭祖賈夫
人子發唐姬子也唐姬故程姬侍者帝召程姬程姬有
所避不願進而飾侍者唐兒使夜進上醉不知以為程
姬而幸之遂有身已乃覺非程姬也及生子因名曰發
以其母微無寵故王卑濕貧國(五宗世家)以中郎將衞綰為
河間王太傅帝立歲餘不孰何綰綰日以謹力帝幸上
林詔綰參乘還而問曰君知所以得參乘乎綰曰臣代
戱車士幸得功次遷待罪中郎將不知也上問曰吾為
太子時召君君不肯來何也對曰死罪病上賜之劒綰
曰先帝賜臣劒凡六不敢奉詔上曰劒人之所施(弋䜴反)
易獨至今乎綰曰具在上使取六劒劒常盛(音成)未嘗服
也郎官有譴常蒙其罪不與它將争有功常讓它將上
以為廉忠實無它腸乃拜綰為河間王太傅(綰傳)河間王
修學好古實事求是從民得善書必為好寫與之留其
真金帛賜以招之繇(與由同)是四方道術之人不遠千里
或有先祖舊書多奉以奏河間王者故得書多與漢朝
等是時淮南王安亦好書所招致率多浮辯河間王所
得書皆古文先秦舊書周官尚書禮禮記孟子老子之
屬皆經傳說記七十子之徒所論其學舉六蓺立毛氏
詩左氏春秋博士(河間王傳)趙人貫公嘗從賈誼受所為左
氏傳訓故以貫公為博士(儒林傳)河間王修禮樂被服儒
術造次必於儒者山東諸儒多從而游(河間王傳)夏四月壬
午太皇太后薄氏崩(漢書紀)天子朝臣並居重服(通典)葬南
陵用吕后不合葬長陵故特自起陵近文帝(外戚傳)六月
先是酇侯蕭則有罪免至是帝制詔御史故相國蕭何
高皇帝大功臣所與為天下也今其嗣絶朕甚憐之其
以武陽縣戶二千封則弟嘉為列侯(漢書本紀蕭何傳功臣表考異曰)
(漢書本紀作蕭係而蕭何傳及功臣表皆作嘉當是紀誤今從傳表)八月丁巳以御史大
夫開封侯陶青為丞相(荀紀作考異曰百官表作丁未荀紀丁巳按長歴是年八月)
(丙辰朔則丁巳乃八月初二日而丁未先於丙辰九日則是八月無丁未明矣荀紀之書如此盖是時本猶未)
(誤鼂錯拜御史大夫亦以丁巳是與陶青之相盖同一日也今從荀紀)
太史公曰自申屠嘉死之後開封侯陶青桃侯劉
舍為丞相及今上(謂武帝也)時柏至侯許昌平棘侯薛
澤武強侯莊青翟高陵侯趙周等為丞相皆以列
侯繼嗣娖(七角反)娖廉謹為相備員而已無所能發
明功名有著於當世者
以鼂錯為御史大夫錯說上曰昔高帝初定天下昆弟
少諸子弱大封同姓故孽子悼惠王王齊七十二城庶
弟元王王楚四十城兄子王吳五十餘城封三庶孽分
天下半今吳王前有太子之隙詐稱病不朝於古法當
誅文帝不忍因賜几杖德至厚也不改過自新乃益驕
恣公即山鑄錢煮海為鹽誘天下亡人謀作亂逆今削
之亦反不削亦反削之其反亟禍小不削之其反遲禍
大(吳王濞傳)因請諸侯之罪過削其支郡奏上上令公卿列
侯宗室雜議莫敢難獨詹事竇嬰争之繇此與錯有隙
(錯傳)嬰竇太后從兄子也喜賓客孝文時嘗為吳相(嬰傳)時
趙王有罪削其常山郡膠西王卬以賣爵事有姦削其
六縣(吳王濞傳)
三年冬十月楚王戊(據吳王濞傳)梁王武河間王德廣川王
彭祖來朝(史記年表)御史大夫鼂錯言楚王戊往年為薄太
后服私姦服舍請誅之詔赦削東海郡(吳王濞傳)戊乃與吳
通謀鄒陽奏書諫吳王吳王不納其言是時帝少弟梁
王貴盛亦待士於是鄒陽枚乘嚴忌知吳不可說皆去
之梁(鄒陽傳)膠東下密人年七十餘生角角有毛(荀氏漢紀)十
一月白項烏與黑項烏共鬭楚國苦縣白項烏不勝堕
泗水中死者過半(荀氏漢紀)十二月吳城門自傾大船自覆
(荀氏漢紀)鼂錯所更令三十章諸侯讙譁錯父聞之從潁川
來謂錯曰上初即位公為政用事侵削諸侯疏人骨肉
口讓多怨公何為也錯曰固也不如此天子不尊宗廟
不安父曰劉氏安矣而鼂氏危吾去公歸矣遂飲藥死
曰吾不忍見禍逮身(錯傳反考異曰錯傳謂後十餘日七國按七國以正月反錯父之)
(死當在前今附於十二月末)春正月諸侯既新削罰震恐多怨錯及
削吳會稽豫章郡書至吳王遂先起兵丙午誅漢吏二
千石以下(考異曰史記吳王濞傳載云吳王遂先起兵膠西正月丙午誅漢吏二千石以下後又云)
(孝景帝三年正月甲子起兵於廣陵所載不同如此按劉羲叟長歴是年正月癸未朔而丙午乃二十四日也)
(此月無甲子當以丙午為是今從之)楚削書至王戊遂應吳王反其相張
尚太傅趙夷吾諫不聽遂殺尚夷吾起兵會吳(楚事據楚元王)
(傳)膠西膠東菑川濟南趙亦皆反趙相建德内史王悍
諫王遂不聽遂燒殺建德悍發兵住其西界欲待吳楚
俱進北使匈奴與連和(趙事據趙王傳)齊王將閭後悔背約城
守濟北王志城壊未完其郎中令劫守王不得發兵(吳王)
(傳)吳使使至淮南淮南王安欲發兵應之其相曰王必
欲應吳臣願為將王乃屬(之欲反)之相已將兵因城守不
聽王而為漢吳使者至廬江廬江王賜不應至衡山衡
山王勃堅守無二心(淮南王傳)膠西王卬為渠率與膠東菑
川濟南共攻圍臨菑吳王濞悉其士卒下令國中曰寡
人年六十二身自將少子年十四亦為士卒先諸年上
與寡人比下與少子等者皆發發二十餘萬人南使閩
東越閩東越亦發兵從吳王西涉淮因併楚兵發使遺
諸侯書曰吳王劉濞敬問膠西王膠東王菑川王濟南
王趙王楚王淮南王衡山王廬江王故長沙王子幸教
寡人以漢有賊臣錯無功天下侵奪諸侯地使吏劾繫
訊治以僇辱之為故不以諸侯人君禮遇劉氏骨肉絶
先帝功臣進任姦宄誑亂天下欲危社稷陛下多病志
逸不能省察欲舉兵誅之謹聞教敝國雖狹地方三千
里人民雖少精兵可具五十萬寡人素事南越三十餘
年其王諸君皆不辭分其兵以隨寡人又可得三十餘
萬寡人雖不肖願以身從諸王南越直(音值)長沙者因王
子定長沙以北西走蜀漢中告越楚王淮南三王與寡
人西面齊諸王與趙王定河間河内或入臨晉關或與
寡人會雒陽燕王趙王故與胡王有約燕王北定代雲
中轉胡衆入蕭關走(音奏)長安匡正天下以安高廟願王
勉之楚元王子淮南三王或不洗沐十餘年怨入骨髓
欲一有所出久矣寡人未得諸王之意未敢聽今諸王
苟能存亡繼絶振弱伐暴以安劉氏社稷所願也敝國
雖貧寡人節衣食之用積金錢修兵革聚穀食夜以繼
日三十餘年矣凡皆為此願諸王勉之能斬捕大將者
賜金五千斤封萬戶列將三千斤封五千戶禆將二千
斤封二千戶二千石千斤封千戶皆為列侯其以軍若
城邑降者卒萬人邑萬戶如得大將人戶五千如得列
將人戶三千如得禆將人戶千如得二千石其小吏皆
以差次受爵金他封賜皆倍常法其有故爵邑者更益
勿因願諸王明以令士大夫弗敢欺也寡人金錢在天
下者往往而有非必取於吳諸王日夜用之弗能盡有
當賜者告寡人寡人且往遺之敬以聞七國反書聞上
大赦天下(吳王傳本紀)與鼂錯議出軍事錯欲令上自將而
身居守不用乃拜條侯周亞夫為太尉將三十六將軍
往擊吳楚(考異曰灌夫傳云吳楚反時潁隂侯灌何為將軍屬太尉請灌孟為校尉其子夫以千人)
(與父俱韓王信傳云吳楚反時弓高侯功冠諸將直不疑傳云吳楚反時不疑以二千石將擊之李廣傳云吳)
(楚反時廣為驍騎都尉從太尉亞夫戰昌邑下顯名以梁王授廣將軍印故還賞不行又按表程嘉公孫昆邪)
(蘇息皆以將軍擊吳楚所謂三十六將軍其可見者纔如此餘皆無考)遣曲周侯酈寄擊
趙將軍欒布擊齊曲城侯蟲捷將兵救淮南王(見淮南王傳)
拜竇嬰為大將軍屯滎陽監齊趙兵上察宗室諸竇無
如嬰賢召入見固讓謝稱病不足任太后亦慙於是上
曰天下方有急王孫(嬰字)寧可以讓邪乃賜金十斤(竇嬰吳王)
(濞傳)時汝南王非年十五有材氣上書自請擊吳帝賜非
將軍印(此事據江都王傳)詔河間王太傅衞綰將河間兵擊吳
楚(衞綰傳)鼂錯素與袁盎有㕁錯以盎前為吳相宜知王
謀而蔽匿不言使至於是欲請治盎(荀紀)丞史曰事未發
治之有絶今兵西向治之何益且盎不宜有謀錯猶與
未決人有告盎盎恐夜見竇嬰為言吳所以反願至前
口對状嬰入言上乃召盎(考異曰吳王傳云吳楚反書聞兵未發竇嬰言故吳相袁)
(盎盖是時嬰雖為大將軍猶未行也)盎入見曰吳楚相遺書言賊臣鼂錯
擅謫諸侯削奪之地以故反方今計獨有斬錯則兵可
毋血刃而俱罷於是上曰吾不愛一人謝天下壬子(兩字)
(見百官表)廼使中尉召錯紿載行市錯衣朝衣斬東市(錯傳)
太史公曰鼂錯明於世務刑名數干諫上曰今大
國專治異政不禀京師恐不可傳後帝用其計而
七國畔逆以錯首名天子誅錯以解難是後官者
養交安祿而已莫敢復議(禮書)
周亞夫至雒陽見劇孟喜曰七國反吾乘𫝊至此不自
意全且舉大事而不求劇孟吾知其無能為己(孟事見游俠傳)
孟今無動吾據滎陽滎陽以東無足憂者亞夫問故絳
侯客鄧都尉曰策安出客曰吳楚兵銳甚難與争鋒楚
兵輕不能久方今為將軍計莫若引兵東北壁昌邑以
梁委吳吳必盡銳攻之將軍深溝高壘使輕兵絶淮泗
口塞吳餉道使吳梁相敝而糧食竭乃以全制其極破
吳必矣條侯曰善從其策(考異曰此見吳王濞傳亞夫傳謂亞夫未發長安時自請)
(於上曰楚兵剽輕難與争鋒願以梁委吳絶其食道即鄧都尉之策也亞夫因鄧都尉之言而從其計豈得先)
(為上言之本傳之誤可見荀紀不載亞夫所請事得之矣今從之)吳攻梁急梁請救亞
夫引兵東北走(音奏)深壁而守梁王使使請亞夫亞夫守
便宜不往又使使愬條侯於上上使人告條侯救梁亞
夫不奉詔堅壁不出而使弓高侯等將輕騎兵出淮泗
口絶吳楚兵後食道梁使韓安國及楚死事相弟張羽
為將扞吳兵於東界時丁寬亦為梁將軍號丁將軍(寬傳)
(云寬嘗從田何受易作易說三萬言訓故舉大誼而已)羽力戰安國持重乃得頗
敗吳兵(亞夫吳王韓安國傳通鑑)枚乘獻書諫吳王曰(枚乘本仕吳去之梁今吳)
(兵圍梁故以書諫也)昔秦西距胡戎之難北備榆中之關南距羌
笮(才各反)之塞東當六國之從六國併力一心以備秦然
卒滅六國而并天下是何也地利不同而民輕重不等
也今漢據全秦之地兼六國之衆此其地與秦相什而
民相百大王所明知也今佞諛之臣不論骨肉之義民
之輕重國之大小以為吳禍此臣所以為大王患也夫
舉吳兵以訾於漢譬猶蠅蚋之附羣牛腐肉之齒利劍
鋒刃始接則無事矣天子聞吳率失職諸侯責先帝之
遺約親誅其三公以謝前過是大王之威加於天下而
功越於湯武矣夫吳有諸侯之位而實富於天子有隠
匿之名而居過於中國此臣之所以為大王樂也今大
王還兵疾歸尚得十半不然漢知吳有吞天下之心赫
然加怒羽林黃頭循江而下襲大王之都虜東海之地
絶吳餉道梁王飭車騎習戰射積粟固守以備滎陽待
吳之飢大王雖欲反都亦不得已今大王去千里之國
而制於十里之内張韓將北地弓高宿左右兵不得下
壁軍不得休息臣竊哀之願大王熟察焉吳王不聽(乘枚乘)
(傳荀紀)二月吳王兵既破敗走於是天子制詔將軍盖聞
為善者天報以福為非者天報以殃高皇帝親垂功德
建立諸侯幽王悼惠王絶無後孝文皇帝哀憐加惠王
幽王子遂悼惠王子卬等令奉其先王宗廟為漢藩國
德配天地明並日月而吳王濞背德反義誘受天下亡
命罪人亂天下幣稱疾不朝二十餘年有司數請濞罪
孝文皇帝寬之欲其改行為善今乃與楚王戊趙王遂
膠西王卬濟南王辟光菑川王賢膠東王雄渠約從謀
反為逆無道起兵以危宗廟賊殺大臣及漢使者廹劫
萬民伐殺無罪燒殘民家掘其邱壠甚為虐暴而卬等
又重逆無道燒宗廟鹵御物朕甚痛之朕素服避正殿
將軍其勸士大夫擊反虜擊反虜者深入多殺為功斬
首捕虜比三百石以上皆殺無有所置(吳王傳)壬午晦日
有食之(五行志歴考異曰五行志作壬午漢書紀作壬子按長壬子乃正月晦日非二月也百官表)
(鼂錯以正月壬子要斬而二月癸丑朔則晦日為壬午無疑今從五行志)三月吳王走保東
越東越殺吳王吳王子子華子駒亡走閩越吳王之棄
其軍亡也軍遂潰往往稍降太尉梁軍楚王戊軍敗自
殺吳楚破而梁所殺虜略與漢中分(吳王梁孝王傳)
太史公曰吳王之王由父省也能薄賦斂使其衆
以擅山海利逆亂之萌自其子興争技發難卒亡
其本親越謀宗竟以夷隕鼂錯為國遠慮禍反近
身袁盎權說初寵後辱故古者諸侯地不過百里
山海不以封毋親夷狄以疏其屬盖為吳邪毋為
權首反受其咎豈盎錯邪
夏六月條侯周亞夫平吳楚歸置太尉官以處之(本傳)己
巳封竇嬰為魏其侯(考異曰史記表作乙巳漢書外戚表作己巳按長歴是年六月辛亥)
(朔無乙巳有己巳當是史記表誤今從漢書外戚表川本漢書亦有作乙巳者)諸游士賓客争
歸魏其侯每朝議大事條侯魏其侯諸列侯莫敢與亢
禮(竇嬰傳)騎郎將李廣以驍騎都尉從太尉亞夫戰昌邑
下顯名以梁王授廣將軍印故還賞不行(李廣傳)時潁隂
侯灌何(灌夫傳)弓高侯韓頽當(韓王信傳)平陽侯曹竒直不疑
程嘉蘇息公孫昆邪(功臣表)皆從軍唯弓高侯功冠諸將
(韓王信傳)以袁盎為楚相盎嘗上書不用病免(盎傳)
太史公曰袁盎雖不好學亦善傅會仁心為質引
義慷慨遭孝文初立資適逢世時以變易(張晏曰謂景帝)
及吳楚一說說雖行哉然復不遂鼂錯為家令時
數言事不用後擅權多所變更欲報私讎反以亡
軀語曰變亂古常不死則亡豈錯等謂耶
四年夏四月己巳立皇子榮為皇太子(漢書本紀皇按原本無立太)
(子事與下文考異不合盖傳寫脱落今補入)使魏其侯竇嬰為太子太傅(竇嬰)
(傳)時梁王最親有功又為大國居天下膏腴地多大縣
梁王太后少子愛之賞賜不可勝道於是梁王築東苑
方三百餘里廣睢陽城七十里(考異曰通鑑此叚載於景帝二年按梁王本傳)
(云吳楚破明年漢立太子梁最親有功云云立太子既在四年此事在四年無疑今附於立太子之後)大
治宫室為復道自宫連屬於平臺三十餘里得賜天子
旌旗從千乘萬騎出稱警入言䟆(漢儀注皇帝輦動左右侍帷幄者稱警出)
(殿則傳䟆止人清道也)儗於天子招延四方豪傑自山東游士羊
勝公孫詭鄒陽之屬莫不至詭多竒計初見日王賜千
金官至中尉號曰公孫將軍多作兵弩弓數千萬而府
庫金錢且百鉅萬珠玉寳器多於京師(梁孝王𫝊)六月乙亥
徙汝南王非為江都王治吳故國以軍功賜天子旌旗
(世家年表)秋七月臨江哀王閼薨無後國除(本紀年表國考異曰自七反)
(後諸侯有名無實其始終不書有故則書)是歲南皮侯竇彭祖為奉常(百官表)
五年冬十月戊戌日有食之(考異曰漢書本紀書於四年之末又有晦字非也盖)
(自未更太初歴以前不應冬十月在歲終故吕氏大事記移於五年之首按長歴是年十月癸酉朔而戊戌乃)
(二十六日書晦字亦非今刊去之)周人以商賈為資劇孟以俠顯行大
類朱家而好博多少年之戱孟母死自遠方送喪盖千
乘及孟死家無十金之財而符離王孟亦以俠稱江淮
之間是時濟南瞷氏陳周膚亦以豪聞帝聞之使使盡
誅此屬其後代諸白梁韓毋辟陽翟薛况陜寒孺紛紛
復出焉(游俠傳氏考異曰此事見游俠傳不知其時以濟南瞷事觀之乃在郅都為濟南守之前帝)
(聞瞷氏豪猾以都為濟南守至則誅滅瞷氏首惡餘皆股栗至七年則都已自濟南守為中尉以勢推之當是)
(五年今附於年末)
六年冬十二月雷霖雨(本紀)先是欒布衞綰程嘉公孫昆
邪蘇息皆以擊吳楚有功夏四月丁夘封布俞侯綰建
陵侯嘉建平侯己巳封昆邪平曲侯壬申封息江陽侯
(侯表)秋九月皇后薄氏廢初帝為太子時薄太后娶以為
妃及立為皇后毋寵毋子太后崩故廢(史記外戚世家)
七年冬十月梁王武入朝帝使使持乘輿駟迎梁王於
關下既朝上疏因留以太后故入則侍帝同輦出則同
車游獵上林中梁之侍中郎謁者著(竹略反)引籍出入天
子殿門與漢宦官無異(梁王傳)十一月乙丑廢太子榮為
臨江王(史記大事記表考異曰漢紀作正月史記紀作冬按史記年作十一月乙丑太子廢又漢書)
(梁王傳云十一月上廢栗太子按諸書當是漢書本紀誤又通鑑作十一月己酉按長歴十一月辛酉朔無己)
(酉而乙丑乃十一月初五日當是通鑑為誤今從史記年表)榮母栗姬齊人也初燕
王臧荼有孫女曰臧兒嫁槐里王仲生男信與兩女而
仲死更嫁長陵田氏生男蚡勝文帝時臧兒長女為金
王孫婦生一女矣臧兒卜筮之曰兩女皆當貴臧氏乃
奪金氏婦金氏怒不肯予決乃内之太子宫太子幸愛
之方在身時夢日入懷以告太子太子曰此貴徵也未
生而文帝崩帝即位王夫人生男徹先是臧兒又入其
少女兒姁(况羽反)兒姁生四男栗姬男最長立為太子長
公主嫖有女欲予為妃栗姬妬而帝諸美人皆因長公
主見得貴幸過栗姬栗姬日怨怒謝長公主不許長公
主欲與王夫人男王夫人許之長公主怒而日讒栗姬
短於帝曰栗姬與諸貴夫人幸姬會常使侍者祝唾其
背挾邪媚道帝以故望之帝常體不安心不樂屬諸子
為王者於栗姬曰百歲後善視之栗姬怒不肯應言不
遜帝恚心嗛之而未發也長公主日譽王夫人男之美
帝亦賢之又有曩者所夢日符計未有所定王夫人知
帝嗛栗姬因怒未解隂使人趣大臣立栗姬為皇后大
行奏事畢曰子以母貴母以子貴今太子母無號宜立
為皇后帝怒曰是而所宜言邪遂按誅大行而廢太子
(外戚世家通鑑)太尉條侯周亞夫太子太傅魏其侯竇嬰固争
不得(周亞夫竇嬰傳)栗姬愈恚恨不得見以憂死(外戚世家)竇嬰謝
病屛居藍田南山下諸竇賓客辨士說莫能來梁人高
遂乃說嬰曰能富貴將軍者上也能親將軍者太后也
今將軍傅太子太子廢争不能拔又不能死自引謝病
擁趙女屛間處而不朝秪(音支)加懟(直類反)自明揚主之過
有如兩宫奭將軍則妻子無類矣嬰然之乃起朝請如
故(竇嬰傳)栗太子既廢太后心欲以梁王為嗣梁王與帝
俱侍坐於太后前太后謂帝曰吾聞殷道親親周道尊
尊其義一也安車大駕用梁王為寄帝跪席舉身曰諾
罷酒出帝召袁盎諸大臣通經術者曰太后言如是何
謂也皆對曰太后意欲立梁王為帝太子帝問其状袁
盎等曰殷道親親者立弟周道尊尊者立子殷道質質
者法天親其所親故立弟周道文文者法地尊者敬也
敬其本始故立長子周道太子死立嫡孫殷道太子死
立其弟帝曰於公何如皆對曰方今漢家法周周道不
得立弟當立子故春秋所以非宋宣公宋宣公死不立
子而與弟弟受國死復反之與兄之子弟之子争之以
為我當代父後即刺殺兄子以故國亂禍不絶故春秋
曰君子大居正宋之禍宣公為之臣請見太后白之袁
盎等入見太后曰太后言欲立梁王梁王即終欲誰立
太后曰吾復立帝子袁盎等以宋宣公不立正生禍禍
亂後五世不絶小不忍害大義状報太后太后乃觧說
即使梁王歸就國(史記禇先生補)中尉衞綰賜告歸濟南瞷氏
宗人三百餘家豪猾二千石莫能制帝拜郅都濟南守
至則誅瞷氏首惡餘皆股栗居歲餘郡中不拾遺旁十
餘郡守畏都如大府至是帝既廢栗太子誅栗卿之屬
以衞綰為長者不忍乃賜告歸而以郅都為中尉捕治
栗氏(酷吏傳衞綰傳)
太史公曰𨗳之以政齊之以刑民免而無恥𨗳之
以德齊之以禮有恥且格孔子之言老氏稱上德
不德是以有德下德不失德是以無德法令滋章
盗賊多有信哉是言也法令者治之具而非制治
清濁之源也昔天下之網嘗密矣然姦偽萌起其
極也上下相遁至於不振當是之時吏治若救火
揚沸非武健嚴酷惡能勝其任而愉快乎言道德
者溺其職矣故曰聽訟吾猶人也必也使無訟乎
(夫子之言也)下士聞道大笑之(老子之言也)非虛言也漢興
破觚而為圜斵雕而為朴網漏吞舟之魚而吏治
蒸蒸不至於姦黎民艾安由是觀之在彼不在此
高后時酷吏獨有侯封刻轢宗室侵辱功臣吕氏
已敗遂禽侯封之家孝景時鼂錯以刻深頗用術
輔其資而七國之亂發怒於錯錯卒以被戮其後
有郅都甯成之屬
夏四月乙巳立皇后王氏丁巳立膠東王徹為皇太子
(本紀)召故中尉衞綰為太子太傅(綰傳巳按原本作夏四月乙召故中尉衞綰)
(為太子太傅以史考之綰之為太傅並無月日當是脱落今從本紀補入立皇后以下十六字)蘭陵王
臧為少傅(申公傳)陳人鄭當時北地公孫賀為舍人(當時賀傳)
濮陽汲黯司馬安為洗馬黯以嚴見憚(汲黯傳)賀昆邪孫
也(賀傳)六月乙巳丞相青免以太尉周亞夫為丞相時&KR1581;
(音台)人趙禹為丞相史府中皆稱其廉平然亞夫弗任曰
極知禹無害然文深不可以居大府(百官表趙禹傳乙按原本無六月)
(巳亞夫為丞相事趙禹為史句殊無緣起又誤屬夏四月之前今為補入並移於此)
中元年夏四月乙巳赦天下賜民爵一級除禁錮(史記本紀)
二年春二月令諸侯王薨列侯初封及之國典客奏諡
誄策(考異曰漢書本紀作大鴻臚按百官表景帝中六年更典客為大行令武帝太初元年更名大行令)
(為大鴻臚在景帝中二年未得以大鴻臚為稱也當是武帝世記事者之辭孟堅失於更革耳今改作典客)
列侯薨及諸侯太傅初除之官大行奏諡誄策王薨遣
中大夫弔襚祠賵視喪事因立嗣子列侯薨遣太中大
夫弔祠視喪事(考異曰漢書本紀作光祿大夫按百官表武帝太初元年更名中大夫為光祿)
(大夫秩比二千石則景帝世未有所謂光祿大夫此亦追叙者之辭今改作中大夫)因立嗣其薨
葬國得發民輓喪穿復土治墳無過三百人畢事(漢書本紀)
臨江王榮坐侵廟壖地為宫上徵榮榮行祖於江陵北
門既上車軸折車廢江陵父老流涕竊言曰吾王不反
矣三月榮至詣中尉府對簿中尉郅都簿(薄戶反)責訊王
王恐欲得刀筆為書謝上而都禁吏弗與魏其侯使人
間予臨江王臨江王既得為書謝上因自殺葬藍田燕
數萬銜土置冡上百姓憐之榮最長亡子國除竇太后
聞之怒以危法中都都免歸家帝乃使使即拜都為鴈
門大守便道之官(顔曰不令至闕陳謝也)得以便宜從事匈奴素
聞郅都節舉邊為引兵去竟都死不敢近鴈門匈奴至
為偶人象都令騎馳射莫能中(竹仲反)其見憚如此匈奴
患之竇太后乃竟中都以漢法(考異曰漢書酷吏傳無竇太后三字以為匈奴)
(中都以漢法以上下文勢考之中都者必出於竇太后盖是時帝方眷都使匈奴聞之何必白之太后惟太后)
(中都以漢法故帝不能救耳史記存此三字為是今從史記)帝曰都忠臣欲釋之竇
太后曰臨江王獨非忠臣乎於是斬都(臨江王傳酷吏傳)夏四
月乙巳(侯表)封楚趙傅相死事者四人子為列侯(荀紀)建德
子横遽侯王悍子棄之新市侯趙夷吾子周商陵侯張
尚子當居山陽侯(侯表書考異曰漢書本紀書於九月按漢功臣表建德子横為遽侯王)
(悍子棄之為新市侯趙夷吾子周為商陵侯張尚子當居為山陽侯並以四月乙巳封而史記侯者表亦同當)
(是漢書本紀誤今從表)九月始梁王與勝詭有謀鄒陽争以為不
可故見讒枚先生(枚乘)嚴夫子(嚴忌)皆不敢諫及事敗勝詭
死梁王恐誅乃思鄒陽言深辭謝之齎以千金令求方
略解罪於上者陽素知齊人王先生年八十餘多竒計
即往見語以其事王先生曰難哉人主有私怨深怒欲
施必行之誅誠難解也以太后之尊骨肉之親猶不能
止况臣下乎昔秦始皇有伏怒於太后羣臣諫而死者
以十數得茅焦為廓大義始皇非能說其言也乃自強
從之耳茅焦亦厪脱死如毛氂耳故事所以難者也今
子欲安之乎陽曰鄒魯守經學齊楚多辯知韓魏時有
竒節吾將歴問之王先生曰子行矣還過我而西鄒陽
行月餘莫能為謀還過王先生曰臣將西矣為如何王
先生曰吾先日欲獻愚計以為衆不可盖竊自薄陋不
敢道也若子行必往見王長君士無過此者矣鄒陽發
寤於心曰敬諾辭去不過梁徑至長安因客見王長君
長君者王美人兄也鄒陽留數日乘間而請曰臣非為
長君無使令於前故來侍也愚戅竊不自料願有謁也
長君跪曰幸甚陽曰今袁盎事即窮竟梁王恐誅長君
誠能精為上言之得毋竟梁事又有存亡繼絶之功德
布天下名施無窮願長君深自計之昔者魯公子慶父
使僕人殺子般(讀與班同)獄有所歸季友不探其情而誅焉
慶父親殺閔公季子緩追免賊春秋以為親親之道也
魯哀姜薨于夷孔子曰齊桓公法而不譎以為過也以
是說天子徼幸梁事不奏長君曰諾乘間入而言之帝
怒稍解於是遣田叔吕季主往治之至覇昌廐田叔取
火悉燒梁之獄辭空手來見帝帝曰梁有之乎田叔對
曰死罪有之今梁王不伏誅是漢法不行也如其伏誅
太后食不甘味卧不安席此憂在陛下也上大然之於
是梁王伏斧質於闕下謝罪然後太后與帝大喜相與
泣復如故於是上賢田叔以為魯相初至官民以王取
其財物自言者百餘人叔取其渠率二十人笞怒之曰
王非汝主邪何敢自言主魯王聞之大慙發中府錢使
相償之相曰王自使人償之不爾是王為惡而相為善
也魯王好獵相嘗從苑中王輙休相就館相嘗暴坐苑
外終不休曰吾王暴露獨何為舍王以故不大出游數
年以官卒(梁王世家鄒陽傳田叔傳)
三年匈奴王七人來降(考異曰周亞夫傳作五人功臣表作七人今從表)上欲
侯之以勸後丞相周亞夫曰彼背其主降陛下陛下侯
之則何以責人臣之不守節者乎上曰丞相議不可用
(亞夫傳)十一月庚子先封于軍為安陵侯十二月丁丑悉
封徐盧等六人為列侯(侯表)
班固曰書稱蠻夷帥服詩云徐方既徠眷秋列潞
子之爵許其慕諸夏也漢興至孝文時乃有弓高
襄城之封雖自外徠本功臣後孝景欲侯降者丞
相周亞夫守約而争帝黜其議初開封賞之科(侯表序)
春三月丁巳立子乘為清河王乘王夫人子(本紀外戚世家)以
轅固為清河王太傅初固以治詩為博士竇太后召固
問老子書固曰此家人言耳太后怒曰安得司空城旦
書乎乃使固入圈擊彘上知太后怒而固直言無辠乃
假固利兵下圈刺彘彘應手而倒太后默然亡以復辠
後上以固廉直拜為王傅諸齊以詩顯皆固之弟子也
(本傳)齊人胡毋生以治春秋為博士與廣川董仲舒同業
(考異曰胡母生及仲舒在帝時為博士不得其歲今載於轅固為清河王傅之後)仲舒亦為博
士下帷講誦弟子傳以久次相授業或莫見其面盖三
年不窺園其精如此學士皆師尊之胡毋生年老歸教
於齊齊之言春秋者宗事胡毋生菑川人公孫宏亦頗
受焉(儒林傳董仲舒傳)夏四月時上郡以西旱復修賣爵令賤
其價以招民及徒復作得輸粟縣官以除罪益造苑馬
以廣用而宫室列觀輿馬益增修矣(平凖書史考異曰此事見記平準)
(書不知其時按帝時書旱者再中三年書旱後二年書大旱然中六年匈奴已入上郡取苑馬則知非後二年)
(明矣今載於中三年夏旱之後)太子太傅衞綰為御史大夫(荀紀百官表)是
歲廷尉上囚防年繼母殺年父年因殺繼母依律殺母
大逆論帝疑之詔問太子太子對曰夫繼母明其不及
母也緣父之愛故比之母耳今繼母無状手殺其父則
下手之日母恩絶矣宜與殺人者同不宜以大逆論帝
從之年棄市太子時年十歲上益竒之(漢武故事通典)太子長
而好書學善史錄竇太后好黃帝老子言帝及太子諸
王諸竇不得不讀老子尊其術太子獨能解其意每在
太后前議論太后大悦每歎服以為勝帝而太子心弗
好也每還太子宫常取儒書讀之又好名法之術畏太
后不敢言也(武帝故事)
四年秋赦天下徒作陽陵者死罪欲腐刑者許之(漢書紀)
(考異曰鍾繇言於魏明帝曰宜如孝景之令其當棄市欲斬右趾者許之其事見三國志而班馬皆不載今當)
(附見於死罪欲腐刑者許之之下)是歲壯武侯宋昌有罪奪爵一級為
關内侯(侯表)
五年冬十月戊午日有食之(考異曰漢書本紀書於中四年之未荀紀亦然然十)
(月豈應在歲終其誤明矣吕氏大事記移於五年之初按長歴是年十月癸巳朔而戊午乃二十六日也今從)
(之)春三月立子舜為常山王(漢書本紀史記年表)舜王夫人子帝
子凡十三人為王(五宗世家)博士韓嬰為常山太傅嬰推詩
人之意而作内外傳數萬言其語頗與齊魯間殊然歸
一也燕趙間言詩者由韓生(韓嬰傳)匈奴東胡王盧它之
降夏四月丁巳封為亞谷侯它之故燕王綰子也(侯表)五
月甲戍封皇后兄王信為盖侯(侯表)秋八月令諸侯王不
得復治國天子為置吏改丞相曰相銀印省廷尉少府
宗正博士官大夫謁者郎諸官長丞皆損其員(百官表)
六年三月雨雪(漢書本紀五考異曰漢書作雨雪史記作雨雹考行志及荀紀亦作雨雪當)
(是史記紀誤一字今從漢書紀志及荀紀)六月匈奴入鴈門至武泉邑入上
郡(考異曰漢書作六月史記作八月考荀紀亦作六月當是史記紀誤一字今從漢書荀紀)取苑馬
(漢書本紀郎漢儀注太僕牧師諸苑三十六所分布北邊西邊以為苑監官奴婢三萬人養馬三十萬疋)
時李廣為上郡太守上使中貴人從廣勒習兵擊匈奴
中貴人將數十騎從見匈奴三人與戰射傷中貴人殺
其騎且盡中貴人走廣廣曰是必射鵰者也廣乃從百
騎往馳三人三人亡馬步行行數十里廣令其騎張兩
翼而廣身自射彼三人者殺其二人生得一人果匈奴
射鵰者也(廣傳)秋七月辛亥日有食之(本紀)是歲以濟南都
尉甯成為中尉是時周陽由亦為郡守甯成陽由皆以
嚴尅為治(荀氏漢紀意按原本不書甯成為中尉事上下文不相屬今從百官表補入)
後元年秋七月乙巳先晦一日日有食之(史記紀荀紀考異曰漢)
(書本紀作乙巳晦史記無晦字按長歴乙巳盖七月二十九日也顓頊歴以丙午為八月朔則漢紀乙巳晦未)
(為非是及考百官表載七月丙午丞相舍免是月既有丙午不應以乙巳為晦又五行志及荀悦漢紀云七月)
(乙巳先晦一日日有食之則丙午為晦日明矣今從荀紀史記)丙午晦丞相桃侯劉舍
免(百官表)竇太后數言魏其侯竇嬰帝曰太后豈以臣有
愛相魏其者魏其沾沾自喜耳多易(弋䜴反)難以為相持
重遂不用(竇嬰傳)八月御史大夫建陵侯衞綰為丞相(百官)
(表月考異曰史記大事記漢書百官表荀氏漢紀並作八壬辰按長歴是月有丙辰戊辰無壬辰不敢意改)
(今除去之)綰為相朝奏事如職所奏然自初宦以至相終無
可言上以為敦厚可相少主尊寵之賞賜甚多(衞綰傳)以
衞尉直不疑為御史大夫天子修吳楚時功封不疑為
塞侯(不疑傳)
二年武原侯衞不害坐葬過律免(年表)石奮以上大夫祿
歸老于家(考異曰傳以為孝景季年今載於後二年)以歲時為朝臣過宫門
闕必下車趨見路馬必軾焉子孫為小吏來歸謁奮必
朝服見之不名子孫有過失不誚讓為便坐對案不食
然後諸子相責因長老肉袒固謝罪改之乃許子孫勝
冠者在側雖燕必冠申申如也僮僕訢訢(古欣字)如也唯
謹上時賜食於家必稽首俯伏而食如在上前其執喪
哀戚甚子孫遵教亦如之萬石君家以孝謹聞乎郡國
雖齊魯諸儒質行皆自以為不及也(奮傳)田蚡益貴幸為
中大夫(考異曰傳云孝景晩節蚡益貴幸為中大夫今附於後二年)田蚡貪巧於文
辭辯有口學盤盂諸書王皇后賢之(田蚡傳及外戚傳)求天下
禮書(考異曰家語序以為景帝季年今附於後二年)京師士夫皆送官得吕氏
所傳家語與諸國事及七十二子辭廬江舒人文翁為
蜀郡太守(考異曰循吏傳云景帝末年為蜀郡守今附於後二年)仁愛好教化見
蜀地辟(讀音僻)陋有蠻夷風文翁欲誘進之乃選郡縣小
吏開敏有材者張叔等十餘人親自飭(與敕同)厲遣詣京
師受業博士或學律令減省少府用度(顔曰少府郡掌財物之府以供)
(太守者也)買刀布蜀物齎計吏以遺博士數歲蜀生皆成就
還歸文翁以為右職用次察舉官有至郡守刺史者又
修起學官於城都市中招下縣子弟以為學官弟子為
除更繇(讀曰徭)高者以補郡縣吏次為孝弟力田常選學
官僮子使在便坐受事每出行縣益從學官諸生明經
飭行者與俱使傳教令出入閨閤縣邑吏民見而榮之
數年争欲為學官弟子富人至出錢以求之繇(讀曰由)是
大化蜀地學於京師者比齊魯焉至武帝時乃令天下
郡國皆立學校官自文翁為之始云(循吏傳)
三年春正月詔曰高年長老人所尊敬也鰥寡不屬(之欲)
(反)逮者人所哀也其著令年八十以上八歲以下及
孕者未乳師朱儒當鞠繫者頌(讀曰容)繫之(刑法志)甲子帝
崩於未央宫二月癸酉葬陽陵上諡曰孝景皇帝(本紀)
班固贊曰孔子稱斯民三代之所直道而行也信
哉周秦之敝罔密文峻而姦軌不勝漢興掃除煩
苛與民休息至於孝文加之以恭儉孝景遵業五
六十載之間至於移風易俗黎民醇厚周云成康
漢言文景美矣
