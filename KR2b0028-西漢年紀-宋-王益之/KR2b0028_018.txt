西漢年紀卷十八宋王益之撰
昭帝
孝昭皇帝諱弗陵武帝少子也後元二年二月乙丑立
為太子年八歲(考異曰荀紀云昭帝即位年十六漢書紀云立為太子年八歲立太子之後三)
(日即帝位是即位時甫八歲耳又上官桀為燕王書告霍光罪上覺其詐史書是時帝年十四尚書左右皆驚)
(盖自即位至其年已七年矣當是荀紀差誤今從漢書紀)戊辰太子即皇帝位時政
事壹决大將軍光田千秋居丞相位謹厚自守而已(通鑑)
每公卿朝會光謂千秋曰始與君侯俱受先帝遺詔今
光治内君侯治外(孟康曰内朝外朝也大司馬左右前後將軍侍中常侍散騎諸吏為中朝)
(丞相以下至六百石為外朝也)宜有以教督使光毋負天下千秋曰唯
將軍留意即天下幸甚終不肯有所言光以此重之(田千)
(秋傳)光輔幼主政自已出天下想聞其風采殿中嘗有怪
一夜羣臣皆驚光召尚符璽郎郎不肯授光光欲奪之
郎按劍曰臣頭可得璽不可得也光甚誼之明日詔增
此郎秩二等衆庶莫不多光(光傳)秋七月有司奏濟北王
寬誖(布内反)人倫又祠祭祝詛上請誅上遣大鴻臚利召
王王以刃自剄死(考異曰表以謀反書紀以有罪書今從傳)國除為北安縣
屬泰山郡(本紀及濟北王傳)
始元元年春二月初武帝崩賜諸侯王璽書燕王旦得
書不肯哭曰璽書封小京師疑有變遣幸臣夀西長孫
縱之王孺等之長安以問禮儀為名王孺見執金吾廣
意問帝崩所病立者誰子年幾歲廣意言待詔五莋(讀與)
(柞同)宫宫中讙言帝崩諸將軍共立太子為帝年八九歲
葬時不出臨(力禁反)歸以報王王曰上棄羣臣無語言蓋
主又不得見甚可怪也復遣中大夫至京師上書言竊
見孝武皇帝躬聖道孝宗廟慈愛骨肉和集兆民德配
天地明並日月威武洋(音羊)溢遠方執寶而朝增郡數十
斥地且倍封泰山禪梁父廵狩天下遠方珍物陳于太
廟德甚休盛請立廟郡國奏報聞及褒賜益封旦怒曰
我當為帝何賜也遂與宗室中山哀王子長等結謀詐
言修武備備非常長於是為旦命令羣臣曰寡人頼先
帝休德獲奉北藩親受明詔職吏事領庫兵飭(讀曰勅)武
備任重職大夙夜兢兢子大夫將何以規佐寡人且燕
國雖小成周之建國也上自召公下及昭襄于今千載
豈可謂無賢哉寡人束帶聽朝三十餘年曾無聞焉其
者寡人之不及與(讀曰歟)意亦子大夫之思有所不至乎
其咎安在方今寡人欲撟(與矯同)邪防非章聞揚和撫慰
百姓移風易俗厥路何由子大夫其各悉心以對寡人
將察焉羣臣皆免冠謝旦曰前高后時偽子宏立為皇
帝諸侯交手事之八年吕太后崩大臣誅諸吕迎立文
帝天下乃知非孝惠子也我親武帝長子反不得立上
書請立廟又不聽立者疑非劉氏即與劉澤謀為姦書
招來郡國姦人賦歛銅鐡作甲兵會缾(步丁反)侯劉成知
澤等謀告之青州刺史雋不疑八月不疑收捕澤以聞
上遣大鴻臚丞治連及燕王(燕王旦傳)上以為旦至親(荀紀)抑
按不揚公卿使大臣請遣宗正與太中大夫公戶滿意
御史二人偕往使燕風諭之至燕各異日更見責王宗
正者主宗室諸劉屬籍先見王為言帝實武帝子次侍
御史復見王責以正法問王欲發兵罪名明白當坐之
漢家有正法王犯纖介小過即行法直斷耳安能寬王
驚動以文法王意益下心恐公戶滿意習於經術最後
見王稱引古今通義國家大禮文章爾雅謂王曰古者
天子必内有異姓大夫所以正骨肉也外有同姓大夫
所以正異族也周公輔成王誅其兩弟故治武帝在時
尚能寬王今帝始立年幼委任大臣古者誅罰不阿親
戚故天下治方今大臣輔政奉法無所阿恐不能寬王
王自謹無令身死國滅為天下笑於是旦恐懼服罪叩
頭謝過(禇先生補史記)有詔勿治而劉澤等皆伏誅益封缾侯
(燕王旦傳)九月丙子車騎將軍秺(丁故反)侯金日磾薨(本紀)賜葬
具冡地送以輕車介士軍陳至茂陵諡曰敬侯(曰磾傳)
二年春正月大將軍霍光左將軍上官桀皆受爵(荀紀)
三年春二月有星孛於西北(本紀)
四年秋七月匈奴入代殺都尉單于年少初立母閼氏
不正國内乖離常恐漢兵襲之於是衛律為單于謀穿
井築城治樓以藏糓與秦人守之漢兵至無奈我何即
穿井數百伐材數千或曰胡人不能守城是遺(弋季反)漢
糧也衛律於是止(匈奴傳)冬遣大鴻臚田廣明擊益州(本紀)
令杜延年以校尉將南陽士往從之(延年傳)是歲衛尉王
莽為右將軍衛尉騎都尉上官安為車騎將軍衛尉并
右將軍(百官表軍考異曰漢書本紀五年云封皇后父驃騎將上官安為桑樂侯外戚傳又云安以)
(后父封桑樂侯食邑千五百戶遷車騎將軍紀易車騎為驃騎外戚傳以封侯在遷將軍之前皆未諭按百官)
(表始元四年騎都尉上官安為車騎將軍是時盖未封侯也如此則遷將軍在四年封侯在五年外戚傳亦云)
(車騎然則紀所謂驃騎者亦未免差誤今從百官表)
五年春正月有男子乘黃犢車建黃旐衣黃襜(昌瞻反)褕
(音踰)著黃冒詣北闕自謂衛太子(考異曰本紀云張延年雋不疑傳云成方遂又)
(云一姓張名延年今依通鑑以不疑傳為正)公車以聞詔使公卿將軍中二
千石雜識視京兆尹雋不疑後到叱從吏收縛遂坐誣
罔不道要斬東市大將軍欲以女妻雋不疑不疑固辭
不肯當久之以病免(雋不疑傳)增博士弟子員滿百人(儒林傳)
罷儋耳真番(並安反)郡(本紀郡考異曰荀紀作儋耳番禺九真按真番朝鮮地番禺九真)
(儋耳皆南越地賈捐之傳云儋耳珠厓在海中洲居民暴惡自以阻絶數犯吏禁吏亦酷之率數年一反殺吏)
(漢輙發兵擊定之自初為郡至始元元年二十年間凡六叛至其五年罷儋耳郡并屬珠厓然則是所罷特儋)
(耳番禺九真未嘗罷也今從漢書本紀及賈捐之傳)初武帝立儋耳珠厓郡皆在
南方海中洲居其民暴惡自以阻絶數犯吏禁吏亦酷
之率數年一反殺吏漢輙發兵擊定之自初為郡至是
二十餘年間凡六反叛遂罷儋耳郡并屬珠厓(賈捐之傳)大
鴻臚田廣明擊益州暴師連年(五行志)秋復遣軍正王平
等並進大破之平還拜為廷尉(百官表)
六年春正月上耕於上林(本紀)丁外人驕恣怨故京兆尹樊
福使客射殺之客藏長公主廬吏不敢捕渭城令胡建
將吏卒圍捕蓋主聞之與外人上官將軍多從奴客往
奔射追吏吏散走主使僕射劾渭城令游徼傷主家奴
建報亡它坐蓋主怒使人上書告建侵辱長公主射甲
舍門知吏賊傷奴辟報故不窮審大將軍霍光寢其奏
後光病上官氏代聽事下吏捕建建自殺(胡建傳表考異曰按是)
(年有京兆尹樊福而鹽鐵議又云胡建不得其死按賢良文學以二月議則丁外人之殺樊福胡建之自殺當)
(在正月今書於議鹽鐵之前)二月詔有司問郡國所舉賢良文學民
所疾苦文學對曰竊聞治人之道防滛佚之原廣道德
之端抑末利而開仁義毋示以利然後教化可興而風
俗可移也今郡國有鹽鐡酒𣙜均輸與民爭利散敦厚
之樸成貪鄙之化是以百姓就本者寡趨末者衆願悉
罷之御史大夫桑宏羊難以為此國家大業所以制四
夷安邊足用之本罷之不便文學曰有國家者不患寡
而患不均不患貧而患不安故天子不言多少諸侯不
言利害大夫不言得喪畜仁義以風之廣德行以懷之
是以近者親附而遠者悦服仁政無敵于天下惡用費
哉大夫曰古之立國者開本末之途通有無之用易曰
通其變使民不倦管子云國有沃野之饒而民不足於
食者噐械不備也有山海之貨而民不足於財者商工
不備也養生送終之具待商而通待工而成故聖人作
為舟檝之用以通川谷服牛駕馬以逹陵陸致遠窮深
所以交庶物而便百姓是以先帝建鐡官以贍費用開
均輸以足財鹽鐡均輸萬民所戴仰而取給者也文學
曰國有沃野之饒而民不足於食者工商盛而本業荒
也有山海之貨而民不足於財者不務民用而滛巧衆
也高帝禁商賈不得仕宦所以遏貪鄙之俗也排困市
井防塞利門而民猶為非况上之為利乎傳曰諸侯好
利則大夫鄙大夫鄙則士貪士貪則庶人盗是開利孔
為民罪梯也大夫曰均輸則民齊勞逸平凖則民不失
職均輸平凖所以平萬物而便百姓非開利孔為民罪
梯者也文學曰古之賦稅於民也因其所工不求所拙
農人納其獲女紅效其功令釋其所有責其所無百姓
賤賣貨物以便上求間者郡國或令民作布絮吏恣留
難農民重苦女紅再稅未見輸之均也縣官擅市則萬
物並收萬物並收則物騰躍騰躍則商賈侔利自市侔
利自市則吏容姦豪而富商積貨儲物以待其急輕賈
姦吏收賤以取貴未見凖之平也盖古之均輸所以齊
勞逸而便貢輸非以為利而賈物也大夫曰家人有寶
噐尚匣而藏之况人主乎夫權利之處必在深山窮澤
之中非豪民不能通其利異時鹽鐡未籠布衣有朐邴
人君有吳王專山澤之饒薄賦賑窮以成私威私威積
而逆節之心作今縱民於權利罷鹽鐡以資強暴遂其
貪心衆邪羣聚私門成黨則彊禦日以不制而兼并之
徒姦形成矣文學曰民人藏於家諸侯藏於國天子藏
於海内故民人以垣墻為藏閉天子以四海為匣匱天
子適諸侯升自阼階諸侯納管鍵執策而聽命示莫為
主也王者不畜聚下藏於民遠浮利務民之義義禮立
則民化上若是雖湯武生存於世無所容其慮工商之
事歐冶之任何姦之能成三桓專魯六卿分晉不以鹽
鐡故權利深者不在山海在朝廷一家害百家在蕭墻
而不在朐邴也大夫曰故扇水都尉彭祖寧歸言鹽鐡
令品甚明卒徒衣食縣官作鑄鐡噐給用甚衆無妨於
民今總一鹽鐡非獨為利入也將以建本抑末離朋黨
禁滛侈絶并兼之路也古者名山大澤不以封為下之
專利也鐡噐兵刃天下大用非衆庶所宜事也豪民欲
擅山海以致富業故沮事者衆文學曰扇水都尉所言
一切之術非君國子民之道也陛下繼孝武皇帝之後
公卿宜思所以安集百姓致利除害輔明主以仁義即
位六年公卿無請减除不急之官省罷機利之人陛下
令郡國賢良文學議三五之道六藝之風陳安危利害
之分指意燦然今公卿辯議未有所定所謂抱小利而
忘大利者也大夫曰昔商君相秦也設百倍之利收山
澤之税國富民強蓄積有餘是以征伐敵國攘地斥境
不賦百姓而師以贍故用不竭而民不知地盡西河而
民不苦今鹽鐡之利所以佐百姓之急足軍旅之費務
蓄積以備乏絶有益於國無害於人文學曰文帝之時
無鹽鐡之利而民富當今有之而百姓困乏未見利之
所利而見其害也且利非從天來不由地出一取之民
間謂之百倍此計之失也夫李梅多實者來年為之衰
新糓熟者舊糓為之虧自天地不能兩盈而况於人事
乎故利於此者必耗於彼商鞅峭(七呌反)法長利秦人不
聊生相與哭孝公其後秦日以危利蓄而怨積地廣而
禍搆惡在利用不竭乎大夫曰諸侯以國為家其憂在
内天子以八極為境其慮在外故宇小者用菲功巨者
用大是以縣官開園池總山海致利以助貢賦修溝渠
立諸農廣田收盛苑囿太僕水衡少府大農歲課諸入
田收之利池籞之假及北邊置田官以贍諸用而猶未
足今欲罷之上下俱殫困乏之應也雖節用如之何其
可文學曰古者制地足以養民民足以承其上千乘之
國百里之地公侯伯子男各充其求贍其欲秦兼萬國
之地有四海之富而意不贍非宇小而用菲者欲多而
下不堪其求也語曰厨有腐肉國有饑民厩有肥馬路
有餧人今狗馬之養蟲獸之食豈特腐肉秣馬之費哉
無用之官不急之作無功而衣食縣官者衆是以上不
足而下困乏也今不减其本而與百姓爭薦草與商賈
爭市利非所以明主德而相國家也夫男耕女績天下
之大業也古者分地而處之是以業無不食之地國無
乏作之民今縣官多張苑囿公田池澤公家有鄣假之
名而利歸權家三輔廹近山河地狹人衆四方並臻粟
米不能相贍公田轉假桑榆菜菓不殖地力不盡愚以
為非先帝所開苑囿池籞可賦歸之於民縣官租税而
已夫如是匹夫之力盡於南畆匹婦之力盡於麻枲田
野闢麻枲治則上下俱衍何困乏之有大夫默然視丞
相御史文學曰今天下合為一家利末惡欲行滛巧惡
欲施大夫君以心計策國用搆諸侯參以酒𣙜咸陽孔
僅增以鹽鐡江充耕谷之等各以鋒銳言利末之事析
秋毫可謂無間矣然國家衰耗城郭空虚故非崇仁義
無以化民非力本農無以富邦也御史曰古者制田百
步為畆什而籍一先帝憐百姓衣食不足制田二百四
十步而一畆率三十而稅一惰民不務田作饑寒及已
固其理也鹽鐡又何過乎文學曰什一而籍民之力也
豐耗美惡與民共之故曰什一天下之中正也今田雖
三十而以頃畆出税樂歲粒米狼戾而寡取之凶年饑
饉而必求足加之以口賦更繇之役率一人之作中分
其功農夫悉其所得或假貸而益之是以百姓力耕疾
作而饑寒遂及已也御史曰古者十五入太學與小役
二十而冠與戎事五十以上血脉益剛曰艾壯詩曰方
叔元老克壯其猶今陛下寬力役之政二十三始賦五
十六而免所以輔耆壯而息老艾也丁者治其田里老
者修其塘園則無饑寒之患不治其家而訟縣官亦悖
矣文學曰十九以下為殤未成人也二十而冠三十而
娶可以從戎事五十以上曰艾老杖於家不從力役所
以扶不足而息高年也鄉飲酒耆老異饌所以優耆耄
而明養老也今五十以上至六十與子孫服輓輸並給
繇役非養老之意也古者有大喪者居三年不呼其門
通其孝道遂其哀戚之心也今或僵尸衰絰而從戎事
非所以子百姓順孝悌之心也陛下富於春秋委任大
臣公卿輔政政教未均故庶人議也御史默然不答大
夫曰明主憂勞萬人思念北邊故舉賢良文學高第將
欲觀殊議異策庶幾云得諸生無能出竒計徒守空言
不知取舍之宜時世之變此豈明主所欲聞哉文學曰
諸生對策殊路同歸指在於崇禮義退財利復往古之
道匡當世之失宜可行者焉執事闇於明禮而喻於利
末沮事隳議以故至今未决也大夫視文學悒悒而不
言丞相史曰辯國家之政事論執政之得失何不徐徐
道理相喻何至切切如此乎賢良文學皆離席曰鄙人
固陋狂言以逆執事夫藥酒苦於口而利於病忠言逆
於耳而利於行諸生之諤諤乃公卿之良藥鍼石也大
夫色少寬丞相史曰今以近世觀之世殊而事異文景
之際建元之始民樸而歸本吏廉而自重殷殷屯屯人
衍而家富今政非改而教非易也何世之彌薄而俗之
滋衰也賢良曰竊聞閭里長老之言往者常民衣服温
煖而不靡噐質樸牢而致用馬足以易步車足以自載
酒足以合歡而不湛樂足以理心而不滛入無宴樂之
聞出無佚遊之觀行即負羸止作鋤耘用約而財饒本
修而民富送死哀而不華養生適而不奢大臣正而無
欲執政寬而不苛故黎民寧其性百吏保其官建元始
崇文修德其後邪臣各以伎藝虧亂至治外障山海内
興諸利楊可勝告緡江充禁服張大夫革令杜周治獄
夏蘭之屬妄搏王温舒之徒妄殺殘吏萌起擾亂良民
當此之時百姓不保其首領豪富莫必其族姓聖主覺
焉廼誅滅殘賊以塞天下之責居民肆然復安然其禍
累世不復瘡痍至今未息故百官尚有殘賊之政而強
宰尚有強奪之心大臣擅權而斷擊豪猾多黨而侵陵
富貴奢侈貧賤簒殺女紅難成而易弊車噐難就而易
敗常民文杯畫案婢妾衣紈履絲匹庶粺飯肉食無而
為有貧而強夸生不養死厚葬送死殫家遣女滿車富
者欲過貧者欲及是以民年急歲促寡耻而少廉刑非
誅惡而姦猶不止也大夫曰吾以賢良為少愈乃反若
胡車之相隨乎賢良曰宫室輿馬衣服噐械喪祭食飲
聲色玩好人情之所不能已也故聖人為之制度以防
之間者士大夫務於權利怠於禮義故百姓倣效頗踰
制度古者衣服不中制噐械不中用不粥於市今民間
雕琢不中之物刻畫無用之噐古者庶人之乘者馬足
以代其勞而已今富者連車列騎驂貳輜軿夫一馬伏
櫪當中家六口之食亡丁男一人之事古者庶人耋老
而後衣絲其餘則麻枲而已今富者縟繡羅紈中者素
綈錦縑常民而被后妃之服䙝人而居婚姻之飾古者
庶人糲食藜藿非鄉飲酒膢臘祭祀無酒肉今閭巷無
故烹殺相聚野外負粟而往挈肉而歸夫一豕之肉得
中年之收十五斗粟當丁男半月之食古者庶人春秋
修其祖祠以時有事于五祀盖無出門之祭今富者祈
名嶽望山川椎牛擊鼓戱倡舞像古者德行求福故祭
祀而寬仁義求吉故卜筮而布今世俗寬於行而求於
鬼怠於禮而篤於祭古者土鼓蕢枹擊木拊石以盡其
懽及後卿大夫有管磬士有琴瑟今富者鐘鼓五樂歌
兒數曺中者鳴竽調瑟鄭儛趙謳古者瓦棺容尸木板
堲周其後桐棺不衣采槨不斵今富者繡牆題凑中者
梓棺楩槨古者明噐有形無實示民不用也後則有醯
醢之藏桐馬偶人其物不備今厚資多藏噐用如生人
古者不封不樹反虞祭於寢無廟堂之位其後則封之
庶人之墳半仞其高可隱今富者積土成山列樹成林
臺榭連閣集觀增樓古者隣有喪舂不相杵巷不歌謠
孔子食於有喪者之側未嘗飽也今俗因人之喪以求
酒肉幸與小坐而責辦歌舞俳優連笑伎戱古者嫁娶
之服未之以記虞夏之後表布内絲骨笄象珥封君夫
人加錦尚褧而已今富者皮衣朱貉繁露環佩古者事
生盡愛送死盡哀今生不能致其愛敬死以奢侈相高
雖無哀戚之心而厚葬重幣者則以為孝黎民慕效至
於廢屋賣業古者夫婦之好一男一女而成家室之道
及後士一妾大夫二諸侯姪娣九女而已今諸侯百數
卿大夫十數中者侍御富者盈室是以女或怨曠失時
男或放死無匹古者不以人力徇於禽獸不奪民財以
養狗馬是以財衍而力有餘今猛獸竒蟲不可以耕耘
而令當耕耘者養食之百姓或裋褐不完而犬馬衣文
繡黎民或糠糟不接而禽獸食肉夫宫室奢侈林木之
蠧也噐械雕琢財用之蠧也衣食靡麗布帛之蠧也狗
馬食人食五榖之蠧也口腹縱恣魚肉之蠧也用費不
節府庫之蠧也漏積不禁田野之蠧也喪祭無度傷生
之蠧也目修於五色耳營於五音體極輕薄口窮甘脆
功積於無用財盡於不急故國病聚不足則政怠人病
聚不足則身危丞相曰治聚不足柰何賢良曰昔晏子
相齊民奢示之以儉民儉示之以禮今公卿大夫誠能
節車輿適衣服躬親節儉率以敦樸罷園池損田宅内
無事乎市列外無事乎山澤農夫有所施其功女紅有
所粥其業如是則氣脉和平而無聚不足之患矣大夫
曰昔公孫布被兒寬練袍衣若僕妾食若庸夫淮南逆
於内蠻夷暴於外盗賊不為禁奢侈不為節何聚不足
之能治乎賢良曰文景之際建元之始大臣尚有爭引
守正之義自此以後多承意從欲少敢直言面議而正
刺因公而徇私故武安丞相訟園田爭曲直於人主之
前夫九層之臺一傾公輸子不能正本朝一邪伊望不
能復故公孫丞相兒大夫側身行道分禄以養賢卑已
以下士無行人子産之繼而葛繹澎侯隳壞其緒毁其
客館議堂以為馬厩婦舍無養士之禮而尚驕矜之色
廉恥陵遲而爭於利矣大夫勃然作色默而不應丞相
史曰以賢良文學之議則有司蒙素飡之恥使賢良而
親民偉仕亦未見其能醫百姓之疾也賢良曰談何容
易而况行之乎今欲下箴石通關鬲則恐有盛胡之累
懷鍼槖艾則被不工之名狼䟦其胡載㚄其尾君子之
路行止之道固狹耳大夫曰今守相古之方伯專制千
里善惡在己巳不能耳道何狹之有哉賢良曰今吏道
壅而不選富者以財賈官勇者以死射功戱車鼎躍咸
出補吏累功積日或至卿相擅生殺之柄專萬民之命
是以往者郡國黎民相乘而不能理或至鋸頸殺不辜
而不能正執紀綱非其道故也古者封賢禄能不過百
里百里之中而為都疆垂不過五十猶以為一人之身
明不能照聰不能逹故立卿大夫以佐之而政治乃備
今守相無古諸侯之賢而莅千里之政主一郡之衆一
人之身治亂在已千里與之轉化不可不熟擇也故人
主有私人以財不私人以官大夫曰吏多不良矣又侵
漁百姓長吏厲諸小吏小吏厲諸百姓賢良曰今小吏
禄薄郡國繇役遠至三輔常居則匱於衣食有故則賣
畜鬻産不徒是也府求之縣縣求之鄉鄉安取之哉夫
欲影正者端其表欲下廉者先其身故貪鄙在率不在
下教訓在政不在民大夫曰君子内潔已而不能教於
彼周公不能正管蔡之邪子産不能正鄧晳之偽今一
一責之有司有司豈能縛其手足而使之無為非哉賢
良曰春秋譏刺不及庶人責其率也古者大夫將臨刑
聲色不御恥不能以化而傷其不全也政教闇而不著
百姓蹶而不扶若此則何以為民父母大夫曰人君不
畜惡民農夫不畜惡草鉏惡草而衆苖成刑惡民而萬
夫悦故刑所以正民鉏所以别苖也賢良曰刑之於治
猶策之於御也良工不能無策御者有策而勿用今廢
其紀綱而不能張壞其禮義而不能防陷民於罔從而
獵之以刑是猶開其闌牢發以毒矢也曾子曰上失其
道民散久矣如得其情則哀矜而勿喜不傷民之不治
而伐己之能得姦猶弋者覩鳥獸掛罻羅而喜也管子
曰倉廪實而知禮節百姓足而知榮辱方今之務在罷
鹽鐡退權利分土地趣本業養桑麻盡地力則民自富
民無饑寒之憂則教可成也語曰既富矣又何加焉曰
教之夫如是則民徙義而從善入孝而出悌何暴慢之
有大夫曰縣官鑄農噐使民務本不營於末則無饑寒
之累鹽鐵何害而罷賢良曰農天下之大業也鐡噐民
之大用也噐用便利則用力少而得作多功用不具則
田疇荒而榖不殖往時鹽與五穀同價噐和利而中用
今縣官鼓鑄鐡噐大抵多為大噐不給民用鹽鐡價貴
百姓皆不便貧民或木耕手耨土耰啖食鐡官賣噐不
售或頗賦於民卒徒作不中程時命助之徵發無限百
姓苦之今能務本去末湛民以禮示民以樸則百姓反
本而不營末矣丞相史曰先王之道軼久而難復賢良
文學之言深遠而難行非當世之所能及也於是遂罷
議(本紀鹽鐡論通典)
桓寬曰余覩鹽鐡之議異哉吾所聞汝南朱子伯
為子言當此之時豪俊並進四方輻凑賢良茂陵
唐生文學魯萬生之倫六十餘人咸聚闕庭舒六
藝之風論太平之原智者贊其慮仁者明其施勇
者見其斷辯者陳其詞誾誾焉侃侃焉雖不能詳
備斯可略觀矣然蔽於雲霧終廢不行悲夫公卿
知任武可以闢地而不知德廣可以附遠知權利
可以廣用而不知稼穡可以富國也近者親附遠
者悅德則何為而不成何求而不得不出於斯路
而務畜利長威豈不謬哉中山劉子雍言王道矯
當世復諸正務在乎反本直而不徼切而不&KR0008;斌
斌然斯可謂宏博君子矣九江祝生奮由路之意
推史魚之節發憤懣刺譏公卿介然直而不撓可
謂不畏強禦矣桑大夫據當世合時變推道術尚
權利辟略小辯雖非正法然巨儒宿學不能自解
博物通逹之士也然攝公卿之柄不引凖繩以道
化下放於利末不師古始處非其位行非其道果
隕其姓以及厥宗車丞相履伊吕之列當軸處中
括囊不言容身而去彼哉彼哉若夫丞相御史大
夫兩府之士不能正議以輔宰相成同類長同行
阿意苟合以說其上斗筲之徒何足算也
時濟隂魏相亦以文學對策謂賞罰所以勸善禁惡政
之本也日者燕王為無道韓義出身彊諫為王所殺義
無比干之親而蹈比干之節宜顯賞其子以示天下明
為人臣之義霍光納其言因擢義子延夀為諫大夫(考異)
(曰此事通鑑載於燕王桑宏羊謀反坐誅之後且云久之魏相對策非也按昭帝時唯始元五年下詔舉賢良)
(文學六年有司與賢良文學論難鹽鐵事自此以後無再舉賢良文學之文然通鑑所以載於元鳳元年燕王)
(死之後者正以魏相策云日者燕王為無道韓義諫而死遂附於此不知相所謂燕王為無道者乃昭帝初立)
(時燕王與齊孝王子劉澤等謀殺雋不疑義以諫死至六年舉賢良文學而相對策遂及之耳故相傳云相以)
(賢良對策高第為茂陵令御史大夫桑宏羊客詐稱御史為相所捕論益知相對策在宏羊未死之前明矣)
相為茂陵令御史大夫桑宏羊客詐稱御史止傳丞不
以時謁客怒縳丞相疑其有姦收捕按致其罪論棄客
市茂陵大治(韓延夀魏相傳)初蘇武在北海上漢求武及馬宏
等後匈奴歸此二人(考異曰匈奴傳云壷衍鞮單于立三歲衛律更謀歸漢使不降者蘇)
(武馬宏等單于以始元二年立如此則武歸當在始元四年按紀移中監蘇武以始元六年春至以為典屬國)
(武傳云武來歸明年上官桀等謀反桀以元鳳元年誅則武歸在始元六年而匈奴傳所載誤矣又武傳云昭)
(帝即位數年匈奴與漢和親漢求武等匈奴詭言武死後漢使復至常惠夜見漢使教以天子射鴈得帛書言)
(武在某澤中使者讓單于單于乃歸武等以此攷之初不出於衛律今從武傳)故凡從武還者
九人既至京師拜為典屬國霍光上官桀素與李陵善
遣陵故人隴西任立政等三人俱至匈奴招陵立政等
至單于置酒賜漢使者李陵衛律皆侍坐立政等見陵
未得私語即目視陵而數數自循其刀環握其足隂諭
之言可還歸漢也後陵律持牛酒勞漢使博飲兩人胡
服椎結(讀曰髻)立政大言曰漢已大赦中國安樂主上富
於春秋霍子孟上官少叔用事以此言微動之陵默不
應熟視而自循其髮荅曰吾已胡服矣有頃律起更衣
立政曰咄少卿良苦霍子孟上官少叔謝女陵曰霍與
上官無恙乎立政曰請少卿來歸故鄉毋憂富貴陵字
立政曰少公歸易耳恐再辱奈何語未卒衛律還頗聞
餘語曰李少卿賢者不獨居一國范蠡徧遊天下由余
去戎入秦今何語之親也因罷去立政隨謂陵曰亦有
意乎陵曰丈夫不能再辱遂死於匈奴(本紀蘇武常惠李陵匈奴傳通)
(鑑)夏旱大雩不得舉火(本紀五行志)上官桀安記光過失予
燕王令上書告之又為丁外人求封燕王大喜上書稱
子路喪姊朞而不除孔子非之子路曰由不幸寡兄弟
不忍除之故曰觀過知仁今臣與陛下獨有長公主為
姊陛下幸使丁外人侍之外人宜蒙爵號書奏上以問
光光執不許桀等又詐使人為燕王旦上書曰昔秦據
南面之位制一世之命威服四夷輕弱骨肉顯重異族
廢道任刑無恩宗室其後尉佗入南越陳涉呼楚澤近
狎作亂内外俱發趙氏無炊火焉高皇帝覽蹤跡觀得
失見秦建本非是故改其路規土連城布王子孫是以
枝葉扶疎異姓不得間也今陛下承明繼成委任公卿
羣臣連與成朋非毁宗室膚受之愬日騁於廷惡吏廢
法立威主恩不及下究又言光專權自恣疑有非常臣
旦願歸符璽入宿衛察姦臣之變時上年十四覺其詐
(本紀燕王霍光傳云考異曰本紀云桀等詐使人為燕王旦上書霍光傳上曰朕知是書詐也將軍之廣明)
(都郎屬耳燕王何以得知之至燕王傳乃云旦自上疏又云帝覺其有詐遂親信光與霍光傳所載殊乖異顔)
(氏疑燕王傳之誤今從本紀及霍光傳)
元鳳元年春三月賜郡國所選有行義者涿郡韓福等
五人帛人五十匹遣歸(本紀元考異曰荀紀載於始元年今從漢書本紀)遷趙
充國中郎將將屯上谷還為水衡都尉(充國傳百官表)八月上
官桀等謀令長公主置酒請霍光伏兵格殺之因廢帝
迎立燕王(光傳之考異曰外戚傳載桀又謀誘燕王至而誅因廢帝而立桀此必無之事殆當時)
(文致之辭也本紀詔亦不過曰共謀令長公主置酒伏兵殺大將軍光徵立燕王為天子亦無誅燕王立桀之)
(語今從本紀削去此兩語推原其始不過爭權遂致於此當是時也首發此謀者燕倉倉為大將軍幕府軍吏)
(繼以告楊敞敞即燕王所告長史敞亡功至搜粟都尉者也聞其事於朝者乃杜延年延年又光親信腹心之)
(人也事之終始發於此三人固不無可疑者至宣帝時魏相欲摧霍氏或告霍禹等欲令太后置酒引丞相斬)
(之因廢帝而立禹謂霍氏怨望欲殺相則有之至於廢天子而立禹是亦誅燕王立桀之類也出乎爾者反乎)
(爾其斯之謂與唯禇先生補史記侯表書上官桀曰與大將軍霍光爭權因以謀反族滅此得之矣千百載之)
(下不欲擅變舊史因書於此焉)燕王置驛書往來相報許立桀為王外
連郡國豪桀以千數旦以語相平平曰大王前與劉澤
結謀事未成而發覺者以劉澤素夸好侵陵也平聞左
將軍素輕易車騎將軍少而驕臣恐其如劉澤時不能
成又恐既成反大王也旦曰前日一男子詣闕自謂故
太子長安中民趣鄉(讀曰嚮)之正讙不可止大將軍恐出
兵陳之以自備耳我帝長子天下所信何憂見反後謂
羣臣盖主報言獨患大將軍與右將軍王莽今右將軍
物故丞相病幸事必成徵不久令羣臣皆裝是時天雨
虹下屬(之欲反)宫中飲井水井水竭厠中豕羣出壞大官
竈烏鵲鬭死鼠舞殿端門中殿上戶自閉不可開天火
燒城門大風壞宫城樓折拔樹木流星下堕后妃以下
皆恐王驚病使人祠葭(音家)水台(音怡)水王客吕廣等知星
為王言當有兵圍城期在九月十月漢當有大臣戮死
者王愈憂恐謂廣等曰謀事不成妖祥數見兵氣且至
奈何會盖主舍人父假稻田使者燕倉知其謀(燕王傳)倉
故為大將軍幕府軍吏(補史記侯表)以告大司農楊敞敞素
謹畏不敢言廼移病卧以告諫大夫杜延年延年以聞
(敞傳)九月詔丞相部中二千石逐捕(燕王傳)丞相徵事任宫
格捕桀殺之便門丞相少史王夀(考異曰漢書侯表作王山夀史記侯表作)
(王山今從漢書紀作王夀)說安與俱入丞相斬安(補史記侯表)時典屬國
蘇武子男元與安有謀坐死武素與桀宏羊有舊又數
為燕王所訟廷尉窮治黨與奏請逮捕武霍光寢其奏
免武官(蘇武傳)冬十月封延年倉宫夀皆為列侯(本紀)楊敞
以九卿不輙言故不得侯(楊敞傳侯按原本不書封延年等列句當是脫落今補)
(入)旦聞桀安等事覺憂懣置酒與羣臣妃妾别因欲自
殺左右止王會天子使使者賜旦璽書曰昔高皇帝王
天下建立子弟以藩屏社稷先日諸吕隂謀大逆劉氏
不絶若髮頼絳侯等誅討賊亂尊立孝文以安宗廟非
以中外有人表裏相應故邪樊酈曹灌擕劍推鋒從高
帝墾菑(古災字)除害耘鉏海内勤苦至矣然賞不過封侯
今宗室子孫曾無暴衣露冠之勞裂地而王之分財而
賜之父死子繼兄終弟及今王骨肉至親敵吾一體廼
與他姓異族謀害社稷親其所疎疎其所親有逆悖之
心無忠愛之義如使古人有知當何面目復奉齊酎見
高祖之廟乎旦得書以綬自絞天子加恩賜旦諡曰刺
王(燕王傳)大將軍光既誅上官桀遂遵武帝法度以刑罰
痛繩羣下繇是俗吏上嚴酷以為能而河南太守丞淮
陽黃霸獨用寬和名(循吏傳)大將軍長史丙吉薦儒生王
仲翁蕭望之等數人於霍光皆召見光自經上官桀等
謀後出入自備吏民當見者露索去兵刃兩吏夾持望
之獨不肯聽自引出閤曰不願見吏牽持匈匈光聞之
告吏勿持望之既至前說光曰將軍以功德輔幼主將
以流大化致於治平是以天下之士延頸企踵爭願自
效以輔高明今士見者皆先露索挾持恐非周公相成
王躬吐握之禮致白屋之意於是光獨不除用望之而
仲翁等皆補大將軍史(望之傳)宗止劉德雜案上官氏盖
主事盖長公主孫譚遮德自言德數(所具反)責以公主起
居無狀侍御史以為光望不受女承指劾德誹謗詔獄
免為庶人屏居山田光聞而恨之復白召德守青州刺
史(劉德傳百官表)
二年夏六月赦天下(本紀)
三年春正月泰山萊蕪山南匈匈有數千人聲民視之
有大石自立高丈五尺大四十八圍入地深八尺三石
為足石立後有白烏數千下集其旁是時昌邑有枯社
木卧復生又上林有柳樹枯僵自起生(按原本無此句與下文不應當)
(是脱落今補入)符節令魯國眭(息隨反)宏推春秋之意以為石柳
皆隂類下民之象泰山者岱宗之嶽王者易姓告代之
處今大石自立僵(居羊反)柳復起非人力所為宏意亦不
知其所在即說曰先師董仲舒有言雖有繼體守文之
君不害聖人之受命漢家堯後有傳國之運宜求索賢
人䄠以帝位而退自封百里如殷周二王後以承順天
命宏使友人内官長賜上此書時帝幼大將軍光秉政
惡之下其書廷尉奏賜宏妄設妖言惑衆大逆不道皆
伏誅(眭宏傳)二月癸丑下廷尉王平少府徐仁獄光以其
弄法輕重皆坐以縱反者(考異曰此通鑑本文也按傳無卒下之獄四字兼前已云)
(光以千秋擅召二千石外内異言遂下廷尉平少府仁獄今又云卒下之獄則為重複今除去此四字)冬
遼東烏桓反先是匈奴三千餘騎入五原霍光欲發兵
邀(于堯反)擊之以問趙充國(考異曰按傳武都氐反趙充國以護軍都尉將兵擊定之)
(遷中郎將武都氐反在元年當是元年已為中郎將此言護軍都尉恐誤今除去之)充國以為招
寇生事非計也光更問中郎將范明友明友言可擊於
是拜明友為度遼將軍擊之斬首六千餘級獲三王首
匈奴繇是恐不敢出兵(本紀匈奴傳)太史令張夀王上書言
歴者天地之大紀上帝所為傳黃帝調律歴漢元年以
來用之今隂陽不調宜更歴之過也詔下主歴使者鮮
于妄人詰問夀王不服妄人請與治歴大司農中丞麻
光等二十餘人雜候日月晦朔弦望八節二十四氣鈞
校諸歴用狀奏可詔與丞相御史大將軍右將軍史各
一人雜候上林清臺課諸歴䟽密凡十一家以元鳳三
年十一月朔旦冬至盡五年十二月各有第夀王課䟽
遠案漢元年不用黃帝調歴夀王非漢歴逆天道非所
宜言大不敬有詔勿劾復候盡六年太初歴第一即墨
徐萬且(子余反)長安徐禹治太初歴亦第一夀王及待詔
李信治黃帝調歴課皆䟽闊又言黃帝至元鳳三年六
千餘歲丞相屬寶長安單安國安陵桮育治終始言黃
帝以來三千六百二十九歲不與夀王合夀王又移帝
王錄舜禹年歲不合人年夀王言化益為天子代禹驪
山女亦為天子在殷周間皆不合經術夀王歴廼太史
官殷歴也夀王猥曰安得五家歴又妄言太初歴虧四
分日之三去小餘七百五分以故隂陽不調謂之亂世
劾夀王吏八百石古之大夫服儒衣誦不詳之辭作妖
言欲亂制度不道奏可夀王候課比三年下終不服再
劾死更赦勿劾遂不更言誹謗益甚竟以下吏(律歴志)是
歲青州刺史劉德為宗正光禄大夫河内蔡義為少府
(百官表)初義以明經給事大將軍莫府遷補覆盎城門候
久之詔求能為韓詩者徵義待詔久不進見義上䟽曰
臣山東草萊之人行能亡所比容貌不及衆然而不棄
人倫者竊以聞道於先師自託於經術也願賜清閒(讀曰)
(閑)之燕得盡精思於前上召見義說詩甚說(讀曰悅)之擢
為光禄大夫給事中進授帝至是為少府(義傳)
四年春正月丁亥帝加元服(本紀摛通典載帝冠辭曰陛下著先帝之光輝以)
(承皇天之嘉祐欽奉孟春之吉辰普尊天道之郊域秉率萬福之丕靈始加昭明之元服推遠冲孺之幼志藴)
(積文武之就德肅勤高祖之清廟六合之内靡不蒙福承天無極)是時帝始冠長八尺
二寸(外戚許后傳)通詩尚書有明哲之性霍光亡周公之德
秉政九年久於周公上既冠而猶不歸政(五行志)是月丞
相富民定侯田千秋薨(本紀皆考異曰百官表史記將相表云正月甲戌千秋薨按)
(長歴是年二月乙夘朔逆而推之正月無甲戌當是字誤今除之)初千秋年老上優之
朝見得乘小車因號曰車丞相(千秋傳)魏相為河南太守
禁止姦邪豪彊畏服田千秋子為雒陽武庫令自見失
父而相治郡嚴恐久獲辠乃自免去相使掾追呼之遂
不肯還相獨恨曰大將軍聞此令去官必以我為用丞
相死不能遇其子使當世貴人非我殆矣武庫令西至
長安大將軍光果以責過相曰幼主新立以為函谷京
師之固武庫精兵所聚故以丞相弟為關都尉子為武
庫令今河南太守不深惟國家大策苟見丞相不在而
斥逐其子何淺薄也後人有告相賊殺不辜事下有司
河南卒戍中都官者二三千人遮大將軍自言願復留
作一年以贖太守罪河南老弱萬餘人守關欲入上書
關吏以聞大將軍用武庫令事遂下相廷尉獄(魏相傳)二
月乙丑御史大夫王訢為丞相封宜春侯(百官表致考異曰胡堂)
(管見謂田千秋薨二年不拜丞相是霍光少昭帝也楊敞薨踰月而拜蔡義為丞相是霍光不敢少宣帝也其)
(言善矣殊不知田千秋之後即拜王訢為相通鑑失於登載遂使致堂誤發此議耳今據百官表增入)大
司農楊敞為御史大夫(百官表王訢傳)夏六月赦天下(本紀)初李
廣利擊大宛還過杅(音烏)彌杅彌遣太子頼丹為質於龜
兹(音邱慈將按西域傳此下有廣利責龜兹不得受杅彌質即頼丹入至京師昭帝以為校尉將軍田輪)
(臺事此本不載當是脱落)樓蘭王死匈奴先聞之遣其質子安歸歸
得立為王漢遣使詔新王令入朝天子將加厚賞樓蘭
王繼母謂王曰先王遣兩子質漢皆不還奈何欲往朝
乎王用其計謝使曰新立國未定願待後年入見天子
(西域傳)傅介子從大宛還奏事詔拜介子為中郎遷平樂
監介子謂大將軍光曰樓蘭龜兹數反覆願往刺之以
威示諸國大將軍曰龜兹道遠且驗之於樓蘭於是白
遣之介子與士卒俱齎金幣揚言以賜外國為名至樓
蘭樓蘭王貪漢物來見使者介子與坐飲陳物示之飲
酒皆醉介子謂王曰天子使我私報王王起隨介子入
帳中屏語壯士二人從後刺之立死其貴人左右皆散
走介子告諭以王負漢罪天子遣我來誅王(傅介子傳)當更
立王弟尉屠耆在漢者(西域傳前考異曰傅介子傳云當更立太子質在漢者與西)
(域傳所言不同按其後漢卒立尉屠耆當是西域傳所言為正今從之)秋七月乙巳詔曰
樓蘭王安歸(考異曰西域傳作嘗歸按本紀傅介子傳皆作安歸今從之)常為匈奴
間候遮漢使者發兵殺略衛司馬安樂光禄大夫忠期
門郎遂成等三軰及安息大宛使盗取節印獻物甚逆
天理平樂監傅介子持節使誅斬樓蘭王安歸首縣之
北闕以直報怨不煩師衆其封介子為義陽侯又封范
明友為平陵侯(考異曰本紀作夏四月按功臣表二人並以七月乙巳封今從表按原本不)
(書范明友之封與考異所云不合今補入)士刺王者皆補侍郎(傅介子傳功臣表)九
月客星在紫宫中斗樞極間(天文志)
五年夏四月燭星見奎婁間(天文志)六月發三輔及郡國
惡少年吏有告劾亡者屯遼東(本紀三考異曰天文志云發輔郡國少年詣)
(北軍與紀不同今從本紀)是歲詹事魯國韋賢為大鴻臚(百官表)賢兼
通禮尚書以詩教授號稱鄒魯大儒徵為博士給事中
進授帝詩稍遷光禄大夫詹事至大鴻臚(韋賢傳)
六年冬十一月乙丑御史大夫楊敞為丞相封安平侯
(百官表侯表按考異曰百官表作十一月己丑通鑑作十一月乙丑長歴是歲十一月己亥朔無己丑今從)
(通鑑)初敞嘗給事大將軍莫府為軍司馬霍光愛厚之(敞傳)
封右將軍張安世富平侯(本紀侯表)烏桓復犯塞(考異曰通鑑載於拜)
(楊敞相前按楊敞蔡義之拜張安世之封盖同一日本紀叙安世封於烏桓之前則二人之除亦在前無疑今)
(從本紀書烏桓犯塞事於張安世封侯之後入按原本此上不書安世之封與考異不合今補)是歲
史樂成為少府河東太守田延年為大司農(百官表)
元平元年春正月庚子日出時有黑雲狀如焱風亂鬊
(音舜)轉出西北東南行轉而西有頃亡(天文志)二月乙酉牂
雲如狗赤色長尾三枚夾漢西行(天文志)水衡都尉趙充
國為後將軍水衡都尉光禄大夫韓增為前將軍徙右
將軍張安世為車騎將軍光禄勲(百官表張按原本徙右將軍安世句属)
(後文大將軍光白皇后之下於文義未安今移入此處)夏四月癸未帝崩于未央
宫(本紀)初霍光欲皇后擅寵有子因上體不安左右及醫
皆阿意言宜禁内雖宫人使令皆為窮袴多其帶後宫
莫有進者(外戚傳)唯皇后顓寢皇后年六歲而立立十年
而帝崩遂絶繼嗣(五行志)大將軍光白皇后請徵昌邑王
賀六月丙寅王受皇帝璽綬(宣帝紀)昌邑王賀哀王子也
(霍光昌邑王傳)在國素狂縱武帝之喪賀游獵不止中尉琅邪
王吉上䟽諫曰臣聞古者師日行三十里吉行五十里
今者大王幸方與(音房預)曾不半日而馳二百里百姓頗
廢耕桑治道牽馬臣愚以為不可數變昔召公述職當
民事時舍於棠下而聽斷焉是時人皆得其所後世思
其仁恩至虖不伐甘棠甘棠之詩是也大王不好書術
而樂逸游非所以進仁義之隆也及徵書至王吉又奏
書戒王曰臣聞高宗諒闇三年不言今大王以喪事徵
慎毋有所發且何獨喪事凡南面之君何言哉天不言
四時行焉百物生焉願大王察之(通鑑王吉傳)昌邑王既立
行滛亂大將軍光憂懣以問大司農田延年乃引延年
給事中隂與車騎將軍張安世圖計議既定即與羣臣
俱見白太后具陳昌邑王不可以承宗廟狀羣臣以次
上殿召昌邑王伏前聽詔光與羣臣連名奏王尚書令
讀奏曰丞相臣敞大司馬大將軍臣光車騎將軍臣安
世度遼將軍臣明友前將軍臣增後將軍臣充國御史
大夫臣義宜春侯臣譚當塗侯臣聖隨桃侯臣昌樂杜
侯臣屠耆堂太僕臣延年太常臣昌大司農臣延年宗
正臣德少府臣樂成廷尉臣光執金吾臣延夀大鴻臚
臣賢左馮翊臣廣明右扶風臣德長信少府臣嘉故典
屬國臣武京輔都尉臣廣漢司隸校尉臣辟兵諸吏文
學光禄大夫臣遷臣畸臣吉臣賜臣管臣勝臣梁臣長
幸臣夏侯勝太中大夫臣德臣卭昧死言皇太后陛下
臣敞等頓首死罪天子所以永保宗廟總一海内者以
慈孝禮誼賞罰為本孝昭皇帝早棄天下亡嗣臣敞等
議禮曰為人後者為之子也昌邑王宜嗣後遣宗正大
鴻臚光禄大夫奉節使徵昌邑王立為皇太子受皇帝
璽自之符璽取節十六朝暮臨(力禁反)令從官更持節從
召内泰壹宗廟樂人輦道牟首鼓吹歌舞悉奏衆樂發
長安厨三太牢具祠閣室中祀已與從官飲㗖(徒敢反)駕
法駕皮軒鸞旗驅馳北宫桂宫弄彘鬭虎與從官官奴
夜飲湛(讀曰沈又曰眈)沔於酒詔太官上乘輿食如故食監奏
未釋服未可御故食復詔太官趣具無關食監太官不
敢具即使從官出買鷄豚詔殿門内以為常臣敞等數
進諫不變更日以益甚恐危社稷不可以承天序奉祖
宗廟子萬姓當廢皇太后詔曰可光扶王下殿送至昌
邑邸太后詔歸賀昌邑賜湯沐邑二千戶昌邑羣臣坐
在國時不舉奏王罪過令漢朝不聞知又不能輔道(讀曰)
(導)陷王大惡(考異曰王吉傳陥王大惡下有皆下獄三字又霍光傳云光盡驅出昌邑羣臣置金)
(馬門外車騎將軍安世將羽林騎收縛二百餘人皆送廷尉詔獄是昌邑羣臣下獄已見於安世收縛之時時)
(昌邑盖未廢也至王吉傳所載乃是昌邑已廢漢朝加羣臣之罪悉誅殺之非始收下吏也吉傳為誤通鑑從)
(兩傳俱載非是今删去王吉傳皆下獄三字)誅殺二百餘人出死號呼(火故反)
市中曰當斷不斷反受其亂(霍光傳王吉傳)
