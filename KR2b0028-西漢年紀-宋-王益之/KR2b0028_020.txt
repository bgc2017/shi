西漢年紀卷二十宋王益之撰
宣帝
元康三年三月詔曰盖聞象有罪舜封之骨月之親粲
而不殊其封故昌邑王賀為海昏侯(本紀)食邑四千戶(考異)
(曰王子侯表賀以四月壬子封按長歴是歲四月癸亥朔無壬子表誤宣紀賀封在封丙吉前今從之)侍
中衛尉金安上上書言賀天之所棄陛下至仁復封為
列侯賀嚚頑放廢之人不宜得奉宗廟朝聘之禮奏可
賀就國豫章(昌邑王傳)御史大夫丙吉為人深厚不伐善自
上遭遇絶口不道前恩故朝廷莫能明其功及霍氏誅
上躬親政省尚書事是時掖庭宫婢則令民夫上書自
陳嘗有阿保之功章下掖庭令考問則辭引使者丙吉
知狀掖庭令將則詣御史府以視吉吉識謂則曰汝嘗
坐養皇曾孫不謹督笞汝安得有功獨渭城胡組淮陽
郭徵卿有恩耳分别奏組等共養勞苦狀詔吉求組徵
卿已死有子孫皆受厚賞詔免則為庶人賜錢十萬上
親見問然後知吉有舊恩而終不言上大賢之(吉傳)乙未
(侯表)制詔丞相朕微𦕈時御史大夫丙吉中郎將史曾史
元長樂衛尉許舜侍中光禄大夫許延夀皆與朕有舊
恩及故掖庭令張賀輔𨗳朕躬修文學經術恩惠卓異
厥功茂焉詩不云乎無德不報其封吉為博陽侯曾為
將陵侯元為平臺侯舜為博望侯延夀為樂成侯封賀
所子弟子侍中中郎將關内侯彭祖為陽都侯追賜賀
諡曰陽都哀侯賀有孤孫覇年七歲拜為散騎中郎將
賜爵關内侯食邑三百戶故人下至郡邸獄復作嘗有
阿保之功皆受官禄田宅財物各以恩深淺報之(本紀侯表)
(丙吉張安世傳)吉臨當封疾病上將使人加紼(音弗)而封之及其
生存也上憂吉疾不起夏侯勝曰此未死也臣聞有隂
德者必饗其禄以及子孫今吉未獲報而疾甚非其死
疾也後病果瘉(與愈同是考異曰吉傳作太子太傅夏侯勝按時䟽廣尚為太子太傅恐誤)
(今除去四字)張安世以父子封侯在位太盛乃辭禄詔都内
别臧張氏無名錢以百萬數(丙吉張安世傳)諫大夫行郎中戶
將事魏郡盖寬饒劾奏衛將軍張安世子侍中陽都侯
彭祖不下殿門并連及安世居位無補彭祖時實下門
寬饒坐舉奏大臣非是左遷為衛司馬(考異曰此事不得其時今附于)
(彭祖封陽都侯後)先是時衛司馬在部見衛尉拜謁常為衛官
繇使市買寬饒視事案舊令遂揖官属以下行衛者衛
尉私使寬饒出寬饒以令詣官府門上謁辭尚書責問
衛尉由是衛官不復私使候司馬候司馬不拜出先置
衛輙上奏辭自此正焉寬饒初拜為司馬未出殿門斷
其禪衣令短離地冠大冠帶長劍躬案行士卒廬室視
其飲食居處有疾病者身自撫循臨問加致醫藥遇之
甚有恩及歲盡交代上臨饗罷衛卒衛卒數千人皆叩
頭自請願復留共更一年以報寬饒厚德上嘉之以寬
饒為太中大夫使行風俗多所稱舉貶黜奉使稱意擢
為司隸校尉刺舉無所回避小大輙舉所劾奏衆多廷
尉處其法半用半不用公卿貴戚及郡國吏繇使至長
安皆恐懼莫敢犯禁京師為清平恩侯許伯入第丞相
御史將軍中二千石皆賀寬饒不行許伯請之廼往從
西階上東鄉特坐許伯自酌曰盖君後至寬饒曰無多
酌我我廼酒狂丞相魏侯笑曰次公醒而狂何必酒也
坐者皆属(之欲反)目卑下(胡稼反)之酒酣樂作長信少府檀
長卿起舞為沐猴與狗鬭坐皆大笑寬饒不說卬(讀曰仰)
視屋而嘆曰美哉然富貴無常忽則易人此如傳舍所
閱多矣唯謹慎為得久君侯可不戒哉因起趨出劾奏
長信少府以列卿而沐猴舞失禮不敬上欲罪少府許
伯為謝良久廼解寬饒為人剛直高節志在奉公家貧
奉錢月數千半以給吏民為耳目言事者身為司隸子
常步行自戍北邊公廉如此然深刻喜陷害人在位及
貴戚人與為怨又好言事刺譏奸(音干)犯上意上以其儒
者優容之然亦不得遷同列後進或至九卿寬饒自以
行清能高有益於國而為凡庸所越愈失意不快數上
疏諫争太子庶子王生高寬饒節而非其如此予書曰
明主知君潔白公正不畏彊禦故命君以司察之位擅
君以奉使之權尊官厚禄已施於君矣君宜夙夜惟思
當世之務奉法宣化憂勞天下雖日有益月有功猶未
足以稱職而報恩也自古之治三王之術各有制度今
君不務循職而已廼欲以太古久遠之事匡拂(讀曰弼)天
子數進不用難聽之語以摩切左右非所以揚令名全
夀命者也方今用事之人皆明習法令言足以飾君之
辭文足以成君之過君不惟蘧氏之高蹤而慕子胥之
末行用不訾之軀臨不測之險竊為君痛之寬饒不納
其言(寬饒傳)夏六月詔曰前年夏神爵集雍今春五色鳥
以萬數飛過属縣翺翔而舞欲集未下其令三輔毋得
以春夏擿巢探卵弹射(食亦反)飛鳥具為令(本紀)立皇子欽
為淮陽王(本紀)時上垂意於治數下恩澤詔書吏不奉宣
潁川太守黃霸為選擇良吏分部宣布詔令令民咸知
上意使郵亭鄉官皆畜鷄豚以贍鰥寡貧窮者然後為
條教置父老師帥伍長班行之於民間勸以為善防姦
之意及務耕桑節用殖財種樹畜養去食糓馬米鹽靡
密初若煩碎然覇精力能推行之吏民見者語次尋繹
問它隂伏以相参考嘗欲有所司察擇長年廉吏遣行
屬令周密吏出不敢舍郵亭食於道旁烏攫(厥縛反)其肉
民有欲詣府口言事者適見之覇與語道此後日吏還
謁覇覇見迎勞之曰甚苦食於道旁乃為烏所盗肉吏
大驚以覇具知其起居所問毫氂不敢有所隠鰥寡孤
獨有死無以葬者鄉部書言覇具為區處某所大木可
以為棺某亭猪子可以祭吏往皆如言其識事聰明如
此吏民不知所出咸稱神明姦人去入它郡盗賊日少
覇力行教化而後誅罰務在成就全安長吏許丞老病
聾督郵白欲逐之覇曰許丞廉吏雖老尚能拜起送迎
正頗重聽何傷且善助之毋失賢者意或問其故覇曰
數易長吏送故迎新之費及姦吏緣絶簿書資財物公
私費耗甚多皆當出於民所易新吏又未必賢或不如
其故徒相益為亂凡治道去其泰甚者耳覇以外寬内
明得吏民心戶口歲增治為天下第一是歲徵守京兆
尹秩二千石數月坐發民治馳道不先以聞又發騎士
詣北軍馬不適士劾乏軍興連貶秩有詔歸潁川太守
官以八百石居(黃覇傳百官表)潁川韓都士有申子韓非刻害
餘烈高仕宦好文法民以貪遴(與吝同)争訟生分為失難
治國家常為選良二千石先是趙廣漢為太守患其俗
多朋黨故搆會吏民令相告訐一切以為聰明潁川由
是以為俗民多怨讎韓延夀為太守欲改更之教以禮
讓恐百姓不從乃歴召郡中長老為鄉里所信向者數
十人設酒具食親與相對接以禮意人人問以謠俗民
所疾苦為陳和睦親愛銷除怨咎之路長老皆以為便
可施行因與議定嫁娶喪祭儀品略依古禮不得過法
延夀於是令文學校官諸生皮弁執爼豆為吏民行喪
嫁娶禮百姓遵用其教賣偶車馬下里偽物者棄之市
道數年延夀徙東郡黃覇繼之覇因其迹而大治(延夀傳地)
(理志)黃覇既罷歸潁川於是制詔御史其以膠東相張敞
守京兆尹(考異曰百官表載于神爵元年按敞傳云潁川太守黃覇以治行第一入守京兆尹覇視)
(事數月不稱罷歸潁川于是制詔御史其以膠東相敞守京兆尹黃覇之歸潁川張敞之守京兆盖同一年也)
(百官表載覇事于元康三年誤今載敞守京兆于覇免之後)自趙廣漢誅後比更守
尹如覇等數人皆不稱職京師&KR0906;廢長安市偷盗尤多
百賈苦之上以問敞敞以為可禁敞既視事求問長安
父老偷盗酋長數人居皆温厚出從童騎閭里以為長
者敞皆召見責問因貰其罪把其宿負令致諸偷以自
贖偷長曰今一旦召詣府恐諸偷驚駭願壹切受署敞
皆以為吏遣歸休置酒小偷悉來賀且飲醉偷長以赭
汙其衣裾吏坐里閭閱出者汙赭輙收縛之一日捕得
數百人窮治所犯或一人百餘發盡行法罰由是枹(音桴)
鼓稀鳴市無偷盗上嘉之敞為人敏疾賞罰分明見惡
輙取時時越法縱舍有足大者其治京兆略循趙廣漢
之迹方略耳目發伏禁姦不如廣漢然敞本治春秋以
經術自輔其政頗雜儒雅往往表賢顯善不醇用誅罰
以此能自全竟免于刑戮京兆典京師長安中浩穰於
三輔尤為劇郡國二千石以高第入守及為真久者不
過三二年近者數月一歲輙毁傷失名以罪過罷唯廣
漢及敞為久任職敞為京兆朝廷每有大議引古今處
便宜公卿皆服天子數從之(張敞傳)
元康四年春正月詔曰朕惟耆老之人髮齒堕落血氣
衰微亦亡暴虐之心今或罹文法拘執囹圄不終天命
朕甚憐之自今以來諸年八十以上非誣告殺傷人他
皆勿坐(本紀刑法志)賜功臣適(讀曰嫡)後黃金人二十斤(本紀)丙
寅大司馬衛將軍富平侯張安世薨(本紀)天子贈印綬送
以輕車介士諡曰敬侯賜塋杜東將作穿復土起冡祠
堂子延夀嗣延夀已歴位九卿既嗣侯國在陳留别邑
在魏郡租入歲千餘萬延夀自以身無功德何以能久
堪先人大國數上書讓减戶邑又因弟陽都侯彭祖口
陳至誠上以為有讓廼徙封平原并一國戶口如故而
租税减半(安世傳)是歲詔曰盖聞天子尊事天地修祀山
川古今通禮也間者上帝之祠闕而不親十有餘年朕
甚懼焉朕親飭躬齋戒親奉祀為百姓蒙嘉氣獲豐年
焉(郊祀志)比年豐糓石五錢(本紀)
神爵元年春正月上始幸甘泉郊見泰畤數有美祥修
武帝故事盛車服敬齊祠之禮頗作詩歌(本紀郊祀志)徵能
為楚辭九江被(皮義反)公召見誦讀益召高材劉向張子
僑華龍柳褒等待詔金馬門上欲興協律之事丞相魏
相奏言知音善鼓雅琴者渤海趙定梁國龔德皆召見
待詔於是益州刺史王襄欲宣風化於衆庶聞蜀人王
褒有俊材請與相見使褒作中和樂職宣布詩選好事
者令依鹿鳴之聲習而歌之時氾鄉侯何武為僮子在
選中久之武等學長安歌太學下轉而上聞帝召見武
等觀之皆賜帛謂曰此盛德之事吾何足以當之益州
刺史因薦王褒有軼(與逸同)材上廼徵褒令與張子僑等
並待詔數從褒等放獵所幸宫館輙為歌頌第其高下
以差賜帛頃之擢褒為諫大夫(王褒傳)三月行幸河東祠
后土(本紀郊祀志)詔曰朕承宗廟戰戰慄慄惟萬事統未燭
厥理廼元康四年嘉糓元稷降于郡國神爵仍集金芝
九莖産于函德殿銅池中九真獻竒獸南郡獲白虎威
鳳為寶朕之不明震于珍物飭躬齊精祈為(于偽反)百姓
東濟大河天氣清淨神魚舞河幸萬歲宫神爵翔集朕
之不德懼不能任其以五年為神爵元年賜天下勤事
吏爵二級民一級女子百戸牛酒鰥寡孤獨高年帛所
振貸物勿收行所過毋出田租(本紀)又詔太常曰夫江海
百川之大者也今闕焉無祠其令祠官以禮為歲事以
四時祠江海雒水祈為天下豐年焉自是五嶽四瀆皆
有常禮東嶽泰山于博中嶽泰室于嵩高南嶽灊(與潛同)
山于灊西嶽華山于華隂北嶽常山于上曲陽河于臨
晉江于江都淮于平氏濟于臨邑界中皆使者持節侍
祠唯泰山與河歲五祠江水四餘皆一禱而三祠云時
上立白虎祠又以方士言為隨侯劍寶玉寶璧周康寶
鼎立四祠于未央宫中又祠太室山于即墨三戶山于
下密祠天封苑火井于鴻門又立歲星辰星太白熒惑
南斗祠于長安城旁又祠参山八神于曲城蓬山石社
石鼓于臨朐(音劬)之罘山於腄(文瑞反)成山于不夜萊山于
黃成山祠日萊山祠月又祠四時于琅邪蚩尤于夀良
京師近縣鄠則有勞谷五牀山日月五帝仙人玉女祠
雲陽有徑路神祠祭休(許蚪反)屠(音除)王也又立五龍山仙
人祠及黃帝天神帝原水凡四祠于膚施方士言益州
有金馬碧鷄之神可醮祭而致上于是遣諫大夫褒使
持節而求之(郊祀志)褒道病死上憫惜之(王褒傳)是時上頗
修宫室車服盛于昭帝時外戚許史王氏貴寵而上躬
親政事任用能吏諫大夫王吉上䟽意以為夫婦人倫
大綱夭夀之萌也世俗嫁娶太早未知為人父母之道
而有子是以教化不明而民多夭聘妻送女亡節則貧
人不及故不舉子又漢家列侯尚公主諸侯則國人承
翁主使男事女夫詘於婦逆隂陽之位故多女亂古者
衣服車馬貴賤有章以褒有德而别尊卑今上下僭差
人人自制是以貪財趨利不畏死亡周之所以能致治
刑措而不用者以其禁邪於冥冥絶惡於未萌也又云
舜湯不用三公九卿之世而舉臯陶伊尹不仁者遠今
使俗吏得任子弟率多驕驁(與傲同)不通古今至於積功
治人亡益於民此伐檀所為作也宜明選求賢除任子
之令外家及故人可厚以財不宜居位去角扺减樂府
省尚方明視天下以儉古者工不造琱瑑(音篆)商不通侈
靡非工商之獨賢政教使之然也民見儉則歸本本立
則末成其指如此上以其言迂闊不甚寵異也吉遂謝
病歸琅邪(吉傳)義渠安國至羌中召先零諸豪三十餘人
以尤桀黠皆斬之縱兵擊其種人斬首千餘級於是諸
降羌及歸義羌侯楊玉等恐怒亡所信鄉(讀曰嚮)遂劫略
小種背畔犯塞攻城邑殺長吏安國以騎都尉將騎三
千屯備羌至浩(音誥)亹(音門)為虜所擊失亡車重兵噐甚衆
安國引還至令居以聞時上已發三輔太常徒弛(式爾反)
刑三河潁川沛郡淮陽汝南材官金城隴西天水安定
北地上郡騎士羌騎與武威張掖酒泉太守各屯其郡
者合六萬人矣酒泉太守襄武辛武賢奏言郡兵皆屯
備南山北邊空虚埶不可久或曰至秋冬廼進兵此虜
在竟(讀曰境)外之册今虜朝夕為寇土地寒苦漢馬不能
(讀曰耐)冬屯兵在武威張掖酒泉萬騎以上皆多羸瘦可
益馬食以七月上旬齎三十日糧分兵並出張掖酒泉
合擊䍐开在鮮水上者虜以畜産為命今皆離散兵即
分出雖不能盡誅亶(讀曰但)奪其畜産鹵其妻子復引兵
還冬復擊之大兵仍出虜必震壞上廼拜侍中樂成侯
許延夀為強弩將軍即拜酒泉太守武賢為破羌將軍
賜璽書嘉納其册(充國傳弛考異曰西羌反發三輔中都官徒刑及應募佽飛射士羽林)
(孤兒胡越騎三河潁川沛郡淮陽汝南材官金城隴西天水安定北地上郡騎士羌騎詣全城夏四月遣後將)
(軍趙充國彊弩將軍許延夀擊西羌六月即拜酒泉太守辛武賢為破羌將軍與兩將軍並進本紀所書如此)
(推充國傳前後節奏極分曉上初遣充國至金城而酒泉太守辛武賢上書上廼拜許廷夀為彊弩將軍武賢)
(為破羌將軍是延夀武賢之將同一日也紀與充國並書誤矣今從傳按趙充國傳本始中義渠安國使行)
(諸羌先零豪言願時渡湟水北逐民所不由處畜牧元康三年先零遂與諸羌種豪觧仇交質後月餘羌侯狼)
(何遣使至匃奴藉兵欲擊鄯善燉煌以絶漢道於是兩府復白遣安國行視諸羌分别善惡安國至召先零諸)
(豪三十餘人以尤桀黠皆斬之云云此本首尾不具疑有脱落)秋七月大旱(荀紀此考異曰據)
(五行志荀紀增入)詔曰軍旅暴露轉輸煩勞其令諸侯王列侯
蠻夷王侯君長當朝二年者皆毋朝(本紀)京兆尹張敞上
書言充國兵在外軍以夏發隴西以北安定以西吏民
並給轉輸田事頗廢素無餘積雖羌虜已破來春民食
必乏窮辟(讀曰僻)之處買亡所得縣官糓度(徒各反)不足以
振之願令諸有辠非盗受財殺人及犯法不得赦者皆
得以差入糓此八郡贖罪務益致糓以豫備百姓之急
事下有司左馮翊蕭望之少府李彊議以為民函隂陽
之氣有仁義欲利之心在教化之所助堯在上不能去
民欲利之心而能令其欲利不勝其好義也雖桀在上
不能去民好義之心而能令其好義不勝其欲利也故
堯桀之分在于義利而已道(讀曰𨗳)民不可不慎也今欲
令民量粟以贖罪如此則富者得生貧者獨死是貧富
異刑而法不一也人情貧窮父兄囚執聞出財得以生
活為人子弟者將不顧死亡之患敗亂之行以赴財利
求救親戚一人得生十人以喪如此伯夷之行壞公綽
之名滅政教一傾雖有周召之佐恐不能復古者臧于
民不足則取有餘則予詩曰爰及矜人哀此鰥寡上惠
下也又曰雨(于具反)我公田遂及我私下急上也今有西
邊之役民失作業雖戶賦口歛以贍其困乏古之通義
百姓莫以為非以死救生恐未可也陛下布德施教教
化既成堯舜無以加也今議開利路以傷既成之化臣
竊痛之于是復下其議兩府丞相御史以難問張敞敞
曰少府左馮翊所言常人之所守耳昔先帝征四夷兵
行三十餘年百姓猶不加賦而軍用給今羌虜一隅小
夷跳梁于山谷間漢但令辠人出財减辠以誅之其名
賢于煩擾良民横(胡孟反)興賦歛也又諸盗及殺人犯不
道者百姓所疾苦也皆不得贖首匿見知縱犯所不當
得為之属(考異曰蕭望之傳無犯字今從荀紀增入)議者或頗言其法可蠲
除今因此令贖其便明甚何化之所亂甫刑之罰小過
赦薄罪贖有金選(音刷)之品所從來久矣何賊之所生敞
備皂衣二十餘年(如淳曰雖有五時服至朝皆著皂衣)嘗聞罪人贖矣未
聞盗賊起也竊憐凉州被寇方秋饒時民尚有饑之病
死于道路况至來春將大困乎不早慮所以振救之策
而引常經以難恐後為重責常人可與守經未可與權
也敞幸得備列卿以輔兩府為職不敢不盡愚望之彊
復對曰先帝聖德賢良在位作憲垂法為無窮之規永
惟邊竟(讀曰境)之不贍故金布令甲曰邊郡數被兵離饑
寒夭絶天年父子相失令天下共給其費固為軍旅卒
(讀曰猝)暴之事也聞天漢四年常使死罪人入五十萬錢
减死罪一等豪彊吏民請奪假貣(土得反)至為盗賊以贖
罪其後姦邪横(胡孟反)暴群盗並起至攻城邑殺郡守充
滿山谷吏不能禁明詔遣繡衣使者以興兵擊之誅者
過半然後衰止愚以為此使死罪贖之敗也故曰不便
時丞相魏相御史大夫丙吉亦以為羌虜且破轉輸略
足相給遂不施敞議(蕭望之傳)丞相魏相明易經有師法好
觀漢故事及便宜章奏以為古今異制方今務在奉行
故事而已數條漢興以來國家便宜行事及賢臣賈誼
鼂錯董仲舒等所言請施行之(考異曰通鑑載于元康二年按䟽辭云西羌未)
(平師旅在外兵革相乘則非元康明矣今載于西羌反之後)曰臣聞明主在上賢輔
在下則君安虞而民和睦臣相幸得備位不能奉明法
廣教化理四方以宣聖德民多背本趨末或有饑寒之
色為陛下之憂臣相罪當萬死臣相知能淺薄不明國
家大體時用之宜惟民終始未得所繇竊伏觀先帝聖
德仁恩之厚勤勞天下垂意黎庶憂水旱之災為民貧
窮發倉廩振乏餧(乃賄反)遣諫大夫博士廵行天下察風
俗舉賢良平冤獄冠盖交道省諸用寬租賦弛山澤波
(音陂)池禁秣馬酤酒貯積所以周急繼困慰安元元便利
百姓之道甚備臣相不能悉陳昧死奏故事詔書凡二
十三事臣謹案王法必本于農而務積聚量入制用以
備凶災亡六年之畜尚謂之急元鼎二年平原渤海太
山東郡溥被災害民餓死于道路二千石不豫慮其難
使至于此頼明詔振捄乃得蒙更生今歲不登糓暴騰
踴臨秋收歛猶有乏者至春恐甚亡以相恤西羌未平
師旅在外兵革相乘臣竊寒心宜蚤圖其備唯陛下留
神元元率繇先帝盛德以撫海内上施行其策又數表
采易隂陽及明堂月令奏之曰臣相幸得備員奉職不
修不能宣廣教化隂陽未和災害未息咎在臣等臣聞
易曰天地以順動故日月不過四時不忒聖王以順動
故刑罰清而民服天地變化必由隂陽隂陽之分以日
為紀日冬夏至則八風之序立萬物之性成各有常職
不得相干東方之神太昊乘震執規司春南方之神炎
帝乘離執衡司夏西方之神少昊乘兊執矩司秋北方
之神顓頊乘坎執權司冬中央之神黃帝乘坤艮執繩
司下土兹五帝所司各有時也東方之卦不可以治西
方南方之卦不可以治北方春興兊治則饑秋興震治
則華冬興離治則泄夏興坎治則雹明王謹于尊天慎
于養人故立羲和之官以乘四時節授民事君動靜以
道奉順隂陽則日月光明風雨時節寒暑調和三者得
叙則災害不生五糓熟絲麻遂草木茂鳥獸蕃(扶元反)民
不夭疾衣食有餘若是則君尊民說上下亡怨政教不
違禮讓可興夫風雨不時則傷農桑農桑傷則民饑寒
饑寒在身則亡廉恥寇賊姦宄所繇生也臣愚以為隂
陽者王事之本群生之命自古賢聖未有不繇者也天
子之義必純取法天地而觀于先聖自高皇帝時有主
四時之官(兩語仍荀紀)文帝時以二月施恩惠于天下賜孝
悌力田及罷(薄蟹反)軍卒祠死事者頗非時節太子家令
鼂錯奏言其狀臣相伏念陛下恩澤甚厚然而災氣未
息竊恐詔令有未合當時者也願陛下選明經通知隂
陽者四人各主一時時至明言所職以和隂陽天下幸
甚相數陳便宜上納用焉相敕掾史案事郡國及休告
從家還至府輙白四方異聞或有逆賊風雨災變郡不
上相輙奏言之與御史大夫丙吉同心輔政上皆重之
相為人嚴毅不如吉寬(相傳)大司農朱邑卒天子閔惜下
詔稱揚曰大司農邑廉潔守節退食自公亡疆外之交
束脩之餽(與饋同)可謂淑人君子遭離凶災朕甚閔之其
賜邑子黃金百斤以奉祭祀初邑病且死属(之欲反)其子
曰我故為桐鄉吏其民愛我必葬我桐鄉後世子孫奉
嘗我不如桐鄉民及死其子葬之桐鄉西郭外民果然
共為邑起冡立祠歲時祠祭(朱邑傳本紀)彊弩將軍許延夀
出擊羌降四千餘人破羌將軍辛武賢斬首二千級中
郎將趙卬斬首降者亦二千餘級而趙充國所降復得
五千餘人詔罷兵獨充國留屯田(充國傳)是歲前將軍韓
增為大司馬車騎將軍領尚書事增為人寬和自守以
温顔遜辭承上接下無所失意保身固寵不能有所建
明(百官表韓王信傳)太僕張延夀病免以戴長樂為太僕(百官表)
長樂者帝自在民間時與相知故拔擢親近(楊惲傳)杜陵
陳遂為太原太守帝微時與遂有故相隨博奕數負進
(音贐)及即位用遂稍遷至二千石廼賜遂璽書曰制詔太
原太守官尊禄厚可以償博進矣妻君寧時在旁知狀
遂于是辭謝因曰事在元平元年赦令前其見厚如此
(陳遵傳拜考異曰此事不得其時今附于戴長樂為太僕之後)中郎將楊惲為諸吏
光禄勲郎官故事令郎出錢市財用給文書廼得出名
曰山郎移病盡一日輙償一沐或至歲餘不得沐(晉灼曰五)
(日一洗沐)其豪富郎日出游戱或行錢得善部貨賂流行傳
相放(斧往反)效惲為中郎將罷山郎移長度大司農以給
財用其疾病休謁洗沐皆以法令從事郎謁者有罪過
輒奏免薦舉其高第有行能者至郡守九卿郎官化之
莫不自厲絶請謁貨賂之端令行禁止宫殿之内翕然
同聲由是擢為諸吏光禄勲親近用事然惲伐其行治
又性刻害好發人隂伏同位有忤己者必欲害之以其
能高人由是多怨于朝廷(百官表楊惲傳)蕭望之為左馮翊三
年京師稱之遷大鴻臚(望之傳百官表)廣陵太守沛郡陳萬年
以高第入為右扶風(百官表萬年傳)扶陽節侯韋賢薨子宏當
嗣為太常丞坐宗廟事繫獄未决于是賢門下生與宗
家計議共矯賢令使家丞上書言大行以大河都尉元
成為後元成深知非賢雅意即陽為病狂徵至長安既
葬當襲爵以病狂不應召大鴻臚奏狀章下丞相御史
案騐元成素有名聲士大夫多疑其欲讓爵辟(讀曰避)兄
者案事丞相史廼與元成書曰古之辭讓必有文義可
觀故能垂榮于後今子獨壞容貌蒙恥辱為狂癡光曜
晻(讀與暗同)而不宣微哉子之所託名也僕素愚陋過為丞
相執事願少聞風聲不然恐子傷高而僕為小人也元
成友人侍郎章亦上䟽言聖王貴以禮讓為國宜優養
元成勿枉其志使得自安衡門之下而丞相御史遂以
元成實不病劾奏之有詔勿劾引拜元成不得已受爵
帝高其節以元成為河南太守兄宏為太山都尉(韋賢傳)
(考異曰通鑑載于元康四年按表元成以神爵元年襲封今從侯表)丁令比三歲入盗匈
奴殺略人民數千驅馬畜去匃奴遣萬餘騎往擊之無
所得(匃奴傳)
神爵二年春正月于鳳凰所集處得玉寶起步夀宫(郊祀)
(志)秋羌若零離留且(子閭反)種兒庫共斬先零大豪猶非
楊玉首及諸豪弟澤陽雕良兒靡忘皆帥煎鞏黃羝之
属四千餘人降漢(考異曰本紀作夏今從充國傳仲馮亦以為紀誤)匈奴虚閭
權渠單于將十萬餘騎旁(步浪反)塞獵欲入邊寇未至會
其民題除渠堂亡降漢言狀漢以為言兵鹿奚盧侯而
遣後將軍趙充國將兵四萬餘騎屯緣邊九郡備虜月
餘單于病歐血因不敢入還去即罷兵廼使題王都犁
胡次等入漢請和親未報會單于死虚閭權渠單于始
立而黜顓渠閼氏顓渠閼氏即與右賢王私通右賢王
會龍城而去顓渠閼氏語以單于病甚且勿遠後數日
單于死郝(呼各反)宿王刑未央使人召諸王未至顓渠閼
氏與其弟左大且渠都隆竒謀立右賢王屠耆堂為握
衍朐(音劬)鞮單于握衍朐鞮單于者烏維單于耳孫也握
衍朐鞮單于初立凶惡盡殺虚閭權渠時用事貴人刑
未央等而任用顓渠閼氏弟都隆竒又盡免虚閭權渠
子弟近親而自以其子弟代之虚閭權渠單于子稽侯
狦(先安反又所姦反)既不得立亡歸妻父烏禪(音蝉)幕烏禅幕者
本烏孫康居間小國數見侵暴率其衆數千人降匈奴
狐鹿姑單于以其弟子日逐王姊妻之使長其衆居右
地日逐王先賢撣(音纏)其父左賢王當為單于讓狐鹿姑
單于狐鹿姑單于許立之國人以故頗言日逐王當為
單于日逐王素與握衍朐鞮單于有隙即率其衆數萬
騎欲歸漢(匈奴傳)使人至渠犂與護鄯善以西使者鄭吉
相聞吉發渠犂龜兹諸國五萬人迎日逐王口萬二千
人小王將十二人隨吉至河曲頗有亡者吉追斬之遂
將詣京師封日逐王為歸德候吉既破車師降日遂威
震西域遂并護車師以西北道故號都護都護之置自
吉始焉上嘉其功詔曰都護西域騎都尉鄭吉拊循外
蠻宣明威信迎匈奴單于從兄日逐王衆擊破車師兜
訾城功效茂著其封吉為安遠侯食邑千戶(考異曰西域傳以為)
(神爵三年按本紀載于二年匈奴傳亦云二年當是西域傳誤今從本紀匈奴傳)吉于是中西
域而立莫府始烏壘城(鄭吉傳)去陽關二千七百三十八
里匈奴益弱不敢爭西域僮僕都尉由此罷于是徙屯
田田于北胥鞬披莎車之地屯田校尉始属都護都護
督察烏孫康居等三十六國動靜有變以聞可安輯安
輯之可擊擊之(西域傳)漢之號令班西域矣(鄭吉傳)握衍朐
鞮單于更立其從兄薄胥堂為日逐王(匃奴傳)時上用刑
法不甚崇儒術信任中尚書宦官中書令宏恭石顯久
典樞機(蕭望之蓋寬饒傳)九月司隸校尉蓋寬饒奏封事曰方
今聖道寖廢儒術不行以刑餘為周召以法律為詩書
又引韓氏易傳言五帝官天下三王家天下家以傳子
官以傳賢若四時之運功成者去不得其人則不居其
位書奏上以寬饒怨謗終不改下其書中二千石時執
金吾議以為寬饒指意欲求䄠(古禪字)大逆不道諫大夫
鄭昌愍傷寬饒忠直憂國以言事不當意而為文吏所
詆挫上書頌寬饒曰臣聞山有猛獸藜藿為之不采國
有忠臣姦邪為之不起司隸校尉寬饒居不求安食不
求飽進有憂國之心退有死節之義上無許史之属下
無金張之託職在司察直道而行多仇少與上書陳國
事有司劾以大辟臣幸得從大夫之後官以諫為名不
敢不言上不聽遂下寬饒吏寬饒引佩刀自剄北闕下
衆莫不憐之(本紀盖寬饒傳今考異曰通鑑載于日逐王事前從本紀載于後)匈奴握
衍朐鞮單于遣名王奉獻賀正月始和親(本紀)是歲右曹
典屬國蘇武卒初武既免官久之衛將軍張安世薦武
明習故事奉使不辱命先帝以為遺言帝即時召武待
詔宦者署數進見復為右曹典屬國以武著節老臣令
朝朔望號稱祭酒甚優寵之皇后父平恩侯帝舅平昌
侯樂昌侯車騎將軍韓增丞相魏相御史大夫丙吉皆
敬重武武年老子前坐事死上閔之問左右武在匃奴
久豈有子乎武因平恩侯自白前發匃奴時胡婦適産
一子通國有聲問來願因使者致金帛贖之上許焉後
通國隨使者至上以為郎又以武弟子為右曹武卒時
年八十餘(武傳)先是烏孫昆彌翁歸靡因長羅侯常惠上
書願以漢外孫元貴靡為嗣得令復尚漢公主結婚重
親畔絶匃奴願聘馬驘各千匹詔下公卿議大鴻臚蕭
望之以為烏孫絶域變故難保萬里結㛰非長策也不
可許上不聽以烏孫嘗(一作新)立大功又重絶故業遣使
者至烏孫先迎取聘昆彌及太子左右大將都尉皆遣
使凡三百餘人入漢迎取少主上廼以烏孫主解憂弟
子相夫為公主置官属侍御百餘人舍上林中學烏孫
言天子自臨平樂觀會匈奴使者外國君長大角抵設
樂而遣之使長羅侯光禄大夫常惠為副凡持節者四
人送少主至燉煌未出塞翁歸靡死烏孫貴人共從本
約立岑陬子泥靡代為昆彌號狂王惠上書願留少主
燉煌惠馳至烏孫責讓不立元貴靡為昆彌還迎少主
事下公卿望之復以為不可烏孫持兩端亡堅約前公
主在烏孫四十餘年恩愛不親密邊境未得安此已事
之驗也今少主以元貴靡不得立而還信無負于四夷
此中國之大福也少主不止繇役將興其原起此天子
從其議徵少主還(蕭望之西域傳)以惠明習外國事召為典屬
國代蘇武(惠傳)
神爵三年春起樂游苑(本紀)三月丙午丞相高平憲侯魏
相薨(百官表)相嘗使掾陳平等劾中尚書疑以獨擅劫事
而坐之大不敬長史以下皆坐死或下蠶室而相竟以
丞相病死(禇先生補史記)夏四月戊戍御史大夫博陽侯丙吉
為丞相秋七月甲子大鴻臚蕭望之為御史大夫(百官表)
丙吉本起獄法小吏後學詩禮皆通大義及居相位上
寬大好禮讓掾史有罪臧不稱職輙予長休告終無所
案驗客或謂吉曰君侯為相姦吏成其私然無所懲艾
(讀曰乂)吉曰夫以三公之府有案吏之名吾竊陋焉後人
代吉因以為故事公府不案吏自吉始於官属掾史務
掩過揚善吉馭吏耆(讀曰嗜)酒數逋蕩嘗從吉出醉歐(一口)
(反)丞相車上西曹主吏白欲斥之吉曰以醉飽之失去
士使此人將復何所容西曹第忍之此不過汙丞相車
茵耳遂不去也此馭吏邊郡人習知遠塞發犇命警備
事嘗出適見驛騎持赤白囊邊郡發犇命書馳來至馭
吏因隨驛騎至公車刺取知虜入雲中代郡遽歸府見
吉白狀因曰恐虜所入邊郡二千石長吏有老病不任
兵馬者宜可豫視吉善其言召東曹案邊長吏𤨏科條
其人未已詔召丞相御史問以虜所入郡吏吉具對御
史大夫卒遽不能詳知以得譴讓而吉見謂憂邊思職
馭吏力也吉乃歎曰士亡不可容能各有所長嚮使丞
相不先聞馭吏言何見勞勉之有掾史繇是益賢吉吉
又嘗出逢清道群鬭者死傷横道吉過之不問掾史獨
怪之吉前行逢人逐牛牛喘(息袞反)吐舌吉止駐使騎吏
問逐牛行幾里矣掾史獨謂丞相前後失問或以譏吉
吉曰民鬭相殺傷長安令京兆尹職所當禁備逐捕歲
竟丞相課其殿最奏行賞罰而已宰相不親小事非所
當于道路問也方春少陽用事未可太熱恐牛近行用
暑故喘此時氣失節恐有所傷害也三公典調和隂陽
職所當憂是以問之掾史乃服以吉知大體(丙吉傳)張敞
蕭望之言曰夫倉廩實而知禮節衣食足而知榮辱今
小吏奉率不足常有憂父母妻子之心雖欲潔身為廉
其勢不能可以什率增天下吏俸(通典)八月詔益吏百石
以下奉十五(本紀劭考異曰本紀不載所因獨通典以為應漢書載張敞蕭望之所請是必因)
(二人所請故詔行其言耳本紀以為益奉十五而通典作什二今從本紀作十五)是歲光禄大
夫梁邱賀為少府(百官表)珠厓三縣反(賈捐之傳)
神爵四年潁川太守黃覇在郡前後八年政事愈治是
時鳳凰神爵數集郡國潁川尤多天子以覇治行終長
者夏四月下詔曰潁川太守覇宣布詔令百姓鄉(讀曰嚮)
化孝子弟弟貞婦順孫日以衆多田者讓畔道不拾遺
養視鰥寡贍助貧窮獄或八年亡重罪囚吏民鄉于教
化興于行誼可謂賢人君子矣書不云乎股肱良哉其
賜爵關内侯黃金百斤秩中二千石及潁川吏民有行
義者爵人二級力田一級貞婦順女帛後數月徵覇為
太子太傅(本紀覇傳)令内郡國舉賢良可親民者各一人(本紀)
是歲河内太守韋元成為衛尉(百官表)
