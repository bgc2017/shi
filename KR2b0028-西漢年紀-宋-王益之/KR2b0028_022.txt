西漢年紀卷二十二宋王益之撰
元帝
孝元皇帝諱奭宣帝太子也母曰共(讀曰恭)哀許皇后八
歲立爲太子黃龍元年十二月宣帝崩癸巳太子即皇
帝位謁高廟尊皇太后曰太皇太后皇后曰皇太后(本紀)
(外戚傳)詔曰夫法令者所以抑暴扶弱欲其難犯而易避
也今律令煩多而不約自典文者不能分明而欲羅元
元之不逮(師古曰羅網也不逮言意識所不及)斯豈刑中之意哉(師古曰中當也)
其議律令可蠲除輕减者條奏惟在便安萬姓而已(刑法)
(志)
初元元年(按原本脱去此四字今補入)三月癸夘封太后兄侍中中
郎將王舜爲安平侯(本紀恩澤侯表)倢伃父丞相少史王禁爲
陽平侯位特進丙午立王倢伃爲皇后(五行志書考異曰通鑑三月)
(丙午立皇后王氏封后父禁爲陽平侯按侯表王禁以三月癸卯封在立后之前三日又五行志云三月癸卯)
(制書曰封倢伃父丞相少史王禁爲陽平侯位特進丙午立王倢伃爲皇后觀此則立皇后在封禁後明矣通)
(鑑誤今從五行志及侯表)禁自是盛貴用事游宦求官於京師者多
得其力(褚先生史記補表)夏四月客星大如瓜色青白在南斗
第二星東可四尺(天文志)五月渤海大水溢(天文志)上遣使
者徵琅邪貢禹及王吉吉年老道病卒上悼之復遣使
者弔祠(王吉傳)以禹爲諫大夫數虚己問以政事是時年
歲不登郡國多困禹奏言古者宮室有制宮女不過九
人秣馬不過八匹牆塗而不琱(與彫同)木摩而不刻車輿
器物皆不文畫苑囿不過數十里與民共之任賢使能
什一而税亡它賦歛繇戍之役使民歲不過三日千里
之内自給千里之外各置貢職而已故天下家給人足
頌聲並作孝文皇帝衣綈(徒奚反)履革器亡琱文金銀之
飾後世爭爲奢侈轉轉益甚臣下亦相放(甫往反)效衣服
履絝(古袴字)刀劒亂於主上主上時臨朝入廟衆人不能
别異甚非所宜然非自知奢僭也猶魯昭公曰吾何僭
矣今大夫僭諸侯諸侯僭天子天子過天道其日久矣
承衰救亂矯復古化在於陛下臣愚以為盡如太古難
宜少放古以自節焉論語曰君子樂節禮樂方今宮室
已定亡可奈何矣其餘盡可减損故時齊三服官輸物
不過十笥方今齊三服官作工各數千人一歲費數鉅
萬蜀廣漢主金銀器歲各用五百萬三工官官費五千
萬東西織室亦然廐馬食粟將萬匹臣禹嘗從之東宮
見賜杯案盡文畫金銀飾非當所以賜食臣下也東宮
之費亦不可勝計天下之民所爲大飢餓死者是也今
民大饑而死死又不葬爲犬豬食人至相食而廐馬食
粟苦其太肥氣盛怒至乃日步作之王者受命於天爲
民父母固當若此乎天不見邪武帝時又多取好女至
數千人以填(與寘同)後宮及弃天下昭帝幼弱霍光專事
不知禮正妄多臧金錢財物鳥獸魚鱉牛馬虎豹生禽
凡百九十物盡瘞藏之又皆以後宮女置於園陵大失
禮逆天心又未必稱武帝意也昭帝晏駕光復行之至
孝宣皇帝時陛下惡有所言羣臣亦隨故事甚可痛也
今天下饑饉可亡大自損减以救之稱天意乎天生聖
人蓋爲萬民非獨使自娛樂而已也故詩曰天難諶斯
不易惟王上帝臨汝毋貳爾心當仁不讓獨可以聖心
參諸天地揆之往古不可與臣下議也若其阿意順指
隨君上下臣禹不勝拳拳不敢不盡愚心天子納善其
忠(貢禹傳)珠厓反發兵擊之諸縣更叛(賈捐之傳)淮陽中尉韋
元成爲少府水衡都尉馮奉世爲執金吾平昌侯王接
爲衞尉(百官表)接無故子(外戚傳)史高以外屬領尚書事蕭
望之周堪為之副望之名儒與堪皆以師傅舊恩甚見
尊任數宴見言治亂陳王事望之選白宗室明經有行
散騎諫大夫劉更生給事中與侍中金敞並拾遺左右
四人同心謀議勸道(讀曰導)上以古制多所欲匡正上甚
鄉(讀曰嚮)納之史高充位而已與望之有隙長安令楊興
說高曰將軍以親戚輔政貴重於天下無二然衆庶論
議令問休譽不專在將軍者何也彼誠有所聞也以將
軍之莫府海内莫不卬(讀曰仰)望而所舉不過私門賓客
乳母子弟人情忽不自知然一夫竊議語流天下夫富
貴在身而列士不譽是有狐白之裘而反衣之也古人
病其若此故卑體勞心以求賢為務傳曰以賢難得之
故因曰事不待賢以食難得之故而曰飽不待食惑之
甚者也平原文學匡衡材智有餘經學絶倫但以無階
朝廷故隨牒在遠方將軍誠召置莫府學士歙(音翕)然歸
仁與參事議觀其所有貢之朝廷必為國器以此顯示
衆庶名流於世高然其言辟衡為議曹史薦衡於上上
以為郎中上初即位謙讓重改作議久不定出劉更生
爲宗正(蕭望之劉向匡衡傳百官表通鑑為考異曰通鑑載於初元二年按百官表更生宗正在初)
(元元年今從表)
初元二年春正月行幸甘泉郊泰畤賜雲陽民爵一級
女子百戶牛酒(本紀)蕭望之周堪數薦名儒茂材以備諫
官會稽鄭朋陰欲附望之望之見納朋接待以意朋數
稱述望之短車騎將軍言許史過失後朋行傾邪望之
絶不與通朋與大司農史李宮俱待詔堪獨白宮爲黃
門郎朋楚士怨恨更求入許史推所言許史事曰皆周
堪劉更生教我我關東人何以知此於是侍中許章白
見朋朋出揚言曰我見言前將軍小過五大罪一中書
令在旁知我言狀望之聞之以問宏恭石顯顯恭恐望
之自訟下於它吏即挾朋及待詔華龍龍者宣帝時與
張子僑等待詔以行汚穢不進欲入堪等堪等不納故
與朋相結恭顯令二人告望之等謀欲罷車騎將軍疏
退許史狀候望之出休日令朋龍上之事下宏恭問狀
望之對曰外戚在位多奢滛欲以匡正國家非爲邪也
恭顯奏望之堪更生朋黨相稱舉數譖訴大臣毁離親
戚欲以專擅權執爲臣不忠誣上不道請謁者召致廷
尉時上初即位不省謁者召致廷尉爲下獄也可其奏
後上召堪更生曰繫獄上大驚曰非但廷尉問邪以責
恭顯皆叩頭謝上曰令出視事恭顯因使高言上新即
位未以德化聞於天下而先驗師傅既下九卿大夫獄
宜因决免於是制詔丞相御史前將軍望之傅朕八年
亡它罪過今事久遠識忘難明其赦望之罪收前將軍
光祿&KR0564;印綬及堪更生皆免爲庶人(蕭望之傳)二月丁巳立
弟竟爲清河王(本紀諸侯王表從考異曰通鑑考異云荀紀竟作寬今漢書作竟今按荀紀)
(亦作竟字未知溫公所見本與今不同何耶作按漢書本紀荀紀立清河王俱屬正月此獨從年表二月未)
(知何據)戊午地震于隴西郡毁落太上皇廟殿壁木飾壞
敗豲(音完)道縣城郭守寺及民室屋壓殺人衆山崩地裂
水泉湧出(本紀今考異曰劉向傳作三月從元紀以為二月)三月壬申立廣陵
厲王太子覇為王(本紀諸侯王表)詔丞相御史中二千石舉茂
材異等直言極諫之士(本紀下按原本無詔丞相以下與文考異不合今補入)待
詔宦者署東海翼奉奏封事曰臣聞人氣内逆則感動
天地天變見於星氣日蝕地變見於奇物震動所以然
者陽用其精陰用其形猶人之有五藏六體五藏象天
六體象地故藏病則氣色發於面體病則欠申動於貌
今年太陰建於甲戌律以庚寅初用事歴以甲午從春
歴中甲庚律得參陽性中仁義情得公正貞廉百年之
精歲也正以精歲本首王位日臨中時接律而地大震
其後連月久陰雖有大令猶不能復陰氣盛矣古者朝
廷必有同姓以明親親必有異姓以明賢賢此聖王之
所以大通天下也同姓親而易進異姓疏而難通故同
姓一異姓五廼爲平均今左右亡同姓獨以舅后之家
為親異姓之臣又疏二后之黨滿朝非特處位埶尤奢
僭過度呂霍上官足以卜之甚非愛人之道又非後嗣
之長策也陰氣之盛不亦宜乎臣又聞未央建章甘泉
宮才人各以百數皆不得天性若杜陵園其已御見者
臣子不敢有言雖然太皇太后之事也及諸侯王園與
其後宮宜爲設員出其過制者此損陰氣應天救邪之
道也今異至不應災將隨之其法大水極陰生陽反爲
大旱甚則有火災春秋宋伯姬是矣唯陛下財察(翼奉傳)
(考異曰荀紀載於七月地再震之後按本紀二月地震下詔舉直言奉當以此時上疏至七月特詔公卿得言)
(奉不爲公卿安得言也今取而附於二月下詔求言之後)令博士鄭寬中以尚書授
太子寬中薦言博士張禹善論語詔令禹授太子論語
由是遷光祿大夫(禹傳)駙馬都尉侍中史丹自帝爲太子
時以父高任爲中庶子侍從十餘年上以丹舊臣皇考
外屬親信之詔丹護太子家(丹傳)待詔鄭朋薦太原太守
張敞先帝名臣宜傅輔太子上以問蕭望之望之以爲
敞能吏任治煩亂材輕非師傅之器天子使使徵敞欲
以爲左馮翊會病卒(敞傳)五月客星見昴分居卷舌東上
感悟下詔曰國之將興尊師而重傅故前將軍蕭望之
傅朕八年道以經術厥功茂焉其賜望之爵關内侯食
邑六百戶給事中朝朔望坐次將軍(劉向蕭望之傳天文志本紀考異)
(曰本紀在今冬通鑑載於四月按劉向傳曰前宏恭奏望之等獄决三月地大震是望之黜免在三月地震前)
(也又曰夏客星見昴卷舌間上感悟下詔賜望之爵關内侯望之傳亦曰後數月賜望之爵關内侯本紀書於)
(冬固誤也又按天文志云夏五月客星見昴分居卷舌東則望之之封在五月無疑也通鑑書在四月亦誤)
六月關東饑齊地穀石三百餘民多餓死琅邪郡人相
食在位諸儒多言鹽鐵官及北假田官常平倉可罷毋
與民爭利(本紀食貨志今考異曰通鑑書於四月從本紀)秋七月己酉地復
震(翼奉傳荀紀通鑑紀考異曰荀紀書於七月劉向傳云冬地復震按本七月詔曰一年中地再動當是)
(荀紀爲是今從之)上以關東連年被災害民流入關言事者歸
咎於大臣於是數以朝日(顔曰五日一聽朝故云朝日)引見丞相御
史入受詔條責以職事曰惡吏負賊妄意良民至亡辜
死或盜賊發吏不亟追而反繫亡家後不敢復告以故
寖廣民多冤結州郡不理連上書者交於闕廷二千石
選舉不實是以在位多不任職民田有災害吏不肯除
收趣(讀曰促)其租以故重困關東流民饑寒疾疫已詔吏
轉漕虚倉廪開府藏相振救賜寒者衣至春猶恐不贍
今丞相御史將何施以塞此咎悉意條狀陳朕過失丞
相于定國上書謝罪(于定國傳)上復徵周堪劉更生欲以爲
諫大夫宏恭石顯白皆以爲中郎(劉向傳)上器重蕭望之
不已欲倚以為相(劉向蕭望之傳通鑑)恭顯及許史子弟侍中諸
曹皆側目於望之等更生懼焉乃使其外親上變事言
竊聞故前將軍蕭望之等皆忠正無私欲致大治忤於
貴戚尚書今道路人聞望之等復進以爲且復見毁讒
必曰嘗有過之臣不宜復用是大不然臣聞春秋地震
爲在位執政太盛也不爲三獨夫動亦已明矣且往者
高皇帝時季布有罪至於夷滅後赦以爲將軍高后孝
文之間卒爲名臣孝武帝時兒寬有重罪繫按道侯韓
說諫曰前吾邱夀王死陛下至今恨之今殺寬後將復
大恨矣上感其言遂貰寬復用之位至御史大夫御史
大夫未有及寬者也又董仲舒坐私爲灾異書主父偃
取奏之下吏罪至不道幸蒙不誅復爲太中大夫膠西
相以老病免歸漢有所欲興常有詔問仲舒爲世儒宗
定議有益天下孝宣皇帝時夏侯勝坐誹謗繫獄三年
免爲庶人宣帝復用勝至長信少府太子太傅名敢直
言天下美之若乃羣臣多此比類難一二記有過之臣
無負國家有益天下此四臣者足以觀矣前宏恭奏望
之等獄決三月地大震恭移病出後復視事天陰雨(于具)
(反)雪由是言之地動殆爲恭等臣愚以爲宜退恭顯以
章蔽善之罰進望之等以通賢者之路如此太平之門
開灾異之原塞矣書奏恭顯疑其更生所爲白請考姦
詐辭果服遂逮更生繫獄下太傅韋元成諫大夫貢禹
與廷尉雜考劾更生前爲九卿坐與望之堪謀排車騎
將軍高許史氏侍中者毁離親戚欲退去之而獨專權
爲臣不忠幸不伏誅復蒙恩徵用不悔前過而教令人
言變事誣罔不道更生坐免爲庶人而望之亦坐使子
上書自冤前事恭顯白令詣獄置對望之自殺(劉向傳按原)
(本無而望之以下文意未足今補入)石顯聞衆人匈匈言已殺蕭望之恐
天下學士姍(所諫反)已病之是時明經著節士貢禹爲諫
大夫顯使人致意深自結納顯因薦禹天子歴位九卿
禮事之甚備議者於是稱顯以爲不妬譖望之矣(石顯傳)
是歲丞相府史家雌雞伏子漸化爲雄有冠距將鳴(五行)
(志荀紀載考異曰五行志以爲初元中不明年荀紀載於此今從之)中書令宏恭病死
石顯爲中書令是時帝被疾不親政事方隆好於音樂
以顯久典事中人無外黨精專可信任遂委以政事無
小大因顯白決貴幸傾朝百僚皆敬事顯顯爲人巧慧
習事能探得人主微指内深賊持詭辨以中傷人忤恨
睚眦輙被以危法(石顯傳荀紀)
初元三年春令諸侯相位在郡守下(本紀)珠厓連年不定
上與有司議大發軍待詔金馬門賈捐之建議以爲不
當擊上使侍中駙馬都尉樂昌侯王商詰問捐之曰珠
厓内屬爲郡久矣今背畔逆節而云不當擊長蠻夷之
亂虧先帝功德經義何以處之捐之對曰臣幸得遭明
盛之朝蒙危言之策無忌諱之患敢昧死竭卷卷(與拳同)
臣聞堯舜聖之盛也禹入聖域而不優故孔子稱堯曰
大哉韶曰盡善禹曰無閒以三聖之德地方不過數千
里西被流沙東漸於海朔南暨聲教迄于四海欲與(讀曰)
(預)聲教則治之不欲與者不彊治也故君臣歌德含氣
之物各得其宜武丁成王殷周之大仁也然地東不過
江黃西不過氐羌南不過蠻荆北不過朔方是以頌聲
並作視聽之類咸樂其生越裳氏重九譯而獻此非兵
革之所能致及其衰也南征不還齊桓捄其難孔子定
其文以致乎秦興兵遠攻貪外虚内務欲廣地不慮其
害然地南不過閩粤北不過太原而天下潰畔禍卒在
於二世之末長城之歌至今未絶頼聖漢初興爲百姓
請命平定天下至孝文皇帝閔中國未安偃武行文當
此之時逸遊之樂絶竒麗之賂塞鄭衞之倡微矣夫後
宮盛色則賢者隱處佞人用事則諍臣杜口而文帝不
行故諡爲孝文廟稱太宗至於孝武太倉之粟紅腐而
不可食都内之錢貫朽而不可校乃探平城之事錄冒
頓以來數爲邊害籍兵厲馬因富民以攘服之西連諸
國至于安息東過碣石以元莬樂(音樂)浪(音郎)爲郡北郤匈
奴萬里更起營塞制南海以爲八郡則天下斷獄萬數
民賦數百造鹽鐵酒𣙜之利以佐用度猶不能足當此
之時寇賊並起軍旅數發父戰死於前子闘傷於後女
子乘亭鄣孤兒號於道老母寡婦飲泣巷哭遥設虚祭
想魂乎萬里之外淮南王盜寫虎符陰聘名士關東公
孫勇等詐爲使者是皆廓地泰大征伐不休之故也今
天下獨有關東關東大者獨有齊楚民衆久困連年流
離離其城郭相枕席於道路人情莫親父母莫樂夫婦
至嫁妻賣子法不能禁義不能止此社稷之憂也今陛
下不忍悁悁之忿欲驅士衆擠(子詣子奚二反)之大海之中快
心幽冥之地非所以救助饑饉保全元元也詩云蠢爾
蠻荆大邦爲讎言聖人起則後服中國衰則先畔動爲
國家難自古而患之久矣何况乃復其南方萬里之蠻
乎駱越之人父子同川而浴相習以鼻飲與禽獸無異
本不足郡縣置也顓顓獨居一海之中霧露氣濕多毒
草蟲蛇水土之害人未見虜戰士自死又非獨珠厓有
珠犀瑇瑁也棄之不足惜不擊不損威其民譬猶魚鼈
何足貪也臣竊以往者羌軍言之暴師曾未一年兵出
不踰千里費四十餘萬萬大司農錢盡廼以少府禁錢
續之夫一隅爲不善費尚如此況於勞師遠攻亡士毋
功乎求之往古則不合施之當今又不便臣愚以爲此
非冠帶之國禹貢所及春秋所治皆可且無以爲願遂
棄珠厓專用恤關東爲憂對奏上以問丞相御史御史
大夫陳萬年以爲當擊丞相于定國以爲前日興兵擊
之連年護軍都尉校尉及丞凡十一人還者二人卒士
及轉輸死者萬人以上費用三萬萬餘尚未能盡降今
關東困乏民難摇動捐之議是上乃從之珠厓由是罷
(按罷珠厓事史鑑俱載於三年春此本獨附二年之末恐未是今移入此處)捐之數召見言
多納用時中書令石顯用事捐之數短顯以故不得官
後稀復見捐之賈誼曾孫也(捐之傳)夏四月乙未孝武園
白鶴館災翼奉上疏曰臣前言極隂生陽恐有火災不
合眀聽未見省答臣竊内不自信今白鶴館以四月乙
未時加於夘月宿亢災與前地震同法臣奉廼深知天
道之可信也不勝拳拳願復賜閒卒其終始上復延問
以得失奉以為祭天地於雲陽汾隂及諸寢廟不以親
疎迭毁皆煩費違古制又宫室苑囿奢泰難供以故民
困國虚所繇來久不改其本難以末正廼上疏曰臣聞
昔者盤庚改邑以興殷道聖人美之竊聞漢德隆盛在
於孝文皇帝躬行節儉外省繇役其時未有甘泉建章
及上林中諸離宫館也未央宫又無高門武臺麒麟鳳
皇白虎玉堂金華之殿獨有前殿曲臺漸臺宣室温室
承明耳孝文欲作一臺度(大谷反)用百金重民之財廢而
不爲其積土基至今猶存又下遺詔不起山墳故其時
天下大和百姓給足德流後嗣如令處於當今因此制
度必不能成功名天道有常王道亡常亡常者所以應
有常也必有非常之主然後能立非常之功臣願陛下
徙都於成周左據成臯右阻黽池前鄉(讀曰嚮)崧高後介
大河建滎陽扶河東南北千里以爲關而入敖倉地方
百里者八九足以自娛東厭(一葉反)諸侯之權西遠(于萬反)
羌胡之難陛下共(讀曰恭)已亡爲按成周之居兼盤庚之
德萬歲之後長爲高宗漢家郊兆寢廟祭祀之禮多不
應古臣奉誠難亶(讀曰但)居而改作故願陛下遷都正本
衆制皆定亡復繕治宮館不急之費歲可餘一年之畜
臣聞三代之祖積德以王然皆不過數百年而絶周至
成王有上賢之材因文武之業以周召爲輔有司各敬
其事在位莫非其人天下甫二世耳然周公猶作詩書
深戒成王以恐失天下書則曰王毋若殷王紂其詩則
曰殷之未喪師克配上帝宜監于殷駿命不易今漢初
取天下起於豐沛以兵征伐德化未洽後世奢侈國家
之費當數代之用非直費財又廼費士孝武之世暴骨
四夷不可勝數有天下雖未久至於陛下八世九主矣
雖有成王之明然亡周召(讀曰邵)之佐今東方連年饑饉
加之以疾疫百姓菜色或至相食地比震動天氣溷濁
日光侵奪繇此言之執國政者豈可以不懷怵惕而戒
萬分之一乎故臣願陛下因天變而徙都所謂與天下
更始者也天道終而復始窮則反本故能延長而亡窮
也今漢道未終陛下本而始之於以永世延祚不亦優
乎如因丙子之孟夏順太陰以東行到後七年之明歲
必有五年之餘蓄然後大行考室之禮雖周之隆盛亡
以加此唯陛下留神詳察萬世之策書奏天子異其意
答曰問奉今園廟有七云東徙狀何如奉對曰昔成王
徙洛盤庚遷殷其所避就皆陛下所明知也非有聖明
不能一變天下之道臣奉愚戇狂惑唯陛下裁赦(翼奉傳)
貢禹上言諸離宮及長樂宮衞可减太半以寬繇役(禹傳)
(禹考異曰貢禹傳載於禹爲御史大夫之後按百官表以初元五年爲御史大夫本紀罷甘泉建章宮衞在)
(三年不應禹五年尚以爲言也當是傳誤通鑑移於是年下詔之前爲是今從之)天子悼恨蕭
望之之死乃擢周堪爲光祿勲堪弟子張猛爲光祿大
夫給事中大見信任(劉向傳百官表官考異曰荀紀載於永光元年百表載於此年今)
(從表)是歲右將軍典屬國常惠薨(惠傳)執金吾馮奉世爲右
將軍典屬國加諸吏之號(奉世傳)侍中衞尉許嘉爲左將
軍(百官表)淮陽相泰山鄭宏以高第入爲右扶風京師稱
之宏所至皆著治迹條教法度爲後所述(百官表傳)
班固曰宣帝時良吏若趙廣漢韓延夀尹翁歸嚴延
年張敞之屬皆稱其位然任刑罰或抵罪誅王成黃
覇朱邑龔遂鄭宏召信臣等所居民富所去見思生
有榮號死見奉祀此廪廪庶幾德讓君子之遺風矣
初元四年是歲皇后曾祖父濟南平陵王伯墓門梓柱
更生枝葉上出屋(五行志荀紀)王莽生(五行志)少府韋元成爲
太子太傅(元成傳)
初元五年春正月以周子南君爲周承休侯(本紀無按原本春)
(正月以下求殷後事未有緣起當是脫誤今補入)使諸大夫博士求殷後分散為
十餘姓郡國往往得其大家推求子孫絶不能紀時匡
衡議以爲王者存二王後所以尊其先王而通三綂也
其犯誅絶之罪者絶而更封他親爲始封君上承其王
者之始祖春秋之義諸侯不能守其社稷者絶今宋國
已不守其綂而失國矣則宜更立殷後爲始封君而上
承湯綂非當繼宋之絶侯也宜明得殷後而已今之故
宋推求其嫡久遠不可得雖得其嫡嫡之先已絶不當
得立禮記孔子曰丘殷人也先師所共傳宜以孔子世
爲湯後上以其語不經遂見寢(梅福傳)三月行幸雍祠五
畤(本紀)夏四月彗星出西北赤黃色長八尺所後數日長
丈餘東北指在參分(天文志)詔曰朕之不逮序位不明衆
僚久懬(古曠字)未得其人元元失望上感皇天陰陽爲變
咎流萬民朕甚懼之廼者關東連遭災害飢寒疾疫夭
不終命詩不云乎凡民有喪匍(步扶反)匐(步得反)救之其令
太官毋日殺所具各減半乘輿秣馬無乏正事而已罷
角抵上林宫館希御幸者齊三服官北假田官鹽鐵官
常平倉博士弟子毋置員以廣學者賜宗室子有屬籍
者馬一匹至二駟三老孝者帛人五匹弟者力田三匹
鰥寡孤獨二匹吏民五十戶牛酒省刑罰七十餘事(又東)
(觀漢記載元帝初元五年輕殊死刑三十四事)除光祿大夫以下至郎中保父
母同産之令令從官給事宮司馬中者得爲大父母父
母兄弟通籍(本紀字應劭曰籍者爲二尺竹牒記其年紀名物色縣之宮門案省相應乃得入)
(也顔曰司馬門者宮之外門也衞尉有八屯衞侯司馬主衞士徼廵宿衞每面各二司馬故謂宮之外門爲司)
(馬門)御史大夫陳萬年卒(荀紀)子咸以萬年任爲郎有異材
抗直數言事刺譏近臣書數十上遷爲左曹萬年嘗病
召咸教戒於牀下語至夜半咸睡頭觸屏風萬年大怒
欲杖之曰乃公教汝汝反睡不聽吾言何也咸叩頭謝
曰具曉所言大要教咸讇(古謟字)也萬年廼不復言萬年
死後帝擢咸爲御史中丞總領州郡奏事課第諸刺史
内執法殿中公卿以下皆敬憚之是時中書令石顯用
事顓權咸頗言顯短顯等恨之(萬年傳)六月辛酉長信少
府貢禹爲御史大夫(百官表)先是陳萬年爲御史大夫與
于定國竝位論議無所拂至禹代爲(按原本無陳萬年以下二十三字今)
(補入)御史大夫數處駮議定國明習政事率常丞相議可
(于定國傳)華陰守丞嘉上封事言治道在於得賢御史之官
宰相之副九卿之右不可不選平陵朱雲兼資文武忠
正有智略可使以六百石秩試守御史大夫以盡其能
上廼下其事匡衡對以爲大臣者國家之股肱萬姓所
瞻仰明王所慎擇也傳曰下輕其上爵賤人圖柄臣則
國家摇動而民不靜矣今嘉從守丞而圖大臣之位欲
以匹夫徒步之人而超九卿之右非所以重國家而尊
社稷也自堯之用舜文王之於太公猶試然後爵之又
況朱雲者乎雲素好勇數犯法亡命受易頗有師道其
行義未有以異今御史大夫禹絜白廉正經術通明有
伯夷史魚之風海内莫不聞知而嘉猥稱雲欲令爲御
史大夫妄相稱舉疑有姦心漸不可長宜下有司案驗
以明好惡嘉竟坐之(朱雲傳)貢禹自在位數言得失書數
十上禹以爲古民亡賦算口錢起武帝征伐四夷重賦
於民民産子三歲則出口錢故民重困至於生子輙殺
甚可悲痛宜令兒七歲去齒乃出口錢年二十乃算天
子下其議令民産子七歲乃出口錢自此始禹又言古
者不以金錢爲幣專意於農故一夫不耕必有受其飢
者今漢家鑄錢及諸鐵官皆置吏卒徒攻山取銅鐵一
歲功十萬人已上中農食七人是七十萬人常受其飢
也鑿池數百丈銷陰氣之精地藏空虚不能含氣出雲
斬伐林木亡有時禁水旱之災未必不繇此也自五銖
錢起以來七十餘年民坐盜鑄錢被刑者衆富人積錢
滿室猶亡厭足民心動摇商賈求利東西南北各用智
巧好衣美食歲有十二之利而不出租税農夫父子暴
露中野不避寒暑捽(才兀反)草杷(蒲巴反)土手足腁(步千反)胝
(竹尸反)已奉穀租又出稾税鄉部私求不可勝供故民棄
本逐末耕者不能半貧民雖賜之田猶賤賣以賈窮則
起爲盜賊何者末利深而惑於錢也是以姦邪不可禁
其原皆起於錢也疾其末者必絶其本宜罷採珠玉金
銀鑄錢之官無復以爲幣市井勿復販賣除其租銖之
律租税祿賜皆以布帛及穀使百姓一歸於農復古道
便(禹傳)議者以爲交易待錢布帛不可尺寸分裂禹議遂
寢(食貨志)禹又言諸宮奴婢十萬餘人戲游亡事税良民
以給之歲費五六鉅萬宜免爲庶人廩食令代關東戍
卒乘北邊亭塞候望又欲令近臣自諸曹侍中以上家
亡得私販賣與民爭利犯者輙免官削爵不得仕宦又
言孝文皇帝時貴廉絜賤貪汙賈人贅壻及吏坐贓者
皆禁錮不得爲吏賞善罰惡不阿親戚罪白者伏其誅
疑者以與民亡贖罪之法故令行禁止海内大化天下
斷獄四百與刑錯亡異武帝始臨天下尊賢用事闢地
廣境數千里自見功大威行遂從(讀曰縱)耆(讀曰嗜)欲用度
不足乃行壹切之變使犯法者贖罪入穀者補吏是以
天下奢侈官亂民貧盜賊並起亡命者衆郡國恐伏其
誅則擇便巧史書習於計簿能欺上府者以爲右職姦
軌不勝則取勇猛能操切百姓以苛暴威服下者使居
大位故亡義而有財者顯於世欺謾而善書者尊於朝
誖(布内反)逆而勇猛者貴於官故俗皆曰何以孝弟爲財
多而光榮何以禮義爲史書而仕宦何以謹慎爲勇猛
而臨官故黥劓而髠鉗者猶復攘臂爲政於世行雖犬
彘家富埶足目指氣使是爲賢耳故謂居官而置富者
爲雄桀處姦而得利者爲壯士兄勸其弟父勉其子俗
之壞敗乃至於是察其所以然者皆以犯法得贖罪求
士不得真賢相守崇財利誅不行之所致也今欲興至
治致太平宜除贖罪之法相守選舉不以實及有臧者
輙行其誅亡但免官則爭盡力爲善貴孝弟賤賈人進
真賢舉實廉而天下治矣孔子匹夫之人耳以樂道正
身不解(讀曰懈)之故四海之内天下之君微孔子之言亡
所折中(竹仲反)況乎以漢地之廣陛下之德處南面之尊
秉萬乘之權因天地之助其於變世易俗調和陰陽陶
冶萬物化正天下易於决流抑隊自成康以來幾且千
歲欲爲治者甚衆然而太平不復興者何也以其舍法
度而任私意奢侈行而仁義廢也陛下誠深念高祖之
苦醇法太宗之治正己以先下選賢以自輔開進忠正
致誅姦臣遠放讇佞放出園陵之女罷倡樂絶鄭聲去
甲乙之帳退僞薄之物修節儉之化驅天下之民皆歸
於農如此不懈則三王可侔五帝可及唯陛下留意省
察天下幸甚天子雖未盡從然嘉其質直之意(禹傳)匈奴
郅支單于自以道遠又恐漢擁護呼韓邪而不助已困
辱漢使江廼始等遣使奉獻因求侍子願爲内附漢議
遣衞司馬長安谷吉送之既至郅支單于怒竟殺吉等
(考異曰按陳湯傳初元四年郅支求侍子元紀五年谷吉使奴匈不還又湯傳云御史大夫貢禹議吉不可遣)
(按禹今年六月始爲御史大夫或者郅支以四年求侍子而吉以五年使匈奴也今從通鑑載於五年)貢
禹奏言古者天子七廟今孝惠孝景廟皆親盡宜毁及
郡國廟不應古禮宜正定天子是其議未及施行十二
月丁未禹卒天子賜錢百萬以其子爲郎丁巳長信少
府薛廣德爲御史大夫廣德爲人温雅有醖籍及爲三
公直言諫爭(韋元成貢禹薛廣德傳百官表)琅邪諸葛豐爲司隸校尉
刺舉無所避京師爲之語曰間何闊逢諸葛上嘉其節
加豐秩光祿大夫時侍中許章以外屬貴幸奢淫不奉
法度賓客犯事與章相連豐案劾章欲奏其事適逢許
章私出豐駐車舉節詔章曰下欲收之章廹窘馳車去
豐追之許侍中因得入宮門自歸上豐亦上奏於是收
豐節司隸去節自豐始豐上書謝曰臣豐駑怯文不足
以勸善武不足以執邪陛下不量臣能否拜爲司隸校
尉未有以自效復秩臣爲光祿大夫官尊責重非臣所
當處也又廹年歲衰暮常恐卒填溝渠無以報厚德使
論議士譏臣無補長獲素餐之名故常願捐一旦之命
不待時而斷姦臣之首縣於都市編書其罪使四方明
知爲惡之罰然後卻就斧鉞之誅誠臣所甘心也夫以
布衣之士尚猶有刎頸之交今以四海之大曾無伏節
死誼之臣率盡苟合取容阿黨相爲念私門之利忘國
家之政邪穢濁溷之氣上感于天是以災變數見百姓
困乏此臣下不忠之效也臣誠恥之亡已凡人情莫不
欲安存而惡危亡然忠臣直士不避患害者誠爲君也
今陛下天覆地載物無不容使尚書令堯賜臣豐書曰
司隸者刺舉不法善善惡惡非得顓之也勉處中和順
經術意恩深德厚臣豐頓首幸甚臣竊不勝憤懣(音滿)願
賜清宴唯陛下裁幸上不許是後所言益不用(諸葛豐傳)
