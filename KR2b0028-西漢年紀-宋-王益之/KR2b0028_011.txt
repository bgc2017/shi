西漢年紀卷十一宋王益之撰
武帝
元光元年冬十一月衞尉李廣為驍騎將軍屯雲中長
樂衞尉程不識為車騎將軍屯鴈門(考異曰漢書本紀作中尉程不識按)
(百官表張敺自建元元年為中尉凡九年至元光四年始遷御史大夫中間安得有不識為中尉事當是紀誤)
(考李廣傳程不識為長樂衞尉非中尉也又灌夫傳云程李俱東西宫衞尉亦可見也今從二傳)六月
罷(本紀)先是廣為隴西大守左右言其名將也由是入為
未央衞尉不識故與廣俱以邊太守將屯及出擊胡而
廣行無部曲行陳就善水草頓舍人人自便不擊刁斗
自衞莫府省(所領反)文書然亦遠斥候未嘗遇害不識正
部曲行伍營陳擊刁斗吏治軍簿(步戸反)至明軍不得自
便不識曰李將軍極簡易然虜卒(讀曰猝)犯之無以禁而
其士卒亦佚(與逸同)樂為之死我軍雖煩擾虜亦不得犯
我是時漢邊郡李廣程不識為名將然匈奴畏廣士卒
多樂從而苦不識不識孝景時以數直諫為太中大夫
(李廣傳)五月舉賢良文學上親策之制曰朕獲承至尊休
德傳之無窮而施之罔極任大而守重是以夙夜不皇
康寧永惟萬事之統猶懼有闕故廣延四方之豪雋郡
國諸侯公選賢良修絜博習之士欲聞大道之要至論
之極今子大夫襃然為舉首朕甚嘉之子大夫其精心
致思朕垂聽而問焉蓋聞五帝三王之道改制作樂而
天下洽和百王同之當虞氏之樂莫盛於韶於周莫盛
於勺聖王已沒鐘鼓筦絃之聲未衰而大道微缺陵夷
至虖桀紂之行王道大壊矣夫五百年之間守文之君
當塗之士欲則先王之法以戴翼其世者甚衆然猶不
能反日以仆滅至後王而後止豈其所持操或誖繆而
失其統與固天降命不可復反必推之於大衰而後息
與烏虖凡所為屑屑夙興夜寐務法上古者又將無補
與三代受命其符安在灾異之變何緣而起性命之情
或夭或夀或仁或鄙習聞其號未燭厥理伊欲風流而
令行刑輕而姦改百姓和樂政事宣昭何修何飾而膏
露降百榖登德潤四海澤臻草木三光全寒暑平受天
之祜享鬼神之靈惠澤洋溢施虖方外延及群生子大
夫明先聖之業習俗化之變終始之序講聞高誼之日
久矣其明以諭朕科别其條勿猥勿并取之於術愼其
所出廼其不正不直不忠不極枉於執事書之不泄興
於朕躬毋悼後害子大夫其盡心靡有所𨼆朕將親覽
焉董仲舒對曰陛下發德音下明詔求天命與情性皆
非愚臣之所能及也臣謹按春秋之中視前世已行之
事以觀天人相與之際甚可畏也國家將有失道之敗
而天廼先出灾害以譴告之不知自省又出怪異以警
懼之尚不知變而傷敗廼至以此見天心之仁愛人君
而欲止其亂也自非大無道之世天盡欲扶持而全安
之事在彊勉而已矣彊勉學問則聞見博而知益明彊
勉行道則德日起而大有功此皆可使還至而立有效
者也詩曰夙夜匪解書云茂哉茂哉皆彊勉之謂也道
者所繇適於治之路也仁義禮樂皆其具也故聖玉已
沒而子孫長久安寧數百歲此皆禮樂教化之功也王
者未作樂之時廼用先王之樂宜於世者而以深入教
化於民教化之情不得雅頌之樂不成故王者功成作
樂樂其德也樂者所以變民風化民俗也其變民也易
其化人也著故聲發於和而本於情接於肌膚藏於骨
髓故王道雖微缺而筦絃之聲未衰也夫虞氏之不為
政久矣然而樂頌遺風猶有存者是以孔子在齊而聞
韶也(按仲舒本傳此下尚有夫人君莫不欲安存而惡危亡一叚凡百餘字此本刪去文義未足)臣
聞天之所大奉使之王者必有非人力所能致而自至
者此受命之符也天下之人同心歸之若歸父母故天
瑞應誠而至書曰白魚入于王舟有火復于王屋流為
烏此蓋受命之符也周公曰復哉復哉孔子曰德不孤
必有鄰皆積善絫德之效也及至後世淫佚衰微不能
統理群生諸侯背畔殘賊良民以爭壤土廢德教而任
刑罰刑罰不中則生邪氣邪氣積於下怨惡畜於上上
下不和則陰陽繆盭而妖孽生矣此灾異所緣而起也
臣聞命者天之令也性者生之質也情者人之欲也或
夭或夀或仁或鄙陶冶而成之不能粹美有治亂之所
生故不齊也孔子曰君子之德風也小人之德草也草
上之風必偃故堯舜行德則民仁夀桀紂行暴則民鄙
夭夫上之化下下之從上猶泥之在鈞唯甄者之所為
猶金之在鎔唯冶者之所鑄綏之斯來動之斯和此之
謂也臣謹按春秋之文求王道之端得之於正正次王
王次春春者天之所為也正者王之所為也其意曰上
承天之所為而下以正其所為正王道之端云爾然則
王者欲有所為宜求其端於天天道之大者在陰陽陽
為德陰為刑刑主殺而德主生是故陽常居大夏而以
生育養長為事陰常居大冬而積於空虚不用之處以
此見天之任德不任刑也天使陽出布施於上而主歲
功使陰入伏於下而時出佐陽陽不得陰之助亦不能
獨成歲終陽以成歲為名此天意也王者承天意以從
事故任德教而不任刑刑者不可任以治世猶陰之不
可任以成歲也為政而任刑不順於天故先王莫之肯
為也今廢先王德教之官而獨任執法之吏治民毋乃
任刑之意與孔子曰不教而誅謂之虐虐政用於下而
欲德教之被四海故難成也臣謹按春秋謂一元之意
一者萬物之所從始也元者辭之所謂大也謂一為元
者視大始而欲正本也春秋深探其本而反自貴者始
(按仲舒本傳此下有故為人君者正心以正朝廷正朝廷以正百官一叚凡二百餘字此本删去文義未足)
夫萬民之從利如水之走下不以教化隄防之不能止
也是故教化立而姦邪皆止者其隄防完也教化廢而
姦邪並出刑罰不能勝者其隄防壊也古之王者明於
此是故南面而治天下莫不以教化為大務至周之末
世大為無道以失天下秦繼其後獨不能改又益甚之
重禁文學不得挾書棄捐禮誼而惡聞之其心欲盡滅
先王之道而顓為自恣苟簡之治故立為天子十四歲
而國破亡矣自古以來未嘗有以亂濟亂大敗天下之
民如秦者也孔子曰腐朽之木不可雕也糞土之牆不
可圬也今漢繼秦之後如朽木糞牆矣雖欲善治之亡
可奈何法出而姦生令下而詐起如以湯止沸抱薪救
火愈甚亡益也竊譬之琴瑟不調甚者必解而更張之
乃可鼓也為政而不行甚者必變而更化之乃可理也
當更張而不更張雖有良工不能善調也當更化而不
更化雖有大賢不能善治也古人有言曰臨淵羡魚不
如退而結網今臨政而願治七十餘歲矣不如退而更
化更化則可善治善治則灾害日去福禄日來詩云宜
民宜人受禄于天為政而宜於民者固當受禄于天夫
仁誼禮知信五常之道王者所當修飭也五者修飭故
受天之祜而享鬼神之靈德施於方外延及羣生也天
子覽其對而異焉廼復冊之曰(按原本作冊董仲舒据制辭稱百餘人則非獨)
(冊仲舒也今依本傳作冊之曰而刪去董仲舒三字)制曰蓋聞虞舜之時游於巖
廊之上垂拱無為而天下太平周文王至於日昃不暇
食而宇内亦治夫帝王之道豈不同條共貫與何逸勞
之殊也蓋儉者不造元黃旌旗之飾及至周室設兩觀
乘大路朱干玉戚八佾陳於庭而頌聲興夫帝王之道
豈異指哉或曰良玉不瑑又云非文亡以輔德二端異
焉殷人執五刑以督姦傷肌膚以懲惡成康不式四十
餘年天下不犯囹圄空虚秦國用之死者甚衆刑者相
望耗矣哀哉烏虖朕夙寤晨興惟前帝王之憲永思所
以奉至尊章洪業皆在力本任賢今朕親耕藉田以為
農先勸孝弟崇有德使者冠蓋相望問勤勞恤孤獨盡
思極神功烈休德未始云獲也今陰陽錯繆氛氣充塞
群生寡遂黎民未濟廉耻貿亂賢不肖渾殽未得其眞
故詳延特起之士意庶幾乎今子大夫待詔百有餘人
或道世務而未濟稽諸上古之不同考之於今而難行
毋廼牽於文繫而不得騁與將所繇異術所聞殊方與
各悉對著於篇毋諱有司明其指略切磋究之以稱朕
意仲舒對曰臣聞堯受命以天下為憂而未以位為樂
也故誅逐亂臣務求賢聖是以得舜禹稷卨咎繇衆聖
輔德賢能佐職教化大行天下和洽萬民皆安仁樂誼
各得其宜動作應禮從容中道故孔子曰如有王者必
世而後仁此之謂也堯在位七十載廼遜于位以禪虞
舜堯崩天下不歸堯子丹朱而歸舜舜知不可辟乃即
天子之位以禹為相因堯之輔佐繼其統業是以垂拱
無為而天下治孔子曰韶盡美矣又盡善也此之謂也
至於殷紂逆天暴物殺戮賢知殘賊百姓伯夷太公皆
當世賢者𨼆處而不為臣守職之人皆奔走逃亡入于
河海天下耗亂萬民不安故天下去殷而從周文王順
天理物師用賢聖是以閎夭太顚散宜生等亦聚於朝
廷愛施兆民天下歸之故太公起海濱而即三公也當
此之時紂尚在上尊卑昏亂百姓散亡故文王悼痛而
欲安之是以日昃而不暇食也孔子作春秋先正王而
繫萬事見素王之文焉繇此觀之帝王之條貫同然而
勞逸異者所遇之時異也孔子曰武盡美矣未盡善也
此之謂也臣聞制度文采元黃之飾所以明尊卑異貴
賤而勸有德也故春秋受命所先制者改正朔易服色
所以應天也然則宮室旌旗之制有法而然者也故孔
子曰奢則不遜儉則固儉非聖人之中制也臣聞良玉
不瑑資質潤美不待刻瑑此亡異於達巷黨人不學而
自知也然則常玉不瑑不成文章君子不學不成其德
臣聞聖王之治天下也少則習之學長則材諸位爵禄
以養其德刑罰以威其惡故民曉於禮誼而耻犯其上
武王行大誼平殘賊周公作禮樂以文之至於成康之
隆囹圄空虚四十餘年此亦教化之漸而仁義之流非
獨傷肌膚之效也至秦則不然誅名而不察實為善者
不必免而犯惡者未必刑也是以刑者甚衆死者相望
而姦不息俗化使然也故孔子曰導之以政齊之以刑
民免而無耻此之謂也(按仲舒本傳此下有今陛下并有天下一叚凡百餘字此本刪)
(去文義未足)陛下親耕藉田以為農先夙寤晨興憂勞萬民
思惟往古而務以求賢此亦堯舜之用心也然而未云
獲者士素不厲也夫不素養士而欲求賢譬猶不瑑玉
而求文采也(按仲舒本傳此下有故養士之大者莫大乎太學一叚凡四百餘字此本刪去文義)
(未足)陛下加惠寬臣之罪令勿牽制於文使得切磋究之
臣敢不盡愚於是天子復冊之制曰蓋聞善言天者必
有徵於人善言古者必有驗於今故朕垂問虖天人之
應上嘉唐虞下悼桀紂寖微寖滅寖明寖昌之道虚心
以改今子大夫明於陰陽所以造化習於先聖之道業
然而文采未極豈惑虖當世之務哉條貫靡竟統紀未
終意朕之不明與聽若眩與夫三王之教所祖不同而
皆有失或謂久而不易者道也意豈異哉今子大夫既
已著大道之極陳治亂之端矣其悉之究之孰之復之
詩不云乎嗟爾君子毋常安息神之聽之介爾景福朕
將親覽焉子大夫其茂明之仲舒復對曰臣聞論語曰
有始有卒者其唯聖人乎今陛下幸加惠留聽於承學
之臣復下明冊以切其意而究盡聖德非愚臣之所能
具也前所上對條貫靡竟統紀不終辭不别白指不分
明此臣淺陋之罪也冊曰善言天者必有徵於人善言
古者必有驗於今臣聞天者羣物之祖也故徧覆包函
而無所殊建日月風雨以和之經陰陽寒暑以成之故
聖人法天而立道亦溥愛而無私布德施仁以厚之設
誼立禮以導之春者天之所以生也仁者君之所以愛
也夏者天之所以長也德者君之所以養也霜者天之
所以殺也刑者君之所以罰也繇此言之天人之徵古
今之道也孔子作春秋上揆之天道下質諸人情參之
於古考之於今故春秋之所譏灾害之所加也春秋之
所惡怪異之所施也書邦家之過兼災異之變以此見
人之所為其美惡之極乃與天地流通而往來相應此
亦言天之一端也古者修教訓之官務以德善化民民
已大化之後天下常亡一人之獄矣今世廢而不修亡
以化民民以故棄行誼而死財利是以犯法而罪多一
歲之獄以萬千數以此見古之不可不用也故春秋變
古則譏之天令之謂命命非聖人不行質樸之謂性性
非教化不成人欲之謂情情非制度不節是故王者上
謹於承天意以順命也下務明教化民以成性也正法
度之宜别上下之序以防欲也修此三者而大本舉矣
人受命於天固超然異於羣生入有父子兄弟之親出
有君臣上下之誼會聚相遇則有耆老長幼之施粲然
有文以相接驩然有恩以相愛此人之所以貴也生五
糓以食之桑麻以衣之六畜以養之服牛乘馬圈豹檻
虎是其得天之靈貴於物也故孔子曰天地之性人為
貴明於天性知自貴於物知自貴於物然後知仁誼知
仁誼然後重禮節重禮節然後安處善安處善然後樂
循理樂循理然後謂之君子故孔子曰不知命亡以為
君子此之謂也冊曰上嘉唐虞下悼桀紂寖微寖滅寖
明寖昌之道虚心以改臣聞衆少成多積小致鉅故聖
人莫不以晻致明以微致顯是以堯發於諸侯舜興虖
深山非一日而顯也蓋有漸以致之矣言出於已不可
塞也行發於身不可掩也言行治之大者君子之所以
動天地也故盡小者大愼微者著詩云惟此文王小心
翼翼故堯兢兢日行其道而舜業業日致其孝善積而
名顯德彰而身尊此其寖明寖昌之道也夫善惡之相
從如影響之應形聲也故桀紂暴謾䜛賊並進賢知𨼆
伏惡日顯國日亂晏然自以如日在天終陵夷而大壊
夫暴逆不仁者非一日而亡也亦以漸至故桀紂雖亡
道然猶享國十餘年此其寖微寖滅之道也冊曰三王
之教所祖不同而皆有失或謂久而不易者道也意豈
異哉臣聞夫樂而不亂復而不厭者謂之道道者萬世
無弊弊者道之失也先王之道必有偏而不舉之處故
政有眊而不行舉其偏者以補其弊而已矣三王之道
所祖不同非其相反將以捄溢扶衰所遭之變然也故
孔子曰無為而治者其舜虖改正朔易服色以順天命
而已其餘盡循堯道何更為哉故王者有改制之名亡
變道之實然夏上忠殷上敬周上文者所繼之捄當用
此也孔子曰殷因於夏禮所損益可知也周因於殷禮
所損益可知也其或繼周者雖百世可知也此言百王
之用以此三者矣夏因於虞而獨不言所損益者其道
如一而所上同也道之大原出於天天不變道亦不變
是以禹繼舜舜繼堯三聖相受而守一道亡救弊之政
也故不言其所損益也(按原本無先王之道以下至此當是脫落今補入)繇是
觀之繼治世者其道同繼亂世者其道變今漢繼大亂
之後若宜少損周之文致用夏之忠者陛下有明德嘉
道愍世俗之靡薄悼王道之不昭故舉賢良方正之士
論誼考問將欲興仁誼之休德明帝王之法制建太平
之道也臣愚不肖述所聞誦所學道師之言厪能勿失
耳若廼論政事之得失察天下之息耗此大臣輔佐之
職三公九卿之任非臣仲舒所能及也然而臣竊有怪
者夫古之天下亦今之天下今之天下亦古之天下共
是天下古亦大治以古準今壹何不相逮之遠也安所
繆盭而陵夷若是意者有所失於古之道與有所詭於
天之理與試迹之古返之於天倘可得見乎夫天亦有
所分予予之齒者去其角傅之翼者兩其足是所受大
者不得復取小也古之所予禄者不食於力不動於末
是亦受大者不得取小與天同意者也夫已受大又取
小天不能足而况人乎此民之所以囂囂苦不足也身
寵而載高位家溫而食厚禄因乘富貴之資力以與民
爭利於下民安能如之哉是故衆其奴婢多其牛羊廣
其田宅博其産業畜其委積務此而亡已以迫蹵民民
日朘月削寖以大窮(按原本無安所繆盭以下至此當是脫落今補入)富者奢
侈羡溢貧者窮急愁苦窮急愁苦而上不救則民不樂
生民不樂生尚不避死安能避罪此刑罰之所以蕃而
姦邪不可勝者也故受禄之家食禄而已不與民爭業
然後利可均布而民可家足此上天之理而亦太古之
道天子之所宜法以為制大夫之所當循以為行也故
公儀子相魯之其家見織帛怒而出其妻食於舍而茹
葵愠而拔其葵曰吾已食禄又奪園夫紅女利虖古之
賢人君子在列位者皆如是是故下高其行而從其教
民化其廉而不貪鄙及至周室之衰其卿大夫緩於誼
而急於利亡推讓之風而有爭田之訟故詩人疾而刺
之曰節彼南山惟石巖巖赫赫師尹民具爾瞻爾好誼
則民鄉仁而俗善爾好利則民好邪而俗敗由是觀之
天子大夫者下民之所視效遠方之所四面而内望也
近者視而放之遠者望而效之豈可以居賢人之位而
為庶人行哉(考異曰仲舒對策傳不著年唯本紀載於元光元年下又云公孫宏出焉按宏傳武)
(帝初即位招賢良文學士是時宏年六十以賢良徵為博士元狩二年宏年八十終丞相位自元狩逆數至武)
(帝即位之初蓋二十年則宏之初舉賢良其在建元元年明矣至於復徵又元光五年也本紀云公孫宏出焉)
(殊誤今不取司馬公通鑑併董仲舒疑以為不當列於此年謂舉孝廉在十一月對策在五月如此豈得謂自)
(仲舒發之遂移於建元元年今以仲舒策考之移於元年與當時事勢殊不合仲舒曰今臨政而願治七十餘)
(歲矣漢興至建元之元方六十七年不應以為七十餘歲也至元光之元乃七十三年故可云爾又曰并有天)
(下海内莫不率服夜郎康居殊方萬里說德歸義武帝建元之初亦無通夜郎之事考地理志建元六年開犍)
(為郡即夜郎地夜郎以建元六年通故次年對策及此也然則漢書紀載於元光元年得之矣故荀紀從焉或)
(曰審如此舉孝廉何為在十一月對策何為在五月以愚度之或史氏誤載固未可知或傳流之遠顚倒失次)
(亦未可知或未變太初歴前之月日史氏偶失未改遂用已改之例倒之亦未可知蓋漢初以夏十月為正月)
(十一月為二月終於九月為十二月及武帝改太初歴用夏正史氏紀蓋恐其與改月日溷併追改以前月耳)
(舉孝廉之十一月意者當時之八月也對策之五月意者當時之二月也史氏既失於追改遂用前例以十一)
(月列於前耳不然武帝故事何以先載仲舒對策而始以舉孝廉繼之耶或又曰仲舒傳載對策畢為江都相)
(中廢為中大夫又云遼東高廟災仲舒推說其意主父偃竊奏之仲舒由是得罪二災在建元六年使對策在)
(元光元年不應先於建元六年以論災異抵罪也以史考之仲舒所論非當年事也蓋追記耳故仲舒傳云先)
(是遼東高廟災而荀紀亦載遼東高廟災其後董仲舒云云觀此二言則知非建元六年致論明矣史記儒林)
(傳云仲舒自江都相中廢為中大夫居舍著災異之記然則仲舒私家著記因追述二災未可知也今仲舒對)
(策從漢書本紀荀氏漢紀載於此年又依武帝故事以舉孝廉事附焉至於相江都論三仁著災異記以次列)
(焉)初令郡國舉孝廉各一人(通鑑)以仲舒為江都相仲舒
相易王王問仲舒曰粤王句踐與大夫泄庸種蠡謀伐
吳遂滅之孔子稱殷有三仁寡人亦以為粤有三仁桓
公決疑於管仲寡人決疑於君仲舒對曰臣愚不足以
奉大對聞昔者魯君問柳下惠吾欲伐齊何如柳下惠
曰不可歸而有憂色曰吾聞伐國不問仁人此言何為
至於我哉徒見問耳且猶羞之况設詐以伐吳虖繇此
言之粤本無一仁夫仁人者正其誼不謀其利明其道
不計其功是以仲尼之門五尺之童羞稱五伯(讀曰覇)為
其先詐力而後仁誼也苟為詐而已故不足稱於大君
子之門也五伯比於他諸侯為賢其比三王猶武夫之
與美玉也王曰善仲舒治國以春秋災異之變推陰陽
所以錯行故求雨閉諸陽縱諸陰其止雨反是行之一
國未嘗不得所欲中廢為中大夫(仲舒傳)居舍著災異之
記先是遼東高廟災高園便殿火仲舒推說其意以為
高廟不當居遼東高園殿不當居陵旁天災若語陛下
當今之世視親戚貴屬在諸侯遠正最甚者忍而誅之
如吾燔高廟廼可視近臣在國中處旁仄及貴而不正
者忍而誅之如吾燔高園殿廼可云爾在外而不正者
雖貴如高廟猶災燔之况諸侯乎在内而不正者雖貴
如高園殿猶燔災之况大臣乎此天意也辠在外者天
災外辠在内者天災内燔甚罪當重燔簡罪當輕承天
意之道也上召視諸生示其書有譏刺(漢書五行志史記儒林傳)仲
舒弟子吕步舒不知其師書以為大愚於是下仲舒吏
當死詔赦之仲舒遂不敢復言災異(仲舒傳)六月客星見
于房(天文志)秋七月癸未先晦一日日有蝕之(荀紀)是歲天
星盡摇上問候星者對曰星摇者民勞也(荀紀漢書天文志)
二年冬十月上初至雍郊見五畤後常三歲一郊是時
上求神君舍之上林中磃氏觀神君者長陵女子以乳
死見神於先後宛若宛若祠之其室民多往祠平原君
亦往祠其後子孫以尊顯上厚禮置祠之内中聞其言
不見其人云亳人謬忌奏祠太一方曰天神貴者太一
太一佐曰五帝古者天子以春秋祭太一東南郊用太
牢七日為壇開八通之鬼道於是天子令太祝立其祠
長安東南郊常奉祠如忌方其後人有上書言古者天
子三年壹用太牢祠神三一天一地一太一天子許之
令太祝領祠之於忌太一壇上如其方後人復有言古
者天子常以春解祠祠黃帝用一梟破鏡冥羊用羊祠
馬行用一青牡馬太一臯山山君用牛武夷君用乾魚
陰陽使者以一牛令祠官領之如其方而祠於忌太一
壇旁(封禪書郊祀志)春鴈門馬邑豪聶壹因大行王恢言匈奴
初和親親信邊可誘以利致之伏兵襲擊必破之道也
上召問公卿曰今欲舉兵攻之何如大行恢對曰陛下
雖未言臣固願效之今以陛下之威海内為一天下同
任又遣子弟乘邊守塞轉粟輓(音晚)輸以為之備然匈奴
侵盗不已者無它以不恐之故耳臣竊以為擊之便御
史大夫韓安國曰不然臣聞高皇帝嘗圍於平城匈奴
至者投鞍高如城者數所平城之飢七日不食天下歌
之後結和親至今為五世利孝文皇帝又嘗壹擁天下
之精兵聚之廣武常谿然終無尺寸之功而天下黔首
無不憂者孝文寤於兵之不可宿故復合和親之約此
二聖之迹足以為效矣臣竊以為勿擊便恢曰不然臣
聞五帝不相襲禮三王不相復(扶目反)樂非故相反也各
因世宜也今邊境數驚士卒傷死中國槥(音衞)車相望此
仁人之所𨼆也臣故曰擊之便安國曰不然臣聞利不
十者不易業功不百者不變常是以古之人君謀事必
就祖發政占古語重作事也且自三代之盛夷狄不與
(讀曰豫)正朔服色非威不能制彊弗能服也以為遠方絶
地不牧之民不足煩中國也且匈奴輕疾悍亟(居力反)之
兵也至如猋(必遥反)風去如收電畜牧為業弧弓䠶獵逐
獸隨草居處無常難得而制今使邊郡久廢耕織以支
胡之常事其埶不相權也臣故曰勿擊便恢曰不然臣
聞鳳鳥乘於風聖人因於時昔秦繆(讀與穆同)公都雍地方
三百里知時宜之變攻取西戎辟(讀曰闢)地千里并國十
四隴西北地是也及後蒙恬為秦侵胡辟數千里以河
為竟(讀曰境)累石為城樹榆為塞匈奴不敢飲馬於河置
熢燧然後敢牧馬夫匈奴獨可以威服不可以仁畜也
今以中國之盛萬倍之資遣百分之一以攻匈奴譬猶
以彊弩射且潰之癰也必不留行矣若是則北發月氏
(讀曰支)可得而臣也臣故曰擊之便安國曰不然臣聞之
衝風之衰不能起毛羽彊弩之末力不能入魯縞夫盛
之有衰猶朝之必莫也今將卷甲輕舉深入長敺疾則
糧乏徐則後利不至千里人馬乏食兵法曰遺(弋季反)人
獲也意者有它繆巧可以禽之則臣不知也不然則未
見深入之利也臣故曰勿擊便恢曰不然夫草木遭霜
者不可以風過清水明鏡不可以形逃通方之士不可
以文亂今臣言擊之者固非發而深入也將順因單于
之欲誘而致之邊吾選梟騎壯士陰伏而處以為之備
審遮險阻以為之戒吾埶已定或營其左或營其右或
當其前或絶其後單于可禽百全必取上曰善廼從恢
議(韓安國傳二考異曰蓋元年壹始言之年議乃決也)夏六月以御史大夫韓
安國為護軍將軍衞尉李廣為驍騎將軍太僕公孫賀
為輕車將軍大行王恢為將屯將軍太中大夫李息為
材官將軍將三十萬衆屯馬邑谷中(本紀)諸將皆屬護軍
約單于入馬邑縱兵王恢李息别從代主擊輜重(直用反)
陰使聶壹為間闌出物與匈奴交易陽為賣馬邑城以
誘單于曰吾能斬馬邑令丞以城降財物可盡得單于
愛信以為然而許之於是單于穿塞將十萬騎入武州
塞未至馬邑百餘里見畜布野而無人牧者得尉史知
漢謀去漢兵追至塞度(徒各反)弗及王恢等皆罷兵匈奴
絶和親攻當路塞往往入盗於漢邊不可勝數(韓安國匈奴傳)
太史公曰嚴助朱買臣等招來東甌事兩越江淮
之間蕭然煩費矣唐蒙司馬相如開路西南夷鑿
山通道千餘里以廣巴蜀巴蜀之民罷焉彭吳賈
滅朝鮮略薉州(三字本嚴安傳)置滄海之郡則燕齊之間
靡然發動及王恢設謀馬邑匈奴絶和親侵擾北
邊兵連而不解天下苦其勞而干戈日滋行者齎
居者送中外騷擾而相奉百姓抏弊以巧法財賂
衰耗而不贍入物者補官出貨者除罪選舉陵遲
廉耻相冒武力進用法嚴令具興利之臣自此始
也(平準書)
上嘗輦至郎署一老郎鬢眉皓白衣服不整上問曰公
何時為郎何其老也對曰臣姓顔名駟江都人也以文
帝時為郎上曰何其不遇也駟曰文帝好文而臣好武
景帝好老而臣尚少陛下好少而臣已老是以三世不
遇也上感其言將擢用之韓安國諫曰無才能者託於
不遇陛下如擢用之臣恐名實亂也上弗聽乃用為會
稽都尉(武帝故事書考異曰此事見武帝故事不知其時元於馬邑事後今附是歲之末)
三年祁侯繒它坐大射擅罷去免(功臣表記案祁侯繒它免史漢書功臣)
(表皆作二年此作三年未知何據)
