刊印編年通載序
史學之不講久矣漢魏巳來以是名家者不
過數人歷世旣遠載籍漫汗學者披文考古
如乘桴涉海而欲窮其津涯未易得也至有
皓首疲精弊弊於編簡文字之間問其前代因
革之端紀年號名之同異何者爲正何者爲
僞一治一亂姦雄割據天下之所以離與其所
以合之由茫然不能對者多矣嗚呼天地之
理求於簡易而可以得六合之廣據於會要
而可以觀不居其簡而欲致其詳不執其要
而欲會其衆斯亦惑矣族姪衡子平以文辭
舉進士當
仁宗朝擢爲第一自布衣時巳留心於兹學
會蕞經傳諸家之所載研磨編綴積二十餘
年而後書成列爲十卷名之曰編年通載斷
自帝堯以訖于
皇宋丁未之歲緫三千四百年推曆甲子以
冠其首而爲之次第焉史有訛謬爲刊正之
事有疑誤爲明辨之若夫世數之代易歷統
之相傳年名國號散殊重複凡廢興治亂之
兆割裂合并之因災祥善惡罔不具載開卷
推迹粲然如黑白之在目其論譔有條理得居
簡執要之術蓋歷代史籍之管轄也夫以二
十萬言而包括三千四百年之事上下馳騁
靡有缺漏措意初若煩勞而卒會於簡易
非敏識好學篤志而強力烏能爲之哉是書
也甲寅歲嘗進御於
神宗皇帝備
乙夜之覽當時頗蒙稱獎子平祕而不以示
人予病近時儒者篤於窮經而未皇及傳記
簡策之學間有從事於斯者如前之云云因
募工鏤板以廣其傳庶幾讀之者用力甚少
而收功彌博噫士之不欲知古昔則巳如欲
從容間燕上論其世視數千百歲之遠如在
掌上捨此書何以哉又如
朝廷作新法令更易制度凡禮樂刑政之所
關教化㳂革之所自紀元立號於此質疑上
則資
人主之顧問次則備平居之遺忘據舊鑒新
可以縷數然則補助學問豈尺寸之功歟博
進編年通載表
臣衡言臣聞今之所以知古後之所以知今
其君臣之系治亂之迹紀歷之元必憑諸史
以傳天下兹事體大自昔才難臣衡誠惶誠
懼頓首頓首竊以尭舜二典夏商周之訓
誓誥命春秋之二百四十二年行事皆出聖人
手筆渾深奥密莫敢倫擬兩漢以來自馬遷
因秦火之餘輯殘脫之經及戰國百家之說
又率已意易編年而爲紀傳世家表書上下
數千載最爲雄贍采摭精粗不能無失
揔三千四百年目之曰編年通載其刊正謬誤
如史記以爲舜年二十以孝聞三十堯舉之五
十攝行天子事六十有一而踐帝位在位三十
九年今以虞書考之則舜生三十豋庸三十
位五十載乃知司馬遷之妄如魏受
漢禪漢紀以爲延康元年十月乙夘魏志以
爲十一月庚午受禪壇碑以爲十月辛未夫禪
代大事也而三說不同今以詔冊書令推之
實以十月乙夘策詔使奉璽綬二十九日辛
未始豋壇受命乃知史官之失佗類此者何
又莫得而見臣今所書者或得於詔勑或得
於圖錄或得於十國傳志或得於羣臣家集
略舉大綱以貽萬世於戲夏有天下四百三
十二年其爲善治者啓少康五十九年而巳
商有天下六百二十九年其爲善治者太甲
太戊武丁一百六十七年而巳周有天下八
百六十七年其爲善治者成康宣一百一十
九年而巳兩漢有天下四百二十六年其爲
善治者文景宣光明章一百四十年而巳後
魏享國一百七十一年有志于治者孝文而
巳唐有天下二百九十年其爲善治者正觀
開元五十二年而巳善治如此其少也王道
如此其難行也天造
我宋其鴻猷盛烈安平之久推之前世未有
其比恭惟
皇帝陛下光宅丕圖祗遹先憲攄衍靈命
以垂無窮若鑒古制作則臣之此書不逾几
席可以窮百王之軌轍若新曆元朔則臣之
此書不離掌握可以知千歲之號名是敢冒昧
天威仰塵乙覽儻蒙收採則臣之疲心刓精
庶幾少補其編年通載十冊謹隨表
上進以
聞臣衡誠惶誠懼頓首頓首謹言
