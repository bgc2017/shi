北史卷十九
唐李延夀撰
列傳第七
文成五王獻文六王孝文六王
文成皇帝七男孝元皇后生獻文皇帝夫人生安樂
厲王長夫人生廣川莊王略沮渠夫人生齊郡順
夫人生河間孝夫人生安豐匡王猛玄
夫人生韓哀王安平早薨無傳
安樂王長樂皇興四年封建昌王後改封安樂王長樂
性凝重獻文器愛之承明元年拜太尉出為定州刺史
頓辱衣冠多不奉法百姓詣闕訟之孝文罰杖三十貪
暴彌甚以罪徵詣京師後謀不軌事發賜死於家葬以
王禮諡曰厲子詮字搜賢襲宣武初為涼州刺史在州
貪穢政以賄成後除定州刺史及京兆王愉之反詐言
國變在北州鎮咸疑朝廷有舋遣使觀詮動静詮具以
狀告州鎮帖然愉奔信都詮以李平高殖等四面攻燒
愉突門而出尋除侍中兼以首告之功除尚書左僕射
薨諡曰武康子鑒字長文襲後除相州刺史北討大都
督討葛榮仍兼尚書左僕射北道行臺尚書令與都督
裴衍共攻信都鑒既庸才見天下多事遂謀反降附葛
榮都督源子邕與裴衍合圍鑒斬首傳洛詔改姓元氏
莊帝初許復本族又特復鑒王爵贈司空鑒弟斌之字
子爽性險無行及與鑒反敗遂奔葛榮榮滅得還孝武
帝時封潁川郡王委以腹心之任帝入關斌之奔梁大
統二年還長安位尚書令薨贈太尉諡武襄
廣川王略延興二年封位中都大官性明敏鞫獄稱平
太和四年薨諡曰莊子諧字仲和襲十九年薨詔曰古
者大臣之喪有三臨之禮此蓋三公已上自漢已降多
無此禮庶仰遵古典哀感從情雖以尊降伏私痛寧爽
欲令親王有期親者為之三臨大功親者為之再臨小
功緦麻為之一臨廣川王於朕大功必欲再臨者欲於
大斂日親臨盡哀成服之後緦衰而弔既殯之緦麻理
在無疑大歛之臨當否何如為須撫柩於始喪為應盡
哀於闔柩黃門侍郎崔光宋弁通直常侍劉芳典命下
大夫李元凱中書侍郎高聰等議曰三臨之事乃自古
禮爰及漢魏行之者稀陛下方遵前軌臣等以為若期
親三臨大功宜再始喪之初哀之至極既以情降宜從
始喪大歛之臨伏如聖旨詔曰魏晉已來親臨多闕至
於戚臣必於東堂哭之頃大司馬安定王薨朕既臨之
後受慰東堂今日之事應更哭不光等議曰東堂之哭
蓋以不臨之故今陛下躬親撫視羣臣從駕臣等議以
為不宜復哭詔曰若大司馬戚尊位重必哭於東堂而
廣川既是諸王之子又年位尚幼卿等議之朕無異焉
諧將大歛帝素委貌深衣哭之入室哀慟撫尸而出有
司奏廣川王妃薨於代京未審以新尊從於卑舊為宜
卑舊來就新尊詔曰遷洛之人自兹厥後悉可歸骸芒
嶺皆不得就塋恒代其有夫先葬北婦今喪在南婦人
從夫宜還代葬若欲移父就母亦得任之其有妻墳於
恒代夫死於洛不得以尊就卑欲移母就父宜亦從之
若異葬亦從之若不在葬限身在代喪葬之彼此皆得
任之其戶屬恒燕身官京洛去留之宜亦從所擇其屬
諸州者各得任意詔贈諧武衞將軍諡曰剛及葬帝親
臨送之子靈道襲卒諡悼王
齊郡王簡字叔亮太和五年封位中都大官簡母沮渠
牧犍女也簡性貌特類外祖後為内都大官孝文嘗與
簡俱朝文明太后皇信堂簡居帝之右行家人禮遷太
保孝文仁孝以諸父零落存者唯簡每見立以待之俟
坐致敬問起居停簡拜伏簡性好酒不能理公私之事
妻常氏燕郡公喜女也文明太后以賜簡幹綜家事頗
節簡酒乃至盜竊求乞婢侍卒不能禁薨時孝文不豫
詔曰叔父薨背痛慕摧絶不自勝任但虚頓牀枕未堪
奉赴當力疾發哀諡曰靈王宣武時改諡曰順子祐字
伯授母常氏孝文以納不以禮不許其為妃宣武以母
從子貴詔特拜為齊國太妃祐位涇州刺史薨諡曰敬
河間王若字叔儒未封而薨追封河間諡曰孝詔京兆
康王子太安為後太安於若為從弟非相後之義廢之
以齊郡王子琛繼琛字曇寳幼敏慧孝文愛之宣武時
拜定州刺史琛妃宣武舅女高皇后妹琛憑恃内外在
州貪惏及還朝靈太后詔曰琛在定州唯不將中山宫
來自餘無所不致何可敘用由是廢于家琛以明帝始
學獻金字孝經又無方自達乃與劉騰為飬息賂騰金
寳巨萬計騰為言乃得兼都官尚書出為秦州刺史在
州聚斂百姓吁嗟東益南秦二州氐反詔琛為行臺仍
充都督還攝州事既總軍省求慾無厭進討氐羌大被
摧破内恃劉騰無所畏憚為中尉彈糾會赦除名尋復
王爵後討鮮于脩禮敗免官爵後討汾晉胡蜀卒於軍
追復王爵
安豐王猛字季烈太和五年封加侍中出為鎮都大將
營州刺史猛寬仁雄毅甚有威略戎夷畏愛之薨于州
贈太尉諡曰匡子延明襲宣武時授太中大夫延昌初
歲大饑延明乃减家財以拯賓客數十人并贍其家至
明帝初為豫州刺史甚有政績累遷給事黃門侍郎延
明既博極羣書兼有文藻鳩集圖籍萬有餘卷性清儉
不營産業與中山王熙及弟臨淮王彧等並以文學令
望有名於世雖風流造次不及熙彧而稽古淳篤過之
遷侍中詔與侍中崔光撰定服制後兼尚書右僕射以
延明博識多聞敕監金石事及元法僧反詔為東道行
臺徐州大都督節度諸軍事與都督臨淮王彧尚書李
憲等討法僧梁遣其豫章王綜鎮徐州延明先牧徐方
甚得人譽招懷舊士遠近歸之綜既降延明因以軍乘
之復東南之境至宿豫而還遷都督徐州刺史頻經師
旅人物彫弊延明招擕新故人悉安業百姓咸附莊帝
時兼大司馬元顥入洛延明受顥委寄顥敗奔梁死於
江南莊帝末喪還孝武初贈太保王如故諡曰文宣所
著詩賦讃頌銘誄三百餘篇又撰五經宗略詩禮别義
注帝王世紀及列仙傳又以河間人信都芳工筭圖又
集器準九篇別為之注皆行於世矣孫長孫儒孝静時
襲祖爵
獻文皇帝七男思皇后生孝文皇帝封昭儀生咸陽王
禧韓貴人生趙郡靈王幹高陽文穆王雍孟椒房生廣
陵慧王羽潘貴人生彭城武宣王勰高椒房生北海王
詳
咸陽王禧字思永太和九年封加侍中驃騎大將軍中
都大官文明太后令皇子皇孫於静所别置學選忠信
博聞之士為之師傅以匠成之孝文以諸弟典三都職
謂禧曰弟等皆幼年任重三都折獄特宜用心夫未能
操刀而使割錦非傷錦之尤寔授刀之責文明太后亦
致誡勗出為使持節開府冀州刺史孝文餞於南郊又
以濟陽王鬱枉法賜死之事遣告禧因以誡之後禧朝
京師詔以廷尉卿李冲為禧師時王國舍人應取八族
及清脩之門禧取任城王隷戸為之深為帝責帝以諸
王婚多猥濫於是為禧娉故潁川太守隴西李輔女河
南王幹娉故中散代郡穆明樂女廣陵王羽娉驃騎諮
議參軍滎陽鄭平城女潁川王雍娉故中書博士范陽
盧神寳女始平王勰娉廷尉卿隴西李冲女北海王詳
娉吏部郎中滎陽鄭懿女有司奏冀州人蘇僧瓘等三
千人稱禧清明有惠政請世胙冀州詔曰畫野由君理
非下請入除司州牧詔以禧元弟之重食邑三千戸自
餘五王皆邑食二千孝文引見朝臣詔斷北語一從正
音禧贊成其事於是詔年三十已上習性已久容或不
可卒革三十已下見在朝廷之人語音不聽仍舊若有
故為當降爵黜官若仍舊俗恐數世之後伊洛之下復
成被髮之人朕嘗與李冲論此冲言四方之語竟知誰
是帝者言之即為正矣何必改舊從新冲之此言應合
死罪乃謂冲曰卿實負社稷冲免冠陳謝又責留京之
官曰昨望見婦女之服仍為夾領小袖何為而違前詔
禧對曰陛下聖過堯舜光化中原舛違之罪實合處刑
孝文曰若朕言非卿等當奮臂廷論如何入則順旨退
有不從昔舜語禹汝無面從退有後言卿等之謂乎尋
以禧長兼太尉公後帝幸禧第謂司空穆亮僕射李冲
曰元弟禧戚連皇極且長兼太尉以和餁鼎朕恒恐君
有空授之名臣貽彼已之刺今幸其宅徒屈二賓良以
為愧帝篤於兄弟以禧次長禮遇優隆然亦知其性貪
每加切誡而終不改操後加侍中正太尉及帝崩禧受
遺輔政雖為宰輔之首而?受賄賂姬妾數十意尚未
已猶欲遠有簡娉以恣其情宣武頗惡之景明二年春
召禧等入光極殿詔曰恪比纏尪疾實憑諸父今便親
攝百揆且還府司當别處分尋詔進位太保領太尉帝
既覽政禧意不安遂與其妃兄兼給事黃門侍郎李伯
尚謀反帝時幸小平津禧在城西小宅初欲勒兵直入
金墉衆懷沮異禧心因緩自旦達晡計不能決遂約不
洩而散直寢符承祖薛魏孫與禧將害帝是日帝息於
芒山止浮圖隂下少時睡卧魏孫便欲赴廷承祖私言
於魏孫曰吾聞殺天子者身當癩魏孫且止帝尋覺悟
俄有武興王楊集始出便馳告而禧意不疑乃與臣妾
向洪池别墅遣其齋帥劉小苟奉啓云檢行田牧小苟
至芒嶺已逢軍人怪小苟赤衣將欲殺害小苟言欲告
反乃緩之禧是夜宿於洪池不知事露其夜將士所在
追禧禧自洪池東南走左右從禧者唯兼防閤尹龍武
禧憂迫謂曰試作一謎當思解之以釋毒悶龍武歘憶
舊謎云眠則同眠起則同起貪如犲狼贓不入已都不
有心於規刺也禧亦不以為諷已因解之曰此是眼也
而龍武謂之是箸渡洛水至栢塢顧謂龍武曰汝可勉
心作與太尉公同死計龍武曰若與殿下同命雖死猶
生俄而禧被禽送華林都亭著千斤鎖格龍武羽林掌
衞之時熱甚禧渴悶垂死敕斷水漿侍中崔光令左右
送酪漿升餘禧一飲而盡初孝文觀台宿有逆謀氣言
於禧曰玄象變汝終為逆謀會無所成但受惡而已至
此果如言禧臨盡畏迫喪志乃與諸妹公主等訣言及
一二愛妾公主哭且罵之言坐多取此婢軰貪逐財物
致今日之事何復嘱問此等禧愧而無言遂賜死私第
絶其諸子属籍禧之諸女微給資産奴婢自餘家財悉
以賚高肇趙脩二家其餘賜内外百官逮于流外多百
匹下至十匹其積聚若此其宫人為之歌曰可憐咸陽
王奈何作事誤金床玉几不能眠夜蹋霜與露洛水湛
湛彌岸長行人那得度其歌遂流至江表北人之在南
者雖富貴聞弦管奏之莫不灑泣禧八子長子通字曇
和竊入河内太守陸琇家初與通情既聞禧敗乃殺之
通弟翼字仲和後會赦詣闕上書求葬父不許乃與二
弟昌曄奔梁正光中詔咸陽京兆二王諸子並聽附属
籍後復禧王爵葬以王禮詔曄弟坦襲翼與昌申屠氏
出曄李妃所出也翼容貌魁壯風制可觀梁武甚重之
封為咸陽王翼讓其嫡弟曄梁武不許後為青冀二州
刺史鎮郁州翼謀舉州入國為梁武所殺翼弟樹字秀
和一家獨立美姿貌善吐納兼有將略位宗正卿後亦
奔梁梁武尤器之封為魏郡王後改封鄴王數為將領
窺覦邊服尒朱榮之害百官也樹時為郢州刺史請討
榮梁武資其士馬侵擾境上孝武初御史中尉樊子鵠
為行臺率徐州刺史杜德舍人李昭等討之樹城守不
下子鵠使金紫光禄大夫張安期說之樹請委城還南
子鵠許之殺白馬為盟樹恃誓不為戰備與杜德别還
南德不許送洛陽置在景明寺樹年十五奔南未及富
貴每見嵩山雲向南未嘗不引領歔欷初發梁覩其愛
妹玉兒以金指環與别樹常著之寄以還梁表必還之
意朝廷知之俄而賜死未幾杜德忽得狂病云元樹打
我不已至死此驚不絶舍人李昭尋奉使向秦州至潼
關驛夜夢樹云我已訴天帝待卿至隴終不相放昭覺
惡之及至隴口為賀拔岳所殺子鵠尋為達野拔所殺
孝静時其子貞自建業求隨聘使崔長謙赴鄴葬樹梁
武許之詔贈樹太師司徒尚書令貞既葬還江南位太
子舍人及侯景南奔梁武以貞為咸陽王送景使為魏
主未幾景反曄字世茂梁封為桑乾王卒於南坦一名
穆字延和慠佷凶麤因飲醉之際於洛橋左右頓辱行
人為道路所患從叔安豐王延明每切責之曰汝兇悖
性與身而長昔宋有東海王褘志性凡劣時人號曰驢
王我熟觀汝所作亦恐不免驢號當時聞者號為驢王
禧誅後坦兄翼樹等五人相繼南奔故坦得承襲改封
敷城王永安初復本封咸陽郡王累遷侍中莊帝從容
謂曰王才非荀蔡中歲屢遷當由少長朕家故有超授
初禧死後諸子貧乏坦兄弟為彭城王勰所收飬故有
此言孝武初其兄樹見禽坦見樹既長且賢慮其代已
密勸朝廷以法除之樹知之泣謂坦曰我往因家難不
能死亡寄食江湖受其爵命今者之來非由義至求活
而已豈望榮華汝何肆其猜忌忘在原之義腰背雖偉
善無可稱坦作色而去樹死竟不臨哭後歴司徒太尉
太傅加侍中太師錄尚書事宗師司州牧雖禄厚位尊
貪求滋甚賣獄鬻官不知紀極為御史劾奏免官以王
歸第尋起為特進出為冀州刺史專復聚斂每百姓納
賦除常别先責絹五匹然後為受性好畋漁無日不出
秋冬獵雉兔春夏捕魚蟹鷹犬常數百頭自言寧三日
不食不能一日不獵入為太傅齊天保初準例降爵封
新豐縣公除特進開府儀同三司坐子世寳與通直散
騎侍郎彭貴平因酒醉誹謗妄說圖讖有司奏當死詔
並宥之坦配北營州死配所
趙郡王幹字思直太和九年封河南王位大將軍孝文
篤愛諸弟以幹總戎别道誡之曰司空穆亮年器可師
散騎常侍盧陽烏才堪詢訪汝其師之遷洛改封趙郡
王除都督冀州刺史帝親餞於郊誡曰刑獄之理先哲
所難然既有邦國得不自勵也詔以李憑為長史唐茂
為司馬盧尚之為諮議參軍以匡弼之而憑等諫幹殊
不納州表斬盜馬人於律過重而尚書以幹初臨縱而
不劾詔曰尚書曲阿朕意實傷皇度幹闇於政理律外
重刑並可推聞後轉特進司州牧車駕南討詔幹都督
中外諸軍事給鼓吹一部甲士三百人出入殿門幹貪
淫不遵政典御史中尉李彪將糾劾之會遇幹於尚書
下舍屏左右誡之而幹悠然不以為意彪表弹之詔幹
與北海王詳俱隨太子詣行在所及至密使左右察其
意色無有憂悔乃親數其過杖之一百免所居官以王
還第薨諡曰靈王陪葬長陵子謐襲封幹妃穆氏表謐
及謐母趙等悖禮愆常詔曰妾於女君猶婦人事姑舅
妾子於君母禮加如子之恭何得黷我風猷可付宗正
依禮正罪謐在母喪聽聲飲戲為御史中尉李平所彈
遇赦復封後為岐州刺史謐性暴虐明帝初臺使元延
到其州界以驛邏無兵攝帥檢覈隊主高保願列言所
有之兵王皆私役謐聞大怒鞭保願等五人各二百數
日間謐召近州人夫閉四門内外嚴固搜掩城人楚掠
備至又無事而斬六人合城兇懼衆遂大呼屯門謐怖
登樓毁梯以自固士人散走城人分守四門靈太后遣
游擊將軍王竫馳驛喻之城人既見竫至開門謝罪乃
罷謐州除大司農卿遷幽州刺史謐妃胡氏靈太后從
女也未發坐毆其妃免官後除都官尚書車駕出拜圓
丘謐與妃乘赤馬犯鹵簿為御史所彈靈太后特不問
薨高陽王雍幹之母弟啟論謐贈假侍中司州牧諡貞
景謐兄諶字興伯性平和位都官尚書尒朱榮之入洛
陽啟莊帝欲遷都晉陽帝以問諶爭之以為不可榮怒
曰君而固執也且河隂之役君應之諶曰天下事
天下論之何以河隂之酷而恐元諶宗室戚属位居常
伯生既無益死復何損正使今日碎首流腸亦無所懼
榮大怒欲罪諶其從弟世隆固諫乃止見者莫不震悚
諶顔色自若後數日帝與榮見宫闕壯麗列樹成行乃
歎曰臣一昨愚志有遷京之意今見皇居壯觀亦何用
去河洛而就晉陽臣熟思元尚書言深不可奪是以遷
都議因罷永安元年拜尚書左僕射封魏郡王諶夲年
長應襲王封為其父靈王愛其弟謐以為世子莊帝詔
復諶封趙郡王歴位司空太保太尉錄尚書事孝靜初
拜大司馬薨諡孝懿諶無他才識歴位雖重時人忽之
謐弟譚頗強立少為宗室推敬卒於秦州刺史譚弟讞
貪暴無禮位大中大夫封平鄕男河隂遇害
廣陵王羽字叔翻太和九年封加侍中為外都大官羽
少聰慧有斷獄之稱後罷三都以羽為大理典決京師
獄訟遷特進尚書右僕射又為太子太保錄尚書事孝
文將南討遣羽持節安撫六鎮發其突騎夷夏寧悦還
領廷尉卿及車駕發羽與太尉元丕留守帝友愛諸弟
及將别不忍早分詔羽從至雁門及令羽歸望其稱效
故賜如意以表心十八年羽表辭廷尉不許羽奏外考
令文每歲終州鎮列牧守績狀及至再考隨其品第以
彰黜陟雖外有成令而内令未班内外考察理應同等
臣輒推準外考以定京官績行詔曰論考之事理在不
輕問績之方應關朕聽輒爾輕發殊為躁也今始維夏
且待至秋後孝文臨朝堂考羣臣顧謂羽曰上下二等
可為三品中等但為一品所以然者上下是黜陟之科
故旌絲髮之美中等守本事可大通帝又謂羽曰汝功
勤之績不聞於朝阿黨之音頻干朕聽今黜汝錄尚書
廷尉但居特進太保又謂尚書令陸叡曰叔翻在省之
初甚著善稱自近以來偏頗懈怠豈不由卿等隨其邪
偽之心今奪卿尚書令祿一周謂左僕射元贊曰計叔
翻之黜卿應大辟但以咎歸一人不復相罪令解卿少
師之任削祿一周詔吏部尚書澄曰觀叔父神志驕慠
可解少保又謂長兼尚書于果曰卿不能懃謹夙夜數
辭以疾今解卿長兼可光祿大夫守尚書削祿一周又
謂守尚書尉羽曰卿恭懃在集書殊無憂存左史之事
今降為長兼常侍亦削祿一周又謂守尚書盧陽烏曰
卿在集書雖非高功為一省文學之士常不以左史在
意今降卿長兼王師守常侍尚書如故奪常侍祿一周
謂左丞公孫良右丞乞伏義受曰卿等不能正心直言
罪應大辟但以事鍾叔翻故不能别致貶二丞可以白
衣守本官冠服祿恤盡皆削奪若三年有成還復本任
如其無成則永歸南畝謂散騎常侍元景曰卿等自任
集書合省逋墯致使王言遺滯起居不脩今降為中大
夫守常侍奪禄一周又謂諫議大夫李彦卿實不稱職
可去諫議退為元士又謂中庶子游肇及中書舍人李
平識學可觀可為中第初孝文引陸叡元贊等前曰朕
為天子何假中原欲令卿等子孫博見多知若永居恒
北遇不好文主卿等子弟不免面墻也陸叡對曰實如
明詔金氏若不入仕漢朝七葉知名亦不可得也帝大
悅帝幸羽第與諸弟言曰朕親受人訟知廣陵之明了
咸陽王禧曰臣年為廣陵兄明為廣陵弟帝曰我為汝
兄汝為羽昆汝復何恨車駕南伐除開府青州刺史詔
羽曰海服之寄故唯宗良唯酒唯田可不誡歟宣武即
位遷司州牧及帝覽政引入内面授司徒請為司空乃
許之羽先淫員外郎馮俊興妻夜私遊為俊興所擊積
日祕匿薨於府宣武親臨哀贈司徒諡曰慧子恭襲是
為節閔帝恭兄欣字慶樂性麤率好鷹犬孝莊初封沛
郡王後封淮陽王孝武時加太師開府復封廣陵王太
傅司州牧尋除大司馬孝武入關中欣投託人使達長
安為太傅錄尚書事欣於中興宗室禮遇最隆自廣平
諸王悉居其下又為大宗師進大冢宰中軍大都督大
統中為柱國大將軍太傅文帝謂欣曰王三為太傅再
為太師自古人臣未聞此例欣遜謝而已後拜司徒恭
帝初遷大丞相薨諡曰容欣好營産業多所樹蓺京師
名果皆出其園所汲引及僚佐咸非長者為世所鄙
高陽王雍字思穆少俶儻不恒孝文曰吾亦未能測此
兒之深淺然觀其任真率素或年器晚成太和九年封
潁川王或說雍待士以營聲譽雍曰吾天子之子位為
諸王用聲名何為改封高陽後為相州刺史帝誡曰為
牧之道亦易亦難其身正不令而行故便是易其身不
正雖令不從故曰是難宣武初遷冀州刺史雍在二州
微有聲稱入拜司州牧帝時幸雍第皆盡家人禮遷司
空轉太尉加侍中尋除太保領太尉侍中如故明帝初
詔雍入居太極西栢堂諮決大政給親信二十人又詔
雍為宗師進太傅侍中領太尉公别敕將作營國子學
寺給雍居之領軍于忠擅權專恣僕射郭祚勸雍出之
忠矯詔殺祚及尚書裴植廢雍以王歸第朝有大事使
黃門就諮訪之忠尋復矯詔將殺雍以問侍中崔光拒
之乃止未幾靈太后臨朝出忠為冀州刺史雍表暴忠
罪陳已不能匡正請返私門靈太后感忠保護之勲不
問其罪除雍侍中太師領司州牧雍表請王公已下賤
妾悉不聽用織成錦繡金玉珠璣違者以違旨論奴婢
悉不得衣綾錦纈止於縵繒而已奴則布服並不得以
金銀為釵帶犯者鞭一百太后從之而不能久也詔雍
乘步挽出入掖門又以本官錄尚書事朝晡侍講明帝
覽政詔雍乘車出入大司馬門進位丞相又詔依齊郡
順王簡太和故事朝訖引坐特優拜伏之禮總攝内外
與元叉同決庶政歲祿粟至四萬石伎侍盈房榮貴之
盛昆弟莫及元妃盧氏薨後更納博陵崔顯妹欲以為
妃宣武初以崔顯世號東崔地寒望劣難之久乃聽許
延昌已後疎棄崔氏别房幽禁僅給衣食而已未幾崔
暴薨多云雍毆殺也靈太后許賜其女伎未及送之雍
遣其閹豎丁鵝自至宫内料簡四人冒以還第太后責
其專擅追停之孝莊初於河隂遇害贈假黃鉞相國諡
文穆雍識懷短淺又無學業雖位居朝首不為時情所
推自熙平以後朝政褫落及清河王懌之死元叉專政
天下大責歸焉嫡子泰字昌頗有時譽位太常卿與雍
同時遇害贈太尉公高陽王諡曰文子斌襲斌字善集
歴位侍中尚書左僕射斌美儀貌性寬和居官重慎頗
為齊文襄愛賞齊天保初準例降爵為高陽縣公拜右
光祿大夫二年從文宣討契丹還至白狼河以罪賜死
彭城王勰字彦和少而岐嶷姿性不羣太和九年封始
平王加侍中勰生而母潘氏卒其年獻文崩及有所知
啟求追服文明太后不許乃毁容憔悴心喪三年不參
吉慶孝文大竒之敏而躭學雅好属文長直禁内參決
軍國大政萬機之事無不預焉及車駕南伐領宗子軍
宿衞左右轉中書令侍中如故改封彭城王帝升金墉
城顧見堂後桐竹曰鳳皇非梧桐不栖非竹實不食今
梧竹並茂詎能降鳳乎勰曰鳳皇應德而來豈桐竹能
降帝笑曰朕亦未望降之後宴侍臣於清徽堂日晏移
於流化池芳林下帝仰觀桐葉之茂曰其桐其椅其實
離離愷悌君子莫不令儀今林下諸賢足敷歌詠遂令
黃門侍郎崔光讀暮春羣臣應制詩至勰詩帝乃為改
一字曰昔祁奚舉子天下謂之至公今見勰詩始知中
令之舉非私也勰曰臣露此拙方見聖朝之私賴蒙神
筆賜刊得有令譽帝曰雖琱琢一字猶是玉之本體勰
曰詩三百一言可蔽今陛下賜刊一字足以價等連城
勰表解侍中詔曰蟬貂之美待汝而光人乏之秋何容
方退後從幸代都次于上黨之銅鞮山路傍有大松樹
十數根時帝進繖遂住而賦詩令示勰曰吾作詩雖不
七步亦不言遠汝可作之比至吾間令就也時勰去帝
十步遂且行且作未至帝所而就詩曰問松林松林經
幾冬山川何如昔風雲與古同帝大笑曰汝此亦調責
吾耳詔贈勰所生母潘氏為彭城國太妃又除中書監
侍中如故帝南討漢陽假勰中軍大將軍加鼓吹一部
勰以寵授頻煩乃面陳曰臣聞兼親疏而兩並異同而
建此既成文於昔臣願誦之於後陳思求而不允愚臣
不請而得豈但今古云殊遇否大異帝大笑執勰手曰
二曹才名相忌吾與汝以道德相親緣此而言無慙前
烈帝親講喪服於清徽堂從容謂羣臣曰彦和季豫等
年在冲蒙早登纓紱失過庭之訓並未習禮每欲令我
一解喪服自審義解浮疎抑而不許頃因酒醉坐脫爾
言從故屈朝彦遂親傳說御史中尉李彪對曰自古及
今未有天子講禮臣得親承音旨千載一時從征沔北
除使持節都督南征諸軍事正中軍大將軍開府勰於
是親勒大衆須臾有二大鳥從南來一向行宫一向幕
府各為人所獲勰言於帝曰始有一鳥望旗顛仆臣謂
大吉帝戲之曰鳥之畏威豈獨中軍之略也吾亦分其
一耳此乃大善兵法咸說至明便大破崔慧景蕭衍其
夜大雨帝曰昔聞國軍獲勝每逢雲雨今破新野南陽
及摧此賊果降時潤誠哉斯言勰對曰水德之應遠稱
天心帝令勰為露布辭曰臣聞露布者布於四海露之
耳目以臣小才豈足大用帝曰汝亦為才達但可為之
及就尤類帝文有人見者咸謂御筆帝曰汝所為者人
謂吾製非兄則弟誰能辨之勰對曰子夏被嗤於先聖
臣又荷責於來今及至豫州帝為家人書於勰曰每欲
立一宗師肅我元族汝親則宸極官乃中監風標才器
實足軌範宗制之重捨汝誰寄有不遵教典随事以聞
帝不豫勰内侍醫藥外總軍國之務遐邇肅然人無異
議徐謇當世上醫先是假歸洛陽及召至勰引之別所
泣涕執手祈請懇至左右見者莫不嗚咽及引入謇便
欲進藥勰以帝神力虚弱唯令以食味消息勰乃密為
壇於汝水濱依周公故事告天地及獻文為帝請命乞
以身代帝瘳損自懸瓠幸鄴勰常侍坐輿輦晝夜不離
其側飲食必先嘗之而後手自進御車駕還京會百寮
於宣極堂行飲至策勲之禮以勰功為羣將之最尋以
勰為司徒太子太傅侍中如故俄而齊將陳顯逹内寇
帝復親討之詔勰持節都督中外諸軍事總攝六師時
帝不豫勰辭侍疾無暇更請一王總當軍要帝曰吾慮
不濟安六軍保社稷者捨汝而誰帝至馬圈疾甚謂勰
曰今吾當成不濟霍子孟以異姓受付況親賢不可不
勉也勰泣曰士於布衣猶為知已盡命況臣託靈先皇
誠應竭股肱之力但臣出入喉膂每跨時要此乃周旦
遁逃成王疑惑臣非所以辭勤請免正欲仰成陛下日
鏡之明下令愚臣獲避退之福帝久之曰吾尋思汝言
理實難奪乃手詔宣武曰汝第六父勰清規懋賞與白
雲俱潔懕榮捨紱以松竹為心吾少與綢繆提擕道趣
每請朝纓恬真丘壑吾以長兄之重未忍離遠何容仍
屈素業長嬰世網吾百年之後其聽勰辭蟬捨冕遂其
冲挹之性也帝崩于行宮遏祕喪事獨與右僕射任城
王澄及左右數人為計奉遷於安車中勰等出入如平
常視疾進膳可決外奏累日達宛城乃夜進安車於郡
廳事得加斂襯還載卧輿六軍内外莫有知者遣中書
舍人張儒奉詔徵宣武會駕梓宮至魯陽乃發喪行服
宣武即位勰跪授遺敕數紙咸陽王禧疑勰為變停於
魯陽郡外久之乃入謂勰曰汝非但辛勤亦危險至極
勰恨之對曰兄識高年長故知有夷險彦和握蛇騎虎
不覺艱難禧曰汝恨吾後至耳自孝文不豫勰常居中
親侍醫藥夙夜不離左右至于衣不解帶亂首垢面帝
患久多忿因之遷怒勰每被誚詈言至厲切威責近侍
動將誅斬勰承顔悉心多所匡濟及帝昇遐齊將陳顯
達奔遁始爾慮凶問泄漏致有逼廹勰内雖悲慟外示
含容出入俯仰神貌無異及至魯陽東宮官属多疑勰
有異志竊懷防懼而勰推誠盡禮卒無纖芥之過勰上
諡議協時肇享曰孝五宗安之曰孝道德博聞曰文經
緯天地曰文上尊號為孝文皇帝廟號高祖陵曰長陵
帝從之既葬帝固以勰為宰輔勰頻口陳遺旨請遂素
懷帝對勰悲慟每不許之頻表懇切帝難違遺敕遂其
雅情猶逼以外任乃以勰為都督定州刺史勰仍陳讓
帝不許乃述職帝與勰書極家人敬請勰入京景明初
齊豫州刺史裴叔業以夀春内属詔勰都督南征諸軍
事與尚書令王肅迎接夀春復授司徒又詔以本官領
揚州刺史進位大司馬領司徒齊將陳伯之屯於肥口
胡松又據梁城勰部分將士頻戰破之淮南平徵勰還
朝初勰之定夀春獲齊汝隂太守王果豫州中從事庾
稷等數人勰傾衿禮之常參坐席果承間求還江外勰
矜而許之果又謝曰果等今還仰負慈澤請聽仁駕振
旅反跡江外至此乃還其為遠人所懷如此勰至京師
頻表辭大司馬領司徒及所增邑乞還中山有詔不許
乃除錄尚書侍中司徒如故固辭不免時咸陽王禧以
驕矜頗有不法北海王詳隂言於帝又言勰大得人情
不宜久在宰輔勸帝遵遺敕禧等又出領軍于烈為恒
州烈深以為忿烈子忠常在左右密令忠言於帝宜早
自覽政時將礿祭王公並齋於廟東坊帝遣于烈將壮
士六十人召禧勰詳等引見帝謂勰曰頃來南北務殷
不容仰遂冲操恪是何人而敢久違先敕今遂叔父高
蹈之意詔乃為勰造宅務從簡素以遂其心勰因是作
蠅賦以喻懷又以勰為太師勰遂固辭詔侍中敦喻帝
又為書於勰崇家人之敬勰不得已而應命帝前後頻
幸勰第及京兆廣平王暴虐不法制宿衞隊主率羽林
武賁幽守諸王於其第勰上表切諫帝不納時議定律
令勰與高陽王雍八坐朝士有才學者五日一集參論
軌制應否之宜凡所裁決時彦歸仰又加侍中勰敦尚
文史撰自古帝王賢達至於魏世子孫族從為三十卷
名曰要略性仁孝言於朝廷以其舅潘僧固為長樂太
守京兆王愉構逆僧固見逼尚書令高肇性既兇愎又
肇兄女入為夫人順皇后崩帝欲以為后勰固執以為
不可肇於是屢譖勰因僧固之同愉逆肇誣勰與愉通
南招蠻賊勰國郎中令魏偃前防閤高祖珍希肇提擕
構成事肇初令侍中元暉以奏暉不從又令左衞元珍
言之帝訪暉明勰無此帝更以問肇肇以魏偃祖珍為
證乃信之永平元年九月召勰及高陽王雍廣陽王嘉
清河王懌廣平王懷及高肇等入時勰妃方産固辭不
得已意甚憂懼與妃訣而登車入東掖門度一小橋牛
傷人挽而入宴於禁中夜皆醉各就别所消息俄而元
珍將武士賫毒酒至勰曰一見至尊死無恨也珍曰至
尊何可復見武士以刀環築勰三下勰大言稱冤武士
又以刀築勰乃飲毒酒武士就殺之向晨以褥裹屍輿
從屏門出載屍歸第云因飲而薨勰妃李氏司空沖之
女也號哭曰高肇枉理殺人天道有靈汝還當惡死及
肇以罪見殺還於此屋論者知有報應焉帝為舉哀於
東堂勰既有大功於國無罪見害行路士女皆流涕曰
高肇小人枉殺如此賢王在朝貴戚莫不喪氣景明報
德寺僧鳴鐘欲飯忽聞勰薨二寺一千餘人皆嗟痛為
之不食但飲水而齋追贈假黃鉞使持節都督中外諸
軍事司徒公太師給鑾輅九旒武賁班劒百人前後部
羽葆鼓吹轀輬車有司奏太常卿劉芳議勰諡保大定
功曰武善問周達曰宣宜諡武宣王詔可及莊帝即位
追號文穆皇帝妃李氏為文穆皇后遷神主於太廟稱
肅祖閔節帝時去其神主嫡子劭字子訥襲封劭善武
藝少有氣節明帝初梁將寇邊劭表上粟九千斛資絹
六百匹國吏二百人以充軍用靈太后嘉其至意不許
累遷青州刺史孝昌末靈太后失德四方紛擾劭遂有
異志為安豐王延明所啓徵入為御史中尉莊帝即位
尊為無上王尋遇害河隂追諡曰孝宣皇帝妻李氏為
文恭皇后子韶字世胄好學美容儀初尒朱榮將入洛
父劭恐以韶寄所親榮陽太守鄭仲明仲明尋為城人
所殺韶因亂與乳母相失遂與仲明兄子僧副避難路
中為賊逼僧副恐不免因令韶下馬僧副謂客曰窮鳥
投人尚或矜愍況諸王如何棄乎僧副舉刃逼之客乃
退韶逢一老母姓程哀之隐於私家居十餘日莊帝訪
而獲焉襲封彭城王齊神武後以孝武帝后配之魏室
竒寳多隨后入韶家有二玉鉢相盛轉而不可出馬腦
榼容玉縫之皆稱西域鬼作也歴位太尉侍中錄
尚書事司州牧特進太傅齊天保元年降爵為縣公韶
性行温裕以高氏壻頗膺時寵能自謙退臨人有惠政
好儒學禮致才彦愛林泉修第宅華而不侈文宣常剃
韶鬢鬚加以粉黛衣婦人服以自隨曰以彭城為嬪御
譏元氏微弱比之婦女十年太史奏云今年當除舊布
新文宣謂韶曰漢光武何故中興韶曰為誅諸劉不盡
於是乃誅諸元以厭之遂以五月誅元世哲景武等二
十五家餘十九家並禁止之韶幽於京畿地牢絶食㗖
衣袖而死及七月大誅元氏自昭成已下並無遺焉或
父祖為王或身常貴顯或兄弟強壯皆斬東市其嬰兒
投於空中承之以矟前後死者凡七百二十一人悉投
屍漳水剖魚者多得爪甲都下為之久不食魚世哲從
弟黃頭使與諸囚自金鳳臺各乘紙鴟以飛黃頭獨能
至紫陌乃墜仍付御史獄畢義雲餓殺之
北海王詳字季豫美姿容善舉止太和九年封加侍中
孝文自洛北廵詳常與侍中彭城王勰並在輿輦陪侍
左右至文成射銘所帝停駕詔諸弟及侍臣皆試射遠
近諸人皆去一二十步唯詳箭及之帝拊掌欣笑遂詔
勒銘親自為制車駕南伐詳行中領軍留守孝文臨崩
顧命詳為司空輔政宣武覽政為中大將軍錄尚書事
咸陽王禧之謀反詳表求解任制不許除太傅領司徒
侍中錄尚書事如故詳之拜命其夜暴風震電拔其廷
中桐樹大十圍倒立本處初宣武之覽政詳聞彭城王
勰有震主之慮而欲奪其司徒大懼物議故為大將軍
至是乃居之天威如此識者知其不終既以季父崇寵
位望兼極貪冒無懕公私營販又於東掖門外規占第
宅至有喪柩在室請延至葬而不見許輿櫬巷次行路
哀嗟詳母高太妃頗助威虐怨響嗷然妃宋王劉昶女
不見荅禮寵妾范氏愛等伉儷及死葬訖猶毁隧視之
又烝於安定王燮妃高氏即茹皓妻姊詳既素附於皓
又緣淫好往來綢密詳雖貪侈宣武禮敬尚隆常別往
華林園西隅與都亭宮館相接帝每潛幸其所肆飲終
日與高太妃相見呼為阿母伏而上酒禮若家人臨出
高每拜送舉觴祝言願官家千萬年夀歲一入妾母子
舍也初宣武之親政詳與咸陽王禧彭城王勰並被召
入共乘犢車防衞嚴固高時惶迫以為必死亦乘車傍
路哭送至金墉及詳得免高云自今以後不願富貴但
令母子相保共汝掃市作活也至此貴寵崇盛不復言
有禍敗之理後為高肇所譖云詳與皓等謀逆時詳在
南第帝召中尉崔亮入禁糾詳貪淫及茹皓劉胄常季
賢陳掃靜等專恣之狀夜即收禁南臺又武賁百人圍
守詳第夜中慮其驚懼奔越遣左右郭翼開金墉門馳
出喻之示以中尉彈狀詳母高見翼頓首號泣不能自
勝詳言審如中尉所糾何憂也人奉我珍異貨物我實
受之果為取受吾何憂乎至明皓等皆賜死引高陽王
雍等五王入議詳罪單車防守還華林館母妻相與哭
入所居小奴弱婢數人隨從防援甚嚴徙就太府寺免
為庶人別營坊館於洛陽縣東北隅如法禁衞限以終
身名曰思善堂將徙詳居之會其家奴隂結黨軰欲劫
出密抄名字潛託侍婢通於詳詳始得執省而門防主
司遥見突入就詳手中覽得呈奏帝密令害之詳自至
太府令其母妻還居南宅五日一來此夜母妻不來死
於奴婢手中詔喪還南宅諸王皇宗悉令奔赴賵物一
依廣陵故事詳之初禁乃以淫高事告母母大怒詈之
曰汝自有妻妾侍婢少盛如花何共高麗婢姦令致此
罪我得高麗婢當噉其肉乃杖詳背及兩脚百餘下自
行杖力疲乃使奴代高氏素嚴詳每有微罪常加責罰
以絮裹杖至是去絮皆至創膿又杖其妃劉數十云新
婦大家女門戸匹敵何所畏而不檢校夫壻劉笑而受
罰卒無所言詳貪淫之失雖聞遠近而死之日罪無定
名遠近歎怪之永平元年十月詔追復王爵諡曰平王
子顥襲顥字子明少慷慨有壯氣為徐州刺史尋為御
史彈劾除名後賊帥宿懃明遠叱干騏驎等寇亂豳華
等州乃復顥王爵兼左僕射西道行臺以討明遠頻破
賊解豳華之圍後蕭寳夤等大敗於平涼顥亦奔還京
師武泰初為相州刺史以禦葛榮屬尒朱榮入洛推莊
帝授顥太傅顥以葛榮南侵尒朱縦害遂盤桓顧望圖
自安之策事不諧遂與子冠受奔梁梁武以為魏王假
之兵將令其北入永安二年四月於梁國城南登壇燔
燎年號孝基元年莊帝詔濟隂王暉業於考城拒之為
顥所禽莊帝北幸顥遂入洛改稱建武元年顥以數千
之衆轉戰屢剋據有都邑號令自己天下人情想望風
政自謂天之所授頗懷驕怠宿昔賓客近習之徒咸見
寵待干擾政事又日夜縦酒不恤軍國所統南兵陵竊
市里朝野失望時又酷歛公私不安莊帝與尒朱榮還
師討顥顥自於河梁拒戰冠受戰敗被禽顥自轘轅出
至臨潁為臨潁縣卒所斬初顥入洛其日暴風欲入閶
闔門馬大驚不進令人執轡乃入有恒農楊曇華告人
曰顥必無成假服衮冕不過六十日又諫議大夫元昭
業曰昔更始自洛陽而西初發馬驚奔觸北宮鐵柱三
馬皆死而更始卒不成帝位以古譬今其兆一也至七
月果敗孝武初贈太師大司馬顥弟頊莊帝初封東海
王位中書監及顥入洛成敗未分便以意氣自得為時
人笑顥敗潛竄為人執送斬於都市孝武初贈太尉
孝文七男林廢后生廢太子恂文昭皇后生宣武皇帝
廣平文穆王懷袁貴人生京兆夫人生清河文
獻王懌汝南王悅鄭充華生皇子恌未封早夭
廢太子庶人恂字元道生而母死文明太后撫視之常
置左右年四歲太后親為立名恂字元道於是大赦太
和十七年七月癸丑立恂為皇太子及冠恂於廟孝文
臨光極東堂引恂入見誡以冠義曰字汝元道所寄不
輕汝當尋名求義以順吾旨二十年改字宣道遷洛詔
恂詣代都其進止儀體帝皆為定及恂入辭帝曰今汝
不應向代但太師薨於恒壤朕既居皇極之重不容輕
赴舅氏之喪欲使汝展哀舅氏拜汝母墓一寫為子之
情山陵北海汝至彼太師事畢後日宜一拜山陵拜訖
汝族祖南安可一就問訊在途當温讀經籍今日親見
吾也後帝每歲征幸恂常留守主執廟祀恂不好書學
體貌肥大深忌河洛暑熱意每追樂北方中庶子高道
悅數苦言致諫恂甚銜之孝文幸崧岳恂留守金墉謀
欲召牧馬輕騎奔代手刃道悅於禁中領軍元徽勒門
防遏夜得寧静帝聞之駭惋外寢其事仍至汴口而還
引恂數罪與咸陽王禧等親杖恂又令禧等更代百餘
下扶曳出外不起者月餘拘於城西別館引見羣臣於
清徽堂議廢之司空太子太傅穆亮尚書僕射少保李
沖並免冠稽首而謝帝曰古人有言大義滅親此小兒
今日不滅乃是國家之大禍脫待我無後恐有永嘉之
亂乃廢為庶人置之河陽服食所供粗免飢寒而已帝
幸代遂如長安中尉李彪承間密表告恂復與左右謀
逆帝在長安使中書侍郎邢巒與咸陽王禧奉詔賫椒
酒詣河陽賜恂死時年十五餘歛以麤棺常服瘞於河
陽城二十二年冬御史臺令史龍文觀坐法當死告廷
尉稱恂前後被攝左右之日有手書自理不知狀而中
尉李彪侍御史賈尚寢不為聞賈坐繋廷尉時彪免歸
帝在鄴尚書表收彪赴洛會赦遂不窮其本末賈尚出
繫累病數日死初帝將為恂娶司徒馮誕長女以女幼
待年長先為娉彭城劉長文榮陽鄭懿女為左右孺子
時恂年十三四帝嘗謂郭祚崔光宋弁曰人生須自放
不可終朝讀書我欲使恂旦出省經傳食後還内晡時
復出日夕而罷卿等以為何如光曰孔子稱血氣未定
戒之在色太子尚以幼年涉學之日不宜于正晝之時
捨書御内又非所以安柔弱之體固永年之命帝以光
言為然乃不令恂晝入内無子
京兆王愉字宣德太和二十一年封拜都督徐州刺史
以彭城王中宣府長史盧陽烏兼長史州事巨細委之
陽烏孝武初為護軍將軍帝留愛諸弟愉等常出入宮
掖晨昏寢處若家人焉遷中書監為納順皇后妹為妃
而不見禮荅愉在徐州納妾李氏本姓楊東郡人夜聞
其歌悅之遂被寵嬖罷州還京欲進貴之託右中郎將
趙郡李恃顯為之飬父就之禮迎産子寶月順皇后召
李入宮毁擊之強令為尼於内以子付妃飬之歲餘后
父于勁以后久無所誕乃表勸廣嬪御因令后歸李於
愉舊愛更甚愉好文章頗著詩賦時引才人宋世景李
神儁祖瑩邢晏王遵業張始均等共申宴喜招四方儒
學賓客嚴懷真等數十人館而禮之所得榖帛率多散
施又崇信佛道用度常至不接與弟廣平王懷頗相夸
尚競慕奢麗貪縱不法於是孝武攝愉禁中推案杖愉
五十出為冀州刺史始愉自以職求侍要勢劣二弟潛
懷愧恨頗見言色又以幸妾屢被頓辱内外離抑及在
州謀逆愉遂殺長史羊靈引及司馬李遵稱得清河王
密疏云高肇謀為殺害主上遂為壇於信都之南柴燎
告天即皇帝位赦天下號建平元年立李氏為皇后孝
武詔尚書李平討愉愉出拒王師頻敗遂嬰城自守愉
知事窮擕李及四子數十騎出門諸軍追之見執以送
詔徵赴京師申以家人之訓愉每止宿亭傳必擕李手
盡其私情雖鎻縶之中飲賞自若略無愧懼之色至野
王愉語人曰雖主上慈深不忍殺我吾亦何以面見至
尊於是歔欷流涕絶氣而死年二十一或云高肇令人
殺之歛以小棺瘞諸子至洛皆赦之後靈太后令愉之
四子皆附屬籍追封愉臨洮王寶月乃改葬父母追服
三年
清河王懌字宣仁幼而敏慧美姿貌孝文愛之彭城王
勰甚器異之並曰此兒風神外偉黃中内潤若天假之
年繼二南矣博涉經史兼綜羣言有文才善談理寬仁
容裕喜怒不形於色太和二年封孝武初拜侍中轉尚
書僕射懌才長從政明於斷決剖判衆務甚有聲名司
空高肇以帝舅寵任既擅威權謀去良宗屢譖懌及愉
等愉不勝其忿怒遂舉逆冀州因愉之逆又構殺勰懌
恐不免肇又錄囚徒以立私惠懌因侍宴酒酣乃謂肇
曰天子兄弟詎有幾人而炎炎不息昔王莽頭秃亦藉
渭陽之資遂簒漢室今君曲形見矣恐復終成亂階又
言於孝武曰臣聞唯器與名不可以假人是故季氏旅
泰山宣尼以為深譏仲叔軒懸丘明以為至誡諒以天
尊地卑君臣道别宜杜漸防萌無相僣越至於減膳錄
囚人君之事今乃司徒行之詎是人臣之義且陛下脩
政教解獄訟則時雨可降玉燭知和君失之於
上姦臣竊之於下長亂之基於此在矣孝武笑而不應
孝明熙平初遷太尉侍中如故懌詔裁門下之事又典
經義注時有沙門惠憐者自云咒水飲人能差諸病病
人就之者日有千數靈太后詔給衣食事力重使於城
西之南治療百姓病懌表諫曰臣聞律深惑衆之科禮
絶袄淫之禁皆所以大明居正防遏姦邪昔在漢末有
張角者亦以此術熒惑當時論其所行與今不異遂能
詃誘生人致黃巾之禍天下塗炭數十年間角之由也
昔新垣姦不登於明堂五利僥終嬰於顯戮靈太后以
懌孝明懿叔德先具瞻委以朝政事擬周霍懌竭力匡
輔以天下為己任領軍元叉太后之妹夫也恃寵驕盈
懌裁之以法每抑黜之為叉所疾叉黨人通直郎宗準
愛希叉旨告懌謀反禁懌門下訊問左右及朝貴貴人
分明得雪乃釋焉懌以忠而獲謗乃鳩集昔忠烈之士
為顯忠錄二十卷以見意焉正光元年七月叉與劉騰
逼孝明於顯陽殿閉靈太后於後宮囚懌於門下省懌
罪伏遂害之時年三十四朝野貴賤知與不知含悲喪
氣驚振遠近夷人在京及歸聞懌之喪為之劈面者數
百人
廣平王懷(闕)自有魏諸王召入華林別館禁其出入令
四門博士董徵授以經傳孝武崩乃得歸
汝南王悅好讀佛經覽書史為性不倫俶儻難測悅妃
閭氏即東海公之女也生一子不見禮荅有崔延夏者
以左道與悅遊合服仙藥松术之屬時輕與出採之宿
於城外小人之所遂斷酒肉粟稲唯食麦飯又絶房中
而更好男色輕忿妃妾至加捶撻同之婢使悅之出也
妃住於別第靈太后敕檢問之引入窮悅事故妃病杖
牀蓐瘡尚未愈太后因悅杖妃乃下令禁斷令諸親王
及三蕃其有正妃病患百日已上皆遣奏聞若有猶行
捶撻就削封位及清河王懌為元叉所害悅了無讐恨
之意乃以桑落酒候伺之盡其私佞叉大喜以悅為侍
中太尉臨拜日就懌子亶求懌服翫之物不時稱旨乃
召亶杖之百下亶居廬未葬形氣羸弱暴加威撻殆至
不濟仍呼阿兒親自循撫(闕)悅乃為大剉碓置於州門
盜者便欲斬其手時人懼其無常能行異事姦偷畏之
而暫息及尒朱榮舉兵向洛悅遂奔梁梁武厚相資待
莊帝崩遂立為魏主號年更興節閔初遣兵送悅置於
境上以覬侵逼及齊神武既誅尒朱以悅孝文子宜承
大業乃令人示意悅既至清狂如故動為罪失乃止孝
武初除大司馬開府孝武以廣陵頗有德望以悅屬尊
地近内懷畏忌故前後害之贈假黃鉞太師司州牧大
司馬王如故諡曰文宣子潁與父俱奔梁遂卒於江左
皇子恌年七歲景明元年薨就歛於華林棗間堂葬于
文昭皇后陵東後以增廣文昭后墳塋徙窆北崗
論曰文成五王安豐特標令望延明學業該贍加以雅
談之美及于永安運迹寇戎卒致奔亡亦其命也獻文
諸子俱漸太和之訓而咸陽終於逆節廣陵斃于桑中
人而無儀各宜遄死高陽器術缺然終荷棟幹至於橈
敗實尸其闕武宣孝以為質忠而樹行及夫在安處危
之操送往事居之節周旦匪佗之旨霍光異姓之誠事
實兼之竟而功高震主德隆動俗間言一入卒不全生
嗚呼周成漢昭未易遇也北海義昧鶺鴒奢淫行喪雖
禍發青蠅亦自貽伊戚顥取若拾遺亡不旋踵豈守之
無術其天將覆之庶人險暴之性自幼而長終以廢黜
不得其終斯乃朱均之性堯舜不能訓也京兆早有令
聞晚致顛覆習於所染可不慎乎清河器識才譽以懿
親作輔時鍾屯詖始遘牆茨之逼運屬道消晚扼兇權
之手悲哉廣平早歲驕盈汝南性致狂逸揆其終始俱
不足論而悅以天人所棄卒嬰猜懼之毒蓋地逼之尤
也魏自西遷之後權移周室而周文天縱寬仁性罕猜
忌元氏戚屬並見保全内外任使布於列職孝閔踐阼
無替前緒明武纘業亦遵先志雖天厭魏德鼎命已遷
枝葉榮茂足以愈於前代矣
北史卷十九
北史卷十九考證
咸陽王禧傳為之師傅以匠成之以匠監本訛匠以
今改從南本
帝時幸小平津監本脫津字今從南本增正
與杜德别還南德不許送洛陽置在景明寺魏書作
杜德襲擊之擒樹送京師禁於永寧佛寺與此小異
廣陵王羽傳詔羽從至雁門雁監本訛應今改從南
本
又謂長兼尚書于果果一本作杲
彭城王勰傳時將礿祭礿監本訛初今改從魏書
恪是何人而敢久違先敕恪監本訛諱蓋沿襲舊文
而然也今改正
邵表上粟九千斛資絹六百匹魏書無資字
有二玉鉢相盛轉而不可出馬瑙榼容玉縫之皆
稱西域鬼作也玉監本訛王今改從南本
北海王詳傳武泰初為相州刺史初監本訛傅今改
從閣本
廢太子庶人恂傳時年十五餘魏書無餘字
北史卷十九考證
