北史卷五
唐李延夀撰
魏本紀第五
敬宗孝莊皇帝諱子攸彭城王勰之第三子也母曰李
妃明帝初以勰有魯陽翼衛之勲封帝武城縣公幼侍
明帝書於禁中及長風神秀慧姿貌甚美雅為明帝親
待孝昌二年八月進封長樂王歴位侍中中軍將軍以
兄彭城王劭事轉為衛將軍左光禄大夫中書監寔見
出也武泰元年二月明帝崩大都督尒朱榮謀廢立以
帝家有忠勲且兼人望隂與帝通率衆来赴帝與兄弟
夜北度河會榮於河陽
永安元年夏四月戊戌帝南濟河即皇帝位以皇兄彭
城王劭為無上王皇弟覇城公子正為始平王以尒朱
榮為使持節侍中都督中外諸軍事大將軍尚書令領
軍將軍領左右封太原王己亥百僚相率有司奉璽綬
備法駕奉迎於河梁西至陶渚榮以兵權在己遂有異
志乃害靈太后及幼主次害無上王劭始平王子正又
害丞相高陽王雍已下王公卿士二千人列騎衛帝遷
於便幕榮尋悔稽顙謝罪辛丑車駕入宮御太極殿大
赦改武泰為建義元年壬寅榮表請追諡無上王為皇
帝餘死河隂者諸王刺史贈三司三品者令僕五品者
刺史七品以下及庶人郡鎮諸死者子孫聽立後授封
爵詔從之癸卯以前太尉江陽王繼為太師以司州牧
相州刺史北海王顥為太傅開府仍刺史封光禄大夫
清泉縣侯李延實為陽平王位太保遷太傅以并州刺
史元天穆為太尉封上黨王以儀同三司楊椿為司徒
以儀同三司頓丘郡公穆紹為司空領尚書令進爵為
王以雍州刺史長孫承業為開府儀同三司進爵馮翊
王以殿中尚書元諶為尚書右僕射封魏郡王以給事
黃門侍郎元瑱為東海王甲辰以敷城王坦為咸陽王
以諫議大夫元貴平為東萊王以直閣將軍元肅為魯
郡王以祕書郎中元曄為長廣王以馮翊郡公源紹景
復先爵隴西王扶風郡公馮冏東郡公陸子彰北平公
長孫悅並復先王爵以北平王超還復為安定王丁未
詔中外解嚴庚戌封大將軍尒朱榮次子义羅為梁郡
王詔蠕蠕王阿那瓌讚拜不名上書不稱臣是月汝南
王悅北海王顥臨淮王彧前後奔梁五月丁巳朔以右
僕射元羅為東道大使光禄勲元欣副之循方黜陟先
行後聞辛酉大將軍尒朱榮還晉陽帝饑於邙隂六月
癸夘以高昌王世子光為平西將軍瓜州刺史襲爵泰
臨縣伯高昌王帝以宼難未夷避正殿責躬撤膳又班
募格收集忠勇有直言正諫之士者集華林園面論時
事幽州平北府主簿河間邢杲率河北流移人萬餘戶
反於北海自署漢王年號天統秋七月乙丑加大將軍
尒朱榮柱國大將軍錄尚書事壬子光州人劉舉聚衆
反於濮陽自稱皇武大將是月高平鎮人万俟醜奴僣
稱大位臨淮王彧自江南還朝八月太山太守羊侃據
郡反甲辰詔大都督宗正珍孫討劉舉平之九月己巳
以齊州刺史元欣為沛郡王壬申柱國大將軍尒朱榮
率騎七千討葛榮於滏口破禽之冀定滄瀛殷五州平
乙亥以葛榮平大赦改元為永安辛巳以尒朱榮為大
丞相進榮子平昌郡公文殊樂昌郡公文暢爵並為王
以司徒楊椿為太保城陽王徽為司徒冬十月丁亥尒
朱榮檻送葛榮於京師帝臨閶闔門榮稽顙謝罪斬於
都市戊戌江陽王繼薨癸丑復膠東縣侯李侃希祖爵
南郡王是月大都督費穆大破梁軍禽其將曹義宗檻
送京師梁以北海王顥為魏主年號孝基入據南兖之
銍城十一月戊午以無上王世子韶為彭城王陳留王
子寬為陳留王寬弟剛為浮陽王剛弟質為林慮王癸
亥行臺于暉等大破羊侃於瑕丘侃奔梁戊寅封前軍
元凝為東安王是歲葛榮遺黨韓樓復據幽州反
二年春二月甲午追尊皇考為文穆皇帝廟號肅祖皇
妣為文穆皇后夏四月癸未遷文穆皇帝及文穆皇后
神主于太廟降畿内死罪已下刑辛丑上黨王天穆大
破邢杲於濟南杲降送赴京師斬於都市五月壬子朔
元顥剋梁國乙丑内外戒嚴癸酉元顥陷滎陽甲戌夜
車駕北廵乙亥幸河内景子元顥入洛丁丑進封城陽
縣公元祉為平原王安昌縣公元鷙為華山王戊寅太
原王尒朱榮會車駕於長子即日反旆上黨王天穆北
度會車駕於河内秋七月戊辰都督尒朱兆賀拔勝從
硤石夜濟破顥子冠受及安豐王延明軍元顥敗走庚
午車駕入居華林園升大夏門大赦壬申以柱國大將
軍太原王尒朱榮為天柱大將軍上黨王天穆為太宰
以司徒城陽王徽為大司馬太尉己夘以南青州刺史
元旭為㐮城王南兖州刺史元暹為汝陽王閏月辛巳
帝始居宫内辛卯以兼吏部尚書楊津為司空八月己
未以太傅李延實為司徒丁卯封瓜州刺史元太宗為
東陽王九月大都督侯深破韓樓於薊斬之幽州平冬
十月乙酉朔日有蝕之丁丑以前司空丹陽王蕭贊為
司徒十一月己卯就德興自營州遣使請降景午以大
司馬太尉城陽王徽為太保以司徒丹陽王蕭贊為太
尉以雍州刺史長孫承業為司徒
三年夏四月丁卯雍州刺史尒朱天光討万俟醜奴蕭
寶夤於安定破禽之囚送京師甲戌以關中平大赦斬
醜奴於都市賜寶夤死六月戊午嚈噠國獻師子一是
月白馬龍涸胡王慶雲僣稱帝號於永洛城秋七月景
子尒朱天光平永洛城禽慶雲九月辛卯天柱大將軍
尒朱榮上黨王天穆自晉陽來朝戊戌帝殺榮天穆於
明光殿及榮子菩提乃升閶闔門大赦遣武衛將軍奚
毅前燕州刺史侯深率衆鎮北中是夜左僕射尒朱世
隆榮妻鄉郡長公主率榮部曲自西陽門出屯河隂己
亥攻河橋禽毅等屠害之據北中城南逼京師冬十月
癸卯朔封大鴻臚卿寶炬為南陽王汝陽縣公脩為平
陽王新陽伯誕為昌樂王琅邪公昶為太原王甲辰徙
封魏郡王諶為趙郡王諶弟子趙郡王寘為平昌王戊
申皇子生大赦乙卯通直散騎常侍李留以火船焚河
橋尒朱世隆退走壬申世隆停建興之高都尒朱兆自
晉陽来會之共推長廣王曄為主大赦所部年號建明
徐州刺史尒朱仲遠反率衆向京師十一月己亥以司
徒長孫承業為太尉以臨淮王彧為司徒景子進雍州
刺史廣宗郡公尒朱天光爵為王十二月甲辰尒朱兆
尒朱度律自富平津上率騎涉度以襲京城事出倉卒
禁衛不守帝步出雲龍門兆逼帝幸永寧寺殺皇子亂
兵殺司徒臨淮王彧左僕射范陽王誨戊申尒朱度律
自鎮京師甲寅尒朱兆遷帝於晉陽甲子帝遇弑於城
内三級佛寺時年二十四并害陳留王寬中興二年廢
帝奉諡為武懷皇帝及孝武立又以廟諱故改諡孝莊
皇帝廟號敬宗葬静陵
節閔皇帝諱恭字修業廣陵惠王羽之子也母曰王氏
帝少有志度事祖母嫡母以孝聞正始中襲爵位給事
黃門侍郎帝以元义擅權託稱瘖病絶言垂一紀居於
龍花佛寺無所交通永安末有白莊帝言帝不語將有
異圖人間遊聲又云常有天子氣帝懼禍遂逃匿上洛
尋見追躡送京師拘禁多日以無狀獲免及莊帝崩尒
朱世隆等以元曄疎遠又非人望所推以帝有過人之
量將謀廢立恐實不語乃令帝所親申意兼廹脅帝曰
天何言哉世隆等大悅及元曄至邙南世隆等奉帝東
郭外行禪譲禮太尉尒朱度律奉路車進璽紱服衮冕
百官侍衛入自建春雲龍門
普泰元年春二月己巳皇帝即位於太極前殿羣臣拜
賀禮畢遂登閶闔門大赦以魏為大魏改建明二年為
普泰元年罷稅市及稅鹽之官庚午詔曰自秦之末競
為皇帝忘負乘之深殃垂貪鄙於萬葉予今稱帝已為
襃矣可普告令知是月鎮遠將軍清河崔祖螭聚青州
七郡之衆圍東陽幽州刺史劉靈助起兵於薊河北大
使高乾及其弟昂夜襲冀州執刺史元嶷共推前河内
太守封隆之行州事三月癸酉封長廣王曄為東海王
以青州刺史魯郡王肅為太師沛郡王欣為太傅司州
牧改封淮陽王以徐州刺史彭城王尒朱仲遠雍州刺
史隴西王尒朱天光並為大將軍以柱國大將軍并州
刺史穎川王尒朱兆為天柱大將軍封晉州刺史平陽
郡公高歡為勃海王以特進清河王亶為太傅以尚書
令樂平王尒朱世隆為太保以趙郡王諶為司空景申
定州刺史侯深破劉靈助於安國城斬之傳首京師夏
四月壬子享太廟癸亥隴西王尒朱天光破宿勒明逵
禽送京師斬之景寅以侍中尒朱彦伯為司徒詔有司
不得復稱偽梁罷細作之條無禁隣國還往五月景子
尒朱仲遠使其都督魏僧勖等討崔祖螭於東陽斬之
六月己亥朔日有蝕之庚申勃海王高歡起兵信都以
誅尒朱氏為名秋七月壬申尒朱世隆等害前太保楊
椿前司空楊津景戌司徒尒朱彦伯以旱遜位九月以
彭城王尒朱仲遠為太宰庚辰以隴西王尒朱天光為
大司馬癸巳追尊皇考為先帝皇妣王氏為先太妣封
皇弟永業為高密王皇子子恕為勃海王冬十月壬寅
高歡推勃海太守元朗即皇帝位於信都
二年春閏二月高歡敗尒朱天光等於韓陵夏四月辛
巳高歡與廢帝至芒山使魏蘭根慰喻洛邑且觀帝之
為人蘭根忌帝雅德還致毁謗竟從崔陵議廢帝於崇
訓佛寺而立平陽王修是為孝武帝帝既失位乃賦詩
曰朱門久可患紫極非情翫顛覆立可待一年三易換
時運正如此唯有修真觀五月景申帝遇弑殂於門下
外省時年三十五孝武帝詔百司赴會葬用王禮加九
旒鑾輅黃屋左纛班劒百二十人後西魏追諡節閔皇
帝
廢帝諱朗字仲哲章武王融第三子也母曰程氏帝少
稱明悟元曄建明二年正月戊子為勃海太守普泰元
年十月勃海王高歡奉帝以主號令
中興元年冬十月壬寅皇帝即位於信都西大赦改普
泰元年為中興以勃海王高歡為丞相都督中外諸軍
事以河北大使高乾為司空辛亥高歡大破尒朱兆於
廣阿十一月梁將元樹入據譙城
二年春二月甲子以勃海王高歡為大丞相柱國大將
軍太師及歡敗尒朱氏於韓陵四月辛巳帝於河陽遜
位於别邸五月孝武封帝為安定郡王十一月殂於門
下外省時年二十永熙二年葬於鄴西南野馬崗
孝武皇帝諱修字孝則廣平武穆王懷之第三子也母
曰李氏帝性沉厚學涉好武事遍體有鱗文年十八封
汝陽縣公夢人有從諱謂己曰汝當大貴得二十五年
永安三年封平陽王普泰中為侍中尚書左僕射中興
二年高歡既敗尒朱氏廢帝自以疎遠請遜大位歡乃
與百寮議以孝文不可無後時召汝南王悅於梁至將
立之宿昔而止又諸王皆逃匿帝在田舍先是嵩山道
士潘彌望見洛陽城西有天子氣候之乃帝也於是造
第密言之居五旬而高歡使斛斯椿求帝椿從帝所親
王思政見帝帝變色曰非賣我耶椿遂以白歡歡遣四
百騎奉迎帝入氊帳陳誠泣下霑襟譲以寡德歡再拜
帝亦拜歡出備服御進湯沭逹夜嚴警昧爽文武執鞭
以朝使斛斯椿奉勸進表椿入帷門罄折延首而不敢
前帝令思政取表曰視便不得不稱朕矣於是假廢帝
安定王詔策而禪位焉即位于東郭之外用代都舊制
以黑氊蒙七人歡居其一帝於氊上西向拜天訖自東
陽雲龍門入
永熙元年夏四月戊子皇帝御太極前殿羣臣朝賀禮
畢升閶闔門大赦改中興二年為太昌元年壬辰高歡
還鄴五月景申節閔帝殂以太傅淮陽王欣為太師改
封沛郡王以司徒趙郡王諶為太保以司徒南陽王寶
炬為太尉以太保長孫承業為太傅辛丑復前司空高
乾位己酉以儀同三司清河王亶為司徒乙卯内外觧
嚴六月癸亥朔帝於華林園納訟丁卯南陽王寶炬坐
事降為驃騎大將軍開府以王歸第己卯臨顯陽殿納
訟景戌詔曰間者凶權誕恣法令變常遂立夷貊輕賦
冀收天下之意随以箕歛之重終納十倍之征掩目捕
雀何能過此今歲租調且兩收一丐明年復舊秋七月
庚子以南陽王寶炬為太尉乙卯帝臨顯陽殿親理冤
獄是月東南道大行臺樊子鵠大破梁軍於譙城禽其
將元樹八月丁卯封西中郎將元寧為高平王九月癸
卯進燕郡公賀拔允爵為王癸丑改封沛郡王欣為廣
陵王節閔子勃海王子恕為沛郡王冬十月辛酉朔日
有蝕之十一月丁酉祀圓丘甲辰殺安定王朗及東海
王曄己酉以汝南王悅為侍中大司馬開府葬太后胡
氏十二月丁亥殺大司馬汝南王悅大赦改元為永興
以同明元時年號尋改為永熙是歲蠕蠕嚈噠高麗契
丹庫莫奚高昌等國並遣使朝貢
二年春正月庚寅朔朝饗羣臣于太極前殿丁酉勃海
王高歡大敗尒朱氏山東平罷諸行臺丁巳追尊皇考
為武穆皇帝太妃馮氏為武穆皇后皇妣李氏曰皇太
妃二月以咸陽王坦為司空三月甲午太師魯郡王肅
薨丁巳以太保趙郡王諶為太尉以太尉南陽王寶炬
為尚書令太保開府是月阿至羅十萬戶内附詔復以
勃海王高歡為大行臺隨機裁處夏四月己未朔日有
蝕之秋七月壬辰以太師廣陵王欣為大司馬以太尉
趙郡王諶為太師並開府庚戌以前司徒燕郡王賀拔
允為太尉冬十月癸未以衛將軍瓜州刺史泰臨縣伯
高昌王麴子堅為儀同三司進爵郡公十二月丁巳狩
於嵩陽士卒寒苦己巳遂幸温湯丁丑還宫
三年春二月壬戌大赦壬午封左衛將軍元斌之為潁
川王夏四月癸丑朔日有蝕之辛未高平王寧坐事降
爵為公五月景戌置勲府庶子箱别六百人騎官箱别
二百人閣内部曲數千人帝内圖高歡乃以斛斯椿為
領軍使與王思政等統之以為心膐軍謀朝政咸決於
椿分置督將及河南關西諸刺史辛卯下詔戒嚴揚聲
伐梁實謀北討是夏契丹高麗吐谷渾並遣使朝貢秋
七月己丑帝親總六軍十餘萬次河橋高歡引軍東度
景午帝率南陽王寶炬清河王亶廣陽王湛斛斯椿以
五千騎宿於瀍西楊王别舍沙門都維那惠臻負璽持
千牛刀以從有牛百頭盡殺以食軍士衆知帝將出其
夜亡者過半清河廣陽二王亦逃歸略陽公宇文泰遣
都督駱超李賢和各領數百騎赴駱超先至甲戌賢和
會帝於崤中己酉高歡入洛遣婁昭及河南尹元子思
領左右侍官追帝請廻駕高昂率勁騎及帝於陕西帝
鞭馬長騖至湖城饑渴甚有王思村人以麥飯壺漿獻
帝帝甘之復一村十年是歲二月熒惑入南斗衆星北
流羣鼠浮河向鄴梁武跣而下殿以禳星變及聞帝之
西慙曰虜亦應天乎帝至稠桑潼關大都督毛洪賓迎
獻食八月宇文泰遣大都督趙貴梁禦甲騎二千來赴
乃奉迎帝過河謂禦曰此水東流而朕西上若得重謁
洛陽廟是卿等功也帝及左右皆流涕宇文泰迎帝於
東陽帝勞之將士皆呼萬歲遂入長安以雍州公廨為
宫大赦甲寅高歡推司徒清河王亶為大司馬承制總
萬機居尚書省歡追車駕至潼關九月己酉歡東還洛
陽帝親督衆攻潼關斬其行臺華長瑜又剋華州其冬
十月高歡推清河王亶子善見為主徙都鄴是為東魏
魏於此始分為二帝之在洛也從妹不嫁者三一曰平
原公主明月南陽王同産也二曰安德公主清河王懌
女也三曰蒺䔧亦封公主帝内宴令諸婦人詠詩或詠
鮑照樂府曰朱門九重門九閨願逐明月入君懷帝既
以明月入關蒺䔧自縊宇文泰使元氏諸王取明月殺
之帝不悅或時彎弓或時推案君臣由此不安平閏十
二月癸巳潘彌奏言今日當慎有急兵其夜帝在逍遥
園宴阿至羅顧侍臣曰此處彷彿華林園使人聊增悽
怨命取所乘波斯騮馬使南陽王躍之將攀鞍蹶而死
帝惡之日宴還宫至後門馬驚不前鞭打入謂潘彌曰
今日幸無他不彌曰過夜半則大吉須臾帝飲酒遇酖
而崩時年二十五諡曰孝武殯於草堂佛寺十餘年乃
葬雲陵始宣武孝明間謠曰狐非狐貉非貉焦梨狗子
齧斷索識者以為索謂本索髮焦梨狗子指宇文泰俗
謂之黑獺也
文皇帝諱寶炬孝文皇帝之孫京兆王愉之子也母曰
楊氏帝正始初坐父愉罪兄弟皆幽宗正寺及宣武崩
乃得雪正光中拜直閣將軍時胡太后多嬖寵帝與明
帝謀誅之事泄免官武泰中封邵縣侯永安三年進封
南陽王孝武即位拜太尉加侍中永熙二年進位太保
開府尚書令三年孝武與高歡構難以帝為中軍四面
大都督及從入關拜太宰錄尚書事孝武崩丞相略陽
公宇文泰率羣公卿士奉表勸進三譲乃許焉
大統元年春正月戊申皇帝即位於城西大赦改元追
尊皇考為文景皇帝皇妣楊氏為皇后己酉進丞相略
陽公宇文泰都督中外諸軍錄尚書事大行臺改封安
定郡公以尚書令斛斯椿為太保廣平王贊為司徒乙
卯立妃乙氏為皇后立皇子欽為皇太子甲子以廣陵
王欣為太傅以儀同三司万俟夀樂干為司空東魏將
侯景攻陷荆州二月前南青州刺史大野拔斬兖州刺
史樊子鵠以州降東魏夏五月降罪人加安定公宇文
泰位柱國秋七月以開府儀同三司念賢為太尉以司
空万俟夀樂干為司徒以開府儀同三司越勒肱為司
空梁州刺史元羅以州降梁九月有司詔煎御香澤須
錢萬貫帝以軍旅在外停之冬十月太師上黨王長孫
承業薨十二月以太尉念賢為太傅以河州刺史梁景
叡為太尉
二年春正月辛亥祀南郊改以神元皇帝配東魏攻陷
夏州二月儀同三司段敬討叛羌梁仙定平之三月以
涼州刺史李叔仁為司徒以司徒万俟夀樂干為太宰
夏五月司空越勒肱薨秦州刺史建中王万俟普撥及
其子太宰夀樂干率所部奔東魏秋九月以扶風王孚
為司空以太保斛斯椿為太傅冬十一月追改始祖神
元皇帝為太祖道武皇帝為烈祖是歲關中大饑人相
食死者十七八
三年春二月槐里獲神璽大赦夏四月太傅斛斯椿薨
五月以廣陵王欣為太宰賀拔勝為太師六月以司空
扶風王孚為太保以太尉梁景叡為太傅以司徒廣平
王贊為太尉以開府儀同三司王盟為司空冬十月安
定公宇文泰大破東魏軍於沙菀拜泰柱國大將軍十
二月司徒李叔仁自梁州通使於東魏建昌大守賀蘭
植攻斬之
四年春正月辛酉拜天於清暉室終帝世遂為常二月
東魏攻陷南汾穎豫廣四州廢皇后乙氏三月立蠕蠕
女郁久閭氏為皇后大赦以司空王盟為司徒秋七月
東魏將侯景等圍洛陽帝與安定公宇文泰東伐九月
車駕至自東伐以撫軍將軍梁仙定為南洮州刺史安
西蕃
五年春二月赦京城内夏五月以開府儀同三司李弼
為司空免妓樂雜役之徒皆從編戸秋七月詔自今恒
以朔望親閱京師見禁囚徒以司空扶風王孚為太尉
冬十月於陽武門外縣鼓置紙筆以求得失
六年春正月庚戌朝羣臣自西遷至此禮樂始備太尉
扶風王孚薨二月鑄五銖錢降罪人冬十一月太師念
賢薨
七年春二月幽州刺史順陽王仲景以罪賜死三月夏
州刺史劉平謀反大都督于謹討禽之秋九月詔班政
事之法六條冬十一月叛羌梁仙定徒黨屯於赤水城
秦州刺史獨孤信擊平之尚書奏班十二條制十二月
御憑雲觀引見諸王叙家人之禮手詔為宗誡十條以
賜之
八年春三月初置六軍夏四月鄯善王兄鄯朱那率衆
内附秋八月以太尉王盟為太保冬十月詔皇太子鎮
河東十二月行幸華州起萬夀殿於沙菀北
九年春正月降罪人禁中外及從母兄弟姊妹為婚閏
月車駕至自華州二月東魏北豫州刺史高仲密據武
牢内附以仲密為侍中司徒封勃海郡公秋七月大赦
以太保王盟為太傅以太尉廣平王贊為司空冬十二
月以司空李弼為太尉
十年春正月甲子詔公卿己下每月上封事三條極言
得失刺史二千石銅墨已上有讜言嘉謀勿有所諱夏
五月太師賀拔勝薨秋七月更權衡度量
十一年夏五月太傅王盟薨詔諸鞫大辟獄皆命三公
覆審然後加刑冬始築圓丘於城南封皇子儉
十二年春二月涼州刺史宇文仲和反秦州刺史獨孤
信討平之三月鑄五銖錢夏五月詔女年不滿十三以
上勿得以嫁秋九月東魏勃海王高歡攻玉璧晉州刺
史韋孝寬力戰禦之冬十二月歡燒營而退
十三年春正月開白渠以溉田二月詔自今應宫刑者
直沒官勿刑亡奴婢應黥者止科亡罪以開府儀同三
司若干惠為司空東魏勃海王高歡薨其司徒侯景據
潁川率河南六州内附授景太傅河南大行臺上谷郡
公三月大赦夏五月以太傅侯景為大將軍以開府儀
同三司獨孤信為大司馬晉王謹薨秋七月司空若干
惠薨大將軍侯景據豫州叛封皇子寧為趙王
十四年春正月赦潁豫廣北洛東荆襄等七州以開府
儀同三司趙貴為司空皇孫生大赦夏五月以安定公
宇文泰為太師廣陵王欣為太傅太尉李弼為大宗伯
前太尉趙貴為大司宼以司空于謹為大司空
十五年己巳五月侯景殺梁武帝初詔諸代人太和中
改姓者並令復舊六月東魏勃海王高澄攻陷潁川秋
八月盗殺東魏勃海王高澄冬十二月封梁雍州刺史
岳陽王蕭詧為梁王
十六年夏四月封皇子儒為燕王公為吳王五月東魏
静帝遜位于齊秋七月安定公宇文泰東伐至恒農齊
師不出乃還九月大赦
十七年春三月庚戌帝崩于乾安殿時年四十五夏四
月庚辰葬於永陵上諡曰文皇帝帝性強果始為太尉
時侍中高隆之恃勃海王高歡之黨驕狎公卿因公會
帝勸酒不飲怒而毆之罵曰鎮兵何敢爾也孝武以歡
故免帝太尉歸第命羽林守衛月餘復位及歡將改葬
其父朝廷追贈太師百僚會弔者盡拜帝獨不屈曰安
有生三公而拜贈太師耶及躋大位權歸周室嘗登逍
遥觀望嵯峨山因謂左右曰望此令人有脫屣之意若
使朕年五十便委政儲宫尋山餌藥不能一日萬機也
既而大運未終竟保天祿云
廢帝諱欽文皇帝之長子也母曰乙皇后大統元年正
月乙卯立為皇太子十七年三月即皇帝位是月梁邵
陵王蕭綸侵安陸大將軍楊忠討禽之
元年冬十一月梁湘東王蕭繹討侯景禽之遣其舍人
魏彦來告仍嗣位於江陵
二年秋八月大將軍尉遲迥尅成都劒南平冬十一月
安定公宇文泰殺尚書元烈
三年春正月安定公宇文泰廢帝而立齊王廓帝自元
烈之誅有怨言淮安王育廣平王贊等並垂泣諫帝不
聽故及於辱
恭皇帝諱廓文皇之第四子也大統十四年封為齊王
廢帝三年正月即皇帝位改元
元年夏四月蠕蠕乙旃逹官宼廣武五月柱國李弼追
擊之斬首數千級收輜重而還冬十一月魏師滅梁戕
梁元帝梁太尉王僧辯奉元帝子方智為王承制居建
業
二年秋七月梁太尉王僧辯納貞陽侯蕭明於齊奉以
為主梁王方智為太子九月梁司空陳覇先殺僧辯廢
蕭明復奉方智為帝是歲梁廣州刺史王琳宼邊大將
軍豆盧寧帥師討之
三年春正月丁丑初行周禮建六官以安定公宇文泰
為太師冡宰以柱國李弼為大司徒趙貴為太保大宗
伯以尚書令獨孤信為大司馬以于謹為大司宼以侯
莫陳崇為大司空冬十月乙亥安定公宇文泰薨十二
月庚子帝遜位於周
周閔帝元年正月封帝為宋公尋殂
東魏孝静皇帝諱善見清河文宣王亶之世子也母曰
胡妃永熙三年八月拜開府儀同三司孝武帝既入關
勃海王高歡乃與百僚會議推帝以奉明帝之後時年
十一
天平元年冬十月景寅皇帝即位于城東北大赦改元
庚午以太師趙郡王諶為大司馬以司空咸陽王坦為
太尉以開府儀同三司高盛為司徒以開府儀同三司
高昂為司空壬申享太廟景子車駕北遷于鄴詔勃海
王高歡留後部分改司州為洛州以尚書令元弼為儀
同三司洛州刺史鎮洛陽十一月兖州刺史樊子鵠南
青州刺史大野拔據瑕丘反庚寅車駕至鄴居北城相
州之廨改相州刺史為司州牧魏郡太守為魏尹徙鄴
舊人西徑百里以居新遷人分鄴置臨漳縣以魏郡林
慮廣平陽丘汲郡黎陽東濮陽清河廣宗等郡為皇畿
十二月丁卯燕郡王賀拔允薨庚午詔内外戒嚴百司
悉依舊章從容雅服不得以務衫從事景子進侍中封
隆之等五人為大使廵喻天下丁丑赦畿内閏月梁以
元慶和為魏王入據平瀨鄉孝武崩于長安初置四中
郎將於礓石橋置東中蒲泉置西中濟北置南中洺水
置北中
二年春正月乙亥兼尚書右僕射東南道行臺元宴討
元慶和破走之二月壬午以太尉咸陽王坦為太傅以
司州牧西河王悰為太尉己丑前南青州刺史大野拔
斬樊子鵠以降兖州平戊戍梁司州刺史陳慶之宼豫
州刺史堯雄擊走之三月辛酉以司徒高盛為太尉以
司空高昂為司徒濟隂王暉業為司空勃海王高歡討
平山胡劉蠡升辛未以旱故詔京邑及諸州郡縣收瘞
骸骨是春高麗契丹並遣使朝貢夏四月前青州刺史
侯梁反攻掠青齊癸未濟州刺史蔡雋討平之壬辰降
京師見囚夏五月大旱勒城門殿門及省府寺署坊門
澆人不簡王公無限日得雨乃止六月元慶和宼南頓
豫州刺史堯雄大破之秋七月甲戍封汝南王悅孫綽
為琅邪王八月辛卯司空濟隂王暉業坐事免甲午發
衆七萬六千人營新宫九月丁巳以開府儀同三司襄
城王旭為司空冬十月丁未梁柳仲禮宼荆州刺史王
元擊破之癸丑祀圓丘甲寅閶闔門災龍見并州人家
井中十二月壬午車駕狩于鄴東甲午文武百官量事
各給禄是歲西魏文帝大統元年也
三年春正月癸卯朔饗羣臣於前殿戊申詔百官舉士
舉不稱才者兩免之二月丁未梁光州刺史郝樹以州
内附丁酉加勃海王世子澄為尚書令大行臺大都督
三月甲寅以開府儀同三司華山王鷙為大司馬丁卯
陽夏太守盧公纂據郡南叛大都督元整破之夏四月
丁酉昌樂王誕薨五月癸卯賜鰥寡孤獨貧窮者衣物
各有差景辰以錄尚書事西河王悰為司州牧戊辰太
尉高盛薨六月辛巳趙郡王諶薨秋七月庚子大赦梁
夏州刺史田獨鞸潁川防城都督劉鸞慶並以州内附
八月并肆琢建四州霜霣大饑九月壬寅以定州刺史
侯景兼尚書右僕射南道行臺節度諸軍南討景辰平
陽人路季禮聚衆反辛酉御史中尉竇泰討平之冬十
一月戊申詔遣使廵檢河北流移飢人侯景攻尅梁楚
州獲刺史桓和十二月以幷州刺史尉景為太保辛未
遣使者板假老人官百歲以下各有差壬申大司馬清
河王亶薨癸未以太傅咸陽王坦為太師是歲高麗勿
吉並遣使朝貢
四年春正月以汝南王暹為錄尚書事夏四月辛未遷
七帝神主入新廟大赦内外百官普進一階先是滎陽
人張儉等聚衆反於大騩山通西魏壬辰武衛將軍高
元咸討破之六月己巳幸華林園理訟辛未詔尚書掩
骼埋胔推錄囚徒壬午閶闔門災秋七月甲辰遣兼散
騎常侍李楷聘於梁八月西魏尅陕州刺史李徽伯死
之九月侍中元子思與其弟子華謀西入並賜死閏月
乙丑衛將軍右光禄大夫蔣天樂謀反伏誅禁京師酤
酒冬十月以咸陽王坦為錄尚書事壬辰勃海王高歡
西討敗于沙菀己酉西魏行臺宫景夀都督楊白駒宼
洛州大都督韓賢大破之西魏又遣其大行臺元季海
大都督獨孤信逼洛州刺史廣陽王湛棄城歸闕季海
信遂據金墉十一月景子以驃騎大將軍儀同三司万
俟普為太尉十二月甲寅梁人來聘河間人邢磨納范
陽人盧仲禮等各聚衆反是歲高麗蠕蠕並遣使朝貢
元象元年春正月辛酉朔日有蝕之有巨象自至碭郡
陂中南充州獲送于鄴丁卯大赦改元二月景辰遣兼
散騎常侍鄭伯猷聘于梁夏四月庚寅曲赦畿内開酒
禁六月壬辰帝幸華林都堂聽訟秋七月乙亥高麗遣
使朝貢是夏山東大水蝦蟆鳴于樹上秋八月辛卯大
敗西魏于河隂九月大都督賀拔仁擊邢磨納盧仲禮
等破平之冬十月梁人來聘十二月庚寅遣陸操聘于
梁
興和元年春正月辛酉以尚書令孫騰為司徒三月甲
寅朔封常山郡王邵第二子曜為陳郡王五月甲戍立
皇后高氏乙亥大赦是月高麗遣使朝貢六月乙酉以
尚書左僕射司馬子如為山東黜陟大使尋為東北道
行臺差選勇士庚寅前潁川刺史奚思業為河南大使
簡發勇士丁酉梁人來聘戊申開府儀同三司汝陽王
暹薨秋八月壬辰遣兼散騎常侍王元景聘于梁九月
甲子發畿内十萬人城鄴四十日罷辛未曲赦畿内死
罪已下各有差冬十一月癸亥以新宫成大赦改元八
十已上賜綾帽及杖七十旁無朞親及有疾廢者各賜
粟帛築城之夫給復一年
二年春正月壬申以太保尉景為太傅以驃騎大將軍
開府儀同三司庫狄干為太保丁丑徙御新宫大赦内
外百官並進一階營構主將别優一階三月乙卯梁人
來聘夏五月己酉西魏行臺宫延和陕州刺史宫元慶
率戸内屬置之河北馬場振廩各有差壬子遣兼散騎
常侍李象聘于梁閏月丁丑朔日有蝕之己丑封皇兄
景植為宜陽王皇弟威為清河王謙為潁川王六月壬
子大司馬華山王鷙薨冬十月丁未梁人來聘十二月
乙卯遣兼散騎常侍崔長謙聘於梁是歲高麗蠕蠕勿
吉並遣使朝貢
三年春二月甲辰阿至羅出吐拔郍渾大率部來降三
月乙酉梁州人公孫貴賓聚衆反自號天王陽夏鎮將
討禽之夏四月戊申阿至羅國主副伏羅越居子去賓
來降封為高車王六月乙丑梁人來聘秋七月己卯宜
陽王景植薨八月甲子遣兼散騎常侍李騫聘於梁先
是詔羣官於麟趾閣議定新制冬十月甲寅班於天下
己巳發夫五萬人築漳濱堰三十五日罷癸亥車駕狩
于西山十一月戊寅還宫景戌以開府儀同三司彭城
王韶為太尉以度支尚書胡僧敬為司空是歲蠕蠕高
麗勿吉國並遣使朝貢
四年春正月景辰梁人來聘夏四月景寅遣兼散騎常
侍李繪聘于梁乙酉以侍中廣陽王湛為太尉以尚書
右僕射高隆之為司徒以太尉彭城王韶為錄尚書事
丁亥太傅尉景坐事降為驃騎大將軍開府儀同三司
辛卯以太保庫狄干為太傅以領軍將軍婁昭為大司
馬封祖裔為尚書右僕射六月景申復前侍中樂良王
忠爵丁酉復陳留王景皓常山王紹宗高密王永業爵
秋八月庚戌以開府儀同三司吏部尚書侯景為兼尚
書僕射河南行臺隨機討防冬十月甲寅梁人來聘十
一月壬午驃騎大將軍開府儀同三司青州刺史西河
王悰薨十二月辛亥使兼散騎常侍陽裴使于梁是歲
蠕蠕高麗吐谷渾並遣使朝貢
武定元年春正月壬戍朔大赦改元己巳車駕蒐于邯
鄲之西山癸酉還宫二月壬申北豫州刺史高仲密據
武牢西叛三月景午帝親納訟戊申勃海王高歡大敗
西魏師于邙山追奔至恒農而還豫洛二州平夏四月
封彭城王韶弟襲為武安王五月壬辰以尅復武牢降
天下死罪已下囚乙未以吏部尚書侯景為司空六月
乙亥梁人來聘戊寅封前員外散騎侍郎元長春為南
郡王八月乙丑以汾州刺史斛律金為大司馬壬午遣
兼散騎常侍李渾聘于梁冬十一月甲午車駕狩于西
山乙巳還宫是歲吐谷渾高麗蠕蠕並遣使朝貢
二年春二月丁卯徐州人劉烏黑聚衆反遣行臺慕容
紹宗討平之三月梁人來聘以旱故宥死罪已下囚景
午以開府儀同三司孫騰為太保壬子以勃海王世子
高澄為大將軍領中書監元弼為錄尚書事以尚書左
僕射司馬子如為尚書令以太原公高洋為左僕射夏
五月甲午遣散騎常侍魏季景聘于梁丁酉太尉廣陽
王湛薨秋八月癸酉尚書令司馬子如坐事免九月甲
申以開府儀同三司濟隂王暉業為太尉太師咸陽王
坦坐事免以王還第冬十月丁巳太保孫騰大司馬高
隆之各為括戸大使凡獲逃戸六十餘萬十一月西河
地陷有火出甲申以司徒高隆之為尚書令以前大司
馬婁昭為司徒庚子祀圓丘辛丑梁人來聘是歲吐谷
渾地豆干室韋高麗蠕蠕勿吉等並遣使朝貢
三年春正月景申遣兼散騎常侍李奬聘于梁二月庚
申吐谷渾國奉其從妹以備後庭納為容華嬪夏五月
甲辰大赦秋七月庚子梁人來聘冬十月遣中書舍人
尉瑾聘于梁十二月以司空侯景為司徒以中書令韓
軌為司空戊子以太保孫騰為錄尚書事是歲高麗吐
谷渾蠕蠕並遣使朝貢
四年夏五月壬寅梁人來聘六月庚子以司徒侯景為
河南大行臺應機討防秋七月壬寅遣兼散騎常侍元
廓聘于梁八月移洛陽漢魏石經于鄴是歲室韋勿吉
地豆干高麗蠕蠕並遣使朝貢
五年春正月己亥朔日有蝕之景午勃海王高歡薨辛
亥司徒侯景降于西魏以求救西魏遣其將李弼王思
政赴之思政等入據潁川景乃出走豫州乙丑梁人來
聘二月侯景復背西魏歸梁夏四月壬申大將軍高澄
來朝甲午遣兼散騎常侍李緯聘於梁五月丁酉朔大
赦戊戌以尚書右僕射襄城王旭為太尉甲辰以太原
公高洋為尚書令領中書監以青州刺史尉景為大司
馬以開府儀同三司庫狄干為太師以錄尚書事孫騰
為太傅以汾州刺史賀拔仁為太保以司空韓軌為司
徒以領軍將軍可朱渾道元為司空以司徒高隆之錄
尚書事以徐州刺史慕容紹宗為尚書左僕射高陽王
斌為右僕射戊午大司馬尉景薨六月乙酉帝為勃海
王舉哀於東堂服緦衰秋九月辛丑梁貞陽侯蕭明宼
徐州堰泗水於寒山灌彭城以應侯景冬十一月乙酉
以尚書左僕射慕容紹宗為東南道行臺與大都督高
岳潘相樂大破禽之及其二子瑀道十二月乙亥蕭明
至帝御閶闔門讓而宥之岳等廻師討侯景是歲高麗
勿吉並遣使朝貢
六年春正月己亥大都督高岳等於渦陽大破侯景俘
斬五萬餘人其餘溺死於渦水水為不流景走淮南二
月己卯梁遣使求和許之三月癸巳以太尉襄城王旭
為大司馬以開府儀同三司高岳為太尉辛亥以冬春
亢旱赦罪人各有差夏四月甲子吏部令史張永和青
州人崔闊等偽假人官事覺糺檢首者六萬餘人甲戍
太尉高岳司徒韓軌大都督劉豐等討王思政於潁川
引洧水灌其城九月乙酉梁人來聘冬十月戊申侯景
濟江推梁臨賀王正德為主以攻建業是歲高麗室韋
蠕蠕吐谷渾並遣使朝貢
七年春正月戊辰梁北徐州刺史中山侯蕭正表以鎮
内附封蘭陵郡公吳郡王三月丁卯侯景剋建業夏五
月景辰侯景殺梁武帝戊寅勃海王高澄帥師赴潁川
六月剋之獲西魏大將軍王思政等秋八月辛卯立皇
子長仁為太子盗殺勃海王高澄癸巳大赦内外百官
並進二級甲午太原公高洋如晉陽冬十月癸未以開
府儀同三司咸陽王坦為太傅甲午以開府儀同三司
潘相樂為司空十二月甲辰吳郡王蕭正表薨己酉以
幷州刺史彭樂為司徒是歲蠕蠕地豆干室韋高麗吐
谷渾並遣使朝貢
八年春正月辛酉帝為勃海王高澄舉哀於東堂戊辰
詔太原公高洋嗣事徙封齊郡王甲戌地豆干契丹並
遣使朝貢二月庚寅以尚書令高隆之為太保三月庚
申進齊郡王高洋爵為齊王夏四月乙巳蠕蠕遣使朝
貢五月甲寅詔齊王為相國總百揆備九錫之禮以齊
國大妃為王太后王妃為王后景辰遜帝位於齊
天保元年己未封帝為中山王邑一萬戸上書不稱臣
荅不稱詔載天子旌旗行魏正朔乘五時副車封王諸
子為縣公邑各一千戸奉絹一萬疋錢一萬貫粟二萬
石奴婢三百人水碾一具田百頃園一所於中山國立
魏宗廟
二年十二月己酉中山王殂時年二十八
三年二月奉諡曰孝静皇帝葬於鄴西漳北其後發之
陵崩死者六十人帝好文美容儀力能挟石師子以踰
墻射無不中嘉辰宴會多命羣臣賦詩從容沉雅有孝
文風勃海王高澄嗣事甚忌焉以大將軍中兵參軍崔
季舒為中書黃門侍郎令監察動静小大皆令季舒知
澄與季舒書曰癡人復何似癡勢小差未帝嘗與獵於
鄴東馳逐如飛監衛都督烏那羅受工伐從後呼帝曰
天子莫走馬大將軍怒澄嘗侍帝飲大舉觴曰臣澄勸
陛下帝不悅曰自古無不亡之國朕亦何用此活澄怒
曰朕朕狗脚朕澄使季舒毆帝三拳奮衣而出明日澄
使季舒勞帝帝亦謝焉賜絹季舒未敢受以啓澄澄使
取一段帝束百疋以與之曰亦一段爾帝不堪憂辱詠
謝靈運詩曰韓亡子房奮秦帝魯連耻本自江海人志
義動君子常侍侍講荀濟知帝意乃與華山王大器元
瑾密謀於宫中偽為山而作地道向北城至千秋門門
者覺地下響動以告澄澄勒兵入宫曰陛下何意反耶
臣父子功存社稷何負陛下耶及將殺諸妃嬪帝正色
曰王自欲反何關於我我尚不惜身何况妃嬪澄下牀
叩頭大啼謝罪於是酣飲夜久乃出居三日幽帝於含
章堂大器瑾等皆見烹於市及將禪位於文宣襄城王
昶及司徒潘相樂侍中張亮黃門郎趙彦深等求入奏
事帝在昭陽殿見之昶曰五行遞運有始有終齊王聖
德欽明萬姓歸仰臣等昧死聞奏願陛下則堯禪舜帝
便歛容荅曰此事推挹已久謹當遜避又云若爾須作
詔書侍郎崔劼裴讓之奏云詔已作訖即付楊愔進於
帝凡十條書訖曰將安朕何所復若為而去楊愔對曰
在北城别有舘宇還備法駕依常仗衛而去帝乃下御
座步就東廊口詠范蔚宗後漢書贊云獻生不辰身播
國屯終我四百永作虞賓所司奏請發帝曰古人念遺
簪弊履欲與六宫别可乎高隆之曰今天下猶陛下之
天下况在後宫乃與夫人嬪以下訣莫不欷歔掩涕嬪
趙國李氏誦陳思王詩云王其愛王體俱享黃髮期皇
后已下皆哭直長趙德以故犢車一乘候於東上閤帝
上車德超上車持帝帝肘之曰朕畏天順人授位相國
何物奴敢逼人趙德尚不下及出雲龍門王公百僚衣
冠拜辭帝曰今日不减常道鄉公漢獻帝衆皆悲愴高
隆之泣灑遂入北城下司馬子如南宅及文宣行幸常
以帝自隨帝后封太原公主常為帝嘗食以護視焉竟
遇酖而崩
論曰莊宗運接交喪招納勤王雖時事孔棘而卒有四
海猾逆剪除權強擅命神慮獨斷芒刺未除而天未忘
亂禍不旋踵自兹之後魏室土崩始則制屈強胡終乃
權歸覇政主祭祀者不殊於寄坐遇黜辱者有甚於弈
棋雖以節閔之明孝武之長秪以速是奔波文帝以剛
強之質終以守雌自寶静恭運終天禄高蹈唐虞各得
其時也
北史卷五
北史卷五考證
敬宗孝莊皇帝紀辛酉大將軍尒朱榮還晉陽帝餞於
邙隂邙監本訛卭今改從魏書
又班募格收集忠勇有直言正諫之士者集華林園面
論時事者字上脱數字應從魏書增入今各本俱
同仍之
甲戌夜車駕北廵魏書無夜字
丁卯封瓜州刺史元太宗為東陽王宗魏書作榮
遣武衛將軍奚毅前燕州刺史侯深率衆鎮北中侯
深魏書作崔淵
景子進雍州刺史廣宗郡公尒朱天光爵為王據上
文十一月己亥十二月甲辰則此景子應作庚子
節閔皇帝紀此節閔皇帝魏書作前廢帝
討崔祖螭于東陽祖監本訛袒今改從本傳
孝武皇帝紀孝武皇帝魏書作出帝
己卯臨顯陽殿納訟納監本訛訥今改正
泰臨縣伯高昌王麴子堅麴監本訛趙今改正
以五千騎宿於瀍西楊王别舍瀍監本訛湹字書無
湹字今改從閣本
文皇帝紀冬十月安定公宇文泰大破東魏軍於沙菀
菀魏書齊書俱作苑今各本皆同仍之
十五年己巳五月本書每年不紀干支此獨書之衍
文也
東魏孝静皇帝紀先是滎陽人張儉等聚衆反於大騩
山通西魏壬辰武衛將軍高元咸討破之魏書騩
作醜咸作盛
秋七月乙亥高麗遣使朝貢是夏山東大水蝦蟆鳴于
樹上是夏下十二字魏書本在秋七月上
癸酉還宫二月壬申上文春正月壬戍朔則二月安
得有壬申此必有誤
天保元年己未封帝為中山王(臣人龍)按此五月也
己未上不書月殆以齊顯祖文宣皇帝天保元年即
孝静帝武定八年而五月甲寅詔齊王總百揆景辰
遜位于齊已見于上文故耶
北史卷五考證
