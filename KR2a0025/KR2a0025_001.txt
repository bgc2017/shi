北史卷一
唐李延夀撰
魏本紀第一
魏之先出自黃帝軒轅氏黃帝子曰昌意昌意之少子
受封北國有大鮮卑山因以為號其後世為君長統幽
都之北廣莫之野畜牧遷徙射獵為業淳樸為俗簡易
為化不為文字刻木結繩而已時事遠近人相傳授如
史官之紀錄焉黃帝以土德王北俗謂土為托謂后為
跋故以為氏其裔始均仕堯時逐女魃於弱水北人頼
其勲舜命為田祖歴三代至秦漢獯鬻獫狁山戎匈奴
之屬累代作害中州而始均之裔不交南夏是以載籍
無聞積六七十代至成皇帝諱毛立統國三十六大姓
九十九威振北方成帝崩節皇帝貸立節帝崩莊皇帝
觀立莊帝崩明皇帝樓立明帝崩安皇帝越立安帝崩
宣皇帝推寅立宣帝南遷大澤方千餘里厥土昏冥沮
洳謀更南徙未行而崩景皇帝利立景帝崩元皇帝俟
立元帝崩和皇帝肆立和帝崩定皇帝機立定帝崩僖
皇帝蓋立僖帝崩威皇帝儈立威帝崩獻皇帝隣立時
有神人言此土荒遐宜徙建都邑獻帝年老乃以位授
于聖武皇帝命南移山谷高深九難八阻於是欲止有
神獸似馬其聲類牛導引歴年乃出始居匈奴故地其
遷徙策略多出宣獻二帝故時人竝號曰推寅蓋俗云
鑽研之義
聖武皇帝諱詰汾嘗田於山澤欻見輜軿自天而下既
至見美婦人自稱天女受命相偶旦日請還期年周時
復會于此言終而别及朞帝至先田處果見天女以所
生男授帝曰此君之子也當世為帝王語訖而去即始
祖神元皇帝也故時人諺曰詰汾皇帝無婦家力微皇
帝無舅家帝崩神元皇帝立
神元皇帝諱力微元年歲在庚子先是西部内侵依於
没鹿廻部大人竇賓神元有雄傑之度後與賓攻西部
賓軍敗失馬步走神元使以所乘駿馬給之賓歸求馬
主帝隠而不言賓後知大驚將分國之半奉帝帝不受
乃進其愛女賓猶思報恩乃從帝所欲徙所部北居長
川積數年舊部人咸來歸附及賓臨終戒其二子使謹
奉神元其子不從乃隂謀逆帝召殺之盡并其衆諸部
大人悉服控弦之士二十餘萬三十九年遷於定襄之
盛樂四月祭天諸部君長皆来助祭唯白部大人觀望
不至徵而戮之遠近肅然帝乃告諸大人為與晉和親
計四十二年遣子文帝如晉且觀風土是歲魏景元二
年也文帝諱沙漠汗以國太子留洛陽後文帝以神元
春秋已高求歸晉武帝具禮護送五十六年文帝復如
晉其冬還國晉征北將軍衛瓘以文帝雄異恐為後患
請留不遣復請以金錦賂國之大人令致間隙五十八
年方遣帝神元使諸部大人詣陰館迎帝酒酣帝仰視
飛鳥飛丸落之時國俗無彈衆大驚相謂曰太子被服
同南夏並竒術絶人若繼國統變易舊俗吾等必不得
志乃謀危害帝竝先驅還曰太子引空弓而落飛鳥似
得晉人異法自帝在晉後諸子愛寵神元頗有所惑及
聞諸大人請因曰當便除之於是諸大人馳詣塞南矯
害帝其年神元不豫烏丸王庫賢親近任勢先受衛瓘
之貨欲沮動諸部因於庭中礪鉞斧曰上恨汝曹讒殺
太子欲盡收諸大人長子殺之大人皆信各各散走神
元尋崩凡饗國五十八年年一百四歲道武即位尊為
始祖子章皇帝悉鹿立時諸部離叛帝九年而崩弟平
皇帝綽立七年而崩文帝少子思皇帝立
思皇帝諱弗政崇寬簡百姓懷服一年而崩神元子昭
帝祿官立帝元年分國為三部一居上谷北濡源西東
接宇文部自統之一居代郡之參合陂北使文帝長子
桓帝諱猗㐌統之一居定襄之盛樂故城使桓帝弟穆
帝猗盧統之自神元以来與晉和好是歲穆帝始出并
州遷雜胡北徙雲中五原朔方又西度河擊匈奴烏丸
諸部自杏城以北八十里迄長城原夾道立碣與晉分
界二年葬文帝及皇后封氏初思帝欲改葬未果而崩
至是述成前意焉三年桓帝度漠北巡因西略諸國凡
積五歲諸部降附者三十餘國桓帝英傑魁岸馬不能
勝常乘安車駕大牛牛角容一石帝會中蠱嘔吐之地
仍生榆參合陂土無榆故時人異之十年匈奴别種劉
元海反晉於離石自號漢王并州刺史司馬騰来乞師
桓帝與帝大舉以助之大破元海衆於西河上黨桓帝
與騰盟於汾東而還乃使輔相衛雄段繁於参合陂西
累石為亭樹碑以記行焉十一年晉假桓帝大單于金
印紫綬是歲桓帝崩桓帝統部凡十一年後定襄侯衛
操樹碑於大䢴城以頌功德子普根代立十三年昭帝
崩穆帝遂總攝三部為一統帝天姿英峙勇略過人元
年劉元海僭帝號自稱大漢三年晉并州刺史劉琨遣
子遵為質乞師帝使弟子平文皇帝助琨破白部大人
次攻鐵弗劉武晉懷帝進帝大單于封代公帝以封邑
去國縣遠從琨求句注陘北地琨大喜乃徙馬邑陰館
樓煩繁畤崞五縣人於陘南更立城邑盡獻其地東接
代郡西連西河朔方數百里帝乃徙十萬家以充之六
年城盛樂以為北都脩故平城以為南都帝登平城西
山觀望地勢乃更南百里於灅水之陽黃瓜堆築新平
城晉人謂之小平城使子六脩鎮之統領南部八年晉
愍帝進帝為代王置官屬食代常山二郡先是國俗寬
簡至是明刑峻法諸部人多以違命得罪凡後期者皆
舉部戮之或有室家相擕悉赴死所人問何之曰當就
誅其威嚴若此九年帝召六脩不至怒討之失利遂崩
普根先守外境聞難来攻六脩滅之普根立月餘薨普
根子始生桓帝后立之又薨思帝子平文皇帝立
平文皇帝諱鬱律姿質雄壮甚有威略元年歲在丁丑
二年劉武據朔方来侵西部帝大破之西兼烏孫故地
東吞勿吉以西控弦士馬將百萬是歲晉元帝即位於
江南劉曜僭帝位帝聞晉愍帝為曜所害顧謂大臣曰
今中原無主天其資我乎曜遣使請和帝不納三年石
勒自稱趙王遣使乞和請為兄弟帝斬其使以絶之五
年晉元帝遣使韓暢加崇爵服帝絶之講武有平南夏
志桓帝后以帝得衆心恐不利己子害帝遂崩大人死
者數十人天興初追尊曰太祖
桓帝中子惠帝賀傉立以五年為元年帝未親政事太
后臨朝遣使與石勒通和時人謂之女國使四年帝始
臨朝以諸部人情未悉款順乃築城於東木根山徙都
之五年帝崩弟煬帝紇那立以五年為元年三年石勒
遣石季龍寇邊部帝禦之不利遷於大寗時平文帝長
子烈帝居於舅賀蘭部帝遣使求之賀蘭部帥藹頭擁
護不遣帝怒召宇文部并力擊藹頭宇文衆敗帝還大
寗五年帝出居於宇文部賀蘭及諸部大人共立烈帝
烈皇帝諱翳槐以五年為元年石勒遣使求和帝遣弟
昭成帝如襄國徙者五千餘家七年藹頭不脩臣職召
而戮之國人復貳於是煬帝自宇文部還入諸部大人
復奉之煬帝以烈帝七年為後元年時烈帝出居於鄴
三年石季龍納烈帝於大寗國人六千餘家部落叛煬
帝出居於慕容部烈帝復立以煬帝三年為後元年城
盛樂城在故城東南十里一年而崩弟昭成皇帝立
昭成皇帝諱什翼犍平文皇帝之次子也生而奇偉寬
仁大度身長八尺隆準龍顔立髮委地卧則乳垂至席
烈帝臨崩顧命迎帝曰立此人則社稷乃安故帝弟孤
自詣鄴奉迎與帝俱還建國元年十一月帝即位於繁
畤北時年十九二年春始置百官分掌衆職東自穢貊
西及破落那莫不款附五月朝諸大人於参合陂議定
都灅源川連日不決乃從太后計而止聘慕容晃妹為
皇后三年春移都雲中之盛樂宫四年築盛樂城於故
城南八里皇后慕容氏崩十月劉武寇西境帝遣軍大
破之武死子務桓立始来歸順帝以女妻之七年二月
遣大人長孫秩迎后慕容氏於和龍晃送女於境七月
慕容晃遣使来聘求交婚帝許之以烈帝女妻焉十四
年帝以中州紛梗將親率六軍乘石氏之亂廓定中原
諸大人諫乃止十八年太后王氏崩十九年正月劉務
桓死其弟閼頭立潛謀反二十一年閼頭部人多叛懼
而東走度河半濟而冰陷後衆盡歸其兄子悉勿祈初
閼頭之叛悉勿祈兄弟十二人在帝左右盡遣之歸欲
其自相猜離至是悉勿祈奪其衆閼頭窮而歸命帝待
之如初二十二年春帝東巡桑乾川四月悉勿祈死弟
衛辰立二十三年六月皇后慕容氏崩七月衞辰來會
葬因求婚許之二十五年帝南巡君子津二十八年正
月衛辰謀反度河東帝討之衛辰懼遁走三十年十月
帝征衛辰時河冰未成帝乃以葦絙約澌俄然冰合乃
散葦於上冰草相結若浮橋衆軍利涉衛辰與宗族西
走收其部落而還三十四年春長孫斤謀反伏誅斤之
反也拔刃向御坐太子寔格之傷脇五月薨後追諡焉
是為獻明皇帝七月皇孫珪生大赦三十九年苻堅遣
其大司馬苻洛帥衆二十萬及其將朱彤張蚝鄧羌等
諸道來寇王師不利帝時不豫乃率國人避於陰山之
北高車雜種盡叛四面寇抄不得芻牧復度漠南堅軍
稍退乃還十二月至雲中旬有二日皇子寔君作亂帝
暴崩時年五十七道武即位尊曰高祖帝性寬厚時國
少繒帛代人許謙盜絹二疋守者以告帝匿之謂燕鳳
曰吾不忍視謙之面卿勿洩之謙或慙而自殺為財辱
士非也帝嘗擊西部叛賊流矢中目賊破後諸大臣執
射者各持錐刀欲屠割之帝曰各為其主何罪也釋之
其仁恕若此
太祖道武皇帝諱珪昭成皇帝之嫡孫獻明帝之子也
母曰獻明賀皇后初因遷徙游於雲澤寝夢日出室内
寤而見光自牖屬天欻然有感以建國三十四年七月
七日生帝於参合陂北其夜復有光明昭成大悅羣臣
稱慶大赦告於祖宗保者以帝體重倍於常兒竊獨竒
怪明年有榆生於藏胞之坎後遂成林帝弱而能言目
有光曜廣顙大耳六歲而昭成崩苻堅遣將内侮將遷
帝長安頼燕鳳乃免堅軍既還國衆離散堅使劉庫仁
劉衛辰分攝國事南部大人長孫嵩及元他等盡將故
人衆南依庫仁帝於是轉在獨孤部元年葬昭成皇帝
於金陵營梓宫木柹盡生成林帝雖冲幼而嶷然不羣
劉庫仁常謂其子曰帝有高天下之志必興復洪業七
年十月晉敗苻堅于淮南慕容文等殺劉庫仁弟眷代
攝國部八年慕容暐弟冲僭立姚萇自稱大單于萬年
秦王慕容垂僭稱燕王九年劉庫仁子顯殺眷而代之
乃將謀逆商人王霸知之履帝足於衆中帝乃馳還是
時故大人梁盆子六眷為顯謀主盡知其計密使部人
穆崇馳告帝乃陰結舊臣長孫犍元他等因幸賀蘭部
其日顯果使人殺帝不及語在獻明太后傳是歲乞伏
國仁私署秦河二州牧大單于姚萇殺苻堅堅子丕僭
即皇帝位於晉陽
登國元年春正月戊申帝即代王位郊天建元大會於
牛川復以長孫嵩為南部大人以叔孫普洛為北部大
人是月慕容垂僭即皇帝位于中山國號燕二月幸定
襄之盛樂息衆課農慕容冲為其部下所殺夏四月改
稱魏王五月姚萇僭即皇帝位於長安國號大秦秋八
月劉顯遣弟亢泥迎皇叔父窟咄於慕容永以兵隨之
來逼南境帝左右于桓等與諸部大人謀應之事洩誅
造謀者五人餘悉不問帝慮内難乃北踰陰山幸賀蘭
部阻山為固遣行人安同長孫賀徵師扵慕容垂垂令
其子賀驎率師隨同等軍未至而寇逼於是北部大人
叔孫普洛等十三人及諸烏丸亡奔衛辰帝自弩山幸
牛川屯於延水南出代谷會賀驎於高柳大破窟咄悉
收其衆冬十月苻丕為晉將馮該所殺慕容永僭即皇
帝位於長子十一月苻登僭即皇帝位於隴東十二月
慕容垂遣使奉帝西單于印綬封上谷王帝不納
二年夏五月遣安同徵兵於慕容垂垂遣子賀驎率衆
來會六月帝親征劉顯顯奔慕容永盡收其部落冬十
二月巡松漠還幸牛川
三年夏五月癸亥北征庫莫奚大破之六月乞伏國仁
死其弟乾歸立私署河南王秋七月庫莫奚部帥鳩集
遺散夜犯行宫縱騎撲討盡滅之八月使九原公儀於
慕容垂冬十月垂遣使朝貢
四年春正月甲寅襲高車諸部落二月癸巳遂至女水
討叱突隣部竝大破之是月吕光自稱三河王夏五月
使陳留公虔於慕容垂冬十月垂遣使朝貢
五年春三月甲申西征次鹿渾海襲高車袁紇部大破
之慕容垂遣子賀驎来會夏四月景寅行幸意辛山與
賀驎討賀蘭紇奚諸部落大破之秋八月還幸牛川使
秦王觚於慕容垂九月壬申討叱奴部囊曲水破之冬
十月討高車豆陳部於狼山破之十二月帝還次白漠
六年春正月幸紐垤川三月遣九原公儀陳留公虔等
西討黜弗部大破之夏四月祭天秋七月壬申講武于
牛川慕容垂止秦王觚而求名馬帝絶之乃遣使於慕
容永永使其大鴻臚慕容鈞奉表勸進尊號九月帝襲
五原屠之收其積穀還紐垤川於棝陽塞北樹碑記功
冬十月戊戌征北蠕蠕追破之於大磧南商山下十一
月戊辰還幸紐垤川戊寅衛辰遣子直力鞮寇南部壬
午帝大破之於鐵岐山南衛辰父子奔遯十二月滅之
衞辰少子屈丐亡奔薛于部自河以南諸部悉平收衛
辰子弟宗黨無少長五千餘人盡殺之是歲起河南宫
七年春正月幸木根山遂次黑鹽池饗羣臣北之美水
三月還幸河南宫秋七月行幸漠南仍築巡臺冬十二
月慕容永遣使朝貢
八年春正月南廵二月幸羖羊原赴白樓夏六月北廵
秋七月臨幸新壇先是衛辰子屈丐奔薛于部徵之不
送八月帝南征薛于部屠其城九月還幸河南宫
九年春三月北廵使東平公元儀屯田於河北五原至
於棝陽塞外夏五月田於河東秋七月還幸河南宫冬
十月蠕蠕社崘等率部落西走是歲姚萇子興僭立殺
苻登慕容垂滅永
十年秋七月慕容垂遣其子寳来寇五原八月帝親兵
於河南冬十月辛未寳燒船夜遁己夘帝進軍濟河乙
酉夕至参合陂景戌大破之禽其王公以下文武將吏
數千人於俘虜中擢其才識者賈彝賈閏晁崇等参謀
議憲章故實十二月還幸雲中之盛樂
皇始元年春正月大蒐於定襄因東幸善無北陂三月
慕容垂寇桑乾川陳留公虔死之垂遂至平城西北聞
帝將至乃築城自守疾甚遂遁死於上谷子寶祕喪還
至中山乃僭立夏六月丁亥皇太后賀氏崩是月葬獻
明太后吕光僭稱天王國號凉秋七月左司馬許謙上
書勸進尊號於是改元始建天子旌旗出警入蹕八月
己亥大舉討慕容寳帝親勒六軍四十餘萬南出馬邑
踰句注旌旗絡繹二千餘里鼓行而前人屋皆震别詔
將軍封真等從東道襲幽州圍薊九月戊午次陽曲乘
西山臨觀晉陽寳并州牧遼西王農棄城遁并州平初
建臺省置百官封拜公侯將軍刺史太守尚書郎以下
悉用文人帝初拓中原留心慰納諸士大夫詣軍門者
無少長皆引入人得盡言苟有微能咸蒙叙用己未詔
輔國將軍奚牧略地晉川獲慕容寳丹陽王買得等扵
平陶城九月晉孝武帝殂冬十一月庚子朔帝至真定
自常山以東守宰或捐城奔竄或稽顙軍門唯中山鄴
信都三城不下别詔東平公儀攻鄴冠軍將軍王建左
軍將軍李栗等攻信都軍所行不得傷桑棗戊午進軍
中山己未圍之帝曰朕量寳不能出戰必憑城自守急
攻則傷士久守則費糧不如先平鄴信都然後還取中
山諸將稱善丁夘車駕幸魯口城
二年春正月壬戌帝引騎圍信都其夜寳冀州刺史宜
都王慕容鳳踰城奔中山癸亥寳輔國將軍張驤護軍
將軍徐超舉城降是月鮮卑秃髮烏孤私署大單于西
平王二月丁丑帝軍于鉅鹿之栢肆塢臨滹池水其夜
寳悉衆犯營燎及行宫兵人駭散帝驚起不及衣冠跣
出擊鼓俄而左右及中軍將士稍集帝設奇陣列烽營
外縱騎衝之寳衆大敗走還中山獲其器械數十萬計
寳尚書閔亮祕書監崔逞等降者相屬賜拜職爵各有
差三月己酉車駕次盧奴寳求和請送秦王觚割常山
以西奉魏乞守中山以東帝許之已而寳背約辛亥車
駕次中山命將圍之是夜寳弟賀驎將妻子走西山寳
恐賀驎先據和龍壬子夜北遁城中共立慕容普隣為
主夏四月帝以軍糧不繼詔東平公儀罷鄴圍徙屯鉅
鹿五月庚子帝以中山城内為普隣所脅乃招喻之甲
辰曜兵揚威以示城内命諸軍罷圍南徙以待其變甲
寅以東平公儀為左丞相封衛王進襄城公題爵為王
秋七月普隣遣烏丸張驤率五千餘人出城求食寇靈
壽賀驎自丁零中入驤軍因其衆復入中山殺普隣而
自立八月景寅朔帝進軍九門時大疫人馬牛死者十
五六中山猶拒守羣下咸思北還帝知之謂曰斯固天
命將若之何四海之人皆可與為國在吾所以撫之耳
何恤乎無人羣臣乃不敢言九月賀驎飢窮率三萬餘
人寇新市甲子晦帝進軍討之太史令晁崇奏曰不吉
帝曰何也對曰紂以甲子亡兵家忌之帝曰周武不以
甲子勝乎崇無以對冬十月景寅帝進軍新市賀驎退
阻泒水依漸洳澤以自固甲戌帝臨其營戰於義臺塢
大破之賀驎單馬走鄴慕容德殺之甲申賀驎所署公
卿尚書將吏士卒降者二萬餘人其將張驤李沈慕容
文等先来降尋皆亡還是日復獲之皆赦而不問獲其
所傳皇帝璽綬圖書府庫珍寳中山平乙酉襄城王題
薨
天興元年春正月慕容德走保滑臺衛王儀剋鄴庚子
行幸真定遂幸鄴百姓有老病不能自存者詔郡縣賑
䘏之帝至鄴巡登臺榭徧覽宫城將有定都之志乃置
行臺遂還中山所過存問百姓詔大軍所經州郡皆復
貲租一年除山東人租賦之半車駕將北還發卒萬人
通直道自望都鐵關鑿恒嶺至代五百餘里帝慮還後
山東有變乃於中山置行臺詔衛王儀鎮之使略陽公
遵鎮渤海之合口右軍將軍尹國先督租于冀州聞帝
將還謀反欲襲信都安南將軍長孫嵩執送斬之辛酉
車駕發中山至於望都堯山徙山東六州人吏及徒何
高麗雜夷三十六署百工伎巧十餘萬口以充京師車
駕次于恒山之陽博陵渤海章武諸郡羣盜竝起略陽
公遵等討之是月慕容德自稱燕王據廣固二月車駕
至自中山幸繁畤宫更選屯衛詔給内徙新戸耕牛計
口受田三月徵左丞相衛王儀還京師詔略陽公遵代
鎮中山夏四月壬戌以歴陽公穆崇為太尉鉅鹿公長
孫嵩為司徒進封略陽公遵為常山王南安公順為毗
陵王祭天於西郊旗幟有加焉廣平太守遼西公意列
謀反與郡人韓竒矯假讖圖將襲鄴城詔反者就郡賜
死是月蘭汗殺慕容寳而自立為大單于昌黎王六月
景子詔有司議定國號羣臣奏曰昔周秦以前帝王居
所生之土及王天下即承為號今國家啟基雲代應以
代為號詔曰昔朕遠祖總御幽都控制遐國雖踐王位
未定九州逮于朕躬掃平中土凶逆蕩除遐邇率服宜
仍先號為魏秋七月遷都平城始營宫室建宗廟立社
稷慕容寳子盛殺蘭汗而自立為長樂王八月詔有司
正封畿制郊甸端徑術㯹道里平五權較五量定五度
遣使循行郡國舉奏守宰不法者親覽察黜陟之冬十
月起天文殿十一月辛亥尚書吏部郎中鄧彦海典官
制立爵品定律吕協音樂儀曹郎中董謐撰郊廟社稷
朝覲饗宴之儀三公郎中王德定律令申科禁太史令
晁崇造渾儀考天象吏部尚書崔宏總裁之閏月左丞
相衛王儀及王公卿士詣闕上書曰臣等聞宸極居中
則列宿齊其晷帝王順天則羣后仰其度伏惟陛下德
協二儀道隆三五仁風被於四海盛化塞扵天區澤及
昆蟲恩霑行葦謳歌所屬八表歸心而躬履謙虚退身
後己宸儀未彰衮服未御非所以上允皇天之意下副
樂推之心臣等謹昧死以聞帝三讓乃許之十二月己
丑帝臨天文殿太尉司徒進璽綬百官咸稱萬歲大赦
改元追尊成帝以下及后號諡樂用皇始之舞詔百司
議定行次尚書崔宏等奏從土德服色尚黃數用五祖
以未臘以辰犧牲用白五郊立氣宣贊時令敬授人時
行夏之正徙六州二十二郡守宰豪傑吏人二千家于
代都
二年春正月甲子初祀上帝于南郊以始祖神元皇帝
配降壇視燎成禮而反乙丑赦京師始制三駕之法庚
午北廵分命諸將大襲高車常山王遵三軍從東道出
長川高涼王樂真等七軍從西道出牛川車駕親勒六
軍從中道自駮髯水西北出二月丁亥朔諸軍同會破
高車雜種三十餘部衛王儀督三將别從西北絶漠千
餘里破其遺迸七部還次牛川及薄山竝刻石紀功以
所獲高車衆起鹿苑於南臺陰北距長城東苞白登屬
之西山廣輪數十里鑿渠引武川水注之苑中疏為三
溝分流宫城内外又穿鴻雁池三月己未車駕至自北
伐甲子初令五經羣書各置博士增國子太學生員三
千人是月氐人李辯叛慕容德求援於鄴行臺尚書和
跋以輕騎應之剋滑臺收德宫人府藏秋七月起天華
殿辛酉大閱于鹿苑八月增啓京城十二門作西武庫
除州郡人租賦之半辛亥詔禮官備撰衆儀著於新令
范陽人盧溥聚衆海濱稱幽州刺史攻掠郡縣殺幽州
刺史封沓干是月秃髮烏孤死其弟利鹿孤立遣使朝
貢冬十月太廟成遷神元平文昭成獻明皇帝神主于
太廟十二月天華殿成吕光立其子紹為天王自稱太
上皇及死庶子纂殺紹而僭立
三年春正月戊午材官將軍和突破盧溥於遼西獲之
及其子煥傳送京師轘之癸亥祀北郊分命諸官循行
州郡觀風俗察舉不法二月丁亥詔有司祀日于東郊
始耕籍田壬寅皇子聰薨三月戊午立皇后慕容氏是
月穿城南渠通於城内作東西魚池夏四月姚興遣使
朝貢五月戊辰詔謁者僕射張濟使於興己巳東廵遂
幸涿鹿遣使者以大牢祀帝堯帝舜廟西幸馬邑觀灅
源六月庚辰朔日有蝕之秋七月乞伏乾歸大為姚興
所破壬子車駕還宫起中天殿及雲母堂金華室時太
史屢奏天文錯亂帝親覽經占多云宜改王易政於是
數革官號欲以防塞凶狡消弭災變已而慮臣下疑惑
冬十二月景申下詔述成敗之理鑒殷周之失革秦漢
之弊以喻臣下是歲河右諸郡奉涼武昭王李玄盛為
秦涼二州牧涼公肇興霸業年號庚子
四年春二月丁亥命樂師入學習儛釋莱于先聖先師
丁酉分命使者巡行州郡聽察辭訟紏劾不法是月吕
光弟子隆弑吕纂而自立三月帝親漁薦于寢廟夏四
月辛夘罷鄴行臺詔有司明揚隠逸五月起紫極殿玄
武樓涼風觀石池鹿苑臺六月盧水胡沮渠蒙遜私署
涼州牧張掖公秋七月詔兖州刺史長孫肥南徇許昌
彭城詔賜天下鎮戍將士布帛各有差八月段興殺慕
容盛叔父熙盡誅段氏僭即皇帝位冬十二月集博士
儒生比衆經文字義類相從凡四萬餘字號曰衆文經
是歲涼武昭王沮渠蒙遜竝遣使朝貢
五年春正月帝聞姚興將寇邊庚寅大簡輿徒詔并州
諸軍積榖於平陽乾壁三月秃髮利鹿孤死夏五月姚
興遣其弟義陽王平来侵平陽攻䧟乾壁秋七月戊辰
朔車駕西討八月乙巳至乾壁平固守進軍圍之姚興
悉舉其衆来救甲子帝度蒙坑逆擊興軍大破之冬十
月平赴水而死俘其餘衆三萬餘人獲興尚書左僕射
狄伯支以下四品將軍以上四十餘人獲前亡臣王次
多靳勒竝斬以徇興頻使請和帝不許羣臣請進平蒲
坂帝慮蠕蠕為難戊申班師十一月車駕次晉陽徵相
州刺史庾岳為司空十二月辛亥至自西征越勒莫弗
率其部萬餘家内屬
六年春正月辛未朔方尉遲部别帥率萬家内屬入居
雲中夏四月癸巳朔日有蝕之五月大簡輿徒將略江
淮秋七月鎮西大將軍司隷校尉毗陵王順有罪以王
還第戊子北廵築離宫于豺山縱士校獵東北踰罽嶺
出参合代谷九月行幸南平城規度灅南夏屋山背黃
瓜堆將建新邑辛未車駕還宫冬十月起西昭陽殿乙
夘立皇子嗣為齊王加車騎大將軍位相國紹為清河
王加征南大將軍熙為陽平王曜為河南王封故秦愍
王子夔為豫章王陳留桓王子悦為朱提王丁巳晉人
來聘十一月庚午將軍伊謂大破高車十二月晉桓玄
廢其主司馬德宗為平固王而自立僭號楚
天賜元年春二月晉劉裕起兵誅桓玄三月初限縣戶
不滿百罷之夏五月置山東諸冶發州郡徒謫造兵甲
秋九月帝臨昭陽殿分置衆職引朝臣文武親自簡擢
量能叙用制爵四等曰王公侯子除伯男之號追錄舊
臣加封爵各有差是秋江南大亂流人繦負奔淮北者
行道相尋冬十月辛巳大赦改元築西宫十一月幸西
宫大選臣寮令各辯宗黨保舉才行諸部子孫失業賜
爵者二千餘人
二年春正月晉主司馬德宗復位夏四月祀西郊車旗
盡黑冬十月慕容德死
三年春正月甲申北廵幸豺山宫校獵還至屋孤山二
月乙亥幸代園山建五石亭三月庚子車駕還宫夏四
月庚申復幸豺山宫占授著作郎王宜弟造兵法孤虚
立成圖三百六十時遂登定襄角史山又幸馬城甲戌
車駕還宫六月發八部五百里内男丁築灅南宫門闕
高十餘丈引溝穿池廣苑囿規立外城方二十里分置
市里經途洞達三十日罷秋七月太尉穆崇薨八月甲
辰行幸豺山宫遂至青牛山景辰西登武要北原觀九
十九泉造石亭遂之石漠九月甲戌朔幸漠南鹽池壬
午至漠中觀天鹽池度漠北之吐鹽池癸巳南還長川
景申臨觀長陂冬十月庚申車駕還宫
四年春二月封皇子脩為河間王處文為長樂王連為
廣平王黎為京兆王夏五月北廵自參合陂東過蟠羊
山大雨暴水流輜車數百乘殺百餘人遂東北踰石漠
至長川幸濡源常山王遵有罪賜死六月赫連屈丐自
稱大單于大夏天王秋七月西幸参合陂築北宫垣三
旬而罷乃還宫慕容寳飬子高雲殺慕容熙而自立僭
號天王八月誅司空庾岳
五年春正月行幸豺山宫遂如参合陂觀漁于延水至
寗川三月姚興遣使朝貢秋七月戊戌朔日有蝕之冬
十月秃髮傉檀僭即涼王位
六年夏帝不豫初帝服寒食散自太醫令陰羌死後藥
數動發至此愈甚而災變屢見憂懣不安或數日不食
或不寢達旦歸咎羣下喜怒乖常謂百寮左右不可信
慮如天文之占或有肘腋之虞追思既往成敗得失終
日竟夜獨語不止若傍有鬼物對揚者朝臣至前追其
舊惡便見殺害其餘或以顔色動變或以喘息不調或
以行步乖節或以言辭失錯帝以為懷惡在心變見扵
外乃手自毆擊死者皆陳天安殿前於是朝野人情各
懷危懼有司廢怠莫相督攝百工偷劫盜賊公行巷里
之間人為稀少帝亦聞之曰朕故縱之使然幸過災年
當更清整之耳秋七月慕容氏支屬百餘家謀欲外奔
發覺伏誅死者三百餘人八月衛王儀謀叛賜死十月
戊辰清河王紹作亂帝崩於天安殿時年三十九永興
二年九月甲寅上謚曰宣武皇帝葬于盛樂金陵廟號
太祖泰常五年改謚曰道武
太宗明元皇帝諱嗣道武皇帝之長子也母曰劉貴人
登國七年生於雲中宫道武晚有男聞而大悦乃大赦
帝明叡寬毅非禮不動天興六年封齊王拜相國初帝
母既賜死道武召帝告曰昔漢武將立其子而殺其母
不令婦人與國政汝當繼統故吾遠同漢武帝素純孝
哀不自勝道武怒帝還宫哀不自止道武知而又召帝
帝欲入左右諫請待和觧而進帝從之及元紹之逆帝
還而誅之
永興元年冬十月壬午皇帝即位大赦改元追尊皇妣
為宣穆皇后公卿大臣先罷歸第者悉復登用之詔南
平公長孫嵩北新侯安同對理人訟簡賢任能是月馮
跋弑其主高雲僭號天王國號北燕閏十月丁亥朱提
王悦謀反賜死詔都兵將軍山陽侯奚斤廵諸州問人
疾苦十二月戊戌封衛王儀子良為南陽王進陰平公
列爵為王改封高涼王樂真為平陽王己亥帝始居西
宫御天文殿蠕蠕犯塞是歲乞伏乾歸自稱秦王
二年春正月甲寅朔詔南平公長孫嵩等北征蠕蠕因
留屯漠南夏五月嵩等自大漠還蠕蠕追圍之於牛川
壬申帝北伐蠕蠕聞而遁走車駕還幸参合陂六月晉
將劉裕滅慕容超秋七月丁巳立射臺於陂西仍講武
乙丑至自北伐
三年春二月戊戌詔簡宫人非御及伎巧者悉以賜鰥
人己亥詔北新侯安同等持節廵行并定二州及諸山
居雜胡丁零問其疾苦察舉守宰不法者辛丑簡宫人
工伎之不急者出賜人不能自存者三月己未詔侍臣
常佩劒夏五月景寅復出宫人賜鰥人丁夘車駕謁金
陵於盛樂己巳昌黎王慕容伯兒謀反伏誅六月姚興
遣使朝貢秋七月戊申賜衛士酺三日冬十一月丁未
大閱扵東郊
四年春二月癸未登獸圈射猛獸夏四月乙未宴羣臣
於西宫使各獻直言勿有所諱六月乞伏乾歸為兄子
公府所弑閏月景辰大閱于東郊秋七月己巳朔東廵
置四廂大將又放十二時置十二小將以山陽侯奚斤
元城公屈行左右丞相己夘大獮于石會山戊子臨去
畿陂觀漁庚寅至於濡源西廵幸北部諸落八月壬子
幸西宫臨板殿大饗羣臣命百姓大酺二日乙夘賜王
公以下至宿衛將士布各有差冬十一月己丑賜宗室
近屬南陽王良以下至於緦麻親布帛各有差是月沮
渠蒙遜僭稱西河王十二月丁巳北巡至長城而旋
五年春正月己巳大閱畿内男年十二以上悉集己夘
幸西宫頞拔大渠帥四十餘人詣闕奉貢賜以繒帛錦
罽各有差乙酉詔諸州六十戶出戎馬一匹庚寅大閱
于東郊署將帥以山陽侯奚斤為前軍衆三萬陽平王
熙等十二將各一萬騎帝臨白登躬自校覽二月庚戌
幸高柳川癸丑穿魚池於北苑庚午姚興遣使朝貢己
夘詔使者廵行天下招延儁彦搜揚隠逸夏四月乙夘
西廵五月乙亥行幸雲中舊宫之大室景子大赦六月
西幸五原校獵于骨羅山獲獸十萬秋七月己巳還幸
薄山帝登觀宣武游幸刻石頌德之處乃於其旁起石
壇而薦饗焉賜從者大酺於山下前軍奚斤等破越勒
倍泥部落於跋那山西徙二萬餘家而旋景戌車駕自
大室西南廵諸部落遂南次定襄大洛城東踰七嶺山
田于善無川八月癸夘車駕還宫癸丑奚斤等班師甲
寅帝臨白登山觀降人數軍實置新人於大寗給農器
計口受田冬十一月癸酉大饗于西宫姚興遣使朝貢
請進女帝許之
神瑞元年春正月辛酉以禎瑞頻集大赦改元辛巳行
幸繁畤賜王公以下至扵士卒百工布帛各有差二月
戊戌車駕還宫乙夘起豐宫於平城東北夏六月乞伏
熾盤滅秃髮傉檀秋七月晉將朱齡石滅蜀八月戊子
詔馬邑侯元陋孫使於姚興姚興遣使朝貢九月丁巳
朔日有食之冬十一月壬午詔使者巡行諸州校閱守
宰資財非自家所齎悉簿為贓守宰不如法聽百姓詣
闕告之十二月景戌朔蠕蠕犯塞景申車駕北伐
二年春正月景辰車駕至自北伐二月丁亥大饗于西
宫甲辰立宣武廟于白登西三月丁丑詔以刺史守宰
率多逋惰今年貲調縣違者謫出家財以充不聽徵發
於人夏四月晉人來聘己夘北廵五月丁亥次於參合
東幸大寗丁未田於四岬山六月戊午臨去畿陂觀漁
辛酉次于濡源立蜯臺遂射白熊於頽牛山獲之丁夘
幸赤城親見長老問人疾苦復租一年南次石亭幸上
谷問百年訪賢儁復田租之半壬申幸涿鹿登嶠山觀
溫泉使以太牢祠黃帝唐堯廟癸酉幸廣寗事如上谷
己夘登廣寗之歴山以太牢祠舜廟帝親加禮焉庚辰
幸代秋七月癸未車駕還宫復所過田租之半八月庚
辰晦日有蝕之九月京師人飢聽就食山東冬十月壬
子姚興使奉其西平公主至帝以后禮納之辛酉行幸
沮洳城癸亥車駕還宫景寅詔以頻遇霜旱年榖不登
命出布帛倉穀以振貧窮
泰常元年春二月丁未姚興死三月己丑長樂王處文
薨夏四月壬子大赦改元庚申河間王脩薨五月甲申
慧星二見六月丁巳北廵秋七月甲申大獮于牛川登
釡山臨殷繁水南觀于九十九泉戊戌車駕還宫辛亥
晦日有蝕之九月晉劉裕溯河伐姚泓遣部將王仲德
從陸道至梁城兖州刺史尉建畏懦弃守北渡仲德遂
入滑臺詔將軍叔孫建等度河曜威斬尉建於城下冬
十一月戊寅起蓬臺於北苑十二月南陽王良薨
二年春正月甲戌朔日有蝕之二月景午詔使者廵行
天下觀風俗問其所苦是月涼武昭王薨五月西廵至
雲中遂濟河田于大漠秋七月乙亥車駕還宫乙酉起
白臺於城南高二十丈是月晉劉裕滅姚泓冬十月癸
丑豫章王夔薨十二月己酉詔河東河内購泓子弟播
越人間者
三年春三月晉人來聘庚戍幸西宫以渤海范陽郡去
年水復其租稅夏四月己巳徙冀定幽三州徒何於京
師五月壬子東廵至濡源及甘松遣征東將軍長孫道
生帥師襲馮跋遂至龍城徙其居人萬餘家而還秋七
月戊午車駕至京師八月雁門河内大雨水復其租税
冬十月戊辰築宫於西苑十一月赫連屈丐剋長安十
二月晉安帝殂
四年春正月壬辰朔車駕臨河大蒐于犢渚癸夘還宫
三月赫連屈丐僭即皇帝位癸丑築宫於蓬臺北夏四
月庚辰享東廟遠蕃助祭者數百國辛巳南廵幸鴈門
賜所過無出今年租賦五月庚寅朔觀漁于灅水己亥
車駕還宫秋八月辛未東廵遣使祠恒岳甲申車駕還
宫賜所過無出今年田租九月甲寅築宫於白登山冬
十一月丁亥朔日有蝕之十二月癸亥西廵至雲中踰
白道北獵野馬於辱孤山至於黃河從君子津西度大
狩於薛林山
五年春正月景戌朔自薛林東還至屋竇城饗勞將士
大酺二日班禽以賜之己亥車駕還宫三月景戌南陽
王意文薨夏四月景寅起灅南宫五月乙酉詔曰宣武
皇帝體得一之玄遠應自然之冲妙大行大名未盡盛
美今啟緯圖始覩尊號其更上尊諡曰道武皇帝以章
靈令之先啟聖德之玄同庚戌淮南侯司馬國璠池陽
侯司馬道賜等謀反伏誅六月景寅幸翳犢山是月晉
恭帝禪位于宋秋七月丁酉西至五原丁未幸雲中大
室賜從者大酺八月癸亥車駕還宫閏月甲午陰平王
烈薨是歲西涼亡
六年春二月己亥詔天下戶二十輸戎馬一匹大牛一
頭三月甲子陽平王熙薨乙亥制六部人羊滿百口者
調戎馬一匹發京師六千餘人築苑起自舊苑東苞白
登周回四十餘里夏六月乙酉北廵至于蟠羊山秋七
月乙夘車駕還宫癸酉西廵獵于祚山親射猛獸獲之
遂至於河八月庚子大獮于犢渚九月庚戌車駕還宫
壬申宋人來聘冬十月己亥行幸代十二月景申西廵
于雲中
七年春正月甲辰朔自雲中西幸屋竇城賜從者大酺
三日二月景戌車駕還宫三月乙丑河南王曜薨夏四
月甲戌封皇子燾為太平王拜相國加大將軍丕為樂
平王加車騎大將軍彌為安定王加衛大將軍範為樂
安王加中軍大將軍健為永昌王加撫軍大將軍崇為
建寧王加輔國大將軍俊為新興王加鎮軍大將軍獻
懷長公主子嵇敬為長樂王拜大司馬大將軍初帝服
寒食散頻年發動不堪萬幾五月立太平王燾為皇太
子臨朝聽政是月宋武帝殂秋九月詔司空奚斤等帥
師伐宋乙巳幸灅南宫遂如廣寗己酉詔皇太子率百
國以法駕田於東苑車乘服物皆以乘輿之副辛亥築
平城外郭周回三十二里辛酉幸嶠山遣使者祠黃帝
唐堯廟因東幸幽州見耆年問其所苦賜以爵號分遣
使者廵行州郡觀察風俗冬十月甲戌車駕還宫復所
過田租之半奚斤等濟河攻滑臺不拔求濟師帝怒不
許議親南征為其聲援壬辰南廵出自天門關踰恒嶺
四方蕃附大人各帥所部從者五萬餘人十一月皇太
子親統六軍鎮塞上安定王彌與北新公安同居守景
午曲赦司州殊死以下景辰次于中山問人疾苦十二
月景戌行幸冀州存問人俗遣壽光侯叔孫達等率衆
自平原東度徇下青兖諸郡
八年春正月景辰行幸鄴存問人俗司空奚斤既平兖
豫還圍武牢宋守將毛德祖距守不下蠕蠕犯塞二月
戊辰築長城於長川之南起自赤城西至五原延袤二
十餘里備置戍衛三月乙夘濟自靈昌夏四月丁夘幸
成臯觀武牢而城内乏水縣綆汲河帝令連艦上施轒
轀絶其汲路又穿地道以奪其井丁丑幸洛陽觀石經
閏月丁未還幸河内北登太行幸高都己未武牢潰士
衆大疫死者十二三辛酉幸晉陽班賜王公以下至於
厮役五月景寅還次鴈門皇太子率留臺王公迎於句
注之北庚寅車駕至自南廵六月己亥太尉宜都公穆
觀薨景辰北廵至參合陂秋七月幸三會屋侯泉詔皇
太子率百官以從八月幸馬邑觀于灅源九月乙亥車
駕還宫冬十月癸夘廣西宫起外墻周回二十里是歲
饑詔所在開倉振給十一月己己帝崩於西宫時年三
十二遺詔以司空奚斤所獲軍實賜大臣自司徒長孫
嵩以下至於士卒各有差十二月庚子上諡曰明元皇
帝葬于雲中金陵廟稱太宗帝兼資文武禮愛儒生好
覽史傳以劉向所撰新序說苑於經典正義多有所闕
乃撰新集三十篇採諸經史該洽古義云
論曰自古帝王之興誠有天命亦頼累功積德方契靈
心有魏奄宅幽方代為君長神元生自天女桓穆勤於
晉室冥符人事夫豈徒然昭成以䧺傑之姿苞君人之
量征伐四剋威被遐荒乃改都立號恢隆大業終百六
十載光宅區中其原固有由矣道武顯晦安危之中屈
申潛躍之際驅率遺黎奮其靈武克翦方難遂啟中原
垂拱人神顯登皇極雖冠履不暇棲遑外土而制作經
謨咸出長久所謂大人利見百姓與能抑不世之神武
也而屯厄有期禍生非慮將人事不足豈天實為之乎
明元承運之初屬廓定之始于時狼顧鴟峙猶有窺覦
加以天賜之末内難尤甚帝孝心叡略權正兼運纂業
固基内和外撫終能周鄭欵服聲教南被祖功宗德其
義良已遠矣
北史卷一
北史卷一考證
神元皇帝紀是歲魏景元二年也魏監本訛晉今從
歴代甲子圖改正
思皇帝紀元年分國為三部元各本俱誤九今改從
魏書
帝天姿英峙勇略過人峙魏書作特
晉并州刺史劉琨遣子遵為質乞師遵監本誤導今
改從晉書
平文皇帝紀控弦士馬將百萬士魏書作上
太祖道武皇帝紀帝於是轉在獨孤部在魏書作幸
木柹盡生成林柹監本訛材今改從魏書
密使部人穆崇馳告帝崇監本訛宗令從本傳改正
八月帝親兵于河南兵字上魏書有治字
闕高十餘丈引溝穿池廣苑囿穿監本訛川今改從
魏書
太宗明元皇帝紀冬十月壬午皇帝即位壬午魏書
作壬申
封衛王儀子良為南陽王進陰平公列爵為王陰平
公名元烈則列字應改從烈今各本俱同姑仍之
七月丁巳立射臺於陂西射字下魏書有馬字
丁夘車駕謁金陵於盛樂丁監本訛辛今從上丙寅
下己巳改正
詔以刺史守宰率多逋惰今年貲調縣違者謫出家財
以充今監本訛令今改從魏書又魏書縣作懸
登嶠山觀溫泉使以太牢祠黃帝唐堯廟嶠魏書作
橋又無唐堯二字
北史卷一考證
