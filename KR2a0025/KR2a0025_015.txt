北史卷十五
唐李延夀撰
列傳第三
魏諸宗室
上谷公紇羅(建德公嬰文真定侯陸)
武陵侯因(長樂王夀樂)望都公頽
曲陽侯素延(順陽公郁宜都王目辰)六修
吉陽男比干江夏公吕(高涼王孤西河公敦)司徒石
武衛將軍謂淮陵侯大頭(河間公齊扶風公處真)文安公泥
寔君秦王翰
常山王遵五世孫亨陳留王虔(五世孫暉)
毗陵王順遼西公意烈
窟咄
上谷公紇羅神元皇帝之曾孫也初從道武皇帝自獨
孤如賀蘭部與弟建勸賀蘭訥推道武為主及道武卽
帝位以援立功與建同日賜爵為公卒子題賜爵襄城
公後進爵為王擊慕容驎於義臺中流矢薨帝以太醫
令隂光為視療不盡術伏法子悉襲降爵為襄陽公卒
贈襄城王神元後又有建德公嬰文真定侯陸並仕太
武特獲封爵
武陵侯因長樂王夀樂並章帝之後也因從道武平中
原以功封曲逆侯太武時改爵武陵夀樂位選部尚書
南安王改封長樂王文成卽位夀樂有援立功拜太宰
大都督中外諸軍錄尚書事矜功與尚書令長孫渴侯
争權並伏法
望都公頽昭帝之後也隨道武平中原賜爵望都侯太
武以頽美儀容進止可觀使迎左昭儀於蠕蠕進爵為
公卒
曲陽侯素延順陽公郁宜都王目辰並桓帝之後也素
延以小統從道武征討諸部初定幷州為刺史道武之
驚於栢肆也幷州守將封竇真為逆素延斬之時道武
意欲撫悅新附悔參合之誅而素延殺戮過多坐免官
中山平拜幽州刺史豪奢放逸左遷上谷太守後賜爵
曲陽侯時道武留心黃老欲以純風化俗雖乘輿服御
皆去雕飾素延奢侈過度帝深銜之積其過因徵坐賜
死郁少忠正亢直文成時位殿中尚書賜爵順陽公文
成崩乙渾專權郁從順德門入欲誅渾渾窘怖遂奉獻
文臨朝後復謀殺渾為渾所誅獻文錄郁忠正追贈順
陽王諡曰簡目辰文成卽位歴侍中尚書左僕射封南
平公乙渾謀亂目辰順陽公謀殺之事發目辰逃免獻
文傳位有定策勲孝文卽位進爵宜都王除雍州刺史
鎮長安有罪伏法爵除
六修穆帝長子也少兇悖穆帝五年遣六修與輔相衛
雄范班及姬澹等救劉琨帝躬統大兵為後繼劉粲懼
突圍而走殺傷甚衆帝因大獵夀陽山陳閱皮肉山為
變赤穆帝少子比延有寵欲以為後六修出居新平城
而黜其母六修有驊騮駿馬日行五百里穆帝欲取以
給比延後六修来朝穆帝又命拜比延六修不從穆帝
乃坐比延於已所乘步輦使人導從出遊六修望見以
為穆帝謁伏路左及至乃是比延慙怒而去穆帝怒伐
之帝軍不利六修殺比延帝改服微行人間有賤婦人
識帝遂暴崩桓帝子普根先守于外聞難来赴滅之
吉陽男比干江夏公吕並道武族弟也比干以司衛監
討白澗丁零有功賜爵吉陽男後為南道都將戰沒吕
以軍功封江夏公位外都大官大見尊重卒贈江夏王
陪葬金陵
高涼王孤平文皇帝之第四子也多才藝有志略烈帝
之前元年國有内難昭成如襄國後烈帝臨崩顧命迎
立昭成及崩羣臣咸以新有大故昭成来未可果宜立
長君次弟屈剛猛多變不如孤之寬和柔順於是大人
梁盖等殺屈共推孤不肯乃自詣鄴奉迎請身留為質
石季龍義而從之昭成卽王位乃分國半部以與之薨
子斤失職懷怒構寔君為逆死於長安道武時以孤勲
高追封高涼王諡曰神武斤子真樂頻有戰功後襲祖
封明元初改封平陽王薨子禮襲本爵高涼王薨諡懿
王子那襲爵拜中都大官驍猛善攻戰正平初坐事伏
法獻文即位追那功命子紇紹封薨子大曹性愿直孝
文時諸王非道武子孫者例降爵為公以大曹先世讓
國功重高祖真樂勲著前朝改封太原郡公卒無子國
除宣武又以大曹從兄子洪威紹恭謙好學為潁川太
守有政績孝静初在潁川聚衆應西魏齊神武遣將討
平之禮弟陵太武賜爵襄邑男進爵為子卒子瓌位柔
玄鎮司馬瓌子鷙字孔雀孝文末以軍功賜爵晉陽男
武泰元年尒朱榮至河隂殺戮朝士時鷙與榮共登高
塜俯而觀之自此後與榮合永安初封華山王莊帝既
殺尒朱榮從子兆為亂帝欲率諸軍親討而鷙與兆隂
通乃勸帝曰黃河萬仞寧可卒度帝遂自安及兆入殿
鷙又約止衛兵帝見逼京邑破皆由鷙之謀孝静初入
為大司馬加侍中鷙容貌魁壯腰帶十圍有武藝木訥
少言性方厚每息直省闥雖暑月不觧衣冠曾於侍中
高岳之席咸陽王坦恃力使酒衆皆下之坦謂鷙曰孔
雀老武官何因得王鷙荅曰斬反人元憘首是以得之
衆皆失色鷙怡然如故興和三年薨贈假黃鉞尚書令
司徒公子大器襲爵後與元瑾謀害齊文襄見害孤孫
度道武初賜爵松滋侯位比部尚書卒子乙斤襲爵襄
陽侯獻文崇舊齒拜外都大官甚優重卒子平字楚國
襲世爵松滋侯以軍功賜艾陵男卒子萇孝文時襲爵
松滋侯例降侯賜艾陵伯萇性剛毅雖有吉慶事未嘗
開口而笑孝文遷都萇以代尹留鎮除懷朔鎮都大將
因別賜萇酒雖拜飲而顔色不泰帝曰聞公一生不笑
今方隔山當為朕笑竟不能得帝曰五行之氣偏有所
不入六合之間亦何事不有左右見者無不扼腕大笑
宣武時為北中郎將帶河内太守萇以河橋船絙路狭
不便行旅又秋水汎漲年常破壊乃為船路遂廣空車
從京出者率令輸石一雙累以為岸橋闊来往便利近
橋諸郡無復勞擾公私賴之歴位度支尚書侍中雍州
刺史卒諡曰成萇中年以後官位微達乃自尊倨閨門
無禮昆季不穆性又貪虐論者鄙之萇子子華字伏榮
襲爵孝莊初除齊州刺史先是州境數經反逆邢杲之
亂人不自保而子華撫集豪右委之管籥衆皆感悅境
内帖然而性甚褊急當其急也口不擇言手自捶擊長
史鄭子湛子華親友也湛侮罵遂卽去之子華雖自悔
厲終不能改在官不為矯潔之行凡有餽贈者辭多受
少故人不厭其取鞫獄訊囚務加仁恕齊人樹碑頌德
後除濟州刺史尒朱兆之入洛也齊州城人趙洛周逐
刺史丹陽王蕭贊表濟南太守房士達攝行州事洛周
子元顯先隨子華在濟州邀路改表請子華復為齊州
刺史子華母房氏曾就親人飲食夜還大吐人以為中
毒母甚憂懼子華遂掬吐盡噉之其母乃安尋以母憂
還都孝静初除南兗州刺史弟子思通使關西朝廷使
右衛將軍郭瓊收之子思謂瓊僕曰速可見殺何為久
執國士子華謂子思曰由汝麤疏令我如此頭叩牀涕
泣不自勝子思以手捋鬚顧謂子君惡體氣尋與
子思俱賜死於門下外省子思字衆念性剛暴恒以忠
烈自許元天穆當朝權以親從薦為御史中尉先是兼
尚書僕射元順奏以尚書百揆之本至於公事不應為
送御史至子思奏曰案御史令文中尉督司百寮(闕)書
侍御史紏察禁内又云中尉出行車輻前驅除道一里
王公百辟避路時經四帝前後中尉二十許人奉以周
旋未曾暫廢府寺臺省並從此令唯肅宗之世為臨洮
舉哀故兼尚書左僕射臣順不肯與名又不送簿故中
尉臣酈道元舉而奏之而順復啓云尚書百揆之本令
僕納言之責不宜下隷中尉送名御史尋亦蒙敕聽如
其奏從此迄今使無準一臣初上臺具見其事意欲申
請决議但以權兼斯未宜便爾日復一日遂歴炎涼去
月朔旦臺移尚書索應朝名帳而省稽留不送尋復移
催幷主吏忽為尚書郎中裴獻伯後注云案舊事御史
中尉逢臺郎於複道中尉下車執板郎中車上舉手禮
之以此而言明非敵體臣旣見此深為怪愕旋省二三
未觧所以正謂都省別被新式改易高祖舊命卽遣移
問事何所依又獲尚書中郎王元旭報出蔡氏漢官似
非穿鑿始知裴王亦規壞典謨兩人心欲自矯臣案漢
書宣秉傳云詔徵秉為御史中丞與司隷校尉尚書令
俱會殿廷並專席而坐京師號之為三獨坐又尋魏書
崔琰傳晉文陽傅嘏傳皆云旣為中丞百寮震悚以此
而言則中丞不揖省郎盖已久矣憲臺不屬都堂亦非
今日又尋職令云朝會失時卽加彈紏則百官簿帳應
送尚臺灼然明矣又皇太子以下違犯憲制皆得紏察
則令僕朝名宜付御史又亦彰矣不付名至否臧何驗
臣順專執未為平通先朝曲遂豈是正法謹案尚書郎
中臣裴獻伯王元旭等望班士流早參清宦輕弄短札
斐然若斯苟執異端忽焉至此此而不綱將隳朝令請
以見事免獻伯等所居官付法科處尚書訥言之本令
僕百揆之要同彼浮虚助茲乖失宜明首從節級其罪
詔曰國異政不可據之古事付司檢高祖舊格推處得
失以聞尋從子思奏仍為元天穆所忿遂停元顥之敗
封安定縣子孝静時位侍中而死萇弟珍字金省襲爵
艾陵男宣武時曲事高肇遂為帝寵昵彭城王勰之死
珍率壯士害之後卒於尚書左僕射平弟長生位游擊
將軍卒孝莊時以子天穆貴盛贈司空天穆性和厚美
形貎射有能名六鎮之亂尚書令李崇廣陽王深北討
天穆以太尉使勞諸軍路出秀容見尒朱榮深相結託
約為兄弟未幾改授別將赴秀容為榮腹心除幷州刺
史及榮赴洛天穆參其始謀莊帝踐阼除太尉封上黨
王徵赴京師後增封通前三萬戶尋監國史錄尚書事
開府世襲幷州刺史初杜洛周鮮于修禮為宼瀛冀諸
州人多避亂南向幽州前北平府主簿河間邢杲擁率
部曲屯據鄚城以拒洛周葛榮垂將三載及廣陽王深
等敗後杲南度居青州北海界靈太后詔流人所在皆
置命屬郡縣選豪右為守令以撫鎮之時青州刺史元
世儁表置新安郡以杲為太守未報會臺申休簡授郡
縣以杲從子子瑶資蔭居前乃授河間太守杲深恥恨
於是遂反所在流人先為土人陵忽聞杲起逆率来從
之旬朔之間衆踰十萬先是河南人常笑河北人好食
榆葉故齊人號之為&KR1932;榆賊杲東掠光州盡海而還又
破都督李叔仁軍詔天穆與齊神武討大破之杲乃請
降傳送京師斬之時元顥乘虚䧟榮陽天穆聞莊帝北
廵自畢公壘北度會車駕於河内尒朱榮以天時炎熱
欲還師天穆苦執不可榮乃從之莊帝還宫加太宰羽
葆鼓吹增邑通前七萬戶天穆以疎屬本無德望憑藉
尒朱爵位隆極當時熏灼朝野王公已下每旦盈門受
納財貨&KR0903;寳充積而寬柔容物不甚見忌於時莊帝以
其榮黨外示優寵詔天穆乘車馬出入大司馬門天穆
與榮相倚榮常以兄禮事之世隆等雖榮子姪位遇已
重天穆曾言其失榮卽加杖其相親任如此莊帝内畏
惡之與榮同時見殺節閔初贈丞相柱國大將軍雍州
刺史假黃鉞諡曰武昭子儼襲美才貎位都官尚書及
齊受禪聞敕召假病遂怖而卒
西河公敦平文帝之曾孫也道武初從征名冠諸將後
從征中山所向無前明元時拜中都大官太武時進爵
西河公寵遇彌篤卒子撥襲
司徒石平文帝之玄孫也有膽略從太武南討至瓜步
山位尚書令雍州刺史歴北部侍郎華州刺史
武衛將軍謂烈帝之苐四子也寬雅有將略常從道武
征討有功除武衛將軍子烏真膂力絶人隨道武征伐
屢有戰功官至鉅鹿太守子興都聰敏剛毅文成時為
河間太守賜爵樂城子為政嚴猛百姓憚之獻文初以
子丕貴重進爵樂城侯謝老歸家帝益禮之賜几杖服
物致膳於第其妻婁氏為東陽王太妃卒追贈定州刺
史河間公諡曰宣子提襲父侯爵提弟丕太武時從駕
臨江賜爵興平子獻文卽位累遷侍中丞相乙渾謀反
丕以奏聞詔收渾誅之遷尚書令改封東陽公孝文時
封東陽王拜侍中司徒公丕子超生車駕親幸其第以
執心不二詔賜丕入八議傳示子孫犯至百聽斬戮責
數恕之放其同籍丁口雜使役調求受復除若有姦邪
人方便䜛毁者即加斬戮尋遷太尉錄尚書事時淮南
王佗淮陽王尉元河東王苟頽並以舊老見禮每有大
事引入禁中乘步挽杖于朝進退相隨丕佗元三人皆
容貎壯偉腰帶十圍大耳秀眉鬚鬢斑白百寮觀瞻莫
不祗聳唯苟頽小為短劣姿望亦不逮之孝文文明太
后重年敬舊存問周渥丕聲氣高朗博記國事饗宴之
際恒居坐端必抗音大言叙列既往成敗帝后敬納焉
然謟事要人驕侮輕賤每見王叡符承祖常傾身下之
時文明太后為王叡造宅故亦為造甲第第成帝后幸
之率百官文武饗宴焉使尚書令王叡宣詔賜丕金印
一紐太后親造勸戒歌辭以賜羣官丕上疏贊謝太后
令曰臣哉隣哉隣哉臣哉君則亡逸於上臣則履冰於
下若能如此太平豈難致乎及丕妻段氏卒諡曰恭妃
又特賜丕金劵後例降王爵封平陽郡公求致仕詔不
許及車駕南伐丕與廣陵王羽留守亰師並加使持節
詔丕羽曰留守非賢莫可太尉年尊德重位總阿衡羽
朕之懿弟温柔明斷故使二人留守亰邑授以二節賞
罰在手其祗允成憲以稱朕心丕對曰謹以死奉詔羽
對曰太尉宜專節度臣但可副貳而已帝曰老者之智
少者之決汝何得辭也及帝還代丕請作歌詔許之歌
訖帝曰公傾朕還車故親歌述志今經構已有次第故
暫還舊京願後時亦同兹適乃詔丕等以移都之事使
各陳志燕州刺史穆羆進曰今四方未平謂可不移臣
聞黃帝以天下未定故居于涿鹿既定亦遷于河南廣
陵王羽曰臣思奉神規光崇丕業請決之卜筮帝曰昔
軒轅請卜兆龜焦乃問天老謂為善遂從其言終致昌
吉然則至人之量未然審于龜矣帝又詔羣臣曰昔平
文皇帝棄背昭成營居盛樂道武神武應天遷居平城
朕幸屬勝殘之運故宅中原北人比及十年使其徐移
朕自多積倉儲不令窘乏前懷州刺史青龍前秦州刺
史吕受恩等仍守愚固帝皆撫而答之辭屈退帝又將
北廵丕遷太傅錄尚書事頻表固讓詔斷表啟就家拜
授丕留守詔在代之事一委太傅賜上所乘車馬往来
府省丕雅愛本風不達新式至於變俗遷洛改官制服
禁絶舊言皆所不願帝亦不逼之但誘示大理令其不
生同異至於衣冕已行朱服列位而丕猶常服列在坐
隅晚乃稍加弁帶而不能脩飾容儀帝以丕年衰體重
亦不彊責及罷降非道武子孫及異姓王者雖駮於公
爵而利享封邑亦不快帝南征丕表乞少留思更圖後
舉會司徒馮誕薨詔六軍反旆丕又以熙薨于代都表
求鑾駕親臨詔曰今洛邑肇構跂望成勞開闢暨今豈
有以天子之重遠赴舅國之喪朕縱欲為孝其如大孝
何縱欲為義其如大義何天下至重君臣道懸豈宜苟
相誘引陷君不德令僕已下可付法官貶之又詔以丕
為都督領幷州刺史後詔以平陽畿甸改封新興公初
李冲文德望所屬既當時貴要有杖情遂與子超娶冲兄
女卽伯尚妹也丕前妻子隆同產數人皆與別居後得
宫人所生同宅共產父子情因此偏丕父子大意不樂
遷洛帝之發平城太子恂留於舊亰及將還洛隆與穆
泰等密謀留恂因舉兵據涇北丕時以老居幷州雖不
預始計而隆超咸以告丕丕外慮不成口乃致難心頗
然之及帝幸平城推穆泰等首謀隆兄弟並是黨丕亦
隨駕至平城每於側問令丕坐觀與元業等兄弟並以
謀逆有司奏處孥戮詔以丕應連坐但以先許不死之
詔躬非染逆之身聽免死仍為太原百姓其後妻二子
聽隨隆超母弟及餘庶兄弟皆徙敦煌丕時年垂八十
猶自平城力載隨駕至洛留洛陽帝每遣左右慰勉之
乃還晉陽孝文崩丕自幷来赴宣武引見之以丕舊老
禮有加焉尋敕留洛陽後宴于華林都亭特令二子扶
侍坐起丕仕歴六世垂七十年位極公輔而還為庶人
然猶心戀亰邑不能自絶人事詔以丕為三老景明四
年薨年八十二詔贈左光禄大夫冀州刺史諡曰平長
子隆先以反誅隆弟乙升超亦同誅超弟儁邕並以軍
功儁封新安縣男邕封涇縣男
淮陵侯大頭烈帝之曾孫也善騎射擢為内三郎文成
初封淮陵性謹密帝甚重之位寧北將軍卒贈高平公
諡曰烈
河間公齊烈帝之玄孫也少䧺傑魁岸太武征赫連昌
太武馬蹶賊逼帝齊以身蔽捍決死力戰賊乃退帝得
上馬是日微齊帝幾至危殆帝以微服入其城齊固諫
不許乃與數人從帝入城内既覺諸門悉閉帝及齊等
因入其宫中得婦人裙繫之槊上帝乘而上因此得拔
於齊有力焉賜爵浮陽侯從征和龍以功拜尚書進爵
為公後與新興王俊討秃髮保周坐事免官爵宗將裴
方明䧟仇池太武復授齊前將軍與建興公古弼討之
遂剋仇池威振羌氐復賜爵河間公與武都王楊保宗
對鎮駱谷時保宗弟文德說閉險自固有期矣秦州主
簿邊因知之密告齊晨詣保宗呼曰古弼至欲宣詔保
宗出齊叱左右扶保宗上馬馳驛送臺諸氐遂推文德
為主求援於宋宋遣將房亮之符昭啖龍等率衆助文
德齊擊斬殺龍禽亮之氐遂平以功拜内都大官卒諡
敬王長子陵襲爵陵性抗直天安初為乙渾所害陵弟
蘭以忠謹見寵孝文初賜爵建陽子卒於武川鎮將子
志字猛略少清辯彊幹歴覽書傳頗有文才為洛陽令
不避彊禦與御史中尉李彪爭路俱入見面陳得失彪
言御史中尉辟承華盖駐論道劔鼓安有洛陽令與臣
抗衡志言神鄕縣主普天之下誰不編戶豈有俯同衆
官趨避中尉孝文曰洛陽我之豐沛自應分路揚鑣自
今以後可分路而行及出與彪折尺量道各取其半帝
謂邢巒曰此兒竟可所謂王孫公子不鏤自彫巒曰露
竹霜條故多勁節非鸞則鳳其在本枝也員外郎馮俊
昭儀之弟恃勢恣撾所部里正志令主史收繫處刑除
官由此忤旨左遷太尉主簿俄為從事中郎車駕南征
帝微服觀戰所有箭欲犯帝志以身鄣之帝便得免矢
中志目因此一目喪明以志行恒州事宣武時除荆州
刺史還朝御史中尉王顯奏志於在州日抑買良人為
婢兼乘請供朝會赦免明帝初兼廷尉卿後除揚州刺
史賜爵建忠伯志在州威名雖减李崇亦為荆楚所憚
尋為雍州刺史晚年耽好聲伎在揚州日侍側將百人
器服珍麗冠於一時及在雍州逾尚華侈聚斂無極聲
名遂損及莫折念生反詔志為西征都督討之念生遣
其弟天生屯龍口與志相持為賊所乘遂棄大衆奔還
岐州賊遂攻城州刺史裴芬之疑城人與賊潛通將盡
出之志不聽城人果開門引賊鏁志及芬之送念生見
害節閔初贈尚書僕射太保
扶風公處真烈帝之後也少以壯烈聞位殿中尚書賜
爵扶風公委以大政甚見尊禮吐京胡曹僕渾等叛招
引朔方胡為援處真與高涼王那等討滅之性貪婪在
軍烈暴坐事伏法
文安公泥魏之疎族也性忠直有智書道武厚遇之賜
爵文安公拜安東將軍卒子屈襲爵明元時居門下出
納詔命性明敏善奏事每合上旨賜爵元城侯加功勞
將軍與南平公長孫嵩白馬侯崔密等並決獄訟明元
東廵命屈行右丞相山陽侯奚斤行左丞相命掌軍國
甚有聲譽後吐京胡與離石胡出以兵等叛置立將校
外引赫連屈丐屈督會稽劉絜永安侯魏勤捍之勤沒
於陣絜墜馬胡執送屈丏唯屈衆猶存明元以屈沒失
二將欲斬之時幷州刺史元六頭荒淫怠事乃赦屈令
攝州事屈嗜酒頗廢政事帝積其前後失檻車徵還斬
於市子磨渾少為明元所知元紹之逆也明元潛隠於
外磨渾與叔孫詐云明元所在紹使帳下二人隨磨渾
往規為逆磨渾旣得出便縛帳下詣明元斬之帝得磨
渾大喜因為羽翼以勲賜爵長沙公拜尚書出為定州
刺史卒
昭成皇帝九子庶長曰寔君次曰明元帝次曰秦王翰
次曰閼婆次曰壽鳩次曰紇根次曰地干次曰力真次
曰窟咄
寔君性愚多不仁昭成季年苻堅遣其行唐公苻洛等
来宼南境昭成遣劉庫仁逆戰於石子嶺昭成時不勝
不能親勒衆軍乃率諸部避難隂山度漠北高車四面
宼抄復度漠南苻洛軍退乃還雲中初昭成以弟孤讓
國乃以半部授孤孤子斤失職懷怨欲伺隟為亂獻明
皇帝及秦明王翰皆先終道武年甫五歲慕容后子閼
婆等雖長而國統未定斤因是說寔君曰帝將立慕容
所生欲先殺汝是以頃来諸子戎服夜以兵仗遶廬舍
伺便將發時苻洛等軍猶在君子津夜常警備諸皇子
挟仗仿偟廬舍寔君以斤言為信乃盡殺諸皇子昭成
亦暴崩其夜諸皇子婦及宫人奔告洛軍堅將李柔張
虬勒兵内逼部衆離散苻堅聞之召燕鳳問其故以狀
對堅曰天下之惡一也乃執寔君及斤轘之長君
孫勿期位定州刺史賜爵林慮侯卒子六狀真定侯
秦王翰少有高氣年十五便請征伐昭成壯之使領騎
二千長統兵號令嚴信多有剋捷建國十五年卒道武
卽位追贈秦王諡曰明子儀長七尺五寸容貎甚偉美
髯有算略少能舞劔騎射絶人道武幸賀蘭部侍從出
入登國初賜爵九原公從破諸部有謀戰功及帝將圖
慕容垂遣儀觀釁垂問儀道武不自来之意儀曰先人
以来世據北土子孫相承不失其舊乃祖受晉正朔爵
稱代王東與燕世為兄弟儀之奉命理謂非失垂壯其
對因戲曰吾威加四海卿主不自見吾云何非失儀曰
燕若不修文德欲以兵威自強此乃本朝將帥之事非
儀所知也及還報曰垂死乃可圖今則未可帝作色問
之儀曰垂年已暮其子寳弱而無威謀不能決慕容德
自負才氣非弱主之臣釁將内起是可計之帝以為然
後改封平原公道武征衞辰儀出別道獲衞辰尸傳首
行宫帝大喜徙封東平公命督屯田於河北自五原至
稒陽塞外分農稼大得人心慕容寳之宼五原儀躡據
朔方要其還路及幷州平儀功多遷尚書令從圍中山
慕容德敗也帝以普驎妻周氏賜儀幷其僮僕財物尋
遷都督中外諸軍事左丞相進封衞王中山平復遣儀
討鄴平之道武將還代都置中山行臺詔儀守尚書令
以鎮之遠近懷附尋徵儀以丞相入輔又從征高車儀
別從西北破其別部又從討姚平有功賜以絹布綿牛
馬羊等儀膂力過人弓刀將十石陳留公虔矟大稱異
時人云衞王弓桓王矟太武之初育也道武喜夜召儀
入曰卿聞夜喚乃不怪懼乎儀曰怪則有之懼實無也
帝告以太武生賜儀御馬御帶縑錦等先是上谷侯岌
張衮代郡許謙等有名于時初来入軍聞儀待士先就
儀儀並禮之共談當世之務謙等三人曰平原公有大
才不世之略吾等宜附其尾道武以儀器望待之尤重
數幸其第如家人禮儀矜功恃寵遂與宜都公穆崇伏
甲謀亂崇子逐留在伏士中道武召之將有所使逐留
聞召恐發踰牆告狀帝祕而恕之天賜六年天文多變
占者云當有逆臣伏尸流血帝惡之頗殺公卿欲以厭
當天災儀内不自安單騎遁走帝使人追執之遂賜死
葬以百姓禮儀十五子纂五歲道武命養於宫中恩與
諸皇子同太武踐阼除定州刺史封中山公進爵為王
賜步挽几以優異之纂好酒愛妓政以賄成太武殺其
親嬖人後悔過修謹拜内大將軍居官清約簡慎更稱
廉平纂於宗屬最長宗室有事咸就諮焉薨諡曰簡纂
弟良性忠篤明元追錄儀功封南陽王以紹儀後良弟
幹善弓馬以騎從明元於白登之東北有雙鴟飛鳴於
上帝命左右射之莫能中鴟旋飛稍高幹以二箭下雙
鴟帝賜之御馬弓矢金帶一以旌其能軍中於是號幹
為射鴟都將從太武南廵進爵新蔡公文成卽位拜都
官尚書卒諡曰昭子禎膽氣過人太武時為司衞監從
征蠕蠕忽遇賊別部多少不敵禎乃就山觧鞍放馬以
示有伏賊果疑而避之孝文初賜爵沛郡公後拜南豫
州刺史大胡山蠻時鈔掠前後守牧多羈縻而已禎乃
召新蔡襄城蠻首使之觀射先選左右能射者二十餘
人禎自發數箭皆中然後命左右以次而射先出一囚
犯死罪者使參射限命不中禎即責而斬之蠻魁等伏
伎畏威相視股慄又預教左右取死囚十人皆著蠻衣
云是鈔賊禎乃臨坐偽舉目瞻天微有風動禎謂蠻曰
風氣少暴似有鈔賊入境不過十人當在西南五十里
許卽命騎追掩果縛送十人禎告諸蠻曰爾鄕里作賊
如此合死矣不蠻等皆叩頭曰合萬死禎即斬之因慰
喻遣還自是境無暴掠淮南人相率投附者三千餘家
置之城東汝水之側名曰歸義坊初豫州城豪胡邱生
數與外交通及禎為刺史邱生嘗有犯懷恨圖為不軌
詐以婚進城人告云刺史欲遷城中大家送之向代共
謀飜城城人石道起以事密告禎速掩邱生并諸預謀
者禎曰吾不負人人何以叛但邱生誑誤若即收掩衆
必大懼吾静以待之不久自當悔服語未訖而城中三
百人自縛詣州門陳邱生譎誑之罪而邱生單騎逃走
禎恕而不問後徵為都牧尚書卒贈侍中儀同三司諡
簡公有八子第五子瑞初瑞母尹氏有娠致傷後晝寢
夢一老翁具衣冠告之曰吾賜汝一子汝勿憂也寤而
私喜又問筮者筮者曰大吉未幾而生瑞禎以為恊夢
故名瑞字天賜位大中大夫卒贈太常卿儀弟烈剛武
有智略元紹之逆百寮莫敢有聲唯烈行出外詐附紹
募執明元紹信之自延秋門出遂迎立明元以功進爵
隂平王薨諡曰熹子求襲弟道子位下大夫道子子洛
位羽林幢將洛子乞中散大夫乞子晏孝静初累遷吏
部尚書平心不撓時論稱之出為瀛州刺史在任未幾
百姓欣賴蒋天樂之逆見引詔錄送定州賜死晏好集
圖籍家書多祕閣諸有假借咸不逆其意亦以此見稱
烈弟觚勇烈有膽氣少與兄儀從道武侍衞左右使於
慕容垂垂末年政在羣下遂止觚以求賂道武絶之觚
率左右馳還為垂子寳所執垂待之更厚因留心學業
誦讀經書數十萬言垂國人咸稱重之道武之討中山
慕容普驎遂害觚以固衆心帝聞之哀慟及平中山發
普驎塜斬其尸收議害觚者傅高霸程同等皆夷五族
以大刃剉殺之乃葬觚追諡秦愍王封子夔為豫章王
以紹觚
常山王遵夀鳩之子也少而壯勇不拘小節道武初有
佐命勲賜爵略陽公慕容寳之敗也別率騎七百邀其
歸路由是有參合之捷及平中山拜尚書左僕射加侍
中領勃海之合口及博陵勃海羣盜起遵討平之遷州
牧封常山王遵好酒色天賜四年坐醉亂失禮於太原
公主賜死葬以百姓禮子素明元從母所生特見親寵
太武初復襲爵休屠郁原等叛素討之斬渠率徙千餘
家於涿鹿之陽立平原郡以處之及平統萬以素有威
懷之略拜假節征西大將軍以鎮之後拜内都大官文
成卽位務崇寬政罷諸雜調有司奏國用不足固請復
之唯素曰臣聞百姓不足君孰與足帝善而從之素宗
屬之懿又年老帝每引入訪以政事固辭疾歸第雅性
方正居官五十載終始若一時論賢之薨諡曰康陪葬
金陵配饗廟廷長子可悉陵年十七從太武獵逐一猛
獸陵遂空手搏之以獻帝曰汝才力絶人當為國立功
立事勿如此也即拜内行阿干又從平涼州沮渠茂虔
令一驍將與陵相擊兩槊俱折陵抽箭射之墜馬陵恐
其救至未及拔劔以刀子戾其頸使身首異處帝壯之
卽日拜都幢將封暨陽子卒于中軍都將弟陪斤襲爵
坐事國除陪斤子昭小字阿倪尚書張彝引兼殿中郎
孝文將為齊郡王蘭舉哀而昭乃作宫懸帝大怒詔曰
阿倪愚騃誰引為郎於是黜彝白衣守尚書昭遂停廢
宣武時昭從弟暉親寵用事稍遷左丞宣武崩于忠執
政昭為黃門郎又曲事之忠專權擅威枉陷忠賢多昭
所指導也靈太后臨朝為尚書河南尹聾而佷戾理務
峭急所在患之尋出為雍州刺史在州貪虐大為人害
後入為尚書謟事劉騰進號征西將軍卒贈尚書左僕
射納貨元叉所以贈禮優越子玄字彦道以節儉知名
孝莊時為洛陽令及節閔卽位玄上表乞葬莊帝時議
善之後除尚書左丞孝武帝卽位以孫騰為左僕射騰
卽齊神武心膂仗入省玄依法舉劾當時咸為玄懼孝
武重其強正封臨淄縣子及從入關封陳郡王位儀同
三司加開府薨諡曰平昭弟紹字醜倫少聰慧遷尚書
右丞紹斷決不避強禦宣武詔令檢趙脩獄以脩佞幸
因此遂加杖罰令其致死帝責紹不重聞紹曰脩姦佞
甚於董賢臣若不因釁除之恐陛下復被哀帝之名以
其言正遂不罪焉及出廣平王懷拜紹賀曰阿翁乃皇
家之正直雖朱雲汲黯何以仰過紹曰但恨戮之稍晚
以為愧耳卒於涼州刺史陪斤弟忠字仙德以忠謹聞
孝文時累遷右僕射賜爵城陽公加侍中鎮西將軍有
翼贊之勤百寮咸敬之太和四年病篤辭退養疾於高
柳輿駕親送都門之外羣寮侍臣執別者莫不涕泣及
卒皆悼惜之諡曰宣命有司為立碑銘子盛字始興襲
爵位謁者僕射卒子懋字伯邕襲爵降為侯從駕入關
封北平王薨贈尚書左僕射諡曰貞慧子陟字景升開
府儀同三司弟順字敬叔從孝武入關封濮陽王位侍
中及武帝崩祕未發喪諸人多舉廣平王為嗣順於別
室垂涕謂周文曰廣平雖親年德並茂不宜居大寳周
文深然之因宣國諱上南陽王尊號以順為中尉行雍
州事又加開府儀同三司秦州刺史順善射初孝武在
洛於華林園戲射以銀酒巵容許懸於百步外命
善射者十餘人共射中者卽以賜之順發矢即中帝大
悅幷賞金帛順仍於箭孔處鑄一銀童足蹈金蓮手持
剗炙遂勒背上序其射工子偉字大猷有清才大統十
六年封南安郡王及尉遲迥伐蜀以偉為司錄書檄文
言皆偉所為六官建拜師氏下大夫改淮南縣公周明
帝初拜師氏中大夫受詔於騏驎殿刊正經籍建德中
累遷小司宼為使主報聘於齊是秋武帝親戎東討偉
遂為齊所留齊平偉方見釋加授上開府後除襄州刺
史位大將軍偉性温柔好虚静篤學愛文初自鄴還庾
信贈其詩曰梁亡垂棘反齊平寳鼎歸為辭人所重如
此後疾卒盛弟夀興少聰慧好學宣武初為徐州刺史
在官貪虐失於人心其從兄侍中暉深害其能因譖之
於帝詔尚書崔亮馳驛檢覈亮發日受暉旨遂鞭撻三
寡婦令其自誣稱夀興壓已為婢壽興終恐不免乃令
其外弟中兵參軍薛修義將車十乘運小麥經其禁之
旁夀興因踰牆出修義以大木函盛夀興其上加麥載
之而出遂至河東匿修義家逢赦乃出見帝自陳為暉
所譖帝亦更無所責初夀興為中庶子時王顯在東宫
賤因公事夀興杖之四十及顯有寵為御史中丞奏夀
興在家每有怨言誹謗朝廷因帝極飲無所覺悟遂奏
其事命帝注可直付夀興賜死帝書半不成字當時見
者亦知非本心但懼暉等威不敢申拔及行刑日顯自
往看之夀興命筆自作墓誌銘曰洛陽男子姓元名景
有道無時其年不永餘文多不載顧謂其子曰我棺中
可著百張紙筆兩枚吾欲訟顯於地下若高祖之靈有
知百日内必取顯如遂無知亦何足戀及宣武崩顯尋
被殺夀興之死時論亦以為前任中尉彈高(闕)䜛諷
所致靈太后臨朝三公郎中崔鴻上疏理夀興詔書追
雪贈豫州刺史諡曰莊子最字幹從孝武入關封樂平
王位侍中兼尚書左僕射加特進(闕)夀興弟益生少
亡子毗字休弼武帝之在藩邸少親之及卽位出必陪
乘入於臥内及帝與齊神武有隟時議者各有異同或
勸天子入夷或言與齊神武決戰或云奔梁唯毗數人
以關中帝王桑梓慇懃叩頭請西入策功論賞毗與領
軍斛斯椿等十三人為首封魏郡王時王者邑止一千
戸唯毗邑一千五百齊神武宣告關東云將天子西入
事起元毗雖百赦不在原限薨諡曰景子綽忠弟德封
河間公卒於鎮南將軍贈曹州刺史德子悝潁川太守
卒於光州刺史諡曰恭子嶷字子仲孝武初授兗州刺
史于時城人王奉伯等相扇謀逆棄城出走懸門發斷
嶷要而出詔齊州刺史尉景本州刺史蔡儁各部在州
士往討之嶷返復任封濮陽縣伯孝静時轉尚書令攝
選部嶷雖居重任隨時而已薨於瀛州刺史贈司徒公
諡曰靖懿悝弟暉字景襲少沉敏頗涉文史宣武卽位
為給事黃門侍郎初孝文遷洛舊貴皆難移時欲和衆
情遂許冬則居南夏便居北宣武頗惑左右之言外人
遂有還北之問至乃牓賣田宅不安其居暉乃請間言
事具奏所聞曰先皇移都以百姓戀土故發冬夏二居
之詔權寧物意耳乃是當時之言先皇深意且比来遷
人安居歲久公私計立無復還情伏願陛下終高祖旣
定之業勿信邪臣不然之說帝納之再遷侍中領右衞
將軍雖無補益深被親寵凡在禁中要密之事暉別奉
旨藏之於櫃唯暉入乃開其餘侍中黃門莫有知者侍
中盧昶亦蒙恩眄故時人號曰餓彪將軍飢鷹侍中遷
吏部尚書納貨用官皆有定價大郡二千匹次郡一千
匹下郡五百匹其餘官職各有差天下號曰市曹出為
冀州刺史下州之日連車載物發信都至湯隂間首尾
相屬道路不斷其車少脂角即於道上所逢之牛生截
取角以充其用暉檢括丁戸聽其歸首出調絹五萬匹
然聚斂無極百姓患之明帝初徵拜尚書左僕射詔攝
吏部選事後詔暉與任城王澄京兆王愉東平王匡共
決門下大事暉又上書論政要其一曰御史之職務使
得賢必得其人不拘階秩久於其事責其成功其二曰
安人寧邊觀時而動頃来邊將亡遠大之略貪萬一之
功楚梁之好未聞而蠶婦之怨屡結斯乃庸人所為銳
於姦利之所致也平吳之計自有良圖不在於一城一
戍也又河北數州國之基本飢荒多年戸口流散方今
境上兵復徵發卽如此日何易舉動愚謂數年以来唯
宜静邊以息召役安人勸農惠此中夏請嚴敕邊將自
今有賊戍求内附者不聽輙遣援接皆須表聞違者雖
有功請以違詔書論三曰國之資儲唯藉河北饑饉積
年戸口逃散生長姦詐因生隠藏出縮老小妄注死失
收人租調割入於己人困於下官損於上自非更立權
制善加檢括損耗之来方在未已請求其議明宣條格
帝納之暉雅好文學招集儒士崔鴻等撰錄百家要事
以類相從名為科錄凡二百七十卷上起伏羲迄於晉
凡十四代暉疾篤表上之卒賜東園祕器贈使持節都
督中外諸軍事司空公諡曰文憲將葬給羽葆班劔鼔
吹二十人羽林百二十人子弼字宗輔性和厚美容儀
以莊帝舅子壻特封廣川縣子天平初累遷尚書令弼
妹為孝武所納以親情見委禮遇特隆歴中書監錄尚
書事位特進宗師齊受禪除左光禄大夫天保三年卒
十年諸子與諸兄同誅死弼弟子士將有巧思至齊武
成時位將作大匠德弟贊頗有名譽好陳軍國事宜初
置司州以贊為刺史賜爵上谷侯孝文戒贊化畿甸可
宣孝道必令風教洽和文禮大備自今有不孝不悌者
比其門㯹以刻其柱又詔曰司州刺史官尊位重職總
京畿選屬懿親以允具瞻之望但諸王年少未閑政體
故以授贊庶能助暉道化今司州始立郡縣初置公卿
已下皆有本屬可人率子弟用相展敬於是賜名曰贊
詔贊乘步挽入殿門加太子少師遷左僕射孝文將謀
遷洛諸公多異同唯贊贊成大策帝每歲南伐執手寄
以後事卒贈衞將軍僕射如故後以留守贊輔之功進
封晉陽縣伯贊弟淑字買仁彎弓三百斤善騎射孝文
時為河東太守河東俗多商賈罕事農桑人至有年三
十不識耒耜淑下車勸課躬往教示二年間家給人足
為之謠曰泰州河東杼柚代舂元公至止田疇始理卒
於平城鎮將諡曰静有七子季海字元泉兄弟中最有
名譽位洛州刺史季海妻司空李沖之女莊帝從母也
賜爵君政在尒朱禍難方始勸季海為外官以避
纖介及孝莊之難季海果以在藩得免從孝武入關封
馮翊王位中書令雍州刺史遷司空病薨諡曰穆子亨
字德良一名孝才遇周齊分隔時年數歲與母李氏在
洛陽齊神武以亨父在關中禁固之其母遂稱凍餒得
就食湯隂託大豪李長夀擕亨及孤姪數人得至長安
周文以功臣子甚禮之大統末襲爵馮翊王累遷勲州
刺史改封平涼王周受禪例降為公隋文帝受禪自洛
州刺史徵拜太常卿尋出為衞州刺史在職八年風化
大洽以老病乞骸骨吏人詣闕上表請留上嗟嘆者久
之其年亨以篤疾重請還京上令使者致醫藥問動静
相望於道卒于家諡曰宣
陳留王虔紇根之子也登國初賜爵陳留公與衞王儀
破黜弗部從攻衞辰慕容寳来宼虔絶其左翼寳敗垂
恚憤来桑乾虔勇而輕敵於陳戰沒虔姿貎魁傑武力
絶倫每以矛細短大作之猶患其輕復綴鈴於刃下其
弓力倍加常人以其殊異代京武庫常存而志之虔常
以矟刺人遂貫而高舉又嘗以一手頓矟於地馳馬偽
退敵人争取引不能出虔引弓射之一箭殺二三人摇
矟之徒亡魂而散徐乃令人取矟而去每從征討及為
偏將常先登陷陣勇冠當時敵無衆寡莫敢抗其前者
及薨舉國悲歎為之流涕道武追惜傷慟者數焉追諡
陳留桓王配饗廟廷封其子悅為朱提王悅外和内狠
道武常以桓王死王事特加親寵為左將軍襲封後為
宗師悅恃寵驕矜每謂所親王洛生之徒言曰一旦宫
車晏駕吾止避衞公除此誰在吾前衞王儀美髯為内
外所重悅故云初姚興之贖狄伯支悅送之路由鴈門
悅因背誘姦豪以取其意後遇事譴逃亡投鴈門規收
豪傑欲為不軌為土人執送帝恕而不罪明元卽位引
悅入侍仍懷姦計說帝云京師雜人不可保信宜誅其
非類者又云鴈門人多詐幷可誅之欲以雪其私忿帝
不從悅内自疑懼懷刃入侍謀為大逆叔孫俊疑之竊
視其懷有刃執而賜死弟崇太武詔令襲桓王爵崇性
沉厚初衞王死後道武欲敦宗親之義詔引諸王子弟
入宴常山王素等三十餘人咸謂與衞王相坐疑懼皆
出逃遁將奔蠕蠕唯崇獨至道武見之甚悅厚加禮賜
遂寵敬之素等於是亦安久之拜幷州刺史有政績從
征蠕蠕別督諸軍出大澤越涿耶山威懾漠北薨諡曰
景王子建襲䧏爵為公位鎮北將軍懷荒鎮軍大將卒
建子琛位恒肆二州刺史琛子翌尚書左僕射翌子暉
暉字叔平鬚眉如畫進止可觀好涉獵書記少得美名
於京下周文禮之命與諸子遊處每同硯席情契甚厚
再遷武伯下大夫時突厥屡為宼患朝廷將結和親令
暉買錦綵十萬使突厥暉說以利害可汗大悅遣其名
王隨獻方物俄拜儀同三司周武帝之娉突厥后令暉
致禮授開府轉司憲大夫及平關東使暉安集河北封
義寧子隋文帝總百揆加上開府進爵為公開皇初拜
都官尚書兼領太僕奉詔決杜陽水灌三畤原溉舄鹵
之地數千頃人賴其利再遷兵部尚書監漕渠之役未
幾坐事免頃之拜魏州刺史頗有惠政後以疾去職卒
于京師帝嗟悼久之敕鴻臚監護喪事諡曰元子肅嗣
位光祿少卿肅弟仁器性明敏位日南郡丞建弟嫡子
祚字龍夀宣武校藝每於歲暮詔令教習講武初建以
子罪失爵祚欲求本封有司奏聽祚襲公其王爵不輕
共求更議詔從之卒于河州刺史節閔時贈侍中尚書
僕射虔兄顗性嚴重少言道武常敬之雅有謀策從平
中山以功賜爵蒲城侯特見寵厚給鼓吹羽儀禮同岳
牧莅政以威信著稱居官七年乃以元易干代顗為郡
時易干子萬言得寵於道武易干恃其子輕忽於顗不
告其狀輕騎卒至排顗墜牀而據其坐顗不知代已謂
以罪見捕既而知之耻其侮慢謂易干曰我更滿被代
常也汝無禮見辱豈可容哉遂搏而殺之以狀具聞道
武壯之萬言累以訴請乃詔顗輸贖顗乃自請罪道武
赦之復免其贖病卒子崙太武時襲父爵以功除統萬
鎮將後從永昌王仁南征別出汝隂濟淮宋將劉康祖
屯於慰武亭以邀軍路師人患之崙曰今大風既勁若
令推草車方軌並進乘風縱煙火以精兵自後乘之破
之必矣從之斬康祖傳首行宫文成卽位除秦州刺史
進爵隴西公卒諡曰定公子琛襲爵
毗陵王順地干之子也性疎狠登國初賜爵南安公及
道武討中山留順守京師栢肆之敗軍人有亡歸者言
大軍奔散不知帝所在順聞之欲自立納莫題諫乃止
時賀力眷等聚衆作亂於隂館順討之不剋乃從留官
自白登南入繁畤故城阻灅水為固以寧人心道武善
之進封為王位司隸校尉道武好黃老數召諸王及朝
臣親為說之在坐莫不祗肅唯順獨坐寐不顧而唾帝
怒廢之以王薨於家
遼西公意烈力真之子也先沒於慕容垂道武征中山
棄妻子迎於井陘及平中原有戰獲勲賜爵遼西公除
廣平太守時和跋為鄴行臺意烈性雄耿自以帝屬耻
居跋下遂隂結徒黨將襲鄴發覺賜死子拔干博知古
今父雖有罪道武以拔干宗親委之心腹有計略屡效
忠勤明元踐祚除勃海太守吏人樂之賜爵武遂子轉
平原鎮將得將士心卒諡曰靈公子受洛襲進爵武邑
公卒子叱奴武川鎮將叱奴子洪超頗有學涉大乘賊
亂之後詔洪超持節兼黃門侍郎綏慰冀部還上言冀
土寬廣界去州六七百里負海險遠宜分置一州鎮遏
海曲朝議從之後遂立滄州卒於北軍將光祿大夫意
烈弟勃善射御以勲賜爵彭城公卒諡曰(闕)陪葬金
陵長子粟襲太武時督諸軍屯漠南蠕蠕表聞粟亮直
善馭衆撫恤將士必與之同勞逸征和龍以功進封為
王薨陪葬金陵粟弟渾少善弓馬太武嘉之會有諸方
使命渾射獸三頭發皆中時舉坐咸以為善及為宰官
尚書頗以驕縱為失坐事免徙長社為人所害子庫汗
為羽林中郎將從北廵有兔起乘輿前命庫汗射之應
弦而斃太武悅賜一金兔以旌其能文成起景穆廟賜
爵陽豐侯獻文即位復造文成廟拜殿中給事進爵為
公庫汗明於斷決每奉使察行州鎮折獄以情所歴皆
稱之秦州父老詣闕乞庫汗為刺史者前後千餘人朝
廷許之未及遣遇病卒子古辰襲
窟咄昭成崩後苻洛以其年長逼徙長安苻堅禮之教
以書學因亂隨慕容永東遷永以為新興太守劉顯之
敗遣弟亢埿等迎窟咄遂逼南界於是諸部騷動道武
左右于桓等謀應之同謀人單烏干以告帝帝慮駭人
心沉吟未發後三日桓以謀白其舅穆崇又告之帝乃
誅桓等五人餘莫題等七姓悉原不問帝慮内難乃北
踰隂山幸賀蘭部遣安同及長孫漫徵兵於慕容垂賀
曼亡奔窟咄安同間行遂達中山慕容垂遣子賀驎步
騎六千以隨之安同與垂使人蘭紇俱還達牛川窟咄
兄子意烈捍之安同乃隠蔵於商賈囊中至暮乃入空
井得免仍奔賀驎軍既不至而稍前逼賀染干賀染干
隂懷異端乃為窟咄来侵北部人皆驚駭莫有固志於
是北部大人叔孫普洛節及諸烏丸亡奔衞辰賀驎聞
之遽遣安同朱譚等来既知賀驎軍近衆乃少定道武
自弩山幸牛川窟咄進屯高柳道武復使安同詣賀驎
因剋會期安同還帝踰參合出代北與賀驎會於高柳
窟咄窮廹望旗奔走遂為衞辰殺之帝悉收其衆賀驎
執帝別歸中山
論曰魏氏始自幽都肇基帝業上谷公等分枝若木疏
派天潢或績預經綸大開土宇或迹同凶悖自致殲夷
其禍福之来唯人所召至如神武之不事黃屋高揖萬
乘義感隣國祚隆帝統太伯延陵未足多也高涼讓國
之胤子那猛壯之風或大位未加或功不贖罪褒德圖
勞其義為闕松滋氣幹相承聲迹俱顯天穆得不以道
任過其量持盈必悔殺身為幸武衞父子兼將丕略始
見器重終以姦棄不足觀矣河間扶風武烈宣著宗子
之可稱乎衞王英風猛槩折衝見重謀之不臧卒以自
喪秦王體度恢偉陳留膽氣絶倫亡身強宼志力不展
惜哉常山勇冠戚屬與魏升降亦以優乎隂平忠烈蒲
隂器宇榮寵兼萃盖有由焉毗陵疎佷遼西狷介全身
保位固亦難矣苻堅之轘寔君衞辰之誅窟咄逆子賊
臣蓋亦天下之惡一焉
北史卷十五
北史卷十五考證
高涼王孤傳斬反人元憘首憘魏書作禧
頭叩牀涕泣不自勝頭字上魏書有以字
中尉督司百寮(闕)書侍御史紏察禁内闕魏書係治
字李百藥避諱而刪之耳
尚書納言之本令僕百揆之要納監本訛訥今改正
會臺申休簡授郡縣休字下一本注疑
司徒石傳從太武南討至瓜步山魏書無山字
武衞將軍謂傳詔賜丕入八議傳示子孫犯至百聽斬
戮責數恕之魏書無斬戮二字
河間公齊傳時保宗弟文德說閉險自固有期矣說
字下魏書有保宗二字
文安公泥傳會稽劉絜永安侯魏勤捍之會稽下應
從魏書加公字
磨渾與叔孫詐云明元所在叔孫下脫俊字
寔君傳苻堅遣其行唐公苻洛等来宼南境其行監
本訛行其今改從魏書
道武年甫五歲慕容后子閼婆等雖長而國統未定
后監本訛厚今改從魏書
秦王翰傳子求襲求魏書作表
常山王遵傳上起伏羲迄於晉凡十四代晉字下魏
書有宋字
窟咄傳遣安同及長孫漫徵兵於慕容垂賀曼亡奔窟
咄漫魏書作賀又下無曼字此訛
帝悉收其衆賀驎執帝別歸中山執帝別歸中山魏
書作別帝歸于中山應改從之
北史卷十五考證
