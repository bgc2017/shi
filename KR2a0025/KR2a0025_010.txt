北史卷十
唐李延壽撰
周本紀下第十
高祖武皇帝諱邕字禰羅突文帝第四子也母曰叱奴
太后魏大綂九年生於同州有神光照室帝幼而孝敬
聰敏有器質文帝異之曰成吾志者此兒也年十二封
輔城郡公孝閔帝踐阼拜大將軍出鎮同州明帝即位
遷柱國授蒲州刺史入為大司空行御正進封魯國公
領宗師甚見親愛參議朝廷大事性沉深有遠識非因
問終無所言帝每歎曰夫人不言言必有中武成二年
四月帝崩遺詔傳位於帝帝固讓百官勸進乃從之壬
寅即皇帝位大赦冬十二月改作路門是歲齊孝昭帝
廢其主殷而自立
保定元年春正月戊申改元文武百官各增四級以大
冡宰晉公護為都督中外諸軍事令五府總於天官庚
戌祀圓丘壬子祀方丘甲寅祀感帝於南郊乙卯祭太
社己巳享太廟班文帝所述六官於廟庭甲戌板授高
年官各有差乙亥親耕藉田景子大射於正武殿賜百
官各有差二月己卯遣大使廵察天下風俗甲午朝日
於東郊景午省輦輿去百戲三月景寅改八丁兵為十
二丁兵率歲一月役夏四月景子朔日有蝕之庚寅以
少傅吳公尉綱為大司空丁酉白蘭遣使獻犀甲鐵鎧
五月景午封孝閔皇帝子康為紀國公皇子贇為魯國
公晉公護獲玉斗以獻六月乙酉遣御正殷不害使於
陳秋七月戊申以旱故詔所在降死罪已下囚更鑄錢
文曰布泉以一當五與五銖並行九月甲辰南寧州使
獻滇馬及蜀鎧冬十月甲戌朔日有蝕之十一月乙巳
陳人來聘丁巳狩於岐陽是月齊孝昭帝殂十二月車
駕至自岐陽是歲突厥吐谷渾高昌宕昌龜兹等國並
遣使朝貢
二年春正月壬寅初於蒲州開河渠同州開龍首渠以
廣溉灌丁未以陳主弟頊為柱國送還江南閠月己亥
大司馬涼公賀蘭祥薨二月癸丑以久不雨宥罪人京
城三十里内禁酒梁主蕭詧薨夏四月甲辰以旱故禁
屠宰癸亥詔曰諸柱國等勲德隆重宜有優崇各凖别
制邑戸聽寄食他縣五月庚午以南山衆瑞並集免今
年役及租賦之半壬辰以柱國隋公楊忠為大司空六
月己亥以柱國蜀公尉迥為大司馬分山南荆州安州
襄州江陵為四總管秋九月戊辰朔日有蝕之陳人來
聘冬十月辛亥帝御大武殿大射戊午講武於少陵原
十一月丁卯以大將軍衞公直趙公招並為柱國
三年春正月辛未改光遷國為遷州乙酉太保梁公侯
莫陳崇賜死二月庚子初頒新律辛酉詔自今舉大事
行大政非軍機急速皆依月令以順天心三月乙丑朔
日有蝕之景子宕昌國獻生猛獸二詔放之南山夏四
月乙未以柱國鄭公達奚武為太保大將軍韓果為柱
國己亥帝御正武殿錄囚徒癸卯大雩癸丑有牛足生
於背戊午幸太學以太傅燕公于謹為三老而問道焉
初禁天下報讎犯者以殺人論壬戌詔百官及庶人上
封事極言得失五月甲午朔以旱故避正寢不受朝甲
戌雨秋七月戊辰行幸原州庚午陳人來聘丁丑幸津
門問百年賜以金帛又賜高年板職各有差降死罪囚
一等八月丁未改作路寢九月甲子自原州登隴山景
戌幸同州戊子詔柱國楊忠率騎一萬與突厥伐齊己
丑初令世襲州郡縣者悉改為五等爵州封伯郡封子
縣封男冬十月庚戌陳人來聘十二月辛卯車駕至自
同州遣太保逹奚武率騎三萬出平陽以應楊忠是月
有人生子男而陰在背後如尾兩足指如獸爪有犬生
子腰以後分為二身兩尾六足
四年春正月庚申楊忠破齊長城至晉陽而還二月庚
寅朔日有蝕之三月庚辰初令百官執笏夏四月癸卯
以柱國鄧公竇熾為大宗伯五月壬戌封明帝長子賢
為畢公癸酉以大將軍安武公李穆為柱國丁亥改禮
部為司宗大司禮為禮部大司樂為樂部六月庚寅改
御伯為納言秋七月焉耆國遣使獻名馬八月丁亥朔
日有蝕之詔柱國楊忠帥師與突厥東伐至北河而還
戌子以柱國齊公憲為雍州牧以許公宇文貴為大司
徒九月丁巳以柱國衞公直為大司空陳人來聘是月
以皇世母閻氏自齊至大赦閠月己亥以大將軍韋孝
寬長孫儉並為柱國冬十月癸亥以大將軍陸通宇文
盛蔡公廣並為柱國甲子詔大冡宰晉公護伐齊齋於
太廟庭授以斧鉞於是護總大軍出潼關大將軍權景
宣帥山南諸軍出豫州少師楊&KR0910;出軹關丁卯帝幸沙
苑勞師癸酉還宮十一月甲午柱國尉遲迥圍洛陽柱
國齊公憲營芒山晉公護次陜州十二月景辰齊豫州
刺史王士良以州降壬戌齊師度河晨至洛陽諸軍驚
散尉迥率麾下數十騎扞敵得却至夜引還柱國王雄
力戰死之遂班師楊&KR0910;於軹關戰没權景宣亦棄豫州
而還是歲突厥粟特等國並遣使朝貢
五年春正月甲申朔以柱國王雄死王事故廢朝乙巳
以雄世子謙為柱國二月辛丑詔陳公純等逆皇后于
突厥景寅以柱國李穆為大司空綏德公陸通為大司
寇壬申行幸岐州戊子柱國豆盧寧薨夏四月齊武成
帝禪位於其太子緯自稱太上皇帝五月己亥左右武
伯各置中大夫一人六月庚申彗星出三台入文昌犯
上將經紫宮入苑漸長丈餘百餘日乃滅辛未詔江陵
人年六十五已上為官奴婢者已令放免其公私奴婢
年七十以外者所在官私宜贖為庶人秋七月辛巳朔
日有蝕之庚寅行幸秦州降死罪已下刑辛丑遣大使
廵察天下八月景子車駕至自秦州冬十月辛亥改函
谷關城為通洛防十一月丁未陳人來聘是歲吐谷渾
遣使朝貢
天和元年春正月己卯朔日有蝕之辛巳考路寢命羣
臣賦古詩京邑耆老亦會焉頒賜各有差癸未大赦改
元百官普加四級己亥親耕藉田丁未於宕昌國置宕
州遣小載師杜果使於陳二月戊辰詔三公已下各舉
所知庚午日鬭光遂微日中見烏三月景午祀南郊夏
四月辛亥雩是月陳文帝殂五月庚辰帝御正武殿集
羣臣親講禮記吐谷渾龍涸王莫昌率戸内附以其地
為扶州甲午詔曰甲子乙卯禮云不樂萇弘表昆吾之
稔杜蕢有揚觶之文自世道喪亂禮儀紊毁此典茫然
已墜於地宜依是日有事停樂庶知為君之難為臣不
易貽之後昆殷鑒斯在六月景午以大將軍辛威為柱
國秋七月戊寅築武功郿斜谷武都留谷津坑諸城以
置軍人壬午詔諸胄子入學但束脩於師不勞釋奠釋
奠者學成之祭自今即為恒式八月己未詔諸有三年
之喪或負土成墳或寢苫骨立一志一行可稱奬者本
部官司隨事上言當加弔勉以勵薄俗九月乙亥信州
蠻反詔開府陸騰討平之冬十月甲子初造山雲儛以
備六代樂十一月景戌行幸武功等城十二月庚申還
宮
二年春正月癸酉朔日有蝕之己亥親耕藉田三月癸
酉改武遊園為道會苑丁亥初立郊丘壇壝制度夏四
月乙巳省併東南諸州以大將軍陳公純為柱國六月
辛亥尊所生叱奴氏為皇太后閏月庚午地震戊寅陳
湘州刺史華皎帥衆來附壬辰以大將軍譙公儉為柱
國秋七月辛丑梁州上言鳳凰集楓樹羣鳥列侍以萬
數甲辰立路門學置生七十二人壬子以太傅燕公于
謹為雍州牧九月衞公直等與陳將淳于量吳明徹戰
于沌口王師敗績元定以步騎數千先度遂没江南冬
十一月戊戌朔日有蝕之癸丑太保許國公宇文貴薨
是歲突厥吐谷渾安息等國並遣使朝貢
三年春正月辛丑祀南郊三月癸卯皇后阿史那氏至
自突厥甲辰大赦丁未大會百寮及賓客於路寢戊午
太傅燕公于謹薨夏四月辛巳以太保達奚武為太傅
大司馬尉迥為太保柱國齊公憲為大司馬五月庚戌
享太廟六月甲戌有星孛於東井秋七月壬寅柱國隋
公楊忠薨八月乙丑韓公元羅薨齊人來聘請和親詔
軍司馬陸逞報聘癸酉帝御大德殿集百竂及沙門道
士等親講禮記冬十月癸亥享太廟丁亥上親帥六軍
講武於城南京邑觀者輿馬彌漫數十里諸蕃使咸在
焉十一月壬辰朔日有蝕之壬子遣開府崔彥穆使於
齊甲寅陳安成王頊廢其主伯宗而自立辛未齊武成
帝殂
四年春正月辛卯朔以齊武成殂故廢朝遣司會李綸
等會葬於齊二月戊辰帝御大德殿集百寮道士沙門
等討論釋老夏四月己巳齊人來聘五月己丑帝製象
經成集百寮講說封魏廣平公子元謙為韓國公以紹
魏後丁巳柱國吳公尉綱薨六月築原州及涇州東城
秋七月突厥遣使獻馬柱國昌寧公長孫儉薨
五年春三月甲辰初令宿衞官住關外者將家累入京
不樂者解宿衞夏四月甲寅以柱國宇文盛為大宗伯
省帥都督官景寅遣大使廵察天下六月景子以皇女
生故降宥罪人并免逋租懸調冬十月辛巳朔日有蝕
之丁酉太傅鄭公達奚武薨十一月丁卯柱國豳公廣
薨十二月癸巳大將軍鄭恪帥師平越嶲置西寧州是
月齊將斛律光侵邊於汾北築城自華谷至龍門
六年春正月己酉朔以路門未成故廢朝丁卯以大將
軍王傑譚公會鴈門公田弘魏公李暉等並為柱國三
月己酉齊公憲自龍門度河斛律光退保華谷憲攻拔
其新築五城夏四月戊寅朔日有蝕之辛卯信州蠻反
遣大將軍趙誾帥師討平之庚子以大將軍司馬消難
侯莫陳瓊大安公閻慶神武公竇毅南陽公叱羅協平
高公侯伏侯龍恩並為柱國五月癸亥遣納言鄭詡使
於陳景寅以大將軍李諱中山公訓杞公亮上庸公陸
騰安義公宇文丘北平公宼紹許公宇文善犍為公高
琳鄭公達奚震隴東公楊纂常山公于翼並為柱國六
月乙未以大將軍太原公王秉為柱國是月齊將段孝
先攻陷汾州秋七月乙丑以大將軍越公盛為柱國八
月癸酉省掖庭四夷樂後宮羅綺工五百餘人冬十月
壬午冀公通薨乙未遣右武伯谷會琨使於齊壬寅上
親帥六軍講武於城南十一月壬子以大將軍梁公侯
莫陳芮大將軍李意並為柱國景辰齊人來聘丁巳行
幸散關十二月己丑還宮是冬牛疫死者十六七
建德元年春正月戊午帝幸玄都觀親御法座講說公
卿道俗論難事畢還宫降死罪及流罪一等其五歲刑
已下並宥之二月癸酉遣大將軍昌城公深使於突厥
司宗李際使於齊乙酉柱國安義公宇文丘薨三月癸
卯朔日有蝕之齊人來聘景辰誅大冡宰晉公護及其
子柱國譚公會并柱國侯伏侯龍恩及其弟大將軍萬
壽大將軍劉勇等大赦改元罷中外府癸亥以太傅尉
迥為太師柱國竇熾為太傅大司空李穆為太保齊公
憲為大冡宰衞公直為大司徒趙公招為大司空柱國
辛威為大司寇綏德公陸通為大司馬詔曰人勞不止
則星動於天作事不時則石言於國頃興造無度徵發
不已加以頻歲師旅農畝廢業去秋災蝗年穀不登自
今正調以外無妄徵發夏四月甲戌以代公達滕公逌
並為柱國己卯詔公卿已下各舉所知遣工部代公達
使於齊景戌詔百官軍人上封事極言得失丁亥詔斷
四方非常貢獻庚寅追尊略陽公為孝閔皇帝癸巳立
魯公贇為皇太子大赦百官各加封級五月壬戌以大
旱集百官於庭詔之曰亢陽不雨豈朕德薄刑賞乖中
歟將公卿大臣或非其人歟宜盡直言無有所隱公卿
各引咎自責其夜澍雨六月庚子改置宿衞官員秋七
月辛丑陳人來聘九月庚子朔日有蝕之庚申扶風掘
地得玉杯以獻冬十月庚午詔江陵所獲俘虜充官口
者悉免為百姓辛未遣小匠師楊勰使於陳大司馬綏
德公陸通薨十一月景午上親御六軍講武于城南庚
戌行幸羌橋集京城東諸都督以上頒賜各有差乙卯
還宮壬戌以大司空趙公招為大司馬十二月壬申行
幸斜谷集京城以西諸軍都督以上頒賜有差景戌還
宮己丑帝御正武殿親錄囚徒至夜而罷庚寅幸道會
苑以上善殿壯麗遂焚之
二年春正月辛丑祀南郊乙巳以柱國田弘為大司空
大將軍若干鳳為柱國庚戌復置帥都督官乙卯享太
廟閏月己巳陳人來聘二月甲寅詔皇太子贇廵撫西
土壬戌遣司會侯莫陳凱使於齊省雍州内八部併入
京兆馮翊扶風咸陽等郡三月己卯皇太子於岐州獲
白鹿二以獻詔答曰在德不在瑞癸巳省六府諸司中
大夫以下官府置四司以下大夫為官之長上士貳之
夏四月己亥享太廟景辰增改東宮官員五月丁丑以
柱國侯莫陳瓊為大宗伯滎陽公司馬消難為大司寇
上庸公陸騰為大司空六月庚子省六府員外諸官皆
為丞壬子皇孫衎生文武官普加一級大階大選諸軍
將帥景辰帝御路寢集諸軍將勖以戎事庚申詔諸軍
旗旌皆畫以猛獸鷙鳥之象秋七月己巳享太廟自春
末不雨至於是月壬申集百寮於大德殿帝責躬罪己
問以時政得失戊子雨八月景午改三夫人為三妃關
中大蝗九月乙丑陳人來聘戊寅詔曰頃者婚嫁競為
奢靡有司宜加宣勒使遵禮制冬十月癸卯齊人來聘
甲辰奏六代樂成帝御崇信殿集百官觀之十一月辛
巳帝親帥六軍講武於城東癸未集諸軍都督以上五
十人於道會苑大射帝親臨射堂大備軍容十二月癸
巳集羣官及沙門道士等帝升高座辨釋三教先後以
儒教為先道教次之佛教為後以大將軍赫連達為柱
國詔軍人之間年多耆壽可頒授老職使榮沾邑里戊
午聽訟於正武殿自旦及夜繼之以燭
三年春正月壬戌朝羣臣於路門冊柱國齊公憲衞公
直趙公招譙公儉陳公純越公盛代公達滕公逌並進
爵為王己巳享太廟庚午突厥遣使獻馬癸酉詔自今
男年十五女年十三以上爰及鰥寡所在以時嫁娶務
從節儉乙亥親耕藉田景子初服短衣享二十四軍督
將以下試以軍旅之法縱酒盡歡詔以往歲年穀不登
令公私道俗凡有貯積粟麥者皆準口聽留已外盡糶
二月壬辰朔日有蝕之丁酉紀公康畢公賢鄷公貞宋
公實漢公贊秦公贄曹公允並進爵為王景午令六府
各舉賢良清正之士癸丑柱國許公宇文善有罪免景
辰大赦三月癸酉皇太后叱奴氏崩帝居倚廬朝夕共
一溢米羣臣表請累旬乃止詔皇太子贇總庶政夏四
月乙卯齊人來弔賵會葬丁巳有星孛於東井五月庚
申葬文宣后於永固陵帝袒跣至陵所辛酉詔曰齊斬
之情經籍彝訓近代沿革遂亡斯禮伏奉遺令既葬便
除攀慕几筵情實未忍三年之喪達於天子古今無易
之道王者之所常行但時有未諧不得全制軍國務重
庶有聽朝衰麻之節苫廬之禮率遵前典以申罔極百
竂以下宜遵遺令公卿上表固請俯就權制過葬即吉
帝不許引古答之羣臣乃止於是遂申三年之制五服
之内亦令依禮初置太子諫議員四人文學十人皇子
皇弟友員各二人學士六人戊辰詔故晉公護及諸子
並追復先封改葬加諡景子初斷佛道二教經象悉毁
罷沙門道士並令還俗并禁諸淫祀非祀典所載者盡
除之六月丁未集諸軍將教以戰陣之法壬子更鑄五
行大布錢以一當十與布泉錢並行戊午詔曰至道弘
深混成無際體包空有理極幽玄但岐路既分源流逾
遠淳離朴散形器斯乖遂使三墨八儒朱紫交競九流
七略異說相騰道隱小成其來舊矣不有會歸爭驅靡
息今可立通道觀聖哲微言先賢典訓金科玉篆祕蹟
玄文可以濟養黎元扶成教義者並宜弘闡一以貫之
俾夫翫培塿者識嵩岱之崇崛守磧礫者悟渤澥之泓
澄不亦可乎秋七月庚申行幸雲陽宮乙酉衞王直在
京反欲突入肅章門司武尉遲運等拒守直敗遁走戊
子車駕至自雲陽宮八月辛卯禽直於荆州免為庶人
冬十月景申詔御正楊尚希使於陳庚子詔蒲州人遭
饑乏絶者令向郿城以西及荆州管内就食甲寅行幸
蒲州乙卯曲赦蒲州見囚大辟以下景辰行幸同州十
一月戊午于闐遣使獻名馬己巳大閱於同州城東甲
戌車駕至自同州十二月戊子大會衞官及軍人以上
賜錢帛各有差景申改諸軍軍人並名侍官癸卯集諸
軍講武於臨臯澤涼州比年地震壞城郭地裂涌泉出
四年春正月戊辰初置營軍器監壬申布寬大之詔多
所蠲免二月景戌朔日有蝕之辛卯改置宿衞官員己
酉柱國廣德公李意有罪免三月景辰遣小司寇元衞
使於齊郡縣各省主簿一人甲戌以柱國趙王招為雍
州牧夏四月甲午柱國燕公于實有罪免丁酉初令上
書者並為表於皇太子以下稱啓秋七月己未禁五行
大布錢不得出入關布泉錢聽入而不聽出甲戌陳人
來聘景子召大將軍以上於大德殿帝親諭以代齊之
旨言往以政出權宰無所措懷自親覽萬機便圖東討
惡衣菲食繕甲練兵數年以來戰備稍足而偽主昏虐
恣行無道伐暴除亂斯實其時羣臣咸稱善丁丑下詔
暴齊氏過惡以柱國陳王純為前一軍總管滎陽公司
馬消難為前二軍總管鄭公達奚震為前三軍總管越
王盛為後一軍總管周昌公侯莫陳瓊為後二軍總管
趙王招為後三軍總管齊王憲帥衆二萬趣黎陽隋公
楊堅廣寧公侯莫陳迥舟師三萬自渭入河柱國梁公
侯莫陳芮帥衆一萬守太行道申國公李穆帥衆三萬
守河陽道常山公于翼帥衆二萬出陳汝壬午上親帥
六軍衆六萬直指河陰八月癸卯入齊境禁伐樹殘苗
稼犯者以軍法從事丁未上親帥諸軍攻拔河陰大城
攻子城未剋上有疾九月辛酉夜班師水軍焚舟而退
齊王憲于翼李穆等所在剋捷降拔三十餘城皆棄而
不守唯以王藥城要害令儀同三司韓正守之正尋以
城降齊戊寅至自東伐冬十月戊子初置上柱國上大
將軍官改開府儀同三司為開府儀同大將軍又置上
開府上儀同官閏月以柱國齊王憲蜀公尉遲迥為上
柱國詔諸畿郡各舉賢良十一月己亥改置司内官員
十二月辛亥朔日有蝕之景子陳人來聘是歲岐寧二
州人饑開倉振恤
五年春正月辛卯行幸河東洓川集關河東諸軍校獵
甲午還同州丁酉詔分遣大使周省四方察訟聽謠問
人卹隱廢布泉錢戊申初令鑄錢者至絞從者遠配二
月辛酉遣皇太子贇廵撫西土仍討吐谷渾三月壬寅
車駕至自同州文宣皇太后服再朞戊申祥夏六月戊
申朔日有蝕之辛亥享太廟景辰利州總管紀王康有
罪賜死秋七月乙未京師旱八月戊申皇太子入吐谷
渾至伏俟城而還乙丑陳人來聘九月丁丑大醮於正
武殿以祈東伐冬十月帝復諭羣臣伐齊以去歲屬有
疹疾遂不得剋平逋寇于時出軍河外直為撫背未扼
其喉然晉州本高歡所起綂攝要重今往攻之彼必來
援嚴軍以待擊之必剋然後乘破竹之勢鼓行而東足
以窮其窟穴諸將多不願行帝曰機者事之微不可失
矣沮軍事者以軍法裁之己酉帝總戎東伐以越王盛
為右一軍總管杞公亮為右二軍總管隋公楊堅為右
三軍總管譙王儉為左一軍總管大將軍竇泰為左二
軍總管廣化公丘崇為左三軍總管齊王憲陳王純為
前軍癸亥帝至晉州遣齊王憲帥精騎二萬守雀鼠谷
陳王純步騎二萬守千里徑鄭公達奚震步騎一萬守
綂軍川大將軍韓明步兵五千守齊子嶺烏氏公尹升
步騎五千守鼓鍾鎮涼城公辛韶步騎五千守蒲津關
柱國趙王招步騎一萬自華谷攻汾州諸城柱國宇文
盛步兵一萬守汾水關遣内史王誼監六軍攻晉州城
帝屯於汾曲齊王憲攻洪洞永安二城並拔之是夜虹
見於晉州城上首向南尾入紫宮帝每日自汾曲赴城
下親督戰庚午齊行臺左丞侯子欽出降壬申齊晉州
刺史崔嵩夜密使送欵上開府王軌應之未明登城遂
剋晉州甲戌以上開府梁士彥為晉州刺史以鎮之十
一月己卯齊主自并州帥衆來援帝以其兵新集且避
之乃詔諸軍班師齊主遂圍晉州齊王憲屯諸軍於涑
水為晉州聲援河東地震癸巳至自東伐獻俘于太廟
景申放齊諸城鎮降人還丁酉帝發京師壬寅度河與
諸軍合十二月戊申次晉州庚戌帝帥諸軍八萬置陣
東西二十餘里乘常御馬從數人廵陣所至輒呼主帥
姓名以慰勉之將士感見知之恩各思自厲將戰有司
請換馬帝曰朕獨乘良馬何所之齊主亦於壍北列陣
申後齊人填壍南引帝大喜勒諸軍擊之齊人便退齊
主與其麾下數十騎走還并州齊衆大潰軍資甲仗數
百里間委棄山積辛亥帝幸晉州仍率諸軍追齊主諸
將固請還師帝曰縱敵患生卿等若疑朕將獨往諸將
不敢言甲寅齊主遣其丞相高阿那肱守高壁帝麾軍
直進那肱望風退散景辰師次介休齊將韓建業舉城
降以為上柱國封郇國公丁巳大軍次并州齊主留其
從兄安德王延宗守并州自將輕騎走鄴是日詔齊王
公以下示以逆順之道於是齊將帥降者相繼戊午高
延宗僭即偽位改年曰德昌己卯軍次并州帝帥諸軍
合戰齊人退帝逐北及城東門諸軍遶城置陣至夜延
宗帥其衆排陣而前城中軍却人相蹂踐大為延宗所
敗齊人欲閉門以閫下積尸扉不得闔帝從數騎崎嶇
危險僅得出門至明帥諸軍更戰大破之禽延宗并州
平壬戌詔曰昔天厭水運龍戰於野兩京否隔四紀于
兹朕垂拱巖廊君臨宇縣相邠人於海内混楚弓於天
下一物失所有若推溝方欲德綏未服義征不譓偽主
高緯放命燕齊怠慢典刑俶擾天紀加以背惠怒隣棄
信忘義朕應天從物伐罪弔人一鼓而蕩平陽再舉而
摧強敵偽署王公相繼道左高緯智窮數屈逃竄草間
偽安德王高延宗擾攘之間遂竊名號與偽齊昌王莫
多婁敬顯等收合餘燼背城借一王威既振魚潰鳥離
破竹更難建瓴非易延宗衆散衿甲軍門根本既傾枝
葉自霣幽青海岱折簡而來冀北河南傳檄可定八紘
共貫六合同風方當偃伯靈臺休牛桃塞無疆之慶非
獨在予漢皇約法除其苛政姬王輕典刑彼新邦思覃
惠澤被之率土新集臣庶皆從蕩滌可大赦天下高緯
及王公以下若釋然歸順咸許自新諸亡入偽朝亦從
寬宥官榮次序依例無失齊制偽令即宜削除鄒魯縉
紳幽并騎士一介可稱並宜銓錄景寅出齊宮中金銀
寶器珠玉麗服及宮女二千人班賜將士以柱國趙王
招陳王純越王盛杞公亮梁公侯莫陳芮庸公王謙北
平公寇紹鄭公達奚震並為上柱國封齊王憲子安城
郡公質為河間王諸有功者封授各有差癸酉帝帥六
軍趣鄴
六年春正月乙亥齊主傳位於其太子恒改年曰承光
自號太上皇壬辰帝至鄴癸巳帥諸軍圍之齊人拒守
諸軍奮擊大破之遂平齊主先送其母及妻子於青州
及城陷帥數十騎走青州遣大將軍尉勤追之是戰也
於陣獲其齊昌王莫多婁敬顯帝數之曰汝有死罪三
前從并州走鄴棄母攜妻妾是不孝外為偽主戮力内
實通啓於朕是不忠送欵之後猶持兩端是不信如此
用懷不死何待遂斬之是日西方有聲如雷甲子帝入
鄴城詔去年大赦班宣未及之處皆從赦例己亥詔曰
晉州大陣至鄴身殞戰場者其子即授父本官尉勤禽
齊主及其太子恒於青州庚子詔曰偽齊之末姦佞擅
權濫罰淫刑動挂羅網偽右丞相咸陽王故斛律明月
偽侍中特進開府故崔季舒等七人或功高獲罪或直
言見誅朕兵以義動翦除凶暴表閭封墓事切下車宜
追贈諡并加窆厝其見在子孫各隨蔭敘錄家口田宅
没官者并還之辛丑詔偽齊東山南園及三臺並毁撤
瓦木諸物凡入用者盡賜百姓山園之田各還本主二
月景午論定諸軍勲置酒於齊太極殿會軍士以上班
賜有差丁未齊主至帝降自阼階見以賓主禮齊任城
王湝在冀州擁兵未下遣上柱國齊王憲與柱國隋公
楊堅討平之齊范陽王高紹義叛入突厥齊諸行臺州
鎮悉降關東平合州五十五郡一百六十二縣三百八
十五戸三十萬二千五百八十八口二千萬六千八百
八十六乃於河陽及幽青南兗豫徐北朔定州置總管
府相并二總管各置官及六府官癸丑詔自偽武平三
年以來河南諸州人偽齊破掠為奴婢者不問公私並
放免之其住在淮南者亦即聽還願住淮北者可隨便
安置癃疾孤老不能自存者所在矜恤乙卯車駕發自
鄴三月壬午詔山東諸州各舉士夏四月乙巳至自東
伐列齊主於前其王公等並從車輿旌旗及器物以次
陳於其後大駕布六軍備凱樂獻俘於太廟京邑觀者
皆稱萬歲戊申封齊王為温國公庚戌大會羣臣及諸
蕃客於路寢乙卯廢蒲陜涇寧四州總管己巳享太廟
詔分遣使人廵方撫慰觀風省俗五月丁丑以柱國譙
王儉為大冡宰庚辰以上柱國杞公亮為大司徒鄭公
達奚震為大宗伯梁公侯莫陳芮為大司馬柱國應公
獨孤永業為大司寇鄖公韋孝寬為大司空辛巳大醮
於正武殿以報功己丑祀方丘詔曰往者冢臣專任制
度有違止殿别寢事窮壯麗非直彫牆峻宇深戒前王
而締構弘敞有踰清廟不軌不物何以示後兼東夏初
平人未見德率先海内宜自朕始其路寢會義崇信含
仁雲和思齊諸殿等農隟之時悉可毁撤彫斵之物並
賜貧人繕造之宜務從卑朴戊戌詔曰京師宮殿已從
撤毁并鄴二所華侈過度誠復作之非我豈容因而弗
革諸堂殿壯麗並宜除蕩甍宇雜物分賜窮人三農之
隙别漸營構止蔽風雨務在卑狹庚子陳人來聘是月
青城門無故自崩六月辛亥御正武殿錄囚徒甲子東
巡丁卯詔曰自今不得娶母同姓以為妻妾秋七月景
戌行幸洛州己丑詔山東諸州舉有才望者赴行在所
共論政事得失八月壬寅議權衡度量頒於天下其不
依新式者悉追停之詔曰以刑止刑以輕代重罪不及
嗣皆有定科雜役之徒獨異常憲一從罪配百代不免
罰既無窮刑何以措凡諸雜戸悉放為百姓配雜之科
因之永削甲子鄭州獻九尾狐皮肉銷盡骨體猶具帝
曰瑞應之來必昭有德若使五品時序四海和平家識
孝慈乃能致此今無其時恐非實錄乃令焚之九月壬
申以柱國鄧公竇熾申公李穆為上柱國戊寅初令庶
人以上非朝祭之服唯得衣綢綿綢絲布圓綾紗絹綃
葛布等九種壬辰詔東土諸州儒生明一經以上並舉
送州郡以禮發遣冬十月戊申行幸鄴宮戊午改葬德
皇帝於冀州帝服緦哭於太極殿百官素服哭是月誅
溫公高緯十一月壬申封皇子充為道王免為蔡王癸
酉陳將吳明徹侵呂梁徐州總管梁士產與戰不利退
守徐州遣上大將軍郯公王軌討之是月稽胡反遣齊
王憲討平之詔自永熙三年七月以來十月以前東土
人被鈔在化内為奴婢者及平江陵日良人没為奴婢
者並免同人伍詔曰正位於中有聖通典質文相革損
益不同五帝則四星之象三王制六宮之數劉曹已降
等列彌繁選擇徧於生靈命秩方於庶職椒房丹地有
衆如雲本由嗜欲之情非關風化之義朕運當澆季思
復古始弘贊後庭事從簡約可置妃二人世婦三人御
妻三人自兹以外宜悉減省己亥晦日有蝕之初行刑
書要制持杖羣強盜一疋以上不持杖羣強盜五疋以
上監臨主掌自盜二十疋以上小盜及詐請官物三十
疋以上正長隱五戸及十丁以上隱地三頃以上皆至
死刑書所不載者自依律科十二月北營州刺史高寶
寧據州反庚申行幸并州宮移并州軍人四萬戸於關
中戊辰廢并人宮及六府是歲吐谷渾百濟並遣使朝
貢
宣政元年春正月癸酉吐谷渾偽趙王他婁屯來降壬
午行幸鄴宮辛卯幸懷州癸巳幸洛州詔於懷州置宮
二月甲辰柱國大冢宰譙王儉薨丁巳車駕至自東廵
乙丑以上柱國越王盛為大冢宰陳王純為雍州牧三
月戊辰於蒲州置宮廢同州及長春二宮壬申突厥遣
使朝貢甲戌初服常冠以皂紗為之加簮而不施纓導
其制若今之折角巾也上大將軍王軌破陳師於呂梁
禽其將吳明徹等俘斬三萬餘人丁亥詔柱國豆盧寧
征江南武陵南平等郡所有士庶為人奴婢者悉依江
陵放免壬辰改元夏四月壬子初令遭父母喪者聽終
制庚申突厥入寇幽州五月己丑帝總戎北伐遣柱國
原公姬願東平公宇文神舉等五道俱入發關中公私
馬驢悉從軍癸巳帝不豫止于雲陽宮景申詔停諸軍
六月丁酉帝疾甚還京其夜崩於乘輿時年三十六遺
詔曰人肖形天地稟質五常修短之期莫非命也朕君
臨宇縣十有九年未能使百姓安樂刑措不用未旦求
衣分宵忘寢昔魏室將季海内分崩太祖扶危翼傾肇
開王業燕趙榛蕪又竊名號朕上述先志下順人心遂
與王公將帥共平東夏雖復祅氛蕩定而人勞未康每
一念如此若臨冰谷將欲包舉六合混同文軌今遘疾
大漸力氣稍微有志不申以此歎息天下事重萬機不
易王公以下爰及庶寮宜輔導太子副朕遺意令上不
負太祖下無失為臣朕雖瞑目九泉無所復恨朕平生
居處每存菲薄非直以訓子孫亦乃本心所好喪事資
用須使儉而合禮墓而不墳自古通典隨吉即葬葬訖
公除四方士庶各三日哭妃嬪以下無子者悉放還家
諡曰武皇帝廟稱高祖己未葬於孝陵帝沉毅有智謀
初以晉公護專權常自晦迹人莫測其深淺及誅護之
後始親萬機剋已勵精聽覽不怠用法嚴整多所罪殺
號令懇惻唯屬意於政羣下畏服莫不肅然性既明察
少於恩惠凡布懷立行皆欲踰越古人身衣布袍寝布
被無金寶之飾諸宮殿華綺者皆撤毁之改為土階數
尺不施櫨栱其彫文刻鏤錦繡纂組一皆禁斷後宮嬪
御不過十餘人勞謙接下自強不息以海内未康銳情
教習至於校兵閱武步行山谷履涉勤苦皆人所不堪
平齊之役見軍士有跣行者帝親脱靴以賜之每宴會
將士必自執杯勸酒或手付賜物至於征伐之處躬在
行陣性又果決能斷大事故能得士卒死力以弱制強
破齊之後遂欲窮兵極武平突厥定江南一二年間必
使天下一綂此其志也
宣皇帝諱贇字乾伯武帝長子也母曰李太后武成元
年生於同州保定元年五月景午封魯國公建德元年
四月癸巳武帝親告廟冠於阼階立為皇太子二年詔
皇太子廵撫西土文宣后崩武帝諒闇詔太子總朝政
五旬而罷武帝每巡幸四方太子常留監國五年二月
又詔太子廵西土因討吐谷渾宣政元年六月丁酉武
帝崩戊戌太子即皇帝位尊皇后曰皇太后甲子誅上
柱國齊王憲閏月乙亥詔山東流人新復業及突厥侵
掠家口破亡不能存濟者給復一年立妃楊氏為皇后
辛巳以上柱國趙王招為太師陳王純為太傅柱國代
王達滕王逌盧公尉遲運薛公長孫覽並為上柱國是
月幽州盧昌期據范陽反詔柱國東平公宇文神舉討
平之秋七月乙巳享太廟景午祀圓丘戊申祀方澤庚
戌以小宗伯岐公斛斯徵為大宗伯壬戌以南兗州總
管隋公楊堅為上柱國大司馬癸亥尊所生李氏為帝
太后八月景寅夕月於西郊長安萬年二縣人居京城
者給復三年壬申幸同州遣大使廵察諸州制九條宣
下州郡其母族絶服外者聽婚以上柱國薛公長孫覽
為大司徒柱國楊公王誼為大司空景戌以柱國永昌
公椿為大司寇九月丁酉以柱國宇文盛張掖公王傑
枹䍐公辛威鄖國公韋孝寬並為上柱國庚戌封皇弟
元為荆王詔諸應拜者皆以三拜成禮冬十月癸酉至
自同州戊子百濟遣使朝貢十一月己亥講武於道會
苑帝親擐甲是月突厥犯邊圍酒泉殺掠吏士十二月
甲子以柱國畢王賢為大司空己丑以上柱國河陽總
管滕王逌為行軍元帥伐陳免京師見徒並令從軍
大象元年春正月己丑受朝於路門帝服通天冠絳紗
袍羣臣皆服漢魏衣冠大赦改元為大成初置四輔官
以大冢宰越王盛為大前疑蜀公尉遲迥為大右弼申
公李穆為大左輔大司馬隋公楊堅為大後丞癸卯封
皇子衍為魯王甲辰東廵景午以柱國常山公于翼為
大司徒辛亥以柱國許公宇文善為大宗伯戊午行幸
洛陽立魯王衍為皇太子二月癸亥詔曰河洛之地舊
稱朝市自魏氏失馭城闕為墟我太祖受命酆鎬有懷
光宅高祖往廵東夏布政此宮朕以眇身祗承寶運雖
庶幾聿修之志敢忘燕翼之心一昨駐蹕金墉備嘗遊
覽百王制度基址尚存今若因循為功易立宜命邦事
修復舊都奢儉取文質之間功役依子來之義北瞻河
内咫尺非遙前詔經營今宜停罷於是發山東諸州兵
增一月功為四十五日役起洛陽宮常役四萬人以迄
晏駕并移相州六府於洛陽稱東京六府殺柱國徐州
總管郯公王軌停南村諸軍以趙王招女為千金公主
嫁於突厥乙亥行幸鄴景子初令總管刺史行兵者加
持節餘悉罷之辛巳詔傳位於皇太子衍大赦改元大
成為大象帝於是自稱天元皇帝所居稱天臺冕二十
有四旒車服旗鼓皆以二十四為節内史御正皆置上
大夫皇帝衍稱正陽宮置納言御正諸衞等官皆准天
臺尊皇太后為天元皇太后癸未日出將入時其中並
有烏色大如鷄卵經四日乃滅戊子以大前疑越王盛
為太傅大右弼蜀公尉迥為大前疑代王達為大右弼
辛卯詔徙鄴城石經於洛陽又詔洛陽凡是元遷戸並
聽還洛州此外欲往者聽之河陽幽相豫亳青徐七總
管受東京六府處分三月庚申車駕至自東廵大陳軍
伍親擐甲胄入自青門皇帝衍備法駕從百官迎於青
門外是時驟雨儀衞失容辛酉封趙王招第二子貫為
永康縣王夏四月壬戌朔有司奏言日蝕不視事過時
不蝕乃臨軒立妃朱氏為天元帝后癸亥以柱國畢王
賢為上柱國己巳享太廟壬午大醮於正武殿五月辛
亥以洺州襄國郡為趙國齊州濟南郡為陳國豐州武
當安富二郡為越國潞州上黨郡為代國荆州新野郡
為滕國邑各一萬戸令趙王招陳王純越王盛代王達
滕王逌並之國是月遣使簡視京城及諸州士庶女充
選後宮突厥寇并州六月咸陽有池水變為血徵山東
諸州人修長城秋七月庚寅以大司空畢王賢為雍州
牧大後丞隋公楊堅為大前疑柱國滎陽公司馬消難
為大後丞景申納大後丞司馬消難女為正陽宮皇后
己酉尊帝太后李氏為天皇太后壬子改天元帝后朱
氏為天皇后立妃元氏為天右皇后妃陳氏為天左皇
后八月庚申幸同州壬申還宮甲戌以天左皇后父大
將軍陳山提天右皇后父開府元晟並為上柱國初武
帝作刑書要制用法嚴重及帝即位恐物情未附除之
至是為刑經聖制其法深刻大醮於正武殿告天而行
焉壬午以上柱國雍州牧畢王賢為太師上柱國郇公
韓建業為大左輔是月所在螘羣鬭各四五尺死者十
八九九月己卯以酆王貞為大冡宰上柱國鄖公韋孝
寬為行軍元帥率行軍總管杞公亮郕公梁士產伐陳
遣御正杜果使於陳冬十月壬戌幸道會苑大醮以高
祖武皇帝配醮初復佛象及天尊象帝與二象俱南坐
大陳雜戲令京城士庶縱觀是月相州人段德舉謀反
伏誅十一月乙未夜行幸同州壬寅還宮乙巳初鑄永
通萬國錢以一當千與五行大布並行是月韋孝寬拔
壽陽杞國公亮拔黃城梁士產拔廣陵陳人退走於是
江北盡平十二月戊午以災異屢見帝御路寢見百官
詔曰朕以寡德君臨區㝢始於秋季及此玄冬幽憂殷
勤屢貽深戒至有金入南斗木犯軒轅熒惑干房又與
土合流星照夜東南而下然則南斗主於爵祿軒轅為
於後宮房曰明堂布政所也火土則憂孽之兆流星乃
兵凶之驗豈其宮人失序女謁尚行政事乖方憂患將
至何其昭著若斯之甚將避正寢齋居克念惡衣減膳
去飾徹懸披不諱之誠開直言之路欲使刑不濫及賞
弗踰等選舉以才宮闈修德宜宣諸内外庶盡弼諧允
叶人心用消天譴於是舍仗衞往天興宮百官上表勸
復寢膳許之甲子還宮御正武殿集百官及宮人内外
命婦大列妓樂又縱胡人乞寒用水澆沃以為戲樂乙
丑行幸洛陽帝親御驛馬日行三百里四皇后及文武
侍衞數百人並乘驛以從令四后方駕齊驅或有先後
便加譴責人馬頓仆相屬於道己卯還宮
二年春正月丁亥帝受朝于道會苑癸巳享太廟乙巳
造二扆畫日月象以置左右戊申雨雪雪止又雨細黃
土移時乃息乙卯詔江右諸州新附人給復二十年初
税入市者人一錢二月丁巳帝幸路門學行釋奠禮戊
午突厥遣使獻方物且逆千金公主乙丑改制詔為天
制勑為天勑尊天元皇太后為天元上皇太后天皇太
后李氏曰天元聖皇太后癸未立天元皇后楊氏為天
元大皇后天皇后朱氏為天大皇后天右皇后元氏為
天右大皇后天左皇后陳氏為天左大皇后正陽宮皇
后直稱皇后是月洛陽有秃鶖鳥集新太極殿前滎州
有黑龍見與赤龍鬭於汴水側黑龍死三月丁亥賜百
官及百姓大酺詔進封孔子為鄒國公邑數準舊并立
後承襲别於京師置廟以時祭奠戊子行軍總管杞公
亮舉兵反行軍元帥韋孝寬獲而殺之辛卯行幸同州
增候正前驅式道為三百六十重自應門至赤岸澤數
十里間幡旗相蔽鼓樂俱作又令武賁持鈒馬上稱警
蹕以至同州乙未改同州宮為天成宮庚子車駕至自
同州詔天臺侍衞皆着五色及紅紫綠衣以雜色緣名
曰品色衣有大事與公服閒服之壬寅詔内外命婦皆
執笏其拜宗廟及天臺皆俛伏甲辰初置天中大皇后
立天左大皇后陳氏為天中大皇后立妃尉遲氏為天
左大皇后夏四月己巳享太廟己卯以旱故降見囚死
罪以下壬午幸中山祈雨至咸陽宮雨降甲申還宮令
京城士女於衢巷作音樂以迎候五月甲午帝備法駕
幸天興宮乙未帝不悆還宮詔揚州總管隋公楊堅入
侍疾丁未追趙越陳代滕五王入朝己酉大漸御正下
大夫劉昉與内史上大夫鄭譯矯制以隋公楊堅受遺
輔政是日帝崩於天德殿時年二十二諡宣皇帝七月
景申葬定陵帝之在東宮也武帝慮其不堪承嗣遇之
甚嚴朝見進止與諸臣無異雖隆寒盛暑亦不得休息
性嗜酒武帝遂禁醪醴不許至東宮帝每有過輒加捶
扑嘗謂之曰古來太子被廢者幾人餘兒豈不堪立邪
於是遣東宮官屬錄帝言語動作每月奏聞帝懼威嚴
矯情修飾以是惡不外聞嗣位之初方逞其欲大行在
殯曾無戚容即通亂先帝宮人纔踰年便恣聲樂采擇
天下子女以充後宮好自矜夸飾非拒諫禪位之後彌
復憍奢躭酗於後宮或旬日不出公卿近臣請事者皆
附閹宦奏之所居宮殿帷帳皆飾以金玉珠寶光華炫
燿極麗窮奢及營洛陽宮雖未成畢其規摹壯麗踰於
漢魏遠矣唯自尊崇無所顧憚國典朝儀率情變改後
宮位號莫能詳錄每對臣下自稱為天以五色土塗所
御天德殿各隨方色又於後宮與皇后等列坐用宗廟
禮器鐏彛珪瓚之屬以次食焉及令羣臣朝天臺者致
齋三日清身一日車旗章服倍於前王之數既自比上
帝不欲令人同己常自帶綬及冠通天冠加金附蟬顧
見侍臣武弁上有金蟬及王公有綬者並令去之又不
聽人有高者大者之稱諸姓高者改為姜九族稱高祖
者為長祖曾為次長祖官稱名位凡謂上及大者改為
長有天者亦改之又令天下車皆渾成為輪禁天下婦
人皆不得施粉黛唯宮人得乘有輻車加粉黛焉西陽
公溫杞公亮之子即帝從祖兄其妻尉遲氏有容色因
入朝帝遂飲以酒逼而婬之亮聞之懼謀反纔誅溫即
追尉遲氏入宮初為妃尋立為皇后每左右侍臣論議
唯欲興造革易未嘗言及政事其後遊戲無恒出入不
節羽儀仗衞農出夜還或幸天興宮或遊道會苑陪侍
之官皆不堪命散樂雜戲魚龍爛漫之伎常在目前好
令京城少年為婦人服飾入殿歌舞與後宮觀之以為
喜樂擯斥近臣多所猜怨又吝於財略無賜與恐羣臣
規諫不得行己之志常遣左右密伺察之動止所為莫
不抄錄小有乖違輒加其罪自公卿以下皆被楚撻其
間誅戮黜免者不可勝言每捶人皆以百二十為度名
曰天杖宮人内職亦如之后妃嬪御雖被寵嬖亦多被
杖背於是内外恐懼人不自安皆求苟免莫有固志重
足累息以逮於終矣
靜皇帝諱衍後改名闡宣帝之長子也母曰朱皇后建
德二年六月生于東宮大象元年正月癸卯封魯王戊
午立為皇太子二月辛巳宣帝於鄴宮傳位授帝居正
陽宮二年五月乙未宣帝寢疾詔帝入宿路門學己酉
宣帝崩帝入居天臺廢正陽宮大赦停洛陽宮作庚戌
上天元上皇太后尊號為太皇太后天元聖皇太后李
氏為大帝太后天元太皇后為皇太后天太皇后朱氏
為帝太后其天中大皇后陳氏天右大皇后元氏天左
大皇后尉遲氏並出俗為尼以柱國漢王贊為上柱國
右大丞相上柱國揚州總管隋公楊堅為假黃鉞左大
丞相柱國秦王贄為上柱國帝居諒闇百官總己以聽
於左大丞相壬子以上柱國鄖公韋孝寬為相州總管
罷入市税錢六月戊午以柱國許公宇文善神武公竇
毅修武公侯莫陳瓊大安公閻慶並為上柱國趙王招
陳王純越王盛代王達滕王逌來朝庚申復佛道二教
辛酉以柱國杞公椿燕公于實郜公賀拔伏恩並為上
柱國甲子相州總管尉遲迥舉兵不受代詔發關中兵
即以韋孝寬為行軍元帥討之柱國畢王賢以謀執政
被誅以上柱國秦王贄為大冡宰杞公椿為大司徒己
巳詔南定北光衡巴四州人為宇文亮抑為奴婢者並
免之甲戌有赤氣起西方漸東行徧天庚辰罷諸魚池
及山澤公禁者與百姓共之以柱國蔣公梁睿為益州
總管秋七月甲申突厥送齊范陽王高紹義庚寅申州
刺史李惠起兵庚子詔趙陳越代滕五王入朝不趨劒
履上殿滎州刺史邵公宇文胄舉兵遣大將軍楊素討
之青州總管尉遲綱舉兵丁未隋公楊堅都督内外諸
軍事己酉鄖州總管司馬消難舉兵以柱國楊公王誼
為行軍元帥討之壬子趙王招越王盛以謀執政被誅
癸丑封皇弟術為鄴王衎為郢王是月豫州襄州總管
諸蠻各帥種落反八月庚申益州總管王謙舉兵不受
代即以梁睿為行軍元帥討之庚年韋孝寬破尉迥於
鄴迥自殺相州平移相州於安陽其鄴城及邑毁廢之
景子以漢王贊為太師以上柱國并州總管申公李穆
為太傅以宋王實為大前疑以秦王贄為大右弼以燕
公于實為大左輔己卯以尉迥平大赦庚辰司馬消難
擁衆以魯山甑山二鎮奔陳遣大將軍元景山追擊之
鄖州平沙州氐帥開府楊永安聚衆反應王謙遣大將
軍達奚儒討之楊素破宇文胄於滎陽斬之以上柱國
神武公竇毅為大司馬以齊公于智為大司空廢相青
荆金晉梁州六總管九月景戌廢河陽總管為鎮隷洛
州以小宗伯竟陵公楊慧為大宗伯壬辰廢皇后司馬
氏為庶人戊戌以柱國楊公王誼為上柱國庚戌以柱
國常山公于翼化政公宇文忻並為上柱國壬子丞相
去左右號隋公楊堅為大丞相冬十月甲寅日有蝕之
壬戌陳王純以怨執政被誅大丞相隋公楊堅加大冢
宰五府總於天官戊寅梁睿破王謙斬之傳首京師益
州平十一月甲辰達奚儒破楊永安沙州平丁未上柱
國鄖公韋孝寬薨十二月壬子以柱國蔣公梁睿為上
柱國丁巳以柱國䢴公陽雄普安公賀蘭謩郕公梁士
彥上大將軍新寧公叱列長文武鄉公崔弘度大將軍
中山公宇文恩濮陽公宇文述渭原公和干子任城公
王景漁陽公楊銳上開府廣宗公李崇隴西公李詢並
為上柱國庚申以柱國楚公豆盧勣為上柱國癸亥詔
曰太祖受命龍德猶潛三分天下志扶魏室多所改作
冀允上玄文武羣官賜姓者衆本殊國邑實乖胙土不
歆非類異骨肉而共蒸嘗不愛其親嗟行路而叙昭穆
且神徵革姓本為歴數有歸天命在人推讓終而弗獲
故君臨區宇累世於兹可不仍遵謙挹之旨久行權宜
之制諸改姓者悉宜復舊甲子大丞相隋公楊堅進爵
為王以郡為隋國己巳以柱國沛公鄭譯為上柱國辛
未代王達滕王逌並以謀執政被誅壬申以大將軍長
寧公楊勇為上柱國大司馬以小冢宰始平公元孝矩
為大司寇
大定元年春正月壬午改元景戌詔戎秩上開府以上
職事下大夫以上外官刺史以上各舉賢良二月甲子
帝遜位于隋居于别宫隋氏奉帝為介國公邑萬戸車
服禮樂一如周制上書不稱表答表不稱詔有其文事
竟不行隋開皇元年五月壬申帝崩時年九歲隋志也
諡曰靜皇帝葬恭陵
論曰自東西否隔二國爭強戎馬生郊干戈日用兵連
禍結力敵勢均疆場之事一彼一此武皇纘業未親萬
機慮遠謀深以蒙養正及英威電發朝政惟新内難既
除外略方始乃苦心焦思克己勵精勞役為士卒之先
居處同匹夫之儉修富國之政務強兵之將乘讎人之
有釁順天道而推亡數年之間大勲斯集攄祖宗之宿
憤拯東夏之阽危盛矣哉有成功者也若使翌日之瘳
無爽經營之志獲申黷武窮兵雖見譏於良史雄圖遠
略足方駕於前王而識嗣子之非才顧宗祊之至重滯
愛同於晉武則哲異於宋宣但欲威之榎楚期於懲肅
義方之教豈若是乎卒使昏虐君臨姦回肆毒迹宣后
之行事身殁已為幸矣靜帝越自幼沖紹兹衰統内挾
有劉之詐戚藩無齊代之強隋氏因之遂遷龜鼎雖復
岷峨投袂翻成凌奪之威漳滏勤王無救宗周之殞嗚
呼以文皇之經啓鴻基武皇之克隆景業未踰二紀不
祀忽諸斯蓋先帝之餘殃非孺子之罪戾也
北史卷十
北史卷十考證
高祖武皇帝紀甲寅祀感帝於南郊感字下周書有
生字
五月庚午以南山衆瑞並集南山周書作山南
五月甲午朔以旱故避正寢不受朝據上文云三月
乙丑朔則此當係甲子非甲午也
以應楊忠楊監本誤陽今從上文詔柱國楊忠率騎
一萬與突厥伐齊句改正
六月庚申慧星出三台入文昌犯上將經紫宮入苑
苑周書作危
六月乙未以大將軍太原公王秉為柱國秉一本作
柬
以大將軍赫連達為柱國大監本誤天今改從南本
廣寧公侯莫陳迥侯莫陳迥周書作薛迴
集關河東諸軍校獵關字下周書有中字
烏氏公尹升步騎五千守鼓鍾鎮烏一本作焉
柱國宇文盛步兵一萬守汾水關周書兵作騎又下
文虹見於晉州城上首向南尾入紫宮紫字下有微
字齊晉州刺史崔嵩嵩字上有景字
己卯軍次并州卯當係未字之誤以上文十二月戊
申計之則戊申距丁丑己為匝月安得復有己卯乎
今各本俱同姑摘出之
延宗衆散衿甲軍門衿一本作解應改從之
甲子帝入鄴城以上文癸巳下文己亥計之則子當
作午
偽齊破掠為奴婢者不問公私並放免之破應從周
書作被
梁公侯莫陳芮為大司馬芮監本訛内今改從南本
彫斵之物並賜貧人斵監本訛斷今改從南本
以刑止刑以輕代重以輕代重周書作世輕世重
詔自永熙三年七月以來十月以前十月上周書有
去年二字應從之
宣皇帝紀是月遣使簡視京城城周書作兆
大後丞隋公楊堅為大前疑柱國滎陽公司馬消難為
大後丞丞監本誤承今俱改從南本
遣御正杜果使於陳果周書作杲
乙卯詔江右請州新附人給復二十年右周書作左
戊午突厥遣使獻方物午監本誤平今改從南本
辛卯行幸同州增候正前驅式道為三百六十重式
周書作戒
其間誅戮黜免者不可勝言間監本作問今從南本
靜皇帝紀癸丑封皇帝衍為鄴王鄴監本訛萊周書
同今從列傳改正
史臣論内挾有劉之詐戚藩無齊代之強内挾有劉
之詐周書作内相挾孫劉之詐應改從之
北史卷十考證
