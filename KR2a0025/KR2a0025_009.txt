北史卷九
唐李延壽撰
周帝紀上第九
周太祖文皇帝姓宇文氏諱泰字黑獺代郡武川人也
其先出自炎帝炎帝為黃帝所滅子孫遁居朔野其後
有葛烏兔者雄武多算略鮮卑奉以為主遂總十二部
落世為大人及其裔孫曰普回因狩得玉璽三紐文曰
皇帝璽普回以為天授己獨異之其俗謂天子曰宇文
故國號宇文並以為氏普回子莫那自隂山南徙始居
遼西是曰獻侯為魏舅甥之國自莫那九世至侯歸豆
為慕容晃所滅其子陵仕燕拜駙馬都尉封玄菟公及
慕容寶敗歸魏拜都牧主賜爵安定侯天興初魏遷豪
傑於代都陵隨例徙居武川即為其郡縣人焉陵生系
系生韜韜生皇考肱並以武略稱肱任俠有氣幹正光
末沃野鎮人破六韓拔陵作亂其偽署王衞可瓌最盛
肱乃糺合鄉里斬瓌其衆乃散後陷鮮于修禮為定州
軍所破戰没於陣武成初追諡曰德皇帝帝德皇帝之
少子也母曰王氏初孕五月夜夢抱子升天纔不至而
止寤以告德皇帝德皇帝喜曰雖不至天貴亦極矣帝
生而有黑氣如蓋下覆其身及長身長八尺方顙廣額
美鬚髯髮長委地垂手過膝背有黑子宛轉若盤龍之
形面色紫光人望而敬畏之少有大度不事家人生業
輕財好施以交結賢士大夫為務隨德皇帝在鮮于修
禮軍及葛榮殺修禮帝時年十八榮下任將帥察其無
成謀與諸兄去之計未行會榮滅因隨尒朱榮遷晉陽
榮忌帝兄弟雄傑遂託以他罪誅帝第三兄洛生帝以
家冤自理辭旨慷慨榮感而免之益加敬待始以綂軍
從榮征討後以别將從賀拔岳討北海王顥於洛陽孝
莊反正以功封寧都子後從岳入關平万俟醜奴行原
州事時關隴宼亂帝撫以恩信百姓皆喜曰早遇宇文
使君吾等豈從逆亂帝嘗從數騎於野忽聞簫鼓之音
以問從者皆莫之聞意獨異之普泰二年尒朱天光東
拒齊神武留弟顯壽鎮長安召秦州刺史侯莫陳悦東
下岳知天光必敗欲留悦共圖顯壽計無所出帝謂岳
曰今天光尚近悦未必貳心若以此事告之恐其驚懼
然悦雖為主將不能制物若先說其衆必人有留心進
失爾朱之期退恐人情變動若乘此說悦事無不遂岳
大喜即令帝入悦軍說之悦遂與岳襲長安帝輕騎為
前鋒追至華隂禽顯壽及岳為關西大行臺以帝為左
丞領岳府司馬事無巨細皆委決焉齊神武既除尒朱
氏遂專朝政帝請往觀之至并州神武以帝非常人曰
此小兒眼目異將留之帝詭陳忠款具託左右苦求復
命倍道而行行一日而神武乃悔發上驛千里追帝至
關不及而反帝還謂岳曰高歡豈人臣邪逆謀未發者
憚公兄弟耳侯莫陳悦本實庸材亦不為歡忌但為之
備圖之不難今費也頭控弦之騎不下一萬夏州刺史
解拔彌俄突勝兵三千餘人及靈州刺史曹泥並恃僻
遠常懷異望河西流人紇豆陵伊利等戸口富實未奉
朝風今若移軍近隴扼其要害示之以威懷之以德即
可收其士馬以資吾軍西輯氐羌北撫沙塞還軍長安
匡輔魏室此桓文之舉也岳大悦復遣帝詣闕請事密
陳其狀魏帝納之加帝武衞將軍還令報岳岳遂引軍
西次平凉岳以夏州隣接宼賊欲求良刺史以鎮之衆
皆舉帝岳曰宇文左丞吾左右手何可廢也沉吟累日
乃從衆議表帝為夏州刺史帝至州伊利望風款附而
曹泥猶通使於齊神武魏永熙三年正月賀拔岳欲討
曹泥遣都督趙貴至夏州與帝謀帝曰曹泥孤城阻遠
未足為憂侯莫陳悦貪而無信是宜先圖也岳不聽遂
與悦俱討泥二月至河曲果為悦所害衆散還平涼唯
大都督趙貴率部曲收岳屍還營三軍未知所屬諸將
以都督宼洛年最長推總兵事洛素無雄略威令不行
乃請避位於是趙貴言於衆稱帝英姿雄略若告喪必
來赴難因而奉之大事濟矣諸將皆稱善乃令赫連達
馳至夏州告帝士吏咸泣請留以觀其變帝曰難得而
易失者時也不俟終日者機也今不早赴將恐衆心自
離都督彌姐元進規應悦密圖帝事發斬之帝乃率帳
下輕騎馳赴平涼時齊神武遣長史侯景招引岳衆帝
至定安遇之於傳舍吐哺上馬謂曰賀拔公雖死宇文
泰尚存卿何為也景失色曰我猶箭耳隨人所射者也
景於此還帝至平涼哭岳甚慟將士悲且喜曰宇文公
至無所憂矣齊神武又使景與常侍張華原義寧太守
王基勞帝帝不受命與基有舊將留之并欲留景並不
屈乃遣之時斛斯椿在帝所曰景人傑也何故放之帝
亦悔驛追之不及基亦逃歸言帝雄傑請及其未定滅
之神武曰卿不見賀拔侯莫陳乎吾當以計拱手取之
及沙苑之敗神武乃始追悔于時魏帝將圖神武聞岳
被害遣武衞將軍元毗宣旨勞岳軍追還洛陽毗到平
涼會諸將已推帝侯莫陳悦亦被勑追還悦既附神武
不肯應召帝曰悦枉害忠良復不應詔命此國之大賊
乃令諸軍戒嚴將討悦及毗還帝表於魏帝辭以高歡
至河東侯莫陳悦在永洛首尾受敵乞少停緩帝志在
討悦而未測朝旨且衆未集假為此辭因與元毗及諸
將刑牲盟誓同奬王室初賀拔岳營河曲軍吏獨行忽
見一翁謂曰賀拔雖據此衆終無所成當有一宇文家
從東北來後必大盛言訖不見至是方驗魏帝因詔帝
為大都督即綂賀拔岳軍帝乃與悦書責以殺賀拔岳
罪又諭令歸朝悦乃詐為詔書與秦州刺史万俟普撥
令為己援普撥疑之封以呈帝帝表奏之魏帝因問帝
安秦隴計帝請召悦授以内官及處以瓜涼一藩不然
則終致猜虞三月帝進軍至原州衆軍悉集諭以討悦
意士卒莫不懷憤四月引兵上隴留兄子遵為都督鎮
原州帝軍令嚴肅秋毫無犯百姓大悦軍出木狹關大
雪平地二尺帝知悦怯而多猜乃倍道兼行出其不意
悦果疑其左右有異志左右不自安衆遂離貳聞大軍
且至退保略陽留一萬餘人據守永洛帝至圍之城降
帝即輕騎數百趣略陽以臨悦軍其部將皆勸悦退保
上邽時南秦州刺史李弼亦在悦軍間遣使請為内應
其夜悦出軍軍自驚潰將卒或來降帝縱兵奮擊大破
之悦與其子弟及麾下數十騎遁走帝乃命原州都督
遵追悦至牽屯山斬之傳首洛陽帝至上邽悦府庫財
物山積皆以賞士卒毫釐無所取左右竊以一銀甕歸
帝知而罪之即剖賜將士衆大悦齊神武聞關隴剋捷
遣使於帝深相倚結帝拒而不納封神武書以聞時神
武已有異志故魏帝深仗於帝仍令帝稍引軍而東帝
乃令大都督梁禦率步騎五千將鎮河渭合口為圖河
東計魏帝進帝侍中驃騎大將軍開府儀同三司關西
大都督略陽縣公承制封拜使持節如故時魏帝方圖
齊神武又遣徵兵帝乃令前秦州刺史駱超為大都督
率輕騎一千赴洛魏帝進授帝兼尚書左僕射關西大
行臺餘官如故帝乃傳檄方鎮曰蓋聞隂陽遞用盛衰
相襲苟當百六無間三五皇家創歴陶鑄蒼生保安四
海仁育萬物運距孝昌屯沴屢起隴冀騷動燕河狼顧
雖靈命重啓蕩定有期而乘釁之徒因翼生羽賊臣高
歡器識庸下出自輿皂罕禮義直以一介鷹犬效力
戎行靦冐恩私遂階榮寵不能竭誠盡節專挾姦回乃
勸尒朱榮行兹篡逆及榮以專政伏誅世隆以凶黨外
叛歡苦相敦勉令取京師又勸吐万兒復為弑虐暫立
建明以令天下假推普泰欲竊威權並歸廢斥俱見酷
害於是稱兵河北假討尒朱亟通表奏云取讒賊既行
廢黜遂將篡弑以人望未改恐鼎鑊交及乃求宗室權
允人心天方與魏必將有主翊戴聖明誠非歡力而歡
阻兵安忍自以為功廣布腹心跨州連郡端揆禁闥莫
非親黨皆行貪虐窫窳生靈而舊將名臣正人直士横
生瘡痏動挂網羅故武衞將軍伊琳清直武毅禁旅攸
屬直閤將軍鮮于康仁忠亮驍傑爪牙斯在歡收而戮
之曾無聞奏司空高乾是其黨與每相影響謀危社稷
但姦志未從恐先泄漏乃密白朝廷使殺高乾方哭對
其弟稱天子横戮孫騰任祥歡之心膐並使入居樞近
伺國閒隙知歡逆謀將發相繼歸逃歡益加撫待亦無
陳白然歡入洛之始本有姦謀令親人蔡儁作牧河濟
厚相恩贍為東道主人故關西大都督清水公賀拔岳
勲德隆重興亡攸寄歡好亂樂禍深相忌毒乃與侯莫
陳悦隂圖陷害幕府以受律專征便即討戮歡知逆狀
已露稍懷旅拒遂遣蔡儁拒代令竇泰佐之又遣侯景
等云向白馬輔世珍等徑趣石濟高隆之及婁昭等屯
據壺關韓軌之徒擁衆蒲坂於是上書天子數論得失
訾毁乘輿威侮朝廷藉此微庸冀兹大寶溪壑可盈禍
心不測或言徑赴荆楚開疆於外或言分詣伊洛取彼
讒人或言欲來入關與幕府決戰今聖明御運天下清
夷百寮師師四隩來暨人盡忠良誰為君側而歡威福
自已生是亂階緝構南箕指鹿為馬包藏凶逆伺我神
器是而可忍孰不可容幕府折衝宇宙親當受脤銳師
百萬彀騎千羣裏糧坐甲唯敵是俟義之所在糜軀匪
恡頻有詔書班告天下稱歡逆亂徵兵致伐今便分命
將帥應機進討或趣其要害或襲其窟穴電繞蛇擊霧
合星羅而歡違負天地毒被人鬼乘此掃蕩易同俯拾
歡若度河稍逼宫廟則分命諸將直取并州幕府躬自
東轅電赴伊洛若固其巢穴未敢發動亦命羣帥百道
俱前轘裂賊臣以謝天下其州鎮郡縣率土黎人或州
鄉冠冕或勲庸世濟並宜捨逆歸順立效軍門封賞之
科已有别格凡百君子可不勉哉帝謂諸軍曰高歡雖
智不足而詐有餘今聲言欲西其意在入洛吾欲令宼
洛率馬步萬餘自涇州東引王羆率甲士一萬先據華
州歡若西來王羆足得抗拒如其入洛宼洛即襲汾晉
吾便速駕直赴京邑使其進有内顧之憂退有被躡之
勢一舉大定此為上策衆咸稱善七月帝帥衆發自高
平前軍至于弘農而齊神武稍逼京師魏帝親總六軍
屯河橋令左衞元斌之領軍斛斯椿鎮武牢帝謂左右
曰高歡數日行八九百里曉兵者所忌正須乘便擊之
而主上以萬乘之重不能度河決戰方緣津據守且長
河萬里扞禦為難一處得度大事去矣即以大都督趙
貴為别道行臺自蒲坂濟趣并州遣大都督李賢將精
騎一千赴洛陽會斌之與斛斯椿爭權鎮防不守魏帝
遂輕騎入關帝備儀衞奉迎謁見於東驛免冠流涕謝
罪乃奉魏帝都長安披草萊立朝廷軍國之政咸取決
於帝仍加授大將軍雍州刺史兼尚書令進封略陽郡
公别置二尚書隨機處分解尚書僕射餘如故初魏帝
在洛陽許以馮翊長公主配帝未及結納而魏帝西遷
至是詔帝尚之拜駙馬都尉八月齊神武襲陷潼關侵
華隂帝率諸軍屯霸上以待之神武留其將薛瑾守關
而退帝乃進軍斬瑾虜其卒七千還長安進位丞相十
一月遣儀同李諱與李弼趙貴等討曹泥於靈州諱引
河灌之明年泥降遷其豪帥于咸陽十二月魏孝武帝
崩帝與羣公定冊尊立魏南陽王寶炬為嗣是為文帝
大綂元年正月己酉魏帝進帝都督中外諸軍錄尚書
事大行臺改封安定郡王帝固讓王及錄尚書魏帝許
之乃改封安定郡公東魏將司馬子如宼潼關帝軍霸
上子如乃回軍自蒲津宼華州刺史王羆擊走之三月
帝命有司為二十四條新制奏行之
二年五月秦州刺史建忠王万俟普撥率所部入東魏
帝輕騎追之至河北千餘里不及而還
三年正月東魏宼龍門屯軍蒲坂造三道浮橋度河又
遣其將竇泰趣潼關高昂圍洛州帝出軍廣陽召諸將
謂曰賊掎吾三面又造橋示欲必度是欲綴吾軍使竇
泰得西入耳且歡起兵以來泰每先驅下多銳卒屢勝
而驕今襲之必剋剋泰則歡不戰而走矣諸將咸曰賊
在近捨而襲遠若差跌悔何及也帝曰歡前再襲潼關
吾軍不過霸上今者大來謂吾但自守耳又狃於得志
有輕我之心乘此擊之何往不剋賊雖造橋未能徑度
比五日中吾取泰必矣庚戌帝還長安聲言欲向隴右
辛亥謁魏帝而潛軍至小關竇泰卒聞軍至陳未成帝
擊之盡俘其衆斬泰傳首長安高昂聞之焚輜重而走
齊神武亦撤橋而退帝乃還六月帝請罷行臺魏帝復
申前命授帝錄尚書事固讓乃止八月丁丑帝率李弼
獨孤信梁禦趙貴于謹若干惠怡峯劉亮王德侯莫陳
崇李遠達奚武等十二將東伐至潼關帝乃誓於師曰
與爾有衆奉天威誅暴亂惟爾衆士整爾甲兵戒爾戎
事無貪財以輕敵無暴人以作威用命則有賞不用命
則有戮爾衆士其勉之乃遣于謹先徇地至盤豆拔之
獲東魏將高叔禮送于長安戊子至弘農攻之城潰禽
東魏陜州刺史李徽伯虜其戰士八千守將高千走度
河命賀拔勝追禽之並送長安於是宜陽邵郡皆歸附
先是河南豪傑應東魏者皆降齊神武懼率衆下蒲坂
將自后土濟遣其將高昂以三萬人出河南是歲關中
饑帝館榖於弘農五十餘日時軍士不滿萬人聞神武
將度乃還神武遂度河逼華州刺史王羆嚴守乃涉洛
軍於許原西帝至渭南徵諸州兵未會將擊之諸將以
衆寡不敵請且待歡更西以觀之帝曰歡若至咸陽人
情轉騷擾今及其新至可擊之即造浮橋於渭令軍士
齎三日糧輕騎度渭輜重自渭南夾渭而西十月壬辰
至沙苑距齊軍六十餘里神武引軍來會癸巳候騎告
齊軍至帝召諸將謀李弼曰彼衆我寡不可平地置陣
此東十里有渭曲可先據以待之遂進至渭背水東西
為陣李弼為右拒趙貴為左拒命將士皆偃戈於葭蘆
中聞鼓聲而起日晡齊師至望見軍少競萃於左軍亂
不成列兵將交帝鳴鼓士皆奮起于謹等六軍與之合
戰李弼等率鐡騎横擊之絶其軍為二遂大破之斬六
千餘級臨陣降者二萬餘人神武夜遁追至河上復大
剋前後虜其卒七萬留其甲兵二萬餘悉縱歸收其輜
重兵甲獻俘長安李穆曰高歡膽破矣逐之可獲帝不
聽乃還軍渭南時所徵諸州兵始至乃於戰所準當時
兵人種樹一株栽柳七千根以旌武功魏帝進帝柱國
大將軍增邑并前五千戸李弼等十二將亦進爵增邑
以左僕射馮翊王元季海為行臺與開府獨孤信帥步
騎二萬向洛陽賀拔勝李弼度河圍蒲坂蒲坂鎮將高
子信開門納勝軍東魏將薛崇禮棄城走勝等追獲之
帝進軍蒲坂略定汾絳初帝自弘農入關後東魏將高
昂圍弘農聞其軍敗退守洛陽獨孤信至新安昂復走
度河遂入洛陽自梁陳已西將吏降者相屬於是東魏
將堯雄趙育是云寶出潁川欲復降地帝遣儀同宇文
貴梁遷等逆擊大破之趙育來降東魏復遣任祥率河
南兵與堯雄合儀同怡峯與貴遷等復擊破之又遣都
督韋孝寬取豫州是云寶殺其東揚州刺史那椿以州
來降
四年三月帝率諸將入朝禮畢還華州七月東魏將侯
景等圍獨孤信於洛陽齊神武繼之帝奉魏帝至榖城
臨陣斬東魏將莫多婁貸文悉虜其衆送弘農遂進軍
瀍東景等夜解圍去及旦帝率輕騎追至河上景等北
據河橋南屬芒山為陣與諸軍戰帝馬中流矢驚逸軍
中擾亂都督李穆下馬授帝軍復振於是大捷斬其將
高昂李猛宋顯等虜其甲士一萬五千人赴河死者萬
數是日置陣既大首尾懸遠從旦至未戰數十合氛霧
四塞莫能相知獨孤信李遠居右趙貴怡峯居左戰並
不利又未知魏帝及帝所在皆棄其卒先歸開府李諱
念賢等為後軍遇信等退即與俱還由是班師洛陽亦
失守大軍至弘農守將皆已棄城西走所虜降卒在弘
農者因相與閉門拒守進攻拔之誅其魁首數百人大
軍之東伐也關中留守兵少而前後所虜東魏士卒皆
散在百姓間乃謀亂及李諱等至長安計無所出乃與
太尉王明僕射周惠達輔魏太子出次渭北關中大震
恐百姓相剽劫於是沙苑所俘軍人趙青雀雍州人于
伏德等遂反青雀據長安子城伏德保咸陽與太守慕
容思慶各收降卒以拒還師長安城人皆相率拒青雀
每日接戰魏帝留止閿鄉令帝討之長安父老見帝且
悲且喜曰不意今日復得見公士女咸相賀華州刺史
宇文導襲咸陽斬思度禽伏德南度渭與帝會攻破青
雀太傅梁景叡先以疾留長安遂與青雀通謀至是亦
伏誅關中乃定魏帝還長安帝復屯華州十二月是云
寶襲洛陽東魏將王元軌棄城走都督趙剛襲廣州拔
之自襄廣以西城鎮復西屬
五年冬大閱於華隂
六年春東魏將侯景出三鵶將侵荆州帝遣開府李弼
獨孤信各率騎出武關景乃還夏蠕蠕度河至夏州帝
召諸軍屯沙苑以備之
七年十一月帝奏行十二條制恐百官不勉於職事又
下令申明之
八年十月齊神武侵汾絳圍玉壁帝出軍蒲坂神武退
度汾追之遂遁去十二月魏帝狩於華隂大饗將士帝
帥諸將朝於行在所
九年二月東魏北豫州刺史高慎舉州來附帝帥師迎
之三月齊神武據芒山陣不進者數日帝留輜重於瀍
曲軍士銜枚夜登芒山未明擊之神武單騎為賀拔勝
所逐僅免帝率右軍若干惠大破神武軍悉虜其步卒
趙貴等五將軍居右戰不利神武復合戰帝又不利夜
引還入關屯渭上神武進至陜開府達奚武等禦之乃
退帝以芒山諸將失律上表自貶魏帝不許於是廣募
關隴豪右以增軍旅十月大閱於櫟陽還屯華州
十年五月帝朝京師七月魏帝以帝前後所上二十四
條及十二條新制定為中興永式命尚書蘇綽更損益
之總為五卷班於天下於是搜簡賢才為牧守令習新
制而遣焉數年間百姓便之十月大閱於白水
十一年十月大閱於白水遂西狩岐陽
十二年春涼州刺史宇文仲和據州反瓜州人張保害
刺史成慶以應之帝遣開府獨孤信討之東魏將侯景
侵襄州帝遣開府若干惠禦之至穰景遁去五月獨孤
信平涼州禽仲和遷其百姓六千餘家於長安瓜州都
督令狐延起義誅張保瓜州平七月帝大會諸軍於咸
陽
十三年正月東魏河南大行臺侯景舉河南六州來附
被圍於潁川六月帝遣開府李弼援之東魏將韓軌等
遁去景遂徙鎮豫州於是遣開府王思政據潁川弼引
軍還七月侯景密圖附梁帝知其謀悉追還前後所配
景將士景懼遂叛冬帝奉魏帝西狩咸陽
十四年春魏帝詔封帝長子覺為寧都郡公初帝以平
元顥納孝莊帝功封寧都縣子至是改以為郡以封覺
用彰勤王之始也五月魏帝進帝位太師帝奉魏太子
廵撫西境登隴刻石紀事遂至原州歴北長城大狩東
趣五原至蒲州聞魏帝不豫而還及至魏帝疾已愈乃
還華州是歲東魏將高岳圍王思政於潁川
十五年春帝遣大將軍趙貴帥師援王思政高岳堰洧
水以灌城潁川以北皆為陂澤救兵不得至六月潁川
陷初侯景圍建業梁司州刺史柳仲禮赴臺城梁竟陵
郡守孫暠以郡内附帝使大都督符貴鎮之及建業陷
仲禮還司州來宼暠以郡叛帝大怒十一月遣開府楊
忠攻剋隨州進圍仲禮長史馬岫於安陸
十六年正月仲禮來援安陸楊忠逆擊於漴頭大破之
禽仲禮馬岫以城降三月魏帝封帝第二子震為武邑
公七月帝東伐拜章武公導為大將軍總督留守諸軍
屯涇北鎮關中九月丁巳軍出長安連雨自秋及冬諸
軍馬驢多死遂於弘農北造橋濟河自蒲坂還於是河
南自洛陽河北自平陽以東遂入齊
十七年三月魏文帝崩皇太子嗣位帝以冡宰總百揆
十月帝遣大將軍王雄出子午伐上津魏興大將軍達
奚武出散關伐南鄭
廢帝元年春王雄平上津魏興以其地置東梁州四月
達奚武圍南鄭月餘梁州刺史宜豐侯蕭脩以州降武
八月東梁州百姓圍州城帝復遣王雄討之
二年正月魏帝詔帝為左丞相大行臺都督中外諸軍
事二月東梁州平遷其豪帥於雍州三月帝遣大將軍
魏安公尉遲迥帥師伐梁武陵王蕭紀於蜀四月帝勒
銳騎三萬西踰隴度金城河至姑臧吐谷渾震懼遣使
獻其方物七月帝至自姑臧八月尉遲迥剋成都剱南
平十一月尚書元烈謀亂伏誅
三年正月始作九命之典以叙内外官爵以第一品為
九命第九品為一命改流外品為九秩亦以九為上又
改置州郡縣凡改州四十六置州一改郡一百六改縣
三百三十魏帝有怨言於是帝與公卿議廢帝立齊王
廓是為恭帝
恭帝元年四月帝大饗羣臣魏史柳虬執簡書告于朝
曰廢帝文皇帝之嗣子年七歲文皇帝託於安定公曰
是子也才由于公不才亦由于公公宜勉之公既受兹
重寄居元輔之任又納女為皇后遂不能訓誨有成致
令廢黜負文皇帝付屬之意此咎非安定公而誰帝乃
令太常盧辯作誥諭公卿曰嗚呼我羣后暨衆士維文
皇帝以襁褓之嗣託於予訓之誨之庶厥有成而予罔
能革變厥心庸暨乎廢墜我文皇帝之志嗚呼兹咎予
其焉避予實知之矧爾衆人之心哉惟予之顔豈惟今
厚將恐來世以予為口實乙亥魏帝詔封帝子邕為輔
城公憲為安城公七月西狩至原州梁元帝遣使請據
舊圖以定疆界又連結於齊言辭悖慢帝曰古人有言
天之所棄誰能興之其蕭繹之謂乎十月壬戌遣柱國
于謹中山公護與大將軍楊忠韋孝寬等步騎五萬討
之十一月癸未師濟漢中山公護與楊忠率銳騎先屯
其城下景申于謹至江陵列營圍守辛亥剋其城戕梁
元帝虜其百官士庶以歸没為奴婢者十餘萬免者二
百餘家立蕭詧為梁主居江陵為魏附庸魏氏之初綂
國三十六大姓九十九後多絶滅至是以諸將功高者
為三十六國後次者為九十九姓後所綂軍人亦改從
其姓
二年梁廣州刺史王琳宼邊十月帝遣大將軍豆盧寧
帥師討之
三年正月丁丑初行周禮建六官魏帝進帝位太師大
冡宰帝以漢魏官繁思革前弊大綂中乃令蘇綽盧辯
依周制改創其事尋亦置六卿官然為撰次未成衆務
猶歸臺閣至是始畢乃命行之四月帝北廵七月度北
河魏帝封帝子直為秦郡公招為正平公九月帝不豫
還至雲陽命中山公護受遺輔嗣子十月乙亥帝薨于
雲陽宮還長安發喪時年五十十二月甲申葬于成陵
諡文公及孝閔帝受禪追尊為文王廟曰太祖武成元
年追尊為文皇帝帝知人善任使從諫如順流崇尚儒
術明達政事恩信被物能駕馭英豪一見之者咸思用
命沙苑所獲囚俘釋而用之及河橋之役以充戰士皆
得其死力諸將出征授以方略無不制勝性好朴素不
尚虚飾恒以反風俗復古始為心云
孝閔皇帝諱覺字陁羅尼文帝第三子也母曰元皇后
大綂八年生於同州七歲封略陽郡公時善相者史元
華見帝退謂所親曰此公子有至貴相但恨不壽耳魏
恭帝三年三月命為安定公世子四月拜大將軍十月
乙亥文帝崩景子世子嗣位為太師大冡宰十二月丁
亥魏帝詔以岐陽地封帝為周公庚子詔禪位于帝曰
予聞皇天之命不于常惟歸于德故堯授舜舜授禹時
宜也天厭我魏邦垂變以告惟爾罔弗知予雖不明敢
弗龔天命格有德哉今踵唐虞舊典禪位于周庸布告
爾焉使大宗伯趙貴持節奉冊書曰咨爾周公帝王之
位弗常有德者受命時乃天道予式時庸荒求于唐虞
之彛踵曰我魏德之終舊矣我邦小大罔弗知今其可
亢怫于天道而不歸有德歟時用詢謀僉曰公昭考文
公格勲德于天地丕濟黔黎洎公又躬宣重光故玄象
徵見于上謳訟奔走于下天之歴數用實在焉予安敢
弗若是以欽祗聖典遜位于公公其享兹天命保有萬
國可不慎歟魏帝臨朝遣戸部中大夫濟北公元廸致
皇帝璽綬帝固辭公卿百辟勸進太史陳祥瑞乃從之
是日魏帝遜位于大司馬府
元年春正月天王即位柴燎告天朝百官于路門追尊
皇考文公為文王皇妣為文后大赦封魏帝為宋公是
日槐里獻赤雀百官奏議曰帝王之興罔弗更正朔明
受之於天革人視聽也逮于尼甫稽諸隂陽云行夏之
時後王所不易今魏歴告終周室受命以木承水實當
行錄正用夏時式遵聖道惟文王誕玄氣之祥有黑水
之讖服色宜尚焉制曰可以大司徒趙郡王李弼為太
師以大宗伯南陽公趙貴為太傅大冡宰以大司馬河
内公獨孤信為太保以大宗伯中山公護為大司馬以
大將軍寧都公毓高陽公達奚武武陽公豆盧寧小司
宼陽平公李遠小司馬博陵公賀蘭祥小宗伯魏安公
尉遲迥並為柱國壬寅祀圓丘詔曰予本自神農其於
二丘宜作厥主始祖獻侯啓于遼海配南北郊文考德
符五運受天明命祖于明堂以配上帝癸卯祀方澤甲
辰遂祭太社初除市門税乙巳享太廟丁未會于乾安
殿班賞各有差戊申詔有司分命使者廵察風俗求人
得失禮餼高年恤于鰥寡辛亥祀南郊壬子立王后元
氏辛酉享太廟癸亥親耕籍田二月癸酉朔朝日于東
郊戊寅祭太社丁亥柱國楚國公趙貴謀反伏誅太保
獨孤信罪免甲午以大司空梁國公侯莫陳崇為太保
大司馬晉國公護為大冡宰柱國博陵公賀蘭祥為大
司馬高陽公達奚武為大司宼大將軍化政公宇文貴
為柱國三月己酉衞國公獨孤信賜死癸亥省六府士
員二分之一夏四月壬申降死罪已下囚壬午謁成陵
丁亥享太廟五月己酉帝將觀漁於昆明池博士姜頃
諫乃止秋七月壬寅帝聽訟於右寢多所哀宥辛亥享
太廟八月戊辰祭太社辛未降死罪已下囚甲午詔二
十四軍舉賢良九月庚申改太守為郡守帝性剛果忌
晉公護之專司會李植軍司馬孫恒以先朝佐命入侍
左右亦疾護權重乃與宮伯乙鳳賀拔提等潛請帝誅
護帝許之又引宮伯張先洛先洛以白護護乃出植為
梁州刺史恒為潼州刺史鳳等更奏帝將召羣臣入因
此誅護先洛又白之時小司馬尉綱總綂宿衞兵護乃
召綱入殿中詐呼鳳等論事以次執送護第並誅之綱
仍罷禁兵帝無左右獨在内殿以宮人執兵自守護遣
大司馬賀蘭祥逼帝遜位貶為略陽公遂幽於舊邸月
餘日以弑崩時年十六植恒等亦遇害及武帝誅護後
乃詔曰故略陽公至德純粹天姿秀傑屬魏祚告終寶
命將改謳歌允集歴數攸歸上協蒼靈之慶下昭后祗
之錫而禍生肘腋釁起蕭墻白武噬驂蒼鷹集殿幽辱
神器弑酷乘輿冤結生靈毒流㝢縣今河海澄清氛沴
消蕩追尊之禮宜崇徽號遣太師蜀國公迥於南郊上
諡曰孝閔皇帝陵曰靜陵
世宗明皇帝諱毓小名綂萬突文皇帝之長子也母曰
姚夫人永熙三年文帝臨夏州生於綂萬城因以名焉
大綂十四年封寧都郡公魏恭帝三年累遷大將軍鎮
隴右孝閔踐阼進位柱國轉岐州刺史有美政及孝閔
廢晉公護遣迎帝於岐州九月癸亥至京師止於舊邸
羣臣上表勸進備法駕奉迎帝固讓羣臣固請乃許之
元年秋九月天王即位大赦乙丑朝羣臣於延壽殿冬
十月癸酉太師趙國公李弼薨己卯以大將軍昌平公
尉綱為柱國乙酉祀圓丘景戌祀方丘甲午祭太社陽
平公李遠賜死辛未梁敬帝遜位于陳十一月庚子享
太廟丁未祀圓丘十二月庚午謁成陵庚辰以大將軍
輔城公邕為柱國戊子赦長安見囚甲午詔元氏子女
自坐趙貴等事以來所有没入為官口者悉免之
二年春正月乙未以大冡宰晉公護為太師辛亥親耕
籍田癸丑立王后獨孤氏丁巳於雍州置十二郡三月
甲午北豫州刺史司馬消難舉州來附改雍州刺史為
牧京兆郡守為尹庚申詔三十六國九十九姓自魏南
徙皆稱河南人今周室既都關中宜改稱京兆人夏四
月己巳以太師晉公護為雍州牧辛未降死罪囚一等
五歲刑已下皆原之甲戌天王后獨孤氏崩甲申葬敬
后五月乙未以大司空梁國公侯莫陳崇為大宗伯六
月癸亥嚈噠國遣使朝貢己巳板授高年刺史守令恤
鰥寡孤獨各有差分長安為萬年縣並居京城壬申遣
使分行州郡理囚徒察風俗掩骸埋胔秋七月順陽獻
三足烏八月甲子羣臣上表稱慶於是大赦文武普進
級九月辛卯以大將軍楊忠王雄並為柱國甲辰封少
師元羅為韓國公以紹魏後丁未行幸同州故宅賦詩
冬十月辛酉突厥遣使朝貢癸亥太廟成乙亥以功臣
琅邪貞獻公賀拔勝等十三人配享文帝廟庭壬午大
赦
武成元年春正月己酉太師晉公護上表歸政帝始親
萬機軍旅猶總於護初改都督諸州軍事為總管三月
癸巳陳六軍帝親擐甲胄迎太白於東方吐谷渾宼邊
庚戌遣大司馬博陵公賀蘭祥率衆討之夏五月戊子
詔有司造周歴己亥聽訟於正武殿辛亥以大宗伯梁
國公侯莫陳崇為大司徒大司宼高陽公達奚武為大
宗伯武陽公豆盧寧為大司宼柱國輔城公邕為大司
空乙卯詔曰比屢有糺發官司赦前事者有司自今勿
推究唯庫廐倉廩與海内所共漢帝有云朕為天下守
財耳若有侵盜公家財畜錢粟者魏朝之事年月既遠
一不須問自周有天下以來雖經赦宥事迹可知者有
司宜即推窮得實之日免其罪徵備如法賀蘭祥攻拔
洮陽洪和二城吐谷渾遁走閏月高昌遣使朝貢六月
戊子大雨霖詔公卿大夫士爰及牧守黎庶等令各上
封事讜言極諫無有所諱其遭水者有司可時廵檢條
列以聞庚子詔曰潁川從我是曰元勲無忘父城實起
王業文考屬天地草昧造化權輿拯彼流亡匡兹頽運
頼英賢盡力文武同心翼贊大功克隆帝業而被堅執
銳櫛風沐雨永言疇昔良用憮然若功成名遂建國剖
符子唯休也其有致死王事妻子無歸者朕甚傷之凡
從先王向夏州發夏州從來見在及薨亡者並量賜錢
帛稱朕意焉是月陳武帝殂秋八月己亥改天王稱皇
帝追尊文王為文皇帝大赦改元癸丑增御正四人位
上大夫冬十月齊文皇帝殂
二年春正月癸丑朔大會羣臣于紫極殿始用百戲三
月辛酉重陽閣成會羣臣公侯列將卿大夫及突厥使
於芳林園賜錢帛各有差夏四月帝因食糖䊚遇毒庚
子大漸詔曰人生天地之間稟五常之氣天地有窮已
五常有推移人安得長在是以有生有死者物理之必
然處必然之理脩短之間何足多恨朕雖不德性好典
墳披覽聖賢餘論未嘗不以此自曉今乃命也夫復何
言諸公及在朝卿大夫士軍中大小督將軍人等並立
勲效積有年載輔翼太祖成我周家令朕纘承大業處
萬乘之上此上不負太祖下不負朕躬朕得啓手啓足
從先帝於地下實無恨于心矣所可恨者朕享大位可
謂四年矣不能使政化修理黎庶豐足九州未一二方
猶梗顧此恨恨目用不瞑唯冀仁兄冡宰洎朕先正先
父公卿大臣等協和為心勉力相勸勿忘太祖遺志提
挈後人朕雖没九泉形骸不朽今大位虚曠社稷無主
朕兒幼少未堪當國魯國公邕朕之介弟寬仁大度海
内共聞能弘我周家必此子也夫人貴有始終公等事
太祖輔朕躬可謂有始矣若克念政道顧其艱難輔邕
以王天下者可謂有終矣哀死事生人臣大節公等可
思念此言令萬代稱歎朕稟生儉素非能力行菲薄每
寢大布之被服大帛之衣凡是器用皆無彫刻身終之
日豈容違棄此好喪事所須務從儉約歛以時服勿使
有金玉之飾若以禮不可闕皆令用瓦小歛訖七日哭
文武百官各權辟麻苴以素服從事葬日選擇不毛之
地因勢為墳勿封勿樹且厚葬傷生聖人所誡既服膺
聖人之教安敢違之凡百官司勿異朕意四方州鎮使
到各令三日哭哭訖權辟凶服還以素服從事待大例
除非有呼召各按部自守不得輒奔赴闕庭禮有通塞
隨時之義葬訖内外悉除服從吉三年之内勿禁婚娶
一令如平常也時事殷猥病困心亂止能及此如事有
不盡準此以類為斷死而可忍古人有之朕今忍死盡
此懷抱其詔即帝口授也辛丑帝崩於延壽殿時年二
十七諡曰明皇帝廟號世宗五月辛未葬於昭陵帝寬
明仁厚敦睦九族有君人之量幼而好學博覽羣書善
屬文詞彩溫麗及即位集公卿己下有文學者八十餘
人於麟趾殿刊校經史又捃採衆書自羲農已來訖于
魏末叙為世譜凡百卷所著文章十卷
論曰昔者水運將終羣凶放命或權威震主或釁逆滔
天咸謂大寶可以力致神器可以求得而卒誅夷繼及
亡不旋踵是知天命有底庸可惂乎周文爰自潛躍衆
無一旅驅馳戎馬之際躡足行伍之間時屬與能運膺
啓聖鳩集義勇糺合同盟一舉而殄仇讐再駕而匡帝
室於是内詢帷幄外杖材雄推至誠以待人弘大順以
訓物高氏藉甲兵之衆恃戎馬之強屢入近畿志圖吞
噬及英謀電發神旆風馳弘農建城濮之勲沙苑有昆
陽之捷取威定覇以弱為強紹元宗之衰緒創隆周之
景命南清江漢西舉巴蜀北控沙漠東據伊瀍乃擯落
魏晉憲章古昔修六官之廢典成一代之鴻規德刑並
用勲賢兼叙遠安邇悦俗阜人和億兆之望有歸揖讓
之期允集功業若此人臣以終盛矣哉非求雄略冠時
英姿不世天與神授緯武經文者孰能與於此乎昔漢
獻蒙塵曹公成夾輔之業晉安播蕩宋武建匡合之勲
校德論功綽有餘裕至於渚宮制勝闔城孥戮蠕蠕歸
命盡種誅夷雖事出於權道而用乖於德教斯為過矣
孝閔承既安之業膺樂推之運明皇處代邸之尊纂大
宗之緒始則權臣專命終乃政出私門俱懷芒刺之疑
用致幽弑之禍惜哉
北史卷九
北史卷九考證
周太祖文皇帝紀自莫那九世至侯歸豆侯歸豆周
書作侯豆歸
其偽署王衞可瓌最盛瓌周書作孤
後䧟鮮于修禮鮮于上脱於字今各本俱同姑仍之
四月引兵上隴留兄子遵為都督鎮原州遵周書作
導
軍出木狹關狹一本作峽
世隆以凶黨外叛歡苦相敦勉令取京師苦監本訛
若今改從閣本
謁見于東驛東驛周書作東陽驛
帝至渭南徵諸州兵未會將擊之未周書作皆下文
云乃還軍渭南時所徵諸州兵始至則此處當以未
為正
三月齊神武據芒山陣不進者數日陣字上周書有
為字
十四年春魏帝詔封帝長子覺為寧都郡公覺周書
作毓本卷明帝紀諱毓為文皇帝長子大綂十四年
封寧都郡公應改從之今各本俱同姑仍其舊
四月帝勒銳騎三萬西踰隴勒監本誤勤今改從南
本
孝閔皇帝紀洎公又躬宣重光又監本作入今從南
本
始祖獻侯啓于遼海周書于作土又下文五月己酉
帝將觀漁於昆明池博士姜頃諫乃止句頃作須又
引宮伯張先洛句先作光
世宗明皇帝紀庚辰以大將軍輔城公邕為柱國城
一本作成周書同然據高祖武皇帝紀年十二封輔
城郡公當以此為正
長安為萬年縣並居京城居周書作治
建國剖符子唯休也剖監本訛割今改從南本又子
周書作予
史臣論非求雄略冠時英姿不世求周書作夫
至於渚宮制勝宮監本訛官今改從南本
北史卷九考證
