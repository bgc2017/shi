熬波圖卷下元陳椿撰
篩水晒灰圖第二十二
扒掃聚灰圖第二十三
擔灰入淋圖第二十四
淋灰取滷圖第二十五
滷船鹽&KR0657;圖第二十六
打滷入船圖第二十七
擔載運滷圖第二十八
打滷入團圖第二十九
樵斫柴薪圖第三十
束縛柴薪圖第三十一
砍斫柴玍圖第三十二
塌車&KR0008;車圖第三十三
人車運柴圖第三十四
&KR0008;車運柴圖第三十五
鐡盤模樣圖第三十六
鑄造鐵柈圖第三十七
砌柱承柈圖第三十八
排湊盤面圖第三十九
煉打草灰圖第四十
装泥柈縫圖第四十一
上滷煎鹽圖第四十二
撈晒撩鹽圖第四十三
乾柈起鹽圖第四十四
出扒生灰圖第四十五
日收散鹽圖第四十六
起運散鹽圖第四十七
篩水晒灰攤灰篠勻之後遇有風起必致吹刮
竈丁用長柄浣料舀水於上風颺水篩潑周遍令
灰沾地庶免風吹失散
風日太燥灰欲飛灰底太濕生地衣老丁調停視乾濕
或晒或洒隨其宜長撩取水信手潑灰不至死長含濕
水勻不燥亦不濕明朝滷成鹹到骨
扒掃聚灰竈丁晒灰纔至午後灰已成鹹丁工
老幼男女分布場上用掃帚木扒掃閉推聚成堆
夏月一日成鹹冬月二三日方得成功
掃開掃閉秃千帚推去扒來穿兩肘百堆千堆亂人行
一嘗再嘗鹻人口千夫上場争晒灰晒灰亦有高低手
爾曺慎勿歎苦辛明日成鹽此其母
擔灰入淋灰已掃聚成堆纍纍滿場每淋約三
十擔以灰場闊狹淋墶大小為則各各挑擔入淋
先用生灰一擔鋪底却着所晒鹹灰傾入滿了又
用生灰一擔盖面用脚蹅踏堅實實則滷易流虚
則滷不下却束草一把於上然後以浣料舀鹹水
自束草上澆淋使灰不為水衝動用水之多少酌
量灰之鹹淡為凖
一淋灰半濕再淋灰欲泣三淋四淋灰底透竹筧通池
如雨集閒投石蓮就滷試三蓮四蓮直沉入丁夫閒少
辛苦多却恐無灰可相接
淋灰取滷所收鹹灰入淋澆水足則下滷流入
淋邊井内要知滷之鹹淡必用蓮管秤試如四蓮
俱起其滷為上淋過淡灰次日再晒管蓮之法
採石蓮先於淤泥内浸過用四等滷分浸四處最
鹹䴮滷浸一處(第一等)三分滷浸一分水浸一處(第二)
(等)一半水一半滷浸一處(第三等)一分滷浸二分水
浸一處(第四等)後用一竹管盛此四等所浸蓮子四
放於竹管内上用竹絲隔定竹管口不令蓮子漾
出以蓮管汲滷試之視四管蓮子之浮沉以别滷
鹹淡之等
扻灰上擔去復還傾灰滿淋高如山小池畜水待澆潑
外面雖濕中央乾灰如命脉滷如血血與命脉相流連
便湏載滷入團去官司明日催装柈
滷船鹽&KR0657;滷船運滷入團鹽&KR0657;載鹽上倉滷船
其身淺易於牽運鹽&KR0657;上有摧槽橄板鎖封關防
船艕(艕同榜竝船也)官為印烙
大&KR0657;(&KR0657;音貂吴船也)小&KR0657;名雖共鹽&KR0657;滷船各適用滷船淺淺
搆作艙鹽&KR0657;實實装其&KR1299;(&KR1299;音洞博雅舟名)灰滷附團便且輕
鹽鹺到倉遠而重也無橈槳與風帆篾纜牛牽運防送
打滷入船撁運滷船至灰場邊河内泊住工丁
用浣料將井内淋到滷水用竹管引流放入船用
牛牽運至團
大池小池無着處相呼上滷入團去&KR0008;船滿載百餘石
&KR0008;船塞港百餘隻看船人丁暫得閑牽牛從此無餘力
最喜長年老怕事滿船不敢偷涓滴
擔載運滷攤場有遠有近有高有低不通船隻
則桶擔挑負河港便當則用牛船搬載
擔夫負擔赬兩肩兩牛拽船行且鞭人力不甘牛有力
岸傍水底争相先牛肥且健不惜力擔夫惟愁桶底穿
日西比及到團前牛却長嘆人無言
打滷入團牛船載滷至團邊港内泊住工丁將
綰料就船舀起滷水傾於墻脚下元置竹管内引
放入團中從各枝分小渠内流入各池中停頓
團前運滷船銜尾上滷分溝入團裏長筧短筧斷復連
行地滔滔如注水今年天道好晒灰那更淋灰清徹底
試來入口十分鹹守煎歡賞管煎喜
樵斫柴薪辦鹽柴為本向者額輕蕩多今則額
重蕩少為因鹽額愈增而蕩如舊故也春首柴苗
方出漸次長茂雇人看守不得人牛踐踏謂之看
青及過五月小暑梅雨後方可樵斫間有缺柴之
家未待四月柴方長尺許已斫之矣雇募人夫入
蕩砍斫人夫手將鐵鐄(鐄音横廣韻鎌也)脚着木履為蕩
内柴根刺足難於行立也上則月分滷醎每鹽一
引用柴百束下則時月滷淡用柴倍其數至如四
五月乏柴則買大小麥桿柴接濟煎燒浙西為有
官蕩每引工本比浙東減五兩
黃茆白葦地一望百餘里長鐄瑩如雪動手即披靡縱
横卧荒野海風吹不起雖有菅與蒯亦毋棄憔悴
束縛柴薪雇募夫丁砍斫柴薪用草义翻晒三
兩日候乾用木柧(柧與觚同說文徐鍇曰三稜為柧)兒聚方用茅
撚束縛成箇每箇六尺圍圓逐箇搬擔堆沓在蕩
别雇人夫牛車搬運遇雨則柴腐爛不敖火力用
茅撚以軟細茅柴攪為單股繩索長七尺餘
平明加束縛委地何紛紛一畝當幾束一束當幾斤一
際萬餘束際際(俗呼一堆為一際)連青雲餘草任狼藉待與樵
者分
砍斫柴玍亡宋年間官撥草蕩此時鹽數少近
年累蒙官司增添鹽額别無添撥草蕩以是每歲
煎鹽不敷才至起火便行缺柴三四月間柴苗方
長尺許已是開蕩樵斫至八九月内已無接濟不
免多募人丁工具將蕩内茅根玍(玍字字書韻書俱不載未詳)
柴再行刮削砍斫用茅撚三務縛束名曰横包柴
搬擔堆垜陸續搬運入團
黃茅斫盡鹽未足官司熬熬催火伏有錢可買鄰場柴
無錢之家守鹽哭茅根得雨力未衰昨日猶短今日齊
亂包急束少作堆三寸五寸尋柴玍
塌車&KR0008;車運柴必用&KR0008;(&KR0008;字字書韻書俱不載未詳)車塌車
二車大小各隨其製皆用樟榆等硬木做造方可
耐久管車輪軸頭處每輛用生鐵鑄成鐵管四箇
穿套在車機内籠軸其中庶耐轉軸名曰團穿有
力之家則造&KR0008;車無力之家用塌車盖&KR0008;車用費
牛力倍於塌車數倍故也
千牛密攢蹄車聲雷長堤擔夫欲争道長驅與之齊束
草如山高牧子猶嫌低陸地行尚可可憐行深泥
人車運柴各柈為日責火伏鹽所拘柴薪搬運
不迭若無積柴則隂雨缺為燒用縱有團外柴薪
卒急不得入團團内若還多積各柈舉皆起火地
叚窄狭恐引延燎之患自早至暮夜以繼日丁工
車輛交馳運趕柈尚慮不敷自非廣募丁工安能
成效
塌車無兩輪陸地行如飛肩拖與背負右挽仍左推家
家牛正忙不念人力疲運柴恐不迭一日知幾回
&KR0008;車運柴附團塗蕩值雨則遠近浸濘或深蕩
隔涉溝港塌車人擔難於搬夯(夯呼講切近壑上聲人用力以堅舉)
(物也一曰北音讀如抗)&KR0008;車輪軸團轉易於牽運每輛可運
柴五十束塌車止載十五束
平明驅羣牛駕以大小車車上何所有束束黃茅柴行
行亦良苦牧豎不停撾空車晚歸去牛背載寒鴉
鐵盤模樣盤有大小闊狹薄則易裂厚則耐久
浙東以竹編浙西以鐵鑄或篾或鐵各隨其宜柈
大塊數則多少者盤縫却省邊際龜脚靠閣柈墻
以篾為者止可用三二日焚燬繼成棄物則應酬
官事而已終不如鐵鑄者可熬烈火烹鍊也
方盤雖薄容易裂圓鑊雖深又難熱不方不圓合而分
樣自兩淮行兩浙洪爐一鼓焰掀天收盡九州無寸鐵
明朝火冷合而觀疑是沅江九肋鼈
鑄造鐵柈鎔鑄柈各隨所鑄大小用工鑄造以
舊破鍋鑊鐵為上先築鑪用瓶砂白磰炭屑小麥
穗和泥實築為鑪其鐡柈沉重難秤斤兩只以秤
鐵入爐為則每鐡一斤用炭一斤總計其數鼓鞴
煽鎔成汁候鐡鎔盡為度用柳木棒鑽爐臍為一
小竅煉熟泥為溜放汁入柈模内逐一塊依所欲
模樣瀉鑄如要汁止用小麥穗和泥一塊於杖頭
上抹塞之即止柈一面亦用生鐵一二萬斤合用
鑄冶工食所費不多
大柈大小十餘片中盤四片小盤二誰將紅爐生鐵汁
瀉入模中隨巨細神槌擊後皆有用良冶收功在零碎
閒看爐鞴棄荒郊當時閙熱今如水
砌柱承柈装柈之時每一柈先用大磚一千餘
片向竈肚中間砌磚柱二行昔者鐵鑄為柱竈口
前後各砌二磚柱為門柈外周圍用土墼疊為墻
壁從地高二尺餘堅固築打閣柈於上三五日一
次别換砌装
灰泥煉得如蒸土巨磚為駞石為虎四垠打就圍火城
中間屹立承柈柱此時築打不加工他日難禁大火聚
滿盤白雪積如山不比金莖但承露
排凑盤面盤有大小不等或如木梳片或三角
或四方或長條或小碎工丁數十人用扛索杪木
奮力舉鐵塊排揍成盤周圍閣所築土墻上其中
各磚柱上或有短小鐡塊閤不及磚柱者先用鐵
打成塊臂模樣名曰柈駝以曲頭撘兩旁大鐵塊
上以凹身閣小片凑補成圓&KR0008;&KR0008;(&KR0008;字疑搘字之訛&KR0008;廣韻私)
(盍切音&KR3271;攱起也)平正
形模本渾淪何乃散而聚世無烏獲力萬鈞未易舉片
叚合凑成冶工費鎔錮雖曰小鐵駝能補空缺處
煉打草灰如遇装柈先用茒柴絞成大索却寸
寸刴碎和生灰略入少滷潤灰不令飛動却教竈
丁遶圍羣坐各將木棒於草灰上不住手鞭打三
二日臨用時再和石灰三斛加以醎滷打和稠黏
以塗柈縫
草灰將何用鞭打不停手明朝装柈時泥箯護柈口壮
夫打鞭千百折煉得白灰成黑雪誰知只是爐與篾泥
向盤邊堅似鐵
装泥柈縫鐡柈既凑完備縫闊者四五寸狹者
一二寸先束小柴把塞滿縫内以小竹扦穿定次
上滷和所打熟灰逐縫塗滿周遭乃用蘆箯高五
六寸圍轉亦用草灰褁塗其内以大牛骨篦砑掠
光實略以十餘束柴焚火使灰略堅却拔去竹扦
又用骨篦蘸滷再砑竹川孔無縫頻以草帚蘸滷
刷縫使骨篦頻砑一面燒火候縫稍堅即上滷矣
必三五日再装一次
三長四短鑄盤片五合六聚凑盤面老丁自有生銲藥
灰日千舂泥百煉深深抹縫工補插五六烏金小駝健
補虚架滿苟目前安得天地為爐隂陽炭
上滷煎鹽柈面装泥已完滷丁輪定柈次上滷
用上竹管相接於池邊缸頭内將浣料舀滷自竹
管内流放上柈滷池稍遠者愈添竹管引之柈縫
設或渗漏用牛糞和石灰掩捺即止
竹筩瀉滷初上盤今日起火齊著團日煎月煉不得閒
却愁火急柈易乾炎炎火窖去地三尺許海波頃刻熬
出素烹煎不顧寒與暑半是竈丁流汗雨
撈灑撩鹽煎鹽旺月滷多味醎則易成就先安
四方矮木架一二箇(名撩床)廣五六尺上鋪竹篾看
柈上滷滚後將掃帚於滚柈内頻掃木扒推閉用
鐵剗撈漉欲成未結糊塗濕鹽逐一剗挑起撩床
竹篾之上瀝去滷水乃成乾鹽又攙生滷頻撈鹽
頻添滷如此則晝夜出鹽不息比同逐一柈燒乾
出鹽倍省工力若滷太醎則洒水澆否則柈上生
蘖如飯鍋中生煿焦通寸許厚湏用大鐵槌(一名柈槌)
逐星敲打剗去了否則為蘖所隔非但滷難成鹽
又且火緊致損盤鐵
火伏上則鹽易結日烈風高勝他月欲成未成乾又濕
撩上撩床便成雪盤中滷乾時時添要使柈中常不絶
人面如灰汗如血終朝徹夜不得歇
乾柈起鹽下中則月滷水淡薄結鹽稍遲難施
撩鹽之法直湏待柈上滷乾已結成鹽用鐵剗起
其柈厚重卒未可冷丁工着木履於熱柈上行走
以掃帚聚而收之
大柈未冷火初歇輕輕剗柈休剗鐵有如昨夜未完月
妖蟆食破圓還缺又如水晶三角片又如蒸餅十字裂
正愁天上多苦霧却喜海濱有醎雪
出扒生灰攤灰所晒醎灰湏日增添生灰剌和
為母當燒火時扒(扒集韻布拔切音八史記掊視得鼎索隐曰掊扒也)出柈
肚生灰半滅未過者以水澆潑存性工丁不分男
婦逐擔挑出攤場頭堆積以多為貴凖備每日消
用
死灰不復燃生灰猶未死昨朝火窖中今日冷如水莫
嫌灰擔重積灰那忍棄晒乾再下淋又作還魂鬼
日收散鹽竈丁接柈煎鹽輪當柈次周而復始
且如一戶煎鹽了畢主戶則斛收見數入團内倉
房收頓依驗多寡俵付工本口粮以勵勤惰
一日煎幾何一日收幾多但憂辦不上不獨遭譏訶日
課有工程官事無蹉跎月月無虚申不敢連司鹺
起運散鹽各團日煎散鹽數多柈竈内及倉厫
盈滿必隨時起運赴總倉以備支装每日丁工擔
挑下船各家用印關防官設軍人輪流沿途防送
到倉交收
散鹽如積雪地上數百堆關防少不密團門或夜開多
備牛與船加以人力推總倉有統攝不招還自來
