刻越絶書序
明進士白馬今西蜀張焦
越絶名實群籍辨者非一咸無核焉書盖古
而末攷按載多吳越事崇文摠目謂端木賜
作尤非其文辯而竒慱而機藏知周信重讐
明勇與國策譎權傾押者異獨陳成子篇愚
間列國操緃成敗固遊士譚也據春秌哀公
使賜正吳尋盟以尊魯斯後人襲事騁辭且
將嫁于善言子貢微信焉慱材如子長史記
亦云然也不知伯術耻稱聖門兹書及秦漢
陳氏謂戰國人所爲漢人從而附益似矣賜
也乎哉舊本自宋嘉定間刻于吾蜀䕫門再
刻會嵇乃久遠不眞嘗思廣傳黎陽盧少楩
出孟汝再家藏舊本于予頗爲完善二子好
古慱文推會斯志爰校刻焉交成厥美云爾
嘉靖三十三年夏六月朔日序
越絶復仇之書也子胥夫差以父之仇句踐
以身之仇而皆非其道焉夫君天也君有臣
而君殺之尚可仇乎故子胥鞭平王之墓爲
不義闔廬之死夫差使人謂己曰而忘越王
之殺而父乎則對曰不敢忘三年乃報越故
夫椒之敗釋越而不誅爲不孝會稽之棲苦
身焦思嘗膽而食卒以滅吴不知越實得罪
於吴而吴之赦已也故其郤公孫雄之請爲
不仁春秋書子胥之事曰吴入郢狄吳而諱
楚也於夫椒之戰則不書蓋不足乎書也於
黃池之會書於越入吴狄越而咎吴也春秋
之末復仇之事莫大於斯三者越絶實僃之
有國有家者可以鑒觀焉
隋經籍志越絕紀十六卷崇文總目則十五
卷注司馬遷史記者屢引以爲據予紹熙壬
子遊吳中得許氏本訛舛特甚嘉定壬申令
餘杭又得陳正卿本乙亥官中都借本秘閣
以三本互相參攷擇其通者從之乃麤可讀
然猶未也念前所見者皆騰寫失真不板行
則其傳不廣傳不廣則各私其所藏莫克是
正遂刻之夔門以俟來者嘉定庚辰七月望
日東徐丁黼書
越絕卷終
