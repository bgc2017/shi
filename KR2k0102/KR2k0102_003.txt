石柱記箋釋卷三
歸安鄭元慶撰
山川
卞山法華寺金井玉澗乳竇石膏温
泉項王走馬埒項王飲馬池項王繫馬石
卞山峻極非清秋爽月不見其頂望氣者云常有
黃氣紫雲居者(吳興雜錄)
卞山有石匱每欲開則風雨晦冥(輿地志)
卞山郡國志作卞和採玉處非也周處風土記云
卞山當作冠弁之弁徐陵孝義寺碑云高弁蒼蒼
遥聞天語(太平寰宇記)
卞和採玉以在荆山當陽縣者為的餘非是是時
吳楚參隔和得玉不獻吳君而僕僕楚庭必無是
理風土記說是(石虹日記)
(按卞山在烏程縣西北一十八里高六千丈為吳興主山雖四散各表為名其實皆卞也諸史)
(俱作卞圖經亦云卞山卞姓居之演緐露為山形如弁亦與卞通勞府志云古卞弁通用不必)
(強為穿鑿周氏之言何足據也其山西北屬長興縣)
法華山太平寰宇記謂之石斗山王羲之嘗遊處
焉梁尼道蹟號總持得法於達磨居卞山書夜誦
法華經二十年不下山後歸寂即葬其處大同元
年塔内忽生青蓮花道俗異之州郡錄實表奏敕
置法華寺(談志)
(按法華山即今白雀夾道松隂坡陀直上皎然詩路入松聲遠更奇山尤水色共參差蘇東坡)
(題曰青蓮道場)
金井在卞山東麓梁貞明初有黃龍見易名黃龍
洞洞口黃山谷題額刻於石(談志)
(按制每歲五月二十日有司致祭湖人稱是日為分龍日農政全書云五月二十日大分龍無)
(雨而有雷謂之鎻雷門霓見則旱)
石林在卞山之陽葉少藴之所居也其鄰有朱氏
怡雲菴涵空橋橋下為玉澗故少藴以玉澗名其
書(吳興園林記)
(按石林即玲瓏山唐宋人題名最多一巖上題云前湖州刺史杜牧大中五年八月八日來有)
(歸雲洞宋道士張有篆於石宣和石譜云湖石出卞山者最為奇秀布滿山間嵌空礧塊色𩔖)
(靈璧而青潤可愛癸辛雜識云艮嶽興大役連轤輦致不遺餘力其大峰特秀者不特封侯或)
(賜金帶且各圖為譜其工人多出於吳興謂之山匠四方之為山者皆於此取之盧氏雜說云)
(唐有達僚差軍將於湖州買石軍將申狀云前狀石蛀蚛不堪買此言甚鮮可作吳興佳話)
乳竇
(按舊志不載乳竇明一統志云烏程卞山出石鍾乳疑即乳竇中所滴也先給諫鳴缶集云卞)
(山之陽有黑龍洞郡志不載其洞庳前軒後如夏屋之半廣可肆十筵其石都垂垂下懸如綴)
(上産石鍾乳潤白如蜃灰)
石膏文理細密曰細理石性寒如水曰寒水石有
軟硬二種自陶弘景蘇恭大明雷斆蘇頌閻忠孝
皆以硬者為石膏軟者為寒水石至朱震亨始斷
然以軟者為石膏而後人遵用有驗今人以收豆
腐乃昔人所不知(本草綱目)
(按别錄石鍾乳生少室山谷及泰山弘景曰第一出始興而江陵及東境名山石洞皆有之恭)
(曰第一始興其次廣連澧朗郴等州今陜州青溪房州二洞出者亞於始興頌曰今道州江隂)
(縣及連英韶階峽州山中皆有之又别錄石膏生齊山山谷及齊盧山魯蒙山弘景曰二郡之)
(山即青州徐州也今出錢唐縣斆曰石膏出剡州頌曰今汾孟虢耀州慶元亦有之俱不及卞)
(山豈諸人未見魯公所記故不入錄邪)
温泉
(按舊志不載温泉卞山志法華寺有五靈泉資福寺冇露泉碧巖有珠簾泉石林有品泉蒼山)
(有鳳咮泉白鶴寺有豢龍泉二致泉有人題白鶴山十二景詩其八詠二致泉云九夏寒凝雹)
(三冬燠若湯不随人冷熱豈逐世炎凉斯即所稱温泉歟丹鉛總錄云温泉所在必有白礬丹)
(砂硫黃三物為之根乃蒸為暖流)
卞山有項王走馬埒飲馬池繫馬木石間又有項
王馬跡(山墟名)
(按異苑云卞山舊名土山有項羽廟號卞山王故名卞山卞山志云山之西南夾作橋有廟焉)
(廟中石像冠通天冠幷祀虞姬及父老而鄕人以為關帝云郡中亦有廟在奉勝門内俗呼為)
(霸王門者謂此廟中有碑魯公作碑隂述云西楚霸王當秦之末與叔梁避仇吳中蓋今之湖)
(州也雖滅秦而宰制天下其魂魄猶樂兹邦至今廟食不絶其神靈事迹具竞陵子陸羽所載)
(圖經大歴八年眞卿蒙刺是州十二載姦臣伏法恩命追真卿上都克期首路竟陵是諗予以)
(故碑顚趾嘗因仍草莽已而復之眞卿乃命再加崇樹以紀之時則仲夏方生明之日勞志又)
(載有廟碑宋雍熙四年九月一日宣奉郎守太子中允湖州通判張懌撰今廟與碑竝不存)
衡山帝顓頊冢春秋鳩兹城
夀夢十六年楚恭王怨吳為巫臣伐之也乃舉兵
伐吳至衡山而還注云見左傳襄公三年楚克鳩
兹至于衡山(吳越春秋)
衡山一名横山在烏程縣南一十八里兩山夾峙
中流北駛為郡城南形勝之地(談志)
帝顓頊冢(見前)
左傳襄公三年春楚子重伐吳為簡之師克鳩兹
至于衡山杜注鳩兹吳也在丹陽蕪湖縣東衡山
在吳興烏程縣南太平府志蕪湖縣東三十里故
蕪湖城即春秋鳩兹城也蓋鳩兹之克始入吳境
而至于衡山則深入腹地矣二地不相附近楚以
舟師伐吳其所由者中江也漢地理志云中江出
蕪湖縣西南至陽羡縣入海今高淳之胥溪溧陽
之永陽江宜興之荆溪皆中江也楚師蓋由荆溪
入太湖抵衡山而還耳哀公十五年楚子西子期
伐吳及桐汭杜注宣城廣德縣西南有桐水出白
石山西北入丹陽湖此亦是中江之路楚舟師伐
吳輒由蕪湖入自西而東而南至於衡山極矣若
菰城則更在衡山之南楚師決不由東南入也且
凡言至於者皆自此至彼中間相去頗遠今菰城
在縣南十八里去衡山無幾何得稱至於此理亦
甚明謂鳩兹在烏程一誤以菰城為鳩兹再誤(三餘)
(漫鈔)
(按郡國志烏程縣南十八里有下菰城吳時鄭嫗善相人者居此又云春申君立菰城縣在郡)
(南二十五里秦改為烏程至今有城因山宋為牧馬所則是一地而指為兩處也海錄亦云烏)
(程縣乃古菰城楚以封春申君今俗呼下菰城而舊經謂之五菰城諸書皆不足據也按史記)
(楚封歇為春申君賜淮北十二縣後十二年復獻淮北地請封於江東因城故吳墟以為都邑)
(今姑蘇城内西北隅四縦五横之迹皆是則其封邑安得在吳興邪吾意下菰城者或春申君)
(伐吳時屯駐之處)
峴山顯亭故别駕李適之石酒罇五花亭
峴山在烏程縣南五里本名顯山晉太守殷康於
山上起顯亭以避唐諱改之(寰宇通志)
(按唐中宗諱顯魯公旣書峴山何以又書顯亭也問之竹垞先生先生示予唐大詔令顯慶五)
(年正月詔曰孔宣設教正名為首戴聖貽範嫌名不諱比見鈔寫古典至於朕名或缺其點畫)
(或隨便改換恐六籍雅言會意多爽九流通義指事多違誠非立書之本意也自今己後繕寫)
(舊典文字竝宜使成不須隨義改易則知魯公之書顯亭者遵顯慶之詔爾)
唐開元中李適之為湖州别駕峴山有石觴員可
貯酒五斗適之每挈所親登山酣飲望帝鄉時時
以醉土民呼為李相石罇顔真卿及門生弟姪多
攜壺檥檝以遊作李相石罇聯句詩叙云因積溜
潨石嵌為罇形公注酒其中結宇環飲之處(𩔖要)
(按唐書適之恒山愍王孫天寳元年進左相後為李林甫所構遭貶尋自殺飲中八仙歌所謂)
(左相日興費萬錢飲如長鯨吸百川銜杯樂聖稱避賢者也)
石罇聯句李公登飲處因石為窪罇顔真卿人事
歲年改峴山今古存劉全白蓁蕪掩前迹苔蘚餘
舊痕裴循叔子尚遺德山公此迴軒張薦維舟陪
高興感昔情彌敦吳筠藹藹賢哲事依依離會言
強蒙嶇嶔横道周迢遞連山根范縉餘烈(一作列)曖
林野衆芳揖蘭蓀王純德輝映巖足勝賞延高原
魏理遠水匹明練因晴見吳門王修甫陪遊追盛
美揆德欣討論顔峴器有成形用工資造化元左
輔元流霞方泔淡别鶴遽翩翻劉茂舊規傾亦賞
新興麗初暾顔渾醉後接䍦倒歸時騶騎喧楊德
元遲回向遺迹離别益傷魂韋介覽事古興屬送
人歸思繁釋晝懷賢久徂謝贈遠空攀援崔弘公
案鐫懿躅高名播乾坤文仲宣松深引閒步葛弱
供險捫陸羽花氣酒中馥雲華衣上屯丘子中(一作)
(權器)森沉列湖渚牢落望郊園陸士修白日半巖岫
清風滿丘樊裴幼清旌麾間翠幄簫鼔來朱轓柳
淡閒路躡雲影清心澄水源釋塵外萍連浦中嶼
竹遶山下村顔顓景落全溪暗烟凝半嶺昏顔頎
去日往如復換年凉代温顔須登臨繼風騷義激
舊府恩李萼(美合集)
(按掌故集云魯公聮句者二十有九人公之二子亦與焉内劉全白先以評事遊湖後貞元為)
(守吳筠入嵩山為道士來此李萼先仕殿中侍御史公辟為防禦副使左輔元先因公刺撫州)
(增廣韻海五百卷至是來湖三教俱集且不遺後進公之襟度如是真可謂之雅集惜未有泐)
(之石者神仙張志和趙東坡詩魯公賓客皆詩酒誰是次公注云玄眞子姓張)
(名志和顔魯公與之友善魯公刺湖州與門客會飲乃唱和為漁父詞其首唱即志和之詞曰)
(西塞山前白鷺飛桃花流水鱖魚肥青篛笠綠蓑衣斜風細雨不湏歸魯公與陸鴻漸徐士衡)
(李成矩共唱和二十五首遞相誇尚名畫錄云志和漁釣吳興顔魯公典郡知其高節以漁歌)
(五首贈之張乃隨句賦象人物舟船烟波風月鳥獸皆依其文寫之曲盡其妙西塞山在縣西)
(一十八里經鉏堂雜志云下菰菁山之間一帶遠山為西塞勞府志因之云在縣西南二十五)
(里非也趙次公謂西塞為湖州磁湖鎮道士磯尤謬蓋磁湖鎮在武昌野客叢書云天下有兩)
(西塞一在霅川一在武昌按唐書張志和願浮家泛宅往來苕霅間又志和詞中有霅溪灣裏)
(釣魚翁之句明此知志和之西塞正在霅川而在武昌乃曹武成王用師之城洪内翰作西塞)
(漁社圖亦嘗辨此而劉氏漫錄乃謂志和西塞在武昌所見誤矣)
唐天寶中刺史韋景先起五花亭(太平寰宇記)
唐選士用五花判事為韋氏所建白韋璋韋南金
韋景先三世為湖守因以名亭(談志)
(按清異錄云峴山有洛如花似竹而叢生郡有文人則出山南曰蘇灣蘇子瞻常游之蓴菜生)
(焉菰城八諎云蘇灣之蓴勝於蕭山湘湖每誦鶴生嫩頂浮新紫龍脱香&KR1046;帶舊涎便令季鷹)
(思切山上有三賢伺明正德已卯督學使者劉瑞建祀顔魯公蘇東坡王梅溪皆嘗守湖州而)
(有功德於民者明季增入監司王鳳洲稱四賢今為歴代名守祠矣峴山志云予友程學顔嘗)
(聞諸唐一菴先生曰峴山舊有高風堂祀隱逸諸公披裘翁吳慶之沈闕沈警沈顗沈道虔沈)
(徽賈收胡仔林静章得一沈貞夏義甫王升吳珫凡十五人後增衛冨益一人其址即逸老堂)
(是又有嘉客祠祀流寓諸公錢林吳羌沈戎丘騰裴子野張志和陸羽吳筠陸龜蒙姜䕫何彦)
(猷程大昌蔡洸方淑劉光祖程公許高斯得牟子才游佀吳潛貢師泰吳玠共二十二人後增)
(張羽徐賁二人其址即滴翠軒是第未知建自何年毁自何歲予考吳慶之濮陽人衛冨益崇)
(德人應入嘉客祠丘騰烏程人應入高風堂吳潛德清人貢師泰吳玠未嘗寓湖州不應入嘉)
(客祠再欲於高風堂增吳馮錢選周密趙金龐太元吳夢暘六人於嘉客祠增温祥卿劉麟孫)
(一元徐獻忠吳炯李樂黃周星楊爾銘夏古丹九人一幷請之當事仍列祀典逸老堂嘉靖二)
(十六年湖州通判楚東湯世賢為劉南坦蔣石菴諸老建春秋社會之所滴翠軒今為僧寮堂)
(下數十武即窪罇亭今圮又前為浮碧亭下瞰峴山漾漾納衆山之水清而碧每風生浪湧其)
(色可觀故又名碧浪湖中央巨石如積不以水盈縮為高卑曰小浮玉山以别孝豐之大浮玉)
(也家有浮圖竹垞先生語予曰揚子金山名浮玉安知小浮玉之名不以是山比之乎其說頗)
(可聽今湖中泥沙淤塞漸成洲渚遇旱熯舟楫罕通此亦吳興之一患也司民社者曷留意焉)
杼山妙喜寺黃浦橋避它城何楷釣臺
杼山在烏程縣西南三十里山墟名曰昔夏后杼
巡狩之所舊名東張多勝景游者忘歸因號稽留
山(太平寰宇記)
杼山之陽有妙喜寺梁武帝之所置也寺前二十
步跨澗有黃浦橋其水自杼山西南五里黃檗山
出故號黃浦寺東偏有招隠院其前堂西廈謂之
温閣從草堂東南屈曲有懸巖徑行百步至吳興
太守何楷釣臺西北五十步至避它城按說文云
它蛇也上古患它而相問得無它乎蓋往古之人
築城以避它也竟陵陸羽杼山記所載如此(顔魯公集)
(按黃浦發源黃檗山吳興記傅會春申君及後漢司隸校尉黃向皆非也福建建寧府浦城縣)
(昔為吳興縣亦有黃檗山歐餘漫錄云分吳丹陽為吳興郡者吳寳鼎元年也置吳興縣於建)
(安郡者吳永安三年也郡縣名雖同而地之相去遠矣宋江淹為吳興今嘗自叙云吳興地在)
(東南嶠外閩越之舊境其游黃檗山詩亦云閩雲連越邊何顔魯公杼山碑摭淹賦詩事乎太)
(平寰宇記晏氏類要輿地紀勝諸書俱仍其譌曰黃檗山梁尤祿卿江淹賦詩之所再按晉陸)
(邁宋賀道力梁王琰俱吳興令宋檀道濟沈懷明唐沈佺期封吳興侯與子男其明冠以建安)
(郡者封懷明詔及淹本傳也栗祁府志混入江淹王琰在守令表中後魏改襄州為湖州樂遜)
(冀儁廣固皇甫道李夀俱湖州戶曹參軍西吳里語亦混載之長興舊名長城武康舊名永安)
(唐改武康為安州又改為武州考諸史書三山縣舊名長城百泉縣後魏置長城郡黃石縣西)
(魏改為長城如北齊信都芳後周令狐整封長城縣子是也陽安縣西魏置武康郡如崔士謙)
(令狐熙封武康郡公是也洋州趙宋置武康軍如福王與芮及韓琦姚麟俱武康軍節度使畢)
(再遇武康軍承宣使是也浠水舊置永安郡黃岡亦名永安普安郡梁改為安州武陵郡梁改)
(為武州又開德冇德清軍保安冇德清砦括蒼冇霅川荆州有烏程鄉輿地之名相混如此汲)
(古者不可不察也)
妙喜寺碑云大歴七年蒙刺是邦觀察判官御史
袁君高巡部會於此山遂立亭於東南陸處士羽
以癸丑歲冬十一月癸卯二十一日癸亥建名之
曰三癸又云自典校時著韻海鏡源未遑刊削壬
子歲叨刺於湖公務之暇與金陵沙門法海前殿
中侍御史李萼陸羽國子助教州人禇沖評事湯
衡清河泉太祝柳察長城丞潘述縣尉裴循常熟
主簿蕭存嘉興尉陸士修後進楊遂初崔弘楊德
元胡仲南陽湯涉顔祭韋介左興宗顔策以季夏
於州學及放生池討論至冬徙於兹山來年春遂
終其事考之乞御書題額恩敕批荅碑隂記云七
年秋九月歸自東京起家除湖州刺史來年春正
月至任放生池碑亦書云七年秋九月巳亥蒙除
不應壬子之九月至京癸丑之正月至任而壬子
之季夏巳與羣士討論於州學冬復徙於杼山癸
丑之春遂成書而終事碑銘云三癸嶙峋又云紛
吾著書羣彦惠臻言羣彦著書於三癸之亭也夫
既大歴七年蒙刺是邦癸丑十月方有此亭安得
壬子之冬羣彦巳集是必寺碑傳寫於金石剥落
之餘誤以癸丑為壬子當終事於甲寅之春也(顔魯)
(公年譜)
顔魯公於杼山起桂棚三癸亭及謝臨川寫真堂
(類要)
(按謝靈運官臨川内史嘗遊寓吳興相傳謝村福田寺其故宅也僧皎然自稱靈運十世孫寫)
(真堂想魯公為皎然起耳)
昇山吳均入東記晉吳興太守王羲之烏亭
昇山一名歐餘山又名歐亭山晉越王無疆之子
蹄封於歐餘山之陽為歐陽亭侯子孫因以為氏
(明一統志)
(按漢書注云烏程有歐陽亭即此)
昇山在烏程縣東二十里入東記云晉王羲之為
太守嘗遊踐因昇此山顧謂賓客曰百年之後誰
知王逸少與諸卿遊此乎因有昇山之號(太平寰宇記)
(按入東記吳均所著昇山云云出其記中魯公何以割裂書之晉書羲之本傳竝未有吳興太)
(守之文吳興名郡六朝諸公紛紛奏乞以為韻事凡典郡者史必大書特書何獨於逸少而佚)
(之吾終不敢信也)
烏亭在昇山上王羲之造以烏巾氏所居也(寰宇通志)
(按談志昇山一名烏山舊編云古烏巾氏所居也今縣東八里有烏山一名别鮮山爾雅小山)
(别大山鮮疏云不相連屬者予嘗讀書烏山登其巔望西余山下有小山似相屬及至其處又)
(相去里許則所謂别鮮山者疑即西余而非烏山也至問烏山何以名土人曰古烏巾氏所居)
(山上有烏亭舊址即今烏巾菴山下有烏板橋舊有烏氏聚族於此則梁吳均同柳吳興烏亭)
(集送柳舍人詩蓋即此山而非昇山也二山離郭不遠極易考見乃蒙混至此又按晉書羲之)
(為會稽内史晉作中替重以王敦蘇峻鼓亂羲之自負經濟知時事不可為遂稱病去郡與東)
(土人士盡山水之遊則義之雖未嘗守郡然來遊踐此山亦未可知羲之子獻之嘗為吳興此)
(亭或獻之造當時人或誤書之)
金蓋山何氏書堂張邵丘道祚禪幽寺
晉何楷居金蓋山修儒業後為吳興太守改為何
山(括地志)
何山亦曰金蓋山蘇子瞻遊之有詩(方輿勝覽)
(按何山與道場連接為北一支金蓋山是南一支汪藻記云東有道場西有何山金蓋固在道)
(場之東南自不容混蘇子瞻詩云今古何山是勝遊亂峰縈轉繞滄洲雲含老樹明還滅石礙)
(飛泉咽復流遍嶺烟霞迷俗客一溪風雨送歸舟自嗟塵土先衰老底事孤僧亦白頭山上有)
(宋安定先生胡瑗墓)
金蓋山故多雲氣乙未三月擕伴曉入山觀望四
山繚繞如垣中間田段平衍環視如在甑中受烝
潤也少焉日出雲氣漸散惟金蓋獨遲越不易解
予謂氣盛必有佳泉乃南涉坡陀見大楊梅樹下
汨汨有聲清泠可愛急移茶具就之茶不能變其
色土人言十里内蠶絲俱汲此煮之輒光白大售
下注田段可百畝名曰雲泉(水品)
(按金蓋山在烏程縣南十二里頂常出雲諺云金蓋戴帽要雨就到農家以此為驗道場山亦)
(名雲峰唐中和間僧如訥建伏虎道場蘋洲可談云道場在州之離方山背建一浮圖文筆峰)
(也蘇東坡詩有道場山頂何山麓之句汪藻云遊道場者如入王侯之家過何山如造高人隱)
(士之廬)
何氏書堂圖記相承以何氏為晉何楷楷嘗讀書
此山後為吳興太守以其居為寺而名其山顔魯
公書杼山碑亦曰寺西南有何楷釣臺則楷嘗居
此山無疑然楷之姓名於晉史無所見惟沈約宋
書敘何子平曾祖楷為晉侍中而唐林氏姓纂亦
云何叡渡江生楷為晉侍中晉書稱叡有子五人
獨充準有傳而不及其餘括地志謂楷為吳興太
守宋書乃以楷為晉侍中豈沈約見何充嘗除侍
中因誤謂充為楷抑為吳興太守後亦至侍中邪
皆不得而知也(浮溪集)
宋元嘉十四年張邵丘道祚共建禪幽寺於何山
即崇報禪寺(談志)
(按張邵字茂宗吳郡人宋元嘉中為吳興太守丘道祚不知何許人姓系姓纂諸書竝載吳興)
(丘氏有新安太守道護建安太守道成則道祚亦郡人也)
石柱記箋釋卷三
