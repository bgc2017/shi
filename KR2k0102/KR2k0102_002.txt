石柱記箋釋卷二
歸安鄭元慶撰
長城縣(朱梁避廟諱改曰長興)
吳興長城令晉太康三年分烏程(宋書)
(按輿地廣記輿地紀勝俱云長興安吉二縣梁陳屬陳留郡史無明文不知何所本)
吳郡長城縣平陳廢仁夀二年復有雉山(隋書)
(按雉山在縣北五里梁陳故事云梁武帝時童謠鳥山出天子江表凡以鳥名山者悉鑿之獨)
(此山不鑿陳高祖為皇帝追贈之)
長城縣會昌四年十一月陞望(唐會要)
長城望大業末沈法興置長州武德四年更置綏
州因古綏安縣名之又更置雉州并置原鄕縣七
年州廢省原鄕以長城來屬有西湖漑田三千頃
其後湮廢貞元十三年刺史于頔復之人頼其利
顧山有茶以供貢有銅(新唐書)
(按顧山即顧渚在縣西北四十二里元和郡縣志及輿地紀勝析而為二非也顧渚以吳王夫)
(槩顧其渚可為都邑故名唐有貢焙院院側有清風樓絶壁峭立於大澗中流亂石飛走曰明)
(月峽茶生其閒尤為絶品張文規詩清風樓下草初出明月峽中茶始生讀書後志云陸羽與)
(朱放輩論茶以顧渚為第一羽著茶經有云紫者上綠者次筍者上芹者次膳夫經云茶古不)
(間食之晉宋以降吳人採其葉煮是為茶粥至開元天寶之間稍稍有茶至德大歴遂多建中)
(以後盛矣茗絲鹽鐵管𣙜存焉元和郡縣志云顧渚每歲進奉茶役工三萬人累月方畢南部)
(新書云顧渚貢焙歲造一萬八千四百斤建中二年袁高刺郡進三千六百串□詩開成三年)
(以貢不如法停刺史裴充官舊編云貞元五年貢限清明到京謂之急程茶張文規詩牡丹花)
(笑金鈿動傳奏吳興紫筍來自袁高以詩進規遂為貢茶輕省之始牟氏陵陽集云宋朝重建)
(茗顧渚寂寥幾三百載元復修唐貢焙設湖常等處茶園提舉領之長興顧志引蕭洵顧渚採)
(茶記有云國朝自丁酉年至洪武七年歲貢葉茶增至千斤又末茶變易價錢時值九十六萬)
(奇八年革罷每歲止貢芽茶二斤永樂二年增至三十斤與會典開載相同今東南盛行嶰茶)
(嶰茶箋云環長興境産茶者曰羅嶰曰白巖曰烏瞻曰青峴曰篠浦曰顧渚不可指數獨羅嶰)
(最勝環嶰境十里而遥為嶰者亦不可指數嶰而曰&KR1321;兩山之介也羅氏居之在小秦王廟後)
(所以稱廟後羅嶰也嶰茶彙鈔云羅嶰介於山中羅隠隠此故名羅嶰今唯洞山最佳縣西一)
(百二十里曰九龍山山上有古石城乂名石郭山輿地志云吳採章山之銅即此與安吉接界)
吳王闔閭使其弟夫槩王居此築城狹而長因以
為名(元和郡縣志)
初置縣冨陂村晉咸康元年徙若溪北即今重光
觀地隋大業十一年徙於夫槩王廢城唐武德七
年始移今所(太平寰宇記)
大雷山
大雷山在縣東北六十里高一百二十丈(太平寰宇記)
小雷山洞庭之東山屬烏程大雷山洞庭之西山
屬長興(吳興舊編)
兩山南北相對而不相見見即有風雷之異曰大
雷小雷(震澤編)
大雷山小雷山澤山三山包山俱在太湖中舊屬
烏程今并屬蘇州吳縣(勞鉞府志)
(按大小雷分屬二縣魯公何以獨記大雷勞志又何以皆屬之烏程也太湖志大雷在洞庭山)
(西北小雷在洞庭山西南續志兩山相去六十里在晉陵縣馬跡山西舊編之說誤也予問之)
(前太湖守備牛龍光斗云長興夾浦之東三里即大雷山長興分界烏程大錢之北二十里即)
(小雷山烏程分界俱在西洞庭之西勞志云幷屬蘇州亦誤也晏氏𩔖要輿地紀勝明一統志)
(俱云歸安縣三山在太湖中大誤蓋歸安不能與太湖相接也)
芳巖
(按輿地紀勝引寰宇記云芳巖又名童山在宜興縣南六十里風土記云芳巖即此山也豈魯)
(公時屬在長興邪)
震澤
震澤吳南太湖名(孔氏書傳)
孔氏以太湖為震澤非是周官九州有澤藪有川
有浸揚州澤藪為具區其浸為五湖旣以具區為
澤藪則震澤即具區也太湖乃五湖之總名耳凡
言藪者皆人資以為利故曰藪以冨得民而浸則
但水之所鍾也今平望八尺(一作測)震澤之間水瀰
漫而極淺與太湖相接而非太湖積潦暴至無以
洩之則溢而害田所以謂之震蒲魚蓮芡之利人
所資者甚廣亦或可隄而為田與太湖異所以謂
之澤他州之澤無水暴至之患則為一名而巳而
具區與三江通塞為利害故二名以别之此非吳
越之人不知而先儒皆北人但據文為說宜其顯
然失之地理而不悟也(避暑錄話)
(按爾雅吳越之間有具區郭注今吳縣西南太湖即震澤亦非是禹貢長箋云職方具區即禹)
(貢震澤胡氏禹貢錐指從之今烏程有震澤上下二鄉自上林軋村至南潯鎮皆是其地濱太)
(湖蓋取諸此與葉氏之說相合魯公獨記長興而不及烏程何與)
若溪
若溪在縣南五十步輿地志云夾溪悉生箭箬亦
名箬溪(太平寰宇記)
箬溪南岸曰上若北岸曰下若人取下若水釀酒
極美勝於雲陽俗稱下若酒(程縯蘇詩注)
(按臧衍長興志剏為中若之說至今有稱長興為三若者謬矣白居易詩勞將下若忘憂酒寄)
(與江城愛酒翁錢几詩上箬溪頭老圃家古若箬通用張景陽七命云酒則荆南烏程說者以)
(荆州有烏程鄉也藝苑雌黃云非也即烏程荆溪之南耳荆溪本在烏程後置長興故在長興)
(境内二說未知孰是今下若絶無美酒唯烏程之南潯歸安之菱湖溪流淸冽釀酒最佳花果)
(之𩔖隨意投入味益增勝其優劣以麯之粗細米之糙白水之清濁為差優者為三白聲聞輦)
(下曰潯酒曰湖酒云)
箬溪源出合溪在畫溪下流穿城東注明初耿炳
文築城開濠環城遂分流於城外繞過龍潭灣至
下箬寺會南溪諸水從新塘入太湖(長興顧志)
吳王夫槩廟
夫槩廟在縣東一百步(太平寰宇記)
夫槩廟二一在縣東一在縣西南七十里俗呼為
都監以其曾監築城故也(勞府志)
(按語林狄仁傑為江南安撫使以周赧王項羽吳夫槩等神廟七百餘所有害於民悉除之魯)
(公在梁公後仍記此廟豈未嘗毁乎圖經作吳王棠谿氏廟即夫槩也𩔖要作夫差王廟非是)
陳景帝陵
齊太常卿道巨生皇考文纘文纘生霸先永定元
年霸先即皇帝位追尊皇考曰景皇帝廟號太祖
皇妣董太夫人曰安皇后墓曰瑞陵(陳書)
瑞陵在縣西北五里(談志)
陳錢皇后陵
錢氏長城人父仲方高祖微時先娶之早卒及即
位追尊為昭皇后墓曰嘉陵(陳書)
嘉陵在縣北五里(談志)
陳昭烈王陵
高祖兄道談梁太平二年詔贈散騎常侍使持節
平北將軍南兖州刺史長城縣公加義興郡公諡
曰昭烈高祖即位追贈驃騎大將軍太尉封始興
郡王(陳書)
道談仕梁為東宫值閤將軍侯景亂領弩手二千
援臺城中流矢卒葬縣西北五里文帝即位尊為
明陵(談志)
謝安墓
謝安字安石陽夏人簡文帝時桓温請為司馬弟
萬病卒安求歸尋除吳興太守在官無當時譽而
去後為人所思嘗開城西官塘民獲其利號曰謝
公塘召拜侍中進太保卒贈太傅諡文靖(晉書)
(按太平寰宇記云謝公塘在烏程縣西四里唐大歴中刺史裴清於州西起謝塘舘復齋碑目)
(云謝公塘碑唐刺史裴清撰僧道詵書大歴七年十月十一日龍興寺沙門皎然建魯公題碑)
(隂曰太保謝公東晉咸和中以吳興山水清遠求典此郡郡西至長城縣通水陸今尚稱謝公)
(塘及遷去郡人用懷思刻石紀功焉歴代至皇唐天寶末羣盜起公之碑誌失於所在眷求蕪)
(沒深為愴然借舊史遺文敬刊息石公之雅量蓋嗟歎之不足此碑隂不知魯公何年所書年)
(譜不載集古錄云射堂記唐顔眞卿撰幷書碑石缺壞不可考以大歴十二年立年譜亦不載)
(射堂者吾湖古教場廳事也六一題跋云魯公在湖州所書刻於石者子家集錄多得之今僕)
(射相公筆法精妙為予稱顔氏書射堂記最佳遂以此本遺予以予家素所藏諸書較之唯張)
(敬因碑與斯記為尤精勁陵陽集云魯公乞米鹿脯二帖舊刻在忠烈廟廡苕記云魯公蠶頭)
(鼠尾碑在明月峽宋時州縣數來摹拓土人憚費擊碎之又有斷碑二在墨妙亭烏程有浪迹)
(先生玄眞子碑皆魯公書年譜俱不載再按談志放生池在駱駝橋東距羅城有閶門遺跡池)
(周數十畆唐乾元三年春三月詔洋州之興道泉山南劒南黔中荆南嶺南江西浙江諸道迄)
(於昇州之江寧秦淮太平橋臨江帶郭上下五里各置放生池凡八十一所此其一也魯公立)
(碑池上又以所賜敕書批荅中諸事志之碑隂輿地紀勝云宋嘉祐六年州人建魯公祠於池)
(上知州事張田移公所書干禄字碑放生池碑項王碑射堂碑列於兩廡繫年錄云紹興三年)
(三月庚申名湖州唐太子太師顔眞卿廟曰忠烈用守臣汪藻請也勞志載駱駝橋東)
(有能仁院放生池並廢今東街尚有承天寺巷疑即能仁院相近有池俗名秤錘潭却有閶門)
(遺跡即放生池也此皆郡人所罕知者故附見於此)
謝安墓在縣南六十五里初葬建康梅山陳始興
王叔陵發其冢裔孫夷吾為長城令徙於縣南三
鵶岡(吴興雜錄)
(按宋康定中知州事胡宿奏乞於冡㫄申禁樵採給復五家以備洒埽守護之役敕州縣官吏)
(歲時祠祭以明聖朝紀元功褒有德之意從之長興顧志云三鵶岡在縣治西南四十里與雜)
(錄不合)
殷仲文墓
殷仲文陳郡人吳興太守殷康子會稽王道子引
為驃騎參軍後為元顯征虜長史會桓玄與朝廷
有隙玄之娣仲文妻也疑而間之左遷新安太守
玄平京師便棄郡投玄為諮議參軍玄將為亂使
總領詔命以為侍中領左衛將軍玄九錫仲文之
辭也初玄簒位入宫其牀忽䧟羣下失色仲文曰
將由聖德深厚地不能載玄大悅尋敗仲文隨玄
西走因奉二后投義軍為鎮軍長史轉尚書帝初
反正抗表自解遷東陽太守義熙三年伏誅(晉書)
殷仲文墓在縣東三十二里(太平寰宇記)
(按仲文人品如此其墓亦可以不記况江南通志載其墓在太平府城南一十五里)
陳武帝故宅
高祖武皇帝諱霸先字興國長城下若里人仕梁
累官太傅進相國總百揆加封十郡為陳王永定
元年冬十月受梁敬帝禪即皇帝位三年六月崩
年五十七諡武皇帝廟號高祖(陳書)
廣惠教寺在縣治東九里相傳為陳武帝故宅(談志)
陳武帝故宅或云在報德寺或云在廣惠寺未知
孰是或者廣惠乃其所生之地而報德則其所居
之處也(長興顧志)
陳文帝故宅
世祖文皇帝諱蒨字子華昭烈王長子高祖崩遺
詔徵繼大統七年崩年四十五諡文皇帝廟號世
祖(陳書)
長城宫在縣西二里陳文帝所居天嘉二年置于
大寧寺後(談志)
吳均故宅
吳均字叔庠故鄣人好學工詩文天監初柳惲守
吳興舉補主簿後以薦召入賦詩待詔著作累遷
奉朝請普通元年卒(梁書)
吳均居青山在吳興之西柳太守惲召補主簿始
入東境乃作入東記以辨山川故實(吳興掌故集)
(按太平寰宇記青山在長興縣南六十里安吉江志州東北三十五里曰青山一名均山以吳)
(均名又云吳均故宅在順安鄉青山長興安吉二縣接界均本傳故鄣人其宅當在安吉)
陳氏五主屏風
(按陳氏五主高祖霸先世祖蒨廢帝伯宗高宗頊後主叔寶釋名屛風以屛障風也扆在後所)
(依倚也禮記明堂位天子負斧扆南面而立三禮圖扆縱廣八尺畫斧文今之屛風則遺像也)
陳高祖竹帳
(按唐書唐高祖時吳王杜伏威獻竹帳上以勞人不受則竹帳匪獨陳高祖有之)
國朝高僧南山律主道宣
道宣姓錢氏長城人唐武德中住終南山與處士
孫思邈結林下之交每一往來議論終夕西明寺
初就詔充上座撰法門文記廣弘明集續高僧傳
卒諡澄照(高僧傳)
安吉縣(明成化二十三年十一月甲辰開設孝豐縣割安吉縣之九鄕及長興縣之三鄉隸之見實錄)
(今志作弘治二年者誤也又正德元年十一月乙丑改安吉縣為安吉州見實錄今志作二年)
(者誤也)
丹陽郡故鄣莽曰候望(漢書注)
丹陽郡故鄣秦鄣郡所治吳興記曰中平二年分
縣南置安吉縣光和末張角亂此鄉守險助國漢
嘉之故立縣中平二年又分立原鄉縣(續漢書注)
安吉縣會昌四年十一月陞緊(唐會要)
安吉緊義寧二年沈法興置武德四年賊平因之
以縣隸桃州七年省入長城麟德元年復置北三
十里有邸閣池北一十七里有石鼓堰引天目山
水溉田百頃皆聖歴初縣令鉗耳知命置有銅有
錫(新唐書)
(按桃州以山得名今孝豐縣西南五十里有桃花山出桃花石皎然詩桃州採得桃花石史記)
(吳王濞傳吳有豫章郡銅山韋注今故鄣此有豫字誤也當云章郡章鄣古字通今州東三十)
(里有銅山括地志云吳採鄣山之銅即此輿地紀勝云安吉有銅祠古出銅處又州東南二十)
(二里有白楊山括地志云上有兩穴古採錫處)
安吉舊治在天目鄉今孝豐縣址是也唐開元中
縣令孔志道移治於玉磬山東南無城洪武丙申
總管張德始城之元帥費愚監其事(安吉江志)
天目山(今屬孝豐縣在縣西南六十五里)
勾餘山東五百里曰浮玉之山北望具區東望諸
毗有獸焉其狀如虎而牛尾其音如吠犬其名曰
彘是食人苕水出於其隂北流注於具區其中多
鮆魚(山海經)
(按爾雅鮤鱴刀郭注今之鮆魚也異魚圖贊云鮆魚蝴蝶所化列□長䰅今太湖有之大者名)
(刀鮆小者亦可作鮓張文規詩食有吳興鮓蔡寬夫詩話云吳中作鮓多就溪池中荷葉包為)
(之味比缾缶中者尤佳白居易詩就荷葉上包魚鮓當石渠中浸酒尊)
近世道士唐子霞謂圖經天目山一名浮玉山連
亘四州(杭宣徽湖)周回二千里上有養生之藥蓍草元
華皆名著仙經(咸淳臨安志)
(按天目山山之最大者也山海經多記天下名山大川是以及之時但名浮玉不名天目也太)
(平寰宇記記天目而不言浮玉各志遂於天目山後另列一浮玉山皆非也當依唐子霞為是)
天目山以其上有兩湖似左右目名天目也(趙次公蘇)
(詩注)
天目山左高於地七千五百丈右高於地七千丈
縱廣三千里(雜道書)
天目有二峰東峰從臨安入西峰從孝豐入有十
二龍潭六潭屬孝豐六潭屬於潛(天目山志)
天目之頂有龍居焉中常出水四方而下南派由
睦西派由歙皆入浙江東派由餘杭北派由安吉
皆會太湖入吳江(徑山山門事狀)
天目山神形如白鹿每歲五月與震澤龍會多暴
風雨(六研齋筆記)
(按山海經南次二經諸山神狀皆龍身而鳥首其祠毛用一璧瘞糈用梌李太僕不知何據云)
(形如白鹿也今天目山之神廟在孝豐縣金石鄉舊制歲以六月六日有司致祭後更春秋二)
(仲月)
崑山
玉磬山高五百尺在縣東北十五里(太平寰宇記)
梁僧曇諦吳興人居故鄣崑山每夜聞有聲尋其
發聲之所得玉磬因以為名(高僧傳)
横溪
(按舊志無横溪孝豐新志云横溪在縣西北當即苕水太平寰宇記所謂苕水在安吉縣治西)
(南七十五里者此也談志云苕溪之源有二一發自天目山之隂廣苕山東過金石鄉又東過)
(靈奕鄉又東過安吉縣南之郡渡乂東南過章渡又折而北至丘渡與獨松水合一發自獨松)
(嶺西合衆山之水東過浮石山南又折而西北至丘渡與廣苕水合二水合而東過倪渡又折)
(而西又折而東北過梅溪鎮北為龍溪又北過吳山又北過彭匯又東過和平入凡常湖箬溪)
(四安塘諸水北來注之匯為西溪北過釣魚灣又北過迎禧門又折而東至臨湖門與霅溪水)
(合又自西溪東入清源門至於霅溪又自清源門折而南又折而東出愈思橋與峴山漾南來)
(水合又自西溪北過迎禧門又東北下横涇港經小梅湖口入太湖)
梅溪
梅溪一名東海堰(統記)
梅溪在縣東北三十里溪上多梅故名或曰昔年
嘗有紫梅花盛開又號紫梅溪(談志)
梅溪以梅得名而烏梅特為名産他方所製取自
殘落安吉特摘完好者為之其得名非徒然也(吳興)
(掌故集)
蛟龍池
天目山東南有瀑布下注數畆深沼名曰蛟龍池
(水經注)
(按說文云蚊龍屬也無角曰蛟池魚滿三千六百蛟來為之長能率魚飛置笱水中則蛟去埤)
(雅云龍八十一鱗具九九之數九陽也廣雅云有鱗曰蛟龍郭璞云蛟似蛇四脚細頸故杜氏)
(編珠作蛇龍池蛇俗蛇字)
翔鳳林
天目山上有霜木皆是數百年樹謂之翔鳳林(水經)
(注)
翔鳳林在天目之東北峰高峻𩔖天柱廬阜(咸淳臨安)
(志)
(按龍池鳳林俱在東峰恐非湖境)
裴子野故宅
裴子野字幾原聞喜人初仕齊入梁歴著作郎掌
國史起居注尋除通直正員外又勅掌中書詔誥
歴鴻臚卿領步兵校尉卒贈散騎常侍諡貞子(梁書)
裴子野寓居湖州之故鄣著諸侯略宅在縣西南
三十六里永昌鄕(輿地紀勝)
裴子野曾祖松之令故鄣有善政邑人愛之子野
因寓居焉(談志)
周弘讓故宅
周弘讓安城人天嘉初以白衣領太常卿光禄大
夫加金章紫綬(陳書)
周弘讓兄弘正仕梁為安吉令弘讓結宇山中耽
玩文史其故宅在縣南三十六里(談志)
姚萇雉尾扇
姚萇赤亭羌虜苻堅以為龍&KR0750;將軍後自稱秦王
太元十年弑堅據長安僭稱帝一夕夢堅率鬼兵
刺之出血數斗死(晉書)
商高宗有雉雊之徵章服多用翟故有雉尾扇(古今)
(注)
施世瑛金鐘
施世瑛字玉華安吉人家世農不親襏襫喜騎射
隋末多盜紏合少年膂力保禦鄉境唐興以衆歸
附積功拜洮州刺史賜金鐘一口錦五段敕書褒
美(舊唐書)
屏風竹帳雉尾扇金鐘皆先代遺物流傳於世者
然魯公何至刻而記之(吳興掌故集)
石柱記箋釋卷二
