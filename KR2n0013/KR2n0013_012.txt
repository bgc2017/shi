金石錄卷苐十二跋尾二(三代秦漢)
古器物銘苐八(父丙彛銘宋君夫人鼎銘)
古器物銘苐九(敦銘宋穆公孫盤銘散季敦銘)
古器物銘苐十(井伯敦銘)
古器物銘苐十一(鼎銘)
古器物銘苐十二(椘鍾銘車敦銘中姞匜銘)
古器物銘苐十三(齊侯盤銘)
古器物銘苐十四(秦權銘汾隂矦鼎銘銅釡銘武安矦器銘周陽家鍾銘)
(上林供官銅鼎銘平周金銅鉦銘)
古器物銘苐十五(谷口銅甬銘律管銘)
古器物銘苐八
父丙彛銘
右父丙彛銘舊蔵祖擇之舍人家後歸故人王偁唯盖存
已破缺此周器也而猶稱父丙者當是周初接商時器
宋君夫人鼎銘
右宋君夫人鼎銘其文云宋君夫人之餗釪鼎吕氏考古
圖云蔵秘閣今乃在宗室仲爰家而秘閣所蔵自有宋公
&KR1163;鼎盖考古誤也
古噐物銘苐九
敦銘
右敦銘蔵宗室仲爰家銘文凡二百餘字余所錄諸器銘
文字之多無踰此者
宋穆公孫盤銘
右宋穆公孫盤銘元祐間臨淄縣民于齊故城得數器此
其一也蔵趙元考内翰家驗其文盖送女噐
散季敦銘
右散季敦銘蔵長安吕微仲丞相家底盖皆有銘考古圖
以太初曆推之為武王時噐未知是否又云武王時散氏
惟有宜生季疑其字者亦何所據哉士大夫于考正前代
遺事其失常在于好竒故使學者難信孔子曰君子于其
所不知盖闕如也
古噐物銘苐十
井伯敦銘
右井伯敦銘云惟六月既生覇戊戌旦王格于大室師某
父即位井伯右内史冊命錫赤芾對揚王休用作寶敦其
萬年子子孫孫其永寳用古噐銘文字難盡通故時有断
續不可次苐處今此銘四十餘字所不識者一字而已因
并載其語按左氏春秋傳有井伯然古人姓名或有同者
未可知也(師下一字不可識)
古噐物銘苐十一
鼎銘
右鼎銘蔵蜀人鄧氏銘有云王格大室即位按古器物銘
凡言即立或言立中庭皆當讀為位盖古字假借其說見
鄭氏注儀禮秦泰山頌詩刻石猶如此
古噐物銘苐十二
椘鍾銘
右椘鍾銘蔵方城范氏云惟王五十六祀椘王(下一字不可識)章
按椘惟惠王在位五十七年又其名為章然則此鍾為惠
王作無疑也方是時王室弱衰六國争雄椘尤強大遂不
用周之正朔嗚呼可謂僣矣鍾背又有两商字一穆字其
右齊矦盤銘政和丙申歲安丘縣民發地得二噐其一此
盤其一匜也驗其文盖齊矦為椘女作
古噐物銘苐十四(秦漢噐)
秦權銘
右秦權銘今世人家所蔵秦權至多銘文悉同余所淂者
凡四銘其二不知所從得其一蔵王禹玉丞相家皆銅權
也其一近歲出于濟州以石為之歐陽文忠公集古錄載
秘閣校理文同家有二銘其一乃銅鐶上有銘循環刻之
不知為何器余嘗考之亦權也按班固漢書律曆志五權
之制圜而環之令肉倍好者周旋無端周而復始無窮己
也孟康注以為錘之形如環也然古權亦有與今稱錘相
似者盖形製不一各從其便尔
汾隂矦鼎銘
右汾隂矦鼎銘舊蔵劉原父家今歸御府按漢書周昌
以高祖六年封汾隂矦至其孫國除
銅釡銘
右銅釡銘云長信賜館陶家按漢書外戚傳竇皇后女嫖
封館陶長公主又百官公卿表長信詹事掌皇太后宫景
帝中六年更名長信少府張晏注云以太后所居宫為名
也居長信則曰長信少府居長楽則曰長樂少府然則景
帝時官名長信則竇太后居是宫無疑銘雖無年月然知
其為竇太后賜館陶公主無疑也
武安矦噐銘
右武安矦家噐銘不知所從得按漢書景帝後三年封田
蚡武安矦又楚思王子㥅元壽元始中再封武安矦銘無
年月未始果誰所作又按帝紀椘懷王嘗封高祖為武安
矦然驗其刻畫疑非高祖時噐
周陽家鍾銘
右鍾銘蔵歐陽公家其器壼也銘曰畔邑家今周陽家金
鍾容十斗重三十八斤第四十云
上林供官銅鼎銘
右上林供官銅鼎銘不知所從得銘有監工李負芻按後
漢人絶無二名者此鼎盖西漢噐也
平周金銅鉦銘
右銅鉦銘云平周金銅正重十六斤八兩背文云平定五
年受圜隂士大夫頗疑前代年號無為平定者余嘗考之
盖非年號也按西漢書地里志平周平定圜隂三縣皆属
西河郡圜隂漢惠帝五年置此鉦先蔵平周後歸圜隂復
以授平定故再刻銘尔所謂五年者當是景帝以前未有
年號時也前世既無平定年號而三縣皆隷西河故知其
如此又漢書地里志圜隂王莾改曰方隂顔師古曰圜字
本作圁縣在圁水之隂因以為名王莾改為方隂則是當
時已誤為圜今有銀州銀水即是舊名猶存但字變尔其
說出于酈道元注水經今按兹噐漢時所刻乃為圜字然
則師古何所依據遂以為圁乎恐亦臆說也
古噐物銘苐十五
谷口銅甬銘
右谷口銅甬銘舊蔵劉原父家一噐而再刻銘始歐陽公
集錄金石遺文自三代以未法書皆備獨無西漢文字求
之累年不獲會原父守長安長安故都多古物竒噐原父
好竒博識皆購求蔵弆最後淂斯噐及行鐙博山香鼎模
其銘文以遺歐陽公于是西漢之書始傳于世矣盖收藏
古物實始于原父而集錄前代遺文亦自文忠公發之後
来學者稍稍知搜抉竒古皆二公之力也
律管銘
右律管銘藏晁無咎學士家云始建國元年正月癸酉朔
日制按晉書律歴志律古以竹或玉為之至平帝時王莾
始易以銅又漢書莾以十二月朔癸酉為建國元年正月
之朔二說皆合也
金石錄卷苐十二(臘月廿日)
