金石錄卷苐十七䟦尾七漢
漢梁相費汎碑
漢堂邑令費君碑
漢費君碑隂
漢太尉陳球碑
漢華岳碑
漢太尉郭禧碑
漢郭禧碑
漢郭禧後碑
漢樊毅西嶽碑
漢禹廟碑
漢冀州從事郭君碑
漢逄童碑
漢逄童碑隂
漢三公碑
漢殽阬君神祠碑
漢殽阬君神祠碑隂
漢無極山碑
漢揚州刾史敬君碑
漢臺長蔡湛碑
漢安平相孫根碑
漢凉州刾史魏君碑
漢碭孔君神祠碑
漢梁相費汎碑
右漢費汎碑在湖州其額題漢故梁相費君之碑碑云梁相
諱汎字仲慮此邦之人也其先季文爲魯大夫有封功費
因以爲姓秦項兵𧺫避地于此遂留家焉余家所收姓氏
文字粗備以諸書参考頗多牴牾不合姓苑云費氏禹後
漢有長房蜀志有丞相禕又云今琅琊亦有此姓音父位
反李利涉編古命氏云費氏出自魯桓公少子季友有勲
于社稷賜汶陽之田封邑于費子孫氏焉漢有費將軍其
後有費忠費柔柔適蜀為寕蜀人忠之孫徙于&KR0878;州後遷
江夏忠十代孫奕奕孫褘又家于蜀晉平蜀禕之子承復
歸江夏林寶元和姓纂云費氏亦云秘史記紂幸臣費中
夏禹之後楚有無極漢有直蜀有禕晉有詩又云琅邪費
氏直之後也陳湘姓林曰費音蜚夏禹之後余嘗考之此
字有两姓音讀不同源流亦異其一音蜚嬴姓出于伯翳
史記所載費昌費中椘費無極漢費將軍費直費長房蜀
費禕之徒是其後也其一音秘姬姓出于魯季友姓苑所
載琅琊費氏而此碑所謂梁相費君是其後也然則姓苑
姓纂姓林皆云夏禹之後姓纂又云亦音秘及謂琅邪費
氏爲直之後皆其差誤而編古命氏以費將軍費禕之徒
出于魯季友亦非也余又按春秋僖公賜季友汶陽之田
及費而左傳亦以謂季友有功于魯受費以爲上卿今以
爲季友有功封費者盖碑之誤
漢堂邑令費君碑
右漢堂邑令費君碑云惟熹平六年無射之月堂邑令費
君寝疾卒嗚呼哀哉於是夫人元弟卜胤追而誄之其後
有銘詩碑所𫐠費君事不甚詳悉而其名字世次官秩其
載于碑隂今附于後
漢費君碑隂
右漢費君碑隂云君諱鳳字伯簫梁相之元子九江太守
之長兄也世德襲爵銀艾相亞又云君踐郡右軄三貢献
計漢安二年吳郡太守東海郭君以君有委蛇之節自公
之操年三十一舉孝廉拜郎中除陳國新平長遂宰堂邑
其後爲五字韻語詞頗古雅而時時殘缺不可次叙其前
題君舅家中孫甘陵石勛字子才所述云
漢太尉陳球碑
右漢太尉陳球碑有两碑皆在下邳其一已殘缺矣此碑
差完可考前代碑碣与史傳多牴牾而球碑所載官閥事
跡与傳合東漢之末政在&KR1377;寺威福下移其勢盖可畏也
而一時衆君子猶奮不頋身力排其奸雖遭屠戮而不悔
志雖不就然亦可謂壮哉如球是已使當時士大夫能屈
己以事之則冨貴可長保矣然君子固未肯以彼而易此也
漢華嶽碑
右漢華岳碑集古錄云碑以周礼軄方氏為識方氏者疑
當時周礼之學自如此盖識誌其義通也余按袁逢華岳
碑亦引職方氏乃用識字盖漢人蕳質字相近者輒假借
用之初無意義尔
漢太尉郭禧碑
右漢太尉郭禧碑文字殘缺所存才百許字其可見者公
諱禧字君房而巳禧郭躬從孫也其事跡附見躬傳云少
明習家業兼好儒學有名譽延熹中為廷尉建寕二年代
劉寵為太尉而靈帝紀亦云是年十一月禧為太尉章懷
太子注云字公房扶溝人也郭氏世為陽翟人自躬以下
皆葬陽翟其墓尚存今此碑缺處猶有陳留扶溝字疑禧
嘗寓居是邑其卒也返葬故鄕而漢書注遂以為扶溝人
恐誤
漢郭禧碑隂
右漢郭禧碑隂其首有四大字云故吏人名其下列故吏
密張立度成匽師張恊子通雒陽李蒼子考故民河南隂
德紀信以下凡百餘人又有右河南右河内郡右弘農郡
右扶風字字畫完好者甚多茟法淳古可&KR0738;
漢郭禧後碑
右漢郭禧後碑殘缺尤甚其略可辨者云惟光和二年夏
五月甲寅太中大夫故太尉郭公薨又云公之胤子故五
原太守餘不復成文而其額題漢故太尉郭公神道字畫
尚完云後漢書列傳既不載禧所終而靈帝紀但云建寕
三年夏四月太尉郭禧罷亦不言其為何官今以碑考之
乃知其罷為太中大夫而卒于光和二年也五原太守名
鴻後為司&KR0674;校尉封成安鄉矦
漢樊毅西岳碑
右樊毅西岳庿碑云弘農太守河南樊君諱毅歐陽文忠
公集古錄云據此碑乃即時所立而太守生稱諱者何哉
按春秋左氏傳周人以諱事神君名終將諱之而礼卒哭
乃諱鄭氏以謂敬鬼神之名也諱避也生者不相避名衞
矦名悪大夫有石惡臣君同名春秋不非又漢宣帝元康
二年詔曰闻古天子之名難知而易諱也今上書觸諱以
犯罪者朕甚憐之其更諱詢諸觸諱在令前者赦之盖卒
哭而諱其名實始子周而生死皆稱諱西漢已如此矣然
則生曰名死曰諱又出于近世也有以見後世忌諱愈密
如此然生而稱諱見于石刻者甚衆不獨此碑也
漢禹廟碑
右漢禹庿碑云光和二年十二月丙子朔十九日甲子皮
氏長南陽章陵劉尋孝嗣丞安定烏氏樊璋元孫其後叙
禹平水土之功而最後有銘文多殘缺不能盡識碑在龍
門禹庿
漢冀州從事郭君碑
右漢郭君碑文字已殘缺其額題曰冀州從事郭君之碑
碑云其先出高辛興自于周(缺一字)蕃虞郭在河魏之間遭
晉荒疆乃喪厥土亦世孳孳職思其勲子孫纓布家于樂
土因國為氏又云歴諸曺掾史主簿督郵五官掾功曺又
云光和二年終三年十月葬又云哀哀考妣追惟霣靈卜
商號咷喪子失明據此乃父母生而稱考妣也爾雅云父
為考母為妣郭璞注引礼記曰父母妻終曰考妣嬪今世
學者從之而璞援據諸書以為非生死之異猶今謂兄為
晜妹為媦尔今此碑漢人所為已不用戴氏之說以此知
璞為有據然礼經行于世久既有此論事親者所當避也
漢逢童碑
右漢逄童碑刻畫完好云童子諱盛字伯彌薄令之玄孫
遂成君之曾孫安平君之孫五官掾之長子也又云年十
有二歲在恊洽五月乙已噓噏不反夭隕精晃於是門生
東武孫理下密王升等共刊石叙述才美以銘不朽焉其
後題光和四年四月五日于夘立碑舊在濰州昌邑縣近
歲移置郡中云
漢逢童碑隂
右漢逄童碑隂題曰右家門生右縣中士大夫凡十三人
有督郵&KR1907;敏賓&KR1907;后升司文叔盛姓字按&KR1907;与司文姓氏
書皆不載今誌于此
漢三公碑
右漢三公碑歐陽公集古錄有北嶽碑云文字殘缺尤甚
其可見者曰光和四年以此知為漢碑尔其文多言珪幣
牲酒黍稷豊穰䓁事其後二人姓名偶可見云南陽冠軍
馮廵字季祖甘陵夏方字伯陽余嘗託人于北嶽訪求前
代刻石幾盡獨無漢碑今此碑所書事及二人姓名与集
古錄所載皆同又光和四年立惟其額題曰三公之碑而
集古以為北嶽碑豈歐陽公未嘗見其額乎三公者山名
其事亦載于白石神君与無極山碑三山皆在真定元氏云
漢殽阬君神祠碑
古漢殽阬君神祠碑歐陽公集古錄云殽阬君祠今謂之
五部神庿其像有石隄西戎樹谷五樓先生東臺御史王
剪將軍莫曉其義今此碑有云石隄樹谷南通商雒又云
前世通利吏民興貴有御史大夫將軍牧伯故為立祠以
報其功乃知石隄樹谷御史將軍之號自漢以来有之流
俗相傳其所從来遠矣而水經鄭縣城南山北有五部神
庿庿前有碑光和四年鄭縣令河東裴畢字君先立又知
五部神自齊魏间已有此號矣裴君水經以為名畢而集
古錄云名曅今詳其點晝頗近畢字疑集古錄誤
漢殽阬君神祠碑隂
右漢殽阬君神祠碑隂縣令及鄕人題名其完好可識者
二百餘人摩滅者又百餘人小字淳勁可喜歐陽公集古
錄所未嘗有也
漢無極山碑
右漢無極山碑按顔之推家訓曰詩云有渰萋萋興雲祁祁
毛傳云渰隂雲皃萋萋雲行兒祁祁徐也箋云古者隂陽
和風雨時其来祁祁然不暴疾也按渰已是隂雲何勞復
云興雲祁祁邪雲當爲雨俗寫誤尔班固靈臺詩云習習
祥風祁祁甘雨此其證也據此則本作雲字之推改爲雨
耳而陸德明經典釋文亦云本作興雲非也盖德明據顏
氏說改之故後来本皆作雨今此碑銘文有曰興雲祁祁
雨我公田遂及我私乃知漢以前本皆作興雲顔氏說初
無所據特私意耳
漢揚州刺史敬使君碑
右漢敬使君碑在河東平陽其額題云漢揚州刾史敬君
之銘碑已殘缺其名字皆亾略可辨者嘗辟司隷從事又
為治書御史最後云年五十三光和四年閏月遭疾而卒
其他不復可考按姓苑載風俗通有敬歆漢末為揚州刺
史元和姓纂亦云歆平陽人而後周書敬珍傳唐書宰相
世系表歆皆作韶余後淂後魏敬曦造像碑亦作韶乃知
姓苑姓纂之謬又集古錄此碑凡再出其一題敬仲碑云
名字己摩滅獨首有敬仲字故寓其名尔疑其人姓田也
其一題無名碑所載事皆同盖歐陽公未嘗見其額尔
漢槀長蔡湛頌
右漢藁長蔡君頌云君諱湛字子德河内修武人也又云
舉孝廉辝譲應司徒府除廣川長復郡太尉熹平四年六
月詔書其下断缺似是叙述遷藁長及在官政績又云三
年遷高邑令吏民追思扵是故吏栗尹等相與合會立碑
𧺫頌刊斯石焉其後有銘最後題光和四年十二月詔書
遷并州刺史其大略如此其他文字殘缺不可考矣
漢蔡湛碑隂
右漢蔡湛碑隂載出錢人名有故吏賤民議民故三老故
處士義民其稱故吏義民之類他漢碑多有之唯議民賤
民獨見于此碑然莫詳其義
漢安平相孫根碑
右漢安平相孫根碑云府君諱根字元石司空公之伯子
樂安太守之兄子漢陽太守侍御史之兄乘氏令之考厥
先出自有殷玄商之系子湯之苗又云聖武定周封比干
之墓胤裔分析避地匿軌姓曰孫焉又云遷鄲長雍奴令
換元氏考城令諫議大夫拜議郎謁者遷&KR0878;州刺史徵拜
議郎遷安平相年七十有一光和四年十二月乙已卒碑
在今高密縣所謂司空公者桓帝紀永夀三年太常孫朗
為司空注云朗字代平北海人漢三公名亦云朗北海高
密人余嘗觀漢時碑碣載其家世皆止書官爵盖為子孫
作銘不欲名其父祖尔此最為淂體然非當代顯人則遂
莫知其為何人也又按姓苑姓纂諸書皆云孫氏周文王
子衛康叔之後衛武公子為衛上卿因氏焉今此碑乃云
出于商比干之後盖古人或因賜姓命氏或以官或以字
或以封或以居或以王父字為氏故姓氏雖同而源流或
異書傳闕漏不載者多矣
漢涼州刺史魏君碑
右漢涼州刺史魏君碑文字殘缺族系名字皆不可考其
粗可見者察孝廉除郎中尚書侍郎右丞卒于光和四年
而其額題涼州刾史魏君碑云
漢碭孔君神祠碑
右漢碭孔君神祠碑其前題漢故行梁相事碭孔君之神
祠文詞字畫皆古怪而不工又時有難暁處然刻畫甚完
孔君者名耽字伯本
金石錄卷苐十七二十五日抄是日捕魚獲頗多
