金石錄卷第十九䟦尾九(漢)
漢張矦殘碑
漢&KR0878;州從事苑君碑
漢趙相雝府君碑
漢逄府君墓石柱篆文
漢永樂少府賈君闕銘
漢酸棗令劉熊碑
漢臨朐長仲君碑
漢蜀郡太守任君神道
漢蜀郡屬國都尉王君神道
漢司空殘碑
漢益州太守楊宗墓闕銘
漢益州刺史薛君巴郡太守劉君碑
漢巴郡太守張君碑
漢南陽太守秦君碑額
漢河南尹蘇府君碑額
漢禹廟碑
漢禹庿碑隂
漢司空掾陳君碑隂
漢武氏石室畫像
戚伯著碑
四皓神位刻石
相府小史夏堪碑
郭先生碑
漢張矦殘碑
右漢張矦殘碑張矦者子房也碑已断裂摩滅不可次叙
獨其額尚完題漢故張矦之碑在今彭城古留城子房庿
中騐其字畫盖東漢時所立樂史寰宇記陳留縣有張良
墓引城冡記云張良封陳留矦食邑小黃一萬戶漢爲良
築城因名張良城今陳留有子房庿貌甚盛余按西漢書
地里志注留属陳故稱陳留宋亦有留彭城留是也子房
傳曰始臣𧺫下邳与上會留臣願封留足矣下邳与彭城
相近而此碑漢人所立乃在彭城然則子房所封非陳留
明矣城冡記誕妄盖不足信也
漢&KR0878;州從事苑鎮碑
右漢苑鎮碑其略云漢故&KR0878;州從事苑君諱鎮字仲弓南
陽人也其先出自苑柏何為晉樂正世掌朝禮之制又云
有苑子園寔能掌隂陽之理君即其胄也按姓氏書皆云
苑氏出于左傳所載齊大夫苑何忌之後今此碑所謂苑
柏何与子園左傳國語皆無其人故錄之以待知者
漢趙相雝府君碑
右漢趙相雝府君碑其前歷叙家世官爵而所述雝府君
事甚略云趙國相名勸孝廉成皐令趙國相又云在官五
載蒞政清平有甘棠之化年四十五卒于官故吏民漢中
太守邯鄲某等(其名殘缺)慕戀恩德刊石稱頌焉又有闕銘題
漢故趙國相雝府君之闕云
漢逄府君墓石柱篆文
右漢逄府君墓石柱篆文云漢故博士趙傳逄府君神道
唐李利涉編古命氏北海逄氏有名絲字子繡者為漢趙
王傳其孫萌不仕王莾盖前漢時人今逄君北海人又為
趙傳疑其是也而濰州圖經北海縣有逄汾墓云汾好學
以德義聞徵為博士趙王傳卒門人執衰經者數百葬于
寒亭南四里今此篆文既不載其名皆莫可考然圖經所
載逄君事首尾甚詳不知何以知其名汾必别有所據又
疑絲与汾两人前後皆嘗為趙王傳未可知也故并載之
以俟知者
漢永樂少府賈君闕銘
右漢永樂少府賈君闕銘按漢書桓帝母孝崇匽皇后居
永樂宫和平元年詔置太㒒少府如長樂故事其後靈帝
母孝仁董皇后亦居是宫歐陽集古錄引章懷太子注云
漢官儀長樂少府以宦者為之則賈君盖亦宦者也余以
漢史及石刻考之當時三公如陳球劉寬皆嘗為此官非
獨一人盖自西漢以来太后皇后官屬如大長秋之類皆
参用士人然則漢官儀以為止用宦者為之盖其闕漏而
集古錄遂以賈君為宦者亦未必然也
漢酸棗令劉熊碑
右漢劉熊碑在今酸棗縣云君諱熊字孟孟下缺一字按
酈道元注水經酸棗城内有漢令劉孟陽碑今據碑熊實
為此縣令然則所缺一字當從水經為陽也碑又云君光
武皇帝之玄廣陵王之孫俞鄉矦之季子也按後漢書光
武子廣陵思王&KR0878;以譴死顯宗封其子元夀為廣陵矦又
封元夀第三人為鄉矦而李利&KR0881;編古命氏唐書宰相世
系表皆云&KR0878;生俞鄕元矦平平生彪襲封今據熊當為彪
之弟然則于光武乃其曾孫而曰玄孫者疑碑誤
漢臨朐長仲君碑
右漢臨朐長仲君碑文字摩滅其粗可見者云君諱雄又
云歴郡五官掾功曺史辟從事舉孝廉除郎中遷臨朐長
而其額題故臨朐長仲君碑云
漢蜀郡太守任君神道
右漢蜀郡太守任君神道九字字畫壮侓然不著名字鄉
里歲月莫詳其為何人也
漢蜀郡属國都尉王君神道
右漢王君神道在南陽云漢故蜀郡属國都尉王君神道
封陌按&KR1073;道元注水經淯水南道側有二石樓制作精妙
題言蜀郡太守姓王字子稚南陽西鄂人有三女無男而
家累千金父沒當葬三女各出錢五百萬一女築墓二女
建樓今此碑後有唐向城令張璿之撰孝女雙石樓記所
書与水經注合惟水經誤以都尉為太守耳璿之記天寳
七載建別錄于後
漢司空殘碑
右漢司空殘碑政和乙未歲淂于洛陽天津橋之故基首
尾已不完所存四十五字字畫竒偉其詞有云命尔司空
余回尔輔據此乃嘗爲三公盖當時顯人惜其不見名氏
也碑隂有故吏題名百餘人尤完好筆法不减蔡邕石經
云
漢益州太守楊宗墓闕銘
右漢楊宗墓闕銘在蜀中凡十六大字云漢故益州太守
楊府君諱宗字德仲墓闕汶陽李長茂爲蜀使者罷歸以
此本見遺長茂名公年東州善士以畫山水著稱者
漢益州刾史薛君巴郡太守劉君碑
右漢薛君劉君碑已断裂不完惟存上一叚而其額尚全
題漢故益州刾史中山相薛君巴郡太守宗正卿成平矦
相劉君碑古無两人共立一碑者唯見于此爾
漢巴郡太守張君碑
右漢巴郡太守張君碑其前題巴郡太守都亭矦張府君
功德叙云君諱訥字子郎勃海南皮人也又云炎漢龍興
留矦維榦枝裔滋布竝極爵秩又云察孝廉除郎中尚書
侍郎遷甘陵冤句令親病去官辟司空司徒府復辟太尉
舉高第拜侍御史揚州寇賊陸梁作難五府表君中丞督
捕又云丙子璽書封都亭矦碑無卒葬年月其後頗叙述
政績而繫以銘詩盖巴郡太守德政碑爾按漢史自安順
以来揚州寇賊屢彂不知張君為中丞督捕在何年也
漢南陽太守秦君碑額
右漢南陽太守秦君碑額文字已摩滅唯其額十大字尚
完好故名字歲月皆莫可考按後漢書靈帝紀中平三年
二月江夏兵趙慈反殺南陽太守秦頡或云此即頡碑也
然&KR1073;道元水經注載頡墓与碑皆在宜城此碑乃在南陽
或是郡人所立德政頌尔
漢河南尹蘇府君碑額
右漢蘇府君碑額題漢故河南尹蘇府君碑今宣州太守
張叔夜嵇仲見寄云在許州道傍碑無文詞惟此十字其
額尔按東漢時蘇氏最顯者惟蘇章嘗以河南尹徵不就
其他無尹河南者意其為章碑也然章扶風平陵人而碑
乃在許昌未知果是否
漢禹庿碑
右漢禹庿碑字畫淺細故摩滅尤甚其事跡歲月皆不可
考略可見者云皮氏長安定蘇而名字亦不能辨矣
漢禹庿碑隂
右漢禹庿碑隂自候長汾隂趙遺子宣而下凡數十人姓
名官爵具存又有故督郵曺史縣功曺鄉部吏栢昱等人
名最後有龍門復民三十五戶人名在今龍門禹庿殘碑
之隂而集古錄云在閿鄉楊震墓側又云楊氏子孫當時
皆葬閿鄕碑碣往往摩滅此不知為誰碑者盖誤也
漢司空掾陳君碑額
右漢司空掾陳君碑額碑己殘缺不可辨唯其首八大字
尚完字畫竒侓在穎川陳太丘墓側按後漢書太丘傳載
二子紀諶紀為大鴻臚諶不著其為何官惟劉孝標注世
說引海内先賢傳曰諶字季方寔少子也司空掾公車徵
不就蚤卒然則斯碑豈非陳諶碑乎
漢武氏石室畫像
右漢武氏石室畫像五卷武氏有數墓在今濟州任城墓
前有石室四壁畫古聖賢畫像小字八分書題記姓名往
往為贊于其上文詞古雅字畫遒勁可喜故盡錄之以資
博覧
戚伯著碑
右戚伯著碑首尾摩滅其略可見者有云充列王室遇謗
于呂委位捐爵而其額題周末嗣戚氏襲以興勃海君玄
孫伯著之碑知其姓戚以文詞字畫驗之疑東漢中葉以
前人盖當時石刻見于今者多類此所謂充列王室遇謗
于呂者戚夫人也
四皓神位刻石
右四皓神位神胙凡刻石四在惠帝陵傍驗其字畫盖東
漢時書按顔師古匡謬正俗引圈稱陳留風俗傳自序云
圈公之後圈公為秦博士避地南山漢祖聘之不就惠太
子即位以圈公為司徒自圈公至稱十一世按班固述四
皓但有園公非圈公也云當秦之時避地入商洛深山則
不為博士明矣又漢初不置司徒安淂以圈公為之乎稱
之說實為鄙野余嘗疑稱著書自述其世系不應妄誕如
此及淂四皓刻石見其所書亦為圈公乃知稱所述果非
臆說盖當時所傳如此尔至謂圈公為秦博士及惠帝時
拜司徒者疑無所據
相府小史夏堪碑
右相府小史夏堪碑云夏堪字叔德帝禹之精苗零陵太
守之根嗣也後有銘銘三字語頗古其卒葬年月殘缺字
雖不工然漢碑也其曰精苗根嗣漢末人為文喜造語多
類此
郭先生碑
右郭先生碑集古錄以為漢碑按後魏&KR1073;道元注水經具
載此碑云碑無年號不知何代人然則歐陽公何所據遂
以為漢人乎余以字畫驗之疑魏晉時人所為既無歲月
可考姑附于漢碑之次云
金石錄卷苐十九
癸未十一月廿七日抄
