金石錄卷苐十一跋尾一(三代)
古噐物銘苐一(古鍾銘方鼎銘祖丁彛銘蠆鼎銘)
古器物銘苐二(兄癸彛銘)
古噐物銘苐三
古器物銘苐四(甗銘秦鍾銘周敦銘)
古器物銘苐五(文王尊彛銘宋公&KR1163;餗鼎銘寳龢鍾銘椘鍾銘)
古器物銘苐六(毛伯敦銘商洛鼎銘簠銘匜銘周姜敦銘)
古噐物銘苐七(大夫始鼎銘季媍彛銘)
古器物銘苐一
古鍾銘
右古鍾銘五十二字蔵宗室仲爰家象形書不可盡識以
其書竒古故列于諸噐銘之首後又淂一鍾銘文正同一
鐸銘字畫亦相䫫皆錄于後
方鼎銘
右方鼎銘蔵岐山馮氏張侍郎舜氏云夏時噐也字畫竒
怪不可識
蠆鼎銘
右蠆鼎銘蔵秘閣銘一字象蠆形吕氏考古圖云即古攵
蠆字
祖丁彛銘
右祖丁彛銘蔵蔡肇天啓舍人家吕氏攷古圖載李氏錄
云祖丁者商之十四世帝祖丁也余案夏商時人淳質皆
以甲乙為號今世人家所蔵彛噐銘文如此類甚衆未必帝
祖丁也李氏名公麟字伯時父有古噐圖一卷行于世云
古噐物銘苐二
兄癸彛銘
右兄癸彛銘蔵穎昌韓氏盖底皆有銘凡商器欵識多者
不過𢾗字而此噐獨二十餘字尤為竒古
古噐物銘苐四
甗銘
右甗銘案真宗皇帝實錄咸平三年乹州獻古銅鼎上
方而四足上有古文二十一字詔儒臣考正而句中正杜
鎬驗其欵識以為史信父甗中正引說文甗甑也又引墨
子夏后鑄鼎四足而方春秋傳晉矦賜子産二方鼎云此
其類也余嘗見今世人家所蔵古甗形製皆圜而此噐其
下正方故中正等疑為方鼎之類然方鼎与甗自是两噐
名今遂以為一物非也(楊南仲曰史當讀為中音仲)
秦鍾銘
右秦鐘銘云丕顯朕皇祖受天命奄有下國十有二公歐
陽文忠公集古錄以為太史公史記于秦本紀云襄公始
列為諸矦而諸矦年表則以秦仲為始今據年表始秦仲
則至康公為十二公此鍾為莊公時作也據本紀自襄公
為始則桓公為十二公而銘鍾者為景公也余按秦本紀
自紀非子為周附庸邑于秦至秦仲始為大夫仲死子莊
公伐破西戎于是予之秦仲後及其先大駱地犬丘并有
之為西垂大夫莊公卒子㐮公代立犬戎之難襄公有功
周室于是平王始封㐮公為諸矦賜之以岐西之地曰戎
無道侵奪我岐豊之地秦遂能攻戎即有其地與誓封爵
之襄公于是始國与諸矦通使聘享之礼而詩美襄公亦
以能取周地始為諸矦受顯服盖秦仲初未嘗稱公莊公
雖追稱公然猶為西垂大夫未立國至㐮公始國為諸矦
矣則銘所謂奄有下國十有二公者當自㐮公為始然則
銘斯鍾者其景公欤
周敦銘
右周敦而下器銘五皆蔵御府初皇祐間脩大樂有
旨付有司攷其聲律製度而模其銘文以賜公卿楊南仲
為圖刻石者也然其噐尋歸禁中故模本世間絶難得余
所蔵公私古噐欵識略盡盖獨闕此求之久而不獲有董
之明子上者家蔵古今石刻甚富適有此銘以遺余之明
云即皇祐賜本也
古噐物銘苐五
文王尊彝銘
右文王尊彝銘紹聖間宗宝仲忽獲此噐以獻有旨下
秘閣考騐而館中諸人皆以爲後甘詐譌之物不進扵
御府扵是仲忽坐罸金然其器猶蔵秘閣初仲忽以噐銘
上一字與小篆鹵字相類遂讀爲魯因以文王爲周之文
王曰此魯公伯禽享文王庿噐也其言頗近乎夸故當時
疑以爲僞然兹噐製作精妙文字竒古决非僞物識者當
能辨之惟遂以爲魯公噐者初無所據尒
宋公&KR1163;餗鼎銘
右宗公&KR1163;餗鼎銘元祐間得扵南都蔵秘閣底盖皆有銘
按史記世家宋公無名&KR1163;者莫知其爲何人也
寶龢鐘銘
右寳龢鐘銘藏太常凡四鐘𣢾識並同初景祐間李照脩
雅樂所鑄鐘其形皆圜與古制頗異時又别詔胡瑗自以
管法製鐘磬會官帑中獲此鐘其形如鈴而不圜馮元䓁
按其款識以爲漢魏時噐于是令瑗仿其狀作新鐘一縣
十六枚然不獲奏御但藏諸栾府而巳今按此銘文字
皆古文爲周以前所作無疑而元以爲漢魏時噐盖失之
矣
椘鍾銘
右椘鍾銘政和三年獲于鄂州嘉魚縣以獻字畫竒怪友
人王壽卿魯翁得其墨本見遺按銘文云楚公(下一字不可識必其)
(名也)自作按椘自周成王時封熊繹以子男田居椘至熊渠
乃立其三子為王後復去其王號至熊通始自立為椘武
王則是椘未嘗稱公不知此鍾為何人作也
古器物銘苐六
毛伯敦銘
右毛伯敦銘凡四其一惟盖存蔵劉原父家其一底盖具
蔵京兆孫氏其一不知所從得銘文皆同原父釋祝下一
字為鄭遂以為司馬遷史記所載毛叔鄭噐曰武公王克
商尚父牽牲毛叔鄭奉明水銘稱伯者爵也史稱叔者字
也敦乃文武時噐也今究其點畫殊不類鄭字而吕氏考
古圖釋為&KR0783;皆莫可考
簠銘
右簠銘本两噐底盖皆有銘文悉同其一原父以遺歐陽
公按集古錄以中上一字為張字引詩六月篇侯誰在矣
張仲孝友曰此周宣王時張仲器也吕大臨考古圖以偏
傍推之其字從巨不從長以隷字釋之當為弡弡字雖見
正篇然古文与隷書多不合未知果是否
匜銘
右匜銘劉原父既以前一簠為張仲所作又以此匜為張
伯器曰仲之兄也尤無所據原父于是正之學號称精博
惟以意推之故不能無失尔
商雒鼎銘
古鼎銘劉原父得于商雒銘云維十有四月蔡君謨嘗問
原父十有四月者何原父不能對吕氏考古圖云古噐銘
多有是語或云十三月或云十九月疑人君即位居&KR2381;踰
年未改元故以月數余嘗考之古人君即位明年稱元年
盖無踰年不改元之事又余所蔵牧敦銘有云惟王十年
十有三月以此知吕氏之說非是盖古語有不可曉者闕
之可也
周姜敦銘
右周姜敦銘本二器其一原父以遺歐陽公伯下一字集
古錄讀爲囧曰此書所載伯囧穆王時人也而吕氏考古
圖訓作百皆未詳
古噐物銘苐七
大夫始鼎銘
右大夫始鼎銘案說文對字本從口漢文帝以爲責對而
為言多非誠對故去其口以從士今驗兹鼎銘及周以後
諸器欵識對字最多皆無從口者然則古文大篆固已不
從口矣又疑李斯變古法作小篆對字始從口至文帝復
改之耳然書傳不載未敢遂以為然也
季㜏彛銘
右季㜏彛銘蔵洛陽趙氏銘字畫与大篆小異盖古文也
當是周初接商時器余遍閱商周諸噐銘所謂古文者大
率如此而唐人所書皆别作一體筆畫疎瘦与彛鼎間字
絶異雖李陽冰亦為之不知何所依據余以謂學古文當
以彛鼎間字為法
金石錄卷苐十一
