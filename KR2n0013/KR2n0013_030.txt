金石錄卷苐三十䟦尾二十(唐五代)
唐義陽郡王符璘碑
唐贈太尉王智興碑
唐丞相崔群碑
唐何進滔德政碑
唐李聽碑
唐贈太師崔倕碑
唐相國李凉公碑
唐牛僧孺碑
唐太子太傅劉沔碑
唐醉吟先生傳并墓碑
唐贈太尉李固言碑
唐吏部尚書高元𥙿碑
唐贈司徒薛平碑
唐起居郎劉君碑
唐贈礼部尚書許康佐碑
唐潜溪碑
唐贈司空孔岑父碑
千字文
瘞寉銘
冬日陪群臣泛舟詩
唐題阮客舊居詩
唐遺教經
唐冰清琴銘
唐中書舍人王無競碑
後唐汾陽王真坣記
漢重脩高祖廟碑
南唐𬗋極宫石磬銘
周文宣王廟記
日本國誥
唐義陽郡王符璘碑
右唐符璘碑按唐書列傳璘姓符而碑作苻以姓氏考
之琅琊符氏出于魯頃公之孫公雅為秦符節令因以
為氏而武都苻氏出于有扈之後為啟所滅奔西戎代
為氐酋本姓蒲至苻堅以背有文改焉今此碑以璘為
符氏又云其先琅琊人皆不可知然按璘与弟瑶皆封
邑于琅琊豈書碑者誤以符為苻其家出于武吏不知
是正乎
唐贈太尉王智興碑
右唐王智興碑裴晉公撰智㒷出于卒伍無他才能其
其將帥雖有破李師道李岕李同捷之功然在徐州䟦
扈難制逐崔群矦弘度剽奪貢物重歛以結權倖其功
不足掩過晉公為此碑可謂過其寔矣
唐丞相崔群碑
右唐丞相崔群碑裴晉公撰劉禹錫書字畫訛缺処多
其可考者群為武寕軍節度使召拜檢校礼部尚書而
唐史本傳作兵部其自荆南節度使召拜檢校左僕射
太常卿遂為吏部尚書以卒其傳但云召拜吏部尚書
而已皆當以碑為正群在憲宗朝號称賢相時皇鎛方
有寵群力排其奸且為憲宗陳開元天寳治乱所以分
者其語激切然憲宗竟逐群而相鏄夫以群之賢憲宗
之眀然讒間一入且猶不免自古君臣之際能保始終
者頋不難哉
唐何進滔德政碑
右唐何進滔德政碑進滔事迹固無足取而柳公權書
法為世模楷此碑猶為雄偉政和中大名令建公旧碑
别刊新製好古者為之歎惜也
唐李聽碑
右唐李聽碑与唐史所載事迹多同惟聽罷魏博節度
使碑言為太子太師而史作少師小誤耳
唐贈太師崔倕碑
右唐崔倕碑拠新唐史倕子邠傳云倕位吏部侍郎今
以碑考之倕仕至檢校吏部郎中兼御史中丞尔盖傳
誤也
唐相國李涼公碑
右唐李涼公碑李德𥙿撰文字殘缺不可盡識按新唐
史列傳云載石所歴官甚略其最著者尝兼御史中丞
充巡邊使自給事中遷京兆尹史皆不載其為荆南節
度使也史云譲中書侍郎換檢校兵部尚書會昌三年
檢校司空徙節河東而碑云初加檢校尚書武宗承統
首譲中書侍郎就遷檢校右僕射如故皆當以碑為正
唐牛僧孺碑
右唐牛僧孺碑李珏撰拠碑云僧孺自㐮陽節度使䧏
授太子少師遷檢校司空徒兼太子太保而傳言下遷
太子少保進少師碑云宣宗即位自汝州長史遷太子
少保轉少師分司東洛而史但云還為少師亦不言其
為分司者皆史之闕誤又杜牧撰僧孺墓誌云文宗朝
以中書侍郎領平章事而史作門下侍郎亦非也
唐太子太傅劉沔碑
右唐劉沔碑按旧史云沔許州牙將也少事李光顔為
帳中親將元和中討吴元濟有功隨光顔入朝憲宗㽜
宿衞歴三將軍塩州刺史天德軍防禦使移鎮武節度
使而碑乃云沔北遊至單于都濩府謁節度使范希朝
希朝署牙門將入右策軍為大將累遷大將軍拜涇原
節度使移振武盖沔初未嘗為許州牙將從李光顔平
蔡及為塩州刺史天德軍防禦使皆當以碑為正至新
史所書悉与碑合疑新史官嘗淂此碑以訂旧史之失
云
唐醉吟先生傳并墓誌
右唐醉吟先生傳并墓誌碑旧唐史云居易以大中元
年卒年七十五而新史云卒于會昌六年年六十五今
碑所書与新史合又舊史書居易拜官歲月亦多差謬
不合小失不足道故不錄
唐贈太尉李固言碑
右唐李固言碑按新唐史列傳云固言自河東節度使
以疾為太子少師遷東都㽜守宣宗即位遷右僕射後
以太子太傅分司東都卒以碑考之其初為東都㽜守
數月即以本官分司而史不書宣宗時為僕射再遷
檢校司徒東都㽜守而史亦不書史云年七十八而碑
云年七十六亦當以碑為拠
唐吏部尚書高元𥙿碑
右唐高元裕碑拠旧史元裕列傳及此碑皆云祖元裕
名甝而新史宰相世系表獨作彪盖誤
唐司徒薛平碑
右唐薛平碑拠唐史列傳平爲平盧軍節度使就遷檢
校右僕射封魏國公寳曆初入朝拜檢校司空爲河中
節度使進檢校司徒更封韓以碑考之自平盧拜僕射
進封韓國公敬宗即位拜檢校司空寳曆元年朝京師
換左僕射戶部尚書踰月𣸪爲檢校司空河中節度使
文宗即位就加檢校司徒盖未尝封于魏而敬宗時入
朝所拜官史亦不載皆其闕誤也碑言平罷滑臺為金
吾尝見二神人自天執節臨庭中呼曰薛平還汝舊節
公俯伏拜受及再為滑臺以為當之矣後為平盧乃騐
焉其事甚怪而唐史無之豈非妄欤
唐起居郎劉君碑
右唐起居郎劉君碑劉氏世墓在彭城叢亭里紹聖間
故陳無已學士居彭城以書抵余曰近淂柳公權所書
劉君碑文字磨滅獨公權姓名三字煥然余因求淂之
碑殘缺然可識者猶十三四不忍棄故錄之
唐礼部尚書許康佐碑
右唐許康佐碑康佐事文宗為翰林院侍講學士文宗
尝讀春秋問康佐閽寺事康佐頋望不敢對後以問李
訓訓遂進剪除之計康佐知帝指因称疾罷為兵部侍
郎甘露之禍李訓寔啟之其狂率固有罪然康佐以儒
學侍講顧問而喑默不對至辤位而去亦可謂全軀保
妻子之臣矣
唐潜溪記
右唐潜溪記杜宣猷撰潜溪者在洛陽龍門山側地有
谿谷之勝旧為宰相李藩别墅宣猷購淂之加葺治焉
唐史宦者傳載宣猷為福建按察使中官多閩人宣猷
每歲時遣吏上塜當時號為敕使墓戶因此除宣城夫
䟽泉石種樹藝草窮登覧游觀之勝此山林獨往之士
遺世棄俗者之所楽也如宣猷者區區以謟䛕附會盗
竊顯荣而獨擅山林獨往之楽是可笑也
唐贈司空孔岑父碑
右唐孔岑父碑鄭絪撰歐公集古錄云有子五人載戣
戡戢戵按唐新書宰相世系表岑父六子戵之下又有
威表據孔氏家譜譜其家所載碑文鄭絪撰絪自言与
孔氏有世旧作碑時戣等尚在然則譜与碑文皆不應
有失而不同者何也余按韓退之為戣墓誌云公之昆
弟五人載戡戢戵公于次爲苐二与絪所載碑正合然
則安淂𣸪有威乎盖絪与退之皆當時人所書宜不謬
而家譜乃其後裔追書容有差誤不足怪也
千字文
右千字文世傳智永書非也盖智永陳時人而此書常
字民字基字皆闕之以避唐諱乃眀皇以後人所書不
然茟法本出智永後来臨摹入石耳其間二十八行字
畫不類盖本不完國初時人爲補足之云
瘞鶴銘
右瘞寉銘題華陽真逸撰真逸未詳其爲何代人歐陽
公集古錄云華陽真逸是頋况道號余遍檢唐史及况
文皆無此號惟况撰湖州刺史廳記自称華陽山人尔
不知歐陽公何所拠也
冬日陪群公泛舟詩
右冬日陪群公泛舟詩在潤州瘞寉銘傍其字畫正同
盖一人所書也題謫丹陽公曺椽而不見其名詩与書
皆工然世頗罕傳
唐題阮客舊居詩
右題阮客舊居詩小篆書集古錄以為陽冰作今驗其
姓名乃縉雲令李䔄非陽冰也其字畫亦不工盖陽冰
肅宗上元中嘗令縉雲其篆字石刻尚多有存者故歐
陽公亦誤以此詩為歐陽冰作耳
唐遺教經
右唐遺教經國初時人盛傳為王右軍書歐陽公識其
非是余家藏金石刻二千卷獨此經最為舊物盖先公
為進士時所畜尔
唐冰清琴銘
右冰清琴銘詞翰皆不俗可喜題曰晉陵子而不著名
氏豈非隱者欤琴藏太常寺恊律郎陳沂家沂死納于
壙中云
唐中書舍人王無競碑
右唐王無競碑無競事迹附見唐書陳子昂傳後以碑
考傳頗不合傳言自殿中侍御史徙太子舍人神龍初
出為蘇州司馬貶廣州仇家矯制榜殺之而碑言為中
書舍人卒傳言坐與張易之䓁交往貶而碑云两張弄
權九有蕩析公默而無愠皆莫知其孰是拠碑言無競
無子孫權知莱州刺史姚汭為買石立碑去無競之歿
已遠事淂于傳聞未足盡信也無競東莱人墓在掖縣
界中云
後唐汾陽王真坣記
右後唐汾陽王真坣記李鶚書鶚五代時仕為國子丞
九經印板多其所書前軰頗貴重之余後淂此記其茟
法盖出歐陽率更然窘于法度而韻不能高非名書也
漢重修高祖庙碑
右漢重修高祖庙碑郭忠恕八分書余年十七八時已
喜收蓄前代石刻故正字徐人陳無已為余言豐县有
此碑託人訪求後數年乃淂之然字畫頗軟弱余家有
忠恕八分書懷嵩樓記墨跡乃其暮年所書茟力老勁
非此碑之比亦嘗刻石今錄于次
南唐𬗋極宫石磬銘
右南唐𬗋極宫石磬銘徐鍇撰并小篆書鍇与其兄鉉
在江南以文翰著名王師南征鍇卒于圍城中鉉隨後
主歸朝貴顯以夀終歐陽公集古錄云宋㒷違命侯来
朝二徐皆淂為王臣者誤矣
周宣王庙記
右周文宣王庙記題縣令郭忠恕撰并書按國史忠恕
為漢湘隂從事周祖徵為周易慱士國初貶乹州司戶
太宗時𣸪任國子主簿流登州卒不載其嘗為縣令也
記云縣在汝水之汭嵩山之陽不知其為何縣最後題
甲寅四月十五日建盖周世宗顯德元年也或云此記
在汝州界中
日本國誥
右日本國誥題康保五年日本在海東自漢以来見于
史然与中國不常通宋莒公記年通譜載其國年號九
而獨無康保其後畢仲荀見此誥錄于通譜之末然不
知康定保是中國何年也余家集錄金石刻凡二千卷
外國文字著錄獨此而已
金石錄卷苐三十
