金石錄卷苐十五䟦尾五(漢)
漢孔子廟置卒史碑
漢東海相桓君海廟碑
漢孔君碣
漢朝明府孔子廟碑
漢吉成侯州輔碑
漢州輔碑隂
漢州輔墓石獸膊字
漢郎中鄭君碑
漢丹陽太守郭旻碑
漢議郎元賓碑
漢孫叔敖碑隂
漢封丘令王元賞碑
漢王元賞碑隂
漢冀州刾史王純碑
漢王純碑隂
漢蒼頡廟人名
漢成皐令任伯嗣碑
漢任伯嗣碑隂
漢平輿令薛君碑
漢泰山都尉孔宙碑
漢孔宙碑隂
漢西嶽華山廟碑
漢老子銘
漢&KR0878;州刾史度尚碑
漢孔子庿置卒史碑
右漢孔子庿置卒史碑其前有司徒吳雄司空趙戒奏章
歐陽文忠公具載于集古錄其後又有魯相奏記司徒司
空府文字尤為完好云永興元年六月甲辰朔十八日辛
酉魯相平行長史事卞守長擅叩頭死罪敢言之司徒司
空府壬寅詔書為孔子庿置百石卒史一人掌主礼器選年
四十以上經通一藝雑試能奉弘先聖之礼為宗所歸者
平叩頭死罪罪罪謹按文書守文學掾魯孔龢師孔憲戶
曺史孔覧䓁雜試龢修春秋嚴氏經通高第事親至孝能
奉先聖之礼為宗所歸除龢𥙷名狀如牒平惶恐叩頭死
罪罪罪上司空府其詞彬彬可喜故備錄之且以見漢時都
國奏記公府其體如此也按華陽國志後漢書志皆云趙
戒字志伯而此碑乃作意伯疑其避桓帝諱故改焉
漢東海相桓君海庿碑
右漢東海相桓君海庿碑云唯永夀元年春正月有漢東
海相桓君又云熹平元年夏四月東海相山陽滿君其餘
文字完者尚多大略記脩餙祠宇事而其銘詩有云浩浩
蒼海百川之宗知其為海庿碑也桓君与滿君皆不著其
名莫知為何人碑今在海州
漢孔君碣
右漢孔君碣在孔子墓林中其額題孔君之墓文已殘缺
其前云元年乙未而元年上闕二字按東漢自建武以後
惟桓帝永夀元年歲次乙未其他有三乙未皆非元年然
則此碣所闕二字當為永夀也
漢韓明府孔子廟碑
右漢韓明府孔子庿碑其略云君造立礼噐楽之音符鍾
磬瑟鼓雷洗觴&KR1152;爵鹿柤梪籩柉禁修飾宅庿更造二
輿所謂鹿者禮圖不載莫知為何器又據字書柉木皮可
為索喜陳樂也亦非噐名皆不可暁故并著其語以俟知
者(余後見汶陽陳氏所蔵古彛為伏鹿之形近歲青州獲一噐亦全為鹿形疑所謂鹿者因其形而名之尔)
漢吉成矦州輔碑
右漢吉成矦州輔碑名字已殘缺其額題云漢故中常侍
長樂太僕吉成矦州君之銘輔名姓見范曅後漢書宦者
傳以定策立桓帝与曺騰䓁七人同時封為亭矦今此碑
載當時詔書有云其封輔為葉吉成矦以此知其名輔而
&KR1073;道元水經注云&KR1591;水南有漢中長侍長楽太僕吉成矦
州苞冢冢前有碑其詞云六帝四后是諮是諏今驗其銘
文實有此語獨以輔為苞盖水經之誤當取漢史及此碑
為正
漢州輔碑隂
右漢州輔碑隂京兆尹延篤叔堅而下題名者凡四十餘
人自東漢以後一時名卿賢大夫死而立碑則門生故吏
往往寓名其隂盖欲附託以傳不朽爾今輔一宦者而碑
隂列名者數十人雖當代顯人如延叔堅亦預焉有以見
權縶之盛如此雖然區區掛名于此者亦可耻也夫
漢州輔墓石獸膊字
右漢州輔墓石獸膊字&KR1073;道元注水經云州君墓有兩石
獸已淪沒人有掘出一獸猶不全破甚高壮頭去地丈許
制作甚工左膊上刻作辟邪字余初得州君墓碑又覧水
經所載意此字猶存會故人董之明守官汝穎间因託訪
求之踰年持以見寄其一辟邪道元所見也其一乃天祿
字差大皆完好可喜之明又云天祿近歲為村民所毁辟
邪雖存然字畫已殘缺難辨此盖十年前邑人所蔵今不
可復得矣
漢郎中鄭君碑
右漢郎中鄭君碑賈誼過秦論云九國之師遁廵而不敢
進顔師古曰遁音千旬反流俗書本廵字誤作逃讀者因
之而為遁逃之義潘岳西征賦云遁逃以奔竄斯亦誤矣
今此碑有云推賢逹善逡遁退譲詳其文意亦是逡廵之
義然二字决非一音盖古人用字与後世頗異又多假借
故時有難暁處不知顔氏何所據遂音遁為逡乎
漢丹陽太守郭旻碑
右漢丹陽太守郭旻碑云君諱旻字巨公有周之裔也又
云治律小杜幼仕州郡察孝廉除郎中謁者遷敬陵園令
廷尉左平治書侍御史獄刑無頗憲臺如砥以父憂去官
還拜郎中侍御史遭母憂服除復拜郎中治書侍御史遷
冀州刺史徵拜尚書是時淮夷蠢廸帝疇官綏策書褒勵
俾守丹陽為政四年以公事去官年過耳順寝疾&KR3040;頽延
熹元年十月戊戍卒其十二月丙申葬微言絶矣諸子曷
仰三載礼闋廼群相与刻石勒銘最後云昔君即世雖立
碑頌裁足載字加有瑕(下闕二字)君之弟故太尉薨歸葬舊陵
于是從子故五原太守鴻議郎果及胤孫某(其名殘缺)懷祖之
德乃更刻石不改舊文蓋用昭明祖勲焉郭氏為陽翟著
姓自躬以來世以通法律顯名此碑所謂太尉公者禧也
漢議郎元賓碑
右漢議郎元賓碑者在今亳州姓名已殘缺所可見者云
字元賓魯相之孫又云舉孝廉除倉龍司馬衛尉察尤異
遷吳令視事二稔民用寕康州辟從事公車徵拜議郎年
四十八延熹二年二月卒使者臨弔&KR0608;賵特加其餘文字
完好者尚多惜其名氏皆亡也
漢孫叔敖碑隂
右漢孫叔敖碑隂云延熹二年中夏之節政在封表期思
長光視事一紀訪問國中耆年素聞孫君椘時良輔又云
博采遺苗曾玄孫子考龜吉辰五月癸卯宜以存廢可立
碑祀招請諸孫都會國右郭西道北處所顯好興上牢祭
倡優鼓舞又云相君有三嗣長子即封食邑固始少子在
江陵中子居三(下一字磨滅)又云相君卒後十有餘世有渤海
太守其後歴叙子孫名字甚詳而文字断續不可次苐按
期思長光碑隂不載姓氏叔敖碑雖有之然已殘缺矣漢
時令長有在官一紀不遷者乃知前世官吏重于移易如
此不惟吏民免送迎之優而士人亦皆安于其軄無僥倖
苟進之心與後世異矣
漢封丘令王元賞碑
右漢封丘令王君碑其姓名已殘缺所可見者字元賞而
已云察舉孝廉郎謁者考工菀陵葉封丘令而銘文亦有
撫臨三國之語歐陽公集古錄云為菀陵丞者盖誤以葉
字為丞尔
漢王元賞碑隂
右漢王元賞碑隂載門生姓名有云右奔喪右斬杖三年
余嘗謂聖人之制礼為可継也無過與不及之弊務合于
中庸而已禮曰事師無犯無隱服勤至死心喪三年孔子
之喪門人疑所服子貢曰昔者夫子之喪顔淵若喪子而
無服喪子路亦然請喪夫子若喪父而無服彼漢人為王
君乃為斬衰之服于禮無乃過乎
漢冀州刺史王純碑
右漢冀州刺史王純碑延熹四年立桑欽水經云濟水北
逕須句城西&KR1073;道元注濟水西有安民山山西有漢冀州
刾史王紛碑漢中平四年立按地里書須朐即今中都縣
此碑在中都又其官与姓氏皆合疑其是也然以純為紛
以延熹為中平則疑水經之誤
漢王純碑隂
右漢王純碑隂其前題門生人名自東平馮定伯而下文
字完好可識者百九十餘人摩滅不可識者又九十餘人
字畫淳勁可喜其後題義士名云各發聖心共出義錢埤
碑石直刊紀姓名埤當讀為禆助之禆漢時墓碑多其
門生故吏所立往往各紀姓名于碑隂或載所出錢數其
非門生故吏而出錢者謂之義士今漢人為王君出錢造
碑而云各發聖心可謂陋矣
漢蒼頡庿人名
右漢蒼頡庿人名歐陽公集古錄云此碑有蓮勺左鄕有
秩池陽左鄕有秩池陽集水有秩皆不知是何名號又有
夏陽長祋祤侯長則是縣吏之名其字畫不甚精又無事
實可考姑疑其名號以俟知者爾按前漢書張敞以鄕有
秩𥙷太守卒史後漢書百官志鄕置有秩三老游徼本注
曰有秩郡所署秩百石掌一鄕人注引漢官曰鄕戶五千
則置有秩風俗通曰秩則田間大夫言其官裁有秩爾然
則有秩盖亦鄕吏名也
漢成皐令任伯嗣碑
右漢成皐令任伯嗣碑其首已殘缺其可見者云字伯嗣
南郡編人也其先盖任座之苗裔又云舉孝廉除郎中蜀
郡府丞江州令以服去官為筑陽侯相延熹五年遷来臨
縣其後歴叙政績又云遷君桂陽最後云都邑謠詠甄勒
勛績永昭于後碑在今汜水縣氾水在漢為成皐此碑盖
成皐令德政頌尔後漢書桓帝紀延熹八年有桂陽太守
任胤以此碑校之歲月相符又名与字恊知其名胤也
漢任伯嗣碑隂
右漢任伯嗣碑隂大觀初獲此碑寘于汜水輦運司𪠘舍
壁間余聞其隂有字因託人諷邑官破壁出之遂得此本
盖漢碑有隂者十七八世多棄而不錄尔
漢平輿令薛君碑
右漢平輿令薛君碑文字完好云惟延熹六年春二月平
輿令薛君卒烏虖哀哉吏民其咨咨君之德廼建碑石于
墓之側其後有銘三百餘言叙述甚詳惟不載其名字世
系故莫得而考焉
漢泰山都尉孔宙碑
右漢泰山都尉孔宙碑宙孔北海父也見後漢書融列傳
又據桓帝紀泰山都尉元夀元年置延熹八年罷宙以延
熹四年卒盖卒後四年官遂廢矣
漢孔宙碑隂
右漢孔宙碑隂門生有鉅鹿廣宗捕廵字升臺按氏族書
如姓苑姓纂皆無捕姓獨見于此碑爾
漢西嶽華山廟碑
右漢西嶽華山庿碑其略云孝武皇帝修封禅之禮廵省
五嶽立宫其下宫曰集靈宫殿曰存仙殿門曰望仙門歐
陽公集古錄云所謂集靈者他書不見惟見于此碑尔余
按班固漢書地里志華隂有集靈宫武帝𧺫而&KR1073;道元注
水經亦云敷水北逕集靈宫引地里志所載其語皆同然
則不獨見于此碑矣而所謂存仙殿望仙門者諸書不載
漢老子銘
右漢老子銘舊傳蔡邕攵并書盖杜甫李潮小篆八分歌
有曰苦縣光和尚骨立書貴瘦硬方通神世云此碑是也
今驗其詞乃邊韶延熹八年作非光和中所立未知甫所
見是此碑否而本朝周越書苑遂以為韶撰文而邕書初
無所據碑言孔子學礼時計其年紀聃以二百餘歲聃然
老旄之貌也而史記言謚曰𥅆按古謚法無聃字又碑云
孔子以周靈王二十年生今以年表及世家考之孔子以
魯㐮公二十二年生實靈王二十一年未知孰是史書周
太史儋事云孔子死後三百二十九年徐廣注曰實一十
九年今此碑所書正与史合不知徐廣何所據也
漢&KR0878;州刾史度尚碑
右漢廣尚碑其首題曰漢故&KR0878;州刺史度矦之碑碑云其
先出自顓頊与椘同姓熊(下缺一字)之後又曰統國法度其下
殘缺不可辨按元和姓纂度姓但云古掌度之官因以命
氏不言其与楚同姓也又范曅後漢書列傳度自右校令
擢為&KR0878;州刺史破長沙零陵賊以功封右鄕矦遷桂陽太
守徵還京師以中郎將破賊胡蘭䓁復為&KR0878;州刺史後為
遼東太守卒于官今以碑考之云封右鄕矦遷遼東太守
拜中郎復拜&KR0878;州刺史以故秩居盖未嘗為桂陽太守而
曰卒于遼東者皆史之誤余每淂前代名臣碑板以校史
傳其官閥歲月少有同者以此知石刻為可寳也
金石錄卷苐十五
癸未十二月廿二日抄
