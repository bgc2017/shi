金石錄卷苐二十六䟦尾十六(唐)
唐并州長史崔敬嗣碑
唐贈右僕射王洎碑
唐嶲州都督姚懿碑
唐盧懷慎碑
唐琅邪王冲墓誌
唐玄元觀尹尊師碑
唐河侯新祠頌
唐郭知運碑
唐大雲寺禅院碑
唐六公詠
唐凉國長公主碑
唐衞尉正卿泉君碑
唐左驍尉大將軍趙元禮碑
唐王方翼碑
唐龍角山纪聖銘
唐冠軍大將軍臧懷亮碑
唐萧灌碑
唐楊曆碑
唐汝陽王長女墓誌
唐南嶽真君碑
唐立梁宣帝眀帝二陵碑
唐孝義寺碑隂碑
唐景陽井銘
唐代國長公主碑
唐趙冬㬢祭仲山甫文
唐觧琬碑
唐贈衮州都督裴守真碑
唐屯㽜令邢義碑
唐并州長史崔敬嗣碑
右唐崔敬嗣按唐史崔光遠傳中宗在房州光遠之祖
敬嗣為刺史盡誠推奉帝德之及反正有与敬嗣同姓
名者每擬官輒超拜後召見悟非是訪真敬嗣已死乃
用其子余集錄有光遠祖墓誌其卒在武后朝此碑敬
嗣盖中宗時誤遷官者也而碑乃云景龍元年有制追
不時至中宗對宰相称其姓名三令使者趣之及謁見
即日拜羽林將軍二說不同豈中宗既召見乃悟其非
是欤
唐贈右僕射王泊碑
右唐王洎碑洎王仁皎父也元和姓纂唐書宰相世系
表皆云名文洎而碑云名洎字文洎云
唐嶲州都督姚懿碑
右唐姚懿碑懿崇父也拠碑及唐書宰相世系表皆云
公諱懿字善意而崇子奕碑与元和姓纂乃云名善意
豈非以字行乎懿隋末唐初人仕至嶲州都督開元間
崇爲宰相立此碑
唐盧懷慎碑
右唐盧懷慎碑蘇頲撰其叙懷慎官閥甚略云公諱德
慎字懷慎而史不載其字又云上因游鄠杜北望京闕
巋然有公之别廬抵其宅室甚陋據此所書乃眀皇尝
親幸其第而史云馳使問之非也史又云懷慎属疾宋
璟盧從愿候之臨别執二人手曰上求治切然享國久
稍勌于勤將有憸人乘間而進矣盖謂楊李也果如此
懷慎可謂先見然獨新史有之旧史不載按懷慎以開
元四年卒是時眀皇新即位登用賢俊銳于為治之時
也乃曰享國久勌于勤何哉疑初無此事盖唐史喜取
小說所載故事多謬誤以此知是非去取秉史茟者豈
可不慎
唐琅琊王冲墓誌
右唐琅琊王冲墓誌冲越王貞子也貞元遷房陵貞与
冲謀反正舉兵未幾父子皆敗開元六年始詔陪葬昭
陵武后革命毒流海内而唐之宗室被祸尤甚冲父子
特畏誅剪故舉兵尔非有他謀也倉卒無援卒就夷滅
哀哉
唐玄元觀尹尊師碑
右唐尹尊師碑郭謙光八分書謙光八分初不見称于
唐人歐陽公獨称之以謂不减韓蔡史李四家余因訪
求久之淂崔敬嗣及此碑著錄焉
唐河侯新祠頌
右唐河侯新祠頌秦宗撰云河伯姓馮夷名字公子潼
鄊華隂人也按張懷太子張衡傳注引聖賢冡墓記亦
二馮夷者弘農華隂潼鄊隄首里人服八石淂水仙為
河伯又引龍魚河圖曰河伯姓吕名公子夫人姓馮名
夷三說雖異然其為無所稽拠則同也嗚呼自古荒誕
之說惑人雖聰眀之士猶或不免况庸人乎
唐郭知運碑
右唐郭知運碑蘇頲撰知運有两碑其一張說文唐書
知運傳載其子二人曰英傑英乂而蘇張二公所為碑
書其子四人曰英傑英奇英恊英彦而無英乂歐陽疑
焉以為英奇等三子皆在唐不顯史家闕漏或有之英
人尝為西川節度使其事甚著史官不應差其世家而
蘇張二公作銘在知運卒後不遠亦不應闕其子孫莫
可究其孰失余按代宗實錄云英乂知運季子而元載
所為英乂墓碑亦云隴右節度使知運公之皇考也然
則英乂為知運子無疑又按英乂碑云公以天寳二載
筮仕盖知運以開元九年卒眀年立碑碑所載諸子皆
以有名位英乂時方孩幼且未從仕故碑不載尔余又
尝淂徐浩所為英傑碑有云移孝扵忠二葉四將齊名
當代同氣十人然則知運諸子碑傳闕漏者尚多不獨
此三人而德宗實錄又有郭英幹云英義弟也
唐大雲寺禅院碑
右唐大雲寺禅院碑李邕撰并書初武后時有僧上大
雲經陳述符命遂于天下立大雲寺至開元二十六年
詔改為開元寺此碑十一年建故猶称大雲也
唐六公詠
右唐六公詠李邕撰胡履虚書初余讀杜甫八哀詩云
朗詠六公篇憂来豁蒙蔽恨不見其詩晩淂石床入錄
其文詞高古真一代佳作也六公五王為一章狄丞相
别為一章云
唐凉國長公主碑
右唐凉國長公主碑蘇頲撰眀皇書公主睿宗女也新
唐書列傳云字華莊而碑云諱莬字花粧傳云下嫁薛
伯陽而碑云嫁温彦博曾孫曦按新史睿宗苐三女荆
山公主已嫁薛伯陽當以碑為正
唐衞尉正卿泉君碑
右唐泉君碑泉君者高丽蘇文之孫泉男生之子也高
宗時与男生同歸朝仕為衞尉卿按唐書及元和姓纂
皆云名献誠今此碑乃云諱寔字行扵代而闕其字不
書又姓纂云獻誠生玄隱而碑但云名隱而已献誠出
扵夷虜事跡無足考究錄之以見史傳所載名字異同
也
唐左驍衞大將軍趙元礼碑
右唐趙元礼碑潘肃撰元礼趙丽妃之父本山東倡也
眀皇在潞丽妃以倡得幸後生太子瑛開元初元礼父
子皆超遷顯官其卒贈越州都督謚曰忠詔爲立碑称
𫐠甚盛夫爵祿天下公器所以待有德与有功者雖人
主不淂而私焉明皇昵于内寵擢用匪人至爲賜謚立
碑尊寵如此使天下之士亦何所勸乎論者徒知眀皇
自天寳以後綱紀廢弛卒致播隱之禍不知祍席無別
履霜不戒所從来久矣
唐王方翼碑
右唐王方翼碑張說撰其事与唐書列傳皆合以校余
家所藏燕公集本不同者二十餘字皆當以碑為是也
唐龍角山紀聖銘
右唐龍角山紀聖銘眀皇撰按高祖實錄武德三年四
月辛已晉州人吉善行于羊角山見白衣老父乘白馬
朱鬛謂善行曰為吾語唐天子吾為老君汝祖也今年
平賊後汝當為帝天下太平必淂百年享國子孫且千
歲太宗遣使者杜昂致祭湏臾神𣸪見谓昂曰歸语天
子我不食何煩祭為高祖異之立廟于其地授善行朝
散大夫拠碑称是時太宗為秦王討宋金剛所謂賊平
汝當為帝者指太宗也其亊乃謂怪矣然碑与實錄所
載语頗不同文多不能偹錄惟碑称善行以武德三年
二月初奉神教至四月老子又見曰石亀出吾言實既
而太宗遣昂善行乘馹表上比至長安適會郇州献瑞
石如亀文曰天下安千萬日而寔錄亦云郇州献瑞石
有文曰天下千萬其语小異又碑称善行綘州人而實
錄云晉州尔老子其生以凊净無為為宗豈身沒數千
歲而區區称𫐠符命哉盖太宗初起託以自神此陳勝
所謂卜之鬼者也史臣既載于實錄眀皇又文之于碑
遂以後来為真可欺㒺豈不可笑也哉
唐冠軍大將軍臧懷亮碑
右唐臧懷亮碑李邕撰并書臧氏世墓在耀州三原有
數碑余盡淂之元和姓纂云懷亮生希瀼為渭北節度
使此具載懷亮諸子無名希瀼者以余家所有顔魯公
書懷恪碑考之希讓盖懷恪子云
唐萧灌碑
右唐萧灌碑張說撰云灌為内直監以外艱去職當免
喪不就祥縞不撤几筵者久之夫礼為可傳也為可繼
也子路有姊之丧可以除之矣而勿除也孔子曰何弗
除也子路曰吾寡兄弟而勿忍也孔子曰先王之制礼
行道之人皆不忍也子路聞之遂除之灌父丧當除其
母無恙而過時不釋服不撤几筵豈礼也哉
唐楊曆碑
右唐楊曆碑題云義男光祿大夫前中書令上柱國越
國公太子右渝德穎川鍾紹京撰并書曆中官楊思勖
父也紹京出扵胥吏無他才能特以夤緣附會致位宰
相固無足道者然屈于閹豎至以父亊之又以著之金
石略無愧恥亦甚矣書之可以為後来之戒而新旧史
皆闕焉故余詳錄之于此者有以見小人苟可以淂利
無不為也
唐汝陽王長女墓誌
右唐汝陽王長女墓誌寕王撰唐史及諸書汝陽王名
皆為璡而此誌獨此作淳誌寕王自作不應差誤案寕
王諸子与玄宗子名皆從王疑汝陽先生名淳後改為
璡唐史不載耳(玄宗渚子名皆初從水後改從玉也)
唐南嶽真君碑
右唐南嶽真君碑有别駕賞紫金魚袋光大晊歐陽公
云賞紫盖今借𬗋之比余按唐制自有借𬗋借緋而又
有賞紫賞緋盖以軍功被賞者耳
唐立梁宣帝眀帝二陵碑
右唐立梁宣帝明帝二陵碑開元二十一年其裔孫嵩
追建其前題銀青光祿大夫黃門侍郎同中書門下平
章亊而姓名已殘缺按唐纪開元二十一年韓休實為
此官然則此碑乃休之文也碑後題金紫光祿大夫行
光祿卿駙馬都尉而姓名已殘缺盖嵩之子衡也
唐孝義寺碑隂記
右唐孝義寺碑隂記初陳徐陵為孝義寺碑至開元二
十三年徐嶠之為湖州刺再書而刻之因記其事于碑
隂嶠之自云陵十世孫按陳書陵以後主至德元年卒
距開元二十三年才百五十餘年不應已有十世孫又
拠嶠之父高行先生碑云曾祖&KR0770;梁岳陽王參軍則是
&KR0770;与陵同時而在其前不應為陵五世孫以此碑隂所
書可疑然則茟法精妙非嶠之不能為特恐書碑恃誤
耳
唐景陽并銘
右唐景陽井銘文字摩滅後有記開元中江寕縣丞王
震撰震所撰記其前以為序称余莫知誰也其末乃云
盖隋煬帝之所製耳然則未知果焬帝之所製乎歐陽
文忠公曰煬帝躬自滅陳目見叔宝事又尝自銘以為
戒如此及身為淫乱則又過之豈所謂下愚不移者哉
余以謂焬帝躬賊其父而奪之位其凶忍狂悖人神之
所憤疾死盖晩矣至于長悪不悛以亾其國乃所當然
又何足議焉
唐代國公主碑
右唐代國長公主碑云公主睿宗苐四女也新唐史以
為苐五女盖史誤碑云公主壻鄭萬鈞撰
唐趙冬曦祭仲山甫文
右唐趙冬曦祭仲山甫文開元二十三年冬曦為濮州
刺史因眀皇耕籍田致祭刻此文焉按樂史寰宇汜仲
山甫墓在雷澤縣西北一里墓前有祠坣石室而酈道
元注水經成陽尭陵北二里有仲山甫墓考地騐状咸
爲疎僻盖聞疑書疑耳余尝淂其石室畫像上有八分
書題云君爲從亊時以字畫及衣冠人物騐之乃東漢
時所爲决非山甫墓澲末仲氏爲成陽大族尭母碑隂
題名數十人皆仲氏而廷尉定以下三碑尚存廷尉碑
云聖澲龍興家于成陽孟府君尭廟碑云惟仲氏祖統
所繼出本繼于成周之胄苗天生仲山甫翼佐中興宣
平功遂受封于樊周道衰微失爵亾邦後嗣乖散各相
土擇居帝尭萌兆生長葬陵在扵成陽聖化常存墓魏
都之盛楽風俗之美遂安處基業屬都鄊高相里因氏
仲焉盖後人因仲氏葬于此遂误指爲仲山甫墓其寔
非也
唐觧琬碑
右唐觧琬碑琬武后中睿朝爲將有功新旧史皆有傳
所書事跡終始与碑多合惟碑与旧史皆云琬以開元
六年卒而新史以爲卒于五年者误也
唐贈兖州都督裴守真碑
右唐裴守真碑云守真曾祖景周冨平令祖正長平郡
贊治考眘鄼令新唐史宰相世系表亦云景生正隋散
騎常侍正生眘字歸厚為鄼令而元和姓纂乃云正生
歸厚歸厚生眘者误矣惟守真及其子耀卿碑皆云正
為長平郡贊治而世系表言為散騎常侍又云眘字歸
厚不知何所拠也
唐屯㽜令邢義碑
右唐邢義碑邢義和璞父也元和姓纂云和璞父名思
孝為澧州都督而碑乃云公諱義字思義仕為屯㽜令
又姓纂云後魏光祿卿邢虬虬生臧臧生玄助玄助生
思孝思孝生和璞而碑乃云玄助之祖名子良皆當以
碑為拠
金石錄卷苐二十六
