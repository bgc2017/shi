金石錄卷苐二十七䟦尾十七(唐)
唐八馬坊碑
唐忠武將軍王暕墓誌
唐溜州開元寺碑
唐吏部尚書楊仲昌碑
唐唐儉碑
唐龍門石龕像銘
唐金仙長公主碑
唐雲麾將軍李秀碑
唐嵩陽觀纪聖德頌
唐駙馬都尉豆盧建碑
唐陳隱王祠坣記
唐崔潭亀詩
唐貞一先生庙碣
唐陳㽜尉劉飛造像記
唐棣王墓誌
唐金城寺放生池碑
唐多寳塔感應碑
唐滎陽王妣朱氏墓誌
唐武部尚書楊詢碑
唐宇文顥山隂述
唐永陽郡太守姚奕碑
唐雲門山投龍詩
唐忘歸臺銘
唐渭南令路公遺爱表
唐吕禋祠廟碑
唐吕公表
唐玉真公主墓誌
唐京兆尹鮮于仲通碑
唐慧義寺弥勒像碑
唐八馬坊碑
右唐八馬坊碑都昂撰開元之治盛矣監牧之制其詳
如此錄之可以見當時之制焉
唐忠武將軍王&KR0788;墓誌
右唐王&KR0788;墓誌父遂古王駙馬都尉穎州刺史尚高安
公主高宗大帝之女也按唐書高宗苐二女高安公主
下嫁穎州刺史王勖天授中為武帝所誅今此志乃云
名遂古唐初人多以字為名故名字混淆難考遂古
豈非以字行乎
唐淄州開元寺碑
右唐淄州開元寺碑李邕撰并書碑建于本寺後人移
寘郡廨敗屋下余為是州遷于便坐用木為欄楯以護
之云
唐吏部尚書楊仲昌碑
右唐楊仲昌碑席豫撰鄔繇篆仲昌有两碑其一韓擇
木八分書刻于此碑之隂文皆同仲昌元琰子也唐書
元琰列傳与崔沔所撰元琰碑皆云漢太尉震十八代
孫此碑乃以仲昌為二十代唐世士人譜牒猶班班可
考今元琰仲昌父子碑刻不應差其世次不同如此莫
可曉也
唐唐儉碑
右唐唐儉碑云儉字茂約而唐書列傳云字茂系又云
男尚識尚豫章公主而唐書于儉傳云名善識于公主
傳云名茂識皆其差謬此碑開元中儉曾孫追立距儉
之殁雖已遠然至名字皆不應有誤可以為拠也
唐龍門西龕石像銘
右唐龍門西龕石像銘礼部員外郎張九齡撰今世所
有曲江集無此文惜其殘缺不完也
唐金仙長公主碑
右唐金仙長公主碑徐嶠之撰眀皇御書據唐書本傳
云大極元年与玉真公主皆為道士而碑云丙午歲度
為道士盖神龍二年也此扵史學不足道然唐史書亊
差謬多如此
唐雲麾將軍李秀碑
右唐李秀碑李邕撰并書碑在幽州按眀皇以天宝三
年改年為載今此碑元年正月立而称元載何哉
唐嵩陽觀紀聖德頌
右唐嵩陽觀紀聖德頌天宝中眀皇命方士鍊丹于此
觀李林甫献頌称𫐠功德焉天宝之政荒淫敗度而眀
皇區區方鍊丹以蘄長生豈不可笑乎
唐駙馬都尉豆盧建碑
右唐豆盧建碑云建其先慕容氏前燕枝族也九世祖
萇在魏賜姓豆盧氏封北地王案元和姓纂云慕容運
孫北地王精入後魏道武賜豆盧氏精生醜醜曾孫萇
生寕而北史寕傳云寕曾祖勝以燕皇始初歸魏授長
楽郡守賜姓焉唐距北朝未遠氏族書完偹士大夫人
人能知其淂姓之自今碑与北史姓纂所載不同如此
皆莫可攷
唐陳隱王祠坣記
右唐陳隱王祠坣記張謂撰按眀皇以尹喜舊宅淂靈
符遂改元天寳此記云寳符見之二載者天宝二年也
其末又云龍會甲申海寇吴令光入臣之歲者據纪年
通谱天宝三載歲次甲申盖天宝二年蘄縣令修完祠
坣至眀年謂始為記文尔又按唐書帝紀天宝二年十
二月海賊吴令光寇永嘉郡眀年河南尹裴敦𣸪晉陵
太守劉同昇南海太守劉臣鱗討之閏月令光伏誅今
此記乃云令光入臣而眀皇寔錄亦止言敦復䓁討令
光平之不言其伏誅不知唐史何所拠也豈令光既䧏
而殺之欤不然唐史誤矣
唐崔潭亀詩
右唐崔潭亀詩蔡有鄰小字八分書歐陽公称之以謂
与三代彛鼎無異而元祐間守京兆者取其石為柱礎
世遂不復傳可惜也
唐貞一先生庿碣
右唐貞一先生庙碣貞一先生者司馬承禎也按新旧
唐史及諸書皆云承禎字子微今此碑乃云尊師諱子
微字承禎初莫能曉後因見雀尚所撰天台桐栢觀碑
乃言師名承禎一名子微云
唐陳㽜尉劉飛造像記
右唐陳㽜尉劉飛造像記史惟則小字八分書按封演
聞見記云玄宗常幸驪山登朝元閣命群臣賦詩正字
劉飛詩最清拔特蒙激賞右相李林甫怒飛不先呈已
出為一尉而卒士子冤之今此記有云頃校文金殿賡
歌栢梁叨沐錦衣之賜遂有長沙之役又云聖恩廣被
移官大梁如此則演所記為不誣矣林甫妬賢嫉能出
于天資飛以一詩之善遂遭遠謫其憸愎如此記在洛
陽龍門山字畫甚工而世頗罕傳
唐棣王墓誌
右唐棣王琰墓誌按唐史琰坐猒魅囚于鷹狗坊以憂
卒而至一終于咸寕縣㒷寕里十六王之藩邸史云宝
應元年詔𣸪琰王爵而誌云存王削官盖琰初未尝奪
王爵疑宝應詔書特還其官耳
唐金城寺放生池碑
右唐金城寺放生池碑書撰人姓名皆已殘缺拠田槩
京兆金石錄以為韓擇木書豈當㮣為錄時尚完好可
讀乎其字畫奇偉非擇木不能為也
唐多宝塔感應碑
右唐多寳塔感應碑岑勛撰顔真卿書多宝塔者僧楚
金所造楚金嘗寫法華千餘部寘塔中今犹有存者
余扵士大夫家數見之余亦淂其一卷乃乾元二年肅
宗所造卷首佛像絹素畫蹟尚如新也
唐滎陽王妣朱氏墓誌
右唐朱氏墓誌韓擇木書擇木以八分名家石刻存者
尚多而此誌獨為正書茟法清勁可爱擇木正書見于
世者惟此耳
唐武部尚書楊珣碑
右唐楊詢碑按唐史宰相世系表以珣為友諒子今碑
乃云志謙子疑史誤珣楊國忠父也故玄宗親為製碑
其末盛称國忠之美云我有社稷尔能衞之我有廊庙
尔能宰之叶和九功九功惟序平章百姓百姓昭眀其
語可謂褒矣豈所謂臨乱之主谷賢其臣者乎碑天宝
十二載建盖後二年祿山起兵又一年國忠被戮矣
唐宇文顥山隂述
右唐宇文顥山隂述杜陵史懷則書懷則与史惟則同
時必其晜弟也惟則以八分著名懷則之書盖不减惟
則而初不見称于當時者豈非其位不顯乎以此知士
負其藝能或以垂名于不朽或遂湮沒而無聞者盖亦
有幸而不幸也若懷則之書非見錄于余則遂冺沒於
後矣
唐永陽郡太守姚奕碑
右唐姚奕碑奕崇子也新唐史云崇謚文献而此碑及
張說所撰崇碑皆云謚文貞盖崇之父懿已謚文献父
子罕有同謚者當以碑為正
唐雲門山投龍詩
右唐雲門山投龍詩北海太守趙居貞撰序言天宝玄
黓歲下元日居貞投金龍環璧于此山有瑞雲出于洞
中有声云皇帝夀一萬千一百歲盖天宝中玄宗方崇
尚道家之說以祈長年故當時謟䛕矯妄之徒皆称述
奇怪以阿其所好而居貞遂刻之金石以重欺来世可
謂愚矣
唐忘歸臺銘
右唐忘歸臺銘集古錄云此銘及孔子庙城隍神記三
碑並在縉雲其篆刻陽冰平生所篆最細瘦世言此石
皆活歲久稍生刻處幾合故細者恐無是理果若是更
加以歲月則遂無𣸪有字矣此數碑皆陽冰在肃宗朝
所書是時年尚少故字畫差疎瘦至大曆以後諸碑皆
暮年所篆茟法愈淳勁理應如此也
唐渭南令路公遺爱表
右唐路公遺爱表蘇源眀撰新唐書列傳云路嗣公字
懿範今此表乃云公名嗣恭字嗣恭然則唐史以為字
懿範者不知何所拠也
唐吕禋祠庙碑
右唐吕禋祠庙碑衞密撰云上元纪歲之眀年詔始置
南都以荆州為江陵府命長史曰尹按元結所撰吕公
表与肃宗寔錄皆云上元元年九月改荆州為南都獨
此碑以為二年恐誤
唐吕公表
右唐吕禋表元結撰前太子文學翰林院待詔頋誡奢
書杜甫集有贈頋八分文學詩即誡奢也誡奢八分不
多見余所淂者衞密撰吕公庙碑并此表郭英奇郭慎
微碑為四耳甫詩称其最工小字而此表字畫甚大尤
壮偉可喜按唐書帝纪及宰相表皆云乾元二年七月
辛夘諲以母丧罷十月起𣸪上元元年五月壬子𣸪罷
為太子賓客今此表乃云乾元二年六月丁内憂上元
元年七月復罷相月日小不同未知孰是
唐玉真公主墓誌
右唐玉真公主墓誌王縉撰誌云公主法號無上真字
玄玄天寳中更賜號曰持盈而唐史但言字持盈尔誌
又云中宗時封昌興縣主睿宗時封昌興公主後改封
玉真進為長公主唐史但云封崇昌縣主而以昌興為
崇昌者皆其闕誤誌又云元年建辰月卒而史以為卒
于宝應中亦非也此于史學皆至淺不足道然著之要
見唐史多謬誤耳
唐京兆尹鮮于仲通碑
右唐鮮于仲通碑顔真卿撰并書仲通以多財結楊國
忠薦為劒南節度使討南詔蛮大敗國忠為諱之再薦
為京兆尹其始卒無他可称見于史者惟尝表請國忠
兼領劒南節度及為國忠立碑頌功德耳魯公為此碑
称𫐠甚盛以此知碑誌所載是非褒貶果不可信雖魯
公猶况他人乎眀皇實錄称仲通以漏禁中语貶邵陽
司馬而碑言爲國忠所忌貶小人之交初以利合終以
利敗者理固然也
唐慧義寺弥勒像碑
右唐慧義寺弥勒像碑李潮八分書潮書初不見重于
唐當時獨杜甫詩盛称之以比蔡有鄰韓擇木今石刻
在者絶少惟此碑与彭元曜墓誌耳余皆淂之其茟法
亦不絶工非韓蔡比也
金石錄卷苐二十七
