金石錄卷第十六䟦尾六(漢)
漢車騎將軍馮緄碑
漢魯相晨謁孔子冡文
漢廣漢縣令王君神道
漢金鄕守長侯君碑
漢柳孝廉碑
漢衛尉卿衡方碑
漢沛相楊君碑
漢淳于長夏承碑
漢郎中馬君碑
漢武都太守李翕碑
漢博陵太守孔彪碑
漢成陽靈臺碑
漢廷尉仲定碑
漢故民吳公碑
漢司&KR0674;校尉魯峻碑
漢桂陽太守周府君頌
漢周府君碑隂
漢石經遺字
漢堂谿典嵩高山石闕銘
漢帝堯碑
漢蒼頡庿碑
漢&KR1676;彰長断碑
漢車騎將軍馮緄碑
右漢車騎將軍馮緄碑以范曅後漢書考之史云字鴻卿
而碑云皇卿史云初舉孝廉七遷至廣漢属國都尉拜御
史中丞順帝末持節楊州諸軍事与中郎將滕撫擊破群
賊今據碑自舉孝廉至為廣漢属國都尉凡十一遷而為
中丞与督使徐揚二州討賊皆在為都尉前碑云討賊時
坐廹州縣正法而史不載又云為隴西太守坐問吏辜旬
不分去官以羌駭動為四府所表復家拜隴西太守而史
但言遷隴西太守尔史云為遼東太守徵拜京兆尹轉司
&KR0674;挍尉遷廷尉太常拜車騎將軍以碑考之緄為遼東太
守以前嘗復為治書侍御史遷尚書遂為廷尉未嘗拜京
兆尹及司&KR0674;也史云振旅還京師監軍使者張敞承宦者
旨奏緄會長沙賊復𧺫攻桂陽武陵緄以軍還盗賊復發
策免而碑云臨當受封以謠言奏河内太守中常侍左悺
弟坐遜位史復拜廷尉時山陽太守單遷以罪繫獄緄考
致其死遷故車騎將軍超之弟中官相黨遂共誹章誣緄
坐輸左校而碑云表&KR0878;州刾史李隗南陽太守成晉(晉漢史作縉)
太原太守劉瑱不宜以重論坐正法作左校亦皆不合史
又云為河南尹時上言舊典中官子弟不淂為牧人職帝
不納拜屯騎將軍復為廷尉卒于官而碑云復廷尉奏中
官子弟不宜典牧州郡獲過左右孫位永康元年薨亦當
以碑為正碑又云緄謚曰桓而史亦不載余嘗謂石刻當
時所書其名字官爵不應差誤可信無疑至于善惡大節
則當以史氏為據今此傳首尾顛倒錯謬如此然史之所
載是非褒貶失其實者多矣果可盡信邪
漢魯相晨謁孔子冢文
右漢魯相晨謁孔子冢文已断裂闕其上一叚其略可見
者云建寕元年三月十八日丙申晨又云其四月十一日
戊子到官謁孔子冢其他文字雖完皆不可次苐魯相晨
有两碑皆在孔子庿中其一碑云臣蒙恩受任符守得在
奎婁周孔舊㝢又云以建寕元年到官其一碑云魯相河
南史君諱晨字伯時從越騎挍尉拜以建寕元年四月十
一日戊子到官然則斯碑所載名晨者盖魯相史晨也
漢廣漢縣令王君神道
右漢廣漢縣令王君神道建寕元年十月造縣令字作苓
漢人淳質文字相近者多假借用之如縣令字人所常用
而尚假借何邪
漢金鄕守長侯君碑
右漢金卿守長侯君碑載其上世云漢興侯公納策濟太
上皇于鴻溝之阨謚曰安國君曾孫酺封明統矦光武中
興玄孫霸為臨淮太守擁兵從光武平定天下轉拜執法
刺姦五威司命大司徒公封於陵矦歐陽公集古錄云執
法左右刺姦五威司命皆王莾時官侯覇列傳云覇莾時
為隨令遷執法刺姦而未嘗為五威司命後代伏湛為大
司徒封關内矦既薨光武下詔追封則鄕矦而此碑言封
於陵矦未知孰是據碑言刺姦司命爲光武時官盖碑之
謬余按覇列傳覇薨追封則鄕矦至子昱改封於陵而遂
以覇為於陵矦疑亦碑之誤又按高祖紀侯公說項羽歸
太公吕后乃封矦公為平國君今此碑言安國既不同而
平國君乃生時稱號如婁敬為奉春君之類碑以為謚恐
亦非是又酺封明統矦漢書功臣表亦不載不知碑何所
據也
漢柳孝廉碑
右漢柳孝廉碑云君諱敏其先盖五行星(下缺一字)二十八舍
柳宿之精也其說亦可謂怪矣自戰國以来聖人不作諸
子百家異端怪說紛然而𧺫其弊至東漢而極焉自非豪
傑之士卓然不為流俗所移未有不從而惑者也若此碑
直以柳君得姓出于柳宿果何所據哉
漢衛尉卿衡方碑
右漢衛尉卿衡方碑有云感昔人之凱風悼蓼儀之劬劳
以蓼莪為蓼儀他漢碑多如此盖漢人各以其學名家故
所傳時有異同也
漢沛相楊君碑
右漢沛相楊君碑歐陽公集古錄云碑首尾不完失其名
字余按楊震碑沛相名統震長冨波矦相牧之子也
漢淳于長夏承碑
右漢淳于長夏承碑云君諱承字仲兖東莱府君之孫太
尉掾之中子中郎將弟也累葉牧守印紱典據十有餘人
皆德任其位名豊其爵是故寵祿傳于歴世策勲著于王
室君鍾其美受性渊懿含和履仁治詩尚書兼覧群藝靡
不尋畼州郡更請屈已匡君為主簿督郵五官掾功曺上
計掾守令冀州從事又云察孝不行太傳胡公歆其德美
旌招俯就羔羊在公四府歸高除淳于長又云年五十有
六建寕三年六月癸巳淹疾卒官碑在今洺州元祐間因
治河堤得于土壌中建寕靈帝時年號也距今千歲矣而
刻畫完好如新余家所蔵漢碑二百餘卷獨此碑最完
漢郎中馬君碑
右漢郎中馬君碑文字殘缺所可見者字元海而已又云
其先賜號馬服因遂氏焉又云以和平元年舉孝廉除郎
中謙虚接下冠名三署又云年四十元嘉三年正月卒又
云夫人年五十五建寕三年十二月卒其他不可考究矣
漢武都太守李翕碑(漢時文字多与今&KR0674;書不合皆依石本錄之)
右漢武都太守李翕碑文字首尾完好云漢故武都太守
漢陽阿陽李君諱翕字伯都其後歴叙在郡治蹟云郡西
狹中道危難阻峻緣崖碑閣兩山壁立隆崇造雲下有不
測之谿阨苲促廹財容車騎進不能濟息不得駐數有顛
覆隕隧之害君勑衡官有秩李瑾掾仇審因常繇道徒鐉
焼破析刻臽崔嵬减高就埤柙致土石堅固廣大可以夜
涉四方無雍行人懽悀民歌德惠穆如清風乃刊斯石其
後有頌詩最後題建寕四年六月十三日壬寅造云
漢博陵太守孔彪碑
右漢博陵太守孔彪碑歐陽公集古錄云孔君碑者其名
字摩滅不可見而世次官阀粗可考云孔子十九代孫穎
川君之元子也舉孝廉除郎中博昌長拜尚書侍郎治書
侍御史博陵太守遷下邳相河東太守建寕四年十月卒
其終始略可見惟其名字皆亡為可惜也今此碑雖殘缺
而名字尚完可識云君諱彪字元上又韓府君孔子庿碑
隂載當時出錢人名亦有尚書侍郎孔彪元上与此書正
同惟孔君自博陵再遷為河東太守而碑額題故博陵太
守孔府君碑漢人多如此然莫暁其何謂也
漢成陽靈臺碑
右漢成陽靈臺碑成陽属今雷澤碑略云堯母慶都
僊歿盖葬于兹欲人不知名曰靈臺歐陽公集古錄以謂
自史記地志及水經諸書皆無暁母葬處余按班固西漢
劉昭東漢書地里志皆曰成陽有堯冢靈臺而東漢志僉
帝元和二年東廵狩將至泰山道使使者奉一太牢祠帝
堯于濟隂成陽靈臺与章帝紀所載正同帝紀章懷太子
注引郭緣生述征記云成陽縣東南有堯母慶都墓上有
祠廟尭母陵俗亦名靈臺文母水經注今成陽城西二里
有尭陵陵南一里有尭母慶都陵于城為西南稱曰靈臺
盖兩漢史所載似以靈臺為堯冢惟此碑与述征記水經
廼直指為堯母冡尔然水經云在成陽西南而述征云在
東南未知孰是又集古錄云諸書俗本多作在城陽獨此
碑為成陽當以碑為正余嘗考之成陽縣名属濟隂郡城
陽乃王國名漢文帝二年以封齊悼惠子章者漢志所載
各異未嘗差誤也碑有廷尉某歐陽公以為姓名摩滅不
可讀今驗其缺處姓下隱有定字知其名定而其後云濟
隂太守審晃成陽令管遵各遣大掾輔助仲君知其姓仲
仲氏世為成陽人定有墓在雷澤碑尚存其額題漢故廷
尉仲君碑有云表祠唐尭為漢祈福义云為廷尉卿託病
乞歸修尭靈臺黃屋三十餘上聽拜太中大夫云(余為淄川同官)
(李蕘雷澤人云冢正在城西南盖述征記誤)
漢廷尉仲定碑
右漢廷尉仲定碑在今濮州雷澤其額題漢故廷尉仲君
之碑碑載官閥甚詳雖殘缺然尚可次苐其略云君諱定
聖漢龍興家于成陽父張掖廣漢太守以父勲拜琅邪太
守南陽隂府君察孝不行南郡胡公除濟隂復舉孝廉拜
尚書左丞除郎中遷彭城吕長徵試博士太傅下邳趙公
舉君高行遷豫州刺史將軍從事符節令豫章太守徵議
郎拜大尚書遜位復徵拜將軍長史遷城門挍尉執金吾
拜太中大夫遷廷尉卿託病乞歸修完靈臺黃屋三十餘
上聽拜太中大夫臺成事訖上以君先帝舊臣筴令州郡
以禮特遣熹平元年孟秋上旬君遘疾不瘳于是門生飬
徒故吏鄕黨刊石勒銘樹碑表道焉两漢遷拜次苐史既
不能詳載而石刻類皆摩滅難考今此碑所載詳悉故盡
著之所謂南郡胡公者廣也太傳下邳趙公者峻也按定
漢史無傳惟風俗通元和姓纂具載姓名官爵云
漢故民吳公碑
右漢吳公碑其額題故民吳公之碑碑云熹平元年十二
月上旬吳公仲山其他刻畫完好如新文詞頗拙陋書亦
怪而不工然漢時石刻存者漸少而此碑特完故錄之以
資博覧
漢司&KR0674;挍尉魯峻碑
右漢司&KR0674;校尉魯峻碑云君諱峻字仲嚴&KR1073;道元注水經
引戴延之西征記曰焦氏山北金鄕有漢司&KR0674;校尉魯恭
冢冢前有石祠四壁皆青石隱𧺫自書契以来忠臣孝子
貞婦孔子及七十二弟子形像像邊皆刻石記之今墓与
石室尚存惟此碑為人輦置任城縣學矣余嘗淂石室所
刻畫像与延之所記合又其他地里書如方輿志寰宇記
之類皆作峻惟水經誤轉寫為恭尔
漢桂陽太守周府君碑
右漢桂陽太守周府君頌歐陽公集古錄云府君字君光
而名已訛缺不可辨圖經但云周使君而亦不著其名後
漢書又無傳遂不知為何人而曾子固言嘗得此碑于知
韶州王之才之才以書来言曲江縣圖經周府君名昕字
君光則永叔云圖經不載其名者盖考之未詳也今此本
雖訛缺然究其點畫殊不類昕字二公所說既不同而韶
州圖經余家偶無有皆未可知也當考之(余後見市中印本歐陽公廬陵)
(集别本有一䟦尾云周君名憬憬字頗近之)
漢周府君碑隂
右漢周府君碑隂題名凡三十一人姓氏具存按&KR1073;道元
注水經瀧水南逕曲江縣東縣昔號曲紅曲紅山名也而
東西两漢史皆作曲江今據此碑自縣長區祉而下凡十
七人皆書為曲紅則是當時縣名曲紅無可疑者不知两
漢史皆作曲江何也
漢石經遺字
右漢石經遺字者蔵洛陽及長安人家盖靈帝熹平四年
所立其字則蔡邕小字八分書也其後屢經遷徙故散落
不存今所有者才數千字皆土壤埋沒之餘摩滅而僅存
者尔按後漢書儒林傳叙云為古文篆&KR0674;三體者非也盖
邕所書乃八分而三體石經乃魏時所建也又按靈帝紀
言詔諸儒正五經文字刻石立于太學門外蔡邕傳乃云
奏求正定六經文字既已不同而章懷太子注引洛陽記
所載有尚書周易公羊傳論語禮記今余所蔵遺字有尚
書公羊傳論語又有詩儀礼然則當時所立又不止六經
矣洛陽記又云礼記碑上有諫議大夫馬日磾議郎蔡邕
等名今論語公羊後亦有堂谿典馬日磾等姓名尚在據
邕傳稱邕以經籍去聖久遠文字多謬俗儒穿鑿疑誤後
學乃奏求正定自書于碑于是後儒晚學咸取焉今石本
既己摩滅而歲久轉寫日就訛舛以世所傳經書本校此
遺字其不同者已𢾗百言又篇第亦時有小異使完本具
存則其異同可勝數邪然則豈不可惜也哉而後世學者
于去古數千百歲之後盡絀前世諸儒之論欲以己之私
意悉通其說難矣余既錄爲三卷又取其文字不同者具
列于卷末云
漢堂谿典嵩高山石闕銘
右漢堂谿典嵩高山石闕銘云中郎將堂谿典伯并熹平
四年来請雨嵩高廟按後漢書靈帝紀熹平五年復崇高
山名為嵩高山章懷太子注引前漢書武帝祀中嶽改嵩
高為崇高東觀記曰使中郎將堂谿典請雨因上言改之
復為嵩高今此文乃熹平四年可以正漢史之誤又蔡邕
傳注引先賢行状云典字子度而延䔍傳注又作季度今
此碑乃云字伯并亦當以碑為正
漢帝堯碑
右漢帝堯碑云帝尭者昔世之聖王也其先出自塊隗翼
火之精有龍神首出于常羊又云名紀見乎河雒爰嗣八
九慶都与赤龍交而生伊尭又云侯伯遊于玄河之上龍
龜負銜投鈐受與然後堯乃受命其說于䜟緯可謂怪妄
不經矣尭之所以為聖者豈假此而已哉
漢蒼頡廟碑
右漢蒼頡庿碑文字殘缺其略可辨者有云蒼頡天生德
于大聖四目靈光為百王作憲而其銘曰穆穆聖蒼知為
蒼頡碑也考其歲月盖熹平六年立
漢&KR1676;彰長断碑
右漢&KR1676;彰長断碑在華隂己断裂惟存下一叚故其姓名
皆亾矣所可見者有云先高祖時以吏二千石自齊臨淄
徙充關中祖字興先為執金吾第䬃漁陽太守又云元初
元年遭家不造三歲喪父事母有紫穎之行初仕為縣主
簿功曺郡諸曹史帳下司馬劉君招命署議曺掾假除百
石遷𥙷任尉假印綬守廣平夏曲陽令&KR1676;彰長熹平二年
秋七月寝疾不豫最後題熹平六年十月九日辛酉造按
史記及漢書本紀高祖九年徙齊楚大族昭屈景懷田五
姓關中而其四姓皆椘人自齊徙者唯田氏尔然則此碑
所謂高祖時自齊臨淄徙者其人必姓田氏也(按第五氏亦云自齊)
(徙關中然本亦出于田氏也)&KR1676;彰東西漢史皆作斥章
金石錄卷苐十六臘月廿三日黃昏
