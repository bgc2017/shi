金石錄卷苐二十三䟦尾十三(唐)
唐司空竇抗墓誌
後周黃羅刹碑
隋桂州總管侯莫陳穎墓誌
唐孔子廟堂碑
唐杜如晦碑
唐房彦謙碑
唐房彦謙碑隂
隋衛尉卿竇慶墓誌
唐大理卿郎穎碑
唐丹州刺史張崇碑
唐昭陵刻石文
唐昭陵六馬贊
唐益州長史裴鏡氏碑
唐温彦博碑
唐贈高熲禮部尚書詔
唐河间元王碑
唐弘濟寺碑
唐段志玄碑
唐獨孤使君碑
唐晉祠銘
唐相州刾史侯莫陳肅碑
唐孔穎逹碑
唐太府卿李襲譽墓誌
後周大宗伯唐瑾碑
陏皇甫誕碑
唐司空竇抗墓誌
右唐竇抗墓誌歐陽詢撰并書其所歴官新舊史所書頗
多闕略盖抗在隋自岐州刺史遷冀州又遷定州又為遼
東道行軍搃𬋩改朔州道遂授持節幽易燕檀四州諸軍
事幽州總𬋩幽州刺史而史直云自岐州轉幽州搃𬋩其
歸唐為弘化道安撫大使遷光祿大夫又為左武候大將
軍時以本領同州刺史史皆不載其卒史言謚密而誌作
容新史言贈司徒而誌作司空舊史亦為司空與誌合
後周黃羅刹碑
右後周黃羅刹碑虞世南撰羅刹仕周為行軍搃𬋩其子
君漢唐初為將有功武德中為父追立此碑按後魏元义
本名夜义其弟刹本名羅刹元樹遺公卿書譏詆以為夜
义羅刹皆鬼名也今羅刹周人去魏不遠猶以為名何哉
隋桂州總𬋩侯莫陳穎墓誌
右隋侯莫陳穎墓誌隋書有傳以其事考之多合惟傳言
穎謚曰定而誌不載按誌云公苐四子尚書考功郎中乹
會而傳作虔會乾虔義理皆通然予嘗淂乾會碑乃云名
肅字乾會元和姓纂所載亦同疑其以字行尔盖隋唐間
人多如此
唐孔子庿堂碑
右唐孔子庿堂碑虞世南撰武德時建而題云相王旦書
額者盖舊碑無額武后時增之尔至文宗朝馮審為祭酒
請琢去周字而唐史遂以此碑為武后時立者誤也&KR0790;宗
所書舊頞云大周孔子庿堂之碑今世蔵書家淂唐人所
收舊本猶有存者云
唐杜如晦碑
右唐杜如晦碑虞世南撰驗其字畫盖歐陽訽書也如晦
唐偉人史家立傳不應草草今以碑考之頗多異同傳言
如晦大業中嘗以選𥙷滏陽尉棄官去而碑言在隋𧺫家
為雍州從事及煬帝幸江都代王使君判留守事盖如晦
未嘗為滏陽尉而亦未嘗棄官去也傳言秦王為皇太子
授左庶子而碑作右庶子傳言為檢校侍中攝吏部尚書
而碑作躡侍中吏部尚書傳云其祖名杲而碑所書乃名
徽傳云謚曰成而碑所書乃誠也盖此碑乃太宗手詔世
南勒文于其石其官爵祖父名諱不宜有誤皆可正史氏
之失矣
唐房彦謙碑
右唐房彦謙碑彦謙玄齡父也在陏任司隷刺史出為涇
陽縣令卒官不大顯而隋書立傳二千餘字者盖修史時
玄齡方為宰相故也彦謙自曾祖而下三世皆封壮武矦
隋唐史玄齡所書皆同獨此碑作莊武未知孰是碑李百
薬譔歐陽詢八分書在今齊州章丘縣界中世頗罕傳
唐房彦謙碑隂
右唐彦謙碑隂具載彦謙歸葬恩禮儀物之盛太宗遇玄
齡可謂厚矣盖厚其禮所以責其報也太宗可謂善任人
矣
隋衛尉卿竇慶墓誌
右陏竇慶墓誌慶曾祖略祖溫善父榮定北史及北齊後
周隋書皆有傳諸史皆云慶祖名善而慶之兄抗墓誌乃
云名温唐書宰相世系表以為善一名温今此誌名温善
皆不可考慶大業中仕為衛尉卿史云為羣賊所殺而墓
誌云為賊盧圓月所殺墓誌貞觀四年刻其小楷工妙不
减歐虞惜其不著名氏也
唐大理卿郎穎碑
右唐郎穎碑李百薬撰歐陽公集古錄云穎父名基字世
業而百薬書穎世次但云父世業又書穎兄茂碑亦然考
其碑文有皇基締構之言則基字當時公私無所諱避而
百薬書穎父字而不名不詳其義是以君子貴乎博學余
按隋及唐初人多以字為名故雖一時名卿其名字混淆
略不可考又按穎字楚之其事跡雑見北史隋書皆書為
椘之而不載其名穎獨唐書郎餘令傳云祖穎字楚之至
于傳中叙述行事止称楚之疑其亦以字行耳
唐丹州刺史張崇碑
右唐丹州刺史碑首尾已殘缺其可見者云公諱崇字平
高按新唐書劉裴傳後載𧺫義功臣事迹有張平高云綏
州人從唐公平京城累授左領軍將軍蕭國公貞觀初為
丹州刾史坐事以右光禄大夫還第卒今以碑考之其事
皆同惟傳以字為名耳
唐昭陵刻石文
右唐昭陵刻石文太宗為文德皇后立歐陽詢書其文具
載于太宗實錄今石刻已磨滅故世頗罕傳其略可見者
有云無金王之寶玩用之物木馬寓人有形而已欲使盗
賊息心存亾無異又云俯視漢家諸陵猶如蟻垤皆被穿
窬今營此陵制度卑狹用功省少望与天地相畢永無後
患其言非不丁寕切至也然竟不温韜之&KR0852;太宗英武聦
明過人甚遠而于此眷眷不忘何哉以此知死生之際能
超然無累者賢哲之所難也又云國家府蔵皆在目前与
在陵内何異其詞尤陋淂無為後世達士所笑乎
唐昭陵六馬贊
右唐陵六馬贊初太宗以文德皇后之葬自為文刻石于
昭陵又琢石象平生征伐所乘六馬為贊刻之皆歐陽詢
八分書世或以為殷仲容書非是至諸降將名氏乃仲容
書耳今附于卷末云
唐益州長史裴鏡氏碑
右唐裴鏡民碑殷令名書令名与其子仲雍皆以能書擅
名一時而令名遺跡存者惟此碑尔筆法精妙不减歐虞
惜不多見
唐温彦博碑
右唐温彦博碑歐陽公集古錄䟦顔勤禮碑後云按唐書
温大雅字彦弘弟彦博字大臨弟大有字彦將兄弟義當
一體而名大者字彦名彦者字大不應如此盖唐世諸賢
名字可疑者多封德彛云名倫房玄齡云名喬高士廉云
儉顔師古云名籕而皆以字行倫喬儉籕在唐無所諱不
知何避而行字余按顔之推家訓云古者名終則諱之字
乃可以為孫氏江南至今不諱字也河北士人全不辨之
名亦呼為字字固為字尚書王元景兄弟皆號名人其父
名雲字羅漢一皆諱之其餘不足怪也又顔師古匡謬正
俗載或問人稱字而不称名者何也師古考諸典故以称
名為是盖當時風俗相尚如此初無義理也然師古既立
論以稱名為是而乃以字行殆不可暁也已
唐贈高熲禮部尚書詔
右唐贈高熲詔書貞觀十一年改葬有詔贈礼部尚書其
事當載于史而陏書熲列傳唐書帝紀太宗實錄皆不載
唐河間元王碑
右河間元王孝恭碑按新唐書孝恭自宗正卿歴涼州都
督晉州刺史貞觀初為禮部尚書以卒今以碑考之自宗
正遷禮部尚書坐事免尋復舊任俄授梁州都督改晉州
刾史与司空無忌等同時册拜觀州刾史世世承襲𣸪授
光祿大夫礼部尚書盖孝恭凡三為尚書一免官一拜世
襲刾史本傳皆不載而以梁州為涼者亦誤也又唐初功
臣皆云圖形凌烟閣而此碑乃作戢武閣戢武之名不見
于他書惟當時石刻數數有之豈凌烟先名戢武而後改
之耶
唐弘濟寺碑
右唐弘濟寺碑在今汾州據唐會要此碑李百薬撰唐太
宗初即位下詔于建義以来交兵之處爲義士凶徒隕身
戎陳者各建寺刹兮命儒臣爲銘凡七碑余所淂者汜水
䓁慈吕州普濟豳州昭仁与此碑凡四而虞世南禇遂良
所建今皆亾矣
唐段志玄碑
右唐段志玄碑以唐史考之多不合碑云公諱某字志玄
而其名已殘缺然史初不載其名也碑云鄒平人而史云
臨淄人碑云謚忠壮而史云謚忠肅舊史亦作忠壮与碑
合又碑云圖形戢武閣按唐史及諸書功臣圖形皆云凌
烟阁初余淂河間元王碑云圖形戢武意謂凌烟先名戢
武後改之尔今淂断碑亦同由是益知前言之不謬二碑
皆當時所立不應差誤也
唐獨孤使君碑
右唐獨孤使君碑云君諱某字延夀而其名殘缺不可辨
延夀陁子也陏書外戚傳云陁二子延福延夀元和姓纂
亦云陁生延夀皆不著其名又姓纂云延夀封新蔡公而
碑云封新蔡縣開國男亦當以碑為正
唐晉祠銘
右唐晉祠銘太宗撰并書晉祠者唐叔虞祠也高祖初𧺫
兵禱于叔虞祠至貞觀二十年太宗為立碑
唐相州刾史侯莫陳肅碑
右唐侯莫陳肅碑肅桂州搃管穎之子也元和姓纂所載
侯莫陳氏云其先後魏别部居庫斛真水周書云代武川
人世為渠帥随魏南遷為侯莫陳氏余嘗得穎及穎之孫
涉墓誌皆云本劉姓系出楚元王交穎墓誌則以為父崇後
周時賜姓涉墓誌則以為崇王父豐後魏時賜姓二說已
自不同而肅碑乃云漢中山靖王勝之後勝曾孫邵謀誅
王莾不密避難于代因左言而命氏改姓侯莫陳焉自古
史傳所載容有異同今穎肅&KR0881;三世歲月相接而碑誌所
書自相乖戾如此皆莫知其孰是豈其姓氏本出夷虜而
唐初以族望相高故妄言出于名胄以欺眩世俗初無所
稽據乎不然殆不可考也已
唐孔穎逹碑
右唐孔穎逹碑于志寕撰世傳虞永興書據碑云穎達卒
于貞觀二十一年時世南之亡久矣然騐其筆法盖當時
善書者規摹世南之書而為者也
唐太府卿李襲譽墓誌
右唐李襲譽墓誌唐史列傳載襲譽官閥甚略據墓誌云
武德初拜太僕卿出為潞州搃𬋩尋徵拜太府卿而傳言
高祖定長安授太府少卿者盖傳誤傳言襲譽坐私憾杖殺
番禾丞劉武嘗廢爲民流泉州卒而墓誌不載疑諱之也
後周大宗伯唐瑾碑
右周唐瑾碑以後周書及北史列傳校之首尾皆牴牾不
合傳云字附璘而碑云字子玉傳曰始仕爲尚書員外郎
而碑云釋褐員外散騎侍郎傳云初封姑臧縣子而碑云
永昌子傳云爲吏部尚書以父憂去軄尋𧺫令視事而碑
云爲周太祖記室其年丁武公憂𧺫𣸪太子舍人傳云爲
驃騎大將軍開府儀同三司進爵臨淄伯轉吏部尚書于
謹伐江陵以爲元帥府長史而據碑爲吏部尚書皆在爲
驃騎帥府及元帥長史以前又其改封淄川伯盖為龍&KR0750;
將軍時而其為開府乃進爵為公傳云六官建授礼部中
大夫而碑云授宗伯傳云出為蔡州刾史歴柘州硤州轉
&KR0878;州總𬋩府長史入為吏部中大夫歴御正納言中大夫
久之除司宗中大夫兼内史卒于位而碑云先為柘州刾
史乃遷蔡州授司宗御正纳言又轉&KR0878;州搃𬋩尋遷小宗
伯乃薨其遷拜次苐不同如此傳云瑾嘗為戶部尚書硤
州刾史史部中大夫今據碑皆未嘗拜而栢州碑作柘碑
云瑾嘗為黃門侍郎又為散騎常侍尋領大著作修國史
及𧺫居注又侍中傳皆不載其卒也傳云贈小宗伯而碑
云贈華州刺史傳云謚方而碑云謚曰懿碑于志寕撰貞
觀中其孫皎所立後周書北史皆唐初脩距瑾之卒歲月
未遠而顛倒錯謬如此然其官爵名字子孫不應有誤皆
當以碑為據也
隋皇甫誕碑
右隋皇甫誕碑余嘗淂誕墓誌又得此碑以攷北史及隋
書列傳云誕字玄慮而碑誌皆作玄憲傳云隋高祖受禅
為兵部侍郎數年出為魯州長史開皇中復為比部刑部
刑曺二侍郎遷治書侍御史為河南道大使及還奏事稱
旨令判大理少卿明年遷尚書右丞以碑誌參攷誕自司
徒至主簿出授長史俄除益州總𬋩府司法徵授比部侍
郎盖未嘗拜兵部而其為河北河南安撫大使乃任右丞
時皆史家之&KR0861;惟墓誌稱誕嘗為司徒主簿而不載傳与
墓誌皆云為魯州長史而碑作廣州則疑碑之脱漏墓誌
乃葬時所述然碑亦貞觀中其子無逸追建不應差謬而
不同何也
金石錄卷苐二十三
(癸未冬甚煖十二月十九日乍作風霰頗烈抄畢是卷)
