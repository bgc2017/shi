譚襄敏奏議卷六
明譚綸撰
設官保障䟽(隆慶二年九月十八日題)
據昌平道兵備僉事宋守約呈稱節蒙督撫廵關衙門
批據居庸關參將傅廷勲呈議於本關西路石峽峪口
添設守備一員撥兵常川駐守及修造石城官廳營房
等項緣由俱蒙批本道查勘議估通詳會題等因續又
蒙廵撫劉都御史案驗准鎮守昌平劉總兵手本看得
議估石峽峪應修石城門樓官廳營房共用工料銀三
千一百四十六兩四錢俱於居庸關南口商税銀内動
支不足者補以别項銀兩仰本道通加詳估實該用銀
若干除商税之外再有何項銀兩可以支用逐一明白
呈報等因蒙此本道親詣前去該路會同參將等官查
勘查得本路所管地方關北有七十屯堡軍士多在彼
處住種内有附近石峽峪屯堡軍人馬榮等二百三十
名附近八逹嶺軍人馬廵等一百五十二名各有産業
若就近撥發各口常住不惟房價可省而防守似亦便
益合於石峽峪先修營房三百間連前附近軍士二百
三十名若成五百三十間八逹嶺舊有營房一百一十
間連前附近軍士一百五十二名共成二百六十二間
内查有妻室者每軍給房一間如隻身者二三人同居
至為簡便其城垣公廨營房等項估值費銀四百八十
一兩伍錢七分但俱於南口商税内動支恐未足用查
有延慶衞先年修造肅寧城剩餘銀九十二兩似可動
支臣會同廵撫順天都御史劉應節廵關御史饒仁侃
議照居庸關西路石峽峪等口地方内衞陵京外鄰宣
大實為衝要之區所據添設守備建造城樓官廳營房
撥軍常川駐守深得周防萬全之計既經該道議呈前
來相應題請伏乞勅下該部再加查議上請速賜推選
謀勇官員充任石峽峪守備與八逹嶺守備分割地方
管領防守俱聽居庸關參將節制調度其分撥常守軍
士及造官舍城門樓營房應動南口商税并原修肅寧
城剩餘銀兩合如該道所議施行
薦舉兵備䟽(隆慶二年十二月二十六日題)
竊惟薊鎮諸路國家京陵在焉外而防禦則以練兵設
險為要内而保障則以修城繕堡為急節據密雲兵備
道王一鶚等開報修過邊工城堡造過盔甲火器分布
過守援兵馬等項文册到臣臣會同廵撫順天都御史
劉應節議照今歲兩防仰仗天威疆埸寧謐雖一時大
小臣工罔不畢力而往來課督上下計議則諸監司之
功為尤多也謹據實為皇上陳之整飭覇州道兵備副
使孟重鵠志不羣冰操自勵捕巨盗奚啻千餘一路絶
雈葦之警建高城已完五座千年懷保障之圖處大事
則謀斷相資决大獄則情法兩盡累樹無前之績允稱
大受之才整飭昌平道兵備僉事宋守約䟽朗之才剛
介之度執法不撓於豪右談兵動中乎機宜簡衆詰戎
奮迅倍三軍之氣高墉深塹延袤峻千里之防夙抱經
濟之猷無愧鎻鑰之寄此二臣者久著芳聞懋多偉績
相應薦揚以需優擢者也整飭密雲道兵備副使王一
鶚高明發自沉潜正直濟以忠厚議戎事畫如指掌胷
中兵甲何多督邊工不憚躬親閫外金湯自固剖分案
牘迎刃有餘察治官聫懸鑑不爽整飭永平道兵備僉
事王之弼事不辭難剛足任怨曩領郡咽喉之津材既
占於盤錯今分任疆場之備志畢效乎勤勞創建邊關
之敵臺二百餘座盤獲潜入之姦宄十數餘名甚得諸
將之心足當一面之任此二臣者雖履事未久而勞績
已多相應併薦以需久任者也再照原任薊州道兵備
右參政羅瑶善撫部衆哨報深得其力經營邊險陟降
罔憚其勞馳驅已歷十防顦顇徵於兩鬢此一臣者雖
經别事論劾而數年修守之勞亦難盡冺所當追叙者
也如蒙乞勅該部再加查訪如果臣等所言不謬將孟
重等量其年資以備擢用王一鶚等久任羅瑶追叙庶
邊臣無獨勞之嗟而地方收用人之效矣
秋防舉劾䟽(隆慶二年十二月二十六日題)
科道張鹵等建議防秋事宜内如申軍令圖戰守練軍
兵繕城堡等項大率責成臣等督率主客將領分兵教
練分工修築先明戰守期責實效有功者聽臣等奏薦
玩慢有罪者聽臣參䆒處治臣會同順天廵撫都御史
劉應節議照控禦邊圉之道惟戰守二者而巳戰則以
練兵為急守則以設險為要臣等仰遵廟謨申飭諸將
而各該將領亦罔不黽勉恊衷争相淬勵一切戰守事
務漸次可觀茲者秋防已竣仰仗皇上天威震疊外患
潜消所據主客將領相應遵例分别舉刺以示勸懲除
通州參將胡進三屯營遊擊何宗禹石匣營遊擊王旌
俱才能任淺三河守備趙應時遵化守備任良相將軍
營提調張應時牆子嶺提調王祿潮河川提調劉尚仁
俱職業頗修已該臣等自行奬勵不敢槩舉建昌營遊
擊戴綸等山海守備周承遠等羅文谷提調袁承芳等
近經參劾不敢再論外臣等看得主兵將領如牆子嶺
參將張臣太平寨參將羅端忠誠夙植謀勇兼資一則
李家庒攘臂而抗方張之勢大挫強鋒一則棒槌崖躍
馬而奮先登之威獨收偉績工程各踰萬丈勇氣獨冠
三軍此二臣者修邊最多練兵有效據今則位不滿材
在昔則功浮于賞相應超擢以示優異者也總督軍門
標下左營參將董一元右營遊擊李如檟廵撫標下遊
擊尚智昌平遊擊馬負圖遵化遊兵營遊擊閻瑨振武
營參將蔡勛夙志吞敵名無忝於虎將協心共事氣並
著乎鷹揚繕械甲則軍容改觀教車營則士氣自倍此
六臣者雖亦助修邊工而訓練之功獨多所當優叙者
也石門寨參將李信燕河營參將史綱鎮邊城參將楊
鏜黃花鎮參將朱紹文居庸關參將孫山永平遊擊楊
騰曹家寨遊擊張延賞古北口副總兵程九思經營工
務鞅掌不辭陟降山原馳驅備至高墉深塹共成千里
之金湯剏疊增臺深藏諸關之虎豹結士盡得驩心守
巳不聞物議此八臣者修守之功獨多所當優錄者也
昌平遊擊張斌鞏華營遊擊高仲安白羊口遊擊劉戡
崔黃口守備何勲喜峰口守備王禄薊州守備朱壽白
羊口守備張涇冷口提調谷承功董家口提調史宸義
院口提調李蓁桃林口提調劉坤洪山口提調張良臣
馭部卒纖無剥削撫蕃部曲盡恩威申嚴號令城頭之
烽堠惟嚴慎毖隄防隘口之設備尤密此十二臣者練
兵修邊頗有次第相應併薦以需擢用者也又以客兵
將領言之如統領南兵參將胡守仁李超忠誠許國勇
略絶人抵掌談兵允矣有能之將借籌布陣偉哉節制
之師久著名於江南行揚威於漠北大同遊擊陳勛保
定都司劉喬壽保河遊擊王世卿宣府遊擊張蕙定州
遊擊胡懋功延綏遊擊楊經遼東遊擊劉澐河間遊擊
楊爾千山東民兵參將孫紹先定州都司王登領班軍
貼守古北口原任署都指揮僉事楊文領竒兵以都指
揮體統行事把總陳其可沂州民兵把總戚繼美志切
勤王功圖殱敵軫恤軍士全無科尅之聲飭勵軍容頓
益旌旗之色練兵俱有實效修工各務永圖催募南兵
錦衣衞千戶郭元相百戶耿桂奉命募兵兼程赴戍所
至而安靜弗擾防秋而緩急有頼此十七臣者均之客
將之良所當薦揚以示激勸者也原任馬蘭谷參將張
爵遼東遊擊周冕一則當要害之地而修工最多一則
統烏合之兵而訓練有法此二臣者雖經論劾罪固難
辭而修練微勞亦難盡冺相應量為犒賞内周冕於原
論或從末減以為後來任事任怨者勸也又訪得石塘
嶺副總兵某年逼桑榆力鮮矍鑠屬蕃漸徙於關門罔
思禁諭撫賞每踰乎常額惟事因循號令頗欠嚴明精
神難以馳騁此一臣者相應容令休致以全晚節者也
松棚谷遊擊某議論頗有儒風施設未閑將略遇屬蕃
則多方推避不知撫賞之方修邊工則徒啓怨嗟漫無
課督之法况係新設未定之軍心又當極衝難守之要
地以本官處之恐非其據相應改調以全器使者也龍
井兒提調某徒負偉軀全無膽略見屬蕃則奉頭避匿
遂移撫賞之成規督工務則蹙額逡巡致誤邊防之大計
界嶺口提調某受鈐制於屬官一籌莫展聽撥置於羣
小百事支吾時出自棄之言日謀脱身之計此二臣者
相應降調以示懲創者也三屯營守備某手足痿痺步
履艱難在一片石科削多端已甘心於棄置在三屯營
積習未浣遂放意以誅求大安口提調某晚節不終浮
議日起受夜不收百八十名之賂每名日計三分索守
墩軍七十餘座之布每臺月各二疋穢迹愈彰怨聲載
道一片石提調某初至即索見面之錢隨事悉有常例
之賄號令不行迯亡相繼此三臣者相應亟為罷斥以
全地方者也曹家寨提調某才足濟貪奸能飾詐造訛
言以惑衆幾喪良心尅軍餉以肥家大招物議先署遊
擊事濫收墩砲軍常例之銀今為提調官挾納守寨官
打點之賄青山口提調某闒茸無能愞怯成性領宫銀
而造火藥半係侵欺縱屬蕃而扑軍人輙行逃匿此二
臣者相應提問以正其罪者也伏乞勅下兵部再加查
訪如果臣言不謬將張臣等董一元等李信等張斌等
胡守仁等各加叙錄循資擢用張爵等量為犒賞某容
令休致某改調别用某等降調某等罷斥某等聽廵撫
衙門提問各缺速為推補庶功罪明而欺玩之頽風可
革矣
移置兵將覆䟽(隆慶二年十二月初七日題)
據永平道兵備僉事王之弼呈開查得石門寨一路雖
兵力寡少分布不敷然山川頗險猶堪防禦無容再議
外查得燕河路參將所轄地方東自星星谷堡起西至
石門子關止邊長二百二十七里内設冷桃青界四提
調所管關寨二十六處在在皆為衝要每年春秋兩防
參將雖與各營主客將領分地修守如遇各口有警參
將仍當往來馳應以二百餘里極衝之邊責以一參將
管轄應援緩急調度勢自難周又查得永平營遊兵原
係先年添募專為策應燕河一路地方原無分地擺守
為今之計合將燕河一路分為二路割地分守以專責
成即以永平營遊兵移至臺頭營常駐操練該營遊擊
改為分守臺頭營參將管轄界嶺青山二提調地方其
將領衙舍軍士營房地基就於該營查撥空地或置買
軍民地土起盖合用工料價值即於永平府庫見貯先
年原發修盖營房銀内酌量動支如此則將官既免添
設兵馬又省召募額餉不增邊防有頼伏乞照詳施行
等因到臣臣會同廵撫順天都御史劉應節看得燕河
營參將所轄四提調地方綿亘二百二十餘里其衝要
隘口可通大舉者無慮二十餘處參將以一人之身提
二千之衆往來策應勢何能周永平遊擊駐劄在府防
守在邊每遇赴防之日則道里窵遠饋餉不便及至撤
防之後又邊備空虛責成為難所據該道議將永平遊
擊改駐臺頭營與燕河參將分地防守一節委屬有益
相應題請伏乞勅下該部再加詳議如果臣言可行乞
將永平遊擊楊騰改為分守參將移駐臺頭營專管青
山界嶺口二提調其燕河參將史綱但管冷口桃林二
提調地方其臺頭營一路尚欠客兵一千五百候兩防
之日查於撤去舊額内撥給一千五百共足三千之數
臺頭營參將一應供應容臣等仍行該道查議處給永
平軍士就動支庫䝬營房銀起安插再查有荒閑地土
撥給耕種務使得所兩防之日照舊全支行粮草料候
居處既定屯牧相安照依百里以内間支行粮事例施
行則兵不另募餉不加增畫地分防事有專責一轉移
間可坐收萬全之績少紓皇上東顧之憂矣
請發南兵工食以濟邊用䟽(隆慶三年正月初二日題)
據總理密雲糧餉戶部郎中王以纁呈奉欽依募取浙
江鳥銃官兵三千四百四十六員名赴密雲訓練防守
各兵工食合於本部馬價銀内支給自明年正月初一
日起至十二月終連閏計一十三個月共該銀七萬四
千三百三十七兩九錢呈乞早為題請庶不臨時缺乏
備呈到臣臣查前項官兵合支工食數目本官計算别
無差謬但各兵應募遠戍分布各邊防守時無休息比
之别項主客官兵番休迭上勞苦最多所據前項工食
委應預請及時支給伏乞勑下該部再加查覈將隆慶
三年應支南兵工食銀七萬四千三百三十七兩九錢
早賜給發聽臣行令密雲兵備副使王一鶚公同管糧
即中王以纁按月造册唱名給散庶各兵無枵腹之苦
邊塞有防禦之效矣
敵兵窺犯拒堵退遁䟽(隆慶三年正月九日題)
隆慶二年十二月二十六日據鎮守薊州總兵官郭琥
報稱喜峰口邊外有敵兵三千餘騎要搶太平寨等路
地方該臣等據報隨即一面遣發標下參將董一元遊
擊尚智閻瑨各兵馬星夜前赴喜峰董家等口防禦策
應仍通行各路主客將領兵備等兵嚴加哨備總兵郭
琥親統何宗瑀等標兵二枝馳赴相機援勦又據喜峰
口守備王禄報稱長昂紏領三千餘騎在會州屯聚准
在二十六七等日要犯鐵門關董家口榆木嶺青山擦
崖子等處該臣等随即移駐適中地方調度防禦總理
練兵都督戚繼光督率兵車策應二十七日被各伏路
家丁用滚石弓矢鎗砲將敵兵前哨射打退散隆慶三
年正月初一日敵人瞭見牆上把守嚴密遂將鈎梯等
項抛棄由歡喜嶺遁去郭總兵統率各營兵馬同督撫
委官董暉紀學韓李秉鈞徐從義范君寵殷佐等出邊
追勦前到廟兒嶺秋木溝等處業巳遠遁踏看得所行
道路及劄營處所馬駝蹤跡滿川抛棄攻城木梯鈎杆
屑橛榔頭等器無數官軍拾取驗訖各營兵馬俱撤回
分守信地臣會同廵撫順天都御史劉應節看得北邊
諸部窺見兵巳撤防正疆場空虛之會又節逢新歲適
人心怠惰之時輙蓄深謀乘機突犯觀其䭾載鈎梯等
具無算牽趕駱駝數多必密切勾連東西諸部妄圖一
逞幸頼皇上神武布昭天心默佑我邊得以預知早備
將吏宣力效忠兵馬雲集功收不戰邊境無虞生民幸
甚臣等幸甚
分布兵馬以飭春防䟽(隆慶三年正月初八日題)
照得新正巳交防春不遠所有一應防守事宜相應預
行題請案查先准兵部咨為邊患日熾乞賜大飭備禦
以固春防事該兵科都給事中歐陽一敬等題該本部
議覆内稱合候命下通行各邊總督撫鎮等官將來春
一應防範機宜查照節經申飭事理嚴加隄備務保萬
全各該督撫諸臣極當虛心無我從長會議此外更有
切於禦敵制勝之策必湏竝及務見何者為節目詳細
所宜漸次整理何者為綱領重大作何振飭應徑行者
徑自斟酌施行應奏請者奏請定奪等因題奉欽依備
咨在卷該臣督同整飭薊州等處邊備兼廵撫順天等
府地方都察院右僉都御史劉應節鎮守薊州永平等
處地方總兵官郭□等遵照部科所議備將綱領節目
悉心會議看得薊昌二鎮邊疆今分為一十二路主客
官軍分地畫守無事則踞險脩工聞警則聯營决戰務
必禦之塞外而又擊其惰歸此其防守之大綱也然算
雖可以先定變不可以預圖又當各整標下之兵分駐
適中之地時其緩急以為應援相其機宜而為分合此
則節目之當講者所據今春防守主客官軍謹照節年
舊規度其地之衝緩防以兵之多寡悉心分布客兵俱
限二月初九日入關到鎮主兵俱限正月二十八日開
操興工各將修守訓練事宜遵照分管信地著實舉行
務使以守則有險可據以戰則有兵可恃地利人謀動
必獲於萬全功不虧於壹簣乃為得策但地方既廣機務
實繁在平時非分任責成則臣等僕僕往來實徒勞而
無益於臨敵非合力併攻即我雖僅僅保守亦勢寡而
難支故言修守訓練之事在居庸關黃花鎮鎮邊城三
路則宜責之鎮守總兵官楊四畏為之統督兵備僉事
宋守約為之監督在馬蘭松棚太平寨三(闕)
奏處治内有臨陣不用命者聽臣遵照勅諭
即以軍法從事其宣府遼東保定各總兵官入援兵馬
悉行令遵照節年題准事理而行如此則謀定而戰守
可圖法行而人心自肅矣再照和衷任怨共攄報國之
忠推功讓能務濟公家之急此又人臣第一義也伏望
勑下該部再加看詳即為上請行臣等及時舉行仍乞
天語叮嚀大小當事諸臣務在同舟共濟毋為私便身
圖有先人奪人之謀無臨渴掘井之患邊疆幸甚臣愚
不勝幸甚
增設重險以保萬世治安䟽(隆慶三年正月穀日題)
臣會同廵撫順天都御史劉應節議照禦邊之策惟在
於戰守二端故以戰則求必勝以守則求必固乃為萬
全之圖若勝負相半與得失相參非善之善者也除戰
則求必勝之事巳别有成議外臣等謹以薊昌二鎮之
守言之東起山海關西止鎮邊城塞垣延長二千四百
餘里因山為險分兵列戍年年修築處處有備前人貽
謀設策非弗臧也但地方綿亘擺守單薄敵若聚而攻
之全藉臣等標下應援之衆然稽之往牒得失恒相參
焉盖戍守之卒既無所不備則無所不寡而應援之兵
𩔖在倉卒之時每能援於敵之所必攻而或不能援於
敵之所不攻往往敵得出其驍徤數十人於崇峰峭壁
我所不虞之地攀援而上入我邊境乘暗殺人守援之
兵不知敵兵之寡又棄馬而步本為易與但見已在内
地殺人輙讙呼曰敵已入邊矣於是守者援者皆相率
奔潰一路數十百里之間並無一人在牆然後彼乃從
容啓關拆牆擁衆而入如蹈無人之境各邊將士相傳
以為倒取是也若使當時彼雖潜入數十百人而我在
牆之兵堅守不動則此數十百人雖不成擒亦當自遁
大隊之衆又安有從容啓關拆牆如入無人之境哉然
此意在將士𩔖能知之𩔖能言之而於臨事之時輙奔
潰四出即斬之莫能禁者盖緣我兵原無訓練之素而
所守又為一面之險遇敵内外夾攻欲其無逃不可得
也故臣等以謂為今之計必設二面受敵之險而後可
所謂二面受敵之險則是將塞垣稍為加厚二面皆設
垜口計七八十垜之間下穿一小門曲突而上而又於
緩者則計百步之遠衝者五十步或三十步之遠即築一
墩臺如内地看家樓而小視邊牆高可一倍大約高至
三丈而止四方共廣一十二丈内可容五十人無事則
守牆守臺之卒皆住在臺更番瞭望有警則守牆出守
其所分之地守臺者專擊其聚攻之卒而臺之位置又
視其山之形勢使之參錯委曲務處臺於牆之突收牆
於臺之曲突者受敵而戰曲者守之而巳且以臺受敵
高且三丈彼之鈎杆皆不可施我之火器如鳥嘴銃佛
即機又能致遠彼之弓矢遠不五六十步亦無所用如
此則大隊之衆既不能攻吾外即有數十百人從我不
守之處棄馬攀援而入吾之守者有所恃而不去又不
能攻吾内且我既整暇則此數十百人亦相率授首無
所逃命此即所謂以守則無不固真可謂萬全之策百
世之利也又以臺數計之大率每路該增墩臺三百座
薊昌二鎮先分為十路今分為十二路於内斟酌裒益
共增築墩臺三千座即周密可守臣等查得先年修邊
所費鉅萬後總督侍郎劉燾因見前廵撫都御史吳嘉
會以修邊被謗遂創為不修之修之說將邊工盡𣲖主
客官軍且脩且守而所省亦鉅萬然視其堅固可久則
與舊牆異矣故今脩砌剷削之工尚無息肩之期而官
軍愁苦之狀嗟怨之聲盖不無也今議增臺三千座若
如先年廵撫吳嘉會脩邊事理既用官帑又𣲖民夫則
沿邊郡縣為之騷然勢必不可若如近年總督劉燾脩
邊事理全用兵力不給官銀則既有力作之勞又有甎
灰等料之費群情洶洶事亦難成臣等再三籌畫每一
墩臺必給官銀五十兩以備工料犒賞之費庶人皆樂
從工可就緒通計墩臺三千座共費官銀一十五萬足
矣或者以為近歲脩邊畢無所費今輙議此一十五萬
不巳多乎則臣等將應之曰山東民兵一枝共三千人
徵入鎮邊城防秋四個月耳乃該省歲費工食銀一十
二萬而行糧料草不與焉今沿邊增臺三千座奚啻抵
十萬雄兵視之三千為何如此臺一成乃國家永世之
利比之每年僅防四個月又何如而所費僅此則亦何
憚而不為哉但照薊昌一十二路之間每當春秋兩防
之時計主客官軍不過一十四萬内除尖夜哨瞭飬馬
等役脩守者不過十萬以十萬之衆分為二班在役者
不過五萬且每歲除大寒大暑與撤兵放班月日外大
約止有六個月在班若以十路三千之臺責之一年之
間不惟工不能前且日亦不足矣合無請乞勅下兵工
二部再加會議上請每歲動支内帑五萬兩差官解送
臣應節處分發薊密昌永四兵備道收貯容臣等嚴督
各兵備官員與各主客將官量其官軍多寡照數分給
官銀責之備料興工各築墩臺若干座合用府州縣佐
貳官稽查工程聽各兵備道呈詳臣等於所轄各府州
縣取用各兵備官仍將各起官軍脩過工程分數每十
日一次具報臣等查考大約每歲一十二路務完築墩
臺一千座三年之内限以通完其工料銀兩在本年五
萬兩即乞速賜給發在次年三年各五萬兩每於隔歲
聽該部先期支發以憑及時興工其加厚邊牆添設内
垜則聽臣等便宜而行每歲仍聽臣等與廵關御史將
完過工程備查有無堅固堪備守禦及各文武大小當
事諸臣勤惰之狀分别奏請加賞罰以示勸懲如此則
邊關有磐石之固陛下無北顧之憂臣等以為可保萬
世治安者端有在於此矣
議處薊鎮緊要事宜以防後患䟽(隆慶三年正月廿六日題)
據永平道兵備僉事王之弼薊州道兵備右參政羅瑶
密雲道兵備副使王一鶚昌平道兵備僉事宋守約覇
州道兵備副使孟重俱呈報脩造落成城堡共若干座
臣會同廵撫順天都御史劉應節看得各道所呈脩築
各縣城垣共十三處鄉村砦堡共二十五座墩院四座
中間或從新創築或因舊增脩俱用磚石包砌如法高
厚可恃昌平州樂亭等縣城工物料俱備完報有期且
應用火炮動計數百具而此外又有槍刀挨牌等器守
城壯丁各不下千人而此外又有廵邏策應等兵即無
事則巳脫有警報亦足以為折衝禦侮之資而收堅壁
清野之效臣等先將效勞原閑住將領等官周孚先等
行令各道動支無碍官銀買辦花紅量行奬賞及各該
捐貲助工尚義士民人等或量給官帶或置立牌扁用
示優異外仰惟我皇上方以邊患日厪宵旰諄諄命臣
等亟為脩城建堡之圖今照隆慶二年巳終據府州縣
衞脩築過巳未完工程數目先行奏報以備查考併將
工完官員分别優叙以示風勸為照覇州道兵備副使
孟重督脩城四座永平道兵備僉事王之弼督脩城五
座村堡墩院四座密雲道兵備副使王一鶚督脩城二
座村堡八座薊州道兵備參政羅瑶任内督脩城四座
村堡一十七座昌平道兵備僉事宋守約督脩城三座
以上各官事不辭難功圖可久繆牖戶於隂雨之先往
來調度不遺餘力鞏皇圖於磐石之固日夜經畫曲盡
心思永平府知府劉庠署欒州事同知賀溱并知州崔
炳薊州知州王明汲通州知州劉耀武遷安縣知縣隨
府黎昌縣知縣張存智盧龍縣知縣張瀾寳坻縣知縣
楊元義平谷縣知縣瞿□香河縣知縣萬通永清縣署
印覇州判官王建領任邊圉留心保障佚以使民則子
來者恐後義以勸衆則輸財者争先練兵繕械閭閻藏
虎豹之威深塹崇牗城郭壯金湯之固以上十二臣城
工巳完均當優叙内張存智則脩築之功獨多隨府則
守城之具曲備又為賢勞之尤者也署房山縣事保定
府通判李琮昌平州知州高尚仁樂亭縣知縣李邦优
懷柔縣知縣朱繼立順義縣知縣盧漸良鄉縣知縣安
守魯雖力詘舉嬴尚虧一簣之功而量工計日已有垂
成之緒况中間鼎新之力多倍於仍舊之功以上各臣
相應量行奬賚俾之終事者也玉田縣知縣崔克智脩
城則視縣衞為一體而完報獨先浚池則增林木數萬
株而隄防備至雖經論劾功難盡冺相應追叙容令以
功而贖罪者也伏乞勅下兵部查議將副使孟重等知
府劉庠同知賀溱知州崔炳等知縣隨府等各該工程
完報依期先移咨吏部查照叙錄劉庠等仍行臣等分
别優奬通判李琮知州高尚仁知縣朱繼立李邦优盧
漸安守魯等各該城工亦有次第量行奬賞俾令終事
知縣崔克智姑與贖罪以為有司勤事者之勸再照脩
城之役原因邇年邊患頻仍謀攻城堡不得巳而動衆
傷財為一勞永逸之計但愚民難與慮始大工難以惜
費公帑不足而括民之貲則嫌疑易生夫役不充而勞
民之力則謗怨易起於是諸有司雖黽勉任事而浮言震
撼自生疑沮至以脩城之事視為殷鑒方今各州縣城
池鄉村塞堡尚多未完若不少為寬假未免致妨大計
再乞天恩行令臣等督撫巡按衙門嚴行所屬有司各
要將境内應脩城堡上緊脩築完報不得曲避嫌怨藉
口推奸通候工完之日照依兵部題奉欽依事理容臣
等將前後脩過工程用過錢糧各數目奏繳兵部覆行
巡按御史覈實具奏則有司脩城一事有無染指一查
可知賢者固得以自見其保障之功而不才者亦無以
逭其貪墨之罪矣
議處財用定經制以垂永久疏(隆慶三年二月十二日題)
據密雲管糧郎中王以纁昌平管糧主事吳哲永平管
糧郎中辛應乾薊州管糧郎中王汝梅各呈稱本鎮兵
馬錢糧料草數目速請發銀接濟以救然眉等因到臣
臣惟有兵則有食雖智者無所庸其巧而或寡與或多
即善算者亦難使之齊乃戶部先年欲較數歲之中議
為一定之額亦特其大凡耳所據各官開到會計隆慶
三年錢糧密雲該銀三十七萬八千八百七十八兩四
錢五分在昌平該銀九萬六百三十四兩六分永平該
銀一十萬九千七百三十兩薊州該銀一十八萬一千
六百八十五兩七錢六分内薊昌永三鎮大約不越舊
額惟密雲稍為過之蓋緣本鎮係軍門駐劄之所兩防
客兵赴戍撤兵皆從密雲過堂且新暫之兵分布無定
俱從密雲一鎮會計又當有閏之年故密雲一鎮視他
鎮若為獨多然實他鎮欲增之數多總計於密雲若通
論之則密雲亦不至迥異也况將為永逸之圖亦難惜
此暫時之費伏望勅下戶部再加查計務如各官所呈
照數准給早為支發前來聽各官隨宜備買以時放給
庶幾馬騰士嬉可責戰勝守固之效而臣亦必嚴督各
該官司用心稽察務為節縮俾有盈餘存為後用於治
兵之中而寓理財之術固臣等一念區區之愚忠也
計處薊遼善後事宜以禆邊防疏(隆慶三年三月四日題)
據永平兵備王之弼呈奉臣案驗會同鎮守總兵戚繼
光該路參將李信等議得先年建設一衛十所官軍一
萬員名後因無事將七千五百餘名調撥一片石迤西
北一帶守邊又將二千調撥遼東大凌河等處住守見
在止有南海口等五關官軍二百八十員名及本衛城
操軍二百名與本關擺守即今本關邊二十餘里止有
操守官軍五百比之居庸紫荆二關懸殊雖設守備官
一員所握官軍數僅止此且莅屬石門路參將事權既
輕展布實難萬一遇警手足真無所措為今之計合將守
備裁革比照居庸紫荆兩關事例改設參將一員請給
勅書欽遵行事則事權既重足堪彈壓甚屬妥當其一
應軍馬錢糧酌量增設庶衝關有備而重地可保無虞
矣等因到臣會同巡撫順天都御史劉應節議照山海
關地方委係遼海咽喉薊鎮股肱重地據該道會同總
兵官戚繼光議將原設守備革去改設參將一員及增
設兵馬并酌處糧餉供應等項事理已為明悉相應依
擬伏乞勅下兵部再加酌議題請及推舉參將官一員
前來任事庶控制可萬全矣
改設管糧專官以重責成以資邊計疏(隆慶三年六月二十)
(九日題)
准吏部咨前事内開看得總督侍郎譚綸巡撫都御史
劉會題要將薊鎮馬蘭太平松棚三路增設通判一
員專管主客兵馬錢糧就近於永保河間府分帶銜受
薊州管糧郎中鈐轄巡撫劉又咨稱要將涿州同知李
元破格銓補一節為照薊鎮馬蘭太平松棚三路倉場
之事素稱煩重委湏增設通判分理而涿州同知李元
諸藝俱通一塵不染先任經歷已經九年既經彼處督
撫官會題移咨前來相應依擬合侯命下將李元陞授
直隸河間府通判駐劄遵化管理馬蘭太平松棚三路
主客軍馬錢糧聽薊州管糧郎中鈐轄本部給憑令其
到任管事等因題奉欽依備咨到臣准此除行本官欽
遵到任管事外臣會同整飭薊州等處邊備兼巡撫順
天等府地方都察院右僉都御史劉看得薊鎮增置通
判專為管理邊儲而設錢糧浩大簿書繁冗一應出納
稽查若無關防何所准信卷查嘉靖四十二年間該前
任督撫會議題准昌平密雲建昌三處管餉通判各
請給關防一顆今薊鎮管餉通判與彼事體相同伏乞
敕下該部查議比照昌平密雲建昌管館通判事例上
請將薊管餉通判鑄給關防一顆令其收掌使用庶錢
糧之出納有稽而奸弊可清矣
分布兵馬以慎秋防疏(隆慶二年六月二十一日題)
准兵部咨該本部題職方清吏司案呈該本部議看得
防秋伊邇相應題請命下本部馬上齎文交總督侍郎
譚綸嚴督各該鎮巡副參遊守兵備等官回思責任之孔
艱仰念秋防之甚重往事可以戒懲今日不容再誤夜丁
責令遠哨不得寄耳目於屬蕃烽火務要嚴明不得稽傳
報於頃刻何處係必經要路今當為設伏之圖何處係必
攻處所今當為戒嚴之舉應擺守者照舊擺守母得藉
口於内地之戰而致疎外戶之防應策應者隨機策應
母得拘泥於信地之分而致忘同室之難敵在牆外一
面嚴行收斂一面徵調各兵或積薪或鈎杆使之一無
所試敵若潰牆一面號召諸將一面牽其進止或劫營
或擊惰使之動有所防邊堡固當加謹而境内州縣尤
當深地堅壁以伐其謀邊兵固所當練而各處民兵尤
當及時教習以作其銳自將領以致軍士不用命者悉以
軍法從事母得廢弛紀律而務為寬大之名自衝要以
及徧援當查閱務要身親經歷不得轉委他人而致
有疎虞之咎中國長技火器為上凡火器鉛彈之𩔖
備之不可以不多軍馬供應饋餉居先□炒熟食之需
處之不可以不預不獨秋防而冬防尤不可忽不獨晝
防而夜防尤為喫緊共切同舟共濟之義蚤為周悉萬
全之謀其有連營合戰大挫敵鋒者自宜破格以旌其
績若能拒諸墻外使不得入者亦當優叙以酬其勞如
或因仍苟且致失事機國典甚嚴自難輕貸等因題奉
欽依備咨到臣除即欽遵督行各該鎮巡副參遊守兵
備等官各一體欽遵將哨探練兵及火器等項逐事幹
理去後今照六月將終秋防巳近所有防守事宜除保
定紫荆等關節年舊規俱該鎮巡官徑自分布具題遼
東一鎮三面瀕邊四時皆備不必再行分布外惟薊昌
二鎮切近京陵關係甚鉅今歲春防雖仰仗皇上天威
震疊窺伺潜蹤但前此探報諸部蓄謀嘗欲報復在我
備禦不可不嚴臣因督同巡撫都御史劉應節總兵兵
備等官楊四畏張學顔等逐一查將各鎮主客官軍照
依原分十路分布明悉其主兵見在者責令各該將領
預行整搠客兵未至者聽臣馬上差人督催俱限七月
初十日赴各信地屯劄更分為修守策應兩項應修守
者查照原議三等工程修守應策應者就彼訓練專備
策應臣等仍遵題准事例以鎮邊城居庸關黃花鎮三
路責之總兵楊四畏兵備宋守約馬蘭谷太平寨二路
責之總兵郭琥兵備羅瑤燕河營石門寨二路責之巡
撫劉應節兵備王之弼石塘嶺古北口墻子嶺三路責
之臣與兵備張學顔各調度監督而臣實總督之其總
理練兵三萬列為三營仍照原議各移駐近邊要地如
遇燕河石門二路有警則以遵化一營首先迎敵三屯
一營出二哨應之密雲一營出一哨應之馬蘭谷太平
寨二路有警則以三屯一營首先迎敵遵化一營出二
哨應之密雲一營出一哨應之墻子嶺古北口石塘嶺
三路有警則以密雲一營首先迎敵三屯一營出二哨
應之遵化一營出一哨應之餘皆在本地防守聽候别
調至於居庸關黃花鎮鎮邊城三路有警則密邇陵寢
所係尤甚宜以總兵官楊四畏標兵二枝首先迎敵三
營之兵各盡出應援誓死决戰其調出三營應援之兵
俱聽總兵官郭琥統領總理戚繼光調度至於該路分
駐守援之兵務要奮勇堵截以待援兵之至不許專恃
援兵敵未至而任意燕安恬不為備敵巳至而望風鼠
竄略不固守其各營標下應援之兵亦要聞調星馳先
至待敵乃為得策若本路主客守援之兵先不固守各
路策應之兵觀望後期以致誤事都指揮以下官員聽
臣遵照敕諭處以軍法參遊而上先取死罪招由仍聽
臣嚴督立功自贖建有竒勲一體具奏陞賞如此庶法
行而人心知畏謀定而外侮不足虞矣但恐軍令之廢
弛巳久人情之觀望不一條例雖張玩愒如故失伍離
次者相襲以為當然避事推奸者公然不行省改亦不
可謂盡無其人伏乞敕下兵部再加詳議請嚴督大小
文武諸臣務各精白一心協恭共濟仍乞天語嚴戒武
臣務修實事與其搖唇鼓舌避罪於既事之後孰若戮
力齊心制勝於未事之先於以上報國恩下攄民患之
為得也
再議增設重險以保萬世治安䟽(隆慶四年四月十六日題)
准整飭薊州等處邊備兼巡撫順天等府地方都察院
右僉都御史劉應節咨准臣咨查原會議題准建造敵
臺隆慶三年收到部發銀兩若干分發各道若干各造
過敵臺若干支用過若干存剩若干四年應造若干應
該請發若干明白咨報以憑會題等因准經行據整飭
密雲兵備參政凌雲翼呈稱查得隆慶三年原分領部
發銀一萬二千五百兩春秋兩防各路造過敵臺一百
五十五座每座該銀五十兩共該銀七千七百五十兩
又加賞過各臺工銀六千一百八十兩白馬關買石條
銀五十兩未完臺一座已給過銀三十兩通共用過銀
一萬四千一十兩除前發銀兩支盡外尚欠未給銀一
千五百一十兩呈蒙軍門批仰暫於犒賞銀内借支仍
呈撫院查取各道支剩銀兩補庫依蒙已經借支密雲
縣庫貯民兵犒賞銀一千五百一十兩照數給散外及
查隆慶四年春秋兩防敵臺共該𣲖造一百五十八座
半每座該銀五十兩共該銀七千九百二十五兩造完
之日比照見行規則上上等加賞銀五十兩上等加
賞銀四十兩銀數難以預定約計每臺連加賞不下一
百兩共該銀一萬五千八百兩等因又據整飭薊州兵
備參政楊錦呈稱查得本道原分領部發銀一萬二千
五百兩本年馬蘭太平松棚三路春秋两防共修過臺
一百二十座給過工料并加賞奬賞不等共支過銀九
千八百一兩二錢二釐五毫二絲尚存剩銀二千六百
九十八兩七錢九分七釐四毫八絲隆慶四年兩防大
約該修臺一百三十座約該用銀一萬五千餘兩等因
又據整飭永平兵備副使楊兆呈稱本道原分領部發
銀一萬二千五百兩内輕銀一百四十三兩九錢實收
銀一萬二千三百五十六兩一錢今年春秋兩防石門
臺頭燕河三路共修完臺九十二座支用過銀八千八
百三兩四錢九分五釐七毫支剩見在銀三千五百五
十二兩六錢四釐三毫隆慶四年春秋兩防以主客兵
力計之亦僅可修造百座合再發銀一萬兩連前支剩
銀兩凑用倘或臨期不敷另行呈請等因又據整飭昌
平兵備僉事宋守約呈稱本道所管黃花居庸横嶺三
路原議應修敵臺一百六十一座後又議添二座共一
百六十三座本年春秋兩防共修完臺一百零五座尚
有未修五十八座原領部發銀一萬二千五百兩巳支
過九千四百二十五兩尚有存剩銀三千七十五兩其
隆慶四年應造之臺或止修前議未完之數或有無加
添未敢定擬合無將前剰銀兩聽來春興工支用候臺
數既定銀兩不敷臨時另請等因據此看得薊永昌三
道雖各有支剩銀兩數俱不敷四年春秋兩防修臺支
用密雲道銀兩支用巳盡尚有借欠之數合無查照原
議題請再發銀五萬兩前來酌量分發各道以備四年
兩防修臺應用如有剩餘仍候下年凑用等因備咨到
臣准此案照先准戶部咨該臣會同巡撫都御史劉應
節議照薊昌二鎮塞垣延長二千四百餘里地方綿亘
擺守單薄共增築墩臺三千座共費官銀一十五萬請
乞每歲動支内帑五萬兩解送臣應節處分仍聽臣等
與巡關御史將完過工程備查有無堅固堪備守禦及
各文武大小當事諸臣勤惰之狀分别奏請各加賞罰
以示勸懲等因題該戶部會同兵部議照薊昌二鎮層
巒疊嶂雖稱險阻但地里遼闊擺守未免稀疎若一處
之鏬隙可乘則地方之失事豈細全在督撫官平時設
備務極周詳然後臨事防禦方為有頼所據前項應修
墩臺誠為保障至計相應通行依擬合候命下每年戶
部於太倉銀庫動支銀三萬五千兩兵部於馬價銀内
動支一萬五千兩各差官解送巡撫劉應節處分發薊
密永昌四兵備道收貯今歲先行給發以後二年依次
解運聽督撫官嚴督各兵備與各主客將領酌量官軍
多寡照數分給官銀責令備料興工大約每歲一十二
路務要築墩臺一千座總限三年通行完結務要修築
堅固如法足堪保障每歲督撫臣與各該巡關御史逐
一親閱所築墩臺是否堅固銀兩有無虛冐如果堅固
並無虛冐即將效勞員役分别等第具奏賞賚如工程
不堅虛費錢糧即將經管人員應提問者提問應參奏
者參奏處治通候三年工完仍將築過墩臺用過銀兩
造册奏繳青册送部查考等因題奉聖旨是這建築墩
臺誠薊昌修守至計着該鎮督撫嚴督各該兵備等官
作速及時興工務要修築堅固足堪保障如或苟完悞
事經管員役巡關御史指名參䆒銀兩依擬以次給發
欽此欽遵備咨前來臣即通行密薊永昌四兵備道遵
照於巡撫衙門分領部發銀兩仍行委鎮協總副官分
投會同各兵備官前去各路相度地勢定立基址逐一
畫圖貼說酌量緩急分别先後查計各該主客官兵大
約以二百五十人修臺一座照議給發工料犒賞銀五
十兩及申布造築規條嚴緊督飭分委府縣佐貳等官
稽覈催督比各陸續有報完者臣即會同巡撫都御史
劉應節親詣沿邊逐一閱視其工程堅固規制宏偉較
之民間有五七百金及千金不能成者所給官銀五十
兩不足以供雇募匠役之費而效勞官軍曾未霑半毫
之賞遂行從公查驗定其極於工緻者列為上上等加
給犒賞銀五十兩次為上等加給犒賞銀四十兩次為
中等雖不逮上上等上等偉麗然朴素渾堅亦遠出原
擬制式之上則加給犒賞銀二十五兩以故人心鼓舞
争相勉勸在三年春秋兩防雖事當創始時有警報亦
完臺至四百七十二座巳經臣等具題伏蒙聖明優加
恩賚外所據四年春秋兩防臺工又經臣等酌量分𣲖
見在興築合用工料犒賞銀臣某竊計上年當有盈餘
故行巡撫劉應節查明以便請討今准前因該臣會同
整飭薊州等處邊備兼巡撫順天等府地方都察院右
僉都御史劉應節議照原議犒賞銀兩共該一十五萬
以三年為率每年該發銀五萬其在本年似應遵照題
准事理咨行戶兵二部照數請發無庸别議而臣等復
不能無言者盖緣初議薊昌一十二路增建敵臺三千
座于時誠謂二千四百餘里之邊不分通馬通步但於
緩處限以一百步衝處三十五十步而置一臺即增三
千之數而尚以為少後該臣等躬親踏看分别夷險計
料情形專扼其通馬之路則臺數自可减省又如古北
口原定敵臺一百九十三座後於桃樹窪建臺五座衡
截之則自潮河川第七寨西至陳家谷四十餘里之邊
盡不通馬計可省臺五十餘座又如松棚路之東西常
谷原定敵臺二十餘座後於邊外長城嶺建臺三座控
扼之則自潘家口以西三十餘里之邊盡不通馬計可
减臺二十座如此之𩔖殆難悉舉以故今計一十四路
之間止湏建臺一千五百座可將大舉要路盡行扼塞
此臺數之當議减者一也初議每年築臺一千座盖以
舊時墩臺計之則謂每百人一防可建臺一座耳今其
規制迥異昔時所資人力五百名歷三月之久僅得完
臺一座以兵力計之每歲兩防僅可完臺三百數十座
至於秋防之際一聞警報又當停工休士待戰故計此
一千五百之臺除上年已完及今春夏共可完一半外
其一半再須限以三年乃人不告勞工可畢就此臺工
之當議寬者二也初議每臺一座給與工料犒賞銀五
十兩亦有見於舊日墩臺石不加斵甃不用甎灌不用
灰竊謂給此五十兩銀即可圖為堅久矣乃不期諸將
一聞列等競求壯麗礱石磨甎備極精美即今沿邊一
帶纍纍貫珠穹然巍然甚聳觀視臣等前後雖加賞銀
五十四十二十五兩有差其實不足償其勞費十分之
一且自去秋以來皆為上等上上無復中等之臺此犒
賞之當議增者三也如蒙伏乞敕下該部再加查議將
臺數定以一千五百為率每年除班軍遊兵原係更番
者春秋兩防依舊並作其主軍則春防建臺秋防辦料
或量建數臺入衞之軍如宣大如遼東除春防照𣲖修
建外今秋量行辦料以待明春時和日永邊報稍寧量
行建築如延綏如寧夏固原自五年為始特免修建庶
各以其餘力休息習戰所完臺座仍列等加賞本年犒
賞工料仍要查發五萬兩或量減一萬運發巡撫都御
史劉應節處分發各兵備道支用待本年工完通行磨
筭如有餘剩聽於五年凑用如此則工可勿亟人思用
命而邊備為有禆矣
為乞恩查照舊例賞賚遠戍邊兵䟽
據寧夏遊擊王國延綏遊擊張拱立固原遊擊石玉各
呈稱本營官軍去歲入衛過夏防秋仍留備冬防春修
守勞苦殊甚各軍離家久遠衣装損缺窮困艱難情有
可憫舊例應有春賞伏乞查照早為請給以慰遠兵等
因又據標下遊擊李如檟呈稱原選標下延綏官軍九
百餘員名合營操練以備調遣東西策應例有春賞伏
乞一體查給又據昌平總兵官楊四畏呈稱查得標下
存有先年提督遺留陜西家丁一百名隨營操守截殺
勞苦居多所有春賞乞照舊例給發等因各呈到臣除
行各官查將實在官軍的數造送該管監督兵備道與
支糧號單查對明白聽候部覆咨送領賞外臣查得每
年防秋事畢例該奏留陜兵三枝内延綏一枝再防一
年寧固二枝暫留備冬防春候換班回鎮各兵遠戍經
年勞苦委多情應加恤據呈各有春賞係屬舊例應准
請給及查臣標下延綏官軍與昌平總兵標下陜西家
丁事體相同均應優處伏乞敕下戶部查照節年舊例
上請將各營官軍每官一員賞銀壹兩二錢每軍一名
賞銀七錢容將查過的數送部照數支發前來逐一給
領庶勞來有方而人心思奮矣
譚襄敏奏議卷六
