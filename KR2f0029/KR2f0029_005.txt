譚襄敏奏議卷五
明譚綸撰
交代疏
臣任兵部右侍郎隆慶二年三月十六日伏蒙聖恩陞
臣左侍郎兼都察院右僉都御史總督薊遼保定等處
軍務兼理糧餉謹於十七日廷謝臣以軍旅重務不敢
遲緩於三月二十九日辭朝領勅起程前到順義縣四
月初四日與原任總督今回部左侍郎曹邦輔交代任
事除將旗牌符驗關防收用外為此具本專差千戶張
世勲親齎謹具題知
早定廟謨以圖安攘疏(隆慶二年四月二十四日題)
臣惟振積弱之勢者則必有通變之權而急救時之務
者亦宜為先事之備何則北邊之為中國患其來已遠
其勢甚強而我備禦之策率因循苟且年甚一年故臣
嘗謂北邊諸部惟不來與來不深入深入不久住則已
若來而深入深入而久住孰能禦且驅之禦之不能固
為已然之事驅之無術又為必至之憂此皆在我相習
為積弱之漸故彼因得以成其積威之勢若及今而不
大為之處而復牽制於尋常之見眩惑於道傍之言臣
恐不惟中國坐受其弊而將來事變殆有未可知者臣
請略言之今之談禦敵之策者其意莫重於擺邊尤莫
急於設險臣亦謂先處戰地以逸待勞設險之說誠善
矣然專言設險而不言守險則其始也徒罷其力於修
砌剷削之勞而其繼也委而去之亦無救於成敗之事
是險果可盡恃乎至於擺邊之說則又可嘆之甚者臣
嘗即薊昌十區之地而熟計之東西相距二千餘里關
營城寨三百餘處見在主客官軍不滿十萬而老弱半
之又分蒞於總副參遊守備提調多官之手散布於二
千餘里之間大率畫地三丈五丈七丈而守一軍而敵
動以十餘萬衆攻我一面即有預定策應之兵大率又
以一兵而當數十百衆是衆寡已弗敵矣况彼故精悍
又多選鋒大舉深入必先自休息同欲共奮而我軍方
苦於饑寒疲於力作困於誅求以其孱弱之人當彼精
銳之氣是強弱甚遠也彼閑騎射馬復調良且多而我
兵素習株守未嘗勒戰馬更疲瘦不堪鞭策是利鈍又
懸殊矣如是而欲我武之維揚彼勢之弗張不待智者
而知其不能也故往年給事中吳時來有見於此遂請
下部議將臣與總兵官戚繼光行取赴京住劄昌平訓
練三萬燕趙之士委以地方之寄俟其三年有成責之
遊兵破敵信如所言誠亦轉弱為強之機攘外安内之
策比臣至京師陛下又復以臣總督薊遼等處軍務欽
奉勅諭仍不妨練兵原務若以臣之才有可兼舉者而
臣實不能也然臣亦嘗試思之遊兵破敵之議其利有
六而其難有四臣請為陛下陳之即今北部之氣驕盈
已極塞上吏士怯懦成習矣陛下誠能毅然斷之於上
公卿大夫士翕然承之於下破除因襲之弊和衷協力
為安攘之圖如給事中吳時來議慎擇忠智之臣假以
便宜之任訓練遊兵一枝益以薊鎮主兵乘彼之驕因
我之弱或當其内侵或出其不意以我素練兵車出為
堂堂之陣正正之旗與决一戰必可得志於彼使大有
創懲如此則不惟既練之兵勇氣百倍且使九邊之兵
盡知奮勵京營之兵亦受約束不出數年之間馴復強
盛之舊利之一也今日司計所苦在於軍餉不足邊軍
所苦在於餉給不時推求其故以屯鹽之法壊耳屯鹽
之法與兵相因其所急不在於腹裏而在於邊陲我兵
既強則彼不敢南向而生心彼不生心則不徒内邊之
屯政可修即大邊二邊既失之堡可以盡復且耕且守
之說可以漸講鹽商得上本色鹽政可復舊規内帑之
發可以漸減四方民力因之少紓利之二也九邊之兵
既強入衞之衆可免所省行糧即可以支募兵三分之
一利之三也邊民之陷沒敵營因而為用即在板升一
處且三萬人東自遼薊西至陜西又不知其幾矣我武
既奮邊境就安則其思歸之念自切招徠之計可施收
之為兵行伍益實用之謀敵機智益神利之四也藩籬
既固堂陛尊嚴潜消乘間竊發之念利之五也冗兵冗
員自此可革冗費可裁利之六也而臣固復以為難者
盖彼之大舉動以一二十萬而吾即用車戰之法以三
五萬人當之已屬太寡若復欲减省勢必不能且此遊
兵三萬之衆又决非見在行伍可求其勢不得不從召
募召募之兵與尺籍軍異尺籍之軍世受國恩無問老
少強弱皆有常餼且老疾有例紀錄有糧夏布冬花優
恤備至其月食糧一石調遣更支行糧四斗五升馬軍
又得關支草料為之幇貼已足稱事召募之兵非強壯
不得入選既無素養之恩有疾輙便汰去又無常食之
惠既為車戰即不給馬自非酌擬尺籍人馬之食而稍
優之如北方民兵然則人必不樂從即以三萬人計之
每月人給銀一兩五錢歲該費銀五十四萬中間即有
四五千人可以取諸各處行伍抽之民壯自有本等工
食所欲增給不多省减之數亦僅可充校閱犒賞鼓舞
之資而戰車盔甲軍火器械調發行糧不在此數即今
帑藏空虛司農告匱大衆一集張口待哺時不可缺是
一難也燕趙之士雖多慷慨可使有勇知方然邇年以
來使之備邊畏敵如虎銳氣消盡振之甚難自非召募
吳越慣戰之士萬二千人與之相兼訓練事必無成但
吳越萬二千人自臣與戚繼光視之召之可以立至用
之可以立效功成之後留之實邊從者且半散之歸農
亦可立遣必無後患而時方疑其兵之不可以北與慮
其後之不可以處致有他虞是尚以臣與戚繼光之言
為難據其知之弗真如此又安望其任之弗二哉是二
難也軍旅之事務在威嚴故書曰威克厥愛允濟愛克
厥威允罔功又曰用命賞于祖不用命戮于社則孥戮
汝夫既戮其身又及其妻子是三代時兵法固如此矣
燕趙之人素未着實經練乍見軍法不無大駭且練兵
之處去京師又近一聞流言便生異議使實心任事盡
忠報國之臣既掣其肘又或不得終事不惟盡棄前功
抑恐釀成他患是三難也我兵素未嘗勝一戰勝之彼
必不心服駕為報讐之說聚衆再舉惟我同力合志而
再破之則彼有終身之創而我為永逸之圖但恐成功
之後忌嫉易生因其再舉不務戮力更造為飛語中以
竒禍下石幸菑無所不至亦羣情所必有者是四難也
臣因是又熟思之不如姑就薊鎮見在之兵講求一鎮
戰守之策内除舊派擺守修邊之兵仍舊責之擺守舊
議分布就牆應援之兵其極衝次衝之處則宜就彼訓
練仍舊責之應援昌平總兵官所屬之兵亦宜就彼訓
練仍舊防守外謂宜將臣標下標兵二枝振武營遊兵
一枝順天廵撫標下標兵一枝遵化遊兵一枝薊鎮總
兵官郭琥標下標兵二枝又聽臣於大名井陘二兵備
道挑取民兵一枝又調取真定遊擊下民兵一枝又聽
臣於真保等府安插舍内及各路防秋民兵挑選一枝
共為十枝每枝務足三千人内數有不足又聽臣於十
路稍緩策應兵内抽取以足其數合之可得兵三萬人
列為三營每營各分為三軍一營駐之密雲一營駐之
遵化各用參將二員遊擊一員統領一營駐之三屯營
中軍屬之總兵郭琥左右二軍仍用參將遊擊各一員
統領如法訓練專備截殺但兵既分屯易生彼此而權
不歸一動有窒碍在平日既苦於號令之難齊於臨敵
又焉能如臂指之相使合應請乞勅下内閣部院科道
諸臣再加博議以神機營副將戚繼光比照上年總理
江廣福建軍務劉顯事理加以總理薊遼保定等處練
兵總兵官職銜前來總理訓練之事而以廵撫都御史
劉應節專任提調之責而臣實總督之合用戰車軍火
器械盔甲等項聽臣與都御史劉應節叧議題請每遇
春秋兩防之時三營之兵各移至近邊要地屯劄在密
雲營則以密雲兵備副使張學顔隨營監督在遵化營
則以永平兵備僉事王之弼隨營監督在三屯營則以
薊州兵備參政羅瑶隨營監督而臣與撫臣劉應節都
督戚繼光則往來督厲小警則分投截殺大警則合力
併攻務各據牆以戰禦之邊外為上策萬一一面失守
致或潰入亦望皇上少逭罪誅聽臣等號召各路兵將
與之决一死戰務收桑榆之功以贖東隅之罪亦不失
為中策若先事既不能禦後事復不能戰沿襲舊套掩
取微功希圖塞責臣等罪狀實無所逃即當身膏草野
又安敢汚陛下三尺法哉其總兵官戚繼光仍乞給以
勅印旗牌使得便宜行事薊遼昌平保定等處總副參
遊等官凡受臣節制者並受戚繼光節制戚繼光仍受
臣節制凡戚繼光有所施行府州縣官而下不得阻撓
違者聽臣參奏處治如此則閫外之權既專將軍之令
自肅積弱可振殊效可臻北邊不足平矣再照禦敵之
策必以其所長攻其所短今中國長技為敵所甚畏者
無如火器而火器之利則又莫有過於鳥嘴銃者臣當
蒞鎮之初即馳入教場點視軍器見各軍所持火器雖
多率自名為快鎗其長僅僅一尺又制造弗精點放無
法問其所謂鳥銃手每一營三千人中僅得一十八人
又皆浙産細求其故咸謂北人不能習此尋於武庫搜
得敝壊不堪鳥銃數十百架盖皆前此當事者強人習
學不成不但傷損其銃又因逼逃其軍遂棄之不講以
甚利之器置之無用之地真可惜哉今欲練戰兵三萬
必得鳥銃手三千人以為衝鋒破敵之用此去防秋期
廹必欲取邊人勒習非遲之一年不可而北方所制鳥
銃亦又不如南方之精伏望聖慈俯念邊備之弛邊臣
之苦勅下兵部責令戚繼光就近列欵呈部題奉欽依
差一司屬官員前去會同浙江廵撫趙孔昭不拘寧紹
温台金衢等處地方但係先年會充兵役善放鳥銃者
召募三千人各給與見成鳥銃及安家路費銀五兩仍
聽戚繼光呈舉舊日偏裨六人責令分投統領前來以
濟燃眉之急在途仍通行所在府分計程給與行糧米
日一升五合仍應付船隻其牽纜人夫即以各兵為之
免致沿途騷擾到鎮工食日各給銀五分初至仍各給
衣鞋銀一兩俱請勅下該部議於太僕寺馬價銀内動
支觧發密雲兵備道收貯按月支給務以三年為期俟
邊軍訓練已成然後遣發歸農間有願留者聽夫當臣
初訓練鎮兵之時竊謂糧不加增兵不别募於補偏救
敝之中求循名責實之效事之便利莫有過於此者末
復有此三千鳥銃手之請誠事屬艱危萬非得已伏望
皇上鑒臣愚忠俯賜允行臣愚幸甚邊方幸甚
早定廟謨以圖安攘疏(隆慶二年六月初六日題)
准兵部咨該本部題看得臣前所陳係干邊計除上策
姑俟再議外其次策合就議擬恭候命下將戚繼光仍
以中軍都督府署都督同知總理薊昌保定練兵事務
本部備擬責任請給勅書責令欽遵行事其譚綸所陳
分立三大營事宜緣各兵挑選未定聽戚繼光到彼與
譚綸再行詳議具奏等因又准兵部咨為戒備紫荆諸
關以固畿輔以伐敵謀事看得薊昌保定三鎮拱衞陵
京均為重地但在薊昌頻年修築設備稍嚴紫荆倒馬
諸關恃有宣大在外未免疎略合候命下備行總督侍
郎譚綸嚴督廵撫都御史温如璋總兵官李勇速將紫
荆倒馬龍泉等處躬親查閱一應防守事宜如火器民
兵之𩔖曾否整理限文到二十日以裏回奏等因俱題
奉欽依備咨到臣臣與戚繼光從長計議薊昌十路之
邊延長二千四百餘里每歲計乘障列守主客之兵僅
足一十餘萬總督鎮廵標下專備策應之兵數止一萬
五千我以其分彼以其專則守者既病於衆寡之弗敵
彼攻我東又聲我西則援者又牽於彼此之兼顧先年
屢屢失事弊皆坐此惟有總督楊博動獲萬全事實難
繼此臣所以議欲練兵三萬列為三營遇大舉深入則
合力倂攻即分道並進亦隨處有備庶幾擺守之卒因
援衆而氣自張應援之兵以守定而戰益力竊謂禦敵
之策殆莫有過於此者顧臣甫自南來未閑邊務建議
倉皇有昧周覽徒知保鎮之外峙強藩内阨重險可幸
無事而不慮敵情之狡猾無常潜萌窺竊遂議於大名
井陘二兵備道挑取民兵一枝及調取真定遊擊民兵
一枝不免顧此失彼甚非長策此兵部所以預有備紫
荆固畿輔伐敵謀之議而復臣練兵分营之疏又欲聽
臣與戚繼光詳議具奏深憂熟慮匪夷所思苐以臣之
愚謂此兵三萬練之必不可已念各邊入衞之兵行且
議罷無復可練之理幅裏入衞之兵亦有放班舊規其
人復無固志臣因查得先年兵部尚書楊博因總督尚
書許綸建議遂於十路各設遊兵一枝盖取戰守相資
之議法至善矣乃今遊兵亦入擺守是徒知以守為守
之易行而不知以戰為守之為固遂使初意浸失後患
相尋僉謂為今之計莫若於原設遊兵十枝之中除振
武遵化二枝已經議取外合再取石匣建昌永平遊兵
三枝内以遵化永平營二枝合廵撫標兵一枝定為遵
化一營以建昌營一枝合鎮守總兵標兵二枝定為三
屯一營以振武石匣二營合臣標兵二枝定為密雲一
營在遵化者聽廵撫都御史劉應節就近提督永平
兵備僉事王之弼監督遊擊尚智閻縉楊騰各統領
嚴加訓練在三屯者聽鎮守總兵郭琥提督薊州兵備
參政羅瑶監督遊擊何宗禹戴綸坐營官程燮各統領
嚴加訓練在密雲者聽練兵都督戚繼光總理密雲兵
備副使張學顔監督參將董一元蔡勛遊擊李如檟王
旌各統領嚴加訓練其遵化三屯二營仍聽都督同知
戚繼光往來總理戚繼光既出則密雲一營臣自任之
其訓練節制之法三營皆總出臣手不得矛盾同異當
春秋兩防之時各查照先議移至近邊要地屯劄如遇
永平一區有警則遵化一營首先迎敵三屯一營出二
哨應之密雲一營出一哨應之薊州一區有警則三屯
一營首先迎敵遵化一營出二哨應之密雲一營出一
哨應之密雲一區有警則石匣一營首先迎敵三屯一
營出二哨應之遵化一營出一哨應之餘在本地防守
其迎敵應援之兵務各據牆以戰禦之邊外為上策萬
一一面失守致或潰入則盡合三營之兵併力奮擊内
有觀望後至及臨陣不用命者都指揮以下聽臣遵照
勅諭即以軍法從事參遊而上參拏處治如此庶事有
責成兵得實用不徒可為目前禦敵之資且足為他日
罷調入衞張本但各路之卒補練未效擺守之兵視舊
頓减一萬四千有竒十路參將提調之官又不免以單
薄為辭臣復查得先年通州有舊遊兵二枝每枝三千
人在於本鎮防守後因設立遊兵改入京營操備今聞
舊遊兵在京營者尚存一千三百五十九人新遊兵在
京營者尚存一千六百七十四人合之可得三千三十
三人更於京營請發京軍二千名往居庸關防守代出
大水谷遊擊高遷所部官軍一千五百員名回守信地
更聞真保等處安插䧏人空役頗多挑選可得二千人
又山東沂州把總戚繼美統有民兵一千二百名每年
於滕縣屯住聽淮陽廵撫調發防倭今海波已靜計可
調之以來合之得兵八千二百人分發各路擺守以補
前取遊兵五枝之半如真保諸軍二千難以取盈或沂
州民兵不可必得合於通州參將胡進營内摘取一千
補足其數其近議保鎮見在之兵皆罷弗調此則既於
東鎮有禆亦於西陲無患兩利俱全庶幾近之但或者
則謂臣前者方議取兵於井大取兵於真保今井大真
保既不可收又議取之於東營取之於通州取之於山
東若是乎其不憚煩曷不姑仍舊貫之為便是徒知舊
貫之當仍不宜為是之紛紛而不知覆轍之當鑑不可
復然而泄泄因復思薊鎮之事必欲破治標之議以杜
其增兵之擾其必為探本之圖以重其補練之責乎何
則補練主兵將以罷調客兵也今行之已踰十年主兵
竟不能充客兵終不可罷豈天下之事真有不可為哉
任之未專行之未實也今臣前所陳亦漸練之云耳竊
謂補軍之事在關之東亦宜責之臣與練兵都督戚繼
光使得專任其事勿復以廵按廵關攙與其間俟三年
補練有成然後請特差官閱視中間須補得主兵二枝
即罷調客兵一枝補得主兵一萬即罷調客兵五千務
事從其漸要之以久將見責任既專功效自著比之頻
年補練迄無成績不可同日而語矣至於渤海以西臣
與戚繼光力量尚難兼舉合無仍聽廵關御史或專責
之鎮廵分任獨理每及一年各以補練事績具奏是亦
綜核名實之一道矣苟不此之圖而惟終日以罷調客
兵為言是猶畫餅充饑胡可得哉夫方議處挑選之事
而又及補練之說盖臣繆膺總督之寄則既有補練之
責而幸戚繼光之才又足以辦此故不識忌諱冒昧以
聞伏望勅下該部再加看詳如所議事體俱果相應作
速擬議上請俯賜允行其補練主兵一節仍乞專勅一
道付總理都督戚繼光以便欽遵行事如此不惟臣下
獲盡其犬馬之愚自是可以祛虛文而收實效邊事少
有裨矣
照例設立中軍坐營官以便教練疏(六月十一日題)
據總理都督同知戚繼光呈稱叨承新命總理薊昌保定
練兵事務敢不誓竭犬馬勉圖報稱但地廣兵衆庶務紛
拏事體重大必得坐營中軍等官分任幹理庶克有濟竊
念先任福浙鎮守標下設有坐營都司一員把總二員
以今較比責任尤重創始之際幹濟更艱似難拘以北
方總兵事例且秋防期廹勢若然眉務貴得人乃無誤
事查得見在軍門聽用原任守備今閑住楊秉中原無
重情懲艾亦久方今破格用人而本官資格亦頗相應
合無將楊秉中特為題請量陞署都指揮職銜管理本
職中軍事務其坐營把總等官合設二員但見無相應
官員乞先將海寧衞帶銜都指揮同知陳文治改用其
一員查有堪用材官另行呈請等因到臣臣看得原議
練兵三萬在戚繼光統馭之素尚若未盡其才但官以
總理為名則十路戰守之兵皆得次第整理况大將之
體重在發縱分任佐理貴在得人據情照例設立中軍坐
營等官誠於事不可緩及查舉聽用原任守備楊秉中
堪為中軍官海寧衞都指揮同知陳文治堪為坐營伏
乞勅下該部詳覆施行庶參佐有人大將自然整暇而
軍政可畢舉矣
比例改擬坐營添設守備以便戰守疏(隆慶二年六月十一)
(日題)
據薊州兵備羅瑶呈據薊鎮總兵官郭琥開稱標下原
有坐營官一員專住三屯營操練兵馬承行軍中一應
戎政關防門禁盤詰奸細緝捕盗賊保護倉場衞守城
池至於有警出征雖有中軍官一員隨營幹理然其職
任微末難以行事若令坐營官隨征則遺下城池倉場
乏人管理况總兵乃一鎮表率節制大小將領必得欽
依坐營都司傳布號令庶彼此協謀合無題請比照宣
大山陜各鎮事例將中軍官裁革就以見任坐營官程
爕責之料理兵馬相隨出征其護守城池等事另設守
備一員專管等因到臣臣會同廵撫都御史劉應節議
照總兵之官荷九重分閫之寄握一面專征之權出則
折衝禦侮入則秣馬厲兵其任至重其事甚繁故必設
之標兵以嚴其出奇制勝之備而又必立之坐營以司
其分任佐理之責非徒然也乃今總兵官郭琥標下以
坐營之官兼城守之責隨軍則城池為虛居守則軍事
莫寄至令自辟中軍幹辦戎務常時既鮮克自愛臨事
又靡所責成徒使備員無濟實用所據比例宣大各鎮
專設坐營官程爕充之事而於三屯營另設守備官一
員護守城池管理地方一節雖曰官事不攝實於軍計
有禆伏望勅下該部再加看詳如果相應議擬具請早
賜施行庶大將之分任得人而地方之防守多頼矣
分布兵馬以慎秋防疏(六月十六日題)
照得禦邊之道曰戰與守而薊鎮之守則視戰為尤急
防邊之時在春與秋而秋日之防則視春為更重故當
春防稍緩之時則必修臺扼險以為守而戰在其中於
秋高風勁之日則宜厲兵秣馬以待戰而守在其中今
照夏季垂盡秋序將臨且氊裘在邇先事當備今我春
防臺工業已告竣所據防秋事宜相應及時整理内除
保定紫荆等關節年舊規俱聽該鎮撫臣徑自分布具
奏遼東一鎮三面瀕邊四時皆備不必再行分布外臣
謹督同整飭薊州等處邊備兼廵撫順天等府地方都
察院右僉都御史劉應節及鎮守總兵兵備等官戚繼
光楊四畏宋守約等逐一查將薊昌二鎮一十四路主
客官軍較其地之衝緩定以兵之強弱多寡通融酌處
悉心分布其主兵與客兵見在者責令各該將領嚴加
訓練客兵與班軍未至者臣即差人督催俱限以七月
初旬赴邊照依前議分認信地且操且守臣與鎮廵協
守標下之兵各照原議遇警相機策應各路應援之兵
遇有調發務遵欽依期限不許觀望逗遛宣鎮遼東保
定入援之兵臨期仍要不候調遣星馳入援及議將本
年秋防臺工在主兵與入衞客兵通行停止專以待戰
班軍量以一分修臺二分操守今仍將見完敵臺每臺
定以百總一名五臺定以把總一員十臺定以千總一
員各增給軍火器械派定主客官兵各五十名無臺之
邊仍照舊規擺守在常時則責成各千把百總分投訓
練於臨敵則奮力拒戰庶幾聲勢相聯臂指相使真有
如常山之蛇擊首則尾應擊尾則首應擊中則首尾俱
應務期事事有備處處無虞若果上下同心文武一德
毋事虛文毋習舊套則勝算定於未戰之前而邊患不
足虞矣但恐庸懦狡獪之習尚未盡除交結欺罔之徒
猶得以售其推姦避事之詐致使實心任事之臣志不
得伸戰勝守固之策棄而不用則其勝負之機尚有非
臣之愚能逆覩者伏望皇上勅下兵部將臣分布事宜
再加詳議題請行臣轉行遵照各鎮入衞各省班軍及
宣遼保定入援之兵舊該兵部有行者仍從兵部通行
催督内有文武吏士不務實心幹理專沿舊習致誤事
機者聽臣先期參奏從重處治如此則事豫而戰守可
圖法嚴而人心知畏邊疆真有頼矣
計開
一薊昌二鎮地方西自鎮邊城掛枝庵起東至石
門寨山海關止延長二千一十七里查照節年
舊規并新設松棚谷臺頭營山海關及又以曹
家寨自為一路共分為十四路今將分布過
主客官兵并守援信地開列於後
一總督侍郎臣譚綸駐劄密雲廵撫都御史劉
應節駐劄遵化當秋防之日各往來督理一
十四路軍務遇警各隨營調度
一昌平鎮三路邊長四百六十里俱屬總兵官
楊四畏鎮守兵備僉事宋守約整飭地方
一總兵官楊四畏統領標下遊擊馬負圖坐營
官畢英標兵二枝駐劄三路適中地方訓練
候所鎮地方有警即首先應援迎敵總兵官
常時往來料理戰守機宜薊鎮地方有警亦
聽調截殺
一兵備僉事宋守約公同總兵官駐劄地方監
督料理
一各營分認防守信地
第一路鎮邊城邊長一百三十里共分布主客
官兵一萬一百二十一員名
一主兵
本路副總兵楊鏜并守備胡忠等各營官軍
共四千二百三十一員名
白羊口遊擊劉戡營官軍二千八百七十二
員名
一客兵
山東民兵參將俞承光營官兵三千一十八
員名
第二路居庸關邊長一百五十里共分布主客
官軍八千九百九十二員名
一主兵
本路參將孫山并守備王陽把總孫承爵等
各營官軍共二千七百九十二員名
鞏華營遊擊李時營官軍二千五百餘員名
良涿千營官軍一千二百員名
一客兵
京營戰兵一千五百餘員名
第三路黃花鎮邊長一百八十里共分布主客
官軍一萬一千二百五十三員名
一主兵
本路副總兵程九思并守備李世臣提調官
程照等各營官軍共三千四百五十三員名
昌平遊擊趙應時營官軍二千一百餘員名
都司嚴勲統領德州等衞班軍三千員名
一客兵
寧夏副總兵蕭文奎營官軍二千五百餘
員名
把總周易統領兼策應鎮邊居庸二路鳥銃
南兵二百員名
薊州鎮十一路邊長一千五百五十七里俱
係總兵官戚繼光鎮守地方
一總兵官戚繼光統領標下遊擊史宸王通標
兵二枝配以遊擊王撫民等車步民兵河南
都司劉世恩班軍共成車騎二營駐劄三屯
營地方訓練中路有警首先迎敵總兵官常
時往來料理戰守機宜聞警仍隨所鎮地方
應援截殺昌鎮有警亦聽調策應
石塘嶺古北口曹家寨墻子嶺四路邊長六百
五十四里俱係副總兵官李超協守密雲兵
備道整飭地方
一西路總兵官李超統督軍門標兵參將李如
檟遊擊將軍王禄振武營參將蔡勛及本官
石匣營官軍共一萬一千員名配成車騎二
營駐劄密雲石匣地方專一訓練士馬備墻
古曹石四路有警首先迎敵李超仍督馬蘭
谷防守有警仍星馳應援截殺他路有警亦
聽調遣
一兵備參政王惟寧駐劄四路適中地方監督
料理
一各營分認防守信地
第四路石塘嶺邊長二百四十八里共分布主
客官軍一萬一千八百五員名
一主兵
本路參將陳勛并提調章延廪等各營官軍
共四千九十二員名
大水谷遊擊張涇營官軍一千五百員名
都司時天爵所統寧山等衞班軍三千一十
三員名
一客兵
大同遊擊薛邦竒營官軍二千七百員名
把總葉應春下哨官王德烈等統領鳥銃南
兵五百員名
第五路古北口邊長九十五里共分布主客官
軍一萬一千四百九十一員名
一主兵
本路副總兵董一元并提調潘一麟等各營
官軍四千八十員名
一客兵
延綏遊擊高如桂營官軍二千二百員名
都司楊文下山東班軍三千五員名
延綏遊擊楊經營官軍二千二百員名
第六路曹家寨邊長一百一十一里共分布主
客官軍七千八百四十七員名
一主兵
本路遊擊王旌并提調寗潮等各營官軍二
千三百二十員名
都司林棟下河間德州左等衞班軍二千二
十七員名
一客兵
河間遊擊陳其可營官軍三千員名
把總葉應春下鳥銃南兵五百員名
第七路墻子嶺邊長二百里共分布主客官軍
一萬四百八十八員名
一主兵
本路副總兵張臣并提調王禄等各營官軍
二千五百八十八員名
都司林棟所統通州左等衞班軍六百名
原任守備孟杰統領召募新兵三千名
一客兵
大同遊擊文良臣營官軍二千七百員名
定州忠順都司吳增貴營忠順官軍一千五
百員名
南兵哨官王時下鳥銃南兵一百名
馬蘭松棚太平三路邊長四百五十七里内
馬蘭一路係屬副總兵李超協守松棚太平
二路係屬副總兵胡守仁協守俱係薊州兵
備道整飭地方
一兵備參政楊錦公同總兵官駐劄適中地方
監督料理
一各營分認防守信地
第八路馬蘭谷邊長一百五十里共分布主客
官軍一萬一千八百七十七員名
一主兵
本路參將楊鯉并提調陶世臣等各營官軍
六千三百七十七員名
一客兵
河南都司葉鎧下統領河南班軍三千員名
宣府遊擊張士義營官軍二千五百員名
第九路松棚谷邊長一百三十里共分布主客
官軍八千一百五十一員名
一主兵
本路遊擊張拱立并提調王經等各營官軍
四千三百五十一員名
天津等衞班軍三千一百餘員名
一客兵
宣府遊擊張士義下官軍五百員名
延綏遊擊侯服遠下官軍五百員名
第十路太平寨邊長一百七十七里共分布主
客官軍一萬一千三十二員名
一主兵
本路參將羅端并守備王禄提調王杰等營
官軍共六千四百三十二員名
一客兵
定州遊擊胡懋功營官軍二千九百員名
延綏遊擊張拱立營官軍二千員名
燕河臺頭石門山海四路邊長四百四十六
里俱係副總兵胡守仁協守永平兵備道整
飭地方
一東路副總兵官胡守仁統領建昌營官軍一
枝及廵撫標下遊擊閻瑨等標兵二枝配成
車騎二營駐劄建昌地方專一訓練士馬備
四路有警首先迎敵胡守仁仍督松太二路
防守有警星馳應援截殺他路有警亦聽調
遣策應
一兵備副使楊兆駐劄三路適中地方監督料
理
一各營分認防守信地
第十一路燕河營邊長一百二十里共分布主
客官軍九千二百五十四員名
一主兵
本路參將史綱并提調劉坤等各營官軍四
千二百五十四員名
山東秋班都司徐岐鳴下班軍二千名
一客兵
固原遊擊王紹勲營官軍三千員名
第十二路臺頭營邊長一百一十六里共分布
主客官軍六千九百員名
一主兵
本路參將楊騰并守備谷承功等各營官
軍四千四百員名
山東領班都司徐岐鳴下班軍一千名
一客兵
保定竒兵都司朱時熙下官軍一千五百員
名
第十三路石門寨邊長一百六十里共分布主
客官軍八千九百二十八員名
一主兵
本路參將李信并提調孫繼武等各營官軍
共六千五百二十八員名
一客兵
遼東遊擊劉澐營官軍二千四百員名
第十四路山海關邊長五十里共分布主客官
軍二千六十員名
一主兵
本路參將莫如德下官軍一千四百六十員
名
一客兵
遼東遊擊劉澐營官軍六百名派在寺兒谷
三道關擺守待下年本路募有主兵此兵仍
歸石門寨地方擺守
條陳薊鎮未盡事宜以重秋防疏(六月二十九日題)
該臣會同廵撫順天都御史劉應節議照薊昌為九邊
第一重鎮自有邊患以來前後督臣之所經畫大小羣
工之所建明與本兵二次集議其防守事宜可謂至精
至密無遺策矣當事諸臣信如兵科都給事中張鹵議
悉以實心行之又何兵有弗精守有弗固而邊患有足
虞乎而臣等復不能無言者盖涓埃之細亦愚者千慮
之一得耳謹冐昧列欵以聞伏望勅下該部再加看詳
如果言不涉迂議擬上請俯賜施行其於秋防大計亦
庶乎有小補矣
計開
一曰議應援臣等竊惟薊鎮之邊天險足恃據
險以守本無足虞而前此往往為敵所乘如
入無人之境盖徒知以守為守之當事而不
知以戰為守之得策耳臣前議練兵三萬列
為三營分任責戰庶幾以戰為守一大應援
之兵矣然以臣所總督薊遼二千餘里之邊
專恃三萬應援之衆合之雖若有餘分之則
祗見不足且我方明於所往彼已决於聚攻
自非就近設有援兵一枝與之相持相戰則
擺守之兵未有不敗事者為今之計合於十
路主客官兵之中各選精銳三千人每五百
人定把總一員領之謂之一司每二司定千
總一員領之謂之一部每三部定參遊一員
領之謂之一哨無事則免其做工常用訓練
遇警則視其所攻往來截殺無論大舉深入
務與主兵併力拒守以待大援之至如大援
已至而失守則失守之罪當以大援為首而
本路援守官軍應從次論若大援奉調計其
時日地理逗遛不進以至失守則本路與大
援各任逗遛失守之罪若大援奉調計其時
日地里尚未能至而先失守則本路獨任失
守之罪如敵犯别路本路確然無警則此援
兵三千亦聽隨宜應援如此庶隨處有援人
心知警而戰守為有頼矣伏乞聖裁
二曰明節制臣等聞之有制之兵無能之將不
可敗也無制之兵有能之將不可勝也夫將
為三軍司命而勝敗之機乃係於兵之有制
無制何也盖有制則上下之利害皆切於身
而其心不得不與之共死無制則秦越之肥
瘠無與於已各計謀生故臣嘗謂節制之節
即竹節之節節節而制之則將如身之使臂
臂之使指無不如意否則在上者既無所責
成因得以遂其推諉之奸在下者漫無所關
繫往往視棄其主將如弁髦而莫之顧焉此
不特士卒之於偏裨偏裨之於主帥為然即
於督撫亦莫不然者矣故領兵偏裨居常每
對人言曰何必自苦遇有事來我尚隔着幾
革拚一充軍無不了者是在偏裨且爾又况
其下者乎此皆節制之法未講耳臣等謂宜
請從鎮守總兵官而下預為部署如總兵則
謂之一鎮總兵之下有參遊其所領則謂之
一路一哨參遊而下有千總其所領則謂之
一部千總而下有把總其所領則謂之一司
把總而下有百總其所領則謂之一局百總
而下有旗總其所領則謂之一宗旗總而下
有隊總其所領則謂之一隊凡臨陣戰守之
事在一鎮則責成總兵一路一哨則責成參
遊一部則責成千總一司則責成把總一局
則責成百總一宗則責成旗總一隊則責成
隊長但有觀望退縮皆得以軍法論罪至於
蹶一總兵則以所部下參遊蹶一參遊則以
所部下千總蹶一千總則以所部下把總蹶
一把總則以所部下百總蹶一百總則以所
部下旗總蹶一旗總則以所部下隊長蹶一
隊長則以所部下兵士皆斬弗宥是語責成
則自大而小凡為之主將者不得不致其忠
論失事則自小而大凡為之偏裨士卒者不
得不護其將合千萬人之心以為一人之心
此則所謂節制之法故雖主之以無能之將
亦不可敗昔臣在東南治兵大率用此故能
轉弱為強今邊塞之軍令不行已久臣等竊
謂備邊之策盖莫有急於此者所謂先自治
而後治人者也今不講自治之法而惟紛紛
以備邊為言直空言無補耳伏乞聖裁
三曰議功賞凡論功行賞視首級之多寡以為
殿最此若可以為據矣然臣以為論小敵則
可若遇大敵則當先破敵者勢難取功奪首
級者未必殺賊此不惟功賞不明人心解體
往往又因爭首級馴至悞事故臣等謂宜於
臨事之際以密雲等三大營之兵預分為三
大枝專備衝鋒破敵而於各路調到之兵分
配於三大枝之後以為應援或遼東或宣府
入援之兵則張布兩翼或資之夾擊或聽其
出竒仍各將其兵編為三人一伍三伍一隊
三隊一宗三宗一局三局一司三司一部三
部一哨每伍以二人殺戰一人取首一首止
許同伍三人共之越三人者不許作功其先
為某枝銃箭所傷者則以歸諸本枝銃箭之
兵用鎗棒者不與焉至於各枝齊奮致敵墜
崖塹死者則聽主將於事定之後總取其首
合而分之大率以十分為率衝鋒破敵夾攻
出竒者各得其三應援之兵共分其四臨陣
斬獲之功願紀錄者以親斬論墜崖之功主
將許論部功士卒給賞而已如此則軍無爭
功朝無僣賞其得之不以為倖而賞之足以
勸矣夫賞當其功固為公平之道而賞不踰
時又為激勸之機今之功賞往往踰年而不
决至使獲功之人有不以功為功而反以為
累之嘆豈所以致人盡死力哉盖緣隨軍無
紀功之人日久成腐爛之物以致真偽難明
因而持疑莫决也謂宜於秋防之時聽各廵
按廵關御史會委老成練達推官二員與之
隨營紀察凡遇各枝官軍所獲功次當即得
赴紀功委官處登時紀驗准與作功者即給
與關防小票為照其首級仍與標記明白别
與差人轉觧紀功御史覆驗無異仍給印信
小票為照其各委官先給之票追回不用仍
即具奏陞賞則衆皆競勸人樂捐生而膚功
為有待矣伏乞聖裁
四曰議修守查得防邊集議明戰守一欵内云
將諸鎮入衞官兵專責之戰守本鎮主兵專
責之修邊是徒知主兵之弱而不知主兵之
中亦有強者也徒知客兵之強而不知客兵
今日之弱非盡可恃也為今之計謂宜於十
路主客之中選其強而可以戰者三千人就
中慎擇一參將領之如臣等前議免其做工
責之常川訓練以為就近應援之兵其餘不
論主客仍盡責之以修守之事庶幾無藉其
戰猶資其守不然二事俱廢則又焉用彼入
衞為哉伏乞聖裁
五曰革冐濫夫三軍之士賈勇直前凡以為功
也有功而賞之後期人心且觧體矣况奪之
功乎臣等竊聞塞上宿弊凡軍士之功將官
家丁輙得攘之矣將官輙又攘之矣總督鎮
廵中軍旗牌聽用等官輙又攘之矣四方鑚
刺報效之人輙又攘之矣是戰士出百死一
生而得之而輙見攘於將官與將官家丁之
手已甚不堪而未操寸刃罔發一矢者亦得
以奪其血戰之功以為功則誰復肯致死而
用命哉臣等謂冐濫之弊所當嚴為之禁也
伏乞聖裁
六曰禁虛詐竊惟春秋兩防大小文武功罪必
從臣等與之叙論上之朝廷下之本兵復下
之廵按御史以覈實之然後殿最請行誅賞
可謂至公至明至精至密且無倖功苟免之
弊乃各大小將官不修實事專尚虛詐厚養
刀筆之徒置之帷幄之中廣收辯舌之士布
之輦轂之下每當有事之秋即預為活奪捏
寫虛文如見敵輒奔則云如何而拒敵未見
烽塵則云如何而轉戰觀望不前者輒敢以
陷陣自名摧鋒破敵者反或以退縮見訾敵
未退而先報出境本有罪而肆言有功中外
交搆遐邇播揚能使聞者聳聽見者色喜因
而顛倒是非變亂黑白甚至冐犯交結之條
甘蹈欺罔之罪徒取便於身圖不顧觸乎法
網比比皆然此而不禁相率為偽尚安望其
盡忠耶臣謂宜請下該部每於邊塞有事之
時行令五城兵馬差人於東西長安門外與
兵部都察院門首往來廵察但有在彼高談
浪議邊將功次即係前項辯舌棍徒許便拏
赴所司嚴加拷訊坐以潜住京師窺探為奸
之條其逓送各衙門報功報事揭帖亦宜連
人送赴廵按廵關御史與之從公查覈如所
報是實情尚可原若事涉虛誣即從重參究
并根治秉筆之人如此則詐偽息而聞見不
淆公論定而人心自奮矣伏乞聖裁
七曰廣利器竊惟中國之長技莫踰於火器而
火器之利又莫踰於佛郎機但其制必用銅
其次用鐵銅之巨者每具計費二十金次亦
不下十五金鐵之巨者每具計費八九金次
亦不下五六金點放不得其宜易破破必傷
人更制則其費又半之以故不能多具具亦
不敢輕用臣在南方見有木佛郎機之法因
教武生舒明臣造而試之其利與銅佛郎機
同連發七八銃又不破壊破壊亦不傷人法
用堅木為體長七尺圍一尺四寸中空徑寸
外束以鐵篐六道計其工費共用銀三錢三
分壊則止易其木而鐵篐則長存費省而用
巨莫有善於此者臣謂宜請乞勅下工部支
銀一萬一千兩前來分發薊昌二鎮十一路
參將分投照式制造三萬三千架分布各緊
要關口以備戰守之用且點放則人皆可能
輕便而運動復易壊則責令該路取木易之
再壊再易不必更給之費以見在之兵各兼
守一銃計一路增銃三千架猶加增兵三千
名由是推之郡縣推之營堡制而用之為利
甚溥是亦禦敵之一策也伏乞聖裁
請復舊兵馬以嚴防守疏(隆慶二年七月十一日題)
准兵部咨據燕河營參將史綱建昌營遊擊戴綸各呈
稱查得先年春秋兩防燕河路有客兵固原官軍三千
河間官軍三千保定竒兵一千五百䧏軍一千五百共
有官軍九千員名相兼建昌永平本路官軍分布擺守
石門路舊有遼東營官軍三千大水谷營官軍一千五
百共有官軍四千五百員名相兼本路并山海遊兵官
軍分布擺守至四十二年因牆子嶺之犯四十三年將
河間羅遊擊保定安插都司劉淮二營官軍四千五百
員名通行調去止遺固原保定二營官軍四千五百在
燕河路防守四十五年又將大水谷遊擊張冬官軍一
千五百員名調去止遺遼東官軍三千員名在石門路
防守計二路邊長四百三十四里極衝者一軍分守二
丈二尺次衝者一軍分守三丈五尺稍緩者一軍分守
四五丈不等邊牆既長衝口又多官軍既少老弱過半
以致敵得乘虛往往失事近節據古北馬蘭石塘太平
燕河等路内屬部落伯彦打頼等哨夜張貴等投降人
王四兒等報稱土蠻去年進搶因傷損數多要在今年
八九月内聚兵由舊路進入報讐專一圍困人馬攻打
城池等語前後傳報不下三十餘次衆口相同似為的
確若止將遼東固原不堪兵馬照常分布恐難濟事合
無乞將各鎮勁兵添撥二枝或將原調去各營兵馬仍
發回原地擺守就將各該官軍彼處應支本折行糧料
草銀兩發永平管糧衙門支給候二路邊工告完警報
稍緩之日另行酌量各路緩急通融分布等因到臣據
此為照薊鎮十路從來稱馬蘭燕河二路為難守故先
年設副總兵二員給以重兵彈壓其地夫各路非不通
大舉處也未若二路處處盡通大舉也今馬蘭邊工自
參政羅瑶增修險阻頗足恃頼而燕石一帶則因仍副
使沈某廢弛之餘平漫如故今各路俱無警而燕石之
謀犯獨亟各路兵力稍厚而燕石之掣減獨多各路邊
工俱可恃而燕石之頽廢獨甚且地方新經殘破而主
兵多被殺傷即歲秋防殊可寒心近該總督軍門議將
臣廵撫及總兵標下各添兵一萬又因東方警報將擦
崖子以東地方撥給延綏兵馬一枝此其同心共濟汲
汲為地方謀者意獨至矣然臣復有憂焉何也敵圖報
復聚衆必多彼覘知我邊長兵寡有可乘之虛而我亦
自度其邊長兵寡無必不可破之勢則援兵雖增而擺
守之兵非得精銳徒以老弱者充數曷能濟事近見廵
關御史孫代奏疏有云薊鎮連年修築略有次第不堪
恃者獨燕石之區又謂薊鎮客兵十枝稍可者惟延綏
大同保定三枝而遼東固原謂之無兵夫遼東固原兵
馬即所以備守燕石者也以極衝之邊當方張之勢既
無可恃之牆又加以無兵之守即傍觀者言之悚悚而
况臣身任其事者乎為今之計合無將延綏見在防夏
兵馬就留住燕河路以備秋防固原兵馬暫撥付緩僻
無警路分仍乞總督軍門差官一員前去遼東選兵一
枝入衞以求實用其邇年調去河保大水谷客兵六千
仍發回原地擺守以復舊額之數其建昌永平二營蒙
軍門新議撥付鎮廵標下團練則遺擺守地方另行查
補今既掣回舊額之兵則前項地方不必議補可也再
照薊鎮各路先該總督侍郎楊博廵撫都御史吳嘉會
會議將密雲建昌各設副總兵一員三屯營總兵居中
調度勢成鼎足且有常山蛇首擊尾應之勢甚為有見
後總督尚書許綸廵撫都御史張玭議將薊鎮十路除
昌平鎮所屬三路照舊外其餘七路各設參兵遊兵一
枝一正一竒正兵分守竒兵策應此其勢漸分析稍失
初意而機猶活動未甚乖離近年以來乃將遊兵亦分
給信地同參將一例擺守於是兵分而力薄勢格而機
滯無事則株守不可動有警則熟視而不相救邊牆一
潰然後倉皇調集勢將何及語曰十指之分抉不如合
拳之共擊故敵專而我分亦兵家之所甚忌也似應於
振武營改設副總兵一員駐劄密雲統領總督標下各
營兵馬建昌營革去遊擊改設副總兵一員就彼駐劄
統領新議鎮廵標下永平建昌二營兵馬俱聽總理衙
門往來督率訓練如東西有警則分投策應若本路無
警則聽總督等衙門隨宜調遣如此則聲勢相聯體統
相制不惟沿邊諸將無彼此難合之虞而灤東三路亦
無空虛不備之虞矣均乞勅下該部再加覆議施行等
因奉聖旨練兵乃禦敵要務督撫官所宜協力幹理以
副朝廷委任所奏分營訓練與譚綸原議不同殊未見
有同心為國之義秋防期近着譚綸便會劉應節計議
停當并將舊額兵馬一併議處具奏兵部知道欽此欽
遵抄出送司案呈到部看得督撫同事一方一應邊計
皆當會議題請據奏彼此異同不便題覆且事在彼中
殊難遥斷合咨前去煩為遵照明旨會同廵撫衙門將
分營訓練并舊額兵馬各項事宜務要協心計議停當
作速徑自具奏以憑議覆等因備咨到臣該臣會同整
飭薊州等處邊備兼廵撫順天等府地方都察院右僉
都御史劉應節議照臣等待罪督撫均有邊圉之責况
咫尺天威凡百舉動明若觀火敢不同心即嘗畫地分
野乃居常督責修守之事至於臨警之際利害相關何
能復分彼此前臣綸議於十路遊兵之中抽取五枝合
各標兵共成三萬練為三營專備戰守于時實嘗與臣
應節及總理都督戚繼光訂議僉同緣練兵之事臣綸
係奉特命與臣應節難於合疏具題今臣應節復有前
議盖緣會議之後回至遵化會永平兵備僉事王之弼
議復燕石戍守之兵臣應節既憂地當衝要兵無可恃
復思督撫之官皆屬文職不任戰鬭之事而遵化一營
將官三員盡為遊擊密雲一營將官四員亦是參將遊
擊官品相同事權不一故議請於二營各改設副總兵
一員以統領之與三屯總兵列而為三咸聽總理都督
戚繼光往來訓練而又圖復燕石先年戍卒庶事有責
成兵足擺守方為萬全顧意雖圓融語欠詳盡仰蒙皇
上不加罪譴特降嚴旨著臣等計議具奏臣等不勝誠
惶誠恐感激感激内除燕石二路戍守之兵在遼東者
已該臣綸差官督選餘聽臣綸再加劑量地之衝緩兵
之強弱從公分布另疏具題外臣等竊惟禦邊之策拒
之塞外實為上策致使合戰於失守之後斯落第二義
矣而臣綸前有練兵三萬之議一則仰承明命將欲以
戰為守一則揆之事理守亦有難盡恃戰亦不可偏廢
也但今秋防既近戰具全無士馬亦尚未練若不先為
守計而復以戰為言誠恐戰既不能守亦弗固臣等審
時度勢實切憂之為今之計謂宜以原取永平石匣建
昌三路遊擊仍復歸之本路以備擺守其鎮守總兵官
郭琥標下仍舊止用標兵二枝專屬本官訓練以備策
應但廵撫所分燕石二路屬在極東與總兵官所分馬
太二路遠近相等則廵撫標下亦宜增兵一枝與見在
標兵共為二枝其兵即宜以遵化營遊兵充之牆子嶺
古北口石塘嶺原係三路且當極衝而總督標下止有
標兵二枝亦宜增兵一枝相應即以振武營遊兵充之
但遵化營遊兵原係馬太擺守之數今既屬之廵撫則
當以通州參將胡進營軍兵二千七百八十四名填補
本路擺守振武營遊兵原係河坊口擺守之數今既取
回總督標下則當以大水谷遊擊高遷營兵一千五百
名沂州把總戚繼美營兵一千二百名填補本處擺守
大水谷高遷下遊兵一枝原係居庸關擺守之數今既
移置河坊口則當以新取練軍一枝填補本關擺守夫
練必主兵取其有定居也守則客兵以其有踐更也變
而通之誠勢不得已耳再照廵撫標下兵止六千亦僅
可充燕石二路策應至於與敵開陣决戰勢必不能相
應專聽臣應節提督訓練臣綸標兵二枝振武營遊兵
一枝與新募浙江鳥銃手三千名則以付練兵都督戚
繼光統督訓練内標遊兵三枝仍備古北口三路策應
鳥銃一枝則專聽戚繼光隨營截殺其密雲遵化二營
兵數既减則副總兵亦宜罷設但照都督戚繼光係奉
欽命前來總理練兵今止有兵三千人係屬專督勢難
自展合俟防秋之後聽臣等再行具奏施行及照薊昌
二鎮舊分為十路新增松棚一路共十一路總督鎮廵
雖見有援兵四營使各拘泥信地誠恐彼衆我寡猶於
戰守難支謂宜於秋防之際各將標兵移至分管近地
而又將各路主客之兵亦定為守援二等務使大則一
鎮小則一路之兵勢俱如常山之蛇擊首則尾應擊尾
則首應擊中則首尾俱應若先年總督劉燾題議一營
有一營之策應一路有一路之策應一鎮有一鎮之策
應如此則分合有機竒正迭出戰守為有頼矣
南兵已到即行分布邊塞以重秋防疏(八月十七日題)
先該臣題中國長技無如火器而火器之利則又莫有
過於鳥嘴銃者臣當蒞鎮之初即馳入教場點視軍器
見各軍所持火器雖多其長僅僅一尺又制造弗精點
放無法臣意必得鳥銃手三千名以為衝鋒破敵之用
此去防秋期近必欲取邊人勒習非遲至一年不可而
北方所制鳥銃亦又不如南方之精伏望聖慈俯念邊
備之弛邊臣之苦勅下兵部責令都督戚繼光就近列
欵呈部題請差官前去會同浙江廵撫趙孔昭不拘寧
紹温台金衢等處地方但係先年曾充兵役善放鳥銃
者召募三千人各給與見成鳥銃又安家路費前來訓
練截殺等因題該兵部覆奉欽依當差錦衣衞千戶郭
元相等前去浙江廵撫軍門督委參將胡守仁李超於
前項地方召募至本年七月十六日准兵部咨該浙江
廵撫都御史趙孔昭咨稱胡守仁等募完前兵給與鳥
銃路費仍加犒賞於六月二十一日起行緣由前來臣
恐各兵沿途躭閣有悞秋防即將約束事宜牌差夜不
收苗秀實等前去徐淮等處一路督催於八月初旬據
報各兵將已到灣惟盤費稍稍缺乏臣又行密雲兵備
道動支縣庫民兵銀兩委官齎帶跟同都督戚繼光前
去張家灣接濟并行胡守仁等務遵軍令約束各兵及
行該道督令守備縣官示諭民間將店舖暫行安插不
許騷擾去後今據前因除臣親行閱視於本月十七日
優加犒賞外臣惟薊鎮十一路為京陵要津先蒙皇上
憫念久弛之餘節允臣請已於保定增選達官山東調
發沂州民兵俱已次第到鎮與入衞客兵班軍查照信
地分布防守視舊似亦加嚴中惟鳥銃為敵所甚畏者
獨未之備今據各兵既至地方適當防秋緊要之時况
前兵既素善放鳥銃且經二將沿途約束號令亦習臣
即擬於二十日督同都督戚繼光酌量邊關緩急内以
二千名通融派發古北口等十一路協同主客官兵防
守餘一千名聽戚繼光督赴石匣營訓練以備緩急應
援為此具本題知
新調衛軍請討盔甲以備戰守疏(隆慶二年八月廿四日題)
據總督防守居庸關路等處軍舍指揮安廷燦呈稱本
職所統前項軍舍王節等二十名係是本部院題准於
保定河間定州三處衞所新選之數今蒙分發居庸關
化木梁等處邊牆防守緣各軍一時赴調衣甲器械一
未制備即今正值秋防敵情叵測倘遇有警空拳赤體
難以禦敵伏乞給發盔甲二十頂副并查給快槍火藥
鉛子分發各軍以濟急用等因具呈到臣據此案照先
該臣議以各路遊兵抽選訓練擺守之兵視舊頓减參
將提調之官又未免以單薄為辭臣聞真保等處安插
䧏人空役頗多搜選可得二千人分發擺守以補前取
遊兵之數題該兵部覆奉欽依移咨前來臣欽遵行委
守備楊秉中前去保定着落鎮廵官選取前軍臣復恐
事在倉卒人須鼓舞行仰密雲兵備道動支密雲縣庫
犒賞銀兩就差達官指揮安廷燦齎觧前去交發總兵
官李勇分賞每軍五錢以資行囊續於八月初三日據
楊秉中安廷燦等統率各軍并齎總兵官李勇造完花
名文册到臣臣即閱視犒勞編立隊伍督發居庸關防
守訖今據安廷燦呈稱各軍在邊防禦衣甲未備倘遇
有警無以禦敵一節委於事不可已且十路戍守之兵
呈討盔甲月無虛日必待臨時請給誠恐緩不及事相
應一併具題伏乞勅下該部將庫貯造成盔甲查發五
千頂副内以二千頂副就近發仰昌平兵備僉事宋守
約分給各軍應用候秋防畢日交收該路以俟來年再
給如有損失責軍賠償三千頂副發順義縣收貯以備
不時之需庶新軍不致赤身應敵而將來防禦亦有資
矣
懇乞聖明早定廟謨以圖安攘疏(二年十二月初二日題)
准兵部咨據山東按察司整飭沂州兵備僉事郭天禄
呈稱本道額設快手一百八十名民壯八百八十二名
盖為彈壓地方備禦不虞而設今蒙總督遼薊譚侍郎
調取赴邊防秋本道地方無兵防禦合無奏請以後免
調等因具呈到臣臣會同廵按山東監察御史羅鳳翔
議照沂州一帶北連山海南接邳淮地方廣闊難制礦
徒鹽販嘯聚無時所設兵備一員團操壯快一千餘名
專為防守之計先年倭犯鳳陽就近暫調策應封壤相
接齎發既易備彼顧此自為無妨今調薊鎮兩難俱廢
及照山東庚戌以後每年民兵三千入衞七月初旬赴
鎮防秋人馬工食糧料安家等費一年計用銀一十二
萬兩有餘俱派六府州縣民貧賦重應辦不前節經司
道等官呈乞議處折價徵觧補濟練兵臣等以為事千
軍機不敢輕請廼兹又調取前兵小民愈加愁怨所據
該道呈請免其再調一節情委廹切相應俯從題請再
照統兵把總戚繼美倜儻邁衆勇略先人原出將門之
種堪任邊方之寄伏望皇上憫念山東民力既竭兩起
取兵為難乞勅該部再加查議合無將沂州道民兵一
千名以後免調其把總戚繼美留住薊鎮軍門聽用遇
缺推補沂州把總另推領兵庶地方有頼而民困少蘇
矣等因奉聖旨該部知道欽此欽遵今准前因該臣看
得初議調取沂州之時盖緣振武營遊兵一枝原分布
大水谷擺守後臣題議取入標下操練則大水谷不免
空虛於時雖有前總督侍郎曹公輔題請山東京操班
軍三千人見在可以撥補緣其班滿之期適在戒嚴之
日以故舍此見在之班軍議取沂州之民壯誠萬萬不
得已也今照山東班軍一枝已該臣咨行兵部題准班
次春班以正月到鎮六月放回秋班以七月到鎮十二
月放回若使彼省依期督發則大水谷之守即可以此
班軍代之而沂州之兵可以無調但照前項班軍春秋
分為二班共計六千人每三千名例設一都司統領今
統馭尚無其人強弱所以相半除見在秋班一枝該臣
權委原任福建都司僉事署都指揮僉事楊文統領在
於古北口貼守除候防冬畢日容臣并將河南班軍一
體博採相應統領官員另行題請外其山東明年春班
官軍戍期已近整搠宜早合無請乞勅下該部再行查
議將把總戚繼美量陞署都指揮職銜責令前去會同
該都司兵備等官將前項春班官軍於該赴京操軍内
務儘戍邊之數不必拘以名伍嚴加挑選整搠齊備依
期統領赴邊防禦各軍應得預支月糧該兵備道查照
舊規嚴督軍衞有司速行支給不許遲誤其沂州民兵
一枝免其再行調取仍聽戚繼美督押回道交與新任
把總官管理防守地方如此庶在彼無空虛之患在此
有防禦之資可謂兩利而俱全矣及照各處入衞踐更
官民二兵往往到邊輙逃該管官員事權本輕提觧之
令既難行之軍衞有司具呈到臣如山陜河南定須咨
行彼處廵撫方可轉行拏觧然亦苦難催督每每十不
得五用是奸頑肆志相率效尤殊非細故伏望皇上軫
念邊事孔棘軍令久弛以後但有逃軍除舊咨行該省
廵撫外仍容臣併行各該兵備都司官員勒限拏觧但
有視為隔屬玩忽不理聽臣參奏輕則罰治重則改調
庶責成有地不惟軍政可修而於協恭兵濟之義必如
是而後無愧於人臣矣
客兵錢糧不敷請乞早賑疏(隆慶二年九月初八日題)
據總理密雲糧餉戶部郎中王以纁呈薊鎮客兵錢糧
緣四十五年會計議發之時裁去閏月銀兩元年歲歉
價高兼本鎮係軍門駐劄之地各鎮調到入衞兵馬春
秋兩防初至皆赴軍門過堂撤兵亦從軍門驗放操閱
點查動經數日所費錢糧原無會計是節年借用主兵
補還數多所以客兵之銀年復一年愈不敷用且今歲
新募車兵添調統兵官軍馬匹合用錢糧俱出額外愈
致不敷伏乞早為題請以濟然眉庶軍需有頼邊事不
悞等因到臣臣惟禦邊之計無踰於兵食二端然必食
為之有餘而後兵可使宿飽乃兹密雲一鎮目前兵額
不無視昔少加内除山東河南班軍二枝行糧已有定
議外其所增之數以支行糧言之戚總理新募車兵八
百九十有竒兑領主兵及自備馬二百二十六匹及新
調大水谷遊擊高遷沂州把總戚繼美各部下官軍二
千四百五十有竒馬七百六十四匹浙江參將李超等
所統發邊防守一半全支一半半支行糧南兵二千二
百三十六名振武營改撥客兵馬三百五十四匹然戚
繼光新募之兵雖自五月陸續收支而高遷之兵則以
七月中旬戚繼美之兵則以八月初旬李超等之兵則
以八月二十五日方始收支是在舊額之外然而入衞
之兵比之上年缺糧者亦不下千人也以支月糧言之
則有臣與戚繼光原奉欽依帶來浙福官兵四百三十
九員名及新募車兵與廵撫劉應節標下召募新軍共
一千一百二十有竒通計每月支糧不下二千餘石然
實頂補各路逃故之數是在舊額之内而據呈客兵錢
糧不足八月一月支用至計算自八月末旬而後至十
一月中旬撤防為止約該補發銀七萬八千四百六十
五兩有竒盖緣自嘉靖四十五年會計之初歲該用客
餉二十九萬八千五百八十九兩有竒既該戶部减去
八萬有竒當年即借支主兵糧銀四千四百七十四兩
隆慶元年又借支主兵糧銀至二萬三千一百四十八
兩之多皆取諸年例二十一萬二千八百二十四兩之
内補還比至本年又以歲歉糧草翔貴遂至缺欠七萬
八千四百六十五兩有竒其積少之數乃年復一年殆
如歷家閏餘之積三歲即成一閏五歲即成再閏至十
有九歲即有七閏之多非自本年始也且主兵之糧又
以蠲免之故亦稱不敷無復上年可以借用况當秋防
緊急之時警報時至荷戈待敵司餉之官告匱若此誠
可寒心伏乞皇上勅下該部查果事在然眉亟行照數
運發以濟時艱以後年例仍照初議務足二十九萬之
數俾餉常有餘士無饑色而當事諸臣不至甚窘得少
效其萬一邊方幸甚臣愚幸甚
訪獲疏
准廵撫遼東地方兼贊理軍務都察院右副都御史魏
學曾咨據山東按察使分廵遼海東寧道僉事何棨呈
問得犯人栗愷招年五十二歲係廣寧中衞中所百戸
栗見下舍丁撥在本城備禦衙門答應聽差有大同天
城衞右所百戶張洗所軍人劉彪撥在本處新凍河臺
守瞭伊在官男劉保隨臺同住嘉靖十九年三月内劉
保下臺取水被敵搶去賣與蘇巴噶營内和喇岱濟使
喚改名阿都齊因牧放牛羊走失被和喇岱濟將耳鼻
割去後和喇岱濟病故將阿都齊分與次子楮布額部
下就將搶掠王氏配與阿都齊為妻所生一女喚名阿
喇陳方年三歲有阿都齊失記年月曾跟楮布額等隨
營拏馬進搶三坌河東遼陽地方二次又搶河西廣寧
地方一次隆慶元年十二月内阿都齊因被狼咬死羊
十餘隻懼怕楮布額傷害性命要行回鄉密自拐騎馬
一匹走至中途撞遇黃毛部落將馬奪去要將阿都齊
送回至夜脱走於本月十七日到廣寧邊境地名䨇臺
即鎮安堡鎮邊臺下漢語呌說我是來鄉人口當有先
在官今省發臺軍杜運答話問實引見未到守堡千戸
方世臣審明存住二日差人觧赴撫鎮衙門審實賞戴
氊帽一頂將原戴皮帽換下行令先廣寧今調汛河備
禦指揮王永祜差人觧送回家將阿都齊仍寫本姓劉
保批差愷同在官舍人周輔押觧於隆慶二年正月二
十二日起關將劉保并各處邊外逃回山海衞王氏撫
寧衞丁淮施氏趙氏昌平縣傅氏昌黎縣李氏同觧過
關赴各衞縣交割守取寧家印信收管存照止有劉保
觧赴大同天城衞交割比因沿途驛分不行照關應付
止與折乾銅錢買飯不足喫用愷等各又不合不顧劉
保將折乾銅錢各自買飯喫用令伊隨路乞討二月二
十七日巳時到通州驛止與銅錢二十四文愷等各又
不合自買飯喫仍令劉保乞討本日未時自通州起行
本日晚在高密店住宿一夜於本月二十八日卯時由
本店起行至本日午時到北京張掖門外住不知名人
店内買飯喫畢愷與周輔雇送脚驢二頭比劉保步行
隨後愷與周輔向劉保說稱你快走來我們到前途等
你劉保跟行迤邐行遠跟赶不上至晚方到前途甜水
井天色黑暗找尋愷等不見就在路傍歇宿愷與周輔
不見劉保到來亦在甜水井投不知名人家住歇一夜
至次日各又不合不行等候先到蘆溝橋等至日午不
見劉保恐劉保坌路走過又到良鄉縣找尋劉保不見
愷又不合乘機向周輔商說我們觧了許多人都有了
收管只剰下劉保一人這到大同還有好些日子不如
趁劉保不在將他丢棄假寫個白頭收管回家也了得
此事周輔亦不合依允各就當時回還行至山海西關
不知名人家存歇各又不合詐捏浮頭谷把總千戸王
勲白頭收管套畫押字與丁淮等收管回家繳報備禦
王永祜比時本官亦不合失於查驗粘連轉繳訖後劉
保找尋愷等不見在彼乞食遊走至第三日行至蘆溝
橋撞遇東厰旗校盤問語言異常面目可疑當就拿見
司禮監馮太監處審問劉保畏刑不合妄招有楮布額
差都齊同和爾齊前來打細分付都齊那里地方好
搶那里有牛羊段子糧米看了回去到夜間引着進
來好搶當將銀子一大塊與都齊又將銀子三四塊與
和爾齊各收藏在身是都齊等離了營帳前到廣寧䨇
臺地方喚下不知名墩軍一名答話與了他兩塊銀子
將都齊等皮帽去了與了兩頂氊帽戴上送過邊來有
和爾齊徑往東邊打細去了是都齊裝做乞食男子往
西遊走踏探行至蘆溝橋地方致被東厰旗校捉獲等
項虛情在官致蒙准信備由題行錦衣衞掌衞事朱都
督轉行鎮撫司究問間劉保方纔供係大同天城衞人
先年被和喇岱濟搶去替伊牧放頭畜屢次跟伊進邊
搶掠隆慶元年十二月内偷走到邊至䨇臺投降有不
知姓名墩軍引領見官差兩個觧子送過山海關到於
北京關外他兩個觧子把我丟下去了我等不來就在
城南一帶討喫行至蘆溝橋地方因語言不同被東厰
旗校捉去等情致蒙看得劉保所供前後情詞不一覆
題奉欽依轉行總督薊遼譚侍郎審實照例議覆施行
隨蒙將劉保咨觧廵撫遼東魏都御史查審明的咨報
會處施行案行分廵道即將發去阿都齊查審要見是
否奸細原觧人役觧至某處有無丢棄情弊嚴究明實
問擬招詳施行本道依蒙將愷等與劉保杜運提吊到
道審問間愷與周輔各又不合將雇驢先行等候劉保
互相找尋不見懼怕押觧遠勞乘機丢棄劉保實情隱
下止稱愷等失於關防致失劉保不獲詐捏浮頭谷千
戶王勲白頭收管回繳等情劉保又不合將愷等先行
遺撇找尋不見實情亦未供出致蒙准信及責令劉保
與臺軍杜運面審彼時劉保投降止是獨自到臺並無
和爾齊亦無曾與銀子止因呈觧廵撫衙門換了皮帽
賞了一頂氊帽見今頭戴是真取供在案先將杜運省
發回臺瞭守將愷與周輔俱問擬詐偽其餘衙門文書
套畫押字减等各杖八十徒二年照參備禦王永祜有
罪招詳本院蒙批劉保回鄉一節似無可疑但中途若
係走失則其包藏奸心有不可測者今招稱栗愷等捏
稱交與王勲詐具收管則明係各觧憚其遠行故意丢
棄又稱不合不行關防劉保自行出店又似劉保有心
走脱辭涉含糊難以定擬况事干奸細又係厰衞題請
覆勘重犯不宜潦草仰再嚴審栗愷等觧至甜水井是
否鎮店曾否落有歇家買飯處所與落脚處所相離幾
何既不見劉保曾否等候幾日或係丢棄或係走失務
究歸一確供觧報以憑咨送議題繳依蒙覆將愷等提
取到道悉加嚴審愷等方纔招出押觧劉保比因各驛
不肯照關應付飯食折與乾錢不足愷等買飯自用不
顧劉保令伊隨路討飯行至北京愷等在張掖門外不
記名店内買飯食畢雇驢先行劉保隨後步行跟走不
前言過前途等候至晚先後俱到甜水井天黑互尋不
見愷等慮怕途遠乘機丢棄詐捏收管蒙蔽回銷及審
劉保委的赶尋不見遺棄遊食到於蘆溝橋一帶討飯
撞遇東厰旗校盤問言語異常面生可疑拿獲畏刑妄
供奸細各情是的將愷等取問罪犯議得栗愷等所犯
栗愷周輔各除不應輕罪俱不坐外仍依原擬詐偽其
餘衙門文書套畫押字者律各杖一百徒三年劉保依
不應得為而為之事理重者律杖八十俱有大誥及遇
蒙恩例通减二等栗愷周輔各杖八十徒二年劉保杖
六十俱舍餘審各無力栗愷周輔定發衝要驛逓照徒
年限擺站滿放劉保依律的决完日觧發寧家照出劉
保係回鄉貧民免紙栗愷周輔各納民紙銀一錢聽明
追發官庫收貯其劉保既今審無别情仍行廣寧備禦
官差人觧送原籍寧家另取真正印信收管并實收繳
報查考栗愷等原詐捏浮頭谷千戸王勲收管塗抹附
卷參照先廣寧今調汎河鎮備禦廣寧右衞指揮僉事
王永祜叨承方面殊乏嚴明觧回鄉而差遣匪人以致
中途丟棄信詐偽而覺察無方遂爾含糊呈報法既有
違相應參究等因備咨到臣准此案照先准提督官校
辦事太保兼太子太傅錦衣衞掌衞事後軍都督府左
都督朱希孝手本據經歷司案呈准本衞鎮撫司手本
該掌司事指揮僉事譚宏等題該總督東厰官校辦事
司禮監太監馮保題前事内稱犯人阿都齊所供前後
情詞不一合無勅下本衞將本犯觧發總督薊遼軍門
查審明實照例徑自議覆施行等因題奉欽依欽遵備
行并觧犯人阿都齊前來該臣查得本犯原於廣寧䨇
臺地方進境彼中必知的確來歷就經連人咨行遼東
廵撫衙門查問去後今准前因看得招内所議情罪已
無枉縱但查犯人阿都齊係奉欽依發問人數王永祜
又係軍職相應題請伏乞勅下該部再加詳覆行臣轉
行原問衙門將栗愷阿都齊等查照發配發落王永祜
提問如律另行具奏定奪
秋報緊急議處將領以備東西應援疏
據總理練兵事務兼鎮守總兵官右都督戚繼光呈稱
本職標下近奉欽依設為馬步二營每營二枝奉總督
軍門撥到保河遊擊王世卿馬步兵一枝近該民兵李
法將遊擊王世卿告訐廵關衙門批行薊州道問理而
烏合閭民一聞准鞫心志暌離雖世卿力欲仍前任事
而厚顔三軍之上自難展布見今該白馬關尖哨康自
金報稱辛愛下頭目俱稱連年無有布穿要搶裏邊把
都兒又稱東邊土蠻屢次借兵等因事在然眉况本職
三屯營標下車步騎兵營係居中備援東西策應之數
似難以被告離心之將司統馭也合無乞將王世卿暫
令聽候勘問先將員缺就近推委一員管理但資格相
應臨近邊防都司守備提調等官俱各已有防邊修工
之責秋防緊急難以摘推今查得三屯營守備史宸年
青力健材勇並著近蒙本部推陪遊擊守備二次合無
即將本官推補其王世卿姑候問理明白有無罪枉另
聽别用庶緩急有頼地方之幸也呈乞早為題請等因
到臣臣會同整飭薊州等處邊備兼廵撫順天等府地
方都察院右僉都御史劉應節看得保河兵馬一枝係
該總兵官戚繼光標下團練聽征之數該營遊擊王世
卿既經告訐委難任事况值秋月已深邊警方棘該營
兵馬缺官統馭今總兵官戚繼光要將王世卿暫令聽
候勘問乞要就近將三屯營守備史宸推補保河遊擊
一節臣等復加查訪得守備史宸委實年青力健材勇
並著且久歷薊鎮暢曉邊情相應推用伏乞勅下兵部
速為查議合無依其所請將史宸就近推補前缺王世
卿行令聽勘庶將領得人足濟目前之急而軍情不渙
可免意外之虞矣
為徵收隆慶三年夏税秋糧馬草疏
准戸部咨據易州管糧主事楊珂并委官主事彭文質
各呈准易州天津各兵備道手本奉臣案驗行給新選
忠順官軍應支月糧布花草料呈乞會計等因為照前
項忠順軍共二千名雖稱總督添選調遣居庸關等處
防秋行糧料草例該附近管糧衙門支給月糧應隸各
該營衞不分新舊一體造册關支但今新選達軍未見
分别永遠暫充防禦及應支錢糧的數併應在某倉庫
支給且在保定五衞則稱有一千三十四名河間三衞
稱有五百名定州衞稱有四百五十八名亦無分别舍
餘正軍各名數具題其保定定州二營共添馬六百匹
有無足數常川兑養或止防秋騎征事畢交還馬戸應
否比照原營馬匹給以春冬料草各查的該歲用月糧
布花本折各若干馬匹料草各若干在保定五衞定州
衞者或於二府或於易州管糧主事河間三衞者應於
該府或於天津管糧主事關支新添錢糧作何坐派務
要議處妥貼永久可繼分析明白各的確數目具奏以
憑本部會派等因備咨前來就經行據天津兵備道呈
稱會同管糧衙門查得河間等三衞新選忠順軍舍楊
本浩等五百名内河間衞軍舍四百六十三名原食糧
老幼軍馬住等九十名無糧舍餘楊本浩等三百七十
三名瀋陽中屯衞無糧舍餘王嘉賓等二十四名大同
中屯衞無糧舍餘楊朝舉等一十三名原奉選取春秋
防邊俱係永遠關支糧賞舊例每軍月糧一石單月折
銀四錢䨇月折銀七錢歲用糧六千石折銀三千三百
兩内除舊額原食糧五斗軍馬住等五十一名今選出
征每月每名例該添糧五斗共該添糧三百六石原食
糧三斗幼軍孔五成等三十九名今選出征每月每名
該添糧七斗共該添糧三百二十七石六斗新選無糧
舍餘四百一十名每月每名該食糧一石共該糧四千
九百二十石通共添糧五千五百五十三石六斗折銀
三千五十四兩四錢八分每名該綿布二疋共布一千
疋花一斤八兩共花七百五十斤内除原領布一疋花
一斤八兩老幼軍九十名今選出征添布一疋共添布
九十疋原無布花舍餘四百一十名每名布二疋共布
九百一十疋花六百一十五斤共折銀三百九兩九錢
每歲通共實添月糧布花銀三千三百六十四兩三錢
八分援照舊例應於本府關支及查河間三衞舊額官
軍月糧布花額派河南山東二省并大名府及本府州
縣衞徵觧支給俱係歲支之數分外並無羡餘中間各
處災傷停免積欠數多見在各軍尚不足支放今額外
添此新選忠順軍舍五百名月糧布花議於本府所屬
州縣存留糧内每年通融派徵原額存夏麥三千一百
九十石每石原折銀七錢今加徵銀一錢原額存秋糧
一萬石每石原折銀五錢今加徵銀三錢計每年加徵
銀共三千三百一十九兩外少銀四十五兩三錢八分
仍於本府所屬州縣額辦商税課鈔銀内每年動支輳
給以後年分照例徵觧等因紫荆兵備道呈稱會同管
糧衙門查得保定五衞新選忠順軍舍一千四十二名
除原食糧八名不計外原食五斗今添五斗二十六名
原未食糧今添一石一千零八名每月計該糧一千二
十一石每年無閏一十二箇月計該糧一萬二千二百
五十二名俱係折色每年正月至六月為大月每名每
月舊例折銀六錢五分共該銀三千九百八十一兩九
錢七月至十二月為小月每名每月舊例折銀四錢五
分共該銀二千七百五十六兩七錢俱於去年八月初
一日為始先給五箇月糧訖今年閏六月計該加糧一
千二十一石大月折銀六百六十三兩六錢五分新添
馬三百匹照原營一例除夏秋牧青外春冬料草每匹
月支料九斗折銀三錢一分五厘草月支十束折銀一
錢五分二季料草總該銀八百三十七兩料糧草三項
不計閏通共該銀七千五百七十五兩六錢連閏月通
共該銀八千二百三十九兩二錢五分除布花銀兩例
該戶部逓年會計頒發關領外其糧料草束俱應會計
定派查得本鎮主客錢糧歲有定額既難權宜處給本
府起觧京邊賦有常數又難輙議加徵有司庫藏近日
盡數查刷觧京委皆無從議處及查戸部每年觧發主
兵年例各邊多寡不一而易鎮獨無止靠民運及本地
屯糧支給較之别鎮事體不均即今新添軍馬合照各
邊主兵事例每年通入會計數内照數題請與本鎮應
發客兵銀兩運發前來按月支給其先權支月糧五箇
月銀兩一併議發處補等因井陘兵備道呈稱查得定
州衞新選忠順軍四百五十八名内原食半糧幼軍一
百八十一名無糧舍餘二百七十七名見調赴邊防春
防秋月糧應該永遠關支每名每月俱給全糧一石除
幼軍一百八十一名月支糧五斗一年共糧一千八十
六石共折銀四百三十四兩四錢每名該冬衣本色布
一疋折色布一疋綿花一斤八兩共折銀七十九兩六
錢四分通共折銀五百一十四兩四分係屬舊派外今
補足全糧并加給無糧之數共該加添月糧四千四百
一十石折銀一千七百六十四兩又冬衣每名該本色
布二疋内除幼軍各原有一疋外今加并其餘原無之
數共該添七百三十五疋并折色布二百七十七疋綿
花四百一十五斤八兩共折銀二百五十九兩二錢八
分通共該添月糧布花銀二千二十三兩二錢八分其
新添馬三百匹常川兑養應給春冬二季料豆每匹日
支三升折銀一分五厘共銀八百一十兩該衞軍糧原
係坐派河南山東大名真定等處但各屢虧歲額節年
借支未償若復新添額則虧欠日增支給不繼有悞軍
機合無將新添軍糧布花銀二千二十三兩二錢八分
比照各邊主兵事例通入會計照數題請觧發真定府
支給其新添馬料銀八百一十兩悉照原營馬匹事例
會計造册在於易州主事衙門關支等因各呈到臣卷
查保定領忠順軍官都司何天爵定州領忠順官軍都
司王登二營馬各三百匹該前總督侍郎曹備咨兵部
題請給領各營官軍永遠騎征並非防秋事畢交還馬
戸之數其新選忠順軍二千名係臣題奉欽依選取前
來以備春秋兩防亦非暫充防禦所據月糧料草俱應
常川支給今據各兵備道會同各管糧主事查議前來
其有無食糧與歲支歲增之數俱已剖析明白但在天
津兵備道會議則欲於河間一府所屬州縣存留夏麥
秋糧内加徵不足則以商税課鈔銀取給在紫荆兵備
道會議則欲將布花銀兩照例從戶部逓年會計關領
將月糧料草比照各邊主兵事例每年通入會計數内
與客兵銀兩照數題請給發其先權支月糧五箇月亦
要一併處補在井陘兵備道議呈則欲將料草悉照原
營馬匹事例會計造册於易州管糧衙門關支將軍糧
布花銀兩亦比照各邊主兵事例通入會計照數題請
支給夫軍糧布花馬匹料草同一事也河間真保同一
民也而或以加徵或以請發措處之異宜如此臣愚竊
謂請發有如太倉之粒米事尚可從加徵至於一石而
三錢民弗堪命合無請乞勅下該部再加查議將前新
選忠順軍舍二千名新兑二營戰馬六百匹月糧布花
料草通行比照各邊主兵事例每歲通入會計數内題
請觧發各該管糧衙門依期放給不惟馬騰士嬉邊疆
有頼而三輔之民亦無不均之嘆矣
乞討班軍行糧以資防守疏
據總理密雲糧餉戸部郎中王以纁呈先奉總督薊遼
軍務左侍郎曹劄付准戶部咨准本部院咨為乞討輪
班操軍激賞銀兩以助防邊事開稱調到河南山東班
軍各照客兵行糧則例通融支給候支給之後計算用
過的數一併具題等因劄該本職查得河南指揮朱懷
邦等山東指揮侯承恩等各領秋班官軍共六千一十
八員名馬六匹原係京操之數遵依自隆慶二年正月
初一日起至三月十五日止照依客兵行糧本折間支
内除分調二千員名别鎮關支外其餘實在本鎮支過
本折共銀四千八百七十兩八錢三分六厘班滿回京
訖春班接換官軍王惟藩張延等六千一十八員名俱
於四月十六日到鎮隨准密雲兵備副使張學顔手本
蒙總督軍務左侍郎譚鈞牌備行將官軍王惟藩張延
等照例支給行糧等因查得河南官軍王惟藩等三千
九員名馬三匹分發本鎮大水谷駐守山東官軍張延
等三千九員名馬三匹見留標下常川訓練總算應支
本鎮行糧料草俱自四月十六日起至十二月終止共
該用本色粟米一萬一千五百二十石九斗每石價銀
一兩料豆二十二石九斗五升每石價銀六錢榖草七
百六十五束每束價銀三分三項共計價銀一萬一千
五百五十七兩六錢二分又折色銀八千八十六兩八
錢二分五釐本折二色實共該銀一萬九千六百四十
四兩四錢三分五釐連前秋班官軍支過本折銀四千
八百七十兩八錢三分六釐通計共銀二萬四千五百
一十五兩二錢七分一釐俱係新增兵馬應用錢糧原
非會計之數及查會計之時比年遇閏十月正是秋防
已將應用錢糧照數計入後蒙减去閏月以故當年年
例不敷二次借支主兵銀二萬七千餘兩已將隆慶二
年年例銀兩補還即今正在缺乏前項行糧難以通融
伏乞早為請發以便接濟支用等因又據總理薊州糧
儲郎中王汝梅呈稱隆慶二年二月初一日蒙調河南
千總指揮卯官帶領官軍七百八十八員名馬二匹山
東千總指揮王紹光領官軍六百九十三員名馬二匹
俱到太平寨路防守至本年三月十五日撤赴密雲總
計支過本鎮本色米四百二石九斗五合豆二石七斗
六升草九十二束共計價銀三百二十七兩一錢五分
四釐又折色乾銀一百八十六兩一錢七分七毫通計
共銀五百一十三兩三錢二分四釐七毫係該補發之
數等因各到臣據此卷查先該前總督左侍郎曹邦輔
議惟薊鎮密邇京師與他鎮不同今年永平一帶痛遭殺
搶又各地方亦多水患内屬諸部乘此每紛紛到牆求賞
亦有不遜之言或搆引乘隙殊未可測乞要將河南山東
秋班操軍量撥二枝助守及量給銀兩以備犒賞等因題
該兵部覆奉欽依欽遵將河南山東精壯班軍量撥六千
名分為二枝前來防守及將各軍行糧咨該戸部覆咨劄
仰各該管糧郎中官員查照客兵則例通融支給去後今
據前因該臣看得薊鎮主客兵糧歲有會計定額比以恩
詔蠲免與米價翔貴歷年閏月又不在會計之限客兵
錢糧馴至不足即在密雲一總致借主兵折銀二萬七
千餘兩凑支目今正當匱乏之時乃以山東河南班軍
六千有竒行糧馬料責令通融支給勢委不能且此項
班軍原係京操之數所用行糧舊在太倉支給移彼與
此原非額外新增今以本有之糧存之太倉而以額外
之支責之密雲等鎮此郎中王以纁等所以有此呈請
伏望皇上軫念各軍防守艱辛邊鎮倉庫匱竭度支不
繼勅下該部速將王以纁等所請前項本折行糧早為
運給以後年分一體於年例數内會計發支是不過一
轉移之間而兵食自足防守有頼矣
譚襄敏奏議卷五
