通典卷一百十六
唐京兆杜佑君卿纂
禮七十六開元禮纂類十一吉八
皇帝拜陵
將拜陵所司承制内外宣攝隨職供辦前發二日太尉
告太廟如常儀將作先修埋拜謁之所及寢宫務極潔
敬不得喧雜尚舍直長去陵十里所設行宫奉御鋪御
座齋室如常儀守宫設從駕百官及皇親諸親并客使
位及次如常儀尚舍又於拜陵所道西量設小次又於
寢宫前之西南設大次東向如常儀守宫量設侍臣次
於大次西南設羣官應陪位者次於侍臣次之西南隨
地之宜皆東向北上文官在北武官在南朝集使於武
官之南尚食先備太牢之饌珍羞庶品務極豐潔(太常滌棧)
(牲牢及粢盛光禄司農及掌祠人供辦如式)拜謁前一日皇帝至行宫詣齋
室仗衞如式陵令以玉册進御署訖近臣奉出陵令受
訖奉禮設御位於陵東南隅西向(其有山谷隠狹則隨地設位望陵而拜)
又設位於寢宫之内寢殿東階之東南西向又設百官
位於陵所行從官及皇親諸親并客使等分方位於神
道左右相對為首又設百官位於寢宫大次之前分方
序立如常並隨地之宜拜謁日未明五刻諸衞量設黃
麾仗於陵寢陳布(其陵寢舊宿衞人各依本職掌不得移動)未明三刻行從
百官及諸皇親五等已上諸親三等以上并客使等應
陪位者俱就位侍中版奏請中嚴(其布位及進嚴典儀相贊設之)近仗
就陳如常未明一刻侍中版奏外辦皇帝素服乘馬以
出勅侍臣上馬曲直華蓋繖扇侍衞如常儀詣陵西南
小次所控馬以入少頃侍中版奏外辦皇帝步出次博
士引太常卿太常卿前導皇帝至位太常卿前奏請再
拜(博士與太常卿退立於後)皇帝再拜太常卿又前奏請再拜皇帝
又再拜奉禮曰再拜贊者承𫝊陪位者皆再拜又再拜
訖(凡贊拜進退皆通事舍人贊相以後准此)少頃太常卿前奏請辭皇帝再
拜又再拜奉禮曰奉辭贊者承𫝊陪位者再拜又再拜
太常卿引皇帝還小次乘馬出次勅侍臣上馬儀仗侍
衞詣寢宫皇帝從陵廽詣大次乘馬以入其仗衞等各
立以俟其行從百官及皇親諸親并客使等並依位序
立於大次之前所司嚴潔具酒饌侍中版奏外辦皇帝
步出大次博士引太常卿太常卿前導皇帝至寢宫南
門仗衞停於門外(其應從入之官臨時奏聽進止)博士引太常卿太常
卿前導皇帝入内門取東廊進至寢殿東階之東南西
面立定太常卿前奏再拜訖引皇帝升東階當神座前
北面再拜訖又當皇后神座前再拜訖入進省服翫拂
拭牀帳勅所司進太牢之饌加備珍羞陳設(若有太子諸王公主)
(陪葬柏城内者並於寢殿東廊下所司致祭功臣陪葬者於東廊下各奠饌布位量定獻官行事)太常
卿引皇帝出詣酒罇所酌酒進(其罇坫陳於當戶外之東南如常儀)皇帝
入奠酒三爵訖當神座前北向立太祝二人對持玉冊
於室戶外之右東向一太祝東向跪讀祝文訖皇帝再
拜又再拜若更進奠服翫即躬自執陳訖太常卿引皇
帝出戶當神座前北向立太常卿奏請辭皇帝再拜又
再拜訖太常卿引皇帝出中門太常卿前奏請權停(其從)
(官及行事官並出大門外奉候)其守宫使内侍官引内官率寢宫内人
謁見訖皇帝出侍衞如常儀還大次少頃若猶宿即乘
馬還行宫若更向前陵即於大次更進發(皆近侍先奏取進止與仗)
(衞計會)
皇后拜陵
所司先設大次於寢宫之東隨地之宜東向鋪御座如
常又設先朝妃嬪次於大次之南守宫設大長公主長
公主及諸親婦人命婦等次於妃嬪之南皆東向及拜
謁之處皆障以行帷前一日内謁者設中宫御位於寢
宫東大次前近東東向又設先朝妃嬪以下位於御位
西南各於其次之東皆重行東面以北為上司贊位於
妃嬪東北東面掌贊二人在南差退皇帝發行宫後皇
后乘四望車如常行之式之大次改服假髻白練單衣
服内典引各引妃嬪以下就位立訖内侍版奏外辦司
言引尚宫尚宫引皇后(每尚宫前導皆司言先引)出就位(尚服負琮寳以從如)
(式)立定尚儀前奏再拜退復位皇后再拜司贊曰再拜
掌贊承傳諸陪位者皆再拜少頃尚儀又前奏請再拜
辭皇后再拜司贊曰再拜掌贊承傳諸陪位者皆再拜
尚宫引皇后還大次謁寢宫如常儀皇后初還大次内
典引各引陪位者退皇后拜陵訖於寢宫東大次改服
鈿釵禮衣(若服常服臨時聽進止)乘輿詣寢宫司服負琮寳以從
侍衞如常先朝妃嬪大長公主長公主陪後如常式至
宫北門降輿入大次皇帝既入寢宫尚宫引皇后侍從
如常詣寢殿前西階之西東面立其妃嬪公主等陪從
立於皇后之南皆東面北上又設司贊位於妃嬪東北
東面掌贊二人在南差退在位者立定尚儀前奏請再
拜皇后再拜司贊曰再拜掌贊承傳妃嬪以下皆再拜
訖尚宫引皇后升自西階入室(妃嬪公主等仍立於階下)詣先帝神
座前北面再拜訖尚宫又引皇后詣先帝皇后神座前
北面再拜訖復引皇后進省先后服翫訖引退西廂東
面立進食訖皇帝出尚宫引皇后從出降自西階復階
下位尚儀奏再拜皇后再拜訖司贊曰再拜掌贊承傳
妃嬪以下皆再拜訖請皇后之大次更衣妃嬪以下皆
更衣皇后出寢宫北門乘四望車還行宫侍從如來儀
太常卿行諸陵
所司先擇吉日行日之朝車府令具軺車駕一馬清道
青衣團扇曲蓋繖扇俱詣太常寺門布列以候守宫先
於陵南百步道東設次西向北上右校令具翦除利器
以備灑掃太常卿公服乘車奉禮以下公服陪從到次
降車停便定奉禮設卿位於北門外之左西向陵官在
卿位東南執事官又於其南俱西面北上設奉禮位在
陵官之西西面贊者二人在南少退謁者引太常卿出
次就位贊引諸官以次就位立定奉禮曰再拜贊者承
傳在位者俱再拜謁者引太常卿贊引引諸官以次入
奉行畢謁者引復位奉禮曰再拜在位者皆再拜謁者
引太常卿贊引引諸官各就便坐少頃乘車發行次詣
諸陵奉行如上儀若應須灑掃及芟薙脩理皆即隨事
處分
薦新於太廟
薦新之日太廟令帥齋郎灑掃廟之内外太官先饌所
薦之物於神厨(若有酒者廟司設罇坫罍洗如式)謁者引太常卿入立
於門東之内道北面謁者贊引稱再拜太常卿再拜進
饌者奉饌入自正門升自太階各詣於神座前(籩豆蓋羃徹之)
(如式)訖降自東階以出謁者引太常卿升自東階詣獻祖
室戶前盥洗酌獻訖再拜又再拜(若無酒即俱再拜)訖謁者引
太常卿復位謁者贊拜訖謁者引出
薦新物(附)
冬魚蕨笋蒲白韭堇小豆□豆蘘荷菱人子薑夌索春
酒桑落酒竹根黃米粳米糯米梁米稷米茄子甘蔗芋
子鷄頭人苜蓿蔓菁胡瓜冬瓜瓠子春魚水蘇枸杞芙
茨子藕大麥麵瓜油麻麥子椿頭蓮子栗榛甘子李櫻
桃杏林檎橘椹菴羅果棗兔脾麞鹿野鷄薦新物皆品
物時新堪供進者所司先送太常令尚食相知㨂擇仍
以滋味與新物相宜者配之以薦皆如上儀
有司享先代帝王
前享五日諸享官各散齋三日於正寢致齋二日於其
廟所如别儀(無廟者祭於壇其壇制准州社壇其祭官以當州長官充無以次通取也)諸享
官致齋之日給酒食及明衣各習禮於齋所前享一日
所在縣官清掃内外整拂神座(無廟者享日未明縣官帥其屬入詣壇東陛升)
(設神座於壇上近北南向席以莞以後陳設行事依在廟之位)設配座於神座東南西
向席以莞又為瘞塪於廟後壬地方深取足容物贊禮
者設初獻位於東階東南亞獻終獻於初獻之南少退
俱西向北上設掌事者位於終獻東南重行西面以北
為上設贊唱者位於終獻西南西向北上設望瘞位於
廟堂東北西向又設贊唱者位於瘞塪東北南向東上
設享官以下位於南門之外道東重行西面以北為上
(無廟者即設享官以下位於壇壝門之外道南重行北面西上)祭器之數每座罇六籩
十豆十簋二簠二鉶三俎三縣官帥其屬升設罇於廟
堂上前楹間室戶之外北向正座之罇在西配座之罇
在東(罇皆加勺羃有坫以置爵)設幣篚於罇所設洗於東階東南北
向東西當東霤南北以堂深罍水在洗東篚在洗西南
肆實爵三巾二在篚加勺羃執罇罍洗篚者各位於罇
罍洗篚之後享日未明烹牲於厨夙興掌饌者實祭器
(牲體牛羊豕皆載右胖前脚三節節一叚皆載之後脚三節節一叚去上節載下二節又取正脊脡脊横脊正)
(脅代脅短脅各二骨以餘皆不設簋實稷黍簠實稻梁籩十實石鹽乾魚棗栗榛菱芡鹿脯白餅黑餅豆十實)
(韭葅醓醢菁葅鹿醢芹葅兔醢笋葅魚醢脾菜葅豚胉若土無者各以其類充之)諸享官以下
各服祭服(三品毳冕四品繡冕五品玄冕六品以下爵弁)縣官帥其屬入實罇
罍及幣(每座之罇一實醴齊一實盎齊一實清酒其玄酒各實於上罇幣用帛長丈八尺色用白也)
祝版各置於坫贊唱者先入就位祝與執罇罍篚者入
立於庭重行北面以西為上立定贊唱者曰再拜祝以
下俱再拜執罇者升自東階(壇則升自東陛以後倣此)立於罇所執
罇罍篚者各就位升自東階行掃除於上降掃除於下
訖各引就位質明贊禮者引享官以下俱就門外位少
頃贊禮者引享官以下以次就位立定贊唱者曰再拜
在位者皆再拜贊禮者進初獻之左白有司謹具請行
事退復位祝跪取幣於篚各立於罇所掌饌者帥執饌
者奉饌陳於南門之外(壇則奉饌陳於東壝門之外)贊禮者引初獻
升自東階(其壇則升自南陛以後初獻升降皆准此)進當神座前北向立祝
以幣東向進初獻受幣祝還罇所贊禮者引初獻入跪
奠於神座興出戶北向再拜贊禮者引初獻入當配座
西壁下東面立祝以幣北向進初獻受幣祝還罇所贊
禮者引初獻進東面跪奠於配座興退復位東面再拜
贊禮者引初獻降復位掌饌者引饌入升自東階(壇則升自)
(南陛)祝迎引於階上各設於神座前掌饌者帥執饌者各
復本位祝還罇所贊禮者引初獻詣罍洗盥手洗爵升
自東階詣酒罇所執罇者舉羃初獻酌醴齊贊禮者引
初獻入詣神座前跪奠爵興出戶北向立祝持版進於
神座之右東面跪讀祝文曰帝嚳云維某年歲次月朔
日子開元神武皇帝諱謹遣具官姓名敢昭告於帝高
辛氏惟帝能序三辰功施萬物式遵祀典敬以制幣犧
齊粢盛庶品祗薦於帝高辛氏尚饗帝堯云敢昭告
於帝陶唐氏惟帝則天而行光被四表式遵祀典敬以
制幣云云配座云敢昭告於唐司徒惟公敬敷五教弘
贊彝倫率由舊章配享於帝陶唐氏云云帝舜云敢
昭告於帝有虞氏惟帝道光七政績宣五典式遵舊章
云云配座云敢昭告於臯陶氏惟神爰定五刑載敷九
德率由舊典云云夏王禹云敢昭告於夏王禹惟王
克平九土功施萬代式遵祀典云云配座云敢昭告於
伯益氏惟公贊敷下土克蕃庶物率由舊章配享於夏
王禹云云殷王湯云惟王革命黜&KR2322;功濟天下式遵
祀典云云配座云敢昭告於伊尹氏惟公弼諧政道功
格天地率由故實云云周文王云惟王受命作周經
緯天地式遵祀典云云配座云敢昭告於太公惟公純
德孔明翼成周室率由舊典云云周武王云應天順
人克定禍亂式遵祀典云云配座云敢昭告於周文公
召康公惟公道光十亂功著分陜率由舊典云云漢
高帝云神武膺期撫安區夏式遵祀典云云配座云敢
昭告於蕭相國惟公翼成漢業厥功惟茂率由舊章云
云初獻再拜祝進跪奠版於神座興還罇所贊禮者引
初獻官詣配座酒罇所取爵於坫執罇者舉羃初獻酌
醴齊贊禮者引初獻入東面跪奠於配座前興退立於
西壁下東面立祝持版入立於配座之左北面跪讀祝
文訖興初獻再拜祝進跪奠版於配位興還罇所贊禮
者引初獻出戶北向立祝各以爵酌清酒合置一爵一
太祝持爵進於初獻之右西向立初獻再拜受爵跪祭
酒啐酒奠爵興祝各帥執饌者以俎跪減神座前三牲
胙肉各取前脚第二節共置一俎上以授初獻初獻受
以授掌饌者初獻跪取爵遂飲卒爵祝進受爵復於坫
初獻興再拜贊禮者引初獻降復位於初獻飲福贊禮
者引亞獻詣罍洗盥手洗爵升自東階詣酒罇所執罇
者舉羃亞獻酌盎齊贊禮者引亞獻入詣神座前北面
跪奠爵興出戸北向再拜贊禮者引亞獻詣配座酒罇
所取爵於坫執罇者舉羃亞獻酌盎齊贊禮者引亞獻
入詣配座前東向跪奠爵興退於西壁下東面再拜出
戶北向立祝各以爵酌清酒合置一爵一太祝持爵進
於亞獻之右西面立亞獻再拜受爵跪祭酒遂飲卒爵
祝受爵復於坫亞獻興再拜贊禮者引亞獻降復位初
亞獻將畢贊禮者引終獻盥洗升獻飲福如亞獻之儀
訖贊禮者引終獻降復位祝各進神座前跪徹豆興還
罇所贊唱者曰再拜(非飲福受胙者皆再拜)再拜訖贊唱者又曰
再拜獻官以下皆再拜贊禮者進初獻之左白請就望
瘞位贊禮者引初獻就望瘞位西向立贊唱者轉立於
望瘞東北位初獻官拜訖祝各進神位前跪取幣興降
自西階(壇則降自南陛)詣瘞塪北南面以幣置於塪贊唱者曰
可瘞塪東西面各二人填土半塪贊禮者進初獻之左
白禮畢遂引初獻以下出贊唱者還本位祝與執罇罍
者俱復執事位立定贊唱者曰再拜祝以下皆再拜以
出祝版焚於齋所
祭中霤
季夏土王日祭中霤於太廟之庭前祭三日諸祭官散
齋二日於正寢致齋一日於廟所如别儀前一日衞尉
陳設如常祭日未明十刻太官丞具特牲之饌未明一
刻太常令帥其屬入布神座於廟庭西門之内道南東
向席以莞設神座於座首設酒罇於神座東南設洗於
酒罇東南俱北向罍水在洗東篚在洗西南肆(篚俱實以巾爵)
(也)奉禮設太廟令位於神座東南執事者位於其後俱
北向西上設門外位皆於東門之外道南重行北向以
西為上質明諸行事之官各服其服良醖之屬入實罇
罍太官丞監實籩豆簠簋贊引引太廟令又贊引引執
事者俱就門外位太祝與執罇罍篚羃者先入詣神座
前西向再拜訖各就位立定贊引引太廟令又贊引引
執事者入就位贊引贊拜太廟令以下皆再拜太官丞
出詣饌所贊引進太廟令之左白有司謹具請行事退
復位太官丞引饌入太祝迎引於座首設於神座前訖
太官丞以下還本位太祝還罇所贊引引太廟令詣罍
洗盥手洗爵詣酒罇所執罇者舉羃太廟令酌酒贊引
引太廟令進神座前西向跪奠爵俛伏興少退西向立
太祝持版進於神座之右北向跪讀祝文曰維某年歲
次月朔日子開元神武皇帝謹遣具位姓名敢昭告於
中霤頼兹保養甿庶以安式荷神功祗率常禮爰以特
牲薌合薌萁嘉蔬嘉薦醴酒明祀於神尚饗訖興太廟
令再拜太祝進奠版於神座俛伏興還罇所太祝以爵
酌福酒進太廟令之左北面立太廟令再拜受爵跪祭
酒遂飲卒爵太祝進受爵還罇所太廟令俛伏興再拜
贊引引還本位太祝進跪徹豆俛伏興還罇所太祝與
執罇罍篚者俱復位立定贊引贊拜太廟令以下皆再
拜贊引進太廟令之左白禮畢遂引太廟令以下出其
祝版燔於齋所
孟冬祭司寒(納冰開冰附)
前三日諸祭官散齋二日於家正寢致齋一日於祭所
右校掃除祭所衞尉陳設如常祭日未明十刻太官丞
具特牲之饌未明一刻郊社丞入布神座於廟北南向
設神位於座首又帥其屬設酒罇於座東南設洗於酒
罇東南俱北向罍水在洗東篚在洗西南肆(篚實以巾爵)執
罇罍篚者各位於罇罍篚之後上林令設桃弧棘矢於
冰室戶内之右(祭訖遂留之)奉禮設上林令位於神座東南
執事者陪其後俱重行西向北上質明上林令以下各
服其服郊社丞良醖之屬入實罇罍太官丞監實籩豆
簋簠贊引引上林令又贊引引執事者俱就門外位立
定太祝與執罇罍篚羃者先入立於神座前北向俱再
拜訖各就位贊引引上林令又贊引引執事者俱入就
位立定贊拜上林令以下皆再拜太官丞出詣饌所贊
引進上林之左白有司謹具請行事退復位太官丞引
饌入太祝迎於座首設於神座前訖太官丞以下還罇
所贊引引上林令盥手洗爵詣酒罇所執罇者舉羃上
林令酌酒贊引引上林令進神座前北向跪奠爵俛伏
興少退北向立太祝持版進於神座之右東向跪讀祝
文曰維某年歲次月朔日開元神武皇帝謹遣某官姓
名敢昭告於玄冥之神順茲時令增冰堅厚式遵常典
將納凌隂謹以黑牡秬黍嘉薦清酌明祀於神尚饗訖
興上林令再拜太祝進跪奠版於神座俛伏興還罇所
太祝以爵酌福酒進上林令之右西向立上林令再拜
受爵跪祭酒遂飲卒爵太祝進受爵還罇所上林令俛
伏興再拜贊引引還本位太祝進跪徹豆俛伏興還罇
所太祝與執罇罍篚者俱復位立定贊引贊拜上林令
以下皆再拜贊引進上林令之左白禮畢贊引引上林
令以下出其祝版焚於齋所
興慶宫祭五龍壇
將祭有司筮日如别儀前祀三日凡應祭之官散齋二
日致齋一日如别儀前祭二日守宫設祭官次於東壝
之外道南北向以西為上設陳饌幔於内壝東門之外
道南北向太樂令設判懸之樂於壇南右校掃除壇之
内外前祀一日晡後一刻諸衞令其屬各以其方器服
守衞壝門清齋一宿奉禮設獻官位於壝東南西向執
事位於獻官東南俱西向北上設奉禮位於獻官西南
贊者二人在南差退設祭官以下門外位於東壝之外
道南每等異位重行北向以西為上郊社令帥齋郎設
散罇五龍各二於壇上東南隅北向西上(罇皆勺羃有坫以置爵)
設洗於壇一東南北向罍水在洗東篚在洗西南肆(篚實以巾)
(爵)執罇罍篚羃者各位於罇罍篚羃之後祀日未明十
刻太官令帥宰人以鸞刀烹牲於厨(牲以少牢)未明三刻郊
社令帥齋郎各服其服升設五龍座於壇上近北南向
東上席以莞設神位各於座首未明一刻祭官以上各
服其服郊社令與良醖之屬入實罇罍太祝以幣置於
篚太官令帥進饌者實諸籩豆簋簠等設於饌幔内質
明謁者引獻官以下就門外位奉禮帥贊者先入就位
執罇罍篚羃者入當壇南重行北向以西為上立定奉
禮曰再拜贊者承傳執罇罍篚羃者皆再拜訖自東陛
升立罇所各就位太樂令帥工人入就位謁者進獻官
之左白有司謹具請行事退復位協律郎跪俛伏興舉
麾工鼓柷乃以姑洗之均樂舞三成偃麾戞敔樂止奉
禮曰衆官再拜在位者皆再拜訖復位太祝取幣於篚
立於罇所太官令帥進饌者奉饌陳於東門之外謁者
引獻官詣南陛升北向立太祝以幣授獻官獻官受幣
登歌作以南吕之均謁者引獻官進北向跪奠幣於青
龍座前諸座皆太祝助奠俱畢獻官再拜訖登歌止謁
者引獻官降自南陛還本位太官令引饌入升自南陛
太祝迎引於壇上設饌於神座前訖降復位謁者引獻
官詣罍洗盥手洗爵訖引升南陛詣酒罇所執罇者舉
羃獻官酌清酒謁者引進神座前北向跪奠爵於青龍
之座太祝等助奠諸座俱畢少退北向立太祝持版進
於青龍座之右東向跪讀祝文曰(祝文臨時制撰)讀訖獻官再
拜太祝進跪奠版於神座俛伏興還罇所太祝以爵酌
福酒進獻官之右西向立獻官再拜受爵跪祭酒啐酒
奠爵興太祝帥齋郎進俎太祝跪减神前胙肉以授獻
官獻官受以授齋郎獻官跪取爵遂飲卒爵太祝進受
爵復於坫獻官再拜謁者引降復位太祝跪徹豆俛伏
興還罇所奉禮曰賜胙贊者唱衆官再拜在位者皆再
拜(獻官不拜)奉禮又曰再拜在位者皆再拜謁者進獻官之
左白禮畢遂引獻官以下出太祝以下復執事位立定
奉禮曰再拜太祝再拜訖出其祝版燔於齋所(如沉玉於川臨)
(時别取進止)
通典卷一百十六
