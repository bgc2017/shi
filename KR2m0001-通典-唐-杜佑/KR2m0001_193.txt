通典卷一百八十八
唐京兆杜佑君卿纂
邊防四
南蠻下
嶺南序略(蠻獠附)
五嶺之南漲海之北三代以前是為荒服秦平天下開
置南海等三郡秦亂趙佗據有其地傳五代九十三歲
至漢武建元中伏波將軍路博德滅之分為儋耳等九
郡其珠崖郡在海洲上大率數歲一反元帝初元中納
賈捐之議罷之後漢光武建武中交趾女子徵側反略
有六十餘城伏波將軍馬援討平之桓靈以後蠻獠又
據象郡象林縣遂為林邑國矣其餘郡縣歴代雖有反
亂州郡兵旋平定之極南之人雕題交趾其俗男女同
川而浴(題額也雕謂刻其肌肉用青湼之也交趾謂足大趾開闊並立相交)其西有噉人
國生首子輙觧而食之謂之宜弟味旨則以遺其君君
憙而賞其父娶妻妾美皆讓其兄烏滸人是也(烏滸地在今南)
(海郡之西南安南府之北朗寧郡營)交趾之南有越裳國周公居攝六
年天下和平越裳以重譯而獻白雉周德既衰於是稍
絶及楚子稱霸朝貢百越秦始皇平天下開嶺外置南
海(今南海始興義寧海豐恩平南陵臨賀高要感義晉康臨封開陽高梁連城新興銅陵懷德潮陽等郡地)
(皆是)桂林(今始安平樂蒙山開江蒼梧潯江臨江鬱林平琴安城賀水常林象郡龍城融水朗寧懷澤寧)
(仁寧浦横山修德龍池永定等郡地皆是)象郡(今招義南潛普寧陵水南昌定川寧越安南武峩龍池忻)
(城九真福禄文陽日南承化玉山合浦安樂海康温水湯泉等郡皆是)至胡亥時南海尉
任囂病且死召南海龍川令真定人趙佗語曰(漢真定今常山)
(郡漢龍川今海豐郡)中國擾亂未知所安番禺(今南海郡)負山嶮阻南
北東西數千里可以為國郡中長吏無足與言故召公
告之即被佗書行南海尉事(被加也)囂死佗即絶秦所開
新道聚兵自守秦已滅佗即擊并桂林象郡自立為南
越武王漢已定天下為中國勞苦故釋佗不誅遣陸賈
立佗為南越王高后時佗乃自稱為南越武帝發兵攻
長沙邊邑敗數縣而去(今長沙衡陽等郡)以兵威財物賂遺閩
越(即今閩川)西甌駱越役屬焉(西甌即駱越也言西者以别東甌耳今南海郡西南懷澤)
(等郡)東西萬餘里南北數千里及孝文帝初立鎮撫天下
乃為佗親塜在真定置守邑歲時奉祀召其從昆季尊
官厚賜寵之詔陸賈使往諭之賈至南越王上書謝願
為藩臣奉職貢至武帝建元四年佗孫胡時閩越王郢
興兵擊南越邊邑胡使人上書曰兩越俱為藩臣無得
擅興兵相攻擊今東越擅侵臣臣不敢興兵唯天子詔
之於是天子多南越義守職約為遣兩將往討閩越淮
南王上書諫曰夫越方外之地劗髮文身之人也(越人劗髮)
(古翦字也劗與翦同)不可以冠帶之國法度理也自三代之盛胡
越不與受正朔非強不能服威不能制也以為不居之
地不牧之人不足以煩中國也(地不可居而人不可牧養)故古者封
内甸服(封内謂封圻千里之内甸服主理王田以供祭祀也)封外侯服(封外千里之外侯候)
(也為王者斥候)侯衛賓服(侯服之外又有衛服賓見於王侯衞二服同為賓也)蠻夷要服
(又在侯衛之外而居九州之内者要言以文德要束之耳)戎狄荒服(此在九州之外者也荒言其荒)
(忽絶遠來去無常)遠近之勢異也自漢初定以來七十二年吳
越人相攻擊者不可勝數然天子未嘗舉兵而入其地
也臣聞越非有城郭邑里也處谿谷之間篁竹之中(竹叢)
(也竹小曰篁)習於水鬭便於用舟地深昧而多水險(昧暗也言多草)
(木)中國之人不知其勢阻而入其地雖百不當其一得
其地不可郡縣也攻之不可暴取也以地圖察其山川
要塞相去不過數寸之間而數百里千里阻險林叢弗
能盡著(不可盡載於圖著張許反)視之若易行之甚難今自攻擊而
陛下以兵救之是反以中國而勞蠻夷也(疲勞中國之人於蠻夷之)
(地)且越人愚戅輕薄(戅陟降反)負約反覆其不用天子之法
度非一日之積也一不奉詔舉兵誅之臣恐後兵革無
時得息也今發兵行數千里負衣糧入越地輿轎而隃
嶺(轎音橋謂隘道輿車也)拕舟而入水(拕曳也音佗)夏月暑時嘔洩霍
亂之病相隨屬也曾未接刃死傷者必衆矣且越人寡
力薄材不能陸戰又無車騎弓弩之用然而不可入者
以保地險而中國之人不能其水土也(能堪)南方暑濕近
夏癉熱(癉黃病丁幹反)暴露水居蝮蛇蠚蟲(蠚毒也音壑)疾疫皆作
兵未血刃而病死十二三雖舉越國而虜之不足以償
所亡(舉謂總取也)臣聞道路言閩越王弟甲弑王而殺之(甲者)
(閩王弟之名)甲以誅死其人未有所屬陛下若欲來内處之
中國使重臣臨存(謂省問)以招致之此必携幼扶老以歸
聖德若陛下無所用之則繼其絶世存其亡國建其王
侯此必委質為藩臣代供貢職陛下以方寸之印丈二
之組不勞一卒不頓一戟(頓音鈍)而威德並行今以兵入
其地必雉兔逃入山林險阻(如雉兔之逃竄而入山林險阻之中)背而去
之則復相羣聚留而守之歴歲經年則士卒罷倦(罷音疲)
糧食乏絶男子不得耕稼樹種婦人不得紡績織絍(絍女)
(今反)陛下以四海為境九州為家生人之屬皆為臣妾人
徒之衆足以奉千官之供租税之收足以給乘輿之御
號令天下四海之内莫不響應陛下垂德惠以覆育之
使元元之甿安生樂業則澤被萬代傳之子孫夷狄之
地何足以為一日之間(間讀曰閑得其地物不足為一日閑暇之虞)而煩汗
馬之勞乎帝不從兵未逾嶺閩越王弟餘善殺郢以降
於是罷兵後至孫興立其母太后夲中國人勸王及幸
臣上書請比内諸侯三歲一朝其相呂嘉不欲遂反攻
殺太后盡殺漢使者立胡長男建德為王發兵守要害
處於是令越人及江淮以南樓船十萬師往討之元鼎
五年秋衛尉路博德為伏波將軍自桂陽下匯水(今連山郡)
(有匯水通四會或作湟匯音會)主爵都尉楊僕為樓船將軍出章郡下
横浦(今南康郡大康縣西南)故歸義越侯二人(故越人降為侯)為戈船下
瀨將軍(瀨水流沙上也伍子胥有戈船以載干戈因謂之戈船)出零陵(今郡)或下灕
水(今桂水)或扺蒼梧(今郡)使馳義侯(越人名遺)因巴蜀罪人發夜
郎兵下牂牁江咸會番禺元鼎六年冬樓船將軍將精
卒先䧟尋陿破石門(今南海郡北)得越船粟因推而前挫越
鋒伏波將軍將罪人道遠後期與樓船會乃有千餘人
遂俱進樓船居前至番禺建德嘉皆城守樓船自擇便
處居東南面伏波居西北面會暮樓船攻敗越人縱火
燒城越素聞伏波暮不知其兵多少伏波乃遣使招降
者賜印綬復縱令相招(來降者即賜以侯印而放令還更相招喻)樓船力攻
燒敵反驅而入伏波營中遲明(遲支二反)城中皆降伏波吕
嘉建德以夜與其屬數百人亡入海伏波遣人追以其故
校尉司馬蘇弘得建德越郎都稽(越中所置郎)得呂嘉戈船
下瀨將軍兵及馳義侯所發夜郎兵未下南越以平遂
以其地為儋耳珠崖南海蒼梧鬱林合浦交趾九真日
南九郡(並今郡地惟交趾則今安南也)置交趾刺史領之自佗王後凡
五代九十三歲而亡焉其珠崖儋耳二郡在海洲上東
西千里南北五百里(今珠崖等郡地)其渠帥貴長耳皆穿珠而
縋之垂肩三寸武帝末珠崖太守會稽孫幸調廣幅布
獻之蠻不堪役遂攻郡殺幸幸子豹合率萬人還復破
之自領郡事討擊餘黨連年乃平豹遣使封還印綬上
書言状制詔即拜豹為珠崖太守(即就也)威政大行獻命
歲至中國貪其珍賂漸相親侮故率數歲一反至元帝
時珠崖數反賈誼孫捐之上書請勿擊曰臣聞堯舜禹
三聖之德地方不過數千里西被流沙東漸於海朔南
暨聲教迄於四海欲與聲教即理之不欲與者不彊理
也故君臣歌德含氣之物各得其宜武丁成王殷周之
大仁也然地東不過江黃西不過氐羌南不過蠻荆北
不過朔方是以頌聲並作視聽之類咸樂其生越裳氏
重九譯而獻此非兵革之所能致及其衰也南征不還
以至於秦興兵遠攻貪外虚内務欲廣地不慮其害而
天下潰畔頼聖漢為百姓請命平定天下至孝文皇帝
偃武行文則斷獄數百人賦四十丁男三年而一事時
有獻千里馬者詔不受其令四方無来獻至孝武皇帝
以國富人逸攘郤匃奴西連諸國至於安息東過碣石
以玄莬樂浪為郡更移營塞制南海以為九郡則天下
斷獄萬數人賦數百造鹽鐵㩁酒之利以佐用度猶不
能足當此之時宼賊並起征伐不休之故也今陛下不
忍㳙㳙之忿欲敺士衆擠之大海之中快心幽冥之地
非所以救助饑饉保全元元也詩云蠢爾蠻荆大邦為
讐自古而患之久矣何况乃服其南萬里之蠻乎駱越
之人父子同川而浴相習以鼻飲與禽獸無異夲不足
郡縣置也顓顓獨居一海之中霧露氣濕多毒草蟲蛇
水土之害人未見虜戰士自死又非獨珠崖有珠犀瑇
瑁也棄之不足惜不擊不損威其人譬猶魚鱉何足貪
也臣竊以往者羌軍言之暴師曾不一年兵出不踰千
里費四十餘萬大司農錢盡乃以少府禁錢續之夫一
隅為不善費尚如此况於勞師遠攻亡士無功乎求之
往古則不合施之當今又不便臣愚以為非冠𢃄之國
禹貢所及春秋所理皆可且無以為至初元三年遂罷
之凡立郡六十五歲凡交趾所統雖置郡縣而言語各
異重譯乃通人如禽獸長幼無别項髻徒跣(為髻於項上)以
布貫頭而着之後頗徙中國罪人使雜居其間乃稍知
言語漸見禮化光武中興錫光為交趾任延守交趾九
真(交趾九真並今之地)於是教其耕稼制為冠履初設媒娉始知
&KR0666;娶建立學校導之禮儀建武十六年交趾女子徵側
及其妹徵貳反攻郡徵側者麊泠縣雒將之女也(麊音麋今)
(承化郡地)嫁為朱鳶人妻素負其雄勇(漢朱鳶今安南府縣)交趾太守
蘇定以法紏之側忿故反於是九真日南合浦蠻俚皆
應之凡略六十五城自立為王交趾刺史及諸太守僅
得自守十八年遣伏波將軍馬援樓船將軍叚志發長
沙(今長沙郡衡陽郡地)桂陽(今桂陽連山郡地)零陵(今零陵江華郡地)蒼梧(今蒙山開)
(江蒼梧潯江郡地)兵萬餘人討之明年夏四月援破交趾斬徵
側徵貳等餘皆降散進擊九真賊都陽等破降之徙其
渠帥三百餘口於零陵嶺表悉平章帝元和初日南徼
外蠻夷䆒不事人(蠻夷别號)邑豪獻生犀白雉永光中日南
象林(在日南郡界今林邑國)蠻夷二千餘人宼掠百姓於是置象
林將兵長史以防其患順帝永和二年日南象林邑徼
外蠻夷區憐等數千人攻象林縣燒城寺殺長吏州郡
并力討之不利帝召公卿百官及四府掾屬(太尉司馬司空大將)
(軍府)問其方略皆議遣荆(今南陽江陵江夏安陸義陽長沙衡陽等郡地)揚(今淮南廣)
(陵等郡江南丹陽等郡江西章郡等地)兖(今陳留許昌東平濟陽濟隂等郡地)荆河(今潁川汝南淮)
(陽睢陽汝隂等郡)四萬兵赴之大將軍從事中郎李固駮曰若
荆揚無事發之可也今二州盗賊盤結不散而復擾動
必更生患又兖州荆河之人遠赴萬里詔書廹促必致
叛亡軍行三十里為程而去日南九千餘里三百日乃
到計人廪五升(古升小故曰五升)用米六十萬斛不計將吏驢
馬之食但負甲自致費便若此九真日南相去千里發
其吏人猶尚不堪何况以四州之卒赴萬里之艱哉前
中郎將尹就討益州叛羌益州諺曰虜来尚可尹来殺
我後就徵還以兵付刺史張喬因其將吏旬月之間破
殄寇虜此發將無益之效州郡可任之騐也宜更選有
勇略仁惠任將帥者以為刺史太守悉使往止交趾府
下(時刺史理廣信今蒼梧郡蒼梧縣)今日南兵單無榖守則不足戰又
不能可一切徙其吏人北依交趾事静之後乃令歸本
還募蠻夷使自相攻有能反間致投首者許以封侯裂
土之賞故并州刺史長沙祝良性多勇決又南陽張喬
前在益州有破虜之功皆可任用昔文帝就加魏尚為
雲中哀帝即拜龔舍為太山今宜即拜良等便道之官
於是拜祝良為九真太守張喬為交趾刺史喬良至單
車入賊地設方略招以威信嶺外復平其後屢為反叛
州郡兵討降之至靈帝建寧三年鬱林(今郡)太守谷永以
恩信招降烏滸人十餘萬内屬皆受冠帶開置七縣然
自漢以後列置州縣獠俗難理率數歲一亂終不足為
大患(大歷中循州刺史哥舒晃據廣州反詔戶部尚書路冀公嗣恭討之晃率其徒拒守凡三歲而滅)
海南序略
海南諸國漢時通焉大扺在交州南及西南居大海中
洲上相去或五三百里五三千里遠者二三萬里乘舶
舉帆道里不可詳知外國諸書雖言里數又非定實也
其西與諸胡國接元鼎中遣伏波將軍路博德開百越
置日南郡其徼外諸國自武帝以来皆獻見後漢桓帝
時大秦天竺皆由此道遣使貢獻及吳孫權遣宣化從
事朱應中郎康泰使諸國其所經及傳聞則有百數十
國因立記傳晉代通中國者盖尠及宋齊至者有十餘
國自梁武隋煬諸國使至踰於前代大唐貞觀以後聲
教遠被自古未通者重譯而至又多於梁隋焉其無異
聞亦不復更記
黃支
黃支國漢時通焉在南海日南之南三萬里俗略與珠
崖相類自武帝以来皆獻見有明珠玉璧琉璃竒石異
物大珠至圍二寸以下而至圓者置之平地終日不停
哥羅
哥羅國漢時聞焉在槃槃東南亦曰哥羅富沙羅國云
其王姓矢利婆羅名米失鉢羅其理城累石為之城有
樓闕門有禁衛宫室覆之以草國有二十四州而無縣
庭列儀仗有纛以孔雀羽餙焉兵器有弓箭刀矟皮甲
征伐皆乘象一隊有象百頭每象有百人衛之象鞍有
鈎攔其中有四人一人執矟一人執弓矢一人執殳一
人執刀賦税人出銀一銖國無𧖟絲麻紵唯出古貝布
畜有牛少馬其俗非有官者不得上髮裹頭又嫁娶初
問婚惟以㯽榔為禮多者至二百盤成婚之時唯以黃
金為財多者至二百兩婦人嫁訖則從夫姓音樂有琵
琶横笛銅鈸鐡鼓簧吹蠡擊鼓死亡則焚屍盛以金甖
沉之大海
林邑
林邑國秦象郡林邑縣地漢為象林縣屬日南郡古越
裳之界也在交趾南海行三千里其地縱廣可六百里
去日南界四百餘里其南水步道二千餘里有西屠夷
亦稱王焉馬援所植兩銅柱表漢界柱處(馬援北還留十餘戶於銅)
(柱處至隋有三百餘戶悉姓馬士人以為流寓號曰馬流人銅柱尋沒馬流人常識其處林邑國記馬援樹兩)
(銅柱於象林南界與西屠國分漢之南境又云銅柱山周十里形如倚蓋西跨重岩東臨大海屈璆道里記又)
(云林邑大浦口有五銅柱焉)後漢末大亂縣功曹姓區有子曰連殺
縣令自號為王子孫相承吳時通使其後王無嗣外孫
范熊代立熊死子逸代立其國有金山石皆赤色其中
生金金夜則出飛状如螢火又出瑇瑁貝齒古貝沉木
香古貝者樹名也其華成時如鵝毳抽以績紡作布潔
白與紵布不殊亦染成五色織為斑布也沉木香土人
破斷之積以歲年朽爛而心節獨在置水中則沉故名
曰沉香次不沉者曰棧香也又出猩猩獸(爾雅云肉之美者猩猩之)
(脣)多琥珀松脂淪入地千歲為茯苓又千歲為琥珀又
云楓脂為之琥珀在地其上及旁不生草木深者或八
九尺大如斛削去皮成焉初如桃膠凝成乃堅其金寳
物産大扺與交趾同以塼為城蜃灰塗之居處為閣名
曰干闌皆開北戶以向日或東西無定尊官有二其一
曰西那婆帝其二曰薩婆地歌其屬官三等其一倫多
姓次歌倫致帝次乙地伽蘭外官分為二百餘部其長
官曰弗羅次曰阿倫如牧宰之差也書樹葉為紙施椰
葉為席男女皆以横幅古貝繞腰以下謂之干漫亦曰
都漫穿耳貫小鐶貴者著革履賤者跣行自林邑扶南
諸國皆然也其王戴金花冠形如章甫加瓔珞出則乘
象吹螺擊鼓罩古貝&KR1259;以古貝為幡旗國不設刑法有
罪者使象蹋殺之林邑浦外有不勞山罪人亦送此山
令其自死其大姓號婆羅門嫁娶必用八月女先求男
由貴男而賤女也同姓還相婚姻人性凶悍果於戰鬭
有弓箭刀槊以竹為弩樂有琴笛琵琶五絃頗與中國
同每擊鼓以警衆吹蠡以節戎其人深目高鼻髮拳色
黑婦人椎髻四時暄暖無霜雪王死七日而葬有官三
日庶人一日皆以函盛屍鼓舞導從轝至水次積薪焚
之收餘骨王則入金甖中沉之於海有官者以銅沉之
海口庶人以瓦送之於江男女截髮随喪至水次盡哀
而止其寡婦孤居散髮至老人皆奉釋法文字同於天
竺王事尼乾道鑄金銀人象大十圍至晉武帝太康中
又来貢獻成帝咸康二年范逸死奴文簒位奴文昔嘗
北至洛陽商貨因教王作宫室兵車器械王愛信之使
為將乃譖王諸子或徙或奔及王死無嗣遂自立為王
乃攻旁國并之有衆四五萬至穆帝永和三年文率其
衆攻䧟日南(今郡地)遂據其地告交州刺史朱蕃(交州今安南府)
以求日南北鄙(今郡地)横山為界初徼外諸國常齎寳物
自海路来貿貨賄而交州刺史日南太守多貪利侵侮
十折二三由是諸國怨憤且林邑少田故貪日南之地
文又襲九真(今郡地)害士庶十八九文死子佛立猶屯日
南九真太守灌邃率兵討佛走之邃追至林邑時五月
立表日在表北影在表南九寸一分自北影之南故開
北戶以向日此大較也佛乃請降其後頻宼日南九德
之郡(今安南日南郡界)殺傷甚多交州遂至虚弱至佛曾孫文
敵後為扶南王子當根純所殺大臣范諸農平其亂而
自立為王死子陽邁立死其子咄復名曰陽邁(初其父陽邁母)
(始産夢人以金藉之夷人謂金為陽邁故為名至咄纂父業又名焉)宋文帝元嘉中侵暴
日南九德諸郡(宋九德郡今安南日南郡界)宋使振武將軍宗元幹
討之剋林邑陽邁父子並挺身奔逃所獲珍異皆是未
名之寳又銷其金人得黃金數十萬斤其後累代自宋
齊梁陳皆遣使朝貢隋文帝既平陳後遣大將軍劉方
率步騎萬餘擊之其王梵志率其徒乘象而戰方多掘
小坑草覆其上因以兵挑之梵志率衆而陣方偽北走
梵志逐之其象多䧟轉相警駭軍遂亂方縱兵擊大破
之遂棄城而走方入其都獲其廟主十八枚皆鑄金為
之蓋有其國十八葉矣方既平其國班師故地遂空梵
志收拾遺人别建國邑至大唐貞觀中其王范頭利死
率國人共立頭利女為王諸葛地者頭利之姑子女王
獨在國中不寧大臣可倫翁定乃立地為王妻之以女
主其國乃定諸葛地自立後遣使可倫因地盤獻火珠
形如水精日正午時以珠承影取艾衣之火見云得之
於羅刹國(今之環王國主即梵志之後在日南郡西陸行二十餘日方至)
扶南
扶南國在日南郡之南海西大島中去日南可七千里
在林邑西南三千餘里其境廣袤三千餘里國俗夲躶
文身被髮(躶郎果反)不制衣裳其先有女為王號曰柳葉年
少壮健有似男子其南有激國人名混潰来伐柳葉降
之遂以為妻惡其躶露形體乃穿疊布貫其首理其國
子孫相傳至王混盤况死國人立其大將范師蔓為王
蔓勇健有權略以兵威伐旁國咸服屬之自號扶南大
王開地五六千里蔓死國亂大將范尋自立為王是吳
晉時也土地坳下而平博氣候風俗物産大較與林邑
同有城邑宫室國王居重閣以木柵為城海邊生大若
葉長八九尺編其葉以覆屋國人亦為閣居為船八九
丈廣纔六七尺頭尾似魚國王行乘象人皆醜黑拳髮
躶身跣行耕種為務一歲種三歲穫又好雕文刻鏤食
器多以銀為之出金鋼可以刻玉狀似紫石英其所生
乃在百丈水底盤石上如鍾乳人沒水取之竟日乃出
以鐡鎚之而不傷鐡乃自損以羖羊角扣之漼然冰泮
貢賦以金銀珠香亦有書記府庫文字類胡吳時遣康
泰朱應使於尋國國人猶躶唯婦人著貫頭泰應謂曰
國中實佳但人褻露可怪耳尋始令國内男子著横幅
今干漫也大家乃截錦為之貧者以布又有老鵰入海
為玳可以裁作馬勒謂之珂西晉太始太康中皆遣使
貢獻東晉時有竺㫋檀稱王亦遣使其後王姓嬌陳如
夲天竺婆羅門也有神語曰應王扶南嬌陳如南至盤
盤扶南人聞之迎而立焉復改制度用天竺法令其國
人居不穿井數十家共一池引汲之俗事天神以銅為
像二面者四手四面者八手手各有所持或小兒或鳥
獸或日月王坐則偏踞翹膝垂左膝至地以白疊敷前
設金盆香爐於其上居喪則削除鬢髮人無禮義男女
恣其奔隨宋齊梁並獻方物隋時其國王姓古龍諸國
多姓古龍訊耆老言崐崘無姓氏乃崑崙之訛隋代遣
使貢獻大唐武德後亦頻来貢貞觀中又獻白頭國二
人於洛陽其國在扶南之西在參半之西南男女生皆
素首身又凝白居山洞之中四面巖嶮故人莫至與參
半國相接
頓遜
頓遜國梁時聞焉(一曰典遜)在海﨑山上地方千里王並羈
屬扶南北去扶南可三千餘里其國之東界通交州其
西界接天竺安息徼外諸國賈人多至其國市焉所以
然頓遜廻入海中千餘里漲海無涯岸舶未曾得逕過
也其市東西交會日有萬餘人珍物寳貨無種不有又
有酒樹似安石榴採其花汁停酒甕中數日成酒出藿
香插枝便生葉如都梁以裛衣國有區撥等花十餘種
冬夏不衰日載數十車貨之其花燥更芬馥亦末為粉
以傅身焉其俗又多鳥葬將死親賓歌舞於郭外有鳥
如鵝口鸚鵡而紅色飛来萬許家人避之鳥食肉盡乃
去燒其骨沉海以為上行人也必生天鳥若廻翔不食
其人乃自悲復以為己有穢更就火葬以為次行也若
不能生入火又不被鳥食以為下行也
毗騫
毗騫國梁時聞焉在頓遜之外大海洲中去扶南八千
里傳其王身長丈二尺頭長三尺自古来不死莫知其
年其王神聖知將来事南方號曰長頸王國俗有室屋
衣服噉粳米其人言語小異扶南國不受估客有往者
亦殺而噉之是以商旅不敢至王常樓居不血食不事
神鬼其子孫死如常人又傳扶南東界即漲海海中有
大洲洲上有諸薄國國東有馬五洲復東行漲海千餘
里有燃火洲其上有樹生火中洲左近人剥取其皮紡
績作布極得數尺以為手巾與蕉麻無異而色微青黑
若小有垢汙則投火復更精潔
干陀利
干陀利國梁時通焉在南海洲上其俗與林邑扶南略
同出斑布古貝㯽榔特精好為諸國之極武帝天監中
遣使貢方物
狼牙修
狼牙修國梁時通焉在南海中其界東西三十日南北
二十日行北去廣州二萬四千里其土氣物産與扶南
略同偏多棧沉婆律等香其俗男女皆袒而披髮以吉
貝布為干漫其王及貴臣乃加雲霞布覆胛以金繩為
絡帶金鐶貫耳女子則披布以瓔珞繞身其國累塼為
城重門樓閣王出乘象有旛毦旗鼓罩白蓋兵衛甚設
武帝天監中遣使獻方物其使云立國以来四百餘年
婆利
婆利國梁時通焉在廣州東南海中洲上自交趾浮海
南過赤土丹丹國乃至其國去廣州二月日行國界東
西五十日行南北二十日行有百三十六聚土氣暑熱
如中國之盛夏榖一歲再熟草木常榮海出文螺𬗋貝
有石名坩(火談反)貝羅初採之柔軟刻削為物暴乾之遂
堅硬有鳥名舍利觧人語其國人皆黑色穿耳附璫披
吉貝如帊及為都漫王乃用斑絲者以瓔珞繞身頭著
金長冠高尺餘形如弁綴以七寳之餙帶金装劍坐金
高坐以銀蹬支足侍女皆為金花雜寳之飾或持白毦
拂及孔雀王出以象駕輿施羽盖珠簾其導從吹螺擊
鼓國人善投輪刃其大如鏡中有竅外鋒如鋸遠以投
人無不中其餘兵器與中國略同俗類真臘物産同於
林邑王姓嬌陳如自古未通中國武帝天監中来貢隋
大業中又遣使貢獻其王姓刹利耶伽大唐貞觀中又
遣使朝貢
槃槃
槃槃國梁時通焉在南海大洲中北與林邑隔小海自
交州船行四十日至其國其王曰楊栗翨(音趐)栗翨父曰
楊德武以上無得而紀百姓多緣水而居國無城皆豎
木為柵王坐金龍牀每坐諸大人皆兩手交抱肩而跽
(暨几反)又其國多婆羅門自天竺來就王乞財物王甚重
之其大臣曰□郎索濫次曰崑崙帝也次曰崑崙□和
(胡卧反)次曰崑崙□帝索甘且其言崑崙古龍聲相近故
或有謂為古龍者其在外城者曰那延猶中夏刺史縣
令其矢多以石為鏃矟則以鐵為刃有僧尼寺十所僧
尼讀佛經皆食肉而不飲酒亦有道士寺一所道士不
食酒肉讀阿修羅王經其國不甚重之俗皆呼僧為比
丘呼道士為貪隋大業中亦遣使朝貢
赤土
赤土國隋時通焉扶南之别種也直崖州之南渡海水
行便風十餘日經鷄籠島至其國所都土色多赤以為
號東波羅刹國西婆羅娑國南訶羅旦國北拒大海地方
數千里王姓瞿曇氏名利富多塞不知有國近遠居僧
祇城亦曰師子城有門三重相去各百許步王宫諸屋
悉是重閣北面而坐三重榻衣朝霞布冠金花冠垂雜
寳瓔珞王榻後作一木龕以金銀五香木雜鈿之龕後
懸一金光熖遠視如項後其官薩陀伽羅一人陀拏(拏女)
(除反)逹义三人迦利密迦三人共掌政事俱羅末帝一人
掌刑法每城置那耶迦一人鉢帝十人其俗皆穿耳剪
髮無跪拜之禮以香油塗身俗敬佛尤重婆羅門婦人
作髻於項後男女通以朝霞朝雲雜色布為衣豪富之室
恣意華靡唯金鏁非王賜不得服用冬夏常温雨多霽
少種植無時特宜稻穄(音祭)白豆黑麻自餘物産多同於
交趾以甘蔗作酒雜以紫瓜根戲有雙六鷄卜冬至之
日影直在下夏至日影在南戶皆北向煬帝時募能通
絶域大業三年屯田主事常駿虞部主事玉君正等應
召駿等自南海郡乘舟晝夜二旬每值便風至焦石山
而過東南泊陵伽鉢拔多洲西與林邑相對上有神祠
焉又南行至師子石自是島嶼連接又行二三日西見狼
牙修國之山於是南逹雞籠島至於赤土之界月餘至
其國都駿等奉詔書上閣王以下至皆坐宣詔訖引駿
等入宴王前設兩牀上並設草葉盤方丈五尺上有黃
白紫赤四色之飰牛羊魚鱉猪瑇瑁之肉百餘品延駿
升牀從者坐於地席及還遣那耶迦隨駿貢方物既入
海見綠魚羣飛水上浮海十餘日至林邑東南並山而
行(並音蒲浪反)其海水闊千餘步色黃氣腥舟行十日不絶
云是大魚糞也循海北岸達於交趾六年却還到中國
焉
真臘
真臘國隋時通焉在林邑西南夲扶南之屬也去日南
郡舟行六十日而至南接車渠國西有朱江國王姓刹
利自其祖漸以強盛至其王質多斯那遂兼扶南而有
之死子伊奢那先代立大業中遣使朝貢居於伊奢那
城郭下二萬餘家城中有大堂是其王聽政之所大城
三十所城有數千家各有部帥官名與林邑同其王坐
五香七寳牀施寳帳以文木為竿象牙鈿為壁狀如小
屋懸金光熖有同於赤土有五大臣及諸小臣朝於王
者輙於階下三稽首王喚上階則跪以兩手抱膊繞王
環坐議政事訖跪伏而去其國與參半朱江二國和親
數與林邑陀洹二國戰争王初立之日所有兄弟並刑
殘之或去一指或劓其鼻别處供給不得仕進人形小
而色黑婦人亦有白者悉拳髮垂耳性氣捷勁居處器
物頗類赤土以右手為淨左手為穢飲食多酥酪沙糖
粇米餅欲食之時先取雜肉羹與飯相和手擩而食之
其國北多山阜南有水澤地氣尤熱有婆那娑樹無花
葉似柿實似冬瓜菴羅樹花葉似棗實似李毗野樹花
似木瓜葉似杏實似楮婆田羅樹花葉實並似棗而小
異歌畢佗樹花似李葉似榆而厚大實似李其大如升
自餘多同九真海中有魚名建同四足無鱗其鼻如象
吸水上噴高五十尺有浮湖魚其形似䱇觜如鸚鵡有
八足多大魚半身出水覩之如山每五六月中毒氣流
行即以白猪白羊於城西門外祠之不然五榖不登六
畜多死人衆疾疫東有神名婆多利祭用人肉其年王
别殺人以夜祠禱有守衛者千人其敬鬼神如此多奉
佛法尤信道士佛及道士立像於館大唐武德六年遣
使獻方物
羅刹
羅刹國在婆利之東其人極陋朱髮黑身獸牙鷹爪時
與林邑人作市輙以夜晝日則掩其面隋煬帝大業三
年遣使常駿等使赤土國至羅刹
投和
投和國隋時聞焉在海南大洲中真臘之南自廣州西
南水行百日至其國王姓投和羅名脯邪乞遥理數城
覆屋以瓦並為閣而居屋壁皆以彩畫之城内皆王宫
室城外人居可萬餘家王宿衞之士百餘人每臨朝則
衣朝霞冠金冠耳掛金環頸掛金涎衣(涎叙連反)足履寳装
皮履官屬有朝請將軍總知國政又有參軍功曹主簿
城局金威將軍贊理贊府等官分理文武又有州及郡
縣州有參軍郡有金威將軍縣有城局其為長官初至
各選官僚助理政事刑法盜賊重者死輕者穿耳及鼻
并鑽鬢私鑄銀錢者截腕國無賦稅俱隨意供奉無多
少之限多以農商為業國人乘象及馬一國之中馬不
過千匹又無鞍轡唯以繩穿頰為之節制音樂則吹蠡
擊鼓死喪則祠祀哭泣又焚屍以甖盛之沉於水中若
父母之喪則截髮為孝其國市六所貿易皆用銀錢小
如榆莢有佛道有學校文字與中夏不同訊其耆老云
王無姓名齊杖摩其屋以草覆之王所坐塔圓似佛塔
以金飾之門皆東開坐亦東向大唐貞觀中遣使奉表以
金函盛之又獻金榼(苦盍反)金鎖寳帶犀象海物等數十
品
丹丹
丹丹國隋時聞焉在多羅磨國西北振州東南(振州今延德郡)
(珠崖同島山上)王姓刹利名尸陵伽理所可二萬餘家亦置州
縣以相統領王每晨夕二時臨朝其大臣八人號曰八
座並以婆羅門為之王每以香粉塗身冠通天冠掛雜
寳瓔珞身衣朝霞足履皮屨近則乘輿遠則馭象其攻
伐則吹蠡擊鼓兼有幡旗其刑法盜賊無多少皆殺之
土出金銀白檀蘇方木㯽榔其榖唯稻畜有沙牛羖羊
猪鷄鵝鴨麞鹿鳥有越鳥孔雀果蓏(力果反)有蒲桃石榴
瓜瓠菱蓮菜有葱蒜蔓青
邊斗
邊斗國(一云班斗)都昆國(一云都軍)拘利國(一云九離)比嵩國並隋時
聞焉扶南度金隣大灣南行三千里有此四國其農作
與金隣同其人多白色都昆出好棧香藿香及流黃其
藿香樹生千歲根夲甚大伐之四五年木皆朽敗唯中
節堅固芬香獨存取以為香
杜薄
杜薄國隋時聞焉在扶南東漲海中直海渡數十日而
至其國人貌白晳皆有衣服國有稻田女子作白疊華
布出金銀鐡以金為錢出鷄舌香可含以香不入衣服
鷄舌其為木也氣辛而性厲禽獸不能至故未有識其
樹者華熟自零随水而出方得之杜薄洲有十餘國城
皆稱王
薄剌
薄剌國隋時聞焉在拘利南海灣中其人色黑而齒白
眼睛赤男女並無衣服
□焚
□焚洲抱朴子云□焚洲在南海中薰綠水膠所出膠
如楓脂所以不可多得者止患狤&KR2077;(上音吉下音屈)獸啖人此
獸大者重十斤狀如水獺其頭身及他處了無毛唯從
鼻上以竟脊至尾上有毛廣一寸許青毛長三四分許
其無毛處則如韋囊人張捕得之斬刺不傷積薪烈火
縛以投火中薪盡而此獸不焦湏以大杖打之皮不傷
而骨碎都盡乃死耳
火山
火山國隋時聞焉去諸薄東五千里國中皆有火雖雨
不熄中山有白鼠扶南土俗傳云火洲在焉五洲之東
可千餘里春月霖雨雨止則火燃洲上林木得雨則皮
黑得火則皮白諸左右洲人以春月取其木皮績以為
布或作燈炷布若小穢投之火中復潔又有加營國北
諸薄國西山周三百里從四月火生正月火滅火燃則
草木葉落如中國寒時人以三月至此山取木皮績為
火浣布
無論
無論國隋時聞焉在扶南西二千餘里其國大道左右
夾種枇杷樹及諸華果行其下常有重隂十里一亭亭
皆有井食麥飯飲蒲桃酒如膠若飲即以水和之味甚
甘美
婆登
婆登國在林邑南海行二月東與訶陵西與迷黎車接
北隣大海風俗與訶陵同種稻每月一熟有文字書於
貝多葉其死者口實以金又以金釧貫於四支然後加
以婆律膏及檀沉龍腦等香積薪以燔之大唐貞觀二
十一年遣使朝貢
烏篤
烏篤國在中天竺南一名烏伏那地方五千餘里百姓
殷實人性愞弱頗詭詐尤工禁術篤信佛法文字禮儀
略同天竺自古不通中國大唐貞觀中其王逹摩因陀
訶斯遣使獻龍腦香
陀洹
陀洹國在墮和羅西北大唐貞觀中遣使獻鸚鵡毛羽
皓素頭上有紅色數十莖與翅齊
訶陵
訶陵國去真臘之南大唐貞觀中遣使獻金花等物王
之所居竪木為城造大屋重閣覆以㯶櫚所座牀悉以
象牙為之食以手擐之(擐古患反)又以椰樹花為酒飲之亦
醉有山穴每涌而出鹽國人取之以食其國别有毒人
與常人同止宿則令身上生瘡與之交合便即致死若
涎液霑著草木即枯其人身死不爛不臭
多蔑
多蔑國大唐貞觀中通焉在南海邊界周廻可一月行
南阻大海西俱游國北波刺國東陁洹國戶口極多置
三十州不役屬他國有城郭宫殿樓櫓並用瓦木以十
二月為歲首其物産有金銀銅鐡象牙犀角朝霞朝雲
其俗交易用金銀朝霞等衣服百姓二十而稅一五榖
蔬菜與中國不殊
多摩長
多摩長國居於海島東與婆鳳西與多隆南與羊支跋
華言五山也北與訶陵等國接其國界東西可一月行
南北可二十五日行其王之先龍子也名骨利骨利得
大鳥卵剖之得一女子容色殊妙即以為妻其王尸羅
劬庸伊說即其後也大唐顯慶中遣使貢獻其俗無姓
王居以柵為城以板為屋坐獅子座東向衣物與林邑
同勝兵二萬餘人無馬有弓刀甲矟婚姻無同姓之别
其食器有銅鐡金銀所食尚酥乳酪沙糖石蜜其家畜
有羖羊水牛野獸有麞鹿等死亡無喪服之制以火焚
其屍其音樂略同天竺有波那婆宅護遮菴磨石榴等
果多甘蔗從其國經薩盧都思訶盧君那盧林邑等國
逹於交州
哥羅舍分
哥羅舍分在南海之南其國地接墮和羅國勝兵二萬
人其王滿越伽摩大唐顯慶五年遣使朝貢
通典卷一百八十八
