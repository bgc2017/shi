通典卷一百七十八
唐京兆杜佑君卿纂
州郡八
古冀州上(今置郡府二十二縣一百二十七)
河内(懷)五縣(河内)(脩武)(獲嘉)(武德)(武陟)
汲郡(衛)五縣(汲)(衛)(新鄉)(共城)(黎陽)
鄴郡(相)十一縣(安陽鄴堯城慮洹水河滏陽陰内黃林臨湯)
(成安)(臨漳)
廣平(洺)十縣(永年洺鷄澤安曲周水清漳鄉邯鄲臨武洺肥平)
(恩)
鉅鹿(邢)九縣(龍崗任)(南和内邱)(平鄉青山)(鉅鹿堯山)(沙河)
信都(冀)九縣(信都強南宫水堂陽城武強邑下博棗衡阜武)
趙郡(趙)九縣(平棘邑元氏鄉昭慶城欒城晉贊皇高栢臨寧)
常山(鎮)九縣(真定門鹿泉邑井陘山靈壽唐稾城九石房行)
博陵(定)十一縣(安喜義北平望鼔城無常陽唐新樂豐都極昌)
(陘邑)(深澤)
河間(瀛)六縣(河間舒博野平)(束城)(樂壽)(高陽)
文安(莫)六縣(鄚興清苑唐)(任邱)(文安)(長豐)
饒陽(深)四縣(饒陽)(安平)(鹿城)(陸澤)
上谷(易)八縣(易廽遂城亭淶水城容城五樓坂)(滿城)
范陽(幽)十一縣(薊昌歸義潞范陽清安次鄉固安平永良武)
(清)(廣寧)
順義(順)一縣(賓義)
歸化(分順州置)一縣(懷柔)
歸德(燕)一縣(遼西)
媯川(媯)二縣(懷戎)(媯川)
漁陽(薊)三縣(漁陽)(三河)(玉田)
密雲(檀)二縣(密雲)(燕樂)
北平(平)三縣(盧龍)(石城)(馬城)
柳城(營)一縣(柳城)
古冀州
禹貢曰冀州既載(載始也冀州堯都故禹理水自此而始也以唐虞之都不言封略餘州所)
(至即是其境矣)壺口雷首至于太岳(壺口山在今文城郡吉昌縣太岳在今平陽郡霍邑)
(縣即霍山也雷首在今河東郡河東縣此山凡有八名即歴山首陽山薄山襄山甘棗山中條山渠猪山獨山)
(等名是也)既脩太原至于岳陽(太原今太原府岳陽即霍山也亦曰太岳)覃懷底
績至于衡漳(覃懷近河地名今河内郡也底致也績功也衡漳謂漳水横流而入河在今廣平郡)
(西北肥鄉縣界也)厥土惟白壤(柔土曰壤)恒衛既從大陸既作(恒衛二水)
(名也恒水出恒山在今博陵郡恒陽縣界衛水在今常山郡靈壽縣西山所出大陸澤鄭玄云在鉅鹿北言水)
(徙故道可以耕作今趙郡象城縣界)島夷皮服(海曲曰島居島夷而衣其皮)夾右碣石
入于河(碣石海邊山名在今北平郡盧龍縣地言禹夾行此山之右入河逆上也)舜以冀州
南北闊大分衛水為幷州燕以北為幽州並置牧周禮
職方曰河内曰冀州山曰霍藪曰楊紆(爾雅云秦有楊紆而此以為冀)
(州藪未詳其義及所在也)川曰漳浸曰汾潞(漳水出今上黨郡長子縣界汾水出今樓煩郡)
(静樂縣山潞水出今密雲郡密雲縣也)其利松栢人五男三女畜宜牛羊
榖宜黍稷其地險易帝王所都亂則冀安弱則冀強荒
則冀豐故曰冀州其在天官昴畢則趙之分野(漢之趙國信都)
(真定常山中山涿郡之高陽鄚州鄉廣平鉅鹿河間渤海之東平舒中邑文安束州成平章武河以北也南至)
(浮水繁陽内黃斥丘西有太原定襄雲中五原上黨皆其分也今鄴郡廣平鉅鹿信都趙郡常山博陵河間文)
(安饒陽高平上黨樂平陽城太原定襄雲中單于鴈門之西南境樓煩之南境西河之東境皆是也)尾箕
則燕之分野(漢之漁陽右北平遼西遼東上谷代郡鴈門涿郡之易容城范陽北新城故安涿縣)
(良鄉新昌及渤海之安次皆其分也今上谷范陽順義歸化歸德媯川漁陽密雲北平柳城馬邑安邊鴈門之)
(東北境樓煩之北境皆是也)兼得秦魏衛之交(漢之西河今昌化之北境西河之西境宜)
(屬秦漢之高陵以東盡河内今河東平陽文城太寧昌化之南境綘郡陜郡之河北地河内之西境並宜屬魏)
(漢之河南野王朝歌今河内之東境汲郡皆宜屬衛矣)秦平天下置郡為鉅鹿(今常)
(山信都趙郡之東北境博陵郡之西境鉅鹿之北境饒陽之南境兼兖州之域景城之南境皆是也)邯戰
(今廣平鄴郡鉅鹿之南境趙郡之西南境皆是也)上谷(今上谷范陽文安河間媯川歸化順義歸德饒)
(陽之北境趙博陵之東境及兖州之域景城之北境皆是也)漁陽(今漁陽密雲郡地皆是也)右北
平(今北平郡)遼西(今柳城及北平郡之東境皆是也)河東(今河東綘郡陜郡之北境平陽太寧)
(文城等郡皆是也)上黨(今上黨高平樂平陽城等郡皆是也)太原(今太原西河昌化定襄及鴈門)
(之南境樓煩等郡地皆是也)代郡(今安邊及馬邑之北境皆是也)鴈門(今馬邑之南境鴈門之北)
(境皆是也)雲中(今雲中單于府是也)及三川郡之北境(今河内郡)漢武置十
三州此為冀州(領郡國九)幽州(領郡國十)幷州(領郡九古冀州西境則屬司隸今河)
(東絳郡平陽河内汲郡)後漢並因前代為冀州(理於鄗鄗今趙郡高邑縣袁紹曹公)
(理鄴鄴今郡縣鄗呼各反)幽州(理薊今范陽郡縣)幷州(理晉陽今太原府)魏並因之
晉置冀州(領郡國十三理房子今趙郡縣)幽州(領郡國七理涿今范陽郡是也)幷州(領郡)
(國六)惠帝之後其地淪沒於劉元海石勒慕容儁又為苻
堅所陷堅敗慕容垂據之後屬後魏自此分割不可詳
焉大唐分置十五部此為河北道(范陽汲郡鄴郡廣平饒陽河間常山博陵)
(信都趙郡鉅鹿文安上谷北平密雲媯川漁陽柳城歸德順義歸化等郡)河東道(河東綘郡北平平陽)
(太原上黨西河高平太寧昌化文城陽城定襄樂平鴈門樓煩安邊雲中馬邑等郡)兼分入都畿
(河内郡)關内道(單于)
河内郡(東至汲郡二百六十里南至三里北至高平郡里西至河南府濟陰縣七十)
(一百四十里東南到滎陽郡一百五十里西南到河南府一百四十里西北到河南府界一百七十里東)
(北到汲縣二百六十里去西京九百九十里去東京一百四十里戸五萬四千一百口三十一萬五千三)
(百七十)
懷州(今理河内縣)禹貢覃懷之地(禹貢曰覃懷底績)太行山在焉周
為畿内及衛邘雍三國(邘音于)春秋時又屬晉左傳襄王
賜文公陽樊隰原攢茆之田晉於是始啓南陽(杜注云晉山之)
(南河之北故曰南陽也)又云武王克商蘇忿生以温為司寇其田
有隤懷是也(隤徒回反)戰國時為魏衛二國之境秦始皇滅
衛其君角徙居野王阻共山保之胡亥廢角為庶人以
其地屬三川郡項羽立司馬卭為殷王王河内漢高帝
初為殷國尋更名河内郡後漢因之晉為河内汲二郡
地後魏置懷州兼置河内郡隋初郡廢而懷州如故煬
帝初州廢復置河内郡大唐因之亦為東畿内之郡領
縣五河内(漢野王縣有沁水自河南府濟源界流入)脩武(本殷寗邑韓詩外傳曰武王伐)
(紂勒兵於寗故曰脩武有古南陽城漢山陽縣故城在今縣西北有濁漉城漢獻帝為山陽公居於此矣)獲
嘉(漢武幸緱氏至汲縣之新中鄉得南越相吕嘉首因立獲嘉縣後周置脩武郡隋置殷州是也)武德
(周司寇蘇忿生之邑東魏置武德郡漢射犬故城在今城北又有漢平臯縣故城在今縣西)武陟(漢懷)
(縣地故城在今縣西)
汲郡(東至靈昌郡一百一十里南至靈昌郡酸棗縣七十五里西至河内郡二百六里北至鄴郡一百九)
(十里東南到靈昌郡一百三十里西南到河内郡二百六十里西北到高平郡陸山縣四十里東北到鄴)
(郡臨河縣一百六十里去西京一千九百九十里去東京三百九十里戶四萬六千九百八十口二十萬)
(七千九百八十)
衛州(今理汲縣)殷之舊都周既滅殷以殷餘人封康叔為衛
君居河淇之間故商墟也其後衛為翟人所滅齊桓更
封衛於河南楚丘而河内殷墟復屬於晉戰國時屬衞
秦幷天下為東郡三川二郡之地二漢為河内魏二郡
地魏置朝歌郡晉改置汲郡後魏亦為汲郡東魏置義
州後周為衛州又分置脩武郡隋初郡廢煬帝初州廢
復為汲河内二郡地大唐為汲郡領縣五汲(漢舊縣牧野之)
(地即紂都近郊三十里即此也)衛(漢朝歌縣古殷朝歌城在今縣西紂都有鹿臺謂之殷墟上宫臺詩曰要)
(我乎上宫即此也今縣西北有黑山蘇門山孫登隠處淇水出共山東至今縣界入河謂之淇水口漢建安中)
(曹公於水口下大枋木以成堰遏淇水東入白溝以通漕運故時人號其處為枋頭晉大將軍桓温為慕容暐)
(將慕容垂所敗於枋頭即此也枋音方洪音其)新鄉(縣西南三十二里有鄘城即鄘國)共城(古共)
(伯國故城在縣東漢共縣)黎陽(漢舊縣魏置黎州及黎陽有白馬津即酈生所云杜白馬之津是也後魏)
(改為黎陽津又有枉人山古凡伯國在北有大伾山今名黎陽東山又名青檀山在縣南七里其張楫云成臯)
(山是大伾山謬也)
鄴郡(東至魏郡二百十里南至汲郡一百九十里西至上黨郡三百里北至廣平郡一百八十里東南到)
(汲郡黎陽縣一百六十里西南到高平郡三百二十里西北到上黨郡黎城縣三百里東北到廣平郡肥)
(鄉縣一百四十里去西京一千四百二十五里去東京五百六十里戶十萬九千四百五十口五十九萬)
(一百九十六)
相州(今理安陽縣)殷王河亶甲居相即其地也春秋時屬晉
戰國時屬魏後屬趙秦兼天下為邯鄲郡地漢為魏郡
後漢因之魏武王建都於此(魏氏都在鄴縣)晉亦為魏郡後趙
石季龍前燕慕容儁竝都之(皆都於鄴冉閔為慕容儁所滅慕容暐為苻堅所滅)
後魏道武置相州取河亶甲居相之義東魏静帝初遷
都於此改置魏尹及置司州牧北齊又都焉改為清都
郡置尹(後周武帝平高緯也)後周置相州及魏郡(自故鄴移治安陽城)隋初
郡廢煬帝初州廢復置魏郡(自北齊之滅衣冠士人多遷關内唯技巧商販及樂)
(戶移實郡郭由是人情險詖至今好為訴訟也)大唐為相州或為鄴郡領縣十
一安陽(漢魏郡城在今縣東北有韓陵山即高歡破爾朱兆之所又有丹藍嵯山)堯城(有丹)
(朱陵又有羛陽聚故城在今縣東左傳云晉荀盈卒於戲陽注云内黃縣戲陽城戲與羛同許宜反)洹水
(有洹水音恒)滏陽(有漳河滏水隋置慈州滏音父)内黃(漢舊縣有繁河漢繁陽縣故城在今縣西)
(北)鄴(後漢末冀州刺史嘗理於此有魏武帝文帝甄后等三陵臺東魏北齊皆都於此後周置相州後徙)
(相州於安陽山漳水在縣西晉史曰石勒諸將佐議欲都於鄴將攻三臺張賓進曰三臺險固攻守未可卒下)
(於是進據襄國)林慮(漢為隆慮後漢避殤帝諱改為臨慮)臨河(有王莽河古淇河及顓頊陵在焉)
湯陰(古羑里城紂拘周文王之所漢蕩陰縣蕩音湯)成安(漢斥丘縣故城在東南地斥鹵故名焉)
臨漳
廣平郡(東至清河郡臨清縣一百二十里南至鄴郡一百八十里西至上黨郡涉縣界二百五十里北)
(至鉅鹿郡南和縣五十里東南到魏郡魏縣界九十里西南到鄴郡滏陽縣界七十里西北到鉅鹿郡沙)
(河縣界六十里東北到清河郡宋城縣一百一十里去西京一千五百八十里去東京七百六十里戶八)
(萬九千二百九十口六十六萬二千八百一十)
洺州(今理永年縣)禹貢覃懷底績至于衡漳(衡漳在今郡南肥鄉縣界)春
秋時赤狄之地(晉荀林父敗赤狄於曲梁即此)其後屬晉七國時趙所
都秦幷天下屬邯鄲郡漢初置廣平國武帝改為平干
國宣帝復為廣平國後漢光武省廣平入鉅鹿郡後為
魏郡之西部魏改為廣平郡晉因之後魏為廣平郡後
周置洺州隋煬帝初置武安郡大唐初劉黑闥都之尅
平置洺州或為廣平郡領縣十永年(漢曲梁縣也又漢廣平縣故城)
(在今縣北隋以煬帝諱改曰永年)鷄澤(有沙河)曲周(漢舊縣故城在今縣西南紂鉅橋倉亦在)
(於此)清漳(南近漳水)邯鄲(戰國時趙國所都自敬侯始都之有&KR1244;臺洪波臺亦漢舊縣邯山名鄲盡)
(也漢趙王如意温明殿在此焉)臨洺(漢易陽縣北齊置襄郡)武安(漢舊縣有武安城趙奢與秦軍)
(戰鼓譟武安屋瓦皆震即此也)洺水(有衡漳瀆或云禹貢曰覃懷底績至於衡漳即此也)肥鄉(漢列)
(人縣故城在今縣東北有漳水)平恩(漢舊縣)
鉅鹿郡(東至清河郡二百三十里南至廣平郡臨洺縣六十五里西至樂平郡縣二百四十里北至趙)
(郡一百七十里東南到廣平郡曲周縣一百十里西南到廣平郡武安縣一百二十里西北到太原郡樂)
(平縣五十里東北到信都郡二百六十里去西京一千六百七十里去東京八百五十里戶六萬七千六)
(百六十口四十六萬二千七百八十)
邢州(今理龍崗縣)古祖乙遷於邢即此地亦邢國也春秋時
衛侯滅邢魯僖公時晉伐衛取邢其地遂屬晉七國時
屬趙秦為鉅鹿邯鄲二郡地項羽分趙立張耳為常山
王居信都更名信都曰襄國即其地也漢屬鉅鹿常山
二郡及趙廣平二國地後漢因之晉為鉅鹿趙二國石
勒都於此(張賓進說曰襄國因山憑險形勝之國可都之)後魏為鉅鹿郡隋置
邢州煬帝初置襄國郡大唐為邢州或為鉅鹿郡領縣
九龍崗(秦為信都縣項羽改為襄國漢至隋始改為龍崗夷儀嶺在縣北百五十里左傳云邢遷)
(於夷儀即此)南和(漢舊縣後周置南和郡)平鄉(亦漢舊縣地或云秦置鉅鹿郡於此即古大鹿)
(之野有沙丘之臺紂所築即始皇死處)鉅鹿(漢南欒縣地漢鉅鹿今平鄉縣也)沙河(漢襄國縣)
(地隋置)任縣(漢張縣地)内丘(漢曰中丘隋以國諱改之)青山(隋置)堯山
信都郡(東至平原郡二百十里南至清河郡一百三十里西至趙郡一百六十里北至河間郡二百三)
(十里東南到博平郡三百里西南到鉅鹿郡二百六十里西北到饒陽郡百三十里東北到景城郡三百)
(五十里去西京一千九百五十里去東京一千一百里戸十一萬一千八百八十口八十二萬六千七百)
(七十)
今之冀州(理信都縣)古冀兗二州之域(禹導河自大伾山北過浲水至于大陸按)
(地理志浲水南自清河郡經城縣界入當郡南宫縣界又東北入信都縣界水經云浲故瀆又東北經辟陽亭)
(北又經信都城東散入澤渚按辟陽亭在今郡理東南三十五里今縣乃漢信都國城則郡理東入兗州之域)
(郡理西入冀州之域焉)春秋時晉地戰國時屬趙秦為鉅鹿郡地
漢高帝置為信都郡景帝改為廣川國宣帝復為信都
國後漢眀帝更名樂成國安帝更名安平國漢末兼置
冀州(領郡國九理於此)晉亦然後魏為長樂郡兼置冀州北齊
後周皆因之隋初郡廢而冀州如故煬帝初州廢復置
信都郡大唐為冀州龍朔二年改為魏州咸亨三年復
舊或為信都郡(郡今理即漢信都國城)領縣九信都(漢舊縣禹導河北過)
(浲水即此亦曰枯浲渠西南自南宫縣界入漢昌城縣故城在今縣北又有漢扶柳縣故城在今縣西)南
宫(漢舊縣漢吕后封張敖子偃為南宫侯即此浲水故瀆南自清河郡經城縣界入)堂陽(漢舊縣在)
(堂水之陽)武強(漢武隧縣)下博(漢舊縣)棗強(漢舊縣又有漢廣川縣故城在今縣東北)衡
水(有衡漳故瀆)阜城(漢舊縣)武邑(漢舊縣浲水西南自衡水縣界而東北經縣城西北)
趙郡(東至信都郡一百六十里南至鉅鹿郡一百七十九里西至太原府五百五十九里北至常山郡一)
(百里東南到信都隔河相去一百六十五里西北到常山郡一百七十里西南到鉅鹿郡一百九十五里)
(東北到博陵郡三百十七里去西京一千八百五十里去東京一千三百十里戶六萬一千一百六十三)
(口三十七萬四千七百十二)
趙州(今理平棘縣)春秋時晉地戰國時屬趙秦為邯鄲鉅鹿
二郡地後漢屬常山國鉅鹿郡地兼置冀州(領郡國九理鄗今高)
(邑縣是)晉為趙國亦置冀州(領郡國十三理房子今縣)後魏為趙郡眀
帝兼置殷州北齊改殷州為趙州郡仍舊隋改置欒州
煬帝改為趙州尋復為趙郡大唐為趙州或為趙郡領
縣九平棘(漢南平棘縣故城在今縣南又有漢宋子縣故城在今縣北有槐水)元氏(漢舊)
(縣漢常山郡故城在今縣西後漢光武征彭寵陰后生眀帝於此)昭慶(漢廣阿縣後魏置殷州及高齊)
(鉅鹿郡後改為南趙郡隋為大陸縣有大陸澤舊是象城天寳中改焉)欒城(漢之關縣地)贊皇
(有贊皇山)高邑(漢之鄗縣光武即位更名高邑鄗音呼各反)柏鄉(漢鄗縣地漢光武即位壇在此)
(漢南䜌縣故城在今縣東北)臨城(漢舊縣也有泜水舊是房子天寳中改焉)寧晉(漢癭陶縣)
常山郡(東至博陵郡一百二十四里南至趙郡一百里西至太原府五百一十六里北至安邊郡四百)
(九十里東南到博陵郡鼔城縣一百九十里西北到鴈門郡五百四十里西南到太原府樂平縣三百二)
(十里東北到博陵郡一百二十里去西京一千七百七十里去東京一千一百三十里戶五萬三千五百)
(十口三十一萬七千七百一十七)
鎮州(今理真定縣)春秋時鮮虞國之地(左傳曰晉荀吳以上軍伐鮮虞注云中山)
(新市縣也)戰國時屬趙(趙之東恒邑也)秦屬鉅鹿郡漢高帝置恒山
郡後避文帝諱改曰常山郡亦屬真定國後漢屬常山
國晉復為常山郡後魏因之後周置恒州領常山郡隋
初廢煬帝初州廢復置常山郡大唐乾元年復為恒州
或為常山郡天寳十五載改為平山郡元和十五年改
為鎮州領縣九真定(漢中山國之東恒邑亦漢舊縣漢新市縣故城在東北也)鹿
泉(井陘口在此今謂之土門漢韓信破趙軍殺陳餘於此)井陘(漢舊縣古井陘武德初置井州今縣)
(城實中甚固)靈壽(本中山國之都也漢舊縣故城在今西北衛水在今西山東北入滹沱河滹音乎沱)
(音陁)稾城(後周置鉅鹿郡隋置廉州漢槀縣故城在今縣西壘故肥子國漢以為縣亦在今縣西南)九
門(漢舊縣)石邑(漢舊縣井陘山甚險固故李左車說陳餘曰井陘車不得方軌騎不得成列請守之)
(不從故城在今縣西北俗謂之人文城有卑山卑音蔽今名抱犢山西面危絶山頂有二泉後魏葛榮亂百姓)
(抱犢上山因名焉)房山(漢蒲吾縣後漢房山縣在西北俗名曰王母山上有西王母祠)行唐(漢舊)
(縣游水所出)
博陵郡(東至河間府二百八里南至趙郡三百一十七里西至常山郡一百二十四里北至安邊郡四)
(百九十里東南到饒陽郡一百七十里西南到常山郡一百二十里西北到常山郡行唐縣七十里東北)
(到文安郡二百五十里去西京二千一百里去東京一千二百里戶七萬六千六百口四十七萬七千二)
(百六)
定州(今理安喜縣)帝堯始封唐國之地戰國初為中山國後
為魏所并後又屬趙秦為上谷鉅鹿二郡之地漢高帝
置中山郡(中山記曰城中有山故曰中山)景帝改為中山國後漢因之
晉亦不改後燕慕容垂移都於此(都中山置中山郡至慕容寳為後魏所陷)
北岳常山在焉後魏為中山郡兼置安州道武帝改為
定州後周置總管府領鮮虞郡隋初郡廢煬帝初置博
陵郡後改為高陽郡大唐為定州或為博陵郡領縣十
一安喜(古中山鮮虞地漢盧奴縣有盧水水黑曰盧不流曰奴因名焉)北平(秦曲逆縣漢為)
(蒲陰縣蒲水所出在今縣西北)鼓城(春秋鼔子國也漢臨平縣故城在東南又有漢下曲陽縣在西)常
陽(漢上曲陽縣也常山在縣北一百四十里常水所出)新樂(春秋時鮮虞國漢新市縣地盖堯帝始封)
(之唐國也)義豐(漢安國縣又有漢解瀆亭在今縣東北)望都(漢舊縣堯始封於此堯山在北堯母)
(慶都山在南有中人亭左人亭即今縣地也倒馬故關在縣西北極險要也)無極(漢舊縣)唐昌
(漢苦陘縣又有中山故城在縣東北有漢石臼河又西北有故關邑城即漢關縣)深澤(漢南深澤縣)
陘邑
河間郡(東至景城郡二百里南至信都郡二百三十里西至博陵郡二百八里北至文安郡一百八里)
(東南到景城郡弓高縣一百四十七里西南到饒陽郡一百五十里西北到上谷郡二百十里東北到景)
(城郡魯城縣二百五十七里去西京二千二百十里去東京一千三百四十里戸九萬五千二百四十口)
(六十四萬二千五百二十二)
瀛州(今理河間縣)春秋時屬晉七國時屬趙秦上谷郡之地
漢屬涿郡後為河間國後漢及晉因之後魏為河間郡
孝文帝分置瀛州隋初廢河間郡置瀛州煬帝初州廢
復置河間郡大唐因之領縣六河間(漢州鄉縣後漢改武垣縣漢武)
(帝得鈎弋夫人於此)博野(漢博陵郡後徙安平又有漢蠡吾縣故城在今縣西蠡音禮)束城(漢舊)
(縣後魏置束州)樂壽(漢曰樂城縣故城在今縣西北漢又曰中水縣居兩河之間故曰中水)高陽
(漢舊縣後置高陽郡有易水)平舒(晉置章武郡)
文安郡(東至至上谷郡露山一里南至河間郡一百八里西百七十里北至范陽郡)
(二百八十里東南到景城郡二百六十里西南到博陵郡二百五十里西北到上谷郡一百八十五里東)
(北到北平郡八百里去西京二千三百一十里去東京一千四百四十四里戶五萬五百十口三十二萬)
(六千四百五十)
莫州(今理鄚縣)其地歴代所屬與瀛州同大唐景雲二年分
瀛州置鄚州開元十年改鄚為莫其後或為文安郡領
縣六鄚(漢舊縣)清苑(漢樂鄉縣漢高帝過趙封樂毅之後樂巨叔於此)任丘(有狐)
(狸淀淀堂練反)文安(漢舊縣故城在東北)長豐唐興
饒陽郡(東至景城郡三百十五里南至魏郡五百里西至常山郡百八十里北至上谷郡三百里東南)
(到信都郡一百三十里西南到趙郡一百九十里西北到博陵郡一百七十里東北到河間郡一百五十)
(里去西京二千五十里去東京一千二百五十里戸四萬八千八百五十八口三十四萬六千四百七十)
(一)
深州(今理饒陽縣)戰國時屬趙秦為上谷鉅鹿二郡地漢為
涿郡地後漢屬安平國桓帝以後為博陵郡晉為博陵
國後魏為博陵郡北齊亦同隋初郡廢置深州煬帝初
州廢以其地分入博陵河間二郡大唐復置深州或為
饒陽郡領縣四饒陽(漢舊縣有蕪蔞亭在此又有古博陵城饒陽城滹沱河舊在縣)
(南即光武所渡魏武王因饒河故瀆決令北注新溝所以在今縣北蔞力俱反)安平(漢舊縣)鹿城
(漢貰縣城在西南又有漢鄡城在東衡漳水今名衛水亦名苦水西南自趙郡寧晉縣界流入貰音時夜反鄡)
(音苦堯反)陸澤(禹貢大陸澤在此)
上谷郡(東至范陽郡二百一十四里南至文安郡一百八十里西至安邊郡飛狐縣一百四十里北至)
(媯川郡懷戒縣南界廢固城鎮郡北平縣東南到文安郡一百八十里西南到博陵一百四十)
(里西北到安邊郡二百二十里東北到范陽郡良鄉縣界八十里去西京二千一百九十七里去東京一)
(千四百六十二里戶四萬四千九百十二口二十四萬五千八百七)
易州(今理易縣)春秋至戰國屬燕秦置上谷郡(晉書曰在谷之上頭故曰)
(上谷)漢屬涿郡後漢因之晉為范陽國後魏亦為上谷郡
隋初置昌黎郡後兼置易州煬帝初州廢置上谷郡大
唐因之領縣八易(漢故安縣故城在今縣南有淶易二水有燕臺昭王求仙處又有漢)
(范陽縣故城在縣東南)遂城(古遂武也秦築長城之所起)淶水(漢之遒縣遒即由反)容城
(漢舊縣)滿城五迴樓亭坂城
范陽郡(東至漁陽郡二百十里南至文安郡二百八十里西至上谷郡一百十四里北至媯川郡二百)
(十里東南到里西北到)(里西南到北到里東)
(歸化郡八十里去西京二千五百二十三里去東京一千六百八十里戸七萬九百六口三十九萬五百)
(八十五)
幽州(今理薊縣)古之幽州盖舜分冀州為之置十二牧則其
一也言北方太陰故以幽冥為號(幽州因幽都山以為名也山海經有幽都)
(山今列北荒矣)昔顓頊都於帝丘其地北至幽陵即此殷復省
幽州入冀州周禮職方曰東北曰幽州其山曰醫無閭
(山在遼東今於柳城郡東置祠遥禮)藪曰貕養(貕養澤在今東萊郡昌陽縣界)川曰河泲
(河在滄州無棣縣界舊泲合在今北海郡博昌縣界今無泲即濟水)浸曰菑時(菑在今淄川郡淄川)
(縣界時在今北海郡臨淄縣界)其利魚鹽民一男三女畜宜四擾(馬牛羊豕)
(也)榖宜三種(黍稷稻)初武王定殷封召公奭於燕及秦滅
燕以其地為漁陽上谷右北平遼西遼東五郡漢高帝
分上谷郡置涿郡武帝置十三州此為幽州(領郡國十)其後
開東邊置玄菟樂浪等郡亦皆屬焉(玄菟樂浪等郡並今遼水之東宜在)
(禹貢青州之地)後改燕國曰廣陽郡後漢置幽州並因前代(理於)
(薊縣)晉亦置幽州(領郡國七理於涿今范陽郡)晉亂陷於石勒慕容儁
苻堅後入於魏其後分割不可詳也今之幽州(謂范陽郡)古
涿鹿也(應劭曰黃帝與蚩尤戰於涿鹿是也)即燕國之都焉謂之渤碣之
間亦一都會也(薊縣燕之所都渤即渤海碣碣石也)秦為上谷郡之地漢
高帝分置燕國後又分燕置涿郡及廣陽國有獨鹿鳴
澤(獨鹿山名鳴澤澤名皆在於此)後漢為涿廣陽二郡地魏更名范陽
郡晉為燕范陽二國兼置幽州(領郡國七理於此)慕容儁嘗都
之後魏置幽州北齊置東北道行臺後周置燕范陽二
郡隋初並廢煬帝初併置涿郡大唐為幽州或為范陽
郡領縣十一薊(燕國都碣石宫漢為薊縣舊置燕都有桑乾水慕容儁都於此)歸義
(漢易縣也公孫瓚於此築城名曰易京後漢史曰瓚修營壘樓觀臨易河通遼海以鐵為門乃曰兵法云百樓)
(不攻今吾諸營樓櫓千重積榖三百萬斛足以待天下之變為袁紹所破後石季龍征慕容儁廻惡其固而毁)
(之在今縣南十八里又冇巨馬水)范陽(漢涿縣在范水之陽漢涿郡故城亦在此又有漢廣陽國城亦)
(在西南有督亢陂溉田膏腴荆軻獻圖於秦即此)安次(漢舊縣)固安(漢方城縣也)昌平
(漢舊縣故城在今縣東南古居庸關在縣西北齊改為納疑淮南子云天下九塞居庸是其一也舊置東燕州)
潞(漢舊縣有潞河漢平谷縣故城在今縣北又有漢安樂縣故城在西北)永清(舊會昌縣天寳中改)
(焉)良鄉(漢舊縣)武清廣寧
順義郡(置在范陽郡内去西京及四至八到並與范陽郡同戸五千七百一十八口一萬八千百五十)
順州(理賓義縣)在范陽郡城大唐天寳初置尋又改為順義
歸化二郡領縣一賓義
歸化郡(東至漁陽郡二百十五里南至范陽郡八十里西至媯川郡二百里北至密雲郡七十里東南)
(到漁陽郡二百十里西南到范陽郡八十里西北到里東北到密雲郡七十里去西)
(京二千七百里去東京一千八百五十里戸八百七十七口三千三百六十九)
順州之北境(理懷柔縣)天寳初置歸化郡與順義郡同領縣
一懷柔
歸德郡(東至密雲郡八十里南至范陽郡九十里西至范陽郡昌平縣五十里北至山五里東南到後)
(魏廢易京城四十里西南到芹城五里西北到乾河山五里東北到宋城鎮二十五里去西京二千一百)
(六十三里去東京一千八百七十六里戶二千二百四十六口一萬一千五百九十一)
燕州秦上谷郡地歴代土地與范陽郡同隋文帝時栗
末靺鞨有厥稽部渠長率數千人舉部落内附處之柳
城燕郡之北煬帝為置遼西郡以取秦漢遼西之名也
統遼西懷遠壚河三縣大唐為燕州或為歸德郡領縣
一遼西
媯川郡(東至密雲郡二百十里南至范陽郡二百里西至安邊郡二百二十九里北至張說新築長城)
(九十里東南到范陽郡一百五十里西南到安邊郡四百四十里西北到新長城為界三百八十里東北)
(到長城界七十八里去西京二千九百五十里去東京一千九百里戸二千三百九十口一萬五百四十)
媯州(今理懷戎縣)春秋戰國並屬燕秦為上谷郡地二漢因
之晉屬廣甯郡後魏孝眀帝廢北齊置北燕郡隋屬涿
郡大唐武德七年討平高開道後置北燕州貞觀八年
改為媯州其後或為媯川郡領縣二懷戎(漢潘縣地漢上谷郡)
(城在此有涿鹿山及蚩尤城阪泉地及涿水羔頡山涿泉鳴鷄山本名磨笄山趙襄子滅代其姊磨笄自殺因)
(為名代人憐之立祠有羣鷄鳴於祠上故名鳴鷄山史記云燕築長城自造陽至襄平遼陽即此漢武破匈奴)
(取河南地棄上谷之斗僻縣造陽地以與胡韋昭云在上谷晉太康地志又云在五原塞之北疑太康志誤)
媯川
漁陽郡(東至北平郡三百里南至三會海口一百八十里西至范陽郡二百十里北至慶長城塞二百)
(三十五里東南到北平郡石城縣一百八十五里西南到范陽郡安次縣界一百二十五里西北到密雲)
(郡二百一十七里東北到北平郡石城縣界廢盧龍戍二百里去西京二千八百二十里去東京二千二)
(十里戶四千二百二十九口二萬五千四百八十七)
薊州(今理漁陽縣)戰國時屬燕秦置漁陽郡二漢因之隋文
帝徙玄州於此并立總管府煬帝初廢置漁陽郡大唐
屬幽州開元十八年析幽州置薊州或為漁陽郡領縣
三漁陽(漢舊縣有鮑丘水又名潞水古北戎無終子國也一名山戎凡三名七國時屬燕燕後漢)
(為右北平郡)三河玉田
密雲郡(東至漁陽郡二百十七里南至范陽郡潞縣界五十五里西至范陽郡昌平縣界一百三十里)
(北至長城四十五里東南到范陽郡三河縣七十五里西南到范陽郡昌平縣七十里西北到長濃水鎮)
(四十五里東北到長城障塞一百十里去西京二千六百八十里去東京一千八百四十五里戶六千一)
(百三十八口三萬一千六百三十七)
檀州(今理密雲縣)春秋及戰國並為燕地秦漢並屬漁陽郡
後魏置密雲郡兼置安州後周改安州為玄州隋徙玄
州於漁陽(今漁陽郡)尋復於今郡置檀州煬帝初置安樂郡
大唐為檀州或為密雲郡領縣二密雲(有潞水自塞外流入)燕
樂(後魏置廣陽郡有長城)
北平郡(東至柳城郡七百里南至海一百里西至漁陽郡三百里北至塞百八十里東南到臨榆關一)
(百八十里西南到馬城縣一百八十里西北到石城縣一百四十里東北到柳城郡七百里去西京四千)
(三百二十里去東京三千五百二十里戶三千三十一口一萬三千七百七十)
平州(今理盧龍縣)殷時孤竹國春秋山戎肥子二國地也(今盧)
(龍縣有古孤竹城伯夷叔齊之國也)戰國時屬燕秦為右北平及遼西二
郡之境二漢因之晉屬遼西郡後魏亦曰遼西郡隋初
置平州煬帝初州廢復置北平郡大唐因之領縣三
盧龍(漢肥如縣有碣石山碣然而立在海旁故名之晉太康地志同秦築長城所起自碣石在今高麗舊)
(界非此碣石也漢遼西郡故城在今郡東又有漢令支縣城臨閭關今名臨榆關在縣城東一百八十里盧龍)
(塞在城西北二百里)石城(漢舊縣)馬城
柳城郡(東至遼河四百八十里南至海二百六十里西至北平郡二百里北至契丹界五十里東南到)
(安東府二百七十里西南到北平郡三百七十里西北到契丹界七十里東北到契丹界九十里契丹衙)
(帳四百里去西京三千里去東京四千一百一十里戸八百七十四口三千)
營州(今理柳城縣)殷時為孤竹國地(漢徒河縣之青山在郡城東百九十里棘城即)
(顓頊之墟在郡城東南百七十里)春秋時地屬山戎戰國時屬燕秦幷
天下屬遼西郡二漢及晉皆因之慕容皝以柳城之北
龍山之南所謂福德之地也乃營制宫廟改柳城為龍
城遂遷都龍城號新宫曰和龍宫(皝時有黑龍白龍各一鬭於龍山皝率屬)
(僚觀之祭以太牢二龍交首嬉戲解角而去皝大悦號和龍宫)後燕慕容寳北燕馮䟦
相繼都之(至慕容雲為馮䟦所滅至馮弘為後魏所滅也)後魏置營州後周武
帝平齊其地猶為高寳寧所據隋文帝時討平寳寧復
以其地為營州煬帝初州廢置遼西郡大唐復為營州
或為柳城郡領縣一柳城(有龍山鮮卑山在縣東南二百里棘城之東塞外亦)
(有鮮卑山在遼西之北一百里未詳孰是青山石門山白狼山白狼水又有漢扶黎縣故城在東南其龍山即)
(慕容皝祭龍所也有饒樂水漢故徒河縣城和龍城室韋靺鞨諸部並在東北遠者六千里近者二千餘里西)
(北與奚接北與契丹相接)
通典卷一百七十八
