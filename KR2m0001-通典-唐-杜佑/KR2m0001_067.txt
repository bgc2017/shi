通典卷六十二
唐京兆杜佑君卿纂
禮二十二嘉七
后妃命婦首飾制度(周陳漢後魏魏)(晉齊宋後齊北周)
(隋)(大唐)
周制追師掌王后之首服為副編次追衡笄為九嬪及
外内命婦之首服以待祭祀賓客(追師掌冠冕之官故并主王后之首服鄭)
(玄謂副之言覆所以覆首為之飾其遺象若今步搖矣服之以從王祭祀編編列髮為之其遺象若今假紒矣)
(服之以桑也次次第髮長短為之所謂髲髢也服之以見王王后之燕居亦纚笄總而已追猶治也詩云追琢)
(其章王后之衡笄皆以玉為之惟祭服有衡垂於副之兩旁當耳其下以紞懸瑱詩云玼兮玼兮其之翟也鬒)
(髮如雲不屑髢也玉之瑱也是也笄卷髮者外内命婦衣鞠衣䄠衣者服編衣禒衣者服次追音堆髢徒計反)
(髲皮寄反䄠知善反禒音彖)漢制太皇太后皇太后入廟蔮簮珥
(珥耳璫垂珠也釋名云簮達也所以達冠於後也一曰笄笄係也所以拘冠使不墜也)簮以瑇瑁
為擿長一尺端為華勝上為鳳凰爵以翡翠為毛羽下
有白珠垂黃金鑷左右一横簮之以安蔮諸簮珥皆同
制其擿有等級焉皇后謁廟假結步搖簮珥步搖以黃
金為山題貫白珠為桂枝相繆八爵九華熊虎赤羆天
祿辟邪南山豐大特六獸詩所謂副笄六珈者(詩𫝊曰副者后)
(夫人之首飾編髮為之笄衡笄也珈笄飾之最盛者所以别尊卑也鄭玄曰珈之言加也副既笄而加飾如今)
(步搖上飾古制未聞其南山豐大特按史記秦文公二十七年伐南山大梓豐大特徐廣注云今武都故道有)
(怒特祠圖大牛上生樹本有牛從木中出後見於豐水中)諸爵獸皆以翡翠為毛羽
金題白珠璫繞以翡翠為華云貴人助蠶制大手結黑
瑇瑁又加簮珥長公主加步搖公主大手結皆有簮珥
公卿列侯中二千石二千石夫人紺繒蔮黃金龍首銜
白珠魚須擿長一尺為簮珥魏制貴人夫人以下助
蠶皆大首髻七䥖(音奠)蔽髻黑瑇瑁又加簮珥九嬪以下
五䥖世婦三䥖諸王妃長公主大首髻七䥖蔽髻其長
公主得有步搖皆有簮珥公特進列侯卿校中二千石
世婦以下夫人紺繒蔮黃金龍首銜白珠魚須擿長一
尺為簮珥晉依前代皇后首飾假髻步搖簮珥步搖
以黃金為山題貫白珠為枝相繆八爵九華熊虎赤羆
天禄辟邪南山豐大特六獸諸爵獸皆以翡翠為毛羽
金題白珠璫繞以翡翠為花元康六年詔改宋依漢
制太后入廟祭祀首飾翦氂幗皇后親蠶首飾假髻步
搖八雀九華加以翡翠復依晉法皇后十二䥖步搖大
首髻公主會見三夫人首髻七䥖蔽髻公夫人五䥖世
婦三䥖其長公主得有步搖公特進列侯夫人二千石
命婦年長者紺繒幗齊因之公主會見大首髻不易
舊法陳因前制皇后謁廟首飾假髻步搖簮珥步搖
以黃金為山題貫白珠為枝相繆八爵九華熊虎赤羆
天禄辟邪南山豐大特六獸諸爵獸皆以翡翠為華開
國公侯太夫人夫人大首髻七䥖蔽髻九嬪及公夫人
五䥖世婦三䥖其長公主得有步搖公特進列侯卿校
中二千石夫人紺繒幗黃金龍首銜白珠魚須擿長一
尺為簮珥後魏天興六年詔有司始制冠冕各依品
秩以示等差然未能皆得舊法北齊依前制皇后首
飾假髻步搖十二䥖八雀九華内命婦以上蔽髻唯以
䥖數花釵多少為品秩二品以上金玉飾三品以下金
飾内命婦左右昭儀三夫人視一品假髻九䥖三品五
䥖蔽髻四品三䥖五品一䥖又有宫人女官第二品七
䥖蔽髻三品五䥖四品三䥖五品一䥖七品大首髻八
品偏髾(所交反)髻皇太子妃假髻步搖九䥖郡長公主七
䥖蔽髻太子良娣視九嬪女侍中五䥖内外命婦宫人
女官從蠶則各依品次還著蔽髻後周制皇后首飾
花釵十有二樹諸侯之夫人亦皆以命數為之節三妃
三公夫人以下又各依其命一命再命者又俱以三為
節隋因之皇后首飾花十二樹皇太子妃公主王妃
三師三公及公夫人一品命婦並九樹侯夫人二品命
婦並八樹伯夫人三品命婦並七樹子夫人世婦及皇
太子昭訓四品以上官命婦並六樹男夫人五品命婦
並五樹女御及皇太子良娣三樹(自皇后以下小花並如大花之形)
大唐武德中制令皇后禕衣首飾花釵十二樹餘各有
差開元中又定品命其制度並見開元禮序例
后妃命婦服章制度(周陳漢北魏齊)(晉周宋隋齊後)
(大唐)
周制内司服掌王后之六服禕衣揄翟闕翟鞠衣展衣
禒衣素沙(王后之服刻繒為之形而采畫之綴於衣以為文章禕衣畫翬者揄翟畫搖者闕翟刻而)
(不畫此三者皆祭服從王祭先王則服褘衣祭先公則服揄翟祭羣小祀則服闕翟今世有圭衣者盖三翟之)
(遺俗鞠衣黃桑服也色如麴塵象桑葉始生月令三月薦鞠衣於上帝告桑事展衣以禮見王及賓客之服字)
(當為襢襢之為言亶亶誠也禒衣御於王之服亦以燕居男子之禒衣黑則是亦黑也六服備於此矣揄搖展)
(襢聲相近緣字之誤也此鄭玄以五行相生為說也以下推次其色則闕翟赤揄翟青禕衣玄婦人專尚一德)
(無所兼連衣裳不異其色素沙者今之白縳也六服皆袍制以白縳為裏使之張顯今世有沙縠者名出於此)
(翟多少各依命數揄音搖縳音絹)辨内外命婦之服鞠衣展衣禒衣素
沙(内命婦之服鞠衣九嬪也展衣世婦也禒衣女御也外命婦者其夫孤也則服鞠衣其夫卿大夫也則服)
(展衣其夫士也則服禒衣三夫人及公之妻其闕翟以下乎侯伯之夫人揄翟子男之夫人亦闕翟唯二王後)
(禕衣也)漢制太皇太后皇太后皇后入廟服紺上皂下
蠶服青上縹下皆深衣制(徐廣曰即单衣也縹音疋繞反)隠領袖緣貴
人助蠶服純縹上下長公主會見自公主封君以上皆
帶綬以采組為緄帶各如其綬色黃金辟邪首為𢃄鐍
飾以白珠公卿列侯中二千石夫人入廟佐祭者服皂
絹上下助蠶者縹絹上下自二千石夫人以上至皇后
皆以蠶衣為朝服公主貴人妃以上嫁娶得服錦綺羅
縠繪采十二色重緣袍特進列侯以上錦繪采十二色
六百石以上重練采九色禁丹紫紺三百石以上五采
青絳黃紅綠二百石以上四采青黃紅綠賈人緗縹而
已(緗赤黃色)魏之服制不依古法多以文繡晉依前漢
制皇后謁廟服紺上皂下蠶青上縹下隠領袖緣元康
六年詔以純青服貴人夫人貴嬪是為三夫人皆金章
紫綬九嬪銀印青綬佩采瓄(音獨)玉助蠶之服純縹為上
下皇太子妃金璽龜鈕纁朱綬佩瑜玉諸王太妃諸長
公主金印紫綬佩山玄玉自公主以上皆帶綬以采組
為緄帶各如其綬色金辟邪首為𢃄玦郡縣公侯夫人
銀印青綬水蒼玉公特進列卿世婦中二千石夫人入
廟助祭者皂絹上下助蠶者緇絹上下自二千石夫人
以上至皇后皆以蠶衣為朝服宋制太后皇后入廟
服袿䙱(上圭下屬)大衣謂之禕衣公主會見封君以上皆帶
綬以采為緄帶各如綬色公特進列侯夫人卿校世婦
二千石命婦年長者入廟佐祭皂絹上下助蠶則青絹
上下自皇后至二千石命婦皆以蠶衣為朝服(按漢劉向曰古)
(者天子至於士王后至於命婦必佩玉尊卑各有其制王后至命婦所佩玉古制不存今與外同制)齊
因之袿䙱用繡為衣裳黃綬貴嬪夫人貴人王太妃長
公主封君皆紫綬六宫郡公侯夫人青綬陳依前制
皇后謁廟袿䙱大衣皂上皂下親蠶則青上縹下隠領
袖緣貴妃金章龜鈕紫綬佩于闐玉獸頭鞶九嬪金章
龜鈕青綬獸頭鞶佩采瓄玉婕妤以下銀印珪鈕艾綬
獸頭鞶美人等銅印環鈕墨綬獸頭鞶皇太子妃金璽
珪鈕纁朱綬佩瑜玉良娣銀印珪鈕佩采瓄玉青綬獸
爪鞶寳林佩水蒼玉餘同開國公侯夫人獸頭鞶餘同
長公主公主封君金印龜鈕紫綬佩山玄玉獸頭鞶公
主封君以上皆𢃄綬以采組為緄帶各如其綬色金辟
邪首為帶玦自二千石以上至皇后皆以蠶衣為朝服
北齊皇后助祭朝會以禕衣祠郊禖以揄翟小宴以
闕翟親蠶以鞠衣禮見皇帝以展衣宴居以褖衣六服
俱有蔽膝織成緄𢃄内外命婦以上從二品以上金章
紫綬服揄翟雙佩山玄玉九嬪視三品銀章青綬鞠衣
佩水蒼玉世婦視四品銀印青綬展衣八十一御女視
五品銅印黑綬褖衣又有宫人女官服闕翟三品鞠衣
四品展衣五品六品禒衣七品八品九品俱青紗公服
皇太子妃璽綬同皇太子服揄翟從蠶則青綬紗公服
郡長公主公主王國太妃纁朱綬章服佩同内命婦一
品郡長君玄朱綬闕翟章佩與公主同郡君縣公主佩
水蒼玉餘與郡長君同太子良娣九嬪服縣主青朱綬
餘與良娣同女侍中假金印紫綬服鞠衣佩水蒼玉縣
君銀章青朱綬餘與女侍中同太子孺子同世婦太子
家人同御女鄉主鄉君素朱綬佩水蒼玉餘與御女同
外命婦皆如其夫若夫假章印綬佩妻則不假一品二
品服闕翟三品服鞠衣四品展衣五品禒衣内外命婦
宫人從蠶則各依品次皆服青紗公服其外命婦綬帶
鞶囊皆准其夫公服之例百官之母詔加太夫人者朝
服公服各與其命婦服同後周制皇后之服十有二
等其翟衣六從皇帝祀郊禖享先皇朝皇太后則服翬
衣祭隂社朝命婦則服揄衣祭羣小祀受獻繭則服鷩
衣採桑則服鳪衣(黃色音卜)從皇帝見賓客聽女教則服鵫
衣(白色音罩)食命婦歸寧則服□衣(玄色音秩)俱十有二等以翬
翟為領褾各十有二臨婦學及法道門燕命婦有時見
命婦則蒼衣春齊及祭還則青衣夏齊及祭還則朱衣
採桑齊及採桑還則黃衣秋齊及祭還則素衣冬齊及
祭還則玄衣自青衣而下其褾領以相生之色諸公夫
人九服其翟衣翟皆九等俱以揄翟為領褾各九自揄
衣以下鷩鳪鵫□朱黃素玄等九也自朱衣而下其褾
領亦用相生之色諸侯夫人自鷩衣而下八其翟衣翟
皆八等俱以鷩翟為領褾無揄衣諸伯夫人自鳪衣而
下七其翟衣翟皆七等俱以鳪翟為領褾無鷩衣諸子
夫人自鵫衣而下六其翟衣翟俱以鵫翟為領褾又無
鳪衣諸男夫人自□衣而下五其翟衣翟皆五等俱以
□翟為領褾又無鵫衣三妃三公夫人之服九鳪衣鵫
衣□衣青衣朱衣黃衣素衣玄衣絹衣其翟亦九等以
鳪翟為領褾各九三孤之内子自鵫衣而下八翟皆八
等以鵫翟為領褾各八九嬪六卿之内子自□衣而下
七翟皆七等以□翟為領褾各七上媛上大夫之孺人
自青衣而下六中媛中大夫之孺人自黃衣而下四御
婉士之婦自素衣而下三中宫六尚緅(子侯反)衣諸命秩
之服曰公服其餘常服曰私服隋制皇后禕衣鞠衣
青衣朱衣四等禕衣深青質織成領䄂文以翬翟五采
重行十二等素沙内單黼領羅縠褾&KR1638;色皆以朱蔽膝
隨裳色以緅為緣用翟三章大帶隨衣裳飾以朱綠之
錦青緣革𢃄青襪舄舄以金飾白玉佩玄組綬章采尺
寸同於乘輿祭及朝會大事服之鞠衣黃羅為質織成
領䄂蔽膝革帶及舄隨衣色餘准禕衣親蠶服也青衣
去花大帶及佩綬金飾履禮見天子則服之朱衣如青
衣有金璽鞶螭鈕文曰皇后之璽冬正大朝則并璜琮
各以笥貯進於座隅皇太后同於后服而貴人以下並
亦給印三妃服揄翟金章龜鈕文從其職織成紫綬金
縷獸頭鞶囊佩于闐玉九嬪服闕翟金龜鈕文從其職
金縷織成佩采瓄玉婕妤銀縷織成他如嬪服美人才
人鞠衣銀印珪鈕獸爪鞶囊佩水蒼玉餘同寳林服展
衣艾綬鞶囊佩玉同婕妤承衣刀人采女皆禒衣無印
綬皇太子妃服揄翟衣九章金璽龜鈕素紗内單黼領
羅襈色皆同朱蔽膝二章大𢃄同禕衣青綠革𢃄朱襪
青舄舄加金飾佩瑜玉纁朱綬獸頭鞶囊凡大禮見皆
服之唯侍親桑則用鞠衣珮綬與揄衣同良娣鞠衣銀
印青綬獸爪鞶囊餘同世婦寳林八子展衣銅印佩水
蒼玉艾綬諸侯王太妃妃長公主三公夫人一品命婦
揄翟繡為九章佩山玄玉獸頭鞶囊綬同夫色公夫人
縣主二品命婦亦揄翟繡八章從親桑同鞠衣自此以
下佩皆水蒼玉侯伯夫人三品命婦亦服揄翟繡為七
章子夫人四品命婦服闕翟刻赤繒為翟綴衣上為六
章男夫人五品命婦闕翟五章若從親蠶皆同鞠衣
大唐武德制皇后服有禕衣鞠衣鈿釵禮衣三等王太
子妃揄翟鞠衣自皇后至内外命婦衣服制度並具開
元禮序例
通典卷六十二
