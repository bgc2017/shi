通典卷九
唐京兆杜佑君卿纂
食貨九
錢幣下(宋隋齊大梁唐)(陳)(後魏)(北齊)(後周)
宋文帝元嘉七年立錢署法鑄四銖文曰四銖重如其
文人間頗盗鑄多翦鑿古錢取銅帝甚患之錄尚書江
夏王義恭建議以一大錢當兩以防翦鑿議者多同之
何尚之議曰夫泉貝之興以估貨為本事在交易豈假
數多數少則幣輕數多則物重多少雖異濟用不殊况
復以一當兩徒崇虛價者也凡剏制改法宜順人情未
有違衆矯物而可久也泉布廢興議自前代赤仄白金
俄而罷息六貨潰亂人泣於市良由事不畫一難用遵
行夫錢之形大小多品直云大錢則未知其格若止於
四銖五銖則文皆古篆既非庸下所識如或漫滅尤難
分明公私交亂爭訟必起此最是深疑者也命旨兼慮
翦鑿日多以致銷盡鄙意復謂殆無此嫌人巧雖密要
有蹤蹟用錢貨銅事可尋檢直由糾察不精致使立制
以来發覺者寡今雖有懸金之名竟無酬與之實若申
眀舊科擒獲即報畏法希賞不日息矣中領軍沈演之
以為龜貝行於上古泉刀興自周代皆所以阜財通利
實國富人者但採鑄久廢喪亂累仍縻散湮滅何可勝
計晉遷江南疆境未廓或土習其風錢不普用今封略
開廣聲教遐暨金鏹布洽爰逮邊荒用彌廣而貨愈狭
加復競竊翦鑿銷毁滋繁刑雖重禁姦弊方密肆力之
甿徒勤不足以供贍誠由貨貴物賤常調未革愚謂若
以大錢當兩則國傳難朽之寳家贏一倍之利不俟加
憲巧源自絶上從演之議遂以一錢當兩行之經時公
私非便乃罷時言事者多以錢貨減少國用不足欲禁
私銅以充官鑄五銖范泰又陳曰夫貨存貿易不在多
少昔日之貴今日之賤彼此共之其揆一也但令官人
均通則無患不足若使必資廣以收國用者則龜貝之
屬自古而行銅之為器在用也博矣鍾律所通者遠機
衡所揆者大器有要用則貴賤同資物有適宜則家國
共急今毁必資之器而為無施之錢於貨則功不補勞
在用則君人俱困校之以實損多益少良由階根未固
意存遠略伏願思可久之道贖欲速之情則嘉謨日陳
聖慮可廣先是元嘉中鑄四銖錢輪郭形制與古五銖
同價無利百姓不資盗鑄孝武孝建初鑄四銖文曰孝
建一邊為四銖其後稍去四銖專為孝建三年尚書右
丞徐爰議曰貨薄人貧公私俱罄不有革造將大空乏
應式遵古典收銅繕鑄納贖刊刑著在往策今宜以銅
贖刑随罪為品詔可之所鑄錢形式薄小輪郭不成就
於是人間盗鑄者雲起雜以鉛錫並不牢固又翦鑿古
錢以取其銅錢既轉小稍違官式雖重制嚴刑人吏官
長坐死免者相繋而盗鑄彌甚百物踊貴人患苦之乃
立品格薄小無輪郭者悉加禁斷時議者又以銅轉難
得欲鑄二銖錢顔竣曰議者將謂官藏空虚宜速改變
天下銅少宜減錢式以救災弊賑國弔人愚以為不然
今鑄二銖恣行新細於官無解於乏而人姦巧大興天
下之貨將糜碎至盡空立嚴禁而利深難絶不過一二
年間其弊不可復救此其不可一也今鎔鑄獲利不見
有頓得一二倍之理縱復得此必待彌年又不可二也
人懲大錢之改兼畏近日新禁市井之間必生紛擾富
商得志貧人困窮又不可三也况又未見其利而衆弊
如此失算當時取誚百代上不聽廢帝景和二年鑄二
銖錢文曰景和形式轉細官錢每出人間即模效之而
大小厚薄皆不及也無輪郭不磨翦鑿者謂之耒子尤
薄輕者謂之荇葉市井通用之永光元年沈慶之唘通
私鑄由是錢貨亂改一千錢長不盈三寸大小稱此謂
之鵝眼錢劣於此者謂之綖環錢入水不沈随手破碎
市井不復斷數十萬錢不盈一掬斗米一萬商貨不行
眀帝太始初唯禁鵝眼綖環其餘皆通用復禁人鑄官
署亦廢工尋又普斷唯用古錢齊高帝建元四年奉
朝請孔覬上書曰三吴國之關閫比歲被水潦而糴不
貴是天下錢少非穀穰賤此不可不察也鑄錢之弊在
輕重屢變重錢患難用而難用為無累輕錢弊盗鑄而
盗鑄為禍深人所盗鑄嚴法不禁者由上鑄錢惜銅愛
工也惜銅愛工也者謂錢無用之器以通交易務欲令
輕而數多使省工而易成不詳慮其患也自漢鑄五銖
錢至宋文帝四百餘年制度有廢興而不變五銖者其
輕重可法得貨之宜也以為開置錢府方督貢金大興
鎔鑄錢重五銖一依漢法府庫以實國用有儲乃量俸
祿薄賦税則家給人足頃盗鑄新錢者皆效作翦鑿不
鑄大錢也磨澤淄染始皆類故交易之後渝變還新良
人不習淄染不復行矣所賣鬻者皆徒失其物盗鑄者
復賤買新錢淄染更用反復生詐循環起姦眀主尤所
宜禁而不可長也若官錢已布於人使嚴斷翦鑿小輕
破缺無周郭者悉不得行官錢細小者稱合銖兩銷以
為大利貧良之人塞姦巧之路錢貨既均遠近若一百
姓樂業市道無爭衣食滋殖矣時議者以為錢貨轉少
宜更廣鑄重其銖兩以防人姦上乃使諸州大市銅會
上崩乃止武帝時竟陵王子良上表曰頃錢貴物賤殆
欲兼倍凡在觸類莫不如兹稼穡艱劬斛直數十機杼
勤苦疋纔三百所以然者實亦有由年常歲調既有定
期僮賃所上咸是見直東間錢多翦鑿鮮復完者公家
所受必須圓大以兩代一困於無所鞭捶質繋益致無
聊梁初唯京師及三吴荆郢江湘梁益用錢其餘州
郡則雜以榖帛交易交廣之域則全以金銀為貨(荆州今巴)
(東夷陵雲安郡地郢州今江夏齊安竟陵漢陽富水郡地江州今潯陽鄱陽章郡廬陵臨川郡地湘州今湘川)
(之地梁州今漢川之地益州今蜀川之地交廣今嶺南道之地)武帝乃鑄錢肉好周郭
文曰五銖重四銖三參二黍其百文則重一斤二兩又
别鑄除其肉郭謂之公式女錢徑一寸文曰五銖重如
新鑄五銖二品並行百姓或私以古錢交易者其五銖
徑一寸一分重八銖文曰五銖三吴屬縣行之女錢徑
一寸重五銖無輪郭郡縣皆通用太平百錢二種並徑
一寸重四銖源流本一但文字古今之殊耳文並曰太
平百錢定平一百五銖徑六分重一銖半文曰定平一
百稚錢五銖徑一分半重四銖文曰五銖源出於五銖
但狭小東境謂之稚錢五朱錢徑七分半重三銖半文
曰五朱源出稚錢但稍遷異以銖為朱耳三吴行之差
少於餘錢又有對文錢其源未聞豐貨錢徑一寸重四
銖代人謂之富錢藏之令人富也布泉錢一寸重四銖
半代謂之男錢云婦人佩之即生男也此等輕重不一
天子頻下詔書非新鑄二種之錢並不許用而趨利之
徒私用轉甚至普通中乃議盡罷銅錢更鑄鐵錢人以
鐵錢易得並皆私鑄及大同以後所在鐵錢遂如丘山
物價騰貴交易者以車載錢不復計數而唯論貫商旅
姦詐因之以求利自陂嶺以東八十為陌名曰東錢江
郢以上七十為陌名曰西錢京師以九十為陌名曰長
錢大同元年天子乃詔通用足陌詔下而人不從錢陌
益少至於末年遂以三十五為陌陳初承梁喪亂之
後鐵錢不行始梁末有兩柱錢及鵝眼錢於時人雜用
其價同但兩柱重而鵝眼輕私家多鎔鑄又間以錫錢
兼以粟帛為貨文帝元嘉五年改鑄五銖初出一當鵝
眼之十宣帝太建十一年又鑄大貨六銖以一當五銖
之十與五銖並行後還當一人皆不便乃相與訛言曰
六銖錢有不利縣官之象未幾而帝崩遂廢六銖而行
五銖竟至陳亡其嶺南諸州多以鹽米布交易俱不用
錢後魏初至太和錢貨無所用也孝文帝始詔天下
用錢十九年公鑄粗備文曰太和五銖詔京師及諸州
鎮皆通行之内外百官禄皆准絹給錢疋為錢二百在
所遣錢工備爐冶人有欲鑄聽就鑄之銅必精鍊無所
和雜宣武帝永平三年冬又鑄五銖錢京師及諸州鎮
或不用或有止用古錢不行新鑄致商賈不通貿遷頗
隔延昌三年有司奏長安驪山(今昭應縣是)有銀鑛二石得
銀七兩其秋恒州(時恒州今代郡安邊馬邑)又上言白登山(今馬邑郡界)
有銀鑛八石得銀七兩錫三百餘斤其色潔白有踰上
品詔並置銀官常令採鑄又漢中(今郡地)舊有金戶千餘
家常於漢水汰沙金年終輸之後臨淮王彧為梁州刺
史奏罷之孝眀帝熙平初尚書令任城王澄上言夏殷
之政九州貢金以定五品周仍其舊太公立九府之法
於是圜貨始行定銖兩之楷齊桓循用以覇諸侯降及
秦始漢文遂有輕重之異吴濞鄧通之錢收利徧於天
下河南之地猶甚多焉逮於孝武乃造五銖其中毁鑄
随時改易故使錢有太小之品竊尋太和之錢孝文留
心剏制後與五銖並行此乃不刊之式臣竊聞之君子
行禮不求變俗因其所宜順而致用太和五銖雖利於
京邑之肆而不入徐揚之市(徐今彭城瑯邪郡地揚今夀春郡地)土貨既
殊貿鬻亦異便於京郢之邦者則礙於兗徐之域(荆今南陽)
(郡地郢今汝南郡地兗今魯郡東平郡地)致使貧人有重困之切王道貽隔
化之訟去永平三年勅不行之錢雖有常禁其先用之
處權可聽行至来年末悉令斷之暨延昌二年徐州人
儉刺史唘奏求行土錢旨聽權依舊用謹尋不行之錢
律有明式指謂鵝眼環鑿更無餘禁計河南諸州今所
行者悉非制限昔来繩禁愚竊惑焉又河北州鎮既無
新造五銖設有舊者而復禁斷並不行使以單絲之縑
疎縷之布狭幅促度不中常式裂疋為尺以濟無有至
令徒成杼軸之勞不免饑寒之苦良由分截布帛壅塞
錢貨實非救恤凍餒子育黎元謹惟自古以来錢品不
一前後歴代交易無常且錢之為名欲泉流不已臣之
愚意謂今之太和與新鑄五銖及諸古錢方俗所便用
者雖有大小之異并得通行貴賤之差自依鄉價庶貨
環海内公私無壅其不行之錢及盗鑄毁大為小偽不
如法者據律罪之詔曰錢行已久今東南有事且可依
舊澄又奏謹詳周禮外府掌邦布之出入布猶泉也藏
曰泉流曰布然則錢之興也始於一品欲令代匠均同
圜流無極爰暨周景降逮亡秦易鑄相尋參差百品遂
令接境乖商連邦隔貿今謹重參量以為太和五銖乃
大魏之通貨不朽之恒模寧可專貨於京邑不行於天
下但今戎馬在郊江疆未一東南之州依舊為便至於
京西京北域内州鎮未用錢處行之則不足為難塞之
則有乖通典何者布帛不可尺寸而裂五榖則有負擔
之難錢之為用貫鏹相屬不假斗斛之器不勞秤尺之
平濟代之宜便利於此請並下諸方州鎮其太和及新
鑄并古錢内外全好者不限大小悉聽行之鵝眼環鑿
依律而禁河南州鎮先用錢者既聽依舊不在斷限唯
太和五銖二錢得用公造新者其餘雜種一用古錢生
新之類普司禁約諸方之錢通用京師其聽依舊之處
與太和錢新造五銖並行若盗鑄錢者罪重常憲既欲
均齊物品㕓井斯和若不繩以嚴法無以肅兹違犯詔
從之而河北諸州舊少錢貨猶以他物交易錢略不入
於市二年冬尚書崔亮奏弘農郡銅青谷有銅鑛計一
斗得銅五兩四銖葦池谷鑛一斗得銅五兩鸞帳山鑛
一斗得銅四兩河内郡王屋山(今玉山縣)鑛一斗得銅八兩
南有青州苑燭山齊州商山並是往昔銅官舊迹見在
謹按鑄錢方興用銅處廣既有冶利並許開鑄詔從之
自後所行之錢人多私鑄錢稍小薄價用彌賤於初乃
重制盗鑄之禁開糾賞之格孝莊帝初私鑄者益更薄
小乃至風飄水浮米斗幾直一千祕書郎楊偘奏曰昔
馬援在隴西嘗上書求復五銖錢事下三府不許及援
入為武賁中郎親對光武釋其趨向事始施行臣頃在
雍州亦表陳其事聽人與官並鑄五銖錢使人樂為而
俗弊得改旨下尚書八座不許以今况昔為理不殊求
取臣前表經御披析偘乃随宜剖說帝從之乃鑄五銖
錢御史中尉高恭之又奏曰四民之業錢貨為本救弊
改鑄王政所先自頃以来私鑄薄濫官司糾繩挂網非
一在今銅價八十一文得銅一斤私造薄錢斤踰二百
既示之以深利又随之以重刑得罪者雖多姦鑄者彌
衆今錢徒有五銖之文而無二銖之實薄甚榆莢上貫
便破置之水上殆欲不沈此乃因循有漸科防不切朝
廷失之彼復何罪昔漢文以五分錢小改鑄四銖至孝
武復改三銖為半兩此皆以大易小以重代輕也論今
據古宜改鑄大錢文載年號以記其始則一斤所成七
十六文銅價至賤五十有餘其中人功食料錫炭鉛沙
縱復私營不能自潤直置無利應自息心况復嚴刑廣
設以臣測之必當錢貨永通公私獲允後遂用楊偘計
永安二年秋詔更鑄文曰永安五銖錢官自立爐亦聽
人就鑄起自九月至三年正月而止官欲知貴賤乃出
藏絹分遣使人於三市賣之絹疋止錢二百而私市者
猶三百利之所在盗鑄彌衆巧偽既多輕重非一四方
州鎮用各不同時鑄錢都督長史高謙之(即高恭之兄字道讓)上
表求鑄三銖錢曰盖錢貨之立本以通有無便交易故
錢之輕重時代不同太公為周置九府圜法至景王時
更鑄大錢秦兼海内錢重半兩漢興以秦錢重改鑄筴
錢至孝文五年復為四銖孝武時悉復銷壊更鑄三銖
至元狩中變為五銖又造赤仄以一當五王莽攝政錢
有六等大錢重十二銖次九銖次七銖次五銖次三銖
次一銖魏文帝罷五銖至明帝復立孫權江左鑄大錢
一當五百權赤烏五年復鑄大錢一當千輕重大小莫
不随時而變竊以食貨之要八政為首聚財之貴貽訓
典文是以昔之帝王乘天地之饒御海内之富莫不腐
紅粟於太倉藏朽貫於泉府人無困弊可以寧謐四極
如身使臂者矣昔孝武外事四夷遂虛國用鹽鐡既興
錢幣屢改少府遂豐上林饒積外闢百蠻不增賦者皆
計利之由也今羣妖未息四郊多壘徵稅既煩千金日
費資儲漸耗財用將竭誠楊氏獻說之秋桑兒言利之
日夫西京之盛錢猶屢改並行小大子母相權况今寇
難未除州郡淪沒人物凋零軍國用少則鑄小錢可以
富益何損於政何妨於人也且政興不以錢大政衰不
以錢小唯貴公私得所政化無虧既行之於古亦宜效
之於今矣昔禹遭大水以歴山之金鑄錢救人之困湯
遭大旱以莊山之金鑄錢贖人之賣子者今百姓窮悴
甚於曩日欽明之主豈得垂拱而觀之哉臣今此鑄以
濟交乏五銖之錢任使並用行之無損國得其益詔將
從之事未就會卒北齊神武霸政之初猶用永安五
銖遷鄴已後百姓私鑄體制漸别遂各以為名有雍州
青州梁州生厚緊錢吉錢河陽生澀天柱赤牽之稱冀
州之北錢皆不行交貿者皆以絹布神武乃收境内之
銅及錢仍依舊文更鑄流之四境未幾之間漸復細薄
姦偽競起武定六年文襄王以錢文五銖名須稱實宜
秤錢一文重五銖者聽入市用計一百文重一斤四兩
二十銖自餘皆凖此為數其京邑二市天下州鎮郡縣
之市各置二秤懸於市門私人所用之秤皆凖市秤以
定輕重凡有私鑄悉不禁斷但重五銖然後聽用若入
市之錢不重五銖或雖重五銖而多雜鉛鑞並不聽用
若輙以小薄雜錢入市有人糾獲其錢悉入告者其薄
小之錢若便禁斷恐人交乏絶畿内五十日外州百日
為限羣官參議咸以為時糓頗貴請待有年王從之而
止文宣受東魏禪除永安之錢改鑄常平五銖重如其
文其錢甚貴而製造甚精其錢未行而私鑄已興一二
年間即有濫惡雖殺戮不能止乃令市增長銅價由此
利薄私鑄少止至乾眀皇建之間往往私鑄鄴中用錢
有赤郭青熟細眉赤生之異河南所用有青薄鉛錫之
别青齊徐兗梁荆河等州軰類各殊武平以後私鑄轉
甚或以生鐵和銅至於齊亡卒不能禁後周之初尚
用魏錢及武帝保定元年乃更鑄布泉之錢以一當五
與五銖並行梁益之境又雜用古錢交易河西諸郡或
用西域金銀之錢(漢書西域傳罽賓國以銀為錢文為騎馬幕為人面幕即漫也烏弋山離)
(國之錢與罽賓國同文為人頭幕為騎馬加金銀飾其仄安息亦以銀為錢文為王面幕為夫人面王死即更)
(鑄大月氐亦同)而官不禁建德三年更鑄五行大布錢以一當
十大收商賈之利與布泉錢並行四年又以邊境之錢
人多盗鑄乃禁五行大布不得出入四關布泉之錢聽
入而不聽出五年以布泉漸賤而人不用遂廢之初私
鑄者絞從者遠配為戶齊平以後山東之人猶雜用齊
氏舊錢至静帝大象元年又鑄永通萬國錢以一當千
與五行大布五銖凡三品並用隋文帝開皇元年以
天下錢貨輕重不一乃更鑄新錢背面肉好皆有周郭
文曰五銖而重如其文每錢一千重四斤二兩(後魏食貨志云)
(齊文襄令錢一文重五銖者聽入市用計一百錢重一斤四兩二十銖則一千錢重十一斤以上而隋代五銖)
(錢一千重四斤二兩當是大小秤之差耳)是時錢既新出百姓或私有鎔鑄
三年詔四面諸關各付百錢為樣從關外来勘樣相似
然後得過樣不同者則壊以為銅入官詔行新錢以後
前代舊錢有五行大布永通萬國及常平所在勿用以
其貿易不止四年詔依舊不禁者縣令奪半年祿然百
姓習用既久猶不能絶五年詔又嚴其制自是錢貨始
一所在流布百姓便之是時見用之錢皆須和以錫鑞
錫鑞既賤求利者多私鑄之錢不可禁約其年詔乃禁
出錫鑞之處並不得私有採取十年詔晉王廣聽於揚
州立五鑪鑄錢其後姦猾稍多漸磨鑢錢郭取銅私鑄
又雜以鉛錫遞相倣傚錢遂輕薄乃下惡錢之禁京師
及諸州邸肆之上皆令立榜置樣為准不中樣者不入
於市十八年詔漢王諒聽於并州立五鑪鑄錢又江南
人間錢少晉王廣又請於鄂州白紵山有銅鑛處鑄錢
於是詔聽置十鑪鑄錢又詔蜀王秀於益州立五鑪鑄
錢是時錢益濫惡乃令有司檢天下邸肆見錢非官鑄
者皆毁之其銅入官而京師以惡錢貿易為吏所執有
死者數年之間私鑄頗息大業以後王綱弛紊巨姦大
猾遂多私鑄錢轉薄惡每千宜重二斤後漸輕至一斤
或剪鐵鐷裁皮糊紙以為錢相雜用之貨賤物貴以至
於亡大唐武德四年廢五銖錢鑄開通元寳錢每十
錢重一兩計一千重六斤四兩(歐陽詢為文書含八分及隸體每兩二十四銖)
(則一錢重二銖半以下古秤比今秤三之一也則今錢為古秤之七銖以上古五銖則加重二銖以上)輕
重大小最為折衷遠近便之後盗鑄漸起顯慶五年以
天下惡錢轉多所在官為市取五文惡錢酧一好錢其
年又改以好錢一文易惡錢二文乾封元年造乾封泉
寳錢直開通錢十周年以後廢二年詔開通錢依舊施
行乾封錢貯儀鳳四年四月令東都出遠年糙米及粟
就市糶斗别納惡錢百文其惡錢令少府司農相知即
令鑄破其厚重合斤兩者任將行用時米粟漸貴議為
鑄錢漸多所以錢賤而物貴於是權停少府監鑄錢尋
而復舊永淳元年五月勅私鑄錢造意人及勾合頭首
者並處絞仍先決杖一百從及居停主人加役流各決
杖六十若家人共犯坐其家長老疾不坐者則罪歸以
次家長其鑄錢處鄰保配徒一年里正坊正村正各決
六十若有紏告者即以所鑄錢毁破并銅物等賞紏人
同犯自首免罪依例酧賞武太后長安中又令懸樣於
市令百姓依樣用錢俄又簡擇艱難交易留滯又降勅
非鐵錫銅蕩穿穴者並許令用其熟銅排斗沙澀厚大
者皆不許簡擇自是盗鑄蜂起濫惡益衆江淮之南盜
鑄尤甚或就陂湖巨海深山之中鼓鑄神龍先天之際
兩京用錢尤甚濫惡其私鑄小錢纔有輪郭及鐵錫之
屬亦堪行用乃有買錫以錢模之斯須盈千便齎用之
開元五年宋璟知政事奏請一切禁斷惡錢六年正月
詔又切禁斷天下惡錢不堪行用者并銷破覆鑄由是
四民擾駭穀帛踴貴二月又勅古者聚萬方之貨設九
府之法以通天下以便生人若輕重得中則利可和義
若真偽相雜則官失其守頃者用錢不倫此後深恐貧
窶日困姦豪歲滋所以申眀舊章懸設諸樣欲其人安
俗阜禁止令行十一年制曰古者作錢以通有無之鄉
以平小大之價以全服用之物以濟單貧之資錢之所
利人之所急然絲布財穀人民為本若本賤末貴則人
棄賤而務貴故有盗鑄者冒嚴刑而不悔藏鏹者非倍
息而不出今天下泉貨益少幣帛頗輕欲使天下流通
焉可得也且銅者餒不可食寒不可衣既不堪於器用
不同於寳物唯以鑄錢使其流布宜令所在加鑄委按
察使申眀格文禁斷私賣銅錫仍禁造銅器所在採銅
鉛官為市取勿抑其價務利於人二十年九月制曰綾
羅絹布雜貨等交易皆合通用如聞市肆必須見錢深
非道理自今以後與錢貨兼用違法者准法罪之二十
二年三月勅布帛不可以尺寸為交易菽粟不可以抄
勺貿有無古之為錢以通貨幣頃雖官鑄所入無幾約
工計本勞費又多公私之間給用不贍永言其弊豈無
變通往者漢文之時已有放鑄之令雖見非於賈誼亦
無廢於賢君古往今来代革時異亦欲不禁私鑄其理
如何中書侍郎張九齡奏請不斷鑄錢上令百官詳議
黃門侍郎平章事裴耀卿黃門侍郎李林甫河南少尹
蕭炅等皆曰錢者通寳有國之權是以歴代禁之以絶
姦濫今若一唘此門但恐小人棄農逐利而濫惡更甚
於事不便左監門衛錄事參軍劉秩上議曰古者以珠
玉為上幣黃金為中幣刀布為下幣今之錢即古之下
幣也今若捨之任人自鑄則上無以御下下無以事上
其不可一也夫物賤則傷農錢輕則傷賈故善為國者
觀物之貴賤錢之輕重夫物重則錢輕錢輕由乎物多
多則作法收之使少少則重重則作法布之使輕輕重
之本必由乎是奈何而假於人其不可二也夫鑄錢不
雜以鉛鐵則無利雜以鉛鐵則惡如不重禁不足以懲
息方今塞其私鑄之路人猶冒死以犯之况唘其源而
欲人之從令乎是設陷穽而誘之入其不可三也夫許
人鑄錢無利則人不鑄有利則人去南畝者衆去南畝
者衆則草不墾草不墾則又隣於寒餒其不可四也夫
人富溢則不可以賞勸貧餒則不可以威禁故法令不
行人之不理皆由貧富之不齊也若許其鑄錢則貧者
必不能為臣恐貧者彌貧而復役於富室富室乘之而
益恣昔漢文之時吴濞諸侯也富埒天子鄧通大夫也
財侔王者此皆鑄錢之所致必欲許其私鑄是與人利
權其不可五也今必以錢重而傷本貨費而利寡則臣
願言其失以效愚計夫錢重者由人鑄日滋於前而爐
不加於舊又公錢重與銅之價頗等故盗鑄者破重錢
以為輕錢禁寬則行禁嚴則止止則棄矣此錢之所以
少也夫鑄錢用不贍者由乎銅貴銅貴之由在於採用
者衆夫銅之為兵則不如鐵以為器則不如漆禁之無
害陛下何不禁於人禁於人則銅無所用銅無所用則
益賤賤則錢之用給矣夫銅不布下則盗鑄者無因而
鑄無因而鑄則公錢不破人不犯死刑錢又日增末復
利矣是一舉而四美兼也時公卿羣官皆建議以為不
便事既不行但勅郡縣嚴斷惡錢而已至天寳初年兩
京用錢稍好米粟豐賤數載之後漸又濫惡府縣不許
好錢加價廻博令好惡通用富商姦人漸收好錢潜將
往江淮南每一錢貨得私鑄惡錢五文假託公錢將入
京私用京城錢日加碎惡鵝眼鐵錫古文綖環之類每
貫重不過三四斤十一載二月勑泉貨之用所以通有
無輕重之權所以禁踰越故周立九府之法漢備三官
之制永言適便必在随宜如聞京城行用之錢頗多濫
惡所資懲革絶其訛謬然安人在於存養化俗期於變
通法若從寬事堪持久宜令所司即出錢三數十萬貫
分於兩市百姓間應交易所用不堪久行用者官為換
取仍限一月日内使盡庶單貧無患商旅必通其過限
輙敢違犯者一事以上並作條件處分是時京城百姓
久用惡錢制下之後頗相驚擾時又令於龍興觀南街
開場出左藏庫内排斗錢許市人博換貧弱者又爭次
不得俄又宣勑除鐵錫銅沙穿穴古文餘並依舊行用
久之乃定乾元元年有司以甲兵未息給用猶費奏鑄
乾元重寳錢每貫十斤一文當開元通寳錢一十文又
鑄重稜錢每貫重二十斤一文當開通五十文(皆鑄錢使第五)
(琦所奏也)姦猾之人多用破錢私鑄新錢雖獲深利随遭重
刑公私不便尋總停廢還用開元通寳錢人間無復有
乾元重稜二錢者盖並鑄為器物矣(按天寳中諸州凡置九十九鑪鑄錢)
(絳州三十鑪揚潤宣鄂蔚各十鑪益鄧郴各五鑪洋州三鑪定州一鑪約每鑪役丁匠三十人每年除六月七)
(月停作餘十月作十番每鑪約用銅二萬一千二百二十斤白鑞三千七百九斤黑錫五百四十斤約每貫錢)
(用銅鑞錫價約七百五十文丁匠在外每鑪計鑄錢三千三百貫約一歲計鑄錢三十二萬七千餘貫文)
通典卷九
