通典卷十八
唐京兆杜佑君卿纂
選舉六
雜議論下
禮部員外郎沈既濟論曰計近代以來爵祿失之者久
矣其失非他在四太而已何者入仕之門太多代胄之
家太優祿利之資太厚督責之令太薄請徵古制以明
之管子曰夫利出一孔者其國無敵出二孔者其兵不
詘出三孔者不可以舉兵出四孔者其國必亡先王知
其然故塞人之養隘其利途使人無游事而一其業也
而近代以來祿利所出數十百孔故人多岐心疏瀉漏
失而不可轄也夫入仕者多則農工益少農工少則物
不足物不足則國貧是以言入仕之門太多禮曰天子
之元子士也天下無生而貴者則雖儲貳之尊與士伍
同故漢王良以大司徒位免歸蘭陵後光武廵幸始復
其子孫邑中徭役丞相之子不得蠲戶課而近代以來
九品之家皆不征其高蔭子弟重承恩奬皆端居役物
坐食百姓其何以堪之是以言代胄之家太優先王制
士所以理物也置祿所以代耕也農工商有經營作役
之勞而士有勤人致理之憂雖風猷道義士伍為貴其
苦樂利害與農工商等不甚相遠也後代之士乃撞鐘
鼓樹臺榭以極其歡而農工鞭臀背役筋力以奉其養
得仕者如昇仙不仕者如沈泉歡娛憂苦若天地之相
遠也夫上之奉養也厚則下之徵斂也重養厚則上覬
其欲斂重則下無其聊故非類之人或沒死以趣上構
姦以入官非唯求利亦以避害也是以言祿利之資太
厚語曰陳力就列不能者止昔李膺周舉為刺史守令
畏憚覩風投印綬者四十餘城夫豈不懷祿而安榮哉
顧漢法之不可偷也自隋變選法則雖甚愚之人蠕蠕
然第能乘一勞結一課獲入選叙則循資授職族行之
官隨列拜揖藏俸積禄四周而罷因緣侵漁抑復有焉
其罷之日必妻孥華楚僕馬肥腯而偃仰乎士林之間
及限又選終而復始非為巨害至死不黜故里語謂人
之為官若死然未有不了而倒還者為官如此易享禄
如此厚上法如此寬下斂如此重則人孰不違其害以
就其利者乎是以言督責之令太薄既濟以為當輕其
禄利重其督責使不才之人雖虚座設位置印綬於旁
揖讓而進授之不敢受寬其征徭安其田里使農商百
工各樂其業雖以官誘之而莫肯易如此則規求之志
不禁而息多士之門不扄而閉若上不急其令下不寬
其徭而欲以法術遮列禁人奸冒此猶坯土以壅横流
也勢必不止夫古今選用之法九流常叙有三科而已
曰德也才也勞也而今選曹皆不及焉何以言之且吏
部之本存乎甲令雖曰度德居官量才授職計勞升秩
其文具矣然考校之法皆在判書簿歴言詞俯仰之間
侍郎非通神不可得而知之則安行徐言非德也麗藻
芳翰非才也累資積考非勞也苟執此不失猶乖得人
况衆流茫茫耳目有不足者乎蓋非鑒之不明非擇之
不精法使然也先朝數人以下言之詳矣是以文皇帝
病其失而將革焉夫物盈則虧法久終弊雖文武之道
亦與時張弛五帝三王之所以不相沿也是以王者觀
變以制法察時而立政按前代選用皆州府察舉及年
代久遠訛失滋深至於齊隋不勝其弊凡所置署多由
請託故當時議者以為與其率私不若自舉與其外濫
不若内收是以罷州府之權而歸於吏部此矯時懲弊
之權法非經國不刊之常典今吏部之法蹙矣復宜掃
而更之無容循默坐守刓弊伏以為當今選舉人未土
著不必本於鄉閭鑒不獨明不可專於吏部謹詳度古
制折量今宜謂五品以上及羣司長官俾宰臣進叙吏
部得參議焉其六品以下或僚佐之屬許州府辟用則
銓擇之任悉委於四方結奏之成咸歸於二部必先擇
牧守然後授其權高者先署而後聞卑者聽版而不命
其牧守將帥或選用非公則吏部兵部得察而舉之聖
主明目達聰逖聽遐視罪其私冒不慎舉者小加譴黜
大正刑典責成授任誰敢不勉夫如是則接名偽命之
徒菲才薄行之人貪叨賄貨懦弱姦宄下詔之日隨聲
而廢通計大數十除八九則人少而員寬事詳而官審
賢者不奬而自進不肖者不抑而自退除隋權道復古
美制則衆才咸得而天下幸甚或曰當開元天寳中不
易吏部之法而天下砥平何必外辟方臻於理既濟以
為不然夫選舉者經邦之一端雖制之有美惡而行之
由於法令是以州郡察舉在兩漢則理在魏齊則亂吏
部選集在神龍則紊在開元天寳則理當其時久承升
平御以法術慶賞不軼威刑必齊由是而理匪用吏部
而臻此也向以此時用辟召之法則其理不益久乎夫
議事以制不以權當徵其本末計其遐邇豈時得時失
之可言耶或曰帝王之都必浩穰輻輳士物繁合然後
稱其大若權散郡國遠人不至則京邑索矣如之何又
甚不然自古至隋數百千年選舉之任皆分郡國當漢
文景武帝之時京師庶富百㕓九市人不得顧車不得旋
侈溢之盛亦云極矣豈待選舉之士為其助哉又夫人
有定土土無賸人浮冗者多則地著者少自隋罷外選
招天下之人聚於京師春還秋往鳥聚雲合窮關中地
力之産奉四方游食之資是以筋力盡於漕運薪粒方
於桂玉是由斯人索我京邑而謂誰索乎且權分州郡
所在辟舉則四方之人無有遐心端居尊業而祿自及
祿苟未及業常不廢若仕進外絶要攢乎京惜時懷祿
孰肯安堵必貨鬻田産竭家贏糧糜費道路交馳往復
是驅地著而安為浮冗者也夫京師之冗孰與四方之
實一都之繁孰與萬國之殷况王者當繁其天下豈㕓
閈之中校其衆寡哉或曰仕門久開入者已衆若革其
法則舊名常調不足以致身使中才之人進無所容退
無所習其將安歸乎既濟以為人繫賢愚業隨崇替管
庫之賢既可以入仕則士之不肖寧愧乎出流從古以
然非一代也故𫝊云三后之姓於今為庶今士流既廣
不可強廢但鍵其舊門不使新入峻其宦途不使濫登
十數年間新者不來而舊者耗矣待其人少然後省官
夫人之才分各有餘裕自為情欲所汨而未嘗盡焉引
之則長縈之則短在勉而已故凡士族皆禀父兄之訓
根聰明之性蓋以依倚官緒無湮淪墊溺之虞故循常
不修名義罕立此教使然也若惟善是舉不才決棄前
見爵禄後臨塗泥人懷憤激孰不騰進則中品之人悉
為長材雖曰慎選捨之何適
選舉雜議凡七條一或曰按國家甲令凡舉貢人本
求才德不選文詞故律曰諸貢舉人非其人者徒注云
謂德行乖僻者也居州郡則廉使升聞在朝廷則以時
黜陟用兹懲勸足為致理有司因循不修厥職浸以訛
謬使其陵頽今但修舊令舉舊政則人服矣焉用改作
答曰州郡以德行貢士禮闈以文詞揀才試官以帖問
求學銓曹以書判擇吏俱存甲令何令宜修且惟德無
形惟才不器摶之弗得聆之弗聞非在所知焉能辨用
今禮部吏部一以文詞貫之則人斯遠矣使臣廉舉但
得其善惡之尤者耳每道累歲罕獲一人至如循常諄
諄蚩騃愚鄙者或身甚廉謹政為人蔽者或善為姦濫
祕不彰聞者一州數十人曷嘗聞焉若銓不委外任不
責成不疏其源以道其流而以文字選士循資授職雖
口誦律令手操斧鉞以臨其人無益也非改之不可
二或曰昔後漢貢士諸生試經學文吏試牋奏則舉人
試文乃前王典故而子獨非於今何也答曰漢代所貢
乃王官耳凡漢郡國每歲貢士皆拜為郎分居三署儲
才待詔無有常職故初至必試其藝業而觀其能否至
於郡國僚吏皆府主所署版檄召用至而授職何嘗賓
貢亦不試練其遐州陋邑一掾一尉或津官戍吏皆登
銓上省受試而去者自隋而然非舊典也三或曰若
使外州辟召必是牧守親故或權勢囑託或旁鄰交質
多非實才奈其濫何答曰誠有之也然其濫孰與吏部
多請較其優劣且州郡牧守古稱共理政能有美惡之
跡法令有殿最之科分憂責成誰敢濫舉設如年多人
怠法久弊生天網恢疎容其姦謬舉親舉舊有囑有情
十分其人五極其濫猶有一半尚全公道如吏部者十
無一焉請試言之凡在銓衡唯徵書判至於補授祗校
官資善書判者何必吏能美資歴者寧妨貪戾假使官
資盡愜刀筆皆精此為吏曺至公之選而補授之際官
材匪詳或性善緝人則職當主辨或才堪理劇則官授
散員或時有相當亦幸中耳非吏曺素得而知也有文
無頼者計日可升有用無文者終身不進况其書判多
是假手或他人替入或旁坐代為或臨事解衣或宿期
定估才優者一兼四五自製者十不二三况造偽作姦
冒名接脚又在其外令史受賂雖積謬而誰尤選人無
資雖正名而猶剝又聞昔時公卿子弟親戚隨位高低
各有分數或得一人二人三人四人不在放限者禮部
明經等亦然謂之省例斯非濫歟若等為濫此則百倍
而多者也四或曰吏部有濫止由一門州郡有濫其
門多矣若等為濫豈若杜衆門而歸一門乎答曰州郡
有濫雖多門易改也吏部有濫雖一門不可改也何者
凡今選法皆擇才於吏部述職於州郡若才職不稱紊
亂無任責於刺史則曰官命出於吏曺不敢廢也責於
侍郎則曰量書判資考而授之不保其往也責於令史
則曰按由歴出入而行之不知其他也黎庶受弊誰任
其咎若牧守自用則罪將焉逃必州郡之濫獨換一刺
史則革矣如吏部之濫雖更其侍郎無益也蓋九流浩
浩不可得知法使之然非正司之過故云門雖多而易
改門雖一而不可改者以此五或曰今人多情故長
恐許其選吏必綱紀紊失不如今已之有倫也答曰不
假古義請徵目前以明之今諸道節度都團練觀察租
庸等使自判官副將以下皆使自銓擇縱其間或有情
故大舉其例十猶七全則辟吏之法見行於今但未及
於州縣耳利害之理較然可觀何紀之失何綱之紊向
令諸使僚佐書授於選曺則安獲鎮方隅之重理財賦
之殷也六或曰頃年常見州縣有攝官皆是牧守所
自署置正多苟且不議久長纔始到官已營生計迎新
送故勞弊極矣今令州郡召辟則其弊亦爾奈何答曰
國家職員皆禀朝命攝官承乏苟濟一時不日不月事
必停省人雖流而責不及績雖著而官不成便身而行
不苟何待若職無移奪命自州郡所攝之官便為已任
上酬知已下利班榮爭竭智力人誰不盡今常調之人
遠授一職已數千里赴集又數千里之官挈携妻孥復
往勞苦必一周而在路料間歲而停官成名非知已之
思後任可計考而得此之不苟而誰為苟七或曰今
四方諸侯或有未朝覲者若天下士人既無常調久不
得祿人皆嗟怨必相率去我入於他境則如之何答曰
善哉問乎辟舉法行則搜羅畢盡自中人以上皆有位
矣此禄之不及者皆下劣無任之人復何足惜當今天
下凋弊之本實為士人太多何者凡士人之家皆不耕
而食不織而衣使下奉其上不足故也大率一家有養
百口者有養十口者多少通計一家不減二十人萬家
約有二十萬口今有才者既為我用愚劣者盡歸他人
有萬家歸之内則二十萬人隨之食其黍粟衣其縑帛
享其祿廪役其人庶我收其賢彼得其愚我減浮食之
口二十萬彼加浮食之人二十萬則我弊益減而彼人
益困自古興邦制敵之術莫出於是唯懼去我之不速
也夫何患焉
請改革選舉事條内外文武官五品以上(應非選司注擬者)
右請宰相總其進叙吏部兵部參議可否吏部尚書
侍郎右請掌議文官五品以上除拜六品以下攢奏兼
察舉選用之不公者(諸京司長官及觀察使刺史舉用僚佐有才職不稱背公任私者得)
(察舉彈奏非選用濫失不得舉)凡有所察郎中刺舉員外郎判成侍郎
尚書署之而後行(諸官長若犯他過搜司自當彈奏即非吏部所察故云非選用濫失不得)
(舉)餘所掌准舊若官長選用濫失有聞而吏部不舉請
委御史臺彈之御史臺不舉即左右彈之(按六典御史有糾不當者)
(即左右丞得彈奏)兵部尚書侍郎右請掌議武官五品以上
除拜六品以下攢奏兼察舉選用之不公者(諸軍衛長官及節度)
(都團練使舉用將校才職不稱背公任私者得察舉彈奏非選用濫失不得舉)凡有所察舉及
臺省糾彈如吏部之法餘所掌准舊禮部每年貢舉
人右並請停廢有别項經藝之士請於國子監六學中
銓擇(國子學大學四門學律學書學算學)兵部舉選右請停廢(昔隋置折衝府)
(所以分鎮天下散兵及武太后昇平置武舉恐人之忘戰則武官武選本末可徵今内外邦畿皆有師旅偏裨)
(將校所在至多誠宜設法減除豈復張門誘入况若此輩又非驍雄徒稱武官不足守禦雖習弓矢不堪戰闘)
(而坐享祿俸規逃征徭今請悉停以絶姦利)京官六品以下(應合選司注擬者)右
請各委本司長官自選用初補稱攝然後申吏部兵部
吏部兵部奏成乃下勅牒并符告於本司是為正官考
從奏成日計凡攝官俸禄各給半府州佐官(别駕少尹五府)
(司馬赤令皆不在此限)右自長史以下至縣丞尉(諸州長史司馬或雖是五品以)
(上官亦同六品官法)請各委州府長官自選用不限土客其申報
正攝之制與京官六品以下同其邊遠羈縻等州請兼
委本道觀察使共銓擇補授上州省事市令中州參
軍博士下州判司(錄事參軍不在此例)中下縣丞以下及關津鎮
戍官等右請本任刺史補授訖申吏部兵部吏部兵部
給牒然後成官並不用聞奏其員數不得踰舊制雖吏
部未報並全給俸禄若承省牒在任與正同去任後不
得稱其官職若州司以勞效未著而不申者請不限年
月並聽之州縣右請准舊令州為三等(上中下)縣為五
等(赤畿上中下)其餘緊望雄輔之名請廢(夫等級繁多則仕進淹滯使其周歴)
(即務速遷官非久安政亦苟且請減衆級以懲僥心則官僚可期羣才無壅)六品以下官
資歴右並請以五周為滿(唐虞遷官必以九載魏晉以後皆經六周國家因隋為四)
(近又減削為三考今三四則太少六九則太多請限五周庶為折中)其遷轉資歴請約修
舊制(修舊制謂遷轉資次也但以一官亦滿即任召用並無選數)若才行理績有尤
異者請聽超遷每長官代換其舊僚屬若有負犯及不
稱職者請任便替若無負犯皆待考滿未滿者不得替
諸道使管内之人及州縣官屬有政理尤異識略宏
通行業精修藝能超絶及懷才未達隠德丘園或堪充
内官不稱州縣者(並申送吏部)將校偏裨有兵謀武藝或堪
充宿衛或可為統帥者右請不限多少各令長官具述
才行謀略舉送朝廷皆申上吏部兵部各設官署以處
之審量才能銓第高下每官職有缺及别項任使則隨
才擢用(如漢光禄勲領三署郎)稱舉者舉主加階進爵得賢俊者
遷其官(若自用僚屬雖得賢不賞)
禁約雜條一諸使及諸司州府長官舉用僚屬請明
書事跡德行才能請授某官某職皆先申吏部兵部(若諸)
(使奏官兼帶職掌者即以職掌分其文武不計本官帶州縣職即申吏部帶軍職即申兵部)吏部兵
部謄其詞而奏(云得某使某軍司某州府状稱)以元状人入按每使每
司每州各為一簿一所舉官吏在任日有行迹乖謬
不如舉状及犯罪至徒以上者請兼坐舉主(其所犯人自依常法)
(本條處分)一人奪禄一年(諸使無禄者准三品官以料錢折納依時估計)二人奪賜
(無賜者貶其色降紫從緋降緋從綠降綠從碧)三人奪階及爵(有爵無階有階無爵者加奪賜)
(及勲)四人解見任職事官(已上任者並追解之)五人貶官(節度觀察使降為刺)
(史刺史降為上佐皆以邊州)六人除名(雖六人以上罪止除名)有犯贓罪至流
以上者倍論之(倍謂一人從二人之法二人從四人之法三人從六人之法罪止三人)若
舉用後續知過謬具状申述及自按劾者請勿論(此謂所知)
(不審舉用失誤者)一所舉官有因姦納賂而舉者有親故非
才而舉者有容受囑託而舉者有所知不善而故舉者
有犯一科請皆以罔上論不在官贖限囑託舉者兩俱
為首規求者為從
評曰夫人生有欲無君乃亂君不獨理故建庶官昔在
唐虞皆訪於衆則舜舉八元八凱四岳之舉䕫龍稷契
此蓋用人之大略也降及三代擇於鄉庠然後授任其
制漸備秦漢之道雖不師古閭塾所推猶本乎行而郡
國佐吏並自奬擢備嘗試效乃登王朝内官有僚屬者
亦得徵求俊彦暨於東漢初置選職推擇之制尚習前
規左雄議以限年其時不敢謬舉所以二漢號為多士
魏晉設九品置中正蓋論閥閱罕考行能選曺之任益
為崇重州郡之刺史太守内官之卿尹大夫咸吏部所
署而辟召及鄉里之舉舊式不替永嘉之後天下幅裂
三百餘祀方遂混同中間各承正號凡有九姓大抵不
變魏晉之法皆亂多理少諒無足可稱夫文質相矯有
如循環教化所由興喪是繫自魏三主俱好屬文晉宋
齊梁風流彌扇體非典雅詞尚綺麗澆訛之弊極於有
隋且三代以來憲章可舉唯稱漢室繼漢之盛莫若我
唐惜乎當創業之初承文弊之極可謂遇其時矣羣公
不議救弊以質而乃因習尚文風教未淳慮由於此𬗟
徵往昔論選舉者無代無之或云官繁人困要省吏員
或云等級太多患在速進或云守宰之職所擇殊輕或
云以言取人不如求行是皆能知其失而莫能究所失
之由何者按秦法唯農與戰始得入官漢有孝悌力田
賢良方正之科乃時令徵辟而常歲郡國率二十萬口
貢止一人約計當時推薦天下纔過百數則考精擇審
必獲器能自兹厥後轉益煩廣我開元天寳之中一歲
貢舉凡有數千而門資武功藝術胥吏衆名雜目百戸
千途入為仕者又不可勝記比於漢代且增數十百倍
安得不重設吏職多置等級遞立選限以抑之乎常情
進趨共慕榮達升高自下由邇陟遐固宜驟歴方至何
暇淹留著績秦氏列郡四十兩漢列郡百餘太守入作
公卿郎官出宰縣邑便宜從事闕略其文無所可否責
以成效寄委斯重酬奬亦崇今之部符三百五十郡縣
差降復為八九邑之俊乂不得有之事之利病不得專
之八使十連舉動咨禀地卑禮薄勢下任輕誠曰徒勞
難階超擢容易而授理固然也始後魏崔亮為吏部尚
書無問賢愚以停解日月為斷時沉滯者皆稱其能魏
之失才實從亮始洎隋文帝素非學術盗有天下不欲
權分罷州郡之辟廢鄉里之舉内外一命悉歸吏曺纔
厠班列皆由執政執政參吏部之職吏部總州郡之權
罔徵體國推誠代天理物之本意是故銓錝失叙受任
多濫豈有萬里封域九流叢凑掄才授職仰成吏曺以
俄頃之周旋定才行之優劣求無其失不亦謬歟爾後
有司尊賢之道先於文華辨論之方擇其書判靡然趨
尚其流猥雜所以閱經號為倒拔徵詞同乎射覆置循
資之格立選數之制壓例示其定限平配絶其踰涯或
糊名考覈或十銓分掌苟濟其末不澄其源則吏部專
總是作程之弊者文詞取士是審才之末者書判又文
詞之末也凡為國之本資乎人甿人之利害繫乎官政
欲求其理在久其任欲久其任在少等級欲少等級在
精選擇欲精選擇在減名目俾士寡而農工商衆始可
以省吏員始可以安黎庶矣誠宜斟酌理亂詳覽古今
推仗至公矯正前失或許辟召或令薦延舉有否臧論
其誅賞課績以考之升黜以勵之抵斯刓弊其效甚速
實為大政可不務乎
通典卷十八
