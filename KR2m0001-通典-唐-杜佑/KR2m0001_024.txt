通典卷十九
唐京兆杜佑君卿纂
職官
伏羲氏(太皥)以龍紀故為龍師名官(師長也龍化其官長故為龍師春官為青)
(龍夏官為赤龍秋官為白龍冬官為黑龍中官為黃龍張晏曰庖羲氏將興神龍負圖而至因以名師與其官)
(也)共工氏以水紀故為水師水名(共工氏以諸侯霸有九州者以受水瑞故)
(以水名其官)神農氏以火紀故為火師火名(火德也故為炎帝春官為大火)
(夏官為鶉火秋官為西火冬官為北火中官為中火也神農有火星之瑞因以名師與官也)黃帝則
雲師雲名(黃帝受命有雲瑞故以雲紀事春官為青雲夏官為縉雲秋官為白雲冬官為黑雲中官)
(為黃雲也黃帝有景雲之應因以名師與其官也)少皥摯之立也鳳鳥適至故
鳥紀為鳥師而鳥名鳳鳥氏歴正也(鳳鳥知天時故以為歴正之官)玄
鳥氏司分也(玄鳥燕也以春分來秋分去)伯趙氏司至也(伯趙伯勞也以夏至)
(鳴至冬至止)青鳥氏司啓也(青鳥鶬鷃也以立春鳴立秋止鷃音晏)丹鳥氏司
閉也(丹鳥鷩雉也以立秋來立冬去入大水為蜃以上四鳥皆歴正之屬)祝鳩氏司徒也
(祝鳩鷦鳩也鷦鳩孝故為司徒主教民)鴡鳩氏司馬也(鴡鳩王鴡也摯而有别故為司馬主)
(法制)鳲鳩氏司空也(鳲鳩鴶鵴也鳲鳩平均故為司空平水土鳲音尸鴶音秸鵴音匊)爽
鳩氏司寇也(爽鳩鷹也摯故為司寇主賊盜)鶻鳩氏司事也(鶻鳩鶻鵰也春來冬)
(去故為司事鶻音骨鵰音陟交反似山鵲而小至春多聲)五鳩鳩民者也(鳩聚也治民尚聚故)
(以鳩為名)五雉為五工正(五雉雉有五種西方曰鷷雉東方曰鶅雉南方曰翟雉北方曰鵗雉)
(伊洛之南曰翬雉)利器用正度量夷民者也(夷平也)九扈為九農
正(扈止也止人使不淫放也扈有九種春扈鳻鶞夏扈竊玄秋扈竊藍冬扈竊黃棘扈竊丹行扈唶唶宵扈)
(嘖嘖桑扈竊脂老扈鴳鴳以九扈為九農之號各隨其宜以教民事者也鶞音勅倫反唶音子夜反嘖音壮革)
(反)自顓頊以來不能紀遠乃紀於近為民師而命以民
事(言德不能致遠瑞始以民事命官也此郯子對魯昭公之辭仲尼聞之曰吾聞之天子失官學在四夷乃)
(見於郯子而學之)又有五行之官是謂五官社稷五祀是尊是
奉(五官之君長能修其業者死配食於五行之神為王者所尊奉)春官木正曰勾芒(正官)
(長也取木生勾曲而有芒角其祀重也)夏官火正曰祝融(祝融明貌也其祀黎也)秋
官金正曰蓐收(秋物摧蓐而可收也其祀該也)冬官水正曰玄冥(水隂而幽)
(冥其祀修及熙焉)中官土正曰后土(土為羣物之主故稱后也其祀為勾龍焉在家則祀)
(中霤在野則祀社)唐堯之代命羲和欽若昊天歴象日月星辰
敬授人時(重黎之後羲氏和氏世掌天地四時之官故堯命之使敬順昊天昊天言元氣廣大星四)
(方中星辰日月所會歴象其分節敬記天時以授人也此舉其目下别序之)分命羲仲宅嵎
夷曰𤾉谷(宅居也東表之地稱嵎夷暘明也日出於谷而天下明故稱𤾉谷𤾉谷嵎夷一也羲仲居)
(治東方之官)寅賓出日平秩東作(寅敬賓導秩序也歲起於東而始就耕謂之東作東)
(方之官敬導出日平均次序東作之事以務農也)申命羲叔宅南交(申重也南交言夏與)
(春交舉一隅以見之此居治南方之官)平秩南訛敬致(訛化也掌夏之官平序南方化育之)
(事敬行其教以致其功四時同之亦舉一隅)分命和仲宅西曰昧谷(昧冥也日入於)
(谷而天下冥故曰昧谷昧谷曰西則嵎夷東可知此居治西方之官掌秋天之政)寅餞納日平
秩西成(餞送也日出言導日入言送因事之宜秋西方萬物成平序其政助成物也)申命和
叔宅朔方曰幽都平在朔易(北稱朔亦稱方言一方則三方見矣北稱幽則南稱)
(明從可知也都謂所聚也易謂歲改易於北方平均在察其政以順天常上總言義和敬順昊天此分别仲叔)
(各有所掌)允釐百工庶績咸熙(允信釐治工官績功咸皆熙廣也言定四時成歲歴以告)
(時授事則能信治百官衆功皆廣歎其善)内有百揆四岳(四岳分主四方諸侯者也周禮正義)
(曰四岳四時之官主四岳之事始羲和之時主四岳者謂之四伯至其死分岳事置八伯皆王官其八伯唯驩)
(兜共工放齊鯀四人而已餘四人無文可知故書𫝊云惟元祀廵狩四岳八伯堯始以羲和為六卿春夏秋冬)
(者并掌方岳之事是為四岳出則為伯其後稍死分置八伯以九州而言八伯者據畿外八州也畿内不置伯)
(以鄉遂之吏主之四岳之外更有百揆之官者但堯初天官為稷至堯試舜天官之任則謂之百揆舜又命禹)
(為百揆皆天官也)外有州牧侯伯(外置州牧十二及五國之長)虞舜有天下
以伯禹作司空使宅百揆(禹代鯀為崇伯入為天子司空治洪水有成功言可用之)
棄作后稷播百榖契作司徒敷五教(布五常之教)臯繇作士正
五刑(士理獄官)垂作共工利器用(垂臣名共謂供其百工職事)伯益作虞
育草木鳥獸(虞掌山澤之官)伯夷秩宗典三禮(秩序宗尊也三禮天地人之禮)
(伯夷臣名姜姓)䕫典樂教胄子(胄長也謂元子以下至卿大夫子弟以歌詩蹈之舞之教長國)
(子中和祗庸孝友)和神人(命䕫使勉之)龍作納言出納帝命(納言喉舌之官)
(聽下言納於上受上言宣於下必以信)蓋亦為六官以主天地四時也(崔靈)
(恩曰自顓頊以来命南正重司天火正黎司地故重黎之後世掌天地官號曰羲和唐堯受之廼置天地四時)
(之官命羲和之後使復舊職而掌天地之事又分命羲仲羲叔和仲和叔使主四時為六卿之任及其末年舜)
(攝百揆改地官為司徒秋官為士冬官為司空春官為秩宗故尚書曰廼命羲和欽若昊天分命和仲和叔等)
(使主四時之事又云百姓不親五品不遜契為司徒敬敷五教地官之事也臯繇作士五刑有服秋官之任也)
(禹作司空以平水土冬官之職也伯夷為秩宗典朕三禮此春官之所司也又周禮正義曰稷為天官羲和為)
(夏官共為六官也)夏后氏之制亦置六卿(甘誓曰廼召六卿是也)其官名
次猶承虞制(禮記曰夏后氏官百天子有三公九卿二十七大夫八十一元士)殷制天
子建天官先六太曰太宰太宗太史太祝太士太卜典
司六典(典猶法也此蓋殷時制也周制太宰為天官太宗曰宗伯宗伯為春官太史以下屬焉太士以)
(神仕者)天子之五官曰司徒司馬司空司士司寇典司五
衆(衆謂羣臣也此亦殷時制也周制司士屬司馬太宰司徒宗伯司馬司寇司空為六官)天子之
六府曰司土司木司水司草司器司貨典司六職(府主蔵六)
(物之税者此亦殷時制也周制皆屬司徒司土土均也司木山虞也司水川衡也司草稻人也司器角人也司)
(貨卝人也卝音革猛反)天子之六工曰土工金工石工木工獸工
草工典制六材(此亦殷時制也周制皆屬司空土工陶旊也金工築冶鳬㮚鍜桃也石工玉人)
(磬人也木工輪輿弓廬匠車梓也獸工函鮑韗韋裘也唯草工職亡蓋謂作萑葦之器韗音吁援反旊音方往)
(反)五官致貢曰享(貢功也享獻也致其歲終之功於王謂之獻也太宰歲終則令百官府各)
(正其治受其會聽其致事而詔王廢置也)五官之長曰伯(謂為三公也周禮九命作伯)千
里之内為王畿千里之外設方伯五國以為屬屬有長
十國以為連連有帥三十國以為卒卒有正二百一十
國以為州州有伯(屬連卒州猶聚也伯帥正亦長也凡長皆因賢侯為之殷之州長曰伯虞)
(夏及周皆曰牧)八州八伯五十六正百六十八帥三百三十六
長八伯各以其屬屬於天子之老二人分天下以為左
右曰二伯(老謂上公也)周成王既黜殷命參攷殷官制為周
禮以作天地四時之名謂之六卿(改太宰為天官冢宰太宗為春官宗伯司)
(徒為地官司馬為夏官司寇為秋官司空為冬官)立天官冢宰掌邦治地官司
徒掌邦教春官宗伯掌邦禮夏官司馬掌邦政秋官司
寇掌邦刑冬官司空掌邦事(六官之職皆總屬於冢宰故論語曰君薨百官總已)
(以聽於冢宰爾雅曰冢大也冢宰則太宰於百官無所不主)各有徒屬周於百事(崔靈)
(恩曰夫百王不同各置官禮為禪讓相𫝊者亦不得不改但所以改者少非禪讓之世者變易必多以革人視)
(聽所以禪讓不改多者以禪讓道同人未為弊故不改者多非禪讓之世須變人情故必多改故王者之興必)
(有改官之禮此周禮所興之意也)歲終天子齋戒受諫(諫當有所改為)六卿以
百官之成質於天子(質猶平也謂平其計要)百官齋戒受質(受平報也)
然後休老勞農(饗食之也)成歲事(斷計要也)制國用自周衰官失
而百職亂戰國並爭各有變易暨秦兼天下建皇帝之
號(五帝自以德不及三皇故自去其皇號三王又以德不及五帝自損稱王秦自以德兼二代故兼稱之)
立百官之職不師古始罷侯置守太尉主五兵丞相總
百揆又置御史大夫以貳於相漢初因循而不革隨時
宜也其後頗有所改(孟康注漢書曰大司馬左右前後將軍侍中常侍散騎諸吏則為中)
(朝丞相以下至於六百石等則為外朝)王莽簒立慕從古官而吏民弗安
亦多虐政遂以亂亡(當更始之時官爵皆羣小賈䜿語有曰竈下養中郎將爛羊胃騎都)
(尉爛羊頭關内侯)光武中興務從節約并官省職費减億計(後漢)
(建武六年詔曰百姓遭難戸口耗少而官吏尚繁於是司隸州牧條奏并省四百餘縣吏職减損十置其一)
廢丞相與御史大夫而以三司綜理衆務洎於叔世事
歸臺閣論道之官祗備員而已魏與吳蜀亦多依漢制
晉氏繼及大抵略同(山公啟事曰晉制諸坐公事者皆三年乃得叙用其中多有好人令)
(逍遥無事臣以為略依左遷法隨資裁减之亦足懲戒而官不失其用詔善之又𫝊玄奏曰諸官有病滿百日)
(不差宜令去職優其禮秩既差而復用)泰元六年改制减費損吏士職員
凡七百人(時議省州郡縣半吏以赴農功荀勗議以為省吏不如省官省官不如省事省事不如清)
(心昔蕭曺相漢載其清静此清心也漢文垂拱幾致刑措此省事也光武并合吏員縣官國邑纔置十一此省)
(官也魏太和中遣王人四出减天下吏員正始中亦并合郡縣此省吏也今必欲求之於本則宜以省事為先)
(設官分職委事責成量能授任思不出位若欲省官竊謂九寺可并於尚書蘭臺宜省付三府至東晉桓温又)
(表曰愚謂門下三省秘書著作通可减半古以九卿綜事不專尚書今事歸内臺則九卿為虚設皆宜省并若)
(郊廟籍田之屬則臨時權兼事訖省矣)爰及宋齊亦無改作(宋時定制新長吏有以父)
(母疾去官禁錮三年山隂令沈叔任父疾去職御史中丞鄭鮮之上議曰所以為其制者涖官不久則奔競互)
(生故杜其欲速之情以申考績之實耳今父母之疾而加以罪名損義疾理莫此為大詔從之於是自二品以)
(上父母及為祖父母後者墳墓崩毁及疾病放屬輙去並不禁錮又劉祗為中書郎江夏王義恭領中書監服)
(親不得相臨表解職也孝武詔曰昔二王兩謝俱至崇禮自今三臺五省悉同此例又詔曰方鎮所假禮白版)
(郡縣年限依臺除食禄三分之一不給送)官司有三臺五省之號(三臺蓋兩漢舊名五)
(省謂尚書中書門下祕書集書省也)郡縣有三歲為滿之期(宋州郡縣居職者以三周)
(為小滿)梁武受終多遵齊舊然而定諸卿之位分配四時
(說在列卿中)置戎秩之官百有餘號(梁武帝時置百二十五號將軍為二十四班)
陳遵梁制不失舊物(陳依梁制年未滿三十者不得入仕唯經學生策試得第諸州迎王)
(簿西曺左奏及經為挽郎得仕其諸郡唯正王任丹陽尹經迎得出身庶姓尹不得必有竒才異行殊勲别降)
(恩旨叙用者不在常例其相知表啟通舉者每常有之亦因年考校黜陟之既不為此式所以勤惰無辨凡選)
(官無定期闕即補多更年互遷官未必即進班秩其官唯論清濁從濁官得微清即勝於轉若有遷授或由别)
(勑任移轉一人為官則即諸官多須改動陳書曰舊式拜官皆在午後唯拜蔡景歴為度支尚書日駕幸玄武)
(觀帝恐景歴是日不得預宴特令早拜)後魏昭武之即王位初置官司分
掌衆職(以燕鳳為右長史許議為郎中令)然而其制草創名稱乖疎皇
始元年道武平并州始建臺省置百官封公侯將軍刺
史太守尚書郎等官悉用文人天興中太史言天文錯
亂當改王易政故官號數革(初道武制官皆擬遠古雲鳥之義諸曹走使謂之鳬)
(鴨取飛之迅疾也以伺察候宫禁謂之白鷺取其延頸遠視他皆類此)至孝文太和中王
肅來奔為制官品百司位號皆准南朝改次職令以為
永制(凡守令以六年為滿後經六年乃叙)又作考格以之黜陟(太和十八年詔曰古)
(者三載考績三考黜陟朕今三載一考考便黜陟各令當司考其優劣為三等六品以下尚書重問五品以上)
(朕與公卿親論善惡上上者遷之下下者黜之中中者守本位)又宣武帝行考陟之法
任事上中者三年升一階散官上第者四載登一級孝
明以後授受多濫(自明帝孝昌以後天下多難刺史太守皆為當部督雖無兵事並立佐僚)
(所在頗為煩擾及東魏静帝時齊神武作相高隆之表請自非實在邊要見有兵馬者悉皆斷之又時諸朝貴)
(多假常侍以取貂蟬之飾隆之自表解侍中并陳諸假侍服者請亦罷之又自軍國多事冒竊官者不可勝數)
(隆之奏請復檢括得五萬餘人而羣小喧囂隆之乃懼而止)北齊創業亦遵後魏臺
省位號多類江東(以門下省掌獻納諫正中書省管司王言祕書省典司經籍集書省掌從)
(容諷議中常侍省掌出入門閤御史臺察紏彈劾)後主臨御爵祿犬馬(御馬及犬廼有)
(儀同郡公之號籍以旃罽食物十餘種其宫婢閹人商人胡人雜戶歌舞人見鬼人濫富貴者萬數至末年太)
(宰三師大司馬大將軍三公等官亦並增員而授或兩或三不可稱數)後周之初據關中
猶依魏制及平江陵之後别立憲章酌周禮之文建六
官之職其他官亦兼用秦漢(他官謂將軍都督刺史太守之類是也)隋文
帝踐極百度伊始復廢周官還依漢魏其於庶僚頗有
損益凡官以四考而代(又制凡官以理去職聽並執笏)至煬帝初存稽
古多復舊章(百官不得計考增級如有德行功能灼然顯著者擢之)大業三年始
行新令有三臺五省五監十二衛十六府(殿内尚書門下内史祕書)
(五省也謁者司隸御史三臺也少府長秋國子將作都水五監也左右翊左右驍左右武左右屯左右禦左右)
(候十二衛也左右備身左右監門等凡十六府也或是舊名或是新置諸省及左右衛武候領軍監門府為内)
(官自餘為外官)於時天下繁富四方無虞衣冠文物為盛矣既
而漸為不道百度方亂號令日改官名月易圖籍散逸
不能詳備大唐初職員多因隋制雖小有變革而大較
不異(高祖制文官遭父母喪者聽去職)貞觀六年大省内官凡文武定
員六百四十有二而已(顯慶元年初制拜三師三公親王尚書令雍州牧開府儀同三)
(司驃騎大將軍左右僕射並臨軒册授太子三少侍中中書令諸曹尚書諸衛大將軍特進鎮軍輔國大將軍)
(光祿大夫太子詹事太常卿都督及上州刺史在京者朝堂受册又制文武官五品以上老及病不因罪解者)
(並聽同致仕例)龍朔二年又改京司及百官之名(改尚書省為中臺門下省)
(為東臺中書省為西臺其餘官司悉改之)咸亨元年復舊至於武太后再易
庶官或從宜創號(改尚書省為文昌臺門下省為鸞臺中書省為鳳閣御史臺為肅政臺及)
(諸寺衛等名又置控鶴府官員)或參用古典(改六尚書為天地四時之官)天授二年
凡舉人無賢不肖咸加擢拜大置試官以處之試官蓋
起於此也(試者未為正命凡正官皆稱行守其階高而官卑者稱行階卑而官高者稱守官階同者)
(並無行守字太后務收物情其年二月十道使舉人并州石艾縣令王山耀等六十一人並授拾遺補闕懷州)
(錄事參軍崔獻可等二十四人並授侍御史并州錄事參軍徐昕等二十四人並授著作郎魏州内黃縣尉崔)
(宣道等二十二人並授衛佐校書御史等故當時諺曰補闕連車載拾遺平斗量把椎侍御史椀脱校書郎試)
(官自此始也)於是擢人非次刑網方密雖驟歴榮貫而敗輪
繼軌(神功元年制曰自今本色出身解天文者進轉官不得過太史令音樂者不得過太樂鼓吹署令醫)
(術者不得過尚藥奉御隂陽卜筮者不得過太卜今解造食者不得過司膳寺諸署今又制其有從勲官品子)
(流外國官參佐視品等出身者自今不得任京清顯要等官若累階應至三品者不得進階每一階酬勲兩轉)
(如先有上柱國者聽廻授朞以上親必有異行竒材别立殊效者不拘此例)神龍初官復舊
號(凡武太后所改之官)二年三月又置員外官二千餘人(國初舊有員外)
(官至此大增加兼超授諸閹官為員外官者亦千餘人中書令李嶠初自地官尚書貶通州刺史至是召拜吏)
(部侍郎嶠志欲曲行私惠求名悦衆冀得重居相位乃奏請大置員外官多引用勢家親識至是嶠又自覺銓)
(衡失序官員倍多府庫由是減耗)於是遂有員外(員外官其初但云員外至永徽六年以蒋)
(孝璋為尚藥奉御員外特置仍同正員自是員外官復有同正員者其加同正員者唯不給職田耳其禄俸賜)
(與正官同單言員外者則俸禄減正官之半)檢校試攝判知之官(攝者言勑攝非州府)
(版署之命檢校者云檢校某官判官者云判某官事知者云知某官事皆是詔除而非正命)逮乎景
龍官紀大紊復有斜封無坐處之誦興焉(景龍中有太平安樂長寧)
(宜城等諸公主及皇后陸氏妹郕國夫人李氏妹崇國夫人并昭容上官氏與其母沛國夫人鄭氏上官柴氏)
(賀婁氏女巫隴西夫人趙氏皆叙用親識亦多猥濫或出自臧獲或由於屠販多因賂貨累居榮秩咸能别於)
(側門降墨勑斜封以授焉故時人號為斜封官時既政出多門遷除甚衆自宰相至於内外員外官及左右臺)
(御史多者則數踰十倍皆無廳事可以處之故時人謂之三無坐處謂宰相御史及員外官也)先天以
來始懲其弊(玄宗御極宰相姚元崇宋璟兼吏部尚書大革姦濫十去其九時有殿中侍御史崔)
(涖太子中允薛昭諷帝曰先朝所授斜封官恩命已布而姚元崇宋璟等沮先帝之明歸怨陛下道路謗讟天)
(下稱冤奈何與萬人為仇敵恐有非常之變上以為然廼下詔曰諸緣斜封别勑授官先令停任宜並量材叙)
(用監察御史柳澤又上疏極言不可其斜封官得免罪戾已沐恩私旬月之内頻煩降旨前勑令至冬處分後)
(勑又令替人却停將何以止姦邪將何以懲風俗)至開元二十五年刊定職次
著為格令(此格皆武德貞觀之舊制永徽初已詳定之至開元二十五年再刪定焉至二十八年又)
(省文武六品以下官三百餘員及諸流外番官等)蓋尚書省以統會衆務舉持
繩目門下省以侍從獻替規駮非宜中書省以獻納制
冊敷揚宣勞祕書省以監錄圖書殿中省以供修膳服
内侍省以承旨奉引(尚書門下中書祕書殿中内侍凡六省)御史臺以肅
清僚庶九寺(太常光禄衛尉宗正太僕大理鴻臚司農太府為九寺)五監(少府將作國子)
(軍器都水為五監)以分理羣司六軍(左右羽林左右龍武左右神武為六軍)十六
衛(左右衛左右驍衛左右武左右威左右領軍左右金吾左右監門左右千牛為十六衛)以嚴其
禁禦一詹事府二春坊(有左右春坊又有内坊掌閤内諸事)三寺(家令寺率更寺)
(太僕寺)十率(左右衛左右司禦左右清道左右監門左右内侍凡十率府)俾乂儲宫牧
守督護分臨畿服(京府置牧餘府州置都督都護太守)設官以經之置使
以緯之(按察採訪等使以理州縣節度團練等使以督府軍事租庸轉運鹽鐵青苗營田等使以毓財)
(貨其餘細務因事置使者不可悉數其轉運以下諸使無適所治廢置不常故不别列於篇)自六品
以下率由選曹居官者以五歲為限於是百司具舉庶
績咸理亦一代之制焉(一歲為一考四考有替則為滿若無替則五考而罷六品以下)
(吏部注擬謂之旨授五品以上則皆勑除自至德之後天下多難甄才錄效制勑特拜繁於吏部於是兼試員)
(外郎倍多正員至廣德以來乃立制限州縣員外兼試等官各有定額並云額内溢於限者不得視職其有身)
(帶京官冗職資名清美兼州縣職者云占闕焉即如正員之例官以三考而代無替四考而罷由是官有常序)
(焉)
第一歴代官制要略
第二三老五更三公總叙(四輔二大附)太師太
傅太保太宰太尉司徒司空
大司馬總叙三師三公以下官屬
第三宰相(并官屬)
門下省侍中(侍郎議給事中起散騎常侍諫大夫居補闕)
(館拾遺校書)(典儀)(城門郎)(符寳郎)(弘文)
中書省中書令(侍郎賢舍人集學士)(通事舍人史官主)
(書)
第四尚書上
尚書省(并總論尚書)錄尚書尚書令僕射
(左右丞)(左右司郎中)(員外郎附)
歴代尚書(八座附)歴代郎官歴代都事主
事令史行臺省
第五尚書下
吏部尚書(侍郎員郎中中外郎)(員外郎中司封郎司勲郎員外)
(郎)(考功郎中)(員外郎)
戶部尚書(侍郎員郎中中外郎)(員外郎中度支郎金部郎員外)
(郎)(倉部郎中)(員外郎)
禮部尚書(侍郎員郎中中外郎)(員外郎中祠部郎膳部郎員外)
(郎)(主客郎中)(員外郎)
兵部尚書(侍郎員郎中中外郎)(員外郎中職方郎駕部郎員外)
(郎)(庫部郎中)(員外郎)
刑部尚書(侍郎員郎中中外郎)(員外郎中都官郎比部郎員外)
(郎)(司門郎中)(員外郎)
工部尚書(侍郎員郎中中外郎)(員外郎中屯田郎虞部郎員外)
(郎)(水部郎中)(員外郎)
第六御史臺御史大夫中丞侍御史殿
中侍御史監察侍御史主簿
第七諸卿上
總論諸卿(少卿附)
太常卿(丞協主簿律郎)(博士郊太祝兩京社署)(奉禮郎太樂署)
(汾鼓吹署太太醫署祠署公廟署)(太卜署)(廩犧署)
光祿卿(丞署主簿醢太官署醖掌署)(珍羞署)(良)
衛尉卿(丞署主簿車武庫署宫公司馬令)(武器署候守左右都)
宗正卿(丞署主簿廟)(崇玄署)(諸陵署)(太)
太僕卿(丞署主簿府乘黃署牧典廐署牧車署諸署)(典)
大理卿(正事)(丞監)(主簿)(獄丞)(司直)(評)
第八諸卿中
鴻臚卿(丞)(主簿)(典客署)(司儀署)
司農卿(丞署主簿官上林署總太倉署倉鈎盾導署苑監諸監)
(尉司竹監典溫泉湯監等諸屯監等官農中郎將官)(搜粟都)
太府卿(丞藏主簿常諸市署右署平署)(平凖署)(左)
祕書監(丞郎祕書郎作佐郎)(校書郎字正字太著校書正附史)
(局令)(丞)
殿中監(丞舍尚食局乘尚藥局輦尚衣局御尚局尚局尚局奉)
(直長)
第九諸卿下
内侍省(内侍内内常侍掖内給事宫内謁者監寺伯庭局闈局)
(奚官局)(内僕局)(内府局)
少府監(少監染丞掌主簿署中尚左尚右尚織冶等暴室等丞)
將作監(丞署主簿校左校署園右校署官中署東主章令)(甄)
國子監(祭酒助司業太丞士教學)(主簿廣文)(國子博四門)
(律學)(書學)(算學等博士)
軍器監(丞)(主簿)(甲坊署)(弩坊署)
都水使者(丞)(主簿)(舟檝署)(河渠署)
第十武官上
將軍總叙左右衛(并親衛)左右驍衛左
右武衛左右威衛左右領軍衛左右
金吾衛左右監門衛左右千牛衛左
右羽林衛左右龍武軍(左右神武等軍附)
第十一武官下
大將軍(并官屬)車騎將軍衛將軍前後
左右將軍四征將軍四鎮將軍四安
將軍四平將軍雜號將軍監軍(軍師祭酒)
(理曹掾屬附)
三署郎官叙中郎將(五官中郎將左右中郎將)虎賁
中郎將四中郎將(東西南北)雜中郎將折
衝府(果毅别捋等附)
三都尉(奉車)(駙馬)(騎)(奉朝請附)
第十二東宫官
太子六傅(三太三少)太子賓客太子詹事(丞)
(主簿司直)太子庶子(中允人司議郎舍中舍人舍通事人諭)
(德書贊善字崇文舘學士藏洗馬直文學設校正典膳藥内典)
(等宫門郎)太子家令(丞倉主簿司食官署典署藏署)
太子率更令(丞簿主)太子僕(丞廐主簿牧署)左
右衛率府(副率以下官屬)左右司禦率府左右
清道率府左右監門率府左右内率府
太子旅賁中郎將太孫官屬附
第十三王侯總叙歴代王侯封爵(公主并官屬附)
第十四州郡上
司隸校尉州牧刺史總論州佐(别駕治中)
(主簿祭功曹書佐中部郡國從事佐酒從事正)(典郡書)
都督(總管節度團練都統等使附)
都護
第十五州郡下
京尹(京兆尹南左馮翊守右扶風河尹留附)郡太守
總論郡佐(郡丞軍别駕功長史倉司馬戶錄事參司司司)
(司兵博司法中司士通參軍事官經學博士醫士正守五掾督郵)
(郡尉)縣令總論縣佐(丞附主簿百)(尉)(五)
鄉官鎮戍關市官
致仕官
第十六文散官開府儀同三司特進光祿
大夫以下
武散官驃騎將軍輔國將軍鎮軍將
軍以下諸校尉附
勲官
内官(命婦附)
第十七祿秩(幹力内帳)(直衣仗身閤庶僕士親事執防邑士)
(力並門夫等附)致仕官祿職田公廨田
第十八秩品一(并命數)
第十九秩品二(并命數)
第二十秩品三(并命數)
第二十一秩品四(并命數)
第二十二秩品五
職官一
歴代官制要略(官數公官品相設官沿革更封爵三宰三老五祿)
(秩)
官數
唐六十員(尚書云建官惟百鄭玄云虞官六十唐官未聞堯舜同道或皆六十并屬官而言則皆有)
(百)夏百二十員(尚書云夏商官倍則當二百鄭玄曰百二十)殷二百四
十員(明堂位二百鄭玄曰二百四十)周六萬三千六百七十五員(内二)
(千六百四十三人外諸侯國官六萬一千三十二人按禮記王制計之殷制同)漢自丞相至
佐史凡十三萬二百八十五員(哀帝時數兼諸府州郡胥吏)後漢
七千五百六十七員晉六千八百三十六員宋六
千一百七十二員齊二千一百三員後魏七千七
百六十四員北齊二千三百二十二員(並内官)後周
二千九百八十九員(並内官)隋一萬二千五百七十六
員(内官二千五百八十一外郡縣官九千九百九十五)大唐一萬八千八百五
員(内官二千六百二十一外郡縣官一萬六千一百八十五)
官品
周官九命漢自中二千石至百石凡十六等後漢
自中二千石至十石凡十三等魏秩次多因漢制更
置九品晉宋齊並因之梁因之更置十八班班多
為貴陳並因之後魏置九品品各置從凡十八品
自四品以下每品分為上下階凡三十階北齊並因
之後周制九命每命分為二以正為上凡十八命
隋置九品品各有從自四品以下每品分為上下凡三
十階自太師始焉謂之流内流内自此始焉(煬帝除上下附唯留)
(正從各九品)又置視正二品至九品品各有從自行臺尚書
令始焉謂之視流内視流内自此始大唐自流内以
上並因隋制又置視正五品視從七品以署薩寳及正
祓謂之視流内又置勲品九品自謂衛錄事及五省令
史始焉謂之流外流外自此始(勲品自齊梁即有之)
設官沿革(略舉崇著者其當部之官長雖品秩下者亦附此)
黃帝六相(堯有十六相)為之輔相不必名官少皥司
徒(前漢嘗加大後漢又加大)司馬(項羽加大漢以後曰大後周又加大)司空(前漢加大改御史大)
(夫為之後周又加大)司寇(後周有内司寇卿後又加大)唐羲和羲仲
羲叔和仲和叔州牧虞太師太保納
言(隋及大唐嘗改侍中為之)后稷秩宗士共工虞夏
九卿商太宰(晉宋齊梁陳改太師為之)太宗太史太祝
太士太卜司士司土司木司水司草
司器司貨太子太師太子太保太子太傅
太子少傅方伯周太傅少師少保冢宰
(後周加大)宗伯(後周加大)内史(秦置内史治京師如諸郡守後周有内史中丞大夫隋改中書為内)
(史監令大唐亦嘗以中書為内史)太僕正(至漢為太僕梁為卿大唐嘗為司馭卿又嘗為司僕卿)
大將軍(自戰國時楚置)前後左右將軍(周末置)秦太尉左
右丞相丞相(後周末加大)相國侍中(本丞相史隋改為納言又改為侍内大唐)
(嘗為納言或為左相或為黃門監)黃門侍郎(後周納言大夫大唐為鸞臺侍郎又改為門下侍郎)
散騎常侍(魏加侍郎又加員外又加通直大唐分為左右)少府吏在殿中主發
書謂之尚書四人(漢置五人其一人為僕射四人分曹後漢為五曹至晉有六曹)尚書
令僕射(漢置左右大唐嘗改為左右匡政或為左右丞相武太后嘗為文昌左右相)尚書丞
(至漢置四人後漢減二人為左右丞大唐嘗為左右肅機)御史大夫(大唐嘗為大司憲武太后又嘗)
(改為肅政又分為左右)奉常(漢改曰太常後改曰奉常又改為太常後漢為奉常自後為太常梁謂之)
(卿大唐嘗為奉常卿又嘗為司禮卿)郎中令(漢為光祿勲後漢嘗為郎中令魏為光祿勲梁除勲字謂)
(之卿大唐嘗為司宰卿又嘗為司膳卿又為光祿卿)衛尉(漢嘗為中大夫令至梁謂之卿至大唐嘗為司)
(衛卿)宗正(漢嘗改為宗伯至大唐嘗為司宗卿又嘗為司屬卿)治粟内史(漢改曰大農令又改)
(曰大司農後漢末為大農魏為司農至梁謂之卿後魏又加大大唐嘗為司稼卿)主爵中尉(漢以)
(右扶風代之)廷尉(二漢梁北齊為大理梁謂之卿隋代曰廷尉大唐嘗為詳刑卿又為大理卿)典
客(漢改為大鴻臚又嘗曰大行至梁除大字謂之卿大唐為同文卿又嘗為司賓卿又為鴻臚卿)典屬
國少府(至梁謂之卿大唐嘗為内府監亦嘗為尚方監又為少府監)將作少府(漢改為大)
(匠梁為大匠卿隋為將作大監又改為大匠大唐亦嘗為大匠又嘗為繕工監又嘗為營繕監又為將作監)
中尉(漢武更名執金吾)中書謁者令僕射(至漢嘗以宦者為之魏為中書監令專掌)
(機務隋為内史監令尋改為内史又改為内書又為内史令大唐復為中書令嘗為右相又為内史又為紫薇)
(令)詹事(大唐嘗改為端尹又嘗改為宫尹少詹事並為少尹)中庶子庶子(晉改庶子為左)
(右隋罷中大唐嘗為左右中護)太子家令(大唐嘗為宫府大夫)率更令(大唐嘗為司更大夫)
僕(大唐嘗為御僕大夫)率内史(理京師漢分為左右又置京兆尹左馮翊代之)郡守(漢改為太)
(守後魏每部置三太守隋置通守謂之二守隋之通守並佐貳)大中二大夫(大唐並為文散)
漢領尚書事(至後漢為錄尚書事)三公曹尚書常侍曹尚書主
客公卿事(後漢改為吏曹主選舉又為選部魏為吏部宋嘗置兩員大唐嘗改為司列太常伯又嘗)
(為天官)中書侍郎(東晉嘗為通事郎隋為内史侍郎又為内師侍郎大唐為内史侍郎又為中書)
(侍郎又為紫薇侍郎)御史中丞(後魏曰中尉大唐改治書侍御史為之嘗為司憲大夫)光祿
大夫(優寵者則加銀章青綬至魏晉則又加金章紫綬齊嘗置左右至隋為散官)中散大夫
(王莽置大唐為文散)太皇太后卿長信少府(太后以下卿以至於陳自後魏無)皇
太后卿長信少府皇后卿大長秋(隋有令大唐改為内侍)中常侍
(大唐為内常侍)都水使者(至宋嘗為水衡令梁曰大舟卿隋嘗為都水監大唐嘗為司津監又嘗為)
(水衡都尉)驃騎(後漢加大將軍大唐為武散)游擊(大唐為武散)衛車騎驍
騎(梁置左右)伏波騎材官輕車樓船横海護
軍(至大唐為勲官)度遼貳師蒲類強弩戈船奮威
建威積射二十一將軍奉車騎駙馬三都尉
(至梁尚主者為之)司隸校尉(督察三輔隋有司隸大夫大唐京畿採訪使亦其職)刺史(刺舉)
(郡縣至隋治人)都護京兆尹左馮翊右扶風特進(大唐)
(為文散)諸加官(左右曹諸吏散騎中常侍侍中為之)後漢賊曹尚書尚
書侍郎三十六人(初稱尚書郎中滿歲稱尚書郎三歲稱侍郎五歲遷大縣令魏有尚書郎)
(晉又有郎中隋初置三十六侍郎後置員外郎一人後又六曹各置侍郎每曹有郎有員外郎大唐改曹郎為)
(郎中)祕書監(後又置令大唐嘗為蘭臺太史少監為侍郎又嘗為麟臺)武衛(至隋置左右大唐為)
(左右鷹揚衛)輔國(晉加大宋改為輔師大唐為武散)四征四鎮四安
虎牙征虜捕虜横野鷹揚討逆討虜
破虜等將軍四中郎將都督(至晉加大)河南尹留守
班同三司(前漢文帝以宋昌為衛將軍亞三司未為官也)儀同三司(魏有開府儀同)
(三司晉有開府儀同三司後魏有儀同三司北齊有開府儀同三司又有儀同三司後周有開府儀同又有上)
(開府儀同大將軍至隋為散官又諸衛各置開府一人)八座魏五兵尚書(至後)
(魏有七兵尚書隋曰兵部大唐嘗為司戎太常伯或為夏官或為武部又為兵部)度支尚書(吳有)
(戶部晉以後為度支至隋為民部大唐嘗為度支又為戶部)祠部曹尚書(至後魏有儀曹尚書)
(後周有禮部隋置禮部尚書大唐嘗為司禮太常伯或為春官又為禮部)殿中監(秩甚卑隋曰殿内監)
(大唐嘗為中禦府大監)中衛(晉分為左右衛將軍隋改為左右翊衛大唐復為左右衛)中領軍
(尋改曰領軍隋改為左右屯衛大唐嘗為左右戎衛又嘗為左右玉鈴衛又為左右領軍)鎮軍冠
軍游騎(大唐並為武散)四平鎮北虎威撫軍凌江
寧朔等將軍行臺晉三公尚書掌刑獄起部
尚書(有事即置事畢即省)國子祭酒(唯宋曰總明觀祭酒大唐嘗為大司成又為成均祭酒)
中軍龍驤寧遠(大唐為武散)宋殿中將軍齊
都官尚書(至隋改為刑部大唐常為司刑太常伯又嘗為秋官又改為憲部又為刑部)梁
太府卿(大唐嘗為外府卿又嘗為司府卿)雲麾中武壯武明
威定遠(大唐並為武散)宇宙等大將軍始以太常等名卿分
為四時凡十二卿後魏柱國(至大唐為勲官)天柱二大將
軍諸少卿後周軍器隋左右武候府大將
軍(大唐為金吾衛)左右監門府將軍(大唐改府為衛)大總管通守(佐太守)
折衝府正議通議朝議朝請朝散等大夫
左右驍衛府(大唐除府字)大唐太子賓客(漢之四皓非官)左
右千牛衛左右屯營(後改為羽林軍嘗改為衛)左右威衛(嘗改左右豹韜)
(衛)左右龍武將軍平章事知政事參知機務
同中書門下三品平章軍國重事節度使採訪使
宣威(武散)懷化歸德等將軍(並武散以授歸義蕃官)
封爵
黃帝方制萬里為萬國各百里唐虞夏建國凡五等
曰公侯伯子男殷公侯伯三等(公百里侯七十里伯五十里)周
公侯伯子男五等(公侯百里伯七十里子男五十里)周公居攝改制大
其封(公五百里侯四百里伯三百里子二百里男百里)秦爵二十等(最高徹侯迺得)
(食縣其次關内侯食租税於關内餘十八等大庶長以下則如吏職)漢國王國侯亭侯
三等(王皆裂地侯以戶數為差分人自此始漢初論功封列侯者凡百四十三人食邑者除租每戶一歲)
(更輸錢二百)後漢亦三等(皇子封王其郡為國其列侯雖寇鄧元勲不過四縣)魏
王公侯伯子男次縣侯次鄉侯次亭侯次關内侯凡九
等(關内侯為虚封自此始)晉亦有王公侯伯子男又有開國郡
公縣公郡侯縣侯伯子男及鄉亭關内等侯凡十五等
(王大國二萬戸三軍兵五千次國一萬戶二軍兵三千下國五千戶一軍兵千五百其公之制如五千戶國侯)
(如不滿五千戶國並置一軍千人其伯子男以下各有差不置軍)宋皆因晉制唯大
小國皆三軍(至孝建中凡國官屬不得稱臣於其主改稱下官)齊因之梁因
前代(定制諸王言曰令境内稱之曰殿下公侯言曰教境内稱之曰第下皆自稱曰寡人相已下表䟽如)
(臣而不稱臣文書下羣官皆曰告)陳有郡王嗣王藩王開國郡公開
國縣公侯伯子男沐食侯鄉亭侯開國中關外侯凡十
二等後魏有王開國郡公散公侯散侯伯散伯子散
子男散男凡十一等(王食半公三分食一侯伯四分食一子男五分食一)北齊
有王公侯伯子男六等後周有公侯伯子男五等
隋有國王郡王國公郡公縣公侯伯子男凡九等大
唐國王郡王國公郡公開國郡公縣公開國侯伯子凡
九等(並無其土加實封者乃給租庸自武德至天寳實封者百餘家自至德至大歴三年實封者二百六)
(十五家)
三公
夏商以前云天子無爵三公無官(伊尹曰三公調隂陽)周以太
師太傅太保曰三公漢以丞相大司馬御史大夫為
三公後漢又以太尉司徒司空為三公(天地災變則皆策免自太)
(尉徐防始焉靈帝就長安拜張温為太尉三公在外自温始也)魏晉宋齊梁陳後魏
北齊皆以太尉司徒司空為三公後周以太師太傅
太保為三公(司徒為卿)隋以太尉司徒司空為三公大
唐因之
宰相
黃帝置六相堯有十六相殷湯有左右相周成
王有左右相秦悼武王始置左右丞相始皇又始置
相國漢置丞相嘗置相國或左右丞相尋復舊成帝
改御史大夫為司空與大司馬丞相是為三公皆宰相
也哀帝改丞相為大司徒亦為宰相後漢以太尉司
徒司空為宰相獻帝復置丞相魏改丞相為司徒而
文帝復置中書監令並掌機密自是中書多為樞機之
任亦宰相也又置大丞相及相國晉惠帝改丞相為
司徒尋復舊俱為宰相而中書監令常管機要亦是相
也宋齊梁陳並相因習或為丞相或為相國多非尋
常人臣之職(或掌機密或錄尚書或綜朝權或管朝政或為侍中或給事中或受顧命皆為宰相)
(然中兼外)(職任機務之司不必他名亦為宰相其有侍中若宋王弘侍中兼内官若沈演之其例不少即)
(非宰相並在當時委任而已)後魏北齊亦置丞相俱為宰相尤重
門下官多以侍中輔政亦宰相也後周大冢宰亦其
任也其後亦置左右丞相隋有内史納言是真宰相
(柳述為兵部尚書參軍機密又楊素為右僕射與高熲專掌朝政)大唐侍中中書令
為真宰相中間嘗改為左右相他官參者無定員但加
同中書門下三品及平章事知政事知機務參與政事
及平章國重事之名者並為宰相亦漢行丞相事之例
也(其同中書門下三品自貞觀中以兵部尚書李勣始)
三老五更
禮天子父事三老兄事五更後漢明帝以李躬為三
老桓榮為五更安帝以李充為三老靈帝以袁逢為三
老魏高貴鄉公以王祥為三老鄭小同為五更後
魏孝文以尉元為三老游明根為五更後周武帝以
于謹為三老
祿秩
周制自天子至下士凡六等諸侯國君十卿祿(食二千八百八)
(十人)卿四大夫祿(食二百八十八人)大夫倍上士(食七十二人)上士倍
中士(食三十六人)中士倍下士(食十八人)下士與庶人在官者同
(食九人庶人在官與未命為士者次國小國同)漢制自中二千石至百石凡
十二等中二千石(月俸百八十斛)二千石(百二十斛)比二千石(百斛)千
石(八十斛)六百石(七十斛)比六百石(六十斛)四百石(五十斛)比四
百石(四十五斛)三百石(四十斛)比三百石(三十七斛)二百石(三十斛)比
二百石(二十七斛)百石(十六斛)後漢大將軍三公俸各三百
五十斛凡諸受俸皆半錢半榖延平中定制中二千石
(月俸錢九千米七十二斛)真二千石(錢六千五百米三十六斛)比二千石(錢五千米三十)
(四斛)千石(錢四千米三十斛)六百石(錢三千五百米二十一斛)四百石(錢二千五百米)
(十五斛)三百石(錢二千米十二斛)二百石(錢一千米九斛)百石(錢八百米四斛八斗)
臘及立春更班賜有差宋制州郡秩俸多隨土所出
無有定准有父母祖父母年登七十者並給見錢其郡
縣田祿以芒種為斷(此前去官者則一年秩皆入前人此後去官者悉入後人)梁
制一品秩萬石二品三品為中二千石四品五品秩為
二千石後魏其祿每季一請諸宰人之官各隨近給
公田刺史十五頃太守十頃治中别駕各八頃縣令郡
丞六頃更代相付北齊官秩一品每歲八百疋從一
品七百疋二品六百疋從二品五百疋三品四百疋從
三品三百疋四品二百四十疋從四品二百疋五品一
百六十疋從五品一百二十疋六品一百疋從六品八
十疋七品六十疋從七品四十疋八品三十六疋從八
品三十二疋九品二十八疋從九品二十四疋執事官
一品以下給公田各有差後周制祿秩下士一百二
十五石中士以上至大夫各倍之上大夫是為四千石
卿二分孤三分公四分各益其一公因盈數為一萬石
其九秩一百二十石八秩至於七秩每二秩六分而下
各去其一二秩一秩俱為四十石隋京官正一品祿
九百石其下每以百石為差至正四品是為三百石從
四品二百五十石其下每以五十石為差至正六品是為
一百石從六品九十石以下每以十石為差正從八品
是為五十石其給皆以春秋二季刺史太守縣令則計
戶而給祿各以戶數為九等之差二佐及郡守縣令京
官給職分田一品者給田五頃至五品則為田三頃其
下每品以五十畝為差至九品為一頃外官亦各有職
分田又給公廨田以供大唐定給祿之制京官正一
品(米七百石錢六千八百)從一品(米六百石)正二品(米五百石錢六千)從二品
(米四百六十石)正三品(米四百石錢五千一百)從三品(米三百六十石)正四品(米三)
(百石錢四千二百)從四品(米二百六十石)正五品(米二百石錢三千六百)從五品
(米一百六十石)正六品(米一百石錢二千四百)從六品(米九十石)正七品(米八十石)
(錢二千一百)從七品(米七十石)正八品(米六十七石錢一千六百)從八品(米六十二)
(石)正九品(米五十七石錢一千三百)從九品(米五十二石)從並同外官各
降一等(其幹力及防閤庶僕並别給)内外文武官自一品以下並給
職由京官諸司及郡縣又給公廨田並有差
通典卷十九
