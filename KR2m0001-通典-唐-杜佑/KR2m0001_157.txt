通典卷一百五十二
唐京兆杜佑君卿纂
兵五
孫子曰視卒如嬰兒可與之赴深谿視卒如愛子可與
之俱死
撫士
春秋時楚師伐宋圍蕭蕭潰楚大夫申公巫臣曰師人
多寒楚子於是廵三軍拊而勉之三軍之士皆如挾纊
(纊繒也言悦以亡寒)又晉聲子詣楚謂令尹屈建曰雍子奔晉
以為謀主彭城之役晉楚遇於靡角之谷雍子曰歸老
幼返孤疾二人役歸一人簡兵蒐乘(簡擇蒐閱)秣馬蓐食師
陳焚次(次舍也焚舍示必死)明日將戰行歸者逸楚囚(欲使楚知之)楚
師宵潰晉降彭城而歸諸宋楚失東夷子辛死之則雍
子之為也戰國魏以吳起為將與士卒最下者同衣
食卧不設席行不騎乘親嬴(音盈)糧與士分勞卒有病疽
者吳起為吮之卒母聞而哭之或謂之曰母子卒也而
將自吮其疽何哭為母曰非然也往年吳公吮其父父
戰不旋踵遂死於敵今又吮此子妾不知其所死處矣
是以哭之於是擊秦拔其五城劉項相持之際田横
據有齊地漢將韓信灌嬰平齊横走歸彭越漢滅項籍
後横與其徒屬五百人入海居隝(音島)中帝使使赦横罪
而召之曰横來大者王小者侯(大者横身小者徒屬)不來且發兵
加誅横乃與其客二人乘傳詣洛陽至尸鄉廐置謂其
客曰陛下所以欲見我不過欲一見我面貌耳陛下在
洛陽今斬吾頭馳三十里間形容尚未能改猶可知也
遂自剄令客奉其頭從使者馳奏之高帝以王者禮葬
横既葬二客穿其冢旁皆自剄餘尚五百人在海島中
聞横死亦皆自殺於是乃知田横兄弟能得士也漢
李廣歴七郡太守前後四十餘年得賞賜輙分其麾下
飲食與士卒共之家無餘財終不言生產事將兵乏絶
處見水士卒不盡飲不近水不盡餐不嘗食寬緩不苛
士以此愛樂為用後漢桓帝以叚熲為破羌將軍征
羌行軍仁愛士卒疾者親自瞻省手為裹瘡在邊十餘
年未嘗一日蓐寢與將士同勤苦故皆樂為死戰皇
甫規延熹中為中郎將持節監討零吾等羌會軍中大
疾死者十四規親入菴廬廵視將士三軍感悦東羌遂
遣使乞降魏將諸葛誕守壽春以司馬氏累代擅權
遂舉兵稱匡輔魏室為辭司馬文王率師討之壽春城
陷誕死文王招其徒不降且招且戰數百人拱手為列
每斬一人輙遣降之皆曰為諸葛公死無恨以至於盡
無一人降時人比之田横矣戍將于詮曰大丈夫受命
其主以兵救人既不能克又束手於敵吾不取也乃免
胄冒陳而死其得士心如此西魏將梁椿性果毅善
於撫納所獲寳物分賜麾下故每踐敵場咸得其力
又王思政守潁州郡城東魏師十萬攻之備盡攻擊之
術以潁川灌城陷之思政知事不濟率左右據土山謂
之曰吾受國任城遽辱王命力屈道窮計無所出惟當
效死以謝朝恩耳因仰天大哭左右皆號慟思政西向
再拜便欲自刎先是齊文襄告城中人曰有生致王大
將軍者封侯重賞若大將軍身有損親近左右皆從大
戮都督駱訓謂思政曰公常語訓等但將我頭降非但
得富貴亦是活一城人今高明既有此言公豈不哀城
中士卒固共止之不得引決齊文襄遣其散騎常侍趙
彥深就土山執手申意引見文襄辭氣慷慨涕泗交流
無屈撓之容文襄以其忠於所事禮遇甚厚思政初入
潁川士卒八千人及城陷之日存者纔三千人遂無叛
者後周武帝大舉伐齊次於晉州初齊攻晉州恐周
師卒至於城南穿塹自喬山屬於汾水帝率諸軍八萬
人置陣東西二十餘里帝乘常御馬從數人廵陳處分
所至輙呼主帥姓名慰勉之將士感見知之恩各思自
勵將戰有司請換馬帝曰朕獨乘良馬欲何所之齊主
亦於北塹列陳帝欲薄之以礙塹遂止自旦至日中相
持不決申後齊人乃填塹南引帝大喜勒諸軍擊之兵
纔合齊人便退逐北斬首萬餘級齊主與其麾下數十
騎走還并州於是齊衆大潰大唐貞觀中太宗親征
高麗駕次定州兵士到者幸定州城北門親慰撫之有
從卒一人病不能起太宗招至牀前問其所苦仍勅州
縣厚加供給凡在征人欣然縱有病者悦以忘疲師次
白巖城將軍李思摩中弩矢太宗親為之吮血由是從
行文武競思奮勵及軍廻行次柳城招集戰亡人骸骨
設太牢以祭之太宗慟哭盡哀軍人無不灑泣兵士觀
者歸家以言其父母曰吾兒之死天子哭之死無所恨
司空李勣每將兵在軍識其臧否聞人片善扼腕而
從事捷之日多推功於下前後在軍所得金帛皆散之
將士以是人皆為用所向多克捷及薨哭之或有嘔血
者
明賞罰
後漢大將曹公每攻城破邑得靡麗之物則悉以賜有
功者若勲勞宜賞則不恡萬金無功冀施分毫不與
賞宴不均致敗
春秋時鄭師伐宋將戰華元殺羊食士(食音嗣)其御羊斟
不與及戰斟曰疇昔之羊子為政今日之事我為政與
入鄭師故敗
行賞安衆
漢高帝已封大功臣三十餘人其餘爭功未得行封帝
居南宫從複道上見諸將往往耦語以問張良良曰陛
下起布衣以此屬共取天下今已為天子而所封皆蕭
曹故人及所親愛所誅皆平生讐怨今軍吏計功以天
下為不足用徧封(言有功者多而土地少)而恐以過失及誅故相
聚謀反耳帝曰為之奈何良曰取上素所不快(言有舊嫌)計
羣臣所共知最甚者一人先封以示羣臣羣臣見雍齒
封則人人自堅矣於是三月上置酒封齒為什邡侯因
趣丞相亟定功行封羣臣皆喜曰雍齒且侯我屬無患
矣(趣讀曰促)
分賞取敵
漢王與韓信彭越期會擊楚至固陵不會楚擊漢軍大
破之漢王謂張良曰諸侯不從奈何對曰楚軍且破未
有分地其不至固宜君王能與共天下可立致也今能
取睢陽以北至榖城與彭越自陳以東傅海與齊王信
信家在楚其意欲復得故邑能出捐此地以許兩人使
各自為戰則楚易敗也於是發使韓信彭越皆引兵來
圍羽垓下
行賞招降
漢高帝時陳豨反於代帝自往擊之至邯鄲喜曰豨不
南據邯鄲北阻漳水吾知其無能為也上令周昌選趙
壯士可令將者白見四人帝嫚罵曰竪子能為將乎四
人慙皆伏地上封各千戸以為將左右諫曰從入蜀漢
伐楚賞未徧行今封此何功帝曰非汝所知陳豨反趙
代地皆豨有吾以羽檄徵天下兵未有至者今計唯獨
邯鄲中兵耳吾何愛四千戸不以慰趙子弟皆曰善及
問豨將皆故賈人乃多以金購之豨將多降(賈音估)
示惠招降
春秋魯叔弓帥師圍費弗克敗焉平子怒令見費人執
之以為囚俘冶區夫曰非也(區夫魯大夫)若見費人寒者衣
之饑者食之為之令主而供其乏困費來如歸南氏亡
矣人將叛之誰與居邑若憚之以威懼之以怒人疾而
叛為之聚也若諸侯皆然費人無歸不親南氏將焉入
矣平子從之費人叛南氏蜀大將關羽圍魏氏之樊
留兵將備公安及南郡吳將呂蒙襲之兵到南郡羽下
守將麋芳降蒙入據城盡得羽及將士家屬蒙皆撫慰
約令軍中不得干歴人家有求取蒙麾下士是汝南人
取民家一笠以覆官鎧官鎧雖是公事蒙猶以為犯軍
令不可以鄉里故而廢法遂垂涕斬之於是軍中震慄
道不拾遺蒙朝暮使親近存恤耆老問所不足疾病者
給醫藥饑寒者賜衣糧羽府藏財寳皆封閉以待吳主
孫權至羽還路數使人與蒙相聞蒙輙厚遇其使周游
城中家家致問或手書示信羽人還私相參訊咸知家
門無恙見待過於平時故羽吏士無鬭心會權至羽自
知孤窮乃走麥城西至漳鄉衆皆委羽而降
軍師志堅必勝
春秋時晉師伐齊陳於鞌晉解張御郤克鄭丘緩為右
及戰郤克傷於矢流血及屨未絶鼓音(中軍將自執旗鼓故雖傷而擊)
(鼓不息)曰余病矣張曰自始合而矢貫余手及肘余折以
御左輪朱殷(烏閑反)豈敢言病吾子忍之丘緩曰自始合
苟有險余必下推車子豈識之然子病矣(以其不識推車)張曰
師之耳目在吾旗鼓進退從之此車一人殿之可以集
事(殿鎮也集成也)若之何其以病敗君之大事擐甲執兵固即
死也(即就也擐音患)病未及死吾子勉之左并(畢正反)轡右援枹
(音桴)而鼓馬逸不能止師從之(晉師從郤克軍)齊師敗績東晉
將周訪討江沔間賊杜曾訪有衆八千進至張陽曾銳
氣甚盛訪曰先人有奪人之心善謀也使將軍李恒督
左甄許朝督右甄自領中軍高張旗幟曾果先攻左右
甄曾勇冠三軍訪甚惡之自於陣後射雉以安衆心令
小將趙允領其父餘兵屬左甄力戰敗而復合允馳馬
告急訪怒叱令更進允號哭還戰自辰至申兩甄皆敗
訪選精銳八百人自行酒飲之勅不得輙動聞鼓音乃
進賊未至三十步訪親鳴鼓將士皆騰躍奔赴曾遂大
潰殺千餘人遂定漢沔東晉將朱伺善戰人或問之
荅曰諸人以舌擊賊伺唯以刃耳又問曰將軍前後擊
賊何以每得勝耶伺曰兩敵共對唯當忍之彼不能忍
我能忍是以勝耳
軍將驕敗
春秋末吳子問孫武曰敵勇不懼驕而無慮兵衆而強
圖之奈何武曰詘而待之以順其意無令省覺以益其
懈怠因敵遷移潛伏候待前行不瞻後往不顧中而擊
之雖衆可取攻驕之道不可爭鋒秦末項梁起兵吳
中北至定陶再破秦軍項羽等又斬秦三川守李由益
輕秦有驕色宋義諫曰戰勝而將驕卒惰者必敗今少
惰矣秦兵日益臣為君畏之梁不聽乃使宋義於齊說
高陵君顯(封於高陵)曰公將見項梁乎曰然義曰臣論武信
君軍必敗公徐行則免疾行則及禍秦果悉起兵益其
將章邯夜銜枚擊梁大破定陶梁敗而死(梁自號武信君)後
周末隋文帝輔政周大將尉遲迥在河北舉兵拒命遣
將略地河南州縣多下之隋文帝遣將于仲文率兵討
之仲文軍至汴州之東倪塢與迥將劉子昂劉裕得等
相遇進擊破之軍次蓼(音了)隄迥將檀讓擁衆數萬仲文
以羸師戰讓悉衆來拒仲文偽北讓軍頗驕於是遣精
兵左右翼擊之大敗讓軍生獲五千餘人隋末翟讓
李密起兵於河南滎陽郡通守張須陀以兵攻讓讓數
為須陀所敗聞其來大懼將遠避之密曰須陀勇而無
謀兵又驟勝驕狠可一戰而擒之公但列陳以待保為
公敗之讓不得已勒兵將戰密分兵千餘人於林木間
詐與戰不利軍稍却密發伏自後掩之讓合擊須陀衆
大敗之遂斬須陀於陣
敵屢勝驕不備可敗
春秋楚大饑庸人率羣蠻以叛楚(庸楚之小國)楚使廬戢棃
侵庸庸逐之囚子揚窗(窗戢棃官屬)三宿而逸曰庸師衆羣
蠻聚焉不如且起王卒合而後進楚將師叔曰不可姑
且與之遇以驕之彼驕我怒而後可克又與之遇七遇
皆北(軍敗曰北)唯禆儵魚人實逐之(禆儵魚庸三邑也輕楚故但三邑人逐之)庸
人曰楚不足與戰矣遂不設備楚子乘驛會師於臨品
(驛𫝊軍也臨品地名)分為二隊(隊部也兩道攻矣)楚將子越自石溪子員
(音筠)自仞以伐庸遂滅之
軍行自表異致敗
春秋時狄人伐衛戰於滎澤衛師敗績衛侯不去其旗
是以敗遂滅衛東晉末桓玄簒晉宋武帝起義討之
玄敗泝流奔荆州留其將何澹之郭詮郭昶之守湓口
宋武將何無忌等次桑落洲澹之等率軍來戰澹之常
所乘舫旍旗甚盛無忌謂將曰賊帥必不居此欲詐我
耳宜亟(紀力反)攻之衆咸曰澹之不在其中縱得無益無
忌曰今衆寡不敵戰無全勝澹之雖不居此舫取則獲
因縱兵乘之可一鼓而敗也遂進攻獲舫因傳呼曰得
何澹之矣賊中驚擾無忌之衆亦謂然因乘勝逕進無
忌鼓譟赴之澹之遂潰(何澹之表而不處何無忌悟而取之)宋晉安王
子勛(音勲)舉兵潯陽宋將殷孝祖討之時賊據赭圻孝祖
將進攻之與賊合戰常以鼓蓋自隨軍中人相謂曰殷
統軍可謂死矣今與賊交鋒而以羽儀自標異若善射
者十士相射欲不斃得乎是日於陳為矢中而死東
魏大將齊神武與西魏大將周文戰邙山時周文見齊
神武出旗鼓識之乃募敢勇三千人令賀拔勝總之以
犯其軍適與齊神武相遇時募士皆用短兵接戰勝逐
齊神武數十里刃垂及之會勝馬為流矢所中死此副
騎至齊神武已逸去東魏將高敖曹與侯景等攻魏
將獨孤如願於金墉城大將周文率衆救之戰於邙山
敖曹心輕敵建旗蓋以陵陳周人盡銳擊之一軍皆没
敖曹輕騎走河陽城仰呼索縣繩又不得拔刀剜門追
兵至敖曹奮頭詬曰來吾與爾開國公追者斬之
師行衆悲恐敗
後燕慕容垂遣其子寳步騎七萬伐後魏戰於參合陂
大敗寳以數千騎奔逸士衆還者十一二寳恨參合之
敗屢言魏有可乘之機垂由是自率大衆伐魏至參合
陂見往年戰處積骸如山設弔祭之禮死者父兄一時
號哭軍中皆慟垂慚憤歐血因而寢疾却還道卒
聲感人附
夫聲感人享宴將士以激勵於衆酒酣使拔劒起舞作
朋角抵伐鼓呌呼以增其氣絲竹哀怨之聲不可奏使
人悽慘損銳氣挫壯心則難勝敵(漢王圍項羽垓下令師人四面楚歌羽衆)
(久苦征戰思歸遂潰晉將劉琨守太原羣胡圍之琨計窘吹笳聲寥亮胡人久倦征戍夜聞遂潰並具先攻其)
(心篇中斯以聲感人也)
孫子曰昔之善戰者先為不可勝(先咨之廟堂慮其危難然後高壘深溝使)
(兵士練習故敵不得勝)以待敵之可勝(以此守備之固待敵之闕則可勝之)不可勝
在己(言守備之固制敵在外)可勝在敵(守備之固自修理以俟敵之虛解已見敵有闕漏之)
(處然後可勝)故善戰者能為不可勝不能使敵必可勝(若敵曉練)
(兵事策與道合深為己備者亦不可強勝之)故曰勝可知而不可為(敵有備也已料)
(敵見敵形者則勝負可知若敵密而無形亦不可強使為敗故范蠡曰時不至不可強生事不究不可強成)
不可勝者守也(形藏也若未見其形彼衆我寡則自守也)可勝者攻也(敵攻已乃)
(可勝也已見其形彼寡我衆則可攻)故善守者藏於九地之下(善守備者務因其山)
(川之阻邱陵之固使不知所攻言其深密藏於九地之下)又曰城有所不攻(固而多糧)
守則有餘
後漢凉州賊王國圍陳倉左將軍皇甫嵩督前軍董卓
救之卓欲速進赴陳倉嵩不聽卓曰智者不後時勇者
不留決速救則城全不救則城滅全滅之勢在於此也
嵩曰不然百戰百勝不如不戰而屈人之兵是以先為
不可勝以待敵之可勝不可勝在我不勝在彼彼守不
足我攻有餘有餘者動於九天之上不足者陷於九地
之下今陳倉雖小城守固備非九地之陷也王國雖強
而攻我之所不救非九天之勢也夫勢非九天攻者受
害陷非九地守者不拔國今以陷受害之地而陳倉保
不拔之城我可不煩兵動衆而取全勝之功將何救焉
遂不聽王國圍陳倉自冬迄春八十餘日城堅守固竟
不能拔賊衆疲憊果自解去
守拒法附
城有不可守者大而人少小而衆多糧寡而柴水不供
壘薄而攻具不足土疎地下灌溉可汎邑闕人疲修緝
未就凡若此類速徙之壘高土厚城堅溝深糧實衆
多地形阻險所謂無守而無不守也故曰善守者敵不
知其所攻凡築城下闊與高倍上闊與下倍城高五
丈下闊二丈五尺上闊一丈二尺五寸高下狹闊以此
為凖料功上闊下加闊得三丈七尺五寸半之得一丈
八尺七寸五分以高五丈乘之一尺之城積數得九十
三丈七尺五寸每一功日築土二尺計功約四十七人
一步五尺之城計役二百三十五人一百步計功二萬
三千五百人三百步計功七萬五百人率一里則十里
可知其出土負簣並計之夫功之内(以城中壯男為一軍壯女為一軍老)
(弱為一軍三軍無令相遇壯男壯女則志散而力不專遇老弱則老使壯悲弱使強憐悲憐在心則勇人更慮)
(壯夫不戰)凡敵欲攻即去城外五百步内井樹牆屋並填
除之井有填不盡者投藥毒之木石甎瓦茭芻百物皆
收之入不盡者並焚除之其什物五榖糗糒魚鹽布帛
醫藥功巧戎具鍜冶秸藁茅荻蘆葦灰沙鐵炭松樺蒿
艾脂麻皮氊荆棘笓籬釡鑊盆瓮礨木鍬斧錐鑿刀鋸
長斧長刀長錐長鎌長梯短梯大鈎連鏁連枷連棒白
棒蘆竹為稕(之順反)插以松樺城上城下咸先蓄積緣人
間所要公私事物一切修緝抛石大小隨事壘木長
五尺徑一尺小至六七寸城外四面壕内去城十步
更立小隔城厚六尺高五尺仍立女牆(謂之羊馬城)城門
縣板木為重門城門扇及樓堠以泥塗厚備火城
門先造連拒馬鎗壯銳以鏁連之城内面别穿井四
所置水車大瓮二十口竈十所却敵上建堠樓以版
跳出為櫓與四外𤇺戍晝夜瞻視城壕面闊二丈深
一丈底闊一丈以面闊加底積數大半之得數一丈五
尺以深一丈乘之鑿壕一尺得數一十五丈每一人功
日出三丈計功五人一步五尺計功二十五人十步計
功二百五十人百步計功二千五百人一里計功七萬
五百人以此為率則百里可知弩臺高下與城等去
城百步每臺相去亦如之下闊四丈高五丈上闊二丈
下建女牆臺内通闇道安屈勝梯人上便卷收中設氊
幕置弩手五人備乾糧水火城上一步一甲卒十步
加五人以備雜供之要五步有伍長十步有什長五十
步百步皆有將長文武相兼量材受任而統領精銳驍
勇簡幕或十隊二十隊三十隊大將副將各領隊廵城
曉諭激勵赴救城上立四隊别立四表以為候視若
敵欲攻之處則去城五六十步即舉一表橦梯逼城舉
二表敵若登梯舉三表欲攀女牆舉四表夜即舉火如
表城上四隊之間各置八旗若須木□(音禀)拯板舉蒼旗
須灰炭稕鐵舉赤旗須檑木樵葦舉黃旗須沙石甎瓦
舉白旗須水湯不潔舉黑旗須戰士銳卒舉熊虎旗須
戈戟弓矢刀劒舉鷙旗須皮氊麻鐷鍬钁斧鑿舉雙兔
城上舉旗主當之官隨色而供城内老小丁女除營食
之外皆令應役城上分為八隊使識文者點檢常旗備
擬物為八部城内對敵營自鑿城内為闇門多少臨事
令五六寸勿穿或於中夜於敵初來營列未定精騎從
突門躍出擊其無備襲其不意城門先自鑿扇為數十
孔出強弩射之長矛刺之則敵不得近門棧以泥厚塗
之備火柴草之類貯積泥厚塗之防火箭飛火轉關
橋一樑端著横檢按去其檢橋轉關人馬不得過度皆
傾水中笓(音毗)籬戰格於女牆上跳出㧻出牆三尺著
横檢㧻安鎋以荆柳編為之長一丈闊五尺縣安㧻端
用遮矢石布幔複布為之以弱竿縣挂於女牆八尺
折抛石之勢則矢石不復及牆木弩以黃連桑柘為
之弓長一丈二尺徑七寸兩弰三寸絞車張之大矢自
副一發聲如雷吼敗隊之卒鷰尾炬縛葦草為之分為
兩岐如鷰尾狀以油䗶灌之加火從城墜下使人騎木
驢而燒之松明以鐵鏁縋下廵城照恐敵人夜中乘城
而上夜中城外每三十步縣大燈於城半腹置警犬於
城上吠之處即須加備脂油炬於城中四衢要路門戸
晨夜不得絶明用備非常行鑪鎔鐵汁舁行以灑敵人
游火鐵筐盛火加脂䗶鏁縣縋下燒穴中㸜城人灰
麩糠粃因風於城上擲之以眯敵目因以鐵汁灑之
連梃如打禾連枷状打女牆外上城敵人釵竿如槍
刃為兩岐叉用飛梯及人鈎竿如鎗兩旁有曲刃可
以鈎物油囊盛水於城上擲安火車中囊敗火滅
天井敵攻城為地道來返自於地道上直下穿井以邀
之積薪安井中加火薰之敵人自焦灼地聽於城内
八方穿井各深二丈以新甖用薄皮褁口如鼓使聰耳
者於井中託甖而聽則去城五百步内悉知之審知穴
處助鑿迎之與外相遇即就以乾艾一石燒令煙出以
板於外密覆宂口勿令煙洩仍用鞴袋鼓之又先為桔
橰縣鐵鏁長三丈以上束柴葦焦草而燃之墜於城外
所宂之孔以煙燻之敵立死城上八隊之間安轉關
小抛二機關大抛一雲梯撞抛等其間先從城身用木
出跳為重女牆高於土女牆五寸以上以板覆其上隨
事緩急而開閉之敵若以大石擊牆樓石下之處出跳
空中縣生皮氊毯等袋以乘其石城内人家咸令置水
防火先約失火者斬火發之處多恐奸人放火但令便
近主當八部官人領老小丁女救之火起所部急白大
將大將領親信人左右救火城中有卒驚及雜人城上
不得輙離職掌亂走街巷者斬敵若推輪排來攻先以
抛打手抛既衆所中必多來者被傷力不齊矣凡攻
城之兵禦捍矢石頭戴蟸帽仰視不便袍甲厚重進退
又難前既不得上城退則其帥逼廹人衆煩閙我作轉
關女牆騰出城外以轆轤墜鐵索索頭安鐵鴟脚當聚
閙之處擲下撥人敵若兵衆氣盛將卒有疑即廻易左
右前後或替一日再動或數夜不移審察安危隨時變
改飛書檄必誘我人速封馳送大將每夜廵城皆改易
契令信人持偽契廵行所由不覺罰之覺則送使有外
往來主司押領上使輙不得問其事由外人輙不得與
語敵若縱火焚樓堞以麤竹長一丈鎪(音搜)去節以生
薄皮合縫為袋貯水三四石將筩内於袋内急縳如濺
筒令壯士三五人撮水口急蹙之救火每門常貯兩具
如無竹以木合筩漆之而用並小濺筩二十具兼助之
門内常以瓮貯水添用敵若推䡴車我作麤鐵鐶并
屈桑木為之用索相連䡴頭適到速以鐶串䡴頭於其
傍便處分令壯士牽之翻倒弓弩兩射自然敗走敵
若木驢攻城用鐵蒺䔧下而敦之其法以熟鐵闊徑長
一尺二寸四條縱横布如蒺䔧形鎔生鐵灌其中央重
五十斤上安其鼻連鏁擲下敦訖以轆轤拗上若木驢
上有牛皮并泥敦著即舉速放火炬灌油燒火凡敵
攻城多背旺相起土為臺我於城内薄築長高於敵臺
一丈已上即自然制彼無所施力又於城上以木為
棚容兵一隊作長柄鐵鈎陌刀錐斧隨要便以為之備
若敵攀女牆踊身待其身出十鈎齊搭掣入城中斧刀
助之城若卑地下敵人壅水灌城速築牆壅諸門及
䧟穴處更於城内促團周帀視水高中而闊築牆牆外
取土高一丈以上城立立後於牆内取土而薄築之精
兵備城不得雜役如有洩水之處即十步為一井井内
潛通引洩漏城中速造船一二十隻簡募解舟檝者載
以弓弩鍬钁每船載三十人自暗門銜枚而出潛往斫
營決彼隄堰覺即急走城上鼓噪急出兵助之敵有
驍勇衝門入來門内多穿坑穽又於重牆内卒出其不
意敵必傍走自入穽中城門外簡擇健卒貯備器具
看敵懈怠即開門驍勇齊擊乘馳逐北不得過二百步
緩急城上應接易為敵攻日久衆巧俱施蟻附緣城
不惜士衆野無所得糧路又絶兵衆離心將帥懈倦必
精兵擁守防我城門我當乘間驍雄四出與城上人應
期内外齊攻專精與疲怠者尤絶必須審察賊多偽謀
其所穴之孔於城内深門為坑坑上安轉關板橋若敵
入來得三五十人後啓發機關自然先斃鐵菱狀如
鐵蒺䔧要路水中置之以刺人馬陷馬坑長五尺闊
一尺深三尺坑中埋鹿角槍竹籖其坑似亞字相連狀
如鈎鏁以草及細塵覆其上軍城營壘要路皆設之
拒馬槍以木徑二尺長短隨事十字鑿孔縱横安檢長
一丈銳其端可以塞城中門巷要路人馬不得奔馳
木柵為敵所逼不及築城壘或因山河險勢多石少土
不任版堞乃建立木為之方圓高下隨事深埋木根重
複彌縫其闕内重短為閤道外柱木重長出四尺為女
牆皆泥塗之内七尺又立閤道内柱上布板木為棧立
欄杆於柵上縣門壅牆濠塹拒馬守一如城壘法烽
臺於高山四顧險絶處置之無山亦於孤迥平地置下
築羊馬城高下任便常以三五為凖臺高五丈下闊二
丈上闊一丈形圓上建圓屋覆之屋逕闊一丈六尺一
面跳出三尺以板為上覆下棧屋上置突竈三所臺下
亦置三所並以石灰飾其表裏復置柴籠三所流火繩
三條在臺側近上下用屈膝梯上收下乘屋四壁開覷
賊孔及安視火筒置旗一口鼓一面弩兩張抛石礨木
停水瓮乾糧麻藴火鑽火箭蒿艾狼糞牛糞每晨及夜
平安舉一火聞警因舉二火見煙塵舉三火見賊燒柴
籠如每晨及夜平安火不來即𤇺子為賊所捉一𤇺六
人五人為烽子遞加更刻觀視動靜一人烽率知文書
符牒轉牒馬鋪每舖相去三十里於要路山谷間牧
馬兩疋與游奕計會有事警急煙塵入境即奕馳報探
土河於山口賊路横斷道鑿闊二丈深二尺以細沙
散土填平每日檢行掃令淨平人馬入境即知足跡多
少游奕於軍中選驍果諳山川泉井者充常與𤇺鋪
土河計會交牌日夕邏候(邏盧箇反)於亭障之外捉生問事
其軍中虛實舉用勿令游奕人知其副使子將並久軍
行人取善騎射者兼令人枕空胡禄卧有人馬行三十
里外東西南北皆響見於胡禄中名曰地聽則先防備
通典卷一百五十二
