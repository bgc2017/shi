通典卷一百三十一
唐京兆杜佑君卿纂
禮九十一開元禮纂類二十六賓
蕃主来朝以束帛迎勞
前一日守宫設次於候館門之外道右南向其日使者
至掌次者引就次蕃主服其國服所司引立於東堂下
西面(凡蕃主進止皆主司先引制使皆謁者前導)使者朝服出次立於門西
東面從者執束帛立於使者之南蕃主有司出門東西
面曰敢請事使者曰奉制勞某主(稱其國名)有司入告蕃主
迎於館門外之東西面再拜使者與蕃主俱入使者先
升立於西階上執束帛者從升立於使者之北俱東面
蕃主升立於東階上西面使者執幣稱有制蕃主將下
拜使者曰有後制無下拜蕃主旋北面再拜稽首使者
宣制訖蕃主進受幣(采五匹為一束其蕃主答勞使各以土物其少多相准不得過勞幣)
(勞於遠郊其禮同蕃主還贈於遠郊亦如之勞蕃使即束帛也)退復位以幣授左右又
再拜稽首使者降出立於館門之外西東面蕃主送於
館門之外西面止答使者蕃主揖使者俱入揖讓升
蕃主先升東階上西面使者升西階上東面蕃主以土
物儐使者再拜受蕃主再拜送物使者降出蕃主從出
門外皆如初蕃主再拜送使者還蕃主入鴻臚迎引詣
朝堂依方北面立所司奏聞舍人承勅出稱有勅蕃主
再拜宣勞訖又再拜所司引就館如常儀
遣使戒蕃主見日
前一日守宫設次於館門之外道右南向其日使者至
掌次者引就次蕃主服其國服降立於東階下西面蕃
國諸官立於蕃主之後西面北上使者服朝服出次立
於門西東面蕃主有司出門東西面曰敢請事使者曰
奉制戒集某主見日有司入告蕃主迎於館門外之東
西面再拜使者與蕃主俱入使者升自東階西面使者
稱有制蕃主再拜宣制曰某日見蕃主又再拜稽首使
者降出蕃主送於館門之外西面再拜使者還蕃主入
蕃主奉見(奉辭禮同)
前一日尚舍奉御整設御幄於太極殿北壁南向守宫
設次太樂令展宫懸設舉麾位於上下鼓吹令設十二
案乘黃令陳車輅尚輦奉御陳輿輦尚舍奉御鋪蕃主
牀坐於御座西南東向並如常儀設蕃主版位於懸南
又設蕃國諸官之位於蕃主後依其班重行北面以西
為上設典儀位於懸之東北贊者二人在南差退西面
諸衛各勒所部列黃麾仗屯門及陳於殿庭太樂令帥
工人入就位協律郎入就舉麾位所司迎引蕃主於承
天門外通事舍人引就次本司入奏鈒戟近仗入陳如
常典儀帥贊者先入就位侍中版奏請中嚴諸侍衛之
官各服其器服符寳郎奉寳俱詣閤奉迎蕃主服其國
服出通事舍人引立於閤外西廂東面(若更有諸蕃以國大小為序)
蕃國諸官各服其服立於蕃主之後俱東面北上侍中
版奏外辦皇帝服通天冠絳紗袍乘輿以出曲直華盖
警蹕侍衛如常儀皇帝將出仗動太樂令令撞黃鍾之
鐘右五鐘皆應協律郎舉麾鼓柷奏太和之樂及姑洗
之音皇帝出自西房即御座南向坐符寳郎奉寳置於
御座侍衛如常儀偃麾戞敔樂止如常通事舍人引蕃
主入門舒和之樂作至位樂止典儀曰再拜贊者承傳
蕃主再拜稽首侍中承制降詣蕃主西北東面稱有制
蕃主再拜稽首宣制訖蕃主又再拜稽首侍中面奏又
承制降勞勅命升坐蕃主再拜稽首舍人引蕃主樂作
蕃主上階樂止舍人接引升至坐後蕃主就坐俛伏坐
侍中承制勞問蕃主俛伏避席將下拜侍中承制曰無
下拜蕃主復位拜對如常侍中回奏又承制勞還館舍
人引蕃主降自西階典謁者承引樂作復懸南位樂止
蕃主再拜稽首訖舍人引蕃主樂作蕃主出門樂止初
蕃主升坐舍人引蕃主諸官以次入就位立定典儀曰
再拜贊者承傳蕃國諸官俱再拜稽首舍人承勅降詣
西階畔蕃國諸官西北東面稱勅旨蕃國諸臣俱再拜
稽首宣勅訖蕃國諸官俱再拜稽首對訖又再拜稽首
舍人回奏又承勅降勞還館蕃國諸官俱再拜稽首於
階蕃主出舍人引蕃國諸官以次出訖侍中前跪奏稱
侍中臣某言禮畢俛伏興還侍位皇帝興太樂令令撞
蕤賓之鐘左五鐘皆應鼓柷奏太和之樂皇帝降座乘
輿入自東房侍衛警蹕如常儀侍臣從至閤樂止
受蕃國使表及幣(其勞及戒見日如上儀)
前一日尚舍奉御整設御幄於所御之殿北壁南向守
宫設使者次太樂令展宫懸舉麾位於上下並如常儀
其日典儀設使者位於懸南重行北面以西為上庭實
位於客前設典儀位於懸之東北贊者二人在南差退
俱西面諸衛勒所部列黃麾半仗屯門及入陳於殿庭
太樂令帥工人入就位如常儀符寳郎奉寶俱詣閤奉
迎使者服其國服奉書出次通事舍人引立於閤外西
廂東面從者執幣玉庭實立於後俱東面北上侍中版
奏外辦皇帝服通天冠乘輿以出曲直華盖警蹕侍衛
如常儀皇帝將出仗動太樂令令撞黃鍾之鐘如上儀
符寳郎置寳於座侍衛如常儀樂止中書侍郎一人令
史二人持案先伺於西階東面北上舍人引使者及庭
實人就懸南位使者初入門太和之樂作立定樂止(大蕃)
(大使為設樂次蕃大使及大蕃中使以下皆不設樂懸及黃麾仗)中書侍郎帥持案者
進詣使者前東面侍郎受書置於案廻詣西階侍郎取
書升奏持案者退初侍郎奏書有司各帥其屬受幣馬
於庭典儀曰再拜贊者承傳使者以下皆再拜舍人前
承制降詣使者前問蕃國主使者再拜對訖又再拜舍
人廻奏又承勅問其臣下使者再拜對又勞使者以下
對拜及舍人廻奏並如常儀舍人承制勅勞還館使者
以上皆再拜舍人引使者以出樂作止如常儀侍中前
跪奏稱侍中臣某言禮異俛伏興還侍位皇帝興太樂
令令撞蕤賓之鐘如上儀侍臣從至閤樂止
皇帝宴蕃國主
前一日尚舍奉御整設御幄於所御之殿北壁南向尚
食奉御太官令命各具饌守宫設次太樂令設登歌於
殿上展宫懸於殿庭舉麾位於上下鼓吹令設十二案
乘黃令陳車輅尚輦奉御陳輿輦並如常儀其日尚舍
奉御鋪蕃主牀坐於御座西南蕃國諸官應升殿者坐
於蕃主之後設不升殿者坐席於西廊下俱東面北上
尚食奉御設御酒罇太官令設蕃主以下酒罇並如常
儀設蕃主版位於懸南又設蕃國諸官之位於蕃主之
後俱重行北面西上設典儀位於懸之東北如常儀諸
衛各勒所部列黃麾仗屯門及陳於殿庭太樂令帥工
人二舞入就位協律郎入就舉麾位所司迎引蕃主至
承天門外通事舍人引入次(凡蕃客出入升降皆掌客監引)所司入奏
鈒戟近仗入陳如常典儀帥贊者先入就位侍中版奏
請中嚴諸侍衛之官各服其器服符寶郎奉寳俱詣閤
奉迎蕃主服其國服出次通事舍人引立於閤外西廂
東面蕃國諸官各服其國服立於蕃主之後俱東面北
上侍中版奏外辦皇帝服通天冠絳紗袍乘輿以出曲
直華盖警蹕侍衛並如常儀皇帝將出仗動太樂令撞
黃鐘如上儀一人升立於東階上贊者二人立於階西
面通事舍人引蕃主入蕃國諸官從入蕃主入門舒和
之樂作蕃主至位樂止其有獻物則從之入陳於蕃主
之前以西為上立定典儀曰再拜贊者承傳蕃主及蕃
國諸官皆再拜侍中承旨降勅蕃主升坐蕃主再拜蕃
主奉贄(其贄随其國所有一以輕者為之)曰某國蕃臣某敢獻壤奠侍
中升奏又侍中承旨曰朕其受之侍中降於蕃主東北
西面稱有制蕃主再拜宣制訖蕃主又再拜訖以贄授
侍中侍中以贄授所司又所司受其餘幣俱以東舍人
承旨降𠡠蕃國諸官等坐蕃國諸官俱再拜通事舍人
引蕃主又通事舍人引蕃國諸官應升殿者詣西階蕃
主初行樂作至階樂止通事舍人各引升立於坐後初
蕃國諸官詣西階其不升殿者通事舍人分引於廊下
席後立定殿上典儀唱就坐階下贊者承傳蕃主以下
皆就坐俛伏坐太樂令引歌者及琴瑟至階脱履於下
升就坐位笙管者就階間北面立尚食奉御進酒至階
殿上典儀唱酒至興階下贊者承傳蕃主以下皆俛伏
興立坐後殿中監到階省酒尚食奉御奉酒進皇帝舉
酒良醖令又行酒殿上典儀唱再拜階下贊者承傳蕃
主以下皆再拜訖搢笏受觶殿上典儀唱就坐階下贊
者承傳蕃主以下皆就坐俛伏坐飲皇帝初舉酒登歌
作昭和三終尚食奉御進受虚觶奠於坫登歌訖降復
位觴行三周尚食奉御進食食升階殿上典儀唱食至
興階下贊者承傳蕃主以下皆執笏俛伏興立坐後殿
中監到階省案尚食奉御品嘗食訖以次進置御前太
官令又行蕃主以下食案設訖殿上典儀唱就坐階下
贊者承傳蕃主以下皆就坐俛伏坐皇帝乃飯休和之
樂作蕃主以下皆飯御食畢樂止蕃主以下食訖尚食
太官俱徹案又行酒遂設庶羞二舞以次入作若賜酒
舍人前承旨詣受賜者前蒙賜者執笏俛伏起立坐後
舍人稱賜酒蒙賜者再拜酒至蒙賜者搢笏受觶就席
俛伏坐飲卒觶俛伏起立授虚觶又再拜就席俛伏坐
會畢通事舍人贊蕃主興蕃主以下皆俛伏興立坐後
通事舍人引降樂作復懸南位立定典儀曰再拜贊者
承傳蕃主以下皆再拜若有筐篚舍人前承旨降宣勅
蕃主以下皆再拜太府帥其屬以衣物以次授之訖蕃
主以下又再拜通事舍人引出樂作至門樂止侍中前
跪奏稱侍中臣某言禮畢俛伏興還侍位皇帝興太樂
令令撞蕤賓之鐘如常儀
皇帝宴蕃國使
前一日尚舍奉御設御幄於所御之殿北壁南面太官
令具饌守宫設使者次太樂令展宫懸於殿庭設舉麾
位於上下並如常(若大蕃中使及中蕃大使以下則不設樂及黃麾仗)其日尚舍
奉御鋪使者牀坐於御座西南設不升殿者坐席於西
廊下俱東面北上典儀設使者位於懸南重行東面北
上設典儀贊者位於懸之東北如常儀諸衛各勒所部
列黃麾半仗皆與上儀同蕃使以下服其國服出次通
事舍人引立於閤外西廂東面從者立於使者之後重
行東面北上侍中版奏外辦皇帝服通天冠絳紗袍與
上儀同典儀一人升立東階上贊者二人立於階下俱
西面典儀引使者以下入就懸南位使者初入門舒和
之樂作至位樂止立定典儀曰再拜贊者承傳使者以
下皆再拜舍人前承旨降勅使者升坐使者以下皆再
拜通事舍人引應升殿者詣西階樂作止如常通事舍
人引升立於坐後其不升殿者分引詣廊下席後上下
立定殿上典儀唱就坐階下贊者承傳上下諸客皆就
坐俛伏坐酒至階殿上典儀唱酒至興階下贊者承傳
上下諸客皆俛伏興立坐後太官行酒殿上典儀唱再
拜階下贊者承傳上下諸客皆再拜搢笏受觶殿上典
儀唱就坐階下贊者承傳蕃使以下諸客皆就坐俛伏
坐飲觴行三周食升階殿上典儀唱食至興階下贊者
承傳上下諸客皆執笏俛伏興立坐後太官令行諸客
案設食訖殿上典儀唱就坐階下贊者承傳上下諸客
皆就坐俛伏坐上下諸客皆飯諸客食訖太官令俱徹
案又行酒遂設庶羞二舞以次入作若賜酒舍人前承
旨詣受賜者前蒙賜者執笏俛伏起立坐後舍人稱賜
酒蒙賜者再拜餘與宴蕃國主禮同皆倣上儀
通典卷一百三十一
