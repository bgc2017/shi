通典卷一百二十九
唐京兆杜佑君卿纂
禮八十九開元禮纂類二十四嘉八
親王納妃(一品以下至庶人並附)
納采
前一日主人設使者次(百官皆云賓下准此)於大門外道右南面
(一品以下先使媒氏通書女氏許之乃致納采之禮前一日設次如親王其後納吉納徵請期親迎設次皆如)
(之)其日大昕使者公服乘犢車備儀仗至於妃氏大門
外掌次者延入次(凡賓主及行事者公服一品以下使者入次主人公服無使者犢車儀仗)
(等事凡百官以下皆云女氏)主人受其禮於廟(無廟者以正寢)掌事者布神
席於室戸外之西莞筵紛純加藻席畫純南向右雕几
(三品以下布席室戸外之西右几)使者公服(不合公服即常服)出次謁者引立
於大門外之西東面(一品以下無謁者引)主人立於東階下西面
儐者立於主人之左北面受命出於大門外之東西面
曰敢請事使者曰某公貺室某王(謂皇弟皇子一品以下賓曰吾子有命貺)
(室某也吾子女父其壻父凡百官以下相稱皆云吾子下倣此)某王率由先典使某也
請納采(某王主婚者也某也使者名一品以下曰某有先人之禮使某也請納采上某壻父名下某使)
(者名)儐者入告主人曰某之子惷愚又弗教其王命之某
不敢辭(某王亦謂主婚者)儐者出告掌畜者以鴈授使者退立
於後使者左手執之主人迎於大門外之東西面再拜
使者不答拜主人入門而右賓入門而左至次門主人
揖入至内霤將曲揖當階揖至階揖主人曰請吾子升
賓曰某敢辭主人曰固請吾子升使者曰某敢固辭主
人曰終請吾子升使者曰某敢終辭主人升東階當阿
(阿棟也)西面賓升西階當阿東面使者曰敢納采主人阼
階上北面再拜進立於楹間南面使者進立於主人之
西俱南面使者受鴈如儀自西階以出
問名
納采禮畢使者既降立於廟門(一品以下内門下准此)外之西東
面主人還阼階東左右受鴈於序端主人降立於阼階
下西面儐者進受命出請事使者曰某既受命將加諸
卜敢請女為誰氏儐者入告主人曰某王有命且以備
數而擇之某不敢辭儐者出告掌畜者以鴈授使者退
立於後儐者引主人迎於廟門外之東西面揖使者以
入主人入門而右使者入門而左二揖至階三讓如初
主人升阼階當阿西面使者升西階當阿東面曰敢問
名主人阼階上北面再拜進立於楹間南面使者進入
主人之西俱南面使者授鴈還立西階上東面主人還
阼階上西面曰某第某女某氏出使者降出立於廟門
外之西東面主人還阼階東左右受鴈於序端主人降
立於阼階下西面儐者進受命出請事使者曰禮畢儐
者入告主人曰吾子為事故至於某之室某有先人之
禮請禮從者儐者出告使者曰某既得將事敢辭儐者
入告主人曰先人之禮敢固以請儐者出告使者曰某
辭不得命敢不從儐者入遂引主人升立於序端掌事
者徹几改筵東上(莞並紛加藻席繢純一品二品雕几三品彤几四品以下漆几主人設神)
(席亦准此)設罇甒醴於東房内西牖下加勺羃坫在罇北實
觶一角柶一加羃籩豆在坫北實以脯醴設洗於東房
筵北罍水在洗西篚在洗東北肆(篚實巾加勺羃)設訖儐者引
主人降迎使者報揖主人入使者從入至階一讓升(一品)
(以下二揖至階三讓升)主人於阼階上北面再拜旋立於階東西
面賓於西階上北面答拜旋立於階西東面主人受几
於序端掌事者内拂几三奉兩端西北向進主人東南
向外拂几三振袂内執進之北向使者迎受於筵前東
南向以俟主人還阼階上北面再拜送西面立使者以
几避進北面坐設於座左興退於西階上北面答拜旋
立於階西東面贊者盥手洗觶酌醴加柶於觶覆之面
葉出房南面主人立受醴面柄進筵前北面立使者西
階上北面一拜進筵前東南面受醴復西階上位主人
還阼階上北面一拜送贊者薦脯醴於筵前使者進升
筵坐左執觶右取脯擩於醢祭於籩豆之間以柶祭醴
三始扱一祭又扱再祭興以柶兼諸觶上獵降筵於西
階上北面坐啐醴建柶奠觶遂拜執觶興主人答拜使
者進升筵坐奠觶於薦東降筵立於西階上東面掌事
者牽兩馬入陳於門内三分庭一在南北首西上(一品以下)
(無馬)又掌事者奉篚幣升自東階主人受於序端進西面
立使者西階上北面再拜主人進楹間南面立使者立
於主人之西俱南面主人以篚幣授使者使者退立於
西階上東面主人還阼階上北面再拜送使者降自西
階從者迓受幣使者揖馬以出牽馬者從之使者出大
門外之西東面立從者迓受馬主人出門東西面拜送
使者退主人入立於阼階下西面儐者告於主人曰賓
不顧矣主人乃還於寢(一品以下又於使者歸主人公服立於階下西面使者入告立)
(於主人之左北面曰某既得事敢告主人曰聞命使者退立主人入以下復命准此)
納吉
其日大昕使者至妃氏大門外贊禮者(一品以下掌事者)延入
次掌事者設几筵如初使者出次謁者引立於主人大
門外之西東面(一品以下無謁者)主人立於阼階下西面儐者
進受命出請事使者曰某公有貺命加諸卜占曰吉某
王使某也敢告(某王主婚者一品以下云某使某也敢告上某壻父下某使者)儐者入
告主人曰某之子弗教恐弗堪某王有吉某與在焉某
不敢辭儐者出告其拜迎升堂受鴈之儀並如納采唯
致命云納吉為異使者立於廟門外(一品以下次門外)之西東
面主人還阼階東左右受鴈於序端主人降立於阼階
下西面儐者進受命出請事使者曰禮畢其禮賓如問
名之禮
納徵
其日大昕使者至妃氏大門外掌次者延入次賓之掌
事者入布幕於廟門之外(百官入次門外)玄纁束(玄三疋纁二疋合束之)
陳於幕上乘馬(四品五品兩馬六品以下鹿皮二其執皮内攝之手相向左手并執前足右手)
(并執後足)在幕南北面西上掌事者奉璋以匵俟於幕東西
面(一品以下無璋)主人掌事者設几筵如初使者出次謁者引
立於大門外之西東面主人立於東階下西面儐者進
受命出請事使者曰某公有嘉命貺室某王率由先典
(一品以下儐曰有嘉命貺室某也有先人之禮束帛乘馬六品以下云束帛儷皮)使某也以玉
帛乘馬請納徵儐者入告主人曰某王順先典貺某重
禮某敢不承命儐者出告又儐者引主人迎立於大門
外之東西面再拜使者不答拜主人揖入使者從入主
人入門而右使者入門而左至於内門主人立於門東
西面使者立於門西東面(一品以下賓立於門西東面)掌事者坐啟
匵取璋(一品以下無璋但取玄纁而已六品以下取儷皮)加於玄纁上興以授
使者退復立使者奉玉帛主人揖與使者俱入牽馬者
從入陳於庭三分庭一在南北首西上主人入二揖至
階三讓如初主人升阼階當阿西面使者升西階當阿
東面使者曰敢納徵(六品以下執儷皮釋外足見文)主人阼階上北面
再拜進立於楹間南面使者進立於主人之西俱南面
使者授玉帛降自西階立於内門外之西東面主人還
阼階東左右受玉帛於序端主人立於阼階下西面主
人還受玉帛受馬者自左受之以東牽馬者既授馬自
門西而出儐者進受命出請事使者曰禮畢其禮賓如
問名之儀
請期
前一日設次其日大昕使者至妃氏大門外其主人設
几筵儐者出請事並如納吉儀使者曰某公有賜既申
受命矣某王使某也請吉日(一品以下既申受命惟是三族之不虞使某也請吉)
(日)儐者入告主人曰既前受命矣惟命是聽儐者出告
使者曰某王命聽命於某公(一品以下云吾子吾子壻父名也)儐者入
告主人曰某唯命是聽儐者出告使者曰某王使某受
命於某公公不許某敢不告期曰某日(某吉日之甲乙)儐者入
告主人曰某敢不敬須儐者出告掌畜者以鴈授其受
鴈及禮賓並如納徵之儀
冊妃
其日妃氏親屬咸集使者公服乘輅備儀仗至妃氏大
門之外贊禮者延入次使主副以下俱公服使者出次
典謁者引使者持節者前導立於門西東面持節者立
於使者之北少退使副立於使者西南史二人對舉冊
案立於使副之南少退俱東面主人公服以出贊禮者
引立於東階東南諸宗人立於主人東南俱西向外姻
立於西方東面皆北上妃嚴於别室以俟姆服禮衣立
於其右(傅保各一人)女相者綵禮衣帥女贊者二人綵禮衣
立於内寢東階東南西面北上贊禮者公服引主人出
門東西面再拜使者不答拜謁者引使者持節者前導
入門而左使副以下從之主人立於閤外之東西面典
謁引使者入閤立於内寢階間南面持節者立於使者
之東少南西面使副立於使者西南持冊案者又立於
使副之南少退俱東面女相者引妃出障以行帷其侍
從提挈如式姆左右以相進當使者南北面立持節者
脱節衣又女相者引宗人外姻之婦人於序位之東西
廂俱北上(宗人在東外姻在西)立定史舉案詣使副前使副受冊
史以案退復位使副舉冊授使者退復位使者稱有制
女相者曰再拜女贊者承傳妃再拜使者讀冊訖女相
者曰再拜女贊者承傳妃再拜訖女相者引妃少前傅
姆進受冊以退其羽儀依式俱進持節者加節衣典謁
引使者持節者前導以出俱復門外位主人拜送於門
外使者還主人入初使者出女相者引妃入
親迎
其日大昕妃父服其服告於禰廟(以酒醢脯告之一獻無廟者告於寢一品)
(以下其日大昕壻之父女之父各服其服告於禰廟將行父醮子於正寢贊者布席於東序西向又設席於戸)
(牖之間南向父公服庶人常服坐於東序西向子服其上服其一品袞冕二品鷩冕三品毳冕四品繡冕五品)
(玄冕六品爵弁庶人絳公服升自西階進立於序西南面贊者酌酒進北面以授子子再拜受爵贊者進脯醢)
(於席前脯醢出自房子升席跪左執爵右取脯擩於醢薦祭於籩豆之間祭酒執爵興降席西南面跪啐酒奠)
(爵再拜執爵興贊者受虚爵還罇所子進於父席前東面父命之曰往迎爾相承我宗事勖率以敬先妣之嗣)
(若則有常庶子但云往迎爾相勖率以敬子再拜曰不敢㤀命又再拜降出初昏設洗於阼階東南東西當東)
(霤南北以堂深罍水在洗東加勺羃篚在洗西南肆實爵二巾二加羃設婦洗於東房筵北罍水在洗西加勺)
(羃篚在洗東北肆實以巾加羃陳設於東房内西牖下一品以下牲用少牢及腊六品以下用特牲及腊皆三)
(俎簠三簋三㽅一其豆數一品十六二品十四三品十二四品十五品八六品六壻及婦共牢婦之簠簋及豆)
(㽅之數各視其夫牲體皆折節俎簠實稷黍簋實稻粱㽅實以羹豆實醢醬醢葅簠簋豆㽅加蓋俎加羃罇於)
(室中北牖下玄酒在西加勺羃面柄又設罇於房戸外之東加勺羃無玄酒篚在南肆實爵加卺加羃夫婦酌)
(於内罇四爵兩卺凡六夫婦各三酳)初婚王著衮冕之服乘輅備儀仗從
者乘車後部從詣妃第(三品以下主人乘革輅四品五品木輅五品非京官職事者乘)
(青通幰犢車六品以下青徧幰犢車備儀仗從者公服乘車以從婦車及從車各准其夫至婦氏大門外延入)
(次)車將至主人布席(百官以下贊者布席)於室戶外之西西上右
几又席於戸内南向設罇甒醴於東戸東北隅加勺羃
篚在罇南(三品以上醴罇於房内東壁下坫在北籩豆一又在站北四品以下篚在北)實觶
一角柶一脯醢在篚南王至妃氏大門外降輅贊禮者
引王停次妃著花釵褕衣纁袡入於房即席南向立(百官)
(以下女官准其夫服花釵翟衣一品花釵九樹翟九等二品花釵八樹翟八等三品七樹翟七等四品六樹六)
(等五品五樹五等入於房即席南向立六品以下花釵大袖之服庶人花釵連裳服)姆禮衣在其
右從者陪其後主人(一品以下父公服)升自阼階立於房戸外
之東西面内贊者詣醴罇所以觶酌醴加柶覆之面柄
進妃筵前北面妃降席西南面再拜受觶内贊者薦脯
醢於席前妃升席跪左執觶右取脯擩於醢祭於籩豆
之間遂以柶祭醴三始扱一祭又扱再祭興筵末跪啐
祭醴建柶罇觶於薦東(一品以下豆東)降筵西南面再拜升席
立内贊者徹薦觶主人降立於東階東南西面贊禮者
贊王(一品以下皆云賓賓壻也下倣此)出次立於門内東左右羽儀及
執燭者如常儐者進受命出於東西面曰敢請事王曰
以兹初婚某將請承命(一品以下云以兹初婚某父使某將請承命)儐者入
告主人曰某固敬具以須儐者引主人迎於大門外之
東西面再拜王答拜主人逡廵(百官以下無逡廵)主人揖王報
揖主人入掌畜者以鴈進王受鴈左手執之以入内門
主人曰請王入曰某弗敢以先主人又曰固請王曰某
固不敢以先主人揖王報揖王與主人俱入左右從者
如常主人揖入及内霤將曲揖當階揖王皆報至階主
人曰請王升王曰某敢辭主人曰固請王升王曰某敢
固辭主人曰終請王升王曰某敢終辭主人升阼階西
面立王升西階進當房戸前北面跪奠鴈興再拜降出
主人不降送初王入門母出立於房戶外之西南面於
王拜訖姆導妃出於母左父少進西面戒之必有正焉
若衣若筓命之曰戒之敬之夙夜無違命母戒於西階
上施衿結帨戒之曰勉之敬之夙夜無違庶母及門内
施鞶申之以父母之命命之曰敬恭聽宗父母之言夙
夜無愆視諸衿鞶(鞶囊也婦人鞶絲所以盛帨巾之屬)妃出車後王授綏
姆辭不受曰未教不足以為禮妃乘以几從者二人坐
相對持之(一品以下無持几者)姆加幜王乃御輪三周馭者代之
王出大門乘輅還第如來儀妃鹵簿次從而行(一品以下主人)
(使其屬送之)
同牢(一品以下同牢與親迎不别篇)
初婚掌事者設洗陳饌如一品儀籩豆各十六簠簋各
二㽅各一皆加勺蓋俎三羊豕及腊羊豕皆節折罇坫
於室内北牖下玄酒在西加羃勺皆面柄(羃夏用絺冬用緆)又
設罇於房戸外之東加勺羃無元酒坫在南實四爵合
卺加幕王至降輅車以俟妃至降車北面立王南面揖
妃以入及寢門又揖以入贊者徹罇羃酌玄酒三注於
罇妃從者設席於奥東向(西南隅謂之奥一品以下若室内窄則席於堂上楹間東)
(向設罇於室戸東)王導妃升自西階入於室即席東面立妃入
立於罇西南面王盥於南洗妃從者沃之妃盥於北洗
王從者沃之盥訖王及妃俱復位立贊者以饌入設於
席前贊者設醬於席前葅醢在於北俎三入設於豆東
腊特於豆北(豆在葅醢之東)設黍於醬東稷稻粱在東設湇於
醬南設對醬於東(對醬婦醬也設之當特俎)葅醢在其南北上設黍
於腊北其西稷稻粱設湇於醬北司饌啟會郄於簠簋
之南對簠簋於北(啟發也)皆加七箸王從者對席於饌東
贊者西南告饌具王揖妃妃即對席西面皆坐贊者皆
授箸各以葅擩於醢皆祭於豆間又皆祭黍贊者各取
胏皆絶末以授皆祭贊者以胏加於俎(凡祭與食者皆贊者贊之)贊
者各移黍置於席上授胏脊皆食以湇醬三飯卒食贊
者二人俱洗爵於房酌於室内之罇詣饌南北面(一品以下)
(戸西北面)以酳王及妃皆興再拜受爵贊者北面答拜王及
妃皆坐祭酒贊者以肝從皆奠爵取肝振祭嚌之贊者
皆受實於俎豆各取爵皆飲訖執爵興贊者受爵王及
妃皆再拜贊者以爵覆於坫王及妃俱坐(一品以下仍立)贊者
又以爵酌再酳王及妃受爵不祭而飲卒爵(一品以下立受爵飲)
前興皇帝撫之尚食進徹以東司賓引妃降復位又再
拜尚儀承勅降詣妃西北東面稱勅旨妃再拜宣勅訖
又再拜司賓引妃出遂詣皇后所御之殿立於閤外奉
笲腵脩六尚以下各服其服俱詣閤奉迎尚儀入奏皇
后即御座南向坐近臣如常司賓引妃入立於庭北面
再拜司賓引妃升自西階進北面跪奠於皇后前興皇
后撫之尚食進徹以東司賓引妃降復位又再拜尚儀
前承令降詣妃西北稱令旨妃再拜宣令訖妃又再拜
司賓引妃出閤侍從如常妃乘車還第如來儀(一品以下見舅)
(姑儀質明贊者見婦於舅姑立於寢門外贊者布舅席於東序西向布姑席於房中之西南向舅姑俱即席坐)
(婦執笲棗栗自門外入升自西階東面再拜進跪奠於舅席前舅撫之贊者進徹以東婦退復東面位又再拜)
(降自西階受笲腵脩婦從者執俟於階下升進北面再拜進跪奠於姑席前姑撫之内贊者徹以東退復北面)
(位又再拜贊設婦席於室戶西南面在姑席之西少北側罇甒醴於房内東壁下加勺羃籩豆各一實以脯醢)
(在罇北設洗東房近北罍水在洗西篚在洗東北肆篚實以觶巾角柶各一加羃婦立於席西南面内贊者盥)
(手洗觶酌醴加柶面柄出房詣婦席前北面立婦進東面拜退復位内贊者西階上拜送内贊薦脯醢於席前)
(婦升席坐左執觶右取脯擩於醢祭於籩豆之間加柶祭醴三始扱一祭又扱再祭加柶於觶面葉興降席西)
(東面坐啐醴加柶興拜内贊者答拜婦進升席跪奠觶於豆東取脯降自西階以出授婦氏從人於寢門外婦)
(盥饋儀舅姑入於室婦盥饋贊者布席於室之與舅姑共席坐俱東面南上贊設罇於室内北牖下饌於房内)
(西牖下具饌如同牢牲體皆節折右載之於舅俎左載之於姑俎婦入升自西階入房以醬進設於舅姑席前)
(其他饌從者設之加七箸俱以南為上俎入各設於豆東訖贊者各授箸舅姑各以韭葅擩於醬祭於籩豆之)
(間又祭飲訖乃食婦入於房内盥手洗爵入室酌酒酳舅進奠爵於舅席前少東西面再拜舅取爵祭酒飲之)
(婦受爵出戸入房奠於篚又盥洗爵酌酒酳姑如酳舅之禮設婦席於室内北牖下罇東南面婦徹饌設於席)
(如初西上婦親徹醬設之其他從者設之婦進西面再拜退升席南向坐將餕舅辭命易醬内贊者易之婦乃)
(餕姑饌婦祭内贊者助之既祭乃食三飯卒食内贊者洗爵酌酒酳婦婦降席西面再拜受爵升席坐祭酒飲)
(訖執爵興降席東面立内贊受爵奠於篚婦進西面再拜姑先降自西階婦降自阼階凡庶子婦舅不降而婦)
(降自西階以出)
婚會
主人及賓俱公服饌以籩豆簠簋俎鉶罇爵巾坫其日
主人至賓大門外之西東面立賓立於東階下西面儐
者進於賓左北面受命出立於門外之東西面曰敢請
事主人曰某有嘉禮請公有顧(王則稱王以下准此)儐者入告遂
引賓出大門外之東西面再拜主人答拜主人曰某有
嘉禮請公有顧賓曰敢辭主人曰敢固請賓曰辭不得
命敢不從主人拜賓答拜主人還賓遂與諸親從之掌
事者先鋪賓席於堂上楹間近北南向設賓之宗室席
位於賓西南賓之異姓席位於宗室之南又於西廊下
(一品以下於西階下)設異姓席位皆重行東向以北為上設主人
席位於東階上西向設主人宗室席位於主人東北設
異姓席位於宗室之北皆重行西向以南為上又設主
人異姓席位於東廊下(一品以下於東階下)重行西向以北為上
賓至於主人大門外之西東向賓之宗室立於賓西南
異姓立宗室之南俱重行東面以北為上儐者引主人
出立於大門外之東西面主人諸親立於大門外之東
重行西面以南為上立定主人西面再拜賓東面答拜
主人揖賓報揖儐者引主人以入又儐者引賓以入賓
之諸親以次從入至門内主人諸親從入如常至階主
人揖賓報揖賓主及諸親以次升各立於席後其在庭
者亦如之立定賓主及諸親俱坐執觴者(一品以下執爵者下倣此)
酌酒升自東階酒升堂賓主及諸親皆起執觴者以酒
授主人儐者引主人進詣賓前北面立賓自席西進東
南向受酒儐者引主人退復位賓還席後賓主及諸親
俱坐執觴者又以酒授主人及諸親賓主俱祭而飲諸
親不祭而飲觴行一周食升堂賓主及諸親皆起掌食
者以醢醬豆授主人儐者引主人進設於賓席前賓曰
請公無辱主人曰不敢㤀禮儐者引主人復位執饌者
以饌進設於賓主席前加以七箸執饌者又以饌設於
衆賓以下設訖賓主及諸親皆坐賓主皆祭而食諸親
不祭而食於賓祭主人辭曰蔬食不足祭賓主俱食三
飯而止主人曰請公食賓更飯食畢遂進庶羞觴如常
會畢賓主及諸親俱興儐者各引賓主以下降出賓主
及賓之諸親皆復門外位主人諸親復門内位主人再
拜送賓退儐者引主人入
婦人禮會
女賓乘車入至下車所内儐者引入主人迎送於門内
相稱之辭各准其夫餘如丈夫之禮
饗丈夫送者
其日掌事者鋪賓席於堂上楹間近北南向又鋪主人
席於阼階上西向又設衆賓席於賓西南設從者席位
於西廊下(一品以下西階下)俱重行東向以北為上儐者引賓
以下立於主人門外之西重行東向以北為上立定儐
者引主人出立於門東西向主人揖賓報揖儐者各引
賓主以下入至階主人揖賓報揖賓主以次升立於席
後立定賓主以下俱坐遂進酒設食如婚會之儀會畢
賓主以下俱興儐者引賓立於西階上東面主人掌事
者牽馬入陳於門三分庭一在南北首西上(一品以下無馬)又
掌事者奉束帛之篚升授主人主人執篚西面立賓西
階上北面再拜主人進立於楹間南面賓進立於主人
之右俱南面主人授篚賓受之退立於西階上北面主
人還阼階上北面再拜送儐者引賓以下降自西階從
者迓受篚賓及庭東面揖左馬以出牽馬者從之賓出
大門外之西東面立從者迓受馬(一品以下無受馬儀)初賓降儐
者引主人降自東階出門東西面拜送賓退主人入
饗婦人送者
其日女贊者鋪賓席於堂上楹間近北南向又鋪主人
席於阼階上西向又設衆賓席於廊下俱重行東向以
北為上女相者引賓以下立於主人門外之西重行東
面以北為上立定女相者引主人出立於門外之東西
面女相者引賓入衆賓以下從入賓入門西東面立定
俱坐遂進酒設食如婚會之儀會畢賓主上下俱興女
相者引賓立於西階上東面女相者奉束帛之篚升以
授主人主人執篚進於楹間南面立女相者引賓進立
於主人之右俱南面主人授幣訖女相者引賓降出從
者迓受篚衆賓以下從出初賓降女相者引主人降送
於門内賓出女相者引主人入(一品以下内相者引賓升主人迎送於閤内相)
(稱之辭各准其夫酬以束帛如丈夫之禮)
公主出降
冊公主
前一日尚舍奉御設御幄於太極殿如常守宫設羣官
次於東西朝堂奉禮設版位太樂令展宫懸典儀設舉
麾位如常又設文武羣官版位五品以上於横街北六
品以下於横街南文東武西俱重行諸親於五品之南
(皇親在東諸親在西)設典儀位如常儀贊者二人在南少退俱西
向冊使立於懸北西上俱北面(副使立於冊使東少退以後准此)其日
諸衞屯門列仗如常冊使羣官等依時刻集朝堂次改
服朝服通事舍人各引就朝堂位侍中量時刻版奏請
中嚴鈒戟近仗入陳於殿庭太樂令帥工人入就位協
律郎入就舉麾位典儀帥贊者先入就位諸守衞之官
各服其器服符寳郎先請寳俱詣閤奉迎通事舍人分
引王公羣官入就位又通事舍人引冊使及副使並入
立於殿門外道東西面以俟黃門侍郎帥主節奉節及
幡立於階仗南節在前中書侍郎先請冊置於案令史
絳公服各對舉案立於節南道東西面中書侍郎立於
案後侍中版奏外辦所司承旨索扇扇上皇帝服通天
冠絳紗袍御輿以出曲直華蓋警蹕侍衞如常太樂令
令撞黃鍾之鐘右五鐘皆應協律郎舉麾鼓柷樂作皇
帝出自西房即御座南向坐扇開協律郎偃麾戛敔樂
止符寳郎奉寳置於御座典儀贊拜羣官在位者俱再
拜訖通事舍人引冊使入就位冊使等初入門舒和之
樂作至位樂止立定典儀曰再拜贊者承傳冊使等皆
再拜侍中進當御座前北面跪奏稱侍中臣某言冊公
主請命使俛伏興又侍中少前稱制曰可退復位侍中
承制降詣使者北面稱有制冊使副等俱再拜侍中宣
制曰冊某公主命公等持節展禮宣制訖使副等又再
拜侍中還侍位贊禮者引冊使少前黃門侍郎引主節
詣冊使東北主節以節授黃門侍郎(主節者後立於使左)黃門侍
郎持節西南授冊使跪受興付主節幡隨節立於使左
黃門侍郎退贊禮者導中書令詣冊使東北面立又贊
禮者導中書侍郎引詣公主冊案立於中書令之右中
書令於案取公主冊(舉案者皆由後立於使左以後准此)授冊使冊使跪
受興置於案(持案者退立於使後以後准此)贊禮者引中書令與冊使
俱北向退復位典儀曰再拜再拜訖通事舍人引冊使
等右旋而出持節者前導持案者次之冊使等初行樂
作出門樂止侍中前跪奏稱侍中臣某言禮畢俛伏興
還侍位所司承旨索扇扇上皇帝興太樂令令撞蕤賓
之鐘左五鐘皆應鼓柷奏太和之樂皇帝降座御輿入
自東房侍衞警蹕如來儀侍臣從至閤扇開樂止通事
舍人引羣官在位者以次出舉冊者及冊使至長樂門
外次如後儀
公主受冊
尚儀二人(讀冊)司贊一人(引公主)掌贊二人(知贊拜)女史四
人(對舉冊案)
前一日尚舍守宮計會設使者及冊案便次於光範門
及長樂門外皆道右東向司贊設公主位於長樂門外
内殿前近南當階北面西上又分設内命婦應陪位者
位於公主東北及西北嬪御等在東階宮官等在西階
重行相對北上又於内命婦之前設尚儀位二皆東向
以北為上又於尚儀位南少退設司贊位掌贊二人陪
其後其日典儀設冊使位於長樂門外之西東向北上
又設舉冊案者位二在南差退東向内謁者監先取公
主冊案置於長樂門外近限内命婦以下及應在位者
並服禮衣先就位公主花釵翟衣司言引就受冊位侍
從如常儀通事舍人引冊使副使等出就位持節者立
於使者之北少退持冊案者立於冊使副西南俱東向
持節者去節衣持冊案者以案進冊使之右北向相次
而立内侍二人引使者詣門内謁者舉案少前使取公
主冊跪置冊於案俛伏興通事舍人引冊使副使等俱
進就次以俟尚儀帥女史詣門舁冊案入各就尚儀之
前對舉冊案皆東向司贊曰再拜(凡司贊有詞掌贊皆承傳)司言贊
公主再拜尚儀取公主冊於案(持案者退)少前北面稱有制
司言贊公主再拜尚儀執冊跪讀訖退復位以冊進授
公主公主受冊以授司言訖司贊曰再拜公主再拜在
位者皆再拜司贊少前稱禮畢司言引公主退在位者
以次退掌贊報内謁者監禮畢内謁者監傳報冊使等
詣太極殿前南横街南北面西上立中書令立於冊使
等東北西面冊使再拜復命曰奉制冊命某公主禮畢
又再拜中書令奏聞冊使等退幡節各還本司
納采
前一日主人設使者次於大門之外道右南向(其納吉納徵請)
(期親迎等禮皆如之)其日大昕使者至於主人大門外贊禮者延
入次(凡賓主及行事者皆公服)使者出次贊禮者引至於大門外之
西東面主人立於東階下西面儐者立於主人之左北
面受命出立於門東西面曰敢請事使者曰朝恩貺室
於某公之子某公有先人之禮使某也請納采儐者入
告主人曰寡人敢不敬從儐者出告掌畜者以鴈授使
者其餘並如一品婚儀
問名
使者既出至主人還阼階上西面曰皇帝第某女封某
公主餘行事並如一品婚儀(其禮使者於戸牖之間贈之篚幣及兩馬詞云吾子)
(為事故至於寡人之室寡人有先皇之禮請禮從者)
納吉
其日大昕使者至請事使者曰加諸卜占曰吉使某也
敢告主人曰某公有吉寡人與在焉寡人不敢辭如納
采之儀
納徵
其日大昕使者至入次掌事者布幕於内門外玄纁束
帛陳於幕上乘馬在幕南北首西上掌事者奉璋以匵
俟於幕東使者曰朝恩貺室於某公之子某公有先人
之禮使某也以束帛乘馬請納徵主人曰某公順先典
貺以重禮寡人敢不承命餘並如一品婚儀
請期
其日大昕使者至入次至請事依常禮使者曰某公有
賜既申受命某公使某請吉日儐者入告主人曰寡人
既前受命唯命是聽使者曰某公命某聽命於王儐者
入告主人曰寡人固惟命是聽使者曰某公使某受命
於王王不許某敢不告期曰某日餘並如一品婚儀
親迎
其日大昕壻之父告廟醮子並如一品婚儀子再拜降
出乘輅備儀仗詣主人之第賓將至内贊者布席於東
房當戸南向設罇甒醴等於東房主人醴公主如一品
醴女之儀公主著花釵褕翟纁袡入房以下並如一品
醴女儀訖主人降立於東階東南西面贊禮引賓出次
立於門西東面儐者進受命出門東面曰敢請事賓曰
某王命某之父以兹初婚命某將請承命儐者入告主
人曰寡人固敬具以須至奠鴈出如常禮初賓入門主
婦出立於房戸外之西南面於賓拜訖姆導公主出主
人少進西面戒之必有正焉若衣若筓命之曰戒之敬
之夙夜無違命主婦戒之於西階上施衿結帨戒之曰
勉之敬之夙夜無違公主出以下並如常儀
同牢
初昏掌事者設洗於東階東南及陳設牢饌鉶俎之數
各依其品羊豕節折大羹在於爨(其器皆明烏漆惟㽅以陶卺以匏)餘
並如一品儀
見舅姑
見之日公主夙興沐浴著花釵服褕翟舅服公服姑著
鈿釵禮衣其儀同一品婚禮公主降西階以出無取脯
授婦氏之儀
盥饋舅姑
公主盥饋以少牢舅姑公主服如見禮及酳舅姑訖内
贊者設公主席於舅姑東北南面餘並如一品禮
婚會(如一品婚儀)
婦人禮會(如一品婚儀)
饗丈夫送者
同一品儀加送以乘馬設從者乃於西廊下
饗婦人送者
女相者引賓升降酬以束帛餘如丈夫禮
通典卷一百二十九
