通典卷一百三
唐京兆杜佑君卿纂
禮六十三凶二十五
假葬墻壁間三年除服議(晉)
晉武帝太康中尚書令衛瓘表前太子洗馬濟隂郄詵
寄止衛國文學講堂十餘年母亾不致喪歸便扵堂北
壁外下棺謂之假葬三年即吉詔用為征東參軍或以
為城寺之内屋壁之間無葬處不成葬則不應除服主
者連欲眀用權不過其舉下司徒部博士評議詵表自
理曰臣生三月而孤随母依外祖舅為縣悉家以咸寧
二年母亡家自祖以下十四墳在緱氏而墓地數有水
規悉遷改常多疾病遂便留此此方下濕唯城中高故
遂葬扵所居之宅祭扵所養之堂不知其不可也詔問
山濤濤荅言詵前喪母得疾不得葬遂扵壁後假葬服
終為平輿長史論者以為不合正禮是以臣前疑之詵
文義可稱又甚貧儉訪其邑黨亦無有他詔問應清議
與否濤云自為不與常同便令人非恐負其孝慕之心
宜詳極盡同異之論兖州大中正魏舒與濤書郄詵至
孝中間去郎正為母耳居喪毁疩殆不自全其父喪在
緱氏欲改葬不能自致故過時不葬後扵家堂北假葬
埏道通堂中不時閉服欲闋乃閉葬後經年乃見用作
平輿監軍長史任意傷俗以葬不時閉常為作口語其
事灼然無所為疑瓘書云凡以意相是非者不可輕以
相貶也
三年而後葬變除議(周)(晉)(宋)
周制喪服小記曰三年而後葬者必再祭(盧植曰謂逢變三年後乃)
(葬者虞祔後必行小祥大祥祭也鄭玄云再祭練祥也)其祭之間不同時而除喪
(王肅云不同者異月也謂葬後一月練後一月大祥也除重服宜有漸間一月若異時矣故言不同時者但不)
(同月耳鄭玄同)晉杜元凱云自天子諸侯以下若赴時速葬
則赴虞至扵卒哭必須其哀殺也若過時不葬則以麻
終喪而除至葬復修服既祔眀一月練而祭又眀一月
大祥而祭必再祭者象夲當再歲故也若二十五月而
葬則便祥除不復練也束晳問步熊曰三年喪不葬五
年後復葬當練否熊荅曰禮云練祥之間必異月與此
同也袁凖正論曰先儒以為冄祭小祥大祥也而喪者
已祥則除大祥不應服禫且虞在既葬不在日月禫在
喪終不在早晚故宜禫不宜祥虞喜釋疑曰若如鄭意
既祔明月練而祭又明月祥此則葬至祥合為三月適
足為一時何得言不同時而除練祥皆周之正數冄祭
當為練祥不得闕而用&KR0941;又按袁凖云有練無祥失之
矣鄭玄言練祥是也余謂喪服既終葬已踰月然猶再
祭者存其大制耳此二祭盖同日而異時時謂日也非
三月之時禮亦有一日再祭檀弓云是日也以吉祭易
喪祭王薈問范寗曰人有父在遭母喪十七月乃得葬
便當頓除更復練祥邪荅曰三年而後葬者必再祭練
祥之祭也主喪不除未葬不變也十七月既祥即除服
不&KR0941;可知也宋庾蔚之問荅曰有葬在小祥之月此
月復有虞祔之禮便用晦祥扵理為速此與久喪復異
取後月祥練扵情允否荅曰三年後葬祥不在葬月耳
今未為絶久祥理取後月也又問曰葬與練祥三事各
月猶未足伸漸殺之情况乃練祥三變而可共在一月
邪虞喜之言不近人情盧鄭王皆以此不同時日良有
由也言各有當亦不嫌同辝春夏秋冬既各為一時一
日有十二時然十二月何為不得各為一時之言也
久喪不葬服議(周)(漢)(晉)(東晉)(梁)
周制禮記喪服小記曰久而不葬者唯主喪者不除其
餘以麻終月數者除喪則已(鄭玄曰其餘謂旁親也以麻終月數不葬者喪不變)
(也盧植云子孫皆不除以喪主為正耳其餘旁親者以麻各終其月數除)漢石渠禮議蕭
太傅云以麻終月數者以其未葬除無文節故不變其
服為稍輕也已除喪服未葬者皆至葬反服庶人為國
君亦如之宣帝制曰會葬服喪衣是也或問蕭太傅久
而不葬唯主喪者不除今則或十年不葬主喪者除否
荅云所謂主喪者獨謂子耳雖過期不葬子義不可以
除鄭志趙商問主喪者不除且以今言之人去邦族假
葬異國禮不大備要亦有反舊土之意三年闋矣可得
除否明為改葬緦之例乎為久不葬也或荅云葬者送
亡之終假葬法後代巧偽反可以難禮乎(吳徐整問射慈曰久喪不)
(除小祥練可知耳有故未得葬遂至二十八月服制已過可得變否豈服十年五年至葬乃止乎荅云主雖不)
(得變其餘旁親亦不除日月竟自釋之耳)晉陳氏問劉世眀曰其餘以麻
終月數者注云謂旁親不指言衆子當除也然人皆分
斷之扵意否耳劉荅云父謂衆子為庶子庶子不謂父
為庶父也父得卑其庶子而降之庶子不得降其父也
然子之扵親體同服等非旁親之謂也喪服大功章女
子之嫁者降伯叔父母及姑姊妹注謂此旁親而經無
降父之文眀衆子及女雖不承嫡猶非旁親也故記云
兄弟之喪内除親喪外除外除者謂由外設飾以散其
哀也故靈柩未安則服不變服不變則哀未衰未衰之
喪不可卒除也然則未葬而除自謂旁親得以麻終者
耳又問久而不葬葬後幾月日便可除世人有踰月者
有既虞便除者夫改葬猶三月乃除情為不輕扵改葬
也若應三月乃除者廬帳亦當三月乃毁復有先後邪
荅曰記云三年而後葬者必再祭注云謂練祥也葬月
虞眀月練又眀月祥記此亦得三月不為輕扵改葬也
禮虞而柱&KR0925;翦屏練而毁廬居堊室祥而席&KR0941;而牀今
此虞及練祥雖為局促猶追償其事若在異月以其本
異歲也練祥之服變除之宜宜如其節也又問云三年
而後葬及父在為母過期乃葬亦當復日中反虞安神
位與否荅云凡久而不葬則包諸過葬節者也為母既
周亦為久而不葬矣夫虞所以安神也葬者動棺舉柩
新離常處懼鬼神無所依歸所以將窆之間奠扵墓左
成壙而歸虞扵殯宫不忍一日未有歸也今久而不葬
棺槨動移鬼神不安無以為異練祥皆追此亦宜然又
記云葬日虞是明文也毁除之節在士虞禮練而後遷
廟不復在殯今此既葬明月練亦當以其月遷廟東
晉徐靈期問張憑云親喪未葬出適女應除否荅曰禮
云久喪不葬主喪者不除又云主人不除此無緣獨施
男子正嫡一人故當總謂男女衆子耳又無明文别言
已出之女猶應除也今論者㩀已服周故謂宜從除例
然緣情處意獨有所疑女随外出降從周制至於居喪
之例同扵重者誠以天性難可盡奪夲重不得頓輕何
必既䧏盡與周同禮者人情而已疑則從重若當釋縗
絰以處殯宫襲吉服以對棺柩非孝子之所安也梁
劉昭難劉世眀云喪無二孤廟無二主受弔之禮唯喪
主拜稽顙餘人哭踊而已諸言喪主唯謂一人不斥衆
子世眀答云若屍柩無所葬者則為後者與衆子同除
矣
父母死亡失屍柩服議(後漢)(晉)
後漢桓翺問汜閣云久喪不除者為當衆子盡然邪故
質焉耳荅云昔嘗送鄭君到代陵代陵有人其父死不
得其屍其子行喪随制降殺閣與亡者相知而往弔之
還問鄭君所駁異義之事不孝莫大扵無後終身不除
此為絶先人之統無乃重乎鄭君荅云庶子自可攝祭
閣覆云無庶子當何以又云族人可以其倫代之閣又
覆言云無族人云何則不復相荅推此而詳但使一嫡
子不除耳晉劉智釋疑云問者曰久而不葬喪主不
除若其父遠征軍敗死扵戰場亡失骸骨無所葬其服
如何智云此禮文所不及也以理推之凡禮使為主者
不除不謂衆子獨可無哀誠以既變人情必殺喪雖在
殯不為主者可以無服然則為主者之服何以哀獨多
也以喪柩在不可無凶事之主故也今無所葬是無屍
柩也凶服無施則為後者宜與衆子同除矣訖葬而變
者喪之大事畢也若無屍柩則不宜有葬變寒暑一周
正服之終也是以除首絰而練冠也亾失親之骸骨孝
子之情所欲崇也可令因周練乃服變縗絰雖無故事
而制之所安也
婦喪久不葬服議(晉)(宋)
晉夏侯盛議曰婦喪既周而未葬服當除否荅云凡婦
喪夫為主子不以杖即位避父之尊也主喪不變禮有
眀文然子亦不除魏孟叔難盛曰嫡子婦死其舅亦為
喪主家貧經年不葬舅及子孫並不得除邪豈可為一
嫡婦使三代累載不釋服乎盛荅仲由傷貧之言啜菽
飲水盡其懽還葬而無槨豈有非之者哉若知禮者自
當不淹久魏又難曰舊時夫為妻杖居倚廬服並如三
年之制今人通所不行即自宜随時而除何應以喪主
為斷盛荅曰棄先王之教而令随俗意所未可今人不
&KR0941;不杖盖失禮耳頋氏問王虞云從外弟婦亾未葬今
服訖又無子其夫便是喪主當時除服否荅曰禮云主
喪者不除其文不别喪之輕重湏俟葬訖不知世人有
妻喪用此禮否杜挹問徐邈曰亡婦遂未得葬挹服便
周既無别喪主多云未應得除今定云何荅曰無子為
主按禮夲不應除即扵下流多不能備禮今且宜變至
葬反服亦無不可之理也宋蔡廓問雷次宗云禮稱
唯主喪不除恐此正施扵嫡傳重者耳按漢蕭太傅云
主喪獨謂子也又按王肅云斬縗之喪未葬直云主喪
不除而王舉重為言眀正謂孝子不變餘皆除也今世
人為妻亦不除主喪將宜除邪雷次宗曰不言三年而
云主喪是不必唯施子孫也吉凶異道不得相干殯柩
尚在豈可弁冕臨奠夫主妻喪以夲重故也謂不宜除
庾蔚之曰喪服小記云為兄弟既除喪及葬反服其服
此是至葬反服之眀文未觧漢宣帝何故復為祥制集
禮論者不記至葬反服之禮而載諸變除以眀之可謂
棄本逐末雑記云姑姊妹之夫死而夫黨無兄弟使夫
之族人主喪妻之黨雖親不為主夫若無族則東西家
若又無則里尹主之喪大記云喪有無後無無主此皆
謂喪事之主也服問云君所主夫人妻太子嫡婦此謂
君雖尊統一家但為嫡者主喪耳而小記又云久喪不
葬者不除是居周功之喪也若女子適人及男子為人
後者皆随其服而釋除緣其出有所屈故也素服心喪
以至過葬但今世輕扵下流之喪妻猶去其杖&KR0941;不容
復有未葬不除也議者疑不得以下流之未葬以廢祖
禰之烝嘗且未葬亦可十年五歲嘗試言之夫子許貧
者還葬而無槨是眀亡者急扵送往不容甚久可知若
事遲過扵服限亦不得停殯在宫而饗樂在廟既吉凶
不可以相干亦在心所不忍也
禁遷葬議(周)(魏)
周禮地官媒氏禁遷葬者與嫁殤者(鄭玄曰遷葬謂生時非夫婦死既葬)
(遷之使相從也殤十九以下未嫁而死者生不以禮相接死而合之是亦亂人倫者也鄭衆云嫁殤者謂嫁死)
(人今時娶會是也則俗謂之冥婚也)魏武帝愛子倉舒歿司空掾邴原
女早亡時帝欲求合葬原辝曰合葬非禮也原之所以
自容扵眀公公之所以待原者以能守訓典而不易也
若聽眀公之命則是凡庸也明公焉以為哉帝乃止
招魂葬議(東晉)(宋)
東晉元帝建武二年袁瓌上禁招魂葬表云故尚書僕
射曺馥歿扵寇亂嫡孫允不得葬屍招魂殯葬伏惟聖
人制禮因情作教故槨周扵棺棺周扵身然則非身無
棺非棺無槨也允無喪而葬招幽魂氣扵德為愆義扵
禮為不物監軍王崇太傅司馬劉洽皆招魂葬請臺下
禁斷博士阮放傅純張亮等議如瓌表元興元年詔書
下太常詳處賀循荅啓辝宜如瓌所上自今以後禁絶
犯者依禮法荀組非招魂葬議據亦如前或引屈原招
魂荅曰屈原本非折衷或引漢之新野公主魏之郭循
招魂葬荅曰末代所行豈禮也又引周易載鬼以為證
荅曰此可以定有神未足以通招魂也或引橋山有黃
帝之塜是葬神也荅曰時人思帝葬其衣冠非葬神也
治中王裳同組意裳引墓中靈座為證以形神夲相依
而設座不謂靈可蔵也今無形可依則當唯存扵廟耳
組子奕附組意云夫葬既下柩將闔戶還迎神反虞則
墓中之座無神可知干寳駁招魂葬議云時有招魂考
之經傳則無聞焉近太傅公既属寇亂屍柩不反時奕
議招魂葬東海國學官今魯國周生以為宜爾盛陳其
議皆多無證實以為人死神浮歸天形沉歸地故為宗
廟以賓其神衣衾以表其形棺周扵衣槨周扵棺今失
形扵彼穿塜扵此知亾者不可以假存而無者獨可以
偽有哉未若之遭禍之地備迎神之禮宗廟以安之哀
敬以盡之周生議云魂堂几筵設扵窆寢豈唯斂屍亦
以寧神也荅者曰古人有言夫禮者其事可陳也其義
難知也是以君子重扵義禮夫别嫌眀疑原情得旨者
不亦微乎故其為制有以順鬼神之性有以達生者之
情然則塚壙之間有饋席夲施骸骨未有為魂神也若
乃釘魂扵棺閉神扵槨居浮精扵沉魄之域匿遊氣扵
壅塞之室豈順鬼神之性而合聖人之意乎則葬魂之
名亦幾扵逆矣周生又云昔黃帝體仙登遐其臣扶微
等斂其衣冠殯而葬焉則其證也荅曰孔子論黃帝曰
生而人利其化百年死而人畏其神百年亾而人用其
教百年此黃帝亦死言仙謬也就使必仙何議扵葬孔
衍禁招魂葬議云時有歿在寇賊失亡屍喪皆招魂而
葬吾以為出扵鄙陋之心委巷之禮非聖人之制而為
愚淺所安遂行扵時王者所宜禁也何則聖人制殯葬
之意夲以蔵形而已不以安魂為事故既葬之日迎神
而返不忍一日離也况乃招其魂而葬之反扵人情而
失其禮虚造師事以亂聖典宜可禁也李瑋宜招魂葬
論難孔衍引禮祖祭是送神也既葬三日又祭扵墓中
有靈座几筵飲燕之物非唯蔵形也引周武尚祭扵畢
季子復命扵墓成公夢康叔相奪余饗既葬迎神而返
博求神之道孝子未忍離其親耳且宗廟是烝嘗之常
宇非為仙靈常止此廟也猶圓丘是郊祀之常處非為
天神常居此丘也詩曰祖考来格知自外至也又曰神
保聿歸歸其幽冥也卜宅安厝亦安神也伯姬火死而
叔弓如宋葬恭姬皆其證也宋玉先賢光武眀主伏恭
范逡並通義理亦主招魂葬豈皆委巷乎孔衍荅曰祭
必立壇不可謂神必墓中也若神必墓中則成周雒邑
之廟皆虚設也又帝丘及詩来格聿歸皆所以明魂無
不從耳既葬三日祭墓亦猶飯含不忍其虚耳恭姬之
焚以眀窮而彌正不必灰燼也就復灰燼骨肉雖灰灰
則其實何緣舍埋灰之實而反當葬魂乎此皆末代失
禮之舉非合聖人之舊也北海公沙歆宜招魂論云神
靈止則依形出則依主墓中之座廟中之主皆所綴意
髣髴耳若俱歸形扵地歸神扵天則上古之法是而招
魂之事非也若吉凶皆質宫不重仞墓不封樹則中古
之制得而招魂之事失也若五服有章龍旂重旒事存
送終班秩百品即生以推亡依情以處禮則近代之數
密招魂之理通矣招魂者何必葬乎盖孝子竭心盡哀
耳陳舒武陵王招魂葬議云先太保生歿虜場求依太
傅故事招魂葬按禮無招魂葬之文時人往往有招魂
葬者皆由孝子哀情迷惑宜以禮裁不應聽遂張憑新
蔡王招魂葬議云新蔡王所繼先王昔永嘉之難覆歿
寇虜靈柩未返今求招魂靈安厝謹按禮典無招靈之
文若蔵虚棺以奉終則非原形之實埋靈爽扵九泉則
失事神之道懼非古人之情禮所未安也博士江淵議
凡葬之言蔵所以閉藏屍柩非為魂也今招魂而葬無
屍而殯或無殯而窆各任近情以長虚事非禮所許宜
如司徒所上以眀永制(蜀譙周論或曰有人死而亡其屍者為招魂葬何如曰夫葬所)
(以蔵屍柩也若魂氣則無不之焉得與蔵諸)宋庾蔚之論葬以蔵形廟以
饗神季子所云魂氣無不之寧可得招而葬乎
疑墓議(修墓附周)(魏)(晉)(齊)
周制檀弓曰孔子少孤不知其墓(孔子之父鄹叔梁紇與顔氏之女徵在野)
(合生孔子後叔梁紇亡徵在耻焉不告)殯於五父之衢(母徵在亡欲有所就而問也孔子亦)
(為隠焉殯扵家則知之者無由怪已欲發問端也五父衢名盖鄹曼父之隣)人之見者皆以
為葬也(見柩行扵路)其慎也盖殯也(慎當為引聲之誤也殯引飾棺以輤葬引飾棺)
(以柳翣孔子是時殯引不以葬引時人見者謂不知禮也引以刃反)問扵鄹曼父之母然
後得合葬扵防(曼父之母與徵在為隣相善也)曰吾聞之古者墓而不
墳(墓謂兆域也今時封塋也古殷時也土之高者曰墳)今丘也東西南北之人也
不可以不識也扵是封之崇四尺(東西南北言居無常也聚土曰封封之周)
(禮也周禮曰以爵等為丘封之度崇高也高四尺盖周之士制也識音志)孔子先反(當修虞事)門
人後雨甚至(後待封也)孔子問焉曰爾来何遲曰防墓崩(言所)
(以遲者修之而来也)孔子不應(以其非禮)三(三言之以孔子不聞)孔子泫然流涕
曰吾聞之古不修墓魏王肅聖證論曰孔子少孤不
知其墓肅觧曰聖人而不知其父死之與生生不求養
死不奉祭斯不然矣晉賀循論以為防是舊墓也夫
子葬又新其墳故謂之修非墓崩後之言也墳新雨甚
故頽毁頽毁故悵怛不應耳所以言不修墓者言由已
修之故倒毁也又蔡謨論曰學者疑此久矣王氏又以
為不然謨以為聖人雖鑒照至扵訓世言行皆不聖之
事也故咨四岳訪箕子考蓍龜每事問皆其類也不知
墓者謂兆域之間耳防墓崩者謂墳土耳言古不修墓
者謂夲不崩無所修非崩而不修也今崩而後修故譏
焉此自譏崩非譏修也夫子言此者稱古以責躬也又
范宣禮二墓論曰史記及孔安國說皆為實錄未生之
前不可以逆責夫子也既長謁墓固以識其外矣但母
不告其内義無強請然祔葬宜詳是以問焉記但言不
知其墓非都不知也所以不應者欲言非禮則弟子有
忘敬之情欲言是禮則墓不須防而固然言及宅兆是
以流涕耳防亦防虞此豈地名猶傳言文公之入也無
衛非無康叔之國也齊張融評孔子既得合葬扵防
言既得眀未葬時未知墓處也雖仲由之言亦孔子不
知其墓若徵在見娉則當言墓以告孔子何得不知其
墓
通典卷一百三
