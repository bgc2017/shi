通典卷五十七
唐京兆杜佑君卿纂
禮十七嘉二
君臣冠冕巾幘等制度
上古衣毛冒皮後代聖人見鳥獸冠角乃作冠纓黃帝
造冕旒始用布帛(冕者冠之有旒)唐虞以上冠布無緌(緌纓飾)夏
后以牟追(音丁回反)以收(所以收斂髮)殷制章甫或以&KR1168;(章明也言以表)
(眀丈夫甫或為父冔覆也自覆飾冔音況甫反)形制並無文至周六冕章數始
備故孔子曰服周之冕言中禮也洎乎幽厲衰微秦焚
六籍圖寫紛雜記注混淆今徵其實錄捃拾沿革為冠
冕篇云
冕(大裘冕平衮冕平鷩冕通天冕天冕)(毳冕蒼冕)(絺冕青冕)(玄冕赤冕)
(黃冕藻冕)(素冕方冕)(黑冕象冕氏山冕祀冕有熊周)(火冕秦)
(後漢周魏隋晉大東晉後唐)(宋)(齊)(陳)(北齊)
黃帝作冕垂旒目不邪視也充纊耳不聽䜛言也(事見世本)
周制弁師掌王之五冕皆玄冕朱裏綖紐(冕服有六而言五者)
(大裘之冕盖無旒不聯數也綖冕之覆在上是以名焉紐小鼻在武上笄所貫)五采繅十有二
就皆五采玉十有二玉笄朱紘(繅雜文之名合五色絲為繩垂之綖前後各十)
(二所謂邃綖也就成也繩之每匝貫五采玉十二旒旒則十二玉每就間一寸朱紘以朱組為紘紘一條繩屬)
(兩端於武此謂衮衣之冕十二旒則用玉二百八十八鷩冕繅九旒用玉二百一十六毳冕七旒用玉一百六)
(十八絺冕五旒用玉一百二十玄冕三旒用玉七十二)諸侯及孤卿大夫之冕各
以其等為之(各以其䒭者繅玉如其命數冕則侯伯繅七就用玉九十八子男繅五就用玉五十)
(繅玉皆三采孤繅四就用玉三十二三命之卿繅三就用玉十八再命之大夫繅再就玉八繅玉皆朱綠禁令)
(不得相僣踰)秦滅禮學郊社服用皆以袀玄以徔冕旒前
後邃綖(蔡邕獨斷云袀紺繒也班固東都賦注云袀皂也袀音鈞)後漢光武踐祚
祀天地眀堂皆冠旒冕孝眀帝永平初詔有司採周官
禮記尚書臯陶篇夏侯氏說冕皆廣七寸長尺二寸前
圓後方朱綠裏玄上前垂四寸後垂三寸繋白玉珠為
十二旒(蔡邕獨斷云九旒也)以其綬采色為組纓(禮記曰玄冠朱組纓天子之冠)
(也其旒珠用真白玉)三公諸侯七旒青玉珠卿大夫五旒黑玉珠
皆有前無後各以其色綬為組纓旁垂黈纊助天子郊
天地祀眀堂則冠之魏因漢故事眀帝好婦人之飾
冕旒改用珊瑚珠晉因之東晉元帝初過江帝服多
闕而冕飾以翡翠珊瑚珠侍中顧和奏舊禮冕旒用白
玉珠今美石難得不能備可用白玉旋珠徔之後帝郊
祀天地眀堂宗廟元會臨軒改服黑介幘通天平冕皂
表朱綠裏廣七寸長一尺二寸加於通天冠上前圓後
方垂白玉珠十二旒以朱組為纓無緌王公卿助祭郊
廟冠平冕王公八旒卿七旒組為纓色如綬也宋因
之更名曰平天冕天子郊祀及宗廟服之王公並用舊
法齊因之梁因之其制前垂四寸後垂三寸旒長齊
肩以組為纓色如其綬旁垂黈纊充耳珠以玉瑱乘輿
郊祀天地眀堂享宗廟元會臨軒則服之五等諸侯助
祭平冕九旒青玉為珠有前無後各以其綬色為組纓
旁垂黈纊陳因之以為冕旒皇太子朝冠遠遊冠侍
祭則平冕九旒五䒭諸侯助祭郊廟皆平冕九旒青玉
為珠有前無後各以其綬色為組纓旁垂黈纊北齊
採陳之制旒玉用五采以組為纓色如其綬其四時郊
祀封禪大事皆服衮冕皇太子平冕黑介幘白珠九旒
飾以三采玉以組為纓色如其綬未加元服則空頂黑
介幘雙童髻雙玉導後周設司服之官掌皇帝十二
冕祀昊天則蒼冕五帝各随方色朝日用青冕夕月用
素冕地祇用黃冕神州社稷用玄冕享先皇加元服䒭
象冕享先聖食三老耕籍䒭以衮冕視朔大射䒭以山
冕視朝臨法門適宴䒭以鷩冕皆十二旒(韋弁皮弁見在下文)諸
公之冕九方衮山鷩火毳䒭六皆九旒韋弁皮弁玄冠
三合上為九諸侯八無衮冕諸伯七又無山冕諸子六
又無鷩冕諸男五又無火冕冕五旒三公之冕九祀火
毳藻繡爵弁䒭冕六韋弁皮弁玄冠合上九三孤自祀
冕而下八無火冕公卿七又無毳冕上大夫六又無藻
冕中大夫五又無皮弁下大夫四又無爵弁士服三祀
弁爵弁玄冕庶士玄冠而已其弔服諸侯當事則弁絰
不則皮弁以下亦如之隋採北齊之法衮冕垂白珠
十二旒組為纓色如其綬黈纊充耳玉笄太子庶子裴
正奏色並用玄(旒齊於膊纊齊於耳)唯應著幘者任依漢晉法皇
太子衮冕垂白珠九旒青纊充耳犀笄國公冕青珠九
旒初受冊命執贄入朝祭祀親迎三公助祭並服之侯
伯則鷩冕子男則毳冕五品以上繡冕九品以上爵弁
大唐依周禮制天子之六冕有大裘冕衮冕鷩冕毳
冕繡冕玄冕大裘冕無旒廣八寸長一尺六寸(玄表纁裏以下)
(廣狭准此)金飾玉簮導(釋名云簮建也所以建冠於後也亦謂之笄所以拘冠使不墜也導以擽)
(鬢使入巾幘之中)以組為纓色如其綬祀天神地祇服之衮冕
(加金飾)垂白珠十有二旒以組為纓色如其綬黈纊充耳
玉簮導諸祭祀及踐祚享廟遣將征還飲至加元服元
日受朝䒭服之鷩冕有事遠主服之(按周禮遠主謂先公)毳冕祭
海嶽服之繡冕祭社稷帝社服之玄冕蜡百神朝日夕
月服之自衮冕以下旒數並依周禮皇太子衮冕白珠
九旒諸臣衮冕青珠九旒青纊充耳簮導鷩冕七旒第
二品服之毳冕五旒第三品服之繡冕四旒第四品服
之玄冕三旒第五品服之龍朔二年九月司禮少常伯
孫茂道奏稱准令諸臣九章服君臣服冕章數雖殊飾
龍名衮尊卑相亂今請諸臣九章衣以雲及鱗代龍昇
山為上仍改冕名當時紛議不定至儀鳳二年十一月
太常博士蘇知機上言曰前龍朔中孫茂道奏請諸臣
九章服當時竟未施行今請制大眀冕十二章乘輿服
之加日月星辰龍虎山火鱗鳳元龜雲水䒭象鷩冕八
章三公服之毳冕六章三品服之繡冕四章五品服之
詔下有司詳議崇文館學士楊炯奏曰謹按虞書予欲
觀古人之象日月星辰山龍華蟲作繪宗彛藻火粉米
黼黻絺繡由此言之則其所徔来尚矣逮及有周乃以
日月星辰為旌旗之飾又登龍於山登火於宗彛於是
制衮冕以祀先王也九章者法陽數也以龍為首章衮
者卷也龍德神異應變潜見表聖王深沈遠智卷舒神
化也又制鷩冕以祭先公也鷩者雉也有耿介之志表
公有賢才能守耿介之節也夫以周公之多才也故化
定制禮功成作樂夫以孔宣之將聖也故行夏之時服
周之冕先王以法服乃此之自出也天下之能事於是
乎畢矣今蘇知機請制大眀冕十二章乘輿服之者謹
按日月星辰已施於旌旗矣龍虎火者又不踰於古矣
而云麟鳳有四靈之名元龜有負圖之應雲有紀官之
號水有盛德之祥此盖别表休徵終是無餘比象然則
皇王受命天地興符仰觀則璧合珠連俯察則銀黃玉
紫此固不可畢陳於法服也若夫禮唯徔俗則命為制
令為詔乃秦皇之故事猶可以適於今矣若夫義取随
時則出稱警入稱蹕乃漢國之舊儀猶可以行於代矣
亦何取於變周公之軌物改尼父之法度者哉由是竟
寝知機所請
緇布冠(進賢冠周陳北齊)(後漢大晉隋唐)(宋)(齊)(梁)
周制士冠禮云緇布冠(頍項青組纓屬於頍緇布冠無笄者著頍圍髮際結項中隅為)
(四綴以固冠項中有&KR1362;亦由固頍為之耳今未冠笄者著卷幘頍象之所生也)以為始冠之冠
冠而弊之可也(初加緇布冠再加皮弁次加爵弁加皮弁後而棄之)後漢改之
制進賢冠為儒者之服前高七寸後高三寸長八寸公
侯三梁中二千石以下至博士兩梁(蔡邕獨斷云千石以下一梁)小
吏私學子皆一梁晉因之天子元服始加則冠五梁
進賢冠三公及封郡公縣侯鄉亭侯則三梁卿大夫下
至千石則兩梁中書門下至門郎小吏並一梁宋因
之為儒冠齊因之為開國公侯下至小吏之服其以
梁數為降殺則依晉制梁因之以為乘輿宴會之服
則五梁進賢冠陳因之為文散内外百官所服以梁
數為高卑天子所服則五梁北齊進賢五梁冠不通
於下隋因陳制内外文官通服之降殺一如舊法
大唐因之若親王則加金附蟬為飾復依古制緇布冠
為始冠之冠進賢緇布二制存焉
牟追冠(章甫冠宋)(委貌冠夏)(殷)(周)(漢)
夏后氏牟追冠長七寸高四寸廣五寸後廣二寸制如
覆杯前高廣後卑銳殷因之制章甫冠高四寸半後
廣四寸前櫛首周因之制委貌司服云凡甸冠弁服
(甸田獵也冠弁委貌)漢制委貌以皂繒為之形如委榖之貌上
小下大長七寸高四寸前高廣後卑銳無笄有纓行大
射禮於辟雍諸公卿大夫行禮者冠之宋依漢制
通天冠(秦隋漢大晉唐)(宋)(齊)(梁)(陳)(北齊)
秦制通天冠其状遺失漢因秦名制高九寸正豎頂
少邪却乃直下為鐡卷梁前有山展筩為述筩駮犀簮
導乘輿所常服晉依漢制前加金博山述乘輿常服
(述即鷸也鷸知天雨故冠像焉前有展筩)宋因之又加黑介幘(舊有冠無幘幘冠理)
(展筩前代古圖畫三皇五帝或有服通天冠深誤矣)齊因之東昏侯改用玉簮
導梁因之復加冕於其上為平天冕(此復依晉冕法)陳因
之北齊依之乘輿釋奠所服隋因之加金博山附
蟬十二首施珠翠黑介幘玉簮導朔日元會各朝會諸
祭還則服之大唐因之其纓改以翠緌
長冠(劉氏冠)(齋冠漢)(晉)(梁)
漢高帝採楚制長冠形如板以竹為裏亦名齋冠後以
竹皮為之高七寸廣三寸以高帝所制曰劉氏冠故為
享廟之服敬之至也(鄙人或謂之鵲尾冠)晉依之去竹用漆纚
救日蝕諸祀則冠之梁天監中祠部郎中沈宏議竹
葉冠是漢祖微時所服不可為祭服宜改用爵弁司馬
褧云若必遵三王則所廢非一武帝竟不改矣
遠遊冠(具服遠遊冠晉梁陳)(公服遠遊冠秦北齊隋大唐)(漢)
秦採楚制楚莊王通梁組纓似通天冠而無山述有展
筩横之於前漢因之天子五梁太子三梁諸侯王通
服之晉皇太子及王者後常冠焉以翠羽為緌綴以
白珠帝之兄弟之子封郡王者通服之則青絲為緌
梁為皇太子朝服加金博山翠緌陳因之其藻飾服
用依晉故事也北齊依之制五梁冠乘輿所服不通
於下隋依之制三梁加金附蟬九首施珠翠黑介幘
翠緌犀簮導皇太子元朔入廟釋奠則服之大唐因
之其制具開元禮序例
高山冠(側注冠秦梁陳隋)(漢唐魏大)(晉)(宋)(齊)
秦滅齊獲其君冠而制之形如通天冠頂不邪却直豎
鐡為卷梁高九寸無山展筩一名側注冠(其體側立而曲注因名之)
以賜近臣中外謁者僕射行人使者等所服漢舊儀
云乘輿冠高山冠飛月之纓(一云飛翮之纓)丹紈裏(按此高山冠以通天)
(子之服)魏眀帝因改之卑下於通天遠遊除去卷筩加
介幘幘上加物以象山行人使者服之晉宋齊梁陳
歴代因之隋依魏制參用之形如進賢冠加三峯謁
者大夫以下服之梁數依其品降殺大唐因之内侍
省内謁者監及親王司閤䒭服之
法冠(獬豸冠梁柱後惠文冠秦齊陳隋大唐)(漢)(晉)(宋)
秦滅楚獲其君冠賜御史以纚為展筩鐡為柱卷(取其不曲)
(撓也一名柱後惠文冠)執法者服之或謂之獬豸冠(獬豸神羊一角能别曲直)
(楚王獲之以為冠)漢晉至陳歴代相因襲不易隋開皇中
於進賢冠上加二真珠為獬豸角形大業中改制一角
(或云獬豸神獸盖一角今二角者非也)執法者服之大唐法冠一名獬
豸冠一角為獬豸之形御史臺監察以上服之
建華冠(鷸冠漢)(晉)(陳)
漢制以鐡為柱卷貫大銅珠九枚形似縷鹿(薛綜曰下輪大上輪)
(小也)記曰知天者冠述知地者履絇左氏𫝊曰鄭子臧好
聚鷸冠建華是也天地五郊眀堂舞樂人服之晉及
陳代相因不易餘並無聞
趙惠文冠(武冠冠武弁冠大冠冠鵕䴊冠漢繁冠籠建鶡秦晉)
(宋)(齊)(梁)(陳)(北齊)(隋)(大唐)
秦滅趙以其君冠賜近臣(胡廣曰趙武靈王效胡服以金璫飾首前插貂尾為貴職)
(或以北土多寒胡人以貂皮温額後代效之亦曰惠文惠者蟪也其冠文細如蟬翼故名惠文或曰齊人見千)
(歲涸澤神名之曰慶忌冠大冠乘小車好疾馳因象其冠)漢因之曰武弁一名大
冠諸武官冠之侍中常侍加黃金璫附蟬為文貂尾為
飾侍中插左貂常侍插右貂用赤黑色(王莽用黃貂各随服色所尚後)
(漢應劭漢官儀曰金取堅剛百鍊不耗蟬取高居飲潔貂内勁捍而外温潤)又名鵕䴊冠(倉頡)
(解詁曰鵕䴊鷩即翬翟山雞之屬尾彩鮮眀是將飾冠以代貂)幸臣閎孺為侍中皆服
大冠天子元服亦為先加又雙鶡尾豎左右名鶡冠(鶡鷙)
(鳥之暴疏者也每所攖撮應爪摧碎天子武騎故冠之徐廣曰鶡似黑野雞出上黨)晉依之名
繁冠一名建冠一名籠冠即惠文冠也宋因之不易
齊因之侍臣加貂蟬餘軍校武職黃門散騎䒭皆冠
之唯武騎武賁插鶡尾於武冠上梁因制遠遊平上
幘武冠陳因之不易後為鶡冠武者所服北齊依
之曰武弁季秋講武出征告廟則服之隋依名武弁
武職及侍臣通服之侍臣加金璫附蟬以貂為飾侍左
者左耳侍右者右耳天子則金博山三公以上玉枝四
品以上金枝文官七品以上毦白筆八品以上及武官
皆不毦筆大唐因之乘輿加金附蟬平巾幘侍中中
書令則加貂蟬侍左右珥諸武官府衛領軍九品以上
等亦准此
方山冠(漢)(晉)
漢制似進賢以五采縠為之祠宗廟八佾四時五行樂
人服之冠衣各如其方之色而舞焉晉因之
巧士冠(漢)(晉)
漢制高七寸前後相通直豎似高山冠不常服唯郊天
黃門徔官者四人冠之在鹵簿中次乘輿車前以備宦
者四星云晉因之自後無聞
却非冠(漢)(梁)(隋)(大唐)
漢制似長冠皆縮垂五寸有纓緌宮門吏僕射等冠之
梁北郊圖執事者縮纓緌隋依之門者禁防伺非
服也大唐因之亭長門僕服之
樊噲冠(漢)(晉)(宋)(齊)(陳)
漢將樊噲造次所冠以入項羽軍其制似平冕廣九寸
前後出各四寸司馬殿門衛士服之(或曰樊噲常持鐡楯聞項羽有意殺)
(漢王噲即裂裳以裹盾冠之入軍門立漢王傍視項羽)晉宋齊陳不易其制餘
並無聞
術士冠(漢)(晉)
漢制前圓差池四重趙武靈王好服之今不以施用或
曰楚莊王解冠是也晉因之宋以後無聞
却敵冠(晉)(陳)
晉制之前高四寸通長四寸後高三寸似進賢冠凡當
殿門衛士服之陳依之餘並廢
進德冠(大唐)
大唐制九琪加金飾皇太子侍徔皇帝祭祀及謁見加
元服納妃則服之
翼善冠(大唐)
大唐貞觀中制月一日十五日視朝常服之又與平巾
幘通用(太宗初服翼善冠賜貴臣進德冠因謂侍臣曰幞頭起於周武帝盖取便於軍容耳今四海無)
(虞此冠頗採古法兼類幞頭乃宜常服開元十七年廢不行用乾元元年十月知司天臺韓穎奏五官正奉𠡠)
(創置其官職配五方上稽五緯臣請冠上加一星珠衣從本方正色每至正冬朔望朝會及諸大禮即服以朝)
(見仍望永為恒式奉𠡠旨宜依)
皇(收漢)(冔晉)(爵弁大廣冕虞隋唐)(夏)(殷)(周)
有虞氏皇而祭其制無文盖爵弁之類夏后氏因之
曰收(收之言所以收斂髮)純黑前小後大殷因之曰&KR1168;(&KR1168;名出於幠幠)
(覆也所以自飾覆)黑而微白前大後小周因制爵弁(爵弁冕之次)
赤而微黑如爵頭然前小後大三代以来皆廣八寸長
尺二寸如冕無旒皆三十升布為之士冠禮三加成人
服之漢依周制或云中古以下其制用絲祠天地五
郊眀堂雲翹樂舞人服之晉依漢制更名廣冕有收
持笄服用如舊隋依以角為簮導士助君祭服之
大唐因之以紬代布用玄纓簮導九品以上冠親迎助
祭家私祭祀服之
皮弁(周)(晉)(後周)(隋)(大唐)
周禮弁師云王之皮弁會五采玉&KR0722;象邸玉笄(會縫中也&KR0722;結)
(也皮弁之縫中每貫結五采玉十二以為飾謂之&KR0722;邸下柢也以象骨為之)司服云視朝即
皮弁服士冠禮曰三王共皮弁(按皮弁韋皮侯伯&KR0722;飾七玉子男&KR0722;飾五玉三)
(采孤&KR0722;飾四三命之卿&KR0722;飾三再命之大夫&KR0722;飾二玉二采皮弁以鹿皮為之&KR0722;音其)晉依舊
制以鹿淺毛黃白色者為之其服用等級並准周官
後周田獵則服之以鹿子皮為之隋因之大業中所
造通用烏漆紗前後二傍如蓮葉四閒空處又安拳花
頂上當縫安金梁梁上加&KR0722;天子十二珠為之皇太子
及一品九&KR0722;二品八&KR0722;下六品各殺其一&KR0722;以玉為之
皆犀簮導六品以下無&KR0722;皆象簮導唯天子用含稜後
制鹿皮者以賜近臣大唐因之以鹿皮為之玉簮導
十二&KR0722;朔日受朝則服之
韋弁(周)(晉)(宋)(後周)
周官司服云凡兵事韋弁服(以韐韋為弁齊人名舊為韎韐以染韋為絳色曰韎)
(韋)晉以韋為之頂上小尖宋因之或為車駕親戎
中外戒嚴之服後周廵兵即戎則服之自此以来無
復其制
幘(童子幘黑空頂幘幘納言幘素幘幘紺綠幘)(赤幘緗幘漢青幘秦)
(晉)(東晉)(宋)(齊)(梁)(陳)(隋)(大唐)
古者有冠無幘其戴也加首有頍所以安物故詩曰有
頍者弁此之謂也(幘者賾也頭首嚴賾)秦雄諸侯乃加其武將
首為絳袙以表貴賤其後稍稍作顔題(袙音盲百切)漢因
續其顔却摞之施巾連題却覆之至孝文乃高其顔題
續之為耳崇其巾為屋上下羣臣貴賤皆服之文者長
耳武者短耳稱其冠也尚書幘收三寸名曰納言示以
忠正眀近職也迎氣五郊各如其色徔章服也武吏常
赤幘成其威也未冠童子幘無屋者示未成人也未入
學小童幘勾卷屋者示尚幼小未遠冒也喪幘却摞反
本禮也(蔡邕獨斷曰幘古者之卑賤執事不冠者所服也漢元帝額有壮髮不欲使人見始用幘服之)
(羣臣皆随焉然尚無巾王莽頂禿幘上施屋壮髮謂當額前侵下而生今俗呼為主頭者是)制紺幘
以齋青幘以耕緗幘以獵綠幘漢董偃召見服之晉
因之東晉哀帝從博士曹弘等議立秋御讀月令改
用素幘宋因之以黑幘騎吏鼓吹武官服之其救日
蝕文武官皆免冠著赤幘齊因之以黑幘拜陵所服
梁因之以黑介幘為朝服元正朝賀畢還宫更出所
服未加元服則空頂幘陳因之諸軍司馬服平巾幘
長吏介幘御節郎黃鉞郎朝服赤介幘簮筆隋依之
天子畋獵御戎文官出遊武官一品以下并流外吏等
上下通服黑介幘平巾黑幘又制綠幘庖人服之其平
巾黑幘之制玉枝金花飾犀簮導紫羅褶其御五輅人
逐其車色大唐因制乘輿空頂黑介幘雙玉導加寳
飾祭還及冬至朔日受朝會臨軒拜王公則服之黑介
幘拜陵則服之平巾幘(金寳飾)導簮冠支皆以玉乘馬則
服之皇太子平巾幘乘馬則服之空頂介幘雙玉導加
寳飾謁廟還宫元日冬至朔日入廟釋奠則服之冠幘
五品以上陪祭服之
幍(白幍唐烏紗幍魏大)(晉)(宋)(梁)(陳)(隋)
魏武以天下凶荒資財乏匱擬古皮弁裁縑帛以為幍
(苦洽切)合乎簡易随時之義以色别其貴賤本施軍飾非
為國容(或云本未有岐苟文若巾之行觸樹枝成岐因之為善遂不改因通以慶弔幍與帢同)
晉因之咸和中制聽尚書八座丞郎門下三侍官乘車
白幍齊依以素為之舉哀臨喪服之梁因之以代
古疑縗為弔服羣臣舉哀臨喪則服之陳因之而初
婚冠送餞以服之隋依梁不易大唐因之
帽(皮帽帽白帽帽翠帽騎黑帽周高屋白紗帽宋高頂岑突帽魏晉)
(齊)(梁)(陳)(後魏)(隋)(大唐)
上古穴居野處衣毛帽皮以此而言不施衣冠眀矣(元中)
(記云旬始作帽)周成王問周公曰舜之冠何如焉曰古之人
上有帽而勾領(或云帽名猶冠也義取於加覆其首本纚也古者冠下有纚以繒為之後世施)
(幘於冠因裁纚為帽自乘輿宴居下至庶人無爵者皆得服之)魏管寧在家嘗著皂
帽(吴書云陸遜破曹休於石亭還當反西陵朝臣燕賜終日上脫翠帽以賜遜時同羣臣朝謁而服之)
晉因之宋制黑帽綴紫標標以繒為之長四寸廣一
寸後制高屋白紗帽齊因之梁因之頗同至於高
下翅之卷小異耳皆以白紗為之陳因之天子及士
人通冠之白紗者名高頂帽皇太子在宫則烏紗在永
福省則白紗又有繒皂雜紗為之高屋下裙盖無定准
又制岑帽鞉角五音帥長服之後魏咸著突騎帽如
今胡帽垂裙覆帶盖索髮之遺象也又文帝項上瘤疾
不欲人見每常著焉時為雅服小朝公宴咸許戴之
隋文帝開皇初嘗著烏紗帽自朝貴已下至於冗吏通
著入朝後復制白紗高屋帽接賓客則服之大業年令
五品以上通服朱紫是以烏紗帽漸廢貴賤通服折上
巾(按後漢郭林宗行遇雨霑巾角折後周武帝建德中因制折上巾)大唐因之制白
紗帽又制烏紗帽視朝聽訟宴見賓客則服之
葛巾(角巾東晉)(齊)(陳)(北齊)
東晉制以葛為之形如帢而横著之尊卑共服太元中
國子生見祭酒博士冠角巾齊依之(其角巾宋不存至齊立學王儉)
(議更存焉)陳依之北齊依之自後無聞
幅巾(縑巾)(黃巾後漢)(後周)(大唐)
後漢末王公名士以幅巾為雅是以袁紹崔豹之徒雖
為將帥皆著縑巾時有妖賊以黃為巾時謂之黃巾賊
(按巾六國時趙魏之間通謂之承露袁紹戰敗幅巾渡河按此則庶人及軍旅皆服之用全幅皂而向後幞髮)
(謂之頭巾俗人謂之幞頭)後周武帝因裁幅巾為四脚大唐因之
巾子(大唐)
大唐武德初始用之初尚平頭小樣者天授二年武太
后内宴賜羣臣高頭巾子呼為武家諸王樣景龍四年
三月中宗内宴賜宰臣已下内樣巾子(其樣高而踣皇帝在藩時所服)
(人號為英王踣樣)
通典卷五十七
