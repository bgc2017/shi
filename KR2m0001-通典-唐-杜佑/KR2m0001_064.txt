通典卷五十九
唐京兆杜佑君卿纂
禮十九嘉四
宗子父歿母命婚父母俱歿自命婚及支子稱宗
弟宗兄等婚議(周)
周制宗子無父母命之親皆歿已躬命之(宗子嫡長子也命之命使)
(也)支子則稱其宗(支子庶昆弟稱其宗子命使者)弟稱其兄(弟宗子之母弟也)
紀裂繻来逆女公羊𫝊云何以不稱使(據宋公使公孫夀来)
(納幣稱使也)婚禮不稱主人(為飬廉遠耻也)然則何稱稱諸父兄師
友宋公使公孫夀来納幣則其稱主人何辭窮也辭窮
者何無母也(禮有母母當命諸父兄師友稱父兄師友以行宋公無母莫使命之辭窮故自命之)
(自命之故不得不稱使也)然則紀有母乎曰有(以不稱使)有則何以不稱
母(據非主人可稱母通使)母不通也(禮婦人無外事但得命諸父兄師友稱諸父兄師友以行)
(耳母命不得逹故不得稱母通使所以遠别也)
舅姑俱歿婦廟見(周)(漢)(北齊)
周制若舅姑既歿則婦入三月乃奠菜(奠菜者以篚祭也菜盖用堇三)
(月一時婦道可成也孔穎逹曰若舅歿姑在者則當時見姑三月亦廟見舅若舅在姑歿婦人無廟可見或更)
(有繼姑自然如常禮)席於廟奥東面右几席於北方南面(廟考妣之廟也)
(北方北墉下)祝盥婦盥於門外婦執笲菜祝帥婦以入祝告
稱婦之姓曰某氏来婦敢奠嘉菜於皇舅某子(帥導也入入室)
(也某氏齊女則曰姜氏魯女則曰姬氏来婦言来為婦也嘉美也皇君也某子者若今言某官府君也)婦
拜扱地坐奠菜於几東席上又拜如初禮(扱地手至地也婦人扱地)
(猶男子稽首賈公彦曰婦人肅拜為正今云手扱地則婦人之重拜猶男子稽首扱地首不至地但手至地也)
(扱音禁甲反)婦降堂取笲菜以入祝曰某氏来婦敢告於皇
姑某氏奠菜於席如初禮(降堂階上也室事交於戶今降堂者敬也於姑言敢告舅)
(尊於姑者也)婦坐祝闔牖戸(凡廟無事則閉之)老醴婦於房中南面
如舅姑醴婦之禮(因於廟見禮之賈公彦曰如始至時使贊醴婦之禮處所則别也)壻
饗婦送者丈夫婦人如舅姑饗禮漢平帝四年以王
莽女為皇后見於高廟北齊納后以朝見後又擇日
謁廟皇帝使太尉先以太牢告而後徧見羣廟
公主出降(拜舅姑附大唐)
大唐貞觀六年長樂公主出降太宗以皇后所生勅有
司資送倍於永嘉長公主祕書監魏徵諫曰不可昔漢
眀皇帝欲封其子云我子豈得與先帝子䒭可半楚淮
陽前史以為美談天子姊妺為長公主天子之女為公
主既加長字即是有所尊崇或可情有淺深無容禮有
踰越上然其言長孫皇后遣使齎絹四百疋詣徵家賜
之貞觀中侍中王珪子敬直尚太宗女南平公主禮有
婦見舅姑之儀自王姬下降此事多略珪曰此禮之廢
由来久矣今上欽眀動循法制吾受公主謁見豈為身
榮哉以成國家之美耳於是夫妻西向坐公主親執笲
行盥饋之道禮成而退物議善之是後公主有舅姑者
皆備婦禮自珪始也顯慶二年詔曰比聞公主出適王
妃作嬪舅姑父母皆降禮答拜此乃子道云替婦德不
循何以式序家邦儀刑列辟自今以後可眀加禁斷使
一依禮法若更有以貴加於所尊者令有司隨事紏聞
三年又詔曰古稱釐降唯屬王姬比聞縣主適人皆云
出降娶王女者亦云尚主濫假名器深乖禮經其縣主
嫁宜稱適取王女者稱娶仍永以為式(開元十六年唐昌公主出降有)
(司進儀注於紫宸殿行五禮右補闕施敬本䒭上疏曰切以紫宸殿者漢之前殿周之路寝陛下所以負黼扆)
(正黃屋饗萬國朝諸侯大臣至敬之所猶元極可見不可得而升也昔周女出降於齊而以魯之侯為主但有)
(外館之法而無路寝之事今欲紫宸會禮即當臣下攝行馬入於庭醴升於牖主人授几逡廵紫宸之間賓使)
(就筵登降赤墀之地又據主人辭稱吾子有事至於寡人之室言辭僣越事理乖張既黷威靈深虧典制其問)
(名納采䒭事並請權於别所徔之遂移於光順門外設次行禮)
不親迎壻見外舅姑(反馬送女附周)
周制婚禮壻若不親迎則婦入三月然後壻見曰某以
得為外婚姻請覿(女氏稱婚壻氏稱姻覿見也若壻不親迎三月後壻往見婦之父母)主
人對曰某以得為外婚姻之數某之子未得濯溉於祭
祀是以未敢見今吾子辱請吾子之就宫某將走見(主人)
(女父也)對曰某以非他故不足以辱命請終賜見(非他故彌親之)
(辭也命謂將走見之命)對曰某以得為婚姻之故不敢固辭敢不
徔(不言外亦彌親之辭也)主人出門左西面壻入門東面奠贄再
拜(出門出内門也入門入大門也出内門不出大門異於賓客壻見於寝奠贄者壻有子之道焉不敢授之)
(贄雉也)儐者以贄出請受(欲使以賓客禮相見)壻禮辭許受贄入主
人再拜受壻再拜送出(出已見女父)見主婦主婦闔扉立於
其内(主婦主人之婦也見主婦者兄弟之道宜相親也闔扉者婦人無外事也扉左扉也爾雅曰母及妻)
(黨為兄弟)壻立於門外東面主婦一拜壻答再拜主婦又拜
壻出(必先一拜者婦人於丈夫則夾拜)主人請醴及揖讓入醴以一獻
之禮主婦薦奠酬無幣(及與也無幣異於賓客)壻出主人送之再
拜春秋齊大夫高固詣魯逆叔姬又與子叔姬歸寧反
馬也(禮送女留其送馬謙不敢自安也三月廟見遣使反馬高固遂與叔姬歸寧故經𫝊具見以示譏也)
凡諸侯嫁女於敵國姊妹則上卿送之以禮於先君公
子則下卿送之於大國雖公子亦上卿送之於天子則
諸卿皆行公不自送於小國則上大夫送之(尊不送卑大夫亦遣)
(臣送之士則有司送之)
婚禮不賀議(上禮附周)(東晉)(宋)(北齊)
周制記曰婚禮不賀人之序也(序猶代也)賀娶妻者曰某子
使某聞子有客使某羞(謂不在賓客之中使人往者羞進也言進於客古者謂羞為進)
(其禮盖壺酒束脩若犬也不斥主人婚禮不賀故也古者致禮於人用犬即食犬也)東晉成帝
納后羣臣畢賀時謂非禮(議具納后篇)穆帝永和三年納后
議賀不王述曰婚是嘉禮應賀(述按春秋𫝊曰娶者大吉非常吉又𫝊曰鄭子)
(罕如晉賀夫人鄰國猶相賀况臣下邪如此便應賀但不在三日内耳今因廟見成禮而賀亦是一節也)王
彪之議婚姻不賀無應賀之禮(彪之按婚禮不賀不樂𫝊稱子罕如晉賀夫人)
(既無眀文又傳不云禮也禮娶婦之家三日不舉樂至於不賀無三日之斷)撫軍答諸尚書
云禮官所據誠是古典然禮亦随時今既已從近代而
上禮上禮即是稱慶將是賀例又恭后時已賀今依舊
亦可通(恭后成帝后杜氏即鎮南將軍元凱曾孫也)彪之云納悼后起居注
無賀文而有上禮武帝以長秋再建感愴不叙詔通斷
之納恭后記注有賀文時亦上禮按禮云婚禮不賀又
云賀娶妻者愚謂禮𫝊婚姻無直相賀之禮而有禮貺
其慶會之義今代所共行范汪云先朝所以上禮而不
賀者依傍賀娶妻也雖名曰賀實是酒食無慶語也但
是吉事故曰賀耳思親之序故慶辭不可以達於主人
然吉禮宜有叙情故獻酒食而已先朝行之近代得禮
至於恭后時賀是王丞相導以眀君臣之恩本不以為
將来之法彪之云足下不賀意同而叙之小異吾謂婚
禮不賀者謂不如今三節特賀也禮記所以復言賀娶
妻者固獻酒食而有慶語也是不眀然賀之而於會同
因有獻辭足下今云都不應有慶辭則何得獻酒肉會
同邪亦與足下上禮辭不同自為矛楯又徔伯丞相時
相賀何必非失足下以往賀為美事以今不賀為得禮
亦不能兩濟斯義庾蔚之議按禮文及鄭注是親友聞
主人有吉事故遣人送酒肉以賀之但婚有嗣親之感
故不斥主人以賀婚唯云為有客而已今上禮既所為
者婚亦不得都無慶辭彪之議為允於時竟不賀但上
禮升平元年臺符問皇后拜訖何官應上禮上禮悉何
用太常王彪之上書以為上禮唯酒犢而已犢十頭酒
十二斛王公以下名在三節祥瑞自簡慶賀錄者悉賀
左𫝊曰會吴於鄫吴徵百牢子服景伯曰周制上物不
過十二天之大數也太學博士雖不在賀而常小會者
同悉應上禮宋皇太子納妃上禮(語具本篇)北齊納后
太子納妃羣臣上禮(語見本篇)
婚不舉樂議(東晉)
東晉升平元年八月符問迎皇后大駕應作樂不博士
胡訥議臨軒儀注無施安鼓吹處所又無舉麾鳴鐘之
條太常王彪之以為婚禮不樂鼓吹亦樂之總名儀注
所以無者為婚禮也臣伏重詳禮云婚禮不作樂幽隂
之義樂陽氣也又云娶婦之家三日不舉樂思嗣親也
自王者下達迎大駕鹵簿及至尊升太極並闕此條當
是依三日不舉樂之禮愚謂殿庭設大駕鹵簿鼓吹並
可備儀而已蘭臺太常主者按儀注云皇后列人自閶
闔掖門鳴鐘鼓填門露仗如儀注之條按諸門唯有鼓
無鐘既云鳴鐘則應施鐘既施鐘則施建鼓若如寺卿
今意不作樂者當復安懸而不作彪之又議魏晉舊制
晝夜漏既盡門鳴鼓鳴鐘吉凶鼓鐘常用非樂也舊儀
皇帝乘輿列閶闔掖門鳴鼓鐘所以聲告内外耳今自
應施鐘若他事會黃門侍郎舉麾舊應作宫懸金石之
樂鳴鐘鼓中朝無宫懸設軒懸中興以来無此樂故唯
作鼓吹鳴鐘以擬宫懸金石耳婚禮三日不作樂經典
眀文愚謂宜如舊儀至尊升殿舉麾作樂迎皇后大駕
不應鼓吹
男女婚嫁年紀議(太古)(周)(大唐)
太古男五十而娶女三十而嫁中古男三十而室女二
十而嫁(逸禮本命篇云然)堯舉舜曰有鰥在人間(鰥三十也)以其二
女妻之二十而行之周文王十五生武王(左𫝊曰國君十五而)
(生子禮也許慎云文王十五生武王武王已有兄知人君早娶矣)地官媒氏掌萬民之
判(判半也得耦為合言主合其半以成夫婦也)男三十而娶女二十而嫁(三二)
(者天地相承覆之數也易曰參天兩地而倚數)有故則二十三而嫁(故謂父母之喪)曲
禮曰男子三十曰壮有室(許慎云包字以為象懷姙已在其中象子未成形也元氣)
(起於子人所生也男左行三十女右行二十俱立於己為夫婦懷姙於己已為子也十月而生男起巳至寅女)
(起巳至申故男年始寅女年始申尚書大𫝊孔子曰男子三十而娶女子二十而嫁女二十而通纖絍績紡之)
(事黼黻文章之美不若是則上無以孝於舅姑下無以事夫養子也春秋榖梁𫝊男子二十而冠冠而列丈夫)
(三十而娶白虎通云男子三十娶女子二十嫁何陽數奇隂數耦也男長女幼何陽道舒隂道促男三十筋骨)
(堅強任為人父女二十肌膚充盛任為人母合為五十應大衍之數可生萬物也禮曰女子十五許嫁笄而字)
(禮之稱字故隂繫於陽所以專一之節也陽尊無所繋二十五繋者就隂節也陽舒而隂促三十數三終奇陽)
(節也二十數冄終耦隂節也陽小成於隂大成於陽故二十而冠三十而娶隂小成於陽大成於隂故十五而)
(笄二十而嫁也一說春秋穀梁𫝊曰男二十五繋女十五許嫁感隂陽也陽數七隂數八男八歲毁齒女七歲)
(毁齒陽數奇故三三八二十四加一為二十五而繋心也隂數耦故再成十四加一為十五故十五許嫁也各)
(加一者眀其專一繫心所以防滛佚也)周末越王勾踐蕃育庶人欲速報
吴使男二十而娶女十七而嫁(春秋外𫝊云然)議曰鄭玄據
周禮春秋榖梁逸禮本命篇䒭男必三十而娶女必十
五乃嫁王肅據孔子家語服經䒭以為男十六可娶女
十四可以嫁三十二十言其極耳又按家語魯哀公問
於孔子曰男子十六而精通女子十四而化育是則可
生人矣而禮必三十而室女必二十而嫁豈不晚哉孔
子曰夫禮言其極耳不是過也男二十而冠有為人父
之端女十五許嫁有適人之道又曰孔子年十九而娶
於宋之幵官氏又曰孔子七十三而終伯魚年五十先
孔子而卒而服經有為夫姊之長殤據此王鄭之說義
並未眀今按三十二十而嫁娶者周官云掌萬民之判
即衆庶之禮也故下云於是時也奔者不禁服經為夫
姊之長殤士大夫之禮也左𫝊十五而生子國君之禮
也且官有貴賤之異而婚得無尊卑之殊乎則卿士大
夫之子十五六之後皆可嫁娶矣大唐貞觀元年二
月詔其庶人男女無室家者並仰州縣官人以禮聘娶
皆任其同類相求不得抑取男年二十女年十五以上
及妻喪達制之後孀居服紀已除並湏申以婚媾令其
好合若守志貞潔並任其情無勞抑以嫁娶
嫁娶時月議(夏)(周)
夏小正記曰二月娶妻之時周制仲春之月令會男
女(仲春隂陽交以成婚禮順天時也白虎通曰嫁娶以春者何春天地交通萬物始生隂陽交接之時也詩)
(云士如歸妻迨冰未泮)於是時也奔者不禁(重天時權許之)議曰按鄭
玄嫁娶必以仲春之月(元之所據周官媒氏仲春之月令會男女)王肅以為
秋冬嫁娶之時也仲春期盡之時矣(肅據詩云三星在天三星謂參十月)
(見東方時可以嫁娶矣肅言三時務業因向休息而合婚姻)孫卿云霜降迎女冰泮
殺止(且霜降而婦功成於時迎女董仲舒書曰聖人以男女當天地之隂陽天地之道向秋冬而隂氣来)
(向春夏而隂氣去是故古之人霜降而迎女冰泮而殺止與隂俱近與陽俱遠詩云匪我愆期子無良媒將子)
(無怒秋以為期也將音七羊反)孔子家語云羣生閉蔵於隂而育之始
故聖人因時以合偶男女窮天數霜降而婦功成嫁娶
者行焉冰泮而農桑起婚禮殺於此焉又云冬合男女
春班爵位皆謂順也(馬昭非肅曰周禮仲春令會男女殷頌天命玄鳥降而生商月令仲)
(春玄鳥至之日祀於高禖玄鳥孚乳之月以為嫁娶之候孔晁答曰周官云凡娶判妻入子者皆書之此謂霜)
(降之候冰泮之時正以禮婚者也次言仲春令會男女奔者不禁此婚期盡不待備禮玄鳥至祀高禖求男之)
(象非嫁娶之候昭又難曰詩云有女懷春吉士誘之春日遲遲女心傷悲嘒彼小星三五在東綢繆束芻三星)
(在隅我行其野蔽芾其樗倉庚于飛熠燿其羽凡此皆興於仲春嫁娶之候晁曰有女懷春謂女無禮過時故)
(思春日遲遲蠶桑始起女心悲矣嘒彼小星喻妾侍徔夫人蔽芾其樗喻行遇惡人熠燿其羽喻嫁娶盛飾皆)
(非仲春嫁娶之候玄據期盡之教以為正婚則奔者不禁過於是月昭又曰肅引經秋以為期此乃淫奔之詩)
(矣張融曰易泰卦六五帝乙歸妹以祉元吉舊說六五爻辰在夘春為陽中萬物生育嫁娶大吉也春秋魯迎)
(夫人四時通用家語限以冬不符春秋非孔子言也三代嫁娶以仲春為期盡之言且婚姻而合德天地配隂)
(陽會通之數合於春女樂與公子同歸之志符於南山採薇之歌協於我行蔽芾之嘆同於行露厭浥之節驗)
(於夏小正綏多士女之制不殊咸泰之卦暢於周禮仲春之令矣庾蔚之謂王鄭皆有證據以人情言之王為)
(優矣嘒音呼銳反芾音方味反)按束晳云春秋二百四十年魯女出嫁
夫人来歸大夫逆女天王娶后自正月至十二月悉不
以得時失時為褒貶何限於仲春季秋以相非哉夫春
秋舉秋毫之善貶纖芥之惡故春狩於郎書時禮也夏
城中丘書不時也此人間小事猶書得時失時况婚姻
人倫端始禮之大者不譏得時失時不善者邪若婚姻
季秋期盡仲春則隠二年冬十月夏之八月未及季秋
伯姬歸於紀周之季春夏之正月也桓九年春季姜歸
於京師莊二十五年六月夏之四月也已過仲春伯姬
歸於紀或出盛時之前或在期盡之後而經無貶文三
𫝊不譏何哉凡詩人之興取義繁廣或舉譬類或稱所
見不必皆可以定時候也又按桃夭篇叙美婚姻以時
盖謂盛壮之時而非日月之時故灼灼其華喻以盛壮
非為嫁娶當用桃夭之月其次章云其葉蓁蓁有蕡其
實之子于歸此豈在仲春之月乎又摽有梅三章注曰
夏之向晚迨冰未泮正月以前草蟲喓喓末秋之時或
言嫁娶或美男女及時然詠各異矣周禮以仲春會男
女之無夫家者盖一切相配合之時而非常人之節曲
禮曰男女非有行媒不相知名故日月以告君齋戒以
告鬼神若常人必在仲春則其日月有常不得前却何
復日月以告君乎夫冠婚笄嫁男女之節冠以二十為
限而無春秋之期笄以嫁而設不以日月為斷何獨嫁
娶當繋於時月乎王肅云婚姻始於季秋止於仲春不
言春不可以嫁也而馬昭多引春秋以為之證反詩相
難錯矣兩家俱失義皆不通通年聽婚盖古正禮也今
按士婚禮請期之辭云唯是三族之不虞卜得吉日則
可配合婚姻之義在於賢淑四時通用恊於詩禮安可
以秋冬之節方為合好之期先賢以時月為限恐非至
當束氏之說暢於禮矣
已拜時而後各有周喪迎婦遣女議(晉)(東晉)
晉懷帝永嘉中太常潘尼為子娶黃門郎李循女已拜
時後各有喪潘迎婦李遣女國子博士江統侍中許遐
同議已拜舅姑者宜准女在塗之禮齊縗大功三月既
葬可迎婦按禮記在塗而壻之父母死則改服赴喪女
之父母死則反而服周今已拜舅姑其義同於在塗也
降其親而服夫黨非婦而何禮父母既歿而娶三月廟
見成婦之義舅姑存則盥饋特豚以成婦道皆眀重其
成婦不繋其成妻也然則未廟見女死還葬於女氏若
已見舅姑雖無袵席之接固當歸葬於夫家此非可否
之斷乎禮壻親迎女未至而有齊縗大功之喪男不入
改服於外次女入改服於内次即位哭又齊縗大功之
喪三月既葬雖不可以納徵而可正御矣何琦駁江許
議曰夫正名者理道之本然拜時非古而行之歴代遂
以成俗古者布其几筵恭告祖禰將納他族以奉宗事
父親醮子而命之迎女受父母之遣以涉夫氏之庭而
交拜敬之禮在塗喪紀定矣服制既正齊功卒哭可迎
此不闕於古而通於今議是也然婚姻之道公私急務
愚以為拜時及一日二日之婦婦名既正即宜一揆其
衾裯未接歸葬其黨東晉廢帝太和中平北將軍郄
愔上言功曹魏隲周喪内迎拜時婦鄉曲以違禮譏之
謝奉與郄牋曰魏隲後来之良足以日新其美近聞邑
有異議從弟異亦當拜時婦家遭喪即是其例夫拜時
之禮誠非舊典盖由季代多難男女宜各及時故為此
制以固婚姻之義也雖未入壻門今年吉辰拜後歲俗
無忌便得以成婦迎之正以策名委質有定故也謝安
議拜時雖非正典代所共行久矣將以三族多虞歲有
吉忌故逆成其禮宋庾蔚之謂俗既流弊故以拜時
代三日推其始意當是貪得徔省以赴吉歲若周大功
之喪既葬不可迎已拜之婦則與始婚不異非其旨也
已拜時壻遭小功喪或婦遭大功喪可迎議(晉)
晉中書郎范汪問劉惔曰徔妹與荀始文婚已及好歲
拜時有徔叔父德度喪會叔親患危篤欲令荀氏迎徔
妹盡婦敬於夫氏以有此喪為難故為此議拜時出於
近代將以宗族多虞吉事宜速故好歲拜新年便可迎
也惡歲可迎是拜時已成婦也在塗之婦猶服夫氏况
已交拜禮成便當迎是長還也惔答云荀今徔叔喪三
月小功之服禮云小功之末可以納妻如此自可比初
婚何疑蔡謨曰古人君爵命其臣在遠則遣使太公既
封齊五侯九伯實得征之即王使召康公所命也至今
詔使拜授亦當如此豈有疑乎易曰家有嚴君父母之
謂今壻父命使拜其婦女父遣女拜受此命即是太公
受命於召康公今人拜爵於詔使也而云未拜舅姑未
為成婦然則太公未拜周王亦非方伯乎不修婦禮是
其失耳至於是婦與非自當以典禮為正安得徔彼所
行假令太公不行臣禮王者便當不臣之乎謂拜壻之
宗親與拜舅姑於禮無異又會稽王道子與王彪之書
曰東海王来月欲迎妃而女身有大功服此於常禮當
是有疑但先拜時大禮已交且拜時本意亦欲通如此
之閡耳不得同之初婚固當在於可通彪之答曰女有
大功服若初婚者禮例無許既已拜時猶復不同昔中
朝許侍中等曾議此事以為拜時不應以喪為疑倚傍
經禮甚有理據談者多謂是殿下可視而量之
拜時婦三日婦輕重議
按禮經婚嫁無拜時三日之文自後漢魏晉以来或為
拜時之婦或為三日之婚魏王肅鍾毓毓弟會陳羣羣
子泰咸以拜時得比於三日晉武帝謂山濤曰拜於舅
姑可准廟見三日同牢允稱在塗濤曰愚論已拜舅姑
重於三日所舉者但不三月耳張華謂拜時之婦盡恭
於舅姑三日之婚成吉於夫氏准於古義可為成婦已
拜舅姑即是廟見常侍江應元等謂已拜舅姑其義同
於在塗或曰夫失時之女許不備禮盖急嫁娶之道也
三日之婦亦務時之婚矣雖同牢而食同衾而寝此曲
室袵席之情義耳豈合古人亡則奠菜存則盥饋而婦
道成哉且未廟見之婦死則反葬女氏之黨以此推之
貴其成婦不係成妻眀拜舅姑為重接夫為輕所以然
者先配而後祖陳鍼子曰是不為夫婦誣其祖矣非禮
也此春秋眀義拜時重於三日之徵也議曰有夫婦
而後有父子有父子而後有君臣則婚姻王化所先人
倫之本拜時之婦禮經不載自東漢魏晉及於東晉咸
有此事按其儀或時屬艱虞歲遇良吉急於嫁娶權為
此制以紗縠幪女氏之首而夫氏發之因拜舅姑便成
婦道六禮悉捨合卺復乖隳政教之大防成容易之弊
法王肅鍾毓陳羣山濤張華蔡謨皆當時知禮達識者
何謂不非之邪豈時俗久行因循且便或彼衆我寡議
論莫徔者乎宋齊以後斯制遂息後之君子無愧前賢
通典卷五十九
