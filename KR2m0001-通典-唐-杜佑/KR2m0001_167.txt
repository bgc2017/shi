通典卷一百六十二
唐京兆杜佑君卿纂
兵十五
孫子曰必生可虜(將弱怯則有必生之意可急擊而取之)
敵無固志可取之
春秋時晉師伐楚至於邲(毗必切)楚師出陣楚將孫叔敖
曰進之寧我薄人無人薄我詩云元戎十乘以先啓行
先人也(元戎戎車在前詩小雅言王者軍行則必有戎車十乘在前開道先人為備也)軍志曰
先人有奪人之心薄之可也(奪敵戰心先蘇見切)遂疾進師車馳
卒奔乘晉軍晉帥荀林父不知所為鼓於軍中曰先濟
者有賞中軍下軍爭舟舟中之指可掬(兩手曰掬)中軍裨將
趙嬰齊使其徒先具舟於河故敗而先濟(先具舟有必生之意)
春秋時晉侯伐齊齊侯駕將走郵棠(郵棠齊邑)太子與郭榮
扣馬(太子光也榮齊大夫也)曰師速而疾略也(言欲行略其地無久攻意)將退
矣君何懼焉且社稷之主輕則失衆君必待之將犯之
太子抽劒斷鞅乃止於是晉師東侵至濰南及沂(齊侯納太)
(子諫遂不敗)春秋時吳伐楚楚師敗及清發(水名)將擊之夫
槩謂王曰困獸猶鬭况人乎若知不免而致死必敗我
若使先濟者知免後者慕之蔑有鬭心矣半濟而後可
擊也從之又敗之楚人為食吳人及之奔食而又從之
敗諸雍澨五戰及郢(奔食食者走不陣澨音誓)漢將趙充國討先
零羌羌久屯聚解弛覩見大軍棄車重欲渡湟水道阨
狭充國徐行驅之或曰逐利行遲充國曰此窮宼不可
迫也緩之則走不顧急之則還致死諸將校皆曰善虜
果赴水溺死者數百於是破之後漢凉州賊王國圍
陳倉不拔而去漢將皇甫嵩進兵擊之董卓曰不可兵
法窮宼勿迫歸衆勿追今我追國是迫歸衆追窮宼也
困獸猶鬭蜂蠆有毒况大衆乎嵩曰不然前吾不擊避
其銳也今而擊之待其衰也所擊疲師非歸衆也國衆
且走莫有鬭志以整擊亂非窮宼也遂獨進擊之使卓
為後拒連戰大破斬首萬餘級國走而死矣晉將劉
毅泝江追桓玄戰於崢嶸洲於時官軍數千玄兵甚盛
而玄懼有敗衂常漾輕舸於舫側故其衆莫有鬭心官
軍乘風縱火盡銳爭先玄衆大潰隋煬帝征高麗大
將宇文述與九軍過鴨綠水又東濟薩水去高麗平壤
城三十里因山為營高麗國相乞支文德遣使偽降請
述曰遂旋師者奉其主高元朝行在所述見士卒疲弊
不可復戰又平壤險固卒難致力遂因其詐而還半濟
賊擊後軍於是大潰不可禁止九軍敗績一日一夜還
至鴨綠水行四五百里初渡遼九軍三十萬人還至遼
東城唯三千七百人耳
孫子曰歸師勿遏(若窮宼遠還依險而行人人懷歸敢能死戰徐觀其變而勿遠遏截之)
歸師勿遏
後漢末曹公圍張繡於穰劉表遣兵救繡以絶軍後公
將引還繡兵来追公軍不得進連營稍前到安衆繡與
表兵合守險公軍前後受敵公乃夜鑿險為地道悉過
輜重設守兵會明賊謂公為遁也悉軍来追縱竒兵步
騎夹攻大破之公謂荀彧曰虜遏吾歸師而與吾爭死
地吾是以知勝矣十六國前秦苻堅自伐晉於夀春
敗還長安慕容泓起兵於華澤堅將苻叡(以芮反)竇衝姚
萇討之苻叡勇果輕敵不恤士衆泓聞其至也懼率衆
將奔關東叡驅兵要之姚萇諫曰鮮卑有思歸之心宜
驅令出關不可遏也叡復從戰於華澤叡敗績被殺
十六國夏赫連勃勃伐南凉秃髮傉檀大破之驅掠二
萬七千口牛馬羊數十萬而還傉檀率衆追之其將焦
朗謂曰勃勃天姿雄鷔御軍齊肅未可輕也今因抄掠
之資率思歸之士人自為戰難與爭鋒不如從温圍北
度趣萬解堆阻水結營制其咽喉百戰百勝之術也傉
檀不從勃勃聞而大喜乃於陽武下峡鑿凌埋車以塞
路勃勃乃勒衆逆擊大敗之殺傷萬計十六國後凉
吕弘攻叚業於張掖不勝將東走業議欲擊之其將沮
渠蒙遜諫曰歸師勿遏窮寇勿追此兵家之戒也不如
縱之以為後圖業曰一日縱敵悔將無及遂率衆追之
為弘所敗業歎曰不能用子房之言以至於此
孫子曰兵以詐立以利動以分合為變者也(兵一分一合以敵為)
(變兵法詐詭以利動敵心或合或離為變化之術)故其疾如風(進退應機)其徐如林
(不見利不前如風吹林小動而其大不移)侵掠如火(猛烈也)不動如山(守也不信敵之)
(誑惑安固如山)難知如隂(莫測如天之隂雲不見列宿之象)動如雷霆(疾速不及應也)
(故太公曰疾雷不及掩耳疾電不及瞑目也)指嚮分衆(因敵而制勝也旌旗之所指嚮則分離其)
(衆)先知迂直之計者勝此軍爭之法也
大陣動則亂因乘而敗之(違不動如山之義也)
東晉前秦苻堅率兵来伐晉晉將謝石謝玄拒之堅遣
其將朱序說石等以衆盛欲脅而降之序謂石曰若秦
百萬之衆皆至則莫可以敵也及其衆未集宜在速戰
若挫其前鋒可以得志晉將遣使請戰許之堅師列陣
逼淝水晉師不得渡晉將使謂堅將苻融曰若懸軍深
入置陣逼水此持久之計豈欲戰者乎若小退師令將
士周旋僕與明公緩轡而觀之不亦美乎堅衆皆曰宜
阻淝水莫令得上我衆彼寡勢必萬全堅曰但却軍令
得過我以鐡騎向水逼而殺之不然因其濟水而覆之
於是麾軍却陣軍遂奔退制之不可止玄以八千精卒
渡淝水逼之融馳騎掠陣馬倒被殺軍遂大敗晉師乘
勝追擊死者相枕堅為流矢所中單騎遁走後周末
隋文帝作相輔少主相州總管尉遲迥舉兵不從隋文
帝遣將韋孝寬討之迥男惇(都昆切)率衆十萬人入武德
軍於沁東拒之(沁七鴆切)與孝寬隔水相持乃布兵二十餘
里麾軍小却欲待孝寬軍半渡而擊之孝寬因其却乃
鳴鼓齊進惇遂大敗大唐光宅初武太后臨朝稱制
徐敬業於揚州起兵以匡復皇家為辭月餘日間致精
卒數萬太后遣將軍李孝逸領兵討之敬業率軍拒於
下阿谿方成列敬業謂其徒曰自知衣甲非厚者居衆
後乃爭退孝逸之師因其動噪而奔擊乃大敗焉
先設伏乘勢逐敵敗之
東晉末盧循率衆數萬方艦而下晉相宋武帝率兵拒
之出輕利鬭艦躬提幡鼓命衆軍齊力擊之又上步騎
於西岸右軍參軍庾樂生乘艦不進斬而殉之於是衆
軍騰踊爭先軍中多萬鈞神弩所至莫不摧陷宋武自
於中流蹙之因風水之勢賊艦悉泊西岸岸上軍先備
火具乃投火焚之煙熖翳天賊衆大敗追奔至夜乃歸
循等還潯陽初分遣步兵莫不疑怪及燒賊艦衆乃悅
服
乘勝
後漢末曹公征張魯定漢中劉曄進說曰明公以步卒
五千將誅董卓北破袁紹南征劉表九州百郡十幷其
八威振天下勢慴内外今舉漢中蜀人覩風破膽失守
推此而前蜀可傳檄而定也劉備人傑也有智度而遲
新得蜀人猶未附今破漢中蜀人震恐其勢自傾以公
之神明因其傾而壓之無不剋也若少緩之則諸葛亮
明於理而為相關羽張飛勇冠三軍而為將蜀人既定
據險守要則不可犯也今不取必為後憂曹公不從居
數日蜀降者說蜀中一日數十驚備斬之而不能禁也
曹公悔之又問曄曰今尚可擊否曄曰今已小定未可
擊也(曹公違之而失)晉鎮南將軍都督荆州杜元凱襲吳樂
鄉(在今江陵郡松滋縣東六十里)虜都督孫歆沅湘以南至於交廣覩
風送欵時衆會議或曰百年之寇未可盡尅今將暑熱
水潦方降疾疫將起宜俟来冬大舉元凱曰昔燕樂毅
藉濟西一戰以併強齊今王師兵威已震譬如破竹數
節之後皆迎刃而解也遂指授羣帥直詣秣陵所過城
邑莫不束手遂平吳國先議者慙而謝焉十六國蜀
李特攻晉將張徽徽軍潰特議欲釋徽還涪(音浮)諸將進
曰徽軍連戰士卒傷减智勇俱竭宜因其弊遂擒之若
舍而寬之徽養病收亡餘衆更合圖之未易也特從之
復進攻徽潰圍走特遣將水陸追之遂害徽生擒徽子
存以徽喪還之東晉將周訪討賊杜曾曾大潰殺千
餘人訪夜追之諸將請待明訪曰曾驍勇能戰向之敗
也彼勞我逸是以剋之宜及其衰乘之可滅鼓行而進
遂定漢沔大唐武德初劉武周據太原使其將宋金
剛屯於河東太宗往征金剛遁走太宗追擊大破之乘
勝逐北一日一夜行二百餘里轉戰數十合士卒疲弊
至高壁嶺總管劉弘執馬而諫曰糇糧已竭士卒疲頓
願且停營待兵糧咸集而後决戰太宗曰功者難成易
敗機者難得易失金剛走到汾州衆心已沮我及其未
定當乘其勢逐之此破竹之義也如更遲留賊必生計
此失機之道遂策馬而去諸軍乃進莫敢以饑乏為辭
夜宿於雀鼠谷之西原太宗不食二日不解甲三日軍
中苦饑此夕唯有一羊太宗撫將士與之同食三軍感
恩皆飽而思奮明日趨汾州金剛列陣南北七里以抗
官軍太宗遣總管李勣等當其北翟長孫等當其南親
御大軍以臨之諸軍戰小為賊所乘太宗率精騎三千
直趨金剛賊衆大潰武德初太宗征薛仁杲大破之
乘勝遂逼折墌城竇抗等苦諫曰賊主猶堅據城雖破
其將宗羅㬋未可即逼請按兵以候其變太宗曰筭之
久矣破竹之勢不可失也賊大軍已破餘衆何足為虞
兇魁之計盡於此矣遂率衆而進至夜半軍臨賊城守
陴者皆亂爭自投而下仁杲窮蹙開門請降
乘勢先聲後實
春秋晉侯伐齊齊侯禦諸平隂壍防門而守之廣里晉
將范宣子告齊大夫析文子曰吾知子敢匿情乎魯人
莒人皆請以車千乘自其鄉入既許之矣若入君必失
國子盍圖之子家以告公公恐晏嬰聞之曰君固無勇
而又聞是弗能久矣(不能久敵)齊師夜遁漢王遣韓信破
陳餘後信購致廣武君李左車師事之韓信曰僕欲北
攻燕東伐齊若何而有功對曰今將軍涉西河虜魏王
擒夏說閼與一舉而下井陘不終朝破趙二十萬衆誅
成安君名聞海内威振天下此將軍之所長也然而衆
勞卒罷(音疲)其實難用今將軍欲舉倦弊之兵頓之燕堅
城之下欲戰恐力不能情見勢屈曠日糧竭而弱燕不
服齊必距境以自強也齊燕相持而不下劉項之權未
有所分也若此者將軍所短也臣聞善用兵者不以短
擊長而以長擊短為將軍計莫如按甲休兵鎮趙撫其
孤弱百里之内牛酒日至以饗士大夫醳兵(魏都賦曰醳者順時)
(劉逵曰醳酒也)北首燕路而後遣辯士奉咫尺之書暴所長於
燕燕必不敢不聽從燕已從使者東告齊齊必從風而
服雖有智者亦難為齊計矣如是則天下事可圖也兵
固有先聲而後實者此之謂也韓信並從之燕齊從風
而靡
因敵懼遂取之
春秋時晉侯圍曹門焉多死(攻曹城門)曹人尸諸城上(磔晉死人)
(於城)晉侯患之聽輿人之誦稱舍於墓(舍墓謂將發塚也)師遷焉
曹人兇懼(遷至曹人墓也兇恐懼聲也音吁勇反)為其所得者棺而出之
晉侯因其兇也而攻之遂入曹晉將朱齡石伐蜀賊
譙縱縱將譙道福重兵守涪齡石師次平模去成都二
百餘里縱遣將侯暉譙悅屯平模夹岸連城立柵齡石
謂禆將劉鍾曰天方暑熱賊今固險攻之難拔祗困我
師吾欲蓄銳息兵伺隙而進卿以為何如劉鍾曰不然
前揚聲言大衆由内江故譙道福不敢捨涪今重軍逼
之出其不意侯暉之徒已破膽矣祗可因其兇懼而攻
之勢當必尅尅平模之後自可鼓行而前成都必不能
守若緩兵相持虚實相見涪軍復来難為敵也進不能
戰退無所資二萬餘人悉為蜀所虜耳從之翼日進攻
皆尅斬侯暉等縱之城守相次瓦解
推人事破災異
周武王伐紂師至氾水牛頭山風甚雷疾鼓旗毁折王
之驂乘惶震而死太公曰用兵者順天之道未必吉逆
之不必凶若失人事則三軍敗亡且天道鬼神視之不
見聽之不聞智將不法而愚將拘之若乃好賢而能用
舉事而得時此則不看時日而事利不假卜筮而事吉
不禱祀而福從遂命驅之前進周公曰今時逆太歲龜
灼告凶卜筮不吉星變為災請還師太公怒曰今紂刳
比干囚箕子以飛廉為政伐之有何不可枯草朽骨安
所知乎乃焚龜折蓍援枹而鼓率衆先涉河武王從之
遂滅紂大唐武德中淮南道行臺僕射輔公祏據丹
陽反遣趙郡王孝恭為行軍元帥討之將發與諸將宴
集命取水忽變為血在座者皆失色孝恭舉止自若徐
諭之曰禍福無門惟人所召自顧無負於物諸君何憂
懼之深耶公祏惡積禍盈今承廟算以致討盌中之血
乃公祏授首之徵遂盡歡而罷時人服其識度而能安
衆竟平公祏焉
散衆
後漢初河南賊張步據齊地漢將耿弇討敗之步肉袒
負斧鑕於軍門(鑕鍖也示必死鑕之日反鍖竹林反)弇傳步詣行在而勒
兵入據其城樹十二郡旗鼓(凡平城陽琅琊高密膠東東莱北海齊千乘濟南平)
(原泰山臨淄)令步兵各以郡人詣旗下衆尚十餘萬輜重七
千餘輛皆罷遣歸鄉里齊地悉平後魏末河北賊葛
榮為爾朱榮所擒餘衆悉降魏將以賊徒既衆若即分
割恐其疑懼或更結聚榮乃普告衆聽從所樂親屬相
隨任所居止於是羣情喜悅登即四散數十萬衆一時
散盡待出百里之外乃始分道押領隨便安置咸得其
宜擢其渠帥量才受用新附者咸安時人服其處分之
機速焉
孫子曰天者隂陽寒暑時節制也(謂順天行誅因隂陽四時剛柔之制故司)
(馬法曰冬夏不興師所以兼愛吾民若細雨沐軍臨機必有捷廻風相觸道還而無功雲類羣羊必走之道氣)
(如驚鹿必敗之勢黑雲出壘赤氣臨軍皆敗之兆若烟非烟此慶雲也必勝若霧非霧是泣軍也必敗是知風)
(雨之占其来久矣)
風雲氣候雜占(語曰天時不如地利地利不如人和故附於末篇)
太公曰凡興軍動衆陳兵天必見其雲氣示之以安危
故勝敗可逆知也其軍中有知曉時氣者厚寵之常令
清朝若日午察彼軍及我軍上氣色皆須記之若軍上
氣不盛加警備守輒勿輕戰戰則不足守則有餘察氣
者軍之大要當令三五人參馬登高若臨下察之進退
以氣為候凡興兵動衆忌大風雷而隂不見日凡
氣初出如甑上氣勃勃上積為霧霧為隂隂氣結為虹
霓暈珥之屬如不積不結散漫一方不能為災必和雜
殺氣森森然疾起乃可論占常以平旦下晡日出没時
候之期内有風雨災不成或有黑氣如幢出於營中上
黑下黃敵欲来求戰無誠實言及九日内必覺備之吉
或日月隂沉無光不雨或十日晝夜不見日月名曰蒙
日久隂不雨下謀上也凡敵上氣黃白潤澤者將有
威德或軍上氣發漸漸如雲變作山形將有深謀或敵
上氣黑中赤在前者將精悍皆不得擊凡氣上與天
連軍中將賢良凡氣如龍如虎如火煙之形或如火
光之狀或如山林或如塵埃頭尖而卑或氣黑如門上
樓皆猛將氣凡敵上氣青而疎散者將怯弱前大後
小將怯不明凡軍上氣渾渾圓長赤氣在其中或有
氣如赤杵在黑雲中皆有伏兵或兩軍相當赤氣在前
後左右者有伏兵隨氣所在防之或有雲絞絞綿綿此
以車騎為伏兵或有雲如布席之狀此以步卒為伏兵
或有雲如山岳在外有伏兵不可不審察也凡降人
之氣如人十十五五皆叉手低頭降之象或有氣上黃
下白名曰喜氣所臨之軍欲求和退若風不旁勃旌旗
暈暈順風而揚舉或向敵終日軍行有功勝候也凡
敵軍上氣如山隄上林木不可與戰在吾軍大勝或如
火光亦大勝或敵上白氣坌沸如樓緣以赤氣者兵勁
不可擊在吾軍必大勝或敵上氣黃白厚潤而重者
勿與戰或遥視軍上雲如鬭雞赤白相隨在氣中得
天助不可擊兩軍相當上有氣如蛇舉頭向敵者戰必
勝凡軍營上有五色氣上與天連此應天之軍不可
擊有赤黃氣干天亦不可攻或有雲如日月而赤氣繞
之如日暈狀有光者所見之地大勝不可攻敵上氣如
虎狀其軍不可攻若逆風来應氣旁勃牙旗折隂不
見日旌旗激揚敗候也若雲氣從敵所来終日不上
吾軍不可出出則不利若風氣俱来此為敗候在急也
凡敵上氣色如馬肝如死灰或類偃蓋皆敗徵或黑
氣如壞山墮軍上者軍必敗或軍上氣昏發連夜照人
則軍士散亂或軍上有氣五色雜亂東西南北不定
者其軍必敗或軍上有赤氣炎炎降天將死衆亂
或軍上有黑氣如牛馬形從氣霧中下漸漸入軍名曰
天狗下食血敗軍也或有雲氣蓋道蒙蔽盡山此敗
候凡城中有白氣如旗者不可攻或有黃雲臨城
有大喜慶或有青色如牛頭觸人者城不可攻屠
或城中氣出東方其色黃此天鉞也不可伐伐者死
或城上氣如火烟主人欲出戰其氣無極者不可攻
或氣如杵從城中向外者内兵突出主人勝不可攻
或城上有雲分為兩彗狀者攻不可得凡攻城圍邑
過旬日不雷雨者城有輔助疾去之勿攻也此皆勝氣
凡攻城圍邑赤氣在城上黃氣四面遶之城中有大
將死城降城上有赤氣如飛鳥擊之可敗也或有
氣出入者人欲逃或有氣如灰氣出入覆其軍上者
士多病城屠或城上無雲氣士卒散或城營上有
赤雲狀如衆人頭下多死喪流血攻城有白氣繞城
而入者急攻可得若有曲蛇從城外入城者三日内城
屠此皆敗氣敵上有雲如車蓋不可擊若有雲如雙
青蛇雲去可擊大勝伏兵氣如幢節在黑雲中轉高
銳不可擊城營上見有雲如雄雞城必降邊城雲
如蛟龍所見處軍將失魄敵上有雲長如引素如陣前
銳或白黑色有謀青色有兵赤色有反黃色急去敵
上有氣如牽牛未可擊有雲如坐人赤色所臨必有卒
兵来至驚恐須臾而去凡占軍氣與敵相對將當訪
軍中善相氣者厚寵之留令清朝若日中時察彼軍及
我軍上氣皆紙筆錄記上將軍將軍察之若我軍上氣
不善但警備鎮守勿接戰敵在東(日出時候之)在南(日中候之)在
西(日入候之)在北(夜半候之)每庚子日及辰戌午未登五丈高臺
去一里占百人以上便有氣氣如塵埃前卑後高者
將士精銳不可擊氣如隄阪前後摩地避之勿擊
見彼軍上氣如塵埃沸粉其色黃白如旗旛暉暉然無
風而動將士勇猛不可擊我軍如此亦不用戰對敵
或有氣来甚卑不蔭覆人上下掩搆蓋道者大賊必至
食不及飽嚴俟之凡雲起旺相者吉囚死者凶有勝
無實勝虚高勝下澤勝枯長勝短厚勝薄我軍在西賊
軍在東西高東下西厚東薄西澤東枯西長東短則我
軍勝也(他皆倣此)兩軍相對遥見軍上有氣紛紛勃勃如烟
如塵賊凶敗軍上下日無氣者其軍必敗若我軍
無氣將脩德撫士衆存問寒暑警誡固守有赤色氣如
火從天下入軍軍亂將死有黑氣如牛猪者瓦觧之氣
軍必散有白雲如瓜蔓連結部隊相逐須臾罷而復去
及至八九而不斷者賊必至嚴守之若兩氣蒙圍城
有入處者外兵當攻入若有出者内兵當突出凡氣安
即軍安也氣動搖則軍不安氣四散去軍破且敗其氣
如羣羊擊之必大尅兩軍相當有氣如飛鳥徘徊在
其城上或来而高者兵銳不可擊兩軍相去十里内
三里外軍上無氣是死兵擊之必大勝也兩軍欲戰
視彼軍氣氛氲如焚生草之烟者初必精銳不可當待
其氣散擊之必勝其氣黑出如山帶黃是謝氣敵人自
降軍敗之氣如羣鳥亂飛即伐之必大勝氣乍明
乍暗皆有詐謀氣過旬不散城有大輔即去之勿攻
凡敵上氣如雙蛇飛鳥如缺垣如壞屋如人無頭如驚
麞如走鹿相逐如雞相向皆為敗軍殺將之氣敵上
氣如囷倉正白見日益明者將士猛銳不可擊之敵
上氣黑中有赤氣在前精悍不可當敵上氣如轉蓬
者擊之立破天子雲如千石倉如高樓如城門華蓋
或赤黃正四方遊兵氣如彗雲掃除或數百丈萬萬
無根本敗軍之氣如破車如人無足無臂若下輕
其將妖怪並作衆口相惑當修德審令繕礪鋒甲勤誠
誓士以避天怒然後復擇吉日祭牙旗具太牢之饌震
鼓鐸之音誠心啓請以備天門觀其祥應矣若人馬
喜躍旌旗皆前指金鐸之聲揚以清鞞鼓之音宛以鳴
此得神明之助持以安衆心乃可用矣雖云用賢使能
則不占而事利令明法審則不筮而計成封功賞勞則
不禱而福從共苦同甘則犯逆而功就然而臨機制用
亦有此為助焉
通典卷一百六十二
