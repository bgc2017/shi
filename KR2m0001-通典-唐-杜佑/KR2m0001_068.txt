通典卷六十三
唐京兆杜佑君卿纂
禮二十三嘉八
天子諸侯玉佩劒綬璽印(周晉)(秦齊)(漢梁)(後漢北陳)
(齊)(後周)(隋)(大唐)
周制天子佩白玉而玄組綬公侯佩山玄玉而朱組綬
大夫佩水蒼玉而緇組綬世子佩瑜玉而綦組綬士佩
瓀玫而縕組綬(古者君子必佩玉有山玄水蒼者視之文色所似也綬者所以貫佩玉相承受)
(綦文雜色也縕赤黃色)王鎮圭長尺有二寸(鎮安也所以安四方鎮圭者蓋以四鎮之)
(山爲瑑飾)大圭長三尺杼上終葵首(或謂之珽終葵椎也爲椎於其杼上明無所屈)
(也杼殺也)繅藉五采五就以朝日公執桓圭九寸侯執信圭
伯執躬圭皆七寸繅皆三采三就子執穀璧男執蒲璧
繅皆二采再就以朝覲宗遇會同於王(三采白朱蒼二采朱綠也公二)
(王後及王之上公雙植謂之桓桓宮室之象所以安其上也信當爲身身圭躬圭蓋皆象以人形爲瑑飾文有)
(麤縟耳欲其愼行以保身穀所以養人蒲爲席所以安人蓋以穀蒲爲瑑飾諸侯朝天子所執諸侯相見亦如)
(之)凡玉天子用全上公用龍侯用瓚伯用將(龍當爲厖厖雜色瓚)
(讀爲&KR0673;&KR1464;之&KR1464;龍瓚將皆雜名也卑者下尊以輕重爲差玉多則重石多則輕公侯四玉一石伯子男三玉二)
(石&KR1464;音贊)自五霸迭興戰兵不息珮非戰器韍非兵旗於是
解去綬珮留其係璲以爲章表韍佩遂廢又三代之制
人臣皆以金玉爲印龍虎鈕唯所好也秦以印稱璽
以玉不通臣下用制乘輿六璽曰皇帝行璽皇帝之璽
皇帝信璽天子行璽天子之璽天子信璽又始皇得藍
田白玉爲璽螭虎鈕文曰受天之命皇帝壽昌韍佩旣
廢乃以采組連結於璲光明表章轉相結受故謂之綬
(秦漢以降逮於周隋既多無注解或傳寫訛舛有義理難明雖研覈莫辨今但約其夲史聊存一代之制他皆)
(類此覽之者幸詳察焉)漢高帝入關得秦始皇白玉璽佩之曰
傳國璽與斬蛇劒俱爲乘輿之寳韍承秦制用而弗改
加之以雙印佩刀後漢孝明帝乃爲大佩衝牙雙瑀
璜皆以白玉(詩云雜佩以贈之毛萇曰珩璜琚瑀衝牙之類三禮圖曰凡玉佩上有雙珩下有雙)
(璜琚瑀以雜之衝牙蠙珠以納其間玉藻云右徵角左宮羽進則揖之退則揚之然後玉鏘鳴也纂要曰琚瑀)
(所以納間在玉之間今白珠也)乘輿落以白珠公卿諸侯以采絲其視
冕旒爲祭服云佩刀乘輿黃金通身貂錯半鮫魚鱗金
漆錯雌黃室五色罽隱室華諸侯王黃金錯環挾半鮫
黑室公卿百官皆淳黑不半鮫小黃門雌黃室中黃門
朱室童子皆虎爪文虎賁黃室虎文其將白虎文皆以
白珠鮫爲&KR1873;口之飾(通俗文曰刀鋒曰&KR1873;匹燒反)乘輿者加翡翠山
紆嬰其側(左傳藻繂&KR1302;鞛注云&KR1302;佩刀鞘上飾鞛下飾也鄭玄詩箋曰既爵命賞賜而加賜容刀有)
(飾顯其能制斷也春秋繁露曰劒之在左青龍之象也刀之在右白虎之象也韍之在前朱雀之象也冠之在)
(首玄武之象也四者人之盛飾也梁劉昭曰自天子逹於庶人咸皆帶劍劍之與刀形制不同名稱各異故蕭)
(何劍履上殿不稱爲刀而漢志言不及劒殊爲未備)佩雙印長寸二分方六分乘
輿諸侯王公列侯以白玉中二千石以至四百石皆以
黑犀三百石以至私學弟子皆以象牙上合絲乘輿以
縢貫白珠赤罽蕤諸侯王以下絝(口故反)赤絲蕤縢絝各
如其印質刻書文曰正月剛卯既決靈殳四方青赤白
黃四色是當凡六十六字乘輿黃赤綬四采黃赤紺縹
淳黃圭長二丈九尺九寸五百首(凡綬先合單紡爲一絲四絲爲一扶五扶)
(爲一首五首成一文文采純爲一圭首多者絲細首少者絲麤漢官儀曰璽皆白玉螭虎鈕文曰皇帝行璽皇)
(帝之璽皇帝信璽天子行璽天子之璽天子信璽凡六璽皇帝行璽天子之璽賜侯王書信璽𤼵兵徵大臣天)
(子行璽策拜外國及事天地鬼神璽皆以武都紫泥封青囊白素裏兩端無縫尺一板中約署皇帝帶綬黃地)
(六采不佩璽璽以金銀□組侍中組負以從秦以前民皆佩綬金玉銀銅犀象爲方寸璽各從所好奉璽書使)
(者乘馳傳其驆騎也三騎行晝夜千里爲程)諸侯王赤綬(徐廣曰太子及諸王金印龜鈕纁朱)
(綬)四采赤黃縹紺淳赤圭長二丈八尺三百首太皇太
后皇太后皇后其綬皆與乘輿同長公主天子貴人與
諸侯王同綬者加特也諸國貴人相國皆綠綬三采綠
紫紺淳綠圭長二丈一尺二百四十首(前漢書曰相國丞相皆秦官金)
(印紫綬高帝相國綠綬徐廣曰金印綠綟綬綟音戾草名也以染似綠又曰似紫紫綬名緺緺音瓜其色青紫)
(公加殊禮皆服之)公侯將軍紫綬二采紫白淳紫圭長丈七尺
百八十首(前漢書曰太尉金印紫綬御史大夫位上卿銀印青綬成帝更名大司空金印紫綬將軍)
(亦金印漢官儀曰馬防爲車騎將軍銀印青綬在卿上絶席和帝以竇憲爲車騎將軍始加金紫次司空)九
卿中二千石二千石青綬三采青白紅淳青圭長丈七
尺百二十首(一號青緺綬)自青綬以上縌(音逆)皆長三尺二寸
與綬同采而首半之縌者古佩璲也佩璲相迎受故曰
縌紫綬以上縌綬之間得施玉環鐍云(通俗文曰缺環曰鐍漢舊儀曰)
(其斷獄者印爲章也)千石六百石黑綬三采青赤紺淳青圭長丈
六尺八十首四百石三百石長同(漢官儀曰尚書僕射銅印青綬)四百
石三百石二百石黃綬淳黃圭一采長丈五尺六十首
自黑綬以下縌綬皆長三尺與綬同采而首半之百石
青紺綸一采宛轉繆織長丈二尺(丁孚漢儀乘輿綬黃地冒白羽青絳綠五)
(采四百首長二丈三尺諸王綬四采絳地冒白羽青黃去綠二百六十首長二丈一尺公主綬如王侯絳地紺)
(縹三采百二十首長丈八尺二千石綬羽青地桃華縹三采百二十首長丈八尺黑綬羽青地絳二采八十首)
(長丈七尺黃綬一采八十首長丈七尺以爲常式民織綬不如式没入官犯者爲不敬二千石綬以上禁民無)
(得織以粉組吳孫權以無工刻玉璽用金爲璽孫皓造金璽六枚是也又有麟鳳龜龍璽駝馬鴨頭雜印)
晉制盛服則雜寳爲佩金銀校飾綬黃赤縹紺四采太
子諸王纁朱綬赤黃縹紺相國綠綟綬(綟與盭同)三采綠紫
紺郡公朱侯伯青朱子男素朱皆三采公嗣子紫侯嗣
子青鄉亭關内侯紫綬白二采郡國太守内史青尚書
令僕射中書監令秘書監皆黑丞皆黃諸府丞亦然其
佩刀者以木代眞刀也宋皇太子金璽龜鈕朱綬四
采赤黃縹紺佩瑜玉諸王金璽龜鈕纁朱綬四采赤黃
縹紺佩山玄玉郡公金章玄朱綬佩山玄玉太宰太傅
太保丞相司徒司空金章紫綬佩山玄玉相國則綠綟
綬三采綠紫紺大司馬大將軍太尉凡將軍位從公者
金章紫綬佩山玄玉郡公侯金章青朱綬佩水蒼玉驃
騎車騎衞將軍凡諸將軍加大者征鎮安平中軍鎮軍
撫軍前左右後征虜冠軍輔國龍驤將軍並金章紫綬
佩水蒼玉諸王嗣子金印紫綬佩山玄玉郡公侯嗣子
銀印青綬佩水蒼玉侍中散騎常侍及中常侍給五時
朝服冠貂蟬侍中左右常侍皆佩水蒼玉尚書令僕射
銅印墨綬佩水蒼玉中書監令秘書監銅印墨綬佩水
蒼玉光禄大夫卿尹太子保傅大長秋太子詹事司隸
校尉武尉左右衞中堅中壘驍騎遊擊前軍左右軍後
軍寧朔建威振威奮威揚威廣威建武振武奮武揚武
廣武左積弩右積弩強弩諸將軍監軍銀章青綬佩水
蒼玉領軍護軍城門五營校尉南東西北中即將銀印
青綬佩水蒼玉縣鄉亭侯金印紫綬鷹揚折衝輕車揚
烈威遠寧遠武威材官伏波淩江諸將軍銀章青綬奮
武護軍安夷撫軍護軍州郡國都尉奉車駙馬騎都尉
諸護軍將兵助郡都尉水衡典虞牧都尉材官校尉王
國中尉宜禾伊吾都尉監淮南津都尉銀印青綬州郡
史銅印墨綬御史中丞都水使者銀印墨綬佩水蒼玉
謁者僕射銅印墨綬佩水蒼玉諸軍司馬銀章青綬冗
從僕射太子衞率武賁中郎將羽林監銅印黑綬其在
陛列及備鹵簿毼尾絳紗縠單衣北軍中候殿中監銅
印墨綬匈奴中即將護羌戎夷蠻越烏桓西域校尉銅
印青綬郡國太守相内使江左止單衣幘其加中二千
石者依卿尹牙門將銀章青綬騎督守銀印青綬尚書
左右丞秘書丞銅印黃綬尚書即秘書郎太子中書舍
人洗馬舍人侍御史關内關中名號侯金印紫綬朝服
進賢兩梁冠諸博士水蒼王公府長史諸卿尹丞諸縣
署令秩千石者諸軍長史諸卿尹丞太子保傅詹事丞
郡國太守相内史丞長史諸縣署令長相關谷長王公
侯諸署令長司理持書公主家僕公車司馬太史太醫
太官御府内省令太子諸署令僕門大夫陵令太子率
更家令僕黃門諸署令僕長四時黃門冗從僕射監太
子寺人監公府司馬諸軍城門五營校尉司馬匈奴中
郎將護羌戎夷蠻越烏桓戊巳校尉長史司馬廷尉正
監平並銅印黃綬王郡公侯即中令大司農銅印青綬
北軍中候丞銅印黃綬太子常從武賁督千人督校督
司馬武賁督銅印墨綬殿内將軍銀章青綬四時冠(宋後)
(不復給章綬)水衡典虞牧官典牧材官州郡都尉司馬銅印
墨綬殿中中即將校尉都尉黃門中即將校尉都尉殿
中太醫校尉都尉關外侯並銀印青綬左右都侯王郡
公侯中尉銅印墨綬部曲將銅印司馬史假墨綬太醫
校都尉總章協律中即將校尉都尉銀印青綬殿中司
馬及守陵者殿中太醫司馬總章監鼓吹監司律司馬
銅印墨綬諸縣署丞太子諸丞王公侯諸署及公主家
丞太醫丞銅印黃門諸署丞園監諸縣尉關谷塞道尉
銅印黃綬洛陽鄉有秩銅印青綬宣威將軍以下至禆
將軍銅印其以此官爲刺史郡守千人司馬武賁督以
上及司馬長史者及平虜武猛中即將校尉都尉銅印
武賁督以上及司馬長史者皆假青綬别部司馬軍假
司馬銅印圖像都匠行水中即將校尉都尉銀印青綬
若非以工巧技能特加此官者不假綬羽林郎羽林長
郎佩武猛都尉以上印者假青綬别部司馬以下假墨
綬武賁在陛列及備鹵簿服錦文衣假銅印墨綬旄頭
羽林在陛列及備鹵簿服絳紗單衣舉輦跡禽前驅填
街強弩司馬守陵武賁佩武猛都尉青綬别部司馬以
下假墨綬守陵武賁殿中武賁及守陵者持鈒(所立反)冗
從武賁佩武猛都尉以上印者假青綬别部司馬以下
假墨綬持斧武騎武賁五騎傳詔武賁殿中羽林及守
陵者大官尚食武賁飯宰人諸官尚食武賁佩武猛都
尉以上印者假青綬别部司馬以下假墨綬(凡此前衆職江左多)
(不備又多闕朝服諸應給朝服佩玉而在京都者給朝服非諸烏丸羌戎蠻諸校尉以上及刺史西域戊巳校)
(尉皆不給佩玉其來朝會權時假給會罷輸還凡應朝服者而官不給聽自具之諸假印綬而官不給鞶囊者)
(得自具作其位假綬者不得佩綬革古制也按漢代著鞶囊者則在腰間或云傍囊或云綬囊然則以此囊盛)
(綬也或盛或散各有其時)齊乘輿制六璽以金爲之並依秦漢之
制皇太子諸王金璽皆龜鈕公侯五等金章其公將軍
金章光禄大夫卿尹太子傅諸領護將軍中郎將校尉
郡國太守内史四品五品將軍皆銀章尚書令僕射中
書監令秘書監丞太子二率諸府長史卿尹丞尉中丞
都水使者諸州刺史皆銅印其綬乘輿黃赤縹紺四采
太子諸王纁朱綬赤黃縹紺色亦同相國綠綟綬三采
綠紫紺郡公朱侯伯青子男素朱皆三采公嗣子紫侯
嗣子青鄉亭侯關中關内侯紫綬白二采郡國太守内
史青尚書令僕射中書監令秘書監皆黑丞皆黃諸府
丞亦然梁制乘輿印璽並如齊制皇太子金璽龜鈕
朱綬三百首佩瑜玉帶鹿盧劒火珠首素革帶玉劒獸
頭鞶囊諸王金璽龜鈕纁朱綬百六十首佩山玄玉垂
組大帶獸頭鞶腰劒若加餘官則服其加官之服開國
公金章龜鈕玄朱綬百四十首佩山玄玉獸頭鞶腰劒
開國侯伯金章龜鈕青朱綬百二十首佩水蒼玉獸頭
鞶腰劒開國子男金章龜鈕青綬百首佩水蒼玉獸頭
鞶腰劒縣鄉亭關内關中及名號侯金印龜鈕紫綬獸
頭鞶腰劒(關内關中及名號侯則珪鈕)關外侯銀印珪鈕青綬獸頭
鞶腰劒諸王嗣子金印珪鈕紫綬八十首獸頭鞶腰劒
大司馬大將軍太尉諸位從公者金章龜鈕紫綬八十
首獸頭鞶腰劍直將軍則不帶凡公及位從公(言以將軍及左)
(右光禄開府儀同者各隨夲位號其文則曰某位號儀同之章)尚書令僕射尚書銅印
墨綬朝服佩水蒼玉(尚書則無印綬)腰劍紫荷執笏侍中散騎
常侍通直常侍員外常侍皆腰劍佩水蒼玉舊至尊朝
會登殿中常侍夾御御下輿則扶左右侍中參乘則不
帶劍中書監令秘書監銅印墨綬水蒼玉腰劍獸頭鞶
左右光禄大夫加金章紫綬同其位但加金紫者謂之
金紫光禄但加銀青者謂之銀青光禄光禄太中中散
大夫弘訓太僕廷尉宗正大鴻臚大司農少府大匠諸
卿丹陽尹太子保傅大長秋太子詹事銀章龜鈕青綬
獸頭鞶佩水蒼玉卿大夫助祭皆佩五采大佩赤舄絇
屨驃騎車騎衞將軍中軍冠軍輔國將軍四方中即將
金章紫綬(中即將則青綬)佩水蒼玉領護軍中領護軍五營校
尉銀印青綬佩水蒼玉獸頭鞶其屯騎越騎夾御日假
給佩餘校不給弘訓衞尉左右衞驍騎遊擊前後左右
軍將軍龍驤寕朔建威鎮威奮威揚威廣威等將軍積
弩積射強弩將軍監軍銀章青綬佩水蒼玉獸頭鞶驍
游以下並不給佩驍游夾日假給國子祭酒佩水蒼玉
御史中丞都水使者銀印墨綬獸頭鞶腰劍佩水蒼玉
謁者僕射銅印環鈕墨綬八十首獸頭鞶佩水蒼玉腰
劍給事中黃門侍即散騎通直員外散騎侍郎朝奉朝
請太子中庶庶子武衞將軍武騎常侍腰劍中書侍郎
腰劍冗從僕射太子衞率銅印墨綬獸頭鞶武賁中即
將羽林監銅印環鈕墨綬獸頭鞶腰劍其在陛列及備
鹵簿者毼絳紗縠單衣護匈奴中即將護羌戎夷蠻越
烏桓西域校尉銀印珪鈕青綬獸頭鞶安夷護軍州郡
國都尉奉車駙馬騎都尉護軍銀印珪鈕青綬獸頭鞶
州刺史銅印墨綬獸頭鞶腰劍郡國太守相内史銀章
龜鈕青綬獸頭鞶單衣介幘加中二千石依卿尹劍佩
尚書左右丞秘書丞銅印環鈕黃綬獸爪鞶尚書秘書
著作即太子中舍人洗馬舍人腰劍書侍御史腰劍(書侍)
(御史則有銅印環鈕墨綬)諸博士給佩水蒼玉大學博士正限八人
著佩限外六人不給廷尉律博士無佩並簪筆公府長
史獸頭鞶諸尹卿丞黃綬獸爪鞶簪筆諸縣署令秩千
石者獸爪鞶銅印環鈕墨綬公府令史亦同領護軍長
史朱服獸頭鞶諸軍長史獸頭鞶諸卿部丞獄丞黃綬
獸爪鞶簪筆太子保傅詹事丞簪筆獸頭鞶黃綬郡國
相内史丞長史獸頭鞶其丞黃綬獸爪鞶諸縣署令長
相獸頭鞶銅印環鈕墨綬州郡大中正郡中正太子門
大夫獸頭鞶陵令長獸爪鞶銅印環鈕墨綬率更家令
僕獸頭鞶腰劍黃門諸署令僕長丞銅印環鈕墨綬丞
黃綬黃門冗從僕射太子寺人監銅印環鈕墨綬獸頭
鞶公府司馬領護軍諸軍司馬護匈奴中郎將護羌戎
夷蠻越烏桓戊己校尉長史司馬銅印環鈕墨綬獸頭
鞶公府從事中即銅印環鈕墨綬皂零辟獸爪鞶左右
衞司馬銅印環紐墨綬獸頭鞶直閤將軍銅印珪鈕青
綬諸殿主帥正直絳衫從則裲襠衫諸開國郎中令大
司農公傅中尉銅印環鈕青綬皆獸頭鞶諸開國三將
軍銅印環鈕青綬開國掌書中尉司馬陵廟食官廐牧
長典醫典府丞銅印常侍侍即嗣子庶子謁者中大夫
舍人不假印典書典祠學官令典膳丞長銅印限外者
不假印太子衞率更家令丞銅印環鈕黃綬獸爪鞶太
子常從武賁督銅印環鈕墨綬獸爪鞶殿中將軍員外
將軍州郡國都尉司馬銅印環鈕墨綬獸頭鞶殿中内
外局監太子内外監殿中守舍人銅印環鈕諸縣署太
子諸署丞王公侯諸署及公主家令丞僕銅印環鈕黃
綬諸縣尉銅印環鈕單衣黃綬獸爪鞶節騎郎其在陛
列及備鹵簿者毼尾絳紗縠單衣御節郎黃鉞郎簪筆
典儀唱警唱奉事持兵主麾等諸職公事及備鹵簿殿
中中郎將校尉都尉銀印珪鈕青綬獸頭鞶城門候銅
印環鈕墨綬獸頭鞶部曲督司馬吏部曲將銅印環鈕
總章協律銅印環鈕艾綬獸爪鞶黃門後閤舍人主書
齋帥監食主食主客扶侍鼓吹齋帥墨綬獸頭鞶殿中
司馬銅印環鈕墨綬獸頭鞶總章監鼓吹監銅印環鈕
艾綬諸四品將兵都尉牙門將崇毅材官折難輕騎揚
烈威遠寕邊宣威光威威烈威虜平戎綏遠綏狄綏邊
綏戎獸威武威武烈武毅武奮討宼討虜殄難討夷厲
武横野陵江鷹揚執訊蕩宼蕩虜蕩難蕩逆殄虜掃虜
掃逆掃難掃宼厲鋒武奮武牙廣野領兵滿五十人給
銀章不滿五十人除板而已不給章以此官爲刺史郡
守皆青綬陳制永定元年武帝所定乘輿服御皆采
梁舊制以天下初定務從節儉應用繡織成者並可采
畫珠玉之飾任用蜯也至天嘉初悉改易之令一依梁
天監舊事(諸王及開國五等諸侯縣鄉亭關内關中及名號侯關外侯王嗣子太宰太傅太師太保)
(司徒司空大司馬大將軍太尉諸位從公者並如梁制餘官不見者亦與梁制同不復具云)尚書令
僕射金章龜鈕紫綬八十首獸頭鞶尚書無印綬及鞶
侍中常侍夾御御下輿則扶左右侍中驂乘則不帶劍
中書監令秘書監銀章龜鈕青綬八十首獸頭鞶腰劍
鎮衞驃騎車騎中軍中撫中權四征四鎮四安四翊四
平將軍金章獸鈕其冠軍四方中即將金章豹鈕紫綬
八十首獸頭鞶佩水蒼玉自中軍以下諸將軍冠軍四
方中即將並官不給佩也領護軍金章龜鈕紫綬八十
首中領護軍銀章龜鈕青綬八十首其五營校尉銀印
珪鈕青綬八十首官不給佩左右衞銀章龜鈕不給劍
左右驍衞游擊雲騎前左右後將軍左右中郎將銀印
珪鈕餘服飾同梁亦官不給佩其驍游雲騎夾御日假
給其積弩積射強弩銅印環鈕墨綬帶劍餘服同梁又
有忠武軍帥武臣爪牙龍騎雲麾鎮兵翊帥宣惠宣毅
智威仁威勇威信威嚴威智武仁武勇武信武嚴武金
章豹鈕紫綬八十首官不給輕車鎮朔武旅貞義明威
寧遠安遠征遠振遠宣遠等將軍金章貔鈕紫綬並獸
頭鞶佩水蒼玉中丞銀章龜鈕青綬八十首庶子以上
簪筆其武衞不腰劍衞率銀章龜鈕青綬不腰劍冗從
銅印環鈕墨綬腰劍州刺史銅印墨綬獸頭鞶腰劍銀
章龜鈕青綬典儀但帥典儀正帥其本資有殿但正帥
得帶艾綬獸頭鞶殿帥羽儀帥員外帥威雄猛烈振信
勝略成力光等十威將軍武猛略勝力毅健烈威銳勇
等十武將軍並銀章熊鈕青綬獸頭鞶猛毅烈威銳振
進智武勝駿等十猛將軍銀章羆鈕青綬獸頭鞶壯武
勇猛烈銳威毅志意力等十壯將軍驍雄桀猛烈武勇
銳名勝迅等十驍將軍雄猛威明烈信勇毅壯健等十
雄將軍並銀章羔鈕青綬獸頭鞶忠勇烈猛銳壯毅悍
信義勝等十忠將軍明智略遠勇烈威勝進銳毅等十
明將軍光烈明英遠勝銳命勇武野等十光將軍飈勇
猛烈銳竒決超勝略出等十飈將軍並銀章鹿鈕青綬
獸頭鞶龍驤虎視雲旗風烈迅雷威音馳銳羽騎突騎
折衝冠武和戎安壘超猛英果掃狄武銳摧鋒開遠略
遠貞威決勝清野堅銳輕銳拔山雲勇振旅等將軍銀
印兔鈕青綬獸頭鞶超武鐵騎樓船宣猛樹功剋狄平
虜稜威戎昭威戎伏波雄戟長劍衝冠雕騎佽飛猛騎
破敵威勇前鋒武毅開邊招遠全威破陣盪寇殄虜横
野馳射三十號將軍銅印環鈕墨綬獸頭鞶十二件將
軍除並假給章印綬板則止建威牙門以下諸將軍並
銅印環鈕墨綬獸頭鞶其在官以功次轉進應署威以
下諸號不限板除悉給印綬(若武官署位轉進登上條九品馳射以上諸戎號亦)
(不限板除悉給印綬)千人督校司馬虎賁督牙門將騎督督守將
兵都尉太子常從督别部司馬軍司馬假銅印環鈕墨
綬獸頭鞶北齊制天子六璽並因舊式(皇帝行璽封常行詔敇則)
(用之皇帝之璽賜諸王書用之皇帝信璽下銅獸符發諸州鎮兵下竹使符拜代召諸州刺史用之並白玉爲)
(之方一寸二分螭獸鈕天子行璽冊拜外國則用之天子之璽賜諸外國書則用之天子信璽發兵外國若徵)
(召外國及有事鬼神用之並黃金爲之方一寸二分螭獸鈕)又有傳國璽白玉爲之
方四寸螭獸鈕上交蟠螭隱起鳥篆書文曰受天之命
皇帝壽昌凡八字在六璽外唯封禪以封石函又有督
攝萬機印一鈕以木爲之長尺二寸廣二寸五分背上
爲鼻鈕鈕長九寸厚一寸廣七寸腹下隱起篆文書爲
督攝萬機凡四字此印常在内唯以印籍縫用則左戸
部郎中度支尚書奏取印訖轉納皇太子璽黃金爲之
方一寸龜鈕文曰皇太子璽宮中大事用璽小事用門
下典書坊印諸侯印綬二品以上並金章紫綬三品銀
章青綬(三品以上凡是五省官及中侍中省官皆爲印不爲章者也)四品得印者銀
印青綬五品六品得印者銅印墨綬(四品以下凡開國子男及五等散品)
(名號侯皆爲銀章不爲印)七品八品九品得印者銅印黃綬金銀章
印及銅印並方一寸皆龜鈕四方諸藩國王之章上藩
用金下藩用銀並方寸龜鈕佐官唯公府長史尚書二
丞給印綬六品以下九品以上唯當曹爲官長者給印
餘自非長官雖位尊並不給諸王纁朱綬四采赤黃縹
紺純朱質纁織文長二丈一尺二百四十首廣九寸開
國郡縣公散郡公玄朱綬四綵玄赤縹紺朱質玄文織
長丈八尺百八十首廣八寸開國縣侯伯青朱綬四綵
青赤白縹朱質青文織長丈六尺百四十首廣七寸開
國縣子男名號侯開國鄉男素朱綬三綵青赤白朱質
白文織長丈四尺百二十首廣六寸一品紫綬三綵紫
黃赤純紫質長丈八尺百八十首廣八寸三品四品紫
黃赤純素質長丈八尺百八十首廣八寸三品四品青
綬三綵青白紅純青質長丈六尺百四十首廣七寸五
品六品墨綬二綵青紺純紺質長丈四尺百首廣六寸
七品八品九品黃綬二采黃白純黃質長丈二尺六十
首廣五寸官品從第二以上小綬間得施玉環官有綬
者則有紛皆長八尺廣三寸各隨綬色若服朝服則佩
綬公服則佩紛官無綬者不合佩紛其鞶囊二品以上
金縷三品金銀縷四品銀縷五品六品綵縷七品八品
九品綵縷獸爪官無印綬者並不給佩鞶囊及爪其佩
及劍一品玉具劍佩山玄玉二品金裝劍佩水蒼玉三
品及開國子男五等散品名號侯雖四品五品並銀裝
劒佩水蒼玉侍中以下通直郎以上陪位則象劍(木劍也言)
(其象眞劍)帶劍者入宗廟及升殿若在仗内皆解劍後周
皇帝八璽有神璽有傳國璽皆寳而不用(神璽明受之於天傳國璽)
(明受之於運)皇帝負扆則置神璽於筵前之右置傳國璽於
筵前之左其六璽並因舊制皆白玉爲之方一寸五分
高一寸螭獸鈕三公諸侯印皆方寸二分高八分龜鈕
七命以上銀四命以上銅皆龜鈕三命以上銅印銅鼻
其方皆寸其高六分文曰某公官之印其組綬皇帝以
蒼青朱黃白玄纁紅紫緅(則侯反)碧綠十有二色諸公九
色自黃以下諸侯八色自白以下諸伯七色自玄以下
諸子六色自纁以下諸男五色自紅以下三公之綬如
諸公三孤之綬如諸侯六卿之綬如諸伯上大夫之綬
如諸子中大夫之綬自紫以下士之綬自緅以下其璽
印綬亦如之保定四年百官始執笏常服焉宇文護始
袍加下襽遂爲後制隋制神璽寳而不用受命璽封
禪則用之餘六璽行用並因舊制其綬王纁朱綬四綵
赤黃縹紺純朱質纁文織成長丈八尺二百四十首廣
九寸公玄朱綬四綵玄赤縹紺純朱質玄文織成長丈
八尺二百四十首侯伯青朱綬四綵青赤白縹純朱質
青文織成長丈六尺百八十首廣八寸子男素朱綬三
綵青赤白純朱質白文織成長丈四尺百四十首廣七
寸正從一品綠綟綬四綵綠紫黃赤純綠質長丈八尺
二百四十首廣九寸從三品以上紫綬三綵紫黃赤純
紫質長丈六尺百八十首廣八寸銀青光祿大夫朝議
大夫及正從四品青綬三綵青白紅純青質長丈四尺
百十首廣七寸正從五品墨綬二綵青紺純緇質長丈
二尺百首廣六寸自王公以下皆有小雙綬長二尺六
寸色同大綬而首半之正從一品施二玉環以下不合
其有綬者則有紛皆長六尺四寸廣二寸四分各隨綬
色其鞶囊如北齊制佩一品及五等諸侯並山玄玉五
品以上水蒼玉大唐貞觀十六年太宗刻受命玄璽
以白玉爲螭首其文曰皇帝景命有德者昌(長壽三年改玉璽爲)
(寳神龍元年改符寳復爲璽天寳十載改傳國璽爲承天之寳天子之寳八一曰神寳所以臣百王鎮萬國寳)
(而不用二曰受命寳所以修封禪禮神祇三曰皇帝行寳答疏於王公則用之四曰皇帝之寳勞來勲賢則用)
(之五曰皇帝信寳徵召臣下則用之六曰天子行寳答四夷書則用之七曰天子之寳慰撫蠻夷則用之八曰)
(天子信寳發番國兵則用之凡大朝會則奉寳以進於御座車駕行幸則奉寳以從於黃鉞車之内今元正朝)
(會進神寳及受命寳若行幸則合八寳爲五轝函錄封盛以從其佩玉綬兼臣下之制具開元禮序例)永
徽二年四月勅開府儀同三司及京官文武職事四品
五品並給隨身魚上元元年八月勅文武官三品以上
金玉帶十二胯四品金魚袋十一胯五品金帶十胯六
品七品並銀帶九胯八品九品服並鍮石帶八胯庶人
服黃銅鐵帶六胯(其一品以下文官並帶手巾算袋刀子磨石其武官欲帶手巾算袋亦聽)
武太后天授元年九月改内外官所佩魚爲龜至神龍
元年二月京文武官五品以上依舊式佩魚袋垂拱二
年正月赦文諸州都督刺史並准京官帶魚袋長壽三
年改玉璽爲符寳久視元年十月職事三品以上龜袋
宜用金飾四品用銀飾五品用銅飾上守下行皆依官
給神龍元年改符寳復爲璽至開元初九月赦文嗣王
郡王有階卑者特許佩金魚袋景雲二年四月赦文勅
令内外官依上元元年勅文官武官咸帶七事(謂佩刀刀子磨)
(石契苾眞噦厥針筒火石袋等也)䩞鞢其腰帶一品至五品並用金六
品七品並用銀八品九品並鍮石開元二年七月勅百
官所帶算袋等每朔望參日著外官衙日著餘日停其
年七月勅珠玉錦繡既令禁斷准式三品以上飾以玉
四品以上飾以金五品以上飾以銀者宜於腰帶及馬
鐙酒杯杓依式自外悉禁斷(天授二年八月左羽林大將軍建昌王攸寧借紫衫)
(金帶九月二十六日除納言依舊著紫帶金龜借紫自此始)八年二月勅都督刺史
品卑者借緋及魚袋永爲常式九年八月諸親王長子
先帶郡王官階卑者亦聽著紫佩魚袋二十五年五月
勅緋紫之服班命所崇以賞有功不可踰濫如聞諸軍
賞借人數甚多曾無甄别是何道理自今以後除灼然
有戰功餘不得輒賞魚袋
通典卷六十三
