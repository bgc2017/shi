通典卷一百五十四
唐京兆杜佑君卿纂
兵七
孫子曰佯北勿從(北奔走也敵方戰形勢未衰便奔走而陣却者必有竒伏勿深入從之故)
(太公曰夫出甲陣兵從卒亂所以多為變)
佯敗引退取之
春秋時晉楚戰於城濮楚將子玉從晉師晉師陣於莘
北胥臣以下軍之佐當陳蔡子玉以若敖之六卒將中
軍曰今日必無晉矣鬭宜申將左鬭勃將右晉禆將胥
臣蒙馬以虎皮先犯陳蔡陳蔡奔楚右師潰(陳蔡属楚右師)狐
毛設二旆而退之(旆大旗也又建一旆而退使若大將稍卻者)欒枝使輿曳
柴而偽遁(曳柴起塵詐為衆走)楚師馳之原軫郤溱(測巾反)以中軍
公族横擊之(公族公所帥之軍)狐毛狐偃以上軍夾攻之楚左
師潰楚師敗績子玉收其卒而止故不敗晉師三日館
榖(館舍也食楚軍榖三日)春秋時楚將鬭廉帥師及巴師圍鄾
鄧將養甥聃甥帥師救鄾三逐巴師不克鬭廉衡陣其
師於巴師之中以戰而北(衡横也分巴師為二部鬭廉衡陣於其間以與鄧師戰而)
(偽北北走也)鄧人逐之背巴師而夾攻之(楚師偽走鄧師逐之背巴師巴師攻)
(之楚師自前還與戰)鄧師大敗鄾人宵潰(宵夜)戰國秦師伐趙趙
以趙奢之子代廉頗為將拒秦將王齕(恨勿反)於長平秦
王聞之乃隂使武安君白起為上將軍而王齕為禆將
軍令軍中有敢洩言武安君將者斬馬服子至則出兵
擊秦軍秦軍佯敗而走張二竒兵以劫之趙軍逐勝追
造秦壁秦壁堅拒不得入而秦竒兵二萬五千人絶趙
軍後又一軍五千騎絶趙壁間趙軍分而為二糧道絶
而秦出輕兵擊之趙戰不利因築壁堅守以待救至秦
王聞趙食道絶王自之河内賜民爵各一級發年十五
以上悉詣長平遮絶趙救及糧食至九月趙卒不得食
四十六日皆内隂相殺食來攻秦壘欲出為四隊四五
復之不能出其時馬服子與銳卒自搏戰秦軍射殺之
軍大敗卒二十餘萬人降皆坑之漢王與諸侯兵共
擊項羽决勝垓下韓信將三十萬自當之孔將軍當左
費將軍當右漢王後絳侯柴將軍在漢王後項羽之卒
可十萬韓信先合不利却孔將軍費將軍縦楚兵退信
復乘之大敗垓下後漢初馮異與鄧禹率車騎將軍
鄧弘等議攻赤眉異曰賊餘衆尚多可稍以恩信傾難
以卒用兵破也上今使諸將屯澠池要其東而異擊其
西一舉取之此萬成計也禹弘不從弘遂大戰移日赤
眉佯敗棄輜重走車皆載土以豆覆其上兵士饑争取
之赤眉引還擊弘弘軍潰亂異與禹合兵救之赤眉小
却異以士卒饑倦可且休禹不聽復戰大為所敗東
魏末齊神武薨子澄立侯景叛歸梁而圍彭城澄遣慕
容紹宗討之將戰紹宗以梁人剽悍恐其衆之撓也一
一引將卒而誑之曰我當佯退誘梁人使前汝可擊其
背申眀誡之景又命梁人曰逐北勿過二里會戰紹宗
實敗走梁人不用景言乘敗深入魏人以紹宗之言為
信争掩擊遂大敗之西魏末遣將史寧與突厥木汗
可汗同伐吐谷渾俱會於青海寧謂木汗曰樹敦賀真
二城是吐谷渾巢穴今若拔其本根餘種自然離散乃
上策也木汗從之即分為兩軍木汗從北道向賀真寧
趣樹敦吐谷渾婆周王率衆逆寧寧擊之踰山履險遂
至樹敦即吐谷渾之舊都多諸珍蔵而其王先已奔賀
真留其征南王及數千人固守寧進兵攻之偽退吐谷
渾人果開門逐之因廻兵奮擊門未及闔寧兵遂得入
生獲其征南王俘虜男女財寳盡歸諸突厥
偽稱敗怠敵取之
隋末楊玄感反攻東都刑部尚書衛元與玄感戰兵始
會玄感詐令人大呼曰官軍已得玄感矣官軍稍怠玄
感與數千騎乘之元兵於是大潰
引退設伏取之
春秋時北戎侵鄭鄭伯禦之曰彼徒我車懼其侵軼我
也(徒步兵也軼突也)公子突曰使勇而無剛者嘗寇而速去之
(嘗試也勇則能往無剛不恥退)君為三覆以待之(覆伏兵也)戎輕而不整貪
而無親勝不相讓敗不相救先者見獲必務進進而遇
覆必速奔後者不救則無繼矣從之戎人之前遇覆者
奔鄭將祝聃逐之衷戎師前後擊之盡殪(殪於計反死也衷竹仲反)
(為三部伏兵祝聃帥勇而無剛者先犯戎而速奔以遇三伏兵至後伏兵起戎還走祝聃返逐之戎前後及)
(中三處受敵故曰衷戎師)春秋時吳侵楚楚將養由基奔命楚司
馬子庚以師繼之養由基曰吳乘我喪謂我不能師也
必易我而不戒(戒備)子為三覆以待我我請誘之子庚從
之戰於庸浦(楚地)大敗吳師後漢末荆州牧劉表遣劉
備北侵至鄴曹公遣將李典與夏侯惇拒之備一旦燒
屯去惇率諸軍追擊之典曰賊無故退疑必有伏南道
窄狹草木深不可追也惇不聽與將于禁追之典留守
惇等果入賊伏裏戰不利典往救備覩見救至乃退
十六國後趙將石季龍攻晉將劉演於廪邱晉將邵續
使文鴦救演季龍退止盧關津以避之文鴦弗能進屯
於景亭兖州豪右張平等起兵救演季龍夜棄營設伏
於外揚聲將歸河北張平以為信然入於空營季龍廻
擊敗之遂陷廪邱十六國夏赫連勃勃屯依力川後
秦姚興來伐至三城勃勃率騎禦之興遣其將姚文宗
拒戰勃勃偽退伏以待之興將姚榆生等追伏兵夾擊
皆擒之後魏万俟醜奴作亂關中魏將賀拔岳率兵
討之岳以輕騎八百北渡渭殺掠其民以挑之醜奴大
將尉遲菩薩果率步騎三萬至渭北岳以輕騎數十與
菩薩隔水交言岳稱揚國威菩薩自言強盛往復數返
時已逼暮於是各還岳密於渭南傍水分精騎數十為
一處隨地形便置之眀日自將百餘騎隔水與賊相見
岳漸前進先所置騎隨岳而集騎既漸增賊不復測其
多少行二十許里至水淺可濟之處岳便騎馬東出似
奔遁賊謂岳走乃棄步兵南渡渭水輕騎追岳東行十
餘里依横崗設伏兵待之賊以路險不得齊進前後繼
至半度崗東岳乃廻與賊戰身先士卒急擊之賊便退
走岳號令所部賊下馬者皆不聽殺賊顧見之便悉投
馬俄而虜獲三千人馬亦無遺遂擒菩薩仍渡渭北降
步卒萬餘大唐武德中太宗圍王世充於東都竇建
德自河北率兵十二萬來救太宗自率騎二千五百步
卒千人趣武牢四月建德自滎陽西上築壘千坂渚太
宗以五百騎出武牢東二十餘里將挑戰先伏李勣程
齩金秦叔寳(齩五巧反)令尉遲敬德執矟造建德壘下大呼
致師賊衆大驚撓出兵數千騎太宗逡廵漸却遂引賊
以入伏内李勣等奮擊大破之獲其大將殷秋石瓚(昨旱)
(反)斬首數百級
聲言退誘敵破之
後漢西域莎車國王不服將兵長史班超發于闐疎勒
諸國二萬五千人擊之莎車求救龜兹龜兹王遣將發
温宿姑墨尉頭合五萬人助之超召諸將及于闐疎勒
王議曰兵少不敵莫如各解散去于闐從此東歸長史
亦從此西歸夜半聞鼓聲便發衆皆以為然乃隂緩所
擒得生口歸以超言告龜兹龜兹聞之喜使其將以萬
騎於西界遮超温宿王將八千騎於東界遮于闐王人
定後超密令諸司馬勒兵至鷄鳴馳赴莎車軍營掩覆
之胡皆驚走斬首五千級莎車遂降十六國後涼吕
光遣將吕延伐西秦乞伏乾歸大敗之乾歸因大泣歎
曰死中復生正在今日也乃縦反間稱乾歸東奔成紀
吕延信之引師輕進延司馬耿雅諫曰乾歸雄勇過人
權略難測破王廣尅楊定皆羸師以誘之雖蕞爾小國
(蕞左外反)亦不可輕也困獸猶鬭况乾歸而可覩風自散乎
今宜部陣而前步騎相接徐俟諸軍大集可以一舉滅
之延不從戰敗死之十六國北涼沮渠蒙遜伐西涼
李士業於酒泉先攻浩(音閣)舋(音門)有蛇盤於帳前蒙遜笑
曰太乙為騰蛇今盤在吾帳前天意欲吾廻師燒攻具
而還次於川巖間李士業徵兵欲攻張掖蒙遜曰入吾
計矣但恐聞吾廻軍不敢前也兵事尚權乃露布西境
稱得浩舋將進軍士業聞而大悦進入都瀆澗蒙遜潜
軍逆之敗士業於懷城遂進克酒泉東晉末妖賊孫
恩北出海鹽宋武帝為將築城於海鹽賊日來攻城城
内兵力甚弱宋武深獨慮之一夜偃旗匿衆若已遁者
眀旦開門使羸疾數人登城賊遥問宋武所在曰夜已
走矣信之乃率衆大上宋武乘其懈怠奮擊大破之
後魏太武征夏赫連昌於統萬城師次城下收衆偽退
昌鼓譟而前會有風雨從東南來沙塵昏冥宦者趙兒
進曰今風雨從賊後來我向彼背天不助人將士饑渴
願陛下避之更待後日崔浩曰是何言歟千日制勝一
日之中豈得變易賊前行不止後已離絶宜分軍隠出
掩擊不意風道在人豈有常也帝從之分騎奮擊昌軍
大潰
引退設伏潛兵襲其營
漢王遣將韓信擊趙趙師拒於井陘信與趙軍戰良久
棄旗鼓走趙空壁逐信信先遣竒兵二千騎持漢赤幟
從間道依山潜伏候趙壁空馳入乃拔趙幟立漢幟二
千趙軍既攻信不克歸營見之遂驚潰走隋末羣盗
起隋將張須陀擊盧明月於下邳賊連營十萬須陀纔
萬人勢力不敵去賊六七里地立柵相持經十餘日糧
盡將退謂將士曰賊見兵却必輕來追我其衆若出營
内即虚欲以千人襲營可有大利此誠危險誰能去者
人皆莫對唯秦叔寳與羅士信皆曰願行於是須陀委
柵而遁使二人分領千兵潜伏於草莽既而眀月悉兵
追之叔寳士信馳至其柵柵門閉不得入二人超昇其
樓拔賊幟各殺數人營中大亂叔寳斬關而納外兵因
散縦火焚其三十餘柵煙熖漲天眀月奔還須陀却逐
之大破賊衆眀月以數百騎遁去餘皆虜之
設伏引敵鬭襲其營
隋末李密擊宇文化及精兵良將多有死傷王世充在
東都乘其弊而擊之率步騎二萬營於洛南李密軍於
偃師北世充潜遣二百騎夜伏於邙山自統其衆遲眀
度水人奔馬馳以襲密營遽出兵以拒之陣未成兩軍
以合伏兵於北山中乘高而下馳入密營燒其廬舍密
見營中火發因而遁走
示退乘懈掩襲
後漢末曹公征張魯至陽平張魯使弟衛據陽平關横
山築城十餘里攻之不拔乃引軍還賊見大軍退其守
備懈公乃密遣驍將等乘險夜襲大破之後魏將慕
容白曜南征宋以酈範為副師次無鹽宋將申纂憑城
拒守議者僉以攻具未周不宜便進範曰今輕軍遠襲
深入敵境無宜淹留久稽機候且纂必以我軍來速不
在攻守謂方城可憑弱卒可恃今若外潛威形内整戎
旅密勵將士出其不意可一攻而克之白曜遂潜軍偽
退示以不攻纂果不設備於是即夜部分晨便騰城崇
朝而尅後魏末幽州刺史劉靈助以莊帝被爾朱兆
所弑遂舉兵倡義諸州豪右咸相通結靈助進屯於定
州之安國魏遣將叱列延慶討之諸將謂延慶曰靈助
善於卜占百姓信惑所在響應未可易圖若萬一戰有
利鈍則大事去矣未若還師西入據關拒險以待其變
延慶曰劉靈助庸人也天道深遠豈其所識大兵一臨
且彼皆恃其妖術坐看符厭寧肯戮力致死與吾争勝
負哉如吾計者正欲出營城外詭言西歸靈助聞之必
信而自寬潜軍往襲可一舉而擒乃出頓城西聲云將
還簡精騎一千夜發詰朝造靈助壘戰於城北遂破擒
之西魏末宕昌羌獠甘作亂逐其王彌定魏遣將史
寧討破之甘將百騎走投生羌鞏廉王彌定遂得復位
寧以未獲獠甘密欲圖之乃揚聲欲還甘聞之復招引
叛羌依山起柵欲攻彌定寧謂諸將曰此羌入吾術中
當進兵擒之耳諸將思歸咸曰羌之聚散無常依據山
谷今若追討恐引入吾城且彌定還得守藩將軍功已
立矣獠甘勢弱定能制之以此還軍策之上者寧曰一
日縦敵數世之患豈可捨垂滅之寇更煩再舉人臣之
禮知無不為比觀諸君不足與計事也如更沮衆寧豈
不能斬邪遂進軍獠甘衆亦至與戰大破之生獲獠甘
并獲鞏廉王隋遂州獠反隋將周法尚討之軍將至
賊棄州城走散山谷間法尚捕不能得於是遣使慰諭
假以官號偽班師自行二十里軍再舍潜遣人覘之知
其首領盡歸柵聚飲相賀法尚選步騎數千人襲擊破
之
敵退追奔
後漢末曹公征張繡於穰一朝引軍退繡自追之賈詡
謂繡曰不可追必敗繡不從大敗而還詡謂繡曰更追
之必勝繡曰不用公言以至於此今已敗奈何復追詡
曰兵勢有變亟(亟紀力反)往必利繡信之遂收散卒赴追戰
果以勝還問詡曰繡以精兵追退軍而公曰必敗及以
敗卒擊勝兵而公曰必勝悉如公言何其皆驗詡曰此
易知耳將軍雖善用兵非曹公敵也軍新退曹公必自
斷後追兵雖精兵既不敵彼士亦銳故知必敗曹公攻
將軍無失策力未盡而退必國内有故已破將軍必輕
軍速進留諸將斷後諸將雖勇亦非將軍敵故雖用敗
兵而戰必勝也繡大服後周大將晉公護東伐高齊
遣將尉遲迥圍洛陽為敵所敗周將達奚武與齊王憲
於邙山禦之至夜收軍憲欲待明更戰武欲還固争未
决武曰洛陽軍敗人情駭動若不因夜速還眀日欲歸
不得武在軍旅久矣備見形勢大王少年未經軍事豈
可將數營士衆一旦棄之乎憲從之遂全軍而返(齊人不悟)
(而不追擊耳)大唐衛公李靖兵法曰諸戰銳等隊打賊敗
其駐隊隊别量抽驍健二十人逐北其輜重隊遥呌作
聲援不得輒動跳盪隊竒兵隊趁賊退不得過百步如
審知賊徒敗散仍須取機追逐
縱賊退於歸路設伏取之
高齊將段韶與右丞相斛律光率師伐後周五月攻服
秦城周人於姚襄城南更起城鎮東接定陽又作深塹
斷絶行道韶乃密抽壮士從北襲之又遣潜渡河告姚
襄城中令内外相應渡者千有餘人周人始覺於是合
戰大破之諸將咸欲攻其新城韶曰此城一面阻河三
面地險不可攻就令得之一城地耳不如更作一城壅
其要路破服秦城併加力以圖定陽計之長者將士咸
以為然遂圖定陽其城主楊範固守不下韶登山以觀
城勢乃縦兵急攻之七月屠其外城韶謂光曰此城三
面重澗險阻並無走路唯慮東南一處耳賊若突圍必
從此出但簡精兵專守自是成擒光乃令壮士千餘人
設伏於東南澗口其夜果如其策賊遂出城伏兵擊之
大潰範等面縛盡獲其衆
孫子曰激水之疾至於漂石者勢也(言水性柔弱石性剛重至於漂轉大)
(石投之洿下皆由急疾之流激得其勢)鷙鳥之疾至於毁折者節也(發起討敵)
(如鷹鷂之所攖撮也必能挫折禽獸者皆由伺候之眀邀得屈折之節也王子曰鷹隼一擊百鳥無以争其勢)
(猛虎一奮萬獸無以争其威)不責於人(言勝負之道自圖於中不求之下責怒師衆強使力進也)
(若秦穆悔過不替孟明也)故能擇人而任勢也(權變之明能簡置於人任己之形勢也)
勢者其戰人也如轉木石木石之性安則静危則動(言投)
(之安地則安投之危地則危不知有所廻避也)方則止圓則行(任勢自然也方圓之形由兵勝)
(負之形)故戰人之勢如轉圓石於千仞之山者勢也(言形勢之)
(相因)是以善戰者其勢險(險猶疾也)其節短(短近也節斷也短近言能因危取勝)
(以遠擊近)勢如彍弩節如發機(在度内不遠發則中彍張也言形勢之彍如弩之張奔擊)
(之易如機之發也故太公曰擊之如發機所以破精也)然用兵之法莫難於軍爭
(從始受命至於交和軍多難也軍門謂之和門兩軍對争交門而止先據便勢之地最其難者相去促廹動則)
(生變化)軍争之難者以迂為直以患為利(示以遠近其道里先敵者至也)
故迂其塗(示之遠也)而誘之以利(己外張形勢廻從遠道敵至於應争從其近皆得敵)
(情誑之以利)後人發先人至(明於度數先知遠近之計)此先知迂直之計
者也是以軍争為利衆争為危(善者則以利不善者則以危也言兩軍交争有)
(所奪取得之則利失之則危也)舉軍而争利則不及(遲不及也舉軍悉行争赴其利則道)
(路悉不相逮)是故卷甲而趨利則日夜不處(行不休息)倍道兼行
百里而争利則擒三將軍(若慮上二事欲行速疾卷甲束伏潜軍夜行若敵知其情)
(邀而擊之則三軍之將為敵所擒也若秦伯擊鄭三帥皆獲是也)勁者先罷者後其法
十而一至(百里争利非也三將軍皆為擒也強弱不復相待率十有一人至軍也罷音疲)五十
里而争利則蹷上將軍其法以半至(蹷猶挫也前軍之將以為敵所蹷敗)
三十里而争利則三分之二至(道近至者多故無死敗古者用師日行三十里)
(步騎相須今走而趨利三分之二至)以是知軍争之難
兵機務速
後漢末荀攸從曹公征吕布至下邳布敗固守攻之不
拔連戰士卒疲曹公欲還攸與郭嘉說公曰吕布勇而
無謀今三戰皆北其銳氣衰三軍以將為主主衰則軍
無奮意且布之謀主陳官有智而遲今及布氣之未復
宫謀之未定進急攻之布可拔也乃引沂泗水灌城城
潰生擒布蜀將諸葛亮伐魏魏將司馬宣王郭淮等
禦亮張郃勸宣王分軍往雍郿(音眉)為後鎮宣王曰料前
軍能獨當之者將軍言是也若不能當而分為前後此
楚之三軍所以為黥布擒也遂進軍隃麋亮聞大軍且
至乃自帥衆將芟上邽(古攜反)之麥諸將皆懼宣王曰亮
慮多决少安營自固然後芟麥吾得二日兼行足矣於
是卷甲晨夜赴之亮覩塵而遁宣王曰吾倍道疲勞此
曉兵者之所忌也亮不敢據渭水此易與耳進次漢陽
與亮相遇宣王列陣以待之使將牛金輕騎餌之兵纔
接而亮退蜀將孟逹之降魏也魏朝以逹領新城太
守假節逹於是連吳固蜀潜圖中國謀洩將舉兵司馬
宣王秉政恐達速發以書安之紿(音殆)逹逹得書猶豫不
决宣王乃潜軍進討諸將皆言達與二賊交搆宜審察
而後動宣王曰達無信義此其相疑之時也當及其未
定往决之乃倍道兼行八日到其城下吳蜀各遣其將
向西城安橋木蘭寨以救達宣王分諸將以拒之初逹
與諸葛亮書曰宛去洛八百里去吳千二百里聞吾舉
事當表上天子比相反復一月間也則吾城已固諸軍
足辦所在深險司馬公必不自來諸將來吾無患矣及
兵到達又告亮曰吾舉事八日而兵至城下何其神速
也上庸城三面阻水達於城外為水柵以自固宣王度
水破其柵直造城下八道攻之旬有六日達甥劉賢將
李輔等開門出降遂斬達十六國後秦姚萇與苻登
相持萇將荀曜據逆萬堡密引苻登萇與登戰敗於馬
頭原收衆復戰姚碩德謂諸將曰上愼於輕戰每欲以
計取之今戰既失利而更逼賊必有由也萇聞而謂碩
德曰登用兵遲緩不識虚實今輕兵直進逕據吾東必
荀曜竪子與之連結也事久變成其禍難測所以速戰
者欲使竪子謀之未就好之未深散敗其事耳果大敗
之姚萇與苻登相持未解登將魏褐飛自稱大將軍
衝天王率氐胡萬人攻萇將姚當於杏城萇將雷惡地
叛應褐飛攻萇將姚漢得於李潤萇議將討之羣臣咸
曰陛下不憂六十里苻登乃憂六百里褐飛萇曰登非
可卒殄吾城亦非登所能卒圖惡地多智非常人也南
引褐飛東結董咸甘言美說以成姦謀若得杏城李潤
惡地據之控制遠近相為羽翼長安東北非復吾有於
是潜軍赴之萇時衆不滿二千褐飛惡地衆至數萬氐
胡赴之者首尾不絶萇每見一軍至輒有喜色羣下怪
而問之萇曰今同惡相濟皆來會集吾得乘勝席卷一
舉而覆其巢穴東北無復餘也褐飛等以萇兵少盡數
來攻萇固壘不戰示之以弱潜遣子崇率騎數百出其
不意以乘其後褐飛兵擾亂萇遣將王超等率步騎擊
之褐飛衆大潰斬褐飛惡地請降萇待之如初東魏
荆州刺史辛纂據穰城西魏將楊忠從獨孤信討之纂
迎戰敗退走信令忠為前驅馳至其城叱門者曰今大
軍已至城中有應爾等求活何不避走門者盡散忠乘
城而入彎弓大呼纂兵衛百餘人莫之敢禦遂斬纂以
徇城中懾伏隋末高祖義師發太原次靈石縣賈胡
堡隋將宋老生率精兵二萬屯霍邑以拒之會久雨糧
盡與長史裴寂及諸將議曰宋老生屯霍邑屈突通鎮
河東二人同心非造次可進欲且還太原以圖後舉太
宗曰本興大義以救蒼生當須先入咸陽號令天下今
遇小敵便即班師將恐義徒一朝解體還守太原一城
之地此為賊爾何以自全高祖乃止太宗引師赴霍邑
遂平老生大唐武德中太宗征薛仁杲其將宋羅㬋
來拒大破於淺水原因率左右二十餘騎追奔直趣折
(思歴反)墌(乏恕反)以乘之仁杲列陣城下太宗據涇水以臨
賊賊徒氣阻無敢進戰其驍將渾翰等數人臨陣來降
請還取馬太宗縦遣之於是各乘良馬須臾並至仁杲
大懼嬰城自守太宗具知賊中虚實將夕大軍繼至四
面合圍因縦辯士諭以禍福仁杲遂開門降既而諸將
奉賀因問曰始大王野戰破賊其主尚保堅城王無攻
具輕騎騰逐不待步兵徑薄城下咸疑不尅而竟下之
何也太宗曰此以權道迫之使其計不暇以發故尅也
羅㬋恃往前之勝兼復養銳日久見吾不出意在相輕
今喜吾出悉兵來戰吾雖破之擒殺盖少若不急躡遠
走投城仁杲收而撫之則便未可盡矣且其兵衆皆隴
西人一敗被追不及廻顧散歸隴外則折墌自虚我軍
隨而廹之所以懼而降也此可成算諸君盡不見也
武太后初徐敬業舉兵於江都稱匡復皇家以盩厔尉
魏思溫為謀主問計於思溫對曰明公既以太后幽縶
少主志在匡復兵貴拙速但宜早度淮北親率大衆直
入東都山東將士知公有勤王之舉必以死從此則指
日刻期天下必定敬業將從其策薛璋又說曰金陵之
地王氣已見宜早應之兼有大江設險足可以自固請
且攻取常潤等州以為王霸之業然後率兵北上鼓行
而前此則退有所歸進無不利實為良算也敬業以為
然乃自率兵四千人南渡以擊潤州思溫密謂杜求仁
曰兵勢宜合不可分今敬業不知并力度淮率山東之
衆以取洛陽必是無能成事命也可知敬業尋以悔之
所以遂敗衛公李靖兵法曰用兵上神戰貴其速簡
練士卒申眀號令曉其目以麾幟習其耳以鼓金嚴賞
罰以誡之重芻豢以養之浚溝塹以防之指山川以導
之召才能以任之述竒正以教之如此則雖敵人有雷
電之疾而我亦有所待也若兵無先備則不應卒卒不
應則失於機失於機則後於事後於事則不制勝而軍
覆矣故吕氏春秋云凡兵者欲急捷所以一决取勝不
可久而用之矣或曰兵之情雖主速乘人之不及然敵
將多謀戎卒輯睦令行禁止兵利甲堅氣銳而嚴力全
而勁豈可速而犯之邪答曰若此則當卷迹蔵聲蓄盈
待竭避其鋒勢與之持久安可犯之哉廉頗之拒白起
守而不戰宣王之抗武侯抑而不進是也
掩襲
後漢末廬江太守劉勲理皖城(今同安郡)恃兵強士勇横於
江淮之間無出其右者孫策惡之時已有江左自領會
稽太守使人卑辭厚幣而說之曰海昏上繚宗人數欺
下國患之有年矣擊之路由不便幸因將軍神武而臨
之且上繚國富廩實吳娃越姬充於後庭明珠大貝被
於帑蔵取之可以資軍雖蜀郡成都金碧之府未能過
也策願舉敝邑躬率士卒以為外援勲然之劉曄諫曰
上繚雖小而城堅池深守之則易攻之則難不可旬日
而拔也且兵見疲於外而國虚於内孫策多謀而善用
兵乘虛襲我將何禦之而將軍進屈於敵退無所歸羝
(音低)羊觸藩羸(力為反)其角不能退不能遂其在兹乎勲不
從遂大興師伐上繚其廬江果為策所襲勲窮蹙遂奔
於曹公後漢末袁紹將許攸降曹公言曰今袁氏輜
重有萬餘兩屯軍無嚴備今以輕兵襲之不慮而至燔
其積聚不過三日袁氏自敗公大喜選精銳步騎皆用
袁氏軍旗幟銜枚縛馬口夜從間道出人把束蕘薪所
歴道有問者曰何之曰袁公恐曹操掠抄後軍還兵以
益備聞者信以為然皆自若既至圍屯大放火營中驚
亂大破之盡燔其糧榖寳貨紹故敗後漢末蜀將關
侯遣糜芳守南郡侯領兵圍樊吳主遣將吕蒙屯陸口
蒙外倍修恩厚與關侯結好侯多留兵備南郡恐蒙有
變蒙上疏曰侯討樊而多留兵必恐蒙圖其後故也蒙
常有病乞分衆還建業以理病為名侯聞之必徹備徐
以大軍泝江馳上襲其空虚則南郡可下而侯易擒耳
吳主然之蒙遂稱病而還建業侯果稍撤備而悉衆赴
樊城蒙遂發兵逆流而上伏甲於舟使更衣為商人以
理征棹達曙兼行過侯所置屯戍輒縛之侯遂失驚師
次於南郡襲奪其城侯吏士攻樊城未下聞城已陷而
家属無恙見待甚於平時無復鬭心稍稍而散侯竟為
吳師所擒荆州遂平東晉末宋武帝秉政劉毅為荆
州刺史每多異同之議裕率兵討之遣禆將王鎮惡先
襲至豫章口豫章口去江陵城二十里自鎮惡進路揚
聲劉蕃上先是毅稱病表請從弟兖州刺史蕃為副毅
謂為信然不知見襲鎮惡自豫章口捨船步上小將蒯
恩軍在前鎮惡次之舸留一二士(卒之次者)對舸岸上竪六
七旗每旗下安一鼓語所留人計我將至城便長嚴令
後有大軍狀又分隊在後令燒江津船艦鎮惡逕前襲
城語前軍若有問者但云劉兖州至津戍及百姓皆言
劉蕃實上晏然不疑未至城五六里逢毅親將朱顯之
與十許騎步從者數十欲出江津問是何人答曰劉兖
州至顯之馳前問蕃在所答云在後顯之既至畢後不
見蕃而見軍人擔彭排戰具不入又遥見江津船艦已
被焚燒煙焰漲天而鼓嚴之聲甚盛知非蕃上便躍馬
馳去告毅外有大軍似從下上垂已至城江津悉被火
燒矣行命閉諸城門鎮惡亦馳進軍人緣城得入門猶
未及下關因得大開城東門大城内毅凡有八隊餘已
得戒嚴蒯恩入東門便北廻擊射堂前軍攻金城西門
鎮惡入東門便直西擊金城西門軍分攻金城南門毅
金城内東從舊將士猶有六隊千餘人食時就鬭至中
晡西入退散及歸降略盡鎮惡入城便因風放火燒大
城南門及東門金城内亦未信裕自來鎮惡至軍人與
毅東來將士或有是父兄子弟中表親者鎮惡因命鬭
且共語衆並知劉裕自來人情離懈一更許廳事前陣
散潰毅左右兵猶閉東西閤拒戰鎮惡慮暗夜自相傷
犯乃引軍出繞金城開其南面以退毅慮南有伏兵三
更中率左右三百許人開北門突出城於佛寺自縊死
大唐高宗遣將薛仁貴郭待封等伐吐蕃大非川將
進赴烏海仁貴謂待封曰烏海險遠車行艱澁若引輜
重將失事機又破賊即廻不煩轉運彼多瘴癘無宜久
留大非川嶺上寬平足堪置柵可留二萬人作兩柵輜
重並留柵内吾等輕銳倍道掩其未整即撲滅之矣仁
貴遂率衆先行至河口遇賊擊破之斬獲甚衆收其牛
羊萬餘頭
甘言厚幣乘懈襲之
東晉初石勒偽推奉晉幽州刺史王浚浚不疑勒於是
輕騎襲幽州以火宵行至易水浚督護孫緯馳遣白浚
引軍拒勒浚將佐咸請出擊勒浚怒曰石勒來正欲奉
戴我也敢言擊者斬乃命設饗以待之勒晨至薊叱門
者開門疑有伏兵先驅牛畜數千頭聲言上禮實欲填
諸街巷使兵不得發浚乃懼或坐或起勒入城升其廳
事命甲士執浚立之於前數其罪惡而誅之遂陷幽州
梁末侯景反陷建業高州刺史李遷仕據大臯圖逆
召高梁太守馮寳寳欲往其妻洗氏止之曰刺史無故
不合召太守此詐君欲為反耳頃者京師危廹羽檄徵
兵徧於郡縣刺史稱疾不赴繕甲訓兵今已備矣而更
召君往必見留追君兵衆此意可知矣魚不可脱於泉
願且勿行遣使譎之曰身疾篤請遣妻傳意并送土物
以省之彼聞喜必無防為君取之如反掌耳寳從之於
是洗氏將千人皆蔵短兵步擔雜物唱言琛貨先書報
遷仕曰太守馮寳疾篤謹令妻洗氏𫝊啟并奉土貢以
資軍費遷仕大悦出迎洗氏因釋擔出刃大破之遷仕
脱身而遁洗氏入據其州盡收其衆
通典卷一百五十四
