通典卷一百五
唐京兆杜佑君卿纂
禮六十五凶二十七
喪禮雜制
周制服術有六一曰親親二曰尊尊三曰名四曰出入
五曰長幼六曰從服(術道也親親父母為首尊尊君為首名世母叔母之属也出入女子)
(之嫁者及在室者也長幼成人及殤者也從服若夫為妻之父母妻為夫之黨服)從服有六有
屬從(子為母之黨服)有徒從(臣為君之黨服)有從有服而無服(公之子為妻之)
(父母)有從無服而有服(公子之妻為公子之外兄弟)有從重而輕(夫為妻之)
(父母)有從輕而重(公子之妻為其皇姑)徒從者所從亡則已(謂若為君母之)
(父母昆弟從母)屬從者所從雖沒也服(謂若自為已之母黨)自仁率親等
而上之至扵祖名曰輕自義率祖順而下之至扵禰名
曰重一輕一重其義然也(自猶用也率循也用恩則父母重而祖輕用義則祖重而)
(父母輕恩重者為之三年義重者為之齊縗)喪冠條属以别吉凶三年之練
冠亦條属皆右縫(别吉凶者吉冠不條属也條属者通屈一條繩若布為武垂下為纓属之)
(冠象太古喪事略也吉冠則纓武異制焉右縫右辟而縫之)小功以下左縫(左縫象吉輕也)
緦冠澡纓(有事其布以緦為纓)大功以上散帶(大功以上縗重初而散之小功緦輕)
(初而絞之)女子適人者為其父母婦為舅姑惡笄有首以髽
卒哭子折笄首布總(言以髽則髽有著笄者明矣)筓有首者惡笄之
有首也惡笄者櫛笄也折笄首者折吉笄之首也吉笄
者象笄也何以言子折笄首而不言婦終之也(櫛笄以櫛木為)
(笄或曰榛笄有首者若今時刻鏤擿頭矣卒哭而喪之大事畢女子子可以歸扵夫家而著吉笄折其首者為)
(其太飾吉笄尊變其尊者婦人之義㩀在夫家宜言婦終之也者終子之恩扵父母也擿音地的反)妾為
女君君之長子惡笄有首布總主妾之喪則自祔至扵
練祥皆使其子主之其殯祭不扵正室(祔自為之以其祭扵祖廟)國
禁哭則止朝夕之奠即位自因也(禁哭謂大祭祀時也雖不哭猶朝夕奠自)
(因用故事)適墓不登壠不歌(為不敬也壠冢也墓塋域也不歌非樂所)助葬必執
紼(紼引車索)臨喪不笑(宜有哀容)見柩不歌入臨不翔鄰有喪舂
不相(相送杵聲)里有殯不巷歌哭日不歌(哀未忘)送喪不由徑
送葬不避塗潦(所哀在此)居喪未葬讀喪禮既葬讀祭禮喪
止復常(謂已除喪)讀樂章君子已孤不更名(重本也)已孤暴貴
不為父作諡(子事父無貴賤)居喪不言樂祭祀不言凶(非其時也)喪
食雖惡必充饑饑而廢事非禮也飽而忘哀亦非禮也
視不眀聽不聪行不正不知哀君子病之故有病飲酒
食肉五十不致毁六十不毁七十飲酒食肉皆為疑死
(病猶憂也疑猶恐也)有服人召之食不往大功以下既葬適人人
食之其黨也食之非其黨也弗食(黨猶親)功縗食莱果飲
水漿無鹽酪不能食鹽酪可也(功縗齊斬之末)孔子曰身有瘍
則浴首有創則沐病則飲酒食肉毁瘠為病君子弗為
也毁而死君子謂之無子(毁而死是不重親也)孔子曰小功以上
非虞祔練祥無沐浴(言不有飾事則不沐浴也)齊縗之喪既葬人請
見之則見不請見人小功請見人可也大功不以執䞇
唯父母之喪不避涕泣而見人(言重喪不行求見人来求見可見也不避涕泣)
(言至哀無飾)三年之喪祥而從政周之喪卒哭而從政九月
之喪既葬而從政小功緦麻之喪既殯而從政(以王制言之此)
(謂庶人也從政從為政者教令謂徭役也)曾申問扵曾子曰哭父母有常聲
乎曰中路嬰兒失其母焉何常聲之有(所謂哭不偯也)孔子曰
拜而後稽顙頽乎其順也(此殷之喪拜也順者先拜賓順扵事)稽顙而後
拜頎乎其至也(此周之喪拜也至者先觸地無容哀之至也頎音懇)三年之喪吾
從其至者(重者尚哀戚也自周以下如殷可也)大功廢業或曰大功誦可
也(許其口習故也)小功不為位也者是委巷之禮也(譏之也位謂以親疎)
(序列哭也委巷猶街里委曲所為也)子思之哭嫂也為位(善之也禮嫂無服)曾子
曰居喪有疾食肉飲酒必有草木之滋焉(增以香味為其疾不嗜食)
以為薑桂之謂也高子皋之執親之喪也(子皐孔子弟子名柴)泣
血三年(言泣無聲如出血也)未嘗見齒(言笑之微)君子以為難孔子在
衛有送葬者而夫子觀之曰善哉為喪乎足以為灋矣
小子識之子貢曰夫子何善爾曰其往也如慕其反也
如疑(慕謂小兒随父母啼呼也疑者哀親之在彼如不欲還然識音志)子貢曰豈若速
反而虞乎孔子曰小子識之我未之能行也(哀戚夲也祭祀末也)
孔子與門人立拱而尚右二三子亦尚右(傚孔子也)孔子曰
二三子之嗜學也我有姊之喪故也二三子皆尚左(復止)
(也喪尚右右隂也吉尚左左陽也)弁人有其母死而孺子泣者(言聲無節)孔
子曰哀則哀矣(此誠哀也)而難為繼也(失節之中)夫禮為可𫝊也
為可繼也故哭踊有節子思之母死扵衛(子思孔子孫伯魚之子也)
(伯魚卒其妻嫁扵衛)柳若曰子聖人之後也四方扵子乎觀禮子
盍慎諸(柳若衛人也見子思欲為嫁母服恐其失禮故戒之)子思曰吾何慎哉吾
聞之有其禮無其財君子弗行也(謂時可行而財不足以備禮)有其
禮有其財無其時君子弗行也吾何慎哉(謂財足以備禮而時不得)
(行也喪之禮如子贈禭之属不逾主人也)季武子寢疾蟜固不說齊縗而入
見曰斯道也將亡矣士唯公門說齊縗(季武子魯大夫季孫宿也世為)
(上卿強且專政國人事之如君蟜固能守禮不畏之矯其俗之失禮也道猶禮也說音吐活反蟜音居沼反魯)
(之逹禮者也)國昭子之母死問扵子張曰葬及墓男子婦人
安位(國昭子齊大夫)子張曰司徒敬子之喪夫子相男子西鄉
婦人東鄉(夹羡道為位也)曰噫毋(噫弗悟之聲母禁止辭也毋音無)曰我喪也
斯沾(斯盡也沾讀曰覘視也國昭子自謂齊之大夫家有事人盡視之欲人觀之法其所為斯音賜)爾
專之賓為賓焉主為王焉(專猶司也時子張相)婦人從男子皆西
鄊(非也)季康子之母死陳䙝衣(䙝衣非上服陳之將以斂)敬姜曰婦人
不飾不敢見舅姑將有四方之賓来䙝衣何為陳扵斯
命徹之(言四方之賓嚴扵舅姑也敬姜者康子從祖母)子路曰傷哉貧也生無
以為養死無以為禮孔子曰啜菽飲水盡其歡斯之謂
孝斂手足形還葬而無槨稱其財斯之謂禮(還疾也謂不及其日)
(月也)子路去魯謂顔回曰何以贈我(贈送也)曰吾聞之也去
國則哭扵墓而後行反其國不哭展墓而入(無君事主扵孝也展)
(省視也)又謂子路曰何以處我(處猶安也)子路曰吾聞之也過
墓則式過祀則下(居者主扵敬也)有焚先人之室則三日哭(謂人)
(燒其宗廟也哭者哀精神之有虧傷)故曰新宫火亦三日哭(火人火也新宫火在魯成)
(三年)子思曰喪三日而殯凡附扵身者必誠必信勿之有
悔焉耳矣(言其日月欲其盡心脩備之附扵身謂衣衾也)曾子問曰君薨既殯
而臣有父母之喪則如之何孔子曰歸居扵家有殷事
則之君所朝夕否(居家者因其哀後隆扵父母也殷事朔望薦新之奠也)曰君既
啟而臣有父母之喪則如之何孔子曰歸哭而反送君
(言反送君則既葬而歸也歸哭者服君服而歸不敢私服)曰君未殯而臣有父母之
喪則如之何孔子曰歸殯反扵君所有殷事則歸朝夕
否(其哀雑主扵君)大夫室老行事士則子孫行事(大夫士其在君所之時則)
(攝其事也)大夫内子有殷事亦之君所朝夕否(謂夫之君既殯而有舅姑)
(之喪者内子大夫嫡妻也妻為夫之君如婦為舅姑服齊縗)曾子問曰大功之喪可
以與扵饋奠之事乎(饋奠在殯時也)孔子曰豈大功耳自斬縗
以下皆可禮也曾子曰不以輕服而重相為乎(怪以重服而為)
(人執事也)孔子曰非此之謂也(非謂為人謂扵其所為服)天子諸侯之喪
斬縗者奠(為君服者皆斬縗唯主人不奠)大夫齊縗者奠(服斬縗者不奠避正君也)
(齊縗者其兄弟)士則朋友奠不足則取扵大功以下者不足則
反之(服齊縗者不奠避大夫也言不足者謂殷奠時)曾子問曰小功可以與扵
祭乎(謂既虞卒哭時)孔子曰何必小功耳自斬縗以下與祭禮
也曾子曰不以輕喪而重祭乎(怪使重者執事)孔子曰天子諸
侯之喪祭也不斬縗者不與祭大夫齊縗者與祭士祭
不足則取諸兄弟大功以下者曾子問曰相識有喪服
可以與扵祭乎(問已有喪服可以助所識者祭否)孔子曰緦不祭又何
助扵人曾子問曰廢喪服可以與扵饋奠之事乎(謂新除喪)
(服也)孔子曰說縗與奠非禮也(執事扵人之神為其忘哀故也)以儐相可
也父有服宫中子不與扵樂母有服聲聞焉不舉樂妻
有服不舉樂扵其側(宫中子與父同宫者也禮命士以上父子異宫不與者謂出行見之)
(不得觀也)大功將至避琴瑟小功至不絶樂姑姊妹其夫死
而夫黨無兄弟使夫之族人主喪妻之黨雖親弗主(此謂)
(姑姊妹無子寡而死也夫黨無兄弟無緦之親也其主喪不使妻之親而使族人婦人外成主必宜得夫類也)
夫若無族矣則前後家東西家無有則里尹主之(喪無無主)
(也里尹閭胥里宰之属也)或曰主之而祔扵夫之黨(妻之黨自主之非也夫之黨其)
(祖姑也)初貞觀中吕才為太常博士與諸隂陽學者十
餘人撰隂陽書凡五十三卷并舊書行者三十七卷詔
頒下之才病其有穿鑿拘忌者故著論曰易曰上古穴
居而野處後代聖人易之以宫室盖取諸大壮逮扵殷
周之際乃有卜擇之文故詩稱相其隂陽書云卜惟洛
食此則卜擇吉凶其来尚矣至扵近代師巫更加五姓
之說言五姓者謂宫商角徵羽天下萬姓悉総配之行
事吉凶依此為灋至如張王等為商武庾等為羽欲以
同韻相求及其以柳姓為宫以趙姓為角又非四聲相
管其間亦有同是一姓分属宫商復有複姓數字徵羽
不别騐扵經典夲無斯說諸隂陽書亦無此語直是野
俗口𫝊竟無所出之處唯按堪輿經云黃帝對扵天老
乃有五姓之言且黃帝之時不過姬姜數姓暨扵後代
賜族者多至如管蔡郕霍魯衛毛聃郜雍曺滕畢原酆
郇並是姬姓子孔殷宋華向蕭亳皇甫並是子姓苗裔
自餘諸國准例皆然因邑授官分枝布葉未知此等諸
姓是誰配屬宫商又檢春秋以陳衛及秦並同水族齊
鄭及宋皆為火姓或承所出之祖或繫所属之星或取
所居之地亦非宫商角徵共相管攝此則事不稽古義
理乖僻者也又叙祿命曰謹按史記宋忠賈誼司馬季
主云夫卜筮高談祿命以悦人心矯言禍福以盡人財
又按王充論衡云見骨體而知命禄此則命禄之書行
之久矣多言或中人乃信之今更研尋夲非實錄但以
積善餘慶不假建禄之吉積惡餘殃豈由劫殺之災皇
天無親常與善人福之所應其猶影響故有夏多罪天
命勦絶宋景修德妖孛夜移學也祿在其中豈得生當
建命武王憂勤損夀不聞月值空亡長平坑卒未聞共
犯三刑南陽貴士何必俱當六合歷陽成湖非獨河魁
之上蜀郡炎燎豈由災厄之下今時亦有同建祿而貴
賤懸殊共命胎而夭夀更異按春秋魯桓公六年九月
魯莊公生今按長歷莊公生當乙亥之歲建申之月以
此推之莊公乃當祿之空亡依祿命書灋合貧賤又犯
勾絞六害背驛馬生身尅驛馬三刑當此生者並無官
爵火命七月生當病鄉為人尫弱身合矬陋今按齊詩
譏莊公猗嗟昌兮頎若長兮美目揚兮巧趨蹌兮唯有
向命一條灋當長夀依檢春秋莊公薨時計年四十五
矣此則祿命不騐一也又按史記秦莊襄王四十八年
始皇帝生宋忠注云因正月生為此名政依檢襄王四
十八年歲壬寅此年正月生者命當背祿灋無官爵假
得六合奴婢尚少始皇又當破驛馬生驛馬三刑身尅
驛馬灋當望官不到金命正月生當絶下絶下為人無
始有終老而彌吉今驗史記始皇乃是有始無終老而
彌凶唯建命生灋合長夀計其崩時不過五十祿命不
騐二也檢漢武故事帝以乙酉歲七月七日平明時生
亦當祿空亡下灋主無官爵雖向驛馬尚隔四辰依祿
命灋少無官爵老而方盛今騐漢書帝即位年始十六
末年以後戶口減半祿命不騐三也又檢後魏書云孝
文帝皇興元年八月生今按長歷其年歲在丁未以此
推之孝文背祿背命并驛馬三刑身尅驛馬依檢祿命
書灋無官爵命當父死中生灋當生不見父今檢魏書
孝文身受其父之禪禮云嗣王位定在扵初喪踰年之
後方始正號是以天子無父事三老也孝文受禪異扵
常禮躬為天子以事其親而祿命倒云不合見父祿命
不騐四也又按沈約宋書云宋高祖癸亥三月生依此
而推祿之與命並當空亡依祿命書灋無官爵又當扵
墓中生唯宜嫡子假有次子灋當早卒今騐宋書高祖
長子先被簒殺次子義崇享國多年高祖又當祿命墓
下生灋得嫡孫財祿今檢宋書其孫劉劭劉濬並為簒
逆幾失宗祧祿命不騐五也叙葬書曰易曰古之葬者
厚衣之以薪葬之中野不封不樹喪期無數後世聖人
易之以棺槨盖取諸大過禮云葬者蔵也欲使人不見
之然孝經云卜其宅兆而安厝之以其復土事畢長為
感慕之所窀穸禮終永作䰟神之宅朝市遷變豈得先
測於將来泉石交侵不可先知扵地下是以謀及龜筮
庶無後艱斯乃備扵慎終之禮曾無吉凶之義暨扵近
代以来加之隂陽葬灋或選年月便利或量墓田遠近
一事失所禍及生人巫者利其貨賄莫不擅加利害遂
令葬書一術乃有百二十家各說吉凶拘而多忌且天
覆地載乾坤之理備焉一剛一柔消息之義詳矣成扵
晝夜之道感扵男女之化三光運扵上四氣通扵下斯
乃隂陽之大經不可失之扵斯須也至扵喪葬之吉凶
乃附此為妖妄𫝊云王者七日而殯七月而葬諸侯五
日而殯五月而葬大夫經時而葬士則踰月而已此則
貴賤不同禮亦異數欲使同盟同軌赴弔有期量事制
宜遂為常式灋既一定不得違之故先期而葬謂之不
懷後期而不葬譏之殆禮此則葬有定期不擇年月一
也春秋又云丁巳葬定公雨不克葬至扵戊午襄事禮
經善之(襄成也雨而成事若汲汲扵欲葬)禮記云卜葬先遠日盖選月
終之日所以避不懷也今檢葬書以己亥之日用葬最
凶謹按春秋之際此日葬者凡有二十餘件此則葬不
擇日二也禮記又曰周尚赤大事用平旦殷尚白大事
用日中夏尚黑大事用昏時鄭玄注云大事者何謂喪
葬也此則直取當代所尚不擇時之早晚春秋又云鄭
卿子産及子太叔葬鄭簡公扵時司墓大夫室當葬路
若壊其室即平眀而堋不壊其室即日中而堋子産不
欲壊室欲待日中子太叔云若至日中而堋恐久勞諸
侯大夫来會葬者然子産既云博物君子太叔乃為諸
侯之選國之大事無過喪葬必若義有吉凶斯等豈得
不用今乃不問時之得失唯論人事可否曾子問曰葬
逢日蝕舍扵路左待眀而行所以備非常也若依葬書
多用乾艮二時並近半夜此即反與禮違今檢禮𫝊葬
不擇時三也葬書云富貴官祿皆由安葬所致夀命延
促亦由墳壠所招然今按孝經云立身行道揚名扵後
世以顯父母易曰聖人之大寳曰位何以守位曰仁是
以日慎一日則澤及扵無疆苟德不逮而人無援以此
則非由安葬吉凶而論福祚延促臧孫有後扵魯不關
葬得吉日若敖絶祀扵荆不由遷厝失所此則安葬吉
凶不可信用其義四也今之喪葬吉凶皆依五姓便利
古之葬者並在國都之扗兆域既有常所何取姓墓之
義趙氏之葬並在九原漢之山陵散在諸處上利下利
蔑爾不論大墓小墓其義安在及其子孫富貴不絶或
與三代同風或分六國而王此則五姓之義大無稽古
吉凶之理何從而生其義五也且人臣名位進退何常
亦有初賤而後貴亦有始泰而終否是以子文三已令
尹展禽三黜士師卜筮一定更不廽改墓塜既成曾不
革易何因名位無時暫安故知官爵弘之在人不由安
葬所致其義六也野俗無識皆信葬書筮者誑其吉凶
愚人因而僥倖遂使擗踊之際擇葬地而希官品荼毒
之秋選葬時以窺財禄或云辰日不宜哭泣遂莞爾而
受弔問或云同属忌扵臨壙乃吉服不送其親聖人設
教豈其然也葬書敗俗一至扵斯其義七也
禮廢(周)
周制曾子問曰諸侯旅見天子入門不得終禮廢者幾
(旅衆)孔子曰四太廟火日食后之喪雨霑服失容則廢(太廟)
(始祖廟宗廟皆然主扵始祖廟也)諸侯相見揖讓入門不得終禮廢者
六天子崩太廟火日食后夫人之喪雨霑服失容則廢
(夫人君之夫人)天子嘗禘郊社五祀之祭簠簋既陳天子崩后
之喪則廢(既陳謂夙興陳饌牲器時也天子七祀言五者關中言之孔穎逹曰關通也按周法天子)
(七諸侯五大夫三今舉中五則兼上下)當祭而日食太廟火接祭而已矣
如牲至未殺則廢(接祭而已不迎尸也)諸侯之祭社稷俎豆既陳
聞天子崩后之喪君薨夫人之喪則廢大夫之祭鼎俎
既陳籩豆既設天子崩后之喪君薨夫人之喪君之太
廟火日食三年之喪齊縗大功皆廢外喪自齊縗以下
行也(齊縗異門則祭)其齊縗之祭也尸入三飯不侑酳不酢而
已矣大功酢而已矣小功緦室中之事而已矣(室中之事謂賓)
(長獻)士之所以異者緦不祭(然則士不得成禮者十一)所祭於死者無
服則祭(謂若舅舅之子從母昆弟)曾子問曰將冠子冠者至揖讓而
入聞齊縗大功之喪如之何(冠者賓及贊者)孔子曰内喪則廢
外喪則冠而不醴徹饌而埽即位而哭如冠者未至則
廢(内喪同門也不醴不醴子也其廢者喪成服因喪而冠)如將冠子而未及期日
而有齊縗大功小功之喪則因喪服而冠(廢吉禮而因喪冠俱成人)
(之服也及至也)除喪不改冠乎孔子曰天子賜諸侯大夫冕弁
服扵大廟歸設奠服賜服扵斯乎有冠醮無冠醴(酒為醮冠)
(禮醴重而醮輕此服賜服酌用酒尊賜也不醴眀不為改冠改冠當醴之)父歿而冠則已冠
埽地而祭扵禰已祭而見伯父叔父而後饗冠者(饗謂禮之)
通典卷一百五
