通典卷一百三十八
唐京兆杜佑君卿纂
禮九十八開元禮纂類三十三凶五
三品以上喪上(四品以下至庶人附)
初終
有疾丈夫婦人各齊於正寢北墉下東首(墉牆也東首順生氣)養
者男子婦人皆朝服齊親飲藥子先嘗之(嘗度其所堪)疾困
去故衣加新衣(為人来穢惡也)徹樂清掃内外(為賓客來問)分禱所
祀(盡孝子之情也五祀及所封境内名山大川四品五品祀中霤門戸竈行六品以下祀門及行)侍者
四人(六品以下俱四人也)坐持手足(為不能自屈伸内喪則婦人持之)遺言則書
之屬纊以候氣(纊新綿置於口鼻)氣絶廢牀寢於地(人始生在地庶其生)
(氣反也)主人啼餘皆哭(哀有深淺者)男子易以白布衣被髮徒
跣婦人青縑衣被髮不徒跣女子子亦然(父為長子為人後者為其)
(本生父母皆素冠不徒跣女子子嫁者髽六品以下内外皆著素服妻妾皆被髮徒跣女子子不徒跣出嫁者)
(髽出後人者為本生父母素服不徒跣主人主婦衣服無改男女随事設帷幛)齊縗以下丈夫
素冠婦人去首飾(謂齊縗婦人也)内外皆素服(素服謂有服者白布十五升無)
(服者不服列綵則常所素衣)主人坐於牀東啼踊無數衆主人在主
人之後兄弟之子以下又在其後俱西面南上哭妻坐
於牀西妾及女子子在妻之後哭踊無數兄弟之女以
下又在其後俱東面南上藉槀哭坐(六品以下又孫及兄弟孫在諸子之)
(後女孫及兄弟女孫在兄弟女子子之後服精麤為坐先後下准此)内外之際隔以行帷
(帷堂内門南北隔之)祖父以下於帷東北壁下南面西上祖母以
下於帷西北壁下南面東上皆舒席坐哭(六品以下為嫡子三年者)
(則草薦)外姻丈夫於戸外之東北面西上婦人於主婦西
南北面東上皆舒席坐哭(若含窄則宗親丈夫在戸外之東北面西上外姻丈夫在)
(戸外之西北面東上)諸内喪則尊行丈夫外親丈夫席位於前堂
若戸外之左右俱南面宗親戸東西上外親戸西東上
凡喪位皆以服精麤為序國官位於門内之東重行北
面以西為上俱衺巾帕頭舒槀薦坐参佐位於門内之
西重行北面以東為上俱素服舒席坐哭(自國官以下六品以下無)
斬縗三日不食齊縗二日不食大功一日不食小功緦
麻再不食
復(始死則復)
復於正寢復者三人(復謂招魂復魄四品五品則二人)皆常服以死者
之上服左荷之升自前東霤(六品以下則升自前東榮榮屋翼也)當屋履
危北面西上(危棟)左執領右執腰招以左每招長聲呼某
復(男子皆稱字及伯仲婦人稱姓其復者人數依其夫也六品以下男子稱名)三呼而止以
衣投於前承之以箧(六品以下以箱)升自阼階入以覆尸(若得魂魄)
(返然)復者徹舍西北厞降自後西(不由前降不以虚返因徹西北厞若云此室凶)
(不可居然自是行死事所徹厞之薪以充煑沐六品以下西榮餘同)復衣不以襲斂(浴則去之)
乃設牀
設牀
設牀於室戸内之西去脚舒簟設枕施幄(六品以下不施幄)去
裙遷尸於牀南首覆用斂衾去死衣(斂衾大斂所用之衾黃表素裏也死)
(衣病時所加新衣)楔齒用角柶(為將含也)綴足以燕几校在南(綴猶拘也)
(校几脛也尸南首几脛在南以拘之則不使辟戾)侍者坐持之其内外哭位如
始死之儀乃奠
奠(六品以下於含而後奠文與此同)
奠以脯醢酒用吉器無巾柶升自阼階奠於尸東當腢
(鬼神無象故設奠以依憑)内喪内贊者皆受於戸外而設之(凡内喪皆内贊)
(者行事)既奠贊者降出帷堂(初氣絶室内随事設帷至此事小訖故設帷堂若有赴者)
(遣赴赴禮合在此下含篇後為與勅使弔篇宜相近故列在後也)
沐浴(自沐浴下至設重其事皆可同時而興)
掌事者掘塪於階閒近西南其廣尺長二尺深三尺南
其壤為塊竈於西墻下東向以俟煮沐新盆盤瓶六䰛
(四品五品四䰛六品以下二䰛)皆濯之陳於西階下(新此器者重死事塊竈累土為竈盆)
(以盛水盤以承濡濯瓶以汲也䰛瓦甖受二升有蓋濯謂滌溉)沐巾一浴巾二用絺若
[絺-巾+ㄙ]實於笲(巾所以拭也浴巾二者上體下體異絺細葛[絺-巾+ㄙ]麤葛也笲竹器也)櫛實於箱
若簞浴衣實於箧(浴衣己浴所衣之衣其制今之眠帕也六品以下櫛及浴衣各實於箱)
皆具於西序下南上水淅稷米(六品以下淅粱米)取潘煮之又
汲為湯以俟浴以盆盛潘及沐盤升自西階授沐者執
潘及盤入主人皆出戸外(象平生沐浴子孫不在旁主人出而袒簀謂牀簀去席)
主人以下於戸東北面西上主婦以下皆於戸西北面
東上俱立哭其尊行者丈夫於主人之東北面西上婦
人於主婦之西北面東上俱坐哭婦人權幛以帷主人
以下既出及沐櫛(櫛梳)束髮用組栕用巾(栕晞也清也)浴則四
人(六品以下則二人)抗衾二人浴拭用巾栕用浴衣設牀於戸
東袵下莞上簟浴者舉尸易牀設枕翦髮斷爪如平常
鬚髮爪盛以小囊大斂内於棺楔齒之柶浴巾皆埋於
塪寘之著明衣衣裳以方巾覆面仍以大斂之衾覆之
訖内外入就位哭乃襲
襲
陳襲事於房内襲衣三稱(六品以下一稱)西領南上(朝服一稱常服二稱)
(凡陳衣者實之以箱篚承以席)明衣裳(今用生絹單衫)舄一(六品以下履一)帛巾一方
尺八寸充耳用白纊面衣用玄方尺纁裏組繋(六品以下裏亦)
(纁)握手用玄纁裏長尺一寸廣五寸削約於内旁寸著
以綿組繋(握手所握者面衣及手衣皆通餘色六品以下繋手衣一具)執服者陳襲
衣庶襚繼陳不用(庶衆也不用不襲也多陳之為榮少納之為實)將襲具牀席
於西階西内外皆出哭於戸外其位如浴時襲者以牀
升入設於尸東布枕席如初(自庶襚繼陳以下六品以下無)執服者陳
襲衣於席祝去巾(六品以下襲者去巾)加面衣設充耳著握手納
舄若履(凡衣死者左袵不組將襲辟奠既襲則設六品以下皆納履著手衣)既襲乃覆以
大斂之衾(始死時所覆衾)内外具入復位坐哭(諸尊者於卑幼之喪及嫂叔兄)
(弟娣姪婦哭朝晡之間非有事則休於别室)
含
贊者奉盤水及笲(笲竹器)飯用粱含用璧(四品五品用稷與璧六品以下)
(粱與貝)升堂含者盥手於戶外贊者沃盥含者洗粱璧(四品)
(五品洗稷璧六品以下洗粱貝)實於笲執以入祝從入北面(六品以下無祝從)
徹枕去楔受笲奠於尸東含者(六品以下主人含)坐於牀東西
面鑿巾(巾先覆面將含當口鑿之六品以下去巾)納飯含於尸口既含主人
復位楔齒之柶與沐巾同埋於坎(六品以下於此後用奠與上文同)
赴闕(六品以下無)
遣使赴於闕使者進立於西階東面南上主人詣使者
前北面曰臣某之父某官臣薨(若母若妻各随其稱四品以下言死餘同)謹
遣某官臣姓某奏聞訖再拜使者出主人哭入復位
勅使弔
使者公服入立於寢門外之西東面相者入告主人素
冠降自西階迎於寢門外見賓不哭先入立於門右北
面内外皆止哭開帷(帷堂之帷事畢則下之)使者入升立西階東
面進主人於階下北面使者稱有勅主人再拜使者宣
勅云某封位薨(無封者稱姓位四品五品云某封喪餘同)情以惻然如何不
淑主人哭拜稽顙内外皆哭使者出主人拜送於大門
外親故為使弔者既出易服入向尸立哭十數聲止降
出主人唯勅使出升降自西階(主人升降自西階者親始死未忍當主位)
銘(銘名旌也)
帛以絳廣充幅(四品以下廣終幅)長九尺韜杠(杠銘旌竿也杠之長准其絳也)
(王公以下杠為龍首四品五品幅長八尺龍首韜杠六品以下幅長六尺韜杠)書曰某官封之
柩(在棺曰柩婦人其夫有官封云某官封夫人姓之柩子有官封者云太夫人之柩郡縣君随其稱若無封)
(者云某姓官之柩六品以下亦如之)置於宇西階上
重
重木刊鑿之為懸孔也長八尺(四品五品長七尺六品以下六尺)横者
半之置於庭三分庭一在南以沐之米為粥實於䰛既
實以疎布蓋其口繋以竹䈼懸於重木覆用葦席北向
屈兩端交於後西端在上綴以竹䈼祝取銘置於重殯
堂前楹下夾以葦席簾門以布又設葦障於庭
陳小斂衣
小斂之禮以喪之明日各陳其斂衣一十九稱(無者各随所辦)
(六品以下服一稱於東房西領夏則衫)朝服一稱自餘皆常服陳於東序
(四品五品以下於東房)西領北上笏一凡斂非正色不入絺[絺-巾+ㄙ]不
入乃奠(將小斂又奠)
奠
饌於東堂下(凡奠器皆素六品以下籩豆無漆以下至虞祭其器同)瓦甒二實醴
及酒觶二(六品以下瓦甒一實酒觶一)角柶一(六品以下無)少牢及腊(六品)
(以下特牲)三俎籩豆各八(籩實鹽脯棗栗之屬也豆實醢醬虀菹之類也四品五品則籩豆各)
(六六品以下籩豆之數各二實亦如之)設盆盥於饌東布巾(為奠者設盥喪事略故無)
(洗)贊者辟脯醢之奠於尸牀西南乃斂
小斂
將小斂具牀席於堂西又設盆盥於西階之西如東方
(為舉尸者設盥)斂者盥訖與執服者以斂衣入主人以下少退
西面主婦以下少退東面内外俱哭斂者斂訖覆以夷
衾設牀於堂下西楹間袵下莞上簟(尸卧之席)有枕卒斂開
帷主人以下西面憑哭主婦以下東向憑哭俱南上(凡憑)
(尸父母先妻子後)訖退乃斂髮
斂髮
男子斂髮衺巾帕頭(六品以下則男子以衺巾束髮)女子斂髮而髽主
人以下立哭於尸東西面南上主婦以下坐哭於尸西
東面南上祖父母以下仍哭於位各如初外姻丈夫婦
人哭於位各如初斂者舉尸男女從奉之遷於堂仍覆
以夷衾(棺衣)哭位皆如室内
奠
贊者盥手奉饌至階豆去蓋籩俎去巾羃升奠於尸東
醴酒奠於饌南西上訖其俎祝受巾巾之(六品以下奉饌升奠於尸)
(東訖斂者受巾巾之)奠者徹襲奠自西階降出下帷内外俱坐有
國官僚佐者以官代哭無者以親疎為之夜則為燎於
庭厥明滅燎乃大斂
陳大斂衣
大斂之禮以小斂之明日其日夙興陳衣於序東三十
稱(無官各随所辦六品以下上服三稱西領南上)各具上服一稱西領南上自
餘皆常服冕具導簪纓在北内喪花釵衾一(衾以黃為表素為裏)
(六品以下朝服公服常服具各為一稱制用随所有)
奠
奠於堂東階下兩甒醴及酒(六品以下甒酒置於席)醴在南各加
勺(六品以下無)篚在東南肆(四品五品云東肆)實角觶二木柶一(六品)
(以下一籩一豆)豆在甒北籩次之牢饌如小斂籩豆俎皆羃以
功布有簟席素几功布巾在饌北掘殯塪於西階之上
(喪從外來者殯於西楹之間)乃斂
大斂
將大斂棺入内外皆止哭升棺於殯所棺中之具灰炭
枕席之類皆先設於棺内置棺訖内外皆哭熬八筐(熬所)
(以惑蚍蜉令不至棺旁四品五品則六筐六品以下則二筐)黍稷粱各二(六品以下無)皆
加魚蠟燭俟於饌東設盆盥於東階東南(六品以下設盆盥於饌西)
祝盥訖(六品以下掌事者盥於門外)升自阼階徹巾者授執巾執巾
者降待於阼階下祝盥(六品以下掌事者盥)贊者徹小斂之饌降
自西階設於序西南當西霤(六品以下西榮)如設於堂上(堂上謂尸)
(東凡奠設序西者事畢而去之)乃適於東階下新饌所帷堂内外皆少
退立哭御者斂丈夫加冠婦人加花釵覆以衾(六品以下御者)
(設覆以衾)斂訖開帷主人以下西面憑哭主婦以下東面憑
哭退復位次諸親憑哭斂者四人舉牀男女從奉之奉
尸斂於棺乃加蓋覆以夷衾内外皆復位如初設熬穀
首足各一筐旁各二筐(六品以下一筐)以木覆棺上乃塗之設
帟於殯上(帟柩上承塵)祝取銘置於殯(六品以下既殯設靈座於殯東)
奠
將奠執巾几席者升自阼階入設於室之西南隅東面
右几加以巾(四品以下升自阼階設於座右加以巾)贊者以饌升入室西
面設於席前(六品以下設於靈座前席上殯於外者施蓋訖設大斂之奠於殯東)祝受巾
巾俎(六品以下掌事者受巾)奠者降自西階以出下帷内外皆就
位哭如初既殯設靈座於下室西間東向施牀几案屏
幢服飾以時上膳羞及湯沐皆如平生當殷奠之日不
饋於下室(下室謂燕寢無下室者則設靈座於殯東朝夕進常食之具於靈前如平常也自當殷奠)
(之日以下六品以下無文)
廬次
將成服掌事者先為廬於殯堂東廊下(六品以下於牖下)近南
北戸設苫凷於廬内(諸子各一廬凡廬五品以上營之)齊縗於廬南累
墼為堊室俱北戸翦蒲為席不緣(父兄不次殯所各在其正寝之東為廬次)
(堊室祖為嫡孫居堊室有牀皆南面西出戸)父不為衆子次於外(於庶子略自若居寝)
大功於堊室之南張帷席以蒲小功緦麻於大功之南
設牀席以蒲婦人次於西房若殯後施下牀殯堂無房
者次於後若别室
成服
三日成服(皆除去死日數六品以下則并死日為三日)内外皆哭盡哀内外
俱降就次著縗服無服者仍素服相者引主人以下俱
杖(三日而後食杖而後能起衆子皆杖以病故也童子婦人不能病故不杖亦不居廬不著菲屨若嫡子雖)
(童亦杖幼不能自杖人代執之所謂當室杖者也自此以後唯嫡子及有爵之庶子皆得杖在位其庶子無爵)
(者杖於他所不杖在位凡正寝戸内曰室戸外曰堂虞杖不入室祔杖不升堂以今言之即廬靈堂戸之内外)
(也周人祔在卒哭今之百日也哀衰敬生故其杖不升靈寝當之堂前其縗服及杖皆致之於廬内應杖者朝)
(夕哭則杖之若孝子出無異適唯向殯及向墳墓而已遠則乘車近則使人代執杖六品以下則不著菲屨)
升立哭於殯東西向南上齊縗以下就位婦人升詣殯
西位若殯逼西壁婦人皆位於殯北南面東上(尊行者坐)内
外皆哭盡哀諸子孫就祖父及諸父前跪哭皆撫哭盡
哀就祖母前哭亦如之女子子對祖母及諸母哭遂就祖
父前哭如男子之儀唯諸父不撫之耳訖各復位伯叔
母以下就主婦哭亦如之(如遭親喪孝子荒迷三日而食及成服矣以尊卑内外聚)
(居哀哭)諸尊者降出還次主人以下降立於阼階下外姻
在南少退俱西面北上哭盡哀各還次闔戸小功以下
各還歸其家自成服之後諸尊者及婦人於諸親男女
之喪有事則哭於殯所無事有時須哭者或在正寢則
於北壁下舒席南面坐哭父母喪食粥朝米四合暮米
四合不能食粥以米為飯婦人皆以米為飯
朝夕哭奠(朝奠日出夕奠日入)
每日先具朝奠於東階下(瓦甒二實以醴及酒樿杓疏布羃角觶一木柶二籩一豆)
(一實以脯醢也六品以下瓦甒一實以酒素勺疏布羃籩一豆一實脯醢)内外夙興各縗服
(凡言縗服應杖者皆杖以下准此)男子就東階下位(若升哭於殯東也其位如始成服之)
(式)婦人升詣殯西位内外皆哭(凡朝夕哭皆開帷)質明堂事者
升自阼階入徹奠出置於序西南如殯東之儀又以朝
奠入至阼階豆去蓋籩甒去巾羃升阼階入設於室如
初執饌者出降自西階日出後少頃内外皆止哭各還
次朝夕之間主人及諸子妻妾女子子哭於其次無時
至夕内外俱就位哭徹朝奠進夕奠如初儀日入後内
外俱止哭各還次哭者出闔門自是以後至於啓殯每
朝夕如上儀既殯大功以下異門者歸於家
賓弔(親故同)
賓至掌次者引之次賓著素服相者入告内外縗服相
者引主人以下立哭於阼階下婦人升哭於殯西相者
引賓入立於庭北面西上為首者一人進當主人東面
立云如何不淑主人哭再拜稽顙為首者復北面位弔
者俱哭十餘舉聲相者引出少頃相者引主人以下各
還次
親故哭(五品以上無)
若有親故哭殯者内外俱升就殯堂位尊者坐(若賓敵體以上)
(賓初入則起賓坐亦坐賓起亦起)内外俱哭相者引賓入升堂立於殯
東西面南上尊者坐俱哭盡哀尊者起相者引出卑者
再拜訖乃就主人前稍南東北面執爵相者引以次出
(恩深者賓拜訖主哭盡哀或就孝子撫哭盡哀而出)少頃相者引主人以下降還
次
州縣官長弔
若刺史哭其所部主人設席於柩東西向刺史素服將
到相者引主人去杖立於門内之左北面刺史入升自
東階即座西向坐哭主人升就位哭刺史哭盡哀將起
主人降復階下位刺史降出主人拜送於大門外杖哭
而入
刺史遣使弔
若刺史遣使弔使者至掌次者引就次内外俱縗服主
人以下就階下位婦人入就堂上位内外俱哭使者素
服執書相者引入門而左立於階間東面使者致辭主
人拜稽顙相者引主人進詣使者前西面受書退復位
左右進受書主人拜送於位相者引使者出使者若自
入弔哭如上弔儀客出少頃内外止哭各就位
親故遣使致賻(六品以下無)
使者立於大門外之西東面從者以篚奉玄纁束帛立
於使者西南俱東面(凡賻通以貨財使者随執其物不限以玄纁)相者入告
主人立哭相者進主人前東面受命出詣使者前西面
曰敢請事使之從者以篚進詣使者前西向以授使者
退復位使者曰某封若某官(無官封者即稱某子)使某賻相者入
告出曰孤某須矣相者引使者入立於内門外之西東
面主人止哭使者少進東面曰某封若某官使某賻主
人哭再拜使者少進坐委之興復位掌事者進坐舉之
興以東相者引使者出主人拜送若使者致物不以器
掌事者迓受之不委於地(其餘賻物從者執之立於使者東南北面西上掌事者受)
(之以東藏之)
殷奠
每朔望具殷奠饌於東堂下瓦甒二實以醴及酒角觶
二角柶一少牢及腊三俎二簋二簠二鉶六籩六豆設
盆盥於饌東布巾(為奠者盥)其日内外夙興縗服升就位哭
質明執饌者徹宿奠遂以饌入至阼階去巾蓋升入室
設於席前酌奠訖羃俎以巾執饌者降自西階以出少
頃内外各還次既出闔門及夕執饌者升徹殷奠進夕
奠如常禮若有薦新如朔奠(薦五穀若時物新出者)其日不饋於
下室(不饋于室者為殷有黍稷)
卜宅兆(六品以下筮宅)
既度宅兆堀四隅外其壤堀中南其壤(宅葬居也兆域也南其壌者為)
(將北首故壌南)既朝哭主人遂哭出乘堊車詣宅兆所出國門
止哭(六品以下出郭門止哭)掌事者先設主人以下次於宅兆東
南將到主人又哭至宅兆所主人停於次止哭涖卜者
一人(國官若僚佐之長涖之無者親屬為之)緇布冠不緌布深衣因喪屨
(涖卜者非國官則吉冠素服)祝及卜師凡行事者皆吉冠素服掌事
者布卜筮席於兆南北向西上相者引涖卜筮者及祝
立於卜筮席西南東面南上卜師筮師立於祝南東面
北上相者引主人詣卜筮席南十五步許當内壤北向
立相者立於主人之左少南俱北向親賓及從者立於
筮席東南重行西面諸親北上諸賓南上立定相者少
進東面稱事具退復位主人免首絰左擁之涖卜者進
立於主人東北西面卜師抱龜筮師開韇出策兼執之
(韇藏策器)執韇以擊策(擊之以動其神)進立於涖卜前東面南上涖
卜者命曰孤子姓名為父某官封某甫(某甫父字也無封者去封四品)
(以下父祖稱孤子孤孫母及祖母稱哀子哀孫下皆准此)度兹幽宅無有後艱(度謀度也)
(宅居也言為父卜筮葬居今謀此以為幽冥居域之處得無有後艱難乎謂有非常崩壊若内喪云為某母夫)
(人某氏)卜師筮師俱曰諾遂述命訖右旋就席北面坐命
龜筮東面稱占曰從還本位主人絰哭從者哭盡哀止
相者進主人之左東面稱禮畢相者遂引主人退立於
東南隅西面又相者引卜者立於主人之後重行西面
俱北上掌事者徹卜席當安墓處立一標又於四隅各
立一標當南門兩廂各立一標祝師掌事者入鋪后土
氏神席於墓左南向設酒罇於神座東南加勺羃設洗
於酒罇東南罍水在洗東篚在洗西南肆(篚實以巾爵加以羃)相
者引告者及祝與執罇罍篚者俱立於罍洗東南重行
西面以北為上(國官若僚佐之長若無國官僚佐者親賓及主人告俱去絰杖)立定俱
再拜祝與執罇罍篚者先立於罇罍篚之後執饌者以
脯醢跪設於神座前興還本位相者引告者詣罍洗盥
手洗爵詣酒罇所酌進跪奠於神座前興少退北向立
祝持版進於神座之右東面跪讀祝文曰維年月朔日
子某官姓名(若主人自告父稱孤子母稱哀子名字)敢昭告於后土氏之
神今為某官姓名(若主人自告云為父某官封某甫母太夫人若郡君某氏各随官職稱者)
營建宅兆神其保佑俾無後艱謹以清酌脯醢祇薦於
后土之神尚饗訖興告者再拜相者引告者還本位西
面再拜相者引出掌事以下俱復位再拜遂徹饌席罇
罍以出主人哭還去墓三里許止哭及國門又哭内外
升哭於位主人入升詣殯前北面哭盡哀止哭西面再
拜降就次(有國官僚佐從主人入就門内哭主人拜俱再拜主人降就次若不從又卜筮擇地如初)
(儀)
卜葬日(六品以下筮日)
既朝哭主人及諸子以下出立於殯門外之東壁下西
面南上卜師抱龜(六品以下筮人執韇韇藏策器)在其南東面闔門東
扇主婦立於其内掌事者設卜席於閾外闑西相者詣
主人前東面告事具遂引主人立於門南北面相者立
於主人之左少退俱北面主人免首絰左擁之涖卜者
進立於主人東北西面卜師少進(筮則筮人開韇出策兼執之少進)涖
卜前東面受命涖卜命曰孤子某來日卜葬某父某官
封某甫(母則云為某母太夫人某氏)考降無有近悔(考登也降下也言卜此日葬云)
(神上下得無近於咎悔)卜師曰諾遂述命訖右旋進就席西面坐
(六品以卞執韇擊筮)命龜曰假爾太龜有常乃作龜(筮云太筮)訖興以
龜退東面稱占曰從(筮云以卦東面稱占曰從順)主人絰興諸子以
下哭盡哀相者告於主婦哭入遂使人告於親賓(諸親及僚)
(友卜日不來者)卜師以龜退(筮則筮人以韇退)掌事者徹卜席相者進
(六品以下涖筮進)告禮畢主人興諸子以下入升詣殯前北面
立哭内外俱哭盡哀内外各還次若不從又卜擇如初
儀
啓殯
葬有期前一日之夕掌事者除葦障備啓奠(具饌如大斂)設
賓次於大門外之右南向立内外夕哭如常儀啓殯之
日内外夙興縗服主人及諸子皆去冠絰以哀巾帕頭
(國官亦以衺巾帕頭)内外升階就位哭(尊行者坐國官及僚佐就下位哭之)祝縗服
執功布(功布長五尺也六品以下祝素服執功布長三尺)升自東階詣殯南北
向内外皆止哭祝三聲噫嘻乃曰謹以吉辰啓殯既告
内外皆哭盡哀内外各還次祝降與執饌者升徹宿奠
如常祝取銘置於重北建之掌事者升徹殯塗訖設席
於柩東升殯於席上又設席於柩東祝執功布升以拂
柩覆用夷衾降出周設帷東面開戸(若不為坎而殯則徹塗訖設席於柩)
(東)相者引主人以下升哭於帷東西向妻妾女子子以
下哭帷西東向俱南上諸祖父以下哭於帷東北壁下
南面西上諸祖母以下哭於帷西北壁下南面東上外
姻丈夫帷東北面西上婦人帷西北面東上(尊者坐)内外
俱哭祝與進饌者各以奠升設於柩東席上祝酌醴奠
之内外俱哭於位如未成服之禮親賓致奠如别儀有
國官僚佐者以官代哭無者以親疎為之晝夜不絶聲
贈諡(六品以下無)
告贈諡於柩(無贈者設啓奠訖即告諡)其日主人入升立於饌東西
面祝持贈諡文升自東階進立於柩東南北向内外皆
止哭祝少進跪讀文訖興主人哭拜稽顙内外應拜者
皆再拜祝進跪奠贈諡文於柩東興退復位内外皆就
位坐哭
親賓致奠
啓之日親賓致奠於主人設啓奠後諸奠者入立於寢
門之外東向(謂卑幼者其有故則遣使)祭具陳於奠者東南北向西
上相者入告内外卑者皆興立哭於位又相者引奠者
入升當柩東西面奠者哭祭具從升於柩東奠者之西
西向南上設饌訖執饌者降出奠者止哭詣酒罇所取
爵酌酒跪奠於柩東興少退西面立内外皆止哭奠者
曰某封若某位伯叔(各從官爵稱之)將歸幽宅謹奉奠若異姓
各從其稱若使者云某封若某姓位聞某封若某官將
歸幽宅使某奉辭奠畢應拜者再拜内外皆哭主人哭
拜稽顙奠者哭盡哀止相者引執事者以次徹饌而去
通典卷一百三十八
