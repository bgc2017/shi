通典卷一百四十八
唐京兆杜佑君卿纂
兵
三皇無為天下以治五帝行教兵由是興所謂大刑用
甲兵而陳諸原野於是有補遂之戰阪泉之師若制得
其宜則治安失其宜則亂危商周以前封建五等兵徧
海内強弱相并秦氏削平罷侯置守歴代因襲委政郡
縣緬尋制度可采唯有漢氏足徵重兵悉在京師四邊
但設亭障又移天下豪族輳居三輔陵邑以為強榦弱
枝之勢也或有四夷侵軼則從中命將發五營騎士六
郡良家貳師樓船伏波下瀨咸因事立稱畢事則省雖
衛霍之勲高績重身奉朝請兵皆散歸斯誠得其宜也
其後若王綱解紐主權外分藩翰既崇衆力自盛問鼎
輕重無代無之如東漢之董卓袁紹晉之王敦桓玄宋
謝晦劉義宣齊陳顯逹王敬則梁侯景陳華皎後魏爾
朱榮高歡之類是矣斯誠失其宜也國朝李靖平突厥
李勣滅高麗侯君集覆高昌蘇定方夷百濟李敬玄王
孝傑婁師德劉審禮皆是卿相率兵禦戎戎平師還並
無久鎮其在邊境唯明𤇺燧審斥候立障塞備不虞而
已實安邊之良算為國家之永圖元宗御極承平歲久
天下乂安財殷力盛開元二十年以後邀功之將務恢
封略以甘上心將欲蕩滅奚契丹翦除蠻吐蕃喪師者
失萬而言一勝敵者獲一而言萬寵錫云極驕矜遂增
哥舒翰統西方二師安祿山統東北三師踐更之卒俱
授官名郡縣之積罄為祿秩(開元初每歲邊費約用錢二百萬貫開元末已至一)
(千萬貫天寳末更加四五百萬矣按兵部格破敵戰功各有差等其授官十纔一二天寳以後邊帥怙寵便請)
(署官易州遂城府坊州安臺府别將果毅之類每一制則同拔千餘人其餘可知雖在行間無白身者關輔及)
(朔方河隴四十餘郡河北三十餘郡每郡官倉粟多者百萬石少不減五十萬石給充行官祿暨天寳末無不)
(罄矣糜耗天下若斯之甚)於是驍將銳士善馬精金空於京師萃於
二統邊陲勢強既如此朝廷勢弱又如彼姦人乘便樂
禍覬欲脅之以害誘之以利祿山稱兵内侮未必素蓄
兇謀是故地逼則勢疑力侔則亂起事理不得不然也
昔漢祖分裂土地封建王侯吳芮獨卑弱而忠韓彭皆
強大而悖賈誼覩七國之盛獻書云治天下者令海内
之勢如身之使臂臂之使指莫不制從若憚而不能改
作末大本小終為禍亂文景因循莫革遂致誅錯之名
向使制置得其適宜諸侯孰不信順姦謀邪計銷於胷
懷豈復有干紀作亂之事乎語曰朝為伊周夕成桀跖
形勢驅之而至此矣又兵法曰將者人之司命國家安
危之主用當先之以中和後之以材器或未馴其性苟
求其用授以銛刃委之專宰利權一去物情隨之噬臍
之喻不其然矣夫戎事有國之大者自昔智能之士皆
立言作訓其勝也或驗之風鳥七曜或參以隂陽日辰
其教陣也或目以天地五行或變為龍蛇鳥獸人之聰
穎方列軒冕知吉凶冠婚之禮習慶弔俯仰之容稍或
非精則乖常度故仲尼入廟每事皆問是必不免有所
失也矧其萬千介夫出自閭井若使心存進退之令耳
聽金鼓之聲手候擊刺之宜足趨鵝鸛之勢隨地形而
變陣颷馳電發之疾因我便而乘敵勝負頃刻之間事
繁目多應機循古得不令衆心繫名數而無暇安能奮
勇銳而爭利哉以愚管窺徒有其說只恐雖教亦難必
成然其訓士也但使聞鼓而進聞金而止坐作舉措左
旋右抽識旗幟指麾習器械利便斯可矣其撫衆也有
吮癰之恩投醪之均挾纊之感行令之必(賞罰之命)斯可矣
此乃用無弱卒戰無堅敵而况以直伐曲以順討逆者
乎若以風鳥可徵則謝艾梟鳴牙旗而克麻秋宋武麾
折沈水而破盧循若以日辰可憑則鄧禹因癸亥克捷
後魏乘甲子勝敵略舉一二不其證歟似昔賢難其道
神其事令衆心之莫測俾指顧之皆從語有之曰天時
不如地利地利不如人和誠謂得兵術之要也以為孫
武所著十三篇旨極斯道故知往昔行師制勝誠當皆
精其理今輙捃摭與孫武書之義相協并頗相類者纂
之庶披卷足見成敗在斯矣(凡兵以竒勝皆因機而發但取事頗相類不必一二)
(皆同覽之者幸察焉其與孫子義正相叶者即朱書其目頗相類者即與墨書其法制可適於今之用者亦附)
(之於本目之末)
第一叙兵收衆選擇附立軍今制附
論將搜才附
第二法制附雜教令附
第三料敵制勝敵十五形帥十過附察而後
動驗虛聲知無實敵降審察
第四間諜行師先在量力不可窮兵臨敵易
將軍政不一必敗軍無政令敗推誠
示信示義
第五撫士明賞罰賞宴不均致敗行賞安
衆分賞取敵行賞招降示惠招降
軍師志堅必勝軍將驕敗敵屢勝驕不
備可敗軍行自表異致敗師行衆悲恐
敗聲感人附守則有餘守拒法附
第六示弱示怯示緩聲言擊東其實擊西
示形在彼而攻於此示無備設伏取之
示強敵軍攻城久不下師老擊之
第七佯敗引退取之偽稱敗怠敵取之引退
設伏取之聲言退誘敵破之引退設伏
潛兵襲其營設伏引敵鬭襲其營示退
乘懈掩襲敵退追奔縱敵退於歸路設
伏取之兵機務速掩襲甘言厚幣乘
懈襲之
第八避銳堅壁持久候隙破之堅壁挫銳
不戰挫銳敵饑以持久弊之因敵饑乘
其弊而取之因敵三鼓氣衰敗之致敵
力疲夾攻敗之陣久疲致敗出其不意
擊其不備攻其不整先設備而勝
第九以逸待勞師不襲遠餌敵取勝軍勝
虜掠被追襲敗抽軍卑辭怠敵稱降
及和因懈敗之兩軍相對取背破之兩
軍相對繼遣軍助即勝兵多力有餘宜分
軍相繼我寡敵衆自遠至乘疲敗之挑
戰敵處高勿攻敵黨急之則合緩之則
離假託安衆
第十行軍下營審擇其地鄉導下營斥候并
防捍及分布陣附先據要地及水草識
水泉隔山取水越山度險附據倉廩
第十一攻其必救先取根本附軍師伐國若
中路城大兵多須下方過必攻其易輕
易致敗乘敵亂而取之分敵勢破之
審敵勢破之附布陣大勢分易敗惜軍
勢力少分軍必敗
第十二按地形知勝負自戰其地則敗據險
隘塞險則勝否則敗死地勿攻總論
其地形附勵士決戰衆寡勢百相懸勵
士攻其師乘卒初銳用之激怒其衆
第十三圍敵勿周圍師量無外救緩攻取之
攻城戰具附絶糧道及輜重火攻火
兵附火獸附火禽附火盗火弩附
乘風取勝水攻水平及水戰具附敵
半涉水擊必勝軍行渡水附禦敵水軍
絶下流敗之
第十四因機設權多方誤之先攻其心奪
敵心計
第十五敵無固志可取之歸師勿遏大陣動
則亂因乘而敗之先設伏乘勢逐敵敗之
乘勝乘勢先聲後實因敵懼遂取之
推人事破災異散衆風雲氣候雜占
附
兵一
孫子曰兵者國之大事死生之地存亡之道不可不察
故經之以五校之計而索其情(謂下五事彼我之情)一曰道(德化)二
曰天(惠覆)三曰地(慈愛)四曰將(經略)五曰法(制作)道者令人與上
下同意也(謂道之以政令齊之以禮教也)故可與之死與之生而人不
佹(佹者疑也上有仁施下能致命也故與處存亡之難不畏傾危之敗若晉陽之圍沈竈生蛙人無叛疑心)
(矣)天者隂陽寒暑時制也地者遠近險易廣狹死生也
(言以地形勢不同因時制度)夫未戰而廟算勝者得算多也未戰而
廟算不勝者得算少也多算勝少算敗而况無算乎吾
以此觀之勝負易見也凡用兵之法日費千金然後十
萬之衆舉矣久暴師則國用不足夫頓兵挫銳力屈貨
殫則諸侯乘其弊而起雖有智者不能善其後也(雖當時有)
(用兵之術不能防其後患)兵聞拙速(雖拙有以速勝)未覩巧之久者也(言其無也)
故善用兵者役不再藉糧不三載(藉猶賦也言初賦人便取勝不復歸國發)
(兵也始載糧遂因食於敵還方入國因釁而動兼惜人力舟車之運不至於三也)取用於國因
糧於敵故軍食可足(兵甲戰具取用國中糧食因敵也取資用於我國因糧食於敵家也)
(晉師館榖於楚是也)兵久而國利者未之有也(言兵者凶器久則生變若智伯圍趙)
(逾年不歸卒為襄子所擒身死國分故新序傳曰好戰窮武未有不亡者也)不盡知用兵之
害者不能得用兵之利也(言謀國動軍行師不先慮危亡之禍則不足使利也若秦)
(伯見襲鄭之利不顧崤函之敗吳王矜伐齊之功而忘姑蘇之禍)凡用兵之法全國為
上破國次之(敵國來服為上以兵擊破為次)全軍為上破軍次之(萬二千五)
(百人為軍)全卒為上破卒次之(自一校下至百人)全伍為上破伍次
之(百人以下至五人也)百戰百勝非善之善者不戰而屈人之兵
善之善者(未戰而敵自屈服)故君之所以患於軍者三不知軍
之不可以進而謂之進不知軍之不可以退而謂之退
是謂之縻軍(縻御也又繫也君不知軍之形勢而欲從中御也故太公曰國不可以從外治兵不)
(可以從中御)不知軍中之事而欲同軍中之政則軍士惑矣
(軍容不入國國容不入軍禮不可以治兵也夫治國尚禮讓兵貴於權詐形勢各異教化不同而君不知其變)
(軍國一政以用治民則軍士疑惑不知所措故兵經曰在國以信在軍以詐也)不知三軍之權
而欲同三軍之任則軍覆疑矣(不得其人之意志知之君既闇於用臣不知權)
(變而謬以為勢位授非其人則舉措失所軍覆敗也若趙不用廣武而任成安君)三軍既惑且
疑則諸侯之難至矣(三軍之衆疑其所任惑其所為則鄰國諸候因其乖錯作難而至也)
敘兵
甲兵之用其來尚矣周因井田以定兵賦夏官司馬掌
軍戎天子六軍諸侯大國三軍次國二軍小國一軍(井田)
(之制地方一里為井井十為通通十為成成十為終終十為同同方百里同十為封封十為畿畿方千里有稅)
(有賦稅以足食賦以足兵故四井為邑四邑為丘丘十六井也有戎馬一疋牛三頭四丘為甸甸六十四井也)
(有戎馬四疋兵車一乘牛十二頭甲士三人步卒七十二人干戈備具是謂乘馬之法一同百里提封萬井除)
(山川沈斥城池邑居園囿術路三千六百井定出賦六千四百井戎馬四百疋兵車百乘此卿大夫采地之大)
(者也一封三百一十六里提封十萬井定出賦六萬四千井戎馬四千疋兵車千乘此諸候之大者天子幾方)
(千里提封百萬井定出賦六十四萬井馬四萬疋兵車萬乘於是戎馬車徒干戈素具矣術音遂)春蒐
夏苗秋獮冬狩講武習藝無闕於時(具軍禮篇歴代皆同)以九伐
之法正邦國憑弱犯寡則𤯝之(𤯝猶瘦四面削其地)賊賢害民則
伐之暴内凌外則壇之(壇讀為墠謂置之空墠之地出其君更立其次賢也)野荒
民散則削之負固不服則侵之賊殺其親則正之(執治其罪)
放弑其君則殘之(殘滅之)犯令凌政則杜之(杜塞使不得與鄰國交通)
外内亂鳥獸行則滅之(謂有禽獸之行)此禁暴靖民之大略也
洎周衰齊晉吳楚迭為霸國更相吞滅以至七雄班孟
堅有言曰當是時也吳有孫武齊有孫臏魏有吳起秦
有商鞅皆擒敵立勝垂著篇籍故齊愍以技擊強(兵家之技)
(巧習手足便器械積機關以立攻守之勝)魏惠以武卒奮(奮盛起也)秦昭以銳士
勝(銳勇利也)若齊之技擊得一首則受賜金事小敵脆則偷
可用也(偷謂苟且)事鉅敵堅則渙然離矣(鉅大也渙然散貌)是亡國
之兵也魏氏武卒衣三屬之甲(上身一髀褌一踁繳一凡三屬也屬聯也)操
十二石之弩負矢五十个置戈其上冠胄帶劍贏三日
之糧(胄兜鍪也冠胄帶劍者冠兜鍪而又帶劍也贏謂擔負也)日中而趨百里(一日之中)
(也)中試則復其戸利其田宅(試之而中科條也復謂免其賦稅也利田宅者給其)
(便利之處也中竹仲反復方目反)如此其地雖廣其稅必寡其氣力數
年而衰是衰國之兵也秦人其生民也陿阨其使人也
酷烈(陿地小也阨固也酷重厚也烈猛威也)狃之以賞慶導之以刑罰(狃串)
(習也)使其民所以要利於上者非戰無由也功賞相長五
甲首而隸五家(能得著甲者五人首使得隸役五家是為相君長也)是最為有數
故能四代勝於天下然皆干賞蹈利之兵耳未有安制
矜節之理也(矜持也)雖地廣兵疆鰓鰓常恐天下之一合
而共軋已也(鰓懼貌也軋踐轢也鰓音先祀反軋音於點反)然則齊桓晉文之
兵可謂入其域而有節制矣(入王兵之域而未盡)猶未本仁義之
大統也故齊之技擊不可以遇魏之武卒魏之武卒不
可以直秦之銳士(直亦當也)秦之銳士不可以當桓文之節
制桓文之節制不可以敵湯武之仁義老氏曰善師者
不陳善陳者不戰善戰者不敗善敗者不亡若夫舜脩
百僚咎繇作士命以蠻夷猾夏寇賊姦宄刑無所用所
謂善師不陳者也湯武征伐陳師誓衆而放擒桀紂所
謂善陳不戰者也齊桓南服彊楚使貢周室北伐山戎
為燕開路存亡繼絶功為伯首所謂善戰不敗者也楚
昭王遭闔廬之禍國滅出亡父老送之王曰父老返矣
何患無君父老曰有君如是其賢也相與從之或奔走
赴秦號哭請救秦人為之出兵昭王返國所謂善敗不
亡者也若秦因四代之勝據河山之阻任用白起王翦
豺狼之徒奮其牙爪禽獵六國以并天下窮武極詐士
民不附卒隸之徒還為仇敵猋起雲合果共軋之斯為
下矣(猋音標)管子曰夫為兵之數存乎聚財論工(告軍費)制
器(兵器)選士政教(軍中號令)服習(謂使習武藝)徧知天下(謂徧知其地形隘易)
(主將工拙士卒勇怯也)明於機數此八者皆須無敵故兵未出境
而無敵者八悉備然後能正天下又曰凡人之所以守
戰至死而不德其上者(或守或戰雖復至死不敢恃之以德於上則有數存焉於其間)
(故至於此也)曰大者親戚墳墓之所在也(一變)田宅富厚足居
也(二變)不然則州黨與宗族足懷樂也(三變)不然則上之教
訓習俗慈愛之於民也厚無所往得之也(君之恩厚皆在於民無所)
(他往故得民致死四變也)不然則山林澤谷之利足生也(五變)不然地
形險阻易守而難攻也(六變)不然則罰嚴而可畏也賞明
而足勸也(七變)不然則有深怨於敵人也(八變)不然則有厚
功於上也(功厚則祿多故亦自為戰而德於君九變)今恃不信之人而求以
利用不守之民而欲以固將不戰之卒而幸以勝此兵
之三闇漢文帝時匈奴屢入寇晁錯上書論備邊之要
其略曰丈五之溝漸車之水(漸音子廉反)陵阜﨑嶇積石相
接此步兵之地車騎五不當一平原廣澤漫衍相屬此
車騎之地步兵十不當一候視相及川谷分限此弓弩
之地刀楯三不當一草木蒙蘢枝葉蔚茂此矛鋋之地
長戟二不當一穹崇險隘阻阨相視此刀楯之地弓弩
二不當一(衛公李靖曰危阪高陵谿谷阻難則用步卒平原廣衍草淺地堅則用車追奔逐北乘虚)
(獵散反復百里則用騎故步為腹心車為羽翼騎為耳目三者相待參合廼行具邊防匈奴篇)宋文帝
元嘉中每歲為後魏侵境令朝臣博議何承天陳備邊
之要其大略一曰移遠就近以實内地二曰浚復城隍
以增岨防三曰纂偶車牛以飭戎械四曰計丁課役勿
使有闕(具邊防拓䟦氏篇)
收衆
後漢建安中劉表為荆州牧(今江陵郡)劉備時在荆州衆力
尚少諸葛亮曰荆州非少人也而著籍者寡平居發調
則人心不悅可語劉荆州令凡有游戸皆使自實因錄
以益衆可也備言其計故表衆遂強
選擇附
大唐衛公李靖兵法曰諸兵士將戰身貌尫弱不勝衣
甲又戎具所施理須堅勁須簡取強兵并令試練器仗
兵須勝舉衣甲器仗須徹札陷堅須取甲試令斫射然
後取中
立軍
周制萬二千五百人為軍將皆命卿二千五百人為師
師帥皆中大夫五百人為旅旅帥皆下大夫百人為卒
卒長皆上士二十五人為兩兩司馬皆中士五人為伍
伍皆有長(軍師旅卒兩伍皆衆名伍一比兩一閭卒一族旅一黨師一州軍一鄉家所出人也按司)
(馬法二十五人為兩四兩為卒百人也五卒為旅五百人也五旅為師二千五百人也五師為軍萬二千五百)
(人也萬二千象十二月五百象閏也)管子言於齊桓公曰欲正卒伍脩
甲兵則大國亦將為之君有征戰之事則小國有守圉
之備矣公欲速得意於天下諸侯則事有所隐而政有
所寓(不明習其兵事故曰事有所隐軍政寓之田獵故曰政有所寓)乃作内政而寓軍
令焉三分齊國為高子之里為國子之里為公之里以
為三軍擇其賢人使為里君(每里皆使賢者為君)鄉有行伍卒長
則其制令且以田獵因以賞罰(因田獵之功過寄行賞罰)則百姓通
於軍事矣於是乃制五家以為軌軌為之長十軌為里
里有司四里為連連為之長十連為鄉鄉有良人以為
軍令是故五家為軌故五人為伍軌長率之十軌為里
故五十人為小戎里有司率之四里為連故二百人為
卒連長率之十連為鄉故二千人為旅鄉良人率之五
鄉一帥故萬人為一軍五鄉之帥率之三軍故有中軍
之鼓(中軍則公之里卒也)有高子之鼓有國子之鼓春以田曰蒐
振旅(因寓軍政而且整旅)秋以田曰獮治兵(順殺氣因治兵)是故卒伍政
定於里軍旅政定於郊内教既成令不得遷徙故卒伍
之人人與人相保家與家相愛少同居長同游祭祀同
福死喪同䘏禍福同憂居處同樂行作同和哭泣同哀
是故夜戰其聲相聞足以無亂晝戰其目相見足以相
識歡欣足以相死是故以守則固以戰則勝君有此教
士三萬人以横行於天下(教士謂先教習之士)司馬穰苴曰五
人為伍十伍為隊一軍凡二百五十隊餘竒為握竒故
一軍以三千七百五十人為竒兵隊七十有五以為中
壘守地六千尺積尺得四里以中壘四面乘之一面得
地三百步壘内有地三頃餘百八十步正門為握竒大
將軍居之六纛五麾金鼓府藏輜積皆中壘外餘八千
七百五十人隊百七十五分為八陳六陳各有千九十
四人六陳各減一人以為一陳之部署舉一軍則千軍
可知(凡兵者有四正四竒或合而為一或離而為八是曰八陳故曰以正合以竒勝也)一說凡
立軍一人曰獨二人曰比三人曰參比參曰伍五人為
列(列有頭)二列為火(十人有長立火子)五火為隊(五十人有頭)二隊為
官(百人立長)二官為曲(二百人立候)二曲為部(四百人立司馬)二部為校
(八百人立尉)二校為禆(千六百人立將軍)二禆為軍(三千二百人有將軍副將軍也)
大唐衛公李靖兵法曰諸大將出征且約授兵二萬
人即分為七軍如或少臨時更定(大率十分之中以三分為竒兵)
中軍四千人内取戰兵二千八百人(五十人為一隊)計五十
六隊
戰兵内弩手四百人弓手四百人馬軍千人
跳盪五百人竒兵五百人
左右虞候各一軍每軍各二千八百人内各取戰兵
千九百人共計七十六隊
戰兵内每軍弩手三百人弓手三百人馬軍
五百人跳盪四百人竒兵四百人
左右廂各二軍軍各二千六百人各取戰兵千八百
五十人
戰兵内每軍弩手二百五十人弓手三百人
馬軍五百人跳盪四百人竒兵四百人
馬步通計總當萬四千共二百八十隊當戰餘六十人
守輜重諸圍三徑一尺寸共知復造幕尺丈已定且以
二萬人為軍四千人為營在中心左右虞候左右廂四
軍共六總管各一千人為營兵多外面逐長二十七口
幕横列十八六面援中軍六總管下各更有兩營其虞
候兩營兵多外面逐長二十七口幕横列十八口幕四
總管有營外面逐長二十二口幕横列各十八口幕四
步下計當千一百三十六步又有十二營街各别闊十
五步計當百八十步通前當千三百十六步以圍三徑
一取中心豎徑當四百二十九步以下下營之時先定
中心即向南北東西各步二百十四步並令南北東西
及中心標端四面既定即斜角更安四標准南北令端
從此以後分擘配營極易計二萬兵除守輜重六千人
馬軍四千人步兵令當二百隊别取六步三尺六寸地
併衝塞總盡若地土寬廣不在賊庭即五步以上下幕
准算折若地狹安置不得即須逐角長斜算計尺寸一
依下營法凡以五十人為隊其隊内兵士須結其心每
三人自相得意者結為一小隊又合三小隊得意者結
為一中隊又合五中隊為一隊餘又五人押官一人隊
頭執旗一人副隊頭一人左右傔旗二人即充五十至
於行立前却當隊並須自相依附如三人隊失一人者
九人隊失小隊二人者臨陳日仰押官隊頭便斬不救
人陳散計會隊内少者勘不救所由斬
今制附
每軍大將一人(别奏八人傔十六人)副二人(分掌軍務奏傔減大將軍半)判官
二人典四人總管四人(二主左右虞候二左右押衙傔各五人)子將八人
(委其分行陳辨金鼓及部署傔各二人)執鼓十二人吹角十二人司兵司
倉司騎司胄城扄各一人每隊五十人押官一人隊頭
一人副二人旗頭一人副二人火長五人(六分支甲八分支頭牟四)
(分支戟一分支弩一分支棒三分支弓箭一分支槍一分支排八分支佩刀)纛大將六口中
營建出引軍門旗二口色紅八幅出前列門鎗二根以
豹尾為刃榼(苦盍反)出居紅旗後止居帳門前左右五方
旗五口中營建出隨六纛後在營亦於纛後隨方而建
嚴警鼓十二面營前左右行隊列各六面在六纛後角
十二具於鼓左右各列六具以代金隊旗二百五十口
尚色圖禽獸與本陳同五幅認旗二百五十口尚色圖
禽獸與諸隊不同各自為誌認出居隊後恐士卒交雜
陳將門旗各任所色不得以紅恐亂大將陳將鼓百二
十五面恐設疑警敵用(每隊驢六頭幕五口每火鍋一乾糧面袋以皮為之不然馬盂)
(刀子錯子鉗子鑽子藥袋火石袋鹽袋用夾帛解結錐袴奴抹額六帶冒子氊冐子攤子□□□莫怱反□竒)
(孔反鋸鑿各二分䥥四分切草刀二分行布槽一分大小瓢二分馬軍□轡革帶披氊被馬氊皆二絆插揵每)
(馬一疋韋皮條各皆三絆揵音健)
孫子曰將者智信仁勇嚴也故知兵之將人之司命國
家安危之主也將者國之輔輔周必強輔隙則國必弱
論將
春秋時楚圍宋晉侯將救之於是乎蒐於被廬作三軍
謀元帥(中軍帥也)趙衰曰郤縠可(衰初危反)臣亟聞其言矣說禮
樂而敦詩書詩書義之府也禮樂德之則也德義利之
本也夏書曰賦納以言明試以功車服以庸(尚書虞夏書也賦納)
(以言觀其志也明試以功考其事也車服以庸報其勞也賦猶取也庸功也)君其試之乃使
郤縠將中軍郤溱佐之狐毛將上軍狐偃佐之(狐毛偃之兄也)
欒枝將下軍先軫佐之荀林父御戎魏犫為右(荀林父中行桓)
(子也犫赤周反)終勝楚於城濮戰國秦與趙兵相距長平趙
孝成王使趙奢之子為將藺相如曰王以名使人若膠
柱而鼓瑟耳此子徒能讀其父奢書使傳之不知合變
也趙王不聽奢子自少時學兵法言兵事以天下莫能
當嘗與其父言兵事奢不能難然不謂善其母問奢奢
曰兵死地也而乃易言之趙若以為將破趙軍者必是
兒也及是其母上書具言不可曰始妾事其父時為將
大王及宗室所賞賜者盡以予軍吏士大夫受命之日
不問家事今此兒為將東向而朝軍吏無敢仰視者王
所賜金帛歸藏於家而日視便利田宅買之王以為如
其父且父子異心願王勿遣王曰吾已决矣其母因曰
即有不稱妾得無隨罪乎王許諾之遂與秦軍戰死軍
敗數十萬衆降秦秦悉坑之漢文帝時匈奴大入朝
那殺北地都尉卭帝以問馮唐安得廉頗李牧為將也
唐對曰臣聞上古王者之遣將也跪而推轂曰閫以内
者寡人制之閫以外者將軍制之軍功爵賞皆决於外
歸而奏之此非虛言也臣大父言李牧之為趙將居邊
軍市之租皆自用饗士賞賜决於外不從中御也委任
而責成功故李牧乃得盡其智能選車千三百乘彀騎
萬三千疋百金之士十萬是以北逐單于破東胡滅澹
林西抑強秦南支韓魏當是之時趙幾霸會趙王遷其
母倡也王遷立乃用郭開䜛卒誅李牧令顔聚代之是
以兵破士北為秦所滅今臣竊聞魏尚為雲中守其軍
市租盡以給士卒出私養錢五日一椎牛饗賓客軍吏
舍人是以匈奴遠避不近雲中之塞虜曾一入尚率車
騎擊之所殺甚衆夫士卒盡家人子起田中從軍安知
尺籍伍符終日力戰斬首捕虜上功幕府一言不相應
文吏以法繩之其賞不行而吏奉法必用臣愚以謂陛
下法太明賞太輕罰太重且雲中守魏尚坐上功首虜
差六級陛下下吏削其爵罰之由此言之陛下雖得廉
頗李牧不能用文帝悅是日令馮唐持節赦魏尚復以
為雲中守而拜唐為車騎都尉漢武帝以李廣為未
央衛尉而程不識亦為長樂衛尉不識故與廣俱嘗屯
邊而廣行無部伍行陳就善水草屯止人人自便不擊
刁斗以自衛(以銅作鐎器受一斗晝取飲食夜擊持行名曰刁斗鐎音譙形如鋗鋗音火元反即)
(銚也俗呼銅銚音挑)幕府省約束文籍事然亦遠斥候未嘗遇害
程不識正部曲行伍營陳擊刁斗士吏治軍簿至明軍
不得休息然亦未嘗遇害不識曰李廣軍極簡易然虜
卒犯之而無以禁其士卒亦佚樂咸為之死我軍雖煩
擾然虜亦不得犯我是時漢邊郡李廣程不識皆為名
將然匈奴畏廣之略士卒亦多樂從廣而苦程不識
後漢末曹公征張魯於漢中使張遼與樂進李典等將
千餘人守合肥教與護軍薛悌署函邊曰賊至乃發俄
而吳主孫權率十萬衆圍合肥乃共發教云若孫權至
者張李將軍出戰樂將軍守護軍勿得與戰諸將皆疑
遼曰公征在外比救至彼破我必矣是以教及未合逆
擊之折其盛勢以安衆心然後可守成敗之機在此一
戰諸軍何疑李典亦與遼同於是遼夜募敢死之士得
八百人椎牛饗將士明日大戰平明遼被甲持戟先登
陷陣殺數十人斬二將大呼自若衝壘入至權麾下權
大驚衆不知所為走登高塜以長戟自守遼叱權權不
敢動遥見所將衆少乃聚圍遼數重遼左右麾圍直前
急擊圍開遼將麾下數十人得出餘衆號呼曰將軍棄
我乎遼復還突圍拔出餘衆權人馬皆披靡無敢當者
自朝戰至日中吳人奪氣還修守備衆心乃安諸將咸
服權攻合肥十餘日城不可拔乃引退遼率諸軍追擊
之幾復獲權(孫盛曰夫兵固詭道竒正相資若羣帥不和則棄師之道也至於合淝之守懸弱無)
(援專任勇者則好戰生患專任怯者則懼心難保且彼衆我寡必懷貪惰以致命之兵擊貪惰之卒其勢必勝)
(勝而後守則必固是以魏武雜選武力參以同異為之密教即宣其用事至而應若合符契矣)
搜才附(凡為將統戎在知士之器局當設科目差等優異應機而任以收其效)
選士之科沈謀密略出人者詞辯縱横能移奪人之性
情堪辯說者能往來聽言語覽視四方之事軍中之情
偽日列於前者能得敵之主佐門廬請謁之情堪間諜
者能知山川險易行止形勢利害遠近井泉水草逕路
迂直堪鄉導者巧思出入製造五兵及攻守器械者引
彊徹札戈鋌劒戟便於利用挺身捕虜搴旗斬將堪䧟
陳者趫捷若飛踰城越塹出入無形堪窺覘者(趫起嬌反覘甘)
(厭反)往返三百里不及暮至者破格舒鈎或負六百斤行
五十步四百斤行百步者推步五行瞻風雲氣候轉式
多言天道詭說隂陽者(此雖非兵家本事所要資權譎以取勝耳)罪犯者父
子兄弟破執仇者貧窮忿怒將欲快其志者故贅壻入
虜欲昭迹掦名者(贅音章銳反)
通典卷一百四十八
