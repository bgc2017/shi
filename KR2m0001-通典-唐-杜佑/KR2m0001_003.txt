通典政書類一通制之屬
提要
(臣)等謹案通典二百卷唐杜佑撰佑字君卿
京兆萬年人以蔭補濟南參軍事歷官至檢
校司徒同中書門下平章事守太保致仕諡
安簡事蹟具唐書本𫝊先是劉秩倣周官之
法摭拾百家分門詮次作政典三十五卷佑
以為未備因廣其所闕參益新禮勒為此書
凡分八門曰食貨曰選舉曰職官曰禮曰樂
曰兵刑曰州郡曰邊防每門又各分子目自
序謂既富而教故先食貨行教化在設官故
次職官任官在於審材故次選舉人才得而
治以理乃興禮樂故次禮次樂教化隳則用
刑罰故次兵次刑設州郡分領故次州郡而
終之以邊防所載上溯黃虞訖於唐之天寶
肅代以後間冇沿革亦附載注中其中如食
貨門之賦税載周官貢賦而太宰所掌九貢
之法失載載北齊租調之法河清三年令民
十八受田輸租調而露田之數失載錢幣不
載陳永定元年制四柱錢法權酤不載後周
𣙜酒坊法選舉門不載齊明帝時制士人品
第有九品之科小人之官復有五等法考績
不載宋齊間治民之官以三年六年為小滿
遷換法職官門如周禮地官有舍人上士二
人掌宫中之政乃云中書舍人魏置又隋書
大業時改内史監為内書監乃僅云改内史
侍郎為内書侍郎又集賢殿書院載梁有文
德殿藏書不知宋已有聰明觀藏書之所似
此之類未免間有挂漏兵門所列諸子目如
分引退取之引退佯敗取之為二門分出其
不意擊其不備攻其不進為三門未免稍涉
繁冗而火獸火鳥之類尤近於戲劇州郡門
分九州以敘沿革而信都郡冀州當屬兖而
誤屬冀又極詆水經及酈道元水經注為僻
書詭誕不經未免過當邊防門所載多數萬
里外重譯乃通之國亦有僅得其名不通朝
貢者既不臨邊亦無事於防題曰邊防名實
亦舛然其博取五經羣史及漢魏六朝人文
集奏疏之有禆得失者每事以類相從凡歷
代沿革悉為記載詳而不煩簡而有要元元
本本皆為有用之實學非徒資記問者可比
考唐以前之掌故者兹編其淵海矣至其各
門徵引尚書周書諸條多存舊詁如食貨門
引尚書下土墳壚注謂壚疎也與孔疎所引
說文黑剛土也亙異又瑶琨篠簜注篠竹箭
簜大竹亦傅疏所未備職官門引周官太宰
之屬有司會逆羣吏之治而聽其會計注云
逆謂受也受而鉤考之可知得失多少較賈
公彦疏頗為明晰似此之類尤頗有補於經
訓宋鄭樵作通志與馬端臨作文獻通考悉
以是書為藍本然鄭多泛雜無歸馬或詳略
失當均不及是書之精核也乾隆四十一年
五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
