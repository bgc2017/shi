通典卷九十八
唐京兆杜佑君卿纂
禮五十八凶二十
生不及祖父母不稅服議(周)(晉)(北齊)
周制喪服小記云生不及祖父母諸父昆弟而父稅喪
已則否(盧植曰謂父客他所子生服竟乃歸父追服子生所不見恩淺不追服也鄭玄曰父以他故居)
(異邦而生巳巳不及此親存時歸見之於喪服年月已過乃聞之父為之服已則否者不責非時之恩於人所)
(不能也當其時則服稅喪者喪與服不相當之言王肅云謂父與祖離隔子生之時祖父母已死故曰生不及)
(祖父母若至長大父稅服已則不服也諸父伯叔也昆弟諸父之昆弟也)晉賀循云生於
他方不及見其父母諸父昆弟若聞喪之月日已過不
為稅服以未嘗相見恩情輕也若日月未過服之如常
按魏時諸儒問云日月已過或父已亡獨聞喪當稅之
不若宜稅稅何服答曰父卒而為祖後服斬與父在異
者也淳于纂問淳于睿云按小記生不及祖父母諸父
昆弟而父稅喪已則否注云不及此親存時歸見之於
喪服年月已過乃聞之父服已則否者不責非時之恩
於人所不能也纂省此注良謂賢聖失之甚矣據降而
緦小功者稅之蓋正親而重骨肉也今父在則祖周父
亡則三年此非重與若但以不見則割其正親之本愛
而忍惻怛之痛使與諸父昆弟同制此其可乎尊祖之
義於是疎矣又禮為慈母之父母無服亦云恩不能及
恩不及者慈母之父母則可也今以他故生不見祖而
以為非時之恩意實不厭睿答曰賢聖及先儒初無疑
怪此者以其緣人情而恕之降在小功不稅自正也非
不相識者也聽當依就莫不厭也禮記明文先師之議
可信者也不信聖賢而欲意斷直而勿有正防此輩周
三年者傳重焉故也而不識見何所傳乎何所重乎劉
智按禮小記云生不及祖父母諸父昆弟而父稅喪子
則否智以為生不相及二文相害必有誤字昆弟相連
之語易用為衍(衍賸也)至親並代不得以不相見而無相
服之恩也若令生不相及者稅服則父雖已除後生者
不得追服也凡不服者不服則父雖稅其子孫無緣服
也以此推之弟衍字可知也虞喜通疑曰據文云父稅
子不當其時則服之可知也當時雖服猶生不相見則
恩義疎不責非時之恩於人以情恕之也若父以他故
居異邦生已復更居一邦生弟然則例不稅服以生不
相見故也文上言不及而下有弟字者明生不及相見
理中可有弟矣已死而兄亦不稅此義兩施非衍也蔡
謨以為禮大功猶稅况此三親情次於所生服亞於斬
縗雖不相見或者音問時通而絶其稅服豈稱情乎夫
言生不及者謂彼已没已乃生耳豈是同時並存之名
哉若鄭說不以生年為主但不相見便為不及則此祖
父即復可言生不及孫而父亦生不及子兄復生不及
弟也此辭不順亦已甚矣自古及今未有此言也鄭君
見禮文有弟弟不得先兄生不知所以通其義故因而
立此說非禮義也吾謂此直長一弟字耳(長音直兩反)書歴
千載又更暴秦錯謬非一王氏說云已生之時祖父母
已卒也諸父謂伯叔也昆弟者伯叔之子也此於情為
允又生不及之名亦得通然既謂諸父為伯叔而復稱
伯叔之兄弟於文煩重又不說已聞兄喪當稅與否於
制亦闕未盡善也然猶賢乎鄭氏以同時並存為生不
及荀訥答曰别示并曹主簿書其中兄在南娶喪亡已
三年其兄子該等未曾相見應為服否記云生不及祖
父母諸父昆弟而父稅喪已則否先儒以為父異邦而
生已不及祖在時歸見之故過時則不服也記云不及
而諸儒以為不見文義各異然則不及當謂生不及此
親在時也意謂音問既通情義已著雖未相見禮疑從
重猶稅服孫略議曰記云不及祖謂不及並代而不相
服略昔親行其事時人咸不見許北齊張亮云小功
兄弟居遠不稅曾子猶歎之而况祖父母諸父兄弟恩
親至近而生乖隔而鄭君云不責人所不能此何義也
生不及者則是己未生之前已没矣乖隔斷絶父始奉
諱居服而已否者尋此文意蓋以生存異代後代之孫
不復追服先代之親耳豈有並代乖隔便不服者哉
小功不稅服議(晉)(宋)
晉元帝制曰小功緦麻或垂竟聞問宜全服否得服其
殘月以為永制束晳問步熊熊答曰禮已除不追耳未
除當追服五月賀循曰小功不稅者謂喪月都竟乃聞
喪者耳若在服内則自全五月徐邈答王詢曰鄭玄云
五月之内追服王肅云服其殘月小功不追以恩輕故
也若方全服與追何異宜服餘月宋庾蔚之謂鄭王
所說雖各有理而王議容朝聞夕除或不容成服求之
人心未為允愜若服其殘月人心得寧則應多少不同
今喪寧心制既無其條則是前朝已自詳定無服殘月
之制
庶祖母慈祖母服議(晉)(宋)
晉劉系之問為庶祖母服經無其文不知為有服否王
冀答曰庶祖母服經誠無文然亦無不服之制以情例
推之謂自應服何以言之禮妾子父没為母伸三年子
既得伸孫無由獨屈假令嫡祖在禮婦人不厭則無復
所屈按禮唯有祖母文無嫡庶之别蓋以明尊尊之義
而人莫敢卑其祖也禮記云為慈母後者為庶母可也
為庶祖母可也此謂父妾無子父命子為之後或子或
孫唯其班第既受命為後則服之無嫌由此言之妾之
無後而託後於人者猶為之服况親子之孫而可有不
服之義邪制服為允又劉智釋疑問云按喪服小記慈
母之父母無服孫宜無服慈祖母矣又曰慈母與妾母
不代祭孫不祭慈祖母何服之有智曰禮為親母黨服
為繼母之黨不服不妨孫服繼祖母也禮孫為祖後如
子所言妾母不代祭者據奉之者身終則止耳豈有妾
子先亡孫持喪事而終喪便不祭也虞喜通疑云慈母
雖賤服之如母明矣其父先亡已養於祖以祖母之服
服之周可也不得復傳重三年同於繼祖母也宋庾
蔚之云按喪服傳釋慈母如母以為妾之無子妾子無
母父命以為母子然後慈母之義全也智云有子之妾
有母之子並乖經傳所說如母之義何由而生子不違
父之命豈從失禮之命小記云慈母之父母無服今子
服慈母如母猶無所從况可得從父服慈祖母乎且先
儒所云婦人不服慈姑者婦從夫尚猶不服則子不從
明矣
君父乖離不知死亡服議(魏)(晉)
魏劉德問田瓊曰失君父終身不得者其臣子當得婚
否瓊答曰昔許叔重作五經異義已設此疑鄭玄駮云
若終身不除是絶祖嗣也除而成婚違禮適權也晉
博士徐宣瑜云君亡宜從公羊窮舟車人履所至不得
者按代子即位鄭玄注云君父亡令臣子心喪終身深
所甚感心喪是也終身非也謂從玄心喪可也荀組云
至父年及夀限(中夀百歲)行喪制服立宗廟於事為長禮無
終身之制
父母乖離知死亡及不知死亡服議(晉)(東晉)
晉蔡謨曰甲父為散騎侍郎在洛軍覆奔成臯病亡一
子相隨殯葬如禮甲先與母弟避地江南聞喪行服三
年而除道險未得奔墓而其弟成婚或謂服可除不宜
以婚者謨謂凶哀之制除則吉樂之事行矣且男女之
會禮之所急故小功卒哭可以娶妻三年之喪吉祭而
復寢魯文於祥月而納幣晉文未葬喪而納室春秋左
氏傳曰婦養姑者也又曰娶元妃以奉粢盛由此言娶
妻者所為義大矣所奉事重矣又夫冠者加已之服耳
非若婚娶有事親奉宗廟繼嗣之事而冠有金石之樂
婚則三日不舉金石之樂孰若不舉之戚加巳之事孰
若奉親之重今譏其婚而許其冠斯何義也不亦乖乎
又曰或疑甲省墓稽留者謨以為奔墓者雖孝子罔極
之情然實無益之事非亡身之所也故禮奔喪不以夜
行避危害也今中州喪亂道路險絶墳墓毁發名家人
士皆有之而無一人致身者蓋以路險體弱有危亡之
憂非孝子之道故也而曾無譏責何至甲獨云不可乎
且甲尋已致身非如不赴之人也塋兆平安非如毁發
之難也又是時甲母篤病營醫藥而不可違闕侍養投
身危險必貽老母憂勤哉昔鄭有尉止之亂子西子産
父死於朝子西不儆而先赴見譏於典籍子産成列而
後出見善於春秋此經典之明義也按吳雷思進參太
傅軍事亡在新汲為賊焚燒失喪其子不奔迎禮云久
喪不葬主人不變者停柩在殯者耳不得施於所聞左
丞熊遠啓云父母死河北賊中如襄國平陽可依此制
若王化所被人跡所及可往而不往非以篤孝道也詩
人喪馬猶求之林下不得漫依東關吳平之初如此例
皆詣東關尋求唯桓陵不往求宋岱不迎母並加清議
其為制且有准則又司徒李允祖父敏浮海避公孫度
不知存亡尋求積年不得允父見鄉里與父同年者亡
乃制服徐景山勸娶而生允劉智釋疑曰遇亂離析計
父母之年已過百年可終卒矣而不得音問計同邑里
同年者於其死日便制喪服或以為終身或不許者如
何智答曰父母死生未定則凶服不宜在身繼祀為重
然則言不宜制服必繼代祀者吾以為得之矣凡服喪
而無哀容得以不孝議之處厭降不得服其親而哀情
至者吾得以孝篤稱之雖虞喜通疑云或以當終身服
喪如是曾閔所能僅行非凡人所逮也謂宜三年求之
不得乃制服居廬祥禫而除孔衍乖離論曰聖人制禮
以為經常人之教宜備有其文以辨彰其義即今代父
子乖離不知自處之宜情至者哀過於有凶情薄者禮
習於無别此人倫大事禮所宜明謂莫測存亡則名不
定名不定不可為制孝子憂危在心念至則然矣自然
之情必有降殺故五服之章以周月為節况不聞凶何
得過之雖終身不知存亡無緣更重於三年之喪也故
聖人不别為其制也御史中丞劉隗奏上諸軍敗亡失
父母未知吉凶者不得營宮歡樂皆使心喪有犯君子
廢小人戮東晉元帝建武元年征南大將軍王敦上
言自頃中原喪亂父子生乖或喪靈客寄奔迎阻隔而
皆制服將向十載終身行喪非禮所許稱之者難空絶
婚娶昔東關之役事同今日三年之後不廢婚宦苟南
北圮絶非人力所及者宜使三年喪畢率由舊典也太
常賀循上尚書二親生離吉凶未分服喪則凶事未據
從吉則疑於不存心憂居素蓋出人情非官制所裁也
右丞蔡謨引奔喪禮有除喪而後歸則未有奔除服之
文也宜申明告下若直據東關之事非聖人所行恐不
足以釋疑也循重議禮奔喪除而後歸者自謂喪葬如
禮限於君命者耳若屍靈不收葬禮不成則在家與在
遠俱不得除也况或必須求覓以其喪禮待已而成者
邪若别以為義未足以服人心也直以禍難未銷不可
終身居服故隨時立制為之義斷使依東關故事大將
軍上事謂可從也帝告下曰若亡於賊難求索理絶者
皆依東關故事行喪三年而除不得從未葬之例也唯
親生離吉凶未定心憂居素出自人情如此者非官制
所裁普下奉行中郎李幹自上父母分迸不知所在今
妻亡不婚吉事不接丞相王導上幹情事難奪可更選
代詔曰前敦循所奏唯聞喪不得奔者作制如李幹比
竟未決之宜急議定荀組表曰有六親相失及不知父
母没地者以未指得死亡之間没地處所情慮無異然
以未審指的希萬一之存未忍舉哀則有終身之戚不
涉吉事或惟一身承一宗之重傳祖考遺體無心婚娶
遂令宗祀絶滅於一人及犯不孝莫大無後之罪此實
難處然臣以為此非聖人不以死傷生之教也西路粗
通久無音問殯可知矣但不了死地耳如此之徒宜以
王法斷之令舉哀制服勤三年凶不過三年此近亡於
禮者之禮也詔曰組所陳不知父母存亡者令行服此
於有情其尚有疑然要當詳議此禮令可經通不得以
難安隱而直爾置之皆一代事理道所宜先明杜夷議
曰荀組雖慮宗胤永絶魂靈餒而莫祀亦何可不念父
母之或餬口於四方或已死而不服視死猶生也或未
死而服之視生猶死也恐視死猶生賢於視生猶死也
且又死之與生非意所度春秋甲戌己丑陳侯鮑卒信
則傳信疑則傳疑謂此宜疑之以避不敏博士江泉議
流迸離隔便令行喪按舊事未覩其例昔宰咺致賵春
秋譏其豫凶事子路赴衛仲尼雖知必死須使者至而
哭之然則吉凶事大存亡應審方今王道始通各令尋
求之理盡乃後行喪於禮未失虞豫議曰子當越他境
以求其舟檝所經人跡所至可前而進見難而退若山
川之險非身所涉雖欲没命則孝道不全宜廢榮利之
勢居憔悴之慼此慘怛之行表德義之所先也征西司
馬王愆期議今雖父子分乖存亡不定昔宋岱與母離
隔吳平其母尚存推此安可必其無冀乎故先明授受
不廢謂宜使婚宦及時也孫綽議云三千之責莫大於
不祀之痛必候清平而婚或有絶嗣之門矣虞譚議曰
諸失父母者疑行服之制以禮除喪而歸未奔者無不
除之制若廢祭絶嗣皆不可行宜詳條制萬代可述蔡
謨議父子流離存亡未分吉凶無問人道不可終凶宜
制立權禮其過盛年之女可聽許嫁其男宜尋求理極
道窮乃得聘娶魯文公以大祥之月納幣於齊春秋善
之傳曰孝也今乖離之子不廢婚禮而末俗多有歡宴
之會致貽譏議以成疑惑今慎行之士莫知所從求下
禮官考詳永為典式博士環濟議云春秋之義納室養
姑承繼宗祀聘納事在可許仕進須候清平
通典卷九十八
