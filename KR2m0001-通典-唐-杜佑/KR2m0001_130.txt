通典卷一百二十五
唐京兆杜佑君卿纂
禮八十五開元禮纂類二十嘉四
臨軒冊命皇后
卜日告圓丘方丘太廟以上並有司行事如常告儀
臨軒命使
將行冊禮所司奏請太尉為使司徒為副前一日尚食
奉御設御幄於太極殿庭陳設樂懸内外官次侍衛警
蹕並如納后儀皇帝將出仗動太樂令令撞黃鍾之鐘
右五鐘皆應協律郎跪俛伏興舉麾鼓柷奏太和之樂
鼓吹振作皇帝出自西房即御座南向坐符寳郎奉寳
置於御座如常樂止通事舍人引冊使副入就位太尉
初入門舒和之樂作至位樂止立定典儀唱曰再拜贊
者承傳命羣臣在位者皆再拜侍中前承制降詣使者
東北西面稱有制冊使再拜侍中宣制曰冊某氏為皇
后命公等持節展禮宣制訖又俱再拜侍中還侍位黃
門侍郎持節西面授太尉太尉受付主節立於使後黃
門侍郎退中書侍郎引冊案及琮璽綬案立於冊使東
北面中書侍郎取璽(持案者退自使後立於太尉之左)西面授太尉受
冊置於案持案者退立於使者後中書侍郎又取琮璽
綬以授太尉太尉受置於案皆如受冊之儀中書侍郎
退典儀曰再拜贊者承傳羣臣在位者皆再拜通事舍
人引冊使出持節者前導持案者次之太尉初行樂作
出門樂止侍中前奏稱侍中臣某言禮畢俛伏興還侍
位皇帝降座侍衛警蹕如來儀入自東房樂止通事舍
人引羣官在位者以次出
皇后受冊
前一日守宮於肅章門外道西近南隨便設太尉司徒
等次東向北上又於命婦朝堂設外命婦次如常尚寢
率其屬於皇后正殿設御幄座南向又設皇后受冊位
於殿庭階間北向又設命婦等脱舄席於西階前近西
東向司樂展宮懸之樂於殿庭設麾於殿上西階之西
東向並如常儀内僕進重翟以下於肅章門外道東西
向以北為上其日依時刻諸衛勒所部屯門列仗及陳
布於皇后殿正南門之外如常儀典儀設冊使位於肅
章門外之西東向北上設内侍位於使副之南舉冊案
及琮璽綬者又在南差退俱東向又設内給事位於北
廂南向又設内謁者監位於其東南西向内謁者設外
命婦位於命婦朝堂分左右廂大長公主以下在東太
夫人以下在西並每等異位重行南向以北為上司贊
設内命婦及内官非供奉者位於受冊正殿之庭東廂
西向重行北上又設内命婦等朝位於殿庭御道左右
近南大長公主以下在道東北面西向太夫人以下在
道西每等異位重行北面以東為上又設司贊位於東
階東南典贊二人在南差退俱西向内侍版奏皇后請
中嚴外命婦依時刻俱赴集朝堂次各服其服内謁者
監先置二案於肅章門外近限太尉司徒既受命出至
朝堂俱乘輅備鹵簿鼓吹持節如式其冊琮璽綬各以
油絡網犢車載而行内侍之屬與所司守掌之至永安
門外降輅謁者引入持節者前導持案者次之掌次者
俱引入次内典引引外命婦就朝堂位司樂工人入就
位典樂升就舉麾位司贊帥典贊者先就殿庭位内典
引各引外命婦兩行俱以次進至肅章門司賓接引進
入立於皇后正殿閤外如朝堂之位謁者引太尉就肅
章門外持節者立於太尉之北少退東面内謁者監引
内給事就南面位内謁者監退復位内命婦等應陪列
者各服其服司賓引就陪列位尚儀版奏外辦皇后首
飾禕衣司言引尚宮尚宮引皇后出自正殿西房侍衛
警蹕如常儀(首飾禕衣所司先進)典樂舉麾奏正和之樂(凡樂皆典樂舉)
(麾鼔柷而後作偃麾戞敔而後止)皇后至兩楹間南向立定樂止初内
給事既就南面位太尉進内給事前北面跪稱太尉封
臣某司徒封臣某奉制授皇后備物典冊訖俛伏興復
位内謁者監引内給事詣肅章門傳告司言司言入詣
皇后前跪奏訖興還侍位初司言入奉冊琮璽綬者以
次進當司徒前司徒取冊琮璽綬以次進授太尉舉案
者以次退司徒授訖退復位内侍進太尉前西面以次
受冊琮璽綬東面授内謁者監(量以内謁者等助舉之)退復位内
謁者監持冊琮璽綬等進立於肅章門外跪置冊琮璽
綬於案俛伏興初司言奏訖尚儀贊皇后降司言引尚
宮尚宮引皇后初行樂作立定樂止初皇后將降又尚
宮詣門取冊尚服詣門跪取琮璽綬興進俱入立於皇
后之右西向司言司寳各一人進立於皇后之左少前
東向尚宮稱有制尚儀贊皇后再拜尚宮宣冊訖尚儀
又贊皇后再拜尚宮奉冊進授皇后皇后受以授司言
尚服又奉琮璽綬以次授皇后皇后以授司寳訖尚儀
贊皇后升座皇后御輿繖扇侍衛如常皇后升初行樂
作即御座南向坐司寶奉琮璽置於御座樂止司賓引
内命婦等陪列者以次進就北面位為首者初行典樂
舉麾舒和之樂作至位樂止司贊曰再拜掌贊承傳内
命婦皆再拜司賓引為首者一人詣西階初行樂作至
階樂止為首者脱舄升進當御座前北面跪奏某妃妾
姓等言伏唯殿下坤象配天德昭厚載凡厥兆庶不勝
慶躍訖起司賓引為首者自西階降納舄樂作復位樂
止司贊曰再拜掌贊承傳内命婦等皆再拜司言前承
令降自西階詣内命婦西北東面稱令旨内命婦等皆
再拜宣令訖在位者又再拜司贊曰再拜典贊承傳在
位者皆再拜司賓以次從隨使出門各還其寢為首者
初行樂作至門樂止司賓又引外命婦以次入為首者
初入門舒和之樂作至位樂止立定司贊曰再拜掌贊
承傳外命婦等皆再拜訖司賓引為首者一人進升奉
賀復位拜樂止及宣令拜拜辭等皆如内命婦之儀訖
引出首者初行樂作出門樂止司言又奏羣官賀訖尚
儀跪奏稱尚儀妾姓言禮畢還侍位皇后降座樂作御
輿入自東房侍衛警蹕如常儀樂止女工人退冊命使
者乘輅詣朝堂降車所降輅入自太極殿庭大橫街南
御道東北面西上立中書令於太極殿東北西面太尉
等再拜復命曰奉制授皇后備物典冊禮畢又再拜中
書令奏聞太尉等進鹵簿幡節等還本司
皇后受羣臣賀
皇后表謝
朝皇太后
皇帝會羣臣
羣臣上禮
皇后會外命婦
皇后廟見(右並如納后儀)
臨軒冊命皇太子
卜日告圓丘告方丘太廟並有司行事如常儀
臨軒冊命
前一日尚舍奉御設御幄座於太極殿北壁下南向守
宮設皇太子次於東朝堂之北西向設羣官次於東西
朝堂太樂令展宮懸於殿庭又設舉麾位於上下鼓吹
令設十二案於建鼓之外乘黃令陳車輅尚輦奉御陳
輿輦並如常儀設皇太子版位於橫街之南道東北向
設羣官版位文官一品以下五品以上於懸東六品以
下於橫街之南俱西面北上武官一品以下五品以上
於懸西六品以下橫街之南俱東面諸親於五品以上
之南(皇宗親於東異姓親於西)蕃客分方於六品以下之南皆以北
為上並如常儀(若有朝集使分方於武官當品之下諸州人分方於朝集使九品之後)設
典儀位於懸之東北贊者二人在南少退俱西向奉禮
設門外位皆如元日之儀其日皇太子日未出前二刻
宮官應從者俱服其服諸衛勒所部陳設如常儀左庶
子版奏請中嚴諸衛之官各服其器服詣閤奉迎僕進
金輅於閤外南向左内率一執刀立輅前北向贊善一
人在侍臣之前贊者二人又在中正之前左庶子版奏
外辦僕奮衣而升正立執轡皇太子具服遠遊冠(若未冠則)
(䨇童髻)絳紗袍升輿以出左右侍衛如常左内率前執轡
皇太子升輅僕立授綏左庶子以下夾侍如式贊善進
當輅前跪奏稱贊善臣某言請發引俛伏興退復位(凡贊)
(善奏請皆進當輅前跪稱具官臣某言訖俛伏興)輅動贊善與贊者夾引以出
左右内率夾輅而趨至侍臣上馬所贊善稱請輅權停
令侍臣上馬左庶子前承令退稱令曰諾贊善稱侍臣
上馬贊者承傳文武侍臣皆上馬左庶子以下夾侍於
輅前贊者在供奉官人内侍臣上馬畢贊善稱請令車
右升左庶子前承令退稱令曰諾贊善退復位左内率
升訖贊善奏稱請發引退復位皇太子輅動三師乘車
訓導三少乘車訓從鳴鐃而行文武宮臣皆乘車以從
至下車所鐃吹止至次前廻輅西向内率降立於輅右
左庶子進當輅前跪奏稱左庶子臣某言請降俛伏興
還侍位皇太子降輅舍人引皇太子就便座侍衛如常
儀其日依時刻諸衛勒所部列黃麾仗屯門及陳殿庭
如常儀羣官諸親客使等依時刻俱集朝堂次各服其
服侍中版奏請中嚴鈒戟近仗入陳於殿庭太樂令帥
工人入就位諸侍衛之官各服其器服符寳郎奉寳俱
詣閤奉迎通事舍人引羣官客使各就朝堂前位典儀
帥贊者先入就位舍人各引羣官客使以次入就位皇
太子出次舍人引皇太子三師三少導從如式入立於
殿外之東西面(諸衛率左右舍人及近侍者量人從入)黃門侍郎以冊及
寳綬各置於案皆令史二人絳公服對舉案立於門内
道北西面冊案於北中書侍郎立於案後侍中版奏外
辦皇帝服袞冕服御輿以出曲直華蓋警蹕侍衛如常
皇帝將出仗動太樂令撞黃鍾之鐘右五鐘皆應協律
郎俛伏興舉麾鼓柷奏太和之樂鼓吹振作皇帝出自
西房即御座南向坐符寳郎奉寳置於御座如常協律
郎偃麾戞敔樂止舍人引皇太子入就位(三師三少以下從入者立)
(於太子東南西面北上)皇太子初入門舒和之樂作至位樂止典
儀曰再拜贊者承傳皇太子再拜典儀曰再拜羣官在
位者皆再拜中書令降立於皇太子東北西面中書侍
郎一人引冊案又中書侍郎一人引璽綬案進立於中
書之南少退俱西面中書侍郎取冊授中書令退復位
中書令稱有制皇太子再拜讀冊訖皇太子再拜進受
冊退授左庶子中書侍郎取璽綬進授中書令皇太子
又進受璽綬授左庶子中書令以下還侍位持案者以
案退典儀曰再拜皇太子再拜典儀又曰再拜羣官在
位者皆再拜舍人引皇太子出初行樂作出門樂止侍
中跪奏稱侍中臣某言禮畢俛伏興還侍位皇帝興太
樂令令撞𬎼賓之鐘左五鐘皆應鼓柷奏太和之樂鼓
吹振作皇帝降座御輿入自東房侍衛警蹕如常儀侍
臣從至閤樂止通事舍人引羣官在位者以次出(蕃客先出)
朝皇后
前一日所司設皇太子次於永安門外之西東向周以
行帷鋪座如式又設三師三少等便座於西南東向北
上其日諸衛各勒所部屯門列仗及陳布於皇后正殿
南門之外皇太子將至尚儀版奏請中嚴皇太子受冊
訖舍人引皇太子三師三少導從及餘侍衛皆如常儀
詣皇后所御之殿閤外道東西面立六尚以下各服其
服俱詣皇后内閤奉迎尚儀版奏外辦皇后首飾禕衣
御輿以出即御座南向坐侍衛如式内謁者監引皇太
子至肅章門(其侍衛之官並立於門外)司賓承引皇太子立於庭北
面立定皇太子再拜訖司賓引皇太子至閤内謁者監
承引以出舍人引之次侍衛如式三師三少以下各之
次
謁太廟
前一日右校掃除廟之内外守宫設太子次於廟西南
東向又設三師以下及文武官次於皇太子次之後少
近西俱東向奉禮設皇太子版位於廟庭道東北向其
日皇太子入受冊所司轉鹵簿仗衛於永安門西以俟
皇太子朝皇后訖出舍人引之次侍衛如常僕進金輅
於次前左庶子版奏外辦皇太子出次乘輅奏請發引
及侍臣陪從鐃吹聲作皆如初儀至安上門街當廟西
鐃吹止至次前廻輅東向内率降立於輅右左庶子進
當輅前跪稱左庶子臣某言請降輅俛伏興還侍位皇
太子降輅乘輿入次侍衛如常儀皇太子入次一刻頃
率更令立於次門之外左庶子版奏外辦皇太子出侍
衞如常率更令引皇太子入自南門三師三少導從如
式庶子二人一人贊左一人贊右舍人二人從近仗量
人從入皇太子至位立定率更令奏請殿下再拜皇太
子再拜少頃率更令奏殿下辭皇太子再拜辭率更令
前奏禮畢率更令引皇太子出自南門入次侍衛如常
皇太子既入便次有司轉仗衛於還塗如來儀僕進金
輅於次前如常左庶子版奏外辦皇太子乘輿出次升
輅侍衛如常侍臣上馬陪從皆如來儀輅動過朝鳴鐃
而行至重明門宮官文武俱下馬皇太子乘輅入三師
三少還皇太子至東閤前廻輅南向左庶子跪奏請降
輅俛伏興皇太子降輅乘輿以入侍臣從至閤左庶子
版奏請將士各還本所
會羣臣(皆如元會之儀其日上夀辭曰具官某等稽首言皇太子岐嶷夙著令月吉日)
(光踐承華臣等不勝大慶謹上千萬歲壽)
羣臣上禮
前一日守宫量設次於東西朝堂如常其日應上禮之
官依時刻集於次皆服其服奉禮先設上禮之官位於
東朝堂之前近南文東武西重行北面相對為首設中
書舍人位於文武官為首者之北南向設奉禮位於文
官東北贊者二人在南差退俱西向謁者引上禮之官
就位立定令史二人對舉表案禮部郎中引中書舍人
前取表授舍人訖引案退奉禮唱再拜贊者承傳在位
者皆再拜中書舍人奉表入進謁者引在位者退
皇后受羣臣賀(皆如元日奉賀之儀其賀辭同會禮謹奉賀以内給事宣令答)
(云知)
皇后會命婦(皆如元會之儀其上壽辭云具位妾姓等言餘同上)
皇太子會羣臣(皆如元會之儀其賀云伏惟殿下固天攸縱德業日新式光宸)
(宮普天同慶某等情百常品不勝忻悅左庶子宣令答云某以不敏夙恭禮訓祗奉朝命)
(慙懼惟深)
皇太子會宮臣(皆如元會之儀其上壽同上)
宮臣上禮
前一日守宮量設次於東宮朝堂如常其日應上禮之
官依時刻各集於次皆服朝服奉禮先設上禮之官位
於朝堂前文東武西重行北向相對為首設皇太子舍
人位於文官為首者之北南向設奉禮位於文官東北
贊者一人在南差退俱西向通事舍人各引上禮之官
皆就位立定令史二人對舉表案詹事前承引就太子
舍人取表授舍人訖引案退奉禮唱再拜贊者承傳在
位者皆再拜舍人以表入謁者引在位者皆退
内冊皇太子
卜日告圓丘方丘太廟並有司行事如常儀
臨軒命使(其儀與臨軒冊后命使同惟司徒為副宣制曰冊某為皇太子為異)
皇太子受冊
前一日守宮設冊使次於重明門外道西副使次又於
其西俱南向並鋪床席又設宮臣文武官次於東宮朝
堂如常所司陳設皇太子羽儀車輿及樂懸等並如元
日受朝儀掌筵設皇太子受冊位於内殿之庭階間北
向掌儀設宮臣版位於殿庭文官五品以上於懸東六
品以下於橫街之南皆西面北上武官五品以上於懸
西六品以下於橫街南當文官皆東面北上奉禮設朝
堂前位如常其日諸衛率所部屯門列仗如式宮官於
冊使未到之先量時刻赴集次改服朝服各就朝堂前
位太尉司徒既受命出至朝堂乘輅備鹵簿鼓吹持節
如式其冊璽綬各以油絡網犢車載而行至東宮朝堂
降輅謁者引就次持節者前導持案者從之掌次者延
入次初冊使將至通事舍人各引宮臣入就殿庭位左
庶子版奏請中嚴宮臣入訖通事舍人引太尉司徒入
立於左閤門外西面北上持幡節冊璽案者至閤門外
並以給使代左庶子版奏外辦皇太子著䨇童髻絳紗
袍就受冊位所司先奏請左庶子一人引導相禮典直
承引太尉以下入太尉立於階間南面司徒立於太尉
東南西面節在太尉東少南西面冊璽案在司徒西南
東面掌書二人立於皇太子之左少前東面司徒就案
取冊進東面授太尉持節者脱節衣太尉稱有詔左庶
子贊皇太子再拜皇太子再拜太尉宣冊訖左庶子又
贊再拜皇太子又再拜左庶子進詣太尉前受冊退授
皇太子受以授掌書司徒又次取璽綬進東面授太尉
左庶子進太尉前受退授皇太子受以授掌書訖持節
者加節衣左庶子贊引皇太子退典直各引太尉以下
出至閤外通事舍人承引以出(其案及幡節等並轉付令史主節)又通
事舍人各引宮臣以次出太尉司徒乘輅詣朝堂至降
車所降輅入太極殿庭大橫街南御道東北向西上立
中書令於太尉東北西面太尉等再拜復曰奉詔冊皇
太子禮畢又再拜中書令奏聞太尉等退鹵簿幡節等
還本司
皇太子朝謁
其日冊訖皇太子著䨇童髻絳紗袍詣皇帝所御殿如
常内朝之式至閤司賓引至殿前北面再拜司賓引退
詣皇后所御殿前北面再拜司賓引出還宮如常
謁太廟
皇帝會羣臣
羣臣上禮
皇后受羣臣賀
皇后會外命婦
皇太子會羣臣
皇太子會宮臣
宮臣上禮(右並如臨軒冊命儀)
臨軒冊命諸王大臣
將冊命前一日尚舍奉御設御幄於太極殿北壁南向
守宮設羣官次於朝堂太樂令展宮懸於殿庭又設舉
麾位於上下並如常儀其日典儀設羣臣版位文官一
品以下五品以上於懸東六品以下於大橫街之南俱
西面武官一品以下五品以上於懸西六品以下於大
橫街南俱東面以北為上並如常儀設受冊者位於大
街之南東重行北面西上設典儀位於懸之東北贊者
二人在南少退俱西向奉禮設門外位文官於東朝堂
西面武官於西朝堂東面俱每等異位重行北上其日
依時刻諸衛勒所部列仗屯門及陳於殿庭如常儀受
冊者服朝服從第備鹵簿與羣官俱集朝堂次羣官各
服其服贊者乃引羣官俱出次典謁引就朝堂前位版
奏請中嚴鈒戟近仗入陳於殿庭太樂令帥工人入就
位協律郎入就舉麾位諸侍衛之官各服其器服符寳
郎奉寳俱詣閤奉迎典儀帥贊者先入就位通事引羣
官入就位又引受冊者入立於太極門外道東西向中
書侍郎以冊置於案令史二人皆絳公服對立於左延
明門内道北西面侍郎立於案後侍中版奏外辦皇帝
服通天冠絳紗袍御輿以出曲直華蓋警蹕侍衛如常
儀皇帝將出仗動太樂令令撞黃鍾之鐘右五鐘皆應
協律郎跪俛伏興舉麾鼓柷奏太和之樂皇帝出自西
房即御座南向坐符寳郎奉寳置於御座如常儀樂止
通事舍人引受冊者以次入就位立定受冊者東北西
面中書侍郎引冊案進入於中書令之南少退俱西向通
事舍人引為首者一人少前北面中書侍郎取冊進授
退復位中書令稱有制受冊者再拜中書令讀訖受冊
者又再拜通事舍人引受冊者進受訖典謁引退復位
又通事舍人引次受冊如上儀遍冊訖中書令以下還
侍位持案者以案退典儀曰再拜贊者承傳羣官在位
者皆再拜通事舍人引受冊者以次出侍中前跪奏稱
侍中臣某言禮畢俛伏興還侍位皇帝興太樂令令撞
蕤賓之鐘左五鐘皆應鼓柷奏太和之樂皇帝降座御
輿入自東房侍衛警蹕如來儀侍臣從至閤樂止通事
舍人引羣官在位者以次出若冊三師三公親王皇帝
服袞冕之服鼓吹令設十二案乘黃令陳車輅尚輦奉
御陳輿輦諸衛設黃麾半仗受冊者初入門舒和之樂
作至位樂止冊畢初行樂作出門樂止餘同上儀冊開
府儀同三司太子三師驃騎大將軍左右丞相京都牧
河南牧並如臨軒冊命儀
朝堂冊命諸臣
前一日守宮設受冊者次於東朝堂其日平明受冊者
朝服升輅發第備鹵簿詣朝堂至降車所降輅謁者絳
公服引就次奉禮設受冊者版位於東朝堂前近南北
向又設舍人宣冊位於其北南向將冊舍人引受冊者
就版位立舍人公服先以冊書置於案令史二人絳公
服對舉案又舍人引中書舍人持節者前導持案者次
之出詣宣冊位持節者立於舍人之東少南西向持案
者立於舍人西南東面持節者脱節衣持案者進舍人
前舍人取冊持案者退復位舍人稱有制受冊者再拜
宣冊訖又再拜又舍人引受冊者進舍人前北面受冊
退復位持節者加節衣典謁引舍人幡節前導而入謁
者引受冊者退受冊者升輅還第如來儀冊太子少師
太子少傅太子少保特進輔國大將軍光禄大夫鎮國
大將軍侍中中書令諸衛大將軍六尚書太子詹事太
常卿都督及上州刺史在京者並同上儀
冊内命婦三品以上
前一日守宮設使者及冊案使次於肅章門外及永安
門外皆道右東向司設設受冊者位於其寢庭近南當
階間北向其日典儀設冊使位於肅章門外之西東向
北上舉冊案者位在南差退俱東向内謁者監先置案
於肅章門外近限使者公服發朝堂乘輅鹵簿鼓吹持
節如式其冊以油絡網犢車載而行至永安門降輅謁
者引入(其冊下置於冊案則隨使而入)掌次者俱引入次受冊者花釵
衣司言引就受冊位侍從如常謁者引冊使入就位持
節者立於使者之北少退持冊案者立於使副西南俱
東面持節者脱節衣持冊案者以案進使副前使副取
冊於案持案者退復位使副以冊進授使者退復位内
給事進使者前西面受冊進立於肅章門外跪置冊於
案俛伏興退司言詣閤跪取冊興進立於受冊者之北
南面稱有制受冊者再拜宣冊訖又再拜受冊者進受
冊以退初冊入閤少頃謁者引使者出就永安門外次
更衣乘馬各還其第鹵簿幡節俱還本司
遣使冊受官爵
前一日受冊之官設使者次於大門外道西南向其日
使者至守次者引就次以制書置於案使者以下皆服
朝服受冊者著朝服非朝服者公服出立正寢東階東
南西面使者出次贊禮者引使者持節前導立於大門
之西持節者立於使者之北少退令史二人對舉冊案
立於使者西南俱東面立定贊禮者引受冊者迎於大
門外之南北面又贊禮者引使者持節者前導持冊案
者次之入門而左使者詣階間南面立持節者立於使
者之東少南西面持冊案者立於使者西南東面贊禮
者引受冊者入立於使者之南北面立定持節者脱節
衣持冊案者取冊持案者退復位使者稱有制受冊者
再拜宣冊訖受冊者又再拜贊者引受冊者進使者前
北面受冊退立東階東南西面持節者加節衣贊禮者
引使者持節者前導以出持案者從之俱復門外位贊
禮者引受冊者出門東西面再拜送贊禮引使者還於
次贊禮者引受冊者入
朔日受朝(其朔日讀時令則不行此禮)
前一日尚舍奉御設御幄於太極殿北壁南向守宫設
文武官次於朝堂如常儀太樂令展宮懸於殿庭設舉麾
位於殿上西階之西東向一位於樂懸東南西向並如
常儀其日典儀設文官三品以上位於橫街之南道東
設武官三品以上位於道西俱每等異位重行北面相
對為首設文官四品五品位於懸東六品以下於橫街
之南每等異位重行西面北上設武官四品五品位於
懸西六品以下於橫街之南當文官每等異位重行東
面北上設典儀位於樂懸東北贊者二人在南少退又
奉禮設門外位文官於東朝堂西面武官於西朝堂東
面皆每等異位重行北上其日依時刻諸衛勒所部列
仗屯門及陳於殿庭如常儀羣官朝集官俱就次各服
公服吏部兵部贊羣官俱出次通事舍人各引就朝堂
前位侍中版奏請中嚴鈒戟近仗入陳於殿太樂令帥
工人入就位協律即入就舉麾位諸衛之官各服其器
服符寳郎奉寳俱詣閤奉迎典儀司贊者入就位通事
舍人引四品以上先入就位侍中版奏外辦有司承旨
索扇皇帝弁服絳紗衣御輿以出曲直華蓋警蹕侍衛
如常儀皇帝將出仗動太樂令令撞黃鍾之鐘右五鐘
皆應協律即跪俛伏舉麾鼓柷奏太和之樂皇帝出自
西房即御座南向坐符寳即奉寳置於御座如常儀協
律郎偃麾戞敔樂止通事舍人引三品以上以次入就
位公初入門舒和之樂作至位樂止立定典儀曰再拜
贊者承傳在位者皆再拜典儀又曰再拜贊者承傳羣
官在位者又再拜舍人引羣官北面位者以次出公初
行樂作出門樂止侍中前跪奏稱侍中臣某言禮畢俛
伏興還侍位有司承旨索扇皇帝興太樂令令撞蕤賓
之鐘左五鐘皆應奏太和之樂皇帝降座御輿入自東
房侍衛警蹕如來儀侍臣從至閤樂止舍人引東西面
位者以次出皇帝若御翼善冠則羣臣皆服袴褶不設
樂懸去警蹕
朝集使引見(奉辭附)
前一日尚舍奉御先奏於御殿所設御座如常儀其日
依時刻所司量加隊仗陳列如常式典儀於殿庭橫街
之南北設版位如常儀其日朝集使夙興並集朝堂各
服其服朝京官文武九品以上並服袴褶諸侍奉官及
京官文武四品以上就位如式通事舍人引京官文武
三品以上及朝集使俱就所御殿門外序立以次侍中
進奏外辦皇帝常服即御座南向坐侍衛如常儀通事
舍人分引京官文武三品以上詣橫街南相對北面位
立定典儀曰再拜羣官在位者皆再拜訖通事舍人各
引就街北東西班停立又通事舍人分引朝集使入北
面位(東方南方在東西方北方在西)立定典儀曰再拜朝集使等俱再
拜通事舍人承旨詣朝集使東北面立稱有制朝集使
等皆再拜舍人宣勅訖又再拜(答制先定行首一人跪奏舍人為奏聽進止)
若承恩慰問即舞蹈訖又再拜舍人宣勅訖侍中奏禮
畢皇帝還宮如來儀侍臣退羣官等以次退其朝集使
奉辭皆准奉參之儀其京官但常參官列版位其朝集
使三品以上引升殿賜食四品以下於廊下賜食並臨
時奏聽進止
通典卷一百二十五
