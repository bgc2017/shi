通典卷四十六
唐亰兆杜佑君卿纂
禮六吉五
山川(黃帝後虞梁魏)(周周秦隋漢大後漢後唐)(魏)(宋)
黃帝祭於山川與為多焉(與比也比吉祭祀山川黃帝最多)虞氏秩
於山川徧於羣神(秩序也以次序而祭之五岳視三公四瀆視諸侯)周制四
坎壇祭四方(四方即謂山林川谷丘陵之神祭山林陵於壇川谷於坎則每方各為壇為坎)
以血祭祭五岳(隂祀自血起貴氣臭)以埋沈祭山林川澤(祭山林曰埋川)
(澤曰沈各順其性之含蔵)一歲凡四祭一者謂迎氣時二者郊天時
三者大雩時四者大蜡時皆因以祭之禮神之玉兩珪
有邸五寸牲用少牢各随方色幣亦随牲色(牧人云望祀各以其)
(方之色牲毛之注云望祀謂五岳四鎮四瀆)器用蜃(鬯人云凡四方山川用蜃)用五獻(禮器)
(云五獻察注云謂祭四望山川)祭日王及尸皆服毳冕(司服注云毳冕畫虎蜼謂宗彛)
(其衣三章裳二章凡五也史記云周公祀太山以召公為尸是有尸也)樂奏姑洗歌南吕
舞大韶以祀四望(姑洗陽聲第三者南吕為之合四望五岳四鎮四瀆)奏蕤賓歌
函鍾舞大夏以祀山川(蕤賓陽聲次四)其祭之岳鎮則升血為
始四瀆則沈血為始(覲禮云祭山升祭川曰浮沈也爾雅云祭山曰庋懸祭川曰浮沈也)
(庋音久委反)次薦豆籩及爓肉為朝踐(考大祭用腥則次祀用爓也爓謂沈肉於)
(湯也故鄭云沈肉曰爓)時王酌盎齊以獻所謂朝踐之獻也大宗
伯亞獻亦以盎齊至熟王酌清酒以獻尸亞者亦清酒
所謂饋食之獻通前四獻也尸食訖王又酌清酒以酳
尸凡五獻也秦并天下令祠官所常奉名山川鬼神
可得而序於是自崤以東名山大川祠(崤即今之陜郡二崤)曰太
室(太室嵩高也)恒山泰山會稽湘山水曰濟曰淮春以脯酒
為歲禱因泮凍(觧凍也)秋涸凍(涸讀與沍同音沍凝也春觧秋凝)冬塞(先代)
(反)禱祠(謂報其所下禱塞同)祈其牲用牛犢各一牢具圭幣各異
自華以西名山七曰華山薄山(薄山襄山也說者云在河東一曰在潼關北十)
(餘里而此云自華以西者今則閿鄕之南山連延西出並得華山之名)嶽山岐山吳山鴻
冡瀆山蜀之岷山也(周禮職方氏雍州其山曰嶽爾雅云河西曰嶽說者咸云嶽即吴嶽)
(也今此有嶽山又有吴山則吴嶽非一山但未詳嶽之所在徐廣云嶽山在武功地理志武功無嶽但有垂山)
(岐山在今之岐山縣其山兩岐故俗呼為箭括嶺吴山在今汧陽郡之吳山縣鴻冢者黃帝臣鬼臾區號大鴻)
(葬雍故鴻冢是也蘇林曰今雍有鴻冡㟭在隴氐道也)名川四曰河祠臨晉(即今之馮)
(翊郡朝邑縣界)沔祠漢中(沔漢水之上名也漢中今漢中郡也)湫泉祠朝那(湫泉定在安)
(郡界清徹可愛不容穢濁或有諠汚輙興雲雨土俗亢旱每於此求之相傳云龍所居也天下山川隈曲亦往)
(往有之)江水祠蜀亦春秋泮涸禱賽如東方山川而牲亦
牛犢牢具圭幣各異而四大鴻冢岐吳嶽皆有嘗禾(以新)
(穀祭)其河加有嘗醪皆在雍州之域近天子都故加車一
乘駵駒四㶚滻灃澇涇渭長水皆不在大山川數以近咸
陽盡得比山川祠而無諸加(謂加車及駵駒之屬)漢孝文十二
年五榖不登詔增脩山川羣祀(詔曰比年五榖不登欲增諸神祀按王制曰山)
(川神祗有不舉者為不敬今恐山川百神因典禮者尚未盡秩其議增脩羣祀宜享祀者以祈豊年)武帝
因巡狩禮其名山大川用駒者悉以木偶馬代行遇親
祠者乃用駒後漢章帝元和二年詔祀山川百神應
禮者魏文帝黃初三年禮五岳四瀆咸秩羣祀瘞沈
珪璋宋武帝大眀七年六月有司奏奠祭霍山殿中
郎丘景先議宜使太常持節牲以太牢之具羞用酒脯
時榖禮以赤璋纁幣器用陶匏藉用茅為壇兆時不用
蜃同郊祀以爵獻凡肴饌種數依社祭梁合郡國有
五岳置宰祀三人及有四瀆若海應祀者皆孟春仲冬
祀之後魏景穆帝立五岳四瀆廟於桑乾水之隂春
秋遣有司祭其山川諸神三百二十四所每歲十月遣
祀官詣州鎮徧祀有水旱災厲則牧守各随界内而祈
謁王畿内諸山川有水旱則禱之太武帝南征造恒山
祀太牢浮河濟祀以少牢過岱宗祀以太牢遂臨江登
瓜步而還後周大將出征遣太祝以羊一祭所過名
山大川隋制祀四鎮東鎮沂山西鎮吳山南鎮會稽
山北鎮醫無閭山(在東夷中遙祀)冀州鎮霍山並就山立祠祀
四海東海於會稽縣界南海於南海鎮南並近海立祠
及四瀆並取側近巫一人主知灑掃並令多植松栢
大唐武德貞觀之制五岳四鎮四海四瀆年别一祭各
以五郊迎氣日祭之東岳岱山祭於兖州東鎮沂山祭
於沂州東海於莱州東瀆大淮於唐州南岳衡山於衡
州南鎮會稽山於越州南海於廣州南瀆大江於益州
中岳嵩山於洛州西岳華山於華州西鎮吳山於隴州
西海西瀆大河於同州北岳恒山於定州北鎮醫無閭
山於營州北海及北瀆大濟於洛州其牲皆用太牢祀
官以當界都督刺史充先天二年封華岳神為金天王
開元十三年封泰山神為天齊王天寳五載封中岳神
為中天王南岳神為司天王北岳神為安天王六載河
瀆封為靈源公濟瀆封為清泉公江瀆封為廣源公淮
瀆封為長源公會稽山為永興公岳山為成德公霍山
為應聖公醫巫閭山為廣寧公八載閏六月封太白山
為神應公其九州鎮山除入諸岳外並宜封公十載正
月以東海為廣德王南海為廣利王西海為廣潤王北
海為廣澤王分命卿監諸岳瀆及山取三月十七日一
時備禮兼冊祭儀具開元禮(武德二年十月上親祀華岳舊儀岳瀆以上祀版御)
(署訖北面再拜武太后證聖元年十月有司上言曰謹按五岳視三公四瀆視諸侯天子無拜公侯之禮請依)
(舊議五岳以下署而不拜制可之開元元年太常奏伏准唐禮祭五岳四瀆皆稱嗣天子祝版皆進署切以舜)
(典五岳視三公四瀆視諸侯則不合稱嗣天子及親署其祝文伏請稱皇帝謹遣某乙敬祭於某岳瀆之神從)
(之貞元四年五月太常卿苖晉奏五岳四瀆其神版並合御署至上元元年中祠小祠一切權停自後因循不)
(請御署其祝版欲至饗祭日所司准程先取署附驛發遣𠡠旨宜依仍委所司每至時先奏附中使送初開元)
(九年十二月天台道士司馬承禎言今五岳神祠是山林之神也非正真之神也五岳皆有洞府有上清真人)
(降任其職山川風雨隂陽氣序是所理焉冠冕服章佐從神仙皆有名數請别立齋祠之所上竒其說因𠡠五)
(岳各置真君祠一所)
籍田(周梁)(漢魏後漢齊魏隋晉大東晉後北唐)(宋)(齊)
周制天子孟春之月乃擇元辰親載耒耜置之車右帥
公卿諸侯大夫躬耕籍田千畝於南郊(籍借也謂借人力以理之倡率)
(天下使務農田春秋傳曰郊而後耕遂籍人力以成歲功故謂之帝籍天子田千畝於南郊諸侯百畝謂借於)
(東郊)冕而朱紘躬秉耒天子三推(推發也諸侯三公冕而青紘躬秉耒三公五推)
(諸侯九推)以事天地山川社稷先古(先古先祖)以為醴酪粢盛於
是乎取之(敬之至也)内宰詔后帥六宫之人生穜稑之種以
獻於王使後宫蔵種而又生之(太常條榖種黍稷穜稑使内宰後宫生之者示)
(衆類孳息之詳且佐王於耕事所以俱自盡於郊廟也稑早也穜晚也先種後熟謂之穜後種先熟謂之稑)
甸師掌帥其屬而耕耨王籍以時入之(其屬庶人也耨鋤也王籍謂王)
(者籍田千畝所親帥公卿以下親耕之處也庶人終於千畝故曰帥其屬耕耨王籍入其收也)漢文
帝制曰農天下之夲遂開籍田朕躬耕以給宗廟粢盛
(粢黍稷也盛器謂簠簋)舊儀春始親耕於籍田官祀先農以一太
牢百官皆從(先農神農也五經要義云立壇於田所祠之其制度如社之壇)賜三輔二
百里孝悌力田三老種百榖萬斛為立籍田倉置令丞
榖皆以給天地宗廟羣望之祀以為粢盛景帝詔曰朕
親耕為天下先昭帝幼即位耕於鈎盾弄田(鈎盾宦者近署故往)
(試耕為戲弄)後漢眀帝永平中二月東廵耕於下邳章帝
元和中正月北廵耕於懷縣其籍田儀正月始耕常以
乙日祠先農及耕於乙地晝漏上水初納執事告祠先
農已享(耕日以太牢祭先農於田所)耕時有司請行事就耕位天子
三公九卿諸侯百官以次耕推數如周法力田種各耰
訖有司告事畢是月命郡國守皆勸人始耕魏氏天
子親耕籍田藩鎮闕諸侯百畝之禮晉武帝太始四
年正月丁亥帝躬耕籍田於東郊詔曰近代以来耕籍
田於數步之中空有慕古之名曾無供祀訓農之實而
有百官車徒之費今循千畝之制當與羣公卿士躬稼穡
之艱難以帥先天下於東郊之南洛水之北(去宫八里遠十六里)
(為北千畝)帝御木輅以耕太牢祀先農自惠帝後禮廢矣
東晉元帝將脩耕籍事竟不行(時朝議至尊應躬祀先農不賀循曰漢儀無躬)
(祭之文然王祭四望則毳冕祭社稷五兆則絺冕以此不為無親祭之義)宋文帝元嘉二
十一年將親耕(時史學生山謙之以科鳩集其儀因自奏聞詔言酌斟衆條造定圖注)先
立春九日司空大司農亰尹令尉度宫之辰地八里之
外整制千畝中開阡陌立先農於中阡西陌南御耕壇
於中阡東陌北將耕宿青幕於耕壇之上皇后帥六宫
之人出穜稑之種付籍田令耕日太祝令以一太牢祠
先農一如帝社儀孟春上辛後吉亥御乘耕根三盖車
駕蒼駟建青旂著通天冠蒼幘青衮佩蒼玉藩王以下
至六百石皆衣青唯三臺武衛不耕不改章服駕出如
郊廟儀至籍田侍中跪奏至尊降車臨壇大司農跪奏
先農已享請皇帝親耕太史贊曰皇帝三推三反於是
羣臣以次耕王公及諸侯五推五反孤卿大夫七推七
反士九推九反籍令率其屬耕竟畝洒種即耰禮畢乃
班下州縣悉備其禮焉齊武帝永平中耕籍田用丁
亥(時有司奏正月丁亥可祀先農比来並用立春後亥王儉以為亥曰籍田經記無文助教周山文議曰蔡)
(邕月令章句觧元辰云甲幹也辰支也有事於天用甲有事於地用辰何佟之云少牢饋食禮云孝孫某来日)
(丁亥用薦歲事於皇祖鄭以為不必丁亥令但直舉一日以言之耳禘太廟禮日用丁亥若不得丁則用己亥)
(辛亥苟有亥焉可也漢文用此日耕籍祠先農後王相承用之非有别義班固序亥位云隂氣應無射該蔵萬)
(物而雜陽閡種也且亥既水辰含育有生播厥取吉其在兹乎)使御史乘馬車載耒耜
從五輅後梁初依宋齊禮以正月用事不齋不祭天
監十二年以唘蟄而耕(時在二月内尚書云以殷仲春籍田理在建夘於是改用二月)
與百官御事並齋三日沐浴祼饗侍中奉耒耜載於象
輅以随木輅之後(禮云親載耒耜措於参保介之御間則置所乘輅上)普通二年
又移籍田於建康北岸築兆域如南北郊别有親耕臺
在壇東帝親耕畢登此臺以觀公卿之推反後魏太
武帝天興三年春始躬耕籍田祭先農用羊一北齊
籍於帝城東南千畝内種赤粱白榖大豆赤黍小豆黑
穄麻子大麥小麥色别一頃自餘一頃地中通阡陌作
祠壇於陌南阡西廣輪三十尺四陛三壝四門又為大
營於外設御壇於阡東陌北每歲正月上辛後吉亥祠
先農神農氏於壇上無配饗祭訖親耕隋制於國南
十四里唘夏門外置地千畝為壇行禮播殖九榖納於
神倉以擬粢盛穰藁以餉犧牲大唐貞觀三年正月
二十一日太宗親祭先農籍於千畝之甸(初議籍田方面所在給事)
(中孔穎達曰禮天子籍田於南郊諸侯於東郊晉武帝猶於東南今於城東不合古禮太宗曰禮緣人情亦何)
(常之有且虞書云平秩東作已在東矣又乘青輅推黛耜者所以順於春氣且朕見在少陽之地田於東郊盖)
(其宜也於是遂定)武后改籍田為先農壇神龍初復改先農壇
為帝社稷(祝欽眀奏曰按祭法王自為立社曰王社先儒以為其社在籍田之中詩載芟篇序云春)
(籍田而祈社稷也具社稷篇中)是開元二十三年二月親祀神農於東
郊勾芒配禮畢躬御耒耜籍於千畝之甸時有司進儀
注天子三推公卿九推庶人終畝玄宗欲重勸耕籍遂
進耕五十餘步盡壠乃止耕畢輦還齋宫大赦侍耕執
牛官皆加級賜帛其儀偹開元禮
先蠶(周周)(漢隋)(後漢大唐)(魏)(晉)(宋)(北齊)(後)
周制仲春天官内宰詔后帥内外命婦始蠶於北郊以
為祭服(蠶於北郊婦人以純隂也)天子諸侯必有公桑蠶室近川而
為之築宫仞有三尺棘墻而外閉之后妃齋戒享先蠶
而躬桑以勸蠶事(季春吉已王后享先蠶先蠶天駟也享先蠶而後躬桑示率先天下也)
及大昕之朝君皮弁素積卜三宫之夫人世婦之吉者
使入於室奉種浴於川桑於公桑風戾以食之是月也
命有司無伐桑柘(愛蠶食也有司主山林之官也)禁原蠶(原再也天文辰為馬蠶與)
(馬同氣物莫能兩大禁原蠶為傷馬)漢皇后蠶於東郊(其儀春桑生皇后親桑於苑中)
(蠶室養蠶千薄以上祀以中牢羊豕祭蠶神曰苑窳婦人寓氏公主凡二神羣臣妾從桑還獻於繭館皆賜從)
(桑者絲皇后自行窳音俞)後漢皇后四月帥公卿列侯夫人蠶皇
后出乘鸞輅青羽盖駕四馬龍旂九斿大將軍妻參乘
太僕妻御前鸞旂車皮軒闟(音翕)戟雒陽令奉引千乘萬
騎車府令設鹵簿駕公卿五營校尉司隸校尉河南尹
妻皆乘其官車帶夫夲官綬從其官屬𨗳從皇后置武
賁羽林騎戎頭黃門鼓吹五帝車女騎夾轂執法御史
在前後亦有金鉦黃鉞五將𨗳桑於蠶宫手三盆於繭
館畢還宫祠先蠶禮以少牢(凡蠶絲絮織餙以作祭服祭服者冕服也天地宗廟)
(羣神五時之服其皇帝得以作縷縫衣得以作巾絮而已置蠶宫令丞諸天下官皆詣蠶室亦婦人從事故舊)
(有東西織室作法)魏文帝黃初七年皇后蠶於北郊依周典
也晉武帝太康六年蠶於西郊(蓋與籍田對其方也)先蠶壇高
一丈方二丈四出陛陛廣五尺在皇后採桑壇東南帷
宫外門之外而東南去帷宫十丈在蠶室西南桑林在
其東取列侯妻六人為蠶母蠶將生擇吉日皇后著十
二笄步搖依漢魏故事衣青衣乘油畫雲母安車駕六
騩(音貴)馬女尚書著貂蟬佩璽陪乘載筐鈎公主夫人九
嬪世婦諸太妃太夫人及縣鄕君郡公侯特進夫人外
世婦命婦皆步搖衣青各載筐鈎從蠶先桑二日蠶宫
生蠶著簿上躬桑日皇后未到太祝令質眀以太牢告
祠謁者一人監祠祠畢徹饌頒餘胙於從桑及奉祠者
皇后至西郊升壇公主以下陪列壇東皇后東面躬桑
採三條諸妃公主各採五條鄕縣以下各採九條悉以
桑授蠶母還蠶室事訖皇后還便即御座公王以下乃
就位設饗宴賜絹各有差宋孝武大眀四年始於臺
城西白石里為蠶所設兆域置大殿又立蠶觀(其禮皆循晉氏)
北齊為蠶坊於亰城北之西去皇宫十八里外有蠶
宫方九十步墻高一丈五尺其中起蠶室二十七别殿
一區置蠶宫令丞宦者為之路西置皇后蠶壇高四尺
方二丈四陛陛各廣八尺置先蠶壇於桑壇東南大路
東横路南壇高五尺方二丈四陛陛各五尺外兆方四
十步面開一門有緣襜襦褠衣黃履以供蠶母每歲季
春榖雨後吉日使公卿以一太牢祠先蠶黃帝軒轅氏
於壇上無配如祀先農禮訖皇后因親桑於壇偹法駕
服鞠衣乘重翟帥六宫升桑壇東陛即御座女尚書執
筐女尚衣執鈎立壇下皇后降自東陛執筐者處左執
鈎者居右蠶母在後乃躬桑三條訖升壇即御座内命
婦以次就桑服鞠衣者採五條展衣禒衣者九條以授
蠶母還蠶室切之授世婦洒一簿凡應桑者並復夲位
后乃降壇還便殿設勞酒頒賚而還後周制皇后乘
翠輅率六宫三妃三㚤(音弋婦官名)御媛御婉三公夫人三
孤内子至蠶所以一少牢親進祭奠先蠶西陵氏神禮
畢降壇令二嬪為亞獻終獻因而躬桑隋制先蠶壇
於宫北三里為壇高四尺季奉上已皇后服鞠衣以一
太牢制幣祭先蠶於壇上用一獻之禮祭訖親桑於位
壇東面尚功進金鈎典制奉筐皇后採三條反鈎命婦
各依班採五條九條世婦以授蠶母受切桑洒訖皇后
乃還(自齊及周隋其典法多依晉儀亦時有損益)大唐顯慶元年三月辛
巳皇后武氏先天二年三月辛夘皇后王氏乾元二年
三月己巳皇后張氏並有事於先蠶其儀備開元禮
通典卷四十六
