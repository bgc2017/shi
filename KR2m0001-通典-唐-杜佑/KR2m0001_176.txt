通典卷一百七十一
唐京兆杜佑君卿纂
州郡
天下之立國宰物尚矣其畫野分疆之制自五帝始焉
道德遠覃四夷從化卽人爲治不求其欲斯蓋羈縻而
已寧論封域之廣狹乎堯舜地不過數千里東漸于海
西被流沙朔南曁聲教五帝之至德也武丁成王東則
江南西氐羌南荆蠻北朔方三代之大仁也秦氏削平
六國南取百越北却匈奴築塞河外地廣而亡逮戰國
之酷暴也漢武滅朝鮮閩越開西南夷通西域逐北狄
天下騷然人不聊生追悔前失引咎自責下詔哀痛息
戍輪臺既危復安幸能覺悟也隋煬逐吐谷渾開通西
域招來宇厥征伐高麗身弑祀絶近代殷鑒也夫天生
烝人樹君司牧是以一人治天下非以天下奉一人患
在德不廣不患功不廣秦漢之後以重歛爲國富卒衆
爲兵強拓境爲業大遠貢爲德盛爭城殺人盈城爭地
殺人滿野用生人膏血易不殖土田小則天下怨咨羣
盜蜂起大則殞命殲族遺惡萬代不亦謬哉則五帝三
王可以師範凡言地理者多矣在辨區域徵因革知要
害察風土纖介畢書樹石無漏動盈百軸豈所謂撮機
要者乎如誕而不經徧記雜說何暇編舉(謂辛氏三秦記常璩華陽)
(國志羅含湘中記盛弘之荆州記之類皆自述鄉國靈怪人賢物盛參以他書則多紕謬既非通論不暇取之)
(矣)或覽之者不責其略焉
第一序目上(凡郡府三百二十九)
第二序目下
第三古雍州上(今置郡府二十四)
第四古雍州下(今置郡府十八)
第五古梁州上(今置郡府二十六)
第六古梁州下(今置郡府三十七)
第七古荆河豫州(今置郡府十八)
第八古冀州上(今置郡府二十二)
第九古冀州下(今置郡府十九)
第十古兖州(今置郡府十)
古青州(今置郡府七)
古徐州(今置郡府五)
第十一古揚州上(今置郡府十二)
第十二古揚州下(今置郡府二十七)
第十三古荆州(今置郡府三十三)
第十四古南越(今置郡府七十一)
州郡一
序目上(上古三國)(唐虞宋三代晉齊)(秦梁)(漢陳)(後漢并後魏)
(北齊)(後周)(隋)
昔黃帝方制天下立爲萬國易稱首出庶物萬國咸寧
(蓋舉其大數)及少皥氏之衰其後制度無聞矣若顓頊之所
建帝嚳受之創制九州統領萬國(雍荆豫梁徐冀青兖揚)堯遭
洪水而天下分絶使禹平水土還爲九州如舊制也舜
攝帝位分爲十二州(雍荆豫梁冀幽并青營徐兗揚)故虞書云肇有十
二州也夏氏革命又爲九州塗山之會亦云萬國四
百年間遞相兼并殷湯受命其能存者三千餘國亦爲
九州分統天下(冀荆豫雍揚兖徐幽營營則禹貢青州也)載祀六百及乎周
初尚有千八百國而分天下爲九畿方千里曰王畿其
外曰侯畿(亦曰服)又外曰甸畿又外曰男畿又外曰采畿
又外曰衞畿又外曰蠻畿又外曰夷畿(要服也)又外曰鎮
畿又外曰藩畿(荒服也自侯甸男采衞蠻夷鎮藩卽九畿也各相去五百里爲限也)至成
王時亦曰九州屬職方氏(揚荆豫青兗雍幽冀并)其後諸侯相并
有千二百國及平王東遷迄獲麟之末二百四十二年
間諸侯征伐更相吞滅不可勝數而見於春秋經傳者
百有七十國焉(百三十九國知土地所在三十一國不知其處也)蠻夷戎狄不
在其數逮乎下分地理上配天象所定躔次總標十三
及周之末唯有七國(秦昭王時西周盡獻其地邑三十六口三萬受獻而歸其人至莊襄)
(王滅東西周王國七城而已)秦制天下爲四十郡其地則西臨洮
而北沙漠東縈南帶皆臨大海漢興以秦地太大更
加置郡國其後開越攘胡土宇彌廣改雍曰涼梁曰益
又置徐州復禹舊號南置交阯(初爲交阯後爲交州)北有朔方(初爲)
(朔方後爲并州)凡爲十三州部刺史(司隸并荆兗揚荆河冀幽青徐益交涼)而不
常所理至哀平之際凡新置郡國六十三焉與秦四十
合百三縣邑千三百一十四道三十二侯國二百四十
一地東西九千三百二里南北萬三千三百六十八里
此漢之極盛也後漢光武以官多役煩乃并省郡國
十縣道侯四百餘所其後亦爲十三州部司隸治河南
(今府)豫治譙(今酇縣)兗治昌邑(今魯郡金鄉縣)徐治郯(郯音談今臨淮郡下邳縣)
青治臨淄(今北海郡縣)涼治隴(今天水郡隴城縣)并治晉陽(今太原府)冀
治鄗(河各反今趙郡高邑縣)幽治薊(今范陽郡)揚治歴陽(今郡縣)益治雒
(今永昌郡)荆治漢壽(今武陵郡武陵縣)交治廣信(今蒼梧郡蒼梧縣)漸復加
置郡國至於靈獻凡百有五焉縣道侯國千一百八十
(桓帝永興初有鄉三千六百八十二亭萬二千四百二十)東樂浪郡西燉煌郡南日
南郡北鴈門郡西南永昌郡四履之盛亦如前漢魏
氏據中原有州十二司隸荆河兗青徐涼秦冀幽并揚
雍(分涼州置秦州理上邽今天水郡揚治壽春今郡徐治彭城今郡荆治襄陽今郡涼治武威今郡餘並因)
(前代)有郡國六十八東自廣陵(文帝黃初六年親征幸廣陵故城及旋師留張遼屯)
(江都齊王嘉平後屬吳卽今郡)壽春(母丘儉諸葛誕皆鎮之)合肥(明帝青龍元年滿寵於合肥西)
(北三十里築新城吳軍頻攻不拔卽今廬江郡故魏明帝云先帝東置合肥南守襄陽西固祁山賊來輙破於)
(三城之下者地有所必爭之也)沔口(建安十五年文聘爲江夏太守鎮焉其後吳軍頻攻不拔青龍後屬)
(吳卽今漢陽縣)西陽(黃初中滿寵令將守之今齊安郡)襄陽(建安二十四年徐晃守之蜀將關羽)
(攻不下)重兵以備吳(江淮之間除鎮兵處更無人居青龍之中孫權遣數千家佃於江北爲滿)
(寵破之)西自隴西(今郡是)南安(今隴西郡隴西縣齊王嘉平五年蜀將姜維來伐攻隴西)
(南安皆不尅)祁山(明帝太和二年蜀將諸葛亮攻祁山城不拔今同谷郡長道縣東十里)漢陽
(明帝青龍二年蜀將諸葛亮來伐遣兵備於此卽今天水郡)陳倉(建安二十四年因蜀將破夏侯妙才)
(於漢中遂令張郃守陳倉太和二年諸葛亮以數萬人攻陳倉將軍郝昭以千人守二十餘日不拔在今縣東)
(三十里故城是攻郿又不尅在今縣東北十五里故郿城是並今扶風郡)重兵以備蜀蜀
主全制巴蜀置益(治成都今郡)梁(治漢中今郡)二州有郡二十二
以漢中(建安末破魏將夏侯妙才後遂有漢川以魏延鎮守後蔣琬姜維相繼鎮於此即今郡地)興
勢(後主延熙七年將軍王平守之魏大將軍曹爽攻不尅今洋川郡興道縣也)白帝(先主章武元年)
(屯之遂爲重鎮後主建興十五年吳將全琮來攻不尅即今雲安郡)並爲重鎮吳主北
據江南盡海置交(治龍編今安南府)廣(孫權置治番禺今南海郡)荆(治南郡今江陵)
(郡)郢(治江夏即今郡)揚(治建業今丹陽郡江寧縣)五州有郡四十有三以建
平(自孫權黃武初破蜀先主後得之孫皓天紀四年晉軍沿流來伐守將吳彥請增兵皓不從今巴東郡)
西陵(建安二十四年因蜀將關羽北討魏將于禁等於襄陽陸遜爲宜都守鎮此黃武初蜀先主來伐遜)
(大破之後步闡陸抗並鎮焉即今夷陵郡)樂鄉(吳孫皓建衡三年陸抗所築樂鄉城後朱然修之戍焉晉)
(王濬攻樂鄉獲水軍督陸景平西將軍施洪以城降在今江陵郡松滋縣東)南郡(自建安末尅關羽後)
(蜀將糜芳來降遂得之孫皓鳳凰元年將張咸任延並守之晉軍平吳當陽侯杜元凱趨於此即今江陵郡)
巴丘(建安十九年魯肅孫皓寳鼎元年萬彧並鎮守即今巴陵郡)夏口(建安十三年孫權征黃祖)
(尅之後遂置兵鎮孫皓天紀元年孫慎守之及晉平吳將軍胡奮趨於此即今江夏郡)武昌(孫權甘露)
(元年城武昌陸遜諸葛恪滕胤鎮守及晉平吳將軍王戎趨於此卽今江夏郡是)皖城(建安十九年孫)
(權尅之權赤烏四年諸葛恪屯此今同安郡皖音患)牛渚圻(孫皓天紀末何植鎮守晉平吳大將王渾)
(趨於此即今宣城郡當塗縣采石也)濡須塢(建安十七年築後曹公頻來攻不尅在今歴陽縣西南百)
(八十里)並爲重鎮其後得沔口(孫權嘉禾後陸遜諸葛瑾屯守)邾城(赤烏四年)
(陸遜常以三萬兵戍之今齊安郡東西界臨江與江夏郡武昌相對)廣陵(孫亮建興三年衞尉馮朝城廣)
(陵)自三國鼎立更相侵伐互有勝負疆境之守彼此不
常纔得遽失則不暇存也今略紀其久經屯鎮及要害
之地焉(其守將亦略紀其知名者餘不可徧舉他亦倣此)晉武帝太康元年
平吳分爲十九州部置司州治洛陽(今河南府)兗治廪丘(今濮)
(陽郡雷澤縣是)荆河治項(今淮陽郡項城是)冀治房子(今趙郡縣)并治晉陽
青治臨淄徐治彭城荆初治襄陽後治江陵(今郡)揚初治
壽春後治建業涼治武威分三輔爲雍治京兆(今府)分隴
山之西爲秦治上邽(今天水郡縣)益治成都分巴漢之地爲
梁治南鄭(今漢中郡縣)分雲南爲寧治雲南(今郡)幽治涿(今范陽郡)
(范陽縣)分遼東爲平治昌黎(今安東府)交治龍編(今安南府)分合浦
之北爲廣治番禺又增置郡國二十有二凡州百五十
有六縣千一百有九以爲冠帶之國盡秦漢之土及永
嘉南渡境宇殊狹九州之地有其二焉初元帝命祖逖
鎮雍丘(建武初逖北鎮守雍丘今陳留郡縣)逖死北境漸蹙(大興四年逖死)於是
荆河(自淮北今汝南汝隂南陽等郡以北)青兖四州(今東萊東牟高密北海淄川濟南等郡地)
及徐州之半(今彭城瑯琊等郡)陷劉曜石勒以合肥(戴若思鎮守之)淮
陰(劉隗鎮守即今山陽郡縣)壽陽(祖約鎮守後又陷於石勒季龍死後復之即今壽春郡地)泗口
(劉遐鎮守即今臨淮郡宿遷縣界)角城(安帝義熙中置亦在宿遷縣界)爲重鎮成帝時
酇守將退屯襄陽(咸陽初魏諺屯酇爲劉曜將黃秀所逼而退守襄陽後亦陷石勒尋復之)
(庾翼朱序皆鎮於此又爲苻堅將苻丕所陷尋又復之即今郡)穆帝時平蜀漢(永和三年桓温)
(西討擒李勢)復梁益之地(梁州則漢川益則蜀川是)又遣軍西入關至灞
上(十年桓温討苻健於今京兆府萬年縣白鹿原戰敗)再北伐一至洛陽(永和十二年温)
(討慕容儁破其將姚襄於伊水時襄已降)一至枋頭(廢帝太和三年桓又討慕容暐敗還今汲郡衞)
(縣界枋音方)所得郡縣軍旋又失洎苻堅東平慕容暐(太和五年)
西南䧟蜀漢西北尅姑臧(孝武太和五年張天錫敗今武威郡是)則漢水
長淮以北悉爲堅有及堅敗(太和八年)再復梁(九年將郭寳平梁州)益
(蜀郡太守任權斬苻堅益州刺史李平益州平)青徐兖荆河之地其後青兖陷
於慕容德(安帝國諱改焉崇安三年德據之殺幽州刺史辟閭渾時鎮守廣固即今北海郡也)荆
河司陷於姚興(崇安三年)以彭城爲北境藩捍(朱序鎮守)後益梁
又陷於譙縱(義熙初陷)每因劉石苻姚衰亂之際則進兵屯
戍在於漢中襄陽彭城然大抵上明(今江陵郡松滋縣)江陵夏
口武昌合肥壽陽淮陰常爲晉氏鎮守(其刺史所治皆置州兵雖有不)
(經攻圍互是重鎮他皆類此)義熙以後又復青兖司荆河梁益之地
而政移於宋矣宋武北平廣固(晉安帝義熙六年平慕容超得青州之地)
(廣固即今北海)西定梁益(九年朱齡石平譙縱)又尅長安(十三年親征平姚泓)盡得
河南之地長安尋爲赫連勃勃所陷至廢帝滎陽王景
平中武牢以西復陷於後魏今大較以孝武大明爲正
凡二十有二州揚治建業南徐治京口(今丹陽郡丹徒縣)徐治
彭城南兖治廣陵兖治瑕(今魯郡縣)南荆河治歴陽荆河治
汝南(今汝南郡汝陽縣)江治潯陽(今郡縣)青治臨淄(初治歴城今濟南郡縣後)
(治廣固後又移治臨淄即今縣是)冀治歴城司治義陽(今郡)荆治南郡郢
治江夏(今郡)湘治臨湘(今長沙郡)雍治襄陽梁治南鄭秦亦治
南鄭益治成都(今蜀郡)寧治建寧(今雲南郡)廣治南海交治龍
編越治臨鄣(今合浦郡自東晉成帝時中原流民多南渡遂於江漢淮之間僑立州郡以撫其民)
(中間併省廢置離合非一不能詳誌焉今紀其所治經久者他皆類此)郡凡二百三十有
八縣千一百七十有九初文帝元嘉中遣將北伐水軍
入河尅魏碻磝滑臺武牢洛陽四城(碻磝即今濟陽郡城滑臺今靈昌郡)
(城武牢今汜水縣洛陽今故洛陽城碻口交反磝音敖)其後又失又分軍北伐西
軍尅弘農開方二城(並今弘農郡)以東攻滑臺不尅而平碻
磝守之尋皆敗退(元嘉二十七年王玄謨於滑臺敗歸時柳元景拔弘農開方及玄謨敗亦)
(棄而退)於是後魏主太武總師經彭城臨江屯於瓜步(今廣)
(陵郡六合縣東)退攻盱眙不拔而旋(臧質守之魏師攻圍三旬不拔今淮陽郡縣)明
帝時後魏又南侵淮北青冀徐兖四州及荆河州西境
悉䧟沒(太始二年徐州刺史薛安都引魏軍自是沈文秀東陽城崔道固歴城並爲魏將慕容白曜所)
(䧟安都以彭城常珍竒以懸瓠並降魏懸瓠今汝南郡城)則長淮爲北境僑徐兖於
淮南(淮陰立兖州鍾離立徐州)立青冀二州寄治贛榆(今東海郡東海縣贛古淡)
(反)其後十餘年而宋亡然初強盛也南鄭襄陽懸瓠(元嘉)
(二十六年後魏主太武率兵攻圍汝南太守陳憲等拒四十餘日魏人積屍與城齊不拔而退)彭城歴
城東陽(廢帝景平初筑䕫鎮守後魏攻圍數旬不尅即今北海郡治東城)皆爲宋氏藩
捍齊氏淮北之地所以全少青州治朐山(今東海郡朐音衢)
冀治渦口(今臨淮郡漣水縣)荆河治壽春(荆河州自東晉以後或治淮南或治淮北)
(不恒其所今舉其要害之地)北兖治淮陰北徐治鍾離(今郡)又置巴東
治巴(今雲安郡)其餘州郡悉因宋代州二十有三郡三百九
十有五縣千四百七十有四其後頻爲後魏所侵至東
昏永元初沔北諸郡相繼敗沒(今南陽郡地)又遣軍北伐敗
於馬圈退屯盆城(魏馬圈城去襄陽三百里時陳顯達攻圍四十餘日不拔魏援師至敗還)
(在今南陽郡界)又失壽春(永元二年荆河州刺史裴叔業以城叛入魏)後三年齊亡
(齊氏七主凡二十四年内難繁興不遑外略及東昏暴虐北境彌蹙也)始全盛也南鄭(明帝)
(建武二年後魏大將元英來伐梁州刺史蕭懿守拒攻圍百餘日不下)樊城(今襄陽郡安養縣建武中)
(後魏主孝文率兵十萬數旬攻圍將曾武拒不下)襄陽義陽壽春(高帝又建鎮謂垣崇祖曰)
(兵衝要地切備魏師俄而魏將王肅以師二十萬至敗而歸)淮陽角城(明帝初後魏南侵以李安)
(仁戍之)漣口朐山爲重鎮梁氏州郡多沿舊制天監中
州二十有三郡三百五十縣千二十有五其後更有析
置大同中州百有七郡縣亦稱於此自侯景逆亂建康
傾䧟墳籍散逸不可得而詳焉初武帝受禪數年即失
漢川及淮西之地(天監三年梁州刺史夏侯道遷以本部叛降後魏自劍閣以北並䧟沒又)
(魏將元英破將軍馬仙埤於義陽失地)其後諸將頻年與魏軍交戰於淮
南淮北互有勝負(自天監四年以後將張惠紹尅魏宿遷城韋叡尅合肥裴邃尅翟丘城朐)
(山城尋皆敗唯合肥獨存)雖得懸瓠彭城俄而又失(天監六年魏軍主白早生荆河)
(州刺史胡遜以懸瓠普通六年徐州刺史元法興以彭城並内屬無何悉復於魏)又尅壽春(普通)
(七年將夏侯亶元植等尅之獲魏揚州刺史李憲自齊東昏永元二年䧟後魏至是凡二十七年南朝始復)
中大通初大舉北伐淮北城鎮相次尅平直至洛陽暫
爲梁有(中大通元年魏將爾朱榮害胡太后及少主魏朝大亂遣將陳慶之率軍送元顥爲魏主入河)
(陽六旬五日爾朱榮來攻慶之渡河守北中府城數日顥敗慶之亦奔退所得之地尋亦失之中府地即今河)
(陽北城是)其後又復漢中(大同中將蘭欽尅之自天監二年失漢川凡經四十三年却復)至
東魏將侯景以河南地降逆亂相尋有名無實及景平
後江北之地悉陷高齊漢川蜀川沒於西魏(太清初侯景以十三)
(州來降旋爲東魏將慕容紹宗所敗二年景舉兵反圍建康陷之及景平後元帝承聖初齊將辛術南伐盡復)
(淮南江北之地得傳國璽反於齊三年西魏將達奚武陷漢川尉遲迥陷蜀川其漢川經九年復失)大抵
雍州(今襄州)下溠(音槎)戍(漢東郡棗陽縣東南)夏口白苟堆(大同中東魏靜帝遣)
(將堯雄爲南境守將雄曰白苟堆梁之北面重鎮請備之在今汝南郡真陽縣)硤石城(今汝陰郡下蔡)
(縣)合州(卽合肥)鍾離(將康絢鎮守之)淮陰朐山爲重鎮(天監三年角城戍主)
(柴慶宗以角城十年東莞太守劉晰以朐山並降入魏)陳氏比於梁代土宇彌
蹙西不得蜀漢北失淮肥以長江爲境(文帝天嘉初湘川之地爲周軍)
(所陷二年侯瑱尅平之湘川今澧陽武陵長沙衡陽等郡之地)有州四十有二(地轉狭而州益)
(多暨後州郡又數倍多於前代故不可詳)郡百有九縣四百三十有八宣帝
太建中頻年北伐諸將累捷盡復淮南之地(將吳明徹於壽春城)
(斬高齊將王琳)更經略淮北大破齊軍於呂梁及旋師屬高齊
國亡又總軍北伐至呂梁周軍來拒又大破之(自太建五年北)
(伐七年破齊軍九年又破周將梁士彦悉得梁淮北城鎮下邳朐山)旋爲周軍所敗悉虜
其衆(時梁士彦守彭城明徹來攻未下十年周將王軌来伐明徹退師全軍沒於清口)自是江
北之地盡沒於周又以長江爲界(十二年周大將司馬消難以淮西地來降)
(又遣將周羅㬋攻尅新野尋並失之)及隋軍来伐遣將守狼尾灘(後主禎明三年)
(戚欣守之今夷陵郡宜都縣界)荆門(將仲肅據之亦宜都界)安蜀城(將顧覺鎮之亦夷陵郡縣)
公安(將陳紀鎮之今江陵郡縣)巴陵以下並風靡退敗(信州道大總管清河公楊)
(素自峽中舟師東下東方守將相繼而破信州卽今雲安郡也)隋軍自采石(隋將韓擒虎襲陷之)
京口(賀若弼襲陷之)渡江而平之後魏起自北方至道武率
兵下山東攻拔慕容寶中山(今博陵郡唐昌縣)遂有河北之地
於是遷都平城(今雲中郡)慕容氏喪敗遣將南略地至於滑
臺許昌(今潁川郡)彭城明元帝泰常中始於滑臺許昌置兵
鎮守(道武天興中長孫肥等尅滑臺許昌尋不能守至是始有之)太武帝時又得蒲
坂(今河東郡)長安統萬(始光中遣軍伐赫連昌尅蒲坂及長安又尅統萬後遂滅赫連統萬卽赫)
(連所都今朔方郡是)神䴥中宋師來伐碻磝(今濟陽郡城)滑臺武牢(今河)
(南府汜水縣是)戍將皆不守尋並復之(神䴥三年宋將到彦之王仲德等陷滑臺武牢)
(洛陽遣安頡叔孫建等擊敗走之)太延以後東平遼東西平姑臧(三年東伐)
(馮弘五年西伐沮渠茂虔並滅之)於是西至流沙東接高麗所未得者
漢中及南陽懸瓠彭城青州之南而已其後帝自南征
遂臨瓜步宋淮北城鎮守將多有敗沒(太平真君十一年因宋將王玄)
(謨來侵尅碻磝城戍將濟州刺史王買德棄城而走宋師至滑臺敗帝乘勝至江上)獻文天安初
自河之南長淮之北皆爲魏有(時因宋晉安王子勛之亂遣將慕容白曜略地)
(破宋將沈文秀畢衆欽薛安都崔道固常珍竒遂有其地)孝文遷都洛陽(太和十九年徙都)
頻歲親征皆渡淮沔(二十年屯八公山二十一年屯新野及樊城)宣武初又
得壽春(景明初齊將裴叔業以壽春來降後至明帝孝昌二年又陷入梁)續收漢川至
於劍閣兼得淮西之地(正始初梁將夏侯道遷以漢中降又元英破梁將馬仙埤於義)
(陽遂有其地)莊帝時梁軍洛陽數旬敗走(永安初因爾朱榮害胡太后少帝之)
(亂梁將陳慶之送元顥爲魏主)爾後内難相繼不暇外略三四年後分
爲東西魏矣皆權臣擅命(具周齊事中)自永安末年爾朱世
隆稱兵入洛圖籍散亡不可詳記今按舊史管州百十
有一郡五百十有九縣千三百五十有二(按魏收史所載州郡是東)
(魏靜帝武定中其時洛陽以西及關中梁益之地悉屬西魏收猶總而編之)自太武以後漸
更強盛東征西伐尅定中原屬宋明以後及於齊梁國
土漸蹙自守不暇雖時有侵掠而退不旋踵故魏之城
鎮少被攻圍因利進取不常所守也北齊神武東魏
天平末大舉西伐至蒲津(靜帝天平四年三道伐西魏齊神武自總大衆至蒲津竇)
(泰自風陵濟河至潼關高敖曹入武關䧟上洛以泰軍敗沒並旋師風陵在潼關北岸相對)西魏乘
勝攻陷陜州(周文帝率李弼等東征下陕州擒刺史李祥伯即今陕郡)神武西至沙
苑(其年冬大敗而歸今馮翊郡界)西軍又乘勝襲陷洛陽(西魏將獨孤如願據金墉)
明年西師又至於河隂(今洛陽縣北)時拒守河陽城(潘相樂守北城)
(卽據此高永樂守南城卽今城後周文帝親征不尅)西師敗歸(元象元年周文帝親征敗還如願亦)
(棄金墉遁走神武遂毁其城)其後神武攻圍西魏玉壁不尅(興元四年西魏)
(將王思政守之今絳郡稷山縣)西師來伐至於邙山(武定初周文帝親征神武禦之敗殺)
(周將王雄)後神武又圍玉壁不尅(武定四年西魏將韋孝寬守之)文襄遣將
圍潁川拔之(自武定五年冬攻圍至明年六月城陷)於是河南自洛陽之
西河北自晉州之西(今平陽郡)悉入西魏文宣之代命將略
地南際於江矣(天保二年屬侯景亂梁遣辛術南討遂得傳國璽又過江得梁夏口後二國通)
(和旋師矣)武成河清中築戍於軹關(河清二年遣斛律光築之今河南府濟源界)
其年周軍至洛陽敗還(晉公護統軍將楊標等至軹關敗走)後主武平中
陳軍來侵盡失淮南之地(武平五年以後陳將吳明徹頻歲來侵淮南城鎮皆不守)
(諸將累敗)周師攻拔河隂大城(周武親征有疾班師)幼主崇化末西師
攻拔晉州(今平陽郡)因之國滅(齊都於鄴卽今郡縣)自東西魏之後天
下三分梁陳有江東宇文有關西高氏據河北有州九
十有七郡百六十縣三百六十有五(文宣天保七年已併省州三郡百五)
(十三縣五百八十九鎮二戍二十六)當齊神武之時與周文帝抗敵十三
四年間凡四出師大舉西伐周師東討者三焉(略舉齊神武周)
(文帝統師親征諸將攻戰則不復紀)自文宣之後纔守境而已大抵西則
姚襄城(今文城郡西城則姚襄所築西臨黃河控帶龍門之險周齊交爭之地後主武平二年大將斛)
(律光破周兵於城遂立鎮焉)洪洞(今平陽郡縣北故城四固垂復控據要險崇化末周師既尅晉州其)
(城主張元靜以城降周)晉州武平關(三關並今絳郡正平縣界)栢崖(城侯景所築今河清)
(縣西)軹關河陽南則武牢(陸子章增築城守)洛陽北荆州(今陸渾縣東北)
(故城是)孔城防(今伊闕縣東南故城是)汝南郡(今臨汝郡梁縣南)魯城(今汝南郡)
(魯山縣東北)置兵以防周宼(自洛陽之南襄城汝陰汝南以北皆齊有)及陳師侵
軼數歲齊亡南境要害未遑制置也周文帝西魏大
統中東魏師至蒲津(文帝大統二年齊神武親征至蒲津以竇泰死退軍)文帝東
征尅陜州兼得宜陽郡邵郡(邵郡今絳郡垣縣宜陽郡今福昌郡)東師又
至沙苑(其年冬齊神武親征大敗走)後文帝東征至河陰先勝後敗
(大統四年殺魏將高敖曹)築城於玉壁(大統八年將王思政築之齊神武攻圍不尅至十二年韋)
(孝寬守之齊神武又攻圍六旬不尅)文帝又至邙山先勝後敗(大統九年)得梁
雍州(十六年梁雍州刺史岳陽王詧舉州内附)廢帝初尅平漢中(自梁侯景逆亂遣將)
(達奚武尅之也)又遣軍平蜀(將尉遲迥尅之)文帝西征至姑臧後又平
江陵(齊王廓後元初于謹平之殺梁元帝)自是疆理西有姑臧西南有全
蜀南至於江矣(明帝武成二年將賀若敦尅陳湘川之地三年失之今澧陽武陵長沙衡陽等)
(地是)其河南自洛陽之東之北河東自平陽之界屬於高
齊至武帝建德中東征拔齊晉州城尋又東征破齊師
於晉州城下(建德五年攻拔晉州使梁士彦守之齊後主来攻三旬餘不拔六年又破齊後主軍)
乘勝平齊後遣軍破陳軍於呂梁(將王軌破陳將吳明徹悉虜其衆也)其
東南之境盡於長沙通計州二百十有一郡五百八縣
千二十有四當全盛戰爭之際則玉壁(初王思政守後韋孝寬守東師)
(攻不拔遂置勲州)邵郡齊子嶺(今王屋縣東二十里周齊分界處)通洛防(故函關城)
(武帝保定中改名在今新安縣東)黃櫨三城(今永寧縣西北)宜陽郡陕州主剗
(今長水郡西北二十五里)三荆(將獨孤信略定北荆州今即伊陽縣東荆州後改曰淮州今淮安郡荆州)
(今南陽郡)三鵶鎮(今汝州魯山縣西南名平高城)置兵以備東軍隋文帝
開皇三年遷都大興城(卽今城)遂廢諸郡以州治人(自三代以)
(前爲九州兩漢加置十三州晉宋之後分析漸多至於魏齊後周雖割據鼎立天下分裂其於州郡乃倍兩漢)
(之地隋氏以官繁人弊遂廢五百餘郡而以州治人名則因循職事同於郡守無復刺舉之任)自九載
廓定江表尋以戶口滋多析置州縣煬帝大業初移洛
陽城(卽今城)又平林邑更置三州旣而併省諸州三年改
州爲郡乃置司隸刺史分部廵察(夲史不分别所領諸郡)五年平
定吐谷渾更置四郡大凡郡百九十縣千二百五十五
東西九千三百里南北萬四千八百一十五里東南皆
至於海西至且末(隋氏西境唯得今燉煌郡以東且子余反)北至五原(卽今九原)
(郡按隋氏北境唯至於河)隋氏之盛極於此矣
通典卷一百七十一
