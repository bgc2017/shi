通典卷七十七
唐京兆杜佑君卿纂
禮三十七軍二
天子諸侯大射鄉射(周唐漢大)(晉)(宋)(北齊)
自黃帝有天下建萬國爰至夏商及扵周氏雖更相吞
滅而不改舊規周初諸侯尚千八百國所以崇三射之
制立五善之目扵兹選士由此封侯本在戡敵實寓大
政周衰禮多亡失重以秦滅典墳天子之禮無聞諸侯
二篇而已誠與今異此略存古制焉周制天子之大射
天官司裘供虎侯熊侯豹侯設其鵠(虎侯王之自射熊侯諸侯所射豹侯)
(卿大夫以下所射崔靈恩云若有二王助祭則天子與共射之若時無則與諸侯共為耦也)夏官射
人以射法理射儀王以六耦射三侯三獲三容樂以騶
虞九節五正諸侯以四耦射二侯二獲二容樂以貍首
七節三正孤卿大夫以三耦射一侯一獲一容樂以采
蘋五節二正士以三耦射豻侯一獲一容樂以采蘩五
節二正(三侯者五正三正二正之侯也二侯者三正二正之侯也一侯者二正而已此皆與賓射扵朝)
(之禮也考工梓人職曰張五采之侯則遠國屬遠國謂諸侯来朝用五采之侯即五正之侯也正之言正也射)
(者内志正則能中焉畫五正之侯中朱次白次蒼次黃次玄居外三正去元黃二正去白蒼而畫以朱綠其外)
(之廣皆居侯中三分之一中二尺今儒家云四尺曰正二尺曰鵠鵠乃用皮其大如正此說失之矣豻胡犬也)
(士與士射以豻皮飾侯下大夫也大夫以上與賓射飾侯以雲氣用采各如其正九節七節五節者奏樂以為)
(射節之差言節者容侯道之數也樂記曰明乎其節之志不失其事則功成而德行立豻音岸)若王大
射則以貍步張三侯(鄭司農云貍步謂一舉足為一步扵今為半步鄭玄謂貍善搏者也)
(行則止而擬度焉其發必獲是以量侯道法之也侯道者各以弓為度九節者九十弓七節者七十弓五節者)
(五十弓弓之下制長六尺大射禮曰大侯九十參七十豻五十是也三侯者司裘所供虎侯熊侯豹侯也列國)
(之君大射亦張三侯數與天子同大侯熊侯也參讀曰糝糝雜也雜者豹鵠而麋飾下天子大夫)冬官
梓人為侯廣與崇方三分其廣而鵠居一焉(崇高也方猶等也高)
(廣等者謂侯中也大射以皮飾侯天子射禮以九為節侯道虎侯九十弓熊侯七十弓豹麋侯五十弓侯中之)
(大小取數扵侯道鄉射記曰弓二寸以為侯中則天子九十弓侯中廣丈八尺七十弓者侯中廣丈四尺五十)
(弓者侯中廣丈也尊卑異等此數明矣以侯中丈八尺者鵠方六尺侯中丈四尺者鵠方四尺六寸大半寸侯)
(中一丈者鵠方三尺三寸少半寸也天子賓射扵五采之侯侯方外如鵠内二尺五采者朱白蒼黃黑其侯之)
(飾又以五采畫雲氣焉五采之侯即謂五正之侯也其廣皆居侯中三分之一中二尺然則五正之侯中方六)
(尺朱方二尺者則餘四色所畫各五寸也又畫其正外以雲氣為飾廣狹亦如大射皮飾之法)上兩个
與其身三下兩个半之(个讀如齊人搚公幹之幹上个下个皆舌也身躬也鄉射禮記)
(曰倍中以為躬倍躬以為左右舌下舌半上舌然則九節之侯身三丈六尺上个七丈二尺下个五丈四尺其)
(制身夹中个夹身在上下各一幅此侯凡用布三十六丈言上个與其身三者明身居一分上个倍之耳亦為)
(下个半上个出也个或謂之舌者取其出而左右也侯制上廣下狭蓋取象扵人也張臂八尺張足六尺)上
綱與下綱出舌尋縜寸焉(綱所以繫侯扵植者也上下皆出舌一尋者亦人張手足)
(之節也鄭衆云綱連侯繩也縜籠綱者舌維持侯者縜音云)凡侯天子熊侯白質諸
侯麋侯赤質大夫布侯畫以虎豹士布侯畫以鹿豕(此所)
(謂獸侯也燕射則張之白質赤質皆謂采其地不采者白布也熊麋虎豹鹿豕皆正面畫其象扵鵠之處耳君)
(畫一臣畫二陽奇隂耦之數也燕射熊侯虎豹不忘上下相犯射麋鹿豕志在君臣相養畫其毛物天子射熊)
(熊者巧猛之獸侯人之象天子德勝服巧猛之人諸侯射麋麋者迷也象臣有迷惑其君當誅之卿大夫射虎)
(豹者當為君禦四方之難示服猛害也射鹿豕者食人禾稼士賤為除害而已)夏官司弓矢掌
六弓四弩八矢之法仲春獻弓弩仲秋獻矢箙(弓弩成於和矢)
(箙成扵堅箙盛矢器以獸皮為之)及其頒之王弓弧弓以授射甲革椹
質者夹弓庾弓以授射豻侯鳥獸者唐弓大弓以授學
射者使者勞者(王弧夹庾唐大六者弓異體之名往體寡来體多曰王&KR1249;往體多来體寡曰夹)
(庾往體来體若一曰唐大甲革革甲也春秋傳曰蹲甲而射之質正也樹椹以為射正也射甲與椹試弓習武)
(也豻侯五十步及射鳥獸皆近射也近射用弱弓則射大侯者用王弧射三侯者用唐大矣學射者弓用中後)
(習強弱則易也使者勞者弓亦用中遠近可也勞者勤勞王事若晉文侯文公受王弓矢之賜者)其矢
箙皆從其弓(從弓數也每弓一箙百矢)凡弩夾庾利攻守唐大利車
戰野戰(攻城壘者與其自守者相廹近弱弩發疾車戰野戰進退非強則不及弩無王弧王弧恒服弦)
(往體少者使矢不疾)凡矢枉矢絜矢利火射用諸守城車戰殺矢
鍭矢用諸近射田獵矰矢茀矢用諸弋射恒矢庳矢用
諸散射(此八矢者弓弩各有四焉枉矢殺矢矰矢恒矢弓所用也絜矢鍭矢茀矢庳矢弩所用也枉矢)
(者取名變星飛行有光今之飛矛是也或謂之兵矢絜矢象焉二者皆可結火以射敵守城車戰前微重後微)
(輕行疾也殺矢言中矢則死鍭矢象焉鍭之言候也二者皆可以伺候射敵之近者及禽獸前尤重中深而不)
(可遠也結繳扵矢謂之矰矰高也茀矢象焉茀之言刜也二者皆可以弋飛鳥刜羅之也前微重後微輕行不)
(低也詩云弋鳬與鴈恒矢安居之矢也庳矢象焉二者皆可以散射也謂禮射及習射也前後訂其行平也凡)
(矢之制枉矢之屬五分二在前三在後殺矢之屬三分一在前二在後矰矢之屬七分三在前四在後恒矢之)
(屬軒輖中訂音亭輖音輊)天子之弓合九而成規諸侯合七而成規
大夫合五而成規士合三而成規勾者謂之弊弓(體往来之)
(衰也往體寡来體多則合多而圓往體多来體寡則合少而圓弊猶惡也勾者惡則直者善矣)諸侯大
射之儀君有命戒射(諸侯將有祭祀之事與羣臣射以觀其體射中得與祭不中者不與)
(祭)前射三日司馬命量人量侯道與所設乏以貍步大
侯凡九十糝侯七十豻侯五十(量人司馬之屬掌量塗數者量侯道謂去堂遠)
(近也貍之伺物每舉足止視遠近發必中也是以量侯道取象也)巾車張三侯大侯之
崇見鵠扵糝糝見鵠扵豻豻不及地武不繫左下綱設
乏西十北十凡乏用革(巾車於天子宗伯之屬掌裝衣車者亦使張侯崇高也高必見)
(鵠鵠所射之主)鄉射地官鄉大夫各掌其鄉之政正月之吉受
教法扵司徒退而以鄉射之禮五物詢衆庶一曰和二
曰容三曰主皮四曰和容五曰興舞(以用也行鄉射之禮而以五物詢於)
(衆民也和載六德容包六行也庶民無射禮因田獵而分禽則有主皮主皮者張皮射之無侯也主皮和容興)
(舞則六藝之射與禮樂與興舞謂發矢手如舞當射之時民必觀焉因詢之孔子射於矍相之圃蓋觀者如堵)
(墻射至於司馬使子路執弓矢出誓射又使公罔之裘序點揚觶而語詢衆庶之儀若是)君國中射
則皮樹中以翿旌獲白羽與朱羽糅(國中城中謂燕射也皮樹獸名中翿)
(旌獲尚文德)扵郊則閭中以旌獲(於郊謂大射於大學王制曰小學在公宫南之左大)
(學在郊閭獸名大於驢一角或曰如驢蹄岐析羽為旌)扵境則虎中以龍&KR0950;(於境謂與)
(隣國君射畫龍於&KR0950;尚文章也通帛為&KR0950;)大夫兕中各以其物獲(兕獸名似牛一角)
士鹿中翿旌以獲(謂小國之州長也用翿為旌以獲無物)唯君子有射扵
國中其餘否(臣不習武於君側)箭籌八十(箭篠也籌算也八十者略以十耦為正也)
(貴全數也其時衆寡從賓)長尺有握握素(握手所持處也素刊之也刊本一云庸)楚朴
長如笴刊本尺(刊其所持處也笴古我反)楅長如笴博三寸厚寸有
半龍首其中蛇交韋當(博廣也两端為龍首中央為蛇身相交蛇龍君子之類也交者)
(象君子取矢於楅也直心背之衣曰當以丹韋為之)漢石渠議曰鄉請射告主
人樂不告者何也戴聖曰請射告主人者賓主俱當射
也夫樂主所以樂賓也故不告扵主人也宣帝甘露三
年三月黃門侍郎臨(失其姓)奏經曰鄉射合樂大射不樂
何也戴聖曰鄉射至而合樂者質也大射人君之禮儀
多故不合樂也聞人通漢曰鄉射合樂者人禮也所以
合和百姓也大射不合樂者諸侯之禮也韋玄成曰鄉
射禮所以合樂者鄉人本無樂故合樂歲時所以合和
百姓以同其意也至諸侯當有樂𫝊曰諸侯不釋懸明
用無時也君臣朝廷固當有之矣不必湏合樂而後合
故不云合樂也公卿以玄成議是晉咸康五年春征
西庾亮行鄉射之禮依古周制親執其事洋洋然有洙
泗之風宋武帝為宋公在彭城九月九日出項羽戲
馬臺射其後相承以為舊凖(或說云秋金之節講武習射象漢立秋之禮)
北齊三月三日皇帝常服乘輿詣射所升堂即座皇太
子及羣官坐定登歌進酒行爵皇帝入便殿更衣以出
驊騮令進御馬有司進弓矢帝射訖還御坐射懸侯又
畢羣官皆射五埓一品三十二發(一發調馬十發射下十五發射上三發射)
(麞三發射獸頭)二品三品二十五發(一發調馬五發射下十發射上三發射麞三發射帖)
(三發射獸頭)四品二十發(一發調馬六發射下八發射上二發射麞二發射帖一發射獸頭)
五品十五發(一發調馬四發射下五發射上二發射麞二發射帖一發射獸頭)侍官御
仗以上十發(一發調馬四發射下五發射上)又季秋大射皇帝侍大駕
常服御七寳輦射七埓正三品以上第一埓一品五十
發(一發調馬十五發射下二十五發射上三發射麞三發射帖三發射獸頭)二品四十發(一發)
(調馬十二發射下二十發射上二發射麞餘與三品以下同)從三品四品第二埓三
品三十八發(一發調馬十二發射下十九發射上一發射麞二發射帖三發射獸頭)五品
第三埓三十二發(一發調馬九發射下十七發射上一發射麞二發射帖二發射獸頭)六
品第四埓二十七發(一發調馬八發射下十六發射上一發射麞一發射帖)七品
第五埓二十一發(一發調馬六發射下十二發射上餘與六品同也)八品第六
埓十六發(一發調馬四發射下九發射上餘同七品)九品第七埓十發(一發調馬)
(三發射下四發射上餘與八品同)大將(大尉公為之)射司馬各一人錄事二
人七埓各置埓將射正參軍各一人埓士四人威儀一
人乘白馬以導的别參軍一人懸侯下府參軍一人又
各置令史埓士等員以司其事大唐之制皇帝射扵
射宮則張熊侯射觀扵射宮則張麋侯皆去殿九十步
太樂令設宮懸之樂鼓吹令設十二案扵殿之庭若遊
宴射則不陳樂懸(貞觀元年太宗謂蕭瑀曰朕少好弓矢自謂能盡其妙近得良弓十數以)
(示弓工乃曰皆非良材也朕問其故曰木心不正則脉理皆邪弓雖剛勁而遣箭不直非良弓也朕始悟焉朕)
(以&KR1249;矢定天下四方用弓多矣而有天下之日淺得為理之意故未及乎弓弓猶失之何况於理自是遂延耆)
(老問以政術)三月三日九月九日賜百僚射(自貞觀至麟德七年行三月之)
(射行九月之射其禮遂至景雲二年諫議大夫源乾曜上表請行射禮直至先天元年二年)開元八
年九月九日賜百官射給事中許景先駁奏曰近三九
之辰頻賜宴射巳著格令猶降綸音但古制雖在禮章
多闕官員累倍帑藏未充水旱相仍繼之師旅既不以
觀德又未足威邊耗國損人且為不急夫古天子以射
選諸侯以射飾禮樂以射觀容志故有騶虞貍首之奏
采蘋采蘩之樂天子則以備官為節諸侯以時會為節
卿大夫以循法為節士以不失職為節皆審志固行德
美事成隂陽克和暴亂不作故諸侯貢士亦試扵射宮
容體有虧則黜其地是以諸侯君臣皆盡志扵射射之
禮也其大矣哉今則不然衆官既多鳴鏑亂下以苟獲
為利以偶中為能素無五善之容頗失三侯之禮凡今
一箭偶中是費一丁庸調用之既無惻隠獲之固無慙
色疏奏罷之至二十一年八月勅下大射展禮先王剏
儀雖沿革或殊而遵習無曠往有陳奏遂從廢寢永鑒
大典無忘舊章將射侯以觀德豈愛羊而去禮緬惟古
訓罔不率由自我而闕何以示後其三九射禮即宜依
舊遵行以今年九月九日賜扵安福樓下(自此以後其禮又息)其
射侯儀具開元禮說曰按易庖犧氏弦木為弧剡木
為矢弧矢之利以威天下射義曰男子生以桑&KR1249;蓬矢
六射天地四方天地四方者男子之所有事也(男子生設弧扵)
(門左三日負之人為之射乃卜食子者)是故周制諸侯歲獻貢士扵天子
天子試之射宮其容體比扵禮其節比扵樂而中多者
得與扵祭數與扵祭而君有慶益以地其容體不比扵
禮其節不比扵樂而中少者不得與扵祭數不與祭而
君有讓削以地是以諸侯君臣盡志於射以習禮樂天
子將祭必先習射扵澤(澤謂澤宮)澤者所以擇也又曰射之
為言者繹也繹者各繹巳志也故心平體正持弓矢審
固則射中矣射有三焉一曰大射(以其事大禮重故謂之大射)天子
將有郊廟之事與其来朝諸侯及畿内諸侯王之子弟
卿大夫士及諸侯所貢之士行之三公將有宗廟之事
與其卿大夫士及公之子弟卿大夫所選鄉中之俊者
行之孤卿大夫將有巳宗廟之事亦率其家臣而行之
二曰賓射謂列國諸侯来朝扵王或諸侯自相朝聘或
孤卿以下禮賓而射謂之賓禮皆行之扵朝或行扵廟
三曰燕射天子諸侯無事之日燕息縱適或燕勞来朝
聘使之賓或復自與巳臣共相勞息若天子諸侯之射
則先行燕禮以明君臣之義卿大夫則先行鄉飲之禮
以明長幼之序夫三射者貴其容體比扵禮其節合扵
樂故謂之禮射其樂天子以騶虞為節諸侯以貍首為
節卿大夫以采蘋為節士以采蘩為節騶虞者樂官備
也貍首者樂會時也采蘋者樂循法度也采蘩者樂不
失職也故明乎其節之志以不失其事則功成而德行
立無暴亂之禍而國家安故曰射者所以觀盛德也(樂官)
(備者騶虞詩云一發五豝喻賢衆多也樂會時者貍首詩云小大莫處御扵君所樂循法度者采蘋詩云于以)
(采蘋南澗之濱循澗以采蘋喻循法度以成君事也樂不失職者采蘩詩云被之僮僮夙夜在公)白虎
通云天子射百二十步諸侯九十步大夫七十步士五
十步所以明尊者所服遠卑者所制近也按鄭玄說射
禮入嘉禮今按五帝三王之時天下萬國迭相征伐士
之志藝以射為首是以我國家開元中修五禮以射禮
入軍禮焉古者天子之大射曰射侯者射中則能服諸
侯以下中之則為諸侯是以諸侯君臣盡志扵射以習
禮樂而以流亡者未之有也(流放也書曰流共工於幽州者是也)孔子曰
君子無所爭必也射乎揖讓而升下而飲其爭也君子
斯之謂歟
通典卷七十七
