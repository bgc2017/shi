通典卷四十一
唐京兆杜佑君卿纂
禮
夫禮必本於太一(極大曰太未分曰一)分而為天地轉而為隂陽
變而為四時列而為鬼神(鬼者精魄所歸神者引物而出)其降曰令(聖人)
(象此下之以為教令)其居人曰義(孝經說曰義由人出)孔子曰夫禮先王以
承天之道以治人之情失之者死得之者生故聖人以
禮示之天下國家可得而正也(人知禮則易教)伏羲以儷皮為
禮作琴瑟以為樂可為嘉禮神農播種始諸飲食致敬
鬼神䄍為田祭可為吉禮黃帝與蚩尤戰於涿鹿可為
軍禮九牧倡教可為賓禮易稱古者葬於中野可為凶
禮又脩贄類帝則吉禮也釐降嬪虞則嘉禮也羣后四
朝則賓禮也征於有苖則軍禮也遏密八音則凶禮也
故自伏羲以來五禮始彰堯舜之時五禮咸備而直云
典朕三禮者據事天事地與人為三耳其實天地唯吉
禮也其餘四禮並人事兼之夏商二代散亡多闕洎周
武王既没成王幼弱周公攝政六年致太平述文武之
德制周官及儀禮以為後王法禮序云禮也者體也履
也統之於心曰體踐而行之曰履然則周禮為體儀禮
為履周衰諸侯僭忒自孔子時已不能具秦平天下收
其儀禮歸之咸陽但採其尊君抑臣以為時用漢興天
下草創未遑立制羣臣飲醉争功高帝患之叔孫通草
綿蕝(子悦切)之儀救擊柱之弊(蕝謂以茅剪樹地為纂位習肄處)帝說歎
曰吾於今日知為天子之貴也以通為奉常遂定儀法
未盡備而通終高堂生傳禮十七篇而徐生善為頌(但能)
(盤辟為禮容頌讀與容同)孝文帝時徐生以習禮官至大夫而蕭奮
亦以習禮至淮陽太守孝武始開獻書之路時有李氏
得周官五篇闕冬官一篇河間獻王千金購之不能得
遂取考工記以補其闕奏之至王莽時劉歆始置博士
行於代杜子春受業於歆能通其讀後漢永平初鄭衆
賈逵皆往受業其後馬融作周官傳鄭玄為注初獻王
又得仲尼弟子及後學所記四百十一篇至劉向考校
經籍纔獲百三十篇向因第而叙之而又得明堂隂陽
記二十二篇孔子三朝記七篇王史氏記二十篇樂記
二十三篇總二百二篇戴德刪其煩重合而記之為八
十五篇謂之大戴記而戴聖又刪大戴之書為四十七
篇謂之小戴記馬融亦傳小戴之學又定月令明堂位
合四十九篇鄭玄受業於融復為之注今周官六篇古
經十七篇小戴記四十九篇凡三種唯鄭玄注立於學
官餘並散落魏以王粲衛覬集創朝儀而魚豢王沈陳
夀孫盛雖綴時禮不足相變吴則丁孚拾遺漢事蜀則
孟光許慈草建時制晉初以荀顗鄭冲典禮參考今古
更其節文羊祜任愷庾峻應貞並加刪集成百六十五
篇後摰虞傅咸纘續未成屬中原覆沒今虞之决疑注
是其遺文也江左刁協荀崧𥙷緝舊文蔡謨又踵修綴
宋初因循前史並不重述齊武帝永明二年詔尚書令
王儉制定五禮至梁武帝命羣儒又裁成焉吉禮則明
山賓凶禮則嚴植之軍禮則陸璉賓禮則賀瑒嘉禮則
司馬褧(褧苦迥切)又命沈約周捨徐勉何佟之等(佟音同)參會
其事陳武帝受禪多准梁舊或因行事隨時筆削後魏
道武帝舉其大體事多闕遺孝文帝率由舊章擇其令
典朝儀國範煥乎復振北齊則陽休之元循伯熊安生
後周則蘇綽盧辯宇文㢸並習於儀禮以通時用隋文
帝命牛弘辛彦之等採梁及北齊儀注以為五禮國初草
昧未暇詳定及太宗踐阼詔禮官學士修改舊儀著吉
禮六十一篇賓禮四篇軍禮十二篇嘉禮四十二篇凶
禮六篇國恤五篇總百三十篇為百卷貞觀七年始令
頒示高宗初以貞觀禮節文未盡重加修撰勒合成百
三十卷至顯慶三年奏上高宗自為之序時許敬宗李
義府用事其取舍多依違希旨學者不便異議紛然上
元三年下詔命依貞觀為定儀鳳二年詔並依周禮行
事自是禮司益無憑准每有大事輙别制一儀援古附
今臨時專定貞觀顯慶二禮亦皆施行武太后時以禮
官不甚詳明特詔國子司業韋叔夏率更令祝欽明每
加刊定叔夏卒後給事中唐紹專知禮儀紹博學詳練
舊事議者以為稱職開元十四年通事舍人王巖上疏
請改撰禮記削去舊文編以今事集賢院學士張說奏
曰禮記漢朝所編遂為歴代不刊之典去聖久遠恐難
改易但今之五禮儀注已兩度增修頗有不同或未折
衷請學士等更討論古今刪改行用制定之於是令徐
堅李銳施敬本等檢撰歴年其功不就銳卒蕭嵩代為
集賢院學士始奏起居舍人王仲丘修之二十年九月
新禮成凡百五十卷是為大唐開元禮於戲百代之損
益三變而著明酌乎文質懸諸日月可為盛矣通典之
所纂集或泛存沿革或博採異同將以振端末備顧問
者也烏禮意之能建乎但前古以來凡執禮者必以吉
凶軍賓嘉為次今則以嘉賓次吉軍凶後庶乎義類
相從終始無黷云爾(按秦蕩滅遺文自漢興以來收而存之朝有典制可酌而求者漢有)
(叔孫通高堂生徐生賈誼河間獻王董仲舒蕭奮孟卿后蒼聞人通漢夏侯勝劉向戴德戴聖慶普劉歆後漢)
(有曹充曹褒鄭興鄭衆賈逵許慎杜子春馬融鄭玄衛宏何休盧植蔡邕魏有王粲衛覬高堂隆蔣濟王肅秦)
(静劉表劉紹盧毓陳羣魚豢王沈蜀有譙周蔣琬孟光許慈吴則宋敏丁孚晉有鄭冲荀顗陳夀孫盛羊祜杜)
(元凱衛瓘庾峻袁凖賀循任愷陳銓孔備劉逵摯虞束晢傅咸鄒湛蔡謨孔衍庾亮范宣范汪徐邈范寗刁協)
(荀崧卞壼葛洪王彪之司馬彪干寳徐廣謝沈王裒何𤦺虞喜應貞宋有徐羡之傅亮臧燾徐廣裴松之何承)
(天顔延之雷次宗徐爰庾蔚之崔覬孔智齊有王儉何戢田僧紹劉獻王逡梁有司馬褧陸璉沈約周捨明山)
(賓裴子野徐勉顧協朱异嚴植之賀瑒崔靈恩皇侃何佟之陶弘景司馬憲邱季彬陳有謝嶠孔奐後魏有高)
(允高閭王肅北齊有熊安生陽休之元循伯後周有蘇綽盧辯宇文㢸隋有牛弘辛彦之許善心皇唐有孔穎)
(逹禇亮虞世南陸德明令狐德棻朱子奢顔師古房玄齡魏徵許敬宗楊師道賈公彦杜正倫李義府李友益)
(劉祥道郝處俊許國師韋琨范履冰裴守真陸遵楷史元道孔志約蕭楚材孫自覺王方慶賀紀賈大隐韋萬)
(石賀敳韋叔夏祝欽明許子儒沈伯儀元萬頃劉承慶郭山惲辟閭仁諝唐紹張見王嵒張說徐堅李銳施敬)
(本王仲丘張統師權無二孔元義賈曾李行偉韓抱素盧履冰田再思馮諒陳貞節賀知章元行沖韋縉等或)
(歴代傳習或因時制作粗舉其名氏列於此注焉)
第一目錄(其沿革篇所纂前代典實應指尊極不同開元禮故下懸闕矣歴代沿革禮)
(六十五卷開元禮三十五卷)
第二吉禮(凡十四卷)
郊天上
第三郊天下大雩
第四大享明堂(明堂制度附)朝日夕月禋六宗
大䄍靈星風師雨師及諸星等祠
第五方丘(神州后土附)社稷
第六山川籍田先蠶
第七天子宗廟后妃廟皇太子及皇子宗廟
第八諸侯大夫士宗廟(庶人祭寢附)
天子皇后及諸侯神主卿大夫士神主及
題板諸藏神主及題板制(追加易主附)兄弟
相繼藏主室移廟主師行奉主車
立尸議
第九時享(薦新附)祫禘上
第十祫禘下功臣配享
第十一天子七祀(諸侯附)
宗室助祭議庶子攝祭庶子在他國不
立廟議兄弟不合繼位昭穆議兄弟俱
封各得立禰廟議遭難未葬入廟議亡
失其親立廟議
第十二喪廢祭議旁親喪不廢祭議緦不祭
議奪宗議殤及無後廟祭議祭殤
未立廟祭議公除祭議
上陵(拜掃及諸節上食附)
第十三大學諸侯立學
釋奠祀先代帝王(名臣附)老君祠(先賢附)
孔子祠(先儒及弟子附)太公廟
第十四巡狩封禪
第十五告禮歴代所尚享司寒(藏冰開冰附)禜
祈禳高禖祓禊諸雜祀滛祠興
廢
第十六嘉禮(凡十八卷)
天子加元服皇太子冠(皇子皇孫附)諸侯大
夫士冠大功小功末冠議女笄
第十七君臣冠冕巾幘等制度冕(大裘冕冕衮冕鷩)
(毳冕冕絺冕冕玄冕冕通天平冕素平天冕蒼青赤黃冕冕黑)
(冕藻象冕方山冕祀火冕冕冕冕)緇布冠(進賢冠)
牟追冠(章甫冠委貌冠)通天冠長冠(劉氏冠齋冠)
遠遊冠(具服遠遊冠公服遠遊冠)高山冠(側注冠)法冠
(獬豸冠冠柱後惠文)建華冠(鷸冠)趙惠文冠(武冠武)
(弁冠)(大冠籠冠)(鵕䴊冠鶡繁建冠冠)方山冠巧士
冠却非冠樊噲冠術士冠却敵冠
進德冠翼善冠皇(收弁)(&KR1168;冕爵廣)皮
弁韋弁幘(童子幘赤幘)(空頂幘素納言幘緗幘幘黑)
(幘幘紺幘幘綠青)幍(白幍幍烏紗)帽(皮帽帽白帽翠黑)
(帽帽高屋帽白紗帽帽高頂岑突騎)葛巾(角巾)幅巾
(縑巾黃巾)巾子
第十八天子納妃后(冊后附)天子冊妃嬪夫人
皇太子納妃(皇子諸王附)公侯大夫士婚禮
第十九宗子父殁母命婚父母俱殁自命婚及支
子稱宗弟宗兄等婚議舅姑俱殁婦廟見
公主出降(拜舅姑附)不親迎壻見外舅姑(反馬)
(送女附)婚禮不賀議(上禮附)婚不舉樂議
男女婚嫁年紀議嫁娶時月議已拜時
而後各有周喪迎婦遣女議已拜時壻遭
小功喪或婦遭大功喪可迎議拜時婦三
日婦輕重議
第二十周喪不可嫁女娶婦議(斬縗公除附)周喪降
在小功可嫁女娶婦議大功末可為子娶
婦議祖無服父有服可娶婦嫁女議降
服及大功末可嫁姊妹及女議降服喪已
除猶在本服月内可嫁議
同姓婚議内表不可婚議外屬無服尊
卑不通婚議
第二十一君臣服章制度(袍附)
第二十二后妃命婦首飾制度后妃命婦服章
制度
第二十三天子諸侯玉佩劎綬璽印
第二十四天子車輅五輅副車(五牛旗轝附)戎
車獵車(蹋武車闟戟車附)指南車記里鼓車
白鷺車鸞旗車辟惡車皮軒車
耕根車安車四望車遊車羊車
畫輪車鼔吹車象車黃鉞車豹尾
車建華車
第二十五皇太后皇后車輅皇太子皇子車輅
公侯大夫等車輅主妃命婦等車
第二十六輦輿旌旗鹵簿
第二十七天子敬父皇后敬父母養老天
子拜敬保傅(太子及諸王見師禮同)諸王公主敬姑
叔羣臣致敬太后父羣臣侍坐太子後
至(并公卿致敬太子東宫臣上箋疏見公卿儀百官上表不稱其名附)
第二十八天子諸侯大夫士養子儀(君薨後嗣子生附)
天子諸侯大夫士之子事親儀(婦事舅姑附)事
先王長者雜儀居官歸飬父母議僑居
人桑梓敬議夫人不答妾拜議僧尼不
受父母拜及立位議被召未謁稱故吏議
二嫡妻議甥姪名不可施伯叔從母議
二人各有内外兄弟相稱議從舅是族
外弟相稱議
第二十九養兄弟子為後後自生子議異姓為
後議
第三十讀時令元正冬至受朝賀(朔望朝參及常朝日附)
策拜皇太子(皇太子稱臣附)
第三十一皇太子監國及會宫臣議皇太子監
國有司儀注
春夏封諸侯議錫命諸王公城國宫室
章服車旗議策拜諸王侯(拜三公奏樂服冕議附)
諸王公侯留輔朝政嫡子監國議
第三十二天子追尊祖考妣(上尊號附)天子崇所生
母議(追崇附)諸侯崇所生母議支庶立為
天子追尊本生議追錫命議王侯在喪
襲爵議(奪情附)
第三十三五宗公子二宗繼宗子議(宗子孤為殤附)
事宗禮九族敦疎遠外親
鄉飲酒
第三十四賓禮(凡二卷)
天子受諸侯藩國朝宗覲遇(時會殷同附)天子
受諸侯遣使來聘天子遣使來迎勞諸侯
三恪二王後
第三十五天子朝位(諸侯附)天子上公及諸侯卿
大夫士等贄(工商婦人等贄附)
信節
第三十六軍禮(凡三卷)
天子諸侯將出征類宜造禡并祭所過山川
軷祭天子諸侯四時田獵出師儀制
命將出征宣露布
第三十七天子諸侯大射鄉射
第三十八天子合朔伐鼔(諸侯附)冬夏至寢鼔兵
議馬政(馬祭附)
時儺
第三十九凶禮(凡二十七卷)
大喪初崩及山陵制(并為周以下親哭及不視事附)
第四十總論喪期奔大喪(奔山陵附)未踰年天子
崩諸侯薨議天子為繼兄弟統制服議
天子不降服及降服議天子為皇后父母
服議(皇后為父母服附)
第四十一天子為庶祖母持重服議天子立庶
子為太子薨服議天子為母黨服議天
子弔大臣服議天子為大臣及諸親舉哀
議國有大喪使者章服及不爵命議天
子諸侯之庶昆弟及妾子為母服議公主
服所生議諸王子所生母嫁為慈母服議
諸侯及公卿大夫為天子服議諸侯之
大夫為天子服議皇太后長公主及三夫
人以下為天子服杖議諸王女孫女為天
子服議宗室童子為天子服制議童子
喪服議皇后降服及不降服議皇后為
親屬舉哀議為皇后大祥忌日哭臨議
皇后親為皇后服議諸侯及公卿妻為皇
后服議蕃國臣為皇后服議(天子將吏為皇后附)
第四十二皇太子降服議皇太子為太后不終
三年服議皇太子為所生母服議(皇子附)
諸王持重為所生母服議諸王出後降本
父母及所生母服議為皇太子服議為
太子妃服議(諸王妃附)為太子太孫殤服議
為諸王殤服議王侯世子殤服議繼殤
後服議
第四十三喪制之一初喪(終稱附)復(始卒事位及奠訃告)
(附)天子諸侯大夫士弔哭議(君遣使弔他國君附)
三不弔議
第四十四喪制之二沐浴含襲設冰
設銘懸重始死服變始死禭(大歛禭附)
小歛
第四十五喪制之三既小歛歛髮服變小歛
奠(代哭附)棺槨制大歛國君視大夫士
喪之大歛大歛奠殯(設熬附)將葬筮宅
(卜日附)啟殯朝廟
第四十六喪制之四薦車馬明器及飾棺祖
奠賵賻遣奠器行序挽歌葬儀
(合葬附)
第四十七喪制之五虞祭既虞餞尸及卒哭
祭祔祭小祥變大祥變禫變五
服成服及變除附五服縗裳制度五服
制度變
第四十八五服年月降殺之一斬縗三年孫
為祖持重議孫為庶祖持重議嫡孫亡
無後次孫為祖持重議嫡孫持重在喪而
亡次孫代之議
第四十九五服年月降殺之二齊縗三年後
妻子為前母服議(前母卒在異國附)前妻被掠沒
賊後得還後妻之子為服議為高曾祖母
及祖母持重服議
齊縗杖周父卒母嫁復還及庶子為嫡母
繼母改嫁服議父在為出母服議父卒
為嫁母服
第五十五服年月降殺之三齊縗不杖周齊
縗三月
第五十一五服年月降殺之四大功殤服九月
七月(不為殤議附)大功成人九月為衆子婦
第五十二五服年月降殺之五小功殤服五月
小功成人服五月嫂叔服緦麻殤服
三月緦麻成人服三月舅之妻及堂姨
舅兩妾相為服
第五十三王侯兄弟繼統服議未踰年大喪不
立廟議未踰年君稱議三公諸侯大夫
降服議諸侯大夫子降服議諸侯夫人
及大夫妻降服議貴不降服議諸侯為
所生母服議公子為其母服議(為妻附)
第五十四奔喪及除喪而後歸制士為所生母
服議(兩妾子相為附)庶子父在為出嫡母服議
為父後出母更還依已為服議為人後為
出母及出祖母服議為父後為嫁母及繼
母嫁服議為出繼母不服議繼母亡前
家子取喪柩去服議出母父遺命令還繼
母子服議父卒繼母還前親子家繼子為
服議父卒繼母還前繼子家後繼子為服
議大夫士為慈母服議
第五十五前母黨為親及服議親母無黨服繼
母黨議母出有繼母非一當服次其母者
議從母被出為從母兄弟服議繼嫡母
黨服議娶同堂姊之女為妻姊亡服議
妻已亡為妻父母服議從母適族父服議
為内外妹為兄弟妻服議族父是姨弟
為服議妾為先女君黨服議庶子為人
後其妻為本舅姑服議
第五十六總論為人後議夫為祖曾祖高祖父
母持重妻從服議出後子却還為本父服
及追服所後父議出後子為本父母服議
出後子為本親服議出後子為本庶祖
母服議父為高祖持重子當何服議為
庶子後為庶祖母服議所後之母見出服
議為曾祖後服議
第五十七並有父母之喪及練日居廬堊室議
父未殯而祖亡服議父喪内祖亡作二主
立二廬議居重喪遭輕喪易服議(變除附)
長殤中殤變三年之葛議居親喪既殯遭
兄弟喪及聞外喪議居親喪除旁親服議
婦人有夫喪而母亡服議居所後父喪
有本親喪服議有祖喪而父亡服議祖
先亡父後卒而祖母亡服議為祖母持重
既葬而母亡服議既練為人後服所後父
服議兼親服議
第五十八生不及祖父母不税服議小功不税
服議庶祖母慈祖母服議君父乖離不
知死亡服議父母乖離知死亡及不知死
亡服議
第五十九為姑姊妹女子子無主後者服議叔
母寡姑遣還未嫁而亡服議寡叔母守志
兄迎還密受聘未知而亡服議已拜時而
夫死服議(夫父母喪附)郡縣守令遷臨未至而
亡新舊吏為服議吏受今君使聞舊君薨
服議與舊君不通服議秀孝為舉將服
議郡縣吏為守令服議
第六十喪遇閠月議忌日議(子夘日附)納后值忌
月議
第六十一為廢疾子服議罪惡絶服議師弟
子相為服議朋友相為服議除心喪議
周喪察舉議
第六十二改葬服議嫡孫有父喪未練改葬祖
服議有小功喪及兄喪在殯改葬父母服
議改葬父母出適女服議改葬前母及
出母服議母非罪被出父亡後改葬議
改葬反虞議父母墓毁服議(曾祖從祖墓毁附)
第六十三假葬牆壁間三年除服議三年而後
葬變除議久喪不葬服議父母死亡失
屍柩服議婦喪久不葬服議禁遷葬議
招魂葬議疑墓議(修墓附)
第六十四帝王諡號議皇后諡及夫人諡議(國妃)
(命婦附)太子無諡議(國君嗣子附)諸侯卿大夫
諡議君臣同諡議单複諡議卒哭後
諱及七廟諱字議上書犯帝諱及帝所生
諱議山川與廟諱同應改變議已遷主
諱議上表稱太子名議父諱與府主名
同議授官與本名同宜改及官位犯祖諱
議内諱及不諱皇后名議
第六十五喪禮雜制禮廢
第六十六開元禮
序例上五禮篇目卜日禮筮日禮
神位(用樂及籩豆等數附)
第六十七序例中大駕鹵簿皇太后皇后鹵
簿皇太子鹵簿皇太子妃鹵簿親王
鹵簿羣官鹵簿内命婦四妃九嬪婕妤
美人才人鹵簿(太子良娣以下同)
第六十八序例下君臣冕服冠衣制度皇后
王妃内外命婦服及首飾制度
齋戒祈禱雜制
第六十九吉禮(凡十三卷)
皇帝冬至祀圓丘(正月上辛祈穀孟夏雩祀及攝事並附)齋
戒陳設省牲器鑾駕出宫奠玉帛
進熟鑾駕還宮
第七十皇帝季秋大享於明堂(攝事附)陳設省
牲器鑾駕出宮奠玉帛進熟
皇帝立春祀青帝於東郊(立夏祀赤帝於南郊季夏土王日祀)
(黃帝於南郊立秋祀白帝於西郊立冬祀黑帝於北郊及攝事並附)齋戒
陳設省牲器鑾駕出宮奠玉帛進
熟
皇帝臘日䄍百神於南郊(攝事附)齋戒陳
設鑾駕出宮奠玉帛進熟鑾駕還
宫
第七十一皇帝春分朝日於東郊(秋分夕月及攝事附)齋
戒陳設鑾駕出宫奠玉帛進熟
鑾駕還宫
立春後丑日祀風師立夏後申日祀雨師
立秋後辰日祀靈星立冬後亥日祀司
中司命司民司祿於國城西北
第七十二皇帝夏至日祭方丘(后土同孟冬祭神州及攝事附)
齋戒陳設省牲器鑾駕出宫奠玉
帛進熟鑾駕還宫
祭五嶽四鎮四海四瀆
第七十三皇帝仲春仲秋上戊祭大社齋戒
陳設鑾駕出宫奠玉帛進熟鑾駕
還宫
季冬䄍大社
第七十四皇帝時享於太廟(凡一歲五享謂四孟月及臘宗廟三年一)
(祫以孟冬五年一禘以孟夏及諸享攝事並附)齋戒陳設省
牲器鑾駕出宫晨祼饋食鑾駕還
宫
祭七祀祫禘以功臣配享
第七十五皇帝孟春吉亥享先農(攝事附)齋戒
陳設鑾駕出宫饋享耕籍鑾駕還
宫勞酒
皇后季春吉已享先蠶齋戒陳設車
駕出宫饋享親桑車駕還宫勞酒
第七十六皇帝拜陵皇后拜陵太常卿行諸
陵薦新於太廟薦新物(附)
有司享先代帝王祭中霤孟冬祭司寒
(納水開冰附)興慶宫祭五龍壇
第七十七皇帝皇太子視學出宫視學車
駕還宫
皇太子釋奠於孔宣父(國學釋奠仲春仲秋釋奠於齊太公廟並)
(附)齋戒陳設出宫饋享講學
還宫皇太子束脩(國學束脩附)
第七十八皇帝廵狩告圓丘(告社廟及歸格禮並附)齋戒
陳設鑾駕出宫親告鑾駕還宫
廵狩告圓丘有司攝事(告社廟附)
皇帝廵狩鑾駕出宫燔柴告至鑾駕
還行宫望秩於山川肆覲東后考制
度
第七十九皇帝封祀泰山(禪社首山附)鑾駕進發
齋戒制度陳設省牲器鑾駕上山
薦玉幣山下封祀壇進熟燔燎
封玉冊(封檢附)鑾駕還行宫朝覲羣臣
考制度
第八十時旱祈太廟時旱祈於太社
時旱祈嶽鎮以下於北郊時旱就祈嶽鎮
海瀆久雨禜祭國門諸州祈社稷(縣祈附)
諸州祈諸神諸州禜城門
第八十一諸州祭社稷(諸縣附)諸州釋奠於孔宣
父(縣釋奠同)州學生束脩(縣禮同)諸里祭社稷
諸太子廟時享齋戒陳設晨祼
三品以上時享其廟(四品五品六品以下附)三品以
上祫享其廟(禘享附)王公以下拜掃(寒食附)
第八十二嘉禮(凡九卷)
皇帝加元服卜日告圓丘(方丘附)告宗廟
臨軒行事見太后謁太廟親謁會
羣臣羣臣上禮
皇帝納后臨軒命使納采問名納
吉納徵告期告廟冊后命使奉
迎同牢皇后表謝朝皇太后皇后
受羣臣賀皇帝會羣臣外命婦朝會
羣臣上禮皇后廟見車駕出宫
第八十三皇帝皇后正至受皇太子朝賀皇帝
皇后正至受皇太子妃朝賀皇帝正至受
羣臣朝賀會皇帝千秋節受羣臣朝賀
(并會)皇后正至受羣官朝賀皇后正至受
外命婦朝賀會
第八十四皇帝於明堂讀五時令陳設鑾駕
出宫讀令春令鑾駕還宫
皇帝於太極殿讀五時令
皇帝飬老於太學陳設鑾駕出宫飬
老鑾駕還宫
第八十五臨軒冊命皇后臨軒命使皇后受
冊皇后受羣臣賀皇后表謝朝皇太
后皇帝會羣臣羣臣上禮皇后會外
命婦皇后廟見
臨軒冊命皇太子臨軒冊命朝皇后
謁太廟會羣臣羣臣上禮皇后受羣
臣賀皇后會命婦皇太子會羣臣皇
太子會宫臣宫臣上禮
内冊皇太子臨軒命使皇太子受冊
皇太子朝謁謁太廟皇帝會羣臣羣
臣上禮皇后受羣臣賀皇后會外命婦
皇太子會羣臣皇太子會宫臣宫臣
上禮
臨軒冊命諸王大臣朝堂冊命諸臣冊
内命婦三品以上遣使冊受官爵
朔日受朝朝集使引見(奉辭附)
第八十六皇太子加元服告太廟臨軒命賓
贊冠會賓贊朝謁皇太子謁太廟
會羣臣羣臣上禮會宫臣宫臣上
禮
第八十七皇太子納妃臨軒命使納采問
名納吉納徵告期告廟冊妃
臨軒醮戒親迎同牢妃朝見會羣
臣
第八十八皇太子元正冬至受羣臣賀(并會)皇太
子元正冬至受宫臣朝賀受朝會皇
太子與師傅保相見皇太子受朝集使參
辭
親王冠(百官一品以下盡九品庶人並附)
第八十九親王納妃(一品以下至庶人並附)納采問名
納吉納徵請期冊妃親迎同
牢妃朝見婚會婦人禮會饗丈夫
送者饗婦人送者
公主出降冊公主公主受冊納采
問名納吉納徵請期親迎同牢
見舅姑盥饋舅姑婚會婦人禮會
饗丈夫送者饗婦人送者
第九十朝集使於尚書省禮見(并辭)任官初上(諸州)
(上任附)京兆府河南牧初上(諸州刺史都督附)萬
年長安令初上(河南洛陽縣令禮同諸縣令附)
鄉飲酒(正齒位附)宣赦書羣官詣闕上表
羣官奉參起居皇帝遣使詣蕃宣勞皇
帝遣使諸州宣撫皇帝遣使詣諸州宣制
勞會皇帝遣使詣諸州宣赦書(鎮與州同)諸
州上表
第九十一賓禮(凡一卷)
蕃主來朝以束帛迎勞遣使戒蕃主見日
蕃主奉見(奉辭禮同)受蕃國使表及幣皇
帝宴蕃國主皇帝宴蕃國使
第九十二軍禮(凡二卷)
皇帝親征類於上帝(宜社附)纂嚴齋戒
陳設鑾駕出宫薦玉帛進熟鑾駕
還宫
皇帝親征告於太廟齋戒陳設鑾駕
出宫晨祼饋食鑾駕還宫觧嚴
皇帝親征禡於所征之地皇帝親征及巡
狩郊祭有司軷於國門皇帝親征及巡狩
告所過山川平蕩宼賊宣露布遣使勞
軍將皇帝講武皇帝田狩
第九十三皇帝射於射宫皇帝觀射於射宫
制遣大將出征有司宜於太社制遣大將
出征有司告於太廟(齊太公廟附)仲春祀馬祖
仲夏享先牧(仲秋祭馬社仲冬祭馬步附)合朔伐鼓
(二至二分及諸州合朔伐鼔附)
大儺(諸州縣儺附)
第九十四凶禮(凡七卷)
賑撫諸州水旱蟲災(賑撫蕃國水旱附)勞問諸王
疾苦勞問外祖母疾苦
五服制度斬縗三年正服加服義服
縗冠絰帶屨杖絻總論制度
齊縗三年正服加服義服縗冠絰
帶屨杖齊縗杖周正服義服齊縗
不杖周正服加服降服義服齊縗
五月正服齊縗三月加服義服大功
殤(長殤九月中殤七月)正服義服成人九月正服
降服義服小功五月殤正服降服
義服成人正服降服義服緦麻
三月殤正服降服義服成人正服
降服義服改葬緦縗裳制度
第九十五訃奏皇帝為外祖父母舉哀為皇
后父母舉哀為諸王妃主舉哀為内命
婦宗戚舉哀為貴臣舉哀為蕃國主舉
哀
臨喪皇帝臨諸王妃主喪臨外祖父母
喪
除服除外祖父母喪服除皇后父母喪
服
勅使弔弔諸王妃主喪勅使弔外祖父
母喪
賵賻
會喪制遣百僚會王公以下喪
榮贈勅使榮贈諸王勅使榮贈外祖父
母
會葬遣百僚會王公以下葬
致奠勅使致奠諸王妃主喪勅使致奠
外祖父母喪
第九十六中宫舉哀太皇太后皇太后皇后為
父母祖父母舉哀
成服為父母祖父母
奔喪后奔父母祖父母喪
臨喪臨内命婦喪
除服后除父母祖父母喪服
遣使弔弔外祖父母喪弔諸王妃主喪
及弔宗戚喪
東宫舉哀皇太子為諸王妃主舉哀為
外祖父母舉哀臨諸王妃主喪臨外祖
父母喪遣使弔賻贈遣使致奠
第九十七東宫妃聞喪聞父母祖父母喪
奔喪奔父母祖父母喪
臨喪臨外祖父母喪臨良娣以下喪
除喪除父母祖父母喪
第九十八三品以上喪上(四品以下至庶人附)初終復
設牀奠沐浴襲含赴闕勅
使弔銘重陳小歛衣奠小歛
歛髮奠陳大歛衣奠大歛奠
廬次成服朝夕哭奠賓弔親故哭
州縣官長弔刺史遺使弔親故遺使
致賻殷奠卜宅兆卜葬日啓殯
贈諡請賓致奠
第九十九三品以上喪中(四品以下至庶人附)將葬陳車
位陳器用進引引輴輴在庭位
祖奠輴出升車遣奠遣車器行序
諸孝從柩車行郭門親賓歸諸孝乘
車宿止宿處哭位行次奠親賓致
賵塋夕到墓陳明器下柩哭序
入墓墓中祭器序掩壙祭后土反
哭虞祭卒哭祭小祥祭大祥祭
禫祭祔廟
第一百三品以上喪下(四品以下至庶人附)改葬卜葬
啓請開墳舉柩奠升柩車歛
奠設靈進引告遷哭柩車位
設遣奠轜車發宿止到墓虞祭
王公以下居喪雜制舉哀奔喪三殤
初喪聚主飲食節哭節居常節
不及期葬外喪諱名追服喪冠嫁
娶樂禁主諸喪婚遇喪室次節
居重問輕
通典卷四十一
