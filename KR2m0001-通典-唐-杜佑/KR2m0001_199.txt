通典卷一百九十四
唐京兆杜佑君卿纂
邊防十
北狄一
序略
北狄(白虎通云狄者易也言辟易也詩毛氏傳曰狄遠也)其人以畜牧為業隨逐
水草無文書俗簡易以言語為約束然各有分地射獵
禽獸食肉衣皮習於攻戰此天性也畜之所多則馬牛
羊其竒畜則槖駞驢羸駃騠騊駼驒騱(槖駞言能負槖囊而䭾物也羸)
(驢種而馬生之也駃騠駿馬也生七日而超其母騊駼野馬類也生北海驒騱駏驉𩔖也駞徒河反駃音決騠)
(音提騊音陶駼音圖驒音顚又云驒騱野馬也)唐虞則山戎夏則獯鬻周則獫
狁懿王時德衰侵暴及涇陽地(今安定平凉郡地並涇水之陽獫音險狁音允)
人被其苦至曾孫宣王乃命將討伐至太原稱為中興
四夷賓服其後山戎越燕伐齊後又伐燕齊桓公救燕
敗走之襄王之時戎狄至雒邑東至衞境侵盜尤甚晉
文公乃興師攘却居於西河圁洛之間(今洛之上郡銀川之地圁音銀)
號曰赤翟白翟而晉北有林胡樓煩之戎(今郡則樓煩故地)燕
北有東胡山戎(烏桓之先也後為鮮卑)各分散谿谷自有君長往
往而聚者百有餘戎然不相統一及晉悼公納魏絳之
謀和諸戎戎服而晉強晉侯賞魏子金石之樂至安王
之時趙襄子踰句注而破之(句注山一名西陘山在今鴈門郡)洎於戰
國趙武靈王變俗胡服習騎射北破林胡樓煩築長城
自代傍陰山下至高闕為塞(按漢武帝元朔二年遣衞靑渡西河至高闕破匈奴)
(河自今靈武郡之西南便北流千餘里過九原郡乃東流時帝都在秦所謂西河疑是此處其高闕當在河之)
(西今九原郡之西北也)而置雲中鴈門代郡其後燕將秦開襲破
東胡却千餘里燕亦築長城自造陽至襄平(造陽在今媯川郡之)
(北襄平卽遼東所理今安東府)置上谷(今上谷范陽文安河間媯川等郡)漁陽(今漁陽密雲郡)
右北平(今北平郡)遼西遼東郡以距胡(今安東府地)匈奴之先夏
氏之後殷代奔北夷至七國時國漸強盛以為隣敵及
秦始皇平天下北却匈奴築長城渡河以陰山為塞(陰山)
(今安北府北山海經已有匈奴周書又曰正北匈奴以槖駝白玉為獻當時猶微也)及秦亂劉項
相持之際未遑邊備單于頭曼稍稍渡河南復其故地
(今洛交安化郡地)至冒頓匈奴益強盛盡服從北夷南與諸夏
為敵國圍漢高帝於白登(今雲中郡東南)帝因婁敬說後妻以
宗女公主呂后文帝復通和親其後復大入蕭關(今平凉郡)
(蕭關縣)燒回中宮(今扶風郡界)於是置細柳棘門霸上三軍以
備焉納晁錯說召人實塞下終景帝時不為大患武帝
因王恢議誘單于入塞不克自爾侵盗尤甚衞靑霍去
病累歲窮討盡徙漠北矣漢境又至於陰山開河西置
酒泉等郡(今郡)以隔絶羌胡遂通西域宣帝時其國亂賢
王以下爭立為五單于呼韓邪南移近塞朝漢為藩臣
郅支奔康居為甘延壽誅滅成帝時單于又來朝賜以
後宮王嬙單于喜甚上書願保塞上谷(今媯川郡)以西至燉
煌(今郡)請罷備邊塞吏卒以休天子人民郎中侯應習邊
事陳十不可及王莽輔政易單于璽曰章改號恭奴單
于復大寇盗莽又改號降奴服于發兵屯戍議滿三十
萬十道窮追分裂為十五單于嚴尤諫陳五難至後漢
建武二十四年其國饑疫死耗分為南北單于其南單
于欵塞願永為藩蔽扞禦北狄入居雲中(今榆林郡單于府地)後
又移居美稷(今西河郡)臧宮等上書請遂滅北匈奴光武務
欲息人不許和帝時北單于為竇憲破滅安帝時南單
于屢被鮮卑侵掠靈獻之際轉又挫傷魏武帝遂分為
五部置於西河離石諸郡(今太原西河昌化郡之間)劉元海則左賢
王之孫而南匈奴種微矣初烏桓漢武帝時霍去病擊
匈奴左地因徙於上谷漁陽之間為漢偵察匈奴動靜
始置護烏桓校尉監統之至後漢漸強盛光武納班彪
冊又置校尉獻帝以後寇掠轉甚竟為曹公所滅自桓
靈之際鮮卑又盛盡有漢北匈奴故地至光和中其帥
爭立國亂而檀石槐之種魏文帝時為小種鮮卑軻比
能破之比能自明帝以後國亂離散諸部大人慕容拓
䟦宇文更盛並稱大號跨有中州焉蠕蠕自拓䟦初徙
雲中即有種落後魏太武神䴥中強盛又盡有匈奴故
地其主社崘始號可汗猶言皇帝以後常與後魏為敵
國明帝熙平以後其國主爭立大亂東西魏之時突厥
既強蠕蠕主奔西魏悉被誅滅自蠕蠕衰弱突厥漸盛
至西魏大統中大破蠕蠕又盡有匈奴故地其主土門
號可汗猶古之單于也北齊後周爭結婚姻傾府藏事
之至大邏便沙鉢略分為二國大邏便之後為西突厥
焉隋文帝開皇中本國荒亂其主染干朝隋并徙種落
於朔州及夏勝二州之間(朔今馬邑郡夏今朔方郡勝今榆林郡)煬帝親
幸其部其後始畢可汗圍帝於鴈門因隋亂華人奔凑
又更強盛控弦百萬勢凌中夏大唐武德中寇原州(今平)
(凉郡)貞觀初頡利又至渭橋四年李靖滅其國靈州(今靈武郡)
總管張寶相擒頡利獻焉太宗納溫彥博議置其餘種
於河南朔方之地其後滋繁分為六州至阿史那元珍
叛還故地開元初本落亂又請降復處河南俄又叛去
其西突厥自隋開皇中國亂各自為一國大業末西突
厥被北突厥所滅北突厥武太后嗣聖初其主默啜寇
定趙二州(定今博陵郡趙今趙郡)大殺掠而去自三代以還北狄
盛衰可略而紀其小國者時有侵擾不為大患者則不
暇錄焉唯契丹武太后萬歲通天初其帥李盡忠孫萬
榮䧟營州(今柳城郡)自稱為可汗司農卿麻仁節等二十八
將敗於西峽石黃麞谷仁節死焉賊又䧟冀州(今信都郡)刺
史陸寶積死之夏官尚書平章事王孝傑率兵十八萬
又敗没於東峽石又令御史大夫婁師德率兵二十萬
拒之萬榮為家奴所殺其黨遂潰
匈奴上
匈奴先祖夏氏之裔曰淳維殷時奔北方至周末七國
時而與燕趙秦三國為邊隣趙孝成王使李牧備匈奴
善撫士卒以便宜置吏租皆入幕府為士卒費日殺牛
享士習騎射謹烽火多間諜約曰匈奴有來入盗者但
急自備敢捕虜者斬而匈奴每入烽火謹候輙入收保
不敢戰如是者數歲亦不亡失然匈奴以牧為怯雖趙
兵亦以為吾將軍怯邊士皆曰不用賞賜願得一戰於
是乃具選車得千三百乘騎萬三千匹彀者十萬(彀張也音)
(工豆反張弓弩也)悉勒習戰大縱畜牧人衆滿野匈奴小入佯
北不勝以數千人委之單于聞之率衆來入寇李牧張
左右翼擊大破之殺匈奴十餘萬騎滅襜襤(胡也襜處廉反襤魯)
(甘反)破東胡降林胡單于奔走十餘歲匈奴不敢近趙邊
城後秦滅六國而始皇帝使蒙恬將數十萬人之衆北
擊胡悉逐出塞收河南地渡河以陰山為塞築四十四
縣城臨河徙謫戍以充之(有罪謫合徙者令徙居之)而通直道自九
原(今九原郡)至雲陽因邊山險塹谿谷可繕者繕之(繕補)起臨
洮至遼東萬餘里(秦之臨洮在和政郡和政縣即長城之所起)匈奴單于曰
頭曼不勝秦北徙十餘年至秦亂諸秦所謫徙戍邊者
皆復去於是復稍渡河與中國界於故塞(今安化延安平凉郡之地)
後為其太子冒頓以鳴鏑射殺之而自立為單于(時秦二世)
(元年)遂東襲滅東胡王虜其民衆畜產既歸西擊走月氏
南并樓煩白羊河南王(樓煩已具前白羊未詳所在疑今朔方新秦等郡之地)侵
燕代悉復收秦所使蒙恬所奪匈奴地者與漢關故河
南塞至朝那膚施(朝那今安定郡臨涇縣膚施今延安郡膚施縣)是時漢方與
項羽相距中國罷於兵革故冒頓得自強控弦之士三
十餘萬自淳維以至頭曼千有餘歲時大時小别散分
離尚矣(尚久遠也)其世傳不可得而次然至冒頓而匈奴最
強大盡服從北夷而南與諸夏為敵國其世姓官號可
得而記云單于姓攣鞮氏(按後漢史南單于比姓虚連鞮雖相記有異而其音相𩔖)
(攣力全反鞮丁奚反)其國稱之曰撑犂孤塗單于(撑大庚反)匈奴謂天
為撑犂謂子為孤塗單于者廣大之貌也言其象天單
于然也置左右賢王左右谷蠡(谷音鹿蠡盧兮反)左右大將左
右大都尉左右大當戶左右骨都侯匈奴謂賢曰屠耆
故常以太子為左屠耆王自左右賢王以下至當戶大
者萬餘騎小者數千凡二十四長立號曰萬騎其大臣
皆世官呼衍氏蘭氏(顏師古曰呼衍即今鮮卑姓呼延者是也蘭姓今亦有之)其後
有須卜氏此三姓其貴種也諸左王將居東方直上谷
以東(直當也其下並同今媯川郡之東)接穢貊朝鮮右王將居西方直
上郡以西(今上郡洛交延安咸寧郡之西)接氐羌而單于庭直代雲中
(今雲中單于安邊郡之北)各有分地遂水草移徙而左右賢王左右
谷蠡最為大國左右骨都侯輔政諸二十四長亦各自
置千長百長行長什長裨小王(裨煩移反)相都尉當戶且渠
之屬(且子餘反今沮渠姓盖本因此官也)歲正月諸長少會單于庭祠五
月大會龍城祭其先天地鬼神秋馬肥大會蹛林課校
人畜計(匈奴秋社八月中會祭處也蹛者繞也言繞林木而祭也鮮卑之俗自古相𫝊秋天之祭無林)
(木者尚竪柳枝衆騎馳繞三周乃止此其遺法計者人畜之數蹛音帶)其刑法拔刃尺者
死坐盗者没入其家有小罪者軋(軋者謂輾轢其骨節若今之厭踝者也)
大者死獄久者不滿十日一國之囚不過數人而單于
朝出營拜日之始生夕拜月其坐長左而北向(坐者以左為尊)
日上戊巳其送死有棺槨金銀衣裘而無封樹(晉張華曰匈奴)
(名塜曰豆落)喪服近幸臣妾從死者多至數十百人舉事常
隨月盛壮以攻戰月虧則退兵其攻戰斬首虜賜一巵
酒而所得鹵獲因以與之得人以為奴婢故其戰人人
自為趨利(趨讀曰趣趣嚮也)善為誘兵以包敵(包裹取之)故其逐利
如鳥之集其困敗則瓦解雲散矣戰而扶轝死者盡得
其家財是時漢初定徙韓王信於代都馬邑(今馬邑郡地)匈
奴大攻圍馬邑韓信降匈奴匈奴得信因引兵南踰句
注攻太原至晉陽下(今太原府)高帝自將兵往擊之於是冒
頓佯敗走誘漢兵漢悉兵三十二萬北逐之高帝先至
平城(在今雲中郡)步兵未盡到冒頓果出精兵三十餘萬騎
圍高帝於白登七日(白登在平城東南十餘里)高帝乃使使間厚遺
閼氏冒頓遂引兵去漢亦罷歸是時冒頓兵強數苦北
邊帝患之問劉敬敬曰天下初定士卒罷於兵革未可
以武服也冒頓殺父妻羣母以力為威未可以信義說
也獨可以計久遠子孫為臣矣陛下誠能以長公主妻
單于厚奉遺之彼知漢女送厚蠻夷必慕以為閼氏生
子必為太子代立為單于也何者貪漢重幣也陛下以
歲時漢所餘彼所鮮數問遺使辯士諷諭以禮節冒頓
在固為子壻死則外孫為單于豈曾聞外孫敢與大父
抗禮哉可無戰以漸臣也高帝曰善使敬往結和親之
約敬從匈奴來因言匈奴河南白羊樓煩去長安近者
七百里輕騎一日一夜可以至秦中新破少人地肥饒
可益實之夫諸侯初起時非齊諸田楚昭屈景莫興今
陛下雖都關中實少人北近胡寇東有六國強族一日
有變陛下未得安枕而卧也臣願徙齊諸田楚昭屈景
燕趙韓魏後及豪傑名家於關中無事可以備胡諸侯
有變亦足率以東伐此強本弱末之術也帝曰善乃從
敬議徙十餘萬口是後冒頓常來往侵盗代地(今安邊及馬邑)
(郡之北境是)高帝患之乃使劉敬奉宗室女翁主為單于閼
氏(諸王女曰翁主者言其父自主昏也閼於焉反氏音支)孝惠高后時冒頓寖驕
(寖漸也)廼為書使使遺高后詞甚悖慢后大怒召丞相陳
平樊噲季布等議之噲曰臣願得十萬衆横行匈奴中
問布布曰噲可斬也前時匈奴圍高帝於平城漢兵三
十二萬噲為上將軍不能解圍天下歌之曰平城之下
亦誠苦七日不食不能彀弩今歌吟之聲未絶傷痍者
甫起(甫始也)而噲欲搖動天下妄言以十萬衆横行是面
謾也(謾欺誑也音曼又音莫千反)且夷狄譬如禽獸得其善言不足
喜惡言不足怒也高后曰善令大謁者張澤報書卑辭
謝之冒頓得書復使使來謝曰未嘗聞中國禮義陛下
幸而赦之因獻馬遂和親至孝文即位復修和親之事
而寇盗不已漢議擊與和親孰便公卿皆曰單于新破
月氏乘勝不可擊也且得匈奴地澤鹵非可居也和親
甚便漢許之文帝前六年復遣宗人女翁主妻老上單
于為閼氏(冒頓子名稽粥也宗人女亦諸侯王之女也)使宦者燕人中行說
𫝊公主(姓中行名說行音胡郎反說讀為悦)說不欲行漢強使之說曰必
我也為漢患者中行說既至因降單于單于愛幸之初
單于好漢繒絮食物中行說曰匈奴人衆不能當漢之
一郡然所以強之者以衣食異無仰於漢也今單于變
俗好漢物漢物不過什二則匈奴盡歸於漢矣其得漢
繒絮以馳草棘中衣袴皆裂弊以視不如旃裘堅善也
得漢食物皆去之(去棄也)以視不如湩酪之便美也(湩乳汁也)
(音直用反)於是說教單于左右疏記以計識其人衆畜牧自
是之後漢使欲辯論者中行說必窮之日夜教單于候
利害處十四年匈奴十四萬騎入朝那蕭關虜人民畜
産甚多遂至彭陽(今彭原郡彭原縣)燒回中宫候騎至雍(今扶風郡)
(縣)甘泉(漢甘泉宫在今雲陽縣)於是文帝發車千乘十萬騎軍長
安旁以備胡寇而拜東陽侯張相如為大將軍等大發
車騎往擊胡單于留塞内月餘漢逐出塞即還不能有
所殺匈奴日以驕歲入邊殺掠人民畜産甚衆雲中遼
東最甚帝又遺單于書復約和親事帝苦匈奴為患數
聞趙將李齊之賢時趙人馮唐為郎中署長(為郎署中最長)帝
因問唐曰父老知之乎唐曰齊尚不如廉頗李牧之為
將也臣聞上古王者之遣將也跪而推轂曰闑以内寡
人制之闑以外將軍制之軍功爵賞皆決於外歸而奏
之此非空言也臣大父言李牧之為趙將居邊軍市之
租皆自用饗士賞賜決於外不從中覆也委任而責成
功故李牧乃得盡其智能是以北逐單于破東胡滅澹
林(澹都甘反)西抑強秦南支韓魏當是時趙幾霸後會趙王
遷立用郭開讒而誅李牧是以為秦所滅今臣竊聞魏
尚為雲中守其軍市租盡以給士卒出私養錢五日一
殺牛以饗賓客軍吏舍人是以匈奴遠避不近雲中之
塞虜嘗一入尚帥車騎擊之所殺甚衆夫士卒盡家人
子起田中從軍安知尺籍伍符終日力戰斬首捕虜上
功幕府一言不相應文吏以法繩之其賞不行而法必
用愚以為陛下法太眀賞太輕罰太重且雲中守尚坐
上功首虜差六級陛下下之吏削其爵罰作之由此言
之陛下雖得李牧不能用也臣誠愚觸忌諱死罪文帝
悦是日令唐持節赦魏尚復以為雲中守而拜唐為車
騎都尉主中尉及郡國車士(車騎之士)時賈誼論邊事曰天
下之勢方倒懸願陛下少省之凡天子者天下之首也
蠻夷者天下之足也蠻夷徵令是主上之操也天子共
貢是臣下之禮也足反居上首顧居下是倒懸之勢也
天下倒懸莫之能解猶謂國有人乎非但倒懸而已也
古之正義東西南北苟舟車之所達人跡之所至莫不
率服而後稱皇今稱號甚美而實不出長城彼非特不
服也又大不敬邊長不寧中長不靜辟如伏虎見便必
動將何時已臣竊料匈奴控弦大率六萬騎五口而出
介卒一人五六三十計此三十萬餘口耳未及漢千石
大縣也而乃敢歲言侵盗慮欲亢禮妨害帝義甚非道
也陛下何不能為此立一官置吏以主匈奴雖以千石
居之可也令中國日理匈奴日危將必以匈奴之衆為
漢臣人制之令千家而為一國處之塞外自隴西延安
至遼東各有分地以使邊備月氏灌窳變皆屬之(窳音庾)
其置郡然後罷戍休邊收天下之兵帝之威德而内行
外信四荒悦服矣不然不大興不足以旁午走急數十
萬之衆積於北方天下安得食而饋之西臨重困則難
為工矣帝不能用後四年老上單于死子軍臣單于立
而中行說復事之漢復與匈奴和親軍臣單于立歲餘
匈奴復絶和親大入上郡雲中(雲中今單于府榆林郡之地)所殺掠
甚衆於是漢置三將軍軍長安西細柳渭北棘門霸上
以備胡胡騎入代句注邊烽火通於甘泉長安數月是
時匈奴強數寇邊上發兵以禦之太子家令晁錯上言
兵事曰臣聞漢興以來胡虜數入邊地小入則小利大
入則大利竊聞戰勝之威民氣百倍敗兵之卒没世不
復自高后以來匈奴三入隴西攻城屠邑敺掠畜產民
氣破傷無有勝意今兹隴西之吏賴社稷之神靈奉陛
下之明詔和輯士卒砥礪其節起破傷之民以當乘勝
之匈奴用少擊衆殺一王敗其衆而法曰大有利非隴
西之民有勇怯乃將吏之制巧拙異也故兵法曰有必
勝之將無必勝之民繇此觀之安邊境立功名在於良
將不可不擇也臣又聞用兵臨戰合刃之急者三一曰
得地形二曰卒服習三曰器用利兵法曰丈五之溝漸
車之水(漸浸也漸音子廉反)山林積石經川丘阜草木所在此步
兵之地也車騎二不當一土山丘陵曼衍相屬平原廣
野此車騎之地也步兵十不當一平陵相遠川谷居間
仰高臨下此弓弩之地也短兵百不當一兩陣相近平
地淺草可前可後此長戟之地也劍楯三不當一萑葦
竹蕭草木蒙蘢枝葉茂接此矛鋋之地也(鋋鐵杷短兵鋋市連反)
長戟二不當一曲道相伏險阻相薄此劔楯之地也弓
弩三不當一士不選練卒不服習起居不精動靜不集
趨利不及避難不畢前擊後解與金鼓之音相失此不
習勒卒之過也百不當十兵不完利與空手同甲不堅
密與袒裼同弩不可以及遠與短兵同射不能中與無
矢同中不能入與無鏃同此將不省兵之禍也五不當
一故兵法曰器械不利以其卒與敵也卒不可用以其
將與敵也將不知兵以其主與敵也君不擇將以其國
與敵也四者兵之至要也臣又聞小大異形強弱異勢
險易異備夫卑身以事強小國之形也合小以攻大敵
國之形也以蠻夷攻蠻夷中國之形也今匈奴地形技
藝與中國異上下山阪出入谿澗中國之馬弗與也險
道傾側且馳且射中國之騎弗與也風雨罷勞饑渴不
困中國之人弗與也此匈奴之長技也若夫平原易地
輕車突騎則匈奴之衆易撓亂也勁弩長戟射疏及遠
則匈奴之弓弗能格也堅甲利刃長短相雜遊弩往來
什伍俱前則匈奴之兵弗能當也材官(騎射之官)騶發(騶謂矢之)
(善者也)矢道同的(言其妙射)則匈奴之革笥(以木皮為鎧)木薦(以木板為)
(楯)弗能支也下馬地鬭劔戟交接去就相薄則匈奴之
足弗能給也(給為相連及)此中國之長技也以此觀之匈奴
之長技三中國之長技五陛下又興數十萬之衆以誅
數萬之匈奴衆寡之計以一擊十之術也雖然兵凶器
戰危事也以大為小以強為弱在俛仰之間耳今降胡
義渠蠻夷之屬來歸義者其衆數千飲食長技與匈奴
同可賜之堅甲絮衣勁弓利矢益以邊郡之良騎令明
將能知其習俗和輯其心者以陛下之明約將之即有
險阻以此當之平地通道則以輕車材官制之兩軍相
當表裏各用其長技衡加之以衆(衡横)此萬全之術也文
帝嘉之乃賜錯璽書寵答焉錯復言守邊備塞勸農力
本當世急務二事曰臣聞秦時北攻胡貊築塞河上南
攻楊越置戍卒焉其起兵而攻胡越者非所以衞邊塞
而救民死也貪戾而欲廣大也故功未立而天下亂且
夫起兵而不知其勢戰則為人禽屯則卒積死夫胡貊
之地積陰之處也木皮三寸冰厚六尺食肉而飲酪其
人密理鳥獸毳毛其性能寒(能讀曰耐下同)楊越之地少陰多
陽其人疏理鳥獸稀毛其性能暑秦之戍卒不能其水
土戍者死於邊輸者僨於道(僨仆也僨音奮)秦民見行如往棄
市因以謫發之名曰謫戍先發吏有謫及贅壻賈人後
以嘗有市籍者(贅之說反賈音古)又後以大父母父母常有市
籍者後入閭取其左發之(秦時復除者居閭之左後發役不供復役之也)不順
行者深怨有背叛之心凡民守戰至死而不降北者以
計為之也故戰勝守固則有拜爵之賞攻城屠邑則得
其財鹵以富家室故能使其衆蒙矢石赴湯火視死如
生今秦之發卒也有萬死之害而無銖兩之報死事之
後不得一等之復天下明知其禍烈及已也(猛火曰烈取以喻耳)
故陳勝行戍至於大澤為天下先倡天下從之如流水
者秦以威劫而行之之敝也胡人衣食之業不著於地
其勢易以擾亂邊境何以明之胡人食肉飲酪衣皮毛
非有城郭田宅之歸居如飛鳥走獸於廣野美草甘水
則止草盡水竭則移以是觀之往來轉徙時至時去此
胡人之生業而中國之所以離南畝今使胡人數處轉
牧行獵於塞下或當燕代或當上郡北地隴西(北地今彭原安)
(化靈武五原等郡之地)以候備塞乏卒卒少則入陛下不救則邊
民絶望而有降敵之心救之少發則不足多發遠縣纔
至則胡又已去聚而不罷為費甚大罷之則胡復入如
此連年則中國貧苦而民不安矣陛下幸憂邊境遣將
吏發卒以治塞甚大惠也然今遠方之卒守塞一歲而
更不知胡人之能不如選常居者家室田作且以備之
以便為之高城深壍具藺石布渠答(藺石雷石可投人也渠荅鐵藜也雷)
(力内反)復為一城其内城間百五十步要害之處通川之
道調立城邑無下千家(調謂筭度之也總計城邑之中令有度千家以上也調音徒弔)
(反)為中周虎落(鄭氏曰虎落者外藩也)先為室屋具田器乃募罪
人及免徒復作令居之(募有罪人及罪人遇赦復作竟其日月者今皆除其罰令居之)
(也)不足募以丁奴婢贖罪及輸奴婢欲以拜爵者不足
乃募民之欲往者皆賜高爵復其家予冬夏衣廩食能
自給而止郡縣之民得買其爵以自增至卿(謂其等級同於列卿)
其無夫若妻者縣官買予之人情非有匹敵不能久安
其處塞下之民祿利不厚不可使久居危難之地胡人
入驅而能止其所驅者以其半予之(言胡人入為宼驅掠漢人及畜產而)
(他人能止得其所驅者令其本主以半賞之)縣官為贖(胡得漢人官為備價贖之耳)其民
如是則邑里相救助赴胡不避死非以德上也(言非以此事欲)
(立德義於主上也)欲全親戚而利其財也此與東方之戍卒不
習地勢而心畏胡者功相萬也以陛下之時徙民實邊
使遠方亡屯戍之事塞下之民父子相保亡係虜之患
利施後世名稱聖明其與秦之行怨民相去遠矣上從
其言募民徙塞下錯復言陛下幸募民相徙以實塞下
使屯戍之事益省輸將之費益寡甚大惠也下吏誠能
稱厚惠奉明法存恤所徙之老弱善遇其壮士和輯其
心而勿使侵刻使先至者安樂而不思故鄉則貧民相
募而勸往矣時漢兵至邊匈奴亦遠塞(遠音于萬反)漢兵亦
罷後歲餘文帝崩景帝立復與匈奴和親通關市給遺
單于遣翁主如故約終景帝世時時小入盗邊無大宼
武帝即位議安邊之術大行王恢曰漢與匈奴和親率
不過數歲即背約不如舉兵擊之御史大夫韓安國曰
千里而戰即兵不獲利今匈奴負戎馬足懷鳥獸心遷
徙鳥集難得而制得其地不足為廣有其人不足為強
自漢數千里爭利則人馬罷虜以全制其弊勢必危殆
以為不如和親於是上明和親約束厚遇關市饒給之
自單于以下皆親漢往來長城下其後王恢以鴈門馬
邑豪聶翁壹(馬邑今郡朔州也姓聶名壹翁老人之稱也)姦闌出物(不受禁固謂之)
(闌也)與匈奴交易(私出塞交市也)佯為賣馬邑城以誘單于單于
信之乃上言天子天子召問公卿議之王恢對曰三代
之時北有強胡之敵内連中國之兵然尚得養老長幼
種樹以時倉庫皆實匈奴不輕侵也今以陛下之威海
内為一匈奴侵盜不已者無他以不恐之故耳臣竊為
擊之便韓安國又曰不然自三代之盛夷狄不與正朔
服色非威不能制強不能服也以為遠方絶域不牧之
人不足煩中國也且匈奴輕疾悍亟之兵也(悍勇也亟急也)至
如炎飈(必遥反)去如收電居處無常難得而制今使邊郡
久廢耕織以支胡之常事其勢不相權也臣故曰勿擊
便王恢曰不然昔秦繆公都雍(今扶風郡縣)地方三百里知
時宜之變攻取西戎闢地千里并國十四隴西北地是
也及後蒙恬為秦侵胡闢地數千里以河為境累石為
城樹榆為塞(今榆林郡南即秦榆林塞地)匈奴不敢飲馬於河置烽
燧然後敢牧馬夫匈奴獨可以威服不可以仁畜也今
以中國之盛萬倍之資未百分之一以攻匈奴必不留
行矣臣故曰擊之便安國曰不然臣聞用兵者以飽待
饑正理以待其亂定舍以待其勞故接兵覆衆伐國隳
城常坐而役敵國此聖人之兵也今將卷甲輕舉深入
長驅難以為功從(音縱)行則廹力横行則中絶疾則糧乏
徐則後利不至千里人馬乏食兵法曰遺人獲也(言以軍遺)
(敵人令虜獲也)意者有他言巧可以上之則臣不知也不然則
未見深入之利恢曰今臣言擊之者固非強發而深入
也將順因單于之欲誘而致之於邊吾選梟騎壯士陰
伏而處以為之備審遮險阻以為其戒吾勢已定或營
其左或營其右或當其前或絶其後單于可禽百全必
取上乃從恢議隂使聶壹乘間亡入匈奴謂單于曰吾
能斬馬邑令丞以城降則財物可盡得單于以為然而
許之聶壹乃詐斬死罪囚懸其頭馬邑城下示單于使
者為信曰馬邑長吏已死可急來於是單于穿塞乃以
十萬騎入武州塞(今在馬邑郡界)是時漢伏兵三十餘萬匿馬
邑傍於是單于入塞未至馬邑百餘里覺之大驚乃引
還漢兵追至塞度追不及皆罷兵上怒王恢不擊單于
輜重下恢廷尉以恢逗撓乃誅之(逗猶行避也軍法逗遛畏懦者腰斬逗音)
(豆撓女巧反)自是後匈奴絶和親攻盗入邊不可勝數後數
年衞青復出雲中以西至隴西擊胡之樓煩白羊王於
河南得胡首虜數千於是漢遂取河南地築朔方復繕
故秦時蒙恬所為塞因河而為固漢亦棄上谷之斗辟
縣造陽地以予胡(言縣斗辟西近胡斗絶也縣之斗曲入匈奴界者其中有造陽地辟讀曰)
(僻在今媯川郡懷戎縣北)其後伊穉斜單于時(軍臣之弟)漢使驃騎將軍
霍去病將萬騎出隴西過焉耆山千餘里討之得胡首
虜八千餘級得休屠王祭天金人(匈奴祭天處在雲陽甘泉山下秦擊奪其)
(地後徙之休屠王右地故休屠有祭天金人像也為天神之主而祭之即今佛像是其遺法)其夏霍
去病復出隴西北地二千里過居延(今張掖郡界)攻祁連山
(今交河郡界一名天山)得胡首虜三萬餘級單于怒昆(音渾)邪王休
屠王居西方為漢所敗召欲誅之昆邪休屠王恐謀降
漢(漢元狩二年)漢使去病迎之昆邪王殺休屠王並將其衆
降漢凡四萬餘人於是已得昆邪則隴西北地河西(今武)
(威之西諸郡)益少胡宼徙關東貧民處所奪匈奴河南地新
秦中以實之(今新秦郡)西减北地以西戍卒半明年春匈奴
入右北平(今北平郡)定襄(今馬邑郡)各數萬騎殺掠千餘人其明
年春漢發十萬騎私負從馬凡十四萬疋(私負衣装者及私將馬從)
(者非公家之限)糧重不與焉(負載糧食者重直用反)令大將軍青驃騎將
軍去病中分軍青出定襄去病出代咸約絶幕擊匈奴
單于聞之遠其輜重以精兵待於幕北與青接戰漢兵
縱左右翼圍單于單于自度戰不能如漢兵(度徙各反)遂獨
與壮騎數百潰漢圍西北遁走漢兵夜追之不得行捕
斬首虜凡萬九千級(且行且捕斬之)北至窴顏山趙信城而還
(趙信所作因以名城窴徒干反)去病之出代二千餘里與左賢王接戰
得胡首虜凡七萬餘人左賢王將皆遁走驃騎封於狼
居胥山禪姑衍臨瀚海而還是後匈奴遠遁而幕南無
王庭漢渡河自朔方以西至令居(令音零下同在今西平郡)往往通
渠置田官吏卒五六萬人稍蠶食地接匈奴以北(言其地相)
(接不絶)初漢兩將大出圍單于所殺虜八九萬而漢士卒
物故亦萬數(物故謂死也)漢馬死者十餘萬疋匈奴雖病遠
去而漢馬亦少無以復往於是漢久不北擊胡後數歲
滅兩越是時天子巡邊親至朔方勒兵十八萬騎以見
武節(見示)既而使郭吉諷告烏維單于(伊穉耶之子)曰南越王
頭已懸於漢北闕下今單于即能前與漢戰天子自將
兵待邊即不能亟南面而臣於漢(亟急也音居力反)何但遠走
亡匿於幕北寒苦無水草之地為語卒單于大怒留郭
吉不歸遷辱之北海上而單于終不肯為宼於漢邊數
使使好辭甘言求和親是時漢東拔濊貊朝鮮以為郡
(濊與穢同真番臨屯樂浪玄莵四郡並今安東府之東)而西置酒泉郡(今郡)以隔絶
胡與羌通之路又西通月氏大夏以翁主妻烏孫王以
分匈奴西方之援國又北益廣田至胘靁為塞(胘靁地名在烏)
(孫北胘音縣靁音雷)而匈奴終不敢以為言漢使北地王烏如匈
奴匈奴復讇以甘言(讇古謟字)欲多得漢財物紿王烏曰吾
欲入漢見天子面相結為兄弟(紿詐也徒改反)王烏歸報漢漢
為單于築邸於長安諸所言者單于特空紿王烏(特但也)
殊無意入漢數使竒兵侵犯漢邊乃拜郭昌為拔胡將
軍及浞野侯(浞士角反)趙破奴屯朔方以東備胡臨菑人主
父偃(臨菑今北海郡縣)上書諫曰臣聞司馬法曰國雖大好戰
必亡天下雖平忘戰必危天下既平天子大愷且怒者
逆德也兵者凶器也爭者末節也夫務戰勝窮武事未
有不悔者也昔秦皇帝任戰勝之威蠶食天下并吞戰
國海内為一功齊三代務勝不休欲攻匈奴李斯諫曰
不可夫匈奴無城郭之居委積之守遷徙鳥舉難得而
制也輕兵深入糧食必絶運糧以行重不及事得其地
不足以為利得其民不可調而守也勝必棄之非民父
母靡弊中國甘心匈奴非完計也秦皇帝不聽遂使蒙
恬將兵攻胡闢地千里以河為境然後發天下丁男以
守北河終不能踰河而北(按史記蒙恬𫝊云渡河據陰山而偃云不能踰河而北未)
(詳何為不同)是豈人衆之不足兵革之不備哉其勢不可也
又使天下蜚芻輓粟起於東萊黃腄(古東萊腄音瑞今文登郡文登縣)
瑯琊(今郡)負海之郡(今景城郡)轉輸北河(朔方北河)率三十鍾而致
一石(六斛四斗曰鍾計百九十二石而得一石至)男子疾耕不足於糧餉女
子紡績不足於幃幕百姓靡敝道路死者相望蓋天下
始叛也及高皇帝定天下聞匈奴聚代谷之外而往擊
之果有平城之圍高帝悔之乃使劉敬往結和親然後
天下無干戈之事故兵法曰興師十萬日費千金秦常
積衆數十萬人雖有覆軍殺將係虜單于之功亦適足
以結怨深讐不足以償天下之費願陛下熟計之而加
察焉太初三年漢使光祿徐自為出五原塞(今九原郡地)數
百里遠者千里築城障所謂光祿塞也列亭至盧朐(盧朐)
(山名光祿塞今新秦郡銀城縣之北)至且鞮侯單于(且子餘反鞮丁兮反烏維之弟兒單于之)
(叔)漢既誅大宛威振外國單于初立恐漢襲之盡歸漢
使之不降者路充國等於漢且鞮乃自謂我兒子安敢
望漢天子漢天子我丈人行也(大人尊老之稱也行音胡浪反)漢遣中
郎將蘇武厚幣賂遺單于益驕禮甚倨非漢所望也漢
使騎都尉李陵將部兵五千出居延北千餘里(今張掖郡境)
與單于會合戰陵所殺傷萬餘人兵食盡欲歸單于圍
陵陵降匈奴單于乃貴陵以其女妻之狐鹿姑單于(且鞮)
(侯之子)立六年侵盜上谷其年復入五原酒泉殺兩部都
尉於是漢遣貳師將軍七萬人出五原貳師遣屬國胡
騎二千與戰虜兵壞散漢軍乘勝逐北至范夫人城(本漢)
(將築此城將亡其妻率餘衆完保之因以為名)匈奴奔走莫敢距敵會貳師妻
子坐巫蠱收(坐江充誣陷衛太子相連)聞之憂懼軍大亂敗貳師降
單于單于素知其漢大將貴臣以女妻之尊寵在衞律
上自貳師没後漢新失大將軍及士卒數萬人不復出
兵三歲而武帝崩漢兵自深入窮追二十餘年匈奴孕
重墮殰罷極苦之(孕重懷妊者也墮落也殰敗也罷讀曰疲極困也苦之心厭苦也殰音讀)
自單于以下常有欲和親計及昭帝即位霍光輔政徵
天下賢良文學之士問人疾苦賢良皆言請罷邊戍去
戰鬭尚德義崇禮讓以懷遠無示奢侈安人而已議曰
夫匈奴之地廣大而戎馬之足輕利故利則武奮病則
鳥折辟鋒銳而攻罷極少發則不足以更適多發則不
堪其役役煩則力罷用多則財乏二者不息而人遺怨
此秦之所以失人之心霣社稷也(霣音殞)夫地廣而不德
者國危兵強而陵敵者身亡是以聖王見利慮害見遠
存近方今為縣官計者莫若偃兵休馬厚幣結和親脩
文德而已若不恤人之急不計其難亡十獲一非文學
之所知也大夫曰漢興以來脩好結和親所以聘遺單
于者甚厚然不為重質厚賂之故改節而為暴害滋甚
先帝覩其可以武折而不可以德懷故厲將卒奮擊誅
滅功勲粲然著於海内藏於記府何論亡十獲一乎夫
君子所慮衆人疑焉故常人可與觀成不可與圖始此
固有司所獨見而文學不覩也往者匈奴據河山之險
擅田牧之利人富兵強衍行為寇則句注之内驚動(在今)
(鴈門郡一名西陘山)而上郡以南咸城守文帝之時虜入蕭關烽
火通甘泉匈奴西役大宛康居之屬南與羌胡通先帝
推讓斥奪廣饒之地建張掖以西(今郡)隔絶羌胡瓜分其
國是以西域之國皆為内臣匈奴斷右臂長城之南濱
塞之郡馬牛放縱蓄積布野未覩其計之所過也文學
曰地利不如人和武力不如文德周之致遠不以地利
以人和也百代不奪非以阻險以文德也吳有三江五
湖之難而兼於越楚有汝泉兩棠之固而滅於秦秦有
隴阨殽塞而亡於諸侯晉有太華九河而奪於六卿齊
有泰山巨海而脇於田常桀紂以天下兼於鄗薄秦王
以六合困於陳涉非地利不固無術以守之也今釋邇
憂遠猶吳不内定其國西絶淮山與齊晉爭強也越國
乘其疲擊其虚使吳任用子胥脩德無極其衆則勾踐
不免為藩臣何謀之敢虜也夫匈奴之車器無銀黃絲
染之飾素成而務堅無文采裙褘曲襟之制覩成而務
完男無刻鏤竒巧之事宫室城郭之功女無綺繡滛巧
之制織纊羅紈之作事省而致用易成而難弊雖無短
戟長弩戎馬良弓家有其備人有其用一朝有急貫弓
上馬而已資糧不見案首而支數十日之食因山谷為
城池因水草為倉庫法約而易辦求寡而易供是以刑
省而不可犯指麾而令自從嫚於禮而篤於信略於文
而敏於事故雖無禮義文書刻骨卷木百官有以相紀
而君臣上下有以相使也羣臣於官計者皆言其易而
實難是以秦欲驗之而反見亡也故兵者凶器不可輕
用也其以強為弱以存為亡非一朝耳大夫詞屈不能
對壺衍鞮單于既立(孤鹿姑之子)諷謂漢使者言欲和親乃
歸漢使不降者蘇武馬宏等(馬宏者前副光祿大夫王忠使西域為匈奴所遮忠)
(戰死宏生得亦不肯降故匈奴歸此二人欲以通善意)然其侵盜益希遇漢使愈
厚欲以漸致和親漢亦羈縻之其後漢邊郡烽火候望
精明匈奴為邊宼者少利復希犯塞宣帝初烏孫昆彌
(烏孫國謂王曰昆彌亦曰昆莫)復上書言連為匈奴所侵削昆彌願發
國半精兵人馬五萬騎盡力擊匈奴唯天子出兵哀救
本始二年漢大發關東輕銳士選郡國吏三百石伉健
習騎射者皆從軍遣御史大夫田廣明等凡五將軍兵
十餘萬騎出塞各二千餘里及校尉常惠使護發兵烏
孫昆彌自將兵五萬餘騎從西方入五將軍兵凡二十
餘萬衆匈奴大破民衆死傷而去者及畜產遠移死亡
不可勝數於是匈奴遂衰耗其後漢擊之匈奴不敢輙
當(當者報其直)滋欲嚮和親而邊境少事矣
通典卷一百九十四
