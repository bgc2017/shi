通典卷一百五十三
唐京兆杜佑君卿纂
兵六
孫子曰兵者詭道也(無常形以詭詐為道若息侯誘楚子謀宋)故能用示之
不能用(言己實能用師外示之怯也若孫臏示弱而制龐涓)近而示之遠遠而示
之近(欲進而理去道也言多疑設其近誑曜敵軍示之以遠本從其近若韓信之襲安邑陳舟臨晉而度)
(夏陽)古之善用兵者能使敵人前後不相及衆寡不相待
貴賤不相救上下不相扶卒離而不集兵合而不齊(多設)
(變詐出東見西攻南引北亂之使彼倉惶離亂而不集聚)合於利而動(暴之使離亂之使不齊動)
(兵而戰)不合於利而止
示弱
春秋時晉聲子謂楚令尹屈建曰若敖之亂伯賁之子
苗賁皇奔晉以為謀主及鄢陵之役楚晨壓晉軍而陳
苗賁皇曰楚師之良在中軍王族而已若夷竈成陳以
當之欒范易行以誘之(時欒書將中軍范燮佐之易行謂簡易兵備欲令楚貪已不復)
(顧二穆之兵易以䜴反行胡郎反)中行二郤必克二穆(郤錡時將上軍中行偃佐之郤)
(至佐新軍令此三人分良以攻二穆之兵楚子重子辛皆出穆王故曰二穆錡魚騎反)君乃四萃
於其王族必大敗之(四萃四面集攻)晉人從之楚師大敗王夷
師熸(夷傷也吳楚之間謂火滅為熸子廉反)子反死之鄭叛吳興則苗賁
皇之為也漢初韓王信反高帝自往擊至晉陽聞信
與匈奴欲擊漢帝使人匈奴匈奴匿其壮士肥牛馬(匿藏)
徒見老弱及羸畜使者十輩來皆言匈奴易擊帝使劉
敬復往使匈奴還報曰兩國相擊此宜誇矜見所長(見示)
(也)今臣往徒見羸胔老弱(胔音漬謂死者之肉也一說讀曰瘠瘠瘦也)此欲
見短伏竒兵以争利愚以為匈奴不可擊也是時漢兵
已踰句注三十餘萬衆兵業已行帝怒以為沮吾軍(沮謂)
(止壊也材汝反)械繫敬廣武遂往至平城匈奴果出竒兵圍高
帝白登七日然後得解後漢末孫策遣軍攻陳登於
匡琦城賊初到旌甲覆水羣下衆寡不敵登乃閉門自
守示弱不戰將士銜聲寂若無人登城觀形勢知其可
擊乃申命士衆宿整兵器昧爽開南門引軍指賊營步
騎抄其後賊周章方結陳不得還船登縦兵乘之賊遂
大敗陳武帝東討杜龕侯安都居守北齊軍入據石
頭遊騎至於闕下安都閉門偃旗幟示之以弱且令城
中曰有登陴看賊者斬及夕賊收軍還石頭安都夜令
士卒密營禦敵之具眀晨賊騎又至安都率甲士三百
人開東西掖門與戰大敗之賊乃退還石頭不敢逼臺
城後周末隋文帝作相之初尉遲迥拒命遣將崔仲
文率兵定關東軍次蓼隄迥將檀讓擁衆數萬仲文以
羸師戰讓悉衆來拒仲文偽北讓軍頗驕於是遣精兵
左右翼擊之大敗讓軍進攻梁郡迥守將劉子寬棄城
遁走
示怯
周初武王問太公曰敵人先至已據便地形勢又強則
如之何對曰當示怯弱設伏佯走自投死地敵見之必
疾速而赴擾亂失次必離故所入我伏兵齊起急擊前
後衝其兩旁戰國趙將李牧常居代鴈門備匈奴以
便宜署吏市租皆輸入幕府為士卒費日擊數牛饗士
習騎射謹烽火多間諜厚遇單于為約曰匈奴即入盜
急入保有敢捕虜者斬匈奴每入烽火謹輒入保不敢
戰如是數歲亦不亡失然匈奴謂牧為怯趙王讓牧牧
如故王怒使他人代將歲餘匈奴每來出戰數不利復
遣牧牧至如故約匈奴終歲無所得終以為怯邊士皆
願一戰於是乃具選兵車得千三百乘騎萬三千疋百
金之士五萬彀弓弩者十萬人悉勒習戰大縱畜牧人
衆滿野匈奴小入佯北不勝以數千人委之單于聞之
大喜率衆來牧多為竒陳張左右翼擊之破殺匈奴十
餘萬騎單于奔走十餘歲不敢近邊戰國韓魏相攻
齊將田忌率兵伐魏魏將龐涓聞之去韓而歸孫臏謂
田忌曰彼三晉之兵素皆悍勇而輕齊齊號為怯善戰
者因其勢而利導之兵法百里而趨利者蹶上將軍(蹶猶)
(挫也蹶紀劣反)五十里走者半之使齊軍入魏地為十萬竈明
日為五萬竈又明日為二萬竈龐涓行三日大喜曰我
固知齊卒怯入吾地三日士卒亡者過半矣乃棄其步
兵與其輕銳倍日并行逐之(并畢正反)孫子度其行期當至
馬陵馬陵道狹而旁多阻險可伏兵乃大斫樹白而書
之曰龐涓死此下於是令萬弩夾道而伏期日暮見火
舉而俱發龐涓夜至斫木下見白書乃鑽火燭之讀書
未畢齊軍萬弩俱發軍大亂龐涓乃自刎隋煬帝大
業中彭城賊張大彪宋世模等衆至數萬保縣薄山寇
掠徐兗隋將董純討之純初閉營不與戰賊屢挑之不
出賊以純為怯不設備縦兵大掠純選精銳擊賊合戰
於昌慮大破之斬首萬餘級築為京觀隋末山賊孟
讓衆號十萬屯盱眙煬帝遣王世充保都梁山以拒之
久不與戰乃宣言士卒亡叛使賊中聞之讓果大笑曰
王世充文法吏何能為將吾當生縛之於是進攻其柵
充與戰佯不勝讓益輕之乃分兵虜掠世充知其可擊
令軍中移竈撤幕設方陳四面而出戰大破之虜男女
十萬餘口讓僅以身免
示緩
戰國秦伐韓軍於閼與趙王召問趙奢奢對曰道遠險
狹難救譬猶兩鼠鬭於穴中將勇者勝王令奢救之兵
去邯鄲三十里而令軍中曰有以軍事諫者死秦軍武
安西秦軍鼓噪勒兵武安屋瓦盡震軍中候有一人言
急救武安奢立斬之堅壁留二十八日不行復益增壘
秦閒來奢善食遣之間以報秦將秦將大喜曰夫去國
三十里而軍不行乃增壘閼與非趙地也奢既以遣秦
閒乃卷甲而行趨之二日一夜至令善兵者去閼與五
十里而軍壘成秦人聞之悉甲而至奢縦兵擊破之閼
與圍解後漢末曹公進軍攻袁尚將審配於鄴先鑿
塹圍周廻四十里初令淺示若可越審配遥見笑而不
出争利曹公令一夜濬之廣深二丈決漳水以灌之數
月城中餓死過半尚將馬延臨陳降遂克鄴城魏將
司馬宣王征公孫文懿賊保襄平宣王進軍圍之會霖
潦大水平地數尺三軍恐懼欲移營宣王令軍中敢有
言徙者斬都督令史張静犯令斬之軍中乃定賊恃水
樵牧自若諸將欲取之皆不聽司馬陳珪曰昔攻上庸
八部並進晝夜不怠故能一旬之半拔堅城斬孟達今
者遠來而更安緩愚竊惑焉宣王曰孟達衆少而食支
一年吾將士四倍於達而糧不淹一月以一月圖一年
安可不速以四擊一正令半解猶當為之是以不計死
傷與糧競也今賊衆我寡賊饑我飽水雨乃爾功力不
設雖當促之欲何所為自發京師不憂戰攻但恐賊糧
垂盡而圍落未合掠其牛馬抄其樵採此故驅之走也
夫兵者詭道善因事變賊憑衆恃雨故雖饑困安肯束
手當示無能為之若取小利以驚之非計也既而雨止
遂合圍起土山地道楯櫓鉤撞競發矢石雨下晝夜攻
而拔之後魏末万俟醜奴稱亂關右魏將賀拔岳討
之軍於汧渭之間宣告遠近曰今氣候漸熱非征討之
時待至秋凉更圖進取醜奴聞之遂以為實分遣諸軍
散營農於岐州之北百里細川使其大將侯伏侯元進
領兵五千據險立柵其千人以下為柵者亦有數處且
田且守岳知其勢分乃密嚴備晡時潜遣輕騎先行斷
諸路於後諸軍盡發昧旦攻圍元進柵拔之諸所俘執
皆放之自餘柵悉降岳聲言徑趣涇州其刺史侯長貴
亦以城降醜奴乃棄平亭而走
聲言擊東其實擊西
後漢初岑彭將兵三萬餘人南擊秦豐拔黃郵豐與其
大將蔡宏拒彭等於鄧數月不得進彭夜勒兵馬申令
軍中使明早西擊山都乃緩所獲虜令得逃亡歸以告
豐豐即悉其軍西邀彭彭乃潜兵渡沔水擊其將張陽
於河頭山大破之從川谷間伐木開道直襲黎邱破諸
屯兵豐聞大驚馳歸救之彭依東山為營豐與蔡宏夜
攻彭彭先為之備出兵逆擊之豐敗走後漢初張步
據齊地漢將耿弇征之(弇音甘)張步將費邑分遣其弟敢
守巨里弇進兵先脅巨里使多伐樹木揚言以填塞坑
塹數日有降者言邑聞弇欲攻巨里謀來救之弇乃嚴
令軍中趣修攻具宣勒諸部後三日當悉力攻巨里城
隂緩生口令得亡歸歸者以弇期告邑邑至日果自將
精兵三萬餘人來救之弇喜謂諸將曰吾所以修攻具
者欲誘致邑耳今來適其所求也即分三千人守巨里
自引精兵上岡坂乘高合戰大破之臨陳斬邑既而收
首級以示巨里城中忷懼費敢悉衆亡歸張步時張步
都劇使其弟藍將精兵二萬守西安又令將萬餘人守
臨淄相去四十里弇進軍畫中居二城之間弇視而安
城小而堅且藍兵又精臨淄名雖大而實易攻乃勒諸
將校後五日攻西安藍聞之晨夜警守至期夜半弇勒
諸將皆蓐食會眀至臨淄城護軍荀梁等争之以為宜
速攻西安弇曰不然西安聞吾欲攻之日夜為備臨淄
出不意至必驚擾吾攻之一日必拔拔臨淄即西安孤
張藍與步隔絶必復亡去所謂擊一而得兩者也若先
攻西安定不卒下頓兵堅城死傷必多縦能拔之張藍
引軍還奔臨淄并兵合勢觀人虚實吾深入敵地後無
轉輸旬月之間不戰而困諸君之言未見其宜也遂攻
臨淄半日拔之入據其城張藍聞之大懼遂將衆亡歸
劇
示形在彼而攻於此
春秋時越伐吳吳子禦於笠澤夾水而陳越為左右勾
卒(勾卒鉤伍相著别為左右屯也)使夜或左或右鼓譟而進吳師分以
禦之越以三軍潜涉當吳中軍而鼓之吳師大亂遂敗
之(左右勾卒為聲勢以分吳軍而三吳越春秋曰越伐吳起軍於江南乃具左右軍將有私卒六千人為中)
(軍日昏乃令左軍銜枚泝江五里右軍銜枚沿江五里夜半鳴鼓吳師聞之大駭曰越人來攻我乎因分其軍)
(為二陳拒越越王乃以其中軍銜枚潜涉不譟以襲攻之吳師大敗此與左氏傳同其語小異故附於注末)
漢王遣將韓信擊魏魏王盛軍蒲坂塞臨晉信乃益
為疑兵陳船欲渡臨晉而伏兵從夏陽以木罌缾度軍
(以木為器如罌缾以度軍無船且尚密)襲安邑虜魏王豹漢吳王濞反
漢將周亞夫率師禦之壁於下邑吳師奔壁東南亞夫
使備西北吳果以精兵奔西北不得入乃大敗之(亞夫悟之)
(而勝)後漢將吳漢岑彭討公孫述述使其將延岑等悉
兵拒廣漢及資中又遣將侯丹率二萬餘人拒黃石彭
乃多張疑兵使護軍楊翕與臧宫拒延岑等自分兵浮
江下還江州(今南平郡即漢江州縣)泝江都江而上(江都江成都江)襲擊
侯丹大破之因晨夜倍道兼行二千餘里徑拔武陽使
精騎馳廣都去成都數十里勢若風雨所至皆奔散初
述聞漢軍在平曲故遣大兵逆之及漢軍至武陽繞出
道延岑軍後蜀地震駭後漢馬援為隴西太守發步
騎三千人擊先零羌羌將其妻子輜重移阻於允吾谷
(允吾音鉛牙)援乃潜行間道掩赴其營羌大驚潰復遠徙唐
翼谷中援復追討之羌引精兵聚北山援陳軍向山而
分遣數百騎繞襲其後乘夜放火擊鼓呌譟虜遂大潰
後漢末黃巾賊起漢將朱儁率兵討之賊帥韓忠據
宛拒儁儁兵少不敵乃長圍結壘起土山以臨城内因
鳴鼓攻其西南賊悉衆赴之儁自將精卒五千掩其東
北乘城而入忠乃退保小城惶懼乞降後漢末曹公
與袁紹相持官渡紹遣將郭圖淳于瓊顔良攻東郡太
守劉延於白馬紹引兵至黎陽將渡河曹公北救延荀
攸說公曰今兵少不敵分其勢乃可公到延津若將渡
兵向其後者紹必西應之然後輕兵襲白馬掩其不備
顔良可擒也公從之紹聞兵渡即分兵西應之公乃引
軍兼行趣白馬未至十餘里良大驚來逆戰使張遼關
羽前登擊破斬良遂解白馬圍後漢末曹公擊破馬
超超走涼州關中平諸將或問公曰初賊守潼關渭北
道缺不從河東擊馮翊而反守潼關引日而後北渡何
也公曰賊守潼關若吾入河東賊必引守諸津則西河
未可渡吾故盛兵向潼關賊悉衆南守西河之備虛故
徐晃等得擅取西河然後引軍北渡賊不能與吾争西
河者以有二將之軍也連車竪柵為甬道而南既為不
可勝且以示弱渡渭為堅壘虜至不出所以驕之也故
賊不為營壘而求割地吾順言許之所以從其意使自
安而不為備因蓄士卒之力一旦擊之所謂疾雷不及
掩耳兵之變化固非一道也後漢末蜀將關羽圍曹
公將曹仁於樊又圍將軍吕常於襄陽曹公遣將徐晃
救仁以羽難與争鋒遂前至偃城晃到詭道作都塹示
欲截其後賊燒屯走晃得偃城兩面連營稍前去賊圍三
丈所未攻賊圍頭有屯又别屯四冢晃揚聲當攻圍頭
屯而密攻四冢羽見四冢欲壊自將步騎五千出戰晃
擊之退走遂追陷與俱入圍破之或自投沔水死曹公
曰今日賊圍塹鹿角十重將軍致戰全勝遂陷賊圍多
斬首虜吾用兵三十餘年及所聞古之善用兵未有長
驅徑入敵圍者也後漢末田國讓守馬城為鮮卑攻
圍之十重國讓密嚴使司馬建旌旗鳴鼓吹將步騎從
南門出胡人皆属目往赴之國讓將精銳自北門出鼓
譟而赴兩頭俱發出虜不意虜衆散亂皆無弓馬步走
二十餘里僵屍蔽地魏將司馬宣王征公孫文懿次
於遼水文懿遣將軍單衍楊祚等步騎數萬阻遼隧以
距之圍塹二十餘里宣王令其軍穿圍盛兵多張旗幟
出其東南賊盡銳赴之乃汎舟潜濟急東北斜趣襄平
衍等恐襄平無守夜遁走魏將郭淮討叛羌其羌師
屯河關白土故城據河拒官軍淮見形上流密於下渡
兵據白土故城擊大破之蜀將諸葛亮出斜谷司馬
宣王屯北原亮盛兵西行諸將皆欲攻西圍郭淮獨以
為此見形於西欲使官兵重應之必攻陽遂耳其夜果
攻陽遂有備不得上十六國前燕將慕容垂討丁零
翟釗於滑臺次於黎陽津釗於南岸拒守垂徙營就西
津為牛皮船百餘艘載疑兵列仗泝流而上釗先以大
衆備黎陽見垂向西津乃棄營西拒垂潜遣其桂林王
慕容鎮驍騎慕容國於黎陽津夜濟壁於河南釗聞而
奔還士衆疲渴走歸滑臺釗擕妻子率數百騎北趣白
鹿垂遣追擊之盡擒其衆東晉末宋武帝遣將朱齡
石伐譙縦於蜀宋武曰往年劉敬宣出黃虎無功而退
賊謂我今應從外水往而料我當出其不意猶從内水
來也如此必以重兵守涪(音浮)城以備内道若向黃虎正
墮其計今以大衆自外水取成都疑兵出内水此制敵
之竒也而慮此聲先馳賊審虚實乃别有函書全封付
齡石署函邊曰至白帝乃開諸軍雖進未知處分所由
至白帝發書曰衆軍悉從外水取成都臧熹朱林於中
水取廣漢使羸弱乘高艦十餘由内水向黃虎衆軍乃
倍道兼行譙縦果備内水使其大將譙道福以重兵戍
涪城遣其將侯輝譙詵等率衆萬餘屯彭模夾水為城
齡石至彭模諸將以賊水北城險衆多咸欲先攻其南
城齡石曰不然雖寇在北今屠南城不足以破北若盡
銳以拔北壘南城不麾而自散也遂攻北城詰朝戰至
日昃焚其樓艣四面並登斬侯輝譙詵仍廻軍以麾南
城即時潰散宋劉道濟為益州刺史刑政失中羣盜
蜂起攻圍州城道濟將裴方眀出東門破賊三營斬首
數百級賊雖敗已復還合方眀復偽出北門廻擊城東
大營殺千餘人時天大霧方眀等復揚聲出東門而潜
自北門出攻城北城西諸營賊衆大潰於是奔散西
魏末岷州羌據州城反魏將獨孤信討之信勒兵向萬
年頓三交谷口賊并力拒守信因危道趨綢松嶺(綢直留反)
賊不虞信兵之至覩風奔潰乘勝逐北徑至城下賊並
出降西魏末涼州刺史宇文仲和據州不受代魏將
獨孤信率兵討之仲和嬰城固守信夜令諸將以衝稊
攻其東北信親率壯士襲其西南遲眀克之(遲直吏反未眀也天)
(未眀之頃已襲之事畢然後天眀眀遲於事耳)隋漢王諒作亂遣其將余公
理自太行下河内隋將史祥討之軍於河隂久不得濟
祥謂軍吏曰余公理輕而無謀才用素不足稱又新得
志謂其衆可恃恃衆必驕且河北人先不習兵所謂擁
市人而戰不足圖也乃令軍中修攻河陽具公理使諜
知之果屯兵於河陽内城以備祥祥於是艤船河南公
理聚艘以當之祥乃簡精銳於下流潜度公理率衆拒
之祥至湨(古闐反)水兩軍相對公理未成列祥縦擊大破
之
孫子曰利而誘之親而離之(以利誘之使五間並入辯士馳說親彼君臣分離其)
(形勢若秦遣反間欺誑趙君使廢廉頗而任趙奢之子卒有長平之敗)
示無備設伏取之
後魏將傅永守楚王戍蕭齊將裴叔業來攻永令填塞
外塹夜伏戰士一千人於城外曉而叔業等至頓於城
東列陳將置長圍永所伏兵於道左擊其後軍破之叔
業乃令將佐守所列之陳自率精甲數千人救之永上
門樓觀叔業南行五六里許便開門奮擊遂摧破之叔
業進退失圖於是奔走左右欲追之永曰弱卒不滿三
千彼精甲猶盛非力屈而敗直墮吾計中耳既不測我
之虛實足喪其膽俘此足矣何暇逐之後周韓襃為
汾州刺史州界北接太原當千里徑先是高齊寇數入
民廢耕桑前後刺史莫能防捍襃至適會寇來襃乃不
下属縣民既不及設備以故多被抄掠齊人喜相謂曰
汾州不覺吾至先未集兵今者之還必莫能追躡我矣
由是益懈不為營壘襃已先勒精銳伏北山中分據險
阻邀其歸路乘其衆怠縦伏擊之盡獲其衆
孫子曰夜戰多火鼓晝戰多旌旗所以便人耳目以治
待亂以静待譁此治心者也(以我之清淨待彼之諠譁此治人心者也故太公曰)
(事莫大於必克重莫大於玄默)
示強
春秋時楚將子元以車六百乘伐鄭師於桔柣之門(桔柣)
(鄭遠郊之門也桔胡結反柣徒結反)又入自純門及逵市(純門鄭外郭門也逵市郭門道)
(上市)懸門不發效楚言而出子元曰鄭有人(懸門施於内城門鄭示楚)
(以閑暇故不閉城門出兵而效楚言故子元畏之不敢進)諸侯救鄭楚師夜遁鄭人
將奔桐丘諜告曰楚幕有烏乃止(諜間也幕帳也)春秋時楚
大饑戎伐其西南(戎山夷也)庸人帥羣蠻以叛楚(庸属楚之小國)麇
人率百濮將伐楚(百濮夷也麇居筠反)於是申息之北門不啟(備中)
(國)楚人謀徙於阪高(楚險地也)蒍賈曰不可我能往寇亦能
往不如伐庸夫麇與百濮謂我饑不能師故我伐也若
我出師必懼而歸百濮離居將各走其邑誰暇謀人乃
出師旬有五日百濮乃罷自廬以往振廪同食(往往伐庸也振)
(發也廩倉也同食上下無異饌)春秋時晉文公率諸侯伐楚楚將子
玉從晉師晉退三舍楚師不止晉師又次於城濮楚師
背&KR0566;(音攜)而舍(&KR0566;陵險阻名)文公患之聽輿人之誦(恐衆畏險故聽其歌)
(誦)曰原田莓莓(莫杯反)舍其舊而新是謀(高平曰原喻晉軍美盛若原田)
(之草莓莓然可以謀立新功不足念舊惠也)公疑焉(疑衆謂已背舊謀新)晉大夫狐偃
曰戰也戰而捷必得諸侯若其不捷表裏山河必無害
也(晉國外河而内山)晉軍七百乘韅(呼見反)靷(與進反)鞅(於兩反)靽(音半)
(五萬二千五百人也在背曰韅在胷曰靷在腹曰鞅在後曰靽言駕乘備修)晉侯登有莘(古國)
(名)之墟觀師曰少長有禮其可用也遂伐其木以益其
兵(伐木以益攻戰之具盖以示強)終敗楚師春秋時晉侯伐齊齊侯
登巫山以觀晉師晉人使司馬斥山澤之險雖所不至
必旆而疏陳之(斥候也疏建旌旗以為陳示衆也)使乘車者左實右偽
以旆先(偽以衣物為人形也建旆以先驅)輿曳柴而從(以揚塵)齊侯見之
畏其衆也乃脱歸(脱不張旗幟也)春秋時晉聲子聘楚謂令
尹屈建曰子儀之亂析公奔晉以為謀主繞角之役析
公曰楚師輕佻易震蕩也若多鼓鈞聲以夜軍之(鈞同其聲)
楚師必遁晉人從之楚師宵潰晉遂侵蔡襲沈獲其君
敗申息之師於桑隧獲申麗而還鄭於是不敢南面楚
失諸華則析公之為也漢景帝時匈奴大入上郡天
子使中貴人從李廣(中官之幸貴者)勒習兵擊匈奴貴人將數
十騎出獵見匈奴三人與戰被射傷中貴人走廣廣曰
是必匈奴射鵰者也(鵰善飛故使善射者射之)廣乃遂從百騎以馳
三人令其騎張左右翼而廣身射彼三人殺其二人生
得一人果射鵰者也遥見匈奴有數千騎見廣以為誘
騎皆驚上山陳廣之百騎皆大恐欲還馳走廣曰吾去
大軍數十里今若走匈奴追射我立盡今我留匈奴必
以我為大軍誘之必不敢擊我廣令諸騎曰前未到匈
奴陳二里所止令曰皆下馬解鞍其騎曰虜多且近即
有急奈何廣曰彼虜以我為走今皆解鞍以示不走用
堅其意胡騎遂不敢擊有白馬將出護其兵於是廣上
馬與十餘騎奔射殺之而復還其騎中解鞍令士皆縦
馬卧是時會暮胡兵終怪之卒不敢擊向夜半時胡兵
以為漢有伏軍於旁欲夜取之皆引兵去詰朝廣乃歸
其大軍後漢廉范為雲中太守會匈奴大入塞范自
率士卒拒之虜衆盛不敵會日暮令軍士各交縛兩炬
三頭燃火虜遙見火多謂漢兵救至待朝將退范乃令
軍中蓐食晨往擊之斬首數百級虜自此不敢向雲中
後漢虞詡為武都太守以討叛羌羌乃率衆數千遮
詡於陳倉崤谷詡即停車不進而言上書請兵須到當
發羌聞之乃分抄旁縣詡因其兵散日夜進道兼行百
餘里令吏士各作兩竈日增倍之羌不敢逼或問孫臏
減竈而君增之兵法日行不過三十里戒不虞而今日
且二百何也詡曰虜衆多吾兵少徐行則易為所及速
進則彼所不測虜見吾竈日增必謂羣兵來迎衆多行
速必憚追我孫臏見弱吾今示強有不同故也既到郡
兵不滿三千而羌衆萬餘攻圍赤亭數十日詡乃令軍
中使強弩勿發先用小弩羌以為矢力弱不能至并兵
急攻詡於是使二十強弩共射一人發無不中羌大震
退詡因出城奮擊多所殺傷明日悉陳其衆令從東郭
門出北郭門入換衣服廻轉數周羌不知其數更相恐
動詡計賊當退乃潜遣五百餘人於淺水設伏候其走
路虜果奔因掩擊大破之蜀將諸葛亮屯於陽平遣
魏延軍并兵東下亮唯留萬人守城魏將司馬宣王率
二十萬衆拒亮而與魏延軍錯道逕前當六十里偵(昌鄭)
(反)候白宣王說亮在城中兵力弱將士失色亮是時意
氣自若勒軍中皆卧旗偃息不得輒出卷幔開四門掃
地却飲酒宣王疑其有伏於是引軍北趣山亮謂參佐
曰司馬懿謂吾有強伏循山走矣候邏還白亮所言宣
王後知深以為恨矣後漢末陳登為廣陵守孫策遣
軍攻登於匡琦城登使人求救於曹公而密去城十里
理軍營處所多取柴薪兩束一聚相去十步縦横成行
令俱起火互然其聚城上稱慶若大軍到賊覩火驚潰
登勒兵追奔斬首萬級西晉杜元凱伐吳陳兵於江
陵遣牙門管定周旨及伍巢等率竒兵八百汎舟夜度
以襲樂鄉多張旗幟起火巴山於要害之地以奪賊心
吳郡都督孫歆震恐與吳將伍延書曰北來諸軍乃飛
度江也旋皆破之十六國後趙石勒荆州監軍郭敬
寇晉襄陽勒驛令敬退屯樊城戒之使偃藏旗幟寂若
無人彼若使人觀察則告之曰自愛堅守後七八日大
騎將至相禁不復得走矣敬使人浴馬於津周而復始
晝夜不絶偵諜還告晉南中郎將同撫以為勒軍大至
懼而奔於武昌敬遂入襄陽焉十六國前涼張重華
以謝艾為軍師將軍率騎三萬進軍臨河後趙石勒將
麻秋以三萬衆拒之艾乘軺(音遥)車冠白惂(苦洽反)鳴鼓而
行秋遥觀而怒曰艾年少書生冠服如此輕我也命黑
矟(音朔)龍驤三千人馳擊之艾左右大擾或勸艾乘馬艾
不從乃下車踞胡牀指揮處分賊以為伏兵發也懼不
敢進又遣將緣河截其後秋軍乃退艾乘擊遂大敗之
斬秋將杜勲伋漁俘斬一萬三千級秋走馬奔大夏也
東晉末宋武帝為將討海賊孫恩恩在扈瀆海鹽令
鮑陋遣子嗣之以吳兵一千請為前驅宋武曰賊兵甚
精吳人不習戰若前驅失利必敗我軍可在後為聲援
不從是夜宋武多設伏兵兼置旗鼓然一處不過數人
明日賊率衆萬餘迎戰前驅既交諸伏皆舉旗鳴鼓賊
謂四面有軍乃引退嗣之追奔為賊所没宋武且戰且
退賊既盛所領死傷且盡宋武慮不免至伏兵處乃止
令左右脱取死人衣賊謂當走反停疑猶有伏宋武因
呼更戰氣色甚猛賊良以為然乃引軍去宋武徐歸然
後散兵稍集東晉末桓玄篡晉宋武帝起義討玄玄使
將桓謙何澹之屯覆舟山武帝使羸弱登蒋山多張旗
幟玄不之測大懼武帝與劉毅等分數隊進突謙陳皆
殊死戰無不當百時東北風急毅軍放火煙塵張天鼓
譟之音震駭京邑謙等諸軍一時奔散蕭齊將馮道
根守阜陵初到阜陵理城隍遠斥候有如敵將至者衆
頗笑之道根曰怯防勇戰此之謂也理城未畢會魏將
党(德浪反)法宗傅竪眼率衆二萬奄至城下道根塹壘未
固城中衆少皆失色道根命廣開門緩服登城選精銳
二百人出與魏軍戰敗之魏人見意閒且戰又不利因
退走西魏將宇文測行綏州事每歲河冰合後突厥
即來寇掠先是常先遣居人入城堡以避之測至皆令
安堵如舊乃於要路數百處並多積柴仍遠遣斥候知
其動静是年十二月突厥從連谷入寇去界數十里測
命積柴之處一時縦火突厥謂有大軍至懼而遁走自
相蹂踐委棄雜畜及輜重不可勝數測徐率所部收之
分給百姓自是突厥不敢復至梁雍州刺史嶽陽王
蕭詧雖稱藩於西魏而尚有二心西魏將楊忠自樊城
觀兵於漢濱易旗逓進實騎二千詧登樓觀之以為三
萬懼而服焉
敵軍攻城久不下師老擊之
後漢初龐萌董憲反與蘇茂佼疆(佼音效)合兵三萬急圍
桃城光武時在蒙聞之乃留輜重自將輕騎二千步卒
數萬晨夜馳赴師次任城去桃城六十里日日諸將請
進賊亦挑戰帝不聽乃休士養銳以挫其鋒城中聞車
駕至衆心益固時吳漢等在東郡馳使召之萌等乃悉
兵攻城二十餘日衆疲困而不能下及吳漢等到乃率
衆軍進桃城帝親自搏戰大破之十六國前趙劉曜
敗石勒將石季龍於高堠(今綘州聞喜縣界)遂圍洛陽勒將親
救程遐等固諫曰劉曜乘勝兵盛難與争鋒金墉糧豐
攻之未可卒拔曜軍千里勢不支久不可親動動無萬
全大業去矣勒大怒按劒叱遐等出召徐光而謂之曰
劉曜乘高堠之勢圍守洛陽庸人之情皆謂其鋒不可
當也然曜帶甲十萬攻一城而百日不克師老卒殆以
我初銳擊之可一戰而擒若洛陽不守曜必送死冀州
自河以北席卷北向吾事去矣程遐等不欲吾親行卿
以為何如光對曰劉曜乘高堠之勢而不能進臨襄國
更攻金墉此其無能為也懸軍三時無攻戰之利若鑾
旗親駕必覩旌奔敗定天下之計在今一舉勒笑曰光
之言是也使内外戒嚴有諫者斬命石堪石聰桃豹等
各統見衆會滎陽使石季龍進據石門以左衛石邃都
督中軍事勒統步騎四萬赴金墉勒顧謂徐光曰曜盛
兵成臯關上計也阻洛水其次也坐守洛陽者成擒也
勒諸軍至成臯勒見曜無守軍大悦乃卷甲銜枚詭道
兼路出於鞏訾之間知曜陳其軍十餘萬人於城西彌
悦勒入自宣陽門升故太極前殿季龍步騎三萬自城
北而西攻其軍石堪石聰等各以精騎八千城西而北
擊其前鋒大戰於西陽門勒躬貫甲胄出自閶闔夾擊
之曜軍大潰於陳擒曜以徇於軍
通典卷一百五十三
