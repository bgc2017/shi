通典卷五十六
唐京兆杜佑君卿纂
禮十六嘉一
天子加元服(周北漢齊)(後漢大唐)(魏)(東晉)(後魏)
周制文王年十二而冠(文王十三生伯邑考左傳曰冠而生子禮也許慎五經異義曰)
(春秋左氏傳說歲星為年紀十二而一周於天天道備故人君年十二可以冠自夏殷天子皆十二而冠)成
王十五而冠(譙周五經然否論曰古文尚書說武王崩成王年十三推武王以庚辰歲崩周公以)
(壬午歲出居東癸未歲反禮公冠記周公冠成王命史作祝辭告是除喪冠也周公未反成王冠弁開金縢之)
(書時十六矣是成王十五周公冠之而后出也許慎五經異義云武王崩後管蔡作亂周公出居東是歲大風)
(王與大夫冠弁開金縢之書成王年十四是喪冠也者恐失矣按禮𫝊天子之年近則十二遠則十五必冠矣)
將冠筮日筮賓(冠義曰古者聖王重冠筮賓所以敬冠事既言古者則不起於周)行之
於廟(冠義曰重冠故行之於廟者不敢擅重事所以自卑而尊先祖也)冠委貌於阼三
加彌尊(冠義曰冠於阼以著代也三加彌尊加有成也大戴禮公冠篇曰公冠四加三同士後加玄冕)
(天子亦四加後加衮冕)祼享樂於廟(所以知冠有享樂者春秋左𫝊曰晉侯問魯大夫季武子)
(襄公年曰君可冠矣武子對曰君冠必以祼享之禮行之以金石之樂節之以先君之祧處之)周公冠
成王命祝雍頌曰近於人遠於年遠於佞近於義嗇於
時惠於財任賢使能說曰冠義云冠者禮之始也凡人
之所以為人者禮義也禮義之始在於正容體齊顔色
順辭令而後禮義備以正君臣親父子和長幼故冠而
後服備服備而後容體正顔色齊辭令順古者聖王重
冠所以為國本也五經要義云冠嘉禮也冠首服也首
服既加而後人道備故君子重之以為禮之始矣孔子
曰正其衣冠尊其瞻視儼然人望而畏之又曰不莊以
蒞之則民不敬此人君重冠之義也王教之本不可以
童子之道理焉或云周禮雖有服冕之數而無天子冠
文又儀禮云公侯冠禮者王肅鄭玄皆以為夏末衰亂
簒弑所由生焉故作公侯冠禮則眀天子冠禮之審又
無大夫冠禮古者五十而後爵何大夫冠禮之有周人
五十而有賢才則試以大夫之事猶行士禮故筮賓於
阼以著代醮於客位三加彌尊皆士禮也者今按大戴
禮有公冠篇云公冠四加天子亦四加又家語冠頌云
王太子之冠擬諸侯之冠天子之元子亦擬諸侯四加
諸侯之子同於士據此自天子至於諸侯非無冠禮但
因秦焚書遂同蕩滅其周制士冠禮頗備王者時採行
焉漢改皇帝冠為加元服惠帝加元服用正月甲子
若景子為吉昭帝冠辭曰陛下摛著先帝之光輝以承
皇天之嘉祐欽奉仲春之吉辰普尊大道之郊域秉率
萬福之丕靈始加昭眀之元服推遠冲孺之幼志蘊積
文武之就德肅勤高祖之清廟六合之内靡不蒙福承
天無極後漢制正月甲子若景子為吉日可加元服
儀徔冠禮乘輿初加緇布進賢次爵弁次武弁次通天
冠訖皆於高廟如儀謁見(續漢書云加元服乘輿皆於高祖廟謁見按世祖制始冠)
(緇布冠於宗廟從古制)和帝冠以正月甲子乘金根車駕六玄虬
至廟成禮乃廻軫反宫朝服以饗宴撞太蔟之庭鐘咸
獻夀焉(黃香頌云惟永元之盛代聖皇德之茂純躬烝烝之至孝崇敬順以奉天以三載之孟春建寅)
(月之上旬皇帝時加玄冕簡甲子之元辰皇輿幸夫金根六玄虬之連蜷建螭龍以為旂鳴節路之和鑾既臻)
(廟以成禮乃㢠廻軫而反宫正朝服以享燕撞太蔟之庭鐘祚蕃屏與鼎輔暨夷蠻之君王咸進爵於金罍獻萬)
(夀之玉觴頌文多今但錄其事耳蜷音權)順帝以初月景子加元服於高廟
(時兼用曹褒新禮其儀不存順帝都洛陽亦立高祖廟矣)獻帝興平元年正月甲子
加元服司徒淳于嘉為賓加賜玄纁駟馬賜貴人王公
卿司隸校尉城門五校侍中尚書給事黃門侍郎各一
人為太子舍人魏氏天子冠一加(其說曰古之士禮服必三加彌尊所)
(以喻其志至於天子諸侯數無文將以踐阼臨人尊極德成不復與士以加喻勉為義禮冠於廟自魏不復在)
(廟矣)東晉諸帝冠儀一加幘冕將冠金石宿設百僚陪
位又先於殿上鋪大牀御府令奉冕幘簮導衮服以侍
中常侍太尉加幘太保將加冕太尉讀祝文曰令日吉
辰始加元服皇帝穆穆思弘衮職欽若昊天六合是式
率遵祖考永永無斁眉夀惟祺介茲景福加冕訖侍中
繋玄紞脫帝絳紗服冠事畢太祝率羣臣奉觴上夀王
公以下三稱萬歲乃退(孫毓五禮駮曰魏氏天子一加三加嫌同諸侯毓按玉藻記曰)
(玄冠朱組緌天子之冠也緇布冠繢緌諸侯之冠也其說謂皆始冠則是有次加之辭此二冠皆卑服質古勢)
(不一加必重加朝祭之服以崇彌尊聖人制禮所以一時歴加衆服者今始成人卜擇令日而徧加之所以重)
(始也若冠日有不加者後必不擇吉而服非重始也又禮器有以少為貴者冠不在焉記有彌尊喻志之言盖)
(以服從卑始象德日新不可先服尊服轉而即卑今嫌士禮喻志之文因徔魏氏一加之制考之玉藻似非古)
(典今三加者先冠皮弁次冠長冠後冠進賢冠以為彌尊於意又疑裴頠答治禮問天子禮玄冠者形之成也)
(為君未必成人故君位雖定不可孩抱而服冕弁摯虞以為天子即位之日即為成君冕服以備不宜有加諸)
(侯即位為成豈不定諸侯成君不拘盛典而可以冠天子成君獨有火龍黼衣便不可乎意為宜冠有加)成
帝用三元吉日既加元服拜於太廟穆帝孝武將冠皆
先以幣告廟訖事又廟見臺符問修復未畢吉凶不相
干為可加元服與不太常王彪之議禮雖有喪冠當是
應冠之年服制未終若湏服終便失應冠之年故也禮
所以冠無定時月春夏不可便用秋冬若今歲内修復
未畢入新年卜仲春之日加元服不失年不失禮今便
准喪冠闕饗樂而行事誠有倚傍然加衮冕火龍焕然
以准喪儀情有不體若别有事必速加元服權諸輕重
不湏修復畢者便當准喪冠耳又議新年至尊當加元
服今若依成帝故事用三元日者冠有金石之樂恐修
山陵未畢於樂便闕禮冠自卜日又云夏葛屨冬皮屨
無定時不必三元也按晉故事及兩漢皆非三元當任
時事之宜耳又議近訪得成皇帝加元服儀注闕無拜
廟事按禮冠皆於廟儀禮云既畢賓出主人送於廟門
眀必在廟近代以来不復在廟成皇帝既加元服拜太
廟以告成盖亦猶擬在廟之儀今既加元服亦應拜廟
後魏正光元年秋孝眀帝年十一加元服訖拜太廟
大赦改元北齊制皇帝加元服以玉帛告圓丘方澤
以幣告廟擇日臨軒中嚴羣官位定皇帝著空頂介幘
以出太尉盥訖升脫空頂幘以黑介幘奉加訖太尉進
太保之右北面讀祝訖太保加冕侍中繋玄紞脫絳紗
袍加衮服事畢太保上夀羣官三稱萬歲皇帝入温室
移御座而不上夀後日文武羣臣朝服上禮酒十二鍾
米十二囊牛十二頭擇日親拜圓丘方澤謁廟大唐
之制如開元儀
皇太子冠(皇子皇孫附周齊梁後魏)(漢齊魏隋晉大宋北唐)
周制天子元子猶士也天下無生而貴者也(元子嗣子也無生而)
(貴皆由下升也明人有賢行著德乃得貴之家語冠頌篇曰天子之元子之冠擬諸侯之冠四加)漢
宣帝冠太子以正月冠諸王遣使行事魏氏冠太子
再加皇子王公嗣子乃三(孫毓以為一加再加皆非禮也)冠諸王因漢
遣使行事晉惠帝之為太子將冠武帝臨軒使兼司
徒高陽王珪加冠兼光祿大夫屯騎校尉華廙贊冠(武惠)
(冠太子冠訖皆即廟見斯亦擬在廟之儀)太始六年南宫王承年十五依舊
應冠有司奏議禮十五成童國君十五而生子以眀可
冠之儀又漢魏遣使冠諸王非古典於是制儀王十五
而冠遂革使命咸寧二年秋閏九月遣使冠汝南王柬
惠帝以正月景午冠太子訖乃廟見懷帝亦以正月冠
皇太子宋冠皇太子及藩王以一加齊武帝孫南
郡王昭業冠徔尚書令王儉議使太常持節一加冠大
鴻臚為贊醮酒之儀國官陪位拜賀如常其日内外二
品清官以上詣公車門集賀并詣東宫南門通牋别日
上禮宫臣亦詣門稱慶如上臺之儀既冠之後尅日謁
廟(儉議曰皇孫冠事歴代所無禮雖有嫡子無嫡孫然南郡王體自儲暉實惟國重元服之典宜異列藩依)
(於諸王則輕同於儲皇則重按士冠禮主人玄冠朝服注云主人冠者之父兄也尋其言父及兄則眀祖在不)
(為主也又春秋之義不以父命辭王父命則皇太子無專用之道宜使太常持節一加冠并撰立贊冠醮酒二)
(辭不依藩國詔可)祝辭曰皇帝使給事中太常武安侯蕭惠本
加南郡王冠筮日戒賓肇加元服棄爾幼志從厥成德
親賢使能克崇景福醮酒辭曰旨酒既清嘉薦既盈兄
弟具在淑慎儀型永永眉夀於穆斯寧眀帝冠太子用
正月梁武帝天監十三年正月冠太子於太極殿修
前代之儀後魏孝文帝冠皇太子恂於廟詔曰司馬
彪漢志漢帝有四加冠一緇布二進賢三武弁四通天
朕見家語冠頌萹四加冠公也家語孔子之言與正經
何異諸儒惑司馬彪志致使天子之子而行士冠朕以
為有賓諸儒皆以為無賓孔氏所云斐然成章其斯之
謂矣北齊制皇太子冠則太尉以制幣告七廟擇日
臨軒有司供帳於崇正殿中嚴皇太子空頂幘公服出
立東階之南西面使者入立西階之南東面受訖入室
盥櫛出南面使者進揖詣冠席西面坐光祿卿盥訖詣
太子前跪櫛使者又盥奉進賢三梁冠至太子前東面
祝脫空頂幘加冠太子興入室更衣出又南面就席光
祿卿盥櫛使者又盥祝脱三梁冠再加遠遊冠太子又
入室更衣設席中楹之西使者揖就席南面光祿卿洗
爵酌醴使者詣席前北面祝太子拜受醴即席坐祭之
啐之奠爵降階復本位西面三師三少及在位羣官拜
事訖又擇日會宮臣又擇日謁廟隋制皇太子將冠
前一日帝齋於太興殿太子與賓贊及預徔官齋於正
寝其日質眀有司告廟各設筵於阼階帝衮冕即御座
揖太子進升筵西向坐贊冠者坐櫛設纚賓盥訖初加
緇布冠進設頍(丘癸切)纓賓揖太子適東序衣玄衣素裳
以出贊者又坐櫛賓進加遠遊冠改服訖賓又受冕太
子適東序改服以出賓揖太子南面立賓受醴進筵前
北面立祝(之又切)太子拜受觶賓復位東面答拜贊者奉
饌於筵前太子祭奠禮畢降筵進當御東面拜納言承
詔詣太子戒訖太子拜贊者引太子降自西階賓少進
字之贊者引太子進立於庭東面諸親拜訖贊者拜太
子皆答拜與賓俱復位納言承詔降命令有司致禮賓
又拜帝復降阼階下拜太子以下拜帝出更衣還宫太
子徔至閤因入見皇后而還大唐貞觀五年正月有
司上言皇太子將冠禮宜用二月為吉請遣官以備儀
注太宗曰今東作方興恐妨農事今改用十月太子少
保蕭瑀奏稱准隂陽家用二月為勝上曰隂陽拘忌朕
所不行若動静必依隂陽不顧禮義欲求福祐其可得
乎若所行皆遵正道自然當與吉會且吉凶在人豈假
隂陽拘忌農時甚要不可暫失開元六年侍中宋璟上
表曰臣伏以太常状准東宫典記有上禮之儀謹按上
禮非古徔南齊後魏方始有此事而垂拱神龍更扇其
道羣臣斂錢獻食君上厚賜答之姑息施恩方便求利
皇太子冠乃盛禮自然合有錫賚上臺東宫處宴會非
不優厚其上禮宜停其儀具開元禮
諸侯大夫士冠(夏)(周)(後漢)(晉)(大唐)
夏小正記二月冠子之時也周制繼世以立諸侯象
賢也(象法也為子孫能法其先祖之賢故使之繼世諸侯之子冠亦用士禮也)冠禮筮日筮
賓冠於阼醮於客位三加彌尊(阼謂主人之北也嫡子冠於阼若不醴則醮用)
(酒於客位敬而成之也戸西為客位庶子冠於房内戸外又因醮焉不代父也冠者初加緇布次加皮弁次加)
(爵弁每加益尊所以益成也)已冠而字之(成人之道也字所以相尊也)見於母母
拜之見於兄弟兄弟拜之(成人而與為禮)左𫝊曰晉侯問襄公
年大夫武子對曰會於沙隨之歲寡君以生晉侯曰十
二年矣是謂一終一星終也國君十五而生子冠而生
子禮也大夫盍為冠具武子對曰君冠必以祼享之禮
行之以金石之樂節之以先君之祧處之今寡君在行
未可具也請及兄弟之國還及衛冠於成公之廟假鐘
磬焉禮也(大戴禮公冠篇云公冠四加家語冠頌云諸侯之子冠同於士)士男子二十
而冠(漢戴聖云男子陽也陽成於隂偶數起於二終二十謂之小成而冠鄭玄云任士職居士位故曲禮)
(云二十曰弱冠孔穎逹云十九以下為殤身有德行幼為大夫則不待二十而冠)將冠筮日於
廟門(廟禰廟也冠必筮日於廟門者重以成人之禮不於堂者嫌蓍之靈由廟神)不吉則筮
遠日如初儀(旬之外日)主人戒賓(戒告也賓主人之僚友也將冠子故就告使来)曰
某有子某將加布於其首碩吾子教之賓對曰某不敏
恐不能共事以病吾子敢辭(病猶辱也共音恭)主人曰某猶願
吾子之終教之賓對曰吾子重有命某敢不徔主人再
拜賓答拜主人退賓拜送(退去歸也)前三日筮賓如求日之
儀(賢者恒吉冠必筮日筮賓者所以敬冠事重冠禮者也)乃宿賓賓如主人服出
門左西面再拜主人東面答拜(宿進也如主人服朝服)乃宿曰某
將加布於某之首吾子將蒞之敢宿賓對曰敢不夙興
主人再拜賓答拜主人退賓拜送(乃宿賓者親相見致其辭)宿贊冠
者一人亦如之(贊冠者佐賓為冠事者)冠日夙興設洗直於東榮
(榮屋翼也直音值)陳服於房中西墉下東領北上(冠時先用卑服故北上便)
爵弁服纁裳純衣緇帶韎韐(此助君祭之服爵弁冕之次也其色赤而微黑如爵)
(頭然用布三十升纁裳淺絳裳也純衣絲衣也韎音妹韐音閤)皮弁服素積緇帶素韠
(此與君視朔之服也皮弁者以白鹿皮為冠象上古也積猶辟也以素為裳辟蹙要中衣布亦以十五升其色)
(象焉)玄端玄裳黃裳雜裳可也緇帶爵韠(此莫夕於朝之服玄端即朝服)
(之衣易其裳耳上士玄裳中士黃裳下士雜裳雜裳者前玄後黃士皆爵韋為韠其爵同不以玄冠名服者為)
(緇布冠陳之)緇布冠頍項青組纓屬於頍緇纚廣終幅長六
尺皮弁笄爵弁筓緇組紘纁邊同篋(緇布冠無笄著頍圍髮際結項中隅)
(為四綴以固冠項中有&KR1362;亦由固頍之為耳今未冠笄者著卷幘頍象之所生也屬猶著也纚今之幘梁終充)
(也纚一幅長六尺足以韜髮而結之矣笄今之簮有笄者屈組為紘垂為飾無笄者纓而結其絛纁邊組側赤)
(也同篋謂此上六物堕方曰篋堕音他果切)櫛實於簞(簞笥也)蒲筵二在南(敷陳)
(曰筵藉之曰席上重者皆言席取相承籍之義在地多言筵也)側罇一甒醴在服北(側猶)
(特也無玄酒也)爵弁皮弁緇布冠各一匴(蘇管切)執以待於西坫
南面東上(匴今時冠箱執之者有司也)主人玄端爵韠立阼階下直
東序西向(玄端士入廟服也爵韠謂淺赤色韋為韠)兄弟畢袗玄立於洗東
西面北上(兄弟主人親戚也畢猶盡袗同也同玄衣玄裳緇帶緇韠袗音之忍切)儐者玄
端負東塾(門内東堂負之北面)將冠者采衣紒在房中南面(采衣未冠)
(所服凡童子緇布衣錦緣錦紳并紐錦束髮皆朱錦紒結髮)賓至主人拜迎於外門
之外揖讓而入主人升立於東序端西面賓西序東面
主人之贊者筵於東序少北西面(嫡子冠於阼少北避主人也若庶子則冠)
(於戸外南面遂醮焉不於客位者不代父成而不尊)將冠者出房南面贊者奠纚
笄櫛於筵南端(贊者賓之贊冠者也奠停也)賓揖將冠者即筵坐贊
者坐櫛設纚賓降西階一等(冠緇布冠)賓右手執項左手執
前進容(進容者行翔而蹌焉)乃祝曰令月吉日始加元服棄爾幼
志順爾成德夀考維祺介爾㬌福(元首也祺祥介景皆大也)坐乃冠
興復位贊者卒(卒謂設頍項結纓)冠者興賓揖之適房服玄端
爵韠出房南面(復出房南面者一加禮成觀衆以容體)賓揖之即筵降二
等受皮弁右手執項左手執前進祝曰吉日令辰乃申
爾服敬爾威儀淑慎爾德眉夀萬年永受胡福(申重也胡猶遐)
(遠無窮也今按詁訓胡不訓遐疑胡當為嘏嘏訓為大或當時𫝊寫&KR0861;誤鄭玄不加審正臆斷為遐耳)加
之如初復位贊者卒紘(卒紘謂繫屬也)興賓揖之適房服素積
素韠容出房南面(容者再加彌成其儀益繁)賓降三等(至地也)受爵弁
進祝曰以歲之正以月之令咸加爾服兄弟具在以成
厥德黃耉無疆受天之慶(正猶善也)加之服纁裳韎韐其他
如加皮弁之儀(他謂卒紘容出)徹皮弁冠櫛筵入於房(主人贊者徹之)
筵於戸西南面(筵主人之贊也)贊者房中酌醴賓揖冠者就筵
西南面賓受醴於戸東筵前北面辭曰甘醴惟厚嘉薦
令芳拜受祭之以定爾祥承天之休夀考不忘(嘉善也嘉薦謂)
(脯醢芳香不忘長有令名)冠者筵西拜受觶賓東面答拜(筵西拜南面拜也賓)
(還答拜於西序之位東面者眀成人與為禮異於答主人)冠者奠觶於薦東降筵北
面坐取脯降自西階適東壁北面見於母(薦東薦左也適東壁者出)
(闈門時母在闈門之外婦人入廟由西闈門也)母拜受子拜送母又拜(婦人於丈夫雖)
(其子猶俠拜之若冠者母不在則使人受脯於西階不在謂疾病或歸寧使人受脯而後歸)賓降直
西序東面主人降復初位(初位初至階讓升之位)冠者立於西階
東南面賓字之曰禮儀既備令月吉日昭告爾字爰字
孔嘉髦士攸宜宜之於假永受保之曰伯某甫伯仲叔
季惟其所當(爰於也孔甚也髦雋也攸所也於猶為也假犬也伯仲叔季長幼稱也甫丈夫之美)
(稱)冠者對(其辭未聞)賓出主人送於廟門外入見姑姊如見
母(入寝門不見妹卑也)乃醴賓以一獻之禮(一獻者主人獻賓而已即燕無亞獻酧酢)
(賓與主人各兩爵而禮成)主人酬賓束帛儷皮(財貨曰酬束帛十端儷皮兩鹿皮也)贊
者皆與贊冠者為介(贊者衆賓也皆與亦飲酒介賓之輔以贊為之尊之)賓出主
人送於外門外再拜歸賓爼(一獻之為禮有薦有爼使人歸諸家其牲未聞)冠
者易服服玄冠玄端爵韠奠贄見於君遂以贄見於鄉
大夫鄉先生(易服不朝服者非朝事也贄雉也鄉先生鄉中老人為卿大夫致仕者)父歿
而冠則已冠掃地而祭於禰(盧植曰本父當成之不能成故已冠而祭之若成之)
(矣)已祭而見伯父叔父而後饗冠者(盧植曰飲賓也鄭玄曰享禮之王肅)
(曰兄弟飲冠者身)曾子問曰將冠子冠者至揖讓而入門聞齊
縗大功之喪如之何(冠者賓及贊者)孔子曰内喪則廢外喪則
冠而不醴徹饌而掃即位而哭如冠者未至則廢(内喪同門)
(也不醴不醴子也其廢者喪成服因喪冠矣)若將冠子未及期日而有齊縗
大功小功之喪則因喪服而冠(廢吉禮而用喪冠得成人之服也及至也)除
喪不改冠乎孔子曰天子賜諸侯大夫冕弁於太廟歸
設奠服於斯乎有冠醮無冠醴議曰冠者表成人之
容正尊卑之序而令母兄姑姊與之交拜豈非混淆長
幼瀆亂人倫者乎所言答拜之文未必周公之旨東周
衰末王室已卑諸侯踰僣削去典法重以秦皇蕩滅十
無一存况復編斷簡蠧𫝊寫訛&KR0861;先儒注釋不加參詳
遂令後學有所疑誤又按九拜之儀肅拜今揖也尊屬
欣其備禮念其成人以揖示敬在禮非爽便同匹敵竊
謂不然(本制冠禮正長幼之序鄭康成注云忻其成人與為禮若令母兄交拜豈非崇虚而損其實)
後漢何休冠儀約制云將冠子者具衣冠冠者父兄
若諸父宗族之尊者一人為主主人告所素敬僚友一
人為冠賓必自告其家告曰某之子某若弟某長矣將
加冠於首願吾子教之賓既許主人自定吉日先冠一
日宿告賓曰請以眀日行事賓曰敢不徔命主人灑掃
内外皆肅執事者於兩楹間為冠者設北嚮筵又設賓
東嚮筵兩筵相接授冠以篋器設於兩筵又設罇爵於
東方冠者如常服待命於房夙興賓到迎延揖讓如常
坐定執事曰請行事主人跪告賓曰請勞吾子賓跪答
曰敬諾賓起立西序東面聽命之禮賓冠者興西嚮拜
賓賓答拜訖命就筵賓主各還坐冠者北嚮筵坐復賓
跪曰吾子之使請將命主人跪答曰勞吾子賓起就東
嚮筵執事者執爵跪向冠者祝曰令月吉日始加元服
棄爾幼志順爾成德夀考維祺介爾景福冠者即坐賓
跪加冠訖冠者執爵酹地然後啐酒訖賓興復還本坐
主人亦起乃俱坐冠者還房自整飾出拜父父為起若
諸父羣徔及兄應答拜者答拜如常入拜母母答拜其
餘兄弟姑姊妹皆相拜如常主人命冠者出更設酬為
勸乃罷異日有祭事白告祖考者自如舊祭禮常儀
晉王堪冠禮儀云水平元年(惠帝時)正月戊子冠中外四
孫立於步廣里舍之阼階設一席於東廂引冠者以長
幼次於席南東上賓宗人立於西廂東面南上堪立於
東軒西南面西上陳元服於席上宗人執儀以次呼冠
者各應曰諾宗人申誡之曰以歲之正以月之令兄弟
具来咸加爾服棄爾幼志順爾成德敬慎威儀惟人之
則夀考維祺永受景福冠者高跪而冠各自著布興再
拜徔立於賓南上酌四杯酒各拜醮而飲事訖上堂向
御史府君再拜訖冠者皆東面坐如常燕禮時賓宗人
東平王隆叔祚王循道安王業建始此皆古禮也但以
意斟酌徔其簡者耳大唐制如開元禮
大功小功末冠議(周)(晉)
周制大功之末可以冠子嫁子父小功之末可以冠子
嫁子可以娶婦已雖小功既卒哭可以冠可以娶妻下
殤之小功則不可(此皆謂可以用吉禮之時父大功卒哭而可冠子己大功卒哭而可以冠)
(矣)晉傅純難曰按雜記本文己在小功則得冠在大
功不得冠也鄭氏云己大功卒哭以冠與本文不同何
邪又要記不見己冠不知己冠當在何條賀循答曰禮
云大功小功之末可以冠娶道父為子嫌但施於子不
施於己故下言己雖小功著己與子亦同也俱同則大
功之末己可以冠以理推之正自應爾非為與本文不
同要記不見己冠直是文句脫耳高崧問范汪曰按小
功之末可以冠子己雖小功卒哭可以冠而鄭孫二家
注並云己大功卒哭可以冠求之於禮無可冠之文范
汪答曰大功之末可以冠子此於子已為無服又云父
小功可以冠子疑與上章俱有末語特於下言己雖小
功卒哭可以冠是為小功卒哭皆得行冠娶之事也大
夫三月而葬葬而後虞虞而後卒哭是為父雖小功子
服盡也大功許冠婚則小功便無所不可也高崧重問
范汪曰下殤小功則不可而云小功之末可以冠婚何
范汪重答曰下殤小功此是周服之下殤不可以服輕
而恩疎也或曰因喪而冠亦禮之眀文何以復於大功
小功喪中每言冠乎答曰在喪冠而已不行冠禮也於
大功小功之末故可行冠禮因喪而冠與備行冠禮殊
也㦯問者曰禮大功之末可以冠子嫁子小功之末可
以冠子嫁子可以娶婦己雖小功既卒哭可以娶妻按
經大功之末雖云可以冠子嫁子不言己可以冠而鄭
氏注云己大功卒哭而可以冠未解經又云大功之末
而注云卒哭不知此言未便是卒哭為非卒哭邪答曰
記云大功之末可以冠子嫁子而注又云己大功卒哭
而可以冠小功卒哭而可以冠娶妻者冠而後娶今既
云冠嫁其子則於文不得復自著己冠故注家合而眀
之以小功得娶妻則大功亦可以得冠冠輕婚重故大
功之末得自冠小功之末得自娶以記文不備故注兼
眀之注之有此比禮三月既葬卒哭於小功則餘有二
月是末也於大功則正三分之一便謂之末意常以疑
之然鄭氏注喪服經云葬喪之大事既畢故謂之末邪
重問曰省及申釋注意甚為允也然僕猶有所未了禮
小功卒哭可以娶者婚禮娶婦之家三日不舉樂眀婚
雖屬吉而有嗣親之感小功餘喪不重祖考之思故可
以娶也大功可冠猶有疑焉夫吉禮將事必先筮賓然
後成禮大功之末可以冠嫁其子者以已大功之末於
子則小功服已過半情降既殊日算浸遠故子可以行
吉事至於己身親有功布重制月數尚近而便釋親重
之服行輕吉之禮於此稱情無乃薄耶且非禮正文出
自注義耳若有廣比想能眀例以告之答曰齊縗之喪
則冠婚皆廢大功則廢婚而行冠冠吉輕而婚吉重故
也冠吉輕故行之於大功之末婚吉重故行之於小功
之末但以大功末云可以冠子而自著已冠之文不便
賢者以三隅反之推小功得自娶則大功得自冠以身
有功服月數尚近釋親重之服行輕吉之事今正以小
功大功之末俱得行吉禮故施輕吉於重末行重吉於
輕餘重服不可以行重吉故許其輕者輕服可以通重
吉故因得行之若大功之冠則行吉冠之禮而反喪服
若服在齊縗不得行吉則因喪而冠以冠禮貴及不可
踰時而齊縗之服崇重則大功之末差輕輕則行以吉
重則因以凶也
女笄(周)
周制女子許嫁笄而醴之稱字(許嫁已受納徵禮也笄女禮猶男冠也使主婦)
(女賓執其禮)祖廟未毁教於公宫三月祖廟已毁則教於宗
室(祖廟女高祖為君者之廟以有緦麻之親就尊者之宫教之也教以婦德婦容婦功婦言宗室大宗子之)
(家)公羊𫝊婦人許嫁笄而字之死則以成人之喪埋之
(謂不為殤也魯僖公九年伯姬卒是)雜記女雖未許嫁年二十而笄禮之
婦人執其禮(雖未許嫁年二十亦為成人矣禮之酌以成人言婦人執其禮眀非許嫁之笄賈公)
(彦云許嫁笄當使主婦對女賓執其禮其儀如男子也又許嫁者用醴禮之不許嫁當用酒醮之敬其早得禮)
燕則鬈首(既笄之後去之也猶若女有鬌紒也鬈音巨員切鬌丁果反)
通典卷五十六
