通典卷一百八十
唐京兆杜佑君卿纂
州郡十
古兗州(今置郡府十縣七十一)
靈昌(滑)七縣(白馬南酸棗城胙城衛匡)(靈昌)(韋城)
濮陽(濮)五縣(鄄城)(雷澤)(臨濮)(范)(濮陽)
濟陽(濟)五縣(盧)(平隂)(陽穀)(東阿)(長清)
魏郡(魏)十縣(貴鄉頓元城昌館陶朝臨黃冠莘魏丘樂城氏)
博平(博)六縣(聊城水博平武)(高唐)(清平)(堂邑)
東平(鄆)五縣(須昌)(鉅野)(夀張)(鄆城)(宿城)
平原(德)七縣(安德將陵)(安陵長河)(平原)(蓚)(平昌)
樂安(棣)五縣(厭次)(商河)(陽信)(渤海)(蒲臺)
景城(滄)十二縣(清池弓長蘆饒樂陵南鹽山東景城高安皮光)
(臨津)(魯城)(無棣)
清河(貝)九縣(清河城清陽津武城城漳南亭臨清經夏宋歴)
古兗州
禹貢曰濟河惟兗州(東南據濟水西北距河也濟水及河已具注序目)九河既
道(河水分為九各從其道也九河已具注序目)雷夏既澤雍沮會同(雷夏澤名在今)
(濮陽郡雷澤縣言此澤還復其故而雍沮二水會同其中也沮音千餘反)厥土黑墳(色黑而墳起也)
其草繇其木條(繇悦茂也條條暢也繇音遥)浮于濟漯達于河(浮以舟渡)
(也濟水已具注序目漯水在漢水之東郡東武陽縣今魏郡莘縣有東武陽城無此水矣因水入水曰達漯音)
(他合反)浮于汶達于濟(汶水出今魯郡萊蕪縣界言渡水西達于濟)舜置十二
牧兗其一也周禮職方曰河東曰兗州其山岱(泰山今魯郡界)
藪曰大野(一名鉅野澤在今東平郡鉅野縣)川曰河泲&KR1051;曰盧濰(盧水在濟)
(陽郡盧縣濰水在今高密郡莒縣與禹貢不同濰音維)其利蒲魚民二男三女畜
宜六擾(六擾六畜)穀宜四種(黍稷稲麥)蓋以兗水為名又兗之為
言端也信也端言陽精端端故其氣纖殺也其在天文
營室東壁則衛之分野(漢之東郡及魏郡之黎陽皆其分野今靈昌濮陽之西北境濟)
(陽之西北境博平之西南境皆是)兼得魏宋齊趙之交(漢之酸棗縣今靈昌之西境宜)
(屬魏漢之東平及東郡之西昌夀張今東平及濮陽之東南境皆宜屬宋漢之泰山渤海之高樂高城重合陽)
(信平原今濟陽之東南境平原樂平景城之南境博平之東境皆宜屬齊漢之信都清河渤海郡南至浮水今)
(清河博平之北境景城之北境皆宜屬趙)秦平天下置郡此為東郡(今靈昌濮陽濟)
(陽魏郡博平皆是)碭郡之東北境(今東平郡)齊郡之北境(今平原樂安郡)鉅
鹿上谷二郡之東境(今清河景城郡是)漢武置十三州此為兗
州(領郡國八)後漢並因前代(理昌邑今魯郡金鄉縣是)魏晉亦置兗州(領郡)
(國八理廩丘今濮陽郡雷澤縣)永嘉之後䧟於石勒宋武平河南又得
其地置兗州(領郡六初理滑臺後理瑕丘滑臺今靈昌郡瑕丘今魯郡縣自二漢以後立兗州非)
(悉是古州疆域所領郡國東境兼入青州之地西境則入荆河州之地)宋末其地入後魏
自後分割不可詳焉大唐分置十五部此為河南道(靈昌)
(濮陽濟陽東平等郡皆是也河北道清河魏郡博平平原樂安景城等郡是也)
靈昌郡(東至濮陽郡二百二十里南至陳留郡二百二十里西至汲郡一百一十里北至汲郡一百六)
(十里東南到濟陽郡二百五十里西南到滎陽郡二百八十里西北到汲郡一百三十里東北到鄴郡二)
(百一十里去西京一千三百六十里去東京五百二十六里戶六萬八千三百八十口三十九萬七千六)
(百七十)
滑州(今理白馬縣)其地古豕韋氏之國(豕韋氏彭姓之國祝融之後陸終第三子)
(白翦封於彭)春秋時屬衛戰國亦屬衛其西境屬魏秦二漢
置東郡晉為陳留濮陽二國宋武平河南置兗州以為
邊鎮(領郡六理於此自晉末武帝作相平慕容超之後盡得河南之北境鎮守在此)後屬後魏
亦為東郡(其城古滑臺城甚固宋文帝遣將王玄謨攻圍之二百餘日不拔)隋初置杞
州後為滑州又改為兗州尋廢兗州置東郡大唐復為
滑州或為靈昌郡領縣七白馬(漢舊縣也春秋時衛國曹邑左傳云狄滅)
(衛衛人立戴公以廬於曹即此至文公遷於楚丘又遷於帝丘有瓠子堤黎陽津一名白馬津酈生云守白馬)
(之津是也)酸棗(秦拔魏置縣漢因以其地多酸棗因以為名縣東北有延津袁紹渡處津南立壁以拒曹)
(公紹將淳于瓊宿烏巢在縣東為曹公所襲破之于此)胙城(漢南燕縣古南燕國姞姓後曰東燕左傳)
(曰蔣胙邢茅注云東燕西南有胙亭姞其訖反胙音祚)靈昌(漢南燕縣)韋城(古豕韋國)衛南
(衛文公自曹邑遷楚丘即此城)匡城(漢長垣縣古匡邑故城在今縣南匡人圍孔子及春秋會於匡即此)
(是也又有漢長羅縣故城在今縣東北古蒲邑在北界子路為之宰)
濮陽郡(東至東平郡一百八十里南至濟隂郡一百七十里西至靈昌郡二百二十里北至魏郡一百)
(六十里東南到魯郡三百六十里西南到陳留郡三百一十里西北到鄴郡三百三十里東北到濟陽郡)
(二百四十里去西京一千五百八十里去東京七百三十五里戸五萬七千五百口三十九萬二千六百)
(二十)
濮州(今理鄄城縣鄄音絹)顓頊及昆吾氏之墟也故謂之帝丘(今濮)
(陽縣也昆吾氏當夏后氏之代)春秋及戰國初為衛國之都(春秋經曰衛遷於帝)
(丘)後為宋所侵盡亡其邑獨有濮陽秦滅濮陽置東郡
二漢屬東郡濟隂二郡地晉分置濟陽郡濮陽國兼置
兗州(領郡國八理於此)後魏為濮陽郡後周因之隋文帝初郡
廢後置濮州煬帝初州廢以其地分入東郡東平濟北
三郡大唐復置濮州或為濮陽郡領縣五鄄城(漢舊縣也)
(魏陳王植初封鄄城侯於此地)雷澤(漢成陽縣郭緣生述征記曰堯冢在縣東南有雷夏澤又漢廩丘縣)
(故城在今縣北亦古郕伯國也)臨濮(有清丘左傳宋人晉人盟於清丘是也)范(漢舊縣春秋時晉大)
(夫士會之邑)濮陽(漢舊縣即昆吾之墟亦曰帝丘衛自楚丘遷於此城詩云爰有寒泉在浚之下寒泉)
(在縣東南有古浚城漢武帝塞河瓠子口沈白馬玉璧將軍以下皆負薪在今縣西)
濟陽郡(東至魯郡三百八十里南至東平郡一百二十里西至博平郡五十里北至博平郡七十里東)
(南到魯郡三百里西南到濮陽郡二百四十里西北到博平郡五十四里東北到博平郡二百六十里去)
(西京一千八百二十里去東京九百八十里戸三萬八千五百一十口二十一萬六千九百七十)
濟州(今理盧縣)戰國初齊衛之境秦屬東郡漢末屬東郡泰
山二郡地後漢屬東郡及濟北國晉為濟北國宋為濟
北郡後魏因之隋初置濟州煬帝初復為濟北郡大唐
武德四年平王充改為濟州或為濟陽郡(今郡理即古碻磝城沈約)
(宋書作敲嚻字碻磝津有城故以為名郭緣生述征記云即漢茌平縣也水經注云宋元嘉七年到彦之北征)
(拔之後失至二十七年以王玄謨為寧朔將軍前鋒入河平碻磝守之後魏書太常八年於此立濟州中城其)
(外城正光中刺史刁宣所築後周武帝築第二城即碻磝故城也碻苦高反磝音敖茌音助淄反)領縣
五盧(漢舊縣有長城東至海史記蘇代說燕王曰齊有長城巨防巨防即防門也漢臨邑縣故城在)
(今縣東即馬防城也有盧水)平隂(漢肥城縣故城在今縣東南左傳齊晉戰鞍城亦在縣東故長城首)
(起縣北又有巫山一名孝堂山即郭巨葬母之所)陽穀(漢順昌縣地)東阿(春秋時齊之柯邑漢)
(舊縣也又有漢穀城縣故城在東有魚山一名吾山漢武瓠子歌曰吾山平鉅野溢謂此山有榖城山張良葬)
(黃石之地)長清(漢盧縣地春秋時齊石窌邑窌音力又反)
魏郡(東至博平郡武水縣一百三十里南至濮陽郡一百六十里西至鄴郡二百里北至清河郡二百一)
(十里東南到濮陽郡一百五十里西南到鄴郡内黃縣界九十里西北到廣平郡平恩縣界九十里東北)
(到闕七百五十里戸里去西京一千五百六十里去東京十四萬九千七百二十口六十)
(萬八千五百)
魏州(今理貴鄉元城二縣)夏觀扈之國春秋晉地戰國時屬魏秦
屬東郡二漢屬魏東二郡地(二漢魏晉之魏郡皆今鄴郡地)魏分置陽
平郡晉因之宋文帝置東陽平郡後魏因之後周置魏
州隋改為武陽郡大唐武德四年討平竇建德改置魏
州龍朔二年改為冀州(改冀州為魏州)仍置大都督府(其魏貝博棣滄)
(德六州並隸焉)尋復舊(開元二十八年九月刺史盧暉移通濟渠自石灰窠引流至州城西都注魏橋)
(夾州製樓百餘間以貯江淮之貨)或為魏郡領縣十貴鄉(漢元城縣地有屯氏)
(河大河故瀆俗曰王莾河)元城(漢舊縣有沙麓山又有馬陵即孫臏折樹殺龐涓之處麓音鹿臏毗忍反)
館陶(漢舊縣)臨黃(漢觀縣地有新臺衛宣公作新臺於河上是也)莘(漢東武陽故城在今縣南)
(又有陽平縣隋新置莘州也)魏(漢舊縣有白溝水煬帝引通濟渠亦名御河)頓丘(漢舊縣在今縣)
(北隂安城是也鮒鰅山顓頊葬其陽九嬪葬其隂今名廣陽山有秋山帝嚳葬處鮒音附鰅音顒)昌樂
(漢舊縣)朝城冠氏
博平郡(東至濟南郡二百九十里南至濟陽郡七十里西至魏郡冠氏縣八十里北至清河郡百三十)
(里東南到濟陽郡五十里西南到魏郡冠氏縣八十六里西北到清河郡一百三十里東北到平原郡界)
(二百六十里去西京一千七百七十里去東京九百三十里戸五萬一千二百口四十七萬六百五十)
博州(今理聊城縣)春秋時齊之西界聊攝地也戰國時為衛
齊趙三國之交秦屬東郡漢為東郡平原清河三郡境
後漢屬東郡平原二郡地晉屬平原國宋分置魏郡後
魏因之其後置南冀州隋初廢後置博州煬帝初州廢
以其地屬武陽郡大唐復置博州或為博平郡領縣六
聊城(漢舊縣有臺城又有漢茌平縣故城在今縣東)博平(齊之博陵邑也有攝城漢博平縣故)
(城在今縣東界也)高唐(漢舊縣有烏犢河)清平(漢清陽縣隋置今縣)堂邑(漢舊縣)武
水(漢陽平縣地隋改今縣)
東平郡(東至魯郡二百里南至濟隂郡三百五十里西至濮陽郡一百八十里北至濟陽郡一百二十)
(里東南到魯郡一百九十里西南到濟隂郡四百里西北到濟陽郡東阿縣四十里東北到濟陽郡平隂)
(縣界五十里去西京一千七百六十里去東京九百一十里戸四萬二千七百五十一口一十六萬七千)
(三百一十一)
鄆州(今理須昌縣)春秋時為魯之附庸須句國也(左傳云伐邾取須句)
(是也)戰國時屬宋秦屬碭郡漢屬東郡東平國地後為東
平國晉宋後魏並因之後周宣帝置魯州尋廢隋文帝
置鄆州煬帝初為東平郡(州理古須句縣)大唐為鄆州或為東
平郡領縣五須昌(古須昌國有梁山漢無鹽縣故城在今縣東又有漢東平國故城並)
(在今縣東直郈鄉亭左𫝊云季郈之雞鬭即此)鉅野(有大野澤一名鉅野澤爾雅十藪魯有大野春秋云)
(西狩獲麟亦在此地)夀張(漢夀良縣光武叔父名良故改之有梁山漢梁王武北獵梁山有牛足出背上)
鄆城(左傳云晉人執季文子於苕丘還待於鄆注云鄆城也)宿城
平原郡(東至樂安郡二百四十里南至博平郡二百六十里西至信都郡二百一十里北至景城郡二)
(百三十里東南到濟南郡二百三十里西南到清河郡二百六十里西北到信都郡三百三十里東北到)
(景城郡二百三十里去西京一千九百八十二里去東京一千一百三十八里戸七萬八千二百七十口)
(六十萬七千五百三十)
德州(今理安德縣)春秋及戰國皆屬齊秦置齊郡漢高帝分
置平原郡後漢因之晉為平原國宋為平原郡後魏後
周並為平原郡隋初廢後置德州煬帝初復為平原郡
大唐武德四年平竇建德復置德州其後或為平原郡
領縣七安德(漢舊縣又有漢鬲縣故城在西北又有漢重平縣故城亦在西北古馬頰覆鬴)
(二河在此)安陵(漢循陵縣地)平原(漢舊縣又有漢鄃縣故城在今縣西南)蓚(漢條縣周亞夫)
(封為條侯又有漢觀津縣故城在今縣東北蓚音條)平昌(漢舊縣)將陵(漢安德縣地)長河
(舊云廣川縣)
樂安郡(東至海二百二十里南至淄川郡二百一十里西至平原郡二百四十里北至&KR1402;城郡二百五)
(十里東南到北海郡三百一十里西南到濟南郡二百四十里西北到景城郡二百三十里東北到海百)
(九十里去西京二千二百一十里去東京一千三百七十里戸三萬九千一百五十口二十三萬八千一)
(百五十)
棣州(今理厭次縣)春秋戰國屬齊秦為齊郡之地漢屬平原
渤海千乘三郡地後漢為平原郡樂安國地晉為樂安
樂陵二國地宋為樂陵郡後魏又為樂陵樂安二郡地
隋屬渤海郡大唐武德四年又分置棣州或為樂安郡
領縣五厭次(漢舊縣又為富平縣)商河(漢朸縣朸音力商音滴)陽信(漢舊縣)
渤海蒲臺(漢漯沃縣)
景城郡(東至海一百八十里南至平原郡二百三十里西至河間郡一百二十里北至范陽郡五百七)
(十里東南到樂安郡二百三十里西南到信都郡三百五十里西北到文安郡二百六十里東北到北平)
(郡五百里去西京二千三百一十里去東京一千三百八十里戸十一萬八千六百七十八口七十萬二)
(千三百)
滄州(今理清池縣)春秋戰國時為齊趙二國之境秦鉅鹿上
谷二郡地漢高帝置渤海郡後漢因之晉亦然宋文帝
置樂陵郡孝武分置渤海郡後魏因之太武帝初改渤
海郡為滄水郡孝文帝時復舊至孝眀帝分瀛冀二州
置滄州及浮陽樂陵安德三郡隋初郡廢後以其地置
棣州煬帝改為滄州尋為渤海郡大唐為滄州或為景
城郡領縣十二清池(漢浮陽縣地在浮水之陽)長蘆(漢參戸縣地)樂陵
(漢舊縣故城在今縣東又曰重合縣古鈎盤河在縣東南)鹽山(春秋時齊無棣邑漢高城縣故城在南)
景城(漢舊縣)弓高(漢舊縣)饒安(漢安童縣故鬲津河在北)南皮(漢舊縣章武有北皮)
(亭故曰南皮)東光(漢舊縣古胡蘇河在北)臨津魯城(漢章武縣)無棣(古齊境北)
(至無棣在此漢陽信縣地隋文帝置縣取縣南無棣溝為名永徽元年薛大鼎為刺史其溝隋末填廢鼎奏開)
(之外引魚鹽於海百姓歌曰新河得通舟檝利直達滄海魚鹽至向日徒行今騁駟美哉薛公澤滂被周禮曰)
(川曰河謂此縣界)
清河郡(東至博平郡一百三十里南至魏郡二百一十里西至鉅鹿郡二百四十里北至信都郡一百)
(三十里東南到博平郡一百三十里西南到廣平郡曲周縣一百三十里西北到信都郡九十里東北到)
(平原郡二百六十里去西京一千八百一十里去東京九百九十里戸十一萬六千一百三十口八十三)
(萬二千五百)
貝州(今理清河縣)兗冀二州之域(河自大伾山北過絳水至于大陸按檢地志云枯絳)
(渠在經城縣界北入信都郡界又按經城縣在郡理西北五十四里今郡理乃在絳水之東古兗州之域其在)
(綘水之西諸縣是古冀州之域即此地界也)春秋時屬齊其後屬晉七國時
屬趙秦為鉅鹿郡漢分置清河郡後漢為清河國晉因
之後魏北齊並為清河郡後周因之兼置貝州隋初郡
廢煬帝初復置清河郡而州廢大唐為貝州或為清河
郡領縣九清河(漢舊縣後漢桓帝改為甘陵縣故城在今縣西北)清陽(漢曰貝丘)
(縣應劭曰齊侯田於貝丘即此梁劉昭又云在北海郡博昌縣西未知孰是亦漢清陽縣)武城(漢曰東武)
(城縣七國時趙封平原君勝於此蓋定襄有武城同屬趙故此加東界也)漳南(漢東陽縣有後魏故索蘆)
(城)臨清(漢清泉縣)經城(漢經縣也有枯絳渠北入信都郡南宫縣界)夏津宋城
(漢廣宗縣也漢界橋在今縣東袁紹破公孫瓚在此地也)歴亭(漢東陽縣)
風俗
兗州舊疆界於河濟地非險固風雜數國(衛魏宋齊趙五國之地)
秦漢以降政理混同人情朴厚俗有儒學及西晉之末
為戰爭之地三百年間傷夷經甚自宇内平一又如近
古之風焉
古青州(今置郡府七縣三十二)
北海(青)七縣(益都昌北海朐臨淄博臨)(夀光)(千乘)
濟南(齊)八縣(歴城邑臨濟節章邱山豐齊臨全亭)(禹城)
淄川(淄)五縣(淄川)(長山)(高苑)(鄒平)(濟陽)
高密(密)四縣(諸城)(莒)(高密)(安丘)
東萊(萊)四縣(掖)(膠水)(即墨)(昌陽)
東牟(登)四縣(蓬萊)(文登)(黃)(牟平)
安東府
古青州
禹貢曰海岱惟青州(孔安國以為東北據海西南距岱此則青州之界東跨海矣其界盖)
(從岱山東歴密州東北經海曲萊州越海分遼東樂浪三韓之地西抵遼水也)嵎夷既略濰淄
其道(嵎夷地名即暘谷所在也略言用功少也濰淄二水名皆復古道濰水出今高密郡莒縣濰山淄水)
(今淄川縣)厥土白墳海瀕廣潟(瀕水涯也潟鹵鹹之地瀕音頻又音賓潟音昔)萊夷
作牧(萊山之夷地宜畜牧今東萊郡)舜分青州為營州皆置牧(鄭玄云舜以青)
(州越海分置營州其遼東之地安東府宜禹貢青州之域也)周以徐州合青州其土
益大(周之青州兼有徐兗二州之分)周禮職方曰正東曰青州其山曰
沂藪曰孟豬(沂山在今瑯琊郡沂水縣即沂水所出也孟豬澤名今睢陽郡宋城縣即盟豬屬禹)
(貢荆河州與職方山藪不同也)川曰淮泗浸曰沂沭(沭水出東海郡沭陽縣沭音述)其
利蒲魚民二男二女畜宜雞狗穀宜稲麥盖以土居少
陽其色為青故曰青州在天官虚危則齊之分野(漢之淄川)
(東萊瑯琊高密膠東濟南皆其分也)秦平天下置郡此為齊郡(今北海濟南淄川東)
(萊東牟等郡地是)瑯琊之東境(今高密郡地也)遼東(今安東府)秦亂項羽宰
割天下以其地為國曰膠東(以田市為王理即墨今東萊郡縣)齊(以田都為)
(王理臨淄今北海郡縣地也)濟北(以田安為王理博陽謂之三齊)漢武置十三州此
亦為青州(領郡國有六)後漢因之(領郡國五理臨淄今北海郡縣是也)魏晉亦
因之(領郡國六)晉又置平州(領郡國五理昌黎今安東府也)懷帝末沒於石
勒慕容皝及慕容恪滅冉閔剋青州至苻氏平燕復有
其地及苻氏敗後刺史苻朗以州降晉晉以為幽州(以辟)
(閭渾為刺史鎮廣固)安帝時平州又䧟於慕容垂其青州又為慕
容德所據復改為青州(慕容超移青州於東莱)後為劉裕所尅復
置青州(時以羊穆之為刺史鎮廣固)平州自慕容垂後又沒於馮跋
旋為後魏所有其青州宋分為青冀二州(青領郡九理臨淄冀領郡)
(九理歴城今濟南郡縣)後入後魏其後分析不可具舉大唐分置
十五部此為河南道(北海濟南淄川東萊高密)河北道(今安東府)
北海郡(東至東莱郡界二百一十六里南至高密郡三百四十五里西至淄川郡一百二十里北至樂)
(安郡界二百四十八里東南到樂安郡三百一十九里西南到淄川郡一百里西北到樂平郡三百一十)
(九里東北到海一百八十八里去西京二千四百六十里去東京一千六百七里戸六萬九千七百四十)
(五口四十二萬一千二百)
今之青州(理在益都縣)少皥之代有&KR1065;鳩氏虞夏時有季萴
(仕側反)湯末有逄公伯陵(逄音蒲江反)殷末有蒲姑氏皆為諸
侯國於此地周成王時蒲姑氏與四國作亂成王滅之
以封太公是為齊國所謂營丘後徙都臨淄亦其地(今臨)
(淄縣)秦屬齊郡漢置北海郡晉為北海樂安二國之地兼
置青州(領郡國五理於此)永嘉末䧟於石勒(冉閔亂叚龕據之慕容恪攻圍數月)
(而剋)其後南燕慕容德建都於此(慕容德初議所都尚書潘聰曰青齊沃壌號曰)
(東秦土方千里四塞之固負海之饒可謂用武之國廣固者曹嶷所營山川險峻足為帝王之都從之至慕容)
(超宋武帝来伐超固守攻圍七月而拔之)宋置青州(領郡九理於此)後入後魏又置
青州(宋將沈文秀為青州刺史守東陽城為後魏將慕容白曜攻圍三年無救而䧟)後周置齊
郡隋文帝初郡廢煬帝初州廢置北海郡大唐為青州
或為北海郡領縣七益都(晉廣固城在縣西四里晉時曹嶷所築有大澗甚廣)
(因曰廣固城側有五龍口宋武帝圍慕容超塞之城中人多病遂下之檢地志云東陽城即郡理東城是也晉)
(時城宋將竺䕫守之後魏攻圍數月不拔)北海(漢平夀縣也後漢北海國在此齊置北海)臨淄(齊國)
(都也臨淄一名營丘為海岱之間一都會也項羽封田都為齊王於此漢舊縣後為營陵縣有葵丘連稱所戌)
(牛山康浪水寗戚所歌有時水也)夀光(漢舊縣也有淄澠二水古紀國城在縣西南亦有寒浞國又漢)
(劇縣故城在縣南)千乘(漢舊縣有鹽官後漢置樂安郡有柏寝臺齊景公與晏子遊處)博昌(漢舊)
(縣又有漢安樂國故城在今縣南周禮川曰沛為此縣界也有貝中聚按後漢書梁劉昭注云左傳齊侯田於)
(貝丘杜氏注今博昌南有貝丘是也而後漢應劭注漢書云清河郡貝丘縣即齊侯田於此在今清河郡貝丘)
(縣未知孰是)臨朐(有伯氏駢邑古東陽城一名凡城左傳云晏弱城東陽以逼萊齊境上邑漢都昌縣)
(故城在東北朐音衢)
濟南郡(東至淄川郡二百里南至魯郡三百三十四里西至博平郡二百九十八里北至樂安郡三百)
(五十三里東南到魯郡四百四十五里西南到濟陽郡三百六十六里西北到平原郡二百四十五里東)
(北到樂安郡二百四十里去西京二千一百八里去東京一千三百四十五里戸六萬二千四百三十七)
(口三十五萬八千八十)
齊州(今理歴城縣)春秋戰國並屬齊秦屬齊郡漢韓信伐齊
至歴下即其地也文帝分置濟南國景帝改為濟南郡
後漢晉因之宋亦為濟南郡兼置冀州(領郡九理於此)後魏改
為齊州兼置濟南郡後周亦有濟南郡隋初郡廢煬帝
初置齊州大唐復為齊州或為臨淄郡後改為濟南郡
領縣八歴城(漢舊縣有華不注山左傳云晉師逐齊侯三周華不注其山直上如笋)臨
濟(漢朝陽縣)章丘(漢陽丘縣地有東陵山盗跖死處)豐齊(漢茌縣天寳初改)禹城(漢高)
(唐縣故城在西漢祝阿縣天寳初改春秋時亦曰祝阿猶古東柯後為東阿)臨邑(漢濟隂縣故城在西)
全節(春秋時譚國城在縣西南漢臺縣故城在今縣北則漢以来平陵縣也貞觀中都督齊王據州反土)
(人李君求據縣不從因改名全節)亭山(漢平陵縣地)
淄川郡(東至北海郡一百八十里南至魯郡三百七十里西至濟南郡二百里北至里)
(東南到瑯琊郡五百五十里西南到濟南郡二百里西北到里東北到北海郡二百里)
(去西京二千三百五里去東京一千四百四十六里戸四萬二千八百八口二十四萬一千三百)
淄州(今理淄川縣)禹貢曰濰淄既道即其地也春秋戰國皆
齊地秦屬齊郡漢屬濟南樂安二國之地又置淄川國
晉屬樂安國後魏置東清河郡北齊廢之隋置淄州煬
帝初併其地入齊郡大唐復置淄州或為淄川郡領縣
五淄川(漢般陽縣隋改淄川縣有淄水漢莱蕪縣故城在東南漢淄川國亦在此古齊長城)長
山(漢於陵縣即陳仲子隠處又漢濟南郡故城在今縣西北縣有長白山因以為名)高苑(漢舊縣千)
(乘國故城在今縣北又有被陽故城在西南被音皮)鄒平濟陽
高密郡(東至東萊郡三百七十里南至東海郡四百七十二里西至瑯琊郡三百七十里北至北海郡)
(三百四十五里東南到海一百八十里西南到瑯琊郡三百七十里西北到北海郡三百三十二里東北)
(到東萊郡膠水縣界一百六十里去西京二千七百里去東京一千八百六十九里戸二萬六千九百八)
(十口十三萬二千三百二十四)
密州(今理諸城縣)戰國屬齊秦屬瑯琊郡漢屬瑯琊郡高密
國成陽國地後漢屬瑯琊郡北海國地晉屬城陽郡後
魏復置高密郡後置膠州隋初為密州(以密水為名)煬帝改
為高密郡大唐因之領縣四諸城(漢東武縣樂府有東武吟又漢諸城)
(故縣在今縣西南古齊長城東南自上大朱山𧺫盡州南界二百五十里又有漢黔陬縣故城在東北瑯琊山)
(秦始皇幸齊遂登瑯琊累臺山上)莒(古莒國戰國時燕將樂毅破齊獨莒不下漢海曲縣故城在今縣東)
(王莾末赤眉賊之始吕母起此赤眉樊崇謝禄等將兵十餘萬圍莒數月不能下又有姑幕縣故城在今縣東)
(北則古蒲姑氏之國漢向縣故城在今縣南濰水源出縣東北濰山也)高密(漢高密郡古夷安故城則)
(今縣外城夷澤灌田萬頃)安丘(漢舊縣有渠丘亭古昌安故城即今縣外城古淳于城在今縣東北漢故)
(平昌縣城在縣南)
東萊郡(東至東牟郡四百里南至高密郡三百六十里西至海二十九里北至海五十里東南到海二)
(百五十里西南到北海郡界二十九里西北到海二十一里東北到東牟郡四百里去西京二千七百六)
(里去東京一千八百五十三里戸二萬六千九百四十六口十五萬八千三百三)
莱州(今理掖縣)春秋萊子國也(禹貢曰萊夷作牧是也)齊侯遷萊子于
郳(五奚反)在齊國之東故曰東萊戰國屬齊秦屬齊郡兩
漢為東萊郡晉為東萊國宋為東萊郡後魏復為東萊
郡後置光州隋改為萊州煬帝改為東萊郡大唐為萊
州或為東萊郡領縣四掖(漢舊縣掖水名又有漢曲城縣故城在東北有三山)
(史記封禪書云祠三山為隂主有萬里沙漢武帝元封元年旱禱之)膠水(漢膠東國地)即墨(漢舊)
(縣又有漢不其縣故城在今縣西有樂毅城又有沽水左傳云沽尤以東即此也今縣東南有大勞山小勞山)
(燕樂毅破齊田單守不下又有漢壮武縣故城在其西也)昌陽(漢舊縣有貕飬津周禮曰幽州其藪貕飬)
(又有漢挺縣故城在其西北也)
東牟郡(東至文登縣東海四百九十里南至東萊郡昌陽縣二百一十里西至海四里北至海三里東)
(南到文登縣東海四百六十里西南到東萊郡四百里西北到海四里東北到海五里去西京三千一百)
(二十五里去東京三千三百七十里戸二萬一百八十五口十一萬五千六百六十二)
登州(今理蓬萊縣)春秋牟子國也戰國屬齊秦屬齊郡漢以
下並屬東萊郡大唐武太后分萊州置登州或為東牟
郡領縣四蓬萊(漢黃縣地武帝於此望海中蓬莱山因築城以為名唐神龍初置蓬萊縣)
文登(漢腄縣北有文登山又有之罘山秦始皇立頌之所有始皇石橋罘音扶)黃(有萊山漢舊縣)牟
平(漢舊縣)
安東府(東至越喜部落二千五百里南至柳城郡界九十里西至契丹界八十里北至渤海一千九百)
(五十里東南到丹衙帳一千里里西南到丹界八十里西北到契東北到契)
(里去西京五千三百二十里去東京四千四百四十里戸口)
安東大都護府舜分青州為營州置牧宜遼水之東是
也(已具注序篇)春秋及戰國並屬燕秦二漢曰遼東郡東通
樂浪(樂浪本朝鮮國漢武帝元封三年朝鮮人斬其王而降以其地為樂浪玄菟等郡後又置帶方郡並)
(在遼水之東)晉因之兼置平州(領郡國五理於此自後漢末公孫度自號平州牧及其子)
(康康子文㦤並擅據遼東東夷九種皆服事之魏置東夷校尉居襄平而分遼東昌黎玄菟帶方樂浪五郡為)
(平州後還合幽州及文懿滅後有護東校尉居㐮平晉咸寧二年分昌黎遼東玄菟帶方樂浪等郡國五置平)
(州以慕容廆為刺史遂屬永嘉之亂為衆所推及其孫儁移都於薊其後慕容垂子寳又遷於和龍)後魏
時高麗國都其地大唐總章元年李勣平高麗得城百
七十六分其地為都督府九州四十二縣一百置安東
都護府於平壤城以統之用其酋渠為都督刺史縣令
上元二年徙遼東故城儀鳳二年又徙新城聖歴元年
更名安東都護府神龍元年復故名開元二年徙於平
州天寳二年又徙於遼西故郡城至德後廢領羈縻州
十四
風俗
青州古齊號稱強國憑負山海擅利鹽鐵(管仲謂楚師曰我齊東至)
(於海西至於河南至於穆陵北至於無棣穆陵山在今瑯琊郡沂水縣界無棣今景城郡縣又燕王謂蘇秦曰)
(吾聞齊地清濟濁河可以為固長城巨防可以為塞今濟陽郡盧縣界有防門山又有長地東至海)太公
用之而富人管仲資之而興霸人情變詐好行機術豈
因輕重而為弊乎固知導人之方先務惟以誠信(漢高帝詈)
(婁敬曰齊虜以口舌得官又汲黯斥公孫弘云齊人多詐也)逮於漢氏封立近戚(漢初)
(田肯說高帝曰齊東有瑯琊即墨之饒南有泰山之固西有濁河之險北有渤海之利隔懸千里齊得十二焉)
(故號東西秦非親子弟勿王)武帝臨極儒雅盛興晉惠之後淪沒僭
偽慕容建國二代而亡今古風俗頗革亦有文學大唐
初立都督府乃命親王鎮之漢氏之制信可取也
古徐州(今置郡府五縣三十三)
彭城(徐)七縣(彭城蘄)(沛)(滕)(蕭)(豐)(符離)
臨淮(泗)六縣(臨淮徐城)(宿遷)(下邳)(漣水)(虹)
魯郡(兗)十一縣(瑕邱水金鄉封任城與鄒中曲阜泗乾方都)
(龔邱)(萊蕪)
東海(海)四縣(朐山)(東海)(沭陽)(懷仁)
瑯琊(沂)五縣(臨沂)(沂水)(承)(費)(新太)
古徐州
禹貢曰海岱及淮惟徐州(東至海北至岱南及淮)淮沂其乂蒙羽
其藝(淮沂二水已理蒙羽二山皆可種藝蒙山在瑯琊郡費縣羽山在東海郡朐山縣淮水出今淮安郡)
(桐柏山沂水出瑯琊郡沂水縣是也)厥土赤埴墳草木漸包(埴黏土也漸包言相漸及)
(包褁而生)羽畎夏翟嶧陽孤桐(羽畎羽山之谷也出夏翟翟雉之羽可為旌旄者也嶧山)
(之陽有特生之桐可中琴瑟嶧山在今魯郡鄒縣也)浮于淮泗達于河(渡二水而入於河也)
亦舜十二牧之一周併徐州屬青州今分入兗州之域
盖取舒緩之義或云因徐丘以為名在天文奎婁則魯
之分野(漢之東海南有泗水至淮得臨淮之下相睢陵僮取慮皆其分也今魯郡之東南境及瑯琊之)
(南境東海臨淮之北境皆其地慮音閭)兼得宋齊吳之交(漢之楚國山陽今彭城及魯郡)
(之西境皆宜屬宋漢之瑯琊秦山今瑯琊之北境魯郡之北境皆宜屬齊漢臨淮之南境宜屬吳也)秦平
天下置郡此為泗水(今臨淮彭城郡是也)瑯琊之西境(今瑯琊郡)薛郡
(今魯東海等郡)漢又加置東海郡漢武帝置十三州還以其地
為徐州(領郡國四)後漢並因前代(理於郯今臨淮郡下邳縣)魏晉亦曰徐
州(領郡國七理彭城今郡)自元帝渡江徐州所得唯半而已(徐並沒於)
(石氏)宋初因之(領郡十三理彭城)眀帝初地入於後魏其後不可
詳焉大唐分置十五部此為河南道(彭城臨淮魯郡東海瑯琊郡)
彭城郡(東至臨淮郡三百七十里南至淮水中流四百四十一里與夀春郡夀春縣為界西至譙郡五)
(百里北至魯郡三百四十里東南到臨淮郡三百六十里西南到譙郡五百里西北到魯郡三百六十里)
(東北到瑯琊郡三百五十四里去西京二千九百九里去東京一千二百五十七里戸六萬六百七十口)
(四十五萬六百七十七)
今之徐州(理彭城縣)古大彭之國春秋戰國為宋地(春秋經曰圍宋)
(彭城即本宋邑)後屬楚謂之西楚項羽建都於此秦屬泗水郡
漢為楚國沛郡地後漢及晉並為彭城國晉立徐州以
為重鎮(領郡國七理於此也)宋因之(領郡十二理同)又為彭城沛二郡地
(文帝元嘉中王玄謨上表曰彭城南届大淮左右清汴表裏京甸捍接邊境城隍峻整襟衛周固又自淮以西)
(襄陽以北經塗三千達於濟岱六州之人三十萬戸常得全安實由此鎮後魏大將尉元上表曰彭城宋之要)
(藩南師来侵莫不因之以陵諸夏輿地記云郡城由来非攻所能拔言其險固也)後魏得之置
徐州兼立東南道行臺後周立總管府(大將王軌破陳軍於吕梁擒吳)
(眀徹悉降其衆也)隋改彭城郡大唐為徐州或為彭城郡領縣
七彭城(古大彭國有候水一名汴水自蕭縣界來有項羽戲馬臺宋武又戲馬焉)沛(漢舊縣即)
(廣戚故城有沛宫漢高帝置酒之所有泗水亭又有漢留縣故城在今縣東南微山微子葬處)蘄(秦舊縣陳)
(涉起蘄即此地有蘄水蘄音其)滕(古小邾國漢番縣又邾國之濫邑故城在今縣東南即漢昌慮縣也左傳)
(邾庶其以濫来奔即此地又有漢薛縣故城在今縣東)蕭(古蕭國漢舊縣又有漢扶陽縣故城在今縣西)
(北)豐(漢高帝所生邑亦舊縣)符離(秦漢舊縣又有秦相縣故城在今縣西北項羽破漢軍於靈壁)
(東睢水為之不流即此縣界也)
臨淮郡(東至淮隂郡一百九十里南至淮一里與淮隂郡盱眙縣分界西至鍾離郡二百十里北至東)
(海郡五百四十里東南到淮隂郡盱眙縣淮水中流為界西南到鍾離郡二百二十里西北到瑯琊郡六)
(百七里東北到東海郡界海口四百四十里去西京二千三百八十八里去東京一千五百四十五里戸)
(三萬九千四百四口二十萬七千三百八十八)
泗州(今理臨淮縣)古徐國地春秋為魯國之地戰國魯宋楚
三國之境秦屬泗水郡漢屬臨淮東海沛三郡地後漢
以其地合於下邳國兼置徐州(領郡國四理於此)宋為南彭城
下邳二郡地後魏亦為下邳郡兼置南徐州東魏改為
東楚州後周改為泗州隋改為下邳郡大唐為泗州或
為臨淮郡領縣六臨淮(新置)宿遷(春秋時鍾吾子國東晉置宿遷郡眀帝太)
(寧中兖州刺史劉遐自彭城退屯泗口即此安帝義熙中置城在今縣東南臨泗水南近淮水自後常為重鎮)
(又有漢僮縣故城在西南秦下相城在縣西北項羽即下相人)下邳(夏時邳國韓信為楚王都下邳即今)
(縣城漢臨淮郡在此又有漢武原故縣城在今縣北又有漢淮陵縣故城在今縣東南又漢郯縣故城在其北)
漣水(漢厹猶縣魏曰海安郡蕭齊嘗置冀州寄理於此以為邊鎮厹音仇)虹(漢夏丘縣故城即今縣城)
(也)徐城(古徐子國漢以為縣有徐君墓季札掛劍處)
魯郡(東至瑯琊郡三百八十二里南至彭城郡三百九十六里西至東平郡二百里北至濟陽郡三百里)
(東南到彭城郡三百六十四里西南到睢陽郡四百一十七里西北到東平郡一百九十里東北到濟南)
(郡三百五十里去西京一千九百五十八里去東京一千一百六十里戸八萬五千三百四十五口五十)
(三萬三千八百一十四)
兗州(今理瑕丘縣始禹導兖水而為濟截河南渡東流與荷澤汶水會又北東入於海兗州在濟河之間)
(因濟水發源為名今郡理乃北境也至周置兖州始兼得今郡之地而濟水自王莽末入河同流於海則河南)
(之地無濟水矣自後所立皆集舊名兼有濟南濟北濟陽濟隂郡國盖建置之際未之審詳)古少皥
之墟也禹貢徐兖二州之域(任城龔丘縣即兖州界餘並徐州域)春秋及
戰國並魯國亦邾國之境(邾國黃帝之後陸終之子曹姓所封也今鄒縣也今黃州)
(亦邾國之地陸終之後所封盖陸終有六子各為國也任國太皥之後風姓今任城是也)後亦為宋
齊所侵東嶽泰山在焉秦為薛郡漢高后更為魯郡及
泰山山陽郡地後漢為任城國山陽泰山郡地兼置兖
州(領郡國八理於此)晉改為魯郡宋為泰山高平魯三郡地及
兖州(領郡六理於此)後魏亦為魯郡北齊改為任城郡隋初置
兖州煬帝改為魯郡大唐初偽魯徐圓朗都之剋平復
改為兖州後為魯郡領縣十一瑕丘(漢舊縣東北有檀鄉又有漢樊)
(縣故地在今縣西南)金鄉(漢東緡縣左傳云齊侯伐宋圍緡即此地又有漢昌邑縣故城也)任城
(古任國漢為縣又有漢亢父縣故城在今縣南)鄒(故邾國城在縣東南周廻十四里上冠危峯下屬巖壑窮)
(險固之勝景有鄒山嶧山漢舊縣地又曰南平陽縣)曲阜(故魯國都也有阜委曲長七八里故曰曲阜孔)
(子廟舊宅並在城中背洙面泗有孔子墓有矍相之圃東北又有漢魯恭王殿階猶存有沂水漢魯縣也)泗
水(漢卞縣地亦泗水國也又有漢汶陽縣故城在今縣東南有尼丘山洙泗水又有漢梁父縣故城在北有)
(泮水也)乾封(有泰山)方與(漢舊縣)中都(古中都城也)龔丘(漢曰寧陽縣桃鄉縣)
(故城在東北也)萊蕪(漢舊縣地汶水所出而流出沛)
東海郡(東至東海縣水路十九里南至臨淮郡五百四十里西至臨淮郡下邳縣五百五里北至高密)
(郡四百七十二里東南到臨淮郡漣水縣二百五十七里西南到沭陽縣百六十三里西北到瑯琊郡二)
(百三十二里東北到東海縣界八十里去西京二千五百八十七里去東京一千七百六十九里戸二萬)
(七千五百三十二口十七萬三千七百二十四)
海州(今理朐山縣)春秋及戰國為魯之東境後屬秦為薛郡
地後分薛郡為郯郡漢改郯為東海郡後漢及晉因而
不改宋亦然兼僑立青冀二州梁置南北二青州後入
後魏東魏改為海州隋改為東海郡大唐為海州或為
東海郡領縣四朐山(有羽山殛鯀處東北有瑯琊山漢朐縣故城在今縣西南秦始)
(皇立石以為東闕門即此地蕭齊置青州於此)東海(田横所保鬱洲亦曰郁洲漢贛榆縣也宋眀帝太始)
(以後青冀二州僑立於此後東魏於此置臨海鎮贛音古濫反)沭陽(漢厚丘縣地梁置潼陽郡有沭水沭)
(音述)懷仁(東魏置義塘郡有夾山即夾谷齊魯會處)
瑯琊郡(東至東海郡二百三十五里南至臨淮郡六百里西至魯郡三百八十二里北至北海郡四百)
(五十一里東南到東海郡二百三十二里西南到彭城郡三百五十四里西北到淄川郡五百三十里東)
(北到高密郡三百七十里去西京二千二百五十一里去東京一千四百三十五里戸三萬二千三百五)
(十二口十八萬五千三百八十四)
沂州(今理臨沂縣)春秋時齊魯二國之地戰國屬齊魯二國
之境秦瑯琊郡漢為東海瑯琊二郡地後置瑯琊國魏
晉亦置瑯琊國宋為瑯琊郡齊不得其地後魏置北徐
州後周改為沂州隋復為瑯琊郡大唐為沂州或為瑯
琊郡領縣五臨沂(漢即丘縣故城在今縣東南左傳云祝丘是也又有漢開陽縣及襄)
(賁縣故城在今縣南賁音肥)沂水(有穆陵山沂山沂水所出左傳曰南至於穆陵漢陽都縣故城在今)
(縣南縣北界有大峴即齊地南面險固處晉安帝時宋武帝伐慕容超超大將公孫五樓請據大峴山超不從)
(故敗)承(漢蘭陵縣故城在今縣東是也)費(古魯費邑後為季氏邑有蒙山又有東蒙山在蒙山之東故名)
(焉又有顓臾城又有漢南武陽縣故城在今縣西又有古武城子游為宰即此)新太(漢蒙陽縣故城在今)
(縣東南堂阜在縣東)
風俗
徐方鄒魯舊國漢興猶有儒風自五胡亂華天下分裂
分居二境尤被傷殘彭城要害藩捍南國必爭之地常
置重兵數百年中無復講誦况今去聖久遠人情遷蕩
大抵徐兖其俗略同
通典卷一百八十
