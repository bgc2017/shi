通典卷一百三十二
唐京兆杜佑君卿纂
禮九十二開元禮纂類二十七軍一
皇帝親征類於上帝(宜社附)
纂嚴
纂嚴前一日本司承制宣攝内外諸司各随職備辦尚
舍奉御施御幄於太極殿北壁下南向如常守宫設羣
官文武次於東西朝堂如常儀典儀設羣官位於殿庭
文東武西每等異位重行北面相對為首乘黃令陳革
輅及玉輅以下及車旗之屬如常未明一刻開諸宫門
諸衛勒所部列黃麾仗屯門及陳於殿庭如常儀其日
平眀留從之官悉集朝堂次侍臣服平巾幘袴褶其將
帥等及從行之官亦平巾袴褶留守之官公服上水五
刻侍中版奏請中嚴文武官各列於殿庭上水三刻通
事舍人引羣官俱詣閤奉迎侍中版奏外辦皇帝服武
弁服御輿以出曲直華盖侍衛警蹕如常即御座南向
坐典儀唱再拜羣官在位者皆再拜訖中書令承旨𠡠
百僚訖通事舍人以次引羣官出侍中跪奏禮畢俛伏
興皇帝降御座乘輿入自東房侍中從至閤如常
齋戒
將告有司卜日如别儀前一日皇帝清齋於太極殿諸
應告之官及羣官客使等各於所司及公館諸軍將各
於正寢俱清齋一宿(若在營者齋於軍幕)餘如郊祀儀
陳設
前告三日陳設如廵狩告圓丘儀(社設大次於社宫西門之外道北南向設)
(告官等次以下如祭社之儀)又設軍將次於外壝南門外道東西向
北上前二日設樂懸燎壇羣官版位等並如告圓丘之
儀又設軍將位於懸南每等異位重行北面西上軍將
門外位於南壝外道東西向北上(社軍將位次於社宫北門之外道東西向)
(北上設樂懸等如祭社儀又為瘞埳二於神座北如常又前一日奉禮設御位於北門内當社壇南向設太祝)
(等奉血幣位於埳北如常郊社令帥府史一人及齋郎以罇坫罍洗篚羃入設皆如常)未眀十五
刻烹牲如常(蒼牲二每一正座一配座社烹牲於厨用黑牛二齋郎以豆取毛血如常)未眀
四刻太史令郊社令各服其服升設神座如常儀
鑾駕出宫(社同)
皇帝武弁乘革輅備大駕及嚴鼓侍中奏請發内外器
服皆如常儀前後備六軍(諸軍嚴鼓一准大駕)
薦玉帛(禮與廵狩告社同)
其日未眀二刻下至太常卿引皇帝至内壝門並如廵
狩圓丘親告儀(天帝太罇二實以汎齊眀水實於上罇山罍二一實玄酒為上一實清酒玉幣)
(以蒼唯無禮部尚書太常卿陪從)皇帝至版位西向立(每立定太常卿與博士退立於)
(左)太常卿前奏請再拜退復位皇帝再拜以下至奠玉
帛訖降壇還版位樂止並如廵狩親告儀
進熟
皇帝既升奠玉帛太官令出帥進饌者以下至皇帝降
壇還版位謁者引司徒降復位並如廵狩圓丘親告儀
(宜社自引司徒降復位以上同廵狩告社儀)皇帝既降壇謁者引諸軍將詣
壇東階升進立於天帝神座前北面西上(宜社立於太社神座前南)
(面西上)初軍將升太祝帥齋郎以爵酌福酒進立於軍將
之西東面北上(宜社於軍將東西面南上)軍將俱再拜受爵跪祭酒
啐酒奠爵興太祝各帥齋郎進俎减神前胙肉以次授
軍將受以授齋郎軍將俱跪取爵遂飲卒爵太祝帥齋
郎受爵復於坫軍將俱興再拜謁者引軍將降復位太
祝各進跪徹豆還罇所奉禮曰賜胙贊者唱衆官再拜
衆官在位者皆再拜(已飲福者不拜)元和之樂作太常卿前奏
請再拜退復位皇帝再拜及燎燔以下至燔祝版並如
廵狩親告儀(宜社自皇帝再拜以下至燔祝版並如廵狩告社儀)
鑾駕還宫(如郊社儀宜社附)
皇帝親征告於太廟
齋戒
將告有司卜日皇帝清齋及應告官清齋等並如廵狩
告儀又諸軍將各於正寢清齋一宿(若在營齋於軍幕)諸衛令
其屬守廟門工人俱清齋如常儀
陳設
前告三日陳設如廵狩告廟儀又設軍將次於南門外
道東西向北上前二日設樂懸前一日設御座及從駕
官位如廵狩告廟儀又設軍將位門外道東每等異位
重行西向北上設罇罍洗篚告日未眀十五刻烹牲等
並如廵狩告廟儀
鑾駕出宫
皇帝服武弁服乘革輅前後備六軍嚴鼓並准大駕餘
同圓丘儀
晨祼(廵狩告廟同)
饋食
皇帝既升祼下至酌獻九室訖降復位並如廵狩告廟
儀又皇帝既降謁者引諸軍將升自東階進立於睿宗
大聖至孝皇帝室戶前北面西上初軍將升諸太祝各
帥齋郎以爵酌福酒進立軍將之東西面北上以下至
啐奠降復位如類上帝儀登歌作諸祝各入室徹豆還
罇所以下至燔版於齋坊如類上帝儀
鑾駕還宫
皇帝既還大次侍中版奏請解嚴(將士不得輒離部伍)皇帝仍武
弁乘革輅還宫如常儀凱旋告日陳俘馘於南門外
北面西上軍實陳於後其告奠之禮皆與告禮同
解嚴
未解嚴前一曰本司各随職供辦尚舍奉御設御座於
太極殿中楹間南向如常守宫設文武百官次於東西
朝堂奉禮於東西朝堂設文武官版位如初典儀設位
於殿庭文東武西皆重行北向相對為首設典儀位於
東階革輅旌旗之屬於殿庭其日平眀諸衛各勒所部
屯門列仗百官服袴褶督將戎服皆集朝堂次晝漏上
水五刻侍中版奏請中嚴鈒戟以次列於殿庭上水七
刻典謁引羣官以次入就位上水十刻應奉迎之官詣
閤奉迎侍中版奏外辦皇帝服通天冠絳紗袍御輿以
出曲直華盖警蹕如常皇帝出自西房即御座侍臣夹
侍如常典儀稱再拜贊者承傳羣官皆再拜通事舍人
以次引羣官出侍中跪奏稱禮畢俛伏興還侍位皇帝
降座御輿入自東房侍臣從至閤如常
皇帝親征禡於所征之地
將祭有司卜日如别儀前祭一日皇帝清齋於行宫凡
應祭之官清齋於祭所近侍之官與從祭羣官及諸軍
將皆於軍幕清齋一宿諸衛令其屬各以其方器服守
衛壝門亦清齋一宿尚舍直長施大次及羣官軍將等
次如類上帝儀右校修除祭所又為瘞埳於神座西北
内壝之外方深取足容物前一日奉禮設御位於神座
東南西向設望瘞位於神座西南當瘞埳北上設諸祭
官位於御位東南執事者位於其後俱重行西向北上
設御史位一位於神座西南東向一位於神座東南西
向設奉禮位於祭官西南贊者二人在南差退俱西向
北上又設奉禮贊者位於瘞埳西南設從祭羣官位於
祭官之南俱重行西向北上設軍將位於南廂重行北
向西上設門外位祭官以下皆於東壝之外道南從祭
羣官位於祭官之南俱重行北向西上軍將位於南壝
外道東重行西向北上兵部侍郎建二旗於南門外(去門)
(三十步)郊社令帥府史及齋郎以罇坫罍洗篚羃入設於
位犧罇二象罇二山罍二皆於神座東南俱北向西上
(罇皆加勺羃有坫以置爵)又設御洗於酒罇東南諸將罍洗又於其
東南北向及設篚羃如常(篚實以巾爵)執罇罍者如常設幣
篚於酒罇之所祭曰未眀十五刻太官令先備特牲之
饌(牲以犢)未眀四刻郊社令奉熊席入設黃帝軒轅氏神
座於壝内近北南向兵部侍郎置甲胄弓矢於座側建
矟於座後未眀二刻郊社令良醖令各帥其屬入實罇
罍及幣(犧罇實以醴齊象罇實以盎齊山罍實以清酒齊皆加眀水酒加玄酒各實於上罇)太官
令帥進饌者實諸籩豆簠簋未眀一刻奉禮帥贊者先
入就位贊引引御史太祝與執罇罍篚者入當御座前
重行北向西上立定奉禮曰再拜贊者承傳御史以下
皆再拜執罇罍者各就位贊引引御史太祝行掃訖引
就位皇帝服武弁之服詣祭所諸將與從祭之官皆戎
服陪從如常駕將至謁者引行事之官皆就東門外位
駕至大次門外下馬之大次郊社令以祝版進御署如
常謁者贊引各引從駕羣官及諸軍將俱就門外位謁
者贊引各引祭官及從祭羣官諸軍將等次入就位皇
帝停大次半刻頃太常博士引太常卿立於大次門外
當門北向侍中版奏外辦皇帝出次博士引太常卿太
常卿引皇帝入門仗衛停於門外近侍者從入如常皇
帝至版位西向立(每立定太常卿與博士退立於左)太常卿前奏再拜
退復位皇帝再拜奉禮曰衆官再拜衆官在位者皆再
拜太常卿前奏有司謹具請行事退復位太祝跪取幣
於篚興立於罇所(凡取物者皆跪俛伏而取以奠物既奠訖俛伏而後興)太常卿
引皇帝進神座前北向立太祝以幣授侍中侍中奉幣
東向進皇帝受幣太常卿引皇帝進北向跪奠於神座
俛伏興太常卿引皇帝少退北向再拜訖太常卿引皇
帝還版位西向立於衆官拜訖太官令出帥進饌者奉
饌陳於東門之外謁者引司徒出詣饌所司徒奉俎皇
帝既復位太官令引饌入太祝迎引設於神座前訖謁
者引司徒以下還本位太祝還罇所太常卿引皇帝詣
罍洗侍中黃門侍郎贊洗授巾爵並如常儀謁者引司
徒進立於罇所齋郎奉俎立於司徒之後皇帝洗爵訖
太常卿引皇帝詣罇所執罇罍者舉羃侍中贊酌醴齊
訖太常卿引皇帝進軒轅氏神座前北向跪奠爵俛伏
興太常卿引皇帝少退北向立太祝持版進於神座之
右東面跪讀祝文(文臨時撰)訖興皇帝再拜太祝進奠版於
神座還罇所太祝以爵酌福酒以授侍中侍中受爵西
向進皇帝皇帝再拜受爵跪祭啐奠爵受胙至還本位
如常儀謁者引亞獻上將詣罍洗盥手洗爵酌盎齊奠
啐受福如上訖還本位謁者又引次將終獻如亞獻儀
太祝進徹豆如式奉禮曰賜胙以下至望瘞位禮畢還
大次並如常其寘土埳東西各四人若備六軍及嚴鼓
作止如類告之禮
皇帝親征及廵狩郊祭有司軷於國門
車駕出日右校先於國門外委土為軷(軷為山象也)又為瘞
埳於神座西北方深取足容物太祝布神座於軷前南
向太官令帥宰人刳羊郊社令之屬設罇罍篚羃於神
座之左俱右向置幣於罇所駕將至太祝立於罇洗東
南西向祝史與執罇罍篚者俱就罇罍所立太祝再拜
詣罇所取幣進跪奠於神座興還本位進饌薦脯於神
座前加羊於軷西首太祝詣罍洗盥手洗爵詣罇所酌
酒進跪奠於神座前興少退北向立讀祝文訖(祝文臨時撰)
太祝再拜還本位少頃太祝帥齋郎取幣爵酒饌物宰
人舉羊肆解之太祝并載埋埳寘之執罇者徹罍篚席
駕至權停太祝以爵酌酒授太僕卿太僕卿左執轡右
受酒祭兩軹及軓前(軹轂末軓軾前)乃飲受爵而退遂驅駕轢
軷上而行
皇帝親征及廵狩告所過山川
前一日諸告官俱清齋於告所執事者先修除告所又
為瘞埳當神座之南如常太官令備牢饌(嶽鎮海瀆用太牢中山川)
(用少牢小山川用特牲若行速即用酒脯)告日郊社丞布神座席於告所近
北南向設酒罇於神座之左面右設洗於酒罇東南北
向其執罇者位如常奉禮設告官位於罍洗東南西向
執事者位於其後北上設奉禮位於告官西南東向贊
者二人在南少退所司實罇罍俎豆太祝實幣篚齋郎
取豆血(幣長一丈八尺各随方色)奉禮帥贊者先入就位執罇罍篚
羃者次入就位謁者引告官以下次入就位立定奉禮
曰再拜贊者承傳告官以下皆再拜謁者進告官之左
白有司謹具請行事退復位奉禮曰再拜告官以下皆
再拜太祝以幣授告官告官受幣謁者引告官詣神座
前北面跪奠幣俛伏興少退再拜告官復位太官丞引
饌入太祝迎引設於神座前太官丞以下還本位謁者
引告官詣罍洗盥手洗爵訖引告官詣酒罇所執罇者
舉羃告官酌酒跪進奠於神座俛伏興少退北向立太
祝持版進於神座之右東面跪讀祝文(祝文臨時撰)訖興告
官再拜太祝進跪奠版於神座俛伏興還罇所太祝以
爵酌福酒進告官之右西向立告官再拜受爵跪祭啐
奠爵及受胙以下望瘞等至燔版位並如常儀寘土則
埳東西各二人
平蕩寇賊宣露布
其日守宫量設羣官次露布至兵部侍郎奉以奏聞仍
承制集文武羣官客使於東朝堂羣官客使至俱就次
各服其服奉禮設羣官版位於東朝堂之前近南文東
武西重行北向相對為首又設客使位如常儀設中書
令於羣官之北南面量時刻吏部兵部贊羣官客使出
次謁者贊引就位立定中書令受露布置於案令史二
人絳公服對舉之典謁者引中書令舉案者從之出就
南面位持案者立於中書令西南東面立定持案者進
中書令取露布持案者退復位中書令稱有制羣官客
使皆再拜中書令宣露布訖羣官客使又再拜皆舞蹈
訖又再拜謁者引兵部尚書進中書令前受露布退復
位兵部侍郎前受之典謁引中書令入謁者引羣官客
使各還次
遣使勞軍將
前一日執事者先設使者次於營南門之外道右南向
使者至謁者引入次使者將到兵部先集大將以下於
南門之外列左右廂俱重行北向相對為首使者出次
謁者引立於門西東面持節者立於使者之北吏二人
持制書案立於使者西南俱東面立定大將北面再拜
謁者引使者持節者前導入門而左持案者從立於幕
前南面持節者立於使者之東少南西面持案者立於
使者西南東面又謁者引大將以下入立於使者之南
依左右廂俱重行北面相對為首立定持節者脱節衣
持案者進使者前使者取制書持案者退復位使者稱
有制大將以下俱再拜宣詔訖大將以下又再拜謁者
引大將進使者前北面受制書退復位持節者加節衣
謁者引使者持節者前導以出持案者從之俱復門外
位大將以制書授左右拜送使者於門外使者退大將
入初使者出諸將以下以次出若賜衣物使者出次立
於門外立定執事者以衣物立於案南俱東面北上使
者入衣物随入初大將受制書復位執事者以衣物徧
授之大將以下受訖又再拜
皇帝講武
仲冬之月講武於都外前期十有一日所司奏請講武
兵部承詔遂命將帥簡軍士有司先芟莱除地為場方
一千二百步四出爲和門又於其内墠地為步騎六軍
營域處所左右廂各為三軍皆上軍在北中軍次之下
軍在南東西相向中間相去三百步五十步立表一行
凡立五行表間前後各相去五十步為三軍進止之節
又别墠地於北廂南向為車駕停觀之處前三日尚舍
奉御設大次及御座於其中如常儀前一日講武將帥
及士卒集於墠所禁止諠譁依方色建旗為和門於都
墠之中及四角皆建以五綵牙旗旗鼓甲仗威儀悉備
於墠所大將以下各有統帥如常式步軍入將被甲胄
乘馬教騎大將亦乘馬教習士衆為戰隊之法凡教為
陣少者在前長者在後其還則長者在前少者在後長
者持弓矢短者持戈矛力者持旌旗勇者持鉦鼓刀楯
為前行持矟者次之弓箭為後行將帥先教士衆習見
旌旗指麾之蹤旗卧即跪旗舉即起金鼓動止之節聲
鼓即進鳴金即止知刑罰之害賞賜之利持五兵之便
戰鬭之備習串跪起及行列險隘之路講武日未眀十
刻軍士皆嚴備五刻將士皆貫甲步軍各為直陣以相
俟將軍依儀各依格備物大將軍各依格處分軍中立
於旗鼓之下(凡六軍各鼓一十二鉦一角四並於其軍後表之下)鑾駕出如常式
講武日未眀七刻搥一鼓為一嚴(三嚴時節前一日侍中奏裁出宫以剛日)
侍中奏開宫殿門及城門未眀五刻搥二鼔為再嚴侍
中版奏請中嚴文武官應從者俱先置文武官皆公服
所司為小駕依圖陳設未眀二刻搥三鼔為三嚴諸衛
各督其隊與鈒戟以次入陳於殿庭諸侍衛之官各服
其器服諸侍臣俱詣西階下奉迎(侍中負璽如式)乘黃令進革
輅於太極殿前皇帝服武弁之服餘並如圓丘儀駕至
墠所兵部尚書介胄乘馬奉引至講武所入自都墠北
和門兩步軍之北當空南向黃門侍郎奏稱請降輅還
侍位皇帝降輅入大次而觀兵部尚書停於東廂西向
三仗小退以通觀路領軍減小駕騎士立於都墠之四
周侍臣依左右廂立於大次之前東西面北上文武九
品以上皆公服文東武西在侍臣之外十步重行北上
諸州使人及蕃客先集於都墠北和門外東方南方立
於道東西方北方立於道西皆向輅而立以北為上駕
至和門奉禮曰再拜在位者皆拜訖皇帝入次謁者引
諸州使人鴻臚卿引蕃客東方南方立於大次東北南
向以西為上西方北方立於大次西北南向以東為上
若有觀者立於都墠騎士仗外四周任意然後講武諸
州使人及蕃客立定吹大角三通中軍將各以鞞令鼓
二軍俱擊鼓三鼓有司偃旗步士皆跪二軍諸帥果毅
以上各集於中軍大將旗鼓之下左廂中軍大將立於
旗鼓之東西面諸軍將立旗鼓之南北面東上右廂中
軍大將立於旗鼓之西東面諸軍將立於旗鼓之南北
面西上以聽誓大將誓曰今行講武以教人戰進退左
右一如軍法用命有常賞不用命有常刑可不勉之誓
訖左右三軍各長史二人振鐸分循以警衆諸果毅各
以誓詞徧告其所部遂聲鼓有司舉旗士衆皆起騎從
皆行及表擊鉦騎從乃止又擊三鼔有司偃旗士衆皆
跪又擊鼓有司舉旗士衆皆起騎驟徒趨及表乃止整
列位定東軍一鼓舉青旗為直陣西軍亦鼓而舉白旗
為方陣以應之次南軍一鼓而舉赤旗為銳陣北軍亦
鼓而舉黑旗為曲陣以應之次東軍鼓而舉黃旗為圓
陣西軍亦鼓而舉青旗為直陣以應之次西軍鼓而舉
白旗為方陣東軍亦鼓而舉赤旗為銳陣以應之次東
軍鼓而舉黑旗為曲陣西軍亦鼓而舉黃旗為圓陣以
應之凡陣迭為主客先舉者為客後舉者為主從五行
相勝之法為陣以應之每變陣二軍各選刀楯之士五
十人挑戰於兩軍之前第一第二挑戰迭為勇怯之狀
第三挑戰為敵均之勢第四第五挑戰為勝敗之形每
將變陣先鼓而為直陣然後變從餘陣之法五陣畢兩
軍俱為直陣又擊三鼓有司偃旗士衆皆跪又聲鼓舉
旗士衆皆起騎馳徒走左右軍俱至中表相擬擊而還
每退至一行表跪起如前遂復本列侍中跪奏請觀騎
軍又侍中稱制曰可侍中俛伏興二軍吹角擊鼓誓衆
俱進及表乃止皆如步軍唯無跪起耳騎軍東西迭為
主客為五變之陣皆如步軍之法每陣各八騎挑戰於
兩陣之間如步軍法五陣畢俱大擊鼓而前盤馬相擬
擊而罷遂振旅而還凡步騎二軍之士備則滿數省則
半之損益随時唯不得減將帥凡相擬擊皆不得以刃
相及凡步士逐退過中表二十步而止不得過也騎士
不在此例(若因田狩則令講武軍士之外先期為圍觀訖乘馬鼓行親禽如别禮狩訖乘輅振旅而)
(還如常儀)講武罷侍中跪奏稱侍中臣某言講武禮畢請還
俛伏興皇帝降御輿侍衛如常儀皇帝升輅太僕御立
授綏升訖敕車右升千牛將軍升輅陪乘黃門侍郎奏
請鑾駕發引以下如圓丘還宫儀唯不作鼓吹不撞蕤
賓解嚴訖將士各還眀日羣官奉參起居如别儀
皇帝田狩
仲冬狩田之禮前期十日兵部徵衆庶修田法虞部量
地廣狭表所田之野前狩三日本司建旗於所田之後
随地之宜前一日未眀諸將各帥士徒集旗下不得諠
譁質明弊旗後至者罰之兵部分申田令遂圍田其兩
翼之將皆建旗及夜布圍訖(若圍廣或先期二日三日)圍闕其南面
(且據南面及狩随地所向)駕出以剛日其發引次舍如常將至田所
皇帝鼓行入圍鼓吹令以鼓六十陳於皇帝東南西向
六十陳於皇帝西南東向皆乘馬(各觜簫角)諸將皆鼓行赴
圍乃設驅逆之騎百有二十既設驅逆皇帝乘馬南向
有司斂大綏以從諸公王以下皆乘馬帶弓矢陳駕前
後所司之屬又斂小綏以從乃驅獸出皇帝之前初一
驅過有司整飭弓矢以前再驅過本司奏進弓矢三驅
過皇帝乃從禽左而射之每驅必三獸以上皇帝發亢
大綏皇帝既發然後公王發公王發亢小綏諸公既發
以次射之訖驅逆之騎止然後百姓獵凡射獸自左而
射之達於左腢為上射逹左耳本為中射達右耳本為
次射左胛逹於右䯚為下射羣獸相從不盡殺已被射
者不射又不射其面不剪其毛其出表者不逐將止虞
部建旗於田内乃雷擊駕鼓及諸將之鼓士徒譟呼諸
得禽者獻於旗下致其左耳大獸公之小獸私之其上
者以供宗廟次者以供賓客下者以充庖厨乃命有司
饁獸於四郊以獸告至於廟社(其因講武以狩則先設圍亦如之也)
通典卷一百三十二
