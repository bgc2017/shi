通典卷二十三
唐京兆杜佑君卿纂
職官五
尚書下
吏部尚書(侍郎郎郎中勲員外郎員司封郎中功員外司郎中外郎考)
(郎中)(員外郎)
周禮天官太宰掌建邦之六典以佐王治邦國(變冢言太者百)
(官總焉則謂之冢宰列職於王則謂之太宰宰主也周公居攝而作六典之職以佐王理邦國漢成帝初分尚)
(書置四曹蓋因事設員以司其務非擬於古制也至光武乃分為六曹迄於魏晉或五或六亦隨宜施制無有)
(常典自宋齊以來多定為六曹稍似周禮至隋六部其制益明大唐武太后遂以吏部為天官戶部為地官禮)
(部為春官兵部為夏官刑部為秋官工部為冬官以承周六官之制若參詳古今徵考職任則天官太宰當為)
(尚書令非吏部之任今吏部之始宜出夏官之司士)又夏官之屬有司士下大夫
二人掌羣臣之版(版名籍也)歲登下其損益之數(謂用功過黜陟)辨
其年歲與其貴賤(年數多少知其老少)周知邦國都家縣鄙之數
卿大夫士庶子之數以詔王理(告王所當進退)以德詔爵(有賢者之)
(德乃詔以爵)以功詔禄(理有功勲後詔以禄)以能詔事以久奠食(能者事成)
(乃食之王制曰論定然後官之任官然後爵之位定然後禄之)漢成帝初置尚書有常
侍曹主公卿事後漢改為吏曹主選舉祠祀後又為選
部(靈帝以梁鵠為選部尚書)魏改選部為吏部主選事(陳羣為尚書延康元年始)
(建九品官人法拜吏部尚書又毛玠字孝先為吏部尚書無敢好衣美食者魏武嘆曰孤之法不如毛尚書吳)
(暨豔字子休為選曹尚書性峭厲好清議當時郎署混濁多非其人欲區别賢愚彈射百竂覈選三署皆貶高)
(就下降减等數其居位貪鄙志節卑汚者皆以為軍吏置營府以處之故惋憤聲積競言豔用私情愛憎不由)
(公理豔坐自殺)晉與魏同(山濤為吏部尚書用人皆先密啟然後公奏舉無遺才凡所題目終始如)
(其言唯用陸亮尋以賄敗啟事曰臣欲以郄生為温令詔可尋又啟曰訪聞詵喪母不時葬遂於所居屋後假)
(葬有異同之議請更選之詔曰君為管人倫之職此輩應為清議與不便當裁處之江霦字思賢三為選官始)
(為吏部郎遷侍中吏部尚書僕射世說曰鍾會見王戎裴楷總角曰裴楷清通王戎簡要後二十年此二賢當)
(為吏部尚書冀爾時天下無復滯才劉聰僭號省吏部置左右選曹石勒時又置左右執法郎典定士族副選)
(舉之任霦音彬)宋時吏部尚書領吏部刪定三公比部四曹孝
武不欲威權在下大眀二年分吏部尚書置二人以輕
其任而省五兵後還置一吏部尚書順帝昇眀元年又
置五兵二尚書晉宋以來吏部尚書資位尤重(宋時徵豫章太)
(守蔡廓為吏部尚書廓至謂左丞傅隆曰選皆出我乎隆言之執政徐羡之曰黃門以下專以相委過此則與)
(衆參之廓聞之曰我不能為徐羡之署紙尾遂不就選案黃紙錄事尚書與吏部尚書連名故云署紙尾又庾)
(炳之為吏部尚書通貨賄吏部令史錢泰能琵琶主客令史周伯齊善歌詣炳之宅諮事因留宿尚書舊制令)
(史諮事不得停外雖有八座命亦不許為所司奏免官)梁陳亦然(梁蕭子顯為吏部尚書性凝簡)
(負才氣見九流賓客不與交言但舉扇一揮而已衣冠竊恨之又謝覽字景滌朏之弟瀹之子自祖至孫三世)
(居選部時以為榮又王恭字仲通為都官尚書能接人士皆願其居選官頃之為吏部尚書衣冠傾屬又謝舉)
(字言揚遷掌吏部舉祖莊宋代再典選至舉又三為此職前代未有)後魏北齊吏部統吏
部(掌褒崇選補)考功主爵三曹(自洛陽遷鄴以後掌大選知名者數四文襄帝少年高眀)
(所蔽也疎袁淑德沈密謹厚所傷者細楊愔風流辨給取士失於浮華唯辛術為尚書性尚貞明擢士以才以)
(器循名責實新舊參舉管庫必擢門閥不遺前後銓衡術最為折衷甚為當時所稱)後周有吏部
中大夫一人(掌羣臣及諸子之簿辨其貴賤與其年歲歲登下其損益之數依六勲之賞頒禄之)
(差)小吏部下大夫一人(掌貳吏部之事)領司勲上士等官屬大
司馬隋吏部統吏部主爵司勲考功四曹(牛弘為吏部尚書其選舉)
(先德行而後文才所進用多稱職吏部侍郎高孝基鑑賞機悟清愼絶倫然爽俊有餘迹似輕薄時宰多以此)
(疑之唯弘深識其貞推心委任隋之選舉於斯為最又曰盧愷攝吏部尚書何孚奏蘇威隂事愷相連讞司奏)
(愷曰房恭懿者尉遲迥之黨不當仕進威愷二人曲相薦達累轉為海州刺史又吏部參選者甚多愷即不授)
(官皆作色而遣威有從父弟徹肅二人徵詣吏部徹文状後至而先任用肅左足攣蹇才用凡劣愷以威之故)
(而授朝請郎文帝怒曰愷敢將天官爲私惠乃除名為庶民自後周以降選無清濁及愷攝吏部與薛道衡陸)
(彦師等甄别士流故涉黨固之譖遂及於此)大唐龍朔元年改吏部尚書為
司列太常伯咸亨初復舊光宅元年改吏部為天官神
龍元年復舊天寳十一年改為文部(至德初復舊)掌文官選
舉總判吏部司封司勲考功四曹事舊令班在侍中中
書令上開元令移在侍中中書令下尚書六曹吏部兵
部為前行戶刑為中行禮工為後行其官屬自後行遷
入二部者以為美自魏晉以來凡吏部官屬悉高於諸
曹其選舉皆尚書主之自隋置侍郎貳尚書之事則六
品以下銓補多以歸之大唐至貞觀以前尚書掌五品
選事(貞觀二十二年二月文部侍郎盧承慶兼檢校兵部侍郎仍知五品選事承慶辭曰五品選事職在)
(尚書臣今掌之便是越局太宗不許曰朕今信卿卿何不自信也由此言之即尚書兼知五品選事眀矣)至
景龍中尚書掌七品以上選侍郎掌八品以下選至景
雲元年宋璟為尚書始通其選而分掌之因為常例開
元以前諸司之官兼知政事者午前議政於朝堂午後
理務於本司自開元以來宰相員少資地崇高又以兵
吏尚書權位尤美而宰臣多兼領之但從容衡軸不自
銓綜其選試之任皆侍郎專之尚書通署而已遂為故
事或分領其事則列為三銓(四年六月勑其員外郎御史并餘供奉官直進名勑)
(授自此不在吏部)尚書掌其一侍郎分其二(尚書所掌謂之尚書銓侍郎所掌其)
(一為中銓其一為東銓各有印)侍郎二人(隋煬帝置說在歷代郎中篇凡六司侍郎皆貳尚書)
(之事吏部初置一員總章元年加一員龍朔二年改為司列少常伯咸亨元年復舊分掌選部流内六品以下)
(官是為銓衡之任凡初仕進者無不仰屬焉當選集之際勢傾天下列曹之中資位尤重初隋世高孝基為吏)
(部侍郎房玄齡杜如晦與選孝基時加賞異後以為知人大唐大皇帝永徽時馬戴裴行儉為吏部侍郎貞觀)
(以來最為稱職又鄧元挺為此官不稱職甚為時談所鄙常患消渴選人因號為鄧渴坐比遷澧川刺史有能)
(名武太后重拜為天官侍郎其弊愈甚又以許子儒為之子儒不以藻鑑為意其補官悉委令史勾直時曰平)
(配後崔玄暐為之介然自守絶於請謁為執政者所忌轉文昌左丞選司令史乃設齋自慶武太后聞之復拜)
(為天官侍郎)郎中二人(漢魏以來尚書屬或有侍郎或有郎中或曰尚書郎或曰某曹郎或)
(則兩置或為互名雖稱號不同其職一也皆今即中之任山公啟事曰吏部郎主選舉宜得能整風俗理人倫)
(者又曰吏部郎以碎事日夜相接非但當正已而已乃當能正人不容穢雜也乃以議郎杜默為之齊謝朓為)
(吏部郎上表三讓說在歷代郎官篇又王儉為吏部郎專斷曹事又陸慧曉字叔眀為吏部郎吏郎都令史歷)
(政以來咨執選事慧曉任已獨行未嘗與語帝遣左右以事誚問之慧暁曰六十之年不復能諮都令史為吏)
(部郎也梁顧憲之字士思為吏部郎初其祖凱之嘗為吏部於庭植嘉樹謂人曰吾為憲之種耳至是憲之果)
(為此官然自過江吏部郎不復典大選又王亮字奉升為吏部郎銓序著稱及後為吏部尚書拘資次而已當)
(代謂為不能又任昉為吏部郎參掌大選居職不稱轉御史中丞又職官錄曰梁吏部郎舊視中丞遷侍中又)
(陳吏部郎中秩六百石後魏孝文帝欲創革舊制選置百官謂羣臣曰為朕舉一吏部郎給卿三日假尋曰朕)
(已得之矣乃徵崔亮為之亮字敬儒自參選事垂將二十年廉慎眀決尚書曰非崔郎中選事不辨又曰韋瑒)
(為吏部郎性貪婪鬻賣官吏皆有定價隋初諸曹郎皆謂之侍郎煬帝三年置六司侍郎後遂改諸曹侍郎但)
(曰郎其吏部郎改為選部郎國初復為選部郎中武德二年選部郎中鄭元毓以贓犯處極刑是也五年改為)
(吏部郎中龍朔二年改為司列大夫咸亨元年復舊掌選補流外官謂之小銓并掌文官名簿朝集禄賜假使)
(并文官告身分判曹事)員外郎二人(隋開皇六年置吏部員外郎一人煬帝三年改為選)
(部承務郎武德三年復舊加置一人一員判廢置一員判南曹起於總章二年司列少常伯李敬玄奏置未置)
(以前銓中自勘責故事兩員轉&KR0550;至建中元年侍郎邵說奏各挾闕替南曹郎王鋗以後遂不轉廳貞元十一)
(年閠八月侍郎杜黃裳奏舊例轉廳初武太后延載元年又加一員聖歷二年八月省開元十二年四月勑兵)
(吏各專定兩人判南曹尋却一人判貞元元年九月又以兩人判至十二年閠八月又却一員判)司
封郎中一人(左傳曰晉文公執秩以正其官注云執秩主爵秩之官漢尚書有封爵之任而無其)
(官故後漢書曰馮勤字偉伯光武以為郎中給事尚書使典諸侯封事勤量功次輕重國土遠近地勢豐薄不)
(相踰越莫不厭㐲焉自是封爵之制非勤不定晉尚書有左右主客曹北齊河清中改為主爵置郎中一人屬)
(吏部主封爵之事隋初為主爵侍郎煬帝改為主爵郎武德初為主爵郎中龍朔二年改為司封大夫咸亨元)
(年復舊光宅元年改為司封郎中掌封爵皇之枝族及諸親内外命婦告身及道士女冠等天寳八載十一月)
(勑道士女冠籍每十載一造永為常式至德二年十一月勑道士女冠等宜依前屬司封曹)員外
郎一人(隋文帝置煬帝改為主爵承務郎武德初為主爵員外郎其後曹改而官不易)司勲
郎中一人(周禮夏官有司勲上士掌六鄕賞地之法歷代無聞至後周吏部有司勲上士一人掌六)
(勲之賞以等其功如古之主爵隋文帝置司勲侍郎煬帝改為司勲郎永徽五年十二月四夜司勲庫失火甲)
(歷並盡龍朔二年改為司勲大夫咸亨初復故掌校定勲績論官賞勲官告身等事)員外郎二
人(隋文帝置煬帝改為司勲承務郎武德初為司勲員外郎)考功郎中一人(漢文帝時)
(京房作考功課吏之法然其職不在尚書至光武改尚書三公曹主歲書考課課諸州郡魏尚書有考功定課)
(二曹宋元嘉三十年又置功論郎並其任也例在吏部郎中篇後魏考功郎郎掌考第孝秀北齊考功郎中亦掌考)
(第及孝秀貢士隋文帝置考功侍郎煬帝改為考功郎武德初復為考功郎中龍朔二年改考功為司績咸亨)
(初復舊掌考察内外百官及功臣家𫝊碑頌誄謚等事)員外郎一人(隋文帝置煬帝改為)
(考功承務郎武德初復為考功員外郎其後曹改而官不易武德舊令考功郎中監試貢舉人貞觀以來乃以)
(員外郎專掌貢舉省郎之殊美者至開元二十四年移貢舉於禮部而考功員外郎分判事而已)
戶部尚書(侍郎郎郎中部員外郎員度支郎中部員外金郎中外郎倉)
(郎中)(員外郎)
周禮地官大司徒之職掌建邦之土地之圖與其人民
之數(按今戶部之職與地官之任雖亦頗同若徵其承受考其沿襲則戶部合出於度支度支主計筭之)
(官也筭計之任本出於周禮天官之司會云)又太宰之屬有司會以九貢之
法致邦國之財用以九賦之法令田野之財用以九功
之法令民職之財用以九式之法均節邦之財用掌國
之官府郊野縣都之百物財用凡在契書版圖者之貳
以逆羣吏之治而聽其會計(逆謂受而鉤考之可知得失多少)漢置尚
書郎四人其一人主財帛委輸至魏文帝置度支尚書
寺專掌軍國支計吳有戶部(吳孫休初即位戶部尚書階下讀奏)而晉有
度支(晉當陽侯杜元凱為度支尚書内以利民外以救邊備物置用以濟當時之益者五十餘條又張華)
(為度支尚書量計運漕決定廟筭)皆主筭計也宋齊度支尚書領度支
金部倉部起部四曹梁亦有之後魏度支亦掌支計(崔亮)
(為度支尚書經營費用歲減億計)北齊度支統度支(掌計會凡軍國損益供糧廩等事)
倉部左戶(左戶掌天下計帳戶口)右戶(掌天下公私田宅租課)金部庫部六
曹後周置大司徒卿一人如周禮之制其屬有民部中
大夫二人掌承司徒教以籍帳之法贊計人民之衆寡
隋初有度支尚書則并後周民部之職(漢成帝初置尚書有民曹主凡)
(吏民上書悉經此曹理之後漢光武改民曹主繕修工作鹽池苑囿魏置左民尚書晉惠帝又加置右民尚書)
(至於宋齊梁陳皆有左民尚書而後魏有左民右民等尚書多領工役非今戶部之例而梁陳兼掌戶籍此則)
(略同自周隋有民部始當今戶部之職)開皇三年改度支為民部統度支
民部金部倉部四曹國家修隋志謂之戶部蓋以廟諱
故也(煬帝時韋冲為民部尚書又武德二年隋民部尚書蕭瑀為相府司錄)大唐永徽初
復改民部為戶部廟諱故也(太宗在位詔官名及公私文籍有世民兩字不相連)
(者並不諱至高宗始諱之)顯慶元年改戶部為度支龍朔二年改度
支尚書為司元太常伯咸亨元年復為戶部尚書初戶
部居禮部之後武太后改置天地四時之官以戶部為
地官由是遂居禮部前神龍元年復改地官為戶部總
判戶部度支金部倉部事侍郎二人(蓋周官小司徒中大夫頗同其)
(任後周依周官令侍郎則隋煬帝置民部侍郎大唐因之後改曰戶部龍朔二年改為司元少常伯咸亨元年)
(復為戶部侍郎他時曹名或改而官號不易舊制一員長安四年加一員神龍元年減二年復加)郎
中二人(漢尚書郎一人主戶口墾田吳時張温為尚書戶曹郎魏有民曹郎晉分為左右民曹宋齊以)
(下或為左民或為左戶後魏有戶部郎北齊有左右民曹例在戶部郎中篇隋初為戶部侍郎煬帝除侍字隋)
(末改為民部郎武德初為民部郎中龍朔二年改郎中為大夫咸亨元年復舊他時曹名或改而官號不易掌)
(戶口籍帳賦役孝義優復蠲免婚姻繼嗣百官衆庶園宅口分永業等建中三年正月戶部侍郎判度支杜佑)
(奏大寳以前戶部事繁所以郎中員外各二人判署自兵興以後戶部事簡度支事繁唯郎中員外各一人請)
(回輟郎中員外各一人分判度攴案待天下兵革已息却歸本曹奉勅依)員外郎二人(隋文)
(帝置煬帝改為承務郎武德三年復為員外郎)度支郎中一人(漢初張蒼善筭以列侯主)
(計居相府領郡國上計者謂之計相殆今度支之任魏尚書有度支歷代度攴具尚書中隋初為度支侍郎煬)
(帝除侍字武德加中字龍朔二年改度支為司度咸亨元年復舊掌支使國用開元二十四年三月戶部尚書)
(同中書門下三品李林甫奏租庸丁防和糴春綵税草諸色旨符每年一造據州府及諸司計紙當五十萬張)
(仍差百司抄寫事甚勞煩條目既多詳檢難過緣無定額支税不常亦因此涉嫌情長姦偽臣今與採訪使及)
(朝集使商量有不穏便於人非當土所出者隨意沿革務從允便即人知定准政有常文編成五卷以為長行)
(首冠省事司每年但收應支物數頒行每州不過一兩紙仍附驛送勅依至德以後戎事費多二年十二月吕)
(諲為兵部侍郎平章事充勾當度支使上元元年五月劉晏為戶部侍郎勾當度支事元年建子月元載為戶)
(部侍郎勾當度支使寳應元年正月劉晏為戶部侍郎勾當度支使二年二月韓滉以宰相加度支使五月二)
(日竇參為中書侍郎平章事度支使自後雖無亦有他官判或云權判亦云專判)員外郎一
人(改置與戶部員外郎同)金部郎中一人(周官有職金掌金玉錫石丹青之令魏尚)
(書有金部郎其後歷代多有之北齊金部主才量尺度内外諸庫蔵文帳隋盧昌衡字子均祖孝徵薦為尚書)
(金部郎每謂人曰吾用盧子均為尚書郎自謂無愧幽冥矣隋初為金部侍郎煬帝除侍字武德中加中字龍)
(朔二年改金部為司珍咸亨初復舊天寳中改為司金至德初復舊掌庫蔵金寳貨物權衡度量等事自開元)
(二年置鑄錢使皆以他官為之)員外郎一人(改置與戶部員外郎同)倉部郎
中一人(周官有倉人主蔵九榖又有廩人主蔵九榖之數賙賜稍食魏尚書有倉部郎後魏有太倉尚)
(書亦其任也故後魏書曰李訢為太倉尚書攝南部事令千里之外戶别轉運詣倉輸之所在委積延停歲月)
(大為困弊歴代多有倉部曹皆掌倉廪之事後周有地官屬司倉下大夫隋初為倉部侍郎煬帝除侍字武德)
(中加中字龍朔二年改倉部為司庾咸亨初復舊天寳中改為司儲至德初復舊掌諸倉廪之事開元二十六)
(年以後置出納使皆以他官為之訢音許斤切)員外郎一人(改置與戶部員外郎同)
禮部尚書(侍郎郎郎中部員外郎員祠部郎中客員外膳郎中外郎主)
(郎中)(員外郎)
唐虞之時秩宗典三禮周禮春官大宗伯掌建邦之天
神人鬼地祇之禮後漢尚書吏曹兼掌齋祀亦其職也
魏尚書有祠部曹及晉江左有祠部尚書掌廟祧之禮
(嵇舍臺中宴會詩其祠部云仰承宗廟懷祇虔)常與右僕射通職不常置以右
僕射攝之(歷代皆與右僕射通職)宋祠部尚書領祠部儀曹二曹
齊梁陳皆有祠部尚書後魏為儀曹尚書北齊祠部尚
書統祠部(掌祠祀醫藥死喪贈&KR0608;)主客虞曹屯田起部五曹又有
儀曹主吉凶禮制屬殿中尚書後周置春官卿又有禮
部而不言職事後改禮部為宗伯又春官之屬有典命
(掌内外九族之差及玉器衣服之令沙門道士之法)後改典命為大司禮俄改大
司禮復為禮部謂之禮部大夫(後周盧愷為禮部大夫充聘陳使)至隋
置禮部尚書統禮部祠部主客膳部四曹蓋因後周禮
部之名兼前代祠部儀曹之職大唐龍朔二年改禮部
尚書為司禮太常伯咸亨元年復舊光宅元年改禮部
為春官神龍元年復舊總判祠部禮部膳部主客事
侍郎一人(周官春官小宗伯中大夫頗同今任後周依周官今侍郎則隋煬帝置大唐因之龍朔二)
(年改為司禮少常伯咸亨元年復舊他時曹名或改而官號不易掌策試貢舉及齋郎弘崇國子生等事舊制)
(考功員外郎掌貢舉開元二十三年考功員外郎李昂為進士李權所詆朝議以考功位輕不足以臨多士至)
(二十四年遂以禮部侍郎掌焉開元天寳之中昇平既久羣士務進天下髦彦由其取舍故勢傾當時資與吏)
(部侍郎等同)郎中一人(周官春官肆師下大夫亦頗同今任魏尚書有儀曹郎掌吉凶禮制)
(歷代多有例在吏部篇宋齊儀曹屬祠部梁書曰武帝謂徐勉云今帝業初構須一人有學藝解朝儀者為尚)
(書儀曹郎勉曰孔休源識具清通詳練故事自晉宋起居注略誦上口遂拜為儀曹郎後周依周官隋初為禮)
(部侍郎煬帝除侍字又改為儀曹郎武德初改為禮部郎中龍朔二年改為司禮大夫咸亨初復舊其後曹改)
(而官不易掌禮樂學校儀式制度衣冠符印表疏冊命祥瑞鋪設喪葬贈賻及宫人等)員外郎
一人(周禮四司上士後周依焉至隋文帝置禮部員外郎煬帝改為儀曹承務郎武德三年復舊其後曹)
(改而官不易)祠部郎中一人(魏尚書有祠部郎歷代皆有主禮制後魏裴修為中大夫)
(兼祠部曹祠部曹主禮樂每有疑議修撰斟酌故實咸有條貫後周有典祠中大夫隋初為侍郎煬帝除侍字)
(武德中加中字龍朔二年改為司禋大夫咸亨元年復舊延載元年五月制天下僧尼隸祠部不須屬司賓開)
(元二十年正月制僧尼隸祠部天寳十一年改祠部為職祠至德初復舊掌祠祀天文漏刻國忌廟諱卜祝醫)
(樂等及僧尼簿籍自天寳六載及至德三年常置祠部使以他官為之)員外郎一人(改置)
(與戶部員外郎同)膳部郎中一人(膳部於周官即膳夫凌人二職也晉尚書有左士右)
(士曹後魏都官尚書管左士郎北齊改左士為膳部郎掌侍官百司禮食餚饌屬都官尚書後周有膳部大夫)
(一人亦掌飲食屬大冢宰隋膳部屬祠部初置侍郎煬帝除侍字武德中加中字龍朔二年改為司膳大夫咸)
(亨初復舊天寳十一年又改膳部為司膳至德初復舊掌飲膳蔵冰及食料)員外郎一人
(改置與戶部員外郎同)主客郎中一人(漢成帝初置尚書有客曹主外國夷狄後光武)
(分改為南主客北主客二曹至魏亦為南主客至晉氏分為左右南北四主客或單為客曹宋齊梁陳單有主)
(客後魏吏部管南主客祠部管左主客北齊改左主客為主爵南主客為主客隋初為侍郎煬帝除侍字尋又)
(改為司籍郎武德初改為主客郎中龍朔二年又改主客為司藩咸亨元年復舊掌二王後及諸藩朝䀻)
員外郎一人(改置與戶部員外郎同)
兵部尚書(侍郎郎郎中部員外郎員職方郎中部員外駕郎中外郎庫)
(郎中)(員外郎)
周禮夏官大司馬之職掌以九伐之法正邦國制軍詰
禁以紏邦國領校人牧師職方司兵之屬即今兵部之
任也魏置五兵尚書(周官有司兵掌五兵五盾各辨其物與其等以待軍事五兵之名當)
(出於此鄭司農云五兵者戈殳戟酋矛夷矛也)五兵謂中兵外兵騎兵别兵都
兵也晉初無太康中乃有五兵尚書而又分中兵外兵
各為左右(按晉雖分中兵外兵為左右與舊五兵為七曹然尚書唯置五兵而已無七兵尚書之名)
(至後魏始有七兵尚書耳今諸家著述或謂晉太康中置七兵尚書誤矣)宋五兵尚書唯領
中兵外兵二曹餘則無矣齊梁陳皆有之後魏為七兵
尚書北齊為五兵統左中兵(掌諸都督告身諸宿衛官)右中兵(掌畿内丁)
(帳事諸兵力士)左外兵(掌河南及潼關以束諸州丁帳及發召諸兵)右外兵(掌河北及潼關)
(以西諸州所典與左外兵同)都兵(掌鼔吹太樂部小兵等事)五曹後周置大司馬
其屬又有兵部中大夫小兵部下大夫其職並缺至隋
乃有兵部尚書統兵部職方駕部庫部四曹蓋因後周
兵部之名兼前代五兵之職大唐龍朔二年改兵部尚
書為司戎太常伯咸亨元年復舊光宅元年改為夏官
神龍元年復舊天寳十一年改為武官(至德初復舊)掌武官
選舉總判兵部職方駕部庫部事其分領選舉亦為三
銓制如吏部(尚書所掌謂之尚書銓侍郎所掌其一為中銓其一為西銓各有印)侍郎
二人(隋煬帝置大唐因之龍朔二年改為司戎少常伯咸亨元年復舊他時曹名或改而官不易舊制一)
(員總章元年加一員掌署武職武勲官三衛及兵士以上簿書朝集禄賜假使差𤼵配親士帳内考覈及給武)
(職告身)郎中一人(歴代兵部曹皆有郎具尚書中或單為郎或置郎中例在吏部郎中篇隋)
(初為兵部侍郎煬帝除侍字改為兵部曹郎武德三年改為兵部郎中龍朔二年改為司戎大夫咸亨元年復)
(舊掌與侍郎同)員外郎二人(隋文帝置兵部員外郎煬帝改為兵曹承務郎武德三年復舊)
(其後曹改而官不易)職方郎中一人(周禮夏官有職方氏掌天下之圖辨九州之國歷代)
(無聞至後周依周官隋初有職方侍郎煬帝除侍字武德中加中字龍朔二年改為司城大夫咸亨元年復舊)
(掌地圖城隍鎮戍烽候防人路程遠近親化首渠)員外郎一人(周官夏官職方上士後周)
(依周官隋改置與戶部員外郎同)駕部郎中一人(周禮夏官之屬有輿司馬又有校人)
(主馬之官又有牧師掌牧放又有巾車掌公車之政及王之五輅此皆駕部之本也魏晉尚書有駕部郎宋時)
(駕部屬左民尚書齊亦有之後魏與北齊並曰駕部郎中後周有駕部中大夫屬夏官隋初為駕部侍郎屬兵)
(部及辛公義為駕部侍郎勾檢馬牧所獲十餘萬疋文帝喜曰唯我公義奉國竭忠煬帝除侍字武德三年加)
(中字龍朔二年改為司輿大夫咸亨初復舊天寳中改駕部為司駕至德初復舊掌輿輦車乘郵驛廐牧司牛)
(馬驢騾闌遺雜畜開元十八年閏六月勑比來給傳使人為先傳馬事頗勞煩自今以後應乘傳者宜給紙劵)
(二十三年十月勑新給都督刺史并關三官州上佐並給驛𤼵遣二十八年六月勑有陸驛處得置水驛自二)
(十年以後常置館驛使以他官為之)員外郎一人(周官有輿上士後周有小駕上士蓋其任)
(也至隋置與戶部同)庫部郎中一人(周官有司甲掌戈盾弓矢之長各辨其物以待軍事)
(魏尚書有庫部郎晉因之宋庫部主兵仗文帝宴會有荒服外歸化人帝問尚書庫部郎顧琛曰庫中仗有幾)
(許琛詭對曰有十萬人仗舊武庫仗多秘不言帝既問失言及琛詭對善之歷代或有或缺後魏北齊庫部屬)
(度支尚書掌凡戎仗器用後周有武蔵中大夫隋屬兵部初為庫部侍郎煬帝除侍字武德中加中字龍朔二)
(年改為司庫大夫咸亨初復舊天寳十一年又改庫部為司庫至德初復舊掌軍器儀仗鹵簿法式及乘具等)
員外郎一人(周官有司兵中士後周有小武蔵下大夫隋改置與戶部同)
刑部尚書(侍郎郎郎中部員外郎員都官郎中門員外比郎中外郎司)
(郎中)(員外郎)
唐虞之時士官以正五刑周禮秋官大司寇掌邦之三
典以佐王刑邦國蓋其任也漢成帝時尚書初置二千
石曹主郡國二千石又置三公曹主斷獄後漢光武改
三公曹主歲盡考課諸州郡政二千石曹掌中都官水
火盗賊詞訟罪法亦謂之賊曹重於諸曹(華譚集尚書二曹論曰劉)
(道貞問薛令長在吳何作答曰為吏部尚書問曰吳待吏部何如餘曹答曰並通高選吏部特一時之俊劉曰)
(晉魏以來俱爾獨謂漢氏重賊曹為是吳晉重吏部為非薛君曰八座秩同班等其選並清宜同一揆若人才)
(或多或少選例難精如不得已吏部職掌人物人物難明謂吳晉為得而君何是古而非今劉難曰今吏部非)
(為能刊虛名舉沉樸者故錄以成人位處三署聽曹探鄉論而用之耳無煩乎聰眀賊曹職典刑獄刑獄難精)
(是以欲重之答曰今之賊曹不能聽聲觀色以别真偽縣不能斷讞之尚書也夫在獄者率小人在朝者率君)
(子小人易檢君子難精俱不得已吏部宜重賊曹宜輕也)魏青龍二年置尚書都官
郎佐督軍事晉復以三公尚書掌刑獄宋三公比部皆
主法制又置都官尚書主軍事刑獄領都官水部庫部
功論四曹齊梁陳並有都官尚書後魏亦有都官尚書
北齊都官統都官(掌畿内非違得失)二千石(掌畿外得失)比部水部
膳部五曹又有三公曹掌諸曹囚帳斷罪赦日建金鷄
等事(又掌五時讀時令)屬殿中尚書後周有秋官大司寇卿掌
刑邦國其屬官又有刑部中大夫掌五刑之法隋初有
都官尚書開皇三年改都官為刑部尚書統都官刑部
比部司門四曹亦因後周之名大唐因之龍朔二年改
刑部尚書為司刑太常伯咸亨元年復舊武太后改刑
部為秋官神龍初復舊天寳中改為憲部至德初復舊
總判刑部都官比部司門事侍郎一人(周官小司寇中大夫蓋今)
(任也後周依周官至隋煬帝置刑部侍郎大唐因之龍朔二年改為司刑少常伯咸亨元年復舊他時曹名或)
(改而官號不易掌律令定刑名案復大理及諸州應奏之事)郎中二人(周禮大司寇屬官有)
(士師下大夫蓋今任也漢尚書有三公曹後漢有二千石曹魏有都官曹皆掌刑罰獄訟之事歷代沿革具尚)
(書中或為侍郎或置郎中例在吏部郎中篇後周有小刑部下大夫屬秋官府隋初置刑部侍郎煬帝除侍字)
(又改為憲部郎武德三年改為刑部郎中龍朔二年改為司刑大夫咸亨元年復舊與侍郎同)員外
郎二人(隋文帝置刑部員外郎煬帝改為憲部承務郎武德三年改為刑部員外郎其後曹改而官不)
(易)都官郎中一人(漢司隸校屬官有都官從事掌中都官不法事後漢又改尚書二千)
(石曹掌中都官水火盗賊魏青龍二年始置尚書都官郎佐督軍事晉宋尚書都官兼主刑獄歷代事具尚書)
(中其官例在吏部郎中注後周則曰司厲隋初為都官侍郎掌簿錄配役官私奴婢良賤訴競俘囚等事煬帝)
(除侍字置員外二人武德三年加中字减一人龍朔二年改為司僕大夫咸亨元年復舊掌簿歛配役官奴婢)
(簿籍良賤及部曲客女俘囚之事)員外郎一人(周官有司厲下士蓋並今任也後周依焉)
(隋改置與戶部同)比部郎中一人(魏尚書有比部曹晉因之宋時比部主法制齊梁陳)
(皆有比部曹後魏亦然北齊掌詔書律令勾檢等事後周曰計部中大夫蓋其任也隋初為比部侍郎煬帝除)
(侍字武德中加中字龍朔二年改為司計大夫咸亨元年復舊天寳十一年又改比部為司計至德初復舊掌)
(内外諸司公廨及公私債負徒役工程贓物帳及勾用度物)員外郎一人(改置與戶部員)
(外郎同)司門郎中一人(周禮地官有司門下大夫掌授管鍵啓閉歷代多缺至後周依)
(周官隋初有司門侍郎煬帝除侍字武德三年加中字龍朔二年改為司門大夫咸亨元年復舊掌門籍關橋)
(及道路過所闌遺物事)員外郎一人(周官有司門上士後周依焉後改置與戶部同)
工部尚書(侍郎郎郎中部員外郎員屯田郎中部員外虞郎中外郎水)
(郎中)(員外郎)
周禮冬官其屬有考工掌百工之事曰國有六職百工
是其一焉漢成帝初置尚書有民曹主凡吏民上書後
漢光武改民曹主繕修功作鹽池園苑魏置左民尚書
亦領其職晉宋以來有起部尚書而不常置每營宗廟
宫室則權置之事畢則省以其事分屬都官左民二尚
書北齊起部亦掌工造屬祠部尚書後周有冬官大司
空卿掌五材九範之法其屬工部中大夫二人承司之
事掌百工之籍而理其禁令至隋乃有工部尚書統工
部屯田二曹蓋因後周工部之名兼前代起部之職大
唐龍朔二年改工部尚書為司平太常伯咸亨元年復
舊武太后改工部為冬官神龍初復舊總判工部屯田
虞部水部事侍郎一人(隋煬帝改置工部侍郎大唐因之龍朔二年改為司平少)
(常伯咸亨元年復舊他時曹名或改而官不易掌興造工匠諸公廨屋宇五行並紙筆墨等事)郎中
一人(晉尚書有起部曹歷代皆有具尚書中隋初為工部侍郎煬帝除侍字又改為起部郎武德三年改)
(為工部郎中龍朔二年改為司平大夫咸亨元年復舊其後曹名改而官不易所掌與侍郎同)員外
郎一人(隋文帝置工部員外郎煬帝改為起部承務郎武德三年復為工部員外郎其後曹改而官不)
(易)屯田郎中一人(漢成帝置尚書郎兩人其一人掌戶口墾田蓋尚書屯田郎之始也)
(至魏尚書有農部郎又其職也至晉始有屯田尚書及太康中謂之田曹後復為屯田江左及宋齊則左民郎)
(中兼知屯田事梁陳則曰侍郎後魏北齊並為屯田郎隋初為屯田侍郎兼以掌儀武之事故隋書曰柳彧為)
(屯田侍郎時制三品以上門皆列戟左僕射高熲子弘德封應國公申請棨戟彧判曰僕射之子更不異居父)
(之棨戟已列門外尊有壓卑之義子有避父之禮豈有外門既設内閤又施事竟不行熲聞而歎服煬帝除侍)
(字武德三年加中字龍朔二年改為司田大夫咸亨元年復舊掌屯田官田諸司公廨官人職分賜田及官園)
(宅等事)員外郎一人(改置與戶部員外郎同)虞部郎中一人(虞部)
(蓋古虞人之遺職至魏尚書有虞曹郎中晉因之梁陳曰侍郎後魏北齊虞曹掌地圖山川遠近園囿田獵雜)
(木等並屬虞部尚書後周有虞部下大夫一人掌山澤草木鳥獸而阜蕃之又有小虞部並屬大司馬隋初為)
(虞部侍郎屬工部煬帝除侍字武德中加中字龍朔二年改為司虞大夫咸亨元年復舊天寳十一年又改虞)
(部為司虞至德初復舊掌京城街巷種植山澤苑囿草木薪炭供須田獵等事)員外郎一人
(隋初置與戶部員外郎同龍朔以後曹名改而官不易)水部郎中一人(周禮夏官有司)
(險掌設國之五溝五塗而達其道路蓋其職也魏尚書有水部郎歷代或置或否後魏北齊有水部屬都官尚)
(書亦掌舟船津梁之事後周有司水大夫隋初為水部侍郎屬工部煬帝除侍字武德三年加中字龍朔二年)
(改為司川大夫咸亨元年復舊天寳中改水部為司水至德初復舊掌川瀆津濟船艫浮橋渠堰漁捕運漕水)
(碾磑等事)員外郎一人(後周小司水上士隋改置與戶部員外郎同龍朔二年以後曹名改)
(而官不易)
通典卷二十三
