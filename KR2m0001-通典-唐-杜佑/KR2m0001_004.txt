通典原序
唐左補闕李翰撰
儒家者流博而寡要勞而少功何㦲其患在於習之不
精知之不明入而不得其門行而不由其道何以徵之
夫五經羣史之書大不過本天地設君臣明十倫五教
之義陳政刑賞罰之柄述禮樂制度之統究治亂興亡
之由立邦之道盡於此矣非此典者謂之無益世教則
聖人不書學者不覽懼冗煩而無所從也先師宣尼祖
述堯舜憲章文武七十子之徒宣明大義三代之道百
世可師而諸子云云猥復制作由其門則其教己備反
其道則其人可誅而學者以多閱為廣見以異端為博
聞是非紛然澒洞茫昧而無條貫或舉其中而不知其
本原其始而不要其終高談有餘待問則泥雖驅馳百
家日誦萬字學彌廣而志彌惑聞愈多而識愈疑此所
以勤苦而難成殆非君子進德修業之意也今通典之
作昭昭乎其警學者之羣迷歟以為君子致用在乎經
邦經邦在乎立事立事在乎師古師古在乎随時必參
古今之宜窮終始之要始可以度其古終可以行於今
問而辨之端如貫珠舉而行之審如中鵠夫然故施於
文學可為通儒施於政事可建皇極故採五經羣史上
自黃帝至於有唐天寳之末每事以類相從舉其始終
歴代沿革廢置及當時羣士論議得失靡不條載附之
於事如人支脉散綴於體凡有八門號曰通典非聖人
之書乖聖人微旨不取焉惡煩雜也事非經國禮法程
制亦所不錄棄無益也若使學者得而觀之不出戶知
天下未從政逹人情罕更事知時變為功易而速為學
精而要其道直而不徑其文甚詳而不煩推而通放而
凖語備而理盡例明而事中舉而措之如指諸掌不假
從師聚學而區以别矣非聰明獨見之士孰能修之淮
南元戎之佐曰尚書主客郎京兆杜公君卿雅有遠度
志於邦典篤學好古生而知之以大歷之始實纂斯典
累年而成杜公亦自為序引各冠篇首或前史有闕申
高見發明以示勸戒用存景行近代學士多有撰集其
最著者御覽藝文玉燭之類網羅古今博則博矣然率
多文章之事記問之學至於刊列百度緝熙王猷至精
至粹其道不雜比於通典非其倫也於戲今之人賤近
而貴遠昧微而睹著得之者甚鮮知之者甚稀可為長
太息也翰嘗有斯志約乎舊史圖之不早竟為善述者
所先故頗詳旨趣而為之序庶將来君子知吾道之不
誣也左補闕李翰序
