通典卷一百二
唐京兆杜佑君卿纂
禮六十二凶二十四
改葬服議(周)(漢)(魏)(晉)(東晉)(宋)(後魏)
周制喪服曰改葬緦(馬融曰棺有弛壊將亡尸柩故制改葬棺物敗者設之如初其奠如)
(大斂時不制斬者禮已終也從墓之墓事已而除不必三月唯三年者服緦周以下無服鄭玄曰服緦者臣為)
(君子為父妻為夫親見屍柩不可無服服緦三月而除之王肅云本有三年之服者道有遠近或有艱故既葬)
(而除不得待有三月之限)春秋榖梁傳魯莊公三年葬桓王傳曰改
葬也(范寗曰改葬當言改以明之猶郊牛之口傷改卜牛是也𫝊當以七年乃葬故謂之改葬)改葬
之禮緦舉下緬也(范寗曰緦者五服最下言舉下緬上從緦皆反其故服因葬桓王記改葬)
(之禮不謂改葬桓王當服緦也江熙曰薨稱公舉五等之上改葬之禮緦舉五服之下以喪緬邈遠也天子諸)
(侯易服而葬之禮以其為文神明也不可以純凶况其緬者乎是故改葬之禮其服唯輕言緬釋所以緦)
漢戴德云制緦麻具而葬葬而除謂子為父妻妾為夫
臣為君孫為祖後也無遣奠之禮其餘親皆弔服(陳鑠問趙)
(商云親見尸柩不可吉服既虞可除何為乎三月商荅曰經云改葬緦三月而除三月一時無他變易今既緦)
(無因便除故待三月除以順緦之數)魏王肅云司徒文子改葬其叔父
問服扵子思子思曰禮父母改葬緦而除不忍無服送
至親也肅又云本有三年之服者道有遠近或有艱故
既葬而除不待有三月之服也非父母無服無服則弔
服加麻(吳徐整問射慈云改葬緦其奠如大斂從廟之廟從墓之墓禮宜同也又此大斂謂如始死之)
(大斂邪從廟謂從何廟牲物何用慈荅奠如大斂奠士大斂特䐁從禰廟朝祖廟從故墓之新墓皆用特䐁大)
(夫以上其禮亾以此推之大夫奠用特牲天子太牢諸侯少牢)晉袁凖正論云喪無
冄服然哀甚不可無服若終月數是冄服也道遠則過
之可也道近旬月可也或問何親服緦大功以上可也
東晉賀循荅傅純云鄭玄云三月者以親覩尸柩故
三月以序其餘哀但遲速不可限故不在三月章也王
氏虞畢而除且無正文鄭得從重故要記從之殷仲堪
問范寗曰從兄道林營遷改事先儒並不疑緦服代所
多用且當依行至扵釋除王鄭不同何者為允寗荅曰
改葬者非常故不在五服之章葬遲者自當以畢事為
斷亦猶久喪服踰三年乂云父喪未葬主喪者不除當
其為主五服皆然苟有事故葬必踰期此非常之通服
也成帝咸和四年太尉庾亮改葬服齊縗咸康三年司
空何充改葬亦然蔡謨以為改葬斬縗禮言緦者謂緦
親以上皆反服也范汪與江惇書曰孝子重覩靈櫬哀
心慟踊何以緦服臨至親之喪三月而除此乃儀禮數
字了無首尾今人有疑孫放改葬其祖放開壙服斬縗
一門反服從行者待柩至以縗絰迎扵郊二月事畢放
父四月晦除放兄弟二月晦除此皆反服(孟陋難放曰未嘗有斬服)
(旬月而除者放荅曰禮亦有積年而無變久喪是也或冄以表哀親属臨壙是也或旬月而除訖葬即吉是也)
(或服重而月促齊縗三月是也)何琦云皇祖恩遠猶不敢以輕服服之
况以緦臨父母之葬乎若傳重之孫改葬其父則為二
斬扵禮亦違順鄭玄三月之義則進退有疑從王肅虞
除之文則就吉倉卒從蔡謨則關扵二斬且喪服齊縗
三月之例而緦無異條也王濛曰改葬緦奪之以漸可
也今若極重制扵旬日同至痛扵始哀而就吉不漸扵
禮有疑于濟荅曰蔡謨云傳云不以兄弟之服服至尊
者乃始喪正服耳且斬縗之末便自縞冠麻衣乃輕扵
緦麻然猶以服至尊矣范宣曰斬縗既葬則布同扵齊
縗既練則同大功大祥之後略如緦麻禮之次序也安
得反服始服不從其變又改葬緦服三月者非也直訖
葬為斷矣若改葬不過一旬安可便脱乎禮云一時時
踰思變故取節焉若道遠艱故不得時畢則猶禮云久
喪不葬主喪者不除可待葬訖而除元帝建武初以温
嶠為散騎侍郎嶠以母亡值寇不臨殯葬欲營改葬固
讓不拜詔曰温嶠不拜以未得改卜葬送朝議古人之
制三年非情之所盡存亾有斷不以死傷生耳腰絰而
服金革之役者豈營官邪随王事之緩急也今桀逆未
梟平陽道斷奉迎諸君猶未得徑進嶠特一身扵何濟
其私艱而以理閡自疑不服王命邪其令三司八座詳
議昔伍員挟弓去椘為吳行人以謀椘志在報讐不苟
滅身也温嶠遭難昔在河朔日尋干戈志刷讐惡萬里
投身歸赴朝廷將欲因時竭力憑頼王威以展其情此
乃嶠之志也有司奏按云建武元年辛未詔書依禮久
喪未葬唯喪主不除以他故未葬人子之情不可居殯
而除故期扵畢葬遠近之斷也若亡遇賊難喪靈無處
求索理絶固應三年而除不得固從未葬之例也按辛
未之制已有成斷皆不得復遂私情不服王命以虧法
憲參議可如前詔嶠受拜重告中丞司徒諸如嶠比者
依東閤故事辛未令書之制嶠不得已乃拜宋庾蔚
之謂改葬所以緦而不重者當以送亡有已復生有節
若用始亡之服則是死其親故制緦以示變吉既有其
服若旬月而葬則當如鄭玄說卒緦之限三月而除若
葬過三月者湏葬畢釋服服為葬設故也後魏明帝
神龜元年侍中國子祭酒崔光上言被臺祠部曺符文
昭皇太后改葬議至尊皇太子羣臣服制輕重四門博
士劉季明議按喪服記雖云改葬緦文無指㩀至扵注
觧乖異不同又太常博士竊謂鄭玄得服緦之旨謬三
月之言如臣所見請依服緦既葬為除實以為允詔可
嫡孫有父喪未練改葬祖服議(晉)
晉叚凝問嫡孫居父喪未練而改葬祖當何服又出養
子居所生父喪齊縗改葬合當何服荀訥云禮父母喪
偕葬先輕後重謂便當以重服而葬也若服重可以臨
葬則為人後者亦當著齊縗耳禮無的文此意决耳步
熊問改葬但言臣子妻為君父夫三者而孫為祖後亦
宜緦不審受重扵祖父亡後祖墓崩不知云何許猛云
按經文以謂諸有三年者皆當緦如注意舉此三者眀
唯斬者耳今父卒孫為祖後而葬祖雖不受重扵祖據
為主雖不為祖斬□制緦以葬也
有小功喪及兄喪在殯改葬父母服議(魏)(晉)
魏荀俁云有小功喪服改葬父母服以重包輕宜便服
小功王肅以為宜服改葬緦卒事反故服晉蔡謨答
或問改葬服緦今甲當遷葬而先有兄喪在殯為當何
服謨答亦應服緦禮三年之喪既練而遭緦麻之喪則
服其服往哭之凡喪相易皆以重易輕至扵此事則以
輕易重所以然者臨其喪故也卑者猶然况至尊乎謂
甲臨葬應改服緦麻
改葬父母出適女服議(晉)
晉庾龢問女子適人今改葬兒既服緦女子當有服不
王翼荅云喪禮改葬緦鄭氏以為臣子妻以例推之女
子雖䧏父母即亦子也今男女皆緦扵義自通
改葬前母及出母服議(晉)
晉胡濟改葬前母服議云今禮無其章不服特為之法
故取繼母服准事目下得申孝養之情推此所奉前繼
一也以為前母改葬宜從衆子之制又劉鎮之問父尚
在母出嫁亾今改葬應有服不徐廣荅云改葬服緦唯
施極重此既出嫁未聞兒有服之文然緣情立禮令制
服奉臨就從重之義合即心之理亦當無疑扵不允也
母非罪被出父亡後改葬議(晉)
晉王澹王沉與其叔征南將軍昶書曰亡母少修婦道
事慈姑二十餘年不幸久寢䔍疾會東郡君(按東郡君沉父)初
到官而李夫人亡(按李夫人沉祖母)是時亡母所苦困劇不任
臨喪東郡君自痛遠不得嘗藥而婦宜親侍疾而不得
臨終手書責遣載病大歸(按大歸謂被遣還本也)遂至殞亡東郡
君後深悼恨之慈妣存無過行沒荷出名春秋之義原
心定罪乞迎亡母神柩改葬墓田上當先姑慈爱之恩
次釋先君既往之恨下蠲亡靈無負之耻博士薛諝議
以為春秋原心定罪仲尼稱父有諍子然則論罪不可
以不原心為子不可以不義諍来書云尊親以不幸遘
疾不任理喪禮疾則飲酒食肉盖急扵性命而權正禮
也夫厚養忘哀禮之所許况尊親嬰沉篤疾而被七出
之罰乎向使曩時家有壯子眀正夲末直道而争豈令
慈母以非罪受不義哉考諸典禮稽之原情其昭告先
靈(先靈東郡君)還安兆域使嚴父無違理之舉慈母雪沒代
之耻不亦可乎沉重與叔昶書述薛議其叔答許之沉
祭先考東郡君文云孝子沉敢昭告烈考東郡君沉亡
母郭氏恪勤婦道齊孝之節克順扵先姑天降氛氣鴈
門太夫人遘疾歷旬郭時又遇䔍疾弗獲嘗禱夫人不
幸遂至殞歿烈考卒承大變憂痛荒迷未詳聽察謂郭
供養有闕遂載病大歸尋便殞亾烈考深用悼恨澹及
沉仰惟烈考舊心鑒亡妣素行還仰之議考禮度衷未
及施行澹不幸夭沒沉敢述澹意謀之通儒咨之邦族
咸以為亡妣時宜改葬沉轉受命扵征南君(按謂叔王昶)謹
詣鄴迎郭靈柩以某月日安厝庶順烈考之舊心全祖
親之慈愛者也
改葬反虞議(晉)(宋)
晉尚書下問改葬應虞與不按王肅喪服記云改葬緦
既虞而除之傅純難曰夫葬以蔵形廟以安神改葬之
神在廟久矣安得退之扵寢而虞之乎若虞之扵寝則
當復還祔扵廟不得但虞而已國子祭酒荀訥以為虞
安神之祭神已在廟改葬不應復虞虞則有主訥謂純
言為當韓虯問賀循曰按傅純曰問鄭氏改葬三月又
譏王氏以既虞為節云改葬之神在廟久矣不應復虞
見府君所荅唯云宜三月謂王氏為短鄭為長而不荅
應虞之議此為應虞否也循荅曰凡移葬者必先設祭
告墓而開塜從墓至墓皆設奠如將葬朝廟之禮意亦
有疑既設奠扵墓所以終其事必爾者雖非正虞亦似
虞之一隅也但不得如常虞還祭殯宫耳故不甚非王
氏但不許其便除然禮無正文是以不明言也殷仲堪
問范寗曰荀訥議太后改葬既據言不虞朝廷所用賀
要記云三月便止何也寗荅曰賀無此文或好事者為
之邪不見馬鄭賀范說改葬有虞神已在廟虞何為哉
(吳射慈荅徐整問改葬虞曰不在殯宫又不為位何反虞之有)宋庾蔚之謂神已在
廟無所復虞但先祭而開墓將窆而奠事畢而祭靈遂
毁靈座若棺毁更斂則宜有大斂之奠若移喪遠葬又
有祖奠遣奠也
父母墓毁服議(曾祖從祖墓毁附東晉梁)(宋)
東晉太興二年司徒荀組表言王路漸通士人得視塜
墓多聞凶問朝野所行不同或有制重斬杖者復有制
齊縗三月緦麻三月者直素服盡哀者人生不同性有
厚薄是以聖人制禮居中使賢者俯就不肖者企及臣
謂墓毁之制改葬緦麻當包之矣鄭康成王子雍皆云
棺毁見屍痛之極也今遇賊見毁理無輕重也以禮無
眀文行者致異臣以為宜使眀禮大臣議為正制詔司
徒表禮雖無墳墓毁廢正文然依附名例不為無准吾
謂改葬緦通制也已修復不臨尸柩素服可也而士大
夫率意輕重不同其下太常議定國子祭酒杜夷議墓
既修復而後聞問宜依春秋新宫之災哭而不服博士
江淵議凡所以改葬者必由丘墓崩壊露殯其痛一也
愚以為發墓依改葬服緦三月漢時有盗高廟寳器者
達禮之士以為其罪輕扵長陵之土雖同主扵敬事實
有異愚以為墓毁更復不應比廟災而不行服也侍中
黃門侍郎江啓表按鄭玄云親見尸柩不可無服如鄭
義以見而服不見不服也司徒臨穎前表改葬之緦不
以吉臨凶今聽其墳墓毁發依改葬服緦麻不得奔赴
及已修復者唯心喪縞素深衣白幘哭臨三月孔仰墓
毁論曰按禮聖人制殯葬之意盖以死者不可復存而
孝子不忍棄其親故為棺槨葬埋推其本心固在不忍
棄之中為禮節以順孝子情耳原聖人之意盖以無知
處形骸故以幽閉長久為安以有知為神靈故以寢廟
尊嚴為顯尊嚴故可修潜隠故不犯比之丘陵同之自
然而不敢修若遇寇發露可以補復其外而不可改内
哭泣之日以事訖為節故廟災有三日哭之之文墓毁
無制哭之日䔍推大理恐不加異扵廟災也苟以無知
處之則雖加開發不能益死者之苦但人情不忍見聞
見聞之日有哭泣一日五日或十日過者不足褒不及
不足貶故聖人不為之禮永和十二年修復峻平四陵
大使開陵表至尊及百官皆服緦尚書符問皇太后應
何服博士曺耽胡訥議為人後者為之子元帝繼武帝
扵康帝為曾祖禮為曾祖後斬縗三年小記與諸侯為
兄弟者斬縗則無齊皇太后宜正服斬縗改葬當緦鄭
注止扵臣子妻王氏通謂三年者王氏近情則宜緦領
國子博士荀訥議如鄭玄註則皇太后不應有服緦謂
今皇太后上奉宗廟下臨朝臣宜有變禮不得准之常
制太常王彪之上言二學博士荀訥曺耽等議如有臣
雖與之同議議各有辝太后臨朝稱制體同皇極則亦
宜服緦議有二君之嫌尚書范汪亦同彪之云太后臨
朝君禮有何不盡而若何疑扵服遂上皇太后緦服或
問曰曾祖墓從祖墓毁發哭制云何范宣曰禮不見在
遠直聞墓發制唯經見改葬緦此施臣子妻是承嫡者
當依此禮非嫡有降但三日哭從祖一日哭可也宋
庾蔚之謂人子之情無可輟聖人以禮斷之故改葬所
服不過扵緦緦服雖輕而用情甚重意謂聞其親屍柩
毁露及更葬便應制服奔往縦已修復亦應臨赴苟途
路阻礙猶宜制緦依三月而除豈可以不及葬事便宴
然不服乎梁天監元年臨川獻王所生妾謝墓被發
不至埏門蕭子晉𫝊重禮官何佟之議以為改葬服緦
見柩不可無服故也此止侵墳土不及扵槨可依新宫
火災三日哭服而已帝以為得禮也
通典卷一百二
