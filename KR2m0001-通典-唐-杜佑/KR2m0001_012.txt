通典卷七
唐京兆杜佑君卿纂
食貨七
歴代盛衰戸口(周齊)(漢梁)(後漢後魏陳魏)(晉齊宋後北)
(周)(隋)(大唐)
三皇以前尚矣靡可得而詳也孔子稱堯曰大哉舜曰
盡善禹曰無間以三聖之德地方不過數千里故君臣
歌德含氣之類各得其宜禹平水土為九州人口千三
百五十五萬三千九百二十三塗山之會諸侯承唐虞
之盛執玉帛者萬國男女耕織不奪其時故公家有三
十年之積私家有九年之儲及其衰也棄稷不務續有
二窮孔甲之亂遭桀行暴諸侯相兼逮湯受命其能存
者三千餘國方於塗山十損其七其後紂作淫虐厚賦
以實鹿臺大斂以積鉅橋人庶苦而無憀天下去之
周武王致商之罪㒺有敵於我師一戎衣天下大定垂
拱而天下治定五等之封凡千七百七十三國又減湯
時千三百國人衆之損亦如之周公相成王致理刑措
人口千三百七十萬四千九百二十三此周之極盛也
及昭王南征不還穆王荒耄加以幽厲之亂平王東遷
三十餘年莊王十三年齊桓公二年五千里外非天子
之御自太子公侯以下至於庶人凡千一百八十四萬
一千九百二十三人其後諸侯相并尚有千二百國春
秋二百四十二年之中弑君三十六亡國五十二諸侯
更相征伐奔走不保社稷者不可勝數齊桓救其難孔
子定其文至於戰國存者十餘於是縱横短長之說相
奪於殘人詐力之兵動以萬計伊闕之敗斬首二十四
萬長平之戰血流漂鹵周之列國唯秦楚燕而已齊及
三晉皆以簒亂衛雖得存不絶如綫(音線)然考蘇張之說
計及山東六國戎卒尚踰五百餘萬推人口數尚當千
餘萬秦兼諸侯所殺三分居一猶以餘力北築長城四
十餘萬南戍五嶺五十餘萬阿房驪山七十萬三十年
間百姓死沒相踵於路陳項又肆其酷烈新安之坑二
十餘萬彭城之戰睢水不流漢高帝定天下人之死
傷亦數百萬是以平城之卒不過三十萬方之六國十
分無三孝文偃武修文與人休息嘗欲作露臺召匠計
之直百金曰百金中人十家之産吾奉先帝宫室常恐
羞之乃止孝景承平賦役減省三十而税一人人自愛
每有詔命頒下鄉閭垂白戴老扶疾策杖以聽之思一
見太平至武帝元狩中六十餘年人衆大增太倉之粟
紅腐而不食都内之錢貫朽而不校孝武帝乘其資稸
乃厲兵馬以攘戎狄廓地遐廣征伐不休十數年間天
下之衆亦減半矣末年追悔故下哀痛之詔封丞相富
民侯昭宣之後罷戰務農戶口漸益(元帝時貢禹上書曰古者宫女不過)
(九人秣馬不過八疋高祖孝文孝景皇帝循古節儉宫女不過十餘廐馬不過百餘疋故時齊三服官輸物不)
(過十笥方今齊三服官作工各數千人歲費數鉅萬蜀廣漢主金銀器歲各用五百萬三工官官費五千萬織)
(室亦然廐馬食粟將萬疋百姓重困請從省儉帝多采納之)至孝平元始二年人戶
千二百二十三萬三千口五千九百五十九萬四千九
百七十八此漢之極盛也及王莽簒位續以更始赤眉
之亂率土遺黎十纔二三後漢光武建武中兵革漸
息至中元二年戶四百二十七萬六百三十四口二千
一百萬七千八百二十眀章之後天下無事務在養民
至於孝和人戶滋殖桓帝永夀三年戶千六百七萬七
千九百六十口五千六百四十八萬六千八百五十六
靈帝遭黃巾為寇獻帝遇董卓稱亂大焚宫廟劫御西
遷是以興平建安之際海内荒殘人戶所存十無一二
魏武據中原劉備割巴蜀孫權盡有江東之地三國
鼎立戰爭不息(劉備章武元年有戶三十萬男女口九十萬)及平蜀得戶二
十八萬口九十四萬帶甲將士十萬二千吏四萬通計
戶九十四萬三千四百二十三口五百三十七萬二千
八百八十一除平蜀所得當時魏氏唯有戶六十六萬
三千四百二十三口有四百四十三萬二千八百八十
一(孫權赤烏五年有戶五十二萬男女口二百三十萬)晉武帝太康元年平吴
收其圖籍戶五十三萬吏三萬二千兵二十三萬男女
口二百三十萬後宫五千餘人九州攸同大抵編戶二
百四十五萬九千八百四口千六百一十六萬三千八
百六十三此晉之極盛也(蜀劉禪炎興元年則魏常道鄉公景元四年歲次癸未是)
(歲魏滅蜀至晉武帝太康元年歲次庚子凡一十八年戶增九十八萬六千三百八十一口增八百四十九萬)
(九百八十二則當三國鼎峙之時天下通計戶百四十七萬三千四百三十三口七百六十七萬二千八百八)
(十一以奉三主斯以勤矣後趙石勒據有河北初文武官上疏請依劉備在蜀魏王在鄴故事魏王即曹公以)
(河内魏汲等十二郡并前趙國合二十四戶二十九萬為趙國前秦苻堅滅前燕慕容暐入鄴閱其名籍戶二)
(百四十五萬八千九百六十九口九千九百九十八萬七千九百三十五徙關東豪傑及諸雜夷十萬口於關)
(中平燕定蜀之稱偽代之盛也時關隴清晏百姓豐樂自長安至於諸路二十里一亭四十里一旅行者取給)
(於途工商資販於道)宋武帝北取南燕平廣固(南燕慕容超廣固即今北海郡)
西滅後秦平關洛(後秦姚泓)長河以南盡為宋有帝素節儉
有司嘗奏東西堂施局脚牀用銀塗釘帝以為費使用
直脚牀釘用鐵公主出適遣送不過二十萬無錦繡金
玉之費文帝勵精臨人江左數代帝王莫及所以稱元
嘉之理比前漢之文景焉既而國富兵彊更務經略元
嘉二十七年後魏主大武帝以數十萬衆南伐河上屯
戍相次覆敗魏師至瓜步而還宋之財力自此衰耗今
按本史孝武大眀八年戶九十萬六千八百七十口四
百六十八萬五千五百一齊氏六王年代短促其戶
口未詳梁武之初亦稱為理及精華耗竭貪地邀功
侯景逆亂竟以幽斃元帝慘虐骨肉相殘纔及三年便
至覆滅墳籍亦同灰燼戶口不能詳究陳武帝荆州
之西既非我有淮肥之内力不能加宣帝勤恤人隠時
稱令主閱其本史戶六十萬而末年窮兵黷武遠事經
略吴眀徹全軍隻輪不返銳卒利器從此殲焉至後主
滅亡之時隋家所收戶五十萬口二百萬後魏起自
隂山盡有中夏孝文遷都河洛定禮崇儒眀帝正光以
前時惟全盛戶口之數比夫晉太康倍而餘矣(按晉武帝太康)
(元年平吴後大凡戶二百四十五萬九千八百口千六百一十六萬三千八百六十三今云倍而餘者是其盛)
(時則戶有至五百餘萬矣)及爾朱之亂政移臣下或廢或立甚於奕
碁遂分為東西二國皆權臣擅命戰爭不息人戶流離
官司文簿又多散棄今按舊史戶三百三十七萬五千
三百六十八(其時以征伐不息唯河北三數大郡多千戶以下復通新附之郡小者戶纔二十口)
(百而已)北齊承魏末喪亂與周人抗衡雖開拓淮南而
郡縣褊小文宣受禪性多暴虐而能委政宰輔楊遵彦
十數年間亦稱為理故其時以為主昏於上政清於下
及武成後主俱是僻王至崇(國諱改之)化二年為周師所滅
有戶三百三萬二千五百二十八口二千萬六千八百
八十後周閔眀二帝主祭而已俱以弑崩武帝誅戮
權臣(誅宇文護)方覽庶政恭儉節用考覈名實五六年内平
蕩燕齊(滅高齊)嗣子昏虐亡不旋踵按大象中有戶三百
五十九萬口九百萬九千六百四隋文帝始以外戚
遂受託孤不踰數年便享大位克勤理道克儉資費至
於六宫之内常服浣濯之衣供御故弊随令補用非享
燕所食不過一肉有司嘗進乾薑用布袋盛帝以為費
大加譴責後進香藥復以氊袋盛因笞所司以為後誡
其時宇内稱理倉庫盈溢至開皇九年平陳帝親於朱
雀門勞師行賞自門外列布帛之積圍於南郭以次頒
給所費三百餘萬叚而不加賦於人煬帝大業二年戶
八百九十萬七千五百三十六口四千六百一萬九千
九百五十六此隋之極盛也(後周靜帝末授隋禪有戶三百五十九萬九千六百)
(四至開皇九年平陳得戶五十萬及是纔二十六七年直增四百八十萬七千九百三十二)承其全
實遂恣荒淫登極之初即建洛邑每月役丁二百萬人
導洛至河及淮又引沁水逹河北通涿郡築長城東西
千餘里皆徵百萬餘人丁男不充以婦人兼役而死者
大半及親征吐谷渾駐軍青海遇雨雪士卒死者十二
三又三駕東征遼澤皆興百餘萬衆餽運者倍之又逆
徵數年之賦窮侈極奢舉天下之人十分九為盗賊身
喪國滅實自取之盖資我唐之速有天下也大唐貞
觀戶不滿三百萬三年戶部奏中國人因塞外来歸及
突厥前後降附開四夷為州縣獲男女一百二十餘萬
口十四年侯君集破高昌得三郡五縣二十二城戶八
千四十六口萬七千三十一馬千三百疋永徽元年戶
部尚書高履行奏去年進戶一十五萬高宗以天下進
戶既多謂無忌曰比来國家無事戶口稍多三二十年
足堪殷實因問隋有幾戶今有幾戶履行奏隋大業中
戸八百九十萬今戸三百八十萬(永徽去大業末三十六年)顯慶二
年十月上幸許汝州問中書令杜正倫曰此間田地極
寬百姓太少因又問隋有幾戸正倫奏大業所有八百
餘萬戸末年離亂至武德有二百餘萬戸總章元年十
月司空李勣破高麗國虜其王下城百七十戶六十九
萬七千二百配江淮以南山南京西初自貞觀以後太
宗勵精為理至八年九年頻至豐稔米斗四五錢馬牛
布野外戶動則數月不閉至十五年米每斗值兩錢麟
德三年米每斗直五文永淳元年京師大雨饑荒米每
斗四百錢加以疾疫死者甚衆武太后孝和朝太平公
主武三思悖逆庶人恣情奢縱造罔極寺太平觀香山
寺昭成寺遂使農功虚費府庫空竭矣睿宗景雲初又
造金仙玉真二觀補闕辛替否上書極諫不從二年監
察御史韓琬陳時政上疏曰臣竊聞永淳之初尹元貞
任陕州雍縣令界内婦人修路御史彈免之頃年婦人
役修平道路盖其常也調露之際劉憲任懷州河内縣
尉父思立在京身亡選人有通索闕者於時選司以名
教所不容頃者以為見譏後人矣頃年國家和市所由
以刻剥為公雖以和市為名而實抑奪其價殊不知民
足官孰與不足矣往年兩京及天下州縣學生佐史里
正坊正每一員闕先擬者輙十人頃年差人以充猶致
亡逸往年選司從容安閑而以禮數見待頃年選司無
復曩時接引但如仇敵估道耳往年效官交替者必儲
蓄什物以待之頃年替人必諠競為隙互執省符紛然
不已往年召募之徒人百其勇爭以自效頃年差點勒
遣逃亡相繼若此者臣粗言之不可勝數即知政令風
化漸已弊也開元四年山東諸州大蝗紫微令姚崇奏
言臣聞毛詩云秉彼蟊賊以付炎火又漢光武詔曰勉
順時政勸督農桑去彼螟蜮以及蟊賊此並除蝗之義
也及蝗既解飛夜必投火臣請切勅所在夜中設火火
邊掘大坑且焚且瘞除之可盡乃遣使分道驅除瘞埋
朝臣多言不可玄宗以問崇崇對曰常人執文不識通
變凡事有違經合道而適權者魏時山東有蝗傷稼緣
小忍不除遂使苗稼總盡人至相食後秦時有蝗禾稼
及木草俱盡牛馬至相噉毛尾今山東蝗蟲所在充滿
儻不救其收穫百姓未免流離事屬安危不可膠柱縱
使除之不盡猶勝養以成災若驅逐不得臣在身官爵
並請削除玄宗許之黃門監盧懷慎謂崇曰蝗是天災
豈可制以人事外議籍籍咸以為殺蝗太多和氣有傷
猶可停罷崇曰楚王吞蛭厥疾用瘳叔敖斷蛇其福乃
降趙宣子至賢也恨用其犬孔宣父將聖也不愛其羊
皆志在安人思不失禮今既救人殺蟲天道固應助順
若因此致禍崇請以身當之懷慎更不能答崇令埋瘞
之累月方盡其後漸豐熟八年天下戸口逃亡色役偽
濫朝廷深以為患九年正月監察御史宇文融陳便宜
奏檢察偽濫兼逃戶及籍外賸田於是令融充使推勾
獲偽勲及諸色役甚衆特加朝散大夫再遷兵部員外
兼侍御史融遂奏置勸農判官長安尉裴寬等二十九
人並攝御史分往天下(慕容珣王冰張均宋希玉宋珣韋洽薛偘喬夢松王誘徐楚璧)
(徐鍔裴寬岑希逸邊仲寂班景倩郭廷倩元將茂劉白正王燾于孺卿王忠翼何千里梁勛盧恰庫狄履温賈)
(晉李登盛廙等皆知名士判官得人於此為盛其後多至顯秩)所在檢責田疇招携戸
口其新附客戸則免其六年賦調但輕稅入官陽翟縣
尉皇甫憬左拾遺楊相如並上疏盛陳煩擾不便寬等
皆當時才彥使還得戶八十餘萬田亦稱是憬遂貶為
衢州盈川尉融拜御史中丞融又上言天下所檢責客
戸除兩州計會歸本貫以外便令所在編附年限向滿
須准居人更令所在優矜即此軰徼倖若徵課稅目擊
未堪竊料天下諸州不可一例處置且請從寬鄉有賸
田州作法竊計有賸田者減三四十州取其賸田通融
支給其賸地者三分請取其一分以下其浮戶請任其
親戚鄉里相就每十戶以上共作一坊每戶給五畝充
宅并為造一兩口室宇開巷陌立閭伍種桑棗築園蔬
使緩急相助親隣不失丁别量給五十畝以上為私田
任其自營種率十丁於近坊更共給一頃以為公田共
令營種每丁一月役功三日計十丁一年共得三百六
十日營公田一頃不啻得之計平收一年不減百石便
納随近州縣除役功三十六日外更無租稅既是營田
戸且免征行安堵有餘必不流散官司每丁納收十石
其粟更不别支用每至不熟年斗别二十價然後支用
計一丁年還出兩丁以上亦與正課不殊則官收其役
不為矜縱人緩其稅又得安舒倉廪日殷久長為便其
狭鄉無賸地客多者雖此法未該准式許移窄就寬不
必要須留住若寬鄉安置得所人皆悦慕則三兩年後
皆可改圖棄地盡作公田狭鄉總移寬處倉儲既益水
旱無憂矣至十三年封泰山米斗至十三文青齊穀斗
至五文自後天下無貴物兩京米斗不至二十文麵三
十二文絹一疋二百一十文東至宋汴西至岐州夹路
列店肆待客酒饌豐溢每店皆有驢賃客乘倏忽數十
里謂之驛驢南詣荆襄北至太原范陽西至蜀川涼府
皆有店肆以供商旅遠適數千里不持寸刃二十年戶
七百八十六萬一千二百三十六口四千五百四十三
萬一千二百六十五天寳元年戶八百三十四萬八千
三百九十五口四千五百三十一萬一千二百七十二
自十三載以後安祿山為范陽節度多有進奉駝馬牲
口不曠旬月郡縣供熟食酒肉草料楊國忠任用之後
即與蠻王閣羅鳳結釁徵關輔河南京兆人討之去者
萬不一全連枷赴役郡縣供食於是當路店肆多藏閉
以懼撓亂驢馬車牛悉被虜奪不酬其直數年間因漸
減耗十三載京城秋霖米價騰貴官出太倉米分為十
場出糶其所在川谷泛溢京城坊市墻宇崩壊向盡東
京瀍洛又溢隄壊飄損十九坊居人邑屋二十遣京城
諸坊人家於門前作泥人長三尺左手指天右手指地
十月方霽十四載管戶總八百九十一萬四千七百九
(應不課戶三百五十六萬五千五百一應課戶五百三十四萬九千二百八)管戶總五千二
百九十一萬九千三百九(不課口四千四百七十萬九百八十八課口八百二十萬)
(八千三百二十一)此國家之極盛也(按後漢自建武初至桓帝永夀三年凡百三十年有)
(戶千六十七萬按自周武帝建德六年平齊至隋文帝開皇九年滅陳凡十四年然後車書混一甲兵方息至)
(大業二年凡十八年有戶八百九十萬我國家自武德初至天寳末凡百三十八年可以比崇漢室而人戶纔)
(比於隋氏盖有司不以經國馭遠為意法令不行所在隠漏之甚也肅宗乾元三年見到帳百六十九州應管)
(戶總百九十三萬三千一百七十四不課戶總百一十七萬四千五百九十二課戶七十五萬八千五百八十)
(二管口總千六百九十九萬三百八十六不課口千四百六十一萬九千五百八十七課口二百三十七萬七)
(百九十九自天寳十四年至乾元三年損戶總五百九十八萬二千五百八十四不課戶損二百三十九萬一)
(千九百九課戶損三百五十九萬六百七十五損口總三千五百九十三萬八千七百三十三不課口損三千)
(七十二萬三百一課口損五百二十一萬八千四百三十二戶至大歴中唯有百二十萬戶建中初命黜陟使)
(往諸道按比戶口約都得土戶百八十餘萬客戶百三十餘萬)
丁中(漢)(晉)(宋)(北齊)(隋)(大唐)
漢孝景二年令天下男子年二十而始傅(傅音附傅著也著名籍給)
(公家徭役)晉武帝平吴後有司奏男子年十六以上至六
十為正丁十五以下至十三六十以上至六十五為次
丁十二以下六十六以上為老小不事宋孝武大眀
中王敬弘上言舊制人年十二半役十六全役當以十
三以上能自營私及公故以充役考之見事猶或未盡
體有彊弱不皆稱耳循吏恤隠可無甚患庸愚守宰必
有勤劇况值苛政豈可稱言至今逃竄求免胎孕不育
乃避罪憲實亦由此今皇化惟新四方無事役名之宜
應存消息十五至十六且為半丁十七為全丁帝從之
北齊武成清河三年乃令男子十八以上六十五以
下為丁十六以上十七以下為中六十六以上為老十
五以下為小隋文帝頒新令男女三歲以下為黃十
歲以下為小十七以下為中十八以上為丁以從課役
六十為老乃免開皇三年乃令人以二十一成丁煬帝
即位戶口益多男子以二十二成丁高熲奏以人間課
稅雖有定分年常徵納除注恒多長吏肆情文帳出沒
既無定簿難以推校乃為輸籍之樣請徧下諸州每年
正月五日縣令廵人各随近五黨三黨共為一團依樣
定戶上下帝從之自是姦無所容矣大唐武德七年
定令男女始生為黃四歲為小十六為中二十一為丁
六十為老神龍元年韋皇后求媚於人上表請天下百
姓年二十二成丁五十八免役制從之韋庶人誅後復
舊玄宗天寳三載十二月制自今以後百姓宜以十八
以上為中男二十三以上成丁按開元二十五年戶令
云諸戶主皆以家長為之戶内有課口者為課戶無課
口者為不課戶諸視流内九品以上官及男年二十以
上老男廢疾妻妾部曲客女奴婢皆為不課戶無夫者
為寡妻妾餘准舊令諸年八十及篤疾給侍一人九十
二人百歲五人皆先盡子孫聽取先親皆先輕色無近
親外取白丁者人取家内中男者并聽諸以子孫繼絶
應析戶者非年十八以上不得析即所繼處有母在雖
小亦聽析出諸戶欲析出口為戶及首附口為戶者非
成丁皆不合析應分者不用此令諸戶計年將入丁老
疾應徵免課役及給侍者皆縣令貌形狀以為定簿一
定以後不須更貌若有姦欺者聽隨事貌定以附於實
九年制天下雖三載定戶每載亦有團貌自今以後計
其轉年合入中男成丁五十者任追團貌(廣德元年制百姓二十五)
(成丁五十五老)論曰昔賢云倉廪實知禮節衣食足知榮辱
夫子適衛冉子僕曰美哉庶矣既庶矣又何加焉曰富
之既富矣又何加焉曰教之固知國足則政康家足則
教從反是而理者未之有也夫家足不在於逃税國足
不在於重斂若逃税則不土著而人貧重斂則多養贏
而國貧不其然矣(管子曰以正戶籍謂之養贏贏者大賈蓄家也正數之戶既避其賦役則)
(至浮浪為大賈蓄家之所役屬自收其利也)三王以前井田定賦秦革周制
漢因秦法魏晉以降名數雖繁亦有良規不救時弊昔
東晉之宅江南也慕容苻姚迭居中土人無定本傷理
為深遂有庚戌土斷之令財豐俗阜實由於茲其後法
制廢弛舊弊復起義熙之際重舉而行已然之效著在
前志隋受周禪得戶三百六十萬開皇九年平陳又收
戶五十萬洎於大業二年干戈不用唯十八載有戸八
百九十萬矣(自平陳後又加四百八十餘萬)其時承西魏喪亂周齊分
據暴君慢吏賦重役勤人不堪命多依豪室禁網隳紊
姦偽尤滋高熲覩流冗之病建輸籍之法於是定其名
輕其數使人知為浮客被彊家收大半之賦為編甿奉
公上蒙輕減之征(浮客謂避公税依強豪作佃家也昔漢文三年除人田租荀悦論曰古者)
(什一而税天下之中正漢家或百而税一可謂至輕矣而豪強占田踰多浮客輸大半之賦公家之惠優於三)
(代豪強之暴酷於亡秦是惠不下通威福分於豪人也不正其本適足以資富強矣高熲設輕税之法浮客悉)
(自歸於編戶隋代之盛實由於斯)先敷其信後行其令烝庶懷惠姦無
所容隋氏資儲徧於天下人俗康阜熲之力焉功規蕭
葛道亞伊吕近代以来未之有也(隋氏西京太倉東京含嘉倉洛口倉華州)
(永豐倉陕州太原倉儲米粟多者千萬石少者不減數百萬石天下義倉又皆充滿京都及并州庫布帛各數)
(千萬而錫賚勲庸并出豐厚亦魏晉以降之未有)國家貞觀中有戶三百萬至
天寳末百三十餘年纔如隋氏之數聖唐之盛邁於西
漢約計天下編戶合踰元始之間而名籍所少三百餘
萬(自貞觀以後加五百九十萬其時天下戶都有八百九十餘萬也漢武黷兵人戶減半末年追悔方息征)
(伐其後至平帝元始二年七十餘載有戶千二百二十餘萬唐百三十餘年中雖時起兵戎都不至減耗而浮)
(浪日衆版圖不收若此量漢時實合有加數約計天下人戶少猶可有千三四百萬矣)直以選賢
授任多在藝文才與職乖法因事弊隳循名責實之義
闕考言詢事之道崇佚之所至美價之所歸不無輕薄
之曹浮華之伍習程典親簿領謂之淺俗務根本去枝
葉目以迂闊風流相尚奔競相驅職事委於羣胥貨賄
行於公府而至此也自建中初天下編甿百三十萬賴
分命黜陟重為案比收入公税增倍而餘(諸道加出百八十萬共得)
(三百二十萬)遂令賦有常規人知定制貪冒之吏莫得生姦
狡猾之甿皆被其籍誠適時之令典拯弊之良圖(舊制百姓)
(供公上計丁定庸調及租其税戶雖兼出王公以下比之二三十分唯一耳自兵興以後經費不完於是徵斂)
(多名且無恒數貪吏横恣因緣為姦法令莫得檢制烝庶不知告訴其丁狡猾者即多規避㦯假名入任㦯託)
(迹為僧或占募軍伍或依信豪族兼諸色役萬端蠲除鈍劣者即被徵輸困竭日甚建中新令並入兩税恒額)
(既立加益莫由浮浪悉收規避無所)而使臣制置各殊或有輕重未一仍
屬多故兵革荐興浮冗之輩今則衆矣徵輸之數亦以
闕矣舊額既在見人漸艱詳今日之宜酌晉隋故事版
圖可增其倍征繕自減其半賦既均一人知税輕免流
離之患益農桑之業安人濟用莫過於斯矣(計諸道簿帳所收可)
(有二百五十餘萬戶按歴代戶口多不過五少不減三約計天下除有兵馬多處食鹽是知見在之數者採晉)
(隋舊典制置可得五百萬矣以五百萬戶共出二百五十萬戶税自然各減半數)古之為理也
在於周知人數乃均其事役則庶功以興國富家足教
從化被風齊俗和夫然故災沴不生悖亂不起所以周
官有比閭族黨州鄉縣遂之制維持其政綱紀其人孟
冬司徒獻民數於王王拜而受之其敬之守之如此之
重也及理道乖方版圖脱漏人如鳥獸飛走莫制家以
之乏國以之貧姦冗漸興傾覆不悟斯政之大者遠者
將求理平之道非其本歟
通典卷七
