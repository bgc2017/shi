通典卷一百九十二
唐京兆杜佑君卿纂
邊防八
西戎四
焉耆
焉耆漢時通焉王理員渠城(員於君反)在白山之南七十里
去長安七千三百里戶四千西南至都護理所四百里
南去尉犂百里北與烏孫接東去交河城(今郡)九百里西
去龜兹九百里皆沙磧其國近海水多魚鹽蒲葦之利
四面有大山道險阨易守海水曲入四山之内周匝其
城三十餘里後漢明帝永平末有戶萬五千與龜茲共
攻没都護陳睦至和帝永光六年都護班超發諸國兵
討之殺其王超乃立焉耆左侯元孟為王至安帝時西
域背叛延光中超子勇為西域長史復討定之至晉武
帝太康中其王龍安遣子入侍安夫人糩胡之女(糩古邁反)
姙身十二月剖脇生子曰會立為世子會少而勇傑安
病篤謂會曰我嘗為龜兹王白山所辱汝能雪之乃吾
子也及會立襲滅白山遂據其國遣子熙歸夲國為王
會有膽氣籌略遂霸西域葱嶺以東莫不率服其俗丈
夫剪髮婦人衣襦著大袴婚姻同華夏兵有弓刀甲矟
死亡者皆焚而後葬其服制滿七日則除之俗事天神
氣候寒土田良沃榖有稲粟菽麥畜有駝馬牛羊飬蠶
不以為絲唯取綿纊俗尚蒲萄酒兼爱音樂其後張駿
遣沙州刺史楊宣率衆經理西域宣以部將張植為前
鋒軍次其國進屯鐡門未至十餘里熙又率衆先要之
於遮留谷植將至或曰漢祖畏於柏人岑彭死於彭亡
谷名遮留殆將有伏單騎嘗之果有伏發植擊敗之進
據尉犁熙䧏於宣吕光僭位熙遣子入侍至魏時遣成
周公萬度歸討之其王尸鳩卑那衆大潰單騎走入山
中度歸進屠其城四部諸戎皆䧏服焉耆為國斗絶一
隅不亂日久獲其珍竒異玩殊方詭譎難名之物槖駝
馬牛雜畜巨萬焉至後周武帝保定四年其王遣使獻
名馬又隋煬帝大業中其王龍突騎遣使貢方物大
唐貞觀六年正月又遣使貢方物今其王龍姓即突騎
之後盡并有漢時尉犂危須山國三國之地并鄯善之
北界矣
于闐
于闐漢時通焉都葱嶺之北二百餘里去長安九千七
百里戶三萬二千東北至都護理所三千九百里南與
婼羌接北與姑墨接東北去龜兹千四百里東至鄯善
千五百里西通皮山國四百里去東朱俱波國千里西
北至疏勒國千五百里其國之西水皆西流注西海其
東水東流注鹽澤(即蒲昌海)國有阿耨逹山據漢書河源出
焉(名首拔河亦名樹拔河或云即黃河也北海七百里入計戌水一名計首水即葱嶺南河同入鹽澤或云)
(阿耨逹即崑崙山耨内屋反)風俗物産與龜兹略同後漢建武末莎
車王賢強盛攻并于闐徙其主俞林為驪歸王以莎車
將軍居德為于闐王明帝永平中居德死後于闐將休
莫霸自立為王休莫霸死兄子廣德立後遂滅莎車其
國轉強盛從精絶西北至疎勒十三國皆服從而鄯善
王亦始強盛由是南道自葱嶺以東唯此二國為大魏
後魏梁後周隋大唐貞觀中並遣使通焉今王姓尉遲
(其國西五百里有比摩寺俗云是老子化胡成佛之所老子至此白日昇天與羣胡辭訣言我暫遊天上尋當)
(下生其後出天竺國化為胡王太子自稱曰佛因立此寺焉)其王錦帽金装冠妻戴
金花其王髮不令人見俗云若見髮年必儉其地多水
潦砂石氣候温土良沃宜稲麥多蒲萄有水出玉曰玉
河國人善鑄銅器其居曰西山城有屋室市井蓏蔬與
中國多同(蓏刀果反)王所居加以朱畫其人恭敬相見則跪
其跪一膝至地書則以木為筆札以玉為印國人得書
先戴於首而後開封自高昌以西諸國人多深目高鼻
惟此一國貌不甚胡頗類華夏自漢孝武帝至今中國
詔令書冊符節悉得𫝊以相付敬而存焉今并有漢戎
盧杅彌渠勒皮山精絶五國之地
疎勒
疏勒漢時通焉王理疎勒城去長安九千三百里戶千
五百都白山南百餘里東至都尉理所二千二百里南
有河西𢃄葱嶺亦名雪山在國西北百餘里河所出東
去龜兹千五百里西去撥汗國(撥汗一名判汗)千里當大月氏
大宛康居道南去莎車五六百里北去朱俱波八九百
里(隋史云東北去突厥牙帳千里東南去瓜州四千六百里)餘在于闐國北千五百
里土多稲粟蔗麥銅鐡綿錦雌黃後漢明帝永平中龜
兹王建攻殺疎勒王成自以龜兹左侯兜題為疎勒王
漢遣班超劫縳兜題而立成之兄子忠為疎勒王忠後
叛反超擊斬之耿恭為戊巳校尉屯車師後王金滿城
為匈奴所攻恭引衆入疎勒城中乏水穿井十五丈不
得水恭整衣冠向井拜拔刀刺山飛泉湧出賊遂退安
帝元初中疎勒王安國死舅臣盤立為王漸以強盛戶
至二萬一千順帝永建二年遣使奉獻至靈帝建寧初
為季父和得所殺自立為王其後連相殺害漢不能復
禁至後魏孝文末貢獻隋煬帝大業中又通焉其王手
足皆六指産子非六則不育王戴金獅子冠唐貞觀
中朝貢今其國王姓裴并有漢時莎車捐毒休循三國
之地侍子常在京師(杜環經行記云拔汗那國在怛邏斯南千里東隔山去疎勒二千餘)
(里西去本國千餘里城有數十兵有數萬大唐天寳十年嫁和義公主於此國土有波羅林林下有毬場又有)
(野鼠遍於山谷土宜葡萄馣羅果香棗桃李從此國至西海盡居土室衣羊皮疊布男子婦人皆著鞾婦人不)
(飾金粉以青黛塗眼而已馣音諳)
烏孫
烏孫者漢時通焉大昆彌理赤谷城(烏孫於西域諸戎其形最異今之胡)
(人青眼赤髭髸状類彌猴者本其種也其國謂王曰昆彌亦曰昆莫)去長安八千九百里
戶十三萬東至都護理所千七百里西至康居蕃内地
五千里地平多雨寒山多松樠(其心似松音武元反)不田作種樹
(樹殖也)隨畜逐水草與匈奴同俗國多馬富人至四五千
疋東與匈奴西北與康居西與大宛南與城郭諸國接
本塞地也大月氏西破走塞王塞王南越懸度大月氏
居其地後烏孫昆莫擊破大月氏大月氏徙西臣大夏
而烏孫昆莫居之昆莫昆彌皆王號也故烏孫國有塞
種大月氏種焉始張騫言烏孫本與大月氏共在燉煌
間今烏孫強大可厚賂招令東居故地妻以公主以制
匈奴武帝即位令騫賫金幣往昆莫昆莫於是始獻馬
願尚公主元封中遣江都王建女細君為公主以妻焉
公主别理宫室而居歲時一再與昆莫會置酒飲食昆
莫年老語言不通公主悲愁自作歌以述意天子聞而
憐之昆莫死孫岑陬立岑陬者官號也名軍須靡公主
死漢復以楚王戊之孫觧憂為公主妻之岑陬死季父
子翁歸靡立號曰肥王復尚觧憂公主宣帝初公主及
昆彌翁歸靡上書言匈奴連歲侵擊欲發國半精兵自
給人馬五萬騎盡力擊匈奴唯天子出兵以救本始三
年漢發十五萬騎五將軍分道並出遣校尉常惠持節
護烏孫兵昆彌將五萬騎從西方入至匈奴右谷蠡王
庭(谷音鹿蠡音黎)獲四萬級馬牛羊驢槖駝七十餘萬宣帝時
都護鄭吉請分烏孫為大昆彌後段會宗為都尉時烏
孫兵圍驛騎上書願發城郭燉煌兵以自救丞相王商
大將軍王鳳及百僚議數日不决上乃召陳湯問對曰
臣以為此必無可憂夫胡兵五而當漢兵一何者兵刃
朴鈍弓弩不利今聞頗得漢工然猶三而當一又兵法
曰客倍而主人半然後料敵今烏孫人衆不足以勝會
宗惟陛下勿憂且兵輕行五十里重行三十里今會宗
發城郭燉煌歴時而至所謂報讎之兵非救急之用也
烏合不能久攻不過五日當有吉語聞居四日軍書至
言已觧會宗招還亡畔安定歸靡死烏孫貴人共立岑
陬子泥靡代為昆彌號狂王復尚觧憂生一男鴟靡王
不與主和又暴惡失衆漢使衛司馬魏和意副候任昌
送侍子公主言狂王為烏孫所患苦易誅也遂謀置酒
會罷使士拔劍旁下狂王傷上馬馳去其子細沈瘦會
兵圍和意昌及公主於赤谷城數月城中困急都護鄭
吉發諸國兵救之乃解去初肥王翁歸靡胡婦子烏就
屠狂王傷時驚與諸翖(音翕)侯俱去居北山中揚言母家
匈奴兵來故衆歸之後遂襲殺王自為昆彌宣帝詔立
肥王之子元貴靡為大昆彌烏就屠為小昆彌元貴靡
後孫雌栗靡立國亂段會宗立其季父伊秩靡為大昆
彌哀帝元壽二年伊秩靡與匈奴單于(烏珠留名槖如牙斯呼韓邪之)
(子)並入朝漢以為榮自烏孫分立兩昆彌後漢用憂勞
且無寧歲(言或鎮撫或威制之故多事)其後無聞至後魏時亦朝貢
其國數為蠕蠕所侵西徙葱嶺
姑墨
姑墨漢時通焉王理南城去長安八千一百里戶三千
五百東至都護理所二千里南至于闐馬行十五日北
界接烏孫出銅鐡雌黃東通龜兹六百里王莽時其王
丞殺温宿王并其國至後魏時役屬龜兹
温宿
温宿漢時通焉王理温宿城(今京兆府醴泉縣北有山名温宿嶺者本因漢時温)
(宿國人令居此守牧因名也)去長安八千三百餘里戶二千二百東
至都護理所二千三百餘里西至尉頭三百里北至烏
孫赤谷六百餘里土地物類所有與鄯善諸國同通姑
墨東二百餘里至後魏時亦役屬龜兹
烏秅
烏秅(上一加反下直加反)漢時通焉王理烏秅城去長安萬里戶
五百東北至都護理所四千九百北與子合蒲犁西與
難兜接山居石田間有白草累石為室人接手(自高山下溪澗)
(中飲水故接連其手如猿飲)出小步馬(小細也細步言其能蹀足所謂百步千跡)有驢無
牛西有懸度(山石溪谷不通以繩索相引而渡)去陽關五千九百里去
都護理所五千里其國後魏又通謂之於摩國
難兜
難兜漢時通焉去長安萬一百里戶五千東北至都護
理所二千八百里西南至罽賓三百里南與婼羌北與
休屠西與大月氏接種五榖蒲萄果有銀鐡銅作兵與
諸國同屬罽賓
大宛
大宛漢時通焉王理貴山城去長安萬二千五百里戶
六萬東至都護理所四千里北至康居卑闐城千五百
里南至大月氏七百里北與康居南與大月氏接土地
風氣物類人俗與大月氏安息同大宛左右以蒲萄為
酒富人藏酒至萬餘石久者至數十年不敗人嗜酒馬
嗜苜蓿多善馬汗血言其先天馬子(大宛國中有高山其上有馬不可得)
(因取五色母馬置其下與集生駒皆汗血因號為天馬子)始張騫為武帝言之帝遣
使者持千金及金馬以請宛善馬宛王以漢絶遠大兵
不能至遂殺漢使於是太初元年拜李廣利為貳師將
軍擊宛期至貳師取善馬率數萬人至其境攻郁城不
下引還往來二歲至燉煌士卒存者十不過一二帝怒
其不尅使遮玉門不許入貳師因留屯燉煌又遣貳師
率六萬人負私從者不與焉牛十萬馬三萬驢槖駝萬
數天下騷然益發戍甲卒十八萬置居延休屠(今武威張掖郡)
(界)以衛酒泉貳師至宛宛人斬王母寡首獻焉漢軍取
其善馬數十匹中馬以下牝牡三千匹而立宛貴人昧
蔡為王約歲獻馬二匹遂採蒲萄苜蓿種而歸貳師再
行往返凡四歲自宛以西至安息雖頗異言然大同自
相暁知也其人皆深目多髭髯善賈其俗貴女子女子
所言丈夫乃决正其地無絲漆不知鑄器及漢使亡卒
降教鑄作兵器(漢使治其國及亡卒䧏其國者皆教之)至後漢明帝時宛
又獻汗血馬至後魏文成帝和平六年孝文太和三年
並遣使獻馬及隋時蘇對沙那國即漢大宛也(宋膺異物志大)
(宛馬有肉角數寸或有觧人語及知音舞與鼓節相應者隋西域圖記云其馬騮馬烏馬多赤耳黃馬赤馬多)
(黑耳唯耳色别自餘毛色與常馬不異又云王姓蘇色匿字底失槃陁積代承襲不絶按今王即底失槃陁之)
(後也)
莎車
莎車漢時通焉王理莎車城去長安九千九百里戶二
千三百東北至都護理所四千七百里西至疎勒五百
里西南至蒲犂七百里有鐡山出青玉宣帝時莎車王
呼屠徵殺漢使者約諸國叛漢會衞候馮奉世使大宛
以便宜發諸國兵擊殺之𫝊其首詣長安諸國悉平威
振西域奉世至大宛宛聞其斬莎車王敬之異於他使
得其名馬象龍而還(馬形似龍)帝甚說下議封奉世少府蕭
望之以奉世擅制發諸國兵雖有功效不可以為後法
即封奉世關内侯後奉使者利以奉世為比爭遂發兵
要功萬里之外為國家生事於夷狄漸不可長不宜授
封帝善其議以奉世為光禄大夫元帝時奉世死後二
年西域都護甘延夀以誅郅(音質)支單于封為列侯於是
杜欽上疏追訟奉世前功曰前莎車王殺漢使者約諸
國背叛而奉世以便宜發兵誅莎車王冊定城郭功施
邊境議者以奉世奉使有指春秋之義亡遂事漢家之
法有矯制故不得侯今匈奴郅支單于殺漢使者亡保
康居都護延夀發城郭兵屯田吏士四萬餘人以誅斬
之封為列侯臣愚以為比罪則郅支薄量敵則莎車衆
用師則奉世寡制勝則奉世多於邊境居安慮危則延
夀為禍於國家深其違命而擅生事同延夀則割地封
而奉世獨不錄臣聞功同賞異則勞臣疑願下有司議
帝以先帝時不復錄(後漢荀悦論曰成其功義足封追錄前事可也春秋之毁泉臺則惡)
(之舍中軍則善之各由其宜也夫矯制之事先王之所慎也不得已而行之若矯大而功小有罸可也矯小而)
(功大有賞可也功過相敵如斯而已可也權其輕重而為制宜也)至王莽時亂匈奴略
有西域唯莎車不附屬後漢光武建武五年河西大將
軍竇融乃承制立其王康為漢莎車建功懷德王西域
大都尉五十五國皆屬焉康死弟賢代立賢攻破拘彌
西夜國皆殺其王而立其兄康兩子為拘彌西夜王於
是西域始通葱嶺以東諸國皆屬賢諸國號賢為單于
賢後攻殺龜兹王遂兼其國媯塞王自以國遠遂殺賢
使賢擊滅之立其國貴人駟鞬為塞王(鞬檢言反塞蘇得反)賢又
自立其子則羅為龜兹王其烏壘大宛于闐姑墨子合
等國悉被賢改易其王莎車相且運等(且子餘反下同)患賢驕
暴密謀反城降于闐(反音番)于闐王廣德乃將諸國兵三
萬人攻莎車賢乃輕騎出廣德遂執賢殺之匈奴聞廣
德滅莎車遣兵將賢質子不居微立為莎車王章帝時
長史班超發諸國兵擊破之由是遂降漢班固論曰
孝武之代圖制匈奴患其兼從西國結黨南羌乃表河
西列四郡開玉門通西域以斷匈奴右臂隔絶南羌月
氏單于失援自是遠遁而幕南無王庭因文景玄默飬
人五代天下殷富財力有餘士馬強盛故能睹犀象瑇
瑁則建珠崖七郡感竘(音矩)醬竹杖則開牂牁越嶲聞天
馬蒲萄則通大宛安息自是之後萬里相奉師旅之費
不可勝計至於用度不足乃㩁酒酤筦鹽鐡鑄白金造
皮幣筭至車船租及六畜人力屈財貨竭(屈其物反)因之以
凶年羣盗並起至於末年遂棄輪臺之地而下哀痛之
詔豈非仁聖之所悔哉且西域近有龍堆遠則葱嶺身
熱頭痛懸度之阨淮南杜欽揚雄之論皆以為此天地
所以界别區域絶外内也書云西戎即序(禹貢之辭序次也)禹
就而序之非上威服致其貢物也西域諸國各有君長
兵衆分弱無所統一雖屬匈奴不相親附匈奴能得其
馬畜旃罽而不能統率與之進退與漢隔絶道里又遠
得之不為益棄之不為損盛德在我無取於彼故自建
武以來西域思漢盛德咸樂内屬唯其小邑鄯善車師
界廹匈奴尚為所拘而其大國莎車于闐之屬數遣使
置質願請都護聖上遠覽古今因時之宜羈縻不絶辭
而未許雖大禹之序西戎周公之譲白雉太宗之却走
馬義兼之矣亦何以尚兹
罽賓
罽賓在懸度山西漢時通焉王理循鮮城去長安萬二
千二百里不屬都護尸口勝兵多大國也東北至都護
理所六千八百里東至烏秅國二千二百里東南至難
兜國九日行西北與大月氏西南與烏弋山離接昔匈
奴破大月氏大月氏西君大夏而塞王南君罽賓塞種
分散往往為數國自䟱勒以西北休屠捐毒之屬皆故
塞種也(顔師古曰即釋種也)罽賓地平温和有苜蓿雜草竒木檀
櫰梓竹漆(櫰音懷槐之種葉大而黑)種五穀蒲萄諸果糞理園田地
下濕生稲冬食生菜其民巧雕文刻鏤理宫室織罽刺
文繡好理食有金銀銅錫以為器市列(市有肆如中國)金銀為
錢文為騎馬幕為人面(錢面作騎馬形後面作人面目也今所呼幕皮謂其平而無文)
(也)出犎牛象大狗沐猴孔雀(犎牛頂上高起大狗如驢赤色)珠璣珊瑚
琥珀璧琉璃(琉璃青色如玉魏略大秦國出赤白赤黃青縹綠紺紅紫十種琉璃孟康言青色不)
(博通也此自然之物彩澤光潤踰於衆玉其色不常今俗所用皆銷冶石汁以衆藥灌而成之尤虚脆不眞實)
(非其物也)他畜與諸國同自漢武帝時始通其王自以絶遠
兵不至雖遣使貢獻屢殺漢使至成帝時又遣使者奉
獻漢欲遣使者報送其使杜欽說大將軍王鳳曰凡中
國所以為通厚蠻夷㥦快其求者為壤比而為寇也(比近)
(也為其土壌接近能為寇也㥦音若頰反)今懸度之阨非罽賓所能越也其
嚮慕不足以安西域雖不附不能危城郭(城郭總謂西域諸國也)
今遣使皆行賈賤人欲通貨市買以朝獻為名故煩使
者送至懸度恐失實見欺凡遣使送客者欲防護寇害
也起皮山南更不屬漢之國四五(言經歴不屬漢者凡四五國)斥候
士百餘人五分夜擊刁斗自守尚時為所侵盗驢畜負
糧須諸國廩食得以自贍國或貧小不能食或桀黠不
肯給擁強漢之節餒山谷之間離一二旬則人畜棄捐
曠野而不反又歴大小頭痛之山赤土身熱之阪令人
身熱無色頭痛嘔吐驢畜盡然又有三池盤石阪道陿
者尺六七寸長者徑三十里臨崢嶸不測之深行者騎
步相持繩索相引二千餘里乃到懸度險阻危阨不可
勝言聖王分九州制五服務盛内不求外今遣使者承
至尊之命送蠻夷之賈勞吏士之衆涉危難之路罷弊
所恃以事無用非久長之計也於是鳳白從欽言罽賓
實利賞賜賈市其使數年而一至自後無聞焉至後魏
始通之都善見城至隋帝時謂之漕國在葱嶺之西南
(隋史曰即漢時罽賓國)其王姓昭武康國之宗族勝兵萬餘人國
法嚴整殺人及賊盗皆死其俗滛祀葱嶺山有順天神
者儀制極華金銀為屋以銀為地祠前一魚脊骨其孔
中通馬騎出入國王戴金牛頭冠坐金馬座土多稲粟
豆麥饒象馬犎牛金銀鑌(音賓)鐡氍□(始盧反)硃砂青黛安
息青木等香石蜜黑鹽阿魏沒藥白附子北去帆延七
百里東去刦國六百里東去瓜州六千六百里隋帝大
業中遣使來貢物大唐貞觀十一年其國遣使又號
罽賓獻俱物頭花丹紫相間其香遠聞
烏弋山離
烏弋山離漢時通焉去長安萬二千二百里不屬都護
戶口多大國也東北至都護理所六十日行東與罽賓
北與樸桃西與犁靬條支接(犁靬即大秦也犁讀與驪同靬巨連反)行可
百餘日乃到條支(魏時其國名排持)
條支
條支漢時通焉去陽關二萬二千一百里在葱嶺之西
城在山之上周迴四十餘里臨西海水曲環其南及東
北三面路絶唯西北隅通陸道土地暑熱下濕田宜稲
出犎牛孔雀有大鳥卵如甕人衆甚多往往有小君長
安息役屬之以為外國(安息以條支為外國如言藩國)其草木畜産五
榖果菜食飲宫室市列錢貨兵器金珠之屬皆與罽賓
同而有挑拔獅子犀牛(挑拔一名符拔似鹿長毛一角者或為天鹿兩角者或為辟拔)
(獅子似大蟲正黃有&KR0971;耏尾端茸毛大如斗爾雅亦謂之狻猊拔音步葛反耏亦頰旁毛也髯音而占反耏音)
(而)其錢獨文為人幕為騎馬絶遠漢使希至自玉門陽
關出南道歴鄯善而南行烏弋山南道極矣轉北而東
復馬行六十餘日至安息後和帝永元中班超遣掾甘
英使大秦抵條支臨大海欲渡而安息西界船人謂英
曰海水廣大往來者逢善風三月乃得渡若遇惡風雨
亦有三歲者英聞而止
安息
安息國漢時通焉王理番兜城(番音盤)去長安萬一千六
百里在葱嶺之西大宛之西可數千里不屬都護北與
康居東與烏弋山離西與條支接土地風氣物𩔖人俗
與烏弋罽賓同亦以銀為錢文獨為王面幕為夫人面
王死輙更鑄錢有大馬大爵(大爵頸長鷹身蹄似槖駝色蒼舉頭高八九尺張翅)
(丈餘食大麥)地方數千里最大諸國地臨媯水(今謂烏滸河)商賈
車船行旁國書革旁行為書記(今西方胡書皆横行不直下革謂皮不柔者)
武帝始遣使至安息其王令騎迎於東界木鹿城號為
小安息去王都數千里行北過數十城人戶相屬(屬連也)
因發使隨漢使以大鳥卵及犂靬眩人獻至後漢章帝
時理和犢城遣使獻獅子符拔符拔形似麟而無角自
安息西行三千四百里至阿蠻國從阿蠻西行三千六
百里至罽賓國從罽賓南行渡河又西至于羅國九百
六十里安息西界極矣自此南乘海乃通大秦其土多
海西珍竒異物焉至後周武帝天和二年其王理蔚搜
城遣使貢獻至隋帝大業五年安息國遣使朝貢(隋史云即)
(漢時安息國)王姓昭武與康國王同族都在那密水南城有
五重環流水宫殿皆為平頭王坐金駝座高七尺風俗
同於康國唯妻其姊妹及母子逓相禽獸此為異也
大夏
大夏漢時通焉在大宛西南二千餘里媯水南其俗土
著有城屋與大宛同俗去漢萬二千里居漢西南本無
大君長城邑往往置小君長其兵弱畏戰善賈市及大
月氏西徙攻敗之皆臣畜共禀漢使者(同受節度)大夏人多
可萬餘有市販賈諸物其東南接身毒國皆屬大月氏
大月氏
大月氏漢時通焉理藍氏城在大宛西可二三千里居
媯水北其南則大夏西接安息四十九日行北則康居
去長安萬一千六百里不屬都護戶十萬東去長史所
居六千五百里土地氣候物𩔖風俗錢貨與安息同出
封駝(脊上高起)其國本行國也隨畜移徙與匈奴同俗控弦
十餘萬故恃強輕匈奴本居燉煌祁連間(祁連在今張掖郡之西北)
至冒頓單于攻月氏而老上單于殺月氏王以其頭為
飲器乃遠去過大宛西擊大夏而臣之都媯水北為王
庭其餘小衆不能去者保南山羌號小月氏於大夏分
其國五部翖侯後百餘歲貴霜翖(古翕字)侯兵就却攻滅
四翖侯自立為王因號貴霜王又滅僕逹罽賓悉有其
國復滅天竺月氏自此之後最為富盛云至後魏代北
與蠕蠕接數為所侵遂西徙都薄羅城去弗敵沙二千
一百里(弗敵沙在藍氏城東)後其王寄多羅勇武遂興師越大山
南侵北天竺自乾陁羅以北五國盡役屬之國人乘四
輪車或四牛六牛八牛輓之在車大小而已太武時其
國人商販到京師自云能鑄石為五色琉璃於是採礦
山中於京師鑄之既成光澤美於西方來者乃詔為行
殿容百餘人光色映澈觀者驚以為神明所作自此琉
璃遂賤人不復珍之(玄中記瑪瑙出大月氏又有牛名為日及今日取其肉明日瘡愈宋)
(膺異物志云大月氏國有牛尾重十斤割之供食尋生如故)
小月氏
小月氏理富樓沙城其王本大月氏王寄多羅子也寄
多羅為蠕蠕所逐西徙後令其子守此城因號小月氏
焉在波路西南(後魏史云去漢萬六千六百里)先居西平張掖之間(並今)
(郡)被服頗與羌同其俗以金錢銀為貨隨畜牧移徙亦
𩔖北狄
通典卷一百九十二
