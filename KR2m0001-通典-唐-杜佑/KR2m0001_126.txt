通典卷一百二十一
唐京兆杜佑君卿纂
禮八十一開元禮纂類十六吉十三
諸州祭社稷(諸縣祭社稷附)
前三日刺史(縣則縣令下倣此)散齋於别寢二日致齋於廳事
一日亞獻以下應祭之官散齋二日各於正寢致齋一
日皆於壇所(上佐爲亞獻錄事參軍及判司爲終獻若判司及上佐有故並次差攝之縣則丞爲)
(亞獻主簿及尉通爲終獻若縣令以下有故並以次差不足則州官及比縣充)諸從祭之官各
清齋於公館一日(從祭官刺史未出之前先赴祭所齋皆如别儀)前二日本司
先修除壇之内外(其壇方二丈五尺高三尺四寸出階三等)爲瘞塪二於壇
西門之外道北南向(縣塪於壇北方深足容物)設刺史次於社壇西
門外道北南向(縣令同)諸祭官以下次於刺史次西北俱
南向以東爲上前一日晡後本司帥其屬守社稷壇四
門去壝九十步所(縣七十步)禁止行人本司設刺史位於北
門之内道西南向(若刺史有故攝祭初獻位於亞獻之前東面縣令位同)設亞獻
終獻位於社稷壇西北設掌事者位於西門之内道北
俱每等異位東向南上設贊唱者位於終獻東北東面
南上設州官位於祭官掌事者之北東面(縣從祭官位同)府官
位於東方當州官西面俱重行南上(縣無府官以下至此)設望瘞
位於塪北南向東上設門外位祭官以下於西門之外
道南州官於祭官之南俱重行北面以東爲上(縣從祭官位同)
府官於東門之外道南重行北面以西爲上(祭器之數每座罇二)
(籩八豆八簋二簠二俎三羊豕脾腊各一俎縣同)掌事者以罇坫升自西階各
設於壇上西北隅配座之罇在西俱南向東上皆加勺
羃社稷皆爵一配座皆爵四各置於坫設洗於社稷北
陛之西去壇三步所南向罍水在洗西加勺羃篚在洗
東北肆實爵六巾二加羃執罇罍洗篚者各位於罇罍
篚洗之後祭日未明烹牲於厨(祝以豆二取牲血)夙興掌饌者
實以祭器(牲體羊豕皆載右胖前脚三節肩臂臑節一叚皆載之後脚三節節一叚去下一節載上)
(肫胳二節又取正脊脡脊橫脊短脅正脅代脅各二骨以並餘皆不設簋實黍稷簠實稻粱籩實石鹽乾魚棗)
(栗菱芡鹿脯豆實韭葅醓醢菁葅鹿醢韭葅兔醢笋葅魚醢若土無者各以其類充之)本司帥掌
事者以席入自西門詣壇西階升設社稷神座各於壇
上近南北向又設后土氏神座於社神之左后稷氏神
座於稷神之左俱東向席皆以莞質明諸祭官及從祭
之官各服其服(祭官服祭服從祭之官應公服者公服非公服者常服)本司帥掌
事者入實罇罍(每座罇二一實玄酒爲上一實醴齊次之)祝版各置於坫祝
以幣各置於篚與血豆俱設於饌所(社稷之幣皆用黑各長丈八尺)贊
唱者先入就位祝與執罇罍篚者入自西門當社壇北
重行南向以東爲上立定贊唱者曰再拜祝以下皆再
拜執罇者升自西階立於罇所執罍篚者各就位諸祝
詣社壇升自西階行掃除訖降詣稷壇升掃除如社壇
之儀降掃除於下訖皆就位刺史將至(縣則縣令將至下倣此)贊
禮者引祭官及從祭之官與掌事者俱就門外位刺史
至參軍事引之次贊唱者先入就位(縣令贊禮者引下倣此)刺史
停於次少頃服祭服出次參軍事引刺史入自西門就
位南向參軍事立於刺史之東少退南向贊禮者引祭
官以下及從祭之官以次入就位(凡導引者每曲一逡巡)立定贊
唱者曰再拜刺史以下皆再拜參軍事少進刺史之左
西面白請行事退復位本司帥執饌者奉饌陳於西門
之外祝以幣授刺史參軍事引刺史北階升社壇南向
跪奠幣於社神座前訖興少退再拜祝又以幣授刺史
參軍事引刺史升稷壇南向跪奠幣於稷神座如社壇
之儀訖參軍事引刺史降復位本司引饌入社稷之饌
升自北階配座之饌升自西階諸祝迎引於壇上設於
神座前(籩豆蓋羃先徹乃升簠簋既奠却其蓋於下籩居右豆居左簠簋居其間羊豕二俎橫而重於)
(右腊特於左)本司與執饌者降自西階復位諸祝各還罇所
參軍事引刺史(縣贊禮者引縣令下同)詣罍洗執罍者酌水執洗
者跪取盤興承水刺史盥手執篚者跪取巾於篚興進
刺史帨手訖執篚者受巾跪奠於篚遂取爵興以進刺
史受爵執罍者酌水刺史洗爵執篚者又取巾於篚興
進刺史拭爵訖受巾奠於篚奉盤者跪奠盤興參軍事
引刺史自社壇北階升詣社神酒罇所執罇者舉羃刺
史酌醴齊參軍事引刺史詣社神座前南向跪奠爵興
少退南向立祝持版進於神座之右西向跪讀祝文曰
維某年歲次月朔日子某官姓名敢昭告於社神惟神
德兼博厚道著方直載生品物含養庶類謹因仲春(仲秋)
祗率常禮恭以制幣犧齊粢盛庶品備兹明薦用申報
本以后土勾龍氏配神作主尚饗(縣祝文以下並同)訖祝興刺
史再拜祝進跪奠版於神座興還罇所刺史拜訖參軍
事引刺史詣配座酒罇所取爵於坫執罇者舉羃刺史
酌醴齊參軍事引詣后土氏神座前西向跪奠爵興少
退西向立祝持版進於后土氏前祝文曰爰兹仲春(仲秋)
厥日惟戊敬修常事薦於社神惟神功著水土平易九
州昭配之義實通祀典謹以犧齊粢盛庶品式陳明薦
作主侑神尚饗祝興刺史再拜祝進跪奠版於神座興
還罇所刺史拜訖參軍事引刺史進當社神座南向立
祝各以爵酌福酒合置一爵祝持爵進於刺史之右東
向立刺史再拜受爵跪祭酒啐酒奠爵興祝帥執饌者
以俎進減社神座前胙肉(各取前脚第二骨)共置一俎上興祝
持俎東向進刺史受以授左右刺史跪取爵飲卒爵祝
進受爵復於坫刺史興再拜參軍事引刺史降自北階
詣罍洗盥手洗爵自稷壇北階升詣稷神酒罇所執罇
者舉羃刺史酌醴齊參軍事引刺史詣稷神座前南向
跪奠爵興少退南向立祝持版進於神座之右曰敢昭
告於稷神惟神播生百穀首兹八政用而不匱功濟氓
黎恭以制幣犧齊粢盛庶品祗奉舊章備兹瘞禮以后
稷棄配神作主尚饗訖祝興刺史再拜祝進跪奠版於
神座興還罇所刺史拜訖參軍事引刺史詣配座酒罇
所刺史取爵於坫執罇者舉羃刺史酌醴齊參軍事引
刺史詣后稷氏座前西向跪奠爵興少退西向立祝持
版進於神座之右南面跪讀祝文曰敢昭告於后稷氏
爰以仲春(仲秋)恭修常禮薦於稷神惟神功叶稼穡闡修
農政允兹從祀用率舊章謹以犧齊粢盛庶品式陳明
薦作主配神尚饗訖祝興刺史再拜祝進跪奠版於神
座興還罇所刺史拜訖參軍事引刺史詣稷神座前南
向立飲福受胙如社壇之儀訖參軍事引刺史降自本
階還本位初刺史獻將畢贊者引亞獻詣罍洗盥手洗
爵升獻如刺史之儀(唯不讀祝文不受胙)亞獻將畢贊禮者引終
獻詣罍洗升酌終獻如亞獻之儀訖降復位諸祝各進
神座前跪徹豆興還罇所贊唱曰賜胙再拜非飲福受
胙者皆再拜贊唱者又曰再拜刺史以下皆再拜參軍
事少進刺史之左西面白請就望瘞位參軍事引刺史
就望瘞位西向立祝於神前取幣及血寘於塪贊唱者
曰可瘞塪東西面各二人寘土半塪參軍事進刺史左
白禮畢遂引刺史出還次贊禮者引祭官以下次出諸
祝及執罇罍篚者降復掌事位贊唱者曰再拜祝以下
皆再拜以出其祝版燔於齋所
諸州釋奠於孔宣父(縣釋奠同)
前享三日刺史(縣則縣令下倣此)散齋於别寢二日致齋於廳
事一日亞獻以下應享之官散齋二日各於正寢致齋
一日於享所(上佐爲亞獻博士爲終獻若刺史上佐有故並以次差攝博士有故取參軍以上攝)
(縣丞爲亞獻及簿尉通爲終獻縣令有故並以次差充當縣闕則差比縣及州官替充)其日助教
及諸學生皆淸齋於學館一宿前享二日本司掃除内
外又爲瘞塪於院内堂之壬地方深取足容物南出階
本司設刺史以下次於門外隨地之宜前享一日晡後
本司帥其屬守門本司設三獻位於東階東南每等異
位俱西面設掌事位於三獻東南西面北上設望瘞位
於堂上之東北當瘞塪西向設助教位(縣學官位下倣此)於西
階西南掌事學生位於助教之後俱東面北上設贊唱
者位於三獻西南西面北上又設贊唱位於瘞塪東北
南向東上設三獻門外位於道東每等異位俱西面掌
事位於終獻之後北上祭器之數與祭社同掌事者以
罇坫升設於堂上前楹間北向先聖之罇在西先師之
罇在東俱西上皆加勺羃先聖爵一配座爵四各置於
坫設幣篚於罇所設洗直東榮南北以堂深罍水在洗
東加勺羃篚在洗西南肆實爵三巾二於篚加羃執罇
罍洗篚者各位於罇罍洗之後享日未明烹牲於厨夙
興掌饌者實祭器(其實與祭社同)本司帥掌事者設先聖神座
於堂上西楹間東向設先師神席於先聖神座東北南
向席皆以莞質明諸享官各服祭服助教儒服學生靑
衿服本司帥掌事者入實罇罍及幣(每座罇二一實玄酒爲上一實醴齊)
(次之禮神之幣用白各長丈八尺)祝版各置於坫贊唱者先入就位祝
二人與執罇罍篚者入立於庭重行北面西上立定贊
唱者再拜祝以下皆再拜執罇罍篚者各就位祝升自
東階行掃除訖降自東階各還齋所刺史將至贊禮者
引享官以下俱就門外位助教學生並入就門内位刺
史至參軍事引之次(縣令贊禮者引下倣此)贊唱者先入就位祝
入升自東階各立於罇後刺史停於次少頃服祭服出
次參軍事引刺史入就位西向立參軍事退位立於左
贊禮者引享官以下次入就位(凡導引者每曲一逡巡)立定贊唱
者曰再拜刺史以下皆再拜參軍事少進刺史之左北
面白請行事退復位祝俱跪取幣於篚興各立於罇所
(凡取物者皆跪伏取以興奠則奠訖俛伏而後興)本司帥執饌者奉饌陳於門
外參軍事引刺史升自東階進先聖神座前西向立祝
以幣北向授刺史受幣參軍事引刺史進西向跪奠於
先聖神座前興少退西向再拜訖參軍事引刺史當先
師神座前北向立祝又以幣西向授刺史受幣參軍事
引刺史進北向跪奠於先師神座興少退北向再拜參
軍事引刺史降復位本司引饌入升自東階祝迎引於
階上各設於神座前(籩豆蓋羃先徹乃升簠簋旣奠却其蓋於下籩居右豆居左簠簋居)
(其間羊豕二俎橫而重於右腊特陳於左)設訖本司與執饌者降出祝還罇
所參軍事引刺史詣罍洗執罍者酌水執洗者跪取盤
興承水刺史盥手執篚者跪取巾於篚興進刺史帨手
訖執篚者受巾跪奠於篚遂取爵興以進刺史受爵執
罍者酌水刺史洗爵執篚者又跪取巾於篚興進刺史
拭爵訖受巾跪奠於篚奉盤者跪奠盤興參軍事引刺
史升自東階詣先聖酒罇所執罇者舉羃刺史酌醴齊
參軍事引刺史詣先聖神座前西向跪奠爵興少退西
向立祝持版進於神座之右北面跪讀祝文曰維某年
歲次月朔日子刺史(縣令下倣此)具官姓名敢昭告於先聖
孔宣父惟夫子固天攸縱誕降生知經緯禮樂闡揚文
教餘烈遺風千載是仰俾兹末學依仁游藝謹以制幣
犧齊粢盛庶品祗奉舊章式陳明薦以先師顏子配尚
饗祝興刺史再拜祝進跪奠版於神座興還罇所刺史
拜訖參軍事引刺史詣先師酒罇所取爵於坫執罇者
舉羃刺史酌醴齊參軍事引刺史詣先師神座前北向
跪奠爵興少退北向立祝持版進於神座之左西向跪
讀祝文曰敢昭告於先師顏子爰以仲春(仲秋)率遵故實
敬修釋奠於先師顏子惟子庶幾具體德冠四科服道
聖門實臻壼奥謹以制幣犧齊粢盛庶品式陳明薦從
祀配神尚饗祝興刺史再拜訖祝進跪奠版於神座興
還罇所刺史拜訖參軍事引刺史詣東序西向立祝各
以爵酌福酒合置一爵一太祝持一爵進刺史之左北
面立刺史再拜受爵跪祭酒啐酒奠爵俛伏興祝各帥
執饌者進俎跪減先聖先師神座前胙肉(各取前脚第二骨)共
置一俎上又以籩取黍稷飯其置一籩興祝先以飯進
刺史受以授執饌者刺史跪取爵遂飲卒爵祝進受爵
復於坫刺史興再拜參軍事引刺史降復位初刺史獻
將畢贊禮者引亞獻詣罍洗盥手洗爵升獻飲福如刺
史之儀(唯不讀祝文亦不受胙)訖降復位亞獻畢贊禮者引終獻
詣罍洗盥洗升獻如亞獻之儀訖復位(自此下至燔祝版如祭社儀唯)
(祝取幣降西階爲異)
州學生束脩(縣禮同)
束帛一篚(一疋)酒一壺(二斗)脯一案(五脡)
其日平明學生靑衿服至學門博士公服若儒服立於
學堂東階上西面贊禮者引學生立於門東西面(不自同於)
(賓客)陳束帛篚酒脯案於學生西南當門北向重行西上
將命者出立於門西東面白敢請行事學生少進曰某
方受業於先生敢請見將命者入告博士曰某也不德
請子無辱將命者出告學生曰某不敢爲儀敢固以請
將命者入告博士曰請子就位某敢見將命者出告學
生曰某不敢以視賓客請終賜見將命者入告博士曰
某辭不得命敢不從將命者出告執篚者以篚東面授
學生博士降俟於東階下西面贊禮者引學生執酒脯
者從之學生入門而左立於西階之南東面執酒脯者
立於學生西南東面北上學生跪奠篚再拜博士答拜
學生還避遂進跪取篚贊禮者引學生進博士前東面
授幣執酒脯者從奠於博士前博士受幣贊者取酒幣
以東執酒脯者出贊禮者引學生立於階間近南北面
再拜訖引出
諸里祭社稷
前一日社正及諸社人應祭者各淸齋一日於家正寢
(正寢者謂人家前堂待賓之所)應設饌之家先修治神樹之下又爲瘞
塪於神樹之北方深取足容物掌事者設社正位於稷
座西北十步東面諸社人位於其後東面南上設祝奉
血豆位於瘞塪之北南向祭器之數每座罇酒二幷勺
一以巾覆之俎一籩二豆二爵二簠二簋二(無禮器者量以餘器)
(充之)祭日未明烹牲於厨(唯以特豕祝以豆取牲血置於饌所)夙興掌饌者
實祭器(牲體載右胖折節如州縣制分載二俎其罇一實玄酒爲上一實清酒次之籩實棗栗豆實葅)
(醢簠實黍稷簋實稻粱)掌事者以席入社神之席設於神樹下稷
神之席設於神樹西俱北向質明社正以下各服其服
掌事者以盥水器入設於神樹北十步所加勺巾二爵
一於其下盛以箱又以酒罇入設於神北近西社神之
罇在東稷神之罇在西俱東上南向(置爵二及祝版於罇下)執罇
者立於罇後掌事者入實罇酒訖祝及執罇者(其祝以社人有)
(學識者充之)入當社神北南向以東爲上皆再拜執酒罇者
就罇後立其執盥者就盥器後立贊禮者引社正以下
俱就位立定贊禮者贊再拜社正以下皆再拜祝詣罇
所贊禮者再拜社正以下皆再拜掌事者以饌入各設
於神座前(葅醢居前左右箱黍稷在其間俎在其外)訖掌事者出贊禮者引
社正詣盥器所執盥者酌水社正洗手取巾拭手訖洗
爵拭爵訖贊禮者引社正詣社神酒罇所酌酒訖贊禮
者引社正詣社神座前跪奠爵於饌右興少退南向立
祝持版進社神座東西面跪讀祝文曰維某年歲次月
朔日子某坊(村則云某村以下准此)社正姓名合社若干人等今
昭告於社神惟神載育黎元長兹庶物時屬仲春(仲秋)日
惟吉戊謹率常禮恭用特牲淸酌粢盛庶品祗薦社神
尚饗祝興社正以下及社人等俱再拜贊禮者引社正
詣稷神酒罇所取爵酌酒訖贊禮者引社正詣稷神座
前南向跪奠酒於饌右興少退南向立祝持版進於稷
神座西東向跪讀祝文曰若干人等敢昭告於稷神惟
神主兹百穀粒此羣黎今仲春吉戊(秋云仲秋)謹率常禮恭
以特牲淸酌粢盛庶品祗薦於稷神尚饗祝興社正以
下及社人俱再拜贊禮者引社正立於社神座前南向
立祝以爵酌社稷神福酒合置一爵進社正之右社正
再拜受酒訖跪祭酒遂飲卒爵祝受爵還罇所社正興
再拜贊禮者引社正還本位立定贊禮者再拜社正及
社人俱再拜訖祝以血置於塪塪東西各一人寘土半
塪贊禮者少前白禮畢遂引社正等出祝與執罇者復
位再拜訖出其餘饌社人等俱於此飲如常會之儀其
祝版燔於祭所
諸太子廟時享
齋戒
將享有司卜日如别儀凡應享之官散齋二日致齋一
日太樂工人等淸齋並如别儀
陳設
前享三日右校淸掃内外守宮設享官以下次於齋坊
之内前享二日太樂令設軒懸之樂於廟庭如式前享
一日奉禮設享官以下位於東門之内道北執事位於
道南每等異位重行西向以北爲上設奉禮位於樂懸
東北贊者一人在南差退俱西面設協律郎位於廟堂
之上前楹間近西東向設太樂令位於樂懸之間北向
設門外位享官以下皆於東門外道南每等異位北向
西上前享一日晡前三刻廟令帥府史齋郎以罇坫罍
洗篚羃入設於位其籩豆鉶㽅陳於廟座之東加以巾
蓋(籩豆各十㽅四俎二瓚一簠簋各二蕭蒿坫盤各一罍洗各一設器物者濯而陳之)晡後三刻
贊引引博士詣厨省視濯漑還齋所享日未明十五刻
太官令帥宰人以鸞刀割牲膟膋共實一豆置於饌所
晨祼
享日未明四刻諸享官各服朝服廟令良醖令各率其
屬入實罇罍(犧罇實以醴齊象罇實以盎齊罍罇實以清酒其三罇之上罇實以玄酒爵七勺二)
(篚一幷設洗於堂下其器並以烏漆)太官令帥進饌者實諸籩豆簠簋未
明三刻奉禮帥贊者先入就位贊引引博士宮闈令及
執罇罍篚羃者入自東門當階間重行北面西上立定
奉禮曰再拜贊引引博士升堂上各就位宫闈令開塪
室出神主置於座訖還執事位未明二刻謁者引享官
俱就東門外位太樂令引工人入訖贊引亞獻先入就
位再拜訖行掃除復位謁者引享官入就位立定奉禮
曰再拜享官等再拜訖謁者進初獻之左白有司謹具
請行事退復位協律郎俛伏舉麾工鼓柷奏肅和之樂
三成偃麾戞敔樂止奉禮曰衆官再拜在位者皆再拜
謁者引初獻詣罍洗盥手洗瓚訖謁者引初獻升自東
階詣取爵飲以授齋郎虛爵俛伏興再拜訖贊引引復
位贊引引亞獻詣罍洗盥手洗爵升堂詣罇所酌酒入
奠於神座前興退戶外再拜訖少退立齋郎酌酒兩爵
合置一爵亞獻再拜跪受爵啐酒遂飲卒爵以爵授齋
郎俛伏興再拜訖引復位次引終獻如亞獻之儀引復
位訖奉禮曰賜胙贊者曰再拜(飲福酒者不拜)奏肅和之樂一
成止贊者曰再拜在位者皆再拜訖贊引進初獻之左
白禮畢贊引各引享官以次出贊引引博士以下俱就
執事位奉禮曰再拜博士以下皆再拜引出宫闈令納
神主如常儀其祝版燔於齋坊
三品以上時享其廟(四品五品六品以下附)
前享五日筮於廟門之外主人公服立於門東西面掌
事者各服其服立門西東面北上設筮席於闑西閾外
西面筮者開韇出册兼執之東面受命於主人主人曰
孝曾孫某來日丁亥祗享於廟尚饗(非必丁亥也直舉一日以言之則已)
(亥辛亥苟有亥焉可)筮者曰諾進就筮席西面以韇擊册遂述曰
假爾太筮有常孝曾孫某來日丁亥祗享於廟尚饗乃
釋韇坐筮訖興降席東面旅占曰從筮吉退若不吉卽
筮遠日還如初儀贊禮者進主人之左告禮畢掌事者
徹筮席先享三日主人及亞獻終獻幷執事者各散齋
二日於正寢致齋一日於廟所(國官僚佐之長爲亞獻其次爲終獻無則親賓)
(爲之)子孫及凡入廟者各於其家淸齋皆一宿(四品五品以上同六)
(品以下若有廟者如五品以上之儀無廟者筮於正寢之堂主人公服立於堂上楹間近東西面掌事者近西)
(東面北上設筮席於主人之西筮者開韇出冊兼執之東面受命於主人主人曰孝孫某來日丁亥春祠其餘)
(並同五品以上儀亞獻終獻親賓爲之)前一日之夕淸掃内外掌廟者整
拂神幄(六品以下無廟者但清掃内外)贊禮者設主人之位於東階西
面亞獻終獻位於主人東南掌事者位於終獻東南俱
重行西向北上設子孫之位於庭重行北面西上設贊
唱者位於終獻西南西面又設亞獻以下位於門外之
東執事者在南差退俱西向設牲於南門之外當門北
面以西爲上掌牲者位於牲西北東面諸祝位於牲後
俱北向設亞獻省牲位於牲前近東西向設祭器之數
每室罇二簋二簠二㽅二鉶二俎二籩豆一品二品各
十三品八(四品五品各六六品以下簋簠鉶㽅俎各一籩豆各二)掌事者以罇入
設前楹下各於室戶(六品以下無廟者不言室戶)之東北面西上皆
加勺羃(首座爵一餘座皆爵四置於坫四品五品六品以下皆置於罇下加勺羃)設祭器於
序東西向每座簋在前簠次之㽅次之鉶次之籩次之
豆次之俎在後每座異之皆以南爲上屈陳而下設洗
於東階東南東西當東霤(九品以上同六品以下當東榮餘同)南北以堂
深罍水在洗東加勺羃篚在洗西南肆實爵三巾二於
篚加羃(凡器物皆濯而陳之)執罇罍洗篚者各於罇罍洗篚之後
掌牲者以牲就榜位贊禮者引亞獻入詣東階升堂徧
視滌濯(於視濯執罇者皆舉羃告潔)訖引降就省牲位亞獻省牲掌
牲者前東面舉手曰腯還本位諸祝各循牲一帀北面
舉手曰充俱還本位祝與掌牲者以次牽牲付厨贊禮
者引終獻詣厨省鼎鑊視濯漑(亞獻以下每事訖各還齋所)執饌者
入徹簠簋籩豆俎鉶以出享日未明烹牲於厨夙興掌
饌者實祭器(牲體皆載右胖前脚三節節一叚肩臂臑皆載之後脚三節節一叚去下一節載上)
(肫胳二節又取正脊脡脊横脊短脇正脇代脇各二骨以並餘皆不設簋實稷黍簠實稻粱籩實石鹽乾脯棗)
(栗之屬豆實醢醬韲菹之類六品以下簋實稷簠實黍籩實脯棗豆實葅醢餘同五品以上)主人以
下各服其服掌事者入實罇罍(每室二罇一實玄酒爲上一實醴齊次之)祝
版各置於坫(四品五品六品於罇所)諸祝與奄人(四品五品無奄人六品以下於)
(正寢室内)入立於庭北面西上立定皆再拜訖升自東階以
次出神主各置於座(夫人之主奄人奉出俱並席處右四品五品祝奉訖升整拂几筵六)
(品以下祝設神座於正寢室内祖在西東面禰在祖東北皆有几筵)質明贊禮者引亞獻
以下及子孫俱就門外位贊唱者先入就位諸祝與執
罇罍者入立於庭北面西上立定贊唱者曰再拜祝以
下俱再拜各就位掌饌者奉饌陳於門外贊禮者引主
人入就位又贊禮者引亞獻以下及子孫以次入就位
立定贊唱者曰再拜主人以下皆再拜贊禮者進主人
之左白請行事退復位掌饌者引饌入升自東階諸祝
迎引於階上各設於神座前(籩居右豆居左簠簋㽅鉶居其間羊豕二俎橫陳重)
(於右腊俎特於左四品五品同六品特牲俎横於前)執爐炭蕭稷膟膋者各從其
俎升置於室戶外之左(六品無廟則設於堂戸外之左餘同)其蕭稷各置
於爐炭下施設訖掌饌以下降出諸祝各取蕭稷擩(而專)
(反)於脂燔於爐炭還罇所贊禮者引主人詣罍洗執罍
者酌水執洗者跪取盤興承水主人盥手執篚者跪取
巾於篚興進主人拭手執篚者受巾跪奠於篚遂取爵
興以進主人受爵執罍者酌水主人洗爵執爵者又跪
取巾於篚興進主人拭爵訖受巾跪奠於篚奉盤者跪
奠盤興(凡取物者跪俛伏而取以興奠物則奠訖俛伏而後興)贊禮者引主人自
東階升堂詣某祖酒罇所(六品以下諸祖下倣此)執罇者舉羃主
人酌酒贊禮者引主人進詣某祖座前北面跪奠爵興
出戶北面立(四品五品同六品以下西向奠爵興少退西向立)祝持版進於室
戶外之右東面(四品五品同六品以下祝持版進祖座之右北面)跪讀祝文曰
維某年歲次月朔日子孝曾孫某官封某(無封者單稱官六品以下)
(稱孝孫餘同無官者稱名)敢昭告於某祖考某謚封祖妣某邑夫人
某氏時惟仲春(夏云仲夏秋云仲秋冬云仲冬)伏增遠感謹以柔毛剛
鬛明粢薌合薌萁嘉蔬嘉薦(四品五品云柔毛剛鬛嘉薦普淖六品以下無柔毛)
(餘同五品)醴齊恭薦祠享(春云祠夏云礿秋云嘗冬云烝)於某祖考某謚封
某祖妣夫人某氏配尚饗(祖考及孫各依尊卑稱號其祝文四品以下同)訖興
主人再拜祝進跪奠版於神座興還罇所贊禮者引主
人以次酌獻如上儀(唯不盥洗)訖贊禮者引主人詣東序西
向立(四品五品同六品以下詣先祖座前近東西向立餘同)諸祝各以爵酌福酒
合置一爵一祝持爵進主人之左跪祭酒啐酒奠爵興
諸祝各帥執饌者以俎入減神前胙肉共置一俎上又
以籩徧取黍稷飯共置一籩祝先以飯籩進主人受以
授左右祝又以俎次授主人每受以授左右訖主人跪
取爵遂飲卒爵祝進受爵復於坫(四品五品六品復於罇所下倣此)主
人興再拜贊禮者引主人降自東階還本位西向立主
人獻將畢贊禮者引亞獻詣罍洗盥手洗爵升自東階
詣某祖酒罇所執罇者舉羃亞獻酌淸酒贊禮者引亞
獻進詣某祖神座前北向跪(五品以上同六品以下詣先祖前西向跪奠爵興少)
(退再拜)奠爵興出戶北向再拜贊禮者引亞獻如上儀訖
贊禮者引亞獻詣東序西向立(五品以下同六品詣祖座近東西向立)諸
祝各以爵酌福酒如初獻儀(唯不受胙)又贊禮者引終獻亦
如初獻儀訖降復位諸祝皆進神座前跪徹豆興還罇
所(徹者籩豆各一少移於故處)贊唱者曰再拜非飲福受胙者皆再
拜贊唱者又曰再拜主人以下皆再拜贊禮者進主人
之左白禮畢遂引主人出贊禮者引亞獻以下出子孫
以次出諸祝及執罇罍篚者俱復執事位立定贊唱者
曰再拜諸祝以下皆再拜執罇罍篚者出諸祝與奄人
匵神主納於塪室如常儀訖祝版焚於齋所(四品五品以下無匵)
(神主)褒聖侯祀孔宣父廟及王公以下皆用此禮唯祝
文别
三品以上祫享其廟(禘享附)
前享五日筮於廟門之外齋及設位牲榜祭器省牲皆
如時享之儀掌事者以罇坫入設於廟堂上皆於神座
左昭座之罇在前楹間北向始祖及穆座之罇在戶外
南向俱以近神爲上皆加勺羃(若始祖在曾祖以下則設罇依親廟之式其首)
(座爵一餘座爵四各置於坫禘享其未毁廟之罇坫於前楹下各於室戶之東皆北向西上)設祭器
於序東西向每座簋在前簠次之㽅次之鉶次之籩次
之豆次之俎在後每座異之皆以南爲上屈陳而下設
洗於東階東南東西當東霤南北以堂深罍水在洗東
加勺羃篚在洗西南肆實爵三巾二於篚加羃(凡器皆濯而陳)
(之)執罇罍篚羃者各位於罇罍篚羃之後享日未明牽
牲於厨夙興掌饌者實祭器(牲體折節所載及諸祭器所實如時享)掌廟
者設神座於廟堂之上自西序以東始祖座於西序東
向昭座於始祖座東北南向穆座於東南北向俱西上
(若始封者仍在曾祖以下則空東面之座依昭穆南北設之每座皆有屏風几席設趺匵如式禘又設未毁廟)
(主各於其室如時享)主人以下各服其服掌事者入實罇罍(每室四罇)
(一實醴齊爲上一實盎齊次之玄酒各實於上罇設玄酒者重古陳而不酌)祝版各置於坫
諸祝與奄者入立於庭北面西上掌事者持腰輿從入
立於東階下西面立定祝與奄者皆再拜訖帥腰輿升
自東階詣始祖廟入開塪室出神主置於輿出詣座前
以主置於座以次出神主如上儀訖還齋所(夫人之主奄人奉出)
(俱並而出處右禘又以次出毁廟主如上未毁廟主出置於室内之座如時享)質明贊者引亞
獻以下及子孫俱就門外位贊唱者先入就位諸祝與
執罇罍者入立於庭北面西上立定贊唱者曰再拜祝
以下皆再拜各就位掌饌者帥執饌者奉饌陳於門外
贊禮者引主人入就位又贊者引亞獻以下及子孫以
次入就位立定贊唱者曰再拜主人以下皆再拜贊禮
者進主人之左白請行事退復位掌饌者引饌入升自
東階諸祝迎引於階上各設於神座前(籩居右豆居左簋簠㽅鉶居其)
(間羊豕二俎横陳重於右腊俎特於左)執爐炭蕭稷膟膋者從其俎升設
於神座之左少後其蕭稷各置於爐炭下施設訖掌饌
者以下降出諸祝各取蕭稷擩於脂燔於爐炭還罇所
贊禮者引主人詣罍洗執罍者酌水執洗者跪取盤興
承水主人盥手執篚者跪取巾於篚興進主人拭手執
篚者受巾跪奠於篚遂取爵興以進主人受爵執罍者
酌水主人洗爵執篚者又跪取巾於篚興進主人拭爵
訖受巾跪奠於篚奉盤者跪奠盤興贊禮者引主人自
東階升堂詣始祖酒罇所執罇者舉羃主人酌醴齊贊
禮者引主人進詣始祖神座前西向跪奠爵興少退西
向立祝持版進神座之右北面跪讀祝文曰維某年歲
次月朔日子孝曾孫某官封某敢昭告於始祖考某謚
封祖妣夫人某氏歲序推遷伏增遠感謹以柔毛剛鬛
明粢薌萁嘉齊恭薦祫事(禘云禘事)於始祖考某謚封始祖
妣夫人某氏配尚饗(祖考及子孫各以尊卑稱號其祝文同)訖興主人再
拜祝跪奠版於神座興還罇所贊禮者引主人依昭穆
酌獻如上儀(唯不盥洗)訖贊禮者引主人詣東序西向立諸
祝各以爵酌福酒合置一爵祝持爵進主人之左北向
主人再拜受爵跪祭酒啐酒奠爵興諸祝各帥執饌者
以俎進減神座前胙肉共置一俎上又以籩徧取稷黍
飯共置一籩祝先以飯籩進主人受以授左右祝又以
俎以次進主人每受以授左右訖主人跪取爵遂飲卒
爵祝進受爵復於坫主人降自東階還本位西向立主
人獻將畢贊禮者引亞獻詣罍洗盥手洗爵升自東階
詣始祖酒罇所執罇者舉羃亞獻酌盎齊贊禮者引亞
獻進詣始祖神座前西向跪奠爵興少退西向再拜贊
禮者引亞獻以次酌獻如上儀贊禮者引亞獻詣東序
西向立諸祝各以爵酌福酒如初獻之儀(唯不受胙)又贊禮
者引終獻升獻飲福如亞獻之儀訖降復位諸祝皆進
神座前跪徹豆興還罇所贊禮者曰再拜非飲福受胙
者皆再拜贊唱者又曰再拜贊禮者進主人之左白禮
畢遂引主人出贊者引亞獻以下及子孫以次出諸祝
與執罇罍篚者俱復執事位立定贊唱者曰再拜諸祝
以下皆再拜執罇罍篚者出諸祝與奄者匵神主置於
輿納於塪室如常儀
王公以下拜掃(寒食附)
先期卜日如常前一日掌事者設次於塋南百步道東
西向北上備芟翦草木之器贊禮者設主人以下位塋
門外之東西面以北爲上其日主人到次改服公服無
者常服贊禮者曰再拜主人以下俱再拜贊禮者引主
人以下入奉行墳塋(精靈感慕有泣無哭)至於封樹内外環繞哀
省三周其荆棘慮與荒草連接者皆隨卽芟翦不令火
田得及掃除訖贊禮者引主人以下復門外位贊禮者
曰再拜主人以下皆再拜贊禮者引之次遂還第若解滿
或遠行辭墓若外官解滿或京官辭墓哭而後行其寒
食上墓如前拜掃儀唯不占日(古者宗子去他國庶子無廟孔子曰許望墓而)
(爲擅以時祭卽今之上墓義或有憑然神道尚幽不可逼黷塋域宜設於塋南門山門之外設淨席爲位遙祭)
(以時饌如平生所嗜若一塋數墓每墓各設位席昭穆異列以西爲上主人盥手奠爵三獻而止徹饌訖主人)
(以下泣辭塋食餘饌者可於他處避不見墳此孝子之情)
通典卷一百二十一
