通典卷六十一
唐京兆杜佑君卿纂
禮二十一嘉六
君臣服章制度(袍附周)(黃帝後唐秦漢)(虞魏)(夏晉)(殷宋)
(齊)(梁)(陳)(後周)(隋)(大唐)
上古穴處衣毛未有制度後代以麻易之先知爲上以
制其衣後知爲下復制其裳衣裳始備黃帝堯舜垂
衣裳蓋取諸乾坤故衣玄而裳黃旁觀翬翟草木之華
乃染五色始爲文章以表貴賤而天下理虞書曰予
欲觀古人之象日月星辰山龍華蟲作繢宗彝藻火粉
米黼黻絺繡備十二章(玄衣繡裳上六章在衣下六章在裳上畫下繡)夏殷
之代相襲無變周官司服掌王之吉凶衣服大裘以
祀天(大裘羔裘祀天示質也以其祀天故以大言之也)袞冕服享先王(升日月於旌旗)
(服備九章一曰龍二曰山三曰華蟲四曰火五曰宗彝皆畫以爲繢六曰藻七曰粉米八曰黼九曰黻皆絺以)
(爲繡則袞之衣五章裳四章凡九)鷩冕服享先公(鷩畫鷩翟謂華蟲也其衣三章裳四章凡)
(七)毳冕服祀四望山川(毳畫虎蜼謂宗彝也其衣三章裳二章凡五也蜼音維癸反)
絺冕服祭社稷五祀(絺刺粉米無畫其三衣一章裳二章凡)玄冕服祭羣小
祀(其衣無文裳刺黻而已凡冕服皆玄衣纁裳)凡兵事韋弁服(以韎韋爲弁又以爲衣裳)
(春秋傳曰晉郤至衣韎韋之跗注是)眡朝則皮弁服(視外内朝之事其服十五升白布衣積素)
(以爲裳王受諸侯朝覲於廟則袞冕)凡甸冠弁服(甸田獵也冠弁委貌其服緇布衣亦積素以爲)
(裳)司裘仲秋獻良裘(良善也仲秋鳥獸毛毨因其良時而用之仲秋所獻善裘者爲八月)
(誓獮田所用故獻之鄭司農云良裘王所服)季秋獻功裘(功裘人功微麤謂狐青麛裘之屬也)
公之服自袞冕而下如王之服侯伯之服自鷩冕而下
如公之服子男之服自毳冕而下如侯伯之服孤之服
自絺冕而下如子男之服卿大夫之服自玄冕而下如
孤之服士之服自皮弁而下如大夫之服其齋服有玄
端素端(自公之袞冕至卿大夫之元冕皆其朝聘天子及助祭之服諸侯非二王後其餘皆玄冕而祭)
(於己雜記曰大夫冕而祭於公弁而祭於己士弁而祭於公冠而祭於己大夫爵弁自祭家廟唯孤耳其餘皆)
(玄冠與士同玄冠自祭其廟者其服朝服玄端)秦制水德郊社服尚袀玄(袀音)
(均)後漢光武踐祚始修郊祀天子冕服從歐陽氏說
三公九卿特進侯朝侯侍祠侯從夏侯氏說祀天地明
堂皆冠旒冕衣裳皆玄上纁下一服而已明帝永平中
議乘輿備文日月十二章刺繡文(東觀書曰永平二年正月公卿議南北郊)
(東平王蒼議曰高皇帝始受命創業制長冠以入宗廟光武受命中興建明堂立辟雍陛下以聖明奉遵以禮)
(服龍袞祭五帝禮缺樂崩久無祭天地冕服之制接尊事神潔齋盛服敬之至也日月星辰山龍華藻天王袞)
(冕十有二旒以則天數旂有龍章日月以備其文)三公諸侯用山龍九章九卿
以下用華蟲七章皆備五采大佩赤舄絇履以承大祭
百官執事者冠長冠皆祗服五嶽四瀆山川宗廟社稷
諸沾秩祠皆袀玄服綘緣領䄂爲中衣綘袴韈示其赤
心奉神也其五郊迎□衣幘袴韈各如方色云百官不
執事者各服長冠袀玄以從大射禮於辟雍公卿諸侯
大夫行禮者冠委貌衣玄端素裳(鄭玄曰端者取其正也鄭衆曰衣𥜗裳者)
(爲端)執事者冠布弁衣緇麻衣皂領䄂下素裳若冠通天
冠服深衣制有袍隨五時色(梁劉昭曰袍者或曰周公抱成王宴居故施袍孔子)
(衣逢掖之衣逢掖其䄂合而逢大之近今袍者也今下至賤吏小史皆通制袍單衣皂緣領䄂中衣爲朝服云)
魏氏多因漢法其所損益之制無聞(按後漢志孝明皇帝永平二年)
(詔從歐陽夏侯二家所說制冕服乘輿刺繡文公卿以下織成文據晉志云魏明帝以公卿袞冕之飾擬於至)
(尊多所減損始制服刺繡公卿織成然未詳孰是)晉因不改大祭祀衣皂上
綘下前三幅後四幅衣畫而裳繡日月星辰凡十二章
素帶廣四寸朱裏以朱緣禆飾其側中衣以綘緣領䄂
赤皮爲韍綘袴韈赤舄未加元服則皂紗袍絳緣中衣
絳袴韈黑舄又朝服通天冠絳紗袍皂緣中衣拜陵則
黑介幘單衣雜服有青赤黃白黑五色紗袍其武弁素
服單衣公卿助祭郊廟王公山龍以下九章卿華蟲以
下七章其緇布冠衣黑而裳素中衣以皂緣領䄂袴褶
之制未詳所起近代車駕親戎中外戒嚴服之無定色
冠黑帽綴黑標以繒爲之長四寸廣一寸腰有絡帶以
代鞶革中官紫標外官絳標又有纂嚴戎服而不綴標
行留文武悉同宋因之制平天冕服不易舊法更名
韍曰蔽膝其未加元服釋奠先聖視朝拜陵等服及雜
色紗裙武冠素服並沿舊不改王公助祭郊廟章服降
殺亦如之其冠委貌者衣黑而裳素中衣以皂領䄂玄
冠韋弁絳韋戎衣復依漢法袴褶因晉不易腰有絡帶
以代鞶革中官紫標外官絳標又有纂嚴戎服而不綴
標行留文武悉同其畋獵廵幸則唯從官戎服帶鞶革
文帝元嘉中廵幸蒐狩救廟水火皆如之明帝泰始四
年詔曰車服之飾象數是遵故盛皇留範列聖垂制服
近改定今修成六服沿時變禮所施之事各有條叙便
可載之典章朕以大冕純玉繅玄衣黃裳祀天宗明堂
又以法冕玄衣絳裳祭太廟元正大會朝諸侯又以飾
冕紫衣紅裳小會宴饗送諸侯臨軒會王公又以繡冕
朱衣裳征伐講武校獵又以紘冕青衣裳耕稼饗國子
又以通天冠朱紗袍爲聽政之服泰始六年正月有司
奏被敇皇太子正冬朝賀合著袞冕九章不儀曹郎丘
仲起議按周禮公自袞冕以下鄭注袞冕以至卿大夫
之玄冕皆其朝聘天子之服也伏尋古之上公尚得服
之皇太子以倅副之尊率土瞻仰愚謂宜式遵盛典服
袞九章以朝賀詔可齊因制平天冠服不易舊法郊
廟臨朝所服也舊衮服用織成建武中明帝以織大重
乃采畫爲之加金飾銀薄時亦謂爲天衣通天冠服絳
紗袍皂緣中衣乘輿臨朝所服臣下皆同拜陵則黑介
幘服無定色舉哀臨喪白祫單衣亦謂之素服王公助
祭平冕服山龍以下九章卿七章皆畫皂絳繒爲之袴
褶相因不改梁因制平天冠服衣畫而裳繡十二章
素帶朱裏以朱緣禆飾其側更名赤皮韍爲韠(或云韠之名其)
(來已久)餘同舊法又有通天冠服絳紗袍皂緣中衣黑舄
是爲朝服元正賀畢還儲更衣出所服也其釋奠先聖
則皂紗袍絳緣中衣絳袴韈黑舄拜陵則箋布單衣又
有白祫單衣以代古之疑縗天監三年何佟之議公卿
以祭服裏有中衣即今中單也後漢從夏侯氏說祭服
絳緣領䄂爲中絳袴韈示其赤心奉神也今中衣絳緣
足有所明無俟於袴既非聖法謂不可施遂依議除之
七年周捨議按禮有虞氏皇而祭深衣而飬老鄭玄云
皇是畫鳳皇羽也又按禮如袞冕則袞是衣有虞氏言
皇皇亦是衣非冕今袞服宜畫鳳皇以示差降又王僧
崇云尋冕服無鳳應改爲翟又裳有圓花於禮無礙是
畫飾加葩蘤耳(蘤音於美反)藻米黼黻並乖古制今請改正
并去圓花帝曰古日月星辰此以一辰攝三物也山龍
華蟲又以一山攝三物也藻火粉米又以一藻攝三物
也是爲九章今袞服畫龍則宜畫鳳孔安國云華者花
也則爲花非疑若一向畫翟差降之文復將安寄帝又
曰禮王祀昊天服大裘而冕大裘不存其於質敬恐未
有盡五經博士陸瑋等並云王祀昊天服大裘明諸臣
禮不得同自魏以來皆用袞服令請依古更制大裘詔
可瑋等又按鄭玄注司服云大裘羔裘也既無所出未
爲可據按六冕之服皆玄上纁下今宜以繒爲之其制
式如裘其裳以纁皆無文繡詔可又制黑幘單衣宴會
服之九年司馬筠等議云按玉藻諸侯玄冕以祭禆冕
以朝雜記又云大夫冕而祭於公弁而祭於己今之尚
書上異公侯下非卿士止有朝衣夲無冕服既從齋祭
不容同於在朝宜依太常及博士諸齋官例著白衣絳
襈中單竹葉冠陳因之永定元年武帝即位徐陵曰
乘輿御服皆採梁制帝曰今天下初定務從節儉應用
繡織成者並可采畫至文帝天嘉初悉改易之其皇太
子絳紗袍皂領白紗中衣白帶大小會祠廟朔望五日
還朝皆朝服常還上宮則朱衣若釋奠及朝絳緣中單
絳袴韈玄舄侍祀袞衣九章白紗絳緣中單絳繒韠赤
舄絳韈皇太子舊有五時朝服自梁天監之後則朱服
諸王朝服朱衣絳紗袍皂緣中衣素帶黑舄若加餘官
則服其加官之服開國公侯伯子男並朝服紗朱衣若
助祭郊廟皆袞玄上纁下山龍以下九章備五采大佩
赤舄絇履餘文武朝服武賁中即將羽林監絳紗縠單
衣州刺史絳朝服直閤將軍諸殿主帥朱衣正直絳衫
從則裲襠衫太子衛率率更令丞皂朝服殿中將軍員
外將軍州郡都尉司馬中通事舍人太子通事等並朱
服玄衣赤幘袴褶太子二傅所服武冠絳褠殿前威儀
武賁散給使閤將鼓吹士帥副太子鹵簿戟吏所服
後周設司服之官掌皇帝十二服祀昊天上帝則蒼衣
五方上帝各隨方色朝日用青衣祭皇地祇用黃衣夕
月用素衣神州社稷用玄衣享先皇加玄服納后朝諸
侯則十二章享諸先帝食三老五更耕籍等自龍以下
九章祀星辰視朝大射饗羣臣等八章羣祀臨太學入
道法門燕射養庶老適諸侯家七章其九章以下衣重
袞山鷩裳重黼黻俱十有二等通以升龍爲領褾廵兵
即戎則韎韋爲衣裳田獵則皮弁白布衣而素裳也諸
公之服九章服之章數隨冕而降其一其八章以下衣
重藻粉米裳重黼黻俱九等皆以山爲領褾諸侯服八
章而下俱八等皆以華蟲爲領褾諸伯服七章而下俱
七等以火爲領褾諸子服六章俱六等皆以宗彜爲領
褾諸男服五章皆以藻爲領褾三公之服有九章有六
衣重藻與粉米裳重黼黻俱爲九等皆以宗彜爲領褾
三孤之服有八章有五衣重藻與粉米裳重黼黻爲八
等公卿服有七章有四衣重粉米裳重黼黻爲七等皆
以粉米爲領褾大夫之服有六章有三衣重粉米裳重
黼黻爲六等中大夫之服有五章有三衣重粉米爲五
等下大夫服有四章有三衣重粉米爲四等士則祀弁
爵弁玄冠服皆玄衣其裳上士以玄中士以黃下士雜
裳(謂前元後黃)庶士玄冠服其在官府吏之屬服緇衣裳
隋文帝即位將改後周制度乃下詔曰宣尼制法損益
可知朕受天命赤雀來儀五德相生並宜火色其郊丘
廟社可依袞冕之儀朝會衣裳宜盡用赤昔丹烏木運
姬有大白之旂黃星土德曹乘黑首之馬在祀與戎其
尚恒異今之戎服皆可尚黃在外常所著者通用雜色
祭祀之服湏合禮經宜集通儒更可詳議太子庶子攝
太常少卿裴正奏後周制冕並無典故今採東齊之法
乘輿袞冕垂白珠十有二旒以組爲纓色如其綬黈纊
充耳玉笄玄衣纁裳衣山龍華蟲火宗彜五章裳藻粉
米黼黻四章衣重宗彜裳重黼黻爲十二等衣褾領織
成升龍白紗内單黼領青褾襈裾革帶玉鉤䚢大帶素
帶朱裏紕其外上以朱下以綠韍隨裳色山龍火三章
轆轤玉具劍火珠鏢首白玉雙佩玄組雙大綬六采玄
黃赤白縹綠純玄質長二丈四尺五百首廣一尺小雙
綬長二尺六寸色同大綬而首半之間施三玉環朱韈
赤舄舄加金飾祀圓丘方澤感帝明堂五郊雩䄍封禪
朝日夕月宗廟社稷籍田廟遣上將征還飲至加元服
納后正月受朝及臨軒拜王公則服之通天冠加金博
山附蟬十二首施珠翠黑介幘玉簪導絳紗袍深衣制
白紗内單皂領褾襈裾絳紗蔽膝白假帶方心曲領其
革帶劍佩綬舄與上同若未加元服則雙童髻空頂黑
介幘雙玉導加寳飾朔日受朝元會及冬會諸祭還則
服之武弁金附蟬平巾幘(餘服具服)講武出征四時蒐狩大
射禡類宜社賞祖罰社纂嚴則服之黑介幘白紗單衣
烏皮履拜陵則服之白紗帽白練裙𥜗烏皮履視朝聽
訟及宴見賓客皆服之白祫白紗單衣烏皮履舉哀則
服之皇太子袞服玄衣纁裳衣山龍華蟲火宗彜五章
裳藻粉米黼黻四章織成爲之白紗内單黼領青褾襈
裾革帶金鉤䚢大帶素帶不朱裏亦紕以朱綠韍隨裳
色火山二章玉具劍火珠鏢首瑜玉雙佩朱組雙大綬
四綵赤白縹紺純朱質長丈八尺三百二十首廣九寸
小雙綬長二尺六寸色同大綬而首半之間施二玉環
朱韈赤舄以金飾侍從皇帝祭祀及謁廟加元服納妃
則服之遠遊冠服絳紗袍白紗内單皂領褾襈裾白假
帶方心曲領絳紗蔽膝韈舄其革帶劍佩綬與上同謁
廟還宫元日朔日入廟釋奠則服之遠遊冠公服絳紗
單衣革帶金鈎䚢假帶方心紛長六尺四寸廣二寸四
分色同其綬金縷鞶囊韈履五日常朝則服之袞冕服
九章同皇太子王公開國公初受冊執贄入朝祭祀親
迎則服之三公助祭者亦服之鷩冕服七章衣華蟲火
宗彜三章裳藻粉米黼黻四章侯伯初受冊執贄入朝
祭祀親迎則服之毳冕服五章衣宗彜藻粉米三章裳
黼黻二章子男初受冊執贄入朝祭祀親迎則服之絺
冕服三章正三品以下從五品以上助祭則服之自王
公以下服章皆繡爲之祭服冕皆簪導青纊充耳玄衣
纁裳白紗内單黼領(絺冕以下内單青領)青褾襈裾革帶鉤䚢大
帶(王三公及公侯伯子男素帶不朱裏皆紕其外上以朱下以綠正三品以下從五品以上素帶紕其垂外)
(以玄内以黃紐約皆用青組)朱韍(凡韍皆隨裳色袞鷩毳火山二章絺山一章)劍佩綬韈
赤舄爵弁服從九品以上助祭則服之其制服玄衣纁
裳無章白絹内單青領褾襈裾革帶大帶(練帶紕其垂内外以緇紐)
(約用青組)爵韠韈赤履白祫白紗單衣烏皮履上下通服之
委貌冠未冠則雙童髻空頂黑介幘皆深衣青領烏皮
履國子太學四門生服之朝服(亦名具服)絳紗單衣白紗内
單皂領䄂皂&KR1638;革帶鉤䚢假帶曲領方心絳紗蔽膝韈
舄綬劍佩從五品以上陪祭朝饗拜表凡大事則服之
六品以下從七品以上去劍佩綬餘並同自餘公事皆
從公服(亦名從省服)絳紗單衣革帶鈎䚢假帶方心韈履紛
鞶囊從五品以上服之絳褠衣公服(褠衣即單衣不垂胡者也䄂狹形直)
(如褠内餘同從省也)流外五品以上服之左右衛左右武衛左右
武候大將軍領左右大將軍竝武弁絳朝服劍佩綬侍
從則平巾幘紫衫大口袴褶左右衛左右武衛左右武
候將軍領左右將軍左右監門衛將軍太子左右衛左
右宗衛左右内率等左右監門即將及諸副率並武弁
絳朝服劍佩綬侍從則平巾幘紫衫大口袴直閤將軍
直寢直齋太子直閤武弁絳朝服劍佩綬侍從則平巾
幘絳衫大口袴大唐制天子衣服有大裘袞冕鷩冕
毳冕繡冕玄冕通天冠武弁黑介幘白紗帽平巾幘白
祫凡十二等貞觀四年制三品以上服紫四品五品以
上服緋六品七品以上綠八品九品以上青婦人從夫
之色仍通服黃至五年七月敕七品以上服龜甲雙巨
十花綾其色綠九品以上服絲布及雜小綾其色青顯
慶元年修禮官臣無忌志寧敬宗等言准武德初撰衣
服令乘輿祀天地服大裘冕無旒臣勘前件令是武德
初撰雖憑周禮理極未安謹按郊特牲云周之始郊日
以至被袞以象天戴冕藻十有二旒則天數也而此二
禮俱說周郊衮與大裘事乃有異按月令孟冬天子始
裘明以禦寒理非當暑若啓蟄祈穀冬至報天行事服
裘義歸通允至於季夏迎氣龍見而雩炎熾方盛如何
可服謹尋歴代唯服袞章與郊特牲義旨相協周遷輿
服志云漢明帝永平二年詔採周官禮記始制祀天地
服唯天子備十二章沈約宋書志云魏晉郊天亦皆服
袞宋魏周齊隋禮令祭服悉同斯則百王通典炎涼無
妨復與禮經事無乖舛今請憲章故實郊祭天地皆服
袞冕其大裘請停仍改禮令又檢新禮皇帝祭社稷黼
冕四旒衣三章祭日月服玄冕三旒衣無章謹按令文
是四品五品之服此三公亞獻皆服袞衣孤卿助祭服
毳及鷩斯乃乘輿章數同於大夫君少臣多殊爲不可
據周禮云祀昊天上帝則服大裘而冕五帝亦如之享
先王則袞冕享先公則鷩冕祀四望山川則毳冕祭社
稷五祀則絺冕諸小祀則玄冕又云公侯伯子男孤卿
大夫之服袞冕以下皆如王之服所以三禮義宗遂有
二釋一云公卿大夫助祭之日所著之服降王一等又
云悉與王同求其折衷俱未通允但名位不同禮亦異
數天子以十二爲節義在法天豈有四旒三章翻爲御
服若諸臣助祭冕與王同便是貴賤無分君臣不别如
其降王二等則王著玄冕之時羣臣次服爵弁旣屈天
子又貶公卿周禮此文久不施用是故漢魏以降相承
舊事皆服袞冕今新禮親祭日月乃服五品之服臨事
施行極不穩便請遵歴代故實諸祭並用袞冕制可之
無忌等又奏曰皇帝爲諸臣及五服親舉哀依禮著素
服今令乃云白祫禮令乖舛湏歸一途且白祫出自近
代事非稽古雖著令文不可行用請改素服以會禮文
從之龍朔二年九月孫茂道奏准舊令八品九品著青
深青亂紫非卑品所服望請著碧朝參之處並依此服
非朝參處聽兼服黃從之(前令九品以上朝參及視事聽服黃以洛陽縣尉柳誕服)
(黃夜行爲部人所毆高宗聞之以章服錯亂故此詔申明之朝參行列一切不得著黃)武太后延
載元年五月内出繡袍以賜文武三品以上官(其袍文仍各有)
(訓誡諸王則飾以盤石及鹿宰相飾以鳳池尚書飾以對鴈左右衛將軍飾以對麒麟左右武衛飾以對武左)
(右鷹揚衛飾以對鷹左右千牛衛飾以對牛左右豹韜衛飾以對豹左右玉鈴衛飾以對鶻左右監門衛飾以)
(對獅子左右金吾衛飾以對豸又銘其襟背各爲八字廻文其詞曰忠正貞直崇慶榮職文昌翊政勲彰慶陟)
(懿冲順彰義忠慎光廉正躬奉謙感忠勇)神龍二年九月敇停京六品以下
著緋袴褶令各依夲品爲定開元四年二月制軍將在
陣賞借緋紫夲是從戎缺胯之服一得之後遂别造長
袍遞相倣傚又入蕃使别敇借緋紫者使廻合停自今
以後衙内宜專定殿中侍御史糾察十一年六月敕諸
衞大將軍中軍中即即將袍文千牛衛瑞牛文左右衛
瑞馬文驍衛大蟲文武衛鷹文威衛豹文領軍衛白澤
文金吾衛辟邪文監門衛獅子文每正冬陳設朝日著
甲會日著袍二十六年肅宗爲皇太子受冊太常所撰
儀注有服絳紗袍之文太子以爲與皇帝所稱同上表
辭不敢當請有易之上令百官詳議尚書左丞相裴耀
卿太子太師蕭嵩等奏曰謹按衣服令皇太子具服有
遠遊冠三梁加金附蟬九首施珠翠黑介幘髮纓緌犀
簪導絳紗袍白紗中單皂領褾襈白裙襦方心曲領絳
紗蔽膝革帶劍佩綬等謁廟還宮元日冬至朔日入朝
釋奠則服之其絳紗袍則是冠衣之内一物之數與裙
𥜗劍佩等無别至於貴賤之差尊卑之異則冠爲首飾
名制有殊并珠旒及裳采章之數多少有别自外不可
事事差異亦有上下通服名制是同禮重則具服禮輕
則從省今以至敬之情有所不敢衣服不可減省謂湏
更變名望所撰儀注不以絳紗袍爲稱但稱爲具服則
尊卑有差謙光成德議奏上手敕改爲朱明服下所司
行用焉其三品以上服准武德四年敕大科紬綾及羅
其色紫飾用玉五品以上服小科紬綾及羅其色朱飾
用金六品以上服絲布雜小綾交梭及雙紃其色黃六
品七品飾銀八品九品鍮石流外庶人服紬綾紽布其
色通用黃白飾用銅鐡貞元七年十一月令常參官復
衣綾袍金玉帶至八年十月賜文武常參官大綾袍
通典卷六十一
