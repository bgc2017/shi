通典卷八十
唐京兆杜佑君卿纂
禮四十凶二
總論喪期(虞東殷晉)(周宋)(前漢後魏)(後漢後周)(魏隋)(晉大)
(唐)
易云古者喪期無數(賈公彦曰此黃帝時也是以其心喪終身)虞書稱三載
四海遏密八音(堯崩舜諒闇三年故稱遏密八音按唐虞雖行心喪更三年為限三王乃制喪)
(服)殷高宗諒闇三年不言檀弓云子張問曰書云高
宗三年不言言乃讙有諸(時人君無行三年之喪禮者問有此歟怪之也讙喜悦也)
(言乃喜悦則民臣望其言久)仲尼曰胡為其不然也古者天子崩王
世子聽扵冢宰(冢宰天官卿貳王理事者也三年之喪使之聽朝)喪服四制曰
王者莫不行此禮何以獨善之也曰高宗者武丁武丁
者殷之賢王也繼世即位而慈良於喪當此之時殷衰
而復興禮廢而復起故善之善之故載之於書中而高
之故謂之高宗周武王崩成王十三而嗣立周公居
冢宰攝政明年六月既葬周公冠成王而朝於祖以見
諸侯祝雍作頌又春秋在喪王曰小童公侯曰子既葬
則無此稱此皆既葬除喪之證也漢文帝遺制革三
年之喪其令天下吏民令到出臨三日皆釋服(顔師古曰令謂)
(此詔文)殿中當臨者皆以旦夕各十五舉音禮畢罷非旦
夕臨時禁無得擅哭臨服大紅十五日小紅十四日纖
七日釋服(服虔曰皆當言大功小功布也纖細布衣也應劭曰凡三十六日而釋服矣此以日易月)
(也晉灼曰漢書例以紅為功師古曰紅與功同服晉二說是也此喪制者文帝自率已意創而為之非有取扵)
(周禮也何為以日易月乎三年之喪其實二十七月豈有三十六月之文禫又無七月也應氏既失之於前而)
(近代學者因循謬說未之思也)他不在令中者皆以此令比類從事(師古)
(曰言此詔中無文者皆以類比而行事)布告天下使明知朕意喪期之制
自後遵之不改(宣帝地節四年詔令百姓或遭縗絰凶災而吏徭事不得葬傷孝子之心自今)
(諸有大父母父母喪者勿徭事使得收斂送終畫其子道)成帝時丞相翟方進母終
既葬三十六日除服視事自以為身備漢相不敢踰國
典然而原涉行父喪三年名章天下河間惠王行母喪
三年詔書褒稱以為宗室儀表是以喪制三年能行者
貴之矣及平帝崩王莽欲眩惑天下示忠孝使吏六百
石已上皆服喪三年(莾母死但服天子弔諸侯之服一弔再會而已令子新都侯宗服喪)
(三年及元后崩莾反自服三年顛倒姦繆若此)後漢鄭玄云書云高宗諒闇
三年不言又曰然而曰言不文者謂臣下也注引孝經
說云言不文指士人也陳鑠問高宗諒闇三年不言言
乃讙此則所言也又喪大記云既葬與人立君言王事
不言國事大夫言公事不言家事此天子諸侯俱有言
矣而獨謂臣下上句云不言而事行者杖而起注云謂
卿大夫也孝經云言不文指士人也義似不同引之何
明趙商答曰三年之喪天子諸侯不言而事成者冢宰
存也雖亦有所言但希耳至扵臣下湏言而辦為可謂
言但不文耳各有所施不相妨也言臣下時所包者廣
孝經云士人注引之者欲微見其小異其大趣亦同也
安帝初長吏多避事棄官乃令自非父母服不得去職
是後吏又守職居官不行三年喪服矣建元元年尚書
孟布奏宜復如建武永平故事(謂光武明帝時)絶刺史二千石
告寧及父母喪服又從之至桓帝永興二年復令刺史
二千石行三年服永夀二年又使中常侍已下行三年
服至延熹元年又皆絶之魏武帝遺詔百官當臨殿
中者十五舉音葬畢便除文帝崩國内服三日(蜀劉備臣下發)
(喪滿三日除服至葬復加禮此則魏蜀又異於漢也吳孫權令諸有居任者遭三年之喪皆湏交代犯者定大)
(辟之科又使代未至不得告告者抵罪其後吳令孟仁聞喪輙去陸遜陳其素行得減死一等自此遂減)
晉武帝泰始元年詔諸將吏二千石已下遭三年喪者
聽歸終寧庶人復除徭役二年帝遵漢魏改葬除服(按文)
(帝以魏咸熙二年八月辛卯崩九月癸酉葬武帝以十二月庚寅受魏禪改元泰始)猶深衣素冠
服降席徹膳太宰司馬孚等奏曰臣聞禮典豐殺隨時
期於足以興化而已故未得皆返上古也陛下俯遵漢
魏素冠深衣降席徹膳雖武丁行之扵殷代未足以踰
方今荆蠻未殱萬幾事殷臣等以為宜割哀情以康時
俗勑御府太官易服改膳如舊詔曰每念幽冥不終苴
絰一朝便易此情扵所天相違已多孚等重奏干戈未
戢天下至衆陛下察愚衷欵以慰皇太后之心又詔重
覽奏議益以悲割三年之喪自古達禮不宜反覆重傷
其心遂以此禮終三年後居太后之喪亦如之文帝之
崩也(皇太后王氏泰始四年三月戊子崩)羊祜謂𫝊玄曰三年之喪雖貴
遂服自天子達而漢文除之毁禮傷義今主上至孝有
曾閔之性實行喪禮除服何為若因此復先王之法不
亦善乎元曰漢文以末代淺薄不能行國君之喪故因
而除已數百年一旦復古恐難行也祜曰且使主上遂
服不猶愈乎玄曰若主上不除而天下除之此謂但有
父子無復君臣三綱之道虧矣習鑿齒曰傅玄知無君
臣之傷教而不知無父子之為重且漢廢君臣之喪不
崇父子之服况四海黎庶莫不盡情扵其親三綱之道
二服恒用扵私室而王者獨盡廢之豈所以孝理天下
乎僕射盧欽尚書魏舒等奏謹按天子之與羣臣雖哀
樂之情若一其所居之宜實異故禮不得同虞書曰三
載遏密八音至周公乃稱殷之高宗諒闇三年不言周
景王有后嗣子之喪既葬除喪而樂叔向譏之曰三年
之喪雖貴遂服禮也王雖不遂燕樂已早亦非禮也稱
高宗不云服喪三年此釋服心喪之文也譏景王不議
其喪而議其燕樂已早眀既葬應除而違諒闇之節也
堯喪舜諒闇三年故稱遏密八音由此言之天子居喪
齊斬之制既葬而除諒闇以終三年無改父道聽扵冢
宰喪服己除故更稱不言之美眀不復寢苫枕凷以荒
大政也摯虞以為古者無事故喪三年非訖葬除心喪
也後代一日萬幾故魏權制晉氏加以心喪非三年也
杜元凱以為古者天子諸侯三年之喪始服齊斬既葬
除喪服諒闇以居心喪終制不與士庶同禮漢氏承秦
率天下為天子終服三年漢文帝見其下不可久行而
不知古典更以意制祥&KR0941;除喪即吉魏氏直以訖葬為
節嗣君皆不復諒闇終制學者非之久矣然竟不推究
經𫝊考其行事專謂王者三年之喪當以縗麻終二十
五月嗣君苟若此則天子羣臣皆不得除喪雖志在居
篤更逼而不行至今世主皆從漢文經典由處制者非
制也袁凖曰周禮太祝祔練祥掌國事若無縗服焉得
祥孔子曰三年之喪天下之通喪也禮記曰父母之喪
無貴賤一也又云公之喪大夫俟練士卒哭而歸此終
喪縗麻之言也春秋左傳曰三年之喪雖貴遂服禮也
言雖貴不得與賤者有異也言服而不言喪縗麻可知
也凡春秋傳諸稱職除喪皆因時宜耳高宗信默何以
是心喪博士叚暢重申杜元凱議曰尚書無逸云高宗
亮隂三年不言諸儒皆云亮隂默也唯鄭玄獨以諒闇
為凶廬今據諸儒為正明高宗既卒哭即位之後除縗
麻躬行信默聽扵冢宰以終三年也言即位以眀免喪
之後素服心喪謂之諒闇故杜議曰天子居喪齊斬之
情苴杖絰帶當其遂服葬而除服諒闇以終三年也周
語楚語及論語禮記坊記(坊音防)喪服四制皆說高宗之
義大體無異唯尚書大𫝊以諒闇為凶廬蓋東海伏生
所說鄭玄之所依博而考之義既不通據經所言是唯
天子居凶廬豈合禮制代俗皆謂大祥後禫時為諒闇
漢記稱和熹鄧皇后居母喪縞素不食肉亦曰諒闇此
乃古今之通言信默者為得之也范宣曰所以知諒闇
為凶廬者按禮葬後柱楣楣則梁也明葬後居廬所以
為義暢曰昔武王崩成王立周公攝政明年既葬周公
冠成王而朝扵祖以見諸侯此天子卒哭除喪之證也
春秋在喪王曰小童公侯曰子既葬則無此稱此除服
證也范宣難曰禮葬後飲食衣服皆有降殺設君臣之
稱安得不異暢曰春秋文八年秋八月襄王崩九年春
毛伯来求金傳曰不書王命未葬也范宣曰禮既葬王
政入扵國即君名有漸非一朝頓除除服之義多引益
惑耳暢引僖王崩未再周惠王享晉虢失禮以名位不
同不議喪享而譏公侯同禮又享有籩豆之薦聘則陳
幣太廟授玉兩楹此聞樂不樂食旨不甘除服證也范
宣曰朝聘之禮國有喪皆有撤損不與平同也周禮掌
客職賓客有喪唯芻稍之受是明主人設饗是儀有等
級之品客受芻稍循情之事是以往往有享文耳且或
有急尊王室或有安衞社稷事出無方歸扵時宜事訖
反服扵禮何傷扵啐嚌示義而信以為食旨亦其昏矣
暢引春秋僖七年閏月惠王崩九年夏王使宰孔賜齊
侯胙曰天子有事扵文武以為王喪再周少五月而猶
事文武明王者卒哭除喪即位而祭廟矣所謂烝嘗禘
扵廟也宣曰夫祭祀之禮有正有變所以然者或時有
所施不必一也禱類祈禡豈一道乎武王出祔以燎豈
是常郊耶天地猶然况宗廟乎禮不墓祭而尚祭乎畢
又不扵宗廟而祀在坶室(坶音牧鄭玄云牧野之室)且禮去祧為壇
去壇為墠而周公請命告太王以下而三壇同墠此豈
非變禮乎當襄王之時逼扵王子帶不敢發喪潛使使
告扵齊常有憂懼之色故或為權禮扵文武告請之祀
非其常典故云有事扵文武而不稱褅祫扵宗廟也能
究變正之義始可與談春秋耳叚暢引經傳以為諸侯
諒闇申杜議云按春秋僖公九年宋桓公卒未葬而襄
公會諸侯故曰子凡在喪王曰小童公侯曰子𫝊發宋
公而因釋王在喪未葬稱在喪葬訖卒哭已除縗麻故
不復名在喪此諸侯除服之證也按禮記諸侯元子既
葬見於天子曰類見將嗣父位除喪見王以受瑞命由
嗣而見故曰類見扵是天子禮之太廟賜以命服此諸
侯不以麻終三年之證也雜記麻者不紳執玉不麻麻
不加扵采諸侯既卒哭即位則有聘享朝會之禮既執
玉服采不宜復以服麻故去縗麻服縞素縞素之制可
以雜扵吉也此除縗麻諒闇之文也喪大記云君既葬
王政入扵國既卒哭而服王事大夫士既葬公政入扵
家既卒哭弁絰帶金革之事無避也然則大夫士皆以
縗麻終三年故雖卒哭稱弁絰帶以服金革之事諸侯
以上卒哭除縗麻諒闇故特不言弁絰此諸侯縗麻除
之證也又春秋魯隠公元年天王使宰咺来歸惠公仲
子之賵左傳曰贈死不及尸弔生不及哀既卒哭除服
諒闇此為免喪免喪之後来弔故曰弔生不及哀此諸侯卒
哭除縗之證也文公元年天王使毛伯来錫公命公羊
傳曰命者何加我服也賈逵以為諸侯踰年即位天子
賜以命珪合瑞為信也然則皆得行吉禮文公元年公
孫敖如齊左傳曰穆伯如齊始聘焉禮也凡君即位卿
出並聘踐脩舊好要結外援好事鄰國以衞社稷也僖
公之喪未三年嫌扵不可以接吉事故𫝊發明大義以
正諸侯之禮也春秋襄公十五年冬十一月晉侯周卒
十六年正月葬晉悼公三月公會晉侯扵湨梁左傳曰
葬晉悼公平公即位改服修官烝扵曲沃與諸侯宴扵
温使諸大夫舞曰歌詩必類諸侯五月而葬今晉悼三
月便葬遂合諸侯燕會使大夫歌舞皆非喪禮也羊舌
肹祁奚韓襄皆晉之賢大夫也平公尚幼宰傅相之命
諸賢傅幼君而若此者蓋繼好講信謀事補闕禮之大者
故𫝊其行事也晉子墨縗絰征秦遂墨縗以葬書春秋
時卒哭之後御軍甚多無縗墨文明其服也弁絰金革
禮所權許皆為救危亡者也哀公五年秋九月齊侯杵
臼卒六年公羊傳曰除景公之喪諸大夫皆在朝又禮
會扵陳乞之家明其皆免喪無復所制也博士謝玩議
杜元凱注春秋左傳云天子諸侯雖卒哭除喪至於當
其練祥之日必設位而哭明不復禫也且先朝故事無
有禫儀蓋君子行禮不求變俗而傳士徐禪意欲以求
六月二十二三大祥二十五六而禫三日之中衣服無
異而立二節皆背先儀又非簡易之法也忌日舉哀如
昔成制禮云除喪者卜其遠日避不懷也謂當擇月末
以還大祥除四起縞冠受以白幍徙月後吉不宜立異
屢改也仲尼曰三年之喪二十五月而畢哀痛未盡思
慕未忘然服以是斷者豈不送死有已復生有節也哉
又云天地已易四時已變是以象之而欲二十二三日
除縞弁二十五六日禫哭禮玉藻曰縞冠素紕既祥之
冠也所謂大祥而素縞麻衣也釋禫之禮云禫祭則黃
衣玄冠矣既祭乃服禫朝服綅冠踰月玄端以居復乎
常焉如士禮之條又無禫哭也且日時未改忌月未過
便復常節恐非天王情禮大晉之典也今無受禫之服
又無改易之祭三日之間哀樂不變而立無名之哭近
背先帝畫一之美遠違仲尼殊月之說議曰按前儀
則禮經云三年之喪自天子達雖有其說無聞服制所
引武王崩既葬成王冠襄王崩嗣王未再周賜齊侯胙
皆可為明徵當以萬幾至繁百度湏理如同臣庶喪制
唯祀與戎多闕漢文彌留之際不詳前代舊規深慮大
政之廢遂施易月之令若候同軌畢至嗣君然後免喪
俗薄風澆或生釁難執古道者則云齊斬三年適權宜
者遂稱以日易月禮經雖云七月而葬漢魏以降多一
兩月内山陵禮終窀穸之期不必七月除服之制止扵
反虞魯史足徵可無致惑庶情禮兩得政教無虧矣
東晉康帝建元元年正月晦成恭杜皇后周忌有司奏
至尊周年應改服詔曰君親名教之重也權制出扵近
代耳扵是素服如舊非漢魏之典也興寧元年章皇太
妃薨哀帝欲服重江霦啟先王制禮應在緦麻服詔欲
降周霦又啟厭屈私情所以上嚴祖考扵是制緦麻三
月孝武寧康中崇德太后禇氏崩后扵帝為從嫂或疑
其服博士徐藻議以為資父事君而敬同又禮其夫屬
父道者妻皆母道則夫屬君道妻亦后道矣服后宜以
資母之義魯譏逆祀以明尊尊今上躬奉康穆哀皇及
靖后之禮致敬同於所天豈可敬之以君道而服廢扵
本親謂宜服齊縗期扵是帝制周服安帝隆安四年太
后李氏崩(李氏生孝武即帝之祖母)帝服齊縗三年百寮疑所服尚
書左僕射何澄等議太皇太后名位允正體同皇極理
制備盡情禮彌伸春秋之義母以子貴既稱夫人禮服
從政故成風著夫人之號文公服三年之喪子扵父之
所生體尊義重且禮祖不厭孫固宜遂服無屈而緣情
立制若嫌明文不存則宜從重應同為祖母後齊縗周
永安皇后無服但一舉哀百官亦一周制詔可扵西堂
設菰廬神武門施凶門柏歴宋武帝永初九年黃門
侍郎王准之議鄭云喪制二十七月而終學者云得禮
按晉初用王肅議祥禫共月遂以為制江左以来唯晉
朝施用之縉紳之士猶多遵鄭義宜使朝野一體詔可
永初三年武帝崩蕭太后制三年之服文帝元嘉十七
年七月元皇后崩兼司徒給事中劉温持節監喪神武
門設凶門柏歴至西上閤皇太子扵東宮崇正殿及永
福省並設廬諸皇子未有府第者西廨設廬太子心喪
三年心喪有禫無禫禮無成文代或兩行禫禮皇太子
心喪畢詔使博議有司奏喪禮有禫以祥變有漸不宜
便除即吉故其間服以綅縞也心喪已經十三月大祥
十五月祥禫變除禮畢餘情一周不應復有再禫宣下
以為永制詔可後魏自道武及諸帝悉依漢魏既葬
公除文帝太和十四年祖母文明馮太后崩將營山陵
安定王休等率百寮詣闕表曰臣等聞先王制禮必隨
代變三年之喪雖自上古中代以後未之能行陛下欲
依上古萬幾事殷不可暫曠三代以下豈無至孝之君
皆以義存百姓是以君喪即位踰月而葬葬而即吉詔
曰自遭禍罰恍惚如昨山陵遷厝所未忍聞十月又表
曰伏惟大行皇太后明誥垂扵典冊陛下雖欲終上達
之禮其如黎元何詔曰仰尋遺旨俯聞所奏山陵可依
典冊縗服情所未忍又表曰天下之至尊莫尊扵王業
皇極之至重莫重扵萬幾今山陵告終百禮咸畢願陛
下愍億兆之心抑恩割哀遵奉終制謹依前式求定練
日以備禫禮高閭曰君不除服於上臣則釋服扵下從
服之義有違為臣之道縗麻朝政吉凶事雜詔曰公卿
所議皆服終三旬釋縗襲吉情實未忍遂服三年重違
旨告今將至周一經忌日情結差申按禮卒哭之後將
授服扵受日庶人及小官皆令即吉内職羽林中郎已
下虎賁郎已上及外職五品以上無縗服者變從練禮
官三月除諸王三都尉及内職至来年三月朕之練也
除而即吉侍臣君服斯服隨朕所降此雖奪式推情即
理有貴賤之差遠近之别游明根曰聖慕深遠所奏已
不蒙許願得踰年即吉既歴冬政又近遺詔詔曰若不
許朕縗服則當除縗闇嘿委政冡宰二事之中惟公卿
所擇東陽王丕曰臣與太尉光歴事五帝自聖代以来
大諱之後三日必湏迎神扵西禳惡扵北具行吉禮詔
曰太尉國老誠如所陳恐是先朝萬得一失朕情未忍
遂號慟羣官亦哭而辭出壬午又詔公卿屢上啟事依
據金冊遺旨朕仰惟恩重不勝罔極之痛今依既虞卒
哭剋此月二十日授服以葛易麻既表縗服在上公卿
不得獨釋扵下故扵朕之授變從練以下復為節降斷
度今古以情制哀但取遺旨速除之一節便及變禮也
延昌四年正月宣武帝崩扵式乾殿侍中中書監太子
少傅崔光等奏迎太子扵東宮入自萬歲門至昭陽殿
哭踊久之欲待明乃行即位之禮太尉崔光曰天位不
可暫曠何待至明光等請太子止哭立扵東序于忠元
昭扶太子西面哭十數聲止光奉冊進璽綬太子跪受
服皇帝袞冕之服御太極殿前光等降自西階夜直羣
臣立扵庭中北面稽首稱萬歲孝明帝神龜元年九月
尼高皇太后崩扵搖光寺詔曰崇憲皇太后德協坤儀
徽符月景萬融一化奄至遐崩但朕幼集荼蓼夙憑德
訓乃戡虣定難是頼深謀夫禮沿情制義循事立可特
為齊縗三月以伸追仰之心有司奏按舊事皇太后崩
儀自復魂斂葬百官哭臨其禮甚多今尼太后既存委
俗損尊憑居道法凶事簡速不依配極之典寺庭局狹
非容百官之位但因葬日衢路奉接成義君臣始終情
禮理無廢絶輒立儀如别内外羣臣權改常服單衣袤
巾奉迎之墓列位哭拜事訖而除止在京師更不宣下
詔可後周武帝母叱奴太后崩帝居倚廬朝夕供一
溢米羣臣表請累旬乃止及葬帝袒跣陵所行三年之
制五服内並依斯禮近古無儔天元帝宣政元年令天
下遭父母喪許終制隋制皇帝本服大功以上親及
外祖父母皇后父母諸官正一品喪帝不視事三日本
服五服内百官正二品以上喪並一舉哀太陽虧國忌
日本服小功緦麻親百官三品以上喪不視事一日皇
太后皇后為本服五服内親一舉哀皇太子為本服五
服内親及東宮三師三少宮臣三品以上一舉哀大
唐元陵遺制其喪儀及山陵制度務從儉約並不以金
銀錦綵飾天下節度觀察團練使刺史等並不湏赴哀
祭祀之禮亦從節儉其天下人吏勅到後出臨三日皆
釋服無禁婚娶祠祭酒肉其宮殿中當臨者朝夕各十
五舉音禮固從宜喪不可久皇帝宜三日聽政十三日
小祥二十五日大祥二十七日而釋服皇帝本服周者
凡二朝哭而止本服大功者晡哭而止本服小功以下
一舉哀而止
奔大喪(奔山陵附周大唐)(後漢)(魏)(晉)(東晉)
周制榖梁傳云周人有喪魯人亦有喪周人弔魯人不
弔周人曰固吾臣也使人可也魯人曰吾君也親之者
也使大夫則不可故周人弔魯人不弔以其下成康為
未久(周道尚明無嫌扵不往)五經通議云凡奔喪者近者先聞先
還遠者後聞後還諸侯未葬嗣子聞天子崩不奔喪王
者制禮緣人心而為之節文孝子之思不忍去棺柩故
不使奔也後漢許慎異義云按左氏之說諸侯藩衛
之臣不得棄其封守諸侯千里之内奔千里之外不奔
四方不可空虛故遣大夫也鄭玄駮云禮天子扵諸侯
無服諸侯為天子斬縗三年是尊卑異者也春秋文四
年夫人成風薨王使榮叔来歸含且賵又王使毛伯来
會葬𫝊曰禮也至叔孫得臣如京師葬襄王則𫝊無言
焉天子扵魯既含賵又會葬為得禮是則魯扵天子一
大夫會葬而已為不得禮可知矣按昭三十年晉侯去
疾卒秋葬晉頃公𫝊曰鄭游吉弔且送葬魏獻子使士
景伯詰之其對詞有靈王之喪我先君簡公在楚我先
大夫印叚實往敝邑之少卿也王吏不討恤所無也晉
人不能詰豈非左氏諸侯奔天子之喪及會葬之明文
也大鴻臚眭生(眭音雖)說諸侯踰年即位乃奔天子喪春秋
之義未踰年君死不成以人君禮言王者未加其禮故
諸侯亦不得供其禮扵王者相報也許氏又按禮不得
以私廢公卑廢尊如禮得奔喪今以私喪廢奔天子之
喪非也又人臣之義不得校計天子未加禮扵我亦執
之不加禮也眭生之說非也鄭玄按孝經資扵事父以
事君言能為人子乃能為人臣也禮問嗣子不為天子
服此則嫌欲速不一扵父也喪服四制曰門内之治恩
掩義門外之治義斷恩此言在父則為父在君則為君
也春秋莊三十二年子般卒時父未葬也子者繫扵父
之稱也言卒不言薨未成君也未成君猶繫扵父則當
從門内之治恩掩義禮者在扵所處此何以私廢公何
以卑廢尊魏時禮官議奔喪禮有除喪而後歸哭扵墓
者皆聽哭扵陵尚書盧毓以禮言遂除者謂有服者耳
無服者則不哭王肅曰既言除喪豈有服哉雖除始見
墳歛髮袒絰言除歛髮袒絰耳記曰朋友之喪有宿草
而不哭焉朋友未踰年雖無服猶哭之有天子之喪未
踰時始奔赴而得不哭者乎今雖權宜即吉吾本三年
之喪也故三年之後行禘袷之禮又遠方弔貢表皆宜
通若有禁乃止此不得與哭陵相妨害也又答難云前
說遂除謂除歛髮袒絰耳不謂今之奔者皆湏歛髮也
責以玄衣冠又其所不能具自可服深衣白帢也晉
惠帝崩司徒左長史江統議奔赴山陵曰往者蕩隂之
役羣僚奔散義兵既起而不附從主上旋宮又不歸罪
至扵晏駕之日山陵即安而猶不到自臺郎御史以上
應受議責加貶絶注列黃紙不得敘用至先有他故去
職或以喪疾免散仍遇兵隠遁山澤者宜與上牒異制
按春秋傳曰君子避内難不避外孫寗之變蘧瑗出關陳
力就列不能者止未足多責也及至奔赴不及在哀致
身後扵山陵故當從時宜以立褒貶依王政而凖繩不
可偏抗古義以傷今實也承詔書而制奔赴之期以為
分别遠近則典而不暢檢校險易則密而不弘故擬七
月之典以議今事達官名問特通者過期不到宜依退
免法注列黃紙三年乃得敘用又自非盟主所授而諸
侯州伯所以用故不得奔赴宜與下牒同罰春秋傳曰
不以家事辭王事此上之行乎下也諸侯州伯輒留應
赴之人而令失節於王庭坐扵周官九伐之法應在犯
令陵政之條諸臺平處正其削黜東晉成帝咸康中
恭皇后山陵禮得奔喪今以私喪廢奔司徒西曹屬王
濛議立奔赴之制曰三代垂文觀時損益今服教之地
遠扵古之九服若守七月之斷遠近一槩者懼非通制
請王畿以外南極五嶺非守見職周年不至者宜勒注
黃紙有爵土者削降永嘉中江統議不奔山陵但三年
不敘扵義為輕今更立如牒若方伯授用雖未有王命
猶不與停散同今見在官即吉之後去職不及凶事無
所貶責萬里外以再周為限自此以内明依前牒雖在
父母喪其責不異黃門郎徐衆等駁濛云若如濛議見
在官者已拘扵制度不得奔赴至扵既去雖不及哀臣
子之情何得不暫致身哉臣謂喪紀雖過去職者故宜
還赴詔可濛又申述前議曰喪紀有數吉凶有斷豈可
當扵縞素既終而制無限之責哉若除喪使奔當以何
服素服敘哀則在廷已吉陵無哭禮若玄冠致敬宜曰
朝謁非奔喪之謂若服外更立限斷則不知所准若不
計遠近同服内則立制漫而無斷詔又付尚書左丞王
彪之議云昔太寧之難奔赴無過三年之限恭皇后不
宜踰先制禮為君之母妻居處飲食衎爾君已除喪而
後聞喪不税而責其奔此臣所疑也且宜一依濛所上
詔曰今輕此制扵名教為不盡矣今宜以議者既衆不
必改先制宜依濛所上施行八年成帝崩尚書殷融上
言司徒西曹屬王濛以周年為限不及者除名付之鄉
論臣以為名教興扵義厚忠孝發扵自然不嚴而著不
肅而成者也舊禮國有大諱外任不得離部冗散之人
發哀公巷初無課限有不奔之制按永平初先帝稱宣
帝遺詔乃不得令子弟詣陵唯蕩隂奔赴多不逮及始
為其制以篤一時顧觀人情未有肅媿徒興簡默正足
以彰至道之不弘表臣子之不義宜遵前代聞凶行喪
三日而已詔曰孝慈起扵自然忠厚發扵天成若道不
喪豈有今弊弊至醨薄反之何期况以今日之弊而欲
廢凖式扵頽俗求慈仁於吾朝其於理化也無乃迂乎
融又重啟依王濛所上為條制康帝建元初融又議定
不應奔赴山陵據周魯有喪而魯人不弔孔子所答曾
子當謂國内卿大夫耳非如今日見在方外者也尚書
僕射顧和議按禮記曾子問父母之喪既引及塗聞君
薨如之何榖梁傳曰周人魯人各有喪周人弔魯人不
弔周人雖有喪遣人可也魯人當親行事故不弔也
大唐元陵儀注詔問宗子在外州府合赴京師不所司
奏曰按禮文五廟之孫祖廟未毁雖為庶人冠娶妻必
告死必赴練祥則告不忘親之義也又曰四世而緦服
之窮也五世袒免殺同姓也六世親屬竭矣又傳云天
子七月而葬同軌畢至據此則宗子五等以上不限遠
近盡同奔赴山陵
未踰年天子崩諸侯薨議(後漢)
後漢安帝崩立北鄉侯未踰年薨以王禮葬扵春秋何
義也何休答曰春秋未踰年魯君子野卒降成君稱子
從大夫禮可也孝順皇帝永和中詔公卿校尉尚書曰
昔者周公攝天子事成王欲以公禮葬天為動變更以
天子之禮天即反風歲即大熟北鄉王親為天子而以
王禮葬故天數災異宜加尊諡列扵昭穆羣臣皆疑謂
當如常司隷校尉周舉議以為北鄉本非正統姦臣所
授立未踰載年號未改孔子作春秋王子猛不稱崩魯
子野不書葬昔周公有請命之功太平之勲故薨之日
天動威以彰其德故成王以王者禮葬之以應天命北
鄉王無他功德恐非所以應天消災北鄉本侯也已加
王禮扵禮已崇不宜追加尊諡詔從之
天子為繼兄弟統制服議(東晉)
東晉穆帝升平五年五月崩皇太后令立瑯琊王丕(哀帝)
(也)儀曹郎王琨議今立之扵大行皇帝屬則兄弟凡奠
祭之文皆稱哀嗣斯蓋所以仰參昭穆自同繼統在兹
一人不以私害義專以所後為正今皇太后德訓弘著
率母儀扵内主上既纂業承統亦何得不述遵扵禮尚
書謝奉議夫帝位次自以君道相承至扵昭穆之統禮
兄弟不相為後明義也今應上繼康帝意謂不疑此國
之大事將垂之来代僕射江霦(音斌)議兄弟不相為後雖
是舊說而經無明據此語不得施扵王者王者雖兄弟
既為君臣則同父子故魯躋僖公春秋所譏左傳曰子
雖齊聖不先父食閔公弟也而同扵父僖公兄也而齊
扵子既明尊之道不得復敘親之本也公羊傳曰逆祀
者何先襧而後祖榖梁傳曰先親後祖逆祀也君子不
以親親害尊尊兄弟也由君臣而相後三𫝊之明義如
此則承繼有敘而上下洽通扵義為允應繼大行皇帝
揚州刺史藍田侯臣述議推宗立君以為人極上古風
淳必託有道洎乎後代爭亂漸興故繼體相傳居正守
位以塞旁統非私其親或時有艱難而嗣胤幼劣故有
立長成皇帝深達帝道不私親愛越授天倫廟無毁遷
統業恒固康皇帝既受命扵成帝宗廟社稷之重已移
扵所授主上宜為康帝嗣謝奉又議五帝之道以天下
為公唯德與賢不私其親逮殷周則繼代承業雖百王
迭建而典謨不易所以鎮係人心閑邪息亂今大晉宗
祀配天成帝疾痛皇嗣幼冲深惟社稷遷於康皇軌同
唐虞高義大行天祚不永還嗣本位考之先典求之人
情咸謂主上應繼成帝太常臣夷等五人議曰夫大道
之行天下為公成皇帝捨胤嫡之愛而義重天倫道崇
先代康皇帝祗承明命正統既移至尊應繼康帝嗣詔
從述議
天子不降服及降服議
魏田瓊云天子不降其祖父母曾祖父母后太子嫡婦
姑姊妺嫁扵二王後皆如都人按白虎通云天子為諸
侯絶期者何示同愛百姓明不獨親其親也(吳射慈云天子之子)
(封為諸侯天子皆不服也)
天子為皇后父母服議(皇后為父母服附東晉宋陳後魏)
東晉王朔之問范寗云至尊為后之父母服不意謂雖
居尊位亦當不以已尊而便降也寗答曰王者之扵天
下與諸侯之扵一國義無以異今謂粗可依准孝武泰
元元年正月王鎮軍薨按即后父也尅舉哀而不成出
制服三日僕射已下皆從服宋孝武建安三年有司
奏義陽王師王偃喪逝至尊為服緦麻三月成服仍即
公除至三月竟未詳當服除服不與又皇后朝制服心
喪行喪三十日公除至祖喪葬日臨喪當著何衣服又
舊事皇后心喪服終除之日更還著未公除時服然後
就除未詳今皇后除心制日當依舊更服為但釋心制
著布素而已勅禮官詳正大學博士王膺之議尊卑殊
制輕重有級五服雖同降厭則異禮天子正降旁親外
舅緦麻本在服例但縗絰不可以臨朝享故有公除之
議雖釋麻襲冕尚有緦麻之制愚謂至尊服三月既竟
猶宜除釋又議吉凶異容情禮相稱皇后一月之限雖
過二紅之服已釋哀情所極莫深扵尸柩親見之重不
可以無服按禮為兄弟既除喪及其葬也反服輕喪雖
除猶齊縗以臨葬舉輕明重則其禮可知也愚謂王右
光禄祖葬之日皇后宜反齊縗又議喪禮即遠變除漸
輕情與日殺服隨時改權禮既行服制已變豈容終制
之日而更重服乎按晉泰始二年武帝以周除之月欲
反重服拜陵朝議不遂太常丞朱膺之議凡云公除非
全除之稱今朝臣私服亦有公除猶自窮其本制膺之
云晉武拜陵不遂反服此是權制既除縗麻不可以重
制耳與公除不同謂皇后除心制日宜如舊反服未公
除服以申創巨之情餘同膺之議國子助教蘇瑋生議
按三日成服即除及皇后行喪三十日禮無其文若並
謂之公除則可粗相依准凡諸公除之設蓋以王制奪
禮葬及祥除皆宜反服未有服之扵前不除扵後雖有
齊斬重制猶為功緦麻除喪夫公除暫奪豈可遂以即
吉邪愚謂至尊三月服竟故應准禮除釋皇后臨祖及
一周祥除並宜反服齊縗尚書令建平王宏議謂至尊
緦制終止舉哀而已不湏釋服餘同朱膺之議大明二
年有司奏光禄大夫王偃喪依格皇后服周心喪三年
應再周来二月晦檢元嘉十九年舊事武康公主出適
二十五月心制終盡從禮即吉昔國哀再周孝建二年
二月其月末諸公主心制終則應從吉扵時猶心禫素
衣二十七月乃除二事不同領曹郎朱膺之議詳尋禮
文心喪不應再禫皇代考檢已為定制元嘉季年禍難
深酷聖心天至喪紀過哀是以出適公主還同在室即
情變禮非革舊章今皇后三月晦宜依元嘉十九年制
釋素即吉以為永准詔可陳文帝天嘉元年尚書儀
曹謂今月晦皇太后服安吉君禫除儀注沈深謂至親
周斷加崇故再周之喪斷二十五月但重服不可頓除
故變之以纖縞創巨不可便愈故稱之以祥禫禫者淡
也所以漸袪至情如父在為母屈嫡後之子則屈降之
以周周而除無復縗麻緣情有本同之義許以心制心
制既無杖絰可除不容復改玄綅既是心憂則無所更
淡其心也宜禫杖周者十五月已有禫制今申其免懷
之感正斷以再周止二十五月而已所以宋元嘉立義
心喪以二十五月為限大明中王皇后父喪又申明其
制按齊建元中太子穆妃喪亦同用此禮惟王儉古今
集記云心制終二十七月又為王逡所難何佟之儀注
用二十五月而除按古循今宜以周二十五月為斷今
皇太后扵安吉君心喪之周宜除扵再周無復心喪之
禮詔可後魏神龜二年元會高陽王雍以靈太后臨
朝太上秦公喪制未畢欲罷百戲絲竹之樂清河王懌
以為萬國慶集天子臨享宜應備設太后訪之扵侍中
崔光光從雍所執懌謂光曰宜以經典為證光據禮記
縞冠玄武子姓之冠父母有重喪子不純吉安定公親
為外祖又有師恩太后不許公除縗麻在體正月朔日
還家哭臨至尊輿駕奉慰禮云朋友之墓有宿草而不
哭焉是則朋友有周年之哀子貢云夫子喪顔回若喪
子而無服喪子路亦然顔回之喪饋祥肉夫子出受之
入彈琴而後食之若子之喪則容一周不舉樂也孔子
曰既祥五日彈琴父母之喪也是弟子喪夫子若喪父
而無服心喪三年由此而制雖古義難追比来發詔每
言師祖之尊是則一周之内猶有餘哀且禮母有喪服
聲之所聞子不舉樂今太后更無别宮嘉福去太極不
為太遠鼓鐘扵宮聲聞扵外况在内密邇也君之卿佐
是謂股肱股肱或虧何痛如之智悼子之喪未葬杜蒯
所以諫晉平公也今國相雖已安厝纔三月矣陵墳未
乾懌以理證為然乃從雍議
通典卷八十
