通典卷六十六
唐京兆杜佑君卿纂
禮二十六嘉十一
輦輿(夏宋)(殷齊)(周梁)(秦魏漢隋魏大晉後唐)(東晉)
夏氏末代制輦(按輦人所輦也傅玄子曰夏名輦曰輿車)殷曰胡奴車
周曰輜車即輦也(不知何代去其輪司馬法曰夏后氏二十人而輦殷十八人而輦周十五)
(人而輦)王后輦車組輓有翣羽蓋(為輇輪人輓之以行有翣所以禦風塵也以羽)
(作小蓋為翳日)秦以輦為人君之乘漢因之以雕玉為之
方徑六尺或使人輓之或駕果下馬魏晉小出則乘
輦亦名乘輿東晉過江亡其制度至太元中謝安率
意造焉及破苻堅扵淮上獲京都舊輦形制無差義熙
五年劉裕執慕容超獲金鉦輦宋因之(按小輿軿車今犢車之流)
齊因之而盛增其飾竹蓬箱外鑿鏤金簿碧紗衣織
成芚(徒昆反)錦衣箱裏及仰頂隠膝後戶金塗鏤面釘瑇
瑁帖金塗松精登仙花鈿綠四望紗萌子上下前後眉
鏤鍱轅枕長角龍白牙蘭瑇瑁金塗校飾漆障形板在
蘭前金銀花獸攫天代龍師子鏤面榆花鈿金龍虎扶
轅軛上金鳳凰鈴鏁銀口帶星後梢瑇瑁帖金塗花沓
銀星花獸幔竿杖金塗龍牽縱横長網又制卧輦校飾
如坐輦不堪服用復制小輿形如軺車小行幸則乘之
梁制小輿似軺車金裝漆畫施八横元正大會乘出
上殿西堂舉哀亦乘之行則從後又制步輿方四尺上
施隠漆人輿上殿天子至下賤通得乘之復制副輦加
笨(步本反)如犢車通幰朱絡謂之蓬輦後魏道武帝天
興初始修軒冕制乾象輦羽葆圓蓋畫日月五星二十
八宿天街雲䍐(星經曰昴畢為天街天子出旄頭䍐畢以前驅)山林奇瑞遊麟
飛鳳朱雀玄武騶虞青龍駕二十四馬又制大樓輦車
龍輈加玉飾四轂六衡方輿圓蓋金雞樹羽寳鐸旒蘇
鸞雀立衡螭龍銜軛建太常畫升龍日月駕二十牛又
制象輦左右金鳳白鹿仙人羽葆旒蘇金鈴玉佩初駕
二象後以六駝代之復有游觀小樓等輦駕十五馬車
等草創修制多違舊章隋制輦而不施輪通幰朱絡
飾以金玉而人荷之又依梁制副輦復制輿如輦而小
宮苑私宴御之小輿方形同幄帳自閣内升正殿御之
大唐制輦有七一曰大鳳輦二曰大芳輦三曰仙遊
輦四曰小輕輦五曰芳亭輦六曰大玉輦七曰小玉輦
轝有三一曰五色轝二曰常平轝三曰腰轝大駕鹵簿
先五輅以行
旌旗(夏)(殷)(周)(秦)(漢)(後周)
黃帝振兵教熊羆貔貅貙虎制陣法設五旗五麾夏
氏奚仲為車正建旗斿旐以别尊卑等級殷因之
周制司常掌九旗王建太常(畫日月扵縿首象天明也其制杠長九仞以素錦綢)
(之以絳帛一幅為縿附扵杠畫龍扵縿上又屬十二斿扵縿首長十二仞每斿皆畫交龍十三其杠首仍注五)
(采羽扵上縿音所感反)諸侯建旂(交龍為旂畫交龍者一象升朝一象下復諸侯五等若從王田)
(獵同建皆九斿象大火九星斿仞各隨命數)孤卿建旜(通帛為旜孤卿不畫言奉王之政教而已)
(周尚赤旌旗皆絳杠仞旗斿各隨命數)大夫士建物(雜帛為物以素飾其側杠仞各隨命數言)
(以先王正道佐職白殷之色也)師都建旗(熊虎為旗六鄉六遂大夫謂之師都都人所聚畫熊虎者)
(鄉遂出軍賦象其守猛莫敢犯也州里縣鄙鄉遂之官互約言之考工記曰熊旗六斿以象伐伐白虎宿也)
州里建旟(鳥隼為旟畫鳥隼者象其勇健)縣鄙建旐(龜蛇為旐象其扞難辟害四斿象營)
(室玄武宿也)道車載旞(道車象輅也王以朝夕燕出入所乘全羽為旞全羽析羽皆象文德夏采)
(注云禹貢徐州貢夏翟羽有虞氏以為緌後染羽用之)斿車載旌(析羽為旌)大麾以田
(夏后氏之正色)大帛以即戎(殷之正色)翿旌(君射扵國中以翿旌為獲白羽與朱羽揉鴻脰)
(韜杠三仞)龍旃(君射扵境所用也畫龍扵通帛之旃上)秦水德旗斿皆尚黑
其制未詳漢制龍旃九斿七仞以象大火鳥旟七斿
五仞以象鶉火熊旗六斿五仞以象參伐龜蛇旐四斿
四仞以象營室弧旌枉矢以象弧也此諸侯以下之所
建也後周太常畫三辰(日月五星)旂畫青龍(天子升龍諸侯交龍)旟
畫朱鳥旌畫黃麟旗畫白虎旐畫玄武皆加雲氣其旜
物在軍亦畫其事號加之以雲氣徽幟亦如之(通帛為旜雜帛)
(為物事號所書其人官與姓名之事號徽幟亦書之)旌節又畫白虎而析羽扵其
上又司常掌旗物之藏通帛之旗六以供郊祀蒼赤黃
白玄等旗三辰之常畫繢之旗六以充王輅之等一曰
三辰之常二曰青龍旗三曰朱雀旟四曰黃麟旌五曰
白虎旂六曰玄武旐皆左建旗而右建闒戟又有繼旗
四以施軍旅一曰麾以供軍將二曰旞以供師帥三曰
□(音伐)以供旅帥四曰旆以供卒長諸公方輅碧輅建旂
金輅建旟象輅建物木輅建旐諸侯自金輅而下如諸
公之旗諸伯自象輅而下如諸侯之旗諸子自犀輅而
下如諸伯之旗諸男自篆輅而下如諸子之旗三公犀
輅貝輅篆輅建旟旐夏篆夏縵及輚車建物孤卿以下
各以其等其旗旌杠皇帝六仞諸侯五大夫四士三斿
皇帝曳地諸侯及軹大夫及轂士及軫凡注毛扵杠首
曰綏析羽曰旌全羽曰旞其縿皇帝諸侯加以弧韣闒
戟方六尺而被之以黻唯皇帝諸侯輅建焉(闒戟杠綢與旗同)
鹵簿(屬車附秦後魏隋)(漢唐後漢大)(晉)(東晉)(宋)
秦制大駕屬車八十一乘(周制凡良車散車不在等者其用無常以給遊燕及恩惠)
(之賜從軍所載財貨輜重之車車後開戶作之有功有沽良車功多散車功少鄭玄曰作之有功有沽沽麄也)
(則屬車之流周末諸侯有貳車九乘秦滅九國而兼其車服故屬車八十一乘薛綜曰屬者相連屬也皆在後)
(行)法駕半之左右分行其車皆皂蓋赤裏朱轓輜戈矛
弩箙尚書御史所載最後一乘懸豹尾豹尾以前為省
中(小學漢官篇曰豹尾過後罷屯觧圍胡廣曰施之道路故湏過後屯圍乃得觧罷所以戒不虞也淮南子)
(曰軍正執豹皮所以制正其衆也省中即今之仗内)漢制乘輿大駕備車千乘
騎萬匹屬車八十一乘公卿奉引太僕大將軍參乘祀
天扵甘泉用之後漢明帝上原陵(光武陵)大喪並因前
代為大駕用八十一乘祀天南郊則法駕用三十六乘
河南尹執金吾雒陽令奉引奉車郎御史侍中參乘前
驅有九斿雲䍐(徐廣曰斿車九乘前史不記形也史記曰武王克紂百夫荷䍐旗以先驅張平)
(子東京賦曰雲䍐九斿薛綜曰䍐旌旗名也)鳳凰車闒戟車(薛綜曰闒之為言垂也取四戟)
(垂車邊也)皮軒車鸞旗車後有金鉦車黃鉞車(司馬法曰夏執元鉞殷執)
(白鉞周執黃鉞)黃門鼓車黃門令校駕祀天南郊祀地明堂宗
廟尤省謂之小駕每出太僕奉駕中常侍小黃門副尚
書主者郎令史副侍御史蘭臺令史副皆執仗以督整
車騎謂之護駕春秋上陵尤省扵小駕直事尚書一人
從晉制大駕鹵簿先象車鼓吹一部十三人中道次
靜室令駕一中道式道候二人駕一分左右次洛陽尉
二人騎分左右次洛陽亭長九人赤車駕一分三道鼓
吹正二人引次洛陽令皂車駕一中道次河南中部掾
中道河橋掾在左功曹史在右並駕一次河南尹駕駟
戟吏六人次河南主簿駕一中道次河南主記駕一中
道次司隸部河南從事中道都部從事居左别駕從事
居右並駕一次司隸校尉駕三戟吏六人次司隸主簿
駕一中道次司隸主記駕一中道次廷尉明法掾中道
五官掾居左功曹吏居右並駕一次廷尉卿駕駟戟吏
六人次廷尉主簿主記並駕一在左太僕引從如廷尉
在中宗正引從如廷尉在右次太常駕駟中道戟吏六
人太常外部掾居左五官掾功曹吏居右並駕一次光
禄引從中道太常主簿主記居左衞尉引從居右並駕
一次太尉外督令史駕一中道次東西捕賊倉戶等曹
屬駕一引從次太尉駕駟中道太尉主簿舍人各一人
祭酒二人並駕一在左右次司徒引從駕駟中道次司
空引從駕駟中道三公騎令史戟各八人鼓吹各一部
七人次中護軍中道駕駟鹵簿左右各二行戟楯在外
弓矢在内鼓吹一部七人次步兵校尉在左長水校尉
在右並駕一鹵簿左右二行戟楯在外刀楯在内鼓吹
各一部七人次驍騎將軍在左游擊將軍在右並駕一
皆鹵簿左右各二行戟楯在外刀楯在内鼓吹各一部
七人騎隊五在左五在右隊各五十四匹命中督二人
分領左右各有戟吏二人麾幢揭鼓在隊前次左將軍
在左前將軍在右並駕一皆鹵簿左右各二行戟楯在
外刀楯在内鼓吹各一部七人次黃麾騎中道次黃門
前部鼓吹左右各一部十三人駕駟八校尉佐仗左右
各四行外大戟楯次九尺楯次弓矢弩並熊渠佽飛督
領之次司南車駕駟中道護駕御史騎夹左右次謁者
僕射駕駟中道次御史中丞駕一中道次武賁中郎將
騎中道次九斿車中道武剛車夾左右並駕駟次雲䍐
車駕駟中道次闒戟車駕駟中道長戟斜偃向後次皮
軒車駕駟中道次鸞旗車中道建華車分左右並駕駟
次護駕尚書郎三人都官郎中道駕部在左中兵在右
並騎又有護駕尚書一人騎督攝前後無常次相風中
道次司馬督在前中道左右各司馬史三人引仗左右
各六行外大戟楯二行次九尺楯次刀楯次弓矢次弩
次五時車左右有遮列騎次典兵中郎中道督攝前却
無常左殿中御史右殿中監並騎次高蓋中道左罼右
䍐次御史中道左右節郎各四人次華蓋中道次殿中
司馬中道殿中都尉在左殿中校尉在右左右各四行
細楯一行在弩内又殿中司馬一行殿中都尉一行殿
中校尉一行次棡鼓中道次金根車駕六馬中道太僕
大將軍參左右又各增三行為九行司馬史九人引大
戟楯二行九尺楯一行刀楯一行細弩一行跡禽一行
槌斧一行刀楯一行連細楯殿中司馬殿中都尉殿中
校尉為左右各十二行金根車建青旂斿十二左右將
軍騎在左右殿中將軍持鑿腦斧夾車車後衣書主職
步從六行合左右三十二行次曲華蓋中道侍中散騎
常侍黃門侍郎並騎分左右次黃鉞車駕一在左御麾
騎在右次相風中道次中書監騎左秘書監騎右次殿
中御史騎左殿中監騎右次五牛旗赤青在左黃在中
白黑在右次大輦中道太官令丞在左太醫令丞在右
次青立車次青安車次赤立車次赤安車次黃立車次
黃安車次白立車次白安車次黑立車次黑安車合十
乘並駕駟建旗十二斿如車色立車正竪旗安車斜拖
之次闒猪車駕駟中道無旗次耕根車駕駟中道赤旗
十二斿熊渠督左佽飛督右次御軺車次御四望車次
御衣車次御書車次御藥車並駕牛中道次尚書令在
左尚書僕射在右又尚書郎六人分左右並駕一又治
書侍御史二人分左右又侍御史二人分左右又蘭臺
令史分左右並騎次豹尾車駕一自豹尾車後而鹵簿
盡矣但以神弩二十張夾道至後部鼓吹其五張神弩
置一將左右各二將次輕車二十乘左右分駕次流蘇
馬六十匹次金鉞車駕三中道左右護駕尚書郎并令
史並騎各一人次金鉦車駕三中道左右護駕侍御史
并令史並騎各一人次黃門後部鼓吹左右各十三人
次戟鼓車駕牛二乘分左右次左大鴻臚外部掾右五
官掾功曹史並駕一次大鴻臚駕駟戟吏六人次大司
農引從中道大鴻臚主簿主記右少府引從次三卿並
騎吏四人鈴下二人執馬鞭辟車六人執方扇羽林十
人朱衣次領軍將軍中道鹵簿左右各二行九尺楯在
外弓矢在内鼓吹如護軍次後軍將軍在左右軍將軍
在右各鹵簿鼓吹如左軍前軍次越騎校尉在左屯騎
校尉在右各鹵簿鼓吹如步兵射聲次領護驍騎遊軍
校尉皆騎吏四人乘馬夾道都督兵曹各一人乘馬在
中騎將軍四人騎校鞉角金鼓鈴下信幡軍校並駕一
功曹吏主簿並騎從繖扇幢麾各一騎鼓吹一部七騎
次領護軍加大車斧五官掾騎從次騎十隊隊各五十
匹將一人持幢一人持鞉一人並騎在前督戰伯長各
一人並騎在後羽林騎督幽州突騎督分領之郎部十
隊隊各五十人絳袍將一人騎鞉角各一人在前督戰
伯長一人步在後騎皆持矟次大戟一隊九尺楯一隊
刀楯一隊弓一隊弩一隊五隊隊各五十人黑袴褶將
一人騎校鞉角各一人步在前督戰伯長各一人步在
後金顔督將並領之其屬車因後漢制(復制御衣御書御軺御藥等車)
(駕牛陽燧四望幰皂輪小形)東晉屬車五乘而已加綠油幢朱絲
絡飾青交路黃金塗五末其輪轂猶素兩箱無金錦之
飾其一車又是軺車舊儀天子所乘駕六元興中屬車
唯九乘苻堅敗又得偽車輦增為十二乘宋孝建中
尚書令建平王宏議屬車起秦八十一乘及三十六乘
並不出經典自胡廣蔡邕𫝊說耳又是從官所乘非常
副車正數江左五乘則儉不中禮帝王文物旗旒皆十
二為節今宜依禮十二乘為制後魏道武帝天興二
年命禮官採古法制三駕鹵簿一曰大駕設五輅建太
常屬車八十一乘平城令代尹司隸校尉丞相奉引太
尉陪乘太僕御從輕車介士千乘萬騎魚麗鴈行前驅
皮軒闒戟芝蓋雲䍐指南後殿豹尾鳴笳唱上不作鼓
吹軍戎大祠則設之二曰法駕屬車三十六乘平城令
代尹太尉奉引侍中陪乘奉車都尉御廵狩小祠則設
之三曰小駕屬車十二乘平城令太僕奉引常侍陪乘
奉車郎御遊宴離宮則設之天賜二年初改大駕魚麗
鴈行更為方陣鹵簿列步騎内外為四重列標建旌通
門建五色車旗各處其方諸王導從在甲騎内公在幢
内侯在步矟内子在刀楯内五品朝臣夹列乘輿前兩
箱官卑者先引王公侯子車(後魏制除伯男爵)旒麾蓋信幡及
散官褠服一皆絳黑隋煬帝大業初復備大駕屬車
備八十一乘並如犢車紫通幰朱絲絡黃金飾駕一牛
在鹵簿中單行正道後帝嫌多大駕減為三十六乘法
駕宜用十二小駕除之可也大唐大駕屬車十二乘
大駕行幸則分前後施扵鹵簿之内若大陳設則分左
右施扵衞内其鹵簿制具開元禮
通典卷六十六
