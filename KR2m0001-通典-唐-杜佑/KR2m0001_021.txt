通典卷十六
唐京兆杜佑君卿纂
選舉四
雜議論上
齊景公問晏子任人對曰地不同宜任之以種責其俱
生不可得也人不同能而任之以事不可責徧成責焉
無已智者不能給求焉無饜天地不能贍也漢哀帝
初立欲匡成帝之政多所變動(匡正也正其乖失)時丞相王嘉
上疏曰臣聞聖王之功在於得人孔子曰才難不其然
與(才難謂有賢才難得)故繼世立諸侯象賢也(象其先父祖之賢耳非必其人皆有)
(德也)雖不能盡賢天子為擇臣立命卿以輔之(命卿命於天子者)
居是國也累代尊重然後士民之衆附焉是以教化行
而治功立今之郡守重於古諸侯往者致選材賢材賢
難得拔擢可用者或起於囚徒昔魏尚坐事繫文帝感
馮唐之言拜雲中太守匈奴忌之武帝擢韓安國於徒
中拜為梁内史骨肉以安(言梁孝王得免罪也)張敞為京兆尹免
亡命數十日宣帝徵拜為冀州刺史卒獲其用前代非
私此三人貪其才器有益於公家也孝文帝時吏居官
者或長子孫以官為氏倉氏庾氏則倉庾吏之後也其
二千石長吏亦安官樂職然後上下無苟且之意其後
稍稍變易公卿以下轉相促急又數以改更政事司隸
部刺史察過悉劾𤼵揚隂私(悉盡也言無大小盡皆舉劾過於所察之條)吏
或居數月而退送故迎新交錯道路中材苟容求全(不敢)
(操持羣下)下材懷危内顧(常恐獲罪每為私計)一切營私者多二千石
益輕賤吏人慢易之或至上書章下(依其所上之章而下令理之)衆
庶知其易危(言易可傾危)小失意則有離叛之心前山陽亡
徒蘇令等縱横吏士臨難莫肯仗節死義以守相威權
素奪也(素奪謂先不假之威權也)孝成皇帝悔之下詔書二千石不
為縱(二千石不以故縱為罪所以優之)遣使者賜金慰厚其意誠謂國
家有急取辦於二千石二千石尊重難危乃能使下孝
宣愛良人吏(良善也良人吏善理百姓者)有章劾事留中會赦一解
(不即下理其事恐為擾動故每留中或經赦令一切皆解散)故事尚書希下章為煩
擾百姓證驗繫理或死獄中章文必有敢告之字廼下
(所以丁寧告者之辭絶其相誣)惟陛下留神擇賢記善忘過容忍臣子
勿責以備(不求備於一人)二千石部刺史三輔縣令有材任職
者人情不能不有過差宜可闊略(當寬恕其小罪)令盡力者有
所勸此方今急務國家之利也前蘇令𤼵(謂蘇令初𤼵起為盗賊)
欲遣大夫使逐問状時見大夫無可使者(謂見在大夫皆不堪為使)
召盩厔令尹逢拜為諫大夫遣之今諸大夫有才能者
甚少宜先蓄養可成就者則士赴難不愛其死臨事倉
卒乃求非所以明朝廷也嘉因薦儒者公孫光滿昌及
能吏蕭咸薛修等皆故二千石有名稱天子納而用之
後漢光武時陳事者多言郡國貢舉率非功次故守
職益懈而吏事寖疎咎在州郡有詔下公卿朝臣議韋
彪上議夫國以簡賢為務賢以孝行為首孔子曰事親
孝故忠可移於君是以求忠臣必於孝子之門夫人才
行少能相兼是以孟公綽優於趙魏老不可以為滕薛
大夫忠孝之人持心近厚鍜煉之吏持心近薄三代之
所以直道而行也士宜以才行為先不可純以閥閱然
要其歸在於選二千石賢則舉貢皆得其人矣帝深納
之張衡上疏曰古者以賢取士諸侯歲貢孝武之代郡
舉孝廉又有賢良文學之選於是名臣皆出文武並興
漢之得人數路而已夫書畫辭賦才之小者匡國理政
未有能焉陛下即位之初先訪經術聽政餘日觀省篇
章聊以游意當代博弈非以教化取士之本而諸生競
利作者鼎沸其高者頗引古訓風喻之言下則連偶俗
語有類俳優或竊成文虛冐名氏臣每受詔於盛化門
差次錄第其未及者亦復隨輩皆見拜擢既加之恩難
復收改但守俸祿於義已加不可復使理人及任州郡
昔孝宣會諸儒石渠章帝集學士於白虎通經釋義其
事優大文武之道所宜從之乃若小能小善雖有可觀
孔子以為致遠則泥君子故當致其大者遠者也魏
文帝時詔曰選舉莫取有名名如畫地作餅不可啖也
吏部尚書盧毓對曰名不足以致異人而可以得常士
常士畏教慕善然後有名其後士人多務進趨廉遜道
缺時劉寔乃著崇讓論以矯之其辭曰古者聖王之化
天下所以貴讓者欲以出賢才息爭競也夫人情莫不
皆欲己之賢故勸令讓賢以自明賢豈假讓不賢哉故
讓道興賢能之人不求而自出矣至公之舉自立矣百
官具任為百官之副亦先具矣一官缺擇衆官所讓最
多者而用之審之道也在朝之士相讓於上草廬之人
咸皆化之推能讓賢之風從此生矣為一國所讓則一
國士也天下所共推則天下士也推讓之風行則賢與
不肖殊矣此道之行在上者無所用其心因成清議隨
之而已賢人相讓於朝大才之人恒在大官小人不爭
於野天下無事矣以賢才化無事至道興矣己仰其成
復何與焉孔子曰能以禮讓為國乎則不難也在朝之
人不務相讓久矣天下化之自魏代以來登進辟命之
士及夫在職之吏臨見授叙雖自辭不能終莫肯讓有
勝己者夫推讓之風息爭競之心生孔子曰上興讓則
下不爭也議者僉言代少高名之才朝廷不有大才之
人可以為大官者山澤小人官吏亦復云朝廷之士雖
大官名德皆不及往時人也余以為此二言皆失之矣
非時獨乏賢也時不貴讓一人有先衆之稱毁必隨之
名不得成使之然也雖令稷契復存亦不復能全其名
矣能否混雜優劣不分士無素定之價官職有闕任選
之吏不知所用但按官次而舉之同才之人先用者非
勢家之子則必為有勢者之所念也非能獨賢因其先
用之資而復遷之無已不勝其任之病發矣所以見用
不息者由讓道廢因資用之人有得失矣故自漢氏以
來時開大舉令衆官各舉所知唯才所任不限階次如
此者甚數矣其所舉必有當者不聞時有擢用不知何
誰最賢故也所舉必有不當者而罪不加不知何誰最
不肖也所以不可得知由當時之人莫肯相推賢愚之
名不别令其如此舉者知在上者察不能審故敢慢舉
而進之或舉所賢因及所念一頓而至人數猥多言所
舉賢加之高状相似如一難得而分矣雖舉者不能盡
忠其罪亦無由上聞聽察之路濫令其爾也才高守道
之士日馳走於有勢之門日多矣雖國有典刑弗能禁
矣夫讓不興之弊非徒賢人在下位不得時進也國之
良臣荷重任者亦將以漸受罪退矣何以知其然也孔
子以為顔氏之子不貳過耳明非聖人皆有過寵貴之
地欲之者多矣惡賢能塞其路過而毁之者亦多矣夫
謗毁之生非徒空說必因人之微過而甚之者也毁謗
之言數聞在上者雖欲弗納不能不仗所聞因事之來
而微察之察之無已其驗至矣得其驗安得不理其罪
若知而縱之主威日衰令之不行自此始矣知而皆理
之受罪退者稍多大臣有不自固之心夫賢才不進貴
臣日疎此有國者之深憂也竊以為改此俗甚易耳何
以知之夫一時在官之人雖雜有凡猥之才其中賢明
者亦多矣豈可謂皆不知讓賢為貴邪直以其時皆不
讓習以成俗故遂不為耳人臣初除皆通表上聞名之
謝章所由來尚矣原謝章之本意欲進賢能以謝國恩
也昔舜以禹為司空禹拜稽首讓於稷契及咎繇使益
為虞官讓於熊羆使伯夷典三禮讓於䕫龍唐虞之時
衆官初除莫不皆讓也謝章之義蓋取於此書記之者
欲以永代作則季代所用不能讓賢虚謝見用之恩而
已相承不變習俗之失也夫叙用之官得通章表者其
讓賢推能乃通其章其不能有所讓徒費簡紙者皆絶
不通人臣初除各思推賢能而讓之矣讓文付主者掌
之三司有缺擇三司所讓最多者而用之此為一公缺
三公已先選之矣且主選之吏不必任公而選三公不
如令三公自共選一公為詳也四征缺擇四征所讓最
多者而用之此為一征缺四征已先選之矣必詳於停
缺而令主者選四征也尚書缺擇尚書所讓最多者而
用之此為令諸尚書共選一尚書詳於臨缺令主者選
入尚書也郡守缺擇衆郡守所讓最多者而用之詳於
任主者此為令百郡守共選一郡守也夫以衆官百郡
之讓與主者共相比不可同歲而論也賢愚皆讓百姓
耳目盡為國耳目夫人情爭則欲毁己所不如讓則競
推於勝己故代爭則毁譽交錯優劣不分難得而讓也
夫貴讓則賢知明出能否之美歴歴相次不能亂也當
此時也能退身修己者多矣雖賢智欲守貧賤不可得
也馳騖進取而欲人見讓猶却行而求前也夫如此愚
智咸知進身求通非修之於己則無由進矣遊外者於
此相隨而歸矣浮聲虛論不禁而自止矣人無所用其
心任衆人讓而天下自化讓可以致此豈可不務之哉
晉始平王文學李重乂以為等級繁多又外官輕而
内官重使風俗大弊宜釐改重外選簡階級使官久議
曰古之聖王建官垂制所以體國經野自帝王以下代
有增損舜命九官周分六職漢採古制仍秦舊倚丞相
任九卿雖置五曹尚書令僕射之職始於掌封奏以宣
外内事任尚輕而郡守牧人之官重故漢宣稱所與為
理唯良二千石其有殊政者或賜爵進秩諒得為理大
體所以遠比三代也及於東京尚書雖漸優重然令僕
出為郡守便入為三公虞延第五倫桓虞鮑昱是也近
自魏朝名守杜畿滿寵田國讓(國諱改稱字)胡質等居郡或
十餘年或二十年或加秩假節而不去郡此亦古人苟
善其事雖沒代不徙官之義也漢魏以來内官之貴於
今最崇而百官等級遂多遷補轉徙如流能否無以著
黜陟不得彰此為理之大弊也夫階級繁多而冀官久
官不久而冀治功成不可得也虞書云三考黜陟幽明
周官三年大計羣吏之治而行其誅賞漢法官人或不
拘真秩魏初用輕資以先試守臣以為今宜大并羣官
等級使同班者不得復稍遷又簡法外議罪之制明試
守左遷之例則官人之理盡士必量能而受爵矣居職
者日久則政績可考人心自定務求諸己也帝雖善之
竟不能行齊左僕射王儉請解領選謂褚彦回曰選
曹之始近自漢末今若反古使州郡貢計三府辟士與
衆共之猶賢一人之意古者選衆今則不然竒才絶智
所以見遺於草澤也彦回曰誠如卿言行之已久卒難
為改也梁尚書左僕射沈約論曰漢末喪亂魏武時
始創軍中倉卒權立九品蓋以人才優劣非謂代族高
卑因此相沿遂為成法自魏至晉莫之能改州都郡正
以才品人而舉代人才升降蓋寡徒以憑籍代資用相
凌駕都正俗士斟酌時宜品目少多隨事俯仰劉毅所
云下品無高門上品無賤族也歲月遷訛斯化漸篤凡
厥衣冠莫非二品自此以還遂成卑庶周漢之道以智
役愚臺隸參差用成等級魏晉以來以貴役賤士庶之
科較然有辨夫人君南面九重懸絶陪奉朝夕義隔鄉
士階闥之任宜有司存武帝天監中約又上疏曰頃自
漢代本無士庶之别自非仕宦不至京師罷公卿牧守
並還鄉里小人瞻仰以成風俗且黌校棋布𫝊經授受
皆學優而仕始自鄉邑本於小吏幹佐方至文學功曹
積以歲月乃得察舉人才秀異始為公府所辟遷為牧
守入作台司漢之得人於斯為盛今之士人並聚京邑
其有守土不遷非直愚賤且當今士人繁多略以萬計
常患官少才多無地以處秀才自別是一種任官非若
漢代取人之例也假使秀才對五問可稱孝廉答一策
能過此乃雕蟲小道非關理功得失以此求才徒虛語
耳鴻臚卿裴子野又論曰書云貴貴為其近於君也天
下無生而貴者是故道義可尊無擇負販苟非其人何
取代族周衰禮壞政出臣下卿士大夫自相繼及非夫
嗣嫡猶等家臣且徒步匹夫見禮侯伯軾閭擁篲無絶
於時其後四方豪勢之家門客千數卑身折節比食同
袍雖相傾倚亦成風俗迄於二漢尊儒重道朝廷州里
學行是先雖名公子孫還齊布衣之士士庶雖分而無
華素之隔自晉以來其流稍改草澤高士猶厠清塗降
及季年專稱閥閱自是三公之子傲九棘之家黃散之
孫蔑令長之室轉令互爭銖兩所論必門戶所議莫賢
能苟且之俗成傲慢之禍作非所以敦弘退讓厲德興
化之道也宋明帝聰博好文史才思朗捷少讀書奏
號七行俱下每國有禎祥及行幸讌集輒陳詩展義且
以命朝臣其戎士武夫則託請不暇困於課限或買以
應詔焉於是天下向風人自藻餙雕蟲之藝盛於時矣
又論曰古者四始六義總而為詩既行四方之風且彰
君子之志勸善懲惡王化本焉而後之作者思存枝葉
繁華藴藻用以自通若夫悱惻芳芬楚騷為之祖靡漫
容與相如扣其音由是隨聲逐響之儔棄指歸而無執
賦歌詩頌百揆五車蔡邕等之俳優揚雄悔為童子聖
人不作雅鄭誰分其五言為詩家則蘇李自出曹劉偉
其風力潘陸固其枝柯爰及江左稱彼顔謝箴繡鞶帨
無取廟堂宋初迄於元嘉多為經史大明之代實好斯
文高才逸韻頗謝前哲波流同尚滋有篤焉自是閭閻
少年貴游總角罔不擯落六藝吟咏情性學者以博依
為急務謂章句為專魯淫文破典斐爾為曹無被於管
絃非止乎禮義深心主卉木遠致極風雲其興浮其志
弱巧而不要隠而不深討其宗途亦有宋之遺風也若
季子聆音則非興國鯉也趨室必有不敦荀卿有言亂
代之徵文章匿綵而斯豈近之乎(蕭子顯曰自宋以來謝靈運顔延年以文)
(章彰於代謝莊袁淑又以才藻係之朝廷之士及閭閻衣冠莫不仰其風流競為辭賦之事五經文句無復通)
(其義者)後魏孝文時高祐上疏云今之選舉不採識理
之優劣專簡年勞之多少斯非盡才之謂宜停此薄藝
棄彼巧勞唯才是取官方斯穆又勲舊之族雖年勤可
錄而才非撫人則可加之以爵賞不宜委之以方任所
謂王者可私人以財不可私人以官帝善之韓麒麟子
顯宗上言前代取士必先正名故有賢良方正之稱今
州郡貢察徒有秀孝之名而無秀孝之實而朝廷但檢
其有門地遂不復彈坐如此則可別貢門地以叙士人
何假置秀孝之名也夫門地者是其祖父之遺烈亦何
益於皇家苟有竒才雖屠釣奴虜之賤亦用之苟非其
人雖三后之胤自墜於皂隸矣或云無竒才不若取士
於文然此亦失矣豈可以代無周召便廢宰相而不置
哉但當校其寸長銖重者即先叙之則賢才無遺矣孝
明帝時清河王懌以官人失序上表曰孝文帝制出身
之人本以門品高下有恒若准資蔭自公卿令僕之子
甲乙丙丁之族上則散騎祕著下逮御史長兼皆條例
昭然文無虧沒自此或身非三事之子解褐公府正佐
地非甲乙之類而得上宰行僚自兹以降亦多乖舛且
參軍事專非出身之職今必釋褐而居祕著本為起家
之官今或遷轉以至斯皆仰失先准有違明令非所謂
式遵遺範奉順成規此雖官人之失相循已久然推其
彌漫抑亦有由何者信一人之明當九流之廣必令該
鑑氏族辨照人倫才識有限固難審悉所以州置中正
之官清定門胄品藻高卑四海畫一專尸衡石任實不
輕故自置中正以來暨於太和之日莫不高擬其人妙
盡兹選皆須名位重於鄉國才德允於具瞻然後可以
品裁州郡綜覈人物今之所置多非其人乞明為勅制
使官人選才備依先旨無令能否乖方違才易務并革
選中正一依前軌庶清源有歸流序允穆靈太后詔依
表施行而終不能用薛淑為吏部郎中先是崔亮奏立
停年之格不簡人才專問勞舊淑乃上書曰若使選曹
唯取年勞不簡賢否便即義均行鴈次若貫魚勘簿呼
名一吏足矣數人而用何謂銓衡今請郡縣之職吏部
先盡擇才務取廉平淳直素行有聞并學通古今曉逹
理體者以應其選不拘入職遠近年勲多少其積勞之
中有才堪牧人者先在用之限其餘不堪者既壮藉其
力豈容老而棄之將佐丞尉去人積遠小小當否未為
多矣宜依次補序以酬其勞書奏不報徐因引見復陳
言曰漢朝常令三公大臣舉賢良方正有道直言極諫
之士以為長吏監撫黎元自晉末以來此風遂替今四
方初定務在養賢請依漢氏更立四科令三公宰貴各
薦時賢以補郡縣明立條格防其阿黨之端詔下公卿
議之亦寝矣後周樂遜上疏論選舉曰選曹掌錄勲
賢補擬官爵必宜與衆共知有明揚之授使人得盡心
如覩白日其才有陞降其功有厚薄祿秩所加無容不
審即如州郡選置猶集鄉閭况天下選曹不取人物若
方州列郡自可内除此外付選曹銓叙者既非機事何
足可密人生處代以榮祿為重修身履行以慕聲名然
逢時既難失時為易其選置之日宜令衆心明白然後
呈奏使功勤見知品物稱悦隋文帝開皇中治書侍
御史李鍔以選才失中上書曰自魏之三祖更尚文詞
忽君人之大道好雕蟲之小藝下之從上有同影響競
騁浮華遂成風俗江左齊梁其弊彌甚貴賤賢愚唯務
吟咏遂復遺理存異尋虛逐微競一韻之竒爭一字之
巧連篇累牘不出月露之形積案盈箱唯是風雲之状
代俗以此相高朝廷據兹擢士祿利之路既開愛尚之
情愈篤於是閭里童昏貴游總角未窺六甲先製五言
至如羲皇舜禹之典伊傅周孔之業不復關心何嘗入
耳以傲誕為清虛以緣情為勲績指儒素為古拙用辭
賦為君子故文筆日煩其政日亂良由棄大聖之軌範
搆無用以為用也捐本逐末流徧華壤遞相師祖澆漓
愈扇及大隋受命聖道聿興屛黜輕浮遏止華偽自非
懷經抱質志道依仁不得引領縉紳參厠纓冕是以開
皇四年並詔天下公私文翰并宜實錄其年九月泗州
刺史司馬幼之上表華豔付所司理罪由是公卿大臣
咸知正路莫不鑚仰墳索棄絶華綺擇先王之令典行
大道於兹代如聞在外州縣仍踵弊風選吏舉人未遵
典則至於宗黨稱孝鄉曲歸仁學必典謨交不苟合則
擯落私門不加收齒其學不稽古逐俗隨時作輕薄之
篇章結朋黨而稱譽則選充吏職舉送天朝蓋由縣令
刺史未行風教猶挾私情不存公道臣既忝憲司職當
糾察若聞風即劾恐挂網者多請勒諸司普加搜訪有
如此者具状送臺
通典卷十六
