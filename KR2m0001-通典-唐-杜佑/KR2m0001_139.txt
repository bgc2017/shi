通典卷一百三十四
唐京兆杜佑君卿纂
禮九十四開元禮纂類二十九凶一
賑撫諸州水旱蟲災(賑撫蕃國水旱附)
皇帝遣使賑撫諸州水旱蟲災本司散下其禮所司随
職供辦使者未到之前所在長官先勒集所部僚佐等
及正長老人本司先於廳事大門外之右設使者便次
南向又於大門外之右設使者位東向大門外之左設
長官以下及所部位重行北向西上於廳事之庭少北
設使者位南向又於使者位之南三丈所設長官位北
向其所部僚屬則位於長官之後文東武西每等異位
重行北面相對為首正長老人則位其南重行北面西
上使者到所司迎引入便次長官及所部嚴肅以待正
長老人等並列於大門外之南重行北面西上至時使
者以下各服其服所在長官及所部僚佐亦各服公服
行参軍引長官以下出就門外位立司功参軍引使者
就門外位立持節者立於使者之北史二人對舉制案
列於使者之南俱少退東向行参軍贊拜長官及所部
在位者皆拜拜訖行參軍引長官等以次先入立於門
内之右重行西面司功參軍引使者入幡節前導持案
者從之使者到庭中位立持節者於使者東南西面行
參軍引長官以下俱入就庭中位立定持節者脱節衣
持案者以案進使者前使者取制書持案者退復位使
者稱有制行參軍贊再拜長官及諸在位者皆再拜使
者宣制書訖行參軍又贊拜長官及諸在位者皆再拜
行參軍引長官進詣使者前受制書退復位訖功曹參
軍引使者以下出復門外位行參軍引長官及諸在位
者各出即門外位如初行参軍引使者以下還便次長
官退其正長老人等任散(蕃國賑撫同諸州禮其國王供待及出入即館饗食之屬)
(則如常但略其燕好)
勞問諸王疾苦(問外祖父后父大臣都督刺史及蕃國主附中宫問外祖父及諸王)
(附東宫問外祖父諸王附其問師傅保宗戚上臺貴臣同勞問諸王之禮)
皇帝(中宫云太皇太后皇太后皇后東宫云皇太子)遣使勞問諸王疾苦(外祖大臣)
(等各随言之)本司散下其禮所司随職供辦(中宫則内給事一人為使)所
司先於受勞問者第大門外之右設使者便次南向於
庭中近北設使者位南面(皇太子儀東向)又於使者位之南(皇太)
(子儀位之東)三丈所設主人位北向(皇太子儀西向)其府國僚屬並
陪列於庭中之左右國官在東府僚在西俱以北為上
(中宫及皇太子儀無府國官以下儀)使者至受勞問者第大門外掌次者
延入次使者及受勞問者皆公服贊禮者(中宫則内典引下皆倣此)
引使者出次立於門西東向史二人(中宫則内給使二人)奉制書
案(中宫及皇太子云令案下准此)立於使者之南差退贊禮者引受勞
問者立於門東西向受勞問者再拜贊禮者引受勞問
者先入立於門内之右西面贊禮者引使者入就庭中
位立持案者立於其右贊禮者引受勞問者進就庭中
位北面立持案者以案進使者前使者取制書持案者
退復位使者稱有制(中宫稱太皇太后等有令)受勞問者再拜贊禮
者引受勞問者進詣使者前受制書退復位再拜訖贊
禮者引使者以下出又贊禮者引受勞問者随出各即
門外位受勞問者再拜訖贊禮者引使者以下退就次
又贊禮者引受勞問者入若受勞問者疾未間不堪受
制則子弟代受如上之儀(都督刺史禮同所異者諸導引之官以所勞問州府有司)
(充之其使於京師者則謁者導引)
勞問外祖母疾苦(中宫問外祖母附其問妃主宗戚婦女同東宫問外祖母附其)
(問妃主母疾苦同)
皇帝(中宫云太皇太后皇太后皇后東宫即云皇太子)遣使勞問外祖母疾苦
本司散下其禮所司随職供辦内給事一人(皇太子則閹官一人)
為使所司先於受勞問者第大門外之右設使者便次
南向又於内寝庭少北(皇太子儀西階前)設使者位南向(皇太子儀)
(東向)又於使者位之南(皇太子位東)三丈所設受勞問者位北
向(皇太子西向)使者至受勞問者大門外掌次者延入次使
者服公服攝迎者亦公服使者出次立於門西東面給
使二人奉制書案(皇太子令書案中宫同餘倣此)立於使者之南差退
贊禮者引攝迎者出立於門東西面攝迎者再拜訖贊
禮者引攝迎者先入立於門内之右西面内典引引使
者入就内寝庭位立(皇太子儀使者東面立)持案者立於使者之
右(皇太子儀給使奉令書案随入立於使者之南差退)受勞問者服朝服女侍者
引就庭中位立持案者以案進使者前使者取制書持
案者退復位使者稱有制(太皇太后皇太后皇后等即稱有令)受勞問者
再拜女侍者進詣使者前受制書退授受勞問者受勞
問者又再拜内典引引使者以下出女侍者引受勞問
者退贊禮者引攝迎者随出各就門外位攝迎者再拜
内典引引使者退即便次贊禮者引攝迎者入若受勞
問者疾未間不堪受制則攝迎者於外堂之庭拜受制
書如上禮其異者受制書詣閤授女侍者女侍者受奉
入授受勞問者凡有勞問無正篇者皆臨時約准上
禮而為之凡内侍之屬充使則内侍内常侍以下准所
慰勞者尊卑臨時准約皇太子於諸王妃主以下疾
苦其存家人親屬之禮率爾遣近侍勞問則主人受勞
問之者待之亦從家人親屬之式不拜迎拜送及不為
授受之禮
五服制度
斬縗三年齊縗三年(杖周不杖周五月三月)
大功(長殤九月中殤七月成人九月)小功(殤成人並五月)緦麻(殤成人並三月)
斬縗三年正服
子為父(則斬縗三年)女子子在室為父(女子子重稱子者别於男子言在室關已)
(許嫁)女子子嫁反在父之室為父(遭喪後而出者始服齊縗周出而虞則受以三)
(年之服既虞而出則小祥亦如之既除喪而出則已)
加服
嫡孫為祖(謂承重者為曾祖高祖後亦如之)父為長子(重其當先祖之正體又將代已)
(為宗廟主故庶子不得為長子三年不繼祖與禰也於庶子之嫡孫乃為其嫡子三年矣)
義服
為人後者為所後父(受重故三年為所後祖亦如之凡為人後者不以嫡子也)妻為
夫(夫尊而親)妾為君(妾謂夫為君)國官為國君(布帶繩屨既葬除之)
縗冠
右正服加服縗裳三升義服三升半冠同六升右縫通
屈一條繩為武垂下為纓冠外縪(凡服上曰縗下曰裳布八十縷為升外畢)
(者冠前後屈而出於武外厭之)婦人之縗連裳以六升布為總(總束髮也)童
子亦連裳
絰帶屨
右苴麻絰帶首絰大九寸左本在下繩纓五分首絰去
一以為腰絰大七寸二分絞垂兩結相去四寸婦人絰
如男子又有絞帶(苴惡貌也首絰象緇布冠之頍項腰絰象大帶絞帶象革帶五分腰絰去)
(一為之齊縗以下用布)菅屨外納(外納納其餘於外也)婦人屨亦如男子
杖
右苴竹杖其大如腰絰長齊其心本在下主婦亦杖諸
婦則不杖童子不杖其當室者則絻而杖(童子及婦人不杖者以其)
(不能病然而童子當室杖者尊為喪主)
絻
右狀象冠廣寸無辟積童子當室亦服之
總論制度
三公以下皆三月而葬而虞三虞而卒哭十三月小祥
除首絰練八升布為冠纓武亦如之婦人練總除腰絰
二十五月大祥除靈座(自後有祭設几席)除縗裳去絰杖十五
升布深衣布縞冠素紕纓革帶素屨婦人除縗裳去絰
縞總衣屨如男子二十七月禫祭玄冠皂纓仍布深衣
革帶吉屨婦人緇總衣屨如男子踰月復平常
齊縗三年正服
子為母(舊禮父卒為母周今改與父在同)為祖後者祖卒則為祖母(為曾)
(高祖後者為曾高祖母亦如之)母為長子
加服
繼母如母(繼母之配父與親母同)慈母如母(妾之無子者妾子之無母者父命為子生)
(則養之如母死則喪之如母貴父之命也)
義服
繼母為長子妾為君之長子(與嫡妻同不敢輕服夫之正統)
縗冠
右正服加服縗裳四升義服五升其縷四升半成布四
升冠七升右縫布纓武冠内縪(前後縫於武内厭縫)
絰帶屨
右牡麻絰帶首絰大七寸二分本在上繩纓五分首絰
去一以為腰絰大五寸七分半布代絞帶屨内納
杖
桐杖大如腰絰通圓之長齊其心本在下十三月小祥
除首絰練九升布為冠纓武亦如之其他祥禫變除與
斬縗同踰月復平常
齊縗杖周正服
父卒母嫁及出妻之子為母皆報(父卒為父後者為嫁母無服母猶服之不)
(為出母之黨服則為繼母之黨服)為祖後者祖在為祖母(為曾祖高祖後者亦如之)
義服
父卒繼母嫁從為之服報(若繼母出則不服若繼母出嫁子從而寄育則服不從則)
(不服)夫為妻
齊縗不杖周正服
為祖父母(父所生庶母亦同唯為祖後者乃不服)為伯叔父為兄弟
為衆子(衆子者長子之弟及妾子凡父母於子舅姑於婦并傳重於嫡孫所傳重非嫡及養子為後者)
(服之皆如衆子婦服)為兄弟之子(女在室亦然報之)為嫡孫(有嫡子則無嫡孫凡為後)
(承嫡者雖曾孫玄孫與孫同)為姑姊妺女子子在室及適人無主者
姑姊妺報(無主無祭主謂無夫與子人之所哀憐不忍降之)女子子為祖父母
(雖出嫁猶不敢降其祖)妾為其子
加服
女子子適人者為兄弟之為父後者(出嫁猶不降為父後者婦人有歸宗)
(之義故不自絶其族類)
降服
妾為其父母(凡妾為私親如衆人)為人後者為其父母報(凡為人後者本)
(親降等其妻又降夫一等)女子子適人者為其父母
義服
為伯叔母(服與伯叔同)為繼父同居者(子無大功之親母與之適人所適者亦無)
(大功之親是謂繼父同居繼子之子不從服為繼父不報)妾為嫡妻(嫡妻不為妾服)妾為君
之庶子婦為舅姑(其夫為曾祖高祖後者其妻從服亦如舅姑)為夫兄弟
之子(男女同報)舅姑為嫡婦(其夫應三年者然後為其婦齊縗周)
齊縗五月正服
為曾祖父母(本三月以其降殺太多故新議改從五月)女子子在室及嫁者
為曾祖父母
齊縗三月加服
為高祖父母(重其縗麻尊尊也減其日月為恩殺也)女子子在室及嫁者
為高祖父母(不敢降其祖也)
義服
為繼父不同居(先同今異繼父有子及有大功之親雖同住亦為異居元不同者不服)
右降服亦縗裳四升冠七升正服五升冠八升義服六
升冠九升右縫布纓武冠内縪前後縫於武内厭縫之
(婦則布總精麤亦如男子之冠)其絰帶與三年同其杖三年及杖周皆
桐杖各大如腰絰通圓之長齊其心本在下麤屨内納
不杖周則麻屨五月三月則繩屨其三年者與齊縗同
杖周者十一月小祥十三月大祥十五月禫逾月除復
平常禫變節皆與斬縗同其父卒母嫁出妻之子為母
及為祖後祖在為祖母雖周除仍心喪三年義服齊縗
三月者縗裳六升冠九升絰帶與周親同而繩屨
大功殤(長殤九月中殤七月)正服
為子女子子之長殤中殤(殤者男女未成人而死可哀傷者男子已娶女子許嫁皆)
(不為殤年十九至十六為長殤十五至十二為中殤十一至八歲為下殤八歲以下為無服之殤哭之以日易)
(月服周者哭之十三日大功九日小功五日緦麻三日)為叔父之長殤中殤為
姑姊妺之長殤中殤為兄弟之長殤中殤為嫡孫
之長殤中殤(嫡曾孫嫡玄孫亦同)為兄弟之子女子子之長殤中
殤
義服
為夫之兄弟之子女子子之長殤中殤
成人九月正服
為從父兄弟(今之同堂兄弟姊妺之在室者)為庶孫(女在室亦然)
降服
為女子子適人者(出降者兩女各出不再降若兩男各為人後亦如之)出母為女
子子適人者(女服同)為兄弟之女適人者報為人後者
為其兄弟為人後者為其姑姊妺在室者報
右成服縗裳八升冠十升餘皆與長殤同
義服
為夫之祖父母為夫伯叔父母報(報者旁尊不足以尊降)為夫
之兄弟女適人者報為人後者其妻為本生舅姑
為衆子婦
右降服縗裳七升正服縗裳八升冠同十升義服縗裳
九升冠十升(婦人則布總精麤如男子冠)牡麻絰首絰大五寸七分
半長殤及成人皆九月絰以繩纓中殤皆七月絰無纓
俱五分首絰去一以為腰絰大四寸六分布帶繩屨
小功五月殤正服
為子女子子之下殤為叔父之下殤為姑姊妺之
下殤為兄弟之下殤為嫡孫之下殤為兄弟之
子女子子之下殤為從父兄弟姊妺之長殤為庶
孫丈夫婦人之長殤
降服
為人後者為其兄弟之長殤為姪丈夫婦人之長殤
(出嫁姑為之服)為人後者為其姑姊妺之長殤
義服
為夫之兄弟之子女子子之下殤為夫之叔父之長
殤
右降正服冠縗同十升義服十一升澡麻絰帶(澡謂去其莩垢)
(不絶其本)冠左縫不厭(婦人布總精麤如男子)首絰大四寸六分五分
首絰去一以為腰絰大三寸七分布帶吉屨無絇婦人
縗絰精麤如男子(降服不澡)
成人正服
為從祖祖父報(祖之兄弟也兄弟之孫女在室亦如之)為從祖父報(父之同堂)
(兄弟同堂兄弟之女之在室亦如之)為從祖姑姊妺在室者報(父之同堂姊妺及己)
(再從姊妹)為從祖兄弟報(再從兄弟)為從祖祖姑在室者報(祖之姊妹)
為外祖父母為舅及從母丈夫婦人報(母之兄弟姊妹)
降服
為從父姊妺適人者報(同堂姊妹)為孫女適人者為人後
者為其姑姊妹適人者報
義服
為從祖祖母報(祖之兄弟妻)為從祖母報(父之同堂兄弟妻)為夫之
姑姊妺在室及適人者報娣姒婦報為同母異父
兄弟姊妺報為嫡母之父母兄弟從母(謂妾子為嫡母之父母兄)
(弟姊妺嫡母卒則不服)為庶母慈己者(謂庶母之乳養己者)為嫡孫之婦(有嫡)
(婦則無嫡孫之婦曾孫玄孫為後者服其婦如嫡孫之婦)母出為繼母之父母兄弟
從母(母卒則為其母之黨服不為繼母之黨服)嫂叔報(兄娣弟妻同)
右降服縗裳十升正服縗裳十一升冠同十一升義服
縗裳十二升冠與縗同其絰如小功五月唯麻斷本
緦麻三月殤正服
為從父兄弟姊妹之中殤下殤為庶孫丈夫婦人之
中殤下殤為從祖叔父之長殤為從祖兄弟之長
殤為舅及從母之長殤為從父兄弟之子之長殤
為兄弟之孫之長殤為從祖姑姊妹之長殤
降服
為人後者為其兄弟之中殤下殤為姪丈夫婦人之
中殤(出嫁姑為之服)為人後者為其姑姊妺之中殤下殤
義服
為人後者為從父兄弟之長殤為夫之叔父之中殤
下殤為夫之姑姊妺之長殤
成人正服
為族兄弟(三從兄弟三從姊妹出嫁即無服)為族曾祖父報(曾祖之兄弟曾孫女)
(出嫁即無服)為族祖父報(曾祖之兄弟同堂兄弟孫女出嫁則不服)為曾孫玄孫
為外孫(女子子之男女)為從母兄弟姊妺(今謂之姨兄弟姊妹)為姑之
子(外兄弟姊妹)為舅之子(内兄弟姊妹)為族曾祖姑在室者報(曾祖)
(之姊妹)為族祖姑在室者報(祖之同堂姊妹)為族姑在室者報(父之)
(再從姊妹)
降服
為從祖姑姊妹適人者報(父之同堂姊妹及己之再從姊妹)女子子適
人者為從祖父報(謂同堂伯叔父)庶子為父後者為其母(若無嫡母)
(及嫡母卒則申妾子服外祖父母舅從母服)為從祖祖姑適人者報(祖之姊妹)為
人後者為外祖父母(本生外祖父母)為兄弟之孫女適人者報
義服
為族曾祖母報(曾祖兄弟之妻)為族祖母報(祖之同堂兄弟之妻)為族母
報(父之再從兄弟之妻)為庶孫之婦女子子適人者為從祖伯
叔母(同堂伯叔)為庶母(父妾有子者)為乳母為壻(女子子之夫報)為妻
之父母(從妻服之)為夫之曾祖高祖父母為夫從祖祖父
母報(夫之祖兄弟及妻)為夫之從祖父母報(夫之父同堂兄弟及其妻)為夫
之外祖父母報為夫之從祖兄弟之子(夫之再從兄弟之子)為
夫之從父兄弟之妻為夫之從父姊妺在室及適人
者為夫之舅及從母報
改葬緦(子為父母妻妾為夫既葬除之)
右降正義服冠縗同十五升去其半有事其縷無事其
布冠右縫不厭(婦人總精麤如男子之冠)澡麻斷本以為絰首絰大
三寸七分五分首絰去一以為腰絰二寸九分布帶吉
屨無絇皇家所絶旁親服者皇弟子為之皆降一等凡
童子不緦當室則緦
縗裳制度
凡縗外削幅裳内削幅幅三袧(削猶殺也袧者謂辟兩側空中央也凡裳前三)
(幅後四幅)若齊裳内縗外(齊緝也凡五服之縗一斬四緝緝裳者内展之緝縗者外展之)負
廣出於適寸(負在背者也適辟領也負出於辟領外旁一寸)適博四寸出於縗
(博廣也辟領廣四寸則與澗中八寸兩之為尺六寸出於縗者旁出縗外也)縗長六寸博四
寸(廣長當心)衣帶下尺(衣帶下尺者腰也廣尺足以掩裳上際)衽二尺有五寸
(衽所以掩裳際者上正一尺鷰尾二尺五寸凡用布三尺五寸)衽屬幅(屬猶連也連幅謂不削也)衣
二尺有二寸(此謂袂中也衣自領至腰二尺二寸倍之四尺四寸加辟領八寸又倍之凡衣用布)
(一丈四寸)袪尺二寸(袪袖口也)
通典卷一百三十四
