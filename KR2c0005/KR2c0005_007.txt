蜀鑑卷七
宋郭允蹈撰
唐明皇幸蜀
唐玄宗天寶十五載帝出奔蜀
安禄山反哥舒翰敗績賊遂入關楊國忠首倡幸蜀
之策上然之乃御勤政樓下制云欲親征聞者皆莫之信
既夕命陳玄禮整比六軍厚賜錢帛選閑廏馬九百
餘疋黎明上獨與貴妃姊妹皇子妃主皇孫楊國忠
韋見素魏方進陳玄禮及親近宦官宫人出延秋門
妃主皇孫之在外者皆委之而去
次于馬嵬楊國忠及貴妃楊氏伏誅
帝發馬嵬留太子東討賊
馬嵬驛在興平二十二里
帝至扶風
上至扶風士卒流言不遜會成都貢春綿十餘萬疋
至上命陳之於庭召將士諭之曰朕衰老託任非人
卿等從朕倉卒不得别父母妻子遠涉至此勞苦至
矣朕甚愧之蜀路阻長郡縣褊小人馬衆多或不能
供今聽卿等各還家朕獨與子孫中宫前行入蜀亦
自足逹衆皆哭曰臣等以死從陛下不敢有二扶風
改為鳳翔郡
帝至散關
分扈從將士為六軍使穎王璬先行詣劎南壽王瑁
等分將六軍以次之
帝至河池郡
劎南節度使崔圓奉表迎車駕具陳蜀土豐稔
帝至普安房琯謁見以琯同平章事
普安今隆慶府
太子即位於靈武上皇至成都
江淮奏請貢獻之蜀之靈武者皆自襄陽取上津路
抵扶風
至德二載上遣太子太師韋見素入蜀奉迎上皇
冬十月上皇發蜀郡
上皇至鳳翔
上皇命悉以甲兵輸郡庫上發精騎三千奉迎
十二月丙午上皇至咸陽
論曰蜀蕞爾一隅耳漢高帝以布衣特起項羽王之
漢中焚絶棧道示無還意矣徘徊南鄭鬱鬱不欲久
居明皇以英武之姿廼沉溺宴安召禍致寇不復堅
守京師狼狽奔蜀使非李郭諸人輔肅宗以歸關中
唐之宗社亦岌岌矣哉厥後德宗至興元而遽反中
和之駕留蜀者三年朱温遂以簒唐唐人謂神堯以
一旅取天下而後世不能以天下取河北夫豈知河
北之失又基於明皇之棄京師而走蜀歟
高崇文討劉闢
順宗永正元年劎南西川支度副使劉闢自為留後
節度使韋臯薨闢久佐臯幕自為留後使諸將表求
節鉞朝廷不許以袁滋為西川節度使徵闢為給事
中闢不受徵阻兵自守袁滋畏其強不敢進上怒貶
滋吉州刺史以闢為西川節度副使知節度事憲宗
以初嗣位未能討也諫議大夫韋丹上䟽以為釋闢
不誅則朝廷可以指臂而使者惟兩京耳此外誰不
為叛上善其言以丹為東川節度使闢既得旌節志
益驕求兼領三山上不許
劉闢圍東川節度使李康於梓州
憲宗元和元年以神策軍使高崇文將前軍兵馬李元
奕將次軍山南西道節度使嚴礪討闢高崇文出斜谷
李元奕出駱谷
上欲討闢而重於用兵公卿議者亦以為蜀險固難
取杜黃裳獨曰闢狂戅書生取之如拾芥耳臣知神
策軍將高崇文勇略可用願陛下專以軍事委之勿
置監軍闢必可擒廼命高崇文將五千李元奕將二
千與嚴礪同討闢高崇文屯長武城練卒五千常如
寇至卯時受詔辰時即行器械糗糧一無所闕崇文
軍至興元軍士有折人筋者崇文斬之以徇
劉闢陷梓州執李康嚴礪拔劒州斬其刺史文德昭
闢據劒閣以抗王師
高崇文入屯梓州斬李康以崇文為東川節度使
崇文引兵自閬州趨梓州闢歸李康於崇文以求自
雪崇文以康敗軍失守斬之嚴礪奏克梓州制削奪
闢官爵韋丹至漢中表言崇文客軍遠鬭無所資若
與梓州綴其士心必能有功以崇文為東川節度使
劉闢城鹿頭關高崇文擊敗之又破闢於漢州嚴礪將
嚴秦破闢衆萬餘人於石碑谷
闢城鹿頭關連八栅屯兵萬餘人以拒崇文崇文擊
敗之闢置栅於關東萬勝堆崇文遣將高霞寓攻奪
之崇文又破闢於德陽又破之於漢州嚴秦破闢衆
萬餘人於綿州石碑谷鹿頭關在漢州德陽縣萬
勝堆未詳
高崇文破劉闢衆萬人於玄武
詔凡西川繼援之兵悉取崇文處分玄武今潼川
府中江縣
高崇文又敗劉闢於鹿頭關嚴秦敗劉闢之衆於神泉
於是闢綿江栅將李文悅鹿頭守將仇良輔皆以城
降於崇文士卒降者萬計
高崇文克成都擒闢檻送京師伏誅
崇文直指成都克之劉闢西奔吐蕃崇文使高霞寓
等追之及於羊灌田闢赴江不死擒之盧文若先殺
妻子乃繫石自沉檻送京師斬之
以高崇文為西川節度使嚴礪為東川節度使
杜黃裳建議征蜀及指授高崇文方略皆合事宜於
是始用兵討蜀以至威行兩河皆黃裳啓之也
論曰河北連衡屢拒朝命地險勢強誠未易支也區
區之蜀豈得與之為比唐都關中蜀近在戶限之外
徒以貞元姑息吐蕃陸梁韋臯得以久任者二十餘
年劉闢一狂生遽欲踵臯之轍自為留後此而不討
何以為國憲宗任杜黃裳為相天誅一加而威行兩
河偉哉
唐僖宗幸蜀
唐僖宗廣明元年黃巢入長安上走興元
黃巢趨長安既入城田令孜帥神策兵五百奉帝自
金光門出惟福穆澤壽四王及妃嬪數人從行百官
皆莫之知晡時賊前鋒入長安金吾將軍張直方帥
文武數十人迎於覇上上趨駱谷鳳翔節度使鄭畋
謁於道次請留鳳翔上曰朕不欲密邇巨寇且幸興
元徵兵以圖救復卿可紏合鄰道勉建大勲上至壻
水詔陳敬瑄諭以京城不守且幸興元若賊勢猶盛
將幸成都宜豫為備擬
帝至興元詔諸道出兵收復京師
中和元年春正月發興元至成都
陳敬瑄迎謁於鹿頭關至綿州東川節度使楊師立
謁見鄭畋遣其子凝績詣行在凝績追及上於漢州
車駕至成都館於府舍
鄭畋傳檄天下合兵討賊
時天子在蜀詔令不通天下謂朝廷不能復振及得
畋檄爭發兵應之
西川黃頭軍作亂討平之
黃頭軍使郭琪帥所部作亂命諸軍擊之琪夜突圍
出奔廣陵
殺左拾遺孟昭圖
田令孜用事昭圖上言曰天下者高祖太宗之天下
非北司之天下天子者四海九州之天子非北司之
天子北司未必盡可信南司未必盡無用䟽入令孜
屏不奏矯詔貶昭圖嘉州司戶遣人沉於蟇頥津聞
者氣塞而莫敢言蟇頥津在眉州眉山縣
中和二年卭州牙官阡能作亂押牙高仁厚討平之
陳敬瑄鎮西川多遣人歴縣鎮詗事謂之尋事多所
求取有二人過資陽鎮獨無所求鎮將謝弘讓邀之
不至自疑有罪夜亡入羣盜中而實無罪也捕盜使
楊遷誘而執之以求功敬瑄不之問釘於西城煎油
潑之備極慘酷卭州牙官阡能因公事違期亡命遷
復誘之能方出首聞弘讓之冤發憤為盜踰月衆至
萬人州縣不能制敬瑄遣楊行遷將兵數千人討之
官軍與戰不利恐獲罪多執村民為俘日數十百人
敬瑄不問悉斬之其中亦有老弱婦人或問之皆曰
我方治田績麻官軍忽入村繫虜以來竟不知何罪
蜀人羅渾擎句胡僧羅夫子韓求皆聚衆以應之阡
能入蜀州境陳敬瑄以押牙高仁厚為都招討指揮
使往伐之未發前一日執阡能之諜者仁厚温言問
之皆曰某村民阡能囚某父母妻子而曰汝詗事得
實則免汝家不然皆死某非願爾也仁厚曰誠如是
我何忍殺汝汝歸但語阡能云高尚書來日發所將
止五百人無多兵也然我活汝一家汝為我潜語寨
中人云僕射閔汝曹皆良人為賊所制使尚書求汝
汝若投兵迎降當書汝背為歸順字遣汝復舊業所
欲誅者阡能等五人耳諜曰此皆百姓心上事尚書
盡知而赦之其誰不聽命遂遣之明日引兵發至雙
流周視槧柵怒曰重復牢密如此宜其可以安眠飽
食養寇邀功將斬之監軍力救僅免命悉平槧栅賊
伏兵千人於野橋箐以邀官軍仁厚詗知之引兵圍
之下令勿殺遣人釋戎服入賊中告諭賊大喜争棄
甲兵請降仁厚悉撫諭之書其背使歸寨中餘衆爭出
降渾擎走其衆執之以來仁厚謂降者始欲即遣汝
歸為前諸寨未知吾心或有憂疑藉汝曹為我前行
過諸寨示以背字告喻之乃取渾擎旂倒繫之每五
十人授以一旂使前走曰羅渾擎已擒大軍行至汝
曹速如我出降立得為良人無事矣至穿口新津
延貢寨中皆争出降執句胡僧斬韓求羅夫子奔阡
能寨與之謀悉衆决戰未定執旂先驅者至能欲出
兵衆皆不應明旦諸寨呼譟爭出羅夫子自剄衆挈
其首縛阡能驅之前迎官軍見仁厚擁馬首大呼泣
拜曰百姓負冤日久無所控訴諜者還百姓引領度
頃刻如朞年今遇尚書如出九泉睹白日已死而復
生矣賊寨在他所者分遣諸將往降之仁厚出軍凡
六日五賊悉平敬瑄梟二首於市釘阡能羅渾擎句
胡僧而咼之阡能孔目官張榮屢舉進士不中第歸
於能為之謀主仁厚送府釘於馬市自餘不戮一人
敬瑄榜卭州賊黨皆釋不問未幾卭州刺史申捕獲
阡能叔父行全家請凖法敬瑄以聞孔目官唐溪對
曰公已榜勿問而刺史復捕之此必有故今若殺之
豈非使明公失大信竊恐阡能之黨紛紛復起矣敬
瑄從之因問其故果行全有良田刺史欲買之不與
故陷之耳敬瑄召刺史將按之刺史以憂死他日行
全密餉溪金百兩溪怒曰此乃太師仁明何預吾事
汝乃懷禍相餉乎還其金斥逐使去
胡氏曰唐溪明足以昭姦智足以守信廉足以提身
若使處敬瑄之位阡能韓秀昇楊師立之禍無自起
矣由是觀之自古衰世人才之易地者豈特一唐溪
哉經世之人所以汲汲於求賢惟恐不聞良有以也
涪州刺史韓秀昇反高仁厚討平之
涪州刺史韓秀昇等聚衆寇江淮貢賦斷絶雲安淯
井路不通乏鹽敬瑄乃奏以高仁厚為行軍司馬將
兵三千以討平之雲安今隸䕫州淯井今長寧軍
中和四年東川節度使楊師立舉兵反詔以高仁厚為
留後將兵討平之以仁厚為東川節度使
高仁厚之討韓秀昇也陳敬瑄語之曰成功而還當
以東川相賞師立聞之怒舉兵反詔仁厚討之仁厚
屯德陽師立遣其將鄭君雄據鹿頭以拒之堅壁不
出仁厚列寨圍之夜二鼔君雄等出勁兵掩擊城北
副使寨楊茂言不能禦帥衆走諸寨聞之皆走茂言
走至張杷追及之詰旦仁厚斬以徇仁厚圍梓州久
不下乃為書射城中遺其將士曰仁厚不忍城中玉
石俱焚為諸君緩師十日使諸君自成其功數日鄭君
雄斬師立出䧏詔以仁厚為東川節度使張杷在
潼川府
光啟元年車駕發成都三月至京師
光啟二年陳敬瑄殺東川節度使高仁厚
敬瑄疑仁厚欲去之會遂州刺史鄭君立起兵陷成
都敬瑄遣其將李順之逆戰君立敗死敬瑄又發維
茂羌軍擊仁厚殺之司馬公考異云張&KR1207;耆舊傳
不言仁厚所終惟數敬瑄六錯云太師殺高仁厚一
錯高僕射權謀智勇累有大功於太師又極忠孝若在
王司徒不過梓潼司徒謂王建也
論曰僖宗之幸蜀歴三年之久而叛者亦三起非一
高仁厚為之掃平則雖區區之蜀不容以一朝居也
愚觀仁厚忠誠智略雖古名將何以加諸嗚呼世運
雖衰而天之生才也未嘗乏當僖宗之時有鄭畋以
為相有仁厚以為將使二子得伸其志而敬瑄令孜
不遂其姦則唐宗未至於不可支也觀仁厚之平阡
能等吐露心腹於蚩蚩之氓而至於不戮一人亦可
謂忠厚之至矣議者謂蜀民喜亂不為過乎彼唐溪
卭州一孔目官耳其明智與廉為後世君子之所樂
道而高仁厚之忠厚卓卓如此宋景文公乃略其事
謂其不可與事天子惜夫
王建據蜀
唐僖宗光啟三年利州刺史王建襲據閬州
山南節度使楊守亮忌王建驍勇屢召之建懼不往
周庠說建曰唐祚將終立大功者非公而誰然葭萌
四戰之地難以久安閬州地僻人富刺史楊茂實不
修職貢若表其罪興兵討之可一戰而擒也建從之
召募溪洞酋豪有衆八千沿嘉陵江而下襲閬州逐
茂實自稱防禦使軍勢益盛
王建攻成都不克退保漢州
西川陳敬瑄懼王建與東川顧彦朗合謀圖已田令
孜曰建吾子也今折簡召之可致麾下遣使召之建
大喜帥精騎至鹿頭關敬瑄悔遣人止之建怒破關
而進敗漢州刺史張頊於綿遂拔漢州進軍學射山
又敗西川將句維立於蠶此又拔德陽顧彦朗以其
弟彦暉為漢州刺史發兵助建急攻成都三日不克
而退還屯漢州學射山在成都蠶此屬新繁縣
文德元年王建攻彭山陳敬瑄救之而去
以韋昭度為西川節度使兼兩川招撫使
王建表請討陳敬瑄以贖罪因求卭州顧彦朗亦請
赦建罪移敬瑄他鎮以靖兩川上素惡田令孜憤藩
鎮䟦扈會得彦朗建表以令孜所恃者敬瑄耳以韋
昭度鎮西川楊守亮副之王建軍新都綿竹土豪何
義陽安仁費師懃等擁兵自保皆附於建
以王建為永平軍節度使治卭州
割卭蜀黎雅置永平軍以建為節度使削奪陳敬瑄
官爵
昭宗大順元年王建攻卭州拔之
簡資嘉戎四州皆降又取蜀州
大順二年詔顧彦朗王建罷兵王建逐韋昭度還攻成都
周庠勸建請韋公還朝獨攻成都克而有之建從之
臠其親吏昭度大懼以印節授建即日東還建送之
出劒門即以兵守之不復内東軍急攻成都環城烽
塹亘五十里
王建克成都自稱西川留後以王建為西川節度使
田令孜以印節詣建陳敬瑄開門納之建遂自稱成
都留後徙敬瑄居新津以縣租賦給之
景福元年王建圍彭州
陳敬瑄以其將楊晟守彭州王建圍彭州踰年久不
下民皆竄匿山谷諸寨日出俘掠有軍士王先成者
新津人本書生也世亂為兵度諸將惟王宗侃最賢
往說之曰彭州本西川之廵屬也陳田以授楊晟使
拒朝命今陳田已平而晟猶據之州民皆知四川大
府而司徒其主也故大軍始至民皆入山谷以俟招
安今軍士掠之而司徒不恤彼將更思楊氏矣宗侃
惻然不覺屢移其狀前問之先成曰又有甚於此者
今諸寨旦出淘虜薄暮乃返曾無守備之意城中萬
一有智者為之畫策伏兵門内俟淘虜者稍遠便出
奮擊又於三面城下各出耀兵諸寨咸自備禦無暇
相救能無敗乎宗侃矍然曰此誠有之將若之何先
成請條列為狀以白王建凡七條一乞招安山中百
姓二乞禁諸寨淘虜三乞置招安寨選部將謹幹者執
兵巡衞四乞招安之事願降帖付宗侃專掌五乞悉索所
虜彭州百姓集於營場有父子兄弟夫婦自相認者
即便送招安寨敢匿者斬六乞置九隴行縣於招安
寨中撫理百姓給牒入山招其親戚七乞彭土宜麻
民未入山多漚藏者宜令縣令曉諭各歸田里出而
鬻之以為資糧必漸復業建得之大喜即行之三日
民出山赴寨如歸市久之見村落無抄暴稍辭縣令
復其故業月餘招安寨皆空
胡氏曰古人所以廣取士之路者為賢才難知恐其
遺也取之廣然後賢才不在下而皆在上則下受其
賜而亂無自起矣王茂先走卒也王建得之遂不用
兵而下一州然則人才之隠伏于塵土草茅可勝計
哉是宜表而用之俾盡見其所長而建不能宜所就
之狹劣也
論曰昔先正吕汲公之叙華陽國志也其言曰自先
漢至晉初踰四百歲士女可書者四百人可謂衆矣
復自晉初至于周顯德僅七百歲而史所書無幾人
忠魂義骨與遊塵野馬同没于邱原者多矣觀唐溪
卭州一孔目官王先成彭州一軍士而致堂胡氏拳
拳予而進之也如此蜀文才遺逸之久如汲公之言
真可惜也
鳳翔節度使李茂真取興元楊守亮奔閬州
宦者楊復恭奔興元與山南節度使楊守亮拒王命
茂真討之遂取興元守亮等奔閬州茂真表其子繼
密知興元府事遂有漢中之地
王建遣兵擊楊守亮於閬州破之
大順二年王建殺陳敬瑄田令孜
建請於朝不許遂殺之
乾寧元年王建克彭州殺楊晟
建克彭州楊晟猶帥衆力戰刀子都虞侯王茂權斬
之獲其馬步使安師建建欲使為將帥建泣謝曰誓
與楊司徒同生死不忍復戴日月再三諭之不從乃
殺之禮葬而祭之晟今有廟在彭州後圃
乾寧三年荆南將許存降於王建更名宗播
荆南節度使成汭遣存泝江略地以存為萬州刺史
存遂降於建
乾寧四年王建遣王宗侃攻渝州王宗阮攻瀘州取之
宗侃取渝州降刺史牟宗厚宗阮拔瀘州斬刺今馬
敬儒峽路通
王建遣華洪攻東川王宗謹敗鳳翔將李繼徽等於玄
武
顧彦暉代其兄彦朗為節度使楊守亮嘗攻之求救
於王建建嘗遣華洪救彦暉因而執之彦暉覺其謀
至是彭州既平建乃謀東川玄武今中江縣
鳳翔將李繼昭救東川留偏將守劒門王宗播擊擒之
王建自將攻東川克之顧彦暉自殺
以張琳守成都更華洪姓名曰王崇滌朝廷遣使和
解兩川遇建於張杷塞建指執旗者曰戰士之情不
可奪也建與彦暉五十餘戰遂圍梓州用蜀州刺史
周德權策遣使諭以外無救援彦暉勢益孤知遂州
侯紹知合州王仁威鳳翔將李繼溥皆以援兵降於
王建建攻益急彦暉自殺城兵尚七萬人命王宗綰
分兵徇昌普等州以王宗滌為東川留後彦暉兄
弟有廟在潼川府子城
論曰王建以盗賊之質乘陳敬瑄田令孜斗筲盜竊之
時遂假王命以逐元帥楊晟顧彦暉獨攖其鋒以死
拒之然晟蓋敬瑄之黨而彦暉亦欲為建者非果忠
於唐也以區區之蜀連兵蹀血數年乃定其禍也惨
矣二州之人尸而祝之不亦異乎
天復二年王建取利州
西川兵至利州李繼忠棄鎮奔鳳翔王建以王宗偉
守之
王建取興元
西川軍至興元李繼密戍三泉以拒之王宗播遂破
金牛黑水西縣褒城西寨王宗綰破馬盤寨繼密戰
敗奔還漢中西川軍遂乘勝至城下王宗滌帥衆先
登遂克之繼密請降遷於成都得兵三萬騎五千詔
以王宗滌鎮之宗滌有勇略得衆心王建忌之遂殺
之以王宗賀權興元留後三泉今大安軍金牛黑
水西縣褒城馬盤並在今興元府
王建取洋州興州
李思敬以洋州降於建建攻拔興州以王宗浩為興
州刺史
天復三年王建出攻秦隴遣判官韋莊入貢
建亦修好於朱全忠全忠遣押牙王殷報聘殷言蜀
甲兵誠多但乏馬耳建作色曰當道江山險阻騎兵
無所施然馬亦不乏乃集諸州馬大閱於星宿山官
馬八千私馬四千部隊甚整殷嘆服建本騎將故得
蜀之後於文維黎茂州市邊馬十年之間遂及兹數
進王建爵蜀王
王建取䕫忠萬施四州屯軍䕫州
王宗本兵至䕫州刺史侯矩以城降宗本遂定䕫忠
萬施四州建復以矩為䕫州刺史更姓名曰王宗矩
蜀之議者以瞿唐蜀之險要乃棄歸峽屯軍䕫州
王建自光啟三年丁未據閬州反至天復三年癸亥
凡十七年然後取䕫門盡有蜀地
天祐元年王建遣兵迎車駕
朱全忠劫上幸洛陽上遣間使以御札告難于王建
建遣王宗祐將兵會鳳翔至興平遇汴兵不得進建
始自用墨制除官
五月趙匡凝攻䕫州不克
匡凝鎮荆南遣水軍上峽攻䕫州知渝州王宗阮擊
敗之萬州刺史張武作鐵絙絶江中流立栅於兩端
謂之鎖峽
王建與鳳翔李茂貞連和合兵討朱全忠
馮涓言於建曰梁唐虎争勢不兩立若併而為一舉
兵得蜀雖諸葛復生不能敵矣鳳翔蜀之藩籬不若
與之和親無事則務農訓兵有事則觀釁而動可以
萬全建曰善乃與茂貞修好
天祐二年王建取金州馮行襲復取之
行襲奏金州荒殘乞徙理均州從之後數年桑弘志
又克之
天祐四年王建稱帝
岐蜀交争
蜀永平元年岐攻興元唐道襲擊禦之
梁以僣號唐已亡矣今係以蜀
岐王使劉知俊李繼崇將兵擊蜀王宗侃等與戰於
青泥嶺蜀兵大敗王宗浩奔興州道襲奔興元先是
王宗綰城西縣號安遠軍宗侃宗賀等收散兵卒保
之知俊繼崇追圍之衆議欲棄興元道襲曰無興元
則無安遠利州遂為敵境矣吾必以死守之王宗播
將兵救安遠軍壁於廉讓之間與唐道襲合擊岐兵
大破之於明珠曲明日又戰於鳬口斬其成州刺史
李彦琛青泥嶺在沔州長舉縣西縣屬興元王建
置安遠軍廉讓二水名南齊梁州記范栢年因出謁
宋明帝言及廣州貪泉因謂曰卿州復有此否答曰
梁州惟有文川武鄉廉泉讓水曰卿宅何在曰在廉
讓間明珠曲未詳鳬口鳬谷水口也在今興元府廉
水縣
蜀主自將擊岐兵大破之
蜀主如利州命彭君集破岐二寨王宗侃在安遠遣
人自中巴間行至泥溪見蜀主告急蜀主命王宗弼
救安遠宗弼及劉知俊戰於斜谷破之宗弼敗岐兵
於金牛拔十六寨俘斬六千餘級王宗播敗岐兵於
黃牛川蜀主自利州如興元安遠軍望其旗王宗侃
等鼔譟而出與援軍夾攻岐兵大破之拔二十一寨
岐兵解圍遁去金牛屬大安軍黃牛川在南鄭縣
黃牛山下中巴在今巴州泥溪在利州西南今米倉
山間道也
蜀永平二年王宗汾攻岐文州拔之
永平四年蜀攻岐階州破長城關
永平五年蜀遣兵攻岐克階成秦鳳州
蜀遣王宗播攻秦州王宗瑶攻鳳州王宗翰引兵出
青泥嶺克固鎮與秦州將郭守謙戰於泥陽川蜀兵
敗退保鹿臺山王宗綰等敗秦州兵於金沙谷乘勝
趨秦州王宗鐸克階州王宗綰克成州蜀軍至上染
坊秦州節度使李繼崇奉牌印迎降王宗綰自河池
兩當會王宗瑶攻鳳州克之泥陽水北出泥谷上
染坊屬天水入&KR0034;郊堡南
通正元年蜀攻岐圍鳳翔
王宗綰舉軍出大散關大破岐兵俘斬萬計遂取寳
雞王宗播等出故關至隴州李繼岌棄隴州奔於蜀
軍蜀軍進攻隴州會大雪蜀主召軍還故關在隴
州隴安縣
先天元年蜀主建殂太子宗衍立
高季昌攻蜀
蜀王建永平四年荆南高季昌攻䕫州不克
高季昌以蜀䕫萬忠涪四州舊隸荆南興兵取之先
以水軍攻䕫州刺史王成先逆戰季昌縱火船焚蜀
浮橋招討副使張武舉鐵絙拒之船不得進會風反
荆南兵焚溺死者甚衆季昌乘戰艦蒙以牛革飛石
中之折其尾季昌易小舟以遁荆南兵大敗俘斬五
千級
後唐取蜀
後唐莊宗同光三年唐遣魏王繼岌及郭崇韜伐蜀李
紹琛攻蜀威武城克之郭崇韜入散關
紹琛攻蜀威武城指揮使唐彦思等降得城中糧二
十萬斛紹琛縱其敗兵萬餘人逸去因倍道趨鳳州
李嚴飛書以諭王承捷李繼曮竭鳳翔蓄積以饋軍
不能充人情憂恐郭崇韜入散關指其山曰吾軰進
無成功不得復還此矣今饋運將竭宜先取鳳州因
其糧乃倍道而進
王承捷以鳳興文扶四州降
得兵八千糧四十萬斛以承捷攝武興節度使
蜀主王衍東遊至利州遣王崇勲等將兵逆戰李紹琛
等戰於三泉大破之
蜀主至利州遇威武敗卒始信唐兵之來乃以王崇
勲等為三招討將兵三萬人逆戰兵皆怨憤曰龍武
軍糧賜倍於他軍他軍安能禦敵紹琛等克興州與
戰三泉大敗之又得糧十五萬斛
蜀主王衍西走斷桔柏津命王宗弼守利州
李紹琛趨利州魏王繼岌至興州宋光葆及諸城鎮
皆降
蜀武德留後宋光葆以梓綿劒龍普五州王承肇以
洋蓬壁三州王崇威以梁開通渠麟五州階州刺史
王承岳以階州皆降其餘城鎮皆望風款附
安重覇以秦隴降王承休自文扶歸成都
王承休與安重覇在秦隴謀掩擊唐軍重覇曰擊之
不勝則大事去矣蜀天下險固唐兵雖勇安能直度
劒門耶然公受國恩聞難不可不赴願與公俱西承
休以為然重覇請賂羌人買文扶州路以歸承休使
重覇將龍武軍及所募兵萬二千人以從將行州人
餞於城外承休上道重覇拜於馬前曰國家竭力以
得秦隴若從開府還朝誰當守之開府行矣重覇請
為公留守承休無如之何遂與招討副使王宗汭自
文扶西南還蜀其地皆不毛羌人抄之且戰且行士
卒凍餒北至茂州餘衆二千而已重覇遂以秦隴来
降寰宇記廢扶州在文州曲水縣今為鎮文州西
至扶州鎮審界一百三十五里舊屬隴西道松州都
督松州北至扶州三百里至吐蕃界五十五里南至
茂州三百里
高季興將水軍上峽取施州尋遁去䕫忠萬三州遣使
詣魏王繼岌降
唐之伐蜀也亦命高季興充招討使季興常欲取三
峽畏峽路招討使張武威名至是乘唐兵勢自將水
軍上峽取施州張武以鐵鏁斷江路季興遣勇士乘
舟砍之會風大起舟絓於鎖不能進退矢石交下壊
其戰艦季興輕舟遁去既而聞北路陷敗䕫忠萬三
州遣使詣魏王降
同光三年李紹琛入利州修桔柏浮梁
魏王繼岌至劒州
蜀武信節度使王宗壽以遂合渝瀘昌五州降
李紹琛至綿州浮馬渡江入鹿頭關進至漢州
紹琛進至綿州倉庫民居已為蜀兵所燔又斷綿江
浮梁無舟楫可渡紹琛謂李嚴曰吾懸軍深入利在
速戰乘蜀人破膽之時但得百騎過鹿頭關彼且迎
降不暇若俟修繕橋梁必留數日或教王衍堅閉近
關折吾兵勢儻延旬浹則勝負未可知矣乃與嚴乘
馬浮渡江從兵得濟者僅千人溺死者六千餘人遂
入鹿頭關進據漢州
王宗弼差使勞軍且輸降款
魏王繼岌郭崇韜李紹琛李嚴等至成都蜀主王衍出
降
自出師至克蜀凡七十日王宗弼王承休伏誅莊宗
聞破蜀遣宦官向延嗣還上蜀簿得兵三十萬馬九
千五百匹兵器七百萬糧二百五十三萬石錢一百
九十二萬緡金銀二十二兩珠玉犀象二萬文錦綾
羅五十萬疋莊宗曰人言蜀天下之富國也所得止
於此耶延嗣因言蜀之寶貨皆入崇韜家
王建自光啟三年丁未入閬州至唐同光三年乙酉
蜀滅凡三十九年
蜀鑑卷七
