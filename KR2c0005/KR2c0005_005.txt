蜀鑑卷五
宋郭允蹈撰
江左不用蜀
晉咸康元年詔建威將軍司馬勲將兵安集漢中漢主
夀擊敗之夀遂置漢中守宰城南鄭而還
永和三年荆州刺史桓温伐蜀取之蜀故將鄧定隗文
等反入據成都征虜將軍楊謙棄涪城走保德陽
涪城今綿州德陽今遂寧府
永和四年益州刺史周撫擊范賁斬之益州平
賁范艮生之子隗文等立為帝
梁州刺史司馬勲出駱谷破趙長城戍壁於懸鈎
趙主石虎死國亂雍州豪傑遣使告晉司馬勲帥衆
赴之勲出駱谷破趙長城戍壁於懸鈎去長安二百
里使治中劉煥攻長安斬京兆太守劉季離又拔賀
城三輔豪傑多殺守令以應勲凡三十餘壁衆五萬
餘人水經注渭水之東駱谷之水出其南山洛谷
水北流逕長城西
司馬勲釋懸鈎拔宛城殺趙南陽太守袁景復還梁州
宛城南陽縣
永和十年桓温大舉伐秦遣司馬勲出子午道
温統步騎四萬發江陵水軍自襄陽入均口至南鄉
步兵自浙川趨武關子午道從杜陵徑漢中均口
南鄉浙川皆在今鄧州武關今商州春秋左傳哀公
四年少習即武關也
司馬勲掠秦西鄙
桓温别將進擊青泥城破之凉秦州刺史王擢攻陳
倉以應温秦主健遣太子萇等帥衆五萬軍於嶢柳
以拒温夏四月己亥温與秦兵戰於藍田大敗之桓
冲又敗秦丞相雄於白鹿原温至㶚上秦太子萇退
屯河南秦主健與老弱六千固守長安小城悉發精
兵與萇合兵以拒溫三輔郡縣皆来降耆老有垂泣
者曰不圖今日復見官軍泥水水經注北歷嶢柳
城魏置青泥軍於城内故謂之青泥城即嶢柳關亦
名藍田關白鹿原三秦記云周平王東遷之後有白
鹿遊此因得名並在京兆府藍田縣
秦丞相雄帥騎七千襲司馬勲於子午谷破之勲退屯
女媧堡
女媧堡寰宇記云藍田山有女媧氏谷或云今金州
有女媧山非也
秦丞相雄擊司馬勲於陳倉勲奔漢中
王猛謂温曰公不遠數千里深入敵境長安咫尺而
不度㶚水百姓未知公心是以不至温兵不利温指
秦麥以為糧既而秦人芟麥清野以待之温軍乏食
六月徙關中三千餘戸而歸司馬勲自陳倉中奔漢
中凉秦州刺史王擢亦奔略陽㶚水出京兆府萬年
縣㶚城秦繆公所築
哀帝興寕三年益州刺史周撫卒以其子犍為太守楚
代之
撫在益州三十餘年甚有威惠
梁州刺史司馬勲舉兵反圍周楚於成都大司馬温遣
朱序救之
勲常有據蜀之志憚周撫不敢發及撫卒遂舉兵反
引兵入劍閣圍周楚於成都
海西公太和元年荆州刺史桓豁遣桓羆攻南鄭討司
馬勲朱序周楚擊司馬勲獲之大司馬温斬勲傳首建
康
簡文帝咸安元年益州刺史周楚卒以寧州刺史周仲
孫為益州刺史
大司馬温以梁益多寇周氏世有威名乃以周仲孫
代楚守蜀
孝武帝寧康元年秋七月大司馬温薨
論曰晉室南渡中原非復晉有猶曰五胡崛起力未
易支也若夫吴蜀脣齒之邦孫劉連衡用之以抗曹
魏足矣桓温之取蜀也擇忠信之長嚴毅之帥藩豢
其生齒教誨其人民招集其流離驅逐其蟊賊庶幾
積年之汙俗咸與惟新然後命一將以出秦川而自
將以向宛洛孔明之志庶幾少伸矣哉軍至㶚上徒
出而歸司馬勲犄角之師曾何足仗西土之憂未艾
也温死而苻堅得蜀矣堅冰之漸信乎
苻堅取蜀
晉寧康元年秦王堅使王統朱彤帥卒二萬出漢川毛
當徐成帥卒三萬出劍門入寇梁益
梁州刺史楊亮帥巴獠萬餘拒之戰於青谷亮兵敗奔
西城彤遂拔漢中徐成攻劍門克之
青谷未詳西城今金州劍門今隆慶府
秦梁州刺史楊安進攻梓潼太守周虓守涪城母為朱
彤所獲虓遂降於安安克梓潼
荆州刺史桓豁遣江夏相竺瑶救梁益瑶聞廣漢太守
趙長死引兵退益州刺史周仲孫勒兵至綿竹帥騎五
千奔於南中
秦遂取梁益二州卭笮夜郎皆附於秦仲孫坐失守
免官
秦苻堅以楊安為益州牧鎮成都毛當為梁州刺史鎮
漢中姚萇為寧州刺史屯墊江王統為南秦州刺史鎮
仇池
墊江今合州仇池今成州
桓冲以毛虎生為益州刺史領建平太守以虎生子球
為梓潼太守虎生與球伐秦至巴西以糧乏退屯巴東
建平今歸州巴西治今閬州巴東治今䕫州
寧康二年蜀人張育楊光起兵擊秦遣使来請兵秦王
堅遣鄧羌討之
益州刺史竺瑶威遠將軍桓石虔帥衆二萬及墊江姚
萇兵敗退屯五城瑶石虔屯巴東
五城今潼州府中江縣晉屬廣漢郡縣有五城山故
名臧宫破延岑亦於此地
張育與巴獠酋帥張重尹萬等五萬餘人進圍成都秦
楊安鄧羌襲育敗之八月鄧羌敗晉兵於涪西楊安敗
張重尹萬於成都南重死斬首二萬三千級鄧羌擊張
育楊光於綿竹皆斬之
益州復入於秦苻堅雖得蜀而䕫路未嘗失所以
晉不久復得之也
晉孝武太元三年秦梁州刺史韋鍾圍魏興太守吉挹
於西城
秦既得蜀遣長樂公丕等攻襄陽明年拔之韋鍾遂
圍西城魏興在今金州治西城縣
太元四年右將軍毛虎生帥衆三萬擊巴中以救魏興
秦將張紹等敗之虎生退屯巴東韋鍾拔魏興吉挹死
之
寰宇記吉挹為梁州督為苻堅所敗於縣南九里依
山築城攻圍不下名吉挹城巴中今䕫路巴東今䕫
州
太元六年秦王堅以裴元略為巴西梓潼郡太守使密
具舟師
穆帝永和三年梓潼郡傐置巴西治今綿州苻堅因
之
太元八年十一月苻堅入寇大敗於淝水
晉復取蜀
太元八年夏五月元冲帥衆十萬伐秦遣輔國將軍楊
亮攻蜀拔五城進攻涪城秦遣張蚝姚萇救涪城張蚝
出斜谷亮引兵還桓冲數伐秦蜀無功而還但拔蜀兩邑
五城今潼州府中江縣涪今綿州
太元九年梁州刺史楊亮帥衆五萬伐蜀遣巴西太守
費統等將水陸兵三萬為前鋒亮屯巴郡秦遣王廣康
回拒之
巴郡治今重慶府巴縣
姚萇擊秦王堅秦益州刺史王廣遣將軍王蚝帥蜀漢
之衆三萬北救長安
秦梁州刺史潘猛棄漢中奔長安
太元十年秦益州刺史王廣以李丕為益州刺史守成
都廣帥所部奔還隴西蜀人随之者三萬餘人
丕蜀人為江陽太守秦政方亂而蜀人之歸秦者
三萬人以夷獠亂其城邑而晉不暇謀也
蜀郡太守任權攻拔成都斬秦刺史李丕復取益州
以廣州刺史羅友為益州刺史鎮成都
裕討譙縱
晉安帝元興二年桓玄僣位益州刺史毛璩傳檄遠近
討之進屯白帝
玄僣位遣使加璩𣪚騎常侍璩執留玄使不受其命
玄以桓希戍三巴以備之璩傳檄遠近列玄罪狀遣
建平太守羅述征虜司馬甄季之擊破希等仍率衆
次於白帝白帝今䕫州
毛修之及馮遷斬玄於江陵
玄以乘輿幸江陵將之漢中屯騎校尉毛修之璩之
弟子也誘玄入蜀遂與毛祐之費恬擊玄益州督護
漢嘉人馮遷抽刀斬玄乘輿反正於江陵
桓振復䧟江陵
毛璩遣將攻漢中斬桓希
義熙元年毛璩帥衆三萬順流東下討桓振璩遣其弟
瑾出外水參軍譙縱反殺毛瑾於涪城璩還成都為縱
等所殺
毛璩遣其弟瑾瑗出外水參軍譙縱侯暉出涪水蜀
人不樂遠征暉至五城水口謀作亂縱為人和謹蜀
人愛之共逼縱為主縱不可走投於水引出之共逼
縱登輿縱又投地固辭暉縛縱於輿襲毛瑾於涪城
殺之璩至略城聞變奔還成都益州營戸李騰聞城
納縱共殺璩及弟瑗又外水今大江也庾仲雍云江
州縣對二水口右則涪内水左則蜀外水内外水之
所以名也江州縣即今重慶府涪水水經云出廣魏
涪縣至小廣魏南入於墊江所謂内水也涪今綿州
墊江今合州内水之源委也五城水口在郪縣今中
江縣水也中江縣自有一水入於涪即廣漢枝水廣
漢郡有沈水臧宫嘗破延岑於此水水經注云江水
又東絶綿洛逕五城界至廣都北岸南入於江謂之
五城水口此甚誤江水未嘗絶綿洛又逕五城而至
廣都涪水亦未嘗逕五城與綿洛初無相干廣都乃
在五城之上非下流也舛誤甚矣大抵蜀自後漢以
来由廣漢而下涪水多逕五城亦争戰之地今中江
縣也
義熙二年益州刺史司馬榮期擊譙明子於白帝破之
譙縱以弟洪為益州刺史明子為巴州刺史屯白帝
劉裕遣龍驤將軍毛修之將兵與司馬榮期等討之修
之至宕渠榮期為參軍楊承祖所殺修之退還白帝
宕渠宋於墊江置東宕渠郡今合州
義熙三年毛修之與漢嘉太守馮遷擊楊承祖斬之
馮遷漢嘉人手刃桓玄者為鄉郡太守
劉裕表襄城太守劉敬宣伐蜀以劉道規為征蜀都督
義熙四年劉敬宣與諸將至黃虎譙縱譙道福拒之敬
宣引軍還
劉敬宣既入峡遣巴東太守温祚以二千人出外水
自帥益州刺史鮑陋及將軍文處茂時延祖等由墊
江轉戰而前譙縱求救於秦秦王興遣姚賞王敏將
兵二萬赴之敬宣軍至黃虎去成都五百里縱遣譙
道福悉衆拒險相持六十餘日敬宣不得進食盡軍
中疾疫死者大半乃引軍還黃虎在今潼州府通
泉縣寰宇記云有黃滸州
義熙六年譙縱遣桓謙譙道福寇荆州荆州刺史劉道
規大破之於枝江
謙等大陳舟師兼以步騎戰於枝江檀道濟先進䧟
陳謙等大敗道規追斬謙枝江今江陵府枝江縣
譙道福䧟巴東益州刺史鮑陋卒道福䧟巴東殺守
將温祚時延祖巴東今䕫州
義熙八年太尉劉裕以朱齡石為益州刺史帥臧熹劉
鍾等伐蜀
義熙九年六月朱齡石從外水入成都臧熹從中水入
廣漢
裕與齡石密謀進取曰劉敬宣往年出黃虎無功而
退賊謂我今應從外水往而料我當出其不意猶從
内水来也如此必以重兵守涪城以備内道若向黃
虎正墮其計今以大衆自外水取成都疑兵出内水
此制敵之竒也裕慮此聲先馳賊知虚實别有函書
封付齡石曰至白帝乃開朱齡石等至白帝發函書
曰衆軍悉從外水取成都臧熹從中水取廣漢老弱
乘高艦十餘從内水向黃虎於是諸軍倍道兼行
外水都江水自江陽南安平模入成都内水涪水自
墊江德陽黃虎上涪中水發源為綿洛湔三水自江
陽泝流上富義資中牛鞞上廣漢
論曰劉裕之發函書即岑彭自墊江還江州泝都江
上武陽之故智也
譙道福鎮涪城
以備内外
譙縱遣侯暉譙詵帥衆萬餘屯平模朱齡石帥諸軍攻
克之
齡石至平模去成都二百里侯暉譙詵夹岸築城以
拒之齡石以天時甚熱欲養銳息兵劉鍾曰不然賊
阻兵守險者懼不敢戰也盡銳攻之其勢必克若緩
兵相守彼知人虚實譙道福以涪軍来我求戰不獲
軍食無資二萬餘人悉為蜀虜矣齡石從之諸將以
水北城地險兵多欲攻其南城齡石曰今屠南城不
足以破北若盡銳以拔北城則南城不麾自潰矣秋
七月攻北城克之斬侯暉譙詵平模今彭山縣
譙撫之屯牛鞞譙小苟塞打鼻臧熹擊撫之斬之小苟
聞之亦潰
牛鞞今簡州陽安縣此中水所經由也打鼻寰宇記
彭山縣有鼎鼻山亦名打鼻譙小苟所據也
譙縱棄成都朱齡石入成都縱自殺獲譙道福於獠中
斬之
蜀鑑卷五
