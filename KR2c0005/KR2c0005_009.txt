蜀鑑卷九
宋郭允蹈撰
西南夷本末上
西南夷在蜀徼外非細故也漢武帝始置郡縣叛服
不常屢見於史今從通鑑繫年書之武都氐羌至楊
氏而始大其後遂為階成興鳳等州為蜀之藩籬已
别見不著於此
漢武帝元光四年拜唐蒙為中郎將使通南夷始置犍
為郡
初建元六年王恢之討東越也使番陽令唐蒙風曉
南越南越食蒙以蜀枸醬蒙問所從來曰道西北牂
牁江牂牁江廣數里出番禺城下蒙歸至長安問蜀
賈人賈人曰獨蜀出枸醬多持竊出市夜郎夜郎者
臨牂牁江江廣百餘步足以行船南越以財物役屬
之然亦不能臣使也蒙乃上書曰南越王名為外臣
實一州主也今以長沙豫章水道多絶竊聞夜郎精
兵可十餘萬浮船牂牁出其不意此制越一竒也請
通夜郎道為置吏上乃拜蒙為中郎將將千人從笮
關入見夜郎侯多同厚賜之諭以威德約為置吏多
同等貪漢繒帛以為道險漢終不能有乃且聽約蒙
還報上以為犍為郡華陽國志曰昔楚威王遣莊
蹻泝沅水出且蘭以伐夜郎植牂牁繫船於是且蘭
既克夜郎又降而秦奪楚黔中地無路得反遂留王
滇池因名且蘭為牂牁國注牂牁繫船&KR0891;也後漢注
牂牁江中名山也笮關在沉黎郡又云犍為郡治鄨
元光五年又治南廣水經注云鄨水出符縣南不狼
山縣有犍山後漢志注鄨水過牂牁郡入延江水水經
注云東逕沅水出且蘭東逕辰陽南又徑沅陵縣西
寰宇記云唐播州夷州費州莊州即秦夜郎苴蘭縣
之西北隅今珍州亦其地又西高州有夜郎縣牂州
建安縣有古夜郎郡城西近施黔東近辰沅皆其境
也鄨縣水出符縣今瀘州合江縣即符地南廣今敘
州南溪縣亦其地鄨與南廣皆在都江之南也
司馬相如為中郎將通西夷置都唐蒙發卒治
道數萬人自僰道詣牂牁江士卒多物故有逃亡者
用軍法誅之巴蜀民大驚上使司馬相如責蒙等因
諭告巴蜀民以非上意相如還報時邛笮君長聞南
夷得賞賜多欲請吏上問相如相如曰邛笮冉駹近
蜀易通為置郡縣愈於南夷上乃拜相如為中郎將
建節往使因巴蜀吏幣物以賂西夷皆請為内臣除
邊關關益斥西至沫若水南至牂牁為徼通靈關道橋
孫水以通邛都為置一都尉十餘縣屬蜀天子大悦
靈關道漢地理志屬越嶲郡寰宇記靈關山在雅州
盧山縣北二十里峯嶺嵯峨靈關鎮在盧山縣北八
十二里四向險峻控帶藩蠻一夫守之可以禦百蜀
都賦云廓靈關而為門邛徠山本名邛笮即邛人笮
人之交邛徠關在雅州榮經縣孫水本名長河水又
曰沙水出嶲州臺登縣繩水出徼外若水南至大笮
入繩
元朔三年罷西夷
置南夷夜郎兩縣一都尉稍令犍為自保就注令自
保守且修其城郭
元狩元年慱望侯張騫使西域始通滇國復事西南夷
張騫自月氐還具言西域諸風俗大宛在漢正西可
萬里大夏在大宛西南與大宛同俗臣在大夏時見
邛竹杖蜀布問曰安得此大夏國人曰吾賈人往市
之身毒身毒在大夏東南可數千里其俗土著與大
夏同以騫度之大夏去漢萬二千里居漢西南今身
毒國又居大夏東南數千里有蜀物此其去蜀不遠
矣今使大夏從蜀宜徑天子既聞大宛及大夏安息
之屬皆大國多竒物土著頗與中國同業而兵弱貴
財物誠得而以義屬之則重九譯致殊俗威德徧於
四海欣然以騫言為然乃令騫因蜀犍為發間使四
道並出求身毒國各行一二千里其北方閉氐筰南
方嶲昆明終莫得通於是始通滇國乃復事西南夷
滇池寰宇記秦惠王破滇池此地始通華陽國志云
滇池縣治滇國有澤水周回二百里所出深廣下流
淺狹如倒流漢為益州郡治蜀漢又改為晉寧郡唐
為昆州滇池在晉寧縣隸戎州都督北接嶲州戎州
今敘州也
元鼎六年苴蘭君反平之以為䍧牱郡夜郎侯入朝以
為夜郎王以邛都為越嶲郡
笮都為沈黎郡冉駹為汶山郡廣漢西白馬為武都郡
武帝又誅邛君并殺筰侯冉駹之戎等皆震讋乃置
四郡且蘭夜郎牂柯已見上寰宇記云郡有越水嶲
水皆出深羌界言越嶲者以彰威德也越嶲郡在黎
州徼外唐置昆明縣以南接昆明夷越自嶲以東北
君長以十數筰都最大為沈黎郡今黎州之境是也
自笮以東北君長以十數冉駹最大置汶山郡今茂
州諸羌是也在蜀之西自駹以東北君長以十數白
馬最大置武都郡今階成興鳳文州等境是也今茂
州有路可通文州元封三年武都氐反分徙酒泉今
附見此
元封二年遣將軍郭昌發兵擊滇滇王降置益州郡
元狩三年上將討昆明以昆明有滇池方三百里乃
作昆明池以習水戰滇王者其衆數萬人其旁東北
有勞深靡莫皆同姓相仗未肯聽帝乃遣郭昌發巴
蜀人擊勞深靡莫以兵滇滇王舉國降請置吏入朝
於是以為益州郡漢史夜郎之西有靡莫之屬以
十數滇最大北接嶲州名為嶲昆明在敘州徼外已
詳見上注益州治昆明也
孝昭帝始元元年益州牂柯夷反募吏民發奔命擊破
之
益州廉頭姑繒民反殺長吏牂柯談指同並等二十
四邑凡三萬餘人皆反遣水衡都尉發蜀郡犍為奔
命萬餘人擊牂柯大破之廉頭姑繒未詳談指同
並皆漢牂柯郡屬縣並音伴
始元四年姑繒葉榆復反遣呂辟胡將兵擊之
辟胡不進蠻夷遂殺益州太守乘勝辟胡戰士溺死
者千餘人漢書北至葉榆注澤名因以立號後為
縣屬益州郡
始元五年大鴻臚廣明等擊益州夷大破之以鉤町侯
亡波為鉤町王
捕虜三萬餘人獲畜産五萬餘上曰鉤町侯亡波率
其邑長人民擊反者斬首捕虜有功其立亡波為鉤
町王大鴻瀘廣明賜爵關内侯鉤町益州郡縣後
為寧川晉屬興古郡興古在唐為盤州近朱提徼外
宣帝地節元年兵都白馬氏反使駱武平定之廢汶山
郡置都尉
駱武平白馬羌因慰勞汶山吏反百姓詣武自訟一
歲再度更賦至重邊人貧苦無以供給求省郡郡建
以來四十五年矣武以狀上遂省汶山郡復置都尉
按華陽國志汶山郡東接蜀郡南接漢嘉西接涼
州酒泉北接隂平即今茂州汶山縣是也在漢有綿
虒縣
成帝河平二年西南夷相攻以陳立為牂柯太守討平
之
夜郎王興鉤町王禹漏臥侯俞更舉兵相攻議者以
為道遠不可擊乃遣太中大夫蜀郡張匡持節和解
興等不從命刻木象漢吏立道旁射之杜欽說大將
軍鳳曰蠻夷輕易漢使不憚國威恐議者選耎復守
和解則復曠一時使彼得收獵其衆以相殄滅自知
罪成狂犯守尉遠藏溫暑毒草之地雖有孫吳將奔
育士若入水火往必焦没智勇無所施宜因其罪惡
未成未疑漢家加誅隂勑旁郡守尉練士馬大司農
豫調榖積要害處選任職太守往以秋凉時入誅其
王侯尤不軌者即以為不毛之地無用之民不以勞
中國宜罷郡放弃其民絶其王侯勿復與通如以先
帝所立累世之功不可隳壊亦宜因其萌芽早斷絶
之及已成形然後戰師則萬姓被害鳳於是薦陳立
為牂柯太守立至諭告興興又不從立乃從吏數十
人出行縣至興國召興至立數責因斷其頭出曉士
衆以興頭示之皆釋兵降禹俞震恐入粟千斛牛羊
勞吏士興妻父翁指收餘兵迫脅旁二十二邑復反立
討之威震南裔鉤町漏卧漢屬牂柯郡後屬興古
郡近朱提在敘州徼外今敘州有陳立祠
王莽始建國四年西南夷殺牂牱大尹
莽簒位改漢制貶鉤町王以為侯王邯怨恨牂柯大
尹周欽詐殺邯邯弟承攻殺欽州郡擊之不能服三
邊蠻夷愁擾盡反復殺益州尹程隆莽遣平蠻將軍馮
茂發巴蜀犍為吏士賦歛取足於民以擊益州出入
三年疾疫死者什七巴蜀騷動莽徵茂還誅之
莽天鳳三年大發兵擊夜郎蠻不克越嶲蠻亦殺其太
守
莽更遣將大發天水隴西騎士十萬人擊之始至頗
斬首數千其後軍粮前後不相及士卒飢疫復大賦
斂而粤嶲蠻夷任貴亦殺太守枚根自立為邛榖王
光武建武元年公孫述稱帝粤嶲任貴殺大尹以城降
於述
益州太守文齊牂柯功曹謝暹入貢
齊廣漢人為益州太守造起陂池開通溉灌懇田二
千餘頃降集蠻夷甚得其和及公孫述據城都齊固
守拒險述拘其妻子許以封侯齊遂不降聞光武即
位乃間道遣使自聞三蜀大姓龍傅尹董氏與功曹
謝暹保牂柯郡聞光武在河北乃遣使自番禺江出
奉貢漢朝世祖嘉之號為義郎蜀平徵文齊為鎮遠
將軍封成義侯帝以齊有義特褒之於道卒詔為起
祠堂郡人立廟祀之
建武十四年以邛榖王任貴為越嶲太守
建武十九年西南夷棟蠶反詔劉尚討之尚誅任貴與
棟蠶等連戰破之
夷渠帥棟蠶與姑復楪榆梇棟連然滇池建怜昆明
諸種反叛殺長吏益州太守繁勝與戰而敗退保朱
提遣劉尚等發廣漢犍為蜀郡人及朱提夷合萬三
千人尚軍遂度瀘水入益州界與棟蠶等連戰數月
破之追至不韋斬棟蠶首邛榖王任貴恐尚定南方
已不得自縱因欲襲擊尚尚知其謀即分兵先據邛
都遂掩任貴誅之尚虜獲生口馬牛羊甚衆姑復
楪榆梇棟屬雲南郡連然滇池建伶昆明屬建寧郡
朱提郡在廢曲州今敘州宜賓縣接境建寧郡治味
有&KR1791;鄢縣屬敘州宣化縣接境餘見下注華陽國志
云不韋永昌郡治古哀牢國建寧之極西南也
建武二十七年哀牢夷酋詣越嶲太守鄭鴻降封賢栗
等為君長
牢山夷散在溪谷絶域未嘗交通中國建武二十三
年其王賢栗遣兵乘箄船南下江漢擊附塞夷&KR0951;
茤&KR0951;茤王與戰殺其兄弟六人共埋之夜為虎食其
尸餘衆驚怖引去賢栗恐曰我曹入邊塞自古有之
今攻&KR0951;茤輙被天誅中國其有聖人乎天祐助之何
其明也遂率種人戶詣越嶲太守求朝貢自是歲來
朝貢
明帝永平元年姑復夷復叛益州刺史發兵討破之傳
首京師
太守翕安漢人政理清平得夷人和在郡十七年卒
蘇祈叟二百人送喪至翕本縣安漢起墳祭祀詔書
嘉美為立祠堂蘇祈亦作蘇示如字屬越嶲郡安
漢今果州
永平十二年哀牢内附以其地置博南哀牢二縣始置
永昌郡
哀牢王柳貌内附戶五萬西南去洛陽七千里割益
州郡西部都尉所領六縣合為永昌郡始通慱南山
度蘭倉水行者苦之歌曰漢德廣開不賓度博南越
蘭津度蘭倉為它人以廣漢鄭純為大守獨尚清廉
毫毛不犯夷漢歌詠帝嘉之古今注曰益州西部都
尉居嶲唐續漢志六縣謂不韋嶲唐北蘇楪榆邪龍
雲南也華陽國志博南山高三十里席蘭倉水也哀
牢在寧州之極西南也有閩&KR1499;鳩&KR0008;傈越躶濮身毒
之民治不韋縣寧州治味與朱提相接在今敘州徼
外味音昧
永平十七年白狼夷稱臣奉貢作詩歌誦漢德益州刺
史朱輔譯奏之
輔好立功名在州數歲宣示漢德威懷遠夷自汶山
以西前世所不至正朔所未加白狼槃木唐菆等百
餘國戶三十餘萬口六百萬以上舉種奉貢稱為
臣僕輔上疏曰白狼王唐菆等慕化歸義作詩三章
路經邛徠大山零高坂峭危峻險百倍岐道臣輙譯
其詞語謹遣犍為郡掾恭護送詣闕幷上其樂詩是
時邊郡官吏皆有雕飾畫山神海靈竒禽異獸以眩
耀之夷人益畏憚焉白狼在邛筰之外華陽國志
曰邛徠山本名邛筰故邛人筰人界也巖阻峻回曲
折乃至山上凝水夏結冬則劇寒零高坂即靈關道
也寰宇紀並在雅州蘆山縣
章帝建初元年哀牢夷殺守令反攻博南發永昌越嶲
益州三郡兵反昆明夷等擊破於博南斬之
哀牢王類牢等殺守令攻越嶲太守王尋奔楪榆帝
發越嶲益州永昌夷漢九千人討之明年春邪龍縣
昆明夷鹵承等應募率種人與諸郡兵擊類牢於博
南大破斬之傳首洛陽賜鹵承帛萬疋封為破虜傍
邑侯楪榆後屬雲南郡博南永昌郡
元和五年以王阜為益州太守始興學校於南中
阜治化尤異神馬四匹出滇池河中甘露降白烏見
始興文學漸遷其俗尹珍者遠從許叔重受五經還
以教授於是南域始有學焉
和帝永元六年敦忍乙王莫延慕義遣使獻犀牛大象
漢史哀牢夷傳
永元九年徼外蠻及撣國王雍由調重譯入貢
賜金印紫綬小君長皆加金印綬錢帛並附哀牢夷
傳
永元十二年旄牛徼外白狼樓薄王唐繒等内附
詔賜金印紫綬小豪錢帛各有差附筰都夷傳旄
牛今黎州通望縣地
安帝永初元年徼外僬僥種夷陸類等内附
獻象牙水牛封牛
元初元年蜀郡三襄種夷攻蠶陵城殺縣令
蠶陵冀州今茂州界
元初二年青衣道夷邑長令田舉國内附
令田與徼外三種三十一萬口齎黃金旄牛毦舉土
内屬安帝增令田爵為奉通邑君毦結毛為飾也
音餌
元初三年越巂徼外夷大羊等八種戶三萬一千口十
六萬七千六百二十慕義内屬
元初四年越嶲夷反殺遂久令
漢史注云遂久故縣在今靡州界屬雲南郡唐盤州
元初五年永昌益州蜀郡夷叛應越嶲夷詔益州刺史
張喬討平之
三郡夷叛應封離衆至十餘萬破壞二十餘縣殺長
吏焚掠百姓骸骨委積千里無人詔益州刺史張喬
討之喬乃遣從事楊竦將兵至楪榆擊之先以詔書
告示三郡乃與封離戰大破之斬首三萬餘級獲生
口千五百人資財四千餘萬悉以賞軍士封離等惶
怖詣竦乞降竦厚加慰納其餘三十六種皆来降附
竦因奏長吏姦猾侵犯蠻夷者九十人皆減死州中
論功未及上會竦病創卒張喬深痛之乃刻石勒銘
圖畫其象天子以張翕有遺愛拜其子湍為太守竦
成都人也
永寧元年撣國王再遣使入貢
撣國雍由調獻樂及幻人能變化吐火自言我海西
人海西即大秦也撣國西通大秦明年元會安帝作
樂於庭封由調為漢大都尉
延光二年旄牛夷反攻零關張喬擊破之
於是分置蜀郡屬國都尉領四縣如太守旄牛屬
今黎州零關在今雅州
桓帝建和二年白馬羌寇廣漢屬國殺長吏益州刺史率
板楯蠻討破之
秦時白虎為患夷朐忍等射之號曰板楯蠻
延熹二年蜀都三襄夷寇蠶陵
蠶陵在唐翼州衛山翼水兩縣古松州悉州之間與
茂接境近西羌
延熹四年犍為屬國夷寇郡界益州刺史山昱擊破之
靈帝熹平五年諸夷反執益州太守雍陟詔以李顒為
益州太守討平之
諸夷反執雍陟遣御史中丞朱龜將并凉勁兵討之
不克朝議以為郡在邊外蠻夷喜叛勞師遠役不如
弃之太尉椽巴郡李顒建策討伐乃拜顒益州太守
與刺史龐芝發板楯蠻擊破平之還得雍陟顒卒夷
人復叛以廣漢景毅為太守討定毅初到郡米斛萬
錢漸以仁恩少年間米至數十云
獻帝建安十九年昭烈定成都以鄧方為庲降都督
昭烈遣安遠將軍鄧方為朱提太守庲降都督輕財
果毅夷漢敬其威信
蜀漢昭烈帝章武元年以李恢為庲降都督
鄧方卒昭烈問代於治中從事建寧李恢對曰先零
之役趙充國有言莫若老臣遂用恢為都督治平夷
縣寰宇記云平夷即興古郡華陽國志云建寧郡
治味(音昧)故庲降都督屯也味在唐為郎州與朱提相
接今在敘州徼外
後主建興元年益州部耆帥雍闓等以四郡叛
益州郡耆帥雍闓聞昭烈崩隕殺太守正昂以張裔
為太守闓假鬼教曰張裔府君如瓠壺外雖澤而内實
麄殺之不可縳與吳於是執送裔於吳吳王孫權遂
用闓為永昌太守永昌功曹吕凱府丞王伉率吏士
閉境拒守闓不能進移徼永昌稱說云云凱荅檄曰
天降喪亂姦雄乘釁天下切齒萬國悲悼臣妾大小
莫不思竭筋力肝腦塗地以除國難伏惟將軍世受
漢恩以為當躬聚黨衆率先啓行上以報國家下不
負先人書功竹帛遺名千載何期臣僕吳越背本就
末乎昔舜勤民事隕於蒼梧書籍嘉之流聲無窮崩
於江浦何足可悲文武受命成王乃平先帝龍興海
内望風宰臣聦睿自天降康而將軍不覩盛衰之紀
成敗之符譬如野火在原蹈履河冰火滅冰泮將何
所依附曩者將軍先君雍侯造怨而封竇融知興歸
志世祖皆流名後葉世歌其美今諸葛丞相英才挺
出深覩未萌受遺託孤翊贊季興與衆無忌錄功忘
瑕將軍若能飜然改圖易迹更步古人不能追鄙土
何足宰哉蓋聞楚國不共齊桓是責夫差僣號晉人
不長况臣於非主誰肯歸之耶竊惟古誼臣無越境
之交是以前後有來無往重承告示發憤忘食故略
陳所懷闓不聽都護李嚴與闓書諭闓荅曰天無二
日土無二王今天下鼎立正朔有三是以遠人惶惑
不知所歸也其悖謾如此使郡人孟獲誘扇諸夷諸
夷皆從之牂柯太守朱褒越嶲夷王高定皆叛應闓
諸葛亮以新遭大喪撫而不討務農殖榖閉關息民
民安食足而後用之
建興三年丞相亮南征斬雍闓遂平四郡
亮率衆南征參軍馬謖曰南中恃其險遠不服久矣
雖今日破之明日復反耳今公方傾國北伐以事強
賊彼窺吾勢内虚而叛亦速若殄盡遺類以除後患
既非仁者之情且又不可倉卒也夫用兵之道攻心
為上攻城為下心戰為上兵戰為下願公服其心而
已自安上由水路入越嶲别遣馬忠伐牂柯李恢向
益州高定自汛于定筰卑水多為壘守亮欲俟定元
軍衆集合并討之軍卑水定元部曲殺雍闓及士庶
等孟獲代闓為王亮既斬定元而馬忠破牂柯李恢
敗於南中夏五月亮渡瀘進征益州生虜孟獲使觀
營陣之間獲曰向者不知虚實故敗今秪如此即易
勝耳乃七擒七縱而亮猶遣獲獲止不去曰公天威
也南人不復反矣遂至滇池益州永昌牂柯越嶲四
郡皆平亮即其渠率而用之或以諫亮亮曰若留外
人則當留兵兵留則無所食一不易也加夷新傷破
父兄死喪留外人而無兵者必成禍患二不易也又
夷累有廢殺之罪自嫌釁重若留外人終不能信三
不易也今吾欲使不留兵不運糧而綱紀粗定夷漢
粗安故耳亮於是悉牧其豪傑孟獲等以為官屬出
其金銀丹漆耕牛戰馬以給軍國之用終亮之世夷
不復反冬亮自漢陽還亮又為夷作圖譜先畫天地
日月君長城府次畫神龍及牛馬羊後畫部主吏乘
馬幡盖廵行安䘏又畫牽牛負酒齎金寳詣之之象
以賜夷夷甚重之亮又為誓碑云碑若仆蠻為漢奴
蠻人至今以石擆之李膺益州記曰瀘水源出曲
羅東下三百里兩峯有殺氣暑月舊不可行故武侯
以夏渡為難水經注曰瀘津水又東逕不韋縣北而
東北流兩岸皆高山數百丈盧峯最為高秀孤高三
十餘丈時有瘴氣三月四月逕之必死五月以後行
者差無害山海經云黑水之間若水出焉水沿流間
關蜀土大度水徼外至莋與若大水合又有孫水名
白沙江出臺登縣徑邛都縣入若水澠水又逕越嶲
之馬湖縣謂之馬湖江又東北至犍為為朱提縣西
為瀘江水又東北至𤏡道縣入於江若水瀘水澠水
孫水大度水淹水隨決入而納通稱正是異水沿江
通為一津更無别川可以當之樂史寰宇記云嶲州
會川縣有瀘津關關上有石峯高三丈四時多癉氣
論曰多語瀘而不同何也酈道元之說在始昌不韋
縣樂史之說在嶲州會川縣以史觀之樂史之說是
也盖孫水若水繩水皆出于西北徼外而合於邛莋
之間其山即盧峯故唐吐蕃嘗屯三瀘水謂之三瀘
以是三水也孔明之渡瀘則由越嶲入益州也益州
即滇池連然雲南等縣矣不韋縣在永昌郡又益
州之極西南三瀘自越嶲入朱提諸史所言皆然經
益州界則有之若謂之逕不韋縣又謂盧峯在不韋
則誤矣樂史又以堡夆為盧則擇焉不精矣渡瀘細
事爾然非参稽舊史則未易知也
改益州郡為建寧郡分永昌置雲南郡牂柯置興古郡
以李恢為建寧太守加安漢將軍領交州刺史移治
味縣丞相亮上表曰永昌郡吏吕凱用丞王伉等執
忠絶域十有餘年雍闓高定偪其東北而凱等守義
不與交通臣不意永昌風俗敦直乃爾以凱為雲南
太守伉為永昌太守以馬忠為䍧牱太守建寕郡
治味縣&KR1791;鄢屬焉今敘州宜賓界也雲南即古滇王
國唐為姚州治弄棟川即漢弄棟蜻蛉縣地漢王褒
求金馬碧雞之神在此地也興古郡即唐盤州漢平
夷縣地平夷北接味縣同升麻等地郎州又接曲樂
州即朱提縣朱提又接今敘州也
建興十一年以忠為庲降都督
庲降都督張翼用法嚴夷帥劉胄叛丞相亮以參軍
馬忠代翼令還其人檄召謂翼宜速即罪翼曰吾臨
戰場代人未至當運糧積榖為滅賊之資豈可以黜
退之故而廢公家之務乎於是統攝不懈代到乃發
忠因其資破胄斬之
延熙三年越嶲太守張嶷平定越嶲郡
越嶲自丞相亮討高定之後叟夷數反殺太守是後
太守不敢之郡嶷為太守以討降其君長誅戮蘇定
莋諸豪酋繕治城郭蠻夷致力定莋臺登卑(音班)水三
縣去郡三百餘里舊出鹽鐡及漆而夷徼久自固食
嶷率所領奪取署長吏焉
延熙十年汶山平康夷反遣將軍姜維討平之
寰宇記云今維州城有姜維故壘唐武德七年白狗
羌降附於姜維故城置維州
晉武帝泰始七年分益州地置寧州
武帝以益州地分廣分益州之建寧興古雲南之交
州永昌合四郡為寧州太康三年又廢寧州入益州
立南夷校尉以護之以天水李毅為校尉持節統兵
鎮南中統五十八部夷族都監行夷事惠帝太安二
年復置寧州分建寧以西七縣别立益州郡
光熙元年寧州五苓夷攻圍州城太守李毅卒
寧州頻歲饑疫死者以十萬計五苓夷強盛州兵屢
敗吏民流入交州者甚衆夷遂圍州城李毅疾病救
援路絶乃上疏言不能式遏寇虐坐待殄斃若不矜
䘏乞降大使及臣尚存加臣重辟若臣已死陳屍為
戮時李雄作亂益州而所在有事救援莫至毅卒毅
女秀明逹有父風衆推秀領寧州事秀奬勵戰士嬰
城固守城中糧盡炙鼠拔草而食之伺夷稍怠輙出
兵掩擊破之
懷帝永嘉四年寧州刺史王遜滅五苓夷
初李毅死其子釗自洛往州人奉之以主州事遣使
詣京師求刺史朝廷乃以遜為刺史既至表釗為朱
提太守至南廣時寧州内逼於李雄外有夷寇城邑
邱墟遜惡衣菜食招集離散勞徠不倦數年之間州
境復安誅豪右不奉法者以五苓夷昔為亂首圖計
之未有致罪會夷發夜郎莊王墓遜因此遂討滅之
及討惡獠剛夷數千落威震南方莊王墓即莊蹻
墓也是威王遣莊蹻伐夜郎遂王滇池滇王其後也
南廣朱提漢屬犍為郡在今敘州徼外
愍帝建興四年夷王冲歸朱提雷炤建寧㸑畺降於李
雄遣李驤破越嶲李雄伐寧州王遜破之
犍為太守朱提雷炤流民隂貢平樂太守董覇破牂
柯平夷南廣北降李雄又建寧㸑畺與益州太守李
易梁水太守董慬保興古槃南以叛雄遣叔父驤破
越嶲攻臺登縣遜使督護雲南姚嶽距驤於螗蜋縣
違遜指授驤軍大敗嶽追之至瀘水赴水死者千餘
人螗蜋朱提屬邑今敘州徼外有螗蜋山瀘水馬
湖江也
晉成帝咸和二年朱提太守楊術與李雄羅恒戰於臺
登兵敗術死
臺登屬嶲州今黎州徼外
咸和八年李壽拔朱提寧州刺史奉降於李雄
雄遣李壽攻朱提以費里為前鋒拔之又遣鎮南任
回征木落分寧州之援寧州刺史尹奉降遂有南中
之地惟牂柯謝恕不為夀用遂保郡獨為晉官壽復
擊取之李雄以李壽領寧州威鎮南中
晉康帝建元元年李壽縱獠於蜀
事已見上蜀上無獠始從山出北至犍為梓潼布在
山谷十餘萬落不可禁制大為百姓之患自此蜀之
藩籬蕩然南夷之事不可推訪矣惟蜀獠為患至唐
末猶見之史要不足採今不復錄
後周武帝天和四年平越嶲置西寧州
遣大將軍鄭恪將兵平越嶲因置郡李膺益州記
云晉永嘉分崩李雄竊據蜀地蕪廢將二十紀夷人
侵軼獠又間之公私路絶無可推訪後魏廢帝二年
始更招携民漸墾殖因僑立蒙山郡十道志云魏晉
以還蠻獠恃險鈔竊乍叛乍服後周武帝征越嶲又
開其地因立嚴州取其嚴敬為稱隋開皇四年改嚴
州為西寧州蒙山郡今雅州
隋文帝開皇十七年史萬歲擊南寧羌平之
初王謙反於蜀梁睿討平之西南夷獠莫不歸附惟
南寧州酋師㸑震恃遠不服睿上䟽以為南寧州漢
世牂柯之地戶口殷衆金寳富饒梁南寧州刺史徐
文盛為湘東王徵赴荆州屬東夏尚阻未遑遠略士
民㸑瓉遂竊據一方國家遥授刺史其子震相承至
今而震臣禮多虧貢賦不入乞略定南寧帝未之許
其後南寧夷㸑翫来降拜昆州刺史既而復叛乃以
左領軍史萬歲帥衆擊之人自蜻蛉州至於南中夷
人前後屯㩀要害萬歲皆擊破之過諸葛紀功碑度
西瀰河入渠濫川行千餘里破其三千餘部諸夷大
懼遣使請降獻明珠徑寸於是勒石頌美隋德萬歲
請將㸑翫入朝詔許之㸑翫隂有二心賂萬歲以金
寳萬歲於是捨翫而還明年翫復反上欲誅萬歲翫
懼入朝文帝誅之紀功碑在拓東城西瀰河在南
詔所都城下即葉榆河也渠濫川在神龍河之西即
滇池也
以梁毗為西寕州刺史
毗為刺史凡十一年蠻夷酋長皆以金多者為豪嶲
逓相攻奪略無寧歲毗患之後因諸酋長相帥以金
遺毗毗置金坐側對之慟哭而謂之曰此物饑不可
食寒不可衣汝等以相滅不可勝數比今將此来欲
殺我邪一無所納於是蠻夷感悟遂不相攻擊上聞
而善之
蜀鑑卷九
