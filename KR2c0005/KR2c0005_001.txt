蜀鑑卷一
宋郭允蹈撰
秦人取南鄭
秦厲公二十六年秦左庶長城南鄭
秦躁公二年南鄭反
秦惠公十三年秦伐蜀取南鄭
南鄭本古褒國按酈道元水經注云東周之初鄭桓
公死於犬戎其民南奔居此因曰南鄭後為蜀所併
至是秦始取之
論曰常璩謂蜀以褒斜為前門則南鄭者蜀之扞蔽
也南鄭既入秦七十二年而蜀遂亡唇亡齒寒也久
矣後之經理蜀者可不鍳乎
秦人取蜀
秦惠文王初更九年司馬錯伐蜀滅之
常璩華陽國志曰蜀王封弟葭萌號苴侯命其邑曰
葭萌苴侯與巴王為好巴與蜀讐故蜀王怒伐苴侯
苴侯奔巴求救於秦惠王方欲謀楚羣臣議曰夫蜀
西僻之國戎翟為鄰不如伐楚司馬錯曰蜀國富饒
得其布帛金銀足給軍用水通於楚有巴之勁卒浮
大舶船以乘向楚楚地可得得蜀則得楚楚亡則天
下并矣秋秦張儀司馬錯從石牛道伐蜀蜀王自於
葭萌拒之敗績開明氏遂亡凡王蜀十二世司馬錯
等因取苴與巴焉又戰國策曰司馬錯欲伐蜀張儀
曰不如伐韓王曰請聞其說對曰今夫蜀西僻之國
而戎狄之長也弊兵勞衆不足以成名得其地不足
以為利爭名者於朝爭利者於市三川周室天下之
市朝也而顧爭於戎狄去王業遠矣錯曰不然富
國者務廣其地強兵者務富其民以秦攻蜀譬以狼
逐羊也取其地足以廣國得其財足以富民繕兵不
傷衆而彼已服矣故拔一國而天下不以為暴利盡
四海諸侯不以為貪是我一舉而名實兩附也今攻
韓劫天子惡名也而未必利也不如伐蜀之完也惠
王曰善起兵伐蜀取之蜀既屬秦益強富厚輕諸侯
葭萌在今利州石牛即今大安軍金牛鎮
秦惠文王十一年封子通國為蜀侯以陳壯為相置巴
郡以張若為蜀國守移秦民萬家實之
秦惠文王十四年陳壯反殺蜀侯通國秦遣甘茂張儀
司馬錯復伐蜀誅陳壯
秦武王元年封子惲為蜀侯
秦昭襄王六年蜀侯惲反司馬錯定蜀封子綰為蜀王
秦昭襄王二十二年王誅蜀侯綰但置蜀守張若取筰
及江南地
論曰秦人取蜀以王其親子弟三而卒皆殺之歴三
十二年而始定其取之不亦難乎初置守張若而定
黔中繼用李冰而始平水害蜀自是安寧而漢高帝
用之以取三秦其所係不亦重乎
秦人取漢中
秦惠文王十三年秦庶長章攻楚漢中取地六百里分
巴蜀置漢中郡
秦孝公初楚自漢中南有巴黔之地孝公招戰士明
功賞國以富強至是惠文王既取蜀遂乘勝取楚地
六百里又分巴蜀置漢中焉
論曰按南鄭自南鄭漢中自漢中南鄭乃古褒國秦
未得蜀以前先取之漢中乃今金洋均房等州六百
里是也秦既得漢中乃分南鄭以隸之而置郡焉南
鄭與漢中為一自此始春秋楚人秦人巴人滅庸即
今金房兩州地西漢地理志漢中郡治西地今金州
上庸郡是也漢中乃秦楚巴蜀必爭之地秦得之而
全據上流以謀楚矣
昭襄王十三年任鄙為漢中守
昭襄王二十年王之漢中
秦人自蜀伐楚
昭襄王二十七年司馬錯發隴西因蜀伐楚黔中拔之
昭襄王三十年蜀守張若伐楚取巫郡及江南為黔中
郡
華陽國志云錯率巴蜀衆十萬大舶船萬艘米六百
萬斛浮江伐楚巫郡在今巫山縣及施州黔中郡
即今涪黔鼎澧諸郡皆黔中地
論曰秦併六國自得蜀始盖與秦為怨者楚也秦既
取蜀取漢中又取黔中則斷楚人之右臂而楚之勢
孤矣劫質懷王操縱予奪無不如意於是滅六雄而
一天下豈偶然哉由得蜀故也
漢高帝由蜀漢定三秦
漢元年春正月沛公為漢王王巴蜀漢中都南鄭
秦始皇分天下為三十六郡巴蜀漢中居其三割南
鄭以隸漢中漢因建都於此
漢王欲攻項羽蕭何諫曰雖王漢中之惡不猶愈於
死乎語曰天漢其稱甚美臣願大王王漢中養其民
以致賢人收用巴蜀還定三秦天下可圖也
漢王令張良厚遺項伯使盡請漢中地項王許之
漢王從杜南入蝕中張良送至褒中良說漢王燒絶棧
道
杜南在今京兆府萬年縣古杜伯國也蝕中入漢中
道川谷名寰宇記曰褒口在褒城縣北北口曰斜南口
曰褒同為一谷自褒谷至鳳州界一百三十里始通
斜谷斜口在鳳翔府郿縣谷中褒水所流穴山架木
以行張良勸漢王燒絶棧道以備諸侯盗兵且示項
羽無東意今地名石門
漢王至南鄭拜韓信為大將
諸將及士卒皆歌思東歸多道亡韓信亦去蕭何追
之信說漢王還定三秦遂聽信計今興元南鄭縣米
倉山有截賢嶺韓信廟或云蕭何追信於此
漢王留蕭何收巴蜀租給軍糧食秋八月引兵從故道
出襲雍章邯迎戰陳倉敗走止戰好畤又敗走遂定雍
地
華陽國志曰漢祖自漢中出三秦伐楚蕭何發蜀漢
米萬船而給助軍糧又曰巴郡有賨民多居渝水左
右天性勁勇初為漢前鋒䧟陣銳氣喜鬭帝善之曰
此武王伐紂之歌也令樂人習學之謂之巴渝舞
故道在今鳳州兩當縣陳倉在鳳翔府寳雞縣好畤
在鳳翔府天興縣
論曰漢高帝留漢中未幾反其鋒以向關中足跡雖
未嘗至蜀然所漕者巴蜀之軍糧䧟陣者巴渝之勁
勇由故道戰陳倉定雍地而王業成矣孰謂由蜀出
師不可以取中原哉
公孫述盡有蜀地
漢更始元年公孫述自稱益州牧
述茂陵人王莽以為導江卒正治臨卭高陽宗成等
起兵徇漢中以應漢述遣使迎成等選精兵迎擊殺
之併其衆假漢使者自稱益州牧按王莽改蜀郡為
導江太守為卒正
更始將李寳張忠徇蜀漢述遣其弟恢擊寳忠於綿竹
大破之述自立為蜀王都成都
光武建武元年述遣其將侯丹取南鄭
南鄭人延岑反圍南鄭更始所立漢中王嘉初擊敗
之岑復反嘉兵敗走岑遂據漢中進兵武都為更始
將李寳所破岑走天水述遂遣其將侯丹取南鄭嘉
收散卒數萬人以李寳為相從武都南擊侯丹不利
還軍河池下辨復與延岑連戰岑引北入散關至陳
倉嘉追擊破之岑屯杜陵與赤眉將逢安戰大破之
漢中王嘉亦與赤眉將廖湛戰於谷口大破之光武令
鄧禹招嘉嘉因來歙請降延岑自武關走南陽述遂
有漢中地
武都今階州天水今秦州河池今鳳州下辨今成州
散關今大散關谷口在今鳳翔府郿縣武關今商州
南陽今登州
述遣其將任滿據扞關
李熊說述東拒扞關述遣滿從閬中下江州據之
史記張儀說楚曰秦西有巴蜀大船下水而浮一日
行三百餘里不至十日而拒扞關扞關驚則黔中巫郡
非王之有矣史記索隠以為扞關即魚復江關今瞿
唐關顔師古注輿地廣記郡縣志皆仍其說惟後漢
史注扞關在今峽州巴山縣樂史寰宇記峽州長楊
縣有古扞關城存即巴山縣地此為得之扞關實楚
地史記稱楚肅王所築今巫郡江關則乃屬巴地故
張儀云拒扞關則黔中巫郡非秦有拒抵也至若黔
中巫郡皆在楚扞關之外也蓋扞關乃楚之扞關江
關乃巴蜀之江關也述據扞關則荆門虎牙在扞關
之内皆其設險之地豈肯先自隘而但守魚復之江
關哉故辨之以正地理之關江州縣名今重慶府閬
中今閬中
述遣其將李育程烏屯陳倉馮異迎擊大破之
述聚兵數十萬人積糧漢中遣李育程烏將數萬衆
出屯陳倉徇三輔馮異擊走之育烏俱奔漢中陳
倉在鳳翔寳雞縣
光武得隴望蜀
建武八年來歙伐隗囂拔略陽
隗囂據隴右歙將二千餘人襲略陽斬守將金梁囂
大驚曰何其神也帝聞得略陽甚喜曰略陽囂所依
阻心腹已壊則制其支體易矣略陽在今秦州隴
城縣
隗囂圍略陽公孫述遣將李育田弇助之
囂盡銳攻略陽累月不能下
夏四月帝自征隗囂至高平河西竇融來朝
高平今鎮戎軍高平寨古安定地
隗囂將妻子奔西城
西城今金州西城縣
吳漢岑彭圍西城耿弇盖延圍上邽九月乙卯車駕還
宫
帝自上邽晨夜東馳賜岑彭等書曰兩城若下便可
將兵南擊蜀虜人苦不知足既平隴復望蜀每一發
兵頭鬚為白岑彭擁谷水灌西城城未沒丈餘會王
元等將蜀救兵五千乘高卒至鼓譟大呼曰百萬之
衆方至漢軍大驚元等决圍死戰遂得入城迎囂歸
冀城冀城在今秦州隴城縣上邽在今秦州
隗囂病死子純立
帝使來歙護諸將屯長安遂討隗純天水十月攻破之
純降
歙上書曰公孫述以隴西天水為藩蔽故得延命假
息今二郡平蕩則述智計窮矣
公孫述使王元拒河池來歙盖延進攻大破之遂克下
辨
隗囂將王元降述述使拒河池歙與盖延等破之遂
克下辨乘勝而進蜀人大懼河池今鳳州下辨今
成州同谷縣
盗殺來歙
王元遣刺客殺歙歙以盖延領其軍
岑彭吳漢由江道取蜀
建武五年岑彭自夷陵屯津鄉
田戎據夷陵岑彭攻拔之獲其衆萬餘人戎亡入蜀
述以戎為異江王岑彭謀伐蜀以夾川榖少水險難
漕留馮駿軍江州田鴻軍夷陵李玄軍夷道自引兵
還屯津鄉當荆州要會喻告諸蠻夷降者奏封其君
長夷陵今峽州夷陵縣夷道今峽州宜都縣津鄉
左氏傳曰楚子大敗於津後漢志云江陵有津鄉
寰宇記云津鄉故城在今江陵縣東渚宫即其地
建武六年公孫述使田戎出江關招其故衆欲取荆州
不克
江關漢地理志云江關都尉理魚復水經注云白帝
山北緣馬嶺接赤甲山南北相去八十五丈東西七
十丈東傍瀼溪西南臨大江瞰之眩目惟馬嶺小差
逶迤猶斬山為路羊腸數轉然後得上公孫述據蜀
自以金承土運故號曰白帝城寰宇記云赤甲城公
孫述築不生樹木土石悉赤如人袒臂故曰赤甲與
舊白帝城相連皆在縣北即江關之要也在今䕫州
奉節縣
建武九年春述遣田戎下江關據荆門虎牙
述遣其將田戎任滿程汎將數萬人下江關擊破馮
駿等軍遂拔巫及夷道夷陵因據荆門虎牙横江水
起浮橋鬭樓立櫕柱以絶水道結營跨山以塞陸路
拒漢兵荆州記云南荆門北虎牙二山臨江楚之
西塞酈道元注水經云公孫述依二山作浮橋拒漢
師下有急灘名虎牙灘郭璞江賦曰虎牙桀立以屹
崒荆門闕竦而盤礴圓淵九迴以懸騰湓流雷呴而電
激寰宇記云虎牙山有石壁其色黃間有白文亦有
牙齒形夷陵志云上有城下有十二碚有灘甚惡在
今峽州
建武十一年春岑彭破夷陵入江關上墊江馮駿守江
州
岑彭數攻田戎等不克帝遣吳漢率劉隆等三將發
荆州兵凡六萬餘人騎五千匹與彭會荆門彭裝戰
船數十艘吳漢以棹卒多費糧穀欲罷之彭以為蜀
兵盛不可遣上書言狀帝曰大司馬不曉水戰荆門
之事由公而已閏月彭募攻浮橋先登者賞於是偏
將軍魯竒應募而前東風狂急竒船逆流直衝浮橋
櫕柱有反把鉤竒船不得去竒等乘勢殊死戰因飛
炬焚之風怒火盛樓橋崩燒彭悉軍順風並進所向
無前蜀兵溺死者數千人斬任滿擒程汎而田戎走
保江州彭率臧宫劉歆長驅入江關彭到江州以其
城固糧多難卒拔留馮駿守之自引兵乘利直指墊
江攻破平曲收其米數十萬石吳漢留夷陵裝露橈
繼進墊江即今忠州平曲未詳然彭既指墊江從
浯水上平曲則在今遂寧潼川之境也
述使其將延岑吕鮪王元公孫恢拒廣漢及資中又遣
侯丹拒黃石
漢立廣漢郡資中今資州資陽縣乃平水經歴之地
寰宇記云黃石在今涪州涪陵縣有横石灘岑彭已
上墊江則述拒廣漢以備涪水屯資中以備江陽又
先遣侯丹率二萬人以拒黃石則逆拒於江州之竟
也
岑彭自墊江還江州泝都江襲擊侯丹大破之使臧宫
拒延岑於涪水大破之彭遂進拔武陽
彭使臧宫將降卒五萬從涪水上平曲拒延岑自分
兵浮江下還江州泝都江而上襲擊侯丹大破之因
晨夜倍道兼行二千餘里徑拔武陽使精騎馳廣都
去成都數十里勢若風雨所至皆奔散初述聞漢兵
在平曲故遣大兵逆之及彭至武陽繞出延岑軍後
蜀地震駭述大驚以杖擊地曰是何神也延岑盛兵
於沅水臧宫以轉輸不繼降者欲散畔會帝遣謁者
將兵詣岑彭有馬七百匹宫矯制取以自益晨夜進
兵多張旗幟登山鼓譟右步左騎挾船而引呼聲動
山谷岑大震恐因縱擊大破之斬首溺死者萬餘人
延岑奔成都其衆悉降自是降者以十萬數王元舉
衆降後漢志沅水當為沈水水經注云沈水自廣
漢郡入涪江今按中江縣有一水入涪臧宮旋平綿
竹必自今中江水也
論曰延岑自廣漢入涪水以拒墊江(今合州)而岑彭下
墊江由江州復上都江拔武陽(武陽今彭山縣由今洌州復回重慶府上)
(瀘叙嘉眉)此蜀人所以為神也史謂自都江倍道兼行二
千里至武陽盖夸張之誤矣
冬十月盗殺岑彭於武陽十有二月吳漢將三萬人泝
江而上
述使刺客詐為亡奴降岑彭刺殺彭監軍鄭興領其
營以俟吳漢至而授之
建武十二年春正月吳漢進拔廣都
吳漢破述餘黨於武陽帝詔漢直取廣都據其心腹
漢乃進軍攻廣都拔之
秋七月馮駿拔江州獲田戎臧宫拔綿竹破涪城斬公
孫恢
吳漢入成都述自殺誅延岑
論曰光武得隴望蜀其勢若易矣而功反難岑彭泝
流討蜀其勢若難矣而功反易何耶以下辨河池皆
武都之阨塞述能守之誠未易窺而瞿唐為蜀之天
險述不之守而遠恃荆門虎牙以為固浮橋一燎而
述之技窮矣然光武中興復漢舊物述猶陸梁一隅
斗絶之蜀此其見與井蛙何異身死旋滅非不幸也
蜀鑑卷一
