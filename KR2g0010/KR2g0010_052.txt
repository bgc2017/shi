欽定四庫全書
金佗續編卷二十四
宋岳珂撰
百氏昭忠錄卷八
襄陽石刻事迹八劉光祖編先見
王奉詔詣都督府與張公浚議軍事時淮西宣撫使
劉光世罷其所統王德酈瓊之兵未有所付浚意屬
兵部尚書兼都督府參議吕祉乃謂王曰王德之為
將淮西軍所服也浚欲以為都統制而命吕祉以都
督府參謀領之如何王曰淮西一軍多叛亡盜賊變亂
反掌耳王德與酈瓊素不相下一旦揠之在上則必
争吕尚書雖通才然書生不習軍旅必擇諸大將之
可任者付之然後可定不然此曹未可測也浚曰張
宣撫如何王曰張宣撫暴而寡謀且酈瓊素所不服
或未能安反側浚又曰然則楊沂中耳王曰沂中之
視德等爾豈能御此軍哉浚艴然曰浚固知非太尉
不可也王曰都督以正問飛不敢不盡其愚浚竟用
吕祉為宣撫判官王德為都統制護其軍瓊果大噪
訟德扵浚浚懼乃更以張俊為宣撫使楊沂中為制
置使吕祉為安撫使而召德以本軍還為都督府都
統制瓊益不服擁兵詣祉執而斬之盡其衆七萬走
偽齊中外大震浚始悔不用王之言
金人遣使議和將歸我河南地王赴行在入對曰敵
國不可信和不可恃相臣謀國不臧恐貽後世譏議
上默然已而金使至和議决王謂幕中人曰彊敵安
得有盟信耶俄以復河南赦天下王表謝又曰構怨
多端要盟無信圖暫安而解倒垂猶云可也顧長慮
而尊中國豈其然乎
三大帥皆以和議成進秩王授開府儀同三司力辭
曰臣冐昧而受將来敵人叛盟似傷朝廷之體三詔
猶不受上温言奬激不得已乃拜王益率士卒訓兵
嚴備分遣質信材辯者往伺敵情上遣齊安郡王士
㒟謁諸陵王請以輕騎從洒掃其實欲觀敵釁以誅
其謀且上奏言敵人以和欵我者十餘年矣不悟其
姦受禍至此今復無事請和此必有肘腋之虞又劉
豫初廢藩籬空虚故詭為此耳名以地歸我實寄之
也眀年金人果叛盟
遠略
高宗皇帝即位扵南京王上書言陛下已登大寳勤
王御營之師日集敵人謂吾素弱未必能敵正宜乘
其怠擊之而黃潜善汪伯彦輩奉車駕日益南有苟
安之漸恐不足以繫中原之望請車駕還京親帥六
軍北渡將士作氣中原之地指期可復
王與張所論時事曰河北在天下猶四肢本朝之都
汴非有秦關百二之險獨恃河北以為固河北不歸
則河南未可守而今越河以往半為淪沒之區為招
撫計直有盡取河北以為京師援不然天下之四肢
絶根本危異時敵人既得河北又侵河南幸淮幸江
皆未可知也
杜充棄京師之建康王說之曰中原之地尺寸不可
棄况社稷宗廟在京師陵寝在河南留守一舉足此
地皆非我有他日欲復取之非捐十萬衆不可得充
不聽
王既定建康奏曰建康為國家形勢要害之地宜選
兵固守比張俊欲使臣守鄱陽備敵人之擾江東西
者臣以為敵若渡江必先二浙江東西地僻亦恐重
兵斷其歸路非所向也臣乞益兵守淮拱護腹心上
嘉納之通泰之除王辭焉乞淮東一重難任使招集
兵馬復收本路州郡乘機漸進使山東河北河東
京畿等路次第而復
王被命討曹成且招之成不聽乃奏云内寇不除何
以攘外近郊多壘何以服遠比年羣盜競作朝廷多
命招安故盜亦玩威不畏苟不略加𠞰除蠭起之衆
未可遽殄上許之
偽齊使李成合金人南寇攻陷襄漢六郡王奏以為
今欲規恢不可不争此土宜及時攻取以除心膂之
病六郡既復詔為襄陽府路以隸王王奏襄陽唐鄧
隨郢金房均州信陽軍舊隸京西南路乞改正如舊
制上從之遂改襄陽府路為京西南路上令王條其
守禦之策王奏曰金人劉豫皆有可取之理攻討之
謀正不宜緩苟及此時以精兵二十萬直𢷬中原恢
復故疆民心效順誠易為力此則國家長久之策也
若姑以目前論之襄陽隨郢地皆膏腴民力不支若
行營田之法其利為厚營田就緒峙儲既成進攻退
守皆兼利也營田之議自是而興
太行山忠義保社梁興等奪河徑渡至王軍前上詔
王接納未幾王遣將攻盧氏下之上以語張公浚浚
曰自梁興之来飛意甚堅措畫甚大今已至伊洛則
太行山一帶山寨必有通謀者矣
楊再興既得長水扵是西京險要之地盡復中原響
應王又遣至蔡州焚敵糗粮及王貴等破偽齊扵唐
州引兵扵蔡境王即奏欲圖蔡以規中原上恐偽齊
有重兵繼援未可與戰不許
王入朝數見上論恢復之略以為劉豫者金人之屏
蔽必先去之因慷慨手䟽曰臣竊揣敵情所以立劉
豫扵河南而付之齊秦之地盖欲以中國攻中國而
尼雅滿因得休兵養馬觀釁乘隙不以此時伐其謀使
劉豫父子隔絶五路叛將還歸兩河故地漸復則金
人之詭計日生浸益難圖臣望陛下假臣日月勿拘
其淹速使敵莫測臣之舉措萬一得便可入則提兵
直趨京洛據河陽陕府潼關以號召五路之叛將叛
將既還王師前進彼必棄汴都而走河北京畿陕右
可以盡復至扵京東諸郡陛下付之韓世忠張俊亦
可便下臣然後分兵濬滑經略兩河如此則劉豫父
子斷必成擒金人有破滅之理設若敵見上流進兵
併力侵淮或分兵攻犯四川臣即長驅𢷬其巢穴敵
困扵奔命勢窮力殚終今年未終平殄来歲必得所
欲
王又上疏曰逆豫逋誅尚穴中土天下之愚夫愚婦
咸願致死扵敵而陛下審重此舉累年扵兹是以天
下忠憤之氣日沮中原来蘇之望日衰歲月益久汙
染漸深趨向一背不復可以轉移此其利害誠為易見
臣願上稟睿筭不煩濟師只以本軍進討以成陛下
中興之志御札報王許其進討王復奏曰錢塘僻在
海隅非用武之地願建都上游用漢光武故事親帥
六軍往来督戰庶將士知聖意所向人人用命臣當
仗國威靈鼓行北向
金人廢劉豫王奏謂宜乘廢立之際𢷬其不備長驅
以取中原不報
金人叛盟詔王乘機進取調兵之日王命將士各語
其家人期以河北平乃相見未幾所遣諸將及會合
兩河忠義皆響應奏功中原大震王奏以謂梁興等
過河之後河北人心往往自亂願歸朝廷金人近累
敗衂四太子等皆令老小渡河此正陛下中興之機
金人必亡之日苟不乘時必貽後患秦檜居中沮
之
先是王遣義士梁興等招結兩河忠義相與掎角破
敵又遣邊俊等渡河撫諭申固其約河東山寨皆歛
兵固堡以待王師或率其部伍舉兵来歸敵將腹心
禁衛之屬亦有密受王旗榜率衆自北方来降者扵
是金國動息山川險隘盡得其實及朱仙鎮之捷王
欲乘勝深入兩河忠義百萬聞不日渡河奔命如恐
不及各齎兵仗粮食團結以俟父老百姓争挽車牽
牛載糗粮以餽義軍頂盆焚香迎拜而候者充滿道
路敵自燕以南號令不復行秦檜私於金人力主和
議欲畫淮以北棄之力請于上下詔班師王上䟽曰
敵人屢戰屢奔銳氣沮喪今豪傑向風士卒用命天
時人事強弱已見時不再来機難輕失䟽累千百言
上乃以御札報令少駐近便得地利處報楊沂中劉
錡同共相度如有機會可乘即約期並進檜聞之乃
先詔韓世忠張俊楊沂中劉錡各以本軍歸而後言
于上以王孤軍不可留乞姑令班師一日而奉金書
者十有二王不勝憤嗟惋至泣東向再拜曰臣十年
之力廢于一旦非臣不稱職權臣秦檜實誤陛下也
王班師郡縣之民大失望遮王馬而哭王亦立馬悲
咽取詔書示之勞苦而去梁興在河北不肯還復取
懷衛二州斷山東河北金帛馬綱之路金人大擾然
竟亦無所就自是而後敵勢浸横恢復之計不可復
議矣
忠義
王學射于周同及同死王朔望則鬻一衣設巵酒鼎
肉于其冡上奠之而泣引所遺弓發三矢又泣然後
酹酒瘞肉于冡之側徘徊悽愴移時乃還王父見而
問之曰飛學射扵周君念其死無以報聊扵朔望致
禮耳射三矢者識是藝之所由精也酹酒瘞肉者周
君所享飛不忍食也父撫其背曰使汝異日得為時
用其徇國死義之臣乎
張所與王論時事王慷慨流涕曰今日之事惟有滅
敵人迎二聖復舊疆以報君父耳招撫誠能許國以
忠稟命天子提兵壓境使飛以偏師從麾下一死烏
足惜哉
王從王彦至新鄕敵勢盛王約彦出戰不進王抗聲
謂之曰二帝蒙塵敵據河朔今不速戰而更觀望豈
真欲附敵耶彦默然王遂引所部獨與敵戰
金人寇烏江杜充閉門不出王叩寝閤諫曰(原闕)
即日啟行至江州會麟敗上喜其尊朝廷賜札褒之
初王受知扵張所其後所以罵賊遇害其子尚幼王
訪求教養遇眀堂恩乞以文資官之曺成既平王命
張憲等逐餘寇楊再興願受䧏以見王王見再興而
竒之命解其縳曰吾不殺汝汝當以忠義報國小商
橋之戰再興死焉焚其屍得矢鏃二升
知遇
王初以敢戰士應募宣撫劉韐一見大竒之後隸東
京留守宗澤澤謂曰爾勇智材藝雖古良將不能過
也
河北招撫使張所待以國士曰公殆非行伍中人也
從招討使張俊平賊俊常謂諸僚佐曰岳觀察之勇
略吾與汝曺俱不及也
江西安撫大使李回奏乞以舒蘄光黃接連漢陽武
昌一帶盜賊並委王招捕會有旨召赴行在江西宣
諭劉太中奏人情方恃以為安乃不果行又賜李回
親札令擇本路盜賊熾盛處專以委王扵是回奏吉
寇為亂乞專委王廣東宣諭眀槖亦奏虔賊為二廣
患若朝廷特遣岳飛来不惟可除羣盜而既招復叛
者亦可置隊伍使之為用又知梧州文彦眀奏虔寇
入廣東乞委王討捕劉大中復連奏以為請上專以
虔吉寇付王王奏乞復襄陽六郡宰臣趙公鼎奏曰
知上流利害無如飛者遂從之
都督張公浚至江上會諸大帥扵座中獨稱王可倚
以大事乃特命王屯襄陽以窺中原
高宗皇帝初以大元帥至相州王因劉浩得見被命
招䧏群賊由是受知及復建康授神武副軍都統制
上曰岳飛勇扵戰闘馭衆有方此除出自朕意既平
虔吉召赴行在上慰撫再三賜宸翰扵旗上曰精忠
岳飛令王每行師建之後再入朝詔以劉光世所統
酈瓊王德等隸王詔王德曰聽飛號令如朕親行
王上䟽論恢復之略上召至寝閣命之曰中興之事
朕一以委卿上又嘗褒其功曰用將須擇孤寒忠勇
久經艱難親冒矢石者
王為秦檜所陷而殁孝宗皇帝踐位盡還寵數又諭
其子霖曰卿家紀律用兵之法張韓遠不及卿家冤
枉朕悉知之
爵秩
王自從軍凡四補官最後以河北招撫司借補修武
郎積功八轉至中衛大夫特旨落階自英州刺史累
遷至兩鎮節度使
其軍職由中軍統領陞至神武後軍都統制
其鎮帥自通泰鎮撫使累遷諸路制置招討營田宣
撫使
其加官自檢校少保至太尉開府儀同三司少保
其在朝為樞密副使萬夀觀使奉朝請
其封爵自武昌縣子進至郡公
王年三十九為秦檜所陷而殁後追復元官諡武穆
封鄂王建廟鄂州賜號忠烈
詔札
王自常州之戰受詔復建康及承州奏捷初被賜札
之寵自是而後曰詔曰札曰制凡可得而見八十有
六
襄陽聽治之所乃昔武穆王之故第也王收復京
西六郡欲北向中原而志不克遂忠憤所積没為
眀神安知其不睠睠扵舊所臨涖之地哉而闕無
祠堂理不應爾余即射圃聽事龕其遺像敬以高
廟宸翰之所表異題曰精忠堂諉客普慈馮真父
類王事實刊之板而列諸四壁讀之使人感奮流
涕也夫功名雖出扵智勇而其本實生扵忠苟
忠矣王之事業可跂而及也自今六郡之民與夫
三軍之士瞻像閱碑可以想千載之英烈慕前人
而興起嘉定四年仲春襄陽守臣簡池劉光祖
書
金佗續編卷二十四
