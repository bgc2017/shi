欽定四庫全書
金佗稡編卷五
宋岳珂撰
行實編年二
建炎四年庚戌歲年二十八
破羣賊戰常州擒少主貝勒李渭復建康府獻
俘行在賜袍鎗鎧帶鞍馬平戚方轉武功大夫
昌州防禦使除通泰州鎮撫使戰承州擒高太
保阿主貝勒等賜金注椀盞戰北炭村戰柴墟
鎮戰南覇塘
春正月金人攻常州守臣周把遣屬官趙九齡來迎先
臣欣然從之且欲據城堅守扼敵人歸路以立奇功會
城陷未及行郭吉在宜興擾掠吏民令佐聞先臣威名
同奉書以迎且謂邑之糧糗可給萬軍十歲光臣得書
遂赴宜興甫及境吉巳載百餘舟逃入湖矣先臣即遣
部將王貴傅慶將二千人追之大破其衆敺其人船輜
重以還時又有羣盗馬臯林聚等精銳數千先臣遣辯
士說之盡降其衆有號張威武者不從先臣單騎入其
營手擒出斬之收其軍常之官吏士民棄其産業趨宜
興者萬餘家邑人德之各圖其像與老稚晨夕瞻仰如
奉定省曰父母之生我也易公之保我也難又相帥即
周將軍廟闢一堂祠之邑令錢諶為之記夏四月金人
再犯常州先臣邀擊四戰皆捷擁溺河死者不可數計
擒女真萬戶少主貝勒漢兒李渭等十一人復尾襲之
於鎮江之東戰屢勝詔令就復建康乃親將而往二十
五日戰于清水亭金人大敗僵屍十五餘里斬耳帶金
銀環者一百七十五級擒女真渤海漢兒軍四十五人
獲其馬甲一百九十三副弓箭刀旗金鼔三千五百一
十七事五月烏珠復趨建康先臣設伏於牛頭山上待
之夜令軍衣黑衣混敵中擾其營敵人驚自攻擊終夜
不巳益邏卒於營外伺望先臣復潛令軍盡銜枚於其
側伺其往來盡擒之初十日(闕)於龍灣要索城中
金銀縑帛騾馬及(闕)先臣以騎三百步卒二千人
自牛頭山疾馳至南門新城設寨遂戰大破烏珠凡其
所要獲負而登舟者盡以戈殪其人於水溺填委於岸
者山積斬禿髮垂環者三千餘級僵屍十餘里降其卒
千餘人萬戶千戶二十餘人得馬三百匹鎧仗旗鼓以
數萬計牛驢輜重甚衆烏珠遂奔淮西先臣乃入城撫
定居民俾各安業敵無一騎留者六月獻俘行在所上
詢所俘得二聖音問感慟久之先臣奏曰建康為國家
形勢要害之地宜選兵固守比張浚欲使臣守鄱陽偹
敵人之擾江東西者臣以為敵若渡江必光二浙江東
西地僻亦恐重兵斷其歸路非所向也臣乞益兵守淮
拱護腹心上嘉納之賜鐵鎧五十副金帶鞍馬鍍金鎗
百花袍褒嘉數四初叛將戚方掠扈成軍老稚以歸成
責之方陽謝約成盟還所掠成不悟而往方伏壯士殺
之倂屠其家成死其部曲相率歸于先臣廣德守臣亦
奉書以方之難來告會有詔命先臣討之先臣以三千
人行寨于苦嶺方時發兵斷官橋以自固先臣射矢橋
柱方得矢(闕)遂遁先臣命傅慶等追之不獲俄益兵
來先臣自領千人出凡十數合皆勝復遁先臣窮追不
已方生路垂絶知必為先臣所擒張俊後來會師方乃
間道降俊俊為先臣言聽之乃出拜方號泣請命俊力
為(闕)招討有命飛固當稟從然飛與方
同部將而方遽叛去固嘗遣人以逆順喻之不聽屠掠
生靈騷動郡縣又誘殺扈將而屠其家且拒命不降比
諸兇為甚此安可貰俊再三請先臣呼方謂之曰招討
既赦汝一死宜思有以報國家方再拜謝立于左當廣
德之戰也先臣身先士卒方以手弩射先臣中鞍先臣
納矢於箙曰他日擒此賊必令折之以就戮至是取矢
畀方方寸折惟謹先臣與俊皆大笑方流汗股慄不敢
仰視於是強敵盗賊之在近境者或殺或降時有刪定
官邵緯者上書廟堂言先臣驍武沈毅而恂恂如諸生
頃起義河北嘗以數十騎強險據要却強敵萬人之軍
又嘗於京城南薰門外以八九百人破王善張用五十
萬之衆威震夷夏而身與下卒同食民間秋毫無擾始
慮金人留軍江南牽制官軍大為東南之患則奮不顧
身克復建康為國家奪取形勢咽喉之地使強敵掃地
而去無一騎留者江浙平定其誰之力歴數功效無慮
數千言廟堂以其書奏上於是有意超擢秋七月宰臣
范宗尹奏事因言張俊自浙西來盛稱岳飛可用上曰
飛杜充愛將充於事君失臣子之節而能用飛有知人
之明猶可喜也遷武功大夫昌州防禦使通泰州鎮撫
使兼知泰州先臣以公牘申省辭通泰之命願以母妻
并二子為質乞淮南東路一重難任使招集兵馬掩殺
金兵復收本路州郡乘伺機會迤邐漸進使山東河北
河東京畿等路次第而復庶幾得快平生之志盡臣子
之節報聞八月金人攻楚州急簽書樞密院趙鼎遣張
俊援之命先臣隸俊節制俊辭曰敵之兵不可當也趙
立孤壘危在旦夕若以兵委之譬徒手搏虎併亡無益
鼎再三辨俊亦再三辭鼎奏上曰若俊憚行臣願與之
偕俊復力辭乃詔先臣率兵腹背掩擊令劉光世遣兵
而以先臣改隸光世節制上數令人促光世親率渡江
光世將行幕下或止之遂巳上聞之乃顧鼎曰移文不
足以盡意卿可作書與光世詳言之鼎遂移書光世又
不行(闕)時(闕)詔先臣而先臣方自行在歸宜
興(闕)程吏部赴鎮烏珠之知也十九日先臣(闕)興(闕)
十三日軍至江隂竢舟未濟先臣聞警輕騎而先二十
六日入泰州未視篆籍郡中敢死士及部押使臣效用
責其從軍願否狀盡收其馬置之教場集射于其中中
的多得自擇一馬訖射得百人以賜甲五十副并作院
甲五十副予之分為四隊常置左右九月初二日入治
所初三日復出屯初九日軍既畢濟即日引兵屯三(光宗
皇帝嫌諱)為楚聲援二十日遂抵承州轉戰彌月三戰皆大
捷殺其大酋高太保擒女真契丹渤海漢兒軍等又俘
阿里貝勒及琳沁阿濟罕拜達勒富色哷酋長七十餘
人送行在上賜札曰卿節義忠勇無愧古人所至不擾
民不知有兵也所向必克寇始畏其威也朕甚嘉焉今
方國步艱難非卿等數輩朕孰與圖復中土耶賜卿金
注椀一副盞十隻聊以不永懷也金人既陷承楚詔光
世措置保守通泰時先臣在承州泰州盜起王昭寇城
東張榮寇城北於是先臣得還守通泰之命乃旋師自
北炭村至柴墟屢戰皆大捷死者相枕藉諜報金人併
兵二十萬將取通泰俄已破張榮茭城光世復違詔不
遣援兵先臣以聞冬十一月有旨泰州可戰即戰可守
即守如其不可且於近便沙洲保護百姓伺便掩擊先
臣顧敵勢盛泰無可恃之險初三日全軍保柴墟戰于
南覇塘金人大敗擁入河流者不可勝計相持累日而
泰州為鎮撫使分地不從朝廷應副糧餉乏絶刲敵屍
以繼廩初五日乃下令渡百姓于隂沙先臣以精騎二
百殿金人望之不敢逼遂屯江隂時劇賊李成自號李
天王乘金人殘亂之餘據江淮十餘州連兵三十萬有
席卷東南之意遣其將馬進犯洪州十二月上命張俊
為江淮招討使
紹興元年辛亥歲年二十九
討李成戰生米渡戰筠州城東戰朱家山斬趙
萬等戰樓子莊殺馬進孫建降其衆降張用及
一丈青充神武副軍統制轉親衛大夫建州觀
察使擒姚達饒青陞神武副軍都統制
春正月俊入辭盛言李成之衆上曰成兵雖衆不足畏
因諭俊以為今日諸將獨汝無功俊遽曰臣何為無功
上笑曰如韓世忠擒苗傅劉正彦卿殆不如也俊恐悚
承命而退退而畏縮自度必不可勝思諸將惟先臣為
謀勇乃請以先臣軍同討賊詔許之二月先臣至鄱陽
與俊合兵三月初三日次洪州賊連營西山王師不得
渡諸將莫當其鋒俊大懼召先臣問曰俊與李成前後
數戰皆失利君其為我計之先臣對曰甚易也賊貪而
不慮後若以騎兵三千自上流生米渡出其不意破之
必矣飛雖不才願為先鋒以行俊大喜從之初九日先
臣身披重鎧先諸軍躍馬以濟衆皆駭視須臾以次畢
渡觀者以為神乃潛出進軍之右先臣首突賊陣所部
從之賊大敗降其卒五萬先臣追之二十五里及河度
土橋纔數十騎而橋壞後騎莫能進進引軍五千回攻
先臣先臣以一矢殪其先鋒之將麾騎突前進軍望風
皆曳兵又大敗俊呼壕寨吏治橋後騎亦至進遂走筠
州先臣以軍屯筠城東十一日賊復引兵出城布列横
亘十五里先臣以紅羅為幟刺白岳字於上平明領所
擇馬軍二百人建旗鼔而前賊易其少搏之伏發大敗
走先臣使人呼曰不從賊者即坐卸衣甲當不汝殺賊
應聲坐者八萬人死者無數擇所獲鎗刀衣甲器仗之
堅全者束之令降卒負挈隨軍其敝者置于筠之州帑
分隸降軍三日乃畢進以餘卒奔李成所成時在南康
之建昌先臣夤夜引兵銜枚至朱家山偃兵伏幟於茂
林待之進至伏兵一鼔出林賊衆大敗殺獲步兵五千
人斬其將趙萬等進引十餘騎先走僅以身免成怒自
引兵十餘萬來先臣遇之于樓子莊引軍合戰大破成
軍降其卒二萬餘人獲馬二千匹追之由武軍至江州
道中殺及降凡三萬人成自獨木渡趨蘄州先臣以馬
軍追之渡步軍于張家渡以夾擊之殺馬進孫建及酋
領甚衆成軍晝夜駭走不得休息飢困死者十四五至
蘄州又降其卒萬五千人馬二千餘匹所棄器仗衣甲
金帛無數成走降偽齊江淮以平相州人張用勇力絶
羣號張莽蕩其妻勇在用右帶甲上馬敵千人自號一
丈青以兵五萬寇江西俊召先臣語曰非公無可遣者
問用兵幾何先臣曰以飛自行此賊可徒手擒俊固以
步兵三千益之先臣至金牛頓兵遣一卒持書諭之曰
吾與汝同里人忠以告汝南薰門鐵路步之戰皆汝所
悉也今吾自將在此汝欲戰則出戰不欲戰則降降則
國家錄用各受寵榮不降則身隕鋒鏑或係累歸朝廷
雖悔不可及矣用與其妻得書拜使者曰果吾父也敢
不降遂俱解甲先臣受之以歸俊謂諸僚佐曰岳觀察
之勇略吾與汝曹俱不及也繼又招降馬進餘黨之潰
者數萬先臣汰其老弱得精兵萬餘人以歸俊俊奏功
先臣第一秋七月充神武副軍統制命權留洪州彈壓
盗賊冬十月授親衛大夫建州觀察使建寇范汝為陷
邵武軍江西安撫大使李回檄先臣分兵三千保建昌
軍二千保撫州以洪州隣撫州建昌隣邵武也先臣使
以岳字幟植城門且榜于境曰賊入此者死遊騎抄掠
者望見皆相戒以勿犯村氓樵蘇猶故民不知有盗十
一月姚逹饒清以萬餘人逼建昌先臣使王萬徐慶將
建昌之軍討之擒青逹於四望山十二月陞神武副軍
都統制(原闕)
日先臣至茶陵先遣兵
趨郴及桂陽路伺成動息上又令察其受招與否為之
進退先臣數以上意諭之成不聽乃上奏云内寇不除
何以攘外近郊多壘何以服遠比年羣盗競作朝廷務
廣德意多命招安故盗亦玩威不畏力強則肆暴力屈
則就招苟不略加勦除蠭起之衆未可遽殄上許之夏
閏四月入賀州境成置寨太平場先臣未至賊屯數十
里按兵立柵會得成諜縛而坐之帳下省問先臣出帳
召軍吏調兵食吏請曰糧且罄矣奈何先臣曰促之耳
不然姑返茶陵以就餉已而顧見成諜捽耳頓足而入
乃逸之諜至成軍盡以告成成大喜期明日追先臣軍
是夜先臣命士蓐食夜半悉甲趨遶嶺初五日未明已
破太平場寨盡殱其守隘之兵而焚毁之成大驚明日
進兵距賀城二十里成募願戰賊兵三萬夜半據山之
險迎捍官軍先臣麾兵掩擊賊衆大潰追至城東江岸
成奔桂嶺路上復賜詔令不以遠近追捕又以暑月暴
露之苦令學士院降勑書撫諭先臣進兵趨桂嶺其地
有北藏嶺上梧關蓬嶺號為三隘成先引兵據北藏嶺
上梧關以待先臣成自喜以為得地利後來者莫能奪先
臣至成以都統領王淵迎戰先臣麾兵疾馳不陣而鼔
淵軍大潰復殱其守隘之卒奪二隘而據之成急遁去
十三日成復選銳將自北藏嶺夾擊官軍先臣以兵迎
之成敗斬一萬五千餘級獲其弓箭刀鎗等無數成又
自桂嶺置寨至北藏嶺綿亘六十餘里所據皆山險河
澗道路隘狹人馬不得並行成自守蓬嶺嚴備特甚是
時賊衆十餘萬皆河北河東陜右之散卒驍勇健鬭先
臣所部纔八千人而騎兵最少視成軍十不及其一十
五日先臣進兵蓬嶺分布嶺下日及未一鼔豋之成軍
四潰所殺及掩擁入河者不知其數成自投嶺下得駿
馬而逃先臣舉其寨盡有之凡鎗刀金鼓旗幟無遺者
奪其被虜人民數萬人歸之田里擒其將張全成竄連
州先臣召張憲王貴徐慶謂之曰曹成敗走餘黨盡散
追而殺之則良民脅從深可憫痛然縱其所往則大兵
既旋復聚為盗吾今遣若等三路招降若復抵拒誅其
酋而撫其衆謹毋妄殺以累主上保民之仁於是憲自
賀連慶自邵道貴自郴桂陽招之降者二萬與先臣會
于連州先臣用其酋領而給其食降民大喜乃益進兵
追成成懼甚走宣撫司降有郝政者率衆走沅州首被
白布自稱為成報讎謂之白頭巾已而為張憲所擒其
將楊再興走躍入澗中憲欲殺之再興曰願執我見岳
公遂受縳先臣見再興奇其貌命解其縳曰吾不殺汝
汝當以忠義報國再興拜謝後卒死國事為名將嶺表
悉平時以盛夏行煙瘴之地登山涉險衝冐炎暑賊兵
以疾死者相繼而官軍無一人疫癘者惟死敵之兵纔
一二人說者以為先臣忠義所致六月十一日授中衛
大夫武安軍承宣使依前神武副軍都統制制辭有許
國忠誠馭衆訓整同士卒之甘苦致紀律以嚴明之語
初有旨命先臣平曹成日赴行在尋以江州係控扼要
地合屯重兵令先臣將帶本部并韓京吳錫軍屯于江
州比入江西界准本路安撫大使李回牒令招殺馬友
下郝通賊馬先臣遂至筠州降之除㨂放外得精兵一
萬八千人因奏所得兵可以防江其韓京吳錫軍更不
須起發乃以京錫撥隸荆湖廣南宣撫司時馬友復犯
筠州城西防隘之兵望風潰散守臣已徒步出境及聞
先臣軍來友遽逃去軍至江州劉忠之餘黨四千餘人
寇蘄之廣濟縣又李通已受招安在司公山不肯出令
先臣掩捕悉平之於是李回奏乞以舒蘄光黃接連漢
陽武昌一帶盗賊並委先臣招捕十一月亡將李宗亮
誘張式以所部兵叛
紹興三年癸丑歲年三十一
平李宗亮賜金蕉酒器討虔寇擒彭友等平固
石洞入虔州斬十大王等擒高聚擒張成召赴
行在賜袍帶鞍馬弓箭等賜宸翰精忠旗除江
西沿江制置使改江西制置使兼舒蘄州改神
武後軍統制
春正月宗亮式夜至筠州焚毁居民殺劫甚衆先臣遣
徐慶傅選軍捕滅之二月上遣鄭莊齎賜先臣金蕉酒
器如賜韓世忠禮召赴行在江西宣諭劉大中奏臣到
洪州採訪物論皆謂岳飛提兵素有紀律人情恃以為
安今岳飛將帶軍兵前赴行在竊恐民不安業盗賊無
所鎮壓復至猖獗乃不果行又賜李回親札令擇本路
盗賊熾盛處專委先臣是時虔吉二州之境盗賊羣起
吉州則彭友李動天為之魁及以次首領號為十大王
虔州則陳顒羅閑十等各自為首連兵數十萬置寨五
百餘所表裏相援捍拒官軍分路侵寇循梅廣惠英韶
南雄南安建昌汀潮邵武諸郡縱横來往兇焰方赫於
是李回奏吉寇彭友等為亂乞專委先臣廣東宣諭明
橐亦奏虔賊為二廣患採之南方物論皆言岳飛所部
最為整肅所過不擾若朝廷矜憫遠人特遣岳飛軍來
則不惟可除羣盗而既招復叛如劉櫸輩亦可置之隊
伍繩以紀律使之為用又知梧州文彦明奏虔州鹽寇
入廣東劫掠乞委先臣討捕劉大中亦連奏以先臣為
請上始專以虔吉寇付先臣夏四月先臣至虔州聞彭
友等立柵于固石洞儲蓄甚富先臣遣吏伺其實乃巳
離固石洞悉其兵至雩都俟官軍且宣言曰人言岳承
宣智勇為天下第一我今破之岳承宣且敗他人若我
何吏回報先臣笑遣辯士二人造之開諭禍福說之以
降賊曰為我語岳承宣吾寧敗不肯降毋以虚聲恐我
也遂與戰友等方躍馬驅突示其驍勇先臣麾軍擊之
擒友等於馬上餘酋散走賊衆横屍滿山谷獲衣甲器
械無數奪其被虜老弱二萬餘人縱歸田里餘酋復退
保固石洞洞之山特高四環皆水登山僅止一徑勢甚
險阻先臣頓兵瑞金縣領千餘騎至固石洞復遣辯士
說之曰汝誠衆且險能保不敗耶敗而後降吾不汝貰
矣降即亟降毋自速辜賊衆不聽曰苟能破山寨而降
吾黨雖死尚何憾先臣乃列馬軍於山下皆重鎧持滿
黎明遣死士三百疾馳登山賊衆大亂山下鳴鼔呼噪
賊莫測多寡棄山而下見山下皆為列騎所圍於是疾
呼丐命倉卒投墜而死者甚衆先臣乃令軍中毋殺一
人賊衆悉下山投降或曰說之不我聽何以貸為請盡
戮之先臣蹙然良久曰此輩雖兇頑然本愚民耳殺之
何益且主上既赦其人矣不然何以成主上之美命籍
其金帛之藏盡入備邊激賞庫擇降民之勇銳者隸諸
軍餘悉縱之田里下令使各安業耕種逃民盡還遣徐
慶等將兵授以方略捕諸郡賊以次敗降是役也擒賊
大小首領五百餘人一無遺類初廟堂以隆祐震驚之
故有密旨令屠虔城先臣既平諸寇乃駐軍三十里外
上疏請誅首惡而赦脅從不許連請不巳上乃為之曲
宥就詔先臣裁决六月先臣始入城論囚擇諸酋罪之
尤者數人各置之法餘悉稱詔貰之市不易肆虔人懽
聲如雷至今父老家家繪而事之遇諱日則裒金飯僧
于梵舍以為常雖更權臣之祸亦不變時又有劉忠之
將高聚犯袁州先臣遣王貴擊之擒高聚及其徒二百
餘人降其衆三千殺其偽統制方(失其名)張成亦以三
萬人犯袁州陷萍鄉復遣王貴擊之成敗走王貴奪其
寨焚之殺死甚衆俘五(原闕)
其威聲十八日有旨諭先臣其目有三一令先臣於江
州興國南康一帶住劄江西諸屯軍馬許遇緩急抽差
一江上有軍期急速與制置會議不及許一面隨宜措
置一舒蘄兩州增隸先臣節制二十日賜銀二千兩犒
所部將士二十一日改除江南西路制置使二十四日
除江南西路舒蘄州制置使二十七日以李山軍馬隸
先臣二十九日改差神武後軍統制依前制置使冬十
一月令王&KR0645;折彦質遣吳全吳錫兩軍並聽先臣節制
十二月以李横牛臯隸先臣是時偽齊使李成合金國
兵五十萬大舉南寇攻陷襄陽府及唐鄧隨郢州信陽
軍故鎮撫刺史如李横李道翟琮董先牛臯等俱失守
偽齊於每郡俱置偽將又有湖寇楊么與偽齊交結欲
分車船五十艘攻岳鄂漢陽蘄黃順流而下李成以兵
三萬益楊么舟師自提十七萬由江西陸行趨兩浙楊
么會合朝廷患之始命於江南北岸水陸戰備處常為
待敵計又命於興國大冶通洪州之路措置隄備多遣
間探日具事宜以聞又命防拓鄂黃等州及漢陽軍又
於下流鄂岳備賊營之潛渡為寇者(據紹興四年四月四日權知岳州劉
愿申事宜狀)一日先臣與幕中人語論及三寇或問將何先
先臣曰先襄漢襄漢既復李成喪師而逃楊么失援矣
苐申嚴下流之兵以備之然後鼓行
金佗稡編卷五
