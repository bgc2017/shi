欽定四庫全書
金佗續編卷五
宋岳珂撰
絲綸傳信錄卷四
紹興元年
除神武右副軍統制省劄
樞密院奏勘會神武右副軍統制顏孝恭見管軍馬不
多兼巳撥付吕頥浩軍前使喚
右三省樞密院同奉聖旨顏孝恭改差充江南東路
安撫大使司統制軍馬岳飛罷通泰州鎮撫使差充
神武右副軍統制今劄付神武右副軍統制武功大
夫岳防禦准此
乞科撥錢糧照會從申省劄
武功大夫昌州防禦使充神武右副軍統制岳飛申契
勘飛於紹興元年八月十三日准樞密院劄子備奉聖
旨指揮令飛一行官兵權留洪州駐劄彈壓盜賊續奉
聖旨指揮般取本軍昨存留徽州官兵老小前來洪州
一處屯泊合用錢糧令江西轉運司應副尋不住移牒
本司據本軍合用錢糧恭依巳降聖旨指揮應副施行
去後並不見措置科撥催發到來況本軍方到洪州駐
劄一月餘日累承本州公文止稱闕乏應辦不足其合
勘請十月初五日至初九日錢米除巳支請外少錢五
千四百九十六貫七百五十文米七百四十一石三斗
一升五合支遣不足所有初九日巳後錢米亦無指凖
念飛所部軍兵唯仰官給錢糧養贍過日方免失所似
此洪州並不掛意着緊措畫移那應副及江西轉運司
又不見預行寬剰計置取撥赴洪州相續支用致得闕
悞不唯軍兵目今巳見闕食兼日後又無指准批請自
今年九月二十三日後來不住申明朝廷乞賜行下本
路轉運司疾早措置支移合用錢糧起發前來洪州應
副支遣去訖至今未蒙回降指揮除巳具錄奏聞伏望
聖慈特降睿旨下江西轉運司將本軍合用錢糧着緊
催發相繼津般前來以濟急闕支用及令洪州更切多
方計置移那應副施行庶免冬月官兵闕食失所外伏
候指揮
勘會岳飛前申已累劄下江南西路轉運司詳所申
事理疾速那容應副不得少有闕悞并劄下江南西
路安撫大使李資政照會催促應副施行已再劄下
江南西路轉運司依巳劄下事疾速那容應副不得
依前少有違悞外今劄付建州觀察使神武右副軍
統制親衞岳大夫照會
紹興二年
權知潭州并權荆湖東路安撫都緫管省劄
紹興二年正月二十九日樞密院關奉聖旨令岳飛除
差出捉殺石陂羣賊軍兵叄千人外限指揮到日下將
帶見統全軍兵馬起發前去權知潭州并權荆湖東路
安撫都緫管候宣撫司到日取朝廷指揮如更合要兵
馬即勾收張中彥吳全兩軍帶領前去聽岳飛節制使
喚其合用錢糧令韓球專一應副起發仍劄下江南西
路安撫大使司照會内有合屬尚書省事今關送尚書
省指揮
右劄付親衞大夫神武右副軍統制建州岳觀察依
樞密院關子内巳得聖旨指揮疾速施行准此
紹興三年
改充江南西路制置使
三省樞密院同奉聖旨岳飛落㳂江貳字充江南西路
制置使江州駐劄其㳂江興國南康軍一帶江面仰多
方措置防托隄備及本路州軍緩急遇有賊馬侵犯去
處亦仰隨宜分撥軍馬前去應援無致疎虞餘並依已
降指揮
右劄送神武副軍都統制充江南西路制置使岳承
宣疾速施行准此
除江南西路舒蘄州制置使省劄
三省樞密院同奉聖旨岳飛除江南西路舒蘄州制置
使江州置司
右除别降勑命外今劄送神武副軍都統制新除江
南西路舒蘄州制置使岳承宣照會准此
收捕虔吉州盜賊王貴以下推恩省劄
岳飛奏收捕虔吉州盜賊逐人屢次見陣率衆當先掩
殺賊徒各立奇功乞推恩今具下項武顯大夫閤門宣
贊舍人統領官王貴欲王貴與轉叄官内壹官除遙郡
刺史壹官依條回授武功郎閤門宣贊舍人統領官張
憲欲張憲與轉叄官内壹官除遙郡刺史毅武郎統領
官徐慶欲徐慶與轉叄官内壹官除閤門宣贊舍人九
月二十九日三省樞密院同奉聖旨依擬定内王貴張
憲落閤門宣贊舍人
右劄送神武副軍都統制江南西路舒蘄州制置使
鎮南軍岳承宣
改差充神武後軍統制省劄
奉聖旨岳飛特改差充神武後軍統制還闕依前江南
西路舒蘄州制置使其見統官兵並改撥充神武後軍
右除别降告命外今劄送新差神武後軍統制江南
西路舒蘄州制置使岳承宣疾速施行准此
紹興四年
朝省行下事件省劄
三省樞密院同奉聖旨依下項
一王&KR0645;見駐軍鼎州招捕楊么累有申奏乞别差
官兵防托大江今差岳飛兼制置荆南鄂岳其湖
北帥司統制官顏孝恭崔邦弼兩軍并荆南鎮撫
使司軍馬並聽節制使喚
一李横退師據諸處探報叛人李成孔彥舟等占
據襄陽府唐鄧隨郢州信陽軍候麥熟聚兵南來
作過岳飛累有奏陳措畫收復備見盡忠體國今
差本官統率所部軍馬於麥熟以前措置收復上
件州軍
一今來出兵止為自通使議和後來朝廷約束諸
路並不得出兵偽齊乘隙侵犯李成等輒敢占據
須着遣兵收襄陽府唐鄧隨郢州信陽軍六郡地
土即不得輒出上件州軍界分所至州縣務在宣
布德意存恤百姓如賊兵抗拒王師自合攻討若
逃遁出界不須遠追應官吏軍民來歸附者不得
殺戮一面招收存恤亦不得張皇事勢誇大過當
或稱提兵北伐或言收復汴京之類却致引惹務
要收復前件州軍實利仍使偽齊無以藉口
一岳飛本軍每月見支錢一十二萬餘貫米一萬
四千餘石會計出師三月軍須合用錢三十六萬
餘貫米四萬二千餘石今來慮有添兵及有犒設
激賞理宜寬剩支降今於行在榷貨務支銀一十
萬兩每兩二貫五百文金五千兩每兩三十貫文
二項計准錢四十萬貫吉州榷貨務於今年貼納
筭請等鹽錢内支二十萬貫巳上緫計支錢六十
萬貫内以二十萬貫充犒設激賞米支六萬石於
沈昭遠催運二十萬石内先次發到江上米内支
撥並令岳飛措置隨軍支遣如人船不足令帥司
運司極力應副
一收復諸州並委岳飛隨宜措置差官防守如城
壁不堪守禦相度移治山寨或用土豪或差舊將
牛皋等主管事畢大軍復回江上屯駐
右劄送江南西路舒蘄州兼荆南鄂岳州制置使岳
承宣疾速施行不得下司
劉洪道奏李成結連楊么省劄
荆湖北路安撫使劉洪道奏臣於三月初八日據權知
岳州劉愿申收到楊么寨内走出王&KR0645;軍統制官吳全
下元被捉使臣王忠等取責到知見偽齊李成結連楊
么等欲南來作過等事臣契勘近據探報李成於襄鄧
等州添兵聚糧置造船栰攻城器具欲南來作過緣本
路闕兵隄備臣已具利害奏乞添屯重兵防禦去訖今
又據前項權知岳州劉愿申報外寇與湖賊結連欲水
陸侵犯與其他風傳探報不同兼目今江湖水勢已漲
上流防禦繫朝廷大計伏望詳酌臣巳奏并今奏事理
速降睿旨施行伏候勑旨
右奉聖旨劄與岳飛今劄送神武後軍統制江南西
路舒蘄州制置使岳承宣准此
照會偽齊巳差人占據州郡省劄
樞密院奏權發遣復州軍州事韓遹等申州司近差人
探得襄陽府見係偽齊差李成據占郢州係偽齊差荆
全據占隨州係偽齊差王嵩據占鄧州係偽齊差一姓
高人據占逐處人多不過千人少止有五六百人馬多
不過一二百疋少止有五六十疋糧食逐旋令人去唐
州界何劉家寨般取其處號為新唐州逐州見今團集
鄉兵各置鋪寨及不住添修樓櫓置造器具兼逐州各
有李横等種下大小二麥不少切慮將來二麥成熟修
葺成就難以收復州司除巳具狀奏聞乞速賜施行外
申聞事
右奉聖旨劄與岳飛今劄送江南西路舒蘄州制置
使岳承宣照會施行准此
再據劉愿申楊么賊徒結連作過省劄
權知岳州劉愿申契勘荆湖制置使王四廂復提大軍
前去鼎州措置招捕楊么賊徒二月二十四日到州收
到被擄軍兵王忠等二名自賊寨脱身出來尋行取問
責據逐人供各是水軍統制吳全部下人内王忠是使
臣袁海是效用去年十一月十一日隨吳全乘海船入
湖討捕楊賊到地名青江上口逢賊大車船本軍船小
當被圍了勢力不加遭賊擒殺吳全一行兵將王忠等
各被捉縛回寨得賊首楊么黃誠存留在寨使喚王忠
等日逐見楊么黃誠等評議下項機密事件除已將王
忠等解赴制置王四廂軍前外契勘本州係據長江上
流西臨重湖北通襄漢襟帶荆鄂屏蔽湖南自古號扼
控重地今又係楊么賊船出入要途若本州可以捍禦
必不能侵犯下江州郡昨累經金人巨寇蹂踐民戸所
存百分之一州城燒毁殆盡商賈不通稅賦無入在州
只有些小彫殘貧民四圍並無城壁錢糧儲積無分文
顆粒捍賊軍馬無一卒一騎從來每遇盜賊水陸侵犯
官吏已下必全城逃避謂州郡守臣帶㳂江安撫特有
虚名今據王忠等供說楊么賊徒已與偽齊李成結連
先取本州安存老小以為硬寨然後順流而下侵犯江
浙幸而預知豈可坐待若不預為措畫萬一賊至不惟
失一岳州荆湖南北便見隔絶占據上流下江所繫甚
重欲望朝廷矜恤本州並無城壁錢糧軍兵外賊内寇
結連指日首先攻取占據要作硬寨然後侵犯江浙委
是事勢迫切特賜選差前項精銳軍馬支撥錢糧下本
州駐劄仍乞悉聽本州節制庶可為用愿已於二月二
十四日具此因依專差成忠郎烏沙鎮監酒稅權本州
司戶參軍李佐齎申尚書省愿切慮前狀在路住滯未
到又於當月二十五日再具狀申去訖今來春水泛漲
楊么賊船不住出没作過事勢委是危急伏乞詳酌速
賜指揮施行候指揮
一去年十二月三日見偽齊下李成發使臣稱是
康武翼來下文字要與賊商議通和令賊首楊么
黃誠壽等打造大車船准備來年七月間前來鄂
州漢陽蘄黃州巳來迎接李成相公一行人馬巳
備下甲軍二十萬就你門大船濟渡許留甲軍三
萬與楊么黃壽等相添裝壓車船令賊船取水路
下江李成取陸路經由江西前來兩浙會合要赴
行在作過候了日許楊么等荆湖兩路與鍾相男
偽太子建國通和當時楊么黃壽等允許供依應
公文交付康武翼於當月七日發遣回去
一見賊首誣議張宣撫相公招安事其楊么黃壽
等所說目即且權許受招安圖教諸小寨兵夫放
心作田兼要諸處採木人船穏便及要疑住諸路
人馬不動本寨安然打船
一諸賊寨巳有大小車船共二十九隻及創行打
造大車船一十五隻每隻各長一百步底闊三丈
高三丈五尺板厚七寸各要四月半先造成底推
入水候五月盡船就令人兵六月間火急收刈早
稻七月間起發先取岳州作老小硬寨將舊車船
排泊城下要抵攔潭鼎州人馬却將新車船一十
五隻前去攻取鄂州漢陽蘄黃州巳來迎接李成
軍馬到來濟渡分水陸路前去浙中會合
一賊寨逐時行移文字只作甲寅年並不用紹興
年號今年七月間定是會合偽齊攻打㳂江州縣
右勘會近據劉洪道申到前項事理巳奉聖旨劄與
岳飛去訖今再劄送江南西路舒蘄州制置使岳承
宣准此
金佗續編卷五
