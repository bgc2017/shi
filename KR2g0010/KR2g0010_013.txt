欽定四庫全書
金佗稡編卷十三
宋岳珂撰
家集四
奏議中
辭鎮南軍承宣使第三奏
中衛大夫武安軍承宣使神武副軍都統制臣岳飛狀
奏臣今月十五日准樞密院劄子奉聖旨除臣正任承
宣使充江南西路沿江制置使臣已兩具辭免伏蒙聖
慈降詔不允者榮命下頒驚魂頓失辭章上達帝命不
俞雖臣受之不慙恐輿情之未恊輙陳懇愊方切憂惶
復蒙天語之丁寧告戒備至愈使臣心之感戴進退靡
安敢事虚辭仰違明詔竊念臣將天威而遠討致僣據
之一空妙策竒謀悉遵聖訓破堅却敵咸得士心臣實
何能輙膺殊賞既慙過量復付重權是誠叨冒以踰勲
非謂謙辭而避寵况九江乃控扼之重地連武昌爲襟
帶之要衝用得其人周瑜所以敗曹公於赤壁禦失其
策隨何所以取黥布於湓江難使非才濫膺此寄伏望
吝此咽喉之付以屬大臣俯從螻蟻之誠使安愚分所
有上件恩命乞賜寢罷干冒天威死有餘罪謹錄奏聞
伏候勑旨
辭男雲特除保義郎閤門祗候奏
鎮南軍承宣使神武副軍都統制江南西路沿江制置
使臣岳飛狀奏臣今月十七日准樞密院劄子奉聖旨
除臣男雲保義郎閤門祗候者伏念臣寒陋無堪上感
聖恩備員軍事未有㳙埃之力以報國家况臣男雲俾
從戎伍未立寸效豈足仰副異眷實不遑安伏望特賜
寢罷以安愚分謹錄奏聞伏候勑旨
乞罷制置職事奏
鎮南軍承宣使神武後軍統制江南西路舒蘄州兼荆
南鄂岳黃復州漢陽軍德安府制置使臣岳飛狀奏契
勘飛昨蒙聖恩除臣江南西路舒蘄州制置使臣不敢
辭免伏恐朝廷别有使令實不自安方具陳控繼蒙除
臣荆南鄂岳黃復州漢陽軍德安府制置使令臣收復
襄陽等六郡臣深體國事之急憤激于懷是以承命出
征不暇辭請今來並已收復了當竊念臣人微望輕難
任斯職欲望特降睿旨委任重臣經畫荆襄令臣罷制
置使職事依舊充神武後軍統制庶得少安愚分謹錄
奏聞伏候勑旨
辭建節劄子
鎮南軍承宣使神武後軍統制江南西路舒蘄州兼荆
南鄂岳黃復州漢陽軍德安府制置使臣岳飛劄子奏
臣伏蒙聖恩除臣清遠軍節度使湖北路荆襄潭州制
置使依前神武後軍統制特封武昌縣開國子食邑五
百戶伏念臣賦資凡下才不逮人旄節之崇實匪序遷
之比在於疎逖尤非宜據伏望聖慈追寢誤恩以安微
分庶免顛隮之患實出生成之賜取進止
乞侍親疾劄子
鎮南軍承宣使神武後軍統制江南西路舒蘄州兼荆
南鄂岳黃復州漢陽軍德安府制置使臣岳飛劄子奏
臣輙具危懇仰瀆睿聦臣愚戅之跡奮身單微初無尺
寸之先容獨賴聖明之特眷雖捐軀致命曾不足以仰
酬恩遇之絲毫思報之心寧有窮已臣近者奉命收復
襄漢去家遠涉六月餘日臣老母姚氏年幾七十侵染
疾病連月未安近復腿脚注痛起止艱難别無兼侍以
奉湯藥人子之心實難安處伏望聖慈察臣悃愊無他
規避暫乞許臣在假以全侍奉之養將本軍人馬權暫
令統制官王貴張憲主管候臣老母稍安依舊管幹職
事恭聽驅策結草銜環誓圖報效冐犯雷霆之威臣無
任戰懼激切之至取進止
辭建節第二劄子
鎮南軍承宣使神武後軍綂制充江南西路舒蘄州兼
荆南鄂岳黃復州漢陽軍德安府制置使臣岳飛劄子
奏臣契勘先具辭免江南西路舒蘄等州制置使蒙恩
降詔不允續准省劄除臣清遠軍節度使湖北路荆襄
潭州制置使臣於今月初二日即具辭免干犯天聦至
今未蒙施行伏念臣謭薄之資無足比數誤辱聖恩備
員軍事雖竭疲駑殊無補報空糜饘餼朝夕靡遑若更
貪戀寵榮不惟取誚人言亦於臣之冒濫實所不安伏
望睿慈洞察檢會臣前所奏追寢成命早降指揮令臣
依舊官資充神武後軍統制庶安愚分未致顛隮終圖
報效紊瀆天威臣無任震汗之至取進止
繳節度告奏
鎮南軍承宣使神武後軍綂制充江南西路舒蘄州兼
荆南鄂岳黃復州漢陽軍德安府制置使臣岳飛狀奏
契勘近蒙降到臣清遠軍節度使湖北路荆襄潭州制
置使告一軸臣實有愚悃已累行具奏不敢祗受伏望
聖慈速賜追還以安微分謹錄奏聞伏候勑旨
辭建節第三劄子
鎮南軍承宣使神武後軍統制充江南西路舒蘄州兼
荆南鄂岳黃復州漢陽軍德安府制置使臣岳飛劄子
奏臣比具辭免清遠軍節度使蒙恩降詔不允之再瀝
肝膽之誠仰瀆天聽乞賜追寢成命今月十五日伏蒙
聖恩再降詔不允臣寒陋無堪才術凡下區區武弁不
當輙具汎辭控免惟是旄節之重實匪所堪事干國政
不容冐受惟望早賜追還以安愚分取進止
辭建節第四劄子
鎮南軍承宣使神武後軍統制充江南西路舒蘄州兼
荆南鄂岳黃復州漢陽軍德安府制置使臣岳飛劄子
奏臣伏准尚書省劄子以臣辭免清遠軍節度使特降
聖旨不允不得再有辭免伏念臣猥以不才幸蒙委使
敢謂涓埃之效遽叨旄節之榮若不屢辭干瀆天聽不
惟叨冐寵榮不遑安處方今戎馬侵擾而誤恩若加於
人深慮名器不重勸賞不實何以厭服公議臣雖三貢
丹誠宸衷未允敢望聖慈察臣之愚實非矯飾所有告
命見在鄂州軍資庫寄納伏乞特賜追還以安愚分取
進止
劾劉康年僞奏乞恩澤奏
清遠軍節度使神武後軍統制充湖北路荆襄潭州制
置使臣岳飛狀奏臣近讀池州送到朝報内一項係臣
畫一陳乞臣母封國夫人第二項次男雷乞授文資第
三頂乞江州廬山東林禪寺住持僧慧海佛禪師事臣
伏讀不勝驚駭盖臣先於鄂州駐劄日遣本軍提舉事
務武功大夫劉康年將收復襄漢等賞功文字前去行
在投進臣以鄂州去行在遥遠恐往復遲緩又臣本軍
軍器闕少戰馬倒死者甚多遂令劉康年齎空名印紙
因便將帶陳乞軍器戰馬等事不謂劉康年將前項印
紙擅行書填陳乞臣之私事竊念臣冗賤凡才誤蒙陛
下擢任兢競旦夕每虞不稱如臣近者蒙恩以收復襄
漢六州寵加旄節臣凡五具懇辭不敢祗受慮或取誚
公論有玷清朝敢謂康年遽上此請方當國家多事之
際陛下宵衣旰食親御六師經理戎政臣雖至愚極陋
豈不知捐身效命少圖補報况復敢以私門猥𤨏希求
恩寵臣若不披露肝膽力爲辨雪天下其謂臣何伏望
陛下察臣悃愊實未嘗敢萌此意乞將上件恩數早賜
追寢仍將劉康年妄行書填印紙情罪明正朝典所有
臣不合令劉康年將帶空名印紙事理見在本軍待罪
伏乞同賜黜責施行謹錄奏聞伏候勑旨
再乞寢罷劉康年僞乞恩澤劄子
清遠軍節度使神武後軍統制充湖北路荆襄潭州制
置使臣岳飛劄子奏契勘臣近於正月初一日嘗具奏
聞爲本軍提舉一行事務官武功大夫劉康年妄行書
填印紙乞母封國夫人次男雷換文資僧慧海禪師事
乞賜追寢仍將劉康年妄行書填印紙情罪明正朝典
所有臣不合令劉康年將帶印紙事理臣見在本軍待
罪乞同賜黜責施行去後今月十七日准尚書省劄子
正月八日三省同奉聖旨岳飛放罪劉康年罷神武後
軍提舉一行事務依衝替人例施行係事理重仍追奪
收復襄漢等賞飛母封號係是特恩可依已降指揮餘
令改正臣以猥𤨏之資曲荷天地廣大之恩終不加罪
保全微臣臣雖殞身無以仰報聖德萬分之一重念臣
奮跡單微今來濫厠承流於法母已是當封淑人遭際
陛下實爲榮幸豈敢踰分過有邀求前三事上感睿照
特賜辨明皆已施行獨有臣母國夫人號未蒙改正竊
惟國家討爵自有彛制豈可躐等超遷有紊舊章若因
劉康年妄有陳請陛下必欲以此封臣之母不惟臣終
不遑安亦於公論不以爲允伏望聖慈洞察憐臣懃懇
之誠俯從所欲將臣母特封國號事速賜追還以正名
分取進止
(貼黃)如以爲特恩不可復奪乞將飛旄鉞恩數追
寢回授施行庶幾不致濫受伏乞睿照
辭男雲雷除閤職劄子
清遠軍節度使神武後軍統制充湖北路荆襄潭州制
置使臣岳飛劄子奏臣今月十一日准尚書省劄子奉
聖旨除臣男雲閤門宣贊舍人雷閤門祗候伏念臣寒
陋之資遭際聖明恩紀過厚比者入覲天光荐叨異數
顧雖捐軀致命莫報萬分今者寵眷日來又及賤息念
臣何功冐兹優渥成命初頒驚悸失措寔惟臣么麽賤
微凌躐已極而父子僥冐公議尤所不容陛下如欲始
終保全願收還誤恩俾安愚分庶幾不犯貪進之戒獲
逭他日之譴取進止
乞宫祠劄子
鎮寧崇信軍節度使神武後軍都統制荆湖南北襄陽
府路制置使臣岳飛劄子奏比具誠懇冐犯天聦以荆
襄三路目今盗賊屏息乞罷制置使職事以安愚分未
蒙俞允竊念臣自收復建康相繼六年正當大暑討捕
寇攘雖臣子義當捐軀效命報稱之時固不應復有披
陳然臣自收捕曹成入廣漸染瘴癘後來屢中暑毒每
至夏月疾間發作兩目赤昏飯食不進加之老母别無
兼侍病既在身母且垂白若臣貪冐寵榮不知進退非
惟臣所不安又以臣所統軍馬不少方陛下恢復故疆
奉迎二聖宜選賢能建圖事功而臣至愚極陋豈可久
濫兵權以妨豪傑之路情至廹切實非緣飾誕妄上欺
天聽欲望聖慈察臣之心本非避事除臣一在外宫觀
差遣如犬馬之年未殞他日尚可以備員邊面以受驅
策伏乞俞允早賜降付施行不勝幸願紊瀆宸扆臣無
任震汗激切之至取進止
乞宫祠第二劄子
鎮寧崇信軍節度使神武後軍都統制荆湖南北襄陽
府路制置使臣岳飛劄子奏臣於六月十八日嘗具奏
劄冐犯天聦惟切震懼朝夕恭俟宸命今月十九日准
尚書省劄子奉聖旨岳飛已平湖湘見措置上流事務
責任繁重所請不允仍不得再有陳請者伏念臣起身
田野勢援孤單荷陛下天地父母之恩曲垂覆育雖臣
捐軀效死豈足以圖報萬分之一臣前所請固非忍爲
亦非所願實以臣垂白之親别無兼侍年來多病頗覺
羸瘠又臣先所染瘴緣冐暑毒今亦未瘥雖平居無事
猶恐不能任責况今日上流形勢所繫至重若非智謀
宏遠勇略過人者安能分陛下宵旰之憂仰副委寄如
臣不才冐濫寵榮加以抱疾而不知止終恐有悞使令
上貽陛下憂顧伏望聖慈察臣愚懇不敢飾辭早賜俞
允除臣一在外宫觀差遣苟免顛隮實出生成之賜取
進止
乞宫祠第三劄子
鎮寧崇信軍節度使神武後軍都統制荆湖南北襄陽
府路制置使臣岳飛劄子奏先具誠懇冐瀆天聦乞一
在外宫觀差遣准尚書省劄子奉聖旨不允仍不得再
有陳請者伏念臣起自白丁誤蒙器使仰荷聖慈委曲
異眷雖父母之愛其子何以復加顧臣之事陛下豈不
願殫竭疲駑以畢此生仰圖報效况今防秋是時詎敢
託以他事覬安閒退實緣臣老母垂白多病又臣漸染
瘴疾四肢墮廢兩目昏赤而臣職掌兵戎繫國利害莫
大於此臣若貪冐榮寵昧於進退不哀鳴控告於君父
在臣一身固不足惜重念朝廷付以上流責任不輕恐
致顛隮有悞委寄伏望睿照矜其愚悃别無規避特降
指揮檢會臣前所陳請早賜俞允不勝幸甚取進止
辭檢校少保第二劄子
鎮寧崇信軍節度使神武後軍都統制荆湖南北襄陽
府路蘄黃州制置使臣岳飛劄子奏臣比具辭免檢校
少保恩命事今月十五日伏蒙聖恩曲降詔諭未賜俞
允臣義有未盡跼蹐靡遑輙敢再(工羽)丹誠仰干淵聽伏
念臣本無才術誤膺眷渥未能平定中原掃除僣竊以
副陛下削平禍亂之(闕)
止
辭招討使第三劄子
鎮寧崇信軍節度使神武後軍都統制荆湖南北襄陽
府路蘄黃州制置使臣岳飛劄子奏臣比兩具辭免招
討使恩命今月十六日准尚書省劄子奉聖旨依已降
詔旨不允不得再有陳請者伏念臣才術空疎智識凡
下方懇辭檢校少保之恩豈謂復進招討之任荐膺眷
渥撫已驚惶切惟閫外之重責任非輕自匪德望服人
韜略邁衆何以仰副陛下遴選委寄之意如臣不才曷
足當此伏望聖慈察臣之衷實欲少安分守早賜追還
成命庶叶師言取進止
金佗稡編卷十三
