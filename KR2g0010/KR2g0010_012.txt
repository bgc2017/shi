欽定四庫全書
金佗稡編卷十二
宋岳珂撰
家集三
奏議上
乞本軍進討劉豫劄子
太尉武勝定國軍節度使湖北京西路宣撫使兼營田
大使臣岳飛劄子奏賊豫逋誅尚穴中土陵寢乏祀皇
圖偏安陛下六飛時廵越在海際天下之愚夫愚婦莫
不疾首痛心願得伸鋤奮梃以致死于敵而陛下審重
此舉累年于兹雖嘗分命將臣鼎峙江漢而皆僅令自
守以待敵不敢遠攻而求勝是以天下忠憤之氣日以
沮喪中原來蘇之望日以衰息歲月益久汙染漸深趨
向一背不復可以轉移此其利害誠爲易見臣待罪閫
外不能宣國威靈克殄小醜致神州隔於王化僣偽宂
於宫闕死有餘罪敢逃司敗之誅陛下比者寝閤之命
聖斷已堅咸謂恢復之功指日可冀何至今日尚未决
策北向臣願因此上禀成筭不煩濟師只以本軍進討
庶少塞鰥官之咎以成陛下寤寐中興之志順天之道
因民之情以曲直爲壯老以逆順爲強弱萬全之效兹
焉可必惟陛下力斷而行之不勝大願區區臣子下情
昧死干冐天威無任戰慄恐懼之至取進止
乞移都奏略
錢塘僻在海隅非用武之地臣請陛下建都上游用漢
光武故事親勒六軍往來督戰庶將士知聖意之所向
人人用命臣當仗國威靈鼔行北向殄滅敵氛則中興
之功即日可冀
乞進屯淮甸劄子
太尉武勝定國軍節度使湖北京西路宣撫使兼營田
大使臣岳飛劄子奏臣伏覩陛下移蹕建康將遂恢圖
之計近忽傳淮西軍馬潰叛酈瓊等迫脅軍民而去然
事出倉卒實非士衆本心亦聞半道逃歸人數不少於
國計未有所損不足上軫淵衷臣度今日事勢彼必未
能便有舉動襄陽上流即目亦無敵騎侵犯唯是淮甸
迫近行在臣願提全軍進屯萬一強敵窺伺臣當竭力
奮擊期於破滅仍乞别遣軍馬措置襄陽一帶伏乞睿
斷詳酌施行取進止
奏審已條具曲折未准指揮劄子
太尉武勝定國軍節度使湖北京西路宣撫使兼營田
大使臣岳飛劄子奏臣自去冬聞金人廢劉豫有可乘
之機是以屢貫管見塵瀆天聽三月二十六日領樞密
院劄子奉(闕)
二日降到赦書交割使臣西京河南府係臣所管地分
自劉豫盗據以來祖宗陵寢久失嚴奉臣不勝臣子區
區之情欲乞量帶官兵躬詣洒掃謹錄奏聞伏候勑旨
論敵情奏略
金人自靖康以來以和欵我者十餘年矣不悟其姦受
禍至此今復無事請和此殆必有肘腋之虞未能攻犯
邊境又劉豫初廢藩籬空虛故詭爲此耳名以地歸我
然實寄之也臣請量帶輕騎隨二使祗謁陵寢因以往
觀敵釁
奏審謁陵寢行期劄子
武勝定國軍節度使開府儀同三司湖北京西路宣撫
使兼營田大使臣岳飛劄子奏契勘今日祗謁陵寢使
同判大宗正事士㒟兵部侍郎張燾巳到鄂州臣見辦
集行役只候得士㒟張燾關報行期便同起發或恐(闕)
李興吳琦轉官告乞付軍前給降奏
武勝定國軍節度使開府儀同三司湖北京西路宣撫
使兼營田大使河南北諸路招討使臣岳飛狀奏契勘
本司近據統領官梁興申差人探報得河南府見被金
人占據本府有敵人七千餘人馬五千餘匹食糧軍三
千餘人知府係彼部下奉國上將軍武安軍節度使李
成并差女真同知其本府管下福昌永寧伊陽三縣女
真不曾前去止有河南府鈐轄李興人兵往來私掠財
物及據伊陽縣申亦爲上件李興事理臣已差秉義郎
加道武翼郎閤門宣贊舍人本司中軍統領軍馬蘇堅
權河南府事令擇一縣寄治府事招收軍馬措置事宜
及拘收李興一行前來軍前使喚外伏望聖慈特降睿
旨付臣照會施行所有李興吳琦轉官告乞給降付臣
候再立微效日給付施行庶得有以激勸謹錄奏聞伏
候勑旨
乞乘機進兵劄子
武勝定國軍節度使開府儀同三司湖北京西路宣撫
使兼營田大使河南北諸路招討使臣岳飛劄子奏臣
比得衛州忠義統制趙俊差人賫到申狀自閠六月二
十七日起離本州於今月初四日到臣軍前報比遣兵
過河會合忠義統制喬握堅等已收復趙州了當又遣
本司統制梁興董榮兩軍過河河北州縣往往自亂民
心皆願歸朝廷乞遣發大兵前來措置臣契勘金人近
累敗衂其將帥四太子等皆令老小渡河惟是敵衆尚
徘徊於京城南壁一帶近却發八千人過河北此正是
陛下中興之機乃金國必亡之日若不乘勢殄滅恐貽
後患伏望速降指揮令諸路之兵火急並進庶幾早見
成功取進止
乞定儲嗣奏略
今欲恢復必先正國本以安人心然後陛下不常厥居
以示不忘復讎之意
乞劉錡依舊屯順昌奏
武勝定國軍節度使開府儀同三司湖北京西路宣撫
使兼營田大使河南北諸路招討使臣岳飛狀奏准樞
密院劄子奏勘會已降指揮順昌府分撥兵將嚴爲守
備今來順昌府見闕守臣右三省樞密院同奉聖旨令
岳飛依已降指揮辟差順昌府守臣日下具名聞奏劄
送臣疾速施行臣除巳恭依前項聖旨指揮施行外臣
契勘近准樞密院劄子節文奉聖旨順昌府舊屬京西
合撥屬本路並要岳飛分撥兵將嚴爲守備劉錡候岳
飛差到兵馬將所部起發前去鎮江府聽候指揮使喚
本司契勘所管軍馬已分布調發前去陜虢西京陳蔡
潁昌汝鄭州一帶幷已有差往河東河北措置事宜已
兩次申奏乞將劉錡一軍且令於順昌府屯駐庶幾緩
急可以照應去訖伏望聖慈特降睿旨依臣已申奏事
理施行謹錄奏聞伏候勑旨
乞號令歸一奏
武勝定國軍節度使開府儀同三司湖北京西路宣撫
使兼營田大使河南北諸路招討使臣岳飛状奏勘武
功大夫果州團練使知陜州軍州吳琦本司於今年六
月十三日差兼京西湖北宣撫使河南北諸路招討使
司選鋒軍副綂制後來於閏六月二十六日改差兼撞
軍綂制軍馬令團集忠義人兵與本司差去綂制官措
置掩殺金人收復州縣今據吳琦申准川陜宣撫使司
劄子恭依聖旨便宜黜陟勘會陜州最係極邊其知州
武功大夫果義團練使吳琦見紏集忠義軍兵據險保
聚捍敵金人理宜增重事權今差兼管内安撫綂制忠
義軍馬除已奏聞外仰准此除已祇受外申乞照會臣
契勘川陜宣撫使司差吳琦前項職事委是與本司交
互事不歸一兼虢州亦元屬陜西欲望聖慈特降睿旨
將虢州依舊撥隸川陜宣撫司其知虢州武赳并元帶
去軍馬却乞發還本司應副使喚及寄理武功大夫博
州刺史河南府兵馬鈐轄李興本司先次依已得聖旨
便宜指揮差兼本司左軍綂制今據李興申准朝廷指
揮差知河南府兼本路安撫使今來措置事宜之間照
應不一切恐有悞指蹤并蔡州汝州近准朝廷撥隸京
西南路欲乞將逐州依舊撥隸河南府路别差帥臣并
蘄黃光州元屬淮西亦乞並撥隸本路庶幾歸一緩急
不致悞事只乞令臣依舊爲朝廷守湖北京西兩路以
備緩急使令謹錄奏聞伏候勑旨
乞止班師詔奏略
契勘金人重兵盡聚東京屢經敗衂銳氣沮喪内外震
駭聞之諜者敵欲棄其輜重疾走渡河况今豪傑嚮風
士卒用命天時人事強弱已見功及垂成時不再來機
難輕失臣日夜料之熟矣惟陛下圖之
赴行在劄子
少保武勝定國軍節度使湖北京西路宣撫使兼營田
大使河南北諸路招討使臣岳飛劄子奏臣於七月二
十七日取順昌府淮南路恭依累降御筆處分前赴行
在奏事伏乞睿照取進止
乞會諸帥兵破敵奏
少保武勝定國軍節度使湖北京西路宣撫使兼營田
大使河南北諸路招討使臣岳飛狀奏近據探報敵人
將自壽春等處入寇淮西臣契勘目即上流未有敵騎
侵犯欲乞聖慈令臣提軍前去會合諸帥同共掩擊兵
力既合必成大功伏望速賜指揮施行謹錄奏聞伏候
勑旨
乞檢坐張俊等會戰去處奏
少保武勝定國軍節度使湖北京西路宣撫(闕)
乞發回親兵劄子
少保樞密副使臣岳飛劄子奏臣契勘諸路軍馬已撥
屬御前今來臣有將帶到親兵等除量留當直人從其
餘盡數欲乞發遣却歸本處所有鄂州及襄陽府等州
軍有以前發去防隘把截人馬及淮東西軍馬伏望睿
慈早賜措置庶幾使緩急敵騎侵犯有所統攝不致悮
事取進止
乞般家劄子
少保樞密副使臣岳飛劄子奏臣昨日嘗具奏劄干冐
聖聦欲乞先次般妻男雲一房來行在臣今欲乞盡數
勘契一同來行在居住取進止
金佗稡編卷十二
