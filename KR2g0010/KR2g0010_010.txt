欽定四庫全書
金佗稡編卷十
宋岳珂撰
家集一
臣竊惟先臣飛刻意於學涉獵經史尤喜春秋左氏
𫝊與孫吳之書不為章句不事華靡直欲致之實用
故其將兵以報君父之讎為的以達竒正之權為弓
以奮决勝之勇為矢奠而後發發無不中自束髮從
戎未嘗一敗者其中心之藴謀略之所施往往見於
表奏題䟦吟詠之間隨筆敷露如出師一奏謝赦一
表天下之士至今𫝊誦以未見全文為恨先父臣霖
蓋嘗搜訪舊聞參稽同異或得於故吏之所錄或𫝊
於遺藁之所存或備於堂劄之文移或紀於稗官之
直筆掇拾未備嘗以命臣俾終其志臣謹彙次凡三
萬六千一百七十四言釐為十卷闕其卷尾以竢附
益曰表曰䟦曰奏議曰公牘曰檄曰詞曰題記其目
有八而奏議公牘復皆析而三夫題記非文也所以
著其所向之志戎捷非文也所以叙其垂成之功或
以參辯誣衊而存或以照應事機而錄至於建炎投
匭之䟽紹興建儲之議則以親書而密封焚藁而後
奏雖侍膝之子弟入幕之僚屬且不可見特因記載
粗得其梗㮣焉耳都上游之奏止班師之䟽𢷬京洛
之策出蘄黃之請亦僅詳其一二而散佚不可考者
則概不能究知其幾也異時苟未溘先犬馬誓將搜
訪以補其闕而備其遺庶幾先臣之志有考於萬世
云爾臣竊觀高宗皇帝報先臣建儲之札有曰覽卿
親書奏深用歎嘉非忱誠忠讜則言不及此卿識慮
精深為一時智謀之將非他人比嗚呼方中原雲擾
羣盜蝟興先臣秘計大策朝奏夕可反復剴切皆當
帝心至於嘉歎奬激未易殫舉此先臣之所以蒙被
知遇而見於題品者如此苟不能掇拾以俟來哲則
何以章先帝知人之明敢援前詔昧死上之秘府以
備採擇嘉泰三年冬十有一月乙丑朔承務郎差監
鎮江府戸部大軍倉臣岳珂謹序
表
謝講和赦表
武勝定國軍節度使開府儀同三司湖北京西路宣撫
使兼營田大使臣岳飛上表言今月十二日准進奏院
遞到赦書一道臣已即躬率統制統領將佐官屬等望
闕宣讀訖觀時制變仰聖哲之宏規善勝不爭實帝王
之妙算念此艱難之久姑從和好之宜睿澤誕敷輿情
胥悦臣飛誠歡誠抃頓首頓首竊以婁敬獻言於漢帝
魏絳發策於晉公皆盟墨未乾顧口血猶在俄驅南牧
之馬旋興北伐之師蓋制敵有經要盟無信莫守金石
之約難充谿壑之求圖暫安而解倒垂猶之可也顧長
慮而尊中國豈其然乎恭惟皇帝陛下大德有容神武
不殺體乾之健行巽之權務和衆以安民迺講信而修
睦巳漸還於境土想喜見於威儀臣幸遇明時獲觀盛
事身居將閫功無補於涓埃口誦詔書面有慚於軍旅
尚作聰明而過慮徒懷猶豫而致疑謂無事而請和者
謀恐卑辭而益幣者進臣願定謀於全勝期收地於兩
河唾手燕雲終欲復讎而報國誓心天地當令稽顙以
稱藩臣無任瞻天望聖激切屏營之至謹奉表稱賀以
聞臣誠歡誠抃頓首頓首謹言
跋
御書屯田三事䟦
臣聞先正司馬光有言德勝才謂之君子才勝德謂
之小人論人者能審於才德之分則無失人矣曹操
募百姓屯田許下所在積粟諸葛亮分兵屯田而百
姓安堵羊祐懷遠近得江漢之心亦以墾田獲利若
三子者知重本務農使兵無艱食其謀猷術略皆不
在人下才有足稱者然操酷虐變詐擥申商之法術
雖號超世之傑豈正直中和者所為乎許劭謂清平
之姦賊亂世之英雄其德有貶云亮開誠心布公道
邦域之内畏而愛之祜增修德言以懷柔初附則德
過於操遠矣觀亮素志欲龍驤虎視包括四海以興
漢室天不假以年遽有渭南之恨祜輔晉武慨然有
并吞之心後平吳身不及見二子有意於功名而志
弗克伸惜哉臣庸德薄才誠不敢妄論古人伏蒙陛
下親灑宸翰鋪述二三子屯田足食之事俯以賜臣
臣敢不策駑礪鈍仰副聖意萬一夫服田力穡乃亦
有秋農夫職爾用屯田以足兵食誠不為難臣不揆
願遲之歲月敢以奉詔要使忠信以進德不為君子
之棄則臣將勉其所不逮焉若夫控制邊陲尊強中
國扶宗社於再安輔明天子以享萬世無疆之休臣
竊有區區之志不知得伸歟否也紹興十年正月初
一日武勝定國軍節度使開府儀同三司湖北京西
路宣撫使兼營田大使武昌郡開國公食邑四千戸
食實封一千七百戶臣岳飛謹書
奏議上
南京上皇帝書略
陛下已登大寳黎元有歸社稷有主巳足以伐敵人之
謀而勤王御營之師日集兵勢漸盛彼方謂吾素弱未
必能敵正宜乘其怠而擊之而李綱黃潛善汪伯彦輩
不能承陛下之意恢復故疆迎還二聖奉車駕日益南
又令長安維揚襄陽凖備巡幸有苟安之漸無遠大之
略恐不足以係中原之望雖使將帥之臣戮力於外終
亡成功為今之計莫若請車駕還京罷三軍巡幸之詔
乘二聖蒙塵未久敵穴未固之際親帥六軍迤邐北渡
則天威所臨將帥一心士卒作氣中原之地指期可復
乞催湖州賜米奏
武功大夫昌州防禦使通泰州鎮撫使兼知泰州臣岳
飛狀奏近奉聖旨於湖州封椿米内支撥五千石應副
本軍起發臣與士卒同被如天之賜昨所差般運人回
據本州知州趙子璘却稱本州未曾承准朝廷指揮不
肯應副即目新任所在各有金人占據切慮有失事機
伏望聖慈行下本州依巳降指揮裝發庶幾即得前邁
以修疆場之職謹錄奏聞伏候勑旨
招曹成不服乞進兵劄子
親衛大夫建州觀察使神武副軍都統制權知潭州兼
權荆湖東路安撫都總管臣岳飛劄子奏臣竊惟内宼
不除何以攘外近郊多壘何以服遠比年羣盜競作朝
廷務廣德意多命招安故盜亦玩威不畏力強則肆暴
力屈則就招苟不略加勦除蠭起之衆未可遽殄臣昨
者被奉曹成之命深以為陛下好生之意如此為臣子
者患不能推廣而行之故先宣布上恩以期改行閱日
雖久扞格是聞臣嘗累遣探報知其賊馬巳離道州進
趨廣西此寇所為未肯遽屈意欲侵犯二廣肆毒生靈
俟其力盡勢殫然後徐為服降之計臣今進發自郴州
桂陽監以往即行措置用兵掩殺務速除蕩以綏彼民
取進止
措置曹成事宜奏
親衛大夫建州觀察使神武副軍都統制權知潭州兼
權荆湖東路安撫都總管臣岳飛狀奏四月初二日准
江南西路安撫大使司牒三月二十三日准樞密院三
月四日劄子奉聖旨令岳飛到袁州更切斟量賊勢如
賊兵衆且於袁州駐劄俟宣撫司人馬到同共進兵如
曹成巳受招安起發赴行在即與馬友會合同共勦殺
劉忠訖續往潭州飛素有謀略毋致稍失機會却致賊
兵破壊二廣臣檢會紹興二年二月八日樞密院劄子
節文曹成賊馬占據道賀州作過三省樞密院同奉聖
旨令宣撫司催督高舉星夜前去應援二廣及令荆湖
東路安撫使岳飛統率副總管馬友并本路李宏吳錫
韓京諸頭項軍馬火急前去襲逐掩擊其馬友等並聽
帥臣岳飛節制各務體國共力破賊仍仰廣東西路帥
臣起發逐路洞丁刀弩手將兵土軍弓手民兵疾速躬
親統率前去逐路界首與岳飛會合併力夾擊務要一
舉萬全臣巳即時關報會合馬友吳錫韓京等軍馬及
牒廣東西路安撫使統率本路洞丁刀弩手等各前來
界首會合照應夾擊勦殺外臣一行軍馬巳到衡州茶
陵縣不住承准郴州桂陽監等處關報及臣亦差人體
探得曹成發人馬取三月十九日起發往全永州侵犯
廣西界分并前軍人馬往賀州路前去其曹成中軍見
在道州未有的實起發月日不住放人四向擄掠殺人
放火似此顯見曹成未肯便赴行在意欲侵犯二廣作
過今准前項江南西路安撫大使李回公牒備奉前項
聖旨指揮一行官兵巳過袁州地里稍遠兼續於四月
初三日准荆湖東路提刑司關報曹成賊馬巳起發離
道州前去廣西除巳差人體探子細外今巳進發往郴
州桂陽監以來駐泊如曹成不赴行在及入廣西臣便
行措置進兵掩殺若曹成巳入廣界不審令臣一行軍
馬如何施行伏望聖慈特降睿旨付臣貴憑遵依施行
謹錄奉聞伏候勑旨
(貼黃)照對臣所統本軍官兵一萬二千餘人除存
留二千人吉州看管老小并隨軍輜重火頭占破
外實出戰只有七千餘人吳全二千人除輜重火
頭外實出戰一千五百人韓京三千人除留看寨
輜重火頭外堪出戰只有一千餘人吳錫約二千
餘人堪(闕)
次生擒殺降到虔州諸縣界山寨賊首羅誠等二百餘
人見拘管在寨未審令臣一面處置惟復申解朝廷伏
望聖慈速賜指揮以憑遵稟施行謹錄奏聞伏候勑旨
措置李横等軍奏
鎮南軍承宣使神武後軍統制江南西路舒蘄州制置
使臣岳飛狀奏契勘襄陽府李横郢州李刺史翟鎮撫
董先隨州李道牛臯等逐頭項軍馬例各失守將帶到
百姓隨行見無所歸臣雖非所職緣事干國計不敢隱
默伏望聖慈特降睿旨令李横李刺史翟鎮撫董先人
馬於漢陽軍屯駐李道牛臯人馬於黃州或依舊蘄州
屯駐且令安集仍乞令李横等將百姓放令逐便庶免
轉淪溝壑之患候屯駐定却聽朝廷指揮施行謹錄奏
聞伏候勅旨
奏審李道牛臯軍奏
鎮南軍承宣使神武後軍統制江南西路舒蘄州制置
使臣岳飛狀奏契勘李道牛臯人馬累得申狀乞聽臣
節制臣以未准朝旨不敢拘收見且令前來江州權行
駐劄外伏望特降睿旨令係屬一處節制庶幾軍律有
歸如蒙付臣拘收使喚亦乞行下恭依施行謹錄奏聞
伏候勑旨
乞復襄陽劄子
鎮南軍承宣使神武後軍統制江南西路舒蘄州制置
使臣岳飛劄子奏臣竊惟善觀敵者當逆知其所始善
制敵者當先去其所恃今外有強敵之寇攘内有楊么
之竊發俱為大患上軫宸襟然以臣觀之楊么雖近為
腹心之憂其實外假李成以為唇齒之援今日之計正
當進兵襄陽先取六郡李成不就縶縛則亦喪師遠逃
於是加兵湖湘以殄羣盜要不為難而况襄陽六郡地
為險要恢復中原此為基本臣今巳厲兵飭士惟竢報
可指期北向伏乞睿斷速賜施行庶幾上流早見平定
中興之功次第而致不勝天下之幸取進止
畫守襄陽等郡劄子
鎮南軍承宣使神武後軍統制江南西路舒蘄州兼荆
南鄂岳黃復州漢陽軍德安府制置使臣岳飛劄子奏
臣六月二十三日酉時准御前金字牌伏蒙聖慈特降
親扎處分令臣條具襄陽隨郢利害臣竊觀金人劉豫
皆有可取之理金人累年之間貪婪横逆無所不至今
所愛惟金帛子女志巳驕墮劉豫僭臣賊子雖以儉約
結民而人心終不忘宋德攻討之謀正不宜緩苟歲月
遷延使得修治城壁添兵聚糧而後取之必倍費力陛
下淵謀遠略非臣所知以臣自料如及此時以精兵二
十萬直𢷬中原恢復故疆民心效順誠易為力此則國
家長久之策也在陛下睿斷耳若姑以目前論之襄陽
隨郢地皆膏腴民力不支苟行營田之法其利為厚然
即今將已七月未能耕墾來年入春即可措畫陛下欲
駐大兵於鄂州則襄陽隨郢量留軍馬又於安復漢陽
亦量駐兵兵勢相援漕運相繼荆門荆南聲援亦巳相
接江淮荆湖皆可奠安六州之屯且以正兵六萬為固
守之計就撥江西湖南糧斛朝廷支降劵錢為一年支
遣候營田就緒軍儲既成則朝廷無餽餉之憂進攻退
守皆兼利也惟是葺治之初未免艱難必仰朝廷微有
以資之基本既立後之利源無有窮巳又此地夏秋則
江水漲隔外可以禦寇内足以運糧至冬後春初江水
淺澀吾資糧巳備可以坐待矣於今所先在乎速備糧
食斟量屯守之兵可善其後臣識闇不學輒具管見仰
報聖問辭拙事直伏乞聖慈裁决干冒天威臣不勝屏
營戰慄之至取進止
(貼黃)臣見今只候糧食稍足即便過江北雖強敵
兵馬勢重臣定竭力勦戮不敢少負陛下伏乞特
寬宵旰之念不勝慶幸
條具荆襄相度移治及差官奏
鎮南軍承宣使神武後軍統制江南西路舒蘄州兼荆
南鄂岳黃復州漢陽軍德安府制置使臣岳飛狀奏臣
於六月二十八日准御前金字牌遞到樞密院六月十
六日劄子備奉聖旨令臣條具收復襄陽隨郢三郡防
守相度移治山寨等事今條具畫一開具下項
一臣收復到襄陽隨郢三州即時逐急權行差官
葺治州事實以此三州止有空城公吏軍民自緣
久罹兵火或被驅擄或遭殺戮甚為荒殘全藉有
心力官撫綏葺治招誘人戸所有襄陽府巳差武
功大夫本軍幹辦官張旦借左武大夫權唐鄧郢
州襄陽府安撫使兼知襄陽軍府事親衛大夫(闕)
觀察使牛臯權唐鄧郢州襄陽府安撫副使武
義大夫榮州團練使李道充唐鄧郢州襄陽府四
州都統制承信郎本軍准備差遣孫革借右承務
郎權簽書襄陽府判官廳公事訖今來葺治漸成
次第
一郢州巳差承節郎本軍准備差遣周識借右承
奉郎權知郢州右迪功郎本軍准備差遣李旦借
承奉郎權本州通判訖
一隨州巳差右將仕郎李章准備差遣孫翬借承
奉郎權知隨州下州文學蔣庭俊借右修職郎權
本州節度推官訖近訪聞逐州官葺治漸成次第
一臣所奏差官等事理更合取自指揮如蒙俞允
乞降差劄施行
一臣蒙朝廷支撥糧三十三萬石水脚錢一十七
萬貫委沈昭遠等催督應副今來臣自至襄陽巳
及月餘止有糧五千七百餘石至軍前伏望特降
睿旨施行
右畫一開具在前謹錄奏聞伏候勑旨
金佗稡編卷十
