欽定四庫全書
金佗續編卷十五
宋岳珂撰
天定别錄卷三
賜褒忠衍福禪寺額勅
尚書省錄禮部狀准都省批下承議郎權發遣江南東
路轉運判官岳珂照對先大父鄂王飛蒙恩勅葬臨安
府西湖上紹興三十二年蒙朝廷給賜顯明寺充功德
寺續因檢校少保安慶軍節度使同知大宗正事士籛
等申請係太傅儀王仲湜安&KR1238;妨礙隆興二年十月十
七日尚書省劄子備奉聖旨依禮部看詳到事理令本
家别行指占自後一向無力陳乞竊見北山下智果寺
委是毗近雖全無門堂僧舍止有地基敞屋數間今來
本家願自行創建買田供贍請僧焚修謹繳連元准省
劄兩道真本連粘在前欲望朝廷特賜敷奏給賜仍乞
照曾任執政體例改賜四字寺額存殁均被大造伏候
指揮後批送禮部勘當申尚書省檢准大觀三年三月
十六日都省劄子内外指射有額寺院充墳寺功德院
自今並行禁止如違在外御史臺在内令入内内侍省
彈劾施行合釐為祠部法内彈劾一節合釐為御史臺
入内内侍省法本部照得今准批下岳珂指占北山下
智果寺充功德院係指射有額寺院正礙前項指揮今
據本官繳到紹興三十二年十二月十八日都省劄子
乞踏逐到顯明寺亦是勅額寺院係奉聖旨特依所乞
是致施行了當續准隆興二年十月十七日都省劄子
禮部伏准都省批送下檢校少保安慶軍節度使同知
大宗正事士籛等劄子叙陳先父太傅儀王仲湜安&KR1238;
在臨安府北山顯明寺懴堂内近有故少保岳飛孫甫
獲降指揮充功德院士籛等每遇時序不得前去祭享
乞行下故少保岳飛府别行指占寺院充功德院事後
批送部看詳申尚書省本部今看詳欲令岳甫别得指
占寺院乞功德院伏乞朝廷詳酌指揮施行申聞事十
月十六日奉聖旨依禮部看詳到事理施行照得繳到
省劄内有令岳甫别行指占寺院充功德院尋勒僧正
司供具去後據僧正司申到嗣秀王師禹乞長慶山興
化院充功德院體例以長慶崇福院為額亦是朝廷特
降指揮放行本部續據岳珂狀乞以褒忠衍福禪寺為
額緣有逐項指揮今勘當上件事理合取自朝廷指揮
施行謹連元狀并省劄二道伏候指揮照得江東運判
岳珂繳到昨來省劄内已降指揮令别行指占寺院充
故少保岳飛功德院今來岳珂申乞已踏逐到臨安府
北山智果寺兼照岳飛又係昨任少保樞密副使後追
封鄂王及禮部勘當欲以褒忠衍福禪寺為額須議指
揮仍連省劄二道六月二十一日奉聖旨智果寺特充
故少保岳飛功德院仍以褒忠衍福禪寺為額令尚書
省給勅牒奉勅宜特賜褒忠衍福禪寺為額牒至准勅
故牒
賜褒忠衍福寺額省劄
故少保岳飛孫岳甫狀見蒙朝廷矜愍先祖飛以禮改
葬甫今踏逐到顯明寺一所見在錢塘門外照得本寺
别無田産只係律院唯是近切先祖墳塋今欲乞充甫
家功德院伏望特賜將本府顯明寺充本家功德院施
行伏候指揮十二月十八日三省同奉聖旨特依所乞
禮部狀准都省批送下檢校少保安慶軍節度使同知
大宗正事士籛等劄子叙陳先父太傅儀王仲湜安&KR1238;
在臨安府北山顯明寺懴堂内近有故少保岳飛孫甫
獲降指揮充功德院士籛等每遇時序不得前去祭享
乞行下故少保岳飛府别行指占寺院充功德院事後
批送部看詳申尚書省本部今看詳欲令岳甫别行指
占寺院充功德院伏乞朝廷詳酌指揮施行申聞事十
月十六日奉聖旨依禮部看詳到事理施行
禮部狀准都省批下承議郎權發遣江南東路轉運判
官岳珂狀照對先大父鄂王飛蒙恩敇葬臨安府西湖
上紹興三十二年十二月蒙朝廷給賜顯明寺充功德
院續因檢校少保安慶軍節度使同知大宗正事士籛
等申請係太傅儀王仲湜安&KR1238;妨礙准隆興二年十月
十七日尚書省劄子備奉聖旨依禮部看詳到事理令
本家别行指占自後一向無力陳乞今竊見北山下智
果寺委是毗近雖全無門堂僧舍止有地基敞屋數間
今來本家願自行創建買田供贍請僧焚修謹繳連元
准省劄兩道真本連粘在前欲望朝廷特賜敷奏給賜
仍乞照曾任執政體例改賜四字寺額存殁均被大造
伏候指揮後批送禮部勘當申尚書省檢准大觀三年
三月十六日都省劄子内外指射有額寺院充墳寺功
德院自今並行禁止如違在外御史臺在内令入内内
侍省彈劾施行合釐為祠部法内彈劾一節合釐為御
史臺入内内侍省法本部照得今准批下岳珂指占北
山下智果寺充功德院係指射有額寺正礙前項指揮
今據本官繳到紹興三十二年十二月十八日都省劄
子乞踏逐到顯明寺亦是勅額寺院係奉聖旨特依所
乞是致施行了當續准隆興二年十月十七日都省劄
子禮部狀准都省批送下檢校少保安慶軍節度使同
知大宗正事士籛等劄子叙陳先父太傅儀王仲湜安
&KR1238;在臨安府北山顯明寺懴堂内近有故少保岳飛孫
甫獲降指揮充功德院士籛等每遇時序不得前去祭
享乞行下故少保岳飛府别行指占寺院充功德院事
後批送部看詳申尚書省本部今看詳欲令岳甫别行
指占寺院伏乞朝廷詳酌指揮施行申聞事十月十六
日奉聖旨依禮部看詳到事理施行照得繳到省劄内
有令岳甫别行指占寺院充功德院尋勒僧正司供具
去後據僧正司申到嗣秀王師禹乞長慶山興化院充
功德院體例以長慶崇福院為額亦是朝廷特降指揮
施行本部續據岳珂狀乞以褒忠衍福寺為額緣有逐
項指揮今勘當上件事理合取自朝廷指揮施行謹連
元狀并省劄二道伏候指揮照行江東運判岳珂繳到
昨來省劄内巳降指揮令别行指占寺院充故少保岳
飛功德院今來岳珂申乞已踏逐到臨安北山智果寺
兼照岳飛又係昨任少保樞密副使後追封鄂王及禮
部勘當欲以褒忠衍福禪寺為額須議指揮仍連省劄
二道六月二十一日奉聖旨智果寺特充故少保岳飛
功德院仍以褒忠衍福寺為額令尚書省給勅
嘉定十有二年秋七月甲辰珂自幾廷掾奉詔將漕江
左既受節少府使道拜先壠下遂乘驛以馳瞻言松楸
託在畿甸念妥靈之未有其地踧踖弗忍去而王事靡
盬未暇請也越再歲夏五月已丑始援先兄吏部郎甫
已獲之旨丐以西湖下智果寺奉塋側之祠越翼月甲
戌制可仍賜四字額曰褒忠衍福驛書下漕臺珂既拜
章以謝又四歲始克以勑牒刻之石歸植寺門以侈天
貺珂不肖竊伏惟念先忠武王以對越穹昊之盛心際
遇高廟亦既揭之旂常崇以廟貌啟大邦之履謹金鐀
之書昭昭大忠若揭而行珂廿戴叩閽之本心百年未
了之丕責亦可以自慰矣顧兹賜冡所以象去病祁連
之烈動樗里長樂之思望堯雲依漢日光靈舄奕固已
百倍往諜睠懷藹然猶以一字之不可苟也華袞示褒
不于其他天心所存萬世如見又與近者易名之詔實
相表裏四朝旌厲之仁上聖遹追之孝義舒耀靈雷霆
奮蟄志信誼白焜盪穹壤其榮復如此然則一門九殞
之報果將何以哉惟忠孝臣子之大節盡是心而不蘄
乎人之知臣之事也昭是心以信乎天下後世上之眀
也述是心以及乎世世以無忝其祖子孫之責也所謂
報者夫豈能有外乎是敢表降指用期方來寶慶元年
夏五月甲申孫朝奉大夫司農少卿總領浙西江東財
賦淮東軍馬錢糧專一報發御前軍馬文字兼提領措
置屯田岳珂謹書
謝賜褒忠衍福寺額表
臣珂言今月五日准勑先臣功德院特賜褒忠衍福禪
寺為額者聽鼙興將閫之思未忘楓扆封璽侈佛廬之
賜永鎮松阡輝暎湖山澤流泉壤臣珂申謝惟聖朝之
忠厚備勲閥之哀榮建刹奉塋雖申嚴於甲令因名攷
實猶示寵於丁辰重念先臣幸陪興運自洗鳩浮之枉
亟分佗佩之華直樗里於宫西嘗紆天顧闢桑祠於墓
左復下雲章褒先朝㣘國之忠衍奕世承家之福寵靈
至矣存歿同之兹盖恭遇皇帝陛下命啟維新仁存念
舊會同四海月咸贄於唐魚駕馭羣英日又來於燕駿
發幽潜於前烈昭風厲於後人臣猥紹弓箕親承綸綍
魂如未泯肯渝三生馬革之心孝尚可移誓竭九死鴻
毛之報臣無任感天荷聖激切屏營之至謹奉表稱謝
聞臣珂惶懼惶懼頓首頓首謹言
賜褒忠衍福寺額謝丞相啟
珂啟伏准勅牒特賜先大父飛功德院以褒忠衍福禪
寺為額者護柏祠之遺蹟固子孫追孝之情標蘭若之
嘉名實君相念功之寵捧雲函而拜賜瞻台極以知歸
於惟中興復古之朝每篤無競維人之烈考流風而懷
將略方亟興拊髀之嗟崇報地以奉神棲尤欲示因心
之教定比雖存於同列叨榮蓋出於明時有如先塋密
介近甸雖鄂國肇開於圭社嘗假寵於分茅而阜陵已
被之璽書尚銜哀於宿草所謂百年之封鬛迄無一瓦
之蓋頭人徒知下馬之恭僧豈識鳴鯨之供諸孫零落
莫記春秋一念經營靡忘昕夕僅知傴躬申控於忱悃
誠不自意遽拜於俞音曾羾章為日之幾何忽出綍自
天而來下賁扶猊之翰墨迅傳驛之置郵至於四字之
題榮甚九京之貺寳章煜爚褒忘身徇國之忠金地莊
嚴衍奕世承家之福湖山為之改觀泉壤至於回春既
彰風雲已往之遭逢復厚霜露方來之悽愴兹蓋恭遇
某官腹心宗社掌握鈞樞陟禹迹而張六師誕啟歸疆
之效董周官而佐八柄益公馭幸之權謂將思昔以勸
今要使循名而考實豈但示封人錫類之意抑以表國
士死讎之心大聳觀瞻式存風厲珂幸以譍門之賤獲
伸掃域之恭聲光頓發於幽潛肝膽不知其激烈申許
墓犯松之禁矧嘗沓被於覆存圖秦軍結草之酬所願
愈殫於糜殞感深揮涕言不逮心謹具啟事專人捧詣
鈞墀祇候塵謝伏惟鈞慈俯賜鑒念謹啟
禁止墳山鑿石省劄一
皇叔祖保康軍節度使知大宗正事趙不□等伏覩嘉
定十二年十一月十一日臣寮奏請臨安府北山劍門
嶺履泰山係神京禁地乞行禁止石宕打鑿石段奉聖
旨依見今遵守今有側近居住不畏公法人朱一朱四
朱五二吳三祝五二陳四陳七丁五等忽自去年以來
公然違戾上件指揮多雇游手鑿石貨賣倍多於前委
是利害重念不□有先祖儀王仲湜昨蒙勅葬顯明寺
珂有先祖鄂王飛昨蒙勅葬褒忠衍福寺上件墳地與
所鑿石宕相去並是逼近今來穿穴不已子孫之心委
為痛切況其山正係行宫大内儲祥發源形勝之地又
係成穆皇后成恭皇后慈懿皇后莊文太子景獻太子
攢宫正按具有法禁兼有專降指揮分明豈容不時穿
鑿戕壊山脈今錄白臣寮元來奏請在前伏候指揮特
賜劄下臨安府追上朱一等八名根究違犯聖旨指揮
從條施行仍乞從本府出給板榜付不□等各家功德
院釘掛約束併下所屬巡尉遵從元降指揮將穿穴去
處日下填塞以後常切禁戢實荷公朝存䘏之恩伏候
指揮又劄子不□等輒有忱悃仰干朝聽竊見先祖儀
王昨來蒙恩勅葬臨安府顯明寺其主山地名劍門嶺
履泰山與墳地禁步相去逼近比來有不畏公法之人
朱一朱四朱五二吳三祝五二陳四陳七丁五等招集
游手公然鑿石貨賣山骨幾至斷絶戕壊風水利害不
細不□等證得嘉定十二年十一月十一日臣寮請北
山劍門嶺履泰山係是神京禁地有關國家風水乞行
禁止石宕打鑿奉聖旨依指揮之下未及四五年豈應
公然違戾兼以上件山地正係京城左臂朝拱大内又
係攢宫按對皆礙法禁不□等近因淮東總領岳珂以
其祖鄂王飛勅葬墳塋在下横被穿鑿已同銜具狀申
省乞賜施行外其先儀王墳墓同在一山與鄂王事體
一同情理痛切謹聮名具公劄申聞欲望指揮特賜行
下所屬追正朱一等八名根究違戾聖旨指揮從條施
行仍給版榜付顯明寺釘掛止絶并乞劄下本家遵守實
荷公朝存䘏之恩伏候指揮朝散郎守軍器監總領浙
西江東財賦淮東軍馬錢糧專一報發御前軍馬文字
兼提領措置屯田岳珂劄子珂輒有兢危之悃上干朝
聽珂竊見臨安府北山劍門嶺履泰山一帶形勢宏壯
秀氣所鍾乃行都宫闕發源毓祥之區昨來被游手無
賴之徒貪圖石利穿鑿山骨致蒙嘉定十二年十一月
十一日臣寮奏請以為神京禁地關係休咎乞行禁止
奉聖旨依官司方行禁戢未及數年近有不畏公法之
人朱一朱四朱五二吳三祝五二陳四陳七丁五等不
顧上件指揮依然聚集游手百十為羣鑿石貨賣漸為
空洞委是利害珂先祖鄂王昨蒙異恩勅葬正在其側
日夜被其穿鑿逼近墳穴震動不寧子孫之心痛切肝
腑況其山拱扈廣内正對攢宫所係匪輕似此打鑿穿
穴豈惟明戾朝廷法禁亦有關國家氣脉珂近因知宗
節使趙不□以其祖儀王勅葬此山被其戕害事體一
同情均迫切已同銜具狀申省乞檢坐指揮嚴行禁戢
外謹具公劄申聞欲望指揮特賜劄下所屬從條施行
仍從臨安府給榜付褒忠衍福寺釘掛止絶併下巡尉
遵巳降指揮將已穿鑿去處日下填塞以絶後患實戴
公朝推忠念往之恩伏候指揮
除已劄下臨安府從所陳事理追人究治施行仍各
出給版榜釘掛嚴切約束毋容再有穿鑿及行下本
地分巡尉常切禁戢關防不得有違仍具申尚書省
外
右劄付淮東總領軍器岳大監證會准此
禁止墳山鑿石省劄二
皇叔祖保康軍節度使知大宗正事趙不□等申右不
□等近為不畏公法人朱一等違戾聖旨指揮仍前於
神京履泰山禁地打鑿石段戕壊形勢風水兼於各家
祖塋逼近遂瀝血誠控告朝廷巳蒙矜憐劄下臨安追
人斷治給榜禁約不□等各家存没感戴隆私惟是其
間楊百九正是宕戸租與逐人打鑿未曾到官斷罪他
日必復為害況上件禁山既被逐人鑿成石穴逼近彰
露今有已取石片石屑堆積在彼合監朱一等人日下
就行填塞出給賞版榜於鑿石坑窟兩處釘掛庶得杜
絶實拜生成存䘏之恩謹具狀披投伏乞指揮特賜行
下所屬追上宕戸楊百九斷治并監同朱一等日下將
堆積石屑石片填塞出給賞版榜於鑿石兩處釘掛施
行伏候指揮
除已劄下臨安府遵從已劄下事理及今來所申追
上楊百九根究重行斷遣併給榜禁約仍委官監勒
楊百九朱一等日下填塞不得遷延違滯先具知禀
文狀尚書省
右劄付淮東總領軍器岳大監證會准此
國家中興駐蹕吳會介濤江之雄横越嶺之秀是鍾王
氣以隆上都有崇南山龍騫鳳翔旗蓋效珍肇植天闕
西滙靈沼北分巘岫脈聮絡附相為後先百年于兹鼎
祚尊謐非特眷維與宅申集大命而作邦作對松柏柞
棫必有得於帝省其山之始天人之理相為因成此培
養封扈所以不廢于官守良以此也承平歲久萬井日
滋有司弛玩以怠于防遡劍門而上姦民穴石以給甃
築惟利是眎自昕而稷工徒系踵剞劚之聲相聞嘉定
已卯歲十有一月廷臣建言請厲其禁上心怒焉深詔
執事命毋復伐鑿窽竇以全清淑之氣以固廟社之托
有不如詔者以律令從事民狃吏媮實繫有之不三年
而弊復如故日以加甚珂適以使事馳驅原隰緬維松
檟妥靈之近接旁阜巖谷之震動攻治之密邇子孫顧
瞻之心實不能一息安爰有宗藩賜隴其左園祠之奉
厥存彝制乃相率合辭以狀上尚書公朝惻然矜之謂
瑶諜之元臣金鐀之舊勲展親勸忠皆有國之先務矧
岡巒映帶實應宅緯其可以不儆乃下京兆捕違詔者
繫訊如章既伏厥辜復申條科禁之旨授之憲曹頒之
赤縣登之堂劄以副于二臣之家恩波滲漉下逮泉壤
法令明備上垂日星捧讀涕零莫知云稱夫以匹夫而
動廟堂之聽一言而係君親之責是豈曰區區之私而
巳夏懋厥德山川鬼神罔或不寧周典建官林麓禁令
亦各有掌若稽攸行維見可觀也繼自今其比于衡虞
時厥撝呵祇奉明詔更萬億載毋棄毋忽以永漢室鬱
蔥之符以幸光依景從之士以廣惟帝念功之訓其自
時中乂用丕若于夏周歴年要必自兹刻始敢附古誼
著于下方寳慶元年夏五月甲申孫朝奉大夫司農少
卿總領浙西江東財賦淮東軍馬錢糧專一報發御前
軍馬文字兼提領措置屯田岳珂謹書
禁止墳山鑿石謝宰執啟
珂啟今月初七日恭准省劄以珂同知宗正事趙不□申乞
禁戢西湖履泰山劍門嶺先祖鄂王飛賜塋後石宕特
蒙頒降省劄下臨安府依所申事理施行仍付珂證會
者援奏章而僣請方祈申禁於湖山賜化筆以亟行已
遂妥靈於泉壤邦家流祉存殁銜恩恪修百拜之恭祇
控一忱之謝竊以表峻山而聮漢苑五丞顓圃尉之司
葬畢墓而啟周原六典設冡人之蹕于以圖皇基於億
載抑將示上睠於諸臣維此西湖屹然北嶺實據劍門
之勝倍增鼎邑之雄地闢天開山明水秀左環雙闕蜿
蜒蟠伏之蒼龍前拱三陵翔舞來儀之丹鳳顧形勢所
關之甚重宜科條厲守之匪輕何姦人競穴於雲根致
地脈浸戕於風水雖廷紳之建白炳宸綍以如丹然攫
金者不見市人爭欲徇貪夫之利在望氣者知有天子肯
思壯帝者之居幸玉魚蒙寵於宗藩而石馬近隣於先
隴歲月久遷於宿草子孫未替於掃松夾長樂之宫左
右章臺之可識像祁連之戰東西並冡之猶存念夙託
於體遺況實形於躬睹苟伈俔坐觀其劚鑿將侵尋立
見於崩隤誼兼切君親之間理或動朝廷之聽共伸哀
籲蘄沐軫憐仰叩階符呵譴正虞於鈇鉞俯頒堂帖主
張大振於維綱逌司盡逮於羣凶蔽罪聿伸於三尺既
示明刑於十目觀瞻之所且還舊觀於衆手朘剝之餘
熏厪東閤之尊再示南山之判尚窮殘黨庸戒後來詒
郇公五體之書特紓心畫垂季布百金之諾更賜指麾
靖惟委折之多悉自施生之造三熏登受十襲寳藏深
谷為陵將永壯黃圖之業漏泉有澤又能安絳水之阡
兹蓋恭遇某官功盛磨崖德參鍊石華夏蠻貊皆率俾
復開天命之膺山川鬼神莫不寧益厚日畿之本克底
奠枕于京之效猶興聽鼙思將之懷故真情纔瀝於危
衷而大惠遽覃於枯骨珂身縻築甬責在膺門追惟賜
刹之蒸嘗已拜化鈞之坱圠迄逭再三之瀆皆繇終始
之仁瞻維尹之巖何止緜餘休於百世結躓回之草當
知殫圖報於九原頰舌靡滕腑肝是鏤謹具啟事專人
捧詣鈞墀祗候塵謝伏惟鈞慈俯賜鑒念謹啟
金佗續編卷十五
