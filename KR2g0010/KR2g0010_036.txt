欽定四庫全書
金佗續編卷八
宋岳珂撰
絲綸傳信錄卷七
紹興六年
金齊分路前來更切審料敵情省劄
湖北京西路宣撫副使岳飛申今據諸處申到金齊兵
馬厚重分路前來侵犯飛雖目疾昏痛未痊不免於十
一月十五日躬親渡江星夜前去措置兵馬外伏候指
揮
右檢會岳飛奏諸處申兵馬分路前來侵犯已將帶
軍馬過江措置十一月二十七日奉聖旨令岳飛更
切審料軍情擇利進止務取全功巳劄下去訖今劄
送湖北京西路宣撫副使檢校岳少保照會准此
雪寒撫諭將士黃榜
奉聖旨岳飛行軍襄漢正此雪寒將士勤勞良軫顧念
可令學士院降詔撫諭一行將士仍降黃榜曉諭
右并詔書黃榜各乙道令劄送湖北京西路宣撫副
使檢校岳少保照會收管施行准此
令赴行在奏事省劄
十二月二十一日三省樞密院同奉聖旨岳飛候指揮
到如别無緊切事宜量帶親兵前來行在所奏事
右劄送起復武勝定國軍節度使充湖北京西路宣
撫副使檢校岳少保
紹興七年
再令疾速赴行在奏事省劄
正月三日三省樞密院同奉聖旨令岳飛依已降指揮
如别無緊切事宜令疾速起發赴行在所奏事
右劄送起復武勝定國軍節度使充湖北京西路宣
撫副使檢校岳少保
令扈車駕幸建康省劄
起復檢校少保武勝定國軍節度使湖北京西路宣撫
副使兼營田使岳飛劄子契勘飛累准朝廷指揮催促
令前來行在所奏事飛巳到行朝適值國恤隨班入臨
欲候除服日即乞朝辭候指揮勘會車駕巡幸建康進
發在近二月十八日樞密院同奉聖旨令岳飛扈從前
去其見將帶馬軍於禁衞從行
右劄送起復湖北京西路宣撫副使檢校岳少保
令入内内侍省引對省劄
三月三日三省同奉聖旨岳飛令入内内侍省今月四
日引對
右劄送湖北京西路宣撫使岳太尉
詔諭靖康叛臣能束身以歸當復爵秩省劄
檢會紹興四年十二月十二日三省樞密院同奉手詔
朕惟靖康兵革之難神器幾墜天命有在属于眇躬夙
夜兢兢罔敢自逸期與爾士大夫共雪大恥還我兩宫
保有黎元永庇中土而強敵侵軼迫朕一隅叛臣乘時
盜據京邑使我搢紳淪陷塗炭繇朕不德以至於斯北
望傷心收涕無所亦惟爾士大夫蒙祖宗休澤服在周
行其肯失身偽廷事非其主顧驅脅使然有不得已者
朕甚痛之故若張孝純李鄴李儔等内外親族不廢禄
仕每飭有司常加存恤朕之於爾厚矣爾尚忍忘之耶
其能洗心易慮束身以歸當復其爵秩待遇如初嗚呼
順逆之理禍福之機昭然甚明要知所擇朕方昭大信
以示天下言不爾欺有如皦日咸務自省體朕至懷故
兹詔示想宜知悉
右劄送湖北京西路宣撫使岳太尉照會施行准此
許令便宜行事省劄
勘會岳飛昨除湖北京西宣撫副使日已降指揮如有
合行事件遇行軍申奏待報不及許便宜施行今來已
除宣撫使三月十四日奉聖旨岳飛如行軍入賊境有
軍期事務申奏待報不及依已降指揮許便宜施行訖
具事因聞奏及申都督府
右劄送湖北京西路宣撫使岳太尉
督府令收掌劉少保下官兵劄
諸路軍事都督府勘會淮西宣撫劉少保下官兵等
共五萬二千三百一十二人馬三千一十九疋須至
指揮
統制官通侍大夫武康軍承宣使王德下官兵等
五千七百三十一人馬二百八十七疋
中侍大夫武泰軍承宣使酈瓊下官兵等五千五
十五人馬三百五十四疋
左武大夫和州團練使王師晟下官兵等四千八
百九十人馬二百三十一疋
翊衞大夫和州防禦使靳賽下官兵等五千七百
二十一人馬二百八十二疋
武顯大夫貴州刺史兼閤門宣贊舍人王照下副
統制馬欽官兵等三千一百二十八人馬一百三
十疋
武功大夫通州刺史兼閤門宣贊舍人王志下官
兵等四千一百七十二人馬一百九十六疋
中侍大夫榮州防禦使喬仲福下官兵等七千三
十八人馬三百六十三疋
左武大夫恩州刺史兼閤門宣贊舍人張景下官
兵等六千九百四十六人馬八百六十九疋
左武大夫忠州刺史兼閤門宣贊舍人王世忠下
官兵等四千四百七十八人馬二百七疋
武德郎閤門宣贊舍人李進彥下(係水軍)官兵等
五千一百五十二人馬(闕)
副統制左朝請大夫趙四臣
武義大夫閤門宣贊舍人康淵
右劄送湖北京西路宣撫使岳太尉照會密切收掌
仍不得下司准此
督府令相度京西一帶事宜劄
諸路軍事都督府勘會統制酈瓊等駈衆渡淮其逆賊
劉麟必聚兵引接度其事勢須以重兵監防旬月之(闕)
狀申伏候指揮戶部供到紹興元年十二月一日勅尚
書省送到太尉定江昭慶軍節度使神武右軍都統制
張俊狀檢准十月二十四日尚書省劄子奉聖旨指揮閤
門張俊巳除大尉不候辭免特許趁赴朝參令立新班
應恩數張傘等並依劉光世任太尉日依先次施行伏
候指揮奉聖旨依已得指揮所有諸般請給緣俊自出
身巳來皆係戰功伏望特降指揮行下所屬據俊身分
合(闕)依劉光世任太尉例並支真俸施行伏候
指揮三省同奉聖旨特依劉光世(闕)例支破内隨
身傔人米一半折支價錢九月二十九日奉聖旨並張
俊巳得指揮則例批勘
右劄送起復湖北京西路宣撫使岳太尉
紹興八年
令於江州統率官兵回鄂州省劄
樞密院奏勘會昨降指揮令岳飛將帶官兵水軍人船
前來江州駐劄今來已過防秋
右三省樞密院同奉聖旨令岳飛審度如别無緊切
事宜即統率一行官兵人船回歸鄂州本司具已起
發日時申樞密院今劄送湖北京西路宣撫使岳太
尉
服闋除起復二字省劄
武功大夫兼閤門宣贊舍人特差荆湖西路宣撫使司
往來幹辦軍期事務王敏求狀契勘宣撫岳太尉先為
母亡起復合至今年六月一日從吉所有起復二字未
敢便行除落伏候指揮吏部供到狀昨劉少師紹興三
年四月内因丁母憂降制起復後來至服闋日本官一
面除落起復二字即不曾降指揮除落申聞事
右劄送湖北京西路宣撫使司照會准此
金佗續編卷八
