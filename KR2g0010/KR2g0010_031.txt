欽定四庫全書
金佗續編卷三
宋岳珂撰
絲綸傳信錄卷二
紹興二年
蓬嶺敗曹成獲捷撫諭將士詔
𠡠岳飛下一行將士等比緣逋寇未即天誅既蹂躪於
湘南又窺覦於嶺表顧作民父母豈朕志之敢寧而為
國爪牙繄汝曹之可仗爰整貔貅之旅往夷蜂螘之羣
一心爭先再戰皆克緬維忠力深用歎咨屬此暑時方
當窮討重念征行之遠能無暴露之勤勉服顔行亟平
氛祲更趨後效毋替前功併需飲至之期優議策勲之
典宜令岳飛一一記錄將士勞績候賊平日參酌功效
高下開具聞奏當議優與推恩故兹詔示想宜知悉
紹興三年
辭免鎮南軍承宣使不允詔
𠡠具悉朕以九江之會衿帶武昌控引秋浦上下千里
占江表形勢勝地宿師遣戍而以屬卿增壯軍容併加
使號蓋圖乃績顧匪朕私維卿殄寇之功馭軍之略表
見於時為後来名將江湖之間尤所欣賴兒童識其姓
字草木聞其威聲則夫進秩授任就臨一道豈特為卿
褒寵亦以慰彼民之望其尚何辭所辭宜不允
紹興四年
辭免神武後軍統制不允詔
𠡠具悉朕惟荆楚之郊自昔用武之地以卿有憂國濟
時之志有馭衆却敵之威故命以專制西南一面之重
比提王旅深入盜區折馘執俘所向必克輿圖所復幅
員千里朕方圖爾之功以觀厥成遽覽需章亟辭舊職
殆非朕之所期於卿者也勉服至意毋復有陳所辭宜
不允
辭免清遠軍節度使湖北路荆襄潭州制置使
特封武昌縣開國子食邑五百戶食實封二百
戶不允詔
𠡠具悉朕惟明主不吝賞所以求社稷之臣良將不言
功所以恤國家之難上下相與古今一途卿禀雄勁之
姿藴深湛之慮識通機變忠貫神明鼓勇無前服勞先
於士卒執謙不伐行事合於詩書比緫偏師克平禍亂
坐復六州之故地用蘇千里之疲氓嘉爾設施出於談
笑既策勲之甚茂宜班爵之特優建大將之鼓旗往臨
三路授元戎之鈇鉞增重六師奚為遜牘之陳猶避寵
章之渥亟膺明命益勵遠圖庶見方隅綏靖之期乃稱
朝廷崇奬之意所請宜不允
再辭免同前不允詔
𠡠具悉卿忠義出於天資忱恂著於臣節志徇國家之
急身先行陣之勞蓋嘗推功名而不居豈復私富貴以
為意然賞國之典輕重眎功師不淹時役不再籍連克
六城之聚復還千里之疆振凱遄歸策勲可後謙以自
牧卿雖必欲執三命之恭賞或失勞朕將何以為萬夫
之勸勉服成命毋復費辭所辭宜不允
紹興五年
辭免鎮寧崇信軍節度使進封武昌郡開國侯
加食邑五百戶食實封二百戶不允詔
𠡠具悉屬者襄漢之舉旌旗所指勢若破竹盪平六郡
役不再籍是用建爾節旄授之斧鉞以臨融水之師而
秉義抗辭至于再三今寇兵内侮蹂踐兩淮獨提虓旅
徑絶大江鼓行西向以挫其鋒折馘執俘厥功茂焉朕
載披輿圖惟鎮寧崇信為時重鎮併是兩節肆以命卿
迺復逡巡懇避形於奏牘德遜之美功成弗居雍容可
觀士論稱歎雖謙終可以保吉然信賞所以示公朕命
不移往其祗服所請宜不允
再辭免同前不允詔
𠡠具悉朕不愛爵賞以勸有功授受之間期於無愧出
節少府疊組巨藩匪時雋功夫豈輕畀卿當堅忠義之
素節念恢復之遠圖迄觀厥成以稱朕命思其大者毋
事小廉所請宜不允
第三辭免同前不允詔
𠡠具悉卿愷旋振旅入覲于廷舍爵策勲賞不淹晷朕
非以是寵卿也謂名器天下之至公而爵禄人主之利
勢有功不賞朕將何以使能無言不酬卿亦思所以報
上苟曰無愧豈必固辭所請宜不允仍不許再有陳請
自池州移軍潭州奬諭詔
𠡠卿遠提貔虎往戍潭湘連萬騎之衆而桴鼔不驚涉
千里之塗而樵蘇無犯至發行賞之泉貨用酬迎道之
壺漿所至得其歡心斯以寬予憂顧嘉治軍之有法雖
觀古以無慚乃眷忠忱益加咨歎故兹奬諭想宜知悉
招捕湖湘寇戒諭將士詔
𠡠岳飛眷彼南服遠於朝廷吏情弗虔民貪為盗稍乘
虚而肆暴因恃險以逋誅爰命烝徒往平狡窟言念驅
率良善多出於脅從誘致流亡或成於詿誤按罪止誅
其首惡招来餘許其自新而主將非人師行失律帥守
無一方之任罔思叶力以濟功漕臣分兩路之權乃欲
便文而專制爭快一時之忿陰懷首鼠之端原其本心
實阻軍事坐縻歲月未撤師屯環視湖湘久纏兵革焚
剽之禍既延及于平民饋餉之煩復重勞於編戸旰宵
在念塗炭興嗟比者易將授方濟師底伐必期平蕩以
靖方隅凡兹牧守郡縣之官爰暨金榖轉輸之任並修
厥職惟乃一心如敢玩寇妨功徇私懷貳或應援之有
愆機會或饋運之有乏軍興大則誅殛以正典刑小則
竄流以禦魑魅法兹無赦朕不敢私載念遺黎屢經調
度財力為之凋瘵耕織至於失時秪俟賊平優加恩恤
如有出竒畫計奮戰摧鋒共懷敵愾之心助成破賊之
勢高爵重禄當報爾功朕言不渝衆聽毋忽故兹戒諭
想宜知悉
殺楊么賜詔奬諭
勑岳飛湖湘阻深姦兇嘯聚曩命往伐用非其人輕敵
寡謀傷威損重遂令孽寇久稽靈誅卿勇略冠軍忠義
絶俗肅將王命隃集長沙威稜所加已聞聲而震疊恩
信既著宜傳檄而屈降消時内侮之虞宜予不殺之武
盗區肅靜南服妥安載念殊勲不忘嘉歎故兹奬諭想
宜知悉
乞罷制置使畀以祠禄不允詔
𠡠具悉任才者常患不能盡其用建功者常患不克圖
厥終儻匪上下之相符是為古今之深戒卿肅持將鉞
勤宣王靈北定荆襄南清湖嶺恩信甚洽威名益彰欲
資帥閫之雄增重上游之勢忽覽奏牘祈解使權屬兹
艱虞方深注倚遽求閒逸殊駭聽聞俾朕貽用才不盡
之譏在卿乖圖功攸終之義揆之於理夫豈宜為卿當
厲忠憤之素心雪國家之積耻勉副朕志助成大勲往
體眷懷勿復有請所請宜不允
辭免檢校少保進封開國公加食邑五百戶食
實封二百戶不允詔
𠡠具悉湖湘之役翫寇老師累年于兹一方受弊卿往
攄遠略迄定内虞𢷬其巢窟離其支黨係致元惡綏靖
良民厥功楙矣賞國之典豈朕敢私成命既孚師言維
允毋庸謙執其亟欽承所辭宜不允
辭免湖北襄陽府路招討使不允詔
𠡠具悉卿紀績旂常視儀孤棘式嚴閫制增重使權名
非苟以假人位必期於稱德尚兹謙執殆咈眷懷難得
者時當畢力功名之會有勞於國亦何嫌爵禄之加亟
服楙恩益思来效所辭宜不允
紹興六年
辭免易武勝定國軍節度使宣撫副使加食邑
五百戶食實封二百戶不允詔
𠡠具悉漢高帝一日得韓信齋戒築壇拜為大將授數
萬之衆雖舉軍盡驚而高帝不以為過與待絳灌樊酈
輩計級受賞者蓋有間矣豈非用人傑之才固自有體
邪卿智勇兼資忠義尤篤計無遺策動必有成勲伐之
盛焜耀一時豈與淮陰侯初遇高祖為比哉朕之報功
者褒顯已厚爵位已崇今復侈大使名用尊重于閫
寄所以示優異之寵不為越而卿辭之何也往祗茂恩
毋復有請所辭宜不允
辭免起復不允詔
𠡠具悉委質為臣義無有巳要絰服事禮有從權雖陟
屺之思恩莫隆於母子而枹鼓之急身必先於國家矧
三軍之耳目待其指縱一時之利害間不容髮豈可忽
安危之大計謹苫塊之私哀爾其擇忠孝之宜審重輕
之勢亟視軍政往赴事機所請宜不允仍不許再有陳
請依已降指揮日下主管軍馬措置調發不至少失機
會
復商虢二州及偽鎮汝軍撫問詔
𠡠叛臣逆命屢寇邊垂長策待時始行天討卿義不避
敵智能察微密布銳兵指縱禆將陳師鞠旅進貔虎以
憑陵斬馘執俘戮鯨鯢於頃刻遂復商於之地盡收虢
略之城夫瑕叔盈麾蝥弧以登勇聞舊許公子偃蒙臯
比而犯功止乘丘猶能著在遺編名垂後世有如卿者
抑又過之長驅將入於三川震響傍驚於五路握兵之
要坐圖累捷之功奪人之心已懾羣凶之氣精忠若此
嘉歎不忘故兹撫問想宜知悉
寇成等擅殺敵兵宣諭戒勵諸軍詔
𠡠國家以削平禍亂安定中原遂至行師本非得已並
用威懷之略不專誅伐之圖蓋念中原之民皆吾赤子
迫於暴虐之故来犯王師自非交鋒何忍輕戮庶幾廣
列聖好生之德開皇天悔禍之衷卿其明體朕懷深戒
將士務恢遠馭不必專威凡有俘擒悉加存撫將使戴
商之舊益堅思漢之心蚤致中興是為偉績毋或貪殺
失朕訓言故兹宣諭想宜知悉
行軍襄漢正當雪寒撫諭將士詔
𠡠岳飛一行將士軍兵等叛臣不道竊據中原賴七廟
之威靈尚存遺澤致四方之忠義皆有奮心惟爾一軍
備經百戰遥聞征殺頗犯雪寒以予露蓋之勞知爾執
戈之苦眷言體國良極歎嘉重念忘身又興惻怛所恨
阻脩之道路不能親撫於師徒惟深體於眷懷務亟成
於偉績故兹撫諭想宜知悉
紹興七年
辭免起復太尉仍加食邑不允詔
𠡠具悉朕以邊陲作難姦偽乘時命南征北伐之師得
戰勝攻取之將冀攘羣醜以底丕平卿為國爪牙董兹
貔虎功收江漢之表聲震河洛之郊大破逆徒進臨要
地秋毫亡害既昭布於上恩壺漿以迎遂撫寧於舊俗
佇戡大憝亟靖中原屬兹振旅而還式示告廷之寵惟
將軍膺制閫之命能辟國以宣威而太尉乃掌武之官
用策勲而懋賞斯為甚稱其勿固辭所請宜不允
再辭免起復太尉仍加食邑不允詔
𠡠具悉凡賞無常輕重眎功周之制也太尉古官昔在
三公之右今同二府之列艱難以来尤重兹任非有大
功不以命之卿一時人傑董我戎旅百戰百勝厥功茂
焉日者淮蔡之戰王命將通於洛邑商虢之役威聲已
振於秦川我圖爾功宜有重賞是用建爾久虚之位崇
以輔臣之禮蓋將以勸天下之有功者而非以為卿私
也何為固辭殊咈朕意其祗成命毋復重陳所辭宜不
允
辭男特轉三官授武略大夫所請宜允詔
𠡠具悉朕以卿肅提師律進辟土疆功在必酬既舉策
勲之典寵惟無斁用昭延賞之私卿乃力抗封章推先
將士謂名器之虚授將磨厲以何繇朕思其言所見者
遠蓋不特固執謙遜耻同漢將之爭功而使其自立勲
勞復見西平之有子載深嘉歎姑務勉從所請宜允
上章乞骸有旨不允繼赴行在入見待罪降詔
慰諭
𠡠岳飛省劄子奏臣妄有奏陳乞骸之罪明正典刑以
示天下臣待罪事具悉朕究觀自昔之將帥罔不歸重
於朝廷蓋將既尊君則下知從令恊致爪牙之利用成
社稷之功此所以名書鼎彛慶流孫子而君臣並受其
福者也卿識洞韜鈐天資忠孝龍驤虎視聲動四方眷
遇之隆超越今昔而乃誤於聞聽輕有奏陳及承命而
造朝能抗章而引咎深逹君臣之義尤知名分之嚴維
石慶之以謹聞吳漢之自譴責質之古道何以加諸夫
有志者事必成無咎者善補過本無瑕吝何以謝為三
復忱辭不忘嘉歎故兹詔示想宜知悉
張宗元奏軍旅精銳奬諭詔
勅朕致天之討仗義而行秉律成師誓清乎寇祲整軍
經武必藉於虎臣眷予南服之區實捍上流之勢卿肅
持齋鉞洞照玉鈐茹苦分甘與下同欲裹糧坐甲唯敵
是求旗甲精明卒乘輯睦士聞金鼓而樂奮人懷忠孝
而易從動焉如飄風固可以深入延之如長刃何畏乎
横行覽從臣之奏封知將帥之能事卿誠如此朕復何
憂想鉅鹿李齊之賢未嘗忘者聞細柳亞夫之令稱善
久之故兹奬諭想宜知悉
金佗續編卷三
