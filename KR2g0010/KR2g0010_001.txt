欽定四庫全書
金佗稡編卷一
宋岳珂撰
高宗宸翰上
紹興四年
春三月先臣奏請先復襄鄧六郡以圖中原會
方議通金好重於深入迺賜御札命先臣毋出
李横所守界
勅岳飛稔卿忠義之心通于神明故兵不犯令民不厭
兵可無愧於古人矣今朝廷從卿所請已降畫一令卿
收復襄陽數郡惟是服者舍之拒者伐之追犇之際慎
無出李横所守舊界却致引惹有悞大計雖立竒功必
加爾罰務在遵稟號令而巳收復之後安輯百姓隨宜
措畫使可守禦不致班師之後復有疎虞始可回軍依
舊屯駐朕當重寘賞典以旌爾功故兹筆喻無慢我言
十四日
劉光世請措置荆襄詔不許第令整兵以為先
臣援復賜御札
敕岳飛具省出師奏以卿智勇必遂克敵更在竭力致
身早見平定近劉光世乞行措置荆襄朕已命卿豈易
前制但令光世嚴整步騎以為卿援緩急動息可行關
報也亦當令卿將佐等知庶可益壯軍心鼓勇士氣所
向無前孰能禦哉廿一日
夏五月進兵襄陽克之捷聞廷議猶患其難守
賜御札問方略
敕岳飛朕具聞卿已到襄陽李成望風而退朕雖有慰
于心而深恐難善其後此賊不戰而歸其理有二一以
卿紀律素嚴士皆效死故軍聲遠振其鋒不可當一乃
包藏禍心俟卿班師彼稍就緒復来擾劫前功遂廢卿
當用心籌畫全盡之策来上若多留將兵唯俟朝廷千
里饋糧徒成自困終莫能守適足以為朕憂不知李成
在彼如何措置糧食脩治壁壘萬無劉豫肯為運糧之
理今既渡江屯泊何所及金國偽齊事勢強弱卿可以
厚金幣密遣間探的確具聞盖國計之所在也故兹筆
喻深宜體悉
李成益兵請戰又大敗復賜御札問方略及諭
先臣為誘敵之計
具省卿奏李成益兵而来我師大獲勝捷乃卿無輕敵
之心有勇戰之氣之所致也因以見賊志之小小耳朕
甚慰焉此月九日嘗降親筆令卿條畫守禦全盡之策
若少留將兵恐復為賊有若師徒衆多則饋餉疲勞乃
自困之道也卿必有以處焉及密遣間探要知金敵偽
齊事勢強弱點集次第想已必逹卿宜籌畫良策来上
庶幾不廢前功也將来議定卿若班師將今留人馬亦
權暫少留作守城之夫計其餘設伏而卿亦少留近境
要當致彼賊師再来併力掩擊勦除而後雖真實少留
人馬彼亦不敢有所侵犯也卿更籌之朕不遥制
冬十一月敵合兵大舉入寇邊報急賜御札趣
先臣提兵東下
近来淮上探報緊急朕甚憂之已降指揮督卿全軍東
下卿夙有憂國愛君之心可即日引道兼程前来朕非
卿到終不安心卿宜悉之
十二月提軍趨合肥賜御札撫問
卿義勇之氣震怒無前長驅濟江威聲遠暢宜奮楊於
我武務深得於敵情既見可乘之機即為𢷬虚之計眷
兹忠略豈俟訓言深念勤勞往加撫問
紹興五年
夏四月奉詔平湖寇楊么至長沙賜御札
近得奏知卿巳至潭州時方盛暑將士良勞朕以湖湘
之寇逋誅累年故特委卿為且招且捕之計欲使恩威
並濟綏靖一方聞卿到彼措畫得宜朕甚嘉之然今去
防秋不遠若此寇既平則可以專意扞敵更宜多筭决
致成功此朕所望於卿者其他曲折張浚既至軍前可
就議也二十三日
六月大破楊么等寇湖湘悉平賜御札褒寵
比得張浚奏知湖湘之寇悉已肅清紓朕顧憂良用欣
愜非卿威名冠世忠略濟時先聲所臨人自信服則何
以平積年嘯聚之黨於旬朝指顧之間不煩誅夷坐獲
嘉靖使朕恩威兼暢厥功茂焉腹心之患既除進取之
圖可議緬思規畫嘉歎不忘然恐招撫之初人懷反側
更宜綏輯以安衆情措置得宜彼自馴擾浚必巳與卿
計之熟矣或有陳請可具奏来
湖湘平還屯武昌賜御札戒先臣豫備
敕岳飛武昌控制上流淮甸只隔一水可多方措置遣
得力人間探無使寇攘窺伺即今動息如何莫謂未有
警報而緩圖之事不素定難以應猝卿其用心體國萬
一有警當極力捍禦乘勢掃戮無少疎虞即卿之功日
具的實動息奏来十四日
紹興六年
春詔宰臣張浚出視師賜御札
朕以寡昧之資履囏難之運雖夙宵自勵冀恢復於丕
基而姦宄未銷尚憑陵於方夏殆欲親蒙矢石身属櫜
鞬報兩宫遷越之讎拯百姓流離之苦坐薪嘗膽疾首
痛心十年于兹終食屢歎今委宰輔督護戎昭而卿以
柱石之資總貔虎之衆居懷憤激期于蕩平然念王者
之師本於伐叛天下之將專以靖民俾號令之申嚴慰
雲霓之徯望毋窺近效有害成功必使部伍無譁田閭
不擾副我撫綏之意共成戡定之功舍爵策勲朕不敢
忽故兹親筆卿宜悉之
張浚既出視師復賜御札申諭眷倚之意
朕以父兄蒙塵中原䧟没痛心嘗膽不敢遑寧巳命相
臣往專經畫正頼爾等深體此懷各奮精忠勉圖報效
儻有幾會無或後時所冀二聖還歸故疆恢復用副朕
平日眷待責成之意
二月督府議進屯以圖中原先臣遂移鎮襄陽
賜御札令勉諭將佐
朕惟國之用武必據形勝以為地利今西南之重實占
上游旣已委卿移屯要害深圖戰守之計卿宜以朕此
意敦喻將佐撫勞士卒勉思忠義戮力一心叶贊事幾
庶克攸濟有功必報朕不汝忘賜岳飛并本軍將佐等
三月丁母周國夫人姚氏憂賜御札趣先臣起
復
比閱軍中奏知卿奄遭内艱倚注之深良用震怛然人
臣大義國爾忘家移孝為忠斯為兩得已降制命趣卿
起復卿宜體幾事之重略常禮之煩無用抗辭即祗舊
服乘吏士銳氣念家國世讎建立殊勲以遂揚名顯親
之美斯孝之至也故兹親筆諒悉至懷
秋先臣將按邊朝廷患給餉者不時至賜御札
命按舉功辠以寘賞罰
朕將遣大兵控臨邊境軍須調度不可愆時應守令監
司措置餉運不擾而辦者卿可具名来上當議襃擢其
或不虔致誤國事亦即按劾以聞邦有常刑朕不敢貸
九月還至武昌偽齊兵犯淮西有詔提軍東下
時先臣目疾甚張浚以聞詔遣僧中印皇甫知
常馳至軍療視賜御札勞問且趣其師
近張浚奏知卿病目已差醫官為卿醫治然戎務至繁
邊報甚急累降詔旨促卿提兵東下卿宜體朕至懷善
自調攝其他細務委之僚佐而軍中大計須卿決之如
兵之在遠者自當日下抽還赴此期會想卿不以微疾
遂忘國事朕將親臨江滸矣卿併悉之
淮西寇已遁賜御札止先臣東援之師且勞問
目疾
比屢詔卿提兵東下今淮西賊遁未有他警巳諭張浚
從長措置卿之大軍未須遽發也如聞卿果以目疾為
苦不至妨軍務否近差醫者疾馳往卿所看視卿宜省
思慮慎藥餌安静調養至於求閒之請非朕所知雖累
請無益也故兹親筆以示眷懷
前詔未拜先臣巳力疾提軍至九江奏至玉音
宣諭輔臣以先臣有尊朝廷之義復賜御札嘉
奬且命為乘機進取之計
聞卿目疾小愈即提兵東下委身徇國竭節事君於卿
見之良用嘉歎今淮西既定别無他警卿更不須進發
其或襄鄧陳蔡有機可乘即依張浚巳行事理從長措
置亦卿平日之志也故兹親詔卿宜知悉
冬先臣奉詔遂出師襄漢賜御札
覽奏知卿出師漢上規模素定必不徒行方冬遠涉將
士良苦卿更勤加撫勞用副朕意
師至襄漢賜御札撫問且諭以勉力遠圖之意
卿志存憂國義專報君式總兵戎再臨襄漢顧霜露之
冒犯想徒御之勤勞深副簡知自宜神相朕當食而嘆
中夜以思非我忠臣莫雪大恥所祈勉力用究遠圖卿
目疾邇来更好安否故兹親諭想宜悉之
初先臣下商虢至長水得糧凡十七萬俘獲甚
衆會淮西有警遂還至是復與偽齊戰于何家
寨于白塔于牛蹄皆大捷賜御札奬諭且申述
前功
卿學深籌略動中事機加兵宛葉之間奪險松柏之塞
仍俘甲馬就食糗糧登聞三捷之功實冠萬人之勇朕
方申嚴漕輓督責計臣俾遠赴於師期庶士無於飢色
卿其勝敵益戒用心愈剛毋少狃於前勞用克當於大
敵但使先聲後實我武既揚將見左枝右捂敵人自病
朕所望者卿其勉旃
十二月大雪苦寒遣賜器物𫝊宣撫問兼賜御
札
戰鞍繡鞍各一對龍涎香一千餅龍茶一合靈寶丹一
合鐵簡一對賜卿至可領也
降槍樣至軍中賜御札
卿軍中見用長槍似未盡善此物須是銛利勁决即用
之借助人力今降樣去可依此製造盡改舊樣不用十
五日
紹興七年
春既下詔招䧟敵官吏乃賜先臣御札令以德
音檄諭
朕惟中原官吏皆吾舊臣迫於敵威中致睽絶豈棄君
而從敵實權時以保民罪由朕躬每深自咎儻能懷忠
體國率衆来歸當議因其官爵更加褒寵罪無大小悉
與寬除天日所臨朕言必信故兹親筆所宜悉之
卿可作恭被親筆手詔移檄中原州縣官吏
復賜御札命先臣招諭偽齊親黨
劉豫親黨有能察時順理以衆来歸自王爵以下皆所
不吝罪無大小一切寬貸卿可多遣信實之人宣諭朕
意
三月先臣扈蹕至建康召至寢閤玉音宣諭曰
中興之事朕一以委卿先臣頓首奉詔時劉光
世罷兵未知所付聖意屬先臣議既定賜御札
令付王德等
朕惟兵家之事勢合則雄卿等久各宣勞朕所眷倚今
委岳飛盡護卿等盖將雪國家之恥拯海内之窮天意
昭然時不可失所宜同心恊力勉赴功名行賞答勲當
從優厚聽飛號令如朕親行儻違斯言邦有常憲
先臣旣奉詔復抗疏論恢復大計時秦檜力主
和議聞先臣將合師北討懼其成功謀奪所領
光世軍從中沮撓前議遂寢乃賜御札
覽奏備悉俟卿出師有日别降處分淮西合軍頗有曲
折前所降王德等親筆須得朝廷指揮許卿節制淮西
之兵方可給付仍具知稟奏来
先臣至督府與張浚論劉光世軍力言張俊吕
祉王德皆不可付恐士心不服或以致變浚疑
其有自營得軍意先臣乃即上章乞解兵柄賜
御札慰諭且封還奏劄
奏劄復還卿國事至重要當子細商量期於有濟可速
起發見張浚仍具奏来
先臣復上奏懇免乞持餘服賜御札封還元奏
再覽来奏欲持餘服良用愕然卿忠勇冠世志在國家
朕方倚卿以恢復之事近者探報賊計狂狡將窺我兩
淮正賴日夕措置有以待之卿乃欲求閒自便豈所望
哉張浚已過淮西視師卿可亟往商議軍事勿復再有
陳請今封還元奏故兹親筆宜體至懷
先臣懇免不止詔遣中使宣詣張浚所議軍事
賜御札再還元奏
比降親筆喻朕至意再覽卿奏以渾瑊自期正朕所望
於卿者良深嘉歎國家多事之際卿為大臣所當同恤
見遣中使宣卿赴張浚處詳議軍事𫝊曰將相和則士
豫附卿其勿事形迹以濟功勲今再封還来奏勿復有
請
先臣議事畢奉詔還屯復上奏以為賊豫逋誅
叛據中土歲月滋久民困日深宜及時攻取以
除腹心患乞不假濟師止以本軍進取賜御札
褒諭
覽卿来奏備見忠誠深用嘉歎恢復之事朕未嘗一日
敢忘于心正賴卿等乘機料敵力圖大功如卿一軍士
馬精銳紀律修眀鼓而用之可保全勝卿其勉之副朕
注意
秋七月張俊楊沂中之旨至淮西酈瓊等果大
譟不服遂殺吕祉以全軍叛降偽齊賜御札諭
先臣招捕
國家以疆場多虞已及防秋比降指揮除張俊為淮西
宣撫使楊沂中為制置使而廬州統制官酈瓊意謂朝
廷欲分其兵馬遂懷反側不能自安於八日脅衆叛去
朕巳降詔開諭招撫兼遣大兵如無歸意即行掩捕卿
宜知悉比覽裁減官吏奏狀知卿體國愛民之意深契
朕心嘉歎無巳
金佗稡編卷一
