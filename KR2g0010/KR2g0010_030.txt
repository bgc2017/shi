欽定四庫全書
金佗續編卷二
宋岳珂撰
絲綸傳信錄卷一
記功莫大乎紀實垂世莫難乎傳信實不徒紀也必
有所託而後信足以傳乎久信不苟傳也必有以驗
其所託而後信其實之為不誣此二者迭相為用而
不可以偏廢也且世之立勲能著名諡寓諸史諜繇
古而今凡幾何人隠蹟奥行述於狀嘉謨顯德表於
碑逸事放聞誄贊叙紀雜出於志士文人之手是皆
足以為實也然而家庭之所上則或疑於夸託名於
人則或疑其諛墓至於後世追述倣象激揚褒揄上
史官而詒輯錄又或以其耳目不接誤於剽聞者而
疑之然則實烏乎託而信亦豈易傳哉嗚呼是固可
疑也生乎斯時同乎斯時目擊而傳之斯足以為信
矣曰存乎其人未可以輕信立言之大儒篤信之君
子許可之不苟而又出乎同時蓋確乎其可信也曰
是惡所据依而言之如是則終無可託者耶曰事同
時功同志其矢言之實者莫切乎君臣之間制詔之
出於其時者非一人之為也鑾坡鳳池公論所正上
焉而視草進覽必有以當乎上心下焉而廷揚驛布
必有以合乎人心如曰視功進律則一時之功狀必
嘗覆于有司奬諭批答則一時之指意必嘗稟于睿
斷其它行諸堂帖下之故府又俱有宣底之存被旨
之日此而不傳則是信也無復可託者矣此子孫之
責而是錄之所繇作也始魏國韓忠獻公作家傳凡
制詔皆散于編年之中珂弱冠彙奏篇蓋嘗竊以為
不然謂事跡間斷則不便於覽讀紀載雜揉則有乖
於聮合因刪其文而摭其意以為如是亦足以傳既
上之蘭臺矣已而繙故書刻本時見事蹟與當時王
言相表裹者率不一二見予心雖瞭然而或者持叩
顛末則弗能以枚告輒慨然曰此珂之罪也事增於
前文損於舊昔之作史者已難之矣而予獨可以輕
變哉編年既不可續入則别彙為錄名之曰絲綸傳
信抑使後之觀者知予之於所傳於所託可信蓋如
此堯言布天下其在萬世尚庶幾於如見云紹定改
元端午岳珂謹序
紹興二年
中衞大夫武安軍承宣使告(六月十一日)
𠡠朕思將帥之臣為社稷之衞克戡多難以靖四方厥
有茂功宜膺優渥親衞大夫建州觀察使神武副軍都
統制岳飛為時良將統我銳師許國惟以忠誠馭衆亦
能訓整同士卒之甘苦致紀律以嚴明宣力久勞戰多
實著功加數路跡掃羣兇遂行横列之遷兼付承流之
寄悉平嶺嶠既成破賊之功威著江淮益竚禦戎之略
其承異寵克勵壯猷可特授中衞大夫武安軍承宣使
依前神武副軍都統制
紹興三年
鎮南軍承宣使充江南西路㳂江制置使告(九月)
𠡠全師楙賞必首正中權之功謀帥授方爰控制上流
之重若時名將為國虎臣屢列上於戰多式載圖於臨
遣併頒命渥增重戎昭中衞大夫武安軍承宣使神武
副軍都統制岳飛秉誼忠純賦資沉毅自奮庸於行陣
久宣力於方維料敵出竒洞識韜鈐之奥摧鋒决勝身
先矢石之危荐率偏師往平巨孽屬江西之竊發連嶺
表之繹騷命以專征迄兹底定殱滅兇渠之惡蕩平狡
窟之姦千里師行見秋毫之無犯百城安堵聞犬吠之
不驚嘉爾凱還趣其入覲念夙殫於忠節尚辰告於壯
猷宜疏進律之恩俾正承流之任天設之險擇形勢於
九江師克在和隠兵威於萬旅以作藩于屏輔以式遏
於寇攘益申紀律之嚴用謹守攻之備往服朕命無怠
爾成可特授鎮南軍承宣使依前神武副軍都統制充
江南西路㳂江制置使
紹興四年
清遠軍節度使湖北路荆襄潭州制置使特封
武昌縣開國子食邑五百戶食實封貳百戶制(八月
二十五日)
門下師直為壯正天討有罪之刑戰功曰多得仁人無
敵之勇羽奏屢騰於戎捷輿圖亟復於圻封肆疇進律
之庸亶告治朝之聽鎮南軍承宣使神武後軍統制充
江南西路舒蘄州兼荆南鄂岳黃復州漢陽軍德安府
制置使岳飛精忠許國沉毅冠軍身先百戰之鋒氣蓋
萬夫之敵機權果達謀成而動則有功威信著明師行
而耕者不變久宣勞於邊圉實捍難於邦家有公孫謙
退不伐之風有叔子懷柔初附之略屬兇渠之嘯亂乘
襄漢之弛兵竊據一隅萃厥逋逃之藪旁連六郡鞠為
盗賊之區命以徂征迄兹戡定振王旅如飛之怒月三
捷以奏功率寧人有指之疆日百里而闢土慰我后雲
霓之望拯斯民塗炭之中嘉乃成功楙兹信賞建旄融
水以彰分閫之專授鉞齋壇以示元戎之重全付西南
之寄外當屏翰之雄開茅社於新封錫圭腴於真食併
加徽數式對異恩於戲我伐用張既收無競維人之烈
惟辟作福敢後有功見知之圖尚肩衞社之忠益勵幹
方之績欽予時訓其永有辭可特授清遠軍節度使湖
北路荆襄潭州制置使依前神武後軍統制特封武昌
縣開國子食邑五百戶食實封貳百戶主者施行
紹興五年
兩鎮節度使加食邑制(二月一日)
門下聖人順天地之動師必有名王者馭中外之權兵
應者勝迺睠中堅之略叶平外侮之虞肆圖厥功誕告
爾衆清遠軍節度使湖北路荆襄潭州制置使神武後
軍統制武昌縣開國子食邑五百戶食實封貳百戶岳
飛才全果毅資稟沉雄說禮樂而厲廉隅德遜有君子
之操援枹鼓而先士卒忠蹇匪王臣之躬自奮武以專
征屢摧堅而深入于疆于理威行江漢之山川如飛如
翰名動江淮之草木屬逆徒之挻亂導勁敵以窺邊萬
騎鼓行震天聲於不測千里轉戰奮勇氣於方張力捍
孤城系俘羣醜逮潜師而犇潰兹振旅以遄歸載疇却
敵之庸用錫相攸之祉齋壇授鉞節兼兩鎮之雄太社
分茅爵列元侯之貴倍敦井賦衍食畬租爰示寵光併
昭物采於戲觀萬夫之政爾惟肇敏於戎公宅九有之
師我其克艱於王業祗若予訓永肩乃心往恢式辟之
方勿替對揚之命可特授鎮寧崇信軍節度使依前神
武後軍統制充荆湖南北襄陽府路制置使進封武昌
郡開國侯加食邑五百戶食實封貳百戶主者施行
四年明堂加食邑五百戶食實封貳百戶制(二月
二十三日)
門下朕躬履艱虞祗膺眷祐淵冰厲志靡忘顧諟之誠
珪幣薦衷用格况臨之祉爰推惠衍式奬忠勞鎮寧崇
信軍節度使神武後軍都統制充荆湖南北襄陽府路
制置使武昌郡開國侯食邑一千戶食實封肆百戶岳
飛策慮靖深器資沉毅有冠三軍之勇而計然後戰有
長萬夫之才而謙以自持鏖兵無前邁票姚之方略襲
敵知避竦飛將之威名治紀律以甚嚴嘉師徒之逾整
既宣威於南紀亟奏凱於淝川載加齋鉞之崇增重元
戎之寄方合宫之竣事乃大賚以疏封增衍爰田益陪
真食用作爾祉庸示眷懷於戲良將以功名為先期輔
成於丕烈忠臣乃社稷之衞宜勉卒於令圖朕方謹邊
場之虞卿宜厲瓜牙之用體兹訓告務克欽承可特授
依前鎮寧崇信軍節度使神武後軍都統制充荆湖南
北襄陽府路制置使加食邑五百戶食實封貳百戶封
如故主者施行
檢校少保加食邑制(九月十一日)
門下若昔帝王之經武本七德以和衆安民惟我祖宗
之有邦逮百年而勝殘去殺眷彼南服遠於朝廷赤子
弄兵始由失職一方受病迄至用師迺嘉將帥之良能
盡威懷之義肆颺孚號庸報楙功鎮寧崇信軍節度使
神武後軍都統制充荆湖南北襄陽府路蘄黃州制置
使武昌郡開國侯食邑一千五百戶食實封陸百戶岳
飛忠力濟時忱誠徇國沉勇多筭有馬燧制敵之機廉
約小心得祭遵好禮之實自出陪於艱運久專緫於戎
昭鋒對無前以征必克師行有紀所至孔安成績著于
邦家威名震於遐邇比飭鷹揚之旅往臨鼠盗之區孚
以惠心開其善意得好生於朕志新舊染於吾民支黨
内攜爭掀狡窟渠魁面縛自至和門服矢弢弓盡散潢
池之嘯聚帶牛佩犢悉歸田里之流逋清湖湘累歲蕩
汨之菑增秦蜀千里貫通之勢惟時底績可後疇庸孤
棘位朝其視儀於亞保戎騂導節仍疊組於中權肇開
公社之封益衍圭腴之賦於戲出車之勞還率所以知
臣下之勤彤弓之錫有功所以慶人君之賞往對揚於
休命終克勵於壯猷尚弼一人永清四海可特授檢校
少保依前鎮寧崇信軍節度使神武後軍都統制充荆
湖南北襄陽府路蘄黃州制置使加食邑五百戶食實
封貳百戶進封開國公封如故主者施行
紹興六年
武勝定國軍節度使充湖北京西路宣撫副使
置司襄陽加食邑制(三月二日)
門下朕還顧宛洛之郊旁連江漢之紀人謀誤國致赤
子之淪胥祖武造邦本皇天之全付思拯民於水火用
申畫於山川即命元戎往分憂寄亶兹有衆咸聽朕言
檢校少保鎮寧崇信軍節度使神武後軍都統制充荆
湖南北襄陽府路蘄黃州制置使武昌郡開國公食邑
二千戶食實封八百戶岳飛沉毅而閎中誠純而特立
縱横竒正謀足以應料敵之幾險阻艱難器足以任扶
危之重志徇國家之急身居矢石之先翦亂夷凶所當
者破陳師鞠旅其衆無譁乃眷西南久勤經略將規恢
於遠馭宜增重於使權草木知名諒威聲之震讋旌旗
改色亦士勇之賈前矧兹塗炭之餘積有雲霓之望洛
都甫邇王氣猶在於伊瀍陵寢具存廟貌未移於鐘簴
其共乃服以究爾庸易兩鎮之戎旃就顓節制衍多田
之幹食益侈輿封斷自予衷疊兹異數蓋示龍光之渥
式昭閫寄之隆於戲整六師以修戎朕既得惟人之競
辟四方而徹土爾其恢綏遠之猷惟一德以定功兹萬
邦而為憲往欽無斁其永有辭可特授武勝定國軍節
度使依前檢校少保充湖北京西路宣撫副使兼營田
使襄陽府置司加食邑五百戶食實封二百戶封如故
主者施行
内艱起復制(九月)
門下考禮則喪無二事心獨致桮棬之思命將而任重
三軍義在先國家之急眷時閫制屬我傑才方膺易鎮
之榮奄及終堂之恤肆揚出綍敷告在廷持服前檢校
少保武勝定國軍節度使充湖北京西路宣撫副使兼
營田使襄陽府置司武昌郡開國公食邑二千五百戶
食實封一千戶岳飛精深而善謀沉鷙而孔武被威名
於草木昭勲績於旂常國爾忘家厲票姚辭第之志卑
以自牧履馮異不伐之謙本忱恂之確誠形純篤之内
行出從王事每切望雲之情入慰母心初無齧臂之誓
期永就養遽遭閔艱念乃情重罹於至憂軫予心良增
於深惻屬此幹方之日豈曰居廬之時雖難忘顧復之
厚恩可少怠憑陵之宿憤朕當饋而歎中夜以興思有
指之土疆倚圖上之方略斯拱而俟趣起勿遲仍視亞
保之威儀載畀兩藩之旄鉞用昭隆眷佇奏膚公於戲
魯侯即喪而誓師平徐夷之作難晉人始墨而變禮由
殽嶺以從戎若功名克顯於君親則忠孝兼全於家國
勉服成命益勵壯猷可特起復檢校少保武勝定國軍
節度使充湖南京西路宣撫副使兼營田使武昌郡開
國公食邑二千五百戶食實封一千戶依舊襄陽府置
司主者施行
紹興七年
起復太尉加食邑制(二月二十五日)
門下天生五材莫大乎用兵之利戰有百勝孰踰於得
筭之多粤若信臣妙持軍律援桴擐甲屢收既克之功
飲至策勲更勵方来之效咨爾在位明聽朕言起復檢
校少保武勝定國軍節度使充湖南京西路宣撫副使
兼營田使武昌郡開國公食邑二千五百戶食實封一
千戶岳飛沉毅而有謀疏通而善斷威加敵人而其志
方厲名著甲令而其心愈剛有慮而後會之機有誓不
俱生之勇曩者分遣將士深入敵巢荐聞斬馘之竒盡
據山川之險至於牛蹄之役尤嘉虎鬭之彊積獲齊山
俘纍載道令行塞外已觀奮擊之無前響震關中將使
覆亡之不暇是用躋榮掌武加重元戎玉佩絳裳備殊
勲之典禮雕戈金節增上將之威稜仍衍爰田倍敦真
食以厚褒揚之寵以明待遇之隆於戲朕不愛爵禄而
用才庶幾無負汝宜竭股肱而報上思稱所蒙往圖竹
帛之光勉徇國家之急則朕克濟垂成之業而汝亦有
無窮之聞可特起復太尉依前武勝定國軍節度使湖
北京西路宣撫使兼營田大使加食邑五百戶食實封
二百戶主者施行
明堂加食邑五百戶食實封二百戶制(詞闕)
紹興九年
開府儀同三司加食邑制(正月十一日)
門下蒐卒乘而繕甲兵尤謹艱難之日聽鼓鼙而思將
帥不忘閒暇之時迺眷爪牙之臣夙勤疆場之衞爰加
褒律丕告治廷太尉武勝定國軍節度使充湖北京西
路宣撫使兼營田大使武昌郡開國公食邑三千五百
戶食實封一千肆百戶岳飛票衞有聞沉勇多筭有岑
公之信義足以威三軍有賈復之威名足以折千里臨
敵而意氣自若决策則機智若神陷陣摧堅屢致濯征
之利撫劒抵掌每陳深入之謀眷彼荆襄實勤經略邊
鄙不聳幾卧鼓而滅烽流亡還歸皆授田而占籍奠兹
南紀隠若長城屬鄰邦講好之初念將閫宣勞之久肆
因慶澤式表高勲是用進同三事之儀仍緫兩藩之節
衍封多井增實腴租以昭名器之崇以就龍光之渥於
戲豐報顯賞蓋以褒善而勸功遠慮深謀尚思有備而
無患祗若予訓益壯爾猷可特授開府儀同三司依前
武勝定國軍節度使湖北京西路宣撫使兼營田大使
加食邑五百戶食實封三百戶封如故主者施行
紹興十年
少保兼河南府路陜西河東河北路招討使加
食邑制(六月一日)
門下除凶翦亂救民本仁義之兵料敵出竒命克必神
明之將眷予閫帥久撫戎昭俾宣布於皇靈用外攘於
寇侮惟日之吉敷告于廷武勝定國軍節度使開府儀
同三司充湖北京西路宣撫使兼營田大使武昌郡開
國公食邑四千戶食實封一千七百戶岳飛智合韜鈐
靈鍾河岳氣吞彊敵壯哉漢將之威稜志清中原奮若
晉臣之忠槩師屢臨於京洛名遠震於荒要念國步之
方艱顧禍心之未革詭謀行詐以為欺侮之計阻兵怙
亂以重塗炭之災信義俱忘羣情共惡殘虐不道神理
靡容其遂整於我師用奉行於天討默用萬全之計亟
收九伐之功乃寵畀以使名斯示濯征之義仍進躋於
孤棘特隆委寄之權於戲一弛一張文武乘時而致用百
戰百勝方略因敵以為師舉素定之成謀攄久懷之宿
憤往底必禽之利丕昭不世之勲勉爾壯猷欽予時命
可特授少保依前武勝定國軍節度使充湖北京西路
宣撫使兼河南北諸路招討使兼營田大使加食邑七
百戶食實封三百尸封如故
明堂加食邑七百戶食實封三百戶制(詞闕)
紹興十一年
樞密副使加食邑制(四月二十四日)
門下朕躬履多虞規恢大業惟文武並用式嚴宥密之
司必知勇兼全克任本兵之寄睠時人傑久緫戎昭肆
疇勲望之隆俾贊樞機之要誕敭渙號敷告明廷少保
武勝定國軍節度使充湖北京西路宣撫使兼河南北
路招討使兼營田大使武昌郡開國公食邑五千四百
戶食實封二千三百戶岳飛果毅而明深沉以武竒謀
祕計蚤推韜略之高英槩雄姿凛有威名之盛自服勤
於邊圉實修捍于邦家作鎮上流屹若金湯之勢宣威
遐俗震于寇賊之羣功屢紀於旂常任實同於柱石念
提兵百戰已深料敵制勝之方而授任一隅未究折衝
消難之略鬱雄圖而弗展慨平世之何時是用蔽自朕
心付以國柄參畀事樞之重仍班孤棘之榮近資發縱
指示之竒遠輯摧陷廓清之績庶極用人之效亟成戡
亂之圖於戲上下交而志同朕方深於注意將相和則
士附爾益務於叶心其懋壯猷用服明訓可特授樞密
副使依前少保加食邑七百尸食實封三百戶封如故
主者施行
武勝定國軍節度使萬夀觀使奉請制(八月)
門下聮樞筦而贊廟謨式重股肱之寄擁節旄而奉朝
請益隆體貌之恩乃睠勲臣方居密席遽瀝退身之懇
盍推從欲之仁爰告大廷用孚爾衆少保樞密副使武
昌郡開國公食邑六千一百戶食實封二千六百戶岳
飛禀資肅毅挺質沉雄方略得古良將之風忠勇有烈
丈夫之操奮身許國彯趙士之曼纓勵志圖功撫臧宫
之鳴劒自緫幹方之任久專制閫之權惟績用之殊尤
亦恩褒之備至戎騂導節既疊組於大邦孤棘位朝遂
進班於亞保兹圖茂閥俾翊洪樞庶資籌幄之竒以輯
平戎之略歘煩言之荐至摘深釁以交攻有駭予聞良
乖衆望朕方記功掩過事將抑而不揚爾乃引咎自言
章既郤而復上諒忱誠之已確雖敦諭而莫回是用崇
使範於殊庭畀齋壇於舊服留以自近示不遐遺以全
終始之宜以盡君臣之契於戲寵以寬科全禄光武所
以保功臣之終曾無貳色猜情鄧公所以得君子之致
朕方監此而御下爾尚念兹而事君往哉惟欽服我明
訓可特授武勝定國軍節度使依前少保充萬夀觀使
仍奉朝請主者施行
金佗續編卷二
