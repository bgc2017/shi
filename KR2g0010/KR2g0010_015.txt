欽定四庫全書
金佗稡編卷十五
宋岳珂編
家集六
奏議中
乞解軍務劄子
武勝定國軍節度使開府儀同三司湖北京西路宣撫
使兼營田大使臣岳飛劄子奏臣竊謂事君者以能致其
身為忠居官者以知止不殆為義伏念臣受性愚戅起
家寒微顧在身官爵之崇皆陛下識拔之賜苟非木石
寧不自知每誓粉骨糜身以圖報稱然臣叨冒已踰十
載而所施設未效寸長不惟曠職之可羞况乃微軀之
負病盖自從事軍旅疲耗精神舊患目昏新加脚弱雖
不辭於黽勉恐有誤於使令願乞身稍遂於退休庶養
痾漸獲於平愈比者修盟漠北割地河南既不復於用
兵且無嫌於避事伏望陛下俯照誠悃曲賜矜從令臣
觧罷兵務退處林泉以歌詠陛下聖德為太平之散民
臣不勝幸甚他日未填溝壑復效犬馬之報亦未為晚
臣無任激切戰懼俟命之至取進止
乞解軍務第二劄子
武勝定國軍節度使開府儀同三司湖北京西路宣撫
使兼營田大使臣岳飛劄子奏臣頃以多病易衰仰凟
宸聽乞退處丘壠以便養痾伏蒙陛下未忍棄去尚閟
俞音不免控瀝肺肝再攄悃愊今賢能軰出才智駢臻
干城腹心之士可付以軍旅者類不乏人則臣之所請
無邀君之嫌今講好已定兩宮天眷不日可還偃武休
兵可期歲月臣之所請無避事之謗臣不揆庸愚幸免
此二事止以疾病餘生恐悮任使久享厚禄坐費太倉
早夜以思身不遑處所以不避鈇鉞至於再而不自巳
伏望陛下垂溥照之明回盖高之聽曲加仁惻洞照愚
衷使一夫之微終遂其欲特許退休就營醫藥臣不勝
感戴聖德願望之至取進止
辭男雲特轉恩命劄子
武勝定國軍節度使開府儀同三司湖北京西路宣撫
使兼營田大使臣岳飛劄子奏臣今月十五日准尚書
省劄子十四日三省同奉聖旨岳雲可落閤職與轉武
顯大夫遥郡刺史臣聞惟名與器不可以假人故循守
資格自有常法必有非常之功而後有非常之賞如臣
男雲始就義方尚存乳臭雖累經於行陣曾未見於事
功比者仰蒙聖恩曲垂異眷超資躐等驟進官聯不惟
使雲志氣怠惰而臣益切滿盈之愧况臣既已仰竊國
恩致身顯位固有僥冒之名矣今併與其子而僥冒其
可乎伏望陛下揭離照之明體乾健之斷特賜睿旨追
還告命庶使雲粗知官爵之難得勉力學業他日或能
備效驅策受之未晚取進止
辭男雲特轉恩命第二劄子
武勝定國軍節度使開府儀同三司湖北京西路宣撫
使兼營田大使臣岳飛劄子奏臣今月三日准尚書省
劄子奉聖旨以臣辭免男雲武顯大夫遥郡刺史不允
不得再有陳請者伏念臣遭遇宸眷倍於常倫初無顯
赫之功以稱褒崇之典又况臣男雲愚惷無知㳙埃未
效疊蒙優渥以臣之故冒濫爵禄已為過分今若又寵
以異數使之叨據不唯使雲不知名器之重或就驕溢
上則負陛下之恩下則取搢紳之謗并臣之罪亦復難
逃伏望聖慈俯回天聽特賜追寢實為臣父子之幸臣
不勝激切震汗之至取進止
辭男雲特轉恩命第三劄子
武勝定國軍節度使開府儀同三司湖北京西路宣撫
使兼營田大使臣岳飛劄子奏臣近兩具辭免臣男雲
武顯大夫遥郡刺史准尚書省劄子奉聖旨依已降指
揮不允不得再有陳請者恭讀之際愧汗交流伏念臣
叨荷聖恩實倍倫等曲折之辭前已備述不敢喋喋上
凟天聽臣以辭免開府恩命重蒙玉音戒諭丁寧又不
敢固違天意跼蹐拜命已切悚惶今若并臣男雲無功
進職是臣辭榮而益榮避禄而邀禄也恩雖至厚公議
謂何伏望特簡淵衷俯回洞照特賜寢免庶安愚分取
進止
辭男雲特轉恩命第四劄子
武勝定國軍節度使開府儀同三司湖北京西路宣撫
使兼營田大使臣岳飛劄子奏臣先三具劄子辭免臣
男雲武顯大夫遥郡刺史恩命事今月二十一日准尚
書省劄子三省同奉聖旨依已降指揮不允不得再有
陳請臣聞正已然後可以正物自治然後可以治人臣
奮身疎逖冒國寵榮陛下誤恩擢置重任以孱陋之資
將軍旅之衆顧惟匪稱夙夜惶懼惟恐檢飭修省有所
未至不足以服衆比者男雲未嘗立功遽遷優秩在臣
私分實不遑處臣庸懦無能方將勉竭駑鈍仰圖報稱
而自使其子受無功之賞則是臣不能正已而自治將
何以率人哉伏望陛下憐臣拙直察臣愚衷早賜俞音
收還成命容臣男他日大立戰功然後命之以官亦未
為晚所有官告一軸除已令本司簽廳牒鄂州於軍資
庫寄納外取進止
辭少保第三劄子
武勝定國軍節度使開府儀同三司湖北京西路宣撫
使兼營田大使河南北諸路招討使臣岳飛劄子奏臣
伏蒙聖恩除臣少保加食邑七百戶食實封三百戶臣
已兩具辭免今月初十日伏奉詔書不允者臣聞忠臣
之事君計功而受賞量力而受官不為苟得以貪爵禄
况師旅方興事功未著臣方同士卒之甘苦明將佐以
恩威冀成尺寸之功仰報君父之德豈可身被厚寵而
恝然不以當鋒刃冒矢石者為心哉所有少保恩命臣
實不敢祗受伏望陛下日月照臨乾坤覆載察臣肺腑
追寢異恩臣願憑陛下雷霆之威託宗廟山嶽之福罄
竭駑鈍期效㳙埃候將來功績有成臣將拜手稽首祗
承休命矣誠懇迫切至於再三干冒天威臣不任戰悸
恐懼之至取進止
辭少保第四劄子
武勝定國軍節度使開府儀同三司湖北京西路宣撫
使兼營田大使河南北諸路招討使臣岳飛劄子奏臣
昨蒙聖恩特降告命除臣少保加食邑七百戶食實封
三百戶臣已三具劄子辭免今月初九日伏奉詔書不
允不得再有陳請者臣聞爵以馭其貴禄以馭其富爵
禄者人君馭天下英豪而使之貴冨也人孰不欣受而
願享之然名器假人為𫝊所譏無功受禄為詩所刺則
君不可以輕予臣不可以妄受臣性資樸魯久叨寵榮
每懼滿盈弗克負荷况乃孤棘實為異恩若更無功輒
有貪冒臣賦分謭薄竊恐别招譴責伏望陛下憐臣懃
懇特降俞音追還恩命庶使臣稍安愚分别效寸長仰
報陛下天地生成之德干冒斧鉞臣不任戰慄俯伏俟
命之至取進止
辭少保第五劄子
武勝定國軍節度使開府儀同三司湖北京西路宣撫
使兼營田大使河南北諸路招討使臣岳飛劄子奏臣
伏蒙聖恩特降告命除臣少保加食邑七百戶食實封
三百戶臣已四具劄子辭免八月三十日准尚書省劄
子三省同奉聖旨不允令日下祗受仍依累降詔旨不
得再有陳請者臣之事君義無有已若夫貪慕爵禄務
榮一身而不以國家為念則非臣之所忍為也比者金
人敗盟再犯河南之地赤子黎民迄無寧日臣方將策
駑礪鈍冀效尺寸以報陛下天地生成之德今則敵騎
寇邊未見殄滅區區之志未效一二臣復以身為謀惟
貪爵禄則誠恐不足為將士之勸而報恩無所萬誅何
贖伏望睿慈追寢成命特賜俞音姑詔有司留以為臣
異時㳙埃之賞取進止
辭冊命劄子
少保武勝定國軍節度使湖北京西路宣撫使河南北
諸路招討使兼營田大使臣岳飛劄子奏臣比准制命
授臣少保累具辭免伏蒙聖慈降詔不允不得再有陳
請臣不避斧鉞之誅再露丹誠仰干天聽乞賜追寢又
於今月初一日奉聖旨指揮閤門岳飛除少保累具辭
免已降指揮不允日下祗受不得再有陳請可令便立
新班特放告正謝臣已於今月初二日望闕謝恩祗受
訖所有冊命恩數伏望睿旨許免以安愚分取進止
辭男雲特轉恩命劄子
少保武勝定國軍節度使湖北京西路宣撫使兼營田
大使河南北諸路招討使臣岳飛劄子奏臣於今月二
十六日准告授臣男雲左武大夫忠州防禦使臣聞君
之馭臣固不吝於厚賞父之教子豈可責以近功臣昨
恭依睿筭與敵騎决戰於陳潁之間雲隨行迎敵雖有
薄效殊未曾立到大功遽超横列仍領郡防賞典過優
義不遑處所有告命臣不敢令雲祗受伏望聖慈俯垂
天鑒追還異恩庶使雲激勵懦庸别圖報效取進止
乞叙立王次翁下第一劄子
少保樞密副使臣岳飛劄子奏臣近蒙恩除樞密副使
已具懇辭未沐矜許伏奉聖旨令參知政事王次翁叙
位在臣之下臣契勘參知政事叙位舊例在樞密副使
之上臣雖謬忝孤卿豈得遽紊班列欲望聖慈令臣只
依舊例叙位在參知政事之下庶使邦儀不易愚分可
安取進止
乞叙立王次翁下第二劄子
少保樞密副使臣岳飛劄子奏臣契勘參政與樞副叙
位朝廷自有定例豈可為臣忝竊孤卿叙位使在參知
政事之上不免再具誠懇仰凟聖聽伏望睿慈曲垂照
鑒許臣只依近例叙位在參知政事之下庶使庸愚不
致僣越取進止
辭衣帶劄子
少保樞密副使臣岳飛劄子奏臣於今月二日正謝伏
蒙聖恩依例賜臣對衣金帶魚袋鞍馬竊念臣一介么
微遭遇宸眷之厚近年累曾蒙恩賜金帶等物今更循
例錫予在臣無能實為過分伏望睿慈特賜寢罷庶使
惷愚不致冒濫干凟天聽臣不勝惶懼之至取進止
辭初除銀絹劄子
少保樞密副使臣岳飛劄子奏今月初九日御藥院官
衛茂實奉六月十三日聖旨以臣初除樞密副使依宰
臣例支賜銀絹各一千匹兩臣遭遇聖眷至厚至深既
擢任於樞庭又錫賚以多物内外情文靡所不盡陛下
所以待人臣之禮斯亦至矣然臣禀生奇蹇賦分寒薄
夙夜震驚恐不足以當陛下錫予之厚伏望聖慈俯垂
睿照收還所賜銀絹庶使稍安分量不至盈滿取進止
辭男雲除御帶劄子
少保樞密副使臣岳飛劄子奏臣於今月初九日准尚
書省劄子七月初八日三省同奉聖旨岳雲除帶御器
械伏念臣叨冒聖恩擢寘樞府静思無補已劇愧顔臣
男雲年少惷愚未練官業今輒處以御帶之職實為親
近在臣寒微尤不遑處兼恐於法或有妨礙不免控瀝
危懇仰凟聖聦伏望睿慈曲垂天鑒追還已降指揮庶
得稍安愚分取進止
辭男雲除御帶第二劄子
少保樞密副使臣岳飛劄子奏臣今月十二日准尚書
省劄子奉聖旨以臣辭免男雲除帶御器械差遣不允
臣竊以御帶之職至近冕旒非有干城之才可以任腹
心之寄者不足以當其選臣男雲年少惷愚殊未練達
世務一旦驟遷此職實非騃幼所能陛下為官擇人豈
當出此知子者父誠不皇安不免披露愚誠再干天聽
伏望睿慈追還雲上件差遣庶免人言少安愚分取進
止
辭初除銀絹第三劄子
少保樞密副使臣岳飛劄子奏臣近蒙指揮依宰臣例
支賜銀絹各一千匹兩臣已兩具劄子奏乞賜蠲免今
月十二日准尚書省劄子奉聖旨不允竊緣臣聚集口
累不至重大逐月請俸贍養有餘若更叨冐錫予至於
無厭則不知足之患深可為戒臣不免再具誠懇仰凟
聖聦伏望睿慈俯垂天鑒特賜蠲免施行取進止
乞解樞柄第二劄子
少保樞密副使臣岳飛劄子奏臣已具劄子乞解罷樞
密副使職事至今累日未蒙俞允竊念臣性識疎闇昩
於事機立功無毫髮之微論罪有丘山之積加以望輕
任重德薄寵殊荷聖眷之兼容在孤忠而益畏煩言沓
至私義奚安欲免累於明恩理合圖於亟去伏望睿慈
察危情之難處施天造之曲成聽還印於樞庭許投身
於散地欲乞檢會臣前奏早降處分施行取進止
乞解樞柄第三劄子
少保樞密副使臣岳飛劄子奏臣已累具劄子乞解罷
樞密副使職事伏蒙聖恩降詔不允者露章待罪自驚
寵數之過優温詔示恩猶閟俞音之下逮再陳愚懇仰
凟淵聦伏念臣濫厠樞庭誤陪國論貪榮滋甚補報蔑
然豈惟曠職之可虞抑亦妨賢之是懼冀保全於終始
宜遠引於山林伏望聖慈察其誠心實非矯餙速降睿
旨許罷機政取進止
辭除兩鎮在京宮觀第二劄子
少保臣岳飛劄子奏臣今月十三日伏蒙聖恩賜臣少
保武勝定國軍節度使充萬夀觀使告軸仍奉朝請臣
已謝恩外緣臣見具劄子辭免已將告命寄納臨安府
今月十四日伏奉詔命不允竊以兩鎮節旄國朝盛典
非有大勲豈容輕授臣前此叨據常懼弗稱自惟智術
短淺坐糜歲月攷其績用初無絲毫安可更爾冐榮矧
内祠之任得侍清光朝廷所以貴老尊賢用昭異數在
臣愚分非所宜處顧待遇之愈隆夙夜以思雖粉身碎
骨何以圖報萬一愧深汗溢感極涕横重念臣才疎德
薄人微望輕若不自列濫當優寵必致顛隮上辜宸眷
欲望聖慈追寢成命除臣一在外宮觀差遣取進止
金佗稡編卷十五
