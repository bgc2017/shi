欽定四庫全書
金佗續編卷十八
宋岳珂撰
百氏昭忠錄卷二
章尚書穎經進鄂王傳之二
(原闕)
大破成軍降其卒二萬餘人獲馬二千匹追之兵自武
寧縣至江州道中殺及降三萬人成自獨木渡趨蘄州
飛以騎軍追之又發步卒渡水夾擊之殺其將馬進孫
建及他首領甚衆晝夜走饑困死者什四五至蘄州又
降其卒萬五千人獲馬二千餘匹棄器甲金帛無數成
走降偽齊江淮平相州人張用有勇力號張莽蕩其妻
尤勇帶甲上馬敵千人自號一丈青以兵五萬寇江西
俊召飛語之曰非公無可遣者問用兵幾何飛曰以飛
自行此賊可徒手擒俊因以步兵三千益飛飛至金牛
頓兵遣一兵持書諭之曰吾與爾同里人忠以告汝南
薰門鐵路步之戰皆汝所悉也今吾自將在此汝欲戰
則出戰不欲戰則降降則朝廷錄用各受寵榮不降則
身殞鋒鏑或為俘囚雖悔何及用與妻得書拜曰果吾
父也敢不降遂俱解甲飛受其降以歸俊謂僚佐曰岳
觀察之勇略吾與汝曹俱不及也又招降馬進餘黨之
潰者數萬人飛汰其老弱得精兵萬餘人以歸俊俊奏
功飛第一七月充神武副軍統制命權留洪州彈壓盗
賊十月授親衛大夫建州觀察使建寇范汝為䧟邵武
軍江西安撫大使李回&KR0702;飛分兵三千保建昌軍二千
保撫州飛以岳字幟植城門賊游騎望見相戒勿犯民
頼以安十一月賊將姚逹饒青以萬餘人逼建昌飛遣
王萬徐慶將建昌之軍討之擒青逹十二月陞神武副
軍都統制紹興二年正月詔以飛治軍整肅勇於戰鬭
賜衣甲一千副時飛年三十曹成擁衆十餘萬由江西
歴湖湘執安撫使向子諲據道州賀州二月命飛以本
職權知潭州兼權荆湖東路安撫都總管且以韓京吳
鍚及廣東西峒丁刀弩手將兵土軍弓手民兵與飛會
以捕成又付之牌以金書并黃旗十招降羣盗十七日
飛發洪州成聞飛來謂其人曰岳家軍來矣乃預令其
軍分路逃去十九日成引兵趨全永犯廣西獨留其中
軍乘飛未至縱兵肆掠三十日飛至茶陵先遣兵趨郴
及桂陽伺成動息有詔察其受招與否為進退飛數以
上意諭之成不聽飛乃上奏曰内寇不除何以攘外近
郊多壘何以服遠比年羣盗競作朝廷務廣德意多命
招安故盗益玩威不畏力強則肆暴力屈則就招若不
略加勦除蠭起之寇未可遽殄詔許之閠四月入賀州
境成軍於太平場飛未至賊屯數十里按兵立柵會得
成諜者縳而坐之帳下有間飛出帳召軍吏調兵食吏
曰糧且盡矣柰何飛曰促之耳不然且返茶陵以就餉
已而顧見成諜者以手循耳頓足而入乃令逸之諜至
成軍言之成大喜期明日來追飛軍是夜飛命士蓐食
夜半悉甲趨遶嶺初五日未明已破太平場軍盡殱其
守隘之兵而焚其營成大驚明日進兵距賀城二十里
成募賊願戰者三萬餘人據山險捍官軍飛麾兵掩擊
賊衆大潰追至城東江岸成奔桂嶺路詔不以遠近追
捕又以暑月暴露降勅撫諭飛進兵趨桂嶺其地有北
藏嶺上梧關蓬嶺號為三關隘成先引兵據北藏嶺上
梧關自以為得地飛至成以都統領王淵迎戰飛麾兵
疾馳不陣而鼓之淵軍大潰殱其守隘者奪二隘而據
之成亟遁去十三日成復選銳將自北藏嶺夾擊官軍
飛以兵迎之成敗馘二萬五千餘級獲其弓箭刀槍無
數成又自桂嶺為營至北藏嶺亘六十餘里所據皆山
險溪澗道人馬不可並行成自守蓬嶺賊衆十餘萬皆
河北河東陜西之潰卒驍勇健鬭飛所部纔八千人而
騎最少不及成軍什之一十五日飛進兵蓬嶺分布嶺
下一鼓登之成軍四潰所殺及掩入溪水者不知其數
成自投嶺下得駿馬而逃飛舉其寨有之及其槍刀金
鼓旗幟歸其所擄人民於田里擒其將張全成竄連州
飛呼張憲王貴徐慶謂之曰曹成敗走餘黨盡潰慮其
復聚為盗今遣汝等三路招降若復違拒誅其酋而撫
其衆謹無妄殺累主上保民之仁於是憲自賀連慶自
邵道貴自郴桂陽降者二萬與飛會連州凡降者用其
酋領而給其食乃益進兵追成成走宣撫司降其徒有
郝政者率衆走沅州欲為成報仇為張憲所擒其將楊
再興走躍入澗中憲欲殺之再興曰願執我見岳公遂
受縛飛見再興竒其貎釋之曰吾不汝殺汝當以忠義
報國家後卒為名將死於戰嶺表悉平時盛夏行師煙
瘴之地賊兵以疾死者相繼而官軍無一人疾癘者蓋
拊循之有方也六月十一日授中衛大夫武安軍承宣
使依前神武副軍都統制初詔飛平曹成日赴行在尋以
江州為控扼要地命飛以兵及韓京吳錫軍屯江州比
入江西境安撫大使李回&KR0702;令招殺馬友將郝通之衆
飛遂至筠州降之選其兵得精兵一萬八千人因奏所
得兵足以防江韓京吳錫更不湏發乃以京錫撥隸荆
湖廣南宣撫司馬友復犯筠州及聞飛軍來遽逃去軍
至江州劉忠之餘黨四千餘人寇蘄之廣濟縣又李通
已受招安在司公山不肯出令飛掩捕悉平之李回奏
以舒蘄光黃接漢陽武昌盗賊並委飛招捕十二月亡
將李宗亮誘張式以兵叛紹興三年正月宗亮式夜至
筠州焚剽飛遣徐慶𫝊選捕滅之二月上遣鄭壯賫金
蕉酒器如賜韓世忠禮詔飛赴行在江西宣諭劉大中
奏飛提兵素有紀律人情恃以為安今飛以軍赴行在
恐民不安盗復起乃不果行又以親札賜李回令專委
飛捕盗時虔吉盗羣起吉則曰彭友曰李動天及以次
首領稱號尤僣虔則有陳顒羅閑連兵數十萬寨五百
餘所相表裏拒官軍侵寇循梅廣惠英韶南雄南安建
昌汀潮邵武諸郡李回奏乞專委捕討廣東宣諭明橐
亦奏虔賊為二廣患欲飛招捕知梧州文彦明奏虔州
鹽寇入廣東乞委飛討之亦連奏以飛為請上始專以
虔吉寇付飛平之四月飛至虔州聞彭友立柵於固石
洞儲蓄甚富飛至則已離固石洞悉其兵至雩都俟官
軍飛遣辨士二人說之賊曰為我語岳承宣吾寧敗不
肯降毋以虛聲恐我遂與戰友躍馬馳突飛麾兵擊之
擒友等於馬上餘悉散走餘屍滿山谷獲衣甲器械無
數還其所掠二萬餘人餘酋復退保固石洞洞之山特
高水環之止一徑可入飛頓兵瑞金縣自領千騎至固
石復遣說之不從飛乃列騎山下皆重鎧持滿黎明遣
死士三百疾馳登山賊衆大亂山下鳴鼓呼譟賊皆棄
山而下為列騎所圍疾呼匈命倉猝投墜而死者衆飛
令止殺悉聽下山投降或請戮之飛蹙然曰愚民殺之
何益且主上既赦其人矣命籍其金帛入備邊激賞庫
擇其勇銳者隸諸軍餘悉縱之授徐慶等方略捕諸郡
賊以次敗降擒賊大小首領五百餘人初隆祐后至章
貢軍民逆命有密旨令屠虔城飛既平諸寇乃駐軍三
十里上疏誅首惡而赦脅從不許飛請至再上乃賜曲
赦仍詔飛裁决六月飛入城論囚以諸囚罪之尢者數人誅之
餘悉稱詔貰之時又有劉忠之將高聚犯袁州飛遣王
貴擊之擒聚及其徒二百餘人降其衆三千殺其偽統
制方某又張成亦以三萬人犯袁州䧟萍鄉復遣王貴
擊之成敗走王貴焚其寨殺死甚衆俘五百人明日復
戰遂擒成悉降其衆七月詔飛趙鼎奏虔民習於頑累
年為患飛雖巳平蕩恐大軍起行之後復嘯聚請留五
千人屯虔州又以密院之請分三千人屯廣州一萬人
屯江州九月飛至行在所上使人諭飛令繫金帶上殿
十三日入見撫勞再三賜衣甲馬鎧弓箭各一副金線
戰袍金帶手刀銀纏槍戰馬海皮鞍各一賜御札於旗
曰精忠岳飛令行師必建之又賜雲弓箭戰袍銀纏槍
各一犒其軍甚厚十五日詔落階官授鎮南軍承宣使
依前神武副軍統制江南西路㳂江制置使十八日諭
旨三事令飛於江州興國南康一帶駐剳諸屯軍馬許
遇緩急抽差一也江上有軍期急速與制置會議不及
隨宜措置二也舒蘄兩州增隸飛節制三也二十日賜
銀二千兩犒所部將士二十一日除江南西路制置使
二十四日除江南西路舒蘄州制置使二十七日以李
山軍馬隸飛二十九日改差神武後軍統制仍制置使
十一月令王&KR0645;折彦質遣吳全吳錫兩軍並聽飛節制十
二月以李横牛臯隸飛時偽齊使李成合金兵五十萬
大舉南寇攻䧟襄陽及唐鄧隨郢州信陽軍故鎮撫刺
史如李横李道翟琮董先牛臯等俱失守偽齊於每郡
置將又湖寇楊么與偽齊交通欲分舟船五十艘攻岳
鄂漢陽蘄黃順流而下李成以兵三萬益楊么舟師自
提兵十七萬由江西陸行趨兩浙與么會朝廷患之始
命於江南北岸水陸戰守處常為備又命於興國大冶
通洪州之路為隄防多遣間探日具事宜以聞又命備
鄂黃等州及漢陽軍又於下流鄂岳備賊營之潜渡為
寇者飛與幕府僚吏語及二寇或問將何先飛曰襄漢
既復李成喪師而逃楊么失助矣第申嚴下流之兵以
備之然後鼓行紹興四年三月除兼荆南鄂岳州制置
使飛乃奏乞復襄陽六郡以為今欲恢復不可不爭此
土宜及時攻取以除心膂之病上以諭輔臣趙鼎鼎奏
曰知上流利害無如飛者於是以親札報飛曰今從卿
所請已降畫一令卿收復襄陽六郡惟是服者舍之拒
者伐之追奔之際無出李横舊界畫一之目以湖北帥
司統制官顔孝恭崔邦弼兩軍并荆南鎮撫使司馬軍
並聽飛節制諸州既復並許隨宜差官防守如城壁不
堪守禦則移治山寨或用土豪或用舊將牛臯等主之
四月令神武右軍中軍各選勝被甲馬百匹付飛軍二
十五日金束帶三賜飛將佐五月除黃復州漢陽軍德
安府制置使飛提兵至郢州偽將京超勇悍號萬人敵以
蕃漢兵萬餘人來飛渡江至中流顧謂幕屬曰飛不擒
賊復舊境不涉此江初五日抵城下飛躍馬環城以策
指東北敵樓顧謂衆曰可賀我也超乘城以拒飛使張
憲問之曰爾曹受國家恩厚何得叛從劉豫超謀主劉
楫出應曰今日各事其主毋多言也飛怒甚會軍正告
糧乏飛問糧餘幾何曰可再飯飛曰可矣當以翌日已
時破賊黎明鼓衆薄城一麾並進衆皆登城超投崖而
死殺士卒七千人積屍與天王樓齊高劉楫就縛至飛
前責以大誼南卿斬之復郢州遣張憲徐慶復隨州偽
將王嵩聞憲慶來不戰而遁退保於隨飛遣牛臯裹三
日糧往未盡三日城已拔執嵩斬之得士卒五千人復
隨州飛領軍趨襄陽李成聞飛來引軍出城四十里迎
戰左臨襄江王貴牛臯等即欲攻之飛笑謂之曰且止此
賊屢敗予意其更事多必練習今其疎暗如故步卒之
利在阻險騎兵之利在平曠成乃左列騎兵於江岸右
列步兵於平地雖有衆十萬何能為乃舉鞭指貴曰爾
以長槍步卒由成之右擊其騎兵指臯曰爾以騎兵由
成之左擊其步卒合戰馬皆應槍而斃後騎不能支退
擁入江人馬俱溺激水高丈餘步卒死者無數成軍夜
遁復襄陽駐兵城中偽齊益李成兵屯襄江北新野市
號三十萬欲求復戰飛先遣王萬以兵駐清水河以餌
之飛繼往六月五日賊悉其衆以衝官軍萬與飛夾擊
之敗之六日復戰又敗之使萬追擊横屍二十餘里上
賜札曰李成益兵而來我師大捷乃卿無輕敵之心有
勇戰之氣之所致也因以見賊志之小小耳常降親札
令卿條具守禦全盡之策若少留將兵恐復為賊有若
師徒衆多則饋餉疲勞乃自困之道卿必有以處此飛
奏曰臣竊觀金與劉豫皆有可取之理其所愛惟金帛
子女志已驕惰劉豫僭臣賊子雖以儉約結民而人心
終不忘宋攻討之謀正不宜緩苟歲月遷延使得修治
城壁添兵聚糧而後取之必倍費力陛下淵謀遠略非
臣所知以臣自料如及此時以精兵二十萬直擣中原
恢復故疆民心效順誠易為力此則國家長久之策也
在陛下睿斷耳如姑以目前論襄陽隨郢地皆膏腴民
力不支若行營田之法其利為厚今將已七月未能耕
墾來春即可措畫陛下欲駐大兵於鄂州則襄陽隨郢量
留軍馬又於安復漢陽亦量駐兵兵勢相接漕運相繼
荆南聲援亦已相接江淮荆湖皆可奠安六州之屯且
以正兵六萬為固守之計就撥江西湖南糧斛朝廷支
降劵錢為一年支遣候營田就緒軍儲既成則朝廷無
餽餉之憂進攻退守皆兼利也惟是葺理之初未免艱
難必仰朝廷有以資之基本既立後之利源無有窮已
又此地秋夏則江水漲隔外可禦寇内足以運糧至冬
後初春江水淺澁吾資糧已備可以坐待矣於今所先
在乎速備糧食斟量屯守之兵可善其後臣今亦候糧
食稍足即過江北雖金齊兵勢衆多臣當竭力勦戮不
敢少負陛下時方重深入之舉而王&KR0645;以大兵六萬討
楊么未平營田之議自是興矣七月進兵鄧州聞李成
與金人劉合貝勒陜西敵兵會於西北置營三十餘所
以拒官軍飛遣王貴等由光化路張憲等由横林路會
師掩擊憲至鄧州城外三十里遇敵兵數萬迎戰王萬
董先各以兵出竒突擊敵衆大潰降執金官楊德勝等
二百餘人得兵仗甲馬以萬計劉合貝勒僅以身免敵
將高仲以餘卒退保鄧城閉門堅守十七日飛引兵攻
城將士皆不顧矢石蟻附而上一鼓拔之生擒高仲復
鄧州上聞之喜謂胡松年曰朕素聞飛行軍有紀律未
知能破敵如此松年曰惟其有紀律所以能破敵捷奏
至後殿進呈上曰岳飛籌略頗如人意令降詔奬諭仍遣
中使傳宣撫問賜銀合茶藥并問勞將佐犒賞有差二
十三日復唐州又復信陽軍擒偽知通凡五十人襄漢
悉平川陜貢賦綱馬之路始通飛辭制置使乞委任重
臣經畫荆襄詔不許趙鼎奏湖北鄂岳最為㳂江上流
控扼要害之所乞令飛鄂岳州屯駐不唯江西藉其聲
勢而湖南二廣江浙亦獲安妥乃以襄陽隨郢唐鄧信
陽並為襄陽府路隸飛移屯鄂州二十五日除清遠軍
節度使湖北路荆襄潭州制置使仍神武後軍統制特封
武昌縣開國子食邑五百戶食實封二百戶賜金束帶
一九月(缺)劉豫舉兵七十萬聚糧入寇二十一日詔
備軍馬舟船於衝要控扼之地分布防禦時諜探動息
及備禦次第以聞二十五日詔飛為荆襄武昌控扼計
仍圖楊么二十七日詔飛察敵情嚴為之備二十九日
詔令凡控扼處分兵嚴備有警率將士竭力捍禦十月
五日詔令疾速措置更遣諜探日一具奏敵兵侵淮圍
廬州上賜札曰近來淮上探報緊急朕甚憂之巳降指
揮督卿全軍東下卿夙有憂國愛君之心可即日引道兼
程前來朕非卿到終不安心卿宜悉之飛奉詔出師池
州先遣牛臯渡江十二月飛自提兵趨廬州與臯會上
遣李庭幹賜飛香藥并賜札撫問時偽齊已驅甲騎五
千逼城臯以所從騎遥謂敵衆曰牛臯在此爾輩何為
見犯敵衆愕然相視及張岳字旗與精忠旗示之敵衆
不戰而潰飛謂臯曰必追之去必來復臯追擊三十餘
里敵衆相踐(原闕)
旬荆南鎮撫使解潛遣史安湖南及諸軍遣晁遇十七
人邵守和璟亦累遣人招諭賊皆殺之至是所遣使叩
頭伏地辭飛叱之起曰吾遣汝汝不死使受命以行至
賊巢即厲聲呼曰岳節使遣我來諸寨開門延之以&KR0702;
授賊皆捧&KR0702;跪誦或問岳節使安否么之部將黃佐謂
其人曰岳節使號令如山不可玩若與之戰萬無生全
理不如速往就降岳節使誠信人必善遇我遂率所部
詣潭降飛釋其罪撫勞之以聞於朝擢佐武義大夫閤
門宣贊舍人賞與特厚佐出復單騎按其部問勞亦至
明日召佐使坐具酒飲酣飛撫佐背謂曰子真大丈夫
知逆順禍福况子姿力雄鷙不在時輩下果能為朝廷
立功名一封侯豈足道哉欲遣子復至湖中視有便利
可乘者擒之可以言語勸者招之子能卒任吾事否佐
感泣再拜願以死報乃遣佐歸湖中又有戰士三百餘人
來降飛皆委曲慰勞命其首領以官優給銀絹縱之有
復入湖中者亦不問歸數日又有二十人來降飛待之
如前時張浚以都督軍至潭帥參政席益與浚語及之
益疑飛玩寇欲奏聞浚笑曰岳侯忠孝人也足下何獨
不知用兵有深機胡可易言益慙乃止
金佗續編卷十八
