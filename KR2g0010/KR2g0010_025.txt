欽定四庫全書
金佗稡編卷二十五
宋岳珂撰
籲天辨誣五
承楚辨
建炎四年十月二十七日丙申兩浙西路安撫大使劉
光世奏準御筆處分承州殘寇攻圍山陽諸鎮之師逗
撓不進以卿任兼將相勲望特隆已降指揮並聽節制
比聞王師寨柵皆在高郵之南去楚尚遠勢不相及深
慮淹久致失事機唇亡之憂於卿為重宜速前渡大江
以身督戰庶使諸鎮用命戮力盡忠亟解山陽之圍一
掃垂盡之敵朕亦當議遣行在大軍以為卿援諒卿體
國必悉朕懷十五日付光世臣契勘自八月二十四日
遣兵渡江逼近承州至今與金人大小十餘戰累獲勝
捷及措置招納女真部人蒙朝廷察見臣所遣軍馬久
住江北孤軍獨行指揮臣會合岳飛王林郭仲威等人
馬臣自承指揮日逐移文催促岳飛等約及二十餘次
終是遷延又巧為辭說抵拒會合指揮臣巳節次具因
依奏聞去訖若使岳飛等即時恭聽朝廷指揮尅期前
來則承州之寇可破楚州之圍可解乘機投隙間不容
髮飛等遷延五十餘日遂失機會致貽陛下聖慮憂勤
實不勝憤憤今臣巳將沿江應係敵騎來路嚴為把守
必不使南渡兼巳密遣人前去承楚以來探伺敵情若
有機便可乘即便措置勦殺次奏聞事奉聖旨劉光世
所奏備見體國忠勤今來楚州既失其通泰最為要害
萬一敵人侵犯必窺海道仰光世多有措置節制諸鎮
誡諭恊和一心勠力保守若無疎虞即當以功贖過更
與優異推恩仍密切探伺如得機便即乘勢擊襲渡淮
不得稍失機會
臣珂辨曰臣常恨先臣不幸受稽違君命不進師之
誣者有二紹興十一年淮西之役與是年承楚之役
是也淮西之役先臣勲名既高為時忌嫉遂挂吏議
以及於禍承楚之役先臣勲名未極權臣未用天聽
無惑故卒以功聞然則是役也似不必辨而後世或
以此役據為淮西明比則先臣之誣不可洗矣臣故得
而極論之臣聞覈事之同異必以時日責師之成敗
必於主帥古今同此一揆也何則事紛於冗必有其
證證之者時也師合於衆必有其主主之者帥也使
其不證於時則利口滕說各謀其身而事實淆矣不
責於帥則發言盈庭無執其咎而軍律亂矣臣故敢
以繋事之時日辨先臣不禀朝命之謗而以節制之
專旨辨光世諉下罔上之奏而使信史有攷焉方楚
州之危也趙立告急於宥府簽書趙鼎首命張俊將
師以行而俊方以全軀保妻子為事且自度無破敵
之能力辭不肯至謂救立譬猶搏虎而以倂亡無益
為解諉孤壘於旦夕之危而以為不必勤王師之行
振纓攘臂以拒天命鼎卒不能使而乞與之偕以激
之俊亦信然不顧也是時旣以命俊矣乃改命光世
而命先臣腹背掩擊是旨之下蓋八月之十九日而
先臣方自行朝還宜興屯所將整旅以行實未至鎮
摭諸道里驗以遲速較然甚明皆可覆究自六月二
十九日先臣獻金陵之俘而七月六日張俊以先臣
之兵平寇于京口至二十日而始被鎮撫之除先臣
上奏以為臣所統之兵幾萬而營卒之孥計其口亦
盈七萬見屯常之宜興竊聞江陰鎮江艤檝(缺)者果
誰乎御前五降金字牌樞密院一十九次劄下坐閱
兩月光世蓋未嘗一涉江也其視以身督戰之詔為
何事自先臣以下並權聽光世節制會合救楚光世
僅遣一軍半途而止蓋未嘗與諸鎮遇也其視親統
全軍會合之旨為何說孤城受圍敵兵方益存兵之
機盖在趙立立何在在山陽也救援之師並聽節制號
令之出蓋在光世光世何在在京口也璽書絡繹而
促之廟堂專書而言之光世率視為迃緩逮參謀一
語亟止其行何其去就之不審也臣不敢與光世辨
特兩書之以俟信史之攷而取證焉是非之辨當可
識矣遷延之罪當有歸矣臣想光世之上此奏也當
曳筆行墨之時既以嫁咎為得策矣而首列御札不
知所委之事機果何在而吾之身果何在所委以節
制者果何人而吾之所尤者果何人苟念及此不亦
汗下而戰慄乎臣按當時同被掎角之命者王林也
郭仲威也趙立也是時朝廷固知敵勢之盛而孤軍
不可以決勝也寡固不可以敵衆弱固不可以敵彊
鄒楚之驗明矣王林自降指揮並不曾分遣一人一
騎朝廷之命固言之矣郭仲威屯天長掠路人以自資
尚安有鬭志趙立於重圍之中救死不贍何有於掎
角如是則先臣一軍之外惟王德爾王德之在承州
也其下不用命斬二校而軍益悖詈不可用僅能自
守其柵蓋不敢望北騎而彎其弓先臣獨以孤軍出
屯留州之外戲下不滿數千建康之戰瘡痍未復徙
屯之所賜在吳興轉餉艱阻廩食不繼僅能渡江而
值泰州之匱視事一日而出屯八日而軍至不解甲
而征益以泰卒又皆鳥驚魚散之餘特激於先臣之
義願效死力然則是舉也先臣奮萬死之勇急孤城
之危不幸而䧟力不足爾雖一時例被詰責而屢與
金人接戰備見忠勤之旨蓋巳不逃於昭融之鑒故
敵既䧟楚旋軼通泰高宗皇帝沉機淵識先料其然
輙於光世誣奏之後特降睿旨責光世以後效委之
以多方措置通泰必無疎虞先臣還師保泰敵騎二
十萬披城而陣先臣獨以扶傷飢羸之卒賈其勇於
累戰之餘柴墟再捷河流為丹先臣率先士卒身被
兩槍猶乘勝逐北敵既退遁入柵先臣盡護數十萬
之生聚保柴墟是時光世非特措置之責漫若不聞
一兵之援亦不及於泰既為分地不從朝廷應副餉
道無所從出先臣乃刲屍繼廩復護生聚渡之陰沙
而已獨殿後敵雖彊盛望之而不敢邀也嗚呼楚既
失矣通泰之責上之冀後效於光世者果何如也王
德一軍之在承楚雖不可用猶能壓境而先臣之於
通泰則并與此軍亦無之矣光世之違詔果如何哉
故承楚之事無與於得罪而臣所以不憚喋喋而力
辨之者誠懼此奏不明則異時循轍之誣未免於疑
似之迹是以不敢不詳著
金佗稡編卷二十五
