欽定四庫全書
金佗續編卷二十五
宋岳珂撰
百氏昭忠錄卷九
鼎澧逸民叙述楊么事迹一
常德府舊是鼎州昨於建炎三年有北來潰兵孔彦舟
賊馬侵犯府城其時府民為時有土人妖巫鍾相久以
幻怪鼓惑本土鄉村愚民連絡澧峽無知之俗悉來歸
奉謂之投拜法下莫知其數若受其法則必致田蠶興
旺生理豐富應有病患不藥自安所以人多向之鍾相
乃妄稱天大聖名號亦曰鍾老爺於武陵縣管唐封鄉
水連村地名天子岡所居置立寨栅聚集妖徒齎送金
帛錢物積累無數道路填委晝夜不絶蓋以相之長子
鍾昂曾於靖康二年蒙本府以土豪勸諭招募勤王之
兵三百人依格借補承信郎祗隨統制鄭修武一行民
兵共五千人前去武陵入衛王室至鄧州南道總管司
(闕)蒙總管司遺發所到民兵盡往南京勸
進太上皇帝登寳位了當推恩發遣歸元來去處各着
生業是時鍾昂見世事擾攘依舊將元募人團集在家
結成隊伍多置旗幟器甲意要作亂官司坐視不能覺
察次於建炎二年内有湖南人王靖之出入鍾相之門
備見其父子所為定生變亂欲謀不軌遂具狀經鼎澧
路兵馬都鈐轄唐龍圖告首時有鈐幹范世雄受鍾昂
之金曲為保全止將鍾相以私置軍器斷罪編管衡州
相不久放還聚集妖黨如故當年五月聖旨指揮罷鼎
澧路依舊併作湖北路唐龍圖改移充湖北路安撫使
知荆南將盡帶鼎州軍馬及元召募人鍾昂等赴荆南
任當時李孝忠賊馬占據荆南府城盡燒毁府城官私
舍宇起離北去唐龍圖自公安縣領兵收復空城横尸
滿街火煙未斷纔方經營府治修葺城壁招集民戶歸
業未成次第俄報有北來范將軍背叛將官辛泰瞿誠
人馬侵犯府境頼辛泰乃窮寇即受招安定妥未踰月
又報有孔彦舟人馬自隨郢州來擁衆數十萬徑犯荆
南唐帥所將鼎州人兵思歸一夕擁唐帥渡公安江奔
走回本州唐帥告諭本州民戶以彦舟人衆兇悍殺戮
定來本州宜各走避唐帥不住城中止將得隨行從人
將帶家屬徑上辰州前去其元帶軍馬一時潰散各任
所往並無統攝於是鍾昂部領所募民兵復歸其家團
集觀望事勢無何於次年二月内孔彦舟賊馬長驅驀
澧州直犯鼎州在城居民以知州邢大卿已亡又無兵
馬防守雖有武臣提刑單宣贊却於出廵將帶宅眷及
一司公吏老小上船往岳鄂州點檢令人牽所乘白馬
出陸隨行是時鍾昂聞彦舟至却將手下民兵於白沙
渡攔截單提刑輜重奪其所乘白馬鼓衆乘勢作亂招
呼龍陽縣妖黨競起擄劫出城避難人民船隻其勢猖
獗府民復走入城為見外有妖寇殺掠無處逃生衆共
商議莫若設香花鼓樂出北門迎接彦舟一行兵馬入
城安泊多備金帛犒設懇告彦舟支吾鍾昂保全一城
生靈性命彦舟初亦喜府民之意欣然入城不期後軍
方自澧州起發至藥山平無備遂為鍾相妖徒横衝掩
殺損折頗多彦舟忿怒以謂府民故作好意反相攻害
安泊三日乃發人馬於州城四外二十里間把截圍閉
將内外人民大縱屠戮無噍類次遣兵攻殺鍾相徒衆
破其巢穴生擒鍾相鍾昂係纍一家妖類械縳入城具
事因申聞朝廷得旨令彦舟押送潭州將鍾相等根勘
以正刑典彦舟因此移軍起離鼎州前去城壁一空但
有所屠尸體頭顱相枕填街積巷穢氣充盈其官司庫
藏上有見錢將帶不去倉厫尚餘米粮數千斛以至富
室錢物亦鉅萬數鍾相餘黨多是龍陽縣市井村坊無
頼之徒楊華楊么楊欽劉詵周倫全琮楊廣夏誠劉衡
黃佐楊二鬍高癩子田十八十餘輩各為頭領占據龍
陽縣分布於所居村分置立寨栅又集妖黨羣來城中
盡搬官私財物倉厫米斛用船裝載及打駕抽稅場板
木大小千片各回巢穴是時偶無太守州縣官多被彦
舟所殺或逃散巳盡莫適為主容得水賊恣行討擄而
去俄有知荆州程吏部改移充鼎澧路鎮撫使將元自
蔡州所帶一行軍馬前來赴任先自公安縣發總管杜
湛衆兵官僚屬取陸路來鼎州次程吏部乘座船并輜
重暨隨軍官屬及人兵老小與避難百姓舟船自公安
油河水路逕澧江安鄉縣石龜羌口㳂鼎口小江出大
江上水取龍陽縣至城下緣舟船之行無次序又久在
荆南移治處監利縣水鄉荒索無物食用乍見鼎口江
半道䐉口市陽城豐水村鄉有酒坊村家有猪羊鷄鴨
之類悉去争買以至紛拏漸行掠奪遂成作閙水寨之
人為見舟船之多別無軍兵防護因争買攘奪食物各
持器刃乘勢攔截舟船聲言官軍劫擄為名遽便衆起
行兇河道窄狹舟人不能措手痛遭殺害應隨軍官員
避難人民老小多被驅掠又程吏部自蔡州與竭城人
民軍兵南來之時所帶官司金銀物帛及先在京城權
開封府大尹日所得露臺弟子小心奴同作一船載着
其小心奴姿色妖麗其妻錢氏不容所以頓在別船盡
為賊人擄奪時水寨小首領謝保義送小心奴獻楊么
與鍾相之子郎君作夫人頼程吏部座船少後方入羌
口知前船已失利急棄座船將眷屬上小船僅能脫免
復回公安縣遣人告急於杜總管却拽一行軍馬趣公
安救護内程吏部杜總管邵統制劉參議魯簽判宅眷
得脫其餘官員無慮數十家老小盡巳䧟沒不存程吏
部遂商議皆取陸路自公安縣由澧州來鼎州赴任未
到城問楊華等言既是程吏部來赴任巳遭水寨人殺
擄必定與我們結冤難以教來本州住坐遂發楊廣楊
欽徒衆入城放火盡燒官私舍宇火光亘天數日不滅
止存鄉官張待制宅一區今府衙安静堂宅乃是舊屋
程吏部一行人馬既到城即就張待制宅為治所漸次
打併街巷分立官司舍宇措置軍馬營寨例皆茅草搭
盖次招集民戶歸業及隨軍買賣經紀等人住坐即紏
集武陵桃源縣鄉兵保甲同軍兵分頭防守程吏部募
鄉道使臣李珪入龍陽縣水寨以朝廷法令禍福招諭
楊華等使之出首放散徒衆着業耕種復為稅民以前
鼎口江作過之人一切不問楊華本是稅戶頗曉事體
即隨李珪來城中參拜程吏部厚以特勞令楊華親隨
人回水寨遍諭楊么等諸首領各請出來受犒設楊么
等不聽却極口罵楊華不是丈夫漢遂鼓率賊船無數
時來城下呌噉聲言要取楊華歸寨程吏部巳得楊華
拘留監管具事理申奏朝廷承指揮差人管押楊華赴
行在蒙命之以官差充撫州鈐轄不釐務其楊么等為
見楊華不歸心生疑慮乃率諸水寨首領妖徒羣衆揚
言與鍾老爺報讎於府東德山採斫松杉萬株及往澧
州欽山藥山夾山倒伐松杉樟楠木萬本又發掘所在
墳墓取板材打造海鰍擢艣等船出沒重湖恣行劫掠
作過勢熖愈熾水賊初未有車船奈以程吏部兵力單
弱乂未有水軍戰船但坐視楊么等在江湖跳梁莫之
或制姑且保守城壁徐圖平滅之計當時因言事者詣
闕論列分鎮不便事遂有詔命罷鼎澧鎮撫使改為湖
西路安撫司程吏部失鎮撫使所得聖旨便宜行事世
襲錫爵之命頗生怨望怏怏常不平又無策可以勦除
水賊惟恐無功罷去日逐焦懆不能自安偶得一隨軍
人元是都水監白波輦運司黃河埽岸水手木匠都料
高宣者獻車船樣可以制賊是時本州有虔州客人賴
九郎自靖州山場所買文溪杉板條片甚多在桃源縣
上甕子洞下䋺小水牌筏梢泊於是差官盡行拘收打
駕下來打造八車船樣一隻數日併工而成令人夫踏
車於江流上下往來極為快利船兩邊有護車板不見
其車但見船行如龍觀者以為神異乃漸增廣車數至
造二十至二十三車大船能載戰士二三百人凡賊之
櫂艣小舟皆莫能當自此楊么等更不敢輒近州城又
聞得鄂州水軍統制覃舍人巳交所部水軍三千人與
吳錫統制歸回辰州辰溪縣乃專遣使人持書公牒禮
請委令召募辰沅靖州洞丁刀弩手來赴本州應援覃
舍人名敵是沅州人以鼎州是一路難以違程吏部之
命遂依應於一月之間召募到洞丁刀弩手一千餘前
來聽候使喚時又招安到人寇劉超下一頭項背叛彭
筠人兵三千餘人内多有驅擄復起玉沙縣湖㵿諳會
船水人民悉皆放散未有所歸覃舍人措置擇強壯者
招充水軍旬日之間得千餘人與洞丁刀弩手合為一
軍專習水戰軍分巳成倫理自此水陸皆有凖備程吏
部遂稍意解剋日發杜總管部率全隊步兵攻打上沚
江水賊夏誠大寨仍委覃統制發八車船二隻海鰌船
二十隻裝載水軍入上沚江直凑夏誠寨下與杜總管
步兵併力夾攻要必破其寨覃統制力争以謂沚江窄
狹車船不能回轉又其水長退不定恐緩急水䧟車船
不能得出適以資賊反成虎生其翼之勢不若多遣海
鰍船亦足取勝程吏部不允所請必欲以車船炫賊竟
發車船以進無何夏誠有備大開寨門受官軍之敵杜
總管疑懼其姦計不敢入攻尋値連日隂雨衆兵淹浸
泥淖中縱得晴霽人馬巳疲難以成功程吏部急使班
師奈沚江之水漸落沚口灘淺車船不能出賊遂力争
奪覃統制燒之不速其船竟為賊有當時更帶高都料
在船恐船或損要他修整不及走脫賊亦擒擄止是海
鰌船出沚口回州自此水賊得車船之樣又獲都料匠
手於是楊么打造和州載二十四車大樓船楊欽打大
德山二十二車船夏誠打大藥山船劉衡打大欽山船
周倫打大夾山船高癩打小德山船劉詵打小藥山船
黃佐打小欽山船全琮打小夾山船兩月之間水寨大
小車樓船十餘製樣愈益雄壯忽一日盡至社木灘下
賴灘淺來州岸不得程吏部深切悔恨不聽覃統制之
言白送車船樣并都料與賊滋長其勢致楊么等日夜
乘船到德山灘下驚擾一城人民憂惶無由平定時有
江西布衣方疇上封事達朝廷方今之大患有三曰金
人曰偽齊曰楊么然以金人偽齊皆在他境而楊么正
在腹内不可不深慮之若久不平滅必滋蔓難圖乃於
紹興三年八月遣發御前大軍都統制王四廂&KR0645;節制
本部軍馬三萬人又差建康府水軍正副統制崔曾吳
全正兵人船一萬人水陸並進前來討蕩楊么等賊衆
水寨王四廂帶節制職事到本州要程吏部並聽節制
程乃平欺無能不伏節制程云某是守臣但保守得州
城太尉是朝廷遣來責辦平賊請自分布人馬討蕩楊
么等巢穴緣此程王赤面兩軍不足各相關防城市惶
惶憂其不測賴隨軍向參議靳監軍者雖各武人通變
頗識大體乃和會程王言且當以朝廷為念况事一家
宜各輸忠竭力評議所以破賊或招或殺以圖成功則
為上策若分彼我適足敗事恐貽朝廷之憂於是王四
廂勉強隱忍與程吏部同其節制而程吏部心懷鼎江
之辱切齒水賊劫其財物寵姬官員軍兵老小必欲盡
殺賊獨成其功以快私忿所以應有緊急頭重支吾去
處先調發王四廂軍馬以當賊鋒官軍不知地利多落
賊人姦便痛喫手脚自八月到來至十月已死損數百
人至十一月初江湖水淺天氣凝寒程吏部乃稱宜發
兵進討王四廂遂舉起王師水陸俱下先過德山大溪
口破高癩寨次至龍陽縣界汎州村破楊欽大寨次至
黃店破全琮寨次至縣對江北破楊么大寨巢穴一空
賊衆盡將老小乘船牽趕牛騾孳畜往鼎口下五十里
酉港地寬處存泊
金佗續編卷二十五
