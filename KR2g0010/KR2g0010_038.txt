欽定四庫全書
金佗續編卷十
宋岳珂撰
絲綸傳信錄卷九
紹興十年
到蔡州給賜犒軍銀絹省劄
三省樞密院同奉聖旨岳飛調發軍馬已到蔡州可令
戶部給銀絹五千疋兩充犒軍支用令賜夏藥内侍一
就押賜
右劄送湖北京西路宣撫使兼河南北諸路招討使
岳少保
收復潁昌令開具立功人等第省劄
湖北京西路宣撫使司奏據前軍統制同提舉一行事
務張憲申統率軍馬前來措置兵馬於閏六月十九日
離潁昌府四十里與金人見陣獲捷外憲統率軍馬追
襲敗走金兵於當月二十日收復潁昌府了當奏聞事
右三省樞密院同奉聖旨令岳飛開具立功人等第
疾速保明聞奏今劄送湖北京西路宣撫使兼河南
北諸路招討使岳少保疾速施行
賜金帶金椀等省劄
三省樞密院同奉聖旨岳飛提兵已至蔡州遣發官兵
收復潁昌府可差内侍黃彦節前去傳宣撫問仍賜金
合茶藥及支降金帶金椀壹千兩其已支犒軍銀并折
絹銀可共添賜作伍萬兩令彦節管押赴軍前委岳飛
將立功官兵等第賜給
右劄送湖北京西路宣撫使兼河南北諸路招討使
岳少保照會施行
改差内侍李世良管押御賜金帶金椀等省劄
三省樞密院同奉聖旨岳飛提兵至蔡州連捷收復潁
昌淮寧府可差内侍李世良前去傳宣撫問仍賜金合
藥及支降金帶金椀壹千兩銀五萬兩見錢關子拾萬
貫令世良一就管押前去赴軍前委岳飛將立功官兵
等第給賜其先差黃彦節更不遣行
右劄送湖北京西路宣撫使兼河南北諸路招討使
岳少保照會施行
照會湖廣總所樁兊支犒錢省劄
勘會巳降指揮令行在𣙜貨務印造見錢關子拾萬貫
應副岳宣撫軍前犒軍支使理合措置樁備錢數支給
須議指揮
右巳劄下湖廣江西京西路總領司仰於大軍錢内
依數樁兊見錢候賫到上件關子日下支給施行不
管少有阻節留滯外今劄送湖北京西路宣撫使兼
河南北諸路招討使岳少保照會准此
照會支撥收復鄭州激賞錢省劄
勘會岳飛遣發官兵收復鄭州并日後所用激賞合行
支降七月八日三省同奉聖旨令行在𣙜貨務限叄日
更行印造見錢關子貳拾萬貫付岳飛内壹拾萬貫激
賞收復鄭州得功官兵餘壹拾萬貫充宣撫司非時支
使其錢仰鄂州總領司疾速樁垜候到照騐即時支給
右劄付湖北京西路宣撫使兼河南北諸路招討使
司
李供奉押賜收復鄭州支犒錢省劄
勘會續降指揮岳宣撫遣發官兵收復鄭州并日後所
用激賞令𣙜貨務限叄日更行印造見錢關子貳拾萬
貫内壹拾萬貫激賞收復鄭州得功官兵餘壹拾萬貫
充宣撫司非時支使今據𣙜貨務供到今月初九日可
以印造了當須議指揮
右已劄下睿思殿祇候入内李供奉一就押賜前去
外今劄送湖北京西路宣撫使兼河南北諸路招討
使岳少保照會准此
收復趙州獲捷照會楊沂中除淮北宣撫劉錡
除宣撫判官
湖北京西路宣撫使兼河南北諸路招討使岳飛奏臣
今得衛州忠義統制趙俊差人齎到申狀自閏六月二
十七日起離本州於今月初四日到臣軍前報臣比遣
兵過河會合忠義統制喬握堅等已收復趙州了當又
遣本司統制梁興董榮兩頭項過河河北州縣往往自
亂民心皆願歸朝廷乞遣發大兵前來措置臣見措置
外臣契勘金人近累敗衂其將帥四太子等皆令老小
過河唯是兵衆尚徘徊於京城南壁一帶近却發八千
人過河北此正是陛下中興之時乃金人滅亡之日若
不乘勢殄滅恐貽後患伏望速降指揮令諸路之兵火
急並進庶幾早見成功取進止
右勘會已降指揮楊沂中除淮北宣撫副使於今月
二十五日起發劉錡除淮北宣撫判官三省樞密院
同奉聖旨劄與岳飛照會今劄送湖北京西路宣撫
使兼河南北諸路招討使岳少保
奬諭郾城獲捷省劄
樞密院奏勘會岳飛一軍於郾城縣獨與金人全軍
接戰大獲勝捷除已支降犒賞外
右三省樞密院同奉聖旨令學士院降詔奬諭今劄
送湖北京西路宣撫使兼河南北諸路招討使岳少
保照會
郾城獲捷支犒士卒省劄
樞密院奏勘會岳飛一軍於郾城縣獨與金人全軍接
戰大獲勝捷
右三省樞密院同奉聖旨令戶部支降見錢關子貳
拾萬貫付岳飛等第犒賞今劄送湖北京西路宣撫
使兼河南北諸路招討使岳少保照會施行
令先次開具立功最高將士省劄
三省樞密院同奉聖旨岳飛逐次獲捷立功將士巳節
次降指揮令等第保明如日下攢類未圓仰開具立功
最高將士先次申奏餘依累降指揮施行
右劄送湖北京西路宣撫使兼河南北諸路招討使
岳少保疾速施行
令疾速赴行在奏事省劄
岳飛劄子奏臣於七月二十七日取順昌府由淮南路
恭依累降御筆處分前赴行在奏事
右三省樞密院同奉聖旨令岳飛疾速前來赴行在
奏事今劄送湖北京西路宣撫使兼河南北諸路招
討使岳少保疾速施行
給降空名告命省劄
尚書省關三省樞密院賫功房關岳飛劄子乞給降下
項空名告命如有立功人即便書填以為激勸遇書填
某人於告背紙上題寫階銜押字用印照驗候指揮正
任承宣使三道(内一道帶軍職)正任觀察使五道(内一道帶軍職)正任
防禦使八道(内一道帶軍職)正任團練使一十道正任刺史一
十五道巳上乞於告内寫定官横行帶承宣使一十道
横行帶觀察使一十五道横行帶防禦使二十道正使
帶團練使二十五道正使帶刺史三十道正使帶閤門
宣贊舍人四十道副使帶閤門宣贊舍人四十道小使
臣帶閤門祇候十五道已上乞於告内空官臨時書填
武功大夫至武翼大夫階各三十道武功郎至敦武郎
階各四十道修武郎至承信郎階各五十道進武校尉
至守闕進義副尉階各五十道巳上乞寫定官九月十
一日三省樞密院同奉聖旨依令吏部給降仍置稽專
以旌賞陜西河外立功人關送樞密院指揮
右并空名下班祇應付身五十道今劄送湖北京西
路宣撫使兼河南北諸路招討使岳少保照會收管
令措置河北河東京東三路忠義軍馬省劄
紹興十年十月十三日左承議郎守司農少卿差充湖
北京西路宣撫使司參議官高穎劄子奏臣嘗謂兵取
必勝以謀為主謀之發用以時為宜臣自建炎三年春
不幸陷於異域竊觀大河之北士人非不衆也而能專
心詢訪所謂敵將之趣向兵卒之彊弱屯戍之虚實以
為我國家計者世鮮其人間有高志不羣之士往往晦
迹隠伏杜門不出而時事未嘗過而問焉臣自紹興元
年秋被命召赴行在切觀大江之南人非不衆也而能
專心詢訪所謂將帥之才守禦之備攻取之術以為我
國家計者亦鮮其人間有畫策獻謀之士往往風聲氣
俗不歴邊事而謀慮有所不周矣今也臣合南北之所
得長短以究其利害臣雖愚蠢所得者亦多矣臣所以
敢將河北忠義之士為攻取計始終不易其言者相其
今日所宜是為决取之謀是為適可之時曾無漕運之
勞器甲之需激賞之費借曰萬一敗失亦不傷乎國體
用事於金人腹心之中而收功於疆場千里之外夫何
憚而不為臣誤蒙陛下擢置卿列可謂安佚矣而臣區
區願預軍事非厭安佚而樂煩劇蓋以謂臣子之心苟
有寸長當戮力以為國家用儻能建功立事以圖報稱
是為臣之忠立身揚名以顯父母是為子之孝忠孝所
係故一身之安佚煩劇曾不足較也臣之言大可以獻
諸天地幽可以質諸鬼神伏望陛下特賜睿察如臣言
可用即委臣措置河北河東京東三路忠義軍馬所有
文劄乞降付宣撫使岳飛庶幾可以禆贊岳飛十年連
結河朔之謀仍乞降三路賞功聖詔然後臣當將命請
行取進止
右三省樞密院同奉聖旨劄與岳飛措置不下司今
劄送湖北京西路宣撫使兼河南北諸路招討使岳
少保疾速施行
密詔諸將廣設間諜契丹等國誘率來歸省劄
臣寮劄子奏臣聞金人初犯中國率契丹渤海奚人漢
兒諸國之兵紛然而來共肆蹂躪之毒然竊原諸國之
本心謂非得巳迫於一時凶力之強而巳矣今則窮兵
轉戰二十餘年思歸者益切厭亂者益多昨烏珠渝盟
自知兵出無名乃託以大教悉卷而行侵我三路其麾
下之衆莫不怏怏而南非欲攄憤雪恥而樂然願聞也
故三路之師連戰輒北何則烏珠之性狠猛殘虐喜於
殺戮一旦戕其叔達蘭而國人貳者已過半矣咸以謂
於其叔如此它人敢保其終乎此楚歌發而項籍亡晟
間行而攝圖破之秋也嘗聞外蕃難以力征易可離間
此言中的不可復易欲願陛下密詔諸將廣設間諜諭
以禍福其契丹渤海奚人漢兒諸國有來降者厚而遣
之縱其返國使之更相誘動相率來歸高爵厚禄一無
所恡不一二年足以離其腹心破其黨與此所謂不戰
而屈人之兵者取進止
右三省樞密院同奉聖旨依奏劄與諸帥照會今劄
送湖北京西路宣撫使兼河南北諸路招討使岳少
保照會仍不下司
金佗續編卷十
