欽定四庫全書
金佗稡編卷十六
宋岳珂撰
家集七
奏議下
廣德捷奏
武德大夫英州刺史御營使司統制軍馬臣岳飛狀奏
恭依聖旨將帶所部人馬邀擊金人至廣德軍見陣共
斫到人頭一千二百一十六級生擒到女真漢兒王權
等二十四人并遣差兵馬收復建康府溧陽縣殺獲五
百餘人生擒女真漢兒等軍同知溧陽縣事渤海太師
李薩巴等一十二人金人回犯常州分遣兵馬等截邀
擊掩殺四次見陣擁掩入河棄頭不斫生擒女真萬戶
算卓貝勒漢兒李渭等一十一人委是屢獲勝捷謹錄
奏聞伏候勑旨
鄧州捷奏
鎮南軍承宣使神武後軍統制江南西路舒蘄州兼荆
南鄂岳黃復州漢陽軍德安府制置使臣岳飛狀奏契
勘叛賊李成與金人瑠和貝勒陜西等處各兵併聚於
鄧州西北劄三十餘寨臣遣發王貴等由光化路張憲
等由横林路前去掩殺據統制王貴張憲等申七月十
五日離鄧州三十餘里逢敵兵共數萬接戰分遣王萬
董先軍兵出奇突擊其軍大潰降到金官楊德勝等二
百餘人奪馬二百餘疋衣甲不知其數内高仲將一項
殘零人馬走入鄧州閉門堅守十七日攻鄧州將士不
顧矢石蟻附而上破鄧州殺死一應人馬鏖戰大獲勝
捷為暑月疲勞見起發前去德安府歇泊聽候朝廷指
揮外謹錄奏聞伏候勑旨
復三州奏
鎮南軍承宣使神武後軍統制江南西路舒蘄州兼荆
南鄂岳黃復州漢陽軍德安府制置使臣岳飛狀奏近
准指揮遣飛進發軍馬掩殺敵人兵馬於五月六日收
復隨州七月十七日收復鄧州二十三日收復唐州并
已收復信陽軍並已差官葺治屯兵防守已班師江上
歇泊謹錄奏聞伏候勑旨
湖寇捷奏
鎮寧崇信軍節度使神武後軍都統制荆湖南北襄陽
府制置使臣岳飛狀奏近差統制官任士安部押軍馬
前去(闕)措置把截黃誠等賊馬去後據任士
安申五月五(闕)偽太子渠魁黃誠等節次
前來侵犯永安寨其賊(闕)匹步軍二萬餘
人擺拽十餘里與官兵相拒鬭敵(闕)率親
兵并武功郎統領陳照人馬分路會合至永(闕)
陣前來迎敵任士安引兵當頭衝擊賊徒敗走
奪(闕)粘蹤追襲過苟陂山殺死甚多奪到衣
甲器械捉到(闕)人馬見别具狀供申外委是大獲勝捷
謹錄奏聞伏候勑旨
復西京長水縣捷奏
起復檢校少保武勝定國軍節度使湖北京西路宣撫
副使兼營田使臣岳飛狀奏據統制官王貴申遵依指
揮差武經郎第四副將楊再興等統率軍馬前去收復
西京長水縣去後今據申八月十三日進兵到長水縣
界業陽逢偽齊順州安撫張宣贊下孫都統并後軍統
制瑪展擁賊兵數千人拒敵當時分布軍馬掩擊賊衆
殺死五百餘人生擒後軍統制滿在并徒衆一百餘人
及當陣殺獲孫都統首級其餘殘黨盡皆奔潰再興遂
再進兵於今月十四日到本縣界孫洪(闕)再逢張宣贊
親率賊馬二千餘人隔河(闕)遂鼓率人馬鬭敵殺散
(闕)日二更(闕)來(闕)復長水縣了當奪到(闕)
石給散百姓官兵食用即時(闕)無
分毫騷擾申乞照會謹錄奏聞伏候勑旨
復潁昌府奏
武勝定國軍節度使開府儀同三司湖北京西路宣撫
使兼營田大使河南北諸路招討使臣岳飛狀奏據前
軍統制同提舉一行事務張憲申統率軍馬前去措置
除於閏六月十九日離潁昌府四十里與金人見陣獲
捷外憲復統率軍馬追襲金帥韓常其軍大敗於當月
二十日收復潁昌府了當謹錄奏聞伏候勑旨
陳州潁昌捷奏
武勝定國軍節度使開府儀同三司湖北京西路宣撫
使兼營田大使河南北諸路招討使臣岳飛狀奏今據
諸軍申到收復下項
一據前軍統制張憲申將帶諸統制將官前去措置
陳州閏六月二十四日午時離陳州十五里逢敵
馬軍三千餘騎見陣掩殺其衆望城奔走遂分諸
頭項並進離城數里有敵將翟將軍等并添到東
京一帶差來軍馬擺布大陣憲遂鼓率將士分頭
入陣掩擊其軍敗走已收復陳州了當除殺死外
生擒到敵人王太保等并奪到鞍馬等委獲勝捷
一據踏白軍統制董先遊奕軍統制姚政等申統率
軍馬在潁昌府駐劄閏六月二十五日辰時有敵
兵取長葛縣路前來先即時同姚政等統率軍馬
出城迎敵到城北七里店逢鎮國大王并韓將軍
舍音貝勒人馬六千餘騎擺布成陣先與姚政等
分頭項徑入敵陣戰鬭及一時辰其軍敗走追殺
三十餘里除殺死外擒到人并奪到鞍馬等委獲
勝捷
右謹錄奏聞伏候勑旨
鄭州捷奏
武勝定國軍節度使開府儀同三司湖北京西路宣撫
使兼營田大使河南北諸路招討使臣岳飛狀奏據中
軍統制王貴申先次遣將楊成等統率軍馬前去措置
鄭州今據楊成等申於閏六月二十五日到鄭州南逢
女真頭領滿都哈等部領軍馬五千餘人見陣成等遂
鼓率將士與敵見陣掩殺其軍敗走收鄭州撫定了當
委獲勝捷謹錄奏聞伏候勑旨
滿都哈捷奏
武勝定國軍節度使開府儀同三司湖北京西路宣撫
使兼營田大使河南北諸路招討使臣岳飛狀奏據本
司中軍統制王貴申據准備將劉政等申將帶人兵於
閏六月二十九日夜劫破巾牟縣金人萬戶滿都哈營
寨殺死敵兵不知數目奪到馬三百五十餘匹驢騾一
百餘頭衣物器甲等不計數目即未知萬戶滿都哈存
亡委獲勝捷申乞照會謹錄奏聞伏候勑旨
復西京奏
武勝定國軍節度使開府儀同三司湖北京西路宣撫
使兼營田大使河南北諸路招討使臣岳飛狀奏據本
司中軍統制提舉一行事務王貴申尋差中軍副統制
郝晸等統押軍馬前去措置收復西京去後今據郝晸
等申進發至離西京六十里下寨於七月初一日有金
人馬軍數千騎前來即時差將官張應韓清將帶馬軍
於敵來路把截其軍前來迎敵官軍張應等即時掩殺
其軍敗走晸進發軍馬當日酉時直湊西京城下其金
人為已敗衂當夜棄城逃遁於初二日早收復西京了
當已撫存官吏居民各安職業委獲勝捷謹錄奏聞伏
候勑旨
龍虎等軍捷奏
武勝定國軍節度使開府儀同三司湖北京西路宣撫
使兼營田大使河南北諸路招討使臣岳飛狀奏今月
初八日探得有敵中將帥四太子龍虎盖天大王韓將
軍親領馬軍一萬五千餘騎例各鮮明衣甲取徑路離
郾城縣北二十餘里尋遣發背嵬遊奕馬軍自申時後
與敵戰鬭將士各持麻扎刀提刀大斧與敵手拽厮劈
鏖戰數十合殺死敵兵滿野不計其數至天色昏黑方
始敵兵退那奪到馬二百餘匹委獲大捷謹錄奏聞伏
候勑旨
復南城軍捷奏
武勝定國軍節度使開府儀同三司湖北京西路宣撫
使兼營田大使河南北諸路招討使臣岳飛狀奏今月
初十日據本司統制忠義軍馬孟邦傑申遵依指揮令
措置收復南城軍邦傑尋遣差將官楊遇等將帶人馬
收復據楊遇等申七月初(闕)日夜二更以來南城軍北
角與金人交陣擁掩落水溺死敵衆不知其數并殺死
敵兵三千餘人所有奪到鞍馬舟船噐甲弓箭旂槍等
别具狀供申外逼逐敵兵出城上船渡河至初(闕)日收
復南城軍了當已撫存官吏居民各安職業委獲勝捷
申乞照會謹錄奏聞伏候勑旨
郾城縣北并垣曲等捷奏
武勝定國軍節度使開府儀同三司湖北京西路宣撫
使兼營田大使河南北諸路招討使臣岳飛狀奏今月
初十日申時據廵綽馬報覆有敵人馬軍一千餘騎徑
來侵犯郾城縣北五里店在後塵頭不絶不知數目臣
躬親提領軍馬出城迎敵遣差背嵬將官王剛等將帶
背嵬使臣五十餘人騎前去探敵據王剛等稱於五里
店見敵擺一字陣内見一名甲上着紫袍認是頭領遂
一齊入敵軍併手斫下上件頭領其餘敵衆一發退走
今於斫下屍首上并馬鬃上取到紅漆牌子二箇上題
寫鄂爾多貝勒追趕敵騎二十餘里當日又據本司統
領忠義軍馬梁興董榮申依准指揮統押軍馬前來過
大河勦殺金兵占奪州縣興等於今月初一日晚到黃
河南岸措置濟河其黃河北岸有金兵三十餘人騎於
岸口擺列陣勢守備人馬興等於初二日早領兵與統
領董榮等人馬渡河到北岸敵騎就岸交戰其軍敗走
追赶入絳州垣曲縣閉門拒敵興等遂行張榜說諭不
肯歸降至午時興等領兵與統領董榮等人馬措置絞
縛雲梯一齊上城接戰殺死金人不知數目活捉到千
戶劉來孫等一十四人并奪到戰馬一百餘匹噐仗等
見行撫存人戶安業依舊種作外申乞照會謹錄奏聞
伏候勑旨
小商橋捷奏
武勝定國軍節度使開府儀同三司湖北京西路宣撫
使兼營田大使河南北諸路招討使臣岳飛狀奏今月
十四日本司前軍統制同提舉一行事務張憲申今月
十三日統率背嵬遊奕并諸軍人馬起發前來小商橋
北一帶至臨潁縣措置掩殺金兵於今月十四日天明
據綽路馬報臨潁縣南逢金兵綽路馬遂追赶過縣三
十餘里殺死兵馬不知數目其軍望潁昌府尉氏縣路
前去委獲勝捷謹錄奏聞伏候勑旨
河北潁昌諸捷奏
武勝定國軍節度使開府儀同三司湖北京西路宣撫
使兼營田大使河南北諸路招討使臣岳飛狀奏今月
十五日據本司統領忠義軍馬梁興趙雲李進并董榮
牛顯張峪申依准指揮將帶人馬過河占奪州縣掩殺
金兵興等除已於七月初二日收復絳州垣曲縣了當
已行供申外興等統押軍馬至七月初四日到孟州王
屋縣界地名西陽邵源駐劄兩寨漢兒軍張太保等部
押手下漢軍人馬六十餘人前來投降至初五日辰時
到王屋縣西地名東陽有駐劄北軍一寨為興等統兵
前去其兵棄寨逃走當日午時統率軍馬到王屋縣敵
騎為興等人馬逼近並已棄城逃走興等人馬不曾入
城乘勢追赶敵騎二十餘里奪到戰馬八匹殺死敵兵
三十餘人并奪到衣甲刀槍旂幟無數興等差人招誘
王屋縣百姓首領王璋等五十餘人當面出給旂牓招
集本縣逃走軍民着業去訖至初六日統兵到孟州濟
源縣西地名曲陽二十里以來逢金將高太尉兵馬五
千餘人騎前來興等躬親統押人馬分頭前去迎敵與
敵血戰自辰時及午時其軍大敗殺死金人一十餘里
横屍遍野并奪到器械槍刀旂鼓等無數及活捉到金
兵八十餘人興等收兵歇泊下寨間至未時以來有高
太尉再將到懷孟衛等州界發來兵馬一萬餘人騎分
布前來興等對面擺陣相拒興等即時分布軍馬併力
與彼迎敵不顧死生血戰自未至酉時勦殺金兵步
軍八分已上奪到戰馬驢騾二百餘頭匹活捉到金兵
一百餘人追襲至縣西門其高太尉將帶殘零兵馬退
走興等為官軍盡日見陣傷中數多遂統押軍馬前去
本縣北十餘里地名燕川歇泊下寨委是大獲勝捷謹
錄奏聞伏候勑旨
王貴潁昌捷奏
武勝定國軍節度使開府儀同三司湖北京西路宣撫
使兼營田大使河南北諸路招討使臣岳飛狀奏今月
十五日據本司中軍統制提舉一行事務王貴申依准
指揮統率諸軍人馬於潁昌府屯駐今月十四日辰時
以來有金將四太子鎮國大王并昭武大將軍韓常及
彼中萬戶四人親領銳兵馬軍三萬餘騎直抵潁昌府
西門外擺列貴遂令踏白軍統制董先選鋒軍副統制
胡清守城貴親統中軍遊奕軍人馬并機宜岳雲將帶
到背嵬軍出城迎戰自辰時至午時血戰數十合當陣
殺死萬戶一人千戶五人敵兵横屍滿野約五百餘人
重傷敵人不知數目其奪到戰馬金鼓旂槍器甲等不
計其數見行根刷續具數目供申次委是大獲勝捷謹
錄奏聞伏候勑旨
臨潁捷奏
武勝定國軍節度使開府儀同三司湖北京西路宣撫
使兼營田大使河南北諸路招討使臣岳飛狀奏據本
司前軍統制同提舉一行事務張憲申今月十八日到
臨潁縣東北逢金兵馬軍約五千騎分遣統制徐慶李
山寇成𫝊選等馬軍一布向前入陣與敵戰鬭其軍敗
走追赶十五餘里殺死敵兵横屍滿野奪到器甲等無
數輕騎牽到馬一百餘匹委是大獲勝捷謹錄奏聞伏
候勑旨
金佗稡編卷十六
