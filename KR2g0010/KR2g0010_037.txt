欽定四庫全書
金佗續編卷九
宋岳珂撰
絲綸傳信錄卷八
紹興八年
再令除落起復二字省劄
檢會湖北京西路宣撫使司往來幹辦軍期事務王敏
求狀契勘岳太尉先為母亡起復合至今年六月一日
從吉所有起復二字未敢便行除落候指揮吏部供到
狀昨劉少師紹興三年四月内因丁母憂降制起復後
來至服闋日本官一面除落起復二字即不曾降指揮
除落尚書省巳劄下湖北京西路宣撫司照會去訖今
據岳太尉七月初六日奏狀尚未見除落起復字須議
指揮
右劄付湖北京西路宣撫使司依巳劄下事理除落
准此
乞致仕不允仍令前來行在奏事省劄
湖北京西路宣撫使岳飛奏臣今月初八日准御前金
字牌遞到樞密院劄子奏聖旨令韓世忠張俊岳飛如
别無警急事宜各量帶親兵暫赴行在奏事臣除已恭
依處分外契勘臣累具奏聞乞歸田野以養殘軀未賜
俞允伏望聖慈檢會臣前後所奏速降睿旨許臣致仕
庶幾不致上誤國計臣已擇今月十二日起發於江池
州以來聽候指揮臣不勝懇切之至取進止
右奉聖旨乞仍依已降指揮疾速起發前來行在奏
事今劄送湖北京西路宣撫使岳太尉疾速施行准
此
辭免赴行在事不允省劄
湖北京西宣撫使岳飛奏臣近在路於江池州兩具劄
子凟冒天聽乞致仕者退循恐懼莫知所為臣迤邐將
次廣德軍界尚未准指揮顧臣螻蟻懇迫之誠上賴天
地函容始終之賜唯祈昭鑒曲示眷憐伏望早降睿旨
許臣屏跡山林以養微軀區區之詞備在前奏臣更不
叨叨紊煩聖聽臣除於廣德軍以來聽候指揮外取進
止
右三省樞密院同奉聖旨依已降詔旨不允不得再
有陳請仍依已降指揮疾速兼程前來赴行在奏事
今劄送湖北京西宣撫使岳太尉疾速施行
同前第二劄
檢會湖北京西路宣撫使岳飛奏臣近在路於江池州
兩具劄子冒瀆天聰乞致仕者退循戰懼莫知所為臣
迤邐將次廣德軍界尚未准指揮顧臣螻蟻懇迫之誠
上賴天地函容始終之賜唯祈照鑒曲示眷憐伏望早
降睿旨許臣屏跡山林以養微軀區區之詞備在前奏
臣更不叨叨紊煩聖聽臣除於廣德軍以來聽候指揮
外取進止九月二日奉聖旨依已降詔旨不允不得再
有陳請仍依已降指揮疾速兼程前來赴行在奏事除
已劄下外至今未到
右再劄送湖北京西路宣撫使岳太尉遵依累降指
揮疾速施行
再乞致仕不允省劄
湖北京西路宣撫使岳飛奏臣椎鈍之資過蒙眷注近
累乞致仕又蒙聖慈降詔不允及催督赴行朝奏事臣
不敢固違召命即遂就道伏念臣遭遇陛下實千載一
時豈欲頻具奏聞上瀆天聽重貽罪戾徒自取之緣臣
不唯眼目脚疾時時發動深恐才不逮人緩急有誤陛
下委付覬就安閒保養賤軀跡其狂率别無他腸俟臣
異日痊可陛下尚欲使令願盡駑蹇仰受指縱伏望淵
衷俯垂洞照早賜允臣所請不勝幸甚干冒斧鉞退惟
戰懼取進止
右奉聖旨已累降詔旨不允不許再有陳請今劄送
湖北京西路宣撫使岳太尉
紹興九年
同判大宗正事士㒟等前去祇謁陵寢省劄
湖北京西路宣撫使岳飛奏臣伏覩正月十二日降到
赦書交割河南州縣内西京河南府臣所管地分自劉
豫盜據以來祖宗陵寢久廢嚴奉臣不勝臣子區區之
情欲乞量帶官兵躬詣洒掃伏候勑旨
右勘會已降指揮差同判大宗正事士㒟兵部侍郎
張燾前去祇謁陵寢三省樞密院同奉聖旨劄與岳
飛照會候逐官起發申取朝廷指揮量帶親兵同共
前去祇謁今劄送湖北京西路宣撫使岳開府
合用修工費用令王良存於大軍錢内支省劄
勘會祇謁陵寢官同判大宗正事士㒟已得聖旨修奉
諸陵合專委官應副二月二十一日三省同奉聖旨劄
與岳飛會照與士㒟商議應副人工修奉其費用令王
良存於大軍錢内支仍劄下王良存照會
右劄送武勝定國軍節度使湖北京西路宣撫使兼
營田大使岳開府
免親往祇謁陵寢省劄
樞密院奏勘會已降指揮令岳飛量帶親兵同士㒟張
燾前去祇謁陵寢緣今來新復故地之初正要大將撫
存軍旅
右三省樞密院同奉聖旨令岳飛更不湏親往止選
差將官壹兩員部押壕寨人匠軍馬共壹千人隨逐
士㒟張燾前去祇謁陵寢其一行合用錢糧令王良
存隨逐應辦仍劄與士㒟張燾照會今劄送湖北京
西路宣撫使岳開府疾速施行
照會免去祇謁陵寢省劄
太尉武勝定國軍節度使湖北京西路宣撫使兼營田
大使岳飛劄子奏今日祇謁陵寢同判大宗正事士㒟
兵部侍郎張燾到鄂州臣見辦集行役只俟得士㒟張
燾關報行期便同起發或恐陛下别有使令願賜一一
訓敕謹具奏知檢會紹興九年四月十一日勑樞密院
劄子樞密院奏勘會巳降指揮令岳飛量帶親兵同士
㒟張燾前去祇謁陵寢緣今來新復故地之初正要大
將撫存軍旅奉聖旨令岳飛更不湏親往止選差將官
壹兩員部押壕寨人匠軍馬共壹千人隨逐士㒟張燾
前去祇謁陵寢其一行合用錢糧令王良存隨逐應辦
仍劄與士㒟張燾照會四月十三日三省同奉聖旨檢
坐已降指揮劄與岳飛照會仍令學士院降詔奬諭
右劄送湖北京西路宣撫使岳開府
同前第二劄
太尉武勝定國軍節度使湖北京西路宣撫使兼營田
大使岳飛劄子奏今日祇謁陵寢同判大宗正事士㒟
兵部侍郎張燾到鄂州臣見辦集行役只俟得士㒟張
燾關報行期便同起發或恐陛下别有使令願賜一一
訓敕謹具奏知檢會紹興九年四月十一日勑樞密院
劄子樞密院奏勘會已降指揮令岳飛量帶親兵同士
㒟張燾前去祇謁陵寢緣今來新復故地之初正要大
將撫存軍旅奉聖旨令岳飛更不須親往止選差將官
壹兩員部押壕寨官匠軍馬共壹千人隨逐士㒟張燾
前去祇謁陵寢其一行合用錢糧令王良存隨逐應辦
仍劄與士㒟張燾照會四月十三日三省同奉聖旨檢
坐已降指揮劄與岳飛照會仍令學士院降詔奬諭
右巳劄送湖北京西路宣撫使岳開府切慮在路遺
滯今再劄送湖北京西路宣撫使岳開府遵依巳降
指揮施行
令赴行在奏事省劄
岳飛劄子奏臣欲乞赴行在奏事伏望聖慈特降指揮
取進止
右三省樞密院同奉聖旨依奏今劄送湖北京西路
宣撫使岳開府疾速施行
照會追復張所左通直郎直龍圖閣省劄
武勝定國軍節度使開府儀同三司湖北京西路宣撫
使岳飛劄子奏臣竊見故左通直郎張所先任監察御
史除直龍圖閣河北路招撫使因謫官到潭州界内為
凶賊劉忠驅擄百端誘脇終不肯從遂至被害累經恩
赦本家無人申陳未曾牽復如張所者迹本疎遠蒙朝廷
識擢當艱危之際奮不顧身有志未就能以節死欲望
聖慈矜憫特賜牽復官職以激忠義之風取進止十月
九日三省同奉聖旨張所特與追復舊官職關送中書
門下省指揮奉勑故前通直郎直龍圖閣張所士無節
操顧雖偷生奄奄如九泉下人若乃英風氣槩折而不
沮其人雖亡凜然常有生氣有臣如此可無以表勵之
哉爾持論勁直自喜功名頃由御史身任招撫之柄毁
譽交至用舍不常卒罹綠林殞於非命雄心誼烈奮挺
莫回亦可以激懦夫之氣而動人臣之忠矣兹因將臣
以名來上是用選爾通籍仍直河圖魂而有知毋忘結
草可特追復左通直郎直龍圖閣
右劄送湖北京西路宣撫使岳開府
賜張所一資恩澤仍支銀絹省劄
武勝定國軍節度使開府儀同三司湖北京西路宣撫
使兼營田大使岳飛劄子飛聞好生惡死天下常情若
臨大難而不變視死如歸者非忠義之士不能竊見左
通直郎直龍圖閣張所以忠許國義不顧身雖斧鉞在
前凜然不易其色終能以全節自守而不屈不惟飛知
之士大夫無不知之今蒙朝廷巳叙復元官恩至渥也
欲望更賜特為敷奏乞與旌加褒異庶使天下忠義之
士皆知所勸伏候指揮十一月十二日奉聖旨張所特
與壹資恩澤仍支賜銀絹各壹百疋兩令所居州軍應
副
右并劄下張所本家照劄壹道送湖北京西路宣撫
使岳開府照會給付准此
金佗續編卷九
