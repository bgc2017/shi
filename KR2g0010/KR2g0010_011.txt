欽定四庫全書
金佗稡編卷十一
宋岳珂撰
家集二
奏議上
乞赴行在奏禀邊防奏
鎮南軍承宣使神武後軍統制江南西路舒蘄州兼荆
南鄂岳黃復州漢陽軍德安府制置使臣岳飛狀奏准
樞密院劄子令臣依已降指揮前去鄂州歇泊聽候朝
廷指揮臣除已恭依外所有臣先條具陳乞事理未奉
指揮施行契勘臣先奉聖訓收復襄陽府等處六州軍
除已措置收復隨郢襄陽唐鄧了當只有信陽軍已調
發軍馬前去收復尅日可下臣今有邊防子細利害欲
量帶人從赴行朝奏禀伏望聖慈特降睿旨依臣所乞
施行謹錄奏聞伏候勑旨
乞先推劉光世軍掎角賞奏
鎮南軍承宣使神武後軍統制江南西路舒蘄州兼荆
南鄂岳黃復州漢陽軍德安府制置使臣岳飛狀奏臣
先奉聖訓收復襄陽府等處六郡緫率軍馬節次見陣
掩殺敵人軍馬收復州軍了當續蒙朝廷令劉光世遣
差軍馬五千人以爲牽制臣於七月二十三日收復信
陽軍六郡了畢光世遣酈瓊軍馬於二十六日到襄陽
府臣軍前雖其至不及期然臣之軍士知有後援所以
能成薄效卒使不霑寸賞恐咈人情伏望聖慈將劉光
世所差官兵特降睿旨先次推賞謹錄奏聞伏候勑旨
收復唐鄧信陽差官奏
鎮南軍承宣使神武後軍統制江南西路舒蘄州兼荆
南鄂岳黃復州漢陽軍德安府制置使臣岳飛狀奏契
勘近恭奉聖訓收復隨郢等州軍了當先差過知通等
葺治事務除已開具隨郢州襄陽府知通職次姓名奏
聞外今契勘唐鄧州信陽軍知通簽判職次姓名下項
其餘官臣行下逐處安撫司取會别具奏聞次今開具
下項
一唐州二員修武郎權知州事高青借通直郎權
通判單藻
一鄧州三員武翼郎閤門宣贊舍人權知州事張
應右承直郎借宣教郎權通判黨尚友忠訓郎借
秉義郎權簽判邵俅
一信陽軍二員承節郎借成忠郎閤門祗(闕)
禹節制使喚事畢遣還荆南鎮撫司并湖南帥司各發
兵船約期進討下流合用軍兵及會合諸頭項兵馬舟
船并委飛措置施行所有岳飛本軍合用錢糧如所部
州軍應副不足依舊朝廷給降及江西路支撥應副劄
送臣疾速施行臣伏蒙新除恩命已具奏辭免所有措
置討捕黃誠楊太等賊徒事切緣臣所管軍馬並係西北
之人不習水戰今蒙聖旨驅使不敢辭免謹已遵奉指
揮外臣契勘湖賊黃誠楊太等占據重湖猖獗累年戰
艦舟船數目浩瀚又賊衆多憑恃水險出没作過今來
若以湖南帥司馬凖步諒兩項軍馬聽知鼎州程昌禹
節制以荆南鎮撫司并湖南帥司各發兵船約期進討
切慮如此事不專一臨時難以措畫有悞指蹤臣愚欲
望聖慈特降睿旨令湖南帥司除留三千人在潭州彈
壓外并荆南鎮撫司都共有二千人乞令臣量留一千
人在鎮撫司外將其餘軍馬舟船盡數並撥付臣相度
分布使喚兼馬凖步諒亦乞令付臣使喚如鼎州緩急
合要軍馬使用乞令臣相度分遣庶幾軍馬歸一斟量
調發免致悞事兼契勘王&KR0645;已降指揮江州駐劄今來
討捕湖賊正賴舟船使用欲乞將王&KR0645;隨軍舟船除海
船及有餘船外只乞戰船并海湖船權暫盡數借撥付
本軍候事畢日歸還臣訪聞湖南州郡係出産材木去
處欲乞行下本路一就并釘線工匠應副添修本軍舟
船其合用錢糧竊詳湖北路委是闕乏無以樁辦伏乞
特降指揮專一令江西應副外劵錢乞從朝廷寬剰支
降庶不有悞事機所陳利害並係急切伏望聖慈詳酌
依臣所乞前去措畫誓盡犬馬之勞以圖報效謹錄奏
聞伏候勑旨
(貼黃)臣契勘湖賊先與劉豫結連近探得陜府長
安見今點集人馬東京亦已聚兵今來襄漢諸州
並係邊面防秋是時切慮不測前來侵犯作過伏
乞添兵屯守及更抽摘軍馬付臣遣發廵邊照管
庶免悞事乞速賜措置施行
襄陽差職官奏
清遠軍節度使神武後軍統制充湖北路荆襄潭州制
置使臣岳飛狀奏據襄陽府路安撫使司契勘本路州
縣係居極邊全藉當職官恊力措置數内下項官並係
收復之初蒙制置司并本司逐急差權自管當事務以
來愛民無擾治職有方實堪倚仗欲望詳酌申奏差補
施行今開具下項
一借保義郎襄陽府兵馬監押王昇借迪功郎襄
陽府觀察推官李霖借迪功郎襄陽府司理參軍
周冲翼忠翊郎襄陽府司法參軍姚禾成忠郎借
忠翊郎監(闕)
有科率及差借夫馬之類許人戸越訴當職官吏
乞賜施行
一契勘人戸歸業之初委是貧乏全闕牛具子種
欲乞量借官錢應副收買候將來合納稅日將所
借官錢分四料隨稅送納
一契勘新復州軍其稅賦依赦降指揮權放三年
所有養贍官兵錢糧無所從出若不給降深恐因
循却致擾民伏乞朝廷支降錢米應副收糴并借
貸耕牛子種本錢所貴歸業之民得霑實惠
一契勘新復州軍城壁樓櫓並合修葺防城器具
並合置造所有合用錢粮伏乞朝廷特賜支降貴
得應時辦集軍民兩安不致疎虞
一契勘人戸未歸業以前應欠官私債負不問是
何名色乞並行蠲放如州縣輙敢理索乞重賜施
行
一契勘新復州軍全藉官員葺治若不稍加恩數
深恐無以勸諭今相度欲乞幾年爲任與轉一官
選人比類施行任滿無遺闕更與轉一官選人改
合入官應權官權過月日理爲實歴月日
一契勘新收復州軍自合體認朝廷惠養寬恤之
意用心存撫務令安業欲乞令逐一開具元管并
後來歸業人戸單甲姓名所住鄉村開墾過田土
頃畝帳狀申本司審覆詣實申奏仍乞以召集多
寡分數立爲殿最
一契勘所收復州軍久經殘害上下凋弊州縣官
如能用心召集流亡勸課農桑懷柔百姓寬恤刑
禁從本司保明申奏乞朝廷優異推恩若職事不
虔亦乞重賜黜責
右畫一條具在前謹錄奏聞伏候勑旨
招楊欽奏
鎮寧崇信軍節度使神武後軍都統制荆湖南北襄陽
府路制置使臣岳飛狀奏恭奉聖旨措置荆湖南北路
盗賊臣遂先分遣軍馬扼賊要路斷其糧道嚴行禁止
博易使賊乏食尋遣軍分頭齎執旗牓諭以禍福說諭
招安潰其腹心并欲誘致桀黠以爲鄉導今據武義大
夫閤門宣贊舍人黃佐等招安水寨首領楊欽將帶到
本寨徒衆老小約一萬餘人大小舟船八百餘隻牛五
百餘頭馬四十餘疋並到軍前臣已優加存撫及即時
支破錢糧養贍并先次將空名武義大夫告書填給付
楊欽了當所有以次頭領亦見行取會契勘楊欽係賊
之密黨今已服從正宜乘機掩覆巢宂臣一面措置進
兵外謹錄奏聞伏候勑旨
李通歸順奏
檢校少保鎮寧崇信軍節度使充湖北襄陽府路招討
使兼本路營田使臣岳飛狀奏契勘臣嘗以國難未除
敵禍方熾竊有意於恢復之事深籌逆計以爲中原之
士性具五常豈無忠義思報國家特以身䧟敵人之郊未
能奮發於是多遣信實之人密行宣布朝廷之德意說
諭約結俾其磨濯一心以待王師之舉相爲應援今有
虢州欒川知縣修武郎李通將帶五百餘人首倡歸順
已到鄧州除已差官前去引接犒勞外謹錄奏聞伏候
勑旨
乞出師劄子
起復太尉武勝定國軍節度使湖北京西路宣撫使兼
營田大使臣岳飛劄子奏臣自國家變故以來起於白
屋從陛下於戎伍實有致身報國復讎雪恥之心幸憑
社稷威靈前後粗立薄效陛下錄臣微勞擢自布衣曾
未十年官至太尉品秩比三公恩數視二府又增重使
名宣撫諸路臣一介賤微寵榮超躐有踰涯分今者又
蒙益臣軍馬使濟恢圖臣實何能誤荷神聖之知如此
敢不晝度夜思以圖報稱臣竊揣敵情所以立劉豫於
河南而付之齊秦之地盖欲荼毒中原以中國而攻中
國尼雅滿因得休兵養馬觀釁乘隙包藏不淺臣謂不以
此時禀陛下睿筭妙略以伐其謀使劉豫父子隔絶五
路叛將還歸兩河故地漸復則金人之詭計日生浸益
難圖然臣愚欲望陛下假臣日月勿拘其淹速使敵莫
測臣之舉措萬一得便可入則提兵直趨京洛據河陽
陜府潼關以號召五路之叛將叛將既還王師前進彼
必捨汴都而走河北京畿陜右可以盡復至於京東諸
郡陛下付之韓世忠張俊亦可便下臣然後分兵濬滑
經略兩河如此則劉豫父子斷必成擒大遼有可立之
形金人有破滅之理爲陛下社稷長久無窮之計實在
此舉假令汝潁陳蔡堅壁清野商於虢略分屯要害進
或無糧可因攻或難於餽運臣須歛兵還保上流敵必
追襲而南臣俟其來當率諸將或挫其銳或待其疲敵
利速戰不得所欲勢必復還臣當設伏邀其歸路小入
則小勝大入則大勝然後徐圖再舉設若敵見上流進
兵併力以侵淮上或分兵犯四川臣即長驅𢷬其巢穴
敵困於奔命勢窮力殫縱今年未終平殄來歲必得所
欲陛下還歸舊京或進都襄陽關中唯陛下所擇也臣
聞興師十萬日費千金内外騷動七十萬家此豈細事
然古者命將出師民不再役糧不再籍盖慮周而用足
也今臣部曲遠在上流去朝廷數千里平時每有糧食
不足之憂是以去秋臣兵深入陜洛而在寨卒伍有饑
餓而死者臣故亟還前功不遂致使故地陷敵忠義之
人旋被屠殺皆臣之罪今日唯賴陛下戒勑有司廣爲
儲備俾臣得一意静慮不以兵食亂其方寸則謀定計
審方能濟此大事異時迎還太上皇帝寧德皇后梓宫
奉邀天眷以歸故國使宗廟再安萬姓同歡陛下高枕
萬年無北顧之憂臣之志願畢矣然後乞身歸田里此
臣夙夜所自許者臣不勝拳拳孤忠昧死一言取進止
乞以明堂恩奏張所男宗本奏
起復太尉武勝定國軍節度使湖北京西路宣撫使兼
營田大使臣岳飛狀奏臣竊見張俊例初除大尉陳乞
奏薦男於文資内安排臣技能蔑取勲伐無聞遭際聖
明承乏將帥伏念臣昨於建炎初因上書論事罪廢偶
幸逃死實出聖造于時孤孑一身狼狽羈旅因詣招撫
使張所所一見與臣言兩河燕雲利害適偶契合臣自
白身借補修武郎閤門宣贊舍人充中軍統領尋又陞
統制其後張所軍次北京蒙朝廷貶責南方卒以節死
臣念靖康以來奮不顧身爲國捍難者不爲無人而其
間誤國敗事者固亦不乏然聖恩寬大終於一切矜貸
若張所實先意兩河而身未北渡已遭横議今其身名
凋喪後嗣零落使臣不言臣則有負欲望矜憐將臣今
歲奏薦恩例奏補張所男宗本依張俊例於文資内安
排謹錄奏聞伏候勑旨
金佗稡編卷十一
