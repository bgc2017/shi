欽定四庫全書
金佗稡編卷二十二
宋岳珂撰
籲天辨誣二
淮西辨
紹興十一年八月九日甲戌臣寮上言伏見樞密副使
岳飛蚤稱敢毅亟蒙奬拔不十年間致位三孤且復使
之握重兵居上游其所委付可謂重矣而飛爵高祿厚
志滿意得平昔功名之念日以頽墮今春敵寇大入疆
場騷然陛下趣飛出師以為掎角璽書絡繹使者相繼
於道而乃稽違詔旨不以時發久之一至舒蘄匆卒復
還所幸諸帥兵力自能却敵不然則其敗撓國事可勝
言哉厥後諸帥凱旋飛獨無功聖恩寬大例有樞筦之
拜寵數優渥義當感激圖報而飛方事矯飾有識之士
巳譏其偽又言竊見樞密副使岳飛頃由簡拔委以節
制慨然似有功名之志人亦以此稱之數年之間寵數
頻仍官兼兩鎮秩視二府乃始安於榮利不復為國遠
圖矣故昨來被旨起兵則固稽嚴詔略至龍舒而不進
兹者銜命出使則堅執偏見欲棄山陽而不守以飛平
昔不應至是豈其忠衰於君誠如古人之謂耶臣又聞
飛自登樞筦鬱鬱不樂日謀引去以就安閒每對士大
夫但言山林之適其誠與偽固不得而知然以陛下眷
待之隆委任之峻不思報稱遽為是計亦憂國愛君者
所不忍為也又言臣比論列樞密副使岳飛之罪章已
三上陛下尊寵樞臣眷眷然惟恐傷之姑示優容未加
譴斥臣謬當言責安可但已况其間一二事大虧忠節
若堅拒明詔不肯出師以玩合肥之寇又言今春敵犯
淮西張俊既全師遇敵朝廷連降聖旨趣飛來援而逗
遛不進輙以道遠乏餉為辭大將之體國固如是乎陛
下新命樞臣處飛為副超踰甚峻正欲感勵其心使飛
改意激昂尙蓋前失而外為恭遜情實飾姦又言頃者
淮西之役俊方力戰而飛乃按兵不動飛當是時豈以
謂敵去國遠鬭其鋒不可當而欲避之乎豈以謂坐觀
成敗而效卞莊刺虎之說乎殆皆不然也其意不過專
務保江之計而嫉淮西之成功耳
熊克中興小歴曰初上詔湖北宣撫使岳飛以兵援淮
西飛念前此每勝復被詔還乃以糧乏為辭至是濠州
已破飛始以兵來援張俊秦檜皆恨之
王次翁叙紀(王伯庠撰)曰紹興辛酉敵人有飲馬大江之謀
大將張俊韓世忠欲先事深入惟岳飛駐兵淮西不肯
動以親札趣其行者凡十有七飛偃蹇如故最後又降
親札曰社稷存亡在卿此舉飛奉詔移軍三十里而止
上始有誅飛意
野史傳曰紹興十一年兀术重兵攻淮西飛念前此每
勝復被詔還壯心已闌且軋於和議辭以乏糧及濠梁
已破方以兵來援張俊秦檜皆恨之
臣珂辨曰臣聞天下之難辨而易惑者惟其迹之似
也小人之讒人也固誣矣而非竊取其似則不足以
欺人也天下之人惟知其誣而不知其所以誣汲汲
乎惜其人之不得為全人也則又即其似而求有以
蓋之嗚呼讒誣之似果終足以欺人哉欺有時而窮
則真者見矣今乃不忍於一朝之未明而求以蓋其
非使人見之曰是天下之公論而亦其迹之似也久
而不明真者冺矣可以欺一時之人而不可以欺萬
世者似也可以蓋一時之非而不可以蓋萬世者亦
似也然則變真而讒以似雖晦之必彰之舍真而蓋
以似雖愛之實害之然則輕重緩急之辨固將何擇
哉以此而論先臣淮西之誣則逗遛違詔之辨尚可
緩而軋於和議之說蓋所當先也臣非敢先彼而後
此也逗遛之罪小人之讒先臣也固有甚明者證之
軋和之志公論之蓋先臣也其說易以惑天下而亂
先臣本心之真此臣所以先辨也先臣自金人叛盟
以來嘗有誓不與俱生之志獻北討之書奪官而不
悔上謝赦之表忤時而不忌抗恢復之奏則自期於
渾瑊復唐之大功闢屈已之議則深指於秦檜謀國
之不臧嶽祠之盟與將佐言者也特首言其蹀血北
庭之願蓮社之詩與緇流言者也猶不忘乎力扶王
室之忠甚而抒詠翠巖勒題東松書宜興之寺壁紀
湖東之軍次是皆放懷景物紓情幽曠而二聖之還
三關之復其志無往而不寓造次必於君言語必於
國天下至于今誦之非臣之私言也故高宗皇帝所
賜御札有曰覽卿近奏毅然以恢復為請豈天實啓
之將以輔成朕志行遂中興耶又曰比降親筆喻朕
至意再覽卿奏以渾瑊自期正朕所望於卿者又曰
得卿奏言措置班師機會誠為可惜卿忠義許國言
辭激切朕心不忘嗚呼即此以論先臣之心可以逗
遛之說誣之乎讒人之進言也豺狼之威踞乎其前
軒冕之念勃乎其中勢不得不枉他人而庶幾尺蠖
之一伸也誠又念夫威未至於極則人心之公論不
可誣也則亦盍求其似而言之乎先臣位三孤開兩
鎮運籌樞府視秩相庭其爵穹矣其位隆矣其祿厚
矣則吾加以志得意滿不復為國遠圖之說人庶幾信
之而猶懼其言之不足以欺人也則先稱以敢毅又
稱以有功名之志終則以為先臣之平昔不應有是
抑使天下之淺心者從而窺之徒見其爵之誠穹位
之誠隆祿之誠厚則亦竊意其遠圖之怠非復前日
而我言之或信剡騰六奏貫穿一辭先後皆是言也
天下之人惟其不知淮西之事顛末甚明具在御札
而惑於讒人之似意其或有是也則深愛先臣之忠
而惜其不得以全其忠乃深思而旁求之則曰朱仙
之戰也兩河忠義同為響應敵將腹心皆受密約兀
术棄京而却走韓常遣使而請降功垂成而亟班師
反墮於姦臣通敵之約或者其壯心已闌而不前乎
反復而疑之則又曰河南之復也彼既先料其叛盟
矣抗疏而言之因表而見之漫不我聽故地復失前
轍可觀而又惟屈已之是求或者軋於和議而不至
乎嗚呼是二者之說無一而可也抑皆竊取先臣之
似而不忍於一朝之未明且莫知其讒之實不然也
是求以蓋先臣之非而適所以益先臣之非求以明
先臣之忠而適所以累先臣之忠者也委質而事君
抑君有命而謂吾志之闌且咎其不聽已驗之說嚴
詔沓至跬步不易是可謂之忠乎如是則止沸而
揚湯救火而抱薪尚何非之可蓋抑臣攷之敵之犯
淮西也烽警方騰羽檄未至淮西蓋非先臣分地也
疑若可以晏然矣使小丈夫處此則曰吾惟求保吾
境盡吾職而已何暇以議其他而先臣激發忠憤首
抗奏疏歴數金人之不道願備戎車之先驅請會諸
將擊敵以必成功故御札首曰昨得卿奏欲合諸帥
兵破敵備見忠誼許國之意嘉歎不已今敵犯淮西
張俊楊沂中劉錡已併力與彼相拒卿若乘此機會
亟提兵會合必成大功此蓋奏至之第一札也然則
東下會合蓋因先臣之請而許之奎畫煌煌匪臣所得
而託言也况是時先臣未奉出師之詔既思彼國必
虚乞擣京洛以制其敝又恐急於退敵乞出蘄黃以
議攻郤其拳拳憂國至於一日而兩奏載在御札尤
為明著初未嘗以非已責而自安也今有巨室焉紀
綱左右各司其職適有外侮而他僕越職以求禦且
復殫智慮竭謀書以為應之之策則必其愛主之心
特切而衛上之志甚勤使其主從而聽之促之以前
則反傲然而不行是豈人之情哉使其謂主不已知
則勿請所以請者則其無是心也是僕也非病狂喪
心安肯自請而自止以激其主之怒哉即小而論大
則先臣之無是二者之心也則亦無是請也有是請
也則逗遛之誣也亦可迎刃而解矣况夫臆度之說
孰如親見之審疑似之迹孰如已行之驗十年冬司
農少卿高潁自陳欲禆贊岳飛十年連結河朔之謀
措置兩河京東忠義軍馬為攻取計蓋已在朱仙班
師之後也使壯心果闌則潁肯為此請耶十一年秋
先臣行楚州按兵俊將城楚而先臣曰吾曹當戮力
以復中原何至為城守計耶卒以此忤俊蓋已在淮
西援濠之後也使軋於和議則先臣肯出此言耶吁
亦明矣雖然猶不可不申之以辨也何則張憲之獄
在行府鍜鍊極矣而無一語以及先臣所誣以通書
者先伯臣雲也張俊一紙之奏方上而秦檜遽下先
臣於獄初無可證之事也按坐兩月廷尉不知所問
反而思之柏臺嘗有是六奏也又其中逗遛之說或
可以致其罪也乃劄下制獄令以此語詰先臣雖先
臣之辨甚明而莫之省也王俊所告非此也張憲自
誣亦非此也即初揆終了不相涉先臣何罪而至此
哉先臣之就逮乃十月之十三日而此劄之下乃十
二月之十八日其間相距兩月秦檜之所以旁求而
成其罪者蓋無所不至矣而僅能得此又安可以不
辨臣按先臣被罪尚書省勑牒之全文曰淮西之戰
一十五次被受御札坐觀勝負嗚呼御札之有十五
固也抑不觀其時乎前奏未上而後命沓至出師之
命雖在正月而至以二月九日時先臣以寒𠻳在告
即以十一日力疾出師故十九日御札有曰得卿九
日奏已擇定十一日起發往蘄黃舒州界以此見先
臣之出師實無留滯奉詔三日而行爾自鄂而蘄
黃自蘄黃而舒廬皆以背嵬親為先驅敵方在廬望
風退遁還軍於舒復來窺濠又次定遠敵復引去蓋
三月之中旬也是時先臣聞命即行首尾僅月餘往
來道里不止數千計其時日亦可見矣而徒以其詔
之多而罪之哀哉先臣之不幸也檜之所以誣先臣
者以稽違御劄臣不敢以它證請以檜所誣者證之
先臣淮西之誣其目有四一曰逗遛違詔二曰辭以
乏糧三曰不攜重兵四曰緩於救濠臣請舉而枚辨
之逗遛軍次以違詔檜之誣也而十九日御札之連
文曰聞卿見苦寒𠻳乃能勉為朕行國爾忘身誰如
卿者然則先臣之所謂逗遛者何在况請會兵而破
敵先臣實啓之苟憚於行則何為上剡奏以自形其
怯乎故奬諭之詔曰淮東之軍且出其後沔鄂之衆
復來自南合吾仁義之師當彼殘暴之寇則先臣非
逗遛矣託乏糧以拒詔亦檜之誣也而三月十三日
之御劄有曰卿聞命即往廬州遵陸勤勞轉餉難阻
卿不復顧問必遄其行非一意許國誰肯如此然則
先臣之所謂託者何在况請漕臣而從軍先臣實啓
之苟志於託則何至召它人以自窺其偽乎故褒嘉
之劄又曰中興基業在此一舉卿之此行適中機會
則先臣又未嘗它辭矣先臣奉詔出師以大軍為緩
親以背嵬騎兵為之先驅其赴援之急亦可知也而
俊乃譛先臣以攜兵為寡曾不知南薰門之戰以八
百人破王善五十萬者先臣也朱仙鎮之對壘以五
百騎破烏珠十萬者亦先臣也况背嵬之士先臣之
親軍也潁昌朱仙皆以是軍取勝而八千餘騎亦不
可謂寡矣是時俊命楊沂中以全軍敺濠之餘寇而
遇伏大敗殿前之兵幾殱焉亦宜乎其以先臣之兵
為寡也俊既素懷怯敵之心而反以寡病先臣不亦
哀哉烏珠既遁先臣還軍舒州以俟進止而兀术用
酈瓊計復窺濠州三月初四日先臣聞警不竢詔麾
兵而救之烏珠蓋以初八日破濠而先臣先四日已
赴援矣則警報固未上聞而詔命亦未至其時日之
序又可攷也而㑓乃譛先臣以救濠為緩曾不知李
成據襄陽聞軍至而遽遁者先臣也劉麟寇廬州見
岳幟而亟走者亦先臣也况烏珠朱仙之屢敗韓常
長莫之乞降皆已望風讋服且先詔而赴援蓋亦不
可謂緩矣是時張俊以大兵駐黃蓮去濠六十里而
不能救無以藉口亦宜乎其以先臣之兵為緩也俊
既坐收退敵之功而反以緩譖先臣其冤抑甚焉俊
蓋初以前途糧乏誤先臣而先臣不聽鼓行而進及
御札有不復顧問之語俊意先臣漏其書之言于上
而譖害之意成矣當時先臣得罪尚書省勅牒之全
文固出於一時酷吏之手而俊之遺先臣書稱前途
乏糧以誤先臣者亦備載不遺蓋亦自有不能揜也
万俟卨患獄之不竟遂命元龜年以行軍之時日雜
定之檜乃先收御劄于左藏南庫將滅其迹幸而終
未泯於兇焰故其次第時日猶有攷也宸翰之首臣
故復以甲子繫日而不敢以重複為嫌蓋欲其昭明
而易見試即而驗之初未嘗有暇日也奈何謂之逗
遛至於王次翁之叙紀其為誣罔尢為昭灼方烏珠
之來張俊以兵拒于柘臯蓋已逼江矣先事深入之
謀果何在先臣駐兵江夏未嘗在淮西也親劄十五
耳而增其二社稷存亡在卿此舉之詔元未嘗有也
奉詔移軍三十里而止自鄂而廬自廬而舒自舒而
濠果三十里乎身居政地瞢如不知而徒以口舌置
人於死地先臣真不幸哉臣竊惟高宗皇帝留意戎
昭未嘗頃刻忘故一日而拜數詔者有之一事而降
數旨者有之隨鄧襄陽之戰御劄凡四淮西宛葉之
捷御劄凡七敵人渝盟再寇河南復故疆援劉錡首
尾兩月餘奉御劄者又二十有三焉豈獨以拜命之
多而謂之逗遛乎冤哉先臣之忠如此而不得白此
臣所以泣血而辨千載而下信史庶乎其有攷也臣
重惟先臣得罪之後秦檜使其親黨王會搜括囊橐
自尚方所賜之外無儋石之儲賜書數箧先已舉而
束之左藏南庫非惟龍翔鳳翥之文秘而不耀而一
時廟謨所以密授先臣者殆泯没而無聞於世先父
臣霖猥蒙親擢攝貳匠監露章陳請願復賜還孝宗
皇帝慨念故臣亟降俞旨此臣家之所以復得寳藏
而竊窺神算于雲章之表臣按秦檜當時之醖禍也
蓋欲屏去先臣所拜之宸翰如綦崇禮所被之詔以
冺其迹而使先臣之忠終於莫辨何以言之宸章聖
畫固非人間所得而易見先臣幸以尺寸功攀附依
乘故得拜此寵渥誠使得罪亦當上之秘府與天球
河圖並寳而無窮檜乃敢寘之有司之藏其不臣之
心亦可見矣一時指為先臣之汚秘衛不恪迄今蠧
魚蝸牛之侵雖重飾而嚴護猶有遺迹臣每捧讀輒
哽涕而不自勝抑猶有大幸者淮西一十五劄並存
而不失爾故臣得以逐時日叙次第而刊之石以傳
萬世不然則先臣之誣尚何以為據依而辨之嗚呼
檜雖欲冺之而天不冺之是留以賜臣家而使先臣
之事有所據依而辨明也哀哉
金佗稡編卷二十二
