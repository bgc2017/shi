欽定四庫全書
金佗稡編卷十七
宋岳珂編
家集八
公牘上
乞淮東重難任使申省狀
武功大夫昌州防禦使通泰州鎮撫使兼知泰州岳飛
狀申照得飛近准指揮差飛充通泰州鎮撫使仰認朝
廷使令之意除已一面起發前赴新任外契勘金人侵
寇虔劉其志未艾要當速行勦殺殄滅全盡收復諸路
不然則歲月滋久為患益深若蒙朝廷允飛今來所乞
乞將飛母妻為質免充通泰州鎮撫使止除一淮南東
路重難任使令飛招集兵馬掩殺金兵收復本路州郡
伺便迤邐收復山東河北河東京畿等路故地庶使飛
平生之志得以少快且以盡臣子報君之節謹具申尚
書省伏乞鈞慈詳察特賜敷奏指揮施行謹狀
(小貼子)飛今來所管官兵一面催發前赴新任如蒙
指允飛所乞即乞速賜指揮亦不敢仰干朝廷别
求添益軍馬伏乞鈞照
赴鎮畫一申省劄子
武功大夫昌州防禦使通泰州鎮撫使兼知泰州岳飛
劄子契勘飛承尚書省劄子三省樞密院同奉聖旨除
授通泰州鎮撫使兼知泰州今具條畫到合行事件下
項
一飛所統人馬見在常州宜興縣駐泊其本縣已是
闕乏錢糧無可應副飛見擇日起發前去之任竊
聞江隂鎮江見今全闕濟渡舟船兼飛所管官兵
老小數多若以見有舟船裝載半月不能渡絶切
慮軍兵闕食失所欲乞於平江府常州江隂軍等
處支撥糧米三二萬石應副即目未渡江以前食
用
一泰州全藉興化縣在水鄉多收稻榖以瞻兵卒今
蒙已降一指揮從薛慶所乞隸屬承州泰興縣又
已割屬揚州兼契勘泰州舊有四縣内倚郭海陵
附近州城累遭烽火蹂踐全無所收如臯一縣臨
於大路所收不廣今來泰州一小郡難以却將兩
縣屬别州顯於軍民妨闕伏望詳酌將上件兩縣
依舊隸屬本州所貴軍民通便如蒙許允乞作特
旨行下恐於人情未便有妨應援
一本軍頭口老小正兵七萬餘人口飛差人前去體
探得通泰二州即目並無糧斛况糧斛猝急難以
擘畫飛體國不敢過有陳乞支給錢糧欲乞借支
兩浙淮南路鹽鈔一百萬貫逐旋還納鹽事司准
充鹽本
一飛見帶軍馬萬餘自春並不曾支給衣賜今來合
給冬衣之時今體訪得通泰州即目錢帛闕少本
州人兵尚無可支散切慮因此失所伏望詳酌體
念特賜於有錢絹官司或别州軍去處支給冬衣
一次貴免官兵赤露失所
右謹具申尚書省(并樞密院)伏候指揮
申劉光世乞兵馬糧食狀
武功大夫昌州防禦使通泰州鎮撫使兼知泰州岳飛
狀申飛昨奉聖旨指揮差充前件差遣於八月十五日
還至常州宜興縣於十八日起發前來抵赴新任二十
二日至江隂軍歇泊據探報金人見圍椘州飛遂逐急
權差統制王貴管押兵馬等船濟渡切慮遲滯有失事
機不免躬親先入泰州於二十六日夜二更到泰州城
外承准八月十九日指揮令飛與趙鎮撫立犄角飛遂
措置調發兵夫糧食并不住差人勾喚王貴等軍馬實
緣舟船數少今月初九日方盡到泰州飛已差張憲權
行守城見今大軍屯駐三塾與金人大寨不遠惟是新
復建康之後所有士馬瘡痍尚新羸敝方甚兼自到任
未及一旬芻茭糗糧一一窘乏本未能即從王事重以
承椘之急甚於倒垂不可以頃刻安居理宜前進欲望
鈞慈捐一二千之衆假十餘日之糧令飛得激厲士卒
徑赴敵壘解二州之圍掃騷擾之迹下以禆相公之盛
烈上以寬主上之深憂不勝幸甚謹具申安撫相公使
司伏候指揮
申劉光世乞進兵狀
武功大夫昌州防禦使通泰州鎮撫使兼知泰州岳飛
狀申竊念飛以行伍賤隸辱知朝廷蒙被厚恩殞殁難
報每以為國家之難雖非所命猶當戮力矧承椘之事
危迫如許累准朝廷指揮催督此正飛等捐身徇義之
秋切緣王鎮撫林郭鎮撫仲威等並不見差撥軍馬前
來使司王統制雖聞已起發即目尚未知屯駐去處使
飛孤軍委實難以枝梧今月十二日准本州遞到今月
六日指揮飛除已遵禀外契勘金兵盤泊日久連破諸
鎮王鎮撫郭鎮撫等各歛兵自保其志已驕目即承椘
一帶民戶逃死别無擄掠易於攻卻據探報敵人急攻
椘州切恐萬一疎虞於淮南諸鎮利害不細飛已於今
月十五日具申使司去訖飛一面起發前往承州以來
措置勦殺外伏乞鈞慈特捐一二千之衆别差統制官
一員前來掎角庶立大功不致上誤國事謹具申安撫
相公使司伏候指揮
申審招安申省狀
親衞大夫建州觀察使神武副軍都統制權知潭州兼
權荆湖東路安撫都總管岳飛申契勘湖東路見今盗
賊嘯聚動以數萬李宏在岳州劉忠在湘隂曹成在道
州作過其餘寇盗不少除見措置勦殺外其間若有能
改行自新之人未委合與不合招安如許飛招安欲望
給降金字牌黃旗十副仍乞差使臣管押付飛交割謹
具申尚書省(并樞密院)伏候指揮
乞措置進兵入廣申省狀
親衞大夫建州觀察使神武副軍都統制權知潭州兼
權荆湖東路安撫都總管岳飛申契勘飛承樞密院劄
子奉聖旨指揮統率軍馬前來湖東措置收捕曹成賊
馬飛尋依時起發及沿路不住差信實人到道州以來
體探上件曹成作為次第至三月三十日游兵到衡州
茶陵縣承諸處探報曹成已於三月二十七日起離道
州望全永州路前去緣茶陵縣至道州尚有六百餘里
飛未敢信憑遂領一行軍馬前來郴州桂陽監體度賊
馬的實動息於四月初八日到郴州管下永興界地名
橘水郊承郴州并桂陽監公文探知曹成賊馬分路逃
遁前去全永賀州界去訖至三月二十七日並已起離
道州盡絶本軍亦差人探得與諸處關報一同飛今部
領軍馬前去道州如到彼賊兵未遠即便尾襲追趕若
逃遁程途已遠其賊聞飛兵到必不敢前來拒敵飛欲
深往追趕又恐二廣不曾得朝廷指揮不肯應辦錢粮
必致闕誤兼近據潭州申劉忠掩殺馬友下統制王成
大潰竊恐馬友見飛已入湖東及曹成遁走又不能捍
禦劉忠賊馬以此心懷疑惑别致生事飛欲徑往潭州
安撫馬友訖先次措置勦殺劉忠等賊了當即乞前去
收捕曹成除已具錄奏聞外伏望特降指揮付飛遵依
施行謹具申尚書省(并樞密院)伏候指揮
(小貼子)飛契勘曹成賊馬經由全永賀州界逃遁已
不住關報廣東西安撫使請為統率逐路軍馬照
應把截無致侵入二廣外伏望特降指揮下逐路
帥臣更切火急嚴緊把截施行伏候指揮
(又小貼子)契勘湖東事體非輕飛出自寒微望輕材
薄今令權一路切恐不能稱任止乞依舊統制名
目前去追殺曹成仍乞先次行下二廣路令應副
一行錢糧仍乞一才幹官充隨軍運使專一措置
錢糧庶得常不闕誤
分揀吴錫韓京兩軍訖申省狀
親衞大夫建州觀察使神武副軍都統制權知潭州兼
權荆湖東路安撫都緫管岳飛申契勘飛近奉聖旨差
權荆湖東路安撫都緫管及統率馬友并本路李宏吴
錫韓京諸頭項軍馬前來措置掩殺曹成飛尋依應起
發已到湖東界其韓京元屯兵衡州茶陵縣吴錫在郴
州兩項所管官兵多是老弱及湖東土人在内充數其
實堪出戰人各不滿一千又緣不經戰鬭久在州縣屯
泊全無紀律今來飛已將上件人馬除揀選不堪披帶
人給據放散外將實堪披帶人數分撥付本軍諸將收
管使喚訖謹具申尚書省(并樞密院)伏乞照會謹狀
乞廣西戰馬申省狀
親衞大夫建州觀察使神武副軍都統制權知潭州兼
權荆湖東路安撫都緫管岳飛狀申恭奉聖旨指揮差
撥飛軍馬前來措置收捕曹成賊馬其曹成近自道州
起發部領賊衆於賀州界深山桂嶺劄立巢穴占據嶮
峻備敵官軍飛提兵到北藏嶺下寨其賊嚴備守隘飛
料曹成騎兵頗多緣飛所管戰馬比之曹成數目十不
及一遂逐急於廣西經略司省馬内借到三百匹乘騎
出戰與曹成下王淵賊馬見陣約及數時殺散王淵了
當其所借省馬為自廣西遠來料食不足例皆疲瘦及
見陣往來馳逐落崖倒死者一百八十匹伏望特降指
揮將上件見管未還廣西馬數特許存留充神武副軍
出戰及更乞下廣西經略司支撥堪好馬五百匹付飛
使用謹具申尚書省(并樞密院)伏候指揮
再論虔州平盜賞申省劄子
鎮南軍承宣使神武後軍統制充江南西路舒蘄州制
置使岳飛劄子契勘今年討捕虔吉州界盗賊山寨計
數百餘座其吉盗如彭鐵大李動天兩寨結連肆毒其
徒多至數萬侵犯江西湖南及以首領號為十大王桀
黠為甚度盗如陳顒羅閑十等四百餘黨自為頭首各
成寨柵其徒十餘萬衆結為表裏拒敵官軍尤為猖獗
恃頼山險侵犯數路廣東則循梅潮惠英韶南雄以至
廣州江西則虔州南安之雩都江東則建昌軍福建則
汀州邵武等皆為所攻劫縱横往來者數年飛頃奉聖
旨提兵討之雖正當盛夏炎瘴交侵而一時將士奮不
顧身爭先用命以獲蕩平首領雖衆並就生擒一無遺
類向非賞罰明均何以使人盡力如此伏望朝廷特賜
詳酌將今來功賞依去年韓開府收捉福建范汝為恩
例施行庶使有以激勸兵將緩急可以倚仗謹具申尚
書省(并樞密院)伏候指揮
(小貼子)契勘飛近蒙朝廷褒擢飛累具辭免不蒙俞
允即非欲夸大微勞以謀身計盖恐朝廷將來别
有使喚庶得將士盡力區區之愚畢盡於此伏乞
鈞慈特賜詳察
襄陽探報申省狀
鎮南軍承宣使神武後軍統制江南西路舒蘄州兼荆
南鄂岳制置使岳飛狀申據探到偽齊添差金兵并簽
軍見在新野龍陂朝陽棗陽縣并唐鄧州一帶屯駐大
叚數多見一面竭力措置外謹具申尚書省(并樞密院)伏乞
照會謹狀
金佗稡編卷十七
