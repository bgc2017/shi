欽定四庫全書
金佗續編卷二十二
宋岳珂撰
百氏昭忠錄卷六
襄陽石刻事迹劉光祖編
王諱飛字鵬舉相州人也自父祖而上以力田為業至
王乃書夜讀書書傳無不覽尤好左氏春秋及孫吳兵
法年二十去從戎
戰功
王自從戎至專征平劇賊破彊敵大小凡一百二十
餘戰類皆以少擊衆未嘗一敗其躬履行陳而勝者
六十有八其分遣諸將而勝者五十有八
相州劇賊陶俊賈進攻剽縣鎮官軍屢失利王以步騎
二百與戰擒俊進於馬上賊驚亂遂俘獲其衆大元帥
分鐡騎三百使王至李園渡嘗金軍戰侍御林敗之殺
其梟將
王與金相持於滑州南以百騎戰河上斬一梟將首級
數千
戰于開德以兩矢殪金人執旗者二人縱騎突擊敗之
戰于曹州直犯金陣遂大破之
從都統王彦渡河至衛州新鄕縣敵勢盛王約彦出戰
不進王怒獨引所部鏖戰遂拔新鄕又與萬戶王索戰
敗之明日戰侯兆川復破之
王引所部益北擊敵戰太行山擒拓䟦葉烏數日復與
敵遇王單騎刺殺敵帥黑風大王其衆遂走
合鞏宣贊軍與金人戰胙城縣大敗之又戰黑龍潭女
廟側官橋皆大捷
從閭勍與金人戰汜水關大破之王留軍竹蘆渡與敵
相持襲擊又破之
賊首王善曹成張用等率衆五十萬犯京師薄南薰門
杜充遣王以所部八百人出戰王領數騎横衝其軍賊
軍亂後騎皆死戰賊衆大敗
杜叔五孫海等圍東門縣王與戰擒之
王善圍陳州王從都統陳淬合擊之戰于清河賊衆大
敗後又從淬擊善王遇善軍於崔橋鎮西復敗之
從杜充之建康師次鐡路步與張用戰敗之至六合檄
討賊李成破之于盤城成退保滁州遣輕騎剽劫王急
進兵掩擊賊兵盡殪成奔江西
金人大舉兵與李成共入寇由馬家渡渡江杜充遣王
等出戰諸騎皆潰王獨力戰會暮後援不至乃全軍夜
屯鍾山遲明復戰斬首以數千百計
烏珠趨臨安王領所部邀擊之至廣德境中六戰皆捷
俘諸路簽軍首領結以恩信遣還敵中令夜斫營燒毁
器仗乘其亂縱兵夾擊大敗之
金侵溧陽縣王遣劉經夜半馳擊之生擒渤海太師李
薩巴等
賊首郭吉擾掠宜興王引兵及境吉載百餘舟逃入湖
王遣部將王貴傅慶追之大破其衆羣盗馬臯林聚等
精銳數千王盡說降之有號張威武者不從王單騎入
其營手擒出斬之收其軍
金人犯常州王邀擊四戰皆捷擁溺河死者不可數計
尾襲於鎮江之東戰屢勝
詔就復建康王親將而往戰于清水亭金人大敗横屍
十五餘里
烏珠復趨建康王設伏於牛頭山上待之烏珠次龍灣
王以騎三百步卒二千自山馳下至南門新城設寨遂
戰大破烏珠僵屍十餘里烏珠奔淮西王乃入城撫定
居民俾各安業敵無一騎留者
叛將戚方侵犯廣德詔王討之方驚遁王命傅慶等追
之不獲俄益兵來王自領千人出與戰凢十數合皆勝
復遁王窮追不已會張俊來會師方乃間道降俊
王初除通泰鎮撫使會金人攻楚州急詔王率兵腹背
掩擊王即提所部赴鎮遂引兵抵承州三戰皆大捷
泰州盗起王被命旋師自北炭村柴墟屢戰皆大捷死
者相枕籍
金人併兵二十萬將取通泰王與戰于南霸塘金人大
敗擁入河流者不可勝計
劇賊李成自號李天王連兵三十萬有席卷東南之意
遣其將馬進犯洪州上命張俊為江淮招討使俊請與
王軍同討賊王引兵潜出進軍之右首突賊陣所部從
之賊大敗王追之及河橋壊進引軍回攻王王以一矢
殪其先鋒之將進遂走筠州王以軍屯筠城東賊復引
兵出城布列横亘十五里王領馬軍二百而前賊易其
少搏之伏發大敗進以餘卒奔李成成時在南康之建
昌王復自引兵至朱家山伏茂林待之進至伏兵出賊
衆大敗進僅以身免成怒自引兵十餘萬來王遇之于
樓子莊引軍合戰大破成軍追奔渡江成軍晝夜不得
息飢困死者十四五成走䧏偽齊江淮以平
賊姚逹饒青以萬餘人逼建昌王使王萬徐慶將三千
討之擒青達於四望山
曹成擁衆十餘萬由江西歷湖湘據道賀州命王權帥
荆湖東路以捕成王入賀州境成置寨太平場王未至
賊屯數十里按兵立柵夜半趨遶嶺未明已破太平場
寨焚毁之成大驚據山險捍官軍王麾兵掩擊賊衆大
潰成奔桂嶺路王進兵趨桂嶺其地有北藏嶺上梧關
蓬嶺號為三隘成先引兵據北藏嶺上梧關自喜以為
得地利王至成以都統領王淵迎戰王麾兵疾馳不陣
而鼓淵軍大潰乃奪二隘而據之成復選銳將自北蔵
嶺夾擊官軍王以兵迎之成敗走又自桂置寨至北藏
嶺緜亘六十餘里成自守蓬嶺嚴備特甚王所部纔八
千人而騎兵又最少進兵蓬嶺分布嶺下一鼓登之成
軍四潰所殺及掩擁入河者不知其數成逃竄連州王
乃遣諸將分路逐餘寇親進兵追成成走宣撫司降嶺
表悉平
有郝政者率衆走沅州首被白布稱為成報讐謂之白
頭巾亦為張憲所擒
劉忠餘黨寇蘄之廣濟縣李通已受招安在司公山不
肯出掩捕悉平之
亡將李宗亮誘張式以叛夜至筠州殺劫其衆王遣徐
慶傅選軍捕滅之
虔吉二州盗起吉州則彭友李動天為之魁虔州則陳
顒羅閑十等各自為首連兵數十萬置寨五百餘所分
路侵寇上委王專討捕之彭友等立柵于固石洞儲蓄
甚富乃悉其兵至雩都俟官軍王使人諭降之不聽遂
與戰擒友等於馬上餘酋散走復保固石洞王頓兵瑞
金縣領千餘騎而前復遣辯士說降之又不聽王乃列
騎圍之遣死士三百疾馳登山賊衆大亂棄山而下倉
卒投墜死者甚衆餘乃悉降王遣徐慶等將兵授以方
略捕諸郡賊以次敗降是役也擒賊大小首領五百餘
人一無遺類
劉忠將高聚犯沅州王遣王貴擊擒之盡降其衆張成
亦䧟袁州之萍鄕復遣王貴擊之成敗走明日復戰遂
擒成而降其衆
偽齊使李成合金國兵攻䧟襄陽唐鄧隨郢信陽王奏
乞復六郡提兵至郢州偽將京超乘城拒守王鼓衆薄
城一麾並進超迫於亂兵投崖而死復郢州
王遣張憲徐慶復隨州偽將王嵩不戰而遁退保隨城
未下王遣牛臯裏三日粮往粮未盡而城已拔執嵩斬
之遂復隨州
王領軍趨襄陽李成引兵出城四十里迎戰王使王貴
牛臯分擊之成軍大敗死者無數成遂夜遁復襄陽府
偽齊益李成兵屯襄江北新野市王先遣王萬提兵駐
清水河以餌之王繼往賊悉其衆衝突官軍萬與王兵
夾擊敗之明日復戰又敗之使萬追擊横屍二十餘里
王進兵鄧州聞李成與金適劉合貝勒陜西各路之兵
會聚于州西北以拒官軍王遣王貴等由光化路張憲
等由横林路會合掩擊貴憲等離鄧州三十餘里逢敵
兵數萬遂遣王萬董先出竒突擊敵衆大潰其將高仲
率餘衆走鄧州閉門拒守諸將率士卒攻之遂破其城
擒仲以獻於是引兵收唐州及信陽旬日之間三郡俱
復
烏珠劉豫稱兵七十餘萬寇淮西圍廬州
上命王出師援之敵見見幟旗不戰而潰王命牛臯追
擊三十餘里敵衆相踐及殺死者相半軍聲大振廬州
遂平
初鼎州妖巫鍾相作亂為官軍所敗獲而誅之相黨楊
么率其餘部居湖湘間復聚兵至數萬立相子儀謂之
鍾太子與么俱僣稱王窺覦上流出没為患上命王招
捕之王將至潭先遣使持檄招賊賊黨黃佐率所部降
王復遣至湖州招其他將不服乘便利擒之佐襲擊周
倫倫大敗走殺死及掩入湖者甚衆寨柵糧船焚毁無
遺又使統制任士安餌賊賊併兵永安寨攻之王遣兵
設伏士安等戰垂困伏兵起四合擊之賊衆敗走又追
襲過苟陂山所殺獲不可勝計士安復移軍與牛臯逼
近賊巢而屯賊出攻之官軍迎擊賊又敗走楊欽受黃
佐之招率三千餘人詣王降復遣歸湖中說未降者王
因夜以舟師掩其營殺獲略盡惟楊么負固不服王與
挑戰大破之楊么舉鍾儀投水繼乃自投牛臯入水擒
么至王前斬之偽統制陳瑫等亦劫鍾儀之舟以降王
亟領黃佐楊欽等軍入賊營夏誠劉衡俱就擒其餘首
領二百人俱降王即縱火焚寨凢焚三十餘所湖湘遂
平
王移屯襄漢遣王貴郝政董先攻虢州寄治盧氏縣下
之
遣楊再興進兵至西京長水縣之業陽敵順州安撫張
宣贊命孫都統及其後軍統制滿在拒官軍再興出戰
斬孫都統擒滿在餘黨奔潰明日再戰于孫洪澗破其
衆二千復長水縣
偽齊於唐州北何家寨置鎮汝軍屯兵聚粮為窺唐計
王遣王貴董先等攻毁之偽五大王劉復擁兵出城迎
敵貴等遇之于大標木衆幾十倍一戰俱北偽都統薛
亨以衆十萬掠唐鄧來援貴先戰陽北命馮賽以竒兵
繞出其後亨果來追先回兵夾擊賊大敗五大王以匹
馬還
王貴等引兵至蔡城閉拒未下王奉詔使人返之貴等
至白塔叛將李成率劉復等併兵來絶貴歸路貴以馬
軍迎擊賊兵盡敗追殺五里餘還至牛蹄賊復益兵追
之有數千騎方渡澗為董先所擊盡擁入澗中積屍填
谷賊兵之繼來者望見官軍皆引遁金人歸我河南而
復叛盟上命王乘機進取王乃命王貴等提兵自陜以
東西京汝鄭潁昌陳曹光蔡諸郡分布經略於是李寳
捷于曹州又捷于宛亭縣荆堽又捷于㴾海廟張憲敗
敵于潁昌府復潁昌府遂進兵陳州破其三千餘騎翟
將軍益兵以來復敗之復陳州韓常及鎮國大王舍音
貝勒再寇潁昌董先姚政敗之王貴之將楊成破敵帥
滿都哈于鄭州復鄭州劉政復劫之于中牟縣滿都哈
不知存亡張應韓清復西京牛臯傅選捷于京西又捷
于黃河上孟邦傑復永安軍其將楊遇復南城軍又與
劉政捷于西京偽守李成王勝等以兵十餘萬走棄洛
陽歸懷孟
王又遣梁興渡河會合忠義社取河東北州縣興會太
行忠義及兩河豪傑等破敵于絳州垣曲縣敵入城復
拔之又捷至沁水縣復之又追至孟州王屋縣之邵原
漢兒軍張太保等降又追至東陽敵棄營而去又至濟
源縣之曲陽破高太尉之兵屍布十里高太尉引懷孟
衛等州之兵萬餘人再戰又破之敵死者十之八高太
尉以餘卒逃又敗之于翼城縣復翼城縣又會喬握堅
等復趙州李興捷于河南府又捷于永安軍
大軍在穎昌諸將分路出戰王自以輕騎駐郾城烏珠
大懼王日出一軍挑敵且罵之烏珠怒合龍虎大王蓋
天大王及其昭武大將軍韓常之兵逼郾城王遣其子
雲領背嵬遊奕馬軍直貫敵陣鏖戰數十合敵屍布野
楊再興以單騎入其軍擒烏珠不獲手殺數百人而還
烏珠復益兵至郾城北五里店背嵬將王剛以五十騎
出覘敵遇之奮身先入斬其將敵大駭王自以四十騎
馳出突戰敵陣前士氣增倍無不一當百呼聲動地一
鼓敗之
烏珠又率其衆併力復來頓兵臨潁縣楊再興以三百
騎至小商橋與敵遇再興驟與之戰殺萬戶千戶百人
長百餘人再興死之張憲繼至破其潰兵八千烏珠夜
遁
烏珠以兵十萬騎三萬攻王貴于潁昌王已遣其子雲
先為貴援於是貴將遊奕雲將背嵬戰于城西敵軍横
旦十餘里雲以騎兵八百挺前决戰自辰至午戰方酣
董先胡清繼之敵大敗烏珠狼狽遁去副統軍尼雅滿貝
勒重創輿至京師而死
張憲之將徐慶李山等復戰于臨潁東北大破其衆追
奔十五里
王進軍至朱仙鎮距京師纔四十五里烏珠復聚兵且
悉京師十萬來敵王按兵不動遣驍將以背嵬騎五百
奮擊大破之烏珠奔還京師
考所擒殺降附可以名數計者敵首領一千二百二
十二人敵將衆官及偽齊將七百四十七人其不知
名氏及士卒等不可勝數
材藝
王生而有神力未冠能引弓三百斤腰弩八石
嘗學射于鄕豪周同一日同集衆射連中的者三矢王
引弓一發破其筈再發又中同大驚遂以其所愛弓二
贈王
王能左右射隨發輙中及為將以教士卒由是軍中皆
善左右射河上之戰王馳迎敵有梟將舞刀而前王以
刀承之刃入寸餘復拔刀擊之斬其首
曹州之戰王被髮揮四刃鐵簡直犯敵陣遂破之
太行之戰王單騎持丈八鐵槍刺殺黑風大王
南薰門之戰王左挾弓矢右運鐵矛以破王善
王子雲年十二從戰大捷軍中號曰羸官人京西之役
手握兩鐵鎚重八十斤先諸軍登城攻下隨鄧
金佗續編卷二十二
