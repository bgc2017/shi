欽定四庫全書
金佗稡編卷二十四
宋岳珂撰
籲天辨誣四
張憲辨
王明清揮麈錄曰壬子歲仕寧國得王俊所首岳飛狀
於其家云左武大夫果州防禦使差充京東東路兵馬
鈐轄御前前軍副統制王俊右俊於八月二十二日夜
二更以來張太尉使奴厮兒慶童來請俊去說話俊到
張太尉衙令虞候報覆請俊入宅在蓮花池東面一亭
子上張太尉先與一和尚何澤一秉燭對面坐地說話
俊到時何澤一更不與俊相揖便起向燈影暗處潛去
俊於張太尉面前唱喏坐間張太尉不作聲良久問道
你早睡也那裏睡得着俊道太尉有甚事睡不着張太
尉道你不知自家相公得出也俊道相公得出那裏去
張太尉道得衢婺州俊道既得衢婺州則無事也有甚
煩惱張太尉道恐有後命俊道有後命如何張太尉道
你理會不得我與相公從微相隨朝廷必疑我也朝廷
教更番朝見我去則必不來也俊道向日范將軍被罪
朝廷賜死俊與范將軍從微相隨俊元是雄威副都頭
轉至正使皆是范將軍兼係右軍統制同提舉一行事
務心懷忠義到今朝廷何曾賜罪太尉不須别生疑慮
張太尉道更說與你我相公處有人來教我救他俊道
如何救他太尉道我遮人馬動則便是救他也俊道動
後甚意思張太尉道遮裏將人馬老小盡底移在襄
陽府不動只在那裏駐劄朝廷知後必使岳相公彈壓
撫諭俊道太尉不得動人馬若太尉動人馬朝廷必疑
岳相公越被罪也張太尉道你理會不得若朝廷使岳
相公來時便是我救他也若朝廷不肯教相公來時我
將人馬分布自據襄陽府俊道諸軍人馬如何起發得
張太尉道虜劫舟船裝載步人老小令馬軍便陸路前
去俊道且看國家患難之際且更消停張太尉道待我
做則須做你安排着待我教你下手做時你便聽我言
語俊道恐軍中不伏者多張太尉道誰敢不伏傅選道
我不伏俊道𫝊統制慷慨之人丈夫剛氣必不肯伏張
太尉道待有不伏者都與𠞰殺俊道遮軍馬做甚名目
起發張太尉道你問得我是我假做一件朝廷文字教
起發我須教人不疑俊道太尉去襄陽府敵面張相公
遣人馬來追襲如何張太尉道必不敢來趕我投他人
馬來到遮裏時我已到襄陽府了也俊道且如到襄陽
府張相公必不肯休繼續前來收捕如何張太尉道我
如何怕俊道若敵人探得知必來夾攻太尉南面有張
相公北面有敵人太尉如何處置張太尉冷笑我别有
道理待我遮裏兵纔動時使人將文字去與敵人萬一
支吾不前教敵人發人馬助我俊道諸軍人馬老小數十
萬襄陽府糧如何張太尉道遮裏糧盡數着船裝載前
去郢州也有糧襄陽府也有糧可喫得一年俊道遮裏
數路應副錢糧尚有不前那裏些小糧一年已後無糧
如何張太尉道我那裏一年已外不别做轉動我那裏
不一年教敵人必退我遲則遲動疾則疾動你安排着
張太尉又道我如今動後背嵬遊奕伏我不伏俊道不
伏底多張太尉道姚觀察背嵬王剛張應李璋伏不伏
俊道不知如何張太尉道明日來我遮裏聚廳時你請
姚觀察王剛張應李璋去你衙裏吃飯與說我遮言語
說道張太尉一夜不曾得睡知得相公得出恐有後命
今自家滿都出岳相公門下若諸軍人馬有語言教我
怎生置禦我東則東隨他人我又不是都統制朝廷又
不曾有文字教我管他滿有事都不能管得至三更後
俊歸來本家次日天曉二十三日早衆統制官到張太
尉衙前張太尉未坐衙俊呌起姚觀察於教場内亭子
西邊坐地姚觀察道有甚事大哥俊道張太尉一夜不
曾睡知得相公得出大段煩惱道破言語教俊來問觀
察如何姚觀察道既相公不來時張太尉管軍事節都
在張太尉也俊問觀察將來諸軍亂後如何姚觀察道
與他彈壓不可教亂恐壞了遮軍人馬你做我覆知太
尉緩緩地且看國家患難面道罷各散去更不曾說張
太尉所言事節俊去見張太尉唱喏張太尉道夜來所
言事如何俊道不曾去請王剛等只與姚觀察說話來
覆太尉道恐兵亂後不可不彈壓我遊奕一軍鈐束得
整齊必不到道生事張太尉道姚觀察賣弄他人馬整
齊我做得尤穩也你安排着俊便唱喏出來自後不曾
說話九月初一日張太尉起發赴樞密行府俊去辭張
太尉道王統制你後面麤重物事轉換了着我去後將
來必不共遮滿一處你收拾等我來呌你重念俊元係
東平府雄威第八長行因本府闕糧諸營軍兵呼千等
結連俊欲劫東平府作過當時俊食禄本營不敢負於
國家又不忍棄老母遂經安撫司告首奉聖旨補本營
副都頭後來繼而金人侵中原俊自靖康元年首從軍
旅於京城下與金人相敵斬首及俊口内中箭射落二
齒奉聖旨特授成忠郎後來並係立戰功轉至今來官
資俊盡節仰報朝廷今來張太尉結連俊起事俊不敢
負於國家欲伺候將來赴樞密行府日面詣張相公前
告首又恐王太尉别有出入張太尉後面别起事背叛
臨時力所不及使俊陷於不義俊已於七日面覆都統
王太尉訖今月初八日納狀告首如有一事一件分毫
不是乞依軍法施行兼俊自出官已來立到戰功轉至
今來官資即不曾有分毫過犯所有俊應干告勅宣劄在
家收付外有告首呼千等補副都頭宣繳申外庶曉俊
忠義不曾作過(闕)建康也俊令就行府取勘王應求請
曰樞密院史無推勘法恐壞亂祖宗之制力辭俊從之
遂命應求推勘獄成送大理寺俊小名喜兒濟南府范
瓊領兵京東俊為劊子
臣珂辨曰嗚呼張憲之事臣尚忍言之哉夫天下之
理固有跡非相關而其始終乃相須而後明者張憲
之事是也即首狀而觀獄成了無干涉王明清之所
錄亦既明矣臣於此而尚容喙焉不幾於費辭者嗚
呼臣之辨豈得已哉反覆當時之事痛心疾首欲讀
不忍欲棄不敢哽涕呼天而畢此辨而謂臣為費辭
乎夫先臣之事著於人心信於天下書於國史傳於
野錄皎然甚明而臣區區之四辨又詳明而深究固
不待多言矣通書之跡不惟荒謬不根託於已焚之
無攷而不足以欺天下後世臣猶有可證而甚不誣
者足以根之獨張憲以列校奮身忠義自許為先臣
之愛將而一時被誣銜恨地下雖復官恤孤嘗被昭
雪之殊典已足以垂信於萬世而覼縷之迹尚未能
昭明布宣使無一毫之憾門閥湮替卓錐無所子孫
流離餬口何在搢紳之公議以其微而不及朝廷之
優恩以其久而遂廢九原之下欲愬莫能或者因其
迹之未明而竊意其罪之在憲而先臣莫之知也故
謀還飛掌兵而已副之說載於林泉野記百姓皆晝
夜不安之說載於三朝北盟集大抵皆明先臣之冤
而不明憲之冤殆以為憲果有是嗚呼臣而不辨誰
實辨之憲為先臣之愛將而憲之誣未明則先臣之
迹亦幾於晦矣此始終相須而臣之所以不容不辨
也夫天下之情至不相遠趨安而舍危喜同而惡異
人之情也親其親而疏其疏公其公而私其私亦人
之情也張憲享廉車之秩居至安之位擊鍾而鼎食
厚茵而高枕而謂其釋此不為出狂謀以蹈不測固
已非人情矣而謂其以謀告王俊而俊發之則其為
不近人情尤為昭昭何則告人以非常之謀則其所
告者必其所素知而深愛者也又必其至密而不疑
者也謂俊為憲之所深愛者耶同軍而處反目如仇
姦貪之迹屢發其藴則固非深愛者矣謂俊為憲之
所不疑者耶雕兒之號著稱於軍憲為同僚夫豈不
察則又非不疑者矣如俊之出身豈惟軍中知之宜
舉天下無不知者始在東平府告其徒呼千等罪乃
得為都頭自是以告訐為利不問是否自出身以來
無非以告訐得者鵰兒之稱實自是始使憲而愚無
所知也則於異謀乎何有憲而稍有思焉則必曰彼
以告訐而得此也吾可以此謀告之耶疑畏之不暇
而何自以通情哉嗚呼是雖三尺童子亦知其必不
然也抑猶有所謂大不近人情者而非特此而已也
觀其所首憲之與俊言亦既委曲矣論難十餘反俊
未嘗少順其說憲盍亦少覺矣方且諄諄不巳盡以
心曲之謀告之漫不省其從違而加之防慮嗚呼畔
逆之狂謀果為何等事俊憲之相與果為何等親而
深信不疑屢詰不返有如此哉今夫人之欲為非者
將欲誘人以從已則必先求其可與言而不疑者而
誘之又必先露其端倪鈎致其心腹發言之初必察
其人之詞色彼苟是我而從之又將察其誠不誠焉
如其誠也則亦庶幾乎展盡底藴而與之定謀矣苟
其人詞色之少變或依違而從臾或微拒而遜卻則
告之者必逆料其心所不樂而未必我從也又將少
隱其詞而蓋其前說雖有心曲之至隱亦不與之言
矣何則以私而告人非公言也告人以公言而不從
則亦公其事而已以私告之而彼不我從必有發我
之私而背我者夫人之誘人以為非而告人以私者
未有不料及此者也誘之以為非且不可不慮況誘
之以叛乎俊之反覆不從昭昭如彼而憲之吐露無
隱諄諄如此則憲不幾於病狂喪心者即是而論則
憲之謀俊之告其然耶其不然耶識者必能辨於此
矣況俊之告憲也其狀有曰如有一事一件分毫不
是乞依軍法施行可謂確矣而行府煅煉之案有曰
是張憲即不曾對王俊言岳相公得衢婺州亦不曾
言我理會得朝廷教更番朝見我去則不來也是張
憲亦不曾道待做則須做你安排着待我教你下手
做時你便聽我言語并張憲不曾道待有不伏者都
與𠞰殺亦不曾道遲則遲動疾則疾動你安排着及
不曾於九月初一日赴樞密行府時言向王俊道你
後面麤重物事都轉換了着我後去後將來必不共
遮滿一處你收拾等我來呌你等語言憲委不曾對
王俊言說已蒙樞密行府勒憲與王俊對證得張憲
不曾有上項語言已供狀了當此蓋先臣被罪尚書
省勑牒之全文也嗚呼以當時之酷而太甚之妄已
不能自揜矣自甘軍法之詞於此乎何施非檜俊力
肆䧟誣喻之風旨則王俊之駑賤敢爾欺天哉噫此
其不能自揜者也如其它所云則臣之所辨亦既明
矣憲無一毫之罪而檜俊誣之以大惡濫觴之禍蔓
及先臣臣安得而不伸籲天之一言哉至於謂先臣
令孫革于鵬致書於憲貴令之虛申探報而謂先伯
臣雲致書于憲貴令之擘畫措置其為不根尤為著
明臣請不求證於它人而惟以王俊之首狀詰之尚
書省勑牒之備俊詞既與明清所載為無異而勑牒
又載俊之小貼子有曰契勘張太尉說岳相公處人
來教救他俊即不曾見有人來亦不曾見張太尉使
人去相公處張太尉發此言故要激怒衆人背叛朝
廷其狀末又書云初八日隨狀陳首則是通書之無
跡俊之首狀既已自言之矣而行府之獄乃謂先臣
因書以誘之何前後之背馳也煅煉之極文致以成
其辭俊既無所不用其至制勘之命遷就以合於一
檜尤擠崖之嶮者而尚書省勑牒所備通書之辭前
後不一難以遍舉而皆不過曰某日遣某人而先臣
以書與憲貴當時焚燒了當又不過曰某日遣某人
先伯臣雲以書與憲貴當時焚燒了當嗚呼書既焚矣
是果有書乎此不待臣之辨也其在當時檜力成此
獄者也而韓世忠不平之問檜僅答以莫須有世忠
艴然曰相公莫須有三字何以服天下則是檜亦自
知其無矣反復無據而後以淮西之事詰先臣先臣
下吏兩月而始剏為淮西之問亦可見其無以為罪
也明清之錄謂之别無干涉可謂曉然矣而謂其初
不悖將在軍君命有所不受之義則是亦疑先臣之
逗遛而強為之說也臣之辨淮西既證以御劄又考
以傳記臣之刻宸翰既書以時日又表以甲子正懼
夫愛先臣者求其似以蓋其非適足以亂真而喪實
故有不容不然者使明清讀淮西之辨觀宸翰之刻
則自宜知謗書之無實而不待遷就以全先臣也嗚
呼先臣不幸而嬰讒邪之鋒其心必欲寘先臣於死
而已汗漫無據固不暇䘏也夷攷一時之事豈特如
前數者而已哉□踏兩軍之誣以威脅董先而成之
比並建節之誣以獄逼張憲而成之環諸將而會議
而昌言曰國家了不得也官家又不修德此豈廣坐
之言哉既又謂先臣指張憲而曰似張家人張太尉
爾將一萬人去□踏了指董先而曰似韓家人董太
尉不消得一萬人去□踏了嗚呼藴異謀者固如此
乎此狂者醉者之不為也而謂先臣為之乎万俟卨
之奏亦自知其無以欺人矣故曰張憲理會得岳飛
所說只是欺負逐軍人馬不中用又以比並之語為
指斥乘輿□踏之語為陵轢同列則是語也卨固知
其不近人情矣張憲之妄供以煅煉也董先之妄證
以恐脅也趙牲之中興遺史之載謂董先之至也檜
召之至堂曰止是有一句言語要爾為證證了只今
日便可出仍差大程官二人送先赴大理并命證畢
就今日摘出繇是先下大理對吏即伏嗚呼會合以
成此誣檜已諭之矣故先之至一證而出曾不掩刻
則是證也又豈無所自哉第牲之以為郾城而所載
之語又非當時所誣之說為直誤耳設使誠如尚書
省𠡠牒之所備則先臣當時發□踏之語董先(原闕)對
先臣竊笑不應而又有後言于憲曰相公道恁言語
莫是待胡做既謂憲為先臣之心腹則憲豈不以告
先臣而先臣聞先之語亦肯貰先哉嗚呼亦明矣如
以建節之年上方藝祖則董先之下吏其供說已謂
曾見岳飛說我三十二歲上建節自古少有即不曾
見岳飛比並語言矣此固不待臣之辨也如謂先臣
丐祠罷政泊舟小堰而得張憲申綱馬之狀以乞出
而不接謂先伯臣雲諭智浹以吳玠奏乞赦張浚之
例而使託統制等告朝廷以免後責此皆當時吹毛
之已甚而求釁之無所故及於此臣謂使誠有此亦
無足辨而況於無哉按野史方獄之未成也秦檜自
都堂退入小閣食柑以手書柑皮者竟日俄以小紙
付老兵持至寺而先臣遂報死初未有旨也嗚呼檜
其欺君哉何彥猷堂白先臣之非辜檜方錯愕而堂
吏或附耳曰何不告以(闕)宗之法廢為文具而不之
省如是則卨等之罪不惟貿易是非鬱抑公義萬誅
莫贖而漫不知刑律之重輕與夫祖宗之條綜敢尸
中司之位而董大獄之政又將為申韓之罪人矣先
伯臣雷當時以孩童之幼亦下之獄至於獄成而曰
今來照證得岳雷别無干涉罪犯亦乞一就處分降
下嗚呼天陛何所而妄逮人乎既知其無犯則何為
而逮之乎豈其初瞢然不省獄成而後始知之乎酷
吏之漏網宜乎發明清之三歎也傳曰一薰一蕕十
年尚猶有臭忠之不足以勝邪久矣先臣之不辜臣
有明辨固非求他人之瑕以自解然臣之所以别之
者蓋以公示來世而懼忠邪之未分也秦檜為撻辣
行府代草檄書以吠堯而室撚實在側洪皓託為寄
聲而檜變色之不暇通和之始私於金人驛書往來
呢呢如家人婦子語又設為不得輙易大臣之盟不
幾於脅君乎張(原闕)檜乘副車而擢之王循友乞
加檜(原闕)賞之不幾於異謀乎張俊不肯救趙鼎
而趙鼎不能使車駕親征復不肯行鼎叱而去之至
平江而託墮馬傷臂遷延顧望鼎抗奏請誅之以警
不用命此蓋不特臨軍征討而稽期三日也利秦檜
專兵之策明築山陽以示無越淮北向意使(原闕)之來
皆贊檜畫脅君之舉實預成之蓋不特漏洩朝廷機
密事而止也此其大者爾其他於檜之靖康議狀存
趙而俊之(原闕)紹興李成之謀皆其欺世盗名之大者
臣抑有攷焉按王明清揮麈錄之載議狀乃馬伸之
文檜初不肯簽不得已而後書後乃自揜以為功遂
饕冨貴乙亥歲伸之甥何珫持伸之手藁上之檜怒
竄之嶺表更化之後首復珫官贈以員郎而伸之忠
遂顯於時俊以怯敵不進盛言李成之衆以誑天聽
高宗宣諭有卿獨無功之語俊始恐悚承命而後乞
以先臣同討賊卒之馬進之死張用之降與成之逃
皆先臣之功而俊遂叨之以逭責二者乃檜俊之所
以藉口而實乃如此則其人益可見矣臣既泣血辨
先臣之事而終之以此使萬世而下知檜俊之為人
則薰蕕之類斷可識矣
金佗稡編卷二十四
