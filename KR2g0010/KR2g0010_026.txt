欽定四庫全書
金佗稡編卷二十六
宋岳珂撰
天定錄序
皇上再見圜丘之嗣歲珂籲天之書始成浮九江自
春徂夏以四月哉生明抵行在所迺齋袚治晉牘越
四日庚子再拜北闕下奉書付登聞匭吏以入又八
日戊申詔出下兩省俾給事黃門紫微郎左右記注
雜議五月辛未詔中書門下以大父襃嘉之典未稱
俾相吉壤裂而王之僉以大父嘗蒞軍于鄂實廟食
其地且至今民思遺愛於封為宜乃以鄂為請癸未
制可六月庚戌兩省議始上遂以珂奏篇付史館八
月辛丑宰掾列珂所辨伯父雲部曲張憲同時之誣
請加旌異復詔進贈一等越明年珂歸自日邊抗塵
南徐軍庾乃因朱墨餘暇發故篋得所上諸書表及
廟堂施行次第恩詔先後凡啓謝公牘之屬釐為三
卷即摭為錄以天定名復即其意而為之叙曰嗚呼
事有屈於一時而伸於萬世曖昧於六七十年之久
而昭明暴白於不崇朝之頃是非人力之所及也天
實為之傳曰人衆勝天天定亦能勝人信斯言也則
天之與人固迭勝而迭負而羣逞其私雖天亦不能
違之矣是不然昔蘇文忠公曰人無所不至惟天不
容偽智可以欺王公而不可以欺豚魚力可以得天
下而不可以得匹夫匹婦之心方紹興間竒謗中起
大臣稱制專決狼戾虎耽劘牙摇鬚搏獵公議之士
如敺狐兔而位中司者首能為公議一立赤幟大而
公族之長樞筦之臣與夫微而丞郎亦有大聲疾呼
以助明其冤者往往竄徙系道然登聞匭鼓猶日以
冤狀聞以布衣而抗卿相甘蹈大僇而公議之喙卒
不得而鉗也不寧惟是其在當時城狐負恃是非曲
直變亂錯迕雖糅五常反四極安之而不顧而莫須
有三字吾猶知其胷中有隠然不可誣者存是人心
之天未始不定顧何竢於六七十年之久彼雖能以
其私勝乎天而不能以其私勝乎心則亦同乎素定
而已矣而珂顧猶以是名其編者蓋以天理之在人
雖勝也而未始有負雖定也而未始有變即人心之
天以合天理之天則名編之意盖在此而不在彼也
嗚呼千百世而下有能哀大父之忠而欲知聖朝追
褒之始末即是錄也不直為覆瓿而所以名之意尚
庶幾其有攷云開禧元年十二月癸丑朔承奉郎監
鎮江府戶部大軍倉岳珂序
天定錄上
進高宗皇帝御劄石刻表
臣珂言臣父先臣霖累凖國史實錄院牒取索臣大父
先臣飛所被受高宗皇帝御劄手詔照用臣父先臣霖
已具申本院乞候編次成日申繳臣昨又凖江州牒備
凖本院牒取索臣已於嘉泰三年十一月内刻石緣臣
所刻未經進御謹詣登聞檢院繳進者先臣銜枉既湔
雪於公朝聖主賜書尚寶藏於私室輒羾翠珉之勒仰
塵丹扆之觀臣珂誠惶誠懼頓首頓首伏念臣大父先
臣飛早以樸忠夙逢明聖上奉指蹤之略粗殫禦侮之
勞匹馬北方契定謀於談笑之頃六龍南渡倚折衝於
紛擾之餘恭仗聖威克成微績雷霆奮擊天驅草竊之
羣雲漢昭回日拜芝封之賜或稱其智謀而謂非他比
或付之號令而俾如親行便宜悉許於外施進止不從
於中御恢復之請輔朕委寄尤隆忠義之氣通神褒嘉
備見以至病目而護醫療治苦嗽而為國勉行愛切體
膚視猶手足爰獲珍藏之秘有踰衮贈之榮無何䜛起
於樊蠅所恨疑成於市虎以天寵為濫予以奎畫為汙
藏搜自故家束之左帑鸞翔鳳翥掩跡雲霄蝸緣
蠧生韜光箧衍逮臣父擢登於匠監辱孝皇軫記
於(闕)門奏雙闕之書親聆天語拜(闕)行(闕)復覩
宸章䜛誣若有待而明事實信無(闕)而顯天其或者重
矜一念之忠神實司之俾辨九泉之枉恭惟皇帝陛下
安民以惠率祖攸行遠取成王法具傳於三聖近
稽宣帝美復念於諸臣思堯有得於見牆嗟牧幾
形於拊髀偉惠陵之麗藻實昭代之宏規凡聖文
睿筆之所存皆雄斷廟謨之攸萃丁辰有幸既昔
時授任之難乙夜進觀或今日紹庭之助臣幼不
逮事長無踰人念臣父奉命以驅馳幾無寧歲致
帝畫藏家之積久訖未鐫崖敢忘遺志之承以侈隆
恩之賜摭之辨攷抑可參稽呵護有嚴徒抱烏號之泣
登藏是毖載光龍負之圖其所刻臣大父贈太師諡武
穆先臣飛被受高宗受命中興全功至德聖神武文昭
仁憲孝皇帝御劄手詔七十六軸釐為十卷謹隨表上
進以聞臣珂誠惶誠懼頓首頓首謹言
(貼黃)上表為繳進臣大父先臣飛所被受高宗皇
帝御劄手詔石刻一十卷伏候勑旨事
進行實編年籲天辨誣表
臣珂言臣父先臣霖累準國史實錄院牒取索臣大父
先臣飛生平行實事迹照用臣父先臣霖嘗具申本院
乞候修纂成日申繳臣尋於嘉泰三年十一月内編撰
成書緣臣所修未經進御謹詣登聞檢院繳進者孤忠
許國有死弗渝衆毁盈庭傳疑未白抱冤衷而上愬恃
公論之久存輒因沒地之言敬剡籲天之奏臣珂誠惶
誠懼頓首頓首伏念臣大父先臣飛逢時艱棘奮迹蒿
萊頃因靖康初入干元帥府痛念中原之榛莽遂許先
帝以驅馳忠憤所激則瀝血以誓師甘苦必同則投醪
而餉士東克全城於建業西恢六郡於襄陽封豕長蛇
豈特磨牙之不敢屯蜂聚蟻俱令釋甲以自歸義聲雷
動以風驅精騎虹流而電掃星羅萬幕一無攘臂之攖
雲合兩河並奮揭竿之應玉帛指東都之會干戈潰北
苑之屯王化復行官儀喜見邊塵半洗彷徨汴水之黍
苗佳氣載新感慨安陵之枳栢共徯兵鋒之破竹安知
簣土之虧山近睇故都反袂讀班師之詔紛來遺老停
車辭遮道之留自睽卷席之機旋被登樞之命屬邊陲
之乏帥暨(原闕)
(貼黃)上表為繳進臣大父先臣飛家集十卷伏候
𠡠旨事
繳進奏狀
承務郎新差監鎮江府戶部大軍倉臣岳珂右臣珂輙
瀝血誠仰干天聽退思僭越甘俟典刑伏念臣大父先
臣飛際遇高宗皇帝依乘風雲獲附勲籍中更䜛誣雖
蒙朝廷昭雪錄用然尚未經褒贈臣父先臣霖累準國
史實錄院牒取索所被受御札手詔及行迹事實著述
文字重以流離之餘故傳散漫掇拾未備嘗以命臣俾
終其志臣不量窳陋涉筆五年刊集纂修粗明梗槩今
來所刻被受高宗皇帝御扎手詔七十六軸釐為十卷
所修大父先臣飛行實編年六卷籲天辨誣五卷通叙
一卷并家集十卷已於嘉泰三年十一月刊修了畢竊
緣臣上件文字未經進御謹各奉隨進表一通囊封躬
詣天庭上進伏望聖慈特賜睿覽降付尚書省施行臣
冒犯天威罪當萬死謹錄奏聞伏候勑旨
(貼黃)奏為臣繳進高宗皇帝御筆手詔石刻十卷
并臣大父先臣飛家集十卷行實六卷籲天辨誣
五卷通叙一卷并隨進表三通伏候勑旨事
上宰執第一書
四月某日承務郎新差監鎮江府戶部大軍倉岳珂謹
齋沐裁書再拜獻于某官閤下珂聞之古之所謂大臣
者其事業足以格天其利澤足以及人前乎百年後乎
百世皆足以蒙其深仁厚澤盖其大公至正以天下之
心為心以天下之耳目為耳目無阿毁譽無私愛憎故
夫與天子坐朝論道完泰而進見否而退是其職也如
斯而已乎曰未也是足(原闕)
高廟之知冒萬死一生之地内平劇盗外抗強敵不十
年間位至三孤躐登樞筦可謂不世之遇矣惟其大志
在於恢復中原義不少沮忤時相講和之計重以同列
異趨勢位相軋而媒蘖旋生䜛惎横出不置之死地不
止也夫亦何罪而至於此極哉雨膏於春而行者疾其
濘月昱於夜而盗者惡其明彼時相之心以為不如是
則和不可成爵不可保耳是以蒙被汙垢六七十年雖
高廟神聖卒悟其姦賜之昭雪又以此意屬于孝廟葬
之以禮復之以官錄用其子若孫宜若可以無遺憾矣
而山林之史疑以傳疑往往是非無據而黑白易位雖
決黃流之奔猛不能以湔滌是故不無待乎其人恭惟
某官以孔孟之學事堯舜之君雲龍風虎之遇亶有光
於中興十數年來農扈屢豐邊陲不竦日月五星安行
於上百川河海順流於下將天下之蟲鱗羽介無一不
被滲漉之澤矧惟國家之公卿將相乃獨略之而有所
未暇故士之立一名一節者不惟今日之在陶冶而後
世亦將有賴焉不惟後世之在陶冶而前代又將有賴
焉仲虺周公之所以輔其君者閤下豈亦多遜珂是以
冒昧譔述先祖行實六卷籲天辨誣五卷通叙一卷裒
集高廟所賜御札石刻七十六軸家集十卷既以陳之
乙覽而以其副敬伏光範門下伏惟論道經邦之暇賜
之采矚而哀矜先祖之不辜從容入侍清閒之燕一借
敷奏之餘論俾九原之枉獲伸則珂雖死不恨矣伏惟
察其區區而恕其狂且僭焉不備
上侍從給舍臺諫書
四月某日承務郎新差監鎮江府戶部大軍倉岳珂謹
齋沐裁書再拜獻于某官閤下珂聞事有抱一時之枉
而不獲伸者雖異日公議復明而事迹未覈足以貽目
睫之論苟有以伸之則不必其善之已出也不必其事
之已屬也今夫人有無名之指屈而不伸非疾痛害事
也而見者諭其方聞者效其藥非必其父兄子弟也非
必其鄉黨僚友也雖塗之人亦然何則惡枉喜伸天下
之同情人心之至理有不能遏者昔范文正公忤大臣
而去國余襄公救之尹師魯救之歐陽文忠公又救之
不得其言則亦委而去此猶未也齊大夫崔子之不韙
太史書之以死其弟嗣書之而死者二人其弟又書之
南史氏復執簡以往夫黜陟死生之際人之所甚畏慕
也而奮焉為之而無所顧避盖抱天下之屈者必將有
以伸之不必其善之已出而事之已屬固如此也珂嘗
讀史傳至是未嘗不有感於先祖武穆之事盖其奮自
單平以孤忠上結高廟之知冒萬死一生内平羣盗外
抗彊敵不十年位至三孤躐登樞筦可謂不世之遇矣
惟其大志在於恢復中原義不少屈忤大臣講和之策
重以同列異趨勢位相軋而媒蘖旋生䜛誣横出不置
之死地不止也彼惡其軋已而動於附勢者朋而翼之
亦既若燎之不可嚮邇矣然而廟堂之同列棘寺之僚
屬上至天族下至布衣皆能誦言其冤而不畏斥逐一
時之間亦可想見其事矣而蒙被汙垢于今六七十年
雖高廟神聖卒悟其事賜之昭雪又以此意屬于孝廟
葬之以禮復之以官錄用其子若孫宜亦可以無遺憾
矣然而山林之史其為傳疑者未明也褒贈之典視其
同功者猶歉也則夫抱天下之屈而有不獲盡伸者珂
是以冒昧一鳴于閤下恭惟閤下以直方之德高明之
學宏遠之器經綸之材出為時用一朝之國是一代之
人物一世之公論皆司直於門下則先祖之所未伸者
必將動心焉珂不揆謹譔述先祖行實六卷籲天辨誣
五卷通叙一卷裒集高廟所賜御札石刻七十六軸家
集十卷既以叩閽上徹乙覽而以其副敬陳於執事伏
惟論思獻納之暇賜之采矚而哀矜先祖之不辜俾九
原之屈獲伸於明時則珂雖死不恨矣伏惟察其區
區而恕其狂且僭焉不備四月初七日詣登聞檢院繳
進十五日降付尚書省十六日送中書門下後省看詳
金佗稡編卷二十六
