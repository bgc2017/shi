欽定四庫全書
金佗續編卷十二
宋岳珂撰
絲綸傳信錄卷十一
紹興十一年
差官傳宣撫問省劄
三省樞密院同奉聖旨令張去為一就傳宣撫問湖北
京西路宣撫司官兵倍支起發一次
右劄送湖北京西路宣撫使司照會準此
照會敵軍韓常等犯界省劄
湖北京西路宣撫使兼河南北諸路招討使岳飛奏據
德安府屯駐本司統制官龐榮申探得蔡州除舊有敵
軍韓常等兵馬外又據探報李成押千戶一十五人人
馬約一萬五千餘騎正月十八日巳到蔡州除巳隄備
外奏聞事
右三省樞密院同奉聖旨韓常見在淮西劄與岳飛
照會今劄送湖北京西路宣撫使兼河南北諸路招
討使岳少保疾速施行
四太子弟將領兵馬作過令并力摧破省劄
二京等路招撫處置使司申今月十七日據本司差探
事使臣王用等及問得敵寨走回王二七說桐城縣泉北
下兵一萬餘人騎頭首阿勒楚爾大王係四太子親弟將
領其兵馬不住四散出沒作過除巳更切差人體探外伏
乞照旨申聞事
右劄送湖北京西路宣撫使兼河南北諸路招討使
岳少保照會依累降指揮疾速提兵前來共力破敵
毋失機會
照會張俊會戰及駐兵去處省劄
湖北京西路宣撫使兼河南北諸路招討使岳飛奏臣
今月十一日準御前金字牌遞到親劄一通臣即時拜
恩跪領訖取讀聖訓以金人侵犯淮西已在廬州張俊
等併力與之相拒令臣提兵合擊或來江州或出蘄黃
繞出其後臣敢不仰體睿眷殫竭愚陋今日臣已抵黃
州見前去舒蘄州界相度形勢利害看其意向别行措
置不知張俊等會戰在甚日庶幾臣得以照應奏聞事
右三省樞密院同奉聖旨檢坐張俊渡江與敵見陣
獲捷并見今駐兵去處報岳飛照會并檢會今劄送
湖北京西路宣撫使兼河南北諸路招討使岳少保
照會韓世忠前去夀春府措置敵兵省劄
淮南東路宣撫處置使韓世忠申恭依聖訓將帶軍馬
水路並進已取三月初三日起發前去夀春府以來措
置掩殺敵兵去訖伏乞照會申聞事
右劄送湖北京西路宣撫使兼河南北諸路招討使
岳少保照會
韓世忠與四太子兵會戰令諸帥同共措置省
劄
淮東宣撫處置使韓太保申世忠初六日早已次招信
縣界據濠州申稱今月四日晚敵人馬軍并戰船水陸
已到本州離城一十五里下寨乞速賜遣發軍馬前來
救援伏望詳酌指揮劄下諸大帥火急前來與世忠會
合併力破之并小貼子稱世忠見親提軍馬戰船水陸
並進旦夕與四太子等大兵見陣外伏望速降處分下
張俊楊沂中劉錡等星夜兼程前來乘虚先占夀春府
與世忠夾擊併力破之伏候指揮并據濠州申今來
敵軍劄浮橋見渡人馬過淮南岸乞速賜遣發軍馬應
援施行
右檢會三月九日已奉聖旨劄下韓世忠張俊岳飛
楊沂中劉錡依巳降指揮疾速提兵前去同共措置
掩殺巳劄下去訖今據前項所申今再劄送湖北京
西路宣撫使兼河南北諸路招討使岳少保依巳降
指揮疾速施行
報諭北官軍如能擒殺烏珠者除節度使省劄
樞密院奏勘會烏珠見領兵衆侵犯濠州已委逐路宣
撫會合措置共力破之今檢會已降指揮兩國罷兵南
北生靈方得休息烏珠不道戕殺其叔舉兵無名首為
亂階將帥軍民有能擒殺烏珠者見任節使以上授以
樞柄未至節使者雖庶官亦除節使官高者除使相見
統兵者仍除宣撫使並賜銀絹伍萬疋兩田壹百頃第
宅壹區切慮北官軍民不知今來賞格
右三省樞密院同奉聖旨令諸路宣撫司報諭北官
軍民如能殺併或擒獲來歸管軍民者除拜使相餘
並除節度使仍各賜銀絹五萬疋兩田壹百頃第宅
壹區今劄送湖北京西路宣撫使兼河南北諸路招
討使岳少保疾速施行
將帥軍民如能擒殺烏珠者除官並賜銀絹田
宅省劄
樞密院奏勘會烏珠見領兵衆侵犯濠州巳委逐路宣
撫會合措置共力破之今檢會紹興十年六月十一日
奉聖旨將帥軍民有能擒殺烏珠者見任節使以上授
以樞柄未至節使者雖庶官亦除節度使官高者除使
相見統兵者仍除宣撫使並賜銀絹五萬疋兩田一百
頃第宅一區
右三省樞密院同奉聖旨給降黃榜付逐路宣撫使
曉諭諸軍將士今劄送湖北京西路宣撫使兼河南
北諸路招討使岳少保疾速施行
令提兵與張俊等腹背破敵省劄
據探報金人見留大軍在亳州今來廬州張宣撫等大
軍併進前去濠州目即津運錢糧並是經由巢縣柘臯
廬州地分前去慮恐其兵窺伺徑直復犯廬州以來不
惟邀截粮道兼至大信江口並無阻隔
右檢會三月十日奉聖旨劄下岳飛令星夜提兵前
來廬州審度事勢前去夀春會合與張俊韓世忠腹
背破敵已累劄下去訖今再劄送湖北京西路宣撫
使兼河南北諸路招討使岳少保依巳降指揮疾速
施行
令權暫駐劄舒州聽候指揮前來奏事省劄
三省樞密院同奉聖旨令岳飛先次遣發軍馬回歸量
帶親兵於舒州權暫駐劄聽候指揮起發前來奏事具
知稟聞奏
右劄送湖北京西路宣撫使兼河南北諸路招討使
岳少保疾速施行
令多差信實人過淮間探省劄
樞密院奏勘會敵人進退之際正要詳知動息已降指
揮令諸宣撫司不住多差信實人間探日具所探的實
事宜聞奏
右三省樞密院同奉聖旨令諸宣撫司依巳降指揮
疾速分頭差人過淮深入敵境子細體探目今的實
作為動息日具探到事宜聞奏今劄送湖北京西路
宣撫使司疾速施行
令差一項軍兵前去郴州討捕駱科省劄
主管荆湖南路安撫司公事梁澤民奏伏為本路見有
郴州元授招安賊首駱科等約七八千人侵犯道州錦
田等處倚恃山險劄立硬寨接連廣南連賀州界出没
猖獗本司巳發統領官陳元裴鐸各統所部軍馬前去
收捕及差全州第九副將向子率將兵前去應援今來
駱科等賊徒既衆又倚恃峻山絶崖劄立硬寨陳元裴
鐸所統官兵不過一千餘人本司别無官兵可以接續
應援欲望聖慈詳酌特降睿旨差發軍馬暫來本路收
捕前項盜賊庶幾早得撲滅以安一路伏候勑旨
右勘會巳降指揮令岳飛差發一項官兵前去措置
三省樞密院同奉聖旨令岳飛日下選差統制官將
帶軍馬疾速起發前去措置討捕不以路分追襲掩
殺須管日近平殄其錢粮令所至路分帥漕應副不
管闕誤今劄送湖北京西路宣撫使兼河南北諸路
招討使岳少保疾速施行
令體探敵人侵犯光州速差兵應援省劄
權發遣夀春府孫暉奏四月初三日據六合縣狀申當
縣於三月二十九日酉時據被擄鄉民趙谷走回到縣
賫到霍丘縣善香鎮監税朱祐狀稱於三月二十八日
晚見說固始縣東二十里遞鋪於二十七日到縣請粮
歸鋪得知本縣承光州關報有兵馬侵犯本州其鋪兵
及一帶人民至柴家驛往東南閃避并據本府探報將
官劉升狀探得六安軍二十八日二十九日節次承關
報有金國人馬侵犯光州事由臣除已再差人前去體
探的實别具狀申奏外奏聞事
右三省樞密院同奉聖旨劄下岳飛令多差人體探
如有敵人侵犯速差兵應援今劄送湖北京西路宣
撫使兼河南北諸路招討使岳少保疾速施行
令措置應援光州省劄
樞密院奏光州申今月初三日據統領田邦直定城知
縣高青四縣巡檢劉勢狀申今月初一日酉時探得順
昌府金人會合蔡州軍人於今月初一日早出離順昌
府分兩頭項來取光州并固始縣約至初三日辰巳時
來到城下邦直等遂各即時將帶所部官兵并將官馮
祠馬軍會合前去沿淮上下敵人來路要便處把截掩
殺至初二日五更以來到梁安灘南岸深林内遂令步
軍於兩壁荻林内暗伏使馬軍在柳林後擺布聽伺北
岸敵騎欲明之間果見敵人馬軍約五六百騎自淮河
北岸踏淺過河前來邦直等望見放令敵騎入河涉水
上南岸未整齪間遂聲鼓步軍齊出荻林更不施放便
令徑入其懷用野猪刀大斧一發向前𠞰殺號令不得
斫級爭財其敵兵被官兵乘勢掩擊入淮向北奔走邦
直等欲縱兵追襲實為兵少不敢深入遂收兵南岸歇
泊切慮敵人不捨復來作過除已再行措置外申乞照
會州司契勘知州王刺史已再差將官張受部押官兵
前去江淮上下策應外伏乞照會申聞事
右三省樞密院同奉聖旨劄下岳飛措置應援今劄
送湖北京西路宣撫使兼河南北諸路招討使岳少
保疾速施行
改所管制領將副軍兵充御前省劄
三省樞密院同奉聖旨韓世忠張俊岳飛已除樞密使
副其舊領宣撫等司合罷遇出師臨時取旨逐司見今
所管統制領官將副巳下並改充御前統制統領官將
副等隸樞密院仍各帶御前字入銜及令有司鑄印逐
一給付且令依舊駐劄將來調發並三省樞密院同奉
聖旨施行仍令逐司統制官等各以職次高下輪替入
見及委賞功司將未了功賞疾速取旨推恩以俟給付
右關送樞密院副使岳少保
罷遂路宣司省劄
三省同奉聖旨已降指揮韓世忠張俊岳飛除樞密使
副其逐路宣撫等司合罷所有司屬並優與陞擢差遣
統制官等既帶御前入銜下及軍兵並隸密院不得撥
屬他處日前或有負犯一切不問並不許相告言令三
省疾速行下
右劄送樞密副使岳少保
照會發回所帶人馬歸本處防托把截依奏省
劄
樞密副使岳飛劄子奏臣契勘諸路軍馬巳撥屬御前
今來臣有將帶到親兵等除量留當直人從其餘盡數
欲乞發遣却歸本處所有鄂州及襄漢等州軍有以前
發去防托把截人馬及淮東西軍馬伏望睿慈早賜措
置庶使緩急兵馬侵犯有所統攝不致誤事取進止四
月二十九日三省同奉聖旨依奏將帶到親兵等量留
當直人從外餘並日下發遣歸本處其鄂州及襄漢等
州軍以前防托把截人馬及淮東西軍馬自合依舊駐
劄聽候御前使喚
右劄送樞密副使岳少保
依張俊例差破宣借人省劄
岳飛劄子奏臣合破宣借親兵人數竊慮樞密院差破
不足欲乞依張俊例
右三省樞密院同奉聖旨依所乞今關送樞密副使
岳少保
令前去按閱專一任責省劄
勘會已降指揮張俊帶本職前去按閱御前軍馬專一
措置戰守岳飛帶本職前去同按閱御前軍馬專一同
措置戰守五月十一日三省同奉聖旨俊飛以樞密職
事前去與宣撫使事體不同令隨宜措置專一任責節
次具已措置事目聞奏
右劄送樞密副使岳少保
令帶本職按閱御前軍馬仍赴内殿奏事省劄
五月十三日同奉聖旨巳降指揮張俊岳飛各帶本職
前去按閱御前軍馬專一措置戰守許令赴内殿奏事
右劄送樞密副使岳少保
乞追回王剛所帶人數當直使喚省劄
少保樞密副使岳飛劄子契勘飛依奉聖旨見隨行當
直人數少使用不足伏乞指揮行下令飛追回近發去
將官王剛所帶人數前來當直使喚候指揮五月十四
日三省同奉聖旨依
右劄送樞密副使岳少保
添造臨安府所居屋宇省劄
八月二十四日三省同奉聖旨岳飛所居屋宇不足令
臨安府應副添造
右劄送萬夀觀使岳少保
金佗續編卷十二
