江城名蹟卷二
新建陳宏緒撰
攷古(二)
鳥遮塔俗訛為烏遮塔在望雲門外天王院舊傳隋
仁壽中分布舍利於五十州建置寶塔此其一也初
到院日有大頭鳥前道故名罹建炎兵盜塔毁基存
其徒僅立屋數椽以居莫能復舊觀淳熙七年杭人
喻紳來為府鈐轄妻徐氏夢異僧引詣廢寺有故塔
遺址羣鳥聚焉徐氏素崇禮西方覺以語紳使訪測
厥祥或以天王院告因過之儼然夢境乃盡捐囊中
所藏以造寺寺既久廢多為人蔇菆其間紳白府帥
悉起之凡十數塚其一有小石碑高不盈尺廣半之
細視則陶埴所作範其上為蓮葉下為荷傍為花中
有真書文曰神武聖文皇帝之廟兩傍夾書曰貞元
二十一年紳觀之而懼但留石碑復掩其竁而高築
其處按貞元乃唐德宗紀年以二十一年正月終十
月葬於崇陵其生時稱聖神文武沒諡神武孝文此
四字雖略同然本葬長安又碑在地中而印文曰廟
不可曉也
彭真觀在舊新建縣西即宗華觀相傳彭真君伉故
宅晉義熙十年名觀曰宗華謝康樂書額内有彭真
君丹井舊刻南唐隐士許堅詩久不存彭伉字武
陽蘭陵人仕晉為尚書左丞密修仙術師事許真君
納女為其子婦後辭官移居豫章再詣真君門下盡
傳其道宋永初中闔門二十六口白日飛昇
靈應觀在通仙坊不知造於何代今己丘墟
五嶽觀在進賢門内東營巷唐長慶二年建
玄妙觀在廣潤門内唐天師胡慧超過此見大樟樹
為妖焚其樹創觀以鎮之初名信果觀唐末江南有
道士厲歸真者曾遊觀内見三官殿功德塑像有明
皇詔以夾紵製作甚妙然主者不甚嚴護多被鴿糞
汚穢歸真遂于殿壁畫一鷂筆跡奇絶自此雀鴿無
復栖止
凝真觀元時清溪徐道士所創在徐孺子蘇雲卿二
祠之右南陽納新有挽徐君詩云豫章湖上列仙居
曾借仙人夜讀書碧乳分茶烹雪水青精煮飯薦冰
蔬攜尊屢醉雲卿圃著屐同過孺子廬夢斷人間如
轉燭悲歌千里送靈車
龍興觀在德勝門外唐神龍間賜額舊有假山高數
丈可以登陟按吾郡假山之奇者建安府園此樂園
校士公署園李宗伯閬園徐念孺世清園皆玲瓏聳
秀出自天成今鍛鍊於昆明之劫摧折殆盡可嘆也
宋知洪州程師孟詩誰將怪石叠危巒移得仙家
小洞天烏鵲過時無玉抵黃花散處有金鈿茶烟早
晚成雲霧松雨高低作澗泉莫道此山都是假世間
萬事盡皆然
開元觀在修仁坊舊有天師萬振德業碑唐滕王元
嬰撰振字長生南昌人隐現齊梁間人莫知其年
嘗以符咒己人祟疾隋文帝賜號天師詔於洪崕山
為館以居之唐時漁者得青石長七尺扣之有聲郡
以獻于朝命碎之得二劍鐔上刻振姓名高宗嘆異
召見於曜日殿處之如師友龍朔初尸解去已殯數
日啓棺惟一劍一杖存詔以銅函盛劍杖葬于西山
天寶洞之側
道德觀宋建以祀老君觀基後入貢院改建東湖之
北今廢
太乙觀在城東本梅子真宅唐貞觀十五年刺史周
遜奏建以居天師萬振一名天寧觀
清真觀在德勝門外今廢
甘棠廟在東湖南祀周時召公奭知縣何遷重修
賈萌廟在新建縣治北按舊志云賈萌漢河東人仕
為郡守與安成侯張普約同起兵誅王莽普負約遂
獨戰死即日顯靈於津渚因為立祠其主簿嚴豐亦
臨難抗節配享祠中
武烈廟在高士坊神陳杲仁字世威晉陵人陳時為
江西巡察大使有賑荒之惠入隋拜司徒唐武德中
卒豫章人立廟祀之唐封為忠烈公南唐時以神兵
助戰册加武烈帝徐鉉有記
睡仙樓亦名睡仙觀在府治西南大魚巷宋時為酒
庫紹興間有一人幅巾野服横壁睡卧於此衆聚觀
之其人徐起以袖障面趨出遂失所之後人因建樓
肖像以祀郡人王仲序詩樓觀依城北真仙睡起遲
雲深虹影靜月落樹陰移鶴唳原無警猿啼亦未知
陳摶如見問不减華山時明劉冢宰崧贈睡仙觀
魏煉師并柬黎鐵峰仙者云我忽不樂思西山浮雲
孤飛道里艱睡仙之宫隔秋水縹渺半落青霞間何
年流火如隕石鬱攸煽天斗牛赤朱鬛蒼龍天上飛
金甲神人露中泣當時煉師事遠遊噀酒不到西江
頭歸來三日哭灰燼玄猿弔月寒啾啾復獨乘雲翳
鸞鳳贑水南邊謁林洞千章喬木閟烟霧逝此伐之
作梁棟空山留滯今幾年斷礎荒甓凄寒烟堂中老
仙髮如雪吹笛日望南歸船南平監州最惜别手挽
瓊珂弄明月誓將綠簡授玄秘恨不攜之覲瑶闕鐵
柱仙人鐵峯老鬚眉飄蕭顔色好一徑清風掃落花
千巖碧霧畊瑶草昔曾暫宿清隐宫石爐夜看燒丹
紅煩君乞與換骨藥明當跨鶴長相從按槎翁此詩
睡仙觀燬於元末而魏煉師採木於虔以謀復之但
未知果酬此願否耳
金波樓宋末逸民熊與和建與和字天樂新建人性
介澹無妻不食肉獨喜飲酒洪州酒之佳者曰雙泉
曰金波用以名樓志其所嗜也與和通經史百家之
書布衣草履遨遊諸名山挾琴就松風彈之竟日忘
返工草書酷類張顛詩尤有奇崛氣臨江杜本清碧
選入谷音集中
物華樓在府城南洗馬池宋治平間知洪州程師孟
建臨川王安石寄程詩云千里名城楚上游江山多
在物華樓遥知玉節臨樽爼獨卧柴門隔獻酬想有
新詩傳素壁怪無餘墨到滄洲偶陪南望重重綠章
水還能向北流
杏花樓在東湖傍相國張文端公位别業長隄蜿蟺
垂柳毿毿覆之樓孤峙於水中央四面蒼波翠影環
抱寂無左右隣居萬歷末予與彥會十一人結社其
處
積翠樓在章江門外王仲序詩高樓峙江氾突兀起
空碧戸牖近星辰樓甍麗雲日開軒面洪崖遠黛翠
如積日落秋江明遥空同一色
綠雪樓明大司馬熊良孺先生明遇建先生居諫垣
時讀書其中多所著述碣石舒公稱其前後諸草合
新都之浩瀚北郡濟南之高古吳下之宏雋併為一
人傳者信為實錄先生為予父執居更密邇然未
嘗持鄙文求正偶見代某老作邑侯詩序忽語予曰
某老不能有此當是君為之捉刀耳予笑而不敢自
匿後見予友吳次尾應箕文序問此何人頓挫酷類
子長而議論骯髒當是鬚眉男子予為言次尾生平
甚悉今次尾一死己不愧文陸先生亦自閒關蓬轉
埋骨首陽久矣悲夫公子伯甘銓部與予少同筆硯
所著熊山詩泠然漢魏之遺響也
褒賢閣在東湖傍宋樞吳君厚建於私第以藏賜書
徽宗親書褒賢之閣四字以寵之今廢
臨湖閣在東湖傍宋向巨源建乾道中巨源構北閣
以書求記於洪景盧邁景盧為作記甚奇文多不錄
巨源書筆於此自某卜居南昌擅東湖之陽人行湖
邊頫大明鏡荷花十里炤景徹日晨霏夕靄開闔而
摩盪屬玉交青浮游而後先西山横長蜿蟺旁薄空
翠長烟舒慘異狀常若洪崖浮丘翁挹袂拍肩其間
凡湖山賦我以佳賞撩我以環觀謂不能俯而有也
今吾臨之以傑閣崇而為丈者四去一以為從益一
以為横既成而日登焉湖之所以為湖山之所以為
山次且自失不能嘉遯相與收精會神爼豆於吾軒
楹之間東則十畝之園池臺竹樹輸幽呈茂有章堂
在湖堤北其北與西折旋皆山淡然如修眉横遠可
玩而不可狎物色位置大略似輞川臨湖亭故即而
名之吾猶夷其上非更衣就枕不釋也
列岫亭在府城北龍沙前對西山取謝朓窗中列
遠岫之句朱晦翁過吾郡每徘徊於此謂列岫望西
山最正殆無毫髮遺憾滕王秋屏皆不及也作絶句
二首城中望西山拄頰空朝暮不到列岫亭詎知親
切處東西水平分南北山中判妙處毫髮間商略無
遺算又晚飲列岫七言絶句危亭披豁對蒼霞策杖
重來日未斜滿目江山一樽酒哦詩莫遣大雄誇
滕王閣二亭閣初建時夾以二亭南曰壓江北曰拱
秀宋末二亭並廢
吏隐亭在府城東湖内新建縣學西南祀梅子真與
南昌縣學東南徐孺子亭對峙萬歷三十五年知府
盧廷選創建有題句云疏草孤忠扶赤漢湖雲千載
擁丹經又梅仙亭在進賢門外亦祀子真元末巳廢
於兵燹矣
豫章溝亭在府城故望雲堤上宋嘉祐中知洪州程
師孟建宋楊傑詩溝環故道穿城角沙漲平江壓水
涯江外西山啣落日幾重蒼翠襯殘霞明胡鼎詩
桃花浪暖拍天飛湖漲溟濛岸亦移避水人家城上
嘆舊溝重鑿待何時
望江亭在府城東湖之西臨城上唐觀察使韋丹建
今廢韋公遺蹟僅傳此亭選勝地以存故名庶因遊
觀而寄蔽芾之思耳會城雉堞頗低東湖沿城一
帶皆可以眺望江山棄平而取之於高則以樓閣為
宜且可以遠濕蒸之患也
臨章亭在南浦亭之東唐崔輔國詩楊柳映春江江
南轉佳麗吳門綠波裏越國青山際遊宦常往來津
亭暫臨憩驛前蒼石沒浦外湖沙細向晚宴且畢孤
舟悠然逝雲留西北客氣歇東南帝獨有凄凄心誰
知怨芳歲
舊龍沙亭在府城北龍沙岡唐時有之乃洪州熊秀
才之清風亭也觀察判官權德輿與客讌集於此賦
詩德輿為之序今己久廢
龍沙亭在龍光寺之南其前為聽松寺萬歷中布政
使吳獻台陸長庚創立學使錢檟有記參政張恒
詩閒亭新卜築晏坐覺心閒靜似維摩室香侵般若
臺沙雲秋淡蕩水月夜徘徊好結青蓮社公餘遞舉
杯右布政使丁繼嗣詩頻攜勝地有餘清物外翛
然不世情沙白水明龍作穴天空人靜鷲為京芙蕖
挹露浮香玉薜茘團星點化城握麈步移松下聽風
聲猶詫是經聲
羡魚亭宋吏部尚書徐忠愍公禧建于東湖上山谷
詩有紫髯將軍不復見空餘叢桂綠婆娑之句盖德
占既徇當時之難山谷過其地而追憶之耳
豫章臺一稱龍沙臺在府北江水之濱白沙湧起堆
阜蜿蜒如龍舊俗為重九登高處臺側有碑刻宋蔡
九峯詩明初駕至南昌登兹臺集父老諭之曰陳氏
據此軍旅百需民甚苦之今俱不以相勞其各事本
業為吾良民父老皆感悅忭舞宋况志寧詩城陰
零落豫章臺平地晴沙捲雪來欲訪隣翁問塵跡小
園芳徑長莓苔明王中翰仲序詩城西千古豫章
臺遺址荒凉翳草萊出地尚疑根錯落翻風猶憶影
崔嵬江澄月滿龍初蟄木落霜飛鴈正來念子攜家
歸舊隐青原山下詠寒梅
風月臺在郡子城上本江月臺宋陳之茂改名舊有
碑記
水操臺在德勝門外龍沙之北崇禎間巡撫都御史
解公學龍建每歲秋月練兵於此臺後有止戈泉清
冽為郡城諸水之冠宏緒詩閱武臺空更此臺曾
聽孤角曉雲開長江冷落鵜鶘影不見中丞豸繡來
梅君堂寰宇記曰梅福宅一名梅君堂在縣東北三
里西接開元觀有東西墨池及書堂後漢徐穉少有
高行追美梅福之風乃於福宅東築室以居古梅
仙祠在尉廳祀漢壽春梅子真有蓮花池故址相傳
子真所創按陳繼儒香案牘云墨池在南昌縣水竹
幽蔚王右軍典臨川郡日每過此盤礴不能去因號
墨池先是梅福種蓮池中嘆曰生為我酷死為我梏
形為我辱妻為我毒遂棄妻入洪崖是則墨池之名
起於右軍梅子真種蓮其中但可名之蓮花池爾
前漢梅福傳福棄妻子去九江至今傳以為仙人有
見福于會稽者變姓名為吳市門卒或云吳門乃今
洪州之吳城鎮去九江亦不遠矣豫章職方乘云
梅嶺在西山極崇峻羊腸而上五里至頂山下有梅
仙觀今號陽靈觀觀之上有梅仙壇舊說梅子真棄
南昌尉學道于此唐羅隐作梅先生碑記猶存宋
黃庭堅梅仙宅詩吳門不作南昌尉上疏歸來朝市
空笑拂巖花問塵土故人子是國師公宋高宗紹
興二年閏四月己未封漢南昌尉梅福為吏隐真人
見通鑑長編
此洗堂在東湖之濱明章斗津先生潢建每月集諸
友人羣弟子於堂中講習開發指湖南謂衆友曰今
南昌人品動稱徐孺子豈孺子後南昌遂空無人耶
今構此堂南峙徐亭庶幾成人勿使笑卑薄之域于
千載耳先生慨正學之日漓悲心源之日汨以通天
地人曰儒自命爰自古太極圖河洛圖與夫天道地
道人道之全皆分類纂集名曰圖書編凡三百二十
七卷又作易象義詩原體書原始春秋測義禮記劄
言各若干卷直指吳安節公用胡敬齋列疏薦于朝
少宰正庵楊公時喬奏授順天訓導萬歷丙午主江
省試者以先生與吳康齋鄧潛谷劉瀘霄四君子徵
辟事發策諸生語詳錄中督學蘇弼垣公率賓興江
右士謁先生豫章書院而受學焉七十餘乃卒
雙泉堂在薦福寺内其地有淺沙泉馬跑泉水品為
會城第一宋程公闢作雙泉堂潘興嗣為記傍有清
源真人祠所謂灌口二郎也事見周益公文集
蘇翁圃在百花洲俗名三洲蘇圃翁蜀之廣漢人逸
其名字曰雲卿與宋丞相張浚友善遯跡豫章以種
蔬織履為業德遠常函金幣貽書洪帥及漕曰故人蘇雲
卿今之管樂流也幸為我造廬禮致之帥與漕使更
服造請雲卿揖坐松根因泛問德遠識量雲卿曰長
於知君子短於知小人時南宫黍離德遠志在恢復
因又問曰張公能了此否雲卿曰恐未能了得二公
徐拱立出書幣雲卿神色不怡喉間隐隐有聲似怨
張暴己者二公請與同載謝曰來日專當修敬翊日
遣使至雲卿己遯去矣宋劉子翬有蘇雲卿傳宏
緒詩滄桑又見古城中此地還隨廣漢翁始識剪桐
真是戲荷鋤閒撥菜根蟲
唐觀察使路嗣恭宅在府城北德勝門外後為王虚
觀唐柳渾佐江西幕嗜酒好入㕓市不事拘檢時路
嗣恭初平五嶺元載奏言嗣恭多取南人金寶是欲
為亂陛下不信試召之必不入朝三伏中遣詔使至
嗣恭不慮請待秋凉以修覲禮渾入而泣曰公有大
功方暑而召是為執政所中今少遷延必族滅矣嗣
恭懼曰為之奈何渾曰健步追還表緘公今日過江
宿石頭驛乃可嗣恭從之代宗謂載曰嗣恭不俟駕
行矣載無以對事見唐國史補
唐來鵬宅在東湖傍鵬有寒食山館書情云獨把一
杯山館中每經時節恨飄蓬侵階草色連朝雨滿地
梨花昨夜風蜀魄啼來春寂寞楚魂吟後月朦朧分
明記得還家夢徐孺宅前湖水東鵬詩思清麗弟鵠
師韓柳為文大中咸通間兄弟聲名藉甚
南唐中書令宋齊丘宅在府城東齊丘兩為洪州節
度使所居舊里愛親坊改為錦衣坊大啓第宅窮奢
極壯居坊中人皆使修飾牆屋門巷備極華潔民不
堪命相率逃去坊中為之一空齊丘初赴鎮烈祖曰
衣錦晝行古人所貴賜以錦袍親為著之因遂名其
坊曰錦衣元宗時以罪歸青陽齊丘曩曾結廬九華
山即舊第之外别院處之重門外鎻穴牆以給食明
年自縊死諡醜繆如此人廼竊譚景峭之書以行世
然其早歲嘗作鳳凰臺詩亦自楚楚風雲月露之詞
固不足道也鄭文寶江表志云徐公撰江南錄議
者謂之不直盖不罪宋國老也又云國老當淮甸失
律之後接引門人陳覺李徵古掌樞密之任且授其
意曰天命已去元宗當深居後苑請國老攝國事令
陳喬草勅喬力諍之而止舉國皆聞為臣之道如是
餘可知矣齊丘宅後捨為中宫寺
南唐節度使林仁肇宅在府城東仁肇建陽人剛毅
有膂力姿質偉岸文身為虎兒因謂之林虎兒周世
宗征淮甸江南割地退師仁肇方為潤州節度使密
說後主曰中原承衰亂之後前年征蜀今取交廣往
還數千里兵己罷弊請假臣兵數萬北渡直抵壽春
分據正陽因其思奮之民累年之粟覆取淮甸勢如
轉丸仍乞臣起兵之日聞於北朝言臣據兵竊叛事
成歸國否則請族臣家以明陛下之無貳後主驚曰
汝無妄言宗社危矣乾德三年以仁肇為洪州節度
使留守南都與皇甫繼勲輩不協因構仁肇求援於
宋欲自王江西後主潛使人鴆之陳喬聞仁肇死嘆
曰事勢如此而殺忠臣吾不知其死所矣按城東宅
當是仁肇留守時所剙今己迷不知處
唐平南王鍾傅宅在府城崇梵坊今為永寧寺宅傍
有娉婷市陸友仁曰洪州娉婷市五代鍾傅侍兒所
居後以名市畢少董謂可對溫柔鄉胡鼎詩云訪寺
行吟日未西荒園故址草離離老僧對客無多語只
說南平冨貴時鍾傅高安人唐末乘王仙芝之亂
擁衆據洪州逐觀察使高茂卿即拜為洪州刺史僖
宗時加鎮南軍節度使封潁川王俄徙南平自廣明
亂後州郡不貢士惟傅歲辟薦行鄉飲酒禮率賓佐
臨視後大會以餞之資以裝賫解元三十萬解副二
十萬其餘皆不減十萬故士皆不遠千里來赴據江
西幾三十年卒子匡時自立為節度使淮南楊渥將
秦裴攻陷洪州執匡時去地遂為淮南所并廬陵
永福鄉陽臺有南平王祠宋熙寧間風雷忽作祠自
徙平陂廟傍有夢閣凡舉子來占夢往往奇驗
陳晉公宅按豫章職方乘三司使陳晉公恕建第東
湖上今迷不知其處晉公有子五人其一人為宰相
恭公次為北部君最少為司農卿良器皆以任子起
家文章政事輝映當時恭公相業備載仁宗御製文
而北部與司農卿俱王介甫為之碑誌叙次遒逸可
誦北部葬江陰司農卿葬祥符俱弗獲遂首丘之願
吾郡未有能傳其軼事者北部嘗上書自言疾病且
死無田園以歸而介甫亦言司農卿家無田園僅僦
官屋棲身以宰執之子宰相之介弟又躬歴膴仕而
廉潔至此真可使頑懦聞之而興起矣司農卿嘗判
洪州值大水城之不滅者十五水得城竇以入舉城
惶擾不知所為公豫具薪藁不終日而障塞之城賴
以全其為德于梓里尤鉅北部司農各有集二十卷
而司農兼工篆籀之學
宋殿中丞李寅宅在府治南羊巷之東洪武間改為
南昌左衛後併入都司寅又于東湖北建涵虚閣國
初猶存王仲序涵虚閣詩有鸂鶒晴沙芳草外芙蓉
秋水片雲中之句東湖别有涵虚亭唐宣宗時建
至宋廢其址為環波亭輿地紀勝云亭下有釣磯洪
邁作記豈此亭更名後李寅遂襲其舊而標之於閣
上耶按李寅建安人有清節仕江南至諸司使宋
初授官不拜子虚已登進士通判洪州迎養於署樂
其山水清妙遂家焉弟虚舟以廕歴尚書虞部郎兄
弟皆孝友清慎克世其家涵虚閣楊億有記富弼
晏殊蘇洵皆有詩在宋初諸名賢流連其地不減元
嬰之滕王閣也
倦殼軒宋洪玉父炎軒名黃魯直題倦殼軒詩後曰
洪氏四甥才器不同要之皆能獨秀於林者也潘大
臨字邠老有倦殼軒詩云封胡羯末謝龜駒玉鴻洪
千載望四謝四人天壤同時人以急口令譏之
洪氏兄弟故宅今已莫識其處其見於紀載老鴻父
有翛然堂龜父有清非齋玉父有照曠齋山谷俱為
作銘玉父常有遷居詩云從官三十載故山凡幾歸
昔歸尚有屋再歸巳傾欹今歸但喬木竹落荆薪霏
止為鸛鳥都不為雞犬棲相彼東北隅三畝以為基
積塊與運甓實窪而培卑成兹道傍舍空我囊中資
堂室取即安牖戸隨所宜嘉桐三四株當窗發華姿
馨香入懷袖似與遷徙期我今六十老豈不知前非
骨相似不媚况復筋力微收此衰病身與汝長相依
松楸幸相望隣曲不相遺葛巾隨里社庶以報期頤
按此玉父晚年乃居郡城東北隅所謂照曠齋者應
即再歸傾圮之屋矣元祐黨碑文武共三百九人
黃庭堅洪羽洪芻余爽余卞列餘官百七十七人之
内皆豫章名士也崇寧中天下監司皆立此碑後因
星變乃毁百家詩選云豫章洪氏山谷四甥皆以
文詞知名朋字龜父同郡黃著集龜父詩百篇為一
集山谷以為句句可傳也芻字駒父殫洽開豁溢於
文詞擢諫議大夫為詩百餘篇著老圃前後集炎字
玉父登第元祐之末試吏紹聖之初顯於宣和貴於
紹興著西渡集一卷羽字鴻父元符之末上書入籍
遂終其身兵火之後詩文無傳焉朝廷官其一子
潘清逸宅在府城前舊中宫寺南本宋齊丘别業後
為宋學士潘慎修所有慎修孫興嗣更築江月看經
二臺及清逸樓巨松軒號一郡之勝興嗣字延之以
父廕授將作監主簿與周敦頤王安石曾鞏王回袁
陟友善初調德化尉謁江州刺史許瑊瑊倨不為禮
興嗣投劾歸自號清逸居士屢薦不起隐處六十餘
年手植木皆大十圍盧志列之逸民誠南州之高士
也吾豫章自徐孺子後獨有此君差可後先掩映著
文集六十卷俱已散軼吕東萊選其爭論原諫通論
送趙希道序周茂叔墓銘題張唐公香城記後七篇
煜煜乎五緯之並麗足以峥嶸於天壤矣逍遥亭
亦興嗣建自賦詩云作亭名逍遥此禮成不虚寬於
一天下原憲惟桑樞况我卜清曠風雨庇有餘方池
容瀲灧小徑足縈紆花木頗窈窕松筠亦扶疎鳴蛙
送鼓吹好鳥來笙竽可琴亦可詠可飲亦可娛盤雖
無下筯賓食亦有魚恢論或申旦隐几忘移晡困來
展足眠醉倒從人扶率爾但敷暢因煩而領無鄴架
三萬軸方朔五車書棄置復棄置任自相賢愚無妨
吾逍遥此樂誠何如吾郡在宋以任子傳者延之
與陳恭公執中恭公當皇祐初召為吏部尚書同平
章事秉政五年人不敢干以私四方問遺無及門者
封岐國公致仕卒贈太師諡曰恭仁宗命張方平撰
神道碑御書其額曰褒忠可謂明良遇合極一時之
盛而延之抗志物表終老不出要不礙其並傳也恭
公為右正言時王冀公深忌之一日真宗賦御溝柳
詩宣示兩省皆令屬和恭公因進詩曰一度春來一
度新翠光長得照龍津君王自愛天然色恨殺昭陽
學舞人句意俱高惜其遺文無考耳宋郭祥正潘
公園詩南昌城中潘令宅清逸樓高二千尺斜飛四
角河漢躔密排萬瓦鴛鴦碧
東湖居士宅宋樞密徐俯建俯字師川卜築東湖自
號東湖居士黃山谷之從甥也繫年錄云金人欲帝
張邦昌集百官議皆以次書名司門郎中徐俯獨不
書持王時雍號慟大呼掛冠而去先時買一婢子名
為昌奴遇朝士至即呼昌奴前驅使之宋高宗紹
興二年十有二月右諫議大夫徐俯入對勸上熟讀
光武紀上書以賜之曰卿近進言欲朕熟看世祖紀
以益中興之治因思讀之十遍未若書一遍之為愈
也先以一卷賜卿雖字惡甚無足觀者但欲知朕不
廢卿之言耳俯因建亭湖上以藏御書紹興三年
以徐俯簽書樞密院事故事簽樞下執政一等至是
特詔鈞禮又例外賜以金帶秦檜專政以金人成
和大赦天下俯方罷樞密提舉臨安府洞霄宫上表
云禍福倚伏情偽多端恐未盡於事幾當復勞於聖
慮時湖北京西宣撫使岳飛表云願定謀於全勝期
收地於兩河唾手燕雲終欲復讎而報國矢心天地
尚令稽首以稱藩知廣州連南夫表云雖虞舜之十
二州昔皆吾有然商於之六百里當念爾欺三人表
章一時皆盛相傳誦檜見而大惡之
宋謙父宅故基今不可考謙父名自遜别號壺山居
士金華人徙居南昌父子兄弟皆能詩而謙父尤著
文筆亦高絶當代名流皆敬愛之方虚谷亟稱其殘
年日易晚夾雪雨難消之句所著詩餘名漁樵笛譜
灌園庵在三洲蘇圃林下偶談云蘇雲卿圃後屬郡
人宋自適趙章泉題其室曰灌園庵自適字正父謙
父之弟别號伏龍山民又構湖山清隐居於西山乃
唐詩人陳陶故圃也
宋丞相京鏜宅在府城錦衣坊嗚呼此即南唐宋齊
丘之故址也仲遠何其似宋之甚北距徐孺子亭咫
尺益令人輕纓緌而重布衣爾南州為宰相於宋
者三人陳恭公執中京莊定鏜興分寧之章鑑也章
固盛德不幸而遭改玉遂致泯泯仲遠報謝金人弔
喪之役請免宴請撤樂侃侃昌言至脅以兵而不動
何其壯耶一旦依附韓侂胄遂至敗盡生平恭公之
介節正性自不必言當真宗倦勤時大臣莫敢及建
儲事公獨進演易三篇以蚤定國本為說逾月遂建
立太子此與韓魏公挾孔光傳以諷何異迨乎入參
機務不招權勢不植黨與而又能急流勇退庶幾可
稱全人恨不得褒忠碑一快讀以悉其建竪之始末
也
世美堂在郡城修仁坊宋端明殿學士兵部尚書豫
章郡公李大性建大性以嘉定四年出守吳寧宗親
書世美二字寵其行遂因以署堂額其曾祖諱積中
者起家進士歴官殿中侍御史翰林學士列元祐黨
人謫居吾郡遂家焉殿中生衛尉丞良弼衛尉生戶
部知徐州安國戶部子七人豫章郡公其長子也次
大異寶謨閣學士封豫章郡侯次大理知真州大柬
江淮制置使亦封豫章郡公次大京知撫州次大成
主管建昌仙都觀次大鎮朝奉郎一時父子兄弟持
節剖符為公為侯先後相望洪武間太史蘇伯衡應
其七世孫國子正宗頤之請追作世美堂記宗頤以
薦辟官至禮部尚書
熊天傭宅元豫章先生熊朋來建朋來豐城善坑人
與其弟召子世連牆以居後徙家郡城每歸必舍召
子所召子至郡城必舍朋來所兄弟自相師友如軾
轍然朋來博通羣籍載于元文類者僅見一斑唐荆
川稗編錄其論經學諸文皆世所未見予疑荆川先
生家當有其全集屬友人訪之果然因覓傭書繕寫
遭亂未遂所求今不知得免劫灰否
杏花小隐居洪武中黃德文所構朱善記曰豫章郡
庠東有杏村焉望之而其氣之蔚如即之而其俗之
醇如其中多隐君子昔之居是村者有黃陳二姓陳
先生仲易既以經學為南北學者所宗而黃氏昆季
伯善仲美復以文獻故家為貴游所重皆吾豐城產
也伯善棄世其子德文克紹前業闢一室曰杏花小
隐日讀書其中取前朝名公鉅卿幽人處士所作詩
文以類編之凡百餘卷而搜尋遺逸志猶未已焉按
德文所編不知何名勝國一代著作備具應與元文
類並垂惜乎其竟不傳也
仰高樓明初南昌羅德厚建眺望西山峯巒歴歴朱
學士善自遼海歸館於其家為作樓記云按圖志西
山之高與廬阜等而諸峯競秀環三百餘里其巖洞
之幽深泉石之清美竹箭之茂密草木之靈異琳宫
梵宇之相望良田名圃之相屬所産之富足以衣被
城中十萬之衆其利澤之所及者遠矣抑吾因是有
感焉是山之大能與廬阜同其高則斯人之居是邦
者獨無與是山同其悠久者乎稽之古人忠節如梅
子真高風如徐孺子孝友如黃太史固皆足以敦薄
立懦乃若煜然道德之光粹然言行之懿奮乎百世
之上而百世之下靡不師法而宗仰之者其惟濂溪
周子乎
胡頤庵先生宅在進賢門外距南關半里許祭酒胡
公儼之居大司寇蟠峯李公遷叙其集曰先生自幼
學即屬意元渺抗志崇竑探道德之源窮性命之奥
雖居會城闤闠然於天文地理罔不究子史丘索罔
不讀其學則實學已斆華亭諸邑尹桐城若尺蠖之
屈神龍之蟄何隐約也己而入禁廬承顧問代絲綸
又何其榮顯也然處之若終身履之若固有完節榮
問歸老東湖行則實行已所云會城闤闠即此處也
先生賦豫章十景各五言律一章曰西山遠翠曰南
浦飛雲曰徐亭烟柳曰蘇圃春蔬曰鐵柱仙蹤曰洪
崖丹井曰滕閣秋風曰東湖夜月曰章江曉渡曰龍
沙夕照後人用其題繪屏障屬和者甚衆國初吾
郡之文潔淨莫如先生而或傷于率簡質莫如朱公
善而或傷于淺然皆不失韓歐矩矱自王李出海内
競以剽竊相高江右亦不免墮其雲霧比年稍知奉
廬陵為不祧吾社二三兄弟返古之力要自不可誣
爾先生重修府志序略云豫章之有志始於雷次
宗後其書亡南唐凃廙補撰豫章古今志時時引次
宗舊記為證至宋洪芻字駒父謂廙書贍則近穢疎
則及漏又時有牴牾非完書也乃掎摭書傳疏所見
聞取其舊書析為十二部謂之職方乘元劉有慶潘
斗元又補述續志凡十四卷然流傳不廣書久湮沒
歴世既久人皆殘缺所謂郡之文獻誠不足徵也
先生以水墨禿筆寫羊鹿甚生動亦能竹石蘭蕙其
精於繪事又如此洵非一端可盡其長先生家食
二十年年八十三而卒嘗自言詩文得法於鄉先生
熊釗釗得之虞道園故其學有本原釗字伯幾富於
著述有幾亭文集若干卷入國朝膺聘校書會同館
為先生叙頤庵集亦自謂五六十年承事先輩得叙
事書法之指要也
范御史宅在惠民門外御史名敬先字思祖洪武初
舉進士授監察御史指陳闕失無所忌諱一日忤旨
命磔諸市磔者己披其兩乳敬先曰姑無相廹吾將
有所獻索筆札具草進上閱之一詩也為霽威命釋
之遂失兩乳後以他事削籍還家乃賣卜於惠民門
外貧不能餬口年八十餘卒如此御史而未有專祀
彼爼豆纍纍者伊何人哉
臨清軒在洗馬池北胡祭酒儼記云豫章洗馬池在
子城東南隅舊傳為浴仙池事不經儒者不道郡志
載潁陰侯灌嬰初定豫章常飲馬於此故名此或然
也今在闤闠中與民居相接歲久隘塞廣不及半畝
而深不至尋丈有司以為古蹟樹木欄以護其三面
而池之北則范仲華氏之所居作軒於池上名臨清
張學士宅吏部左侍郎張東白先生元禎之居在黃
牛洲土人云宅甚卑小清流廻繞鳬鷖在門今棟宇
久已蕩盡想見先生進講文華孝宗設低几就聽之
一時君臣遇合誠希有之盛事也吾郡貴顯在成弘
間絶無創宅於郭内者嘉隆間會城始有甲第然率
依典制規模梁棟斗拱無敢汰侈如冢宰熊公浹之
在北城大司馬胡公訓之在南城其廳事皆僅堪旋
馬獨總漕司空吳公桂芳架雄壯屋頗為清議所譏
至萬歷間則纔登膴仕便締層潭廣厦重軒繡栭雕
䲽見者晃目驚心未幾土木召禍兵甲頻仍不旋踵
而俱畀之祝融矣子輿氏喚醒本心首致戒於宫室
之美而堂高數仞榱題數尺徒博古人之輕藐士君
子豈肯喪名節於居處耶
余德甫先生宅在東湖傍南昌余憲副曰德之居先
生與吾郡王元美歴下李于鱗吳興徐子與武昌吳
明卿揚州宗子相歙郡汪南溟結七子社一時名燥
寰區後又與銅梁張肖甫及其弟助甫談詩元美所
謂吾黨有三甫者是也子欽燿孫正垣皆以才華為
詞壇推重正垣即予友小星也移居進賢門内扁其
池上小圃曰昔耶園著有昔耶園詩集近時選家
不錄德甫先生隻字力以卑弱誚之殊非持平之論
吾宗伯璣詩慰中極贊賞於小星古别離贈張公亮
與撥悶諸篇於是人更遡厥淵源於迺祖矣詩之去
取亦各從其所好也
香月軒在進賢門内明張魯叟先生壽朋讀書處先
生詩文超妙縱筆而往隨紙長短為盡而尤濡首於
制蓺手自編集凡一千八百篇皆世所諷誦者其未
刻尚萬有餘篇别有庸言史評筆訓約五六十卷今
行世者僅深息窩詩十餘卷而已先清襄公擢操
江旋里先生作十絶投贈其一云我亦羡君恬我亦
羡君謙我獨胡狂躁非龍且好潛自云此實實向公
前懺悔之語非套詞也前輩虚心樂善如此一日過
予香蕉館索絹素大書曰垂老生涯也大奇擔頭詩
筆與花枝販來春色憑君買一半梅花一半詩書訖
擲筆扶杖而去
枳園管理石城府事朱鬱儀先生謀瑋構雜花香草
繽紛馥郁老樹偃蹇其間蕭然塵外先生把卷吟哦
晨窗午夜亹亹忘疲雖朱邸猶之蓬戸也園中藏書
甚富叠架連屋先生手所著作百餘種刻有書目堪
與升庵鬭富予抄得二十餘種兵亂悉被抛擲僅存
醫詮二十二篇黃岐鈎玄三十一篇其言曰戴人張
子和探黃岐之妙用闡醫道之易簡所制方不過三
十餘而可以該治萬千之病其要有三曰吐曰汗曰
下而已矣然其書具存識之者寡愚夫闇士安於庸
術坐視危篤乍聞三法莫不縮頸而咋舌豈知三法
所以治病其所謂滋補調理之方助病為虐藉兵齎
盗以糧也先生論醫真稱卓出千古其他方伎無不
析其精妙而尤深於經學詳在予郡乘傳中其論
歷學云往予觀大統歷思得其術弗得也得顧乃德
之說焉得潘塤之說焉得袁表之說焉非術也揣摩
歷故而己矣乃發二十一史先之唐大衍歷焉繼之
漢太初歷焉又繼之宋祖冲之歷焉隋劉焯張賓之
歷焉得歷術矣而於大統之歷未合也繼乃究夫元
史郭氏歷經焉又獲覩我朝夏官正劉信之歷法通
經焉予於歷亦勞苦矣其論星學云五行家以日干
為主視月令之休囚王相以裁成焉甲者陽木成林
之木也乙者陰木方萌之木也丙者陽火方燄者也
丁者陰火伏于木石中者也戊者燥土己者濕土庚
者已煅之金辛者未煉之金壬者江河之水癸者雨
露之水也甲恃庚以成材乙恃戊以得茂丙恃甲以
不滅丁恃庚以得生戊能遏壬癸之勢癸能滋戊己
之燥五行相須其玄妙有不可勝言者所謂才官印
綬末世之技耳大抵五行貴乎中和失其中則資運
氣以佐之故運氣亦在所重也丈夫以官為之子婦
人以食為之男盖特封贈奉養之意誠鄙夫之陋見
也甲無生庚之理丙無育壬之象庚不孳丙乙不乳
辛惟戊已為土能産甲乙壬癸為水能澤戊己而已
然丙乙得土丙丁得木戊已得水未有乏夫嗣續者
也以是而推其理彰矣論奇門遁甲云人有常言年
吉不如月吉月吉不如日吉日吉不如時吉信有之
也選時之例惟遁甲奇門為上六壬藏沒次之藏沒
者一日之中惟四時可用若遇甲戊庚日則六神固
藏四殺固沒矣他日則殺可藏而神不可沒若遁甲
則十二時中奇儀星門各有所宜無施不可忌五不
遇時避五入墓時而己其餘若有奇門無往不吉也
胡舜申以陰陽備用符應經類集門要發其端倪郇
慶長著為樞要分畫演之僕遂集此使開卷了然若
奇與門俱不一得而以藏沒用之亦庶幾焉胡郇二
公之言如此非僕臆說也謝肇淛曰今天下藏書
之富王孫則開封睦挈南昌鬱儀兩家而己開封有
萬卷堂書目余托友人謝于楚至其所鈔一二種皆
不可得豈秘之耶南昌盖讀書者非徒藏也而卷帙
不甚偹按睦挈字灌甫號西亭周定王之後覃精經
學撰五經稽疑授經圖若干卷亦非僅以藏書名者
鬱儀西亭皆能於聖學榛蕪之日孜孜魯壁汲冢之
遺真當代劉子政也吾郡自鬱儀外宗侯則有時卿
士庶則有熊仲舒喻季布而仲舒尤多帳中秘本滄
桑以來土炕柳墻處處皆數家墳典而吾郡絃誦遂
至輟響可勝嘆哉
都督第在進賢門内大將軍劉公綎故宅公以家世
名將好謀善戰威震海内東事亟從田間起用時經
略楊鎬素不相協公率健兒馳驅數千里而來甫解
鞍鎬即麾之前進不得己與都督杜松分道疾驅連
破數寨養子劉昭孫曰孤軍深入而援兵糗糧無一
至奈何公曰汝視楊經略豈復肯憖遺我輩耶報主
致命得其所矣軍次清風山力戰而死鎬亦以失機
坐辟崇禎初鎬年八十餘司寇據例當免烈皇曰全
盛封疆壞於渠手此豈可引年以赦耶竟論如法
吾郡以武功顯者晉則胡壯侯藩陳則黃威公法氍
公智略似藩勇敢似法氍萬歷五十年間聲名雷震
一世殁之日華亭張侗初先生鼐檄海内文士作志
士不忘在溝壑勇士不忘喪其元制蓺以弔之操觚
時多為之墮淚云明徐世溥劉將軍祠待客書感
云奕世西南拓地聲中原只有杜齊名一呼氣作三
軍膽百戰功高萬里城帶礪未酬恢井絡衣冠空殉
應欃槍關西祠廟何如此夜作雙虹貫紫清登州
檢討島新剙佛寺寺側一祠祀遼亡死事者劉杜張
何而下俱列焉祠成地忽遍産五色芝碧色者居半
或以為忠義熱血逐東風而迸灑于此也
隻立軒在東嶽廟側明舒碣石先生曰敬建先生以
制蓺名海内四方問業屨滿戶外家食數十年荆門
晝掩博極羣書嘗假予新吳吕公坤集把玩竟歲亟
嘆賞其文以為可以救世其自序云天之未喪斯文
也則新吾先生當為今日之韓子予請附于籍湜諸
人之後隆萬間江右以制萟傳者新建鄧文潔以
讚臨川湯若士顯祖安福鄒泗山德溥進賢李媿庵
光元共先生而五迨臨汝陳艾章羅出海内或推置
於五先生之上艾千子獨不然其說然學五先生不
至未免威烈慎靚之奄奄學臨汝不至猶有桓文雄
伯之氣故才士樂趨之而不厭至於坐明堂而奏韶
濩朝諸侯則終以五先生為正統也
古閒齋在東湖之東北大學士劉文端公一燝即先
世舊廬構此公為庶常給假歸讀書其中者七載博
覽羣籍靡不貫穿立朝端方廉介以身係安危者數
十載為海内衆正領袖去國一疏傷楊左而詆客魏
諸逆忠悃淋漓尺幅鄒忠介以為可與出師表並傳
其生平詳載予重修郡乘惜未能廣搜遺文以傳也
公為正詹掌翰林院嘗充東宫侍班官會開講公
當請對乃書聯曰呼嵩稱萬壽盖用嵩山神呼漢武
萬歲事併引詩言萬壽者闡揚其義時因挺擊欲摇
國本借呼嵩義闡揚之以尊元良而規護儲君東宫
對曰讀史惜三餘公拜手颺言以賀東宫乃光宗也
公在政府日每語人曰言官恢張則六卿無實用
善御者調六轡善治天下者任六官夫與天子行天
下事者六官也六官任事而言路得以繩其愆言官
陳事而政府得以裁其是則天下治于是一切條陳
皆下六官有不經者詔格罷盖懲萬歷末年言官囂
沸政府倒權天下日益多事故其持議如此
芳樹齋在城隍廟前予友萬茂先徵君時華早歲讀
書於此修廊矮屋雜植碧梧丹桂山茶玉蘭於前取
徐文長鳥下窺書古花飛綴字紅之句題于檐楹芳
樹齋詩之所為刻也後卜築溉湖遂名其集曰溉園
頃兩地俱委蔓草殊增人樵車寂歴之感爾茂先文
擬柳州古詩在陶韋間近體時義山時放翁要成茂
先本色不拘拘叔敖之衣冠也其生平詳予敦宿堂
萬徵君傳吾郡以諸生崇祀學宫者僅茂先而喪亂
之後木主化為烏有亟當補入以留文範于異代
茂先詩經偶箋微辭冷語真能令人解頤吳門己為
重梓溉園詩賴吾宗伯璣評選可無遺珠之嘆&KR0870;文
集刻板煨燼不無望棗棃之資于同志爾黎美周徐
巨源俱為茂先作傳其生平胸懷蹈履惟光風霽月
四字庶足以擬之太丘叔度之後吾未見有如此文
士也
義竹林在東湖上萬大司馬元吉與其弟給諫六吉
縣尹九吉同居于此曰義竹者以此兄弟之連枝而
交讓也司馬與予稱莫逆而給諫復與予同年辟舉
道義切磋詩酒款洽月無虚日司馬每談及張許文
陸忠烈事輒慷慨喜見眉宇卒能自踐其言今碧血
未藏而故廬己成荒莽回憶共金昆玉友步月石欄
聽鶯柳岸時真不禁涕泗之漣如也司馬字吉人給
諫字次謙皆有文集傳世司馬理歸德作定市價
書絶類周官監武陵相國軍事歴盤谷涉侯趙川自
河内至幽州凡所謂八陘者無不崎嶇攀陟作太行
山圖說二書皆可備經濟實用未知世有藏本否
浠湖相國宅在德勝門内大學士新建姜公曰廣構
郡人黃孝廉文旦曰相國年且高也自知非管樂比
只拚這身子出來伴人作事不愛一死毫無顧惜此
可謂誠忠然亦得死所矣
半舫齋予友劉士雲文學斯陛之居傍有銀杏婆娑
覆之遠近號為白果樹劉前為汎閣藏書多秘本跨
池曰漪亭波光寒靜照人鬚眉士雲初刻半舫齋制
萟已刻漪亭新萟筆勢雄快天風海濤震盪無際而
蒼然古色不作耳目近玩其自草新萟序雋永而兼
氣骨晉魏之名篇也惜才大如海而不克永年未能
竟其所志為可嘆耳譚友夏有劉士雲園亭醉歌云
世人為園丘壑假奇人為園中懷寫愛兹嘉卉成古
木主人坐我月明下垂楊拂水水荇開芳草上階階
有苔吾家烟月遍林麓春光隨身千里來此夜歌聲
細亦緩能飲不飲觴各滿章大力世純萬美叔曰
佳甘禹符元鼎朱子強健余小星正垣朱子美徽李
平叔曰奇俱曾讀書半舫齋而予與鄧孝廉履右徜
徉其中最久禹符落第擬古樂府十四首徐巨源極
相贊賞手為評閱付梓今竟無隻字之存而平叔左
之之著作久己燼於爨下朱子美憲副自金陵歸得
其兄所著蒼崖子亦以家食蕭條不能重鏤板也
榆溪古魏元君煉丹地臨溪多榆故名去雲卿蘇圃
僅數十步為郭内佳勝處予友徐巨源徵君世溥結
廬其間所著詩文因名榆溪集巨源最愛江文通恨
别諸賦而尤醉心韓嬰外傳以為嬰叙事澹蕩婉勁
有司馬遷逸致迥出西漢諸家故其作愛秋光賦東
湖漁者賦彷彿醴陵操觚而他文抑揚吐氣意在筆
先有韓生之風焉晚廼力摹昌黎有酷肖者詩則少
陵沉鬱昌谷奇麗時亦錯出見奇山居日久應酬諸
文絶少予嘗語巨源祝詞始自虞伯生其壽兩尹先
生序雄偉固足不朽此外如王陽明之壽湯雲谷歸
震川之壽孫默齋暨程白庵羅圭峯之壽彭彦寬歸
季思之壽王孟夙母俯仰數百年僅此五六文足傳
今連篇累牘穢而不慙真萟苑一阨君文無此殊令
讀者六鑿清快巨源以為知言其後丁時之徵君仁
宜作戒妄作詩文篇首及諛生以祝初度亦與予意
相同巨源屢為盜苦竟死於盜死且甚慘生平著作
烟雲蕩散天之苦文人抑何其毒虐至此耶巨源
如芋談如本事詞皆點染風華為案頭所不可少而
易正禮因則羽翼孔孟之書也昔之綠林豪客知珍
重李涉之句而此盜乃以巨源著作畀投炎火抑豈
能逃同輩之唾罵哉
匡吾王府建安鎮國將軍朱多某之居家有女優可
十四五人歌板舞衫纏綿婉轉生曰順妹旦曰金鳳
皆善海鹽腔而小旦綵鸞尤有花枝顫顫之態萬歷
戊子予初試棘闈場事竣招十三郡名流大合樂於
其第演繡襦記至斗轉河斜滿座二十餘人皆霑醉
燈前拈韻屬和予詩有風振幽鳴花夢醒月寒香玉
酒巡頻之句大為泰和曾端甫先生嘆賞一夕風流
可數曾幾何時路隅寶玦散亂于秋雨梧桐而匡吾
老人亦已厭世久矣子謀垔字禹卿能為五七言近
體追琢不遺餘力刻有深柳居種園諸草
犀齋予友蘇武子桓搆與徐巨源榆溪草廬密邇武
子貧無立錐南大司徒馬公鳴起奇其文館之署中
始獲結數椽奉母以居偶泛明聖湖適同里萬某為
杭州太守武子投刺請見太守倨不為禮武子怒訶
其門者太守遂繫之囹圄後知為大司徒客乃謝過
出之武子不相見而去及武子已卒相國溧陽陳公
名夏以其遺稿馳示相國金公之俊金遂作讀蘇武
子遺稿序極其推揚嗟乎以同里而不知有國士以
能文之宰相而心折於己朽之蓬茅人之度量相越
果不可同年而語也自艾千子倡古文於天下茂
先巨源和之摧陷廓清之功不小溧陽闡揚尤力駸
駸乎足以起八代之衰矣及溧陽被刑海内競為徐
庾駢偶取青嫓白金聲玉耀文益萎薾不振誠世道
之憂也或曰溧陽冰蘗盟心何以致禍之烈曰昔洪
武中宋學士濂以孫慎故獲罪安置茂州行抵䕫憩
某寺與一高僧共語濂曰吾聞内典善惡必以類報
吾平生所為自以為無愧何至是哉僧曰先生於勝
國曾為官乎對曰翰林國子編修僧默然濂是夜遂
自縊觀此則溧陽固宜不免也
鹿囿在章江門外陳友諒聚鹿數百於此嘗自跨一
角蒼鹿綴琴珠為纓絡掛于角上縷金為花鞍羣鹿
皆飾以錦繡遨遊江上明初駕至南昌宴於滕王閣
上乃命儒臣賦詩放其所蓄鹿于西山友諒愛姬
苕華夫人善月琴友諒出師必以隨呼為粧駕鹿囿
其遊觀之地也友諒既亡有宫人小春逃於民間
嫁蒲亭彭本清本清問陳氏宫中事小春言後庭數
百人皆錦衣玉食用極奢侈又友諒喜食玉葉羹以
西山羅漢菜及豐城曲江金花魚為之味頗佳
章江驛在城西章江門古曰昌門漢建安中孫策遣
虞翻與華歆交語即此處所稱石亭公館是也後改
驛於廣潤門之南浦亭今為南浦驛渡江即石鎮
舖舊又有石頭驛宋汪藻作記韓退之次石頭驛詩
憑高回馬首一望豫章城人由戀德泣馬亦别羣鳴
寒日夕始照江風遠漸平默然都不語應識此時情
退之詩朴率類如此然其惓惓於吾土直以并州為
故鄉吾土寧能漠然於退之哉嘗欲構數椽於滕閣
右祀子安退之于其間書以告後之議祀典者唐
武德中嘗以豫章之西境為西昌俾縣令治其地即
今石鎮舖也吾邑稱西昌以此
弋苑即北沙舊武場邑人王仲序有詩云閱武臺前
離思饒將軍長憶漢嫖姚沙明行伍龍蛇變風動旌
旗組練飄禍亂幾經凋瘵日涓埃無補聖明朝向來
俯仰俱陳迹頓使吟魂為客銷
陳處士園在東湖南岸南唐處士陳陶隐居洪州闢
小園植花竹種蔬茹日自灌溉陶有閒居雜興云一
顧成周力有餘白雲閒釣五溪魚中原莫道無麟鳳
自是皇家結網疎唐末自稱三教布衣開寶中人猶
見之或云己得仙矣蟬聲將月短草色與秋長比屋
歌黃竹何人撼白楊右張為取作主客圖陶題徐
穉湖亭云伏龍山横洲渚地人如白蘋自生死洪崖
成道二千年惟有徐君播青史釋貫休書陳陶隐
居云有叟傲堯日髮白肌膚紅妻子亦讀書種蘭清
溪東白雲有奇色紫桂含天風即應迎鶴外窅羡于
洞洪又云高步前山前高歌北山北數載賣柑橙山
資近又缺注陶種柑橙令山童賣之陶字嵩伯予
嘗從英華類選諸編中手錄其句欲共施希聖肩吾
詩合梓題曰西山二隐詳具予鴻桷集孫光憲云
陶著癖書十卷聞其名而未嘗見之
皆春園在東湖傍宋寧州章丞相鑑所闢竹石叢峙
花木疎野豐城王提舉義山請于章願得以娛老章
慨然畀之為易其扁曰共春園義山字元高豐城人
通易學兼工詞賦予藏有其稼村集詹詹小言而時
有致至其易學未見也章號杭山度宗時為丞相立
朝寬厚與人多許可士大夫目為滿朝歡居鄉以長
者稱相隔四百年吾郡不復知分寧有此相矣杭
山當元革命之後屏居山中布衣蔬食恬然也過毛
竹山有句云不信世間陵谷變野樵偏識舊衣冠此
豈不高於劉忠齋輩數倍哉
南園在郡治之東南舊名桃源洞宋乾道中吳帥芾
更築臺榭
北園在郡治之東北直貢院前宋乾道中吳帥芾剙
築
東園在郡城東湖上直環波亭宋淳熙中張帥子顔
剙築
樂園即宋漕司花囿紹興中轉運判官趙竒符剙後
運副汪召嗣余應求相繼增築至慶元年趙秘閣不
迂牓曰樂園
芙蓉園在府城東北嘉靖中瑞昌府奉國中尉朱多
煃構多煃字用晦工為五七言詩與里人余憲副曰
德相倡和刻芙蓉園稿其同府鎮國中尉朱多&KR1463;字
宗良亦博雅修詞與多煃齊名萬歷初諸王孫稱詩
未有不屈指於宗良用晦者迨後七子一派海内羣
相詆訶于是案頭有兩君之集者輒指而揶揄之然
其於選體顔謝諸篇終未若兩君之精熟也
閬園在永和門内李太虚宗伯明睿構弋陽王之舊
邸也有山腰宫閣古石堂碧欄池浣花池天池諸跡
公自言閬園以池勝以竹勝尤以松勝他園不敢望
焉建聖沙樓藏書其中甲戌自華亭歸得宋板書一
船皆上海潘文恪家舊藏每部有文恰公小像董玄
宰手書子孫寶藏等字于護殼宗伯特構一小閣庋
焉署曰宋板居
龍沙古墓按水經注贑水北逕龍沙西沙甚潔白高
峻而陁有龍形連亘五里舊俗九月九日升高處昔
有人于此沙得故冢刻塼題云西去江七里半筮言
其吉卜言其凶而今此冢垂沒于水所謂筮短龜長
也慮志止採前三四語舊俗以下悉被刪去竊謂唐
宋事文垂至今日已數倍于高曾之傳况其度越于
此者而何忍其湮沒之乎道元生於後魏此冢不知
葬自何時用筮龜而不用相墓之說則猶景純未著
書之前事也
周澹臺滅明墓在府城總持寺左宋紹興中漕使高
述題曰有魯澹臺子羽之墓南平王鍾傅初入洪
州命修一城軍使散掘墓甎以稱用工畢傅夢一人
古服頎長貌如子路來詣傅曰將軍何得暴我居處
覺問軍吏賓客莫有知者市老羅通入謁曰舊圖云
城東南角三十一步有子羽先生墓甚靈恐軍人取
甎有所觸犯傅使人視之果驗即命甃砌修飾更立
亭于上以表古蹟既畢復夢致謝傅以束帛賞羅通
焉
漢徵士許劭墓在故松陽門内漢末中國大亂劭為
揚州刺史劉繇奔豫章時大疫劭中路被病繇以舟
先送劭至豫章會卒權殯於松陽門内因失其屍吳
天紀二年太守吳興白日於廳事恍惚見一人着黃
巾練衣稱汝南許子將求葬因遂不見時皆莫知柩
所在乃招魂葬之
漢灌嬰墓在今順化門外二里許舊印土寺右寺今
廢世傳為城隍墓
漢徵士徐穉墓在進賢門外望仙寺東濱濠隧道深
五尺墓居其中墓上石刻隸書漢南州高士徐孺子
之墓酈道元云贑水歴白社西有徐孺子墓涂廙古
今志墓在南門外尉廳之側寰宇記墓道在郡城南
十里號曰白社吳嘉禾中太守長沙徐熙於墓隧種
松赤烏中太守南陽謝景立碑於墓側永安中太守
梁郡夏侯嵩於碑旁立思賢亭後改名聘君亭宋南
渡後南昌尉劍津張敬之因葺公廳披榛墓出按圖
牒墓旁有九里井求之得井又有甿耕桓伊墓下得
甓三款識云晉南平將軍墓去聘君墓七里敬之乃
表其墓復其亭元至正中行省參政東平徐琰識墓
植垣明洪武中知府許方王莊相繼修理天順中左
布政使黃琛即墓建祠弘治中府同知張汝舟重建
仰高亭清風堂萬歷十五年知府范淶復修門堂塚
墓竪漢高士寢路枋于衢側張九齡曲江文集有
徐徵君墓碣并銘杜少陵讀其碑思整棹以弔之八
哀詩云再讀徐孺碑猶思理烟艇其為常時傳誦如
此唐陳陶詩郟鄏妖興炎漢衰先生南國卧明夷
鳳凰屢降玄纁禮瓊石終藏烈火詩禁掖衣冠加宋
鵲湖山耕釣沒堯師千年壠樹何人哭寂寞蒼苔内
史碑明陳昂伯徐孺子墳詩削有木蘭棹崩濤不
我親晚停南浦驛先與徐墳隣每讀高士傳知為千
載人清風二鼓後南斗掛秋旻
郭璞墓舊傳在滕王閣東汙池内太平寰宇記云葬
於江陰黃山不應有墓在此
明知府陳國儒墓在府城總持寺傍國儒字邦民徽
州人至正間任衢州路都事元兵破衢被執過新安
賦詩以自誓至京不屈安置天戒寺以條自經為僕
夫覺免無何仲子仲鏡喪哭曰鏡死老親疇依天其
奪予志乎數月召授内省都事歲餘除洪都太守期
年政成坐事被繫因述生平出處自盡民撫屍而哭
者接踵附葬徐孺子墓側有雪厓文集行世
江城名蹟卷二
