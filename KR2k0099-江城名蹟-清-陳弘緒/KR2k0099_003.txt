江城名蹟卷三
新建陳宏緒撰
證今(一)
洪都明初壬寅歲高皇帝定洪都命都督官朱文正
增拓舊城周二千七十丈有竒高二丈九尺有竒建
七門東曰永和又名澹臺以門内有澹臺墓舊名壇
頭門為仙人黃紫庭臺壇址東南曰順化舊名琉璃
以門内延慶寺有晉建武時琉璃佛像在焉南曰進
賢舊名撫州俱以道路相通得名又曰望仙以漢梅
尉故廨在門外又南曰惠民輓輸至惠民倉其路由
此舊名寺步以近隆興寺也西南曰廣潤舊名柴步
又名橋步西曰章江以在江濱故名舊曰昌門孫策
遣虞翻與郡守華歆交語于此北曰德勝舊望雲門
李綱移築于此又名新城明初御製周顛仙碑云
朕于南昌東華門道左見男子一人拜于道傍朕謂
左右曰此何人也左右皆曰顛人按吾郡城門未聞
有東華之名豈此時永和門亦稱東華門與
章江在郡西章江門外水經所謂贑水出豫章是也
控引衆流總成一川後漢郡國志曰贑有豫章水雷
次宗云似因此水為其地名雖十川均流而此流最
遠故獨受名焉十川者贑廬章淦旴蜀餘鄱僚循為
十川也緒按豫章自以樹得名次宗之言未為覈實
蜀江在新建西南六十里一名筠河自瑞州高安
入境合象牙潭水入章江亦名錦江述異紀云漆澄
釣于蜀水水中忽得金鎻引之不絶俄頃盈舟既而
有物出水上黑色不見首尾舟人驚惶惟澄略不變
色澄豫章人也旴水出南城縣西北流逕南昌縣
西南注贑水
東湖在城内亦名太湖水經注云東太湖十里二百
二十二步北與城齊南緣廻折至南塘水通大江增减
與江水同湖至清深魚甚肥美沿隄舊皆植柳名萬
柳隄亦曰萬金隄唐李紳詩菱謌罷唱鷁舟廻雪鷺
銀鷗左右來霞散浦邊雲錦截月昇湖面鏡波開魚
驚翠羽金鱗躍蓮脱紅衣紫菂摧浦口值春偏悵望
數株臨水是寒梅啟禎間承平既久吾郡又為藩
封盛地諸王子公侯暨士大夫流連光景縱意遊觀
忽有開浚東湖之舉一時畫舫蘭橈珠簾翠幕幾與
西湖争勝予有東湖詞云萬古空烟月今朝錦纜叢
柳翻蘇圃浪鳥弄杏花風新調吳吹滿長橋夜火通
滕王歌舞後樂事聖朝工(又)繡幕流蘇遶誰家翠袖
過衣香勾舞蝶低笑出深荷載酒輕橈緩聽簫寂坐
多尚饒草玄客鷗外獨編摩(又)競架臨湖屋朱欄侈
此時兩齋誇秀倩三笠較幽竒洗研頻衝雨論文每
傍祠無人清賞處曉露獨離離(又)不怕魚鹽棹沿洄
盡勝流西江新韻士寧邸舊諸侯挾瑟蒹葭岸垂鞭
鳬雁洲為懽苦未足醉卧數更籌(又)孺子祠前水斜
過吏隱亭昔垂高士釣今伴酒人星燈滿盂蘭社魚
依橋甕萍幾翻看競渡虹影掛香軿(又)粉垣長帶月
遥映石欄烟一派瓊瑶蕩四時風露妍樓懸東壁迥
樹傍斗珠連此地鯨吞快尊空覓釀泉辛稼軒送
元濟之歸豫章詞名江神子有二月東湖湖上路官塗
柳嫩野梅香之句南渡以後東湖風景彷彿在目前
又不特近代遊觀之盛為可誇也今但荒草萋迷求
一艇一橈不可復得矣明宛平余奕正字司直著
天下金石志有唐崔璹書洪州東湖記蓋東湖亭記
也遺漏一字遂致失實崔璹又有洪州刺史王守真
石碑今俱不知消沉何處
三湖九津在府城内舊東湖金分為三曰北湖曰東
湖曰西湖城内之水滙焉湖水出城下水關橋置内
外閘湖強則直放而西逹于江江湖俱強則閉外閘
使章水不得侵入乃開内閘引湖水逹濠遶廣潤章
江德勝永和四門而過之東歸蜆子湖艾溪湖出牛
尾閘趨楊家灘入鄱陽湖城内别有九津以殺三湖
之勢廣潤門東曰五行津東南曰五事津(即水關橋)惠民
門下曰八政津進賢門西曰五紀津順化門北曰歸
極津永和門北曰三德津德勝門下曰稽疑津章江
門北曰庶徵津南曰五福津水各由津以歸濠焉
舊傳東湖尾閭龍精守之中有坎諺云海眼深不可
測江漲難于堤扞韋公未遇時適龍精化為白黿為
漁者所得韋見而買置江中後韋官此土龍精見夢
曰予東湖之龍曩者魚服蒙公恩救無由仰報公將
築東湖之尻予且徙居象牙潭以成公績然恐有他
龍復據必置城隍廟内四金人用四死囚同填其中
乃永無敗韋公異日如其言即今之五事津也韋公
疑是韋丹
豫章郡城雄跨一省山之鎮曰西山屏障西北望曰
羅山(属豐城)屹時東南其大川西曰章江東曰撫河滙
為巨浸鄱陽湖大脈三支中為南昌分豐城東河之
東為進賢西河之西為新建奉靖寧武此其大概也
章江堤在府城西章江門上下成化間廵視大理卿
夏時正因江水嚙&KR1804;廹于城濠捐官銀伐石修砌未
竟成化十二年知府祝瀚繼成其績北起龍興觀南
至南浦橋
周公堤在府城北德勝門外嘉靖四十二年廵撫都
御史周相因江水衝沒民居括所属鍰金伐石砌&KR1804;
民德之立亭于北關上名曰周公亭
南塘堤在郡城西南斗門外漢太守張躬築堤扞江
唐刺史韋丹重修亦名韋公堤唐陸龜蒙南塘曲
妾住東湖下郎居南浦邊閒臨烟水望認得采菱船
南昌府學自晉至唐皆建于郡西宋治平二年知洪
州施元長遷于洗馬池東明堂路西即今之儒學也
舊志止載元虞集興學頌而遺前宋余靖之記與南
宋楊萬里之記予巳采入于藝文志又元貞元年吳
文正公澄遊豫章西山憲幕長郝文仲明迎先生入
城請學易清河元文敏公明善時屈在行省掾見先
生問春秋大義數十條願為弟子受業終其身城中
居官之人請先生至郡學為說修己以敬一章反復
萬餘言聽者千百人多所感發按此乃吾郡學官佳
話今人但知陸子静白鹿洞故事而巳孔子既沒
魯哀公誄為尼父漢平帝元始元年謚褒成宣尼父
後魏文帝大和中改謚文宣尼父後周宣帝大象二
年追封鄒國公隋文帝贈先師尼父唐高宗乾封元
年贈太師武后封隆道公玄宗謚文宣王宋真宗加
謚至聖文宣王父叔梁紇為齊國公元加封大成至
聖文宣王加齊國公為啟聖王明嘉靖十年改稱至
聖先師孔子改啟聖王為啟聖公自十哲而下及門
弟子舊有封號者俱改稱先賢某子餘配享者稱先
儒某子洪武癸酉崇仁學訓導羅恢上疏言孔子
廟廷從祀者當以道學論當時有若優于宰予論語
記有若言行者四皆有禆于世教記宰予者亦四皆
見責于聖人宜以有若居十哲而宰予居兩廡疏上
不報時皆服其議論之當附載于此宋北山程至
道云嘗觀浮屠氏自釋迦佛傳心法與夫講解之宗
至于今將二千年而源派譜牒一一可數下至醫巫
祝卜百工之技莫不有所師惟吾儒師承之道乃今
蔑焉無聞所謂學宫師弟子如適相遇于塗爾盖可
嘆也賜書樓在明倫堂北都御史韓雍建高三丈
許藏書其上學士錢習禮有記郡庠司教鐸而稱
名臣者豐城朱善鄞縣黃潤玉南昌鍾甬也朱善字
備萬以薦辟歴文淵閣大學士有送翰林典籍羅原
奎序云洪武十年春善與江西教官同赴召者十有
二人而居翰林者惟善與羅氏原奎劉氏仲質三人
焉時學士宋公新以承旨致仕歸里于是善以修撰
典誥命原奎與仲質以典籍掌書冊先是内府羣書
秘書監實典之九年冬始命移置翰林内直之署實
在奉天門之左凡為書數萬卷云
南昌縣儒學在東湖之北即故東湖書院也宋嘉定
四年通判豐有俊得李寅涵虚閣故址遂請于權府
計使胡槻創書院以舘四方游學之士後計使滕強
恕兼府事稍徙東二百餘步元元綂中縣尹程大度
更于撫州門外創縣學明洪武初知縣黃德銘遷建
于此景泰四年廵撫都御史韓雍重修并于明倫堂
後創魁星樓正德末焚燬隨復建萬歷間知縣林應
訓鬻民居并嚴氏没産增拓東隅三十五年知府盧
廷選知縣周起元濬學前湖址四圍砌石成堤以壯
學宫形勝近燬于兵廵撫兵部尚書兼都御史張公
朝璘督學楊公兆魯捐俸重建明胡儼記略云豫
章之學宗雙峯饒氏雙峯得之李弘齋弘齋則遡紫
陽朱子以續夫濓洛之傳者也初勉齋黃公為新建
丞與弘齋講學于兹極論道德性命之旨當是時雙
峰實從弘齋而與有聞焉雙峰之學傳之徽庵程氏
徽庵之學傳之吳文正公其所以開來學者實肇于
此諸君子之接踵從游者可不知所重哉洪武已
夘南昌縣儒學掘泮池得二石獅子無鼻學傍兒戲
以硃塗之是年劉瑞王高同舉並坐方孝孺事劓鼻
而終
新建縣儒學在東湖之北即故宗濓書院也初望雲
門外(即今德勝門)龍沙岡有宗濓精舍宋淳祐二年知隆
興府江萬里建祀濓溪周子元元綂初縣尹薛方即
其地建縣學後别創宗濓書院于東湖上明洪武五
年改書院為儒學景泰四年廵撫都御史韓雍檄修
并創宗濓書樓萬歷間知府范淶知縣余夢鯉戴士
衡增葺三十五年知府盧廷選知縣吳嘉謨濬學前
湖址四周砌石成堤以壯學宫形勝又創梅子真亭
于湖之西偏以固水口天啟五年知縣龍文光再新
之弘緒為記歲戊子燬于兵亂提學僉事武進楊公
兆魯請于巡撫侍郎某公廷佐各捐俸金贖鍰并檄郡
丞高公培重建楊有修學碑記胡頥菴先生儼學記
云宣德七年廵撫吏部侍郎趙公合藩臬及郡邑長
吏慨然以教育人才為事聿新學宫自禮殿逹于門
廡自講堂及于齋舍暨藏修之室靡不輪奐增美傑
出于湖光天影之間按所謂趙公者乃杭州趙公新
也由太學生歴官至吏部侍郎江右以少宰廵撫者
僅公一人初莅吾省尚循朱文正故事稱鎮守後乃
改為廵撫至成化間原傑金紳亦以侍郎至則并稱
廵視云江丞相祠舊在新建縣學東廡下祀宋丞
相江萬里
城隍廟在府東南直深三十八丈横闊二十六丈舊
廟在郡子城東洪武三年知府趙文奎移建于此正
德間知府胡本惠重修張房傑記景泰間知府蘇仕
宣修韓楊記萬歷間知府范淶復修兩廡淶自記文
多俱不錄府城隍相傳為漢灌嬰考通志西漢初
嬰嘗定豫章始築郡城故祀以為神即今灌城鄉實
始于此漢高帝六年封潁隂侯南唐時封輔德王宋
淳祐八年封忠惠王洪武三年令天下城隍廟止稱
某府州縣城隍之神悉革封號塑像凡祭風雲雷雨
山川則神配享祭厲壇則神主之載在祀典南昌
諸生劉端世稱古岡先生為諸生時肄業邑校偶夜
半過城隍廟廟内神語曰過門者乃忠臣也令舉火
送之直扺學宫而退次日司廟門者往邑校詢知為
端拜而賀之端以為誕後果驗江西左轄黃公卿
清白自持卒于官市人有夢鼓吹迎新城隍者諦觀
之乃方伯黃公也公卒適符所夢之期果爾則城隍
非復灌將軍矣
社稷壇在德勝門外俗稱北壇洪武間知府趙文奎
自城西北遷建歲春秋二仲月上戊日致祭
風雲雷雨山川壇在進賢門外俗稱南壇洪武間知
府趙文奎改建歲春秋二仲月上巳日致祭
郡厲壇在德勝門外洪武三年始頒降禮制每歲春
清明秋七月十五日冬十月一日致祭
旗纛廟每歲霜降都司致祭
永寧寺一名上藍寺在崇梵坊初郡故子城西有蛟
井在梁豫章王師葛鱏宅東南天監中龍闘井中豫
章王蕭綜造大佛鎮之鱏復于太清初捨宅名大佛
寺唐開元間改為開元寺有唐明皇銅像號真容殿
大歷間馬祖建道場于此大中間燬後南平王鍾傳
奏復建為上藍院以居上藍山僧令超宋真宗時改
承天寺政和間改能仁寺明初以寺址剏南昌縣治
遷寺于元故帝師殿(即鍾傳之故居)景泰間更今名為祝釐
習禮之所有藏經閣萬歷間建江西道一禪師漢
州什邡人也姓馬氏本邑羅漢寺出家形容竒異牛
行虎視引舌過鼻足下有二輪文幼歲依資州唐和
尚落髮受真于渝州圓律師唐開元中習禪定于衡
嶽山中遇讓和尚同參六人惟師密受心印始自建
陽佛跡嶺遷至臨川次至南昌龔公山大歷中隸名
于鍾陵開元寺時連帥路公嗣恭親授宗旨由是四
方學者雲集座下入室弟子一百三十九人各為一
方宗主轉化無窮師于貞元四年正月中登建昌石
門山于林中經行見洞壑平坦謂侍者曰吾之朽質
當于來月歸兹地矣言訖而回既而小疾院主問和
尚近日尊候如何師曰日面佛月面佛二月一日沐
浴跏趺入寂元和中謚大寂禪師塔曰大莊嚴百
丈山懷海禪師與西堂智藏南泉普願同號入室時
三士為角立焉明州大梅山法常禪師初參大寂
問如何是佛寂曰即心即佛師即大悟遂之四明梅
子真隱處縛茅燕處馬祖聞師住山乃令僧問和尚
見馬大師得箇甚麽便住此山師曰大師向我道即
心即佛我便向這裏住僧曰大師近日佛法又别師
曰如何僧曰又道非心非佛師曰這老漢惑亂人任
他非心非佛我祗管即心即佛其僧回舉告馬祖祖
曰梅子熟也伊閟伏牛山自在禪師參祖求發明
心地後居伏牛山上堂曰即心即佛是無病求藥句
非心非佛是藥病對治句僧問如何是脱灑底句應
曰伏牛山下古今傳亮座主蜀人也頗讀經論因
參馬祖祖問見說座主大講得經論是否師曰不敢
祖曰將甚麽講師曰將心講祖曰心如工技兒意如
和伎者怎講解得師抗聲曰心既講不得虚空講得
否祖曰却是虚空講得師不肯服便出將下階祖召
曰座主師回首祖曰是甚麽師豁然大悟便禮拜祖
曰這鈍根阿師禮拜作麽師曰某常所講經論將謂
無人及得今日被大師一問平生功業一時冰釋禮
謝而退乃隱于洪州西山更無消息陸放翁言其
從子慧綽為浮屠傳豫章西山香城寺之傍有埜人
身被綠毛每雨霽多坐石上暴日見人輙避去追之
不可及有識者曰此馬祖弟子亮座主也襄州居
士龐藴者衡州衡陽縣人字道玄從石頭來參馬祖
問曰不與萬法為侣者是甚麽人祖曰待汝一口吸
盡西江水即向汝道士于言下頓悟玄旨乃留駐參
承二載有偈曰有男不婚有女不嫁大家團欒頭共
說無生話自爾機辨迅捷諸方嚮之(已上南嶽下二世馬祖一禪師)
(法嗣)鄧州丹霞天然禪師本習儒業將入長安應舉方
宿于逆旅忽夢白光滿室占者曰解夢之祥也遇禪
者問曰仁者何往曰選官去禪者曰選官何如選佛
曰選佛當往何所禪者曰今江西馬大師出世是選
佛之場仁者可往遂直造江西纔見馬祖以手拓撲
頭額祖顧視良久曰南嶽石頭是汝師也遽抵石頭
剃髮又為說戒再往江西謁馬祖未參禮便入僧堂
騎聖僧頭而坐時大衆驚愕遽報馬祖祖躬入堂視
之曰吾子天然師即下地禮拜曰謝師賜法名因名
天然令超禪師唐末住高安上藍寺及鍾傳為南
平王迎至洪州住開元寺仍以上藍名焉僧問如何
是上藍本分事師曰不從千聖借豈向萬機求曰祗
如不借不求時何如師曰不可拈放汝手裏問善財
見文殊後為甚麽却住南方師曰學凴入室知乃通
方曰彌勒為甚麽却遣見文殊師曰道廣無涯逄人
不盡至唐大順正月初告衆曰吾本約住此十年今
化事既畢當即行矣齋畢聲鐘端坐長往謚元貞禪
師禾山無殷禪師從雪峰出家依之後具謁九峰
許以入室南唐李主昪召見特蒙禮遇嗣主璟賜號
澄源命居洪州翠巖時上藍亦虚其室仍命師來往
闡化建隆元年示寂有甘露被樹皓鶴盤空之異
上藍院光寂禪師青原下稱心明之法嗣也上堂横
按柱杖召大衆曰還識上藍老漢麽眼似木突口如
扁擔無問精粗不知鹹淡與麽住持千百過犯諸禪
德還有為山僧懴悔底麽良久曰氣急殺人卓柱杖
下堂法燈禪師住南昌上藍雲居齊禪師往依之
法燈便知莊司燈偶見齊呼曰每見祖師西來意話
莊司如何商略齊曰不東不西燈曰若與麽會了無
交涉曰未審尊意如何燈良久曰西來有甚意便去
齊于是頓悟其旨上藍寺石閣貯大藏經一部萬
歷初古心禪師道安所建也閣有接引佛像範金為
之崇十有六尺莊嚴甲于諸刹閣後有老君殿或
謂無生法侣而祀柱下史殊為不倫予考仙傳吕巖
始在襁褓馬祖見之曰此兒骨性不凢自是風塵表
物他時遇廬則居見鐘則扣留心記取後遊于廬山
始遇大龍真人傳天劍遁法因號純陽子咸通中舉
進士時年六十四偶遊長安酒肆遇羽士狀貎竒古
乃鍾離權也遂授以靈丹并靈寳異法至今在世行
化度人是則純陽亦馬祖授記而登仙此地固不獨
為選佛之場也老子之祀其或以純陽之故歟五
燈會元載純陽為青原下八世黃龍機法嗣嘗以偈
呈黃龍云棄却瓢囊碎却琴如今不戀汞中金自從
一見黃龍後始覺從前錯用心其解悟超脱如此惜
遇馬祖時方在襁褓之中悠悠百餘年尚不免飛劍
一錯洪州太守許式參洞山得正法眼一日與泐
潭澄上藍溥坐次澄問聞郎中道夜坐連雲石春栽
帶雨松當時答洞山甚麽話公曰今日放衙早澄曰
問答泗州大聖在揚州出現底是否公曰别點茶來
澄曰名不虚傳公曰和尚早晚回山澄曰今日被上
藍覷破溥便喝澄曰須是你始得公曰不奈船何打
破戽斗明太祖入南昌城微行至能仁上藍禪寺
周遊細玩傍若無人僧叩其姓名不答固叩之乃題
殿壁曰殺盡江西數萬兵腰間寳劍血留腥野僧不
識山河主只管叨叨問姓名題畢擲筆竟出一雲遊
僧見而磨去更題曰御筆題詩不敢留留時惟恐鬼
神愁好將法水頻頻洗猶有毫光射斗牛翌日上欲
加罪此寺見所題詩曰寺固有人遂赦僧衆唐時
寺僧栖隱少而端麗神解天然出塵後服勤于學深
入毗尼壼奥又兼擅風雅每于花朝月夕晚照高秋
鍊句成聫合篇為集往往遒健瀏亮散在人口居常
與貫休處默修睦為詩道之友處士沈顔曹松張凝
陳昌符皆其倡酧之友也詩集百餘首曰桂峰集近
代等可禪師行溥吾邑西山農家生子夢老僧持菊
至室中曰我貫休也遂名休兒五六歲出家于此其
師富資財等公獨好筆墨作小詩自喜遂惡之蜀僧
過永寧寺等公奪其扇題曰老師問我西來意般若
波羅上大人蜀僧大竒之已遍遊名勝著北遊草五
百餘首舟過泖湖遇盗并其詩盗去等公曰吾生平
悔作詩偷兒愛我後友人劉文學不息梓其僅存之
稿百十五首等公自署曰棗堂剰語吾宗伯機選刻
詩慰集中東山寺唐慧禪道場宋大中祥符中禪
僧修演建寺寺有卧如來像今并入永寧寺
大安寺在城北初名東寺有鐵香爐高六尺許識云
赤烏元年造晉時西域僧安世高來止于此遂名大
安寺(一云晉隆安二年鎮西將軍謝尚施宅為之)唐武德間改名宣明寺
大中間又改名普濟寺明初重建復今額安清字
世高安息國王子也幼以孝行見稱又加志業聰敏
刻意好學外國典籍及七曜五行醫方異術乃至鳥
獸之聲無不綜逹嘗行見羣燕忽謂伴曰燕云應有
送食者頃之果有至焉衆咸竒之㒞異之聲早被西
域讓國出家修道博曉經藏尤精阿毘曇學既而遊
方遍歴諸國以漢桓初年到中夏通習華言宣譯諸
經多有神跡自稱先身己經出家有一同學多嗔值
施主稍不稱意輙懟恨之高屢加訶諫終不悛改如
此二十餘年乃與同學辭訣云我當往廣畢宿世之
負卿明經精勤不在吾後而性多恚怒終當受惡形
我若得道必當相度既而適廣州值寇亂道逄一少
年唾手挾刃曰真得汝矣高笑曰我宿命負卿遠來
相償卿之忿怒故是前世時意也乃延頸受刃容無
懼色少年殺之觀者填陌莫不駭其竒異後神機還
原為安息王太子遊化中國值靈帝末關洛擾亂乃
振錫江南云我當過廬山度習同學行逹䢼亭湖廟
此廟舊有威靈商旅祈禱能分風送船上下各無留
滯嘗有乞神竹者未許輙取舫即覆没竹還本處自
是舟人敬憚莫不懾影高同旅三十餘船奉牲請福
神乃降祝曰舫有沙門可便呼上客咸驚愕請高入
廟神告高曰吾昔外國與子俱出家學道好行布施
而性多嗔怒今為䢼亭廟神周迴千里並無所治以
布施故珍玩甚豐以嗔怒故墮此補報今見同學悲
欣交集夀盡旦夕而醜形長大若于此捨命穢汚江
湖當度西山澤中此身滅後恐墮地獄吾有絹千疋
并雜寳物可為立法營塔使生善處也高曰遠來相
度何不出形神曰形極醜異衆人必懼高曰但出衆
不怪也神從牀後出頭乃是大蟒不知尾之長短至
高膝邊高向之梵語數番讃嘆數次蟒悲淚如雨須
臾還隱高即取絹物辭别而去舟侣颺帆蟒復出身
登山而望衆人舉首然後乃滅倏忽之頃便逹豫章
即以廟物為造東寺高向暮渡江此時忽有一少年
上船長跪高前受其呪願忽然不見高謂船人曰兹
之少年即䢼亭廟神得離惡形矣于是廟神無復靈
驗後人于西山澤中見一死蟒頭尾數里今潯陽郡
蛇村是也
普賢寺在惠民門内晉故禪居寺隆安四年武昌太
守熊鳴鵠(一作鳴鶴)捨宅建至唐神龍元年改為隆興院
亦稱隆興寺于是惠民門亦曰寺步門以其與寺相
近也會昌間觀察使裴休迎黃蘖山希運禪師居此
南唐保大二年袁州刺史邊鎬以鐵二十萬斤鑄普
賢乘白象寺遂以普賢名明永樂中重建黃蘖希
運禪師閩人也幼于洪州黃蘖山出家額間隆起如
珠音辭朗潤志意沖澹遊京師因人啟發乃往參百
丈一日丈問師甚麽去處來曰大雄山下採菌子丈
曰還見大蟲麽師便作虎聲丈拈斧作斫勢師即打
丈一摑丈冷冷而笑便歸上堂曰大雄山下有一大
蟲汝等諸人也須好看百丈老漢今日親遭一口裴
相國鎮鍾陵建大禪院請師說法以師酷愛舊山還
以黃蘖名之公一日拓一尊佛于師前跪曰請師安
名師名曰裴休公應諾師曰與汝安名竟公禮拜一
日請師至郡以所解一編示師師接置于座略不披
閱良久曰會麽裴曰未測師曰若便恁心會得猶為
較勝若便形于紙墨何有吾宗裴乃贈詩一章曰自
從大士傳心印額有圓珠七尺身挂錫十年栖蜀水
浮杯今日渡章濱一干龍象隨高步萬里香花結勝
因擬欲事師為弟子不知將法付何人師亦無喜色
自爾黃蘖門風勝于江表矣大中四年師寂賜謚斷
際禪師唐鍾陵隆興寺僧清徹不知何許人也周
遊津肆密護根門初新吳開元寺北院道恒律師深
談理致憲宗元和八年癸巳約志著記二十卷亦鳩
聚諸家要當之說解南山鈔號集義焉豫章武昌晉
陵講士多得此義
延慶寺在順化門内晉元帝時得琉璃佛像詔建寺
以處之名琉璃寺唐咸通二年觀察使嚴譔表請重
建因延慶節奏上改名延慶順治二年燬于兵僧淨
鍍復新之南唐徐鉉有延慶寺碑其略云晉元帝
即位之歲郡人有耕于東湖之艮隅者獲琉璃像焉
其高三尺其狀殊異守臣上啟詔立寺以處之至唐
太和三年文宗以夢寐交感特詔修崇有僧普願者
率勵衆力剏造飛閣極高明之制盡臨觀之美瞻仰
之徒勝賞仍在會昌沙汰旋復殄夷時有寺住僧神
確躬奉端容瘞于堂下大中改制將復修完像遂湮
沒求不可得而靈跡所在羣心未㤀咸通二年連帥
嚴譔表請重建因紀誕聖之節署為延慶之寺廣明
中巢寇亂遂羣賊蜂起三灾所及寺復焚燬光啟二
年廉使王師甫即其故址又加營繕自是厥後百載
于兹市朝屢更興廢不一及國家奄有寰區恢弘教
法北藍寺監守寺僧智清推成以化人節用以成務
峻其卑庳葺其傾頽改作正殿及廊廡共七間疎楹
廣厦雕甍藻梲鎻窗洞戶珠網金鋪蹇産鴻紛塗泥
煥爛闕政備矣能事畢矣弘緒過延慶寺晤成中
上人詩十年不過城東寺重構香臺歴幾秋亂後禪
燈依約在老來笻杖委蛇遊榴花作雨胭脂冷竹影
連雲翡翠浮話到無生諸累盡只難消遣邵平愁
浴室寺在永寧寺東相傳馬祖剏建盖沐浴之所也
戊已變後子入郭首過其處見荒葛滿塗不勝紛濁
之感作江城懷古六十首遂以兹寺為冠予友黎左
嚴學使既成和章復作募䟽重新之僧逄祖鑿小池
種花環繞額曰醉花池一時名流俱有題詠或謂醉
花非僧所宜吕道州不云乎君看池水湛然時何曾
不受花枝影上人之醉固即如來之微笑矣
繩金塔寺在進賢門外舊名千佛院唐天祐間建有
繩金寳塔相傳建塔時掘地得鐵函劍三金瓶舍利
三百俗名塔下寺舊有趙松雪碑郡人推為墨寳
繩金塔初建時尚在城中舊記稱此塔能厭火災豫
章民謠云藤斷葫蘆剪塔圯豫章殘盖謂潮王洲舊
有閣與滕閣並峙後忽傾倒于是進賢門外古城如
葫蘆形者遂截出在外改作今城矣頃歲戊已之變
相輪漸偏不可不加意預防也潘興嗣記塔寺羅
漢云西山雲堂院有禪月大師貫休畫十六羅漢像
歲旱民奔走山谷間請禱輙應此本天下竒偶數而
傳之者未有彷彿予捐俸錢使徧模繩金塔院壁間
輙冀民之祈禱者得以便焉市林寺晉泰始六年
建今併入塔下寺明吳國倫詩古塔崚嶒萬象蟠
西山如鷲捧危欄扶笻漸與彌天近引筏新知覺路
寬雙樹影迴平野暮百鈴聲徹大江寒毫光夜夜凌
無極併作南州斗氣看
章江寺在章江西岸沙井渡口舊名章江禪院
宋潘慎修記
明洪陽張位記
泰定寺在德勝門外劉上寳斯瑋重建結放生社臨
川陳際泰序
下泰定寺在龍光寺右
石亭寺在章江門外唐時僧靈徹建仰山慧寂禪師
于此演教初名大悲寺又名觀音院唐時韋公丹觀
察西江與寺僧靈徹為㤀形交常寄徹詩云王事紛
紛無暇日浮生冉冉只如雲已為平子歸休計五老
峯前必共論徹答云年老身閒無一事麻衣學坐只
容身相逄盡道休官好林下何曾見一人後立韋
丹遺愛碑于寺左覆以石亭至大中十五年丹子宙
復觀察西江奏以為石亭院裴休題額宋政和間廢
為觀明初復為寺亦稱石亭觀音院明嘉靖年間廵
撫都御史汪玄錫再加修葺有殘碑尚存寺左
國朝順治十五年廵撫都御史張公朝璘清拓舊基捐
貲重剏寺後左右甃砌圍墻前砌石&KR1804;後建觀音大
殿前建鈞天閣與滕王閣並峙左建張公祠右建僧
房以延賓客丹艧煥然遊觀接踵并捐置贍田八十
餘畝以供香火按僧靈徹生于會稽本姓湯氏字
澄源與吳興詩僧皎然遊皎然薦之包佶李紓以是
上人名由二公而颺而韋公倡和之句尤為世所争
傳韋在洪都又有懷西林慧永禪師詩云空山泉
落松窗静閒地草生春日遲白髮漸多身未退依依
長在永禪師武陽拔俗之致往往形于篇什匪特寄
靈徹之句也仰山慧寂通智禪師韶州懷化葉氏
子年九歲于廣州和安寺投通智師出家十四歲父
母取歸欲與婚娶師不從遂斷手二指跪至父母前
誓求正法以答父母劬勞父母乃許再詣通智而得
披剃初謁躭源已悟玄旨後參為山遂升堂奥一日
有梵師從空而至師曰近離甚處曰西天師曰幾時
離曰今早師曰何太遲曰遊山玩水師曰神通遊戲
則不無闍黎佛法須老僧始得曰特來東土禮文殊
却遇小釋迦遂出梵書貝多葉與師作禮乘空而去
自此人號師小釋迦師往觀音院(即石亭寺)時出榜云看
經次不得問事有師來問詢見師看經旁立而待師
卷却經問會麽曰某甲不看經怎得會師曰汝已後
會去在其僧到巖頭頭問甚處來曰江西觀音來頭
曰和尚有何言句僧舉前話頭曰這個老師我將謂
彼故紙埋却原來猶在再遷東平將順寂說偈曰年
滿七十七無常在今日日輪正當午兩手攀屈膝言
訖以兩手抱膝而終洪州觀音院從顯禪師泉州人
僧問如何是觀音家風師曰眼前可取曰忽遇作者
來作麽生見侍曰貧家祇如此未必便言歸問久負
沒絃琴請師彈一曲師曰作麽生聽其僧側耳師曰
賺殺人太平興國中無疾坐化建塔西山明王守
仁夜舟泊石亭詩廿年不到石亭寺惟有西山只舊
青白拂掛墻僧己去紅欄照水客重經沙村遠樹凝
春望江雨孤蓬入夜聽何處故人還笑語東風啼鳥
夢初醒
總持寺在進賢門内唐開元中建舊名總持院有碑
刻乾符二年牒中和五年牒各一通寺内有雷公堂
又有龍井祈雨屢驗周益公必大記云乾道庚寅
四月泛舟過總持院本唐僧子畋所造畋精太乙術
能祈雨乞晴今有井禱求不廢雷堂之後有澹臺滅
明墓洪駒父云史記雖云滅明居楚又有渡江斬蛟
之事然豫章非真楚尚可疑也平江亦有澹臺墓院
中老僧年七十及從徐師川遊能寫字鼓琴自總持
過講武亭登舟按子畋乃唐僧而盧志云元大德間
僧不知益公錄中己有子畋其人矣院中老僧能解
寫字鼓琴又與徐師川遊應非尋常衲子今其姓名
無傳尤為惋惜吾兄孝廉維謙字仲容讀書寺中
時萟高古人如其文嘗作文誌曰負總持山右遠府
治川分東湖嘉樹環之弱葦竹箭蔓草俯仰蒙綴水
清以旋日月之光時入而波不波而平王孫甲第雲
連笙謌時落西望峻者厭原如鋸蘇公祠漫坁中折
岸而陽漢高士亭東行數武澹臺古墓弟子已葬衣
冠湖上曲徑深峭行幽峭地立高美樓以祠見羅李
先生是萟也則高美樓與諸兄弟歲月所得者也移
自龍沙故曰龍沙然則予雖面空主持世道之契立
矣余雖執萟仁義名節之警心也久矣丁已仲冬陳
維謙書仲容與其弟仲來名維恭俱為艾溪工文
章敦氣誼之士曩予數過總持見仲容所輯成弘以
來時萟叠置烏皮連屋蔽牖艾千子文定文待諸選
所未及也咸陽一炬灰飛烟滅三百年作者心血遂
盡于此為之於邑
百福寺在繩金塔之東宋建明熊大司馬明遇詩
仙梵曾聞共一堂青牛白象儼西方郊原抱郭開初
地鐘鼓繙經供法王花木禪房春寂寂旃檀寳閣曉
蒼蒼門題百福嘉王舊泛作慈雲蔭豫章
天寧寺在德勝門外舊名孝光寺元薩都拉過孝光
寺詩云秋日留題翠壁層出山聊聽在山僧肩輿又
上沙頭渡隔水人家兩岸燈薩字天錫元綂中遷閩
廉訪司知事詩應作于此時胡元瑞曰天錫誦法青
蓮如海嶂連雲起江潮入市流故廬南雪下短褐北
風前夜卧千峯月朝飡五色霞朔風吹夜草寒日下
邊城句法宏整在大歷元和間殊不多得閩友林
祖鼎嘗遇兹寺適有豔婦至寺僧某以目挑之俄擕
手入室林見大加詆訶某僧遂出不遜語予過寺題
二絶于壁間有禪房寂寂啼烏静紅雨香風動綺羅
之句某僧負愧向祖鼎謝過託為洗去後果悔懴前
愆精持戒律憶黃魯直袈裟頌云丈夫出家當被壞
色衣蜀僧袈裟多似苾芻尼輕羅縐縠染成春柳絲
撩蜂引蝶惟欠遠山眉不意真有遠山眉也吾軰遇
此固當金剛弩目以護之
菩提寺在城東每歲迎春于此
太定寺在德勝門外劉尚寳斯瑋重建結放生社于
此每月一舉臨川陳大士有放生會序大士不觀釋
典獨以儒者愛物之理諄切言之亦足與魯公碑競
美也雲棲禪師放生之法不拘時日見即買放于
某月下書某日放生若干巨生以個數計細生以觔
數計歲終總算存以自考此法最善可免奸人預捕
急售附記于此
龍光寺在城北龍沙岡三面積沙蜿蜒擁抱南有蓮
花池池水澄瑩不受沙侵一郡好為竒勝布政使陸
長庚丁繼嗣建公舘于左郡文學結社課藝右為禪
堂張公夀朋題曰沙佛居大通禪師說法其中禪師
名無來南城人為諸生才名藉甚俄削髮出家持戒
精嚴專提楞嚴甚深微妙之旨慧辨無碍建安豈軒
王頻枉駕訪之侍郎徐公作御史李公曰輔皆居士
中之高足也著有大通禪師語錄明劉冡宰崧賦
龍沙贈友人别云朝出城北門遥見城下沙簌簌鳴
北風蕭蕭入人家波陀皓如雪漫漫不可越水落黃
金澄天晴紫烟滅别君沙下亭逝此歌揚舲春來倘
相憶芳草是中青譚元春詩誰使龍沙立周遭繚
作墻古蛟聲嘿嘿野鶴倚荒荒徙去終依寺吹來不
礙塘我同遥集士疑信到斜陽龍沙䜟相傳許真
君上昇所留其言曰吾仙去後千二百四十年當出
弟子八百師在豫章宋潘興嗣詩云五陵無限日密
視龍沙記龍沙雖未合氣象已靈異昔時蛟龍湫半
作桑麻地地形帶江轉洲浮有連勢陵谷豈可常淵
竇在何歲微生久慕道恬淡輙㤀味愧無及物功碌
碌恒匏繋生蒙塵土厚未受神仙祕何時與孤鶴冉冉
從此逝
應天寺在進賢門内唐啟光元年建一名掬林寺相
傳有掬林禪師禱雨大著靈驗因改名應天宋文丞
相天祥重新之
興福寺在城南宋悟寬禪師講經于此有白蛇來聽
圓覺寺在蓼洲晉泰始七年建内有大觀樓張元禎
題扁今不存蓼洲即古軥&KR1139;洲北堂書鈔云豫章
城西南有軥&KR1139;洲去度支步可二里是吕蒙作句鹿
大艑處水經注贑水逕谷鹿洲舊作大艑處按谷鹿
即軥&KR1139;之譌廣雅云船也音鉤鹿大觀樓舊有詩
集姑蘇杜庠為之序庠詩云南浦北邊圓覺寺西山
東面大觀樓乾坤上下不知極今古去來無盡頭斗
酒江湖餘老興鳴鑾歌舞一浮漚史官楣扁題方了
喜見先登二岳侯時周王二方伯過訪故結語及之
慈雲菴在永和門内豫章城中無田惟慈雲庵傍平
疇數畝殊有郊野之致兵後廢為荒隴弘緒詩城
東華厦多朱門丹艧炫爛摇晨暾臂弓腰箭旃裘滿
烈火蕩盡雲霞村蓬蒿影裏鴟吻出古屋還遮斑駁
佛琉璃燈光半欲無黠鼠白書圍僧膝病樵輟斧聊
一到恍記當年醉殘照清水三山幾變更老人謦咳
如鴉聲
生生庵在洪恩橋内有湖上亭崇禎間李少文司理
嗣京建自為記華亭陳徵君繼儒為之䟦板蕩迄於
梵天此亦招提之魯靈光矣有蜀僧住持頗久戊
已江城之變目擊圍城中事每日午隂風黯淡健兒
持鈎倚樓簷以伺見道上行人或數軰連臂而過輙
舍去或孤行無侣則鈎取屠割人皆饑甚氣僅如絲
屠割時不能號呼呀然一聲則肢體狼藉几上矣今
孑遺落落晨星皆鈎取之餘肉也司牧者其幸多方
而生全之
西方庵在裏洲黎學使元寬重建
沙塘庵在進賢門外大司馬熊公明遇建有記
妙濟萬夀宫在廣潤門左故子城之南晉時建祀旌
陽令許真君遜宫左有井與江水相消長中有鐵柱
許旌陽所鑄(西山雙嶺前亦有鐵柱一)以鎮蛟螭之患唐咸通中
額曰鐵柱觀宋大中祥符間賜名景德觀政和八年
改延真觀嘉定中御書額鐵柱延真之宫明壬寅初
春高帝至龍興過鐵柱觀嘉靖中賜今名萬歷二十
八年燬復建前有勅書亭後有玉皇閣仙傳云真
君諱遜字敬之南昌人生而穎悟博極羣書從吳猛
得神仙秘法卜居西山下有售鐵燈檠者知為金而
還之里人化焉太康元年任蜀旌陽令後以晉室將
亂棄官而歸送而從之者如營壘今許家營是也
南昌縣長亭鄉許仙村乃真君故居吳赤烏二年已
未母夫人夢金鳳啣珠墜于掌中翫而吞之因而有
娠正月二十八日辰時生真君勾曲山遠遊君邁護
軍長史穆皆真君再從兄弟也至晉孝武帝寧康二
年甲戍八月朔旦有雲仗忽自天而下二仙乘輦降
庭宣玉皇詔曰上詔學仙童子許遜卿在多劫之前
積修至道勤苦偹悉經緯愈深萬法千門罔不涉歴
救災拔難除害蕩妖功濟生靈名高玉籍衆真推仰
宜有甄昇可特授九州都仙太史高明大使賜紫衫
羽袍瓊旌寳節玉膏金冊各一合詔至奉行真君再
拜登階受詔一仙曰余乃玉真上公崔子文一仙曰
余乃元真上卿段丘仲告真君以沖舉之期遂乘雲
車而去是月望日大營齊會少長畢至日中遥聞音
樂之聲祥雲四佈羽蓋龍車從官兵衛仙童綵女前
後導從二詔使復至又宣玉皇之詔乃揖真君昇龍
駕命陳勲時荷持策前導周廣曾亨驂御黃仁覽與
其父族侍從旴烈與其母部從仙者四十二口同時
昇舉鷄犬亦隨飛騰留下修行鐘并一石函曰世變
時遷即為陳迹聊以為記宋徽宗政和中降玉冊
上尊號曰神功妙濟真君改觀為宫仍加萬夀二字
真君慮後世奸雄妄作乃因鐵柱以為䜟記有鐵
柱鎮洪州萬年永不休八索鈎地脉一泓通江流天
下大亂此地無憂天下大旱此地薄收地勝人心善
應不出奸謀若有奸謀者終須不到頭之句又預
䜟云吾仙去後一千二百四十年間豫章之境五陵
之内當有地仙八百人出其師出於豫章大揚吾教
郡江心忽生沙洲掩過沙井者是其時也真君嘗
言此地水陸衝要人物繁夥豈無分合得仙之人試
以丹藥數粒雜他藥貨之令其信緣而取既而買者
雖多竟無一人得遇真君吁嘆以世間仙才之難得
也宋臨川王安石有重建許旌陽祠記明宋濓
鎮蛟靈柱頌(有序)豫章郡鐵柱二旌陽令南昌許遜敬
之鑄以鎮蛟者也郡地濱于江水蟲騁妖故民多江
禍旌陽與西安吳猛世雲用正一斬邪三五飛步之
術追殱其妖於長沙復懼遺孽洊興使工冶鐵柱壓
其窟穴一在西山雙嶺南湮沒己久一在牙城南井
迄今猶存柱出井外僅尺下施八索謂能鈎鎻地脉
云唐咸通六年節度使嚴譔來為郡將發視之未及
咫尺烈風雷雨江水暴溢譔恐而止其見于道家書
者如此濓竊聞之周有壺涿氏(秋官)掌取水蟲若欲殺
其神則以牡橭午貫象齒而沉之則其神死淵為陵
神謂龍岡象之属是也古盖有其術矣矧单陽則飛
制以重隂乃伏而不動鉄隂而蛟陽者也斯柱之建
其亦沉橭象之遺意歟於戲豫章之民與蛟不兩立
微旌陽西安民其魚矣濓不敏謹徇郡守葉君琛之
請勒文柱下以頌神功於億萬載頌曰吳楚合城翼
軫分經南昌鉅都蛟孽所庭咮攓波潏脽運濤縈夫
諸獸驗胜遇禽徵沈竈鼃産&KR1882;阜泓成靈伯應歷鬼
憲宣刑嶽籙三辰斗劍七星揮斥電戰刉割霆升河
眚黑廓川液紅星軌妖設鎮冶金建楹祝融主𦦨閼
伯司型八神錫羡五官儲精上旋圓樞下鍵方扄溟
妃捧鑑淵后持衡飊笙鶴瀨月吹鳬汀仙旍廻紫童
節流青玄勛潜湯素牒晶熒龜山鐵絙龍鼎文銘翊
扶鴻宰幹運清寧泰山可礪靈柱弗傾明胡儼云
豫章鐵柱歷代名賢多有題詠熊朋來詩曰九州失
貢金司空不行水蛟龍弄波濤魑魅入城市吁嗟清
談晉萬事漫不理遂令千載人稽首旌陽子正言反
應詞簡意高虞學士詩曰老龍無意弄新波化作鳬
翁倚柱歌點石神方寧復得沉沙遺戟不堪磨汾隂
鼎鼐千年出海底珊瑚百尺過誰在蓬萊期劫外下
騎黃鵠一摩娑此詩初出人皆未喻其旨公曰此柱
未敢必為旌陽之物故詩皆設疑詞以問之鐵柱詩
雖多獨熊虞二公之詩超于衆作陸文裕公深云
鐵柱宫之東南隅方丈甃池作石欄檻鐵柱在焉相
傳為許旌陽治蛟之物甲午冬初余與同僚偶往俯
觀焉微露其端乃石耳非鐵也亦不作柱形豈厭勝
所為與宋臨川謝逸鐵柱詩豫章城南老子宫階
前一柱立積鐵云是旌陽役萬鬼夜半舁來老蛟穴
插定三江不沸騰切勿摇撼坤軸裂蒼苔包裏鱗皴
皮我欲摩娑肘屢掣旌陽挈家上天去只留千尺應
門戶西山高處風露寒兹事恍惚從誰語安得猛士
若朱亥袖往横山驚北部廬陵劉辰翁詩海市蜃
樓十萬家支祁從此罷騰拏偶留封植一柱觀慎勿
飛揚博浪沙壯士釗身翻水赤都城弩手射潮邪要
知此老神功妙大地千年一繫槎胡應麟曰許旌
陽得道贈遠祖由王虚僕射曾祖琰太微兵衛大夫
先祖玉太極把業籙籍典者父肅中嶽仙官賜所居
宅曰仙曹左府右官皆天帝所令今人但知旌陽拔
宅事不知許仲武逃堯後復有此贈未審天上玉虚
僕射較地下九州長何似耳真君與郭璞訪名山
求善地為棲身之所得西山之陽逍遥山金氏宅遂
徙居之今逍遥福地玉隆萬夀宫是也宋徽宗政
和中感真君入夢授藥愈瘡詔洪州改修玉隆萬夀
宫建炎中金人寇江右欲火宫庭俄而水自楹桷間
出火不爇酋長大驚為記其事而去時天會八年正
月初二日也傳顛名得一乃鐵柱宫道士往來臨
江之新淦蹤跡莫測夜坐風雪中鼻息如雷人咸以
顛目之淳熙元年召對德夀殿賜號靈寳大師光堯
贈以詩云有客東來欲試茶倦投松石坐欹斜暗香
一陣連風起知有薔薇澗底花江文忠公萬里有御
製詩䟦大略言太上文奎寳箑賁於方外之臣矞雲
絢采圓月騰輝則此詩盖光堯親書扇以賜之者一
時宰臣史皓大參范成大儒臣朱熹皆有贈得之詩
朱絶句云到處逢人說傅顛相看知是幾生前直把
北斗傾銀漢去作龍宫第二仙史丞相詩不足觀遂
不錄左克明豫章道士也寓鐵柱宫所輯古樂府
自三代至陳隋溯流窮源妙契作者之旨太和劉冡
宰崧有寄鐵柱宫左鍊師詩紫霞樓上左仙翁不在
南塘在玉隆虚閣飛鳬雲影外亂山騎虎月明中銅
駝荆棘秋風落鐵柱波濤海氣通别後玉簫渾少聽
令人長憶萬年宫宫中舊有鐵柱延真語錄彙編
道士熊常静所輯前後詩集大學士朱善為序常静
師事左克明彙編盖左克明未竟之書而常静成之
紫極宫在惠民門外晉建唐天寳書額内有吳綵鸞
寫韻軒真仙通鑑曰吳綵鸞不知何許人或曰吳
猛之女也唐太和末書生文簫客鍾陵西山其俗以
中秋為許旌陽上昇日士女羣集游帷觀簫亦往觀
焉見一姝歌曰若能同步陟仙壇應許文簫嫁綵鸞
自有綉繻并甲帳瑶臺不怕雪霜寒生大驚異因伺
之夜分姝與三四軰告别獨秉燭穿大松去徑盡陟
山捫石冒險而昇焉生以潜躡其後燭將盡有仙童
軰持松炬迎之生因失聲姝回首曰非文簫耶曰然
姝笑曰吾與子數未合何太速生隨至山項有几案
帷幄金爐異香侍衛甚嚴與生坐定有二仙娥各持
簿書而前指江湖覆溺事生因徵其事姝不對生請
益堅不得己乃告之曰此天機不合洩于子吾當為
子得罪矣仙娥即去忽天地晦冥風霆震擊帷幄几
案一時傾覆姝倉皇著衣秉簡叩齒肅容俯地待罪
俄而風雲頓息星宿燦然有仙童自天而降持天判
宣曰吳綵鸞以私欲而洩天機謫為民妻一紀遂與
生夜携下山歸鍾陵舊處生貧不能自贍姝曰君具
紙筆我為寫孫愐唐韻運筆如飛日得一部鬻之獲
錢五緡盡又為之將十載人稍有知之者姝與文簫
潜奔新吳縣藥王山側鄒舉村中一日題詩壁間别
鄒舉云一班復一班隱入藥王山世數今逃盡烟蘿
得再還簫聲凝露滴鶴翅接雲閒一粒主人藥服之
能駐顔夫婦各跨一虎入藥王山而留仙丹一粒遺
舉服之亦得却老今洪都城南紫極宫寫韻處為寫
韻軒是也元虞伯生集寫韻軒記略云隆興紫極
宫寫韻軒高據城表面西山之勝俯瞰長江間乎民
居官舍之中特為夐絶秋高氣清望見上游諸郡山
若臨江之玉筍撫州之太華寸碧天際森列戶牖他
處之所莫及也世傳吳□鸞寫韻於此軒以之得名
余昔在圖書之府及好事之家往往見其所寫唐韻
凡三四本皆硬黃書之紙素方潔界畫精整結字遒
麗神氣清明要皆人間之竒玩登斯軒而想其丰采
亦足以寄遐思也乎虞集詩仙人本自好樓居偶
下重簾寫韻書最愛夜寒天闕近碧窗留得玉蟾蜍
宋洪朋詩紫極宫下春江横紫極宫中百尺亭水
入芳洲界玉局雲映連山羅翠屏小楷四聲餘翰墨
主人一粒盡仙靈文簫綵鸞不復返至今神宇夜冥
冥劉會孟記略云寫韻軒雖江山明麗而棟宇雕
殘加以俗書滿壁類無不愧文吳二才子者後十六
年余自廬山還過之則殿角如飛高出廊右前欄俯
月澄景内涵中分為三官之祀謂吳氏故司江湖水
官附焉于是祀三官猶二仙云會孟又云凡吳氏
唐韻皆反覆作葉子書朱墨分部精楷婉麗開玩如
新近年猶有數本尚存世人不能效也緒按陸務
觀云永康軍導江縣有迎祥寺藏唐女貞吳綵鸞書
佛本行經計六十卷吾郡知有唐韻而不知有佛本
行經雖博聞強識如伯生亦未曾及此清隱堂在
紫極宫内元時道士余永和建永和數傳至玄谷道
人余天熙創太古樓幽雅冠於郡城吳文正公澄過
豫章輙造其地與聚談信宿不厭是時道士共七𣲖
惟玄谷一𣲖最勝故其徒多有聞於士大夫間餘六
𣲖則盡冺冺矣唐玄宗有親書紫極宫額載天下
金石志宋徐鉉有紫極宫石鐘銘皆此地之佳話也
文昌宫舊在城内明鍾翰王仲序詩云國祀元皇禮
有餘紫雲古殿近清虚文光上接三台位星象中分
六府居喜有神仙司桂籍諒無名字灑瓊書今來亦
欲從君去白鷺沙洲共釣魚宫已久廢僅此詩存耳
萬歷間中貴潘相重建宫於磨子巷丹楹雕題頗稱
秀麗
玉清觀在進賢門外水次倉口宋慶元二年九江道
士黃自然來此有道術善療疾疫京丞相鏜捨園為
立觀祀玄帝
建德觀在易俗坊晉咸和間建相傳南嶽紫虚元君
魏華存修真處觀後塘内有魏夫人丹井井上有亭
亭舊藏玉皇天尊各像皆金銅物僧道義復建月濤
庵於側文士每盤桓而偃息僧亦延欵不倦也
妙濟觀在蓼洲元至正二年建觀右有許真君咒劍
丹井
觀音閣在進賢門外弘緒詩琉璃燈影在人世幾
滄桑草樹天無際江山鳥獨忙僧閒龍隱鉢寺古鴿
棲梁記得停船日風吹茉莉香
玉虚觀在德勝門外祀玄天上帝元至正壬辰年兵
燬道士載真空重剏永樂中學士曾棨有記
純陽觀在進賢門外陳仲舉祠左宋建崇禎間重修
明熊公明遇詩東臯朝日近迤北白雲天犬吠仙
源裏鶯啼道院邊石壇苔色古松塢月華鮮聞道純
陽子曾經此探玄
新關聖帝君廟在大成坊右最稱雄偉後為閣以奉
觀音大士廟外左右坊額曰仁至義盡弘緒有特建
碑記漢前將軍假節鉞督荆州事漢夀亭侯姓關
氏諱(某)字雲長小字長夀河東解梁人漢靈帝中
平元年帝君奔涿郡依先主率校尉鄒靖討黃巾賊
獻帝初平元年隨先主討董卓建安元年隨先主拒
袁術五年封漢夀亭侯十二年先主奔江南帝君綂
舟師屯于樊口先主與孫權將周瑜共拒曹操於赤
壁破之帝君隨先主追操至南郡十四年先主領荆
州牧以帝君為盪寇將軍襄陽太守十六年先主入
益州帝君與諸葛亮張飛趙雲等鎮荆州十九年先
主以帝君督荆州事召諸葛亮等引軍會成都是時
先主領益州牧二十年帝君在荆州與孫權將魯肅
相拒二十四年七月先主稱漢中王以帝君為前將
軍假節鉞八月出師圍曹操將曹仁于樊又遣别將
圍吕常於襄陽十月曹操使其將徐晃救樊孫權使
其將吕蒙襲江陵十一月引兵南還保麥城十二月
被害卒於漢鄉漢後主景耀二年追謚忠義侯宋
徽宗崇寧元年追封忠惠公四年加封崇寧真君大
觀二年加封武安王宣和五年加封義勇武安王高
宗建炎二年加封忠義義勇王淳熙十四年加封英
濟王明成化十七年封崇寧義勇武安王萬歷十年
封協天大帝四十三年加封三界伏魔大帝神威遠
鎮天尊關聖帝君帝君常云日在天之上普照萬
方心在人之中以表丹誠又云願天帝生好人願人
常行好事大哉言乎當與六經相表裏矣
月城關聖廟在北門月城内承平時郡人皆於此中
祈禱歲無虚日弘緒謁關聖廟詩中天懸赤日亘
古照丹心漢鼎因增重明封孰敢侵鐵衣三界望汗
馬百魔欽蘋藻尋常供公前倍覺馨不負長髯曳
千秋孔與君華夷名遍震義勇鼎三分魚鼓傳耆老
鯨鐘響夕曛遥知禪悟處刀影冷層雲𤨏屑吳仇
事高懷芥蔕空偏安虚壯略護國凛英風婦孺魂頻
懾牲醪久愈崇肅然瞻拜處仙佛仗神功
城西北關聖廟在撫院公署傍廵撫兵部侍郎兼都
御史蔡公士英建學使黎元寬有碑記文甚竒崛刻
廟中
蓼洲關聖廟按吾郡祀帝君於郭外新城門外濱江
廟為最古蓼洲則鹺商所建廣潤門外則居民所建
然以地狹俱不免湫隘未若郭内之巍峩也帝君
籖有東坡解碧仙註而占驗僅存一二條殊為缺漏
鄙意以郭外諸廟為舟車叢集之地廟各置簿題曰
占驗增補令往來人各以其所見所聞之靈異者備
書之每數歲延文士潤色附入占驗之下亦闡揚之
快舉也他處俱可以此推行之
馬王廟在順化門内前祀馬王之神後祀關聖考周
禮馬祖為房星其所祭先牧則始養馬者俱未嘗以
王稱此稱為王者或曰馬鳴王或曰釋迦之馬鳴大
士或曰道家之馬師皇俱不可考始仍其舊稱以告
虔焉可也弘緒有重修募疏
江東廟在廣潤門内神姓石名固秦世贑人漢灌嬰
擊南越神降絶頂峯告以克捷之期已而功成因祠
祀之宋隆祐太后駐蹕於贑金人深入至皂口彷彿
見神擁隂兵護衛前後靈應甚衆備載贑州江東廟
宋濓記吳楊溥時封神為昭靈王宋封至崇惠顯慶
昭烈忠祐王元三易封為護國普仁崇惠靈應昭烈
忠祐王紹興志云江東廟在城東北三里神姓石名
固秦世贑人廟食於贑江之東漢陳嬰討南越神以
捷聞此廟起之始按此則擊南越者乃陳嬰非灌嬰
也大梁趙與時賓退錄亦云江西郡縣城隍人多指
為灌嬰其實不然友人蕭大年攷功臣侯表始知為
陳嬰盖嬰自定東陽為楚將項羽死属漢定豫章浙
江封棠邑侯都浙流俗所傳不為全無所據但誤其
姓耳與時之言與紹興志脗合存之以備參攷
文孝廟在章江門外祀梁昭明太子蕭綂昭明既薨
長子歡應嗣位武帝捨嫡孫而立其第三子晉安王
綱是為簡文帝止封歡豫章郡王後薨於江州謚曰
安及簡文見廢侯景矯詔奉歡子棟即帝位棟方與
妃張氏鋤葵而法駕奄至驚不知所為泣而升輦未
幾改號天正加昭明太子為昭明皇帝安王為安皇
帝或曰後梁岳陽王詧稱帝江陵時所上尊號詧盖
昭明帝三子也臣於魏魏屯兵江陵守之𫝊巋琮二
主至陳後主禎明元年為隋所滅盧志不知天正改
元己有追尊昭明之事輙謂詧歸魏自立始尊綂為
皇帝豈未讀南北史耶江右南康與金陵俱有廟祀
昭明其題額曰文孝昭明字德施小字維摩武帝
之長子也生而聰睿三歲受孝經論語五歲遍讀五
經悉通諷誦性仁孝自出宫恒思戀不樂帝知之每
五日一朝多便留永福省或三日五日乃還宫其母
丁貴嬪有疾昭明朝夕侍左右衣不解帶及薨步從
喪還宫至殯水漿不入口每哭輙痛絶武帝勅中書
舍人顧協宣旨曰毁不滅身聖人之制痛不勝喪比
于不孝有我在那得自毁如此可即強進飲粥昭明
雖奉詔勸偪終喪日止一㿻不嘗菜果之味體素壯
腰帶十圍至是減削過半每入朝士庶見者無不下
泣所著文集二十卷又撰古今典誥文言為正序十
卷五言詩之善者為英華集二十卷文選三十卷
按後梁稱帝江陵中宗詧享國七年世宗巋二十三
年莒公琮一年臲卼於周齊分據陳隋擾攘之秋竟
能保有蕞爾至三十餘年不可謂非昭明之德澤也
王仲淹帝魏頗為縫掖所譏若以詧繼湘東至開皇
七年梁亡始大書隋高祖年號而以綂属之於南或
亦筆削之一義與棟為武帝嫡孫其嗣位甚正但屬
侯景推戴遂不克令終然進帝昭明實出自於棟耳
黃司空廟祀陳司空黃法氍萬歷間太守范淶重修
府同知黃在裘記法氍字仲昭新建人少勁健有
胆力步行日三百里距躍三丈梁侯景之亂於鄉里
合徒衆太守賀翊下江州法氍監知郡事陳武帝討
侯景令周文育屯於西昌法氍遣兵助文育屯新淦
縣侯景黨於安慶分兵來襲新淦與戰却之進克笙
屯俘獲甚衆敬帝即位封新建縣侯割江西四郡置
高州以法氍為高州刺史鎮巴山廣州刺史蕭勃遣歐
陽頠來攻法氍拒戰頠敗走及武帝踐阼入陳以破
王琳擒余孝頃功授平南將軍開府儀同三司又與
周廸共平熊曇朗功最大天嘉中周廸反率兵會都
督吳明徹討廸於上塘誅之明徹拜都督江吳二州諸
軍事鎮南大將軍江州刺史廢帝時大舉北伐以法
氍為都督出歷陽齊遣將來援禦于大峴破齊軍盡
獲人馬器械遂克歷陽進攻合肥降之加侍中改封
義陽郡公累遷都督以功大故祀之
孚應廟(額佳山福地)在修仁坊相傳唐隱士崔姓自汾寧遊
至此值城中患疫隱士以丹擲井折柳示人汲飲病
者即愈井在今清平坊之上街所著有入藥鏡一篇
載道書勅封佳山孚應侯廟久廢萬歷間迭建額曰
佳山福地或云神晉人崔姓子玉其名唐憲宗得竒
疾諸醫不效忽有道人賣藥於市一粒而愈問其姓
名曰臣豫章人崔姓俄不知所往遣使覓之乃於此
地得崔公祠詔封英烈侯與前所載不同並存之
黃谷𤨏談云永青山有大王廟廟額云西齊護國王
人不知何神也攷東嶽懴曰岱嶽顯聖威靈護國西齊
王崔府君則固嶽神位下第一護法也府君名子玉
隋大業三年六月六日生唐貞觀時為鼓城令據此
則神乃貞觀時人與典午氏無涉吾土或亦以東嶽
輔佐之故而祀之耳廟内舊有古槐載范淶志
藥王廟在文昌宫右
火神廟在磨子巷祀熒惑星君萬歷間建
白馬廟在府學左祀際真護法白馬忠懿侯王神産
分寧兄弟三人從許旌陽斬蛟二兄己被害忠懿奮
勇而往卒擊殺蛟豫章為立廟祀之
三聖廟在廣潤門外祀白馬神兄弟頃乙未歲四月
初三日夜半烈風雷雨廟祝見怪自江中來目光如
炬水湧起丈餘漸近石堤祝急鳴鐘籲神廟中隱隱
作叱咤聲怪遂奔回揚子洲石堤頼以無損
陳司徒廟在進賢門外徐孺子墓傍去祠濱江之南
二十里有高風廟亦祀司徒陳蕃字仲舉先為青
州樂安太守郡人周璆高潔之士也前後太守召俱
莫肯至惟仲舉能致之字而不名特設一榻去則懸
之後左遷豫章復以此施之南州高士徐穉仲舉所
虚心折節惟此两人至大將軍梁冀威震人主遺書
詣蕃有所請託輙不得通使者詐求謁遂笞殺之其
加禮韋布而不畏彊禦如此稱為天下義府豈徒然
哉范史載周璆事於仲舉傳而豫章設榻則載於
徐孺子傳中讀者往往失於參攷遂專以属之孺子
耳
温忠武公廟在進賢門外居江之濱祀晉江州刺史
温嶠南昌胡儼有記俗誤以為祀司馬温公遂稱司
馬廟至今未正其訛
唐忠烈祠在章江門外祀顔常山魯公兄弟俗稱大
王廟相傳魯公為監察御史辨冤獄於五原遂致甘
霖故建祠以禱水旱兼嘗歴饒州刺史吉州司馬此
亦其過化之地也祀常山當以袁履謙配祀魯公當
以李萼配海内祀三顔者須以吾言告之魯公貶
吉州司馬時日與詩人文士倡酧為樂世傳有廬陵
集十卷
章江廟一名沛澤廟在新城門外祀郡人漢章文以
其獻地築城佐灌將軍而有功于吾土也宋大觀中
祈禱甚靈賜額沛澤廟廟傍隙地數武僧幻修建凖
提閣萬時華為作募疏
澹臺祠在府學前大成坊萬歷中廵撫都御史四明
王公佐特建以祀澹臺先生郡大夫士講學肄業其
間每有地方公務亦於此祠商酌月有講會有文會
公議移豫章舘諸鄉紳所貯金買田以濟會費因置
伍諫鄉安豐莊田五百二十四畝每歲管祠郡大夫
士輪掌無與在位事天啟末逆閹魏忠賢斥賣郡國
書院助水衡錢此祠亦在賣中業已有售之者至曳
澹臺先生像投于江濱崇禎初烈皇登極首殛大璫
特旨復諸祠太守彭期生奉澹臺主以歸諸廢悉皆
振舉甲申後講席忽化為廐舍廵撫兵部侍郎兼都
御史蔡公士英見而嗟呀盡驅後垣之鳩居者遂傾
囊金召匠作葺舊祠而新之同藩臬諸公延請郡大
夫黎元寬暨陳弘緒課士其中復設處百金買田一
百畝以佐膏火廵撫兵部尚書張公朝璘復捐囊重
修懸示以止使車假寓甚力歲戊戍黎與弘緒懇辭
祠務至再至三遂以田盡歸南昌府儒學詳具黎澹
臺祠紀略中大司馬熊明遇少宰熊文舉並有祠
記督學楊兆魯有澹臺祠欵約祠舊有塑像塑工
以意為之按李龍眠畫七十二子像滅明猛毅甚于
子路夫子所謂失之子羽者謂其貎武而行儒耳
同仁祠在洪恩橋祀明都御史孫燧副使胡世寧許
逵都御史王守仁知府伍文定御史唐龍凡六人皆
正德已夘宸濠之變前後殉難及戡亂之諸臣也萬
歷間知府范淶重葺知府盧廷選再修之新建丁此
吕撰祠記
褒德祠在南浦驛南香巷祀廵撫江西都御史夏公
良心萬歷二十九年建有特賜祭田
陸公祠在德勝門外水晶坊祀廵撫江西都御史陸
公萬垓萬歷間建祭田二十六畝七分餘大學士張
公位撰祠記
江城名蹟卷三
