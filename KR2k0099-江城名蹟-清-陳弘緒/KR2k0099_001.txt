江城名蹟卷一
新建陳宏緒撰
考古(一)
名勝志云漢郡城周十里八十四步開六門南曰南門
松陽門西曰臯門昌門東北二門各以方隅為名晉
咸安中豫章太守范寗更闢東北西南二門唐初築
城西南隅四分之一即今府治所也垂拱元年洪州
都督李景嘉增築之凡八門題額俱吏部侍郎越州
徐浩書元和四年刺史韋丹更築城東北隅於是廣
比漢城倍之宋洪州城又倍之紹興六年李綱來帥
是邦始截其東北隅入三里許開十二門
松陽門續博物志云豫章城南曰松陽門門内有樟
高七丈五尺大二十五圍垂蔭數畝漢官儀曰豫章
郡樹生庭中因以為名豫章記云松陽門内有大梓
樹大四十五圍舉樹盡枯死永嘉中一旦忽更榮茂
大興中元皇帝果繼大業庾仲初揚都賦所云瘣木
薈於豫章郭璞南郊賦云弊梓櫂秀於祖邑宣帝祖
為豫章太守故云祖邑也按樟與梓皆在松陽門内
或一事而誤傳或真有此兩種俱不可考而豫章以
樹得名則漢官儀之言為得其實耳
南浦亭豫章記南浦亭在橋步門外往來艤舟之所
復齋漫錄云豫章有南浦亭前軰賦詩多以江淹送
君南浦傷如之何為始余觀楚詞云子交手兮東行
送美人兮南浦乃知江淹取此也文天祥詩半生
幾度此登臨流落如今雪滿簮南浦不知春巳晚山
山但覺日初隂誰憐龜鶴千年語空負鵬鷗萬里心
無限故人簾外雨夜深如有廣陵音
避暑樓城東南敵樓也武陽公韋丹所創貞元十四
年觀察使李巽闢而新之夏日常同僚屬賓客宴
會於此南昌副使符載為之頌
雙門豫章記云郡墻東南雙門吳太守維揚府君張
俊宇子彦所造按吳建衡二年孫皓左夫人王氏
卒皓哀念過甚數月不出民皆訛言皓死章安侯孫
奮當立奮母仲姬墓在豫章豫章太守張俊疑其或
然掃除墳塋皓聞之車裂俊夷三族時豫章吏十人
乞代俊死皓不聽事見吳志
鳴鑾路南唐中主李璟建都時御道邑人王仲序詩
云長衢通輦路宛馬競紛紜帝子凌風去鸞聲盡日
聞雜花迎隊繞御柳看行分千載宸遊地臨歧惜别
君予與諸公作江城懷古詩亦有此題今朱邸荆榛
誰問偏霸荒凉故蹟哉李主謀遷都洪州諭羣臣
曰建康與敵境隔江而巳又在下流敵兵若至閉門
自守借使外諸侯能救國難即為劉裕陳霸先爾今
吾徙豫章據上流而制根本上策焉羣臣多不欲惟
樞密使唐鎬贊成之遂升洪州為南昌建南都建隆
三年春以世子從嘉監國國主如南都所過慰勞守
宰存問高年疾苦會齊王景逹於廬山歴覽勝境與
從臣譚宴浹日而去至南都苦豫章迫隘宫府營署
皆不能容羣臣日夜思歸國主悔怒唐鎬慙懼發瘍
卒六月國主殂於南都年六十有四在位十有九年
廟號元宗徐鉉曰國主少有至性仍懷高世之量
始出閣即命於廬山瀑布前搆書齋為他日終焉之
計及迫於紹襲遂捨為開元精舍常患民間侈靡第
宅衣服咸為節制驅惰遊之人率歸農業及大漸之
際羣鶴翔於空雙龍據殿屋遂奄然而死聞者莫不
痛悼璟割江南後金陵對岸即為敵境因遷都豫
章舟車之盛旌旗絡繹凡數千里有司儀衛洎禁校
帑藏不絶者竟一載每比顧忽不樂澄心堂承旨秦
裕臧徵利引屏風障之嘗吟詩云靈槎思浩渺老鶴
憶崆峒
長春殿南唐李主所建李主寢疾其中不復進膳日
惟啖蔗漿咀藕華疾革遺令留葬西山累土數尺為
墳且曰違吾言非忠臣孝子迨李主殂其子煜不忍
從遺令迎喪葬於金陵
洪州在南宋時因隆祐太后曾至其地亦稱東朝高
宗紹興二年閏四月勅朕嚮巡狩於南國以豫章為
東朝云云是其證也又宋制天子即位嘗領州縣自
防禦州而下皆升軍名節鎮州則建為府孝宗在潜
藩曾領鎮南軍節度使故洪州遂升為隆興府實亦
相沿舊章如是但用年號為異耳
寧王府即今察院官署正德末以宸濠謀逆遂廢始
封寧獻王諱權高皇帝十六子生而神姿朗秀白晳
美鬚髯始能言自稱大明竒士好學博古諸書無所
不覽洪武中冊封大寧文皇帝踐阼改封南昌所居
宫庭無丹彩之飾覆殿瓴甋不請琉璃構精廬一區
蒔花藝竹鼓琴著書其間晚節益慕冲舉自號臞仙
建生墳緱嶺之上數往遊焉所著通鑑博論一卷漢
唐秘史二卷史類一卷文譜八卷詩譜一卷神隱肘
後神樞各二卷夀域神方四卷活人心二卷太古遺
音二卷異域志一卷遐齡洞天志二卷運化玄樞琴
阮啟蒙各一卷乾坤生意神竒秘傳譜各三卷采芝
吟四卷其他注纂數十種經子九流星歷醫卜黃冶
諸術皆具古今著述之富無逾王者又作家訓六篇
寧國儀軌七十四章寧靖王女安福郡主能屬文
尤長於詩配孔景文亦善吟居常聫章賡和積成卷
帙主號桂華軒有桂華軒集四卷五七言詩一百七
十餘首聫句三之一新喻胡憲副榮云予觀集中夏
景詩炎炎赤日景偏長宫院無風亦自凉安得片雲
彌太宇清隂幕幕徧遐方與唐詩綠樹碧簷相掩映
無人知道外邊寒者異趣矣主尤善草法今集中數
幅筆勢遒俊無花骨欹斜之態
陽春書院寧庶人宸濠建以祀高禖祈嗣廣求詩文
揄揚每士子秋捷設宴邀請人各一律得一聫云光
聫滕閣文章煥春透徐亭草木香宸濠嘉賞刻榜懸
之標為絶唱
建安王府在高士橋東建安簡定王之宫殿也簡定
王諱覲鋉寧靖王之第四子再世而傳莊定王宸潚
三世而傳昭靖王拱榐四世而傳康懿王多㸅五世
而傳王謀壠壠號豈軒能詞翰而躭禪學至六世而
遂遭鼎革國除其府第傍有園可數畝頗饒古木竒
石鄭仲䕫偶記云建安王半隱園有古池深丈許
中有石砌一方堆若古墓然内時作金鼓聲
樂安王府在永和門内寧惠王第三子昭定王奠壘
肇封於此昭定子鎮國將軍覲□先卒孫宸湔嗣封
覲□追謚温隱王宸湔謚靖莊王靖莊子端簡王栱
欏號眠雲以文雅才辨著稱善繪菊石嘉靖四十年
端簡子多焿嗣王爵再傳而賦黍離所謂兔園雁池
鶴洲鳬渚盡蕩為牧馬之場過者哀之
舊澹臺祠在總持寺左祀魯武城澹臺子羽祠額曰
友教堂宋轉運副使程大昌剏建并撰祠記堂背即
澹臺子羽墓按吾郡碑文之佳者王勃滕王閣序韓
昌黎重修滕王閣記曾鞏徐孺子祠堂記與此記四
篇而已而大昌之記世罕傳誦備載於此記曰豫章
總持寺之東有澹臺子羽墓本圖經所傳為信也司
馬遷記子羽從弟子三百人南遊至江班固又言子
羽居楚友教士大夫豫章在春秋為楚則子羽宜有
墓然京相鏜記子羽泰山南武城縣人也有塜水經
陳留裘氏鄉又有子羽塚是一子羽也而稽之圖記
其墓三出矣酈氏雖知泰山陳留必有一悞顧不敢
堅决以為孰是則豫章圖經其得獨為信哉且子羽
名施後世自子游之宰武城始以予所聞世盖有西
武城也左馮翊清河定襄皆以名縣而清河時曰東
武城者以其與定襄皆隸趙且定襄在西故也若子
游之所宰其實魯邑而東武城者魯之北也故漢儒
又加南以别之史遷之傳曾參曰南武城人者剙加
也論語無此也子羽傳正次曾子遷務省文故叙其
里邑止曰武城至京氏則指其墓在南武城縣明其
為魯也夫子嘗欲適趙及河而返曰洋洋乎丘之不
濟此命也韓愈亦曰孔子西行不到秦是秦趙之地
皆未始經行也語曰子之武城聞絃歌之聲是絃歌
云者於南武城乎聞之豈其秦趙與東武城有絃歌
臺遷志遂定著以為子游所宰之邑則悞矣夫聖賢
遺跡衆矣詢考二事其真偽固已相半其可勝辨哉
雖然予於其偽也而有喜焉受之鹿臺魋之石槨遍
四海無復出者荆山歴山首陽則不一其地後世去
古聖賢絶遠既無所事畏亦豈其有諛而争獵以自
夸耀乎是有一事而彼此互相同者此其意不甚可
喜也哉嗚呼其可以使人慕向如此無乃古聖賢之
澤久而不冺也與其亦民之秉彝者殆無古今故好是
懿德也與則其偽也乃其所以為可尚也况今之疑
未必非昔之信者與淳熙元年予將江西漕過子羽
墓嘆曰楚在春秋士能讀墳典邱索巳博矣其後屈
宋遂為儒宗非友教遺澤歟其尊鄉固宜遂築堂祠
之命曰友教
徐高士祠在東湖南小洲上即舊孺子臺也一云孺
子亭南唐時重建範土為像儼漢代衣冠徐鉉記云
前臨康莊傍眺城闕平湖千畝凝碧於其下西山萬
疊倒影於其中依然懸榻之場想見致芻之况誦此
語光景如昨曾南豐為太守即故處結茅為堂祠以
中牢詳見南豐祀記晉陶潜集聖賢羣輔錄得漢
五處士以豫章徐孺子為首朱仲晦詩孺子高風
何處尋東湖臺觀水雲深生芻一束人如玉此日凄
凉萬古心宋趙師秀詩欲識高眠處滄江景切隣
巳知難即鹿惟有獨潜鱗萍長過荷葉藤深失樹身
閒思昔微子猶自得稱仁宋郭祥正詩東湖入望
晚波平蒲葉圓荷各自青不用更尋徐孺宅編茅搘
竹一碑亭宋黃廷堅詩喬木幽人三畝宅生芻一
束有誰論藤蘿得意干雲日蕭鼓無心進酒樽白屋
可能無孺子黃堂不是欠陳蕃古人冷淡今人笑湖
水年年到舊痕洪武中寧波許方知南昌府夢一
儒者曰吾廬冒風雨久矣冀太守修之及見徐孺子
像儼如所夢遂葺其亭以延香火許因此一事獲載
通志名宦傳新祠即宋環波亭故址明洪武七年
知府許方剙建永樂間巡撫御史張庸重構萬歷間
知府盧廷選於湖中四周叠石環護祠基崇禎初年
推官李嗣京以子徐胤門人張超配享今俱燬於兵
此祠何可不亟議汶陽之復也
武陽郡公祠在章外祀唐觀察使韋丹唐大中三年
詔尚書司勲員外郎杜牧撰碑銘丹功德碑在大悲
寺覆以石亭後丹子宙復為觀察使奏置祠於寺左
復奏置田以供香火今乃有寺而無祠自應議復
武陽郡公新祠在三橋東巷内初正統元年按察使
石璞奏許旌陽韋觀察俱有功德於江西請列祀典
從之韋祠居鐵柱宫内之傍有胡儼撰許韋二公功
德碑成化五年知府王詔移建于此萬歷中布政使
陸長庚重修以武陽公之子觀察使宙配享顔其堂
曰奕世累仁武陽以元和二年拜洪州觀察使洪
俗比屋皆茅竹結構民苦火災公始至計口取俸除
去冗事取公私錢教人陶瓦不二歲凡為瓦屋萬四
千間樓四千二百間又洪地卑薄苦水潦公𣲖湖入
江為斗門節其暴溢作長堤一十二里以捍江漲復
憂民之病旱也則鑿陂塘五百九十有八灌膏腴畝
萬二千有餘頃江西民得免水火而樂耕稼安其生
業皆出公賜至今歌詠不忘焉按吾郡當太平時
秩祀相望士子絃誦其中者踵趾錯然旌忠祠正學
書院與武陽祠尤盛諸祠既廢遠近負笈而來無復
弛擔之處城内外遂絶不聞咿唔聲但啼鵂鶹而竄
鼪鼯而巳未知何日復覩文明之象也明熊大司
馬明遇詩觀察唐朝使甘棠召伯亭河堤堅保障瓦
屋教陶型古壁猶生白遺文可殺青峩峩冠冕像章
貢表精靈(又)古祠隣曲巷高樹望茫然祝典春秋舉
聲名父老傳香臺供木豆虛院甃花磚請看東湖水
津橋裊瑞烟
大忠祠在四道後街祀宋忠臣岳飛文天祥謝枋得
飛平馬進於洪州授江西制置使天祥以同都督出
兵江西枋得為江西招諭使按安撫制置使李忠
定公綱江西時遭金人殘破之後綱措置悉中機宜
如賑濟饑民招填軍額建置營房修築城池招捕盗
賊繕治器甲增修官府剙盖倉庫皆於咄嗟之頃不
擾而辦其區畫至今可倣而行也高宗庸主竟以臺
諫之䜛罷公宋事遂益潰決大忠祠固不可不復忠
定一特祠吾土又曷可少哉忠定嘗言洪州城池
北面尤為闊遠皆係荒閒田地無人居止又城外一
帶盡是漲沙高與城齊可以下瞰城中若欲為可守
之計不得不亟為修治此亦經理江右之所宜知也
忠臣廟在五桂坊西洪武初勅建祀後翼統軍元帥
趙德勝右副指揮使劉齊左翼元帥牛海龍樞密判
官李繼先左副元帥趙國旺統軍元帥許珪右翼元
帥同知朱潛千戶張子明臨江府同知趙天麟百戶
徐明士伍張德山夏茂成洪都知府葉琛行省都事
萬思誠共十四人皆偽漢攻會城先後死難之文武
也洪武十年丁巳遣行人李子南諭祭文曰開國之
初朕頼爪牙之士宣力四方以拓疆土其有捐軀殉
國而歿於王事者朕尤䘏之故嘗加封并賜廟食今
者天下既定大告武成追憫有功之臣不及親受其
報一念至此其何能忘爰命禮官再加討論其大者
進以上公之爵配享仁祖淳皇帝廟廷其諸有廟食
者不能遍及亦皆贈官賜諡用表朕懷仍具衣衾官
給葬事以昭勸忠之道其南昌功臣廟除爾德勝巳
贈開國輔運推誠宣力武臣榮禄大夫柱國同知大
都督府事仍追封梁國公賜諡武桓外爾繼先可加
贈開國輔運推誠宣力武臣榮禄大夫柱國仍追封
隴西侯賜諡忠勇爾齊可加贈開國輔運推誠宣力
武臣榮禄大夫柱國仍追封彭城侯賜諡莊毅爾珪
可加贈開國輔運推誠宣力武臣榮禄大夫柱國仍
追封高密侯賜諡景襄爾國旺可加贈開國輔運推
誠宣力武臣榮禄大夫柱國仍追封天水侯賜諡莊
節爾潛可加贈開國輔運推誠宣力武臣榮禄大夫
柱國仍追封沛郡侯賜諡威悼爾國勝可加贈開國
輔運推誠宣力武臣榮禄大夫柱國仍追封安定侯
賜諡忠愍爾琛可加贈開國翊運推誠守正文臣榮
禄大夫柱國仍追封南陽侯賜諡貞肅爾海龍可加
贈開國輔運宣力武臣驃騎將軍上護軍仍追封隴
西伯賜諡壯穆爾天麟可加贈開國翊運守正文臣
中奉大夫護軍仍追封天水伯賜諡襄烈爾思誠可
加贈朝列大夫騎都尉仍舊封龍泉縣子爾子明可
加贈定遠將軍輕車都尉同知指揮使司事仍諡忠
節爾德山可加贈懷遠將軍輕車都尉同知指揮使
司事仍諡忠節爾明可加贈明威將軍上騎都尉僉
指揮使司事仍舊封合肥縣男爾茂成可加贈明威
將軍上騎都尉僉指揮使司事嗚呼崇階峻爵雖不
及於生前美號榮名尚永垂於身後遣官賜祭用妥
爾靈九原有知庶其歆享按郡人胡儼撰廟記槩
不及諸公之諡而又以思誠之贈無聞豈未見諭祭
文耶頥庵生當國初而紀載巳不免牴牾益信考證
之難諭祭文共十五人而忠臣廟祀止十四人無
安定侯程國勝盖國勝同牛海龍夜劫友諒營牛中
流矢死程泅水得脱逕逹金陵請援隨駕戰歿鄱湖
而南昌城中不知遂與海龍之死同報後釐正祀典
知國勝己列康郎廟祀因未除去重複於此耳
大節祠在高橋南直街内祀建文壬午死事諸臣太
常寺卿分宜黃子澄御史大夫新淦練子寧大理寺
少卿鄱陽胡閏大理寺丞南昌劉端刑部郎中南昌
王高翰林修撰吉水王艮濟陽教諭吉水王省衡府
紀善泰和周是修監察御史廬陵曾鳳韶大理寺丞
永豐鄒瑾監察御史永豐魏冕大理寺丞萬安彭與
明賓州知州南康蔡運沛縣知縣廬陵顔伯瑋子顔
有為共十五人萬歷四年詔建黃分宜逮至京不
屈死從子文富福遠等六十五人皆死姻黨戌邊者
四百餘人練新淦被族其姻戚張烏仔楊文壽等論
死者百五十一人戍邊者數百人胡鄱陽懸尸武功
坊凡與胡有連者俱差舍人柴斌簿錄到京老弱婦
女死道路死桎梏及拷掠者無算抄提全家計二百
十七人自方正學而下受禍慘酷未有如吾江右三
公之甚也按江西又有張彦方龍泉人由徵辟授
給事中以便養告改樂平知縣建文四年勤王詔下
彦方糾義起兵抵江口遇靖難師執至樂平梟其首
暴屍譙樓時暑月經旬顔面如玉無一蠅集父老竊
葬縣治之清白堂後又有徐子權新淦人洪武乙丑
進士歴刑部主事靖難師至聞練子寧不屈慟哭賦
詩有翹首謝京國飛魂返故鄉之句俄自經死兩公
應同十五人祠祀當時表忠者偶失於博訪耳
旌忠祠先在惠民門内舊為五顯神祠正德十四年
宸濠反巡撫都御史孫公燧按察使副使許公逵死
之郡人士哀痛立主於廟祭焉後巡撫都御史王守
仁左布政使陳策按察使伍文定先後以其事聞而
御史唐龍至復以表異忠義請詔贈燧禮部尚書諡
忠烈贈逵左副都御史諡忠節(後亦加贈禮部尚書)命有司建
祠春秋祭享賜額曰旌忠時軍興後創制未遑因葺
前祠繪二公像祀之南京禮科給事中王予謨復以
主事馬思聰參議黃宏死節事請遂又贈宏太常少
卿思聰光禄少卿俱配享旌忠祠嘉靖二年巡撫右
副都御史盛應期下車祗謁以為規制湫隘弗稱乃
與鎮巡三司合議請以舊貢院廢址改創因念按察
司副使周憲正德七年父子死節華林應得從祀為
言於朝會御史鄧顯麒題黃宏馬思聰不當與孫許
同堂享祀奉旨以周憲配享黃宏馬思聰撤去嘉靖
三年正月祠成乃遷主祔廟扁曰勅建旌忠祠大學
士餘姚謝遷華亭徐階並有記
王文成公祠在大忠祠右即射圃亭址祀新建伯前
巡撫江西都御史王公守仁嘉靖初前提學副使徐
階建魏良弼撰祠記浙有三先生其在科目中者劉
青田暨先生其在科目外者方正學孝孺皆昭代之
異人也先生致良知之學直接陸子静易簡之傳其
論學諸書及學記尊經閣等文程朱所欲為而不能
者江西辭爵與撫田州等疏唐陸宣公宋李忠定公
所不逮也古稱三不朽惟先生足以兼之政不徒功
業彪炳而巳新建伯之封實以吾邑署稱而廟貎陸
沉爐烟消滅抑何以慰畏壘之輿情哉先生平宸
濠疏云先是臣等駐兵豐城衆議安慶被圍宜引兵
直趨安慶臣以九江南康皆巳為賊所據而南昌城
中數萬之衆精悍亦且萬餘食貨充積我兵若抵安
慶賊必回軍死鬭安慶之兵僅僅自守必不能援我
於湖中南昌之兵絶我糧道而九江南康之賊合勢
撓躡四方之援又不可望事難圖矣今我師驟集先
聲所加城中必巳震懾因而併力急攻其勢必下巳
破南昌賊先破膽奪氣失其根本勢必歸救如此則
安慶之圍自解而逆藩亦可以坐擒矣其决勝於呼
吸之間真不啻燭照數計也廬山有文成題識云
正德巳卯六月乙亥寧藩宸濠以南昌叛稱兵向闕
破南康九江攻安慶遠近震動七月辛亥臣守仁以
列郡之兵復南昌宸濠擒餘黨悉定當是時天子聞
變赫怒親統六師臨討遂俘宸濠以歸於赫皇威神
武不殺如霆之震靡擊不折神器有歸孰敢窺竊天
鍳於宸濠式昭皇靈嘉靖我邦國正德庚辰正月晦
提督軍務都御史王守仁書是時世廟尚未繼統迺
有嘉靖邦國之語至誠前知文成殆足以當之
豫章二十四先生祠在正學書院之東初祀豫章羅
從彦梭山陸九韶復齋陸九齡象山陸九淵文定李
燔商伯黃灝元德張洽草廬吳澄康齋吳與弼一峰
羅倫敬齋胡居仁東白張元禎號十二先生祠巡按
御史徐栻撰記後增祀南野歐陽德東郭鄒守益念
菴羅洪先水洲魏良弼四人學使江以東撰記後又
增祀梓溪舒芬整菴羅欽順廬山胡直近溪羅汝芳
塘南王時槐定宇鄧以讃見羅李材潛谷鄧元錫共
二十四人凡十三郡理學諸賢通祀於此此外如
廬陵孫督學鼎南昌鍾學博甬廣信婁學博諒豐城
楊宗伯濓泰和劉員外魁永豐聶司馬豹南昌萬光
禄廷言南昌章訓𨗳潢吉水鄒總憲元標俱可斟酌
議補庶免遺漏而二十四人中亦有可刪者須以各
郡邑志參考之
豫章先賢祠在鐘鼓樓右故崇儒書院萬歷間學使
沈九疇改為祠先後舉祀澹臺滅明徐穉羅從彦胡
儼張元禎舒芬魏良弼萬廷言萬思謙鄧以讃李材
十一先生皆吾郡之名儒也乃章文節不與俎豆誠
所不解他日有議及禋祀者亟應增補此祠既成
新建張相國位首倡四季捐金為本祠會講之費額
曰豫章會舘
五賢祠在迎恩坊祀漢尉梅福陳尚書蕃徐高士穉
晉范太守寗唐韋武陽郡公丹宋慶歷七年知洪州
張環建按范寗牧豫章日大設庠序遠近至者數千
人資給一出私禄韋公弼學記謂自漢至晉曠數百
年間有功於學校者范寗一人爾以范與四公並祀
甚當張太守固自具眼
蘇公祠在百花洲上祀宋蘇雲卿以配徐孺子正統
七年巡按御史昆明張仲益建胡儼有記宋知府
真德秀詩魏公孤忠如孔明隻手能支天柱傾蘇公
高節如子陵寸膠解使黃河清等是世間少不得問
津耦耕各自適後人未可輕雌黃兩翁之心秋月白
三李祠在府城睡仙觀側三李者宋殿中丞李寅及
其子工部侍郎李虚已洗馬李虚舟也後人即其故
居建祠肖像祀之元末燬今遂不復知有三李姓名
三先生祠祀張南軒栻吕東萊祖謙陸象山九淵宋
建知隆興府吳子良撰記子良以提學攝府事留心
理學祠祀辨朱張吕陸異同之故甚晰
豫章三賢祠在射圃亭即總舖地址祀南昌熊恭肅
浹進賢舒文節芬新建魏太常良弼萬歷三十四年
提學參政姜士昌行府屬三縣剏建大學士張位撰
記
督學名臣祠在校士公署後祀江西學使者黃仲昭
蘇葵邵寳蔡清李夢陽徐一鳴徐階江以東王宗沐
朱廷益王珏陳璲李齡夏寅潘子秀邵銳張岳共十
七人皆萬歷四十年以前舉祀其中不無濫附尚須
刪定而近代之黃公汝亨魏公說蔡公懋德侯公峒
曾皆文章節義並著而侯死難尤烈均應增入書以
俟後之議祀典者
督學王公祠在正學書院後祀前提學副使王宗沐
王著有敬所先生文集雖臺閣體亦饒經濟名篇
督學李公祠在東湖南祀江西提學副使李崆峒先
生夢陽崆峒以氣節顯於正嘉間而尤擅文章之譽
孫淇澳太史慎行選明四大家首崆峒次羅圭峰玘
次王遵巖慎中次唐荆川順之然予友艾千子詆崆
峒甚力茅鹿門坤亦有論文書云李夢陽堀起北地
豪儁輻輳已振詩聲復揭文軌而曰吾左史與漢矣
已而又曰吾黃初建安矣以予觀之特所謂詞林之
雄耳其餘古六藝之遺豈不湛滌淫濫而互相剽裂
已乎剽裂二字深中北地膏肓固不獨千子之力詆
也然其集中如左宜人墓誌銘族譜大傳陳思王集
序要自不可磨滅讀者分别而去取之無以耳食而
隨聲可耳先生自序其詩集云予之詩非真也王
茂叔所謂文人學士韻言爾出之情寡而工之詞多
每欲自改以求其真然今老矣曾子曰時有所不及
學之謂哉其不能滿志如此後人沾沾不置固未若
其自知之審也督學楊公兆魯曰李獻吉先生戒
人勿讀唐以後書謂其氣日靡格日下追而愈上則
愈簡且奥是則然矣然而胡傳未作則春秋之義不
立洓水氏無通鑑則編年紀事之學不傳紫陽氏無
綱目則十七史之是非不定西山氏不選文章則古
文辭之條例不明大全性理諸書未出則十三經之
旨趣茫乎不知所凖然則讀書行文將求之唐以前
乎抑唐以後乎駁獻吉悞處無如此數語痛快學者
所宜佩服
懷仁祠在章江門外石亭寺左祀巡撫江西都御史
周公如斗公號觀所嘉靖丁未進士浙江餘姚人萬
歷初莅任力行一條鞭法拮据四閱月規模欵緒釐
然以積勞致病病且劇諸司視之猶手書空作一字
盖以一條鞭徇也其功德在吾省宜與章江同其悠
長而祠址乃為市猾奸胥所侵無有過而問者真可
為長太息耳
鄧文潔公祠祀吏部右侍郎文潔公以讃在東湖傍
與其故宅相去不數武文潔每言幼時聞家姑夫對
先大人曰如今世上沒有箇怕人的人予肅容拱之
家姑夫曰我此言可聽麽予敬對曰至哉言也後數
年予在京博一第先大人戒之以書曰周公大聖只
是不驕桓公失在一言而諸侯多叛予以此書粘座
右常面顧瞻對頼無他失此書予見之項徵君承爵
處盖其封君儼手筆也時文潔初中會元書中無一
字以科名相詡娓娓數百言皆勉以戒慎恐懼之學
乃知文潔理學固有所自來也或曰怕人不過畏禍
豈足以盡學問予曰怕人即是謹獨非畏禍也曾子
所謂十目所視十手所指意正如此能怕人則威武
不能屈矣文潔序張宫諭元抃文集云宫諭常修
郡邑二志其人物傳引以自專或欲限一年所宫諭
曰莫信於耳目又以嫌自避而欲推之所不知何人
自視得無薄乎於是槩取而裁之不以一語相借是
時予南昌亦修志予與萬督學張大學士皆謙讓不
敢居且為限年予謂大學士曰以此視宫諭其力量
豈不相遠哉大學士曰委有專有不專耳予曰試再
思之即委專矣其能任乎大學士凝神久之答曰子
言是也此書以萬督學列張大學士之上先軰居鄉
尚齒而不尚官其處人以禮類如此予讀書文潔
祠最久暑月湖風清佳漁&KR0699;布滿甕橋錦鱗撥刺於
荷香中超然忘在城市文潔之子履園以廕任常州
倅恂恂儒者其猶子左之孝廉履右時萟古文皆能
自成一家天假之年宜不讓前賢鄧文潔也
仁政祠在府學右即青雲樓址祀巡撫江西都御史
劉公元濟前為門一楹中為廳三楹後為樓五楹旁
為四廂各三楹皆繚以石垣額曰仁政公創行條鞭
於江右民得脱離湯火相慶更生即召入為大司農
去之日耄倪數萬遮道涕泣因肖像而尸祝之事詳
南昌萬恭新建吳桂芳祠記公膏澤浹於十三郡百
世人猶食其利乃兵革半載廟貎遽為奸民鳩奪此
何可不一清查一而議復也
文德祠在高橋之北祀章斗津先生潢友人朱試上
私諡曰文德諸門人建祠遂以名之
舊貢院在東湖之左前對百花洲按豫章續志豫章
舊無貢院每遇大比即以城東開元寺為之宣和元
年始創於仙市坊未幾經兵火不復存紹興以來乃
寓能仁上藍寺後應試者浸多寺不能容遂旁益以
光華舘乾道戊子帥守吳芾議卜築為經久計未定
所止故老相率請曰開元寺故址廢不治久矣舊嘗
以比試進士且受東湖之勝面直繩金塔其旁多隙
地實可架屋湖水泓澄塔勢孤聳識者謂有詞源筆
峰之象地無易於此卜之吉於是鳩工庀材命樂平
主簿高鼎董其役宋季院廢元延祐甲寅改創於琉
璃門之北壬辰兵燬遺址半為城半為營洪武初每
試士于上藍寺二十九年始拓地于東湖之左得三
皇廟故址而創建之嘉靖甲寅巡按御史吳遵復併
徙鎮守府道德觀而重新之視舊規模益加宏敞今
已焚圮元吳澄豫章貢院即事云客裏秋光好歸
心不厭遲墻低孤塔見院静一簾垂隔紙聞風怒臨
階看日移宛然似三逕未負菊花期又貢院和張
仲美云墻外浮圖壓古城案頭文字浩縱横不辭霜
鬢年華老又辦天朝歲貢英秋隴故園迷蝶夢曉窗
客枕厭雞聲何當孺子亭前去快想高風浣俗情
聚奎樓在貢院前明初建劉儼有唱和序
宗濓精舍舊在望雲門外龍沙岡祀周濓溪先生宋
理宗曾親書宗濓精舍賜額元末廢或疑精舍乃釋
氏之稱於濓溪無當按古昔名儒教授生徒其所居
皆謂之精舍後漢包咸在海東立精舍朱子有武夷
精舍葉少藴有石林精舍他如曾敷姜肱皆有精舍
讀書又曰精廬若以為浮屠名稱則陋儒不能稽古
之失耳
東湖書院在府城東宋李寅涵虛閣故址嘉定四年
賜額今廢元巴延子中黃澤楚望皆曾任東湖書院
山長巴延後為南贑參政全普庵辟置幕府及陳友
諒陷虔普庵徇節巴延間道入閩復浮海至京師陳
江南緩急之勢歴官至兵部侍郎未幾閩粤悉入版
圖乃遯跡進賢之北山洪武已未江西布政使沈本
立以禮來徵巴延賦七哀詩飲藥而卒黃澤字楚望
居書院時嘗揭六經疑義千餘條以示學者後年老
不復教授歸歲大祲家人采草根木實以贍饑晏然
不以為意劉誠意伯得秘本於異人而不解其義為
之指授者黃楚望也
正學書院在進賢門内即廢陽春書院改建者嘉靖
二十五年學使王宗沐創中曰講經堂堂後為祠祀
周濓溪暨程明道伊川三先生萬歷十五年學使沈
九疇重修門外榜曰正學祠西有芳潤軒今改貢院
按濓溪先生宰南昌歴任最久凡名賢過化之地必
有專祠南昌沐浴於光風霽月者數載宗濓精舍既
廢此祠又不復存則吾郡得無於元公恝然耶擇爽
塏以薦俎豆亟望於綰符諸賢幸毋曰不急之務
校士公署在舊廣積倉之西即分宜嚴氏嵩居屋廢
址後為豫章書院萬歷九年學使孫代改建中有寳
翰樓藏書甚富多嚴氏自秘閣抄錄之本與前後學
使購求於四方而貯之此地者往往為書賈竊出轉
鬻今其樓已付烈焰無問縹緗之帙矣此署既燬吾
郡每試士暑則張盖烈日寒則露坐凄風似不可不
補此缺陷
孺榻軒在南昌府舊署明郡守盧公廷選建盧號貞
常勸學禮賢雅慕陳仲舉之風倣下榻遺意構兹軒
月課士於其中刻有孺榻軒論秀錄得人為盛
雙松堂在故南昌縣之廳側前植古松二株閱歲頗
久宋司馬光送沈紳令南昌詩有長江湛湛帶楓林
古木寒雲縣寺深之句紹興中知縣蔡宰建堂因以
雙松榜之
圓常寺在城南太洲村其址即唐福山舊名唐福院
萬歷間建藏經閣於此經律論俱非南北藏本相傳
宋元刻板此藏既燬而永寧寺所請北藏亦委劫灰
僅西山香城寺有徑山支那藏本而巳法寳素為人
天呵護亦不免赤熛之厄也
觀音寺在蓼洲晉初建今已久廢
九蓮寺在進賢門外温忠武祠後唐神龍元年建寺
前有九蓮池
清泰寺在南關口唐初建寺於京家山明景泰間遷
此
宣妙寺不知何代所建舊志俱未載其名成化間參
議李芳詩有圓覺寺連宣妙寺大觀樓映聚奎樓之
句則此寺當在蓼洲今鹺商之旂星列故基不復可
考矣
薦福寺在新城門外寺有鐘光化三年節度使鍾傳
造今併寺湮沒無考
大梵院在城北宋大中祥符間賜額元廢洪武初遷
寺于南昌縣之灌城鄉
永和庵在永和門外宋勅賜彌仙觀萬歷間改為庵
又名應龍禪院以禱雨龍現有應
萬善庵在楊家洲其地草色葱秀水光瀲灧白鷗輕
鯈翩然有塵外之致每陽春二三月冶郎倩女結伴
遨遊不啻置身方壺蓬島滄桑後蕩無成跡但一片
靡蕪荒凉令人悽惋
三摩庵祀觀音大士門有大樟樹祀土地於其下一
稱土地堂先少保清襄公(諱道亨)里居避暑時就樹隂
偃息著有三摩筆記
吉祥庵在進賢門外僧寂光屬予為募疏成之寂光
燕人伊蒲之饌大異常品所製木耳糕山藥丸皆精
絶煨芋煮笋香氣氤氲非他處齋厨所有也桑門戒
律日中一飡樹下一宿而太平之久亦遂不免以口
腹為事山耆野衲追思神廟之德澤豈能一日而相
忘哉寂光自奉淡約其設此特以供四方龍象與檀
那爾未可以飲食僧相目也檇李李日華云僧如
濓號竹西性僻潔飯必精粲飲無溷濯必惠泉所製
&KR2047;餌精甚剔剝松桃之屬為饀每食止留其二三居
一小樓明窗四圍一榻一几不置雜物夜寢别所置
一爐其中純薦沉麝旦開戶即去之欲使香氣縹緲
而不逢其烟燎也萬歷中比丘受享大率多如此矣
滄桑反復四望丘墟求高峰瓔珞粥一匙豈可易得
水陸院在章江門外夷堅志云正臨川流有小刹四
五聯處其下
江城名蹟卷一
