吳興偹志卷二十五明董斯張撰
書畫徵第二十一(郡人所藏名蹟附)
賀邵字興伯吳興人官至中書令與皇象同時其體瘠
而不流逸而寡禮(書小史)
張按陳夀書興伯山隂人書史云云豈邵曾寓吳興
耶邵史作劭
邱道護善草書與羊欣同受筆法于王獻之殊劣于欣
李嗣真曰道護謬登高品迹乃浮漫(書小史)
邱道護善隸書便書素時司馬珣之為吳興令羊欣
弟倫為臨安令欣至吳興看弟珣之乃以道護素書
洛神賦示欣欣嗟咨其工以為勝已道護烏程人官
至相國主簿(張懷瓘書品)
王道迄烏程人涉學善書形貌又美太守王韶之謂人
曰有子弟如王道迄無所少始興王濬以為世子師補
中書令史弟道隆亦知書(宋書)
右軍孫智永禪師自臨千字文八百本散與人間江南
諸寺各留一本永往住吳興永福寺積年學書秃筆頭
十瓮每瓮皆數石人來覓書并請題頭者如市所居戶
限為之穿穴乃用鐵葉裹之人謂鐵門限後取筆頭瘞
之號為退筆塜自製銘誌
尚書故實永福一作永興吳興一作會稽
會稽僧智果工書嘗謂永師曰和尚得右軍肉智果
得骨永草書入妙行入能永兄智楷亦能書(並上)
顔魯公有湖州帖(宣和書譜)
唐禮部尚書沈傅師書道林詩在潭州道林寺四絶堂
以杉板薄略布粉不盡紋故歲久不脱沈牌某官潭借
留書齋半歲榻得其石本為橅石僧希白務于勁快多
改落筆端直無復縹渺縈洄飛動之勢(寶章待訪錄)
傅師道林詩字大如掌書牌嘗以一小閣貯之米元
章為微官時游宦過其下艤舟湘江就寺主僧借觀
一夕張帆擕之遁去僧亟訟于官官為遣健步追取
還世以為口實(米襄陽志林)
按此則所云借留者米自文耳
釋高閑烏程人寓湖州開元寺具戒律善草書宣宗時
召對賜以紫袍加大德號頗為韓愈所知作序送之大
抵愈所論書其書法出張顛流離顛沛必于草書發之
故其變動猶鬼神不可端倪學者當求顛之心而不當
逐其跡也已而要其歸正而語若詆毁盖知愈者必謂
愈深知閑而不知愈者以為愈之黜閑也(宣和書譜)
唐高閑書令狐楚詩真蹟在戶部尚書康季常家某
見石本在湖州(墨池編)
劉涇嘗作書話以懷素比玉高閑比金(藝林伐山)
卞忠烈墓前華表宋龍圖閣直學士葉清臣書
净土禪寺石刻蓮花經葉清臣書(杭州府志)
宋許采字師正吳興人字畫規模鍾王殆窺其妙(書史會要)
姚贊吳興人工八分書(書史會要)
楊凝式晉開運元年甲辰四月十五日有看花八韻時
年七十二題于洛陽一僧舍書上後云維晉九載今刻
石在湖州前殿中侍御史劉燾家(游宦紀聞)
沈思東老菴回仙橋俱蘇軾書(劉一止回仙橋祠堂碑記)
劉燾以草書名世晚年用筆圓熟黃庭堅題續法帖云
劉燾箋題便不𩔖今人書使之春秋高江東又出一羊
欣薄紹之矣(書史)
建中靖國中曾丞相布當國命劉燾為館職取淳化
所遺與近出者别為續法帖十卷字多作燾體陳繹
曾云太清樓續閣帖劉燾無言模刻工夫精緻亞于
淳化肥而多骨求偹于王著乃失之粗硬遂少風韻
(古今法書苑)
朱服紹聖中召試中書舍人上曰服文詞可采書札亦
工(書史)
劉岑字季高能草書縱逸而不拘盖有自得之趣(上)
劉侍郎季高居建康中書舍人張孝祥字安國時為
帥還往甚密一日安國忽具衣冠造季高季高驚異
未出先令人問盛服而來何故安國曰欲北面書法
季高不辭讓著道服而出安國則令人扶季高納再
拜者再季高亦不辭讓安國請曰云云季高荅曰云
云大意令安國學李邕書(詩話)
吳興慈感寺有新堂未名蔡京偶過之為書榜曰超覽
有坐客賀曰行即走召而人臣四見矣明年京遂入相
(泊宅編)
霅溪沈作舟善書紹興丁巳五月十有四日茅山顔魯
公碑大風吹折作舟扶起并鐫名于背後(苕記)
宋人書習鍾法者姜䕫堯章(研北雜志)
堯章作綘帖評旁正曲引有功于今古缺亦疑之
趙子固目堯章為書家申韓又謂姜書精妙過于黃
米(並上)
趙魏公云篆法自秦李相至宋吳興道士張有而止後
世的的有所據依(研北雜志)
徐滋字元象宋杞字子和俱吳興人張有高弟子習篆
得其法(書史)
松雪翁書法妙天下而人鮮有知之者公平日博觀歴
代真跡石刻深求古人筆意其揮翰時如庖丁鼔刀郢
匠運斤不動神色而自合矩度豈俗筆可得而擬耶翁
嘗有詩云學書工拙何足計名世不難傳後難當有深
知書者出未容俗子議其間又云古來名刻世可數餘者
未精心不降欲使清風傳萬古須知明月印千江(霏雪錄)
延祐元年十一月十九日彰德朱長儒求書晉嵇侍中
之廟六大字余每敬其忠節不辭而書之運筆若有神
助是夜京口石民瞻館于書室中夢一丈夫晉人衣冠
蓬首玄衣流血被面謂民瞻曰我嵇侍中也今日趙子
昂為余書廟額故來謝之民瞻既覺猶汗流亦異事也
(松雪齋集)
元兵伐宋至巴陵女子韓希孟者魏公五世孫也嫁賈
尚書之子瓊岳州破被擄明日以衣帛書一詩自投于
江而死長興州判官沈思安嘗託劉元履丐子昂為書
其詩元履諾而未言一夕夢一婦人云趣為我求書庶
因大人君子之筆發攄幽憤松雪聞而異之乃為書一
通(輟耕錄)
元世祖命為殿上春聯子昂題曰九天閶闔開宫殿萬
國衣冠拜冕旒又命書應門春聯曰日月光天德山河
壯帝居又出宋藝祖神像命之題贊以觀其志子昂踧
踖良久題曰玉帶緋袍色色新一回展卷一傷神江南
江北新疆土曾屬當年舊主人(濯纓亭筆記)
鮮于困學壙志趙文敏公書小楷精絶篆筆出石鼔文
少師廬陵楊公得之吳人武昌陳士謙家藏文敏自書
哀困學五字古詩一首行書亦佳(水東日記)
胡汲仲謂子昂書上下五百年縱横一萬里舉無此書
(硏北襍志)
袁伯長謂子昂書法高踵魏晉為律書則專守唐法故
雖造次酬荅必守典則(上)
趙吳興寫龍門三自省偈自謂無慮數十百本曰願一
切見聞悉皆成佛(太平清話)
趙子昂家藏智永千字文為湯君載借摹易去一百六
十五字(硏北襍志)
子昂書秋興賦行書墨跡一卷筆法全出獻之其卷向
為吾鄉進士王緝之所藏後有張東海䟦今藏于項希
憲家(太平清話)
趙松雪小楷尚書序甚精工前有小像上書延祐五年
提舉楊叔謙畫時余為翰林學士承旨年六十有五(焦氏)
(說楛)
天寧萬夀禪寺郡城中天寧寺額子昂書相傳云子昂
初于僧廚下大食桌上試書六字遒媚斐亹後更他書
皆不及遂以桌面板鏤刻為寺額盖趙之得意筆也(苕記)
余家有松雪小楷大洞玉經字如蠅頭共四千八百九
十五字圓勻遒媚眞可與黃庭並觀余嘗呼為墨皇每
移至衡山齋中即竟日展玩在南京因槖中空乏有人
以重貲購去至今在夢寐也(四友齋叢說)
趙集賢與人寫碑若非茅紹之刻則不書亦以此人稍
能知其筆意耳(上)
衢見文敏篆書心經末附四明茅紹之刻
解學士評趙文敏神明英傑儀鳳冲霄祥雲捧日又謂
文敏學書十年不下樓(古今法書苑)
方遜志評子昂書如程不識將兵號令嚴明不使毫髮
出法度外故動無遺失(上)
子昂亭林圖其眞蹟粘村民屋壁上王野賓買得之售
項氏(書畫史)
文敏始事張即之得南宫傳而天資英邁積學功深
盡掩前人超入魏晉當時翕然師之(解縉書畫傳授)
管夫人字仲姬趙魏公室有才略聰明過人能為詞章
亦善書仁宗嘗取夫人書合魏公及子雍書裝為卷軸
識以御寳命藏之秘書監曰使後世知我朝有一家夫
婦父子皆善書也(書史)
觀音大士像大德丙午春三月清明日吳興弟子管
氏志心齋沐焚拜寫(墨刻)
衢從内弟沈尚父見此乃楷書也末有隂文管氏之
章陽文玉堂青𤨏夫人二篆女史以為𫝊為管作誤
矣
趙孟頖字景魯文敏兄書法師二王(書史)
文敏弟孟籲字子俊官至知州亦工書(上)
趙雍王叔明俱工書(續文獻通考)
姚子敬書自楊凝式上泝王大令使人想見其翕然埃
壒之表時為小楷極清吳師道嘗為之䟦
元薛漢字宗海德清人官至國子助教楷字宗歐陽率
更(書史會要)
陳繹曾學優識博真草隸篆俱通習之各得其法
元吳仲章吳興人留心翰墨有聲於時(並上)
吳興山水圖記文徵明書在江隂(古今碑帖考)
孫太初手蹟有詩草帖諸世揚者諸公諱偁其子彪湖
公諱夏能法書古文詞于其孫清之所藏見之(上)
以下畫
余家有紙本曹不興如意輪圖(米襄陽志林)
古來丹青其最高遠者以曹不興玄女授黃帝兵符
圖為第一(米芾畫史)
裴孝源公私錄畫有弗興畫二卷謂九州名山圖秦
皇東游圖(韻語陽秋)
張僧繇為吳興太守畫白塔寺彌勒佛像世稱其妙(吳興)
(統記)
南史僧繇梁時為吳興太守值昭明太子偶患風恙
醫不能效僧繇乃畫二獅子密懸于青宮禁門之上
其夕太子即有起色
張僧繇五代梁時吳興人(姚最續畫品)
楞伽會圖一卷寳積變相圖一卷俱張儒童畫
儒童僧繇之子太平清目不載出貞觀畫史
沈曇慶醉像陸探微畫曇慶吳興人(並上)
朱審吳興人工畫山水深沉瓌壯險黑磊落湍瀨激人
平遠極目建中間頗知名(張彦遠歴代名畫記)
張志和號烟波子常漁釣洞庭初顔魯公典吳興知其
高節以漁舟歌五首以贈之張乃為卷軸隨句賦象人
物舟船鳥獸烟波風月依字成形曲盡其妙(畫斷)
玄真子為烏程李明府畫武城圖皎然有讚(杼山集)
吳僧皎然亦工畫(國史補)
劉商官為郎中愛畫松石樹木格性高邁時有畢庶子
亦善畫松樹水石時人云劉郎中松樹𣲖標畢庶子松
根絶妙(朱景賓唐朝名畫錄)
荆浩河内人自號洪谷子御府藏白蘋洲五亭圖(張彦遠歷)
(代名畫記)
周文矩句容人御府藏寫李季蘭像一高閑圖一(上)
季蘭真思陵題元仲山家物(雲烟過眼錄)
葉助字天祐收蜀范瓊畫梁武帝寫誌公圖一幅武帝
白冠衣褐(米元章畫史)
燕文貴吳興人隸軍中善畫山水及人物初師河東郝
惠太宗朝駕舟來京師多畫山水人物貨于天門之道
待詔高益見而驚之遂售數番輒聞於上且曰臣奉詔
寫相國寺壁其間樹石非文貴不能成也上亦賞其精
筆遂召入圖畫院端拱中敕畫臣面進紈扇上覽文貴
者甚說嘗畫七夕夜市圖狀其浩壤之所至為精偹富
商高氏家有文貴畫舶船渡海圖一本大不盈尺舟如
葉人如麥而檣帆篙櫓指呼奮躍盡得情狀至於風波
浩蕩島嶼相望蛟蜃襍出咫尺千里何其妙也(大梁劉氏聖朝)
(名畫評)
文貴為翰林藝學將仕郎守雲州雲應主簿(研北襍志)
清江九華圖一卷畫秋浦西岸岸中横大江林木椒
臺極其精細全𩔖燕文貴後有石林二印石林藝文
隱居世寳空青書(雲烟過眼錄)
子瞻出城見坡竹秀擢可愛回訪耘老(見睌香堂蘇帖前有眉山蘇軾)
(印後有猶賢乎已印)
老米苕溪春晩圖在王醫士家(都穆寓意編)
雲山煙樹總糢糊此是南宫鶻突圖自是頂門無慧眼
臨窗墨跡淡如無米老此圖初藏於苕川李振叔後入
嚴尚書府中今宫保閔公得之盖嚴與李同郡而宫保
為尚書外孫流𫝊有自而收蓄得所此老亦無所恨矣
弘治癸亥長洲吳寬書(米襄陽志林)
李伯時有水晶宫明月館圖(王氏畫苑)
僧梵隆字茂宗號無住吳興人善白描人物山水師李
伯時高宗極喜其畫每見輒品題之然氣韻筆法皆不
逮龍眠(圖繪寶鑑)
梵隆為葉少藴門僧久居弁山故其作畫極多德夀
宫評畫以隆為龍眠嫡嗣(研北襍志)
江參字貫道江南人長于山水形貌清癯嗜香茶以為
生初以葉少藴左丞薦於宇文湖州季蒙今其家有泉
石五幅一本筆墨學董源而豪放過之季蒙欲多取
其畫而貫道忽被召去止得此圖深以為歉後季高侍
郎再寄江居圖一卷作無盡景始少慰焉(鄧公夀畫紀)
貫道居霅川深得河天之景平遠曠蕩盡在方寸長
于山水師董源巨然趙叔問居三衢治園作館取楚
詞之言名之曰崇蘭嘗與陳簡齋程致道從容其中
命貫道為之圖令畫史各畫其上乃賦詩焉(圖繪寶鑑)
李次山有霅溪漁社圖周益公必大為之跋(省齋稿)
俞澂字子清吳興人作竹石得文蘇二公筆意清潤可
愛光宗朝任大理少卿寳謨閣待制澂號且軒(癸辛襍識)
管洞于長興城山寺羅漢壁作猿鶴皆走而復歸(圖畫寶鑑)
陳籛善寫芝草陳傅良嘗跋之(止齋集)
道士林靈素善作墨竹湖州玄妙觀有石刻一枝尚存
(圖繪寶鑑)
吳興趙公嘗取汝南先賢𫝊所記漢司徒袁公卧雪事
寫為圖以遺吳門袁易通甫且曰予作此圖以通甫好
修之士景慕其高鄉耳則君之人品固不問可知(黃溍袁易)
(墓志)
趙松雪有墨竹在崇德士人家吾鄉華亭衛富益先生
題一絶句其上云漢家日暮龍沙遠南國春深水殿寒
留得一枝烟雨(闕)又隨人去報平安(儼山詩話)
松雪畫淵明像一卷題云既書歸去来辭餘興未盡乃作
竹石淵明亦當愛此耶(太平清話)
鵲華秋色卷子昂為周公謹作山頭皆着青綠全學王
右丞(上)
子昂馬學龔翠巖(霏雪錄)
承旨畫滚馬管夫人隔垣窺公作滚馬形自此絶筆
見董思白畫旨
趙子昂如來雪山參道絹畫為吾鄉羅淵泉物羅且死
囑其細君以是乞銘于家君家君前夜夢一佛白雲中
下臨余家晨起得此適符之佛坐古松下以手按膝宛
然如生故是神物(焦氏說楛)
趙文敏黃鶴山樵皆有清弁圖余遊弁山維舟其下知
二公之畫各能為此𫝊神寫照然山川靈氣無盡余于
二公筆墨蹊徑外别搆一境未為蛇足也(畫旨)
松雪為清密作畫題詩云鷗波風日好吮筆寫幽閒松
頂堆蒼鬣峰頭擁翠環玄言尋伴侣靜處倚潺湲誰得
箇中趣白雲開遠山延祐戊午九月(張爰平寶繪錄)
爰平名泰階我湖守也所得古畫盡筆于此書如魏
公洎管夫人仲穆叔明舜舉政復不少而且皆有題
詠不及偹採聊見一斑云(元衢)
趙子昂秋江待渡圖(青錄長幅)旁細書云為叔固公摹(李叔固也)
上有張伯雨詩常熟陳原錫家物後丹客得之以售郡
人沙生今二十五年歸洞庭人家(並上)
管夫人性喜蘭梅下筆精妙不讓水仙有時對庭中修
竹亦自興致不能自休(丹青記)
管夫人畫與文敏爭重其畫蘭幽絶題云趙管才高柳
絮風水晶宫裏畫幽叢秋來紉在夫君佩笑殺逥文漫
自工(松江新志)
董玄宰題云管夫人墨竹世多有之余見山廬繡佛
圖亦工山水今復見此佛像及小楷皆有法度雖文
敏續書數十行不能遠過也(上)
管夫人畫竹卷前書竹賦字清勁竹瀟洒後書至大
(闕)年四月二日余奉松雪于鷗波亭觀雨頗有清興松
雪謂余曰不可無記遂作此卷舊是商文毅公家物
今歸金粟齋中(焦氏說楛)
唐子華樹石上有趙松雪題字數行云子華畫樹石筆
意俱到曲盡物理更能學古人假以歲月亦可名世也
(珂雪齋外集)
管夫人竹子華每為作䟦
檇李李日華有子華秋山行旅圖倣郭河陽(並上)
錢選字舜舉花木翎毛師趙昌青綠山水師趙千里(圖繪)
(寶鑑)
趙彦正仲穆姪工人馬(圖繪寶鑑)
趙雍號山齋官至集賢待制同知湖州路摠管府事畫
山水師董源尤善人馬書篆多精妙子鳳字允文畫蘭
竹與乃父亂真集賢每題作已畫以酬索者故其名不
顯麟字彦徵以國子生登第今為浙江行省檢校善畫
人馬
周密字公謹號草窗宋寶祐中為義烏令家藏名畫法
書頗多善畫墨竹蘭石
趙孟籲工畫人物花鳥頗佳(並上)
王叔明蒙吳興人趙文敏之甥也隱于仁和之黃鶴山
號黃鶴山樵善詞翰畫學王維與倪元鎮齊名(西湖遊覽志)
叔明為句章王景行作蛟門春曉圖宋景濓為賦長
歌(見宋集)
霅有華溪勝國時人多寫華溪漁隱蓋是趙承旨倡
之王叔明趙家甥故亦作數幅今皆為玄宰所藏每
欲買山霅上作桃源人以應畫識為余圖趙王孫桃
花綠山一冊(太平清話)
叔明居吳興最近太湖屢游東西洞庭兩山嘗見其
溪橋玩月圖又名具區林屋圖皆摹王右丞石穴嵌
空樹枝刻畫為未變唐法也(玄宰畫旨)
余見檇李黃履常中丞家王叔明樂志論分寸許段
與盛懋田家樂相似(上)
孟玉澗字天澤胡廷暉字欽亮皆吳興人畫青綠山水
花鳥雖極密然未免工氣(圖繪寳鑑)
張文樞字石隱德清人幼嘗為僧能畫山水學巨然亦
善墨竹
徐愷字士元南潯鎮人畫山水師李成
愷幼從外氏姓稱莫士元
莫廷𤾉歸安人能詩工畫山水(勞志)
趙雍家有閻立本作十八學士虞世南房元齡最佳余
家舊藏林邑進雞鵝圖盖唐貞觀時徑進太宗以其思
歸并二女皆送還國乃閻立本真跡也(雲烟過眼錄)
林靜字子山善畫馬(上)
明初張羽亦善畫師小米(太平清話)
沈巽字士偁精于繪事嘗為曹孔章作水晶宫圖贈貝
瓊瓊作水晶宫詩子孟均亦善畫(吳興畫苑)
巽又有枇杷雙鼠圖吳匏菴題
閻驤善畫有溪山圖一卷長興楊復題筆氣洒落學郭
熙而山水平遠有輞川遺意(並上)
劉坦翁司空晚好靜攝嘗獨坐暗室子姓來朝不知所
在必高聲示之又剖竹編成似陶令籃輿懸之于梁僅
可弓卧而其上下收放之機皆自握今聞雉城長老言
如此金陵瑣事亦載之然此豈可形之于絹素抑豈翁
所托神樓乃謂徵仲之圖及名公歌咏皆不得其旨誤
矣圖後入鮑氏轉歸丁長孺家
近來推關何思畫烏戍唐靈水瀧以百尺全絹丐之景
偹四時相禪無迹米仲詔顔曰川巖無盡圖靈水出遊
每貯奚囊己巳客都城外延夀菴值有人猝至潛瘞地
坑俟退而取封識宛然殆神物護持哉今行者多贋筆
(並上)
清閟徵第二十二
載顔魯公地記者不書詳遺書徵
孔愉放龜左顧遂作一鼎其文曰孔敬康鼎沈之于水
(即今德清縣龜澤中虞荔鼎錄)
沈約有香爐曰辟塵謝靈運有帳亦曰辟塵(採蘭志)
沈玩琴曰霜霄鐵馬(古琴錄)
陳武帝即位鑄一鼎其文曰元勛沉于浙江(虞荔鼎錄)
陳宣帝于太極殿中鑄一鼎其文曰忠烈常稱丁初正
書(上)
大寧寺有章后鏡一面(談志)
天聖禪院有鐘唐咸熙中鑄刻景清禪院(上)
葉石林老日以古銅鳩頭裝天台藤又塗金兕觥挾二
物遊山水間(太平清話)
宋德清龜溪李大卿之子娶韓平原之女奩具中有白
玉出香獅子高尺五寸精妙無比真竒玩也後聞歸之
福邸(西吳里語)
漢銅馬式藏周公謹家其初破為數段鑄工以藥銲柵
之復完如新(研北襍志)
趙子昂學士至京師得古玉辟邪二制作精妙世罕其
比一牡者為李叔固藏去遂失其偶趙夫婦不悅者累
日一尚在其子雍處余並得見之(上)
余家有火浣布尺餘外祖知泉州日得之里人後歸予
家又蠟沉重二十四兩(雲烟過眼錄)
瑪瑙盞二隻其一純白中有金鱓魚一條其一純紅中
有白鰍魚一條(上)
鮮于伯機贈趙松雪琴曰震餘云是許旌陽手植桐木
所斵(說楛)
趙子昂有琴名松雪但時出橫床未嘗撫弄(上)
子昂得靈壁石筆格狀如鑽雲螭虎(太平清話)
吴興偹志卷二十五
