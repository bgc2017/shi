吳興備志卷二十九明董斯張撰
璅徵第二十四之三
趙子昂有古琴二一曰大雅一曰松雪因以大雅名堂
號松雪焉婿王筠菴國器字德璉即蒙父也(堯山堂外記)
松雪肌極細潤常服止用軟綾絹遇絺葛肌即傷擦元
主以其儀觀非常且宋宗室懼為衆望所歸竊忌之一日
步至館閣適據案讀乃默從後相其肩背笑云此不過
秀才官耳自是信任不疑(上)
趙子固公從弟子昂自苕中來訪公閉門不納夫人勸
之始令從後門入坐定苐問弁山笠澤近來佳否子昂
曰佳公曰弟奈山澤佳何子昂慙退公便令蒼頭濯其
坐具(樂部私語)
余從德清趙氏見文敏公家用簿書法隨手運筆精妙
凡養蠶樹桑稼穡工料奴婢日給與今不殊第往往用
&KR1287;作食及烏豆之𩔖動至百斤百石此皆今時南方不
用豈古今習俗有不同者耶(姚士麟見只編)
趙松雪公宋之宗室而仕元人皆議之有題其畫者趙
家公子玉堂仙畫出苕溪似輞川多少青山紅樹裏豈
無十畆種瓜田其譏之也深矣恐亦傷於太刻天命有
在宋祀巳墟族屬疎遠又無責任仰事俯育為祿而仕
民之道也但當辭尊居卑時懷黍離之感而已
趙子昂過揚州迎月樓趙家其主求作春聯遂題之曰
春風閬苑三千客明月揚州第一樓其家以紫金壺奉
酬(寓圃雜記)
松雪微時嘗館於嘉定沈文輝沈方營義塾松雪乘興
遽為書榜自謂愜意及落成累書不逮竟用初筆(嘉定縣志)
元有松人謁趙文敏公公在内未出問是何人答曰吾
是雲間人公隨應曰君非日裡鬼(閑中今古)
錢塘祝吉甫居西湖上搆小樓眺盡湖山之勝賓客嘗
滿隣有富豪築高墻數仞蔽之吉甫因欎欎不樂趙松
雪訪吉甫登樓為書二字扁曰且看無何隣以通番簿
錄家徙垣屋摧毁小樓内湖山如故(西湖志餘)
趙文敏孟頫胡石塘長孺至元中有以名聞於上被召
入見問文敏會甚麽奏曰做得文章曉得琴棋書畫次
問石塘奏曰臣曉得那正心修身齊家治國平天下本
事時胡所戴笠相偏欹上曰頭上一箇笠兒尚不端正
何以治國平天下竟不錄用(農田餘話)
趙文敏小像一軸止半身其面圓而俊偉神觀煥爛世
祖所謂神仙中人也公有七言律詩題其上後有男雍
重裝四字友人劉無已家見之(眉公筆記)
趙松雪與夫人管氏畫像余嘗見於茅山趙繼先家繼
先其遺胤也松雪鬚髮少斑然面上童顔幞頭紫袍玉
帶象笏署云魏國公趙某夫人貌豐偉所服乃禙子然
俱坐錦墩繼先謂聞之祖父此元主宣入賜坐命畫工
貎者也(兩山墨談)
予過演福寺僧房見趙子昂親書探梅訪僧一絶句云
輕輕踏破白雲堆半為尋僧半探梅僧不逢兮梅未放
野猿笑我却空回松雪集失載(七修𩔖藁)
趙魏公刻私印曰水晶宫道人錢塘周草忩先生密以
瑪瑙寺行者屬比之魏公遂不用此印後見先生同郡
崔進之藥肆懸一牌曰養生主藥室乃以敢死軍醫人
對之進之亦不復設此牌魏公語人曰吾今日方為水
晶宫吐氣矣(輟耕錄)
趙魏公夫人管道昇善書畫吾竹房嘗題其所畫竹石
竹房有一私印是好嬉子三字即以此印倒用於䟦尾
人皆以為竹房之誤魏公見之曰此非誤也這瞎子道
婦人會作畫倒好嬉子(何氏語林)
顧信字善夫居太倉善筆札從趙文敏公游每得文敏
書即鑱諸石寘一亭扁曰墨妙文敏為其好學樂為之
書(張㫤吳中人物志)
周弁翁釀白醪字曰秋玉(佩韋軒客談)
飛來峯諸處元僧楊璉眞伽鑿成觀音羅漢像以千百
計中天竺佛殿後壁山水乃王叔明所畫歲久剥落有
遜齋子為補之開化方豪題其上云飛來峯天竒也自
楊總統鐫之天竒鑿矣叔明畫人竒也自遜齋子補之
人竒損矣此二者山中千古不平之疑案也予法官也
不翻是案何以服人為時𫝊誦(西園雜記)
蘇友龍字伯䕫金華人元季自承事郎轉文林郎行樞
密院照磨偽吳張士誠據姑蘇既降公持詔書往湖州
責其戍將潘允明行郊迎禮禮成允明欲西向坐公公
曰以爵則吾幕僚雖相向坐亦以為過然吾所持者詔
書君敢與詔使抗禮耶挾胡床中席而坐允明懼服臨
發贐米百斛錦二十端公笑辭曰君謂使者而可以貨
取耶(宋學士集)
張士誠取三興土築王府基嘉興宜興長興(紫桃軒又綴)
前江浙副提舉劉基嘗游西湖有异雲起西北光映湖
水時魯道原宇文公諒諸同游者皆以為慶雲將分韵
賦詩基獨縱飲不顧大言曰此天子氣也應在金陵十
年後有王者起其下吾當輔之時杭城猶全盛諸老大
駭以為狂悉去之(啟運錄)
沈萬三名富字仲榮其弟萬四名貴字仲華本湖州
南潯人父沈祐始徙蘇之長洲東蔡村貴之子漢傑又
徙于化周莊今南京會同館乃其故宅初居東蔡村時
人以汙菜之地歸之祐躬率子弟服勞糞治有方瀦洩
有法由是致富不貲後流雲南尋命選大戸家為京六
曹得漢傑之子曰玠者擢員外郎受官辭祿上器重之
至今𫝊二家子孫在流所者尚富或云善點化術(留青日札)
劉三吾撰沈漢傑墓志沈之先為吳興人後徙長洲之
東蔡村萬三諱富字仲榮與其弟萬四仲華率先兩浙
輸其稅為石者萬又嘗獻白金為兩千百以佐用度太
祖却之不得乃俾造廊房者六百五十披甲馬者千以
萬四曾孫玠為倉曹戸部員外郎玠之父曰漢傑卒葬
南興隆蕩之北先外舅東樓公則云仲榮子茂旺國初
獻白金千錠黃金百斤凡京城廳守街道橋梁甲馬錢
榖之𩔖多取資於沈乃以茂為廣積庫提舉侄孫為戶
部員外郎坐事當辟以營建工未就但黥其額後為藍
黨猶得乘馬出入工畢盡錄其家發遼陽戍籍其田數
千頃每畆定賦九斗三升至今吳民粮額之重坐此(近峯)
(聞略)
大理少卿吳興楊先生復在南京時頗家貧畜三豕日
命童子於後湖採蘋藻飼之有法司官家人與童子爭
且毆之法司官以先生不能避嫌先生戲作一絶句云
太平門外後湖邊不是君家祖上田一點浮萍容不得
如何肚裏好撑船(寓圃雜記)
成化間湖有苕溪社諸公則教授汪翁善侍講陳秉中
封主事吳昂知縣汪善廵檢沈觀詩人邱吉唐廣吳玲
沈祥陳鑾醫官李昂醫士王傑畫工畢文布衣范濬吳
瓛史珣每歲一月一會皆賦詩一章後有樂天鄉社乃
致政諸公如斷事沈政知州陸震知縣俞叙縣丞史紀
教諭王鑾復同義官尹政范淵俞敞王玭游剛宣寧游
觀布衣張海范濬沈祥馬海包敏吳玲陳敬中張康孫
敞范生軰不數年諸公代謝所存張馬范孫諸人為耆
英會皆暮年無事素善文墨時泰家豐從容晏集以樂
其生邱吉史珣即家貧草澤亦以斯文結好然不介意
盖先民風俗淳厚絶無世俗之態如此(峴山志)
杭州戒壇焚毁朝命布按兩司重建所費甚廣因召湖
州吳汝輝嘉興曹良數人勸募汝輝入見請問幾何方
伯曰度得銀萬兩則可汝輝曰願一力當之憲長楊紀
宗曰何易如此得無誑耶汝輝曰民有一子不肖雖有
所積死後必為他人所取何如奉承勝事時兩司官皆
在聞之稱歎既而汝輝以十木匣裝銀千錠詣獻於司
憲長特設席於後堂邀請同僚共宴復以彩帳親送之
(寓圃雜記)
盛事述中子先父登進士者萬歷庚辰董禮部嗣成又
三年癸未父道醇叔侄尚書閔少保珪宗伯如霖婦翁
與壻同在大位者嘉靖中吳太保鵬為吏部尚書而壻
董公份為學士無何亦遷工部尚書三代甲科同時俱
在者禮部尚書董份辛丑子南工部給事中道醇癸未
孫禮部郎中嗣成庚辰三代俱無恙四總河道者潘公
季馴初以僉都理河道丁憂歸再以副都任三以副都
御史往任以宫保尚書歸四復以右都御史任大臣眉
夀者蔣恭靖瑶八十九劉清惠麟董宗伯份俱八十六
顧宫保應祥八十三閔莊懿八十二早逹者蔡侍郎汝
楠十八歲第進士(弇山堂别集)
閔元衢曰先宗伯于先莊懿為從孫非叔侄也
刑部尚書閔珪讞獄不稱上旨怒甚一日與尚書劉大
夏論及之劉與閔同年交厚且知其為人欲觧救之而
未敢言俟上諭畢對曰法司執法恩歸朝廷似未可深
怪上曰爾第云古昔何人如此執法大夏見聖怒莫知
所對上詰之對曰嘗聞孟子云舜為天子臯陶為士執
之而已上默然久之怒意未觧大夏竊意所對欠避諱
心悔其失上徐曰朕亦知閔珪是老成人物欲求一人
以易之不可得但此事執之太過耳明日奏下允刑部
之議吁上之明燭人心而強於從善如此(治世遺聞)
武宗駕至淮安太守薛贇沿河皆拆去民房以便扯船
縴皆索民間絹帛兩淮為之大擾過揚州蔣瑶為揚州
太守獨不拆房曰沿河非聖駕臨幸之地扯船自有河
岸可行何必毁壊民居有罪知府自當之江彬𫝊旨要
揚州報大戸蔣曰揚州止有四箇大戸其一是兩淮塩
運司其二是揚州府其三是揚州鈔關主事其四是江
都縣揚州百姓窮别無大戸江又𫝊旨云朝廷要選繡
女蔣曰揚州止有三箇繡女江問今在何處蔣曰民間
並無知府有親女三人朝廷必欲選時可以備數江語
塞其事遂寢揚州安堵如故後武宗崩薛贇治罪蔣累
官工部尚書(四友叢說)
吳興蔣尚書瑶嘗為揚州太守抵任之日過一委巷適
樓居幼女悞將盆水傾下濺公袍帶盡汚矣公無幾微
動色頃之捕卒縛幼女父至公曰彼出不意中耳何罪
立釋之復問曰得無驚幼女乎勞以金錢去越數載公
以乏嗣從廣陵娶妾所娶即前女也舉二子昌公後謂
非德報耶(陸伯生樵史)
劉清惠公麟觧尚書歸里常衣白布袍首烏紗巾徒步
過其友定陶大尹趙公守家已而某參政者突至不知
其為劉公也頗易之公逡廵一揖而退主人送客入參
政問揖者為誰答曰南坦公也參政大慚沮時參政之
輿從赫奕甚且相見不為禮故也大尹之子為余言又
尚書少從大尹父館千戶明經者授舉子業故與大尹
善來則烹牛肚麺觔炊飲待之公所好如此(客座贅語)
吳甘泉長興吕山人也博物洽聞於書無所不讀而尤
精於數其學主先天加一倍法而以時日占之吉凶成
敗之理具有左騐時都御史俞公諫撫吳郡牒報者日
至公以為憂延甘泉而問焉甘泉以數推之曰賊必來
來未及城而敗計其時盖中秋節也已而果然余將舉
山妻葬事而甘泉適至試以葬日隂晴卜之甘泉曰自
午而前半隂晚乃雨至期卒如所料所著書數千卷時
人稱之曰甘泉先生(伍餘福莘野纂聞)
箬溪顧先生應祥官廵撫家居盛暑中有二司訪之呼
田間一老奴揮扇奴取小兀坐先生後先生不覺也既
覺詰之奴曰汝有風足矣何管我坐為主賓大笑此奴
不可謂知禮然膴仕而風味若此山家真率了無官套
令人嘆羡云(見聞雜記)
武康張沂字希曾彈張后隂強陽弱外家不法事疏出
屠吏部滽駭而謂之曰汝死於此矣不意孝宗允其奏
屠使速去以避禍後孝宗思之曰某乃好官人何久不
見復舉為南京工部名自此重(暖姝山筆)
太宰默泉吳公鵬筮仕都水司主事提督徂徠泉前任
為湖州陳公良謨公特訪之别時問曰兄何以教我陳
公具一小册題曰交新忠告條於左曰某事吾所經畫
頗當君宜仍之某事宜於前而今有弊吾欲改而未改
君宜易之某人可用君用之弗疑某人不可用吾欲黜
未黜凡十餘條吳公初至按冊試一二衆以為宜乃遂
悉措諸行人翕然稱善吳公後官冡宰以是與陳公為
相知(先進遺風)
孝豐吳封君南山公之父諱玒行八其人謹愿畏法一
日自外歸過其别墅望見東園中有人正在樹偷栗乃
亟勒馬轉迂路三四里抵家語其故且曰設吾過而彼
見之必倉皇墜地非死則重傷矣今恣其所取損吾幾
何哉(見聞紀訓)
歸安施相之佐翊之佑兄弟俱為知州致仕家居田産
參差有唇齒之隙親友日為處分不能觧同邑溪亭嚴
公鳳素以孝友著聞事兄如父周䘏保愛無所不至是
時偶遇翊之于舟中語及産事公顰蹙謂曰吾兄懦吾
正苦之使得如令兄之力量可以盡奪吾田吾復何憂
因揮淚不已翊之乃惻然(見聞紀訓)
駙馬都尉崔元以關說獄情為刑部主事陸澄所劾且
并其名帖封入上曰刑官執法不容囑托自其職分何
必以帖封奏竟置不問後澄以議不合見擯迨大禮既
定乃自悔議禮之非初為人所詿誤後質於師王守仁
而知張桂諸賢之是疏下吏部尚書桂萼言澄修慝不
隱事君不欺宜聽自新以風各司于是詔復其官後上
閱明倫大典見澄原疏謂澄造悖理之論惑誘愚蒙又
假以悔罪為辭悖惡奸巧仍謫之(纍瓦編)
吕柟稱陸元靜人品甚高其學問得於致良知者為
獨深惜其矯情干譽所守不固為九重勘破也(元衢)
山泉歸田之後以墳典為樂從一菴潯陽弇州諸公借
書潯陽常兩評歐文而初本失之友人故借後本於山
泉深致恨恨且云故書之不闕即故人之不可忘也其
珍惜至此猶肯𫝊示於人視近之擁百城者雖懿戚素
交不一假借相去何如哉弇州有慎侍御子正借書絶
句云苕水穿階草滿除瀟然都似子雲居十年鉛槧頭
堪白又乞邢家未校書(閔元衢䨇林寓牘)
吾湖前軰煞有眼力會看文字嘉靖戊戌會元袁公諱
煒閔午塘先生所取也癸丑會元曺公大章董潯陽先
生所取也丁未會元胡公正蒙則吳霽寰先生以正郎
同考取之(見聞雜記)
閔公午塘宦京都時得一棄宅人不敢居閔曰此宅幽
暗故隂氣盛也乃揭瓦推壁使暴烈日中久之方修葺
居之竟無恙盖其隂氣已散故也(說餘)
唐荆川歷數之學得箬溪顧尚書𫝊其法又得東臯周
臺官印正嘗云知歷理又知歷數此吾之所以异於儒
生知死數又知活數此吾之所以異於歷官(金陵𤨏事)
余為比部郎嘗與蔡子木徐子與吳明卿謝茂秦飲謝
時再游京師詩漸落子木數侵之已被酒高歌其䕫州
諸咏亦平平耳甫發歌明卿輙鼾寢鼾聲與歌聲相低
昂歌竟鼾亦止為若初醒者子木面色如土子與復與
子木論文不合而罷後五歲而子木以中丞撫河南子
與守汝寧明卿謫歸德司李張肖甫謫裕州同知皆屬
吏也子木張宴備賓主身行酒炙曰吾烏得有其一以
慢三君子尋具疏薦之(弇州巵言)
周氏紀言載唐一菴先生與衆友夜話將入寢問此時
還有事當料理否衆曰無一菴謂今天盛寒吾軰飲酒
樂甚諸從人尚未有寢所衆謝不及所以然者以此時
惟欠伸思睡而已而一菴獨體悉於衆情之所勿察真
仁人之言佛菩薩之慈悲也(竹窗二筆)
有友人謁湖州唐一菴先生顔色彫瘁問治生之術何
為而可一菴語之曰天生人以耳目手足能視聽行持
此固天以治生之道付之足可養人惟不肯勤渠盡耳
目手足之用是以貧苦耳君第勿惰其四肢當勿憂貧
其人欣然謝而去後二年謁先生則已鮮美無向時貧
窶色先生問之曰近年為童子師朝夕勤誨童子雲集
頼此以充衣食吾人慎勿惰其四肢哉(推篷寤語)
嘉靖乙丑吾湖張莊僖公掌院公子天秩偕余至會場
前閱示䀋場侍御已出示不許舉人進柵内閑走捕者
因執張從一人欲送御史所張公子聲色不動其從者
亦不曰吾御史大夫人也任縛去既而釋之可見莊僖
公家法之謹飭而子若僕之閑於教也
吳小陵先生一儒于茅公坤為鄉同年戊戌同上春官
又同邸寓茅舉進士小陵下第安其寓不徙且為茅書
帖佐冗檢點他事得失進退之際漠然不介其懷也友
人兄弟同寓於杭弟報捷兄茫茫遷他所去然則小陵
之賢於人遠矣哉後庚戌成進士官至太平知府
張莊僖公為給事中魏時亮所劾魏新進未知公之素
而張之親吳某托公永吏部不得怨公而揭之魏者公
既去衆知所自來吳考察奪官魏江右人後副院席莊
僖子天德行取至京深慮舊郄魏聞之引見且謝曰少
年入流言誤彈尊公終身為恨今乃得補過遂薦入臺
(湧幢小品)
壬戌都察院左都御史張永明以疾乞休許之令馳驛
歸永明清謹自持在中臺頗以振飭紀綱為任是時文
選郎中吳汝桂都給事中胡應嘉等鼓黨與干擅朝政
公卿多畏避之永明不為撓遂為其黨魏時亮所醜詆
竟不安於位而去公論惜之按是時永明爭部院見堂
之禮選郎羅某見詘而其黨遂羣起而攻之雖以徐階
當國而不能挽其去可謂介於石不終日者矣其後時
亮謫官盖償永明之無故見罷也而萬歷中舉朝無知
前事者特起時亮官至尚書(世廟識餘錄)
吳俊伯如佛門中講師雖多而不識本来面目(藝苑卮言評文)
徐幼文張來儀如鄉士女有質有情而乏體度張靜之
如小棹急流一瞬而過無復雅觀劉元瑞如閩人強作
齊語多不辨孫太初如雪夜偏師間道入蔡又如鳴蜩
伏蚓聲振月露體滯泥壤施平叔如小邑民築室器物
俱完蔡子木如驕女織流黃不知絲理強自斐然吳峻
伯如子陽在蜀亦具威儀又如初地人見聲聞入大乘
則遠(藝苑巵言評詩)
吳興臧公繼芳嘗守吾郡以清白稱比遷楚臬使卒於
官僚友檢其槖裝磬如也惟一竹簍封置空齋舉之頗
重諸大夫疑曰此中有物乎護藏以候公子至則啟視
之乃一藥磨也諸大夫且笑且嘆昔鬱林守載石壓舟
以歸公其人矣(陸伯生樵史)
歸安有蕭總管者滛祠也豪右欲詛有司輙先賽廟廟
壯麗特甚戚南玄為令時一日過之值賽期入廟中列
賽者階下諭以禍福恐其不觧譬之曰天久不雨若能
禱神得雨則善不爾廟且毁罪不赦也舁木偶道橋上
竟不雨遂沉木偶如言又數日舟行忽木偶自水躍舟
中侍人失色走曰蕭總管來蕭總管來君笑曰是未之
焚也命繫之顧岸旁有社祠别遣黠隸易服入祠戒之
曰伺水中人出械以來已而果然盖策諸賽者必且賄
沒人為之也(羅念菴前刑科都給事中戚南玄狀)
蔡公汝南嘗為楚方伯一日徐子與吳明卿並過武昌
公欵之黃鶴樓出詩草就正二君覽畢默然不出一語
蔡大失望無何蔡公持中丞節撫洛二君皆以属郡守
入謁私相顧曰倘公記及黃鶴樓故事奈何反執手板
進公笑曰二君我故人也可行此耶歡然擕手即命酌
二君退而悔曰真可愧矣(陸伯生樵史)
臧公堯山守吾郡值金澤盗丁彪聚衆百餘人販塩湖
海間撫臺議勦公曰盗本無他志兵一興當有玉石俱
焚者請無議勦諭令自歸脇從者卒縛彪以獻(雲間雜識)
徐文貞當國按院陳公文峰建青宫太師坊上扁之日
按君率屬北向行四拜禮獨太守堯山臧公挺然獨立
按君問曰府官何以不拜對曰此特相公空銜耳且通
衢拜跪亦不雅觀按君默然(上)
沈㢲州先生工部亞卿鏡宇公之封翁也家教甚嚴子
孫畏憚每夜膳畢子孫俱集燈下聽教必至更深寒暑
無異一日李子過訪留飯先生安席鏡宇公居長執杯
箸送先生主賓相對自始至終時先生四子俱侍並不
聞一字出聲亦可謂難得之家法矣(見聞雜記)
邵康山先生為學人家居不謁太府萬石梁公一日問
唐師曰聞貴郡有邵春元何以不相見師曰他要講禮
過然後見耳萬公曰禮不必講相見自然上坐遂投帖
先拜邵邵答之此不惟見萬公禮賢下士之高節而邵
公之為人愈可想其清修自重矣
嘉靖乙丑肅皇帝春秋高矣臣范應期對策領回寓邸
恭讀御批第一甲第一名成祖著有司遵奉改正盖
應期悞寫成祖文皇帝為太宗文皇帝故御批云云可
見天生聖人其精明迥出前代彼閣部大臣烏能彷彿
其萬一也
凌公約言因閔午塘先生始識南渠吕先生本於都下
凌時尚未領鄉薦也後數年入南雍肄業呂為少司成
矣師生之分懸絶吕特訪之於寓又十餘年凌謁銓曺
受全椒令吕入内閣凌執官銜帖子謁之吕趨迎曰何
以套為必欲以生平禮延之上座凌固辭吕笑曰使汝
作相終欲置吾傍坐耶令從者堅持其坐不能動凌竟
當客禮焉吕公盛德何止加人一等(見聞雜記)
按院臨湖太守萬公雲鵬率屬官入見安吉州守某偶
稱按院為老爺盖一時之悞非違衆足恭也太守面叱
之曰不才按院亦色動既出烏程令前峯戴公歸安令
南玄戚公白太守曰知州稱呼過誤老大人只宜退而
教之面叱非禮萬公隨揖二令曰承教果是我過當了
次日又至兩邑門外投侍生單帖囑門吏曰多上覆吾
特來謝教公之勇於從諫𩔖如此一守二令其皆有古
人之風矣哉事在嘉靖七年間
姥溪施運同名可大祖號隣溪年六十餘鬚髮皤然矣
與客對坐時有族叔在襁褓中者乳母抱而過焉隣溪
忽竚立客問曰何故答曰家叔過此成弘間人物而又
深於詩禮者鍾祥毓秀曾孫聯登科甲者二人
徐子與先生好客尤好少年美麗者一客醜甚自負能
詩介蔡子木先生薦之子與蔡作書盛言客自喜可喜
狀以家人將之恐客之窺書而求易也子與得之大歡
亟延入愕然笑吃吃不止贈以詩曰自信金聲能擲地
誰知玉貌不如人客猶得意𫝊示為重(湧幢小品)
隆慶四年九月大學士高拱極論先朝得罪諸臣不宜
㮣擢顯先帝之過上是而褒之浙江撫臣谷中虚乞加
主事唐樞秩拱寢奏(史㮣)
御史房寰督學南畿多物議忌海忠介剛正極力醜詆
至目為天下大盗古今劇賊章再上進士彭旦陽顧涇
凡諸敬陽不平連名劾寰掃滅公論排擠公忠乞賜罷
黜寰有大援三臣皆得罪削籍南駉卿沈公繼山疏曰
近一二年來今日以建言防人之口明日以出位加人
之罪且移文各衙門譏察禁阻而進士觀政復令堂官
約束教訓夫約束貪競等風可也而反約束其讜言直
諫教訓忠良等語可也而反教訓其箝口緘唇此風一
倡其弊何極諫官避禍市寵不言矣而庶官又不當言
大臣持祿養交不言矣而小臣又不許言萬一有權奸
大孽機密重情皇上孰從聞之然則今日約束教訓甚
非國家之利也臣豈不知臣之言也是亦出位不蒙喜
事之譏必受好名之罰然使舉朝俱不言事斯人盡不
顧名世道將何所底止哉請復彭遵古等官務除壅蔽
之習亟反依違之風疏上蒙旨切責寰復攻海沈二公
肆言臣為善二十年既與沈思孝枘鑿不謀生平大節
亦可㮣見又言臣曲謹木彊無不如海瑞獨瑞崇詭餙
虚希寵干進則不屑為即少世廟一疏又不敢效語絶
詭誕天下共疾其罔上無恥竟獲優容予謂四賢一不
肖今再覩矣(伍袁萃林居漫錄)
李臨川先生以名諫僉臬投簮歸老樸儉一如寒素嘗
謂予曰今貴家子弟往往致餙精舍爐香缾卉珍玩種
種羅列於前而一經四籍未嘗觸目口語人曰此吾讀
書處也余每憶少小為諸生時床前但燃一缸内人女
紅余攤書共照每至夜分未嘗無得也此盖先生所為
錚錚林下者乎(見只編)
李臨川先生初授新淦縣令蕭公廪方為御史有名過
之先生來謁未即見先生曰柱史至縣界則令為主公
為客令來謁則公為主我為客不得遲遲蕭頗愠曰偏
只知縣過口既見色甚厲後會曾見臺談及言狀曾曰
此賢令未可輕議蕭後再過李再見深引過謝之前軰
風度如此(湧幢小品)
德清有老人蔡四者余于丙子歲見之年百有四齡矣
余問何以得此夀老人曰童子欲夀乎然夀在天耳老
子食色猶人三十病瘵氣不絶者一線若有人語予曰
鹿角膠三字以告吾妻妻問之醫往武林搆得食僅觔
許遂完健如初自兹日服延筭到今顧語之他人則不
騐也豈非天乎時泗上趙卓菴侍御為令以粟帛禮待
又四年而歿(賢奕編)
神廟怒妖書離間意在必緝而錦衣百戶崔德妄以皦
生光邀功會審時皦已頻刑不能動舁至沈侍御裕前
沈厲聲曰妖書是汝作如何不招皦舉首乞憐曰實不
是小人作沈聲色愈厲皦怒目切齒恨而過之正法後
沈出差行至半途得病沉重謂僕從曰吾生平自揣無
愧惟審妖書時略涉孟浪原不該硬坐皦某今昏惑中
每見某向我索命吾病其不起矣已而果卒史㮣但注
造書東殿中書趙士禎之死而此則見於中涓劉若愚
酌中志略然其時右少宗伯李九我頗羅織所斷十二
欵以及始禍之崔何皆無報也王冏伯于沈與趙各有詩
稱之豈亦悞于𫝊聞與(病餘贅筆)
一說沈愚皦云爾姑承認我於臨期免爾死皦遂不
辯沈之卒在德州(上)
嵇竹城元夫川南太史之子也以簡傲忤嘉禾節推坐
死高中玄當國出太史門營觧得免召入京中玄執手
示六卿云此座主之子天下竒才也趨者輻輳却之不
應商人以萬金求請亦不應高失位隨至蘆溝橋檢囊
中僅三十金付之歸貧甚歲暮大雪坐涯次酌水給諫
李臨川時家居謂侍兒曰此時嵇必大困載酒熾炭棹
舟從之共醉贈貲而歸未幾卒(湧幢小品)
謝在杭司理吳興時太守北人極忌衣白或出遇白衣
者輙置之法因前守卒於官甫蒞任盡撤其堂宇𪠘舍
掘地數尺重為架造百姓苦之在杭作吳興竹枝詞數
首有云五月新絲白勝綿輕羅織就雪花鮮為郎製得
䨇襠子官府頭行不敢穿又云臘盡春生年復年望郎
長望太湖邊水門不閉聞簫鼓廽避黃堂採木舡太守
聞之不悦時當計吏遂隂中之調為東昌司理然民間
盛𫝊其詩為口實也(竹忩雜錄)
胡彭述字信甫海塩人性好書見异冊至典質買之不
靳吳興書賈每一來欣然予之飲食有一賈疫舟中不
能歸命老蒼頭摇櫓送歸去人以為咲勿顧也嘗論次
所藏書作好古堂書目自立序(海鹽圖經)
余鎮中御書閣相傳為宋高宗南渡過此留徽宗畫鷹
一幅而去又趙松雪滚馬圖一卷僧世守袁胥臺戍吾
湖宿其處題曰御書閣下鷹還在明義菴中馬尚存明
義菴一曰法華即御書所剏處也今菴閣如故而二物
失之已久且胥臺見時是嘉靖初年事失去是六十年
前事盖小沙彌竊去歸董氏質庫中僅得銀二兩事覺
僧往還不可得訴於大宗伯潯陽公公厚贈留之然非
所甚好為蒼頭持去不知歸何處乃孫青芝祠部問於
祖不應細訪求絶無蹤跡盖妙畫通靈必鬼神所寳化
去久矣(湧幢小品)
庚午雲間錢公之被逮也夢自俯伏於庭旁一人金盔
紫袍揎䄂而立又一人指之曰此救汝者問為誰曰姓
閔適伯兄冡宰公初任摠憲會讞間錢向公辯最深公
必隨事折之而其議刑緩急獨衆异梁大司馬身在事
外者也以危言相怵河南道御史吳屬官也至欲公書
所議為據而公不為動也乃上疏報可是冬適停刑明
年夏特旨釋而遣戍夢之靈至是哉錢公不勝感激聞
公致政從戍所以書來謝云(病餘贅筆)
梁名廷棟吳名阿衡皆中州人又同年也
吳興備志卷二十九
