吳興偹志卷九明董斯張撰
人物徵第五之二
沈曇慶懷文從父兄也父發員外散騎侍郎曇慶仕宋
位尚書左丞時歲有水旱曇慶議立常平倉以救人急文
帝納其言而事不行大明元年為徐州刺史時殿中員
外將軍裴景仁助戍彭城景仁本北人多悉關中事使
撰秦紀十卷叙苻氏事其書傳於世曇慶謹實清正所
蒞有稱績嘗謂子弟曰吾處世無才能圖作大老子耳
世以長者稱之終祠部尚書(南齊書)
沈儼之字士恭徐州刺史曇慶子亦不仕永明元年
徵中書郎
沈文季字仲達文叔弟也以寬雅正直見知尤善博及
弹碁在宋封山陽縣五等伯位中書郎父慶之遇害諸
子見收文叔謂之曰我能死爾能報遂自殺文季揮刀
馳馬去收者不敢追遂免明帝立為黃門郎沈攸之起
義齊高帝加文季冠軍將軍督吳興錢唐軍事改封西豐縣
侯文季風采稜岸善於進止歷尚書右僕射王晏嘗戲
文季為吳興僕射文季答曰瑯琊執法似不出卿門建
武二年魏軍南伐明帝以為憂制文季鎮壽春文季入
城嚴加偹守魏軍尋退百姓無所損後東昏屢行殺戮
尚書令徐孝嗣深懷憂慮欲與文季論時事文季輙引
以他辭終不得及文季以時方昏亂託老疾不預朝機
兄子昭略謂文季曰阿父年六十為員外僕射欲求免
乎文季笑而不答未幾見害先被召便知敗舉動如常
登車顧曰此行恐往而不反於華林省死朝埜冤之中
興元年贈司空諡曰忠憲公
世祖在東宫於玄圃宴會朝臣文季數舉酒勸禇淵
淵甚不平啓世祖曰沈文季謂淵經為其郡數加淵
酒文季曰惟桑與梓必恭敬止豈如明府亡國失土
不識枌榆遂言及兵事淵曰陳顯達沈文季當今將
略足委以邊事文季諱稱將門因是發怒啓世祖曰
禇淵自謂是忠臣未知身死之日何面目見宋明帝
世祖笑曰沈率醉也中丞劉休舉其事見原後豫章
王北宅後堂集會文季與淵並善琵琶酒闌淵取樂
器為明君曲文季便下席大唱曰沈文季不能作妓
兒
沈麟士父虔之宋樂安令麟士幼而俊敏年七歲聽叔
父岳言玄賓散言無所遺失岳撫其背曰若斯文不絶
其在爾乎及長有高尚之志作玄散賦太守孔山士
辟不應宗人徐州刺史曇慶侍中懷文左率勃來候之
未嘗答也會稽孔源休輩皆從學焉年過入十耳目猶
聰明家故被火災乃手抄故所燬亡書成二三千卷滿
數十篋人以為飬身静默之所致也卒年八十五遺令
祭奠惟清水一盂子孫奉而行之(上)
沈憲字彦璋演之從祖弟子也憲少有幹局為駕部郎
宋明帝與憲碁謂曰卿廣州刺史材也補烏程令甚著
政績太守禇彦回嘆以為方圓可施以吏能累遷少府
卿武陵王曄為會稽以憲為左軍司馬帶山隂令政聲
大著孔稚珪請假東歸謂人曰沈令料事特有天才(南齊)
(書)
沈冲字景綽懷文子也懷文得罪被繫冲兄弟行謝情
哀貌苦見者傷之入齊屢遷御史中丞五兵尚書冲與
兄淡淵名譽有優劣世號為腰鼓兄弟淡淵並歷御史
中丞兄弟三人皆為司直晉宋未有也永明中淵彈吳
興太守袁彖建武中彖從弟昂為中丞到官數日奏弹
淵子繢父在僦白幰車免官禁錮冲母孔氏在東鄰家
失火疑為人所焚爇大呼曰我三兒皆為御史中丞與
人豈有善者方恐肌分骨散何但焚如兄弟後並歷侍
中武帝方欲任冲尋卒追贈太常諡曰恭子
邱靈鞠烏程人父道真護軍長史累遷員外郎後為烏
程令不得志泰始初坐事禁錮數年禇淵為吳興太守
謂人曰此郡才士惟有邱靈鞠及沈勃耳乃啓申之武
帝即位尋領東觀祭酒靈鞠曰人居官願數遷使吾終
身為祭酒不恨也靈鞠好飲酒臧否人物在沈淵坐見
王儉詩淵曰王令文章大進靈鞠曰何如我未進時(上)
齊竟陵王子良開西邸招文學王僧孺與太學生邱國
賓邱令楷輩並以善詞藻游焉國賓吳興人以才志不
遇著書以譏揚雄令楷亦吳興人(南史)
太學生會稽魏準以才學為王融所賞融欲奉竟陵
王子良準鼓成其事虞羲邱國賓私相謂曰竟陵才
弱王中書無斷敗在眼中矣後如其言(王融傳)
吳興邱仲起字子震為晉平郡清廉自立禇淵嘆曰見
可欲心不亂此楊公所以遺子孫也元徽中官至廷尉
(上)
吳興沈徽孚以士流通書舍人而已無權利徽孚粗有
筆札建武中文詔多其辭也官至黃門郎(南齊書)
始安王遥光勸上併誅高武子孫於是並勅竟陵王
昭胄等六十餘人入永福省令太醫煮椒二斛謂舍
人沈徽孚曰椒熟則一時賜死期三更當殺之會上
暫卧主書單景雋啓依旨斃之徽孚堅執曰事須當
更審爾子恪徒跣奔至建陽門上聞驚覺曰故當未
賜諸侯命耶徽孚以答上撫床曰遥光幾誤朕事及
見子恪顧問流涕諸侯悉賜供饌(子恪傳)
沈瑀字伯瑜武康人父昶事宋建平王景素景素謀反
昶先去之後繫獄瑀詣臺陳請得免罪由是知名為奉
朝請初瑀在竟陵王家素與范雲善齊末嘗就雲宿夢
坐屋梁柱上仰見天中有字曰范氏宅至是瑀謂帝說
之帝曰雲得不死此夢可騐及帝即位雲深薦瑀自暨
陽令擢兼尚書右丞瑀薦族人沈僧隆僧照並有吏幹
帝並納之歷潯陽太守為信成蕭穎達長史瑀性倔強
每忤穎達穎達銜之天監八年因入諮事辭又激厲穎
達作色曰朝廷用君作行事耶瑀出謂人曰吾死而後
已終不能側傾面從是日於路為人所殺多以為穎達害
焉子續累訟之遇穎達尋卒事不窮究續乃布衣疏食
終其身(梁書)
沈瑀為建德令教民一丁種桑十五株柿四株及梨
栗女丁半之頃之成林矣(合璧事類)
沈瑀為揚州部從事時建康令沈徽孚恃勢傲瑀瑀
以法繩之衆憚其強(沈瑀傳)
沈約字休文性不飲酒雖遇隆重而居處儉素立宅東
田矚望郊阜嘗為郊居賦以序其事左目重瞳子腰有
紫誌聰明過人好墳籍聚書至二萬卷京師莫比少時
孤貧丐於宗黨得米數百斛為宗人所侮覆米而去及
貴不以為憾
裴子野祖松之宋元嘉中受詔續修何承天宋史未
成而卒子野嘗欲繼承先業及齊永明末沈約所撰
宋書稱松之已後無聞焉子野更撰為宋史略二十
篇云戮淮南太守沈璞以其不從義師故也約懼徒
跣往謝之請兩釋焉約削宋史子野亦削宋略(南史參楊)
(休玠八代談藪)
沈顗字處默齊永明中徵拜著作郎太子舍人通直郎
並不起梁天監四年大舉北侵南陽樂藏為武康令以
顗從役到建業揚州别駕陸任以書與吳興太守柳惲
責其不能甄善别賢惲大慙即表薦之所著文章數十
篇
沈峻字士嵩武康人家世農夫至峻好學與舅太史叔
明師事宗人沈麟士在門下積年晝夜自課睡則以杖
自擊其篤志如此遂博通五經尢長三禮為國子助教
兼五經博士於館講授聽者常數百人及中書舍人賀
琛奉勅撰梁官乃啓峻仝補西省學士助撰錄書成入
兼中書舍人出為武康令
邱遲字希範靈鞠子八歲便屬文靈鞠常謂氣質似我
梁武帝平建業引為驃騎主簿甚被禮遇時勸進梁王
及殊禮皆遲文也及踐阼遷中書郎待詔文德殿時帝
著連珠詔羣臣繼作者數十人遲文最美坐事免乃獻
責躬詩上優辭答之後出為永嘉太守在郡不稱職為
有司所糾帝愛其才寢其奏天監四年臨川王宏北侵
魏以為諮議參軍領記室時陳伯子在北與魏軍來拒
遲以書喻之伯子遂降
邱仲孚字公信靈鞠從孫少好學讀書常以中宵鐘鳴
為限靈鞠嘗稱為千里駒齊永明初為國子生王儉曰
東南之美復見邱生舉高第未調還鄉里家貧乃結羣
盜為之計刧掠三吳仲孚聰明有智略羣盜畏服所行
皆果故亦不發復為衛尉卿領大匠累遷豫章内史在
郡更厲清節頃之卒贈黃門侍郎(梁書)
吳興邱師施以廉潔稱罷臨安縣還惟有二十籠簿書
並是倉庫劵帖當事比以范述曾位至臺郎(南史)
沈崇傃字思整懷明子也太守柳惲辟為主簿崇傃從
惲到郡還迎其母母卒崇傃以不及侍疾將欲致死水
漿不入口晝夜號哭旬日殆將氣絶兄弟謂之曰殯葬
未申遽自毁滅非全孝之道也崇傃之瘞所不避雨雪
倚坟哀慟每夜恒有猛獸來望之有聲如嘆息者家貧
無以遷窆乃行乞經年始獲葬焉郡縣舉其至孝經年
為永寧令自以禄不及養怛恨愈甚至縣卒時年三十
九(梁書)
沈旋字士規襲爵建昌侯位司徒右長史以母憂去官
因疏食辟穀服除猶絶粳粱諡曰恭旋弟趨字孝鯉亦
知名位黃門郎旋子實嗣侯實弟衆
沈衆字仲興好學有文詞仕梁累遷太子中允侯景之
亂表求還吳興召募故義部曲以討賊梁武許之及景
圍臺城衆率宗黨及義附五千餘人入援軍容甚整景
深惮之梁武於城内遥授太子右衛率臺城䧟乃降景
景平元帝以為司徒左長史魏克江陵見掠尋亦逃歸
陳武帝受命歷中書令起部尚書衆性狷急歷詆公卿
非毁朝政帝怒因其休暇還武康於吳中賜死
吳均欲撰齊書求借齊起居注及羣臣行狀武帝不許
遂私撰奏之稱帝為齊明帝佐命帝惡其書實錄使中
書舍人劉之遴詰問數十條竟支離無對勅付省焚之
免職(上)
按此均史筆不讓南董舊志何没没耶
沈浚字叔源侯景之亂避難來歸吳興太守張嵊往見
之謂曰賊臣憑陵人臣效命之日今欲收集兵刃保據
貴鄉雖復萬死誠亦無恨浚因勸嵊起義時邵陵王綸
東奔至錢唐聞之遣前舍人陸邱公板授嵊征東將軍
嵊曰天子蒙塵今日何情復受榮號留板而已侯景乃
遣其中軍侯子鑒擊嵊嵊敗死之(南史)
沈烱字初明祖瑀潯陽太守父續王府記室參軍侯景
之亂宋子仙據吳興使召烱委以書記烱固辭子仙怒
命斬之或救之僅而獲免及子仙敗王僧辨搆得之羽
檄書皆出於烱武帝南下與僧辨登壇設盟烱為其文
及景東奔至吳獲烱妻虞及子行簡並殺之景平元帝
愍烱爵原鄉侯魏克荆州烱被禽尋來歸歷司農卿御
史中丞入陳位明威將軍諡恭子(陳書)
江陵平梁御史中丞沈烱遷長安太祖授儀同三司
甚禮待之烱恐太祖愛其人才恒閉門却掃無所交
遊時有文章隨即毁棄不令流布嘗獨行經漢武通
天臺為表奏之陳已思歸之意奏訖其夜烱夢見宫
禁之所兵衞甚嚴烱便以情事陳訴聞有人言甚不
惜放卿幾日可至若一日内見出關此恐不復由我
寤而異之當時以為恍惚十餘日便有命放還遂與
王充等東歸(三國典略)
章昭達字伯通武康人祖道蓋齊廣平太守父法尚揚
州議曹從事侯景之亂昭達悉募鄉人入援臺城後歷
建大功官至開府儀同三司初陳世祖嘗夢昭達升於
臺鉉及旦以夢告之至是侍宴世祖顧昭達曰卿憶夢
否何以償吾昭達對曰當竭犬馬之用以盡臣節自餘
無以奉償(陳書)
湘州刺史華皎叛奉蕭巋為主士馬甚盛岳陽太守
章昭裕等並隸於皎高宗遣徐度討之皎敗奔江陵
皎黨詣軍請降俘獲萬餘人皎黨並誅惟任蠻奴章
昭裕等獲免昭裕昭達之弟也(上)
沈君理字仲倫吳興人祖僧畟父廵君理美風儀博學
有識鑒陳武帝鎮南徐州廵遣君理致謁命尚會稽長
公主帝受禪拜駙馬都尉封永安亭侯為吳郡太守時
兵革未寧百姓荒散君理總集士卒修飾器械深以幹
理見稱大建中歷吏部尚書宣帝以君理女為皇太子
妃賜爵望蔡亭侯位侍中右僕射諡貞憲(陳書)
君理子遵儉早卒以弟君高子遵禮為後
沈邁君理叔方正有幹局歷散騎常侍(南史)
沈君高字季高君理弟廣州刺史嶺南俚獠世相攻
殺君高本文吏無武幹推心撫御甚得民和諡曰祁
子
沈君公君理弟自梁元帝敗後常在江陵禎江中與
蕭瓛蕭岩叛隋歸陳後主擢為太子詹事君公博學
有才辨善談論後主深器之陳亡入隋文帝以其叛
亡命斬於建康(上)
沈洙字弘道少方雅好學不妄交游通三禮春秋左氏
傳精識強記仕梁為祠部尚書郎侯景之亂洙竄於臨
安時文帝在焉親就習業及武帝入輔除國子博士與
沈文阿同掌儀禮武帝受禪加員外散騎常侍歷大匠
卿(陳書)
徐整吳興人梁直閣將軍慈源侯整生綜陳始安太守
綜生方貴隋延州臨真令方貴生唐采州刺史孝德即
齊𣆀之父也(張九齡徐文公碑)
沈文阿字國衞峻子也性剛強有膂力少習父業研精
章句紹泰元年入為國子博士尋領步兵校尉兼掌儀
禮自太清之亂臺閣故事無有在者文阿父峻梁武時
嘗掌朝儀頗有遺稿乃斟酌裁撰禮度皆自出之及陳
武帝受禪文阿輙棄官還武康帝大怒發使往誅之時
文阿宗人沈恪為郡請使者寬其死即面縳鎻致於上
前上視而笑之曰腐儒復何為者遂赦之(陳書)
貞觀十四年詔以沈重沈文阿等前代名儒學徒多
行其義命求其後(舊唐書)
沈恪字子恭深沉有幹局侯景圍臺城起東西二土山
以逼城城内亦作土山應之恪為東土山主晝夜拒戰
以功封東興侯入陳歷特進金紫光禄大夫諡曰光子
法深嗣
按德清有東主山沈恪以拒侯景功封侯即家焉東
主二字本陳書
文皇后兄沈欽武康人父法深梁安前中錄事參軍贈
光禄大夫建成侯欽襲封位尚書左僕射素無伎能奉
已而已謚曰成子觀嗣頗有學識歷御史中丞
隋高祖開皇九年以陳都官尚書孔範御史中丞沈
觀等邪佞於其主以致滅亡北投邊裔
沈不害字孝和舉明經天嘉初除嘉德殿學士自梁季
喪亂至是國學未立不害上書詔嘉答之又表改定樂
章詔使製三朝樂歌八首合二十八曲行之樂府太建
中轉員外散騎常侍光禄卿尋為戎昭將軍武陵王長
史行吳興郡事俄入為尚書左丞不害通經術善屬文
雖博綜墳典而家無卷軸每製文撡茟立成曾無尋檢
周弘正嘗稱之曰沈生可謂意聖人乎子志道字崇基
少知名位安東新蔡王記室參軍
沈重字德厚武康人弱歲而孤居喪合禮及長專心儒
學從師不遠千里遂博覽羣書尤明詩禮及左氏春秋
大同二年除五經博士梁元帝之在藩也甚嘆異之及
即位遣主史何武迎重西上及江陵平重乃留事梁主
蕭詧為中書侍郎累遷廷尉卿詧又令重於合歡亭講
周禮周高祖以重經明行修遣上士柳裘至梁徵之天
和中於紫極殿講三教義樞機明辨咸為諸儒所推(後周)
(書)
沈君游吳興人祖君畟父廵君游博學有詞采仕蕭巋
位至散騎常侍有文集十卷(後周書)
姚僧垣字法衞吳興武康人吳太常信八世孫曾祖郢
宋員外散騎常侍五城矦父菩提梁高平令嘗嬰疾歷
年乃留心醫藥梁武帝心又好之每召菩提討論方術
言多會意由是頗禮之太清元年轉湘東王記室參軍
僧垣少好文史不留意於章句時商略今古則為學者
所稱及侯景圍建業僧垣乃棄妻子赴難武帝嘉之授
戎昭將軍湘東王府記室參軍及宫城陷百官逃散僧
垣假道歸至吳興謁郡守張嵊嵊見僧垣流涕曰吾過
荷朝恩今報之死君是此邦大族又朝廷舊臣今日得
君吾事辦矣俄而景兵大至攻戰累日郡城遂陷僧垣
竄避久之乃被拘執景將侯子鑒素聞其名深相器遇
因此獲免及簡文嗣位僧垣還建業以本官兼中書舍
人元帝平侯景召僧垣赴荆州改授晉王府諮議其時
雖平大亂而任用匪才朝廷混雜無復綱紀僧垣每深
憂之謂故人曰吾觀此禍敗不久今時上策莫若近關
聞者皆窃笑及周克荆州僧垣猶侍元帝不離左右為
軍人所止方涕泣而去有梁後略十卷行於世(後周書)
按僧垣棄妻子赴建業之難及荆州陷猶侍元帝真
義士也李延壽以僧垣入藝術郡志因之不著其大
節何耶
吳興章華字仲宗家本農夫至華獨好學與士君子游
處頗通經史善屬文侯景之亂遊嶺南居羅浮山寺專
精習業歐陽頠為廣州刺史署為南海太守頠子紇敗
乃還都後主時除大市令非其所好乃辭以病禎明初
上書極諫書奏後主怒即日斬之(陳書章華已載典故此特詳之)
姚察字伯審六歲誦書萬餘言十二能屬文年十三梁
簡文時在東宫引於宣猷堂聽講論語仕陳歷度支吏
部尚書入隋大為文帝所重帝謂侍臣曰平陳之後惟
得此人封北絳郡公煬帝即位拜太子内舍人(南史)
察自居顯要一不交通常有門生不敢厚餉送南布
一端花練一匹察謂曰吾所衣者止是麻布蒲練此
物於吾無用既欲相欵接幸不煩爾此人遜謝察厲
色驅出自是莫敢餽遺
沈光字總持吳興人也父君道仕陳吏部侍郎陳滅家
於長安皇太子勇引署學士光少驍捷善戲馬為天下
之最略綜書記微有詞藻嘗慕立功名不拘小節家甚
貧寠父兄並以傭書為事光獨跅&KR1375;交通輕侠為京師
惡少年之所比附人多贍遺得以養親每致甘食美服
未嘗困匱煬帝以為折衝郎將賞遇優重帝每解衣推
食以賜之同軰莫與為比光自以荷恩深重思懷竭節
及江都之難潛搆義勇將為帝復仇先是帝寵眤宫奴
名為給使宇文化及以光驍勇方任之令其總統營於
禁内時麥孟才錢傑等隂圖化及謂光曰吾等荷國厚
恩不能死難以衛社稷斯則古人之所恥也今又俛首
事仇受其驅率有靦面目何用生為必欲殺之死無所
恨公義士也肯從吾乎光泣下沾襟曰是所望於將軍
也僕領給使數百人並荷先帝恩遇今在化及内營以
此復仇如膺鸇之逐鳥雀萬世之功在此一舉願將軍
勉之孟才為將軍領江淮之衆數千人期以營將發時
晨起襲化及光語洩陳謙告其事化及大懼曰此麥鐵
杖子也及沈光者並勇决不可當須避其鋒是夜即與
腹心走出營外留人告司馬德戡等遣領兵馬逮捕孟
才光聞營内喧聲知事發不及披甲即襲化及營空無
所獲值舍人元敏數而斬之遇德戡兵入四面圍合光
大呼潰圍給使齊奮斬首數十級賊皆披靡德戡輙復
遣騎持弓翼而射之光身無介胄遂為所害麾下數百
人皆鬪而死一無降者壯士聞之莫不為之隕涕(隋書)
光載郡志不詳故全錄
沈法興恪子也隋季起兵發自東陽將趨江都下餘杭
郡北至烏程精兵六萬毘陵通守路道德拒之法興請
與和因襲殺道德據有江表十餘郡後聞越王侗立乃
上表自稱大司馬錄尚書事天門公承制置百官頗依
陳氏故事是時杜伏威據歷陽陳稜據江都李子通據
海陵法興三面受敵軍數挫陳稜尋為李子通所圍送
質求救法興使其子綸帥兵救之子通率衆攻綸大敗
乘勝濟江陷其江口法興使蔣元超拒之于慶亭元超
戰死法興左右數百人投吳郡賊帥聞人遂安遣其將
葉孝辯迎之法興至中路而悔欲殺孝辯更向會稽孝
辯覺之法興懼赴江死(舊唐書)
按楊廣弑父賊也大業之末民生塗炭羣雄並起使
法興好謀而成安知江左不太原乎要其人與錢鳳
沈充不倫矣
吳興偹志卷九
