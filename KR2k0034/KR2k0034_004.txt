吳興偹志卷四明董斯張撰
官師徵第四之三
郡守(唐)(吳越)
武德載河南緱氏人天后從父弟湖州刺史(唐武元衡𫝊)
崔元譽清河人崔順博陵人陸海吳郡人竇季安洛陽
人楊鑑馮翊人並湖州刺史(唐宰相世系表並以上五人蒞任年月不詳)
韋章韋敬先京兆人並出逍遥公房湖州刺史韋明敭
京兆人出鄖公房守湖州歴華州刺史(以上四人蒞任年月載談志)
徐嶠之開元十三年自吉州刺史授(談志)
嶠之字惟嶽會稽人見徐浩𫝊即浩父也
杜位襄陽人考功郎中湖州刺史(唐宰相世系表)
張按舊唐書李林甫子壻杜位為補闕少陵有杜位
宅守歲詩云守歲阿咸家又有寄位詩云近聞寬法
離新州想見歸懷尚百憂盖位以林甫故得竄至乾
寧中朝廷寬其罪移之于近郡也少陵寄位詩正渠
刺湖州時耶
周擇從自饒州刺史移湖州有令聞歴尚書禮部侍郎
(談志參顧况刺史廳壁記柳宗元龍安禪寺碑)
獨孤問俗上元元年自明州刺史授(談志)
李史魚遷侍御史充幽州行軍司馬隔于兇盗詔不
下達公與獨孤問俗密結壯俠志圖博浪之舉間遣
表章請固河潼之守帝用深嘉吾謀未行(梁肅李史魚墓志)
宜興高智周作相同邑蔣繒往見之智周妻以女生子
挺歴湖延二州刺史(宜興志)
明皇時監察御史蔣挺坐法勅令朝堂杖之張守珪
奏曰御史憲司清望耳目之官有犯當殺即殺當流
即流不可决杖士可殺而不可辱也(唐書)
徐元之建昌人年十七第進士累遷監察御史諫議大
夫開元七年出為湖州刺史有集十卷(一統志)
鄭繇者鄭州滎陽人北齊吏部尚書述五代孫也繇嗣
聖元年進士工五言詩開元初岐王範刺岐州繇為長
史範失白鷹繇為失白鷹詩當時以為絶唱後為湖州
刺史(舊唐書)
徐煇開元二十三年自登州刺史授不曾之任轉洪州
刺史(談志)
唐沛郡武太冲為吳興太守增葺舊廳棟宇既就有大
白蛇長數丈横于廳前筮者曰此項王神也不宜損宜
奠祀之太冲以為正以勝邪吾以子養百姓蛇何能為
有頃蛇遂死(談志)
盧幼平寳應三年自杭州刺史授(談志)
令狐綯字子直華原人平章事楚之子也太和四年登
進士第會昌五年自戶部員外郎出為湖州刺史大中
二年召拜考功郎中尋知制誥充翰林學士四年改兵
部侍郎同中書門下平章事輔政十年累官吏部尚書
右僕射涼國公先是宣宗謂白敏中曰憲宗葬道遇風
雨六宫百官皆避見頎而髯者奉梓宫不去果誰耶敏
中曰令狐楚上曰有子乎敏中曰緒少風痺不勝用綯
今守湖州因曰其人宰相器也即召之(舊唐書令狐綯白敏中二𫝊)
顔真卿轉湖州刺史政尚清靜長孤養老徹冗浚湟式
廉明進賢碩特責大指而已郡人悅之立碑頌德(令狐峘魯)
(公神道碑)
公字清臣小名羡門子别號應方(魯公行狀)
大歷八年癸丑公年六十五正月至任七月追建放
生池碑銘十二月有沈氏述祖德記九年甲寅公年
六十六作妙喜寺碑十一年丙辰公年六十八十二
年丁巳公年六十九四月有柳惲西亭記元載誅楊
綰薦公四月召于湖州四月有項王碑行述八月為
刑部尚書(魯公年譜)
蕭定字梅臣瑀曾孫歴湖州刺史朱泚反詭姓名為張
誕不凂于賊後擢太子太師(唐書)
邵說為吏部侍郎薦戶部郎中蕭定自代不許
裴清刺湖州始進金沙泉表上之清在郡時嘗撰吳興
太守歴官記(參談志顧應祥長興志)
第五琦字禹珪長安人少以吏幹進頗能言強國富民
術歴戶部侍郎判度支進同中書門下平章事累封扶
風郡公坐與魚朝恩善刺括州徙饒湖二州後為太子
賓客(唐書)
袁高字公頥滄州人歴御史中丞建中二年出為湖州
刺史尋拜給事中貞元元年德宗復用盧杞刺饒州命
高草詔高執不可改命舍人草之詔不下仍陳京等論
奏高又爭論于上遂追饒州制翌日遣使慰高云朕思
卿言深理切當憲宗朝宰相李吉甫常言高忠鯁詔贈
禮部尚書(參兩唐書)
范傅正字西老順陽人舉進士又以博學宏詞登甲科
歴歙州刺史轉湖州以政事修理聞擢為歙宣觀察使
受代至京師憲宗聞其里第過侈薄之因拜光祿卿傅
正精悍有立好古自勵及為廉察頗事奢侈(唐書)
李齊運拜禮部尚書無學術不知大體薦李琦為浙西
觀察使受賂數十萬計舉李詞為湖州刺史既而邑人
告其賍犯上以齊運故不問而遣之(舊唐書)
于頔字允元河南人湖州刺史歴左僕射平章事燕國
公諡曰思
頔改蘇州追憾湖州舊尉封杖以計強决之(文獻通考)
辛秘字藏之隴西人貞元中登開元禮科高郢為太常
卿嘉其禮學授太常博士元和元年刺湖州祕以平李
錡功天子親以金印紫綬賞之僉曰秘才堪將帥急徵
為河東軍司馬兼御史中丞歴官工部尚書潞州節度
使久歴重任家無豐財為時所稱諡曰昭(舊唐書參牛僧孺辛秘碑)
(祕平李錡詳戰守徵)
顔防為湖常二州刺史(見舊唐書温公資治通鑑宋高僧𫝊及文苑英華李紳辛祕二)
(碑)
勞志及唐志俱以為顧防誤防以永貞元年四月自
澧州刺史授除常州刺史明載談志中勞志雖誤以
顔為顧幸猶存常州一事可以通鑑諸書考証之若
唐志則盡去其除目即謬誤何從辨之乃知昔之人
明載遷除日月良有遠識在古書真不可妄删字句
也李錡恃恩驕恣猖狂弄兵幾效吳濞故事當時非
防之竒謀矯制馳檄同仇則辛祕輩亦如蘇州刺史
李素見縛賊營生致錡幕矣是役也保障江南防功
第一祕次之當時祕有金紫之賞而顔防者殊寂寂
未聞豈史偶失書耶抑在朝諸君子祖匡衡故智反
以矯制為戎首耶防故一竒士刺湖時必有殊績作志
者且并其姓亦誤書非牛李二丞相劉太保通慧禪
師司馬公諸書顔公與曹蜍李志等耳
崔元亮字晦叔磁州人貞元初進士歴湖曹二州太和
中為諫議大夫鄭注誣宋申錫捕逮倉卒内外震駭元
亮率諫官叩延英苦諫帝感悟頃之移疾歸東都召為
虢州刺史卒贈禮部尚書元亮晩好黃老清靜術故所
居官未久輒去(參兩唐書)
元亮刺湖州聚羡財而代逋租謹茶法以防黠吏脩
堤塘以偹歲旱罷民賴之如依父母(白居易崔公墓志)
張文規河東人宰相弘靖子也歴吏部員外郎右丞韋
温劾之云長慶中弘靖䧟在幽州文規徘徊京師不尋
赴難不宜塵汚南宫出為安州刺史累遷御史中丞(舊唐)
(書)
文規嘗刺湖州著吳興雜錄
薛戎字元夫寳鼎人居陽羡江西觀察使李衡辟置幕
府累衢湖常三州刺史遷浙東觀察使戎為吏不尚約
束詭名譽其有善歸之所部故居官時無灼灼可驚者
已罷則懷之俸入之餘散于宗族身沒之後人無譏焉
(參兩唐書)
公年四十餘始脫褐衣為吏歴刺三州所至以廉貞
寬大稱朝廷嘉之(韓愈薛公墓志)
公移刺湖州其最患人者荻塘湖水瀦淤逼塞不能
負舟公濬之百餘里(元稹薛公神道碑)
楊漢公字用乂弘農人擢進士釋褐為李絳興元從事
絳遇害遁而獲免歴湖亳蘇三州擢荆南節度使召為
工部尚書或劾漢公治荆南貪降祕書監更天平宣武
節度使(舊唐書)
王仲脩收唐湖州刺史楊漢公書有鍾法(米襄陽志林)
漢公汝士弟樂天之内弟兄也(見長慶集)
鄭仁規滎陽人宰相肅孫也仁規有俊才文翰高逸累
遷拾遺補闕尚書郎湖州刺史(舊唐書鄭肅𫝊)
仁規守湖與陸龜蒙友善見龜蒙紀事詩載掌故
陸龜蒙少高放通六經大義尤明春秋舉進士一不中
往從湖州張博游博歴湖蘇二州辟以自佐(新唐書)
韋珩太和五年自江州刺史授未視事卒(談志)
杜牧字牧之舉賢良方正俄而澤潞平略如牧策歴司
勲員外郎兼史職改吏部乞為湖州刺史踰年遷中書
舍人牧剛直有竒節不為齪齪小謹敢論列大事指陳
利病尤切至少與李甘宋祁善其通古今善處成敗甘
等不及也(唐書)
王鉅歷駕部員外郎中中書舍人知制誥見英華錢珝制
鉅湖州刺史載郡志
姚勖字斯勤崇裔孫長慶初擢進士累遷諫議大夫更
湖常二州刺史為宰相李德裕厚善及德裕為令狐綯
等譛逐摘索支黨無敢通勞問既居海上家無貲病無
湯劑勖數餽餉候門不薄時傳為厚終䕫王傅自作夀
藏于萬安山南原崇瑩之傍署兆曰寂居穴坟曰復真
堂中剟土為牀曰化臺而刻石告後世(唐書)
鹽鐵判官姚勖知河隂縣嘗雪冤獄鹽鐵使崔珙奏
加酬奬令權知職方員外郎韋温執奏曰國朝已來
郎官最為清選不可以賞能吏乃改勖檢校禮部郎
中翌日帝謂楊嗣復曰韋温不放姚勖入省有故事
否嗣復對曰韋温志在銓擇清流然姚勖士行無玷
梁公元崇之孫自殿中判鹽鐵案陛下奬之宜也(韋温)
(傳)
杜孺休乾符元年自戶部郎中授選司勲郎中中和三
年再授(談志)
孺休字休之累擢給事中大順中錢鏐遣弟球攻蘇
州破之以海昌都將沈粲行刺史事而昭宗更命孺
休為之以粲為制置指揮使鏐不悅密遣粲害焉(唐書)
(宰相世系表云襄陽人)
乾寧三年十一月湖州刺史李師悅求旌節詔置忠國
軍于湖州以師悅為節度使賜告身旌節者未入境戊
子師悅卒楊行密表師悅子前綿州刺史彦徽知州事
(資治通鑑)
中和四年武寧將李師悅與尚讓追黃巢至瑕邱敗
之巢衆殆盡
乾寧二年董昌搆湖州刺史李師悅率兵四千餘人
侵我封境三年正月楊行密將安仁義出戰船從湖
州將渡江以應董昌王命許再思等禦之仁義竟不
敢渡(吳越偹史)
鮑君福清泰元年自鎮海軍節度副使授(談志)
君福餘姚人性淳厚有膽氣能馬上舞雙劍從錢鏐
征伐有功累遷保順軍節度使檢校太尉諡忠壯(一統)
(志)
光啟二年錢鏐自諸暨越平水鑿山開道五百里出
曹娥埭浙東鎮將鮑君福帥衆降之(資治通鑑)
鮑家田吳越相鮑慶臣采地也(西湖游覧志慶臣君福子)
湖州刺史李繼徽以州附淮南牙將沈攸拒之繼徽遂
奔王親廵吳興取繼徽家屬凡二百餘人而還湖州平
王命海昌鎮將高彦為湖州制置使(以下吳越偹史)
高彦字子竒海鹽人前後從征悉有功及繼徽棄郡
奔淮南王親廵吳興其將沈攸等皆以已功有代守
之望王遂題詩一章于嬰蘭堂在湖州東南溪次末
云須將一片地付與有心人衆亦不測王將登舟始
言曰吾以此郡付汝宜善撫之彦性淳厚居十一載
政頗簡便將終有道場山僧如訥訥口能容拳手垂
過膝及入州城彦以師事之一日彦與之語訣别未
幾而卒
梁開平三年十月湖州刺史高澧二于我遣其黨焚義
和臨平等鎮王命弟鏢率師討之四年二月澧導淮南
將李簡陳璋入其境都將盛師友沈行瑜閉城不納王
遣子元璙禦之淮人挾澧而遁(澧高彦第三子)
梁開平四年三月癸巳王廵吳興命弟鏢為刺史癸卯
至自吳興乾化元年鏢酗酒殺人恐王罪之十月辛亥
殺都監潘長推官鍾安德奔于吳(吳越偹史參資治通鑑)
錢元瓘吳越王子也乾化三年湖州刺史(資治通鑑)
吳越司賓使沈韜文湖州人有游西湖詩云菰米蘋花
似故鄉不是不歸歸未得好花明月一思量武肅憫其
思鄉授以湖州刺史(古今詩話詩遺一句)
吳越王錢鏐卒子元瓘立内牙指揮使劉仁杞及陸仁
章久用事為衆所惡一日諸將共請誅之元瓘喻之曰
二將事先王久吾方圖其功汝曹乃欲逞私憾而殺之
可乎吾為汝主汝當禀吾命不然吾歸臨安以避賢路
衆懼而退乃以仁章為衢州刺史仁杞為湖州刺史(宋史)
右統軍使胡進思湖州人開運二年十一月吳越王弘
佐出進思為湖州刺史既而復以他故留(進思始末詳載資治通鑑)
進思高澧舊將也(談志)
進思字克開妻杜氏子璟工部尚書(龔茂良靈昌廟記)
錢偡年十八出為湖州刺史有妖巫登大樹恣為鬼神
語州人驚畏偡曰妖由人興命注弩而射巫果請命因
鞭之州人大服(吳越偹史浙江通志)
錢儼字誠允俶異母弟本名信淳化初改焉開寳三年
代兄偡知湖州充宣德軍安撫使太平興國二年從俶
之請授新媯儒等州觀察使仍知湖州(宋史)
吳興備志卷四
