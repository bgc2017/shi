吳興偹志卷五明董斯張撰
官師徵第四之四
潘慎脩字成德莆田人歴知湖梓二州淳化中祕書監
李至薦之命以本官知直祕閣慎脩善奕棋太宗屢召
對奕因作棋說以獻大扺謂棋之道在乎恬默而取舍
為急仁則能全義則能守禮則能變智則能兼信則能
克君子知斯五者庶幾可以言棋矣因舉十要以明其
義太宗覧之稱善歴兩浙廵撫副使(宋史)
齊廓字公弼會稽人舉進士歴知明湖舒三州積官光
禄卿廓寬柔恭謹人犯之不校弟唐為吉州司理參軍
嘗與賢良方正對策入等越州蔣堂奏廓及唐父母垂
老窮居鄉里二子委而之官唐復久不歸省于是罷唐
令歸侍養廓方使湖南雖置不問然士論薄之(宋史)
丁度字公度祥符人累遷中書舍人時葉清臣請商州
置監鑄大錢以一當十度奏曰漢之五銖唐之開元及
國朝錢法輕重大小最為折衷歴代改更法雖精密不
能期年即復改鑄議者欲䋲以峻法革其盗鑄昔漢變
錢幣盗鑄死者數十萬唐鑄乾元及重輪乾元錢錢輕
幣重嚴刑不能禁止今禁旅戍邊月給百錢得大錢裁
十不可畸用舊錢不出新錢愈輕則芻糧增價臣嘗知
湖州有扺茶禁者受千錢立契代鞭昔在京西有盗殺
人取其敝衣直不過數百錢盗鑄之利不啻數倍何以
禁止度參知政事諡文簡(宋史)
楊紘刑部郎中至和元年十一月視事轉兵部郎中(談志)
紘字望之浦城人億從子為億後用廕補官歴江東
轉運按察使屬歲饑開倉賑濟之吏持不可紘曰義
倉為民也稍稽人將殍矣紘用法嚴急與王綽王鼎
號江東三虎官至太常少卿平生集書數萬卷手抄
寔事名窺豹篇(宋史八閩志)
王鬷字總之趙州人曹利用得罪鬷以所厚出知湖州
歴參知政事知樞密天聖中鬷嘗使湖北見曹瑋謂曰
君異日當柄政願留意邊防鬷曰何以教之瑋曰嘗使
人覘元昊狀貌異常他日必為邊患鬷未以為然比再
入樞密元昊反帝數問邊事鬷不能對及西征失利議
刺鄉兵又久未决鬷出知河南府始嘆瑋之明識贈戶
部尚書諡忠穆(宋史)
章岷字伯鎮司馬温公有送章伯鎮知湖州詩江鄰幾
有晩赴館宿覩吳興太守章伯鎮題壁記詩
岷以集賢校理知湖州(談志)
岷浦城人舉進士與范仲淹同賦鬭茶歌岷詩先就
仲淹覧之曰此詩真可壓倒元白官至光祿卿(八閩通志)
刁衎字元賓冀州人大理寺丞獻文四十篇召試授殿
中丞通判湖州歴比部員外郎充崇文院檢討(宋史)
衎後知湖州見郡志
胡宿字武平晉陵人知湖州歴樞密副使太子太師諡
文恭宿清謹忠寔内剛外和羣居不譁笑言必思而後
對故臨事重慎不輙發發亦不可回止居母喪三年不
至私室少與一僧善僧有祕術化金石為黃金且死將
授宿使葬之宿曰後事當盡力他非所冀也
宿知湖州前守滕宗諒大興學校費錢數十萬通判
寮吏皆疑以為欺不肯書歴宿誚之曰君輩佐滕侯
久矣苟有過曷不早正乃隂拱以俟其去而非之豈
昔人分謗之意乎坐者大慚謝其後湖學為東南最
宿之力為多(西吳里語)
嘉祐中鮑軻知湖州購秀州田十頃為學糧歲可食百
員(顧臨湖學田記)
軻永嘉人歴太常少卿(葉水心鮑清卿墓志)
徐起字豫之鄄城人舉進士終知湖州有善政(宋史)
馬尋鄆州須城人歴兩浙轉運使歴知湖州州饑人或
羣入富家掠囷粟獄吏鞫為強盗尋曰此脫死耳情與
強盗異奏得減死論著為例終司農卿(浙江通志)
馬尋字子正祥符初進士授吳江簿兄彛戒之曰到
任半載可誦律書為治民之本後彛至縣詰之荅曰
治在孔道疲于賓餞未暇及也彛不悅尋曰少緩期
諷之至冬果精律學繼登朝籍久參法寺有平允之
譽累著治聲彛之力也(姑蘇志)
謝泌字宗源歙州人少好學有志操第進士累遷殿中
丞獻所著文十篇古今𩔖要三十卷召試中書直史舘
進銀臺司出知湖州歴太常少卿判吏部銓卒年六十
三泌性端直為政有惠愛頗好方外之學疾革服道士
服端坐而逝(宋史)
張昷之字景山滌人進士及第歴河北轉運使保州卒
殺通判石待舉為亂昷之自魏馳至城下召諸將部分
攻城平之後以事被謫歴知湖州以光祿卿致仕昷之
善吏事所至有聲(宋史)
鮑當以職方員外郎知湖州有清風集一卷(談志)
鮑當善為詩景德二年進士第及為河南府法曹薛
尚書映知府事當失其意初甚怒之當獻孤雁詩天寒
稻粱少萬里孤難進不惜死君庖為帶邊城信薛大
嗟賞不復以掾屬待之(温公詩話)
張田字公載澶淵人歐陽脩薦其才歴提點湖南刑獄
唐介與司馬光狀其傾險改知湖州歴直龍圖閣知廣
州田伉直自喜好嫚罵氣陵其下然臨政以清作欽賢
堂繪古清刺史像日夕師拜之蘇軾嘗讀其詩以侔古
廉吏云(宋史)
盛申甫司封員外郎集賢校理嘉祐三年十月視事五
年十月罷治平二年五月再任(談志)
申甫餘杭人參政盛度子嘗為福建轉運使頗以修
潔稱(宋史新編)
陳亞字亞之揚州人慶歷三年以金部郎中知湖州仕
至太常少卿近世滑稽之雄也嘗著藥名詩百餘首行
于世若風月前湖近軒忩半夏凉棋怕臘寒呵子下衣
嫌春暖宿紗裁及贈祈雨僧云無雨若還過半夏和師
晒作葫蘆羓之𩔖極為膾炙亞嘗言藥名用于詩無所
不可或曰延胡索可用乎亞朗吟曰布袍袖裏漫懷刺
到處遷延胡索人此可贈游謁窮措大聞者莫不大笑
(青箱雜記迂叟詩話參談志)
亞喜蓄書家蔵數千卷(見青波雜著)
亞詩如浪平天接影山盡樹回身皆深得作者之格
又有惜竹詩云出檻亦不剪從教長瘦叢年年當盛
夏葉葉是清風句清格老皆此𩔖(墨客揮犀)
龐籍字醇之武城人仁宗朝歴同中書門下平章事以
使相出知湖州累封潁國公諡莊敏籍曉律令長吏事
治民頗有惠愛(宋史)
按籍之守湖僅載沈括夢溪筆談及攷仁宗紀第云
皇祐五年龐籍罷知鄆州籍本𫝊復云歴知并州青
州秀州(闕)州初未言涖湖也然存中嘉祐二年登第
莊敏事其所目擊者又家錢唐去吳興僅百里寧有
父母之邦而紀載舛錯乃爾豈托克托輩脩史時删之
耶
唐淑問字士憲江陵人介子也第進士擢監察御史裏
行歴數中丞滕甫之短神宗以為邀名出刺復州歴知
湖州哲宗立司馬光薦其行已有恥召為左司諫(宋史)
滕宗諒字子京河南人舉進士累遷左司諫坐言宫禁
事降知信州徙湖州問民疾苦省視風俗請胡瑗為教
授歴天章閣待制知蘇州宗諒尚氣倜儻自任及卒家
無積財所涖州喜建學而湖州最盛所著有諫疏二十
餘篇(宋史)
宗諒在湖州進柑子詩仁宗賜奬諭勅書(談志)
陳侗字成伯太常博士集賢校理知湖州(東林山志)
侗莆田人富弼知汝州辟侗從事官至寳文閣待制
(八閩志)
孫覺字莘老高郵人熙寧二年詔知諫院王安石早與
覺善驟引用之將援以為助青苗法行覺條奏其妄安
石覧之怒出知廣德軍哲宗即位遷右諫議大夫論宰
相蔡確韓縝進不以德擢御史中丞紹聖中以元祐黨
奪官徽宗即位復之(宋史)
莘老至歲適大水湖人饑將相率亡去莘老大振廪
勸分躬自撫循勞來出于至誠富有餘者爭出粟以
佐官所活不可勝計(墨妙亭記薛文忠集)
李常字公擇建昌人熙寧中為右正言疏言均輸青苗
歛散取息傅會經義何異王莽猥拆周官片言以流毒
天下安石見之遣所親密諭意常不為止落校理通判
滑州元豐中詔遷禮部侍郎哲宗立進戶部尚書所著
有文集奏議詩𫝊元祐會計錄常與孫覺齊名俱受知
呂公著其論議趨舍大略多同(宋史)
常與覺皆知湖州歴中丞常黃庭堅母舅覺庭堅婦
翁尤可異也公擇在吳興政尚寬簡日與賓客笑咏
吏民安樂之郡以大治(秦少游李公行狀)
陸元光字蒙老長興人熙寧中進士歴吳興知州軍事
朝奉大夫集賢院學士提舉南京鴻慶宫(東林山志參西吳里語)
余中字行老宜興人熙寧五年偕兄貫試禮部中領選
而貫黜請自黜以薦兄有司雖不許而士論嘉之次年
魁廷對紹聖三年使金還奏河朔城隍墮圯乞從密院
行下葺治以戒不虞宣靖間金人長驅直入城守多不
固議者始思其言以霅川守致仕(宜興志)
章惇字子厚浦城人父俞徙蘇州惇初生時父母欲不
育浸以水盆後復育之熙寧初王安石悅其才為三司
使吕惠卿去位鄧綰論惇同惡出守湖州嘗以詩寄東
坡坡用其韵和之曰方丈仙人出淼茫高情猶愛水雲
鄉云云絳闕雲臺總有名應須極貴又長生云云前一
詩言其出渺茫而終貴顯後一詩言其好爐火而餌茯
苓皆善謔也子厚得詩不樂數日(宋史參菊坡叢話全詩入藝文)
王異司封郎中充秘閣校理治平四年七月視事(談志)
王介性輕率出守湖州荆公以詩送之云吳興太守美
如何柳惲詩才未足多遥想郡人迎下擔白蘋洲渚正
滄波其意以水值風起波也介喻其意遂和十篇盛意
而頌于荆公其一曰吳興太守美如何太守從來惡祝
鮀生若不為上柱國死時猶合代閻羅荆公笑曰閻羅
見闕請速赴任(東軒筆錄)
介字石甫常山人性強記負直氣累官至祕閣校理
與安石甚欵未嘗降意相下初安石屢召不起後受
學士之命介以詩寄之有云草廬三顧動春蟄蕙帳
一空生曉寒盖有所諷云(石林詩話)
蘇軾元豐二年己未年四十四歲四月二十日到湖州
五月五日同王子立子敏及兒子邁徧遊湖城小城看
荷花作詩是月過賈耘老水閣作詩又次前韵耘老少
伎號雙荷葉作詞又至黃龍洞祈雨七月七日作文與
可畫篔簹偃竹記是月何大正舒亶李定言公作為詩
文謗訕朝政國子博士李宜之狀亦上七月三日進呈
奉旨送御史臺勘二十八日皇甫遵到湖州追攝過南
京張文定公上劄范蜀公上書救之郡人懷德作消灾
道場(東坡年譜)
皇甫遵追攝蘇軾軾在告祖無頗權州事(孔平仲謹苑詳𤨏徵)
唐詢字彦猷錢塘人以父肅任為將作監主簿天聖中
詔許天下士獻文章應詔者百數有司第其善者詢數
人而已詔賜進士及第知長興縣工部員外郎直史舘
知湖州歴知制誥以參知政事曾公亮親嫌出知蘇州
從杭青二府進翰林侍讀學士進給事中贈禮部侍郎
詢晩改節知湖州納官妓為妾好蓄硯著硯錄子坰(宋史)
唐坰字林夫元祐八年以左朝散郎知湖州(談志參樓㵸䟦唐林)
(夫父子帖)
唐坰以父任得官熙寧初上書云秦二世制于趙高
乃失之弱非失之強神宗悅其言又云青苗法不同
宜斬大臣異議如韓琦者數十安石尤喜之薦使對
賜進士出身為崇文校書上薄其人除知錢塘縣安
石欲留之乃令鄧綰薦為御史遂除太子中允數月
將用為諫官安石疑其輕脫將背已立名不除職以
本官同知諫院非故事也坰果怒奏二十餘疏論時
事皆留中乃因百官起居日叩陛請對至御座前搢
笏展疏目安石曰王安石近御座聽劄子大聲宣讀
凡六十餘條大略以安石專作威福曾布等表裏擅
權天下但知憚安石不復知有陛下王珪曲事安石
無異厮僕且讀且目珪珪慚懼俯首元絳薛旬陳繹
安石頥指氣使無異家奴張琥李定為安石爪牙張
商彛乃安石鷹犬至詆為李林甫盧杞上屢止之坰
慷慨自若讀已下殿再拜而退侍臣衛士相顧失色
閣門糾其凟亂朝儀貶潮州别駕鄧綰申救之且自
劾繆舉安石曰此素狂不足責改監廣州軍資庫
王安禮字和甫臨川人安石弟直集賢院出知湖州歴
尚書左丞安禮偉風儀論議明辨頗以經綸自任而闊
略細謹常救蘇軾之獄劾舒亶策徐禧必誤國沮李憲
節度(宋史)
刁約字景純天聖中進士蘇子瞻有答湖守刁景純書
(載藝文)
約康定中與歐公同在舘閣修禮書後直史舘浩然
有山水志掛冠而歸築室潤州號藏春塢日游息其
中東坡題云年抛造物甄陶外春在先生杖屨中(氏族)
(大全)
景純與東坡同年舉進士熙寧中為於潜令軾倅杭
時行縣為賦野翁亭詩云有我來觀政問俗謠皆云
吠犬足生氂之句其行政惠利可見(杭州府志)
閭邱孝直字公顯元豐中知湖州嘗知黃州後致仕居
吳中東坡有水龍吟詞贈之(談志參東坡全集)
孝直一作孝忠見坡詩集註
晁補之字無咎鉅野人舉進士第一神宗閱其文曰是
深于經術者元祐初遷校書郎知湖州歸葬因自號歸
來子補之文章竒卓出于天成尤精楚詞集屈宋以來
賦咏為變離騷安南用兵著罪言一篇議者以為通逹
世務(宋史)
林希字子中長樂人元祐元年以集賢修撰知湖州歴
同知樞密院事諡文節(宋史參談志)
林氏野史八卷林希撰希不得志于元祐起從章惇
甘心下問遷西掖草諸賢謫詞者也而此書記熙寧
元豐以來事頗平直不類其所為或言此書作於元祐
之前其後時事既變希亦隨之書藏不毁久而時事
復變其孫懋于紹興中始序而行之耳(文獻通考)
馬瑊字忠玉荏平人元祐中兩浙提刑歴湖北憲副紹聖
三年知湖州劾禮部侍郎朱服罷之累知荆州黃庭堅
自蜀出峽與瑊相從歡甚多酬唱庭堅與趙挺之有怨
挺之執政庭堅羈置宜州瑊坐庭堅善置海州(瑊一作珹忠一)
(作中宋史參談志黃山谷年譜欒城集西掖誥詞墨莊漫錄)
張按忠玉以山谷故遠謫行中之竄亦坐從子瞻游
瑊之彈服殆兩賢相厄哉
王安上宣德郎紹聖元年視事(談志)
安上字純父安石第七弟(見曾鞏王益墓志王安石游褒禪寺記)
安上嘗守和州見黃庭堅與郭英發書又歴江東提
刑見東軒筆錄按東都事略王安石弟安禮以直集
賢院出知湖州未知訛安上于安禮抑兩人皆知郡
事而並𫝊歟候攷之
吕嘉問字望之夀州人崇寧元年以中大夫知湖州歴
戶部侍郎龍圖閣學士(宋史參談志)
嘉問公弼從孫附安石惇卞致高位吕氏號為家賊
吕嘉問提舉市易務三司使曾布劾其違法荆公惑
黨人之說反以罪三司布既罷朝請而嘉問治事如
故劉邠聞而嘆曰豈應曾子避席望之儼然
章綡字子上浦城人樞密楶之子也第進士為戶部員
外郎中書侍郎劉逵之妻綡姨也逵漸復元祐之政綡
多贊之蔡京欲擠逵且惡綡不附已使其黨攻之出綡
湖州及京復相遂興制獄綡一門流竄張商英入相始
辨其冤仕終龍圖閣直學士所著有蜀漢書浩堂類藁
行于世(宋史參鴻慶集建寧志)
章援浦城人惇子知湖州終校書郎(宋史參談志)
援字致平嘉祐四年進士見東坡荅書
張詢字仲謀浦城人元祐中以佐朝請郎視事歲饑命
司錄邊裕賑之全活甚衆(詳曹希下)
蘇軾嘗過吳興偕劉景文輩會碧瀾堂軾為賦六客
詩遂以六客名堂焉(談志蘇文忠集姑蘇志)
徐鐸字振文莆田人熙寧九年進士第一紹聖末以給
事中直學士院蹇序辰建議編類元祐諸臣章牘事狀
詔鐸同主之凡一事施行文書摭拾附著纖悉不遺遷
禮部侍郎徽宗立御史中丞豐稷論鐸編類事狀率視
章惇好惡為輕重存沒諸臣横罹竄斥序辰既放歸田
里鐸之罪不在其下詔落職知湖州崇寧中拜禮部尚
書(宋史)
豐稷字相之鄞人元符元年以龍圖閣待制知湖州歴
工部尚書嘗論蔡京曾布奸狀舉司馬光吕公著配享
哲宗京得政除名徙建州高宗朝追復學士諡清敏初
文彦博嘗品稷似趙抃及賜諡皆以清得名稷三任言
責每草疏必密室退多焚藁未嘗以時政語人云(宋史參談)
(志)
葛勝仲字魯卿丹陽人歴國子祭酒再知湖州時羣盗
縱横聲摇諸郡勝仲修城郭治戰艦閱士卒賊知有偹
引去歲大饑發廪賑之民賴以濟(宋史)
勝仲歴太常卿承詔續太常因革禮三百卷諡文康
(一統志)
梁端朝請大夫直祕閣建炎元年到任二年正月捕獲
叛兵特恩轉中大夫三年以協助勤王陞直龍圖閣(談志)
曾紆字公卷南豐人有志節建炎間常力勸湖州郡
將梁端起兵勤王官至直寶文閣知衢州(一統志)
曾紆工詩詞號空青先生布第四子也汪彦章志其
墓云公才高識明悟及書史為家賢子弟以文章翰
墨風流藴籍為時名勝以精明強力見事風生為國
能吏(氏族大全)
盧秉知渭州守邊久以父老乞歸移知湖州未至復詔
還渭(宋史詳人物徵)
宇文時中紹興六年十一月以左中奉大夫直寳文閣
視事(談志)
時中蜀廣都人兄左丞粹中樞密虚中時中賜進士
第後以直龍圖閣知漢川(費著蜀氏族譜)
鄭滋字德象福州人知湖州(郡志)
趙明誠靖康二年秘閣修撰知江寧府仍兼江南東
路經制使改湖州(應天府志)
明誠字德甫密州諸城人故相挺之之子也所蔵三
代彛器及漢唐前後石刻為目錄十卷辨證二十卷
紹興中其妻易安居士李清照表上之(洪适隸釋)
易安有祭湖州文云白日正中嘆龐翁之機捷堅城
自墮憐杞婦之悲深(四六談麈)
嘗怪德甫歴官二千石好古博雅史不立𫝊又不附
其父清憲公僅于李格非𫝊後因妻以見名建炎己
酉被旨知湖州郡志莫攷復從易安金石錄後序祭
湖州文及應天府志知之豈以未嘗蒞任乎何湖州
之文名灼人耳目也雖然有妻能文免仝秋草嗜竒
者得焉更侈為勝談也(元衢)
周常字仲脩浦城人熙寧六年進士第以所著檀弓義
見王安石安石稱之補太常博士歴中書舍人禮部侍
郎蔡京用事不能容以寳文閣待制出知湖州尋奪職
(八閩通志建寧府志)
李光字泰發上虞人知湖州歴吏部尚書參知政事秦
檜以親黨鄭億年為資政學士光于榻前面折之因曰
觀檜之意欲盗弄國權懷奸誤國不可不察檜大怒明
日光引去高宗曰卿昨面叱秦檜朕退而嘆息方寄卿
腹心何乃引去光曰臣與宰相爭不可留章九上除資
政殿學士後安置瓊州孝宗朝諡莊肅光有易𫝊十卷
(宋史)
陳與義字去非洛人知湖州高宗如平江拜翰林學士
尋參知政事時趙鼎言中原有可圖之勢宜便進兵上
曰今梓宫與太后淵聖皆未還若不議和則無可還之
理與義曰若和議成豈不賢于用兵萬一無成則用兵
必不免既而從帝如建康扈蹕還臨安以資政殿學士
再知湖州提舉洞霄宫與義平居謙以接物然内剛不
可犯其薦士于朝退未嘗以語人士以是多之(宋史)
陳與義紹興二年轉大中大夫知湖州陛辭上勞問
甚渥且云姑遂雅志行復用卿矣于是公疾益侵遂
請閒是年十一月薨于烏墩之精舍詔贈特進令有
司給葬事葬湖州歸安縣上強里之岩山(張嵲陳君墓志銘)
常同字子正臨卭人紹興初乞郡得彬州召還首論朋
黨相攻豢成禍患今國步艱難而分朋締交背公死黨
者固自若也上曰朋黨亦難破對曰朋黨之結盖緣邪
正不分但觀其言行之寔察其朋附之私則邪正分而
朋黨破矣四年除中書舍人史館脩撰先是同嘗上疏
論神哲二史悉出一時奸人之論望精擇史館修定上
嘉納至是命同修撰七年擢御史中丞顯謨閣直學士
知湖州(宋史)
同在湖州郡有賢明之謠復召請祠貧無立錐寄居
海鹽天寧僧舍十年自號虛閒居士卒贈少師諡忠
毅(海鹽志)
朱勝非字藏一蔡州人建炎中同中書門下平章事時
員外郎江端友請營宗廟議者謂國家期于恢復不常
厥居勝非方主和議遂白上營宗廟于臨安時御史魏
矼劾罷之紹興五年起知湖州引疾秦檜得政勝非遂
廢居卒諡忠靖(宋史)
王欽字承可分寧人以父蔭歴官敷文閣直學士知湖
州(南昌府志)
勾濤字景山成都人除荆湖北路安撫使知潭州秦檜
嘗令人道意欲與共政濤以書謝之檜諷言者劾濤不
報濤疏論時事之害政者有五帝嘆忠直賜繒綵茶藥
秩滿與祠久之帝謂檜曰勾濤久閒性喜泉石可進職
與一山水近郡檜對永嘉有天台雁蕩之勝帝曰永嘉
太遠其以湖州命之俄卒年五十九(宋史)
汪思温字汝直鄞人吳興擇守有言公三衢治狀者除
直徽猷閣知湖州吳興地汙下故有溝以走潦水而並
溝之居歲久填淤或置屋其上遇甚雨則水及半扉公
按尋道跡撤屋除地復還故道水患遂除歴太府少卿
直顯謨閣贈少師(孫覿汪公誌樓鑰安康夫人狀及朝議大夫王正已志)
周葵字立義宜興人紹興中為侍御史欲奏論戶部尚
書梁汝嘉汝嘉致辭于秦檜出葵知湖州檜蓄怒未已
又易平江值兩浙運使李椿年行經界法欲增田租三
十萬葵辨其不可忤椿年椿年還都希檜意奏葵罷之
居閒十五年後歴官參知政事著聖𫝊詩三十篇文集
三十卷奏議五卷晩號惟心居士諡簡惠(宋史浙江通志一云字惇)
(義)
趙不迹鉛山人太宗(闕)世孫隆興元年進士知湖州(鉛山)
(志)
蕭振字德起温州人入太學登進士歴監察御史振本
趙鼎所薦後因秦檜引入臺除徽猷閣待制知湖州將
行白檜曰宰相如一元氣不可有私私則萬物為之不
生檜不悅振至州檜欲取羡餘振遺檜書謂財用在天
下如血氣之在一身移左以寔右則病矣檜屬以私事
又不克盡從以親老乞祠許之後知成都府安撫制置
使帝嘉振治行謂宰相曰四川善政前有胡世將今有
蕭振振有文集二十卷(宋史)
胡交脩字已懋晉陵人登崇寧進士授泰州推官試詞
學兼茂科給事中翟汝文同知貢舉得其文曰非吾所
能及也置之首選歴右文殿修撰知湖州終兵部尚書
翰林學士(宋史晉陵志)
宗愈至交脩世將皆在禁林中興以後學士三入者
自交脩始交脩裒次為書號曰世絲綸集(宋史)
王師心字與道金華人政和八年進士知湖州救水旱
饑荒仕至宣奉大夫贈少師諡莊敏(談志)
汪藻字彦章饒陽人舉進士第一紹興中藻言自元符
以來並無日歷此國之重事願留聖心上納之既而宰
執請擇所付上曰無以易藻矣出知湖州詔領日歷如
故辟官屬二員且賜史館修撰餐錢後以郡人顔經投
匭訴其數糶軍實遂貶秩(言行錄參宋史)
藻通顯三十年無室廬以居博極羣書老不釋卷尤
喜讀春秋左氏𫝊(宋史)
藻前後典六州先惠愛重名教有古循吏之迹守湖
朝廷和糴米六萬斛公視湖六縣民力所堪鐫三之
一而上書自劾詔勿問居歲餘除戶部被旨降本錢
復糴數萬斛歲適大稔物估自當如數而辦例進一
官公曰吾常以減糴待罪得蒙恩貸今豈可復受賞
耶三辭卒不拜(孫仲益汪公志)
秦梓字楚材登進士歴知台秀袁太平常湖六州除翰
林學士出知宣州民請留再移湖州告老贈光祿大夫
(苕記)
秦檜弟梓兼崇政殿說書每除言路必侍經筵後以
端明知湖州進大資致仕(宋史職官表)
秦棣紹興十三年二月以右朝奉郎充集賢修撰視事
(談志)
許搏莆田人宣和中在太學時秦檜弟棣犯學規王
希亮充直學申堂司檜折簡為棣援搏曰事到堂上
豈容私檜怏怏而去(八閩志)
張按吳興南渡股肱郡也鎮茲土者前乎弟乎檜者
後乎弟乎檜者目中猶有趙哉危矣
張宇字泰定晉陵人紹興十四年移知湖州治道清淨
不事聲華整齊大體闊略細故不治苞苴奉權貴不飾
厨𫝊稱使客奉治循理期于不擾至今以愛利為人所
思(孫仲益張公志)
汪勃黟人紹興二年登第歴官權參知政事尋以端明
殿學士領外祠後起知湖州為政安靜不事鞭扑未嘗
妄費一錢民至鋟木為語揭于家曰賢哲太守福夀千
秋天子聞之進秩三等
汪勃建炎十九年簽書樞密院檜黨也(見宋史)
朱敦儒𫝊云諫議大夫汪勃希檜意劾之南畿志云
勃與檜異數志家曲筆耳
勃字彦及知湖州廉儉至骨不費公使一物内屛燭
反燃以代燎政以慈愛為主勸兩訟勿爭詞致殷重
其人感悅合掌結歡而散霅上相語莫激惱這佛(葉水)
(心汪公志)
曾逮字仲躬其先贑州人徙河南禮部侍郎文清公敏
之子也能世其家淳熙中歴知湖州終敷文閣待制(文獻)
(通考參宋史河南志談志)
紹興末有韓慥者賣卜臨安多竒中曾侍郎仲躬嘗
詣其肆問之慥曰命甚佳有家世有文學有政事亦
有官職只欠一事終身無科第耳仲躬累舉進士不
第竟以廕至從官(癸辛雜識)
水待問永嘉人隆興元年省元狀元光宗時知湖州尋
以引嫌改知婺州(見攻媿集)
王正已字伯仁鄞人歴荆湖轉運判官移知湖州未半
年罷版曹以全年逋欠奏正已鐫兩秩不辯也尋除廣
南運判歴祕閣修撰正已剖符數郡所至無聚斂省鞭
扑薦舉必公按刺至寡而端毅簡默望風畏之藏書至
二萬卷手抄為多號酌古居士(攻媿集)
王炎字晦叔婺源人乾道五年進士歴吳興郡王府教
授改知湖州湖甲浙右素號難理炎不畏強禦邸第貴
介有撓法者炎注于牘曰汝為天子親亂天子法炎為
天子臣正天子法浙右人多誦之竟以謗罷炎初著易
解未竟病革夜分祝天願須臾無死以成書卒如其言
(胡升王大監𫝊)
程克俊字元籲浮梁人宣和間進士調湖州刑曹改太
學錄被薦召對論事訐直擢給事中歴端明殿學士兼
權參知政事上曰如卿數人可致太平以疾辭得祠起
知建康改湖州召拜參知政事紀綱振舉諡章靖所著
有易通解詩文諸書(饒州府志)
盧襄靖康元年以徽猷閣待制知江寧府改湖州(應天府志)
襄字贊元三衢人錦繡萬花谷載襄西征記一卷盧
贊元宣和末為吏部侍中詩篇極多嘗得其數十篇
皆清拔可喜尚記其贈鼔琴者曰試將鍾子山水意
一洗退之冰炭腸(庚溪詩話)
張震字彦亨歙人知湖州踰年公私富羡乃捐府帑八
萬緡代倚郭烏程歸安兩縣民輸免丁錢一年又餘九
萬緡為餘邑代輸罷四安鎮商稅置酒坊以補課額政
聲籍甚官至朝議大夫(歙志)
王十朋字龜齡樂清人自䕫州移至湖州召對劉珙請
留之上曰朕豈不知王十朋顧湖州被水非十朋莫能
鎮撫至郡戶部青苖虚逋三十四萬命吏持劵往辦不聽
即請祠去起知泉州十朋前在湖割俸錢剏貢院又為
泉建之尤宏壯凡歴四郡布深恩恤民隱士之賢者詣
門以禮致之所至人繪而祠之饒久旱入境雨至湖積
霖入境即霽凡禱必應其至誠不獨感人而亦動天地
鬼神(宋史)
陳之茂字草卿無錫人為太學生與張九成同廷對之
茂所對忤權相黜之九成第一叩頭殿階曰陳之茂能
言人所不敢言宜奬不宜黜高宗覽對悚然曰忠言也
賜同進士出身經學為諸儒倡以左承議知湖州仕至
吏部尚書(一統志參勞志)
趙伯驌字希遠太祖七世孫以父任補承節郎監湖州
商稅歴浙西提刑蘇湖缺守皆公兼攝晝夜服勤庭無
留訟潔已裕民財用贍足吳興學生犯法公命教授笞
以學規其愛惜士類如此或得盗賊囊槖治不少恕特
轉和州防禦使伯驌博洽藴藉長于歌詩自號無隱居
士(周必大趙公神道碑)
趙師䕫字汝一嗣秀王伯珪子直徽猷閣知湖州時歸
附從軍而廪于湖者衆不能給師䕫請增廪仍别給僦
屋錢以安其心帝稱善詔諸將行之郡宅東舊有燕堂
師䕫改名晝錦贈新安郡王諡恭榮(宋史)
孟浩字養直宜春人乾道五年進士歴國子監丞出知
湖州以忤權貴罷後復起官至直祕閣所至捐廪不妄
取予強明精敏洞見事情為文章有法度所著有鼯坡
集(袁州志)
鄭作肅字恭老蘇人宣和三年進士知湖州隆興二年
歲歉民貧有生子不舉棄于道路者作肅命屬官尋訪
收取又擇乳母為之保養月給贍米一石委請學官專
莅其事條其事目刻石州縣遂為其邦著令(姑蘇志)
董草知湖州歴右朝奉大夫司農少卿(勞志)
顔度字魯子居崑山以文章政事名一時乾道五年知
長興縣遇事慈恕以善惡福應之說喻人人不忍欺其
聽訟于淳朴中出智計以得其實聞者稱為神明一日
某王自寧國入朝舟次縣界皆以婦女挽韅王怪問之
皆云知縣顔佛子愛惜民力縱男子耕種卒難招集恐
累顔公故婦女悉當其役洎入對孝宗問卿治得人乎
即以度對未幾召為監察御史累遷知湖州以中大夫
秘閣修撰提舉冲祐觀封長洲縣男度與朱熹友善孝
宗謂度每出一言不動如山因以如山自號焉(蘇志)
林栗字黃中福清人乾道六年以直寳文閣知湖州歴
兵部侍郎諡簡栗為人強介有才而性狷急欲快其私
忿遂至攻詆名儒廢絶師教雖疇昔論事雄辨可觀不
足以盖晩節之謬也(宋史新編參談志)
王十朋梅溪序云林黃中少卿出守吳興芮國器司
業有詩送之
王信字誠之麗水人歴太常少卿太史奏仲秋日月五
星會于軫信言休咎之數史策不同然五星聚者有之
未聞七政並集也分野在楚願思所以順天而應之因
條上七事信遇事剛果論奏不避權要上亦虚心延訪
益抗志不回由此人多疾之信亦力求去起知湖州擢
浙東安撫使所著有是齋集(宋史)
楊恕字可久丹徒人權知湖州(劉漫塘集)
薛季宣字士龍永嘉人事袁溉溉嘗從周敦頥學盡以
其學授之季宣既得溉學于古封建井田鄉遂司馬法
之制靡不研究講畫皆可行為大理寺主簿嘗言于孝
宗曰齊威之伯不在阿即墨之誅賞而在毁譽者之刑
臣觀近政柰何毁譽之人自若乎又言近或以好名棄
士大夫夫好名特為臣子學問之累人主為社稷計惟
恐士不好名誠人人好名畏義何鄉不立帝稱善恨得
季宣晩除大理寺自是凡奏請論薦皆報可以虞允文
諱闕大不樂之居七日出知湖州季宣于詩書春秋中
庸大學論語皆有訓義藏于家其雜著者曰浪語集(宋史)
趙粹中密州諸城人歴吏部侍郎嘗論王安石奸邪當
罷從祀後知池州有善政乾道六年移知湖州挽留者
繫道不絶(樓攻媿趙公神道碑)
鮑潚字清卿乾道六年進士知湖州(永嘉縣志)
單䕫錢塘人乾道八年以右奉議郎視事官至侍從
王回字亞夫瑞安人初入太學名聲彰徹登紹興甲戌
第歴直徽猷閣浙西提刑改知湖州除江東提刑以疾
請老再得祠祿積官至朝議大夫湖士夫淵林也公以
耆德鎮之上下悅服又訪郡之大利修湖漊增城堞建
利濟院有盗夜殺牛牛逸訴烏程尉尉不省復訴歸安
尉尉視之漠然牛怒觸人無敢近者尉聞于州公遣卒
𫝊呼示以判事牛即俯聽盗竟得云聞者異之或歌之
曰謂牛不能言何以訴其冤謂牛而善觸何以俯而伏信
及豚魚疇不曰迂牛聽公令不顯公政公嘗曰吾有三
不欺一曰君二曰人三曰已初視峴山晩卜築峴河自
號峴河居士在湖州朝廷方欲用之而求去益切既憲
江東歸至峴河摩挲鄉曲問訊親舊喜不自勝居無何移
疾乞掛其冠云(楊萬里王回墓志)
吳守趙希蒼字漢英初至損稅斂增學廪親不葬女不
嫁廢疾無醫死無斂皆助之如不及(葉水心集)
希蒼伯驌孫見周必大神道碑
張杓字定叟綿竹人浚子也兼攝蘇湖二州有執政姻
黨閉糴杓首治之歴知臨安府吏部侍郎杓天分高爽
吏才敏給遇事無滯隨宜變通所至以治辦稱南渡來
稱京尹者以杓為首(宋史西吳里語)
張忠恕字行父浚孫開禧末為籍田令屬太廟鴟吻為
雷雨所壊神主遷御忠恕因輪對請廣言路通下情寧
宗嘉納嘉定五年進太府丞出知湖州魏了翁嘗勉忠
恕以植立名節無墜家聲及是嘆曰忠獻有後矣又因
輪對引伯父栻告孝宗之語曰當求曉事之臣不求辦
事之臣欲求仗節死義之臣必求犯顔敢諫之臣魏了
翁嘗許張忠恕惓惓體國似浚撥繁剸劇似其父于歛
華就實則有志義理之學嘗有聞乎栻之教矣(宋史浙江通志)
公在湖州治勢家門卒之暴民者逮復湖學以振士
風蠲下戶積逋凡泉帛纊粟之征為效甚夥(魏鶴山集)
楊長孺字伯子秀水人萬里子以蔭補知湖州清訟獄
折強横人稱神明與秀邸相持譛之問要錢否曰不要
寧宗曰不要錢是好官真德秀入對寧宗問當今廉吏
對曰楊長孺當今廉吏也尋改贑州端平中以理宗之
立非正累召不起以集賢殿修撰守中大夫致仕號東
山潜夫有東山集(贑州志參考亭淵源錄)
趙善湘字清臣宋宗室知湖州歴江淮安撫制置使天
水郡公有易或問續或問指要學易補過洪範統論中庸
大學論語孟子解老子解春秋三𫝊通議詩詞雜著百
餘卷(宋史)
徐定字德操晉江人徙永嘉守湖州(永嘉縣志)
吳曇慶元丙辰進士歴知湖州(泰順縣志)
求承祖字子紹朝散大夫兵部郎中賜紫金魚袋知湖
州在任十有一月除沿海制置使參議(嵊志)
汪泳字伯游休寧人歴將作監部言王者仁政必自均
力役始累知泰湖處三州封江寧縣男(新安文獻志)
衢按泳晩居烏程見徐長谷汪友山志
虞儔朝奉大夫直秘閣紹興五年十二月視事(談志)
儔寧國人隆興初登第孤介不苟淳熙中任湖學教
授(萬姓統譜)
周夢祥麗水人淳熙甲辰進士知湖州(括蒼彙紀)
趙立夫字德成樂清人登開禧第知湖州(兩浙名賢錄)
天台宋濟仲楫為湖守□更立諸坊扁左題曰守臣宋
濟立未幾濟王變作或以為先䜟(齊東野語)
紹定二年李全攻泰州知州宋濟迎降之(通鑑續編)
按濟無他可攷見觀此其人不足道矣
寳慶元年正月湖州潘壬起兵立濟王知州謝周卿率
官屬入賀(通鑑續編)
壬含山狂士也見齊東野語
潘壬之變寓公王元春告變于朝事平改湖州為安吉
州王元春以告變功遂知鄉郡(齊東野語)
王邁為浙西安撫司幹官考廷試詳定官王元春欲
私所親寘高第邁顯摘其謬元春怒嗾諫官李知孝
劾免調南外睦宗院教授(宋史)
項公澤字德潤紹定進士知吉州安吉州潮州俱有政
聲(瑞安縣志)
趙必槐歴太府簿司農丞知安吉州入為金部郎復以
直秘閣知徽州能修其官始終不掛吏議(永嘉縣志)
陳淳祖字道初瑞安人嘉熙戊戌進士浙西水以倉節
兼知安吉州賑恤有方列城安堵(兩浙名賢錄)
糜弇字仲昭平江人差知安吉州兩易知吉州所至吏
不能欺豪右屏迹(蘇州志)
林存字以道閩縣人寳祐初知湖州五年十月自吏部
侍郎簽書樞密院事六年十一月罷知建寧府(談志參宋史宰)
(輔表)
孟淳字君復珙之孫也父兵部尚書之縉舉神童寳祐
二年知寧國有祭梅都官文諡文敏淳幼強記亦號竒
童年十二襲父廕歴浙西安撫使轉湖州路總管諡康
靖洪焱祖稱淳賢而文長于吏事(東林山志)
劉震孫嘉熙元年八月以承議郎視事(勞志)
震孫字長卿號朔齋中州人歴中書賈似道創公田
震孫與京尹魏克愚湖邊唱和詞語仍犯時忌隨命
劾去之(齊東埜語)
謝夢生字性之永嘉人少力學與陳埴葉味道為同志
友聖經賢𫝊靡不研究由是所得沛然有餘下筆亹亹
不休名重當時趙善得亟稱之以女妻焉登嘉定癸未
第歴樞密院編修官兼都官郎出知安吉州召為宗正
丞兼戶部郎改秘書丞知汀州以疾致仕卒弟挺之同
登第終通判安吉州(永嘉縣志)
楊纉字嗣翁知安吉州嘗刻張先安陸集于郡齋(陳振孫張)
(氏十咏圖䟦)
嗣翁精于琴理見戚輔之佩楚軒客談
趙良淳字景程汝愚曾孫少學于雙峯饒魯以廕三遷
至淮西運轄咸淳末廷臣議建宗室于内郡以為屏翰
遂除知安吉州先是知州李庾遁百度隳廢良淳至與
察吏論所以守禦之偹悉舉行之歲饑民相集為盗所
在蠭起或請以兵擊之良淳曰民豈樂為盗哉歲艱剽
掠以苟活耳命僚屬以義喻之衆皆投兵散歸其不歸
者衆縛以獻有掠人貨財者詣其主謝過而還之又勸
富人出粟以賑語人曰使太守身可以濟民亦不惜也
其言懇懇足以動人人皆倒囷應之朝議以徐道隆為
浙西提刑以輔良淳加良淳直秘閣文天祥去平江潰
兵四出剽掠良淳捕斬數人梟首于市兵稍戢范文虎
遣使持書招降良淳焚書斬其使元兵廹獨松關有旨
趣道隆入衞道隆既去率衆城守夜宿陴上先是朝廷
遣將吳國定援宜興不敢往乃如安吉願留為輔良淳
見其慷慨大言意其可用請于朝留戍安吉已而國定
開南門納元兵兵入城呼曰衆散元帥不殺于是衆號
泣散去良淳歸府兵士止之曰事至此侍郎當為自全
計良淳叱去之乃閉閣自經有兵士解拯之復蘇衆羅
拜泣曰侍郎何自苦逃之猶可求生良淳叱曰吾豈逃
生者耶衆猶環守不去良淳大呼曰爾輩欲為亂耶衆
涕泣出復投繯而死(宋史)
按浦志載良淳大略其立身之大節居官之善政臨
難從容就死之義俱不明白又誤以趙昴發節義成
雙之事入于𫝊内特取宋史本𫝊節其文而錄之以
正舊志之譌且以風厲後人焉(顧應祥長興志辨証)
元馬煦字得昌磁州滏陽人至大元年守湖州煦在湖
富商有傭舟師至他郡者溺死或嗾舟師妻訟商殺其
夫冀得賄商不與又不賄吏吏誣商成獄又有二人同
市飲者後三日其一人死既葬或訴死者子訟同飲者
不賄吏吏亦誣之成獄公曰無死法訊之得實遂釋之
其精敏平允類如此富家私田跨縣邑資無筭援結大
官貴人如平交氣勢出守令上遠甚析其戶役為數十
其等在最下賦役常不及已而中下戶反代之供輸莫
敢問公因買絲之役會而均之遂無所逃鄰郡多法焉
胡安定先生墓見奪于何山浮屠公遷之高原而祀之
置守塜二家撤淫祠二百區興學校築塘濼嚴保伍懲
豪縱蠲煩擾皆有成法三年召拜刑部尚書(虞集馬公碑)
趙全(闕)寧人元初由軍功膺寵及下江南授懷遠大將
軍湖州路總管至元二十年改平江(姑蘇志)
王虎臣言平江路總管趙全不法世祖命虎臣往按
葉李執奏不宜遣虎臣帝不聽趙承旨奏曰趙全固
當問然虎臣前守此郡多強買人田縱賓客為姦利
全數與爭虎臣怨之虎臣往必將陷全事縱得實人
亦不能無疑帝悟乃遣他使(何氏語林)
衢按研北雜志虎臣守湖毁貢院為軍砦至舁先聖
像棄水中人無不唾罵其人可知矣
淳祐中蔡節知湖州即城西官地建書院祠安定(見牟應龍)
(郝侯祠記)
唐伯剛至正二十四年夏來牧湖郡建府學在子城之
東(見教授方安記)
高謙字舜臣磁州人兼習儒吏釋褐將仕佐郎歴湖州
路總管致仕加吏部尚書纂述格律百八十册(彰德府志)
張□崇德人湖州府尹(崇德志詳邑令)
楊訓文潼川人元淮海書院山長遇亂不能去居江都
吳元年徵為起居注上稱訓文謹厚諭令始終一致兩
遷中書省左司郎中改太常卿知湖州府移至汀州入
禮部與陶凱同為尚書已而改戶部出為河南行省參
政洪武五年卒訓文學行政事有名(吾學編)
吳興備志卷五
