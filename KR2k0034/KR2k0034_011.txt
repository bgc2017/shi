吳興偹志卷十一明董斯張撰
人物徵第五之四
葉參字次公國初州人業儒者寡參卓然自立咸平中
豋第為舉子倡景祐中自兵部郎中出守鄉郡金部尚
書王惟正作詩送之三司度支韓琦太常丞吕公綽薛
紳秘書丞余靖曾公亮皆有詩餞其行今刻石郡庠(談志)
葉清臣字道卿參子也歷侍讀學士知河陽贈左諫議
大夫清臣天資爽邁遇事敢言數上疏論天下事陳九
議十要五利皆當世可行者有文集一百六十卷子均
字公秉尚書司封員外郎知洪州(勞志)
清臣天聖初上御崇政殿策士試雲瑞紀官賦宋郊
第一清臣次之與張文定再入翰林凡六年
張按范成大吳郡志云葉參少卿嘗守吳既謝事囙
居焉作九檜堂以佚老然則東吳寓公自參始又按
吳郡志蔣堂過葉道卿小園詩云秀野亭連小隠堂
紅蕖綠篠媚滄浪弁山居士無歸意却借吳儂作醉
鄉自註云弁山居士道卿自號觀此則清臣本苕産
信矣
陳樞字慎之長興人知泉州曾鞏薦之曰樞質性純篤
治民為循吏積十有五年不上其課故為郎久不遷方
朝廷抑奔競尚廉素之時宜蒙特詔有司奏樞課優進
其官以奬恬退遷尚書都官員外郎誥曰吾寵樞也所
以戒奔競(曾鞏陳君墓志詳見藝文)
樞為旌德令省刑薄稅為民興利以曾鞏論薦官至
尚書(南畿志)
按曾鞏志樞遷尚書員外郎耳此云尚書殊悞鄧氏
函史亦仍之
劉宜翁名誼元豐間自廣東移江西皆為提舉常平官
上疏論新法勒停或云宜翁晩得道不出論新法疏大
略有云自唐租庸調法壞五代至皇朝稅賦凡五增其
數矣今又大更張不原其本斂愈重民愈困為害凡十
又言變祖宗法者陛下也承意以立法者安石也討論
潤色之者惠卿曾布章惇之徒也其語激切深至内批
云誼張皇上書公肆誕慢上惑朝廷外摇衆聽可特勒
停(曲洧舊聞徽州志)
誼長興人中丙科從異人受出世法蘇軾嘗有與劉
宜翁使君書(大明一統志蘇文忠集)
胡志康字永寧父瑗嘗為湖州教授由如臯徙居烏程
志康于嘉祐三年上舍釋褐授朝奉郎杭州觀察推官
讞鞫獄情民心允服是年瑗上疏請致仕卒志康扶櫬歸
葬于邑之何山南起復以憂卒子獬解鮮登熙寧余中
榜進士通判衢州元初後遭楊總統之難散居嘉湖及
蘇州之婁江遠孫澤建家廟以祀(烏程新志)
孫侔字少述吳興人父及都官員外郎侔精識元解能
得聖人深意多所論撰知制誥唐詢表其孝行賜之粟
帛累徵不赴元豐中除通直郎兄觀太常博士亦有學
行(林希孫侔傳見宋文鑑)
沈播其先武康人再世家于錢塘父玉尚書屯田郎中
知真州軍州事遂家焉播天聖二年以進士起家楚州
司法參軍再調貴池縣主簿令不能而縣大治者君之
力也嘗攝銅陵縣事有兄弟爭財者為辨其曲直卒使
之感悟讓財相與同居其去也兩縣人追送涕泣遠焉
而後去事生嚴喪死哀自族人至于㛰友無所不盡其
心終身好書未嘗一日不讀而于酣樂嫚戲未嘗豫也
循道守官以不諂其上而幾至于殆者數矣故其仕常
有去志而無留心年三十六疾卒于京師子男四人皆
進士曰伯莊未仕曰季長越州司法參軍王安石妹壻
曰叔通秘書省著作佐郎曰次通試將作監主簿季長
子銖字平少從安石學進士高第歴龍圖閣待制知宣
州弟錫字子昭以王安禮任歴知海泰汝宣四州以通
議大夫致仕卒贈宣奉大夫(王荆公曾南豐兩集參宋史維揚志)
陳舜俞字令舉烏程人博學強記舉進士又舉制科第
一熙寧中以屯田郎中知山隂縣詔俟代還試舘職舜
俞辭青苖法行舜俞不奉法上疏自劾謫監南康軍塩
酒稅五年而卒舜俞始嘗棄官歸居秀之白牛村自號
白牛居士已而復出遂貶死蘇軾為文哭之稱其學術
才能兼百人之噐慨然將以身任天下之事而人之所
以周旋委曲輔成其天者不至一斥不復士大夫識與
不識皆深悲之云
舜俞以言新法謫居南康騎牛遊廬山詩畫皆傳于
世舜俞初從安定胡先生學熙寧中六客其一也其
墓在城南之蘇灣子孫猶宅于烏鎮(文獻通考)
舜俞通判夀州見中都志
張先字子野能詩詞以秘書歴知虢州渝州(見梅舜俞集)
吳江有如歸亭康定元年知縣事秘書張先始為大
之(吳郡志)
張先元豐中判秀州先有俊才尤工詩(嘉興志)
先子文剛字常勝王安石妹婿也安石嘗志其墓(詳掌)
(故藝文)
劉述字孝叔第進士累官提點江西刑獄六年不奏考
功課改荆湖等路轉運使再遷刑部郎中神宗立召為
侍御史知雜事又十一年不奏課帝知其久次授吏部
郎中王安石爭謀殺刑名述兼判刑部駁之及勅下述
封還中書執奏不已安石白帝詔開封府推官王克臣
劾述罪于是述又率御史劉錡錢顗共上疏曰安石執
政未數日中外人情囂然胥動盖以專肆胸臆輕易憲
度無忌憚之心故也安石自應舉歴官事尚堯舜之道
以倡率學者及遭時得君首議財利務為容悅言行乖
戾一至于此剛狠自任則又甚焉豈宜處之廟堂以亂
國紀願早罷逐以慰天下元元之心曾公亮隂自結援
以固寵趙抃括囊拱手但務依違大臣事君豈當如是
疏上王安石奏先貶錡監處州塩酒務顗監衢州塩稅
開封府獄具述三問不承安石欲置之獄司馬光與范
純仁爭之乃議貶為通判帝不許以知江州遷温州述
以五事訓人曰孝義務學謹身勤力蓄積民咸化之(浙江)
(通志)
莫君陳字和中從安定先生學熙寧中新置六法科首
中其選甚為王安石噐重御家嚴整如官府然東坡有
西湖跳珠軒詩贈莫同年即君陳也長子砥字彦平知
識疏通嘗知永嘉生徒稍衆而飬士額少公為增額士
感之為立生祠子伯虚字致遠為即繼守温州立思齊
堂以記其事後知常州和氣所召春有瑞梅甘露夏麥
秀兩岐秋禾合穎皆瑞應也後退居里社注意佛書撰
修行净土書法門華嚴經意並行于世又解釋楞嚴圓
覺經意藏于家諸孫濛漳(談志孫覿梅露堂記)
伯虚嘗令崑山(見蘇州志)
楊萬里淳熙薦士錄薦莫漳云長于史學達于吏事
(楊誠齋集)
隆興元年永嘉飢莫守伯虚鏤榜遠播飢荒之聲致
客艘四集米價大賤(温州府志)
莫磻字彦輔君陳第二子有子曰伯鎔字噐之少有高
世志年五十即歸林以迎師教子為事子三人曰濟曰
汲曰沖皆有峻聲擢進士第時號三莫後濟沖又中博
學宏詞科磻又有孫曰澄庚辰進士亦知名于時(談志)
仰仁謙吳興人太平興國間以太子舍人知永嘉縣廉
慎有容撫民如子時錢氏方歸疆土仁謙始為邑令政
事一新後卒于官子孫囙家焉三世孫忻(温州府志)
仰忻字天貺力學篤行年五十餘執母喪盡禮躬自負
土廬于墓側有慈烏白竹之瑞元祐間郡守郟亶疏于
朝乞加旌奬紹聖間郡守楊磻表其里曰孝廉大觀二
年八行取士郡以忻應詔未幾卒特贈將仕郎子師常
師尹皆業儒有聲嘗有富室欲通㛰忻著同姓圖拒之
姬周鄭江與仰同姓後世論氏不及姓非也有訓童規
鑑永嘉百題詩集
劉燾字無言誼次子東坡知元祐三年舉讀其文曰必
巖谷間苦學者中第三廷對又中甲科尤善書嘗被詔
脩閣帖十卷(談志)
姚舜仁字令由歸安人元豐八年登第為太學正召對
稱旨除館職遷庫部員外郎進明堂定制圖并序上賜
對褒奬降詔可其奏又撰明堂訓解一卷擬上之而疾
後兄舜咨表進以成其志(談志)
朱承逸霅人積善好施慶歷庚寅歲以米八百石作粥
散貧是歲生孫名服熙寧中金榜第二人仕至中書舍
人服子彧次孫肱亦登第著名節遂為吾鄊名族焉天
之報善昭昭也如此(癸辛雜志參說郛)
承逸代人償債事見掌故不重錄承逸子臨亦進士
肱字亦中
朱臨字正夫年未四十以大理寺丞致仕居吳興作仰
高亭于城上服肱其子也(稗海)
朱服字行中歴監察御史裏行紹聖初詆變法召為中
書舍人拜禮部侍郎湖州守馬城言其居喪疏几筵而
處他室謫知莱州又坐與蘇軾游貶海州團練副使蘄
州安置(宋史)
服子彧字無惑著萍洲可談
朱服烏程人哲宗時知廬州歲飢便宜賑給全活十
餘萬口明年大疫又課醫持藥分拯之賴以安者甚
衆徽宗即位召為集賢殿脩撰再知廬州(廬州府志)
姚孝孫字光祖安吉人官司農主簿(安吉州志姚祐父也)
姚祐字伯受長興人徽宗初除䕫州路轉運判官且行
會帝幸禁苑御弓矢祐奏聖武臨射賦帝大悅留為右
正言歷陳紹述之說遷左司諫建議置輔郡以拱大畿
歷延康殿學士禮部尚書贈特進諡文僖(宋史)
余拂君厚霅川人也其居在漢銅官廟後溪山環合有
相宅者言此地當出大魁君厚之父朝奉君云與其善
之于一家不若推之于一郡即遷其居于後以其前地為
烏程縣學不二三年君厚為南宫魁而莫儔賈安宅繼
魁天下(春渚紀聞)
蔡京書元祐黨人碑三百九人歸安沈千與焉(見宋史帝紀)
何椒邱集千元豐二年進士郡志悮作于(元衢)
余汝尚字退翁烏程人登第涉歷州縣無营進心還家
苦貧未能㤀祿飬又從趙抃于青州以屯田郎中致仕
卒孫俟敷文閣直學士(宋史新編)
賈收號耘老仁宗朝梅摯公儀出守杭州上賜之詩有
曰地有吳山美東南第一州梅以上詩語名堂士大夫
留題甚衆東坡倅杭因命筆吏盡錄之而未著其姓名
默定詩之高下遂以耘老詩為冠(庚溪詩話)
賈安宅字居仁收之從孫年十八入太學升上舍二十
二廷試魁天下召對除校書郎累遷至戶部侍郎兼太
上皇帝潜邸贊讀建炎中以舊學為給事中封駁無所
回避歷事三朝累司文柄其所選掄皆得成材徽宗嘗
手詔奬諭之子選詳明掌故通達法理為刑部侍郎(談志)
(今志載而不詳)
鄭居中去位侍御史張樸言朋黨分攻非朝廷福若
不揃其尤久則難圖于是宇文黃中賈安宅等六人
皆罷凡蔡京所惡亦指為居中黨而逐(宋史)
衢按安宅除中書舍人制云西臺本政事之地内史
掌誥命之文見職略紹興二年以給事中除工部侍
郎見朝野雜記選為福建安撫使于淳熙十四年新
靈澤廟奏改會應見八閩通志
盧革字仲辛湖州人少舉童子知杭州馬亮見革詩異
之秋貢士密戒主司勿遺革革聞語人曰以私得薦吾
恥之去勿就後二年遂首選年十六(宋史)
盧秉字中甫革子也未冠有雋譽嘗謁蔣堂坐池亭堂
曰亭沼粗適恨林木未就耳秉曰亭沼如爵位時来或
有之林木非培植根株勿成大似士大夫立名節也堂
賞味其言中進士甲科浮沉州縣二十年人無知者王
安石得其壁間詩累擢提點兩浙刑獄領塩事持法苛
嚴歷集賢殿脩撰知渭州西討有功進龍圖閣直學士
秉守邊久以殳老乞歸移知湖州未至復詔還渭元祐
中知荆南劉安世論其行塩法虐民降秩奉祠(宋史)
葉少藴崇觀間驟貴顯三十一歲掌外制次年遂入翰
林中廢至建炎乃執政然才數日而罷平生所歷州鎮
皆有能聲胡文定安國嘗以其蔡穎南京之政薦于朝
謂不當以宿累廢晩節兩帥金陵當烏珠臨江移三山
平羣寇其功不可沒也秦檜秉政欲令帥蜀辭不行忤
檜意以崇慶節度使致仕(文獻通考)
蔡京初以童貫為陜西宣撫取青唐公聞見京問之
曰貫以八寳恩除節度已非祖宗法今又以執政之
任付之青唐朝廷所必欲得也使成功則何以處之
京有媿色既得青唐公又見京問何以賞貫沉思未
荅公曰節度使上惟有開府儀同三司不識朝廷遂
與之否京曰恐未至是公曰幸甚外人以為必進此
官矣某憂不能寐幸不至此則已設或有之今日言
與他日言其受禍一也何遲速之間(宋名臣言行錄)
崇寧初蔡太師持紹述之說為相既悉取元祐廷臣
及元符末上書論新法之人指為謗訕而投竄之又
籍其名氏刻之于石謂之黨籍碑且將世世錮其子
孫其後再相亦自知其太甚而未有以為說葉左丞
為祠部郎從容謂之曰夢得聞天下有道則庶人不
議今舉籍上書之人名氏刻之于石以昭示来世恐
非所以彰先帝之盛德也蔡大感悟其後黨禁稍弛
而碑竟仆焉胡尚書直儒聞之嘆曰此人宜在君側
(却掃編)
石林為蔡京客故避暑錄所書政宣間事尊京曰魯
公凡及蔡氏每委曲回護而于元祐斥司馬温公名
何也建炎紹興初仕宦者供家状有不係蔡京王黼
等親黨一項今日江湖從學者人人諱道是門生石
林其矯一時之弊耶(清波雜著)
烏程派夢得七世祖彪生刑部侍郎逵事吳越刑部
夫人永安郡太君羊氏葬湖州葉氏始自縉雲遷湖
州而居烏程者以烏程縣霅川鄊中書省為定著(水東)
(日記)
少藴子棟柱模見石林燕語柱為永州太守子節為
宜興丞見周平園乾道丁亥泛舟游山錄
劉士英字仲發武康人靖康初通判太原府金人圍城
被執旋被害旌其廟曰忠烈妻陳氏居父母家亦被擄
獲赴井死(姑蘇志郡志載仲發不及妻故偹載陳氏蘇人)
沈畸字德侔德清人崇寧中擢監察御史六察無言事
法畸詣匭上十事言花石擾民土木弊國冗費多恩澤
濫議論異同下情暌隔其論當十夹錫錢最為剴當
進殿中侍御史建炎初贈龍圖閣直學士子濬為右正
言(宋史)
完顔宗弼攻臨安錢塘令朱蹕率民兵邀敵欵拒使杭
民得為逃死計行二十里敵逆戰中傷猶叱左右負己
再戰(西湖志)蹕字子美吳興人朱大廉蹕長子右廸功郎
朱孝廉蹕次子右修職郎(安吉志)
沈昭遠字傳耀歸安人政和八年以上舍擢第紹興十
三年累官中書舍人擢戸部侍郎朝請大夫知袁州舊
試貢士皆寄僧舍昭遠始創貢院民輸義倉米倉吏違
法倍斂力為减其半時四邑羡餘錢米上邑不下數十
萬昭遠曰此非天降非地出無非虐取于民盡却之民
皆感悦十六年擢敷文閣待制知洪州(一統志江西通志)
紹興十二年九月昭遠使金賀生辰(宋通鑑)
盧知原字行之德清人以父任至梓州路轉運副使王
黼當國費出無藝知原因疏言之黼怒罷去久之起提
點東京刑獄陞秘閣脩撰提舉河北高宗即位知温州
帝東幸知原由海道轉粟及金繒十萬至台州奬擢右
文殿脩撰管内安撫使凡四年民繪像祠之歷徽猷閣
待制知臨安府諫官唐輝論其乖謬以舊職奉祠弟法
原(宋史)
知原秉子也(見談志)
盧法原字立之積官吏部尚書紹興元年知䕫州尋進
端明殿學士川陕宣撫副使金人攻關輔叛將史斌䧟
興州法原初堅壁不戰既而河東經制使王爕以乏食
班師法原開關納之與爕同破斌復興州方巨盗充斥
秦隴叛兵欲窺蜀法原極意拊循嚴為偹禦傳檄諸路
人心稍安視山川險阻分地置將關師古屯通州劉錡
屯巴西前後屢捷上所倚重會烏珠攻關為吳玠所敗
法原素與玠不睦玠因奏功訟法原之過帝手詔詰問
法原辯甚力上頗不直之憂恚卒始法原之擢宣撫也
上從容謂知原曰朕方以川陕付法原盖兄弟皆以材
見稱于世云(宋史)
衢按臨海縣志紹興中知原来寓墓在署東一百二
十里嘗夢人告云生山東死柑桐後果葬焉赤城舊
志遂云山東人悞子連見暌車志曾孫子章字元平
嘉泰二年進士見赤城舊志
盧球革之孫嘉祐八年通判宣州(寧國府志嘉疑作元)
盧彦仁秉之孫(吳中舊事)
劉珏字希范遷吏部侍郎同脩國史言淮甸偹敵兵食
為先乃今以降卒為見兵以糴米為見粮無一可恃維
揚城池未脩軍旅多闕卒有不虞何以待之已而金人
果乘虚大入帝急如臨安府以珏為龍圖直學士知宣
州隆祐太后奉神主如江西詔珏為端明殿學士權同
知三省樞密院事從行至洪州疏言脩治廵幸道路之
役乞降詔悉罷金人攻吉州分兵追太后舟至太和縣
衛兵皆潰珏奉太后退保虔州言者論不己連謫秘書
少監貶衡州紹興初以朝散大夫分司西京追封龍圖
閣學士(宋史)
李剛罷中書舍人劉珏行詞謂剛勇于報國數至敗
衂坐貶(胡安國傳)
成無玷字士慤少有才氣善文崇寧四年夏趙懷德舉
國效順無玷撰端門受降頌以獻之徽宗覧而褒之明
年賜進士及第調江西令(勞志)
紹興二十四年十一月丁夘施鉅自吏部侍郎除参知
政事二十五年四月乙酉施鉅罷提舉太平興國宫(宋史)
鉅字大任安吉人
自檜獨相至死之日易執政二十八人皆世無一譽
柔佞易制者如孫近韓肖胄施鉅鄭仲熊之徒率拔
之冗散遽躋政地然甫入即出或一閱月或半年即
罷去(宋史)
陶旐字季成吳興人父彖進士起家卒官承議郎通判
鄂州君少孤力學元符三年進士乙科歷知東陽縣有
善政邑人畫像祀之君不以希世為心臨事明敏毅然
敢為所居可紀他人莫及也(汪藻陶君墓表)
沈與求字必先德清人累遷殿中侍御史論范宗尹年
少為相恐悮國事紹興四年為浙西路安撫使復以吏
部尚書召除參知政事金人將入侵上諭輔臣曰朕當
親總六軍與求贊之上書車攻詩以賜上曰朕以二聖
在遠屈已通和今豫逆亂如此安可復忍與求曰和親
乃金人屢試之策不足信也因奏諸將分屯江岸而敵
人往来淮甸當遣岳飛自上流取間道乘虚擊之彼必
有反顧之憂五年兼權知樞密院事六年張浚出視師
不告同列與求嘆曰大事不與聞何以居位遂丐祠罷
出知明州諡忠敏(宋史)
俞俟字居易汝尚孫宣和中知真定獲鹿縣辟為歸安
縣令縣在郡邦人多難之乃預定規模處之以公葛勝
仲知州事待俟甚厚或至治與之談所至有治聲累遷
敷文閣學士(西吴里語)
俞汝尚孫俟曾孫南仲俱早年丐休告命有流傳父
子當世榮之四世納禄抑又過焉之語(談志)
沈時升字維中霅川人宣和末来令慈谿誠心撫字愛
民如子俗咸化之無敢梗政既去父老請立祠于治内
名沈公堂其子該為丞相(寧波府志)
調字宜衍該字約父俱時升子
待制沈調宣和間為越州士曺掾方臘亂太守劉韐募
民能得賊首一級賞錢二萬調聞之遽見請以為如是
則小人規利或殺平人乞令必生擒乃給賞仍倍其數
不閱日郡人俘數十軰以獻命調覈其寔其間附賊者
纔三四人乃請盡釋其餘韐從之自後凡有稱得賊者
悉付調辨騐全活殆數千人
紹興二十五年十二月甲午沈該自敷文閣待制知䕫
州除參知政事二十六年五月壬寅沈該自參知政事
除左僕射同平章事二十九年六月己酉沈該以觀文
殿大學士提舉洞霄宫尋奪職閒住(宋史)
孫道夫侍講奏敵有窺江淮意上曰朝廷待之甚厚
彼以何名為兵端道夫曰彼身弑其父兄而奪其位
興兵豈問有名宰相沈該不以為慮道夫每進對輙
言武事該疑其引用張浚忌之遂請外知綿州致仕
(宋史)
周操字元持登紹興乙夘第知徽州黟縣以忤權要去
職後除國子錄當輪對上意欲興武學以問操操歷以
夲朝建制之因對遂兼武學博士後歷言路陞八座及
為詹事東宫加禮敬焉有奏議二百卷藏于家操歷尚
書吏部員外郎(歸安志)
操嘗以徽猷閣直學士知太平州見陸游入蜀記以
左朝散郎充秘閣脩撰知衢州(見衢州志)
隆興元年敵移書取海泗唐鄧且邀歲幣左正言鄭
丙持不可俄以王之鍳龍大淵往議丙與侍御史周
操復言四郡固不當議若歸陵寝乃予歲幣聘使未
應出境上命罷使(周必大鄭丙神道碑)
施元之字德初長興人左宣教郎衢州刺史于郡立(闕)
風亭及超覽堂洪邁毛幵為記(衢州府志)
元之任贑州太守見劉後村杜郎中穎志
施宿字武子長興人慶元初知餘姚縣其為政務大體
興廢舉墜不爭細謹尤加意風教市田置書教誨學者
姚北瀕海歲役民脩堤民甚苦之宿更築石堤建莊田
二千畆以備修堤之役與前令謝景初同稱(浙江通志兩浙名賢)
(錄)
施宿晩為淮東倉曺時有故舊在言路因書以遺番
萄歸院相會出以薦酒有問知所自憾其不已致也
劾之無以薮罪宿嘗以其父元之所注坡詩刻之倉
司有所識傅穉字漢孺湖州人窮乏相投善歐書遂
俾書之鋟板以賙其歸因摭此事坐以賘私其女適
章農卿良朋云(癸辛雜志)
周淙字彦廣長興人父需字仲逹以進士起家廣東運
判知太平州淙警敏力學以父任為郎紹興末知濠梁
淮楚舊並有山水置砦自衛者淙為立約束結保伍金
主亮傾國犯邊民頼全活者不可勝計孝宗受禪王師
進取虹縣中原之民翕然来歸扶老擕幼相屬于道淙
計口給食行者犒以牛酒居者處以室廬人人感悅張
浚視師駐于都梁謂淙曰有急公當與死淙亦感激至
謂頭可斷身不可去浚入朝悉陳其状上嘉嘆不己進
直徽猷閣帥淮揚時兩淮經蹂踐民多流亾淙極力招
輯安堵如故未幾知臨安府請禁貴近奢靡浚河流以
通舟楫進右文殿脩撰奉祠歸(宋史臧衍長興志)
衢按談志進士表需元豐五年進士至紹興末八十
餘年矣不知其夀若何淙晩年生者耶
李彦穎字秀叔德清人金入浙西父扶家人逃避彦穎
方十歲追不及敵已廹其後能趨仄径亂流獲濟調富
陽丞御史周操薦為御史臺主簿金敗盟張浚督師進
討孝宗方向浚執政堅主和陳良翰周操不以為然右
正言尹穡隂附執政薦引同已者轉言和于上前上惑
之罷督府良翰操相繼黜而穡進遷諫議大夫一日穡
以和戰守叩彦穎荅曰人所見固不同公既以和議為
是曷不明陳于上前以身任之事成功歸于公不成奉
身而退若欲享其利而不及其害國事將誰倚穡大怒
自是銜彦穎隂排之改國子博士權吏部郎中歷升詹
事兼吏部侍郎權尚書兼侍讀時廷臣多以中批斥去
彦穎言臣下有過宜顯逐之使中外知獲罪之由以為
戒今譛毁潜行斥命中下將隂邪得伸善𩔖喪氣非盛
世事也除吏部尚書既而自簽書樞密擢參知政事墜
馬在告力求去以資政殿學士知紹興府勤約有惠政
與祠復參知政事諡忠文子沐慶元中為右正言排趙
汝愚公論醜之(宋史)
孝宗命選諫官虞允文以李彦穎林光朝王質對(宋史)
劉一止字行簡歸安人七歲能屬文有司欲舉八行曰
行者士之常不就登進士第紹興初試館職其略曰事
不克濟者患在不為不患其難聖人不畏多難以因難
而圖事耳如其不為俟天命自回人事自正敵國自屈
盗賊自息有是哉高宗稱善除秘書省兩浙類試以科
舉方變欲得通時務者同列皆患其無人一止出一卷
曰是宜為者乃張九成也衆皆服遷監察御史上疏謂
天下之治衆君子成之而不足一小人敗之而有餘君
子雖衆其道孤小人雖寡勢易蔓不加察則小人伺隙
而入以敗政矣秦檜請置脩政局一止言周宣王内脩
政事脩其外攘之策而已今之所脩特簿書獄訟遷降
营繕之務未見其所當急也又請倣劉晏法瀕江置司
以制國用鄉村置義倉以偹水旱浚多採用其言遷起
居郎奏事帝迎語曰朕親擢也由六察遷二史祖宗時
有幾一止謝先朝惟張徵李捝耳因極陳堂吏宦官之
蠧執政植私黨無憂國心翌日罷奉祠歷擢中書舍人
兼侍讀莫將賜出身除起居郎一止論將以助和議驟
綴從班臣恥與同命乞并罷不報遷給事中居鎻闥百
餘日繳奏不已用事者始忌奏其迎合李光復罷奉祠
秦檜死召至國門以病不及拜力辭年八十三一止冲
淡寡欲嘗誨其子曰吾平生通塞聽于自然惟機械不
生故方寸自有樂地博學無不通為文不事纖刻制誥
坦明有體其草顔魯公孫特命官制甚偉帝嘆賞為手
書之詩自成家吕本中陳與義讀之曰語不自人間来
也有類稿五十卷子巒嶅弟寧止(宋史)
紹興九年有詔侍從兩省薦西北人材御史周葵同
給事中劉一止薦吕廣問參政李光客也(周必大簡惠公神道)
(碑)
寧止字無虞登進士甲科歷兩浙轉運判官苗劉之變
寧止馳詣吕頥浩劉光世勉以忠義退而具軍湏以助
勤王高宗復辟累遷吏部侍郎進徽猷閣直學士寧止
有文名慷慨喜論事指切時政多人所難言乞禁王安
石日錄復賢良方正科用司馬光十科取士法倣唐宰
執論事以諫官侍立皆其顯者寧止與一止岑皆羣從
昆弟帝嘗稱寧止忠一止清岑敏云
范成大與寧止初赴廷試京師人已傳惟㐮陽一范
吳興一劉直言暨臚傳盡甲科不見二公姓名李丞
相士美以考官侍立出班奏知徽宗亟令索此二卷
進讀嘉嘆再三遂俱寘第二甲首(樓攻媿集)
劉度字汝一博覽強記内翰汪藻奉祠領日歷寓居西
寺一見異之以制科表薦(談志)
度脩潔博習葉夢得汪藻皆以賢良方正薦旋第進
士入為學宫館職孝宗即位擢諫議大夫前後上九
十餘疏其子瑞金宰深知裒成上下卷周必大為之
序(平園續稿深知郡志作深之)
劉崧字伯高嶠字仲高岑字季高吳興人也東坡先生
所賦吳興文人之詩劉孝叔諸孫也三公才學官位士
夫例能稱之汪彦章嘗銘仲高之墓仲高任福建提刑
日書武夷山三大字甚竒今石刻尚存(合壁事類)
劉岑遷溧陽博學愛士有古君子風先世居烏程之
杼山曾祖述為御史忤荆公出知江州司馬温公折
簡與孝叔有道勝名立之語岑遂以道勝名其堂(溧陽)
(縣志)
季高三子右通直郎㵸右脩職郎治司属官泌(周平園泛)
(舟遊山錄)
紹興以来文散階皆左右字以别有無出身惟嘗犯
賍者則去之劉岑季高得罪秦氏坐賍廢後復去其
左字季高署銜不以為媿也(齊東野語)
紹興二十五年秦檜死復張浚趙汾劉岑等官(宋史)
芮曄字國噐官左從政郎仁和縣尉嘗和沈長卿牡丹
詩云寧令漢社稷變作莾乾坤秦檜惡之㘴竄化州檜
死始召用為廣東提刑以文章飭吏事雍容儒雅人推
重之(參廣東通志宋史新編堯山堂外紀)
葉顒進尚書左僕射首薦王十朋周操芮曄等可偹
執政侍從臺諫(宋史)
秦檜久專朝政而士大夫急于進者多附檜意掎摭
人之語以為謗訕通判常州沈長卿嘗與參知政事
李光啟曰縉紳守和親甘出娄敬之下策要荒難結
信孰慮吐番之劫盟檜時己惡之紹興二十五年六
月與左從政郎芮曄同賦牡丹詩為隣舍人所告以
為譏議送大理寺獄具檜奏其事簽書樞密院權參
知政事鄭仲熊嘿無一言罷朝檜頗咎之時有旨長
卿曄皆除名編管于是侍御史董德元右正言王珉
論仲熊遂罷為提舉太平興國宫(宰輔編年錄)
芮國噐每對人說話退必入室默思(吕東莱集)
曄子正言卲武太守及言上高宰(見周必大芮氏家藏集序)
芮輝字國瑞乾道中提舉浙西常平除江西運判(吳郡志南)
(昌府志)
芮國瑞為桐川簿過倪偁曰與我遊者皆有歌詩然
珠玉之賜不如藥石之贈公曰建平吏點民奸子何
以處之曰以嚴馭吏以恕待民奉公以勤律身以儉
交同寮以誠暇日讀吾所未見書以增其所未至公
善之(氏族大全)
吳興莫汲字子及解試省試廷對皆居前列一時名聲
藉重後為學官以語言獲罪南遷石龍地並海子及素
負邁往之氣暇日具大舟招一時賓友之豪泛海以自
快將至北洋海之尤大處也舟人畏不敢進子及大怒
脅之以劍不得已從之及至其處四顧無際湏臾風起
浪湧舟掀簸如桔橰見三魚皆長十丈餘浮弄日光其
一若大鮎状其二状類尤異衆皆戰栗不能出語子及
命大白連酌賦詩數絶略無忌意興盡乃返其一絶云
一帆點破碧落畍八面展開虚無天柁樓長嘯海波湧
今夕何夕吾其仙(齊東野語)
衢按宰輔編年錄前知衢州趙令衿居衢州因觀秦
檜家廟記口誦君子之澤五世而斬之句通判汪召
錫教授莫汲于坐間聞之因告令衿謗訕既而詔謫
令衿于汀州且置獄檜死上謂參知政事魏良臣等
曰趙令衿趙汾被罪事起汪召錫莫汲卿等可即治
之執政奏莫汲張常先陸升等八人以告訐濫叨官
爵上曰此大害風教悉送遠郡編管乃粤東志謂汲
為國子監正檜惡其主張善類謫化州謬矣
莫濛字子蒙歸安人提舉廣南市舶張子華以賘敗朝
廷命濛往鞫之濛正其罪又言秦熺鄭時中受子華賂
計直數十緡還朝除大理寺正吏部火連坐者數百人
久不决命濛治之濛察最可疑者留于獄出餘人為耳
目以蹤跡之約三日復来遂得其實繫者乃得釋(宋史)
莫濛紹興中知揚州城圯命濛增築規度城闉分授
諸將各刻姓名甃堞間懸重賞激勸閱數月告成(一統)
(志)
莫濟温粹和易而立朝鯁亮毅然不可移為給舍封駁
有常知温州以儒雅飭吏事為明州長吏輔以正道後
知泉州所至皆稱循良(談志)
陳居仁嘗言臺閣宜多用明習典故之人帝問其人
以李燾莫濟對(宋史)
從官梁克家莫濟俱求補外陳俊卿奏二人皆賢其
去可惜(上)
濟字子齊嘗為會稽教授(紹興志)
沈夏字得之德清人紹興中為太常主簿賜對便殿論
古昔公卿身兼將相南巢之舉尹實視師東山之征周
公專之漢之諸葛晉之杜預唐之李靖類皆儒者之傑
出乃今士大夫口不談兵緩急孰可任用上悦除宗正
丞淳熙中遷工部侍郎歷同知樞密院事時大臣專政
夏凝然中立每公會一揖之外無他言有所論議不為
少貶諡簡肅(浙江通志)
沈樞字持要歷吏部侍郎封安吉縣開國男諡獻敏(安吉)
(州志)
沈詹事持要坐葉丞相論恢復貶筠州沈方售一妾
年十七八擕與俱行處筠凡七年既歸呼妾父母以
女歸之猶處子時人以比張忠定公詠會稽潘方仲
為安吉尉獻詩云昔年單騎向筠州覓得歌姬共遠
游去日正宜供夜直歸来渾未識春愁禪人尚有香
嚢愧道士猶懷炭婦羞鐡石心腸延夀藥不風流處
却風流(龐元瑛談藪)
李浃字兼善彦穎中子也以父蔭提舉浙東常平會稽
督零税急械繫滿府縣値公攝帥盡釋之士民歌呼叉
手至額曰真李參政兒也以兵部郎召遷太府少卿建
言忤韓侂胄出福建運判子仁本知南陵縣仁及知仁
和縣仁表廸功郎仁元通仕郎(葉水心李公墓志詳藝文)
沈作賓字賓王以父任登仕歷知台州五十日盡除前
政之弊邦人胥悅前守嫉其勝已也日媒孽之罷去慶
元初帥浙東韓侂胄方用事族有居越者私釀公行作
賓逮捕寘于獄竄其奴除兩浙轉運副使入奏攅宫一
司歲撥經捴制錢為緡率四萬有竒未見弊壊輙皆脩
造妄費固不足計亦非所以安神靈彰聖孝自今有以
营繕聞于朝下守臣稽覈畫旨而後興役上首肯再三
而脩奉者不樂也遷權工部侍郎兼戶部歷江西安撫
使兼知隆興府在郡撙錢二千餘萬緡僚属請獻之朝
作賓謂平生未嘗獻羡一半歸帥司犒師半隸本府進
顯謨閣學士致仕贈金紫光祿大夫(宋史)
劉唐稽字林宗樞密珏子能嗣家學治室曰飬浩齋翰
林學士汪彦章薦之朝又為記歷知常州(孫仲益鴻慶集)
曺清烏程人父嘗殺人繋獄清自誣手刃代刑其尸遡
流至家葬西陽村邑人廟祀有祈輙應
曾霅之烏程人寳祐間霅之父獲罪當刑代死吏上其
事遂為立廟(西吴里語)
丁勝烏程人善騎射嘉平十五年以卒伍從淮東安撫
制置司許國鎮襄陽國之出偹李全也時李全陽為國
下見必拜國喜曰吾折伏此人矣勝曰全猾人也終不
能為相公下願深偹之寳慶元年正月全叛國走死統
制彭興及親兵趙社朱虎皆降惟勝與張世雄不屈提
親兵與賊巷戰斬賊將馬良勝之揚州歸趙范范授勝
副統制紹定三年七月詔削全官爵命趙范趙葵率兵
討之四年正月勝與范葵敗全兵于新塘全敗死授淮
揚節度使留守揚州贈太尉(烏青志)
丁勝起自羣盗以功為福州觀察使大將軍嘉熙間
以老乞内任朝廷授以浙西捴管嘗駐兵平江守史
宅之每侮之勝曰丁勝是作賊後来作官尚書作官
了却未作賊宅之自是不敢復為戲慢淳祐初馬光
祖為畿憲會都内有巨寇許大四聚衆州縣大擾而
憲司議遣勝勦捕勝力辭行光祖誚其畏怯勝曰昔
光武見大敵勇見小敵怯今賊勢叵測而先遣總管
萬一不利後使何人光祖始服(杭州府志)
吳興偹志卷十一
