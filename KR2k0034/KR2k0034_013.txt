吳興偹志卷十三明董斯張撰
笄褘徵第六
孔氏婦吳興人寡而有子八人皆訓以義方晝畊夜讀
漢哀帝時俱為郡守(韋昭吳志下此已載郡志孔姥墩今出之)
晉吳興孝廉鈕滔母孫氏名瓊富春人能文章(藝文類聚隋經)
(籍志)
潞州沈尚書詢宣宗九載主春闈將欲放榜其母郡君
夫人曰吾見近日崔李侍郎皆與宗盟及第似無一家
之榜汝叨此事家門之慶也于諸葉中擬放誰也(吳興沈氏)
(相見問葉不問房)詢曰莫先沈光也太夫人曰沈光早有聲價
沈擢次之二子科名不必在汝自有他人言之吾以沈
儋孤單鮮有知者汝其不愍孰能見哀詢不敢違慈母
之命遂放儋第焉光後果升上第擢奏芸閣從事三湘
太夫人之朗悟儋亦感激焉(雲溪友議)
宋沈淑霅川沈尚書之女著諧史一卷載貞女烈婦忠
僕諸軼事(說郛)
湖州烏墩鎮沈氏婢其鄰里呼為施嬭婆者年六十餘
髽兩髻明其尚處子也年二十為沈氏婢會大疫主公
主母繼亡獨遺二女子十數歲無旁親可倚為生施即
傭㫪旁舍或織草屦與縫紉之事得錢以給二女且教
護之至于長大擇良為配更為撫抱其子盡力奴事鎮
人皆知敬愛之每大家出遊則假守舍餘物滿前一毫
不取也至今尚在(春渚紀聞)
湖州孫略教授家婢名呂媪者服勤孫氏有年矣性謹
樸無他能但常日晨起厨中聚食器潔之聚所棄餘粒
間有落溝渠者亦拾取淘濯再于釡中或加五味煮食
之未嘗一日廢也年七十餘一日微病即告其家人曰
為我髠髮著五戒衣吾將去矣家人從之因起以左手
結印而化家人遂龕置開元寺觀者餘月了無穢氣而
髮漸生因與剃之後一月一剃(上)
張按范蔚宗傳李次公近世田叔禾傳阿寄施嬭婆
者不可為萬世人臣法哉呂媪拾粒為餐居然有小
物克勤之風至臨行正念蟬脱俗緣與杜黃裳何異
噫此二媪者何可以婢目之
魏國夫人管氏諱道昇字仲姬吳興之棲賢山人也夫
人天資開朗德言容功靡一不偹翰墨詞章不學而能
處家事内外整然歲時奉祖先祭祀非有疾必齋明盛
服躬致其嚴夫族有失身于人者必贖出之遇人有不
足必周給之無所吝至于待賓客應世務無不中禮合
度心信佛法手書金剛經至數十卷(松雪齋集)
眉公以仲姬為泖上人想未見松雪志耳
寓公徵第七
施延沛國蘄人明五經星官風角家貧嘗詣海塩賃作
半路亭以養母時馮敷為督郵至知其賢者下車謝請
入亭與飲食脱衣與之餉錢不受後居烏程順帝初就
徵歷大鴻臚陽嘉二年八月己巳拜太尉四年四月甲
子以選舉事策罷魏黃初中詔曰故漢先賢太尉施延
等二十四人並立忠貞之節咸脩清白之行邪佞所讒
禍及其身若有遺嗣宜顯舉之又令有司圖像以祀子
三崇清河太守咸魏郡太守憲東莱太守皆有異才董
卓聞其名將引用之皆潜匿不出憲子良官至尚書今
烏程縣西二十四里有延墓(參後漢書蕭廣濟孝子傳海塩安吉二志)
太尉沛國施延清公潔白進士許國臨難不顧名著
漢朝(陶潜集聖賢羣輔錄)
黃初詔及延三子已列郡志苐以延為郡人殊誤特
正之
王敬弘字裕之為宋武諱以字行元嘉三年為尚書僕
射關署文案初不省讀嘗預聽訟上問疑獄敬弘不對
上變色問左右何故不以訊牒副僕射敬弘曰臣乃得
訊牒讀之正自不觧上甚不悦六年遷尚書令固讓表
求還東上不能奪改授侍中特進左光祿大夫及東歸
車駕幸冶亭餞送十二年徵為太子少傅敬弘詣都上
表固辭不拜東歸上時不豫自力見焉十六年以為左
光祿大夫開府儀同三司侍中如故又詣都表辭竟不
拜東歸二十三年復申前命復辭敬弘形状短小而起
坐端方桓玄謂之彈碁八勢所居舍亭山林㵎環周
偹登臨之美故時人謂之王東山文帝嘗問為政得失
對曰天下有道庶人不議上高其言上嘗使二老婢女
戴五條辮著青紋袴襦飾以朱粉女適尚書僕射何尚
之弟述之敬弘嘗往何氏看女遇尚之不在因寄齋中
卧俄頃尚之還敬弘使二婦守閤不聽尚之入云正熱
不堪相見君可且去尚之于是移于他室敬弘性貞正
先是徐羡之傅亮當朝不與来往及致仕隠吳興與子
瓉之書深勖以靜退瓉之為五兵尚書未嘗詣一朝貴
江湛謂何偃曰王瓉之今便是朝隠瓉之子秀之為尚
書又不與王儉欵接三世不事權貴時人稱之後為輔
國將軍吳興太守
王韶之少有志尚當世詔命表奏輒手自書寫義熙隆
安時事大小悉撰錄位瑯琊郎中令韶之家貧好學嘗
三日絶粮而執卷不輟家人謂之曰困窮如此何不耕
答曰吾嘗自耕耳父偉之為烏程令韶之因居縣境好
史籍博涉多聞初為衛將軍謝琰行參軍得父舊書因
私撰晉安帝陽秋及成時人謂宜居史職後為吳興太
守撰孝傳一卷文集行于世宋廟歌辭韶之所製也(宋史)
隠□在安吉相傳陶弘景嘗隠處(勞志)
安吉有梁周弘讓故宅弘讓之弟弘政為安吉縣令弘
讓結宇中山耽玩文史在縣南三十六里(談志)
駱秘道臨安人梁安成王田曹參軍即駱牙之祖也今
長興駱灣有秘道故宅(參陳書長興志)
伏挺字士標平昌安邱人太清中客游吳興侯景亂中
卒著邇說十卷文集二十卷(梁書)
唐吳珙吳頊吳崧皮光業林昇羅隠何肅韓必居于吳
興長城之八座山時號八友(此條載郡志山川類今出之)
羅隠字昭諫新安人隠本名横凡十上不中第遂更
名少聰敏作詩著文以譏刺為主錢鏐辟為從事朱
温以諫議召不行開平中羅紹威推為叔父表授給
事中所著江東集十卷甲乙集十卷淮海寓言讒書
五卷湘南雜槀吳越掌紀一卷(見吳越偹史文獻通考)
上人生于會稽本湯氏子聰察嗜學不肯為凡夫因辭
父兄出家號靈徹字源澄從越客嚴維學為詩維卒乃
抵吳興居何山與詩僧皎然游講益至皎然以書薦于
詞人包侍郎佶包得之大喜又以書致于李侍郎紓是
時以文章風韵主盟于世者包李以是上人之名由二
公而颺如雲得風柯少葉張以文章接才子以禪理悅
高人風儀甚雅談笑多味(權德輿靈徹詩集序)
初靈徹在吳興居何山與晝公為侣時予方以兩髦
執筆硯陪其吟咏皆曰孺子可教(劉賓客徹上人文集紀)
賀知章一代異人天機卓絶不入名法轍迹而放意縱
適超詣縣觧晚年尤縱誕極飲狂肆元和己亥知章已
百年矣往来會稽武夷吳興山水間以藥為市民頼以濟
(廣川畫䟦詳藝文)
賀知章字季貞會稽永興人自號四明狂客又稱秘
書外監遨遊里巷醉後屬詞動成卷軸文不加點咸
有可觀又善草隸書好事者供其牋翰每紙不過數
十字共傳寳之先是神龍中知章與越州賀朝萬齊
融揚州張若虚邢巨潤州包融俱以吳越之士文詞
佼秀名揚于上京朝萬止山隂尉齊融崑山令若虛
兖州兵曹巨監察御史融遇張九齡引為懷州司戶
集賢直學士數子人間往往傳其文獨知章最貴(參兩)
(唐書)
顧雲大順中制同羊昭業等十人脩史雲至江淮遇高
逢休諫議時劉子長僕射清名雅譽光塞搢紳其弟崇
望復在中書雲以逢休與子長舊交將造門希致先容
逢休許之久矣雲臨岐請書逢休授之一函甚草創雲
微有惑因潜啟閱之凡一幅並不言雲但曰羊昭業等
擬捋一尺三寸汗脚蹈他燒殘龍尾道懿宗皇帝雖薄
德不任被前件人羅織執大政者亦太悠悠雲嘆而已
(唐摭言越雲寓吳興見吳偹史)
鳳策聯筆三卷唐虞部郎中淮南從事秋浦顧雲垂
象撰多以擬古為題盖行卷之文也雲咸通十五年
進士(陳振孫書錄觧題)
郎簡字叔廉臨安人知明州以工部侍郎致仕年八十
九贈吏部侍郎簡和易喜賓客號武林居士導引服餌
尤好醫術有集騐方行于世(宋史)
郎簡侍郎慶歷間能吏與杜岐公極相厚善簡長岐
公十餘年以兄事之既老謝事居里中築别館徑山
下善服食得養生之術即徑山澗旁種菖蒲數畆歲採
以自餌山中人目之菖蒲田(蒙齋筆談)
張按簡與吳興六老之會安吉志亦以為州人與宋
史小乖或由臨安寓苕也其子淑馮京榜進士載郡
志則簡之老于吳興信矣
何薳浦城人自號韓青老農夫去非東坡薦為武學博
士薳嘗寄居烏墩撰春渚紀聞十卷(書錄觧題)
丹陽集四十二卷後集四十二卷顯謨閣待制江隂葛
勝仲魯卿撰洪慶善序其文有所謂絶郭天信拒朱勔
慚盛章而怒李彦者盖其平生出處之略也再知湖州
後遂家焉
盛允升字德常其先建德人父僑直集賢院知越州宦
游吳興樂其山水因家焉允升資禀端亮力學問喜為
文辭采贍蔚有吏能政和二年歷司開封戶曹朝廷方
考正徵角二聲允升上所著樂書數萬言論辨古樂府
以析用中正之法甚悉改儀曹兼大成府製造官燕樂
成徽宗命輔臣覆視允升所著精妙歷遷朝請大夫(沈與)
(求盛公行狀)
王升字逸老寓烏戍自號羔羊居士所居有聖采堂得
柳軒楼異監鎮時與往還工草書殊有旭顛轉摺熊度
宣和間以草書聖經上進除書錄其書尤為内廷稱賞
又兼能畫(書史參攻媿錢惟善飲中八仙歌題䟦)
張嵲字巨山襄陽人宣和三年上舍選中第歷利州路
安撫司幹辦公事以母病去官紹興中召對嵲上䟽論
邊事召試除秘書省正字再遷著作郎出為福建路轉
運判官上疏略曰古之人君其患有二不在于拒諫在
納而不能用不在于不知天下利害在知而不以為意
陛下渡江十年矣今皆以為當然而更為迂闊之事此
近于納諫而不知用知利害而不知恤也除司勛員外
郎金人敗盟上命兩省卿監郎曹各草檄獨取嵲所進
者播之四方推中書舍人升實錄院脩撰未幾右正言
万俟卨論嵲罷去後起知衢州與祠時方脩好息兵朝
廷講稽古禮文之事嵲作中興復古詩以進(宋史武嵲寓居康)
(見郡志)
張嵲為司勛郎官金人再取河南秦相皇恐上章引
伊尹善無常主及周任不能者止之文以自觧嵲之
筆也秦德之遂擢脩注掌制而嵲具槀倉卒誤以伊
尹告太甲為告湯及周任之言為孔子自言時秘書
省寓傳法寺有書其門曰周任為孔聖太甲作成湯
秦疑諸館職為之多被逐然嵲亦以荅檜三折肱之
語謂其貳于己未幾亦罷(文獻通考)
王洋字元渤待制資深子亦以省第二名中宣和二年
甲科紹興初以右贊善命直徽猷閣歷典三郡所至有
異政官太學為博士時秦檜為丞相而直道正辭亦擯
勿用晩守鄱陽洪忠宣適自北脱歸人無敢過其居公
獨脩答故坐事免去葉少藴嘗為公言劉貢父為漢史
詩以為杜詩功曹非復漢蕭何為誤用事信乎公曰高
紀蕭何為主吏孟康注曰功曹也王定國猶知之詩史
豈悞哉少藴嘆服有東牟集三十卷行于世周丞相益
公為之序(嘉定山陽志見洋居德清之石壁山勞志)
韋嵩岳州人隨宋高宗南渡尉武康悦故鄣山水之勝因
家長興(張東沙故鄣韋氏譜序)
時氏彭城大族渡江而南居吳興者四衍之卒官朝請
大夫成都運判子五人雋登進士科傑侃佐行以任入
官(張于凱贈時起之序)
胡舜&KR1406;嘗丐祠居吳興之射村子仔遂家苕溪焉(漁隠叢話)
舜&KR1406;績溪人歷御史中丞廣西經略以忤秦檜貶洪
元英嘗言舜陟之得人心雖古循吏無以過也仔弟
仰亦為郎官(見談志)
朱勝非自紹興四年九月罷相居湖州嘗就除知本州
既而得提舉洞霄宫食祠祿八年寓天聖僧舍杜門却
掃留心内典與世事相㤀十四年十二月乙亥卒右廸
功郎安誠曾受勝非辟為江西帥屬于佛寺飯僧自撰
疏文訕及朝政為郡守所發詔停誠官惠州編管(宋宰輔編)
(年錄)
秀水閒居錄三卷霅川朱魯公丞相勝非寓宜春時
作秀水者袁州水名也一編之内于南渡諸公行事
貶駁無全人(清波雜志書錄觧題)
曾恊南豐人翰林學士肇孫也年十九以詞賦魁冑監
一上不第考古著書有行莊集行于世終朝奉大夫知
永州恊始居湖之德清子南仲隆興元年進士知温州
有惠政葛文定公邲鎮越以最列除尚書戶部郎中充
金國正旦國信使將行值憲聖慈烈之喪授館燕山凡
命宴皆請去樂及罷燕射金悉勉從尋為福建轉運副
使首廉所部疾苦良愿無擾奸無容欺歷擢刑部侍郎
集賢殿脩撰晩年意在簡默自號覺翁因以名菴好學
不倦凡所述作温潤典雅有覺菴集子掄監嘉興府都
稅務孫仲良登仕郎(樓攻媿集)
成閔字居仁邢州人靖康初應募捍金兵高宗南渡韓
世忠追苖傅及襲烏珠討范汝為皆在戎行積功至保
寧軍承宣使紹興二十四年拜慶遠軍節度使超拜太
尉主管殿前司公事御史劾之罷太尉婺州居住乾道
初聽自便歸湖州(宋史)
李迎字彦將河陽人知湖州歸安縣以外艱不赴歷安
撫司機宜寓湖州新市蕭寺中手抄聖賢治心飬性之
學時賦詩自樂類成百篇嘗自贊曰三仕三已應緣而
止一邱一壑倦遊而歸以子貴累贈中奉大夫子結度
支員外郎綰平江參軍綺知如臯縣孫大成青陽尉大
雅主太平簿大均興化尉(益公李迎墓志詳藝文)
濟溪老人遺槀一卷通判明州濟源李迎彦將撰永
嘉周浮沚先生之壻與先大父為襟袂集中有送先
君子越戊子秋試詩首句籍甚人言易已来盖先君
治易故也集序周益公作(書錄解題)
李結字元明河陽人迎子也慕元次山之風因以次山
自號卜築霅上扁舟夤緣葦間鷗来相從百轉不止名
為漁社後以尚書郎奉使全蜀凡六十一郡之官吏數
十萬之將士莫不欽受約束乃念舊社不置繪漁社圖
周必大序之
武康寓客任公紳諫議古之從兄也靖康間失母長齋泣
血以求之金人歸河南徒步走北方奉之以歸孝行上
聞擢勅令所刪定官改秩主管官告院母終廬墓事之
如生與世相忘久矣武康令方道訪其家列其高節于
朝控懇偹至遂賜紫服聞者欽嘆風化之美(攻媿集)
黃龜年字德邵號竹溪先生福州人葬父于鄞因家焉
舉進士為殿中侍御史與諫官劉棐論秦檜檜由是罷
至再相龜年寓湖州檜摭其過押回福州檜死復居鄞
(寧波府志參氏族大全)
龜年永福人累官尚書左司員外郎遷殿中侍御史
會王倫来歸龜年劾檜主和悞國併劾檜黨檜與祠
龜年又奏檜厚貎深情矯言偽行上不畏陛下中不
畏大臣下不畏天下之議章凡三上遂禠檜職累遷
中書舍人兼給事中司諫詹大方希檜意論之落職
(宋史)
畢再遇兖州家將也開禧用兵諸將多敗事獨再遇累
有功金人認其旗幟即避之屡遷鎮江都統制揚州承
宣使驍衛上將軍後致仕居于霅(癸辛雜識)
再遇字德卿以武信軍節度使致仕贈太師謚忠毅
再遇姿貌雄傑早以拳力聞屬時寝兵無所自見一
旦邊事起諸將望風奔衂再遇遂為名將(宋史)
吏部侍郎萬鍾字元亨家世錢塘自為司農卿時卜宅
于安定門横塘(談志)
衢按杭志孝行傳范鍾字元亨臨安人父居市肆貨
巾幘蓄婢生鍾婢約滿去不復聞鍾浸長讀書取科
第授縣尉常欲訪母無從偶經霅川見渡口茅屋中
嫗單身鬻餅餌甚苦鍾感之詢其往跡皆母事也且
云少傭臨安巾肆中嘗生子今𫝊已入官恐貧賤不
相認故獨勞耳鍾徵其子所生年月日皆與已合鍾
大悲喜即拜認之嫗倉卒未敢當鍾曰阿母無棄兒
也遂具衣迎歸後鍾綰郡符持使節登華要嫗皆及
享其飬意即一人以萬為范字魯魚耳
詹體仁字元善浦城人光宗即位累遷太常少卿上以
積疑成疾久不過重華宫體仁陛對首陳父子主恩之
說孝宗崩體仁率同列抗䟽詣重華宫親臨祥祭辭意
懇切寧宗登極天下晏然體仁與諸賢密贊趙汝愚之
力也孝宗將復土體仁言永阜陵地勢卑下非所以妥
安神靈與宰相異講除太府卿尋直龍圖閣知福州言
者竟以前論山陵事罷之退居霅川日以經史自娛人
莫窺其際真德秀早從其游嘗問居官蒞民之法體仁
曰盡心平心而已盡心則無愧平心則無偏世服其確
論(宋史)
吳柔勝字勝之宣州人登進士第調都昌簿丞相趙汝
愚知其賢差主嘉興府學教授將寘之館閣會汝愚去
御史湯碩劾為汝愚黨且主朱熹之學不可官師儒自
是閒居十餘年嘉定初主管刑部架閣文字遷國子正
業柔勝始以朱熹四書與諸生誦習伊洛之學晦而復
明遷太學博士又遷司農寺丞出知隨州收土豪孟宗
政扈再興隸帳下後皆為名將除京西提刑領州如故
改湖北運判兼知鄂州改知太平州終秘閣修撰奉祠
卒謚正肅二子淵潜各有傳(宋史)
柔勝紹興初占籍新市繼娶右正言沈濬女生淵潜
沈應升云
程大昌字泰之休寧人自宦游去鄉里樂吳興山水之
勝而卜居焉累遷權吏部尚書謚文簡(宋史周益公集)
癸辛襍識云程文簡尚書園在城東宅後又云河口
程氏園文簡别業藏書數萬卷作樓貯之
北海集二卷北海王嵎季夷撰淳熙間名士寓居吳興
陸務觀與之厚善三子甲田申皆登進士擅名(文獻通考)
李龏字和父菏澤人家吳興三滙之交效元白為歌詩
不樂仕進年登髦期自銘其墓云孰生予孰死予自不
知為文之徒詩之徒(佩楚軒客談)
李龏字和父號雪林有潄石吟行于世(瀛奎律髄)
吳興林憲字景思少從其父宦遊天台因留蕭寓焉初
賀參政允中竒其才妻以女孫而不取奩田貧甚為詩
學韋蘇州淳熙五年尤延之為作雪巢記又為雪巢小
集序柔櫓晩湖上寒燈深樹中汲井延晩花推忩數新
竹延之謂唐人之精者不是過(上)
雪巢小集三卷東魯林憲景思撰初寓吳興從徐度
敦立游後為賀參政允中子忱孫壻寓臨安其人高
尚詩清澹古句尤佳殆逼陶謝梁溪尤延之誠齋楊
廷秀皆為之序且為雪巢賦及記余為南城其子游
謁至邑以家集見示愛而錄之及守天台則板行久
矣視所錄本稍多然其暮年詩似不逮其初往往以
貧為累不能不衰索也(書錄觧題)
李心傳字微之隆州人道傳兄也心傳閉戶著書魏了
翁等二十三人交薦寳慶二年以布衣詔為史館校勘
歷工部侍郎奉祠居湖州心傳有史才通故寔所著成
書有高宗繫年錄學易編誦詩訓春秋考禮辨讀史攷
舊聞証誤朝野襍記道命錄西陲泰定錄辨南遷錄又
有詩文一百卷(宋史理宗紀)
按宋史心傳居湖州張攷道𫝊性傳俱寓吳興心傳
宦跡僅判成都府四川制置司參議初未嘗蒞潮陽
也何故違其二弟萬里乘桴冐蛟鱷之險耶今南林
報國寺碑亦心傳撰性傳書宋史以湖為潮誤矣特
正之
李舜臣子心傳道傳性傳心傳官太史游吳興悦山
水之秀寓于郡城即今安定書院又相度弁峯建宅
營墓名其灣曰太史灣殁以道傳子獻可為嗣遂為
吳興人後徙長興之東山即余姻家李澄之世清之
先也閱祁主政寧龍僉憲霓劉清惠麟諸傳志得其
概因意其昆弟三人偕至吾湖而郡學獨祠道傳則
以今兹繁衍者乃厥子姓耳如遡所自心傳尤當入
寓賢而性傳亦未可遺也(閔元衢)
張嘗㩀癸辛襍識及報國寺碑正宋史之誤近得康
侯所示長興李氏譜自謂差有讀書眼耳
李性傳字成之嘉定第進士歷起居舍人兼侍講疏言
東周以後諸侯卿大夫皆既葬而除服秦漢之際尤為
淺促孝文定為三十六日之制則視孝惠以前已有加
矣東漢以後又損之為二十七日謂之以日易月則薄
之至也于數百年惟晉武帝魏孝文為能復古之制而
羣臣沮格未克盡行惟孝宗通喪三年近古所獨陛下
繼之至性克盡前烈有光乞以此疏付之史館庶幾四
海同風民德歸厚累遷權吏部尚書臣竂論舜臣立廟
封爵事落職與祠淳祐中歷同知樞密院事未幾落職
與郡復與祠寳祐二年與内祠兼侍讀以觀文殿學士
致仕卒贈少保(宋史)
李元綱字國紀錢塘人號百鍊真隠乾道間以上庠英
士寄居吳興之新市力學好古雖困窮&KR0757;履益堅怡然
自得不為外物異端之所摇奪撰聖賢事業圖集說三
先生西銘解厚德言行編諸書(杭州府志)
袁說友字起巖建安人隆興元年登第文辭豐蔚嘗為
四川安撫使輯成都文類一書楊廷秀有和袁起巖詩
云道場山下弄山泉飡菊紉蘭萬物先魏華父挽袁詩
云靈輀送無路淚洒霅溪風說友之寓苕審矣(參八閩通志成)
(都文類四川總志誠齋集鶴山集五書)
說友嘗知臨安平江見蘇杭二志嘗知池州見昭明
集題䟦號東塘居士見瀛奎律髄
三登橋在德清袁說友與張巖王大有嘗寄居于此
後皆登第故名(德清志)
張按巖字肖翁廣陵人紹興末居湖州黨韓侂胄歷
參知政事知樞密院見宋史其人無足述也王大有
平江人乾道八年進士
說友事其兄直友謹宦寖逹至參知政事直友無一
錢食客輙為萬錢具費皆出參政葉水心袁公墓志
趙與&KR0696;字德淵燕王八世孫希懌第三子居湖州嘉定
十三年進士嘉熙三年直敷文閣知平江兼淮浙發運使
特置司領其事自與&KR0696;始四年郡中饑分場設粥以寓
公方萬里為人所推敬委請董役全活者數萬人寳祐
三年以觀文殿學士再守郡行鄉飲射禮于學宫復脩
飾殿堂齋廬廣絃誦以嚴教飬學宫弟子為立生祠明
年兼提刑六年除江東安撫使知建康府景定元年復
知平江匄祠封周國公八月卒贈少師謚忠惠學者稱
為節齋先生(宋史參姑蘇志)
右史徐元杰暴亡程公許亟奏于朝紳中選公正明
决無所顧忌者專蒞其事分别首從必誅無赦疏入
不報物論沸騰臨安尹趙與&KR0696;奏乞置獄天府帝從
之公許繳奏與&KR0696;乃嵩之死黨乞送大理寺命臺臣
董之詔殿中侍御史鄭宩宩回懦首鼠事竟不白然
公論莫不偉公許(宋史新編掌公許寓吳興見故)
陳貴誼字正甫福清人父宗召字景南因贅而居崑山
淳熙二年登第歷工部尚書後寓武康貴誼亦卜居焉
慶元五年進士又中博學宏詞科歷太學博士時議更
楮幣法貴誼轉對言楮劵之令使奸惡得逞道路怨咨
非所以祈天永命固結人心主議者摘其熙寧新法之
語激怒時宰再遷將作監丞兼魏惠憲王府學教授遷
秘書郎出知江隂軍提舉江西常平召赴行在未至授
禮部郎官屬金人大擾淮蜀又指陳時弊彌遠滋不樂
諷言官論罷主管崇禧觀起知徽州召授司封郎官兼
翰林權宜理宗即位累遷中書舍人升兼直學士院内
侍溢受恩賞輒封還詔書遷至參知政事兼同知樞密
院事出帥汴洛時已移疾猶上疏力爭五上章乞歸轉
四官加邑封致仕卒贈少保資政殿大學士(宋史新編參魏鶴山)
(崑山志)
丁大全與董宋臣表裏濁亂朝政牟子才累疏辭歸初
子才在太平建李白祠自為記曰白之斥寔由高力士
激怒妃子以報脱鞾之憾也力士方貴倨豈甘以奴隸
自處者白非直以氣陵亢而已盖以為掃除之職固當
爾所以反其極重之勢也彼昏不知顧為逐其所忌力
士聲勢益張宦官之盛遂自是始其後分提禁旅蹀血
宫闈雖天子且不得奴隸之矣又寫力士脱鞾之状為
之贊而刻諸石屬有拓本遺宋臣宋臣大怒持二碑泣
訴于帝乃與大臣合謀嗾御史交章誣劾子才在郡公
燕及餽過客為入已降兩官猶未巳帝疑之密以槧問
安吉守吳子明子明奏曰臣嘗至子才家四壁蕭然人
咸知其清貧陛下毋信讒言帝語經筵官曰牟子才之
事吳子明乃謂無之何也衆莫敢對戴慶炣曰臣憶子
才嘗繳子明之兄子聰帝曰然事遂觧盖公論所在雖
仇讐不可廢也子才事親甚孝弟子方客死公安挟其
柩葬安吉女弟在眉山拔其家于兵火致之安吉在吉
州文天祥以童子見即期以遠大所薦士若李芾趙昴
發劉祓家鉉翁皆為忠義士平江守吳淵籍冨民田以
千餘畆遺子才皆却之身後家無餘貲賣金帶乃克&KR0830;
(宋史)
胡榮字宗叟歙人登淳祐四年第忤賈似道差知撫州
似道嗾江西安撫曾淵子俟榮至隂圖中傷榮見幾勇
退寓吳興龜溪之上似道南竄以將作大監召命下而
世運新矣徒步歸歙(洪焱祖胡大監𫝊)
陳存字體仁龍泉人太學上舍淳祐七年第三人文章
政事皆有聞譽仕至兵部尚書端明殿大學士知慶元
府沿海制置使(括蒼彙紀)
戴表元序陳無逸詩稱其祖龍泉公居湖即存也壽
昌徐文鳳從吳興陳本齋先生存受春秋故其經學
卓有源委權知象山縣以慈惠稱本齋開閫沿海辟
入簽廳咨决庶務全活者尤衆(嚴州府志)
度宗時詔卿監以下薦人材將作監楊文仲薦陳存王
栢等十有八人皆名士也(宋史)
衛富益崇德人幼有異質識見高遠不為章句學嘗負
笈往從金仁山學深探易理金卒復受業于許白雲白
雲重其噐識以友處之悉究性理默識心融許卒以義
制服既而歸曰生何與草木禽獸同朽腐哉自以先世
歷蒙宋澤聞宋亡于崖山日夜悲泣設壇具祭文天祥
陸秀夫等詞並哀慘觀者無不堕泪又稱夷齊何人耶
馮范何人耶遂决意不仕隠居教授創白社書院于石
人涇春秋社日祀先聖鄉賢會布衣友賦詩講道縉紳
仕元者不得就列風度飄然士林高之至大間有司欲
薦聞不就怪其迂毁其書院遂擕仲子隠于湖之金盖
山學者翕從所著四書考証性理集義易經集說讀書
纂要耕讀怡情等錄至治間長子迎飬還故里自號耕
讀居士絶不言世務不理城市或有乞詩文者辭曰吾
欲胸中涵養德性而已有何說為嘗語諸子曰士之品三
道德為上冨貴功名何足慕哉一日遘微疾取所著書
悉焚之曰吾志晦迹况玄奥處宋儒究盡安用㽜此糟
粕耶平生推崇儒術闢異端表裏洞徹動定坦夷接人
無貴賤親疎賢者服其德不賢者服其化卒年九十六
門人沈夢麟黃彛鄭忠相率制服葬于舊隠金盖山私
諡曰正節先生正德間劉督學瑞贊曰遠宗正學獨抱
遺忠(崇德志)
史光蜀青神人嘉熙戊戌光年十二以避難遷湖州光
之居湖也廣自植立遂以武科奮績官武翼郎浙東兵
馬都鈐轄娶閔氏二子曰圭文故宋舉進士修職郎瑞
安府司戶參軍至大間將教授平江之嘉定未上而卒
曰璋文早世圭文之幼也聞母有疾痛不忍聽更以燼
爇左右臂以代痛母疾止乃已武翼嘗病累月視藥未
嘗解帶病亟哀號祈天願以已壽益父夢或告之曰感
而孝念予三齡武翼果又三年乃終娶程氏子三人台
孫歷浙閩兩帥幕(闕)孫由舶司幕長將改除喜孫業進
士孫六人名之曰淵源澄清潤澤盖有所識也(虞伯生史氏程)
(夫人墓誌)
龐樸字夷簡謙孺玄孫宋末補春秋員家松陵賈似道
聘為塾師不赴錮不得試從方逢辰講學元初詔行臺
御史程鉅夫訪南士徵不起強至再出授翰林修撰兼
禮部時敕修宋遼金三史總裁托克托同官多北人欲統
金附宋樸曰昔曹魏有中原不附蜀漢元魏有中原不
附齊梁此綱目所以重大統也今大元繼宋統近接漢
唐遠接三代若承金統舍宋統恐非所以示廣也托克
托不從同事門人貢師道復力辨之擬轉外秩樸引歸
寓居南潯趙孟頫陳孚咸與倡和自號五湖狂叟(龐氏家乘)
袁桷字伯長慶元人舉茂才異等自號清容居士寓吳
興大德間為翰林國史院檢閱官時初建南郊桷進十
議多采之至治元年遷侍講學士桷在詞林朝廷制册
勲臣碑銘多出其手所著有易說春秋說清容居士集
(勞志)
袁桷讀書吳興有清容書院臨苕溪對弁山後山題
云人同綠水長為主座有青山不計年(堯山堂外紀)
楊維楨字廉夫諸暨人舉進士署天台尹維楨為文擬
先秦兩漢詩尤名家有詔修遼金宋三史維楨作正統
辨千言司徒歐陽玄見之嘆曰百年後公論定于此矣
四海兵亂遂浪跡浙西山水間明興天下大定詔徵遺
逸之士修纂禮樂書頒示郡國維楨被召至京師肺疾
作而卒(勞志)
崔復錢唐人父謙遠祖晉與趙文敏有世契之好故復
妻文敏孫仲穆女洪武六年徐大章為銘其墓且云復
有學行善繪事次子晟亦工篆隸晟字彦暉愛吳興山
水營别業一區于弁山之麓號雲林小隠大章仍為作
記蘇平章又為作雲林小隠詞(苕紀)
藝術徵第八(神仙附羽流)
姚最僧垣第二子也最幼在江左迄于入關未習醫術
天和中齊王憲奏遣最習之憲又謂最曰博學高才何
如王褒庾信王庾名重兩國吾視之蔑如接待資給非
爾家比也勿不存心且天子有勅彌須勉勵最于是始
受家業十許年中略盡其妙(後周書)
朱肱吳興人進士登科善論醫尤深于傷寒在南陽時
太守盛次仲疾作召肱視之曰小柴胡湯証也請并進
三服至晩乃覺滿又視之問所服藥安在取以視之乃
小柴胡散也肱曰古人製㕮咀謂剉如麻豆大煮清汁
飲之名曰湯所以入經絡攻病取快今乃為散滯在鬲
上所以胃滿而病自如也因依法旋製自煮以進二服
是夕遂安因論經絡之要盛君立贊成書盖潜心二十
年而活人書成道君朝詣闕投進得醫學博士肱之為
此書固精贍矣嘗過洪州聞名醫宋道方在焉因擕以
就見宋留肱欵語坐中指駁數十條皆有攷㩀肱惘然
自失即日解舟去由是觀之人之所學固異耶將朱氏
之書亦有所未盡耶後之用此書者能審而慎擇之則
善矣(泊宅編)
王克明字彦昭樂平人徙湖州烏程紹興乾道間名醫
也魏安行妻風痿十年不起克明施鍼而步履如初廬
州守王安道風噤不語旬日他醫莫知所為克明令熾
炭燒地灑藥置安道于上須臾而蘇金使黑鹿谷過姑
蘇病垂死克明治之明日愈名聞北方張子盖救海州
戰士大疫克明時在軍中全活者幾萬人克明頗知書
好侠尚義常數千里赴人之急初試禮部中選累任醫
官王炎宣撫四川辟克明不就炎怒劾克明避事坐貶
秩後遷至額内翰林醫痊局賜金紫(宋史新編)
凌漢章湖州人少學針灸三殺人乃棄其針于水中針
皆上浮水面漢章曰天命我矣拜而受之遂精研其術
名動天下嘗至常熟寓東海湯禮家早起聞其鄰徐叔
元家哭甚哀往問之乃其子婦以産難死叔元以為不
祥將舁出付火葬漢章急止之命其夫發棺揣胸前尚
微温出針下數穴良久子下婦得生又一跛翁扶杖過
之自言少多瘡瘍有庸醫誤折針膝中今杖行二十年
莫能愈漢章為從肩臂上針三四穴折針從患處突出
棄杖再拜而去(高坡異纂)
鄉人顧謙弘治二年五月得疾夜見金冠綠袍者踞
坐梁上呼謙名曰我天醫也為謙具說致病之故又
授以數百言曰子能行此可為名醫善記之勿忘也
自是頓瘳而得耳瞶至冬月往謁凌漢章求針治漢
章為針兩耳移時而愈曰子嘗為天醫𫝊藥乎謙驚
問所自知漢章曰大凡天醫治病𫝊藥耳中藥入而
氣閉故聵也謙乃具言所見曰先生神人也然謙自
病後追繹與人問答之語皆歷歷分明獨所授要言
茫然不記一字(庚巳編)
吳興西湖民景養善相(詳封爵徵)
于頔刺湖州行縣至長城方山其下有水曰西湖(舊唐)
(書于頔傳)
吳菰城嫗善相吾粲數歲時嫗見之曰是兒有卿相之
骨粲後歷太子少傅(吳志)
南宋丘叡吳興人善卜筮(詳官師徵徐孝嗣)
沈立精堪輿之術自卜兆于里兆云後出宫妃今其孫
為宸妃(歸安志)
以下神仙及羽流
沈羲武康人躬耕于野忽棄耕亡去家人求之不得子
孫相傳以為羽化齊永明二年歸訪舊里呼諸孫謂之
曰吾是汝四世祖在蜀以符藥治病有活人功上帝授
吾為碧落侍郎今歸以告汝倏忽不見邑人駭異建道
觀塑像以奉之宋崇寧大觀間有内庭女道官孫千霞
夢一道士披綵霞衣言曰吾武康人也在碧落中與子
有宿緣他日當遇于彼及靖康亂千霞避地南方依石
防禦防禦者家于德清之韶村始知武康為吳興也一
日石氏設醮羽衣畢集道士姜景良與焉千霞以其夢
告景良曰吾邑沈羲也千霞急走羲祠瞻塑像曰真吾
夢中所見也遂捐金遍施黃冠而去後千霞于冨陽太
元山授徒數百人年八十有九忽髭髯叢生越三年而
羽化今縣有仙人渚石胡梯世𫝊羲登仙之處(武康志又詳見)
(太平廣記)
陸修靜吳興東遷人宋文帝召入内殿時太后王氏雅
信黃老降皇后之尊執門徒之禮(珠囊)
修靜早為道士置館廬山時遠法師居東林其處流
泉匝寺下入于溪每送客過此輙有虎號鳴因名虎
溪後送客未嘗過獨陶淵明與修靜至語道契合不
覺過溪因相與大笑世傳為三笑圖宋泰始三年羽
化于京師賜諡簡寂以故居為觀
馬湘字自然杭州塩官人也世為縣小史而湘獨好經
史攻文學治道術遍游天下後歸江南嘗醉于湖州墜
霅溪經日方出衣不沾濕坐于水上而言曰適為項羽
相召飲酒大醉方返溪濱觀者如堵酒氣猶衝人狀若
風狂路人多随看之又時復以拳入鼻及出拳如故又
指溪水令逆流食頃指柳樹令随流水来去指橋令斷
復續(續仙𫝊)
馬自然每賖酒于白塔巷酒肆一日沉湎謂主人曰
吾今得仙矣所逋酒價焉敢輕償遂出囊中藥化賣
酒鐡器並為黃金即乘雲而去其橋遂名望仙(勞志)
劉商彭城人家長安少好學強記精思攻文有胡笳十
八拍盛行于世兒童婦女咸悉誦之進士擢第歷臺省
為郎性耽道術逢道士即師資之煉丹服氣靡不勤切
游茅山久之復往宜興愛罨畫溪之景遂于胡父渚葺
居隠于山中近樵者猶見云吾劉郎中也而莫知所止
已為地仙矣(續仙𫝊)
劉商泛苕霅間卜居武康上強山下(仙𫝊拾遺)
劉誼字宜翁湖州人少登進士官至二千石(集仙𫝊)
東林沈氏世為著姓沈思字持正號東老家頗藏書喜
賓客東林當錢唐往来之衝士大夫與游客勝士聞其
好事必過之沈亦應接不暇又能釀十八仙酒一日有
客布裘青巾自稱回道人長揖于門曰知君白酒新熟
遠来相訪願一醉寔熙寧元年八月十九日也思見其
風骨秀偉碧眼有光及論古今治亂老莊浮屠理無所
不通意非塵埃中人也因出酒器數十事于席間曰聞
道人善飲欲以鼎先為壽如何道人曰酒器中惟鍾鼎
為大屈巵螺杯次之而梨花蕉葉最小請戒侍人次第
速斟當為公自小至大以飲之笑曰有如顧愷之食蔗
漸入佳境也又約周而復始滿斟于前笑曰所謂杯中
酒不空也回公興至即舉杯而盡乃命東老鼓瑟回浩
歌和之又嘗圍碁以相娛止奕數子輙拂去笑曰祗恐
碁中爛斧柯回公自日中至暮已飲數斗無酒色是夜
月微明秋暑未退而蚊蚋尚多侍人秉扇驅拂偶滅一
燭回公乃命取竹枝以酒噀之插于壁間須臾蚊蚋盡
棲于壁上而所飲之地洒然思欲有所叩先托以求驅
蚊之法回公曰且飲小術何足道哉聞公自能黃白之
術未嘗妄用且篤于孝義又多隂功此吾所以来訪而
將以發之也東老因叩長生輕舉之術回公曰以四大
假合之身未可離形而頓去惟生死去住為大事死知
所住則神生于彼矣東老攝衣起謝有以喻之回公曰
此古今人所謂第一最上極則處也此去五年復遇今
日公當化去然公之所鍾愛者子偕也治命時不得見
之當此之際公亦先期而知謹勿動懷恐喪失公之真
性東老頷而悟之飲將達旦則甕中所釀止留糟粕而
無餘&KR0377;矣回公曰久不游浙中今日為公而来當留詩
以贈然吾不學世人用筆書乃就擘席上榴皮書字題
于庵壁其色微黃而漸加黑詩曰西鄰已富憂不足東
老雖貧樂有餘白酒釀来緣好客黃金散盡為收書凡
二十八字已而告别思啟關送之天漸明矣握手並行
笑約異時之集即揖出門凌石橋而去追躡之已不見
東老歸購寫照者繪仙人像不甚肖别命圖之正操筆
忽一道者求齋延入坐坐定東老退具飯少頃竟無所
見回至畫所苐見壁上仙像宛然如所遘回仙人無異
蓋回字者吕字也後四年中秋東老果化去神采如生
家人舉棺怪其輕視之惟衣履存焉今其地有回仙觀
(陸元老回仙錄東林山志)
姜景良武康人道行高潔能詩有醉蓬莱詞一章(勞志)
金婆者好施茶人来啜茶金婆輙飲其餘瀝數十年不
倦一異人變為癩者来啜茶金婆亦飲其餘悔而吐之
異香滿室因得仙道尸解適湖人商于楚過洞庭湖見
金婆與一道士同舟呼鄉人以雙履寄回(西吳里語)
杜道堅字處逸號南谷子采石人年十四得異書師葛
蒙庵為茅山道士居武康昇元觀宋皇慶間授隆道冲
真崇正真人作覽古樓聚書萬卷(西吳里語)
處逸住昇元報德觀興玄學建清規百廢具舉徒衆
悅服屬元兵南渡所在震動玉石慮燬于崑岡黎庶
懼淪于塗炭真人負矢石叩軍門見太傅淮安忠武
王于故鄉披膽陳詞為民請命王與語大悅恨見之
晩軍麾為之歛兵民社因之安堵遂使馳驛入覲帝
閽詔特委江南搜訪遺逸真人退而上疏言求賢飬
賢用賢之道上嘉納焉(松雪齋集)
王壽衍字眉叟號溪月有學行居德清至治初徵入京
師授弘文輔道粹德真人一時名士若虞楊范揭皆與
友善大振玄風時有浙省都事劉時中者名士也既卒
貧無以葬壽衍躬至其家弔哭撫其遺孤營其喪事乃
為葬于德清縣與已壽穴相近便于拜掃人皆服其友
義(西湖游覽志參德清志)
沈野雲名道清德清人成祖聞其名召見令致雲物野
雲舉一小缾嘘之雲氣充滿一室厚賜而退初野雲奉
命還鄉族親嗤之曰狂道士何處乞丐回也野雲佯不
顧但懸一牌于背云賣雷雨時太守方病旱聞之曰得
非沈師耶吾昔知北州得其法以救旱不受謝而逸速
召之果然乃揖之以禱雨告野雲曰公故人安敢辭然
非城隍廟不可太守急延入城隍廟問須何物曰爛猪
頭陳煮酒足矣令人奉之大嚼而卧衆道士白太守師
正寐安得雨太守令問之曰酒肉未足雨豈遽降太守
又具酒肉食畢又卧道士曰時午矣師果何為野雲曰
天午耶請太守觀雨太守盛服至立庭中野雲曰公何
不弊衣太守謝不敢乃取四盌至書一雲字於其中擲
之又取三盌書雷雨二字三擲而坐使人視西北方有
雲乎曰雲矣有頃布滿四空而中天有一穴以筆灑墨
擲之倏合而雷雨大作須臾水深三尺太守曰可矣雨
止太守出二十金謝不受但受米分施諸丐者退卧室
中諸親前嗤之者来誦言神術野雲曰後五日雨當洗
壇汝等田禾沾足否曰未也剪紙旗與之曰汝插一旗
塍上以為别雨必倍之諸親爭受其旗以退五日果大
雨而旗之所在點雨不集盖以其前嗤笑故戲之野雲
嘗行過金陵市中羣兒罵之曰癡道士野雲曰汝皆坐
吾有栗分與汝曹羣兒信之皆不能起其父母謝之拂
䄂而起沈術大抵類此(湖海搜竒)
沈野雲字道寧烏程人寓鬱秀道院幼習方外學朝
廷累召禱有騐上深悅之賜三品服及湛然純一圖
書(雨浙名賢錄)
吳興偹志卷十三
