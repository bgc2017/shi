吳興俻志卷三明董斯張撰
官師徵第四之二
郡守(宋齊梁陳隋)
郡志載宋謝莊謝澹陳周文育周䂮沈君理張攷沈
約姚思廉李延夀三書莊君理皆吳郡守非吳興也
澹及二周𫝊亦無守吳興語不敢濫入王秀之已載
掌故
劉子頊字孝列宋孝武第七子大明四年封歴陽王仍
為冠軍將軍吳興太守歴雍州都督應晉安王子勛舉
兵兵敗遇害(以下並宋書)
劉子真字孝貞孝武第十一子大明五年封始安王仍
為輔國將軍吳興太守
劉景素建平王宏子也少愛文義太宗初為冠軍將軍
吳興太守歴南徐州刺史元徽三年舉兵被殺
劉休若孝建初封巴陵王大明五年為左右郎將吳興
太守泰始元年領安東將軍督吳吳興晉陵三郡歴車
騎大將軍江州刺史為太宗所忌徵還賜死
以上四人並遥領太守
劉韞字彦文長沙王孫宣城太守晉安王子勛為亂大
衆屯據鵲尾攻逼宣城于是四方牧守莫不同逆惟韞
棄郡赴朝廷太宗嘉其誠孝建初以為侍中南兖州刺
史吳興太守昇明二年以與討蕭道成遇害
劉勰字彦和韞弟侍中吳興太守
劉顥字彦明勰弟冠軍將軍吳興太守未拜元徽四年
卒
劉遵考宋武帝族弟也封營浦侯元嘉二十一年為五
兵尚書遷吳興太守二十五年徵為領軍孝建元年魯
爽臧質反為征虜將軍率衆屯臨沂縣仍除吳興太守
明年徵為湘州刺史歴侍中左光祿大夫諡曰元公
王裕之字敬宏胡之孫也晉世除太尉從事中郎出為
吳興太守宋世歴吏部尚書諡文貞
劉瑀字茂琳彭城人穆之孫式之子也少有才氣為太
祖所知遷御史中丞瑀使氣尚人為憲司甚得志彈王
僧達云藴籍高華人才冗末朝士莫不畏其筆端尋轉
右衞將軍瑀願為侍中不得謂所親曰人仕宦不出當
入不入當出安能常居戶限上因求益州遷吳興太守
歴吏部尚書
劉延孫彭城人孝建元年遷丹陽尹臧質叛上深以東
土為憂出為冠軍將軍吳興太守置佐吏事平徵為右
僕射歴尚書左僕射東昌侯諡文穆
向靖字奉仁小字彌山陽人世居京口與高祖少從游
平京邑加寧遠將軍為吳興太守義熙十年高祖北伐
督北青州諸軍事高祖受命封曲江縣侯彌治身儉約
不營室宇無田園商賈之業時人稱之
張永字景雲吳人能文章善隸書騎射兼善雜藝受知
于文帝帝每得永表啟輙執玩咨嗟嘆供御者不及也
歴御史中丞廢帝永光三年出為吳興太守太宗即位
除吏部尚書復以為吳興太守未拜徙為吳郡太守以
破薛索兒功封孝昌縣侯
王惠字令明臨沂人恬靜不妄交游未嘗有雜事宋武
帝聞其名以問其從兄誕誕曰惠後來秀令鄙宗之美
也永初三年遷詹事轉尚書吳興太守歴吏部尚書
王曇生臨沂人好文義以謙和見稱歴吏部尚書太常
卿出為吳興太守明帝初與四方同逆戰敗歸降被宥
王謙之字休光臨沂人晉司州刺史胡之曾孫也孝建
初歴驍騎將軍御史中丞吳興太守以南下之功封石
陽縣子贈前將軍諡肅
謝瞻字宣遠陽夏人見弟晦權遇已重言于高祖曰臣
本素士父祖位不過二千石弟年始三十志用凡近榮
冠臺府特乞降黜以保衰門前後屢陳高祖以瞻為吳
興郡又自陳請乃為豫章太守
周嶠汝南安城人尚高祖第四女宣城德公主二女適
建平王宏廬江王禕以貴戚顯官元嘉末為吳興太守
賊劭弑立隨王誕舉義于會稽劭加嶠冠軍將軍誕檄
又至嶠素懼却回惑不知所從為府司馬丘珍孫所殺
朝廷明其心國婚如故
王韶之字休泰臨沂人晉世遷黃門侍郎領著作為晉
史序王珣貨殖王廞作亂珣子弘廞子華並貴顯韶之
懼為之䧟深結徐羡之傅亮等景平元年為吳興太守
羡之被誅王弘入為相領掦州刺史韶之在郡常慮為
弘所繩夙夜勤厲政績甚美弘亦抑其私憾在任積年
稱為良守加秩中二千石徵為吏部尚書元嘉十二年
再為吳興太守
謝述字景先陽夏人封吉陽縣侯歴中書侍郎左衞將
軍補吳興太守在郡清省為吏民所懷卒官喪還未至
都數十里殷景仁劉湛同乘迎赴望船流涕
蕭惠明南蘭陵人思話次子也有世譽歴黃門郎御史
中丞吳興太守
殷沖字希遠陳郡長平人歴御史中丞出為吳興太守
遷度支尚書
孝武帝即位偽司隸校尉殷沖賜死沖為元凶劭草
立符文又妃叔父也(並上)
王奐字彦孫惠從孫昇明末為吳興太守入齊歴左僕
射出為雍州刺史(參宋齊二書)
孔山士吳興太守歴丹陽尹(見沈麟士及陸澄二𫝊宋書作□)
山士歴顯位侍中會稽太守坐小弟駕部郎道穰逼掠
良家子女白衣領郡(宋書)
會稽孔愉愉子安國愉生靖靖子山士靈符四世五人
為本郡太守
邵道護黃門侍郎出為吳興太守(談志)
梁大同七年東宫直沈文沖表曰祖吳興太守道思少
躭玄默宅舍為觀即德清紫極觀也(吳興統紀)
顧琛字弘偉吳人討元凶劭事平遷吳興太守孝建元
年封永興縣五等侯大明中仍為吳興太守歴中散大
夫(宋書)
張瓌字祖逸永子也封平都侯遷侍中出為征虜將軍
吳興太守烏程令顧昌言有罪瓌坐不糾免官後為光
祿大夫
孔靖字季恭會稽人晉義熙中吳興太守歴尚書令
謝康樂有戲馬臺送孔令詩即靖也
孔琳之字彦琳山隂人吳興太守歴御史中丞直法無
所撓武帝行經蘭臺親加臨幸卒贈太常琳之不事産
業家尤貧素
張劭字茂宗吳人歴征虜將軍雍州刺史後為吳興太
守諡簡伯子敷字景胤父在吳興亡報以疾篤敷往奔
省自發都至吳興成服十餘日始進水漿葬畢不進鹽
菜遂毁瘠成疾世祖即位改其所居為孝張里
沈文季武康人元徽中轉祕書監出為吳興太守文季
飲酒至五斗妻王錫女亦至三斗文季在郡與妻對飲
竟日而視事不廢昇明元年沈攸之起兵齊高帝加文
季冠軍將軍督吳興錢塘軍事(别詳人物徵)
禇淵字彦回陽翟人尚宋文帝女南郡公主駙馬都尉
累遷吏部尚書淵初為吳興太守齊高帝餉物别淵語
人曰此人才貌非常將來不可測也卒佐齊簒宋歴太
宰司徒諡文簡
王延之字希季裕之孫也宋世為後軍將軍吳興太守
累遷吏部尚書太祖輔政與王僧虔中立無所去就時
人語曰二王持平不送不迎入齊歴左僕射諡簡(通志)
蕭子晉臨川王映長子歴東陽吳興二郡太守遷左民
尚書
王瑩字奉光臨沂人宋駙馬都尉入齊為吳興太守有
能名召還太子詹事中領軍東昏時徐孝嗣誅瑩頗綜
朝政啟取孝嗣所居宅從弟亮謂曰此非盛德也瑩怒
曰我昔從東度為吳興束身登岸徐時為宰相不能見
知相用為領軍長史今住其宅差少快意時人咸謂失
德諡靖恭
徐孝嗣字始昌小字遺奴東海郯人宋孝武時尚康樂
公主仕齊轉御史中丞出為吳興太守王儉贈四言詩
曰方軌叔茂追清彦輔柔亦不茹剛亦不吐時人以比
蔡子尼行狀也歴吏部尚書封枝江縣侯(南齊書)
徐孝嗣復故封使故吏吳興邱叡筮之當𫝊幾世叡
曰恐不終尊身孝嗣容色甚惡徐曰緣有此慮故令
卿决之東昏時賜死華林園和帝贈太尉諡文忠
王敬則射陽人性倜儻好刀劍屠狗商販徧于三吳宋
明帝以為直閣將軍齊高帝受禪以佐命封潯陽公為
吳興太守歴司空太尉武帝嘗令羣臣賦詩敬則曰臣
若解詩不過作尚書都令史耳那得今日
袁彖字偉才陽夏人少有風氣善談玄為冠軍將軍監
吳興郡事彖性剛常以微言忤世祖又與王晏不協世
祖在便殿用金柄刀子治瓜晏在側曰外間有金刀之
言恐不宜用此物世祖愕然窮問所以晏曰袁彖為臣
說之上銜怒久之彖到郡坐過用祿錢免官累遷太子
中庶子
孔琇之山隂人靖孫有吏能歴尚書左丞左民尚書出
監吳興郡尋拜太守政稱清嚴明帝輔政防偹諸藩致
密旨于上佐使便宜從事隆昌元年遷琇之晉熙王冠
軍長史欲令殺晉熙王琇之辭不許遂不食而死
張岱字景山永弟也宋泰始末為吳興太守齊武帝即
位再為吳興太守岱晚節在吳興更以寬恕著名遷南
兖州刺史
何戢字慧景廬江人歴吏部尚書出為吳興太守尚山
隂公主善姿容與禇淵善目為小禇諡懿子
王僧虔臨沂人泰始中出為輔國將軍吳興太守秩中
二千石僧虔不禮佞人阮佃夫佃夫言于明帝使御史
中丞孫&KR1509;奏僧虔前蒞吳興多有謬命檢到郡至遷凡
用功曹五官主簿至二禮吏署三𫝊及度與弟子合四
百四十八人又聽民何系先等一百十家為舊門委州
檢削坐免官後歴開府儀同三司諡簡穆(南齊書)
謝朏字敬冲陽夏人十歲能屬文永明中遷都官尚書
中書令侍中出為吳興太守歴司空諡靖
朏在吳興論啟公事稽晩㵸輙代朏為啟上知非朏
手跡被問見原初朏在吳興㵸于征虜渚送别朏指
㵸口曰此中惟宜飲酒
謝㵸字義潔遷司徒左長史出為吳興太守歴太子詹
事諡簡長城縣民盧道優家遭劫誣同縣殷孝悌等四
人為劫㵸收付縣獄考正孝悌母駱詣登聞訴稱孝悌
為道優所誹謗横劾為劫一百七十三人連名保徵在
所不為申理㵸聞孝悌母訴乃啟建康獄覆道優理
窮欵首依法斬首有司奏免㵸官
王琨臨沂人初名崐崘宋始為吳興太守入齊歴光祿
大夫(南史)
琨𫝊吳郡太守琨守吳興别見吳慶之𫝊
李安民南蘭陵人齊高祖私人吳興太守封康樂侯歴
尚書左僕射諡肅
安民李延夀以唐諱易為安人今據齊書正之
吳興有項羽神護郡聽事太守不得上太守到郡必
須祀以軛下牛安民奉佛法不與神牛着屐上聽事
又于聽上八關齋俄而牛死葬廟側今呼為李公牛
塜
蕭惠休蘭陵人永明四年為廣州刺史罷任獻奉傾貲
上勅茹法亮曰可問蕭惠休故當不侵私耶吾欲分受
之也永元元年從吳興太守徵為尚書右僕射吳興郡
項羽神舊酷烈人云惠休事神謹故得美遷于時朝士
多見殺二年惠休還至平望帝令服藥而卒
謝覧字景滌陽夏人㵸子也覧尚齊錢塘公主仕梁歴
吏部尚書出為吳興太守卒于官贈中書令
蕭子顯字景陽齊豫章王子也齊世封寧都侯入梁歴
國子祭酒吏部尚書子顯簡通賓客不畏鬼神愛山水
為伐社文以見其志飲酒數斗頗負才氣及掌選見九
流賓客不與交言但舉扇一撝而已衣冠竊恨出為吳
興太守以恃才傲物諡驕
蕭正仁字公業為吳興太守有治能天監十年諡哀(臨川)
(王宏子)
蕭映字文明新渝侯普通二年為吳興太守郡累不稔
大通三年野榖生武康凡二十二處自此豐穰映製嘉
榖頌以聞
蕭昂字子明梁宗室普通四年出為吳興太守累官領
軍將軍封湘隂侯諡曰恭
王彬字思文臨沂人(闕)文章習篆隸與兄志齊名時
人語曰三眞六草為天下寳尚齊高祖女臨海長公主
入梁為吳興太守歴吏部尚書諡惠彬立身清白推賢
進士有古君子風
王騫字玄成臨沂人歴度支尚書中書令出為吳興太
守復徵為尚書郎給事中諡安
孫廉字思約東莞人天監初傾意貴要得為列卿歴晉
陵吳興太守然處官平直遂以善政稱武帝嘗曰東莞
謙廉而已謙即廉叔父也
孟侯亶字世龍譙人歴都官尚書給事累遷吳興太守
豫州刺史豐城縣公諡襄
元景仲魏文裔也以父法僧來歸封枝江縣公歴廣州
刺史侯景作亂遣信誘之景仲乃舉兵將下應景會江
西督護陳覇先等起兵攻之覇先徇其衆曰朝廷以元
景仲與賊連從謀危社稷今使曲江公勃為刺史鎮撫
此州衆聞之皆棄甲而散景仲乃自縊而死
蕭琛字彦瑜蘭陵人守宣城後為吳興太守郡有項羽
廟土人名為憤王甚有靈騐遂于郡廳事安牀幕為神
座公私請禱二千石皆于廳拜祠而避居他室琛至著
屐廳事聞室中有叱聲琛厲色曰生不能與漢祖爭中
原據此廳事何也因徙之于廟琛歴特進光祿大夫諡
曰平(以下並梁書)
蔡撙字景節濟陽人歴侍中吳興太守累遷中書令諡
康
張稷字公喬瓌弟也梁武起兵稷弑東昏迎梁武封江
安縣子歴吳興太守徵僕射後為青冀二州刺史為州
人所害
張嵊字四山稷子也嘗為湘東王長史王暇日玄言因
為之筮得節卦謂嵊曰卿後當東入為郡恐不得終其
天年嵊曰貴得其所耳還為太府卿吳興太守殉侯景
之難賊平元帝追贈侍中開府儀同三司諡忠貞子
裴之横字如岳聞喜人少好賓重氣俠不事産業兄之
高乃為絞被疏食以激厲之横嘆曰大丈夫富貴必作
百幅被後為吳興太守作為百幅被以成其志後沒蘄
城之難贈司空諡忠壯
張纉字伯緒范陽人尚富陽公主封利亭侯起家秘書
郎出為吳興太守歴雍州刺史侯景之難為岳陽王詧
所害諡簡憲
紹泰元年震州刺史杜龕舉兵攻信武將軍陳蒨于長
城義興太守韋載據郡以應之丁丑韋載降義興平遣
晉陵太守周文育率軍援長城太平元年正月鎮東將
軍震州刺史杜龕降詔賜死曲赦吳興郡(梁書)
王勱字公濟臨沂人博涉書史恬然清簡梁世以國子
生舉高第歴五兵尚書紹泰元年以侍中中書令兼丞
相長史時吳中遭亂民多乏絶乃以勱監吳興郡入陳
歴尚書左僕射諡曰温(以下陳書)
袁樞字踐言昂孫紹泰中歴吏部尚書吳興太守遷尚
書左僕射諡簡懿
吳明徹字通昭泰郡人天嘉元年遷吳興太守及引辭
之郡帝謂曰吳興雖郡帝鄉之重故以相授後以功封
南平郡公進司空南兖州刺史
沈不害字孝和武康人大建中為戎昭將軍監吳興郡
事
徐度字孝節安陸人紹泰二年除信威將軍郢州刺史
兼領吳興太守歴司空諡忠肅子敬成大建五年除貞
威將軍吳興太守歴安州刺史諡忠
杜稜字維盛錢塘人少落魄游嶺南從高祖恒典書記
陳受禪歴中領軍侍中天嘉元年封永城縣侯大建中
出為鎮東將軍吳興太守累官光祿大夫諡成
桂陽王伯謀字深之大建十年出為持節都督吳興諸
軍事中郎將吳興太守
新安王伯固字牢之世祖第五子大建元年授使持節
督吳興諸軍事平束將軍吳興太守
武陵王伯禮字用之大建初為吳興太守在郡恣行暴
掠為有司所劾
徐綜稜威將軍駙馬都尉出為吳興太守(談志)
綜堅之曾祖也見文苑英華别見宫闈徵
周寳安字安民義興人父文育縶于王琳除員外散騎
侍郎文育歸復除貞威將軍吳興太守文育為熊曇朗
所害徵還天嘉二年重除雄信將軍吳興太守襲夀昌
縣公歴衞尉卿諡成子䂮嗣位晉陵定遠二郡(陳書寳南史)
(安𫝊)
寳安兩任吳興觀史始曰除繼曰復除三曰重除自
明若初任屬之文育則宜即書文育𫝊矣何文育逃
歸下南史云請罪詔不問復其官爵陳書云尋授使
持節散騎常侍鎮南將軍開府儀同三司耶談志能
致疑而不能讀史并載其父子及孫三世又先䂮而
後寳安殊可笑也(元衢)
任忠字奉誠小字蠻奴汝隂人以戰功封梁信郡公出
為吳興内史及隋師濟江忠自吳興入赴屯兵朱雀門
忠議固守臺城苦請勿戰後主從孔範言乃戰及軍敗
忠降隋
胡穎字方秀吳興東遷人天嘉元年除散騎常侍吳興
太守諡壯
錢道戢大建二年除仁威將軍吳興太守未行改授郢
州刺史
常鼎字超盛杜陵人梁開府叡孫鼎博涉經史明隂陽
逆制善相術仕梁起家湘東王參軍陳武帝受禪拜黃
門侍郎大建中為聘周使歴臨海王長史行吳興郡事
入為太府卿至德初鼎盡質貨田宅寓僧寺友人毛彪
問其故答曰江東王氣盡此矣吾與爾當葬長安期運
將及故破産耳初鼎聘周常與高祖遇鼎曰觀公容貌
不久必大貴貴則天下一家歲一周天老夫當委贄願
自愛及陳平馳召之授上儀同三司(隋書)
李德林字公甫車博陵安平人德林能文章隋有天下為
内史令封安平縣公每贊平陳之計後出為湖州刺史
贈大將軍諡曰文(隋書)
吳興備志卷三
