吳興偹志卷七明董斯張撰
官師徵第四之六
州邑
漢嚴訢字少通治嚴氏春秋馮君章句為烏程長舉孝廉
遷東牟侯相下邳祝長典牧十城所在若神(趙明誠金石錄)
費鳳烏程人試守故鄣長(洪适隸釋人物)
吳駱統字公緒會稽人時飢荒鄉里及遠方客多有困
乏統為之飲食衰少其姊仁愛有行寡居無子見統甚
哀之數問其故統曰士大夫糟糠不足我何心獨飽姊
曰誠如是何不告我而自苦若此乃自以私粟與統又
以告母母亦賢之遂使分施由是顯名孫權以將軍領
會稽太守統年二十試為烏程相民戶過萬咸嘆其惠
理權嘉之召為功曺行騎都尉妻以從兄女(吳志)
孫河字伯海堅從子也出後姑俞氏後復姓為孫質性
忠直訥言敏行有氣幹能服勤少從堅征討嘗為前驅
後領左右兵典知内事待以腹心之任又從策平定吳
會從權討李術破之拜威寇中郎將領廬江太守(吳志)
河為烏程長見吾粲傳
晉殷康為武康令教曰郭邑居民有死喪者可令送
兩坩粥(太平御覽)
陶範字道則侃第十子也侃諸子中最知名歷尚書秘
書監(陶侃别傳)
範烏程令見世說已入掌故
賀循字彦先山隂人節&KR0757;高厲好學博聞舉秀才除陽
羡武康令顧榮陸機陸雲表薦之曰伏見吳興武康令
賀循德量邃茂才鑒清遠歷踐三城刑政肅穆守職下
縣州黨帖然召為太子舍人元帝時領太子太傅時朝廷
初建動有疑議宗廟制度皆循所定為一時儒宗贈司
空謚曰穆(虞預晉書)
張亢字季陽安平人載協弟也才藻不逮二昆亦有屬
綴又解音樂伎術時人謂協載亢陸機雲曰二陸三張
中興初過江領著作郎補烏程令入為散騎常侍復領
佐著作郎
許裴字季顯義興陽羨人烏程令(晉百官名參許氏譜)
張按裴己載掌故苐不詳其邑里耳故出之
河内司馬颺為烏程令將赴職戴洋曰君宜深慎下吏
颺後果坐吏免官洋又謂曰卿雖免官十一月當作郡
加將軍至期為太山太守振武將軍(晉書)
袁猷字申甫陽夏人少與兄瓌齊名尋相率渡江瓌為
丹陽令猷為武康令有政聲歷侍中衞尉卿
羊不疑太山南城人烏程令歷桂陽太守
夏侯愔譙郡人為烏程令孫恩自海襲會稽有衆數萬
於是吳郡陸瓌吳興邱尫等凡八郡一時俱起殺長吏
以應之吳興太守謝邈嘉興顧胤與愔等皆遇害(並上)
册府元龜胤作裔避宋諱耳
宋臧諶之東莞人元嘉中為尚書都官郎烏程令(以下沈約)
(宋書)
劉亮彭城人大明中為武康令時境内多盜鑄錢亮掩
討擒殺以干計歷封順陽侯歷梁益二州刺史
劉秀之字道寳東莞人司徒穆之從兄子也為無錫陽
羨烏程令並著能名封康樂郡公歷尚書右僕射謚忠
成
虞玩之字茂瑤餘姚人少閑刀筆泛涉書史仕宋為烏
程令路太后親朱仁彌犯罪依法錄治太后怒訴孝武
坐免官歷驍騎黃門郎
宋文帝以彭城王義康嫌隙既成乃誅劉湛及烏程令
盛曇泰等曇泰為義康所逐
顧凱之字偉仁吳人元嘉中為東遷令後為吳郡太守
風節過峻終湘州刺史謚曰簡子
張祐高平人歷武康錢唐令並著能名時有北地傅僧
祐潁川陳珉並以吏才見知宋世言長吏者必以三人
為首
何敬叔東海郯人也齊長城令有能名在縣清廉不受
禮遺夏至節忽榜門受餉數日中得米二千餘斛他物
稱是悉以代他人輸租(南史)
裴松之字世期河東人博覽墳籍立身簡素義熙初為
故鄣令轉中書侍郎上使注陳壽三國志松之鳩集𫝊
訛廣增異聞既成奏之上覽之曰裴世期可不朽矣
荀卞之大明七年為烏程令(詳祥孽徵)
江秉之字元叔歷烏程建康令遷臨海太守並以簡約
見稱在郡嘗作一書案去官留以付庫
王偉之為烏程令廉介特甚書籍之外家無長物
偉之少有志尚當世詔命表奏輒自書寫泰元隆安
時事小大悉撰錄之子韶之因此私自撰晉安帝陽
秋(宋書)
沈懷遠武康令(見隋經籍志)
武康令謝沈(宋書蔡興宗傳)
朱齡石字伯兒沛人也武帝以為鎮軍參軍遷武康令
歷雍州刺史
張岱東遷令時殷冲為吳興太守謂人曰張東遷親貧
須養所以棲遲下邑然名器方顯終當致大位(岱詳見郡守)
沈攸之孝建七年為龍驤將軍武康令
沈文秀字仲遠武康人初為郡主簿功曹起家東海王
參軍遷武康令(詳人物徵)
傅琰字季珪靈州人仕宋為武康令遷山隂令著能名
二縣皆謂之傅聖賜爵新亭侯元徽中遷尚書左丞琰
與父僧祐並有竒績時云諸傅有理縣譜子孫不以示
人時山隂令邱仲起長城令何敬叔故鄣令邱寂之皆
有能名而不及琰也(南史)
齊庾肅之孔欣之俱武康令肅之迎沈道虔為立宅道
虔隠居鄉里相率受學欣之厚為貲給焉(南史)
南齊顧昌言烏程令坐父法秀宋泰始中戰亡遺骸不
反而昌言宴樂如常有司請加以清議(說傳縣昌言吳郡人)
豫章文獻王蕭嶷字宣儼太祖第二子起家為太學博
士長城令(南齊書)
傅映字徽遠靈州人為武康令高祖師取建康吳興太
守袁昂自謂門世忠貞固守臣節乃訪於映映勸背昏
向明尋以公事免天監初除建安王長史烏程令所受
俸禄悉以歸兄累遷光禄卿
蘇侃字休烈涉獵詩書宋時出身正員將軍補長城令
(南齊書)
何遠字義方郯人梁武踐阼以奉迎功封廣興男後為
武康令愈厲廉節除淫祀正身率職人甚稱之太守王
彬巡屬縣諸縣皆盛供帳以待焉至武康遠獨具糗水
而已彬去遠送至境進斗酒隻鵝而别彬戱曰卿禮有
過陸納將不為古人所笑乎武帝聞其能擢為宣城太
守自縣為近畿大郡近代未之有也其輕財好義周人
之急言不妄發盖天性也每戱語人曰卿能得我一妄
語則謝卿以一縑衆共伺之不能記也(梁書)
禇雲字士洋陽翟人為曲阿烏程延陵令並稱清慎歷
御史中丞湘東王諮議參軍
隂鏗字子堅姑臧人善五言詩為時所重釋褐梁湘
東王法曹行參軍累遷晉陵太守員外散騎常侍有集
三卷
鏗有罷故鄣令詩一卷見隋志
伏挺字士標平昌人好属文樂安任昉深相嘆異齊末
則舉秀才對策為當時第一高祖義師至挺迎謁于西
林高祖見之甚悦謂曰顔子引為征東行參軍時年十
八天監初除中軍參軍事累為晉陵武康令罷縣還仍
于東郊築室不復仕後出仕尋除南臺治書因事納賄
當被推劾挺懼罪遂變服為道人久之藏匿後遇赦因
此還俗太清中客遊吳興侯景亂中卒
范岫字𢡟賓濟陽考城人外祖顔延之早相品題以為
中外之寳仕齊為長城令歷梁吏部尚書
江蔿濟陽人淹子也襲封臨沮縣伯自丹陽尹丞為長
城令有罪削爵普通四年高祖追念淹功復封為吳昌
伯
殷不佞字季卿長平人少立名節居父喪以至孝稱好
讀書尤長吏事承聖初為武康令(上)
沈文阿字國衞武康人仕梁為五經博士簡文在東宫
引為學士及侯景寇逆簡文别遣文阿招募士卒入京
師城陷與張嵊共保吳興嵊敗文阿竄於山埜景素聞其
名求之甚急文阿窮迫不知所出登樹自縊遇有所親
救之便自投而下折其左股及景平高祖以文阿州里
表為原鄉令(以下陳書)
梁元帝於荆州即位授姚察原鄉令(察武康人詳人物徵)
周弘正字思行汝南安城人梁都官尚書入陳歷國子
祭酒尚書右僕射諡曰簡子所著周易講疏十六卷論
語疏十一卷莊子疏八卷老子疏五卷孝經疏二卷集
二十卷行於世(隋經籍志)
弘正為安吉令見陳書
庾持字元德鄢陵人父沙彌長城令持篤志好學尤長
書記以才藝聞解褐為安吉令天嘉初遷尚書左丞以
預長城之功封崇德縣子歷大中大夫
徐秀郯人年十五擢高第歷德清長城丹陽三縣令(顔真)
(卿徐府君碑)
王實唐宰相涯父也湖州安吉縣令贈尚書刑部員外
郎(文苑英華王涯家廟碑)
韋鐸京兆人烏程令(唐宰相世系表)
孫尚復武邑人德清令
李濬後魏平棘令系之裔鄭䆳滎陽人並武康令(並上)
李寵渤海王裔烏程令(唐宗室世系表)
解禹字德禹天寳中舉進士為湖州安吉縣令用薦為
吉州刺史(解春雨集)
李清字士澄天寳十二年進士宰烏程嘗有咏石季倫
詩(唐詩紀事又見顔真卿西亭記)
韋承慶渤海人字延休鄭州陽武人也少恭謹事繼母
以孝聞弱冠舉進士累遷太子司議郎儀鳳中太子賢
監國頗近聲色承慶上書諫之承慶又以人之用心多
擾濁浮躁罕詣冲和之境乃著靈城賦以廣其志調露
初東宫廢出為烏程令風化大行歷天官侍郎兼修國
史承慶自天授以來三掌天官銓授平允海内稱之尋
同平章事(舊唐書)
武康響應山下有碧玉潭神龍所居神龍八年令劉汭
禱雨而應(勞志)
權逢吉為長興令時縣西有西湖可溉田三千餘頃舊
引方山泉注之為豪家所堰莫敢誰何逢吉決堰仍引
泉溉田鄉人賴焉(浙江通志)
崔孚博陵人歷湖州長城令長城之理加於前二邑令政
成秩滿解印罷去(白香山集)
李某元和十年烏程令(見談志德清覺海寺條下李誤作米)
王晏弘農人武康令(見權德輿王妣夫人楊氏墓志)
獨孤及字至之洛陽人武康令歷常州刺史(唐書)
胡傳美害武康令有游碧落觀詩(稿簡贅筆見藝文)
李府君諱晤歷金壇烏程晉陵三縣令府君為人篤於内
行飾以吏事動有常度居無惰容所蒞之邑有善政辭
滿之日多遺愛(白居易趙郡李公家廟碑)
晤宰相紳之父也(見唐書)
皇考湖州德清令諱察躬行孝悌之德振揚家聲(柳子厚叔)
(父殿中侍御史墓志)
喻鳬毘陵人有詩名開成進士全唐詩話云卒於烏程
令(西吳里語)
鳬字坦之嘗謁杜紫薇不遇曰我詩無羅綺鉛粉氣
宜不售也(宜興志)
宋裴大亮大理寺丞知長興縣(見胡宿為謝安置守冡表)
曾士倬禺山人知烏程縣(東林山志)
劉嘉成政和戊戌進士知德清縣歷判楚州(武義縣志)
章望之字表民浦城人除知烏程縣趣令受命固辭以
光禄寺丞致仕(宋史)
望之伯父得象廕得官以宰相嫌遂不仕(文獻經籍考)
王正已湖州德清縣令(王安石吏部侍郎句公墓志此又一王正已也)
齊融號衡山居士與王正巳相友善一時名士也(氏族)
(大全)
陳洙字師道建陽人令烏程與王安石遊安石有詩送
之(瀛奎律髓)
陳洙字師道登進士第歷殿中侍御史嘉祐中上疏
助司馬光乞早建嗣且曰陛下以臣為懷異日之圖
莫若殺臣之身用臣之言疏方上即仰藥以卒奏下
大計遂定仁宗聞洙死賜錢百萬元祐初用光言官
其一子(八閩通志)
詹祥字周文崇安人祥符元年進士烏程令
石元之新昌人天聖五年進士烏程令
蘇耆字國老參知政事易簡之子舜欽之父也有才名
嘗宰烏程歷工部郎中直集賢院贈刑部侍郎(宋史參東坡劉)
(夫人墓志米㐮陽志林四川志耆見郡志)
方仲弓烏程令
天聖七年有小臣方仲弓請立劉氏七廟魯宗道諫
而止(通鑑)
明道壬申河南竇克知德清縣始作聖廟值巽之隅文
雅之士班班出焉(沈與求重修孔廟碑)
狄遵孔字子安湘潭人以父任在安吉時馬尋守湖州
少公恐不任事安吉大姓俞氏所為多不法前後令多
不敢擊俞氏私釀酒椎牛會客公捕得劾治尋大驚曰
乃能如我少時(黃山谷狄公志)
柯述字仲常南安人知湖州歸安縣修水田蓄洩之利
(八閩志)
謝伯宜字仲聖龍溪人知湖州長興縣開水利蝗不入
境諸臺以聞遷奉議郎賜緋歷任凡六司議讞者四平
反者多(上)
錢顗字安道無錫人知贑烏程二縣皆以治行聞治平
末為殿中侍御史許遵議謀殺刑名未定而入判大理
顗以為一人偏詞不可以汩天下之法遵所見迂不可
以當刑名之任不從二年而貶將出臺責同列孫昌齡
曰君媚事王安石得為御史亦當少思報國奈何將欲
附會以求美官顗自當遠竄君自謂得策耶拂衣上馬
去後自衢徙秀州家貧母老至丐貸親友以給朝晡而
怡然無謫官之色(宋史)
李餘慶字昌宗以叔父任起家應天法曹參軍遇事輙
爭之留守者不能奪也卒薦公改太常寺太祝知湖州
歸安縣歷知常州(王安石李公志)
沈兼字子達明州人遷衞尉寺丞知湖州歸安縣(王安石沈)
(君墓忘)
陸廣字彦博侯官人天聖二年進士令烏程(王安石陸君墓志)
尹熙古天聖中以中大夫行國子博士護軍知安吉縣
(安吉志)
孫載字積中崑山人治平三年舉進士初為河中府戶
曹遷德清令開說是非出於至誠訟有累年不决者聞
載一言即感悟棄去熙寧八年杭秀湖三郡饑載諭富
室倍糴至明年平其價出糶一邑之民賴以全活(浙江通志)
陳吉老字子州仙遊人歷知揚州與韓世忠戮力恢復
秦檜主和議吉老累疏爭辨請出逐之贈奉直大夫(八閩)
(志)
吉老知長興見郡志
陳輔字安國明州象山人嘉祐二年進士第歷著作佐
郎知安吉縣歲饑籍富家出粟食流民所活以千計將
代民詣郡及使者言古之循吏所去見思我曹於陳君
不待去而思思其將去而不樂也使者知其才命攝華
亭徙攝壽昌時王介守湖請使者曰安吉不可以無陳
君也乃得歸道聞其繫囚衆以旦至邑遽閱牘有競渡
毆人死至繫百人者且情得矣即械應法者於州餘悉
遣去幕庭為虚人人歡舞天目山水溉一邑其附山六鄉
為防專利而下二十一鄉請決堤主簿劉璹視之千餘
人擁璹鬭堤下璹走還君徐以他事至旁佛舍召六鄉
老人諭散之與約决堤三日慰二十一鄉民老人唯爭
趨令而溪悍猛既决則三日不能復下鄉用穰朝廷初
以七十五等定家業均役錢使者厲君立浙西法而翰
林沈公括方察訪二浙遽言於朝遂推其法浙東(晁無咎陳)
(君墓志)
張著河間人嘉祐中以秘書丞知安吉縣(安吉志)
許遵字仲塗泗州人第進士又中明法擢大理寺詳斷
官知長興縣興水利邑人立石紀之遵出知壽州潤州
又請提舉崇福宫尋致仕累官中散大夫(宋史)
陳察海州人為宣德郎知烏程縣事某與烏程同年進
士烏程允篤君子也與余雅善(沈括長興集)
冷源元符中任武康令(萬姓統譜)
毛滂字澤民元符中令武康嘗築東堂於衙齋有生遠
樓畫舫亝潜玉菴清泉修竹率多遠韵滂時作長短句
聲文遒媚緝之為東堂詞驀山溪一序尤膾炙人口東
坡稱其文章典器可偹著述(勞志參東堂詞文獻通考)
蘇子由送滂詩云酒腸天與渾無敵詩律家傳便出
人(欒城集)
滕中字元直甫子以廕補官歷知安吉有美政終承議
郎廉勤自將治民守邊所至有聲尤長於詩(萬姓統譜)
王勲郢人政和八年進士紹興七年知湖州長興縣有
治聲高宗皇帝以廣南舶政大弊命擇士人修潔者為
之樞密沈公與求以勲薦既對擢提舉市舶果以清裁
著名贈金紫光禄大夫(樓攻媿集)
勲子正己見郡守
吳桓字孟文龍溪人熙寧間陳三要三術甚切時務元
豐八年進士以奉議郎知湖州長興縣(楊龜山集八閩通志)
林概字端父福清人舉進士以秘書省校書郎知長興
縣歷知連州康定初上封事謂古者民為兵而今兵食
民古馬寓於民而今不習馬此兵與馬之大患也又行
陣無法而出於臨時將無素偹而取於倉卒軍不予權
而監於宦侍若是者雖得古之材使循今之法亦必屢
戰而屢敗官至集賢校理(宋史浙工通志)
林㮣知長興歲大饑出俸粟誘富人輸數千石以飼
飢者(八閩志)
丁大聲知武康縣程大昌之壻也(周必大程公墓志)
孫畋字無逸紹興元年知錢唐縣以讒謗免所居官公
議訟公非罪差建寧府粮料院未赴改湖州安吉縣歷
簽書鎮江判官(孫覿撰墓志銘)
徐良能字彦才紹興五年進士知安吉竭力賑艱食之
民除水灾之賦民為之繪像祀於學宫及刻石以紀其
政去之日爭致贐一無所受待次家貧至出産以給食
處之泰然歷龍圖閣侍制(蘭溪邑志)
范鎔字茂寬知武康父老訴前令定物力溢故者十餘
萬科輸不前欲更之吏白板已上郡須三歲可改曰
是困吾民一日不可可三年乎立除其十之二繼列其
弊白於郡追易前板民以為利(上)
乾道六年知湖州長興縣茹驤坐賍免編管台州仍籍
沒家財參知政事錢良臣奏臣昨任淮東總領日失舉
茹驤改官今以賍敗法當同坐詔覽良臣所奏乃欲以
身行法國有常憲朕不敢私勉從所請可鐫三官於是
陳峴張宗元趙磻老徐本中並坐舉驤各降三官(文獻通考)
(見登科錄)
茹驤之字曰伯駿嵊縣人紹興戊辰進士
史岩之知長興縣嵩之弟也(見葉水心史進翁墓志)
鎦有開廸功郎安吉州烏程令(歐陽玄鎦更亝墓碑)
陳希莆田人通直郎知武康縣(樓攻媿陳居仁行狀)
林大中紹興三十年進士調左廸功郎湖州烏程縣主
簿貧甚俸薄郡欲日有贈餽卒謝之所立已如此淳熙
七年知湖州長興縣縣在浙右號稱難治公益究心官
事民情孚洽若有相之者歲饑官無贏蓄公方憂慮而無策
夜半湧水自荻浦灌河聲震數里米舟輻輳闔境以為
神和買比經界前增四之三公必欲寬之推見衆弊獲
免者五千餘戶增輸以實者帖給訟牒必竟曲直不許
私和或謂恐益多事公曰此乃省事之法也以是詬訟
日稀期限寬而信可展而不可違去如始至所下文移
無一紙遺於民間(樓攻媿林正惠公神道碑永康縣志)
大中字和叔歷中書舍人給事中以忤韓侂胄罷歸
或勸通侂胄書對曰福不可求吾為省郎時一言承
意豈至今日耶客曰縱不求福盍亦免禍對曰福不
可求而得禍可懼而免耶侂胄誅即召見試吏部尚
書簽書樞密院事謚正惠(宋史)
詹儀之遂安人時張栻守郡吕祖謙分教儀之日以學
問為事嘗宰烏程終吏部侍郎(談志參嚴州志)
儀之字體仁從晦菴先生游見朱文公大全書問中
時又有門人詹體仁字元善者亦從文公遊吾郡寓
公也
方道字夷吾嚴州人淳熙八年以通直郎知湖州武康
縣武康密邇行都易致越訴君律身既嚴剖决公平不
科罰一錢寬猛得宜訟亦衰少縣出絲纊賴以濟税課
郡利其羡使别儲以候命縣無所從出商人患苦倍征
旁出山蹊公私交病君請於郡復舊規蠲宿逋申法禁
减則例以招之曾不踰時來者輻輳井邑為之改觀米
運至豐儲倉退却至數百斛典吏鬻妻子不足以償君
為於他州賤糴取贏以補其數又以餘貲代下五等畸
税義役良法也行之或反以致害君更立規式勸諭誠
篤民咸信之追科不事鞭扑間出郊埜食用百須皆隨
無纖粟之擾於是爭先就役他縣至取以為法後有欲
更張者老幼叩閽幾二千人竟仍其舊嘗久雨有怪民
出昌言水且大至人皆悚懼謀避亟捕至庭焚其書械
繫以俟既不騐杖而逐之有訴夫久出不還知其必死
而迹不明者君為設方略得姓徐者一問即承境内盜
賊帖息雨暘致禱多騐洊值豐年上下熙然提刑劉公
穎行部謂太守曰自蘇至此惟武康無一詞致前盖君
專務行所學視四境如一家不表暴以取赫赫名而民
受實惠其去也遮道挽留越境追送者不以數計終淮
南安撫司參議官所著有覺齋聞見錄(樓攻媿方君墓志)
宋蔡開字子明崇德人淳熙辛丑第進士宰德清值軍
興征調縣為不擾及去民攀留之歷知卲武著畏亝集
十五卷(萬姓統譜)
蕭德藻烏程令楊萬里淳熙薦士錄云德藻文學甚古
氣節甚高其志常有為其進未嘗苟合老而不遇士論
屈之今為湖北參議官(德藻詳見掌故)
鄭昭先字景紹閩縣人淳熙進士初主浦城簿嘆曰僥
倖一第問學未悉遂游朱文公之門遷知歸安邑民愛
之累官知樞密院事兼參知政事進右丞相辭不拜立
朝累有奏䟽言皆切直謚文靖有(闕)湖遺稿五十卷真
德秀為序(八閩志)
莫若冲字子謙淳熙乙未進士尉湖之安吉郡委聽斷
爭者心服改秩知安吉邑人交慶以平允稱(崇德志)
徐浚字明道紹興甲戌進士始尉德清有聲改秩知烏
程多惠政(上)
俞應符字寳文錢唐人歸安令嘉定十四年自給事中
除簽書樞密院事
蔣重珍字良貴無錫人嘉定末進士第一簽判奉國軍
理宗召入對首以自天子以至庶人所當知者本心外
物二者之界限為言次論苞苴盛行民為其害遷校書
郎辭不就明年待命霅川移文閤門請對當路憚之尋
知安吉州歴官刑部侍郎致仕諡忠文(宋史)
趙與懽字悦道宋宗室嘉定進士以直寳章閣知安吉
州有富民愬幼子察之非其本心姑逮其子付獄徐廉
之乃二兄強其父析業與懽曉以法開以天理皆欣然
感悟又嫠媪僅一子亦以不孝告留之郡廳日給廳饌
俾親饋晨昏以禮未周日母子如初二家皆畫像事之
歷戶部侍郎權兵部尚書嘗謂士大夫有貪聲則雖竒
方奥學徒以蠧國害民耳追封奉化郡王(宋史)
衢按郡志前事逸之後事以為二子悞且逸畫像句
趙潗字伯遠淳熙間為長興令邑蝗潗募力收捕至三
千餘石又大旱河竭米價騰湧潗出官錢增直糴粟粟
商輻輳人皆得濟士民咸德之(浙江通志)
諸葛千里烏程令(詳主簿吕午條)
陸景文字叔辨為安吉令(松江府志)
趙彦衞字景安紹熙間宰烏程有能名歷通判徽州有
雲麓漫抄二十卷續鈔二卷(書錄解題)
余端禮字處恭龍游人第進士知烏程縣累遷吏部尚
書同知樞密院事少保郇國公贈太傅謚忠肅(宋史)
蔣峴字伯見奉化人性剛不阿慶元二年進士令武康
有治聲(浙江通志)
寳慶丁酉火災議者以為濟王之冤殿院蔣峴謂火
災止是失偹更無餘說且云君臣已定父子不可言
兄弟不當問此周公謹所誌者又宋史王邁傳云蔣
峴附彌遠邁劾之按此則峴為能吏不可謂純臣矣
顔逸顔子四十一代孫武康令(聖門志)
章鑑字君保嘉熙中令餘杭志確而衆信&KR0757;潔而吏莊
慮深而弊淺俗和刑清遠慕近悦(謝夢生東萊讀書堂記郡志入古蹟類今)
(出之)
張按晩宋有兩章鑑一字公秉分寧人咸淳間拜右
丞相所稱滿朝懽者其人也君保為昌化人見癸辛
雜識
李芾字叔章衡州人知德清縣屬浙西饑芾置保伍賑
民活數萬計遷主管酒庫所德清有妖人扇民為亂民
蜂起附之至數萬人遣芾討之盜聞其來衆立散移浙
西提刑時浙西多盜羣穴太湖中芾跡得其出沒按捕
之盜駭散(宋史)
韓補玉山人奉議郎知安吉州武康縣(程洺水集)
衢按勞志有韓亞卿豈即其人
安吉州歸安令黃申(戴表元瀏陽教授李君志李餘姚人申之外孫按勞志有黃犖)
梁琮字宗本相臺人至元中宰長興慨然以敬教勸學
為急敦詩書禮逢掖每儒官教授必親至講室與諸生
疑難答問質判精微胥吏文無害者咸在列聽率至夜
分乃罷(高純厚長興修廟學記)
魏信為歸安令博聞強記終日端坐人莫敢干以私者
時定浙西坊里之役信以田為率貧富均一民懷其惠
(勞志)
趙孟實黃岩人宋宗室知長興縣(黃岩邑志)
沈拱辰字國祥吳縣人至元丁丑尹安吉鋤強植弱奸
豪屏迹事至立決吏受成而已(浦志)
李拱辰字廷弼滏陽人皇慶二年春升承值郎湖州路
歸安縣尹邑附於郡事多掣肘公守法不附有爭家財
而骨肉相戕者諭以天理感悟而去有以死獄誣平民
者折以片言遂伏其辜京師貴近有指邑民之妻為其
逃婢者中使督捕甚急公不為遣卒歸其夫每歲二税
先期至者輙勞以羊酒人皆知勸莫敢自後前是土田
多荒責里胥代輸其租公屏吏卒步入阡陌間視地之
肥瘠定為歲入之數募有力者使墾種之有旨經理田
土奉行者率務增加以為功公不苟隨聽民自占主者
以所增田僅百五十頃議倍加其賦公曰吾官可棄民
不可病也卒從公言仍其舊臺省交章舉公廉能延祐
四年夏除承德郎中書戶部司計(黃溍李公志)
衢按郡志俱以字為名宜改正
張炯字元明武康縣尹築渠堰禦水患民賴其功終湖
州府尹(崇德志)
張炳字元暉炯弟安吉縣尹循良著績有去思碑(上)
杜遂德清令(金華縣志)
按勞志有吕遂豈姓誤與
僧努别名巴哩承務郎烏程縣達嚕噶齊(程雪樓秦國先墓碑)
趙桂縉雲人延祐間烏程縣尹(黃學士集括蒼彙志)
朱德潤字擇民崑山人工詩文延祐末遊燕趙孟頫薦
之召見命為編修明年授鎮東儒學提舉以歸喀喇庫
庫袁桷皆與友善後攝守長興至則市無一人乃郊召
父老告之以其故仍即印號給其照身以識别乎寇且
曰汝所怖者官軍耳保此則官軍不汝犯於是黎民麇
集未竟日得戶萬四千八百九十九尋以病免有存復
齋稿十卷(姑蘇志參虞伯生跋)
曹宗輔至順中知德清縣修令示人而人自避之愛民
如子既去邑人立去思碑(一統志)
沈夢麟郡人至正間為武康尹不尚刑罰吏民畏服(勞志)
哈喇哈達字得之北庭人至正十三年為長興州達嚕
噶齊風采政事皆可稱(楊廉夫長興州廟學記)
于文𫝊字壽道平江人延祐二年乙科遷烏程縣尹烏
程有富民張甲之妻王無子張納一妾於外生子未晬
王誘妾以兒來尋逐妾殺兒焚之文𫝊聞而發其事得死
兒遺骨王厚誘妾之父母置鄰家兒為妾所生兒初不
死文𫝊令妾抱兒乳之兒啼不就乳妾之父母吐實乃
呼隣婦至兒見之躍入其懷乳之即飲王遂服辜時韓
鏞僉浙西廉訪司事作烏程謠以紀其績文𫝊官至嘉
議大夫禮部尚書嘗考試浙江鄉闈所取士後多知名
為文雅正其於政事為尤長云(元史)
韓約字彦禮真定人知長興州有蒙古人奪民妻女前
此莫敢誰何約至舉正其罪下箬寺僧為仇人誣吏右
仇相為根抵累年不决約辨其誣釋之善政多𩔖此(浙江)
(通志)
牟應復巘之次子歸安縣尹有政聲(勞志)
楊景行字賢可泰和人舉進士歷撫州路推官轉歸安
縣尹年七十以翰林待制朝列大夫致仕平生所歷州
縣有惠政民立石頌之(吉安府志)
黃以貞連州人德清令以政事聞(宋學士集)
德清縣達嚕噶齊布哷齊河西人縣尹蘇靖臨清人(黃溍)
(德清縣學祭器集記)
虞安澤常熟芝溪人勝國時任德清尹(宋濓書虞思齋事)
州邑佐
丞主簿
尉
蔣静曾遇趙廷入掌故不錄
蘇頲字廷碩武功人司徒瓌子頲少有俊才一覽千言
弱冠舉進士授烏程尉歷遷紫薇侍郎與宋璟同知政
事璟剛正多所裁抑頲皆順從其美若上前承旨敷奏
及應對則頲為之助相得甚悦璟嘗謂人曰吾與蘇家
父子前後同時為宰相僕射長厚誠為國器若獻可替
否罄盡臣節斷割吏事至公無私則頲過其父也(舊唐書)
王紹字德素太原人以厚實為士友所重顔魯公守吳
興特器之表授武康尉(李絳王紹志)
許授循理喻義調武康丞滿歲葺田廬於霅溪之上忘
懷進取(權德輿許君夫人韋氏墓志)
薛鑄汾隂人烏程尉(唐宰相世系表)
李金趙郡人武康尉(上)
李文約隴西人安吉主簿(唐宗室世系表)
李實烏程尉(上)
大歷中烏程尉陳褒撰昇望記(談志)
李忠烏程尉(文苑英華薛延珪制)
杜登襄陽人武康尉(杜甫盧太君墓志)
潘述長城丞(杼山碑)
盧綸有送潘述下第詩
趙令則天水人安吉縣丞(上)
吳越時鍾廷翰攝安吉主簿(堯山堂偶鐫)
梁王耕睦州桐廬人烏程縣丞(張栻王緒墓志)
吳越時奉梁正朔故云
宋周詵道州永明人歸安主簿(宋史歐陽修周君墓表)
任適烏程尉梅堯臣有詩送之(宛陵集)
蔡昕字景叔嘉祐六年進士調歸安主簿事敏而達太
守張田及沈杭州遘皆器其為人(朱樂圃餘稿)
錢先芝校書集賢院調烏程桐廬二縣尉遷寧德令(沈遼)
(錢升卿墓志)
錢世雄字濟明武進人吳興尉(見參寥詩東坡集峴山志)
濟明號水華居士公輔君倚之子也見東坡跋君
書
周古武康尉趙清獻有詩送之(詩載藝史)
韓球字伯玉相州人授德清尉發奸摘伏如老于從政
者(韓魏公長兄德清尉墓志球即公彦之父也)
烏程縣主簿張次道(余武溪李虚舟志)
胥茂諶敦厚敏達學問自將調湖州烏程縣主簿(黃山谷胥)
(夫人謝氏志)
茂諶長沙人元衡子也(見南豐集)
郭周子孚字仲光建安人事母至孝熙寧間調德清簿
遷閩縣令嘗游蘇軾之門聲稱藉甚
潘景夔字和叔松陽人初為德清尉邑有富民為盜所
掠躬捕獲二十人法當改秩同竂賀之景䕫愀然曰是
得無詿悞者耶若以幸賞為心則吏卒鍛鍊以成獄吾
不忍為也同僚嘆服(括蒼彙紀)
何俌字德輔龍泉人登紹興進士調德清縣主簿時和
好初成俌裒少康宣王光武元帝事可施行者為評議
號中興龜鑑上之除紹興府教授累官工部侍郎(上)
方𢡟德字元相宣州南陵人宣和三年賜上舍出身調
湖州武康尉武康之乞人丐於沈氏遺之不滿其意堅
卧不去數日死沈氏之仇告其殺人獄乃疑吏甚恐尉
至即得其實一邑皆驚上官聞尉能交口争薦用吏部
關陞法遷左從政郎(周紫芝方君志)
孫邈字明遠晉陵人授將仕郎安吉主簿邑大事劇君
以廉恪協贊令治吏使者交薦之(鄒浩孫叔權志)
德清縣令徐良佐(鄒浩孫叔權志)
烏程縣丞劉佖(鄒浩林夫人志)
武康尉王騠(鄒浩蘇公行狀)
劉祕莆田人元豐二年進士宣德郎烏程縣丞(八閩志)
周邦績元豐中長興尉(詳見金石徵)
馬友直字伯忠建炎二年以累舉主武康簿(姑蘇志)
李端友紹興十八年廸功郎添差歸安縣尉二十二年
德清縣尉(孫鴻慶居士集)
趙傅霖慶元二年進士德清主簿(永康縣志)
林栻大中孫以廕為歸安主簿(上)
陸三省長興丞趙汝郴長興簿(長興志)
吳逢惠安人德清簿(八閩志)
陳睍豐有後史岩之陳暐俱長興尉(長興志)
王檻三衢人通直郎湖州德清縣丞(劉漫瑭集)
洪秉哲字晦叔丹陽人嘉泰二年進士歷歸安簿遷嘉
興通判直寳章閣(鎮江府志)
沈與求攝歸安尉(見龜溪集)
趙希白宋宗室烏程縣主簿(見樓攻媿趙公墓志)
秦鉅武康縣丞(見樓攻媿史浩神道碑)
陸簴烏程丞陸龍武康尉(見陸游王令人志)
俱會稽陸游子簴歷知江州
王伯廣字師德常熟人紹興十二年進士調德清尉歸
鄉里悉以家産與諸弟伯廣文章出於天性尤工於詩
四六亦為人膾炙與張孝祥友善所著聽雨集藏於家
(姑蘇志)
廸功郎烏程主簿張端節(葉水心李公志)
孔端直字子固通直郎湖州武康丞(聖門志)
吳交如字亨會金壇人登紹興十五年進士為烏程尉再
中法科入為大理評事歷大理卿明年獄空璽書嘉奬
性樂易稱為長者(鎮江府志)
湖州武康主簿毛崈(見周益公黃石墓志)
張士能吳郡人烏程尉(見周益公張廷傑墓志)
烏程尉朱昺(夷堅志)
乾道六年左廸功郎新武康尉劉煒(入蜀記)
王賁之乾道壬辰進士長興丞(諸暨邑志)
曾棠文清公幾孫廸功郎長興尉丁松年文林郎長興
丞(陸游曾文清墓志)
徐天祐字受之山隂人銓試詞賦第一歸安尉(紹興府志)
方淑字智善德清丞著春秋直音三卷劉給事一止為
作序(文獻通考)
潘方字仲矩安吉尉(西吳里語)
王從維揚人右承事郎湖州長興縣丞(吕東莱王居正行狀)
貝欽世字聖美登紹興二十四年進士調武康丞居官
廉介太守王十朋表薦之改令江隂歷建康簽判(上虞志)
冷世光字賓王常熟人紹興元年進士調歸安簿(姑蘇志)
黃廡新昌人從事郎長興簿(葉水心黃仁静墓志)
詹體仁浦城人第進士為歸安丞歷直龍圖閣徙居苕
霅翫愒水石誦讀悠然歷司農少卿(葉水心集詳寓公徵)
應傃字自得昌國人六歲能詩登紹熙四年進士調烏
程尉議毁淫祠獨存徐[孑(焉-正+?)]子廟隣邑有沈氏兄弟訟財
郡檄傃按實傃委曲開諭適沈有子魁鄉薦因賦詩儆
之有云嘉木灌叢春意好可憐不種紫荆花兄弟感悟
其爭遂息官至文林郎(萬姓統譜兩浙名賢錄)
吳曦廸功郎主湖州武康簿(周益公林保神道碑)
章質夫廸功郎歸安縣主簿(楊誠亝余端禮墓志)
張彦清字叔澄浦城人紹熙初登第安吉縣丞從朱子
游得其大指又與李公吕游質疑辨惑造詣日深故見
理明而自信篤終其身勿畔焉(真西山為作墓志考亭淵源錄)
張即之字温夫參知政事孝伯之子以父恩授承務郎
烏程丞寳祐四年余晦入蜀以讒劾閬州守王惟忠下
詔獄鍛鍊坐棄市即之雖閒居移書言於制置司賈似
道恤其遺孤未幾似道入相給還首領以禮改葬多即
之倡義云即之以能書聞天下(宋史)
吕午字伯可歙縣人嘉定四年進士授烏程主簿
吳興偹志卷七
