竹書統箋卷十
翰林院檢討徐文靖撰
平王(名宜臼箋按周本紀犬戎殺幽王於是乃即申侯而共立太子宜臼是為平王)
自東遷以後始紀晉事王即位皆不書(箋按此休文附注)
元年辛未王東徙洛邑(箋按史記正義曰雒邑即王城也平王以前號東都又按地道)
(記王城去雒城四十里地理志河南郡有雒陽縣成周也有河南縣郟鄏王城也卜澗水東瀍水西平王)
(居之王城是也又卜瀍水東是為成周故雒城是也郡國志河南周公所城雒邑也春秋謂之王城東城)
(門名鼎門北城門名乾祭注引博物記曰王城方七百二十丈郛方七十里南望洛水北至郟山當平王)
(東遷之初尚未有王城之名故竹書謂東徙洛邑也)
錫文侯命(箋按書叙曰平王錫晉文侯秬鬯圭瓉作文侯之命王若曰父義和丕顯文武天子稱同)
(姓伯父叔父晉於周同姓故以父稱之義和文侯字左傳晉穆侯之夫人姜氏以條之役生太子命之曰)
(仇仇即文侯名也盖文侯名仇字義和天子之於諸侯稱其名正也今稱其字盖尊之而不名也馬融王)
(肅徒見義和非晉侯名遂謂父能以義和諸侯此鑿說也)
晉侯會衛侯鄭伯秦伯以師從王入于成周(箋按史記衛世家犬)
(戎殺幽王武公將兵往佐周平戎甚有功周平王命武公為公鄭世家犬戎殺幽王并殺桓公鄭人共立)
(其子掘突是為武公秦本紀㐮公以兵送周平王平王封襄公為諸侯是當日晉侯所會從王入于成周)
(者也)
二年秦作西畤(箋按秦本紀祠上帝西畤索隐曰㐮公始列為諸侯自以居西畤故作西畤祠)
(白帝畤止也言神靈之所依止也)
魯孝公薨(箋按魯世家孝公懿公弟立二十七年卒子弗湟立是為惠公世本作弗皇)
賜秦晉以邠岐之田(箋按秦本紀襄公以兵送周平王平王賜之岐以西之地曰戎無道)
(侵奪我岐豊之地秦能攻逐戎即有其地與誓封爵之襄公於是始國與諸侯通使林氏曰岐在邰西北)
(無百里豳又在岐西北四百餘里)
三年齊人滅祝(箋按周本紀武王封黃帝之後於祝服虔曰東海郡祝其縣也至是齊人滅之)
王錫司徒鄭伯命(箋按幽王八年錫桓公命為司徒後死於犬戎之難至平王復命其子掘)
(突為司徒是為武公)
四年燕傾侯卒(箋按燕世家作頃頃侯二十年幽王為犬戎所弑二十四年頃侯卒)
鄭人滅虢(箋按左傳僖五年宫之竒曰虢仲虢叔王季之穆也賈逵曰虢仲封東虢制是也虢叔封)
(西虢虢公是也孔仲達曰據傳鄭滅一虢晉滅一虢不知誰是仲後誰是叔後按漢志東虢在滎陽傳曰)
(制巖邑也虢叔死焉是鄭所滅者虢仲之後别有虢君字叔者也)
五年秦襄公帥師伐戎卒于師(箋按詩序曰小戎美襄公也秦本紀㐮公十二)
(年伐戎而至岐卒)
宋戴公薨(箋按宋世家戴公二十九年周幽王為犬戎所殺三十四年戴公卒子武公司空立)
六年燕哀侯卒(箋按燕世家頃侯二十年周幽王為犬戎所殺二十四年頃侯卒子哀侯立哀)
(侯二年卒)
鄭遷于溱洧(箋按詩鄭風譜曰幽王為犬戎所殺桓公死之其子武公與晉文侯定平王于東都)
(王城卒取史伯所云十邑之地左洛右濟前華後河食溱洧焉鄭詩曰溱與洧方涣渙兮說文溱作潧水)
(經注潧水出鄫城西北鷄絡塢下入洧洧水出河南密縣西南馬領山又東過鄭縣南潧水從西北来注)
(之潧水即溱水也通典鄭州新鄭有溱洧二水)
七年楚子儀卒(箋按楚世家熊咢卒子熊儀立是為若敖若敖二十年幽王為犬戎所弑周東)
(徙二十七年若敖卒)
八年鄭殺其大夫關其思(箋按韓非子曰昔者鄭武公欲伐胡先以其女妻胡君因)
(問于羣臣吾欲用兵誰可伐者大夫關其思對曰胡可伐武公怒而戮之曰胡兄弟之國也子言伐之何)
(也胡君聞之以鄭為親己遂不偹鄭鄭人襲胡取之世本胡歸姓括地志胡城在豫州郾城縣界)
十年秦還于汧渭(箋按還當作遷秦本紀文公三年以兵七百人東獵四年至汧渭之會曰)
(昔周邑我先秦嬴于此後即獲為諸侯乃卜居之占曰吉即營邑之水經注渭水出首陽縣渭谷亭南谷)
(東逕郁夷逕平陽故城南汧水入焉汧水出汧縣之蒲谷鄉弦中谷是汧渭之會也世紀文公徙汧括地)
(志故汧城在隴州汧源縣西三里)
十三年魏武公薨(箋按魏當作衛史記衛世家武公四十二年犬戎弑幽王五十五年卒又)
(按楚語曰武公年九十五作懿以自警韋昭曰懿大雅抑之篇也毛序曰抑衛武公刺厲王亦以自警盖)
(王朝有雅列圃有風惟刺王所以列之于雅若僅為飲酒悔過之詩則當同淇澳列之於風烏在列之於)
(雅哉考年表衛武公以宣王十六年即位其齒當四十餘厲王無道已熟悉之又歷五十餘年則幽平時)
(也武公有感于時事不敢顯言王失追刺厲王以寓其意其在於今興迷亂于政顛覆厥德荒湛于酒非)
(必睿聖武公身有是事當時必有所指可知天方艱難曰喪厥國取譬不遠昊天不忒豈非以厲王奔彘)
(而欲後人之鍳之故以為刺王而列之于雅也紀年衛武公薨平王十三年與史記衛世家合)
十四年晉人滅韓(箋按史記索隱曰左傳邘晉應韓武之穆也則韓是武王子詩稱韓侯出)
(祖則是有韓而先滅也今据竹書成王十三年王師燕師城韓王錫韓侯命是時韓在北方與燕近宣王)
(四年王命蹶父如韓韓侯来朝則又改封於韓原詩序曰韓奕尹吉甫美宣王也能錫命諸侯鄭箋韓姬)
(姓之國也後為晉所滅故大夫韓氏以為邑名焉孔疏曰晉之滅韓未知何君之世盖晉文侯輔平王為)
(方伯之時滅之也晉世家文侯二十四年滅韓韓世家韓之先與周同姓其後苗裔事晉得封于韓原盖)
(考之不詳耳)
十八年秦文公大敗戎師于岐来歸岐東之田(箋按秦本紀文)
(公十六年以兵伐戎敗走於是文公遂收周餘民有之地至岐岐以東獻之周按稽古錄以秦文公大敗)
(戎師在平王二十一年誤)
二十一年晉文侯殺王子余臣于擕(箋按事在晉文侯三十一年史記晉)
(世家周作晉文侯命王若曰父義和丕顯文武能慎明德索隱曰尚書文侯之命是平王命晉文侯仇之)
(語今此乃是襄王命文公重耳之事代數懸隔勲策全乖又按擕王虢公翰所立翰蓋虢石父子也)
二十三年宋武公卒(箋按宋世家武公女為魯惠公夫人生魯桓公十八年武公卒)
二十四年秦作陳寳祠(箋按秦本紀文公十九年得陳寳漢郊祀志云文公獲若石云)
(于陳倉北阪城祠之其神来若雄雉其聲殷殷然野鷄夜鳴以一牢祠之號曰陳寳韋昭曰在陳倉縣寳)
(而祠之故曰陳寳括地志寳鷄神在岐州陳倉縣東二十里故陳倉城中)
二十五年晉文侯薨(箋按晉世家文侯六年犬戎殺幽王三十五年文侯仇卒)
秦初用族刑(箋按秦本紀寧公生子三人長男武公為太子武公弟德公同母魯姬子生出子寧)
(公卒大庶長弗忌威壘三父廢太子而立出子為君出子六年三父等復共令人賊殺出子復立故太子)
(武公武公三年誅三父等而夷三族以其殺出子也)
二十六年(丙申晉昭公元年)晉封其弟成師于曲沃(箋按襄公二十三年)
(公羊傳曲沃者何晉之邑也晉世家文侯卒子昭侯伯立昭侯元年封文侯弟成師於曲沃詩序揚之水)
(刺晉昭公也昭公分國以封沃沃盛強昭公微弱國人將叛而歸沃焉郡國志河東聞喜邑本曲沃劉昭)
(曰曲沃在縣東北與晉相去六七百里据左傳在春秋前魯惠公二十四年)
三十二年晉潘父弑其君昭侯納成師不克立昭侯之
子孝侯(箋按左傳在魯惠公三十年)
晉人殺潘父(箋按晉世家成師封曲沃號為桓叔靖侯庶孫欒賓相桓叔桓叔是時年五十八矣)
(好德晉國之衆皆附焉七年晉大臣潘父弑其君昭侯而迎曲沃桓叔桓叔欲入晉晉人發兵攻桓叔桓)
(叔敗還歸曲沃晉人共立昭侯子平為君是為孝侯誅潘父)
三十三年(癸夘晉孝侯元年)楚人侵申(箋按杜預曰申今南陽宛縣是也)
三十六年衛莊公卒(箋按衞世家武公卒子莊公揚立二十三年莊公卒太子完立是為)
(桓公)
王人戍申(箋按詩序揚之水刺平王也不撫其民而遠屯戍于母家周人怨思焉鄭箋曰平王母家)
(申國在陳鄭之南廹近強楚王室微弱而數見侵伐王是以戍之)
四十年齊莊公卒(箋按齊世家成公卒子莊公購立二十四年周東徙雒六十四年莊公卒)
晉曲沃桓叔成師卒子鱓立是為莊伯(自是晉侯在翼稱翼侯箋按)
(晉世家孝侯八年曲沃桓叔卒子鱓代桓叔是為曲沃莊伯稽古錄平王四十一年曲沃莊伯鮮元誤据)
(竹書鮮當作鱓少一年)
四十一年(辛亥莊伯元年)春大雨雪(箋按爾雅曰雪與雨雑下曰霰春秋考異郵曰庚申)
(大雪雪深七尺并者丈四尺謝惠連雪賦盈尺則呈瑞于豐年袤丈則表沴于隂德京房易傳曰凡雪者)
(隂氣勝也)
四十二年狄人伐翼至于晉郊(箋按索隱曰翼本晉都自孝侯已下一號翼侯)
(平陽絳邑縣東翼城是也)
宋襄公薨(箋按襄誤當作宣周平王二十三年宋武公卒宋世家武公卒子宣公力立宣公有太子)
(與夷十九年宣公病譲其弟和和亦三讓而受之宣公卒弟和立是為穆公)
魯惠公使宰讓請郊廟之禮王使史角如魯諭止之(箋按)
(呂氏春秋曰魯惠公使宰讓請郊廟之禮于天子桓王使史角往惠公止之其後在于魯墨子學焉据本)
(紀平王四十九年魯隱公即位五十一年平王崩太子洩父早死立其子林是為桓王桓王平王孫也魯)
(惠公請郊廟之禮在平王四十二年下距桓王即位十一年吕氏說繆)
四十七年晉曲沃莊伯入翼弑孝侯晉人逐之立孝侯
子郤(箋按郤世本作郄他本亦作都)是為鄂侯(箋按左傳隱五年春曲沃莊伯以鄭人邢人伐)
(翼王使尹氏武氏助之翼侯奔隨六年春翼九宗五正頃父之子嘉父逆晉侯于隨納諸鄂晉人謂之鄂)
(侯春秋地名攷略曰今介休縣東有隨城世本唐叔虞居鄂宋衷曰鄂地今在大夏括地志故鄂城在慈)
(州昌寧縣東二里時晉人迎翼侯于隨納諸鄂後乃復入于翼也左傳謂在魯惠公四十五年)
四十八年(戊午晉鄂侯元年)
無雲而雷(箋按開元占經曰天書云無雲而雷是謂天狗所當之國必有甲兵洪範五行傳秦二世)
(元年無雲而雷雷陽雲隂也有雲然後有雷有臣然後有君也無雲而雷示君獨處無人民也)
魯惠公卒(箋按魯世家孝公卒子惠公立四十六年惠公卒庶長子息攝當國行君事是為隱公)
四十九年(己未魯隱公元年春秋始此)
魯隱公及邾莊公盟于姑蔑(箋按春秋隱公元年三月公及邾儀父盟于蔑杜預)
(曰邾今魯國鄒縣也蔑姑蔑魯國卞縣南有姑城括地志姑蔑故城在兖州泗水縣東四十五里又按蔑)
(公穀二傳作昧)
五十一年春二月乙巳日有食之(箋按隱三年歲在辛酉二月乙巳朔日有)
(食之此不書朔失攷也春秋日食三十六其不書朔者八左氏傳曰其不書朔官失之也公羊傳曰不言)
(朔者二日也穀梁傳曰不言朔者食晦也隋律歷志曰今以甲子元歷推算俱是朔日隱公三年二月乙)
(巳日有食之推合乙巳朔莊公十八年春三月日有食之推合壬子朔僖公十二年三月庚午日有食之)
(推合庚午朔十五年夏五月日有食之推合癸未朔元郭守敬授時歷又推合宣十年四月丙辰朔㐮十)
(五年八月丁巳朔文元年二月癸亥朔皆闕朔字左傳以為官失之是也穀梁誤以為食晦如果為食晦)
(僖十六年己夘晦成十六年甲午晦皆書此何以不書明是日食在朔而官失之耳公羊以為春秋不書)
(晦尤謬)
三月庚戌王陟(箋按是年辛酉春秋魯隐公三年春三月庚戌天王崩傳曰壬戌天王崩赴以)
(庚戌故書之杜氏曰周平王也實以壬戌崩欲諸侯之速至故遠日以赴春秋不書實崩日而書遠日者)
(即傳其偽以懲臣子之過也)
桓王(名林箋按周本紀平王崩太子洩父早死立其子林是為桓王)
元年壬戌
十月莊伯以曲沃叛伐翼(箋按左傳隐五年夏六月曲沃叛王蓋先時曲沃伐翼王)
(使尹氏武氏助翼侯至是而曲沃叛王不遵王命復伐翼也杜氏曰曲沃晉别封成師之邑莊伯成師子)
(也翼晉舊都)
公子萬救翼荀叔軫追之至于家谷(箋按水經注澮水出澮山西逕翼城)
(南又西逕榮庭城南與乾河合即教水之林川也西北至澮交入澮又有女家水出于家谷竹書莊伯以)
(曲沃叛伐翼公子萬救翼荀叔軫追之至于家谷)
翼侯焚曲沃之禾而還(箋按水經注澮水西南合黑水流逕翼城北右引北川水亂流)
(西南入澮澮水又西南與諸水合謂之澮交竹書莊伯十二年翼侯焚曲沃之禾而還)
翼侯伐曲沃大捷武公請成于翼至相而還(附注相一作桐箋)
(按水經注涑水又西逕仲邮&KR0008;北又西逕桐鄉城北竹書翼侯伐曲沃大捷武公請成于翼至洞庭乃返)
(者也朱謀㙔曰洞一讀作桐又曰庭當作渦洞渦水出沾縣北山又西到晉陽縣南西入于汾武公莊伯)
(子鱓也請成求成也)
二年王使虢公伐晉之曲沃(箋按左傳隐五年秋王命虢公伐曲沃而立哀侯于)
(翼杜注春翼侯奔隨故立其子光又六年傳鄂侯注前年桓王立翼侯之子於翼故不得復入翼别居鄂)
(不知翼人迎晉侯于隨而納諸鄂事在春秋前二年故經不書杜謂晉不告亂故不書誤也又晉侯始納)
(諸鄂因謂之鄂侯杜謂不得復入翼故別居鄂亦誤以史記世家合之竹書鄂侯卒而始立其子哀侯于)
(翼非鄂侯不得復入翼也)
晉鄂侯卒曲沃莊伯復攻晉晉立鄂侯子光是為哀侯
(箋按晉世家鄂侯二年魯隱公初立鄂侯六年卒曲沃莊伯聞晉鄂侯卒乃興兵伐晉周平王使虢公將)
(兵伐曲沃莊伯莊伯走保曲沃晉人共立鄂侯子光是為哀侯)
三年甲子(晉哀侯光元年)
四年曲沃莊伯卒子稱立是為武公(箋按林氏曰魯隱公七年晉哀侯二)
(年曲沃莊伯卒子稱代立是為武公今据傳是魯桓公三年云隱公誤)
尚一軍(箋按周禮大司馬序云凡制軍萬有二千五百人為軍王六軍大國三軍次國二軍小國一軍)
五年(曲沃武公元年箋按竹書桓王五年虢公忌父始作卿士于周)
芮人乘京荀人董伯皆叛曲沃(箋按地理志馮翊臨晉有芮鄉故芮國詹桓伯)
(云駘芮吾西土是也此芮人乘京之芮漢河北縣地後周改芮城唐志陕州芮城縣是也臣瓉曰今河東)
(有荀城古荀國左傳文公六年晉人改蒐于董杜注河東汾隂有董亭是也)
十一年(晉小子侯元年)
曲沃獲晉哀侯(箋按桓三年春曲沃武公伐翼次于陘庭韓萬御戎梁弘為右逐翼侯于汾隰)
(驂絓而止夜獲之及欒共叔)
晉人立哀侯子為小子侯(箋按晉世家哀侯八年晉侵陘廷陘廷與曲沃武公謀九)
(年伐晉于汾旁虜哀侯晉人乃立哀侯子小子為君是為小子侯小子元年曲沃武公使韓萬殺所虜晉)
(哀侯賈逵曰韓萬曲沃桓叔之子莊伯弟)
芮伯萬出奔魏(箋按桓三年傳芮伯萬之母惡芮伯之多寵人也故逐之出居于魏)
十二年王師秦師圍魏(箋按詩魏國疏曰魏世家絶不知所封為誰故言周以封同姓)
(子魯詩世學曰畢公高文王庶子初封畢伯成王進為魏侯十餘世晉獻侯詭諸滅之畢萬降于晉為大)
(夫得食邑于魏九傳生魏斯斯請周威王命為魏文侯而與趙籍韓虔廢晉靖公為家人文侯孫則梁惠)
(王罃也又六傳至魏王假為秦所滅)
取芮伯萬而東之(箋按寰宇記陕州芮城縣北五里有魏城左傳桓四年秋秦師侵芮敗焉)
(冬王師秦師圍魏執芮伯以歸杜氏曰三年芮伯出居魏芮更立君秦為芮所敗故以芮伯歸將欲納之)
(左傳桓十年秦人納芮伯萬于芮)
十三年冬曲沃伯誘晉小子侯殺之(箋按桓七年傳冬曲沃伯誘晉小子)
(侯殺之林氏曰以計誘而殺之非用兵也晉世家小子之四年曲沃武公誘召晉小子殺之是也)
晉曲沃滅荀以其地賜大夫原氏黯是為荀叔(箋按地理志扶)
(風栒邑應劭曰荀侯賈伯伐晉是也臣瓚曰汲郡古文晉武公滅荀以賜大夫原氏黯是為荀叔又云文)
(公城荀然則荀當在晉之境内不得在扶風也今河東有荀城古荀國師古曰瓉說是也)
戎人逆芮伯萬于郊(箋按郊當作郏水經注戎人逆芮伯萬于郟斯城亦或伯萬之故畺)
(也然則郊蓋為郟之譌矣)
十四年王命虢仲伐曲沃立晉哀侯弟緡于翼為晉侯
(箋按春秋桓八年冬王命虢仲立晉哀侯弟緡于晉杜氏曰虢仲王卿士虢公林父)
十五年(晉侯緡元年)
十六年春滅翼(箋按左傳桓八年春滅翼杜注曰曲沃滅之又水經注曰詩譜言晉穆侯遷都)
(于絳孝侯改絳曰翼郡國志河東絳邑縣有翼城劉昭注城在縣東八十里至是為武公所滅)
十九年鄭莊公卒(箋按鄭世家武公卒寤生立是為莊公莊公二十七年始朝周桓王桓王)
(怒其取禾弗禮也三十七年莊公不朝周周桓率陳蔡虢衛伐鄭王師大敗祝瞻射中王臂四十三年鄭)
(莊公卒)
二十三年三月乙未王陟(箋按是年甲申春秋桓公十五年三月乙未天王崩林堯)
(叟曰桓王至莊三年葬一統志桓王陵在澠池縣北九十七里桓王山上)
莊王(名佗箋按周本紀桓王崩子莊王佗立稽古錄作莊王仲字之訛也)
元年乙酉
曲沃尚一軍異于晉(箋按周禮大司馬職凡制軍萬有二千五百人為軍王六軍大國三)
(軍次國二軍小國一軍晉土地雖大時曲沃初并晉國故尚一軍以别于晉也)
六年五月葬桓王(箋按桓王之崩七年矣至是始葬林注謂桓王至莊三年葬者莊王之六)
(年魯莊公之三年也)
十五年王陟
釐王(名胡齊箋按周本紀莊王崩子釐王胡齊立)
元年庚子
春齊桓公會諸侯于北杏以平宋亂(箋按莊王十二年齊桓公小白元年)
(至是立五年矣春秋莊公十有三年春齊侯宋人陳人蔡人邾人會于北杏傳曰會于北杏以平宋亂林)
(氏曰北杏齊地衣裳之會一序齊于諸侯之上而獨書爵始伯之辭也自是無特相會者矣王風之什絶)
(筆于莊王而僖王之立齊桓之伯皆在是年此王伯興衰之機也又左傳疏曰平宋亂者宋萬已誅宋新)
(立君其位未定齊桓欲修覇業為會以安定之地名考略曰北杏在東阿縣境)
三年曲沃武公滅晉侯緡以寳獻王(箋按晉世家曲沃武公伐晉侯緡滅)
(之盡以其寳器賂獻于周僖王)
王命武公以一軍為晉侯(箋按左傳莊公十六年冬王使虢公命曲沃莊伯以一軍)
(為晉侯林堯叟曰周制大國三軍次國二軍小國一軍晉本大國自曲沃武公覆滅宗國僖王命以一軍)
(為晉遂從小國之制又按魯閔公元年晉始作二軍僖二十七年晉作三軍三十一年晉作五軍成三年)
(晉作六軍遂僣王矣)
四年(晉武公三十八年)晉猶不與齊桓公之盟(附注晉侯緡是年滅箋按春)
(秋魯莊公十有五年書齊侯宋公陳侯衛侯鄭伯會于鄄十有六年冬十有二月書齊侯宋公陳侯衛侯)
(鄭伯許男滑伯滕子同盟于幽魯莊公十五年十六年正僖王三年四年盟皆無晉是晉于是時猶不與)
(齊桓公之盟也)
五年晉武公卒(箋按晉世家武公卒子獻公詭諸立)
王陟(箋按春秋魯桓十五年書桓王崩杜預曰自此以来周有莊王又有僖王崩葬皆不見經傳今据竹)
(書莊王十五年陟僖王五年陟史記周本紀亦言釐王胡齊立五年崩杜云不見經傳非)
惠王(名閬箋按周本紀釐王崩子惠王閬立世本名母凉韋昭注國語曰惠莊王之孫僖王之子惠王)
(母凉也為子頽所簒出居于鄭鄭厲公納之)
元年(乙巳晉獻公元年)
晉獻公朝王如成周(箋按國策注洛陽周公所營下都以遷殷頑民是為成周然成周實)
(東都之總名非專指雒邑也吕氏曰豐鎬宗廟之所在故曰宗周東都王道之所成故曰成周)
周陽白兔舞于市(箋按水經注洓水出河東聞喜縣東山黍葭谷又西過周陽邑南其城南)
(臨涑水北倚山原竹書晉獻公二十五年翟人伐晉周陽白兔舞于市即是邑也今据竹書周陽白兔舞)
(于市事在晉獻公元年晉世家獻公二十五年晉伐翟翟亦擊晉于齧桑左傳作采桑杜氏曰平陽北屈)
(縣西南有采桑津水經注以周陽兔舞在是時据竹書則晉獻公如成周時所見也)
二年王子頽亂王居于鄭(箋按莊公十九年左傳初王姚嬖于莊王生子頽子頽有)
(寵蒍國為之師及惠王即位取蒍國之圃以為囿邊伯之宫近於王宫王取之王奪子禽祝跪與詹父田)
(而收膳夫之秩秋五大夫奉子頽以伐王不克出奔温蘇子奉子頽以奔衛衛師燕師伐周冬立子頽二)
(十年春鄭伯和王室不克夏鄭伯遂以王歸王處于櫟秋王及鄭伯入于鄔遂入成周取其寳器而還冬)
(王子頽享五大夫樂及徧儛鄭伯聞之見虢叔曰盍納王乎二十一年夏同伐王城鄭伯將王自圉門入)
(虢叔自北門入殺王子頽及五大夫王乃入)
鄭人入王府多取玉玉化為蜮射人(箋按鄭人温人也周本紀邊伯等五)
(人作亂伐惠王惠王犇温已居鄭之櫟左傳温蘇忿生邑桓王奪以予鄭者是時温已屬鄭雖居温而直)
(可言鄭也又王府當作玉府周禮天官之屬有玉府掌王之金玉玩好凡良貨賄之藏是也鄭人入玉府)
(玉化為蜮射人春秋莊公十八年有蜮注云蜮短狐也蓋以含沙射人為災也五行傳曰詩云為鬼為蜮)
(則不可得蓋氣精也然則玉化為蜮射人者亦氣精之類也)
九年晉城絳(箋按左傳莊二十六年夏晉士蒍城絳以深其宫杜曰絳晉所都也今平陽絳邑縣)
(水經注曰按詩譜言晉穆侯遷都于絳孝侯改絳曰翼獻公北廣其城方二里命之為絳是也晉世家謂)
(獻公八年城聚都之命曰絳晉始都絳未足据也)
十六年晉獻公作二軍滅耿以賜大夫趙夙滅魏以賜
大夫畢萬(晉滅于大夫韓趙魏萌于此箋按閔公元年晉作二軍公將上軍太子申生將下軍趙)
(夙御戎畢萬為右以滅耿滅霍滅魏還為太子城曲沃賜趙夙耿賜畢萬魏以為大夫地志河東河北縣)
(詩魏國左傳晉賜畢萬魏卜偃曰魏大名也其地于今為河中永樂非元城之魏也漢以大名名此失矣)
(又地志皮氏縣有耿鄉故耿國都城記曰耿嬴姓國也地理通釋耿在河中府龍門縣東南括地志晉州)
(霍邑縣霍太山在東韋昭曰周文王子霍叔武之國也)
十七年衛懿公及赤翟戰于洞澤(附注曰洞當作泂狄箋按春秋閔二年)
(人伐衛衛懿公好鶴鶴有乘軒者將戰國人受甲者皆曰使鶴鶴實有禄位余焉能戰公及狄人戰于熒)
(澤衛師敗績遂滅衛杜注曰此熒澤當在河北竹書泂澤即熒澤也又按宣十三年傳赤翟伐晉及清十)
(五年晉師滅赤翟潞氏十六年晉士會帥師滅赤狄甲氏及留吁鐸辰成公三年晉郤克衛孫良夫伐廧)
(咎如討赤翟之餘是赤翟種類甚多其伐衛戰洞澤者未審誰也周語史伯曰當成周者北有衛燕翟鮮)
(虞路洛泉徐蒲韋昭注曰徐赤翟隗姓蒲赤翟隗姓則赤翟與衛近者乃徐蒲也後漢郡國志樂安臨濟)
(本狄國劉昭注引地道記云狄伐衛懿公其說謬矣)
十九年晉獻公會虞師伐虢滅下陽(箋按左傳僖二年晉荀息請以屈産)
(之乘垂棘之璧假道于虞以伐虢虞公許之且請先伐虢宫之竒諫不聽遂起師夏晉里克荀息帥師會)
(虞師伐虢滅下陽杜氏曰下陽虢邑在河東大陽縣)
虢公醜奔衛(箋按僖五年晉侯復假道于虞以伐虢宫之竒諫弗聽許晉使八月甲午晉侯圍上)
(陽問於卜偃曰吾其濟乎對曰克之公曰何時對曰童謠云丙之晨龍尾伏辰袀服振振取虢之旂鶉之)
(賁賁天策焞焞火中成軍其九月十月之交乎丙子旦日在尾月在策必是時也冬十二月丙子朔晉滅)
(虢虢公醜奔京師唐歷志日度議曰丙子旦日在尾月在策策入尾十二度新歷是歲十月丙子定朔日)
(月合尾十四度於黃道日在古歷尾而月在策故曰龍尾伏辰於古距張中而曙直鶉火之末始將西降)
(故曰賁賁又紀年虢公奔衛左氏𫝊云奔京師史記晉世家晉獻公二十二年冬滅虢虢公醜奔周皇覽)
(曰虢公冢在河内温縣郭東濟水南其城南有虢公臺河内本衛地後乃屬周曰衛曰周曰京師一也)
公命瑕父吕甥邑于國都(箋按國誤當作虢左傳僖十五年晉侯使郤乞告瑕吕飴)
(甥且召之杜注瑕呂飴甥即吕甥也蓋姓瑕吕名飴甥字子金晉侯聞秦將許之平故告吕甥召使迎己)
(据竹書瑕父吕甥甥先食采于瑕故曰瑕父不得以瑕吕為姓明矣文十三年晉使詹嘉處瑕杜氏曰賜)
(其瑕邑亦猶是矣時獻公滅虢虢公奔衛命瑕父吕甥邑于虢都以鎮撫之僖五年𫝊注上陽虢國都在)
(弘農陜縣東南)
二十五年春狄人伐晉(箋按晉世家獻公二十五年晉伐翟翟以重耳故亦擊晉于齧)
(桑)
王陟(箋按僖公七年秋七月盟于寗母閏月惠王崩林氏曰惠王實以前年閏月崩以今年十二月丁未)
(告傳曰王人来告喪難故也是以緩杜氏曰有叔帶之難)
襄王(名鄭箋按周本紀惠王崩子㐮王鄭立)
元年庚午(箋按周語曰惠后之難王出在鄭韋昭曰惠后周惠王之后襄王繼母陳媯也陳媯有寵)
(生子帶將立未及而卒子帶奔齊王復之又通于襄王之后隗氏王廢隗氏周大夫頽叔桃子奉帶以翟)
(師伐周王出適鄭處于汜在魯僖二十四年史記鄭世家鄭文公三十七年襄王出奔鄭鄭文公居王于)
(汜三十八年晉文公入㐮王成周)
晉獻公卒(箋按春秋僖公九年九月戊辰諸侯盟于葵丘甲子晉侯佹諸卒杜氏曰未同盟而赴以)
(名甲子九月十一日戊辰十五日也書在盟後從赴按甲子不當在戊辰後榖梁傳亦作甲子惟公羊傳)
(作甲戌是在戊辰後六日今當從之)
立奚齊里克殺之及卓子(箋按莊子長梧子曰驪之姬艾封人之子也晉國之始得)
(之也涕泣沾襟及其至于王所與王同筐床食芻豢而後悔其泣也左傳閔四年初晉獻公欲以驪姬為)
(夫人立之生奚齊其娣生卓子及將立奚齊既與中大夫成謀姬謂太子曰君夢齊姜必速祭之太子祭)
(于曲沃歸胙于公毒而獻之姬泣曰賊由太子太子奔新城十二月戊申縊于新城又僖九年傳九月晉)
(獻公卒初獻公使荀息傅奚齊公疾召之曰以是藐諸孤辱在大夫其若之何稽首而對曰臣竭其股肱)
(之力其濟君之靈也不濟則以死繼之冬十月里克殺奚齊于次荀息將死之人曰不如立卓子而輔之)
(荀息立公子卓以葬十二月里克殺公子卓于朝荀息死之林堯叟曰卓子驪姬之娣所生子也又按卓)
(子史記作悼子)
立夷吾(箋按晉世家申生自殺于新城此時重耳夷吾來朝驪姬因譛二公子申生之藥胙二公子知)
(之重耳走蒲夷吾走屈二十二年獻公乃使兵伐蒲重耳踰垣遂奔翟使人伐屈屈城守不可下二十三)
(年獻公遂使賈華等伐屈屈潰夷吾遂奔梁二十九年獻公卒里克殺奚齊悼子列女傳曰鞭殺驪姬于)
(市)
二年(辛未晉惠公元年箋按晉世家里克等已殺奚齊悼子使人迎重耳于翟重耳謝曰大夫其更立)
(他子里克迎夷吾于梁夷吾欲往乃使郤芮厚賂秦約曰即得入請以河西之地予之秦穆公乃發兵送)
(夷吾于晉是為惠公)
晉殺里克(箋按春秋僖十年夏晉殺其大夫里克公羊傳曰里克弑二君則曷為不以討賊之辭言)
(之惠公之大夫也然則孰立惠公里克也里克立惠公則惠公曷為殺之惠公曰爾既殺夫二孺子矣又)
(將圖寡人為爾君者不亦病乎于是殺之)
三年雨金于晉(箋按天鏡曰天雨金國有兵喪稽古錄曰莊王三年夏戎伐京師王子帶召之)
(也是亦有兵之應也)
七年秦伯涉河伐晉(箋按僖十五年傳晉侯之入也賂秦伯以河内列城五東盡虢略南)
(及華山内及解梁城既而不與故秦伯伐晉卜徒父筮之吉涉河侯車敗詰之對曰乃大吉也三敗必獲)
(晉君其卦遇蠱曰千乘三去三去之餘獲其雄狐夫狐蠱必其君也三敗及韓晉侯謂慶鄭曰寇深矣若)
(之何對曰君實深之可若何九月晉侯逆秦師使韓簡視師壬戍戰于韓原晉戎馬還濘而止秦獲晉侯)
(以歸秦許晉平十月改館晉侯十一月晉侯歸于是秦始征晉河東置官司焉)
十五年晉惠公卒子懷公圉立(箋按晉世家惠公八年使太子圉質秦十三年)
(惠公病子圉遂亡歸晉十四年九月惠公卒太子圉立是為懷公時魯僖公二十三年也)
秦穆公帥師送公子重耳圍令狐桑泉臼衰皆降秦師
(箋按左傳僖二十四年春王正月秦伯納之濟河圍令狐入桑泉取臼衰闞駰曰令狐今猗氏也杜預曰)
(桑泉在解縣西郡國志河東解縣有臼城)
狐尾與先軫禦秦至于廬柳(箋按狐尾當作狐毛禦秦當作禦晉左傳僖二十三)
(年懷公命無從亡人期期而不至無赦狐突之子毛及偃從重耳在秦弗召冬懷公執狐突乃殺之僖二)
(十四年甲午晉師軍于廬柳杜氏曰懷公遣軍拒重耳蓋是時狐毛先軫皆從重耳在秦至是聞晉師在)
(廬柳故使禦之也春秋地名攷略曰今觧縣西北有廬柳城)
乃謂秦穆公使公子縶来與師言次于郇盟于軍(箋按僖二)
(十四年傳秦伯使公子縶如晉師師退軍于郇辛丑狐偃及秦晉之大夫盟于郇林堯叟曰晉師從秦命)
(納文公故退師預注觧縣西北有郇城)
公子重耳涉自河曲(箋按郡國志河東有蒲坂沙丘亭韋昭曰即河曲左傳僖二十四年)
(二月壬寅公子入于晉師丙午入于曲沃丁未朝于武宫賈逵曰文公之祖武公廟也)
十六年(乙酉晉文公元年)晉殺子圉(箋按晉世家重耳即位為晉君羣臣皆往懷公圉奔)
(高梁戊申使人殺懷公杜氏曰高梁在平陽楊縣西南時魯僖公二十四年也)
十七年晉城荀(箋按桓王五年荀人叛曲沃十三年晉曲沃滅荀至是城之地理志注臣瓉曰)
(文公城荀即謂此也)
二十年周襄王會諸侯于河陽(箋按春秋僖二十八年冬天王狩于河陽壬申)
(公朝于王所杜注河陽晉地今河内有河陽縣晉實召王為其辭逆而意順故經以王狩為辭壬申十月)
(十日又按晉世家晉文公五年四月宋公齊將秦將與晉侯次城濮己巳與楚兵合戰楚兵敗甲午晉師)
(還至衡雍作王宫于踐土五月丁未獻楚俘于周天子使王子虎命晉侯為伯癸亥王子虎盟諸侯于王)
(庭壬午晉度河北歸國行賞冬晉侯會諸侯于温欲率之朝周力未能恐其有畔者乃使人言周㐮王狩)
(于河陽壬申遂率諸侯朝王于踐土孔子讀史記至文公曰諸侯無召王王狩河陽者春秋諱之也郡國)
(志河南卷縣有垣雍城或曰古衡雍括地志衡雍故城在鄭州原武縣西北七里郭緣生述征記曰踐土)
(今治坂城是魏土地記治坂城南臨孟津河一統志河陽城在孟縣西南三十里春秋天王狩于河陽即)
(此)
二十二年齊師逐鄭太子齒奔城張南鄭(箋按水經注洓水又西南)
(逕觧縣故城南又西南逕瑕城又西南逕張陽城東竹書齊師逐鄭太子齒奔城張南鄭者也漢書之所)
(謂東張矣涑水又西南屬于陂陂分為二東陂世謂之晉興澤西陂即張澤也西北去蒲坂二十五里)
二十四年晉文公卒(箋按春秋僖三十二年冬十有二月己夘晉侯重耳卒晉世家文公)
(卒子㐮公歡立据僖二十八年傳楚子曰晉侯在外十九年矣而果得晉國杜氏曰晉侯生十七年而亡)
(亡十九年而反凡三十六年至此四十矣是卒年四十四也)
二十五年(甲午晉㐮公驩元年箋按左傳僖三十三年夏四月辛巳晉敗秦師于殽獲百里孟明)
(視西乞術白乙丙以歸遂墨以葬文公晉于是始墨)
三十年洛絶于泂(箋按水經注洛水又東過偃師縣南又北陽渠水注之竹書晉襄公六年)
(洛絶于泂即此處也)
三十一年晉㐮公卒(箋按晉世家襄公七年八月㐮公卒太子夷臯少晉人以難故欲立)
(長君趙盾使士會于秦迎公子雍賈季亦使人召公子樂于陳太子母繆嬴日夜抱太子以號泣于朝曰)
(先君何罪其嗣亦何罪舍適而外求君將安置此趙盾與諸大夫皆患繆嬴且畏誅乃背所迎而立太子)
(夷臯是為靈公)
三十二年(辛丑晉靈公夷臯元年)
三十三年王陟(箋按春秋魯文公八年秋八月戊申天王崩冬十月公孫敖如京師不至以幣)
(奔莒弔喪之禮缺矣至九年春毛伯來求金則魯不赴弔又幾三月)
頃王(箋按周本紀襄王崩子項王壬臣立)
元年癸卯
六年彗星入北斗(箋按星傳曰北斗九星在紫微西垣外第一曰天樞去極二十三度半入)
(張宿九度二曰天璇去極三十度入張宿十二度半三曰天璣去極三十度入翼宿十三度四曰天權去)
(極二十三度入翼宿十七度五曰玉衡去極二十八度入軫宿十二度半六曰闓陽去極三十度入角宿)
(四度少七曰搖光去極三十五度入角宿九度又一星曰弼在第七星右不見又一星曰輔在第六星左)
(常見去極三十度入角宿三度宋玉九辨曰天有九星以正機衡謂此也春秋魯文十四年秋七月有星)
(孛入于北斗周内史叔服曰不出七年宋齊晉之君皆將死亂後十六年宋襄夫人使召公田孟諸而弑)
(之十八年齊閻職及邴歜弑懿公于申池宣公二年晉趙穿弑靈公于桃園以甲子計之魯文公元年乃)
(周襄王二十六年也至于文公十四年則襄王崩後七年事矣羣昭洞記曰頃王六年彗星入北斗晉趙)
(盾率諸侯平周亂立王子樊是為匡王時竹書未出而所云若是則紀年信不誣矣但匡王名班韋乃云)
(樊未知何据又孝經鈎命决曰周襄王不能事其母孛入北斗不知為頃王六年事矣)
竹書統箋卷十
