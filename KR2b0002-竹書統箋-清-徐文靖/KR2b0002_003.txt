竹書綂箋卷一
翰林院檢討徐文靖撰
黃帝軒轅氏(箋按晉語曰少典娶于有蟜氏生黃帝黃帝以姬水成韋昭曰姬水名也鄭康成曰)
(黃帝姓姬炎帝所賜漢律歴志曰黃帝始垂衣裳有軒冕之服故天下號曰軒轅氏)
母曰附寳見大電繞北斗樞星光照郊野(星𫝊曰北斗七星在)
(紫微西垣外第一曰天樞去極二十三度半入張宿九度)感而孕二十五月而生
帝于壽丘(箋按水經注渭水又東合涇谷水又西北軒轅谷水注之姚瞻以為黃帝生于天水)
(在上邽縣東七十里軒轅谷皇甫謐以黃帝生壽邱在魯東門北今在兗州曲阜縣東北六里)生而
能言龍顔有聖德劾百神朝而使之(箋按生一作弱抱樸子黃帝生)
(而能言役使百靈)應龍攻蚩尤戰虎豹熊羆四獸之力(箋按汲冢)
(周書黃帝執蚩尤殺之于中冀通鑑注曰蚩尤姜姓炎帝之裔也好兵喜亂作刀戟大弩以暴虐天下并)
(諸侯無度炎帝榆㒺不能制之令居少顥以臨四方蚩尤益肆其惡出洋水登九淖以伐炎帝榆㒺于空)
(桑炎帝避居涿鹿軒轅乃徵師諸侯與蚩尤戰于涿鹿之野蚩尤作大霧軍士昏迷軒轅為指南車以示)
(四方遂擒蚩尤戮之中冀因名其地曰絶轡之野黃帝本紀曰軒轅教熊羆貔貅貙虎以與炎帝戰于阪)
(泉之野三戰然後得其志)以女魃止淫雨(山海經蚩尤作兵伐黃帝黃帝乃令應龍攻之)
(冀州之野應龍畜水蚩尤請風伯雨師縱大風雨黃帝乃下天女曰魃雨止遂殺蚩尤)天下既定
聖德光被羣瑞畢臻有屈軼之草生于庭佞人入朝
則草指之(箋按田俅子曰黃帝時有草生于庭階若佞人入朝則草指之名曰屈軼)是以
佞人不敢進(箋按已上皆休文附注並見宋志或以為紀年本文大謬)
元年帝即位(箋按春秋元命包曰元年者何元宜為一謂之元何曰君之始年也後漢書律歴志)
(曰黃帝造歴元起辛卯宋書禮志曰軒轅高辛夏后氏皆以十三月為正前史疑問曰史稱黃帝始造甲)
(子則今之甲子是也世史以癸亥紀元則甲子者黃帝之二年也而甲子會紀一書又從黃帝八年始何)
(也今按竹書紀元年不言歲星所在者所以闕疑而示信也三墳書以黃帝為地皇墳為形墳)
居有熊(箋按譙周曰黃帝有熊國君少典之子也皇甫謐曰有熊今河南新鄭是也古有鄭國黃帝之)
(所都水經注曰姚瞻以為黃帝都陳在陳倉輿地志云涿鹿本名彭城黃帝初都遷有熊也括地志曰涿)
(鹿城在媯州東南五十里本黃帝所都也大抵征戰所至都涿鹿即位乃都有熊)
初制冕服(箋按易繋曰黃帝堯舜垂衣裳而天下治蓋取諸乾坤禮記冠義孔疏曰鄭月錄云冠義)
(者以其記冠禮成人之義但冠禮起早晩書𫝊既無正文按略說稱周公對成王云古人冒而句領至黃)
(帝時則有冕也黃帝内𫝊曰帝伐蚩尤乃服衮冕世本黃帝作旃冕命臣胡曹作衣宋衷曰冕冠之垂旒)
(者通典曰黃帝作冕垂旒目不邪視也淮南子汜論訓曰伯余之初作衣也緂麻索縷手經指挂其成猶)
(網羅後世為之勝複以便其用高誘注曰伯余黃帝臣一曰伯余黃帝賈公彦周禮疏曰凡冕上元下纁)
(前後有旒低前一寸二分故取其俛而謂之冕据周禮司服掌王之五冕祀昊天上帝則服大裘而冕享)
(先王衮冕享先公饗射鷩冕祀四望山川毳冕祭社稷五祀絺冕祭羣小祀元冕大行人以九儀辨諸侯)
(之命上公之禮冕服九章諸侯之禮冕服七章諸伯如之諸子冕服五章諸男如之鄭氏曰冕服者冕所)
(服之衣也今紀年黃帝初制冕服只是始作冕旒及衣服未必别為等殺如周禮所云)
二十年景雲見(箋按春秋演孔圖曰黃帝之將興黃雲升于堂孝經援神契曰王者德至山陵)
(則景雲出春秋運斗樞曰天子孝則景雲出遊淮南子天文訓曰龍舉而景雲屬後漢郎覬𫝊景雲降集)
(注曰景雲五色雲也晉天文志曰慶雲亦曰景雲此喜氣也太平之應)
以雲紀官(箋按昭公十七年左𫝊郯子曰昔黃帝氏以雲紀故為雲師而雲名杜氏曰黃帝受命有)
(雲瑞故以雲紀事百官師長皆以雲為名號縉雲氏蓋其一官也應劭曰春官為青雲夏官為縉雲秋官)
(為白雲冬官為黑雲中官為黃雲)
有景雲之瑞赤方氣與青方氣相連赤方中有兩星
青方中有一星凡三星皆黃色以天清明見于攝提
名曰景星(箋按石氏星經曰攝提六星夾大角星東向三三而居形似鼎足附注有景雲之瑞)
(下乃以景星釋之當由讀史記天官誤也天官書曰天精而景星見景星者德星也其狀無常出于有道)
(之國若煙非煙若雲非雲郁郁紛紛蕭索輪囷是謂卿雲蓋出于有道之國殊不審若煙以上謂景星也)
(若煙以下謂景雲也史公連書之休文誤以為一而讀之殊鹵莾矣拾遺記曰軒轅有黃星之瑞考定歴)
(紀景星蓋黃星也)帝黃服齋于中宮坐于玄扈洛水之上(箋按)
(韓詩外𫝊曰黃帝服黃衣帶黃紳戴黃冠齋于中宮黃錄曰帝坐玄扈洛上與大司馬容光右輔周昌等)
(百二十人臨觀鳳凰銜圖置帝前一綂志玄扈水在河南府永寧縣西五十里源出陽虚山流入洛)有
鳳凰集不食生蟲不履生草或止帝之東園或巢于
阿閣或鳴于庭其雄自歌其雌自舞(箋按韓詩外𫝊曰鳳凰上帝東)
(園集帝梧桐尚書中候曰昔黃帝軒轅鳳凰巢阿閣按周書明堂咸有四阿是則閣有四阿謂之阿閣爾)
(雅鶠鳳其雌凰山海經丹穴之山有鳥曰鳳凰自歌自舞)麒麟在囿神鳥來儀(箋按)
(尚書中候曰黃帝時麒麟在囿春秋運斗樞曰機星得其所則麒麟生和平合萬民說說文五方神鳥中)
(央曰鳳凰是神鳥來儀不專指鳳凰也故又重言之)有大螻如羊大螾如虹帝
以土氣勝遂以土德王(箋按呂氏春秋曰昔黃帝祭天先見大螻螾黃帝曰土氣)
(勝劉向别錄曰鄒衍言黃帝土德有螻蛄如牛大螾如虹拾遺記曰軒轅出自有熊之國母曰昊樞以戊)
(巳之日生故以土德稱王也)
五十七年秋七月庚申鳳凰至(箋按一本作五十年京房易𫝊曰鳳凰高丈二)
(中華古今注曰鳳瑞應之鳥也五色具采其高六尺羽鳥之異也)
帝祭于洛水(箋按帝王世紀曰黃帝時天大霧三日帝遊洛水之上見大魚殺五牲以醮之天乃)
(甚雨七日七夜魚流始得圖書今河圖視萌篇是也)
庚申天霧三日三夜晝昏帝問天老力牧容成曰於
公何如(箋按宋志作於分何如軒轅本紀曰帝舉風后為相力牧為將藝文志有力牧兵法十五)
(篇陶淵明羣輔錄黃帝七輔天老受天籙博物記容成氏造歴黃帝臣也)天老曰臣聞之
國安其主好文則鳳凰居之(箋按天老曰惟鳳為能通天祉應地靈律五音)
(覽九德天下有道得鳳象之一則鳳過之得鳳象之二則鳳翔之得鳳象之三則鳳集之得鳳象之四則)
(春秋下之得鳳象之五則鳳終身居之)國亂其主好武則鳳凰去之今
鳳翔于東郊而樂之其鳴音中夷則與天相副(箋按月令)
(孟秋之月律中夷則國語周景王問律于伶州鳩對曰夷則所以歌詠九則平明無貳也韋昭注七月曰)
(夷則乾九五也管長五寸六分律長五寸七百二十九分寸之四百五十一夷平也則法也言萬物既成)
(可法則也庾信宫調曲鳳響中夷則本此)以是觀之天有嚴教以賜帝帝
勿犯也乃召史卜之龜燋(箋按定九年左𫝊注曰龜燋兆不成)史曰臣
不能占也其問之聖人帝曰已問天老力牧容成矣
史北面再拜曰龜不違聖智故燋霧既降(箋按宋志作霧既除)
游于洛水之上見大魚殺五牲以醮之天乃甚雨七
日七夜魚流于海得圖書焉(箋按河圖曰黃帝乃齋河洛之間至于媯泉大)
(盧魚折溜而至吴淑事類賦軒轅之得大魚謂此也)龍圖出河龜書作洛赤文
篆字以授軒轅(箋按篆字當作綠庾信樂府龍圖基代德倪魯玉注竹書紀年曰黃帝五)
(十年龍圖出河龜書出洛蓋誤以沈約附注為紀年之本文也)接萬靈于明庭今寒
門谷口是也(箋按封禪書黃帝接萬靈明庭明庭者甘泉也史記正義曰九嵏山中西謂之)
(谷口即古寒門也在雍州醴泉縣東北四十里孝經疏曰明庭明堂也)
五十九年貫胸氏來賓(箋按山海經曰貫胸國人胸有竅博物志曰交趾民在貫胸東)
(宋佺期泛海詩嘗聞交趾郡南與貫胸連是也括地圖曰禹平天下會于會稽之野又南經防風二神弩)
(射之有迅雷二神恐以刃自貫其心禹哀之乃拔刃療以不死之草皆生是為貫胸之民今据竹書黃帝)
(時有貫胸氏來賓則圖說妄也)
長股氏來賓(箋按海外西經曰長股之國在雒常北一曰長脚郭氏曰在赤水東也黃帝時至尸)
(子曰四夷之民有貫胸者有湥目者有長股者黃帝之德嘗致之又淮南墬形訓曰海外三十六國自西)
(北至西南方有修股民高誘曰修長也股脚以父諱長故其所著諸長字皆曰修)
七十七年昌意降居若水(箋按水經曰若水出蜀郡旄牛徼外東南至故關為若水)
(也又東北至𤏡道縣入于江史記索隠曰降下也言帝子為諸侯下居若水也)
産帝乾荒(箋按山海經曰黃帝妻嫘祖生昌意昌意降居若水生韓流郭氏曰竹書昌意降居若水)
(産帝乾荒乾荒即韓流也)
一百年地裂(箋按開元占經曰尚書說曰黃帝將亡則土裂張衡上書曰土裂者威分)
帝陟(箋按張華雜說曰黃帝治天下百年而死大戴禮人宰我問孔子曰榮伊言黃帝三百年請問黃帝何)
(也何以至三百年曰生而人得其利百年死而人畏其神百年亡而人用其教百年漢地理志上郡陽周)
(橋山在南有黃帝冢武帝紀北廵朔方還祭黃帝冢橋山上曰吾聞黃帝不死今有冡何也或對曰黃帝)
(已僊上天羣臣葬其衣冠郊祀志黃帝得寳鼎冕侯問于鬼臾區對曰黃帝得寳鼎神策是歲己酉朔旦)
(冬至得天之紀終而復始於是黃帝迎日推策後率二十歲得朔旦冬至凡二十推三百八十年黃帝僊)
(登于天史記封禪書公玉帶曰黃帝時雖封泰山然風后封臣岐伯令黃帝東封泰山禪凡山合符然後)
(不死焉今竹書紀年仍書帝陟則黃帝亦何嘗不死也)
帝王之崩皆曰陟書稱新陟王謂新崩也(箋按韓子曰竹書紀)
(年帝王之沒皆曰陟陟昇也謂昇天也尚書康王之誥惟新陟王蔡𫝊曰陟升遐也成王初崩未葬未諡)
(故曰新陟王)帝以土德王應地裂而陟葬群臣有左徹者
感思帝德取衣冠几杖而廟饗之(箋按張華史補曰黃帝登僊其臣左)
(徹者削木象黃帝帥諸侯以朝之七年不還左徹乃立顓頊左徹亦僊去也据此則顓頊前黃帝後中間)
(不得有少昊或謂少昊居西方不在帝位故紀年不載也)
諸侯大夫歲時朝焉(箋按史記曰黃帝置左右大監以監萬國漢郊祀志黃帝萬諸)
(侯神靈之封七千世紀曰黃帝時徵諸侯使力牧神黃直討蚩尤氏擒之于涿鹿之野周書黃帝時有諸)
(侯夙沙氏管子黃帝得六相而天地治神明至蚩尤明乎天道故使為當時太常察乎地利故使為廪者)
(奢龍辨乎東方故使為工師祝融辨乎南方故使為司徒大封辨乎西方故使為司馬后土辨乎北方故)
(使為李陶潛羣輔錄黃帝七輔風后受金法天老受天籙五聖受道級知命受糾俗窺紀受變復地典受)
(州絡力牧受淮斥莊子曰黃帝將見大隗于具茨之山方明為御昌㝢參乘于襄城之野七聖皆迷傅子)
(曰黃帝以風后配上台后土配中台五聖配下台故後世以三公為三台世本黃帝之臣臣胲作服牛相)
(土作駕馬雍父作杵臼于則作屝履世本注黃帝始立史官蒼頡沮誦居其職七略孔甲黃帝之史也呂)
(氏春秋大撓作甲子咸如作虜首羲和作占日常儀作占月后益作占歲高元作室虞姁作舟赤冀作臼)
(乘雅作駕史皇作圖巫彭作醫巫咸作筮伶倫造律呂榮復鑄十二鐘淮南子曰黃帝治天下而力牧泰)
(山稽輔之劉氏歴正問曰黃帝為蓋天或曰命容成為之史記黃帝命風后力牧常先大鴻以治民天文)
(志黃帝始受河圖鬭苞授規日月星辰之象蔡邕禮志黃帝使岐伯作軍樂凱歌虞喜志林黃帝命風后)
(作指南車五帝外紀黃帝命大容作咸池之樂命共鼓化狐刳木為舟命邑夷法斗周旋作大輅命俞跗)
(岐伯雷公察明堂究息脉巫彭桐君處方餌命隸首作算數命伶倫造律吕命寗封為陶正赤將為木正)
(此皆黃帝時諸侯大夫所可考見者)
約按帝摯少昊氏(箋按帝王世紀曰少昊名摯字青陽姬姓也宗師太昊之道故曰少)
(昊)母曰女節見星如虹下流華渚(箋按即華胥之渚在藍田縣)既
而夢接意感生少昊(箋按易緯河圖曰女節生白帝朱宣宋均曰朱宣少昊字也是)
(女節乃少昊母而五帝外紀曰少昊金天氏名摯己姓黃帝之子元囂也母曰嫘祖感大星如虹下流華)
(渚之祥而生帝以姬姓為己姓以女節為嫘祖是皆外紀之誤也)
登帝位(箋按昭十七年𫝊郯子曰我高祖少皥摯之立也二十九年𫝊蔡墨曰少昊有四叔曰重)
(曰脩曰該曰熙實能金木及水世不失職遂濟窮桑杜注窮桑少皥之號也賈逵曰處窮桑以登為帝蓋)
(未為帝居魯北既為帝居魯劉公幹魯都賦曰昔大庭氏肇建厥居少昊受命亦都兹焉前史疑問曰同)
(一少昊元年也而世史以為癸卯薛史以為丁未何也是皆為少昊登帝位之證也)或曰名清
不居帝位(箋按國語晉司空季子曰凡黃帝之子二十五宗其得姓者十四人為十二姓姬酉)
(祁己滕葴任荀僖姞儇依是也惟青陽與蒼林同於黃帝故皆為姬姓韋昭曰青陽金天帝少昊也皇甫)
(謐曰少昊字青陽据漢律歴志引考德曰少昊曰清清者黃帝之子清陽也是其子孫名摯立魏曹植少)
(昊贊曰祖自軒轅青陽之裔則少昊乃清陽之子非清陽即少昊也五帝本紀曰清陽降居江水地理志)
(曰安陽古江國括地志安陽故城在豫州新恩縣西南八十里則清陽非少昊而亦不居帝位矣)帥
鳥師居西方(箋按左𫝊少昊摯之立也鳳鳥適至故紀于鳥為鳥師又按遠遊章句曰西皇)
(者少昊所居西海之濱山海經東海之外大壑少昊之國然則少昊以金德王故曰金天氏亦曰西皇非)
(必定居西方之謂也)以鳥紀官(箋按左𫝊少昊之立鳳鳥適至故紀于鳥鳳鳥氏歴正也元鳥)
(氏司分者也伯趙氏司至者也青鳥氏司啓者也丹鳥氏司閉者也祝鳩氏司徒也鵈鳩氏司馬也鳲鳩)
(氏司空也鷞鳩氏司寇也鶻鳩氏司事也五鳩鳩民者也五雉為五工正利器用正度量夷民者也九扈)
(為九農正扈民無淫者也又按皇甫謐曰少昊之樂曰九淵一作大淵漢志曰少昊金天氏周&KR1971;其樂故)
(易不載序於行序於行者以伏羲木神農火黃帝土少昊金顓頊水易雖不載猶得序于五行之次者此)
(也故紀年不紀少昊而沈約補之要以少昊衰而九黎亂德民神雜揉易及紀年不載有由也已上凡低)
(一字者皆沈約附注乃附注之外而又間有約按者非舊聞而自為立說者也)
帝顓頊高陽氏(箋按家語孔子曰帝顓頊者黃帝之孫昌意之子也宋衷曰顓頊名高陽有天)
(下之號也郡縣志曰高陽故城在汴州雍邱縣西南二十九里高陽佐少昊有功受封此邑一綂志高陽)
(城在開封府杞縣西二十九里是也外紀曰顓頊自窮桑徙帝丘于周為衛春秋𫝊曰衛顓頊之墟也謂)
(之帝丘今東郡濮陽是也地理通釋曰顓頊都衛為帝丘後徙高陽稱高陽氏一綂志高陽城在保定府)
(城東南七十里城周迴九里相𫝊顓頊所築又有顓頊城在河間府任丘縣廢鄭州東北邢子顒三郡記)
(云顓頊所造是始封時高陽在杞縣既有天下亦有高陽在保定及任丘凡三也)
母曰女樞見瑶光之星貫月如虹感已于幽房之宫
生顓頊于若水(箋按星𫝊曰北斗第七星曰瑶光詩含神霧曰瑶光如蜺貫月正白感女)
(樞生顓頊蜀國春秋曰昌意娶蜀山氏女曰景&KR0008;生乾荒乾荒娶蜀山氏女曰樞是為阿女所謂淖子也)
(生顓頊)首戴干戈(箋按風俗通曰顓頊戴干是謂清明𤼵節移度蓋象招搖)有聖德
生十年而佐少昊二十而登帝位(箋按水經注曰顓頊二十登帝位承)
(少昊金官之政以水德膺歴矣)
元年帝即位居濮(箋按前史疑問曰同一顓頊元年也而世史以為丁未薛史以為辛未何)
(也今竹書不言無從考也漢志東都濮陽故帝邱許敬宗曰以顓頊所居故謂之帝邱)
十三年初作歴象(箋按晉志董巴議曰伏羲始造八卦作三畫以象二十四氣黃帝因之初)
(作調歴顓頊以今之孟春正月朔旦立春五星會于天歴營室也冰凍始泮蟄蟲始𤼵鷄始三號天曰作)
(時地曰作昌人曰作樂鳥獸萬物莫不應和故顓頊為歴宗也劉氏歴正問曰顓頊造渾天宋書禮志曰)
(高陽有虞有周皆以十一月為正唐志日度議曰顓頊歴上元甲寅辰初合朔立春七曜皆值艮維之首)
(蓋重黎受職於顓頊九黎亂德二官咸廢帝堯復其子孫命掌天地四時以及虞夏故本其所由生命曰)
(顓頊其實夏歷也殷歷更以十一月甲子合朔冬至為上元周人因之距羲和千祀昏明中星輒差半次夏時)
(值月節皆當十有二中故因循夏令其後呂不韋得之以為秦法更攷中星斷取近距以乙夘歲正月己)
(巳合朔立春為上元洪範𫝊曰歴始于顓頊上元太始閼逢攝提格之歲畢陬之月朔日己巳立春日月)
(俱在營室五度是也秦顓頊歴元起乙卯漢太初歴元起丁丑推而上之皆不值甲寅猶以日月五緯復)
(得上元本星度故命曰閼逢攝提格之歲而實非甲寅)
二十一年作承雲之樂(箋按吕氏春秋曰顓頊為帝惟天之合正風乃行其音若熙熙)
(凄凄鏘鏘帝顓頊好其音乃令飛龍作以效八風之音命之曰承雲楚辭遠遊曰張咸池奏承雲兮王逸)
(注曰承雲即雲門黃帝樂也又張湛注列子承雲黃帝樂淮南子有虞氏其樂咸池承雲九招時竹書未)
(出皆未知承雲顓頊樂也)
三十年帝産伯鯀(箋按世本黃帝生昌意昌意生顓頊顓頊生鯀李石續博物志曰黃帝産)
(昌意歴顓帝窮蟬敬康勾芒蟜牛瞽瞍而後及舜則顓帝後凡六世其云顓帝産鯀鯀産文命是為禹則)
(顓頊只二世恐無是理矣大抵古人本其所自出皆謂之産如高陽氏有才子八人蒼舒隤敳檮戭大臨)
(龐降庭堅仲容叔達皆以為顓頊産也乃顓頊在位七十八年此八人者已數十歲矣後高辛在位六十)
(三年摯在位九年堯在位七十三年舜始受終于文祖舉而用之謂之八凱則以數十歲之人用之於一)
(百四十五年之後以為皆顓頊所産之子有是理乎惟漢律歴志引帝繫曰顓頊五代而生鯀鯀生禹庶)
(幾為得其實山海經東海之外大壑少昊孺帝顓頊于此棄其琴瑟羅泌路史曰顓頊娶鄒屠氏生八子)
(一曰蒼舒即孺帝陳一中冠編曰孺帝高陽氏元子駱明顓頊三十載帝元子孺帝産駱明居天穆之陽)
(皆以山海經有黃帝生駱明駱明生白馬白馬是為鯀以為孺帝即駱明又疑為蒼舒皆謬說也以愚論)
(之經所謂孺帝即顓頊也蓋顓頊生有聖德十年而佐少昊故有孺子之稱又十年而登帝位謂之孺帝)
(猶後世之稱孺子王也經以其嗣少昊登帝位以臣代君故以少昊孺帝顓頊連言之若以孺帝為顓頊)
(元子經何以不曰顓頊孺帝乃曰孺帝顓頊乎經稱駱明生白馬白馬之後為鯀與帝繫顓頊五代生鯀之說)
(約略相似為可据也)
居天穆之陽(箋按山海經天穆之野高二千仞郭璞曰竹書紀年顓頊産伯鯀是維若陽正謂此)
(也)
七十八年帝陟(箋按昭八年傳史趙曰陳顓頊之虚也歲在鶉火是以卒滅陳將如之帝王世)
(紀曰顓頊平九黎之亂以水事紀官南正重司天以屬神北正黎司地以屬民於是民神不雜萬物有序)
(顓頊在位七十八年年九十八歲歲在鶉火而崩皇覽冢墓記顓頊陵在濮陽縣頓邱門外廣陽里中山)
(海經曰漢水出鮒嵎之山帝顓頊葬于陽九嬪葬于隂郭璞曰書云嶓冢導漾東流為漢胡朏明禹貢錐)
(指曰按尚書嶓冢導漾東流為漢山海經所謂漢出鮒嵎山也殊不審經云漢出鮒嵎漢乃濮譌水經注)
(曰秦始皇置東郡治濮陽濮水逕其南故曰濮陽也斯蓋濮水出鮒嵎之山十道志曰鮒嵎山即廣陽山)
(之異名也是矣漢濮字近因致斯譌郭璞注山海妄為之說而胡氏據以釋經誤矣山海經又曰嶓冢之)
(山漢水出焉而南流注于沔注曰嶓冢在武都氐道縣南何由在濮陽乎)
術器作亂辛侯滅之(箋按器亦作囂山海經祝融降處江水生共工蛙螢子曰祝融)
(為炎帝裔黃帝之司徒也居江水生共工共工生術囂及勾龍術囂襲共工號在顓頊時作亂辛侯滅之)
(以其弟勾龍為后土汲冡𤨏語子産曰昔共工之卿曰浮游既敗于顓頊自沉淮淵所謂共工即術器以)
(術器襲共工之號也)
帝嚳高辛氏(箋按五帝本紀曰顓頊崩而元囂之孫高辛立是為帝嚳帝王世紀曰帝嚳姬姓也)
(其母不覺生而神異自言其名曰夋外紀曰年十五佐顓帝受封于辛年三十以木德代高陽氏為天子)
(以其肇基于辛故號高辛氏据雅頌諸詩溯商周之母止及稷契而不及高辛且諸史及世紀皆不載惟)
(荒史曰高辛氏之母陳豐氏名裒)
生而駢齒有聖德(箋按風俗通曰帝嚳駢齒上法月參康度成紀配理隂陽)初封
辛侯(箋按一綂志高辛里在歸德府城東門内)代高陽氏王天下使瞽人
拊鞞鼓擊鐘磬鳳凰鼔翼而舞(箋按通歴曰帝嚳平共工之亂作鞉鼓椌)
(楬塤箎吕氏春秋曰帝嚳命咸黑作為唐歌九招鐘六列六英有倕作為鼙鼔鐘磬吹苓管塤箎鞀推)
(据此則高辛為辛侯時平共工之亂乃作塤箎世本辛公作塤謂此也俗誤以為平王時諸侯暴卒公始)
(作塤豈塤箎至東周始有乎樂記曰聖人作為鞉鼔椌楬塤箎其非平王時諸侯明矣)
元年帝即位居亳(箋按前史疑問曰同一帝嚳元年也而世史以為乙酉薛史以為己丑何)
(也今竹書不言無從考也明末游子六曰崇禎己未上距帝嚳甲子四千二十年闕駰曰亳本帝嚳之虛)
(在禹貢豫州河洛之間括地志亳邑故城在洛州西十四里本帝嚳之虚商湯之都也)
十六年帝使重帥師滅有鄶(箋按山海經顓頊生老童世本老童娶于根水氏謂)
(之驕福産重及黎昭二十九年左𫝊蔡墨曰少昊氏使重為勾芒世不失職楚語觀射父曰顓頊命南正)
(重以司天即是人也周書穆王命左史戎夫作記曰斧小不勝柯者亡昔有鄶之君嗇儉減爵損禄羣臣)
(卑讓上下不臨後君少弱禁伐不行重氏伐之鄶君以亡是也)
四十五年帝錫唐侯命(箋按孔安國𫝊曰堯年十六以唐侯升為天子皇甫謐曰堯十)
(五而佐帝摯受封于唐為諸侯据竹書堯封唐在高辛之四十五年又十有八年而高辛始崩又摯立九)
(年而廢堯始以唐侯升為天子加以受封時約十餘歲堯年近四十矣𫝊以為十六升為天子亦未然也)
六十三年帝陟(箋按帝王世紀曰高辛氏以人事紀官勾芒為木正祝融為火正蓐收為金正)
(元冥為水正后土為土正是五行之官分職而治諸侯于是化被天下遂作樂六莖以康帝位在位七十)
(年年百五歲而崩据竹書則在位止六十三年少七年一綂志帝嚳陵在歸德府城東南四十五里)
帝子摯立九年而廢(箋按世本帝嚳四妃元妃有邰氏女曰姜嫄生后稷次妃有娀)
(氏女曰簡狄生契次妃陳酆氏女曰慶都生帝堯次妃娵訾氏女生帝摯衛宏曰摯立九年而唐侯德盛)
(因禪位焉)
竹書綂箋卷一
