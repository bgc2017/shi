杜工部詩年譜
宋魯訔撰
睿宗先天元年壬子(正月改太極五月改為延和明皇以是年八月改元)
按公志及𫝊皆云年五十九卒於大歷五年庚戌詩
史云開元元年癸丑公生公上三大禮賦云生陛下
淳樸之俗行四十載公天寳十載奏賦年三十有九
逆筭公是年生吕汲公考公生先天元年壬子天寳
十三載奏賦若十三載公當四十三歲矣唐書宰相
表及紀年通譜先天元年壬子而譜以為癸丑集祭
房公廣德元年歲次癸夘而譜以為甲辰皆差一年
(汲公吕大防始作詩年譜)
開元元年癸丑
三年乙夘
公郾城觀公孫弟子舞劍行云開元三年余尚童稚
於郾城觀公孫舞劍器年譜以為三年丙辰按公是
年纔四歲年必有誤公進鵰賦表云臣素賴先人緒
業自七歲所綴詩筆向四十載矣約千有餘篇則能
憶四歲時事不為誤也
十四年丙寅
公初游選場壯遊曰往昔十四五出遊翰墨場斯文
崔魏徒以我似班揚
二十三年乙亥公年二十四
公作開元皇帝皇甫淑妃豐碑曰歲次乙亥十月癸
未朔薨又曰野老何知斯文見托不論官閥游夏入
文學之科意公尚白衣天寳十載始上三大禮賦起
家授河西尉或以為是年未應稱野老當是天寳十
載辛夘銘曰列樹拱矣豐碑闕然乃知後來方立碑
也但未能考其定於何年
二十五年丁丑
史云公少不自振客遊吳越齊趙故壯遊曰東下姑
蘇臺巳具浮海航到今有遺恨不得窮扶桑歸帆拂
天姥中歲貢舊鄕忤下考功第拜辭京尹堂放蕩齊
趙間裘馬頗清狂春登吹臺上冬獵青丘傍遊梁亦
曰昔我游宋中惟梁孝王都憶與高李輩論文入酒
壚氣酣登吹臺懷古視平蕪昔遊曰昔與高李輩晚
登單父臺山脚曰昔我遊山東憶戱東嶽陽窮秋立
日觀矯首望八荒公居城南嘗預京兆薦貢而考功
下之唐初考功試進士開元二十六年戊寅春以考
功郎輕徙禮部以春官侍郎主之公之適齊趙當在
此歲以前
二十九年辛已
公有酹遠祖晉鎮南將軍于洛之首陽酹文十三葉
孫甫開元二十九年歲次辛已
天寳元年壬午公年三十一
南曺小司寇於我太夫人堂下壘土為山之作系云
天寳初
六載丁亥
公應詔退下元結諭友曰天寳六載詔天下有一藝
詣轂下李林甫相國命尚書省皆下之遂賀野無遺
賢於庭公上韋左相曰主上頃見徵倏來欲求伸青
冥却垂翅蹭蹬無縱鱗上鮮于京兆曰獻納紆皇眷
中間謁紫宸破膽遭前政隂謀獨秉鈞正為此邪
九載庚寅紀十一月封華嶽
十載辛夘公年四十
公奏三大禮賦元稹誌曰賦奏命宰相試文授右衛
率府胄曹吏云公奏賦帝竒之命待制集賢院相試
文授河西尉不拜改右衛率府胄曹公官定後戱贈
曰不作河西尉凄凉為折腰老夫怕奔走率府且逍
遥莫相疑行曰憶獻三賦蓬萊宫自怪一日聲烜赫
集賢學士如堵墻觀我落筆中書堂史集皆以為十
三載按帝紀十載行三大禮十三載未當郊况表云
臣生長陛下淳樸之俗行四十載矣故知當在今歲
原叔云新書作召試京兆府兵曹新書乃今舊書也
今書作胄曹進西嶽賦表乃云委學官試文章皆不
同除夕曲江族弟位宅守歲曰四十明朝過年譜云
上韋左相詩云鳳歷軒轅紀龍飛四十春壯遊曰放
蕩齊趙間裘馬頗清狂快意八九年西歸到咸陽則
公歸自齊趙乃應詔奏賦又數年間事也(翰林王洙字原叔)
十三載甲午公年四十三
玄宗紀秋八月甲子朔文部侍郎韋見素拜中書門
下平章事公贄見韋左相詩云龍飛四十春又曰愚
蒙但隱淪則此詩似未獻賦前封西嶽賦表云臣本
杜陵諸生年過四十又云盖長安一匹夫耳次歲國
家有事於郊廟幸得奏賦待制於集賢委學官試文
章再降恩澤送隸有司參列選序則此賦又在三大
禮賦後詩文以為十二載未詳紀二月丁丑楊國忠
為司空公表云陛下元弼克生司空斯文不可寝巳
則此賦當在未封西嶽前而紀封華岳在九載又當
考也
十四載乙未公年四十四
十一月禄山反䧟河北諸郡公有自京赴奉先作注
云此年十一月作(集注云公在率府欲辭職遂作去矣行而家屬先在奉先詩史云薊)
(北反書未聞公巳逸身畿甸)
十五載丙申公年四十五(是年七月肅宗即位於靈武改元至德)
禄山僣帝於東京公在奉先以舅氏崔十九翁為白
水尉故適白水有高齋三十韻六月辛未賊入潼關
駕幸劍外七月甲子肅宗即位靈武公漸北過彭衙
行曰憶昔避賊初北走經險艱夜深彭衙道(馮翊界)月
照白水山(屬同州)少留周家窪欲出蘆子關公七月寓
於鄜州有三川觀漲詩(鄜州屬縣)曰我經華原來(長安北)公
羸服走靈武賊得之故贈韋評事詩曰昔沒賊中時
潛與子同遊公沒賊中有九日藍田崔氏莊以下十
三首
至德二載丁酉公年四十六
公春在賊中曲江行曰少陵野老吞聲哭春日潜行
曲江曲自正月乙夘禄山死二月戊子肅宗次鳳翔
李光弼敗安慶緒於太原郭子儀敗安慶緒於潼關
又敗於永豐倉公西走鳳翔達鳳翔行在曰西憶岐
陽信無人遂却回又曰司隸章初覩南陽氣巳新又
述懷曰去年潼關敗妻子隔絶久今夏草木長脱身
得西走元微之誌云步謁肅宗行在拜左拾遺舊書
云自京師宵遁赴河西謁肅宗於彭原新書云拜右
拾遺非是房琯罷相印甫上疏不宜免帝怒詔三司
推問以張鎬言帝解赦之公有狀謝口勅又有六月
十二日薦岑參諫官狀皆可考新史云自是帝不甚
省錄公家寓鄜彌年孺弱至餓死許甫往省親吕汲
公考云八月墨勅放還鄜州有北征詩舊史云肅宗
怒貶甫為華州司功曹非是實錄言御史大夫韋陟
言當考北征曰皇帝二載秋閏八月初吉杜子將北
征蒼茫問家室贈節度李重進曰青袍朝士最苦者
白頭拾遺徒步歸閏八月朔甲寅賊安慶緒寇鄜畤
渭北節度使李光進戰卻之渭北壘空公得北首鄜
路送韋宙同谷曰鑾輿駐鳳翔受詞太白脚秋旋自
鄜畤扈從還闕贈嚴賈二閣老曰法駕還雙闕王師
下八川比時霑奉引佳氣拂周旋十月丁夘天子還
闕公臘日供奉紫宸曰臘日常年煖尚遥今年臘日
凍全消十二月上皇至自蜀以蜀郡為南京鳳翔為
西京西京為中京
乾元元年戊戌公年四十七(是歲二月改元復以載為年)
春公有紫宸退朝口號賡賈至朝大明宫宣政殿晚
出左掖又退朝出左掖直夜題省中壁等詩微之誌
公左拾遺歲餘以直言出華州司戶悲往事繫曰至
德二載甫自京兆金光門出歸鳳翔乾元初從左拾
遺移華州掾與親故别因出此門有悲往事曰近得
歸京邑移官遠至尊必大臣有不樂公者至華題鄭
縣亭子曰雲斷岳蓮臨大路天晴宫柳暗長春唐官
儀功曺主秋賦公有秋策問進士七月代華牧論殘
寇狀上朝廷策士文公及冬出潼關東征洛陽道史
不載有閿鄉姜七少府設鱠及湖城遇孟雲卿歸劉
顥宅飲宿等詩
二年巳亥公年四十八
春留東都三月九節度之師潰於滏水郭子儀斷盟
津退守洛師公有新安吏石壕吏等詩歸華放情山
水間嘗遊伏毒寺有憶鄭南曰鄭南伏毒寺瀟灑到
江心鮑公詩譜云夏去華之秦公有秋華下苦熱曰
七月六日苦炎蒸對食暫餐還不能立秋後題曰平
生獨往願惆悵年半百罷官亦由人何事拘形役自
是有浩然志史云關輔飢輙棄官去客秦州貧採橡
栗自給有秦州二十首曰滿目悲生事因人作遠遊
遲逥度隴怯浩蕩及關愁公厭秦隴要衝人事煩夥
西南命駕游同谷别贊上人曰天長關塞寒歲莫飢
凍逼野風吹征衣欲别向曛黑冬十月發秦州曰我
衰更嬾拙生事不自謀無食思樂土無衣思南州至
同谷作七歌寓同谷不盈月十二月一日發同谷曰
始來兹山中休駕喜地僻奈何廹物累一歲四行役
公自京至華至秦至同谷赴劍南凡四史曰同谷採
橡栗自給流落劔外公詩云邑有佳主人又曰臨岐
别數子握手淚再滴非寥落而遷殆廹於寇攘也送
韋宙從事同谷曰此邦承平日剽劫吏所羞又曰古
來無人地今代横戈矛當時必為羌戎所廹但史不
載止云十二月史思明寇陜州公度栗亭趨劍門木
皮嶺曰季冬携童稚辛苦赴蜀門鹿頭山曰鹿頭何
亭亭是日慰飢渴連山西南斷俯見千里豁冀公柱
石姿論道邦國活裴冕鎮成都公遂卜居錦江成都
曰我行山川異忽在天一方自古有羈旅我何苦哀
傷
上元元年庚子公年四十九
裴冀公為公卜居成都西郭浣花溪成都記草堂寺
府西七里浣花寺三里寺極宏麗公卜居曰浣花流
水水西頭主人為卜林塘幽公寓浣花雖有江山之
適羈旅牢落之思未免故二年之間有赴青城縣(成都)
(西)暫如新津出成都寄陶王二少尹寄高彭州投簡
成華兩縣諸子等詩柳芳歷曰高適乾元初刺彭公
乾元初客秦有寄適於彭州上元初適牧蜀而公乃
有寄高彭州詩當考
二年辛丑公年五十
紀夏四月劔東東川節度兵馬使叚子璋反陷綿州
節度使李奐奔於成都五月劍南節度使崔光遠克
東川叚子璋伏誅公戱作花卿歌曰成都猛將有花
卿學語小兒知姓名綿州刺史着柘黃我卿掃除即
日平子璋髑髏血糢糊手提擲還崔大夫李侯重有
此節度人道我卿絶世無舊唐𫝊云梓州刺史叚子
璋反以兵攻東川節度使奐高適率州兵與西川節
度使崔光遠攻子璋斬之西川牙將花驚定者恃勇
既誅子璋大掠東蜀新史云梓屯將叚子璋反適從
崔光遠討斬之而光遠兵不戢遂大掠天子怒遂以
適代為西川節度紀傳與此詩皆不同當知公紀事
為審也九月壬寅大赦去上元號稱元年以十一月
為歲首以斗所建為名公草堂即事曰荒村建子月
獨樹老夫家春秋變古則書之公此意也年譜與史
云嚴武鎮成都甫往依焉新史云上元二年冬黃門
侍郎鄭國公嚴武鎮成都奏為節度參謀檢校尚書
工部員外郎賜緋魚公先赴成都裴公為卜居浣花
里譜𫝊皆非是嚴中丞枉駕見過系云嚴武東川除
西川勅除兩川都節制詩云元戎小隊出郊坰問柳
尋花到野亭川合東西瞻使節地分南北任流萍辭
意皆與𫝊異詩史云地志劍西益彭蜀其州二十有
八劍東梓綿劍普十州綿為都會肅宗實錄子璋盜
綿州改元黃龍州曰龍安府代宗實錄武京兆少尹
御史中丞賊思明阻兵京師頗自矜大命綿州刺史
未幾東劍節度詔兩劍一道新𫝊坐房琯貶巴州久
之遷東川玉壘記是年崔光遠尹成都花驚定平叚
難而士卒剽掠士女至斷腕取金詔監軍按其罪十
二月恚死
寳應元年壬寅(上元二年九月改元年二月四月改寳應)公年五十一
武至成都公奉和嚴中丞西城晚眺時蜀困於調度
嚴數從公往來寄題杜二錦江野亭云莫倚善題鸚
鵡賦何須不着鵕䴊冠公酬云謝安不倦登臨賞阮
籍焉知禮法疎公結廬浣花涉三年草堂曰經營上
元始斷手寳應年浣花曰萬里清江上三年落日低
四月巳巳代宗即位召武公送嚴入朝曰鼎湖瞻望
遠象闕憲章新四海猶多難中原憶老臣送嚴到綿
州同登杜使君江樓曰歸朝送使客落景惜登臨詩
史召武為太子賓客𫝊還拜京兆尹為二聖山陵橋
道使封鄭公遷黃門侍郎公初與武云中丞梓州九
日贈武曰大夫此詩曰侍郎再鎮蜀曰上嚴鄭公前
後自可考也翫月呈漢中王多在中秋七月劍南西
川兵馬使徐知道反八月已未伏誅公吟射洪曰南
京亂初定故公欲駕梓至梓已重陽九日登城九日
奉寄嚴大夫曰不眠持漢節何路出巴山嚴巴嶺答
曰昨向巴山落月時兩鄉千里夢相思時嚴猶未出
巴地也秋歸成都迎家遂徑往梓十一月往射洪縣
南途中有作南之通泉縣(亦梓州邑)過郭代公故宅陪王
侍御因登東山最高頂宴姚通泉晚携酒涪江泛舟
皆一時作也
廣德元年癸夘公年五十二
春日梓州登樓曰行路難如此登樓望欲迷又曰厭
蜀交遊冷思吳勝事繁應須理舟楫長嘯下荆門公
巳有東下之興公送卒員外暫至綿還梓州陪章侍
御宴南樓陪章侍御惠義寺秋章梓州水亭時公將
適吳楚留别章使君留後曰終作適荆蠻安排用莊
叟秋故相房琯薨公有九月壬戍祭房公文公轉遊
閬中為閬州王使君進論巴蜀安危表警急曰玉壘
雖𫝊檄松州已解圍(系云時高公適領西川節使)時吐蕃犯塞為
中國患公痛其猖獗疾蜀無善將以守要害明年武
再出鎮蜀道始安是歲召補京兆功曹不赴
二年甲辰公年五十三
公自梓之閬有閬山歌等詩送李梓州之任并寄章
十侍御(系云初時罷梓州刺史東川留後將赴朝廷)二公交卬正在今春
有將赴荆南遊有將赴荆南寄别李劍州遊子曰巴
蜀愁誰語吳門興杳然公時意未有所適會嚴武復
節度劔南東西川公往依焉贈武曰殊方又喜故人
來重領還須濟世才嘗怪偏禆終日待不知旌節隔
年回房琯薨閬州贈一品公别房太尉墓曰他鄉復
行役駐馬别孤墳自閬州領妻子却赴蜀山三首曰
汩汩避羣盗悠悠經十年不成向南國復作遊西川
將赴成都草堂途中有作先寄嚴鄭公旋錦江贈王
侍御曰一别星橋夜三回斗柄春亦曰猶得見殘春
微之誌曰劔南節度嚴武狀為工部員外郎參謀軍
事公揚旗系云二年夏六月成都尹鄭公置酒公堂
觀騎士新旗幟曰三州陷犬戎但見西嶺青代宗紀
曰廣德元年失松維二州柳芳唐歷廼曰糧運絶西川節
度使高適不能軍吐番陷松維保三州以公詩考之
當然武軍城早秋曰昨夜秋風入漢關朔雲邊雪滿
西山更催飛將追驕虜莫遣沙場匹馬還公和曰秋
風嫋嫋動高旌玉帳分弓射虜營巳收滴博雲間戍
更奪蓬婆雪外城遣悶曰胡為來幕下只合在舟中
黃卷真如律青袍也自公公放誕不樂吏檢雖鄭公
禮寬心契无每見意史云性𥚹躁傲誕嘗醉登武床
瞪視曰嚴挺之乃有此子武亦暴猛外若不忤中銜
之一日欲殺甫及梓州刺史章彝集吏於門武將出
冠鈎於簾三左右白其毋奔救得止獨殺彝舊史不
載以公詩考之武來鎮蜀彛巳交印入覲公再依武
相歡洽無恨恨意史當失之
永泰元年乙巳公年五十四
正月三日竟歸溪上有作簡院内諸公曰白頭趨幕
府深覺負平生夏四月庚寅嚴公薨有哭歸櫬詩五
月癸丑詔定襄郡王郭英乂節度劔南紀閏十月劔
南西山兵馬使崔旰反寇成都郭英乂奔於靈池普
州韓澄殺之崔寧𫝊(寧本名旰)永泰元年武卒行軍司馬
杜濟等請郭英乂為節度寧亦丐大將王崇俊朝廷
次用英乂英乂恨之召寧寧不敢還英乂自將討之
寧還攻英乂英乂不勝走靈池於是劔南楊子琳起
瀘州與卭州柏貞節連和討寧明年詔杜鴻漸山西
劍南等道副元帥平其亂入成都政事一委寧乃表
貞節為卭州刺史子琳為瀘州刺史以和解之大歷
三年寧來朝楊子琳襲取成都以公詩考之成都亂
再至東川相從行曰我行入東川十步一回首成都
亂罷氣蕭瑟浣花草堂亦何有梓州豪傑大者誰本
州從事知名久公歸成都止以嚴公再鎮草堂曰昔
我去草堂蠻夷塞成都今我歸草堂成都適無虞請
陳初亂時反覆乃須臾大將赴朝廷羣小起異圖中
宵斬白馬盟燄氣已麤西取卭南兵北斷劔閣隅布
衣數十人亦擁專城居(系云即楊子琳柏貞節之徒)賤子且奔走
三年望東吳弧矢暗江海難為遊五湖不忍竟舍此
復來薙榛蕪入門四松在步屧萬竹疎營屋曰愛惜
已六載兹辰去千竿以詩訂𫝊云大將赴朝廷羣小
起異圖以為嚴公後來公無再歸草堂之跡以為崔
旰史云大歷三年入朝寧本名旰至是賜名留其弟
守成都楊子琳乘間起瀘州以精騎數千襲據其城
寧妾任募勇士自將以進子琳引去公厭蜀思吳下
荆門遂南下夏艤戎州燕戎州使君東樓渝州候嚴
六侍御至忠州有燕使君姪宅及夏泊雲安至十二
月一日三首今朝臘月春意動雲安縣前江可憐公
巳不樂雲安欲遷夔趙傁以為永泰元年四月嚴武
卒五月下忠渝大歷元年在雲安與詩文皆差一年
高常侍永泰元年正月卒公有聞高常侍亡系云忠
州作知公以永泰元年下渝忠但草堂所紀却是嚴
公薨後事不敢妄定姑從舊次
大歷元年丙午公年五十五
題子規曰峽裏雲安縣江樓翼瓦齊移居夔州郭曰
伏枕雲安縣遷居白帝城春知催柳别江與放船清
客居曰西南失大將商旅自星奔今又降元戎已聞
動行軒此詩方及失大將聞杜鴻漸出鎮與史年亦
差暮春遷居瀼西有暮春題瀼西新賃草屋五首
大歷二年丁未公年五十六
在夔州西閣立春曰巫峽寒江那對眼杜陵遠客不
勝悲雨詩曰冥冥甲子雨已度立春時資治通鑑大
歷二年正月辛亥朔至十三日甲子諺云春甲子雨
赤地千里移居赤甲有入宅赤甲二詩曰卜居赤甲
遷居新兩見巫山楚水春三月自赤甲遷居瀼西有
卜居暮春題瀼西新賃草屋五首秋又移居東屯有
自瀼西荆扉且移居東屯茅屋四首曰東屯復瀼西
一種住青溪來往皆茅屋淹留為稻畦訖冬居夔
大歷三年戊申公年五十七
太歲日曰楚岸行將老巫山坐復春時第五弟漂泊
江左近無消息遠懷穎觀等曰陽翟空知處荆南近
得書正月中旬定出三峽曰自汝到荆府書來數喚
吾頌椒添風詠禁火卜歡娛公因觀在荆陽遂發棹
有將别巫峽贈南鄕兄瀼西果園四十畝曰正月喧
鶯末兹辰放鷁初夏有和江陵宋大少府雨後同諸
公及舍弟宴書齋秋又不安於荆南舟中出南浦奉
寄鄭少尹曰更欲投何處飄然去此都是秋移居公
安(荆南屬邑府南九十里)復東下發劉郎浦(十道志在荆州)曰挂帆早
發劉郎浦疾風飄飄昏亭午曉發公安(系云數月憩息此縣)泊
岳陽城下(巴陵郡)曰岸風飜夕浪舟雪灑寒燈則冬在
岳陽矣
大歷四年已酉公年五十八
陪裴使君登岳陽樓曰雪岸叢梅發春泥百草生敢
違漁父問從此更南征公將適潭詩譜云此年春自
岳陽至潭遂如衡畏熱復逥夏將如襄陽秋將歸秦
皆不果卒留潭自是率舟居詠懷及上水遣懷及銅
官渚守風皆自岳陽入潭時作盖自岳之潭之衡為
上水而自衡回潭為順水詩皆可考
五年庚戌公年五十九
春去潭至衡清明曰著處繁華憐是日長沙千人萬
人出則公在潭至夏湖南兵馬使臧玠殺其團練使
崔灌又是歲湖南將王國良反及西原蠻寇州縣故
公益南至衡山縣謁文宣新學堂呈陸宰及入衡州
備述臧玠等亂末云橘井舊地宅仙山引舟航此行
厭暑雨厥土聞清涼諸舅割符近開緘書札光橘井
在郴州諸舅謂崔偉前有送二十三舅錄事之楊郴
州詩公將往依焉公又至耒陽(州東南)遊岳祠大水遽
至涉旬不得食聶耒陽以公阻水致酒肉療饑荒江
詩得代懷興盡本韻至縣呈聶令𫝊云令嘗饋牛䏑
白酒大醉一夕卒王彦輔辯之為詳以詩考之公在
耒陽畏瘴癘是夏賊當巳平乃沿湘而下故回棹之
什曰衡岳江湖大蒸池疫癘偏(羅含湘中記蒸水注湘)又順浪
飜堪倚回帆又省牽登舟將適漢陽曰春宅棄汝去
秋帆催客歸又暮秋將歸秦留别湖南幕府親友則
秋巳還潭暮秋北首其卒當在潭岳之間秋冬之交
元微之誌云子美之孫嗣業啓子美之柩襄祔事於
偃師途次於荆拜余為誌辭不能絶其略云扁舟下
荆楚竟以寓卒旅殯岳陽吕汲公年譜云大歷五年
庚戌是年夏還襄漢卒於岳陽以詩考之大略可見
𫝊言卒於耒陽非也汲公云是夏亦非也今九域志
衡州有公墓又未知信然或附會邪
杜工部詩年譜
