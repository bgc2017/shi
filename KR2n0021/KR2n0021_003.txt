余酷耆古學留意法書名跡幾三十年頗以鑒賞自居
賞集前賢文集小說法帖之說為考一卷以便檢閱淳
祐甲辰冬因侍陶齋曹公相與稽訂法書源流多所未
聞他日出示譜系一編曰視子所記如何予曰博矣迺
請而刻之梓東湖董史書
庚申冬鄰火煽虐潛心閣殱焉初余頗惜此板不以
他板雜特儲之閣逮是他板獲免秦禍而譜系反為
熒惑下取豈固有數耶余藏書滿閣古帖名碑秘之
寳刻藏中一旦滅没於漲天之烟焰生平目力事力
心力為之一空恨鬱無已幾成怨天雖然天其可怨
耶因念曩與谷中校讎參訂以成此書谷中已矣書
可共傳遂訪舊本於友間欲復板而行之月樵劉氏
慨然授所藏俾就此志嗟夫予家名跡已如夢幻誅
茅蓋頭政以為窘顧切切於不急之務痼疾尚堪療
哉板成載誌之末時則景定壬戌夏五月也史跋
