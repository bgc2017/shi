綱目續麟卷五
宜春張自勲撰
(庚戌)中宗孝宣皇帝本始三年春正月大將軍光妻顯弑
皇后許氏
考異(按篡賊例曰以毒弑者加進毒字而不地註曰霍顯又加使醫字此條妻顯下漏使醫進)
(毒四字)
分註(時霍光夫人顯欲貴其小女成君道無從會許氏當娠病女醫淳于衍者霍氏所愛嘗入)
(宫侍疾顯謂衍曰將軍素愛成君欲竒貴之今皇后當免身若投毒藥去之成君為皇后矣如蒙力)
(事成富貴共之衍即擣附子齎入長定宫皇后免身後衍即取附子并合太醫大丸以飲皇后有頃)
(曰我頭岑岑也藥中得無有毒對曰無有遂加煩懣崩後有人上書告諸醫侍疾無狀者皆收繫詔)
(獄顯恐急即具語光曰既失訃為之無令吏急衍光大驚欲自發舉不忍奏上光署衍勿論顯因勸)
(光納其女入宫)
此條凡例不必從考異說泥按春秋弑君三十六
未有書故者如許悼公之死亦飲世子止之藥然經
書弑君(魯昭公十九年)不曰飲藥者以弑君之罪重則無問
其手刃與進毒耳且進毒者其事隠内外廷臣惟聞
君弑未知君之何以弑也徐而察之或手刃或加毒
然後知其詳安得先書其故邪趙穿弑君而書趙盾
非致刃者猶以其罪罪之况進毒雖醫而使醫進毒
者則顯也惟直書顯弑始足以著其罪若曰使醫進
毒則其詞輕矣法有宜略而不宜詳者(後凡書弑者並不加進毒)
(字)此類是也光不難廢昌邑而立病已而獨難於
舉其妻於君則易之於妻則庇之蒙首惡者非光而
誰又况内女入宫率成其邪謀邪(明年春立光女為皇后可謂自具供)
(狀矣)光於是非純臣矣然後世猶亟稱之則姑節取可
也
(癸丑)地節二年大司馬大將軍博陸侯霍光卒
當直書大將軍光卒大司馬博陸侯等字可删
據凡例諸臣之卒賢者曰某官某爵姓名卒而註其
諡常人則不爵不姓不諡勲按前書大將軍光妻弑
后則光非特常人尤罪人也書官以卒可矣具官爵
姓何邪或曰光不學無術為妻所陷而不知非其罪
也故具之勲曰不然方帝立后求故劒而光不許廣
漢之封(元平元年公卿議立后皆心擬光女未有言帝乃詔求微時故劒大臣知指白立許偼伃)
(為皇后光以后父廣漢刑人不宜君國歲餘乃封為昌成君漢制女為皇后父得封侯是時光欲納已女)
(不獲故云)其謀固已兆矣顯之敢於毒后安知非瞯光意
而為之者知而不舉署衍勿論而卒内其女為皇后
孰謂光也猶得為賢臣邪勲故去大司馬等字(始沮廣漢)
(之封卒納女為皇后潛謀顯著安所逃罪不去爵姓何以别於賢臣之無過者綱目非自矛盾特未悉光)
(始末耳)止書大將軍光卒見人臣功雖高苟不免於罪
猶不得以功而掩罪盖功者臣子之所當為罪則人
臣之所不宜有也况光功著而罪隠不暴其隠後世
有功如光者皆可為顯所為而莫之忌害可勝道哉
(書顯不書光猶近於隠以春秋書趙盾義推之雖書光弑可也)故但書官以明宣帝
之厚而不錄爵姓亦因以示貶爾
分註(大將軍光病車駕自臨問為之涕泣光上拜書謝恩願分國邑封兄孫山為列侯即日)
(光子禹為右將軍光薨諡曰宣成賜葬具如乘輿制度置園邑三百家長丞奉守復其後世疇其爵)
(邑世世無有所與胡氏曰惟名與噐不可以假人人臣而用天子之禮是宣帝過賜而霍氏受之)
(非也卒生禹雲山等僭亂之心宣帝亦有以啓之與)
葬具如乘輿非過賜也所以安霍氏之心而免於難
也霍氏置君如奕棋帝在民間聞霍氏尊盛已久已
不能平及初立謁廟光驂乘帝若芒刺在背其心豈
須臾忘霍氏哉光雖卒而禹雲山等悉據要職萬一
如曹丕所為帝何以自全乎故光病而臨問涕泣光
卒而賜以乘輿葬具皆非其本心也不得已也帝方
欲得當以除霍氏何患禹雲山等之僭亂乎自是封
事不關尚書(時霍山領尚書事故事上書者皆為二封其一曰副領尚書者先發副封所言)
(不善屛去不奏魏相白去副封以防壅蔽帝善之)屯兵不屬司馬(禹為大司馬罷其屯兵)
而霍氏之族夷矣(四年霍氏謀反夷其族先是禍端已萌霍顯猶教后毒元帝不至於)
(族不已也使光能誅顯而不立其女為后則身為純臣而霍氏安矣智不出此惜哉)胡氏猶以
惎亂罪帝豈知帝者哉
鳳凰集魯大赦
赦下當書五月帝始親政詔五日一聽事按本始
元年霍光請歸政不受是年三月光卒帝始親政而
五日一聽事尤漢世未有之制例當大書以見前此
博陸專政之實(按宋文帝為傅亮徐羡之所立綱目猶特書親政在宣帝尤不可不書者)
自是以後則皆帝勵精圖治之日也史稱中興自此
始故當特書况前書請歸政不受此不書帝親政政
果安歸乎綱目僅見下條分註(下書以霍山為奉車都尉)非是
(丙辰)元康元年賜高帝功臣子孫復其家
綱目不書疑漏按凡例云凡錄功臣子孫皆書註
云如宣帝求高祖功臣子孫失侯者賜金復其家愚
意四年賜金適後人二十斤惠小事微不足錄而賜
復則在是年當以是年復家為正至四年賜金雖不
書可也
(戊午)三年䟽廣䟽受請老賜金遣歸
分註(皇太子年十二通論語孝經太傅䟽廣謂少傅受曰吾聞知足不辱知止不殆今宦成名)
(立如此不去懼有後悔即日俱移病上䟽乞骸骨上皆許之胡氏曰以宦成名立為榮而求免於)
(危辱此非君子之高致而䟽廣甘以自居何也曰此廣所以加人數等而古今未之知也太子年既)
(十二其資質志趨已可槩見觀其親政之時年二十七而猶不省召致廷尉為下獄以致再屈師傅)
(於牢獄而卒殺之則其瞶瞶有素䟽廣瞷之已熟知其不可扶持而教詔也審矣是以决意去之觀)
(其語曰不去懼有後悔則其微意可見矣易曰君子見幾而作䟽廣有焉)
發明(前書丞相致仕由漢以來固末嘗有然猶曰仕致上公老病而去云爾至䟽廣䟽受方傅)
(儲君乃亦勇於請老何哉在禮大夫七十致仕乃理之常漢廷諸臣知進而不知退戮死相望儻皆)
(能如二子見幾而作何至不保其身哉賜金遣歸特書於冊盖予之也)
二䟽之去世多稱之勲謂特全軀免禍之流以為加
人數等而古今未之知則非也按是時太子年十二
通孝經論語其非瞶瞶不可教明矣自二疏既歸至
二十七始親政曠教凡十五年然則不省召至廷尉
為下獄與夫屈師傅而殺之是誰之過與勲意太子
可教廣不宜急去誠不可教當密白於帝擇賢子而
立之又不然亦宜别選賢傅舉以自代安有忍默不
言徒以免禍為得計而置國儲君副於不問哉故二
䟽之賢雖古今同稱勲以為未也發明又謂漢廷諸
臣皆能如二子見幾而作何至不保其身夫人臣出
而圖君果專以保身為務哉殺其身有益於君猶將
為之必皆如二子所為則人主孤立於上君臣之義
不幾廢乎此沮溺荷蓧所由見黜於聖門者尹氏據
以為長策尤謬
以潁川太守黃霸守京兆尹尋罷歸故官
分註(黃霸為潁川太守力行教化而後誅罰務在成就全安長吏曰數易長吏送故迎新之費)
(及奸吏因緣絶簿書盜財物公私費耗甚多皆當出於民所易新吏又未必賢或不如其故徒相益)
(為亂凡治道去其泰甚者耳霸以外寬内明得吏民心戶口歲增治為天下第一徵守京兆尹尋坐)
(法貶秩詔復歸潁川為太守以八百石居官)
按漢書長吏下云許丞賢但病耳督郵白欲逐之霸
曰許丞廉吏重聽何傷(目雖不宜繁冗須有輕重之別如此條削此數語殊為闕)
(漏朱子自謂詳備非也)分註删此數句不惟數易長吏未詳所
自所云成就全安似槩出於姑息而無分别賢否之
意豈足以致治乃稱第一乎當據漢書補入則知霸
之不數易長吏者正以其賢非徒惜費也(分註新故賢否皆指)
(許丞言不錄許丞便同泛論吏亦有當易者豈可惜費)目巾闕漏多此類不能
悉載
(己未)四年求高帝功臣子孫失侯者賜全復其家
分註(凡三百十六人)
書法(書錄功臣後始此)
此條可删據漢書是年賜功臣適後金(人二十斤)其復
高帝功臣子孫在元康元年勲意復重於金綱目宜
於元年書賜復是年賜金雖不書可也(分註但記人數不及金數)
(固知復重於金也)按是時尹翁歸卒賜其子黃金百斤以奉
祭祀(見上條分註)綱目不書賜金則適後人二十斤何以
書為綱目於元年不書而於是年書賜金並非書法
謂錄後始此尤誤分註三百十六人漢紀作百三
十六人據史記功臣表凡一百四十三人内王子及
外戚六人則功臣實百三十七人(大扺百三倒作三百耳宜改正)註
與史漢不合當以功臣表為正
(辛酉)神爵二年春二月鳳凰甘露降集京師赦
當作鳳凰集京師甘露降按上書集京師下書降
則甘露之降京師明矣此相因互見之義史家正體
也如綱目所書異事同文殊欠析别(漢紀亦作降集然綱非紀比直)
(錄紀文非是)且類叙事而不合書法故特正之
(甲子)五鳳元年殺左馮翊韓延夀
分註(延夀代蕭望之為左馮翊望之聞延夀在東郡時放散官錢千餘萬使御史按之延夀即)
(部吏案校望之在馮翊時稟犠官錢放散百餘萬望之自奏職在總領天下聞事不敢不問而為延)
(夀所拘持上由是不直延夀各令窮竟所考望之卒無事實而望之遣御史案東郡者得其試騎士)
(日車服侍衛奢僭逾制等數事延夀竟坐狡猾不道棄市吏民數千人送至渭城持車轂爭奏酒炙)
(延夀使掾吏分謝送者百姓莫不流涕)
按延夀為馮翊民不忍欺至二十四縣莫有以訟告
者(詳神爵三年為馮翊分註)豈狡猾不道所能致哉然則何以殺
也望之在馮翊散官錢百餘萬延夀代其位恐一旦
敗露因先發制之非其罪也(顔師古謂望之忌延夀能名出已上故陷以罪)
故書殺而不去其官使延夀果有其事則當除馮翊
時便宜案治今任職已三年是延夀宜為馮翊也而
卒以馮翊殺其身豈非望之之過哉或曰窮竟所考
望之卒無事實(是時望之為御史大夫按事者乃其屬吏故於延夀無不得望之無所奏)
(也)曰此所以為望之也未幾為司直所奏賣買附益
(見明年為太子太傅分註)寧非望之之事實乎然韓也死而蕭也
為太子太傅則當國大臣未有以公義論斷之也(是時)
(丙吉為相大體安在)即以延夀為散官錢望之亦不宜獨生罪
同而罰異命也夫
(丙寅)三年三月減天下口錢
考異(據昭帝元平元年書減口賦錢此條口下漏賦字)
書法(自高帝始立口賦法人六十三至昭帝減口賦錢什三於是又減民賦益輕矣)
漢書亦無賦字據高帝立口賦法昭帝減口賦錢皆
有賦字此不書賦者漢書漏而綱目因之耳宜從
考異補賦字但漢儀注謂口賦人二十三錢二十以
食天子其三錢武帝加賦以補車騎馬則書法所云
人六十三者(漢書高帝紀亦作六十書法小註云六十本或作二十按六十太多二十太少)
(當以儀注為正)非其實矣
(丁卯)四年糴三輔近郡糓供京師初置常平倉
分註(自元康以來比年豐稔榖石五錢大司農中丞耿夀昌奏言歲豐榖賤農人少利故事歲)
(漕關東榖四百萬斛用卒六萬人宜糴三輔宏農河東上黨太原郡榖供京師可省漕卒過半又白)
(令邊郡皆築倉以榖賤增其價而糴以利農穀貴時減價而糶名曰常平倉民便之詔賜爵關内侯)
當書初置常平倉賜耿夀昌爵關内侯糴榖供京師
句可删按糴三輔榖供京師以比年豐稔也不稔
則不可行矣此一時之政非可為常法者固當從略
且既書賜耿夀昌爵則糴榖省漕之意已具其中非
必悉書而後見也據凡例云賜爵皆書當以愚說為
正
殺故平通侯楊惲
分註(惲既失爵位家居治産業以財自娱友人孫會宗移書責之惲報書曰竊自思念過已大)
(矣行已虧矣當為農夫以没世矣田家作苦歲時伏臘烹羊炰羔斗酒自勞酒後耳熱仰天拊缶而)
(歌烏烏其詩曰田彼南山蕪穢不治種一頃豆落而為萁人生行樂耳須富貴何時是日也拂衣而)
(起奮袖低昂頓足起舞誠荒滛無度不知其不可也又惲兄子譚謂惲曰侯罪薄人有功且復用惲)
(曰有功何益縣官不足為盡力或上書告惲驕奢不悔過日食之咎此人所致章下廷尉當惲大逆)
(無道腰斬妻子徙酒泉郡諸在位與惲厚善者皆免官司馬公曰周官司寇之法有議賢議能若)
(廣漢延夀之治民寬饒惲之剛直雖有死罪猶將宥之况罪不足以死乎)
書法(惲免為庶人矣書故平通侯何廢不以罪也而殺之甚矣)
發明(趙蓋韓楊之死人心不服論者固已詳矣今以綱目觀之廣漢延夀書殺寬饒書自剄皆)
(不去其官猶曰當任職之時云爾至於楊惲已免為庶人矣然且書曰故平通侯則免不以罪不予)
(其免為可知免猶不予而况於殺之乎此宣帝之所以雜霸)
語云識時務者為俊傑曹參陳平畏吕后疑其反也
而殺之故酣飲自放冀以釋吕氏之疑而全其生惲
既以剛直受罪怨者方深不置之死不已此仲尼微
服之時也而乃效平陽(曹參封平陽侯)曲逆(陳平封曲逆侯)之所為
豈明哲保身之道哉論者以既免而殺甚宣帝之罪
勲則謂惟不即殺而免之此惲所以不得與韓蓋比
也觀其報會宗書憤懣不平無非憾主之辭是臣不
能容一君君安能獨容其臣與又况告之者紛紛邪
必以為無罪則龍比箕子且當報怨復讐有是理乎
春秋無義戰有時以受伐者為主謂欲省致師之由
也予於楊惲亦云
(己巳)甘露二年營平侯趙充國卒
當加後將軍三字於營平侯之上(是時充國復為後將軍)凡
例云凡賢臣卒具官爵姓名如賢宰相例(宰相賢者曰某官某)
(爵姓名卒而註其諡)按先零諸羌由宣帝不納充國言以致背
叛自是數擊無功卒用充國計屯田湟中以待其敝
未幾先零斬楊玉以降置金城屬國以處之其功可
謂大矣方帝詔充國與辛武賢合擊先零璽書疉下
其子卬使客諫曰一旦不合上意將軍身且不保何
國之安充國歎曰是何言之不忠也及振旅還國所
善浩星賜復說曰衆人皆言破羌彊弩出擊(辛武賢為破羌)
(將軍彊弩許延夀也)虜以破壊將軍即見宜歸功二將軍如此
計未失也充國曰兵勢國之大事當為後法老臣不
以餘命為陛下明言兵之利害卒死誰當復言之者
遂以其意對(歸功二將軍則以戰勝為長技而邊釁愈開歸功屯田則以守邊為長策而制)
(禦有道此充國所以忠於為國而不為身謀也或謂不用星賜言卒為子孫之憂非知充國者)上然
其計罷遣辛武賢歸酒泉若是可不謂賢哉(按成帝時西羌)
(有警上思將帥追美充國召揚雄畫而頌之固知充國非徒一世之功也)夫充國有功且
賢而不得具官以卒豈所稱權衡之平乎(張南軒云充國非獨)
(賢將殆可相也魏相輩皆在其下)况明年畫功臣於麒麟閣凡十一
人而充國居第四位尤在丙魏上(丙吉魏相)其當書官明
矣
(庚午)三年春正月匈奴呼韓邪單于來朝還居幕南塞下
分註(上幸甘泉郊泰畤匈奴呼韓邪單于來朝賜以冠帶衣裳金璽盭綬玉具劒佩弓矢棨戟)
(安車鞍馬金錢衣被錦繡穀帛絮禮畢使使者道單于先行宿長平上還登長平坂詔單于毋謁其)
(羣臣皆得列觀及諸外藩君長數萬咸迎於渭橋下夾道陳上登渭橋咸稱萬歲單于就邸長安置)
(酒建章宫饗賜之二月遣歸國)
據分註月下當補帝如甘泉郊泰畤七字(先是諸帝如甘泉者)
(屡矣未有若宣帝之輻輳者故當特書)按宣帝自元平元年即位至
是凡二十三年始一幸甘泉郊泰畤不可不書况匈
奴傳明言朝天子於甘泉宫而綱目不錄非惟無以
紀實將分註所載外藩君臣迎謁列觀夾道歡呼之
態皆無從見矣故當補書(不書如甘泉則來朝疑於在國還居二字更無所指)
(據分註單于就邸長安明屬由甘泉入長安也)
書法(匈奴自秦始皇三十二年始見綱目漢文帝三年始書單于至宣帝五鳳四年始書稱臣)
(今年始書來朝於是百六十五年矣信哉無百年之運也自是終西漢之世書單于來朝四是年黃)
(龍元年元帝竟寧元年哀帝元夀二年)
漢治匈奴者莫急於武帝匈奴入寇於漢者亦莫多
於武帝豈真氣運使然與抑帝之黷武有以致之也
春秋時國之最強者莫如楚其勢不特匈奴之於漢
也然五霸所以治之者或以義(齊桓公伐楚退師召陵楚屈完來盟見魯)
(僖公四年)或以力(晉文公及楚人戰於城濮楚師敗績見僖公二十八年)或以幸(晉厲)
(公及楚子戰於鄢陵楚子敗績見魯文公十六年)要之幸不如力力不如義
而五霸之盛衰即升降於其間今宣帝未嘗汲汲有
事匈奴也然稱臣來朝並見於五鳳甘露之間果何
修而得此哉無亦以義服人而不徒恃兵革之力也
當五鳳元年匈奴亂五單于爭立議者咸欲舉兵滅
之帝獨從蕭望之議遣使弔問望之固曰如蒙恩復
位必稱臣服從踰二年而匈奴果稱臣矣自此或入
侍或欵塞卒之稽顙闕下儼然臣順不煩一旅而能
服累世以來倔彊之寇即以為召陵之舉不是過矣
書法不推明宣帝所以服遠之義徒諉之匈奴不可
知之氣運將何以示後世禦侮之道哉(武帝編書匈奴入寇者十)
(漢擊匈奴者七和親一誘匈奴一降匈奴者二李陵李廣利宣帝編擊匈奴者一匈奴擾車師田者一五)
(鳳四年稱臣是年來朝後二年復來朝)
畫功臣於麒麟閣
分註(上以匈奴賓服思股肱之美乃圖畫其人於麒麟閣署其官爵姓名惟霍光不名曰大司)
(馬大將軍博陸侯姓霍氏其次張安世韓增趙充國魏相丙吉杜延年劉德梁丘賀蕭望之蘇武凡)
(十一人皆有功德知名當世)
畫功臣十一人而獨厠蘇武於其下甚哉漢人之不
重節義也且匈奴賓服安知非由武持節慷慨有以
誠服其心故雖或叛或服卒歸於臣順使人人如衞
律李陵漢雖欲晏然中國可得哉况諸臣雖有功不
能無罪惟武奉使不辱始終一致尤人臣之貞且純
者即以世次言武為先祖忠臣亦宜列諸臣之先而
偏處其後則宣帝此舉雖曰錄功實賞私勞而已矣
揆之春秋崇奬節義之意曷有當乎或謂列武於羣
臣之下示中國人才之盛隠然有虎豹在山之勢愚
謂此飾說耳方武居匈奴窮困無聊其人何知敬畏
既歸而不尊顯之以風示天下僅以為典屬國議者
方為之扼腕今復擠諸臣之下此李陵所謂空自苦
無人之地者不尤輕中國而灰忠義之心安見為人
才盛而有虎豹之勢哉終當以鄙說為正
皇孫驁生
考證(當去皇字)
驁生書皇與子據生書皇同義詳元朔元年(武帝)考證
說誤
(癸酉)孝元皇帝初元元年三月立偼伃王氏為皇后
考異(按唐高宗永徽五年書立太宗才人武氏為昭儀以著鳥宗麀聚之醜而唐詔謂事同政)
(君據甘露三年書皇孫驁生分註帝令皇后擇后宫家人子得元城王政君送太子宫至是生成帝)
(則此上當先書以宣帝宫人王氏為偼伃必傳錄闕漏)
政君武氏相似而實不同武氏為才人固太宗所親
幸者高宗自為太子時入侍太宗已有上烝之意(史稱)
(高宗侍太宗見才人武氏而悦之)太宗崩而武氏為尼高宗復假忌
日行香見之而泣蕭妃因納之後宫遂為昭儀其麀
聚之念已非一日乃若政君雖名家人子(宫人名號有上家人)
(子中家人子)然汎處後宫未嘗進御(使果進御必不與選擇之數送太子宫按)
(宋高宗亦以宫人黃氏侍光宗於東宫後立為貴妃史不書高宗宫人可證)况擇配之命
出自孝宣尤非元帝所自為者惡可例論事同政君
一語特高宗自知其不可假政君以自文耳(高宗立武氏而)
(援政君猶太宗殺建成而比周公非精於義者孰辨)考異不察遂執高宗以例
孝元是未知古人原情制法之義也若孝元書以宣
帝宫人則高宗之立武氏又何加焉不必從(按元后傳云宣)
(帝令皇后擇家人子可以虞太子者政君與其一及太子朝皇后乃見政君等五人令旁長御問知太子)
(所欲太子殊無意於五人者不得已彊應曰此中一人可時政君坐近太子長御即以為是皇后使人送)
(政君太子宫見丙殿得御幸有身固知孝元不可與高宗例論也)
以貢禹為諫大夫罷宫館希幸者減榖食馬肉食獸
罷宫館以下十三字宜删按上書損膳減樂省苑
馬以振困乏(是年六月)亦足以著其儉罷宫館減榖肉雖
不書可也况孝元之政所急不在此按司馬公云孝
元優游不斷讒佞用事當時之大患也而禹不以為
言恭謹節儉孝元之素志也而禹孜孜言之(分註既錄温公)
(說其義已明復載大書何也)勲故删罷宫館等字既見帝之小善
無益又以明禹之進諫無補於治亂之數也發明謂
不没其實示人君不可不知本特傅會綱目耳
(甲戌)二年罷黃門狗馬以禁囿假貧民舉直言極諫之士
此亦可删按是時許(伯)史(高)擅權恭(弘恭)顯(石顯)搆禍
而鄭朋華龍輩左右鷹犬以蠧朝政蕭望之周堪先
朝師傅受遺輔政猶且被黜(是時下望之堪及劉更生獄免為庶人)安
所得直言極諫之士而舉之其為具文明矣故删(凡例)
(因災異而自貶損求言修政施惠者皆書無實者不悉書)
賜蕭望之爵關内侯給事中朝朔望
發明(望之前日以無事見黜固當引身而退高蹈丘園為明哲保身之計可也賜爵而朝朔望)
(果何為哉去就不明以及其身綱目雖無貶辭而義則在其中其有愧二䟽多矣果見幾之君子乎)
(是以他曰自殺盡削其官也)
此條可删按望之既為恭顯所搆帝雖器重不已
(見下分註)終無以勝恭顯之姦則賜爵給事亦虛秩耳於
望之奚益哉未幾望之自殺欲求為庶人不可得(本年)
(正月免為庶人十二月自殺)况關内侯乎雖不書可也發明不察
以為譏其不能引退不知望之受遺輔政初非二䟽
之比何可例論自殺不書官官已見也以是為貶豈
未覩凡例與(凡例官已見者不復見今刪此存彼論者可無疑焉)
以周堪劉更生為中郎尋繫獄免冬十二月蕭望之自
殺以宦者石顯為中書令
考異(據上分註中書令弘恭僕射石顯自宣帝時久典樞機竊攷前漢刑臣與政恭顯為罪之)
(魁此書石顯為中書令而前不書弘恭為中書令亦是闕漏)
當直書冬十二月宦者弘恭石顯殺關内侯蕭望之
恭死以顯為中書令周堪更生條可删據分註上
欲以堪更生為諫大夫恭顯白以為郎未幾請考姦
詐遂逮獄免其進其退皆由恭顯為非人主所能自
制者何取特書况望之可殺奚有於堪更生之繫獄
免乎乃若刑臣與政實漢室衰替之由綱目雖書石
顯而弘恭之惡竟逃斧鉞(恭為中書令不見載記綱目無所考非闕漏也然蕭)
(周更生之禍皆恭顯共事不宜獨逸)豈非網漏既正其名復斥以死(本註)
(明言是歲恭死)則恭罪著矣且以見一蠧甫没一蠧復進天
雖奪姦人之算不能令暗主不用姦人漢欲不熸得
乎有關於國勢者未可以恒辭書也或曰分註明
言望之飲鴆自殺子獨蔽罪恭顯何曰元帝不云乎
曩固疑其不就牢獄果然殺吾賢傅非恭顯殺之而
誰(非恭顯遣金吾馳騎圍其第望之未必自殺况當時皆言石顯殺望之不謂望之自殺詳建昭二年)
(下陳咸獄分註)歸獄恭顯既著其專又以見孝元之不君也
或曰書法以不書爵為病漢發明以削官為譏蕭子
復書關内侯何曰孝元之待望之非不隆且篤也特
無如恭顯何耳(史云上追念望之不忘每歲時遣使祠祭其塚)書爵非予蕭
明其既免而復爵雖爵而不免於殺則是以天子之
尊不能庇一顧命大臣漢室之衰不尤較著邪書法
發明皆非
(丁丑)五年春正月以周子南君為周承休侯
君下當補姬延年三字按漢書文穎註云姓姬名
延年其祖父姬嘉本周後武帝封為周子南君(元鼎四年)
令奉周祠據成帝封孔吉為殷紹嘉侯與周承休侯
皆進爵為公(綏和元年)及光武以紹嘉公為宋公特書孔
安承休公為衛公特書姬常(建武十三年書以紹嘉公孔安為宋公承休公)
(姬常為衛公)則此當書以周子南君姬延年為周承休侯
綱目但書子南君而不著姓名集覽又僅引武帝封
姬嘉為子南君則若今之為承休侯者亦姬嘉為之
也(集覽曰周子南君武帝封姬嘉為子南君以奉周祀)祖孫無别統系不明非
所以紹續先賢相繼不絶之意也且紹嘉承休皆書
姓名獨子南不書尤自矛盾故當補正
(戊寅)永光元年春郊泰畤
郊上漏帝字按分註上郊泰畤禮畢因留射獵御
史大夫(薛廣德)諫而止上即日還則帝親行也不書帝
非是
(辛巳)四年夏六月晦日食以周堪為光禄大夫張猛為太
中大夫猛自殺
考異(提要猛自殺上有堪卒二字據分註刊本漏也)
分註(上以日食召諸前言日變在周堪張猛者責問皆稽首謝因下詔稱堪之美徵拜光禄大)
(夫領尚書事猛復為太中大夫給事中石顯筦尚書尚書五人皆其黨堪希得見常因顯白事事决)
(顯口會堪疾瘖不能言而卒顯誣譖猛令自殺於公車)
書法(猛不書官蒙上文也)
發明(是時羣小在内必無可為之理雖曰召用果伺為者冒進不已自取顛覆無可稱述故堪)
(不書卒而猛之自殺且削其給事中之官盖其進退存亡皆不足錄故略之爾略之者賤之也其旨)
(嚴矣)
當從提要補堪卒二字按分註會堪疾瘖不能言
而卒顯誣譖猛令自殺(猛乃堪之弟子或顯以堪卒為猛所毒故云誣譖令自殺)
(也)是猛之自殺由堪卒也書卒所以見猛自殺之由
非予堪也發明以為略不書卒特傅會綱目耳且猛
不書給事中官已見者不復書也(凡官例已見者不復見上年猛為光)
(禄大夫已書給事中故不復書)書法以為蒙上文俱謬使果蒙上文
奚必再書猛邪
作初陵不置邑徙民
書法(特筆也帝於是可謂知節矣)
不置邑徙民宜分註不應大書按帝於初年殺師
傅大臣而用宦者亂政亟行區區不置邑徙民曷足
稱哉且上書罷祖宗廟在郡國者(上年冬十月)下書毁太
上皇孝惠帝寢廟園(明年冬十二月)中曰作初陵比事以觀
於祖廟則毁之於初陵則作之厚已而薄親帝猶為
知節者乎書法不明大義輒以為特筆謬甚
(癸未)建昭元年春正月隕石於梁
梁下漏六字按五行志是年隕石梁國六據建始
四年隕石於亳四於肥累二皆紀其數則此不書六
漏也
(甲申)二年秋殺魏郡太守京房(房本傳不載死日帝紀則在是年冬地震雨雪)
(之後綱目獨繫之秋何與)
分註(胡氏曰君臣之交有淺深交深者聖人猶存不可則止數斯䟽矣之戒况交淺者乎京房)
(事元帝才得為郎其交固淺欲去上所親信而不量元帝之庸懦不可信也亦難乎其免矣)
胡氏謂房交淺言深固然然古人取士有一見而決
者今觀房宴見詰問之語(詳見分註)由淺入深自遠而近
總以治亂歸之賢不肖其於經術未可謂不知道者
使帝能明推其意惕然自省退不肖而任賢寧遽不
可復治亡何進言者誅階亂者固房雖能早自結於
帝使之深信而不疑亦奚益哉蕭張(蕭望之張堪)之已事
可覩矣獨是房以治易名家其於進退出處之機宜
瞭然明決當不出戶庭之時(節初九不出戸庭旡咎象曰不出戶庭知通塞)
(也)而為蹇蹇匪躬之論(蹇六二王臣蹇蹇匪躬之故)何以免於禍
邪且立談之頃而為人痛哭(房面陳及上封事皆痛哭之言)此賈生
不能得之孝文者房欲得之於元帝豈不悖哉
閠八月太皇太后上官氏崩
書法(后崩不氏此其書氏何别欵也於是太皇太后歷四朝矣故詳之后崩書氏自此始)
按后崩書氏例也(崩葬例曰太皇太后皇太后皇后皆曰某后某氏崩)前此不
氏者(武帝建元六年太皇太后竇氏元朔三年皇太后王氏皆不書氏)考異方以為
漏而書法謂書氏自上官始特未詳凡例耳使綱目
果有别疑之意則當註曰歴朝久而後崩者書氏餘
則否則當如書法之說今槩云某后某氏崩初無異
文安見為上官特立别疑之例邪其為傅會明矣(是後)
(后崩書氏者果皆有疑而别之乎益見書法穿鑿)
(戊子)竟寧元年五月帝崩復罷諸寢廟園
分註(匡衡奏言前以上體不平故復諸所罷祠卒不蒙福請悉罷勿奉奏可)
世稱匡衡儒者以勲觀之一柔闇匹夫耳安得為儒
哉(衡阿石顯豈可為儒)所貴於儒者為能明道正誼不以死生
禍福亂其中也元帝罷宗廟(永光四年罷祖宗廟在郡國者五年毁太上皇)
(孝惠帝寢廟園建昭元年罷孝文太后寢祠園此貢禹韋元成之議也班彪以貢薛韋匡並稱儒而持論)
(若此無怪孝宣之鄙斥也)已為非禮既而復之雖出於畏譴之私
心或亦悔過之明騐(建昭五年復諸寢廟園分註上寢疾久不平以為祖宗譴怒故)
(盡復之)然已無益於治亂之數置不道可也衡乃以帝
崩為不蒙福復請悉罷斯豈儒者之言乎夫為人父
者末有不樂其子之長享無害也然有父未没而其
子已先殞者豈父之過哉(顔淵死子哭之慟未聞以此為顔路罪它可類推)
奈何欲責報於已往之祖若宗也且如衡之意是惠
文諸帝亦幸而蚤世僅有宗廟園寢為後人受罰萬
一及其生存不將以死繼之然後可以觧免邪光武
時有以掖庭辭益封者曰此為親戚受賞國人計功
也夫計功受賞親戚國人所不為衡以子孫而與祖
父較恩怨哉又况立廟所以奉祭祀妥先靈非為邀
福而然也人主不能久膺天禄歲時致孝思於几筵
榱桷間方自慚忝爾所生乃身之不保復移咎於祖
若宗此仁人孝子所不忍設諸心者衡且見諸行事
孰謂衡也猶得為儒哉
(辛卯)孝成皇帝建始三年秋大雨京師民訛言大水至
分註(關内大雨四十餘日京師民相驚言大水至犇走相蹂躪老弱號呼長安中大亂大將軍)
(鳳以為太后與上及後宫皆可御船令吏民上城避水羣臣皆從鳳議左將軍王商獨曰自古無道)
(之國水猶不胃城郭今何因當有大水一日暴至此必訛言不宜令上城重驚百姓上乃止有頃稍)
(定問之果訛言上於是美王商之固守數稱其議而鳳大慙恨)
書法(書訛言何嘉王商也)
當以紀異為主嘉王商特一端耳綱目書訛言三(是年)
(哀帝建平四年新莽乙亥年按建平四年發明云此皆人情皇惑故妖氣乘之易於恐動得書法之意)
非皆有言者况商雖幸而言中然謂水不宜一日暴
至可也謂不當有大水則非也是時王氏盛而劉氏
衰或黃霧四塞或兩月相承(並見元年)天戒疉見顧可為
有道之國乎不以為著一國之變而徒謂嘉一人之
言可謂失輕重矣
(壬辰)四年夏四月雨雪復召直言極諫之士詣白虎殿
對策
分註(時上委政王鳳議者多歸咎焉谷永知鳳方見柄用隂欲自託乃曰方今四方賓服皆為)
(臣妾諸侯大者乃食數縣漢吏制其權柄百官盤互親疎相錯骨肉大臣小心畏忌有申伯之忠無)
(重合安陽博陸之亂三者無毫髮之辜竊恐陛下舍昭昭之白過聽晻昧之瞽說歸咎無辜倚異政)
(事重失天心不可之大者也陛下誠深察愚言抗湛溺之意觧偏駮之愛奮乾綱之威平天覆之施)
(使列妾得人人更進益納宜子婦人毋擇好醜毋避嘗字以慰釋皇太后之憂愠解謝上帝之譴怒)
(則繼嗣蕃滋尖異訖息矣杜欽亦放此意上皆以其書示後宫以永為光禄大夫)
雨雪下當直書以谷永為光禄大夫復召以下十四
字宜删按前書詔舉直言極諫之士(三年)而所對者
乃杜欽谷永已非其實此書復召而谷永所對尤為
王氏游說所稱直言極諫者安在哉(求直言而得姦黨書所以譏之)
(也如此方與分註意合目詳永說而綱書直諫永言果可謂直乎亦自矛盾)惟書永為大
夫於雨雪之下以明帝之用人上無以消天變下徒
為權戚附翼欲不亡得乎錄虛文而泯實義非所望
於綱目也
(丙申)四年夏四月詔收丞相樂昌侯商印綬商以憂卒
考異(提要商上有王字)
據例宰相賢者書姓商不附鳳不可謂非賢當從提
要補王字然孟子謂姓所同也而以去留為賢否之
分恐非定例但其自相矛盾為可議耳
(戊戍)陽朔二年夏四月以王音為御史大夫
考異(按封拜例曰凡以親戚貴重者書其屬據永始元年書封太后弟子莽為新都侯此當書)
(以太后從弟音為御史大夫盖闕漏也)
音不書從弟非闕漏也史稱王氏惟音修整數諫正
有忠直節(見永始二年音卒分註)則音非莽比安得槩從莽例
(篡漢者莽也非音也異於終者殊於始例不可泥如此)若彼此並書則緇素無
别何以垂戒故綱目雖有書屬之例然註云元舅王
鳳之類是知非鳳類者皆可不書考異說泥(按音雖修整有)
(忠直節然始以阿鳳得官亦不足數至王章密奏鳳得與聞先為之備而卒殺章皆由音為侍中側聽章)
(言以語鳳尤可誅也)
定陶王康卒
分註(諡曰恭)
分註恭下宜書子欣嗣方於來朝知為康子(元延四年定陶)
(王欣來朝)若此書某王卒彼書某王朝王亦安所受哉况
欣尤繼成帝為太子者(綏和元年立欣為皇太子明年即位是為哀帝)義不
可略分註不載非是
(己亥)三年秋八月大司馬大將軍鳳卒
書法(自武帝增重加官綱目卒大司馬未有不書姓者鳳於是具官矣不書姓何黜之也王氏)
(日盛劉氏將移君子所不忍書也自是卒音商根皆不書姓必若譚之無權而後可以書矣)
當去大司馬三字按王氏之盛自鳳始鳳非特不
當書姓并不當具官書大將軍鳳卒幸之也非是則
斥稱姓名而已書法以為不忍書迂甚
(癸卯)鴻嘉三年王氏五侯有罪詣闕謝赦不誅
分註(王氏五侯爭以奢侈相尚商嘗病欲避暑從上借明光宫後又穿城引水注第中大陂以)
(行船上幸商第見而銜之後微行出過曲陽侯第又見園中土上漸臺象白虎殿於是怒以讓車騎)
(將軍音商根欲自黥劓以謝太后上大怒使尚書責問司隸京兆知商等奢僣不軌阿縱不舉奏又)
(賜音策書曰外家何甘樂禍敗而欲自黥劓相戮辱於太后前傷慈母之心以危亂國家今將一施)
(之君其召諸侯令待府舍是日詔尚書奏文帝時誅薄昭故事音藉藁請罪商立根皆負斧質謝良)
(久乃已上特欲恐之實無意誅也)
詣闕謝三字宜删按分註商根欲自黥劓以謝太
后將挾后以制帝(不謝帝而謝后固知以后制帝也)初無悔過謝罪
之意所云藉藁負質特五侯瞷帝無誅意(觀策書傷慈母之心)
(可見)姑為具文以愚帝耳此何異兒戲(一黥劓尚以為傷慈母之心况)
(誅乎况黥劓猶非實事姑揚此語以恐懦主真兒戲也)乃大書於册邪又况出
於上召非五侯所自為者乎删詣闕謝直書赦不誅
以明帝之釋有罪廢天討而已
(乙巳)永始元年夏四月封趙臨為成陽侯下諫大夫劉輔
獄為鬼薪論(鬼薪三歲刑取薪於山以給宗廟故云鬼薪)
考異(提要獄字下作論為鬼薪據分註當從提要)
分註(上欲立趙偼伃為皇后皇太后嫌其所出微甚難之太后姊子淳于長往來通語歲餘乃)
(許之上先封偼伃父臨為成陽侯諫大夫劉輔上書云云詔收縳繫掖庭祕獄將軍辛慶忌等救之)
(上乃徒繫輔共工獄減死一等論為鬼薪)
趙下當補偼伃父三字餘從提要按趙臨之侯為
欲立其女為后也非是則不侯矣故當書屬(此正以親戚貴)
(重者不書屬尤與凡例矛盾)上書偼伃父下書下某獄則知劉輔
之獄由臨而致不待别加貶斥而是非已瞭然矣此
書法也綱目不書屬非是書論為鬼薪已成之案也
為鬼薪論未定之辭也大書所以示戒不宜舍成案
而從未定之辭當以提要為正
(丙午)二年二月星隕如雨
考異(提要雨字下有絡繹末至地滅六字)
按漢紀無絡繹未至地滅六字勲意既云如雨則絡
繹已明雖不書可也提要不必從(絡繹未至地滅似釋上文如雨之意)
(綱目不書良是提要近贅)
(丁未)三年故南昌尉梅福上書不報
書法(尉不書書故尉錄賢也)
書故尉梅福非僅錄賢也為上書不報也(發明謂見棄言之實)
(得之)使非上書不報綱目未必大書若曰故南昌尉某
卒以為錄賢可也書法舍彼言此非綱目之意惟
上書不報而後三公元老皆以要結為務無復有言
母后者矣故此書上書不報下書言事者得罪(元延元年)
(朱雲)皆所以著漢祚之所由衰而新莽篡弑之禍所由
成也書法見不逮此何與(朱雲亦書故槐里令義與書梅福同書法並指為錄)
(賢皆未盡綱目之意)
(庚戍)元延二年夏四月遣中郎將段會宗誅烏孫太子番
丘康居遣子貢獻
考異(謹按凡例於臣子曰誅於外國若非臣子者曰斬曰殺此殺烏孫太子當書斬或書殺此)
(誤作誅)
分註(初烏孫小昆彌安日為降民所殺詔立安日弟末振將為小昆彌時大昆彌雌栗靡勇健)
(末振將恐為所并使人刺殺之立公主孫伊秩靡為大毘彌久之翊侯難栖殺末振將安日子安犂)
(靡代為小昆彌漢遣中郎將段會宗發戊己校尉諸國兵即誅末振將太子番丘會宗留兵墊娄地)
(選精兵三十弩徑至昆彌所在召番丘責以末振將之罪即手劍擊殺之安犂靡勒兵數千騎圍會)
(宗會宗為言來誅之意昆彌以下號泣罷去會宗還賜爵關内侯責大禄大監以雌栗靡見殺狀奪)
(金印紫綬更與銅墨末振將弟卑爰㚄將衆八萬餘口北附康居謀欲借兵兼并兩昆彌漢復遣會)
(宗與都護孫建并力以備之自烏孫分立兩昆彌漢用憂勞且無寧歲時康居復遣子侍漢貢獻)
書法(書誅何討弑君也據新莽癸酉年滿昌劾小昆彌使者曰大昆彌君也弑君者其父誅太)
(子何弑逆之罪雖易世不可逭也綱目之法嚴矣)
誅當作殺按昆彌乃宣帝所立(甘露元年遣使分立兩昆彌)不
得以外國比(考異泥例非是)但漢殺太子非為討賊(據分註自烏孫)
(分立兩昆彌漢用憂勞無寧歲)特懼昆彌之強姑假問罪以安昆彌
(安日子安犂靡為小昆彌)而懲康居耳觀上書誅太子下書康居
遣子貢獻則知誅太子者所以為康居也但當書殺
以紀其實(分註手劍擊殺之)必謂弑逆之罪易世不可逭則
烏就屠襲殺狂王而自立宜如何加誅漢不惟不誅
且立為小昆彌(詳甘露元年)法安在哉書法傅會綱目不
可從
(甲寅)綏和二年三月帝崩(夏四月太子欣即位是為哀帝)
書法(於是民間讙譁歸罪趙昭儀皇太后詔大司馬莽雜治昭儀自殺則可疑矣曷為書之如)
(恒辭不以疑似加人也)
非不以疑似加人以為帝自取焉爾當昭儀姊弟並
為偼伃識者已知禍水必滅火(是時淖方成在帝後唾曰此禍水也滅火)
(必矣方成宣帝時博士詳鴻嘉三年廢許后條)是漢之宗社且由此亡况帝
一人之身哉故書之如恒辭
五月立皇后傅氏
分註(傅太后從弟晏之子也)
書法(書立某氏為皇后恒也此其書皇后傅氏何傅氏晏女也晏共皇太后弟也倫序亦少乖)
(矣故異其文異其文者異其事也)
當書立傅氏為皇后按傅氏晏女也非所當立者
故先書氏後書后以附於非正嫡之例(凡例立后曰立皇后某氏)
(非正嫡曰立某氏為皇后)差異於恒辭耳書法反以恒辭為異文
是未知朱子立例之意也詳見惠帝張后條
尊定陶太后傅氏曰定陶共皇太后丁姬曰定陶共皇
后封丁明傅晏皆為列侯
考異(據凡例封拜親戚書屬則此當書封傅太后從弟晏丁后兄明皆為列侯)
當書封舅丁明及后父晏皆為列侯按傅后丁姬
猶丁明傅晏耳使定陶無繼統之子即丁傅且不得
尊况明晏乎是則屬在哀帝不在二后也書舅書后
父方與例合考異說誤
詔還陳湯長安
當書詔陳湯還長安(和帝永元十四年書徵班超還京師可證)按湯以
成帝永始二年徙燉煌至是議郎耿育上書訟湯冤
書奏天子還湯卒於長安綱目徒襲舊文不知書法
之未安也當以鄙說正之(前書徙燉煌此曰還長安語意方明如綱目所書便)
(似以長安還陳湯可乎)
(乙卯)孝哀皇帝建平元年以傅喜為大司馬
考異(當書以傅太后從弟喜為大司馬)
按前條分註云傅后與政喜數誎之后不欲立喜輔
政何武唐林上書力爭乃復進用是喜為司馬非由
親戚貴重故不書屬考異說泥(史稱傅太后欲稱尊號喜與孔光師丹共)
(執以為不可傅太后自詔丞相御史遣喜歸國則喜非由親戚貴重明矣)
(丙辰)二年詔共皇去定陶之號立廟京師(從丞相朱博之議也)
當書詔立共皇廟於京師去定陶之號按詔者上
諭下之辭共皇帝所生也安得以詔稱之况立廟重
於去號合無先書立廟後書去號庶文不繁而辭有
體得書法之意據禮君子已孤不更名為其受之
父也共皇本以定陶受册於先帝使其尚存必無廢
命改諡之理况身死已久不及親受人子尊親之榮
而徒為忘親背惠之臣既陷已於不義又遺死者以
不安其不孝莫大焉春秋之義臣子不以非所得而
加於君父是為忠孝蔡季所以取貴於春秋者此耳
(見魯桓公十八年啖氏云五等諸侯皆稱公蔡桓稱侯由季知請諡故特書之明得禮也季桓侯弟葬稱)
(公私諡也與僭同)當時大臣既不能以義正名又傅會其禮
使人主以尊親之念而究得不孝之名綱目詳書君
臣同責也
大赦改元太初更號陳聖劉太平皇帝
分註(待詔黃門夏賀良言漢歷中衰當更受命宜急改元易號可得延年益夀上久寢疾冀其)
(有益遂從賀良等議)
書法(改元不書所改此其書太初何遄罷之也遄罷之則如勿書惑於賀良之言以是為可譏)
(也况武帝嘗改太初乎故并更號書)
太初下漏元將二字(分註不載元將字非是按前漢天文志及范史光武論本朝史)
(綱並闕元將二字俱謬)按漢書云以建平二年為太初元將
元年是以四字為號如後魏太平真君唐武后萬歲
通天之類(四字改元宋世猶多太宗稱太平典國真宗稱大中祥符徽宗稱建中靖國安知不)
(自太初元將始綱目每書必據舊史獨此削去元將二字非也)綱目不書元將便與
武帝無異豈當時改元但襲舊號乎襲舊號可謂之
改元乎據王莽以䜟文強釋太初元將之意雖涉穿
鑿(王莽傳云孝哀皇帝建平二年六月甲子下詔書更為太初元將元年案其本事甘忠可夏賀良䜟)
(書藏蘭臺臣莽以為元將元年大將居擾之文也於今信矣)亦可見當時所改乃四
字非兩字也書法不察僅與武帝並稱特傅會綱目
耳
(丁巳)三年無鹽危山土起瓠山石立
書法(泰山石立宣帝之祥也於是再見其中山王之祥與)
按柳宗元云休符不於祥於其人泰山石立而宣帝
中興瓠山石立而孝平以亡(哀帝無嗣元夀二年迎中山王箕子即位是為)
(平帝元始五年為王莽所弑)祥安在哉據下書東平王自殺明年
關東民訛言行籌(明年關東民無故驚走持藁或掫傳相付與曰行西王母籌)雖
以為異可也(按孫寵息夫躬以此為取封侯之計而東平王由此自殺真災異也)書法
與宣帝並稱非是或曰中山王也而即位為帝非
祥與曰棟折榱崩處堂者何利焉莊生所由致歎於
犠牛也(或聘於莊子莊子曰子見夫犠牛乎衣以文繡食以芻菽及其牽而入於太廟雖欲為孤)
(犢其可得乎)被以文繡顧可與翺翔千仞者同日語哉
(戊午)四年夏六月尊帝太太后傅氏為皇太太后
帝字羡按尊傅氏為皇太太者帝也復書帝則所
稱尊者孰尊之邪此未可與衛姬為中山王后同(平帝)
(元始元年書拜帝母衛姬為中山孝王后)考異置不言何與
(己未)元夀元年皇太太后傅氏崩合葬渭陵號孝元傅皇
后
考異(提要書曰合葬孝元皇后於渭陵)
書號孝元皇后不成之為孝元皇后也提要非是
下丞相新甫侯王嘉獄殺之
分註(上託傅太后遺詔益封董賢二千戶王嘉封還詔書初廷尉梁相治東平王雲獄心疑雲)
(冤欲更復治尚書令鞠譚等以為可許上以為顧望兩心幸雲踰冬無討賊意免相等皆為庶人後)
(數月大赦嘉薦相等皆有材行臣竊為朝廷惜之書奏上不能平及封還董賢事上乃發怒召嘉詣)
(尚書責問以相等事下將軍中朝者孔光等劾嘉迷國罔上不道請召詣廷尉詔獄上從光議詔假)
(謁者節召丞相詣廷尉詔獄廷尉收嘉印綏縳致都船詔獄吏詰問嘉對曰相等治獄欲關公卿示)
(重慎誠不見其顧望阿附復幸得蒙大赦臣竊為國惜賢不私此三人獄吏曰苟如此則君何以為)
(罪猶當有以負國不空入獄矣嘉喟然仰天歎曰幸得充備宰相不能進賢退不肖以是負國死有)
(餘責吏問賢不肖主名嘉曰賢孔光何武不能進惡董賢父子不能退罪當死死無所恨遂不食嘔)
(血而死)
發明(王嘉為相垂及三年當時董賢之寵如鄭崇孫寶諸人皆以論諫獲罪盖帝擁護幸臣不)
(翅心腹嘉之陳列雖明白切當然帝方迷而不復亦何益哉綱目書官書爵書殺亦以深惜之也)
王嘉之死世皆惜之勲謂嘉不能無過方帝欲侯董
賢心惮嘉先使持詔示丞相嘉不於此時力爭乃謂
暴評其事必有言當封者天下雖不悦咎有所分且
以谷永議封淳于長為證(詳建平四年賜董賢爵分註)是董賢之
封雖哀帝之過亦嘉有以成之也至此復封還詔書
何哉夫既導其君以分咎臣下又欲使人主獨任其
責勲不知嘉何以自矛盾若是至於賢孔光不能進
死猶以為恨抑知劾嘉罔上者即其人邪厥後帝思
嘉言復光舊職(七月以光為丞相由覽王嘉之對也)殺鮑宣賢者而謹
事董司馬(董賢為大司馬過孔光光警戒衣冠拜謁迎送甚謹不敢以賓客鈞敵之禮)甘
處其下孰謂光果賢士哉然則嘉始焉導主以不義
既而薦不肖以為賢雖不食而死亦自取耳曷足惜
哉書官爵以殺所以病漢也發明專指為惜嘉非是
(辛酉)孝平皇帝元始元年拜帝母衛姬為中山孝王后
考異(帝字羡按順帝永建二年書追尊母李氏為恭愍皇后質帝本初元年書尊母匽氏為博)
(園貴人靈帝建寧元年書尊母董氏為慎園貴人皆無帝字)
分註(王莽恐帝外家衛氏奪其權白太后前哀帝立背恩義自貴外家幾危社稷今帝以幼年)
(復奉大宗宜明一統之義以戒前事為後代法乃遣使即拜帝母衛氏為中山孝王后賜帝舅寳玄)
(爵關内侯皆留中山不得至京師)
帝字非羡按李氏匽氏董氏不補帝者為人主自
尊其母此拜衛姬為中山王后乃太后王莽懼其侵
權屏之遠方非帝意也故特書帝(書帝所以著太后王莽之專也按上)
(年以孔光為帝太傅亦有帝字時哀帝幼冲皆太后與莽所為不特尊母為然考異不羡彼而議此何與)
且彼皆書尊而此獨曰拜拜者上施下之文惡有人
子尊親而以上施下之文加之哉考異不必從(晉哀帝尊)
(母為皇太妃書拜考異既疑其誤此獨不疑拜字而羡帝字非也)
封公子寬為褒魯侯孔均為褒成侯
分註(以奉周公孔子之祠寬魯頃公之後也)
書法(奉周孔乃始此自是終綱目書崇孔子者六是年昭烈章武元年魏封孔羡宗聖侯宋癸)
(丑年元魏以孔乘為崇聖大夫齊壬申年魏修周孔之祀齊乙亥年魏封孔子後為崇聖侯唐玄宗)
(開元二十七年諡文宣王)
按成帝已封孔吉為殷紹嘉公(綏和元年詔求殷後不能得匡衡梅福皆)
(以為宜封孔子世為湯後乃封孔吉為殷紹嘉侯與周承休侯皆進爵為公)至周公則武
帝已封姬嘉為子南君以奉周祀(元鼎四年)平特修舉故
事非周孔之奉自平帝始也書法謂奉周孔始此豈
不攷前書與又况歴代崇孔子者不啻數十(略見朱子凡例)
(褒先代條)特綱目所書止六朝耳書法據此以為定數亦
非
(癸亥)三年春聘安漢公莽女為皇后(舊本三年上有元始二字今從考異刪去)
書法(立后書氏恒也書安漢公莽女何權所在也故權在於光則書立大將軍光女權在於莽)
(則書聘安漢公莽女權臣一轍也然則霍后止書立此則曷為書聘厚聘也終綱目書某女為皇后)
(二而書聘者一而已矣)
書聘列國之辭也(立者命自上出聘則如兩國矣立順而聘抗也)若二君然
皆所以著漢之漸為莽也書法僅以為厚聘非是
按光莽權同而臣異故彼書立此書聘書法聘立平
譏而曰權臣一轍則誣光矣且聘之一字但當論其
是否不當計其厚薄終綱目千三百六十二年惟王
莽書聘豈徒以厚薄論哉此又傅會綱目而不得其
說者可删(綱目每書必據舊史獨此特書聘而分註不載儀數并不言聘何自而知為厚聘益)
(見書法之謬)
(乙丑)五年夏四月太師光卒
當直書孔光卒去太師二字(後漢胡廣倣此)按光謹事董
賢阿附王莽(光稱莽功德比周公宜告祠宗廟)不可謂賢歴事數朝
位尊望重(光仕成哀平三世備位三公世稱名儒)尤非衆人之比幸而
蚤卒不及仕莽(使光尚存必不能不仕莽觀其事董賢可見)遂與王舜揚
雄殊科(舜雄並書死)亦當去官示貶今書之如恒辭則與
楊秉無異(桓帝延熹八年書太尉秉卒書法秉清白忠貞有大臣節)是生蒙顯榮
死逃誅責為光者何幸而王嘉龔勝不亦愚乎(嘉以諫封)
(董賢下獄死勝以不受莽迎不食卒)史氏筆削助賞罰所不逮而賢否
無别何以示勸誡之義哉
五月加安漢公莽九錫
考異(按篡賊例曰凡篡國隨事異文而尤謹其始註曰王莽董卓曹操等自其得政遷官皆依)
(范史直以自為自立書之又封拜例曰凡殊禮皆書註曰王莽加號九錫之屬王莽是自為之以自)
(為書則此當書曰安漢公莽自加號宰衡安漢公莽自加九錫今刊本綱目於董卓曹操等凡其遷)
(官加殊禮皆書自惟此二條不書自盖傳錄闕漏耳)
莽不書自所以罪太后也(元年莽為太傅不書自倣此考證謂當作自為亦非)
不宜以曹董比朱子雖立此例或後加更定削其自
為自加之文當以綱目所書為正或曰莽之安漢
宰衡進位加錫皆莽所自為特假太后行之今一以
太后為辭不幾寬莽罪而使太后獨蒙其惡邪曰不
然為之者雖在莽從之者則太后也使太后不從羣
臣必有窺其意而沮之者莽未必䟦扈至是今乃唯
莽是聽羣臣安得不附莽而自取禍敗乎且莽志在
篡國加號九錫皆其餘事故莽之惡易見而太后之
罪不於此加貶則幾隱矣苟以婦人而恕之以不得
已而諒之則後有藉外戚以移祚者皆可曰彼所自
為非我之罪安用典守者為哉故勲於弑帝以前歸
獄太后弑帝以後專目王莽良以逆謀既成非后所
能制前此進位加錫特太后為莽所愚而不察耳如
是則后雖為法受惡后之心未嘗不白於天下(觀謝囂奏)
(丹書曰告安漢公莽為皇帝太后曰此誣罔天下不可施行及握璽不授卒用漢臘可見)若加號
加錫書自則後居攝朝見等不當書詔考異但據凡
例欲改自為自加之文而於居攝朝見書詔置不言
是太后與亂為黨綱目宜始終貶絶何以后崩仍書
太皇太后而不曰新室文母(莽更號太后為新室文母書法云不書新室文)
(母不絶之於漢也)其先後淺深不尤自相矛盾乎
封王惲等八人為列侯(上年書遣太僕王惲等八人行天下觀風俗)
分註(王惲等還言天下風俗齊同詐造歌謠頌功德凡二萬言詔以惲等宣明德化萬國齊同)
(皆封為列侯時廣平相班穉獨不上嘉瑞及歌謠琅邪太守公孫閎言災害於公府甄豐劾閎造不)
(祥穉絶嘉瑞嫉害聖政皆不道穉班偼伃弟也太后曰班穉後宫賢家我所哀也閎獨下獄誅穉懼)
(上書陳謝願歸相印入補延陵園郎)
下當補書殺琅邪太守公孫閎按是時公卿臣庶
無非阿莽者獨閎與班穉不上嘉瑞言災異豈非賢
乎然穉以偼伃弟得免而閎獨受誅可無大書以表
之且上書封惲等為侯下書殺太守某賞罰若此漢
安得不亡乎然則書殺太守非徒著閎之賢尤所以
垂戒後世也
冬十二月安漢公莽弑帝(稱爵以弑兼罪太后也若曰后以莽為安漢耳豈知弑帝)
(者即安漢公邪)
考異(按篡賊例曰以毒弑者加進毒字而不地註曰如莽冀之類今分註莽因臘日上椒酒置)
(毒酒中帝崩而太書不曰進毒盖亦闕漏)
考證(當加進毒於弑帝之上按漢書平帝崩於未央宫歛加元服葬康陵綱目於漢諸帝皆)
(書葬夫何於平帝獨不曰葬康陵無乃失書乎曰非也春秋弑賊不討不書葬以為無臣子也王莽)
(篡弑干統十有四年之久然後劉玄起光武中興衆共誅之綱目不書葬平帝盖本春秋之法也與)
進毒義見霍顯弑后條(宣帝本始三年)考異考證不必從至
平帝不書葬正其闕漏考證以為本春秋之法非是
按梁冀弑質帝(本初元年)晉張貴人弑孝武(太元二十一年)賊
皆未討綱目皆書葬(質帝書葬静陵孝武書葬隆平陵)何以不法春
秋而與平帝異邪或曰冀等雖弑帝然未篡位干統
故書勲按劉裕朱全忠(劉裕宋武帝弑晉安帝全忠梁太祖弑唐昭宗)篡干
明矣而安帝書葬休平陵(晉恭帝元熙元年)昭宗書葬和陵
(梁仁夀四年)又何說焉使果取法春秋朱子宜特立此例
何以凡例不載而昭烈之葬惠陵亦不見綱目何哉
(昭烈既為正統又非被弑綱目不書葬况平帝乎)其為闕漏無疑考證但知
傅會綱目不知實非朱子之本意適自見其不知而
已(即使昭烈不漏亦無以解於休平和陵之書今當書者不書不當書者悉書安在其為法春秋也益)
(見考證傅會之謬)
太皇太后詔徵宣帝元孫又詔安漢公莽居攝踐阼
分註(太后與羣臣議立嗣時元帝世絶而宣帝曾孫有見王五人列侯四十八人莽惡其長大)
(曰兄弟不得相為後乃悉徵宣帝元孫選立之初泉陵侯劉慶上書言皇帝富於春秋宜令安漢公)
(莽攝行天子事如成王周公故事羣臣皆以為宜至是前輝光謝囂奏浚井得白石有丹書曰告安)
(漢公莽為皇帝太后曰此誣罔天下不可施行太保舜謂太后事已如此無可奈何莽非敢有它但)
(欲稱攝以重其權鎮服天下耳太后力不能制乃下詔曰令安漢公居攝踐阼如周公故事)
書法(書又詔何病太后也既詔徵宣帝元孫矣未至而又詔莽居攝踐阼然則王莽之篡太后)
(不得辭其責矣)
當直書羣臣奏請安漢公莽居攝踐阼太后詔徵元
孫句可刪(病后義已見賜號加錫考異考證謂當書自者非書法徒泥大書而背分註尤誤)
按徵宣帝元孫本非太后之意至居攝踐阼尤為
王舜所脇(太后方謂誣罔不可行如諸臣脇從何)分註明言太后力不
能制安得槩以詔稱如綱目所書是羣臣效賣國之
實而又逃亂賊之名為劉慶王舜者何幸為太后者
何不幸乎故當特書羣臣奏請以見漢廷無人太后
以一婦人孤立於上惡能禁莽之篡乎凡此皆以著
莽之篡所由成而漸以寬太后之罪也書法不詳考
分註專以綱目為據非是
(丙寅)孺子嬰居攝元年春正月王莽祀南郊
書法(前弑書安漢公莽矣此書王莽何不予其祀南郊也綱目别嫌明微故於此斥書之)
書法謂不書安漢公不予其祀南郊然則弑書安漢
公將予其弑帝乎前稱爵者病太后也此斥王莽見
莽已帝制自為非復漢之臣子故不書安漢公所以
絶之於漢也一賊而已矣正其為賊然後劉崇翟義
得以討書書法見不及此惜哉(莽已弑帝踐阼其篡已著書法猶謂别嫌)
(明微何啻說夢)
三月立宣帝元孫嬰為皇太子號曰孺子
分註(嬰廣戚侯勲之孫顯之子也年二歲託以為卜相最吉立之)
當直書莽立(此春秋書衛人立晉劉單以王猛之義綱目殊未窺此)按元后
傳云平帝崩無子莽徵宣帝元孫選最少者廣戚侯
子劉嬰年二歲託以為卜相最吉風公卿奏請立嬰
為孺子太后不以為可力不能禁莽遂為攝皇帝改
元稱制則是莽為之也不書莽立無以著其專擅之
罪况非太后本意乎
五月太皇太后詔莽朝見稱假皇帝
分註(羣臣復白劉崇等謀逆者以莽權輕也宜尊重以鎮海内太后乃詔莽朝見稱假皇帝)
此當直書莽朝見稱假皇帝太皇太后詔五字宜删
按凡言羣臣白者皆莽意也綱目每以太后主名
是太后為莽受惡而姦臣得以遂其詐失春秋誅意
之法矣勲故斷自南郊以下皆斥稱莽而去太皇太
后等字盖亦權衡之平也
(戊辰)初始元年十一月太皇太后詔莽號令奏事毋言攝
分註(劉京言齊郡新井扈雲言巴郡石牛臧鴻言扶風雍石莽皆迎受十一月莽奏壬子冬至)
(巴石牛雍石文皆到未央前殿臣與太保舜等視天風起塵冥風止得銅符帛圖於石前文曰天告)
(帝符臣莽敢不承用臣請號令天下天下奏言事毋言攝以居攝三年為初始元年用應天命臣夙)
(夜養育隆就孺子令與周之成王比德俟加元服復子明辟如周公故事奏可)
書法(於是莽奏請也不書直書太皇太后詔何莽之篡太后成之也故自詔居攝詔稱假皇帝)
(詔毋言攝每進必有太皇太后所以深病之也)
此亦當書莽請不應冠以太后(綱目於后崩書崩不絶之於漢凡弑帝以)
(後冠以太后者誤也書法於彼謂有漢氏之心於此謂成莽之篡亦自矛盾)如書法所云
則莽稱新皇帝(十二月莽自稱新皇帝)亦將曰太后詔邪况太
后實無袒莽之意特以識闇才弱不能燭姦而御下
故因循至此豈真與亂為黨助莽篡漢者哉監守不
謹與自盜者不同書法一舉而歸於后(發明亦謂推原其本為外)
(戚之戒特一端耳且意已見前不必復以病后為辭)則曹操劉裕奪國於人主
之手皆人主自貽戚耳又何誅焉
(庚新莽地辰皇元年)鉅鹿男子馬適求等謀誅莽不克死
書法(劉崇翟義劉快起兵討莽書死之予節也此書謀誅莽矣其不書死之何求謀誅莽正也)
(謀覺之後連及者數千人則與慷慨就義者異矣故書謀誅一也於段秀實則書死之於馬適求則)
(止書死綱目之權衡審矣)
死下漏之字據征伐例凡人討逆賊而敗者亦曰不
克死曰死之則此當補之字書法傅會綱目不可從
按莽臣書死(王舜揚雄)書法云賊之也求謀誅莽書法
既以為正縱使弗克不失為義士何至與王揚同貶
春秋傳云子者男子之美稱綱目於適求上書男子
下書謀誅莽既予求而罪莽而謂不得與死節者比
乎秀實為唐大臣義當徇國其書死之固宜適求鉅
鹿男子耳而為國討賊其義視秀實為加等書法徒
以連及數千人遂謂與慷慨就義者異則綱目何以
不立此例(以連及書死朱子無此例分註所載數千人特以著莽之暴非罪適求也如書法所)
(云便與大書矛盾必非綱目之意)而槩曰死之乎若謂不克則死而
已則劉崇翟義皆未嘗克綱目皆書死之又何說邪其
為傅會明矣
收郅惲繫獄
分註(惲明天文歷數以為漢必再受命上書說莽曰上天垂戒欲悟陛下令就臣位取之以天)
(還之以天可謂知命矣莽大怒繫惲詔獄踰冬會赦得出)
世儒競言天命勲以為人事而已矣漢至哀平雖災
異迭見要皆人事之失使二帝不用恭顯王董諸人
而奬任賢士分别班行縱不大治亦何至禍流踐阼
移天下於枕席哉今也太后主之於内孔光王舜甄
豐輩輔之於外獻忠者見逐黨邪者並進雖無王莽
能保漢之復為劉乎惜乎莽一穿窬小盜爾使能深
明古今治亂之故盡反其舊主所為而一以三代仁
義之法行之安見漢必再受命邪今其行事若此蚤
已自絶於天其失位滅身不蔡而知者惲乃悉舉而
歸於天然則莽之弑帝不足為臣子之罪而傳首詣
宛(更始元年衆共誅莽傳首詣宛)又何足為天下後世之戒哉且莽
方幸成事而惲欲其還位於漢惲雖明天文勲以為
不知人矣
(辛二巳年)莽以田况為青徐二州牧既而罷之
書法(莽之吏唯費興田况二人而已皆不果用此莽所以終敗也)
按莽本篡賊又無善政雖得賢將相任之終亦必敗
况賢者退而不肖者進乎興况雖善政安能為有亡
書法謂莽不用此二人所以終敗豈定論哉且士君
子致身為國宜先出處而後事功弑逆如莽人得而
誅興况上不能為劉崇翟義(居攝元年起兵討莽)下不知為鉅
鹿男子(地皇元年馬適求謀誅莽不克)獨竭智畢力於天怒人叛之
朝以綱目誅廉丹義推之(地皇三年赤眉破廉丹綱目書誅書法云懲從逆也)
(興况為莽一罪人耳書法反為莽惜尤自矛盾)興况亦幸而罷耳曷足惜哉
(癸漢帝玄更未始元年)玄殺大司徒縯以劉秀為破虜大將軍
考異(提要書曰玄殺其大司徒縯)
其字可省按綱目不書其不成縯之為玄司徒也
若曰是何足以臣縯云爾故以縯為大司徒不書書
殺大司徒縯所以病玄也提要不必從
以劉秀行大司馬事遣徇河北
分註(更始欲令大將徇河北大司農賜言諸家子獨有文叔可用朱鮪等以為不可賜深勸之)
(乃以秀行大司馬事持節北渡河鎮慰州郡)
遣字宜删按以秀行司馬事為徇河北也上書以
下復書遣近贅(後魏以源懷為行臺廵北邊無遣字)且非大司農深勸
秀不得行矣不書遣者又以明秀能勝任非更始所
得遣也自是北徇薊拔廣阿皆直稱大司馬不復繫
之玄矣(觀玄立秀為蕭王徵詣行在不赴可見)故當删去
綱目續麟卷五
