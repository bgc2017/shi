綱目續麟彙覽題辭
綱目雖繼春秋而作然未盡合春秋之旨余輒引義增
刪并為更定凡三千六百四十餘字義詳續麟辭載彙
覽識者合觀之可也分註不能悉載惟歲首年號君名
諡號間為訂正計四百四十餘字(秦晉隋並從分註不復大書)姑據
彙覽所載餘見續麟者不盡錄後有好古者合全書整
理循例增損亦易為力雖然春秋以制科取士幸得不
廢綱目雖存往往束之高閣即分註尚未寓目況大書
乎又況大書之褒貶是非不能無謬戾者乎余雖為續
麟將求為綱目不可得安望其與春秋並垂哉雖然劉
氏之書法尹氏之發眀汪氏徐氏之考異考證猶得與
綱目並列則如續麟者後世或有取焉余非好為紛更
然每覽一書凡心所未安不能不形諸筆墨姑以盡吾
心而已道不終泯應有昭著之日直俟之耳卓□氏識
