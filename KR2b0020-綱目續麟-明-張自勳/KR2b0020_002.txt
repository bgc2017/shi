綱目續麟卷二
宜春張自勲撰
資治通鑑綱目卷二
(起丙午盡戊戌西楚霸王四年漢王四年)
考異(提要丙午下有秦昭襄王五十二年戊戌下無西楚霸王四年)
據卷一起盡戊寅下先書周威烈王二十三年此當
從考異補秦昭襄王五十二年西楚不當與漢並稱
提要無西楚四年良是目錄亦書西楚而闕昭襄並
非當據提要更定
(丙秦昭襄王五十二楚考烈王八燕孝王三魏安釐王午二十二趙孝成王十一韓桓惠王十八齊王建十年)
(凡七國)
考證(謹按司馬光通鑑秦自是年繼周漢自高祖元年繼秦晉自泰始元年繼魏唐自武德元)
(年繼隋綱目則秦起於始皇帝并六國之後漢起于滅楚之後晉起於平吳之後唐起于平羣盜之)
(後是謂之正統古昔帝王之御天下也典禮命討皆原于天尊卑有分内外有制立綱振紀人不敢)
(紊是以六經不言正統統自正也周衰聖賢不作綱淪法斁禮廢樂崩馴至強秦入寇王室七國均)
(敵不相統一後若南北朝五代争攘之事甚於七國天下無主不得已而謂之無統大儒述作之義)
(在於貴正統而賤無統故曰是書後之君子必有取焉)
書法(按通鑑自是歲揭秦紀而大書之蓋周既亡而以秦繼也周亡而秦繼之則綱目大書其)
(年可矣此其與列國分註何天下未一也天下未一秦亦列國耳必至於始皇二十六年秦并天下)
(始以正統例大書之此綱目所以大一統也故曰統正於下而人道定矣)
謂述作之義貴正統而賤無統可也謂秦晉隋均為
正統則非也蓋謂之正統以理論非以勢論也苟不
顧其理徒以全有天下而稱之仍是以勢論而不以
理論不幾自矛盾乎故綱目於秦晉之始雖若可以救
通鑑之失然與周漢例用大書亦非所以垂訓也考
證既指彊秦為寇至與僣偽簒奪並數而於秦之繼
周習而不察何與(歐陽永叔謂秦當繼周蘇子瞻以正統為虚名皆誤)書法尤
傅會綱目不可從按皇甫謐曰漢高祖以秦昭王五
十一年生此赧王入秦之年也周亡而代秦者生於
豐沛天厭秦虐監觀四方惟聰明神武而不殺俾作
民主此天之所以為天也據此則繼周者漢也秦焉
得與漢齒哉獨怪先儒已有正議而温公紫陽皆莫
之省何也胡旦修漢書亦謂三代之後惟漢為正統
論皆與鄙見合益信黜秦之義非妄
(庚秦五十六楚十二燕四魏二十戌六趙十五韓二十二齊十四年)趙公子勝卒
考異(提要無趙公子勝卒五字)
當從提要刪趙公子勝卒五字按綱目不皆卒諸
侯况大夫乎四子之中惟平原最劣(赧王十七年趙封勝為平原君)
既不知人又無以自固如定從之失毛生與見執於
秦而不克庇一本國之臣(秦執勝以求魏齊齊怒自殺事見赧王五十六年它)
(如受上黨至覆軍殺將阬卒四十萬皆平原誤之也)皆其無益人國之大者以
視信陵若碔砆之比美玉何卒之有(丁巳書魏公子無忌卒)
(壬秦莊襄王楚元楚十四燕六魏二子十八趙十七韓二十四齊十六年)秦滅東周遷其
君于陽人聚
考異(按昭襄王五十二年書遷西周公定宇陳氏曰綱目書東西周之七而不書二周之分疑)
(漏)
二周之分在綱目之前(二周分于考王威烈考王子故綱目不書陳氏疑綱目漏)
(者非或謂分於顯王二年亦誤)而赧王徙都西周史不言其年故綱
目無從執筆詳稽世表皆無明據(史記索隱曰西周蓋武公之太子文)
(公也武公卒而立為秦所遷而東周亦不知其名號戰國策雖有周文君亦不知滅時定當何主蓋周室)
(衰微略無紀錄故太史公雖考衆書以卒其事然二國代系甚不分明)勲按周自平王
遷居洛邑是為東都(平王以前號東都至敬王以後及戰國為西周)春秋子
朝之亂所稱王城者是也(見魯昭公二十二年)至考王封其弟
于河南是為西周桓公(名揭)桓公再傳而惠公代立乃
封其少子于鞏以奉王號東周惠公(名班居洛陽一本作考王所分)
是考王之外又有二周周且分而三矣(周本紀云赧王時東西周)
(分治索隱曰赧微弱西周與東周分王政理各居一都故曰東西周)及赧王徙居西周
又合為二秦昭王五十一年攻西周赧王卒周雖云
亡其東西二周尚在也故五十二年周民東亡秦遷
西周公于&KR1222;(音憚)狐之聚及是年秦滅東周遷其君于
陽人聚然後周盡為秦而周絶不祀是二周之分在
威烈之前而二周之滅在赧王之後人徒知赧王五
十九年卒為周亡而不知周之亡實在秦莊襄王之
元年也雖不能定其分於何年滅於何主而東遷以
後之分崩離析大略可睹矣益信通鑑以秦繼周大
書於昭襄之世者誠弗察也
(甲秦三楚十六燕八魏三十趙寅十九韓二十六齊十八年)五月秦王薨子政立
考異(提要王下有楚字此亦刊本闕漏與孝文王同)
分註(政生十三年矣國事皆委于文信侯號仲父胡氏曰孝文莊襄二王之死蓋皆不韋之)
(所為也)
書法(秦王楚也秦自書薨以來未有不名者其不名柱與楚何疑也何疑乎柱楚不韋欲政之)
(王久矣而二王之享國皆不永以是為可疑故異其文異其文者異其事也然則趙王丹楚王悍亦)
(不稱名何也六國之事故多略之矣)
按秦未并天下猶列國也安得詳秦而略六國邪楚
趙之君有名不書奚以别於衆侯之失名者如以不
名柱楚為異其文何如大書其名不尤見二王之死
之速為可異邪若曰孝文王元年秦王柱薨子楚立
(是為莊襄王)莊襄王三年秦王楚薨子政立(是為始皇帝)秦之
先世未有享國若斯之促者亦足以起問者見是非
矣安在不名之為異邪必以不名為異則提要書名
又何說焉史法𫝊信春秋之卒諸侯未有有名而不
書者(春秋諸侯卒不名者九皆闕文也左氏以為未同盟先儒非之)當從提要補柱
楚二字而趙丹楚悍悉從此例庶以𫝊信而别於失
名者以為闕疑可耳若諱而不書則似有隱乎爾綱
目何愛於不韋而為之隱邪書法傅會綱目不可從
(凡例君名但云無則闕之初無諱名示異之說信如書法所云則趙丹楚悍宜悉書名然後有名不書者)
(為可異耳今楚趙不名與秦正同書法于秦獨以為異非傅會而何)
(庚秦六楚二十二燕十四魏二申趙四韓三十二齊二十四年)楚趙魏韓衛合從以伐
秦至函谷皆敗走
考異(據前後例魏當在趙韓上)
按綱目所書諸國先後當因紀傳舊文初無定例魏
先韓趙一見於安王二年之伐楚再見於二十二二
十四年之伐齊至顯王三十六年之擯秦慎靚王三
年之伐秦則皆趙在韓魏之上自是或稱韓魏(赧王十七)
(年伐秦)或稱趙魏(四十二年伐韓)皆未嘗列魏於趙韓之上考
異獨以例繩綱目謂魏當在趙韓上果何據與
(癸秦九楚二十五燕十七魏五亥趙七韓王安元齊二十七年)夏四月秦大寒民有
凍死者
書法(四月大寒異也至有凍死者甚異矣故備書之綱)
民有凍死五字宜分註不必大書書大寒則凍死可
知非凍死亦不得謂之大寒矣此相因互見之法書
法分異與甚異作兩層非是
(甲秦十楚幽王悍元燕十八魏子六趙八韓二齊二十八年)冬十月秦相國吕不韋
以罪免出就國
考異(提要書曰秦吕不韋以罪免相就國)
當從提要書吕不韋以罪免相蓋不韋於秦賊也非
能相秦者前書以不韋為相國(壬子莊襄王元年)自秦之誤
惟書以罪免相若曰非有罪也秦猶相之耳所以譏
用人之失也今正名其為秦相國雖以罪免猶未免
輕絀大臣之嫌非所以待不韋也(按訂補既駁秦政非不韋子至論黃)
(歇又謂不鑒文信侯亦自矛盾)
齊趙入秦置酒
書法(于是通鑑不書綱目特書之何譏媚敵也國幾亡矣所以自免者如是而已)
此條可刪按秦自滅周韓首入朝魏且舉國以聽
(並見秦昭襄王五十三年)况置酒乎通鑑不書良是書法以為譏
媚敵特傅會綱目耳
(乙秦十一楚二燕十九魏七丑趙九韓三齊二十九年)趙伐燕取貍陽秦伐趙取
九城
考異(提要無趙伐燕取貍陽六字)
按趙世家是年趙攻燕取貍陽城兵未罷秦攻鄴拔
之書法云西支不暇而暇北侵合書之所以為謀人
者之戒也提要不書疑漏
(戊秦十四楚五燕二十二魏辰十趙三韓六齊三十二年)韓遣使稱藩于秦
分註(初韓諸公子非善刑名法術之學見韓削弱數以書干韓王王不能用至是王使納地效)
(璽于秦請為藩臣非因說秦王曰大王誠聽臣說一舉而天下之從不破趙不舉韓不亡荆魏不臣)
(齊燕不親則斬臣徇國以戒為王謀不忠者王悦之未用李斯譖之下吏自殺)
當書韓遣公子非稱藩于秦按非之於韓猶屈原
之子楚也原雖被放猶不忘君非一不用遂欲亡韓
以帝秦遠慚屈子近媿魯連(連聞新垣衍說趙帝秦責之曰使秦肆然為帝)
(連惟蹈東海而死不忍為之民也)罪可勝誅邪(春秋時魯叔孫輒奔吳吳將伐魯問於輒輒)
(謂伐之必得志公山弗狃曰非禮也君子違不適讐國云云足正韓非之謬他如樂毅奔趙不忍與伐燕)
(之謀袁渙拘于吕布不肯作罵劉之書益令韓非媿死)綱目宜明著其名若曰
非固韓之公子也而受命稱藩于秦庶幾君臣同責
耳今沒而不書則公子非之罪隱矣豈以不辱命為
嫌哉(漢王二年書法云凡使稱名不辱命也勲按美惡不嫌同詞此當與南唐遣陳覺同例不得以)
(伊婁謙姚漢英比)
(已秦十五楚六燕二十三魏十已一趙四韓六齊三十三年)秦伐趙取狼孟番吾遇
李牧而還
書法(伐國未有書遇而還者書遇李牧而還予牧功也)
書遇李牧而還非徒予牧功也見秦本非無敵之師
而諸國不知自強自取滅亡爾前書以李牧為大將
秦師敗績(丁夘)此書秦伐趙遇李牧而還後書殺其大
將李牧(壬申)秦滅趙(癸酉)勝敗存亡豈不以人哉比事以
觀六國之罪著矣
燕太子丹自秦亡歸
考異(提要無此八字)
分註(初丹嘗質于趙與秦王善及秦王即位丹質于秦秦王不禮丹怒亡歸)
書太子丹自秦亡歸著燕禍之始也秦之圖燕雖不
自丹始而燕之見滅於秦則丹激成之也一朝之忿
忘身及親丹之謂與提要不書非是
(癸秦十九楚十燕二十七魏十五趙八酉齊三十七年是歲趙亡凡五國)秦滅趙擄王遷
秦王如邯鄲
分註(故與母家有仇者皆殺之)
秦軍屯中山以臨燕
考異(提要書曰秦滅趙虜王遷秦王如邯鄲遂臨燕)
補註(王翦盡取趙地欲攻燕秦王之邯鄲故與母家有仇怨者皆殺之還從太原上郡歸太后)
(薨王翦屯中山以臨燕)
當書秦王翦滅趙擄王遷遂屯中山以臨燕刪秦王
如邯鄲及秦軍七字(綱目書此特為母報怨耳然是時秦方滅六王并天下區區仇)
(家何足恤雖不書可也且本紀方言太后薨綱目亦不書况如邯鄲乎此輕重之權衡也)按本
紀始皇如邯鄲已從太原上郡歸屯中山者王翦也
故綱目書秦軍而不曰遂臨燕蓋事異辭殊不得而
并書也如提要則臣事而君稱之可乎(分註不載秦王歸王翦屯)
(中山遂以臨燕繫如邯鄲後此編目者之過也)况是時秦未并天下猶列國
也其出其入亦不必詳勲故刪此七字直書遂屯中
山以臨燕所謂乞其餘不足又顧而之他其貪得無
饜之狀不尤儼然目中邪
楚王薨弟郝立三月郝庶兄負芻殺之自立
考異(此據凡例亦當書楚王悍薨蓋刊本漏悍字)
考證(殺當作弑謹按春申君進李園妹為楚考烈王后生太子悍立為幽王幽王本春申君)
(子也鬻熊之祀隂絶十年而幽王死同母弟立是為哀王此真考烈子在位三月庶兄負芻弑而代)
(之或曰郝弟也負芻兄也孰可以弑加之乎曰不然凡例曰列國弑君事義不同者隨事異文註曰)
(如元魏馮后顯祖之事雖其主母亦不得免弑君之名負芻親則庶兄分則臣下馮后殺子負芻殺)
(弟一例也惡得不謂之弑哉)
書法(綱目之法君沒叔姪兄弟争國非下犯上書殺而已矣)
當書楚王悍薨弟郝立三月負芻弑之而自立庶兄
二字可刪按春秋譏逆祀謂升僖于閔之上也(僖本)
(閔兄然繼閔而立則臣不可先君猶子不可先父故謂之逆)君子不以親親害尊
尊引此以例郝與負芻之事則殺當作弑不待辯而
明矣(元順帝祭太廟至寧宗室問曰朕寧宗兄也當拜否博士劉聞曰寧宗雖弟其為帝時陛下為)
(之臣何可不拜皆以僖閔為據益見綱目書殺之誤)書楚王薨弟郝立於是
三月矣而負芻殺之非弑而何嗣君繼世雖踰年然
後改元而定位實在初喪惡有立巳三月(世家作二月餘)猶
比之叔姪兄弟争國之例哉不書庶兄絶不為親也
(當其殺郝已無兄弟之誼寧得復書其屬邪刪之為是)彷彿春秋去族之義(如衛)
(州吁齊無知皆不書公子)書法傅會綱目不可從
(甲秦二十楚王負芻元燕二十八魏王假元齊三戌十八年代王嘉元年舊國五新國一凡六)燕太
子丹使盜劫秦王不克秦遂擊破燕代兵進圍薊
考異(提要書曰秦遂進兵圍薊)
當從綱目書擊破燕代兵按上書趙公子嘉自立
為代王與燕合兵軍上谷(上年癸酉)是助燕者代也不書
擊破燕代兵則下書秦拔薊(明年)無張本况後五年書
秦滅燕擄王喜還滅代擄王嘉尤燕代相為存亡之
始終也提要稍略
(丙秦二十二楚三燕三十魏三齊四子十代三年是歲魏亡凡五國)秦王賁伐魏引河
溝以灌城魏王假降殺之遂滅魏
考異(提要書曰秦王賁滅魏王假降殺之)
書法(伐未有書方略者書引灌何始開河隙也)
當從提要書秦王賁滅魏王假降殺之此滅魏也伐
不足言矣引河灌城句宜刪或曰齊滅宋何以書
伐曰以著宋罪然則魏無罪乎曰魏雖有罪至是已
無可為惟滅而已矣引河灌城雖不書可也書法以
為始開河隙不知滅國之罪大於開河法有以重該
輕者未聞因輕釋重者書引河灌城似秦之善攻非
魏不克自強反以寬魏之罪夫秦之滅魏與魏之見
滅皆匪朝夕即不引河灌城魏寧能復存邪惟先書
滅後書降書殺則知秦志在滅魏故雖降而不免於
殺既以甚秦又可為不死社稷之戒若先書殺後書
滅是魏之滅由假之殺特一時紀事之文非所語於
誅意之法也
楚人大敗秦軍李信奔還秦王翦代之
考異(提要秦下有使字)
分註(秦欲取荆問兵數于李信信曰不過二十萬問王翦翦曰非六十萬不可王以翦為怯乃)
(使信信伐楚時翦謝病歸頻陽及信敗犇還王怒自至頻陽謝王翦彊起之翦曰老臣罷病悖亂大)
(王必不得已用臣非六十萬不可於是翦將六十萬人伐楚王自送至霸上)
據分註當作秦遣王翦代之蓋翦之代信非翦意也
特王彊之行耳綱目不書遣非惟無以見翦強起之
故而不由王命翦亦惡得而代之字有不可略者此
類是也(甘茂固請勿伐而不書使王翦非六十萬不可而書遣皆所謂誅意之效也提要彼此並)
(稱特未明此義耳)
(已秦二十五燕三十三齊四十三夘代六年是年燕代亡凡二國)五月天下大酺
考異(提要無此六字)
書法(不書秦何秦已滅五國矣故書天下)
秦雖滅五國齊猶在也安得亟以天下歸秦提要不
書良是無已或仍書秦而刪天下二字若曰夏五月
秦大酺以明秦之得意而已(滅五國而書大酺著秦之驕恣所由始也亦謹)
(微之意)書法傅會綱目非是
(庚辰)秦始皇帝二十六年
歲首當分註秦二十六齊四十四年是歲齊亡秦并
天下是為始皇帝後凡歲首但註秦帝某年于甲子
下不宜大書(按六國表齊有四十四年而滅齊則書于秦二十七年今大書秦二十六年而)
(于齊之四十四年不書是齊未滅而先滅秦未帝而先帝皆非也)按秦周臣也(秦之)
(先非子善息焉周孝王分土為附庸邑之秦使續嬴氏祀號曰嬴秦)以臣簒君而得為
正統是徒唘姦雄僭竊之心而天理民彝不復存於
後世豈春秋垂訓之意哉惟黜為閏位不使上承姬
緒庶天下曉然知彊不敵義勢難滅理而明道者終
不為功利所奪也不亦善乎紫陽知帝蜀而不知閏
秦何其明於彼而闇於此也况齊滅于建之四十四
年當秦之二十六年是秦二十六年之初齊猶在也
今於滅齊之上先書秦始皇帝是秦未更號之先(更號)
(皇帝在是年三月)吾已皇帝秦矣此魯連所以斥新垣衍也
(秦圍趙新垣衍欲令趙尊秦為帝仲連責而歸之曰使秦肆然為帝連有蹈東海而死耳衍乃不敢復言)
(帝秦)朱子獨不聞與(按朱子云有始不得正統而後方得者是正統之始如秦初猶未得)
(正統及始皇并天下方得正統愚謂統之正否當從始事而分始正者終亦正故周漢不以赧獻而貶帝)
(其始不正後安得為正統必以秦并天下為正統則蜀漢偏安何復以正統予之愚非敢背朱特推帝蜀)
(之意而知秦終不可為正也後之君子宜有取焉)
王賁襲齊王建降遂滅齊
考異(提要書曰王賁滅齊王建降)
書法(四國皆書擊伐此其書襲何齊不備也后勝之罪大矣)
當書秦王賁襲齊滅之王建降書襲著秦詭也書
滅之罪秦暴也書降罪建也若先書降後書滅是罪
專在建而秦滅國之罪減矣綱目治秦猶春秋治楚
凡書滅國雖在已不能無罪然惡秦之意居多書法
獨以書襲為齊罪不知秦之襲齊非自今始凡四十
餘年(見分註一本作十五)不被兵者皆襲齊之日也(于榖山以為君王后)
(之力非是)齊罪易見而秦詭難知故勲寧末齊以著秦罪
王初并天下更號皇帝
王上宜加秦字明年仍書秦帝惟事有相連者不復
書
分天下為三十六郡銷兵器一法度徙豪桀于咸陽
當書分天下為三十六郡更名民曰黔首徙其豪富
于咸陽銷兵器一法度六字可刪按秦紀分郡下
有更名民曰黔首六字宜大書(不載分註尤謬)民為黔首自
秦始不書則後云使黔首自實田(三十一年)安所據邪豪
桀本紀作豪富當從本紀蓋秦所以徙之者為其富
也(書徙豪富方見秦之私曰豪桀安知非選賢自近可并譏邪)始皇方自謂功過
五帝德邁三皇安有所謂豪桀哉綱目疑誤
(辛巳)二十七年
當分註曰秦帝政二十七年以後但書秦某年(如吕后例)
至易世復書某帝某年
帝巡隴西北地至雞頭山過回中
書法(凡巡遊譏也書巡始此綱目書巡二十九始皇居五焉漢武帝居七焉皆奢慾之主也)
按書巡雖譏然始皇不可與漢武比武帝正而始皇
非正也方氏云非正統行幸非關得失不書(見釋統)則
此條宜刪以無關得失也(如浮海求僊及張良狙擊不可不書)始皇之
可譏者衆矣獨巡遊哉譏不勝譏則略之所以殊於
正統也綱目大書悉紀非是
(壬午)二十八年帝東巡上鄒嶧山立石頌功業封泰山立
石下禪梁父遂登琅邪立石遣徐市入海求神僊渡淮
浮江至南郡而還
考異(提要書曰帝東巡立石鄒嶧山封泰山禪梁父遂遊海上求神僊南渡江乃還)
書法(凡巡譏也書遂譏忘返也于是史曰上鄒嶧山立石頌德綱目書頌功業史曰上自山陽)
(至巔立石頌德綱目止書立石再不書德削之也)
此條當以提要所書為正綱目三書立石贅甚書法
云再不書德削之也勲謂以業易德為削其德(三十七年)
(仍書頌德何也)則去德書業將遂以為功乎始皇萬世罪首
與其削德為業以示貶何如并削之為愈邪至入海
求仙雖出於徐市上書亦始皇好僊有以致之耳且
市一方士曷足錄哉
(癸未)二十九年帝東遊至陽武韓人張良狙擊誤中副車
令天下大索十日不得遂登之罘刻石而還
分註(初韓人張良五世相韓及韓亡良散千金之産弟死不葬欲為韓報仇始皇東遊至陽武)
(博浪沙中令力士操鐵椎狙擊始皇誤中副車始皇驚求弗得令天下大索十日)
當云帝東遊至陽武韓人張良擊之弗克遂登之罘
(質實云山名)山刻石而還稱綱目者綱舉其義目詳其
事博浪一椎開亡秦之端宜予良而罪帝况良雖佐漢
其始終為韓舉動可謂光明矣曰狙擊曰誤中不亦
詭且疎邪勲故易其文如此書擊之賤帝也不曰
狙擊誤中為良諱也(沙中狙擊終是少年舉動南軒謂急于復讎初非輕舉未免傅)
(會)大索十日不得自應於分註見之必如舊文則僅
存大書足矣何有於分註邪
(丁亥)三十三年彗星見
書法(記異也自是國無他變間三歲而始皇死天下亂是故秦之將興也彗見之其將亂也彗)
(復見之蓋以彗始終焉)
謂秦以彗始終特據綱目所書耳秦之先世未嘗無
彗自周顯王八年一書外秦昭王四年彗十年復彗
至始皇或間歲一見或一歲再見(始皇七年彗九年彗再見十三年又)
(彗)安見其始終于彗邪但綱目書彗止於昭四年至
是而後復書劉氏遂為此說是以書法之詳略為天
變之疎密豈定論哉或曰彗雖見無所關繫故略之
勲按周赧王十年十二年亦無他變綱目兩書彗况
始皇九年嫪毐(依海切諸本作毒誤)為亂秦遷母于雍一時諫
而死者至二十七人視赧王間歲何如而綱目不書
又何說焉
(庚寅)三十六年隕石東郡
分註(有隕石于東郡或刻之曰始皇死而地分使御史逐問莫服盡誅石旁居人燔其石)
當作有石隕于東郡按春秋傳云有者不常有也
石隕東郡而曰始皇死而地分則非常也稱有石所
以異之也如舊文特星隕常辭而石刻之意隱矣綱
目書此為石刻書也非專為星隕也
(辛夘)三十七年冬十月帝東巡至雲夢祀虞舜上會稽祭
大禹立石頌德秋七月至沙丘崩丞相李斯宦者趙高
矯遺詔立少子胡亥為太子殺扶蘇蒙恬還至咸陽胡
亥襲位九月葬驪山(蔡沈書傳作酈山註音驪與綱目異)
考異(提要無立石頌德矯遺詔七字扶蘇下有及字)
當云帝東巡至雲夢上會稽立石秋七月崩于沙丘
丞相李斯宦者趙高立少子胡亥為帝殺其兄扶蘇
及將軍蒙恬九月葬始皇帝于驪山(後凡書葬者倣此)按
虞舜大禹非始皇所得祀者在舜禹亦自不享其祭
(左傳云周公其不享魯祭矣周公享義魯無義可以類推)特具文而已雖不書可
也且帝志在巡幸因而祀之初非從舜禹起見者安
得累書不絶邪據二十八年綱目三書立石提要止
于首句載立石二字則此亦當從提要但書立石不
必更言頌德况書法謂綱目再不書德削之也此又
何以特書邪提要無矯遺詔三字良是蓋胡亥之立
直斯高所為本無遺詔(本紀云詐為丞相斯受始皇遺詔)何矯之有
至蒙恬書及尤不可略蓋恬所以見殺徒以與太子
親信耳温公稱恬為守死不貳則恬雖不仁猶秦之
忠臣也(分註恬曰吾將兵三十餘萬其勢足以倍畔然自知必死而守義者不敢辱先人之教也)
(吞藥自殺)春秋之義大臣無罪而死於其主者皆書及而
存其官今以斯高之甚有罪而殺無罪亦當為恬存
其官而書及乃若嗣子稱太子君在之文也君沒則
所立者即為帝何太子之可言哉且葬者後人之所
為也春秋書葬外則曰葬某侯内則曰葬我君某公
未有不書諡號但言葬某地者綱目自帝東巡直書
至葬驪山而中列胡亥襲位略無異文則葬者與受
葬者皆安所别邪當以鄙書為正其削舜禹之祭
何不予秦之祀舜禹也(秦反其道而竊其位故不予凡例以為得禮尤誤)但
紀其荒遊之迹而已書崩於沙丘何志其地以實之
見秦築阿房方不示人以處(見三十五年分註所行幸有言其處者死)自
謂莫能測矣及其死也乃于沙丘孰不知之又何有
於阿房邪所以深譏之為世戒也史本言斯高殺扶
蘇蒙恬而歸獄於胡亥何書斯高立胡亥則知扶蘇
蒙恬之死斯高之所為也而胡亥與聞乎故不為討
賊則是胡亥殺之而已矣(分註高與胡亥謀詐以始皇命誅扶蘇立亥為太子)
(胡亥然之)况斯高所以殺二子者為立胡亥也亦猶趙穿
弑君而書趙盾(見春秋魯宣公二年)楚棄疾弑君而書楚公子
比(見魯昭公十三年)皆所謂誅意之效也
(壬辰)二世皇帝元年(楚隱王陳勝元趙王武臣元齊王田儋元燕王韓廣元魏王咎元年是)
(歲建國凡五)
二世皇帝元年六字亦當分註曰秦二世帝胡亥元
年與楚趙並列(訂補謂楚魏不當列年紀元非是)但以圈隔總結是
歲舊大國一新小國五凡六國或謂秦并天下陳
勝韓廣皆臣也今一旦與之並列不大甚與勲曰不
然黍離周天子之風也而與衛鄭並列又何過焉况
平王尤八百祀之冡嗣而始皇則十一載之簒賊也
(始皇二十六年并天下三十七年崩僭帝位凡十一年)所貴乎正統者為能以
正治不正耳(如湯放桀武王伐紂是也)豈徒以土宇之廣狹郡國
之分合論哉秦始終皆不正(始謂簒周終謂毒天下)安得以正
統予之然則與楚趙並列非甚也特以正治不正耳
不然強致暴失如秦而可續姬氏積功累仁之統則
後之莽操又何誅焉且彼偏安一隅者寧復得為正
統邪(但以蜀漢對看正統之義自明不必别證)朱子知黜魏帝蜀而復以
秦繼周亦可謂自相矛盾矣(秦簒周猶魏簒漢但分合不同耳况漢之得國)
(尤非周比以魏簒漢而僭魏以秦簒周顧可為正統乎)
春帝東行到碣石並海南至會稽而還
此與始皇巡隴西北地同可刪
秋七月楚人陳勝吳廣起兵于蘄勝自立為楚王以廣
為假王擊滎陽
楚遣諸將徇趙魏以周文為將軍將兵伐秦至戲秦遣
少府章邯拒之楚軍敗走
書法(勝廣耳得書起兵何惡秦也天下皆秦矣何以書楚人不予秦之滅六國也故起兵者各)
(紀其舊國書舊國則起兵為義師矣然則此秦編也書入寇可矣書伐秦何夷秦于楚也自是秦有)
(事必書秦則與列國無異矣夷秦于列國而大書其紀年何也世統也是故綱目之紀年也苟正統)
(雖夷秦於列國而不得不大書非正統則孝惠子雖書少帝而不得以大書故曰統正于下而人道)
(定矣)
夷秦於列國是也大書其紀年則非也書法知書起
兵為義師為惡秦而又拘於世統以為不得不大書
夫使秦誠正統也雖終秦之世大書可也(如周赧漢獻是也)
秦本非正統而欲以正統待之(按漢三年日食書法云秦閏位不足以當)
(天則秦宜分註甚明此又指為正統亦自矛盾)是莽操可與湯武並稱何以
服萬世之心哉
(癸巳)二年(楚懷王心元趙王歇元齊王田市元燕王韓廣二魏王豹元韓王成元年是歲楚王勝趙王)
(武臣齊王儋魏王咎皆亡舊國一新國五凡六)
當去大書二年(三年倣此)分註曰秦二燕下王韓廣三字
羨據三年歲首諸國但云某年不再書姓名可見
按赧王五十九年周雖亡綱目仍大書其年者為正
統在周故稱王不稱周(綱目書王命諸侯討之)秦自二世元年
楚趙並起綱目特書伐秦已夷秦于列國而歲首猶
大書二年是明以周予秦而又不以周待諸國不亦
自矛盾乎(赧王五十九年綱目書秦入寇今大書二年則楚趙宜書入寇而書伐秦是自矛盾)
(也)合從分註秦二庶後先一例矣
十一月章邯追敗楚軍於澠池周文走死
當書秦章邯追敗楚軍于澠池殺其將周文按是
時人思自反為秦者獨邯耳(按本紀陳涉所遣周章軍至戲兵數十萬二世)
(大驚邯請赦驪山徒授兵以擊之二世乃大赦天下使邯將擊破周章軍遂殺章其後涉與頃梁魏咎等)
(皆為邯所殺邯復渡河擊趙)繫之於秦罪其不知反也(下書章邯擊魏章邯)
(破楚章邯圍趙並加秦字)至三年以軍降楚則直稱章邯而去秦
字所以誘反正也綱目于邯始終不書秦則邯助秦
長惡之罪隱矣非是按凡例云盜賊曰死綱目於
勝廣書起兵書伐秦則非盗賊明矣(綱目書死據太史公月表彼但)
(紀其實此當異其文以褒貶存也)故書殺其將以甚邯罪而不書走
死(下書吳廣齊儋魏市項梁等並當作殁)所以殊於盗賊也蓋走者賤
辭綱目始予以義而卒賤之不幾以成敗論人乎
秦益遣兵擊楚臘月楚莊賈弑其君勝以降于秦吕臣
討賈殺之復以陳為楚
考異(殺當作誅)
分註(二世益遣長史司馬欣董翳佐章邯擊楚柱國房君殺之又進擊張賀賀死臘月楚王至)
(下城父其御莊賈殺之以降勝故涓人吕臣為蒼頭軍起攻陳殺賈復以陳為楚葬勝于碭諡曰隱)
(王)
當從考異作誅按既正莊賈為弑君之賊例當書
誅以正其罪况吕臣復以陳為楚而無自取之心尤
始終為義者可不書誅以予之乎
秦下右丞相馮去疾左丞相李斯吏去疾自殺腰斬斯
夷三族以趙高為中丞相
考異(謹按封拜例曰凡宦者除拜當書者皆加宦者字據此宦者初拜相當書宦者或云始皇)
(三十七年已書宦者趙高但漢延熹二年兩書宦者單超不嫌重複此不書宦者偶漏耳)
分註(二世數誚讓左丞相李斯居三公位如何令盗如此斯恐懼重爵禄乃阿二世行督責術)
(秦民益駭懼思亂郎中令趙高恃恩專恣多以私怨殺人恐大臣言之乃說二世深拱禁中二世乃)
(不坐朝廷事皆決于高李斯以為言高乃見斯曰關東羣盜多今上益𤼵繇治阿房宫臣欲諫為位)
(賤此真君侯事何不諫斯曰上居深宫欲見無閒高曰請俟上閒語君于是待二世方燕樂婦女居)
(前使人告斯可奏事斯至上謁如此者三二世怒高因曰沙丘之謀丞相與焉今陛下為帝而丞相)
(貴不益其意亦望裂地而王矣且其長男由守三川楚盜皆其傍縣子以故公行過三川文書相往)
(來未得其審故未敢以聞二世乃使人按驗三川守與盜通狀斯聞之乃上書言高罪又與右丞相)
(馮去疾將軍馮劫進諫請止阿房宫作者減四邊戍轉二世曰君不能禁盜又欲罷先帝所為是上)
(無以報先帝次不能為朕盡忠力何以在位下吏按罪去疾劫自殺斯自負其辯無反心乃就獄二)
(世屬高治之遂具斯五刑論腰斬咸陽市夷三族)
據分註當書秦殺左丞相李斯夷三族及右丞相馮
去疾以宦者趙高為中丞相下吏自殺腰斬等字可
刪按殺斯者高之志也去疾特因而及之耳觀二
世始讓李斯居三公位何以令盗如此末又曰不能
禁盜何以在位意皆在斯而不及去疾去疾不與斯並
諫未必有殺身之禍斯雖不與去疾諫亦終必亡而已
矣(斯之殺不在諫止阿房作者而在上書言高罪故當以斯及馮亦誅意之法也)故去疾止
自殺而斯必夷三族其輕重自見綱目連書之又先
去疾而後李斯皆非春秋微顯闡幽之意當以勲說
為正或曰斯阿二世行督責使民駭懼思亂不能
無罪曷為書殺而不去其官曰甚高也高欲專權故
去左右而獨相之上書殺左右丞相下曰以趙高為
中丞相則知馮李之死皆趙高所為也斯雖有罪而
殺之不以其罪則是殺丞相而已矣不去其官非予
斯也所以甚殺之者也宦者拜相自高始當從考
異補宦者二字若謂三十七年已書宦者則李斯亦
曾書丞相此何以復書丞相李斯邪(即李斯可證何必遠引單超)
蓋前書宦者趙高正名也此書以宦者趙高謹始也
義各有當無嫌於重
章邯擊破楚軍于定陶項梁死
死當作卒按前書項梁起兵于吳(上年大書楚人項梁起兵于吳)
予義也(凡例兵以義起者曰起兵)今以死書與王舜揚雄無異豈
所以待梁乎且始予以義而卒賊之(凡例簒賊之臣書死註云王舜)
(揚雄之類)不特於義未安尤自相矛盾矣故當改正
章邯擊趙圍趙王于鉅鹿楚以宋義為上將軍救之
分註(章邯以楚地兵不足憂乃北擊趙破邯鄲張耳以趙王走鉅鹿王離圍之趙數請救扵楚)
(楚王聞宋義先策武信君必敗召與計事大悦之因以為上將軍項羽為次將范增為末將以救趙)
(義號卿子冠軍諸别將皆屬焉)
章上宜補秦字救之下當書次于安陽以為下殺義
之本
(甲午)三年(楚二趙二齊二燕三魏二韓二年)冬十一月楚次將項籍矯殺
宋義而代之大破秦軍擄其將王離
分註(宋義至安陽留四十六日不進項羽曰秦圍趙急宜疾引兵渡河義不聽遣其子襄相齊)
(送之至無鹽飲酒高會天寒大雨士卒凍饑羽曰國家安危在此一舉今不恤士卒而徇其私非社稷)
(之臣也即其帳中斬之出曰宋義與齊謀反王隂令籍誅之諸將莫敢枝梧共立羽為假上將軍遣)
(使報命於王王因以羽為上將軍)
上書以宋義為上將軍此但書殺宋義何鉅鹿危在
旦夕而義留安陽不進豈救災恤患之道哉不書官
所以罪義也春秋之法救而書次其次為貶義至安
陽留四十六日是亦次也惟先書次于安陽則籍矯
殺不為無因而宋義以怠取禍罪亦著矣
章邯以軍降楚
書法(凡降譏也以軍降甚譏之也以軍降則非力屈而降也)
降當作歸按邯之降雖非力屈然為秦而敗諸國
之兵非也棄秦而歸諸國正也今書以軍降為甚譏
則是邯宜為秦而楚為納叛前此惡秦而義諸國者
又安在邪惟書歸楚而邯不繫秦(如此方後先一例不至矛盾)若
曰邯自是非秦將矣予其歸以勸來者庶使助虐者
知所反耳書法傅會綱目非是
八月沛公入武關趙高弑帝於望夷宫立子嬰為王九
月子嬰討殺高夷三族
考異(討殺高當作討高誅之按罷免例討某誅之註趙高之類)
考證(殺當作誅謹按凡例曰凡誅叛逆或大罪曰討某誅之註云秦趙高漢韓王信諸吕子)
(弘七國之類夫趙高亡秦其罪浮於韓王信諸吕子弘七國之叛漢也如韓王信諸吕子弘七國皆)
(已曰誅於趙高誤書曰殺今當正之)
分註(八月沛公攻屠武關高前數言關東盜無能為至是二世使責讓高高懼乃與其壻咸陽)
(令閻樂謀詐為有大賊召吏發卒使樂將之至望夷宫入射上幄坐幃二世怒召左右皆惶擾不鬭)
(樂麾其兵進二世自殺趙高曰秦故王國始皇君天下故稱帝今六國復立宜為王如故便乃立子)
(嬰為秦王以黔首葬二世苑中九月高令子嬰朝見受璽子嬰稱疾不行高自往請子嬰遂刺殺高)
(三族其家以徇)
當直書子嬰誅高夷三族討字可删按子嬰雖能
殺高特隂紿以刺之非能正名其罪而加討也法當
書誅以正高罪而削不稱討又以明其不成討也(此亦)
(推春秋之義以明書法宜若此在子嬰幸能誅高非必以正名責之讀者宜得其意)考異考證
但知凡例宜遵不知例亦有不可拘者在學者因事
立義可耳高令子嬰朝見受璽此欲以圖嬰也使
嬰不先發將復為二世矣要之天下已去高猶欲弑
主以自為計小人貪富貴而忘身家若此適以見其
愚而已又奚責哉
(乙楚義帝心元西楚霸王項籍元漢王劉邦元韓三年未雍王章邯塞王司馬欣翟王董翳西魏王豹河南)
(王申陽殷王司馬卬代王趙歇常山王張耳九江王英布衡山王吳芮臨江王共敖遼東王韓廣燕王臧荼膠)
(東王田市齊王田都濟北王田安元年是歲秦亡新舊大國三小國十七為二十國而韓塞翟遼東膠東齊)
(濟北七國皆亡又韓王鄭昌齊王田榮元年定十五國)春正月項籍尊楚懷王為
義帝
二月項籍自立為西楚霸王
此與上文當合爲一條二月項籍四字宜刪按秦
楚月表籍為楚王在是年正月至分王諸將則在二
月本紀亦云項王欲自王(三字宜入分註今不錄非是)先王諸將
相則王諸將相者皆為自王地也故本紀書項王自
立為西楚霸王雖繫於分王諸將之後綱目必先書
項王而後及分王者誅其意也然籍欲自王豈惟在
諸將之先即尊懷王為義帝亦其後者耳但臣不可
先君今當去二月項籍四字直書自立為西楚霸王
於義帝之下則籍名為尊懷王實欲自王其意已灼
然見於書法之間矣若曰非欲自王懷王亦未必遽
為帝耳所謂微而顯也綱目特置一位又間以二月
則籍欲自王之意隱矣當從月表連書正月之下而
移二月冠於立沛公之上(下書立沛公為漢王)明籍急於自王
而緩於王諸將也
(丙西楚二年漢二年是歲楚常山河南韓殷雍魏七申國皆亡凡二大國及代九江衡山臨江燕齊六小國)
(為八國又趙王歇後元代王陳餘韓王信皆元年而齊王假王廣代立定十二國)漢王率五諸
侯兵伐楚入彭城項籍還破漢軍以漢太公吕后歸
分註(王入彭城收其貨寶美人日置酒高會羽聞之自以精兵三萬還擊破漢軍)
發明(漢王誠有為君討賊之心則宜痛心疾首縞素為資期於罪人斯得而後已今始入彭城)
(籍尚逋誅遽乃飲酒高會謂之何哉故書伐書入而不書討則漢之名義索然已盡然後籍得以還)
(破漢軍而太公吕后皆為所擄豈不深可惜與)
謂漢不當飲酒高會可也謂因飲酒高會書伐不書
討非也按上已書告諸侯討項籍故下止書伐蒙上
文也發明以此為名義索然非綱目之意且還破漢軍
自是楚師之強豈因名義已盡而後出此哉殊覺畫
足
(丁西楚三年漢三年是歲趙代九江三國亡酉二大國并衡山臨江燕齊韓五小國凡七國)漢王遣
酈食其說齊下之
分註(酈食其說漢王曰今燕趙已定惟齊未下諸田宗彊近楚多詐雖遣數萬之師未可以歲)
(月破也臣請得奉明詔說齊王使為東藩王曰善酈生乃說齊王曰王知天下之所歸乎曰不知也)
(請問之生曰歸漢王曰何也生曰漢王先入咸陽收天下兵以責義帝之處立諸侯之後與天下同)
(其利天下賢才樂為之用項王有倍約之名有殺義帝之負記人之罪忘人之功賢才怨之莫為之)
(用故天下之事歸於漢王可坐而策也今又已據敖倉塞成臯守白馬距蜚狐天下後服者先亡矣)
(齊王納之遂與漢平而罷守備日與生縱酒為樂韓信欲東兵聞之而止蒯徹說曰將軍受詔擊齊)
(而漢獨發間使下之寧有詔止將軍乎且酈生一士伏軾掉三寸舌下齊七十餘城將軍以數萬衆)
(歲餘乃下趙五十城耳為將數歲反不如一豎儒之功乎信遂渡河)
(戊西楚四年戌漢四年)冬十月漢韓信襲破齊齊王烹酈食其走
高密
綱目此條無分註勲意當截上文韓信欲東以下一
段為此條分註方得其詳且史記于渡河下尚有二
十餘字正齊王烹酈生走高密之實綱目何以不錄
今當與上文共為一條分載於此
補註(韓信將擊齊聞酈生說齊下之而止蒯徹說曰將軍受詔擊齊而漢獨發間使下之寧有)
(詔止將軍乎且酈生一士伏軾掉三寸舌下齊七十餘城將軍以數萬衆歲餘乃下趙五十城耳為)
(將數歲反不如一豎儒之功乎信遂渡河襲齊歴下軍至臨菑齊王田廣以酈生為賣已烹之而走)
(高密)
綱目續麟卷二
