太常續考卷七
一太常寺
寺建於後府之南通政司之北坐西向東中為寅清堂
堂左為博士廳右為典簿廳後為川堂川堂左右為少
卿官舍後為後堂後堂左北為卿官舍後為香帛庫前
公亭三間北為柴庫左為巡庫房澆燭房右為祭器祭
品庫香帛庫之後正西及南北俱為寺丞官舍寅清堂
中為甬道上建小儀門前為二門二門内左為備贊讀
房右為協律郎房甬道傍兩廊北為祭祀科南為祭器
科科東為江東土地祠又東為提點知觀壇陵官止舍
儀門外南為典簿官舍北為博士官舍東為寫祝版房
及寫書房三間抄文房一間守門房一間右為巡風房
協律贊禮司樂官俱止其中吳元年設太常寺正三品
衙門凡朝廷朝會贈諡册封冠婚喪祭等項俱本寺講
究儀式計量物料移文各該衙門施行其禮樂祭祀宴
賞犒賚賓客工匠俱隸本寺洪武元年定官制本寺止
掌天地宗廟社稷山川神祇等祭祀餘分隸各衙門三
十年改司為寺文皇帝都燕建今署稱行在太常寺正
統六年詔去行在二字
正官卿一人少卿二人寺丞二人國初設卿一人少卿
二人司丞二人洪武三十年改司丞為寺丞是後增損
不常卿天順八年景泰六年俱二人成化二十年三人
少卿景泰六年弘治五年俱三人寺丞正統九年成化
十三年俱三人成化二十三年弘治十一年俱四人至
世宗改建郊廟制禮作樂官取其備故嘉靖十四年卿
三人十五年寺丞六人十八年以行大享禮又添設寺
丞四人二十七年吏部題准本寺添設員缺不補三十
年大報吏部題本寺堂上官仍舊五員奉旨寺丞仍加
三員隆慶元年裁堂上官為五員如舊制其提督四夷
館少卿一人止帶本寺官銜隨本寺關支俸薪首領官
典簿壹員國初典簿二員弘治中間增至三員隆慶三
年裁為一員屬官博士二員協律郎三員贊禮郎十八
員司樂八員冠帶樂舞生四十八名國初協律郎二員
贊禮郎六員司樂二員弘治中增協律郎贊禮郎司樂
等官十二員嘉靖中至一百二十餘員自九廟大享禮
不行幾更議裁定為協律郎五員贊禮郎三十三員司
樂三十九員共七十七員隆慶三年又裁協律郎贊禮
郎司樂為今額而以見裁協律郎贊禮郎司樂楊大愚
等二十七員給冠帶在寺供祀候補正額員缺又以選
中應補贊禮郎司樂樂舞生二十名給冠帶協供祭祀
有缺則補五年十月内本寺卿李題禮部覆議本寺一
應供事既以七十七人為額今李得明等四名已逃若
楊大愚等二十四名頂補正額已盡則又不足七十七
人之數以後楊大愚等有缺亦許增補冠帶樂舞生與
正額二十九員共足七十七名而止祭祀科令史一名
典吏二名祭器科令史一名典吏二名厨役一千三百
名宰牲十五牌每牌十名共一百四十九名(内有一牌九名)宰
鹿兔二牌每牌十名共二十名蒸作十五牌每牌十
名共一百五十名茶食十五牌每牌十名共一百五十
四名(内一牌多二名名内二牌每牌多一)修香一牌十名澆燭一牌十
名供祀四十六牌每牌十名共四百六十二名(内二牌每牌多)
(一名)着壇共十九牌每牌九名共一百七十四名(内三牌每牌多)
(一名)鋪排八牌每牌十一名共八十八名宫監看庫一一牌
每牌十一名共二十二名本寺看庫九名把門十八名
看牙牌三名看祭服二名貼精膳司跟用答應厨子四
名已上二十四牌並各項雜差厨役共一千三百名内有
神宫監直爐薪水三百名本寺貼並班皂火房吏書寫
祝版文抄寫共用見應郊廟山陵供祀當差共用本寺
跟用七十四名在外(正堂十三名又左右少堂各九名左右丞堂各六名又北廳十二名)
(南廳十四名又堂廳火房共五名於每名俱有厨役二名幇貼外每月南廳曾添工食出一千三百名之内)
吳元年設齋郎百餘名以供郊廟之祀後更為厨役起
取山西河南等處曾習厨業并身無疾過者充之免其
雜差後定四百名永樂中增二百名景泰六年增三百
名成化十五年增三百名弘治五年增三百名共一千
五百名嘉靖二十九年言官為去冗食題革二百名三
十四年題革一百名三十九年又題革一百名隆慶元
年又題革五十名累朝事例凡厨役在逃未及三月者
收役過者送問有私逃原籍潜住者許里甲首官解部
逃回三次以上者發口外為民有父母原籍病故者查
明給引奔喪限十箇月復役有刑餘喪過者不許登壇
有犯笞杖者納鈔復役有經法司的决者改撥光禄寺
當差正德六年奏准的决者徑革為民不改撥光禄寺
戸部為遵奉明旨裁汰中書及太常寺光禄厨役俸薪
糧石以明節省以濟空匱事廣西清吏司案呈抄蒙本
部案驗該本部題陜西清吏司案呈崇禎元年十月十
五日奉本部送戶科抄出福建道監察御史馬如蛟題
為殷憂所以啓聖力行乃可奏功等事崇禎元年十月
十一日奉聖旨為治全在力行曩來怠窳積習殊可痛
恨錦衣冐濫中書溢額并厨役宜汰冗官宜裁其已奉
旨的着上緊查汰裁革在京限本月内回奏匠作官役
虛糜即着該部作速清理不得稽遲再滋弊蠧該衙門
知道欽此欽遵抄出到部送司又據太常寺回稱本寺
厨役舊額一千三百名内除神宫監直爐薪水厨役三
百名又看庫寫字厨役二十二名據該監揭稱俱係禮
部題奉欽准專供太廟等廟景神等殿社稷等壇其地
方遼闊内藏金玉祭器錢糧巡守時刻不暇一遇告報
祭祀僅足支撑又增神宗光宗熹宗三廟錢糧無人看
請本監撫諭諸役協應苦實堪憐所有陵寝墳園較昔
倍增厨役仍照千人合宫監僅止一千三百人多遇祭
祀同日差多人少萬不得已貼彼應此捉襟露肘今據
神宫監并本寺簿博兩廳再四查覈仍令逐一分派備
造文册呈覆等因各到部送司該本司查得大明會典
太常寺厨役原係題准一千三百名迄今並未加增今
奉旨清查而該寺屢稱人役尚在不敷無可議汰及查
册載欵項委屬差多人少合照來文并光禄寺裁定厨
役一併付陜西司類覆等因遵奉明旨崇禎二年正月
十八日本部尚書畢等具題二十一日奉聖旨這裁定
光禄太常寺厨役名數及兩殿中書儒士俸糧定數挨
支俱依議仍永為額例不得輙議增加本内錯開銀數
查明另奏觖字錯寫改正行該衙門知道欽此欽遵抄
出到部抄案到司案呈到部擬合就行為此合劄該寺
即便遵照本部覆奉明旨内事理欽遵施行
一神樂觀
觀建于圜丘壇之西坐西向東觀前有門題曰神樂觀
中為殿演樂其中南北兩廊殿旁為左右門又後為玄
帝殿殿後南北俱有廊房以貯樂器及官生袍服提點
官廨建于殿之西前為門内為儀門中為公座左右為
知觀房後為提點房永樂年建提點一員知觀二員樂
舞生一千一百五十三名吳元年七月命選道童年少
俊秀者充雅樂生洪武初命選道童為樂舞生後以古
制文武生俱用公卿子弟乃令樂生用道童文舞生於
教官學生内武舞生於軍職舍人内選用十二年詔神
樂觀道士許養徒弟其餘庵觀不許十三年又詔公侯
及諸武臣子弟習樂舞生之事又令禮部揀選樂舞生
有過者疾病者放歸為民後又有旨凡民間聰俊兒男
多替我收養些是我朝廷供祀急用的與天下宫觀道
士不同欽此遂額設樂舞生六百名内選聲音洪亮禮
度嫻熟者分為典儀通贊掌樂教師永樂十八年都燕
存留三百名於南京三百名隨駕續添至五百二十七
名嘉靖五年世廟添二百一十五名十年建太歲神祗
壇添二百二十九名十五年建九廟添一千二百二十
九名共二千二百名二十五年禮部為去冗食查革四
百四十一名二十九年言官題革四百零六名三十年
言官條陳革二百名止存一千一百五十三名隆慶三
年裁減協律郎等官見裁官二十八員革為冠帶樂舞
生又於一千一百五十三名内應補贊禮郎司樂者二
十名八十一名供事既以七十七人為額先補正額亦
許增冠帶樂舞生補之是後冠帶樂舞生以四十八名
為額在一千一百五十三名之外膳夫十名舊規三十
二名蓋為神樂觀官生供饌而設後罷會饌嘉靖二十
二年止留十名守倉庫長生觀住持二名東園住持一
名西園住持一名焚修一名帝王廟住持一名焚修四
名城隍廟住持二名焚修七名以上五處住持焚修俱
于樂舞生選戒行端方者充之以奉香火
太常寺齋署
萬歷三年三月建署于神樂觀北廊倉門首坐西向東
正房五間南北鑽山二間南北兩鑲房各三間正房前
為二門一座二門前為大門一間大門兩傍共房四間
每大祀本寺堂上官齋宿其中(其北鑽山二間久因連年雨水坍塌無存基址)
(尚在)
犧牲所
所建于神樂觀之南坐北向南正房十一間中五間為
大祀牲房(即正牛房)左三間為太廟牲房右三間為社稷牲
房(按山川罷祭既久而本所正牛房右三間仍稱山川房此因襲之誤也宜和本寺志改稱社稷牲房為是)
正房前為儀門又前為大門儀門西南遇視牲之日設
小次大門東西各為連房十二間兩連房之北各為晾
牲亭三間東晾牲亭之東為糯稻榖倉三間西晾牲亭
之西為糖□倉三間兩倉之北為東西二角門東角門
北為山羊房五間北羊房五間又北為煖屋滌牲房五
間又北為倉庫五間西角門北為山羊房五間北羊房
五間又北為糯稻榖倉二間看牲房一間黃豆倉二間
官廳三間正牛房之北為官廨十一間廨東為兔房三
間又東為鹿房七間鹿房前亦為晾牲亭三間又前為
周圍石栅欄官廨西為便門便門之西又為官廨四間
又西為小倉三間東羊房後為新牛房後牛房十間(養中)
(祀小祀牛)草房十五間又向北房三間上視牲日大臣止其
中傍為厨房二門西羊房後正房五間為大祀猪圈西
房十間為中祀小祀猪圈房前為晾牲亭二間猪圈之
北為井又北為草厰洪武二年置神牲所四年神牲所
革後改立犧牲所永樂中建今所於京師年闕是後倉
與牲房遞加焉掌印千戶一員僉書千戶二員掌印百
戸一員僉書百戸二員鎮撫百戶一員管存恤百戸一
員(按本所原無世襲官員其千百戸等官俱兵部于各衞所考選調補本所管事如考選不稱職則革任回)
(本衞所)洪武初設廩犠令大使副使等官後設武職并軍
人專管收養嘉靖中止有掌印僉書千百戸六員隆慶
四年兵部考選題准增鎮撫存恤百戸各一員其帶俸
百戸一員止於本所帶俸糧原非正額司吏一名旗軍
三百二十名舊額三百八十一名嘉靖中兵部裁革八
十一名止用三百名萬歷四年兵部題准增三百二十
名有缺本所申寺轉呈兵部題補犧牲所軍三百二十
名例分為二班循環喂養牲隻日久怠玩牧養不時甚
至尅減草料瘦損犧牲不堪以祭萬歷十七年寺卿徐
元春帖委博士廳每月督查令該所造稽牲簿册驗其
肥瘦併查軍人在班名數以儆怠事者二十年寺卿陳
大科復案令博士廳定以每月望日詣所查覈致特重
犧牲之意云原考本所軍人三百二十名為鼎建三陵
於崇禎元年本寺移會禮兵二部具題增軍四十五名
共三百六十五名至崇禎四年本寺管年博廳黃襄會
同兵部職方前司主事魏清查甲軍將老弱不堪養牲
供祀者裁汰三十名具題以三百三十五名永為定數
欽遵為額
職掌
卿掌天神地祗宗廟社稷百神之禮樂總其官屬行其
政令以少卿寺丞為之貳凡天神地祗人鬼歲祭有常
凡上祭贊相禮儀凡祭先期奏省牲南北郊請上視牲
大臣繼之進祝版銅人上殿奏齋戒齋戒大祀三日(今天地宗)
(廟社稷皆齋三日)中二日(今朝日夕月上耕耤祭先農皆齋二日)小一日示諸司
(按今惟帝王廟上視學奠先師孔子致齋一日然皆中祀也小祀則未見奏致齋及出示者)
凡薦新品物移光禄寺(按舊會典云凡薦新品物每月本寺官於御前奏過送光禄寺)
(供薦)
凡國有册立册封冠婚營繕出師歲時旱潦大災難請
告郊廟社稷
凡親王之國若朝還謁辭於廟陵(按舊會典云凡册立册封冠婚等項祭告)
(天地太廟社稷本寺俱先具奏至期遣官行禮凡營造宫殿等項祭告天地太廟社稷后土司工立木)
(告成及修造在京廟宇橋梁各有祭祀俱本寺掌行凡歲時旱潦及命將出師等項祭告天地太廟社)
(稷俱本寺掌行凡親王之國并來京還國俱告祭于承天門外謁辭陵寝并合祀旗纛等神各有祭祀)
(俱本寺掌行)
凡祭滌器視薦羞理香燭玉帛整拂神幄必恭潔以蒼
璧禮天以黃琮禮地以赤璋禮日以白琥禮月以圭
璧禮社稷制帛五等曰郊祀曰奉先曰展親曰禮神
曰報功(按帛五等之外又有素帛)凡牲四等曰犢曰牛曰太牢曰
少牢凡樂四等曰九奏曰八奏曰七奏曰六奏凡舞
二曰文舞曰武舞凡樂器不徙凡陵園之祭無樂凡
祭掌祭掌燎看燎讀祝奏禮對引司香進爼舉麾陳
設收支導引設位典儀通贊捧帛執爵司尊司罍洗
卿貳屬各共其事
凡每日督令各壇戸于泰享殿圜丘方澤朝日夕月先
農壇内外巡視每月初一日圜丘壇令厨役打掃一
次方澤壇令壇戸打掃一次十五日朝日夕月二壇
各令壇戸掃舍一次(天地壇未分之前每月初二十二二十二日三次打掃自四郊)
(分建定打掃如前項日期)太廟每月初十十四二十三十日四次
令厨役打掃
凡應奏祭祀齋戒之日如遇諸帝后忌辰應忌者都於
前一日奏提督四夷館少卿掌譯書之事典簿典勾
校金榖察視禮數省署文移博士講習禮文請上填
名祝版大禮導贊其儀每年九月下旬日赴六科廊
填寫來歲祭祀齋日于齋牌洪武二年有旨教胡太
常做箇牌子添得如法將圜丘方澤社稷宗廟先農
風雨雷師馬祖凡一應祭祀時月日期明白開寫於
牌上掛在這東耳房前我時常看都要知道欽此
凡每歲祭祀日期舊制本寺官以先歲孟冬進上御奉
天殿受之頒諸司博士書致齋日期于齋牌奉安文
華殿嘉靖十五年禮部議歲以九月朔日彙奏祀册
罷本寺總奏祭祀之禮而博士填寫齋牌仍舊協律
郎司樂考協雅樂凡舞人音聲人籍覈其名數而審
肄之凡淫聲過聲凶聲慢聲舞失節者皆禁糾之凡
上至祀所夜警晨嚴(按夜警晨嚴似當為宿衞官職掌書協律郎司樂下恐誤)
凡祭先期演樂太和殿贊禮郎設君臣之位以奉祭祀
之禮拜跪之節皆贊導焉而承𫝊之壇典守壇場殿
宇厨庫林木時洒掃之以共其祀事陵署亦如之耤
田收榖納於神倉供五齋三酒之用穰藁飼牲(按穰藁飼)
(牲今亦不行)神樂觀提點知觀領樂生舞生而時教肄之
進退其考犧牲所凡三祀牲牢咸有數養而滌之
選補
本寺寺丞有缺本寺同禮部於協律郎贊禮郎内選補
舊例寺丞缺本寺於協律贊禮郎内選取二三員起送
吏部吏郎會同司禮監於左順門(即今會極門)考選如考通
參例嘉靖十五年世宗皇帝諭禮部太常讀祝贊禮官
閒時再選四箇補用於是禮部欽奉會同本寺考選是
後凡寺丞缺本寺呈禮部其起送則於考選之晨取協
律郎贊禮郎考選二員或三員開送禮部後堂同選當
將選中者疏名上旨下禮部咨選吏部除授協律郎缺
於司樂内選補贊禮郎缺於冠帶通贊樂舞生内叙補
司樂缺於冠帶掌樂及教師内叙補各壇奉祀缺以各
壇祀丞俸深者陞補各陵奉祀缺以各陵祀丞俸深者
陞補神樂觀提點缺以知觀俸深者陞補先年提點亦
間於協律郎贊禮郎内選補萬歷四年禮部覆奉欽依
止許以知觀陞補各壇陵祀丞神樂觀知觀缺各于考
定本行候缺樂舞生内叙補(壇祀丞為一行陵祀丞為一行知觀為一行)冠
帶樂舞生缺原係通贊則於考中通贊樂舞生叙補原
係掌樂教師則於考中掌樂教師生内相兼叙補樂舞
生缺查於給度道士挨補其顯陵祀丞及各王府典樂
缺亦於考定本行候缺樂舞生叙補(二官共一行補)如顯陵奉
祀缺本陵祀丞陞補典樂授官之後歴俸二十年以上
照老疾例致仕舊例本寺補官則起送吏部補樂舞生
則起送禮部協律郎等官缺先呈吏部作缺吏部題奉
欽依然後該司行典簿廳呈堂查取應補員名如協律
郎則選贊禮郎以下則叙俱徑送吏部銓補今南太常
尚仍舊也近來本寺則又呈禮部而後起送吏部至於
通贊掌樂教師壇陵官及神樂觀知觀王府典樂各行
樂舞生舊只繇本寺考選嘉靖元年尚如舊是年本寺
題為考選事禮部覆奉聖旨着太常寺嚴加考選不許
攙越次序欽此九年因建四郊缺人供祀禮部題奉欽
依行委該司官會同本寺少卿丞將各行樂舞生考選
嗣是遂為定例厨役缺本寺於歲終類呈禮部題補舊
例厨役有老疾無丁代替者類奏給引放回仍行原籍
僉補逃厨兒男告補者暫令補役有弟男告替者類奏
替補嘉靖六年禮部題准本寺厨役餘丁原報在册者
即與頂補逃故名缺給糧應役免行原籍清勾以甦民
困九年言官田秋題准本寺同科道禮部清查儻不足
額數即收在册餘丁補役每年本寺輪流堂上官查點
各壇壇戸共一百三十名俱順天府掣簽有缺則各壇
官呈寺關順天府取補各陵陵戸共三百六十五名係
順天府掣簽有缺則本陵官呈本陵神宫監取補廟戸
共二十四名俱順天府掣簽有缺則本廟住持呈寺取
補神樂觀膳夫十名係順天府掣簽有缺則本觀取補犧
牲所旗軍三百二十名有缺則本所申寺轉呈兵部題補
經費每歲正祭共用祝版四郊四片(内府領)條典簿廳手
本行工部都水司造
一歲用制帛(舊數載紀)圜丘郊祀青色帛十二段奉先帛一
段(俱内府發)崇禎元年本寺卿蔣一驄題為隆祀典以重
明禋事因告報等祭繁多題准增添各色制帛五百
段今照新增並舊額共應領二千六百八十三段奉
先帛六百二十段内本寺轉給祖陵祠祭署領一十
二段皇陵祠祭署四段其餘六百四段(歲時五享陵用)展親
帛一百五十段内本寺轉給皇陵祠祭署領四段其
餘一百四十六段(歲祭五享東廡用)報功帛八十七段(五享西廡)
(及春秋姚少師用)禮神白色帛三百段青紅黃玄色帛各五
十段有方澤郊祀黃色帛一段在内(五郊各祭用)素帛一
千三百二十六段内本寺轉給徐王墳祠祭署領一
十四段揚王墳祠祭署領一十二段其餘一千三百
段(歲祭十二陵及金山王妃等處春秋帝王三皇兩廟並兩廡用)奉先以下各帛本
寺具揭帖領狀差官赴司禮監領其當領時仍先具
呈禮部行文内府司禮監六科廊
一歲領各香速香四百二十斤内轉給南京太常寺四
十九斤其餘三百七十一斤(各祭用炷香在内)降香二千四
百斤内轉給南京太常寺領一百六十七斤二兩其
餘二千二百三十二斤十二兩(一應祭祀用)馬牙香歲領
二百五斤内轉給南京太常寺領二斤八兩其餘二
百四十七斤八兩(五享金山王妃等處用)大方炷降香二十六
炷(春秋社稷及方澤告報等祭用)大圓炷降香十六炷(東西二郊並圜丘壇告報)
(等祭用)細塊降香三十斤(兩社天地告報等祭用)薰輦速香歲領
十斤(駕出用)盥手檀香歲領五斤(駕出用)圜丘方澤二壇
并兩次視牲提爐檀香用九兩以上各香本寺具揭
帖領狀差官赴内府供用庫領其當領時仍先具呈
禮部行文内府
一歲用燭二十斤燭三十四枝五斤燭二十四枝二斤
燭四百二枝八兩燭二千二百五十二枝四兩燭八
千四百八十三枝二兩燭一萬九千七百七十枝一
兩燭一萬一千六百七十二枝五錢燭一千六百九
十三枝以上燭共重八千一百四十斤八兩舊額每
年歲領六千五百五十斤于崇禎元年本寺卿蔣一
驄題增每歲新加舊額共領黃蠟九千六百五十七
斤本寺具揭帖領狀差官赴内府丁字庫領其當領
時仍先具呈禮部行文内府
一歲用香油一千三百二十四斤每年二八月同月用
果品坐𣲖宛大二縣解寺按以上香帛燭俱係正祭
實用之數其告報等祭不在其内每歲所領香帛油
蠟不必另行領泒
一歲用酒三千三百四十九瓶又加滲漏防凍酒二十
五瓶報祭之用無常數遇祭典簿廳手本赴光禄寺
關領
一歲用米菜黍米二石五斗折黍子五石稷米二石五
斗折糜子五石梁米一石六斗六升折梁榖三石三
斗二升白麫三百零九斤蕎麥麫三百零九斤葱四
十四綑青菜四十八綑芹菜三十綑韮菜三十綑王
瓜二百根茄子一百箇葫蘿蔔一千箇旱蘿蔔三百
五十箇醬一百二十九礶以上各品俱先農壇祠祭
署送供嘉靖年間西苑建恒裕倉禮官夏言奏准將
耤田所出者藏之神廩倉以供圜丘先農歴代帝王
諸祀而西苑所出者藏之恒裕倉以供方澤朝日夕
月社稷太廟先師諸祀其恒裕倉者本寺題内府支
領隆慶元年罷西苑耕種諸祀俱取給于耤田稻米
歲用一石七斗二升造粉糍粳米歲用一石一斗一
升造&KR2047;餌糯米歲用一石一斗五升山陵等處歲用
飯粳米五石七斗八升以上三米嘉靖以前以耤田
原無水田宛大二縣解辦建西苑後皆于恒裕倉關
領隆慶元年罷西苑俱先農壇壇戸買供萬歷四年
本寺卿劉題奉欽依仍令兩縣辦解每年宛大二縣
各解粳米糯米
一芡實歲用一百九十一斤每歲典簿廳差鋪排赴河
間府採取二百斤今時折價河間府解銀五兩任丘
縣解銀四兩五錢博士廳收給本廳火房辦納以供
一年之用
一歲用果品燭心紙張等物胡桃四千六百九十一斤
栗子五千八百九十斤紅棗六千四十斤荔枝圓眼
各三千二百五十四斤十二兩菱米一千二百五十
八斤榛仁二百四十八斤十八兩葡萄三十斤胡桃
仁三十三斤蓮肉三十斤砂糖四百七十四斤四兩
香油一千一百一十斤八兩蜂蜜一斤十二兩紅豆
九石一斗三升豆粉三百零四斤八兩土堿三百三
十三斤八兩白鹽三百四十八斤九兩鹽磚四十斤
大笋二十六斤八兩木耳十三斤十兩花椒二十六
斤八兩茴香十一斤七兩細茶二十五斤三兩梔子
十二斤蒔蘿六斤紅麯四斤銅青黃丹各八兩頂花
八十九朵醢魚二百二十三斤鰝魚二百二十三尾
木炭一千六百二十五斤金墨一百四十四錠銀硃
一百四十四兩大筆一百二十枝筆二百四十枝本
筆一百四十四枝本紙五千四百十張呈文紙五千
五百二十張表黃紙五百三十七張宛紅紙一百四
十九張黃榜紙一百零五張白榜紙一百三十九張
青夾紙一百六十八張金錢紙二千六百張黃咨紙
二千七百二十張白咨紙四千九百二十張連七紙
一萬四千四百張天榜紙二十張榜扣紙五十張青
榜紙二張紅榜紙二張官青紙一張杏黃紙一張燒
燎紅咨紙二百張燒燎黃咨紙一千四百五十張黃
票毛邊紙一千七百張國子監糊忩紙三千張上滌
糊忩紙一千張二十斤燭心三十四枝二斤燭心四
百二十枝八兩燭心二千二百五十二枝四兩燭心
八千四百五十二枝二兩燭心一萬九千七百七十
枝一兩燭心一萬一千六百七十二枝燭心布八文
包燭黃咨紙一千三百張以上各品每月計合用數
呈禮部劄順天府𣲖宛大二縣解寺按令妃嬪夫人
每增一墳計各節令用胡桃栗子紅棗龍荔菱米諸
果各增月行中令宛大二縣辦納獨合用紙張則未
有益也如此不已恐難常繼
一歲用白麫一萬三千八百四十五斤每年本寺類呈
戸部坐𣲖大名府一百石每石折銀一兩舊額永平
府五十石每石折銀八錢於崇禎二年兵亂豁免行
文戸部改於太倉銀庫本寺簿廳移文關領給發磨
戸辦納每斤價銀一分
一歲用燔柴二千五百斤(典簿于祭所收)乾順木柴十五萬四
千一百斤(内惟太廟五祭社稷二祭所用神宫監收餘皆典簿于祭所收)木柴六萬
五千九百斤(俱典簿在寺收)以上各項木柴每年案令典簿
廳轉行工部屯田司辦納又每年大祀圜丘大祭方
澤各預請皇祖配神歲暮前一日預告祧寢共三次
用木柴九百斤亦典簿廳行工部屯田司辦納(但不隨一)
(歲總用數行)
一五十斤葦把歲用二百一十八束(内天壇所用典簿廳收社稷所用神)
(宮監收)又齋宫三十束(惟聖駕出則行亦典簿收)二十五斤葦把四
百零三束(内惟太廟五祭所用神宫監收餘皆典簿于祭所收)燒香木炭歲用
七百五十斤(内惟社稷二祭所用神宫監收餘皆典簿收𤼵各壇)又齋宫五百
斤(惟聖駕出則行亦典簿收)火杆歲用二十根(俱神宫監收)竹竿歲用
八根(俱神宫監收)以上葦把木炭火杆竹杆每年案令典
簿廳轉行順天府經歴司辦納又每年歲暮前一日
預告寢用二十五斤葦把八束亦典簿廳行順天府
經歴司辦納(但不隨一歲總用數行)按自酒以下各品惟麫價
饒於正祭實用之數報祭不必另𣲖其餘則皆正祭
實數也遇有各項報祭計量合用數目另取上滌歲
用木柴五千斤木炭二百五十斤(折銀二兩五錢)柴寶坻縣
炭覇州俱解典簿廳𤼵犠牲所收
一歲用牲隻牛犢二百二十二隻(每隻價銀四兩五錢)北羊一千
二十一隻(每隻價銀二兩四錢)山羊一百一十一隻(每隻價銀一兩五錢)
牛犢坐派直隸真定府保定府永平府河間府應天
府江浦縣河南布政司所屬地方直隸和州北羊坐
派直隸鳳陽府淮安府山西布政司山東布政司所
屬地方山羊坐派直隸順德府廣平府大名府所屬
地方各解部轉𤼵本寺會收給舖戸辦納𤼵所喂養
鹿歲用二十四隻(每隻價銀一十六兩)每年工部派山東河南
等處解部劄𤼵本寺收給舖戸辦納𤼵所喂養兔歲
用二百二十四隻太廟四享用五十二隻(上林苑監解寺)其
一百六十四隻每年關順天府派昌平豐潤等州縣
每隻價銀四錢解給舖戸辦納𤼵所喂養按先年正
祭兔價每隻皆以四錢為率報祭兔價有一隻解銀
七錢六分者有一隻解銀六錢者蓋報祭卒辦價有
時騰貴故特重之萬歷四年四月本寺卿胡關順天
府不分正祭報祭每隻定為四錢
一猪歲用一千二百三口(每活稱一百斤價銀一兩四錢四分)先年正陽
門宣課司解價銀四百八十兩都稅司四百八十兩
張家灣宣課司二百四十兩太倉銀庫年例銀二百
兩每年共一千四百兩後因添增墳所價不敷給嘉
靖四十一年本寺題增二百兩隆慶四年題增一百
兩萬歷四年題增七十兩共增三百七十兩其興工
謝土等項報祭多寡雖難預定姑以二十口為率則
一歲正報祭當用猪一千口矣凡猪活稱一百五十
斤宰後僅得百斤猶不足以稱郊廟之祀今姑以每
口一百五十斤計之當為一十五萬斤應給價銀二
千一百六十兩乃每歲猪價僅一千七百七十兩耳
萬歷四年本寺以猪價不足題請增添其時戸部倉
卒覆議增添七十兩兹欲復行題請嫌於凟擾不則
無以償猪戸之值且無繇責其肥腯也竊意今即題
增數百兩亦必取之太倉銀庫而他日妃嬪夫人墳
所陸續增亦必有不足之時不若題請每歲儘崇文
門
太常寺卿葉廷祚等題為懇憐速賜題請急甦商困以
彰聖孝事據博士廳案呈據本寺牛羊商人劉文選等
呈稱本寺牲價原額每年三千七十五兩止足供前比
一歲諸祀之用自定慶德三陵建後并金綿等山内四
十位每年增用牛羊二百四十七隻該價銀六百二十
四兩三錢至今十有餘年通計三陵報祭共已添過牛
羊二千七百九十一隻共該牲價七千五百兩六錢前
項銀兩既告補給無日屢次告退等情到廳案呈到寺
相應題請已奉明旨續次補給本寺卿李日宣等題為
懇恩補舊益新以隆祀典以恤商困事據博士廳呈前事
又據猪戸司乾利等呈稱一應祭猪每活猪一斤正價
一分六釐九毫每活猪一口幇銀六錢一分每口納計
一百五十斤為率宰得淨肉一百斤實得銀三兩一錢
四分五釐今民間市價每斤市價四分每百斤照前價
賠銀八錢五分總計一年正祭猪一千一百三十三口
又續添王妃祭猪七十口用一口有一口賠累剜肉難
醫安生無計哀懇題請據此再查本寺祭猪每月會同
禮部秤收正祭一千一百三十三口其價額設於大倉
庫併崇文門稅課司張家灣宣課司三處四季分解銀
三千二百七十二兩有零又續添王妃祭猪七十口尚
餘四時告謝報祭在外其價年終總行戸部計數開銷
按數找給隨查太常紀考凡祭猪價計查前數賠墊既
多等因崇禎九年三月二十五日奉聖旨據奏各商賠
墊困累着該部嚴催外解遵旨補給其猪價應否量增
部覆復加參酌合照該寺所請除已往不補外自崇禎
九年為始每斤量增五釐本年四月二十三日奉聖旨
是奉戸部劄行前事内開本寺歲需猪口題覆欽依猪
價每斤加增五釐造册𣲖給所有郊廟陵社金山續添
王妃等處共祭猪一千二百零三口共重一十八萬四
百五十斤每斤正價一分六釐九毫共銀三千四十九
兩六錢五釐每口幇銀六錢一分共銀七百三十三兩
八錢三分共正幇價銀三千七百八十三兩四錢三分
五釐今奉題准每斤加價五釐共該加銀九百零二兩
二錢五分通該共銀四千六百八十五兩六錢八分五
釐四季各衙門分𣲖太倉庫每季除舊額三百九十八
兩一錢六分五釐外應加𣲖銀一百七十二兩二錢六
分七毫五忽共該銀五百七十一兩四錢二分一釐二
毫五忽崇文門稅課司每季除舊額三百四十兩以外
應加𣲖一百六十兩共銀五百兩張家灣宣課司每季
除舊額八十兩外應加𣲖二十兩共銀一百兩庶錢糧
畫一解必如期等因崇禎二年七月二十三日本寺題
為秋祭期迫外解中斷乞勑嚴催積逋並商接濟長策
以重大典事八月初九日奉聖旨祀典額𣲖牲價預解
豈容匱乏這節年逋欠銀兩着該撫按嚴行州縣勒限
儹解部寺考成奏報俱依擬活鹿除詔免年分外餘并
催解不得破例議蠲該部知道欽此欽遵又於崇禎七
年四月二十五日該本寺題為懇憐速賜題請急甦商
困以彰聖孝事内因陵廟叠增牲隻不敷題增牛羊價
銀緣繇本月二十八日奉聖旨禮部酌議具奏欽此崇
禎八年二月十三日該戸禮工部覆奉聖旨這牲價依
議自七年為始照例𣲖增仍着直省各撫按將𣲖數榜
示民知不許官胥蒙借苛擾其墊過銀兩續次補給欽
此欽遵抄出到寺今將加𣲖府州牛羊牲隻數目開後
河南加牛十五隻每隻折價四兩五錢真定府加北羊
二十隻每隻折價二兩四錢保定府加北羊二十隻每
隻折價二兩四錢永平府加北羊十隻每隻折價同前
河間府加羊二十隻順德府加羊二十隻廣平府加羊
二十隻大名府加北羊二十隻應天府加北羊二十隻
和州加北羊二十隻山西加北羊十隻山東加北羊三
十二隻鳳陽府加北羊二十隻
一黑豆歲用七百八十三石八斗五升每牛一日支一
升五合此嘉靖中額也隆慶三年裁為四百三十三
石八斗五升萬歷四年本寺卿劉題奉欽依復原額
菉豆歲用一千零八十石五斗六升每牛一隻日支
一升五合北羊一隻日支五合山羊一隻日支五合
嘉靖中額一千三百八十八石一斗一升六合隆慶
三年減今額黃豆歲用九十石每鹿一隻日支二升
嘉靖中額一百五十石隆慶三年減為今額黃豆稭
歲用一萬五千斤每鹿一隻日支三斤嘉靖中額二
萬五千斤隆慶三年減為今額草歲用七萬八千包
每牛一隻日支一包北羊四隻日支一包山羊四隻
日支一包嘉靖中額九萬九千三百一十三包隆慶
三年減為今額以上豆草俱戸部監督官坐𣲖商人
赴所上納糯稻榖歲用二百五十石每北羊一隻日
支三合嘉靖中額二百石萬歷四年本寺卿劉題奉
欽依增五十石戸部坐𣲖直隸武進江隂宜興無錫
等縣解部𤼵所上納
一糠麩歲用七百五十六石每猪一口日支五升每石
折價銀二錢五分共一百八十九兩宛大二縣四季
解寺給商人買辦赴所上納洪武三年令祭祀犧牲
用價收買付神牲所喂養又令牛羊草豆按月郎司
衙門撥用六年令郊廟犧牲已在滌者或有傷則出
之死則埋之有疾者養于別所待其肥腯以備中祀
小祀之用十八年令犧牲合用麩糟磨戶酒戶領一
年價鈔逐旋送納宣德二年令犧牲草俱𣲖兩直隸
山東河南山西陜西諸府州地畝草内徵納景泰四
年令鑄造牲字牢字火烙會同禮部御史印記各處
解到大祀牛羊弘治三年令稅課司抽分祭祀猪隻
依時價折收銀一千兩按季送太倉銀庫每歲委官
支出會同御史照依時估收買純全猪胚送犧牲所
喂養嘉靖初言官以各處解牛羊等牲不便奏准解
價
俸級
卿正三品階初授嘉議大夫陞授通議大夫加授正議
大夫勲資治尹每月俸米三十五石實支米十一石折
銀七兩七錢其四月五月折絹十一疋該銀七兩七錢
七月至十二月俸糧折鈔准布十三疋二丈五尺六寸
折銀四兩一錢三分四釐三毫七絲五忽每年柴薪十
名每名銀十二兩直堂七名每名工食銀十兩隨朝米
十二石少卿提督四夷館少卿俱正四品階初授中順
大夫陞授中憲大夫加授中議大夫勲贊治尹每月俸
米二十四石實支米七石七斗折銀五兩三錢九分其
四月五月折絹七疋二丈二尺四寸折銀五兩三錢九
分七月至十二月折布九疋五尺七寸六分折銀二兩
七錢五分四釐每年柴薪六名每名銀十二兩隨朝米
十二石本寺少卿各直堂四名每名工食銀十兩提督
四夷館少卿直堂在本館寺丞正六品階初授承直郎
陞授承德郎每月俸米一十石實支米四石五斗折銀
三兩一錢五分其四五月折絹四疋一丈六尺折銀三
兩一錢五分七月至十二月折布二疋二丈二尺四寸
折銀八錢一分每年柴薪四名每名銀十二兩直堂一
名半工食銀十五兩隨朝米十二石九年考滿陞正五
品服色俸級典簿正七品階初授承事郎陞授文林郎
每月俸米七石五斗實支米三石五斗折銀二兩四錢
五分其四五月折絹三疋一丈六尺折銀二兩四錢五
分七月至十二月折布一疋二丈五尺六寸折銀五錢
四分每年柴薪二名每名銀十二兩直廳二名每名工
食銀十兩隨朝米十二石博士同惟直廳各一名工食
銀十兩協律郎正八品階初授迪功郎陞授修職郎每
月俸米六石五斗實支米三石一斗折銀二兩一錢七
分其四五月折絹三疋三尺二寸折銀二兩一錢七分
七月至十二月折布一疋一丈四尺八分折銀四錢三
分二厘每年柴薪二名每名銀十二兩隨朝米十二石
贊禮郎正九品階初授將仕郎陞授登仕郎每月俸米
五石五斗實支米二石七斗折銀一兩八錢九分其四
五月折絹二疋二丈二尺四寸折銀一兩八錢九分七
月至十二月折布一疋二尺五寸六分折銀三錢二分
四釐每年柴薪二名每名銀十二兩隨朝米十二石司
樂從九品階初授將仕郎陞授登仕佐郎每月俸米五
石實支米二石五斗折銀一兩七錢五分其四五月折
絹二疋一丈六尺折銀一兩七錢五分七月至十二月
折布二丈八尺八寸折銀二錢七分每年柴薪二名每
名銀十二兩隨朝米十二石各壇陵奉祀從七品階初
授從仕郎陞授徵仕郎每月俸米七石實支米三石三
斗折銀二兩三錢一分其四五月折絹三疋九尺六寸
折銀二兩三錢一分七月至十二月折布一疋一丈九
尺八寸四分折銀四錢八分六釐每年柴薪二名每名
銀十二兩隨朝米十二石祀丞從八品階初授迪功佐
郎陞授修職佐郎每月俸米六石實支米二石九斗折
銀二兩三錢其四五月折絹二疋二丈八尺八寸折銀
二兩三分七月至十二月折布一疋八尺三寸二分折
銀三錢七分八釐每年柴薪二名每名銀十二兩隨朝
米十二石協律贊禮司樂奉祀祀丞九年考滿各論績
陞級(稱職者陞二級平常者陞一級)陞級後各支陞級俸薪又九年考
滿則又各論績陞級俸薪冠帶樂舞生内原從司樂官
革任者(今劉良棟等十名)補冠帶效勞六年之上者以上二十
名每名每歲柴薪一名銀十二兩每月米一石隆慶三
年七月裁減協律郎贊禮郎司樂楊大愚等止給冠帶
月糧與樂舞生數同隆慶五年十月内奉禮部劄付内
開覆奉欽依革任協律郎楊大愚等原係職官比照冠
帶譯字生例每月給米一石每年給柴薪一名隆慶三
年樂舞生王寅太等初補冠帶亦止支樂舞生月糧隆
慶五年十月内奉禮部劄付内開覆奉欽依樂舞生冠
帶者准每月給米一石候其效勞六年准照譯字生事
例每年給柴薪一名以上各俸銀逐季赴戶部太倉銀
庫柴薪直堂直廳赴兵部武庫司俱案令典簿廳手本
支領分送給𤼵隨朝米月米俱典簿廳票赴戶部禄米
倉支領神樂觀提點正六品知觀從八品俱無俸薪每
月每員支米一石五斗(先年每員每月止支米三斗三升萬歷四年本寺卿劉題禮部)
(覆奉欽依每員月支米如今數)每年每員小麥一石一斗三升一合折
銀九錢六分一釐三毫五絲芝蔴五升七合三勺七抄
折銀五分七釐三毫七絲黃豆二斗九升九合四勺折
銀二錢三分九釐五毫二絲三項共折銀一兩二錢五
分八釐二毫四絲食鹽五斤八兩冠帶樂舞生未及六
年者(今胡餘敬等二十八名)每名每月支米一石(隆慶五年十月例見前)每
年小麥芝蔴黃豆三項折銀數目(與提點同)又米柴四百六
十四斤折銀六錢九分六釐樂舞生一千一百五十三
名每名每月支米三斗三升每年小麥芝蔴黃豆三項
折銀數目(與提點同)木柴折銀數目(與冠帶樂舞生同)食鹽數目(與提)
(點同)又供事行糧各陵每次三升金山每次二升文廟每
次一升以上提點知觀月米俱典簿廳票赴戸部禄米
倉支領冠帶樂舞生未及六年者并樂舞生月米俱本
觀造册申戶部廣西司轉行禄米倉關支樂舞生供事
行糧本觀文書赴禄米倉領提點知觀冠帶樂舞生樂
舞生小麥麻豆價銀本觀申本寺案令典簿廳造册轉
行戶部廣西司行太倉銀庫支領提點知觀樂舞生食
鹽每年長蘆運司批解六千五百二斤八兩到寺劄本
觀申請戶部批委觀官稱收貯庫候期申請給散冠帶
樂舞生樂舞生柴價本觀申寺案令典簿廳造册轉行
工部屯田司關支祭祀科祭器科令史典吏共六名每
名每月支米一石俱典簿廳票赴禄米倉支領厨役每
名每月支米九斗無妻者每月支六斗俱典簿廳造册
隨倉領給(厨役月糧原額一石嘉靖三十六年禮部議减一斗)犧牲所正千戸正
五品階初授武德將軍陞授武節將軍勲驍騎尉每月
俸米五石三斗折銀一兩三錢二分五釐其四五月俸
米折絹五疋零九尺六寸該銀三兩七錢一分七月至
十二月折布五疋二丈六尺二寸四分該銀一兩七錢
四分六釐副千戸從五品階初授武略將軍陞授武毅
將軍勲飛騎尉每月俸米四石七斗折銀一兩一錢七
分五釐其四五月折絹四疋二丈二尺四分折銀三兩
二錢九分七月至十二月折布四疋三丈一尺三寸六
分折銀一兩四錢九分四釐如有武舉陞署所印者支
原官俸外每月加本色米三石百戸正六品階初授昭
信校尉陞授承信校尉勲雲騎尉每月俸米四石五斗
折銀一兩一錢二分五釐其四五月折絹四疋一丈六
尺該銀三兩一錢五分七月至十二月折布二疋二丈
二尺四寸該銀八錢一分如有試百戸一事者每月俸
米二石折銀五錢四五月俸米折絹二疋銀一兩四錢
七月至十二月折布一疋六尺四寸銀三錢六分以上
各千百戸折俸本所册申五府委官支給折絹折布本
寺典簿廳手本赴銀庫帶支給發武舉加米本所文書
隨倉支領司吏一名每月支米一石本所文書隨倉支
領旗軍每名每月支米一石本所文書隨倉支領國初
本寺官吏厨役并壇陵等官俸薪月糧俱係禮部帶支
給散正統八年以後各衙門准自立倉本寺如例設倉
凡官吏隨朝米月米俱戸部會計𣲖撥本倉收貯給散
又折俸折布絹銀赴戶部銀庫柴薪直堂直廳銀赴兵
部支領給散其厨役月米用典簿廳册赴戶部隨倉支
領嘉靖四十二年罷各衙門倉本寺官吏隨朝米月米
俱赴禄米倉領給餘俱仍舊先是本寺并所屬官俱有
食鹽斤數至嘉靖初年不復支給其樂舞生米糧洪武
七年五月奉聖旨每名月支口糧六斗將一年的糧都
關與他兩處齋官邊蓋房子與他住每處與他一箇倉
於内選一箇能事的道士管着提調做飯一處喫計較
一頓飯用多少柴支與他們也與些鹽先做夏布氅衣
并黑鉄刀上蓋白布貼裡生苧小衫裙褲各一件靴襪
皮鞋各一雙薦蓆夾布被黃草帳各一件到冬裡再與
他冬衣各一年住支了柴二年後住了衣服恁官人每
都與他說得明白欽此十四年戶部題奏神樂觀給魚
奉聖旨只在各湖裏奏撥一萬三十斤鮮魚與他教他
自着人船鹽料去做欽此十六年本觀題奏每歲給賜
米麥黃豆芝蔴食用外餘下數多奉聖旨將用不盡的
米麥出糶了多買些下飯與小道士們喫有寒冷的做
些衣服與他穿只要好生豐富着你們是奉祀神明的
人不來管你欽此二十四年本觀奏為查盤事奉聖旨
他們是神明相交的人恁戶部家只憑他小道士說收
了便是他有三四年用不了的糧數你如何去盤今後
這等事再休要去惱他戶部尚書等官奏請以後應否
查盤奉聖旨不要盤欽此永樂二年正月本寺奉聖旨
神樂觀樂舞生多有生受的恁查洪武年間應合給與
冬夏布絹綿的例同禮部官計較了來說欽此隨同禮
部查例奏奉聖旨既是無營運只依洪武年間舊例每
年正月以裏將一年合與的布絹綿鈔一總關與他鈔
錠恁下庫收着每遇祭祀畢照例給與欽此及都燕以
後遂罷給鮮魚定月糧三斗三升食鹽則本寺典簿廳
册領于戸部柴銀領于工部轉給其承麥蔴豆則戸部
撥送本觀倉内收給嘉靖八年令科道查盤本觀米糧
年終造册奏繳後本寺題准本觀麥豆芝蔴折價銀亦
赴戶部領給四十二年罷各衙門倉本觀官生月糧行
糧俱本觀文書赴禄米倉領給萬歷四年本寺題增提
點知觀月米自是提點知觀赴禄米倉支月米用典簿
廳票于天啓二年本寺卿朱光祚等題准樂舞生口糧
四季俱支糙粳(不獨卹其貧抑以承祭之重也)壇陵廟戶優免事例宣
德元年令免天壇壇戶雜差弘治十五年令陵戶廟戶
壇戶量留二三十供役其丁多者悉查出當差嘉靖十
五年禮部題覆壇戸戶比照優免奉旨這壇戶係是掃
除壇壝看守重器人役一應雜泛差役准優免養馬係
稅糧正額還着照舊二十六年本寺題免壇戶差徭禮
部覆准馬騾等項及雜泛差徭全戶盡免仍給優免由
帖執照
賞給
每上親郊天齋宫内頒賜本寺御饈二盒湯飯二次(按萬)
(歷三年又有銀八寶二十兩蓋特恩也)齋宫燒火厨役每名賞布一疋每
年正旦冬至萬壽聖節三次本寺堂上官典簿博士協
律郎贊禮即司樂冠帶樂舞生及各壇奉祀祀丞神樂
觀提點知觀樂舞生犧牲所千戶百戶每員名各賞鈔
五貫本寺令史典吏厨役犧牲所司吏旗軍每名各賞
鈔二貫以上鈔俱本寺具領狀赴天財庫領給每年樂
舞生一名給賜綿布三疋折銀九錢苧布三疋折銀六
錢生絹一疋折銀七錢白綿半斤折銀二錢五分共計
銀二兩四錢五分其冠帶樂舞生無柴薪者亦與焉俱
典簿廳手本赴太倉銀庫領給每年正旦中元冬至三
次給賜樂舞生節米五升本觀自赴禄米倉支領每年
祭四郊社稷給賜樂舞生淨衣圜丘二百八十七套方
澤二百六十一套社稷春秋二祭各二百二十六套朝
日壇二百三十二套夕月壇二百三十七套内圜丘社
稷朝日夕月每套各白絹夾襖一件用絹三丈九尺藍
綿布单擺直領一件用藍布三丈三尺九寸白綿布褲
裙各一件共用白布四丈四尺二寸又圜丘每襖一件
裝綿花八兩褲一件裝綿花八兩方澤壇白絹单襖一
件用絹一丈九尺五寸藍腰機夏布单擺直領一件用
夏布三丈三尺九寸白腰機夏布褲裙各一件共用白
夏布三丈一尺四寸每年共用絹五千二百二十丈零
一尺五寸藍綿布四千零九十五丈一尺二寸白綿布
五千三百三十九丈三尺一寸白夏布八百一十九丈
五尺四寸藍夏布八百八十四丈七尺九寸綿二百八
十七斤每年祭四郊賞給厨役淨衣南郊三百套每套
白絹夾襖一件白綿布夾褲一件襖褲俱裝綿花共一
斤八兩白綿布单裙一件北郊三百套每套白腰機夏
布衫裙褲各一件東西郊各二百套每套白絹夾襖一
件白綿布夾褲一件白綿布单裙一件以上樂舞生厨
役淨衣俱工部文思院解寺給散每年給賞犧牲所軍
士每名布三疋内二疋折銀五錢一疋折鈔伍錠綿花
一斤八兩布價赴太倉銀庫鈔赴天財庫綿赴戊字庫
俱犧牲所自行支領給散各處修造工完賞本寺堂屬
官并辦祭官樂舞生厨役銀兩絹疋鈔錠亦時時有之
然無常例洪武六年奉聖旨道士明日都教來我看今
後祭天地社稷也與他一套新衣服穿着供祀二十一
年本司奉聖旨如今齋郎一遍祭祀打掃壇場每名賞
鈔一錠鋪排也賞他一錠厨子一遍供祀宰牲每名賞
他鈔七貫今後永為賞例不必來奏其餘各賞賜累朝
增減如今額
太常寺正官題名記
太常古秩宗即舜命伯夷者其辭曰夙夜惟寅直哉惟
清簡哉斯言亦既盡矣三代而下求舉此者惟良鮮哉
迨周併后䕫之任一領於宗伯漢初綂歸之太常太常
者天子所建之旗也畫日月交龍於上百官有大功德
則書之王者有大事則建以行禮官主奉持之故秦嘗
改其官為奉常而謂之太常者欲令國家盛太常存也
一曰尊大之義也歴代因革不同以其交於神明所以
尊重之者則一其尊重之也或用列曹尚書或遷選曹
尚書領護或視金紫光禄大夫或以禁林之長主判又
與尚書丞郎同幕次謂之尚書裏行其官有卿一人而
以少卿丞為之二其屬則典簿博士太祝奉禮協律等
員其綂有郊社太樂鼓吹太醫太卜廩犧諸署則天神
地示人鬼之禮此其大歸也我太祖高皇帝龍飛之初
稽古建官首建太常司以光列卿尋改為寺正官則有
卿有少卿有丞焉他官則有屬焉有統焉以奉郊廟百
神之祀逮文廟都燕為行在太常寺正綂間仍舊列聖
相承罔弗欽崇祀典式隆委任或判以禁林之長或加
之以尚書之官寵異非常錫賚彌厚所以百有餘年黍
稷馨香禮樂明備神祗昭假年榖用登嘉應休徵駢臻
疊至所以敷佑我國家萬萬年之慶祚者要皆太常得
人毖祀之效也今掌太常事太宗伯季公希安而下諸
君子咸謂寺之正官所以主典天神表率綂屬不宜無
紀述以昭示後來乃礱石疏名以予嘗讀書太常碑文
其端予憶童時即依舅氏太常少卿王公以學今餘三
十年其間若姚公友直而下皆見而知之者前此又皆
聞而知之者具有名德可稱可述亦可謂庶幾乎有虞
之所命者走也惡乎敢辭竊慨夫我朝立國滋久禮樂
當興然未有刪正之者未免滯于儀器之間如黃公鈞
所云者要當稽其制作之本究夫和序之由俾一代禮
樂之盛無媿於有虞成周必自太常始諸公亦有意于
兹否乎故因書題名之石敢援以告他日上以安民以
治風以移俗以易吾尚未老猶能播諸聲詩以歌詠我
朝禮樂之盛諸公尚其圖之成化六年歲次庚寅冬十
二月吉旦朝列大夫國子監祭酒經筵官前翰林院侍
讀學士兼修國史古吳陳鑑撰
附文
國家法六典建宫既以禮樂神人之政總之春曹又
設太常卿佐使率其屬以奉郊廟羣神之祀而掌
其器幣壇場儀文樂舞之數以告時於上而請行之
蓋宗伯所掌天神地祗人鬼之禮以春曹舉其全以太常
專其職也所為崇明禋之典以協承神休厥維重哉寺
之在北都者初稱行在正綂間始定今名則永樂以前
故南太常也而題名所記卿及僚佐肇自洪武於建置
之實不相中矣萬歷庚寅卿張公汝濟以題石且盈將
更䥴以待來者則斷自永樂十八年卿蔣守約少卿𫝊
公霞岫以下而除其官南寺者以志實也人準雷大司
空年表之法列卿少而除丞以志守也舊記間有遺失
又取年表所載頗增入之而隆慶以後續焉以志備也
謂不佞待罪禮官請為之記洪惟我高皇帝開天剏宇
稽古禮文惟是郊廟百神之祀對越將享罔敢逸豫逖
哉颯颯乎寳謨景訓載在典策規於萬世矣列聖相承
率繇舊章靡有遺闕是以昊穹錫貺百神效職年榖順
成羣生嘉鬯與虞周之盛有同符馬其維明德之歆升
聞於上亦越奉齍蒞鬯之臣陳信祝嘏以假於上下神祗
與有榮號哉及遡穆考以前寺之卿佐間或參以宗祝秩
之上其習於祼將示有常也不佞竊有覩焉古者官不
易方材不兼任伯夷典禮后䕫典樂各效一職不二其
守以終其身故能摶心揖志儲精會神以逆釐三靈而
叶調元化也今之太常既以一官兼夷䕫之任而備其
所不能周又皆出於僊曹瑣闥極當時華要之選垂魚
擁佩朝遊於圭瓚之側暮翔於斗樞之地即欲精白一
心肅祗厥職以掦洪輝而甄靈貺時不幾也無已而委
之宗祝曰以其服習有常不忒於儀云爾則無乃以人
而棄官乎繄考舜之命夷曰夙夜維寅直哉維清其命
䕫也以直寬剛簡之德𠡠之則夷䕫之終身於其官者
固不在玉帛鐘鼓之間而在乎有禮樂之本也任是官
者誠有禮樂之本以考其器數而舉其彛章則一日居
職亦夷䕫之一日矣繇是而後乎吾者一二人焉如之
是一二人者其不為夷與䕫乎又由是而後乎吾者十
百人焉如之是十百人者其不為夷與䕫乎有如提空
名以自貴而慢厥官常以怨恫於明神即終其身於玉
帛鐘鼔之間何以自異於宗祝之流而稱顯相乎聖上
恪共祀典春秋匪懈祝號之史或有愆於禮度輒下詔
申飭應時更置而於寺之卿佐茂簡名德以冠九列爛
焉爍乎於前有煇矣繼自今以往任是官者其有不烝
烝翼翼各率乃職以求踵夷䕫之躅而委之宗祝為乎
則兹石之立無亦永昭型範以畏於來哲而豈惟其名
之為也則我二三禮官實儼然在庖爼之間亦曷敢不
相與敬之以光揚天子之丕赫於乎重哉爰弁諸碑首
用昭示千萬禩張公其有令矩於後人焉萬歷十九年
辛卯孟春吉賜進士出身資政大夫禮部尚書兼翰林
院學士前經筵日講官會典副總裁知起居注魯國于
慎行撰
卿
楊訓文(四川潼州人國初徵辟洪武元年任)
胡惟庸(直隸定遠人元末歸附洪武二年任)
魏觀(湖廣蒲圻人文學洪武三年任)
陳昩(浙江平陽人國初薦舉洪武三年任)
吳琳(湖廣黃崗人國初徵辟洪武四年任)
陳世舉(應天府上元人薦舉洪武五年任)
吕復(江西興國人文學洪武五年任)
吕本(直隸夀州人故元掾吏洪武六年任)
唐鐸(直隸虹縣人元末從征洪武七年任)
樂禮(直隸全椒人薦舉洪武十二年任)
張道經(山東蒲臺人博學儒士洪武十三年任)
丘玄清(湖廣均州人繇道士薦舉洪武十五年任)
王德益(洪武二十六年任)
黃子澄(江西分宜人乙丑進士洪武二十七年任)
王勉(陜西乾州人丙子鄉科永樂元年任)
蔣守約(宜隸宜興人繇樂舞生永樂十一年任)
姚友直(浙江蕭山人丁丑進士宣德六年任)
許彬(山東寧陽人乙未進士正綂十四年任)
李希安(順天大興人繇樂舞生天順元年任加禮部尚書)
孫廣安(順天大興人繇樂舞生成化十一年任)
劉岌(四川涪州人景泰甲戌進士成化十六年任)
朱福銘(順天府人繇樂舞生成化十四年任)
丁永中(應天上元人繇樂舞生成化十七年任)
顧玒(順天大興人繇樂舞生成化十八年任)
齊章(直隸灤州人監生弘治三年任)
崔志端(順天宛平人繇樂舞生弘治四年任)
田景賢(順天琢州人成化乙未進士弘治十二年任歴太子少保)
廖紀(直隸東光人弘治庚戌進士正德七年任)
楊廷儀(四川新都人弘治己未進士正德九年任歴兵部左侍郎)
楊旦(福建建安人弘治庚戌進士正德十年任歴吏部尚書)
劉愷(直隸新安人弘治庚戌進士正德十年任)
汪舉(浙江仁和人順天籍弘治壬戌進士正德十六年任)
張瓚(直隸滄州人弘治乙丑進士嘉靖四年任)
聞淵(浙江鄞縣人弘治乙丑進士嘉靖六年任)
陳道瀛(直隸淶水人繇樂舞生嘉靖八年任加陞工部尚書)
金贇仁(順天大興人繇樂舞生嘉靖十年任加陞禮部侍郎)
桑友蘭(順天大興縣人繇樂舞生嘉靖十七年任)
徐可成(順天東安人繇樂舞生嘉靖九年任)
曹守清(順天大興人蘇州籍繇樂舞生嘉靖二十五年任)
馬良德(順天人直隸高郵籍繇樂舞生嘉靖三十五年任)
師宗記(直隸易州人繇樂舞生嘉靖三十六年任加禮部右侍郎)
崔仲儒(山東陽信人繇樂舞生嘉靖四十年任)
鄒應龍(陜西長安人蘭州籍嘉靖丙辰進士隆慶元年任)
陳紹儒(廣東南海人嘉靖戊戌進士隆慶元年任)
陳慶(江西永豐人嘉靖庚戌進士隆慶三年任)
李際春(河南杞縣人嘉靖丙辰進士隆慶五年任陞通政使)
王凝(湖廣宜城籍江西安福縣人丙辰進士隆慶六年任)
陸光祖(浙江平湖人嘉靖丁未進士萬歷三年未任陞刑部尚書)
劉一儒(湖廣夷陵人嘉靖己未進士萬歷三年任)
胡執禮(陜西永昌衛人蘭州籍嘉靖己未進士萬歷四年任)
王友賢(山西寧鄉縣人嘉靖己未進士萬歷四年任)
陳于陛(直隸曲周縣人嘉靖己未進士萬歷六年任)
温純(陜西三原縣人嘉靖乙丑進士萬歷七年任)
隂武卿(四川内江縣人丙辰進士萬歷七年任)
李輔(江西進賢縣人己未進士萬歷十年任)
沈人种(直隸嘉定人嘉靖己未進士萬歷十三年任陞都察院)
何濬(江西廣昌人嘉靖己未進士萬歷十三年任陞刑部侍郎)
嚴大紀(浙江餘姚人太醫院籍己未進士萬歷十三年任)
裴應章(福建清流人隆慶戊辰進士萬歷十四年任陞都察院右副都御史)
周繼(山東歴城人嘉靖乙丑進士萬歷十五年任陞都察院)
李尚思(山西曲沃人隆慶戊辰進士萬歷十六年任陞都察院右副都御史)
徐元春(直隸華亭人萬歷甲戌進士萬歷十七年任)
趙世卿(山東歴城人隆慶辛未進士萬歷十年任)
盧維禎(福建漳浦人隆慶戊辰進士萬歷十八年任陞大理寺卿)
吳自新(應天祁門人隆慶戊辰進士萬歷十八年任陞都察院右副都御史)
張汝濟(湖廣江陵人隆慶戊辰進士萬歷十八年任陞都察院)
陳大科(直隸通州人隆慶辛未進士萬歷十九年任陞都察院右副都御史)
吕鳴珂(浙江麗水人嘉靖己未進士萬歷二十年任陞通政使)
周思敬(湖廣麻城人隆慶戊辰進士萬歷二十一年任陞南京大理寺卿)
徐作(江西南昌人嘉靖壬戌進士萬歷二十一年任陞通政使)
范崙(直隸丹徒人嘉靖乙丑進士萬歷二十一年任陞通政使)
鄭國仕(直隸魏縣人隆慶戊辰進士萬歷二十六年任陞都察院)
劉四科(陜西紫陽籍涇陽人隆慶辛未進士萬歷二十七年任陞都察院右副都御史)
孫瑋(陜西渭南人萬歷丁丑進士萬歷二十九年任陞都察院)
詹沂(直隸宣城人隆慶辛未進士萬歷三十一年任陞右副都御史協理院事)
畢懋良(直隸歙縣人萬歷乙未進士天啓元年任)
洪文衡(直隸歙縣人萬歷己丑進士天啓元年任)
白瑜(山西翼城人萬歷乙未進士天啓元年任陞通政使)
林學曾(福建晉江人萬歷壬辰進士天啓元年任陞南通政使)
朱光祚(湖廣江陵人萬歷乙未進士天啓二年任)
陳于廷(直隸宜興人萬歷乙未進士天啓二年任)
曹珍(山東益都人萬歷辛丑進士天啓二年任)
喬允升(河南孟津人萬歷壬辰進士天啓二年任陞刑部右侍郎)
胡克儉(河南光山人萬歷丙戌進士天啓三年任)
林熙春(廣東海陽人萬歷癸未進士天啓三年任)
南企仲(陜西渭南人萬歷庚辰進士天啓三年任)
盧大中(直隷永年人萬歷癸未進士天啓三年任)
洪世俊(直隸歙縣人萬歷乙未進士天啓三年任)
胡世賞(四川合州人萬歷辛丑進士天啓三年任)
侯執蒲(河南商丘人萬歷戊戌進士天啓三年任)
王遠宜(順天府覇州人萬歷辛丑進士天啓四年任)
吳士竒(南直歙縣人萬歷壬辰進士天啓四年任)
武之望(陜西臨潼人萬歷己丑進士天啓四年任陞登萊巡撫)
𫝊振商(河南汝陽人萬歷丁未進士天啓四年任)
王命濬(福建晉江人甲辰進士天啓四年任)
謝應祥(江西安福人萬歷辛丑進士天啓四年任)
鄒德泳(江西安福人丙戌進士天啓四年任)
陳伯友(山東濟寧人萬歷辛丑進士天啓四年任)
陳宗契(湖廣衡陽人辛丑進士天啓四年任)
劉復初(陜西高陵人癸未進士天啓四年任)
程契南(山西寕鄉人辛丑進士天啓五年任)
薛鳳翔(山東濱州人丁未進士天啓五年任)
曹思誠(北直景州人甲辰進士天啓六年任)
劉廷允(浙江平湖人甲辰進士天啓六年任陞右副都御史)
邵輔忠(浙江定海人乙未進士天啓六年任陞兵部尚書)
孫國楨(浙江慈谿人癸丑進士天啓六年任)
白儲玿(北直南和人甲辰進士天啓六年任)
岳駿聲(浙江嘉興人庚戌進士天啓七年任)
丁啓濬(福建德化人壬辰進士天啓七年任)
蔣一驄(浙江餘姚人辛未進士崇禎元年任)
周士樸(河南商丘人癸丑進士崇禎二年任)
張慎言(山西陽城人庚戌進士崇禎二年任)
章光岳(江西臨川人癸丑進士崇禎二年任)
余大成(應天祁門人丁未進士崇禎三年任)
彭汝楠(福建甫田人丙辰進士崇禎三年任)
汪慶百(浙江開化人庚戌進士崇禎五年任)
周邦璟(湖廣麻城人癸丑進士崇禎五年任)
葉廷祚(廣東南海人庚戌進士崇禎六年任)
李日宣(江西吉水縣人癸丑進士崇禎八年任陞兵部侍郎陞一級)
許世藎(闕)
少卿
胡惟庸(見卿下吳元年任)
程昭(河南祥符人洪武元年任)
陳昩(見卿下洪武三年任)
任以中(河南祥符人薦舉洪武三年任)
陳世舉(見卿下洪武三年任)
陳宗玄(應天上元人薦舉洪武三年任)
戴允誠(應天上元人樂舞生洪武五年任)
樂禮(見卿下洪武七年任)
阮畯(浙江仁和人文學洪武十二年任)
高炳(山東章丘人文學洪武十三年任)
陳文(洪武十四年任)
田疇(洪武十七年任)
劉仲實(洪武二十一年任)
許昇(洪武二十三年任)
盧原質(浙江寧海人戊辰洪武二十八年任)
廖昇(湖廣襄陽人中舉洪武二十九年任)
高遜志(直隸蕭縣人中舉洪武三十一年任)
王勉(見卿下永樂元年任)
蔣守約(見卿下永樂三年任)
朱焯(浙江僊居人樂舞生永樂十年任)
𫝊霞岫(江西吉水人樂舞生永樂十八年任)
徐養淵(直隸崑山人樂舞生洪熙元年任)
金問(直隸吳縣人薦舉永樂十年任)
習嘉言(江西新喻人戊戌進士正統七年任)
黃養正(浙江遂安人正綂七年任)
王一居(應天上元人薦舉正綂九年任)
戴慶祖(應天溧陽人薦舉正綂十一年任)
王謙(直隸武進人鄉舉正綂十四年任)
陳贄(浙江餘姚人薦舉正綂十四年任)
李宗周(景泰二年任)
陳學(浙江金華人薦舉)
黃采(浙江永嘉人樂舞生天順元年任)
朱禮(直隸崇明人樂舞生天順三年任)
王守玄(應天上元人樂舞生天順四年任)
凌信(直隸吳江人樂舞生天順七年任)
孫廣安(見卿下成化二年任)
俞欽(浙江新昌人辛未成化三年任)
劉岌(見卿下)
蒙以聰(河南祥符人監生成化十三年任)
崔志端(見卿下)
顧玒(見卿下)
丁永中(見卿下)
趙繼宗(順天宛平人樂舞生弘治元年任)
李璋(河南鄧州人樂舞生弘治四年任)
田景賢(見卿下)
王佐(山西和順人戊戌弘治十年任)
馬紅榮(直隸太倉人鄉舉弘治十一年任)
布自雲(順天武清人樂舞生弘治十二年任)
馮宗遠(順天宛平人樂舞生弘治十三年任)
季源(江西進賢人丁未進士弘治十四年任)
雷普明(湖廣均州人樂舞生弘治十四年任)
吳昊(江西臨川人樂舞生弘治十四年任)
黃寶(湖廣長沙人甲辰弘治十五年任)
喬宇(山西太原人甲辰弘治十五年任)
楊旦(見卿下)
鄭宗仁(直隸任丘人丁未正德四年任)
趙松(直隸上海人癸丑正德四年任)
楊廷儀(見卿下)
韓荆(山東陽估人己未正德八年任)
黃堂(山東臨清人乙丑正德八年任)
徐復曔(順天武清人樂舞生正德十一年任)
楊一英(闕)
張道榮(順天大興人樂舞生正德十一年任)
俞九疇(順天大興人樂舞生正德十三年任)
張衍瑞(河南汲縣人乙丑正德十四年任)
姚繼巖(直隸通州人乙丑正德十六年任)
蘇民(浙江遂昌人乙丑嘉靖二年任)
趙銘(陜西咸寧人樂舞生嘉靖三年任)
吳大田(福建莆田人甲子嘉靖三年任)
劉穆(山西臨汾人丁丑嘉靖六年任)
王學䕫(江西安福人甲戌嘉靖七年任)
王崇獻(山東曹縣人丙辰嘉靖七年任)
魏校(直隸崑山人乙丑嘉靖七年任)
張鶚
金贇仁(見卿下)
桑友蘭(見卿下)
徐可成(見卿下)
曹守清(見卿下)
馬良德(見卿下)
李應春(順天宛平人樂舞生嘉靖二十五年任)
師宗記(見卿下)
崔仲儒(見卿下)
孫仕儀(順天大興人樂舞生嘉靖四十年任)
王守一(山西臨汾人樂舞生嘉靖四十三年任)
高復春(順天宛平人樂舞生嘉靖四十四年任)
魏承詔(直隸和州人樂舞生嘉靖四十五年任)
周怡(直隸太平人戊戌隆慶元年任)
趙錦(浙江餘姚人甲辰隆慶元年任)
張祉(河南固姑人戊戌隆慶元年任)
邢守庭(河南臨穎人丙辰隆慶元年任)
陳瓚(直隸常熟人丙辰隆慶元年任)
張翀(廣西馬平人癸丑隆慶元年任)
歐陽一敬(江西彭澤人己未隆慶元年任)
李棠(湖廣長沙人戊戌隆慶四年任)
劉一儒(見卿隆慶四年任)
周詩(浙江錢塘人丙辰隆慶四年任)
王凝(見卿隆慶五年任)
路王道(山西屯留人癸丑隆慶五年任)
宋良佐(江西萬載人乙丑隆慶五年任)
章甫端(直隸任丘人乙丑隆慶六年任)
陳行健(浙江烏程人乙丑隆慶六年任)
陳于陛(見卿隆慶六年任)
曾同亨(江西吉水人己未隆慶六年任)
劉大受(順天大城人己未萬歷二年任)
陸光祖(見卿萬歷二年任)
李邦義(廣東連州人丙辰萬歷二年任)
何源(見卿萬歷二年任)
賈三近(山東嶧縣人戊辰萬歷三年任)
徐濬(廣西馬平人己未萬歷四年任)
嚴用和(福建懷安人乙丑萬歷五年任)
吳自峒(直隸桐城人壬戌萬歷五年任)
烏昇(陜西西安衛人乙丑萬歷六年任)
林景暘(直隸上海人戊辰萬歷七年任)
陳三謨(浙江仁和人乙丑萬歷八年任)
吕藿(湖廣零陵縣人壬戌萬歷九年任)
池浴德(福建同安人乙丑萬歷九年任)
王道成(四川巴縣人辛未萬歷九年任)
雒遵(陜西涇陽人乙丑萬歷九年任)
秦燿(直隸無錫人辛未萬歷十年任)
盧維禎(見卿萬歷十一年任)
孫鑛(浙江餘姚人甲戌萬歷十二年任)
周弘祖(湖廣麻城人己未萬歷十二年任)
沈思孝(浙江平湖人戊辰萬歷十二年任)
蕭彦(直隸涇縣人辛未萬歷十六年任)
陳有年(浙江餘姚人壬戌萬歷十三年任)
裴應章(見卿萬歷十三年任)
孫維清(山西莆州人乙丑萬歷十三年任)
李尚思(見卿萬歷十四年任)
王敬民(應天句容人辛未萬歷十五年任)
黃克念(河南寧陵人辛未萬歷十五年任)
徐一檟(浙江西安人辛未萬歷十六年任)
張汝濟(見卿萬歷十七年任)
沈節甫(浙江烏程人己未萬歷十七年任)
唐鶴徵(直隸武進人辛未萬歷十七年任)
謝杰(福建長樂人甲戌萬歷十八年任)
王三餘(直隸安平人甲戌萬歷十八年任)
王繼光(山東黃縣人丁丑萬歷十九年任)
朱來遠(直隸廬江人丁丑萬歷十九年任)
王汝訓(山東聊城人辛未萬歷二十年任)
張一元(山東鄒平人辛未萬歷二十年任)
李汝華(河南睢州人庚辰萬歷二十一年任)
劉四科(陜西涇陽人辛未萬歷二十一年任)
劉元霖(直隸任丘人庚辰萬歷二十一年任)
成憲(順天薊州人乙丑萬歷二十二年任)
耿定力(湖廣麻城人辛未萬歷二十二年任)
鍾化民(浙江仁和人庚辰萬歷二十二年任)
吳應明(直隸歙縣人丙戌萬歷二十三年任)
程奎(直隸歙縣人丁丑萬歷二十三年任)
萬自約(山西太原人庚辰萬歷二十五年任)
孫瑋(陜西渭南人丁丑萬歷二十六年任)
南企仲(陜西渭南人庚辰萬歷二十六年任)
許弘綱(浙江東陽人庚辰萬歷二十七年任)
史孟麟(直隸宣城人癸未萬歷二十八年任)
李應策(陜西蒲城人癸未萬歷二十八年任)
桂有根(河南汝陽人己丑萬歷三十年任)
張問逹(陜西涇陽人癸未萬歷三十二年任)
朱敬循(浙江山隂人壬辰萬歷三十二年添註)
項應祥(浙江遂昌人庚辰萬歷三十二年添註)
倪斯惠(四川巴縣人壬辰萬歷三十二年添註)
馬大儒(山東信陽人己丑萬歷三十二年添註)
田大益(四川定遠人丙戌萬歷三十三年任)
侯慶遠(山東滕縣人癸未萬歷三十二年添註)
景明(山西安邑縣人壬辰萬歷三十四年添註)
夏子陽(闕)
邵庶(直隸休寧縣人癸未萬歷三十八年添註)
胡忻(陜西秦州衞人己丑萬歷三十八年任)
翁憲祥(直隸常熟人壬辰萬歷四十二年任)
薛芳(陜西韓城縣人壬辰萬歷四十三年任)
林學曾(福建晉江人壬辰萬歷四十四年任)
徐紹吉(四川閬中縣人乙未萬歷四十三年任)
周應秋(直隸金壇人乙未萬歷四十六年任)
徐可求(浙江西安縣人壬辰萬歷四十七年任)
熊尚文(江西豐城縣人乙未泰昌元年任)
姚宗文(浙江慈谿縣人丁未泰昌元年任)
李宗延(河南汝寧縣人丙戌泰昌元年任)
程紹(山東掖縣人己丑泰昌元年任)
李瑾(山西襄陵縣人乙未泰昌元年任)
胡克儉(河南光山縣人丙戌天啓元年任)
白所知(山西陽城縣人癸未天啓元年任)
王佐(湖廣武陵縣人丙戌天啓元年任)
王三善(河南永城縣人辛丑天啓元年任)
鄒德泳(江西安福縣人丙戌天啓元年任)
韓光祐(湖廣光化縣人戊戌天啓元年任)
張鳳翔(山東堂邑縣人辛丑天啓元年任)
朱光祚(湖廣江陵縣人乙未天啓元年任)
張養才(陜西同州人壬辰天啓元年任)
王紹徽(陜西咸寧人戊戌天啓元年任)
薛鳳翔(山東濱州人丁未天啓二年任)
蔡思充(福建漳浦縣人丁未天啓二年任)
董其昌(直隸華亭人巳丑天啓二年任)
曹于汴(山西安邑縣人壬辰天啓二年任)
耿廷栢(山東新城縣人壬辰天啓二年任)
高攀龍(直隸無錫人己丑天啓二年任)
鄭三俊(直隸建德縣人戊戌天啓二年任)
郭尚賓(廣東南海縣人甲辰天啓二年任)
吕邦燿(錦衣衞人辛丑天啓二年任)
孫鼎相(山西沁水縣人戊戌天啓二年任)
楊材(直隸懷寧縣人天啓三年任)
李若珪(北直南和縣人甲辰天啓三年任)
魏應嘉(南直興化縣人甲辰天啓三年任)
饒伸(江西進賢縣人癸未天啓三年任)
韓繼思(陜西涇陽縣人癸丑天啓三年任)
胡汝政(四川井研縣人乙未天啓三年任)
曾汝召(江西龍南人辛丑天啓三年任)
成明樞(山東曹州人丙辰天啓三年任)
楊漣(湖廣應山縣人丁未天啓三年任)
麻僖(陜西廣陽人丁未天啓三年任)
李待問(廣東南海人甲辰天啓三年任)
彭端吾(夏邑籍廬陵人辛丑天啓四年任)
惠世揚(陜西清澗人丁未天啓四年任)
尹同臯(山西興縣人癸丑天啓四年任)
高推(北直寧晉人丁未天啓四年任)
霍守典(山西沁水人庚戌天啓四年任)
李精白(河南穎川箱直隸穎川人癸丑天啓四年任)
楊維新(陜西高陵縣人巳未天啓五年任)
許宗禮(北直長垣縣人丙辰天啓五年任)
曹思誠(北直景州人甲辰天啓五年任)
周之綱(河南商城人甲辰天啓五年任)
楊夢衮(山東青城人己未天啓五年任)
阮大鋮(南直懷寧籍桐城人丙辰天啓五年任)
羅尚忠(南直青陽人癸丑天啓六年任)
馮三元(順天三河縣人庚戌天啓六年任)
田吉(北直故城縣人壬戌天啓六年任)
林宗載(福建同安縣人丙辰天啓七年任)
李䕫龍(福建南安縣人庚戌天啓七年任)
許可徵(河南尉氏縣人己未天啓七年任)
沈自彰(順天大興縣人辛丑天啓七年任)
郭興言(河南雒陽縣人丙辰天啓七年任)
段國璋(河南濟源縣人癸丑天啓七年任)
陸文獻(直隸太倉州人癸丑天啓七年任)
吳弘業(雲南河陽籍浙江仁和人崇禎元年任)
董承業(山西介休縣人癸丑崇禎元年任)
程註(湖廣孝感縣人庚戌崇禎二年任)
沈惟□(湖廣孝感縣人丙辰崇禎二年任)
范景文(北直吳橋縣人癸丑崇楨二年任)
劉弘化(湖廣長沙縣人庚戌崇禎二年任)
劉先春(浙江金谿縣人壬戌崇禎二年任)
王夢尹(直隸寧晉縣人己未崇禎二年任)
李遇知(陜西洋縣人庚戌崇禎三年任)
張鵬雲(山西陽城縣人丙辰崇禎三年任)
劉漢儒(順天大成縣人壬戌崇禎四年任)
汪慶百(浙江開化縣人庚戌崇禎四年任)
楊建烈(陜西韓城縣人癸丑)
玄默
鍾炌(江西分宜縣人壬戌崇禎五年任)
張承詔(江西分宜縣人己未崇禎六年任)
張國維(浙江東陽縣人壬戌崇禎六年任)
張鏡心(河南籍山西人壬戌崇禎八年任)
祝世美(闕)
盧兆龍(闕)
許世藎(見卿崇禎八年任)
孟國祚(北直邢臺縣人壬戌崇禎九年任)
常自裕(河南鄔陵縣人己未崇禎十年任)
馮可賓(山東益都縣人壬戌崇禎十年任)
張第元(山西汾陽人壬戌崇禎十年任)
張元始(江南上海縣人戊辰崇禎十六年任)
寺丞
任以中(見少卿下洪武元年任)
陳昩(見卿下洪武元年任)
杜環(應天人儒生)
劉文亮(洪武三年任)
戴允誠(見少卿下洪武三年任)
吕仲善(洪武五年任)
董思忠(洪武五年任)
阮畯(見少卿下洪武五年任)
張孟謙(禮部主事洪武六年陞任)
李湜(闕)
魏鑑(洪武九年任)
姚肇(浙江富陽人洪武中舉孝廉任歴福建左布政使)
任清興(江西上高人訓導洪武十三年任)
𫝊本源(洪武十三年任)
范良(湖廣江夏人洪武十五年任)
方湜(洪武十四年任)
張來儀(洪武十五年任)
趙允(洪武十七年任)
王啓東(浙江上虞人洪武二十三年任)
白堅(洪武二十五年任)
王允泰(洪武二十六年任)
扈恕(洪武二十六年任)
張顯宗(福建寧化人辛未洪武二十五年任歴工部右侍郎)
端禮(洪武二十五年任)
袁廷玉(洪武二十五年任)
謝靖真(江西南昌人樂舞生洪武三十三年任)
葛清隱(江西廬陵人樂舞生洪武三十五年任)
王宗諤(永樂三年任)
蔣守約(見卿下永樂三年任)
杜忠(永樂三年任)
沈與真(永樂十三年任)
趙彛善(永樂三年任)
孔克準(浙江衢州人永樂十三年任)
𫝊霞岫(見少卿下)
戴慶祖(見少卿下正綂年任)
王一居(見少卿下)
李希安(見卿下景泰年任)
李宗周(見少卿下)
任志垣(天順年任)
丘晟(闕)
王守玄(見少卿下)
孫廣安(見卿下)
張明善(闕)
朱福銘(見卿下)
瞿珍(成化年任)
吳道亮(直隸句容人樂舞生)
顧玒(見卿下)
丁永中(見卿下)
蒙以聰(見少卿下)
崔志端(見卿下)
楊遇清(闕)
杜日融(順天大興人樂舞生)
趙繼宗(見少卿下)
布自雲(見少卿下)
俞雄(弘治年任)
馮宗遠(見少卿下)
周序(江西廣永豐人弘治庚戌進士)
王福廣(順天大興人樂舞生)
鄭常容(順天永清人樂舞生)
張腪(闕)
毛守玄(闕)
邊貢(山東歴城人丙辰正德年任歴南京戶部尚書)
王泰(闕)
韓荆(見少卿下)
黃堂(見少卿下)
張玠(闕)
徐復曔(見少卿下)
張道榮(見少卿下)
俞九疇(見少卿下)
陳道瀛(見卿下)
劉廣通(順天大興人樂舞生嘉靖年任)
趙銘(見少卿下)
周璧(闕)
黃嘉賓(闕)
姚士弘(順天大興人樂舞生)
孫世明(順天宛平人樂舞生)
張鶚(見少卿下)
桑友蘭(見卿下)
徐可成(見卿下)
李舜卿(闕)
李永昌(順天人加四品服俸)
曹大宣(順天府人後加從四品服俸)
馬良德(見卿下)
曹守清(見卿下)
李應春(見少卿下)
李大&KR0776;(順天大興縣人後加從四品服俸)
單重亨(順天人樂舞生後加從四品服)
黃靖玹(山東歴城人樂舞生)
崔仲儒(見卿下)
王應懷(順天大興人樂舞生)
陳自暹(直隸定興人樂舞生)
孫本縉(順天宛平人樂舞生)
蘇玄祥(順天宛平人樂舞生)
張承德(闕)
孫任儀(見少卿下)
徐義真(順天大興人樂舞生)
王守一(見少卿下)
高復春(見少卿下)
魏承詔(見少卿下)
昝義金(順天宛平人樂舞生)
劉任仁(順天大興人樂舞生)
陳與善(直隸合肥人樂舞生)
袁好禮(闕)
楊自和(直隸易州人樂舞生)
尚鶴馭(直隸昌平人樂舞生)
王承業(順天大興人樂舞生)
魏承光(直隸和州人樂舞生)
平民舉(順天良鄉人樂舞生)
董弘業(順天大興人樂舞生)
張應登(順天宛平人樂舞生萬歷七年任)
李復蘭(順天府人樂舞生萬歷十三年任)
康徵惠(順天大興人樂舞生萬歷十三年任)
馬青雲(順天宛平人萬歷十五年任加正五品服俸)
趙一鑑(順天籍浙江山隂人萬歷二十年任加四品俸鴻臚寺卿)
王思玄(江西南昌籍昌平人萬歷二十四年任加正四品服俸)
劉玉安(順天良鄉人萬歷四十六年任加二品服俸光禄寺卿)
陸毓全(昌平籍陽州人樂舞生天啓五年任加陞四品服俸)
劉承芳(順天涿州人樂舞生崇禎元年任)
秦汝翰(山西人順天籍繇樂舞生崇禎六年任)
李夢陽(順天府人繇樂舞生崇禎七年任)
博士
陳世昌(浙江杭州府人繇國學典簿陞任)
姜漸(浙江諸暨人)
孫子初(江西豐城人)
胡益(闕)
阮畯(見少卿下)
閻輔(山西太原人繇集賢院侍制陞任)
李湜(見寺丞下)
許彦常(闕)
熊鼎(江西臨川人繇薦舉任)
蕭&KR1304;(闕)
薛文舉(闕)
黃福(永樂年繇薦舉任歴少保戶部尚書)
楊慶(闕)
劉履節(闕)
孔克準(見寺丞下)
丁鉉(江西豐城人永樂乙未進士歴都御史侍郎)
魏驥(浙江蕭山人鄉舉歴太子少保南京吏部尚書)
曹賢(福建長樂人永樂乙未進士)
方勉(宣德年任)
陳璞(直隸嘉定人癸丑進士正綂年任)
孔初(江西新淦人宣德丁未進士)
許南傑(浙江餘姚人宣德庚戌進士)
高閻(景泰年任)
王祥(四川資縣人景泰辛未進士)
王道(河南固始人天順丁丑進士)
趙傑(四川合州人天順丁丑進士)
紀逵(河南洛陽人天順丁丑進士)
朱漢(江西高安人成化丙戌進士)
戴仁(應天句容人成化丙戌進士)
李延壽(山東新城人成化己丑進士)
徐瑁(直隸永年人成化己丑進士)
張稷(直隸寶應人成化壬辰進士)
何鈞(河南靈寶人成化乙未進士)
王相(河南商水人成化戊戌進士)
張應奎(山東蒲臺人成化辛丑進士)
李振綱(河南封丘人成化辛丑進士)
俞雄(南京留守籍浙江平湖人成化甲辰進士)
魏英(浙江慈谿人成化辛丑進士)
齊章(見卿下弘治年任)
王恩(浙江餘姚人丁未進士弘治年任)
杜稭(富峪衞籍江西吉水人弘治庚戌進士)
陳璘(山西陽曲人弘治癸丑進士)
李翔(湖廣寧遠衞籍弘治丙辰進士)
邊貢(見寺丞下)
卞思敬(直隸江隂人弘治壬戌進士)
張顒(福建晉江人弘治壬戊進士)
彭滋(河南商城人弘治乙丑進士)
王爌(浙江黃巖人壬戌正德年任歴南京都察院右都御史)
鄭常容(見寺丞下)
高日春(順天宛平人樂舞生)
王子謨(浙江淳安人弘治乙丑進士)
潘湘(浙江宣平人正德戊辰進士)
金符(武功衞籍吳江人正德辛未進士)
張錄(山東武城人正德辛未進士)
姚釪(浙江慈谿人正德甲戌進士)
陳九川(江西臨川人正德甲戌進士)
李傑(應天六合人正德丁丑進士)
李鶴鳴(浙江義烏人正德丁丑進士)
馬明衡(福建莆田人甲戌陞監察御史)
雒昂(陜西三原人嘉靖癸未進士)
胡伯鰲(浙江臨安人嘉靖癸未進士)
饒秀(河南固始人嘉靖丙戌進士)
沈繼美(四川閬中人嘉靖丙戌進士)
王昺(山東章丘人癸未進士歴布政使)
倪嵩(直隸當塗人己丑進士歴南京都察院右都御史)
李伸(河南祥符人己丑進士歴陜西苑馬寺少卿)
高擢(直隸灤州人己丑進士歴順天府尹)
盧勲(浙江縉雲人壬辰進士歴南京刑部尚書)
王瑛(直隸無錫人壬辰進士歴監察御史)
趙繼孟(山西澤州人己未進士陞刑部員外郎)
蔡大用(廣東海陽人乙未進士陞監察御史)
劉洵(江西鄱陽人戊戌進士陞戶部員外郎)
鄭一鸞(福建晉江人戊戌進士陞戶部員外郎)
周冕(四川成都人辛未進士陞監察御史)
胡彦(湖廣沔陽人辛丑進士陞監察御史)
李汝蘭(陜西咸寧人甲辰進士陞戸部員外郎)
烏從善(山東博平人甲辰進士陞刑科給事中)
黃元白(四川逹州人丁未進士)
王任用(直隸崑山人丁未進士)
董傳策(直隸上海人庚戌進士陞大理寺卿)
楊惟平(直隸南宫人庚戌進士陞監察御史)
王好問(直隸樂平人庚戌進士陞大理寺少卿)
李東華(江西豐城人癸丑進士)
吳非玉(福建莆田人癸丑進士)
陳忠翰(山東濮州人丙辰進士陞河南副使)
孫枝(浙江仁和人己未進士陞山西參政)
鄭欽(直隸涇縣人壬戌進士陞戶科給事中)
艾可久(直隸上海人壬戌進士陞南京監察御史)
凃夢桂(江西豐城人乙丑進士)
李已(河南磁州人乙丑進士陞戶科都給事中)
盧維禎(福建漳浦人戊辰進士本年任陞吏部主事)
郭堵(山東曹州人戊辰進士本年任陞戶部主事)
張正鵠(浙江秀水縣人辛未進士本年任)
張會宗(廣東澄海縣人辛未進士本年任)
雷士禎(陜西朝邑人萬歷甲戌進士本年任)
丁汝謙(山西吉州人萬歷甲戌進士三年任)
吳文梓(直隸青陽人丁丑萬歷六年任)
魏允中(直隸南樂人庚辰進士萬歷八年任陞吏部主事)
侯先春(直隸無錫人庚辰進士萬歷八年任陞戸科都)
吳楷(山東曹州人丙戌進士萬歷十四年任)
盧明諏(浙江黃巖人丙戌進士萬歷十六年任陞戶科給事中)
黃大節(江西信豐人丙戌進士萬歷十六年任)
嚴正邦(浙江歸安人丙戌進士萬歷六年任)
楊應文(直隸無錫人己丑進士萬歷十八年任)
吳道行(直隸宜興人萬歷乙未進士)
陳以珪(福建海澄人萬歷戊戌進士)
康元積(湖廣衡山人萬歷辛丑進士)
姚若水(直隸桐城人)
吳應琦(直隸桐城人萬歷甲辰進士)
趙日亨(雲南安寧人萬歷辛丑進士)
林正茂(浙江臨海人萬歷甲辰進士)
倪思輝(直隸祁門人)
劉述祖(貴州貴陽人萬歷庚戌進士)
徐景濓(福建浦田人)
陳胤叢(河南祥符人)
成明樞(山東曹州人萬歷丙辰進士)
陸文獻(直隸太倉人萬歷癸未進士)
汪應元(直隸徽州人萬歷丙辰進士)
李時茪(順天覇州人萬歷己未進士)
汪始亨(湖廣襄陽人壬戌進士天啓三年任)
羅元賓(浙江會稽人壬戌進士天啓五年任)
許國榮(直隸太倉人乙丑進士天啓五年任)
張鳳翮(陜西城固人乙丑進士天啓七年任)
錢守廉(河南信陽人乙丑進士崇禎元年任)
黃襄(直隸武進人戊辰進士崇禎四年任)
詹爾選(江西樂安人辛未進士崇禎五年任)
藺剛中(山東零縣人辛未進士崇禎六年任)
胡璇(雲南騰越人甲戌進士崇禎八年任)
典簿
劉時可(繇人材)
姚斌(繇人材)
姜漸(見博士下)
鄧焕(高郵州人儒仕授任)
夏壽昌(闕)
劉仲實(闕)
王仕俊(繇署令陞任)
喻廷賢(闕)
潘勉之(闕)
顧禄(繇贊禮郎陞任)
沈進(山東人)
洪子森
白堅(見寺丞下)
王和(闕)
湯寶(應天句容人鄉舉洪武年任)
汪燦(永樂年任)
馬健(宣德年任)
許俊(闕)
趙惟讓(闕)
李紹潛(見少卿下成化年任)
劉鏞(闕)
袁潾(闕)
蒙以聰(見少卿下)
李侊(闕)
蘇志真(闕)
袁嵩(闕)
陳寧(弘治年任)
馮宗遠(見少卿下弘治年任)
李惟謙(宛平人樂舞生)
趙繼宗(見少卿下)
黃孟瓛(直隸武進人)
林㫤(福建寧德人官生弘治年任)
徐啟端(闕)
孫景道(直隸淶水人樂舞生)
戈慎言(順天大興人樂舞生)
王雲(闕)
徐復曔(見少卿下)
薛涇(闕)
俞九疇(見少卿下)
劉本澄(闕)
張道榮(見少卿下)
劉廣通(見寺丞下)
錢貴(闕)
姚士弘(見寺丞下嘉靖年任)
潘溥(闕)
孫世明(見寺丞下)
趙澍(江西安福人官生)
符錫(江西清江人舉人)
曹太宣(見寺丞下)
黃裳(闕)
路應逹(闕)
李文察(福建平和人監生)
朱景固(闕)
劉莆(闕)
王重卿(直隸滿城人樂舞生嘉靖二十年任)
張邦治(闕)
李守純(闕)
李光緒(山東高密人官生)
昝義金(見寺丞下)
陶□(湖廣黃岡人官生)
盧逵(浙江縉雲人官生)
祖承繼(樂舞生)
嚴紹庠(江西分宜人官生)
董永禧(順天固安人樂舞生嘉靖四十年任)
毛棟(江西吉水人官生)
汪昌齡(直隸休寧人官生)
徐文煥(闕)
談志伊(直隸無錫人官生)
高袠(湖廣安陸人官生)
王籥(應天江寧人官生)
蔡本高(順天人繇樂舞生)
潘龍翰(闕)
王之幹(闕)
張堯恩(闕)
翟思禎(山東諸城人官生萬歷三十四年任)
張懋爵(福建侯官人官生萬歷三十八年任)
趙琦美(直隸常熟人官生萬歷三十八年任)
趙禎(山西解州人官生萬歷四十年任)
陶履中(浙江會稽人官生萬歷四十一年任)
賈文淵(順天遵化人官生萬歷四十三年任)
楊聞中(江西上饒人官生萬歷四十六年任)
郭夢詹(福建晉江人官生萬歷四十八年任)
黃宗瑗(山東即墨人官生泰昌元年任)
王道元(浙江鄞縣人官生天啓元年任)
趙隆美(直隸常熟人官生天啓二年任)
李瓚(山東濟寧人官生天啓二年任)
徐元蝦(南直嘉定人官生天啓四年任)
蔣士麟(廣西泉州人定生天啓四年任)
趙晟(山西解州人官生天啓六年任)
侯昌胤(順天宛平人官生天啓七年任)
張世清(河南祥符人官生天啓七年任)
王愉(直隸句容人官生崇禎元年任)
林益封(廣東海陽人官生崇禎元年任)
成克延(北直大名人官生崇禎二年任)
曹正儀(闕)
趙清衡(闕)
丁裕慶(闕)
董德鏞(闕)
徐樹藩(闕)
熊汝學(闕)
李慎修(闕)
張嘉績(闕)
趙壎(闕)
黃兆穰(福建晉江人官生崇禎十年任)
太常續考卷七
