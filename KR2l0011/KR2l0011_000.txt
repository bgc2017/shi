太常續考職官類一(官制之屬)
提要
(臣)等謹案太常續考八卷不著撰人名氏考
書中所錄蓋明祟禎時太常寺官屬所輯也
凡祭祀典禮皆詳悉具載雖不免為案牘簿
籍之文而沿革損益之由名物度數之細條
分縷晰多明史禮志明會典明集禮及嘉靖
祀典之所未載蓋總括一代之掌故則體貴
簡要專錄一官之職守則義取博賅言各有
當故詳略迥不同也况集禮作於洪武會典
作於成化嘉靖祀典惟載一時更張之事自
世宗以後百餘年之典制記載闕如此書職
官題名終於崇禎十六年則一代儀章始末
尤為完具固數典者所不可廢矣乾隆四十
四年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
