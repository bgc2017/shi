今獻備遺卷五明項篤壽撰
宋訥
宋訥字仲敏大名滑縣人也元至正間舉進士授鉛山
縣知縣洪武十三年徵詣公車除國子監助教應制撰
諸勑文操筆立就稱旨超拜翰林院學士遷文淵閣大
學士日見親信太學成擢祭酒師道尊嚴諸生畏且愛
之乙丑戊辰兩科取士多出大學而魁選尤多大被賞
遇訥嘗有疾上遣中使致諭略曰卿禀純誠病必速差
且命畫工繪象以肖焉上覽之甚喜然終老之召其子
望江主簿麟侍養京師居常寢食恒在廂房不宿于家
疾革乃歸卒于私第年八十上親為文以祭官其次子
復祖為司業
論曰董生有言養士莫大乎太學高皇帝初建成均得
宋公為師教人先躬行而後口說故士皆務實人材質
直朴醇足以適用蓋身教行而師道立也諺曰桃李不
言下自成蹊惡在多言哉
朱善
朱善字備萬江西豐城人也十歲能文通經義元末隱
居纂述所著有詩經解頤詩經輯釋史輯諸書事繼母
李氏甚孝避兵扶母竄匿者十餘日竟兩全高皇帝既
定天下開設學校而豐城仍舊為富州州守強富中請
為訓導南昌守許方以名聞于朝授郡教授洪武八年
徵赴京廷試第一除翰林院修撰署院事兼知制誥逾
年以家屬不完謫教遼東著遼海集未至遼賜還鄉十
七年召授翰林待詔十八年奉旨校文禮闈授文淵閣
大學士以疾告歸卒卒之前夕有星如虹墜于所居鄉
人異之
論曰朱公雖純嘿以明經薦陟館閣不為不遇矣
劉崧
劉崧字子高江西泰和人也初名楚國初更名崧以經
明行修薦為兵部職方郎中歴署總部事奉命徵糧鎮
江多公侯官田崧歸奏之有旨分官民田尋命往廣東
買馬及點視山東驛遞相視萊州遭風海船皆稱職遷
北平按察司副使政有聲績徵拜禮部侍郎嘗奉勑撰
勲臣神道碑銘及封誥宋濂見其文嘆曰此今之司馬
子長也進攝吏部尚書踰月以災異免徵拜國子司業
賜鞍馬令朝夕見必燕語移時未幾以疾卒于京師崧
性廉慎所居屋壞半以茅覆之曰令後世師吾儉家有
田五十畝居官弗復增一布被十餘年為鼠所傷命更
置之仍補鼠傷者以衣其子赴北平時始盡支職方俸
得白金九十兩封識託其鄉人及歸取之其人悉用去
崧不復問所著有職方詩集行于世
論曰劉子高之清近世所未見也其權吏部也不逾月
而免功業不概見惜哉
董倫
董倫字安常東昌恩縣人也世居燕之宛平元末徵辟
不出洪武十五年單縣張寧以倫薦徵為春坊贊善大
夫賜冠帶事懿文皇太子其所陳說多忠厚高皇帝聞
而喜十八年陞春坊大學士會東宫晏駕二十五年出
為河南左參議在任盡心民事名其退食之堂曰後樂
方孝儒為之記嘗草封事數千言悉當上意二十六年
上書薦肇州吏目諸葛伯衡擢為陜西右參議三十年
詿誤坐免謫教須南皇太孫憐而老之賜白金若干鎰
建文初眷念舊學屢問倫左右多言倫可用召拜禮部
侍郎兼翰林院學士與方孝儒入内閣侍經筵考庚辰
會試得名士胡廣吳溥楊榮楊溥胡濙輩號稱得人
解縉之謫河州也與倫書祈哀倫言之于上召還以縉
為翰林待詔其拳拳汲引𩔖此倫質直敦厚有文學為
時所重濟時匡君之念老而益篤革除年間卒
論曰昔魏徵言願為良臣不願為忠臣有以哉董公以
丼盤之舊建文中復赴宣室之召從容清禁壽考令終
將不得為良臣乎哉
陳瓘
陳瓘字同故江西廬陵人也少讀書元季知天下將亂
棄去習兵法環所居皆良田改築場樹木人莫測其意
數年樹成列四方盜蜂起遂募義勇屯其中保障一鄉
頼以安堵七年陳友諒將熊天瑞強致瓘與俱至九江
瓘知陳氏必敗去之甲辰高皇帝克武昌瓘因弘文館
學士羅復仁謁軍門陳救亂安民之策悉見聽納擢湖
廣行省左右司員外郎改左司都事僉郎中陞大都督
府經歴大將軍徐達北征瓘贊軍事既克泰州留瓘督
築城之役尋命總制真州軍事丙午除寧國知府首興
學育材問民所疾苦禁并兼覈欺隱所創戶帖命布之
天下宣城民田濱江者歲患水加築隄防伐石作水門
以時蓄洩強盜劫麥舟坐死者四十八人瓘曰此皆愚
民因舟漂抵岸引梃取之非素有合謀安得論死至衆
邪乃坐先取者一人餘減死論奉命督餉北平還京師
臺省爭薦之瓘固辭歸召赴京道病卒
論曰瓘有文武材雖早死不究所用然其才不已可概
見乎
陳遇
陳遇字中行金陵人篤學博覽至正中授温州路教授
棄官歸人稱為靜誠先生上定金陵秦元之薦宜顧問
召見與語大悦稱先生與官辭不就上問保國安民大
計以不嗜殺人薄斂任賢為對再除翰林學士固辭除
禮部侍郎又固辭上望見連呼君子除禮部尚書又固
辭自是不煩以務每燕見賜坐食談說經史人有過被
譴力為解上嘗曰卿老矣有子可帶刀衛朕頓首伏地
辭年七十二卒時江西鉛山龔斆學博行淳以明經為
教授御史葉孟芳薦徵至洪武十三年秋上坐武英殿
見諸儒使言志皆對曰不敢上負聖主自棄明時上喜
始置輔官以王本杜佑及斆為春官杜斆趙民望吳源
為夏官秋冬官缺令兼攝未幾斆致仕十四年起為國
子司業陞祭酒杜斆壺關人勤慎力學精通易書詩為
四輔官兼太子賓客後以疾卒源興化儒學教授洪武
十三年中書舍人林廷綱薦源德行本以儒士行誼著
聞
論曰靜誠堅志辭爵禄而恩禮不衰豈徒高尚其事要
亦明哲自保者矣龔斆王本杜佑杜斆趙民望吳源亦
一時之儁也
樂韶鳳
樂韶鳳全椒人乙未從渡江參贊機事洪武三年授起
居注遷兵部尚書改侍講學士修大明日歷重定洪武
正韻更製釋奠先師樂章病免八年陞祭酒尋致仕歸
以壽終友人趙奎王才魯文質陳旭陳友竝起畎澮從
上渡江取采石奎有材略立功授總管守宜興洪武四
年從征丼肅猝遇敵衆畏怖奎獨奮殊死戰敗之旭英
毅多智識友有膽氣常居前鋒才有材武文質攻醫授
太醫院判奎才竝都指揮使旭從靖難封雲陽伯友平
蠻功封武平伯
陶凱
陶凱字中立臨海人博學善文洪武初薦脩元史選授
太子書尋除翰林應奉文字三年超陞禮部尚書四年
請建奉先殿乾清宫左上日焚香朔望薦新及節序生
辰祭用常饌行家人禮上從之凱每議禮與藁城崔亮
相可否亮亦善論奏是歲請選人專任東宫官罷兼領
職上曰古者不備官惟賢能是用廷臣有才望勲德者
兼東宫官非無謂也嘗慮廷臣與東宫官有不相能遂
成嫌隙其禍非細若江充事可為明鑑朕今立法令府
省臺官兼東宫贊輔之職父子一體君臣一心庶幾無
患五年凱言漢唐皆有會要記載時政及起居注記言
記事宜令臺省府各置銅匱簿錄聖旨及時政依會要
編𩔖為書上從之出為湖廣參政致仕八年召為國子
祭酒尋老復以參政致仕自稱耐久道人上怒曰何自
賤也尋坐罪初牛諒與凱同為禮部尚書以怠職犧牲
不中廢功臣廟不葺降主事尋復尚書未幾坐不職罷
時有潼川楊訓文者元淮海書院山長居江都吳元年
徵為起居注兩遷中書省左司郎中入禮部亦與凱同
為尚書已而改戶部出為河南行省參政亮初為禮曹
主事洪武元年召為禮部尚書滕毅不知何許人與訓
文同以儒士徵從事徐相國幕下授起居注上命集古
無道之君如桀紂秦皇隋煬事以進曰往古人君善惡
皆朕龜鑑也洪武元年初設六部首擢毅為吏部尚書
論曰兩祭酒學行醇固模節克端一時趙王輩文武兼
資足稱為憲者矣
唐鐸
唐鐸鳳陽人洪武庚子從攻江州授西安縣丞召為殿
中侍御史陞刑部尚書改兵部尚書改諫議大夫左遷
復為兵刑二部尚書致仕再起為太子賓客尋陞太子
少保二十八年使龍州諭趙宗壽還復出參議總兵楊
文軍事經畫守衛撫輯蠻獠鐸重厚慎密靖廉不妄取
予上初起兵時即侍左右每以故舊遇之僚屬罪數連
鐸上念鐸篤行皆不問時諸卿中詹徽以才勝鐸以德
勝不動聲色而政務自理人咸愛之
論曰唐公重厚少文獨受眷知簡導春宫有以哉
郁新
郁新臨淮人洪武二十二年除戶部度支主事賜名新
超陞戸部右侍郎陞尚書凡十三年綜理周密而取民
有節上嘗問天下戶口田賦地理險易計數新答無遺
謬時親王歲禄米五萬石他賜物又萬餘新定歲一萬
石并定郡王將軍中尉主君禄建文中調兵食效勞靖
難後復戸部尚書永樂元年言淮河間多淺灘趺坡阻
運舟請自淮安用船可載三百石以上者運入淮河沙
河至陳州潁溪口趺坡下復以淺船可載三百石以上
者運至趺坡上别以大船載入河至八柳樹諸處令河
南車夫陸運至衛輝入衛河輸北京二年上屯田賞罰
例三年卒
論曰郁公定諸王宗室詔禄之額及置漕□淺船轉輸
之制至今頼之乃者屬籍繁增禄入匱竭後將不繼漢
唐服窮親盡皆不得衣食縣官而四民之業俾得自效
載在典籍可考也安得起新與之議哉
詹同
詹同字同文徽州新安人元舉茂才異等為郴州學正避
亂黃州事漢為翰林學士承旨兼御史甲辰兵下武昌
來見授國子博士陞考功郎中丙午為起居注命有司
訪求古今書籍因謂曰三皇五帝之書不盡傳於世後
鮮知其行事漢武帝購遺書六經始出雄才大略後世
罕及吾每觀孔子之言如節用愛人使民以時真治國
之良規萬世師也吳元年上諭曰國史貴直筆昔唐太
宗觀史雖失大體然命直書建成事是欲以公天下也
予平日言行是非善惡汝等皆當直書勿隱自翰林待
制遷直學士陞侍讀學士上嘗諭曰古人文章明道德
通世務如典謨皆明白簡易無深險怪僻之語孔明出
師表亦何嘗雕刻為文而誠意溢出至今使人誦之忠
義感激近世辭雖艱深意實淺近即使過於相如揚雄
何禆實用自今翰林為文但取通道術達時務者無事
浮藻洪武四年陞吏部尚書上言陛下起兵渡江以來
征討平定之蹟禮樂治道之詳雖有紀載尚未成書乞
編日歷傳于後世上從之命公與侍講學士宋訥為總
裁官七年五月大明日歷成自上起兵臨濠至六年癸
丑冬十二月凡征伐次第禮樂沿革刑政設施羣臣功
過四夷朝貢之𩔖莫不具載為一百卷公及宋訥又言
日歷藏之天府人欲見之有不可得臣請如唐太宗貞
觀政要分𩔖更輯聖政為書以傳天下後世上從之分
四十𩔖自敬天至制蠻夷凡五卷名皇明寳訓自後凡
有聖政史官日紀錄之隨𩔖增入尋以翰林學士承旨
致仕未幾復為承旨翰林學士卒
開濟
開濟字來學一字學臣洛陽人以明經舉為府學訓導
陞國子助教與胡丞相善以疾罷歸訓徒里中洪武十
四年御史大夫安然薦濟有治才召試刑部尚書未幾
為真濟勤敏有為嘗奏令司置考功圖日書所行事稽
覈勤怠上喜賜大第十五年監察御史趙仁言曩以賢
良方正聰明正直孝弟力田列置郡縣政績少聞又聘
天下秀才以資任用臣愚莫若考其經明行脩達於政
事者為一等通曉四書才兼幹濟者為一等量才授職
往代舊官其既代之官就令布按二司覈其稱職平常
不稱職給文赴吏部再覈去留上覽其言謂濟等曰秀
才今徵至數千人宜嚴試授職濟等條議乞選有才識
文武之臣公暇延訪秀才以明經行脩為一科工習文
詞為一科通曉四書為一科人品俊秀為一科言有條
理為一科曉達治道為一科六科備者為上三科以上
為中三科以下為下不通一科者不在擢中上從之濟
敏慧有才辯凡國家經制田賦獄訟工役河渠事一算
畫即有條理可為世守人忌其才高又見上每召濟議
事謗言遂起竟暴卒
論曰開公以名世才通達政體言聽計從幸矣竟不免
于讒口讒說之堲有以哉
吳伯宗
吳伯宗金谿人洪武四年進士第一人時初開科取士
賜袍笏冠帶擢禮部員外郎命與學士宋訥同脩大明
日歷胡惟庸方用事欲人附已伯宗性剛直不肯下惟
庸恨之八年惟庸竟中伯宗謫居鳳陽論時政因言惟
庸專恣不法不宜獨在中書辭甚剴切上得奏即召之
還十二年進講東宫陳正心誠意之說明年改翰林典
籍上製十題命賦援筆立就詞語峻潔上曰伯宗才子
除太常寺丞辭改國子司業又固辭忤旨貶金縣學教
諭至召還翰林檢討十五年初設殿閣學士伯宗為武
英殿大學士十六年冬坐弟仲宴為三河知縣謬薦人
詞連伯宗復為翰林檢討明年卒所著有南宫使交成
均玉堂諸集
論曰吳公以首科及第受知聖主簡直密勿可謂遇矣
而旋起旋廢才不究用謂非命耶
吳沉
吳沉字濬仲金華人博學善屬文洪武十二年薦授翰
林侍制應對失旨左遷渭源教諭未行改翰林典籍陞
東閣大學士十六年進精誠錄三卷上命沉為叙時撰
千家姓沉為表進未幾考功劾怠事降侍書尋改國子
博士致仕嘗著辯言孔子封王為非禮自是布政使夏
寅祭酒邱濬皆以封孔子王及諡為非禮
論曰吳公議孔廟事百五十年始行之讀所撰千家姓
多異其不見傳何也
劉三吾
劉三吾字如孫以字行初名崑茶陵人洪武十七年通
政使茹瑺薦徵至老矣應對詳慎除左贊善歴陞翰林
學士博學通經史文章典麗既入翰林備顧問每預密
議懿文太子卒上意在文皇問公對曰太孫年富子没
孫承適統體也即立燕王置秦晉二王何地上遂立建
文君為皇太孫十八年三月上省躬錄上命儒臣編古
帝王祭祀灾祥感應可為鑒戒者為存心錄既又命公
編漢以來灾異之應臣下者為書賜名省躬錄二十六
年以婿趙勉為戸部尚書坐罪乞免官未幾又復學士
上厭表箋多諛詞纖巧命公及右贊善王俊華撰定頒
天下尋暴卒
論曰劉公耄年遭遇潤色洪業翊贊經綸詞命典實卓
然名家可不謂有學有守者哉
今獻備遺卷五
