今獻備遺卷三十三明項篤夀撰
張敷華
張敷華字公實江西安福人父洪監察御史死于土木
景泰初以死事蔭敷華為國子生敷華少負竒氣甫七
歲里社有竹木之祟指領群兒斬伐殆盡天順甲申登
進士第選翰林庶吉士有文名大學士李賢彭時欲留
官翰林力辭不就成化改元授兵部主事累遷郎中數
忤貴勢捃摭無所得陞浙江右參議監温處礦課景寧
有礦盜數千人敷華曰此可撫而定也乃刻日使自歸
及期親馳撫之賊露刃以待及諦視曰果我張公也皆
駢首聽命乃執其首惡十二人餘悉宥之歴遷湖廣左
布政使歲大飢全活不可勝計進都察院副都御史廵
撫山西歲歉奏暫增解池鹽課以補王府歲祿會霖雨
躬禱于神鹽池獨不壊大同邊餉歲給多折納敷華請
太原以北可通車者聽運米改撫陜西五臺山有妖僧
馬文升曰張公實在必有處分比報至則已生縛之矣
總督漕運拜左都御史請嚴天下有司貪酷奔競之禁
正德改元逆瑾用事憚敷華強執矯旨令致仕卒贈太
子少保諡簡肅子鰲山正德辛未進士選翰林庶吉士
拜監察御史督學南畿有父風
論曰簡肅公受知孝皇帝執法内臺力振頽綱與華容
禹陽諸公一心同德可否相濟翊贊熙和之業可謂盛
矣晚值否運觸忤權逆歸老丘樊既明且哲身名兩得
世濟其美不亦偉乎
戴珊
戴珊字廷珍江西浮梁人也天順甲申進士授御史督
學南畿品藻精明以文藝占器識其最所賞譽者大學
士王鏊也遷陜西按察副使仍專學政歴陞都察院副
都御史撫治鄖陽進左都御史益振風紀孝皇勵精親
鞫大獄諸司悚震珊從容開析特受知眷每召問政事
移晷方出累疏告老優詔勉留卒贈太子太保諡恭簡
論曰世稱浮梁戴公知人每試士閱文辭即知其人心
術噐識至年命脩短位秩崇卑十不失一及踐上卿秉
憲貞度正已格物遭孝皇殊顧得行所學卓為名卿與
簡肅嫓美矣
張悅
張悅字時敏直隸華亭人天順庚辰進士歴任浙江按
察副使提督學政初糊名校士尋去之曰我且自疑人
誰信我所奬拔或出新進往往有名士皆帖服莫敢以
私千者成化甲辰以湖廣按察使入覲陞工部侍郎弘
治改元遷禮部再遷吏部癸丑大旱上疏請遵舊章卹
小民崇儉素裁冗食禁濫罰復上修德圖治疏悉嘉納
嘗兩攝選輿議稱允陞南京兵部尚書參贊機務尋加
太子少保鎮静簡易上下安之性素清約終始不渝致
仕歸杜門不出以節儉率人卒贈太子太保諡莊簡
論曰張公醇德清節晉陟大僚國之楨榦鄉之羽儀庶
幾兼有之矣
許進
許進字季升河南靈寳人成化丙戌進士擢御史出按
甘肅山東所至持風裁官吏豪右不法多自按問不下
所司墨吏皆望風解去都御史陳鉞妄殺建州之人啟
釁遼東御史強珍劾鉞汪直誣奏珍逮下獄進論救且
言直罪狀詔奪俸三月珍謫戍遼東湖廣總兵李經有
道士以黃白術干之者不用怨經乃誣經不軌首其事
于汪直直奏逮經百口赴錦衣衛獄進察其冤具狀以
聞即日詔誅道士且禁校尉勿再妄緝事直愈怒日令
邏卒偵于門無所得後竟以章疏字訛奏進杖午門下
幾死遷山東按察副使監試有欲私貴介子者執不從
東昌一武官子懷金同儒生飲酒家是夜被殺有司疑
生嚴訊誣服進徧閱商歴知酒家以殺人之翌日買布
數疋遂伏辜尋以公事逮赴錦衣獄會赦得出陞廣西
按察使擢都察院右僉都御史廵撫大同上備邊四事
一曰定策應二曰備戰具三曰修墩牆四曰築屯堡復
陳邊事者八曰恤邊軍寬邊民專主守平輸納復軍糧
便接逓去無益革冗官劾太監石岩岩誣進擅用旗幟
降知兖州府進陜西按察使甲寅敵侵甘凉拜左僉都
御史廵撫甘肅土魯番世讐哈密其首阿哈瑪特遣將伊
蘭襲據其城進與都督劉寧調集齊勤罕東諸兵夜冒
雪進兵伊蘭遁走城中人從亂者餘八百或請盡屠之
以徼封矦進不可曰得城無人城誰與守遂復哈密以
功進右副都御史廵撫陜西陳八事召為戶部右侍郎
論救刑部主事鄭岳彗見復上修省數事會推大臣或
不協輿議即正言人以為侵官進曰古之大臣知無不
言今既曰會議而乃默默耶庚申和碩攻宣大命兼左
僉都御史提督諸軍事時平江伯陳銳出師無功進坐
累免官乙丑以薦起為兵部右侍郎提督團營進尚書
正德改元上疏請勤聖學戒游逸改吏部尚書加太子
少保逆瑾擅政嫉進違異乃以署員外郎再署郎中者
為非制謫令致仕又以進嘗薦雍泰為失當坐除名而
怒猶未巳乃招進在大同時嘗籍軍丁出銀僱役為典
守者所尅故苛為稽察因以中進事未結瑾敗復官致
仕進已先卒贈太子太保諡襄毅所著有平番始末何
瑭曰語稱忠臣不和和臣不忠予嘗疑之舜命九官濟
濟相讓和之至也豈皆不忠者乎近世仕者唯唯而言
循循而行於世多同者往往立致通顯言必據理行必
守法不肯苟同於衆者往往不免挫折乃知語所稱者
為後世言耳襄毅公自為御史至吏部累經挫折而剛
方正大始終不變盖忠臣不和之效也夫人情經利害
禍福往往懲創往事剛者變柔方變圓甚則易而從邪
者有之如公始終不變豈易得哉然公卒登台鼎使德
業聲名布於天下後世豈非天定而能勝人乎
論曰國家凖周建治庶政掌於六官尚書總喉舌之司
酌台衡之運非宏德碩望推賢朝宁及上意所殊眷者
莫之得任也况父子世登斯位也哉二百年來父子尚
書者凡十八九家海内歆談以為章縫異遇其間奮庸
熙洽垂休揚烈銘勒金石者非無其人至於拱默盱睢
無所可否外席隆寵而中慚尸素者盖亦有焉望崇者
易墮任重者多仆豈不難哉許襄毅公始忤汪直中抗
劉瑾幽囚不攝廷撻不挫其剛心勁氣生死得失靡能
動之若少傅公讃司徒公誥司馬公論父子兄弟世掌
邦治兼總樞務蹇蹇侃侃承弼六朝西北市事至今不
廢迹其正直忠厚終始靡疚辟之璠瑜之性寧毁不渝
麟鳳在庭馴而不狎庶幾哉匪躬之節鼎畫之臣矣可
不謂世濟其美者哉他若吏部尚書兼翰林學士承旨
詹公同太子少保吏部尚書兼都察院左都御史徽太
子太保吏部尚書何公文淵刑部尚書喬新少保吏部
尚書謹身殿大學士王公文南京禮部尚書宗彛刑部尚
書耿公九疇太子太保吏部尚書裕南京刑部尚書周
公瑄太子太保禮部尚書經南京禮部尚書倪公謙太
子少保吏部尚書岳刑部尚書施公禮太子少保禮部
尚書掌鴻臚寺純太子少保兵部尚書白公圭太子少
保禮部尚書翰林院學士鉞太子太保吏部尚書王公
恕南京戶部尚書承裕南京工部尚書侯公瓉戶部尚
書觀南京兵部尚書林公瀚太子太保工部尚書廷□
南京禮部尚書廷機及其子南京禮部尚書燫南京吏
部尚書王公華新建伯南京兵部尚書都察院左都御
史守仁南京刑部尚書吳公洪刑部尚書山戶部尚書
李公讃太子賓客戶部尚書翰林院學士廷相太子少
保刑部尚書劉公璟刑部尚書訒南京工部尚書何公
詔刑部尚書鰲皆以父子繼其官云
王槩
王槩字同節廬陵人正統七年進士授刑部主事歴遷
河南按察使天順初被誣下獄會襄憲王入朝上問所
過官吏賢否王對曰臣過河南百姓遮道訴王廉使冤
且言王廉使清勁鋤豪拊善有恩有威殿下幸為百姓
奏皇帝還我王廉使上喜立命法司雪之還任尋陞右
副都御史廵撫陜西設法救荒全活數萬人流徙歸業
天順七年遷大理卿時吏諳律比者𩔖多深刻槩獨持
明允濟以長厚諸所審駁會文切理倫要簡暢轉相𫝊
錄𩔖成卷籍成化八年遷刑部尚書疏陳時政十事上
嘉納商文毅知之薦代姚文敏吏部主議者不喜南人
竟用尹同仁十年卒諡恭毅
黃紱
黃紱字用章封丘人正統十三年進士歴南刑部郎中
廉直遇事飈發即重忤時貴不恤人或笑黃郎中呆紱
抗不移歴四川右布政使初督松茂軍餉劾治將領侵
冒擒諸倚勢豪肆邊上者過崇慶忽旋風起輿前擁不
得行紱曰即有冤且散吾為若理風遂止抵州沐禱城
隍夢中若有神言州西寺云起即密訪州西四十里有
寺當孔道倚山為巢旦率吏兵急抵寺盡逮諸僧諸僧
中一人少而狀且惡詰之無祠諜即塗醋堊額上晒洗
之隠有巾痕紱曰是盜也即訊諸僧諸僧不能隠盡得
其奸狀盖寺西有巨塘夜殺投宿人沉塘中衆共分其
囊負有妻女則又分其妻女匿妻女隠窖中恣淫毒久
矣盡按律殺僧毁其寺倉吏倚王親侵没官糧萬計王
曲庇倉吏竟按如法右使時奏閉建昌礦左使湖廣妖
僧繼暁至勢薰人紱曰繼曉以妖術故不離上左右今
且得罪避出名掃墓實逸賊檄武昌府館之後堂好飲
食無令得出入俄事敗檻送京師伏誅副都御史廵撫
延綏劾參將郭鏞等擒豪奸張網紱行道望見川中飲
馬婦片布遮下體大慚俯首嘆息曰我為廵撫令健兒
家貧至此何面目坐臨其上亟令豫出餉三月邊健兒
素貧苦延綏特甚大臣廵撫者輙厚自奉健兒雖凍餓
死不問延綏人又素忠朴至死無怨言聞之慚嘆軍中
人人感泣願出死力焉俄有詔毁庵寺紱令汰尼盡轉
軍門給配軍中壯無妻者比去延綏有攜子女拜道傍
送者已為尚書戶部益不屑顧忌威稜截然盡革財賦
内外諸積弊改左都御史入臺天下仰望風采第戅直
崖異忤人自恐伏禍不可測請老去未幾卒
論曰王公長厚所至有惠政迹其被知藩邸上回聖心
豈其驩虞為哉黃公威稜凛凛有汲直風而優恤健兒
又何其愷悌君子也延綏故槖駝軍以驍勇聞自嘉靖
庚戌敵殘薊東之後每歲徵兵入衛客死戍所者至十
之半凡二十年所矣頃在壬午幸奉明詔始得息肩仁
人哉兹舉其利溥哉
今獻備遺卷三十三
