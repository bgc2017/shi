今獻備遺卷二十明項篤夀撰
王竑
王竑字公度陜西河州人剛毅慷慨喜大節宣德中舉
進士方弱冠擢給事中常曰士當希汲黯朱雲安能局
促效轅下駒耶己巳英皇北狩郕王監國攝朝奉天門
竑率諸給事廷劾王振歴數其蠱政誤國之罪讀彈文
詞氣壯烈錦衣衞指揮馬順從旁叱曰起去竑奮然起
捽馬順首曰此正姦臣宜亟行誅遂拳毆順諸給事争
起助竑順死竑索振所親信二内豎甚急請併誅之郕
王命紅盔將軍以金瓜撲二内豎死乃罷朝嘆息曰中
國有人額森逼京城竑以于謙薦守北門即戎服鞭馬
馳赴軍號令區畫老將弗如也部伍壁壘精采冠九門
敵望見奪氣潛出竒兵擊之遂敗走因逐之盡境而還
以功超拜都察院僉都御史出鎮居庸皆憚竑名不敢
近關遷副都御史兩奉勅巡撫淮揚總督漕運成化初
拜兵部尚書尋辭疾致仕卒于家始名其菴曰戅改名
休世尤高其勇退
論曰王公廷捽馬順一日而尸三逆豎于朝忠烈不足
多哉世所稱竒男子必以公度為首云
葉盛
葉盛字與中蘇之崑山人正統乙丑進士授兵科給事
中己巳英廟蒙塵盛廷劾驕將楊俊請誅扈從失律者
然後選將練兵復讐十月額森薄京城請罷内府軍匠
悉事征操復請犒師遣散卒取軍器於天津以張外援
形勢四日中疏凡八上動合機宜敵退盛言賞罰者為
治要務今日為尤急今效勞如孫鏜死事如謝澤韓青
及武興趙麟王晟等倉卒慘酷宜亟行賞其他守關不
嚴赴難不力者宜亟誅從之進都給事中大臣有奏留
邊將守京師者盛言今日之事邊關為急往者獨石馬
營不棄則六師何以陷土木紫荆白羊不破則邊騎何
以薄都城苟邊防不固京師雖守不過保九門耳其如
陵寝郊廟田里之民何宜遣將固守宣府居庸便陳州
流民扇動奉命安輯還言八府蝗旱寇鈔宜寬恤景泰
元年八月額森奉太上皇還京師將抵居庸千戸龔遂
榮諜言上皇之出為宗社計今都人聞駕還皆踴躍迎
復之禮宜厚主上當避位固辭而後受之乃可不然恐
貽譏千載竄其名投之野盛言于大臣宜亟封進或可
感動上心乃自奏之有旨令禮部尚書胡濙封進帖留
中二年盛請復祖宗午朝故事從之三年遷山西右參
政協贊獨石等處軍務盛以獨石馬營八城殘破不可
守乃條八事以進命施行之八城既復乃立學置醫設
義塜增遞鋪請官銀五千兩買牛千頭摘戍卒不任戰
者驅之耕歲課餘糧以為軍費丁外艱去天順二年召
為右僉都御史巡撫兩廣乞終喪不許初廣東鹽不出
境鹽歲積而商以困往往賄關吏私市之廣西盛疏言
聽之則利商而壊法禁之則商滯而利歸津隘請聽商
計鹽輸粟而後出境公私兩利之成化初陞右副都御
史巡撫宣府乃脩復前所建官牛官田法墾地益廣積
粟益富以其餘歲市馬千八百匹繕治屯堡數百所三
年擢禮部右侍郎五年轉吏部八年命視河套奏言搜
河套復東勝皆事勢所難宜增築城堡募新軍以實邊
而選土兵以助守從之九年進左侍郎十年卒諡文莊
所著有西垣奏草上谷奏篇水東日記菉竹堂等集若
干卷
論曰材之難兼久矣或以文學顯或以政事稱或以節
行著而葉公兼之可不謂難乎方居諫垣時嘗對仗讀
彈文詞氣慷慨凡大利害言之無避巡撫兩廣還舟無
私載篋中惟書史兩鎮北邊所經略至今賴之好古博
學郁郁文章其希文之徒侣乎
林聰
林聰字季聰福建寧德人正統己未進士授刑科給事
中己巳劾光禄卿余亨及王振家奴張伯通奸状又劾
總兵官楊洪孫鏜景泰元年進都給事中内侍單增駙
馬石璟怙寵不法論之廷議迎復英廟之禮或謂敵情
變詐遣一車二馬足矣聰曰上皇北征為宗社計迎復
禮宜厚禮部尚書胡濙出一小紙袖中以示聰與葉盛
曰此小人質朴之言大抵欲從厚吾欲以此進何如太
宰王直聞之曰此禮失而求之野即此可驗人心同然
進之是聰舉手加額曰賴有此幸毋遲疑聰亟以聞景
泰三年建易儲之議事下廷議衆相視莫敢𤼵聰首言
皇太子無過不可易奏牘不肯署名未幾改聰為右春
坊司直大臣言聰不宜散置改補吏科都給事中吏部
選法未當或私有所徇者輒指斥駁正當事者忌之嗾
御史劾聰為其甥乞善地以專擅選法論坐死大臣當
連名署奏以次及胡濙不肯署名即移疾不出朝廷遣
使問之濙曰本無疾聞林聰被害心悸不安耳天子始
知聰受誣得末減左遷國子學正英廟復辟拜左僉都
御史山東饑令聰往賑貸之全活數十萬還陞右副都
御史成化初江淮大旱人相食時鹽徒横行詔聰撫之
奏借江南糧及支運糧數十萬以給民且與之種計捕
鹽徒擒其魁數人餘悉從輕典進右都御史巡撫大同
八年以疾致仕尋召赴南京都察院視事兼督操江召
為刑部尚書加太子少保其決獄不事瑣細善委任遇
大事則反覆詳覈躬自筆削會議大政亦多所剖決嘗
偕太監汪直覈遼東失機事直獨禮敬聰先是長院者
多戒諸御史勿言事聰既視事諸御史時有彈文當事
者謂聰不能鈐其屬聰曰已既不言而又禁人使不言
誠非聰所能也卒贈少保諡莊敏
論曰己巳之秋朝野多故言官數論建時王公竑葉公
盛及林公聰以敢言稱而林公以微事幾坐重典賴胡
忠安得免及其再起更為謙和以遠禍其得大雅明哲
之旨者乎
程信
程信字彦實徽州休寧人正統壬戌進士授吏科給事
中己巳英廟北征信疏諫不報景皇帝即位劾兵將扈
從失律者罪有詔命信籍王振家薦大理卿薛瑄等數
人額森逼京城大臣薦信及王竑曉兵詔信分守西城
竑分守北城信上五事曰新號令以振軍威募勇敢以
備警急召勤王以遏南侵設武備以防内變養銳氣以
備戰守詔施行之時都督孫鏜禦敵失利欲收軍入城
監軍中官向義請納之信曰不可朝廷掃國兵而授之
鏜今小不利趣之使戰則鏜必效死納之則敵勢益張
人心益危非計之得因疏言之詔勿納鏜而敵勢漸逼
信自城上督諸軍為援敵引去景泰初陞左給事中會
災異信上中興固本十事曰敬天求賢納諫謹災節用
詳刑選將練兵尚儉隆師而敬天一事則請隆孝友之
實以答天心之仁愛聞者韙之遷山東右參政總餉遼
東時巡撫都御史寇深請監守盜倉糧石以上者處死
又造新斛視舊加二寸俾信鉤考之信曰使彼真盜雖
斗殺之不恤今故為加斛以置之死地豈情也哉立取
新斛碎之轉四川平松潘夷有功英廟復辟進太僕卿
時馬政久廢三營大將石亨等疏言太僕急徵諸衞馬
不便請以馬隸兵部從之信曰如此則為不得其職矣
即移文兵部言太僕職專馬政而高皇帝有旨馬數不
許人知今改隸兵部使馬之登耗太僕不與聞脫有警
而馬不給則孰任其責願明示為著令兵部懼以為言
詔復其事歸太僕陞左僉都御史巡撫遼東英廟召至
文華殿顧問良久語及邊事曰卿其勉之守將海寧伯
董興聮姻曹氏信一切裁之以法己卯春朝廷聞建州
屬人董山潛結朝鮮命信察之信使自在州知州佟成
偽以他事廉其境得朝鮮授董山為正憲大夫中樞密
使制書還報信具以聞請乘其未𤼵急遣使詰問可伐
其謀乃命給事中往朝鮮錦衣譯者往建州詰問初不
肯承出制書示之皆驚服各上表貢馬謝罪以事為寇
深所論調南京太僕少卿尋召為刑部右侍郎取大明
律條分目析為律學指掌以憂去成化初起復兵部右
侍郎轉左丁亥貴州山都掌蠻據大□山箐之險破合
江諸縣勢甚猖獗上用廷議拜信兵部尚書提督軍務
與襄城伯李瑾發川廣雲貴番漢兵討之至永寧分軍
為四躬督一軍入金鵝池而分四川軍由戎縣貴州軍
由芒部雲南軍由普市入授以方略期俱會大壩兵至
李子關渡船鋪賊拒險飛梭下礧如雨諸軍以神銳勁
弩却之攀厓而上順風縦火焚其龍背豹尾二寨賊退
保大壩而貴州軍已踦其後四川雲南軍已攻其左右
敗散連破二千餘寨獲銅鼓數十斬首生擒無算餘賊
入天井水磨二洞洞幽暗不可入命以土石塞其門圍
守月餘賊死洞中臭聞數里還師撲滅九姓土獠之附
賊者都掌悉平復請移瀘州衞于渡船鋪以控諸蠻分
裂都掌故地隸永寧芒部易大壩為太平川立長官司
以轄熟夷師還進兼大理卿辛卯春旱詔求言信上言
兵事者九其略曰當今在外惟延綏兩廣無歲無擄劫
之患四方流民悉聚荆襄此大可憂也在内惟京營乃
天子六師所以居重馭輕四方有事恒病其不練而困
于不足凡此皆宜更張之大者詔下兵部當事者難之
未幾復有事于三方悉如信言改南京兵部尚書參贊
機務致仕卒贈太子少保諡襄毅初應城伯孫繼先多
不法信盡𤼵其貪尅諸罪繼先坐免黨與皆戌嶺表軍
府肅然摩囉歡據河套歲為西患大臣請興師十萬大
同守將楊信為總制搜𠞰之信言河套地曠遠無水草
興師十萬則餽運者加倍自古禦邊來者拒之去者弗
追此不易之道而楊信亦止請三萬人巡邊信曰以三
萬人搜套則少巡邊則多關陜連歲受兵今此舉勝形
未具而先自困非謀之善者也乃以二萬人巡邊而罷
搜套之議信掌兩京兵政凡征伐俱有成績且能任怨
南京守臣欲與錢穀詞訟信曰守備機務所以謹非常
此特有司之事耳必不可與征川貴時詔從便宜信自
𤼵兵至凱還不爵一人不殺一人同事者以為言信曰
刑賞人主之大柄懼閫外事不集而假之人幸而集事
又竊弄之豈人臣之道邪子敏政官至禮部侍郎以文
學稱
論曰程公以敢言著聞分守西城其材略槩見矣及平
都掌蠻遂策懋勲允文允武斯其兼之哉
今獻備遺卷二十
