今獻備遺卷二十一明項篤夀撰
章綸
章綸字大經温州樂清人正統己未進士授南京禮部
主事景泰初陞儀制郎中首請增會試取士額次言太
平十六事悉見采納額森索使通好綸言宜暫與結盟
以待天時車駕欲幸大隆福寺綸言不可又因災異請
下詔求言撤樂減膳捐俸救荒節濫賜罷補官慎差遣
備義倉汰僧徒語極剴切五年上皇居南宫封憲廟為
沂王災異荐臻綸陳脩德弭災十四事一畏天戒二任
燮理三養聖躬四節幸御五務儉約六勤論政七惇孝
義八慎賞賚九重名爵十革巡撫十一擇重臣十二辨
異端十三却貢獻十四汰冗官疏入忤旨下錦衣獄及
御史鍾同併逮之會大風雨黃氣四塞刑乃少緩明年
秋南京大理卿廖莊入朝以請復儲故杖于闕庭并命
杖綸及同百同死綸絶復生禁錮益嚴英廟復辟首出
綸遂擢禮部右侍郎天順二年山東大水守臣請蠲賦
未允綸為請得減半四年調南京吏部上面諭綸曰根
本重地非卿不可事有當言具以聞憲廟初有司奉遺
詔百日外請行大婚禮綸言山陵尚新元朔未改百日
從吉心實不安釋服公除固有常制諒隂婚娶不忍隨
宜乞諭禮部來春舉行成化元年陳救荒四事四年考
察南京官與都御史高明議不協遂劾之并奏黜御史
部屬數十人五年陞南京禮部左侍郎十年致仕十九
年卒于家贈南京禮部尚書諡恭毅官其季子玄會為
鴻臚寺主簿長子玄應以進士官南京禮科給事中
廖莊
廖莊字安止江西吉水人宣德五年進士擢刑科給事
中正統六年陜右饑命莊賑之便宜行事全活甚衆時
楊士竒當國家人有不法者莊率同列抗論之八年大
理寺官屬悉坐事繫獄命署其事踰月擢大理寺左
寺丞十一年陞南京大理寺左少卿景泰五年上疏請
朝謁上皇及加恩茂陵忤旨明年丁母憂入見命撻於
庭幾死謫河州定羌驛丞輿曳就道天順元年召還為
大理左少卿時母服未闋聞外艱遂陳情命賜祭葬調
南京大理寺五年陞南京禮部右侍郎七年調南京刑
部成化改元御史有言莊者上黜不聽遷刑部左侍郎
且曰莊大節可取踰年病卒贈刑部尚書諡恭敏莊篤
故舊拜法官不絶往來有勸莊遠嫌者笑曰莊門如市
莊心如水既没無以為斂同鄉朝士裒貸之
鍾同
鍾同字世京江西永豐人也景泰辛未進士拜貴州道
監察御史嘗與儀制郎中章綸期論易儲事願獻狄梁
公之誠脱受比干之慘無所憾詞氣慷慨綸亦以身許
之同疏先入言宗社之本在儲貳宜亟復之綸疏隨入
并收下錦衣衞獄同死焉英皇帝復辟下詔襃同贈大
理寺左寺丞官其長子啟為知縣成化初詔禄其妻羅
氏復官其次子為通政司知事先是同遺骸猶在圜土
其子乞歸葬浪田之陽邱木有鵲巢累産白雛人謂忠
誠所感名其地曰忠義鄉成化末賜諡恭愍
論曰章恭毅之與廖忠愍鍾恭愍皆古之遺直與抗議
復儲九死不悔昔有三仁其近之矣
今獻備遺卷二十一
