今獻備遺卷二十八明項篤夀撰
王英
王英字時彦金谿人永樂二年進士庶吉士入翰林未
幾召及王直入内閣書機宜奏授脩譔進侍講二十年
從北征至庫楞海旋師至威敵命碎李陵臺驛令碑
沉河中絶其争上顧喜曰秀才朕需爾為用勿憚勞因
言敵遁幸勿入險窮追上笑曰朕為天下國家計秀才
直不欲黷武耳又曰凡軍中動静有聞即密奏顧内臣
曰秀才有事見朕勿闌駐安平鎮軍中有恚言上怒英
言此皆壮士幸宥其過稍與恩澤異日得其死力上喜
立命李慶給餉及輜畜二十二年上崩榆木川東宫命
英與諸大臣定喪禮議國事宿内閣凡七日陞侍講學
士又陞右春坊大學士明年乞省歸朝景陵召入便殿
謂曰洪武中學士有宋濓吳沈朱善劉三吾永樂初解
縉胡廣皆有名汝英慎自勉裕陵即位充史館總裁講
官正統十三年陞尚書南京禮部景泰元年卒諡文安
改諡文忠
論曰王文忠受知成祖扈從北征規諷多所裨益歴事
三朝完其勲名其亦吳胡之侣耶
錢習禮
錢習禮名幹以字行吉水人永樂辛卯進士為庶吉士
除檢討有惡之者指為練子寧姻東楊間以聞曰習禮
有文學史才願陛下憐察上欣然曰使練子寧尚在朕
且用之况習禮乎獻陵初陞翰林侍讀知制誥宣德初
與脩兩朝實錄正統初與修宣宗實錄三年陞學士七
年以故鴻臚寺為翰林院落成諸殿大學士皆至習禮
不設西楊南楊座或問應曰此非三公府也二楊以聞
上命工部具座禮部叙位次二楊始自内閣出坐諸學
士上十年吏部上禮部右侍郎用苗衷内批用習禮而
陳循代掌院事或賀之者答曰吾今且為有司又奚賀
為未幾陳高曹苖皆得陞侍郎入内閣習禮尋兼署吏
部稱疾辭致仕歸十五年八十九卒諡文肅曾棨永樂
二年進士第一人授翰林脩撰上命解縉選進士進學
文淵閣棨及編脩周述周孟簡進士楊相劉子欽彭汝
器王英王直余鼎章敞王訓柴廣敬王道熊直陳敬宗
沈升洪順章朴余學夔羅汝敬盧翰湯&KR2252;李時勉段民
倪維哲袁添禄吳紳楊勉被選名翰林庶吉士入見上
諭曰人須立志志立則功就未有無志而能建功成事
者爾等自進士中拔至此皆今英俊然當立心遠大不
可安於小成爾等勉之朕不任爾以事文淵閣古今載
籍所萃各食其禄日就閣中玩索務實得於已將來庶
得爾用不可負朕期待南城有羅玘成化二十三年進
士為翰林編脩時武岡知州劉遜忤岷王被逮給事中
龐泮等以救遜下詔獄玘上疏救主事李夢陽論外戚
收拷又疏救太監李廣死言官劾文武大臣附廣者請
按廣籍斥逐玘言不可宜令諸大臣自陳或坐他事黜
便正德中歴陞南京吏部侍郎上大本急務疏言瑾逐
榮王虚朝廷上未有子諸大臣依違不肯為國家遠慮
忤時宰致仕寧庶人致百金夀玘走避深山中李文正
公處瑾永間曰調護善𩔖玘引大義責之請謝門生籍
卒贈禮部尚書諡文肅
論曰錢文肅早被恩眷讒說不得行幸矣以座位故忤
時宰竟不獲大用惜哉羅文肅正色危言遠避淮南非
發蒙振落者等錢公固不逮也
鄒濟
鄒濟字汝舟其先嘉興人徙餘杭洪武十五年舉通經
累官知州靖難後大臣薦脩高廟實錄錄成陞儀制郎
脩永樂大典總裁征安南參贊軍事陞廣東參政坐事
改考功郎中獻陵留守南京改右庶子進少詹事當是
時宫寮多得罪徐善述王汝玉馬京梁潛周冕相繼下
獄死濟幾死者屢矣憂懼成疾卒後獻陵悼念舊學贈
太子少保諡文敏子幹正統四年進士歴官太子少保
禮部尚書致仕年八十四卒贈太子太保諡康靖善述
天台人為左司直郎陞右贊善耿介恬靖汝玉長洲人仕
至贊善兼檢討坐戍邊東宫特宥之復坐累下獄死汝玉聰
敏過人文章精粹洪熙初贈汝玉太子賓客諡文靖善
述太子少保諡文肅京武功人洪武十八年進士累官
北京刑部侍郎兼宫寮謫戍廣西已而有薦京者竟坐
前事下詔獄死洪熙初贈少傅諡文簡潛太和人洪武
二十九年鄉舉歴訓導知縣靖難後召脩實錄陞脩譔
尋兼贊善永樂十五年夏吕方三尚書薦副西楊輔太
子監國坐陳千戶事被讒與周冕並逮詔獄卒妻楊隨
潛北京潛卒慟毁不食亦卒潛闓爽弘毅通諸經尤長
於詩易冕寧波人為司諫春坊
論曰文敏父子策名三朝繼登峻秩可謂世濟其美者
矣徐王五公輔導儲宫不免讒口豈非所謂小人之欲
傾人國必先去所忌而後動於惡有以哉
劉儼
劉儼字宣化吉水人正統七年進士第一人除翰林脩
撰茂陵在東宫為左春坊大學士景泰七年考順天鄉
試内閣陳循王文有子試屬之皆不得舉二人令其子
錄試文訟考官閱文不明取士徇私會譯字官劉淳卷
注翰林院考中送入貢院比書榜竟落淳名二人因劾
儼違制并摘命題雖欲自絶語請如洪武中劉三吾等
坐罪上命高文義公覆試諸得舉者朝退高請奏事門
上力言二臣之子文亦可觀顧解有定額儼等本無罪
上令順天府准其子會試王文復疏辨上不喜曰敢再
言者以大臣擅法論遂已先是廬陵羅崇岳舉順天第
一以詭籍斥還縣學時人為之語曰榜有姓名還是學
生榜無名氏京闈貢士明年裕陵復位二人得罪其子
竟不得試禮部儼卒贈禮部侍郎諡文介
論曰國家用人不以其方惟賢惟才是取耳袁氏四世
五公著稱漢室蕭氏八葉宰相休顯唐家世𩔖寧足拘
哉近代以來若謝文正遷𤼵鄉舉第一人會試第二人
廷試後第一子丕解元會魁及第倫諭德文叙會元状
元長子通參領省解次子祭酒以訓會元及第黃行人
乾亨子御史如金史僉事俊子尚書道毛文簡紀子太
僕渠張侍郎志淳子副使合俱父子𤼵解曾状元鶴齡
孫追費状元宏從子懋中羅文莊欽順從子珵俱進士
及第孫文恪陞及第而子鋌鄉薦第一鑛會試第一陞兄
堪武會舉第一劉尚書龍祖副使潔父刑部鳳儀俱鄉
試第四人龍及子郎中承恩俱第二人葛少保守禮與
其孫俱𤼵解山東周庶子述長史孟簡同科及第彭文
憲時廷試第一文思華會試第一楊文懿守陳尚書守
址劉文簡春參政台王文莊鴻儒布政鴻漸俱𤼵解而
守址春復及第楊光禄惟聰巳卯𤼵解辛卯状元而兄
庶子惟傑丙戌及第王太史錫爵會元及第而弟鼎爵
復會試第五人今海内章縫侈為盛典又宋制大臣或
有不由科第者特賜于某人榜出身及累舉不售者恩
賜第有一榜盡賜及第有免解進士之目永樂間曲阜
舉人孔諤乃宣聖後會試乙榜第一人皇太子召見特
賜進士出身不第鄉試特許會試者即循文子陳瑛王
倫竟亦不試不第會試特賜廷試者洪武中韓克忠等
一榜進士也若以他途進者曹文㐮鼐以太和典史乞
會試得第二人廷試復為第一人後刑部吏南昱松陵
驛丞鄭温常熟黃鉞叔揚亦以典史中會試云
儲瓘
儲瓘字静夫泰州人成化二十年進士歴南京考功主
事文選郎中弘治七年調考功十年陞太僕少卿在考
功三年臧否不淆交遊稀寡嘗薦張吉等五人可任諫
官論救科道龐泮等不宜以言事下獄又上言乞令史
官紀注言動如古左右史康陵初陞太僕卿明年僉都
御史總糧南京又明年入戶部為侍郎逆瑾專權愧憤
引疾求去得允致仕瑾誅不數月復起時瑾雖誅諸倖
佞繼用事更益不樂明年又乞休去七年改南京戶部
是年冬改南京吏部去辭益力起益數淳易恬靖人皆
慕之卒諡文懿
邵寳
邵寳字國賢無錫人成化二十年進士初知許州入戶
部為員外郎郎中陞按察副使提學江西正德四年陞
副都御史總漕巡撫江北雅有清譽在江淮不事改革
赫赫漕大小將校皆嚴憚不敢苛黷未幾以事忤瑾瑾
又惡平江伯平江伯者漕帥也事連寳瑾益怒長沙力
解得致仕瑾誅起巡撫貴州陞戶部侍郎七年請養母
歸十四年陞南禮部尚書嘉靖初再辭詔特與終養卒
贈太子少保諡文莊所著學史簡端錄二書巡撫吳廷
舉上之朝
楊廉
楊廉字方震豐城人成化二十三年進士為南科給事
中建議皆國家大體邊防要務歴南太僕少卿通政尹
順天陞南禮部侍郎進尚書大禮議起具疏同南九卿
上之報聞所著有國朝名臣言行錄卒贈太子少保諡
文恪
論曰儲文懿和而善介楊文恪端而不阿邵文莊敏而
毅皆以卓行著聞而學術彬彬可謂有其文質者矣國
初易名之典靳與文臣自王忠文後僅乃得之永樂以
來代亦不乏而得與于文者惟翰林有之儲楊邵三公
者不可以為文者哉他如馬文簡京姚文敏䕫唐文襄
龍葉文莊盛王文定道魏文靖騏王文莊鴻儒鄭文安
賜儀文安智何文肅喬新周文襄忱何文簡孟春黃文
毅孔昭蕭文昭維禎吳文恪訥王文成守仁亦不以翰
林顯著王毅敏文陳莊靖文劉忠愍球楊莊敏鼎朱榮
靖希周皆翰林不及諡文又以嫌名避之者也
崔銑
崔銑字子鍾一字仲鳬安陽人弘治十八年進士改翰
林庶吉士授編修正德初宦瑾擅權獨長揖瑾怒謂張
綵曰翰林後生多輕薄崔銑尤甚會孝宗實錄成瑾矯
旨史官陞級調部屬州縣練政理改南京驗封主事瑾
誅召入翰林請告歸嘉靖元年召脩武宗實錄明年日
講陞南京國子祭酒時議大禮江南北大饑人相食銑
上疏略曰近者主事張璁等以先後獻議超遷大學士
蔣冕尚書汪俊修撰吕柟編修鄒守益監察御史馬明
衡等以上疏罷斥御史段續陳相吏部員外郎薛蕙下
獄疏入報聞十八年春改少詹事兼侍讀學士未幾擢
南京禮部右侍郎致仕卒贈尚書諡文敏
吕柟
吕柟字仲木高陵人正德三年進士第一人除翰林修
撰與馬理康海皆有名關中瑾以鄉故欲引用之遜辟
不與來往瑾憾且中柟會敗得已嘉靖三年議大禮下
詔獄降解州判官陞國子監祭酒南京禮部侍郎致仕
歸卒時有馬汝驥字仲房綏德人正德十二年進士卒
諡文簡武城有王道字純甫正德六年進士歴官吏部
侍郎仲房簡靖端恪純甫淳懿温恭並有文學負時望
難進易退未究其用而卒善𩔖惜之
論曰自古中人之禍未有如瑾之尤也當是時崔吕之
危蓋已岌岌卒免瑾禍此亦有天幸與兩公者正色危
言立朝侃侃社稷臣者非耶
魯鐸
魯鐸字振之景陵人弘治十五年進士庶吉士入翰林
閉門斂跡不事交遊為編脩沈潛學問不專為文詞歴
官祭酒端飭自勵日危坐焚香讀經史不肯言人短長
及時政得失虚心約已清慎不渝憂時濟世之心至老
彌篤屢請告屢起屢歸士林推慕之益兢持名節嘉靖
間交薦不起卒諡文恪
論曰文恪雅尚經術沈默純懿難進易退有斷斷大臣
之風即位不及用而孤稜高標亦略可見矣
今獻備遺卷二十八
