今獻備遺卷二十九明項篤夀撰
項忠
項忠字藎臣浙江嘉興人也正統壬戌進士授刑部雲
南司主事遷陜西司員外郎己巳扈從北征羈留邊外
飼馬久之挾二良馬南馳馬疲遂棄馬步走間道凡七
晝夜達宣府視其足陷蒺藜刺者百數還陞山東司郎
中景泰二年陞廣東按察副使按部高州諜報賊攜男
婦數百流劫村落部將請發兵公曰賊無攜家理慎無
妄殺及訊其俘果皆良家被掠者盡釋之天順三年拜
陜西按察使歲饑不待奏報輒發倉賑之會内艱陜人
赴闕留者千人詔還任明年以大理卿徵既行陜西人
復詣闕下借留乃拜右副都御史撫其地時洮岷生熟
番作亂調兵撫捕之遂降成化改元邊寇延綏調兵禦
之皆遁走關中水泉斥鹵宋有龍首渠歲久湮廢奏開
渠三十里復疏鑿涇陽鄭白渠灌田七萬餘頃四年固
原土人穆蘇叛據石城守將寧遠伯王夀廣義伯吳綜
巡撫都御史陳价等帥師勦捕失利都指揮費良死之
詔以公總督軍務同總兵官劉玉討之伏羌伯毛忠戰
死我軍遽退公即斬一千戶以徇衆乃定會有星孛于
台斗占者以木在秦州不祥公曰賊虐害生靈惡貫滔
天仰仗皇威問罪師直而壮兵法曰禁祥去疑昔李晟
討朱泚熒惑守歲卒以成功今殆𩔖此乃不候援至即
以師據賊水草困之朝廷以師久無功詔問公可否益
兵公奏曰京軍怯不諳戰益之無用時兵部及前失律
者惡公異已各煽浮議公堅主坐困之策相持者百日
公度賊已困單騎抵其寨諭以禍福賊衆多出降獨滿
四與左右數來劫營前後大小三十餘戰輒敗之已而
滿四使愛將楊虎貍出汲被擒公命曳出斬之虎貍乞
命公乃許以不死解所東金鉤賜而遣之約為内間卒
擒滿四斬首七千六百有竒俘二千六百因陳四事為
經久計上皆從之凱還進右都御史京圻大水勅公巡
視𤼵廪賑之復勸貸得米一十六萬五千石銀布牛具
各萬餘所全活者二十七萬八千餘人荆襄賊李胡子
本劉千斤餘黨也倡流民為亂命公總督軍務乃下榜
招諭其負固者縦兵搜捕放遣者百四十萬編戍者萬
餘斬首二千餘級獻俘于朝者百餘人進左都御史仍
獻便宜十事詔暫留撫治會有星孛于天田言者謂荆
襄殺戮所致公再疏自明言為國任怨實未嘗妄殺因
乞骸骨上温詔慰勉尋召還成化十年拜刑部尚書踰
月改兵部錦衣百戶韋瑛挾汪直為詗察屢興大獄擅
執京朝官中外重足莫敢言公奮筆草疏率諸公卿奏
之瑛坐謫戍朝野稱快而其黨千戶吳綬者先在軍中
以撓法為公所黜時方用事乃極力搆公坐落職尋復
兵部尚書致仕家居二十六年卒贈太子太保諡㐮毅
論曰襄毅公將略具馬公西征石城記中浮言不顧卒
以成功昔先零未服而辛武賢請亟進兵淮蔡將下而
李逢吉請班師非漢宣之明唐憲之斷何以成功哉襄
毅公雖得之滿四然卒以荆襄招怨讟故曰難成者功
也易興者謗也君子以身任天下大事死生以之蒼蠅
點玉自古然矣詩曰愷悌君子無信讒言不有君子誰
可語此乎
陳俊
陳俊字時英福建莆田人也正統丁卯舉鄉試第一戊
辰舉進士授戶部主事歴遷員外郎郎中嘗督天津諸
衞舊欠秋青草束奏減三十五萬束蘇松諸郡負折糧
銀七十五萬有竒俊往徵不數月悉完天順中兩廣用
兵遣俊督餉下令㢮鹽商越境之禁使得隨處貿易而
别輸粟二斗以餉軍成化乙酉陞南京太常少卿戊子
召為戶部右侍郎時邊務殷四方奏災傷移咨旁午俊
裁決如流曲當事宜辛卯京師飢奉勅𤼵太倉粟一百
萬斛減價糶以利民俊請凡糴以升斗計滿一石者不
許以故權貴人不得乘時射利壬辰命將北征勅俊督
餉于秦晉諸邊時歲饑邊庾空竭而榆林延綏道險遠
輸者病之俊𤼵金内郡市易且脩西安韓城同官徑道
以便飛輓凱還加俸一階尋遷吏部進左侍郎晉拜南
京兵部尚書轉吏部致仕加太子少保弘治元年卒諡
康懿
論曰陳公以綜練之才所至職辦脩慎簡重清白自持
位登八座蕭然如寒士世多推之
余子俊
余子俊字士英青神人景泰二年進士為戶部主事陞
員外郎出為西安知府為開新渠號余公渠涇陽山高
水下溉田不得畜水為鑿山開道灌田千頃陞副都御
史巡撫延綏延綏自正統中命都督王禎鎮守榆林未
城也禎始城榆林及十八寨移鎮榆林尚未衞也成化
六年置衞八年廣榆林城增三十六營堡請盡釐陜中
人有伍籍詭落者及罪謫南戍子孫不服南風土者實
榆林衞又請建學立官弟子教之樹蔬果開界石外地
興屯田歲得糧數萬石自是始為重鎮東渡河連大同
西接寧夏敵不敢復肆又上疏言陜西有三邊延慶寧
夏甘肅三邊之中延慶為内地國初逐出北人遠遁黃
河外至正統初渡河犯近邊始於沿邊立界石創營堡
築墪臺天順以來敵知東西諸邊各據險以守難窺伺
惟延慶一帶地無險阻可以馳突屢來犯邊掠我邊人
為鄉導遂知河套所在入屯其中自是敵顧居内而我
列屯守禦反在其外莫若於沿邊一帶墩臺空處築為
邊牆立砦堡况舊界石一帶多高山斗崖依山形隨地
勢或剷削或累築或挑塹綿引相接為邊牆便報東起
清水營紫城砦西至寧夏花馬池東西二千里每二三
里間為對角敵臺砦連比不絶空處築牆如新月狀以
偵敵避射凡為堡十有二崖砦八百一十九小墩七十有
八大墩十有五兩月成自是邊警益稀十二年移鎮陜
西會詔議弭盜安民選將厲兵之方條上七疏皆行之
著令十三年入兵部為尚書未幾致仕召加太子太保
改戶部十八年又出總督宣府大同山西三關軍務言
禦敵利用戰車條式奏上二十年再出宣大還京以左
都御史致仕復召為兵部尚書乞致仕平生仕宦多在
西北邊榆林修邊之功最大已而入兵部出邊鎮欲推
榆林法盡修大同宣府兩鎮邊牆沮於讒忌功有緒竟
不能就嘗曰人臣事君當隨事盡力必為百年之計又
曰大臣謀國遇有大利害當身任其責豈得養交市恩
遠怨自全鎮榆林時怨謗紛起堅執不撓卒能成功卒
年六十一贈太保諡肅敏方巡撫榆林時羅山徐廷璋
巡撫寧夏亦浚壕築墉繕亭障有功當是時禹陽巡撫
陜西稱關中三巡撫廷璋由選舉以工科都給事為副
都御史巡撫
論曰昔先襄毅以撼汪直去位余公繼入為兵書余承
乏職方覽故所存堂稿皆明確可為法守其所經畫邊
事大都重脩守先牆堡意深遠矣當是時市事不常有
間被邊患猶有餘力及板築頻年通市烽火稍希練習
兵將綢繆戶牖可置不講乎竊跡二公勲名在榆林尤
著而才幹宇局及出處會遇亦略相同公即旋罷旋起
席不及温襄毅一蹶竟不復起成功難居多口難調豈
非命耶
李承勛
李承勛字立卿嘉魚人弘治六年進士歴郎中出守南
昌正德六年贑賊犯新淦執參政趙士賢靖安賊據越
王嶺瑪瑙岸華林賊破瑞州勢甚猖獗至即廣詗諜繕
壁壘扼溪澗屢進戰擒胡雪二纔還府華林賊又叛殺
副使周憲諭降健賊王竒約内應夜引兵舉火為號大
破賊徒境内安輯復上疏請蠲租八年桃源賊起江浙
間執兵備吳廷舉總制俞諫請邊兵勦賊承勛曰賊乏
食必掠裴源積粟請贑兵自德興南昌兵自岳源分兩
翼伏裴源而令邊兵驅賊賊果走裴源大敗遁太監黎
安誣承勛竄賊詔大理卿燕忠即訊廣信事白陞浙江
按察使歴右左布政使十五年副都御史巡撫遼東遼
東無邊患自汪直開邊衆輒攜貳擾我開原懿路汛河
三城極殘破公至即修築定遠慶雲古城鎮夷松山柴
河六堡堠望百八十一所屯田千五百頃又修中固鐵
嶺蒲河撫順諸城皆濬隍樹木為阻固東圉稍寧請告
嘉靖初起南臺轉侍郎進尚書又召入吏部尚書道改
刑部加太子少保改兵部尚書兼都御史代胡端敏公
提督團營惡郭勛驕縦剪其羽翼勛愬之欲并中端敏
力辭營務不允嘉靖八年還守兵部田州岑猛叛用兵
兩廣騷動芒部沙保又叛土魯番奪我哈密搖河西小
王子歲入塞承勛與胡端敏相繼本兵同心經理戎事
頗戢奏裁各省鎮守守備内臣二十七人錦衣官校旗
勇内府詭匠數千人騰驤四衞者詭冒依附不可詰疏
請官軍考選清覈並如旗手等衞制曰可内臣言四衞
禁軍隸兵部不便往歲彰義門大破東市勦曹賊皆四
衞功以直内故得號召易集下兵部再議承勛執言往
歲之事彰義門之戰由王振東市之賊即曹吉祥也上
從其議九年大風晝晦上恐懼憂邊詔問承勛荅曰去
歲冰合北人盡入河套以故陜西邊患延寧固原為急
甘肅軍餉專仰河東宜於蘭州及時糴貯以備河西災
窘曩時河西患苦土魯番伊伯勒又深入兩寇夾擾孤
危益甚海賊套衆出入殺掠並經莊浪被其殘害急宜
繕塞設險斷臂截踵使賊相隔絶烏梁海最近京師不
善撫即為門庭之寇雲南安鳳之叛軍民困敝臨安蒙
自盜賊復起曠日持久恐釀成大患交趾世子流寓老
撾異日歸命請援或據地求封皆未可測惟用人理財
早為警備以保社稷幸甚十年議耕桑禮詔問之答言
禮有儀文政有根本惟上下儉節墾田興水利足民衣
食今日急務議郊禘又詔問以傅經術順人心對是年
春充正使冊九嬪晨起趨朝暴疾卒贈少保諡康惠提
兵南北曉暢軍事通達國體議論英發潔廉自守家無
餘貲
論曰李康惠明習邊事深識敵情與胡端敏繼掌邦政
蹇蹇匪躬萬里長城斯其屬之矣胡之早計淮南李之
請罷鎮守謂有社稷功者非耶
今獻備遺卷二十九
