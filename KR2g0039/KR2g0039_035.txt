今獻備遺卷三十五明項篤夀撰
謝鐸
謝鐸字鳴治浙江太平人天順甲申進士選翰林庶吉
士授編修奉旨校勘通鑑綱目上疏言宋神宗喜通鑑
理宗好綱目而不能推之政治因勸求賢講學以史册
質經傳窮義理則大本立而萬目自隨矣歴陞南京國
子祭酒上疏請增楊時從祀而黜吳澄復疏擇師儒慎
科貢廣載籍復會饌均差遣尋改北雍請增號舍修堂
室以廟門衢面多狹斜買地廓之買官廨三十餘區居
學官以省僦直皆出夫皂僱役羨籍之于公諸生貧困
者有給死者請京府致賻給驛歸其喪凡所建白皆師
古義持獨見不徇俗希世也所著有方石文集及赤城
論諫錄赤城詩集刻方遜志集以傳仕終禮部右侍郎
卒贈尚書諡文肅
論曰謝公發迹藝林兩司辟雍矩嚴道立無忝師模方
毅簡潔卓然罕儔矣
黃孔昭
黃孔昭字世顯浙江太平人天順庚辰進士歴陞文選
郎中嘗曰國家用才猶農積粟粟積于豐歲可以濟饑
才儲于平時可以濟事苟負矯激以閉門謝客為高天
下人才何由知之公退客至輙延見詢訪有所得即書
于册參之輿論用之各當其才雖小官不忽也勢要干
請輙力言其不可或不能盡沮其人多自敗在文選者
十五年稱知人仕終南京工部右侍郎
論曰世稱文選為庶官衡鏡百度樞機人才進退理亂
繫之非律己嚴而知人哲者安能稱此任乎黃公開門
以禮天下之士而苞苴自不敢入宜其用無遺才而比
無私昵也
張元禎
張元禎字廷祥江西南昌人天順庚辰進士改庶吉士
授翰林院編修憲廟即位請行三年喪上陳四事曰講
學曰聽治曰用人曰風化以病告歸家居二十餘年潜
心理學弘治初召修憲廟實錄進春坊左贊善上疏勸
行王道反覆幾萬言實錄成陞南京翰林院侍講學士
乞歸養母召修大明會典為副總裁陞翰林學士侍經
筵日講時孝皇意向元禎就聽之進南京太常寺卿修
歴代通鑑纂要復召為副總裁改太常寺卿兼翰林院
學士仍侍經筵日講併侍東宫講讀命掌詹事府事司
内閣誥勑上疏勸經筵講太極圖及西銘性理諸書東
宫講孝經小學孝皇嘉納亟索太極圖以觀曰天生斯
人以開朕也將大用之竟不果仕終吏部左侍郎
論曰張公好理學負盛名家居三十年以累薦起奮躋
清華終不免于䜛口夫一人之身而先後毁譽頓異若
此蠅聲雷同自古然矣
夏寅
夏寅字正夫直隸華亭人正統戊辰進士除南京吏部
主事進稽勲郎中拜江西按察副使專董學政復文信
國祠葺白鹿書院修陶侃讀書臺以風勵學者陞浙江
參政處州民有苦虐政走聚山谷者招之不聽曰須夏
參政來乃可寅下檄即散復業進山東右布政使嘗疏
論國家之勢在離合合則安離則土崩今兩京並建其
勢宜常合以制天下徐州地連山東饑饉無聊宜賜賑
恤臨清乃南北咽喉或暫梗焉為害不小宜選大臣有
實望者鎮守訓兵屯田示天下形勢有旨出白金四萬
兩賑徐而命都御史賈俊鎮臨清焉他所論列若文廟
禮樂之數正風俗立紀綱崇文化作文材之𩔖雖不盡
用識者韙之嘗語客曰君子有三惜此生不學一可惜
也此日閒過二可惜也此身一敗三可惜也客以為名
言
論曰夏公好論建其所議臨徐利害誠天下大計惜任
事之日淺雖不究其用然督學政亦略概見矣
王鴻儒
王鴻儒字懋學河南南陽人少竒穎工書楷為諸生提
學副使陳選試其文驚曰是經世之文非舉子業也成
化癸夘舉鄉試第一丁未舉進士授南京戶部主事遷
員外郎𣙜稅淮安鳳陽皆著聲績遷山西提學副使抑
浮崇雅先行檢而後詞華品藻不失因才開發終日面
命不倦多士歸心焉孝皇一日與劉大夏論人才曰如
山西副使王鴻儒他日可大用對曰此人才行不易得
誠如聖諭歴遷吏部左侍郎以甄拔為己任博綜經史
尤明習國家故事官至南京戶部尚書卒諡文莊
論曰王公操履端純學問博洽文行政事蔚然一時生
有令聞没有美諡夫豈溢哉
王雲鳳
王雲鳳字應韶山西和順人也成化甲辰進士歴官禮
部郎中弘治丁巳上疏詆中貴闢左道人為危之上知
雲鳳名置不問是歲冬駕還自泰壇以事出知陜州遷
陜西提學副使設四科以取士曰求道曰讀書曰學文
曰治事建樓于正學書院廣收載籍以資誦覽取人首
名節次文辭斥貪殘拔正直禁止僧道師巫邪術尚嚴
威不姑息士始不堪而終服其公其所引進皆知名士
仕終都察院副都御史
論曰語云三晉多豪傑王公非其人歟即其侃侃竒氣
不屑脂韋設教儷詞方正古雅可謂嚴師矣
蔡清
蔡清字介夫福建晉江人也成化甲辰進士授禮部主
事調吏部尋復禮部乞改南未幾以病告歸起為江西
提學副使故事三司以朔望朝王次日謁孔廟清言不
可定朔望日先謁孔廟後往朝王寧庶人銜之及賀生
日清又獨去朝服中蔽膝顧庶人素嫉都御史林俊以
清俊所厚也乃益銜清清遂引致仕去逆瑾專政起清
為國子祭酒命下清已卒清飭躬砥行動凖古人其學
長於經義作易四書蒙引學者宗之
論曰蔡公明經尤深於易其去衡部而乞南曹甘澹泊
以遠權利知時審勢卒脫淮南之禍不庶幾哉見幾而
作不俟終日者乎
今獻備遺卷三十五
