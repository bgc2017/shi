題今獻備遺後
是編凡四十有二卷計二百四人所可考信者僅僅有
此他所遺佚良不知其幾也諸君子者勲名德業即人
人殊要之皆以心術為本而以正直忠厚行之故其立
朝也有蹇蹇諤諤師師之風其居鄉也有雍雍肅肅温
温之度而卑卑庸庸赫赫可喜者不與焉彼之容悅深
刻猜媢險僻朝粤暮楚變面易辭者可以觀矣斯編也
豈徒善足法哉然則思齊者固内省之一助也譚者乃
謂有美無刺紀事之體宜爾豈其然乎癸未至日篤夀
再題
