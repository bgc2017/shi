今獻備遺卷三明項篤壽撰
傅友德
傅友德者宿州人徙居碭山元末從李喜之起兵山東
既歸明玉珍不能用乃率所部走武昌從陳友諒辛丑
上攻江州至小孤友德率衆降上使將兵從常遇春攻
廬州友諒圍洪都從上親征大戰彭蠡友德以樓船犯
其前鋒身被數創戰益力殺數百人復與諸將邀擊江
口友諒死復從上親征武昌督兵攻城城東南有山名
高冠下瞰城中上問諸將誰能奪此山者友德即率萬
人先登一鼓奪之矢中面及脇下鏃出腦後不顧武昌
平以功擢雄武衛指揮使與徐達攻拔廬州取夷陵衡
州襄陽攻安陸身被九創擒其守將任亮取淮東泰州
進攻淮安破張軍于馬騾港大破竹貞兵于安豐所過
焚元積聚吳元年守徐州王巴拜遣驍將李貳來寇伺
其出掠乃將步騎二千泝吕梁搶舟登陸擊之賊將韓
乙迎戰友德躍馬奮槊刺乙墜馬賊敗走友德度李貳
必益兵來鬭趨還城開門出兵陣于城下令士卒卧鎗
以待聞鼓聲即起擊有頃李貳果至友德鳴鼓士皆奮
起鬭賊大敗生禽李貳獻俘京師上勞賞之拜江淮行
省參政大將軍徐達等北征中原上諭之曰征伐奉天
命平禍亂安生民參政傅友德勇略冠諸軍可領一軍
使獨當一面復諭友德曰此行當努力今用師自山東
始汝其勉之進攻沂州斬王宣下青州敗元將伊蘇兵
取萊陽洪武元年取東昌棣州樂安攻克汴梁河南洛
陽及諸山寨關陜平上命取元都友德引兵渡河取衛
輝彰德遂下廣平克臨清德州滄州通州進克元都復
將兵偵邏古北諸隘口追元殘兵所獲輜重無算略大
同而還徇下保定中山真定略平定州遂克太原初庫
庫特穆爾自太原出鴈門將由居庸以攻北平友德同
大將軍等乘虛徑擣太原擴廓至保安州聞之還師來
援其鋒甚銳萬騎突至友德帥敢死士擊却之因夜伏
兵襲其營庫庫方明燭坐帳中聞變遁去友德追至土
門關不及而還獲甲士四萬餘敗元將賀宗哲於石州
擊走四大王及竹貞兵敗圖魯卜于宣府同大將軍取
陜西下鳳翔鞏昌臨洮攻克慶陽陜西悉平三年復命
友德同大將軍等出潼關以擣定西敗王巴拜兵巴拜
北遁乘勝取蜀友德為前鋒出秦州奪略陽關擒偽夏
平章蔡琳遂入沔州分兵由鳳翔入連雲棧合攻漢中
克之尋以餽運不繼還軍西安夏將吳友仁寇漢中守
將金興旺遣人來救友德率精銳三千攻斗山寨下令
人持十炬燃于山上友仁軍望見列炬起大驚夜遁去
大封功臣封潁川侯是年冬命將分道伐蜀湯和廖永
忠等由瞿塘趨重慶拜友德為征西前將軍由秦隴趨
成都上密諭友德曰蜀人聞西伐必悉精銳東守瞿塘
北阻金牛以拒我師若出其意外直搗階文門戶既隳
腹心自潰矣友德受命馳至陜集諸道兵揚言出金牛
潛使人覘階文守備單弱引兵出陳倉攀緣山谷晝夜
兼行直抵階州守將丁世珍率衆拒戰擊走之克階州
遂趨文州蜀人斷白龍江橋以阻我師友德督兵修橋
以渡破五里關拔文州渡青川杲陽白水江蜀人望風
驚遁遣人諭降之引兵趨綿州阻漢江不得渡下令軍
中造戰艦百餘艘以濟師欲以軍信達湯和而山川懸
隔適江水暴漲乃以木牌數千書克階文綿州日月投
漢江順流而下蜀守者見之咸解體尋拔漢州初夏人
聞王師伐蜀命丞相戴壽太尉吳友仁等悉衆守瞿塘
及聞友德破階文乃分兵還援漢州以保成都未至而
友德已逼漢州向大亨悉兵出戰城下擊敗之壽等至
友德下令曰彼勞困遠來聞大亨敗衆必洶洶可一戰
禽也乃親督兵迎擊壽壽大敗遂拔其城是時湯和駐
兵大溪口未進上引友德冒險克敵功責之而和亦得
木牌於江流遂進師趨䕫州友德進圍成都戴壽向大
亨等出城戰以象載甲士列于陣前友德命以弓矢火
器攻之象中矢却走壽兵躪藉死者甚衆友德亦中流
矢會湯和遣人報重慶之捷壽等遂無鬭志乃降分兵
徇下州縣之未附者克保寧執吳友仁械送京師蜀地
悉平師還論功御製平蜀文以旌之五年副征西將軍
馮勝北征沙漠敗實喇罕于西涼至永昌敗多爾濟巴勒
攻甘肅射死平章布哈降太尉瑣納住等六年大軍復
出鴈門西北廵長城外友德為前鋒敵遠遁追獲平章
鄧博囉特穆爾軍還留鎮北平上疏陳五事上嘉納之
召還從皇太子諸王講武荆山下九年屯兵延安以備
巴延特穆爾設伏大破之其麾下縛巴延特穆爾以降
上將平雲南命友德廵行川蜀永寧雅播等處修城郭
治關梁於是金筑普定諸山寨酋長相率來降十四年
同大將軍出塞討元平章鼐爾布哈等渡北河敵騎遁
友德選輕騎夜襲灰山克之九月拜征南將軍藍玉沐
英副之統兵三十萬征雲南上諭之曰朕覽輿圖取之
之計當自永寧先遣驍將别率一軍向烏撒大軍宜自
辰沅入普定分據要害乃進兵曲靖雲南之喉襟彼必
併力以拒我師出竒取勝正在於此既下曲靖三將軍
以一人提勁兵趨烏撒應永寧之師大軍直搗雲南彼
此牽制疲於奔命破之必矣雲南既克宜分兵徑趨大
理勢將瓦解其餘部落可遣人招諭不煩兵也友德至
湖廣分遣都督胡海等率輕兵五萬由永寧趨烏撒大
軍由辰沅趨貴州攻普定普安下之進取曲靖梁王巴
咱爾斡爾密遣平章達爾瑪將精兵十餘萬拒我師友
德用沐英計倍道疾趨未至曲靖數里忽大霧冒霧至
白石江頃之霧霽敵大驚我師陽渡江而潛遣數千人
從下流以渡出其後遍樹旗鼓達爾瑪急撤軍禦而我
師畢濟矣友德麾兵大戰矢石齊發聲震天地縱鐵騎
擣之敵大敗生禽達爾瑪俘其衆萬計悉縱使歸本業
遂平曲靖友德自將兵擊烏撒城之分遣副將軍下雲
南梁王走死通畢節克可渡河於是東川烏蒙芒部諸
蠻皆震讋降附進克大理禽土酋叚世分兵略下鶴慶
麗江金齒車里平𬗟皆降烏撒蠻復叛討破之復遣兵
搜捕蠻黨未服者靄翠欵附蠻地悉平上數遣使勑勞
友德十六年上命長興侯耿炳文往諭友德等班師友
德乃因其土俗定賦税廣屯田興學校創設諸司邊境
以寧十七年凱還進封穎國公十九年再征雲南二十
二年復統番漢軍討曲靖普安等處蠻平之二十三年
征沙漠至迤都山禽鼐爾布哈復征西路寧夏二十四
年北征追故元遼王方進兵遽下令班師敵信之少懈
趣師深入掩襲其衆而還
論曰明興猛將雲從六王最著以驍力稱者莫如常開
平次傅潁國耳觀其下蜀掃滇踰險隘涉荒遠席卷飈
馳功甚竒偉而用兵方略悉稟朝算有以哉
廖永忠
廖永忠者巢縣人楚國公永安弟也乙未永安與俞通
海等以舟師迎高皇帝於巢湖永忠年少高皇帝曰汝
亦欲圖富貴乎永忠對曰得事明主效展尺寸是所願
也上大悦即以水軍屬永安而永忠副之從渡江定金
陵取鎮江常州池州及江陰宜興累戰皆先登有功戊
戌永安陷於張軍永忠代總其兵授樞密僉院己亥攻
破雙刀趙克復樅陽庚子同張德勝等大敗陳友諒於龍
江陞同知樞密院事辛丑從上伐友諒攻安慶破其水
寨長驅入江州分兵攻下瑞州臨吉諸郡壬寅從取南
昌癸夘攻廬州未下而友諒圍南昌甚急七月從上討
友諒於彭蠡丁亥遇之康郎山戊子大戰徐達敗其前
鋒永忠與俞通海等縱火焚賊舟而賊之驍將張定邊
者直前犯上舟常遇春射走之永忠即以飛舸追定邊
定邊走身中百餘矢士卒多死傷日暮收軍己丑復大
戰以七舟載葦荻乘風縱火焚賊數百艘烟熖漲天湖
水盡赤又明日庚寅永忠通海等以六舟深入搏戰賊
聫大艦以拒我師望六舟無所見意已陷没頃之六舟
旋繞敵船而出我師見之勇氣百倍合戰益力聲動天
地湖水起立賊大敗相持者逾月友諒移軍湖口欲遁
走永忠督諸將横截湖面邀其歸路友諒敗死上還建
康論功賜永忠硃牌鏤金字八曰功超羣將智邁雄師
甲辰武昌平以功陞湖廣行省左丞從攻廬州克之救
安豐取江西未下州郡乙巳與徐達等攻下泰州丙午
克高郵淮安從伐張士誠吳元年以平吳功進中書平
章政事十一月拜征南副將軍會湯和討方谷珍降之
遂自明州出海道取福州洪武元年以平章兼同知詹
事院事攻破延平禽陳友定閩地悉平二月拜征南將
軍同朱亮祖由海道取廣東遣人以書諭降元丞相何
真潮廣循惠悉附攻破偽參政邵宗愚山寨諸郡皆下
九真日南朱崖儋耳三十餘城皆傳檄而定遂進取廣
西六月師入梧州至九月悉定廣西二年凱還上命皇
太子率百官迎於龍灣入見上撫慰懽甚復命皇太子
送永忠還第賜予甚厚三年封德慶侯尋拜征西副將
軍同湯和伐蜀四年克歸州進攻瞿塘以山峻水急蜀
人以鐵索飛橋横據關口我舟不得進乃密遣壯士數
百人舁小舟踰山度關出其上流人持糗糧水筒以禦
饑渴蜀山多草木令將士皆衣青簔魚貫出崖石間蜀
人不覺也度已至夜率精銳出墨葉渡分兩道一軍攻
其陸寨一軍攻其水寨水軍皆以鐵裹頭船置火器而
前比明蜀人來拒已破其陸寨矣頃之所遣將士舁舟
出上流者一時俱發揚旗鼓譟而下蜀人出不意大駭
而下流之師亦擁舟前進發火炮火筒夾擊之賊大敗
走焚三橋斷其横江鐵索禽斬無算永忠入䕫府明日
湯和兵亦至分道並進和率步騎而永忠率舟師乘勝
抵重慶次銅鑼峽明昇遣使納欵永忠以湯和未至不
受和至明昇面縛銜璧出降和受璧永忠解縛承制撫
慰下令禁侵掠遣使獻俘京師蜀地平凱還論功詔曰
德慶侯廖永忠破瞿塘下重慶功最大賞白金文綺賜
第京師洪武八年卒初捷聞上親製平蜀文第其功曰
傅一廖二復命劉基作平蜀頌以旌之
論曰德慶侯兄弟從龍渡江首基王業而楚公獨困于
豫且惜哉方彭蠡之戰也流血為湖僵屍成丘而永忠
以六舟搏其千艘出没洪濤輕捷若飛矢石雨下而意
氣彌厲竟翦修鯨功冠諸將功亦竒矣滅吳掃閩席卷
五嶺及破瞿塘擣重慶智勇俱奮功齊穎國非至驍俊
疇克爾哉明昇之璧降也俟湯公至方始受之從容推
讓有足多者竟以小眚靳列上公惜哉
俞通海
俞通海字碧泉巢人江淮賊起父子結寨巢湖自守通
海聞上駐和陽歸欵雙刀趙謀劫上通海密白上挾兵
歸營曼濟哈雅陳兆先之戰皆敗其衆攻鎮江常州宣
城敗吳吕珍進兵吳江中流矢右目失明再破雙刀趙
復池州陞僉書樞密院事從征友諒克銅陵捣九江掠
蘄黃擊祝宗復南昌上率通海等西援友諒解圍東出
鄱陽湖通海乘風火焚其舟率飛舸射中張定邊友諒
死陞中書省平章政事總兵略劉家港平廬州攝江淮
行中書省事從征浙西克湖州轉戰至滅渡橋中流矢
卒贈豫國公改虢國公諡忠烈侑享太廟
張德勝
張德勝合肥人集衆結水寨以舟師來歸至和陽營于
新河授萬戶渡江拔采石取太平擒陳額森擢管軍總
管曼濟哈雅陳兆先復屯方山同太平公破之從取集
慶大破方山營擒兆先克鎮江下常州宣州宜興普勝
陷池州擊敗其柵于江口復池州友諒犯龍江德勝呼
諸軍力戰敗走友諒降其將張志雄梁鉉喻國興劉世
衍追友諒至采石戰殁贈蔡國公諡忠毅侑享太廟
趙德勝
趙德勝鳳陽人因母在滁陽軍中棄妻子來歸太祖為
帳前先鋒從克和陽儀真敗方山營苗軍水寨收丹陽
金壇廣德宣城戰毘陵湖州擢左副元帥伏友諒龍江
下銅陵臨山寨出淮南征高郵從破漢水寨走友諒收
黃梅廣濟克瑞臨吉撫四郡旋鏖安慶降南昌南昌叛
從復南昌臨江吉撫三城叛又復三城癸卯漢圍南昌
公出戰射殺漢金指揮漢益急攻城且壞德勝先諸將
死戰且戰且築城城壞復完巡城至東門敵發蹶張弩
中腰膂箭深入六寸即拔出拊髀歎曰命也柰何卒友
諒滅贈梁國公侑享太廟諡武桓
耿再成
耿再成五河人癸巳來歸從征授百戶立功泗滁和陽
建康鎮江陞元帥守鎮江克揚州改守揚州宜興數被
吳寇又改守宜興尋還守揚州取處州又改守處州先
是士卒徵私粟民間號砦糧民苦公白胡參政盡罷砦
糧壬寅苖帥叛公方與客飲聞變上馬收戰卒不滿二
十人迎賊罵曰爾衆俘國何負汝乃反趣解甲降遂揮
劒連斷數槊賊刺公墮馬死追封高陽郡公侑享太廟
加贈泗國公諡武壯
桑世傑
桑世傑無為人甲午與廖俞蔡諸公結水寨巢湖乙未
納欵趙普勝畜異志公洩其謀上得歸和陽集商舟載
勇士至黃墩攻敗普勝及曼濟哈雅趨入和陽諸軍大
集即攻破采石鱭魚洲鐵長官水砦取太平擒陳額森
曼濟哈雅遁擒兆先入金陵拔鎮江尋下金壇丹陽從
圍常州攻寧國常州平陞判行樞密院事取馬䭾沙克
大浦口江陰下太湖收宜興尋與諸將攻江隂石牌海寇
欒瑞陷陣死贈永義侯侑享太廟
論曰俞張趙耿桑五公暨胡武壯者皆以力戰死其所
摧敗功偉甚上公之褒侑享太廟與六王埓有以哉班
史云朽骨枯于墓苗裔流于道放東漢之續元勲在錄
遺老者加之意焉
今獻備遺卷三
