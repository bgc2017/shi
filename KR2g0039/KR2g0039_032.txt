今獻備遺卷三十二明項篤夀撰
李秉
李秉字執中曹州人正統元年進士景泰二年宣府總
餉侍郎劉璉廵撫都御史任寧罷秉以僉都御史總督
邊儲參贊軍務劾退柴溝堡都督董斌又盡更置諸不
才將校三年秋衞喇特入貢上言迤北使臣納克楚等三
千人馬駝畜四萬餘匹除進貢外存飬宣府日支草料
宣府草不過二十萬束料二萬石我兵尚不給何以供
邊使且永樂宣德間邊使進馬官驗不堪者令於外地
牧放不許入境窺伺正統間許住牧大同以故深知地
利數數犯邊今衆多譎詐不可不防是年冬兼廵撫尋
改提督軍務遂薦葉盛參贊獨石諸城軍務劾總兵紀
廣副總兵楊能上曰塞圉方棘不得以細故捃大將下
廵按御史覈報廣亦訴秉專召秉還京以右通政蔣琳
為僉都御史代之言官交章請留秉上為且留琳遣言
官即勘白之改琳貴州鎮守督軍務廵撫秉留宣府四
年掩土木鷂兒嶺戰没遺骼萬五千請下大同紫荆諸
鎮並掩凡十數萬是秋病乞代不許許一子視疾成化
二年董山誘海西攻遼東秉及武靖伯討降山逮山至
廣寧誅之徙其黨廣西加太子少保還臺四年入吏部
為尚書五年春致仕
崔恭
崔恭字克讓廣宗人正統元年進士為戶部主事出督
延綏邊儲南陽薦知萊州府府庫故歲入漕海布數萬
輙浥爛破庫人家恭請量留漕海布餘並出為軍餉不
踰年布盡歸守庫者八百家十三年萊大旱蝗捕蝗發
賑乞免下邑逋租明年敵擾京師集兵數千遣官部署
勤王在萊六年吏畏民懷景泰三年陞湖廣右布政使
盡革諸冗費及和市苗賊侵武岡督餉訓民兵勦賊賊
皆聽撫公安監利流民相殺恭曰勿急急且大變下令
流民願附籍者聽否且俟秋成遣歸衆遂定調左江西
囊中惟律比圖書衣數襲省有廣濟庫者庫官吏乾没
五十萬盡發其奸贓行臺韓雍竟法連坐布政使失職
郡邑肅然制為役法調輕重任一歲勞得逸九年天順
二年陞右副都御史廵撫蘇松諸郡會都督徐恭請浚
儀真漕河役夫六萬人程工贍廩民不告勞又浚常鎮
河避江險四年鹽山薦為吏部左侍郎成化五年代李
秉為尚書不久罷歸九年起為南京吏部尚書卒贈太
子少保諡莊敏恭寬平坦易中無芥帶好善惡惡出於
天性臨事剛而不亢柔而不䙝其在吏部慎惜人材奬
拔後進廉靖自居人知嚴憚
姚䕫
姚䕫字大章桐廬人正統七年進士明年為吏科給事
中條上時務八事内會邊警累疏言禦敵方略景泰元
年超陞南京刑部侍郎三年改南禮部勑考察雲南諸
吏四年留禮部上皇復辟調南刑部未幾召還禮部天
順二年南陽薦改吏部代孫弘佐鹽山七年代石瑁為
尚書禮部茂陵初率羣臣上思艱難戒逸欲重名器數
事睿皇后崩議合葬禮議祔廟禮七年滿九載加太子
少保是時屢有灾變力陳屢遭祲異禍亂將起疚心危
論冀上感悟因乞歸不許未幾卒贈少保諡文敏䕫資
儀山立議論河懸雄才偉度遇事立斷獎誘後進振拔
淹滯意所交識不避親故成化初言少保黃福得諡忠
宣土木死事大臣尚書王佐鄺埜雖贈少保未得易名
佐操存正大經略弘遠埜心術端介處事嚴恪没於王
事乞謚如福例制曰可謚佐忠簡埜忠肅
尹旻
尹旻字同仁歴城人正統十三年進士入翰林為庶吉
士天順初遷通政司參議六年督餉陜西成化二年陞
吏部右侍郎五年轉左歴佐王李崔姚四公九年代姚
公尚書累進太子太傅致仕卒贈太保諡恭簡旻選法
通敏賢愚皆說竟為津要人所惡中傷去
論曰李公策勲宣府所向輙克崔知萊州有惠政督浚
漕河至今賴之姚好建白皆切中事宜三公者與尹逓
掌邦治簡毅通敏各擅其長要之皆天官之良也
今獻備遺卷三十二
