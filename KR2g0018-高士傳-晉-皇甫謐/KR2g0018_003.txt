高士傳卷下
晉皇甫謐撰
王霸
王霸字儒仲太原廣武人也少立清節及王莽篡位棄
冠帶絶交宦建武中徵到尚書拜稱名不稱臣有司問
其故霸曰天子有所不臣諸侯有所不友司徒侯霸讓
位於霸故梁令閻陽毁之曰太原俗黨儒仲頗有其風
遂止以病歸隠居守志茅屋蓬戸連徵不至以夀終
嚴光
嚴光字子陵會稽餘姚人也少有高名同光武遊學及
帝即位光乃變易姓名隠逝不見帝思其賢乃物色求
之後齊國上言有一男子披羊裘釣澤中帝疑光也乃
遣安車玄纁聘之三反而後至司徒霸與光素舊欲屈
光到霸所語言遣使西曹屬侯子道奉書光不起於牀
上箕踞抱膝發書讀訖問子道曰君房素癡今為三公
寧小差否子道曰位已鼎足不癡也光曰遣卿來何言
子道傳霸言光曰卿言不癡是非癡語也天子徵我三
乃來人主尚不見當見人臣乎子道求報光曰我手不
能書乃口授之使者嫌少可更足光曰買菜乎求益也
霸封奏其書帝笑曰狂奴故態也車駕即日幸其館光
卧不起帝即卧所撫其腹曰咄咄子陵不可相助為理
邪光又眠不應良久乃張目而言曰昔唐堯著德巢父
洗耳士故有志何至相迫乎帝曰子陵我竟不能下汝
邪於是升輿歎息而去復引光入論道舊故相對累日
因共偃卧除為諫議大夫不屈乃耕於富春山後人名
其釣處為嚴陵瀨焉建武十七年復特徵不至年八十
終於家
牛牢
牛牢字君直世祖為布衣時與牢交遊嘗夜共講說䜟
言云劉秀當為天子世祖曰安知非我萬一果然各言
爾志牢獨默然世祖問之牢曰丈夫立義不與帝友衆
大笑及世祖即位徵牢稱疾不至詔曰朕幼交牛君真
清高士也恒有疾州郡之官常先到家致意焉刺史郡
守是以每輒奉詔就家存問牢恒被髮稱疾不答詔命
東海隠者
東海隠者不知何許人也漢故司直王良之友建武中
良以清節徵用歴位至一年復還通友不肯見而讓之
曰不有忠信竒謀而取大位自知無德曷為致此而復
遽去何往來屑屑不憚煩也遂距良終身不納論者高
之
梁鴻
梁鴻字伯鸞扶風平陵人也遭亂世受業太學博覽不
為章句學畢乃牧豕上林苑中曾誤遺火延及他舍鴻
乃尋訪燒者問其所去失悉以豕償之其主猶為少鴻
又以身居作執勤不懈鄰家耆老見鴻非恒人乃共責
讓主人而稱鴻長者於是始敬異焉悉還其豕鴻不受
而去歸鄉里埶家慕其高節多欲女之鴻並絶不娶同
縣孟氏有女狀醜擇對不嫁父母問其故女曰欲得賢
如梁伯鸞者鴻聞而聘之及嫁始以裝飾入門七日而
鴻不答妻乃跪請鴻曰吾欲裘褐之人可與俱隠深山
者爾今乃衣綺縞傅粉墨豈鴻所願哉妻曰以觀夫子
之志耳妾自有隠居之服乃更為椎髻著布衣操作而
前鴻大喜曰此真梁鴻妻也能奉我矣字之曰德曜名孟
光居有頃乃共入霸陵山中以耕織為業詠詩書彈琴
以自娛仰慕前世高士而為四皓以來二十四人作頌
因東出關過京師作五噫之歌肅宗求鴻不得乃易姓
運期名耀字侯光與妻子居齊魯之間有頃又去適吳
居臯伯通廡下為人賃舂每歸妻為具食舉案齊眉伯
通察而異之乃方舍之於家鴻潛閉著書十餘篇疾且
困告主人曰昔延陵季子葬子於嬴博之間不歸鄉里慎勿
令我子持喪歸去及卒伯通等為求葬地於吳要離冡
傍
高恢
高恢字伯達京兆人也少治老子經恬虚不營世務與
梁鴻善隠於華隂山中及鴻東游思恢作詩曰鳥嚶嚶
兮友之期念高子兮僕懷思想念恢兮爰集兹二人遂
不復相見恢亦高抗匿燿終身不仕焉
臺佟
臺佟字孝威魏郡鄴人也不仕隠武安山中峯鑿穴而
居采藥自業建初中州辟不就魏郡刺史執棗栗為贄
見佟語良久刺史曰孝威居身如此甚苦如何佟曰佟
幸得保終正性存神養和不屏營於世事以勞其精除
可欲之志恬淡自得不苦也如明使君綏撫牧養夕惕
匪忒反不苦耶遂去隠逸終身不見
韓康
韓康字伯休京兆霸陵人也常遊名山采藥賣於長安
市中口不二價者三十餘年時有女子買藥於康怒康
守價乃曰公是韓伯休邪乃不二價乎康歎曰我欲避
名今區區女子皆知有我何用藥為遂遯入霸陵山中
博士公車連徵不至桓帝時乃備玄纁安車以聘之使
者奉詔造康康不得巳乃佯許諾辭安車自乘柴車冒
晨先發至亭亭長以韓徵君當過方發人牛修道橋及
見康柴車幅巾以為田叟也使奪其牛康即釋駕與之
有頃使者至奪牛翁乃徵君也使者欲奏殺亭長康曰
此自老子與之亭長何罪乃止康因中路逃遁以夀終
丘訢
丘訢字季春扶風人也少有大材自謂無伍傲世不與
俗人為羣郡守始召見曰明府欲臣訢耶友訢邪師訢
邪明府所以尊寵人者極於功曺所以榮禄人者巳於
孝廉一極一已皆訢所不用也郡守異之遂不敢屈
矯慎
矯慎字仲彦扶風茂陵人也少慕松喬導引之術隠遯
山谷與南郡太守馬融并州刺史蘇章鄉里並時然二
人純遠不及慎也汝南吳蒼甚重之因遺書以觀其志
曰蓋聞黃老之言乘虚入冥藏身遠遯亦有理國養人
施於為政至如登山絶迹神不著其證人不覩其驗吾
欲先生從其可者於意何如昔伊尹不懷道以待堯舜
之君方今明明四海開闢巢許無為箕山夷齊悔入首
陽足下審能騎龍弄鳳翔嬉雲間者亦非狐兔燕雀所
敢謀也慎不答年七十餘竟不肯娶後忽歸家自言死
日及期果卒後人有見慎於燉煌者故前世異之或云
神仙焉慎同郡馬瑤隠於汧山以兔罝為事所居俗化
百姓美之號馬牧先生焉
任棠
任棠字季卿少有竒節以春秋教授隠身不仕龐參為
漢陽太守到先就家俟焉棠不與言但以薤一本水一
盂置戶屏前自抱孫兒伏於戶下主簿白以為倨傲參
思其為意良久曰棠置一盂水者欲諭太守清也投一
本薤者欲諭太守擊強宗也抱孫兒當戶者欲諭太守
開門䘏幼也終參去不言詔徵不至及卒鄉人圖畫其
形至今稱任徵君也
贄恂
贄恂字季直伯陵之十二世孫也明禮易遂治五經博
通百家之言又善屬文詞論清美渭濱弟子扶風馬融
沛國桓驎等自遠方至者十餘人既通古今而性復温
敏不恥下問故學者宗之嘗慕其先人之高遂隠於南
山之隂初馬融如恂受業恂愛其才因以女妻之融後
果為大儒文魁當世以是服恂之知人永和中常博求
名儒公卿薦恂行侔顔閔學擬仲舒文參長卿才同賈
誼實瑚璉器也宜在宗廟為國碩輔由是公車徵不詣
大將軍竇武舉賢良不就清名顯於世以夀終三輔稱
奬
法真
法真字高卿扶風郿人也學無常家博通内外圖典關
西號為大儒弟子自遠而負笈嘗數百人真性恬靜寡
欲不涉人間事太守請見之真乃輻巾詣謁太守曰昔
魯哀公雖為不肖而仲尼稱臣太守虛薄欲以功曺相
屈光贊本朝何如真曰以明府見待有禮故敢自同賓
末若欲吏之真將在北山之北南山之南矣太守戄然
不敢復言凡辟公府賢良皆不就同郡田羽薦真曰處
士法真體兼四業學窮典奥幽居恬泊樂以忘憂將蹈
老氏之高蹤不為玄纁屈也臣願聖明就加衮職必能
唱清廟之歌致來儀之鳳矣會順帝西巡羽又薦之帝
虛心欲致前後四徵真曰吾既不能遯形遠世豈飲洗
耳之水哉遂深自隠絶終不降屈友人郭正稱之曰法
真名可得聞身難得而見逃名而名我隨避名而名我
追可謂百世之師者矣乃共刊石頌之號曰玄德先生
年八十九中平五年以夀終
漢濱老父
漢濱老父者不知何許人也桓帝延熹中幸竟陵過雲
夢臨沔水百姓莫不觀者有老父獨耕不輟尚書郎南
陽張温異之使問曰人皆來觀老父獨不輟何也老父
笑而不答温下道百步自與言老父曰我野人也不達
斯語請問天下亂而立天子耶理而立天子邪立天子
以父天下邪役天下以奉天子邪昔聖王宰世茅茨采
椽而萬人以寧今子之君勞人自縱逸遊無忌吾為子
羞之子何忍欲人觀之乎温大慙問其姓名不告而去
徐穉
徐穉字孺子豫章南昌人也少以經行高於南州桓帝
時汝南陳蕃為豫章太守因推薦穉於朝廷由是五舉
孝廉賢良皆不就連辟公府不詣未嘗答命公薨輒身
自赴弔太守黃瓊亦嘗辟穉至瓊薨歸葬江夏穉既聞
即負笈徒步豫章三千餘里至江夏瓊墓前致酹而哭
之後公車三徵不就以夀終
夏馥
夏馥字子治陳留圉人也少為諸生質直不苟動必依
道同縣高儉及蔡氏凡二家豪富郡人畏事之唯馥閉
門不與高蔡通桓帝即位災異數發詔百司舉直言之
士各一人太尉趙戒舉馥不詣遂隠身久之靈帝即位
中常侍曺節等專朝禁錮善士謂之黨人馥雖不交時
官然聲名為節等所憚遂與汝南范滂山陽張儉等數
百人並為節所誣悉在黨中詔下郡縣各捕以為黨魁
馥乃頓足而嘆曰孽自巳作空汙良善一人逃死禍及
萬家何以生為乃自翦鬚變服易形入林慮山中為冶
工客作形貌毁悴積傭三年而無知者後詔委放儉等
皆出馥獨歎曰已為人所棄不宜復齒鄉里矣留賃作
不歸家人求不知處其後人有識其聲者以告同郡止
鄉太守濮陽潛使人以車迎馥馥自匿不肯潛車三返
乃得馥
郭太
郭太字林宗太原人也少事父母以孝聞身長八尺餘
家貧郡縣欲以為吏歎曰丈夫何能執鞭斗筲哉乃辭
母與同縣宗仲至京師從屈伯彦學春秋博洽無不通
又審於人物由是名著於陳梁之間步行遇雨巾一角
墊衆人慕之皆故折巾角士爭往從之載策盈車凡太
知之于無名之中六十餘人皆言後驗以母喪歸徐穉
來弔以生芻一束頓太廬前而去太曰此必南州高士
徐孺子也詩不云乎生芻一束其人如玉吾不堪此喻
耳凡司徒辟大常趙典舉有道皆不就以建寧二年卒
於家
申屠蟠
申屠蟠字子龍陳留外黃人也少有名節同縣緱氏女
玉為父報讐外黃令梁配欲論殺玉蟠時年十五為諸
生進諫曰玉之節義足以感無恥之孫激忍辱之子不
遭明時尚當表旌廬墓況在清聽而不加哀矜配善其
言乃為讞得減死論鄉人稱之蟠父母卒哀毁思慕不
飲酒食肉十餘年遂隠居學治京氏易嚴氏春秋小戴
禮三業先通因博貫五經兼明圖緯學無常師始與濟
隂王子居同在太學子居病困以身託蟠蟠即步負其
喪至濟隂遇司隸從事於河鞏之間從事義之為符傳
護送蟠蟠不肯投傳於地而去事畢還家前後凡蒲車
特徵皆不就年七十四以夀終
袁閎
袁閎字夏甫汝南人也築室於庭中閉門不見客旦暮
於室中向母禮拜雖子往亦不得見也子亦向戶拜而
去首不著巾身無單衣足著木履母死不列服位公車
兩徵不詣范滂美而稱之曰隠不違親貞不絶俗可謂
至賢矣
姜肱
姜肱字伯淮彭城廣戚人也家世名族兄弟三人皆孝
行著聞肱年最長與二弟仲海季江同被卧甚相親友
及長各娶兄弟相愛不能相離肱習學五經兼明星緯
弟子自遠方至者三千餘人聲重於時凡一舉孝廉十
辟公府九舉有道至孝賢良公車三徵皆不就仲季亦
不應徵辟建寧二年靈帝詔徵為犍為太守肱得詔乃
告其友曰吾以虛獲實遂籍聲價盛明之世尚不委質
況今政在私門哉乃隠身遯命乘船浮海使者追之不
及再以玄纁聘不就即拜太中大夫又逃不受詔名振
于天下年七十七卒於家
管寧
管寧字幼安北海朱虚人也靈帝末以中國方亂乃與
其友邴原涉海依遼東太守公孫度虚館禮之其後中
國少安人多南歸唯寧不還黃初中華歆薦寧寧知公
孫淵必亂乃因徵辭還以為太中大夫固辭不就寧凡
徵命十至輿服四賜常坐一木榻上積五十五年未嘗
箕踞榻上當膝皆穿常著布裙貉裘唯祠先人乃著舊
布單衣加首絮巾遼東郡國圖形於府殿號為賢者
鄭玄
鄭玄字康成北海高密人也八世祖崇漢尚書玄少好
學長八尺餘須眉美秀姿容甚偉習孝經論語兼通京
氏公羊春秋三正歷九章算術周官禮記左氏春秋大
將軍何進辟玄州郡迫脅不得已而詣進設几杖之禮
以待玄玄以幅巾見進一宿而逃去公府前後十餘辟
並不就
任安
任安字定祖少好學隠山不營名利時人稱安曰任孔
子連辟不就建安中讀史記魯連傳歎曰性以潔白為
治情以得志為樂性治情得體道而不憂彼棄我取與
時而無爭遂終身不仕時人號為任徵君云
龐公
龐公者南郡襄陽人也居峴山之南未嘗入城府夫妻
相敬如賓荆州刺史劉表延請不能屈乃就候之曰夫
保全一身孰若保全天下乎龐公笑曰鴻鵠巢於高林
之上暮而得所棲黿鼉穴於深淵之下夕而得所宿夫
趣舍行止亦人之巢穴也且各得其棲宿而巳天下非
所保也因釋耕於壟上而妻子耘於前表指而問曰先
生苦居畎畆而不肯官禄後世何以遺子孫乎龐公曰
世人皆遺之以危今獨遺之以安雖所遺不同未為無
所遺也表歎息而去後遂攜其妻子登鹿門山因采藥
不反
姜岐
姜岐字子平漢陽上邽人也少失父獨以母兄居治書
易春秋恬居守道名重西州延熹中沛國橋玄為漢陽
太守召岐欲以為功曹岐稱病不就玄怒敕督郵尹益
收岐若不起者趣嫁其母而後殺岐益爭之玄怒益撾
之益得杖且諫曰岐少修孝義棲遲衡廬鄉里歸仁名
宣州里實無罪狀益敢以死守之玄怒乃止岐於是高
名逾廣其母死喪禮畢盡讓平水田與兄岑遂隠居以
畜蜂豕為事教授者滿於天下營業者三百餘人辟州
從事不詣民從而居之者數千家後舉賢良公府辟以
為茂才為蒲坂令皆不就以夀終于家
荀靖
荀靖字叔慈潁川人也少有雋才以孝著名兄弟八人
號曰八龍闔門悌睦隠身修學動止合禮弟爽字慈明
亦以才顯於當時或問汝南許章曰爽與靖孰賢章曰
皆玉也慈明外朗叔慈内潤太尉辟不就及卒學士惜
之誄靖者二十六人潁隂令丘禎追號靖曰玄行先生
潁川太守王懷亦諡曰昭定先生
胡昭
胡昭字孔明潁川人也始避地冀州不應袁紹之命武
帝亦辟昭昭自陳本志帝曰人各有志出處不同勉卒
高尚義不相屈昭乃隠陸渾山中躬耕樂道以經籍自
娛至嘉平初年八十九卒于家
焦先
焦先字孝然世莫知其所出也或言生漢末及魏受禪
常結草為廬於河之湄獨止其中冬夏袒不著衣卧不
設席又無蓐以身親土其體垢汗皆如泥滓不行人間
或數日一食行不由邪徑目不與女子迕視口未嘗言
雖有警急不與人語後野火燒其廬先因露寢遭冬雪
大至先袒卧不移人以為死就視如故後百餘歲卒
高士傳卷下
