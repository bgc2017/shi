高士傳傳記類三(總錄之屬)
提要
(臣)等謹案高士傳三卷晉皇甫謐撰謐字士
安自號元晏先生安定朝那人漢太尉嵩之
曾孫嘗舉孝廉不行事迹具晉書本傳案南
宋李石續博物志曰劉向傳列仙七十二人
皇甫謐傳高士亦七十二人知謐書本數僅
七十二人此本所載乃多至九十六人然太
平御覽五百六卷至五百九卷全收此書凡
七十一人其七十人與此本相同又東郭先
生一人此本無而御覽有合之得七十一人
與李石所言之數僅佚其一耳蓋御覽久無
善本傳刊偶脱也此外子州支父石戶之農
小臣稷商容榮啟期長沮桀溺荷蓧丈人漢
隂丈人顔觸十人皆御覽所引嵇康高士傳
之文閔貢王霸嚴光梁鴻臺佟韓康矯慎法
真漢濱老父龐公十人則御覽所引後漢書
之文惟被衣老𥅆庚桑楚林類老商氏莊周
六人為御覽此部所未載當由後人雜取御
覽又稍摭他書附益之耳考讀書志亦作九
十六人而書錄解題稱今自被衣至管寧惟
八十七人是宋時已有二本竄亂非其舊矣
流傳既久未敢輕為刪削然其非七十二人
之舊則不可以不知也乾隆四十六年九月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
高士傳序
孔子稱舉逸民天下之民歸心焉洪崖先生創高道於
上皇之代許由善卷不降節於唐虞之朝是以易有束
帛之義禮有玄纁之制詩人發白駒之歌春秋顯子臧
之節明堂月令以季春聘名士禮賢者然則高讓之士
王政所先厲濁激貪之務也史班之載多所闕略梁鴻
頌逸民蘇順科高士或錄屈節雜而不純又近取秦漢
不及遠古夫思其人猶愛其樹況稱其德而贊其事哉
謐采古今八代之士身不屈於王公名不耗於終始自
堯至魏凡九十餘人雖執節若夷齊去就若兩龔皆不
錄也
高士傳序
