宋大事記講義卷一
宋吕中撰
序論
治體論
古今論治者不過曰寬與嚴而已然寬非縱弛之謂也
而世之尚寬者則流於縱弛嚴非慘刻之謂也而世之
尚嚴者則流於慘刻反是則曰寬當施之所當寬之地
嚴當施之所當嚴之人遂以為自古之所以得天下者
曰民心也軍心也士大夫之心也是寬之所當施也自
古之所以為天下患者曰外戚也宦官也藩鎮也權臣
也是嚴之所當用也東周之寬能施於強暴之諸侯而
不能及於匪風下泉之民秦人之嚴能施於閭左之戍
卒而不能正鹿馬奸謟之軰宣帝之嚴能施於趙盖韓
楊而不能施於許史之徒元帝之寬能用於弘恭石顯
而不能用於堪猛望之之類是皆寬於其非所當寬而
嚴於其非所當嚴也其說似矣而不知外戚宦官強臣
藩鎮固當律之以嚴而軍民士大夫之心亦豈徒寬者
所能係屬哉盖寬者仁意浃洽之謂嚴者紀綱整肅之
謂仁意之與紀綱二者並行而不相離則不待立寬嚴
之的而治體固已定矣聖人之治天下固以仁意為本
而其施之於政則必有紀綱法制截然而不可犯然後
吾之所謂仁意者得以隨事及人而無頽敝不舉之處
人之蒙惠於我者亦得以廣博周遍而無間隔欺蔽之
患此孟子言一天下之道在於不嗜殺人而至於言仁
政則又曰徒善不足以為政其意正謂此也我朝治體
之所以遠過漢唐者蓋其仁意常渾然於紀綱整肅之
中而紀綱常粲然於仁意流行之地其待外戚也未嘗
少恩然在内不得預政在外不得為真刺史則無吕霍
上官之禍其於宦官也未嘗濫殺然内侍官不過留後
雖有功不除宣徽則無易牙專恣之禍易置節度於杯
酒宴笑之間而籍諸道之一兵一財無不歸於京師則
無山東河北之憂置參貳以分中書之權而又置臺諫
以察政府之奸則無操懿莽温之變是其紀綱固嚴於
其所當嚴之地矣然至於係屬軍民士大夫之心者亦
未嘗無紀綱以行其仁意也一賦不妄加一役不妄興
一刑不濫及一遇水旱或發倉廪或出内庫而不吝固
所以結民心也然竊盗者有禁告訐者有禁豪猾者有
禁其治民之紀綱為何如驍勇者升其籍有功者峻其
爵老弱者亦處以剰員每遇一郊降一赦則與之金帛
而不吝固所以結軍心也然一汰而數萬人一戮而百
餘卒士卒之犯將校者有禁將帥之尅士卒者有禁其
御軍之紀綱為何如取士至於及累舉舉官至於及内
親任子至於異姓拜近臣必擇良日退大臣則曰均勞
逸固所以結士大夫之心也然禮部有覆試齋郎有定
員百官非有勞不遷贓吏雖有赦不原其所以嚴士大
夫之紀綱又何如我祖宗豈不知軍民士大夫之心乃
吾國家之命脉不可一日失者而顧律之以紀綱之嚴
何哉盖使盗賊殺傷之法不嚴則是仁於凶悍之徒而
民之冤抑不得伸者不被其仁告訐豪横之法不嚴則
是仁於奸宄之徒而民之資弱失職者不被其仁茶鹽
𣙜酤之法不嚴則是仁於趨利之徒而民之終歲勤動
者不被其仁是雖日下減租之詔月頒䘏刑之令無益
也使階級賞罰之法不嚴則是仁於驕惰之卒而將校
之用命有功者不被其仁揀汰蒐閱之法不嚴則是仁
於羸弱之徒而兵之勇敢精銳者不被其仁尅剝私役
之法不嚴則是仁於奸貪之將而士卒之困悴無聊者
不被其仁是雖日有賜月有給歲有賞無益也使學校
貢舉之法不嚴則是仁於僥冒之徒而士之有行有藝
者不被其仁銓選薦舉之法不嚴則是仁於膏粱之子
弟而寒士之進身無路者不被其仁贓墨之法不嚴則
是仁於貪汙之吏而人之苦於繁刑重賦者不被其仁
是雖高爵以誘之厚祿以餌之無益也無仁意則紀綱
固無所本而立無紀綱則仁意無所輔而行今世之天
下所以被其仁者少而不被其仁者多仁之所及者小
而仁之所不及者大正以無紀綱以達其仁意而往往
歸咎於仁之不足以為政祖宗立國之意有弊此正安
石之徒所以得容其喙也世之論者曰我朝自建隆至
於淳化至道之間則治體類於嚴自景德至於嘉祐治
平之際則治體類於寬故熙寧專欲法太祖之嚴而深
懲仁祖之寬豈知太祖之所謂嚴者紀綱整肅而仁意
未嘗不流行於其間仁祖之所謂寬者仁意浹洽而紀
綱亦未嘗有所更變特以國家承平百年之久則人情
玩弛吏習因循其間紀綱固有廢而不舉之處譬之室
焉歲月既深旁風上雨則不能無一木之朽一牆之傾
一瓦之毁為工師者不過杜其隙補其漏加葺治之功
而已奈何熙寧大臣不以振起為心而以更變為心以
少許之闕漏而乃併與四圍堂宇而撒之不惟壞祖宗
之紀綱而忠厚立國之意併失之矣章子厚則因荆公
之所未為者而為之蔡京則因子厚之所未甚者而甚
之民其敵也士其讐也寬恩濫及於貂璫而峻法反加
於善類高俅童貫之徒妄加節鉞而元祐元符之黨不
使容身於天地之間是其寬失之縱弛嚴失之慘刻而
又顛倒錯謬施之於非所當施之地矣嘗因是而攷我
朝立國之本末蓋自李文靖抑四方言利害之奏所以
積而為慶歷嘉祐之緩勢自范文正天章閤一疏不盡
行所以激而為熙寧之急政吾觀范文正之於慶歷亦
猶王安石之於熙寧也十事之奏實慶歷三年九月也
始於明黜陟終於重命令當時之言稍稍見用明黜陟
之法則以十月壬戌行擇官長之法以癸未行均公田
之法以十二月壬戌行貢舉之法以明年三月行减繇
役之法以明年五月行其餘厚農桑覃恩信重命令皆
悉用其說或著為令行之未及一年而陳執中之徒已
不悦矣嗚呼使慶歷之法盡行則熙豐元祐之法不變
使仲淹之言得用則安石之口可塞今仲淹之志不盡
行於慶歷安石之學乃盡用於熙豐神宗銳然有志不
遇范仲淹而遇王安石世道升降之會治體得失之幾
於是乎决矣
制度論
先儒嘗謂漢大綱正唐萬目舉本朝大綱正萬目亦未
盡舉夫綱舉則目張綱目不可分而為二固也而先儒
之言云爾者蓋大綱者謂法之規模大意也萬目者謂
法之條目纖然也漢法疎而易密則規模猶宏闊於唐
唐法密而易疎則其條目特詳密於漢耳漢繼秦之後
官秦官也兵秦兵也制度則曰襲秦禮儀則曰襲秦其
法疎矣然官職大小之相維兵制内外之相制取民不
及於農取士不以科目則其意猶密也唐人六典以建
官府衞以寓兵口分世業以授田租庸調以取民其法
嚴矣然政事出於二三士卒疲於番上鬻賣不常而啟
兼并之柄升降不實而啟兩税之法則其意何疎也我
朝之法大綱之正既過於漢而萬目之舉反不及於唐
何耶盖善革弊者非必盡變前人之法不過修舉其大
綱而節目隨之不善革弊者必盡變古人之法往往纖
悉於其小而闊略於其大孔子論繼周百世之道不過
因其所可因而損其太過益其不及者耳孟子論喪祭
井田之法亦不過言其大略而為之節文耳世儒有志
於復古者必欲採摭古制補綴經典一一與之牽合不
知居今之世而欲盡行古之法不惟未見其利而先有
煩擾之弊又事體重大决然難行故自其小不備卒以
成大不備而已英雄之君出而建置一代之規模豈如
陋儒拘士細碎之所為國初繼唐末五代之後此正制
作之一機而我太祖剏法立制不務名而務實不變其
法而變其意一轉移之間事體頓異矣三省為空官而
平章分為三等唐之制也而我朝因之然中書取旨門
下審覆尚書奉行而職守交通無命令壅遏之患尚書侍
郎有六部侍從則自禮而戶自戶而吏常調則自工
而刑自刑而兵則資格素嚴而在位無速化之念進士
為一等世賞雜流各為一等秘書監官也進士則遷太
常蔭補則自郎中五遷而後至一前行郎中官也進士
則遷太常少卿非進士則遷司農衞尉少卿流品有别
而士大夫有激昂之心則官非唐之官我朝之官矣侍
衞起於後唐而我朝因之殿前司起於周而我朝因之
皇城司𧺫於梁而我朝因之然禁衛之軍統於武臣則
不出於宦者之手諸道之兵籍於禁衞則不專於節度
之權殿前為一司侍衞馬步各為一司則有南北相制
之意京師之兵足以制諸道合諸侯之兵足以制京師
則有内外相統之意兵權制於三衞本之樞府樞府有
發兵之權而無握兵之重殿省有握兵之重而無發兵
之權而又汰之使極少治之使極嚴教之使極精則兵
非五代之兵我朝之兵矣衙前以主官物里正鄉書手
戶長以督税耆長弓手壯丁以捕盗各以鄉戶等差充
此亦因前代差役之法也然自建隆三年詔差役有不
平者許民自相糾察則無不均之患太平興國四年分
民戶為九等上四等充役下五等免則無逃亡之患矣
以鹽鐵戶部度支為三司使位同三樞目為計相此亦
前代理財之法也然轉運財賦悉籍三司則在外無横
歛内藏所儲總之三司則在内無横費而乾德又詔三
司行移有不便漕臣得以上聞則彼此相臨内外相察
無隐漏侵欺之弊矣國子監唐制也然屢親臨幸自贊
孔顔以文臣知州以儒臣典獄命宰相以讀書而有崇
儒重道之實矣貢舉亦唐制也然及第人不得於知舉
稱門生選或不公加之覆試陶穀之子李昉之子吕蒙
正之子皆不得與則有選賢舉能之實矣定刑部詳覆
法而無五代濫殺之禍禁羡餘寬正稅而無五代横斂
之禍禮止於竇儀之所定樂止於和峴之所造而文物
略偹矣此其酌古今之宜參人情之公通世道之變雖
曰因前代之法而點鐵為金化臭腐為新竒變枯骨為
生意豈必盡復古制而後為一代之法哉然天下無百
年不弊之法謀國者當因法以革弊不當因弊以立法
熙豐大臣所謂不務革其弊而欲變其法者也觀其熙
寧初年入對一疏而變法之規模盡見於此其論本朝
不任信大臣不盡行古制親細務而循弊法用君子而
參小人皆當時士大夫之所知而不敢言者而安石獨
敢言之學校也貢舉也科名資歴也監司郡守也又皆
慶歷大臣所嘗更變而不敢舉行者而安石獨敢行之
農之貧兵之冗宗室之費上下俱以為困而未有策
以處之者安石獨敢任之然其言法之弊則是而自為
變法則非變常平之法而為青苖變差役之法而為僱
役改發運之職而為均輸改茶鹽之法而為市易壞正
兵而為保甲廢牧監而為保馬以條例司奪三司之權
以新經字說變天下學校以經義詩賦變天下之貢舉
設官則以冗增冗立法則以竒益竒夫以國初繼唐末
五代之後而且不盡變其法熙寧繼嘉祐治平之後乃
欲盡變其法何其思慮之不詳辨耶蓋我藝祖之法則
修舉其大綱而闊略其節目者也安石之法則纖悉於
節目而闊略其大綱者也至元祐時又欲盡變熙豐之
法矣熙豐之法則在所當變而必欲盡變之則又過矣
蓋熙豐之小人不可以不去而熙豐之法則不可以盡
變去熙豐之小人不可以不急變熙豐之法則不可以
太急青苖均輸之法可罷而僱役之所宜獨不可乎保
馬戶馬可罷而保甲之法則因其已成蠲其租復其役
教閱於農隙以省養兵之費獨不可乎新經字說固可
廢而罷詩賦取經義獨不可因之以崇經學乎至治之
世不能無弊法至弊之法亦必有美意國初惟不盡變
前代之法而惟變其意所以為一代憑藉扶持之地熙
豐惟欲盡變祖宗之法元祐惟欲盡變熙豐之法所以
激而為紹聖以後之紛紜安石不能原祖宗立國之初
意而輕於變更章子厚蔡京諸人又不能原安石立法
之意而托於紹述法愈更而愈下而中興以来學校貢
舉大抵皆蔡京之法而差役僱役之並行經總制錢之
立額又王安石諸人之所未為也故嘗謂我朝之法自
建隆至治平其間雖有損益而其大意皆本於藝祖之公
法變於熙寧而極於今日雖其間有更有革而其大意
皆不能大異於安石之私世變之升降治道之盛衰人
才之得失亦可以槩見矣
國勢論
國之修短當觀其治體治亂當觀其制度強弱當觀其
國勢殷周治安皆千歲而漢唐享國不及三四百年者
治體之有純駁也漢四百年治多而亂少唐三百年
亂多而治少者制度之有疎密也漢唐多内難而無外
患本朝無内患而有外憂者國勢之有強弱也盖我朝
有唐虞三代之治體制度而無漢唐之國勢自昔惟患
人主之不講學也而我朝列聖則無一日而不學自昔
惟患人主之不好言也而我朝臣子則無一人之不可
諫自漢五日一朝長樂宫祖宗以来母后皆朝夕見則
有事親之法漢朝女主臨朝姻黨專擅我朝高曹向孟
之賢皆為社稷計則有齊家之法母后之族不預政則
有待外戚之法宫殿無華侈之飾則有尚儉之法宫中
宴居冠服必以禮則有尚禮之法臣下有黜無誅則有
寬仁之法此治體之所以多純而少駁制度之所以似
疎而實密盖其根本之地有可言者而國勢之所以不
若漢唐者則有由矣盖我朝北不得幽冀則河北不可
都西不得靈夏則關中不可都不得已而都汴梁之地
恃兵以為強通漕以為利此國勢之弱一也諸鎮皆束
手請命歸老宿衞一兵之籍一財之源一地之守皆人
主自為之郡縣太輕而委瑣不足恃兵財盡關於上而
遲重不易舉此國勢之弱二也以科舉程度而取士以
銓選資格而任官將帥知畏法而已不敢法外以立功
士大夫知守法而已不敢法外以薦士論安言計動引
聖人羣疑滿腹衆難塞胷此古今儒者之所同病而以
文墨為法以議論為政又本朝規模所獨病此國勢之
弱三也故其始也雖足以戢天下之異志終也不足以
弭外國嫚侮之驕心譬之長江大河無黿鼉蛟龍奮翅
鼓鬛以激其衝突潰蕩之勢帖然安靜之久人亦得狎
而玩之五尺之童且操舟其上矣然太祖規模宏遠謀
慮周防雖都四平無險之地而欲都西京欲都長安置
内庫以贖山後之地積縑帛以靖邊塞之烽其志未嘗
㤀也雖收諸道藩鎮之權而久任邊將付以重柄以郭
進守西山二十年而西戎不敢犯以董遵誨守北邊十
餘年而北狄不敢侮又未嘗不重藩鎮也於文法之中未
嘗抑天下之富商大賈於格律之外有以容天下之豪
傑是蓋有以助我立國之勢轉移闔闢之機又非常法
之所能擬議者自太祖以来外權愈困内法愈密以陣
法圖授諸將而邊庭亦如内地支郡各自達於京師而
列郡無復重鎮加以河東之後王師已罷故雖以曹彬
名將而亦不能收一戰之功自是而後偃兵息民天下
稍知有太平之樂喜無事而畏生事求無過而不求有
功而又文之以儒術輔之以正論人心日柔人氣日惰
人才日弱舉為懦弛之行以相與奉繁密之法故雖以
景德親政之後天下以為美談而不能不納賂以為盟
雖以仁宗慶歷之治至今景仰以為甚盛而不能不屈
已以講好然景德之約盟非寇凖之志也契丹之增幣
非富弼之志也元昊之增歲賜亦非韓范之本心也觀
寇凖數年後戎復生心之言至慶歷而始騐觀弼請&KR0640;
河北琦請都洛陽仲淹請修京城之計至靖康而皆驗
諸公方慨然為社稷遠慮更理弊政而不一二年間其
身已不能安於朝廷之上矣嗚呼使雍熙無輕動之舉
則中國有可畏之形而景德之師必不敢寇於河北使
寇準得盡謀於景德則外國必有稱藩之禮尚敢議關
南之地乎使韓富范之計得盡行於慶歷則中國必無
增幣之耻而宣和間必不召女真以雪憤矣至此而後
知太祖之為慮其深且遠哉雖然慶歷以前此一時也
熙寧以後又一時也慶歷以前在外之國勢似弱而在
内之國勢實強熙寧以後在外之國勢似強而在内之
國勢已弱盖安石不能改弱勢而為強勢乃欲因弱勢
而為強勢觀其上書於嘉祐之末謂本朝不任人而任
法是矣然安石之法其果與賢人君子共事乎謂今之
教士大抵誦說課試是矣其新經字說其果能出於文
墨之外乎其入對於熙寧之初謂本朝徇有司之細故
而安石所為愈煩碎而不足言矣謂君子小人正論邪
說之雜用而安石所為則純用小人邪說矣謂理財大
抵無法而安石所理之財愈竭下以事上矣故凡青苖
凡保甲凡兵財之政使本末俱弱而已方且外張國勢
啟釁於交趾興兵於熙河拓境於海山竭中國有用之
物以事空虛無用之地夫安石初意不過欲變法耳未
敢言興利也迨青苖既行始興利矣然种諤綏州之議
安石猶未主之也韓絳慶州之役安石猶以為未習邊
事也迨熙寧四年以後始主王韶章子厚沈起之說矣
安石變法之罪小而興利之罪大興利之情猶可恕而
開邊之罪為可誅矣何者元豐小人不過圖祿位耳及
其患失則兵困於靈武紹聖小人不過反元祐耳及其
得志則兵興於隍鄯蔡京始謀亦不過鉗制上下耳及
其求悦則薦童貫以帥西師王黼始謀又不過傾蔡京
爾及其勢利相軋則必復燕薊以邀功名是皆安石有
以啟之也吁靖邊塞之烽圖山後之郡此藝皇帝之宏
規也而熙寧用之則疎取熙河横山剪西人手足此韓
范之本謀也而元豐紹聖宣和用之則舛盖祖宗之國
勢外形雖羸弱而元氣強壯於内則外邪有所不能動
熙寧以後之國勢枝葉雖茂盛而本根槁瘁矣謀國者
當以是參之或曰子之三篇皆不滿於熙寧毋乃已甚
之論乎曰古今治亂之機皆决於君子小人之進退熙寧
以前非盡無小人也然祖宗所培植之君子為甚多故維
持治體遵守制度振起國勢自建隆一陽之復積而至於
慶歷則為三陽之泰矣熙寧以後非盡無君子也然安石
所教之小人方来而未艾故治體以壞制度以變國勢以
衰自熙寧一隂之遇極而至於宣和則為三隂之否矣此
愚因論本朝之事尤於君子小人進退之際而有感焉
宋大事記講義卷一
