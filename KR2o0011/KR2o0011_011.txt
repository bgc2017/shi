宋大事記講義卷十一
宋吕中撰
仁宗皇帝
省財費崇節儉
天聖元年正月議省浮費置計置司從三司使李諮之
請鹽鐵判官俞獻卿亦言今稻苗未生而和糴桑葉未
吐而和買天禧以下日甚一日宜與大臣議救之乃命
中丞與三司取景德一歲用度較天禧所費省其不給
者詔三路軍儲出於山澤之利比聞移用不足遂置司
領以樞密參政
寳元二年六月省乘輿官掖浮費從諫官韓𤦺之請時
賈昌朝言西夏不足慮而民困為可憂計江淮歲運六
百餘萬僅充期月之用三分二在軍旅一在冗食願取
景德景祐之數約以舊制乃命韓𤦺等議之𤦺言減省
浮費自官掖始乃詔乘輿服御及宫掖所須務從簡約
是年冬起居注宋祁上疏曰今朝廷大有三冗小有三
費更役數十萬衆以事夷狄可謂無謀甚矣何謂三冗
天下有定官無限員一冗也廂軍不任戰而耗飲食二
冗也僧道日多而無定數三冗也何謂三費一曰道場
齋醮無日不有二曰京寺觀多設卒置官三曰使相節
度不莅藩要日取公用以濟私家又聞人不率則不從
身不先則不信陛下若躬行至儉風示四方衣服醪膳
無溢舊觀請自乘輿始錦繡珠玉不得妄費請自後宫
始
慶歷二年四月議省冗費時西兵不解財用益屈張方
平屢乞遷官與三司較國用歲計之數量入以為出又
曰救兹交急特在陛下身先率下事事樽節而已上乃
詔内侍較近歲禁中用度增損外則命中丞賈昌朝諫
官田况張方平與三司議裁省尋減宗室婦郊賜之半
於是皇后嬪御各上俸錢以助軍費宗室刺史以助公
使錢之半
嘉祐七年司馬光言祖宗置内藏以備饑饉兵革非常
之費非以供陛下奉養賜予之具也今内藏專以内臣
掌之不領於三司出納之多少積蓄之虚實簿書之是
非有司莫得而知也若以奉養賜予盡之一有饑饉兵
革臣所廪廪也
財之所以蠧者一曰冗費二曰浮費官吏有冗員而任
子之法未易除兵衛有籍而老弱之籍未易去百官六
師有賞而郊賚之賜未易裁此冗費也后宫嬪妃供進
御是矣而動以萬計給事房闥供洒掃是矣而動累百計
宫室非陋而土木之工興服御非儉而靡麗之文盛此浮
費也而水旱之備夷狄之賂不與焉於是數者而節之則
有不可勝節者然一朝而行之則拂天下之情激議者之
喙天下之事自有先後欲去冗費先去浮費文帝身衣弋
綈而鄧通賞至巨萬明皇初焚錦綉而末年織綉之工供
妃院者七百人節用之源無大於此(浮費不可不節)人君抑情窒
欲則先身後民之誠孚於天下誰敢不聽夫然後財之蠧
於貴戚蠧於冗吏冗卒次第節約何所不可此省費之策
韓琦請自輿服宫掖始宋祁請自後宫乘輿始而張方平
亦請自陛下之身始也然我仁祖天性恭儉必不妄興一
役妄費一物又何待諸臣進節用之說盖我朝之財始蠧
於天禧祥符再蠧於寳元慶歷自禱祠之事興宫室之役
起内之帑藏稍已空竭則省浮費之策不得不申明於天
聖之年也自元昊叛於西契丹擾於北外之財用不免告
匱則節冗費之說不得不條畫於慶歷之時也
行楮幣
天聖元年十一月置益州交子務初蜀人以鐵錢重私
為劵謂之交子以便貿易富民主之後富資稍寡不能
償所負争訟數起祥符末薛田為轉運使請官置交子
務以權其出入議久不決至是始詔置務官主楮幣之
行始此
此楮幣之始也然其有錢以行楮有楮以權錢子母
均通而無偏重之患故民視錢猶楮視楮猶錢今則
為是幣而初無是錢以虚駕虚宜乎楮幣之不行
寬鹽禁
天聖八年十月除解鹽禁行通商法蒲解之民皆作感
聖恩齋自是雖賈商流行而歲課入官者耗矣
慶歷元年九月增江湖路鹽酒價於是歲課三十萬六
千餘緡
慶歷三年六月詔諸路條苶鹽利害初議欲弛茶鹽之
禁范仲淹言茶鹽商税之入但分減商賈之利耳今國
用未省既不取之山澤及商賈必取之農與其害農孰
若取之商賈
六月罷河北𣙜鹽三司使張方平見上問曰河北再𣙜
何也上曰始立法非再也方平曰周世宗以鹽課均之
兩税鹽鐵是也豈非再𣙜乎遂罷之河朔父老相率為
佛老會七日以報上恩且刻詔書父老過其下必稽首
焉
除解鹽禁而蒲解之民乃作感聖恩齋罷河北鹽而
河朔之民為佛老會以報上恩仁矣然河北之鹽不
可𣙜而解鹽之禁不必除盖河北之鹽已均於兩税
而解鹽所以資陜西之軍儲故解鹽一罷則商賈雖
通而歲課已耗謀國者又當權其輕重也(有當罷有不當罷)
罷青苖錢
天聖五年十月罷陜西青苖錢先是陜西糴榖歲預給
青苖價錢至是罷之自是不復給
皇祐三年正月特以戍兵多食苦不足陜西轉運李參
視民闕乏度榖麥之入預貸以官錢榖麥熟則償謂之
青苖錢數年兵食常有餘其後青苖法盖取諸此王安
石始知明州鄞縣嘗以是法行
青苖法非自安石始也但其始也官給以錢而民入
以榖則免和糴之擾合常平之法而不至強民以所
難至荆公則直取二分之息而責之以勞此所以可
行於一邑而不可行於天下也
常平倉
景祐四年八月詔三司漕臣勿以常平錢粟移用
康定元年詔以常平錢百萬緡助三司給軍費自景祐
不許移用數年有餘積
慶歷元年九月復義倉乾德初置未久而罷明道復之
不果集賢校理王琪上疏引隋唐故事請復置之已而
衆論以為不便復罷
嘉祐七年十月賜常平糴本錢諸路凡百萬緡
常平義倉均之為荒政良法也然義倉之置自乾德
始亦自乾德而止自慶歷置亦自慶歷而罷何耶盖
常平出於官義倉出於民出於官者官自斂之官自
出之其弊也雖不足以利民亦不至於病民出於民
者民實出之官實斂之其弊也不惟民無所出而官
從而病之此祖宗之亟行亟罷非為一時慮也為異
日慮也若夫常平之法自景德祥符而始立固已&KR0655;
悉曲盡撥上供以充之防擾民也經度隸司農而不
屬三司防移用也沿邊不置慮其妨邊糴也經二歲
則以新易陳慮其有腐粟也減價而糴仍不得過本
錢慮其失陷糴本也加以仁祖之恭儉愛人其所積
愈久而愈多矣然孰知嘉祐常平之利民反移而為
青苗取民之本與
税茶法
天聖元年三月行貼射茶法初茶法屢更然不能無弊
上詔二府大臣經度乃命李諮更定其法請罷三說法
官不給本錢使商人與園戶自相交易一切為中估而
官收其息必輦苶入官隨商人所指而與之給劵為驗
以防私售故貼射之名始此
五月行邊郡入中芻糧見錢法舊法商人入粟邊郡等
請茶與犀象緡錢虚實三倍至用十四錢易官錢百及
諮變法以實錢入粟實錢售茶二者不得相為輕重既
行而商人果失厚利怨謗蠭起
天聖三年罷貼射茶入中復三說法初李諮貼射茶法
行之朞年豪商大賈不能為輕重而論者謂邊糴償以
見錢恐京師府藏不繼争言其不便會江淮計置司言
茶有滯積壊敗者請焚棄之朝廷疑變法之弊諮等因
條上利害謂計置司請焚棄者特累年敗壊不可用者
耳然論者不已乃命孫奭夏竦同究利害奭等因言十
三場茶積而未售者六百餘萬斤盖許商人貼射則善
茶皆入商人其入官皆粗惡不時故人莫肯售又奸人
倚貼射為名強市盗販而侵官利宜其弊後有建議更
茶法者上問三司使寇瑊曰河北入中兵食皆仰給於
商人若官盡其利商人不能行而邊民困於餽運矣上
然之因詔輔臣曰茶鹽民所食強設法以禁之致犯法
者衆但緣濫費尚廣未能弛之安可數更其法
慶歷八年十二月行四說法加以鹽為四說每糧草一
百貫在京支見錢三十貫香藥十五貫在外支南鹽十
五貫茶四十貫自是三說四說之法並行於河北
皇祐二年正月行入中對貼法自慶歷末河北行四說
鹽居其二而並邊芻粟皆虚估數倍劵至京師反為商
所抑鹽估稍賤商人以錢付受劵取鹽不復入錢京師
帑藏益乏王堯臣請令入錢於京師乃聽兼給謂之對
貼
景祐三年二月復入中見錢法令商旅入錢於京師者
給南方茶入芻粟於邊者給京師及諸州錢從前樞密
使李諮等請
嘉祐四年二月弛茶禁請罷給本錢縱園戶貿易而官
收其租從議臣之言也
𣙜茶之法多矣而其法有二曰官鬻也曰通商也二
法俱弊始不得已而均其賦於茶戶焉貼射之法始
行於淳化至李諮復請之此通商法也三說之法始
行於咸平至孫奭復請之皆官鬻法也筆談舊傳茶
有三說見錢為一說犀角香藥為一說茶為一說此
乃三說法予在三司求為三說乃是博糴便糴直便為
三說博糴者極邊糧草便糴者沿邊糧草直便者商人
取便於沿邊入闕納見錢於京師請領自虚估之利入
於商估而後行貼射之法自邊糴償以見錢府藏不
繼而後復用三說之法貼射之法雖通商而官受其
利三說之法雖官鬻而商受其利二法均弊而後以
歲課均之茶戶焉夫一歲之賦均賦茶戶恣其買賣
所以均民力也所以惠商賈也官則無爛朽腐敗之弊
茶則無草木塵煤之雜其法善矣然向時摘山者受
錢於官今使之納錢於官向時冐法販茶者被罰今
均賦於民不得入刑亦及之向時商賈貿易州縣收
其税今商賈不行則税額不登國用亦乏夫其法行
於嘉祐之四年而其害已見於嘉祐五年劉敞之疏
又其後也茶税猶故𣙜法復生此楊中立所以痛心
於崇寧之變法也(茶禁既弛論者以茶戶困於輸錢商賈利薄販鬻者少劉敞請收前)
(詔擇其利害變而通之)
賑飢民
明道二年六月賑京東江淮飢民陳執中范仲淹分路
撫時仲淹為右司諫奏使所至開倉廩賑乏絶禁淫祠
奏蠲廬舒折役茶河東丁口鹽錢又以為東南一饑公
私空竭其病在於用度不節條上八事上嘉納之
慶歷七年定州歲大歉知州韓𤦺發廩活飢民數百萬
是年河北京東西大水大饑人相食知青州富弼擇所
部豐稔者五州勸民出粟益以官廩隨所在貯之擇公
私廬舍十餘萬區散處其人官吏待闕者皆給其禄使
即民所聚遇老弱者廩之山林河海之利有可以生者
聽流民取之其主不得禁官吏皆書其勞約為奏請使
以次受賞於朝凡活五十餘萬人募為兵者萬人上聞
之遷其秩弼曰救災守臣職也辭不受弼立法簡便周
至天下傳以為法
救荒以政不若救荒以人一定州之政足以活數百
萬之飢民青州之策足以活五十萬之飢民先正諸
公純以為公故適遇災變不啻猶已之飢溺矯詔開
倉雖罪不恤出粟貸民家資不計遡其用心其有瘳
否乎此固先正愛民之心亦祖宗之世郡縣常有餘
蓄所以易於用力而隨見其效也
恤流民
天聖七年三月給契丹流民田契丹饑流民至境上上
曰皆吾赤子也可不賑救之詔給以唐鄧州閒田仍令
所過州縣給食
人君者天地萬物之宗主也苟有一夫之失所且引
為己責而况於夷狄乎此仁祖所以一視而同仁也
然必如是而後可謂南北一家中國一人之意苟當
國耻未刷之時而借是說以自安者此又苟安之規
模也
裕民力
嘉祐元年先是范鎮知諫院言儂智高寇嶺南前後遣
將遣兵不知其幾皆相繼奔潰陛下親遣狄青而卒取
勝者蕃落數百騎耳此兵不在衆也臣愚以為備契丹
不若寬河北河東之民備靈夏莫若寬關陜之民備雲
南莫若寬兩川湖廣之民備天下莫若寬天下之民民
力寬則知自愛知自愛雖有外虞人人可用為兵用人
人自愛之兵以禦外虞何往而不克
有有形之險有無形之險有形地利是也無形人心
是也人心苟固則忠信可以撻兵甲道德可以為藩
籬衆心成城何畏乎夷狄哉不然鉅橋之積雖富莫
遏乎前徒倒戈之衆阿房之役未巳隨激乎匹夫揭
竿之怨然則欲備契丹莫若寬河北之民欲備靈夏
莫若寬關陜之民范公鎮言真知本之論
城水洛
慶歷三年十月初德順軍之西南二百里有城曰水洛
川平土沃環城雜民種數萬帳又有水輸銀銅之利曹
瑋在秦州時常經營不能其後静邊塞主劉滬密使人
說城主鐸斯那令内附會陜都部署鄭戩行邊言若就
築為城可得蕃兵三五萬人共捍西城從之韓琦言臣
宣撫陜西開修水洛城頗為未便盖其功以百萬計又
須三四千兵守之乃詔罷戩改知永興軍而戩又極言
城之便命劉滬董士廉督役如故知渭州尹洙亦以為
不便乃命鹽鐵副使魚周詢相其利害卒是戩請
城水洛之役當以鄭戩劉滬之言為是而韓𤦺尹洙
之言為非以韓𤦺諳練西民知取横山之便而不知
城水洛之益便亦猶趙普能與太祖收藩鎮兵權而
異時復以夏臺之地賜保忠也(李繼捧賜姓趙名保忠)
憂敵患
慶歷四年八月歐陽修言朝廷有懼虜之色而無憂虜
之心夫憂與懼異憂者深思極慮而不敢暫忘懼者臨
事皇惑而莫知所措今邊防之事措置多失其機者懼
虜之意過深也自國家困於西鄙用兵常慮北戎合謀
乘隙而動及見二敵相失而交攻議者皆云中國之福
夫幸其相攻為我之福則不幸使解仇而復合豈不為
我禍
弭盗賊
慶歷三年五月沂州卒王倫叛討平之獲於和州斬之
歐陽修言近日四方盗賊寖多可為腹心之疾為今計
者必先峻法令法令峻則人知所畏余靖亦乞嚴為督
責實罰等法從之
慶歷八年正月討貝州賊王則平之初王則未平文彦
博請行初以明鎬宣撫夏靖惡鎬所奏多從中沮之惟
恐其成功至是彦博請以便宜從事
韓𤦺戢定州兵初明鎬引諸州兵平貝賊獨定州兵邀
賞出怨語𤦺用兵律裁之察其横軍中尤不可赦者斬
軍門外士卒死次圉賞其家恩威既信傚古兵法教習
由是定州可用人視山中隠然雄鎮聲動虜人時京師
發龍猛卒戍保州在道竊奪至定留不遣曰保州極塞
豈可雜以驕兵易素教者數百人以往而所留卒未數
日亦皆就律禆佐如狄青輩熟聞公曰見其施為後可
為名將
慶歷八年閏正月禁衛叛卒伏誅是夕崇政殿從卒四
人謀變為衛兵所誅
司馬光疏曰竊以國家治亂本於禮風俗善惡係於
習赤子之啼無有五方其聲一也及其長也言語不
通飲食不通有至死莫能相為者是無他所習異也
是故上行下效謂之風薰蒸漸漬謂之化淪胥委靡
謂之流衆心安定謂之俗及夫風化已失流俗已成
則雖有辨智弗能諭也強毅不能制也重賞不能勸
也嚴刑不能懲也三代習民於禮及其衰也雖以秦
楚之強不能蔑視王室晉平公之世以公子服回曰
晉之公室將遂卑矣六卿強而奢傲因是以習習實
為常能無卑乎其後韓魏趙氏卒分晉國習於君臣
之分不明故也今自景德以來務行姑息之政胥吏
諠譁斥逐中丞輦官悖慢廢退丞相有一夫流言於
道路而為之變今推恩者多矣於是元帥畏偏禆偏
禆畏將校將校畏士卒懦怯之臣至有簡省教閱使
之驕惰保庇羸老使之繁冗屈撓正法使之縱恣詆
詈粟帛使之憤惋彼既為之則此效之下既言之則
上從之前既行之則後襲之長此不已日滋月益民
之耳目習而安之此何異於唐之季世乎後魏姑息
軍人而高歡密結客祖宗苦身焦思以變衰唐之俗
而陛下高拱熟視以成後魏之風温公之言其箴砭
當時之良劑乎夫慶歷嘉祐之間天下至今號為太
平亦烏覩盗賊之能為患而范富諸公不憂外寇而
憂内寇不憂夷狄而憂盗賊誠以天下之習於玩者
不可不畏也四夷敵國猶鄰人之侮也盗賊姦宄猶
僮僕之侮也此曷為而至哉是固諸公之所畏也以
司馬温公謹習疏發明仁祖時盗賊習於為姦者以
積寬積弱之過任一狄青而嶺南平拔青於行伍者
執政龐公籍也擢一种世衡而西師捷置世衡於募
府者參政范仲淹也得一明鎬而貝州平薦明鎬以
討賊者相臣文彦博也
皇祐四年五月儂智高陷邕州圍廣州六月以狄青為
樞密副使九月命狄青討智高初命孫沔余靖猶以為
憂於是青上表請行
五年狄青敗智高於邕州或以為智高已死賊屍有金龍
衣者青曰安知非詐乎寧失智高不敢誣朝廷以貪功
捷至上喜謂龐籍曰青破賊皆卿執議之力
貝州之役以明鎬不能成功者以夏靖居中有以撓
之也智高之敗雖曰狄青之功而亦莊敏執議之力
也盖有張仲孝友於内然後方叔能任征伐於外而
趙高用事於中則章邯雖握重兵而長史奏事三日
不得入見矣
宋大事記講義卷十一
