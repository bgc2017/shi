宋大事記講義卷十六
宋吕中撰
神宗皇帝
王安石逐諫臣
熙寧元年知諫察吳申奏祖宗法不可變安石詆之罷
諫職
安石入朝之初即勸人主逐諫臣其本意如此
罷諫院
熙寧二年錢公輔營救滕甫遂罷諫院公輔乃安石所
薦也上問罷之如何安石曰吳申亦直罷
古諫臺未有直罷者自安石始上罷吳申復以吳申
例罷公輔自是人不附已者始擠之矣
排中丞
熙寧二年孫覺既降官言去歲有罰金御史今兹有貶
秩諫官又移牒閣門稱論邵元滕輔奸邪安石惡輔為
人竟排之時安石為執政也
安石初入翰苑即逐諫官入中書即逐中丞不待行
新法之後也
罷中丞貶御史
熙寧二年吕誨數安石十罪罷中丞(安石之行新法始急)劉述請
留誨曰陛下踐祚方三年已罷中丞不報詔御史有闕
委中丞奏舉不拘官職高下令兼權(始有擢用新進法)於是吕
公著為中丞依詔薦張戩王子韶程顥皆京官也八月
御史劉琦錢覬言均輸法奏劾安石坐貶臺官劉述亦
論安石出知江州諫官范純仁遂極論安石之罪(始以興利)
(詆之矣)又言琦等一言柄臣遂落職當時若言君父之過
則將以何法待之純仁求罷司馬因對言臺諫言執政
者皆逐之盡易以執政之黨臣恐聰明有所蔽也三年
御史程顥諫官孫覺與李常又言王廣廉行青苗取二
分之息安石怒
時朝議未有力詆其法者自韓琦條上青苗之書上
始疑之而言者始力矣
罷舊相用新進
熙寧二年二月以富弼同平章事弼聞安石於上前言災異
皆天數非人事所致嘆曰人君所謂性天若不畏天何
事不可為又言中外之事漸有更張此必小人喜動作
生事今所進用多刻薄小人害事壞風俗為甚上問何
事弼曰陛下且二十年未可言用兵十月富弼罷
安石之變法始於韓琦之罷成於富弼之罷神宗始
初謙恭敬畏元老大臣之威權太重雖司馬光亦謂
主威不立相權稍專琦罷而安石至矣然猶以弼為
相者蓋由國家之事必謀元老而安石雖賢然終亦
新進也弼既求去而聖意始不知所倚矣累朝家法
用有才者必以重德參之太宗眞宗用寇凖必藉吕
端之重望畢士安之清德以鎮之使當時若琦若
弼尚在安石雖有更張之失國家大體屹然泰山
矣
獲奸黨
熙寧二年知諫院孫覺論邵元不才因言陳升之宜為
樞密詔不當引大臣命降官王安石以覺為無罪
當時王安石未變法之時猶有正論也然覺嘗言積
弊不可不革安石意助之故力為覺請
引用奸人
熙寧三年十月以陳升之同平章事光曰閩人狡險楚
人輕易今言安石奸邪則毁之太過但不曉事又執拗
耳惠卿奸乃非佳士上曰應對明辨亦似美才光曰江
充李訓若無才何以動人主
昔邵康節聞杜鵑聲於天津橋上曰朝廷將用南人
為相天下自此多事矣夫欽若當國亦南人也豈自
安石始也蓋天禧天聖之時南方之氣未盛所用者
欽若一人而已自安石為相所引者皆惠卿之險巧
升之之輕易宰相參政皆用南人此固温公之所慮
而康節之所先知也
創制三司條例置舉常平司
熙寧三年創制置三司條例司議行新法初安石言當
脩泉府之法以收利權以吕惠卿蘇轍為條例司檢詳
文字轍論青苗曰錢入民手雖良民不免妄用及其納
錢雖富民不免違限十一月置提舉常平司
國初有三司幹利權之法而無大臣總財利之意安
石制置三司條例雖有大臣總財計之法而奪有司
之利權則非矣夫使條例三司總其綱於大臣而責
成效於有司選三司副判官選諸路發運轉使副均
節有司之用度量邦計財之出入則何害乎制置條
例哉而安石乃奪三司之利權以歸司農則一司之
權分而為二奪轉運之利權以歸常平使者則一道
之權分而為二天下之財三司主經費而司農專於
聚歛一道之權轉運主上供而常使者專於掊克三
司轉運常有不足之憂而司農提舉司獨善有餘之
利安石蓋以天下之事惟出於我者為是而天下之
財惟出於新法者為已之私有朝廷既得此財又不
寬以邦國之經費反謀藏之以為剰餘之物而為異
日開邊之用耳當時諸公所以辨之者不過執政不
當治財大臣不當稱司三司使副之治財今經百年
未嘗闕事夫冡宰治國用則何害於治財名曰制置
何害於稱司以為三司未嘗闕事則慶歷以來用度
不足已久豈足以塞安石之辨哉
置檢正五房并習學
熙寧四年四月置中書檢正五房公事以鄧綰為之鄉
人皆笑罵綰曰笑罵從他笑罵好官須我為之先是安
石言中書乃政事之源欲治法度必先中書急先擇人
辦編修條例於是令惠卿與李常看詳中書編修條例
自此始上批中書所書條例問已於冊遇事如何省閱
以中書條例曾布為檢正布每事視安石即行之或謂
布曰當參政布曰丞相已議定何用參為俟勅出令押
字耳
六年中書五房始置習學
時議者皆言三司條例司不當置而中書條例一司
罕有論其非者惟司馬光與惠卿辨於經筵因言中
書當以道佐人主焉用區區之條例更委官看詳苟
事事檢例則胥吏可為宰相矣司馬光所言特以動
安石耳不知安石之意正欲盡破舊例以立法也然
三司條例司興財利者也中書條例司立法度者也
凡青苗免役保甲方田免行市易農田水利始則屬
於三司條例司後則屬於司農寺凡考課銓選學校貢
舉蔭補磨勘試刑法者州縣編類始則屬於中書條
例所後則屬於檢正五房當時諸正方與争論財利
故三司條例一司論者紛然不一而中書條例司乃
法度之所自出議者不知言其非也始制編修中書
條例而宰相具位後置檢正五房而執政具位後又
置檢正習學而小臣分大臣權矣此蘇公進策謂有
司失職猶其小者而其大臣中書失其政也
增京觀官
熙寧四年增京觀官詔每限員
此安石欲以處異議者
行保馬戶馬法
熙寧二年河南北分置監牧使諸監牧田寬衍為人所
買占議者請收其餘以資增廣賦入自是請以牧田賦
民者紛然而請監尋廢
此安石所以行保甲戸馬之法也
熙寧五年行保甲法八年行戸馬法
養馬於民在成周未嘗不行在祖宗未嘗不用然成
周四甸之地而出馬四匹得無擾民聽民畜牧市以
本直祥符制也詔能畜馬與免一丁嘉祐令也如是
民何憚而不牧之夫何熙寧大臣急於興利一槩取
民始不堪矣迨至於民病已極國用復闕於是求之
戎狄而設茶馬之職馬市於戎雖不及牧之於官
不猶愈牧之於民乎
行均輸法
熙寧二年七月行均輸法命發運使薛向領之内庫錢
五百萬緡米三百萬石
均輸者即桑弘羊法也所謂輸於官者有令輸其土
地所饒平其所在時價官吏於他處賣之輸者既便而官
有利故謂之均輸桑弘羊之法與平凖並行安石均
輸之法與市易並行以發運為通貨之商賈均輸以
通之市易以鬻之此新法之最先行者而論之者舍
青苗而議均輸舍均輸而議青苗夫孰知發運司
括東南之利為天下根本之憂哉
行青苗法
熙寧二年九月行青苗法初安石出青苗法以轍言不
便而置已而王廣廉乞度僧牒數千為本錢與安石意
合
三年二月行青苗錢禁抑配又委提刑按察司敢阻遏
當議者亦如之時韓琦上疏上袖𤦺疏以示執政曰不
意害民如此且坊巷安得青苗而使者強與之安石曰抑
配誠有之但絀責一二人則此弊自絶上曰須要盡人言
安石還稱病求分司
知山隂縣陳舜俞自劾不散青苗
熙寧四年司馬光奏災傷地分所欠青苗錢許重疊倚
閣知言不用乞判西臺留臺不報上章言臣之先見不
如吕誨公直不如范純仁程頥敢言不如蘇軾孔文仲
勇决不如范鎮又歐陽脩出知蔡州脩言云云見後
均輸以奪商賈之利猶可言也青苗則困天下之農
矣此當時所以言均輸者少争青苗者多也彼徒見
夫陜西行之僅足軍儲而行鄞縣又嘗有效不知一
州一縣之於天下遠近廣狹耳目所及固已大異安
石可暫行之縣縣可暫行之陜西一路而遂以可行
之天下乎况民之所急者糓也貸民以錢固民所易費
之物於農民下戸尤有害今貸之以其所易費而督
之以其所罕得雖官不抑配吏不取吃其傷農已多
矣官之貸之既易常平見存之米民之納之又鬻其
田家所歛之粟貸納以錢最青苗之大弊也善乎
文公曰其及之也以金而不以糓其處之也以縣而
不以鄉其主之也以官吏而不以鄉人士君子其行之
也以聚歛亟疾之意而不以惻隐忠厚之心眞知青
苗弊根之所在也
行交子法(三行三罷)
熙寧三年河東行交子法以搬運鐵錢勞費也明年漕
司言鹽礬不售害入中糧草之計詔罷之四年復行於
陜西罷市鈔或言不便罷之
條例司所建之法終不肯改惟交子之法三行而三
罷其始也行之河東乃閱月而罷其後復以鈔法有
害邊糴而復行之二歲以無實錢為本復罷之夫熙
寧行交子之時猶必以錢為本然後行非但挾空劵
以為弊而偽拆閱之患在當時猶未聞也中興以來
錢幣亦少交子遂不可一日廢徒挾空劵初無見錢
遂為大害然則熙寧之屢廢而不可行者在今一日
不可廢之法也
行保甲上番法
熙寧四年十二月立保甲法上問安石以省用安石對
以减法惟鼓河北陜西三路百姓習兵可省趙子幾逢
安石意請先行保甲法於幾縣五年七月更定保甲上
番法六年曾布修成義勇保甲及養兵修三卷詔頒之
安石欲省養兵之費自熙寧二年併營减額斷在必
行士卒無敢譁者然安石欲議徙冗兵於淮南卒以
衆洶洶而止於是行保甲之法而隂以正兵是也然
安石始知兵之不勝養不悟藉兵之不必多知民兵
之當教不悟五日一教之擾古者民百家纔出甲士
三人步卒七十二人今二丁取一諸路保甲至四五
十萬是農民半為兵也古者三時務農一時講武不
妨稼穡今特置使者以閱之每一丁閱一丁供送雖
曰五日一教然保正日聚教場得賂則縱之否則留
之是稼穡已盡廢也然保甲固一時之擾使行之得
其人則亦可
壊常平法鬻廣惠倉
熙寧四年鬻廣惠倉田
為常平本故也常平所積盡散而為青苗不惟常平
之法壞而廣惠倉賑濟之意亦壞矣
更科舉法(新經字說)
熙寧四年二月議更科舉法罷詩賦明經諸科經義論
策試進士韓維請議大義十道以文觧釋不必全記注
䟽此新經字說所以立也蘇軾欲先士行而後文藝去
彌封謄錄之法
蘇軾曰使君相有知人之明朝廷有責實之政則胥
吏皂隸未嘗無人况貢舉學校乎雖因今之政而有
餘使君相無知人之明朝廷無責實之意則公卿侍
從無人况學校貢舉乎雖復古之法而不足上以孝
取人則勇者割股怯者廬墓上以廉取人則敝車羸
馬惡衣菲食無所不至自文章言之則策論為有用
詩賦為無益自政事言之則詩論策賦均為無用然
自祖宗以來莫之廢以為設科取士不過如此也
行李定三舍法
熙寧四年建大學立三舍初鄧綰言治平百餘年未嘗
建大學只假錫慶院數十間設改錫慶院為大學時養
士未有論選升降之法至是中書亦言初入大學為外
舍升内舍内舍升上舍以李定常秋同判監選用學官
陸佃黎宗孟葉濤曾肇沈季良安石妹婿濤其姪婿佃
門人肇布弟也佃等夜在安石齋授口議旦至學講之
安石上書於嘉祐之末謂今教士非其道矣然安石
所教者新經字說果合於道乎謂今之取士非其道
矣然安石之所取士不過文章利禄果合於道乎仲
淹更學校之法則取湖學之法行之安石更學校之
法則以李定三舍之法行之學所以明人倫也定不
服母喪得罪於名教猶可以立學校法乎
行市易法
熙寧五年三月行市易從草澤魏繼宗之請也凡貨之
滯不售者平其價市之欲市於官則度其抵而貨之行
抵當收息之法以吕嘉問提舉尋以權貨務為市易吕
嘉問奏言衆行願出錢乞均税法
年鎮定州民有所賣屋木以納免行錢者上因役錢
市易免行錢之擾安石難之
市易均輸之法相表裏也安石興利之法其罪亦有
輕重青苗均輸助役世以是為安石之大罪猶可恕
也何者安石之始學在此而始謀出此也市易免行
征利及於𤨏屑此皆小人附安石者為之而安石亦
以為王政將孰欺乎
立宗室應舉法立宗室補外官法
熙寧七年立宗室應舉法又立宗室補外官法
熙寧變法惟宗室一事合於人心上問安石曰宗室
事何以不紛紛此聖明獨見也而安石巧詞以對曰
比大臣同議而陛下不疑耳即宗室之事以觀之則
可知言者非流俗也安石變法宗室一事為當其次
則併營之事亦軍法之所當革者但為之不漸耳又
其次學校貢舉法亦當更改但不合作為新經字說
以驅天下同已耳然此三事議論者少人情不甚相
遠也
役法之行皆惠卿為安石所定
熙寧四年十月行募役法令人出免役錢官戸女戸單
丁未成丁而免役亦出助役錢皆惠卿所定也
有田則有産有身則有役此君使民民事君之義也
然差役之法上等戶更互充役有時休息募役之法
雖女戸單丁亦使之出錢此所以病民也而况於庸
錢不除差役如故者乎
宋大事記講義卷十六
