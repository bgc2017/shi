明會典卷二十五
戶部十
漕運
國朝自永樂遷都於北軍國之需皆仰給東南漕運之
法日益詳備今特具列於後
事例
運糧衛所
南京三十四衛
錦衣衛府軍左衛
府軍右衛府軍衛
虎賁左衛鷹揚衛
廣洋衛羽林左衛
留守中衛神策衛
府軍後衛武德衛
水軍左衛留守左衛
龍虎左衛羽林右衛
龍虎衛應天衛
留守右衛横海衛
龍江右衛水軍右衛
驍騎右衛虎賁右衛
瀋陽右衛金吾前衛
金吾後衛旗手衛
豹韜衛豹韜左衛
龍江左衛江隂衛
鎮南衛興武衛
直隸三十三衛所
廬州衛六安衛
安慶衛淮安衛
大河衛新安衛
邳州衛九江衛
蘇州衛鎮海衛
太倉衛嘉興中左千戶所
宿州衛武平衛
夀州衛泗州衛
河南潁川衛潁上守禦千戶所
歸德衛揚州衛
通州守禦千戶所高郵衛
鹽城守禦千戶所泰州守禦千戶所
儀真衛興化守禦千戶所
金山松江守禦千戶所
鎮江衛建陽衛
徐州衛徐州衛
滁州衛宣州衛
中都留守司八衛所
留守左衛留守中衛
鳳陽衛鳳陽右衛
鳳陽中衛懷遠衛
長淮衛洪塘湖屯田千戶所
浙江都司一十三衛所
杭州前衛杭州右衛
溫州衛寧波衛
紹興衛台州衛
處州衛海寧衛
海寧守禦千戶所湖州守禦千戶所
嚴州守禦千戶所衢州守禦千戶所
金華守禦千戶所
山東都司九衛所
德州衛德州左衛
東昌衛濟寧衛
平山衛兖州護衛
濮州守禦千戶所東平中守禦千戶
臨清衛
湖廣都司一十二衛所
武昌衛武昌左衛
蘄州衛黃州衛
荆州衛荆州左衛
荆州右衛沔陽衛
岳州衛襄陽衛
安陸衛德安守禦千戶所
江西都司一十二衛所
南昌前衛南昌左衛
袁州衛贑州衛
吉安守禦千戶所安福守禦千戶所
永新守禦千戶所撫州守禦千戶所
建昌守禦千戶所&KR1459;山守禦千戶所
廣信守禦千戶所饒州守禦千戶所
永樂元年令於淮安用船可載三百石以上者運糧入
淮河沙河至陳州潁岐口跌坡下用淺船可載二百石
以上者運至跌坡上别以大船載入黃河至八柳樹等
處令河南車夫運赴衛河轉輸北京二年命總兵官
一員副總兵官一員統領官軍海運又以海運糧到
直沽用三板划船裝運至通州等處交卸水路閣淺遲
誤海船回還令於小直沽起盖蘆囤二百八座約收糧
一十萬四千石河西務起盖倉囤一百六十間約收糧
一十四萬五千石轉運北京三年令總督糧儲官於
天津衛城北造露囤一千四百所五年令山東布政
司量起車夫將濟南府并濟寧州倉糧運送德州倉候
衛河船接運六年令海運船運糧八十萬石於京師
其會通河衛河以淺河船相兼轉運八年令湖廣江
西浙江三處倉糧除本處支用其餘糧本部差官督各
該司府起運十二年令湖廣造淺船二千隻歲於淮
安倉支糧運赴北京其太倉舊納糧悉改納淮安倉收
貯又令北京山東山西河南中都直隸徐州等衛俱
選官軍運糧各都指揮一員統領十三年罷海運糧
令浙江嘉湖杭與直隸蘇松常鎮等府秋糧除存留并
起運南京及供給内府等項之數其餘并坐太倉海運
之數盡改撥運赴淮安倉揚州鳳陽淮安三府秋糧内
每歲定撥六十萬石徐州并山東兖州府秋糧内每歲
定撥三十萬石俱運赴濟寧倉令淺河船於會通河以
三千隻支淮安糧運至濟寧以二千隻支濟寧糧運赴
通州倉每歲通運四次其天津并通州等衛各撥官軍
於通州接運至北京又令浙江都司并直隸衛分官
軍於淮安運糧至徐州置倉收囤京衛官軍於徐州運
糧至德州置倉收囤山東河南都司官軍於德州運糧
至通州交收淮安當盈倉徐州倉本部各委主事一員
監督收放其儧運糧每石俱两平斛斗收於官軍儧運
止一尖一平定為例又令各衛所運糧官軍行糧每
員名不分遠近俱支三石十六年令浙江湖廣江西
布政司并直隸蘇松常鎮等府所屬稅糧除存留及起
運南京外餘糧坐撥二百五十萬石令糧里人戶自&KR0640;
船隻運赴北京通州河西等處上倉又令沿河閘壩
每三處差御史一員儧運十七年令侍郎副都御史
并武職大臣各一員催督浙江等布政司直隸蘇松等
府起運糧儲仍令各部差郎中員外郎等官分投整理
二十一年奏准每歲漕運以兩運赴京倉一運赴通
州倉交收洪熙元年令官軍運糧船内許附載物貨
資給盤剥折耗之費宣德二年令運糧軍船工部及
諸衙門不許撥載他物致誤運又令浙江江西湖廣
并直隸蘇松等府起運淮安徐州倉糧撥民自運赴通
州倉其運糧軍士於淮安南京倉支運本年差侍郎
五員都御史一員催督浙江等布政司南直隸蘇松等
府民運糧及淮安等倉官軍支運糧三年奏准各都
司衛所不差原選委官及軍闕不補者正官并首領官
俱罰俸半年又令各都司衛所選委指揮等官專一
提督運糧不許别項差操軍士闕即為撥補四年仍
令江西湖廣浙江民運糧一百五十萬石貯淮安倉蘇
松寧國池州廬州安慶廣德民運糧二百七十四萬石
貯徐州倉應天鎮江常州太平淮安揚州鳳陽及滁和
二州民運糧二百二十萬石貯臨清倉令官軍支運山
東河南北直隸府州縣糧徑赴北京其儧運軍船量地
遠近與糧多寡如淮安上糧民船十抽其一徐州十三
抽一臨清十五抽一給與官軍兼舊船運載本年差
侍郎都御史少卿郎中員外郎等官催督各司府儧運
糧儲五年奏准運糧官軍船南京中都留守及直隸
衛所於淮安脩理山東等都司於臨清修理湖廣江西
浙江都司皆回原衛修理有司給與材料又令河南
南陽懷慶汝寕三府糧運於臨清倉開封彰德衞輝三
府糧運於德州倉交收又令巡按御史布按二司及
原漕運都指揮選軍菅運官員軍多衞分指揮二員少
者一員又令江南民糧兊撥附近衞所官軍運載至
京量其遠近給與路費耗米六年奏准浙江江西湖
廣蘇松常鎮太平等府僉撥民丁及軍多衞所添撥軍
士與見運軍士通二十四萬分兩班更替儧運本年
差給事中御史於南京各衛會同該府堂上在外會同
各都司按察司堂上官及中都留守司直隸衛所點選
運糧官軍其管運官員不能撫䘏以致逃故者從總兵
官處治所虧糧仍令補還七年令官軍運糧各於附
近府州縣水次交兊江南府州縣民運糧於瓜洲淮安
二處交兊河南所屬民糧運至大名府小灘兊與遮洋
船官軍領運又令增撥南京豹韜左等衛及各都司
直隸衛所軍餘幷見運官軍共一十六萬儧運糧儲
八年令兊運民糧加耗湖廣每一石八斗江西浙江七
斗南直隸六斗江北揚州淮安鳳陽五斗徐州四斗山
東河南三斗若民自運至淮安瓜洲等處兊軍者四斗
九年令漕運官軍有犯罰運淮安徐州倉糧赴京贖
罪流罪五十石徒罪五等自四十石至十五石杖罪每
一十一石笞罪每一十五斗又令官軍運糧五百萬
石以三分為率通州倉收二分京倉收一分各該兊糧
處布政司委堂上官二員按察司一員總理十年令
各處運糧官軍但有軟弱事故者於見操屯田軍官内
兊補其提督運糧都指揮等官許乘糧船一隻量帶官
糧又令湖廣江西浙江耗米俱六斗南直隸五斗江
北直隸四斗徐州三斗五升山東河南二斗五升又
令各衞所官軍行糧止支二石又令漕運總兵官每
年八月赴京議事又又令各處起運京倉大小米麥先
封乾圓潔净樣米送部轉發各倉收候運糧到日比對
相同方許收納正統元年奏准兊運糧務二月以裏
兊完其加耗江北淮安鳳陽四斗五升浙江蘇松等府
民自運至瓜洲兊運者三斗七升淮安者三斗餘如舊
又令民運糧至瓜淮就令揚州淮安府衛委官并該
倉官攅見數交兊又令浙江湖廣江西山東河南中
都留守并南直隸衛所官軍行糧皆於本處官倉支給
如倉無見在於存留糧内平斛兊支南京各衛於應天
府原定各衛秋糧内兊支舊支二石五斗今增為二石
七斗山東河南北直隸路近者不增三年令各衛所
運糧官有比試違限者俱住俸於淮安倉支糧運米數
赴京完納復職又令犯罪罰運者仍運該運之數無
力者發極邊衛分五年賞運糧官軍鈔指揮八錠千
戶衛鎮撫六錠百戶所鎮撫五錠旗軍四錠加本處無
鈔許賫本部勘合徐州迤南衛分於淮安所屬州縣關
支徐州迤北衛分於衛輝府官庫關支六年令各衛
兊軍民糧兊完就出通關若路途窵遠衛所於本都司
出給通關填給勘合七年令漕運官軍若一衛有數
船遭風漂流者委官覈實全衛改撥於通州及天津倉
上納八年令運糧船損壞撥附近地方産有物料於
清江衛河提舉司脩造每處工部差官一員監收督造
各衛所仍差撥官軍蓋立厰房相兼匠作用功及貽辦
物料九年令各處民糧每歲該起運京師之數先儘
本都司衛所兊運其有不盡者布政司坐撥各府縣輪
流運送於淮安徐州臨清德州等倉交收十一年差
本部主事一員於各處提督軍民兊糧十三年令各
處兊運民糧每二石與新蘆席一領其淮安等處倉支
運者每二石領墊倉舊席一領至京通二倉每百領除
損壞止納七十領又令兊軍糧料於東安等門并五
府六部都察院等衙門及京倉收六分通州倉收四分
支軍糧料於淮安徐州臨清德州等倉關支於通州倉
收遮洋船運於東店倉收十萬石林南倉收五萬石
又奏准各處原坐兊軍京糧或有災傷免徵者許於原
坐徐州淮安南京該納糧改撥輳兊又令各處觧納
在京及通州倉糧每石俱一尖一平斛收兩平斛放支民糧
送納臨清淮安倉者每石俱一尖一平斛收兩平斛放支官
軍儧運俱一尖一平斛支赴京通二倉交收又令湖
廣江西浙江加耗俱六斗五升南直隸五斗五升江北
揚州淮安鳳陽四斗五升河南民糧於蕭縣水次兊者
四斗民自運至瓜淮等處兊軍運者三斗其兊運料豆
加耗亦准此例十四年令蘇州府委官督糧里及殷
實大戶人等自運京儲旗軍退回屯守景泰元年令
都御史一員總督漕運又令蘇松常鎮等府民糧自
運至瓜州兊軍者加耗四斗五升淮安兊軍者四斗
五年令河南山東布按二司管糧官催督兊運軍糧青
州濟南二府運送德州倉兖州東昌二府及河南布政
司所屬運送臨清倉每石加耗四斗七年令揚州迤
南衛所運糧官軍每員名支行糧三石淮安迤北衛州
每員名二石天順元年令各處監兊民糧司府州官
每歲承委後先行本部知會徑赴總督漕運官處比較
四年令運糧官軍雜犯死罪者比流罪加納米三十
石共八十石於淮安徐州倉支運六年江南糧運有
未到通州者令戶部侍郎一員催儧就扵天津德州附
近倉分收貯仍量留耗米以待下年帶運七年令運
糧官軍犯罪者照例納米收贖罷淮徐支運糧例八
年令官軍運糧或遇風水不測損壞船糧若在百里内
者務要府州縣正官在百里外者許所在有印信官司
勘實結申總兵等官處如有詐妄罪坐原勘官糧米仍
依原定分數交納成化元年奏准各處運糧旗軍附
帶土産物貨河西務張家灣等處免其稅課三年令
浙江江西湖廣南直隸衛所并南京各衛俱於本處支
行糧三石江北鳳陽等八衛所幷直隸廬州安慶六安
滁州泗州壽州儀真揚州八衛俱於淮安倉支米麥二
石八斗高郵淮安大河邳州徐州滁州左六衛俱於徐
州倉支米麥二石六斗遮洋船幷南京水軍左等八衛
於南京各衛倉大河等五衛於淮安常盈倉山東於臨
清倉俱支米二石四斗德州天津等九衛於德州倉支米
二石六斗令蘇松等府民自運糧仍舊軍運七年
令運糧都指揮幷把摠指揮軍伴於相應軍餘内撥二
十名就令駕船俱照運糧軍餘一體關支行糧賞鈔
八年令運糧至京倉北直隸幷河南山東衛所限五月
初一日南直隸幷鳳陽等衛所限七月初一日若過江
支兌者限八月初一日浙江江西湖廣都司衛所限九
月初一日其把總都指揮及領運千百戶等官違限二
十日以上住俸戴罪儧運若連三年違限者遞降一級
二年不違限者量加奬異三年不違限者量加旌擢俱
奏請定奪九年奏准運糧官軍盤剥費用正糧不敷
總督等官出給印信文憑付把總官於太倉折草等項
銀内借與完納下年照數送還十年令湖廣江西浙
江加耗每石四斗應天幷江南直隸各府一斗五升徐
州二斗山東河南一斗五升十六年令各處運糧通
加耗一斗各把總官變賣時價解送清江衛河提舉司
給與官軍造船其有司木料幷抽分木植價銀停止
又令河南民糧歲用遮洋船於元城縣小灘水次領兊
又令蘇松常鎮四府歲運兊軍糧仍舊交兊於瓜淮
水次其瓜洲南京戶部差官一員督兊淮安委本部常
盈倉收糧官督兊又令遮洋船運糧薊州者如遇風
水漂流照淺河船例改撥補數十七年南京運糧官
軍行糧令江西蘇松等處該納南京倉糧就同兊運帶
去瓜洲淮安扣支每米一石增水脚價一斗五升二
十年以河道淺阻糧運遲滯令所運糧已到者悉免晒
颺每石加收耗米四升未到者令在京各衛所官軍人
等於通州張家灣等處地方臨船預支三箇月每石加
脚價米三升河西務七升其所兊糧每石兊運該收耗
米五升幷免晒米四升俱作正數放支如無本色者每
斗折銀五分送本色庫其兊之未盡者俱於通州倉上
納二十一年令每年本部差官一員於山東河南南
京差官四員於浙江江西湖廣南直隸地方督同各司
府州縣正官幷分巡分守管糧官將原會兊軍糧米徵
完俱限十二月以裏運赴原定水次倉交兊不完者各
管糧官住俸次年正月終不完者革去冠帶經該官吏
幷管糧委官拏問若民糧已到領兊官軍未遲或刁蹬
者領運官參問又令運糧把摠等官每年糧完清查
欠債旗軍開報巡倉御史及本部監督委官處不分遠
近年分止依律加息三分償還其各衛所官借銀千兩
以上者革去冠帶五千兩者住俸萬兩者降一級不許
管軍管事若運糧俱完不欠債至六年之上者許總兵
等官具奏把總都指揮及衛所千百戶等官俱量陞一
級又令運糧官員老疾不勝任者赴漕運衙門告驗
聽把摠官坐名報取代補若無相應官許於軍政佐二
内取補規避運糧官員仍發上運旗軍不上運或逃避
者究問仍發運糧又令各府州縣兊運軍糧如十二
月及次年正月不完者管兊官照例革去冠帶住俸至
五月不完者經該官吏及管糧官從重參究若管運軍
官至正月終不到水次領兊者一體住俸候交兊完日
問罪二十三年令改造遮洋運船為淺船從新河儧
運其該運糧并人夫亦照淺船例均𣲖每船旗軍十名
弘治二年議准每歲本部郎中員外郎主事内推選
一員領勑催儧糧船禁革奸弊又奏准漕運糧遭風
漂流者勘實具奏將兊運京倉减除通州倉上納如漂流
十石减除一百石每石省脚價米一斗正糧照例加耗
所省米兩平收受以補漂流之數又令官軍上納京
通二倉兊運者加耗七升改兊加耗四升支運幷遮洋
船仍舊一尖一平斛收受三年耴回各處監兊主事
等官止令各該管糧官監兊五年令運糧官軍借債
但係三年以前者盡為革罷近年者止照律出息若放
債之家倚勢逼放及擅執官軍考掠糶賣官糧准折者
軍發邊衛充軍民發口外為民果有窮困衛所闕少脚
價者許於太倉量借銀兩完納候下年照數送還七
年令兩京戸部仍差主事等官於湖廣江西浙江山東
河南及南直隸各府催督兼監兊民糧八年奏淮各
處兊運糧每歲布按二司及直隸府州縣管糧官督屬
徵收年終運赴水次候正月交兊如有不完提巡撫等
官依例究治初違限一年二年者附過還職連違三年
者以罷軟起送吏部其各該分巡分守管糧官員以十
年為率五分不完者亦照此例把總及運糧官亦依限
前去水次領兊如違管運官照府州縣例把總官照分
巡分守例一體查處連違限三年聽漕運衙門黜退不
許管軍管事十二年奏准自天津該運京通二倉糧
儲脚價不敷許令太倉銀庫借用如把摠等官縱容旗
軍花費及私下還債以監守自盗論立功滿日帶俸差
操債主以盗官物論罪勢豪官員奏請發落家人伴當
發廣西烟瘴衛分充軍又奏准運糧都司衛所把總
官所管運船俱以十分為率若有一半以上違限寄放
德州等處不行到倉者令漕運都御史提問降一級納
米完日照舊管運一半以上者參奏提問又令本部
會同兵部及漕運都御史等官考察運糧各衛所指揮
千百戶廉幹有為者存留管事貪婪無為者革退另選
相應官代補又勑本部侍郎一員會漕運總督等官
令本部原委郎中幷收糧主事分投催儧糧船如遇親
王黃船二隻經過一時廻避外其餘王府各船務令兩
岸分行撦牽不許混擠以阻糧運十三年奏准官軍
漕運將正耗糧米照數交兊不許折收輕賫及中途糶
賣違者軍餘欠十石小旗欠五十石總旗欠一百石以
上者俱問發邊衛哨瞭百戸欠三百石千戶欠五百石
指揮欠一千石把總都指揮等官欠三千石以上俱問
發原衛帶俸差操若總欠數多總督漕運總兵等官另
行奏請定奪原賣官銀責付領運交納所得價銀入官
又定各處兊運衙門解送樣米山東直隸限三月以
内江北直隸鳳陽等處限五月以内南京幷江南等處
限六月以内浙江湖廣江西限七月以内到部如有故
違遲悮先將差來人役送問承行幷管糧官吏行各該
巡按御史一體究治又令運糧衛所各置文薄一扇
凡兊過糧數幷脚米多寡一應盤費使用及侵欺債負
等項逐一附寫事完之日送漕運衙門查究
邊糧
事例
洪武二年令戶部於蘇州府太倉儲糧三十萬石以備
海運供給遼東四年令青州府官軍運山東糧儲給
遼東定遼邊衛蘭州凉州河州岷州洮州寧夏莊浪
西寧臨洮甘肅山丹永昌等衛軍糧每歲令西安等府
送納大路官軍轉運邊衛二十四年令蘭州岷州臨
洮寧夏四衛官軍以平凉鞏昌等府民納米麥對撥供
給其洮州凉州河州西寧莊浪甘肅山丹永昌八衛以
各府見在倉糧陸續儧運供給二十五年令海運蘇
州太倉糧米六十萬石供給遼東官軍下年同二十
九年以陜西各府州縣民轉運邊餉道遠令扵驛道有
軍民處置倉各就近地計程接逓三十年令法司將
徒流遷徙死罪囚人先自平凉起擺到西凉將運去糧
米就西凉收貯候擺到甘肅完訖却從西凉起擺至平
凉接逓每囚二名共買車一輛牛二隻運米四石後每
車一輛再貼囚人兩名共當永樂十年令陜西鞏昌
臨洮等府稅糧以附近府縣民運納蘭縣抵甘州每五
十里設一站令囚人及官軍轉運十三年發山東山
西河南及鳳陽淮安徐邳等處民丁十五萬運糧赴宣
府各給行糧脚價仍免差役一年十七年以口外糧
料數少令於京倉支撥選取營造次撥旗軍儧運其擺
堡運糧及坐堡管堡官除軍職外仍於吏部聽選方面
府州縣官内選取一百員差用以文職大臣把總管運
十九年以宣府等處闕糧令法司囚人運糧贖罪雜
犯死罪十石流罪八石徒罪六石杖罪四石笞罪二石
二十年令各府州縣民運邊糧者各免差役一年
宣德三年令行在戸部差官以九月終發永平府屬縣
民及東勝諸衛軍兼運林南東店倉糧於遵化城内供
給官軍五年令歲開運平糧四萬石自京師至獨石
立十一堡每堡屯軍一千名各具連車以六十日為限
其開平&KR0640;禦官軍輪班於獨石搬運仍令都督一員領
軍防護伯一員總督六年令五軍操備幷彭城永清
左右三衛旗軍擺堡儧運糧料一十萬石赴獨石等處
差武職一員把總提督七年奏准法司囚犯送本部
通類差官押赴通州各衛倉支糧自備車輛運赴山海
衛倉正統元年令陜西各府歲納甘州各衛稅糧民
運至蘭縣自蘭縣起發軍夫運至凉州自凉州運至各
衛二年令山西歲運宣府稅糧一半改運大同七
年令直隸蘇州等府起運南京糧折銀五萬兩運赴陜
西布政司轉運甘肅等處糴糧給軍九年令山東等
布政司直隸大名等府稅糧折布俱運赴永平山海江
西等布政司直隸蘇常等府州稅糧折銀運山海遼東
糴買糧料十二年令每歲運糧十萬兩於遼東糴買
糧料仍令直隸永平府永平盧龍等衛罪囚運山海倉
糧赴遼東寧遠等倉贖罪又令每歲運銀十五萬兩
於宣府糴買糧料景泰三年令五軍等營撥軍七萬
運糧七萬石於懷來每人給脚銀三錢四年令法司
及直隸罪囚於通州倉支豆運赤城直隸幷萬全都司
等處罪囚於隆慶衛倉支米運龍門又令召人自通
州倉運米赴獨石每石給脚銀六錢馬營五錢五分
六年令法司罪囚領運通州倉糧赴宣府不完者發巡
撫官處减半自俻米納宣府斬絞罪二十石流幷徒三
一十六石徒二年半十三石五斗徒二年十一石一年
半九石一年六石五斗杖每十四斗
雜行
諸司職掌
凡一應錢糧等事行移各布政司及直隸十八府州本
部預為編置勘合幷底簿二扇一扇本部收貯一扇發
下各司府州如有行移將各該事件移付通類科通行
於原編底簿内附寫置立前件書填勘合内云洪武某
年某月某日書填某字幾號勘合照會某布政使或劄
付某府州仰比對朱墨字號相同行下所屬照依坐去
勘合内事件施行候事完呈報到部於前件下注寫回
銷緣由以憑稽考其内外倉庫司局等衙門官員任滿
湏從本部查考任内錢糧等項如是收支明白别無虧
欠然後咨發吏部聽用若有虧少及收支不明必湏究
問至若本部官員考覈及皂隸更替公用印色紙劄等
事悉皆理之
石刻職掌
凡沒官房租錢印造茶鹽引由錢法契本勘合通關等
事時估除授給由吏役照刷文卷紀錄屯種夫役漕運
差批通類遲錯勘合等事吏役各庫文簿改革考較編
置通類勘合等事斛斗秤尺通類勘合税糧通關市
舶等事並皆掌之
事例
洪武四年令内外倉庫放令錢糧内則中書外則行省
第其字號為符劵然後放出十四年置半印勘合下
諸司收掌六部都察院應有行移即便比對勘合朱墨
相同火速奉行諸司亦置六部都察院冊七扇如勘合
至日即便附寫緣由本衙門收貯仍將原文繳回内府
其勘合附寫緣由明白滿日差人赴内府奏繳十九
革各衙門出納官物勘合令該部行文書下庫用印信
手本於各門關防出入二十九年令内外衙門關支
物料本部編置勘合送内府收掌其該衙門奏領勘合
赴該庫比號相同照數放支又令司禮監編置内官
衙門勘合底簿本部編置在外衙門勘合與底簿内將
一扇送内府收貯本衙門與該庫各收一扇凡各衙門
關領物件自行開數具奏關出勘合填寫物數齎赴本
部比號謄錄底簿僉押用印仍與該衙齎去該庫比號
照數支領本庫將勘合送司禮監收銷或有差錯等項
該衙門即便具奏改正用印鈐蓋宣德五年奏准編
直勘合付各衙門填寫實徵總數遣該吏親賫赴部查
理近者限本本十月遠者十二月到部自後俱循此例
其各年開豁之數一體編發勘合令填繳以憑查勘
明會典卷二十五
