明會典卷一百六
兵部一
諸司職掌
尚書侍郎之職掌天下軍衛武官選授之政其屬有四
曰司馬職方駕部庫部
後改司馬為武選駕部為車駕庫部為武庫職方仍
舊俱稱清吏司
武選清吏司
諸司職掌
郎中員外郎主事掌武官勲禄品命
銓選
本司銓選除勲禄詳見吏部其官制資格及除授襲替
陞用總小旗俱有舊行及新增事例未該載者今各以
類附見於後
官制
諸司職掌
凡内外大小軍職衙門官員俱有額數(後武職陞授漸多不拘額數但)
(有見任帶俸之别)
都督府
左都督右都督
都督同知都督僉事
留守司
正留守副留守
指揮同知
都指揮司
都指揮使二員都指揮同知二員
都指揮僉事四員
衛
指揮使一員指揮同知二員
指揮僉事四員衛鎮撫二員
所
正千戶一員副千戶二員
所鎮撫二員百戶一十員
儀衛司
儀衛正一員儀衛副二員
典仗六員
洪武三十年改土官屬本部續附於後
宣慰使司
正官
宣慰使各一員同知各一員
副使各一員僉事各一員
宣撫司
正官
宣撫各一員同知各一員
副使各一員僉事各一員
安撫司
正官
安撫各一員同知各一員
副使各一員僉事各一員
招討司
正官
招討副招討
長官司
正官
長官副長官
蠻夷官司
長官副長官
蠻夷官
苖民官
千夫長
千夫長副千夫長
勲禄
諸司職掌
凡武官一品至六品所授上柱國至武騎尉曰勲歲支
俸米曰禄遇有除授官員須要明白照品定擬其品級
次第詳於吏部職掌
武官資格
諸司職掌
凡内外軍職官員俱有原定資格
正一品
左都督右都督
從一品
都督同知
正二品
都督僉事正留守
都指揮使
從二品
都指揮同知
正三品
副留守都指揮僉事
各衛指揮使
從三品
留守司指揮同知各衛指揮同知
正四品
各衛指揮僉事
正五品
儀衛正正千戶
從五品
衛鎮撫儀衛副
副千戶
正六品
典仗百戶
從六品
所鎮撫
土官資格
從二品
宣慰使
正四品
宣慰司同知
從四品
宣慰司副使宣撫司宣撫
正五品
宣慰司僉事宣撫司同知
從五品
招討司招討宣撫司副使
安撫司安撫
正六品
副招討宣撫司僉事
安撫司同知
從六品
安撫司副使長官司長官
正七品
安撫司僉事蠻夷官司長官
從七品
蠻夷官司副長官
除授官員
諸司職掌
凡武官或有功陞除或調除别衛或為事復職若見缺
官員應合調補遇有前項官員到部須要審取從軍脚
色委官賫赴内府比對貼黃中間歸附年月征克地方
陞轉月日衛所流官世襲相同然後具本明著緣由連
人引至御前陳奏請旨轉調除授或奉特旨陞遷随將
欽與職事花名衛所流官世襲及陞調緣由就於御前
陞選仍照選簿内條寫榜文次日入奏將引選過官員
看畢抄榜給憑定限到任仍行該府轉行所在衛所催
任繳憑
事例
洪武初令護衛儀衛司等官陞除王具本奏知從兵部
選授三十五年令在京武職有願調除外任者聽原
管事者管事原帶俸者帶俸永樂初令凡奉天征討
守城征哨拏人有功欽陞都督都指揮者照洪武舊制
與流官見陞指揮除已定流世者仍舊未定者俱與流
官其千百戶鎮撫儀衛正副典仗俱與世襲若係致仕
官及因官下舍人除授并義男女婿等項襲替者俱與
流官已行歷功與世襲者仍前世襲各衛所官旗軍有
全城歸順江上朝見并招船招人擒首奸惡逃叛等項
欽陞官員若係洪武年間原授職役今陞千百戶衛所
鎮撫者俱與世襲陞指揮者與流官革除年間陞授及
德州等處選署今陞職者亦與流官其各都司衛所官
有革除年間除授及德州等處選署曾經管事者與流
官止終本身十年令總兵官在外遇官軍有功合與
官者先諭告使知具姓名功蹟奏聞除授凡武官陞
試職未經實授者須立功方許實授宣德三年令凡
内官傳旨除授官員不問職之大小有𠡠無𠡠皆須覆
奏然後施行本部奏定武選條式一脚色二狀貎三
才行四封贈五襲廕仍具有無殘疾從親管及同僚同
隊及首領官保勘以憑稽考正統三年定官員調衛
例南京及江南直隸調北京附近衛所北京直隸并江
北直隸山東調山海宣府等衛所山西河南調大同延
安綏德等衛所陜西調甘肅寧夏衛所浙江江西調福
建廣東衛所湖廣調貴州四川衛所福建調廣東廣東
調廣西四川調雲南雲南調廣西廣西調貴州四年令額
外多餘武職聽於有糧衛所添註景泰二年議淮軍
職與王府姻親者但係方面重任改調其護衛及外衛
官俱不必調天順元年令錦衣衛官為事復職雖遇
赦仍調在京别衛𢃄俸王府官為事復職者亦調衛
成化十四年奏准在外各衛指揮以功陞都指揮者俱
改註都司在内者仍舊弘治七年令王親同城居住
及附近者查係見任調五百里之外管事願帶俸者存
留其王妃夫人郡主縣主亡故年久無親生子者王親
子孫並許推用管事不在帶俸改調之例凡軍官給
憑南京上十二衛并南北直隸衛分給本衛憑五府屬
衛給該府憑中都留守司及外都司屬衛給各司憑
凡單本選過軍職遇大選仍通類具本附選凡職官人
等不由銓選推舉朦朧奏請以圖進用及夤緣奔競乞
恩傳奉沮壊選法者職官問罪降級調衛旗軍舍餘問
發邊衛俱𢃄俸食糧差操
陞賞功次
軍職官有功查勘明白造册到部當陞賞者各照立功
地方則例具奏陞賞其論功以捍禦北敵為首朵顔三
衛次之西番及苖蠻又次之内地反賊又次之其捕盗
并緝獲妖言亦有陞賞之例附見於後
事例
洪武十九年令從征官沒於陣所者子孫襲職陞一等
二十九年令各衛指揮千百戶獲倭船一艘及賊者
陞一級賞銀五十兩鈔五十錠在船軍士生擒殺獲倭
賊一人者賞銀五十兩陸地交戰生擒殺獲一人者賞
銀二十兩三十五年令官軍對敵之際能立竒功者
陞二級頭功陞一級次功不陞永樂四年令一家陣
亡二三人者陞二級宣德九年定南方殺蠻賊例凡
斬賊首三顆以上及斬獲首賊者俱陞一級斬首一顆
俘獲一二人斬從賊首一顆以上及目兵兵欵有功者
俱加賞不陞㬌泰元年令馬邑等處當先殺賊者百
戶所鎮撫以上陞署職一級總旗以下陞實授一級不
賞軍職舍人有冠帶者陞實授百戶無者陞所鎮撫文
職舍人陞試所鎮撫義男餘丁人等不分有無冠帶俱
陞小旗有不願者俱給賞其南方金沙江等處頭功四
次三次及衝冐瘴毒亡者陞一級陣亡者陞二級二
年令遼東官軍二次當先斬獲敵首馬疋者陞一級加
賞被傷及戰回死者陞一級陣亡陞二級俱給賞一次
斬獲者陞一級不賞三年令貴州香爐山等處獲功
九次至十七次者陞一級内百戶所鎮撫以上殺獲三
名顆者陞實授不及數者陞署職四年令父在而子
孫隨軍陣亡别無應繼者陞其父二級五年令自已
獲功該陞而同籍親人有陣亡無嗣者許併其功於見
存之人通論陞賞六年令浙江福建殺賊官軍獲功
五次至七次者陞一級不賞民快人等冠𢃄終身陣亡
者與其子冠帶仍給賞一次至四次給賞不陞天順
元年令陜西殺敵領軍官并敵退劫營兵丁當先敗敵
及擒斬首級為首并陣亡者俱陞一級給賞齊力向前
幷生擒斬獲為從者給賞不陞其南方誘獲苖蠻偽王
侯殺賊二十五次至三十九次斬首三顆擒賊首一二
名及陣亡者陞一級給賞十三次至十九次斬首三顆
者陞一級不賞殺賊二十五次至三十九次斬首不及
數及陣亡土官人等俱加賞不陞凡土官有功無陞例
六年令擒斬番敵一名顆為首陞一級不賞為從及
傷故者給賞不陞七年令六次先登殺敗敵兵者陞
一級加賞三次及陣亡者陞一級給賞齊力策應者給
賞不陞成化二年令官軍妄報功次冐受陞賞者事
發革去仍降原職役一級調衛差操四年令四川平
山都掌官軍擒斬八名顆以上及俘獲男女者陞二級
加賞七名顆以下有俘獲及陣亡者陞一級量賞五名
顆以下有俘獲陞一級不賞三名顆以下及土官擒斬
四名顆以上與陣亡土兵俱加賞不陞六年令夜不
收出境哨探被賊殺死者陞賞依陣亡例奪去馬疋免
追十四年申明陞賞功次一甘肅寧夏陜西延綏偏
頭關大同宣府山海關一帶外兵一人擒斬一名顆陞
一級至三名顆陞三級二人共擒斬一名顆為首陞一
級至三名顆陞三級驗係壯男與實授幼男婦女與署
職為從及四名顆以上俱給賞一遼東女直一人擒斬
二名顆陞一級至六名顆陞三級驗係壯男與實授幼
男婦女與七名顆以上并不及數者俱給賞不陞一陜
西甘肅四川貴州湖廣兩廣番賊苖蠻一人擒斬三名
顆陞一級至九名顆陞三級驗係壯男與實授幼男婦
女與十名顆以上并不及數者俱給賞一内地反賊一
人擒斬六名顆陞一級至十八名顆陞三級驗係壯男
與實授幼男婦女與十九名以上并不及數者俱給賞
其功次須騐不係一日一處者方如前例若係一日一
處之數止擬一級其餘給賞陣亡官軍與哨探被殺夜
不收人等俱陞一級一陣前刀箭重傷者陞署職一級
當先次數多者分别等第加賞無傷而當先數多者止
給賞有輕傷者亦加賞一俘獲賊屬人口奪獲頭畜器
械并齊力助陣者量賞人口就給俘獲原主一把總領
軍官所部五百人擒斬敵兵五名顆陞一級每五名加
一級所部一千人者十名顆陞一級每十名加一級俱
至三級而止二級實授一級署職若係都指揮使以上
止陞署職二級其餘加賞别種賊寇推類而行已陞之
外功次更多并不及數者給賞一陣前當先殿後斬將
搴旗擒斬賊首等項竒功臨時奏擬陞賞一土官功次
各照前項地方則例陞散官至三級而止其餘功次與
土人俱厚賞不陞一報捷官舍人等以擒斬敵兵多寡
為等第七十名顆以上賞衣服一套九十名顆以上者
賞鈔一千貫陞一級一百十名顆以上賞衣服一套陞
試所鎮撫别種賊寇遞加女直三倍番賊苖蠻六倍反
賊十倍一軍人有功陞一級至小旗舍人陞一級至冠
𢃄小旗小旗陞一級至總旗冠帶小旗陞一級至冠帶
總旗總旗陞一級至試百戶冠𢃄總旗陞一級至實授
百戶試所鎮撫陞一級至實授所鎮撫實授所鎮撫陞
一級至實授百戶百戶陞副千戶副千戶陞正千戶正
千戶陞指揮僉事僉事陞指揮同知同知陞指揮使該
陞都指揮都督者類推而行其軍人舍人至小旗小旗
至總旗舍人至試所鎮撫總旗至試百戶俱無署職惟
百戶以上聽以次署陞其署職至實授亦作一級有緣
事該降即以此為則遞降一官軍人等爭奪擒斬功次
者不許紀錄一詐冐功次者勘問降一級功次不准一
出師監督總兵等官并鎮守總兵廵撫紀功供給等官
班師之日本部照功次册具奏陞賞凡遠年功次不許
奏擾弘治元年令領兵守備官不得自報功次所部
旗軍斬獲不及五名顆者領軍官不准陛賞十三年
奏准跟隨内臣將官頭目不分有無職役若非奏帶不
許報功果係奏𢃄獲功該陞職役只合註於本管衙門
不許希求註於錦衣衛違者該陞職役俱革罷扶同勘
報者參究治罪凡臨陣報有斬獲賊級者紀功官從
公審驗若用錢買者賣者俱問罪係官旗就在本衛係
軍發邊衛民并軍丁人等發附近俱充軍若外兵扺邊
官兵明知被獲人口遺棄在彼囚而妄殺冐作賊級者
與殺平人者一體論斷凡擅殺平人報功其本管將
官頭目失於黔束者問罪量其所殺多寡輕則降級調
衛重則罷職充軍俱奏請定奪
捕盗(緝獲妖言附)
明令
凡常人捕獲強盗一名竊盗二名各賞銀二十兩強盗
五名以上竊盗十名以上各與一官名數不及折筭賞
銀應捕入不在此限
事例
宣德元年令擒獲強盗賞鈔二千貫為首官旗軍校陞
一級民匠人等免差役一年十年令凡軍官於所轄
地方擒獲強盗即係應捕人員不准陞賞若不係該管
地方及公差在外擒獲者指揮四名以上千戶衛鎮撫
三以上百戶所鎮撫二名以上照例陞賞旗校軍民匠
役等不限地方成化二年令緝獲妖言提督官陞一
級官校給賞十九年令官校捕盗至三百名以上提
督官陞一級弘治二年令捕獲出境妖人搆結邊外
謀為不軌為首者陞一級為從陞一級十年令捕盗
至四百名以上者提督官陞一級
推舉
事例
凡五軍都督府缺掌印管事官本部具奏會官於公侯
伯都督内推舉錦衣衛缺掌印管事官於本衛及各衛
指揮等官内推舉中都留守司缺正副留守於皇親勲
舊及内外武臣并保舉將材内推舉
考選軍政
事例
宣德八年令在外都司衛所缺軍政官行廵按御史及
按察司等官公同考選每都司及衛俱掌印官一員佐
貳官二員每千戶所俱掌印官一員非遇緊急軍情不
許輙調成化二年令軍政官每五年一次通以見任
掌印帶俸差操及新襲職官一體考選八年令帶俸
武職先雖犯罪後能改過自新父祖雖為事或脫逃子
孫能自立行止有守有為者並許考選管事十三年
議准會同五府官將所屬官員通行考選每衛不限指
揮使同知僉事共三員衛鎮撫一員如無鎮撫選相應
千戶署管每所不拘正副千戶一員百戶十員專管軍
政俱限年二十五歲以上五十歲以下有六十以上精
力未衰者驗實存留見任不敷許選别衛先儘見任次
𢃄俸後遇在外五年之期在京亦復舉行南京衛所照
例其終身帶俸官除犯貪滛五年之外能改過自新者
從廵撫廵按官保用十五年令軍政急缺在外從廵
撫廵按定委奏保兩京從各衛軍政首領官保舉五府
覆勘係親軍者兩京兵部覆勘定奪不拘五年後犯貪
滛等罪連坐舉主十六年令騰驤等四衛官員有不
職者聽本部及科道官察訪舉劾二十一年令百戶
襲職回衛就得管事不在考選之例弘治七年令南
京各衛所軍政員缺不許以千戶署衛事百戶署所事
漕運有缺亦行南京兵部照軍政事例選補不許坐名
行取掌印佐貳官員代替十三年申明凡軍職五年
考選有營求囑託者指名黜退永令𢃄俸其不得與選
生事教唆陷害己選官員者問罪不分官軍俱調邊衛
帶俸食糧差操凡帶俸官俱不許管軍管事
襲職替職
諸司職掌
凡軍官亡故年老征傷須以嫡長兒男承襲替職或嫡
長男早喪及篤廢殘疾則嫡孫襲替如無嫡子嫡孫則
庶長子孫襲替若嫡庶子孫俱無方許弟姪襲替其應
合承繼弟男子姪務要曾經操練弓馬熟閑并當該衛
所正官保結呈送其審供查黃引選等項緣由並與除
授官員相同
事例
凡左右都督至都指揮僉事俱係流官有缺從朝廷陞
調不許世襲洪武十八年令武職年五十之上者許
以子替職二十二年令都指揮原係世襲指揮使者
出職仍授世襲指揮使若指揮同知陞都指揮同知者
出職仍授指揮同知二十九年令祖從軍父為事典
刑襲祖職父從軍兄為事典刑襲父職父從軍就為事
典刑者發充軍三十年令武職子孫應襲替而無文
書來告者不准襲永樂元年令官舍旗軍餘丁曾歷
戰功陞授職役者其子准承襲無子其父兄弟姪見受
職役小者俱准襲職事相等無應襲者義子女婿不准
襲若先不曾立功就與職役後亦無戰功者不准襲指
揮千百戶子弟隨征有功陞指揮千百戶後又征進有
功陞職者准承襲不曾征進者不准若已致仕後有功
陞職亡故并告代者原替職或見支優給子孫職任小
者就與父兄所陞職事若職事相等不許以次子孫别
襲十一年令新官義男女婿已襲流官一次者不許
再襲十二年令武職犯罪充軍者子孫襲職俱調衛
犯強劫典刑者子孫襲祖職調沿海衛十五年令委
保襲替詐冐不實者本身及保勘官俱罷職揭黃永不
許襲宣德四年令武職及子弟有犯不孝并烝父妾
收兄弟之妻敗倫傷化者不許復職承襲永為定例
五年令武職守城失機貽患邊方者不准襲十年奏
准武職并子弟有犯不孝并敗倫傷化者本身問罪許
子孫承襲嫡長有犯嫡次子孫承襲正統二年令武
職應襲子孫十年之内人文到部者准令襲若止移文
往來人不到部雖稱患病事故而月日在十年之外者
不准襲若原籍行移回報雖出十年而曾於限内告者
亦准襲七年令武職故而嫡長子孫年十歲以下者
庶男弟姪許借職候嫡長出幼令還職違者充軍十歲
以上不許本部議准侍衛將軍係永樂年間世襲千
戶者子孫襲替授百戶係實授百戶試百戶者襲替授
總旗十四年令武職臨陣退怯致所部失陷二十人
者不准襲有犯不孝致典刑者取祖父以次子孫承繼
本犯子孫不許景泰三年令武職有因年遠及典刑
等項例不應襲而有嫡子孫弟姪者給與冠𢃄操備月
支米一石有功照舍人例陞賞四年令納粟補軍職
者不准襲天順元年奏准武職自永樂後陞官不以
軍功者總小旗比試中箭陞職者總小甲冐補總小旗
後有功陞職者永樂年間王府保陞官無世襲者皇親
及内官家人傳奉陞職及保陞者襲替俱减革三年
令擒獲強盗陞職者不准襲成化元年令正統十四
年守城有功陞職者被兵走回遇駕拏馬及出使瓦剌
乞陞者天順初迎駕陞者擒獲妖言陞者俱革不准襲
六年奏准武職絶嗣許從軍立功一祖子孫承繼其
為原籍疎族不許凡納粟官例許承襲止許子與孫承
襲八年令武職原係帶俸者子孫襲替仍帶俸係管
事者仍管事十三年令試職署職遇天順元年及八
年例實授者襲替俱减革十四年令武職降調充軍
本身在不准襲十五年令納粟招軍陞職者俱承襲
三軰革其自己立功陞官後為事罷職及充軍者革
十七年奏准武職絶嗣傍枝不許承襲如己襲者不許
再襲義男女婿詐冐承襲不改正者照例治罪二十
一年令内外武職有犯強盗典刑者子孫不許承襲調
邊衛充軍二十二年令降級官見在而子孫願就見
降職事者准令襲逃官不知去向三年者亦准襲被告
脫逃該徒以上問革為民者至六十乃許襲弘治元
年奏准武職襲替有請託内外權要乞陞官職者照奸
詐犯法在逃例革職為民取應繼子孫承襲三年奏
准傍支承襲例如高曾祖原係功陞總小旗以後從曾
伯叔祖或從伯叔祖堂伯叔又立功陞都指揮革襲試
百戶千戶革襲署百戶子孫准承襲百戶革充冠𢃄
總旗一軰子孫止替旗役其試職署職如無軍功雖遇
例不許實授若高曾祖不係功陞旗役者傍支子孫不
准承襲四年令緝獲謀反犯人陞職者襲二軰革招
撫夷人陞職者襲一軰革強盗窩主不分贓及不行者
襲職降一等五年令武職為人命典刑者子孫襲職
調别衛為事脫逃革職者子孫仍照舊例襲職六年
奏准侍衛將軍係永樂二十二年七月十八日以前陞
除者准世襲以後遞加减革其减革依正統七年例
七年令武職有犯劫盗問擬明白者不分典刑監故子
孫永不許襲其已前充軍襲調事例更不施行本年
奏准護衛官有選充儀賓者子仍襲本衛九年令應
襲舍人犯劫盗者弟姪照祖職降一等承襲該優給者
依此例十一年令妄保襲替者不分受財不受財及
借職病故致仕悉照永樂十五年例施行十二年令
武職一祖從軍代役立功之人絶嗣者其親弟姪並許
相沿承襲弟姪長房絶嗣次房子孫為堂兄弟者亦准
襲若隔一二軰不曾承襲今來告者其原立功之人係
指揮者减襲試百戶千戶减襲署百戶百戶替冠帶總
旗一軰以後止替總旗若堂伯叔兄弟旁支子孫不分
己未襲替俱不許襲十三年奏准武職子孫襲替被
人奏告姦生乞養倫序不明等情已經勘明繳告到部
而原告又行奏告者軍調邊衛民發口外為民原詞立
案凡武職乞恩陞者不准襲報捷陞者不准襲缺唇
跛足矮短殘疾不准襲舍人有功陞職過於父祖者子
孫襲所陞職開原職不及父祖者襲原職開所陞職嫡
長男已襲職嫡次有功陞職而絶嗣者别支不許襲襲
職官為事革罷者子孫襲祖職凡武職為事械故監
故未復職者問發立功病故者子孫襲職俱調衛凡
調衛者子孫襲替不得還原衛凡武職年未六十有
告殘疾願替職者在内從本部騐實在外從原衛勘明
本部查照引奏附選凡軍職襲替有不由軍功例該
减革而捏奏官吏沮壊選法者問調邊衛帶俸凡軍
官子孫襲替其經該官司查勘明白過違二年不與保
送并勒要財物者問發𢃄俸差操
土官襲替
事例
洪武二十七年令土官無子許弟承襲三十年令土
官無子弟而婿為夷民信服者令婿襲或許其妻襲
永樂十五年令土官告襲雖出十年亦准襲正統二
年奏准土官應襲者預為勘定造册在官依次承襲
天順八年令土官告襲者勘明會奏就彼冠帶弘治
二年令土官應襲子年五歲以上者勘定立案告襲
之日年十五以上即令襲職如年未及暫令恊同流官
管事五年令土官襲職後令習禮三月回任管事
十三年奏准土官襲替有撥置不該承襲之人爭奪讎
殺者俱問發極邊烟瘴地充軍
夷人襲替
事例
洪武永樂年間降附逹官亡故者子孫襲替降一級
正統間令海西建州等女直襲替授職二十五年陞一
級成化間令逹官襲替免降級新遷安插者許就衛
所襲替係流官者仍减襲其海西等女直襲替乞陞不
拘父子但乞一次者不許再乞弘治六年令海西等
處人告襲者查原齎𠡠書除天順以前陞授職事俱仍
舊成化以後乞陞者都指揮行大通事勘明即與襲替
都督仍行鎮廵等官勘奏定奪其襲陞誥𠡠人給一道
係總𠡠者悉與除銷凡哈密等處使臣求襲父職者
查有原降誥𠡠照例襲替換給誥𠡠其餘外夷乞討官
封俱臨時奏請定奪
比試
事例
凡遇内外襲替官舍比試行移中軍都督府會同内外
官於大教場内令官舍跪聽聖諭畢給事中點定對數
錦衣衛官校看守每馳馬越一墻一溝開弓發箭矢凡
三矢畢兩人相向馳馬使鎗箭俱中鎗不避利便者鳴
鑼二聲為䨇收一聲者為單收不鳴者為不中查例施
行洪武初令應襲子弟送都督府比試騎射閑習始
許襲替若年幼者紀名候長比試然後襲替二十七
年令子弟未及二十歲者襲職至年二十乃比試年及
者即與試初試不中襲職署事食半俸二年後再比中
者食全俸仍不中者降充軍雲南土官襲職免比試
永樂初令洪武三十一年至三十五年奉天征討獲功
陞職者為新官子孫年十六出幼襲替免比試三十一
年以前者為舊官子孫年十五出幼襲替俱比試永樂
元年以後獲功者出幼比試與舊官同六年令比試
一次不中者發開平再試不中者發交阯三試不中者
發烟瘴地面俱充軍别選子弟襲職十年復舊制再
比不中仍令食半俸三試不中者發充軍十二年令
四川護衛官襲替就彼比試正統間令比試違限係
無力者三年以上住俸二年半二年以上住俸一年一
年以上住俸半年十二年令武職隸雲南都司者依
守備官例就本處會官比試景泰四年令冠帶總旗
署百戶事者承襲照例比試弘治六年令比試不中
者悉照永樂十年例施行十二年令武職自來不曾
比試者子孫襲職俱住俸三年
陞用總小旗(併鎗附)
諸司職掌
凡總小旗缺役務選年深精壯勇敢軍人小旗併鎗軍
人併鎗得勝陞小旗小旗併鎗得勝陞總旗須憑各府
照會開繳當該衛所保結文狀到部然後類寫具奏請
旨准用仍咨呈該府行下各該衛所收補或奏旨取用
年深總旗除授須自各衛取勘從軍脚色保結呈送到
部仍審實來歷相同具本引奏選用其附選出榜抄榜
給憑催任一如除授官員施行
事例
凡總小旗補役以併鎗勝負為陞降遇有應併人役到
部照依比試事例行移會官於中軍都督府前監併其
分别勝負亦與比試相同洪武初令護衛總小旗從
王所補授二十五年令總小旗亡故親男弟姪及義
男女婿能併鎗者俱准併勝者補原役護衛總小旗併
鎗免赴京雲貴四川兩廣從本都司官監併後奏准福
建遼東陕西都司山西行都司俱照此例二十八年
令異姓併鎗得勝者授役年月從本身始不勝者總旗
子降小旗小旗子降充軍異姓者不分總小旗名下俱
充軍但不勝者俱不許再併其有陣亡失陷傷故殘疾
出海運糧覆沒者補役免併鎗永樂間令奉天征討
有功者免併鎗一次正統二年奏准南京直隸衛所
總小旗從守備及兵部堂上官會併湖廣浙江江西山
東河南萬全山西大寧都司福建行都司中都留守司
具由申部轉行各司會同廵按按察司官監併四川行
都司所屬布按二司同本司正官監併八年令總旗
代役未併鎗獲功一級該陞試百戶者以功准併鎗補
實授總旗竒功一次頭功二次該陞實授百戶者各除
一級准併鎗陞試百戶十二年令應併鎗之人違限
十年或年過三十例該收軍者發沿邊立功五年滿日
併補若限内獲功一級准免併鎗即與實授凡陣亡征
傷殘疾旗役例免併鎗者以十年為率若替役十年之
外不經告明者不准天順元年令總小旗係總兵等
官及各衛編置不經本部奏補者有功止依軍人例陞
賞成化六年令奉天征討小旗未經類引獲功二級
該陞試百戶者准未併鎗例减一級實授總旗其本身
獲功陞授者不在此例延綏等處守邊總小旗依湖廣
等處例申部轉行就本處會官監併弘治十三年奏
准凡謀故殺死總小旗者就於犯人戶内勾取壯丁抵
充軍數其旗役仍令本戶餘丁補當
明會典卷一百六
