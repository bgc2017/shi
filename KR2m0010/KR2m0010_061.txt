明會典卷六十一
禮部二十
冠禮
皇太子冠禮
洪武元年定前期太史監承制筮曰工部制衮冕遠遊
冠折上巾服翰林撰祝文祝辭禮部備儀注中書省承
制命某官為贊既筮日遣官奏告天地宗廟禮部告示
文武百官於皇城守宿至期之前一日内使監令陳御
座香案于奉天殿中侍儀司設皇太子次於殿之東房
賓贊次於午門外皇太子拜位於丹陛上正中賓贊受
制位於皇太子拜位之西北東向承制官位於御座之
東西向宣制官位於皇太子位之東北西向賓贊拜位
於内道之東北面西上餘陳設如朝會儀至日侵晨執
事官設罍洗於東階東南罍在洗東篚在洗西内使監
官設皇太子冠席於殿上東南西向醴席於西階上南
向張帷幄於東序内設褥席於帷中又張帷於序外御
用監陳服於帷内東領北上衮服九章遠遊冠絳紗袍
折上巾絳紗袍緇纚犀簮二物同箱在服南櫛實于箱
又在南司尊實醴於側尊加勺羃設醴於席之南設坫
於尊東置二爵于坫進饌者實饌設於尊北諸執事者
各就其所冕九旒遠遊冠十八梁折上巾冠冕各盛一
箱執事者各執其物立於階西東面北上鼓初嚴文武
百官具朝服次嚴護衛等各就位東宫官導從皇太子
至殿門贊禮同太常博士引詣奉天殿東房侍衛官入
詣謹身殿奉迎三嚴文武百官入就位皇帝服通天冠
絳紗袍御輿以出樂作陞座樂止捲簾鳴鞭報時訖賓
贊就位樂作四拜樂止侍儀司跪承制降自東階詣賓
前稍東西向稱有𠡠賓贊跪侍儀宣制曰皇太子冠命
卿等行禮宣訖贊皆四拜文武侍從班俱就殿内位賓
贊及應行禮官詣東階下位東宫官太常博士詣殿前
東房引皇太子入就冠席樂作皇太子即席樂止賓贊
詣罍洗樂作搢笏盥帨出笏樂止升自西階執事者捧
折上巾進賓降一等受之右執項左執前進皇太子席
前北面祝云云皆隨時撰述祝畢跪冠樂作興席南北
面立贊冠者進席前跪正冠興立於賓後内使跪進服
服訖樂止賓揖皇太子復坐賓贊降詣罍洗如前儀贊
冠者進跪脱折上巾置於箱興以授内使内使跪受置
於席執事捧遠遊冠進賓降二等受之樂作進冠如前
儀贊冠者進跪簮結紘内使進服樂止賓揖皇太子復
坐詣罍洗脱冠俱如前儀執事者捧衮冕進賓降三等
受之進冠亦如前儀畢太常博士引皇太子下降自東
階樂作由西階升即醴席南向坐樂止賓詣罍洗樂作
盥帨升自西階樂止贊冠取爵詣司尊前酌醴授賓跪
進爵於皇太子席前祝云云祝畢皇太子搢圭跪授爵
樂作飲訖奠爵執圭進饌者捧饌設於皇太子席前皇
太子搢圭食訖樂止執圭執事官徹爵與饌太常博士
引皇太子降自西階殿東房易朝服詣丹墀拜位樂作
東宫官各就拜位樂止賓贊詣皇太子位稍東西向賓
少進字之辭曰奉𠡠字某太常博士啓皇太子再拜跪
聽宣𠡠畢復再拜興進御前跪奏曰臣不敏敢不祗奉
奏畢復位侍立官並降殿復位在位官皆四拜禮畢皇
帝興樂作還宫樂止内給事導皇太子入内朝見皇后
如朝正旦儀百官以次出明日謁廟如時享禮陪祀官
先赴廟庭皇太子服衮冕執圭太常博士前導由南門
入至拜位皇太子及陪祭官皆再拜興皇太子陞殿詣
神位前三上香復位及陪祭官皆再拜畢皇太子還宫
明日百官俱朝服詣奉天殿稱賀退易公服詣東宫稱
賀賜宴
成化十四年續定
習儀
前期一日各執事官先於本部習儀次日赴文華殿習
儀
告廟
前期一日遣官具特牲告廟行一獻禮
陳設
前期一日錦衣衛設幕次文華殿之東序鴻臚寺設節
案於殿内之北正中設香案於節案之南設冠席於殿
内之東南向設醴席於西上南向内使張帷幄於東序
内設座椅几案䄄褥於幄中又張帷於序外陳袍服皮
弁衮服圭帶舄等物各以箱盛置於帷中案上具翼善
冠皮弁九旒冕各用盤盛以紅袱覆之置於東階之南
案上光祿寺設盥洗所於東階冠案之南稍東設司尊
所於醴席之西南司尊者實醴於尊側加勺羃設坫於
尊東置二爵於坫進饌者實饌設於尊北諸執事者皆
立於其所教坊司設樂
遣官
是日早上位具皮弁服御奉天殿傳制遣官文武百官
各具朝服侍班如常儀制詞曰朕皇太子某冠命卿等
持節行禮
迎節
至期内侍導皇太子先於東序帷幄中坐候持節將至
禮部詣東序啓皇太子迎節樂作禮部官導皇太子出
迎於殿門外持節官捧節入置於案頭立于節案之東
樂止禮部等官導皇太子詣香案前樂作行四拜禮畢
樂止持節官同賓贊并宣𠡠戒等官序立於東南盥洗
所之次
就冠席
禮部啓皇太子就冠席樂作禮部等官導皇太子詣至
冠席内侍二人夾侍皇太子即席西南向坐樂止
初加
鴻臚寺鳴讃贊行初加冠禮樂作引禮序班引賓贊皆
詣盥洗所賓贊皆搢笏以次盥手訖出笏樂止鳴讃二
人稍南東西向立賓贊官陞自東階稍西向内使揭盖
袱樂作以盤捧翼善冠陞賓降階一等受之樂止賓右
手執冠後左手執冠前進皇太子席前北面立祝曰吉
月令辰乃加元服懋敬是承永介景福樂作賓跪進冠
興復位贊者跪正冠興立於賓後樂止禮部官啓易服
皇太子入帷幄易新袍服出禮部官啓復坐
再加
鳴讃贊行再加冠禮樂作内侍揭盖袱以盤捧皮弁陞
賓降二等受之樂止賓右手執皮弁後左手執皮弁前
前進如前儀祝曰冠禮申舉以成令德敬慎威儀惟民
之式樂作内侍釋翼善冠賓跪進皮弁興復位贊者跪
正皮弁興立於賓後樂止禮部官啓易服皇太子入帷
幄易皮弁服舄出禮部官啓復坐
三加
鳴讃贊行三加冠禮樂作内侍揭盖袱以盤捧冕旒陞
賓降階三等受之樂止進如前儀祝曰章服咸加飭敬
有虔永固皇圖於千萬年樂作内侍釋皮弁冠賓跪進
冕旒興復位贊者跪簮結紘興立於賓後樂止禮部官
啓易服皇太子入帷幄易衮服出禮部官啓復坐
釂禮
鳴讚贊行釂禮禮部官啓皇太子詣醴席樂作禮部等
官引皇太子降自東階由西階陞即醴席南向坐樂止
光祿寺官舉醴卓樂作引禮序班引賓贊詣盥洗所賓
贊搢笏盥手訖出笏陞西階贊者取爵詣司尊所酌醴
授賓賓執爵詣席前立樂止祝曰旨酒孔馨嘉薦載芳
受天之福萬世其昌畢賓跪進爵鳴讃贊皇太子搢圭
受爵置於案教坊司啓樂奏喜千春之曲次啓進酒皇
太子舉爵飲訖奠爵於案樂止光祿寺官進饌樂作饌
至案樂止饌訖贊出圭徹卓賓贊復位
受𠡠戒
鳴讃贊受勅戒禮部官啓請皇太子詣受勅戒位禮部
等官引皇太子降自階由東階詣拜位樂作引禮禮序
班引宣𠡠戒官詣皇太子拜位稍東西向立樂止稱有
制鳴讃贊跪皇太子跪宣勅戒曰孝事君親友於兄弟
親賢愛民居仁由義毋怠毋驕荗隆萬世樂作俯伏興
四拜興平身樂止禮部官捧節出樂作禮部等官引皇
太子送節至殿門外引還東序内侍引還宫持節及賓
贊宣勅戒等官復命
謁見
當日皇太子具冕服謁祭奉先殿用樂行禮如常儀謁
祭奉慈殿用樂行禮如常儀畢皇太子仍具冕服詣太
皇太后前謝詣皇太后前謝詣上位前謝詣皇后前謝
俱行五拜三叩頭禮俱用樂
稱賀
次日早上位具皮弁服御華盖殿鴻臚寺奏請陞殿文
武百官具朝服稱賀詞曰皇太子冠禮既成禮當慶賀
行五拜三叩頭禮畢就詣文華殿行賀皇太子禮錦衣
衛陳設儀仗如常儀
明會典卷六十一
