明會典卷六十四
禮部二十三
婚禮
天子納后儀
正統七年定
納采問名
前期擇日遣官告天地宗廟至期前一日所司設御座
於奉天殿鴻臚寺設制案節案於御座前内官監禮部
陳禮物於文樓下教坊司設中和樂於殿内至期清晨
錦衣衛設鹵簿於丹陛下禮部陳禮物於丹陛上内官
監設綵輿於奉天門外教坊司設大樂於奉天門内質
明鼓三嚴鐘止鴻臚寺奏請陞殿上具冕服導駕奉引
如常儀陞座文武官朝服叩頭訖執事引正副使朝服
就拜位行四拜禮傳制官奏傳制訖由東門出執事舉
制案節案由中門出禮物在丹陛上者隨之俱置丹陛
中道傳制官宣制曰茲選某官某女為皇后命卿等持
節行納采問名禮正副使又行四拜禮鴻臚寺奏禮畢
上興引禮引制案節案用傘盖遮護由奉天門中門出
執事引文樓下禮物隨出至奉天門外正副使取制書
置綵輿中儀仗大樂前導從中門中道行出大明門外
正副使釋朝服乘馬行詣皇后第行禮皇后第前一日
設正副使幕次於大門外左南向設香案於正堂中設
制案節案於香案南别設案於香案之北其日正副使
至大門外儀仗大樂分列置綵輿於正中設制案節案
於綵輿北引禮引正副使入幕次執事官陳禮物於正
堂正副使出幕次取制書置案上禮官一員先入正堂
立於東主婚者朝服出見立於西禮官曰奉制建后遣
使行納采問名禮引主婚者出迎引禮引正副使捧制
書及節先行主婚者随行至正堂置制書及節於案正
使立於案左副使立於案右引禮引主婚者就拜位行
四拜禮詣案前跪正使取納采制宣訖授主婚者主婚
者受之授執事者置於北案上稍左副使取問名制宣
訖授主婚者主婚者受之授執事者置於北案上稍右
主婚者俯伏興平身執事者舉答問名表案於主婚者
後少西取表授主婚者主婚者受表跪授正使主婚者
俯伏興平身退就拜位又行四拜禮畢正副使出置表
綵輿中訖主婚者至正副使前致詞云請禮從者酒饌
畢主婚者捧幣以勞正副使正副使出主婚者送至大
門外正副使進發綵輿於大明等門左門入至奉天門
外以表節授司禮監官奏聞復命
納采制
朕承天序欽紹鴻圖經國之道正家為本夫婦之倫乾
坤之義實以相宗祀之敬恊奉養之誠所資維重祗遵
聖祖母太皇太后聖母皇太后命今遣使持節以禮采
擇
問名制
朕惟夫婦之道大倫之本正位乎内必資名家特遣使
持節以禮問名尚佇来聞
答辭
臣某伏承嘉命正使某官某等重宣制詔問臣名族臣
女臣夫婦所生先臣某官某之玄孫先臣某官某之曾
孫先臣某官某之孫先臣某官某之外孫臣女今年若
干謹具奏聞
納吉納徵告期
前一日所司設制案節案禮物中和樂至期清晨設鹵
簿綵輿大樂傳制遣使並同前納采問名儀但納徵用
玄纁束帛六馬等物制詞云兹聘某官某女為皇后命
卿等持節行納吉納徵告期禮皇后第前一日設正副
使幕次香案制案節案别設案並同前受納采問名儀
惟更設玉帛案其日正副使至皇后第於綵輿中取制
書玉帛置案上少候執事先設皇后冠服諸禮物於正
堂六馬陳於堂下禮官一員入正堂主婚者出見禮官
曰奉制聘皇后遣使行納吉納徵告期禮主婚者出迎
執事舉玉帛案前行正使於案取納吉納徵制書捧之
副使取告期制書及節捧之次行主婚者後隨至正堂
正副各有制書及節置案上退立案之左右相向置玉
帛案於制書案之南引禮引主婚者就拜位行四拜禮
引詣案前跪正使取納吉納徵以次宣訖授主婚者主
婚者受制以授執事者執事者跪受置於北案正使捧
圭授主婚者主婚者受圭以授執事者執事者跪受置
於北案副使捧玄纁授主婚者主婚者受以授執事者
執事者跪受置於北案副使取告期制書宣訖授主婚
者主婚者受制以授執事者執事者跪受置於北案主
婚者俯伏興平身復位行四拜禮畢正副使持節出以
節置綵輿中主婚者送至門外請禮從者及捧幣勞正
副使俱同前正副使還至奉天門外以節授司禮監官
捧入復命
納吉制
大婚之卜龜筮卿士恊從敬循禮典遣使持節告吉
納徵制
卿女有貞静之德稱母儀之選宜共承天地宗廟特遣
使持節以禮納徵
告期制
歲令月良吉日某甲子大婚維宜特遣使持節以禮告
期
發冊奉迎
前一日所司設樂儀仗如常儀至期清晨鴻臚寺設制
書案節案冊案寳案於御座前禮部陳鴈及禮物於丹
陛上設綵輿於奉天門外内官監陳設皇后鹵簿車輅
禮物於綵輿南其傳制遣使並同前納采問名儀但改
制詞云兹冊某官某女為皇后命卿等持節奉冊寳行
奉迎禮其制冊寳節用&KR0987;盖遮護從中門出執事舉鴈
及禮物隨行正副使亦隨行詣皇后第行禮其奉迎用
旗手衛鼓吹前導設而不作教坊司作樂如常儀是日
内官設皇后幕次於内殿南北向設上與皇后各更服
處於内殿皇后第前一日設正副使幕次於大門外南
向設香案制書案節案寳冊案於正門中又設香案制
書案節案於正堂别設案於正堂北其日正副使至於綵
輿中取制書冊寳置案上入次少候女官奉皇后首飾
禕服入中堂左内官陳儀仗車輅等物於大門内禮官
一員先入主婚者朝服出見禮官曰奉制冊后遣使持
節奉冊寳行奉迎禮主婚者出迎執事者舉冊寳案前
行正副使捧制書及節次行執事者執鴈及禮物隨入
主婚者從行至正堂正副使置制節於案執事者置冊
寳案於制節之南冊東寳西正使立於案左副使立於
案右相向引禮引主婚者就拜位行四拜禮退立於西
南女官以首飾禕服進皇后内官進皇后儀仗於中堂
前設女樂於堂下作止如常儀司禮監官進前受節冊
寳正副使於案取節冊寳授之仍前立候内贊二人引
捧節冊寳監官入中堂前各置於案皇后具服出閤女
官及宫人擁護詣香案前向闕立内贊贊行四拜禮贊
宣冊贊跪皇后跪宣冊官取冊立宣於皇后之左訖贊
受冊贊搢圭宣冊官以冊進授皇后皇后受冊以授女
官女官跪受立於西贊宣寳宣寳官取寳立宣於皇后
之左訖贊受寳宣寳官以寳進授皇后皇后受寳以授
女官女官跪受立於西贊出圭贊興又贊四拜禮畢皇
后入閤持節監官由正門出授正副使報受冊寳禮畢
引禮引主婚者詣案前跪正使取奉迎制宣訖授主婚
者主婚者授執事置於北案執事者以鴈及禮物進副
使以次受之授主婚者主婚者授執事皆置於案又贊
四拜禮畢正副使出大門外置節綵輿中主婚者請禮
從者及以幣勞正副使同前司禮監官嚴整鹵簿復以
奉迎禮入達於女官女官奉請皇后冠服出閤女樂前
導宫人擎執擁護自東階下立香案前内執事贊四拜
禮請皇后陞堂南向立主婚者進立於皇后之東西向
曰戒之敬之夙夜無違命畢退立於東階西向母進立
於皇后之西東向施衿結帨曰勉之敬之夙夜無違畢
退立於西階東向内執事奏請乘輿皇后降階陞輿侍
從如儀内執事導從出門奉迎儀仗大樂前行綵輿次
行正副使隨行司禮監官擁導皇后鹵簿冊寳綵輿行
宫人乘轎内官内使衛護從大明門中門入文武百官
具朝服於承天門外東西向立班迎候輿入承天門退
皇后輿輅至午門外鳴鐘鼓鹵簿止正副使以節授司
禮監官先入復命捧冊寳官捧冊寳傘扇儀仗女樂前
導宫人擁護皇后輿由奉天門進内庭幕次捧冊寳監
官以冊寳授女官皇后出輿由西階進上由東階降迎
於庭揖皇后入内殿内侍請上詣更服處具衮冕女官
請皇后詣更服處更禮服上同皇后詣奉先殿行禮捧
冊寳女官以冊寳置皇后宫中内官以皇后車輿鹵簿
入午門過御橋由中右門進皇后宫中
冊文
朕躬膺天命祇嗣祖宗大位統馭天下致理之本肇自
正家惟夫婦之道體乾坤之義越稽古先聖君明王咸
有令德輔成於内以興王化之美以厚萬福之原咨爾
某氏生於勲門天禀純茂慈惠貞淑静一誠莊敬承姆
師恒循禮度敷求懿德穆卜大門今遣使持節以金冊
金寳立爾為皇后於戱惟君暨后奉神靈之統理萬物
之宜惟孝惟誠以奉九廟之祀惟敬惟愛以承兩宫之
懽惟勤致儆戒相成之益惟無忘詩書圖史之規惟謙
和以睦宗婣惟節儉以處富貴弘樛木逮下之惠衍螽
斯蕃衍之祥於以表正六宫而母儀四海懋欽乃行用
永光華
謁廟
是日早内官於奉先殿陳設牲醴祝帛畢候上同皇后
至贊引引就拜位上在東皇后在西行禮如常儀祭畢
還宫
合卺
是日内官先於正宫殿内設上座於東皇后坐於西相
向置酒案於正中稍南置四金爵兩卺於案上謁廟還
内侍女官請上與皇后各就更服處上服皮弁服陞内
殿皇后更衣從陞贊請陞座執事者舉饌案於上與皇
后前女官司尊者取金爵酌酒以進飲訖女官進饌舉
饌訖女官再取金爵酌酒以進飲訖進饌女官以巹盞
酌酒合和以進飲訖又進饌舉饌畢内侍奏禮畢上同
皇后興内侍女官執事奏請上與皇后就更服處易常
服皇帝從者餕皇后之饌皇后從者餕皇帝之饌
兩宫朝見
第二日早上冕服皇后禮服詣某宫俟某宫禮服陞座
贊引引上與皇后詣某宫前宫人以腵脩盤立於皇后
左贊禮贊上與皇后皆四拜執事二人舉案至某宫正
中宫人以腵脩盤授皇后皇后捧置於案上執事女官
舉案皇后隨舉進至某宫前皇后復位贊禮贊上與皇
后皆四拜執事者舉腵脩盤徹於西贊禮畢皇后還宫
謝恩
第三日早上冕服皇后禮服同詣某宫前八拜禮訖皇
后詣内殿俟上服皮弁服陞座贊引女官引皇后禮服
詣上前就拜位行八拜禮畢皇后還宫陞座引禮引在
内親屬贊八拜禮次引六尚等女官贊八拜禮次引各
監局内官内使行八拜禮畢降座入閤是日上受皇后
謝恩禮畢出具服御奉天殿頒詔布告中外行禮如常
儀
詔
朕以天序祇承大統君臨海宇子育兆民仰惟隆古帝
王政由彛教禮謹大婚茲承聖祖母太皇太后聖母皇
太后命慎簡賢淑作配朕躬謹昭告天地宗廟以某年
某月日冊某氏為皇后正位中宫以共承宗祀恊贊化
理敷告中外咸使聞知
受賀
第四日文武百官具朝服上表慶賀陳設如常儀上具
衮冕御華蓋殿親王行八拜禮慶賀次執事官行五拜
三叩頭禮畢鴻臚寺奏請陞殿導駕官前導百官進表
行禮如常儀其親王行禮畢詣内殿某宫前皇后前俱
行慶賀八拜禮出是日某宫具禮服陞内殿受内外命
婦慶賀禮外命婦進表如常儀皇后禮服陞殿受内外
命婦慶賀禮外命婦進箋如常儀
盥饋
第五日清晨尚膳監具膳羞皇后具禮服詣某宫俟膳
至贊引引皇后詣前贊四拜尚食以膳授皇后皇后捧
膳進於案復位贊四拜贊引引皇后退立於西南俟膳
畢引出還宫
明會典卷六十四
