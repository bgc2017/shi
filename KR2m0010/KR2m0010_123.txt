明會典卷一百二十三
兵部十八
武庫清吏司
諸司職掌
郎中員外郎主事掌邦國戎噐儀仗辨其出入之數
軍器
諸司職掌
凡内外官軍合用衣甲鎗刀弓矢等噐必須總知其數
如遇各衛移文到部申索轉行工部定奪關撥
事例
凡侍衛大漢將軍披執明盔四十八頂明甲二十四副
紅肩纓二十四副金瓜四十八把茜紅雨籠二十四箇
茜紅氊襖二十四領旗將軍明甲八十四副尖頂明盔
八十四頂紅肩纓八十四副紅滚刀二十八把瓜五十
六把摩挲刀五十六把茜紅雨籠八十四箇茜紅氊襖
八十四領五軍將軍尖頂明盔二百五十四頂盔□
全明甲二百五十四副肩纓縧號全硃紅靶滚刀二百
三十七把鞓帶全摩挲刀四十五把鞓帶全金瓜四十
把紅漆皮盔七百二十三頂盔□全青布縧穿甲七百
二十五頂長柄黑刀三十九把鞓帶全長柄紅刀五十
九把鞓帶全腰刀五百五十三把鞓帶全鵓鴿頭刀三
十七把鞓帶全來昔刀二把鞓帶全弓五百二十五張
弦五百二十五條撒袋五百二十五副鞓帶全箭一萬
四千七百五十枝茜紅盔籠二百五十四箇茜紅氊襖
二百五十四件府軍衛帶刀官紵絲弔線甲四十副摩
挲刀四十把圍子官軍义五百把滚刀五百把硃紅皮
盔一千頂青布鐡甲一千副通計二萬三千九百三十
七件皇城内外幷京城各門守直守衛守鎮官軍披執
盔甲鎗刀等噐共二萬八千三百五十二件其侍衛將
軍并圍子手軍噐俱三年一次兊換守衛等項官軍軍
噐午門等門一面每年一次兊換東華西華玄武等門
三面二年一次兊換
凡團營官軍披執操練盔甲弓箭等項軍噐成化間令
各該坐營官委官會造寄庫有警徑自奏請支用
凡京門九門并城上常川擺列張掛軍噐正陽門神銃
六箇長鎗二十根滚刀十八把門旗四面崇文宣武等
八門每門神銃六箇長鎗六根滚刀十四把門旗二面
更鼓各一面共三百六十一件城上布旗大小共二百
七十六面拽旗繩并挑竿纓頭全遇有損壞不堪守門
内外官徑自奏請兊換
凡海運隨舡軍噐洪武間定每舡黑漆二意弓二十張
弦四十條黑漆鈚子箭二千枝手銃筒一十六箇擺錫
鐡甲二十副碗口筒四箇箭二百枝火鎗二十條火攻
箭二十枝火义二十把蒺藜砲一十箇銃馬一千箇神
機二十枝
凡各邊合用盔甲弓箭等項軍噐俱於各處都司所屬
衛所歲造數内關用如果不敷及軍情緊急添設者赴
京請給
凡勝字天威并列字等號神鎗神銃等項火噐俱係内
府兵杖局掌管都司衛所季造止是編降字號手把銃
口其各邊城堡所用大將軍二將軍三將軍并手把銅
鐡銃口一出頒降若銃口損失并給用不敷者鎮守巡
撫官具數會奏方許自造若一時急缺奏請亦從内府
頒給
勘合
諸司職掌
凡本部應有行移并催攝一應公務須將出事緣由開
寫手本赴内府關填勘合照會各布政司劄付直隸府
州務要將坐去事件施行作急回報每遇年終查得但
有未完事件將各司府州承行官吏具奏提問務要完
結
事例
洪武間每布政司并直隸府州各給勾軍勘合一百道
底簿二本都司收勘合并底簿一本一本𤼵布政司直
隸府州凡遇勾軍都司填寫勘合差人賫付各該官司
比對字號着落有司勾𤼵所差人員不許下鄉若遷延
占恡罪坐有司直隸衛分一體編置年終都司衛所將
本年勘合分豁已未完數造冊進繳若齎無勘合文書
勾軍及有司承行者依不比關關防勘合例治罪其在
京衛分兵部關給正統初勾軍止㩀各衛所造冊申部
轉𤼵清勾不用勘合永樂七年令紫荆居庸古北喜
峯董家山海等六關各給勘合一百道以禮樂射御書
數字為號北京留守行夜軍都督府行在兵部皆用印
鈐記兵部底簿勘合送内府都督府底簿付關口各邊
公差者必得内府勘合照驗方許出關無者從守關官
執奏各邊調軍勘合以勇敢鋒銳神竒精壯強毅克勝
英䧺威猛十六字為號并底簿留内府給號簿一本與
邊將遇有制勑調軍比對勘合字號相同方許奏行如
有制勑而無勘合有勘合而比號不同者皆為詐偽
給聚
諸司職掌
凡文武官員并軍士人等搬取家小完聚行移所在官
司起取審實送𤼵完聚或有陳告父母兄弟伯叔子姪
先因遠年兵革離散今知下落告取完聚須要行移所
在官司體勘相同以憑給聚其有應給之人見當軍役
具奏定奪及軍属寡婦還鄉行移應天府給引照回
事例
洪武間令武職有伯叔兄弟及姊妹之夫在行伍者皆
與給聚分俸養贍宣德初令被虜回還留京充役者
其原衛見有父母妻舅許令搬取完聚
明會典卷一百二十三
