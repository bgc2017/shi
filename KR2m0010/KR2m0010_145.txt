明會典卷一百四十五
刑部二十
申明誡諭
諸司職掌
凡貪官汚吏玩法頑民有犯罪名各該部分取問明白議
擬審允依律發落外將各人所犯情由罪名開付廣西部
明立文案照依原犯情罪備榜差人發去各囚原籍張掛
申明誡諭其欽依戴罪官員各該部分自行備榜發去原
籍任所張掛曉諭取各囚原籍任所官司回文到部完卷
官吏過名
諸司職掌
凡本部十二部遇有問失出入人罪躭悞公事含糊行
移等項一應犯該公罪官吏該笞者官收贖吏移付廣
西部紀錄候一季終照數𩔖决杖罪以上并取到各衙
門官公罪招伏各部亦開付廣西部明立文案候年終
案呈通咨吏部紀錄通考黜陟
事例
洪武二十三年詔有司官凡犯過誤者初犯至三犯皆
問罪復職許令改過自新三十二年奏准官吏行移
錯誤果有害於事者官收贖吏每季𩔖决不必附過
永樂二十二年令内外官貪贓者並錄其罪名于官以
便稽考正統九年𠡠禮部三法司春陽肇序萬物咸
新在京文武官員除贓罪外自正統九年十二月二十
日以前所犯過名紀錄在官者悉與湔除俾奉公守法
成化十七年奏准各處吏典有犯公罪問該還役者
係在京衙門仍行查抄招由在外各衙門備抄原問略
節招由俱轉行本處布政司及直隸府州年終造冊𩔖
繳兩京吏部以憑查考弘治十一年奏准南京各衙
門文武官員過名照在京事例湔除
𩔖填勘合
諸司職掌
凡本衙門遇有追贓提人合行下各布政司直隸府州
追問刑名并取招斷决等項開寫犯人姓名鄉貫住址
贓物名項并備細緣由移付廣東部置立文簿逐件附
寫每布政司府州𩔖至四五件六七件案呈本部照依
原編定字號勘合文簿將案呈事件通具手本差官於
原編底簿内附寫明白前赴内府刑科關填勘合完備
領回本部押字用印照會布政司劄付直隸府州施行
事例
洪武二十九年令本部每司各設勘合卷其各項卷内
遇有應行下各布政司及直隸府州者俱付該司自行
𩔖填勘合其有不係所隸地方開付該隸司分轉行
三十二年令本部各司勘合仍付廣東清吏司𩔖填每
年終各布政司直隸府州將奉到勘合開立前件責差
該吏齎送赴部註銷
抄劄
諸司職掌
凡本部各子部凡問擬犯該姦黨等項合抄劄者明白
具本開寫某人所犯合依某律該某罪財産人口合抄
入官牒發大理寺審錄平允回報各部備由開寫犯人
鄉貫住址明白案呈本部具手本赴内府刑科填批差
人前去抄劄戶下成丁男子如法枷杻同抄到人口金
銀細軟馬騾驢羊差人解部如前該庫進納麄重什物
變賣價鈔牛隻農具入官并田地房屋召人佃賃照例
當差
應合抄劄
律令
姦黨謀反大逆
姦黨惡造偽鈔
殺一家三人採生折割人為首
大誥
攬納戶安保過付
詭寄田糧民人經該不解物
洒派抛荒田土倚法為姦
空引偷軍黥刺在逃
官吏長觧賣囚寰中士夫不為君用
明令
凡犯罪應合籍沒家産除謀反叛逆外其餘遇革者革
前未曾抄劄到官革後原免革前已抄劄者沒官
凡犯籍沒者除反叛外其餘罪犯止沒田産孳畜
凡籍沒犯人家産田地内有祖先墳塋者不在抄劄之
限
事例
洪武十七年令各處抄劄人口家財就觧本處衛分成
丁男子同妻小收充軍役其餘人口給與軍官為奴金
銀珠翠本處官司收貯年終𩔖觧馬匹令本衛收養給
與無馬軍人騎坐牛隻給與有屯去處屯種無屯去處
并一應孳畜麄重物件就行變賣價錢於有司該庫交
收二十一年令謀逆姦黨造偽鈔等項沒其貲産丁
口其餘止收貲産仍以農器耕牛還之二十四年令
各處抄劄觧到罪人家屬有成丁者隨營無成丁者依
親俱送大理寺再審續將抄來金銀等項并麄重什物
變賣鈔貫通行解部俱不動原封就令彼處原解人役
徑送内府該庫進納同本部填寫勘合出給長單二紙
齎獲批單字號回部查照相同方行附卷將原差人批
㢠廻原籍官司備照二十八年奏准抄劄遷發律與大
誥該載者宜從法司遵守其餘榜文條例該抄劄遷發
者止罪本身存留戶下人口種田納粮當差二十九
年議准抄劄提人革去所差旗軍令當該衙門出批差
散騎或舍人齎批往所在有司比號着落附近衛所差
撥旗軍眼同有司抄提到官就令原差旗軍解至該衙
門仍令親齎家財一同引奏發落如有合提緊關人數
及無軍衛去處臨期請旨差觧
獄具
諸司職掌
凡司獄司所設一應獄具山東部掌行務要較勘如法
或有損壊案呈本部官為修理置辦
事例
洪武二十年令焚錦衣衛非法獄具悉以所繫囚送本
部審理二十八年詔本部將合用獄具依法較定與
諸司遵守敢有仍前不遵者就用非法獄具處治皂隸
祇禁輙便聽從行使者一體處死聽使之際如曾用言
陳告長官不從皂隸祇禁不坐成化七年刑科奏准
凡問刑衙門務要欽遵律定獄具不許擅用梃棍夾棍
腦篐烙鐡等項非法重刑敢有故違擅用者事發問作
酷刑官送吏部奏請定奪十一年申明禁約除人命
強竊盗并犯該死罪者須用嚴刑究問外其餘有犯輕
罪問刑官擅用法外獄具照例拿問弘治十三年議
准内外問刑衙門除應問死罪并竊盗搶奪重犯須用
嚴刑考訊外其餘止用鞭朴常刑若酷刑官員不論情
罪輕重輙用梃棍夾棍腦篐烙鐡等項慘刻刑具如一
封書鼠彈筝欄馬棍等項名色或灌鼻簽指及用徑寸
懶竿不去稜節竹片亂打或打脚踝或鞭脊背若但傷
人不曾致死者不分軍民職官俱奏請降級調用因而
致死者俱發原籍為民如因公事考訊笞杖臀腿去處
致死者依律科斷不在此例
明律
笞
大頭徑二分七釐小頭徑一分七釐長三尺五寸以
小荆條為之須削去節目用官降較板如法較勘毋令
觔膠諸物裝釘應决者用小頭臀受
杖
大頭徑三分二釐小頭徑二分二釐長三尺五寸以
大荆條為之亦須削去節目用官降較板如法較勘毋
令觔膠諸物裝釘應决者用小頭臀受
訊杖
大頭徑四分五釐小頭徑三分五釐長三尺五寸以
荆杖為之其犯重罪贓證明白不服招承明立文案依
法栲訊臀腿分受
枷
長五尺五寸頭闊一尺五寸以乾木為之死罪重二十
五斤徒流重二十斤杖罪重一十五斤長短輕重刻誌
其上
杻
長一尺六寸厚一寸以乾木為之男子犯死罪者用
杻犯流罪以下及婦人犯死罪者不用
鐡索
長一丈以鐡為之犯輕罪人用
鐐
連環共重三斤以鐡為之犯徒罪者帶鐐工作
明會典卷一百四十五
