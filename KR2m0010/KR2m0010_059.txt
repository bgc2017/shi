明會典卷五十九
禮部十六
房屋器用等第
諸司職掌
一凡官員蓋造房屋並不許歇山轉角重簷重栱繪畫
藻井其樓房不係重簷之例聽從自便公侯前廳七間
或五間兩厦九架造中堂七間九架後堂七間七架門
屋三間五架門用金漆及獸面擺錫環家廟三間五架
俱用黑板瓦盖屋脊用花樣瓦獸梁棟斗栱簷角綵色
繪飾窗房柱用金漆或黑油飾其餘廊廡庫厨從屋等
房從宜蓋造俱不得過五間七架
一品二品廳堂五間九架屋脊許用瓦獸梁棟斗栱簷
桷青碧繪飾門屋三間五架門用綠油及獸面擺錫環
三品至五品廳堂五間七架屋脊用瓦獸梁棟簷桷青
碧繪飾正門三間三架門用黑油擺錫環
六品至九品廳堂三間七架梁棟止用土黃刷正門一
間三架黑門鐵環
一品官房舍除正廳外其餘房舍許從宜蓋造比正屋
制度務度减小不許太過其門窗戶牖並不許用朱紅
油漆
一庶民所居房舍不過三間五架不許用斗栱及綵色
装飾
一器皿公侯一品二品酒注酒盞用金餘用銀
三品至五品酒注用銀酒盞用金
六品至九品酒注酒盞用銀餘皆用滋漆木器並不許
用硃紅及抹金描金雕琢龍鳳文庶民酒器用錫盞用
銀餘滋漆
一傘蓋一品二品銀浮屠頂茶褐羅表紅絹裏三簷
三品四品用紅浮屠茶褐羅表紅絹裏三簷已上傘盖
俱用黑色茶褐雨傘俱用紅油絹
五品用紅浮屠頂青羅表紅絹裏雨簷雨傘同四品
六品至九品用紅浮屠頂青絹表紅絹裏兩簷兩傘俱
用油紙
一官員牀面屛風槅子並用雜色漆飾不誰雕刻龍鳳
文并金飾硃漆
一官員鞍轡公侯一品二品用銀减鐵事件䩞用描銀
三品至五品用銀减鐵事件䩞用油畫
六品至九品用擺錫鐵事件䩞用油畫
一凡軍官軍士應用弓矢止是黑漆弓袋箭囊並不許
用硃漆描金粧飾
一已上服色器皿房屋等項並不許雕刻刺繡古帝王
后妃聖賢人物故事及日月龍鳳獅子麒麟犀象等形
明令
凡官民服色冠帶房舍鞍馬貴賤各有等第上可以兼
下下不可以僣上官員任滿致仕與見任同其父祖有
官身沒非犯除名不叙子孫許居父祖房舍衣服車馬
比父祖用有官者依品級其御賜者及軍官軍人服色
不在禁例
一車輿並不得雕飾龍鳳紋
職官一品至三品許用間金粧飾銀螭繡帶青幔
四品五品素絲頭繡帶青幔
六品至九品用素雲頭素帶青幔轎子比同車製
庶民車用黑油齊頭平頂皂幔轎子比同車製並不許
用雲頭
一帳幔並不許得用赭黃龍鳳紋
職官一品至三品許用金花刺繡紗羅
四品五品刺繡紗羅
六品以下許用素紗羅
一傘蓋庶民並不得用羅絹凉傘許用油紙雨傘
一鞍轡庶民不得描金惟用銅鐵粧飾
稽古定制
一在京功臣宅舍地勢寬者住宅後許留空地十丈住
宅左邊右邊各許留空地五丈若見住舊居所在地勢
窄隘已有年矣左右前後皆是軍民所居止仍舊居不
許那移軍民以留地
一京城係人煙輻輳去處其地有限設使官員之家往
往窺覷住宅左右前後空地日侵月占圍在牆内作園
種植菜蔬及為游玩處所甚妨軍民居住且京城官員
不下數千若一槩倣傚京城内地多為菜園百十萬軍
何處居住今後官員住宅照依前定丈尺不許多留空
地如有過此即便退出與軍民居住令子孫赴告官給
園地另于城外量撥一在京文職官員所居房屋臨時
奏請量撥居住
凡公侯内外文武四品以上官不得令子孫家人奴僕
於市肆開張鋪店生放錢債及出外行商中鹹興販物
貨以給家用器物之類遣人扵外賣買以給家用不係
商賈取利者不在禁例
一古先哲王之制大邑不過三國之一中五之一小九
之一且如國王所居之城九里公侯所居之城止得三
里伯止得一二里伯八十步子男止得一里古人尊卑
之分如此今已矣功臣之家不守分限往往扵住宅前
後左右多占地丈蓋造亭館或開掘池塘以為游翫似
此越禮犯法所以不能保守前功共享太平之福
一古人扵地有王氣之處往往埋金以厭之或井其地
以洩之前代帝王如此用心今京城已故各官多有不
諳道理扵住宅内自行開挑池塘養魚種蓮以為玩好
非惟洩斷地胍實于本家不利以致身亡家破今後京
城内官員宅院不許開挑池塘亦不得于内取土築墻
掘成坑坎
事例
洪武三年令寺觀庵院除殿宇梁棟門窗神座案卓許
用紅色外其餘僧道自居房舍並不許起造斗栱彩畫
梁棟及僣用紅色什物床榻椅卓六年令凡各處僧
道寺觀金采装飾神佛龍鳳等像除舊有外不許再造
凡舟車坐轎除紅漆外許雜色漆飾五品以上車用
青幔餘並不許其坐轎止許婦人及官民老疾者乘之
凡傘蓋京城内一品二品許用其餘止許用雨傘京城
外聽用之凡帳幔職官一品至五品許用綾羅紗被
褥用紵絲錦繡六品至九品帳幔用紗絹被褥用綾羅
紬絹庶民用紬絹布十六年令尚書侍郎左右都御
史通政使大理寺卿應天府尹國子祭酒翰林等學士
許張傘蓋三十五年申明軍民房屋不許蓋造九五
間數一品二品廳堂各七間六品至九品廳堂梁棟止
用粉青刷飾庶民所居房舍從屋雖十所二十所隨所
宜蓋但不得過三間官員傘蓋不許用金繡硃紅裝飾
公侯駙馬伯與一品二品同官民人等不許僣用金酒
爵其椅卓木器之類並不許用硃紅金飾鞍轡馬頷下
纓并鞦轡俱用黑色不許紅纓及描金嵌金天青硃紅
粧飾軍民用鐵事件黑綠油䩞餘同諸司職掌正統
十二年令庶民房屋架多而間少者不在禁限景泰
四年令在京三品以上許乘轎其餘不許違例在外各
衙門俱不許乘轎天順八年詔京城内外寺觀今後
不許增修請額成化九年申明兩京官員油傘遇雨
任用其凉傘京城内不許張設若出郊出外不拘此限
弘治七年申明兩京及在外文武官員除奉有特旨
及文職例應乘轎者止許四人扛擡其兩京五府管事
并在京在外鎮守守偹等項公侯伯都督等官不分老
少皆不許乘轎違例乘轎及擅用八人者指實奏聞
明會典卷五十九
