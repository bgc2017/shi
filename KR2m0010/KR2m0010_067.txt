明會典卷六十七
禮部二十六
婚禮二
洪武二十七年更定凡親王納妃預擇親迎日期别擇
日行定親納徵發冊催粧等禮其禮物仍依節次名數
同日給送
納徵發冊催粧
前期一日内官監禮部儀禮司設冠服首飾金銀叚疋
等儀物于文樓下設玉帛案冊案并節于奉天殿内至
日早禮部設綵輿教坊司設樂于午門外内官設王妃
鳳轎儀仗于綵輿之南皇帝具皮弁服陞殿百官侍班
正副使先行四拜禮執事官舉節及玉帛案冊案至丹
墀置案于中道持節俟立傳制官宣制曰今聘某官某
女為某王妃令卿等行納徵發冊等禮正副使又四拜
禮畢執事官以節授正使引禮引節并玉帛案冊案冠
服等物至午門外置冊及玉帛於綵輿冠服等物以次
陳列而行
妃家受聘
前期一日妃家設香案節案于正堂中玉帛案冊案左
右相向至日禮物至妃家主婚者出迎引禮引正使持
節副使捧冊執事者捧玉帛至正堂各置于案正副使
立于案左右冠服等物以次陳列禮官一員立於左主
婚者立於右禮官曰奉制命正使某官某副使某官某
為某王行納徵發冊等禮引禮引主婚者詣香案前行
四拜禮執事官捧玉圭玄纁主婚者先受玉圭次受玄
纁各授執事再行四拜禮畢内官先以冠服進于妃具
服訖内官詣冊案跪捧冊入中堂置于案引禮女官引
妃出至冊案前行四拜禮跪女官宣冊訖妃受冊以授
執事者冄行四拜禮畢執事者設妃座引禮請妃陞座
妃家應賀者行四拜禮正副使俟内官出告行禮畢持
節出主婚者送至門外正副使回朝復命妃家回奉禮
物從午門入内官監官奏聞
醮戒
其日皇帝具皮弁服執膳内官備金爵酒果王具冕服
行四拜禮執事者斟酒立授王王跪飲聽戒命訖冄行
四拜禮復詣皇后前禮同
親迎
前一日妃家令親人鋪房至日王親迎儀衛司先設王
儀仗教坊司設樂于長安門外妃家先設王幕次于中
門之外香案帛案于中堂是日王受戒命訖具皮弁服
陞輦至妃家幕次禮官先入正廳立于東主婚者立于
西禮官曰某王奉制行親迎禮主婚者詣幕次迎王王
前行主婚者後随至中堂内官捧禮物入中堂主婚者
立於左妃母立於右女執事二人引妃出立于妃母之
下内官以帛進王王受帛置于案王立于案左贊禮引
主婚者詣帛案前行八拜禮畢引禮内官引王先出中
門外詣妃轎所揭簾妃陞轎王陞輦前行妃具儀從後
行王至長安門外降輦候妃至揭簾妃降轎王先行至
内釋皮弁服具衮冕與妃詣奉先殿行禮
廟見
是日内官先于奉先殿陳設牲醴祝帛訖引禮引王與
妃詣四廟帝后神御前行四拜禮獻帛獻爵讀祝訖又
行四拜禮畢還宫
合巹
其日内官先於王宫設王座妃座東西相向各設拜位
于座之南王具皮弁服妃服鞠衣行拜禮王再拜妃侠拜執
事者設酒案于正中饌案于左右置兩爵兩巹于酒案
王與妃陞座執事者舉饌案進于王及妃之前女官以
爵進酒王與妃飲訖進饌饌訖再進酒饌如前儀又以
巹盞斟酒進皆飲訖進饌皆饌訖徹案王從者餕妃之
饌妃從者餕王之饌
朝見
次日早王具冕服妃具霞帔禙子皇帝服皮弁服引禮
引王與妃詣御前宫人以棗栗盤立于王妃之右王與
妃各行四拜禮執事二人舉案妃随捧進至御前王與
妃又行四拜禮復詣皇后前獻服修如前儀禮畢賜王
與妃宴
回門
其日内官先以禮物至妃家王與妃導從如常儀王先
至妃家妃父出迎至正廳王于妃父母前行四拜禮妃
父母立受兩拜荅兩拜王至中堂坐其餘親属見王行
四拜禮妃至入中堂於父母前行四拜禮其餘親属於
妃前行家人禮
弘治中續增醮戒等儀其納徵日上先具衮冕詣奉先
殿用樂祭告禮畢然後易皮弁服𫝊制其醮戒儀是日
内執事設太皇太后皇太后御座于宫中設大樂儀仗
于丹陛之東西執膳内官先備酒金爵果合以俟太皇
太后具燕居服樂作陞座樂止王服衮冕贊引引王由
東門入詣太皇太后前贊鞠躬樂作贊四拜興平身樂
止執事者以爵斟酒立于東贊禮贊王詣前跪贊搢圭
贊受爵執事者以爵立授王王受爵飲訖以爵授執事
者執事者跪受以退贊出圭恭聽戒命往迎尔相用成
厥家勉率以敬為國之光王聽戒辭訖贊俯伏興平身贊
復位贊鞠恭樂作贊四拜興平身樂止贊禮畢贊禮引
王詣皇太后宫門外由東門入詣皇太后前贊鞠躬樂作
贊四拜興平身樂止執事者以爵斟酒立于東贊禮贊
王詣前跪贊搢圭贊受爵執事者以爵立授王王受爵
飲訖以爵授執事者執事者跪受以退贊禮贊出圭恭
聽戒命往迎尔相承厥家事勉率以敬無忝戒命王聽
訖贊俯伏興平身贊復位贊鞠躬樂作贊四拜興平身
樂止贊禮畢贊禮引王詣上位宫門外候上具常服皇
后具燕居服陞座贊禮引王詣上位前行五拜三叩頭
禮畢引王出釋衮冕具皮弁服行親迎禮其妃受醮戒
儀親迎日妃家先于祠堂陳設祭物妃服燕居冠服妃
父母同妃詣祖宗前行禮奠酒讀祝禮畢執事者具酒
饌于内進妃飲食訖父母坐于正堂女執事引妃詣父
母前各四拜父母随意致戒辭妃聽受訖次詣諸尊長
行禮畢改服翟衣以俟親迎其朝見儀第二日清辰王
冕服妃翟衣贊引各啟請出宫至皇城内宫門外以俟
太皇太后燕居服陞座贊引引王及妃自東門入王先
入妃從之贊禮贊引詣太皇太后前王立于東妃立于
西宫人以腵脩盤立于妃之左贊王與妃皆四拜執事
二人舉案至太皇太后前宫人以腵脩盤授妃妃捧腵
脩盤置于案執事者舉案妃随案進至太皇太后前妃
復位贊王與妃皆四拜興執事者徹腵脩盤案于東贊
禮畢引王與妃出詣皇太后宫前俟皇太后燕居服陞
座引禮引王及妃自東門入詣皇太后前進腵脩盤行
禮同前畢出詣上位宫前俟上具常服陞座贊引引王
及妃自東門詣上位前進棗栗盤皇后前進腵脩盤行
禮同前畢贊引引王及妃出是日賜王與妃宴王與妃
見東宫是日王與妃朝見訖王具皮弁服妃服翟衣詣
東宫前行四拜禮東宫皮弁服坐受其盥饋儀第三日
清晨妃服翟衣贊引引妃出陞輿將至宫内門降輿由
東門入俟膳至贊引引妃詣太皇太后前贊四拜尚食
以膳授妃妃捧膳置于案復位又贊四拜贊引引妃退
立于西南俟膳畢引妃出詣皇太后前行禮同復詣上
位前皇后前行禮同
明會典卷六十七
