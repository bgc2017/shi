明會典卷五十六
禮部十五
官員拜禮
禮儀定式
凡公侯駙馬相見各行兩拜禮一品官見公侯駙馬一
品官居右行兩拜禮公侯駙馬居左答禮二品見一品
二品居右行兩拜禮一品居左答禮三品見二品三品
居右行兩拜禮二品居左答禮四品見三品四品居右
行兩拜禮三品居左答拜五品見四品五品居右行兩
拜禮四品居左答禮六品以下倣此如三品見一品四
品見二品行兩拜禮一品二品官答受從宜餘品倣此
如有親戚尊卑之分從行私禮
事例
洪武四年令凡官員奏事聽宣詔進物受賜及祭祀上
香奠帛祭酒讀祝等事行跪禮如常儀凡揖禮下見上
躬身舉手齊眼為敬上官隨坐隨立無答其次下官舉
手齊口上官舉手齊心答之二十九年令凡王府將
軍與駙馬儀賓公侯相見將軍居左駙馬等居右皆再
拜與文武一品至三品官相見將軍居中各官拜將軍
答禮與四品以下官相見各官拜將軍坐受三十年
令凡百官以品秩高下分尊卑其品級近者相見行禮
則東西對立稍卑者居西高者居東其品級相越二三
等者卑者居下尊者居上其相越四等者則卑者拜下
尊者坐而受禮有事則跪白如一品與二品相見二品
居西行禮一品官居東答禮與三品四品相見三品四品
居下行禮一品居中答禮與五品以下相見一品坐受
禀事則跪餘倣此凡司屬官品級亞扵上司官者禀事
則跪凡近待官員難拘品級行跪拜禮亦不許與外官
交接凡同僚官品級有高下者不拘凡大小官員于内
府相見不許跪拜弘治十二年議准王府長史不許
行走三司中門若相見之際須以禮待之十五年奏
准陜西行太僕寺卿與御史相見比遼東山西等處例
出入行走中門正道
官員公座
禮儀定式
凡大小衙門官員每日公座行肅揖禮佐貳官揖長官
長官答禮首領官揖長官佐貳官長官佐貳官拱手
屬官見上司官
禮儀定式
凡屬官見上司官必序立于堂階之上總行一揖上官
拱手首領官答揖其公幹節序見上司官皆行兩拜禮
長官拱手首領官答禮
事例
洪武五年令凡内外掾史令史書吏宣使奏差人等晨
謁長官必序立階下一揖乃退長官不答禮幕官拱手
如節序及公参或差遣辭見俱兩拜長官不答禮凡吏
典見幕官亦序立階下肅揖幕官不答禮如時節公参
或差遣辭見俱兩拜長官不答禮凡吏典見幕官亦序
立階下肅揖幕官不答禮如時節公参差遣辭見行兩
拜禮幕官拱手十五年令所屬卑官参見者不答品
級等者答拜所屬官品級高者與上司官卑者均禮
公聚序坐
禮儀定式
凡文武官公聚各依品級序坐若資品相同者各照衙
門次第若王府官屬與朝官坐立各照品級俱在朝官
之次
事例
洪武二十四年令凡學官位于雜職之上二十五年
令王府筵宴按察司僉事入殿坐于長史之上宣德
三年令御史給事中照品級坐景泰三年令六科都
左右給事中内外序坐書銜俱居御史之左成化二
年奏准凡鎮守總兵廵撫等官列坐總兵係伯爵以上
者居左廵撫係僉都御史以上者居右若總督提督軍
務等官自僉都御史以上俱坐扵總兵官侯伯之左列
名于前五年奏准在京法司會官審囚俱于承天門
外東西重行列位公侯駙馬伯列于東班都督等官列
于東班後行尚書都御史侍郎等官列于西班通政司
大理寺佐貳官并六科掌科給事中列于西班後行禮
部會議民情俱于闕左門東直房序坐尚書左右都御
史等官上坐侍郎副都御史等官對坐通政司恭議大
理寺寺丞等官列于東傍六科掌科都給事中列扵西
傍南京文武衙門公事會集序坐亦如之八年奏准
御史郎中員外郎主事奉勑同差者俱照新差職名先
後序坐若郎中等官奉勑會同御史或御史奉勑會同
郎中等官行事當以奉𠡠之人坐左次者居右其各衙
門一應公差有關會御史者俱讓御史居左若不係同
差别處政務相關止依品級序坐十四年定在外總
兵廵撫官位次左右都督與左右都御史並都督同知
與副都御史並都督僉事與僉都御史並俱文東武西
伯以上則坐扵左十五年奏准都御史係總督及提
督軍務者不分左右副僉俱坐扵左總兵官俱坐於右
官員相遇廻避等第
禮儀定式
凡駙馬遇公侯分路而行一品二品遇公侯駙馬引馬
側立須其過二品見一品二品趨右讓道而行三品遇
公侯駙馬引馬廻避遇一品引馬側立遇二品趨右讓
道而行四品遇一品以上官引馬廻避遇二品引馬側
立遇三品趨右讓道而行五品遇二品以上官引馬廻
避遇三品引馬側立遇四品趨左讓道而行六品遇三
品以上官引馬廻避遇四品引馬側立遇五品趨右譲
道而行七品遇四品以上官引馬廻避遇五品引馬側
立遇六品趨右讓道而行八品遇五品以上官引馬廻
避遇六品引馬側立遇七品趨右讓道而行九品遇六
品以上官引馬廻避遇七品引馬側立遇八品趨右讓
道而行品級相等者分路而行如有親戚尊卑之分聽
從廻避凡内官遇駙馬扵道必須下馬遇公侯一品
二品官引馬側立遇三品四品官分路而行凡公侯
駙馬一品二品隨從火者人等非跟隨本官而私自出
入者凡遇文武百官必須下馬違者治罪凡所屬官
遇上司官引馬廻避所屬官品級高者遇上司官卑者
分路而行凡官員應合廻避而路窄不可廻避者則
下馬拱立應分路者不得占中道凡文武官員出入
應合開道而自不開道致令應廻避官員不曾廻避者
不問若因而生事者止問上官凡街市軍民人等買
賣及乘坐驢馬出入者遥見公侯駙馬一品以下至四
等官過往即便下馬讓道凡官員當避路者若承宣
召及祠祭官詣祠所并有捕逐者在道雖遇應避之官
不避
事例
洪武二十九年令凡遇王府將軍于道駙馬儀賓公侯
讓左文武一品至三品官引馬側立四品以下官下馬
三十年令凡軍民人等扵街市遇見官員引道經過
即須下馬却避不許衝突違者論罪
官員儀從
禮儀定式
凡文武百官自四品以上儀從並依舊制從宜五品官
止許引導一人六品以下不許引導其出郊在外儀從
仍依舊制不拘此例
事例
洪武二十四年更定官員儀從公十人侯八人伯六人
一品至三品六人四品至六品四人七品至九品二人
其役使奴婢公侯之家不過二十人一品不過十二人
二品不過十人三品不過八人成化元年令凡京官
出外四品以上引導三對用錫槊鋼义藤棍七品以上
引導二對用錫槊藤棍在外方面堂上官引導三對用
錫槊鋼义藤棍各府及塩運司等衙門四品以上官引
導二對用錫槊藤棍七品以上引導一對用藤棍八品
九品用竹篦一對引導雜職不許引導若府州縣官催
徵用竹篦荆杖廵捕用义刀之類導引者不在禁限其
京官回還鄉里本府州縣並不許引導及責罰吏民違
者從廵按御史按察司官究治若風憲官僣用亦許諸
司指實具奏
新官到任儀
事例
洪武十八年定一有司新官受職赴任者未到城一舍
二三十里而止先令人報知禮房吏告示官屬及父老
人等相率出城來會令灑掃合祀神祗祠宇偹牲醴祭
儀以候謁告比至城外齋宿三日第四日清晨父老人
等導引入城遍詣諸神祠如儀致祭其祝文曰維某年
月日某官某人奉命來官務專人事主典神祭今者謁
神特與神誓神率幽冥隂陽表裏予有政事未偹希神
默助使我政興務舉以安黎民予倘怠政奸貪䧟害僚
屬凌虐下民神其降殃謹以牲醴致祭神其鑒之尚享
一祭神之禮新官到任之日詣神廟祭祀禮房先偹牲
酒等物陳設禮生父老人等導引新官同僚屬官吏詣
廟贊禮唱排班班齊鞠躬拜興拜興平身贊唱行初獻
禮引贊引新官詣神位前贊唱跪新官跪贊唱衆官皆
跪贊唱獻爵執事捧爵于左跪新官獻畢仍授執爵者
以爵奠扵神位前贊唱讀祝執事者取祝跪讀畢贊唱
俯伏興平身贊唱行亞獻禮執事以爵酹酒奠扵神位
前終獻如亞獻儀畢贊唱鞠躬拜興拜興平身禮畢一
新官到任之日本衙門合偹儀仗皂隸前期一日出城
伺候至日清晨首領官率禮房吏迎接入城先詣神廟
祭祀畢引至本衙門儀門外下馬從中道入先扵月臺
上望闕設香案禮生引新官至香案前行五拜三叩頭
禮畢上&KR0550;公座皂隸排衙報時辰擡書案至前吏房將
公座呈押一恭見禮先從皂隸次吏典各行兩拜禮新
官坐受次合屬官恭見亦行兩拜禮新官拱手答禮次
首領官見行兩拜禮新官起身拱手答禮次佐貳官行
兩拜禮新官出公座答禮如是佐貳官到任先受所屬
首領官行禮至長官前行兩拜禮長官出公座答禮畢
諭僚屬曰朝廷設官置吏欲其敬神恤民親賢遠奸興
利除害某不敏沗兹重任尚賴一二僚屬及邑中長者
匡其不逮庶免後艱其四境之内利有當興弊有當革
某等當共竭力為之以安黎庶諭畢署押公文各房吏
典將該管應有己未完結事件施行等項逐一開寫須
知呈報新官署押文書如係長官則交割印信倉庫匙
鑰等件畢照依各房報呈須知事目逐一發落署判公
事畢將所祭牲酒與官屬父老享飲而退其九年考滿
仍具牲酒率官屬父老人等辭廟致祭就以祭物出郊
餞别而去其祝文及所諭之言禮生代說亦可宣德
十年奏准各布政司按察司府州縣新官到任于本處
城隍廟會請應祀諸神用猪羊二牲總祀
庶人常見禮儀
諸司職掌
凡民間子孫弟姪甥壻見尊長生徒見師範奴婢見家
長久别行四拜禮尋常近别行揖禮其餘親戚長幼照
依等次久别行兩拜禮尋常近别行揖禮平交同
事例
洪武五年令凡鄉黨叙齒民間士農工商人等平居相
見及歲時宴會揖拜之禮幼者先施坐次之列長者居
上如佃戶見佃主不論齒序並行以少事長之禮若親
屬不拘主佃止行親屬禮十二年令内外官致仕居
鄉惟于宗族序尊卑如家人禮于其外祖及妻家亦序
尊卑若筵宴則設别席不許坐于無官者之下如與同
致仕官會則序爵爵同序齒其與異姓無官者相見不
須答禮庶民則以官禮謁見敢有凌侮者論如律
明會典卷五十六
