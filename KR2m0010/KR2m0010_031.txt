明會典卷三十一
戶部十六
廩祿三
廪給
諸司職掌
凡公差人員廪給已有定例其驛傳并府州縣應合支
用去處必湏照依文憑驗日支給仍將歲支數目通類
開報合干上司以憑稽考
明令
凡經過使客正官一名支分例米三升從人一名支米
二升宿頓使客正官支米五升從人支米三升水路俱
支經過分例陸路遇晩關宿頓分例
凡各站有分例去處所在有司於商稅及諸色課程内
撥留糧米差點有役人員掌管遇有使客依例支給不
許稽停支過數開申合干上同
事例
正統四年令鎮守廵撫甘肅内外官員不支廪給每月
支食米三石六年令跟随甘肅總兵官指揮千百戶
等官每人月給口糧四斗五升成化十三年令延綏
廵撫官照甘肅例出廵每日支廪米五升在倉支五升
回日通在倉支一斗十六年兵部奏准凡使客該支
廪給者多係有職之人如便道經過非公幹去處每驛
則支三升宿亦支三升如本等公幹去處經過每驛亦
支三升宿支五升一日經過兩三驛以上俱許支給但
止宿者次日起程不許巧立名色多支起關廪米從征
把總領軍官并跟随頭目例支廪給日行一程止許關
支一次使客該支口糧者不拘便道經過止宿去處及本
等公幹經過止宿去處每驛一例俱支一升五合一日
經過兩三驛以上俱許支給跟随廵撫廵按清軍刷卷
廵鹽廵河盤糧勘事等項有役之人支廪給南京大理
寺差來官請旨待報發落罪囚支廩給若非官者支口
糧南京各衙門差郎中主事御史給事中等官并各處
鎮守總兵廵撫廵視撫治廵按副參遊擊等官差官赴
京奏事公幹等項回還俱支廪給若非官者支口糧齎捧
詔勅制諭飛報軍務重事及奉特旨差使人員支廪給公
侯駙馬伯都督各許帶從人一名支口糧其公差廵按清
軍刷卷廵鹽廵河盤糧勘事廵捕等項官員并旗校一體
支廪給各處王府并鎮守總兵廵撫廵按三司等官差儀
賓千百戶等官進表箋進貢繳勅謝恩并奏機密賊情緊
急聲息等項重事及乞恩回奏繳冊繳圖軍器糧草燒荒
等項不急常事俱支廪給非官者支口糧衍聖公并顔孟
二氏五經博士年例赴京往回及衍聖公差來掌書俱支
廪給醫獸家人廟丁支口糧正一嗣教大真人并隨行法
師人等自貴溪縣起至南京俱支廪給琉球安南占城朝
鮮國差來使臣支廩給南京各衙門差進表箋官支廪給來
降夷人支廪給在京各衙門差郎中員外郎主事御史等官
不及百里廵視倉場等項支廪給親王郡王差儀賓千百戶
等官回還支廪給總小旗軍校支口糧雲南貴州都布
按三司四川陜西行都司差進表箋官支廪給留守司
并各處都布按三司等官及行太僕寺苑馬寺差人赴
京奏事公幹回還係官者支廪給非官者支口糧口外
走回人口不堪收充勇士者及婦女送回原籍者一體
支口糧在京在外病故官員遺下家口還鄉者支口糧
哈密竒木嘉色稜赤斤蒙古等地面差來使臣人等朵顔
三衛建州等衛差來進貢人員四川雲南貴州湖廣烏
思藏董卜韓胡土官通事把事番僧人等陜西岷州洮
州西寧番人番僧人等俱支廪給貴州湖廣土官衙門
頭目舍人官族土人從人土民人等支口糧南京太常
寺差官赴京關領香帛等項支廪給二十年令寧夏
廵撫官照甘肅延綏例關支廪米
行糧馬草
諸司職掌
凡遇行軍馬匹日支粮草已有定例其應付一節該衛
先具軍馬數目開呈本部立案出給批文差官齎領經
過官司并驛分照依坐去軍人馬匹數目照例驗程支
給其有為事編發應支行糧人數亦合照例關支仍仰
所在官司將支過數目申達上司作數其所齎批文候
至所止地方随即赴官告繳逓回本部於原編底簿内
銷註
明祖訓
凡親王每歲來朝自偹飲膳其随從官員軍士盤費馬
疋草料俱各自備毋得干預有司恐惹事端
事例
洪武三十五年令親王之國随行内外官員及有執事
旗校厨役人等沿途有司應付口糧本府駕馬并随駕
馬騾及護衛官軍下随侍馬疋應付草料随侍官軍回
還亦准支令大同守邊軍士出哨廵邊守墩瞭高等
項公差驗日計程關給行糧永樂四年令從征旗軍
人等沿途給與行糧日行一程止關一次宣德三年
奏准各處鎮守總兵等官帶去官軍皆按月支行糧四
斗五升邊衛軍士随總兵官出境征進追勦逹賊者准
驗日支行糧其餘不時差遣沿邊探聽聲息及境外廵
邏瞭哨者不支十年令各衛旗軍調於大同操偹者
月支行糧五斗正統二年令大同廵邊軍士月給行
糧五斗料豆一石二斗四年令沿邊各衛砌關口旗
軍離衛四百里以上者准月支口糧三斗令廣東往
來伴送使臣赴京公幹旗軍人等回還口糧每名日支
一升若一日經過兩處者不許重支令甘肅寧夏等
處各衛征操軍士若遇警随總兵官出境征進追勦達
賊及差出探聽聲息廵邏哨瞭者每月行糧三斗驗日
支給五年令城守禦千戶所官軍在京操俻者月支
行糧四斗陜西都司都指揮管領旗軍於甘肅寧夏及
綏德等寨堡俻禦者照甘肅偹禦旗軍例月支米五斗
廩給住支大同廵邊軍士行糧五斗料一石二斗六
年令大同境外衝要守墩官軍及離城百里之上者給
行糧其内地不及百里者不給又令遼東沿邊城堡
守墩哨瞭官軍行糧每人月給四斗五升又令各邊
哨偹官軍在邊者月給行糧回衛即罷支七年令密
雲各衛邊軍出境廵哨夜不收人等驗日於古北口日
支行糧一升守關操俻非出境外者不支又令各處
進貢馬每疋日支料四升草一束又令各處草場每
歲牧放馬疋官軍沿途官司日支口糧一升一日經過
兩處不許重支八年令河南山東等處在京操偹官
軍月給行糧四斗十三年令遼東各營堡操守餘丁
舍人原無月糧者准支行糧十四年令寧夏官軍遇
差廵哨者日支行糧一升景泰三年令松潘等衛所
官軍差出三百里之外廵哨貼守經五日之程者支行
糧又令南京各衛駕舡軍餘往來經兩月之程者人
支行糧八斗半年者二石八斗天順五年奏准凡都
督等官率領達官軍人征勦者都督都指揮日支行糧
三升指揮千百戸鎮撫頭目旗軍一升五合舍人儒士
家人一升馬每疋日支料四升草一束南京達官軍人
等亦照此例成化八年令征進達官軍舍不分官舍
軍餘沿途每人日給米二升半如一日經過兩站者不
許重支到邊仍照行糧常例十五年令各邊防護修
墩燒官軍若在百里及五日之内堪自偹糧料者不許
關支行糧馬草若五日及百里之外者聽令關支仍將
支過數目於在營中月冊内扣除其遇警截殺探賊按
伏官軍不能自帶糧料者並聽随處關支如鎮守等官
於無事點視邊防等項許各處城堡軍馬護送不得多
帶人馬濫支草料弘治二年奏准沿邊各衛所征哨
并按伏偹堡等項官軍出百里之外者俱日支口粮一
升五合都指揮與把總等官日支廪米三升俻禦官軍
日支行糧一升七合馬日支料三升草一束在營草料
住支如百里之内起關濫支廪米行糧口糧者聽廵撫
廵按官參奏四年革中都留守司各都司并南直隸
衛所京操官軍沿途口糧如有私起關文支給及買頭
人等通同有司驛分官吏應付者領班管操官員調發
邊衛差操旗軍及有司驛分俱坐盗支官糧罪九年
令各邊内外官帶領關支廪給口糧頭目鎮守不過五
名分守并守備不過三名
明會典卷三十一
