明會典卷四十五
禮部四
册立一
皇后册立儀
洪武初定
遣使册立
前期一日内使監設御座于奉天殿如儀尚寶卿設御
寶案于御座前侍儀司設册寶案之南册東寶西設奉
節官位于册案之東設掌節者位于奉節官之左稍退
俱西向設承制官位于奉節官之南西向設奉册奉寶
官位于册寶案之西東又設使副受制位于橫街之南
北向東上設承制官宣制位于使副受制位之北西向
設奉節官奉册奉寶官位于使副東北西向又設使副
受册寶褥位于受制位之北北向典儀二人位于丹陛
上之南東西相向贊禮二人位于使副受制位之北東
西相向知班二人位于贊禮之南東西相向設文武百
官侍立位于文武樓之北東西相向文武侍從班位于
殿上之左右引文武班舍人四人位于文武官之北稍
後東西相向引禮二人位于使副之北東西相向拱衞
司宣徽院官對立位于奉天殿門之左右東西相向將
軍二人位于殿上簾前東西相向將軍六人位于奉天
門之左右東西相向又將軍四人位于丹陛上之四隅
東西相向又將軍六人位于奉天殿門之左右東西相
向鳴鞭四人位于丹陛上北向是日金吾衞陳設甲士
儀仗于午門外之東西拱衞司陳設儀仗于丹陛丹墀
之東西和聲郎設樂位于丹墀之南禮部設龍亭儀仗
大樂于奉天門外正中以俟迎送册寶至中宫質明鼓
初嚴催班舍人催百官具朝服導駕官侍從官入迎車
駕次嚴引班舍人引文武百官入就侍立位引禮引使
副具朝服入就丹墀受制位諸執事者各就位三嚴侍
儀奏外辦御用監奏請皇帝服衮冕御輿以出尚寳卿
前導侍從警蹕如常儀皇帝將出仗動大樂鼓吹振作
至奉天殿升御座樂止尚寶卿以寳置于案捲簾鳴鞭
報時雞唱訖禮部官捧册寶各置于案奉節官承制官
奉册官奉寶官及掌節者各入就殿上位西向立定舉
册寶案四人入立于奉册奉寶官之後典儀唱鞠躬樂
作四拜平身樂止承制官進詣御座前跪奏請發皇后
册寶承制訖由中門出中陛降至宣制位稱有制典儀
唱跪使副跪承制官宣制曰册妃某氏為皇后命卿等
持節展禮宣訖由殿西門入復位贊禮唱俯伏興奉册
奉寶官率執事者舉册寶案由中門出中陛降奉節官
率掌節者前導至使副受册寶褥位以案置于褥位之
北册東寶西掌節者脫節衣以節授奉節官奉節官搢
笏受節以授册使册使搢笏跪受以授掌節者掌節者
跪受興立于册使之左奉節官出笏退引禮引册使詣
受册褥位立定奉册官搢笏就案取册以授册使册使
搢笏跪受册復置于案奉册官及册使皆出笏退復位
引禮引副使至受寶褥位奉寶官搢笏就案取寶以授
副使副使搢笏跪受寶興復置于案副使及奉寶官皆
出笏退復位典儀唱鞠躬樂作四拜興平身樂止引禮
引册使押册副使押寶掌節者前導舉案者次之初行
樂作出奉天門樂止掌節者加節衣奉册寶官皆搢笏
詣案取册寶安置龍亭中奉册寶官退執事者舉案退
儀仗大樂迎龍亭以行執節者行于龍亭之前使副行
于龍亭之後迎送至中宫門外初册寶將出門侍儀跪
奏禮畢皇帝興樂作還宮樂止引班引文武官以次出
受册
前一日内使監官陳設皇后御座于中宫殿上如常儀
設香案于殿庭之正中設權置册寶案于香案之前册
東寶西設皇后受册寶位于册寶案前北向設司言司
寶二人位于皇后位之北東西相向設奉册寶内官位
于册寶案之南東西相向設讀册寶内官位于奉册寶
内官之南東西相向設内外命婦位于庭下左右東西
相向又設内外命婦賀位于殿中北向尚儀二人位于
皇后拜位之北東西相向司贊内官二人位于内外命
婦立位之北東西相向又權設册寶案于中宫門外設
内使監令位于案之東西向設奉册奉寶内官位于内
使監令之左右稍退俱西向使副位于案南北向引禮
二人位于使副之前東西相向掌節者位于册使之後
其日所司設儀仗於殿庭之東西擎執于殿上之左右
樂工陳樂于殿庭之南册寶將至中宫門尚儀奏請皇
后首飾禕衣出閤樂作至殿上南向立樂止司言司寶
立于後及册寶至宫門使副於龍亭中取册寶權置於
門外所設案上引禮引使副及内使監令俱就位立定
次引册使於内使監令前稱册禮使臣某副使臣某奉
制授皇后册寳退復位内使監令入詣皇后殿躬言訖
出復位引禮引内外命婦俱入就位讀册寳内官及司
贊内官俱就位引禮引册使取册授内使監令内使監
令跪受以授奉册内官册使退復位引禮又引副使取
寶授内使監令内使監令跪受以授奉寶内官副使退
復位以俟宫中行禮内使監令率奉册奉寶官各奉册
寶以次入詣皇后受册位前以册寶各置于案册東寶
西尚儀引皇后降詣庭中受册位立定侍從如常儀司
言司寶各就位内使監令率奉册奉寶内官取册寶以
次立于皇后之東西向内使監令稱有制尚儀贊拜興
樂作皇后四拜興樂止内使監令宣制訖奉册内官就
案取册授讀册内官讀册訖跪以授内使監令内使監
令跪以册授皇后皇后跪受訖以授司言奉寶内官就
案取寶以授讀寶内官讀寶訖以授内使監令内使監
令跪以寶授皇后皇后跪受訖以授司寶尚儀贊拜興
樂作皇后四拜興樂止内使監令出詣使副前稱皇后
受册禮畢使副退詣奉天殿橫街南北面西上立給事
中立于册使東北西向使副再拜復命曰奉制册命皇
后禮畢又再拜平身給事中奏聞乃退初皇后受册寶
訖尚儀引皇后陞座引禮引内命婦班首一人詣殿中
賀位初行樂作至位樂止司贊唱拜興樂作班首再拜
興樂止跪致詞曰兹遇皇后殿下膺受册寶正位中宫
妾等不勝歡慶謹奉賀司贊唱拜興樂作班首再拜興
樂止引禮引班首退復位引禮又引外命婦班首一人
入就殿上賀位其行禮並如内命婦儀司贊唱禮畢引
禮引内外命婦出初行樂作出門樂止尚儀奏禮畢引
皇后降座樂作還閤樂止
百官稱賀上表箋
皇后受册禮畢至晚内使監于奉天殿陳設御座香案
尚寶司設寶案於香案之北侍儀司設表案位于香案
之南又設表箋案位于丹墀北之正中設文官起居位
于丹墀之東南西向武官起居位于丹墀之西南東向
文官拜位于丹墀中之東北每等異位重行北向西上
武官拜位于丹墀中之西北每等異位重行北向東上
殿前班諸執事起居位于武官起居位之北東向侍從
班諸執事起居位于文官起居位之北西向殿前班指
揮司官三員侍立位于丹陛上之西東向宣徽院官三
員侍立位于丹陛上之東西向侍從班文官立位于殿
上之東侍從班武官立位于殿上之西拱衞司官二員
侍立位于殿中門之左右典牧官二員侍立位于仗馬
之前東西相向受表箋内使監官一員位于丹墀表箋
案之東西向宣表官一員展表官二員位于丹墀表箋
案之西東向糾儀御史二人位于展表官之南東西相
向典儀二人位于丹陛上之南東西相向知班二人位
于文武官拜位之北東西相向通贊贊禮二人位于知
班之北東西相向通贊在西贊禮在東引文武班舍人
四人位于文武官拜位之北稍後東西相向引殿前班
舍人二人位于引武班之南東向轝表案舍人二人位
于引文班之南西向宿衞鎮撫二人位于丹陛東西階
下東西相向護衞百戶二十四人位于宿衞鎮撫之南
稍後東西相向護衞千戶八人位于殿東西門之左右
將軍二人位于殿上簾前東西相向將軍六人位于殿
門之前東西相向將軍四人位于丹陛上四隅東西相
向將軍六人位于奉天門東西相向鳴鞭四人位于丹
陛上之南北向其日金吾衞陳軍仗于午門外之東西
陳旗仗于奉天門外之東西拱衞司陳儀仗于丹陛之
東西及丹墀之東西陳車輅于丹墀之南典牧官陳仗
馬于文武樓南之東西虎豹于奉天門之東西和聲郎
陳樂于丹墀文武官拜位之南内使監官擎執于御座
之左右侍儀司舍人舉表案入就殿上案位舍人二人
轝表案俟候于午門外文武官具朝服迎表至雲集橋
舍人引殿前班司贊贊禮内贊宿衞鎮撫護衞鳴鞭各
入就位侍儀侍從入迎車駕皇帝御謹身殿侍儀版奏
中嚴御用監官奏請皇帝服衮冕文武官迎表至午門
前置龍亭于道中禮部官取表函置于案舍人舉案禮
部宣表官展表官押表案引丞相行文武官分班俱由
西門入至丹墀中禮部官押表案置于丹墀正中各就
位文武各入就起居位侍儀奏外辦導引皇帝御輿以
出仗動鼓吹振作尚寶卿捧寶前導侍衞如常儀皇帝
陞御座樂止尚寶卿捧寶置于案將軍捲簾鳴鞭報時
雞唱訖諸侍從官殿前班拱衞司官由西階降引班引
同宣表官受表官受箋内官俱入起居位東西相向立
定通贊唱某衞指揮使臣某以下起居引班唱鞠躬平
身引班東西分引至丹墀中拜位北面立贊禮唱鞠躬
樂作指揮以下皆再拜興樂止贊禮唱指揮使稍前指
揮使前立贊禮唱鞠躬指揮以下皆鞠躬贊禮唱聖躬
萬福唱平身指揮使以下皆平身唱復位指揮復位唱
鞠躬樂作指揮使以下皆再拜樂止通班唱各供事引
班引指揮以下皆各就位通班唱具丞相銜臣某以下
起居引班唱鞠躬平身文武官相向鞠躬平身引班東
西分引入丹墀中拜位丞相初行樂作至位樂止知班
唱班齊贊禮唱鞠躬樂作文武官皆四拜樂止贊禮唱
進表箋引班引丞相及平章詣表箋案前丞相跪捧表
興平章跪奉箋進于受箋官受箋内使監官接箋入中
宫啓聞平章興引班引復位丞相捧表興宣表官展表
官由丹墀西陛陞西門入至殿中丞相跪進表于案退
立于殿南正中内贊唱跪贊禮唱跪丹墀百官皆跪内
贊唱宣表宣表官詣案取表跪讀于殿西展表官同跪
展表宣表官宣訖俯伏興展表官以表置于案訖内贊
與贊禮同唱俯伏興平身丞相與丹墀百官皆俯伏興
平身與宣表展表官由殿西門出西階降復位贊禮唱
鞠躬樂作百官皆四拜興平身樂止贊禮唱搢笏三舞
蹈跪山呼萬歲山呼萬歲者三出笏俯伏興樂作四拜
平身樂止贊禮唱禮畢侍儀奏禮畢鳴鞭皇帝興樂作
導引還謹身殿樂止舍人舉表案出引班引文武官以
次出
謁廟
皇后將謁太廟皇帝先遣官用牲牢行事告以皇后將
祇見之意其儀與時享同祝文臨時撰定遣官之日皇
帝䧏香告官奉香至太廟告畢皇后親行謁見前期皇
后齋三日内外命婦及執事内官各齋一日前一日執
事官灑掃廟庭内外設皇后拜位于廟戶外又設拜位
于廟中香案前俱北向設内命婦陪祀拜位于廟庭之
南北向設外命婦陪祀拜位于内命婦之南司贊位于
皇后拜位之東西司賓位于内命婦之北東西相向司
香位于香案之右設盥洗位于庭階之東司盥洗官位
于位所各廟皆如前儀其日清晨宿衛陳兵衛樂工備
樂尚儀備儀仗及重翟車于中宫外門之外陪祀外命
婦各具翟衣集于中宫内門之外内使監官奏中嚴皇
后服首飾九龍四鳳冠褘衣尚儀奏外辦導引皇后出
内宫門司贊奏陞輿皇后陞輿至外門之外司贊奏降
輿皇后降輿司贊奏陞車皇后陞車宿衛兵仗前導鼓
吹設而不鳴次尚儀陳儀衛次外命婦次内命婦皆乘
車前導次皇后重翟車内使監人員扈從宿衛復陳兵
仗于後皇后至廟門司賓引内外命婦先入就殿庭東
西侍立司贊奏請降車皇后降車司贊引自左門入就
位北向立司賓引内外命婦各就位北向立司贊司賓
各贊拜皇后及内外命婦皆再拜興司贊奏請行事請
詣盥洗位引皇后至盥洗位奏盥洗司盥洗者酌水皇
后盥手訖奏帨手司巾以巾進皇后帨手訖司贊奏請
詣神位前引皇后由東階陞至神位前北向立司贊奏
上香者三司香奉香進于皇后之右皇后三上香訖司
贊引皇后復位司贊司賓各贊拜興皇后及内外命婦
皆再拜興司贊奏禮畢引皇后出自廟之左門司賓引
内外命婦出司贊奏陞車皇后陞車宿衞陳儀仗樂工
陳樂尚儀陳儀仗内外命婦前導侍從如来儀過廟鼓
吹振作還至宮之外門外司贊奏降車皇后降車司贊
奏陞輿皇后陞輿至宫之内門外司贊奏降輿皇后降
輿入宫皇后受册畢皇帝會群臣于謹身殿皇后于中
宫會内外命婦其儀皆如正旦宴會之儀
永樂初續定
先期三日齋戒遣官祭告天地宗廟用香幣酒脯行一
獻禮前一日禮部同鴻臚寺官設詔案于奉天殿中節
册寶案于詔案之南節案居中册東寶西設節册寶綵
輿于丹陛之東尚寶司設寶案教坊司設中和韶樂及
大樂至日早錦衣衞官設鹵簿大駕内官設皇后受册
位于宫中及設節册寶案節案居中册東寶西設香案
于節案之前設内贊二人引禮二人設女樂于丹陛之
上上具冕服御華盖殿翰林院官以詔書用寶訖鴻臚
寺官奏執事官行禮畢奏請陞殿如常儀文武百官具
朝服行叩頭禮左右侍班正副使入就拜位贊鞠躬樂
作四拜興樂止傳制官跪奏傳制俯伏興執事官舉節
册寶案由殿左門出置御道中傳制官由左門出西向
立稱有制贊正副使跪制曰某年某月某日册妃某氏
為皇后授以册寶命卿等持節行禮贊俯伏興樂作四
拜禮畢樂止執事官舉節册寶置綵輿中黃蓋遮送樂
作至奉天門樂止儀仗鼓樂迎節册寶至右順門外正
副使朝北立内官捧節册寶由正門入女樂導迎節册
寶未至之前引禮請皇后具禮服宫人侍衞以俟節册
寶將至引禮導皇后出迎于宫門外節册寶至由正門
入皇后随至拜位内官以節册寶各置于案樂作内贊
贊四拜樂止贊宣册贊跪宣册女官取册立宣于皇后
之左宣訖贊受册贊搢圭宣册女官以册跪授皇后受
訖以授女官女官跪受于皇后之右立于西贊受寶其
授受一如册贊出圭贊興樂作内贊贊四拜樂止禮畢
内官持節由正門出皇后出送于宫門外内官至右順
門以節授正副使報禮畢正副使得報持節復命翰林
院官以詔書授禮部官禮部官捧詔書于承天門開讀
如常儀皇后受册畢内官先具謁告儀物翰林院官具
謁告文上率皇后皆具服詣奉先殿行謁告禮如常儀
謁畢皇后具服于内殿俟上具皮弁服陞座贊引女官
導皇后詣上前就拜位行謝恩禮樂作八拜樂止贊禮
畢還宫是日内官設皇后座于宫中南向設諸親諸命
婦拜位于丹墀内北向設儀仗女樂設内贊二人引禮
二人引禮導長公主公主及親王妃俟皇后具服陞座
引禮引詣皇后前行八拜禮次引六尚等女官行禮如
之次引四品以上外命婦行四拜禮贊跪内贊跪致詞
云妾某氏等恭惟皇后殿下榮膺册命正位中宫禮當
慶賀致詞畢贊俯伏興平身四拜禮畢次日文武百官
上表命婦上箋稱賀如常儀
天順八年續增謁告謝恩慶賀儀
上具冕服皇后具禮服上率皇后詣奉先殿行禮畢詣
英宗皇帝几筵前行謁告禮如常儀謁告畢上復率皇
后詣兩宫皇太后前俱行八拜禮畢然後皇后于内殿
俟上服皮弁服陞座贊引女官引皇后詣上前行八拜
謝恩禮畢還宫其慶賀儀皇后受賀畢親王于上位前
行慶賀禮如常儀次詣兩宫皇太后前俱行八拜禮畢
次詣皇后前行八拜禮又三日女官預陳設慈懿皇太
后御座于宫中設香案于丹墀之南其日清晨内官陳
設儀仗于丹陛之東西及丹墀東西女官擎執者立于
御座之左右陳内樂于丹陛東西北向設表案于殿東
門外設班首拜位及各命婦拜位于丹墀北向設司贊
位于丹墀東西設司賓位于命婦之北東西相向設内
贊二人于殿内東西命婦至宫門外司賓引命婦入就
拜位女官具服侍班如常儀尚宫尚衣等官詣内奉迎
尚儀奏請陞座慈懿皇太后具禮服出導從如常儀樂
作陞座樂止司贊唱班齊樂作贊四拜樂止外贊唱進
表引表案女官前導舉表案女官二人由殿東門入樂
作至殿中樂止贊衆命婦跪内贊唱宣表目女官宣訖
興唱宣表展表女官詣案前取表宣訖興舉案者舉案
置于殿東贊命婦皆興司贊唱拜樂作四拜樂止尚儀
跪奏禮畢慈懿皇太后興樂作還宫樂止慶賀皇太后
禮同
成化二十三年册立禮同惟樂設而不作
皇妃册立儀
洪武三年定
前期一日禮部官奉册印進入置于謹身殿御座寶案
之前册東印西侍儀司設册禮使受制位于奉天殿橫
街之南稍東副使位于其西俱北向設承制官奉節官
奉册官奉印官位于副使之東北西向以北為上設副
使受册受印褥位于受制位之北南向以俟册使受册
副使受印設典儀二人位于丹陛上之左右傳贊二人
位于丹陛下之左右文武官對立位于丹墀兩旁引班
四人位于文武官之北贊禮二人位于册使位之北皆
東西相向所司置龍亭于奉天門外正中設儀衞鼓吹
以俟迎册印行内使監令設使副位于内宫門之外北
向東上設内使監令位于册使之東北西向設贊者二
人位于册使之北東西相向設册印案于贊者之北册
東印西内使設妃受册位于本位庭中北向設册印案
于妃受册印位之北册東印西設内命婦諸親賀位于
庭階之南北向又設妃受賀位于其宫之中南向設内
贊二人位于妃受册位之北設引禮二人位于内贊之
南皆東西相向其日質明文武百官皆朝服引班分引
序立于奉天殿丹墀之兩旁東西相向贊引引使副公
服入就橫街南位北面立承制官奉節奉册奉印官及
掌節者皆入詣謹身殿外北向立以俟内臣傳旨訖掌
節者持節奉册官奉印官率執事者舉册印案以行奉
節官掌節者前導次册案奉册官後從次印案奉印官
後從承制官押其後至橫街南以案置于使副受册褥
位之北册東印西承制官奉節官奉册奉印官各就位
西向立掌節者持節立于奉節官之左差退典儀贊使
副皆再拜承制官詣使副前稱有制典儀贊使副跪承
制官宣制曰妃某氏特封某妃命卿等持節展禮宣制
訖復位典儀贊使副再拜奉節官率掌節者持節詣册
使前掌節脫節衣以節授奉節官奉節官以節西向授
册使册使跪受以授掌節者掌節者受節立于册使之
左奉節官退復位贊禮引兩使詣受册褥位立奉册官
于册案上取册授册使册使跪受册興置于案奉册官
及册使各退復位贊禮引使副詣褥位北向立奉印官
于印案上取印西向授使副使副跪受印訖興置于案
奉印官及使副俱退復位典儀傳贊贊使副皆再拜典
儀唱禮畢執事者舉册印案出奉天門外奉册奉印官
取册印置龍亭中奉册奉印官退贊禮引册使押册副
使押印持節者前導儀衞鼓吹以次出引班引文武百
官退册印將至内宫門外内使請妃服花釵翟衣引出
閤至本位宫中南向立及册印至使副于龍亭中取册
印權置于門外所置案上訖引禮内使引使副及内使
監令俱就位立次引册使于内使監令前稱册禮使某
副使某奉制授某妃册印退復位内使監令入詣妃本
位庭中躬言訖出復位引禮引内命婦諸親俱入就位
引禮引册使詣内使監令前册使取册以授内使監令
内使監令跪受以授内執事引禮又引副使取印以授
内使監令内使監令跪受以授内執事率執事者奉册
印以次入詣妃受册位前各置于案册東印西引禮引
妃降詣庭中受册位立侍從如常儀内使監令率内執
事取册印以次立于妃之東西向内使監令稱有制内
贊贊妃四拜内使監令宣制訖執事者取册授内使監
令跪讀册訖以册授妃妃跪受册以授内執事執事者
取印跪授妃妃跪受印以授内執事内贊贊妃四拜内
使監令出詣使副前躬稱妃受册印禮畢使副還復命
引禮引妃升階就位南向坐引禮引内命婦諸親以次
賀如常儀禮畢引禮引内命婦退内使監令引妃謝皇
帝皇后並如宫中之儀其皇妃服九翬四鳳冠翟衣九
等車輅用厭翟車册用鍍金銀册二片其長短闊厚與
諸王册同册□飾以渾金&KR0377;粉蟠鳳其物用裏覆皆與
諸王同印用金龜鈕其尺寸與諸王寶同文曰皇妃之
印其餘制度皆與諸王同匣皆飾以蟠鳳皇妃有寶餘
無寶
永樂七年續定儀
其日質明錦衣衞設鹵簿大駕教坊司設中和韶樂及
大樂鴻臚寺設節册案于奉天殿内設正副使拜位于
丹墀内官設皇妃受册位于各宫中設節册案于皇妃
受册之北又設香案于節册案前設内贊二人引禮二
人上御華蓋殿具皮弁服鴻臚寺官奏執事官行禮畢
奏陞殿導駕官導上陞座文武百官具朝服入班行叩
頭禮侍班正副使入班就拜位贊四拜興傳制官奏傳
制俯伏興執事官舉節册案由殿左門出置御道中傳
制官由左門出稱有制贊正副使跪制曰永樂七年某
月某日册某氏為某妃命卿等持節行禮贊俯伏興四
拜禮畢執事官舉節册案由御道東出黃蓋遮送至奉
天門外用鼓樂迎至右順門外正副使朝北立内官捧
節册正門入迎至各皇妃宫中節册將至引禮請皇妃
具禮服宫人各執扇衞從出迎于宫門外節册至皇妃
随至拜位内官以節册各置于案内贊贊四拜贊宣册
贊跪女官捧册立宣于皇妃之左宣畢贊搢圭贊授册
女官跪授皇妃皇妃以授女官跪受于皇妃之右贊興
内贊贊四拜禮畢内官持節出皇妃送出宫門外内官
出報正副使禮畢各宫行禮俱同正副使得報持節復
命是日皇妃受册畢内官先具祭儀翰林院具祭文上
具服皇妃各具妃服上率皇妃詣奉先殿行謁告禮如
常儀謁廟畢皇妃各具妃服女官引詣上前行八拜禮
畢還宫
明會典卷四十五
