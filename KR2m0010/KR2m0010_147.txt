明會典卷一百四十七
工部一
諸司職掌
尚書侍郎之職掌天下百工山澤之政令其屬有四曰
營部虞部水部屯部
後改營部為營繕虞部為虞衡水部為都水屯部為
屯田俱稱清吏司
營繕清吏司
諸司職掌
郎中員外郎主事掌經營興造之衆務
營造一
營繕所掌工役有内府造作王府制度及儀仗城垣等
項今備列于後
内府造作
諸司職掌
凡内府宫殿門舍墻垣如奉旨成造及修理者必先委
官督匠度量材料然後興工其工匠早晩出入姓名數
目務要點閘關察機密所計物料并各色人匠明白呈
禀本部行移支撥其合用竹木隸抽分竹木局磚瓦石
灰隸聚寳山等窑冶硃漆彩畫隸營繕所丁線等項隸
寳源局設若臨期輪班人匠不敷奏聞起取撮工
事例
洪武十一年令凡在京工匠上工者日給柴米塩菜歇
工者停給二十四年令工匠役作内府者量其勞力
日給鈔貫永樂四年營建北京宫殿遣大臣詣四川
湖廣江西浙江山西督軍民採木及督北京軍民匠造
磚瓦徵天下諸色匠作在京諸衛及河南山東陜西山
西都司中都留守司直隸各衛選軍士河南山東陜西
山西等布政司直隸鳳陽淮安揚州廬州安慶徐州和
州選民丁俱限明年五月赴北京聽役半年更代五
年令各處上工人匠俱照舊印綬監起牌上工不許擅
自撥取八年令内府上工人匠一牌上止寫一人名
字不許雙名相合十九年令内府尚衣司禮司設等
監織染針工銀作等局南京帶來人匠每月支粮三斗
無工住支宣德七年令各衛軍匠内府上工者分為
兩班月支粮五斗九年𠡠内府各監局内官内使等
凡在内各衙門修造必明白具奏有擅為者悉處重罪
又令内官監工匠月支粮五斗上工之日光禄寺仍
給飯食正統元年令巾帽局撮工人匠月支米三斗
工完住支五年令各處起取營造軍匠月支口粮三
斗外其原籍月粮一石内又扣除三斗於見役處添支
景泰元年令在京各監局及各厰上工軍匠光禄寺
不關飯者月支米一石關飯者五斗三年令兵仗局
攅造軍器軍匠仍支米五斗民匠四斗天順元年令
司設監各色軍匠月支米五斗令燕山前等衛人匠
於尚衣監上工者添支月粮一斗令御馬監軍匠添
支月粮一斗民匠餘丁月支粮三斗二年令錦衣等
衛及順天府軍匠添支月粮為五斗本年令内官監
軍匠添支月粮一斗民匠餘丁上工日關與飯食又
令司禮監軍匠月支粮三斗成化九年令錦衣衛鎮
撫司高手軍匠月支粮一石十年令内承運庫人匠
鋪戶月支粮二斗十二年令軍器鞍轡局軍匠月支
米五斗又令修理城軍匠每月添支口粮二斗民匠
三斗旗軍并不係食粮隂陽生一斗令留守等衛餘
丁印綬監習學匠藝者月支米三斗
親王府制
明祖訓
凡諸王宫室並依已定格式起盖不許犯分
凡諸王宫室並不許有離宫别殿及臺榭遊翫去處
事例
洪武四年議定凡王城高二丈九尺下闊六丈上闊二
丈女墻高五尺五寸城河闊十五丈深三丈正殿基高
六尺九寸月臺高五尺九寸正門臺高四尺九寸五分
廊房地高二尺五寸王宫門地高三尺二寸五分後宫
地高三尺二寸五分正門前後殿四門城樓飾以青綠
點金廊房飾以青黑四門正門以紅漆金塗銅釘宫殿
窠拱攅頂中畫蟠螭飾以金邊畫八吉祥花前後殿座
用紅漆金蟠螭帳用紅綃金蟠螭座後壁則畫蟠螭彩
雲立社稷山川壇于王城内之西南宗廟于王城内之
東南後改蟠螭為龍七年定親王所居前殿名承運
中曰圓殿後曰存心四城門南曰端禮北曰廣智東曰
體仁西曰遵義九年定親王宫殿門廡及城門樓皆
覆以青色琉璃瓦十一年定親王宫城周圍三里三
百九步五寸東西一百五十丈二寸五分南北一百九
十七丈二寸五分弘治八年定王府制前門五間門
房十間廊房一十八間端禮門五間門房六間承運門
五間前殿七間周圍廊房八十二間穿堂五間後殿七
間家廟一所正房五間廂房六間門三間書堂一所正
房五間廂房六間門三間左右盝頂房六間宫門三間
廂房一十間前寢宫五間穿堂七間後寢宫五間周圍
廊房六十間宫後門三間盝頂房一間東西各三所每
所正房三間後房五間廂房六間多人房六連共四十
二間漿糨房六間净房六間庫十間山川壇一所正房
三間廂房六間社稷壇一所正房三間廂房六間宰牲
亭一座宰牲房五間儀仗庫正房三間廂房六間退殿
門三間正房五間後房五間廂房十二間茶房二間净
房一間世子府一所正房三間後房五間廂房十六間
典膳所正房五間穿堂三間後房五間廂房二十四間
庫房三連二十五間馬房三十二間盝頂房三間後房
五間廂房六間養馬房一十八間承奉司正房三間廂
房六間承奉歇房二所每所正房三間厨房三間廂房
六間六局共房一百二間每局正房三間後房五間廂
房六間厨房三間内使歇房二處每處正房三間厨房
六間歇房二十四間禄米倉三連共二十九間收粮廳
正房三間廂房六間東西北三門每門三間門房六間
大小門樓四十六座墻門七十八處井一十六口寢宫
等處周圍磚徑墻通長一千八十九丈裏外蜈蚣木築
土墻共長一千三百一十五丈成化十四年奏准各
處王府以工完日為始至五十年後除有儀衛司群牧
所并侍衛護衛千戶軍校者令自修餘果人力俱乏該
府具奏行勘給價自行修理
郡王府制
事例
天順四年定郡王每位盖府屋共四十六間前門樓三
間五架中門樓一間五架前廳房五間七架廂房十間
五架後廳房五間七架廂房十間五架厨房三間五架
庫房三間五架米倉三間五架馬房三間五架成化
十四年奏准各處自郡王以下至鄉君出府之日奏請
勘報無房屋者有司給價自行起盖
給價則例
山西
晉代瀋府郡王一千兩鎮國將軍六百兩
輔國將軍并郡主五百兩
奉國將軍鎮國輔國中尉并縣主郡君縣君四百兩
奉國中尉并鄉君三百兩庶人一百兩
湖廣
遼岷楚荆吉襄府郡王一千兩
鎮國將軍七百兩輔國將軍六百六十兩
奉國將軍六百二十兩
鎮國輔國奉國中尉并郡主五百兩
縣主四百六十兩郡君四百兩
縣君三百六十兩鄉君三百四十兩
陜西
秦韓慶肅府郡王在城一千五百兩寧夏平凉九百兩
郡主五百三十兩鎮國將軍一百七十五兩
縣主郡君縣君鄉君俱自行起造
河南
唐鄭趙伊周徽崇府郡王官撥地基料價一千一十兩
山東
德魯府郡王一千兩鎮國將軍六百兩
輔國將軍五百兩奉國將軍四百五十兩
中尉四百兩郡主五百兩
縣主三百五十兩郡君二百五十兩
縣君二百兩鄉君一百五十兩
江西
淮寧府有地基
郡王一千二百兩鎮國將軍六百兩
輔國將軍五百五十兩奉國將軍四百五十兩
奉國中尉四百兩郡主四百五十兩
縣主三百七十兩郡君三百七十兩
縣君三百五十兩鄉君三百三十兩
無地基
郡王一千五百兩鎮國將軍七百五十兩
輔國將軍七百兩奉國將軍六百兩
奉國中尉五百兩郡主六百兩
縣主四百七十兩郡君四百七十兩
縣君四百五十兩鄉君四百三十兩
四川
蜀府内江等五府子女蜀府出辦工料摘撥護衛軍餘
成造石泉王府
縣主五百兩
弘治元年奏准郡王并鎮國輔國將軍等長子應出閤
者於本府擇便房成婚如無開奏勘實待年豐撥工料
銀一百兩送府自於府側修盖各世長子承繼前宅其
郡縣等主并儀賓終後子女不許僣居待有該府郡縣
主成婚者與之二年奏准各處王府奏討房價者勘
實依原價量减一半給與自造十四年奏准除郡王
并妃自鎮國將軍以下其應得减半房價每一百兩者
减二十兩不及一百兩者减十兩如鎮國將軍房價該
三百兩者給與二百四十兩餘皆逓减
明會典卷一百四十七
