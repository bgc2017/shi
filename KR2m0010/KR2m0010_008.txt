明會典卷八
吏部七
驗封清吏司
諸司職掌
郎中員外郎主事掌邦之封爵
國初封功臣因前代之制爵有五等曰公侯伯子男後
子男革不封其有功封公侯伯者皆給誥劵或世襲或
不世襲各因其功之高下為等
諸司職掌
一凡公侯伯子男見職授封者必須隨即奏請封號爵
祿等級及駙馬婚禮俱用具奏給授誥命劄付翰林院
撰文具手本送中書舍人書寫尚寶司用寶完備擇日
具奏頒降
一凡功臣歿後加封公追封為王侯追封為公合封三
代者照依追贈封爵一體追封其襲爵子孫非建立竒
功異能生死只依本爵
一凡命婦因子孫官爵封母并祖母者並加太字追封
則不用
一凡封贈公侯伯子男者其公侯夫人各從其爵伯子
男夫人止封夫人不須用爵
一凡功臣封號如開國輔運守正文臣之類非特奉聖
旨不與
一凡見封公侯伯子男封贈三代并妻室合依欽定事
例各依見授名爵照例封贈
事例
凡勲階如特進光祿大夫柱國之類乃一品官所該給
授公侯伯間有特旨給授者舊制亦惟本身受封始得
後襲封者或有之
諸司職掌
公
父祖父曾祖父各封某國公母祖母曾祖母各封某國
夫人本官妻封某國夫人
侯
父祖父曾祖父各封某侯母祖母曾祖母各封某侯夫
人本官妻封某侯夫人
伯子男同
諸司職掌
凡受封官身死須以嫡長男承襲如嫡長男事故則嫡
孫承襲如無嫡子嫡孫以嫡次子孫承襲如無嫡次子
孫方許庶長子孫承襲不許攙越仍用具奏給授誥命
劄付翰林院撰文具手本送中書舍人書寫尚寶司用
寶完偹具奏頒降及孔氏襲封衍聖公如之其湖廣四
川雲南廣西土官承襲務要本司委官體勘别無爭襲
之人明白取具宗支圖本具官吏人等結狀呈部具奏
照例承襲移付選部附選司勲貼黃考功附寫行止類
行到任見到者關給劄付頒降誥勑
事例
洪武十三年奏定公侯封號曰開國輔運推誠宣力武
臣某公某侯食祿若干石世襲者曰世襲某公某侯食
祿若干石追封者曰開國輔運推誠宣力武臣其將軍
某公某侯追封某王某公諡某
凡公侯伯歿後子孫奏請襲爵本部奏准行該府保勘
應否襲爵取具結狀宗圖連人送部奏請定奪
凡土官承襲國初皆本部掌行洪武三十年以宣慰宣
撫安撫長官等司職掌土兵改隸兵部其府州縣巡檢
驛傳土官仍屬本部正統元年奏准土官在任先具
應襲子姪姓名開報合干上司候亡故照名起送承襲
六年奏准預取應襲兒男姓名造冊四本都布按三
司各存一本一本年終類送本部以憑查考以後每三
年一次造繳天順二年奏准土官病故該管衙門委
堂上官體勘應襲之人取具結狀宗圖連人保送赴部
奏請定奪弘治二年奏准十年外文書到部者不准
承襲五年詔十年内曾在本處上司具告者亦准承
襲
文武官俱有封贈武官歸兵部惟公侯伯以封爵從本
司掌行與文職封贈制度具列于此
諸司職掌
一凡文職官一品至五品武職官一品至六品照依生
前散官果有功蹟合加封者例與加贈
諸司職掌
一凡公侯一品贈三代二品三品贈二代四品至七品
贈父母妻室
一凡文官一品至七品止封散官職事其合封三代二
代并父母及妻者照依子孫見授職事照例封贈
一凡封贈文官散官如上階特進光祿大夫光祿大夫
之類非特奉聖旨者不與
一凡文官應封贈祖父母父母妻室者照依欽定資格
一品贈三代二品三品贈二代四品至七品贈一代各
照見授職事依例封贈
正一品至從七品曾祖父祖父父各照見授職
事對品封贈
正從一品曾祖母祖母母妻各封贈一品夫人
正從二品祖母母妻各封贈夫人
正從三品祖母母妻各封贈淑人
正從四品母妻各封贈恭人
正從五品母妻各封贈宜人
正從六品母妻各封贈安人
正從七品母妻各封贈孺人
一凡遇前項封贈依例具本奏聞吏科給事中置立文
簿附寫各該封贈爵職欽用勑符御寶本部抄錄具印
信手本送中書舍人書寫誥勑其文職官員申請封贈
本部行移保勘如果於例相應然後照例施行
一凡文職官一品至七品止封贈散官職事其合封一
代二代三代者俱照見授職事父母見任者不封已致
仕并不在任者封之能在任棄職就封者聽
一凡諸子應封父母嫡母在所生之母不得封嫡母亡
得並封若所生母未封贈不得先封其妻
一兩子當封從一高者婦人因其子封贈而夫子兩有
官亦從一高者
一應封妻者止封正妻一人如正妻生前未封已歿繼
室當封者正妻亦當追贈其繼室止封一人
一凡命婦因子孫品級封母并祖母者並加太字若已
亡歿或曾祖祖父在者不加
一凡正從七品至正從六品止封一次陞至正從五品
封贈一次陞至正從三品封贈一次陞至正從二品封
贈一次陞至正從一品封贈一次(洪武十六年正從四品亦封贈一次)
一凡曾祖父母祖父母父母曾犯十惡姦盜除名等罪
及例所封妻不是以禮娶到正室或係再醮倡優婢妾
並不許申請
一凡諸職官曾受贓者不許申請封贈之後但犯取受
之贓並行追奪其祖父原有官進一階非因子封贈者
不在追奪之例
一凡婦人因夫子得封者不許再嫁如不遵守將所授
誥𠡠追奪斷罪離異
一凡在京官四品以上試職實授頒給誥命取自上裁
已給誥命者亦須一考滿方許封贈五品以下官初到
任試職一年後考覈堪用者與實授仍具奏頒給誥𠡠
不堪用者不與已給誥𠡠者亦須一考方許封贈
一凡在外官員三年為一考稱職者頒給誥𠡠再考稱
職聽請封贈其有才能卓異之人出自特恩者不拘此
例
事例
凡武職子任在京文職成化二十三年詔書照依文官
事例父職高于子者依原職進一階職卑者從子官封
凡在京品官考滿應得本身誥命或以親老乞停本身
而移封其親者本部奏請定奪
凡兩京官應得誥𠡠封贈其父有犯罪問革為民不該
受封子將本身誥勑奏請移封者取自上裁
凡公侯伯有加師保者弘治十四年奏准止授本身誥
命不許乞贈三代
國初因前代任子之制文官一品至七品皆得廕子一
人以世其祿後乃漸為限制
諸司職掌
一凡用廕者以嫡長子如嫡長子有廢疾立嫡長子之
子孫曾玄同如無立嫡長子同母弟曾玄同如無立繼
室所生如無立次室所生如絶嗣者傍廕其親兄弟各
及子孫如無傍廕伯叔及其子孫
一凡用廕者孫降子曾孫降孫及傍廕者皆於合敘品
從降一等
一凡職官子孫廕敘正一品子正五品敘從一品子從
五品敘正二品子正六品敘從二品子從六品敘正三
品子正七品敘從三品子從七品敘正四品子正八品
敘從四品子從八品敘正五品子正九品敘從五品子
從九品敘正六品子於未入流品相應上等職事内敘
從六品子於未入流品中等職事内敘正七品子於未
入流品下等職事内敘
一凡職官用廕各止一名年及二十五以上須試本經
或四書能通大義其有不通者發回習學再試
一凡廕官各具其父祖歴仕緣由去任身故歲月并所
授誥勑彩畫宗支指實該承廕人姓名年甲本處官司
體勘房親揭照籍冊别無詐冒及無廢疾過犯等事上
司審驗相同保結申覆令親齎文解赴部
一凡廕敘其遠方地面官員宜照原籍於附近布政司
所轄去處銓用
事例
成化三年奏准在京三品以上官員子孫聽令一人送
國子監讀書出身若大臣果有勲勞於國出自特恩錄
用其子孫者不在此限
官員封贈有誥勑制度等第必視其品秩若頒給之制
見於諸司職掌其後事例多不同今偹錄之
諸司職掌
一公侯一品至五品皆授以誥命六品至九品皆授以
勑命婦人誥𠡠同夫品級
一公侯誥用玉軸一品官同伯子男誥用犀軸二品官
同三品四品官用抹金軸五品以下用角軸
一在京官四品以上試職實授頒給誥命取自上裁五
品以下官初任試職一年後考覈堪用者與實授頒給
誥勑已入流倉官不須試職候一年任滿給與𠡠命守
支未入流品官員俱與實授不給𠡠命在外官員三年
為一考稱職者頒給誥勑陞職官員合與實授者於本
任内歴事一年後方可出給誥𠡠若有才能卓異之人
出自特恩者不拘此例欽天監翰林院太醫院正官頒
給誥𠡠取自上裁本部遇有應給誥勑官員具本奏聞
仍具印信手本開寫合授散官并年籍脚色送中書舍
人候書寫完偹本部具印信手本送尚寶司於御前用
寶訖具奏御前頒給其有追奪為事官員誥𠡠具本奏
繳内府會同吏科給事中中書舍人於勘合底簿内附
寫為事緣由眼同燒毁
事例
洪武十七年奏定有封爵者給誥皆如一品之制惟公
侯用玉軸伯子男用犀軸為别永樂二十二年詔五
品以下官曾經一考稱職未給誥𠡠陞用改除者一體
封贈未及一考陞用改除者滿日方給在京王府長史
一體給誥洪熙元年令方面官到京曾經一考稱職
給與本身誥命九年考滿方與封贈宣德元年令在
外王府長史紀善九年無過者許給誥勑四年令文
官有犯貪汚者追奪原給誥𠡠未給者不給五年令
應授誥𠡠官員未授之先曾犯贓罪已經赦宥者悉免
追奪若授誥𠡠之後犯贓罪雖經赦宥皆追奪十年
令在外官員三年考滿稱職者給與誥𠡠正統二年
奏准收糧經歴滿十萬石給與𠡠命三年令文官誥
𠡠俱待九年考滿方與十二年定誥𠡠軸數一品五
軸二品三軸三品二軸四品五品一軸六品以下一軸
仍待三考滿方給天順元年奏定一品四軸二品三
品三軸四品至七品二軸二年詔文官未及一考父
母見在者授封其父在而母亡或母在而父亡者奏准
共給一道
凡各王府將軍郡主儀賓誥命禮部奏准移咨本部類
奏撰寫用寶并造袱匣完偹該府具奏關領仍候禮部
移咨到日類奏給授
凡兩京應請誥𠡠官員三年考滿各衙門勘實移咨本
部行考功司查其考稱出身歴任兩月一次具奏
凡在外司府州縣等官九年考滿取給誥𠡠付考功司
查其考稱平常仍行各該衙門掌印官勘實其巡撫巡
按奏保旌異官員本部查曾經考滿果勘旌異者仍行
都察院轉行巡按御史覆勘卓異政績具奏定奪
凡兩京各衛收糧經歴三年考滿任内收糧十萬石之
上者給與𠡠命
凡誥𠡠用寶誥用制誥之寶𠡠用𠡠命之寶仍以文簿
與誥𠡠各編字號復用寶識之文簿藏于内府
凡功臣鐵劵刻其文於上以黃金填之左右各一面右
給功臣左藏内府
諸司職掌
一自榮祿大夫至將仕佐郎凡九等十八級所餘官員
合得散官照依定制奏聞給授及選部付到在京各衙
門實授官員及考功考過試職一年堪用并三年稱職
者合得初授陞授散官具奏行移該衙門轉行給授
一凡白身人入仕并雜職人等初入流者與對品初授
散官任内歴俸三年初考稱職與陞授散官又歴俸三
年再考功蹟顯著方與加授散官若考覈平常者止與
初授其任内未經初考遷調改除者仍照見授職事與
初授散官已經初考合得陞授遷調改除仍係本等品
級者照見授職事與陞授散官若陞等者止與對品初
授或有已得陞授未經再考遷調改除仍係本等品級
者照見授職事與陞授散官已經再考合得加授遷調
改除仍係本等品級者與加授散官若陞等者止與對
品初授其有先曾歴任二品三品等職今次降用若係
有罪及闒茸不稱職貶降者照依見授職事與初授散
官若量才任使不係貶降但今授職事比與原授降等
其原授散官誥𠡠仍舊者亦照見授職事與對品初授
散官俱於三年之後照例陞授其加贈一節考驗本人
生前功蹟合得加授者照例給與
正一品(初授特進榮祿大夫陞授特進光祿大夫)
從一品(初授榮祿大夫陞授光祿大夫)
正二品(初授資善大夫陞授資政大夫)(加授資德大夫)
從二品(初授中奉大夫陞授通奉大夫)(加授正奉大夫)
正三品(初授嘉議大夫陞授通議大夫)(加授正議大夫)
從三品(初授亞中大夫陞授中大夫)(加授太中大夫)
正四品(初授中順大夫陞授中憲大夫)(加授中議大夫)
從四品(初授朝列大夫陞授朝議大夫)(加授朝請大夫)
正五品(初授奉議大夫陞授奉政大夫)
從五品(初授奉訓大夫陞授奉直大夫)
正六品(初授承直郎陞授承德郎)
從六品(初授承務郎陞授儒林郎)(儒出身)
(宣德郎)(吏才幹出身)
正七品(初授承事郎陞授文林郎)(儒出身)
(宣義郎)(吏才幹出身)
從七品(初授從仕郎陞授徵仕郎)
正八品(初授迪功郎陞授修職郎)
從八品(初授迪功佐郎陞授修職佐郎)
正九品(初授將仕郎陞授登仕郎)
從九品(初授將仕佐郎陞授登仕佐郎)
明會典卷八
