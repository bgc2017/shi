明會典卷一百三十六
刑部十一
𩔖進贓罰
囚人贓罰本部𩔖進内府收貯備用前後事例不一今
具載之而以贓物估計附於後
諸司職掌
凡各布政司并直隸府州應有追到贓物彼處官司用
印鈐封批差長解人管解到部照依地方發下該部承
行仍照來文内開到金銀鈔貫叚疋紬絹等項數目案
呈本部具手本差官齎赴内府關領進物勘合回部照
數填寫明白又具長單一樣二紙編寫字號用使半印
勘合堂上官押字用印對查無差將前項贓物原封不
動就差原解人同將勘合長單進赴内府該庫各門守
衛官并門吏於各長單書名畫字用訖照進關防放進
到庫庫官眼同原解人拆開原封照依原進數目檢閘
無欠交收入庫將勘合并長單一紙本庫收留存照外
有長單一紙本庫官吏出給實收押字用印交付原解
人收齎仍於各門打訖照出關防回部附卷仍將長解
原批上批寫解到金銀鈔貫等項贓物已於某年月日
進赴内府某庫納訖某部批回原解人將批文齎回該
衙門備照其本部問擬犯人除恐嚇詐欺強買賣有餘
利科歛求索係取與不和用強生事逼抑取受之贓並
還物主外餘有接受枉法不枉法彼此俱罪之贓并應
合抄劄犯人家財俱各見數責付庫子收領下庫聽候
𩔖解取訖領狀附卷每年春夏秋冬四季庫子將收過
各部一應贓物備細開寫自某年某月某日為始至某
年某月終收到某部某部追抄犯人某人等名下金銀
鈔貫叚疋等項若干開呈湖廣部照數案呈本部關給
勘合出具長單如前進納湖廣部照依批廻移付各部
知會各部又於原卷查照相同然後附卷備照
明令
凡以贓致罪者彼此俱罪之贓沒官用強生事逼取之
贓給主
事例
洪武二十八年令各部將原收各布政司直隸府州解
到贓銀等項自行送進内府該庫交收永樂二年令
各司按季通付湖廣司𩔖進三年令各處官司解到
并追收銀兩俱各行取銀匠辨騐成色會官煎銷潔净
其鈔貫叚疋衣服等項亦各行取鋪戶檢驗堪中進納
二十一年令各處官司通查在庫贓銀𩔖解本部轉
送内承運庫交收宣德四年改送隨駕司禮監十年
仍送承運庫景泰元年令南京刑部都察院等衙門
問擬納米囚人折納銀兩并追陪贓罰銀鈔等件俱送
應天府官庫收貯委官估計追買物料成造軍器五
年令南京各衙門每季各委官一員會同戶部委官點
收贓罰除金銀煎銷𩔖解及器皿不堪收貯者變賣外
其銅錫鐡蠟紵絲綾羅絹布皮張等項及追到解戶多
科物料送赴南京内庫收貯六年以後令南京刑部
將贓罰鈔貫送南京内庫交收其金銀仍追解京轉送
内府收貯成化二年令南京兩法司及應天府贓罰
銀兩貨物暫免觧京俱送南京戶部收買米麥以備賑
濟十三年令法司贓罰金銀俱要會官煎成足色送
庫交收其承行該吏敢有增减成色抵換侵欺者查䆒
治罪弘治六年令南京兩法司贓罰金銀珠翠寳石
暫送南京内庫收貯候蓄積數多仍照舊解京其見在
未曾糴買米麥金銀等項并以後贓罰衣服銅錢絹布
等物仍送應天府收貯糴米自後每遇年終各司贓罰
金銀鈔貫等項俱付送湖廣司將金銀煎銷成錠并鈔
貫等項如前𩔖進南京内庫交收九年奏准在京在
外一應該追贓物止直八九兩以下及埋葬銀監追一
年之上勘無家產變賣者先照本犯原擬發落出外仍
令召保營辦完納不必久禁其犯該充軍立功及贓多
情重仍於本犯子孫家屬名下追徵者不在此例十
年奏准本部贓罰銀兩支與吏戶禮兵工五部及大理
寺買辦紙劄筆墨硃炭等項
計贓時估
明令
凡計贓者皆據犯處當時物價若計傭賃器物為贓者
亦依犯時價值其傭賃雖多不得過其本物之價
事例
一金銀銅錫之𩔖
金一兩四百貫
銀一兩八十貫
銅錢一千文八十貫
生熟銅一斤四貫
鐡一斤一貫
錫一斤四貫
黑鉛一斤三貫
一珠玉之𩔖
玉一片長二寸闊一寸厚五分八十貫
珍珠一顆重一分一十六貫
寳石一粒重一分八貫
翠一箇一十貫
一羅叚布絹絲綿之𩔖
紗一疋八十貫
綾一疋一百二十貫
紵絲一疋二百五十貫
羅一疋一百六十貫
改機一疋一百六十貫
錦一尺八貫
高麗布一疋三十貫
大青三梭布一疋五十五貫
大白三梭布一疋四十貫
中細白綿布一疋二十貫
麄綿布一疋一十貫
麄苧布一疋一十二貫
細苧布一疋二十四貫
麄褐一疋四十貫
綿紬一疋五十貫
大綿布一疋二十貫
麻布一疋八貫
葛布一疋二十貫
大絹一疋五十貫
小絹一疋二十貫
細絨褐一疋二百四十貫
氊叚一叚五十貫
氆氌一叚五十貫
絲綿一斤二十四貫
淨綿花一斤三貫
麻一斤五百文
一米麥之𩔖
稉糯米每一石二十五貫
小麥一石二十貫
大麥一石一十貫
芝蔴一石二十五貫
薥秫一石一十二貫
黃黑菉豌豆每一石一十八貫
粟米黃米每一石一十八貫
麫一斤五百文
一畜產之𩔖
馬一匹八百貫
騾一頭五百貫
驢一頭二百五十貫
駝一頭一千貫
水牛一隻三百貫
黃牛一隻二百五十貫
大猪一口八十貫
羊一隻四十貫
鹿一隻八十貫
小猪一口一十二貫
犬一隻一十貫
獐一隻二十貫
猫一箇三貫
兔一隻四貫
虎豹皮每張四十貫
馬皮一張一十六貫
牛皮一張二十四貫
鹿皮一張二十貫
馬騾牛驢猪羊獐鹿肉一斤一貫
鵝一隻八貫
鴨一隻四貫
雞野雞每一隻三貫
鴿鷯鶉每一隻五百文
天鵝一隻二十貫
魚鱉鰕蠏每斤一貫
一蔬菓之𩔖
核桃榛子每一斤一貫
棗栗柿餅每一斤一貫
菱芡一斤一貫
松子一斤一貫
葡萄一斤一貫
楊梅一斤一貫
西瓜一十箇四貫
桃棃每一百箇二貫
杏李林禽每一百箇一貫
柑橙橘石榴每二十箇一貫
柿子每三十箇一貫
菜一百斤二貫
薑一十斤一貫
藕一十枝二貫
蓮房二十箇一貫
冬瓜一箇五百文
蒜頭一百箇五百文
一巾帽衣服之𩔖
紗帽一頂二十貫
胡帽一頂八貫
貂鼠披肩一頂四十貫
棕草帽一頂八貫
儒吏等巾每一頂八貫
紵絲羅帽每一頂六貫
氊帽一頂四貫
縧一條一貫
氊襪一雙四貫
氊衫一領四十貫
鹿皮靴一雙二十四貫
麂皮靴一雙四十貫
牛皮靴一雙一十貫
䩺鞋一雙二貫
靸鞋一雙一貫五百文
紵絲羅荷包每一箇一貫
包頭一方一貫
手帕一方二貫
網巾一頂三貫
綿紵絲被每一床一百貫
綾被一床四十貫
紬絹被每一床二十貫
氊條一條四十貫
花毯一條八十貫
綿紵絲褥一床八十貫
布褥一床一十六貫
細布綿花被一床三十貫
麄布綿花被一床二十貫
舊綿布衣服一件五貫
新紵絲衣服一件八十貫
舊羅衣服一件二十四貫
新綿布衣服一件一十六貫
舊紵絲衣服一件三十貫
新羅衣服一件七十貫
新紗衣服一件六十貫
舊紵絲小襖一件二十貫
新紵絲小襖一件四十貫
舊羅紗小衫每一件一十貫
新羅紗小衫每一件三十貫
舊紵絲裙一條二十五貫
新紵絲裙一條五十貫
舊羅紗裙每一條二十貫
新羅紗裙每一條四十貫
綾紬衣服每一件二十貫
綾紬小襖每一件一十貫
絨褐衣服一件八十貫
舊夏布衣服一件五貫
新夏布衣服一件一十貫
綿布小衫一件五貫
綿布裙一條五貫
綿布袴一腰四貫
一器用之𩔖
門一扇五貫
板隔一扇一十貫
忩一扇三貫
木板一片闊一尺長五尺厚五寸四貫
桌一張一十貫
凳一條四貫
杌一面二貫
交椅一把二十四貫
琴一張六十貫
扇一把一文
木箱一箇八貫
大屏風一箇二十四貫
竹簾一箇二貫
棕蓑衣一件三十貫
笠一頂一貫
雨&KR0987;一把二貫
雨籠一箇一貫
墻壁籬笆一丈一十貫
大磁缾一箇一貫
大磁缸一箇一十貫
漆盤一箇四貫
漆楪椀每一箇一貫
烏木筯十雙四貫
竹筯十雙五百文
磁楪椀每十箇二貫
大木桶一隻五貫
大木盆一箇三貫
斛一張五貫
斗一量二貫
升一箇五百文
大鐡鍋一口八貫
銅鍋一口二十貫
鐡鋤一把二貫
鐡犂一把二貫
鐡鍬一把二貫
大車一輛三百貫
小車一輛二十四貫
船一隻計料一百石五百貫
馬鞍一副六十貫
鼓一面五貫
碾磨每一副三十貫
女轎一頂八十貫
秤一把五百文
鐡索一條一貫
鎻頭一箇五百文
弓一張八貫
箭一十枝四貫
鎗一根四貫
大刀一把五貫
小刀一把二貫
弩一張八貫
魚义一把一貫
禾义一把一貫
大磬一口二十貫
鐃鈸一副四貫
柴草一小車一十五貫
木柴一百斤八貫
灰炭每十斤一貫
煤一石八貫
瓦一百片一十貫
磚一百箇一十六貫
木一根圍一尺長一丈六貫
椽一根四貫
猫竹一根二貫
蘆蓆一領一貫
筆竹一根五百文
秫稭榖草每一大車四十貫
白蠟一斤一十貫
黃蠟一斤二貫
香油一斤一貫
茶一斤一貫
酒醋每一瓶一貫
真粉一斤五百文
鹽每十斤二貫五百文
蜂蜜沙糖每一斤一貫
蘇木一斤三貫
胡椒一斤八貫
花椒一斤一貫
銀硃一斤一十貫
礬一斤五百文
硃砂一兩四貫
硫黃一斤一貫
榜紙一百張四十貫
中夾紙一百張一十貫
奏本紙一百張一十六貫
手本紙一百張七貫
各色大箋紙一百張二十貫
墨一斤八貫
筆一十枝二貫
明會典卷一百三十六
