明會典卷一百七十六
欽天監
國初置太史監設太史令通判太史監事僉判太史監
事校事郎并五官正等官後改監為院設院使同知院
判五官正典簿雨𤾉司時序郎紀候郎等官洪武元年
又改太史院為司天監設監令少監監丞主簿主事五
官正副及監候司晨漏刻博士又置回回司天監設監
令少監監丞三年始改欽天監為正五品衙門職專歷
數天文地理之事四年改監令為正儀大夫少監分朔
大夫五官正司玄大夫監丞靈臺郎五官保章正平秩
郎五官靈臺郎司正郎五官挈壺正挈壺郎等散官十
四年定其品級員數其散官從文職給授二十二年改
監令為監正監丞為監副三十一年回回監革回回歷
法亦隸本監
事例
凡本監習業者分為四科自五官正以下與天文生隂
陽人各專一科回回官生附隸本監子弟仍世其業以
本國土板歷相兼推算
凡天文如日月星辰風雲霾霧本監各委官生晝夜占
候或有變異舊例自具白本占奏正統後始會堂上官
僉書同奏其觀象臺分定四面每面天文生四人專視
凡本監觀星有盤係洪武十七年造又渾天璿璣玉衡
簡儀俱正統四年造十一年奏准簡儀修刻黃道等度
圭表壺漏俱如南京舊制又造晷影堂以便窺測調品
景泰六年又造簡儀銅壺
凡定時刻有漏換時有牌報更有鼓警晨昏有鐘鼓其
器皆設於譙樓初皆屬順天府正統六年改屬本監輪
差漏刻博士提調隂陽人如法調壺換牌其隂陽人仍
從順天府各縣僉充鐘鼓改屬旗手衛撥軍擊撞
凡推算日月交食本監先期備開分杪時刻并起復方
位具奏禮部通行内外諸司臨時救護食畢本監仍按
占書具奏如食不及一分與回回歷雖食一分以上俱
不行救護至救護時本監官專報時候不隨班行禮
凡歲造大統歷先期二月初一日進呈来歲歷樣然後
刊造一十五本送禮部差人賫至南京并各布政司照
樣刊印
凡每歲進御覽月令歷大統歷七政躔度歷洪武間以
九月初一日進後以十一月初一日進當日以大統歷
給賜百官頒行天下東宫歷同日於文華殿進其儀注
俱見禮部祠祭司太皇太后皇太后中宫歷俱司禮監
官捧進本監仍具本奏知
凡頒歷後各王府差人於内府司禮監關領其内府各
衙門亦於司禮監給散如琉球占城等外國正統以前
俱因朝貢每國給與王歷一本民歷十本今常給者惟
朝鮮國王歷一本民歷一百本
凡造歷以洪武甲子為歷元仍依舊法推算不用捷法
洪武二十九年欽定歷註永為遵守
上歷註三十事東宫親王歷同
祭祀(祈福)施恩封拜(覃恩受封)(行賞封爵)(賞勞封冊)
(封官肆赦)(慶賜)上冊進表章頒詔
冠帶(註時坐向方位)行幸(註時)宴會
招賢出師(註時出某方位選將訓兵安撫邊境)
遣使結婚姻嫁娶(註時)
進人口(註時納奴婢)沐浴整容
剃頭整手足甲療病(求醫針刺)
入學(註時)安牀(註時)裁製(註時)
興工動土竪柱上梁(註時)繕城郭
開渠穿井掃舍宇般移(註時)
栽種牧養捕捉
畋獵
民歷註三十二事
祭祀(求嗣求解除福)上表章上官(註時臨赴任政)
(親民)結婚姻嫁娶(註時)
冠帶(註時坐向方位)會親友出行
入學(註時)進人口(註時)安牀(註時)
裁衣(註時)納財交易
開市經絡沐浴
剃頭療病開渠穿井
修造動土竪柱上梁(註時)破土安葬
移徙(註時)掃舍宇安碓磑
栽種牧養伐木
捕捉畋獵平治道塗
破屋壊垣
永樂七年欽定壬遁歷註六十七事
祭祀祈福解除
冠帶(註時坐向方位)宴會招賢
選將訓兵安撫邊境結婚姻
進人口(註時)求醫療病入學(註時)
興工動土(註時)竪柱上梁(註時)補垣
繕城廓安碓磑開市
立劵交易沐浴
安牀(註時)整手足甲緩刑獄
施恩惠恤孤惸布政事
捕捉施恩封拜覃恩肆赦
頒詔雪冤枉賞賀
遣使裁製(註時)上官赴任
般移(註時)開渠穿井修置産室
納畜牧養取魚
慶賜行幸掃舍宇
整容剃頭納采問名
行惠慶舉正直出軍代征
經絡求嗣上冊進表章
修飾垣墻納財栽種
臨政親民平治道塗出師(註時出某方)
詔命公卿築隄防宣政事
營建宫室命將出師嫁娶
畋獵
凡進用諸歷俱以紅黑字分辨并各有尺寸裁造親王
諸歷及民歷亦各依式裁造其黃藍綾絹及黃紙裹造
者俱有定式
凡頒歷洪武初有司徵斂工本錢十四年免徵永樂後
合用各色綾絹紙劄顔料俱先二年十二月内會計有
無閏月各用若干奏行山東等布政司真定等七府買
辦
凡選郊祀時享等項日期每歲十一月中本監堂上官
擇日率歷科官午後沐浴更衣於本衙門齋宿次日早
會選具副本請旨仍具例行内府中路并設案題本得
旨次日早掌印官捧正本照例行至奉天門案前跪進
俟御覽畢叩頭由東門出復班仍具揭帖差官賫赴禮
部太常寺知會
凡營造出師等事奉旨選擇年月日時方位進呈若陵
寢及各王府安葬選擇吉地奏用其差委官生各有次
不許紊亂
凡每歲立春日本監差官二員往順天府候氣回監具
呈依書占奏
凡立春前期候氣官同順天府官赴東直門外導引芒
神春牛至府
凡遇聖節正旦冬至及頒詔大禮先期本監官面奏設
定時鼓於文樓至期定時漏刻博士一員報時五官司
辰一員立御道東雞唱五官司辰一員擊鼓漏刻博士
一員登文樓上候上陞殿鳴鞭畢報時官捧時牌報卯
時雞唱官唱日出卯照萬方光四表畢擊鼓五聲
凡本監人員洪武六年令永遠不許遷動子孫只習學
天文歷算不許習他業其不習學者發海南充軍
凡本監官犯罪成化十三年奏准應為民者仍充天文
生應役應發充軍者奏請處治
凡本監官生有父母喪例免丁憂
凡天文生除本身外再免一丁充當民差隂陽人止免
本身其各門不係應役者不准
凡天文生食糧月支七斗隂陽人四斗俱照醫士醫生
例其譙樓隂陽人止支三斗
凡天文生俱以父祖世業代補有缺舊例天下訪取仍
會禮部考驗收用後或有投充及收用義男女壻者禮
部議准不許止選世業子弟立教師教習有成遇天文
生缺於内選用其教師亦量陞授弘治十一年令訪取
世業原籍子孫并山林隠逸之士及致仕退閒等項官
吏并監生生員軍民人等有能精通天文歷數隂陽地
理及五星子平遁甲大定并六壬占課灼龜等術者每
府不過一二人試中收充供役
凡觀象臺譙樓合用燈油木炭及祭祀齋宫調品壺漏
亦有油炭俱行禮部坐派順天府送用
凡天下府州縣舉到隂陽人堪任正術等官者俱從吏
部送本監考中送回選用不中者發回原籍為民原保
官吏治罪
凡本監合用紙劄成化間奏准照例遇吏部送考隂陽
生中式者令其量出應用
凡天文生有犯弘治十三年奏准徒流照舊例決杖一
百餘罪收贖笞杖有力納鈔無力的決其犯竊盜掏摸
搶奪等項亦刺字充警并雜犯死罪俱做工不在收贖
之限
凡本監俸糧初於禮部支給後從戶部撥本監自行收
放
南京欽天監
事例
凡本監造歷每年六月内從禮部發到歷樣印完給散
南京各衙門并直隸各府州縣
凡本監造歷紙分派應天寧國二府并浙江解納俱限
六月以裏至京
凡占候天象本監自洪武以來設觀星臺於鷄鳴山上
令天文生分班晝夜觀望或有變異開具揭帖呈堂上
官當奏聞者隨即具奏
凡天文生俱以世業子弟習學考選食粮分撥各科
凡天文生月糧照欽天監例
太醫院
國初置醫學提舉司後改太醫監又改太醫院設院使
同知及典簿等官職專診視疾病修合藥餌等事洪武
十四年定為正五品衙門更設太醫院令丞吏目及御
醫始依文職授散官二十二年復改院令為院使丞為
院判其屬置惠民藥局又於本衙門置生藥庫各設大
使副使
事例
凡本院習業分十三科自御醫以下與醫士醫生各專
一科
凡本院院使院判御醫日於内府御藥房兩班輪值供
事
凡收受四方進貢及儲蓄上用藥品俱於内府收掌供
用藥餌國初令醫官就内局修製本院官診視御脈御
醫參看校同會内臣就内局合藥將藥貼連名封記具
本開寫本方藥性治證之法於日用之下醫官内臣書
名以進置簿歷用中書省印合縫進藥奏本既具隨即
附簿年月下書名内臣收掌以憑稽考烹調御藥本院
官與内臣監視每二服合為一服候熟分為二器其一
器御醫先嘗次院判次内臣其一器進御
凡各王府差人請醫視疾本院奉旨差官或醫士往視
若文武大臣及外夷酋長有疾亦奉旨往視其治療可
否皆具本覆奏或軍中缺醫亦憑總兵巡撫官奏請撥
用
凡醫家子弟舊例選入本院教習醫術弘治五年奏復
行之推堪任教師者二三人教習每季考試三年或五
年堂上官一員同醫官二員考試通曉本科者收充醫
士食糧當差未通曉者聽令學習一年再試三試不中
者黜之若五年考試成材者多其教師奏請量加陞授
凡醫士醫生洪武間各有額數其後增減不一俱於本
院修合藥餌若醫官醫士仍差委各處用藥
東直房(醫士三十六名)安樂堂(醫官三員三名醫士三十)
司禮監(醫士二名)書堂(醫士六名)
乾明門(醫士三名)浣衣局(醫士二名)
天夀山(醫士二名)松林靈臺(醫士三名)
團營(醫官一員名醫士十二)五軍營(醫士三名)
三千營(醫士四名)神機營(醫官一員醫士四名)
錦衣衛(醫士三名)府軍前衛(醫士三名)
惠民局(醫士三名)會同館(醫士三名)
大慈恩寺(醫士三名)宣府(醫士一名)
紫荆關(醫士二名)居庸關(醫士一名)
龍門千戶所(醫士一名)萬全右衛(醫士一名)
懷來衛(醫士一名)山海關(醫士一名)
廣寧衛(醫士二名)寺子峪(醫士一名)
開原(醫士一名)永寧衛(醫士一名)
獨石(醫士一名)倒馬關(醫士一名)
白羊口(醫士一名)
凡醫士食糧月支七斗醫生月支四斗醫官先年月支
二石弘治間照醫士例止支七斗
凡各王府缺良醫從本院推舉醫士送吏部選用
凡本院取充醫役者洪武以來例免原籍民差弘治二
年令御藥房供事者免二丁本院應役者免一丁
凡醫生殘疾及年七十以上不堪應役者放免
凡天下歲辦藥材俱於出産地方派納永樂以後例共
五萬五千四百七十四斤成化以來其數漸增今共計
一十六萬三千五百五十七斤有零蜈蚣蛇六十四條
蛤蚧天雄二十一對虫蛀木瓜二十箇
浙江布政司三萬一千八百五十一斤七兩金箔一百
八貼銀箔七十二貼
江西布政司七千五百五十六斤一十二兩
湖廣布政司四千八百四十九斤七兩七錢二分六釐
白花蛇九條烏蛇十條
福建布政司二千七百六十五斤一兩九錢一分
四川布政司一萬六千四百二十斤八兩天雄四對
廣東布政司九千九百二十九斤三兩四錢蛤蚧一十
七對
廣西布政司九千七百二十三斤一十兩
山西布政司八千九百五十五斤四錢五分
山東布政司八千七百三十八斤六兩
河南布政司八千六百四十九斤四兩
陜西布政司一萬一千七百四十四斤七兩
遼東都司八百斤
應天府三千六百五十八斤八兩
鎮江府三千七百一十七斤六兩六錢赤頭蜈蚣四十
五條
蘇州府一萬八百七十九斤三兩
松江府一千四百四十斤
徽州府九百四十九斤八兩
寧國府四千九百九十四斤一十兩二錢鳥爛蟲蛀下
木瓜二十箇
太平府二百八十一斤七兩六錢
池州府六百一十三斤
鳳陽府二千七斤
揚州府七百四十五斤三兩二錢
淮安府三千一百二十七斤八兩
廬州府八十五斤一十二兩五錢九分
安慶府四百五十八斤七兩
廣德州六百三十斤
滁州一千五百九十二斤一十一兩二錢五分
徐州六十三斤六兩二錢三分
和州二百二十三斤一十四兩
永平府二百一十五斤
隆慶州七百斤
保安州七百斤
大名府一千五百斤
河間府二千一百七十七斤
保定府五百斤
真定府七百六十五斤
凡天下解納藥材俱貯本院生藥庫以御醫二員與大
使一員辨驗收放禮部仍委官一員監收至年終照例
造冊二本一留本院備照一送禮部查考
凡藥材如丹砂鹿茸等項先因在外鎮守等官額外進
貢沿途害人成化二十三年詔禁止勿進
凡軍中馬病本院給與藥餌
凡天下府州縣舉到醫士堪任醫官者俱從禮部送本
院考試仍委該司官一員會考中者送吏部選用不中
者發回原籍為民原保官吏治罪
凡本院合用紙劄俱令府州縣舉到醫士考中者量納
應用後不行成化十八年奏准仍照舊例
南京太醫院
事例
凡本院藥餌俱南京禮部收到湖廣等布政司解來生
藥製造
凡南京各營該用藥餌俱撥醫士隨病供應凡醫士醫
生俱以世業子弟習學考選分撥各科
凡醫士醫生月糧照太醫院例
明會典卷一百七十六
