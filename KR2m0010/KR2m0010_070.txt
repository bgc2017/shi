明會典卷七十
禮部二十九
宴禮
大宴儀一
諸司職掌
一是日尚寳司設御座于奉天殿錦衣衛設黃麾于殿
外之東西金吾等衛設護衛官二十四員于殿東西教
坊司設九奏樂歌于殿内設大樂于殿外立三舞雜隊
于殿下光禄寺官設酒亭于御座下之西膳亭于御座
下之東珍羞醯醢亭于酒膳亭之東西設御筵于御座
之東西設群臣四品以上位于殿内之東西設羣臣酒
尊食卓于殿外設五品以下位卓于東西兩廊司壺尚
食各供乃事引禮引羣臣殿外東西相向立儀禮司跪
奏請陞座駕興大樂作陞座鳴鞭樂止鳴贊引文武官
四品以上由東西門入至殿中横班北向立五品以下
官列于殿外丹墀北向立樂作贊四拜樂止光禄寺官
進御筵大樂作捧案至御前樂止進花樂作進訖樂止
光禄官開爵注酒捧詣御前進第一爵酒贊内外官皆
跪教坊司跪奏進酒飲畢贊衆内外官俯伏興樂作贊
四拜平身樂止贊各就位序班随進羣臣卓散花樂作
散訖樂止序班即進群臣盞第二爵酒教坊司跪奏二
奏皇風之曲樂作光禄司官斟酒御前序班随斟羣臣
酒教坊司跪奏進酒候皇帝舉酒羣臣以次舉飲訖樂
止光禄官進湯鼓吹響節前導至殿外鼓吹止殿上樂
作羣臣起立光禄司官進湯御前羣臣復位序班即供
羣臣湯樂止教坊司跪奏進湯樂作候皇帝舉筯羣臣
次舉皇帝進湯訖贊饌成樂止武舞入教坊司跪奏平
定天下之舞舞畢出第三爵酒教坊司跪奏三奏眷皇
明之曲樂作進酒如前儀樂止教坊司跪奏樂奏撫安
四夷之舞舞畢出第四爵酒教坊司跪奏四奏天道傳
之曲樂作進湯如前儀食畢教坊司跪奏樂奏車書會
同之舞舞畢出第五爵酒教坊司跪奏振皇綱之曲進
酒如第三爵儀飲畢教坊司跪奏百戲承應舞畢出第
六爵酒教坊司跪奏六奏金陵之曲進酒進湯如前儀
教坊司跪奏八蠻獻寳進呈舞畢出第七爵酒教坊司
跪奏七奏長揚之曲進酒如前儀教坊司跪奏採蓮隊
子呈應畢出第八爵酒教坊司跪奏八奏芳醴之曲進
酒進湯如前儀食畢教坊司跪奏魚躍于淵呈應畢出
第九爵酒教坊司跪奏九奏駕六龍之曲進酒如前儀
飲訖光禄司官收御前爵序班随收群臣盞光禄司官
進湯進大膳大樂作羣臣起立進訖復坐序班随供羣
臣飯教坊司跪奏進膳食訖贊膳成樂止光禄司官收
膳訖教坊司跪奏百花隊舞呈應舞畢出鳴贊唱徹案
序班徹群臣卓訖光禄司官即徹御案贊宴成羣臣皆
出席北向立序班即徹羣臣座殿外官皆詣丹墀北向
立贊鞠躬樂作贊四拜平身樂止羣臣分東西立儀禮
司跪奏禮畢駕興大樂作鳴鞭百官以次出
中宴
一凡中宴禮儀同前但進酒七爵
常宴
一凡常宴同中宴禮儀但百官一拜三叩頭進酒或三
爵或五爵而止
一凡文武官每遇筵宴四品以上官文東武西各照品
級上殿侍座五品以下於殿下丹墀内文東武西各照
品級序坐其奉特旨賜殿内坐者不在此限如在奉天
門則四品以上官坐于門上五品以下坐于丹墀内務
要容止恭肅不許攙越諠譁
禮儀定式
一凡百官于奉天華盖謹身武英等殿筵宴奏事須穿
履鞋方許上殿違者從禮部官監察御史儀禮司紏舉
送法司如律
續定大宴儀
是日陳設如前儀駕自右順門至奉天門丹陛大樂作
陞座鴻臚寺官贊拜百官四拜興平身樂止光禄寺官
進御筵内官捧案進膳樂作設案畢樂止内官進花進
膳樂作進訖樂止教坊司跪奏一奏上萬夀之曲侑食
樂作内官斟酒捧爵至御案前鴻臚寺贊跪文武百官
皆跪教坊司跪奏進酒鴻臚寺官贊俯伏興平身樂止
贊各就坐百官就座簮花訖教坊司跪奏平定天下之
舞舞畢出教坊司跪奏二奏仰天恩之曲樂作内官斟
酒捧爵至御案前教坊司奏進酒進酒畢樂止殿外導
湯樂作至殿内迎湯樂作内官捧湯至御案前教坊司
奏進湯樂作鴻臚寺官贊饌成内官徹湯樂止教坊司
奏黃童白叟鼓腹謳歌承應舞畢奏撫安四夷之舞舞
畢教坊司跪奏三奏感地德之曲樂作進酒如前儀樂
止教坊司跪奏車書會同之舞舞畢教坊司跪奏四奏
民樂生之曲樂作進酒如前儀樂止殿外導湯樂作至
殿内迎湯樂作内官捧湯至御案前教坊司奏進湯樂
作鴻臚寺官贊饌成内官徹湯樂止教坊司跪奏表正
萬拜之舞舞畢教坊司跪奏五奏感皇恩之曲樂作進
酒如前儀樂止殿外導湯膳樂作至殿内迎湯膳樂作
内官捧湯膳至御案前教坊司奏進膳樂作鴻臚寺官
贊饌成内官徹湯膳并御筵樂止教坊司跪奏五奏天
命有德之舞舞畢奏纓鞭德勝蠻夷隊舞承應畢教坊
司更進致語畢鴻臚寺官復贊四拜平身樂止鴻臚寺
官跪奏禮畢
事例
凡大祀天地次日慶成大宴文武百官及四夷使臣土
官人等其位次公侯駙馬伯文職四品以上及學士武
職都指揮使以上陞殿東西侍坐學士坐于文職四品
官之上翰林院左右春坊經筵官六科都給事中尚寳
司卿少卿司丞通政司參議大理寺寺丞國子監司業
帶俸參議太常寺寺丞鴻臚寺少卿寺丞順天府治中
欽天監正副太醫院院使院判神樂觀提點道錄司知
觀等官中左門序坐皇親都指揮同知僉事逹官都指
揮同知僉事署都指揮僉事皇親正副千戶百戶所鎮
撫兵馬副指揮外國副使海西女直都指揮等官中右
門序坐翰林院修撰等官六科給事中監察御史中書
舍人陪祀郎中員外郎五府經歴都察院經歴都事照
磨檢校司務翰林院帶俸官太常寺典簿博士等官犧
牲所千百戶詹事府主簿通事舍人鴻臚寺署丞主簿
序班欽天監五官等官太醫院御醫逹官指揮使同知
僉事正千戶副千戶百戶所鎮撫外國四夷人等丹墀
東序坐指揮使指揮同知陪祀指揮同知僉事外國四
夷人等丹墀西序坐其遇朝覲各布政司方面行太僕
寺卿運使知府官員陪祀者與宴方面官列于中左門
班次卿運使知府列于東丹墀班次衍聖公張真人與
宴列于二品文官班次其餘真人領宴及以事故者亦
領宴其法王佛子國師禪師僧官剌麻俱於大慈恩寺
宴内官一員待宴先期本部行各衙門開預宴官員職
名畫位次進呈仍懸長安門示衆宴之日紏儀御史四
人二人立于殿東西二人立于丹墀錦衣衛鴻臚寺禮
科亦各委官紏舉宣德八年命朝鮮黑婁琉球陪臣列
于殿内東西班後侍坐正統三年特命翰林院侍講一
人升殿列學士之下天順三年令張真人不必預宴賜
饌與之四年令女直都督列於殿内西班後侍坐六年
令安南陪臣迤北使臣列於殿内東西班後侍坐成化
四年令脩撰等官給事中御史中書舍人及錦衣衛堂
上官凡近侍風憲者另列于丹陛下之東西稍北其陪
祀官郎中員外郎以下及各衙門官分列於丹陛下之
南
明會典卷七十
