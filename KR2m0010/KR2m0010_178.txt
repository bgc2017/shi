明會典卷一百七十八
僧錄司
國初置善世院洪武十五年改僧錄司正六品衙門設
左右善世左右闡教左右講經左右覺義職專釋教之
事屬禮部衙門置於天界寺永樂遷都後置於大興隆
寺南京仍舊
事例
凡本司官皆選精通經典戒行端潔者為之不支俸如
有行移以僧人掌行僕從以佃戶充役
凡僧有三等曰禪曰講曰教在外僧人府屬僧綱司州
屬僧正司縣屬僧會司管轄皆統於本司
凡度僧以十年一度在京行童從本寺具名在外從僧
綱等司造冊給批俱從本司轉申禮部本部官仍同禮
科官考試能通經典者給與度牒其僧人額設府不過
四十人州三十人縣二十人
凡僧人給授度牒洪武二十五年令本司造周知冊自
在京及在外寺院僧名以次編之其年甲姓名字行及
始為僧年月與所授度牒字號俱載於僧名之下頒示
天下僧寺凡游方行脚至者以冊驗之其不同許獲送
有司解至京治以重罪容留者罪如之其後不造歲久
仍有詐偽者至正統五年復照舊造凡各處額設寺俱
有僧人住持從各寺僧人保舉有戒行通經典者上僧
綱等司僧綱等司申於本司給與劄付其有錢糧大寺
轉申禮部出給劄付
凡本司官每月止朝朔望班列於西如遇慶賀頒詔等
事行禮皆預班列於東
凡在京祭祀本司官皆不預在外同
凡僧官僧人服色見禮部儀制司洪武二十五年令瑜
珈僧許穿靴
凡内外僧官專一檢束天下僧人恪守戒律清規違者
從本司懲治若犯與軍民相干者從有司懲治
南京僧錄司
事例(見僧錄司)
道錄司
國初置玄教院洪武十五年改道錄司正六品衙門設
左右正一左右演法左右至靈左右玄義職專道教之
事屬禮部衙門置於朝天宫兩京俱同
事例
凡本司官選用并不支俸及行移等項俱與僧錄司同
凡道士有二等曰全真曰正一在外道士府屬道紀司
州屬道正司縣屬道會司管轄皆統於本司
凡道童限年給度牒各司申送及考試等項俱與僧錄
司同
凡本司官每月止朝朔望如遇慶賀頒詔等事行禮皆
預班列於東
凡在京祭祀本司官皆不預在外同
凡慶成宴本司官皆預
凡道官道士服色見禮部儀制司洪武二十五年令正
一道士許穿靴
凡内外道官專一檢束天下道士違者從本司懲治若
犯與軍民相干者從有司懲治
南京道錄司
事例(見道錄司)
神樂觀
洪武十二年置神樂觀設提點知觀專管樂舞生屬太
常寺
事例
凡樂舞生洪武初選用道童後樂生用道童舞生以軍
民俊秀子弟為之十三年又詔公侯及諸武臣子弟習
樂舞之事又令禮部揀選樂舞生有過及疾病者放歸
為民
凡樂舞生每歲所給米麥衣布及時節賞賜之數具刻
於御製碑隂
凡遇朝會本觀提點班在僧錄司左善世之下道錄司
正一之上知觀班列於僧錄司左覺義之上道錄司左
至靈之下
凡樂舞儀節本寺令協律郎等官教習每遇祭祀先期
於本觀演習
凡大祀天地
樂麾恊律郎一員樂生七十二人
文舞生六十四人引舞二人
武舞生六十四人引舞二人
執事一百二十三人
典儀一人傳贊五人
通贊二人罍洗八人
正殿四壇捧帛四人執爵四人
司尊三人
内垣四壇捧帛等共十六人
外垣二十壇捧帛等八十人
燒香共六十八人點燭共十二人
凡時享太廟舉麾樂舞生皆同前
執事六十三人典儀一人
通贊一人
正九壇捧帛九人執爵十七人
司尊二人
親王四壇捧帛四人斟酒四人
功臣十六壇捧帛十六人斟酒四人
五祀捧帛等五人燒香共六人
歲暮祫祭捧帛添一人
執爵添二人餘同前
五祀執事十二人贊引一人
讀祝一人捧帛五人
執爵五人司尊一人
旗纛執事五人贊引一人
讀祝一人捧帛一人
執爵一人司尊一人
燒香共六人
凡祭社稷舉麾樂舞生同前
執事十二人典儀一人
通贊一人
正四壇捧帛四人執爵四人
司尊二人燒香共十人
凡祭先師孔子舉麾樂舞生同前
執事三十二人典儀一人
通贊一人罍洗三人
對引一人
正一壇捧帛一人執爵一人
司尊一人
四配四壇捧帛四人執爵四人
十哲二壇贊引二人捧帛二人
執爵二人司尊二人
東西二廡贊引二人捧帛二人
執爵二人司尊二人
燒香共三人
凡樂舞生執事人等歲用米麥等物俱從戶部撥送本
觀收貯
米二千六百石麥六百石
豆一百六十石芝麻三十石
鹽三千斤柴二十五萬斤
月支米一百九十三石三斗八升共支米二千三百七
十六石各陵寢時祭每歲共支行糧熟米一十五石五
斗二升文廟春秋二祭每名支行糧熟米一升共三石
五斗六升每歲正旦中元冬至三節每名支米一斗五
升共九十石每歲支過外餘米作閏月并急差支用
凡樂舞生歲給淨衣并布絹鈔貫等物天地壇登壇淨
衣每名一套計四百七套社稷壇登壇淨衣每名一套
計二百二十六套每套俱計四件每名鈔二貫計四千
八百五十九貫每名夏布三疋棉布三疋生絹一疋白
綿半斤
凡本觀原額膳夫三十名俱順天府屬縣點充
南京神樂觀
事例
凡每年本觀樂舞生三百五十名該用綿布一千五十
疋絹三百五十疋綿一百七十五斤關太常寺奏行南
京戶部轉行甲字等庫關支該用鹽三千斤柴一十五
萬五千四百斤南京戶部工部關支該用秋糧米二千
石小麥六百石黃豆一百六十石芝麻三十石碾米牛
用稻草一千五百包直隸常州等府武進等縣進納
凡本觀原額膳夫三十名俱應天府屬縣點充
明會典卷一百七十八
