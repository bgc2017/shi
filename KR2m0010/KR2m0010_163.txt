明會典卷一百六十三
工部十七
抽分
客商興販竹木等項抽分各有分數以防過取今備載
於後
諸司職掌
凡龍江大勝港俱設立抽分竹木局如遇客商興販竹
木柴炭等項照例抽分及令軍衞自設場分收貯柴薪
按月給與禁軍孤老等燒用竹木等物堆垜在場今各
局按旬奏申知數目有用度以憑計料揀定數目度量
關填勘合支撥如是營造數多抽分不敷定奪奏聞給
價收買或差人砍辦
三分取一
蘆柴茅草
稻草茭苗草
蔂草
三十分取二
杉木軟篾
棕毛黃籐
白籐
十分取二
松木松板
杉篙杉板
檀木黃楊
梨木雜木
檐杯鋤頭柄
竹掃箒茭苗苕箒
猫竹水竹
雜竹木炭
煤炭竹交椅
筀竹黃籐鞭桿
木柴箭竹
事例
洪武十三年罷天下抽分竹木坊永樂六年開設通
州白河盧溝通積廣積五抽分竹木局十三年令照
例抽分
三十分取六
松木柏木
椵柴椵木
長柴把柴
雜木塊柴鞭桿
松木板煤炸
木炭檀木
片柴杉木板
猫竹水竹
筀竹杉木篙
車軸車輞
車輻雜竹
箭竹黃籐鞭桿
雜木檐板茭苗苕箒
竹掃箒芒苗苕箒
石竹篾梢柴
三十分取三
棕毛蒿柴
荳稭薥稭桿
三十分取二
石灰石炭
杉木磚瓦
黃籐白籐
軟竹篾黃楊木
三十分取一
茅草稻草
蔂草茭草
穀草雜草
雜柴
三十分取五
蘆葦
三十分取十五
蘆葦柴
宣德九年令蔚州及美峪九宫口五福山龍門關等處
山場除成材大木不許採取其小木及椽枋之類聽人
採取貨賣經過抽分去處每十根抽三根正統元年
設真定府抽分本府税課司帶管木植三十分抽四分
編號印記從滹沱河運至通州抽分竹木局交收二
年奏准大通關并廣利閘遇有軍民人等告拆船隻相
料明白無礙逐隻放過閘口至本局河下照數拆抽不
許私拆天順間設保定府抽分唐縣委官一員前去
倒馬關會同抽分木植三十分抽六分本部差官賣銀
發唐縣官庫收貯聽用成化五年令京城九門并通
州等處抽分局厰例不該抽之物不許擅取六年令
通州等五處抽分竹木局每處差主事給事中御史各
一員按季更換每月初六日各造册與本局官同復命
七年令每處止差御史一員又設杭州荆州太平
三處抽分每歲本部差官三員凡竹木等物每十分抽
一分選中按季送清江衞河二提舉司造船次等年終
運至通州送器皿厰造器皿餘賣銀聽用十五年奏
准南京龍江瓦屑埧二抽分竹木局抽收在場竹木等
物每年南京工部都察院各委官一員會同監督抽分
官員查盤見數聽候領用變賣造册奏繳局官考滿事
故交盤明白方許離任惜薪司柴薪供應大庖厨照舊
用潔淨雜木其餘俱於所抽柴炭内支放或朽爛木植
内定數折支各衙門造作該用物料具印信領狀關領
不許冒支多派又令管莊僕佃人等占守水陸關隘
抽分勒取財物挾制把持害人者都發邊衞永遠充軍
十七年設蘭州抽分本州衞掌印官會同將河橋上
岸捉獲木植每十分抽二分過河橋捉獲者盡數入官
俱送本處官厰收貯公用弘治四年奏准北新安磨
石口龐村三厰於盧溝抽分局官二員内每季輪差一
員管理
柴炭
國初供應柴炭悉於沿江蘆洲并龍江瓦屑二場取用
及永樂遷都於北則於白羊口黃花鎮紅螺山等處採
辦宣德間始設易州山厰專官總理景泰間移於平山
又移於滿城天順初仍移於易州而派辦運納各有定
例今具列於後
事例
正統初令各處納到木柴内有檀榆柘桑栗木揀出按
月具數奏報送兵仗局用景泰間奏准應天等處歲
辦蘆柴以十分爲率减免四分三分折鈔三分本色折
鈔每束二貫五百文鈔一萬貫又折收銀二十二兩五
錢天順元年令易州一帶山場係關隘人馬經行去
處不許採取柴炭八年坐派易州厰柴炭四百三十
餘萬成化元年增至六百五十餘萬二年又增至
一千一百八十餘萬三年又增至一千七百四十餘
萬又奏准本部南廊正陽關臺基各厰官攢照依戶
部倉場事例經手柴炭務要支放盡絶有餘仍交盤明
白方許給由四年奏准内府各衙門柴炭减省支用
止照成化三年例採辦九年令於蘆柴三分本色内
以一半折銀每束二分俱送應天府官庫收貯支用年
終造册具奏其折納木柴者每百斤折銀四分弘治
元年奏准沿江一帶蘆洲除欽賜欽撥并内外衙門舊
額及先年軍民人等開墾起科納銀曾經黃册造定者
照依所撥納糧數目定立界至給與明文管業其餘有
人曾告承佃而舊額洲場坍塌者即將新佃柴課依數
輳補本處舊額見在或有新生别洲許令撥補附近坍
塌不敷之數其灊山大湖等縣不近大江原無蘆洲而
有柴額者准令每束折銀二分三年令蘆柴每束連
脚耗徵銀四分五年奏准九江安慶每畝好蘆地科
銀二分二釐稀蘆地二分二釐池州好地三分五釐稀
地二分五釐應天揚州太平鎮江廬州和州等府州好
地四分稀地二分七釐各處每畝熟地三分五釐軍屯
熟地并灘田灘地各三分低窪熟地二分五釐荻草地
二分草塌一分五釐草蕩一分其起科納糧者免徵柴
課有願徵糧不願納課者聽九年奏准今後各處造
作派辦務要照依原議從實估計不許多派惟燒琉璃
純用木柴黑窯磚瓦用木柴三分雜柴七分其工程已
完者照例停免不必再行追擾每年派去本厰數目但
有過一千五百萬之外本部照例另行斟酌奏請定奪
夫役
夫役舊有定例自永樂以後營造工大起撥供用漸多
今營造之外又有柴夫以供内府之用亦具載之
諸司職掌
凡在京城垣河道每歲應合修繕其用工數多須於農
隙之時於近京免糧應天太平鎮江寧國廣德等五府
州預先定奪奏聞行移各府起取除役占等項照依欽
定則例優免外其餘人戶每四丁共輳一夫著令各備
鍬杵籃擔委官部領定限十月初赴京計定工程分數
做造滿日放回若有不當夫役及做工未滿逃回者並
行治罪及各處起到倉脚夫俱發應天府收籍爲民遇
有官差度量差撥著令輪流周而復始若差使數多做
工日久照例每名日給工錢五百文坊長减半以周養
贍
優免二丁
水馬驛夫遞運船水夫
會同館夫輪班人匠
在京見役皂隸校尉力士
見任官員廩膳生員訓導
馬船夫光祿司厨子
防送夫軍戶
鋪兵
免一丁
凡年七十以上及廢疾之人
事例
洪武元年定設法每田一頃出丁夫一人三年置直
隸應天等十八府州及江西九江饒州南康三府均工
夫圖册每歲農隙其夫赴京供役每歲率用三十日遣
歸田多丁少者以佃人充夫其佃戶出米一石資其費
用非佃人而計畝出夫者其資費每田一畝出米二升
五合二十六年令倉脚夫每一坊長製牌一面以後
各衙門差使奏過給牌取夫工完繳牌永樂九年令
天壽山工役病故者給棺送回原籍與鈔一百貫安葬
免其戶役一年沿途得病不曾上工故者亦送回與鈔
五十貫免戶役半年十一年令放回軍夫人匠沿途
有病者所在官司醫治
砍柴夫
事例
宣德四年設易州山厰起倩砍柴夫每季二萬五千八
百五十五名四季共十萬三千四百二十名
順天府每季一千七百三十二名
真定府三千二百九十六名
保定府二千四百九十二名
濟南府三千八百三十名
兖州府八百八十名半
東昌府四百一十名
青州府一千七百七十名
太原府五千六百二十四名
平陽府二千七百一十一名半
澤州一千二百三十三名
潞州一千一百八十二名
遼州一百一十三名
沁州一百七十四名
汾州四百七名
景泰元年奏准减免五千名成化四年奏准每名一
季收脚價銀三兩又奏准易州龍灣二厰管柴官每
州縣人夫一百名以上者留一員專管一百名以下者
有州去處該州官管不係州轄縣分就令本府把總官
管二十一年奏准解價官收畢遣回不許私留管工
弘治七年奏准五名之内僉點夫頭一名按季賚價
赴欽差管官處交收
擡柴夫
事例
洪武間南京惜薪司夫三千名俱應天府上元江寧二
縣起取永樂宣德間内府惜薪司坐派擡柴夫二千
名照應天府例於大興宛平二縣起取宣德間議准
减免南京惜薪司夫止存三百名常川於龍江瓦屑二
處挑運柴炭後一縣止差雇夫坊長其脚價俱句容溧
陽溧水三縣出辦正統元年奏准北直隸八府除真
定保定二府採燒柴炭令河間永平順德三府大名廣
平二府順天一府各起三千名各當一年周而復始
成化二十一年奏准每名一月徵銀一兩二錢二十
三年奏准照舊起夫弘治元年奏准每名一月徵銀
一兩四錢五年詔有司衞所解到夫價止收正數不
許分外多收八年奏准真定保定與順天府共當一
年十四年奏准廣平府原額九百名内减二百名分
派大名府起取又各府遇該當年分一年分爲兩季
徵銀每府總差官吏各一人解部轉送惜薪司雇人上
工又令照舊起夫供役夫價銀免徵
雜行
諸司職掌
凡催捉軍需物料勾提囚匠等項欽置勘合如遇四子
部合行事理或五件十件類具手本責差該吏齎赴内
府工料關填勘合行移各司承奉理辦如有不完舉奏
提問其官吏給由缺官條格等項及本部并合屬官吏
俸給按月放支仍每歲會計行移戶部撥支遇有當行
行移吏部等衙門定奪施行
事例
凡勘合字號
浙江布政司堂字徽州府基字
蘇州府端字鳳陽府正字
淮安府建字廣西布政司緣字
揚州府德字福建布政司積字
應天府右字池州府念字
四川布政司力字和州谷字
常州府維字廣東布政司福字
河南布政司善字除州聲字
滁州甲字陜西布政司寶字
寧國府賢字真定府通字
大名府承字永平府興字
江西布政司習字鎮江府行字
雲南布政司興字順德府集字
太平府作字保定府廣字
山西布政司當字隆慶州英字
保安州高字湖廣布政司因字
河南府聚字廣平府達字
山東布政司尺字松江府立字
廬州府名字廣德州傳字
貴州府政司長字安慶府表字
每月二十二日於内府司禮監六科廊領出精微簿四
扇一扇紀四司每日行出公文内填各布政司并直隸
府州勘合字號及硃語三扇紀四司每日收入公文營
繕司一扇虞衡都水二司共一扇屯田司一扇俱填各
項解戶鄉貫姓名并納完某料於前件下明註某日批
迴至次月二十六日齎赴六科廊官處看過送精微科
年終類繳原領衙門收貯
農桑
諸司職掌
已見戶部民科農桑項下
事例
洪武二十七年命工部行文書教天下百姓務要多栽
桑棗每一理種二畝秧每一百戶内出人力挑運柴草
燒地耕過再燒耕燒三遍下種待秧高三尺然後分栽
每五尺闊一壠每一戶初年二百株次年四百株三年
六百株栽種過數目造册回奏違者全家發雲南金齒
充軍
南京工部
營繕清吏司
事例
凡内府衙門及皇城門鋪等處損壞工程大者本部委
官會同科道并内官監各委官會勘具奏修理若工程
不多本部徑自修理
凡裏外城垣門鋪官廳損壞工程大者本部委官相計
明白會同内外守備等官具奏修理工程不多本部措
置物料委官徑自修理
凡南京大小衙門損壞俱申達本部工程大者具奏修
理委官監督工完將用過物料工程數目開報以備查
考
凡南京各衞倉專設主事一員提督修理遇有損壞開
報本部計料興工
凡南京刑部都察院送到問擬運磚運炭等項囚人本
部委官照原問罪名收料完足出給實收連人送司仍
送各該衙門發落
凡南京刑部都察院送到做工囚人撥各窑做工工滿
日仍送回原問衙門完卷各司同
凡各色班匠俱江西湖廣福建三布政司起送
虞衡清吏司
事例
凡湖廣浙江廣西三布政司及應天府每歲解到活鹿
天鵝俱送南京光祿寺交納
凡四川布政司每歲解到白毛硝生麂皮漆鐵廣東廣
西福建三布政司解到皮翎俱送南京丁字庫交納
凡南京兵仗局前厰每年成造毛襖狐帽完日俱轉送
南京乙字庫交納每季成造軍器完日會官試驗奏報
凡直隸寧國府解到歲造酒瓶一十萬件送南京光禄
寺交納
凡直隸安慶徽州二府解到歲造糧長勘合紙二千九
十七張底簿中夾紙三百八十一張送南京戶部交納
都水清吏司
事例
凡南京橋道水洞損壊坍塌本部委官相計修理
凡南京錦衣等衞大小黃船及新江口戰巡等船損壞
俱本部委官相計修理
凡南京錦衣等衞快船損壞本部委官相勘明白每隻
給價銀七十兩令該衞官軍打造
凡每年織造御覽等歷銷金包袱合用柘黃線羅行南
京織染所織造送用
凡奉先殿硃紅漆供卓等件本部每年一次修換
凡直隸寧國等府每歲解到茭苗苕箒并竹掃箒俱送
南京供用庫交納
凡南京供用庫篩簸及進香稻竹籠一年一造神官監
進鮮苗嫩薑果品等物竹簍二年一造内官監進鰣魚
鮮笋果品等物涼盒及司苑局進薦新荸薺鮮藕等物
竹簍俱三年一造神官監薑棚葡萄架俱五年一造
屯田清吏司
事例
凡各處歲辦牛隻數目本司類造文册繳報
凡南京光禄寺合用柴薪每年呈會本部行龍江瓦屑
埧二抽分局關支應天府僉差坊長二名督夫運納
凡南京神樂觀樂舞生及長安等五門守衞官軍合用
柴薪本部俱於南京司禮監關填勘合行龍江抽分竹
木局關支計各處歲辦蘆課銀
應天府上元等五縣江淮等巡檢司三千九
百二十五兩二錢
鎮江府金壇等三縣包港等巡檢司一千六
百三十八兩一錢
太平府繁昌等三縣三山等巡檢司二千八
百四十七兩八錢
揚州府儀真等三縣舊江口等巡檢司二千
三百三十兩五錢
安慶府懷寧等六縣小孤山等巡檢司七千
四百三兩八錢
廬州府無爲州泥汊河等巡檢司二千七百
四十九兩六錢
池州府貴池等六縣池口等巡檢司二千八
百九十六兩三錢
九江府湖口等縣龍口等巡檢司二千二百
九十五兩二錢
和州浮沙口等巡檢司六百七十八兩二錢
計各處該納物件
生漆
廬州府一千八百七十五斤
池州府一千二百五十斤
漆園一千七百三十六斤一十四兩六錢
棕毛
棕園四千五百四十九斤八兩
已上俱三年一納
桐油
桐園二千一百九十七斤四兩六錢一年一
納
凡營繕等司送到上元江寧二縣鋪戶納過各色物料
數目本司會同各司官照依時價估計明白於蘆柴等
銀内支領
凡本部各司類行浙江等布政司并直隸蘇州等府勘
合俱由本司承行
明會典卷一百六十三
