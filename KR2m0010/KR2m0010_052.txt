明會典卷五十二
禮部十一
東宫監國
永樂七年定
一朝儀凡常朝扵午門左視事其左右侍衛及在京各
衙門官員人等合啓事務如常儀若皇太子御文華殿
官員人等承旨召入者方許入凡在京文武衙門遇有
内外軍機及王府切要事務悉奏請處分其有各處啓
報聲息即調邊官軍勦捕仍遣人馳赴行在所奏聞其
皇城四門各城門守衛圍宿比常時皆須增撥官軍仍
每日操閱軍馬如各衙門稱奉令旨調遣官軍及處分
事務所司須覆啓施行十二年奏定常朝扵文華殿
視事其在京文武衙門凡有應合奏啓事件奏本俱達
北京敢有隠匿者治以重罪其在京衙門合具啓事務
仍依常例若係應奏随即具奏待報其東宫發落事件
六科按月差人類進北京敢有扵題本上增减改寫旨
意者凌遲處死全家籍沒其各衙門差人出外幹辦公
事仍將所辦事務開具奏報
一慶賀凡遇萬夀聖節正旦冬至先期皇太子率文武
百官扵文華殿前拜進表文是日早設龍亭扵文華殿
中丹陛上設大樂鳴鐘鼓皇太子具冕服于丹陛上百
官具朝服于丹墀内行十二拜如常儀禮畢儀仗鼓樂
導表由中門出皇太子由左門送至午門還宫文武百
官導至長安右門外文官五品以上武官四品以上及
近侍官監察御史俱乘馬導至三山門外以表授進表
官百官各回至期行告天祝夀禮是日早設香案扵文
華殿丹陛上設駕大樂鳴鐘鼓如常儀皇太子具冕服
扵丹陛上文武百官具朝服于丹墀内行八拜如常儀
其在京文武衙門遇萬夀聖節禮部同文職衙門共進
表一通中軍都督府公侯駙馬伯武職衙門共進表一
通正旦冬至亦如之其正旦冬至千秋節文武百官扵
文華殿行慶賀禮如常儀其有王府遣人詣東宫前行
禮即納其禮物宴賞差來人其應合答禮者奏聞處分
一祭祀凡遇享太廟祭社稷風雲雷雨山川之神預期
𠡠皇太子攝祭其祀典神祗太常寺預期扵行在所奏
聞遣官行禮十二年奏定凡祀典神祗合應遣官祭
者太常寺預期具啓遣官行禮
一宴賞凡四夷來朝循例宴之皇太子命禮部遣人送
行在所正使人給鈔十錠從人五錠為道里費其每日
賞賜有例者循例無例者臨時斟酌賞之其京衛軍士
冬夏布絹及邊衛軍士冬衣綿布循例給賞其有折賞
物色該部定擬具啓施行十三年奏定京衛軍士冬
衣布絹及邊衛軍士冬衣布花襖俱行在戶部奏請施
行
一選法凡文選六部都察院翰林院太醫院欽天監堂
上官尚寳司通政司太理寺太常寺光祿寺鴻臚寺國
子監堂上掌印官六科都給事中并在外布政司王府
長史有闕吏部奏請擢用其考滿黜陟并復職改用等
項常選官員俱循例具啓銓注其武職選除在京五府
都督在外各都司都指揮闕員者及土官衙門奏保土
人任職者兵部奏請擢用自餘襲替優給及例應陞降
改調官員具啓銓注其土官例應襲替及保用通事把
事随司辦事長官該部具啓裁度餘悉奏請處分其内
外大小文武官員俱從行在吏部兵部奏請銓選其有
開設大小衙門該部奏請定奪
一刑名凡内外文武大小官員有犯所司具啓准問者
問之若皇親犯小事令其在家聽候具由奏請待報若
所犯情重及干謀逆者即時拘執在官先命皇親會問
若事有未當及犯人不服乃命公侯伯五軍六部都察
院大理寺會皇親再問畢將所服情犯及議擬罪名具
啓候車駕回京奏請處分其在外王府護衛指揮并長
史及土官有犯事干惡逆先行收問然後奏聞自餘所
犯預奏待報提問其法司問擬罪合决死罪者奏請待
報其餘所犯悉具啓决放如特奉令旨原免者不拘此
例十二年奏定皇親并軍職王府護衛指揮長史等
官與各處土官有犯者俱奏請提問其在京文武衙門
官員有犯者堂上官具奏待報發落其五品以下者具
啓拿問其在外文職衙門官員有犯者方面及四品以
上官員該衙門奏請提問其五品以下具啓拿問
一迎詔凡詔書至禮部設龍亭錦衣衛設儀仗教坊司
設大樂文武百官各具朝服出三山門外奉迎使者到
三山門外下馬候龍亭来捧置詔書于龍亭中使者立
于龍亭之東百官行五拜叩頭禮訖衆官乘馬導使者
上馬在龍亭後東邊行至長安右門下馬随龍亭後東
由中門入文武百官扵承天門外橋南侍立東宫殿下
具冕服扵午門下五丈餘地奉迎至文華殿置龍亭于正
中使者立扵東東宫殿下扵殿前臺上樂作行五拜三
叩頭禮畢樂止陞殿殿下展詔讀訖使者捧詔置龍亭
中殿下送至午門内錦衣衛先設雲輿于午門外正中
禮部官置詔書于雲輿内文武二品以上官迎至承天
門鴻臚寺先設開讀案扵承天門稍東文武百官入班
贊禮唱排班班齊鞠躬樂作四拜平身樂止贊開讀使
者取詔授開讀官跪受使者復立位所贊跪衆官皆跪
開讀訖開讀官捧詔授使者復置雲輿中贊俯伏樂作
四拜平身樂止贊搢笏鞠躬三舞蹈贊跪唱山呼萬歲
者三贊出笏俯伏樂作四拜興平身樂止贊禮畢百官
以次退使者捧詔書出承天門外復置龍亭中鼓樂送
至會同館使者見東宫殿下行四拜禮畢其日宴使臣
扵禮部本部待宴
一進春十三年奏定其日早文武百官各穿顔色衣服
文華殿門外侍班如常儀應天府置春案扵文華門丹
墀中道之東候東宫殿下陞座引禮引府縣官舉春案
由東陛陞置于殿門外中道各就拜位鞠躬四拜平身
禮畢文武百官慶賀行叩頭禮
皇太孫監國
永樂八年定
一每日皇長孫扵奉天門左視事侍衛如常儀諸司有
事具啓施行若軍機及王府要務一啓皇太子處分一
奏聞行在所
一遇萬夀聖節設香案扵奉天殿丹陛上皇長孫具色
服扵丹陛上行禮文武官具朝服扵北京行部行禮如
常儀天下諸司表文俱詣北京進賀四夷朝貢俱送南
京禮部啓皇太子施行
一文選行在六部都察院等衙門及北京行部所屬衙
門如有闕員應除補者五品以上行在吏部移咨南京
吏部啓皇太子選補六品以下及考滿起服例應陞降
復職及對品改用常選官撥用吏典俱循例啓皇長孫
施行
一武選行在五軍都督府及行後軍都督府所屬衙門
例應襲替優給陞降者行在兵部亦循例啓皇長孫施
行自餘非常選者啓皇太子斟酌行之
一内外官吏軍民有犯所司啓皇長孫施行若皇親有
犯小事令其在家聽候所司啓皇太子待報施行若所
犯情重及干謀逆者即時拘執先命皇親會問若事未
當及犯人不服乃命公侯伯五軍六部都察院大理寺
會皇親再問將所服情犯啓皇太子候車駕回京奏請
處分其王府護衛指揮及長史有犯干惡逆者先行收
問然後啓皇太子自餘有犯啓皇太子待報收問其行
在刑部都察院北京行部議擬囚人應死者監候啓皇
太子待報施行餘悉啓皇長孫裁决
明會典卷五十二
