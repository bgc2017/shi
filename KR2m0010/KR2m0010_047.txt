明會典卷四十七
禮部六
冊立三
親王冊立儀
洪武三年定
受冊寶
前期擇日奏告太廟至日設寶冊案五座于殿中寶冊
亭十座于丹陛上之東皇太子侍立位于御座之東諸
王拜位于丹陛上及御座前俱北面其餘陳設侍衛執
事俱與册東宫儀同是日早百執事各就位鼓三嚴侍
儀奏中嚴皇帝於謹身殿具衮冕皇太子於奉天門具
衮服親王各具九章冕服引班分引文武百官入侍立
位侍儀版奏外辦皇帝出御奉天殿尚寳卿捧寳及導
從奏樂如常儀鳴鞭司晨報時訖引進四人引皇太子
引禮四人引親王俱由奉天門東入樂作陞自東陛皇
太子由殿東門入引進立候于門外内贊接引至侍立
位親王入至丹墀拜位引禮分立於左右樂止捧受冊
寶内使由西陛陞俱入就丹陛立位知班於丹墀中唱
班齊贊禮於丹陛上贊鞠躬樂作再拜樂止内贊贊承
制官跪承制訖由殿中門出立于中門外稱有制贊禮
贊親王皆跪宣制云封皇子某為某王某為某王皇從
孫某為某王畢贊諸王皆俯伏興承制官由殿西門入
跪於殿西云傳制畢復位贊禮贊諸王鞠躬樂作再拜
樂止贊禮贊行禮引禮引秦王由殿東門入樂作引禮
立於門外内贊接引秦王入至御座前拜位樂止内贊
贊跪贊授冊寶捧冊寶官於案前跪捧冊授讀冊官内
贊贊讀冊讀冊官跪讀冊訖以冊授丞相丞相搢笏受
冊内贊贊搢圭贊受冊丞相以冊跪授秦王捧受冊寶
内使跪於王西捧冊興立於王西捧冊寶官又於案前
跪捧寶授讀寶官内贊贊讀寶官跪讀寶訖以寶授丞
相丞相捧寶跪授秦王捧受冊寶内使跪於秦王西捧
寶興立於捧冊内使之下内贊贊出圭俯伏興贊復位
引禮引秦王出樂作内使捧冊寶前導出至殿東門引
禮引秦王復位樂止内使以冊寶置于冊寶亭盝匣中
退立于丹陛之東引進引以次諸王俱入殿受冊寶并
内使捧受皆如上儀畢贊禮贊秦王以下皆鞠躬樂作
四拜樂止内使轝親王五位冊寶亭前行引禮導王俱
由東階降樂作奉迎冊寶官奉迎出奉天門東樂止時
齊潭趙魯四王年幼遣官賫冊寶授之其儀内贊贊承
制官稍前丞相前立於殿西内贊贊丞相跪承制訖讀
冊寶官轝四王冊寶俱由中門出内使轝冊寶亭至丹
陛中讀冊讀寶官以冊寶置于盝匣中執事轝冊寶亭
前行授冊寶官丞相一同由中陛降讀冊寶官由西門
入殿復位捧受冊寶内使四人由西陛降從丞相由丹
陛轉謹身殿之東進至王宫門外冊寶亭暫駐於門外
正中内使監官出迎於冊寶亭西南跪東北向授冊寶
丞相東北立西南向稱有制宣制曰封皇子某為某王
某為某王畢授冊寶官丞相出内使監官迎冊寶入宫
中授冊寶官丞相由王宮門出至奉天殿前丹墀西轉
由西陛陞自西門入殿跪云宣制訖俯伏興引禮官引
靖江王至御座前跪受冊寶出復位四拜由東陛降奉
迎冊寶出奉天東門並如秦晉等儀禮部尚書跪奏詔
書用寶詣案捧詔書尚寶卿用寶以詔書置于案禮部
尚書跪奏捧詔赴午門開讀興捧詔由中門出樂作降
自中陛授冊寶丞相等官由西門出降自西階文武百
官迎詔書開讀于午門外頒行俱如常儀侍儀奏禮畢
鳴鞭皇帝興樂作還宫引進入東門至殿上導皇太子
出樂止
奉安冊寶
是日所司備鼓樂儀衛備儀仗於奉天門西右順門東
俟候親王受冊寶畢出至奉天門引禮引親王詣東耳
房伺候於中宫行禮内使轝冊寶亭東門出由西道儀
仗鼓吹前行送至親王殿各以序奉安於殿内
年幼親王受冊寶
受册之日内使監官陳設香案於内殿正中設保抱抱
王受冊位於香案之南設授冊寶内使監官位于香案
之東捧受冊内使位于保抱抱王受冊位之西捧受寶
内使位于捧受冊内使之南司贊二人位于保抱抱王
受冊位之東西丞相奉迎冊寶至王宫門外内使監官
跪聽制訖丞相出内使監官迎冊寶亭入宫中置于香
案之北保抱抱王由東門入樂作至香案前受冊位北
面立樂止司贊贊行冊禮内使監官前立稱有制内贊
贊保抱抱王皆跪内使監官宣制曰今封皇子某為某
王某為某王畢内贊贊保抱抱王興繼贊授冊寶司賓
引保抱一人抱王前立授冊寶監官詣案取冊捧授於
保抱保抱受冊以授於捧受冊内使内使跪于保抱之
左受冊興退立于西授冊寶監官又詣案取寶捧授于
保抱保抱受寶以授于捧受寶内使内使跪于保抱之
左受寶興退立于西以次受冊寶皆如上儀内贊贊禮
畢樂作司賓引保抱抱王退樂止執事各以冊寶奉置
亭中
朝謝中宫
與皇太子受冊朝謝儀同
謝東宫
親王受冊之日内使監官陳設皇太子座於東宫侍儀
司設親王拜位於殿庭階上及殿上正中贊禮二人位
于殿庭王拜位之東西内贊二人位于殿内王拜位之
東西文武官侍立位于殿庭東西將軍六人位于殿門
之左右拱衛司設儀仗于殿庭之左右樂工設樂于宫
門之外親王於中宫行禮畢引禮引親王便服至東宫
門外西向立引進引皇太子便服出宫樂作陞殿樂止
引禮引諸王由東階陞樂作至殿庭階上拜位樂止贊
禮唱鞠躬樂作四拜樂止引禮引秦王由殿東門入樂
作引禮立於門外内贊接引秦王至殿内拜位樂止内
贊贊禮同唱跪秦王以下皆跪秦王恭謝曰小弟某等
兹受封冊謹詣皇太子長兄殿下恭謝謝畢内贊贊禮
同唱俯伏興平身引禮引秦王由東門出樂作復位樂
止贊禮唱鞠躬拜樂作四拜樂止贊禮唱禮畢引進啓
禮畢皇太子興樂作還宫樂止引進引親王以次出
親王自行賀及百官賀諸王
親王受冊之日儀衛司於西宫親王殿依親王長幼陳
設座位侍儀司設文武官陪立位於殿庭之東西拜位
于庭中文東武西内贊二人位于殿内東西相向拱衛
司陳設親王儀仗于殿前之東西樂工陳樂於殿庭之
南贊禮贊各就位親王于東宫行禮畢引禮引親王便
服入殿門樂作陞座樂止文武官入立于殿庭之東西
引禮引晉王以下詣秦王前行禮贊禮唱鞠躬晉王以
下皆鞠躬樂作四拜樂止引禮引以次親王行禮皆如
賀秦王儀贊禮唱禮畢引禮引文武官入就拜位贊禮
唱鞠躬樂作四拜樂止引禮引丞相由西門入引禮立
于門外丞相至殿上拜位内贊贊禮同唱跪丞相及庭
中文武官皆跪丞相稱賀曰某官某等兹遇親王殿下
榮膺冊寶封建禮成無任忻忭之至賀畢内贊贊禮同
唱俯伏丞相及庭中文武官皆俯伏興平身丞相出引
禮引復位贊禮唱鞠躬樂作四拜樂止贊禮唱禮畢内
贊啓禮畢親王興樂作出殿門樂止引禮引文武官以
次出
百官稱賀上表箋
親王受冊寶禮既畢至晩内使監於奉天殿陳設御座
香案尚寶司設寶案于香案之北侍儀司設表案位于
香案之北侍儀司設表案位于香案之南又設表箋案
位于丹墀北之正中設皇太子拜位於丹陛上御前正
中親王陪拜位各以長幼序于皇太子拜位之南設文
官起居位于丹墀之東南西向武官起居位於丹墀之
西南東向文官拜位于丹墀中之東北每等異位重行
北向西上武官拜位于丹墀中之西北每等異位重行
北向東上殿前班諸執事起居位于武官起居位之北
東向侍從班諸執事起居位于文官起居位之北西向
殿前班指揮司官三員侍立位於丹陛上之西東向光
祿寺官三員侍立位于丹陛上之東西向侍從班文官
立位於殿上之東侍從班武官立位於殿上之西拱衞
司二員侍立位於殿中門之左右典牧所官二員侍立
位于仗馬之前東西相向受箋内使監官一員位於丹
墀表案之東西向宣表官一員展表官二員位於丹墀
表箋案之西東向紏儀御史二人位于展表官之南東
西相向内贊二員位於殿上東西相向典儀二人位於
丹陛上之南東西相向知班二人位於文武官拜位之
北東西相向通贊贊禮二人位於知班之北東西相向
通贊在西贊禮在東引文武班舍人四人位於文武官
拜位之北稍後東西相向引殿前班舍人二人位於引
武班之南東向轝表案舍人二人于引文班之南西向
宿衛鎮撫二人位於丹陛東西階下東西相向護衛百
戶二十四人位於宿衛鎮撫之南稍後東西相向護衛
千戶八人位於殿東門之左右將軍二人位於殿上簾
前東西相向將軍六人位於殿門之前東西相向將軍
四人位於丹陛上四隅東西相向將軍六人位於奉天
門東西相向鳴鞭四人位於丹陛上之南北向其日清
晨金吾衛陳兵仗於午門外之東西陳旗仗於奉天門
外之東西拱衛司陳儀仗於丹陛之東西及丹墀之東
西陳車輅於丹墀之南典牧所陳仗馬於文武樓南之
東西虎豹於奉天門之東西和聲郎陳樂於丹墀文武
官拜位之南内使監官擎執於御座之左右侍儀司舍
人舉表案入就殿上案位舍人二人舉表案伺候於午
門外文武官具朝服迎表至雲集橋舍人引殿前班司
贊贊禮内贊宿衞鎮撫護衞鳴鞭各人入就位侍儀侍
從入迎車駕上位陞謹身殿侍儀版奏中嚴御用監官
奏請上位服衮冕皇太子親王於奉天門東耳房具衮
服文武官迎表至午門前置龍亭於御道中禮部官取
表函置於案舍人舉案宣表官展表官押表案引丞相
前行文武官分班俱由西門入至丹墀中禮部官押表
案於丹墀正中各就位文武官各入就起居位侍儀奏
外辦導引上位御輿以出仗動鼓吹振作尚寶卿捧寶
前導侍衛如常儀上位陞御座樂止尚寶卿捧寶置於
案將軍捲簾拱衛司鳴鞭司晨報時鷄唱訖諸侍從官
殿前班拱衛司官由西階降引班引同宣表官受表官
受箋内官俱入起居位東西相向立定通班唱某衞指
揮使臣某以下起居引班唱鞠躬平身指揮以下鞠躬
平身引班東西分引至丹墀中拜位北面立贊禮唱鞠
躬樂作兩拜樂止贊禮唱指揮使稍前指揮使前立贊
禮唱鞠躬指揮以下皆鞠躬贊禮唱聖躬萬福唱平身
指揮使以下皆平身唱復位指揮使復位唱鞠躬樂作
兩拜樂止通班唱各恭事引班引指揮以下官各就位
引進四人導皇太子親王由東門入樂作由東陛陞至
拜位樂止引進分立於其前唱鞠躬樂作四拜樂止引
進引皇太子由殿東門入樂作引進立俟於門外内贊
接引皇太子至御座前拜位樂止内贊引進同唱跪皇
太子親王皆跪皇太子稱賀云長子某兹遇諸弟某等
受封建國謹詣父皇陛下稱賀賀畢内贊引進同唱俯
伏興平身皇太子親王俯伏興平身内贊引皇太子出
殿東門樂作内贊唱復位引進引皇太子復位樂止引
進唱鞠躬樂作四拜樂止引進引皇太子親王東陛降
樂作至文樓樂止司晨再報時訖通班唱具官臣某以
下起居引班唱鞠躬平身文武官相向鞠躬平身引班
東西分引入丹墀中拜位丞相初行樂作至位樂止知
班唱班齊贊禮唱鞠躬樂作四拜樂止贊禮唱進表箋
引班引丞相及平章詣表箋案前丞相跪捧表興平章
跪奉箋進於受箋官受箋内使監官接箋入中宫啓聞
平章興引班引復位丞相奉表與宣表官展表官由丹
墀西陛陞西門入至殿中丞相跪進表於案退立於殿
南正中内贊唱跪贊禮唱跪丹墀百官皆跪内贊唱宣
表宣表官詣案取表跪讀於殿西展表官同跪展表宣
表官宣訖俯伏興展表官以表置於案訖内贊與贊禮
同唱俯伏興平身丞相與丹墀百官皆俯伏興平身與
宣表展表官由殿西門出西階降復位贊禮唱鞠躬樂
作四拜樂止贊禮唱搢笏文武官皆搢笏三舞蹈跪三
拱手加額山呼萬歲山呼萬歲再山呼萬萬歲樂工應
聲和之出笏俯伏興樂作四拜樂止贊禮唱禮畢侍儀
秦禮畢鳴鞭上位興樂作導引還謹身殿樂止舍人舉
表案出引班引文武官以次出
東宫賀中宫
親王受冊次日内使監官陳設皇后御座於中宫殿上
皇太子拜位於露臺上正中親王陪拜位序於其後設
皇太子行禮位於御座前内贊二人位於殿上拜位之
東西陳設儀仗於殿廷之東西擎執於殿内之左右樂
工陳樂於宫門之外皇太子於上位前行賀禮畢司賓
引皇太子親王各具冕服至中宫門外東向立内使監
官啓聞皇后首飾禕衣出殿樂作陞御座樂止司賓引
皇太子親王由東階陞樂作入就露臺上拜位樂止司
賓分立於其前司贊唱鞠躬樂作四拜樂止司賓引皇
太子由殿東門入樂作至殿内拜位樂止司賓分立於
其前内贊唱跪皇太子跪稱賀曰長子某兹遇諸弟某
等受封建國謹詣母后殿下稱賀畢内贊唱俯伏興平
身皇太子俯伏興平身司賓引皇太子東門出樂作復
位樂止司賓唱鞠躬樂作四拜樂止司賓唱禮畢内使
監官啓禮畢皇后興樂作還宫樂止内官引皇太子親
王以次出
中宫受内外命婦賀
至日司賓引内外命婦各服其服各伺於中宫門外之
左右伺皇太子入行賀禮畢内使監官啓聞司賓二人
先引外命婦由西門入序立於庭中左右二人引内命
婦入就拜位司贊唱班齊唱拜樂作四拜樂止司賓引
班首由西階陞西門入樂作至御前樂止内贊司贊唱
跪班首及衆内命婦皆跪班首稱某封某妾某等兹遇
親王受封建國恭詣皇后殿下稱賀畢内贊司贊同唱
興班首及衆内命婦皆興司賓引班首西門出西階降
復位司贊唱拜樂作四拜樂止司賓引内命婦出司賓
二人引外命婦入就拜位唱拜樂作四拜樂止司賓引
班首由西門入樂作至御座前樂止内贊司贊同唱跪
班首以下皆跪班首稱賀曰妾某氏等兹遇親王受封
建國恭詣皇后殿下稱賀畢内贊司贊同唱興班首以
下皆興司賓引班首由西門出西階降司贊唱拜樂作
四拜樂止司賓引外命婦以次出
東宫受百官賀
前期内使監官陳設皇太子位於東宫正殿如常儀侍
儀司設箋案位於殿下及殿上正中文武官拜位於殿
下文東武西每等異位重行北向設宣箋官位於殿下
箋案之西展箋官位於宣箋官之下知班二人位於文
武官拜位之北東西相向贊禮二人位於知班之北東
西相向内贊二人位於殿上東西相向引文武班舍人
四人位於文武班之北稍後東西相向是日宿衛陳兵
仗於東宫外門之東西陳旗仗於中門外之東西將軍
六人於殿門之東西拱衛司陳儀仗於殿庭階上下之
東西和聲郎陳樂於文武官拜位之南内使擎執於殿
上之左右文武官進箋至午門前禮部官以箋函置於
案舍人舉入東宫門外恭候行禮文武官於奉天門行
賀禮畢常服詣東宫文東武西分立於門外受箋官通
贊贊禮知班内贊各入就位引進啓外備皇太子常服
出宫至殿門樂作陞殿樂止舍人舉箋案入宣箋官展
箋官押案置於庭各就位引班引文武官入就位知班
唱班齊贊禮唱鞠躬樂作四拜樂止贊禮唱進箋受箋
官進至案之東北引班引丞相至案前丞相跪捧箋興
與宣箋官展箋官由西陛陞西門入至殿内置於案退
立於殿南正中内贊唱跪贊禮唱衆官皆跪丞相與丹
墀百官皆跪内贊唱宣箋宣箋官詣案前取箋跪宣於
殿西展箋官同跪展箋宣箋官宣箋畢俯伏興退立於
西展箋官以箋復於案退立於西内贊贊禮同唱俯伏
興丞相與百官皆俯伏興平身丞相與宣箋官展箋官
由殿西門出西陛降復位贊禮唱鞠躬樂作四拜樂止
贊禮唱禮畢引進啓禮畢舍人舉箋案出皇太子興樂
作引進引還宫樂止引禮引文武官以次出
成化二十三年續定
祭告
其日清晨上親告奉先殿(用祝文)
冊立
前期鴻臚寺設節冊寶案於奉天殿中冊東寶西節居
中設綵輿於丹墀之東教坊司設中和韶樂及大樂是
日早錦衣衛設鹵簿駕上具皮弁服御華蓋殿執事官
行禮如常儀鴻臚寺奏請陞殿導駕官前導上陞座鳴
鞭文武百官朝服行叩頭禮侍班引禮引正副使入就
拜位贊四拜傳制官跪奏傳制執事官舉節冊寶案由
殿左門出置御道中傳制官由左門出稱有制贊正副
使跪制曰某年某月某日冊封第幾子某為某王命卿
等持節行禮贊俯伏興四拜禮畢執事官舉節冊寶置
於綵輿中用黃傘蓋及大樂送至右順門外正副使朝
北立仍用内樂迎綵輿至各王所居門外内執事先設
香案於中堂之北設節冊寶案於香案之南王先具服
候節冊寶將至出迎於門外内執事捧節冊寶由正門
入先行王隨行至王所居正中各置於案冊東寶西節
居中内執事導引王就拜位贊四拜樂作興平身樂止
贊宣冊贊詣冊案前贊跪宣冊内官取冊立宣訖贊受
冊捧冊内官以冊授王王受訖以冊授内侍内侍跪受
立於西贊授寶捧寶内官以寶授王王受訖以寶授内
侍内侍跪受立於西贊俯伏樂作興平身樂止贊復位
贊四拜樂作興平身樂止贊禮畢内導引引王送節出
門外内執事捧節出授正副使報禮畢正副使持節復
命
謁告謝恩
是日親王受冊寶畢内侍引詣奉先殿謁告如常儀謁
告畢内侍引親王詣皇太后前行八拜禮詣上前皇后
前俱行八拜禮詣母妃及皇妃及東宫并妃前各行四
拜禮畢回宫
慶賀
次日文武百官常服致詞稱賀行禮畢司禮監請各王
具常服俱詣奉天門前東廡坐百官常服行四拜禮
親王妃冊立儀
與冊立皇太子妃同
公主冊立儀
皇明祖訓公主授以金冊婿皆稱駙馬都尉賜誥命皇
姑曰大長公主皇姊妹曰長公主皇女曰公主(自公主以上俱)
(受金冊)冊立儀冊文(俱見㛰禮)
明會典卷四十七
