明會典卷五十
禮部九
經筵
國初經筵無定日或令文學侍從之臣講說亦無定所
正統初始著為儀累朝因之
經筵初開儀
凡經筵初開𠡠勲臣一人知經筵事内閣學士或知或
同知經筵事六部尚書左右都御史通政使大理寺卿
及學士等官侍班翰林院春坊等官及國子監祭酒二
員進講翰林春坊等官二員展書給事中御史各二員
侍儀鴻臚寺錦衣衛堂上官各一員供事又鳴贊一員
贊禮序班四員舉案侯伯一人領將軍先期直殿内官
扵文華殿設御座又設御案扵殿内御座之東稍南設
講案扵御案之南稍東是日早司禮監官先陳所講四
書經史各一册置御案又各一册置講案皆四書東經
史西先期講官撰四書經或史講章各一篇預置扵册
内是日早上御奉天門早朝畢退御文華殿陞御座將
軍侍衛如儀鴻臚寺官引知經筵及侍班講讀執事侍
儀等官扵丹陛上行五拜三叩頭禮畢以次上殿依品
級東西序立知經筵官序扵侍班官上侍儀御史給事
中各二員扵殿内之南分東西北向立序班二員舉御
案置御座前二員舉講案置御案之南正中鴻臚寺官
贊進講講官一員從東班出一員從西班出詣講案前
稍南北向並立鴻臚寺官贊鞠躬拜叩頭興平身畢展
書官一員從東班出進詣御案前跪展四書畢起退立
扵御案之東稍南講官一員進至講案前立奏講某書
講畢稍退展書官復詣御案前跪掩四書畢退就東班
又展書官一員從西班出進詣御案前跪展經畢起退
立于御案之西稍南講官一員進至講案前立奏講某
經或某史畢少退仍並立展書官復詣御案前跪掩書
畢退就西班鴻臚寺贊講官鞠躬拜叩頭興平身禮畢
各退就東西班序班二員舉御案二員舉講案退置原
所鴻臚寺官贊禮畢命賜宴鴻臚寺官及各官皆跪承
旨光祿寺官設宴于左順門宴畢叩頭出
月講常儀
每月初二十二二十二日會講先期司禮監官陳設書
籍御案如前儀至期候上御文華殿侍衛侍儀執事進
講賜宴禮同但各官止行叩頭禮
日講常儀
凡日講止用講讀官内閣學士侍班不用侍衛侍儀執
事等官侍班講讀等官入見行叩頭禮東西分立先讀
四書次讀經或讀史每本讀十數遍後講官先講四書
次講經或講史務在直說大義明白易曉講讀後侍書
官侍上習書畢各官叩頭退
東宫出閣講學
天順二年定
初出閣儀
是日早侍衛侍儀如常儀執事等官扵文華後殿行四
拜禮畢鴻臚寺官請皇太子陞文華殿執事官導引至
殿陞座師保等官于丹陛上行四拜禮畢各官退出内
侍官導皇太子至後殿陞座以書案進每日侍班侍讀
講官入分班東西立内侍展書侍讀講官以次進讀叩
頭而退
每日講讀儀
一每日早朝退後皇太子出閣陞座内侍以書案進不
用侍衛侍儀執事等官惟侍班侍讀講官入行叩頭禮
畢分班東西向立内侍展書先讀四書則東班侍讀官
向前伴讀十數遍退復原班次讀經書或讀史書則西
班侍讀官向前伴讀亦如之務要字音正當句讀分明
讀畢各官退
一每日已時侍班侍讀侍講及侍書官俟皇太子陞座
畢入東西向立侍班内侍展書先講早所讀四書則東
班侍講官進講一遍退復原班次講早所讀經史書則
西班侍講官進講亦然務要直言解說明白易曉講畢
内侍收書訖侍書官向前侍習寫字務要開說筆法點
畫端楷寫畢各官叩頭而退
一午膳後從容遊息或習騎射
一每日晩讀本日所授書各數遍至熟而止
一凡讀書三日後一温湏背誦成熟遇温書日免授新
書講官通講須曉大義
一凡寫字春夏秋月每日寫一百字冬月每日寫五十
字
一凡遇朔望節假及大風雨雪隆寒盛暑暫停講讀寫
字
諸王讀書儀
天順二年定
一初入書堂其日早王至右順門之北書堂面東中坐
提督講讀并講讀官行四拜禮畢内官捧書展于案上
就案左立講讀官進立于案右伴讀十遍叩頭退
一每日講讀清晨王至書堂講讀官行叩頭禮伴讀十
遍出飯後復詣書堂伴讀看寫字畢講書直說大意畢
仍叩頭退内侍以所寫字送内閣點看
明會典卷五十
