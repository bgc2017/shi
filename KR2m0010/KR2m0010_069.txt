明會典卷六十九
禮部二十八
婚禮五
品官納婦
明集禮
几品官婚娶或為子聘婦先遣媒氏通書次遣使及媒
氏行六禮婦至婿家主人饗宴送者明日謁見祖禰訖
次見舅姑行盥饋之禮舅姑饗婦如家人之儀
納采
前一日主婚者設賓次於大門外賓席於廳事至日設
鴈及禮物於廳及庭媒氏省視訖執事者舉禮物進賓
及媒氏從其後質明主婚者具祝版告廟以行賓至女
第媒氏入告贊者延賓入次執事者各陳禮物于大門
内女氏主婚者公服出迎於大門外贊者引賓出次主
婚者揖賓入賓及媒氏陞自東階主婚者陞自西階至
廳賓立於左主婚者立於右媒氏立於賓之南執事者
各陳其物於廳及庭賓及主婚者皆冄拜賓詣主人曰
某官以伉儷之重施於某某率循禮典謹使某納采主
婚者曰某之子弗閑姆訓既辱采擇敢不拜嘉主婚者
揖賓就西向坐主婚者東向坐執事者徹禮物訖賓復
入陳鴈及禮物於廳賓詣主婚者曰某官慎重婚禮將
加卜筮請問名主婚者進曰某第幾女某氏出或以紅
羅或以銷金紙書女第行年歲賓辭將降出主婚者曰
請禮從者賓復就坐遂行飲食之禮畢賓降自東階出
主婚者送至大門外
納吉
禮如納采儀賓致辭曰某官承嘉命稽諸卜筮龜筮恊
從使某告吉主婚者曰某未教之女既以吉告其何敢
辭
納徵
禮如納吉儀加玄纁束帛函書賓致辭曰某官以伉儷
之重加惠某官率循典禮有不腆之幣敢請納徵主婚
者曰某官貺某以重禮某敢不拜受辭畢賓即函書授
主婚者主婚者受書以授執事者主婚者之從者亦以
函書進授主婚者主婚者受以授賓賓受書以授左右
訖主婚者揖就席主婚者之執事者各徹禮物
請期
亦與納吉同
迎親
前一日主婚者設次於大門外其日婿父公服告于禰
廟質明婿具公服親迎執事者設婿父位於廳之正中
婿父即座贊者引婿陞自西階至父座前北面冄拜進
立父位前父命之曰躬迎嘉偶釐尔内治婚進曰敢不
奉命退復位冄拜媒氏導婿之女家其日女氏主婚者
公服告廟訖宴會親戚醴女如家人禮婿至門外下馬
媒氏入告贊者引婿就次女從者請女盛服就寢門内
南坐贊者引婿出次主婚者出迎婿于大門之東西面
揖婿入主婚者入門而右婿入門而左執鴈者從婿後
至寢戶前北面立主婚者立於寢戶之東西向執鴈者
陳鴈於庭婿冄拜婿出就次主婚者不降送婿既出女
父母就正廳南向坐保姆引女就父母座前北面四拜
父命之曰往之女家以順為正無忘肅恭母命之曰必
恭必戒毋違舅姑之命庶母申之曰尔悦聽於訓言毋
作父母羞保母及侍女導從女出門陞車儀衛導前應
送者乘車從後婿先還以俟
同牢儀
女將至婿家執事者設座於寢室内婿東婦西設婿洗
一於室之東南婦洗一於西北酒案於室之南楹正中
設四爵兩巹於酒尊之北食案二於酒案之北初婚婦
車至門保姆請下車贊者引婿出迎於大門内婿婦同
入及寢門婿先陞階保姆等導婦後陞入室婿盥於南
洗婦從者執巾進水以沃之盥畢從者請婿婦各就座
執事者各舉食案於婿婦之前司尊者注酒侍女以酒
置于案上婿婦飲訖徹&KR0678;司饌者進饌侍女供饌於案
婿婦饌訖徹饌冄飲再饌如初侍女以巹注酒進於婿
婦前各飲畢贊者請皆興立于座南東西相向贊拜婿
婦皆冄拜侍從引婿婦入室易服婿從者餕婦之餘婦
從者餕婦之餘
廟見
婦至之明日見宗廟設主婚者拜位於東階下婿拜位
於其後主婦拜位於西階下婦拜位於其後諸親拜位
男女各於主婚者及主婦後其日婦夙興沐浴盛服主
婚者及主婦皆盛服各就位冄拜贊者引婦進詣庭中
北面立主婚者陞自東階詣神位前跪三上香三祭酒
讀祝興主婚者立於神位西婦四拜退復位主婚者
降自東階就拜位主婚者以下皆冄拜禮畢
見舅姑
婦既謁廟見舅姑執事者先設舅姑位於堂上舅在東
姑在西婦沐浴盛服立於堂下俟舅姑即座贊者引婦
就拜位四拜保姆引自西階至舅前侍女捧棗栗授於
婦婦受之置位前案上降階復四拜訖詣姑前奉腵脩
如舅前儀執事者各徹訖婦退降自西階至庭下拜四
拜禮畢婦退舅姑醴婦如家人禮
盥饋
婦見舅姑之明日行盥饋禮其日婦家備盛饌至婿家
婦從者設舅姑位於堂上食案於堂中婦夙興沐浴盛
服立于庭下舅姑即座婦四拜保姆引婦陞自西階至
舅位之南婦從者舉食案於舅前執事以饌授婦婦奉
饌置於舅前執事者加七筯進饌於姑亦如之食訖婦
從者徹饌婦降階就拜位四拜禮畢舅姑醴婦如初見
禮
舅饗丈夫送者
其日質明主婚者命執事者設賓席於正廳東西相向
其席位從其賓之數設酒案於廳之南楹設食案於酒
案之北賓至掌次者引賓先就次主婚者出迎於大門
之外引禮者引賓出次主婚者揖賓入賓升東階主婚者升
西階至廳分東西相向立贊禮唱鞠躬冄拜賓主皆再拜平身
主婚者揖賓各就座執事者舉食案進供於賓客主婚
者之前進酒進饌如常儀會畢賓主俱興賓立於東階
上西向主婚者立於西階上東向執事者奉幣以授主
婚者主婚者以授賓賓受以授左右降自東階從者受
幣以從賓出主婚者送於大門之外
姑饗婦人送者
其日主婚者之執事者設女賓次於中門之内設女賓
席於後堂東西相向設女賓親黨位於女賓之南西向
設主婦親黨位於主婦之南東向設酒案於堂之南楹
設食案於酒案之北女賓至掌次者引就次主婦出迎
於次外引贊引女賓出次主婦接女賓同入女賓升東
階主婦升西階至廳分東西相向立女贊唱冄拜女賓
及主婦皆冄拜主婦請女賓皆就位坐侍女舉食案進
供於女賓主婦之前進酒進饌如常儀會畢女賓及主
婦皆興執事者奉幣以授主婦主婦受幣以授女賓女
賓授幣降自西階以授從者從者奉幣以從女賓出主
婦送於門外
庶人納婦
明集禮
凡男年十六女年十四以上並聽婚娶先遣媒氏通言
女氏許之次命媒氏納采納幣至期婿盛服親迎主婚
者禮賓明日婦見祖禰畢次見舅姑婿往見婦父母
納采
是日夙興主婚者告於祠堂云某人之子某年已長成
未有伉儷已議娶某郡某之女今日納采不勝感愴(若宗)
(子自昏則自告)媒氏奉書及禮物往女家至大門外主婚者出
迎媒氏媒氏入門而右主婚者入門而左升堂東西相
向立執事陳禮物於堂上及庭中媒氏進詣主婚者曰
吾子有惠貺室於某某親某有先人之禮使某請納采
主婚者對曰某之子蠢愚又弗能教吾子命之某不敢
辭從者以書進授媒氏媒氏奉書以授主婚者主婚者
受書以授左右訖延媒氏就次執事者各徹禮物主婚
者遂奉書告於祠堂訖出迎媒氏升堂從者以復書進
授主婚者主婚者以授媒氏媒氏受書以授執事訖請
退主人請媒氏以酒饌請從者於别室皆酬以幣使者
復命婿家婿家復告祠堂
納幣請期(古有問名納吉朱子家禮止用納采納幣以從簡便)
其日婿氏主婚者備書及禮物於庭媒氏省視訖遂奉
書及禮物至女家主婚者出迎媒氏入門而右主婚者
入門而左升堂東西相向立從者陳禮物於堂及庭中
媒氏進詣主婚者前曰吾子既修好於某某使某來成
主婚者曰備禮有加敢不重拜從者以函書授媒氏媒
氏以授主婚者主婚者受書以授左右訖左右以復書
進授主婚者以授媒氏媒氏受書復致命曰某使某請
吉日主婚者曰某固聽命媒氏曰請以某甲子主婚者
曰敢不承命媒氏請退主婚者留媒氏宴饗如納采之
儀
親迎(有故聽以媒氏往迎)
前期一日女氏使人張陳其婿之寢室(俗謂之鋪房)其日質
明婿父盛服以祝告廟訖父坐於正廳中間南向子盛
服(品官子孫假九品服餘皂衫折上袊)立於父位之西少南東向贊禮唱
鞠躬拜興拜興平身婿鞠躬拜興拜興平身執事者以
醆注酒授婿婿祭酒少許訖啐酒以醆授從者訖興平
身進立於父位前父命之曰釐爾内治往求爾匹婿進
曰敢不奉命贊禮唱鞠躬拜興拜興平身婿鞠躬拜興
拜興平身降出乘馬以二燭前導至女家司賓延入次
是日女父母請親戚宴女如家人之儀婿至主婚以祝
告於祠堂曰某之第幾女將以今日歸于某不勝感愴
告祝訖出迎婿於中門之外揖婿入主婚者升東階西
向婿升西階進當寢戶之前北面執鴈者陳鴈於階庭(無鴈以他)
(物代)婿曰某受命於父以茲嘉禮恭聽成命主婚者曰某固
願從命贊禮唱鞠躬再拜平身婿鞠躬再拜平身贊禮引
婿降階出至次以俟主婚者不降送婿既出就次女父
母盛服向南坐侍女導從女至堂上詣父母前北面立
贊者唱四拜女四拜父戒之曰往之爾家無忘肅恭毋
戒之曰夙夜以思無有違命諸母申之曰無違尔父母
之訓贊者又贊四拜女四拜興訖侍女導從出門升輿
二燭導行婿先乘馬還俟於門外婦至門外贊者請降
輿婦降輿入門北面立婿出至中門外南面揖婦同入
室婦從者布婿席於室東婿從者布婦席於室西贊者
引婿婦至席所東西相向贊禮唱拜興拜興婿婦皆再
拜婿揖婦就坐婦從者舉食案置於婿前婿從者舉食
案置於婦前婦從者斟酒進供於婿婿受醆飲酒婿從
者斟酒進供於婦婦受醆飲酒畢從者以饌進婿婦皆
饌再飲再饌畢婿從者以巹斟酒進授婿婿受巹婿從
者以巹斟酒進授婦婦受卺同飲畢婿婦皆興入寢室
婿脱服婦從者受之婦脱服婿從者受之婿從者餕婦
之餘婦從者餕婿之餘主婚者禮男送者於外廳主婦
禮女送者於中堂各如儀
見舅姑
婦至之明日謁見舅姑其日夙興盛服立於堂下舅姑
坐於堂上舅位在東姑位在西置卓子於舅姑之前家
人男女少於舅姑者立於兩序侍女引婦立於東階下
贊禮唱四拜婦四拜侍女引婦升東階至舅位前侍女
以贄幣進授於婦婦受贄幣奠於卓子上舅撫之侍女
引婦降階北面立贊禮唱四拜婦四拜侍女引婦就西
階下立贊禮唱四拜婦四拜侍女引婦升西階至姑位
前侍女以贄幣進授於婦婦受贄幣進奠於卓子上姑
撫之侍女引婦降階北面立贊禮唱四拜婦四拜贊禮
唱禮畢舅姑醴婦如家人之儀
見祖禰(古者三月而廟見朱子家禮以其太遠改用三日)
婦至之明日見於祖禰(無廟者設神位於廳事中)設主婚者拜位於
東階下北面婿拜位於後設主婦拜位於西階下婦拜
位於其後親屬拜位各以序分立於主婚者主婦之後
其日婦夙興沐浴盛服主婚者及主婦皆盛服贊禮
引主婚者就東階下位次引主婦就西階下位次引
諸親及婿婦各就位立定贊禮唱冄拜平身主婚者
以下皆冄拜平身贊禮引婦進詣庭中北面立引禮
引主婚者升自東階詣神位前引禮唱跪主婚者跪
引禮唱上香上香三上香司香者奉香進扵主婚者
左主婚者三上香訖引禮唱祭酒祭酒三祭酒司尊
者以酒進于主婚者之左主婚者祭酒畢引禮唱讀
祝讀訖引禮唱俯伏興平身主婚者俯伏興平身引禮
引主婚者立于神位之西贊禮唱四拜婦四拜訖退復
位引禮引主婚者降自東階就拜位贊禮唱鞠躬冄拜
平身主婚者以下皆鞠躬冄拜平身贊禮唱禮畢主婚
者以下皆退
婿見婦之父母
婦至之明日婿盛服往見婦之父母至大門外立伺贊
禮者先入告婦父母出迎扵大門外揖婿入從者執幣
其後婦父升自西階婿升自東階至廳東西相向婦父
在西婿在東贊禮唱鞠躬四拜平身婿四拜興平身婦
父扶婿興從者以幣進授婿婿受幣進於婦父婦父受
幣以授左右贊禮引婿入至後堂門外少伺從者執幣
以從婿母盛服出後堂南向立贊禮引婿入堂前楹北
向立贊禮唱鞠躬四拜平身婿鞠躬四拜興平身婦母
荅拜訖從者以幣授婿婿受幣進授婦母之左右訖贊
禮引婿出次見婦黨諸親皆如賓客相見之禮婦家設
酒饌禮婿各随貧富之儀
饗送者
其禮如品官饗送者之儀
明會典卷六十九
