明會典卷四十二
禮部一
綱領
諸司職掌
尚書侍郎之職掌天下禮儀祭祀宴享貢舉之政令其
屬有四曰儀部曰祠部曰膳部曰主客部
後改儀部為儀制祠部為祠祭膳部為精膳主客仍舊
俱稱清吏司
儀制清吏司
諸司職掌
郎中員外郎主事掌貳尚書侍郎舉其儀制而辨其名數
朝賀
國初朝賀等儀多仍前代之舊其後屢詔刪定立為中
制以頒示天下具見于諸司職掌若職掌所不及載者
或雖載而後復有所損益者今備列于後
正旦冬至朝賀儀
諸司職掌
一凡正旦冬至前一日尚寶司陳設御座于奉天殿及
寶案于御座之東設香案于丹陛之南教坊司設中和
韶樂于殿内之東西北向其日清晨錦衣衛陳鹵簿儀
仗于丹陛及丹墀之東西設朋扇于殿内東西列車輅
步輦于丹墀東西相向鳴鞭四人左右北向教坊司陳
大樂于丹陛之東西北向儀禮司設同文玉帛案于丹
陛之東金吾衛設護衛官于殿内及丹陛之東西陳甲
士于午門外奉天門外及丹墀東西錦衣衛設將軍于
奉天門外丹陛丹墀及奉天門列旗幟于奉天門外東
西典牧官陳仗馬犀象于文武樓南東西相向欽天監
設司晨郎報時位于内道東近北立糾儀御史二人于
丹墀北東西相向内贊二人于殿内外贊二人于丹墀
北東西相向設傳制宣表等官位于殿内東西相向鼓
初嚴文武官具朝服齊班于午門外鼓次嚴引禮官引百
官由左右掖門入詣丹墀東西北向立鼓三嚴執事官
詣華蓋殿伺候内官跪奏皇帝具衮冕陞座鐘聲止儀
禮司官跪奏各執事官行禮贊五拜禮畢贊供事執事
官各就位儀禮司官跪奏請陞殿駕興中和韶樂奏聖
安之曲尚寶官捧寶前行導駕官前導扇開簾捲尚寶
官置寶于案樂止鳴鞭報時雞唱曉對贊唱排班班齊
贊禮唱鞠躬大樂作贊四拜平身樂止典儀唱進表大
樂作給事中二人詣同文案前導引序班舉案由東門
入置殿中樂止内贊唱宣表目宣表目官跪宣訖俯伏
興唱宣表展表官取表宣表官至簾前外贊唱衆官皆
跪宣表訖内外皆唱俯伏興平身序班即舉表案于殿
東外贊唱衆官皆跪代致詞官跪于丹陛中致詞云具
官臣某兹遇(正旦則云三陽開泰萬物咸新冬至則云律應黃鍾日當長至)恭惟皇帝
陛下膺乾納祐奉天永昌賀訖外贊唱衆官皆俯伏興
樂作四拜興平身樂止傳制官詣御前跪奏傳制俯伏
興由東門靠東出至丹陛之東西向立稱有制贊禮唱
跪百官皆跪宣制(正旦則云履端之慶冬至則云履長之慶)與卿等同之贊
禮唱俯伏興平身樂止贊搢笏鞠躬三舞蹈贊跪唱山
呼百官拱手加額曰萬歲唱山呼曰萬歲唱再山呼曰
萬萬歲凡呼萬歲樂工軍校齊聲應之贊出笏俯伏興
大樂作贊四拜平身樂止儀禮司官跪奏禮畢中和樂
作奏定安之曲駕興尚寶官捧寶導駕官前導至華蓋
殿樂止引禮官引百官以次出
萬夀聖節百官朝賀儀
諸司職掌
一凡萬夀聖節百官朝賀禮儀與正旦冬至同但致詞
云恭惟皇帝陛下萬夀令節臣某等誠懽誠忭敬祝萬
萬歲夀不傳制
事例
洪武三十年奏更朝賀儀同文案玉帛案俱由殿東門
舉進安于殿中宣表訖舉同文案玉帛案俱安于寶案
之南令節改稱聖節
朝賀儀
洪武間定(以後樂俱同)
殿内中和韶樂
樂器
麾一簫十二
笙十二排簫四
横笛十二箎四
塤四琴十
瑟四編鐘二
編磬二應鼓二
柷一敔一
搏拊二
陞殿
樂章
聖安之曲
乾坤日月明八方四海慶太平龍樓鳳閣中扇開簾捲
帝王興聖感天地靈保萬夀洪福增祥光旺氣生陞寶
位永康寧
公卿入門(後不用)
樂章
治安之曲
忠良為股肱昊天之德承主恩森羅拱北辰御爐香遶
奉天門江山社稷興安天下軍與民龍虎會風雲賀萬
夀聖明君
丹陛大樂(後奏于奉天門)
樂器
麾一戲竹二
簫十二笙十二
笛十二頭管十二
&KR0793;八琵琶八
二十絃八方響二
鼓二拍板八
杖鼓十二
百官行禮
樂章
萬歲樂
雨順風調昇平世萬萬年山河社稷八方四面干戈息
慶龍虎風雲會
朝天子
聖德聖威洪福齊天地御階前文武兩班齊擺列在丹
墀内舞蹈揚塵山呼萬歲統山河壯帝畿禮儀讚稽慶
龍虎風雲會
還宫
樂章
定安之曲
九五飛聖龍千邦萬國敬依從鳴鞭三下同公卿環珮響
玎瑓掌扇護御容中和樂音吕濃翡翠錦綉擁還華蓋
赴龍宫
中宫正旦冬至命婦朝賀儀
諸司職掌
凡正旦冬至前期一日女官陳設御座于宫中設香案
于丹墀之南其日清晨内官陳設儀仗于丹陛之東西
及丹墀東西女官擎執者立于御座之左右陳女樂于
丹陛東西北向設箋案于殿東門外設班首拜位于中
道之東西設命婦拜位于丹墀北向設司贊位于丹墀
東西設司賓位于命婦班之北東西相向設内贊二人
位于殿内東西命婦至宫門外司賓引命婦入就拜位
女官見服侍班如常儀尚宫尚儀等官詣内奉迎尚儀
奏請陞座皇后具服出導從如常儀樂作陞座樂止司
贊唱班齊樂作贊四拜樂止外贊唱進箋引箋案女官
前導舉箋案女官二人舉案由殿東門入樂作至殿中
樂止贊衆命婦跪内贊唱宣箋目宣箋目女官宣訖興
唱宣箋展箋女官詣案前取箋宣箋女官宣訖興舉案
者舉案于殿東贊命婦皆興司賓引班首由東階陞樂
作自東門入至殿中樂止内贊唱跪班首跪衆命婦皆
跪班首稱某夫人妾某氏兹遇(正旦則云履端之節冬至則云履長之節)敬詣
皇后殿下稱賀内贊司贊同唱興班首及殿外命婦皆
興司賓引班首由西門出降自西階樂作至拜位樂止
贊拜樂作四拜樂止司言前跪將旨由東門靠東出至
于丹陛東西向立稱有旨司贊唱跪衆命婦皆跪司言
宣旨(正旦則云履端之慶冬至則云履長之慶)與夫人等同之贊興衆命婦
皆興司贊唱拜樂作四拜樂止尚儀跪奏禮畢皇后興
樂作還宫樂止引禮引命婦以次出
中宫千秋節命婦朝賀儀
諸司職掌
一凡中宫千秋節命婦朝賀禮儀與正旦冬至同但致
詞云兹遇千秋令節敬詣皇后殿下稱賀不傳旨
朝賀女樂
樂器
戲竹二簫十四
笙十四笛十四
頭管十四&KR0793;十
琵琶八二十絃八
方響六鼓五
拍板八杖鼓十二
樂章
天香鳳韶
寶殿光輝晴天暎懸玉鈎珍珠簾櫳瑤觴舉時簫韶動
慶大筵來儀鳳昭陽玉帛齊朝貢讚孝慈賢助仁風歌
謠正在昇平中謹獻上齊天頌
太皇太后正旦冬至命婦朝賀儀
皇太后正旦冬至命婦朝賀儀
儀注俱與前同
朝賀女樂
樂器俱與前同
樂章
天香鳳韶
龍樓鳳閤彤雲曉開綉簾天香芬馥瑤階春暖千花簇
夀聖母齊頌祝御筵奏獻長生曲坤道寧品類咸育和
氣四時調玉燭享萬萬年太平福
東宫親王并妃正旦冬至宫中朝賀儀
洪武初定其日上位中宫陞乾清宫御座待從導引如
常儀引禮引皇太子及妃親玉及妃詣上位前贊禮贊
鞠躬四拜皇太子親王皆鞠躬四拜平身皇太子妃及
親王妃皆四拜贊禮引皇太子詣前贊跪皇太子跪引
禮贊跪皇太子妃諸王及妃皆跪皇太子稱長子某兹
遇(履端之節履長之節)謹率諸弟某等欽詣父皇陛下稱賀贊禮
贊俯伏興平身皇太子俯伏興平身引禮贊俯伏興平
身諸王皆俯伏興平身皇太子妃諸王妃興贊禮引皇
太子復位贊鞠躬四拜皇太子諸王皆鞠躬四拜興平
身皇太子妃親王妃皆四拜禮畢引禮引皇太子及妃
諸王及妃詣中宫前贊禮贊鞠躬四拜皇太子親王皆
鞠躬四拜興平身皇太子妃親王妃皆四拜引禮贊皇
太子詣前贊跪皇太子跪引禮贊跪皇太子妃諸王及
妃皆跪皇太子稱長子某兹遇(履端之節履長之節)謹率諸弟某
等恭詣母后殿下稱賀贊禮贊俯伏興平身皇太子俯
伏興平身引禮贊俯伏興平身諸王皆俯伏興平身皇
太子妃親王妃興贊禮引皇太子復位贊鞠躬四拜皇
太子親王皆鞠躬四拜興平身皇太子妃親王妃皆四
拜禮畢引禮引皇太子親王及妃皆出洪武七年更定
不致賀詞止行八拜禮東宫親王正旦冬至朝賀太后
儀同前
東宫正旦冬至朝賀儀
諸司職掌
一凡正旦冬至日典璽官設東宫座于文華殿中錦衣
衛設儀仗于殿外東西教坊司陳大樂于文華門内東
西北向府軍衛列甲士旗幟于門外錦衣衛設將軍十
二人于殿中門外及文華門外東西相向立儀禮司官
設箋案于殿東門外設文武官拜位于文華門外設傳
令宣箋等官位于殿内東西執事官先行四拜禮訖各
就位引禮引各官詣文華門外北向立儀禮司官啓請
陞座導引官奉迎東宫具冕服出樂作陞座樂止贊禮
唱班齊鞠躬樂作四拜興平身樂止唱進箋給事中前
導箋案由殿東門入置殿中内贊唱宣箋目宣訖俯伏
興平身唱宣箋外贊唱跪展箋官詣案前取箋宣箋官
宣訖内外皆贊俯伏興平身即舉案于殿東外贊唱衆
官皆跪代致詞官中道跪致詞云具官臣某等兹遇(正旦)
(則云三陽開泰萬物咸新冬至則云律應黃鍾日當長至)敬惟皇太子殿下茂膺景
福賀畢唱衆官皆俯伏興平身傳令官跪啓傳令由東
門左出至丹陛東西向立稱有令贊衆官皆跪宣令(正旦)
(云履端之節冬至云履長之節)同臻嘉慶贊俯伏興樂作四拜平身樂
止儀禮司官跪啓禮畢
東宫千秋節百官朝賀儀
諸司職掌
一凡東宫千秋節百官朝賀禮儀與正旦冬至同但致
詞云兹遇皇太子殿下夀誕之辰臣某等敬祝千歲夀
不傳令
朝賀樂(朔望朝參同)
樂器
戲竹二簫四
笙四笛四
頭管四&KR0793;二
琵琶二二十絃二
方響一鼓一
拍板二杖鼓六
陞殿還宫百官行禮
樂章
千秋歲
堯年舜日勝禹周慶雲生繚繞鳳樓風調雨順五穀收
萬民暢歌謳
東宫妃正旦冬至命婦朝賀儀
洪武間定
前期女官陳設東宫妃座于宫中南向至日清晨内官
陳設儀仗于丹陛之東西及丹墀之東西贊禮女官設
外命婦班位于丹墀重行北向設贊禮位于丹墀之東
西設引禮二人位于外命婦班之北東西相向設内贊
女官二人位于宫内之東西外命婦旣至宫門引禮引
命婦入就拜位侍衛者侍班如常儀尚儀入閤啓東宫
妃服禮服以出侍從如常儀樂作陞座樂止贊禮贊班
齊樂作贊四拜外命婦皆四拜樂止引禮引班首由西
階升樂作自西門入進當座前北向立定樂止内贊贊
跪班首跪贊禮贊跪外命婦皆跪班首致詞云某國夫
人某等兹遇(履端之節履長之節)敬詣皇太子妃殿下稱賀内贊
唱興外命婦皆興引禮引班首由西門出復至拜位贊
禮贊四拜外命婦皆四拜平身樂止尚儀啓禮畢皇太
子妃興樂作還宫樂止引禮引外命婦以次出
聖節正旦冬至王府慶祝儀(見王國禮)
聖節正旦冬至天下司府州縣慶祝儀
共武間定
凡遇正旦冬至聖誕之辰各處司府州縣官於公廳齋
沐各具公服行禮(後改用朝服)告天祝夀曰某衙門某官臣
某等荷國厚恩叨享禄位皆賴天生我君保民致治今
兹(正旦冬至聖旦)聖夀益增臣等下情無任欣躍感戴之至
聖節正旦冬至蕃王慶祝儀(見蕃國禮)
明會典卷四十二
