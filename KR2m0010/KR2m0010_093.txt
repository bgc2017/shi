明會典卷九十三
禮部五十二
喪禮四
庶人喪禮
明集禮
初終
疾病遷居正寢清掃内外分禱所祀使人坐持手足遺
言則書之屬纊以俟絶氣氣絶乃哭廢床寢於地乃易
服男子扱上袵被髮徒跣婦人去冠被髮不徒跣諸有
服者皆去華飾乃復侍者一人以死者之上服嘗經衣
者左執領右執腰升居中霤北向招之三呼曰某人復
畢卷衣降覆尸上男女哭擗無數乃立喪主主婦護喪
司書司貨護喪命匠擇木爲棺(或已有棺則不再治)訃告於親戚
朋友執事者設幃及床遷尸其上南首覆以衾即床而
奠奠訖掌事者掘坎於屏處潔地乃陳襲衣於堂東壁
下及飯含沐浴之具侍者以湯入喪主以下皆出幃外
北面侍者沐髮櫛之晞以巾撮爲髻抗衾而浴拭以巾
剪瓜併沐浴餘水巾櫛棄於坎而埋之侍者設襲床於
幃外施薦席褥枕先置深衣大帶袴襪汗衫之類於其
上遂舉以入置浴床之西遷尸其上悉去病時衣及復
衣易以新衣徙尸床置堂中間喪主以下就位而哭喪
主坐於床東衆男子應服三年者坐其下皆藉以藁同
姓期功以下各以服次坐於其後皆西向南上尊行以
長幼坐於床東北壁下南向西上藉以席薦主婦衆婦
女坐於床西藉以藁同姓婦女以服爲次坐於其後皆
東向南上尊行以長幼坐於床西北壁下南向東上藉
以席薦妾婢立於婦女之後别設幃以幛内外異姓之
親丈夫坐於幃外之東北面西上婦人坐於帷外之西
北面東上皆藉以席以服爲行無服者在後若内喪則
同姓丈夫尊卑坐於帷外之東北面西上異姓丈夫坐
於帷外之西北面東上乃含喪主哭盡哀左袒自前扱
於腰之右盥手執錢箱以入侍者一人插匙於米盌執
以從置於尸西以幎巾徹枕覆面喪主就尸東由足而
西床上坐東面舉巾以匙抄米實於尸口併實以錢侍
者加幅巾充耳設幎目納履乃襲深衣結大帶設握手
覆以衾置靈座設魂帛立銘旌諸子三日不食期九月
之喪三不食五月三月之喪再不食
小歛
死之明日厥明執事者陳小歛衣衾於堂東北壁下設
卓子於阼階東南置奠饌及杯注於其上巾之設盥盆
帨巾各二於饌東設小歛床施薦蓆褥於西階之西鋪
絞衾衣舉之升自西階置於尸南先布絞之横者三於
下乃布縱者一於上侍者盥手舉尸男女共扶助之遷
於床上先去枕而舒絹疊衣以藉其首乃卷兩端以補
兩肩空處又卷衣夾其兩脛取其正方然後以餘衣掩
尸左袵不紐裹之以衾而未結其絞未掩其面蓋孝子
猶欲見其面也歛畢覆以衾喪主主婦憑尸哭擗男子
袒而括髮齊衰以下袒而裂帛以免婦人亦用麻繩髽
髻乃遷尸床於堂中執事者舉饌升自阼階至靈座前
祝焚香洗盞斟酒奠之喪主以下哭盡哀乃代哭不絶
聲
大歛
小歛之明日執事者陳大歛衣衾奠具如小歛之儀舉
棺入置於堂中少西侍者置衾於棺中垂其裔於四外
侍者與子孫婦女俱盥手掩首結絞共舉尸納於棺中
實生時所落髮齒及所剪瓜於棺角又揣其空缺處卷
衣塞之務令充實先掩足次掩首次掩左次掩右令棺
中平滿喪主主婦憑哭盡哀乃加蓋下釘覆柩以衣設
靈床於柩東乃奠喪主以下各歸喪次
成服
大歛之明日厥明五服之人各服其服入就位然後朝
哭相弔如儀成服之日喪主及兄弟始食粥妻妾及期
九月者疏食水飲不食菜果大功以下異門者各歸其
家自是每日晨起喪主以下各服其服入就位尊長坐
哭卑幼立哭侍者設盥櫛之具於靈床側奉魂帛出就
靈座然後朝奠執事者執饌祝盥手焚香斟酒喪主以
下再拜哭盡哀食前上奠至夕進夕奠喪主以下奉魂
帛入就靈床哭盡哀朝夕之間哀至則哭朔日之奠如
朝奠之儀時物之薦如上食之儀
弔奠賻
凡來弔者必素服奠用香茶燭酒果賻用錢帛先具刺
通名乃入喪主哭以俟護喪出迎賓賓入至廳事進揖
曰竊聞某人傾背不勝驚怛敢請入酹併伸慰禮護喪
引客入至靈座前哭盡哀再拜焚香跪酹茶酒俛伏興
護喪止哭者祝跪讀祭文奠賻狀於賓之右畢興賓主
皆哭盡哀賓再拜喪主哭出西向稽顙再拜賓亦哭東
向荅拜進曰不意凶變某親奄棄色養伏惟哀慕何以
堪處喪主對曰某罪逆深重禍延某親伏蒙奠酹併賜
臨慰不勝哀感又再拜賓荅拜又相向哭盡哀賓寬譬
喪主曰脩短有數痛毒奈何願抑孝思俯從禮制乃揖
而出喪主哭而入護喪者送至廳事茶湯而退喪主以
下止哭
擇地祭后土
三月而葬擇地之可葬者土色光潤草木茂盛之處即
爲美地又湏慎五患使他日不爲道路不爲城郭不爲
溝池不爲貴勢所奪不爲耕犂所及乃可世人多徇俗
師隂陽之說既擇年月日時又擇山家形勢以爲子孫
貧賤富貴夀夭賢愚盡繫於此至有終身不葬或累世
不葬棄捐不葬者悖禮傷義無過於此既得地乃擇日
開塋域祠后土南向設神位設盞注酒饌於其前又設
盥盆帨巾於其東南告者吉服入立於神位之前北向
執事者在其後東上皆再拜告者與執事者皆盥帨執
事者一人取酒注西向跪一人取盞東向跪告者斟酒
反注取盞酹於神位前俛伏興少退立祝執版立於告
者之左東向跪讀曰維某年歲月朔日辰某敢告于后
土氏之神今爲某親營建宅兆神其保佑俾無後艱謹
以清酌脯醢祗薦于神尚享訖復位告者再拜祝及執
事者皆再拜乃徹遂穿壙作灰隔造明器刻誌石備大
轝作神主以俟發引
葬
發引前一日執事者設饌如朝奠祝斟酒訖北面跪告
曰今以吉辰遷柩敢告俛伏興喪主以下哭盡哀再拜
乃遷柩役者入婦人退避喪主及衆兄弟歛杖立視祝
以箱奉魂帛𨗳柩前行喪主以下從哭男子由右婦人
由左重服在前輕服在後服各爲叙侍者在末無服之
親男居男左女居女左皆次喪主主婦之後遂遷於廳
事執事者布席役者置柩於席上祝設靈座及奠於柩
前南向喪主以下就位坐哭藉以薦席乃代哭如小歛
之前親賓致奠賻者其儀竝如初喪時日晡時設祖奠
祝斟酒訖北面跪告曰永遷之禮靈辰不留今奉柩車
式遵祖道俛伏興厥明轝夫納大轝於中庭執事者徹
祖奠祝北面跪告曰今遷柩就轝敢告遂遷靈座置旁
側召役夫遷柩就轝喪主從柩哭視載婦人哭於帷中
載畢祝帥執事者遷靈座於柩前南向乃設遣奠奠畢
執事者徹奠祝奉魂帛置靈車别以箱盛主置魂帛後
婦人蓋頭出帷降階立哭守舍者哭辭盡哀再拜柩行
明器銘旌等前𨗳喪主以下男女哭步從尊長次之無
服之親又次之賓客又次之途中遇哀則哭未至墓執
事者先設靈幄在墓道西南向親賓次在靈幄前十數
步婦人幄在靈幄後壙西明器等至靈車至祝奉魂帛
就幄座遂設奠而退執事者先布席於壙内柩至脫載
置席上北首執事者取銘旌去扛置其上喪主男女各
就位哭賓客拜辭而歸乃窆喪主兄弟輟哭臨視喪主
奉玄纁置柩旁再拜稽顙在位者皆哭盡哀加灰隔内
外蓋實以灰乃實土而漸築之祠后土於墓左如前儀
藏明噐下誌石復實以土而堅築之乃題主以生時所
稱爲號題畢祝奉置靈座而藏魂帛於箱中炷香斟酒
執版出於喪主之右跪讀之云孤子某(母云哀子)敢昭告於
某親府君曰形歸窀穸神返室堂神主既成伏惟尊靈
舍舊從新是憑是依畢復位喪主再拜哭盡哀止祝奉
神主升車執事者徹靈座遂行喪主以下哭從如來儀
留子弟一人監視實土以至成墳喪主以下奉靈車在
塗徐行哭至家哭奉神主入主於靈座喪主以下哭于
廳事遂詣靈座前哭盡哀有弔者拜之如初期九月之
喪者可以飲酒食肉惟不與宴樂小功以下大功異居
者可以歸
虞
葬之日日中而虞或墓遠則但不出是日可也柩既入
壙掌事者先歸修虞事具饌于堂東既沐浴喪主以下
内外俱詣靈座所喪主及諸子倚杖於室戸外内外俱
哭掌饌者以饌入設於靈座前降出贊者請喪主止哭
盥手詣靈座前以盞跪奠酒俛伏興西向立内外哭止
祝進立於靈座右跪讀祝文曰維年月朔日辰孤子某
敢昭告於考某人之靈日月遄邁奄及反虞叩地號天
五情麋潰謹以清酌庶羞哀薦虞事尚享祝興喪主哭
再拜退復位内外哭盡哀喪主以下出杖降自西階就
次妻妾女子子還别室少頃徹饌祝取魂帛帥執事者
埋於屏處潔地罷朝夕奠遇柔日再虞遇剛日三虞
卒哭
三日而卒哭其日夙興掌事者具饌於堂東内外各衰
服贊者引喪主以下俱杖升立哭於靈座東西向南上
婦人升詣靈座西東面南上内外俱就位哭贊者升自
東階入徹夕奠出執饌者以饌升設於靈座前贊者引
喪主降盥手訖進詣靈座前以盞跪奠酒俛伏興少退
西面祝入立於靈座南北面内外哭止跪讀祝文曰維
某年某月某朔日辰孤子某敢昭告於考某人(母則曰哀子曰)
(妣某氏)日月不居奄及卒哭叩地號天五情麋潰謹以清
酌庶羞哀薦成事尚享祝興喪主再拜哭應拜者皆再
拜哭盡哀喪主以下各還次自卒哭後朝一哭夕一哭
乃諱名喪主蔬食水飲不食菜果寢席枕木
祔
卒哭之明日乃祔其日夙興執事者具器陳饌喪主以
下入哭於靈座前乃詣祠堂奉所祔祖考之主置于座
内執事者奉祖妣之主置於座還詣靈座所哭祝奉新
主以行喪主以下哭從如從柩之次至祠堂門止哭祝
出主置於座喪主以下各就位贊者曰再拜在位者皆
再拜掌饌者以饌升各陳於座前設訖降出贊者引喪
主盥手酌酒先詣祖考妣位前祝辭云孝孫某謹以清
酌庶品適於某祖之靈隮祔孫某人之靈内喪則云適
於某祖妣某人隮祔孫婦某人某氏次詣亡者位前祝
辭云薦祔事於先考之靈適於某考之靈尚享喪主再
拜興降出贊者引喪主詣諸座前各再拜乃復位贊者
曰再拜在位者皆再拜祝先納祖考妣神主於龕中匣
之次納亡者神主匣之奉之反於靈座喪主以下哭從
如來儀
小祥
前期一日喪主及諸子皆沐浴具饌陳器設次陳練服
於其所其日夙興祝入整拂几筵以出内外衰服喪主
以下倚杖於階東俱升就位哭盡哀贊者引喪主杖就
次主婦以下各就次乃陳練服贊者引喪主倚杖如初
乃升内外俱升就位哭贊者引喪主盥手奠酒祝進立
於靈座右内外止哭祝讀祝文曰維年月朔日辰孤子
某敢告於考某人之靈歲月驚迫奄及小祥攀慕永遠
重增荼裂謹以清酌庶羞祗薦祥事尚享祝興喪主哭
再拜退復位内外哭盡哀喪主以下出杖降自西階就
次妻妾女子子還别室自小祥之後止朝夕哭
大祥
前期一日喪主及諸子俱沐浴具饌陳器陳禫服於次
乃告遷於祠堂告畢改題神主而遞遷之虛東一龕以
俟厥明祝先入拂几筵降出内外於次哭盡哀掌事者
設饌於靈座前内外俱就位哭贊者引喪主盥手奠酒
祝立於靈座右跪讀祝文曰維年月朔日辰孤子某敢
告於考某人之靈日月逾邁奄及大祥攀慕永遠無任
荒踣謹以清酌庶羞祗薦祥事尚享祝興喪主哭再拜
退復位内外哭盡哀祝奉神主入於祠堂喪主以下哭
送掌事者徹靈座斷杖棄之屏處始飲酒食肉而復寢
禫
大祥之後間一月而禫既卜日前期一日喪主及諸子
俱沐浴設神位於靈座故處乃陳噐俱饌其日夙興祝
拂拭几筵詣祠堂出奉神主置於座喪主及諸子妻妾
女子子内外俱升就位哭贊者引喪主盥手奠酒祝立
於神座右止哭跪讀祝文曰維年月朔日辰孤子某敢
告於考某人之靈禫制有期追遠無及謹以清酒庶羞
祗薦禫事尚享祝興喪主哭再拜退復位内外俱哭盡
哀送神主還於祠堂
奔喪改葬
竝同品官
明會典卷九十三
