明會典卷一百十一
兵部六
營操
國朝京營之制主訓練在京官軍永樂遷都於北又於
中都大寧山東河南附近衛所摘撥官軍輪班上操以
内衛京師外備四方征伐其建置沿革并合行事例開
具於後而禁衛諸營亦附見焉
大營
國初立大小教場以練五軍將士永樂初既有五軍營
又有三千營以司寳纛令旗神機營以司神鎗火器是
為三大營各營管操官曰提督各哨分管官曰坐營曰
坐司俱本部奏請於公侯伯都督都指揮内推選永樂
間始兼用内臣而神機火器則特命内臣監之曰監鎗
又有掌號把總把司把牌等官俱於都指揮指揮内推
選
五軍營
中軍
左掖
右掖
左哨
右哨
管操練京衛及中都留守司山東河南大寧
三都司各衛輪班馬步官軍
千二營
管隨駕擺列馬隊官軍
圍子手
管操練上直义刀手及京衛步隊官軍
幼官舍人營
管操練京衛幼官及應襲舍人
殫忠效義營
管操練京衛報效舍人餘丁
三千營
一司
管執大駕龍旗寳纛勇字旗負御寳及兵仗
局什物等件上直官軍
一司
管左右二十隊勇字旗大駕旗纛金鼓等件
上直官軍
一司
管傳令營令旗令牌御用監盔甲尚冠尚衣
尚履什物等件上直官軍
一司
管執大駕勇字旗五軍紅盔貼直官軍上直
官軍
一司
管殺虎手馬轎及前哨馬營上直明甲官軍
隨侍營隨侍東宫官舍遼東備禦回還官軍
神機營
中軍
左掖
右掖
左哨
右哨
管操演神銃神砲等項火器
五千下
管操演火器及隨駕護衛馬隊官軍
團營
景泰初選三大營精銳官軍分立十營團操以備警急
調用是為團營每營官軍一萬員名其提督及坐營掌
號把總等内外官員略如三大營之制而命本部尚書
或都御史一同提督天順初罷立八年復置成化初罷
三年復置分為十二營
中軍
奮武營
耀武營
練武營
顯武營
敢勇營
果勇營
效勇營
鼓勇營
立威營
伸威營
揚威營
振威營
十二營内各分五軍三千神機三營五軍營管内外馬
步官軍三千營管内外馬隊官軍神機營管内外步隊
官軍
將軍營
錦衣衛侍衛將軍自為一營遇下班之日照例操練從
管領侍衛官提督
四衛營
騰驤左等四衛勇士軍人餘丁别為一營從御馬監官
提督操練其坐營等官並於四衛指揮等官内推選
事例
洪武六年定教練軍士律凡騎卒必善馳射及鎗刀步
兵必善弓弩及鎗凡射十二箭内六箭遠可到近可中
者為試中遠可到將士以一百六十步軍士以一百二
十步近可中以五十步凡射弩每用十二箭内五箭遠
可到蹶張以八十步划車以六十步凡用鎗以進退習
熟為試中凡在京衛所每一衛以五千人為則内取一
千人令所管指揮千百戸總小旗領赴御前試驗餘以
次輪班在外都司衛所每衛五千人内取一千人令千
百戸總小旗領赴京師一體試驗餘以次輪班其所試
軍士如騎卒騎射便熟善鎗刀步軍善弓弩及鎗者所
管指揮千百戸總小旗各以其能受賞不中者降罰軍
士中者受賞不中者亦給錢六百文為道里費指揮所
管軍士一千人内三百人至四百人不中者住俸四箇
月四百人以上至五百人不中者住俸半年五百人至
六百人不中者住俸十箇月六百人至七百人不中者
住俸一年七百人以上不中者指揮使降同知同知降
僉事僉事降千戸千戶所管軍士一千人内二百人至
四百人不中者住俸半年四百人至六百人不中者住
俸一年六百人以上不中者降百戶百戸所管軍士一
百人内二十人至四十人不中者住俸半年四十人至
六十人不中者住俸一年六十人以上不中者降充總
旗總旗所管五十人内二十五人以上不中小旗所管
十人内五人以上不中者皆降為軍在京衛所發廣西
南寧柳州守禦在外衛所北方者發極南烟瘴地方南
方者發迤北極邊衛分守禦各都指揮使司所試軍士
四分以上不中者住俸一年六分以上不中者都指揮
罷職十六年令天下衛所善射者十選其一於冬月
農隙輪班赴京較試不中者罰其指揮千百戸中者賞
鈔五錠連中者六錠中不及者三錠不中者亦給道里
費各邊軍士就於本衛較射宣德元年調河南山東
大寧都司中都留守司直隸睢陽等衛及宣府軍士至
京操備令每歲輪班往來正統十四年令外衛輪班
京操者前班三月還八月到後班八月還次年三月到
河南山東江北直隸強壯官軍皆隸前班成化元年
令大營提督官每月二次赴團營會操每年二月十五
日上操五月十五日止八月十五日上操十一月十五
日止歇操之日仍十日一赴教場點視弘治元年令
都司衛所除軍政守城管操管運外餘分两班輪操五
年一代周而復始十三年奏准凡輪操軍士沿途劫
財殺傷人命占奪車船作踐田禾等項除真犯死罪外
徒罪以上發邊衛充軍其管操官不行鈐束并故縱者
參問調衛凡輪操官軍遇有地方災傷具奏驗實先
期放回
已上操練
洪武中令京營士馬之數按月開報景泰三年令營
操軍士有納賄買閒者御史訪察本部委屬官分行點
視赴操過限三箇月者軍發邊衛官降三級終身守邊
天順八年差給事中御史各一員巡察各營上操軍
士成化三年令各營官軍糧册每三年本部委官同
給事中御史清查本部屬官仍每季查勘軍士事故者
三箇月一開報操官在逃者每月類參十二年令輪
操官軍有違限一箇月之上者參問其撥補逃故等項
違两箇月以上者解人連坐若軍士一班不到者罰班
六箇月軍两班官一班不到者發居庸密雲山海關罰
班六箇月軍三班官两班不到者發大同宣府邊衛罰
班一年官三班不到者發邊衛罰班一年半自首者俱
免罰邊衛若見操在逃一次至三次應罰操者比前例
逓减一等弘治六年令班軍不足都司五百名以上
衛一百名以上所三十名以上各該掌印官提問住俸
都司一百名以上衛五十名以上者止提問其領班都
指揮缺五百名以上提問一千名以上者提問住俸其
奉勑領軍都指揮所管一千名以上不到者亦提問凡
查欠春班以四月終秋班以十月終為率住俸以三箇
月為率過此許支半俸凡領操官下班之日一體僉書
比較輪操軍馬十三年奏准輪操官軍逃在京城内
外潛住者俱照成化間欽定例初犯打七十再犯打一
百送操其逃回原衛原籍者以越關論逃三次者免打
京衛調外衛外衛調邊衛帶俸食糧差操凡該操官
員故行搆訟不肯赴操者除所犯應更替外其餘聽撫
巡官鎻項解部發操抗拒或挾私排䧟者調邊衛帶俸
已上閱實
永樂十二年令凡交鋒之際突入賊陣透出其背殺敗
賊衆者勇敢入陣斬將搴旗者本隊已敗賊衆别隊勝
負未决而能救援克敵者受命能任其事出竒破賊成
功者皆為竒功齊力進前首先敗賊者前隊交鋒未决
後隊向前殺敗賊衆者皆為頭功凡建立竒功頭功
者其親管頭目即為報知妄報者治以重罪行營及下
營之時擒獲奸細者陞賞准頭功哨馬生擒外敵一人
者賞銀三十两斬首一級者二十两凡行營之時遇
有鞍馬衣服器械不同者衣甲器械相同而喝問答號
不同者皆即擒之來降外番所携人口財畜分毫不許
侵犯即時來報凡與賊對陣須齊力殺賊不許聚為
一處掣拽空缺如力不能支不能决勝無勇無謀及不
盡力殺賊者全伍皆斬凡隊伍已定不許馬軍入步
隊步軍入馬隊違者重罪如臨陣混戰失其本隊插入
别隊者不拘凡殺敗敵兵須盡力進勦不許搶掠人
畜財物違者重罪如所乘馬困乏許以所擒賊馬換乘
凡對敵之際一隊逓看一隊有不齊力前進者戰勝
之後許連隊之人首告治以重罪容情不首者罪同
凡管軍頭目須愛恤軍士軍士聽令不許怠慢如伍中
有一人不在小旗報總旗總旗報百戶以次報至總兵
官總兵官奏知從征官軍有在逃者斬該管頭目不報
者重罪凡軍士須人馬相應不許以軟弱不堪者插
入隊伍如人壯馬弱或馬壯人弱者許弱者以馬與壯
者若自己有馬臨戰之際能借與驍勇者殺賊有功許
借馬人分賞不願分者聽其戰馬臨敵許騎無事騎者
治罪各營馬驢須愛惜䭾載該管官時常點閱有故違
及將軍器抛失或盗賣者俱重罪凡軍士行糧該管
官旗時行點閱有過用及遺棄者并該管頭目皆斬
凡軍行及下營之時須各認隊伍不許擅離及雜入别
營别隊違者併該管頭目俱重罪凡夜行相遇即喝
問有答號不得者擒送辨驗果是奸細照例陞賞故不
答號及見而不擒者事覺俱治以重罪凡軍中遇夜
以各樣大小銅角笛聲為號不許聲音相同各聽號聲
識認隊伍不許呌營違者論罪但夜間有喧譁者即問
所起之處及左右應聲之人與該管頭目皆治以重罪
凡行營須待大營旗纛起行或聽駕前銅角聲各營
方許起行每日下營量撥步軍或五隊十隊馬軍五隊
或三四隊步軍披甲馬軍不摘鞍伺候長圍及架砲者
布列已定方許入營休息有盗人衣糧諸物及盗驢馬
宰殺并檢括𨼆藏人遺失物者俱斬知情首實者給賞
知而不首者同罪若收得馬驢騾垜者即送該軍轉送
大營召人識認如有遺失被後哨官軍收獲者收後官
治以重罪凡各營有失火者即是與賊逓送消息并
該管頭目俱重罪其每日行營不許在途炊飯違者并
本管頭目皆斬下營掘井必令人監守不許作踐及占
藏自用凡軍中有病者管隊官旗即令醫療掌藥科
官及醫士常加巡視不許勒取財物違者重罪凡長
圍及坐冷者須晝夜關防各營架砲者務依方瞭望有
灰塵揚起人馬往來若聞哨馬營及四面砲響即時傳
報其管事官遇有事隨即飛報不許頃刻遲慢凡掠
陣官臨敵時視有畏避退後者即斬之紀功過官遇有
功者即紀之有過者即錄之以憑賞罰凡臨陣令内
官持象牙牌視有勇敢當先殺賊能立竒功頭功者即
與牙牌收執徑赴大營給與勘合以憑陞賞凡軍中
有妄談災異及妖言或漏泄軍機者皆斬知情不首者
罪同首實者重賞凡見鹿及野馬黃羊諸物驚走突
入營伍及望見塵起或旋風揚沙野獸騰踏及見死馬
牛羊與牛羊駝馬遺穢蹤跡或拾得一應物件若男女
衣服首飾并文字等項不論久近隨即報知凡軍行
在道不許圍獵或遠望似馬非馬似鹿非鹿似人非人
白日見烟入夜見火不論是非即報凡功次務須實
報有虚誑者重罪所報實者給與勘合無勘合者不准
陞賞凡號令總兵官告都指揮都指揮告指揮指揮
告千戸千戸告百戸百戸告總旗總旗告小旗小旗告
軍士務令遵守正統十四年令每隊伍中立公正掌
令官二人務令頭目軍士死生相顧臨陣有進無退若
頭目不顧軍士先自退怯者掌令官即斬其首别選頭
目代之若軍士不顧頭目先自退怯者許後隊斬前隊
准常功陞賞軍士不勇不進致頭目失䧟者斬其前隊
頭目不勇不進致軍士失䧟十人者斬首至二十人者
斬首不與承襲至三十人及全隊者斬首籍没其家凡
軍士頭目應斬而有竒功者量與贖免其總兵官申令
不明不嚴致十隊退怯者罰俸一年至三十隊者降二
級至五十隊以上者罷職全軍退怯者斬但降敵者全
家斬首籍没財産行軍之際有敢搶擄民財至十貫以
上者斬首示衆頭目縱容軍士搶掠至十人者罷職充
軍二十人以上至全隊者梟首營門軍士並皆處死軍
中及召募新來之人不知軍法敢有造言惑亂人心沮
撓號令致壊事機者凌遲處死籍没其家臨陣在逃及
不聽總兵號令者斬成化元年令總兵官出師臨敵
軍中有違犯號令者聽以軍法從事尋常出哨等項不
許弘治十三年奏准凡官軍遇有征調點選已定避
難在逃者依律問斷若征期已過發宣府獨石等處沿
邊哨瞭半年滿日回衛若仍發出征及哨瞭而復逃者
依從征私逃再犯者律處絞
已上行軍號令
選用將材
武官以職受任者既有常制其餘或謀勇出衆可任用
者難拘資格故有選用將材之例
事例
宣德五年令天下都司衛所於所屬官及行伍内每歲
選智勇廉能者一人送京試用正統八年令軍民之
中有軍謀勇力者聽官司保舉以軍謀舉者試攻守策
以勇力舉者試弓馬及負重至二石以上成化八年
令文武官員軍民人等有諳曉兵法謀勇過人弓馬熟
閑者並許保舉試中者無官授以冠帶有官仍舊職撥
團營操練聽調邊方舉者就在各邊操備其有材兼文
武堪為大將恥於自進者府部都察院通政司大理寺
科道并在外衙門各舉所知本部奏請擢用
武舉
武舉之法試其謀略藝能列其等第而擢用之與文士
科舉略同間嘗舉行今具列事例於後
事例
凡武舉每六年一試於文舉鄉試後九月開科武學幼
官子弟及天下軍民人等材堪應舉者先期赴部聽候
入試中式及下第者俱照後開事例施行天順八年
令天下文武衙門各詢訪所屬官員軍民人等有通曉
兵法謀勇出衆者從公保舉從巡撫巡按會同三司官
考試直隸從巡按御史考試中者禮送兵部會同總兵
官於帥府内試策略教場内試弓馬答策二問騎中四
矢步中二矢以上者為中式官量加署職二級旗舍餘
丁授所鎮撫民授各衛試經歴俱月支米三石若答策
二問騎中二矢步中一矢以上者次之官量加署職一
級旗舍餘丁授冠帶總旗民授各衛試知事俱月支米
二石並送京營量用把總管隊聽調有功照例陞賞
弘治初定凡武舉人試策二道文理優韜略熟及射中
試者陞二級文不甚優射雖偶中止陞一級雖善行文
射不中式及射雖合式策不佳者俱暫黜以候再試中
者送團營或分送各邊俱贊畫方略量用把總或守備
城堡免令管隊後每六年九月一次考試軍衛有司果
有材堪應舉者聽於應試之期禮送赴部考退生員并
曾經問斷行止有虧者不許凡再試不中者發回原衛
原籍供本等職役後又令先策略後弓馬如策不佳即
不許騎射或答策雖佳不能騎射者亦黜凡中武舉
人添支月米遇陞用之日即與住支
明會典卷一百十一
