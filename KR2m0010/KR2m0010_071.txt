明會典卷七十一
禮部三十
大宴儀二
事例
凡正旦冬至萬夀聖節洪武永樂間大宴並如慶成儀
宣德正統後朝官不與宴者給賜節錢鈔錠各處進表
官亦令與宴免宴則通賜節錢
凡立春元宵四月八端午重陽臘八等節永樂間俱於
奉天門通賜百官宴用樂其後賜宴日早朝畢光禄寺
面奏百官復入班行叩頭禮駕還宫百官出宴於午門
外不用樂宴畢復向闕行叩頭禮乃退
凡東宫千秋節永樂間賜五府六部等衙門堂上官左
右春坊科道近侍錦衣等衛随駕帶刀指揮千戶等官
及天下進箋官宴於文華殿并文華門東西廊王府進
箋官并外國使臣宴於本部宣德以後通宴於午門外
凡皇太后夀旦正統四年賜百官通宴於午門外
大宴樂一
洪武間定
殿内侑食樂
樂器
麾竿一柷一
敔一搏拊一
琴四瑟二
簫四笙四
笛四塤二
箎二排簫二
鍾一磬一
應鍾一
樂章
一奏炎精開運之曲(諸司職掌原不開此曲今備于此)
炎精開運篤生聖皇大明御極遠紹虞唐河清海宴物
阜民康威加夷䝤德被戎羌八珍有薦九鼎馨香鼓鐘
鐄鐄宫徵洋洋怡神養夀理隂順陽保兹遐福地久天
長
二奏皇風之曲
皇風被八表熙熙聲教宣時和景象明紫宸開繡筵龍
衮曜朝日金爐裊祥烟濟濟公與侯被服麗且鮮列座
侍丹扆磬折在周旋羔豚升華爼玉饌充方圓初筵奏
南風繼歌賡載篇瑶觴欣載舉拜俯禮無愆同樂及斯
辰於皇千萬年
奏平定天下之舞
舞士三十二人皆左執干干長三尺五寸上闊一尺下
廣六寸朱質上畫雉羽中畫升龍雲氣右秉戚戚長二
尺五寸朱紅漆柄金裝戚斧分為四行每行八人舞作
發揚蹈厲坐作擊刺之狀皆冠黃金束髮冠紫紛纓青
羅生色畫舞鶴花窄䄂衫白生絹襯衫錦領紅羅銷金
大袖窄袍紅羅銷金裙皂生色畫衣沿襈白羅銷金汗
袴藍青羅銷金沿紅絹擁項紅結子紅絹束腰塗金束
帶青絲大絛錦臂鞲綠雲頭皂靴舞師二人執旌以引
之旌長七尺五寸朱紅漆柄金龍吞口懸五采羽九層
每層用塗金寳蓋紅絲絛穿末垂絲結子皆冠黃金束
髮冠紫紛纓青羅大袖衫白絹襯衫錦領塗金束帶綠
雲頭皂靴
樂章
清海宇
拔劍起淮土策馬定寰區王氣開天統寳歴應乾符武
略文謨龍虎風雲創業初將軍星繞弁勇士月彎弧選
騎平南楚結陣下東吳跨蜀長驅萬里山河壯帝居
三奏眷皇明之曲
赫赫上帝眷我皇明大命既集本固支榮厥本伊何育
德春宫厥支伊何藩邦以寧慶延百世澤被羣生及時
為樂天禄是膺千秋萬歲永觀厥成
奏撫安四裔之舞
舞士十六人東方四人椎髻於後繫紅銷金頭䋲紅羅
銷金抹額中綴塗金博山兩旁綴塗金環明金耳環青
羅生色畫衣大袖衫紅生色領袖紅羅銷金裙青銷金
裙沿紅生絹襯衫錦領塗金束帶烏皮鞋西方四人間
道錦纏頭明金耳環紅紵絲細褶襖子大紅羅生色雲
肩綠生色沿藍青羅銷金汗袴紅銷金沿繫腰合鉢十
字泥金數珠五色銷金羅香囊紅絹擁項紅結子赤皮靴南
方四人綰朝天髻繫紅羅生色銀錠紅銷金抹額明金
耳環紅織金短襖子綠織金細褶短裙絨綿袴子間道
紵絲手巾泥金項牌金珠纓絡綴小金鈴錦行纏泥金
獅蠻帶綠銷金擁項紅結子赤皮靴北方四人戴單于
冠貂鼠皮簷雙垂髻紅銷金頭䋲紅羅銷金抹額諸色
細褶襖子藍青生色雲肩紅結子紅銷金汗袴繫腰合
鉢皂皮靴四裔各為一行舞作拜跪朝謁喜躍俯伏之
狀舞師二人執幢以引之幢長七尺五寸朱紅漆柄金頭
吞口懸五采羅幢五層每層綴五色銷金吹帶末垂紅
粉結子皆戴白捲簷毡帽塗金帽頂一撒紅纓紫羅帽
襻紅綠金繡襖子白銷金汗袴藍青銷金沿塗金束帶
綠擁頂紅結子赤皮靴
樂章
小將軍
大明君定宇寰聖恩寬掌江山黃支烏弋赤甲朱鳶手
高擎寳貝盤
殿前歡
五雲宫闕連霄漢金光明照眼玉溝金水聲潺潺頫𩕄
觀趨蹌看儀鑾嚴肅百千般威人心膽寒
慶新年
虎豹關文武班五彩間慶雲朝霞燦黃金殿喜氣增丹
墀内仰聖顔翠遶紅圍錦繡班高樓十二欄笙簫趁紫
檀仙音韻瑶&KR0793;按拜舞齊歌謠讃吾皇萬夀安
過門子
定宇寰定宇寰掌江山撫百蠻謳歌拜舞仰祝讃萬萬
年帝業安
四奏天道傳之曲
馬負圖兮天道傳龜載書兮人文宣羲卦畫兮禹疇叙
皇極建兮合自然綿綿歴數歸明主祥麟在郊威鳳舞
九夷八貢康衢謠聖子神孫繼祖武垂供無為邁前古
奏車書會同之舞
舞士三十二人左執籥籥長一尺五寸朱紅漆筀竹為
之上門三竅右秉翟翟長三尺五寸朱紅漆柄金龍吞
口上綴雉羽五層每層用塗金寳蓋紅絲絛穿末用紅
絲結子分為四行每行八人舞坐作進退舒徐揖讓升
降之狀皆冠黑光描金方山冠青紛纓衣素紅羅大䄂
衫紅生絹襯衫錦領紅羅擁項紅結子塗金束帶白絹
大口袴白布襪茶褐鞋舞師二人執翿以引之翿長七
尺五寸朱紅漆柄金龍吞口懸白鷺羽九層用塗金寳
蓋紅絲絛穿末垂紅絲結子冠服與舞士同惟大䄂衫
用青不用紅羅項紅結子
樂章
泰階平
乾坤清寧治功告成武定禍亂文致太平郊則致其禮
廟則盡其誠卿雲在天甘露零風雨時若百穀登禮樂
雍和政刑肅清儲嗣既立封建乃行讒佞屏四海賢俊
立朝廷玉帛鐘鼓陳兩楹君臣賡歌揚頌聲
五奏振皇綱之曲
周南詠麟趾卷阿歌鳳凰藹藹稱多士為楨振皇綱赫
赫我大明德尊踰漢唐百揆脩庶績公輔理隂陽峨冠
正襟珮都俞在高堂坐令八紘内熙熙民樂康氣和風
雨時田疇見豐穰獻禮過三爵歡娛良未央
奏百戲承應
六奏金陵之曲
鐘山蟠蒼龍石城距金虎千年王氣都于今歸聖主六
代繁華輕幾秋江流東去無時休誰言天塹分南北英
雄豈但嗤曹劉我皇昔住濠梁屋神遊天錫真人服提
兵乘勢渡江來詞臣早獻金陵曲歌金陵進珍饌諧八
音繼三嘆請觀漢祖用兵時為嘗馮異滹沱飯
奏百戲承應
七奏長楊之曲
長楊曳綠黃鳥和鳴菡蓞呈鮮紫燕輕盈千花浥露日
麗風清及時為樂芳樽在庭管音嘒嘒絲韻泠泠玉振
金聲各奏尔能皤皤國老載勸載懲明德惟馨垂之聖
經唐風示戒永保嘉名無已太康哲人是聽
奏百戲承應
八奏芳醴之曲
夏王厭芳醴商湯遠色聲聖人示深戒千春垂令名惟
皇登九五玉食保尊榮日昃不遑餐布德延羣生天庖
具豐膳鼎鼐事調烹豈但資肥甘亦足飬遐齡逹人悟
茲理恒令五氣平随時知有節昭哉天道行
奏隊舞承應
九奏駕六龍之曲
日麗中天漏下遲公卿侍宴多令儀簫韶九奏觴九獻
爐烟細逐祥風吹羣臣舞蹈天顔喜歲熟民康長若此
六龍廽駕鳳樓深寳扇齊開扶玉几景星呈瑞慶雲多
兩曜增暉四序和聖人道大如天地歲歲年年奈樂何
奏隊舞承應
進膳樂
樂器
笙二笛二
鼓一板一
杖鼓八
樂章
水龍吟
寳殿祥雲紫氣濛龍德宫聖明君氤氲霧靄檜栢間青
松龍樓鳳閤雕梁畫棟此是蓬萊洞
太平清樂
樂器
笙四笛四
頭管二&KR0793;四
杖鼓八小鼓一
板一方響一
樂章
太清歌
萬國來朝進貢仰賀明聖主一統華夷普天下八方四
海南北東西託聖德堯王保護國家太平天下都歸一
將兵器銷為農器旌旗不動酒旗招仰荷天地
上清歌
一願四時風調雨順民心喜攝外國將寳貝攝外國將
寳貝見君王來朝寳殿裏珊瑚瑪瑙玻璃進在丹墀
開天門
託長生日月光天德萬萬歲永固皇基公卿文武來朝
會開玳宴捧金杯
設立大樂
樂器
戲竹二簫四
笙四笛二
頭管二琵琶二
&KR0793;二二十絃二
方響二鼓一
板一杖鼓八
陞座還宫
樂章
萬歲樂
雨順風調昇平世萬萬年山河社稷八方四面狼烟息
慶龍虎風雲會
百官行禮
樂章
朝天子
聖德聖威洪福齊天地玉階前文武兩班齊擺列在丹
墀内舞蹈揚塵山呼萬歲統山河壯帝畿禮儀讃喜慶
龍虎風雲會
迎膳樂
樂器
戲竹二笙一
笛四頭管二
&KR0793;二鼓一
板一杖鼓十
樂章
水龍吟(同前)
大祀慶成大宴萬國來朝隊舞纓鞭德勝隊舞萬夀聖
節大宴九夷進寳隊舞夀星隊舞冬至大宴讃聖喜隊
舞百花聖朝隊舞正旦大宴百戲蓮花盆隊舞勝鼓採
蓮隊舞
明會典卷七十一
