明會典卷五十五
禮部十四
蕃國禮
蕃王來朝
洪武二年定凡蕃王來朝至龍江驛驛官具報應天府
府報中書省及禮部禮部以聞遣侍儀通贊舍人二員
接伴遣應天府知府至驛禮待前期館人於正廳陳設
蕃王座于廳之西北東向知府座于東南西向知府至
館以賓王接見具酒食宴待畢知府還蕃王送出於門
外次日清晨從官復伴送蕃王入會同館禮部尚書奉
旨即館中宴勞尚書至蕃王服其國服出迎相見宴享
于龍江驛酒行作樂宴畢尚書及從官送至蕃王與其
從官送至館門外明日中書省奏知命官一員詣館如
前宴勞禮部告示侍儀司以蕃王及其從官具服于天
界寺習儀三日擇日朝見前一日内使監陳設御座香
案于奉天殿尚寳司設寳座于御座前侍儀司設蕃王
與其從官次于午門外蕃王拜位于丹墀中道稍西及
御座之南其從官拜位于蕃王丹墀拜位之後俱北向
設方物案于丹墀之北中道東西方物状案于御座前
及丹墀中受方物官位于方物案之東西知班二人位
于蕃王拜位之北引蕃王舍人二人位于蕃王之北引
蕃王從官舍人二人位于蕃王從官之北俱東西相向
餘如朝會儀是日鼓初嚴禮部陳方物于午門外舉案
者就案次嚴執事官俱入就位接伴舍人引班舍人引
蕃王及其從官立俟于午門外三嚴文武官具朝服入
就侍立位執事舉方物案蕃王等從其後由西門入奉
天西門至殿前丹墀西俟立侍御奉迎皇帝具禮服御
輿以出大樂鼓吹振作陞座樂止捲簾鳴鞭報時訖蕃
王及其從官各就拜位執事者以方物案置蕃王拜前
贊拜樂作蕃王及其從官皆四拜樂止引班導蕃王升
殿宣方物官取方物状從行俱由西升樂作從殿西門
入内贊接引蕃王至御前樂止贊拜蕃王再拜跪稱兹
遇某節欽詣皇帝陛下稱賀致詞訖宣方物官跪于御
前西宣状承制官跪承制詣蕃王前立宣制訖贊拜蕃
王俯伏興再拜蕃王及宣方物狀官俱由西門出樂作
復位樂止贊拜樂作蕃王及其從官皆四拜樂止禮畢
鳴鞭皇帝興樂作至謹身殿樂止引班導蕃王及其從
官俱出見皇太子前一日禮部官以蕃王所獻東宫方
物咨知内使監設皇太子位于東宫正南蕃王及其從
官次于東門外又設蕃王拜位于殿門外及殿外其從
官拜位于殿下中道之東西俱北向引班二人于蕃王
拜位之北引從官二人于從官拜位之北皆東西相向
餘陳設如朝會儀質明蕃王朝見皇帝訖常服至東宫
門外文武官公服入侍從皇太子皮弁服出樂作陞座
樂止引班引蕃王入樂作至位樂止其從官俟立于殿
下東西相向贊拜作樂蕃王再拜皇太子立受引班蕃
王至殿西門贊接引至殿中跪稱兹遇某節詣皇太子
殿下稱賀致詞訖俯伏興蕃王復位贊拜樂作再拜皇
太子答拜樂止蕃王出皇太子坐引班引蕃王從官及
拜位贊拜樂作從官皆四拜樂止禮畢皇太子興樂作
入殿門樂止蕃王及其從官以次出接伴舍人引見親
王前期王府官設王座于正殿東稍西北向蕃王座于
稍南東向蕃王拜位于座之南王答拜位于座之北蕃
王從官拜位于殿外門北向内贊二人位于殿上之東
西承傳二人位于殿門外之東西接伴舍人位于内贊
之南東西相向引從官二人位于拜位之北王府官侍
立位於殿上左右俱東西相向是日所司陳儀仗於殿
之東西蕃王至王府門外執事者先入就位王皮弁服
出陞座蕃王至殿下由西階升王降座出迎于殿門外
既見王府官引王由中門入舍人引蕃王由西門入各
就拜贊拜蕃王再拜王答拜就座蕃王從官就拜位皆
四拜禮畢蕃王詣王座前王降座蕃王舉手揖畢王還
府蕃王出王府官送至門外擇日錫宴于謹身殿拱衛
司設黃麾仗于殿廷左右内使擎執如奉天殿受朝賀
儀内使監陳設御座于殿中皇太子座于御座東偏稍
南諸王座皆以次而南俱西向入設諸王座于西偏與
東偏諸王座相對俱東向蕃王座于殿中之西第一行
東向次設文武一品陪宴座第二行二品三品三行俱
東西相向蕃王從官文武三品陪宴官俱以序座于西
廡東向北上和氣郎陳大樂細樂舞隊于殿之南楹光
祿寺設御尊于殿中之南皇太子諸王蕃王至二品官
酒尊于殿門左右之東西御位司壺二人尚酒尚食二
人東偏皇太子諸王司壺一人奉酒食二人西偏諸王
如之蕃王司壺一人奉酒食二人文武官苐一行及左
右第二行各司壺四人兼供酒食光禄寺直長于西廡
各置尊酒及司壺供酒食之人光祿寺卿陳御食案及
皇太子諸王食案寺丞設蕃王食案于殿中直長設殿
上左右文武官及西廡食案各于其座前諸執事者各
供事舍人引文武官常服侍立于殿門之左右又引蕃
王服其國服侍立于百官之北引進引皇太子諸王常
服侍立殿内之左右侍儀導引皇帝常服陞御座大樂
鼓吹振作鳴鞭樂止皇太子諸王各就座禮部官取旨
導蕃王入就座光祿寺卿舉御食案進于御前禮部侍
郎光祿寺少卿舉食案置于皇太子諸王之前禮部郎
中光祿寺丞舉食案置于蕃王前文武官及蕃王從官
各以次就座内使監令于御前斟酒司壺于皇太子諸
王以下各斟酒細樂作奏太清之曲和聲郎北面立舉
手唱上酒皇帝舉爵飲皇太子以下皆飲畢樂止酒再
行細樂作奏感皇恩之曲樂作内使監令于御前進食
供食者自皇太子以下各供食大樂作和聲郎唱上食
皇帝進食皇太子以下皆食畢樂止進食奏大樂食畢
樂止進食奏大樂食畢樂止凡五進食皆如之酒四行
細樂作奏普天同樂之曲飲畢樂止進食酒五行細樂
作舞諸國來朝之舞飲畢樂舞止進食酒六行細樂作
奏朝天子之曲飲畢樂止進食酒七行細樂作奏醉太
平之曲舞長生隊之舞飲畢樂舞止進食其西廡斟酒
進食之次亦如殿中惟不用樂宴畢皇帝興樂作皇太
子諸王還宫樂止蕃王文武官俱以次出東宫擇日宴
蕃王是日宿衛陳設如朝會儀中書省大都督府御史
臺宴樂蕃王陞辭其陳設行禮如朝見儀惟不設宿衛
及傳制方物案宣状等官辭東宫亦如見儀惟不跪致
辭禮畢中書省率禮部官送至龍江驛禮部設宴如初
至禮部官還應天府官送起行
二十七年更定蕃王來朝儀(見朝儀項下)
蕃使朝貢
洪武二年定使者至龍江驛遣應天府同知禮侍如蕃
王朝貢禮明旦同知與蕃使至會同館接伴舍人引蕃
使由西同知由東入報中書省省臣以聞命禮部侍郎
於館中禮待如前儀宴畢蕃使送侍郎出蕃使還館侍
儀司以蕃使于天界寺習儀三日擇日朝見前一日内
使監御御座香案于奉天殿尚寳卿設寳案于御座前
侍儀司設表案于丹墀中道之北及殿上正中方物案
于丹墀表案之南舉案執事位各於位左右使者拜位
于中道方物案之南通使位於使者之西俱北向餘陳
設如朝會儀是日鼓初嚴百官具公服侍儀舍人入陳
設次嚴執事者以方物各置于案舁之前行舍人引使
者服朝服奉表後從由午門西門入至殿前丹墀西東
向俟立三嚴文武官入就侍立位皇帝服皮弁服出樂
作陞座樂止鳴鞭報時訖執事者置方物案退立扵左
右舍人引使者置表于案就拜位贊拜樂作使者及衆
使皆四拜樂止舍人引使者詣表案跪取表授受表官
又取方物狀授受方物状官受表等官俱由西階升至
殿廷以表置于案贊宣表官取表跪宣于殿西宣訖興
置表于案退立殿西宣方物状官亦如之俱由殿西門
復位使者皆俯伏興復位承制官承制自中門出降詣
使者前稱有制使者皆跪宣制曰皇帝問使者來時國
王安否使者答畢俯伏興樂作再拜樂止承制官稱有
有後制使者皆跪宣制曰皇帝又問爾使者遠来勤勞
使者答畢俯伏興樂作再拜樂止承制官升殿中跪復
命訖復侍立位樂作使者皆四拜樂止禮部收表及方
物禮畢皇帝興樂作還宫樂止文武官及使者皆出蕃
使見東宫畢禮部奉旨錫宴扵會同館前期館人設坐
次扵館中御酒案于正中禮部主客命執事設酒案食
案于廳之南楹教坊司設樂是日禮部官陳龍亭于午
門外光祿寺官奉旨取御酒置于龍亭儀仗鼓樂前導
至館蕃使出迎于門外執事者奉酒及奉旨官由中道
入使者由西階升立于廳之西隅執事者置酒于案奉
旨官立于案東稱有制使者望闕跪聽宣畢贊拜使者
再拜奉旨官酌酒授使者俱北面跪飲畢使者又再拜
各就座執事者進食案酒七行作細樂湯五品作大樂
酒五行七行陳雜戲宴畢奉旨官出使者送至館門外
擇日皇太子錫宴次中書宴于左司次都督府御史臺
俱宴扵經歴司並如前禮蕃王從官儀使者還陛辭陳
設如朝見儀如有賜物禮部官于午門外置于案執事
者服窄服紅衫舉案捧禮物官具朝服入陳案于丹陛
東南賜詔則設詔書案扵禮物案之北拱衛司用黃蓋
遮覆使者行禮部官捧禮物及詔書自丹陛中道出至
午門外付使者行初蕃使陛辭畢則辭東宫亦如初見
儀出至午門外禮部官率應天府官送至龍江驛設宴
如初
十八年更定凡蕃國初附遣使奉表進貢方物先扵會
同館安歇禮部以表副本奏知儀禮司引蕃使習儀擇
日朝見其日錦衣衛陳設儀仗和聲郎陳大樂于丹陛
如常儀儀禮司設表案扵奉天殿東門外丹陛上方物
案扵丹陛中道之左右設文武百官侍立位于文武樓
南東西相向蕃使服其服捧表及方物状至丹墀跪授
禮部官受之詣丹墀置于案執事者各陳方物于案畢
典儀内贊外贊宣表展表官宣方物状官各具朝服其
餘文武官常服就位儀禮司官奏請陞殿皇帝常服出
樂作陞座樂止嗚鞭訖文武官入班叩頭禮畢分東西
侍立引禮引蕃使就丹墀拜位贊四拜典儀唱進表序
班舉表案由東門入至扵殿中内贊贊宣表外贊令蕃
使跪宣表宣方物状訖蕃使俯伏興四拜禮畢駕興樂
作還宫樂止百官及蕃使以次出其蕃國常朝及為國
事謝恩遣使進表貢方物皆如前儀唯不宣表
聖節正旦冬至蕃國望闕慶祝儀
洪武二年定前期執事者于王宫正殿南向陳香燭案
於闕廷前王拜位于殿中褥位于香案前衆官拜位于
王之後俱北向司禮司贊于王拜位之北司香二人于
香案前俱東西相向是日陳軍仗于王宫門之外樂工
陳樂於拜位之後衆官先具朝服引班于王宫門外東
西執事俱就位王於後殿具冕服未賜者服其服衆官
入俟立於殿庭東西王出樂作由西陛升至拜位樂止
衆官就拜位贊拜樂作王興衆官皆四拜樂止王由東
門入樂作至褥位樂止贊跪王與衆官皆跪王三上香
俯伏興衆官皆興王由東門出樂作還位樂止贊拜樂
作王與衆官皆四拜樂止贊搢笏三舞蹈跪三拱手加
額呼萬歲出笏俯伏興贊四拜禮畢王與衆官以次出
蕃國遣使進表儀
洪武二年定前期所司于王宫内外及國内街巷結彩
設闕亭於殿上正中表箋案于闕庭前香案于表箋案
前司香二人于香案左右王拜位于殿中衆官位王後
俱北向司禮二人于王位北引禮二人扵王位左右引
班四人于衆官左右俱東西相向使者立位于香案東
捧表箋二人扵香案西設樂于衆官拜位之後龍亭于
殿南正中儀仗鼓樂于龍亭前是日清晨司印者陳印
案扵殿中滌印訖以表箋及印俱置于案王具冕服衆
官具朝服詣案前用印畢用黃袱裹表紅袱裹箋各置
于匣中仍各以袱裹之捧表箋官捧置于案使者與捧
表箋官各就位引王引王及衆官俱入就拜位贊拜樂
作再拜樂止王詣香案前跪衆官皆跪王三上香訖捧
表官取表東向跪進王受表以進于使者使者西向跪
受興置于案贊興王復位贊拜樂作王與衆官皆四拜
樂止禮畢捧表箋官捧表前行置扵龍亭中金鼓儀吹
鼓樂前導王送至宫門外還衆官朝服送至國外使者
乃行
蕃國迎詔儀
洪武十八年定使者入蕃國境先遣人馳報於王王遣
官遠接詔前期令有司扵國門外公館設幄結彩設龍
亭扵正中設香案于龍亭之南備金鼓儀仗鼓樂伺候
迎引又于國城内街巷結綵王宫内設闕亭扵殿上正
中設香案于闕廷之前設司香二人扵香案之左右設
詔使立位于香案之東設開讀案于殿陛之東北設蕃
王拜位于中道北向設蕃國衆官拜位于蕃王拜位之
南異立重行北向設宣讀官位于開讀案之北展詔官
二人于宣讀官之南俱西司司禮二人位于蕃王拜位
之北東西相向引禮二人位扵司禮之南東西相向引
班四人于衆官拜位之北東西相向陳儀仗于殿廷之
東西設樂位于衆官拜位之南北向遠接官接見詔書
迎至館中安詔于龍亭中遣人馳報王王即率國人衆
官及耆儒僧道出迎于國門外至館中具冕服衆官具
朝服行五拜禮訖迎詔出館至國門金鼓在前次僧道
耆儒次衆官次衆次儀仗鼓樂次詔書龍亭使者常服
行于龍亭後迎至殿中金鼓分列門外之左右置龍亭
于殿上正中使者立扵東引禮引王入就拜位引班引
衆官人等各就拜位司贊唱開讀詔展詔授捧詔官對
展宣詔官稱有制贊跪蕃王及衆官跪宣讀畢捧詔官
捧詔至龍亭前授使者仍置于龍亭中贊俯伏興平身
樂作贊鞠躬樂作四拜樂止唱搢圭鞠躬三舞蹈跪唱
山呼百官拱手加額曰萬萬歲凡呼萬歲樂工軍校擊
鼓齊聲應之唱出笏俯伏興樂作四拜興平身樂止禮
畢引禮引蕃王退引班引衆官以次退蕃王及衆官釋
服使者以詔書付所司頒行蕃王與使者分賓主行禮
明會典卷五十五
