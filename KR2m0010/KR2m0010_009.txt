明會典卷九
吏部八
吏員兩考役滿起送到京參撥各衙門各有資格以後
又有辦事之例
諸司職掌
凡在外各衙門送到考滿吏典於在京對品衙門内用在京
各衙門考滿吏典照依資格陞用無缺借用仍支合得俸裁
革減併吏對品衙門用借撥者支前役俸農吏罷閒官生員
監生承差為事充吏遇缺撥用各支本等俸其五品以下衙
門吏典該與俸米食米者照例支給若罷閒永充截替市井
吏遇缺量度撥用止支九品衙門司吏俸一石工滿并為事
斷發吏遇缺撥用月支食米五斗每月通類行移各衙門收
役并勾取在逃吏自首行勾日淺未曾撥補准首仍送着役
若及日久窺伺撥補避難及已移文原籍勾解者俱送刑部問
罪仍發本部聽用若各衙門退回奸猾託稱不諳吏事舊吏
照地方發邊遠充軍為事還役吏典在京者行移各該
衙門收役在外者劄付應天府給引轉發着役(在京劄順天府)
洪武禮制
一凡内外有出身吏員俱以三年為滿給由止據現歴
俸月不許通理
正七品出身
五軍都督府提控
從七品出身
五軍都督府掾吏
六部都吏
正八品出身
六部令史
從八品出身
五軍都督府知印
正九品出身
五軍都督府典吏
六部知印
在外二品衙門令史
在京三品衙門令史
從九品出身
六部典吏
在外二品衙門知印
在外各衛令史
察院書吏
在外三品衙門書吏
諫院書吏(後革)
雜職出身
在京三品衙門典吏
内府倉庫司局吏攢
在外二品衙門典吏
内外四品衙門司吏
一凡内外無出身吏員亦以三年為滿陞轉五品六品
衙門司吏在外三品内外四品衙門典吏滿日於四品
衙門司吏在京三品在外二品衙門典吏内陞轉無缺
給由(如是軍吏不在此限)
七品衙門司吏五品六品衙門典吏滿日於五品衙門
司吏内陞轉無缺給由
八品以下衙門吏攅七品衙門典吏滿日於六品七品
衙門司吏内陞轉缺給由
在京各倉庫局關場所等衙門吏攅滿日於五品六品
衙門司吏同
憲綱
凡都察院及按察司吏典須於考退生員與應取吏員
相參補用不許用曾犯姦貪罪名之人
事例
凡僉充吏役於農民身家無過年三十以下能書者選
用但曾經各衙門主寫文案攅造文冊及充隸兵與市
民並不許濫充洪武二十八年奏准正軍戶五丁者
充吏四丁不許水馬驛站貼軍雜役養馬等項人戶四
丁以上者充吏三丁不許民戶兩丁識字亦許勾充
宣德元年奏准一戶有三丁三丁内一丁充吏一丁為
官者免其吏農民一丁充吏一丁或自監生生員謫充
吏者免其農民先僉一丁充吏後又僉一丁免其後充
者生員果有成效入學雖後即免其為吏者若及四丁
之上俱不免正統元年奏准軍職衙門不許濫用軍
吏違者問調南丹等衛補伍三年奏准還俗僧道營
充吏役罷歸為民若出入衙門囑託公事結攬寫發蠧
政害民者發口外充軍為民四年奏准在京在外吏
典曾充隸兵者歴三年滿日不與出身五年奏准按
察司吏典役滿行布政使司轉屬僉撥不許徑行各府
州縣僉取景泰三年奏准父兄伯叔充吏離役未久
及犯贓問發充軍為民者弟男子姪不許參充若役滿
出身年遠者不拘此例
凡吏役資格洪武十七年奏定在外二品衙門通吏考
滿於在京從七品出身吏員内陞轉令史於在京正八
品出身吏員内陞轉在外三品衙門令史書吏于在京
正九品出身吏員内陞轉在外三品衙門典吏四品衙
門司吏于在京從九品出身吏員内陞轉察院磨勘司
典吏仍依原定未入流品内出身五品以下衙門吏人
依原定資格陞轉其在京一品二品知印承差不許于
吏員内取用十九年更定中外諸司吏員役滿轉補
資格在京入流衙門吏員充九品衙門司吏九品衙門
司吏充八品衙門司吏及七品衙門典吏八品衙門司
吏七品衙門典吏充七品衙門書吏及七品衙門六品
衙門典吏七品衙門書吏充五品衙門司吏胥史六品
衙門典吏充五品衙門典吏及六品衙門司吏六品衙
門司吏五品衙門典吏俱充五品衙門司吏胥史四品
衙門典吏五品衙門司吏胥史充四品衙門司吏及三
品衙門典吏四品衙門司吏三品衙門典吏俱充三品
衙門令史及二品衙門典吏三品衙門令史及二品衙
門典吏俱充二品衙門令史及一品衙門典吏二品衙
門令史充一品衙門掾史及對品衙門都吏都吏充一
品衙門提控一品衙門典吏充對品衙門掾史及對品
衙門提控皆以三年為滿給由赴部錄用在外衙門若
各驛遞傳所河泊閘壩等衙門吏攅充七品衙門典吏
七品衙門典吏充五品六品衙門典吏或有俸九品衙
門并有俸未入流品衙門吏充七品衙門司吏六品衙
門典吏充六品衙門司吏五品衙門典吏六品衙門司
吏充五品衙門司吏五品衙門司吏充四品衙門司吏
及三品衙門典吏四品衙門典吏充四品衙門司吏及
三品衙門典吏三品衙門典吏充二品衙門典吏及三
品衙門令史書吏三品衙門令史書吏充二品衙門令
史二品衙門令史充二品衙門通吏已上三年滿日無
缺給由到部于在京衙門内用三十一年續定吏員
出身事例皆以九年考滿出身或在京兩考在外一考
或在京一考在外兩考一品二品衙門提控都吏從七
品出身掾史令史典吏并内府門吏正八品出身三品
衙門令史從八品出身典吏及四品衙門司吏正九品
出身四品衙門典吏五品衙門司吏典吏書吏俱從九
品出身六品至九品并雜職衙門吏典都察院各道吏
典俱除雜職後俱以在外兩考在京一考為滿
凡吏典撥歴俱以實俸為准在外通吏撥在京五府六
部提控都吏如通吏少則以都布二司令史兼撥在外
都布二司令史按察司鹽運司書吏衛令史撥在京五
府六部都察院掾史令史在外府司吏撥在京各衛并
順天府光祿寺通政司太僕寺令史大理寺胥史在外
都布按并各衛府鹽運司典吏撥在京五府六部都察
院典吏并總兵官巡撫都御史典吏在外州所司鎮撫
司長史司吏撥在京各衛并順天府光祿寺通政司大
理寺太僕寺典吏在外縣司州典撥在京鴻臚寺翰林
院各千戶所司吏在外縣典撥在京十三道書吏典吏
巡按書吏各百戶所司吏戶刑二部都察院順天府照
磨所宛大二縣司典并十庫司攅在外倉攅撥在京馬
房攅典并草場抽分局巡檢司閘壩吏各税課司攅典
在外巡檢司税課司儒學驛閘吏庫攅撥京通二倉守
支攅典其北直隸都司衛所一考役滿吏典本處聽候
三月之上無缺轉參起送後府轉送到司者撥别處衛
所府州縣起送考退廩膳生員充吏者撥附近府分考
功司付到重歴者撥臨近衛所俱附卷其廣東廣西四
川三布政司湖廣所屬永州辰州寶慶靖州常德長沙
衡州郴州江西所屬南安贑州福建所屬漳州泉州汀
州興化及福建行都司所屬建寧左等五衛二十五所
并武平等守禦千戶所吏典俱南京撥歴
凡吏典辦事舊例俱以三年為限成化二十二年奏減
半年弘治四年又奏減三箇月十一年又奏減三箇月
止辦二年其兩考通吏舊例免辦事就撥當該十四年
奏准辦事二年若倉攅守支六年鹽課司攅守支八年
亦俱免辦事未及六年八年者扣算補辦全無守支者
不免其在南京辦事者原無定例弘治十年奏准大小
二石辦事半年大小一石并州所司吏辦事一年
凡吏典裁革永樂二十年南京各衙門設吏一名二名
者仍舊三名者減一名四名減二名正統元年奏准
天下裁減衙門每房止存司吏一名典吏二名
凡吏典丁憂起復成化二十三年奏准一年者免其辦
事未及一年者補辦
凡在京在外三考役滿吏典給由赴部查考明白通類
引奏冠帶入選其上糧免考者行戶部該司勘實仍查
役内有無過犯無過照資格出身若犯公私徒杖罪及
私笞減等不盡者俱降級若犯公私笞罪減盡無科者
俱免降級
凡在京為事監生承差問發充吏者俱附卷撥各衙門
着役
凡在京辦事吏典原籍災傷告回省災者類題給引定
限回部仍送原役衙門補辦違限半月者送問
凡當京聽撥當該吏典告稱取撥未到者送順天府給
引照回依限回部聽撥若延住三年之上者行查其願
告南京外考者聽
凡法司送到各衙門為事還役吏典呈堂送原役衙門
還役收查發落者干礙行止發原籍為民其在外吏典
有犯笞杖徒流雜犯例該的決與贖罪還役者俱要明
著年月日期若離役一年以上不許還役
凡在京各衙門開送逃吏類行原籍官司提解中間有
一年之内告患病者行兵馬司勘實具結繳報仍候原
籍回文至日送衙門着役若一年以上不復役未經告
官及原籍提解赴京者俱為民
凡江西浙江蘇松吏洪武二十六年奏准不許於戶部
内用
凡雲南貴州四川土吏洪武年間不與出身考滿後仍
發原衙門着役宣德元年奏准土吏考滿到部發本
布政司改調别衙門成化四年詔雲南土吏兩考役
滿免送赴部就於本布政司給由照例調用十五年
奏准革去貴州土吏弘治三年奏准倉攅未及周歲
及已周歲未及守支丁憂曾交盤無礙者起復到部撥
各衙門辦事一年半准作守支月日收考違者仍撥原
倉守支照三年滿日事例收考又奏准兩考吏到部
有少歴未及三月該撥外衛者免其輳補就於辦事月
日内照數增加准作該補之數三月以下仍撥外衛輳
補十三年奏准革去四川永寧龍州二宣撫司泥溪
平夷蠻夷沐川九姓五長官司并各司所屬驛站巡檢
司土吏各添設流吏
凡戶兵二部書算有缺移文到部類行直隸常鎮二府
所屬殷實戶内㨂選起送赴部考中轉送該部着役
諸司職掌
凡本部四子部付到合行各布政司直隸府州事件通
類具手本赴吏科關填勘合仍附寫底簿開列前件以
憑回銷
事例
洪武初凡有除授官員皆給勘合到任十九年革勘
合其行取官員及查理事務等項仍用勘合各布政司
及南北直隸府州各有字號
浙江布政司寅字河南布政司申字
貴州布政司撫字廣東布政司辰字
廣西布政司子字山西布政司午字
雲南布政司丑字湖廣布政司夘字
山東布政司未字福建布政司亥字
陜西布政司戌字江西布政司已字
四川布政司畢字
應天府酉字揚州府心字
鳳陽府房字寧國府牛字
廬州府奎字鎮江府危字
常州府女字太平府斗字
廣平府井字蘇州府氐字
真定府柳字隆慶州翼字
和州胃字松江府尾字
徐州昴字永平府婁字
安慶府虚字池州府壁字
順德府張字淮安府箕字
保定府觜字滁州角字
河間府參字大名府星字
廣德州室字徽州府亢字
保安州軫字
諸司職掌
凡本部額設皂隸照依原定則例分撥跟官聽差如有
事故行移兵部照缺取補
明會典卷九
