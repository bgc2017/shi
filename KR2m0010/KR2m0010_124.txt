明會典卷一百二十四
兵部十九
根捕逃軍勾補軍士
國初逃故軍役根捕勾補具見諸司職掌宣德初又有
畫一條例正統以來累有增損今條具於後其有係職
方司所掌者别開于職方之下
諸司職掌
凡各衛所開報逃故并老疾勾丁代役軍人先須查對
鄉貫住址明白具手本赴内府給批差人前去着落有
司官吏逃軍根捉正身如正身未獲先將戸丁起解補
役仍根捉正身補替其故軍勾取戶内壯丁補役如别
無壯丁止有幼小皃男取官吏保結回報行移該衛照
勘相同紀錄候長成勾補若送回老疾軍人就留原籍
住坐將戶下壯丁起解替役如勾無戶籍或住址差拗
名姓不同或係另籍民戸及有戸絶無丁有司體勘回
申到部行移該衛照勘在營有無長幼人丁幷着落原
管官旗務要挨究明白回報定奪勾補若衛所官吏并
老疾軍人朦朧妄報依律問罪如原勾軍數不完及勾
到軍人中途在逃仍着落原差人員前去勾捉若在外
遷延違限送法司問罪
明令
凡軍民以籍為定軍官頭目無得巧立名色徑行勾捉
百姓充軍民戸亦不得詐稱各官軍人貼戸躱避差役
果有在逃軍人在内申奉都督府在外申奉中書省明
文方許勾取
事例
洪武二十一年令各衛所將逃故軍編成圖冊送本部
照名行取不許差人各府縣類造軍戸文冊遇有勾丁
按籍起解二十二年令各處逃軍能擒獲一名者賞
鈔三十錠隱藏出首者二十錠見在軍知而首者十錠
為事充軍逃回捕獲者五錠隱藏及轉送者全家𤼵金
齒充軍逃軍自首者免罪復役官吏不即起送縱容害
民者處死二十三年令生員應補軍役者除豁遣歸
卒業軍士借撥征進事故者征進逃故軍男年一二歲
者流民全戸充軍病故者俱免勾丁二十四年令垜
集軍故戸止一丁者勾有丁貼戸起解軍去原衛遠者
解京該府遣人押送若路順及與京師道里均者從便
解𤼵二十七年令武職充軍病故子襲原職者開伍
二十九年令垜集軍有幼男在伍者免勾丁生員應
起解者送翰林院考試成效者開伍發回讀書不成者
照舊補役三十五年定垜集軍正軍貼戸造冊輪流
更代貼戸止一丁者免役當軍之家免一丁差役永
樂二年令坐勾軍有見任文武官及生員吏典等戸止
三丁者免勾四丁以上者勾一丁補伍十七年令勾
軍人違限半年以上者充軍洪熙元年令軍役丁盡
戸絶者具官吏結報該衛轉行府部開豁先為事充軍
後薦起為官者不拘見任致仕病故俱免補伍宣德
元年奏准凡逃軍三月不首者并里鄰人等問罪就點
親鄰管解窩家發附近充軍係軍籍者𤼵邊衛能自首
者止罪逃軍逓送隱藏者烟瘴衛分充軍官司故縱者
論如律凡逃軍未獲起解戶丁若清冊未到之先獲
解而未至衛所者仍選戸丁解查未到即收補伍候正
身到日釋放寕家凡逃軍不許以告狀為由遷延生
事有應訴事情令家人代理若長解人中途侵損許告
所在官司究治仍速將逃軍接逓凡軍戸有丁而偽
作無勾者許改正免罪仍扶捏回申者軍𤼵邊衛里隣
𤼵附近充軍凡起解逃軍戸丁須量地立限逓解若
長解縱容違限半年以上者依律問罪一年以上者𤼵
附近充軍犯人𤼵邊遠充軍凡起解自首并補役軍
丁出一千五百里之外者經過有司每人日給行粮一
升過期不與不首逃軍及腹裏衛分不及千五百里者
不在此例凡勾軍人違限過一年者許巡按按察司
官拏解赴京問罪違法情重者不限年三年奏准凡
軍逃還鄉有詐死更名充吏卒僧道等項及隱寄丁口
立戸地方者並許自首改正其詐稱名目寄住影射致
原籍本衛兩無挨尋者追獲自首俱收寄本處衛所他
人告𤼵者與窩家里鄰官吏人等俱照例問罪仍追本
犯銀十兩充賞凡軍戸有充粮里老人賄賂官吏及
勾軍之人朦朧保勘或里老亦係軍戸逓相欺隱者並
許改正違者正軍𤼵原衛戸丁再罰一丁𤼵附近充軍
凡山西等處抽丁等軍有賄賂官吏將幼弱私自輪
替者許原籍究補同伍指陳并事内作弊之人依律問
罪凡軍士全家逃竄里鄰知而容隱者限半年首獲
過期事覺軍𤼵邊衛里鄰𤼵附近充軍凡囚充及調
衛軍問招更調有更易名貫隱匿丁口者其後逃故衛
所行拘有司回無名籍似此迷失者並許自首免罪若
他人𤼵覺軍調烟瘴衛分仍選戸丁補充原伍凡紀
錄軍年應赴伍而衛所在千里之外者許於附近收役
行原衛開伍凡起解軍多給家人文引照身逃回者
限三箇月自首違者𤼵邊衛充軍仍勾戸丁補原伍里
鄰及官吏論罪四年令在京各衛軍本部委官同給
事中御史清理凡軍有征差等項死亡不明槩作逃
移者保勘問豁其不知下落經三次以上保明者依故
軍例停勾凡勾軍不許泛遣孤單無籍之徒如違限
二年以上者官員追俸旗軍選戸丁補伍再限一年以
所勾軍赴京違者全家調别衛其勾軍須填勘合不許
以關牒批帖徑行有司凡應勾軍有賂官吏隱蔽壯
丁以家人女壻之類冐名代解者奸民私通軍士招贅
其戸丁及過房典賣影射徭役者並許改正歸宗違者
官吏坐罪本犯全家調别衛充軍代者就收補原伍如
果無壯丁方許以少壯義子及同籍女壻補役凡應
繼壯丁故自傷殘肢體者許鄰里拏首全家𤼵烟瘴衛
所充軍凡軍戸疎族及異姓人舊為同籍分析後充
軍者止於有罪人戸下勾丁若聞親屬充軍妄為文憑
作分戸在家及祖孫父子異居并食粮年冬者不許若
同籍人生前各自充軍有故儘本房勾補無則以他房
三丁以上者補役不及三丁者以其本房丁盡事由行
本部開豁凡招募諸色人係全戸充軍有故照名勾
補者先以一人解𤼵具實有戸丁申部議奏處分凡
正軍在營有丁不許於原籍勾取如已行文有司覈實
回報本衛以在營之丁收役凡義男女壻有代義父
妻人之家為軍者有故止於義父妻人之家勾取如係
戸絶覆實開除若出幼過房出贅各家俱屬正軍無丁
者宜以妻父義父之家為戸絶還繼本宗如本宗係民
仍補義父妻父軍役其官員軍民之家有家人義男女
壻之類自願投軍或為事編發者有故止於其人本房
勾補本房已絶覆實開除凡故軍戸止一丁充生員
者照洪武二十九年例考試開豁凡僧道為事充軍
故者免勾丁若故軍戸止一丁在充軍之先為僧道者
覆實開豁在後者仍𤼵充軍凡丁盡戸絶軍及山後
人查無名籍者軍衛有司會勘造冊繳部開豁凡逃
軍每季半年一類勾死亡及殘疾者歲一類勾五
年令應充軍之人有父母年七十以上及篤廢殘疾者
許於附近衛所收役七年令故軍戸止一丁為見任
官者聞伍正統元年奏准凡内外都司衛所不許填
給勘合差人勾軍止以逓年逃故等軍姓名貫址造冊
繳部轉𤼵御史按籍清勾其清軍御史按行所至司府
州縣各委官一員將應勾軍丁分投清解御史往來巡
督除軍政外一應詞訟𤼵該管衙門問理每歲八月終
照巡撫官事例具清解過軍數回京如有窒礙事理會
議奏請凡解軍丁逃軍須連妻小同解違者問罪無
妻小者解本身凡抽丁垜集軍先前私自輪替者選
壯丁連妻解衛果有老疾等項方許替勾凡被勾貧
軍挈家流移招回復業者該解軍丁俱候次年起𤼵係
原逃者不准如止附近潛躱者依律究問凡起解軍
先過該管都司者即於本司交割先過本衛者交本衛
官吏隨與批迴有留難者從御史究問批迴詐偽者有
司辨驗問罪凡内外衛所官有將殷實軍占作軍伴
賣放買閒新勾軍不行存䘏抑逼在逃者軍士事故管
軍官不將在營人丁收補及以見役軍妄作事故者清
軍官具奏提問凡逃軍及已解軍在家潜住者父祖
充軍子孫畏繼於别州縣過繼作贅冐籍而以丁盡戸
絶回申或充軍在役而原戸人私開作民戸者並限兩
箇月具首免罪如違軍杖一百𤼵烟瘴衛所里鄰人等
𤼵附近充軍凡浙江并江南直隸等衛所清出帶操
軍士除原係廣西南丹奉議潯州等衛者𤼵回原伍其
餘悉收充正軍行部轉行原衛開伍若先在逃者仍𤼵
原衛附近不許擅收凡勾軍人潜回原籍粮里容留
者照窩藏逃軍例問𤼵二年議准凡逃軍殘疾并年
六十以上者收贖依親别選戸丁解補如止有幼丁照
例紀錄凡逃軍未獲暫勾戸丁𤼵旁近寄操者正犯
到日即與開除凡軍人中途病故解人即告所在官
司相理官給文憑付解人送妻小復還復原籍别選壯
丁解補凡軍籍丁盡戸絶已經三次回申者即與除
豁不許𤼵冊重勾凡兩司府州縣清軍官尃一清理
軍伍母干預他事其宣德五年以後逃軍及勾取戸丁
妄比事例輙投附近寄操者俱收𤼵原伍凡逃軍軍
丁解後復逃者連妻小押赴原衛如解人脫放就𤼵補
本軍原伍本軍得獲𤼵邊遠充軍其軍丁已解清冊後
到者取鄰里保明行衛查勘不必重解戸丁凡勾補
軍丁在逃解人𤼵附近充軍者事故免勾丁凡妄指
遠年民籍作軍戸者諸司不許准理四年令北人充
南軍南人充北軍除遼東萬全山西陜西等處邊衛逃
軍及近年土豪鹽法編𤼵充軍不動外其餘清出軍丁
各就地方改解附近衛分若南人充南軍北人充北軍
不在改調之例
計改調衛所
北直隸
順天府調三萬衛
大名府調定遼中衛
順德府調定遼左衛
廣平府調定遼右衛
河間府調鐡嶺衛
真定府調義州衛
保定府調瀋陽中衛
永平府調遼海衛
南直隸
鳳陽府調宣府左衛
揚州府調宣府前衛
淮安府調宣府右衛
廬州府調萬全左衛
徐州府調萬全右衛
和州調永寕衛
滁州調懷安衛
安慶府調隆慶左衛
已上俱原充兩廣雲貴四川湖廣福建邊海
衛分軍役
應天府調大興左衛
太平府調義勇右衛
鎮江府調義勇前衛
蘇州府調武成中衛
常州府調燕山左衛
松江府調燕山右衛
徽州府調武成前衛
寕國府調武成後衛
池州府調神武左衛
廣德州調燕山右衛
已上俱原充遼東山西陜西寕夏等衛軍役
山東布政司
濟南府調定遼前後二衛
兖州府調海州衛
萊州府調盖州衛
登州府調復州衛
東昌府調東寕衛
青州府調金州衛
已上俱原充兩廣雲貴四川湖廣福建邊衛
衛分軍役
河南布政司
河南府調萬全左衛
河南府調萬全左衛
彰德府調開平衛
衛輝府調龍門衛
懷慶府調龍門守禦千戸所
汝寕府調來衛
南陽府調美峪守禦千戸所
山西布政司
太原府并沁州俱調大同右衛
平陽府調大同左衛
大同府調天城陽和二衛
澤州調大同前衛
汾州調高山衛
潞州調大同後衛
遼州調安東中屯衛
陜西布政司
西安府調永昌山丹二衛
延安府調寕夏前衛
鳳翔府調凉州衛
鞏昌府調鎮番衛
平凉府調西寕衛
慶陽府調寕夏中衛
漢中府調莊浪衛
已上俱原充南方極邊衛分軍役
廣西布政司
桂林府調潯州府
柳州府調南丹衛
梧州府調巡象衛
潯州府調河池守禦千戸所
南寕府調慶遠衛
平樂府調向武守禦千戸所
慶遠府調南丹衛
太平府調柳州衛
田州府調柳州衛
思明府調武宣守禦千戸所
江州府調慶遠衛
泗城州調懷集守禦千戸所
龍州調南丹衛
南丹州調向武守禦千戸所
廣東布政司
廣州府調南寕衛
惠州府調容縣守禦千戸所
肇慶府調武宣守禦千戸所
韶州府調鬱林守禦千戸所
南雄府調梧州守禦千戸所
瓊州府調灌陽守禦千戸所
潮州府調桂林中衛
雷州府調賀縣守禦千戸所
廉州府調柳州衛
高州府調桂林右衛
貴州布政司
思州思南鎮遠三府俱調赤水衛
石阡銅仁黎平三府俱調安莊衛
普安鎮寕永寕安順四州俱調興隆衛
雲南布政司
雲南府大理府俱調金齒衛
臨安府曲靖軍民府俱調景東衛
楚雄&KR0697;江二府俱調蒙化衛
姚安鶴慶武定三軍民府俱調廣南衛
廣西廣南二府尋甸元江二軍民府俱調洱海
衛
金齒軍民指揮司麗江軍民府永寕孟定孟艮
景東順寕五府俱調騰衝守禦千戸所
湖廣布政司
寶慶府調五開衛
辰州調銅鼓衛
衡州調九溪衛
永州府調鎮遠衛
靖州調五開衛
彬州調偏橋衛
常德府調豹韜衛
長沙府調龍虎衛
荆州府調鎮南衛
岳州府調龍江右衛
武昌府調行在府軍衛
黃州府調行在虎賁左衛
漢陽府調行在旗手衛
德安府調行在金吾前衛
襄陽府調燕山前衛
沔陽州調濟州衛
安陸州調濟陽衛
江西布政司
贑州府調廉州衛
南安府調碣石衛
建昌府調和陽衛
撫州府調武德衛
袁州府調水軍左衛
吉安府調水軍右衛
廣信府調應天衛
九江府調行在羽林左衛
南昌府調行在羽林右衛
饒州府調行在府軍左衛
瑞州府調行在金吾後衛
南康府調行在府軍右衛
臨江府調通州衛
福建布政司
福州府調南海衛
邵武府調雷州衛
建寕府調潮州衛
延平府調海康守禦千戸所
興化府調清海守禦千戸所
泉州府調龍川守禦千戸所
漳州府調廣海衛
汀州府調海門守禦千戸所
浙江布政司
温州府調鎮海衛
台州府調鎮東衛
處州府調平海衛
嚴州府調鷹揚衛
金華府調江陰衛
衢州府調橫海衛
寕波府調龍江左衛
杭州府調蔚州左衛
湖州府調神武後衛
嘉興府調神武中衛
紹興府調義勇中衛
四川布政司
成都府調會川衛
重慶府調寕番衛
順慶府調越巂衛
保寕府調建昌衛
叙州馬湖二府調鹽井衛
䕫州府調建昌前衛
瀘州府調鹽井衛
潼川州調迷易守禦千戸所
嘉定州調會川衛
雅州調寕番衛
龍州調建昌衛
眉州調建昌前衛
已上俱原充遼東山西陜西寕夏等衛軍
役
十三年令挨無籍貫軍經十次回申者開豁景泰元
年令官軍戸下多餘人丁有例除存留幇貼正軍外其
餘俱許於附近寄籍納粮當差中間有一家或三五人
十餘人止用一二人寄籍有司其餘隱蔽在家不分年
歲久近除其該納粮草仍於有司上納其人丁盡數𤼵
回軍衛天順四年令京軍及邊衛逃軍仍解兵部撥
防軍轉逓其餘及邊衛勾解戸丁徑送該衛交割成
化八年令在京軍每三年一次理各營軍士仍分豁差
遣等項名目造冊備照十年令凡衛所編造軍冊每
年限五月以裏差有職役人員送部違者照官軍馬騾
文冊例罰米當該官吏論日住俸問罪若造冊三分不
完者官罰俸一月該吏提問如官吏依限𤼵冊而所差
人自違悞者止坐本人十一年令各衛所以原管旗
軍不分見在逃故備開充軍脚色改調緣由并節次補
役姓名通類造冊繳部發御史對查軍民二冊以防欺
隱其冊府州縣各謄一本備照凡冊勾軍士係本地
者清冊徑送清軍御史仍將底冊繳部存照凡清軍
以十分為率能清三分以上不枉平民者御史及兩司
官兵部奏請奬擢府州縣官量加俸給不及數并枉人
者御史從都察院考察兩官官兵部參奏府州縣官行
吏部黜責十二年令調衛軍戸下餘丁寄籍附近有
司者免其起解聽留一丁於有司種辦田粮其餘悉收
原衛所操守如後調衛所缺人行原衛餘丁内取解不
許於原籍勾擾其調衛在千里之内者餘丁照例回營
凡垜集軍有陞官者其貼戸停勾聽繼遠年無勾軍
審究得實行該衛查勘不必起解戸丁十三年令起
解軍除子孫應繼者令津貼軍裝但有職役者不許勒
取凡廣西鄰近賊洞處所軍丁有該解遼東等衛并
千里之外者及失迷鄉貫之人願充無勾軍役者俱編
本處邊衛當軍行移原伍開豁凡收𤼵附近軍士除
天順六年四月十九日以前編定不動外以後告投者
不許其在附近處所逃者依正統二年例連妻小押解
原衛十九年令騰驤四衛軍士戸統不必勾丁弘
治十三年奏准京衛及在外衛所解到新軍以投文日
為始不過十日將收管批迴給付長解若刁蹬留難者
該吏軍吏總小旗提問衛所掌印并本管官不拘曾否
得財參問帶俸差操凡在京在外衛所親軍官員不
能存䘏軍士逼廹在逃及賣放回還者指揮每十名以
上降一級千戸鎮撫每六名以上百戸四名以上依例
逓降凡各處清解軍丁選揀精壯親丁僉點相應長
解批内明開相貌年甲在京者起解兩京兵部在外者
徑解該衛若不係同宗子孫頂替起解及將長解正身
賣放在家執批前來雇人頂名者正軍問調别衛頂軍
就收本衛長解并受雇之人及里老鄰佑知情不首者
俱𤼵附近各充軍凡各處解到新軍查無名籍及來
歴姓名差拗者俱暫收缺軍所分食粮差操行查至日
另為定奪凡起解軍士捏買偽印批迴者除真犯死
罪外解發人附近軍士調邊衛各充軍凡應解軍丁
除真犯死罪外若犯監守常人盗竊盗掏摸搶奪至徒
罪以上者牢固釘解該衛收伍轉發守哨年限滿日着
役其犯别項徒罪以上俱止杖一百解𤼵着役凡官
軍軍丁有將戶内弟姪子孫過房與人或官豪勢要和
買改易姓名者不分久近許其贖取歸宗聽繼無得占
恡其誘買各邊軍丁者𤼵極邊充軍
明會典卷一百二十四
