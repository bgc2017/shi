明會典卷一百一
禮部六十
給賜一
諸番四夷土官人等一
事例
朝鮮國
洪武間賜國王金印并大統歷錦繡絨綺王母妃金綺
紗羅相國等官綵叚紗羅永樂間給國王冕服九章圭
玉佩玉春秋會通大學衍義等書王父紵絲紗羅妃珠
翠七翟冠紅紵絲大衫素紵絲員領霞帔金墜又給綾
絹茄藍香帽珠鍍金銀匣象牙犀角通鑑綱目列女傳
等書腦麝沉香白花蛇等藥正統間給遠遊冠絳紗袍
翼善冠龍衮玉帶數各不等其品物同者不復具列又
以本國奏乞弓材牛角特許歲買五十枝
一常貢馬匹方物例不給價
一差來進貢陪臣賞織金紵絲衣一套綵叚四表裏絹
五疋書状通事押物等官每人素紵絲衣一套二表裏
絹二疋布一疋從人絹衣一套布一疋俱靴襪一雙
一差來奏事陪臣賞織金羅衣一套二表裏絹二疋通
事每人素羅衣一套一表裏布二疋從人絹衣一套布
一疋靴韈同前
暹羅國
洪武間賜國王大統歷織金紵絲紗羅等物永樂十五
年給王錦四疋紵絲紗羅各十疋内各織金四疋王妃
紵絲紗羅各六疋内各織金二疋宣德間各减半以後
俱照此例
一賞賜使臣正副使及通事總管客人番伴初到賞及
正賞衣服紵絲絹布靴襪及金銀帶紗帽諸物有差
一使臣人等進到物貨例不抽分給與價鈔
一給賞畢日出給告示許於會同館開市除書籍及玄
黃紫皂大花西番蓮叚疋并一應違禁之物不許收買
其餘聽貿易
琉球國
洪武十六年賜國王鍍金銀印并文綺等物山南王亦
如之後賜中山王山南王山北王紵絲紗羅冠服王妃
紵絲羅王姪王相寨官絹公服
一賞賜差来正議大夫長史使者通事從人衣服紵絲
布絹及差来王弟王男衣服冠帶紵絲有差
一正貢例不給價附来貨物官抽五分買五分
占城國
洪武二年賜國王鍍金銀印并大統歷使臣文綺紗羅
各一疋仍給冠帶永樂元年賜國王錦二疋紵絲六疋
紗羅各四疋王妃紵絲四疋紗羅各三疋以後俱照此
例
一貢物例不給價
一賞賜差来王弟王孫并通事總管火長從人衣服紵
絲紗羅有差
真臘國
洪武六年賜國王大統歷并綵叚等物景泰三年賜王
錦二叚紵絲六疋紗羅各四疋王妃紵絲四疋紗羅各
三疋
一賞賜差来頭目并通事總管火長衣服紵絲絹布有
差
安南國
洪武元年賜國王鍍金銀印并大統歷綵叚等物景泰
二年照朝鮮國宣德十年例給賜綵叚十表裏錦四叚
一賞賜差来陪臣鈔綵叚織金衣服行人從人鈔綵叚
紗羅衣服有差
一開市貿易與暹羅國同
日本國
永樂間賜國王冠服紵絲紗羅金銀古器書畫等物宣
德十年回賜國王紵絲二十表裏紗羅各八疋錦二疋
銀二百兩妃銀一百兩以後俱照此例
一賞使差來正副使并僧人居座土官通事初到賞僧
衣靴帽及正賞紗羅紵絲絹布銅錢諸物有差
一正貢例不給價正副使自進并官收買附來物貨俱
給價不堪者令自貿易
瓜哇國
永樂初賜東西王紵絲紗羅帳幔手巾羊酒器皿王妃
紵絲紗羅手巾等物正統三年賜王紵絲十疋紗羅各
三疋妃紵絲六疋紗羅各二疋以後回賜不為例景泰
三年因王求討給傘蓋一把蟒龍衣服一領
一賞賜使臣通事頭目人等初到賞織金素羅衣服靴
襪正賞紵絲紗羅絹布女使并女頭目俱同
一貢物例給價
𤨏里國
洪武五年賜國王大統歷及織金綵叚紗羅各四疋使
臣綵叚紗羅各二疋傔從高麗布各二疋
西洋𤨏里國
洪武三年以其國來朝涉海道遠賜賚甚厚永樂元年
許來朝附載胡椒等物皆免稅
三佛齊國
洪武四年賜國王大統歷及綵叚紗羅使臣紗羅綵叚
有差六年賜國王二十四疋正使三人各二疋衣一套
副使二人各一疋通事以下布帛有差十年給王及使
臣織金綵叚紗羅靴襪等物有差
浡泥國
洪武四年賜國王織金綵叚紗羅及使者綺帛有差永
樂六年給王冠帶襲衣王子還國賜金廂玉帶一條金
百兩銀三千兩及錢鈔錦綺羅衾褥帳幔器皿等物王
母王叔以下各有賜俱加厚
一正賞外附帶物貨俱給價
百花國
洪武十一年賜國王及使者織金綵叚紗羅衣服有差
彭亨國
洪武十一年賜國王王妃紵絲紗羅共四十八疋使臣
織金綵叚衣服有差
淡巴國
洪武十年賜國王織金綵叚紗羅使臣綵叚襲衣等物
有差
古里國
永樂間賜國王王妃紵絲紗羅等物
滿剌加國
永樂三年賜國王綵叚襲衣九年賜錦繡龍衣二套麒
麟衣二套及金銀器皿帷帳裀褥王妃及其子姪陪臣
傔從綵叚紗羅襲衣有差王還國給金廂玉帶一條儀
仗一副鞍馬二疋金百兩銀五百兩鈔四十萬貫銅錢
二千六百貫錦綺紗羅三百疋絹一百疋金綺二疋織
金文衣二件王妃冠服一副及銀鈔錦綺紗羅等物陪
臣賞物有差其後給賞俱從厚
一正賞外附來貨物皆給價其餘貨物許令貿易
娑羅國
永樂四年賜國王紵絲紗羅共十六疋織金大紅錦手
巾一副王妃紵絲紗羅共八疋正副使并從人鈔紵絲
羅并衣服靴襪
小葛蘭國
永樂五年差内官給賜頭目紵絲紗羅共十一疋
阿魯國
永樂五年差内官給賜頭目紵絲紗羅共十疋
榜葛剌國
永樂三年賜國王紵絲紗羅各四疋絹八疋王妃紵絲
紗羅各三疋絹六疋十二年給國王錦四叚綾六十疋
頭目人等給賞有差
錫蘭山國
宣德八年賜國王紵絲十八疋紗四疋王妃紵絲八疋
紗四疋正使正賞綵叚八表裏折鈔絹十疋紗羅三疋
織金紵絲衣一套副使正賞綵叚四表裏折鈔絹七疋
紗羅各二疋織金紵絲衣一套通事番伴人等給賞有
差
一使臣人等自進物俱給價
蘇門荅剌國
永樂三年賜國王綵叚襲衣宣德六年賜錦二叚紗羅
各四疋絹十三疋妃紵絲五疋紗羅各四疋絹六疋進
馬回賜綵叚二十表裏以後俱照此例正使賞綵叚五
表裏紗羅各一疋折鈔絹四疋通事頭目使臣妻等各
賞有差
一正貢外使臣人等自進物俱給價
蘇祿國
永樂間賜國王紗帽金廂玉帶鈒花金帶金蟒龍等衣
服金銀錢鈔珍珠錦紵絲紗羅器皿鋪陳等物王妃冠
服銀錢鈔紵絲等物王男女親戚頭目使女冠帶衣服
諸物各有差
一貨物例給價免抽分
土官
永樂二年給賜土官衙門
木邦八百大甸
麓川平緬緬甸
車里老□六宣慰使司
干崖大候
里馬茶馬四長官司
潞江安撫司孟艮
孟定灣甸
鎮康等府
各給信符勘合金字紅牌其制銅鑄信符五面内隂文
者一面上有文行忠信四字與四面合編某字一號至
一百號批文勘合底簿其字號如車里以車字為號緬
甸以緬字為號隂文信符勘合俱付土官底簿付雲南
布政司其陽文信符四面及批文一百道藏之内府凡
朝廷遣使則齎陽文信符及批文各一至布政司比同
底簿方遣人送使者以往土官比同隂文信符及勘合
即如命奉行信符之發一次以文字號二次行字號周
而復始又置紅牌鏤金字勑書諭之凡有調發及當辦
諸事須憑信符乃行如越次及比字號不同或有信符
而無批文有批文而無信符者即是詐偽許擒之赴京
治以死罪又編勘合一百道付各衙門勘合底簿一扇
付布政司凡有軍民疾苦及奉信符辦過事務進貢方
物之類俱於勘合内填寫遣人齎至布政司比號寫底
簿布政司都司遣官同齎所填勘合奏聞若邊境聲息
及土人詞訟從都司布政司按察司官會同計議行之
其事已行及承行緣由並填寫勘合奏聞如總兵官鎮
守遇有前事總兵官亦會三司計議仍用都司或布政
司印信文書寫總兵官處分之語方許奉行亦填寫勘
合具奏若朝廷命總兵官掛將軍印征討調遣軍馬不
待三司文移即時發遣亦填寫勘合差人奏聞填寫勘
合或字畫錯誤明白圈註以本司印信鈐蓋凡所收底
簿及勘合用之將盡具奏再頒或總兵官都司布政司
等官新除到任及遇時節不許齎禮物相慶仍以紙寫
一道付之或有貪婪無藉凌害者不待填寫勘合止具
本遣人齎勑不經總兵官及三司徑赴京陳奏者治以
重罪
一給賞差來到京土官弟男頭目人等各照衙門品級
高下為差
三品四品鈔一百錠綵叚三表裏
五品鈔八十錠綵叚三表裏
六品七品鈔六十錠綵叚二表裏
八品九品鈔五十錠綵叚一表裏
雜職衙門并頭目人等自進馬匹方物鈔四十
錠綵叚一表裏
差来通把事頭目每人鈔二十錠綵叚一表裏
随来土官弟男并把事頭目人等每人鈔二十
錠從人伴吏每人鈔一十錠
數内有進馬一二疋與方物輕者止照雜職例
賞
凡該賞半表裏者折與闊生絹二疋鈔錠并馬
價照舊
凡到京過期者减半給賞後或全賞弘治三年
以後正月内到者亦全賞二月内到者减半
迤北
永樂宣德間賜順寧王綵叚十表裏妃五表裏頭目一
等者五表裏二等至四等者四表裏正統二年賜托克
托布哈王綵叚十五表裏虎斑絹十疋妃八表裏頭目
一等八表裏二等六表裏三等五表裏四等四表裏外
有加賜後一等二等遂為定例三等止與三表裏或二
表裏四等五等皆二表裏六年賜太師額森叚絹如
托克托布哈王其妻每口五表裏一等二等數内頭目每
人加賜織金綵叚一表裏天順以後一等二等者不加
賜三等者俱二表裏
一賞賜差來正副使臣每人賞織金衣服一套靴韈各
一雙
七年賞例
一等正副使初到織金紵絲衣一套紅氊帽一頂靴襪
各一雙
正賞綵縀六表裏絹二疋
二等使臣初到賞同
正賞綵叚四表裏絹三疋
三等帶牌并使臣初到賞同
正賞綵叚二表裏絹二疋
四等初到賞紵絲衣一套小男與小衣紅氊帽一頂靴
襪各一雙
正賞綵叚一表裏絹一疋
五等各頭目差来使臣下從人初到賞與四等同
正賞綵叚一表裏
正副使妻初到賞織金紵絲女衣一套靴襪各一雙
正賞綵叚二表裏絹二疋
衆使臣妻女初到賞絹女衣一套小女賞小女衣靴韈
各一雙
正賞絹二疋
從人妻初到賞絹女衣二件靴襪各一雙
正賞絹一疋
自來男婦
男子初到賞絹衣二件小男與小衣紅氊帽一頂
正賞絹一疋
婦女初到賞絹衣二件小女與小衣靴襪各一雙
正賞與男子同
後定賞例
一等正副使每人賞綵叚六表裏絹五疋
二等使臣綵叚四表裏絹三疋
三等綵叚二表裏絹二疋
四等綵叚一表裏絹一疋俱與紵絲衣一套紅氊帽一
頂靴襪各一雙數内婦女不與紅氊帽
使臣自進中等馬每匹綵叚二表裏折鈔絹二疋下等
馬綵叚一表裏絹八疋折鈔絹一疋下下等馬綵叚一
表裏絹六疋折鈔絹一疋
帶進在彼頭目馬匹不分等第每匹回賜綵叚二表裏
給賜在彼頭目
一等每人綵叚八表裏
二等六表裏
三等三表裏
四等二表裏
一等二等緊要頭目加賜織金綵叚一表裏
一回賜永樂九年回賜順寧等王上等馬者各綵叚十
表裏海青一連四表裏白狐皮二十七箇四表裏宣
德間回賜順寧王及使臣人等進馬中等者每匹二表
裏折鈔絹二疋下等者紵絲一疋絹八疋折鈔絹一疋
下下者絹六疋折鈔絹一疋駝每隻三表裏折鈔絹十
疋中途寄留倒死新生駒馬每匹絹三疋折鈔絹半疋
駝每隻絹六疋折鈔絹一疋海青一連一表裏銀鼠皮
二百個十二表裏貂鼠皮二箇絹一疋青鼠皮十箇絹
一疋土豹一箇絹七疋半正統元年回賜使臣銀鼠
皮每六箇絹一疋玉石每一斤絹一疋二年回賜托
克托布哈王及頭目使臣人等馬每匹二表裏貂鼠皮五
十箇四表裏使臣者每二箇絹二疋銀鼠皮五十箇二
表裏使臣者十五箇絹一疋白兔皮三箇絹一疋白狐
皮一箇絹一疋小厮一名二表裏三年貂鼠皮每十
箇一表裏四年貂鼠皮每三箇絹一疋使臣人等到
京續進馬俱照下等馬例回賜五年回賜銀鼠皮與
熟紅絹六年青鼠皮每二十箇絹一疋使臣人等馬
分三等托克托布哈王并太師額森馬不分等第八年
額森阿勒古馬每匹六表裏使臣馬每匹四表裏絹八
疋九年進西馬者每匹五表裏絹十疋薩哈連每叚
絹九疋十二年阿勒古馬回賜四表裏
一求討在彼頭目一等二等并三等内有係酋長親及
親信用事者俱請旨給賜弘治三年三等以下不給
賜差來使臣弘治元年并三年四年俱有特賜
一貿易本部出給告示除違禁物不許貿易其叚絹布
疋聽於街市與官員軍民人等兩平買賣正統十年許
買賣五日十二年許衛喇特使臣賣馬景泰元年許
買銅湯瓶鍋紅纓鞍轡剪子等物
泰寧衛諾延衛福餘衛
凡差來并自來都督賞綵叚四表裏絹二疋都指揮綵
叚三表裏絹二疋指揮百戶所鎮撫頭目每人綵叚二
表裏絹一疋各織金紵絲衣一套各加綵叚一表裏舍
人每人綵叚二表裏絹一疋織金衣一套從人每人綵
叚一表裏絹一疋素紵絲衣一套婦女有進貢者每人
一表裏絹一疋紵絲女衣一套随來婦女一表裏絹一
疋絹女衣一套以上靴襪各一雙奏事進貢都指揮絹
二疋綵叚三表裏織金衣一套指揮每人絹一疋綿布
一疋綵叚二表裏紵絲衣一套靴襪各一雙舍人因事
進貢者每人綵叚一表裏織金衣一套絹一疋靴襪各
一雙
一回賜自進并帶進過馬匹不分等第每匹回賜綵叚
二表裏絹一疋駝每隻三表裏絹十疋在衛都督指揮
每員加賜綵叚一表裏
一貿易領賞畢日許於會同舘開市三日舖行人等照
例將貨入館兩平交易其回還沿途貨買牛隻犁鏵鐡
鍋等件行移鴻臚寺會同大通事差本寺通事一員伴
送及順天府轉行薊州遵化等處如遇三衛夷人回還
到彼聽令兩平交易每人止許收買牛一隻犁鏵一副
鍋一口不許將違禁之物私自夾賣違者許廵按御史
䆒治
一求討賞賜外復有求討請旨量與物件到京者照名
給散在衞者請勑開付差来人領去
眀會典卷一百一
