明會典卷二十七
戶部十二
經費
諸司職掌
凡内外衛所正伍旗軍歲用糧米已行各該有司編置
勘合對撥着令人戶自行依期送納外其仕京有未對
軍人及未入正伍等項帶支人數如遇按月支糧百戸
所將所管軍人造冊申繳千戶所本所類總繳申本衛
該衛類總具解申繳合干上司轉逹本部磨算相同明
立文案編給半印勘合字號仍定奪合於本衛倉某年
分某字厫某糧米内支給將文冊繳回原行衙門轉下
該倉眼同該衛委官及本倉官攅照數支放如有事故
扣除還官支畢將實支扣除數目申達本部知數仍於
原編字號底簿内注寫實支扣除數目以憑稽考其支
過糧數另於内府糧冊内明白注銷其在外衛所軍人
支糧亦合一體造冊編給勘合放支
軍法定律
一指揮千百戶管軍官吏酷害軍人尅减月糧將無作
有以有為無者許旗首軍人奏聞即將害人的官吏抄
沒家財就與告人再加重賞若旗首通同官吏害軍者
許軍人自告
大軍月糧式(全支照此式)
某衛某千戶所某百戶某人下見在旗軍一百一十二
名該支洪武年月分糧各支不等
總旗支米一石五斗二名
小旗支米一石二斗一十名
頭軍支米一石五十八名
次軍支米八斗二十三名
隻身支米六斗一十九名
實支米一百二石八斗整
洪武年日百戶某人押字吏某人
事例
洪武初令在京在外各衛所馬軍曾經出塞三次馬匹
不曾倒死者月支糧二石步軍總旗一石五斗小旗一
石二斗軍一石二十一年令民匠充軍者月支糧八
斗又令牧馬千戶所軍士月支糧一石二十二年
令民丁編軍操練者月支糧一石二十三年令普定
貴州平越三衛烏撒畢節永寧黃平千戶所興隆普安
層臺赤水四衛軍士有家小者月支糧一石無家小者
五斗又令廣洋衛安插達軍成戶者月支糧一石不
成戶隻身婦女幼男五斗二十五年令各處極邊軍
士不拘口數多少月支糧一石又令陜西寧夏左屯
衛未堪入伍紀錄旗軍有家小者月支糧五斗隻身月
支三斗俟出幼補役屯種之日住支二十七年令江
隂横海水軍右等衛稍班碇手月支糧一石五斗又
令紹興衛三江千戶所駕海船民兵月支糧一石二
十八年令陣亡病故軍月支糧一石在營病故者五斗
永樂元年令松潘等處旗軍十口之上月支糧一石
九口八口八斗七口六口七斗五口四口六斗三口以
下五斗五年令陜西臨邊衛分守城征哨旗軍俱全
支米八年令山東都司各衛所守城餘丁月支口糧
三斗又令糧多地方旗軍月糧八分支米二分支鈔
少者照舊九年令中都留守司河南浙江湖廣都司
各衛所守城旗軍照舊全支米山西都司各衛所陜西
都司腹裏各衛所八分米二分鈔福建廣東廣西四川
都司各衛所七分米三分鈔江西都司各衛所米鈔中
半兼支又令小河叠溪茂州威州四衛馬軍月支糧
一石四斗步軍七斗餘折鈔十三年令在京各衙門
官軍該支俸糧鈔錠按月總關至衛戸部差監生會同
本衛官唱名給散若有事故不到者將鈔封收候到給
與若在鄉里隨屯住者運鈔至屯支給十六年令差
往賽瑪爾堪舍人餘丁原無月糧者支米一石以起程
日為始回日住支十九年令錦衣衛將軍月支本色
米一石餘折鈔各衛旗軍力士校尉厨役人等有家小
者月支本色米六斗無家小者四斗五升餘折鈔二
十二年令錦衣衛將軍總小旗每月添支糧五斗各衛
總小旗軍力士校尉人等有家小者四斗無家小者一
斗五升洪熙元年令大同宣府操備官軍月支糧四
斗又令天夀山營造人匠有家小者月添米三斗
宣德元年令銅鼓衛邊軍有家小者月支糧八斗無家
小五斗三年令各處選調在京操備官軍月支行糧
三斗民匠民夫四斗四年令在京旗軍該支月糧如
過期三月不關者扣除在官正收作數各衙門經該遲
悮造冊官吏參奏拿問又今在京各衛軍士月糧每
衛選委指揮一員提督關給委官通同作弊者許監察
御史紏舉又令在京在外各衛所總小旗軍有馬者
止支本等月糧八年令旗軍月糧文書到倉一月半
月不關者住支扣除九年令各都司衛所旗軍月糧
文書到日過三月不支者折支鈔錠十年令四川松
潘旗軍驗口給糧小河叠溪茂州威州四衛所馬軍支
糧一石步軍有家小者七斗無家小五斗又令陕西
行都司衛所旗軍有家小者月支糧八斗無家小六斗
調來操備者五斗有家小者八斗又令陜西行都司
衛所旗軍月糧每石月支本色米五斗餘五斗折支銀
布備禦官軍月支米五斗又令居庸等驛甲軍照軍
士例支月糧正統元年令湖廣五開衛守城旗軍月
糧先减五斗者仍令全支一石二年令在京幷外衛
修盖城樓旗軍人匠旗軍每名月添支米一斗軍匠每名
月支三斗民匠無月糧月支米五斗餘丁匠三斗又
令陜西肅州衛境外墩軍月支糧八斗三年令湖廣
浙江都司衛所旗軍月糧照金山等衛所旗軍例有家
小原支本色米六斗者添二斗無家小原支米四斗五
升者添一斗又令浙江觀海等衛安插回回月支糧
四斗又令各邊夜不收軍士每月添支口糧二斗
又令廣東所屬衛所旗軍月糧全支又令四川鹽井
寧番會川建昌二衛茂州越嶲衛幷小河威叠三千戶
所貴州赤水等衛所湖廣瞿塘衛忠州千戶所四川成
都左護衛成都右等一十衛幷雅州等千戶所旗軍每
月添支米二斗又令陕西西安等衛邊軍有家小者
月支糧六斗無家小四斗五升餘折鈔又令各營報
效甲軍月支糧一石又令征進麓川旗軍自起程日
為始月給本色米一石事完照舊又令陕西邊衛倉
所收青稞支旗軍月糧每六斗准作五斗大絹一疋折
糧一石二斗大布一疋折六斗小布一疋折四斗四
年令滁州衛旗軍原支糧六斗者今添為八斗北直隸
幷大寧都司旗軍有家小原支五斗者添一斗無家小
原支四斗者添五升老幼原支二斗者添一斗又令
陕西寧夏等四衛守墩軍士月糧有家小者添支本色
八斗折色二斗無家小本色四斗八升折色一斗二升
又令陕西寧夏甘肅巡哨官軍月添支行糧三斗
五年令中都留守司鳳陽右等衛所旗軍有家小支米
六斗者添支二斗無家小支四斗五升者添支一斗五
升殘疾幷幼軍月支米三斗如舊所添糧俱於折色内
扣除又令貴州各衛選操旗軍總旗月支糧七斗五
升小旗六斗軍人有家小者五斗無家小三斗餘俱於
四川布政司官庫折支鈔又令大河淮安二衛及鳳
陽各衛所旗軍月糧有家小者每月添支米二斗無家
小者添支一斗五升於折色内扣除又令遼東廣寧
等衛及定遠左等衛軍士有家小者每月添支米三斗
隻身二斗紀錄幼軍一斗又令直隸梁城守禦千戶
所旗軍月支糧三斗七年令密雲中後二衛守關操
備旗軍有家小者幷興州後屯等衛調去官軍每月俱
支米八斗行糧住支又令陕西寧夏等衛旗軍每月
添支米一斗餘折布絹八年令陕西西安左等衛調
撥甘肅延綏等處操備旗軍有家小原支本色六斗者
添支一斗無家小原關四斗五升者添支五升又令
天夀山上工官軍每月行糧四斗外添支口糧二斗
又令陜西腹裏衛所旗軍三箇月全支米一石餘月米鈔兼
支甘肅操備旗軍四箇月全支米一石餘月照舊又令陜
西肅州衛為事發問立功守瞭犯人月支口糧三斗又令
直隸蘇州松江幷浙江沿海等衛所旗軍月糧有家小者添為
一石九年令大同宣府軍糧有家小者月支本色八斗折鈔
二斗無家小月支本色六斗折鈔四斗又令陜西延綏守
邊旗軍有家小者月支米五斗豆二斗餘三斗折布又令
陜西行都司衛所夜不收月糧全支十年令各處起取軍
匠定撥在京武功中衛帶管支糧又令福建沿海衛所備
倭旗軍月支米一石又令遼東屬衛守城軍月糧六斗内
本色三斗折鈔三斗守邊者月支本色米五斗其沿邊操哨
軍月支本色米五斗一斗折鈔十一年令陜西甘肅旗軍月
糧折河南起運闊白綿布每疋八斗陜西綿布每疋仍折六
斗又令陜西獵戶土民選出壯丁本衛所𢃄操者月支口
糧四斗十二年令萬全都司所屬衛分不分旗軍月支米
一石米與折色銀布間月關支如遇閏月全支米十三
年令山西行都司衛所屯軍馬隊操練者月支口糧三
斗又令陕西甘肅選操屯軍有供丁者月支米三斗
十四年令通州等衛充斗級餘丁月支口糧三斗又
令神機營牌刀餘丁月支米六斗景泰元年令在京
將軍旗校操備報效等項官軍人等該支食米一石之
上者俱月支本色米一石餘折鈔又令京營頭撥官
軍月糧每月各添一斗次撥五升三年令京通各衛
倉軍等月糧有家小支六斗者添為一石無家小支四
斗者添為六斗又令神機營操練餘丁月糧仍支六
斗又令寺子峪等二十六營操守軍士大安口等駐
操八營巡哨聽調軍士有家小者月支米八斗無家小
六斗行糧住支又令各營報效舍餘有冠帶者月支
米一石無冠帶有家小者八斗無家小六斗外衛官旗
頭撥五斗又令各營舍餘選出操練者月支米三斗
又令各處老幼殘疾屯軍俱令守城把門月支米三
斗又令口外旗軍照舊支月糧一石四年令神機
敢勇報效等營并御馬監操備舍人餘丁原支三斗及
今加六斗者俱支四斗内有冠帶者八斗遇有調用各
加行糧二斗五年令倒馬關旗軍月糧有家小者八
斗無家小六斗六年令土木榆林二驛擺站軍士月
糧有家小者八斗無家小六斗又令修理城垣官軍
每月添支口糧一斗又令四川征進守備旗軍每月
支米八斗守城旗軍五斗老疾紀錄三斗天順元年
令各邊軍人不分馬步俱支本色米一石又令各處
土兵秋冬操練支口糧春夏住支二年令通州添盖
倉厫旗軍月支口糧三斗又令守瞭囚徒月支糧三
斗成化二年令各衛旗軍月糧添支本色五升又
令四川成都右衛旗軍月糧照貴州衛所新定事例俱
米鈔中半兼支軍人無家小者月糧六斗本色四斗折
鈔二斗老疾并紀錄各支本色三斗松茂威叠小河五
衛所總旗本色一石折鈔五斗小旗本色九斗折鈔三
斗有家小軍人本色八斗折鈔二斗無家小者本色四
斗五升折鈔一斗五升其撥堡貼守總旗本衛本色五
斗五升該堡支四斗五升小旗本衛本色四斗五升該
堡支四斗五升有家小正軍本衛支米三斗五升該堡
支四斗無家小者該堡支米四斗五升不支行糧續令
松潘等衛所旗軍有家小者月支本色一石無家小者
米八斗者减去三斗老疾紀錄俱支五斗又令四川
各衛所旗軍月糧添支本色五斗七年令陜西延綏
二衛旗軍照慶陽衛例總旗月支本色八斗折鈔七斗
小旗月支本色六斗折鈔六斗有家小軍人月支本色
六斗折鈔四斗又令貴州軍糧總旗八斗三升者添
為九斗六斗八升者為八斗軍士有家小五斗八升者
為七斗無家小四斗八升者為五斗五升如糧不敷折
給銀布八年令大同宣府選操上班舍人照操軍例
月支糧一石九年令各邊軍夜不收月糧添為五斗
又令宣府選操旗軍照邊軍例支糧又令陕西延
綏慶陽三衛在榆林備邊者月支本色米六斗折色四
斗支銀錢十一年令陜西洮河岷州三衛在邊操備
旗軍照洮州衛例月支本色米一石在衛守城雜差等
項照臨洮等衛例月支本色六斗折鈔四斗十二年
令長陵等衛灑掃寳山做工旗軍月支糧一石十四
年令在京各衛餘丁選取在營操練者月支米六斗
十六年令種苜蓿旗軍照養牛種菜等例月支糧一石
十七年令大同宣府延綏寧夏甘凉遼東沿邊墩軍月
支米三斗又令六科廊裁縫軍匠月支米五斗十
八年令錦衣衛女戶月支糧一石十九年令宣府各
城選操舍餘照在城例月支糧一石二十年令在京
各衛軍人月糧五月六月七月八月十一月十二月京
倉關支正月二月三月四月九月十月通州關支二
十一年令永清等衛所餘丁幼匠月支米五斗又令
漕運軍餘月糧八斗俱支本色又令各處沿邊沿海
軍士月支糧八斗二十二年令各邊守瞭及為事問
發各邊墩臺四徒月支米一石者减為四斗弘治元
年令山東沿海衛所官軍月糧上半年支本色下半年
折色每石折銀二錢五分二年令尚書監選到錦衣
衛軍匠幼丁月支米一石又令交阯夷人兵仗織染
局上工者月支米一石又令御馬監養鷹餘丁月糧
添為五斗三年令萬全都司所屬衛所官軍俸糧折
色照大同例每年會計山東河南幷大名等府稅糧折
布戶口食鹽錢鈔摘撥解赴管糧官處支給六年令
各王府近年有司僉充及民間投充校尉不許支糧
月鹽
諸司職掌
凡内外大軍關支月鹽有家小者月支二斤無家小者
月支一斤其在京衛分如遇按月支鹽將該支軍名鹽
數造冊申繳合干上司轉逹本部磨筭相同立案將原
繳文冊出給勘合字號坐定軍名鹽數劄付龍江鹽倉
放支如有事故就便扣除支畢將實收扣除數目申報
本部扵原編勘合字號底簿内註銷以憑稽考仍立案
備照其在外衛所軍士月鹽亦有支鈔去處每鹽一斤
折鈔一百文照例行移有司於係官錢内支給如有事
故一體扣除不支
事例
正統二年令修盖德勝等門做工軍餘人匠每名月支
食鹽一斤三年令甘肅等處官軍於本地出鹽去處
自行撈取食用四年令京衛調出遼東操備軍士照
彼處例每名月給鹽二斤成化十二年令見今營造
軍民人匠每名月給食鹽一斤十三年令南北二京
錦衣等衛軍校及各處旗校軍士月鹽一體住支
官民戸口鹽鈔
事例
洪武二十四年令揚州府泰州竈戶照温台處三府例
支食官鹽折納鈔貫每引二百斤米四石每米一石折
鈔二貫五百文其鈔就准工本工本數多而鈔少官為
補支工本數少而鈔多扣除工本外餘鈔納官永樂
二年令兩京官吏人等及各處官民戶口食鹽每歲大
口納鈔一十二貫支鹽一十二斤小口納鈔六貫支鹽
六斤市民食鹽每引納鈔二百貫鄉民食鹽每引納米
五石每石折鈔一百貫每引該鈔五百貫三年令浙
江等布政司幷北直隸府州縣官民人等戶口食鹽各
隨地徵收歲用糧多處徵米歲用糧少處徵鈔四年
令未食鹽官民人等一體見丁納鈔支鹽大口十五歲
以上月支鹽一斤納鈔一貫小口十歲以上月支鹽半
斤納鈔五百文八年令給孝陵神宫監食鹽每歲六
十斤洪熙元年令免徵貴州宣慰使諸種人鹽鈔
正統三年令關支戸口官軍食鹽各該運司給批總填
鹽斤數目定與程期給付報照各處批驗所巡檢司照
數稱掣盤驗關防給散畢在京於戶部在外於本衙門
依限送繳仍將前批通發運司查銷又令各處徵收
戶口食鹽鈔貫不拘軟爛但有字貫者即與收受又
令天下戶口鹽鈔俱减半徵收官吏并隨住大口全徵
四年令該關食鹽如過期三年之上者住支又令
未出幼男女及孤寡殘疾充軍當匠亡故人口免徵鹽
鈔又令免徵貴州鎮遠等府鹽鈔七年令山東布
政司戶口食鹽布疋照例折鈔九年令浙江等布政
司幷南北直隸蘇松等府州縣戶口食鹽米鈔先委官
取勘該管人戶分豁舊管收除實在男婦大小人口幷
該徵米鈔數目造冊齎繳照稅糧實徵文冊定限差人
送部如違限及數目不清差來人送問經該官吏查提
問罪景泰五年令官吏人等食鹽吏典承差許報五
口至十口文武官員許報十五口至三十口成化二
年令戶口鹽該納米者仍舊納米該納鈔者錢鈔中半
兼收六年令免今年各處戶口鹽鈔以後不許折收
銀米十年令戶口鹽價起解京庫者錢鈔兼收每鈔
一貫折錢二文存留本處願納米者聽納鈔者照舊
弘治二年令各處戶口食鹽鈔許原封折腰對半徵收
各封成塊就於批文内填寫實數解部驗進該庫交收
雜支
諸司職掌
凡倉庫一應關支錢糧及工部成造軍裝等項必須計
其所用物料轉行本部劄付各該倉庫照數支給將支
過數目申報作數其各司府州縣遇有祭祀及慶賀等
項俱扵係官錢糧内支用務要明白花銷開申上司以
憑稽考
事例
永樂間令守衛官每直支米五升七年令皇城四門
守衛官軍該支直米照數於行部支給旗軍自造食用
十一年令在京皇城四門守衛官軍飯食照舊支食
十六年令給浣衣局囚婦白粳糙米青鹽食用十
八年令孝陵神宫監雞鴨每一隻日給稻榖一合喂養
應天府於存留糧内折送正統八年令守衛官直米
住支天順元年令仍給守衛官直米成化十二年
令光禄寺日給五軍營圍子手正直把總指揮酒飯正
直隨伍官軍及守衛各衛官員管隊指揮等官每該班
三日支米五升於皇城四門倉支給
明會典卷二十七
