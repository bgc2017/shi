明會典卷一百六十四
都察院一
國初置御史臺從一品衙門設左右御史大夫御史中
丞侍御史治書侍御史殿中侍御史經歴都事照磨管
勾監察御史譯事引進等官洪武十三年改正二品衙
門設左右中丞十四年始改都察院為七品衙門止設
監察御史又分設浙江江西福建北平廣西四川山東
廣東河南陜西湖廣山西道監察御史十六年陞正三
品衙門設司務十七年始陞正二品衙門定設左右都
御史左右副都御史左右僉都御史經歴都事十二道
監察御史二十九年置照磨所照磨檢校永樂元年改
北平道為北京道十九年北京道革添設貴州交阯雲
南三道宣德十年交阯道革共十三道
諸司職掌
左右都御史副都御史僉都御史職專糾劾百司辯明
冤枉提督各道及一應不公不法等事其屬有十二道
監察御史凡遇刑名各照道分送問發落其有差委監
察御史出巡追問審理刷卷等事各具事目請旨點差
選用風憲
憲綱
凡都察院各道監察御史并首領官按察司官并首領
官自今務得公明廉重老成歴練之人奏請除授不許
以新進初仕及知印承差吏典出身人員充用
事例
宣德三年令都察院選進士監生教官堪任御史者於
各道歴政三箇月考其賢否第為三等上中等授御史
下等送回吏部正統四年令凡御史缺從吏部於進
士監生教官儒士出身曾歴一任者選送都察院歴政
半年考試除授六年奏准凡御史員缺於行人博士
知縣推官斷事理問及各衙門司務各按察司首領官
進士監生出身一考兩考者吏部揀選送院問刑半年
堂上官考試除授景泰六年奏准進士年三十以上
并歴事聽選監生原係舉人者及考滿在部教官該陞
者通取赴吏部考選試職一年滿日仍從本院堂上官
考察實授不堪用者送回吏部别用成化十年令御
史缺選進士年三十以上者問刑半年考試除授博士
行人推官知縣兼選仍試職二十年奏准試監察御
史一年已滿刑名未熟再試半年仍前考試實授弘
治元年奏准行人知縣等官送都察院理刑半年滿日
聽本院考察各註考語連人送吏部查照選用六年
奏准御史員缺數多行取推官知縣等官選補不必限
定幾年一次行取但遇兩京各道缺至八員以上吏部
會同本院考選照原職分送理刑自後凡行取推官知
縣等官或理刑半年或試職一年本院仍考其堪任者
除補十五年奏准今後御史有缺照憲綱例於博士
行人知縣推官并教官内考選歴練老成者除補
點差御史
憲綱
凡差御史分巡并追問審理等事都察院具事目請旨
點差回京之日不須經由本院徑赴御前復奏
事例
凡巡按御史一年已滿差官更代都御史引御史二員
御前點差一員其提調學校本院會吏禮二部會推一
員奏差刷卷清軍巡鹽巡河巡關巡茶印馬盤糧勘事
俱以一員奏差弘治十一年奉旨各具二員點差其巡
城巡視光禄寺巡庫等項俱本院給劄差委
考察風憲
憲綱
凡監察御史行過文卷從都察院磨勘按察分司行過
文卷聽總司磨勘如有違錯即便舉正中間果有枉問
事理應請旨者具實奏聞
事例
正統六年詔中外風憲係綱紀之司須慎選識量端弘
才行老成者任之其有不諳大體用心酷刻者並從都
察院堂上官考察降黜十四年令御史公差回還都
察院堂上官考其稱否具奏天順八年詔御史公差
回還不必考覈成化六年奏准各處巡按御史俱要
親理詞訟仍將本院遞年發去勘合逐一問結繳報御
史回還備開接管已未完勘合件數具呈本院查考
七年奏准巡按公差御史回京之日本院堂上官仍依
舊例查勘考察保結稱職者具奏照舊管事若有不稱
奏請黜罷弘治十年奏准各處清軍并巡按等項御
史回京本院考察果有不職事蹟及過違限期者參奏
黜退
考察百司
事例
凡在外布政司按察司并鹽運司苑馬寺行太僕寺在
内順天府五品以下堂上官考滿赴部俱從本院考覈
凡在外司府州縣等衙門官每三年朝覲吏部會同本
院考察
凡奉旨考察在京五品以下官吏部會同本院并各該
衙門堂上官及掌印官考察
凡在京各衙門郎中員外郎主事等官及直隸府州等
官各衛所首領官在外按察司首領官考滿本院俱發
河南道考覈各出考語牒送吏部該司候考
審錄重囚
事例
凡每年霜降後本院以各道問擬該决重囚具奏引赴
承天門外會官審錄
凡捕獲強盗綁赴御前引奏者本院同刑部大理寺錦
衣衛堂上官於午門前會問
凡每年天氣炎熱之時本院與刑部大理寺奉勑以見
監罪囚審錄
月報罪囚
事例
凡每月各道月初起至月終止以問過輕重罪囚原報
及己未發落實在數目各若干具呈本院轉具揭帖開
報刑科查照
巡撫地方
事例
永樂十九年勑大臣十三員各同給事中一員巡行天
下宣德間命巡撫官每歲八月一赴京議事景泰
四年以鎮守侍郎與巡按御史不相統屬難於行事又
文移往來亦多窒礙改為都御史巡撫五年定巡撫
官赴京議事例遼東大同每年一次寧夏延綏甘肅二
年一次俱四月初一日至京南北直隸及北方腹裏者
仍每年一次四川及南方者亦二年一次俱八月初一
日至京其二年一次者若果地方寧静事有應議者聽
從一年一次
凡各處巡撫官初遣尚書侍郎都御史少卿等官後專
用都御史初名巡撫或名鎮守後定為巡撫兼軍務者
加總督贊理掌糧餉者加總督兼理他如整飭邊備提
督邊關及撫治流民等項皆隨事異名若邊境有事又
有總督提督總制參贊贊理及經略巡視之名近例尚
書侍郎治事於外者兼都御史以便行事事畢而罷
諸司職掌
十二道監察御史照刷卷宗衙門
浙江道
中軍都督府留守中衛
廣洋衛府軍左衛
神策衛應天衛
和陽衛直隸廬州府
江西道
前軍都督府府軍前衛
豹韜衛龍江衛
龍驤衛天策衛
直隸淮安府
福建道
戶部金吾後衛
飛熊衛直隸池州府
常州府
北平道
吏部金吾前衛
旗手衛直隸蘇州府
廣西道
通政使司鎮南衛
五軍斷事官直隸安慶府
徽州府
四川道
工部府軍衛
直隸松江府廣德州
山東道
兵部羽林右衛
典牧所直隸鳳陽府
徐州遼東都司
廣東道
刑部虎賁左衛
直隸應天府
河南道
禮部太常司
羽林左衛國子監
翰林院欽天監
光禄司儀禮司
教坊司直隸揚州府
陜西道
後軍都督府江隂衛
蒙古左右衛府軍後衛
鷹揚衛興武衛
横海衛大理寺
行人司直隸和州
湖廣道
右軍都督府武德衛
水軍右衛廣武衛
虎賁右衛留守右衛
五城兵馬司直隸寧國府
山西道
左軍都督府留守左衛
英武衛錦衣衛
水軍左衛驍騎右衛
府軍右衛龍虎衛
直隸鎮江府太平府
見今十三道帶管衙門
浙江道
中軍都督府留守中衛
茂陵衛府軍左衛
廣洋衛神策衛
金吾左衛金吾右衛
和陽衛應天衛
武功中衛武功後衛
越府羣牧所金吾前衛
牧馬千戶所廬州府衛
六安州衛
江西道
前軍都督府豹韜衛
天策衛邳州衛
龍江左右三衛龍驤衛
府軍前衛燕山左衛
羽林前衛寬河衛
淮府羣牧所淮安府衛
九江衛大河衛
武清衛龍門衛
福建道
戶部金吾後衛
裕陵衛忠義左衛
武功左右前三衛飛熊衛
承運庫廣積庫
甲乙丙丁戊字庫寳鈔提舉司
天財庫廣惠庫
贓罰庫印造鈔局
廣盈庫軍儲庫
龍江批驗鹽引所抄紙局
武成中衛景陵衛
常州府池州府
美峪千戶所獻陵衛
開平中屯衛定遠衛
行用庫
四川道
工部軍器局
御用監針工局
尚衣監文思院
皮作局惜薪司
寳源局府軍衛
濟州衛永清左衛
蔚州衛營繕所
常山羣牧千戶所鞍轡局
冠帽局兵仗局
織染局大寧前衛
金山衛石砫宣撫司
播州宣慰司天全六番招討司
酉陽等宣撫司松江府
廣德州潼川州
梁府羣牧所懷來衛
懷安衛孝陵神宫監
陜西道
後軍都督府大理寺
行人司興武衛
神武後衛鷹揚衛
義勇中右二衛横海衛
牧馬千戶所江隂衛
韓秦慶三府和州
安化王府保定左右中前四衛
府軍後衛寧夏衛
蒙古左右二衛敢勇報效二營
雲南道
順天府廣備庫
羽林前衛隆慶左右二衛
永平府衛廣平府
通州三衛盧龍衛
密雲中後二衛鎮虜衛
撫寧衛東勝左右二衛
萬全左右二衛山海衛
涿鹿四衛黃花鎮千戶所
營州左右中前後五衛
大同中屯衛居庸關
寬河千戶所樂安千戶所
定州千戶所宣河千戶所
趙府
河南道
禮部翰林院
國子監光禄寺
都察院
伊唐周鄭四府太常寺
鴻臚寺欽天監
鐘鼓司太醫院
教坊司羽林左衛
彭城衛留守前後二衛
衛府羣牧所鄭府儀衛司
尚寳司神武左右前三衛
揚州府衛兩淮鹽運司
大名府汝寧千戶所
睢陽衛潼關衛
高郵衛寧山衛
儀真歸德武平三衛
廣西道
通政司六科
燕山前右二衛忠義前後二衛
富峪衛大興左衛
瀋陽左衛會州衛
鎮南衛武驤左衛
騰驤左右二衛徽州府
真定府保定府
紫荆關倒馬關
安慶府衛新安衛
真定衛興河千戶所
廣昌千戶所鎮武衛
牧馬千戶所南丹衛
高山衛廣西衛
靖江王府儀衛司
廣東道
孝陵衛刑部
應天府虎賁左衛
瀋陽左右二衛常山中護衛
濟陽衛武功左右二衛
武驤右衛長陵衛
隆慶州衛懷來千戶所
安東中護衛
山西道
左軍都督府錦衣衛
留守左衛驍騎左右二衛
義勇前後二衛府軍右衛
水軍左衛英武衛
龍虎衛大寧中衛
鎮江府衛太平府衛
建陽衛朔州衛
振武衛天城衛
瀋陽中屯衛陽和衛
雲川衛蒲州衛
平定州千戶所威遠衛
晉府長史司
山東道
皇陵衛兵部
會同館大通關
羽林右衛瀋陽中衛
常山右護衛御馬監
濟寧衛永清右衛
典牧所滕府牧馬千戶所
遼東都司鳳陽府衛
徐滁二州并衛沂州衛
中都留守司泗州衛
懷遠衛長淮衛
德州二衛保定後衛
廣寧衛夀州衛
宿州衛鳳陽中衛
鳳陽左衛洪塘湖千戸所
湖廣道
右軍都督府五城兵馬司
留守右衛虎賁右衛
江淮衛武德衛
忠義右衛水軍右衛
廣武衛義勇左衛
荆襄楚三府長史司寧國府衛
遼梁岷吉四府宣州衛
華陽王府神武中衛
茂山衛定州衛
開平衛
貴州道
吏部太僕寺
上林苑監旗手衛
忠義中衛蘇州府衛
順德府河間府衛
保安州衛太倉鎮海二衛
梁城千戸所大寧都司
興州五衛天津三衛
宣府三衛玉林永寧二衛
遵化薊州二衛鎮朔蔚州二衛
龍門千戸所滄州千戶所
長蘆鹽運司萬全都司
十二道監察御史職掌後為十三道
糾劾百司
諸司職掌
凡文武大臣果係姦邪小人搆黨為非擅作威福紊亂
朝政致令聖澤不宣災異迭見但有見聞不避權貴具
奏彈劾
凡百官有司才不勝任猥瑣闒茸善政無聞肆貪壞法
者隨即糾劾
凡大小祭祀敢有臨事不恭牲幣不潔䙝瀆神明有乖
禮典失於舉行及刑餘疾病之人陪祭執事者隨即糾
劾
凡朝會行禮敢有攙越班次言語諠譁有失禮儀及不
具服者隨即糾問
凡在外有司擾害善良貪贓壞法致令田野荒蕪民人
受害體訪得實具奏提問
凡學術不正之徒上書陳言變亂成憲希求進用或才
德無可稱挺身自拔者隨即糾劾以戒奔競
憲綱
凡風憲任紀綱之重為耳目之司内外大小衙門官員
但有不公不法等事在内從監察御史在外從按察司
糾舉其糾舉之事須要明著年月指陳實跡明白具奏
若係機密重事實封御前開拆並不許虛文泛言若挾
私搜求細事及糾言不實者抵罪
凡大朝會行禮若有失儀聽糾儀御史舉劾常朝大小
衙門官員奏事理有未當及失儀者聽侍班御史并給
事中劾奏依律罰俸
凡祭祀郊社宗廟山川等神若有怠於職事及失儀者
并聽糾儀御史舉劾依律責罰
凡糾舉官員生殺予奪悉聽上命若已有旨發落不許
再劾
凡都察院按察司堂上官及首領官各道監察御史吏
典但有不公不法及曠職廢事貪淫暴横者許互相糾
舉毋得徇私容蔽其所糾舉並要明具實跡奏請按問
明白覆奏區處其有挾私妄奏者抵罪
凡國家政令得失軍民利病一切興利除害等事並聽
監察御史按察司官各陳所見直言無隱若建言創行
事理必須公同評議互相可否務在得宜方許實封陳
奏
問擬刑名
諸司職掌
凡鼓下或通政司發下告人連狀到院責令供狀明白
保管聽候照出狀内被告人數入流官員具呈本院奏
聞提取其軍民人等給批差人提取理對招供明白取
訖服辯無招干連隨即保管聽候有罪人數牢固監禁
追徵所招贓仗完足責令庫子收貯議擬罪名開寫原
發事由問擬招罪照行事理徒流遷徙死罪充軍人數
具寫奏本笞杖以下止具牒文僉押完備連囚赴堂備
說所犯情節罪名審無異詞然後入遞將囚押送大理
寺審錄候平允回報若罪名不當駁回再問仍將所駁
招罪參詳明白再擬改正或有番異則監收聽候調别
衙門再問其餘審允人數除笞杖徒流徒罪准工囚人
備開年甲住址略節招罪工役限期呈堂編發工役的
决笞杖人數書寫斷單開具合得罪名會請刑部等官
公同斷决取完僉批單入卷其充軍囚人具手本送編
軍御史處照地方編發取收管附卷絞斬死罪仍令司
獄司轉送重囚監牢固枷收聽候大理寺依時覆奏回
報具手本會請刑部等官公同處决仍取决訖月日批
单附卷無招疎放并笞杖的决還職着役寧家人數另
具公文差人管送各該衙門給憑發回取批收附卷原
收贓仗候季終通類具呈本院出給長单差委御史觧
赴内府該庫交納足備取獲庫收附卷如有追無見贓
囚人責供明白類行原籍追徵及照出合問人數隨即
呈提前項審過囚人設有病故請官相視明白取獲批
单附卷若干係重囚牒報大理寺知會候本宗事完通
具結絶緣由呈堂照驗(餘與刑部同)
憲綱
凡告有司官吏人等取受或出首贓私等事直隸赴巡
按監察御史在外赴按察司并分司及巡按監察御史
處陳告追問明白依律施行其應請旨者奏聞挐問若
軍官有犯在京從都察院在外從巡按監察御史按察
司并分司密切奏請施行其各都司及衛所首領官有
犯即便挐問
凡都察院并監察御史按察司綱紀所繫其任非輕行
事之際一應諸衙門官員人等不許挾私沮壞違者杖
八十若有干礙合問人數敢無故占恡不發者與犯人
同罪
凡按察司官斷理不公不法等事果有冤枉者許赴巡
按監察御史處聲冤監察御史枉問許赴通政司遞狀
送都察院伸理都察院不與理斷或枉問者許擊登聞
鼓陳訴
凡風憲官問定官員贓罪如有冤屈許本犯從實聲訴
若果真犯實跡不肯伏罪或捏造挾讐等項為詞摭拾
原問者於本犯上加二等科罪仍押至午門前聽候再
審
凡監察御史按察司官追問公事中間如有讐嫌之人
並聽移文陳說迴避若䑃朧懷私按問致有違枉者於
反坐上加二等科罪所問雖實亦以不應科斷
凡監察御史按察司官追問輕重刑名中間果有律令
該載不盡者比擬律條開具請旨
凡都察院官及監察御史按察司官吏人等不許於各
衙門囑託公事違者比常人加三等有贓者從重論
明會典卷一百六十四
