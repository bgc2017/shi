明會典卷七十四
禮部三十三
表箋
諸司職掌
一天壽聖節在外五品以上衙門止進表文一通正旦
冬至拜進皇帝表文中宫箋文東宫箋文各一通在外
各王府并各布政司按察司及直隸府州表箋俱各差
官齎進禮部各州表箋進于各府各府進于布政司其
餘五品以上衙門隸布政司者亦進于布政司布政司
差官類進禮部其各都司及直隸衛所差官齎進五軍
都督府至日禮部官以各處所進表箋目通類奏聞
洪武禮制
一凡表箋止作散文不許循習四六舊體務要言詞典
雅不犯應合迴避凶惡字樣仍用硃筆圈點句讀表用
黃紙箋用紅紙為函外用夾板夾護拜進並依見行儀式
一凡進上位表箋及一應丈字若有御名廟諱合依古
二名不偏諱嫌名不諱若有二字相連者必須迴避寫
字之際不必缺其點畫
一凡在外衙門進賀表箋前期一日結綵于公廨及街
衢文武官各齋沐於本衙門内宿歇其日清晨設龍亭
于庭中設儀仗于庭外露臺上之東西設鼓樂于露臺
南之東西北向設表箋于龍亭前設香案于表箋案前
設進表箋官位于龍亭之東鼓初嚴各官具服鼓次嚴
引禮引班首具服詣香案前滌印用印訖以表箋置于
案班首退于幕次鼓三嚴各官入班贊禮唱班齊鞠躬
樂作四拜平身樂止唱進表引禮引班首由東階陞詣
香案前贊跪傳贊衆官皆跪唱搢笏班首搢笏執事者
以表箋跪授班首班首跪授進表箋官進表箋官跪受
表箋置龍亭中贊内外官俯伏興班首復位贊禮唱鞠
躬樂作四拜平身樂止唱搢笏鞠躬三舞蹈跪山呼者
三唱出笏俯伏興樂作四拜平身樂止金鼓儀仗鼓樂
百官具服前導進表箋官在龍亭後靠東行至郊外置
龍亭南向儀仗鼓樂陳列如前儀文武官東西侍立班
首取表箋授進表官就於馬上受表即行百官以次退
表箋式
聖節正旦冬至羣臣上表
洪武間定
某衙門某官(臣)某等誠懽誠忭稽首頓首上言伏以天
佑下民四時序而風雨時五穀熟而人民育恭惟皇帝
陛下承天受命君師宇内相以奠之和以安之是以克
享天心永膺寳歷大一統文明之治開萬載太平之基
(臣)某等幸遇明時忻逢聖旦(正旦司長至守職守承宣布政用職憲綱按察)
(司用職在牧民府州用職典塩司塩運司用職總戎師都司用職典戎行腹裏衛所用職守藩維邊境衛所用)
(職守邊夷土官衙門用)心馳遙賀仰紫宸而三祝祈聖壽以齊天
無任瞻天仰聖激切屏營之至謹奉表稱賀以聞
某年某月某日某衙門某官(臣)某等謹上表
聖節正旦冬至親王上表
洪武間定
第某子某王某(今作某王臣某)誠懽誠忭稽首頓首上言伏以
皇天眷命統馭萬方聖治神功臣民懽戴恭惟皇帝陛
下纉承列聖奉天勤民是以本支繁盛而宗社永安也
臣某恪守藩邦忻逢聖旦(正旦長至)心馳遙賀敬仰紫宸祝
聖壽於萬年同天長而地久無任瞻天仰聖激切屏營
之至謹奉表稱賀以聞
某年某月某日第某子某王某謹上表
羣臣謝恩表
洪武間定
某衙門某官(臣)某某年月日欽蒙(給賜某物陞授某職)謹奉表稱
謝者(臣)某誠懽誠忭稽首頓首上言伏以聖恩敷布廣
大如天凡在臣民均霑雨露恭惟皇帝陛下聖神文武
治同百王春育海涵兆民忻戴是以天心永眷而基業
愈昌也(臣)某等深蒙恩寵補報是圖惟堅葵藿之誠上
祝萬年之壽無任瞻天仰聖激切屏營之至謹奉表稱
謝以聞
太皇太后聖旦正旦冬至親王上表
弘治初定
伏以天佑皇明衍慶源於萬世位高宸極溥德澤於八
紘臣庶懽忻華夷仰戴恭惟聖慈仁壽太皇太后陛下
睿知聰明齋莊中正同任姒之至聖輔文武之治功德
化昭明謀謨廣大是以宗社奠安本支隆盛而建家國
天下悠久之福也(臣)某叨守外邦兹逢聖旦(正旦長至)謹秉
誠心馳遙賀於九重祝齊天之萬壽無任瞻天仰聖激
切屏營之至謹奉表稱賀以聞
某年某月某日某王某謹上表
太皇太后聖旦正旦冬至羣臣上表
成化間定
伏以運啓皇明德隆坤載茂衍慶源之序昭宣化理之
基中外騰懽臣民仰戴恭惟聖慈仁壽太皇太后陛下
齋莊貞靜中正仁慈克相先聖而續後之功益大用興
聖嗣而治平之道維新光被八紘祥開萬世是以誕膺
天下之至養而安享尊榮之多福也(臣)某(叨守外邦職守藩維)忻
逢聖旦(正旦長至)仰宫闈之深遠祝聖壽於久長無任瞻仰
激切屏營之至謹奉表稱賀以聞
皇太后壽旦正旦冬至親王上表(羣臣同)
弘治初定
伏以景運弘開重熙累洽實資坤德之懿允開邦本之
隆海内臣民不勝懽戴恭惟皇太后陛下聰明端淑恭
儉慈祥夙贊理於宫闈克迓承於天眷遂啓嗣統之瑞
聿興致治之光是以誕膺徽號而享盛福於悠久也(臣)
某(親王羣臣註見前)忻逢令旦(正旦長至)仰九重而拜賀祝萬壽以
維期無任瞻仰激切屏營之至謹奉表稱賀以聞
已上並用小字真書其署名加小表文前上面貼黃帖
一方如印大帖下用印黃帖上所書如聖壽寫進賀聖
壽表文正旦寫進賀正旦表文冬至寫進賀冬至表文
謝恩寫進上謝恩表文末後年月日上亦用印封皮上
用黃帖上所書如前黃帖下用印印下寫具官(臣)某上
進謹封於上進謹封字上用印副本用手本小字真書
後年月日上用印黃綾表禙袱匣
中宫壽旦正旦冬至親王上箋(羣臣同)
宣德間定
伏以天眷聖明萬年盛業中宫正治協相洪猷敬惟皇
后殿下懋嗣徽音弘昭令範仁慈施於宫壼懿德著於
家邦是以宗廟尊安而本支蕃衍也(臣)某(屬籍親藩羣臣見前)忻
逢壽旦(正旦長至)肅班行而敬拜祝寳算以齊天無任瞻仰
激切屏營之至謹奉箋稱賀以聞
東宫千秋節正旦冬至親王上箋
伏以天眷皇家茂隆大本前星協應四海歸心敬惟皇
太子殿下天錫英資日新聖學懋德祗承於謨烈重明
翊贊於治平是以宗社尊安臣民咸戴也(臣)某奉守藩
邦忻逢誕辰(正旦長至)仰春宫而稱頌祝壽算於千秋無任
瞻仰激切屏營之至謹奉箋稱賀以聞
東宫千秋節正旦冬至羣臣上箋
伏以皇天眷佑景運弘開大本益隆臣民忻戴敬惟皇
太子殿下寬仁毓德敬謹存心嗣承萬世之洪圖寅奉
重熙之寳歷是以貞符協應萬邦永寧也(臣)某等職守
藩維忻逢令節(正旦長至)仰望前星敬祝千秋之壽無任瞻
仰激切屏營之至謹奉箋稱賀以聞
已上書寫署名印封皆與表同但易箋文并紅帖紅綾
袱匣
事例
洪武二十九年以天下諸司所進表箋多務竒巧詞體
駢儷令翰林撰慶賀謝恩表箋成式頒于天下諸司令
凡遇慶賀謝恩則如式錄進正統間奏准凡表箋字
畫俱用洪武正韻寫進又令天下諸司進賀表箋非
職官不得遣萬壽聖節三司堂上官自進冬至等節許
差本司首領官及所屬府州衛所佐貳官進
明會典卷七十四
