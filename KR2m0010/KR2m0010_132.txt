明會典卷一百三十二
刑部七
伸冤
事例
洪武元年置登聞鼓於午門外日令監察御史一人監
之凡民間詞訟皆須自下而上或府州縣省官及按察
司官不為伸理及有冤抑機密重情許擊登聞鼓監察
御史隨即引奏其戶婚田土鬭毆相争軍役等項具状
赴通政司并當該衙門告理不許徑自擊鼓守鼓官不
許受状後又移置於長安右門外令六科給事中并錦
衣衛官各一員輪流直鼓收状𩔖進候旨意一出即差
該直校尉領駕帖備批旨意於上連状并原告押送各
該衙門問理其有軍民人等故自傷殘恐嚇受奏者聽
錦衣衛守鼓官校執奏追究教唆主使寫状之人治罪
所奏事情立案不行弘治十三年奏准凡文武官吏
人等犯該為民等項罪名不分己未結正伸訴冤枉者
准行辯理其有妄奏冤枉摭拾原問官員勘問涉虛原
問為民者發口外為民原問充軍者發極邊衛所充軍
凡將本狀同財雇寄與人赴京奏訴者并兜攬受雇
受寄之人屬軍衛者俱發邊衛充軍屬有司者俱發口
外為民原詞立案不行凡各處軍民詞訟除叛逆機
密等項重事許其赴京奏告其有親隣全家被人殘害
及無主人命官吏侵盗係官錢粮并一應干己事情俱
要自下而上陳告若有驀越奏告者俱問罪除四川行
都司所屬及雲貴兩廣各給引照回若四川其餘地方
并南北直隸浙江等處各逓回所司聽理若將不干己
事混同開欵奏告者法司參詳止將干己事件開欵施
行其不干己者明白開欵立案不行凡犯罪迯走來
京奏訴者不分雲貴兩廣并四川行都司所屬及宣慰
宣撫等司軍民人等一體問罪逓回聽理凡為事官
吏軍民人等赴京奏訴一應事情審係被人奏告曾經
廵撫廵按或兩京法司見問未結者仍行原問各該衙
門併問歸結若曾被人在廵撫廵按官或兩京法司具
告事發却又䑃朧赴隔别衙門告理或隠下被人奏告
緣由牽扯别事赴京奏行别衙門勘問者查審明白俱
將奏告情詞立案不行仍將犯人轉發原問衙門收問
歸結若已經廵撫廵按官或兩京法司問結𤼵落人犯
赴京奏訴冤枉者方許改調無礙衙門勘問辯理凡
在外刁徒身背黃袱頭插黃旗口稱奏訴直入衙門挾
制官吏者所在官司就拏送問若係干已事情及有冤
枉者照常發落不係干已事情别無冤枉并追䆒主使
之人一體問罪屬軍衛者𤼵邊衛充軍屬有司者俱𤼵
口外為民凡代人捏寫本狀教唆或扛幇赴京及赴
廵撫廵按并按察司官處各奏告叛逆等項機密強盗
人命重事不實并全誣十人以上者俱問𤼵邊衛充軍
凡驀越赴京及赴廵撫廵按按察司官處各奏告叛
逆等項機密重事不實并全誣十人以上屬軍衛者𤼵
邊衛充軍屬有司者𤼵口外為民凡法司遇一應稱
冤調問及東厰錦衣衛奏送人犯如有冤枉及情可矜
疑者即與辯理具奏𤼵落無拘成案若明知冤枉不與
辯理者以故入人罪論凡法司遇有重囚稱冤原問
官輙難辯理者許該衙門移文會同三法司錦衣衛堂
上官就於京畿道會問辯理果有冤枉及情可矜疑者
奏請定奪
問擬刑名一
國朝問刑之法已見諸司職掌後損益事例不一分𩔖
散見各部其無所附著及問擬通例贖罪檢屍打斷相
視等項皆附於此
諸司職掌
凡鼓下并通政司等衙門送原告連狀到部先於原告
簿内附寫告人姓名鄉貫住址并將告詞於詞狀簿内
全文抄畢連人狀判送該部承行該部先行立案責差
皂隸將引原告前去召保聽候提人對問取訖保狀附
卷照出合問人數具呈本部具手本赴内府刑科給批
差人提取及提人到部判送該部歸問先將犯人名數
立案責令司獄司監收聽候引問仍差原召保皂隸前
去拘喚原告與被告通行對問復行案呈本部將原給
批文赴内府刑科銷繳其引問一干人証先審原告詞
因明白然後放起原告拘喚被告審問如被告不服則
審干證人如干證人供與原告同詞却問被告如各執
一詞則喚原被告干證人一同對問觀看顔色察聽情
詞其詞語抗厲顔色不動者事理必真若轉換支吾則
必理虧略見真偽然後用笞决勘如又不服則用杖决
勘仔細磨問求其真情若犯重罪贓證明白故意恃頑
不招者則用㭄栲問情狀旣實取訖招供罪辯判押入
卷明立文案開具原發事由問擬招罪照行事理死罪
徒流者具寫奏本笞杖罪名止具公文連囚牒𤼵大理
寺審候平允回報復行立案除十惡重囚决不待時外
餘令司獄司仍前監收聽候依時覆奏處决其餘各付
該部𤼵落(工役付河南部編軍付陜西部贓罰付湖廣部)其有𤼵回寧家者主
事廳出批送應天府經歴司交割給引寧家
明祖訓
守成之君止守律與大誥並不許用黥刺剕劓之刑臣
下敢有奏用此刑者文武羣臣即時劾奏皇親國戚有
犯除謀逆不赦外其餘所犯輕者與在京諸親會議重
者與在外諸王及在京諸親會議皆取自上裁其所犯
之家止許法司舉奏並不許擅自拏問
明令
凡各府推官職專理獄通署刑名文字不預餘事凡有
解到罪囚必先推詳實情然後圓審各衙門不許差占
凡鬭毆詞訟犯人依律保辜若所招罪重者依法監禁
罪輕者保管在外其餘原告證佐干連人等毋令隨衙
妨廢生理違者究治
凡鞫問罪囚必須依法詳情推理毋得非法苦楚鍜鍊
成獄違者究治
凡訴訟之人有司置立口告文簿一扇選設書狀人吏
一名如應受理者即便附簿發付書狀隨即施行如不
應受理者亦須書寫不受理緣由明白附簿官吏署押
以憑稽考
凡差使人員不許接受詞狀審理罪囚違者以不應論
罪
凡告事者告人祖父不得指其子孫為證告人兄不得
指其弟為證告人夫不得指其妻為證告人本使不得
指其駈奴婢為證違者治罪
凡籍没犯人家產田地内有祖先墳塋者不在抄劄之
限
凡特旨臨時處决罪名不著為律令者大小衙門不得
引此為例若輒引比律致令罪有輕重者以故出入人
罪論
凡諸奸邪進䜛言佐使殺人者雖遇大赦不在原免
凡年老及篤廢殘疾之人除告謀反叛逆及子孫不孝
聽自赴官陳告外其餘公事許令同居親屬通知所告
事理的實之人代告誣告者罪坐代告之人
凡婦人除犯惡逆奸盗殺人入禁其餘雜犯責付有服
宗親收領聽候一應婚姻田土家財等事不許出官告
狀必須代告若夫亡無子方許出官理對或身受損害
無人代告許令告訴
事例
洪武十五年令吏戶禮兵工五部凡有應問罪人不許
自理俱付刑部鞫問十八年頒行大誥令一切官吏
諸色人等戶有一本若犯笞杖徒流罪名每减一等無
者每加一等二十八年令法司擬罪許引大誥减等
洪熙元年令一應罪犯悉依大明律科斷法司不許
深刻妄引榜文及諸條例比擬景泰六年都察院奏
准南京各該衙門内外守備等官除所屬軍衛衙門及
各營厰不係緊關重事許令受理量情𤼵落及有舊例
應該准理者照舊准理外若事情頗重及干礙民間或
原無事例者俱不許一槪濫受侵奪職掌此外一應詞
訟悉令經由南京通政司告送法司施行法司亦不許
𤼵應天府問理其提人勘事檢騐屍傷等項俱照兵部
奏准事例係軍衛管束者責成軍衛有司管束者責成
有司若係外處來京買賣浮住者方許責成兵馬司幹
理成化元年令凡問囚犯一依大明律科斷照例運
磚做工納米等項𤼵落所有條例並宜革去及不許深
文妄加參語濫及無辜其有奉旨推問者必須經由大
理寺審錄毋得徑自參奏致有枉人凡天下軍民人
等代抱本狀除道路極遠與事情廹切及老弱婦人依
律問罪遣回聽理餘皆逓運押解七年令在外官吏
軍民人等有犯除謀逆等項重情及奉旨差官提勘外
其餘人命贓私違法等情止行廵按御史并按察司官
勘問當解京者提解赴京若御史按察司官有犯另行
無礙衙門勘理不許擅擬差人提擾二十一年令凡
販賣寳石制作玩器者𤼵邊遠充軍弘治十三年奏
定凡職官有犯避難因而在迯者依律問擬罷職不叙
其武職或因貧難及上下陵逼等項曠職三箇月者問
罪還職仍帶俸差操半年以上者調發邊衛差操若文
武職官犯罪事𤼵脱逃者除真犯死罪并例該充軍者
照本等律例問擬外雜犯死罪并徒流罪俱問𤼵為民
原該為民者發口外為民杖罪以下例應還職暫時躱
避幷已經問斷送𤼵運炭等項貧難無力因而在逃者
止問本罪照原擬𤼵落凡軍職年七十以上十五以
下及廢疾犯該雜犯死罪者運炭納米等項𤼵落免𤼵
立功凡軍職宿娼及和娶樂人為妻妾者問調别衛
帶俸差操凡軍職犯姦除姦所捕獲及刁姦坐擬姦
罪者俱革職為民其指姦及非姦所捕獲者仍擬還職
凡軍職有犯監守常人盗受財枉法滿貫律該斬絞
罪者俱𤼵邊方立功五年滿日還職仍於原衛所帶俸
差操其犯該竊盗掏摸盗官畜產白晝搶奪姦宿所部
妻女行止有虧者俱發原籍為民無原籍者本衛所隨
住若監守常人盗枉法不滿貫與求索科歛誆騙計贓
滿貫問該流罪减至杖一百徒三年者俱運炭或納米
完日還職帶俸差操其减至杖九十徒二年半以下與
别項罪犯俱照常𤼵落原管事者管事原帶俸者帶俸
若犯前項流罪遇例通减二等至杖九十徒二年半者
仍帶俸差操凡軍職并土官有犯強盗人命等項真
犯死罪者先行該管衙門拘繫備由奏提若軍職有犯
别項罪名散行拘審果有干礙然後參提凡納粟軍
職有犯若原係總小旗千百戶指揮等官遇例納粟照
見任軍職事例施行若由白衣納粟者止照常例𤼵落
其犯姦盗詐偽說事過錢誆騙財物行止有虧者俱問
罪革職凡官吏旗校舍餘軍民人等有因為事問𤼵
或為民充軍或罷職冠帶閒住或降調出外各來京潜
住者問擬明白原係為民者𤼵口外為民充軍者𤼵邊
衛充軍冠帶閒住者發回原籍為民口外為民者改𤼵
口外衛分充軍凡在京五軍都督府選差官舍押解
充軍犯人若受財賣放犯該枉法絞罪者官𤼵立功滿
日還職調外衛帶俸差操中間又犯姦滛囚犯婦女者
守哨滿日革職為民舍人𤼵邊衛充軍凡在京軍民
各色匠役犯該雜犯死罪無力做工徒流罪拘役俱住
支月粮笞杖納鈔或的决若犯竊盗掏摸搶奪一應情
重者亦擬炒鐵等項發落不在拘役之限民匠仍刺字
充警凡在京囚犯遇蒙恩例通减二等者罪雖遇例
减等若律應仍盡本法及例該充軍為民立功調衛等
項者仍依律例一體擬斷𤼵遣凡内外問刑例應委
官勘問及軍衛有司會勘者如財產等項限一月勘檢
人命两月駁勘者亦限一月如違及托故推調者參奏
提問另行委官作急勘報凡養象軍奴犯該雜犯死
罪無力做工徒流罪决杖一百俱住支月粮各照年限
常川養象滿日仍舊食粮養象笞杖的决凡上班京
操及運粮官員旗軍人等犯該人命強盗等項重罪者
官拘繫奏提旗軍人等就便提問外其餘一切小事候
下班回還交粮畢日官參奏與旗軍人等各提問凡
各處大戸家人佃㒒結搆為盗殺官劫庫劫獄放火許
大戶隨即送官追問若大戸知情故縱除真犯死罪外
其徒流杖罪及窩賊三名以上屬軍衛者𤼵邊衛屬有
司者𤼵附近各充軍凡皇親功臣管莊家僕佃戶人
等勾引外處來歴不明之人窩藏為盗坐家分贓者問
𤼵邊衛充軍其該管家長參究治罪凡官司差人追
徵錢粮勾攝公事并捕獲罪人但聚衆至十人以上中
途打奪為從者如係親屬并同居家人照常𤼵落若係
異姓同惡相濟及槌師打手俱𤼵邊衛充軍凡各處
有司軍衛衙門主文書筭快手皂隸摠甲門禁庫子人
等久戀衙門說事過錢把持官府飛詭税糧起滅詞訟
䧟害良善及賣放強盗誣執平人為從事𤼵有顯跡情
重者旗軍問𤼵邊衛民并軍丁發附近俱充軍情輕者
問罪枷號一月縱容官員作罷軟黜退失覺察者照常
𤼵落若各鄉書手飛詭税糧二百石以上者問𤼵邊衛
充軍凡告爭家財田產但係五年之上并未及五年
騐有親族寫立分書已定出賣文契是實者斷令照舊
管業不許重分再贖告詞立案不行凡將妻妾作姊
妹及將拐帶不明婦女或將親女并居喪姊妹嫁賣與
人作妻妾使女名色騙財之後設詞托故公然領去或
瞰起程中途聚衆行兇邀搶人財者除真犯死罪外其
餘屬軍衛者𤼵邊衛充軍屬有司者𤼵口外為民媒人
知情罪同若婦人有犯罪坐夫男若不知情及無夫男
者止坐本婦照常𤼵落凡號稱喇虎等項名色白晝
在街撒潑口稱聖號及總甲快手應捕人等指以廵捕
勾攝為由各毆打平人搶奪財物者除真犯死罪外犯
該徒罪以上不分人多少若初犯一次屬軍衛者𤼵邊
衛充軍屬有司者𤼵口外為民雖係初犯若節次搶奪
及再犯累犯笞杖以上者俱𤼵原搶奪地方枷號一月
照前𤼵遣若里老隣佑知而不舉所在官司縱容不問
各治以罪凡兇徒因事忿争執持鎗刀弓箭銅鐡簡
劍鞭斧扒頭流星骨朵麥穗秤箠等兇器但傷人及誤
傷傍人與剜人眼睛折跌人肢體全抉人耳鼻口唇斷
人舌毁敗人隂陽者俱問𤼵邊衛充軍若聚衆執持兇
器傷人及圍繞房屋搶檢家財棄毁噐物姦滛婦女除
真犯死罪外徒罪以上俱不分首從𤼵邊衛永遠充軍
凡盗内府財物者係雜犯死罪准贖外若盗乘輿服
御物者仍作真犯死罪依律議擬凡在外官庫被盗
銀至一千兩以上一月不獲經該并巡捕官俱各住俸半
年不獲提問被盗二三次者奏請降調其該道分廵分
守官參奏罰治不及前數者俱照常𤼵落庫子儘其財
產均追陪償候真贓得獲照數給還若各官妄拿平人
逼認盗贓追陪者亦問罪降調凡知強竊盗賊而接
買受寄若馬騾等畜至二頭匹以上銀貨坐贓至滿貫
者俱問罪不分初犯再犯枷號一月𤼵落若三犯以上
不拘贓數多寡與知強盗後而分贓至滿貫者俱免枷
號𤼵邊衛充軍凡詐冐内官恐嚇官司誆騙財物者
除真犯死罪外其餘枷號一月發邊衛充軍所在官司
阿䛕故縱不行擒拿者各治以罪凡假充大臣家人
名目豪横鄉村生事害民強占田土房屋招集流移住
種者許所在官司拿問發邊衛充軍若隠瞞不舉者各
治以罪凡詐冐皇親族屬婚黨家人在京在外巧立
名色挾制財物侵占地土并有禁山場攔當船隻勒要
銀兩出入大小衙門囑託公事販賣錢鈔私塩包攬錢
粮假稱織造私開牙行擅搭橋梁侵漁民利及往來河
道吹響噐張旗號經過軍衛有司衙門需索人夫酒食
勒要車輛船隻者除真犯死罪外徒罪以上俱於所犯
地方枷號一月發邊衛充軍若被害之人赴所在官司
告訴不即受理觀望逢迎不即問斷舉奏者各治以罪
凡投充王府及鎮守總兵兩京内臣功臣戚里勢豪
之家為家人伴當等項名色事干嚇騙財物撥置打死
人命強占地土等項情重者除真犯死罪外其餘俱問
發邊衛充軍各該勢豪之家容留及占恡不發者參究
治罪凡官吏問發充軍及口外為民者免其運炭納
米等項并律該决杖就拘當房家小起𤼵隨住其餘人
口存留原籍辦納粮差若發邊衛充軍者原係邊衛𤼵
極邊原係極邊常川守哨𤼵口外為民者原係口外并
邊境民人𤼵别處極邊凡各州縣里甲解戶納戶鋪
戶但有差占及供送人來京犯罪俱查理明白笞杖的
决𤼵落徒罪以上審無力者與迯民俱逓回原籍官司
各照彼中事例𤼵落凡真犯死罪免死并叛逆家屬
子孫及例該永遠充軍者止在本房勾補盡絶即與分
豁其餘雜犯死罪并徒流等罪照例充軍及口外為民
者俱止終本身凡在外軍民詞訟除叛逆機密重事
許鎮守總兵參將守備等官受理外其餘不許濫受輒
行軍衛有司問理南京詞訟干係地方者許内外守備
官員受理其餘一應詞訟悉遵舊制赴南京通政司告
送法司問理其在外軍衛有司不係掌印官不許受詞
訟凡問刑衙門行文軍衛有司提人遷延三月以上
不到經該官吏住俸候事完之日方許關支半年不到
經該官員參提問罪凡法司問斷各處進本等項人
犯𤼵各衙門程逓者除原有杻鐐及牢固字樣照舊外
其押解人役若擅加杻鐐非法亂打搜檢財物剥脱衣
服逼致死傷及受財故縱并聽憑狡猾之徒買求殺害
者除真犯死罪外徒罪以上屬軍衛者𤼵邊衛充軍屬
有司者𤼵口外為民凡王府文武官王妃家父母儀
賓俱請旨提問其儀賓犯該充軍有礙𤼵遣奏請定奪
凡在外徒罪囚犯𤼵充儀從者每月追銀三錢照徒
年追足即將囚犯先行𤼵落所追銀兩轉送該府聽其
雇人充當不許將犯人拘禁擾害違者先將該府旗校
人等拿問輔導等官參奏究問果礙宗室儀賓具實奏
請定奪凡王府人役犯罪巡撫巡按都布按三司官
徑自提問衛所府州縣俱要行文長史司及教授提人
會官約問王府各官不許占恡不𤼵若犯該姦盗詐偽
及搶奪闘毆人命等項重情事須急捕者所在官司捉
拿監候然後移文會問凡各王府有犯先行追究設
謀撥置之人應提問者就行提問應奏提者奏提杖罪
以上官員奏請降調遠方旗校舍餘人等邊衛充軍
十四年奏准凡軍職有犯除笞罪收贖外其杖罪以上
不分收贖及運灰做工等項俱依律論功定議𤼵落
十五年奏准法司遇有見監重囚令人奏訴查有原行
者照舊免問給引照回外其餘見監人犯查無原行不
分輕重俱將奏訴人問罪的决亦與給引照回仍行原
籍官司先查本犯見監在獄及奏訴人依限投到方與
提人問理若捏稱見監希求免逓及案候三箇月不到
者即將所奏情詞不問虛實俱立案不行仍問罪𤼵落
凡竊盗三犯遇革釋放或饒死充軍革前迯回及竊
盗累犯不悛者俱問竊盗三犯罪名若犯别罪及革後
迯回照問刑條例議擬凡奉旨於在京拿人錦衣衛
給駕帖刑科批日若差人出外提人取物并勘問事情
皆給精微批齎赴所在官司比號相同然後行事如不
同就擒解京其法司提在京人犯止用手本差辦事吏
或防軍將原告押送各該衙門認拿被告人犯其情輕
干證人犯及婦女不係姦盗者着落店家保領聽牌其
情尤輕係干證者照出聽牌凡通政司等衙門送到
詞訟不分見在并重罪無罪俱照被告名籍分送該司
收問若被告在迯久拿不獲或病故公差等項俱照原
告司分收問其都察院調到付到囚人對道司分收問
明會典卷一百三十二
