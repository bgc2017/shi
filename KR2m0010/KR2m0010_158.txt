明會典卷一百五十八
工部十二
都水清吏司
諸司職掌
郎中員外郎主事掌天下陂池川瀆之政令
河渠
國朝重水利凡閘壩陂池橋道之事具載諸司職掌永
樂遷都後尤重漕運故河道洪泉等項有關漕事者事
例甚詳今具列於後
諸司職掌
凡各處閘壩陂池引水可灌田畝以利農民者務要時
常整理疏浚如有河水横流泛溢損壞房屋田地禾稼
者須要設法隄防止遏或所司呈稟或人民告訴即便
定奪奏聞若隸各布政司者照會各司直隸者劄付各
府州或差官直抵處所踏勘丈尺闊狹度量用工多寡
若本處人民足完其事就便差遣倘有不敷著令隣近
縣分添助人力所用木石等項於官見有去處支用或
發遣人夫於附近山場採取務在農隙之時興工毋妨
民業如水患急於害民其功可卒成者隨時修築以禦
其患
計天下河道
盧溝河
盧溝河出山北代州泛溢輒壞民田廬宣德以來每河
岸衝決輒命官修築弘治二年命内官及文武官各一
員發軍民夫修治又命給事中御史各一員同管理工
役
滹沱河
滹沱河出真定府西山天順以來每決輒命官修築弘
治二年命真定等府衛發軍民同築
大通河
大通河在京城東自前元導昌平白浮甕山諸泉至通
州高麗莊長一百六十餘里每十里置一閘蓄水通舟
以免漕運陸輓之勞至國朝永樂以來諸閘猶多存者
仍設官夫守視成化間命文武官疏浚以通糧運稍通
復止而運河亦賴以濟遇有淤淺隨時挑浚
白河
白河在通州其源出口外經密雲縣合大通榆渾諸河
凡三百六十里至直沽入海每決輒發丁夫修築於淺
處設鋪舍置夫甲專管挑浚舟過則招呼使避淺而行
自此而南凡運河淺鋪以次而設
薊州河
薊州軍餉國初每歲用遮洋船出海轉運而至風波甚
險弘治初議發軍夫萬人鑿河四十里以免海運每三
年一次修浚
衛河
衛河元名御河出河南輝縣至臨清州下直沽入海長
二千餘里今為運河每旱乾水溢輒發州縣丁夫修治
沁河
沁河出山西沁源縣由太行山麓至河南原武縣黑洋
山與河汴合流至徐州以濟徐吕二洪景泰五年於黑
洋山北黃河缺口開河以接舊道其水利深淺尺寸管
洪官每季奏報
汶河
汶河出山東泰安州萊蕪縣原山南從濟水西北流入
海元於寧陽縣堽城之左築壩遏之南流至今濟寧州
合沂泗二水以達于淮永樂九年修舊壩復於東平州
戴村築新壩而汶盡入漕河至分水龍王廟前四分南
流六分北流其南有洸河一道亦入漕河
黃河
黃河發源載于元史其流至河南散漫泛溢至山東峻
急衝決河防之法歴代有之正統十三年河溢滎陽縣
自開封府城北經曹濮州陽穀縣以入運河至兖州府
沙灣之東大洪之口而決諸水從之入海景泰四年命
官塞之乃更作九堰八閘以制水勢復於開封金龍口
筒瓦廂等處開渠二十里引河水東北入運河弘治二
年復決金龍口東北至張秋鎮入運河而紅荆口并陳
留通許二縣水俱淤淺復阻糧道命官塞之五年復決
命内臣及文武官往治又決張秋運河水盡入海發丁
夫數萬於黃陵岡南浚賈魯河一帶分殺水勢下由梁
進口至丁家道口會黃河出徐州流入運河又從黃河
南浚孫家渡口别開新河一道導水南行由中牟至潁
州東入于淮又浚四府營淤河由陳留縣至歸德州分
為二派一由宿遷縣小河口一由亳縣渦河會于淮又
從黃陵岡至楊家口築壩堰十餘并築大名府三尖口
等處長隄二百餘里及修南岸干家店筒瓦廂等處隄
一百六十里始塞張秋更名曰安平鎮又於河東置減
水石壩下分五洞以洩水勢遇有淤塞損壞管河官隨
時修治(金龍口今名荆隆口)
南旺湖
南旺湖在山東濟寧州周圍一百五十餘里中為二長
隄西隄設斗門上有橋外蓄水號曰水櫃隨時啓閉以
濟運河遇有淤塞管河官隨時挑浚
昭陽湖
昭陽湖北屬山東滕縣南屬沛縣周圍八十餘里納諸
縣水湖口置石閘放水入薛河由金溝口以達運河
徐州洪
徐州洪在徐州為運河要害亂石峭利凡百餘步又名
百步洪成化四年命官鑿石又甃石路長一百三十餘
丈二十年置石壩長八十丈遇有損壞管河官隨時修
築
吕梁洪
吕梁洪在徐州東南六十里有上下二洪相距七里亦
運河要害成化八年命官甃二石隄共長七十餘丈十
六年命官築石壩長一百六十五丈復於壩西築隄二
十餘丈洪東甃石路四百二十丈遇有損壞管河官隨
時修築
管家湖
管家湖在淮安府城西門外舊有隄永樂十四年命官
於湖内築長隄以便運舟隨時修築
寶應諸湖
自寶應縣至槐樓南諸湖相接西抵泗州盱眙縣界皆
運河所經湖東有隄長三十餘里洪武九年用磚修高
家潭等處成化二十一年造石隄漸修至二十餘里其
南高郵邵伯諸湖皆有石隄每歲壞輒修築
康濟河
高郵湖運河所經舊有隄長三十餘里舟行湖中被風
觸隄往往破壞弘治三年命官於湖之東别開河一道
以避其險名曰康濟河南北各置閘以時啟閉又用磚
石修築東岸
浙西諸水
浙西諸水太湖為大納六府溪澗港瀆之水注於江河
以入于海每水道壅塞或下田不洩長洲吳江常熟諸
縣多被渰没永樂二年命官往治自嘉定縣劉家港徑
入于海常熟縣白茅港徑入于江乃浚吳淞南北岸安
亭等浦引太湖諸水入劉家白茅二港使直注江海又
浚松江府范家浜至南蹌浦口上接大黃浦以達湖&KR0873;
之水弘治七年復命官發民夫二十萬自吳江至長橋
導太湖之水散入澱山陽城昆承等湖又開吳淞江并
大石趙屯等浦洩澱山湖水由吳淞江以達于海開白
茅港并白魚洪鮎魚口諸處洩昆承湖水以注于江又
開七浦鹽鐵等塘洩陽城湖水以達于海開湖州府漊
涇洩天目諸山之水自西南入于太湖開常州府北瀆
洩荆溪之水自西北入于太湖又開各斗門以洩運河
之水由江隂以入于江
泉
兖州府
東平州九泉
獨山泉安圈泉鐵鈎□泉蓆橋泉吳
家泉坎河泉張胡郎泉王老溝泉芭
頭山泉
汶上縣二泉
龍鬭泉朴當山泉
滋陽縣六泉
闕黨泉城西新泉負瑕泉東白泉蔣
詡泉城東新泉
以上泉俱入汶水
鄒縣三泉
柳青泉江村泉鱔眼泉
曲阜縣十八泉
逵泉車輞泉雙泉茶泉柳青泉兩
觀下泉新泉濯纓泉曲水詠歸泉潺
聲泉温泉連珠泉青泥泉埠下泉
横溝泉新安泉南新泉萬柳莊泉
泗水縣二十三泉
泉林泉(即泗源)卞莊泉潘波泉吳家泉
黃隂泉鮑村泉社家泉蔣家泉東
巖石縫泉趙家泉龜隂泉曹家泉岳
陵泉黃溝泉珍珠泉石河泉壁溝泉
柘溝泉西巖石縫泉盧城泉大玉泉
小玉泉三角灣泉
滕縣十八泉
荆溝泉絞溝泉趙溝泉辛莊橋泉南
豹突泉北豹突泉(六泉俱匯于昭陽湖)玉花泉三
山泉玉灌泉南石橋泉北蔣溝泉(五泉俱入)
(薛河出金溝口閘)黃溝泉百塚河泉三家溝泉
黃家泉龍灣泉温水泉魏莊泉(七泉合流)
(俱至徐州留城小河入運河)
嶧縣三泉
許池泉許有泉温水泉(三泉合流俱至徐州留城小河入運)
(河)
寧陽縣十泉
龍魚泉龍港溝泉張家泉蛇眼泉金
馬莊泉古城泉朴當山泉魯姑泉柳
青泉暖泉
平隂縣一泉
柳溝泉
以上泉俱入汶水
濟南府
泰安州三十四泉
下張狗跑泉滔灣泉報恩泉柳林胡家
泉雙村馬黃溝泉水磨泉曲溝清泉
西張鐵佛寺泉栗林周家泉□峪順河泉
新店鯉魚溝泉□峪北滚泉新店板橋
溝泉羊舍泉羊舍斜溝泉西南張家泉
山隂水泊泉柴城東西二柳泉宫里濁
河泉南村龍灣泉下村木頭灣泉力里
力溝泉侯村上泉朔蔣溝泉馬蹄溝泉
臭泉良輔龍堂泉龍謝泉舊縣馬兒
溝泉南村梁家泉黃前谷家泉皂泥泉
范家溝泉天封泉
新泰縣十四泉
南師家泉五峯泉北鮑泉南陳泉西
都泉右河泉劉社泉零查泉和莊泉
公家莊泉孫村泉崖頭泉張家泉
西周泉
肥城縣七泉
鹹水泉董家泉臧家泉吳家泉王家
莊泉清泉新開臧家泉
以上泉俱入汶水
萊蕪縣十泉
郭郎泉牛王泉湖眼泉蓮花池泉鵬
山泉小龍灣泉烏江泉半壁店泉鎮
里泉王家溝泉
青州府
蒙隂縣五泉
伏牛峪泉泉河泉順德泉魯家泉官
橋泉
以上泉俱入沂水
事例
洪武二十七年勑諭凡天下陂塘湖堰可瀦蓄以備旱
熯宣洩以防霖潦者皆因其地勢修治之勿妄興工役
掊尅吾民又遣監生及人材分詣天下督吏民修治
水利永樂初差主事一員疏導山東寧陽縣等處泉
源以濟運河十二年議罷海運即令本部尚書一員
及都督一員疏浚運河十五年令伯一員充總兵官
創行漕事又遣都督侍郎各一員及尚書一員伯二
員往來提督而以本部員外郎主事二員分理又遣
侍郎提督監察御史錦衣衛千戶等官巡視十九年
遣侯伯各二員分理濟寧等閘及徐州吕梁二洪通州
等處河道後徐州洪差御史一員又差郎中一員吕梁
洪差少卿一員又差河南按察司官一員又差郎中一
員又洪及閘河各差主事一員專管臨清閘則令提督
衛河提舉司主事兼管皆三年更代宣德八年令沿
河無軍衛處免其民雜泛征科專修河道正統二年
令有司秋成時修築圩岸疏浚陂塘以便農作仍具數
繳報俟考滿以憑黜陟四年定巡視河道部屬官六
員而提督官則以濟寧為界其南屬侍郎一員北屬都
御史一員又以都督一員遞相提督景泰元年令提
督河道專屬都御史二年減巡視河道主事一員復
減巡河御史二員而以巡鹽御史兼理三年設山東
府州縣管河官六年令總督漕運都督兼理河道
又奏准修河人戶免養馬天順元年減淮安臨清沙
灣巡河主事三員仍差揚州一帶管河主事一員二
年令河道三年一次挑浚成化初定設主事一員管
山東寧陽縣等處泉源又添設兖州府同知一員專管
七年始分河道為三節北自通州至德州南自沛縣
至儀真各屬郎中一員中自德州至濟寧屬山東按察
司官一員又以侍郎一員總理罷主事御史惟管洪閘
主事如故八年復令長蘆巡鹽御史兼理通州臨清
一帶河道又御史一員兼理濟寧至南京河道十年
令凡故決山東南旺湖沛縣昭陽湖隄岸及阻絶山東
泰山等處泉源者為首之人發充軍軍人犯者發邊衛
凡侵占各河岸牽路為房屋者治罪撤去凡漕河事悉
聽專掌官區處他官不得侵越凡所徵樁草并折徵銀
錢備河道之用者毋得以别事擅支凡府州縣添設通
判判官主簿閘壩官專理河防不許别委凡府州縣管
河及閘壩官有犯行巡河御史等官問理别項上司不
得徑自提問十三年奏准管河郎中兼理河道驛傳
捕盜夫役等事又令河道自通州至濟寧自濟寧至
儀真仍以郎中二員分理後雖陞職而任事如故十
九年沛縣沽頭等閘别差主事一員提督二十一年
罷河南布政司管河沁二水官添設主事一員弘治
元年罷沽頭閘主事濟寧以南河道亦令巡鹽御史兼
理又罷管河沁二水主事令管徐州洪主事提調
二年令各處河隄每年增築高一尺闊一尺管河官年
終具數奏聞三年令山東勸農參政兼理山東河道
又令各府州縣管河官帶領家人專在該管去處住
坐管理河道不許私回衙門營幹他事七年復差沽
頭閘主事八年因治河功完奏准仍以河道分三節
設官三員理之又革淮揚二府通判山陽等縣主簿
又令浙江按察司管屯官帶管浙西七府水利設主
事或郎中一員專管三年更代十三年奏准河南地
方盜決及故決河防毁害人家漂失財物渰没田禾犯
該徒罪以上為首者若係旗舍餘丁民人俱發附近充
軍係軍調發邊衛
明會典卷一百五十八
