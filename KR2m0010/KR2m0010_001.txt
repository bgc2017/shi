明會典卷一
宗人府
譜系
國初置大宗正院正一品衙門洪武二十二年改院為
府設宗人令左右宗正左右宗人職專玉牒譜系之事
初以親王領譜事後但以勲戚大臣掌之而不備官永
樂七年遷都於北置行在宗人府十八年除行在二字
洪熙元年復稱行在正統六年復除之以本府所領係
宗室重事故品秩特崇序列於文職衙門之首
皇明祖訓
凡立宗正院以親王長者主領院事以次官員皆用勲
舊大臣專領玉牒譜系辨其親疎敦睦皇族凡宗室有
所陳請即為上聞聽天子命
凡東宫親王位下各擬名二十字日後生子及孫即以
上聞付宗正院所立雙名每一世取一字以為上字其
下字臨時隨意選擇以為雙名編入玉牒至二十世後
照例續添永為定式
東宫位下允文遵祖訓欽武大君勝順道宜逢吉師
良善用晟
秦王位下尚志公誠秉惟懷敬誼存輔嗣資廉直匡
時永信惇
晉王位下濟美鍾竒表知新慎敏求審心咸景慕述
學繼前修
燕王位下今為帝系高瞻祁見祐厚載翊常由慈和
怡伯仲簡靖迪先猷
周王位下有子同安睦勤朝在肅恭紹倫敷惠澤昭
恪廣登庸
楚王位下孟季均榮顯英華藴盛容宏才升博衍茂
士立全功
齊王位下賢能長可慶睿知實堪宗養性期淵雅寅
思復會通
潭王位下福昌忻保定嘉應必興隆啓處詢從式尊
聞汝貴中
魯王位下肇泰陽當健觀頥壽以弘振舉希兼逹康
莊遇本寧
蜀王位下悅友申賓讓承宣奉至平懋進深滋益端
居務穆清
湘王位下久鎮開方岳揚威謹禮儀剛毅循超卓權
衡素自持
代王位下遜仕成聰俊充廷鼐鼎彛傳貽連秀郁炳
燿壯洪基
肅王位下贍禄貢真弼縉紳識烈忠曦暉躋富運凱
諫處恒隆
遼王位下貴豪恩寵致憲術儼尊儒雲仍祺保合操
翰麗龍輿
慶王位下秩邃寘台鼒倪伸帥倬竒适完因巨衎隲
眷發需毗
寧王位下磐奠覲宸拱多謀統議中總添支庶闊作
哲向親衷
岷王位下徽音膺彦譽定幹企禋雍崇理原諮訪寬
鎔喜賁從
谷王位下賦質僖雄敞叢興闡福昌篤諧恂懌豫擴
霽昱禎祥
韓王位下冲範徵偕旭融謨朗璟逵亶韶愉顥慥令
緒价蕃維
瀋王位下佶幼詮勛允恬珵效迥瑝湜源諲晳暐圭
璧澈澄昂
安王位下斐序斌延賞凝覃濬祉襄恢嚴顓輯矩縝
密廓程綱
唐王位下瓊芝彌宇宙碩器聿琳琚啓齡蒙頌體嘉
歴恊銘圖
郢王位下偉聞參望奭箴誨洎臯䕫麒麟餘積兆奎
穎曄璿璣
伊王位下顒勉諟訏典褒珂采鳳琛應疇頒胄選昆
玉冠泉金
毖初斯建節勗好必貞詮執凖符鈞正詢
旼汝勵虔
薦諝演還暢先施遂省稽諏懽爰造就適
藝冀塤箎
慧堅忻愿確鑑潔綽侁孜習獻增盈謐臨
饒軼績撝
靖江王位下贊佐相規約經邦任履亨若依純一行
遠得襲芳名
凡郡王子孫有文武材能堪任用者大宗正院具以名
聞朝廷考驗換授官職其陞轉如常選法如或有犯宗
正院取問明白具實聞奏輕則量罪降等重則黜為庶
人但明賞罰不加刑責
事例
凡各王府有新生子女具生年月日并分嫡庶及生母
姓氏奏報本府抄出附注宗支簿籍
凡各王府親王郡王將軍中尉諸名請封襲封及出閣
新封郡主縣主郡君縣君鄉君并薨故等項奏報本府
抄出亦各附注宗支簿籍
凡各項附注簿籍俱備禮部行查及驗玉牒文册相同
回報施行
凡親王未之國除授長史等官吏部行本府轉行各府
長史司取具到任日期及啓王知會
凡各王府奏請禄米戶部行本府查勘相同回報施行
凡親王出府兵部奏撥儀衛司羣牧所等衙門官軍旗
校人等隨侍行本府轉送各長史司啓王知會在外無
行
凡各王府有郡王將軍中尉及郡主縣主郡君縣君鄉
君出閣起造房屋奏行工部轉行本府查勘相同回報
施行
凡在京郕府秀府儀賓朝參俱由本府帶注門籍
凡玉牒翰林院每十年一次纂修本府具各王府宗支
開報
凡玉牒紙劄永樂二十二年奏准於司禮監關領表背
匠工部取用洪熙元年奏准行司禮監别造紙劄翰林
院委官一員公同附注宣德三年奏准本府附寫玉牒
用翰林院官一員同本府經歴於史館内附寫
凡本府合用紙劄弘治十年奏准於刑部關領印色順
天府買辦
凡附注宗支弘治十年奏准吏部撥辦事吏三名本府
印信於承差内選補知印一名
南京宗人府
南京在洪武間為京師自永樂定都於北因名南京官
署並置在南京者加南京二字今朝廷政令皆自京師
出以逹於南京故以南京宗人府次宗人府諸衙門皆
然其事例與在京衙門不同者各列於後
事例
永樂十八年改本府為南京宗人府不復降印惟改降
經歴司印與南京各衙門行移
凡本府正廳及中門以洪武間親王曾掌府事至今官
員人等不敢中廳而坐中門出入
明會典卷一
