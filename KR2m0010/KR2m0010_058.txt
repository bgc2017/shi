明會典卷五十八
禮部十七
冠服
朝服
諸司職掌
一文武官朝服梁冠赤羅衣白紗中單俱用青飾領緣
赤羅裳青緣赤羅蔽膝大帶用赤白二色絹革帶綬佩
白襪黑履一品至九品俱以冠上梁數分等第
公冠八梁加籠巾貂蟬立筆五折四柱香草五叚前後
用玉為蝉
侯冠七梁加籠巾貂蟬立筆四折四柱香草四段前後
用金為蟬
伯冠七梁加籠巾貂蟬立筆二折四柱香草二叚前後
玳瑁為蟬俱左插雉尾
駙馬冠與侯同不用雉尾
一品冠七梁不用籠巾貂蟬革帶與佩俱用玉綬用綠
黃赤紫四色絲織成雲鳳四色花錦下結青絲網綬環
二用玉笏用象牙
二品冠六梁革帶綬環用犀餘同一品
三品冠五梁革帶用金佩用玉綬用黃綠赤紫四色織
成雲鶴花錦下結青絲網綬環二用金笏用象牙
四品冠四梁革帶用金佩用藥玉餘同三品
五品冠三梁革帶用銀鈒花綬用黃綠赤紫四色織成
盤鵰花錦下結青絲網綬環二用銀鍍金笏用象牙
六品七品冠二梁御史加獬豸革帶用銀佩用藥玉綬
用黃綠赤三色絲織成練鵲花錦下結青絲網綬環二
用銀笏用槐木
八品九品冠一梁革帶用烏角佩用藥玉綬用黃綠二
色絲織成鸂鶒花錦下結青絲網綬環二用銅笏用槐
木
一文武官朝服扵大祀慶成正旦冬至聖節及頒降開
讀詔赦進表傳制則服之
事例
洪武三十年奏准雜職等官凡遇大朝賀等禮亦照九
品官具朝服行禮
公服
諸司職掌
一文武官公服用盤領右袵袍或紵絲紗羅絹從宜製
造袖寬三尺
一品至四品緋袍
五品至七品青袍
八品九品綠袍
未入流雜職官袍笏帶與八品以下同
公服花樣
一品用大獨科花徑五寸
二品小獨科花徑三寸
三品散答花無枝葉徑二寸
四品五品小雜花紋徑一寸五分
六品七品小雜花徑一寸
八品以下無紋
幞頭用漆紗二等展角各長一尺二寸其雜職官員幞
頭用垂帶
笏依朝服為之
腰帶
一品用玉或花或素
二品用犀
三品四品用金荔枝
五品以下用烏角鞓用青革仍垂撻尾於下鞾用皂
其在京文武官於每日早晚朝奏事及侍班謝恩見辭
則服之在外文武官員于每日清早公座服之
一凡各處雜職未入流品人員若遇大朝賀進表等陪
班行禮止用公服
事例
洪武二十四年定公侯駙馬伯公服服色花樣腰帶與
一品同文武官公服花樣如無從織買用素隨宜
朝服公服制度内外文武官同其公服武官應直守衛
者不拘此服二十六年令常朝止穿便服若遇朔望
具公服朝恭内外未入流雜職官幞頭展角與入流
官同不用垂帶
祭服
諸司職掌
一文武官陪祭服一品至九品青羅衣白紗中單俱用
皂領緣赤羅裳皂緣赤羅蔽膝方心曲領其冠帶佩綬
等第並同朝服
明集禮
凡遇上親祀郊廟社稷羣臣分獻陪祀則具祭服
事例
洪武六年品官家用祭服三品以上去方心曲領四品
以下並去佩綬二十九年令在外未入流品陪祭俱
用祭服與九品同
常服
諸司職掌
一品官常服用雜色紵絲綾羅綵繡庶民止用紬絹紗
布不許别用
一花樣
公侯駙馬伯麒麟白澤
文官一品二品仙鶴錦雞
三品四品孔雀雲鴈
五品白鷴
六品七品鷺鷥鸂鶒
八品九品黃鸝鵪鶉練鵲
風憲官用獬豸
武官一品二品獅子
三品四品虎豹
五品熊羆
六品七品彪
八品九品犀牛海馬
一官員及軍民僧道人等衣服帳幔並不許元黃紫三
色并織繡龍鳳文違者罪及染造之人其朝見人員四
時並用顔色衣服不許純素
洪武禮制
凡各處雜職未入流品人員若遇朝賀進表箋陪班行
禮止用烏紗帽紅團領衫黑角束帶凡文武官常朝
視事以烏紗帽團領衫束帶為公服一品玉帶二品花
犀帶三品金鈒花帶四品素金帶五品銀鈒花帶六品
七品素銀帶八品九品烏角帶凡年老致仕及事親
辭閒官員許用紗帽束帶若為事黜降者服與庶人同
事例
洪武三年令百官服色凖所授散官不許見任之職
二十二年令文武官除本等紗帽外遇雨雪許戴雨帽
公差出外許戴帽子入城不許其公差人員出外者亦
如之二十三年令官員人等衣服寬窄以身為度文
職官衣長自領至裔去地一寸䄂長過手復回至肘袖
樁廣一尺袖口九寸公侯駙馬與文職官同武職官衣
長去地五寸袖長過手七寸袖樁廣一尺袖口僅出拳
二十五年定公侯駙馬伯束帶與一品同雜職未入
流官與八九品同三十年令致仕官服色與見任同
若遇朝賀及謝恩見辭一體具服行禮景泰四年令
錦衣衛指揮侍衛毋得衣麒麟服色天順二年令官
民人等衣服不得用蟒龍飛魚斗牛大鵬像生獅子四
寳相花大西番蓮大雲花樣及姜黃柳黃明黃玄色綠
等色
儀賓冠服
朝服公服常服俱照品級與文武官同惟笏皆用象牙
常服花樣視武官
教坊司官冠服
事例
洪武間令教坊司官常服冠帶與百官同至御前供奉
執粉漆笏服黑漆幞頭黑綠羅大袖襴袍黑角偏帶皂
靴
命婦冠服
禮服
諸司職掌
一品冠用金事件
珠翟五箇
珠牡丹開頭二箇
珠半開三箇
翠雲二十四片
翠牡丹葉一十八片
翠口圈一副上帶金寳鈿花八箇
金翟二箇口銜珠結二箇
二品至四品冠用金事件
珠翟四箇
珠牡丹開頭二箇
珠半開四箇
翠雲二十四片
翠牡丹葉一十八
翠口圈一副上帶金寳鈿花八箇
金翟二箇口銜珠結二箇
一品至四品霞帔用雲霞文鈒花金墜子禙子用雲霞
文
五品至六品冠用抹金銀事件
珠翟三箇
珠牡丹開頭二箇
珠半開五箇
翠雲二十四片
翠牡丹葉一十八
翠口圈一副上帶抹金銀寳鈿花八箇
抹金銀翟二箇口銜珠結子二箇
霞帔用雲霞文
五品鍍金鈒花銀墜子
六品鈒花銀墜子
七品至九品冠用抹金銀事件
珠翟二箇
珠月桂開頭二箇
珠半開六箇
翠雲二十四片
翠月桂葉一十八片
翠圈口一副上帶抹金銀寳鈿花八箇
抹金銀翟二箇口銜珠結子二箇
七品霞帔禙子與八品同
八品九品霞帔用繡纏枝花墜子與七品同禙子繡枝
團花
事例
洪武五年定命婦圓衫之制以紅羅為之繡重雉為等
第一品九等二品八等三品七等四品六等五品五等
六品四等七品三等其餘不用繡雉二十四年定命
婦冠服八侯伯與一品同大袖衫用真紅色一品至五
品紵絲綾羅隨用六品至九品綾羅紬絹隨用霞帔禙
子皆用深青縀疋公侯及一品二品金繡雲霞翟文三
品四品金繡雲霞孔雀文五品繡雲霞鴛鴦文六品七
品繡雲霞練鵲文命婦入内朝見君后在家見舅姑并
夫及祭祀則服之大袖衫領闊三寸兩領直下一尺
間綴紐子三前身長四尺一寸二分後身長五尺一寸
内九寸八分行則摺起末綴紐子二紐在掩紐之下拜
則放之袖長三尺二寸二分根闊一尺口闊三尺五分
落摺一尺一寸五分掩紐二就用衫料連尖長二寸七
分闊二寸五分各扵領下一尺六寸九分處綴之扵掩
下各綴紐門一以紐住摺起後身之餘者兜子亦用衫
料兩塊斜裁上尖下平處各闊一尺五分縫合扵領下
一尺七分處綴之上綴尖皆縫合以蔵霞帔後垂之末
者霞帔二條各長五尺七寸闊三寸二分各繡禽七隨
品級用前四後三各繡臨末左右取尖長二寸七分前
後垂横綴青羅襻子牽聯並之前垂三尺三寸五分尖
綴墜子一後垂二尺三寸五分臨末插兜子内蔵之墜
子中鈒花禽一四面雲霞文禽如霞帔隨品級用笏以
象牙為之圓首方脚長六寸四分闊一寸五分厚一分
五釐
常服
事例
洪武二十四年定命婦常服用顔色圓領衫
生員巾服
事例
洪武二十四年定生員襴衫用玉色布絹為之寬袖皂
緣皂絛軟巾垂帶
吏員巾服
事例
洪武四年定各衙門掾史令史書吏司吏典吏穿皂盤
領衫繫絲絛戴四方平定巾十四年令吏員皂衣改
用青色三十年令令史典吏皆服吏巾巾樣不與庶
民同
士庶巾服(公使人等附)
明集禮
士庶初戴四帶巾今改四方平定巾雜色盤領衣不許
用黃執仗之士首服鏤金額交脚幞頭服諸色辟邪寳
相花裙襖銅葵花束帶皂紋靴刻期冠方頂巾衣胸背
鷹鷂花腰線襖子諸色闊絲匾絛象牙雕花環行縢八
帶鞋皂隸冠圓頂巾衣皂衣
事例
洪武三年令庶民男女衣服並不得僣用金繡錦綺紵
絲綾羅許用紬絹素紗其首飾釧鐲並不許用金玉珠
翠止用銀靴不得裁製花樣金銀粧飾四年令皂隸
公使人穿皂盤領衫戴平頂巾繫白褡膊帶錫牌六
年令庶民巾環不得用金玉瑪瑙珊瑚琥珀未入流品
者並同庶民帽不得用頂帽珠許用水晶香木校尉只
孫束帶幞頭靴鞋刻期雕刻雜花象牙絛環外餘同庶
民十四年令農民之家許用紬紗絹布商賈之家止
許穿絹布如農民之家但有一人為商賈者亦不許穿
紬紗校尉用金鵝帽黑漆戧金荔枝改作銅釘樣每
五釘攅就四面稍起邊欄鞓用青緊束之各衙門祇
禁原穿皂衣改用淡青凡僧道服色禪僧茶褐常服
青絛玉色袈裟講僧玉色常服綠絛淺紅袈裟教僧皂
常服黑絛淺紅袈裟僧官皆如之道士常服青法服朝
服皆用赤色道官亦如之惟僧錄司官袈裟道錄司官
法服朝服皆綠紋飾以金二十二年令將軍力士校
尉旗軍常戴頭巾或&KR1845;腦官下舍人并儒士吏員民人
常戴本等頭巾鄉村農夫許戴斗笠蒲笠出入市井不
禁不親農業者不許二十三年令耆民儒士生員衣
制同丈職惟袖過手復回不及肘三寸庶民衣長去地
五寸袖長過手六寸袖樁廣一尺袖口五寸軍人衣長
去地七寸袖長過手五寸袖樁廣不過一尺窄不過七
寸袖口僅出拳二十五年令文武官同籍父兄伯叔
弟姪子婿及儒生員吏典知印承差欽天監天文生太
醫院醫士瑜珈僧正一道士將軍散騎舍人帶刀之人
正伍馬軍并馬軍小旗教讀大誥師生許穿靴校尉力
士遇上直許穿出外不許其庶民商賈技藝步軍及軍
下餘丁管步軍總小旗官下家人火者皂隸伴當在外
醫卜隂陽人皆不許止許穿皮扎䩺其北平山東山西
宣大陜西河南并直隸徐州地寒人民許穿牛皮直縫
靴二十六年禁官民步卒人等不許服對襟衣惟騎
士不拘
士庶妻冠服(婢使人等附)
明集禮
士庶妻首飾許用銀鍍金耳環用金珠釧鐲用銀服淺
色團衫用紵絲綾羅紬絹
事例
洪武五年令凡民間婦人禮服惟用紫染色絁不用金
繡凡婦女袍衫止用紫綠桃紅及諸淺淡顔色不許用
大紅鴉青黃色帶用藍絹布凡女子在室者服飾之制
皆作三小髻金釵珠頭&KR2254;窄袖禙子凡婢使人等綰高
頂髻用絹布狹領長襖長裙小婢使綰雙髻用長袖短
衣長裙成化十年禁官民人等婦女不許僣用渾金
衣服寳石首飾
樂人巾服
明集禮
樂藝冠青卍字頂巾繫紅綠褡膊樂妓則戴明角冠皂
禙子不許與庶民妻同
事例
洪武十二年令教坊司伶人常服綠色巾以别士庶之
服十四年令樂人戴鼓吹冠不用錦絛惟用紅&KR2923;膊
服色不拘紅綠二十一年令教坊司婦人不許戴冠
穿禙子二十五年令樂工當承應許穿靴出外不許
三十年令樂人衣服許用明綠桃紅玉色水紅茶褐
顔色其餘不得穿用俳色長樂工俱戴皂頭巾繫雜色
餘凡御前供奉俳長皆服鼓吹冠紅羅胸背小袖袍紅
絹褡膊皂靴
色長皆服鼓吹冠紅青綠紵絲衫畫百花袍紅絹褡膊
歌工皆服弁冠紅羅織錦胸背大袖袍紅生絹錦領中
單黑角束帶紅熟絹錦脚袴皂皮琴鞋白綿布夾襪
樂工服色與歌工同凡中宫供奉女樂奉鸞等官妻本
色䯼髻青羅圓領
提調女樂服黑漆唐巾大紅羅銷金裙襖胸帶大紅羅
抹額青綠羅彩畫雲肩描金牡丹花皂靴
奏樂女樂服色與歌章同
明會典卷五十八
