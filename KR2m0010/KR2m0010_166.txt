明會典卷一百六十六
都察院三
追問
諸司職掌
凡在外軍民人等赴京或擊登聞鼓或通政司投狀陳
告一應不公冤枉等事欽差監察御史出巡追問照出
合問流品官員就便請旨挐問帶同原告一到追問處
所着令原告供報被告干連人姓名住址立案令所在
官司抄案提人案驗後仍要抄行該吏書名畫字如後
呈解原提被告人到不詳停滯即於来解内立案將原
被告當官引問取訖招供服辯判押入卷明立文案開
具原發事由問擬招罪照行事理除無招笞杖輕罪就
彼摘斷徒流死罪連人卷帶回審擬奏聞發落(餘並與問擬刑)
(名相同)
憲綱
凡監察御史按察司官有追問諸衙門官員取受不公
刑名等事除軍官京官幷勲舊之臣及在外文職五品
以上官具奏請旨方許取問其餘六品以下取問明白
從公决斷之後仍具奏聞若奉特旨委問者湏將始終
緣由議罪回奏取自上裁
凡有告爭戶婚田土錢糧鬭訟等事須於本管衙門自
下而上陳告歸問如理斷不公或冤抑不理者直隸赴
巡按監察御史在外赴按察司或分司及巡按監察御
史處陳告即與受理推問如果得實將原問官吏依律
究治其應請旨者具實奏聞若見問未經結絶又赴本
管上司告理不許輒便受状追卷變易是非須要即時
附簿發下原問官司立限歸結如理斷不當及應合歸
結而不歸結者即便究問違者監察御史按察司體察
究治如不係分巡時月及巡歴已過所按地面却有陳
告官吏不公不法者隨即受理追問
凡監察御史按察司官分巡去處如有陳告官吏取受
不公等事須要親行追問不許轉委違者杖一百
凡有軍民相干詞訟等事移文到日其應該會問官員
隨即前去若無故不即會問及偏徇占恡者從監察御
史按察司官按問其應請旨者具實奏聞
審錄
諸司職掌
凡在外布政司按察司都司幷直隸府州刑名有犯死
罪囚人收監在彼止開招罪申逹合干上司詳議允當
移文本院通類具奏點差監察御史會同刑部委官按
臨審决其到所在官司隨即令首領官吏抄案各該衙
門追吊原行人卷赴官恭詳招罪果無出入及審取犯
人服辯無異就令所司抄案差委獄卒將犯人押赴法
場各照原擬處决將原吊卷宗發還該衙門收照却行
具本開坐决過犯人花名回奏仍呈原委官司知會若
囚人番異原招即合辨理重提一干人證到官從公對
問明白帶回審錄發落其原問官吏果有受贓出入人
罪情弊通行具奏挐問
憲綱
凡各都司布政司所屬幷直隸府州縣軍民諸衙門應
有罪囚追問完備杖罪以下依律决斷徒流死罪議擬
備申上司詳審直隸聽刑部巡按監察御史在外聽按
察司幷分司審錄無異徒流罪名就便斷遣至死罪者
議擬奏聞事内干連人數先行摘斷不須對問者發落
寧家必合存留待對者知在聽候直隸去處從刑部委
官與巡按監察御史在外從都司布政司按察司及巡
按監察御史公同審錄處决如番異原招事有冤抑者
即與從公辯理若果冤抑幷將原問原審官吏按問其
應請旨者奏聞區處若審錄無異故延不決及明稱冤
枉不與伸理者並依律罪之
清軍
事例
宣德二年勅六科掌科給事中各道掌道監察御史推
舉廉能給事中御史各十四員具奏差往各處清理軍役
正統五年議准在京在外都司衛所不許差人勾軍
止將逃故等項造册送部選差能幹御史一十七員分定
地方請勅前去浙江等布政司幷直隸保定等府州清
理每年八月終仍具清解過軍數回京具奏天順二
年奏准清軍御史三年一次赴京查考更替弘治十年
奏准清軍御史三年滿日敢有枉道回家及年限未滿
捏造册籍回京本院嚴加考察奏請黜退十五年奏
准清軍御史自到地方日為始扣至三年滿日赴京復命
提學
事例
正統元年選差監察御史才行兼備者二員提督南北
直隸學校其考試生員黜退為吏及蠲免差役追徵食
糧等項俱聽照例施行成化十三年奏准各處軍民
歲貢生員俱聽提督學校官考試
巡城
事例
正統十三年令巡視京城等項御史凡事有奸弊聽其
依法受理送問成化四年令錦衣衛五城兵馬司禁
約賭博緝捕強盗巡城御史通行提調五年奏准巡
視五城監察御史不許監收各場草束二十一年奏
准京城坐舖火夫除官員二門幷無丁外其餘勇士力
士將軍校尉人匠等項家人餘丁例不優免敢有投託
内府及在外各衙門分付優免者聽該城兵馬司呈送廵
城御史送問弘治元年奏准在京捕盗官兵人等遇
有地方刦殺人財不行用心緝捕聽錦衣衛堂上幷巡
城御史指實參奏拏問七年奏准京城九門守門官吏
如有私立小班多勒客商車輛等項財物巡城御史拏問
巡關
事例
居庸關直抵龍泉關一帶山海關直抵古北口一帶各
差監察御史一員請勅前去公同各該分守守備等項
内外官員巡視關口點閘軍士整飭器械操演武藝幷
受理守關人等一應詞訟就彼發落不許軍衛有司擅
便拘提有悞守把如守備等官有罷輭疾弱不堪任事
之人指實具奏替换山海等關每半年鎮巡等官將
捉獲軍囚開奏若鎮巡等官怠惰聽巡按巡關御史糾
舉若非應捕人捉獲軍囚者給賞
巡茶馬
事例
陜西洮州河州西寧茶馬司三處收貯官茶易換番馬每歲
差監察御史一員請勅前去申明節次條例提督都布按三
司軍衛有司幷守備把隘等官不許官豪勢要及軍民之家興
販私茶潛入番境通同交易舊例三年一次招番易馬其後
不拘年限願來者聽所買上中下等馬俱解陜西行太僕寺
巡鹽
事例
宣德十年選差御史一員於直隸揚州府通州狼山鎮
提督軍衞巡司官旗弓兵人等巡捕禁革私鹽正統
三年令兩淮兩浙長蘆等運司每歲各差御史一員領
𠡠巡視禁約催督鹽課十年令長蘆巡鹽御史兼理山
東鹽法成化九年差御史一員巡視河東運司鹽課
巡河
事例
成化八年奏准山東濟寧州直抵南京一帶河道兩淮巡
鹽御史帶管通州直抵濟寧州一帶河道長蘆巡鹽御史
帶管提督所屬軍衛有司時加䟽濬修築禁治豪強革除
奸弊及督收船鈔點視驛跕緝捕盗賊盤檢馬船等項
捕盗
事例
宣德四年以冬月河凍選差御史錦衣衛官各三員往
良鄉固安通州三路督令軍衛有司各照地方設法捕
盗成化二年奏准選差監察御史二員各請𠡠一員
自通州直抵臨清一員自臨清直抵儀真與原差巡河
御史提督捕盗十四年以朝覲官在途令巡捕御史
錦衣衛官先河凍時兩月差遣
盤糧
事例
遼東宣府甘肅及湖廣兩廣四川等處每三年各差監
察御史一員同給事中一員領勅前去各該地方會同巡
按御史幷原管糧官將各倉庫一應糧料草束銀兩吊
取各年收放卷簿自某年查盤以後但係續收之數逐
一盤驗要見每年收支現在若干草束亦依法丈量幷
原糴糧料用過價銀數目若有陳腐糠粃不堪之數幷
虚出盗賣虧折等弊應提問者提問應參奏者參奏施行
雜差
事例
宣德四年差監察御史九員於京城九門整理鈔法每
日將各門收過鈔數開坐奏聞又差監察御史一員
同給事中會同光禄寺堂上官驗收牲口果品厨料等
物幷監收白糧九年差監察御史一員巡視在京倉
一員巡視通州倉一員巡視各處收草一員巡視甲字
等庫一員提督象牛羊等房錢糧一員巡察光禄寺凡
内外官員人等多支食料及需索搔□者皆令執奏
又差御史一員同給事中錦衣衛官巡視官軍騎操馬
匹不許閒時帶鞍騎坐及䭾載等項正統二年令巡
視光禄寺御史同戶部主事監收錢糧又差監察御
史一員同給事中五城兵馬司五府錦衣衛兵部原委官
存䘏清到軍士五年令各門收鈔御史等官提督守
門官軍遇有將官馬䭾載物件等項拏問七年奏准
監察御史除憲綱幷詔勅内該載應合御史理辦及軍
機等項事務如果都布按三司不能完結或完報未明
者明白具奏取自上裁其餘常事各衙門自行分管理
辦者不許輒擬奏差委又差御史一員同太僕寺官
給俵馬匹景泰四年差御史一員於兩廣監軍成
化元年差給事中御史各一員巡察各營奸弊遇有該
管頭目私役賣放科歛及不行如法操練等項指實劾
奏五年各處草場止令本部原委主事等官督同官
攅收受其御史照舊往来巡視六年令通州盧溝橋
等處抽分局監察御史一季一換按月造册具本會同
該局官吏御前復命七年議准在京抽分竹木局五
處仍令原設官攅照例抽分每季差御史一員與主事
往来巡視提督
已上巡按巡鹽巡茶馬巡光禄寺巡關巡城巡倉巡
京營御史俱一年滿清軍御史三年滿提學御史九
年滿點存䘏抽分監收御史俱三月滿刷卷盤糧三
年一差印馬一年一差與監試監軍捕盗等項御史
事畢即回任管事或御史缺少如清軍刷卷等項以
南京御史差遣
侍班紏儀監祭員數
每日奉天門朝恭丹墀二員午門外二員每月朔望日
奉天殿朝恭丹墀二員奉天門外二員萬夀聖節正旦
冬至殿上四員丹墀十二員皇太子千秋節文華殿上
二員門外二員登極頒詔天下殿上四員丹墀十二員
午門外二員承天門外二員上徽號頒詔天下殿上四
員丹墀二員午門外二員承天門外二員駕幸太學行
釋奠禮監禮四員駕還奉天門行慶賀禮丹墀二員祭
酒等官率諸生上表謝恩殿上二員丹墀二員册立東
宫傳制殿上四員丹墀十二員午門外二員承天門外
二員上表稱賀殿上四員丹墀十二員東宫行冠禮傳
制殿上二員丹墀二員行慶賀禮殿上二員丹墀二員
文華殿上二員門外二員册封皇后頒詔天下殿上四
員丹墀二員午門外二員承天門外二員行慶賀禮殿
上二員丹墀二員册封親王殿上二員丹墀二員皇子
行冠禮殿上二員丹墀二員册封妃幷王妃及行納徵
禮傳制殿上二員丹墀二員進實錄殿上四員丹墀十
二員經筵二員進春進歷幷科舉傳制状元率諸進士
上表俱殿上二員丹墀二員大祀天地誓戒殿上二員
丹墀二員監禮二員五府六部等衙門點齋二十四員
大祀禮成聖駕回行慶賀禮殿上二員丹墀二員待宴
二員糾儀四員太廟時享祫祭春秋祭太社太稷太歲
風雲雷雨等神幷祭諸陵監禮各二員祭嶽鎮海瀆歴
代帝王傳制殿上二員丹墀二員祭先師孔子傳制殿
上二員丹墀二員監禮二員日月食糾儀六員
南京都察院
事例
凡本院問擬刑名審錄處决重囚及提問職官等項俱
與南京刑部同
凡本院副都御史僉都御史奉督操江官軍幷巡視江
道自九江至鎮江蘇松等處成化九年奏准專督巡江
後復令兼督操江官軍
凡南京各衙門聖節正旦冬至千秋節先期進表箋至
期習儀行慶賀禮及迎接詔書開讀俱差御史二員糾
儀
凡南京孝陵祭祀及祭歴代帝王廟祭先師孔子祭大
江之神俱差御史糾儀
凡各道御史糾劾言事與都察院同
凡應天府鄉試差御史二員監試
凡奏差各道御史清軍刷卷巡江管屯鳳陽巡倉等項
各有印信在京對道御史關領差人給付事完復命進
繳
凡照刷南京光禄寺及南京内府庫文卷給散京衛旗
軍冬夏布疋各差御史一員事完復命
凡監收南京内府各庫布絹差御史一員
凡點閘南京皇城門禁差御史一員
凡巡城兼巡街道正統間差御史一員弘治五年奏准
差二員一員分管中東南三兵馬司一員分管西北二
兵馬司地方
凡監收南京各衛倉及草場粮草南北二處分差御史
二員
凡點閘南京各教場操練官軍差御史一員
凡巡視各衙門人匠存恤各衛新軍監收庫房店舍等項鈔
課看装馬快船隻及石灰山關清水潭秤掣商鹽各差御史
或不妨道事暫委監視
凡監收龍江等關抽分竹木差御史一員兼督江東宣
課司抽分猪羊等項
凡南京巡江差御史二員一員自龍王關上至九江一
員自龍江關下至蘇松等處
凡監收鳳陽糧斛差御史一員正統二年令兼理鳳陽
中等九衛所幷鳳陽府等軍民詞訟
凡南京巡視屯田差御史一員成化四年奏准專理江
北四十二衛屯田遇有詞訟應參奏者備呈總督糧儲
都御史具奏處分
凡巡視等項御史正統十三年奏准若係該管事有奸
弊聽依法受理送問其告爭田土婚姻錢債及一應不
係該管事内詞訟不許接受
明會典卷一百六十六
