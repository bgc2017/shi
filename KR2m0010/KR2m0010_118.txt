明會典卷一百十八
兵部十三
守衛
國初置都鎮撫司總領禁衛又以親軍諸衛分番守衛
而改都鎮撫司為留守五衛時常巡察後差官點閘其
法漸密今悉載之若大明律所具者見刑部律令項
下
計各衛分定地方
皇城四門自午門左至闕左門東第五鋪午門右至闕右
門西第五鋪端門左至承天門左橋南端門右至承天
門右橋南長安左門至外皇城以東第六鋪長安右門
至外皇城以西第十一鋪
右旗手濟陽濟州府軍虎賁左金吾前燕山前羽林
前八衛官軍分守
東華門左盡左第十一鋪東至東上門左東華門右
盡右第一鋪東至東上門右東安門左外盡左第十
四鋪内至東上南北門左東安門右外盡右第十四
鋪内至東上南北門右
右金吾左羽林左府軍左燕山左四衛官軍分守
西華門左盡左第一鋪西至西上南北門左西華門右
盡右第九鋪西至西上南北門右西安門左外盡左第
十二鋪内至乾明門左西安門右外盡右第七鋪内至
乾明門右
右金吾右羽林右府軍右燕山右四衛官軍分守
玄武門左盡左第五鋪北至北上門北上西門以左玄
武門右盡右第四鋪北至九上門北上東門以右北安
門左外盡左第十二鋪内至北上西門外以左北安門
右外盡右第八鋪内至北上東門外以右
右金吾後府軍後通州大興左四衛官軍分守
事例
凡各門守衛官員照依地方各領銅符收掌守衛
承天門領承字號
東安門領東字號
西安門領西字號
北安門領北字號俱隂文右比留守衛巡城官員領承
字等四號銅符俱陽文左比
凡守衛官遇巡城官到來將銅符比騐相同方許點閘
凡各門守衛官員遇夜各領令牌賫執巡警
午門領申字一號至四號
長安左右門及東華門領申字五號至八號
西華門領申字九號至十二號
北安門領申字十三號至十六號
凡皇城每日輪都督一員𢃄刀千百戸一員領申字十
七號令牌於内直宿仍點各門守衛軍士
凡内皇城四圍二十八鋪設銅鈴二十八每更初自闕
右門𤼵鈴傳逓至闕門第一鋪止次日納鈴於闕右門
第一鋪夜逓如初外皇城四圍七十二鋪銅鈴七十
八每更初自長安右門𤼵鈴傳逓至長安左門止次日
納鈴於長安右門第一鋪夜逓如初
凡内皇城左右每夕輪坐更將軍一百人每更二十人
凡内皇城四門設走更官八員於内府給領簿籍每更
各門官交互往來於簿上用印一顆為信
東華門官南至闕左門北至玄武門西華門官北至玄
武門南至闕右門其三門官更赴東華西華二門亦如
之
凡官員人等出入四門無牙牌者附寫水牌
凡外皇城各門設馬直百戸十八員各領全伍以備隨
駕
洪武二十七年聖旨榜例自古到如今各朝皇帝差軍
守衛皇城務要本隊伍正身當直上至頭目下至軍人
不敢頂替這等守衛是緊要的勾當若是頂替干係利
害撥散隊伍守衛尤其利害且如論隊伍守衛撥那所
軍若用軍多盡本所守衛若用少或五百三百二百一
百務要整百戸守衛若軍别無事故各各見在衛所其
當該管軍人員不行仔細檢點照依原伍上直致令小
人賣放或閒居在衛所或私自縱放不在衛所點視不
到定將本管指揮千百戸衛所鎮撫總小旗各杖一百
指揮降千戸調邊遠千戸降百戸調邊遠百戸降總旗
調邊遠衛鎮撫降所鎮撫調邊遠總旗降小旗調邊遠
小旗降做軍調邊遠如是受財賣放以致隊伍不全係
是圍宿重事不問贓多少處以重罪
一當直之時不問全所或一百戸上直必定無全伍何
故無全伍且如父母妻子或死喪或因病或本身有病
或嫁娶或公差或因事被監或種植蔬菜五穀看守果
木婦人産難此數等皆是軍人有妨上直之時理合明
白開寫是數事内何等妨占自此等别無虛冒難以問
罪理合逐件准該
一若本無前條數事倚法為奸妄稱數事内一事不行
上直非官吏該管容縱罪坐本軍杖一百流烟瘴若所
管官旗人等受財冒為此事不拘贓多少處以重罪
一軍人在京衛分近處不出百里之外死喪慶弔許告
假行本衛親管官旗首領官吏即時准告放行以快人
情敢有留難笞五十上官罸俸一月
一凡當直之日務要各千戸差調本管百戸各帥本隊
伍旗軍一名一名務要着實不許頂替若有事故儘有
事故開除見在不問多少從實當直若將本隊伍一百
戸軍調做三四次當直或一旗一直兩旗一直或五名
一直三名一直多少不等折散隊伍處以重刑家遷化
外
一若死喪親姻疾病産難隨即告知本管官旗即時放
行毋得刁蹬留難若有刁蹬留難即時親身赴御前陳
告若當直之時本身若有暴疾本管官旗即放歸營所
請醫調治或看視遲慢放回猶豫致令病甚親管小旗
杖一百總旗杖九十百戸住俸一月其病軍食錢帶去
不必瑣碎來奏
一若軍人别無餘丁家有父母或父或母一時染病不
能痊可似這等軍許不當直告知明白在家侍奉父母
病疾管甚麽十日五日半月一月不拘幾時直待父母
痊可纔方上直若父母病痊及父母無病詐稱有病閘
驗是實治以重罪輕則流入烟瘴
一軍人單夫隻妻者若妻有病本軍許不上直看覷妻
室病痊之後纔方上直設或無病稱病病痊不直閘驗
是實調入烟瘴
一若官旗首領官吏不畏法度擅將上直軍人撥散隊
伍許本隊伍内不問軍旗人等赴御前陳奏閘驗是實
賞鈔五十錠作弊官吏處以重刑
一凡點大軍病疾不許扛擡赴點幼軍自十三赴點十
二以下皆不赴點止點視於營中
一凡一應關請有孕婦女不許入内違者本管官旗杖
一百若不令官旗知會匿孕私入者罪坐本婦
一凡當直之時守衛何門本日外人於内辦事事畢仍
於本門回還若自本門入不自本門出不問是何等人
却被别門擒拏雖係國戚亦當即時奏聞區處將所入
之門守直官旗軍人俱各處重刑擒拏之門直守軍旗
受賞
一凡整點大軍本管官旗私下縱令正軍不入隊伍臨
點之際却乃雇覓他人代替點視者官旗與雇覓之人
俱各處以重刑有能首告者賞鈔一百錠官首告陞一階
總旗首告陞百戸小旗首告陞百戸軍人首告陞百戸
仍賞鈔一百錠本管官旗自行舉覺者不在陞賞之例
一在京軍人戸下壯丁多者或弟兄子姪或見贅在戸
女婿凡遇上直做工公差許輪流代替不輪者聽若遇
出征調遣正軍親行正軍軟弱戸下壯丁願隨行代替
者亦聽本管官旗首領官吏敢有刁蹬者杖一百罷職
總小旗首領官吏邊遠充軍
一遇朝參先放直日都督將軍散騎帶刀人員及應直
帶刀指揮千百戸衛所鎮撫進然後百官進朝不許攙
越混雜
一守衛官員凡遇當直須待朝後辰時方許交班違者
問罪
一凡内官内使小火者出入各門守門官軍務要搜檢
精細揣捏交襠或將帶金銀叚疋衣服等項須憑勘合
放出或有公差幹辦事務明白附寫前去某處公幹及
辨驗身上衣服是何顔色見數明白隨即附記事畢回
還依數點進但有點對不同即時奏聞
一内官内使須要比對銅符依前搜檢放出若内官内
使出門本無銅符及有銅符不行比對明白輒便放出
者守門官軍治以重罪
一各處進納官物長解及内府做工諸色人等誤帶鈔
貫等物入門守門官軍務要用心搜檢止當寄放方許
進門若進門之時搜撿潔淨比候出門搜出有帶出物
件即時拏奏
一官員軍民人等入奏事務守衛官軍人等不許問其
緣故所將文書亦不許開看隨即徑直引奏若擅問緣
故及將文書開看者依律論罪
承天門紅牌
一官員人等說謊者處斬
一凡大小官員奏事語言不一轉換支吾面欺者斬
宣德三年令皇城四門常差御史一員往來巡視五
年令各門進出事件每日從守衛官具奏天順元年
添差給事中一員巡視各門五年令守衛官有懸帶
金牌棄置兵仗擅離信地者錦衣衛官校并巡視給事
中御史拏送法司問罪決杖一百𤼵遼東邊衛差操
成化四年革馬直官軍選精壯者補宿衛十一年令
留守衛官每日巡行各門點閘二次十二年奏准每
日長安左右門初開先放常朝及見辭等項官吏盡絶
方許驗牌放進各監局工役人等有攙越混進及夾帶
財物入内買賣者守衛官具奏治罪弘治元年奏准
朝參文武官隨從官吏人等俱官給木牌懸帶守衛官
軍辨驗放入其謝恩見辭工滿囚人進春進歷送納錢
糧諸色人經該衙門給與牌面事畢收回人數多者給
印信手本送守衛官照入二年令留守衛官每夜分
行各門點閘二次十年令各門守衛官軍隻日輪給
事中䨇日輪御史及兵部委官點閘十三年奏准凡
左道邪術及焼煉丹藥之人擅入皇城夤緣求進而守
衛官軍不行關防搜拏者參奏治罪十四年令各門
進納錢糧所在守門軍士及門吏邀索財物者聽點城
及巡視科道官參提問罪
守衛軍士食錢
諸司職掌
凡在京上十二衛守衛隨駕軍人每名一直三日食錢
鈔三百文先期一日令各衛將軍名數具手本報進内
府本部官一員攅類軍名并該支鈔錠總數送禮科關
鈔令該管守衛官領去給散如有公差患故名數食錢
明白扣除不許將軍人頂替冒支
事例
洪武二十八年設皇城四門厨房恩軍為守衛軍士做
造飯食長安左右門厨房二所恩軍二百二十五名管
軍百戸二員金吾前衛鎮撫司帶管東安門厨房一所
恩軍九十七名管軍百戸一員羽林左衛鎮撫司帶管
西安門厨房一所恩軍一百十一名管軍百戸一員羽
林右衛鎮撫司帶管北安門厨房一所恩軍一百十二
名管軍百戸一員金吾後衛鎮撫司帶管永樂七年
以後每官軍守衛三日於京倉支直米五升正統六
年復設各門厨房分調南京原額恩軍一百名及於在
京撥補共五百名簡選百戶五員分領做飯其帶管食
糧悉依洪武舊例弘治二年令守衛官軍每直於各
門内倉支直米五升
牌面
諸司職掌
凡隨駕官員力士校尉須憑牌面守衛其牌面内府印
綬監掌管輪直官員人等於簿上明白附寫花名畫字
給領如遇下直務要交割明白勾銷庶無差失其在外
新設衛所申索守禦夜巡銅牌須要定奪數目編置字
號行移禮部鑄造就送該部給𤼵
事例(詳見尚寶司)
東宫侍衛
凡千秋節正旦冬至朝賀俱有將軍及各項官舍旗校
左右侍衛
文華殿内外
管領侍衛官二員
錦衣衛明盔將軍三十人
三千營紅盔將軍三十人
丹陛丹墀及文華門左右
錦衣衛擎執傘扇儀仗官校四百十九人
荅應官校六十六人
旗手衛陳列金鼓旗幟官軍一百三十五人隨侍營帶
刀官舍一百五十八人荅應控馬等項官舍二百二十
人
五軍义刀官軍三百二人
護衛官舍一千五百八十二人
凡將軍旗校人等從各營衛於應直人員照例差撥
凡隨侍官舍於公侯伯都督都指揮指揮千百戸之家
選人物端正年力相應者充仍推指揮二員管領從三
千營提調
凡隨侍官舍分為三班遇朝賀全集其每月朔望朝參止
輪一班
明會典卷一百十八
