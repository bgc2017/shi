明會典卷四十四
禮部三
登極儀
國初定
吳元年丞相率文武百官各具公服進表引禮官引班
首捧表從奉天門入至丹墀執事官舁表案于丹陛上
候班首置表于案給事中先于正殿設受表案于殿中
又設收表案于御座東殿中跪奏請陞殿上位陞殿樂
作殿中又跪奏請陞御座上位陞御座樂止引禮官引
班首率文武百官自西階分東西二路入班位立定通
贊唱排班承傳唱排班通贊唱班齊鞠躬拜興拜興拜
興拜興平身承傳唱如之通贊唱班首陞殿引禮官引
班首自丹陛西階陞至丹陛中表案前搢笏捧表由正
殿中門入宣表目官展表官宣表官同隨班首自殿西
門入侍儀引班首至御座前當中内贊唱跪丞相跪通
贊唱衆官皆跪承傳唱如之内贊唱進表以表授執事
者殿中跪受表置于殿中表案上班首出笏宣表目官
先跪于班首西内贊唱宣表目宣畢宣表目官先興出
殿宣表官展表官跪于班首東内贊唱宣中書省表文
候宣畢給事中接表内贊唱以表復于案給事中受表
復置殿中案收表于御座東表案宣表官展表官先興
出殿内贊唱就拜興平身通贊唱就拜興平身承傳唱
如之内贊唱復位侍儀引班首至殿西門引禮官自殿
西門外引班首降自西階入班通贊唱鞠躬拜興拜興
拜興拜興平身承傳唱如之殿中跪奏禮畢請還宫通
贊唱禮畢捲班百官以次出洪武元年圜丘告祭禮畢
校尉設金椅於郊壇前之東南向設冕服案於金椅前
候望瘞畢丞相諸大臣率百官於望瘞位跪奏曰告祭
禮成請即皇帝位羣臣扶擁至金椅上坐百官先排班
執事官舉冕服案寶案至前丞相諸大臣奉衮冕跪進
置于案上丞相等就取衮冕加于聖躬丞相等入班通
贊排班班齊鞠躬樂作拜興拜興拜興拜興平身樂止百
官拜興如之通贊唱班首詣前引禮官引丞相至上位前
通贊唱跪搢笏丞相跪搢笏承傳唱衆官皆跪百官如之
捧寶官開盝取玉寶跪授丞相丞相捧寶上言皇帝進登
大位臣等謹上御寶尚寶卿受寶收入盝内通贊唱就拜
興平身百官拜興如之通贊唱復位引禮官引丞相自西
降復位通贊唱鞠躬拜興拜興平身搢笏鞠躬三舞蹈跪
左膝三叩頭山呼山呼再山呼跪右膝出笏贊俯伏興平
身鞠躬拜興拜興拜興拜興平身皇帝解嚴通贊唱捲
班百官退禮畢具鹵簿導從詣太廟奉上冊寶追尊四
代考妣仍告祀社稷還具衮冕御奉天殿百官上表稱
賀前期侍儀司設表案于丹墀中内道之西北設丞相
以下百官拜位于内道上下之東西每等異位重行北
面捧表官宣表官展表官位于表案之西東向糾儀御史
二人位于表案之南東西相向宿衛鎮撫二人位于東西
陛下護衛百戶二十四人位于宿衛鎮撫之南稍後知班
二人位于文武官拜位之北東西相向通贊贊禮二人
位于知班之北通贊在西贊禮在東引文武班四人位
于文武官拜位之北稍後皆東西相向引殿前班二人
位于引武班之南舉表案二人位于引武班之北舉殿
上表案二人位于西陛之下東向其丹陛上設殿前班
指揮司官三員侍立位于陛上之西東向宣徽院官三
員侍立位于陛上之東西向儀鸞司官位于殿中門之
左右護衛千戶八人位于殿東西門之左右俱東西相
向鳴鞭四人位列于殿前班之南北向將軍六人位于
殿門之左右天武將軍四人位于陛上之四隅皆東西
相向殿上尚寶司設寶案于正中侍儀司設表案于寶
案之南文官侍從班起居注給事中殿中侍御史尚寶
卿位于殿上之東西向武官侍從班懸刀指揮位于殿
上之西東向受表官位于文官侍從班之南西向内贊
二人位于受表官之南東西相向捲簾將軍二人位于
簾前東西相向是日清晨拱衛司陳設鹵簿列甲士于
午門外之東西列旗仗于奉天門外之東西龍旗十二
分左右用甲士十二人北斗旗一纛一居前豹尾一居
後俱用甲士三人虎豹各二馴象六分左右左右布旗
六十四門旗日旗月旗青龍白虎旗風雲雷雨江河淮
濟旗天馬天禄白澤朱雀玄武等旗木火土金水五星
五嶽旗熊旗鸞旗及二十八宿旗各六行每旗用甲士
五人一人執旗四人執弓弩設五輅于奉天門外玉輅
居中左金輅次革輅右象輅次木輅俱並列丹墀左右
布黃麾仗黃蓋華蓋曲蓋紫方傘紅方傘雉扇朱團扇
羽葆幢豹尾龍頭竿信旛傳教旛告止旛絳引旛戟氅
戈氅儀鍠氅等各三行丹陛左右陳幢節響節金節燭
籠青龍白虎幢班劒梧杖立瓜卧瓜儀刀鎧杖戟骨朵
朱雀玄武幢等各三行殿門左右設圓蓋一金交椅金
脚踏水盆水罐團黃扇紅扇皆校尉擎執侍儀舍人二
人舉表案入就殿上鼓初嚴百官具朝服次嚴各依品
從齊班于午門外以北為上東西相向通班贊禮及宿
衛鎮撫等官入就位諸侍衛官各服其器服及尚寶卿
侍從官入鼓三嚴丞相以下文武官以次入各就位皇
帝衮冕陞御座大樂鼓吹振作樂止將軍捲簾尚寶卿
以寶置于案拱衛司鳴鞭引班引文武百官入丹墀拜
位北面立初行樂作至位樂止知班唱班齊贊禮唱鞠
躬拜樂作四拜興平身樂止捧表以下官由殿西門入
内贊唱進表捧表官捧表跪進于案前受表官搢笏跪
于案東受表置于案出笏興退立于殿内之西東向内
贊唱宣表宣表官詣案前搢笏取表跪宣于殿内之西
展表官搢笏同跪展宣訖展表官出笏一人以表復置
于案俱退立于位宣表官俯伏興同捧表以下官出殿
西門降自西階復位贊禮唱鞠躬樂作四拜樂止唱搢
笏鞠躬三舞蹈唱跪唱山呼各拱手加額呼萬歲者三
樂工軍校齊聲擊鼓應呼之出笏俯伏興樂作四拜賀
畢遂遣官冊拜皇后冊立皇太子以即位詔告天下
洪熙元年定宣德以後同
公侯駙馬伯文武百官及軍民耆老等上箋勸進者三
令旨俞允乃命本部擇日具儀先期司設監等衙門於
華蓋殿陳設御座於中仍於奉天殿設寶座欽天監設
定時鼓尚寶設寶案於奉天殿鴻臚寺設表案於丹陛
上教坊司設中和韶樂設而不作鴻臚寺設詔案及錦
衣衛設雲蓋盤於奉天殿内東别設雲蓋於承天門上
設雲輿於午門外設宣讀案於承天門上西南向是日
早遣官祇告天地宗廟社稷上具孝服設酒果親自詣
大行皇帝几筵前祇告受命畢即於奉天殿前設香案
酒果等物具冕服行告天地禮隨赴奉天殿謁告祖宗
畢仍具衮冕詣大行皇帝几筵前行五拜三叩頭禮畢
詣母后前行五拜三叩頭禮畢詣奉天殿即位是日早
鳴鐘鼓錦衣衛設鹵簿大駕上服衮冕御華蓋殿文武
百官各具朝服入丹墀内侯鴻臚寺引執事官進至華
蓋殿行禮畢贊各供事贊請陞殿上由中門出陞寶座
錦衣衛鳴鞭文武百官上表稱賀上命百官免賀免宣
表止行五拜三叩頭禮畢百官出至承天門外俟翰林
院官賫詔書用寶訖鴻臚寺官請頒詔翰林院官捧詔
授禮部官由奉天殿左門出錦衣衛於午門前候捧詔
置雲蓋中導至承天門開讀行禮如常儀
明會典卷四十四
