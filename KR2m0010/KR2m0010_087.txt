明會典卷八十七
禮部四十六
祭祀八
合祀神祇三
洪武禮制
凡各處守禦官俱于公廨後築臺立旗纛廟設軍牙六
纛神位春祭用驚蟄日秋祭用霜降日祭物用羊一豕
一帛一白色祝一香燭酒果先期各官齋戒一日至日
守禦長官武服行三獻禮若出師則取旗纛以祭班師
則仍置于廟儀注與社稷同(但瘞毛血望燎與風雲雷雨等神同)
祭文
惟神正直無私指揮軍士助揚威武皆仗神功某等欽
承上命守禦茲土惟茲仲(春秋)謹以牲醴庶品用伸常祭
尚享
以上各項祭祀壇廟宰牲房屋牲帛日期並依已定制
度合用牲匣籩豆簠簋尊爵盥洗等器並如社稷壇㨾
制成造但案卓用高卓
祭厲
洪武禮制
凡各府州縣每歲春清明日秋七月十五日冬十月一
日祭無祀鬼神其壇設于城北郊間府州名郡厲縣名
邑厲祭物牲用羊三豕三飯米三石香燭酒紙隨用
儀注
先期三日主祭官齋沐更衣(用常服)備香燭酒果詣本處
城隍發告文通贊者贊鞠躬拜興拜興平身詣神位前
跪進爵獻爵奠爵俯伏興平身復位鞠躬拜興拜興平
身焚告文禮畢至日設城隍位于壇上祭物用羊一豕
一設無祀鬼神于壇下左右(如府則曰本府境内無祀鬼神)祭物用羊
二豕二解置于器同羔飯等鋪設各鬼神位前執事者
陳設畢通贊者唱執事者各就位陪祭官各就位主祭
官就位鞠躬拜興拜興拜興拜興平身詣神位前跪三
獻酒俯伏興平身復位讀祭文訖鞠躬拜興拜興拜興
拜興平身以祭文同紙焚訖贊禮畢
祭文
維洪武年月日某府官某遵承禮部劄付為祭祀本府
闔境無祀鬼神等衆事該欽奉皇帝聖旨普天之下后
土之上無不有人無不有鬼神人鬼之道幽明雖殊其
理則一故天下之廣兆民之衆必立君以主之君總其
大又設官分職于府州縣以各長之各府州縣又於每
一百戶内設一里長以綱領之上下之職綱紀不紊此
治人之法如此天子祭天地神祇及天下山川王國各
府州縣祭境内山川及祀典神祇庶民祭其祖先及里
社土榖之神上下之禮各有等第此事神之道如此尚
念冥冥之中無祀鬼神昔為生民未知何故而没其間
有遭兵刀而横傷者有死於水火盗賊者有被人取財
而逼死者有被人強奪妻妾而死者有遭刑禍而負屈
死者有天灾流行而疫死者有為猛獸毒䖝所害者有
為饑餓凍死者有因戰闘而殞身者有因危急而自縊
者有因墻屋傾頽而壓死者有死後無子孫者此等鬼
魂或終于前代或没于近世或兵戈擾攘流移于他鄉
或人烟斷絶久缺其祭祀姓名泯没于一時祀典無聞
而不載此等孤魂死無所依精魄未散結為隂靈或倚
草附木或作為妖怪悲號于星月之下呻吟于風雨之
時凡遇人間節令心思陽世魂杳杳以無歸身墮沉淪
意懸懸而望祭興言及此憐其慘悽故勑天下有司依
時享祭在京都有泰厲之祭在王國有國厲之祭在各
府州有郡厲之祭在各縣有邑厲之祭在一里又各有
鄉厲之祭期于神依人而血食人敬神而知禮仍命本處
城隍以主此祭欽奉如此今某等不敢有違謹設壇于
城北以(三月清明日七月十五日十月一日)置備牲醴羔飯專祭本府闔
境無祀鬼神等衆靈其不昧永享此祭凡我一府境内
人民儻有忤逆不孝不敬六親者有姦盗詐偽不畏公
法者有拗曲作直欺壓良善者有躱避差徭靠損貧戶
者似此頑惡奸邪不良之徒神必報于城隍發露其事
使遭官府輕則笞决杖斷不得號為良民重則徒流絞
斬不得生還鄉里若事未發露必遭隂譴使舉家並染
瘟疫六畜田蠶不利如有孝順父母和睦親族畏惧官
府遵守禮法不作非為良善正直之人神必達之城隍
隂加護佑使其家道安和農事順序父母妻子保守鄉
里我等闔府官吏等如有上欺朝廷下枉良善貪財作
弊蠧政害民者靈必無私一體昭報如此則鬼神有鑒
察之明官府非謟䛕之祭尚享
告城隍文
某府遵承禮部劄付為祭祀本府無祀鬼神該欽奉皇
帝聖旨普天之下后土之上無不有人無不有鬼神人
鬼之道幽明雖殊其理則一今國家治民事神已有定
制尚念冥冥之中無祀鬼神昔為生民未知何故而没
其間有遭兵刀而横傷者有死于水火盗賊者有被人
取財而逼死者有被人強奪妻妾而死者有遭刑禍而
負屈死者有天灾流行而疫死者有為猛獸毒䖝所害
者有為饑餓凍死者有因戰鬭而殞身者有因危急而
自縊者有因墻屋傾頽而壓死者有死後無子孫者此
等鬼魂或終于前代或没于近世或兵戈擾攘流移于
他鄉或人烟斷絶久缺其祭祀姓名泯没于一時祀典
無聞而不載此等孤魂死無所依精魄未散結為隂靈
或倚草附木或作為妖怪悲號于星月之下呻吟于風
雨之時凡遇人間節令心思陽世魂杳杳以無歸身墮
沉淪意懸懸而望祭興言及此憐其慘悽故勑天下有
司依時享祭命本處城隍以主此祭鎮控壇場鑒察諸
鬼等類其中果有生為良善誤遭刑禍死于無辜者神
當達於所司使之還生中國永享太平之福如有素為
兇頑身死刑憲雖獲善終亦出僥倖者神當逹于所司
屏之四裔善惡之報神必無私欽奉如此今某等不敢
有違謹於年月日于城北設壇置備牲酒羔飯享祭本
府無祀鬼神等衆然幽明異境人力難為必資神力庶
得感通今特移文于神先期分遣諸將召集本府闔境
鬼靈等衆至日悉赴壇所普享一祭神當欽承勑命鎮
控壇場鑒察善惡無私昭報為此合行移牒請照驗欽
依施行
里社
洪武禮制
凡各處鄉村人民每里一百戶内立壇一所祀五土五
榖之神專為祈禱雨晹時若五糓豐登每歲一戶輪當
會首常川潔淨壇場遇春秋二社預期率辦祭物至日
約聚祭祀其祭用一羊一豕酒果香燭隨用祭畢就行
會飲會中先令一人讀抑強扶弱之誓其詞曰凡我同
里之人各遵守禮法毋恃力凌弱違者先共制之然後
經官或貧無可贍周給其家三年不立不使與會其婚
姻喪葬有乏隨力相助如不從衆及犯姦盗詐偽一切
非為之人並不許入會讀誓詞畢長幼以次就坐盡歡
而退務在恭敬神明和睦鄉里以厚風俗
儀注
前祭一日會首及預祭之人各齋戒一日會首先遣執
事人掃除壇所為瘞坎于壇所之西北方深取足容物
會首洗滌厨房鑊器以淨室為饌所至晩宰牲執事者
以碟取毛血與祭器俱寘于饌所(祭器俱用甆瓦器)祭日未明
執事者于厨中烹牲設五土五糓神位于壇上五土居
東五榖居西設讀祝所于壇上居中間設會首拜位于
壇下俱南向設預祭人位於其後設引禮及諸執事人
位又於其後執事者于饌所實祭物于碟内解牲體置
于二爼置酒于尊書祝文于紙祭物既備執事者各捧
設于神位前燃香明燭自會首以下各服常服盥手入
就拜位立定執事者執壺于尊中取酒立于五土神位
之左引禮者唱鞠躬拜興拜興平身會首以下皆鞠躬
拜興拜興平身執事者取毛血瘞于坎中引禮引會首
詣五土神位前唱跪會首詣五土神位前跪舉杯執壺
者斟酒引禮唱三祭酒會首三祭酒訖引禮唱俯伏興
平身執壺者詣五榖神位之左引禮引會首詣五榖神
位前唱跪會首詣五榖神位前跪舉杯執壺者斟酒引
禮唱三祭酒會首三祭酒訖引禮唱俯伏興平身會首
俯伏興平身引禮唱就讀祝位讀祝者取祝立于讀祝
位之左會首詣讀祝所引禮唱跪會首跪唱讀祝讀祝
者跪讀祝訖興置祝于案引禮唱俯伏興平身會首俯
伏興平身引禮唱復位會首復位引禮唱鞠躬拜興拜
興平身會首以下皆鞠躬拜興拜興平身執事者徹祭
物讀祝者取祭文焚瘞于坎所禮畢行會飲讀誓文禮
祝文
維洪武年月日某府某州某縣某鄉某里某人等謹致
祭于五土之神五糓之神曰惟神參贊造化發育萬物
凡我庶民悉頼生植時維仲(春東作方興秋歲事有成)謹具牲醴恭
伸(祈告報祭)伏願雨晹時若五糓豐登官賦足供民食充裕
神其鑒知尚享
鄉厲
洪武禮制
凡各鄉村每一里戶内立壇一所祭無無祀鬼神專祈
禱民庶安康孳畜蕃盛每歲三祭春清明秋七月十五
日冬十月一日祭物牲酒隨鄉俗置辦其輪流會首及
祭畢會飲讀誓等儀與祭里社同
祭文
某縣某鄉某村某里某社里長某人承本縣官裁旨該
欽奉皇帝聖旨普天之下后土之上無不有人無不有
鬼神人鬼之道幽明雖殊其理則一故天下之廣兆民
之衆必立君以主之君總其大又設官分職於府州縣
以各長之各府州縣又於每一百戶内設一里長以綱
領之上下之職綱紀不紊此治人之法如此天子祭天
地神祇及天下山川王國各府州縣祭境内山川及祀
典神祇庶民祭其祖先及里社土糓之神上下之禮各
有等第此事神之道如此尚念冥冥之中無祀鬼神昔
為生民未知何故而没其間有遭兵刀而横傷者有死
於水火盗賊者有被人取財而逼死者有被人強奪妻
妾而死者有遭刑禍而負屈死者有天災流行而疫死
者有為猛虎毒䖝所害者有為飢餓凍死者有因戰鬭
而殞身者有因危急而自縊者有因墻屋傾頽而壓死
者有死後無子孫者此等鬼魂或終于前代或没于近
世或兵戈擾攘流移於他鄉或人烟斷絶久缺其祭祀
姓名泯没於一時祀典無聞而不載此等孤魂死無所
依精魄未散結為隂靈或倚草附木或作為妖怪悲號
於星月之下呻吟於風雨之時凡遇人間節令心思陽
世魂杳杳以無歸身墮沉淪意懸懸而望祭興言及此
憐其慘悽故勑天下有司依時享祭在京都有泰厲之
祭在王國有國厲之祭在各府州有郡厲之祭在各縣
有邑厲之祭在一里又各有鄉厲之祭期於神依人而
血食人敬神而知禮仍命本處城隍以主此祭欽奉如
此今某等不敢有違謹設壇于本里以(三月清明日七月十五日十月)
(一日)率領某人等百家聯名於此置備羔飯肴物祭于里
里無祀鬼神等衆靈其不昧依期來享凡我一里之中
百家之内倘有忤逆不孝不敬六親者有姦盗詐偽不
畏公法者有拗曲作直欺壓良善者有躱避差徭靠損
貧戶者似此頑惡奸邪不良之徒神必報於城隍發露
其事使遭官府輕則笞决杖斷不得號為良民重則徒
流絞斬不得生還鄉里若事未發露必遭隂遣使舉家
並染瘟疫六畜田蚕不利如有孝順父母和睦親族畏
惧官府遵守禮法不作非為良善正直之人神必達之
城隍隂加護佑使其家道安和農事順序父母妻子保
守鄉里如此則鬼神有鑒察之明我民無謟䛕之祭靈
其無私永垂昭格尚享
祭告城隍文
某府某縣某鄉某村某里里長某人率領某里人民某
人等聯名謹具状告于本縣城隍之神今來某等承奉
縣官裁旨遵依上司所行為祭祀本鄉無祀鬼神事該
欽奉皇帝聖旨普天之下后土之上無不有人無不有
鬼神人鬼之道幽明雖殊其理則一今國家治民事神
已有定制尚念冥冥之中有等不在祀典之神不得血
食之鬼魂無所依私顯靈怪悲號于星月之下呻吟于
風雨之時憐其慘悽故勑天下有司依時享祭鄉村里
社一年三祭仍命禮請本處城隍以主此祭鎮控壇場
鑒察諸鬼等類其中果有生為良善誤遭刑禍死於無
辜者神必達于所司使之還生中國來享太平之福如
有生為兇惡身死刑憲雖獲善終出於僥倖者神必屏
之四裔善惡之報神必無私欽奉如此今某等不敢有
違欽依於某年某月某日就本里設壇謹備羔飯肴物
祭享于本鄉無祀鬼神等衆然幽明異境人力難為必
資神力庶得感通今特虔誠告于神先期分遣諸將遍
歷所在招集本里鬼靈等衆至日悉赴壇所受祭神當
欽奉勑命鎮控壇場鑒察善惡無私昭報為此謹具状
告本縣城隍之神俯垂昭鑒謹状
犧牲
諸司職掌
一凡祭祀所用牲醴脯醢等物必須預備看飬臨期依
數供辦不可有缺
事例
洪武初立神牲所設官二人牧飬神牲祀前三月付廪
犧令滌治如法其中祀滌三十日小祀滌十日者亦如
之後改立犧牲所設武職并軍人專管牧飬其各壇合
用犧牲俱有定數具太常寺職掌六年本部奏准郊
廟犧牲已在滌者或有傷則出之死則埋之其有疾者
亦飬於别所待其肥腯以備小祀中祀之用若未及滌
或有疾傷者歸所司别用景泰四年令本部鑄造牲
字牢字火烙各一會同禮部御史印記各處解到大祀
牛羊弘治三年令稅課司抽分祭祀猪隻自今依時
價折收銀一千兩按季送太倉銀庫每歲委官支出會
同御吏照依時估收買純全猪胚送犧牲所喂飬陸續
供祀
明會典卷八十七
