明會典卷十五
吏部十四
諸司職掌
凡在京大小衙門及在外布政司并直隸府州縣吏典各以
三年考滿給由其倉攢典以週歲為滿除税課司庫局攢典
考滿之日隨即交割明白給由府州縣倉攢典將經收糧斛
支銷盡絶方許給由應有府州縣吏典考滿當即給由如布
政司府州縣過違一年直隸并在京過違半年給由到部俱
送法司取問如不過違者隨付司封照依資格撥用
事例
洪武十七年議定吏員考滿試中第一第二等者於在
京有出身衙門内用第三等者於在京未有出身衙門
内用仍以等第姓名出榜曉諭遇缺以次撥用二十
六年奏准各衙門吏三年役滿於本衙門見缺令史書
吏内陞用再歴三年給由赴京如有餘吏送付吏部不
許一槩縣陞於州州陞於府府陞於布政司等衙門及
王府長史司託故不給由者治罪三十一年奏准吏
員考滿不給由丁憂不起復及侍親等項託故在閒已
經官府問斷仍充吏役者重歷三考永樂十一年奏
准在外吏考滿照官員給由程限赴部若託故遷延者
問罪妻子同發北京充軍種田二十年令吏典不給
由丁憂不起復得代不赴京赴京不著役者悉發保安
衛充軍宣德三年奏准吏役滿擇其年五十以下堪
用者存留五十以上不堪用者俱罷為民有赦前在逃
能自首者仍令為民隠而不首事覺發隆慶州為民
七年勅諭吏員三考滿當授官者吏部通引於内府會
同六部都察院翰林院堂上官出題南北類試錦衣衛
堂上官監察御史六科給事中監試考其文義粗曉行
移得當書札不謬三事俱可取者為一等二事可取者
為二等三事俱不可取者放回民當差正統元年奏
准在外吏役除為事月日明有文案許令補輳其患病
在家月日不補輳亦准實歷三年考滿三箇月内遇缺
許令陞補三箇月外雖有缺不准陞參六年給由違限
者問罪解京重歷給假省親祭祖送幼子還鄉違限等
項送問者俱不重歷十二年奏准考滿吏歇役在家
過違例限不行給由或丁憂服滿起復違限或侍親親
終起復違限或丁憂起復不補原缺參補别衙門或託
故在閒年久復充吏役或一考多歷一箇月或給由起
送違限雖告有堪信文憑遷延二年之上或給由起復
到部將役内年月日期增减及多增五歲以上有規避
者或丁憂少守制多守制一箇月或越關在逃行提解
京者俱參問重歷或歷役一考或歷役未滿公差事完
已滿一考或歷役一考滿為事回還或丁憂服滿起復
及截替裁革吏本衙門有缺俱許三箇月以裏參補無
缺起送合千府州縣查缺四箇月以裏參補又無缺起
送本布政司查缺五箇月以裏參補其都司衛所吏典
無缺起送該管有司查缺依例輳撥兩考給由但違一
年之上參補者參問重歷或為事歇役或考滿為事歇
役俱以問結之日為始應還役者仍補原役輳歷兩考
已滿為事還役者俱照限給由違者參問重歷或為事
做工公差等項俱以問結事完工滿之日為始若遷延
一年之上着役者參問重歷其倉場攢典以守支盡絶
之日為始依例給由違者參問重歷景泰二年奏准
在外吏兩考役滿止以實撥辦事月日為准丁憂月日
亦准實歷數内有省祭送幼子還鄉為事虚曠月日仍
撥補輳五年奏准有過名吏公文吏冊開報不明者
先取親供結狀准收實撥冠帶仍行查勘但有隠匿貪
淫等罪例不出身者發隆慶永平等處為民天順三
年奏准四川福建兩廣等處吏丁憂起復送幼子等項
及年四十五以上曾撥充南京當該者就行撥補及將
例前實撥當該三考滿日行南京吏部查理如無充當
隸兵及貪淫等項就行考試中者起送赴部奏請定奪
不中者就彼發回原籍為民成化三年奏准吏員考
滿照宣德年間事例會官考選七年令三考滿吏典
從吏部陸續考試不必會官仍照三等例行二十三
年令吏典三考滿考試不中者給與冠帶閒住
凡在外一考吏滿無缺起送赴部者查無違碍付驗封
司撥補兩考
凡吏典給由例限南直隸并各布政司俱十四箇月北
直隸者八箇月違者送問
凡吏典一考役滿不轉參兩考役滿不給由展轉捏故
歇役三年之上者就彼問發為民中間雖有事故亦不
准理未及三年者行查雲南吏典不行轉參給由者同
其有接喪丁憂服滿遷延三年之上不起復者亦問發
為民未及三年果有事故實跡查照定奪雖在三年之
内起送過限到部者仍送問重歷
凡吏典給由赴部中途被水火盗賊失落原給公文雖
告有所在官司文憑亦待行勘明白方許付撥若將批
咨申文手本内緊關年月字樣洗改有跡或給批年遠
遇革不倒換新批者俱送問
凡吏典給由查無本處造到吏冊亦准驗封司暫撥辦
事行勘無礙辦事滿日照例實撥倉場攢典例同
凡倉場攢典守支八年前役不盡者委官交盤明白交
與見任官攢守支給由其批内不開守支盡絶年月日
期及違限者送問曾經收放糧草者查照守支年分多
寡免其辦事就撥當該全無收放者起送赴部駁回另
歷
凡在外輳補三考二考吏役内曾犯笞杖罪名不抄原
問衙門招由繳部者不准收考
凡三考役滿吏考其法律立為三等通者為一等依資
格出身其次為二等雜職出身不通者為三等給與冠
帶放回原籍閒住
凡在外鹽運司及遇例納米等項吏典俱送戶部查理
鹽課通關回報方許收考
凡戶兵二部書筭九年考滿中一等者依資格出身二
等者雜職出身三等者冠帶閒住
諸司職掌(見教官項下)
事例
洪武二十六年奏准在外承差於能幹人員内選取三
年考滿役内無私過雜職内用有私過充吏役正統
元年奏准在外三司承差有缺於民間丁糧相應殷實
之家選其才貌可用者縣申州州申府府申布政司覆
勘相同方許收參有私過者充吏役保舉官員坐罪
凡承差役滿到部審實付文選司分撥各衙門辦事知
印役滿查明參充年月日期收考奏請冠帶付文選司
分撥辦事但犯笞罪以上俱發充吏考滿不給由丁憂
不起復為事在逃遇赦者仍發重歷若役滿到部違限
隠匿過名多歷少歷增减年歲及批咨内洗改緊蘭字
樣俱查問
在外官員有政蹟者舊制許巡按等官奏舉其後又有
旌異之名今錄事例於後
憲綱
凡監察御史按察司官巡歷去處但知有司等官守法
奉公廉能昭著者隨即舉聞
事例
凡有司官員政蹟卓異許各該上司奏保旌異以示激
勸宣德十年詔府州縣官廉勤公正能恤民者親臨
上司宜以禮待仍具其政蹟奏聞以憑旌擢成化七
年奏准有司官員必待三年六年政蹟卓異方許薦舉
仍令吏部先察舉主舉者廉即用其人不必覆勘舉者
非人雖有政蹟亦必覆勘弘治六年奏准各處巡撫
巡按并布按二司遇府州縣官才行俱優者無分歲貢
吏員出身一體舉保五品以上官員果有才德出衆者
開報本部奏請定奪
事例
凡在外有司官員果有政蹟深得民心者任滿去職許
令百姓保留宣德八年奏准在外官員九年考滿凡
有保留者行所屬布政司按察司及直隸巡撫巡按官
覆勘
凡官員任滿考覈及朝覲考察各有定制若因事考察
間一舉行無常例具列於後
事例
正統元年奏准兩京五品以下官員從本衙門堂上官
考察如有不才及老疾者本部驗實具奏定奪國子監
教官禮部尚書及祭酒司業公同考察如無學行者送
部别用景泰三年奏准六部等衙門堂上官考察各
屬主事等官才力不勝者降縣典史老疾者冠帶致仕
天順八年奏准本部都察院會同内閣考察在京五
品以下文職并在外布按二司官有不公者許令科道
官指實劾奏南京各衙門照例考察有不公者令南京
科道劾奏成化四年令兩京文職堂上官曾經科道
紏劾及年老不堪任事才德不稱職者各自陳致仕取
自上裁五品以下官本部會同都察院及各堂上掌印
官公同考察年老無為貪淫酷暴者革職翰林院屬官
并帶俸官譯字等官本院學士會同内閣考察弘治
元年令兩京五品以下官照例考察翰林院官亦從吏
部考察其被黜之人有造言生事摭拾妄奏者發譴為
民十年令兩京官照例考察惟翰林院學士不在五
品之例
凡考察京官每十年一次舉行不拘見任帶俸丁憂公
差養病省祭等項俱公同本衙門堂上官考察
凡在外大小衙門官員考察洪武六年令監察御史及
按察司察舉有無過犯具奏黜陟永樂元年令府州
縣官到任半年之上者巡按御史按察司察其能否廉
貪之跡具奏洪熙元年令考察布按二司官不職者
降為縣官宣德七年令各處巡撫侍郎同巡按御史
考察方面官仍同方面官考察州縣官直隸府州縣從
巡按御史考察十年𠡠諭直隸府州縣從吏部差官
及巡按御史考察各布政司府州縣從布政司及巡按
御史考察其布按二司堂上官從吏部都察院考察屬
官從巡按御史按察司考察景泰三年𠡠都御史等
官考察天下有司官員七年令天下府州縣官年老
殘疾罷軟不任事及貪酷生事科歛害民者許巡撫巡
按并按察司堂上官會同考其布按二司官聽巡撫巡
按官考察弘治元年令考察罷閒官吏在京潛住有
擅出入禁門交結者各門官盤結拿送錦衣衛打一百
發烟瘴地面永遠充軍
官員事故具見諸司職掌各有事例若致仕舊隸稽勲
司掌行今歸本司附載事例於後
諸司職掌
凡在京衙門及在外布政司并直隸府州縣官吏果有
家屬干犯極刑除緦麻疎遠異姓親屬不准外其小功
已上親例合迴避開寫為因何事得何罪名係何衙門
取問處决實跡親身赴京陳告以憑行移原籍及任所
并原取問衙門照勘取具原籍官吏里鄰結狀并宗支
圖本及任所官吏保結明白以憑定擬奏准方許去官
離職
事例
洪武間凡官吏有小功已上親屬干犯極刑官於邊遠
叙用吏發邊遠軍衛衙門永充吏役永樂元年令極
刑家屬官有才能本部明白具奏不拘例用宣德七
年勅諭凡犯罪典刑者已屢經赦宥其子弟果有才行
文學聽保舉選用惟犯謀反大逆典刑者子孫不在選
用之例
諸司職掌
凡在京衙門及在外布政司并直隸府州縣官吏具告
老病殘疾劄付太醫院轉行惠民藥局委官相視明白
果成篤廢殘痼疾病分豁堪與不堪醫治明白具奏取
自上裁
事例
正統四年奏准年老廢疾官員不能動履者驗實取具
同僚官醫保結備申定奪天順二年令御史不許養
病省親成化二年奏准内外文武官員患病三箇月
之上俸糧截日住支御史如果久病勘實許還原籍調
治六年奏准各處巡撫巡按等官遇有司府州縣官
員告稱老疾不堪任事者依例放回原籍不分大小俱
類奏以憑揭黃作缺
凡告老疾官員年五十五歲以上者冠帶致仕未及五
十五歲者冠帶閒住其考滿官員到部但年六十五歲
以上不得取選
凡兩京考滿官員到部年七十者例應致仕未及七十
自陳老疾乞恩放回者堂上官本部覆奏定奪其餘行
原衙門勘實具奏請旨在外各衙門官員給由起復等項
到部奏告老疾者行順天府撥醫驗實通類引奏發落
凡兩京見任官員并辦事進士乞恩養病者行原衙門
勘實具奏請旨放回病痊之日赴部聽用仍行巡按御
史并按察司查勘其在外方面有司官員不許養病
國初官員凡以理致仕者朝廷待以優禮與見任同又
有陞秩給俸賜勅之典其後大臣致仕或給驛還鄉或
命有司歲撥人夫月給食米有差其尤寵異者或賜勅
或加賜白金文綺或又官其子孫皆特恩云
諸司職掌(見稽勲司)
明令
凡内外大小官員年七十者聽令致仕其有特旨選用
者不拘此例
事例
洪武十二年令内外文武官年老致仕者三品以上仍
舊四品以下者各陞一等給與誥勅其歷事未及三年
及為事降用或工役屯種取到者依本等職事致仕不
給誥勅十三年令文武官六十以上者皆聽致仕仍
給誥𠡠永樂十九年詔文官七十以上不能治事者
許明白具奏放回致仕若無子嗣孤獨不能自存者有
司月給米二石養其終身宣德十年詔文武官年未
及七十老疾不能任事者皆令冠帶致仕免其雜泛差
徭成化元年詔文武官以理致仕五品以上者進階
一級四年詔聽選官員九年考滿該陞用者年力衰
邁不能任事照該陞品級給與散官致仕十一年詔
給由考稱該陞及冠帶未任聽選官員有家貧親老疾
病等項願告致仕者授以應該陞除職名以榮終身
二十二年詔在京文職以理致仕五品以上年及七十
者進散官一階其中廉貧不能自存衆所共知者有司
歲給米四石弘治四年奏准自告願退官員不分年
歲俱令致仕
凡九年考滿官員告致仕者考稱無過陞二級不稱有
過原職致仕
諸司職掌
凡在京及在外府州縣官員除授之時投報供狀當即
於簿内附寫歷仕脚色始末緣由或任内調除如有事
故開附行止以憑稽考
事例
弘治十三年奏准文職官吏監生生員冠帶官知印承
差隂陽生醫生但有職役者犯贓犯姦并一應行止有
虧俱發為民其知印承差笞杖公罪充吏犯在革前重
歷僧道官係京官具奏提問在外依律徑自提問受財
枉法滿貫亦問充軍及僧道有犯姦盗詐偽逞私争訟
怙終故犯并一應贓私罪名有玷清規妨碍行止者俱
發還俗若犯公事失錯因人連累及過誤致罪於行止
戒規無碍者悉令運炭運米等項各還職為僧為道義官
犯該行止有虧者革去冠帶不碍行止者不革王府文
職因人連累并一應過誤律該笞杖罪名者議擬納鈔
贖罪還職不必解京就彼奏請發落若係希圖改調故
意犯贓有碍行止等項及犯該徒流以上者俱解京奏
請改調邊遠叙用重者從重論
諸司職掌
凡有在京衙門及在外布政司并直隸府州縣見任官
員但係兵刑等部都察院等衙門或因事提問等項問
過應有的决紀錄公私過名開咨本部於紀錄文冊内
明白附寫候九年通考以憑黜陟其有司官員三年考
滿給由到部供報任内公私過名於冊内比查除上司
未行知會紀錄罪名另行抄錄外有已行知會任内公
私過名隠匿不報者議擬具奏送法司問罪
事例
洪武九年令諸司正佐首領雜職官犯公私罪應笞者
贖應徒流杖者紀錄每歲一考歲終布政司呈中書省
監察御史按察司呈御史臺俱送本部紀錄弘治元
年奏准内外各衙門問過官吏公私過名及罰俸等項
年終造冊類繳赴部送司以備稽考
國初令有司保舉人才即古鄉舉里選之遺意累朝下
詔亦必及之其事例備載於後
諸司職掌
凡各府州縣每歲於所轄隅廂鄉都内拔選容止端謹
無過人才一名申送布政司考覈轉行按察司覆考堪
充歲貢開坐考過詞語差人送部應有賢良方正及山
林巖穴隠逸之士并通曉經書儒士秀才孝廉俱各訪
求到官審無過犯違碍不拘名數差人伴送到部或内
外官員人等薦舉人材秀才即便行移原籍官司起取
赴部如儒士秀才出題考試果否通經賢良隠逸等項
人材量其才能定其高下仍取本戶丁糧數目作何營
生及戶内有無雜役事故供結明白然後開發選部選
用如將鄙陋不堪之人一槩朦朧濫舉原舉官吏依貢
舉非其人律問罪
事例
洪武十七年令各布政司直隸府州縣舉秀才人材必
由鄉舉里選知州知縣等官會同境内耆宿長者訪求
德行聲名著於州里之人先從鄰里保舉有司再驗言
貌書判方許進呈若不行公同精選者坐以重罪三
十五年詔山林隠逸懷才抱德之士有司詢訪以禮敦
請赴京量才擢用其有志尚閒逸不願出仕者具名来
奏永樂元年𠡠内外諸司文職官員各舉所知或堪
重任或沉滯下僚或可剸繁而優游散地或抱道懷才
隠居田里無問遠近並舉以聞洪熙元年詔民間有
行己廉正才堪撫字者許見任官具實舉薦宣德七
年詔各處文學才行出衆之士自二十五歲以上令所
在有司保舉赴京選用八年詔各布政司按察司府
州縣官連名保舉賢良方正一人起送吏部量才擢用
正統十四年詔各處舉到儒士照永樂年間事例送
翰林院嚴加考試選用不中者發原籍為民景泰三
年詔各處見任官員果有才行政事優長拘於資格屈
在下僚及有文學才行堪授職任之士隠於民間及官
員罷職委無贓犯重情而才學可用者並聽在内四品
以上官員在外巡撫巡按方面并各府州縣正官指陳
實跡薦舉赴京考用所舉之人後犯贓罪連坐舉主
天順元年詔處士中有學貫天人材堪經濟隠居高蹈
不求聞達者所司具實奏聞五年令天下有才兼文
武或學行異等或謀勇出衆者許所在官司具實奏聞
國初外官每年一朝洪武二十九年始定三年一朝之
制以辰戌丑未年為期朝正後本部會同都察院考察
奏請定奪其存留者俱引至御前刑部及科道官各露
章紏劾怠職之罪一時譴責宥免皆出上命及宥免還
任各賜𠡠一道以申戒飭云
諸司職掌
凡在外官員三年徧行朝覲其各布政司按察司鹽運
司府州縣及土官衙門流官等衙門官一員帶首領官
吏各一員名理問所官一員照依到任須知依式對欵
攢造文冊及將原領勑諭諸司職掌内事蹟文簿具本
親賫奏繳以憑考覈各衙門先儘正官到任日淺佐貳
官到任日久必先佐貳官来若係裁革未及二十里長
州縣止設正官首領官各一員去處只令首領官吏来
朝其程途遠近各量里路比照行人馳驛日期起程本
衙門速將起程月日申部遠者不許過期近者不許預
先離職俱限當年十二月二十五日到京其来朝官員
服色各照品級花樣及欽依今定樣製務要新鮮潔淨
俱各自備脚力不許馳驛及指此為由科擾於民
明令
凡各處府州縣有司官員在任三年不許注代許令親
將三載任内行過事蹟赴京朝覲如無規避依舊復任其
佐貳官首領官一體三載來朝如一時勾當輪換前來
事例
洪武十一年令官員来朝察其言行功能第為三等稱
職而無過者為上賜坐而宴有過稱職者為中宴而不
坐有過而不稱職者為下不預宴序立於門宴者出然
後退十七年令天下諸司官吏來朝明年正旦各造
事蹟文冊仍畫土地人民圖本俱以十二月二十五日
至京其服色各以品級為差惟雲南遠在邊鄙特免其
來宣德五年令廉察朝覲官員貪汚者發邊衛充軍
老疾鄙猥者為民其考滿月日已過者回任後將行過
事蹟造冊送合干上司依例考覈差人奏繳正統九
年令廣西臨邊縣分係裁减衙門免其朝覲須知文冊
府州縣類進十年令朝覲官員廉能著稱治行超卓
者賞衣服一襲鈔一百錠仍賜宴於禮部天順四年
令朝覲官員才行超卓政績顯著者賜宴禮部仍賞衣
服一襲鈔一千貫老疾者致任罷軟無為者冠帶閒住
有贓者發原籍為民成化五年奏准雲南長官司免
來朝州縣裁减去處止該吏一名賫文隨司府州縣官
員進繳其各府首領官遇邊務差占亦免來朝弘治
六年令方面知府年老未滿罷軟無為非本部訪有實
跡或有巡撫巡按止是一處開報并其餘官員到任未
及二年非老疾貪酷顯著者俱留辦事且令朝覲之年
先期行文布按二司考合屬巡撫巡按考方面年終具
奏行各該衙門立案待来朝之日詳審考察如有不公
許其伸理其科道官必待吏部考察後有失當方許指
名紏劾八年奏准各處巡撫巡按會同從公考察布
按二司并直隸府州縣各鹽運司行太僕寺苑馬寺等
官賢否如無巡撫巡按會同清軍或巡鹽考察俱無巡
按自行考察其布政使按察使及分巡分守并知府知
州知縣并司寺正官各訪所屬官員賢否開具揭帖送
巡撫巡按以憑稽考其巡撫官當朝覲之年仍具揭帖
密報本部止據見任不謹名目不許追論素行其開報
官員若愛憎任情議擬不當本部都察院并科道官指
實劾奏罪坐所由若被黜官員有不服考察摭拾妄奏
者發遣為民
諸司職掌
凡諸司置立文簿將行過事跡逐件從實開寫承行發
落緣由務要簡當每季差典吏一名依期賫赴本管上
司查考布政司考府府考州州考縣務從實效除將𠡠
諭事理令諸司進課官吏賫擎前去及行移布政司并
直隸府州縣照依𠡠諭事理各置紅油木牌刊刻青字
於本衙門公廳上常川懸掛永為遵守每歲進課之時
將考過事跡各賫赴京奏繳以憑通考若遇三年朝覲
來朝官吏先將舊年春夏秋三季來考冬季事跡未完
許於次年進課之時令該吏進呈毋得誑惑繁文因而
生事科擾
事例
洪武二十三年𠡠方今所用布政司府州縣按察司官
多係民間起取秀才人材孝廉各人授職到任之後略
不以到任須知為重公事不謀體統不行終日聽信小
人浸潤謀取贓私酷害下民以此仁義之心淪沒殺身
之計日生一旦繫獄臨刑神魂倉皇至於哀告懇切奈
何虐民在先當此之際雖欲自新不得可矣如此者往
往相繼而犯上累朝廷下辱鄉閭悲哀父母妻子孰曾
有鑑其非而改過也哉所有責任條例條列於後
一布政司治理親屬臨府歲月稽求所行事務察其勤
惰辨其廉能綱舉到任須知内事目一一務必施行少
有頑慢及貪汚坐視恬忍害民者驗其實蹟奏聞提問
設若用心提調催督宣布條章去惡安善儻耳目有所
不及精神有所不至遺下貪官汚吏及無藉頑民按察
司方乃是清
一府臨州治亦體布政司施行耳目有所不及精神有
所不至遺下貪官汚吏及無藉頑民布政司方乃是清
一州臨縣治亦體府治施行耳目有所不及精神有所
不至遺下貪官汚吏及無藉頑民本府方乃是清
一縣親臨里甲務要明播條章去惡安善不致長姦損
良如此上下之分定民知有所依巨細事務訴有所歸
上不紊政於朝廷下不銜冤於滿地此其治也歟若耳
目有所不及精神有所不至遺下無藉頑惡之民本州
方乃是清
一若布政司不能清府府不能清州州不能清縣縣不
能去惡安善遺下不公不法按察司方乃是清
一按察司治理布政司府州縣務要盡除奸弊肅清一
方耳目有所不及精神有所不至巡按御史方乃是清
倘有通同貪官汚吏以致民冤事枉者一體究治
一此令一出諸司置立文簿將行過事蹟逐一開寫每
季輪差吏典一名賫赴本管上司查考布政司考府府
考州州考縣務從實效毋得誑惑繁文因而生事科擾
每歲進課之時布政司將本司事蹟并府州縣各賫考
過事蹟文簿赴京通考敢有坐視不理有違責任者罪
以重刑嗚呼今之布政司不拏所屬貪贓官吏又不申
聞闒茸不才諸等不公不法亦不究問府文到司並不
審其為何但知逓送而已府亦以州文如此州亦以縣
文如此自布政司至府州皆不異郵亭耳所以不治為
此也
南京吏部
文選清吏司
事例
凡南京六部等衙門堂上正佐官皆缺洪武永樂以來
委給事中郎中等官署掌印信弘治十二年奏准如吏
戶禮兵工五部及通政司缺就於各衙門堂上官内推
舉一員三法司缺就於三法司堂上官内推舉一員署
掌仍將推舉過職名奏聞
凡南京各衙門新除復任官員吏部咨開職名到部各
取到任日期并各衙門繳到各官文憑收候年終類繳
吏部如遇丁憂者先行咨繳
凡南京大小衙門陞轉丁憂事故等項官員作缺到部
類咨吏部
凡南京各道御史有缺吏部咨送試職理刑等官到部
轉咨南京都察院分撥各道取到院日期咨吏部至試
職理刑滿日本院考過移文本部咨送吏部奏請實授
凡南京各衙門官員奏行給假省親本部劄送應天府
給引定限回任若違限一年半以上本部暫令到任管
事具奏請旨照例送問
凡南京法司送到還職官員係在京所屬送原衙門復
任直隸所屬具揭帖赴南京吏科填給文憑復任日期
繳報
凡南京各衙門官吏告送幼子還鄉行勘明白定限送
應天府給引照回
凡南京坐監監生不願出仕者具告到部行本監查勘
無碍照例擬授職名填註衙門給與散官奏令冠帶閒住
凡南京國子監呈送願就教職監生到部咨送吏部施
行
凡南京各衙門歷事監生舊例考過勤謹逐起差人具
奏成化九年奏准本部案候每季通類具奏
凡南京各衙門寫本監生俱行本部轉行南京國子監
取撥惟戶工二部徑自行取弘治二年奏准俱從本部
取撥轉送
凡南京五府六部等衙門知印有缺本部咨吏部請旨
點撥到部轉送該衙門着役三年役滿到部咨送吏部
考試同九年周歲考滿官類奏
凡南京各衙門三考役滿吏典成化十一年詔免其赴
京從本部照例考試中式者就令冠帶辦事不中者徑
發為民二十三年詔考試不中者給與冠帶閒住
凡本部每季考過三考吏典一等二等冠帶分撥各衙
門辦事滿日從七品出身者起送吏部聽選其餘俱給
引照回原籍省祭三等冠帶閒住每年類奏
驗封清吏司
事例
凡南京文職散官每年正月以裏通行各衙門取勘歷
任親供應請初授陞授加授散官類咨吏部具奏給授
凡民瘼事每年正月九月十一月三次通類勘合行十
三布政司并南北直隸府州如有蝗䖝生發即行撲滅
毋貽民患
凡本部編置各布政司直隸府州勘合紙張底簿書填
盡日又復編置發行
凡南京各衙門辦事吏典弘治十年奏准大小二石辦
事半年大小一石并州所吏辦事一年方許實撥京考
若缺多照例以次陞參
凡在京各衙門辦事已滿吏聽撥當該願告南京者吏
部咨到本部收附撥簿與南京各衙門應撥當該吏相
兼取用
凡南京各衙門老疾吏典行應天府撥醫看驗并告貧
難者取同鄉人執結是實給引放回為民
稽勲清吏司
事例
凡南京各衙門堂上官丁憂本部咨送吏部關領内府
勘合其餘官員就送南京吏科關填勘合給與若辦事
官吏監生俱送應天府給引照回守制按季開咨吏部
并南京都察院轉行原籍官司查勘
凡起復官吏監生到部扣算聞喪服滿年月日比對相
同其在京丁憂者查有類勘保結在卷辦事官監生付
文選司吏付驗封司查無類勘保結者仍付該司暫撥
行查在外丁憂吏典付考功司若有洗改咨批緊關字
樣者送問
考功清吏司
事例
凡南京各衙門官員考滿到部舊例三年六年九年起
送赴京應考覈者本部咨南京都察院考過咨送吏部
覆考景泰元年奏准例應考覈者從本部覆考連人咨
送吏部成化二十一年奏准六年者本部考覈類奏免
其赴京
凡應天府所屬在外六縣縣官學官三年六年九年考
滿俱本府考覈詞語送本部咨送吏部
凡南直隸所屬司獄司稅課司局驛逓閘壩河舶等官
三年六年考滿景泰元年奏准俱赴本部給由考覈復
職行南京吏科填給文憑復任其牌冊差人類送吏部
查考
凡南京各衙門願告致仕養病官員行勘明白具奏放
回
凡各處兩考役滿吏典永樂間定撥廣東廣西四川三
布政司分隸本部宣德十年奏准添撥江西南安贑州
二府福建漳州泉州二府湖廣永州辰州寳慶三府及
靖州正統五年奏准添撥湖廣常德長沙衡州三府并
郴州福建汀州興化二府弘治三年奏准添撥福建邵
武湖廣德安二府十年奏准添撥福建行都司并所屬
建寧左等五衛二十五所并武平等守禦千戶所
明會典卷十五
