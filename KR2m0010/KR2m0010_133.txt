明會典卷一百三十三
刑部八
問擬刑名二
五刑贖罪
明令
笞一十贖銅半斤
杖六十贖銅一斤
徒一年贖銅一百二十斤
徒一年半贖銅一百四十斤
徒二年贖銅一百六十斤
徒二年半贖銅一百八十斤
徒三年贖銅二百斤
流二千里贖銅二百二十斤
流二千五百里贖銅二百四十斤
流三千里贖銅二百六十斤
凡年七十以上十五以下及篤廢殘疾犯笞杖徒流者
聽贖若有教令之人罪坐教令者其犯姦盗死罪并十
惡者不用此令犯徒流之罪有祖父母父母年及八十
以上别無以次侍丁者依例斷决留養
凡各處知府知州知縣有犯公罪笞四十以下者許令
贖銅
凡民官月俸錢米相兼罰俸止罰俸錢軍官月支全米
如遇罰俸合與民官一體扣筭追罰俸錢
事例
洪武三十二年奉准凡合罰官員月俸計十分為率追
罰一分入官合依律令每俸一石罰鈔一百文永樂
十一年令除公罪依例紀錄收贖及死罪情重者依律
處治其情輕者斬罪贖鈔八千貫絞罪及榜例死罪六
千貫流罪三千貫徒罪二千貫杖罪一千貫笞罪五百
貫宣德二年定笞杖罪囚每一十贖鈔二十貫其徒
流罪名每徒一等折杖二十三流並折杖一百四十其
所罰鈔悉如笞杖所定景泰元年令内外法司問擬
笞杖罪囚有力者納鈔笞一十二百貫每十以二百貫
逓加至笞五十為一千貫杖六十一千八百貫每十以
三百貫逓加至杖一百為三千貫其貪贓官吏除金銀
珠寳仍追本色餘物亦照今例折鈔羅叚每疋八百貫
綾紗三百貫大絹一百貫小絹三梭布各三十貫大綿
布二十貫小綿布八貫天順五年令罪囚納鈔每笞
一十鈔二百貫餘四笞五杖各遞加一百貫至杖六十
增為一千四百五十貫餘杖各遞加二百貫成化元
年奏准收贖過失殺人絞罪追鈔三十六貫六百文銅
錢八貫四百文與死者之家營葬弘治十三年奏准
皇陵戶皇陵衛軍旗守衛軍與守衛上直操備官旗舍
餘將軍校尉勇士力士運粮駕送黃馬快舡官旗犯笞
杖罪俱納鈔凡婦人有犯姦盗不孝并審無力與樂
婦各依律决罰其餘有犯笞杖并徒流雜犯死罪該决
杖一百者審有力與命婦軍職正妻俱納鈔
已上納鈔
洪武二十三年令罪囚運米贖罪除十惡并殺人者論
死餘死罪運米北邊力不及者或二人併力運納三
十年令罪囚運米贖罪死罪一百石徒流遞减其力不
及者死罪自備米三十石徒流罪十五石俱運赴甘州
威虜地方上納就彼充軍永樂三年令官民雜犯死
罪以下量增贖罪米聽於京倉上納免赴北京雜犯死
罪納米一百一十石流罪三等八十石加役者九十石
徒罪三年者六十石二年半五十石二年併遷徙者四
十五石一年半三十五石一年三十石杖罪九十一百
俱二十五石六十至八十二十石笞罪十石十一年
令流罪運米四十石徒罪三年三十五石二年半三十
石二年二十五石一年半二十石一年十五石杖罪十
石笞罪五石俱於北京官倉給粮自備車牛運赴懷來
上納宣德二年令南京法司問擬監守自盗雜犯死
罪以下各自備米於南京倉上納贖罪死罪官吏一百
石軍民人等八十石流罪六十石徒三年五十石二年
半四十石二年三十五石一年半三十石一年二十五
石杖罪一百二十石九十十五石八十一十二石七十
一十石六十八石笞罪五十六石四十五石三十四石
二十三石一十二石三年令雜犯死罪以下官吏依
例納米軍匠力能納者亦如之若家遠不能者行原籍
追納就彼官倉收貯若非存留操備上工者遞回納米
四年令北京法司并直隸河間等八府及河南山東
官吏軍民人等犯罪俱納米於北京倉雜犯死罪五十
石流罪比死罪减十石徒三年三十五石以下四等遞
减五石杖一百十石以下四等遞减一石笞五十五石
四十减一石三十又减五斗二十又减一石一十又减
五斗南京法司及湖廣江西并南直隸太平等府州縣
所問雜犯死罪以下官送北京吏典軍民人等納米於
南京倉浙江并直隸蘇松常鎮四府及江北直隸鳳陽
等府州縣所問雜犯死罪以下官送北京吏典軍民人
等納米於淮安倉其徐州納米於臨清倉俱依南京例
死罪官吏一百石軍民八十石流罪减十之四徒三年
五十石二年半四十石以下三等遞减五石杖一百二
十石九十十五石八十十二石七十六十遞减二石笞
五十六石以下四等遞减一石其監守盗粮兜攬貨物
與迯亡軍囚夫匠厨子等項及力不能納米者依律問
斷五年令在外罪囚贖罪除真犯外文武官吏犯贓
者送京師如律處治軍職犯死罪者納米贖罪送京師
調衛非贓罪則不分輕重俱納米還職役正統十四
年令通州運米至京倉雜犯死罪三百六十石三流并
杖一百徒三年者二百八十石餘四等遞减四十石杖
每一十八石笞每一十四石通州運至居庸關隆慶衛
等倉雜犯死罪九十石三流并杖一百徒三年七十石
餘四等遞减十石杖每一十二石笞每一十一石景
泰三年令法司罪囚於京倉運米赴宣府宣德倉贖罪
雜犯死罪四十五石三流并徒三年三十五石餘四等
遞减五石杖一百十石餘四等遞减一石六年令法
司罪囚杖以上自備米運赴宣府上倉斬絞罪二十石
三流并徒三年十六石徒二年半十三石五斗徒二年
十一石一年半九石一年六石五斗杖每十四斗又
令在京法司并北直隸罪囚運米沿邊贖罪雜犯死罪
九十石三流并徒三年七十石俱减二十石杖九十徒
二年半六十石减十五石杖八十徒二年五十石杖七
十徒一年半四十石杖六十徒一年三十石俱减十石
杖罪每一十二石减作一石五斗笞罪不减成化二
年令罪囚納豆贖罪死罪五十石三流三十五石徒三
年三十石二年半二十五石二年二十石一年半一十
五石一年一十石杖一百者六石九十者五石五斗八
十者五石七十者四石五斗六十者四石笞五十者三
石五斗四十者三石三十者二石五斗二十者二石一
十者一石五斗弘治四年令法司徒杖罪囚仍照舊
例不分軍民人等但審有力犯該杖六十徒一年納米
十五石杖七十徒一年半二十石杖八十徒二年二十五
石杖九十徒二年半三十石杖一百徒三年三十五石
已上運米
成化二年令罪囚納馬贖罪每徒二年與二年半者納
馬一匹徒三年與流罪二匹雜犯死罪三匹餘銀不及
市馬一匹者俱送兵部會太僕寺收積又令在京文
武官員軍民人等犯該徒二年以上者送兵部照運灰
脚價則例估筭納馬一匹准銀十兩外剰脚價銀兩不勾
買馬一匹該司照數追收在官會太僕寺委官隨時買馬
已上納馬
永樂十七年令見𤼵做工笞杖徒流罪囚有願併工運
磚者每人日運四箇各照所犯計筭雜犯死罪囚亦准
併工每人運磚一萬箇宣德五年令罪囚無力運磚
者雜犯死罪准雜工五年徒流各依年限准工杖罪准
工十箇月笞罪五箇月天順五年令官員與有力之
人照例運磚炭等物每笞一十運灰一千二百斤磚七
十箇碎磚二千八百斤水和炭二百斤石一千二百斤
餘四笞五杖灰各遞加六百斤磚各遞加三十五箇碎
磚各遞加一千四百斤水和炭各遞加一百斤石各遞
加六百斤徒一年運灰一萬二千斤磚六百箇碎磚二
萬四千斤水和炭一千七百斤石一萬二千斤餘四徒
三流灰各遞加六千斤磚各遞加三百箇碎磚各遞加
一萬二千斤水和炭各遞加九百斤石各遞加六千斤
雜犯二死各運灰六萬四千二百斤磚三千二百箇碎
磚一十二萬八千斤水和炭九千斤石六萬四千二百
斤
已上運磚灰并炭
弘治十四年奏准刑部都察院問完例難的决人犯并
婦人有力者每杖一百該鈔二千二百五十貫折銀一
兩每十以二百貫遞减至杖六十為銀六錢笞五十該
鈔七百五十貫折銀五錢每十以一百五十貫遞减至
笞二十為銀二錢笞一十該鈔二百貫折銀一錢如收
銅錢每銀一兩折七百文其依律贖鈔除過失殺人外
其餘亦照此數折收按季𩔖送戶部明立文案照數支
給
已上納銀
弘治十三年奏准凡軍民諸色人役及舍餘審有力者
與文武官吏監生生員冠帶官知印承差隂陽生醫生
老人舍人不分笞杖徒流雜犯死罪俱令運炭運灰運
磚納科納米等項贖罪若官吏人等例該革去職役與
軍民人役審無力者笞杖罪的决徒流雜犯死罪各做
工擺站哨瞭發充儀從等項情重者煎鹽炒鐡死罪五
年流罪四年徒罪照徒年限其在京軍丁人等無差占
者與例難的决之人笞杖亦令做工凡各衛所舍餘
總小旗犯笞杖者有力運炭納米等項外或令納鈔無
力的决凡養牲官軍有犯姦盗詐偽失誤供祀并一
應贓私罪名不分輕重官黜罷照例發落軍發原伍若
訐告詞訟及因人連累一應公錯犯該笞杖罪名者納
鈔并犯徒罪以上不碍行止者運炭等項各還職着役
凡在京在外運炭納米贖罪等項囚犯監追半年之
上如果貧難改撥做工擺站的决等項發落若軍職監
追三月之上不完者在京就改做工在外先發還職准
令將該支俸粮實米照該納米數扣除在官准筭凡
先犯雜犯死罪運炭納米等項未完及做工等項未滿
又犯雜犯死罪者决杖一百除杖過數目准鈔六貫再
收贖鈔三十六貫又犯徒流笞杖罪者决其應得杖數
五徒三流各依律收贖鈔貫仍照先擬發落若三次俱
犯雜犯死罪者奏請定奪凡先犯徒流罪運炭做工
等項未曾完滿又犯雜犯死罪除去先犯罪名止擬後
犯死罪運炭做工等項若又犯徒流罪者依已徒而又
犯徒將所犯杖數或的决或納鈔仍總徒不得過四年
又犯笞杖者將後犯笞杖或的决或納鈔仍照先擬發
落凡先犯笞杖運炭做工等項未曾完滿又犯徒流
罪將先犯罪名或的决或納鈔止擬後犯徒流罪又犯
雜犯死罪除去先犯笞杖止擬後犯死罪各運炭做工
等項又犯笞杖罪或先重後輕或先輕後重將輕者或
的决或納鈔仍將重者令其運炭做工等項𤼵落凡
在京法司問擬囚犯有已徒而又犯徒律該决訖所犯
杖數總徒四年有大誥及遇蒙恩例通减二等者俱照
三流同為一减律例减徒一年其餘徒罪運炭納米做
工擺站等項者俱照舊例免杖
已上贖刑通例
檢屍
明令
凡檢屍圖式各府刊印每副三幅編立字號半印勘合
𤼵下州縣如遇初復檢屍場劃時委官將引首領官吏
仵作行人親詣地所呼集應合聽騐人等眼同仔細檢
騐定執生前端的致命根因依式標注署押一幅給付
苦主一幅粘連附卷一幅繳申上司其初復檢騐官司
行移體式並依已行舊例
凡諸人自縊溺水身死别無他故親屬情願安葬官司
詳審明白准告免檢若事主被強盗殺死苦主自告免
檢者官為相視傷損將屍給親埋葬其獄囚患病責保
看治而死者情無可疑亦許親屬告免檢復外據殺傷
而死者親屬雖告不聽免檢
事例
凡本部遇有該檢屍傷行令順天府大興縣宛平縣應
天府上元縣江寧縣委官帶領仵作人等如式檢騐各
取結狀繳報以憑施行
打斷
事例
洪武二十六年以前本部行令主事廳會監察御史五
軍斷事司大理寺五城兵馬指揮司官打斷罪囚二
十九年令錦衣衛官與監察御史并五軍斷事司及本
部官公同决斷弘治八年議准南京法司除决囚相
視照舊會官其杖斷罪囚照依在京法司常例俱令地
方火甲不用校尉打斷官員亦照在京事例止有御史
主事二員
凡本部問擬罪人犯該徒流以下罪名應的决者本部
委主事一員仍會監察御史一員於打斷廳公同决訖
取獲批單附卷備照其奉有欽依打斷者次日早赴御
前復命
相視
事例
洪武二十五年本部原告病故監察御史同錦衣衛官
相視都察院原告病故本部主事同錦衣衛官相視取
獲批單附卷備照如有欺弊從相視官奏聞
近例本部囚人病故會同監察御史相視都察院囚人
病故會同本部主事相視錦衣衛官不預若錦衣衛囚
人病故則用監察御史本部主事同往相視其奉有欽
依相視者次日早赴御前復命
凡本部各司所問罪囚有在監病故情重及曾經審允
者會各衙門相視取獲批單回照行令順天府大興縣
宛平縣應天府上元縣江寧縣委官帶領仵作人等跟
隨相視身屍責令土工領埋其情輕囚犯病故者止許
該縣委官相埋各取具該縣委官人等結狀繳報
除撥官吏
諸司職掌
凡本部十二部遇有除到官員并撥到吏典北平部掌
行將年籍鄉貫住址備細脚色開供明白明立文案遇
有官吏陞除調用及事故即便作缺行移吏部除撥
會計粮儲
諸司職掌
凡本衙門官吏人等合用俸給每歲會計若干移咨戶
部定撥粮長到部送納劄付福建部并委官眼同依數
交收在倉隨即出給倉鈔付納戸收領候齊足出給通
關一樣三本交付粮長收領仍將收過米數通咨戸部
知數
月支俸給
諸司職掌
凡本部官吏人等俸給食米每月各部照磨所將各官
吏人等分豁舊管收除實在并合支俸給食米數目開
付福建部本部查理無差明立文案將前項數目案呈
本部劄付該管主事於堂上關領鎻匙於月初開倉仍
出給半印勘合將合支米數填寫明白責付各官家人
收領放粮主事於原奉劄付内查照相同然後附簿放
支
事例
本部每月終委官具放過粮數赴戶部註銷及折俸銀
絹布貨仍係福建清吏司掌行如前會計支給
明會典卷一百三十三
