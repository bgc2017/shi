明會典卷二
吏部一
官制
國初因前代之制置中書省設左右丞相等官天下政
事皆由之而出其屬有四部分治錢穀禮儀刑名營造
之務洪武元年始置吏戶禮兵刑工六部俱正三品衙
門設尚書侍郎等官仍屬中書省十三年中書省革陞
六部為正二品衙門如周官六卿各任其職建置大意
具見祖訓條章自是中書之政分於六部永樂初陞北
平為北京總置行部後既遷都又分置六部各稱行在
某部十八年定都於北除行在二字其舊在南京者加
南京二字洪熙元年復稱行在宣德三年行部革正統
六年復除行在二字遂為定制兩京六部并諸衙門建
置沿革悉同以吏部為各部之首故總叙於此
諸司職掌
尚書侍郎之職掌天下官吏選授勲封考課之政令其
屬有四曰選部司封司勲考功
皇明祖訓
一自古三公論道六卿分職並不曾設立丞相自秦始
置丞相不旋踵而亡漢唐宋因之雖有賢相然其間所
用者多有小人專權亂政今我朝罷丞相設五府六部
都察院通政司大理寺等衙門分理天下庶務彼此頡
頏不敢相壓事皆朝廷總之所以穏當以後子孫做皇
帝時並不許立丞相臣下敢有奏請設立者文武群臣
即時劾奏將犯人凌遲全家處死
文選清吏司
洪武元年初置六部每部設郎中員外郎主事十三年
每部分四子部每子部各設郎中員外郎主事如周官
六卿各率其屬而治本部四子部曰總部曰司封曰司
勲曰考功二十二年改總部為選部二十九年又改選
部為文選司封為驗封司勲為稽勲考功仍舊俱稱清
吏司各部諸司建置沿革悉同以文選為諸司之首故
總叙於此其名目沿革各有不同則别見於本部之下
諸司職掌
郎中員外郎主事掌天下文吏班秩品命
國初選用人才不拘一途設賢良方正聰明正直孝弟
力田通經孝廉等科或從耆民及稅戶人材與科貢之
士兼收並用隨才授任多出親擢其後始定銓選之法
諸司職掌
凡内外官員考滿侍親致仕丁憂殘疾極刑考功司勲
來付案呈本部立案作缺類寫缺本赴内府銓注如遇
本科遷調改降及内外衙門開到為事提問等項官員
本部立案作缺仍連送選部移付司勲照勘明白開附
轉續貼黃考功附寫行止如事故不明難以作缺者本
科自行照勘回報明白者一體作缺開附貼黃行止
事例
洪武間内外大小衙門缺官逐日申部作缺臨選類缺
赴科填註銓選永樂間按季造册送部成化以來在内
缺官照舊移報本部在外所司五日一申巡撫都御史
廵按御史都御史御史兩月一奏以憑銓補
諸司職掌
凡考功付到考滿官司勲付到起服官及内外衙門送
到降用裁减截替别用官員就憑來文附簿立案起服
考滿官止憑來付案呈本部審實相同比例無差就便
謄錄選本引選本科該管裁减改降截替并為事釋放
罷閒起取官員隨令備供歴任脚色開寫公私過名赴
堂題判送稽勲考功查對貼黃紀錄明白類奏照例選
用如有公過差錯就行引問取招移付考功紀錄通問
如隱匿的决及贓私等項過名及改換出身有害於事
者具奏送問進士監生通經秀才人材孝廉賢良方正
等項俱憑來文附簿責供年籍住址出身名色丁産營
生過名分成等第然後引奏選用隂陽醫術行移太醫
院欽天監考試如果堪用照例具奏引選不堪用者將
原舉官吏依貢舉非其人律付考功紀錄本人放回仍
督令别舉僧道亦憑僧道錄司考試堪用申送本部俱
該類奏引選其應選官員人等除僧道隂陽醫士就除
原籍其餘俱各照例避貫銓注如無相應見缺借除在
京在外者皆仍支合得俸給通理月日凡在京初入仕
者試職其在京實授試職官員凡有陞除即與實授量
才授職比與前任品級降等者亦實授外任官員果有
才德薦舉陞除在京者亦實授若因朝覲給由等項到
部遇有缺員就便對品改除者實授陞除者試職如遇
特旨陞降及與實授者不在此限在京已入流倉官不
須試職未入流品官員俱與實授舉人出身第一甲三
名第一名從六品第二名第三名正七品賜進士及第
第二甲從七品賜進士出身第三甲正八品賜同進士
出身在外承差有缺於能幹人員内取用考滿者准考
功來付於行人内用起復者准司勲來付於五府六部
知印内用五府六部知印有缺具奏於識字人材内取
用
大明令
凡内外管屬衙門官吏有係父子兄弟叔姪者皆須從
卑迴避
凡流官注擬並須迴避本貫
事例
凡進士第一甲第一名除翰林院修撰第二名第三名
除編修其餘分送各衙門辦事内外以次兼除
凡進士間選為庶吉士洪武間分置近侍衙門永樂以
後止隸翰林院命學士等官教之學業成者除翰林官
其後二甲除編修三甲除檢討兼除科道部屬等官
凡國子監監生入選分北監南監正行雜行每兩月一
次考試選用或有急缺不拘時月
凡監生不願出仕成化十一年詔聽選者授從七品依
親坐監者正八品有司職名二十三年令仍填註衙門
給與散官
凡各部主事及大理寺評事歴俸未及兩考員外郎寺
副未及一考序陞者俱令署職考滿後奏請實授
凡給事中有缺舊皆類選後止於進士内年三十以上
者考選奏補弘治十五年令博士行人兼選又令照御
史例選歴練老成者除補其都給事中左右給事中有
缺於年深左右給事中給事中内具奏陞用
凡中書舍人有缺舊皆類選後止於進士舉人監生内
選除間有大臣子孫廕授或令試職習字出身者不在
此例
凡監察御史有缺舊皆類選後於進士舉人教官等項
選除近例於行人博士進士及行取進士舉人出身知
縣推官本部會同都察院考選分送兩京理刑或試職
滿日陞除實授弘治十五年令照憲綱例於博士行人
知縣推官并教官考選歴練老成者除補
凡行人洪武二十七年令於進士内除授
凡國子監監丞博士助教學正學錄於教官内陞用
凡太常寺恊律郎司樂以掌樂教師執事樂舞生選補
天地山川壇并各陵奉祀祀丞以樂舞生選補神樂觀
提點知觀於奉祀祀丞内選補俱從本寺選定送部奏
除其曾經問罪者不許選除
凡欽天監官不由常選非奉特旨不得陞補監正監副
有缺於本監官内推補五官正五官靈臺郎於屬官内
推補保章正以下於天文生内選補
凡太醫院官不由常選院使院判御醫多奉特旨陞用
御醫有缺或行本院於醫士内選補各王府良醫俱於
醫士内選用
凡各王府長史等官但曾經過犯之人不許選用親王
妃父原無官者授兵馬指揮及郡王妃父授兵馬副指
揮職銜俱不任事
凡文職本身并族屬有女為王妃或夫人男為儀賓等
項俱各見在及有子孫者不許陞除京職如已故及無
子孫者一體陞除
凡公侯伯家宣德以前置教書儒士一人駙馬家或有
學錄正統元年詔公侯伯自保通經秀才各除教官一
員景泰五年令教書三年考中者給冠帶三年授職後
奏保勘實考中者准令教書三年除訓導於本都督府
帶俸弘治十三年奏革保舉從本部選除
凡兩京禮部鑄印局儒士辨印三年滿日除授本局大
使副使無缺除各府檢校
凡鴻臚寺通事初辦事三年食糧三年禮部考中冠帶
又三年除序班
凡各處舉到經明行修懷才抱德之士舊例送翰林院
考試後止於本部考分撥各衙門辦事一年本衙門考
勤謹者徑自引奏送本部選用
凡教職洪武十八年以會試下第舉人俱授學正教諭
二十六年以監生年三十以上能文章者授教諭等官
訓導有缺以舉人及考中監生并通經儒士選用永樂
元年令由舉人授者皆署職其所教生員科貢及數者
方與實授正統八年令副榜舉人限年及三十除授十
一年令内外諸司官各舉山林隱逸經明行修之士及
科舉出身仕宦為民無贓罪通經學者除授景泰元年
令歲貢生員願就教職者從翰林院考中除學正教諭
訓導成化元年奏准歲貢及納馬納粟四十五歲出身
者止除訓導後惟歲貢考除餘不准進士及内外見任
官科目出身願就教職者聽
凡承差在外都布按三司役滿到部分撥各衙門辦事
二年滿日除驛丞
凡宗人府五府六部都察院知印有缺於役滿承差内
引奏選用三年滿日考中宗人府五府從八品用六部
都察院正九品用不中與不願考者俱雜職用都司布
政司知印從九品用
凡監生吏員係廣西人除州縣正官外不拘本地皆許
選任教官係雲南人亦許
凡戶部官不得用浙江江西蘇松人
凡内外大小官員丁憂起復赴部除京官不考外如布
按二司鹽運使知府考過復除知州知縣歴俸半年之
上者亦考過復除不中者逓降其餘不考
凡類選官有進士監生吏員出身及考滿起復病痊等
官數内該有除授陞授改除降調等項考試已定查審
得實先具各官印子數進入至日早朝將畢本部官請
旨選官上退御便座奏選官總數畢引官叩頭駕回印
綬監出印子用於各官職名之上對數相同司禮監官
持本入奏本部官出就闕左俟旨出填榜揭示於午門
東廊各官通知畢送吏科收貯
凡在部聽選挨次未到官員監生情願告就遠方者成
化五年奏准廣東廣西雲南四川貴州陜西山西遼東
所屬衙門邊遠去處缺官查照考驗奏請選用
凡府佐州縣正官每遇朝覲年後員缺數多將挨次未
及科貢監生揀選除補或遠方知縣缺多將地方相應
科貢監生選補弘治十二年奏准每年二八月除常選
外揀選一次
凡雲南等處極邊司府倉大使從九品員缺數多於考
中二等雜職出身吏員内每年一次選補其南北二京
倉場及各邊雜職倉官并各王府倉庫官員缺於常選
未及告願雜職者每年正三五七九十一月選用
諸司職掌
凡内府除授官員令主事抄寫處所到部呈堂具本覆
奏附選京官就令赴任行移在京各衙門在外官員關
領劄付其布政司正佐官員關領照會俱定限到任仍
行取到任月日候回報立案送司勲附黃如遇特旨陞
改降除官員皆要具本覆奏附選一體行移其在外官
員赴任一千五百里之外者移咨兵部應付脚力後惟
雲南應付脚力近年貴州亦許應付
諸司職掌
凡内外開設裁革减併一應衙門欽奉聖旨或據准各
處來文開列各項緣由若係開設復設衙門定擬衙門
品級合設官員數目具奏附寫官制照例除官設吏若
係裁革减併衙門具奏銷除官制見任官吏取回移付
該科别用俱咨禮部鑄銷印信仍立案連送付司勲貼
黃缺科作缺司封行移設吏
事例
凡父兄伯叔仕堂上官其弟男子姪有任科道官者對
品改調在外有僚屬者亦改調
凡各衙門官遇有更革及合迴避任滿如本衙門無相
應員缺於相應衙門對品改調有為事問結送部收查
發落例該降調及奉特旨降調者具奏除授
凡京官有才堪繁劇者具奏調用外官有才堪治繁見
任偏僻及堪治簡見任繁劇地方巡撫巡按官奏請更
調者酌量更調或俱無可取起送赴部别用
凡京官與王府結親者改調外任若王府官不拘軍民
職但與王同城居住者皆改調
事例
凡保舉人才洪武十五年令朝覲官各舉所知一人永
樂元年令内外諸司文職官於臣民中有沉滯下僚隱
居田里者各舉所知正統元年御史有缺令在京三品
以上官各舉一員除見任知縣不舉知縣有缺令在京
四品以上官及國子監翰林院堂上各部郎中員外郎
掌科掌道官各舉一員俱從本部推訪除授不職者併
坐舉主五年令進士辦事一年監生歴事考中并坐監
三年以上由吏員授官曾歴兩考者悉聽保舉十四年
方面知府命在京三品以上官保舉有才能出衆屈在
下僚者聽風憲官及上司舉薦陞擢景泰三年詔各處
見任官有屈在下僚文學才行之士隱於民間文官罷
職無贓犯而才學可用者並聽在京四品以上在外巡
撫巡按方面并府州縣正官舉薦聽用
凡在外布按二司府州縣等官及教官有政蹟才行者
許巡撫巡按官奏舉
事例
凡兩京衙門堂上官本部具缺奏請多從特旨陞用每
缺一員推二人奏請簡用尚書侍郎都御史通政使大
理寺卿皆會各部都察院通政司大理寺三品以上官
推舉巡撫都御史在内地者會戶部在邊方者會兵部
推舉在外方面官本部推二人簡用
凡南京翰林院掌印官缺本部具奏行翰林院推舉簡
用
凡通政司缺通政參議鴻臚寺缺寺丞等官俱於相應
官内擇音吐洪亮便於言說者具奏簡用
明會典卷二
