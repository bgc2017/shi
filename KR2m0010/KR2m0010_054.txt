明會典卷五十四
禮部十三
王國禮二
朝見
明祖訓
凡朝臣奉使至王府或因事經過見王並行四拜禮雖
三公大將軍亦必四拜王坐受之若使臣道路本經王
國故意迂廽躱避不行朝王者斬
凡王府文武官並以清晨至王府門侯見其王所居城
内布政司都指揮司并衛府州縣雜職官皆扵朔望日
至王府門候見若有事召見者不在此限
事例
洪武十八年定
每日王府官屬常朝依文武左右班立遇朔望本處守
禦衛分及府州縣等官朝見各照品級依文武東西列
班行叩頭禮畢四品以上及長史紀善陞殿五品以下
扵丹墀東西序立北向若有事召見者不在朔望之限
又王府凡有辭見官員人等每日早晩俱引見
成化三年續定
凡京官公差出使在外道經王府報名見辭如遇朔望
三司等官至府候見公差出使亦詣府隨班行禮若進
表祭祀係應行禮儀出使公差官不必隨同行禮
表箋
明祖訓
凡正旦遣使進賀表箋王具冕服文武官具朝服滌寳
用寳訖置表扵龍亭王率文武官就位王扵殿前臺上
文武官扵臺下行十二拜禮畢王送表出宫城門止離
五丈地文官送出國門武官從王還宫
凡進賀表箋皇太子親王扵天子前自稱曰長子某第
幾子某王某稱天子曰父皇陛下稱皇后曰母后殿下
若孫則自稱曰長孫某封某第幾孫某封某稱天子曰
祖父皇帝陛下稱皇后曰祖母皇后殿下若天子之弟
則自稱曰第幾弟某封某稱天子曰大兄皇帝陛下稱
皇后曰尊嫂皇后殿下若天子之姪則自稱曰第幾姪
某封某稱天子曰伯父皇帝陛下叔父皇帝陛下稱皇
后曰伯母皇后殿下叔母皇后殿下若封王者其分居
伯叔及伯叔祖之尊則自稱曰某封臣某稱天子曰皇
帝陛下稱皇后曰皇后殿下若從孫再從孫三從孫自
稱曰從孫某封某再從孫某封某三從孫某封某稱皇
帝曰伯祖皇帝陛下叔祖皇帝陛下皇后曰伯祖母皇
后殿下叔祖母皇后殿下
事例
洪武十八年定
凡遇正旦冬至預期進賀表箋萬夀聖節預期進賀表
文俱行十二拜禮其日清晨設龍亭扵正殿中設儀仗
大樂扵露臺西設表箋案扵龍亭前設香案扵表箋案
前進表箋使者立扵香案東捧表箋官立扵香案西設
香案亭扵承運門中道設王拜位扵露臺上百官拜位
扵丹墀王冕服就位百官朝服随班班齊贊鞠躬樂作
四拜平身樂止引禮啓請王詣香案前跪贊百官皆跪
執事者以表箋跪授王王受以授使者跪受置龍亭訖
俯伏樂作平身樂止復位贊鞠躬樂作四拜平身樂止
啓請王搢圭贊百官搢笏鞠躬三舞蹈跪山呼者三俯
伏樂作興又四拜樂止禮畢儀仗鼓樂前導百官朝服
送至郊外王送至宫城門就回護衛官從王還宫
凡遇特進中宫箋文王冕服百官朝服随班俱行十二
拜禮陳設如前儀班齊四拜啓請王詣香案前跪百官
皆跪執事者以箋跪授王王受以授使者使者跪受置
龍亭訖俯伏興復位再行八拜禮畢不必舞蹈山呼
凡遇特進東宫箋文陳設如前儀王具皮弁服百官具
朝服随班行四拜禮啓請王詣香案前跪百官皆跪執
事者以箋跪授王王受以授使者使者跪受置龍亭訖
俯伏興復位又四拜禮畢
受歷
事例
洪武十八年定
親王受歷每歲九月初一日欽天監進次年歷日頒訖
即遣使者齎歷至王國長史司官先啓聞設香案扵殿
上王常服出殿門迎接使者捧歷詣殿上置扵案退立
扵案東引禮引王詣前贊四拜贊跪使者取歷立授王
王受訖以授執事者復置于案贊王俯伏興再四拜禮
畢
迎詔
明祖訓
凡遇詔赦至王國武官随王侍衛不出郊外文官具朝
服出郊奉迎安奉詔赦扵龍亭乘馬前導王具冕服扵
王城門外五丈餘地奉迎至王宫置龍亭扵正殿中王
扵殿前臺上先行五拜禮畢陞殿侍立扵龍亭東側武
官護衛文官扵臺下自行十二拜禮跪聽開讀
洪武禮制
凡使者欽齎詔書至王府至王城門外一里遠下馬随
龍亭由中門靠東邊入龍亭至殿中使者立扵殿外東
序西向候行禮畢使者見王行四拜禮
事例
洪武十八年奏定
凡有特旨御筆至王所則遣官扵郊外迎接設香案扵
殿中候使者至王宫門外王出迎使者以聖旨置殿上
香案導引啓王四拜興詣香案前使者以聖旨授王王
跪看畢仍置扵案俯伏興復位又四拜禮畢各官不必
陪班
祭祀
明祖訓
凡王國宫城外立宗廟社稷等壇宗廟(立扵王宫門左與朝廷太廟位)
(置同)社稷(立扵王宫門右與朝廷大社位置同)風雲雷雨山川神壇(立扵社稷壇西)
旗纛廟(立扵風雲雷雨山川壇西司旗者致祭)
凡祭五祀(用豕一祝帛香燭酒果)司戸之神(扵宫門左設香案正月初四日門官致祭)
司竈之神(扵厨舍設香案四月初一日典膳官致祭)中霤之神(扵宫前丹墀内近東設香)
(案六月土旺戊日承奉司官致祭)司門之神(扵承運門稍東設香案十一月初一日門官致祭)
司井之神(扵井邊設香十月初一日典膳官致祭)
事例
洪武初令王祭宗廟用冕服文武百官祭服陪祭
祭器籩豆八簠簋各二牲用少牢其廟制許立五
廟二昭二穆與始祖之廟為五以始封之王為始
祖靖江王國則以南昌王為始祖四時之祭皆用
王者禮樂十一年定王府社稷無配位社稱國
社之神稷稱國稷之神十八年定祭社稷儀一
齋戒正祭前四日奉祀所具本啓聞於午後沐浴更
衣于齋宫次日為始齋三日凡齋戒不飲酒不茹葷
不弔喪問疾不聽樂不行刑不判署刑殺文書不預
穢惡事一省牲正祭前一日清晨設香案于宰牲房
外導引官四員導王常服詣省牲位啓省牲執事者
牽牲過香案前訖啓省牲畢遂宰牲以盤盛毛血伺祭
瘞之一陳設前期掃除壇場幕次至期掌祭官率執事
陳設籩豆簠簋酒樽等物一正祭其日昧爽王具皮弁
服文武官祭服典儀唱樂舞生就位執事官各司其事
導引官四員導王詣拜位内贊啓就位典儀唱瘞毛血
執事者以毛血瘞扵坎内典儀唱迎神典樂舉麾唱迎
神樂奏廣清之曲候樂作内贊啓鞠躬四拜興平身樂
止典儀唱奠帛初獻禮典樂舉麾唱初獻樂奏夀清之
曲武生舞武功之舞執事者捧帛爵獻于神位前讀祝
官取祝跪于神位之左内贊啓典儀唱讀祝訖内贊啓
俯伏興平身樂作通贊同唱百官俯伏興平身樂止典
儀唱亞獻禮典樂舉麾唱亞獻樂奏豫清之曲文生舞
文德之舞執事官舉爵進獻如前儀訖樂作典儀唱終
獻禮典樂舉麾唱終獻樂奏熙清之曲文生舞文德之
舞執事官進爵如亞獻儀訖樂止典儀唱飲福受胙典
膳以福酒及胙自神位前由正門左捧出内贊啓跪搢
圭典膳以福酒跪進内贊啓飲福酒訖典膳以胙跪進
内贊啓受胙啓出圭俯伏興平身内贊啓鞠躬四拜興
平身通贊同唱百官四拜典儀唱徹饌典樂舉麾唱徹
饌樂奏雍清之曲執事官各詣神位前徹饌訖樂作典
儀唱送神典樂舉麾唱送神樂奏安清之曲内贊啓四
拜通贊同唱四拜樂止典儀唱讀祝官捧祝掌祭官捧
帛各詣瘞位典樂舉麾唱望瘞樂奏時清之曲内贊啓
禮畢一祭山川儀與社稷但不瘞毛血詣瘞位改為燎
位及樂歌不同一祭旗纛遣武官戎服行禮儀與山川
同但樂用大樂一五祀儀孟春祀戶孟夏祀竈季夏祀
中霤孟秋祀門孟冬祀井俱扵本月上旬擇日中霤則
扵土旺日遣官致祭用大樂行三獻禮不用飲福受胙
宣德二年令王府祭宗廟用文公家禮
筵宴
事例
洪武十八年定
凡大宴七爵禮儀其日設王座于存心殿設酒亭于座
西南膳亭于東南設文武官四品以上座次于殿内東
西相向酒樽食桌于殿外五品以下座次于兩廊設細
樂于殿内大樂于殿外典儀啓請陞座殿下常服出樂
作陞座樂止引禮引文武四品以上官及長史詣殿内
五品以下詣殿外列班北向贊鞠躬樂作四拜樂止進
筵樂作有花則進花進訖樂止色長跪啓一奏喜千春
之樂次唱樂作進第一爵酒贊各官跪色長跪唱進酒
飲訖樂止贊衆官俯伏興贊各官就座執事者進各官
卓樂作有花則散花樂止色長跪啓承應畢進第二爵
酒色長跪啓二奏永南山之曲各官立斟酒畢復坐執
事者随斟各官酒色長跪唱進酒飲畢樂止進湯鼓吹
響節前導至殿外大樂作各官起立進畢復坐執事者
即供各官湯色長跪唱進湯樂作食畢樂止色長跪啓
承應畢進第三爵酒色長跪啓三奏桂枝香之曲進酒
進湯如前儀飲畢色長跪啓承應畢進第四爵酒色長
跪啓四奏初春曉之曲進酒進湯如前儀色長跪啓承
應畢進第五爵酒色長跪啓五奏乾坤泰之曲進酒進
湯如前儀色長跪啓承應畢進第六爵酒色長跪啓六
奏昌運頌之曲進酒進湯如前儀色長跪啓承應畢進
第七爵酒色長跪啓七奏泰道開之曲進酒進湯如前
儀畢收爵進湯及大膳如前儀進畢收膳色長跪啓承
應畢贊徹案自下而上贊起文武官如前列班樂作四
拜樂止分東西序立典儀跪啓禮畢樂作引王還宫樂
止各官以次出常宴五爵禮儀同凡遇正旦聖節王夀
日設宴用花其餘常宴不用
來朝
明祖訓
凡親王每歲朝覲不許一時同至務要一王來朝還國
無虞信報别王方許来朝諸王不拘歲月自長至幼以
嫡先至嫡者朝畢方及庶者亦分長幼而至週而復始
母得失序
凡諸王居邊者無警則依朝来朝有警則從便不拘朝
期
凡天子與親王雖有長幼之分在朝廷必講君臣之禮
盖天子之位即祖宗之位宜以祖宗所執大圭扵上鏤
字題曰奉天法祖世世相傳凡遇親王来朝雖長扵天
子者天子執相傳之圭以受禮盖見此圭如見祖考也
凡諸王来朝祭祀辦與未辦先常服見天子三叩頭不
拜奉天殿見畢不拘何殿樓閣門下天子執大圭王具
冕服叙君臣禮行五拜三叩頭見畢諸王係尊長天子
係姪孫引王至何便殿王坐東面西天子衣常服叙家
人禮行四拜不叩頭王坐受然雖行家人禮君臣之分
不可不謹天子居正中南面坐以待尊長次見東宫行
四拜禮如王係尊長東宫答拜
凡親王係天子伯叔之類年踰五十則不朝世子代之
孫姪之輩年踰六十則不朝世子代之
凡親王来朝若遇大宴會諸王不入筵宴中若欲筵宴
扵便殿去處精潔茶飯叙家人禮以待之羣臣大會宴
中王並不入席所以慎防也
凡親王每歲来朝自備飲膳其随從官員軍士盤費馬
疋草料俱各自備毋得干預有司恐惹事端
事例
凡王世子既授封其叔父行禮班次遇節令行公禮依
宗子法重在世子家庭私會依家人禮尊歸叔伯
凡親王来朝預先具奏有旨免来則寫書報王
樂
事例
洪武初定凡王國宗廟樂生三十六人鐘磬各一瑟二
琴八塤箎簫笛各二笙四柷敔各一摶拊二歌工八舞
生七十二文舞三十六人各執羽籥武舞如文舞之數
各執干戚中各以二人為引舞又定王府樂工例設
二十七戶扵各王境内撥與供用十五年定王國樂
工樂器冠服之制凡朝賀用大樂樂工二十七人樂器
用戲竹二頭管四笛四杖鼓十二大鼓一花梨木拍板
一冠服用紅絹綵畫胸背方花小袖單袍有花鼓吹冠
錦臂鞲皂靴抹額用紅羅彩畫束腰用紅絹宴禮七奏
樂樂工八人樂器用紫竹簫二紫竹笙二&KR0793;二花梨木
拍板一冠服同前迎膳大樂樂工八人樂器用戲竹二
杖鼓二小鼓一花梨木柏板一冠服亦同前其餘樂工
冠服用綠絹彩畫胸背方花小袖單袍無花鼓吹冠抺
額以紅絹彩畫束腰以紅絹
婚姻
明祖訓
凡親王妃宫人等必須選擇良家子女以禮聘娶不拘
處所勿受大臣進送恐有奸計但是娼妓不許狎近
事例
天順間定凡宗室有請繼室者無後者方許弘治間
定凡王府擇婚務要會同長史承奉教授等官扵本境
内揀選家道清白人物俊秀年長成者就行彼處按察
司覈勘明白方許具奏並不許倫理失序扵例有違
凡王府前妃有出聽王自備財禮扵本境民間女内選
娶一人以為内助不授繼妃之封
凡王府選婚若先通媒合納賄營求及扶同保勘婚配
不當者經該官吏媒合人等通坐以枉法罪名營求撥
置之人問發邊衛充軍
凡各處郡王除正妃外妾媵多不過四人鎮國輔國將
軍除正夫人奉國將軍除正淑人外妾媵各不過三人
鎮國中尉除恭人輔國中尉除宜人奉國中尉除安人
外妾媵各不過二人生子之日先期開具姓名奏報以
後請名請封庶無僣差若是濫收過數將輔導隱匿不
奏官員參提究問奏請降調邊方
凡各王府選擇儀賓須年十五以上人物長成俊秀者
方許具奏成婚
凡王府選中儀賓俱送本處儒學讀書習禮教官嚴加
訓迪務俾講學修德既婚之後仍在本學讀書
凡宗室降為庶人者天順間奏准其子女婚嫁有司每
人辦與四表裏首飾銀二十兩猪四口羊四隻自令婚
配
奏事
明祖訓
凡親王及嗣或出遠方或守其國或在京城朝廷凡有
宣召或差儀賓或駙馬或内官齎持御寳文書并金符
前去方許起程詣闕
凡王遣使至朝廷不須經由各衙門直詣御前敢有阻
當者即是奸臣其王使至午門直門軍官火者火速奏
聞若不奏聞即係奸臣同黨
事例
正統九年令各郡王奏事以所奏事理先令長史司啓
親王知參詳可否然後出批付令奏聞惟機密事不在
此例弘治十三年申定各郡王并將軍中尉凡有奏
請先令長史司具啓親王知會參詳可否若應該具奏
者然後給批差人齎奏如違該衙門將齎奏人員并教
授一體參究其所奏事件仍行長史司具啓親王查勘
參詳明白具奏方纔施行若機密重事或與親王事有
干涉及郡王分封相離窵遠不在一城居住者許令徑
自具奏本府將軍以下俱啓王代奏若事與親王無干
及不係機密重情無故驀越具奏者所司備查前例上
請區處若已經參詳奏行勘問未結重復奏擾即將奏
詞立案不行
凡王府發放一應事務所司随即奏聞必待欽准方許
奉行若不奏聞及已奏不待回報擅自承行者一體治
以重罪在京各王出府之日法司即查前例通行長史
司知會遵守
明會典卷五十四
