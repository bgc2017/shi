明會典卷一百
禮部五十九
給賜一
朝廷給賜番夷及官員人等事例不一或出一時特恩
不可勝紀今舉其可考者具列於後其軍功賞例則見
於兵部武選司賞賜項下
諸司職掌
一凡諸番四夷朝貢人員及公侯官員人等一切給賜
如往年有例者止照其例無例者斟酌高下等第題奏
定奪然後本部官具本奏聞關領給賞
一凡賞賜金銀鈔錠疋帛之類金銀請長随内官關領
疋帛係内承運庫收貯冠帶衣靴係工科工部官收掌
鈔錠係戶部官收掌主客部官分投關領其物或於奉
天門或奉天殿丹陛或華蓋殿用卓頓放引受賜人朝
北立置物於前受賜人叩頭畢以物授之如多至十人
百人則先以所賜之物唱名分授各人行列叩頭畢於
該科出帖赴午門倒換勘合照出所賜之物復令次日
謝恩
一凡遠夷之人或有長行頭匹及諸般物貨不係貢獻
之數附𢃄到京願納入官者照依官例具奏關給鈔錠
酬其價值
在京文武官員人等(公差人員附)
事例
登極
宣德十年皇帝登極賜在京文武羣臣及軍民人等銀
絹布鈔公銀六十兩侯伯駙馬五十兩一品二品四十
兩三品二十兩四品至五品逓减五兩六品至九品逓
减二兩雜職三兩故侯伯之家及未承襲者各十兩將
軍校尉軍匠人等各二兩優給幼官并紀錄幼軍各於
其例减半辦事官監生生員人材吏典隂陽醫士樂人
各絹一疋在京廂民工匠厨役僧道人等各布一疋營
造山陵軍人鈔一百貫乾魚三斤聽選公差及四夷朝
貢人員各賜鈔有差
修實錄
永樂元年賜監修官銀一百兩綵幣六表裏織金紗衣
一套鞍馬一副總裁官銀八十兩綵幣五表裏織金紗
衣一套鞍馬一副纂修官銀五十兩綵幣四表裏紗衣
一套催纂兼謄寫官銀三十兩綵幣二表裏紗衣一套
催纂官銀二十五兩綵幣二表裏紗衣一套謄寫監生
生員儒士各銀十兩鈔三十錠綵幣一表裏謄寫吏各
銀八兩鈔三十錠綵幣一表裏催督官鈔二十錠絹二
疋辦事吏各鈔二十錠絹一疋弘治四年賜監修并
總裁官銀八十兩綵叚四表裏羅衣一套鞍馬一副副
總裁銀八十兩綵叚四表裏羅衣一套纂修官銀三十
兩綵叚四表裏羅衣一套催纂官銀二十兩綵叚二表
裏羅衣一套謄錄官銀十五兩綵叚二表裏羅衣一套
收掌文籍官銀十兩綵叚二表裏謄錄監生銀五兩綵
叚一表裏辦事吏典鈔二十錠絹一疋各色人匠鈔二
十錠布一疋官陞擢事故去任及監生事故去者久近
不一賞賚有差
視學
成化元年車駕視學祭酒率學官上表謝恩賜襲封衍
聖公紵絲衣一套犀帶一條顔孟子孫五經博士紵絲
衣一套帶一條各紗帽一頂其餘族人俱紵絲衣一套
講官祭酒司業大紅織金紵絲羅衣各一套監丞以下
青織金紵絲各一套監生各鈔五錠吏典二錠
冊立東宫
弘治元年文武官各分五等一等賜紵絲二表裏二等
至四等一表裏五等紗一疋南京同公差等項官亦同
京衛外衛見操官軍及侍衛帶刀直宿錦衣府軍等衛
御馬監并武驤左等四衛官舍將軍旗軍勇士午門等
門并正陽等九門官軍銀一兩錦衣等衛所官絹一疋
力士旗校軍奴并監局軍匠米一石内府軍厨民匠太
常光祿寺厨役米七斗
經筵
凡經筵初開知經筵同知經筵侍班講書展書等官例
賜銀幣鈔錠各有等第其日講官或賜冠帶衣服等件
出自特恩
時節給賜
凡每歲端午節文武百官俱賜扇并五綵夀絲縷若大
臣及經筵官或别賜扇并綵絛艾虎等物各以品級為
等
凡每歲各處進貢時鮮如青梅枇杷楊梅雪梨藕笋鰣
魚諸物賜文武大臣及日講官各以品級為等
公差
凡總兵鎮守提督廵撫等官辭朝例賜銀幣寳鈔等物
各以事之輕重為等
凡文武大臣奉旨勘事回還及督工選軍審囚等項事
畢例賜鈔幣羊酒等物各以事之輕重為等
考滿
凡文職大臣考滿有賜寳鈔羊酒者以品級為等其有
賜宴及勑諭者出自特恩
患病
凡文武大臣患病有賜羊酒米蔬等物者皆出特恩
省親
凡在京官員給假省親例賜路費鈔錠各以品級為等
致仕
凡文職大臣致仕有賜勑及銀幣等物者皆出特恩
節令
洪武十六年令在京文武官吏人等正旦元宵節錢支
與胡椒斤兩不等十七年令冬至節錢支鈔不等
二十二年重定賞例公侯伯鈔十錠武職一品二品七
錠三品至八品五錠文職二品至六品六錠七品至九
品三錠未入流官二錠監生一錠排色長一錠樂工二
貫樂舞生二貫各寺守座住持一錠衆僧一貫二十
六年令自今聖節日在京官吏監生軍民僧道並賜鈔
永樂二十二年令皇親遇節令照例賜鈔若大臣不
預宴公侯伯都督尚書賜鈔一千貫侍即五百貫宣
德正統以後遇節令文武官及外夷人員并國師以下
除有宴外其餘官吏人等俱照例關支節錢官并監生
鈔一錠儒士知印吏典僧道樂工二貫若奉旨免宴關
與節錢大小官員各鈔一錠
慶賀
凡各王府差來進表箋人員每人賜盤纏鈔十錠南京
并在外三司官及諸司差来人員各五錠各王府差來
進禮物人員二十錠内外官員内府别給綵叚一表裏
鳳陽等處皇陵祠祭署官員社長土民陵戶女戶人等
朝賀到京鈔十錠南京并三司官進表回辭朝别賜鈔
出自特恩
明會典卷一百
