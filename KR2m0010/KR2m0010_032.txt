明會典卷三十二
戶部十七
金科
庫藏一
天下起解稅課及贓罰等項悉貯内庫以資國用其交
納回報行移次第甚備若諸庫該收某物亦有定例其
在京太倉庫并在外諸司庫附見于後
課程
諸司職掌
凡府州縣稅課司局河泊所歲辦商稅魚課并引由契
本等項課程已有定額其辦課衙門所辦錢鈔金銀布
絹等物不動原封年終具印信文解明白分豁存留起
解數目解赴所管州縣其州縣轉解於府府解布政司
布政司通類委官起解於次年三月以裏到京本部將
解到金銀錢鈔布絹等物不動原封照依來文分豁明
白劄付該庫交收出給印信長單及具手本關領勘合
回部照數填寫責付原解官收執將所解物件同原領
長單并勘合於内府各門照進且如銅錢布疋赴甲字
庫交納鈔錠廣惠庫交納金銀絹疋承運庫交納其勘
合既於各門照進該庫收訖就於長單後批寫實收數
目用印鈐盖仍付原解官齎赴本部告繳立案附卷備
照仍令該部主事廳於原解官差批内將實收過數目
批廽候進課畢日將已解并存用課數通行比對原額
如有虧兑照依所虧數目具本奏聞類行各司府州縣
着落辦課衙門經該官吏人等追理足備差人解赴京
庫交納
凡十二布政司并直隸府州遇有起解税糧折收金
銀錢鈔并贓罰物件應進内府收納者其行移次第
皆倣此
各布政司并直隸府州課程錢鈔并金銀布帛等項折
收總計三百六十三萬七百七十八錠有零
外有各處土産茶塩硝礬朱砂水銀等物雖有定額
數目瑣碎難以備載
今十三布政司并兩直隸府州每歲折收課程等項
地畆綿花絨二十四萬六千三百斤
絲綿二千九百一十八萬三千四百兩
絹一十九萬一千九百七十三疋零
戶口鈔七千七百三十七萬五千九百二十二貫
税課鈔四千六百一十八萬九十貫
魚課鈔三百一十七萬五千三百七十貫
船料鈔二千四百五十五萬六千二百四十九貫
各礦銀課共十五萬一千七百六十七兩
明令
凡買賣田宅頭匹赴務投稅除正課外每契本一紙納
工本銅錢四十文餘外不許多取
凡客店每月置店歷一扇在内赴兵馬司在外赴有司
署押訖逐日附寫到店客商姓名人數起程月日月終
各赴所司查照如有客商病死所遺財物别無家人親
屬者告官為見數行移招召父兄子弟或已故之人嫡
妻識認給還一年後無識認者入官
凡諸色人等踏造酒麯貨賣者湏要赴務投税方許貨
賣違者並依匿税科斷其自行造酒家用者麯貨不在
投稅之限如賣酒之家自無麯貨者湏要收買曾經投
稅麯貨造酒貨賣依例辦納酒課若係自行造麯者其
麵亦湏赴務投稅
大誥
天下府州縣鎮店去處不許有官牙私牙一切客商應
有貨物照例投稅之後聽從發賣敢有稱係官牙私牙
許隣里坊廂拏獲赴京以憑遷徙化外若係官牙其該
吏全家遷徙敢有為官牙私牙兩隣不首罪同廵攔敢
有刁蹬多取客貨者許客商拏赴京來
所在湖地河泊地理所在從古至今辦集課程一定不
易之所邇年以來奸邪小人受任將從古以來不係辦
課所在小溝小港山澗去處下流雖通辦課去處其小
溝小港山澗及灌溉塘池民間自養魚鮮池澤皆以照
地起料并不係辦課去處小人生事貪心無厭搜求擾
民將農民小溝小澗灌溉池塘養魚池澤取魚罾網罩
籠之類一槩搜拏聲言要奏如此虐民今後敢有仍前
奪民取採鰕魚器具者許民人拏赴有司有司不理拏
赴京來議罪梟令以快吾良民之心
所在湖池民舟經涉其河泊之官敢有妄取水面錢者
罪不赦
憲綱
一課程仰本府州縣即將歲辦諸色課程數目逐一開
報
事例
洪武初京城置塌房及六畜場停積客商貨物及猪羊
等畜聽其兩平交易革罷官私牙行但收免牙錢一分
十八年令酒醋課諸色課若有布帛米糓等項俱折
收金銀錢鈔除量存各司府州縣祭祀所用餘令各該
司局等官親齎具奏有司帶辦者差吏管解俱次年正
月起程直隸府州限正月以裏各布政司限三月以裏
到京若金銀鉛硃砂膽礬黃丹青綠毛纓碧甸子鍾乳
粉棕毛水銀俱起解本色其餘魚茶酒醋礬硝鉛粉黑
錫粉錫石膏商稅窰課等諸色課俱折收金銀錢鈔
二十三年榜諭各處稅課司局廵攔令計所辦額課日
逐廵辦收於司局按季交與官攅出給印信收票不許
官攅侵欺致今廵攔陪納違者重罪令一應課鈔除
本處存用外其餘俱解布政司官庫收貯又令各處
税課司局商稅俱三十分稅一不得多收二十四年
令三山門外塌房許停積各處客商貨物分定各坊廂
長看守其貨物以三十分為率内除一分官收稅錢再
出免牙錢一分房錢一分與看守者收用貨物聽客商
自賣其小民鬻販者不入塌房投稅二十七年令各
處城市沒官房屋但係軍官軍人住者不許取賃錢永
樂元年奏准凡軍民之家嫁娶喪祭時節追送禮物染
練自織布帛及買已稅之物或船隻車輛運自已物貨
并農用之器各處小民挑擔蔬菜各處溪河小民貨賣
雜魚民間家園池塘採用雜果非興販者及民間常用
竹木蒲草器物并當用雜物銅錫器物日用食物俱免
稅六年令六畜場塌房課鈔江東宣課司帶收進納
七年差御史監生於各處收課衙門閘辦課程又
令京城官店塌房照三山門外塌房例稅錢一分宣課
司收免牙塌房錢二分看守人收用十年令應天府
都稅司分官提調三山門外塌房收辦課鈔又令各
處廵按御史及按察司官體察閘辦課程凡有以該稅
鈔數倍增收及將瑣碎之物一槩勒稅者治以重罪
十五年令各司府州等衙門歲辦并閘辦課程等項金
銀叚疋俱起解北京内府庫宣德四年令湖廣廣西
浙江商税課納銀者折收鈔每鈔一百貫准銀一兩
九年令各處諸色課程舊折收金銀者照例收鈔
十年令天下一應課程俱照洪武年間舊額徵收不許
妄自增添又令各稅課司添收麻油等物料正統
元年裁革各處稅課司局收鈔不及三萬貫者其該收
錢糧令有司帶管四年令各處有客商數少稅課虧
欠累民包納者所在有司按察司及廵按御史踏勘從
實徵收七年奏准各處州縣額辦商稅酒紙等課於
各州縣收貯以備歲造叚疋祭祀及官吏俸給等項支
用九年置官房於彰義門收稅商課鈔十一年令
各處課稅照永樂七年額例收辦其見辦課鈔比舊增
多者以見辦之數為額若辦課一萬五千貫與市鎮買
賣處所相離有司路遠及軍衛相參者復設稅課司局
雲南貴州原無閘辦之處令所司收辦一年為額所收
課鈔皆存留為官吏旗軍俸糧等項支用十二年令
廵視塌房御史及順天府堂上官一員估計物貨直鈔
若干造冊發都稅等司官攅收掌照價收税令本部
差主事二員於淮安臨清閘辦商稅課鈔一年更代
令順天府委官一員於張家灣宣課司閘辦商稅一年
更代十三年奏准各處開張鋪店及賣酒醋之家戶
絶者除其稅十四年令内外門攤商税課止照洪武
年間舊額收受不許過多景泰元年奏准各處商稅
課仍照正統年間見行事例收辦二年令大興宛平
二縣於和遠店等塌房每塌房僉殷實大戶二名或四
名看管順天府及二縣拘集各行依時估計物貨價直
照舊折收鈔貫仍造冊二本一本發都税司一本送部
查考廵視塌房御史務禁管店小脚不得攬納客商課
程以不堪鈔抵數送官及邀截客貨騙害商人其收稅
則例上等羅叚每疋税鈔二十五貫牙錢鈔二十五貫
塌房鈔二十五貫中等羅叚每疋税鈔一十五貫牙錢
鈔一十五貫塌房鈔一十五貫下等羅叚每疋税鈔一
十貫牙錢鈔一十貫塌房鈔一十貫上等紗綾錦每疋
青紅紙每一千張篦子每一千箇税鈔六貫七百文牙
錢鈔六貫七百文塌房鈔六貫七百文中等紗綾錦每
疋細羊羔皮襖每領黃牛真皮每張扇骨每一千把稅
鈔五貫牙錢鈔五貫塌房鈔五貫青三梭布每疋紅油
紙每八千張冥衣紙每四千張鐡鍋每套四口藤黃每
斤税鈔四貫牙錢鈔四貫塌房鈔四貫褐子綿紬每疋
毛皮襖氊衫每領乾鹿每箇稅鈔三貫四百文牙錢鈔
三貫四百文塌房鈔三貫四百文官絹官三梭布每疋
絨線每斤五色紙每四千五百張高頭黃紙每四千張
稅鈔三貫牙錢鈔三貫塌房鈔三貫小絹白中布青匾
線夏布每疋手帕每連三箇手巾每十條皮褲每件小
靴每套三䨇板門每合響銅每斤連五紙每千張連七
紙每一百五拾張稅鈔一貫牙錢鈔一貫塌房鈔一貫
青大碗每二十五箇青中碗每三十箇青大碟每五十
箇稅鈔七百四十文牙錢鈔七百四十文塌房鈔七百
四十文洗白夏布青綠紅中串二布每疋包頭每連二
十箇氊條每條大碌銅青碌枝條碌生熟銅蘇木胡椒
川椒黃蠟蘑菇香蕈木耳每斤酒壜土酒海每箇青中
碟每五十箇白大盤每十箇書房紙每四簍筆管每五
百箇油䩞每副稅鈔六百七十文牙錢鈔六百七十文
塌房鈔六百七十文青小碟每五十箇白中盤每十五
箇稅鈔六百文牙錢鈔六百文塌房鈔六百文花布被
面每叚白中串二布每疋靛花青紅花針條每斤青靛
銀杏菱米蓮肉軟棗石榴每十斤青大盤每十二箇青
盤每十五箇青小盤每二十箇青小碗每三十箇乾鵝
天鵝等野味每隻南豐大簍紙每四塊竹椅每把稅鈔
五百文牙錢鈔五百文塌房鈔五百文喜紅小絹每疋
稅鈔四百七十文牙錢鈔四百七十文塌房鈔四百七
十文麻布每疋花椒水牛底皮每斤土青盤每十五個
土青碗小白盤每二十箇土青碟每五十箇青茶鍾每
七箇稅鈔四百文牙錢鈔四百文塌房鈔四百文小麄
綿布每疋氊襪每雙土降香白砂糖餳每斤草蓆每領
雨傘每把翠花每朵草花每十朵刷印馬紙每四塊土
尺八紙每塊南豐簍紙每六塊連三紙每一千張毛邊
紙中夾紙每一百張酒麯每十塊税鈔三百四十文牙
錢鈔三百四十文塌房鈔三百四十文燈草每斤土青
酒鍾土青茶鍾每十二箇土青香爐大白碗每十個中
白碗每十五箇白大碟每二十箇白小碟每二十五箇
稅鈔三百文牙錢鈔三百文塌房鈔三百文馬牙速香
魚膠每斤税鈔二百四十文牙錢鈔二百四十文塌房
鈔二百四十文藥材每斤白小碗每十五箇稅鈔二百
文牙錢鈔二百文塌房鈔二百文荔枝圓眼冬笋松子
桐油桕油黑砂糖蜂蜜每斤蠟臙脂每兩土粉土硝鹻
松香墨煤&KR1064;麻肥皂末香槐花膠棗雞頭螃蠏蛤蜊每
十斤乾免雞鴨每隻白茶鍾每六箇甘蔗藕每十根竹筯每
一百雙竹掃箒每十把蒲蓆每領雜毛小皮每張氊帽每箇
草鞋每十雙稅鈔一百七十文牙錢鈔一百七十文塌房鈔
一百七十文明乾笋蒲桃海菜金橘橄欖牙棗苧麻每斤稅
鈔一百四十文牙錢鈔一百四十文塌房鈔一百四十
文綿花香油紫草紅曲紫粉黃丹定粉雲香柿餅栗子
核桃林檎甘橘雪梨紅棗楊梅枇杷榛子杏仁蜜香橙
烏梅五倍子鹹彈黑乾笋茶葉生薑石花菜鰕米鮮乾
魚鮮猪羊肉黑鉛水膠黃白麻綱熟鐡每斤綿絮每套
蘆蓆每領綿臙脂每帖西瓜每十箇稅鈔一百文牙錢
鈔一百文塌房鈔一百文乾梨皮荸薺芋頭鮮菱烏菱
鮮梨鮮桃杏子李子鮮柿柿花焰硝皂白礬瀝青生鐡
每斤乾葱胡蘿蔔每十斤冬瓜每十箇蘿蔔菠芥等菜
四十斤稅鈔六十五文牙錢鈔六十五文塌房鈔六十
五文其餘估計未盡物貨俱照價直相等則例收納其
進塌房鈔并抽分布疋及按月該納房鈔俱為除免
三年令遼陽稅課司税課減半四年令張家灣宣
課司并在京都稅司凡遇客商淮麯投税每百分取二
送光祿寺准塌房條稅課鈔每歲所送止十五萬斤如
有餘存留下半年支用令張家灣宣課司課鈔減
半五年令正陽門等宣課司一應雜貨輪日挨次於
條由内開寫普安等三店卸賣其給賜各官福順等店
亦照例每店僉大戶二名看管按季更替該抽貨物各
官親屬斟酌抽取不許容留親戚詐稱家人在店攪擾
仍行廵視塌房御史訪察禁革但有更易姓名營求看
店及私充牙行者軍發邊衛充軍民發口外為民七
年令京城九門收鈔鋪戶每季各門止役三人天順
元年令各處稅課司局該辦課程照永樂年間舊額徵
收其課鈔不及萬貫者俱革罷令所在有司帶管成
化元年令京城九門并都稅宣課等司及各處商税等
項課俱錢鈔中半兼收每鈔一貫折收銅錢四文六
年令每鈔一貫折收銅錢二文又令商稅課照舊收
鈔十五年令京城九門監收錢鈔内官及各處抽分
厰不許將不該抽貨物違例抽分又令廵城御史會
同本部委官凡遇九門每月檢收鈔錢進庫合用紙筆
蘆席車脚等項於所收錢鈔内扣出易賣其崇文宣武
朝陽東直四門每門添撥辦事吏一名正陽等五門添
撥辦事吏一名助收錢鈔二十一年令順天府委佐
貳官一員於正陽門稅課司崇文門宣課分司監收商
稅課鈔弘治元年令差御史主事各一員於崇文門
宣課分司監收商税又令在京崇文等九門上新河
張家灣臨清淮安揚州蘇州杭州劉家隔正陽鎮各稅
課司局每鈔一貫折收銀三釐每錢七文折收銀一分
解京庫其存留者折支官軍俸粮每銀一兩折鈔七百
貫又令官吏監生軍校家下供送車輛不係客商串
同帶貨者免收稅又令客商販到諸貨若係張家灣
發賣者省令赴局投稅若係京城發賣者以十分為率
張家灣起條三分崇文門收稅七分如張家灣不曾起
條崇文門全收令順天府委官二員於草橋及盧溝
橋宣課司監收商稅五年令在京宣課司監收商税
止照舊例不許分外搜求有傷治體六年令差官於
江西浙江蘇州揚州淮安臨清稅課司局查照舊例定
為則例收税按月稽考自後不許再委隔别衙門官員
侵管重復擾民仍各照額辦歲辦之數年終通照鈔關
事例造冊奏繳又令崇文門宣課司商稅止差主事
監收不必御史廵察十三年奏准在京在外稅課司
局批驗茶引所但係一應稅納錢鈔去處省令客商人
等自納若權豪無藉之徒結黨把持攔截生事及將爛
鈔低錢搪塞攪擾商稅者問罪枷號三箇月發落
已上商稅課程俱載國初以來著令今見行者其宣
德及正統間為鈔法不通加增之數見鈔法項下
宣德四年令南京至北京沿河漷縣臨清濟寧徐州淮
安揚州上新河客商輳集處設立鈔關差御史及本部
官照鈔法例監收船料鈔如隠匿及倚勢不納鈔者船
沒入官犯人治罪惟装載自已米糧薪芻及納官物者
免納正統四年令取回監收船鈔御史止令原設官
員收受又令罷徐州濟寧州收船料鈔臨清淮安令
差去收粮官兼管原差收鈔官取回每船一百料納鈔
四十貫六年令罷上新河監收船鈔官十一年令
移漷縣鈔關於河西務本部委官監收其所收鈔武清
縣按季差人解送京庫又差主事二員於臨清淮安
監收船料鈔景泰元年差主事二員於湖廣金沙洲
江西九江監收船料鈔一年更代每船一百料納鈔十
五貫所收鈔九江運湖廣布政司備用金沙洲運貴州
辰沅常德等府以備貴州軍職俸給又差主事二員
於蘇杭二府監收船料鈔六年差南京戶部主事一
員於上新河監收船料鈔令河西務臨清淮揚蘇杭
及九江金沙洲監收船鈔主事俱取回各府委佐貳官
一員每歲輪收仍行各處廵河或廵按御史提督兼管
成化元年令各處船料鈔俱錢鈔中半兼收每錢四
文折鈔一貫又令罷蘇杭淮揚臨清九江金沙洲等
處收船料鈔二年差主事二員於九江金沙洲監收
錢鈔定為則例候一年滿日該府各委佐貳官一員照
例輪收三年令蘇杭二府各委佐貳官監收錢鈔
四年罷蘇杭金沙洲九江四處鈔關五年令河西務監
收船鈔官凡載官粮物并運粮河船有衛所名號往回
俱不在收鈔之例六年復設金沙洲鈔關令該府官
輪收七年復設九江蘇杭三府鈔關并河西務各差主
事一員監收弘治六年令河西務蘇州九江臨清錢
粮多處戶部各差官一員淮安揚州杭州錢粮少處南
京戶部各差官一員照彼中則例每鈔一貫折銀三釐
每錢七文折銀一分七年令九江船料折色銅錢准
收銀又令河西務收鈔委官及各處鈔關凡經過官
民粮米剥船俱免納錢鈔十四年取回臨清收鈔主
事令委府州佐貳官管理仍令管倉主事監督
以上船料鈔
凡魚課每歲南京戶科編印勘合通計四川等布政司
并直隸河間等府州縣河泊所等衙門該勘合六百八
十九道皆以河字為號南京戶部領回發各該衙門收
掌各記所收魚課米鈔若干年終進繳其勘合底簿仍
送本部如各衙門繳到勘合務比對硃墨字號相同於
上明白填寫以憑查考洪武十八年令各處魚課皆
折收金銀錢鈔宣德七年令湖廣廣西浙江魚課辦
納銀者每銀一兩折鈔一百貫正統二年令湖廣荆
州府所屬州縣并河泊所等衙門魚課鈔俱存留本處
為王府禄米及官吏俸給年終具數造冊及餘剩鈔見
數印封解送京庫四年令各處魚課有湖池堙塞坍
塌無處採捕累民包納者所在官司申按察司及廵按
御史踏勘分豁七年奏准各處魚膠不及百斤課鈔
不及百貫米不及十石者聽於本處上司或附近河泊
所類解令湖廣所屬府縣河泊所歲辦課鈔不及三
千貫油鰾黃白麻不及三千斤翎毛不及十萬根者俱
裁革該辦課程歸併附近河泊所管辦無河泊所處令
府州縣帶辦十年奏准雲南大理府所屬河泊所魚
課米中半納鈔景泰六年令湖廣等布政司各委官
取勘魚戶凡新造船有力之家量船大小定與課米編
入冊内以補死絶業戶課額天順元年詔各處河泊
所衙門該辦課程悉照永樂間舊額徵收其所收課鈔
不及萬貫者俱革罷令所在有司帶管令各處河泊
所業戶逃亡事故者有司查勘以新增續置船隻罾網照名
補替成化十八年奏准湖廣河泊所凡課程少者印記
許附近河泊所帶管原設官起送别用止存吏一名同
帶管官辦鈔二十三年奏准裁革太平府繁昌縣白
魚上下仰窪河泊所其該辦魚課鈔及魚油折納黃麻
并魚線膠翎毛令本縣帶管
已上魚課
計天下河泊所
北直隸
順天府
武清縣河泊所
河間府
静海縣河泊所
塩山縣河泊所
南直隸
應天府龍江裏外河泊所
溧水縣三湖許家埠河泊所
三湖牛兒港河泊所
六合縣瓜埠三汊河泊所
鎮江府
金壇縣長蕩湖河泊所
常州府西隔沙子湖河泊所
蘇州府沙頭河泊所
崇明縣三沙河泊所
松江府黃渡河泊所
寧國府南湖河泊所
太平府漁潭河泊所
繁昌縣荻港河泊所
白魚上下仰窪河泊所
繁昌河泊所
當塗縣三湖葛家埠河泊所
采石匾檐河泊所
三湖新㳰河泊所
蕪湖縣天城河泊所
池州府
貴池縣池口河泊所
清溪河泊所
黃湓湖河泊所
銅陵縣大通河泊所
東流縣張家灘河泊所
東流江口河泊所
香口河泊所
揚州府
江都縣河泊所
高郵州河泊所
寳應縣河泊所
興化縣河泊所
通州河泊所
泰州於溪薄湖河泊所
淮安府
山陽縣河泊所
塩城縣河泊所
安東縣傅家等處河泊所
沭陽縣河泊所
海州河泊所
邳州
宿遷縣河泊所
睢寧縣河泊所
廬州府
無為州官池河泊所
民池河泊所
焦湖河泊所
安慶府
懷寧縣張家港楊柴洲河泊所
小塘等處河泊所
叚塘後江江洑河泊所
東河石牌河泊所
山口曹顔二□河泊所
望江縣泊湖鱭湖河泊所
楊溪長河雷港口河泊所
武昌湖河泊所
漳湖新口河泊所
宿松縣白荆洿池三十六叚河泊
所
太伯澇湖河泊所
張富池楊灣口河泊所
龍南蓮箬湖河泊所
桐城縣石塘湖大池前後寨河泊
所
竹子湖河泊所
破堽五觀天荒等處河泊
所
孔城荻步河泊所
樅楊長河河泊所
民池河泊所
和州青沙坊等處河泊所
裕溪河泊所
浙江
杭州府城南河泊所
仁和縣河泊所
錢塘縣河泊所
海寧縣硤石河泊所
河泊所
紹興府在城河泊所
山隂縣河泊所
會稽縣河泊所
桑盆河泊所
上虞縣河泊所
餘姚縣河泊所
蕭山縣河泊所
台州府
臨海縣河泊所
黃巖縣河泊所
仙居縣河泊所
寧海縣河泊所
温州府在城河泊所
永嘉縣河泊所
樂清縣河泊所
平陽縣河泊所
瑞安縣河泊所
寧波府在城河泊所
奉化縣河泊所
鄞縣河泊所
定海縣河泊所
慈溪縣河泊所
象山縣河泊所
湖州府
歸安縣河泊所
烏程縣河泊所
德清縣河泊所
長興縣河泊所
嘉興府天星馬場鴛鴦相家四湖
河泊所
崇德縣河泊所
平湖縣乍浦河泊所
江西
南昌府港口河泊所
昌邑河泊所
樵舍河泊所
鄔子河泊所
趙家園河泊所
饒州府柴棚河泊所
南康府楊林河泊所
九江府
德化縣官湖河泊所
小池小江河泊所
鶴問賽河泊所
瑞昌縣赤湖河泊所
彭澤縣仰天池河泊所
黃土港河泊所
湖口縣湖口禁江峯山磯逆沙夾
河泊所
湖廣
武昌府
江夏縣魯湖河泊所
余家湖河泊所
斧頭湖河泊所
金口壋河泊所
嚴家港河泊所
湯孫湖河泊所
郭鄭湖河泊所
梁子湖河泊所
長江罾網局河泊所
武昌縣西□湖河泊所
烏翎湖河泊所
磧磯湖河泊所
炭門湖河泊所
馬飲漿湖河泊所
長港江套河泊所
咸寧縣咸寧湖河泊所
蒲圻縣蒲圻場河泊所
嘉魚縣黃岡湖河泊所
頭陀港河泊所
嘉魚致思湖河泊所
太平小白龜湖河泊所
興國州河涇陵家灣河泊所
海口湖河泊所
富池湖河泊所
湋源湖河泊所
大冶縣張家潌河泊所
華家湖河泊所
黃州府後湖河泊所
黃岡縣巴湖口攝湖河泊所
王九塘合土卯湖河泊所
樟松湖河泊所
黃漢湖河泊所
圑風口河泊所
舊州長河河泊所
零殘湖河泊所
鮑湖河泊所
□步安仁湖河泊所
蘄水縣楊歴湖河泊所
圻湖河泊所
蘄州赤東湖河泊所
廣濟縣馬口湖河泊所
武山湖河泊所
黃梅縣大白湖河泊所
源感湖河所
楊家宂河泊所
桂家寨河泊所
白水塘合黃泥湖河泊所
南北紫池湖河泊所
荆州府
江陵縣吳河二洲河泊所
倚北湖河泊所
倚南湖河泊所
柘林白沙湖河泊所
崔家套河泊所
石首縣田坪址湖河泊所
李金灣河泊所
小岳套河泊所
上津湖河泊所
公安縣洋港湖河泊所
監利縣家緣湖河泊所
分塩湖河泊所
夷陵州河泊所
常德府九潭湖河泊所
沅江縣沅江湖河泊所
永州府
零陵縣河泊所
辰州府
沅州河泊所
長沙府長沙河泊所
湘隂縣湘隂河泊所
湘潭縣湘潭河泊所
益陽縣河泊所
衡州府
衡陽縣河泊所
耒陽縣河泊所
桂陽州河泊所
臨武縣河泊所
岳州府
巴陵縣扁山河泊所
鰕鬚池河泊所
大城池河泊所
魚笛洋河泊所
鹿角古塚湖河泊所
楊林竹根河泊所
臨湘縣連家湖河泊所
華容縣金山臺池河泊所
延湖河泊所
禇塘湖河泊所
杜家潭河泊所
蘇池湖河泊所
澧州安鄉河泊所
漢陽府
漢陽縣沌河蒲潭長河河泊所
馬影湖河泊所
平塘湖河泊所
新灘河泊所
桑臺湖河泊所
長江局河泊所
三淪河高湖河泊所
漢川縣安漢湖河泊所
上零殘河泊所
小里潭沉下湖河泊所
德安府
安陸縣府河湖河泊所
孝感縣東山淪河泊所
注泉湖河泊所
應城縣三臺湖河泊所
安陸州盧洑長河湖河泊所
城北湖河泊所
赤馬野猪湖河泊所
沔陽州剅河新掘口河泊所
直步湖河泊所
李二河河泊所
西湖河泊所
下五湖河泊所
陽名湖河泊所
陽孟池河泊所
張家池河泊所
沙湖河泊所
叚下小港河泊所
黃蓬湖河泊所
許家池河泊所
白騾湖河泊所
中下襄河泊所
馬骨泛河泊所
下帳湖河泊所
潱馬潭河泊所
白雲三汊河泊所
賽港湖河泊所
葫蘆三灣河泊所
上帳湖河泊所
司馬小陽河泊所
風波高臺河泊所
福建
福州府
閩縣河泊所
福清縣河泊所
羅源縣河泊所
連江縣河泊所
長樂縣河泊所
福寧州河泊所
寧德縣河泊所
邵武府
邵武縣河泊所
建寧府
甌寧縣河泊所
崇安縣河泊所
延平府河泊所
將樂縣河泊所
沙縣河泊所
興化府河泊所
莆田縣黃石河泊所
莆田河泊所
蒲禧河泊所
晉江縣河泊所
同安縣河泊所
惠安縣河泊所
廣東
廣州府
南海縣河泊所
順德縣河泊所
番禺縣河泊所
清遠縣河泊所
東莞縣河泊所
增城縣河泊所
新會縣河泊所
惠州府
歸善縣河泊所
博羅縣河泊所
河源縣河泊所
海豐縣河泊所
龍川縣河泊所
肇慶府
高要縣河泊所
四會縣河泊所
陽江縣河泊所
德慶州河泊所
封川縣河泊所
韶州府
曲江縣河泊所
潮州府
海陽縣河泊所
揭陽縣河泊所
潮陽縣河泊所
程鄉縣河泊所
雷州府
海康縣河泊所
遂溪縣河泊所
徐聞縣河泊所
廉州府河泊所
欽州河泊所
瓊州府
瓊山縣河泊所
澄邁縣河泊所
文昌縣河泊所
臨高縣河泊所
崖州河泊所
儋州河泊所
萬州河泊所
高州府河泊所
那黎河泊所
化州河泊所
吳川縣河泊所
廣西
梧州府
蒼梧縣河泊所
藤縣河泊所
潯州府
貴縣河泊所
平樂府河泊所
南寧府
宣化縣河泊所
武緣縣河泊所
四川
敘州府
宜賓縣河泊所
䕫州府河泊所
瀘州河泊所
嘉定州河泊所
雲南
雲南府
昆明縣河泊所
晉寧州河泊所
歸化縣河泊所
嵩明州河泊所
昆陽州河泊所
大理府河泊所
臨安府
寧州河泊所
石屏州河泊所
澂江府河泊所
鶴慶軍民府
劒川州河泊所
已上河泊所係專設辦課衙門其有歸併附近
河泊所及𢃄辦於本州縣者不復具列
洪武初令陜西洮州河州西寧各設茶馬司收貯官茶
每三年一次差在京官選調邊軍齎捧金牌信符往附
近番簇將運去茶易馬給與邊軍騎操又定茶法官
給茶引付産茶府州縣凡商人買茶具數赴官納錢給
引方許出境貨賣每引照茶一百斤茶不及引者謂之
畸零别置由帖付之仍量地遠近定以程限於經過地
方執照若茶無由引及茶引相離者聽人告捕其有茶
引不相當或有餘茶者並聽拏問賣茶畢即以原給由
引赴住賣官司告繳該府州縣俱各委官一員管理
定茶引由條例凡茶引一道納銅錢一千文照茶一百
斤茶由一道納銅錢六百文照茶六十斤一諸人但犯
私茶與私塩法一體治罪如將已批驗截角退引入山
影射照茶者同私茶論一客商興販茶貨先赴産茶府
縣具報所買斤重依例納課買引照茶出境發賣如至
住賣去處賣畢随即於所在官司繳納原引如或停藏
影射者同私茶論一出園茶立將茶賣與無引由客興
販者初犯笞三十仍追原價沒官再犯笞五十三犯杖
八十倍追原價沒官一茶引不許相離有茶無引多餘
夾帶並依私茶定論一客商販到茶貨經過批驗所湏
要依例批驗將引由截角别無夾帶方許放行違越者
笞二十一偽造茶引者處死籍沒當房家産告捉人賞
銀二十兩一賣茶去處赴宣課司依例三十分抽一分
芽茶葉茶各驗價直納課一販茶不拘地方四年奏
准陜西漢中府金州石泉漢隂平利西鄉縣茶園每十
株官取一分其民所收茶官給價買無主者令守城軍
士薅培及時採取以十分為率官取八分軍收二分每
五十斤為一包二包為一引令有司收貯於西番易馬
五年令四川産茶地方照例每十株官取一分徵茶
二兩其無主者令人薅種以十分為率官取八分有司
收貯令碉門永寕筠連諸處所産剪刀粗葉茶令立
局徵税易換紅纓氊衫米布椒蠟以備官用其民所收
茶照江南茶法於所在官司給引販賣二十一年令
差人閘辦天全六番招討司茶課以為定額其四川産
茶地方許民間採摘與羌人交易辦課三十年令四
川成都重慶保寧三府及播州宣慰使司各置茶倉貯
茶以待客商納米中買及與西番易馬各設官掌管
又令自三月至九月每月差行人一員於陜西河州臨
洮四川碉門黎雅等處省諭把隘關口頭目禁約私茶
出境永樂十年令四川安縣茶課折收鈔洪熙元
年詔四川保寧等府所屬原額官茶照洪武年間例辦
納罷買民茶若官倉見積茶堪中換馬者仍留支用芽
茶依當地時價作官吏俸給支銷不堪換馬葉茶具奏
覆驗燒毁宣德四年令免四川茶戶徭役又令四
川保寧府巴縣官地茶照民地例起科正統四年革
播州宣慰使司茶倉其茶課令折鈔五年令各布政
司府州縣批驗茶引所無茶課者俱裁革六年奏准
甘肅倉所收茶自宣德及正統元年以前者按月准給
陜西行都司并甘州左等衛所官員折俸布絹每茶一
斤折糧一斗自後所積茶多悉照此例挨陳折給七
年令四川䕫州府屬縣歲徵課茶務點殷實里甲部運
保寕茶倉仍每歲量僉斗級收受候軍夫支運八年
裁革四川筠連茶課司其筠連高珙宜賓等縣茶課每
斤折鈔一貫各於該縣徵收支用令陜西甘肅倉所
收茶折支軍官俸給每斤折米一斗五升十二年令
四川陜西有指稱納官茶夾帶私茶者拏送所在官司
究治經過關津官吏一體治罪景泰二年仍令筠連
高珙三縣茶課折辦本色於本府倉收烏蒙軍民府茶
課運納於叙州府收每斤折鈔一貫准給各衛官軍俸
粮令陜西四川二布政司各委官廵視關隘禁約私
茶出境暫罷差行人四年復差行人於陜西四川禁
約私茶五年令各處批驗茶引所秤掣餘茶年終類
解該府運赴本部轉送光禄寺收用又令各處軍民
人等官民馬快等船并車輛頭匹挑擔䭾載私茶者各
該官司盤獲茶貨車船頭匹入官引領牙行及停藏之
家俱依律治罪廵捕人員受財縱放者一體究問如律
將引由照茶依例批驗截角賣畢随赴住賣所在官司
告繳封送各該批驗所類解本部查銷若有過期不繳
者批驗茶引所每季查出商名貫址引由數目開報合
干上司轉行各該廵按監察御史按察司提問追繳仍
行各府州查勘前項茶商原領未繳引由照例送銷其
批驗茶引所今後給散引由務籍記茶商姓名籍貫茶
斤引數每引由一道納鈔一貫中夾紙一張送部鈔送
庫交收紙存印引令四川界首茶課司於南京戶部
印給茶引收貯在庫遇有官軍折支俸糧茶課給與引
由執照依例易賣天順二年奏准凡番僧夾帶奸人
并軍器私茶違禁等物許沿途官司盤檢茶貨等物入
官伴送夾帶人送所在官司問罪若番僧所至之處各
該衙門不即應付縱容收買茶貨及私受饋送增改關
文者聽廵按御史按察司官體察究治成化三年令
差御史一員於陜西廵茶一年更代七年罷差行人
四川廵茶令按察司分廵官往來禁約令禁進貢回
回番僧人等於在京及沿途收買私茶十一年令取
回陜西廵茶御史仍差行人十四年令仍差御史於
陜西廵察十五年令陜西廵茶御史招番易馬不拘
年例願來者聽十八年令私茶有興販夾帶五百斤
者照見行私塩例押發充軍弘治元年奏准凡軍衛
有司果無私茶不許分派下人買納作數
以上茶課
永樂十二年差御史及郎中等官至湖廣貴州二布政
司提督委官於辰州銅仁等處金銀場採辦金銀課
二十九年差御史監生人等閘辦福建浙江銀課宣
德七年奏准福建浙江等處解納歲辦銀課每年各處
會合止解二次各輪委官一員護送正統三年令罷
閘辦銀課封閉各處坑穴其福建浙江等處軍民私煎
銀礦者正犯處以極刑家口遷化外如有逃遁不服追
問者量調附近官軍勦捕五年令浙江福建按察司
各委堂上官一員提督銀坑若有聚衆偷穵者量調附
近官軍捕獲首賊梟首示衆為從及誘引通同有實跡
者連當房家小發雲南邊衛充軍九年奏准浙江福
建二布政司各添設參議一員專理廵礦禁約偷採
令開福建浙江有鑛銀場採辦銀課十年令浙江都
司添設都指揮僉事一員專管銀場又令差御史等
官於福建浙江新舊坑場提督煎辦銀課歲終差官解
京如各場額數不敷許於别坑有礦處煎補或又不敷
具奏處置不許派民包納令浙江福建提督銀場官
吏及諸坑首匠作有稱課不及額掊歛民財及侵盗官
銀者皆治罪如律該徒流者浙江發福建福建發浙江
擺站死罪者浙江發福建福建發浙江沿海邊衛充軍
景泰元年令罷採辦浙江福建等處銀課取回閘辦
官令都布按三司廵礦官提調各該府縣護守坑場
天順二年仍令開雲南福建浙江銀礦各差内使一員
照舊煎辦令各鎮守太監提督四年奏准雲南都布
按三司及衛所府州縣凡雜犯死罪并徒流罪囚審無
力者俱發新與等場充礦夫採辦銀課令差辦事官
於四川會川衛密勒山銀場閘辦銀課二年更代五
年令雲南福建浙江閘辦銀課止於本坑採礦煎辦若
礦脉微細煎辦不及額數者具實奏聞區處不許科補
七年詔封閉各處坑場停止煎辦銀課取回内外官
員成化元年奏准凡偷掘銀礦不問軍民舍餘旗校
人等依律問罪仍枷號三箇月發落三年令浙江福
建二處仍各差内官一員提督採辦銀課四川雲南二
處令鎮守内官提督採辦又令封閉四川密勒山銀
場四年復開密勒山銀場五年奏准四川地方軍
民偷採白銅者為首枷號一箇月依律問罪官員原管
事者帶俸原帶俸者守哨六年令偷掘銀礦初犯照
舊例枷號發落仍發遼東衛分充軍其有資給衣粮器
具及走報事情者照初犯例八年令福建浙江有犯
偷礦者浙江發福建福建發浙江沿海邊衛充軍九
年奏准各處山場有新生礦脉者從各鎮廵三司等官
勘實開採以補附近坑場陪納之數十七年令各處
銀場礦脉微細採辦不及者量減銀課又令封閉雲
南路南州銅場免徵銅課其私犯銅貨出境本身處死
全家發烟瘴地面充軍十九年添設雲南布政司參
議一員同按察司僉事管理銀課二十年詔各處閘
辦銀課地方民力不堪者量為減免令雲南寧州等
處軍民客商有偷採銅礦私煎及潜行販賣出境者照
路南州例究治弘治二年復令封閉四川密勒山銀
場五年詔浙江福建等處歲辦銀課累民陪納所司
踏勘明白量為除豁減免仍將礦穴填塞以弭弊端
又令取回浙江福建添設廵礦官員十三年奏准盗
掘銀礦銅錫水銀等項礦砂但係山洞捉獲曾經持杖
拒捕者不論人之多寡礦之輕重及聚衆至三十人以
上分礦至三十斤以上者俱不分初犯再犯問發邊衛
充軍若不及數又不拒捕初犯枷號三箇月發落再犯
免其枷號亦發邊衛充軍其私家收藏道路背負者止
理見獲照常發落不許廵捕人員逼令展轉攀指違者
參究治罪
已上銀課
景泰三年奏准蠲除貴州思印江長官司原額水銀課
其婺川縣板坑水銀場局水銀如舊
已上水銀課
洪武三年令廬州府黃墩崑山及安慶府桐城縣歲納
礬課每歲二十二萬七百斤每三斤為一引官給工本
錢一百五十文私煎者論如私塩法
已上礬課
洪武三十五年差内官於廣東布政司起取蜑戶採珠
蜑戶給與口粮天順八年差内使一員看守平江珠
池成化九年令看守廉州府楊梅等池奉御兼管永
安池二十年差内官一員看守雷州府樂民珠池
二十三年差太監一員看守永安所楊梅珠池又令
取回廣東新添守珠池内官弘治七年差太監一員
看守廣東廉州府楊梅青鶯平江三處珠池兼廵捕
廉瓊二府并帶管永安珠池
已上珠池
明會典卷三十二
