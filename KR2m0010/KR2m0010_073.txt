明會典卷七十三
禮部三十二
傳制
諸司職掌
一凡大祀前三日陳設如常儀文武官各具朝服詣丹
墀拜位鐘聲止儀禮司跪奏請陞殿樂作皇帝御華蓋
殿具皮弁服出陞座樂止鳴鞭訖贊四拜傳制官詣御
前跪傳制由東門出至傳制位稱有制贊跪宣制云洪
武某年正月某日大祀天地於南郊爾文武百官自某
日為始致齋三日當敬慎之傳訖贊俯伏興樂作又四
拜平身樂止奏禮畢
一凡遣官祭祀前一日陳設如常儀次日各官具服於
丹墀北向立皇帝御華蓋殿具皮弁服鐘聲止執事官
行一拜叩頭禮訖儀禮司跪奏請陞殿樂作陞座樂止
捲簾鳴鞭訖唱排班班齊百官一拜叩頭畢分東西立
引禮引獻官詣拜位贊四拜平身傳制官詣御前跪奏
傳制俯伏興由東門靠東出至丹陛東西向立稱有制
唱跪宣制(祭孔子則曰某年月日祭先師孔子大成至聖文宣王祭帝王則曰先聖歴代帝王)命
卿行禮贊俯伏興樂作四拜樂止禮畢
皇明祖訓
凡傳制遣官代祀歴代帝王并旗纛孔子等廟前一日
沐浴更衣處於齋宫次日還宫
事例
洪武二十五年凡傳制遣使持節俱用東階左行
傳制樂(與朝賀同)
樂章
典祀之曲
氤氲滿殿香八音絲竹弄笙簧金石音韻彰匏土革木
度鏗鏘高捧降明香吾皇誠念詣神方神不佞禍淫福
善理之常
進春
諸司職掌
一是日早文武百官各具朝服于丹墀北向立應天府
官置春案于丹墀中道之東引禮引府縣官就拜位贊
鞠躬樂作四拜平身樂止典儀唱進春引府縣官舉春
案樂作由東階陞跪置于丹陛中道俯伏興平身樂作
又四拜禮畢鳴贊唱排班引禮引文武官北向立贊班
齊致詞官詣中道之東跪奏云新春吉辰禮當慶賀贊
鞠躬樂作贊五拜三叩頭訖樂止儀禮司奏禮畢(今順天府)
(進春)
進春樂(與朝賀同)
有司鞭春儀
永樂中定每歲有司預期塑造春牛并芒神立春前一
日各官常服輿迎至府州縣門外土牛南向芒神在東
西向至日清晨陳設香燭酒果各官具朝服贊排班班
齊贊鞠躬四拜興平身班首詣前跪衆官皆跪贊奠酒
凡三贊俯伏興復位又四拜畢各官執綵杖排立於土
牛兩傍贊者曰長官擊鼓三聲擂鼓贊者曰鞭春各官
環擊土者三贊禮畢
頒誥
諸司職掌
一陳設如常儀至皇帝陞殿鳴鞭百官一拜叩頭畢引
禮引受誥官詣拜位執事官舉誥案于丹墀中道或吏
部或兵部官奏訖贊鞠躬樂作四拜平身樂止執事官
舉誥案置于丹墀中道贊跪俯伏興樂作又四拜樂止
禮畢
頒誥樂(與朝賀同)
官員受誥封贈并焚黃儀
洪武中定凡受誥前一日本家設誥案於正廳中設香
案於誥案之南其日綵亭鼓樂送(如無綵亭用盤袱一人捧前行)受誥
官前行誥將至受封贈者即出大門外迎接命婦服冠
服迎於門内候誥輿(即綵亭)入門随至廳前各就拜位執
事者於輿内捧誥置於案贊禮者贊鞠躬五拜三叩頭
(如命婦則不必叩頭)捧誥入受封贈并受誥官具香燭等物詣家
廟或祠堂告知四拜訖受誥官并命婦於父母前行四
禮
凡焚黃前一日受誥扵本家祠堂中設案卓一扵中間
設香燭卓一扵案前置祝文扵案至日清晨孝子捧封
贈誥命置祠堂中案上着能寫人以黃紙一幅依誥命
一般謄抄置于案卓執事者陳設祭物於案前孝子等
各設拜位從祭子女列于後贊禮者贊鞠躬拜興拜興
平身至香案前贊跪上香祭酒亞祭酒三祭酒讀祝執
事者取祝文跪于右讀祝訖贊宣誥宣誥者立于東宣
訖贊俯伏興平身贊焚黃讀祝者取祝文宣誥者取黃
俱至焚所焚燒孝子酧酒禮畢
祝文式
維洪武某年歲次某甲子某月某朔某日孝(子孫)致祭顯
(某考散官之靈某妣夫人之靈)(若靈在寫之靈若已除靈入祠堂則寫神主)追念音容不
勝感慕兹者欽蒙聖恩追封顯(某考散官某妣夫人)謹於今日行
焚黃禮特備牲醴告祭尚饗
開讀
諸司職掌
前期一日尚寳司設御座于奉天殿設寳案于殿東錦
衣衛設雲蓋于奉天門教坊司陳中和韶樂于殿内禮
部設宣讀案于承天門上西南向其日清晨陳設如常
儀教坊司設大樂于午門外承天門外東西相向儀禮
司設百官拜位於承天門外橋南校尉四人擎雲蓋于
殿内簾前鼓初嚴文武百官各具朝服鼓次嚴引禮引
公侯侍班于午門外東西相向鐘聲止儀禮司跪奏請
陞殿皇帝服皮弁服導駕官前導中和樂作陞座樂止
鳴鞭捲簾禮部官奉詔書詣寳案前用寳訖捧置雲蓋
中校尉擎執雲蓋由殿東門出大樂作自東陞降由奉
天門至金水橋南午門外樂作公侯前導迎至承天門
上鳴贊唱排班引禮引文武官就拜位唱班齊鞠躬樂
作贊四拜樂止宣讀展讀官陞案稱有制贊衆官皆跪
禮部官捧詔書授宣讀官宣讀官受詔書唱宣讀宣讀
官宣訖禮部官捧詔置雲蓋中贊禮唱俯伏興樂作四
拜樂止唱搢笏鞠躬三舞蹈唱山呼百官拱手加額曰
萬歲唱山呼百官拱手加額曰萬歲唱再山呼百官
拱手加額曰萬萬歲凡呼萬歲樂工軍校擊鼓齊聲應
之唱出笏俯伏興樂作四拜興平身樂止序班即報儀
禮司跪奏禮畢禮部官捧詔書分授使者畢駕興中和
樂作鳴鞭樂止百官以次退
一凡遇有詔書禮部差人賫往各處開讀所差人員必
預先教其捧詔進退禮儀
一凡使者欽賫詔書至各處開讀預期一凡報知本處
官司照依已降儀式迎接行禮
一凡使者欽賫勑符丹符到處多係機密重事不許先
期報知亦不許本處官司迎接使者與衆官直至本衙
門開看置勑符於案使者立于案東衆官四拜使者取
符宣讀訖復置于案衆官再行四拜禮畢本處官遂與
使者行禮若與一二人止扵本家接符從便安放使者
以符授本官本官叩頭開看畢乃與使者行禮
一凡使者欽賫詔書至總兵官處近營十里先令人報
知總兵官設香案于營内南向列金鼓旗仗率領諸將
出營迎接見使者下馬立於道傍俟詔書過總兵官并
衆官上馬後從至營門外各下馬使者前行總兵官并
衆官後從至營内使者捧詔書置于案使者立於案東
西向總兵官并衆官行四拜禮使者取詔書以授宣讀
官衆官皆跪宣讀畢以授使者復置于案衆官皆俯伏
興平身行四拜禮禮畢使者東立西向總兵官西立東
向行兩拜相見禮畢使者居東總兵官居西相向叙坐
一凡使者欽賫制諭勑符手詔至總兵官處干係機密
軍務經過去處不許報知本處官司亦不許迎接徑至
總兵官營外先密遣人報知總兵官設香案于兵幕南
向總兵官親出營迎接使者下馬捧制諭勑符前往總
兵官後從至兵幕使者取制諭勑符置于案使者立于
案東西向總兵官行五拜禮禮畢悉令屏去左右使者
取制諭勑符親授總兵官開看畢即收卷復置于案使
者東立西向總兵西立東向行兩拜相見禮畢使者居
東總兵官居西相向叙坐
一凡總兵官奉命征討凡遇使者賫到制諭勑符手詔
依儀行禮即便依旨奉行如有應合復奏事理随時具
奏請旨不許遲延方命違則如律
開讀樂(與朝賀同)
有司迎接詔赦禮儀
一凡朝廷遣使各處開讀詔赦如至開讀所本處官員
具龍亭綵輿儀仗鼓樂出郭迎接朝使下馬取詔書置
龍亭内南向朝使立于龍亭之東本處官具服北面行
五拜禮衆官及鼓樂前導引朝使上馬在龍亭後行至
公𪠘門外衆官先入文武官分東西序立候龍亭至公
庭中朝使立於龍亭之東西向如有出使官員贊者先
唱曰出使官行禮禮生引出使官於公庭露臺上行五
拜禮畢於露臺之上東立贊者唱衆官排班有武官處
文東武西排班如無武官處文官依次左右排班班齊
樂作贊曰拜禮朝使奉詔授展讀官展讀官跪受詣開
讀案宣讀出使官扵露臺北向跪衆官皆跪宣讀訖開
讀官奉誥授朝使朝使奉詔放龍亭中衆官俯伏興四
拜三舞蹈跪山呼者三俯伏興四拜禮畢本處官班首
詣龍亭前跪問聖躬萬福朝使鞠躬荅曰聖躬萬福衆
官乃退易服而見朝使行兩拜禮朝使答禮禮畢本處
處官復具鼓樂送詔于官亭
迎接詔赦官班儀仗行次圖
横瓜鉞斧瓜搥劒令旗鼓樂文官耆儒甲士鼓角
金鼓旗
(四人)天丁天丁天丁天丁
龍亭香案
(甲士)天丁天丁天丁天丁
横瓜鉞斧瓜搥劒令旗鼓樂武官耆儒甲士鼓角
金鼓旗
凡開讀詔赦文武官拜位圖式
傘横瓜鉞斧瓜槌劒令旗鼓樂丹墀(生員吏典耆儒僧道甲士鼓角金鼓旗)
龍亭横瓜鉞斧瓜槌劒令旗鼓樂丹墀(千百戶總小旗甲士鼓角金鼓旗)
進實錄儀
成化間定前一日設表案于奉天殿丹陛之東設實錄
案于丹墀中教坊司設中和韶樂及大樂如常儀設寳
輿香亭于史舘前是日早錦衣衛設鹵簿駕史官具服
至舘捧實錄置寳輿中上御華蓋殿具衮冕鴻臚寺官
導迎實錄寳輿用鼓樂&KR0987;蓋從東廊北行由左順門外
引由橋南中道行史官後随至奉天門階下由左門入
至丹墀案前捧實錄置于案樂止俟香亭寳輿退鴻臚
寺奏執事官行禮贊五拜奏請陞殿導駕官前導樂作
上御奉天殿樂止鳴鞭史官入班文武官各具服詣丹
墀分左右侍班鴻臚寺官奏進實錄樂作序班舉實錄
案以次由中道陞班首由左階陞至殿門外上興序班
以實錄置于殿中樂止班首跪于案前贊史官皆跪樂
作内侍官舉實錄案入内殿置于中上復座樂止贊俯
伏班首及史官皆俯伏樂作興平身樂止班首復位贊
鞠躬樂作四拜興平身樂止贊進表樂作序班舉表案
置于殿中樂止贊宣表贊衆官皆跪鴻臚寺官展表宣訖
贊俯伏樂作贊四拜興平身樂止進實錄官退于東班
侍立文武百官入班鴻臚寺官致詞云文武百官某官
某等恭惟英宗睿皇帝神功聖德纂述成書光華萬世
羣臣歡抃禮當慶賀贊鞠躬樂作贊四拜興平身樂止贊
有制史官仍入班贊跪宣制云英宗睿皇帝功德配天
紀述詳實朕心歡慶與卿等同之宣訖贊俯伏樂作興
平身樂止贊搢笏鞠躬三舞蹈贊跪山呼萬歲三贊俯
伏樂作四拜興平身樂止禮畢
進書儀
凡纂修書籍進呈前一日内執事官設御案于文華殿
内稍東至日早朝退上御文華殿鴻臚寺官設表案一
書案一于左順門内當中纂修官捧表并書各置于案
鴻臚寺官四員舉案二員前導錦衣衛設傘蓋二俱随
案行由文華門中門入纂修官後随從二門入至丹陛
上鴻臚寺官舉表與書案由中門入置于殿内正中出
贊四拜禮畢鴻臚寺官二員從左門入舉御案進上前
出贊進表纂修官一員從右門入取表進上前展表俟
上覽畢收表置于前案贊進書纂修官取書進上前展
書俟上覽畢收書置于前案出就班鴻臚寺官六員由
左門入二員徹御案四員徹表與書案各置于殿内東
出贊四拜禮畢退内執事官收所進表并書
明會典卷七十三
