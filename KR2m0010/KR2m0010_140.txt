明會典卷一百四十
刑部十五
編發囚軍
諸司職掌
凡本部問有應合充軍者必須照依律與大誥内議擬
明白大理寺審無冤枉開付陜西部本部置立文簿注
寫各人姓名年籍鄉貫住址明白照依南北籍編成排
甲每一小甲管軍一十名總甲管軍五十名每百戶該
管一百一十二名一樣造冊二本將各總小甲軍人姓
名年籍鄉貫住址并該管百戶姓名充軍衛分注寫明
白一本進赴内府收照一本同總小甲軍人責付該管
百戶領去充軍仍咨呈該府作數如浙江河南山東陜
西山西北平福建并直隸應天廬州鳳陽淮安揚州蘇
州松江常州和州滁州徐州人發雲南四川屬衛江西
湖廣四川廣東廣西并直隸太平寧國池州徽州廣德
安慶人發北平大寧遼東屬衛其軍人遇有逃故該管
百戶具呈合干上司照籍勾補
事例
洪武三十五年令罪人應發充軍者皆從給事中及行
人編次隊伍然後發遣
凡問該充軍者在京行兵部定衛在外係巡撫有行者
巡撫定衛巡按有行者巡按定衛其所屬自問者有巡
撫處申呈巡撫無巡撫處巡按定撥仍抄招行兵部知
會
合編充軍
諸司職掌
販賣私鹽詭寄田粮
私充牙行私自下海
閒吏土豪
應合抄劄家屬積年民害官吏
誣告人充軍無籍戶
攬納戶舊日山寨頭目
更名易姓家屬不務生理
遊食斷指誹謗
小書生主文
野牢子幫虎
伴當直司
後定合編充軍散見各衙門事例之下
皂隸獄卒
諸司職掌
凡本衙門皂隸并司獄司看監獄卒山東部掌行各部
將一應皂隸開稱本部皂隸若干名内跟官幾名聽差
幾名直廳幾名本部直堂幾名跟官幾名務要明立文
案遇有更替本部將新僉皂隸取訖年籍鄉貫住址供
狀分豁明白發下該部收役將得替皂隸令主事廳出
批送應天府給引寧家
事例
洪武二十三年各處觧到野牢子并幫虎小弓兵人等
本部用一百名看囚其直堂等項皂隸移咨兵部添設
三十五年於流罪囚人内相兼撥補永樂年間本
部并各司一應皂隸俱係各布政司并直隸府分僉觧
兵部移咨本部知會該部案令該司批送本部山東清
吏司取供送發收役滿日仍送回該部轉送寧家逃故
者仍行跟捉勾補
營造
諸司職掌
凡本衙門并司獄司堂廳門窗書案卓椅傘杖鐵槊案
衣坐褥等項并官吏公𪠘牆垣牢房遇有損壊不堪及
應有營造俱係四川部掌行案呈本部移咨工部量撥
囚人修造係干重務者奏聞
明會典卷一百四十
