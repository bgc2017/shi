明會典卷八十八
禮部四十七
祭祀九
品官家廟
國朝品官廟制未定于是權倣朱子祠堂之制奉高曾
祖禰四世之主亦以四仲之月祭之又加臘日忌日之
祭與夫歲時俗節之薦享至若庶人得奉其祖父母父
母之祀已有著令而其時享于寢之禮大略同于品官
焉
祠堂制度
祠堂三間外為中門中門外為兩階皆三級東曰阼階
西曰西階階下隨地廣狹以屋覆之令可容家衆叙立
又為遺書衣物祭器庫及神厨于其東繚以周垣别為
外門常加扃閉祠堂之内以近北一架為四龕每龕内
置一卓高祖居西曾祖次之祖次之父次之神主皆藏
于櫝中置于卓上南面龕外各垂小簾簾外設香卓于
堂中置香爐香合于其上兩階之間又設香卓亦如之
若家貧地狹則止為一間不立厨庫而東西壁下置立
兩櫃西藏遺書衣物東藏祭器亦可地狹則于廳事之
東亦可
品官享家廟儀
時日
凡四時之祭用仲月並于孟月下旬之首擇仲月
三旬各一日或丁或亥主祭盛服率兄弟子孫立
于祠堂階下北面置卓子于主祭之前設香爐香
合环珓于其上主祭以下皆再拜訖主祭焚香薰
珓祝曰某將以來月上旬某日祗薦歲事于祖考
即以珓擲于地以一俯一仰為吉不吉更卜中旬
之日又不吉則不復卜而直用下旬之日既得日
乃復位再拜而退若臘日忌日俗節之薦享則不
必卜
齋戒
前期三日主祭率衆丈夫致齋于外主婦率衆婦女致
齋于内沐浴更衣飲酒不得至亂食肉不得茹葷不弔
喪不聽樂凡凶穢之事皆不得預
陳設
前一日主祭帥子弟及執事灑掃正寢洗拭椅卓務令
蠲潔設高祖考妣位于堂西北壁下南向考西妣東各
用一椅一卓而合之曾祖考妣祖考妣考妣以次而東
皆如高祖之位世各為位不相連屬别設旁親無後及
卑幼先亡者袝食位于東西壁下凡伯叔祖考妣伯叔
考妣兄弟嫂妻弟婦子姪子姪婦之屬皆右男子左婦
女東西相向以北為上(凡屋不問何向但以前為南後為北左為東右為西)設香
案于堂中置香爐香合于其上束茅聚沙于香案前及
逐位前地上設酒案于東階上别置卓子于其東設酒
注一酹酒盞一鹽楪醋瓶于其上火爐湯瓶香匙火筯
于西階上别置卓子于其西設祝版于其上設盥盆帨
巾各二于阼階下之東又設陳饌大床于其東
省饌
前一日主祭率衆丈夫省牲涖殺主婦帥衆婦女滌濯
祭器潔釜鼎具祭饌每位果六品菜𬞞及脯醢各三品
肉魚饅頭糕各一盤羔飯各一椀肝各一串肉各一串
務令精潔未祭之前勿令人先食及為猫犬虫鼠所汚
行事
祭之日質明主祭以下各具服主祭者見居官則唐帽
束帶婦人曾受封者則花釵翟衣士人未為官者則幅
巾深衣庶人則巾衫結絛婦人大襖長裙首飾如制主
祭以下具服訖盥手帨手詣正寢神位前設𬞞果酒饌
設果楪於卓子上南端𬞞果脯醢相間次之設盞柈醋
楪於北端盞西碟東匙筯居中設酒瓶于架上熾炭于
爐主婦炊煖祭饌皆令極熱以合盛出置東階下大牀
上次詣祠堂前階下序立主祭位于東兄弟以下位于
主祭之東少退子孫及外執事者以次重行列于主祭
之後主婦位在西弟婦姊妹位于主婦之西少退女子
子婦及内執事者亦以次重行列于主婦之後皆北向
其有伯叔父母位次並居主祭主婦位稍前主祭有母
則特位于主婦之前叙立訖主祭升自阼階焚香告曰
孝孫某今以仲春之月(夏秋冬同)有事於顯高祖考某官府
君顯高祖妣某封某氏顯曾祖考某官府君顯曾祖妣
某封某氏顯祖考某官府君顯祖妣某封某氏顯考某
官府君顯妣某封某氏以某親某官府君某親某封某
氏袝食敢請神主出就正寢恭伸奠獻告訖歛櫝正位
祔位各置一笥各以執事者一人捧之主祭前導主婦
以下皆從至正寢置于西階卓子上主祭啓櫝奉諸考
神主出就位主婦奉諸妣神主就位其祔位則各用子
弟一人奉之既畢主祭以下皆降復位
參神
主祭以下叙立如祠堂之儀立定俱拜若尊長老疾者
則休于它所
降神
主祭升詣香案前焚香少退立執事者一人實酒于注
一人取東階卓子上盤盞立于主祭之左一人執注立
于主祭之右主祭跪捧盤盞者亦跪進盤盞主祭受之
執注者亦跪斟酒于盞(主祭者左手執盤右手執盞)灌于茅上以盤
盞授執事者俯伏興再拜降復位
進饌
主祭升主婦從之執事者(一人以盤奉魚肉一人以盤奉米麫食一人以盤奉羔飯)
從升至高祖位前主祭奉肉奠于盤盞之南主婦奉麫
食奠于肉西主祭奉魚奠于醋楪之南主婦奉米食奠
于魚東主祭奉羔奠于醋楪之東主婦奉飯奠于盤盞
之西以次設諸正位使諸子弟婦女各設祔位皆畢主
祭以下皆降復位
酌獻
主祭升詣高祖位前執事者一人執酒注立于其右冬
月即先煖之主祭奉高祖考盤盞位前東向立執事者
西向斟酒于盞主祭奉之奠于故處次奉高祖妣盤盞
亦如之奠訖位前北向立執事者二人舉高祖考妣盤
盞立于主祭之左右主祭跪執事者亦跪主祭受高祖
考盤盞右手取盞祭之茅上以盤盞授執事者反之故
處受高祖妣盤盞亦如之俛伏興少退立執事者炙肝
于爐以楪盛之兄弟之長一人奉之奠于高祖考妣前
匙筯之南祝取版立于主祭之左跪讀曰某年某月某
朔某日孝玄孫某官某敢昭告于顯高祖考某官府君
顯高祖妣某封某氏氣序流易時維仲春追感歲時不
勝永慕敢以潔牲柔毛粢盛醴齊祗薦歲事以某親某
官府君某親某封某氏祔食尚享畢興主祭再拜退詣
諸位獻祝如初每逐位讀祝畢即兄弟衆男之不為亞
終獻者以次分詣本位所祔之位酌獻如儀但不讀祝
獻畢皆降復位執事者以它器撤酒及肝置盞于故處
曾祖前稱孝曾孫祖前稱孝孫考前稱孝子改不勝永
慕為昊天罔極凡祔者伯叔祖父祔于高祖伯叔父祔
于曾祖兄弟祔于祖子孫祔于考餘皆倣此如本位無
即不言以某親祔食亞獻則主婦為之諸婦女奉炙肉
及分獻如初獻儀但不讀祝終獻則兄弟之長或長男
或親賓為之衆子弟奉炙肉及分獻如亞獻儀
侑食
主祭升執注就斟諸位之酒皆滿立于香案之東南主
婦升扱匙飯中西柄正筯立于香案之西南皆北向再
拜降復位
闔門
主祭以下皆出祝闔門無門處即降簾可也主祭立于
門東西向衆丈夫在其後主婦立於門西東向衆婦女在
其後如有尊長則少休于它所此所謂厭也
啓門
祝聲三噫歆乃啓門主祭以下皆入其尊長先休于它
所者亦入就位主祭主婦奉茶分進于考妣之前祔位
使諸子弟婦女進之
受胙
執事者設席于香案前主祭就席北面祝詣高祖考前
舉酒盤盞詣主祭之右主祭跪祝亦跪主祭受盤盞祭
酒啐酒祝取匙并盤抄取諸位之飯各少許奉以詣主
祭之左嘏于主祭曰祖考命工祝承致多福于汝孝孫
使汝受禄于天宜稼于田眉壽永年勿替引之主祭置
酒于席前俛伏興再拜跪受飯嘗之實于左袂掛袂于
季指取酒卒飲執事者受盞自右置注旁受飯亦如之
主祭俛伏興立於東階上西向祝立於西階上東向告
利成降復位與在位者皆再拜主祭不拜降復位
辭神
主祭者以下皆再拜
納主
主祭者與主婦皆升各奉主納于櫝主祭以笥歛櫝奉
歸祠堂如來儀
徹
主婦還監徹酒之在盞注它器中者皆入于瓶緘封之
所謂福酒果𬞞肉食並傳之燕器主婦監滌祭器而藏
之
餕
是日設席男女異處尊行自為一列南面自堂中東西
分首若止一人則當中而坐其餘以次相對分東西向
就坐行酒薦食酒饌不足則以它酒它饌益之將罷主
祭頒胙于内執事者徧及微賤其日皆盡
明會典卷八十八
