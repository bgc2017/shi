明會典卷三十
戶部十五
俸給二
事例
洪武十八年令天下有司官俸米折鈔每二貫五百文
准米一石永樂元年令各都司并河南浙江江西山
東山西五布政司按察司及王府官俸舊全支米者米
鈔中半兼支湖廣福建廣東廣西陜西北平四川雲南
八布政司按察司官俸米鈔兼支及所属府州縣等官
俸全支鈔者俱仍舊十六年奏准浙江等都司布政
司按察司長史司中都留守司堂上官并各衛所軍官
俸一品至五品俱二分支米八分支鈔宣德八年奏
准在外文武官折俸鈔每十五貫折米一石正統元
年令萬全大寧都司所属及北直隸衛所官折俸每歲
上半年支鈔下半年支胡椒蘇木又令北直隸府州
縣等衙門文職官月支本色米一石二年令貴州布
按二司官月支本色米二石三年令雲南布按二司
并所属官員俸一半每石折支海&KR1684;三十索并不堪布
絹叚疋等物相兼本色米支一半折鈔四年令福建
四品以上官俸四分米六分鈔五品以下米鈔中半兼
支浙江湖廣江西廣東山東四川直隸蘇州等處文武
官正五品以上米鈔二八分支從五品月支本色米三
石二斗六品七品米鈔三七分支八品以下見支一石
者增二斗大寧都司并北直隸衛所都指揮指揮每月
加二石衛鎮撫千百戸所鎮撫加一石俱折布絹餘處
照舊遼東甘肅諸處偹禦官自百戶而下該增米俱折
絹五年令陜西王府審理工正等官照有司官例月
支米二石餘折鈔六年令在外文武官俸折鈔每石
二十五貫廣寧等十衛并定遼左等衛指揮等官月增
米四斗首領官及倉副使二斗八年令廣東都布按
三司并所属官俸五品以上四分支米六分折鈔六品
以下米鈔中半兼支令貴州都司并所属衛所官俸
俱三分本色七分折鈔本色於湖廣布政司附近府州
縣税糧内折徵綿布十萬疋每二疋准米一石運赴貴
州鎮遠府准作貴州迤東與隆等衛所官軍俸糧四川
布政司折徵綿布十萬疋亦准米五萬石内四萬疋運
赴永寧衛准作貴州迤西普安等衛官軍俸糧六萬疋
運赴貴州布政司准作附近衛所官軍俸糧其折鈔仍
給四川布政司官庫九年令甘肅沿邊官俸五品以
上二分米八分鈔六品以下三分米七分鈔令各處
税課司局官照品給俸米鈔兼支革罷廵攔供給十
年令河泊所官照税課司局官例給俸十一年令提
督北直隸衛所屯田僉事俸於戶部帶支十二年令
浙江三司及各府縣官二品至五品月仍支米三石六
品至九品月支米二石雜職一石雲南都布按三司并
府州縣衛所等衙門文武官三品以上月支米二石五
斗四品至五品二石六品至七品一石五斗八品至九
品一石二斗雜職八斗餘照舊折支又令貴州都布
按三司所属及貴州宣慰使司等衙門大小文職流官
俱於俸給内月支本色米一石餘俸於原籍官司米鈔
兼支又令在外文武官折俸鈔仍每十五貫准米一
石十三年令廣東都布按三司并所属衛所府州縣
官五品以上二分米八分鈔六品以下三分米七分鈔
十四年奏准雲南三司堂上官月支米三石武職官
指揮月支米三石正副千戶衛鎮撫百戶二石五斗試
百戶所鎮撫二石文職官四品二石五品至七品一石
五斗八品至雜職一石每米一石折海&KR1684;六十索景
泰三年令軍職官調各邊者患病十日之外即住俸
六年又令張家灣鹽倉收積掣摯客商餘鹽并私鹽給
通州并通州等五衛及附近密雲等六衛官折俸每鹽
一百四十斤准米一石天順元年令大同等處武職
官應襲兒男有功陞官者准支半俸又令納粟軍職
官月支米一石俱令管事差操若病故子孫襲替一依
父祖之例其有軍功陞職者如獲功一級加與小旗糧
二級加與總旗糧三級加試百戶俸至功級多者照陞
授官加俸後子孫替職一依前例二年詔在外官員
有父母年老在家願分俸助養者准於原籍關支又
詔四品以上官年七十以禮致仕家貧不能自存者有
司歲給米五石成化六年令在外官不許分俸原籍
養親又令長蘆山東鹽場官俱給月俸七年令各
處倉官及收糧經歴守支二年以上未盡者仍聽全支
俸給十三年令在京都指揮選調各都司管事願分
俸養親者以本色三分為率許存一分原衛關支十
四年令文職有軍功陞俸級者後雖陞職仍舊帶支
弘治三年令在京武職選調在外都司官俸通行随任
關支
已上在外文武官俸
洪武初令教授俸照品級學正而下照雜職例支給
十三年奏定學正教諭訓導俸各月支米與雜職同師
生廪膳米每人日一升永樂初令鳳陽等府及河南
山西陜西湖廣浙江福建廣東廣西四川各府州縣并
貴州及四川行都司所属各衛師生俸廪俱米鈔中半
兼支九年奏准各處師生俸米全支正統元年奏
准各處教授俸見支五石者照舊見支二石及一石五
斗一石者俱增為三石餘折鈔學正見支二石五斗者
如舊見支一石五斗及一石者俱增為二石餘折鈔教
諭訓導見支一石五斗及一石者俱增為二石餘折鈔
十四年奏准各處教官饌米停支其俸月支本色米一
石生員月支本色米五斗餘俱折鈔景泰六年令照
舊支給口外邊城及糧少處暫為減支
已上教官生員俸廪
洪武二十九年令天文生月支食米六斗歴事監生月
支米一石永樂九年令天文生不分有無家小全支
米十六年以撙節京儲令監生有家小者減支四斗
無者二斗宣德三年令太醫院醫士有家小者月支
米五斗無者三斗醫生二斗九年奏准四夷舘習字
監生并回回逹官子弟習字者月支米一石正統六
年令各衙門歴事監生有家小者月支米一石無者六
斗南京各衙門歴事監生有家小者月支米八斗無者
六斗景泰六年令刷卷監生有家小者月支米六斗
無者四斗成化十年奏准醫士有家小者月支米增
為七斗無者五斗醫生有家小者四斗無者三斗
已上監生人等月糧
洪武七年給天下諸司典吏俸十三年奏定吏員月
俸一品二品衙門提控都吏月支米二石五斗掾史令
史二斗二斗知印承差典史一石二斗三品四品衙門
令史書吏司吏月支米二石承差典吏一石五品衙門
司吏月支米一石二斗典吏八斗六品至雜職司吏月
支米一石光祿司等典吏六斗又奏定在京三品以
下衙門典吏月俸一石六品以下衙門典吏六斗又
令在外各衙門吏典俸一石折鈔二貫五百文三十
一年奏准在京吏典有家小原支一石以上者每石減
支二斗無家小減支五斗提控都吏胥掾令史等項不
分有無家小原支米二石者減支五斗原支二石五斗
者減支八斗各處布政司并直隸所属府州縣及各都
司衛所吏全支鈔永樂九年令在京各衙門吏典不
分有無家小俱全支米十六年令在京各衙門吏月
支米一石餘折鈔南京各衙門辦事吏舊支食米五斗
者住支十九年令在京各衙門吏有家小者月支米
六斗無者四斗五升餘折鈔南京各衙門吏照舊支給
每米一石折鈔二十五貫二十二年令在京各衙門
吏有家小者月增米四斗無者一斗五升其折色鈔亦
照文武官例給胡椒蘇木宣德三年革各衙門辦事
吏月支食米正統元年令南京各衙門吏月支米有
家小者增二斗無家小者增一斗五升又令在京刷
卷人吏俸照各衙門吏典例支給六年令在京令典
知印有家小者月支米一石無者六斗七年奏准在
外大小衙門通吏令史司吏月支米三斗餘折鈔八
年令各處都布按三司知印承差月支米三斗餘折鈔
成化四年令在京吏典折色俸照文武官例錢鈔兼
支十六年令戶部書算月支米五斗
已上吏員知印承差俸糧書算附
永樂八年奏准安插来降達官每大口月支糧四斗小
口二斗三歲以下及續生者不支宣德三年令在京
達官俸不拘品級月支米二石餘於南京倉支其折鈔
照文武官例十年令在京逹官俸舊全支者減半半
支者減十之三四新降附達官自指揮而下逓減又
令遼東安樂自在州達官頭目俸糧該支半俸二石四
斗而減支者添本色米一石該支半俸二石而減支者
添本色米八斗餘折鈔景泰元年奏准來降達官俸
本色三分俱於在京支給五年令安插達官人等病
故無子孫承襲者家属仍月支米二石
已上外夷歸附官員俸粮
洪武初令官吏俸給旗軍月糧按月關支每月不過初
五永樂元年令各衙門官吏監生人等凡關過俸糧
五斗以下者俱免還官宣德二年令俸糧過期不關
者改折鈔四年奏准公差官員無家小者明白開報
候回日補支其餘見在者務依期關支不許出月如過
三月不關者扣除八年令各衙門官吏俸糧文書至
倉一月已上不關者扣除九年奏准各都司衛所官
軍俸糧若過三月不關者俱折支鈔正統元年令在
京軍官折俸銀本部按季取數類奏赴該庫官出於午
門裏會同司禮監官及給事中御史唱名給散八年
令在京官吏月支米本部每歲扣算一年該用之數定
撥各衙門徑自委官收放仍每歲各將所收糧數造冊
送部類送戶科每月計支過數註銷其積出餘糧歲終
本部委官盤量作數十年令在京官吏等項俸糧折
色各具手本送本部查明另具手本送天財庫知會各
衙門自行關支十二年奏准順天府及大興宛平二
縣都稅司等衙門官吏俸糧照五府六部例於儧運糙
粳米内撥發本府收支景泰二年令各衛所官軍俸
糧折色如上半年鈔延至次年正月下半年蘇木延至
次年七月終者俱住支口外官軍不在此例三年令
詹事府左右春坊司經局太僕寺官吏俸糧照太常寺
例於本衙門收放五城兵馬司大通關會同舘官吏及
京衛武學師生俸糧按月造冊定撥京倉關支又令
南京各衙門見收官吏人等俸糧照在京例開立年分
造冊送科候放支按月具手本委官赴科註銷正糧支
盡仍令南京戶部委官查盤四年令光禄寺官吏俸
糧於禮部帶支尚寶司於通政司帶支五年令在京
軍衛有司衙門官吏旗軍俸糧折鈔若過半年不行造
冊關支者住支如有依期造冊而該庫無鈔者方准補
給又令各衛所官軍俸糧折色委官賫冊赴部轉送
該府會關該府仍不拘衛所多寡就為赴庫關領天
順元年令上林苑監官吏俸糧於本監收放成化八
年令在京文武官折色俸糧自文書到日經五箇月不
關者扣除十七年令在京各衛所掌印軍政官及各
邊廵撫鎮守把總等官督属造冊及委官關支俸糧折
色仍先具委官職名呈報本部及各處管糧官員如過
四十五日不造冊關支及關支不盡者糧米扣除委官
俸糧亦依所違月日住支若各衛所不以委官職名開
報者掌印軍政把總官一體住支十八年奏准天津
等二十四衛官軍俸糧折色每歲先行造冊委官親賫
上半年限三月内下半年限九月内赴府投文轉送内
府庫關支如過一年不到者照例扣除關出鈔絹等物
本府仍委官押運至彼令管糧郎中等官公同該衛官
給散又令兩京營繕所文思院官員俸糧工部并南
京工部按季造冊繳送南京戶部照在京各衛經歴等
官例定撥南京衛倉支給其有冊到一十五箇月不赴
部告支者扣除二十年令兩京各衛關支官吏人等
折色俸糧俱自本部比號日爲始定限三箇月以裏務
委官依數赴該庫關出送衛所公同掌印管事并首領
官給散具數回報本部查考如有刁蹬留難及用強准
折私債聽委官與被害之人指實呈告依律追究如委
官通同掌印管事及買頭人等包買折債不行給散或
違限不赴該庫官領有贓者以贓論無贓者參問畢俱
帶俸差操其積年買頭包買之人照包攬錢鈔例發落
弘治元年奏准在外并各邊衛所軍官折色俸令各
分廵分守官督該掌印官按季造冊每歲上半年限次
年六月以裏下半年限次年十一月以裏送赴合干司
府關給存留在庫鈔貫如不敷凡贓罰布貨器皿衣服
頭畜之類皆計鈔折支每銀一兩折鈔七百貫若該衛
所過期不造冊其折色照例扣除十一年令各邊官
軍俸糧每遇春間米貴支與本色秋間收成照時價支
折色其餘月分銀米間支如或米賤願折銀者亦不許
過支六箇月十三年奏准官員監生吏典旗軍人等
關過俸糧及預支應得糧米遇有事故調用等項五斗
以上失於還官者事發止問不應追糧還官
已上收支俸糧
明會典卷三十
