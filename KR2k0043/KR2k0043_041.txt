欽定四庫全書
江西通志卷三十八
古蹟(一)
運隨時啟蹟自古留芳流百世名閱千秋城池井里
臺閣亭樓其地之著惟人之休江西名勝傳記最稠
匪獨山川建置實優俯仰古今詩酒燕遊品題歌詠
博採旁搜以廣見聞以資訪求匪云陳迹用景前修
作古蹟志
南昌府
越王城明一統志在奉新縣西五十里相傳越王勾踐
屯兵於此有點軍坪走馬崙諸勝
灌嬰城古今記豫章城漢潁陰侯灌嬰所築南昌耆舊
記嬰討定南方因居人章文獻地遂築此城名勝記
在城東即今黃成寺也榆墩集東關外延袤數里自
菩提寺至於窰灣此灌將軍故城址也相國張文端
位因而囿之即址為堤曰興福莊
古艾城宋郡縣志以縣分自武寧故名分寧古艾地也
今縣西一百里龍坪岡有艾城存焉左傳吳公子慶
忌出居於艾後漢書劉陵艾人即此
昌邑城豫章記昌邑王賀既廢之後宣帝封為海昏侯
東就國築城於此名勝志去府城西北六十里今為
巡檢司
新吳故城名勝志漢靈帝中平中分海昏置新吳縣故
城在今奉新縣西三十里隋省入建昌
椒邱城名勝志漢建安四年孫策起兵破劉勳於潯陽
欲謀取豫章太守華歆乃築此城以禦之去昌邑城六
十里江表記策進至椒邱遣虞翻說華歆即其地也
太史慈城三國志漢建安八年荆州刺史劉表從子磐
數為寇於艾西安諸縣策於是分海昏建昌左右六
縣以慈為建昌都尉治海昏并督諸將拒磐因築此
城府志在奉新縣西三十里周迴五里
西平故城太平寰宇記在武寧縣西二百九十七里漢
書云鄧通西平人即此縣也隋省
西安故城太平寰宇記在武寧縣西二十里古今志云
漢獻帝建安中置隋開皇元年廢
按今縣之高鄉西安里即故西安縣治也吳朱然
封西安鄉侯即此地
富城廢縣名勝志漢建安中立富城縣於富水之西晉
太康初移理豐水之西在今縣西長豐鄉一名黃金
城即今黃金陂是
劉繇城水經注贑水又東逕劉繇城吳孫策略地至曲
阿揚州刺史劉繇奔豫章築城自保處也古今記在
豫章縣北四十里
齊城水經注贑水所經舊名王步蓋齊王之渚步也又
東有城築道相通號曰齊城是孫奮離宫太平寰宇
記在洪州東二十里
按三國志孫奮吳大帝權第五子初立為齊王居
武昌權薨諸葛恪不欲諸王處濱江兵馬之地徙
奮於豫章
古豐城元和郡縣志本漢南昌縣地晉武帝太康元年
移於今縣南四十一里名豐城即雷煥得寶劍處也
太平寰宇記城基今在靖州
按靖州即今高安縣
余城太平寰宇記在奉新縣西十五里梁書于慶入洪
州進攻新吳余孝頃起兵拒之因築此城周迴三百
五十步
廣豐廢縣輿圖備攷在縣東廣豐鄉梁大同二年置尋
廢
豫寧廢縣名勝志今武寧縣下南鄉甘羅村即唐豫寧
縣治景雲中所遷也今治乃天寶四年復遷者在玉
枕山前
東邱城古今記在郡下流一百四十里臨江
古情城古今記在豐城東一里
按東邱古情二城建置始末並屬何縣不得其詳
今據豫章古今記采錄
南昌舊城明一統志城西瞰大江元末偽漢陳友諒以
大艦乘水漲附城而登遂破之大祖命移城去江三
十步後友諒至不能近
倉城名勝志漢遷江東馮氏之族於海昏西里賜之田
曰馮田故其水曰馮水也馮氏倉場故址在奉新之
龍山下山北有井井上有牆延袤數百尺俗呼倉城
洗馬池頤庵集在子城東南隅舊傳為浴仙池事不經
郡志載漢灌嬰初定豫章嘗飲馬於此故名此或然
也今在闤闠中與民居相接歲久隘塞廣不及半畝
深不至尋丈有司以為古蹟樹木欄以護其三面而
池之北則范仲華氏居之作軒以臨池上名曰臨清
梅福宅太平寰宇記在州東北三里西接開元觀東西
池書堂餘址尚存
石姑宫古今記在上繚水西五里漢昌邑王勝所居處
一作石姥宫
朝斗壇明一統志在豐城縣西北岸一十里其壇縱横
各十尺有古松列植下有丹井相傳漢梅福築以朝
斗
徐孺子宅太平寰宇記在州東北三里後漢徐孺子少
有高節追美梅福之風乃於福宅東築室以居
按曾鞏云東湖南小洲有孺子宅號孺子臺
思賢亭豫章記徐孺子墓在郡南十四里曰白社亭吳
嘉禾中太守長沙徐熙于墓隧種松太守南陽謝景
於墓側立碑永安中太守梁郡夏侯嵩於碑旁立思
賢亭碑亭今並在松大合抱曾南豐集拓跋魏時謂
之聘君亭楊誠齋集南昌尉廳之右有孺子墓其前
故有思賢亭後經兵燹亭毁墓湮今尉劍津張敬之
葺官廨披榛得焉因按圖表墓以復其亭
丁令威故居林志在武寧縣東三十里輿地紀勝在遼
山之東是丁仙沖舉處明一統志南有觀鶴橋北有
禮星壇後人於壇址又創丁仙觀近有青牛洞洞口
有巾石相傳令威飛騰時遺巾於此
土闕太平寰宇記在縣南三里輿地志州城南雙角闕
吳五鳳二年太守張浚築高四丈餘吳興記豫章之
闕高則長沙虎食人歲月已久今無其址
度支步水經注贑水西北逕度支步晉度支校尉立府
之處舊志云在府城西五里陶侃嘗宿此夜聞唱籌
聲問土人云吳時此地為度支廨
學臺晉書范寗為豫章太守大設庠序遣人往交州採
磬石以供學用并取郡四姓子弟皆充學生課讀五
經又起學臺功用彌廣
豐城劍石函能改齋漫錄晉豐城令雷煥剖石函得雙
劍按石函所在即古劍池之前二十四步四脣廣五
六尺塗沒其半土人訛為石門云
吳猛故宅名勝志寧州南有東津其側丹霞觀是吳猛
故宅亦名吳仙里
旴母宅太平廣記旴母豫章人聞許遜吳猛道行宣化
與子烈結茅於遜宅旁嘗采瓜果為許夀後仙去今
壇井猶存
鍾離真君宅明一統志在府城西南八十里象牙潭有
丹井
挂屩楓姜䕫詞題西山玉隆宫外古楓許旌陽在時物
也旌陽嘗以草屨懸其上土人謂屨為屩因名曰挂
屩楓
熊鳴鶴宅名勝志在府城惠民門内普賢寺實晉之禪
居寺唐之龍興院也本晉武昌太守熊鳴鶴宅後捨
為寺
謝尚宅名勝志府城北門内大安寺本晉鎮西將軍謝
尚宅後捨為寺
沈書浦古今記石頭津在郡江之西岸一名沈書浦殷
羨作豫章郡臨去都下人因附百許圅書既至石頭
悉擲水中曰有事者沈無事者浮故名焉
康僧淵精舍世說注晉康僧淵精舍在豫章西山去郡
數十里傍連嶺帶長川芳林列於軒庭清風激於堂
宇閒居研講希心理味庾元規諸人多往看之
銅鼓石名勝志在州西南大潙山石屹立數丈形類銅
鼓世傳許遜逐蛟過此石中有聲揮劍劈之一石中
分如劍劈狀今銅鼓營是其地
南浦亭豫章記在橋步門往來檥舟之所縣志今為館
驛
滕王閣名勝志在章江廣潤二門之間唐顯慶四年滕
王元嬰都督洪州營建此閣迨落成而滕王之封適
至因以名之後閻伯璵來督其壻吳子章能文令宿
搆閣序因九日宴僚屬欲出誇之先是龍門王勃往
交趾省親舟次馬當山去南昌七百餘里神見夢焉
且許助風及明而至遂得預宴閻徧請諸賓客為序
皆辭謝至勃不辭而賦一座驚服有序并詩其後王
緒為賦王仲舒為記韓昌黎所稱三王是也大中間
閣燬觀察紇干衆重建韋慤記宋元間范致虚姚燧
虞集俱有重修閣碑明初壬寅太祖幸南昌嘗宴詞
臣閣上命放陳友諒所蓄鹿於西山羅欽順記自聖
祖親征偽漢燕諸將後閣頽壓已盡遺址亦淪於江
正統初布政使吳潤於其地築館作迎恩之堂景泰
中都御史韓雍復於堂後建重屋取韓記中語意名
曰江西第一樓大學士陳循少保劉儼大理卿李奎
並有記成化乙酉司空莆陽吳世資為江西布政使
再加葺治始復其名曰滕王閣距今六十年自逆濠
搆難戎馬相尋閣以益敝今都御史武陵陳洪謨來
撫江右撤其舊而重建之始於嘉靖丙戌季秋落成
於丁亥春仲新志萬歷至崇禎巡撫夏良心解學龍
巡按方大美相繼修葺俱有記
國初燬於兵順治甲午巡撫蔡士英重建康熙己未迄
壬戌閣凡兩燬皆巡撫安世鼎重建癸未歲巡撫張
志棟特建亭於閣左以奉
御書滕王閣序丙戌閣又災及亭而火熄咸以為有神呵
護云本年巡撫郎廷極復建閣雍正辛亥又燬而亭
仍無恙至乾隆丙辰總督趙弘恩重建閣乾隆癸亥
布政使彭家屏復其舊額曰西江第一之樓并刻石
甃於壁
南樓張曲江集登豫章郡南樓詩雲霞千里開洲渚萬
形出
李邕碑名勝志在東湖之西有放生池唐先天二年都
督張廷珪奏置北海李邕撰碑文
彭真君舊宅明一統志在府城西宗華觀有丹井
簫峰亭榆墩集簫峰有亭祠簫史弄玉峯為西山最高
此山雲則衆山雨矣里語曰簫仙戴笠鳳凰翅濕簫
仙著衣烏雀淋漓
洪井豫章記厭原山西北余侔村五六里有洪井誌云
洪崖先生之井荆州記洪州厭原山有風雨池言山
高水深流激著樹灑如風雨云是洪崖之井
按此洪井即今西山風雨池
浮雲宫明一統志在奉新縣西華林山有浮邱石室及
李八百洞又有劍池丹井唐宣宗詩道人西蜀來自
謂八百歲愛此華林幽穴居聊避世
讓栗堂明一統志在豐城縣西二十里舊傳浮邱翁與
其徒王郭二仙昏夜食栗相讓因名
洪崖舊宅太平寰宇記在伏龍岡頂唐肅宗朝供奉山
人申太芝奏有異氣立宫鎮之
石亭名勝志唐元和初韋丹刺洪州始教民為瓦屋以
免火憂明年築堤扞江長十二里疏為斗門以走潦
水灌陂塘田二千頃至今賴之杜牧作遺愛碑云洪
始有居水火是苦一日除去人知歌舞後其子丞相
宙守豫章建石為亭以覆之今城西石亭觀音院是
其遺址
施先生石室唐摭言施肩吾舉元和十年及第雅慕十
二真君羽化靈迹俱存因高蹈不出賦閒居詩西山
集行世名勝志去西山天寶洞十里施先生石室在焉
柳公權法正禪師碑奉新縣志在百丈山碑目柳公權
書法正禪師碑在大智院師以兀和十四年示寂歲
久碑多殘缺今猶有二三百字可讀
按廣輿記徑謂刻於崖際
清風亭文苑英華權德輿序郭北五里有古龍沙龍沙
北下有州人秀才熊氏清風亭蓋故容州牧戴幼公
前倉部郎蕭元植賢熊氏之業之文尚兹境之幽曠
合資構之創名以識之
龍沙亭名勝志龍岡上有龍沙亭唐洪州熊秀才之清
風亭也江城名蹟記明萬歷中布政使吳獻台陸長
庚復移建於龍光寺之南其前為聽松亭學使錢檟
有記
南亭花林文苑英華顧況有江西觀察宴度支張侍郎
南亭花林序云取之明離麗君子健應之象
萬山亭文苑英華孟浩然有和張判官登萬山亭贈洪
府都督韓公詩
望江亭江城名蹟記在府城東湖之西臨城上唐觀察
使韋丹建
避暑樓名勝志本城東南敵樓武陽公韋丹所剏貞元
十四年觀察使李㢲闢而新之名曰避暑樓夏日嘗
同僚屬賓客宴會於此南昌副使符載為之頌
涵虚亭名勝志唐宣宗時建至宋廢熙寧中張帥子顔
即其址為環波亭紀勝下有釣磯
流觴曲水名勝志在奉新縣百丈山西北唐宣宗避暑
時尋山窮源鑿石引泉疏為九曲每曲置石墩以坐
又為石梁跨水以通往來元趙孟頫大書流觴曲水
四字鑴於石壁
靈境亭林志在奉新縣百丈山唐宣宗嘗遊此有日月
每從肩上過山河長在掌中看之句
柳公權石刻名勝志唐懷海禪師闡法山中稱百丈祖
師柳公權為書百丈清規四大字
按名山勝概陳芹遊百丈山記云山西石壁上有
漢篆大二尺許剝蝕過半下刻天下清規字大近
二尺真柳公書也百丈又作天下未知孰是
東湖亭文苑英華符載記李公常侍作居東湖之上因
名之曰東湖亭
按李常侍名㢲
路嗣恭宅江城名蹟記在府城德勝門外唐觀察路公
故居今為玉虚觀
柳渾讀書臺輿地紀勝柳山在武寧縣西唐史柳渾棄
官𨼆居武寧山即此有讀書臺遺址尚存
湧翠亭武寧縣志在柳山上宋白玉蟾有記
寫韻軒府志在城南惠民門外唐太和末仙姝吳綵鸞
寫孫愐唐韻處虞集記龍興紫極宫寫韻軒高據城
表面西山之勝俯瞰長江間乎民居官舍之中特為
夐絶世傳吳仙綵鸞嘗寫韻於此軒以之得名
按一統志作寫韻堂訛
會仙亭府志在府城西七十里翔鸞岡傳是唐文簫遇
綵鸞處
臨章亭名勝志在南浦驛東唐崔國輔詩驛前蒼石没
浦外湖沙細
寓閣府志唐戴叔倫所作在進賢樓棲賢山上明黃汝
亨記學堂峯後有閣高三丈許名曰寓閣蓋取寓公
之意亦用以自況云
歐陽拾遺書堂江城名蹟記在郡西山翔鸞洞側唐歐
陽持棄官𨼆此
來鵬宅江城名蹟記在郡城東湖旁鵬詩云分明記得
還家夢徐孺宅前湖水東
南平王宅江城名蹟記在府城崇梵坊唐鍾傳故居今
為永寧寺宅旁有娉婷里南平侍兒所居後以名市
陳處士園名勝志在郡東湖南涯處士陳陶於此植花
竹種蔬芋兼植柑橙課山童賣之宋戴復古集伏龍
山民宋正甫湖山小𨼆迺唐詩人陳陶故圃曾景建
作記俾僕賦詩
相公堂周益公集宋齊邱出鎮南昌嘗訪陳陶於石堂
堂在香城寺巖腹嵌空可容數人因名為相公堂
魏徵士亭塜廟記唐有魏徵士者逸其名棄官𨼆長定
鄉三徵不起故稱徵士有亭在進賢縣碑亦無名
林仁肇宅江城名蹟記在府城東南唐節度使仁肇故
居宋太平興國中即其地為新建縣治
鳴鸞路江城名蹟記南唐中主建都時御道
長春殿江城名蹟記南唐中主所建
令公園名勝志在郡東湖南衣錦坊南唐中書令宋齊
邱别業也至宋為魏公京鏜之第
清逸樓名勝志即齊邱故宅後歸於學士潘修真其孫
興嗣增築臺榭叠石為山導水為池占一方之勝號
潘公園園中有清逸樓逍遥亭
水木清華亭名勝志宋楊文公億知靖安縣治尉圃得
舊詩碑於榛莽閒皆前代名士所作乃用曾南豐詩
語作水木清華亭於縣治中南豐集行盡車馬塵豁
見水石環誰為千古縣正在清華間
按謝渾詩水木湛清華文公名亭疑取是語名勝
志乃云用南豐詩鞏生後億數十年億何由用其
語耶其謬殆不足辨姑存之備是亭古蹟
鐘樓林志在府治東南俯瞰東湖舊在普賢寺内洪武
中都指揮宋晟遷今處弘治九年重修安志萬歷十
六年知府范淶復修明季燬於兵
國朝巡撫蔡士英重建
按明萬恭鐘樓記云巔懸大鏞故老相傳宋末所
鑄考江城名蹟記鐘乃南唐節度林仁肇所施非
宋末也
逍遥閣府志在逍遥山去南昌城西南八十里宋洪炎
有詩
雙溪亭名勝志雙溪發源毛竹山一支逕追里一支逕
桐城合流遶縣前古毬場東有雙溪亭
水天一色亭林志在府城故洪橋門外宋時建
湖山千里亭林志在府城故望雲門外俗呼為湖山亭
宋建
雙松堂名勝志宋南昌縣治在城東北隅廳側古松二
株司馬光送鄭紳令南昌詩有長江湛湛帶楓林古
木寒林院寺深之句紹興間知縣蔡宰建堂榜曰雙
松
逸老亭見蘇舜欽詩豫章黃氏子建以娛其親者
物華樓林志在府學右洗馬池上宋嘉祐中知洪州程
師孟剏取王勃序中天寶物華語後圮乾道中劉珙
重建浚池并架橋焉
雙泉堂江城名蹟記在府城北舊薦福院内其地有淺
沙泉馬跑泉水品為會城第一宋知洪州程師孟於
二泉間作雙泉堂潘興嗣為記
三賢堂明一統志在奉新縣治東南宋周敦頤為分寧
簿蘇軾省其弟於瑞州黃庭堅又分寧人故奉新之
地三賢所經遊後人慕而築堂且祠焉元歐陽圭齋記
拄頰亭周益公集抵豫章登拄頰亭望西山
按周記去列岫亭不遠當在龍沙側近今莫攷其
處矣
半月軒周益公集在香城寺方丈右
逾好亭周益公集亭在香城寺後取寒山頌中微風吹
幽松静聽聲逾好之句也
黃山谷故宅名勝志涪翁先居修水後乃遷於雙井在
州西三十里其南溪心有二井土人汲以造茶為草
茶第一傍有釣亭從父黃襄所築有手書釣臺二字
鑴石下有水一泓鑴曰明月灣
寶氣亭林志在豐城縣西北瞰大江舊有二碑刻唐李
德裕劍池賦宋黃長善石堤記黃庭堅嘗登此賦詩
涪翁亭新志在寧州宋黃庭堅建
桂香亭明一統志在寧州西黃龍院側宋黃庭堅嘗遊
此與靈源師論禪有時聞一陣桂花香之句後人因
以名亭
鄭氏草堂詩話總龜武寧縣有鄭氏草堂黃庭堅與僧
靈源過此題詩有高居大士是龍象草堂丈人非熊
羆句
雲巢寧州志在雙井宋黃公準字稚州魯直之弟也志
趣高明嘗於櫻桃洞結茅木杪號為雲巢居士
東軒豫章集温陵吕晉夫為武寧縣於其歲豐民間新
作東軒
秀江亭名勝志俯瞰修水宋分寧𨼆士吳叔元建黃庭
堅嘗訪叔元登亭題壁云崇寧元年四月己未朝奉
郎新當塗太守黃庭堅來訪叔元晚登秀江亭澄波
古木使人得意於塵埃之外併作詩紀其幽閒之勝
一翠亭輿地紀勝趙崇和宰分寧剏亭名曰一翠何異
之記古木蓊蔚軒檻豁然由亭後循崖而上至山巔
有冠雲亭正與鳳山對矗四望闊遠周覽一邦之景
碧波亭名勝志宋熙寧時改為孺子祠
按輿地紀勝東湖舊有三亭涵虚孺子碧波也則
三亭當俱在東湖上
此君亭奉新縣志在寶雲寺宋縣令李平愛竹作此君
亭為之記蘇子瞻嘗登此亭觀李君文求其本而去
孺子亭名勝志在高橋南朱子詩孺子高風何處尋東
湖臺觀水雲深
壓江亭挹翠亭范致虚記大觀戊子侍郎范坦帥江西
新滕王閣南北因城以為廡夾以二亭南遡大江之
雄曰壓江北擅西山之秀曰挹翠
涵虚閣輿地紀勝在東湖北故國子博士李夤之私第
夤江南名士以母老致政浚湖剏閣榜曰涵虚楊億
有記
秋屏閣輿圖備攷在府城北周益公集在大梵寺曾鞏
云見西山正且盡者惟此閣耳新志康熙間巡撫宋
犖重建於北蘭寺内東偏
列岫亭江城名蹟記在府城北龍沙前對西山取謝朓
窗開列遠岫之意以名朱子謂列岫望西山最正滕
王秋屏皆不及也新志康熙間巡撫宋犖重建於
北蘭寺内西偏
洪氏故宅江城名蹟記在郡城東北隅今莫識其處其
見於紀載者鴻父有翛然堂龜父有清非齋駒父有
璧陰齋玉父有昭曠齋俱山谷作銘玉父又有倦殼
軒山谷題倦殼軒詩後曰洪氏四甥才器不同要之
皆能獨秀於林者也
味書閣劉克莊記閣在豐城山間右司徐德夫少時讀
書其上潘子賤名袁廣微筆也
廣心軒武寧縣志在古龍潭寺内山谷紀遊云元祐元
年正月初三日雪後黃魯直來訪諲上人明心靖公
在焉經行此軒見巖陽積雪羣木參天心意豁然因
名廣心軒輿地紀勝武寧縣東龍潭石臺有廣心軒
是黃庭堅墨迹
雙峰堂府志在靖安縣治後宋舒邦佐鑿天澤池築臺
建堂扁曰雙峰
豫章溝亭江城名蹟記在望雲堤上宋程師孟建楊傑
記
按宋史嘉祐間師孟知洪州浚章溝揭北閘以節
水升降時無水患今湮惟明萬歷中石刻豫章溝
三大字碑碣尚存
蘇翁圃江城名蹟記在百花洲俗名三洲蘇圃宋廣漢
蘇雲卿種蔬處後屬郡人宋自適趙章泉題曰灌園
庵新志今為憩雲庵康熙己亥學使王思訓構雨公
亭於旁為巡撫白潢禱雨輙應而立也
褒賢閣江城名蹟記在東湖旁宋樞密吳居厚建以藏
賜書徽宗親書褒賢之閣四字以寵之今廢
臨湖閣江城名蹟記在東湖傍宋向巨源建洪邁作記
望湖亭新志在新建縣北吳城山龍王廟背
皆春園江城名蹟記在東湖旁宋寧州章丞相鑑所闢
竹石叢峙花木疎野豐城王提舉義山請於章願得
以娛老章慨然畀之為易共扁曰共春園
風月臺江城名蹟記在郡舊子城上本江月臺宋知隆
興府陳之茂改名有碑記
雪坡書屋府志距豐城縣北十里有感山宋狀元姚勉
流寓居此有雪坡書屋
睡仙樓明一統志在府城大魚巷乃宋時酒庫紹興間
役夫見有幅巾野服者横壁睡卧急呼其徒聚觀乃
起立以袖障面趨出失其所之因建樓肖像名曰睡
仙
四望亭林志在武寧縣治西李綱嘗經此喜其山川之
秀命立亭名四望
釣臺名勝志靖安縣東五里有釣臺宋邑人吕延平歸
田所築張叔夜寄題云豫章富人物歴數煩僂指先
生釣璜孫盛德邈相似却顧徐洪輩瑣瑣詎足紀修
竹照清漪邂逅聊復爾吾君邁周文未肯獵渭水矧
此江之湄相距數千里會遇倘有時必為蒼生起
李君子巷江城名蹟記在蓼洲宋有李生者逸其名南
昌人好義樂施每歲稔積榖社囷歉則和糴平準里
人賴之世亂集義勇以衛一方紹興間李成寇饒生
迎岳飛兵討成大破之飛表生行軍長史不就人名
其居為李君子巷
百花亭名勝志宋紹興中靖安縣令黃宗諤建在廳事
後
幽谷亭名勝志黃宗諤建與縣北幽谷山相對僧權槩
寄邑令詩嵳峩幽谷亭寂寞彭澤令絶景空自竒高
標岌相映
百花洲名勝志東湖北涯初為百花洲宋紹興間張澄
建亭其上扁曰講武以習水軍況志寧詩講武亭前
水四流游蜂飛蝶滿芳洲西風戰艦知何處贏得斜
暉伴白鷗
國朝初屋宇頽廢康熙二十五年巡撫安世鼎起僧寺
二十七年巡撫宋犖建亭榭四十三年巡撫李基和
砌石山五十七年巡撫白潢重修乾隆三年巡撫岳
濬復修十一年布政使彭家屏勒百花洲石顔其廳
曰水木清華之館
樂園名勝志宋漕司花圃紹興中轉運判官趙竒符剏
後運副汪召嗣余應求相繼增築慶元中秘閣趙不
遷榜今名
懷種堂楊萬里記樞密劉公以大資政作藩隆興得奉
新三鄉寓稅之弊上聞悉蠲除之三鄉民相率作堂
畫公像於其間以致瞻竚之敬予為名堂以懷種種
言德懷言民也
按三鄉曰晉城曰新安曰法城
風雪堂水心集李公伯珍築堂豫章之囿名曰風雩
補史玉隠堂豐城縣志宋參澧州軍事熊方字廣居雅
善書高宗内禪大書堯舜二字表進有旨付祕閣除
本路帥幕注道德經象山集豫章錄臨汝編又補東
漢年表因名其堂曰補史玉𨼆
甘露臺名勝志豐城海慧院去磯頭山半里宋淳熙中
於院中作經藏落成之日甘露忽降因作臺表之
南園江城名蹟記在郡治東南舊名桃源洞宋乾道中
吳師芾更築亭榭
北園江城名蹟記在郡治東北直貢院前宋乾道中吳
師芾剏
東園江城名蹟記在郡城東湖上直環波亭宋淳熙中
張帥子顔剏築
春風樓林志在府城西宋況志寧詩曰晴日游絲拂畫
闌酒帘輕颺碧雲端春風蛺蝶知何處愁切江南曲
已殘
世美堂江城名蹟記在府城修仁坊宋端明殿學士李
大性建大性以嘉定四年出守於吳寧宗親書世美
二字以寵其行遂因以署堂額
梅仙亭安志在府城南故望仙門外内祀梅子真宋嘉
泰初知隆興府張孝伯建
華豐樓林志在奉新縣南百步宋嘉定壬申縣令張均
建燬於元
帶經堂松垣集新吳吳志遠家足而好學諸子百家無
不業而所佩者經汗簡韋編可以坐閱精舍之堂扁
以帶經
學古堂松垣集南昌胡子器築所居之西架小樓以藏
書樓下扁曰學古
愛山亭松垣集南昌袁濬幼入後城臺觀戴黃冠為老
子徒而酷嗜儒書天性鍾孝既去親庭猶供子職淳
熙壬寅其父死卜兆名以愛山慶元丙辰剏小亭其
所南鑿以沼西築以圃時往灑掃識者賢之
江山秀傑樓豐城縣志宋劉充字實之曾任淮東提刑
與于竹國盛温如齊名時號三傑元州尹陳元凱用
朱子詩剏江山秀傑樓於明倫堂後立三傑祠於下
祀之
金波樓江城名蹟記宋末逸民熊與和建洪州酒之佳
者曰金波用以名樓志其所嗜也與和通經史工草
書詩尤有竒崛氣
極高亭縣志在武寧縣西九十里太平山揭文安詩太
平最高峰署亭更瀟洒但有日與月晝夜繞簷下
園趣亭揭文安集豫章胡叔俊𨼆居進賢官溪之上治
乃祖西園築亭其間名曰園趣
春暉堂道園學古錄龍沙之會仙宫有别室甚幽邃道
士吳明德喪父雲卿奉其母居之謂之春暉堂蓋與
秋屏閣為鄰焉
伯顔故宅名勝志在進賢北山元吏部侍郎伯顔子中
之家也其過故居詩云白頭歸故里荒草没柴門鄉
舊仍相見兒童且不存忠清千古事骨肉一家魂痛
哭松楸下雲愁白日昏
嘯臺進賢縣志在北山上元判官辛好禮築
師古齋石門集元鄉貢進士胡雲升齋居胡名一龍子
胡惪字以中鍾陵人
偰家樓名勝志元末偰列箎闔門死難有司徙其樓於
西北城角以旌忠烈明萬歷間更名夕佳樓
按偰氏一門死難有司徙其樓於城隅所以旌其
忠烈也後人易其名而以為宴游之所殊非教民
成俗之意因仍舊名
豫章臺啓運錄龍沙之南為豫章臺明太祖破陳友諒
駐蹕南昌築臺而朝父老於此
按宋況志寧豫章臺詩城陰零落豫章臺平地
晴沙捲雪來欲訪鄰翁問陳迹小園荒徑長莓苔
況係宋人爾時似傷臺之傾廢已久則臺在宋元
當早有之明祖特因其舊而築之非創建也附錄
以備參攷
故寧王府江城名蹟記即今察院官署正德末以宸濠
謀逆廢
故建安王府江城名蹟記在高士橋東旁有半𨼆園可
數畝頗饒古木竒石有古池深丈許中有石砌一方
堆若古墓内時作金鼓聲
故樂安王府江城名蹟記在永和門内
皆山堂頤庵集進士李時佐家豫章之洪涯其地皆山
故以名堂
棲碧軒一齋集豐城東之泉嶺友人羅君自強舍其下
以棲碧扁其軒朱善作記
杏陰小𨼆江城名蹟記明洪武中黃德文所構朱善記
豫章郡庠東有杏村中多𨼆君子昔有陳先生仲易
以經學為南北學者所宗而黃氏昆季伯善仲美復
為貴游所重皆豐城產也伯善棄世其子德文仍闢
一室曰杏陰小𨼆
高觀樓江城名蹟記在布政司署左明成化十二年布
政使王克復剏建為東樓萬歷三十四年布政使陸
長庚王佐築石改建名曰攬秀明季兵毁順治年間
左布政盧震陽重建乾隆八年燬布政使彭家屏增
建三重更名高觀
東湖書屋懷麓堂集都御史艾德潤少在郡庠時常擇
亢爽之地構屋數楹儲書數千卷啓扉而眺則一湖
之勝俱在目睫因取以名其居且自號云又李侍郎
若虚居東湖以名其堂李與德潤同郡而異邑居皆
近在湖側
芙蓉圃江城名蹟記在府城東北明嘉靖中瑞昌王府
奉國中尉朱多煃構多煃字用晦工詩
高士亭明熊浹記東湖高士祠國初太守許方所立嘉
靖間雪窗徐樟别立亭於所居之北以祀其先孺子
規制景象與東湖之亭相埒
吏𨼆亭江城名蹟記新建縣學西南祀梅子真與南昌
縣學東南徐孺子亭對峙明萬歷間知府盧廷選創
建
按梅福宋紹興初封吏𨼆真人亭名以此
杏花樓江城名蹟記在東湖旁明張文端位别業
枳園江城名蹟記明管理石城府事朱謀㙔構雜花香
草繽紛馥郁老樹偃蹇其間蕭然塵外園中藏書叠
架連屋手所著作百餘種刻有書目
水操臺江城名蹟記在龍沙北明崇禎間廵撫解學龍
建每歲秋月練兵於此臺後有止戈泉
孺榻軒江城名蹟記明郡守盧廷選慕陳仲舉之風倣
下榻遺意構兹軒每月課士於其中有孺榻論秀錄
京山堂江城名蹟記在郡城明陳少保道亨剏少保參
劾逆璫魏忠賢挂冠歸里囊無長物僅餘京山數椽
歿後米萬鍾題曰思堂其傍見山樓藏書八萬卷子
弘緒讀書其中
香蕉舘江城名蹟記新建陳弘緒之所居張魯叟嘗過
其舘索絹素大書曰垂老生涯也大竒擔頭詩筆與
花枝販來春色憑君買一半梅花一半詩書訖擲筆
扶杖而去
閬園江城名蹟記在永和門内明李宗伯明睿構弋陽
王舊邸也有山腰宫閣古石堂碧欄池浣花池天池
諸蹟嘗自言閬園以池勝以竹勝尤以松勝他園不
敢望焉建聖沙樓藏書其中甲戌自華亭歸得宋板
書一船皆上海潘文恪家舊藏每部有文恪小像董
文敏手書特構一閣貯焉署曰宋板居
瑞州府
陽樂故城太平寰宇記在州西北八十里義均鄉吳大
帝分上蔡縣置唐武德八年廢
宜豐縣故城明一統志在新昌縣北三十里孫吳建唐
省入高安
康樂故城太平寰宇記在高安縣東北四里宋武帝二
年封謝靈運為康樂侯就第即其地也城外周迴山
水謝公無日不遊宴其間有書臺石硯尚存
雲棚城明一統志在府城北五十里又城北五里有新
水橋城皆唐應智頊屯兵地
按唐書隋大業間蕭銑林士弘攻江西應智頊於
華林山置雲棚城召義兵保安此土武德五年歸
唐高祖以為靖州刺史
華陽故城太平寰宇記在州西四十里唐武德五年置
靖州時立縣八年廢州及縣有古城在
米城名勝志高安縣西北十五里有米城亦取米州之
義
金沙臺安志在府治東南二里許漢長沙定王子拾建
為遊觀之所
梅子真宅明一統志在府西五十里
黃紫庭故宅風俗記在瑞州府城東北二十里古祥符
觀是其處紫庭名仁覽得許旌陽道術嘗為青州從
事家在高安每夕取青竹杖噀水化龍騎歸曉復騎
去後舉家上仙名勝志晉黃輔字萬碩建城人有高行
郡舉孝廉穆帝時仕至御史以晉室不綱權臣擅命
見機而退子仁覽仕從事非其志父子褰裳歸西山
從許旌陽遊宅即其上昇之所
淵明故里明一統志在新昌縣東二十五里按圖經淵
明始家宜豐後徙柴桑宜豐今新昌也輿圖備攷新
昌義均鄉之七里山有淵明讀書室洗墨池藏書墎
遺蹟尚存
棲真堂林志在瑞州府治名勝志相傳為李仙故居中
有遺像其後改為棲真亭有郡丞孫大雅記鍾離仙
人飛墨草書宋楊萬里詩李真宅子故依然道院西
偏古洞前
玉井亭蜀江志筠州郡圃有丹井一區名玉井有玉井
亭俗傳李八百穿七井以象斗極此其一也
翰苑臺明一統志在新昌縣一名鹽臺
綠筠堂府志在府治江西道院後唐武德七年因產瑞
竹奏改筠州而名其堂曰綠筠宋蘇轍寓此有詩軾
次其韻曰只應陶靖節會聽北窗凉明崇禎間知府
陶履中復修此堂并勒蘇詩於壁
應史君宅明一統志在府城西六十里
按史君即靖州刺史應智頊
鄧文瑞宅明一統志在府城西北四十里
按文瑞四世同居一門五百餘口開元中與同邑
宋練俱奉詔旌表其閭
幸南容故宅松垣集按黃滔中和二年二賢祠碑祭酒
其先滄州青池人萬歲通天中茂弘丞南昌因家高
安之洪城里地理志載滄洲即渤海郡而高安其洪
州之屬邑故柳子厚送祭酒歸使序謂渤海幸君而
林寶元和姓纂載祭酒洪州人
南平王宅林志在上高縣西五十里今為九峯寺有鍾
傳畫像在焉
楊將軍住場林志在新昌縣天寶鄉曾有人於此地掘
得青石箭鏃相傳將軍即楊行密也
宋齊邱宅林志在高安縣遼山下
晏元獻宅明一統志在新昌縣東四十里宋晏殊高祖
墉居此墉子延昌徙居臨川殊幼時其父嘗攜以歸
此宅旁有堆殊每戲其上及貴人呼為相公堆
易延慶宅府志在上高縣千春北鄉堂廡基址尚存林
志延慶始祖居宜春以祖重宦遊於此遂家焉
碧落堂名勝志在府治後碧落山上歐陽守道記郡治
在山間相傳為上古仙人李八百修煉之所異時守
者因山為園亭命名率取方外語而最高處有碧落
堂下俯萬山一水穿城南北岸萬家鱗鱗樓臺皆可
指數誠齋先生所謂滕閣鬱孤皆不及者誠齋為此
堂賦詩凡八章景定庚申燬於兵後四年文君天祥
出守至秋而堂復成刻誠齋詩其上屬余為記
劉屯田故居名勝志淨慈院在瑞州府城西南六十里
劉屯田故居也
按屯田劉渙字凝之高安縣之鈞山人仕為潁上
令以忤上官歸𨼆廬阜三十餘年歐陽修廬山高
詩為其作
讀書堂名勝志鈞山北有劉道原恕讀書堂
無訟堂孔武仲記廳事以北林木相望間以華屋有堂
在中名曰無訟朝散郎許君長卿所建也
江西道院黃庭堅序江西之俗士大夫多秀而文其細
民險而健訟惟筠州獨不嚚於訟故筠州太守號為
江西道院然與南康廬陵宜春並蒙惡聲元祐八年
武陵柳侯子儀守筠之明年也樂其俗之美使為政
者不勤乃新燕居之堂榜曰江西道院以鼓舞其國
風且為高安父老雪恥焉
翠樾堂明一統志在府治一名半山蘇轍詩一夜飛霜
點綠苔曉來黃葉埽成堆簷前翠樾彫疎盡放却墻
頭好月來
瑞芝亭輿圖備攷在新昌縣治江西小道院後黃庭堅
記晉陵邵君叶為新昌宰視事三月靈芝五色十二
莖生於便坐之室吏民來觀無不動色相與廓其室
四達為亭命曰瑞芝名勝志新昌瑞芝是元祐八年
事今縣東二十里瑞芝橋乃元時產芝處
披仙亭林志在府治宋蘇轍詩落日欲沒多雲煙南山
暝鴉歸北山
待月軒明一統志在大愚山宋蘇轍謫筠州舟過南康
廬阜訪𨼆者舉日月以喻性理因悟其說至筠作待
月軒以自省并記其事
東軒輿地紀勝今為貢院地蘇轍東軒記筠水泛濫敗
刺史府門監酒稅治舍俯江之漘水患尤甚既至敝
不可處乃假部使者府以居歲十二月乃克支其欹
斜補其圯闕廳事堂之東為軒種杉二本竹百个以
為宴休之所
按林志皇華舘在府城内宋時謂之行衙疑即記
中所謂部使者府東軒故址當在其内
蔡東郭南園明一統志在新昌縣治南宋蔡曾子飛棲
𨼆之所也黃庭堅記所居類市𨼆總其地曰南園於
竹中建堂曰青玉據羣山之會作亭曰翠光因高作
閣曰冠霞其宴居之齋曰樂靜其經行之亭曰浩然
白雲莊欒城詩集有和毛鎮國白雲莊五詠中有掬泉
軒平溪堂眺遠臺濯纓庵諸勝
塵外亭明一統志在高安縣治宋建倪思書額沈樞有
詩
空煙亭府志在新昌縣南釣月灣上宋建
凌雲閣蜀春堂懷仙閣明一統志俱在府治宋時建
息軒府志在上高縣治宋蘇轍詩幽亭正在人聲裏長
與溪山共寂然
青龍閣府志在新昌縣治東宋邑令李以制建明宏治
間知縣詹寶新之今扁曰永鎮
錦江亭名勝志在高安縣水南大街東下瞰蜀水因以
為名
小雲居名勝志在來賢鄉資教院去瑞州府城南七里
欒城集有雨中遊小雲居詩
同夢堂名勝志在瑞州府城朝天坊廣福寺蘇子由謫
居之歲子瞻便道視之寓於此先夕無約而夢及之
因名其堂曰同夢冷齋夜話子由謫高安時雲庵和
尚居洞山聰禪師居聖夀寺一夕雲庵夢同子由出
迓五祖戒禪師聰亦夢俄而子瞻書至曰已至奉新
旦夕可相見子由攜二衲候之建山已東坡至二衲
共理夢事坡曰軾八九歲時常夢是僧往來陜右又
先妣方娠一僧來託宿瘠而眇雲庵驚曰戒故陜右
人失一目暮年棄五祖來高安終於大愚逆數恰五
十年東坡時年四十九矣乃與雲庵啟其墖曰戒和
尚不識人嫌強顔復出亦可笑
慶芝堂府志在上高縣千春鄉宋大觀二年有芝產於
陳彥輔之圃因以名堂李拱有記
吏𨼆堂松垣集高安之式車廳枕鳳山下迫廳之宦而
堂焉扁曰吏𨼆天台陳侯之所題也
高遠閣松垣集嘉定辛未高安楊公凭相其室之南創
一小閣輪奐翬飛上出層空俯瞰㕓市郭居十萬鱗
鱗可數南望荷山千巖紫翠飛舞北顧華林縹緲峻
聳凌霄青雲之興碧岑之目不孤矣
蘭薰堂幸元龍自記雪岫閣之北架一堂前簷栽蘭四
十斛摘淵明幽蘭生前庭含薰待清風之意扁曰蘭
薰
嵐翠閣在高安靈山寺法堂東松垣集此地西澗故里
因取六一贈凝之廬山高語書曰嵐翠閣
古君子廳松桓集嵐翠閣下有軒軒下有巨竹千挺取
東坡送道原歸覲詩書曰古君子廳
翠微亭府志在府治後歐陽守道記碧落堂之右一峯
峭立平處有亭是所謂翠微者也
吕大愚西軒府志在府治東大愚山寺中宋吕祖儉上
書劾韓侂胄安置筠州嘗憩息此軒
淵静亭府志在上高縣學前宋嘉定間邑令黃伯固建
詩曰泓澄湛寒碧潭影尤可愛
賞心樓明一統志在上高縣治南宋邑令江湘建
齊雲樓明一統志在上高縣治西宋縣丞黃銳建
流花亭明一統志在上高縣治前蜀江上邑令張次賢
建
古香亭林志在新昌縣後堂宋嘉定間縣令孟應建縣
志明俞宗梁因其址復建亭
澄碧亭府志在府城新市巷西北鳳池上宋州寺盧壯
文作
羅漢洞天府志在上高縣東江心羅漢石上宋嘉熙間
邑令江湘建
桃李春風樓安志在上高縣治南化龍巷口縣志宋令
江湘建明末兵燬
國朝順治己丑重建
不欺堂府志在上高縣治内宋令江湘建
月朗堂府志在碧落山上宋文信國守瑞時建
野人廬府志在府署後宋文天祥知州時每自稱野人
故名
偃松亭名勝志在筠州(闕)宅陸務觀詩巨松偃翠蓋
閱世巋獨存頗疑古仙翁藏丹在其根或是結靈藥
百尺有伏龜終隨風雨化不死何足言
帶星堂上高縣志在縣後圃宋令時棨建後廢
秀春亭松風亭明一統志俱在府治宋文天祥建
江西小道院新昌縣志在治内宋淳熙中縣令錢鍪建
綠隂亭上高縣志在簿廳後圃宋慶元戊午主簿沈光
祖建宋末圮沈繼祖有寄題綠陰亭詩洛下追收黃
耳信林間聞剏綠陰亭
松竹亭冰壺亭上高縣志俱宋令趙伉夫作宋末圮
劉氏芳洲府志在新昌縣小斜川之上宋劉愿植花木
為吟賞之所
阮家竹溪府志在小斜川上宋進士阮寅植竹為遊樂
地
蘭清堂府志在新昌縣廨東元至元間縣尹劉義建
瑞芝堂府志在上高縣正廳後弘治十四年産芝三本
知縣童旭作堂其上故名
寶書樓府志在新昌縣三十三都明兩淮都運使劉讓
建以藏奕世翰墨大學士謝遷有記
敖峯亭明一統志在上高縣敖嶺上正統六年重建
借鶴亭新昌縣志在丞廨右正德辛未縣丞朱衮建有
借鶴亭歌
吕公亭府志在府城朝陽門外真如寺前萬歷間高安
知縣田一甲以宋吕祖儉墓在此為建亭表之邑人
吳夢𤾉記
飛躍亭府志在府南城東一里許萬歷丙子知縣王渙
建歲久傾圮天啟甲子知縣胡承謨甃石重建
偶齋府志在府治内東軒後天啓間陶履中守瑞署内
有敗蘭再花枯桂復實鸚鵡自卵三異因作偶齋并
為文記之
望吳樓上高縣志在河南岸之叢林寺明荆溪吳達可
先任知縣後陞江西巡按行部觀風復至是邑邑民
德之因建望吳樓明末兵燬
國朝康熙乙巳同知蔣胤修重建
柏友山房新昌縣志在天寶鄉洑溪明西安府同知吳
之才建以課其子者伯子泰來仲子甘來先後成進
士
江西通志卷三十八
