欽定四庫全書
江西通志卷十九
公署(一)
設官立署規制相亞取義向明托庇廣厦君子攸躋
扵焉敷化棟隆叶吉白茅用藉顧諟堂廉動關民社
匪曰居尊視卑聽下下民安宅天庥斯迓維彼棠隂
是茇是舍秩有崇庳責無旁卸俯仰靡慚庶幾夙夜
作公署志
南昌府
巡撫都察院
署在東西大街中明寧府子城内前宫遺址也先是
正綂間鎮守都御史署在東湖貢院之左即故南昌
道以待刷卷清軍分巡之所其堂名正心大理少卿
李奎有記堂西為後樂亭學士錢習禮有記後鎮守
不常設署廢至嘉靖三十二年併入貢院成化間巡
撫都御史署在永寧寺北鐘鼔樓之右都御史閔珪
居之正德十五年巡撫都御史王守仁以舊院位處
僻隘兩司議政亦遠於是布政司陳策按察司伍文
定合議逆濠承奉司一所地勢頗高規模頗廣呈奉
巡撫衙門詳允即其地址建巡撫衙門尋裁巡撫署
改為巡按察院嘉靖十七年復設巡撫都御史胡岳
即舊提學署改建撫院公署正中為表正堂東為友
士軒後虚受堂東西俱為衙廨西南有清風亭演武
亭儀門東為旗纛廟又前為院門門外兩翼為各屬
茶廳前為雄藩節鎮枋外有屏牆坊左右各為轅門
羅文莊欽順有記
國朝巡撫仍駐節於此順治九年錦州蔡士英巡撫兹
土歲甲午乃捐俸薪佐以贖鍰拓地庀材因舊而重
新者計四重鼎建者亦四重熊文舉有新建江西都
察院公署記陳弘緒有觀德堂記康熙二十七年巡
撫王隲奉
聖祖仁皇帝上諭從容安靜為上六字製額懸供三十八
年
御書老成清望匾額賜巡撫馬如龍四十二年二月
御書擁節名疆匾額賜巡撫張志棟四十六年四月
御書賜巡撫郎廷極布澤西江匾額及對聯政敷匡岫春
風滿惠洽鄱湖澍雨多廷極并將四十二年為浙藩
時
御賜純一堂及清慎二字皆鈎摹懸諸廳事五十四年
御書寵任麾鉞及擁麾南國稱雄鎮開府長江控上游對
聯賜巡撫佟國勷五十六年
聖祖御書匾額一誠信開府柱聮二馭吏當持法安民祗
要廉金章紫綬旌循吏甘雨和風祝有年賜巡撫白
潢鈎摹懸之正堂
提督學政
署在按察司東即舊副使道署康熙四十六年
特差四川道監察御史楊顒提督江西學政因改建為
院署
布政使司
署在章江門内即明初南昌府治也司治舊在子城
内宋隆興府元行中書省故址永樂元年以其地創
寧府遷司治於今處宣德四年布政使孟桓重修正
統九年布政使吳潤充拓甬道護以石欄樹承流宣
化二坊於門外左右成化十二年布政使王克復創
築東樓以配章江門城樓東樓街口匾曰藩鎮坊學
士陳文有記正德八年十二月火左布政張頂重修
十年右參政陳洪謨署印畢工正堂五間後堂七間
名後樂堂堂前為川堂名紫薇樓左右為翼室自為
記十五年左布政陳策重建譙樓嘉靖三年陳洪謨
為布政重建薇垣牌坊三十三年右布政潘恩顔東
樓曰攬秀樓有記萬歷間布政使陳文燭重修紫薇
樓自為記後攬秀樓傾圮布政使陸長庚重建明末
燬
國朝順治六年布政使盧震陽建葺乾隆八年六月東
樓燬於火布政使彭家屏復建顔曰高觀樓并復藩
鎮坊顔曰西江保障康熙初布政使余應魁重建大
堂旁為經歷司照磨所理問所及司獄司都事檢校
廨照磨司獄都事檢校俱裁其廣濟庫在紫薇樓右
歷日庫在後樂堂左黃冊庫在永和門内花街巷明
何喬新有記織染局在府學東鑄錢局在東湖南二
局久廢新鑄錢局在司署後偰家樓
布政使司督糧道
舊署在德勝門集仙坊明正德中參議陸溥建嘉靖
二十年象山王梴莅任另建於九江道之東羅文恭
洪先有記後廢今以右布政使裁缺移居其署雍正
二年添設庫大使乾隆八年副使周人龍以所居偪
仄非制就署西偏添建大堂二堂頭門儀門併庫大
使廨亦建焉規模乃備
按林志載有布政司清軍道分守湖東道分守湖
西道三署俱在布政司大門之内明大學士費宏
有記分守南昌道在廣潤門内鐵柱宫前分守九
江道在糧儲道西明王㒜有記今缺俱奉裁
按察使司
署在撫院東即宋漕臺元廉訪使故址也宋轉運使
治所舊在城東北紹興四年張澄改建於子城東為
漕臺即今處元至元十五年改為肅政廉訪使至順
二年廉訪使高納麟重修至正四年副憲托克托作新
門虞集有記明洪武乙巳改為江西等處提刑按察
司按察使傅獻創建宣德二年按察使童寅重修儀
門三間左右門房各五間前屏以牆左闢行道面南
為正門門内左為海棠祠堂後為川堂川堂後為堂
五間曰百鑑堂東西夾室二間齋戒堂二所在百鑑
堂東西侍郎錢習禮有紀編修張元禎有百鑑堂記
正德十四年宸濠平按察使伍文定復拓而新之
國朝順治五年毀於兵按察使李長春重建自為記康
熙初按察使婁希昊重建大堂九年按察使蘇銑重
建寅賓館旁為經歷司照磨所知事司獄司廨雍正
二年照磨裁乾隆初按察使凌燽增署後遮風樓為
五間改建三堂左偏節樓為爽樓樓東涵月亭併重
葺之又建東軒連楹為慕朱齋軒後藝竹樹旁濬池
通以略彴皆退食之所也
按察使司驛鹽道
署在本司大門内西
按林志載有清軍道在忠臣廟右南昌道在易俗
坊湖東道在明倫路湖西道在洪恩橋今缺俱奉
裁又分巡九江道在蓮花池明正德十五年僉事
李素建議以左衞指揮余雄宅改建今廢
南瑞總兵官
署在廣潤門内萬壽宫西北本察院舊署明嘉靖間
以巡撫衙門改為察院正中太微堂後為端本堂
國朝順治十八年察院奉裁後改為南瑞總兵官署
都指揮使司
署在惠民門倉巷口雍正二年奉裁
按林志載有都指揮司舊署在省城中文錦局舊
址明洪武初都指揮使宋晟等創造天順五年都
指揮同知王貴重修旁有經歷司斷事司大學士
陳文有記久廢
總督部院舊署
在城隍廟之右元之平章府也明初改為都指揮使
司
國朝改為提督軍門府康熙改元特設總督重臣兼轄
文武時張朝璘莅任江右適提督移鎮建昌遂居焉
計官署前後共六重大堂曰揆文奮武後堂曰贊化
調元川堂曰蘇民益國内衙曰朝乾夕惕僉押廳曰
秉公率屬司道廳曰論道經邦箭廳曰詰戎講武對
廳曰靜籌軍國儀門外東為土地祠西為寅賓館左
右轅門四年總督裁併江南改為總鎮衙門十三年
總兵楊富誅署廢今地名楊家厰
按林志載有察院二所一在按察司東舊城隍廟
故址明洪武五年按察司周禎始建正統十四年
燬於火御史韓雍鼎新之規制仍舊堂名肅清雍
自有記一在鐘鼓樓之右清軍御史劉芳因菩提
寺廢址創造正堂三間川堂三間後堂三間東西
廊房各三間儀門三間前門三間今俱廢
南昌府署在司馬巷即新建縣舊治按漢晉豫章郡署
在城南有子城東西雙闕門唐洪州為都督觀察節
度使治所宋仍州置鎮南軍後升為隆興府太平興
國中郡守張繼則重修施元長書名揭於中門之楣
楊傑有記元仍宋舊基改為行中書省移龍興路署
於章江門内明洪武三年知府趙文奎併司府二縣
地重建永樂元年改為布政司治遷府治於今處正
統元年知府任肅復新之碑文多剥落弘治十二年
知府祝瀚因卑隘鼎而新之學士張元禎有記萬歷
三年知府周良臣重修自有記十三年知府范淶建
公府齋居於署内自有記三十四年前後堂庫燬知
府盧廷選復建劉一燝有記
國朝順治五年燬於寇知府羅長胤暨郡僚皆寓居民
舍康熙二年知府葉舟重建十六年知府甘國棟擴
大之
軍捕廳在府治左今因理刑裁移駐其署
督糧廳在府治左
理刑廳在府治右康熙六年裁改為軍捕廳
經歷司在正堂東
照磨所在堂西
知事在堂東今裁
檢校在堂西今裁
司獄司在府治西大街今裁
税課司在南浦遞運所右(即舊茶引所)
昌邑河泊所在新建縣昌邑鄉今裁
港口河泊所在南昌縣南鄉度今裁
鄔子河泊所在南昌縣塘口今裁
趙家圍河泊所在南昌縣黃家渡今裁
萬壽亭在棉花市會府改建朔望宣講
上諭遇
朝賀委員糾儀文武班次嚴肅
隂陽學在鐘鼓樓後
醫學在善政坊
僧綱司在永寧寺
道紀司在萬壽宫
官銅庫在瓦子閣廢天主堂改建
軍器局在順化坊
歲造民局在進賢門内
預備倉在進賢門内
廣積倉在東湖南今為義倉
裕民倉在府城隍廟前
節備倉在小校場巡撫裴&KR0973;度建自為記
南昌縣署在舊府治西南子城西夾牆巷内即上籃寺
故址也宋故縣治在郡城東北隅元遷於章江門内
龍興路治之左明洪武初徙今處知縣黃德銘建嘉
靖六年燬知縣陳世輔重建萬歷十五年知縣何選
修葺三十三年六房儀門大門燬知縣黃一騰復建
正中懷保堂東西各有庫
縣丞廨在縣廨左
主簿廨在縣廨右今裁
典史廨在縣丞廨左
市汊巡檢司在市汊驛之東
三江巡檢司在長来館
東鄉倉在四十二都安嵩原
西鄉倉在灌城鄉二都黃陂
南鄉倉在五十四都上諶店
北鄉倉在二十都沈口店
東官倉在戶部分司左
西官倉在戶部分司右
常平倉有二一在儀門内一在節備倉旁
兌倉在德勝門外
白糧倉與新建縣共
新建縣署在府治西稍南宋故縣治在郡城東隅即南
唐林仁肇宅址太平興國間主簿何慈創建元遷於
章江門内隆興路之右明洪武三年并其地為府治
知縣李璹遷於城北司馬巷永樂元年改為府治徙
縣於東湖之左即今貢院十八年復遷今處宣德三
年知縣茅自得重修
國朝順治五年燬於寇權移射圃亭都督舊署十七年
知縣魏雙鳳重建立碑記其事熊文舉亦有記正中
親民堂後新新堂側東西各有庫
縣丞廨在縣廨右
主簿廨今裁
典史廨在縣廨右稍南
烏山巡檢司在縣西南盡忠鄉
趙家圍巡檢司在縣東鄉今裁
吳城巡檢司在縣北吳城驛南今裁
昌邑巡檢司在縣西北昌邑鄉
東鄉倉在善政鄉鄔坡
西鄉倉在桃花鄉青嵐
南鄉倉在忠孝鄉丁家塘
北鄉倉在儀鳳鄉金家橋
常平倉在縣署旁
兌倉有二上倉在德勝門外禮賢坊下倉舊在對
江石鎮後改於德勝門外隆興觀塘
豐城縣署唐永徽二年遷縣剏建宋皇祐初知縣郟修
輔建敕書樓周鶚有記元至元二十三年陞為州至
正壬辰燬於兵明洪武二年知州強立增修九年仍
復為縣知縣林弼重建二十九年縣丞何昭善充拓
之正德初知縣謝顯修隆慶二年知縣張正道重修
雷禮有記明末燬於火
國朝順治八年知縣宗彜鼎建自為記正中為大堂堂
東西各有庫
縣丞廨在縣廨東
主簿廨今裁
典史廨在縣丞廨南
柿源巡檢司在二十三都今裁
江滸巡檢司在七十二都
永便倉在小東門外
常平倉在城内
西糧倉在曲江
行署
察院在縣治東明知州強立建久廢
布政分司在縣治西城隍廟左明知縣朱瑄建久廢
址存
南昌道在正清寺西
府館在城隍廟西明知縣李廷聰建久廢址存
進賢縣署在壇石山南宋崇寧二年剙建曹棟有壁記
紹興二十六年令杜易重修乾道庚寅六年令張嘉
謀建清隂樓景魏亭望雲亭慶蓮堂元至元乙亥燬
扵兵縣丞劉勇重建至正丁亥縣尹周天祥增葺明
洪武間知縣李思中重修正統中知縣張沖重葺正
德丁卯知縣李學曾以堂址卑隘乃撤後堂為廳事
顔曰親民堂嘉靖乙未知縣蘇志高重修并追遡學
曾作廳之勞立碑以記其事萬歷癸卯知縣黃汝亨
改為寶慈堂
國朝康熙二年知縣聶當世重修建廳一重顔曰保赤
堂饒宇栻有記東西各有庫
縣丞廨在正堂東
主簿廨今裁
典火廨在主簿廨南
潤陂巡檢司在縣東八十里
龍山巡檢司在縣北一百里今裁
鄔子巡檢司在縣東北鄔子驛之西
花園巡檢司在縣南十一都今裁
常豐倉在縣南來撫門内
三陽倉在縣北六十三里三陽渡
土坊倉在縣西五十里
東鄉倉在池溪橋左翁領舖
西鄉倉在真隠鄉藍田
南鄉倉在歸仁鄉臧溪
北鄉倉在歸仁鄉白岐山
常平倉在儀門内
兌倉在省城進賢門外
行署
布政分司在縣治北拱極門内明知縣王亮改建
南昌道在縣治西仁行坊明知縣李思中建康熙三
年知縣聶當世重建
按察分司在南昌道西明知縣程光甸建
府館舊在縣左明知縣劉源清改建縣西
奉新縣署唐神龍二年新吳丞高良弼創建縣治於馮
水之北宋嘉祐間令丁餗修飭顔堂曰希宓餗自有
記嘉定間令張國均重建譙樓趙彦章為之記并建
華豐樓於治右桂如箎譔記元如故明初甲辰知縣
王溥建縣廳時官無廨舍寄居民間洪武三年知縣
余思濟剏建十四年知縣黃壽創譙樓五間成化十
二年知縣岑方重建譙樓張元禎有記嘉靖元年知
縣朱雲鳳於堂之東西創瓦房三十六間十三年知
縣胡億建通和堂邑人廖天明記之
國朝順治八年知縣王家禎修葺十七年知縣黃虞再
重修康熙元年復鼎建譙樓自為記
縣丞廨在縣廨東
主簿廨今裁
典史廨在縣丞廨南
羅坊巡檢司在城西六十里羅坊鎮
廣仁倉在縣大門内
書社倉在東門外
東鄉倉在北鄉鎖石
西鄉倉在羅坊鎮
南鄉倉在同安鄉亭山
常平倉在縣衙内
便民倉凡二一在從善鄉二都一在從善鄉三
都
行署
布政分司在縣東舊為館驛明知縣袁彰改為分司
久廢址存
南昌道在縣東明知縣余思濟修久廢址存
府館在縣東明正統間知縣袁彰剏為館驛隆慶間
知縣陳雋改為府館崇禎間又改為奉新營順治間
營裁知縣黃虞再重修仍為府館
靖安縣署宋紹興間令黃宗諤於廳事建製錦堂并幽
谷百花二亭後令楊億治尉圃得曾南豐幽谷詩碑
用其語構水木清華亭洪武二年知縣衡守敬重修
十三年明知縣朱宗晦建尊美堂自為記成化十六
年知縣劉芳建後堂三間顔曰復思弘治十六年知
縣張伯祥立土地祠於儀門左正德六年燬於寇七
年知縣萬士賢重建嘉靖元年知縣葉金撤而新之
正中牧愛堂後為居仁由義堂二十四年知縣周麟
建後堂三間為思審堂三十九年主簿黃應徵重修
公堂顔曰正大光明四十一年知縣趙公輔增置吏
舍廳後建堂曰慎思崇禎五年知縣章鳴謙顔公堂
曰君子堂
國朝康熙七年知縣任嘉瑞增修二十五年知縣鍾芝
豫易君子堂額於後堂顔公堂曰端本二十七年君
子堂圮知縣高克藩重修并建後樂堂自為記
縣丞廨在縣堂左
主簿廨今裁
典史廨在主簿廨南
豐裕倉在縣左
便民倉在仁首埠
常平倉在縣儀門内
兌倉在省城章江門外
行署
布政分司在縣治北明縣丞王榮建今改為義學
按察分司在縣治東即元尉司故址明知縣衡守敬
建久廢今外署漕倉内為丞署
府館距縣治一百步
武寧縣署舊在高鄉西安里即西安縣治唐景雲初東
遷於羅村饒灣之間天寶四載令范建殊復遷於玉
枕山前即今之縣治也宋令吕晉夫於廳左建東軒
黃庭堅有銘紹興五年令上官世美重建淳熙十年
令洪樌復修之改東軒為絃歌堂明初知縣但元行
重建成化元年知縣余希賢建大堂十四年知縣王
僑建譙樓嘉靖十九年知縣唐牧建保寧樓於堂北
正中忠愛堂後為退食堂萬歷三十七年知縣周道
昌重建正堂顔曰體仁鑴清慎勤誠四箴於堂壁明
末燬於寇
國朝順治間署縣事夏遵虞重建十四年保寧樓燬於
火康熙元年知縣馮其世即保寧樓基建樓曰躋寧
教諭湯民貞有記
縣丞廨在縣廨左
主簿廨今裁
典史廨在縣丞廨南
高坪巡檢司在縣西北年豐鄉
市鎮倉在捕衙東
西鎮倉在西門内
南鎮倉在縣南
巾口倉在巾口街
常平倉在縣衙内
兌倉在省城惠民門外
行署
布政分司在縣東悦親坊今改建武寧營
按察分司在布政分司右
府館在縣南明末其基售與市民得價充餉
寧州署在鳳凰山之南唐貞元十五年始創宋元祐間
令蕭從建肥民求瘼靖共三堂黃庭堅有銘宣和間
令韓駒建醒心邀月問春三亭建炎間陞義軍尋復
為縣景定間兵燬令任滄復建元改為州遷治於武
寧縣明洪武二年改州為縣知縣項中宣於州治舊
基創建成化十年知縣蕭光甫撤而新之大學士錢
溥有記弘治十六年御史林俊具奏改縣為州十七
年知州葉天爵重修顔其堂曰明通公溥楊廉有記
後為求瘼堂
同知廨在求瘼堂東南
判官廨在求瘼堂西南
吏目廨在同知廨南
軍捕廨在銅鼓石雍正四年瑞州府同知移駐
八叠嶺巡檢司在州南奉鄉
杉市巡檢司舊在州西仁鄉今移於崇鄉
排埠塘巡檢司在仁鄉
存留倉在州西
預備倉在土神祠右
便民倉在迎恩門
義倉在社稷壇前
常平倉在城内漕倉改建
兑倉在省城章江門外
行署
布政分司在州治北
南昌道在州治右
府館在州治東
瑞州府
府署在鳳山之麓南唐保大十年刺史王顔始建宋景
定元年兵燹知州陳□修復州人劉應龍有記德祐
元年復燹於兵三年姚文龍知州事因舊址復大經
理未幾陞州為路明洪武初改為瑞州府三十四年
災修葺弗稱永樂九年知府唐岳建正廳宣德二年
同知潘英建譙樓六年知府劉說創後堂正統十四
年夏㫤新左右牌坊天順五年李尚復修正廳正德
六年華林盜焚幾半知府鄺璠復之
同知廳在後堂左雍正四年移駐寧州銅鼔營
通判廳舊二一在正廳右成化二十三年通判達
穎修一在經歷司前弘治十六年知府周津剏
理刑廳在經歷司左今裁
經歷司在府廳左
照磨所在通判廨前
司獄司舊在土地祠北後徙監内今裁
隂陽學舊在理刑廳左
醫學舊在理刑廳右
僧綱司舊在水南禪那寺
道紀司舊在水南元妙觀
瑞豐倉舊在布政分司右
行署
提督學政
署在北城即察院舊署明萬歷間建今遇按試增修
察院在便民倉左即公館故址在府右弘治十六年
知府周津知縣謝樞建
布政分司在察院右
南昌道在府治右舊為肅政廉訪分司宋皇慶中州
守喬達即通判廳改建
公館在譙樓左
高安縣署在鳳山之東宋水北先鋒營舊址開寶九年
縣令顧元龍即其地創建縣治元仍之至正間縣丞
劉基重新公廨未幾燬於兵明洪武二年知縣王端
創復即今治弘治六年知縣王本義正德十年知縣
應恩前後增修顔正廳曰牧愛川堂後廳額曰退思
後改為莱柏又改為思補
國朝順治十七年知縣黃奎齡修葺川堂額曰虛受康
熙九年知縣張文旦增修後堂改思補曰學補建軒
曰菉竹左右有望樓二所
縣丞廨在後堂左
主簿廨原在後堂右主簿常清改建丞廨左順治
五年裁今廢
典史廨在縣丞廨前
隂岡巡檢司今裁
常平倉在城内
上高縣署在蜀水之北宋紹興十三年縣令謝安行嘉
定十三年令趙汝笈相繼創建元因宋舊至元十七
年縣丞岳興建正廳姚文龍有記明洪武三十年縣
丞楊從禮建譙樓正統五年知縣嚴肅建後堂弘治
十七年知縣童旭修正廳譙樓正德五年知縣張翀
修後堂七年王以旂重修廳堂内署嘉靖間知縣陸
時雍周包荒陳廷舉典史劉金相繼加修明季燬於
兵
國朝康熙四年知縣范時来重建正堂更名牧愛曰惠
来堂復更後廳退思堂曰餘清堂
縣丞廨舊在縣廨左明季頽圮順治間裁主簿改
簿衙作丞衙
典史廨在縣丞廨左順治九年知縣葉道沛典史
尹國柱重建康熙十年典史鄭允乾復修
常平倉在城内
江省水次倉康熙三年范時英復建有記
行署
布政分司舊在南昌道左天啓間廢
南昌道舊在縣治左洪武初知縣劉以仁建天啓間
廢
公館原名行府在縣東洪武己未主簿李銘建今廢
新昌縣署宋太平興國七年建靖康間遭兵燹紹興三
年縣令范潔重剏二十七年令晁公達增修劉愿有
記開禧二年令鄒孟卿嘉定十一年令陳珪相繼修
之元至元十三年燬於寇後二年達嚕噶齊楊唐古
特縣尹劉義重剏二十四年達嚕噶齊那懷復修元
貞二年改州治元末燬明洪武元年知州李懋創復
後仍改為縣成化間知縣劉俊重建正廳曰公正堂
知縣熊紀改曰公廉正德七年知縣李長建柏軒
國朝順治十年知縣趙元勲典史盧雲龍同修幕廳康
熙五年知縣黃運啓重新正廳
縣丞廨在縣廨東明洪武元年李懋建順治三年
縣丞周瑞星題曰親民堂
主簿廨在縣廨西李懋建明季燬順治二年主簿
裁康熙三年黃運啓即其地建營房六間以居瑞營
汛兵
典史廨在丞廨南元至元二十九年縣尉蘇澤建
邑人姚申伯為之記元末燬明洪武元年李懋建
國朝順治十五年典史盧雲龍即其廳之前建横廊一
楹康熙十三年盡燬
大姑嶺巡檢司在三十三都明末燬於兵
黃岡巡檢司在縣西四十里屬三十八都明末圮
常平倉在城内
兌倉在省惠民門順治十年知縣趙元勲重建
行署
布政分司在縣東南明成化間參議陳遷宋訥檄知
縣汪道擴地重建正廳曰德政左廳曰退思堂正德
七年知縣李長重修
國朝順治十六年知縣李錦重建康熙甲寅燬知縣盧
煌修葺工未竣二十一年知縣吉必兆重修
南昌道在縣治左明洪武初李懋建萬歷中廢崇禎
十七年建旌忠祠於其址
府館在縣治東城隍廟右明正統間縣丞范士衡建
袁州府
府署在城西北南唐保大二年刺史劉仁贍始建宋景
德間知州事楊侃增修建炎三年知州事汪希旦重
建戟門嘉定十二年知州事滕強恕重建譙樓并創
頒春宣詔二亭元至順壬申總管錦州巴哈繕修路
治歐陽元有記明初改路為府永樂正統間知府朱
瓚姚文繼修弘治癸丑知府王俊修後堂川堂正德
壬申知府姚汀新正堂癸酉知府徐璉復修經歷照
磨二廳并永積龍亭二庫崇禎壬午火僅存一亭視
事
國朝康熙三年知府李芳春重建正廳有記後名昌黎
堂
同知廳在正堂東面袁山北向
通判廳在同知廳東亦北向今裁
理刑廳在正堂東亦北向今裁
經歷司在正堂左壬午火李芳春重建
照磨所在正堂右壬午火芳春重建
司獄司在府治前唐刺史劉仁贍建明末為鄰豪
占毁順治戊戌推官鍾琇清復之今裁
隂陽學在布政分司西明知府王俊立今廢
醫學在府東湖西道前明知府徐璉修今廢
僧綱司在袁山門外崇勝寺側今廢
道紀司在宜陽門外崇福觀今廢
永豐倉舊在府治西北三十步明宜春知縣陳宗
虞改建府治南繡衣坊萬歷四年知府鄭惇典修建
倉厫六間後毀入
國朝知府吳南岱重修後改建府治東迎曦樓左提學
公署廢址
行署
提督學政
即兵備道公署改修康熙四十五年知縣宜春江為
龍詳請定例與分萍萬三縣公同修飭復增建内署
廊廡
察院在府署東舊為廉訪分司明知府劉伯起徐璉
范欽鄭惇典先後改修
布政分司在府治南明知府何澄改建知府劉懋王
俊重修久廢
湖西道在府治譙樓東明嘉靖十五年僉事周相建
二十三年知府范欽重修
公館在報恩寺殿後范欽即僧屋改建今廢
宜春縣署在府治北初在東城内隋大業三年移於州
之東七里宋紹興三十一年縣令胡安老始徙城内
善政坊元季兵燬明洪武三年知縣仲時舉以舊址
陿隘遷於府治北開元寺舊基即今治正廳西有幕
廳後有節愛堂嘉靖乙巳知縣凌汝志修
國朝正廳年久倒塌康熙三十八年知縣張綸鼎建四
十六年知縣江為龍重修
縣丞廨在廳左
主簿廨在廳右今裁
典史廨在廳左前
澗富嶺巡檢司在集雲鄉
黃圃巡檢司在石裏鄉
常平倉在城内
分宜縣署宋雍熙析宜春地置縣濱秀江景祐三年大
水縣令王揆建大門長樓架閣以備水患唐靜記之
淳祐間令李宏規修元季燬於兵明初知縣張仁主
簿桑以時仍舊址重建弘治三年知縣曹忠修正廳
正德七年知縣蕭時賓修後堂嘉靖乙巳知縣申思
䕫重建萬歷乙酉知縣周應治修
國朝順治十四年知縣張懷德重修儀門十七年知縣
朱鼐重建六房諸舍修譙樓康熙十七年知縣林笙
重建譙樓二十年知縣蔡文鸞重修
縣丞廨在縣敬事堂左明天啓間裁遂燬
主簿廨在敬事堂右今裁
典史廨在主簿廨前
水次倉在城内南門
常平倉在城内
行署
察院在縣東今廢
布政分司在縣東今廢
湖西道在縣東今廢
萍鄉縣署在縣城正中鳳凰池北唐武德中唐萼為令
建治宋建炎燬於寇紹興丁巳縣令郭濤重建江淮
有記元為州治至正壬辰燬於兵明洪武三年知縣
趙彜仍舊址重建四年李順英繼成之簡廸有記成
化四年知縣黃璿增修萬歷間知縣常自新陸世勣
相繼修崇禎末廳署俱燬
國朝順治十年知縣吳興祚復建嗣後知縣刁之裔余
士聰臺瞻斗相繼增修
縣丞廨在正廳後用中堂左今裁
主簿廨在用中堂後今裁
典史廨在用中堂左前
大安巡檢司在縣東九十里
安樂巡檢司在縣北九十里
草市巡檢司今裁
社倉五所按宋社倉自郭至鄉凡九
便民倉在蘆溪
存留倉在縣西六十步
預備倉在縣西百餘步
常平倉有二一在城内一在蘆溪
行署
布政分司在縣治西
湖西道舊在縣治北後改縣東百餘步
府館在縣西明弘治間通判胡珏建今廢
萬載縣署在城西龍山下吳黃武中置縣晉太康中遷
邑東二十里唐武德五年遷署舊所宋建炎三年寇
陷紹興五年縣令徐昇重建自為記元復易於治東
北四十步至正壬辰兵燬明洪武甲辰知縣趙中復
移今所成化間知縣陳璨黃珙相繼修羅倫撰記大
堂後有端靜堂節愛堂清畏堂有斐堂
國朝仍舊治年久毀康熙五年知縣范廷鳳重建
縣丞廨在縣廨右今裁
主簿廨在丞廨右今裁
典史廨在主簿廳右
鐵山巡檢司在縣西一百二十里瀏陽界
水次倉在邑北龍河濱
常平倉在城内
行署
布政分司在治南二百步崇信寺右久廢
按察分司在治東五十步儒學右康熙十七年知縣
常維楨重修
府館在治東静安寺右久廢
臨江府
府署宋淳化三年知軍事王禹錫剏建在富壽岡之左
治内有坐嘯堂司諫韓璜有記元仍舊址壬辰燬明
洪武初知府黃庭桂增剏知府劉貞重建弘治二年
知府戴瑤增建自記之嘉靖六年知府錢琦復新正
堂仍宋舊匾曰靜治學士汪俊有記左黃冊庫鑾駕
庫後川堂思過軒體仁堂簡霄有體仁堂記衙内有
澄心亭管大勲有詩亭後有一鏡堂
同知廳在經歷司左
通判廳在同知廳左
理刑廳在通判廨後今裁
經歷司在正堂左
照磨所在正堂右
司獄司在府治南街右今裁
隂陽學在府治東今廢
醫學在府治南街左今廢
僧綱司在天寧寺
道紀司在元妙觀
豐積倉在廣濟門内
行署
提督學政
署在察院左康熙四年知縣屈有信重修
察院在府治左今廢
按察分司在天寧寺左
駐劄分守道在天寧寺右康熙元年參議施閏章重
葺二年裁湖西巡道自是守道往来駐臨吉二府各
半歲六年亦奉裁
清江縣署南唐昇平二年始建在軍治右元遷左明洪
武十年復遷右天順六年知縣葉淇加修弘治三年
知縣李璁復修七年知縣萬琛重建後堂榜曰存心
嘉靖二十七年知縣沈淮匾正堂曰親民吉水劉同
升有記四十二年知縣廖文光復建儀門縣丞衙主
簿衙典史衙等按弘治府志縣内有清江道院堂一
道分明樓清江碧嶂亭後皆廢
縣丞廨在縣治左
主簿廨在縣治右今裁
典史廨在縣治左之前衙壞遷建主簿故址
巡檢司在清江鎮
蕭灘巡檢司今裁
預備倉舊在縣治右知縣沈儀遷於寶壽寺左
常平倉即府豐積倉
便民倉在廣濟門外
新淦縣署初在清江鎮隋開皇十年縣令李子樂徙建
南市村即今治所宋建樓以蔵敇書有無訟堂春風
樓俱令鄭㮚建禮教堂開禧間令何洪建琴堂紹定
間令羅愚建劉謾堂有箴五美堂淳祐間高斯從建
二松堂丞周遷之建淨碧堂簿趙彦恭建元為州至
正末兵燹明復改為縣洪武二年知縣曹行建弘治
九年知縣盧淵重修正德六年知縣劉天錫重建譙
樓隆慶四年知縣李樂增建後知縣王文爟復建素
風軒於署内有記有詩
國朝初堂署兵燬康熙三年知縣胡之琳重建九年知
縣董謙吉修又有退思書室煉石處俱謙吉建内庫
順治間知縣潘岭重建
縣丞廨在縣署後今廢
主簿廨在縣丞廨左今裁改為丞署
典史廨在舊主簿廨前
杯山巡檢司在杯山
常平倉在縣署西公館改建
便民倉在城隍廟左康熙五年知縣胡之琳重建
行署
布政分司今廢
按察分司在縣右
新喻縣署初在龍池墅唐大歷八年攝令杜臻遷虎瞰
山下即今治所元為州治壬辰兵燬明洪武二年改
州為縣知縣張弘仲再建七年知縣李公讓增修宣
德五年知縣洪鈞重建新淦張徹記嘉靖十六年知
縣趙炳然新公堂天啓間復燬知縣鄧林棟起建明
季圮
國朝康熙九年知縣符執桓重建自為記
縣丞廨在縣廨後明末廢
主簿廨在縣廨後今裁
典史廨在公堂左急遞舖後明末廢
水北巡檢司在縣北六十里
預備倉在縣治東北
常平倉在城内
官倉凡四一在城南施氏屋一在城南許氏屋基
左一在雲津門内一在省城惠民門外紫極宫上百
步許
行署
察院明末廢
布政分司在縣治右明末廢
按察分司在城南明末廢
峽江縣署舊為峽江巡檢司衙成化初淦令以地里遼
遠難於催科議欲分治未決正德九年淦盜起分守
陳洪謨建議不果後知府錢琦力以其事申請會巡
撫秦鉞陶儼議奏獲允嘉靖五年九月立縣卜鳳凰
山原東向作署費宏有記
縣丞廨在縣署左
主簿廨在堂右今裁
典史廨在丞廨左
常平倉在城内横街
便民倉在城北濱江滸明崇禎十年重建
吉安府
府署唐永淳初由石陽徙今所元和元年張弘靖来刺
吉州始葺其壞陋皇甫湜記之宋仍唐舊元至正辛
卯總管納蘇羅丹以其卑下崇基三尺而改築焉馮
翼翁有記明初知府莫已知改建有顔六竒記歲久
圮成化初知府許聰再建弘治癸亥知府張淳重建
泰和尹直記之正堂匾曰衡鑑堂後曰德正堂
國朝順治二年舊三堂燬八年知府楊可楹草創十一
年知府李興元構五楹十五年興元復建儀門大門
庫房如舊
同知廳在府署左雍正六年移駐永新蓮花橋
通判廳在府署右
經歷司在堂東
照磨所在堂西
司獄司在府治西南今裁
隂陽學在大東門
醫學在大門西
僧綱司在雪山寺
道紀司在元妙觀
常平倉在府東北大有倉改建
便民倉在府城南
行署
提督學政
署在縣後康熙四十五年知縣劉廷瑛建
察院舊在府治右後改廬陵縣學
布政分司在府治右
湖西道在府治右
廬陵縣署初在府治東隅唐張儇為令遷府治南數百
步即今所皇甫湜有廳壁記宋大觀三年縣令張激
設譙門門左設宣詔亭堂西有小廳後有齋齋前有
蓮花池重刻皇甫湜記元延祐六年移縣治於西南
隅縣丞馮克敏董其役揭傒斯記之明仍宋址洪武
乙巳知縣吳明善重建顔六竒有記丙子縣丞李達
重修謝矩有記正德五年圮知縣王守仁修葺記石
隂十一年知縣謝源於川堂後新作陽明堂王懋中
撰記十三年知縣邵德容重修嘉靖九年知縣常序
重建申明旌善二亭萬歷四年知縣方肯堂建文獻
名邦坊及賓館
國朝康熙二年知縣于藻新大堂及頭二門兩廊四年
復新廨署六年拓廨前地改堂額曰春音八年重新
思過堂在陽明堂後自為記又撤舊坊而小之仍額
曰古廬陵
縣丞廨在縣廨前
主簿廨在丞廨左今裁
典史廨在幕廳後
富田巡檢司在淳化鄉
敖城巡檢司在宣化鄉
井岡巡檢司在安平鄉
便民倉在城外
常平倉在城内
兑倉在省城于藻有記
泰和縣署自唐乾元三年縣定于今所宋慶歷四年縣
令王陶修自為記乾道九年縣署灾令蒲堯仁重建
咸淳十年令余夢登修元為州治明初因之洪武二
年知州沈䕫復修尋改為縣治十六年龍泉宼至燬
惟存儀門兩廊十八年知縣杜陵縣丞陳輪重建弘
治庚戌知縣吳必顯新譙門丁巳知縣沈時新後堂
萬歷丁丑知縣唐伯元復建内署名武山堂其右為
思過閣
國朝康熙三十五年内署災紳士劉嵋等捐資自大堂
至内署悉重建詳新修縣治碑記
縣丞廨在治哦松門内今改為驛廄未復
主簿廨在治棲鳳門内今裁
典史廨在大堂東
早禾市巡檢司在縣西五十里
花石潭巡檢司在縣東四十里
漕糧倉在縣治儀門東
常平倉在縣治儀門東
省次倉在新城門外河泊所巷
行署
布政分司在城隍廟左今廢
察院在縣治右今廢
湖西道在城隍廟右今廢
府館在快閣東今廢
吉水縣署創自南唐保大八年宋紹興間縣令趙錫重
修元至元二十八年忠翊校尉張楫重建元貞元年
升為州治洪武元年知州費震重建尋改為縣天啓
間造廳樓於寧澹軒後
國朝順治十五年土寇燬大堂二堂十六年知縣褚承
愚修復二堂康熙十年知縣王雅建大堂自為記
縣丞廨在縣廨左
主簿廨今裁
典史廨在儀門左
白沙巡檢司在縣北二十里中鵠鄉今移在三曲
灘白雲觀之左
和義倉在北坊舊三皇殿
常平倉在儀門外
省倉在廣潤門外
行署
布政分司在縣治北今廢
湖西道在縣治西大街
府館在布政分司後今廢
永豐縣署宋致和元年詔割吉水五鄉為縣命太常博
士段縫宰之時廨舍未立寄治延慶寺三年春始構
官舍有退食閣雅歌樓清白齋思賢靜安二堂縫自
為記紹興初寇焚越七年縣令李諤復建元至正壬
辰兵燬明洪武初知縣蔡玘即故址復創曾鼎記之
其後知縣黃永從唐瑢車梁鄭濬相繼修葺嘉靖四
年知縣商大節修萬歷四十年知縣瞿式耜又修明
末兵燬
國朝順治八年知縣儲曾重建大堂十三年知縣鄧秉
恒復建頭門内堂書室雍正三年知縣胡仁濟建譙
樓邑人解以敬記之
縣丞廨在堂東順治十七年丞寇起龍重建
主簿廨在堂西今裁
典史廨在堂南今移堂西
層山巡檢司在三十四都廳樓一所今圮
沙溪巡檢司在四十九都廳樓一所今圮
表湖巡檢司在四十九都廳樓平屋各一所
常平倉在縣丞廨左
預備倉在廨舍左順治十八年知縣鄧秉恒增建
前後東西共二十六厫
行署
布政分司在湖西道前今廢
湖西道在縣治東南百步
安福縣署舊志吳寶鼎三年徙自新茨亭建安成郡治
於今所隋開皇間改為縣治唐武德五年置潁州七
年復為縣治宋大觀間縣令劉勛改建紹興十二年
令向子賁重建於安成館旁十四年令錢傑之又起
建元至正壬辰燬於兵明洪武元年知州潘樞重創
永樂甲辰知縣趙敏建儀門正德丁丑知縣徐州改
建副使林魁有記明季兵燬
國朝順治十二年知縣袁時泰稍葺舊廨康熙五年知
縣焦榮捐俸修造十一年知縣張召南建捕衙扵堂
左五十二年知縣劉學愉重建大堂
縣丞廨今廢未復
主簿廨今裁
典史廨在堂左
蘿塘巡檢司舊在時礱移洋澤萬歷間又移江背
黃茆巡檢司舊在縣南明知縣閔世翔徙鎮蘿塘
舊址後並移而西
安積倉在治東萬歷間知縣楊廷筠建
舟湖水次倉在治南六十里順治乙未知縣蕭恒
重修
常平倉在城内
預備倉原四所俱廢康熙六年知縣焦榮捐俸特
建於治堂右側
行署
察院在城東墖右康熙七年焦榮重修
布政分司在城隍廟右後改城北久廢
湖西道原在縣東後改城西
府館在城東青石街久廢
龍泉縣署在城正中宋明道二年縣令何嗣昌始自水
南徙今所熙寧十年令李沂建庾亭於東隅邑人郭
知章記建炎四年寇燬紹興四年令王徽重創匾後
堂曰清心邑人郭勁記十六年攝縣張泳建絃聲照
水二亭乾道六年令趙荆建師陸堂濠樂堂得心堂
悠然堂於東西慶元五年令景時建譙樓元至元十
三年縣尹謝茂重修三十一年達嚕噶齊實巴爾縣
尹李遜重修元季兵燬明洪武元年知縣高德賢重創
正統十二年知縣黃中重建清心堂
國朝順治三年燬十四年邑人王自功修康熙五十四
年知縣黃弘任重修
縣丞廨在清心堂東北
主簿廨在清心堂西北今裁
典史廨在正堂東
秀洲巡檢司在三十三都
禾源巡檢司在二十五都
北鄉巡檢司在二十九都
常平倉在縣頭門内
便民倉原在水南四廂洲後今置縣堂左右
行署
布政分司在縣治西今廢
湖西道在布政分司右今廢
萬安縣署宋熙寧五年始建後縣令許浹陳諷趙師逌
蕭經相繼修葺紹興間令劉獬增修胡銓記元至正
間縣尹蕭同善重修明洪武元年知縣張嗣光增廣
其制三年知縣馮勝復建公廳各衙廨宇正統六年
知縣嚴璚建中庸堂八年知縣梁鞏建六房舍各二
間承發司勘合科各一間天順四年知縣徐安重建
申明亭成化十七年知縣袁士鳳重修譙樓戒石亭
旌善亭曾翬記之弘治間知縣孫衡郭英縣丞鍾海
相繼增修
國朝順治初燬官屬僦居民房康熙二年知縣李如淓
重建大堂儀門五雲樓清心堂思補軒庫房等五年
知縣胡樞復建冊庫堂左右翼以二廳十三年知縣
譚忠義建賓館二十二年知縣馬之驊重建申明亭
增修衙署二十七年知縣黃圖昌修清心堂三十一
年知縣宜思耀重建旌善亭
縣丞廨久廢未復
主簿廨今裁
典史廨久廢未復
皂口巡檢司與皂口驛同住
灘頭巡檢司在縣東北第九都
便民倉舊在芙蓉門
常平倉在縣堂右
水次倉在省會
行署
布政分司在縣西觀音閣前今廢
湖西道在縣西今廢
府館在縣西今廢
永新縣署唐顯慶三年定今所宋紹興七年縣令趙不
愆修之署内有審思堂後令黃希於治東取舊堂增
飾之匾曰春風楊萬里有記寶慶丙戌令張洽重修
縣廳有記紹定己丑燬端平間令陳滌梅玘相繼修
元改為州治至元間知州完顔璹增繕明洪武初知
州田盛修尋復為縣五年知縣烏斯道修天順中知
縣薛驥重修嘉靖初知縣胡偉始大飭修嘉靖壬辰
知縣陸粲又於春風堂後建小堂通判趙廷松為書
夢韓堂匾乙巳署縣通判黃珙知縣沈珠繼刻夢韓
堂銘葺旁故亭匾曰懷陸隆慶二年知縣陳三謨建
就蘭堂六年知縣趙鷺增置六房吏舍萬歷五年知
縣龔錫爵於署後建冰玉堂吳人王用仁記之葺前
故堂匾曰爾雅左闢土搆蕭然齋自為記自後更革
不一
國朝康熙二十二年知縣王運禎修縣堂及六房吏舍
内堂仍復春風舊名又於署右别建一堂匾曰正己
縣丞廨在縣廨東康熙十七年縣丞王輔建
主簿廨今裁
典史廨在儀門東久廢未復
上坪寨巡檢司在縣東南六十里
禾山巡檢司今裁
栗付寨巡檢司在縣西北九十里署廢
常平倉在城内
大有倉在學東
行署
察院今廢
永寧縣署元至正丙戌置縣於鵝嶺之西壬辰兵燬改
築於瓦岡明洪武元年知縣蕭文斌創建十四年主
簿朱厚復修之
縣丞廨久廢未復
主簿廨今裁
典史廨在縣廨右
升鄉塞巡檢司舊在一保古城下
常平倉在城内
預備倉在儀門右前今廢未復
撫州府
府署在子城内唐中和五年刺史危全諷草創廨宇大
順元年規制始備天祐初開拓重新全諷自為記宋
嘉祐三年州守裴材撤其舊而新之治平二年州守
錢暄增葺王無咎記之嘉定六年州守江亮重建儀
門十六年州守王槐重建臺門寶慶二年州守薛師
旦重建治事廳僉事廳楊寅撰記紹定六年州守黃
炳重建設廳李桄有記署内有平心堂州守趙與夏
建仁壽堂王槐建危稹有記見山堂州守張滉建黃
次山有記望楚臺張孝祥建本惠齋師廉齋俱陳廣
壽建秋聲齋州守趙熠改為拙齋朱子有記横秋閣
州守謝奕楙改為喜雨軒元至元間達嚕噶齊墖布
台增修之明洪武初知府李廷桂重建府治即唐宋
以来設廳遺址正廳匾曰宣政後為川堂匾曰寅恭
又進為後堂匾曰忠愛成化間治内有高平署知府
周瑛撤而新之匾曰正義堂萬歷中知府翁汝進改
為函祉堂堂西有臨汝書院汝進改為師蓋堂嗣後
知府王宇吳泰胡孝續修天啓間災知府朱大典修
建改堂匾曰撫治知府蔡邦俊重修改後堂曰時亮
明季燬於兵
國朝順治八年知府景世英始議修建棟宇稍具康熙
二年知府劉玉瓚重建顔堂曰撫辰治内圅祉堂師
蓋堂俱仍舊復建虛益軒燕香居洗心亭儲美軒玉
瓚自為記康熙二十三年知府張四教建引塵軒雕
雪齋
同知廳在府治左康熙六年裁推官理刑廳因改
為軍捕廳其軍捕舊署今廢
通判廳在府治右
經歷司在推官舊衙北
照磨所在督捕管糧衙南
司獄司在譙樓左明季廢康熙二十三年知府張
四教重建有記
税課司在城西隅今廢
隂陽學今廢
醫學在具慶坊右明季沒於民居康熙三年知府
劉玉瓚清復舊址重建
僧綱司
道紀司
行署
提督學政
署在府學右康熙二十七年知府張四教倡同六縣
特建年久圮五十六年知府任仕理捐資重建
察院在郡治西即前明廉訪分司故址今廢
布政分司在具慶坊之右今廢
按察分司在察院西今廢
臨川縣署宋時在州治南二里招賢坊淳祐八年縣令
趙必英重建繼令林似之徐卿子增葺元以其地改
萬戶府始徙縣治於阜民坊即今所明洪武初知縣
劉儼修之成化三年知縣吳憲復修
國朝康熙三年知縣邱泰修之十八年知縣胡亦堂復
修中為正堂匾曰上帝臨汝後堂匾曰如承如見又
曰清風軒翼正堂而左為幕廳右為庫房内署有夢
川亭亦堂有記
縣丞廨在縣署東今廢未復
主簿廨在縣署西今裁
典史廨在縣正廳東寅賓館後
清泥巡檢司在城南七十里
温圳巡檢司在城北九十里
常平倉在縣堂東
兌倉在省城撫州門外
崇仁縣署在北耆宣化坊之西宋建炎四年兵燬紹興
十年縣令盧壽朋重建紹定三年復燬令趙
[啟-口+山]夫重建元至元十四年焚二十四年達嚕噶齊瑪哈穆特復
創有記至元三年達嚕噶齊阿里增修邑人虞集有
記明洪武二年知縣游欽祖始拓縣基七年知縣王
思中增修永樂三年知縣時季照復新之洪熙元年
知縣方琛修邑人謝濟撰記天順七年知縣李祥加
葺臨川黎擴有記成化弘治正德間知縣陳翺葉天
爵林鉞相繼修嘉靖隆慶萬歷間知縣林文英顧中
孚許嗣宗陳應梅相繼修
國朝順治十四年知縣謝胤潢重建正廳川堂東西庫
及内廳内樓諸旁舍康熙四年知縣駱復旦改建正
廳頭門二門增建廳前軒左右贊政廳改建内署廳
樓進賢朱徽有記又華亭顧開雍書碑石右
縣丞廨在縣衙左
主簿廨在縣衙右今裁
典史廨在縣丞廨南
周坊巡檢司在十四都
水次倉在縣治南岸
惠民倉在北耆道堂嶺
常平倉在城内
漕倉在省城惠民門外
行署
布政分司在城隍廟左
按察分司在布政分司左後廢今建尊經閣寶唐書
院於其上
府館在縣治西垣外今廢
金谿縣署在錦繡谷之陽宋淳化五年始立令劉世昌
創建紹興十年令張玘復闢民居重創外門譙樓紹
興五年令王大有建正廳嘉定間令樓燧重修元元
貞二年縣丞吳瑾修之程文海記延祐六年令李有
增葺至正八年令周自強重修十二年兵燬明洪武
九年知縣王公兟始大創設正廳後堂内宅十七年
知縣錢谷本加修宣德二十年縣丞孟溥重建正廳
成化弘治間知縣張西銘方誌相繼修正德十六年
知縣畢伸重建洪範記嘉靖間知縣馮元林應麟相
繼加修
國朝順治三年燬僅存丞捕兩廳知縣王顯草創明年
復燬自是寄治民舍十餘載十八年知縣劉思緝復
創後任陸瑤林張天顯白琬如次遞畢工
縣丞廨在縣治東南尊勝寺左今廢
主簿廨在縣治東北沙井巷今裁
典史廨在縣治東北久廢未復
水次倉在許灣
常平倉在城内
漕倉在省城蓼洲
行署
布政分司在縣治西南城隍廟東
按察分司在縣治東
府館在布政分司後
宜黃縣署在東北隅宋乾德六年南唐李煜割崇仁之
仙桂崇賢待賢三鄉為宜黃場開寶元年後主陞場
為縣縣令陳山童徙於黃填鎮山下即今治宋紹興
五年燬於寇令鄧庾修復紹定三年火令李宗啓趙
希點楊繼宗相繼修復元至正壬辰兵亂復燬明洪
武二年知縣許大明始拓舊址重建正廳儀門鼓樓
嘉靖隆慶間知縣俞璣陶諮俞世美相繼加修世美
有記崇禎甲申後兵燬
國朝康熙元年知縣尤穉章重建正堂贊政廳後堂幕
庫及内署穉章有記
縣丞廨在縣正衙左今廢
典史廨在丞衙左
止馬巡檢司在縣南百里
上勝巡檢司今裁
常平倉在城内
漕倉
行署
布政分司在城隍廟左
按察分司在縣治右今廢
樂安縣署在忠義鄉之詹墟宋紹興間建於古塘再遷
今所紹定庚寅宼燬明年邑民陳子昂捐資重建真
西山記元季復燬於兵明洪武間知縣戴智重建正
廳後廳譙樓庫舍典史廳成化五年知縣王昶添建
後堂弘治二年知縣陳世良重加繕葺崇仁吳宣記
之正德七年知縣穆世傑萬歷甲申知縣王繼明先
復修改
國朝順治十年知縣寇印楨鼎修後堂川堂内外幕廳
及八角亭康熙十二年知縣郭肇基建書屋於内衙
西十八年知縣吳順修葺八角亭亭下濬池二十二
年知縣方湛重修正廳儀門教諭楊飛有記
縣丞廨在縣堂左
主簿廨在縣署西今裁
典史廨在縣治左丞廳前
龍義巡檢司在縣北三十二都今寓縣治頭門外
望仙巡檢司今裁
官倉在縣西
預備倉常平倉俱在縣西與官倉相連
行署
布政分司在寶墖寺右今廢
按察分司在東隅原税課舊址今廢
府館在布政分司右
東鄉縣署明正德七年參政胡廷舉相地於長林建縣
治規模略具嘉靖七年知縣周相匾正廳曰寄廌堂
川堂曰三事堂四十四年廳圮知縣唐士逵撤而新
之萬歷八年知縣諸大倫重修匾曰忠愛建兩軒創
賓館於儀門東匾曰虛受堂明末寇燬寄治扵兵備
府
國朝康熙十三年兵備府復燬知縣魯鑣鼎建自有記
五十五年知縣朱旋復新之自為記
縣丞廨在縣署東
主簿廨在縣署西今裁
典史廨在主簿廨西南
預備倉在縣治西
義倉在鄉約所後
社倉在西門外山川壇西
常平倉在城内
北米倉一在省城撫州門西一在許灣中巷口
行署
布政分司在縣署西今廢
按察分司在城正中即舊兵備府址今廢
府館在儒學北
建昌府
府署舊在東南隅郭家山陽本撫州南城縣治宋太平
興國三年改為建昌軍治王平叔有記慶歷八年知
軍吳某建儀門及内寢李覯為之記紹興四年燬於
寇九年知軍汪大舉即故址建治廳林申蔣循祖徐
瑑相繼營建元改為路明改為府洪武初知府余芳
重修宣德四年併為荆王府知府陳鼎遷建於鳳凰
山之陽知府楊諠繼成其事何文淵記之成化二十
年知府秦䕫建鼓角樓弘治十三年知府舒崑山徙
鼓角樓於儀門南隆慶二年知府沈子木重修明末
燬
國朝順治間移建於西街明郡王府舊址
同知廳在府治東
通判廳在府治南
理刑廳今裁
經歷司在理刑廳前
照磨所在架閣庫前
知事廨在理刑廳南今裁
檢校廨在照磨廨南今裁
隂陽學
醫學
僧綱司在天寧寺
道紀司在元妙觀
豐盈倉在府南
行署
提督學政
署在西街門樓嶺下明崇禎間知府李恢先建年久
傾塌
國朝雍正三年知府李朝柱倡同五縣增修結構堅好
規模宏厰少詹梅之珩記
察院在南街舊景德寺遺址明弘治間知府舒崑山
建萬歷間僉事葉九金改為分巡湖東道以故道署
為察院
布政分司在糧局左明知府韓轍重建夏良勝有記
分巡湖東道即小學故宇改建萬歷間僉事葉九金
遷駐察院署以此署改為察院
南城縣署舊在郭家山南自南唐立建武軍以縣治為
軍治而改縣治於東即仁平泉東北也宋慶歴中火
縣令錢得臣重建李覯記元豐中令李茂建虚齋於
廨後吕南公有記紹定四年知縣林申復建元末火
明洪武初知縣孫文政復建宣德間併為荆王府知
府陳鼎遷於鳳凰山南府治之西中為正堂匾曰忠
愛後為退堂私廨前為戒石亭儀門大門及六房吏
廨庫獄靡不周備隆慶間大門儀門燬萬歷四年知
縣范淶撤而新之
國朝康熙七年知縣苗蕃重修
縣丞廨在縣廨右
主簿廨今裁
典史廨在丞廨南
藍田巡檢司在縣東八十里今裁
洑牛巡檢司舊在縣東北一百六十里瀘溪後改
為縣移建今處
常平倉在城内
預備倉凡五一在豐盈倉側一在可封鄉一在太
平鄉一在雅谷鄉一在南城鄉
東坪社倉在可封鄉二十二都有朱子及周益公
碑記
南豐縣署舊在文教里之西唐開元中縣令游茂弘遷
於嘉禾驛開成二年縣令賈諭徙於西里坊即今治
宋紹興十九年縣令吳謙剏建譙樓游操為記元世
祖至元十三年火達嚕噶齊李孟古岱復建十九年
陞縣為州二十一年達嚕噶齊綽爾建鼓角樓教授
劉壎有記二十五年知州郝天祐二十九年知州楊
郁相繼增建元末燬於火明初知州程瑞重創訓導
王澄為之記洪武三年仍改為縣正統十二年知縣
屠懋重修有記弘治四年知縣黃燮重建顔堂曰牧
愛嘉靖四十三年知縣任懋官重修匾曰明德堂隆
慶五年知縣金文業重修譙樓額曰萬象同春江冕
有記萬歷四十二年知縣林洪卿重修
國朝康熙十一年知縣張龍如重建縣治匾正廳曰牧
愛堂後廳曰素絲堂黃熙有記十四年譙樓火二十
二年知縣鄭鈛重建譙樓
縣丞廨在縣廨東
主簿廨今裁
典史廨在儀門左
龍池巡檢司在二十三都
豫備倉舊在望仙橋明知縣程三省改建於廢參
將署
便民倉在城南
常平倉在縣治西
南豐倉在省城進賢門外
行署
布政分司在縣治北明知縣方顯建
湖東道在縣東明知州程瑞建
府館在縣西
新城縣署宋紹興八年分南城五鄉為縣攝令南城縣
丞趙公輔剏建縣治於黎川鎮陳孔休有記紹興中
燬於寇嘉熙中縣令趙厲夫復建元末火明洪武二
年知縣沙良佐重建宣德二年知縣馮時重修邑人
朱徽記之正統元年知縣陳員韜重建正廳成化九
年知縣吕讃修永豐羅倫譔記弘治二年譙樓燬知
縣段敏重建何喬新有記正德八年知縣黃文鸑重
修正廳邑人李泰記嘉靖四十一年知縣湯建衡建
一鑑堂於濯纓池上自有記明末燬惟存儀門譙樓
國朝康熙二年知縣操弘儒重建七年知縣周天德修
葺譙樓并建東西六房邑人凃景祚記之十一年復
新廨前濯纓池漢壽亭侯廟大德自有記
縣丞廨在縣廨左
主簿廨今裁
典史廨在儀門左
同安巡檢司在縣西六十里宏村
極高巡檢司在三十三都洵溪
豫備倉凡五一在城東坊一在四十都一在五十
三都一在三都一在八都
常平倉在城内
便民倉在北門外三里灌湖園
行署
布政分司在城隍廟東
按察分司在縣南明知縣駱載德建
府館在城隍廟西明知縣操弘儒建
廣昌縣署宋紹興八年析南豐縣地為廣昌縣縣令王
珪營建於揭坊耆平原嘉定甲申縣令劉必端遷於
太平岡旋遭寇燬紹定己丑攝令謝充之葺廳事於
舊治東偏端平甲午令葛崇節復加營創嘉定丁酉
令趙希譝繼葺元至正壬辰復燬於寇邑人饒秀遠
克復之始創廳事於今治明洪武初知縣侯端成子
祥縣丞張壽芳相繼增建正統間知縣江浩重修顔
堂曰清白侍郎揭稽有記弘治元年知縣薛承學重
建正堂正德三年譙樓火知縣余復善重建嘉靖十
四年知縣黃德純建儀門崇禎三年知縣宋兆禴建
聞諸堂并記
國朝順治九年知縣沈寅重建清白堂及儀門鼔樓
縣丞廨在典史廨左今裁
主簿廨今裁
典史廨在儀門左
白水巡檢司去縣治東南四十里
秀嶺巡檢司去縣治西六十里
西倉在西隅龍岡前
上南倉在新坊里
常平倉在南關内
豫備倉在南關内
行署
布政分司在舊城隍廟左明知縣薛承學建
湖東道在縣署左明知縣張琥建
府館在湖東道右明知縣葉茂高建
瀘溪縣署明萬歷六年設知府王之屏南城縣知縣范
涞剏建於廣仁寺故址中為正堂匾曰忠愛東西六
房前為儀門後為川堂川堂後為正衙衙後為思補
閣九年知縣陳王廷建譙樓三十二年知縣吕應元
以譙樓高壓正堂移建於思補閣後顔曰培龍樓自
為記天啓三年攝篆通判張兆曾重修崇禎十一年
燬知縣樊一若重建
國朝康熙十年縣丞孟吉熊署縣事建寅賓館於儀門
東匾曰清風一榻吉熊自為記
縣丞廨在縣署東康熙八年縣丞孟吉熊建
典史廨在縣署西順治十八年典史全五德建
豫備倉在儀門左今廢
北水次倉在大港
西水次倉在察院
常平倉凡四一在城内一在桐埠一在龍蔭一在
麾下
會城水次倉在進賢門外
行署
上司公館在南關内明知縣潘元勲建久廢
白玕公館距縣八十里明知縣陳王廷建久廢
府城公館在府城南街王家嶺下康熙五年知縣張
萃祥典民房一所為之
江西通志卷十九
