欽定四庫全書
江西通志卷五十九
名宦
南昌府
漢
梅福字子真九江夀春人為郡文學補南昌尉時成帝
委任王鳳京兆尹王章以譏刺鳳死福上書不納居
家常以讀書養性為事至元始中王莽專政福一朝
棄妻子去至今傳以為仙其後人有見福於會稽者
變姓名為吳市門卒云(漢書)
李忠字仲都東莱黃人光武時為右大將軍建武二年
從平龐萌董憲等遷丹陽太守三公奏課為天下第
一遷豫章太守(後漢書)
張躬永平中守豫章築東湖堤以通南路謂之南塘水
有所瀦人皆德之(林志)
欒巴字叔元魏郡内黃人以荆州刺史李固薦徵拜議
郎使徐州還遷豫章太守郡土多山川鬼怪小人常
破貲産以祈禱巴素有道術能役鬼神乃悉毁壊房
祀翦理奸巫於是妖異自消百姓始頗為懼終皆安
之(後漢書)
陳蕃字仲舉汝南人舉孝廉除郎中出為豫章太守在
郡不接賓客惟敬禮徐孺子特設一榻去則懸之
(後漢書徐穉傳)
按陳蕃本傳無守豫章事見徐穉傳中又林志名
宦傳載後漢陳循為豫章太守惟徐孺子詣門待
以殊禮考後漢書無陳循傳疑即修字之譌耳然
徐穉傳中亦無其事因附正於此(原跋)
劉寵字祖榮東莱牟平人以明經舉孝廉除東平陵令
以仁惠為吏民所愛母疾棄官去後四遷為豫章太
守(後漢書)
陳修字奉遷烏傷人家貧為吏步擔上下恒食乾糧每
至正臘僵卧不起同僚飲食虔請不一赴遷豫章太
守計月取俸受米不受錢十日一炊不燃官薪布被
覆體(南昌府志)
華歆字子魚高唐人獻帝時拜豫章太守禮請徐孺子
為政清靜不煩吏民感而愛之(後漢書徐穉傳註)
吳
孫賁字伯陽堅同産兄也領豫章太守在郡十一年卒
子鄰年九歲代領豫章在郡垂二十年討平叛賊政
績修理(吳書)
顧邵字孝則吳人年二十七起家為豫章太守下車祀
先賢徐孺子之墓優待其後禁淫祀非禮之祭者小
吏姿質佳者輒令就學擇其先進擢置右職舉善以
教風化大行(同上)
太史慈字子義青州人劉表從子磐驍勇數為寇於艾
西安諸縣孫策於是分海昏建昌左右六縣以慈為
建昌都尉治海昏並督諸將拒磐磐絶跡不復為寇
孫權統事以慈能制磐遂委南方之事建安十一年
卒(同上)
謝景字叔發南陽宛人赤烏四年出為豫章太守在郡
有治績於孺子墓前建思賢亭吏民稱之以為前有
顧邵其次即景數年卒於官(同上)
晉
孔沖會稽人為豫章太守明詩書易禮及孝經論語以
授弟子東陽許孜比卒於郡孜聞訃奔赴疏食執役
制服三年(晉書許孜傳)
謝鯤字幼輿陳國陽夏人左將軍王敦引為長史敦將
為逆謂鯤曰劉隗奸邪將危社稷吾欲除君側之惡
何如對曰隗誠始禍然城狐社鼠也敦怒曰君庸才
豈達大理出鯤為豫章太守莅政清肅百姓愛之(晉
書)
甘卓字季思丹陽人元帝初渡江授卓前鋒都督揚威
將軍討周馥征杜弢屢戰多所擒獲以功拜豫章太
守卓外柔内剛為政簡惠善於撫綏卒贈驃騎將軍
(同上)
王稜字文子少歴清官渡江為元帝丞相從事中郎從
兄導以稜有政事宜守郡乃出為豫章太守加廣武
將軍稜知從兄敦驕傲自負有㒺上心日夕諫諍敦
不能容潛使人害之(同上)
庾條字幼序初辟太府宰累遷黃門郎豫章太守豫章
黃韜自稱孝神皇帝臨川人李高為相聚黨數百人
乘犢車衣皂袍攻郡縣條討平之卒官贈左將軍(同
上)
殷羨字洪喬陳郡長平人為豫章太守都下人士因其
致書者百餘函行次石頭皆投之水中曰沉者自沉
浮者自浮殷洪喬不能為作致書郵其資性介立如
此終於光禄勲(晉書殷浩傳)
范寗字武子少篤學多所通覽為豫章太守在郡大設
庠序遣人往交州采磬石以供學用改革舊志不拘
常憲遠近至者千餘人資給衆費一出私禄并取郡
四姓子弟皆充學生課讀五經郡城先有六門寗悉
改作重樓復更開二門合前為八(同上)
韓伯字康伯潁川長社人清和有思理留心文藝舅殷
浩稱之曰康伯能自標置居然是出羣之器舉秀才
徵佐著作郎並不就簡文帝居藩引為談客遷豫章
太守入為侍中(同上)
孫潛字齊由盛子為豫章太守殷仲堪之討王國寳也
潛時在郡仲堪逼以為諮議參軍固辭不就以憂卒
(晉書孫盛傳)
劉胤字承胤東莱掖人王敦請為右司馬知敦有不臣
心託疾不視事以是忤敦意出為豫章太守郡人莫
鴻南土豪族因亂殺本縣令横恣無道百姓患之胤
至誅鴻及諸豪右界内肅然賜爵豐城子歴平南將
軍(晉書)
梅頤字仲真常有惠於陶侃後為豫章太守有事王丞
相導遣收之侃曰天子富於春秋萬幾自諸侯出王
公旣得錄陶公何為不可放乃遣人於江口奪之頤
見侃拜侃止之頤曰梅仲真膝明日豈可復屈耶(世
說新語)
張暢才思清敏志節貞勵秉心立操蚤有名譽除豫章
丞為陸機所薦詔拔用之(南昌府志)
宋
蔡廓字子度考城人起家晉著作佐郎為太尉參軍為
宋武帝所知出為豫章太守徵為吏部尚書(宋書)
按南昌府志云漢張躬所築南塘後江水每於夏
月溢塘而過多水害廓乃西起堤開塘為水門水
盛則閉之内多則洩之自是居民少患
齊
王綸之字元章永明中歴位侍中出為豫章太守下車
祭徐孺子許子將墓圖畫陳蕃華歆謝鯤像於郡堂
為政寬簡稱良二千石(南史)
顧憲之字士思永明中為豫章内史在任清簡務存寬
惠有貞婦萬晞者少孀居無子事舅姑尤孝父母欲
奪而嫁之誓死不許賜以束帛表其節義憲之累經
宰郡資無擔石及歸環堵不免飢寒(同上)
袁昂字千里陽夏人永明中出為豫章内史丁所生母
憂去職以喪還江路風潮暴駭昂乃傅衣著柩誓同
沉溺及風止餘船皆沒惟昂船獲全咸謂精誠所致
(同上)
梁
袁君正字世忠昂之子早得時譽為豫章内史性不喜
巫邪有師萬世榮稱道術為一郡巫長君正在郡小
疾主簿熊岳薦之師云須疾者衣為信君正以所著
襦與之事竟取襦云神將送與北斗君君正使檢諸
身於衣裏獲之以為亂政即刑於市而焚神一郡無
敢行巫遷吳郡太守(南史)
張綰字孝卿大同五年由御史中丞出為豫章内史在
郡述制旨禮記正言義四姓衣冠士子聽者常數百
人安城人劉敬宫挾妖道聚黨攻郡轉宼南康廬陵
屠破縣邑有衆數萬進寇豫章新淦縣南中久不習
兵革或勸綰避其鋒綰不從修城隍設戰備募敢勇
士得萬餘人旬月間賊黨悉平復為御史中丞(梁書)
邱仲孚字公信烏程人武帝初為山陰令號稱神明治
天下第一累遷豫章内史在郡更勵清節卒年四十
八喪將還豫章老幼號哭舉送車輪不得前贈給事
黃門侍郎(同上)
伏暅字元曜武帝時為永陽内史在郡以清潔稱性儉
素車服麤惡改豫章内史視事三年徵為給事黃門
侍郎卒於郡徐勉志其墓曰東區南服愛結民胥相
望伏闕繼軌奏書或卧其轍或攀其車或圖其像或
式其廬思耿借寇曷以尚諸(同上)
蕭勵字文約武帝從子除淮南太守以善政稱遷豫章
内史道不拾遺男女異路徙廣州刺史去郡之日吏
人悲泣數百里中舟乘填塞各齎糧食以送至新淦
縣岓山有一老姥以盤擎鰌魚自送舟側奉上之童
兒數十人入水攀舟或歌或泣(南史)
胡穎字方秀吴興人梁末陳霸先軍頓西昌以穎為巴
邱令鎮大臯督糧運下至豫章以穎監豫章郡霸先
率衆與王僧辨會白茅灣同討侯景以穎知留府事
承聖初元帝授穎羅州刺史尋除豫章内史入陳為
左衞將軍(同上)
隋
豆盧通字平東昌黎陡河人弘厚有器局開皇初授大
都督遷洪州總管所在並稱寬惠卒官諡曰安(隋書)
蘇孝慈扶風人仁夀初為洪州總管有惠政其後桂林
山越相聚為亂詔孝慈為行軍總管擊平之其年卒
官(同上)
唐
吳兢汴州浚儀人少勵志方直寡諧當路薦直史館書
法簡核不少假借世人目為董狐坐貶荆州司馬以
史草自隨累遷洪州刺史表臧嘉猷劉眘虚之里以
勵風俗(唐書)
韓朝宗長安人開元中以山南東道采訪使坐所任吏
擅賦役貶洪州刺史在郡乞罷貢梅煎以乳柑代之
天寳初召為京兆尹(林志)
王遘天寳中為南昌令有中官過洪州求取無厭遘欲
按之謀於權臯臯良久不答泣曰令何由致天子使
而遽欲治之掩面去遘悔厚謝之(唐書權臯傳)
南唐
馮儀為豐城令性廉明撫民有方有田父詣令求决事
凌晨飯蕨稍飢至食肆求麫久不與乃去肆人堅索
麫金不與訟於縣儀以茶飲之而灑桐油其中田夫
盡吐所食惟蕨耳肆家乃伏罪(唐餘紀事)
宋
何慈太平興國六年析南昌縣西境置新建縣首命慈
為主簿領縣事慈擇地得南唐林仁肇故宅始創縣
治在任公恕民咸德之(林志)
王明字如晦大名成安人宋師伐南唐明以黃州刺史
江路巡檢率所部舟師破江南將朱令贇於小孤山
擒令贇詔明安撫諸郡因命知洪州(宋史)
按南昌府志稱明師入洪州或以城不即下當屠
之明心謂不可謬與其衆約曰吾入城觀變爾等
視吾鞭仆則加之戮否則勿殺一人比入舉鞭以
示城於是獲全洪人圖祀其像於上藍精廬
欒崇吉字世昌開封人真宗時遷司農少卿知洪州有
司歲斂民財造舟崇吉至奏罷之(同上)
唐肅字叔元錢唐人七歲能誦五經舉進士以工部郎
中知洪州恬靜寡欲初至檥舟南康徘徊不進或問
其故曰職由以四月為期今遽之得無獲趨利之議
乎逾月乃至人皆愧服(府志)
李虚己字公受父寅仕江南綽有清節國除留京師寅
母獨在江南虚已以屯田員外郎通判洪州是時寅
與寅母俱無恙虚己雙輦迎侍臨東湖築第以居未
幾進給事中知洪州真宗稱其醇雅循謹綽有能名
(宋史)
葛源字宗聖麗水人仁宗時為洪州司理參軍有將官
之甥與異母兄毆人實甥殺之將脅源曰兩人皆吾
甥而殺人者兄也源不聽坐其弟(豫章書)
陳良器仁宗時通判洪州值大水城不沒者十五吏民
惶擾不知所為良器具薪藁不終日塞之闔城頌曰
無陳公吾屬魚矣(同上)
趙槩字叔平虞城人舉進士知洪州城西南隅當大江
之衝水歲為民患槩建石堤高丈五尺長二百丈明
年夏水大至度與城平恃堤以全至於今賴之累官
太子少師致仕(東都事略)
按豫章書槩在洪州有僚吏鄭陶饒奭挾持郡事
為不法前守莫能制州之歸化卒皆故時羣盜奭
造飛語曰卒得廩米陳惡有怨言不更給善米且
生變槩不答卒有自容州戍逃歸而犯夜者斬之
以徇因收陶奭抵罪闔郡股栗
余靖字安道曲江人知新建縣著有遊西山記遷祕書
丞數上書論事貶知饒州又謫監筠州酒稅慶歷中
除右正言擢知制誥與范仲淹尹洙歐陽修稱為四
賢又與歐陽修王素蔡襄號為四諫累官至工部尚
書諡曰襄(宋史)
張瓌字唐公洎之孫也知洪州營校督役苛急其徒三
百人將以夜殺之求不獲持鍤譟於門請易校瓌召
問諭遣明日推治黠者十人不為易校(同上)
張商英字天覺蜀州新津人知洪州興學校會歲澇開
東湖以洩水民無水患大觀中入為右僕射(同上)
吳雄字慶錫長汀人紹聖間知靖安縣行勸民五事作
諭俗十詩自註孝經皆有關風化者(豫章書)
劉韐字仲偃建州崇安人紹聖間為豐城尉設方略勤
警捕鄉邑以清歲饑多盜他邑率以捕殺希賞韐曰
此飢民救死耳率豪右出榖賑濟躬自收恤多所全
活後死於靖康之難(林志)
楊告字道之其先綿竹人為豐城主簿邑有賊殺人投
屍於江人知主名而畏不敢言告聞親往擒賊有言
賊欲報怨者告不為動既而果乘夜欲刺告告又捕
致於法境内肅然再調南劒州判官(宋史)
王渙之字彦舟常山人未冠擢上第崇寧間知洪州淡
泊自甘恬於仕進每云乘車常以顛墜處之乘舟常
以覆溺處之仕宦常以不遇處之則無事矣(同上)
吳芾字明可仙居人舉進士累官知隆興府因其俗為
寬猛吏莫容奸民懷惠利常曰視官物如己物視公
事如私事與其得罪於百姓寧得罪於上官以龍圖
閣直學士致仕自號湖山居士(同上)
胡璉字宗偉建安人紹興間知豐城縣築堤捍江自是
六鄉皆免水患采輯邑志祀王季友於學之東序以
矜式多士(豫章書)
周䆅建炎初知靖安縣慷慨有才略會金騎犯邑居民
竄伏䆅呼集義兵屯據要地為保障計邑賴以全事
聞特授宣教郎(同上)
江介乾道間知進賢縣歲饑會詔蠲半租介白部使者
程大昌曰但減其半民尚未堪若自全戸三升以上
悉與蠲則貧民被實惠矣常謂民饑而食之猶子飢
而母乳之敢幸賞乎其實心撫恤如此(明一統志)
程迥字可久應天寧陵人隆興進士知進賢縣議平反
以示教通糶糴以便民縣大水亡稻麥郡蠲租稅至
薄迥白於府曰是驅民流徙耳賦不可得徒存欠籍
乃悉蠲之境内有婦人傭身紡績舂簸以養其姑姑
感婦孝每受食即以手加額仰天而祝之其子為人
牧牛亦乾飯以餉祖母迥廉得之為記其事白於郡
給以錢粟調信州上饒縣歲納租數萬石舊法加倍
又取斛面米迥力止絶之迥居官臨之以莊政寬而
明令簡而信綏強撫弱導以恩義積年讐訟一語解
去猾吏姦民皆感激悛悔暇則賓禮賢士陳說詩書
隠德潛善皆表而出之以勵風俗(宋史)
陳敏識建炎中知分寧縣金騎至江右牧守望風避去
敏識獨抗義斬馘期與民死守縣境卒全宣撫使張
浚請陞縣為義寧軍擢敏識就知軍事奏至不行後
子栻為文誌其事(明一統志)
楊長孺淳熙間知南昌縣前宰多控制不下長孺處之
裕如也常曰畏事生於不更事更事則不畏事矣三
年之間繭絲保障各得其所(同上)
留正字仲至泉州永春人紹興進士知贑州奏蠲上供
米不報及為相蠲一萬八千石知興隆府進龍圖閣
直學士(宋史)
沈雲舉乾道間知奉新縣有善政置沃壤以養士蠲圭
稅以修陂直分屍之獄雪白骨之冤政以最聞邑民
德之立祠於學(林志)
張仲方字萬春金華人淳熙時知隆興府大旱禱雨審
獄活囚人稱異政仲方見國事日非歎曰滿朝皆婦
人但知和議謂不共戴天之讐何具疏言恢復大計
不報遂解印綬隠南昌之松亭里(豫章書)
高南夀淳熙間知奉新縣歲旱禱雨祝曰願減十年夀
乞為三日霖朱子守南康曰使吾屬皆如高令尹吾
何憂乎民賴以全活者甚衆為之立祠(林志)
王居安字資道黃巖人淳熙進士知隆興府初盜起郴
黑風峒羅世傳為之倡勢張甚湖南所在發兵扼要
衝賊乏食少懈主兵者稍堅持之則就擒矣會江西
帥欲以買降為功遣人間道說賊餽鹽與糧賊喜謀
益逞放兵四劫江西列城皆震動朝廷憂之遂以居
安為帥居安致書於都統制許俊曰賊勝則民皆為
賊官軍勝則賊皆為民勢之翕張決於此舉乃督戰
於黃山勝之賊走韶州為推鋒軍所敗賊勢日蹙密
為方略羣盜次第平居安之在軍中也賞厚罰明將
吏盡力始終用以賊擊賊之策故兵民無傷江西人
祠而祝之刻石紀功(宋史)
張琯慶元中知奉新縣為民減營田之賦上之州不可
其請益堅孤憤不勝欲解印綬去邑人王模舉幡率
衆以留之曰寧存民病勿失賢宰今不得請後有賢
帥與令宰意合必得之矣未幾龍圖張杓来帥豫章
琯又請從之民相賀曰微張君不能爭吾民難爭之
賦政聲由是大著(豫章書)
楊方字子直長汀人嘗從朱晦菴學任武寧丞文雅雍
容廉靜平易人皆化之先是學租每為司計者所乾
沒方至量其出入積贏以辦祭器轉靖安知縣(同上)
按縣志作楊芳自題詩有云堂上官人似野人村
人相見且相親又云高陂約水歸田急不管灘聲
入縣門其風致可想
程璠字仲韞河南人知豐城縣適江水環城大饑邑豪
吳某閉糴璠召諭不從謂曰民饑且死當杖汝以取
之吳懼如命於是富人爭出米民用以濟璠資識高
爽凡山川道途人物名氏一經聞見歴歲不忘為邑
三年識其民且半矣(明一統志)
真德秀字景先浦城人嘉定間知隆興府承寬弛之後
乃稍濟以嚴尤留意軍政欲分鄂州軍屯武昌及通
廣鹽於贑與南安以彌汀贑鹽宼未及行值母喪歸
明年蘄黃失守盜起南安討之數載始平人服德秀
先見(宋史)
王正邦字榮甫明州人善詩尚氣節不苟取與淳熙間
知奉新縣為政有操縱事至而應無成心賑窮乏時
㛰姻恤死喪援孤苦皆盡誠為之(安志)
樓大年字元齡義烏人少從朱子門人徐僑游長於性
命之學襟度洒落一塵不染登嘉定癸未進士知隆
興府南昌縣治先教化建利去病洞察民隠有殺其
讎者賂紿其甥就辟甥自陳殺人狀甚悉大年疑之
縣丞與府錄事受賕使焚屍以滅跡大年正色抗辨
上之憲臺推官重讞事始白民敬之生為立祠及去
攀轅留者綿十餘里遷奉議郎通判吉州提點刑獄
李廸以大年廉慎命錄一道滯囚未幾攝郡事江東
大姓查氏據幼弟貲産六十萬爭訴二十年不解大
年舉張詠決子壻爭財故事命歸其弟人以為允歲
終吏白公帑錢粟羨餘前官例納大年斥之以助軍
餉及周宗室之貧者尋陞朝奉郎卒官年七十(宋文
憲集)
宋潛溪曰濂嘗過竹山問大年子孫無恙獲拜其
遺像癯然一儒者爾而其剛烈之氣則常伸於萬
物之上人果可以貌取之哉大年受學徐僑與聞
濂洛關閩之學其所養充矣此所以夐然獨異也
學之所繫於人者有如是哉
劉卿月字昇叟合沙人淳祐間知豐城縣禔身介潔其
治以辨名分尚禮義謹教化為先務修城浚濠建社
廣學百廢具舉又築濱江堤五百丈至今賴之(豫章
書)
蔡塾開慶中知靖安縣元兵入境或勸之少避塾曰豈
可㤀君以避難哉竭力守城一方賴之(同上)
任滄景定初知分寧縣北兵蹂江右諸縣繼而諸寇紛
起滄與民效死寇去捐月俸節浮費興復一新邑人
德之(同上)
元
綽和爾回回人豐城縣達嚕噶齊明恕廉介為政有方
嘗有郭招討軍舟行過境死於盜省路委官出捕欲
盡屠瀕江民綽和爾曰吾已檢覆知為河寇於民何
與乃直前辯白謂不得請則將入奏郭乃斂兵去邑
四面皆水連歲增修堤防又築壋數百丈民不告匱
戸口日增興學崇化政教益新(豫章書)
賈全甄城人至元十二年克宋隆興府豐城民懼而徙
者十九井里蕭然明年授全豐城尹為政一本仁恕
安慰撫摩民以還定未幾盜發臨江撫州越境驅掠
全單騎往救幾瀕於危北師過境上哨騎橫出全百
方調護居者安堵省徭役興學校復還太平之觀後
士民相率建祠記頌德政(同上)
完顔璧河陽人大德間為進賢縣尹廉明公恕愷悌愛
人嘗以輸賦稽緩受府笞璧恐民聞而懼也反召耆
老而慰安之民益感激爭先輸納惟恐為賢令累賦
畢登(縣志)
布呼齊回回人為進賢縣達嚕噶齊十年吏畏民懷始
終如一他州縣事不能決者憲府時委之著能名沒
於官(同上)
陳元凱字時舉河東人以行省郎中為富州尹立紀綱
以新民聽先教化而後刑罰經理學宫改鑄祭器公
退即詣學訓勉諸生從遺老講求民瘼訪政治得失
而興除之一時民譽翕然(豫章書)
劉宷字君疇至元間以宜黃丞奉檄攝龍興庾受米平
斗略無取於民參政胡漢卿時方為寧州判官率其
民以賦上民無羨費吏無苛苦甚異之及尹新昌漢
卿為參政待之甚厚寀居劇縣決訟如流上下莫敢
易之(林志)
圖烈圖字仁卿蒙古人元貞間為進賢令威以攝吏德
以懷民常修陂壋八百餘所民甚利之(同上)
高復禮字仁卿河南人為富州尹到官屏謝干謁門庭閴
然一蒼頭給事而已臨政出言不易公退閉戸讀書
澹泊自持饘粥外無異味始終如一卒於官(豫章書)
阿爾威河西人大德初授武略將軍富州達嚕噶齊州
境歲受水患馬湖壋衝決損田四十頃阿爾威至築堤
三百丈又修境内壊堤六十四處水復故道歲遂有
秋(林志)
陳世榮字顯卿莘縣人泰定中為進賢尹興學校正民
俗常曰民雖可殘而天不可誣也幹辦公事悉出措
置不擾於民時歲饑預為儲蓄活數千人以老致仕
民不聽其去為築室南郭以留之(豫章書)
潮海扎拉岱氏靖安縣達嚕噶齊至正十二年蘄黃賊
起潮海與縣尹黃紹同集義兵為禦賊計未幾賊兵
數萬由武寧来寇紹赴行省求援潮海獨率衆與戰
於象湖大破之乃起進士胡斗元塗淵舒慶遠甘棠
等謀畫而以勇士黃雲為前鋒自二月至八月戰屢
捷而賊黨益盛黃雲戰死我軍挫衂潮海遂被圍尋
為賊所執殺於富州子民安圖襲父職為達嚕噶齊
十三年率衆敗賊將復縣治十四年賊兵復至民安
圖迎戰力竭賊執而咼之(元史)
楊宗訓字源清洛陽人以蔭授寧州判為政廉明民甚
德之至正壬辰永興武寧寇數千人入境宗訓率義
士吳德文祝興可等與賊拒戰俘馘甚多既至清溪
賊設伏力戰不支宗訓為賊所殺德文等亦被擒死
之(林志)
特穆爾色目人武寧縣達嚕噶齊至正壬辰土寇張普
憲率賊衆寇縣境特穆爾謂主簿楚彦曰我等受國
家恩委身報效此其時也於是募義士與賊力戰於
縣東死之(同上)
張昇建陽人以神童舉入胄監官至江西儒學提舉至
正間陳友諒據豫章逼取諸司印綬昇曰誰能苟生
辱名投印井中不食死(福建通志)
明
葉琛字景淵麗水人博學有才藻以薦徵至金陵授營
田司僉事尋遷洪都知府佐鄧愈鎮守降將祝宗康
泰復反琛被執不屈死之追封南陽郡侯塑像耿再
成祠後祀功臣廟明末追諡貞肅(白志)
按前志有張子明傳子明忠節應入撫州人物今
改定
趙文奎洪武初知南昌府莅事嚴毅措置有方凡百興
作民不知勞而事已畢去後民思慕之(明一統志)
許方寧波人洪武三年知南昌府盡心民事尤惓惓學
校常夢一儒者曰吾廬冒風雨久矣冀太守修之莫
詳所以及謁徐孺子亭觀其像如所夢遂加葺焉(豫
章書)
但元行安陸州人洪武初任武寧知縣開荒田興水利
建公署惠蹟甚多繼任者錢唐盛文郁益拓元行之
業以文學政事名(同上)
史彬字文質獲鹿人元進士明初由戸部郎中調富州
吏目值流民嘯聚彬設方略贊知州強立擒斬招降
衆遂潰民獲安全修學校築堤壋勤敏公惠卒於官
遂家焉孫安禮部郎中死交阯之難(同上)
朱宗晦華亭人洪武間知靖安縣愛民禮士潔已奉公
修壇壝興學校治橋道勸農桑綽有政聲(明一統志)
林弼字唐臣一字元凱龍溪人洪武初知豐城縣以文
學飭政事士高其行民懷其惠時方之卓魯坐詿誤
逮至京獄中上書詔釋之復為考功郎中(豫章書)
秦泰洪武中任南昌知縣勤於撫字民有不率者以五
教諭之延禮儒生刑清政簡去任父老攀留之(明一
統志)
梁璧洪武初知進賢縣事廉明果斷囹圄空虚吏畏民
懷相與立清政坊於邑前稱頌不忘(同上)
何昭善字憲章淳安人洪武間舉孝廉授豐城縣丞營
公廨興學舍治橋梁築堤壋經畫之績最多陞奉新
知縣(豫章書)
劉綱字之紀禹州人建文進士寧州知州凡居寧三十
四年仁宗常賜酒饌人以為榮正統中請老去民送
之涕泣載道及卒寧民祀之狄仁傑祠中其孫即大
學士宇也(南昌府志)
按明初寧縣至弘治始改寧州建文時未應稱州
周秩字公鬯安鄉人宣德鄉舉任南昌府學教授文行
為時推重學徒例有公費秩畜之帑至五百餘金悉
以造櫺星門甃學牆樹泮宫坊提學夏寅屬秩衡文
高下悉當卒於官士子痛之(豫章書)
璩鎮海常山人宣德間奉新知縣莅政廉勤鋤強植弱
歲饑賑濟有方縣學田畝科米一石七升租重民困
奏蠲十之二民咸德之(同上)
王来字原之慈谿人宣德二年以會試乙榜授新建縣
學教諭上疏言寧府每祭祀取郡邑諸生備樂舞演
習經旬有妨學業宜以附近羽流充之不足則用護
衞軍餘子弟禮部覆奏如議頒各王府著為例設樂
舞生自此始用薦擢御史巡按蘇松常鎮四府累官
至南京兵部尚書(南昌府志)
胡本惠銅陵人永樂鄉舉授戸部主事正統間擢南昌
知府篤實有才愛民如子剖紛摘伏策應裕如郡人
鍾甬儒行特高本惠致之郡齋薦為本學訓導居常
衣無重襲食無兼味滿去不攜南昌一物歴官右副
都御史巡撫遼東(府志)
劉琛沔陽州人正統六年由進士知寧縣嚴厲有威遇
事果斷聽訟能得民情吏不能欺境内肅然(林志)
陳純字希文寧夏籍錢唐人由舉人正統間知奉新縣
有惠政吏部以聞特賜楮幣樽酒(明一統志)
張沖字弘謙龍巖人正統間任進賢縣廉明強幹禮士
愛民重名器抑僥倖創學宫築城垣增圖籍置義倉
撫民如子時有瑞蓮靈芝野蠶成繭之異秩滿奏留
復任又九年卒於官百姓巷哭祠祀之(進賢志)
尚裭字景福羅山人正統進士擢御史以言事調豐城
知縣剛毅敢為不畏權勢時鎮守太監假進獻名需
擾郡邑民不堪命獨畏裭風采無擾焉後陞廣東僉
事(豫章書)
李廷聰益陽人以景泰鄉舉任豐城知縣有治才會洪
水衝堤幾盡勸募材力採石興工委主簿黃璲董其
役璲用塞張秋口法督率人夫各執旗號整齊不亂
卒成堅堤廷聰在任半面輒知其人呼姓名無一謬
者(豫章書)
聊讓字公遜蘭溪人景泰進士天順中知南昌縣政主
愛民守禮執法不徇上官意指時鎮守中官恃恩恣
横有所苛取讓即納冠帶求去中官愧而留之自是
不敢有加於讓民尤席其庇焉(同上)
張翥字汝振長洲人天順進士成化間知南昌府性剛
鯁以名節自許達於吏事剖決如流中官王慶怙勢
索取珍玩翥峻拒之一無所與臨行挾翥上舟挫辱
之民號擁登舟奪翥以歸陞廣東參政終雲南按察
使(安志)
吕聲字廷和桐廬人由進士天順間知進賢縣敏捷有
才幹凡所修舉功能立就邑常多疫聲翦爪齋沐禱
上帝七晝夜不少怠疫勢随息明年疫復作聲又齋
禱請身代死疫又止人咸感之(明一統志)
按進賢縣志聲作古選以訓蒙作嫁女歌以訓俗
建社學數十區閭左災聲稽顙風反火息虎為患
禱於神羣虎伏誅陞太僕丞
黃寯字世用閩縣人成化進士除武寧知縣廉明古樸
撫字盡心民有鈎致流屍折其脅骨誣為仇家所毆
問官久不能辨寯視之曰骨為毆傷何以從内折外
耶誣者遂服時有冰鑑之謠陞戸部主事(豫章書)
祝瀚字惟容山陰人成化進士歴刑部郎中弘治間擢
南昌知府戴星視事廉明有威時京奏臺訴者株連
至千百人瀚一切不問惟對面纆繫之相去徑寸寢
息甚艱未幾日多自解息圜土一空出公費墾田二
萬畝以贍諸生築圩五百餘處俾圩長督之至今名
祝公堤又修郡乘移郡獄擴郡治基政成有靈鵲巢
梁馴鴈随車之異時宸濠勢漸熾瀚每裁抑之寧府
有鶴帶牌者縱於道為民家犬所噬王官希意牒府
抵罪瀚批其牒曰鶴雖帶牌犬不識字禽獸相爭何
預人事濠卒不得逞後以中傷罷去民為立祠(安志)
吴昂字德翼海鹽人弘治進士授宣城知縣調繁新建
時宸濠勢張索租刻甚民弗堪遂結寨丁家山拒之
宸濠曰新建民反諸大吏莫敢言昂獨以民有激而
然不可以反名乃請於濠曰民田廬妻子不保勢極
而生變此不可以威力驅濠頷之乃單騎入山諭以
禍福民皆解散歲饑昂設法賑之全活無算尋陞刑
部主事歴官福建右布政使(同上)
鄭瓛字信卿南京驍騎衞人弘治進士授新喻令以循
良被徵遷刑部主事歴郎中出知南昌府始至宸濠
氣焰薰灼瓛獨不附歲時宴遺一無所與其羣小不
法輒問遣凡百需索峻拒之濠積恨既深遂誣奏下
獄煅煉瀕死及變作猶械繫於舟瓛乘間脫身登岸
以所獲馬奔獻都御史王守仁守仁慰勞之委以原
職守城因備陳賊情後擢河東鹽運使(府志)
李承勛字立卿嘉魚人弘治進士由太湖知縣歴郎中
遷南昌知府正德六年贑州賊犯新淦執參政趙士
賢靖安賊據越王嶺瑪瑙崖華林賊又陷瑞州諸道
兵不敢前承勛督民兵勦數有功華林賊殺副使周
憲憲軍大潰承勛單騎入憲營衆乃復集都御史陳
金即檄承勛討之賊黨王竒聽撫搜得其衷刃縱使
還奇感泣誓以死報承勛命奇密入寨說降其黨俾
從中應而親率所部登山奇夜拔柵官軍奮前擊降
者自内出賊遂潰華林賊平鎮守中貴黎安誣承勛
擅易賊首王浩八獄詞坐下吏大理卿燕忠即訊得
白舉治行卓異超遷浙江按察使仕至兵部尚書卒
諡康惠(白志)
劉璲字士約麻城人弘治進士授豐城知縣臨政嚴明
庭無私謁凡民間均徭徵銀明載數目印帖給小民
令依期執帖以輸吏不能侵邑有給引錢前令俱入
私槖璲悉貯公用修築河堤卒於官人咸惜之(豐城
志)
毛騤字汝健應城人由鄉舉正德間任武寧知縣有治
才行己尤慎暇即儒學以經義授諸生時民俗樸野
乃刻四禮圖及註陸士衡兄弟論以為勸又出俸餘
市銅以鑄祭器士民稱之(豫章書)
吴嘉聰字惟德山西振武衞人正德進士除豐城知縣
度弘而才敏建昌宼徐九齡屯據醴源嘉聰奉檄夾
𠞰先登破袋嶺擒賊首顔曰和等築縣城後宸濠變
起賴為保障累遷南昌知府承己卯變後株連從逆
甚多囹圄皆滿乃創新監以繫輕典者日夕窮訊豁
無辜者千計尤注意學校有作人之功陞按察副使
(府志)
孫璋字希學鄞人正德進士除南昌知縣立身以介應
事以和值宸濠勢張政多掣肘璋維持調護之邑濱
江田多沙塞入覲時疏減沙米之賦以甦民困擢御
史(豫章書)
張汝舟字濟民崑山人成化鄉舉弘治間任南昌府同
知剛正廉明上下信服修忠臣廟表高士墓以激忠
清之風毁淫祠鞭妖鬼以正幻妄之俗巨宼徐九齡
猖獗率衆往捕為宼所遮部下民兵熊玉金挺身代
死汝舟得脫擢知思南府(同上)
汪穎字秀夫江陵人弘治鄉舉任南昌府通判練達政
體曉暢軍事攝奉新縣均徭役革誅求民戴之若父
母正德壬申從周憲戰於華林憲遇難穎亦被創力
戰事聞陞本府同知以兵夾擊建昌賊徐九齡敘功
第一擢九江知府(同上)
羅輅字質甫江寧人正德進士授中書舍人疏乞就養
抵家父卒服闋擢袁州知府都御史王守仁薦其才
改贑州復以都御史盛應期薦又改南昌聞母病竟
棄官歸久之復補南昌勸課農桑巡行勞来靡不周
至聽斷明恕南昌號大治擢按察司副使以思母乞
休還家五月而母卒仕至大理寺少卿(府志)
方印字欽佩南昌衞指揮使正德庚午饒州桃源洞宼
起印奉檄督兵戰於畬塘俘斬有功尋與宼遇梁山
坂力戰不克被執死之詔祀萬年縣錄後加襲一級
後以子恩任署都督僉事贈印如其官(豫章書)
牛鸞字鳴世獻縣人進士由山東僉事左遷知寧州才
識明敏剗削夙弊境内晏然尤善鞫獄不假箠楚而
情偽立辨囹圄空虚當道移文事或有非便者抗論
不屈卒如所請乃已時鎮守中官怙寵暴横誅求斑
竹野味諸物州民洶洶鸞叱縛其人致鎮守府且寄
聲曰吾不憚面君以救此一方民矣中官雅識其名
事竟寢擢太原府同知歴山東按察副使(同上)
萬士賢南海人弘治鄉舉正德間任靖安知縣瑪瑙崖
之變士賢鑄兵器訓戰士築城鑿池建敵樓佐知府
李承勛討平巨宼後宸濠反遣宋祥四涂景七募召
瑪瑙餘黨士賢執祥四等斬以定衆志兵燹之後𠞰
捕宼黨撫恤瘡痍省刑節用建射圃立社學文教聿
興民至今稱之(同上)
姚永楨字文瑞華亭人由鄉舉任進賢縣值歲荒流盜
劫鄉坊永楨率民兵保障東關賊不敢犯後臺司遣
將征𠞰調度軍用而民不擾閫帥誅求自甘窘辱而
不忍傷民卒於官士民思之(明一統志)
王紀字理卿泰州人正德進士知進賢縣邑舊無城庚
午盜起郡縣雲擾紀相址築之又建鍾陵書院祀周
濂溪置院租并餼守者學使李夢陽記之尋平桃源
賊有功擢南工科給事中歴官陜西僉事(進賢志)
劉源清字汝澄東平人正德進士授進賢知縣宸濠反
源清積薪環室命家人曰事急火吾家一僕逸手刃
以殉縣中諸惡少與賊通者悉杖殺之宸濠妃弟婁
伯歸上饒募兵源清邀戮之賊檄至立斬其使會餘
干知縣馬津龍津驛丞孫天祐亦起兵拒賊遂不敢
東嚮賊平擢監察御史嘉靖十年以兵部左侍郎總
督宣大軍務(白志)
劉守緒字克承興國州人正德進士除奉新知縣嚴明
正大不以辭色假人平租徭理獄訟政簡而民怗然
己卯之變起兵赴義以都御史王守仁檄出間道夜
襲濠伏兵於新舊墳厰破之遂復省城論功歴陞至
太僕卿(豫章書)
何永清字原清潯州人一云開封人國學生正德間為
奉新縣丞廉勤剛直遇事勇為時華林宼起營城隍
治武備從事兵間者數年後與子沖霄從副使周憲
攻宼於華林沖霄力戰死之永清亦以勞瘁致疾卒
蕭然無以為斂喪還傾縣為之哭送(同上)
顧泌字民表成都人正德進士宰豐城存心仁恕莅政
嚴明積粟至數萬石頻年水旱泌發廪減價以糶秋
成糴還民賴以濟寧藩需索悉禁絶之及反欲加兵
於豐即緝斬從逆者四十八人以徇極力備禦境賴
以安首發其變於虔撫王守仁率兵從討有功陞大
理寺丞(同上)
韓弼字汝良平湖籍餘姚人嘉靖進士除豐城知縣明
察威嚴政多奇績知南昌府閩廣流宼將逼境亟議
城豐躬自相度慰藉士民財不督而輸力不驅而集
三閱月工竣宼警恃以無虞擢江西提學副使(同上)
按豐城縣志弼令豐時有醉人入酒肆遺金醒忘
其處詣告訊曰此無頭事誰命汝来曰禱神得筊
一陽三聖即批拘酒戸楊勝三入審一訊得金稱
神明焉
謝存儒字懋修蒲圻人嘉靖進士由禮部郎中出知南
昌府精於吏事以廉敏為僚屬先鞫獄務得情久之
洞悉謠俗方言雖煢獨童孺得自陳所患苦郡大治
陞雲南按察副使歴兵部右侍郎(同上)
譙孟龍字乾甫南充人嘉靖進士知南昌府城西南茅
園楓樹當章貢旴汝諸水之衝洪潦暴至汪洋一壑
孟龍糾衆築堤躬自勸役障民居五千餘家田數萬
畝至今名曰譙堤加意校士以故癸卯歲一郡得人
最多陞雲南按察副使(同上)
王天性字則衷揭陽人嘉靖鄉舉任南昌府通判質直
疏豁有幹才署豐城縣城東濱江平豐壋壊天性相
度水勢移築馬湖内堤躬寝食於堤上民期會訟獄
者皆往赴焉堤成至今賴之(同上)
陳世輔字汝鄰定遠人嘉靖進士除南昌知縣温厚慈
祥視民如子嘗有兄弟爭財者世輔且諭且泣兄弟
二人竟以田相讓庭無滯案治為先後南昌之最(同
上)
邵楩字良用仁和人嘉靖進士除南昌知縣勤敏&KR0681;政
令兩吏讀民辭且聽且剖略無違失時邑宦熊恭肅
有掌院之命楩往拜分庭抗禮不少遜恭肅益以此
高之及離任民涕泣追送江干不忍别
劉應峰字紹衡茶陵人嘉靖進士除南昌知縣縣當省
會事難綜核應峰以鎮靜處之不以為勞均丁糧以
僉差役省工食以覈兵機開十限以定追徵均舖行
以蘇偏累革民船而省差擾政績為一時最陞吏部
主事(豫章書)
周崑字孟登崇德人嘉靖進士授玉山知縣調進賢温
醇簡重威惠並行邑有盜魁蹤跡詭祕崑偽出遊抵
鄉捕得數其罪即杖殺之人服其神明擢刑科都給
事中(同上)
周美字濟叔崑山人嘉靖進士除進賢知縣縣多逋賦
美每歲春月一切緩征民感其惠賦亦不逋出贖鍰
以賑饑建社倉以備歉捐薪俸以修學上計至不能
備行李遷刑部主事歴官四川按察副使(同上)
王修易江山人由歲貢嘉靖間任新建縣學訓導終日
對諸生講解貧者輒周卹之故與巡撫山陰張元沖
為同門友一日遣人召見修易曰為公事乎為講學
乎講學當以折柬相命即公事明日趨謁張韙之如
禮延請乃赴(同上)
殷士望字德甫丹徒人嘉靖間倭宼縛其父大經將刃
之士望詣賊請以身代賊為感動兩釋之督學奏聞
遂以附生充貢任新建教諭拳拳講學捐俸修尚友
堂買書貯學舍操履尺寸不踰陞衢州教授(同上)
商大節字孟堅鍾祥人嘉靖進士授豐城知縣捕境内
盜幾盡擢兵科給事中累官巡撫(白志)
湯聘尹字國衡長洲人隆慶進士授進賢知縣邑糧差
先析為二糧輸於官差則随事分派於民富者破産
貧者廢業聘尹至奉行一條鞭法百姓戴之賑饑修
學雅多善政焉(進賢志)
石漢汝陽人由鄉舉萬歷間知寧州才識通達殱盜魁
李大鑾議創銅鼓營守備地方賴之擢按察僉事(豫
章書)
東漢字希節華州人舉人為南昌知府鎮守黎監怙勢
張威誅索無忌獨不能干知府會錦衣使者至意有
所干黎黨聞之曰姑且止東太守剛直不可犯也歲
大饑出粟賑之他郡率来就食不為禁曰均吾民奈
何分彼此耶活者數萬遷長蘆鹽運司使致仕(陕西
通志)
潘穎字叔愚寧海人嘉靖進士出宰豐城性通敏剛決
案牘所積如山一日盡與剖決堂下無稱冤者修葺
學宫疏濬河道剔奸釐弊頌聲載道擢陞南京稽勲
司主事兼攝四司黜陟惟允辛卯特旨宣見奇其奏
對超擢郎中未幾卒(浙江通志)
吳大本字性夫宣城人進士知進賢縣有儀賓李貴怙
勢横暴以私逋殺人論治之賢聲遂起擢河南道御
史(江南通志)
劉守㠐字景仁興國州人嘉靖舉人授儀隴令移攝大
竹以廉能最遷南昌府同知兩邑爭留之不可各立
祠以祀南昌有熊生者為嚴嵩戚憑勢侵鄉人田羣
愬諸上有司莫敢問守㠐召至正色加叱命鞭之悉
還所侵田竟納綬去(湖廣通志)
程光甸字子極太湖人嘉靖進士任進賢令值歲旱民
饑甸移家榖千石以賑之又為地方奏請建城卒士
民祠祀之(江南通志)
金應徵長洲人嘉靖進士令奉新邑傍山無城應徵捐
貲築之後土宼竊發賴以保全歴陞贑南兵備終雲
南參政(同上)
陸文博平湖人太學生為豐城縣丞嘗督運采石中夜
船忽漏博具衣冠拜祝曰船中有一錢非法者請身
葬江魚比曉啟視則水草纏裹三魚塞漏處豐士大
夫有三紀異以傳之七世孫龍其康熙中進士為廉
吏理學名儒(浙江通志)
張棟字伯任崑山人萬歷進士授新建縣令時清丈議
起躬臨相視寒暑不避辛苦所定則例為邑永利擢
工科給事中(江南通志)
張昌辰字漢明號對文臨海人為諸生二十年以善治
春秋名萬歷癸卯鄉薦至癸丑捷南宫除豐城令豐
城為洪都下邑世族巨宦播虐細民昌辰下車廉得
尚書某者侵民舍旁隙地僉憲某者斂債入民子女
即詣撫按具白其事下昌辰勘問據律定案諸貴俛
首無辭豪右為之斂跡(浙江通志)
范涞字原易休寧人萬歷中知南昌府歲大侵人啖草
木根節原坰一空涞請於監司發儲糈躬視民窮瘠
散給郊内外增竈設粥民得以哺病有藥斃有瘞遠
地不能轉餉者必躬親賑同民緩急飢飽郡歲三大
饑涞所存活數十萬家舉義倉弛河禁修圩堤掩積
骼濬城池通津梁興種植省繇役減驛遞在官五年
以民為命民亦倚涞為身以忤兩臺左遷去父老謳
思流涕乃建祠祀焉(萬國欽遺愛祠記)
按范涞先為南城令有治行前志俱入建昌名宦
然守南昌政績尤著今改入南昌
林道楠字廷任莆田人萬歷進士除進賢知縣強直端
謹歲饑發粟乘小艇徧歴窮村計口賑給每春假犢
散種以惠平民繕學宫復社學築官圩一切出自區
畫會丈田躬自履畝分則定賦雖貴勢不少徇人尤
德之召為御史擢太僕少卿(豫章書)
朱大啟字君輿秀水人萬歷進士授南昌推官郡方缺
守即委署有徽商殺人法當抵以要路請託撫軍發
縣審釋大啓覆招時竟置之法臨江有大姓獄數年
不決片言定之永寧為吉安支縣前司理皆不臨其
地大啟至釐其積弊清倉榖千石崇禎間以太僕寺
卿催餉江右疏奏江右貧瘠正額且不支乞免額外
搜刮人尤感之歴官刑部左侍郎(嘉興府志)
湯兆京字伯閎宜興人萬歷進士除豐城知縣興學弭
盜摘發如神著有仁政錄士民立祠東關外祀之(豐
城志)
徐揚先字南高江寧人萬歷進士授萬安縣調豐城獄
訟立剖尤加意馬湖熊坊諸堤至今利賴豐賦重役
繁胥吏為奸揚先搜剔一清民無逋負之累奏最擢
御史累官太僕卿(同上)
馬鳴起字思劬龍溪人萬歷進士授新建知縣性端凝
持大體極意恤民萬歷甲寅歲大荒鳴起設法賑濟
飢民賴以全活未幾擢御史終戸部尚書(新建志)
王亮字茂弘臨海人萬歷進士授進賢知縣強項有氣
岸奉檄清丈土田事凌雜易於為奸亮約束簡便令
民自占實而期以一日攜飯糗偕里正履畝丈之小
民不擾於供億而豪猾亦無所庸其奸焉(進賢志)
張伯祥鄞縣人為靖安令嚴毅方正不苟言笑莅政清
勤折獄惟公每至夜分而退諄諄然以敦本善俗為
事著省民條約一冊使家傳戸誦其大綱有四嚴之
在官者曰謹内肅外約之在民者曰正俗興利綱各
有目總四十七章又以民俗疾病好事鬼神死喪作
佛事安葬泥年月特著淫祀擇葬醫藥三辨名曰條
約發揮鐫梓並行瑞州新昌胡雪二盜馬下獄有求
釋之者伯祥不可曰我欲死之諸君欲生之為靖安
害必斯人也後雪二果聚黨馬腦山人服其明(靖安
縣志)
毛一瓚字獻卿遂安人萬歷進士知進賢縣天性清剛
吏胥不寒而慄建文筆樓結彦社以勵學常縕袍麤
飯曰非不近人情奈土瘠何有同籍持節過縣疑其
矯廉排闥入内見家人坐簷下結巾厨惟蔬豆箧中
葛布一端而已其人歎服而去擢吏部主事(進賢志)
謝龍文號橋東瓊山人由進士任豐城知縣時流寇震
鄰募兵措餉寇不敢犯丙子歲大饑捐俸賑濟多所
全活建倉厫新公署置義塜在任九年清操如一日
卒於官士民哀之(豐城志)
胡時亨字慎三江南無錫人崇禎丁丑會魁為南昌府
推官文學政事皆卓冠一時癸未袁寇聚天井窩亨
親𠞰平之餘黨皆率衆投誠(安志)
郝錦字絅卿六安人崇禎丁丑進士授豐城令清里甲
覈包攬翕然成治調新建其治新猶治豐陞御史侃
侃有諍臣風謝病歸結廬九江山(江南通志)
胡時中字伯昭無錫人崇禎丁丑進士除南昌府推官
己卯壬午兩分闈試稱得人民飢盜起數用方略定
萬年金谿諸邑民變癸未春土寇李肅七肅十等造
讖僭號通楚獻賊反巡按張鳳翮會虔撫林一桂大
發兵討之承檄行監軍事乃定計殲渠散黨布謀用
間以撫為勦不越月而平安民發賑清還子女收瘞
枯骨三縣各立生祠(江南通志)
國朝
楊泰字春和偏關人順治選貢授靖安知縣金逆之變
泰以守土臣分當死慷慨自誓以身殉城聞者壯之
(山西人物志)
張慎行字恒菴南宫人順治八年知靖安縣時安義黠
寇猝至慎行募集鄉勇出奇計追逐殲之陞興屯同
知(靖安志)
徐鳳鳴字祥宇遼東人順治八年任進賢縣壬辰冬土
寇闌入縣鳳鳴力與鬭面受一矢追賊手戮數十人
賊懼引去邑賴以安(進賢志)
黎士毅字道行福建長汀人順治選貢知南昌縣邑舊
糧溢額剴切陳請上官為之題蠲山賊彭某以偽劄
煽惑村民士毅督兵勦滅渠魁授首尋遷知夀州(福
建新志)
林鐘字仲吕福建南平人順治選貢由豐城丞知靖安
縣邑先為盜所殘城鮮居民鐘至多方招集力為守
禦身入賊營諭以禍福賊不敢犯城者二年後大兵
進勦鐘為運籌全活甚衆盜悉就撫兵燹之後請蠲
民租修文廟課諸生百務重新以病乞歸祖餞泣送
者不絶於道(靖安志)
屠尚字渭綸常州人乙未進士性温氣和有經濟才順
治十六年知靖安縣未及朞月兩遭寇亂布策畫筭
踰月盡平事聞上憲皆善之會用兵兩廣派解豆草
并縴夫令下合邑惴惴設法報可裕如也在任三載
無封殖之私黜浮費汰冗役絶竿牘寓撫字於催科
尤加意學校課試諸生人文蔚起致政歸士民有誰
嗣之歌焉(同上)
王斗樞字均五諸城人順治乙未進士補進賢縣新學
禮士繕城治兵開墾荒田若干頃奉檄進勦山賊湖
盜皆擒其渠魁督撫交章薦其才(進賢志)
任暄猷號美君汝寧人順治乙未進士康熙癸丑補知
寧州甲寅冬戍卒勾賊弁謀逆暄猷率義勇殺賊三
戰三捷城賴以全以功議陞知府(寧州志)
魏雙鳳字雝伯獲鹿人順治戊戌進士任新建縣創縣
治建學宫修驛築塘百廢具舉課士於西昌書院多
所鼓勵癸卯分校尤稱得士擢御史(新建志)
楊周憲大興人知新建縣江西舊多火患教民置火巷
遇災多免延燎遞卒役勞而食薄購田贍之修學建
書院皆善政也嘗葺邑志著羣書衍義(崇祀錄)
江西通志卷五十九
