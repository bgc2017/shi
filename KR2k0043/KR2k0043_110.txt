欽定四庫全書
江西通志卷一百八
祠廟
神靈肇祀靡國不有翳功與德稱兩不朽德立於身
望重山斗功及於人澤流遠久廟貌維新典禮由舊
或專以享或配而侑俾几俾筵陟降左右式瞻榱桷
如嚮斯受邦家之光報稱之厚是曰崇賢載筆非偶
作祠廟志
南昌府
祠
澹臺祠舊在省治總持寺左祀魯武城澹臺子羽宋漕
使程大昌創建額曰友教堂自為記明洪武間參議
李思聰萬歷間知府范淶先後重修堂背即澹臺墓
廵撫王佐移建於府學大成殿南吉水鄒元標有記
天啓末大璫魏忠賢斥賣郡國書院助水衡錢此祠
亦不免至曳澹臺先賢像投於湖濱崇禎初特旨復
諸祠知府彭期生奉主歸兵燹後幾廢順治十一年
巡撫蔡士英重新之郡人熊文舉有記雍正八年巡
撫謝旻布政司李蘭修葺
豫章先賢祠在鐘鼓樓右即崇儒書院故址明萬歷間
學使沈九疇改建先後舉祀澹臺滅明徐穉羅從彦
胡儼張元禎舒芬魏良弼萬廷言萬思謙鄧以讃李
材等十一人新建大學士張位倡為會講之所額曰
豫章會舘
理學名賢祠在省城進賢門内祀澹臺滅明范寗韓愈
范仲淹歐陽修周敦頤程珦羅從彦朱子張栻陸九
韶陸九齡陸九淵黃幹李燔張洽黃灝蔡元思真德
秀陳澔饒魯吳澄胡儼吳與弼胡居仁王守仁蔡清
羅欽順邵寶張元禎羅倫鄒守益羅洪先歐陽德羅
汝芳舒芬胡直熊敬方鄧以讚魏良弼萬思謙李材
王時槐萬廷言鄧元錫章潢鄒元標凡四十七人
按林志進賢門内舊有先賢祠祀宋羅從彦等十
二先生後增祀歐陽德等改為二十四賢祠迨康
熙二十九年巡撫宋犖增祀澹臺子羽等二十三
人始改今名
昭靈祠在武寧縣治南祀楚三閭大夫屈原唐封清烈
公
五賢祠舊在省城迎恩坊祀漢梅福陳蕃徐穉晉范寗
唐韋丹宋慶歷七年知洪州張環建淳熙七年遷於
府學
梅仙祠在府學傍祀漢南昌尉梅福元始中王莽顓政
福棄妻子去九江宋紹興初封吏隠真人幸元龍有
記
宗賢祠在豐城櫧山之龍澤宋尚書雷宜中建祀漢徐
穉宋胡安國元范登有祠記一稱龍澤書院
徐孺子祠一在東湖南孺子宅故址宋熙寧中知洪州
曾鞏即其地結茅圖像自為記南渡後廢乾道中沈
帥樞重建元至正末燬於兵一在東湖之東南昌學
前之左又名高士亭後燬明洪武七年知府許方重
建永樂間巡按御史張庸拓之崇禎初推官李嗣宗
以子徐胤門人張遐配享後經兵燬
國朝康熙庚午巡撫宋犖率僚屬重新之自為碑記
按水經云南昌東湖之上有孺子宅高橋之南有
孺子亭先生之祠像存焉唐宣宗時塘東有三亭
曰孺子曰涵虚曰碧波後燬洪容齋曰碧波亭後
改為孺子祠明洪武甲寅都指揮宋晟以祠當孔
道遷於環波亭之故址而環波又即涵虚之廢址
也其間興廢變遷難以悉數通志新舊祠所由分
歟(原跋)
陳司徒祠在進賢門外徐孺子墓南祀漢豫章太守陳
蕃明弘治間都御史林俊檄知縣杜濙重建正德間
學使李夢陽復修葺之祠南二十里有高風廟亦祀
司徒
三義祠在鐘鼓樓後舊為藥王廟以殘毁改祀漢昭烈
及關侯張飛
二聖祠在進賢門内祀關壯繆及馬祖前御史許世昌
創建康熙五十九年布政司許兆麟捐貲重修張尚
瑗有記
劉侍中祠在寧州崇鄉祀漢侍中劉陵
許旌陽祠在廣潤門内故子城之南一名鐵柱宫明正
統元年按察使石璞奏請許遜韋丹俱有功德於西
江宜列祀典詔從之許仍祀鐵柱宫韋祠鐵柱宫内
之旁祭酒胡&KR0770;撰許韋二公功德碑成化五年知府
王詔移韋祠於三橋東巷
方岡祠在新建西山祀晉黃仁覽相傳季弟好獵仁覽
折草化鹿止其妄心後弟亦僊去故並祀焉
靈槎祠在豐城廣豐鄉晉時得大木於白石墓民伐以
獻次獨櫧津一夕木逆流至江人異而祀之號汎槎
神太守范寗奏聞勅封宋紹興中賜今額
忠節名賢祠在省城洪恩橋舊為同仁祠祀孫燧許逵
王守仁胡世寧伍文定唐龍六人康熙二十九年巡
撫宋犖改祀陶潛狄仁傑張九齡顔眞卿李綱張叔
夜楊邦乂胡銓洪皓歐陽珣岳飛文天祥謝枋得江
萬里黃子澄練子寧胡閏周德顔瓌王省王艮曾鳳
韶鄒瑾魏冕李時勉劉球于謙孫燧許逵胡世寧王
守仁伍文定唐龍周憲黃宏馬思聰宋以方熊浹韓
雍林俊蔡𢡟德李邦華吳甘來凡四十三人祠田租
二百零七石
武陽郡公祠二一在章江門外祀唐觀察使韋丹大中
三年詔尚書司勲員外郎杜牧撰功德碑銘丹子宙
復為觀察使置田以供香火明隆慶中裔孫用賢修
復
國朝康熙間燬於火裔孫經學重建雍正二年復燬裔
孫弁重建九年再燬裔孫嘉會修葺搆旁屋數楹收
貲供祀
柳貞公祠在武寧鄧家埠之柳山祀唐司馬柳渾宋丞
相章鑑有記後廢
按唐書柳渾棄衢州司馬隠洪州山中築室讀書
此其處耶宋里人陳功顯以先賢過化之地立祠
祀焉祠傍有貞公井因公之諡柳山之名則因公
之姓也
段中丞祠在武寧縣祀唐御史中丞段逸
三徐祠在新建洪崖鄉祀南唐衛尉徐延休及其子散
騎常侍鉉内史舍人鍇因徐氏先隴所在而祀之
正書祠在進賢門内即正學書院明嘉靖間學使王宗
沭創建祀周濓溪程明道程伊川三先生學使沈九
疇重修
濓溪祠二一在南昌府學右宋隆興間建朱子有記一
在寧州治東旌陽山麓明弘治間學使邵寳即講堂
遺址祀像
三先生祠在南昌祀張南軒吕東萊陸象山宋知隆興
府吳子良建自為記
曲江祠在豐城磯山之巔舊稱三賢祠祀朱子李義山
姚勉李夢陽有記
按崆峒祠記以朱子往還湖南時與李後湖姚雪
山遊此後人因奉栗主今以韋武陽易後湖者訛
也
三李祠在新建睡仙觀側祀宋殿中丞李寅及其子侍
郎李虚已洗馬李虚舟元末燬
陶淵明先生祠在新城門内祀晉徵士陶潛雍正九年
南城裔孫檢討成建巡撫謝旻匾曰松菊猶存布政
使李蘭記
蘇公祠在東湖百花洲上祀宋隠士蘇雲卿明正統七
年御史張謙建胡儼記今祠廢存亭
黃文節祠三祀宋黃庭堅一在分寧學右宋時建一在
雙井明巡撫林俊重建置祭田自為記一在馬洲元
尹吳觀建
大忠祠在省城四道後街祀宋岳飛文天祥謝枋得久
廢
國朝乾隆十五年布政使彭家屏復祀於五桂坊自立
碑記將以江西凡忠節表著俱與祀旋調任雲南未
果
文丞相祠在豐城縣北祀宋信國公文天祥
江丞相祠在新建儒學左祀宋丞相江萬里久廢
樊修職祠在進賢崇禮鄉宋高宗南渡王虎魏全為亂
襲豫章邑人樊昌時昌盛昌諤舉義兵與虎拒戰死
虎亦敗建炎間贈昌時昌諤為修職郎昌盛為保義
郎立祠祀焉
密都統祠在進賢欽風鄉又名忠烈祠祀宋都統密佑
張尚書祠在奉新縣懷種堂右宋慶元中張杓帥江西
奏蠲營田新稅民賴以全感念繪像與劉珙同祀楊
萬里記
劉樞密祠在奉新寳雲寺後祀宋隆興鎮守劉珙楊萬
里名其堂曰懷種并為記
高沈二尹祠在奉新獅山之前祀宋令高南夀沈雲舉
胡氏祠在奉新儒學西祀宋光禄丞胡仲容都官胡克
順尚書胡直孺元季兵燬
趙把總祠在奉新華豐樓元至正間賊掠武寧靖安奉
新等縣把總趙某領官軍敗之後中流矢而沒民為
塑像立祠
節士祠在進賢縣北祀元末死節之士樊明仲友仲用
行徐思德陶正道傅煥章饒思舜則志熊有源陳伯
通徐宏道葉明遠劉清公沈夀凡十四人龍興路判
官辛敬奏建
大忠祠在府治西北祀元末闔門死難偰列箎一家十
人
同公祀在南昌鎮署前元末廉訪使經歴同同與陳友
諒兵戰死於此原有祠廢乾隆十五年布政使彭家
屛復立祀
王夫人祠在武寧縣署内祀元進士盛添祥妻明邑令
盛文郁母王卒於寧署華林寇亂現身臨陣擁護奏
凱因祠之
灊峰朱先生祠在南昌縣明洪武間其子善建祠
大節祠在省城躍龍橋南明萬歷間勅建祀建文死事
諸臣黃子澄練子寧胡閏劉端王高王艮王省周是
修曾鳳韶鄒瑾魏冕彭與明蔡運顔伯瑋顔有為凡
十五人萬恭記
旌忠祠在省城進賢門内明嘉靖中勅建祀巡撫都御
史贈禮部尚書孫燧副使贈左副都御史許逵以副
使贈按察使周憲配復增祀贈太常少卿前參議黃
宏贈光禄少卿前主事馬思聰以贈光禄卿宋以方
祔享謝遷記
忠節祠在奉新縣東祀明副使周憲吳一貫以舍人周
幹及陣亡義士何沖霄等配
仁政祠在南昌府學右祀明巡撫都御史劉光濟萬恭
記
懷忠祠在省城惠民門内祀明孫忠烈燧許忠節逵其
地即二公赴義之所
王文成祠在射圃亭大忠祠右祀明新建伯王守仁嘉
靖間學使徐階建魏良弼吳桂芳有記與大忠祠俱
廢
國朝康熙六十年巡撫王企靖復建於磨子巷八隠祠
右
八隠祠祀漢梅福徐穉晉范宣陶潜周續之唐臧嘉猷
陳陶宋蘇雲卿康熙六十年巡撫王企靖建乾隆十
四年布政使彭家屛重修以鉛山舉人蔣士銓居守
供奉
謝忠愛祠在新建十二都祀明邑人謝得仁
懷功祠在靖安城隍廟右祀明按察副使吳一貫南昌
知府李承勲以平馬腦山賊功祠之
劉令祠在豐城縣西北明正德間以普安堂建祀知縣
劉燧
懷仁祠在章江門外石亭寺左祀明巡撫周如斗萬恭
記
褒德祠在南浦驛祀明巡撫夏良心萬歷中建奏請賜
額
督學名臣祠在南昌校士公署後堂明萬歷間署提學
參政姜士昌舉祀江西學使者黃仲昭蘇葵邵寳蔡
清李夢陽徐一鳴徐階江以東王宗沐朱廷益後學
使蔡增譽復舉祀王珏陳璲李齡夏寅潘子秀邵銳
張岳凡十七人
按舊志所列名宦皆明萬歷四十年以前之學使
其中不無濫附而後之黃汝亨魏公說蔡𢡟德侯
峒曾皆文章節義並著應增入祀典(原跋)
崆峒祠在南昌錢局前祀明學使李夢陽已廢
陸中丞祠在德勝門外水晶坊祀明巡撫陸萬垓張位
記
陸方伯祠在省城章江門内明萬歷間建祀左布政陸
長庚
國朝康熙癸丑曾孫閣學陸葇重修後為管祠人盗賣
庚子夏四世孫奎勲清復之重建中堂門樓編修查
慎行有記
文德祠在南昌東湖之上祀明章斗津先生潢
鄧文潔祠在東湖之南祀明吏部侍郎鄧以讚
舒文節祠在進賢城内祀明修撰舒芬周尹光祖建張
位記
吳尹祠在寧州祀元縣君吳觀
劉徐二公祠在豐城華嚴寺側祀明巡撫劉光濟及知
縣徐子器以丈糧清稅民德而祀之
韓令祠在豐城西門外祀明令韓弼
二令祠在靖安東門内一祀明知縣葉重光有萬年樂
利之碑一祀應汝稼以立水次倉便民漕運故合祀
焉
遺愛祠舊在寧州治西祀明縣丞黎斌今移舊南門外
州縣節孝祠雍正三年奉
旨建牌坊一座標題前後節孝婦女姓氏故者設主祠中
每歲有司致祭南昌在學外西新建在學外左
豐城在學外左進賢在學外右奉新在學外右
靖安在城隍廟側武寧在學外東寧州在學
外左
廟
府城隍廟舊在南昌子城東明洪武三年知府趙文奎
移建府治東南正統間知府胡本惠修張居傑記景
泰間知府蘇士宣修韓楊記萬歷間知府范淶重修
自為記
州縣城隍廟南昌新建附郭豐城在縣西進賢在
縣南明洪武間知縣梁璧建奉新在縣北靖安
在縣東武寧在縣東寧州在儒學東
按江右城隍相傳為漢灌嬰高帝六年封潁隂侯
南唐時封輔德王宋淳祐八年封忠惠王明洪武
三年令天下城隍廟止稱某府州縣城隍之神悉
革封號
龍王廟在府治中大街即原布政使王日藻講堂故址
雍正五年奉
旨建迎祀福贑甘澤龍王神像每歲春秋分有司致祭
關帝廟在府學大成坊左祀漢夀亭侯關壯繆後殿祀
勅封關帝三代公爵位每歲有司致祭
州縣關帝廟南昌在縣署門内新建在德勝門月城
豐城在夀昌寺傍進賢在西門外奉新在縣
治東靖安在義學右武寧在城隍廟傍寧州
在演武亭左
旗纛廟在南昌都司内每歲以霜降日致祭
忠壯廟在進賢縣北相傳伍員奔吳過此因祀又名忠
武廟
江東廟在省城廣潤門内祀秦人石固漢灌嬰擊南粤
神告以克捷之期故祠之
長沙王八角廟在南昌十七都滁槎祀番君吳芮及梅
鋗
章江廟在省城德勝門外祀漢郡人章文宋大觀二年
以應禱賜額霈澤王廟
王中尉廟在新建昌邑山祀漢中尉王吉
龍沙廟在新建縣治北即賈萌廟今廢
孚澤廟在靖安縣北祀漢鄧禹耿弇
諶侯廟在南昌城南祀漢奉車都尉荆州長史諶重
劉城廟在南昌歸德鄉祀漢楊州刺史劉繇宋乾道七
年以救溺功賜額仁濟
漢吳二帝廟在奉新縣東南祀漢昭烈帝備吳大帝權
關王廟在南昌攬秀樓東巡撫蔡士英建黎元寬有記
長墓廟在南昌城東二十里祀漢劉岱
吳王廟在新建昌都鄉祀漢孫策一在西山吳王嶺
順應廟在奉新縣南祀吳太史慈宋隆興元年勅賜今
額乾道三年封靈惠侯邑人李琮記
卯山五神廟在奉新北祀韓當馬忠黃蓋王平凌統五
人宋咸淳中勅封當忠勇烈武侯忠威肅武寧侯蓋
英毅武明侯平廣德武寧侯統忠惠武安侯
龍津廟在豐城縣登仙鄉祀晉司空張華豐城令雷煥
舊名劍池廟宋紹興中賜今額
白馬廟有二一在南昌高士橋一在府學左祀晉旌陽
部將際真護法白馬忠懿謝王有黎元寬記
溫忠武廟在省城進賢門外祀晉江州刺史溫嶠
何無忌廟在新建生米鎮祀晉江州刺史何無忌討盧
循戰死豫章民為立廟
罕王廟在新建遊仙鄉晉司馬儀嘗敗吳孫昭將黃皓
徐淵兵於此後中飛矢沒葬於潭源儀三子孚應慶
善昭利令禆將王威等伏兵破之淵皓俱死晉人以
山寨悉平名其地日太平鄉與遊仙鄉接壤立廟以
祀罕王父子幷其將佐或云罕王昭烈曾孫劉獲也
宋姚勉有記
超山廟在豐城縣世傳晉范登雲尸解於此因祀焉
葆光廟在奉新縣西祀晉劉真君兄弟四人俱為神宋
隆興二年勅賜廟額封神為忠惠英惠壯惠烈惠侯
孚應廟在新建修仁坊相傳唐隠士崔姓自分寧遊此
值城中患疫以丹擲井折柳示人汲飲病者即愈勅
封佳山孚佑侯廟明萬歷間太學士張位題額曰佳
山福地或云神晉人姓崔名子玉唐憲宗得竒疾諸
醫不效忽見道人賣藥於都市進一粒而愈問其姓
氏曰臣豫章人崔姓俄不知所往遣使覓之乃於此
地得崔公祠詔封英烈侯
文孝廟在省城德勝門外祀梁昭明太子蕭統
余侯廟在奉新縣西南祀邑人梁刺史余孝頃宋王炎
有記
黃司空廟在省城進賢門外祀陳都督贈司空黃法氍
武烈廟在南昌高士坊祀陳江西巡察大使果仁有賑
荒之惠唐封忠烈公南唐時以神兵助戰册加武烈
帝徐鉉記
英澤廟在南昌安仁鄉祀杯山之神明祭酒胡儼有記
明山廟在南昌鍾陵鄉神姓白兄弟三人宗顔宗說宗
向以孝弟著沒而為神唐光化中建廟宋初賜額顯
靈幷祀邑人李忠萬叔敬於廡
風雨池廟在新建吳源山下唐開元中張九齡為洪州
都督禱雨有應貞元中觀察使李兼禱雨復應宋淳
熙壬寅夏旱帥漕遣禱有物如蝘蜓登於几未幾雨
如注奏立廟
睢陽廟在新建望湖亭西南唐時建明洪武中勅封忠
烈靈祠今呼令公廟
張巡許遠廟在武寧縣武樓源一名朝天廟
駕山廟在奉新法城鄉祀唐隠士鄒垣
厚郭廟在豐城正信鄉祀唐義士傅祁宋張自明記
威顯廟在豐城楊子洲祀唐淮南楊渥部將李承鼐天
祐三年從秦裴攻鍾匡時屢立戰功後敗死葬楊子
洲有英靈土人即墓側立廟祀之徐鉉記宋紹興中
勅封今額
靈惠廟在豐城之神源祀唐黃元二子□燁
將軍廟在武寧四十四都唐盧絳屯兵武寧築磨源陂
灌田萬餘畆民德之立廟
萬都官廟在南昌安仁鄉祀宋都官萬□祭酒胡儼有
記
順濟廟在新建吳城山下有龍穴深不可測宋大中祥
符六年於穴西立廟封順濟侯御製戒蛟文刻於石
熙寧中封順濟王累加號曰靈順昭應安濟
斗門廟在豐城縣南石閘之上為水口鎮
忠臣廟在南昌五桂坊之西明洪武初勅建祀後翼統
軍元帥趙德勝右副指揮使劉齊左翼元帥牛海龍
樞密判官李繼先左副元帥趙國旺統軍元帥許珪
右翼元帥同知朱潛千戶張子明臨江府同知趙天
麟百戸徐明士伍張德山夏茂成洪都知府葉琛行
省都事萬思誠凡十四人有諭祭文一道胡儼張元
貞有記萬歷中知府范淶重修
涂七公廟在奉新大街南以涂公鑿井惠民故杞之
太陽廟在新建洪崖鄉諶紹津有記
壇壝(附)
南昌府社稷壇在德勝門外明洪武間頒降禮制立壇
於城西北北向四方各二丈五尺高三丈四出陛各
三級壇上立石主長二尺五寸方一尺薶於壇南正
中去壇二尺五寸上露圓尖壇下前十二丈或九丈
五尺東西南各五丈繚以周垣四門紅飾以春秋二
仲上戊由北門入祭知府趙文奎遷建如制
州縣社稷壇南昌新建二縣附郭豐城在洪橋外
進賢在縣西一里奉新舊在縣西靖安在縣治
北半里武寧在縣治西寧州在州治北
先農壇在進賢門外雍正四年奉
旨建祀先農神祭壇一座神庫三間瘞池一口陪房二間
就近置耤田四畆九分每歲仲春有司致祭行耕耤
禮
州縣先農壇南昌新建二縣附郭豐城在登仙鄉
進賢在東關外蓮花園奉新在南壇靖安在南
門外武寧在北&KR2121;寧州在東郊外
風雲雷雨山川壇在南昌進賢門外立壇於城西南坐
子向午高二尺五寸方闊二丈五尺四出陛各五級
子卯酉各三級壇下四圍牆門與社稷同以春秋二
仲上巳日合祀風雲雷雨山川仍奉城隍神共祭知
府趙文奎建
州縣風雲雷雨山川壇南昌新建二縣附郭豐城在
縣治南進賢在縣治南奉新在縣治南靖安
在縣治南武寧在縣治南寧州在州治南
厲壇在南昌德勝門外立壇於城北闊二丈五尺高一
尺六寸四出陛各三級壇下南九丈東西北各五丈
繚以周垣祭以清明日秋七月十五日冬十月一日
歲三祭迎城隍神主之知府趙文奎建
州縣厲壇南昌新建二縣附郭豐城在劍江之濱
進賢在縣西二里奉新在縣東北靖安在縣治
北武寧在縣治東北寧州在州治北一里
瑞州府
祠
四神祠在上高南岸之東四神者秦趙昱漢紀信唐段
秀實宋康保裔
梅子眞祠二一在新昌縣尉山宅仙觀宋開禧間里人
陳均建幸元龍有記一在縣北天寶鄉墓側名存梅
祠明天啓間里人劉全曜建鄒維璉記
陶靖節祠在府治南碧落山宋咸淳乙丑知州文天祥
建
忠烈祠在上高縣治南文昌閣下祀唐太尉段秀實
按唐書秀實為社稷死帝甚恨用不極才興元元
年詔贈太尉諡忠烈又詔致祭親銘其碑而未有
廟也至太和中子伯倫始奉詔立廟云
七賢祠在高安筠陽書院祀宋周濂溪程明道伊川張
横渠朱子陸象山明王陽明又名景賢祠敖文禎記
三賢祠在府治南祀宋余靖蘇轍楊萬里
四賢祠在高安治南祀蘇子瞻蘇子由黃山谷米元章
已廢
三劉祠三一在高安縣靈山院一在净慈寺一在新豐
鄉祀宋劉渙與子恕孫羲仲幸元龍有記
吕寺丞祠在高安大愚山祀宋大府寺丞吕祖儉
三俊祠在高安化城院祀宋姚勉胡仲雲劉元高
文信國祠在高安鳳山明增祀陶靖節劉文成為三先
生祠巡撫虞守愚有幷祀記知府陶履中有重修記
陳令祠在新昌隆道觀左宋寳祐間建祀知縣陳登
雷神祠在新昌十六都宋岳飛統兵過此麾下有三將
軍者暴卒元丙子苦旱有神憑人言曰我三將軍也
若建壇以禱必獲豐收民如其言果雨遂立祠
張令祠在高安縣西五里祀元張珪
貞烈祠在高安迎恩門内明正德七年勅建祀瑞州通
判姜榮妾竇氏及本邑婦女之死節華林者天啓間
知府陶履中復修巡按御史曹谷記
節愍祠在府治後祀明贈按察司周憲及其子幹旁祀
蕭亮姚一桂鄺勤諸戰死華林者正德中知府鄺璠
建後安義盗起高安主簿袁瑶亦以討賊死子鳳翔
殉贈官知縣春秋配享嘉靖間御史熊相萬歷間知
府陳振揚相繼修
魯守祠在高安學東祀明守魯史以請免高安虛賦民
德之立祠太僕卿朱吾弼記
旌忠祠在新昌治左明末祀吳莊介甘來順治四年奉
勅建賜祭田七十&KR1194;春秋享祀
桑將軍祠在新昌旌忠祠右康熙甲寅九月棚寇作亂
乙卯五月將軍提兵進勦民獲安堵合邑立祠祀之
各縣節孝祠高安在新市舗上高在金石橋新昌
在縣署右
廟
府城隍廟在府治鳳山西宋建明弘治間知府劉璣捕
賊禱廟有驗復新之周津有記内有吳將軍名翊贊
附祀
各縣城隍廟高安附郭上高在河北岸新昌在貞
節坊
龍王廟在府治新市舗祀福贑甘澤龍王雍正六年建
各縣關帝廟高安在筠陽書院左上高在察院道側
新昌在治東青龍山觀音閣後
高胡侯廟在高安城北七十里高胡山下祀漢豫章陳
夫乞自漢迄宋享祀不絶水旱行禱皆應幸元龍有
記
三閭大夫廟在高安縣東金沙臺祀楚屈原漢長沙王
子拾封建成侯後免爵徙家臺上立廟祀之
相王廟在高安蔣家湖下祀伍子胥
關帝廟在高安筠陽書院左唐建明知府吳宗禮修李
湑記
忠濟廟在高安世濟舗唐建祀吳將軍甘寧太保吳山
記
利貺廟在高安鳳山祀陶回回平蘇峻功封康樂伯咸
康中食邑苦旱乃發廪賑濟民利其景貺建祠祀之
望蔡公廟在上高縣西三十里晉謝琰與謝元討符堅
有功封望蔡公故廟食焉
昭明太子廟在高安儒榮坊邑人廖暹記
惠民廟在高安城南祀嘉州太守趙昱唐太宗封為神
勇將軍開元間封赤城王至宋賜號惠民況莊有記
唐二賢廟在高安調露鄉先是幸南容建祀應智頊寶
歷丙午里人並祀南容
米山廟在高安縣北祀唐尉李英武德中刺史應智頊
命伐金牛卒祀之宋靖康元年賜號孚應
祠山廟在高安城北祀祠山之神舊名李王祠盖指李
禄也
沖真廟在上高北門祀唐張巡許遠宋康保裔明洪武
間建
靈椿廟在新昌署右祀宋蔡嵩蔡岑開寶間勅封靈椿
大王
譚守廟在高安朝陽門外宋譚申守筠有惠政民為立
廟
宋帝康王廟在高安景行坊明天啓間修王應遴記
英烈廟在上高魚巷祀宋康保裔
岳王廟在新昌小東門内祀宋鄂王岳飛明知縣熊紀
建
蔣將軍廟在新昌四都蔣為宋岳飛禆將追曹成至此
中流矢卒屍立田間不仆鄉人異而廟祀之
東嶽廟在高安西安門内
顯濟廟在高安西北五里祀龍王幸潭也唐允功記
壇壝(附)
社稷壇在府治阜城門外有姚雲重建碑記
各縣社稷壇高安附郭上高在七都埠新昌在治
西鹽嶺下
先農壇在府治東郊外
各縣先農壇高安附郭上高在南郊外新昌在東
郊外演武場側
風雲雷雨山川壇在高明門外
各縣風雲雷雨山川壇高安附郭上高在河南岸
新昌在縣
厲壇在廣教坊
各縣厲壇高安附郭上高在河北岸新昌在北門
外
袁州府
祠
三賢祠在府廳左洪武間推官陳谷建祀臯陶張釋之
于定國知府李順孫記後增祀司法參軍徐有功
宜春侯祠在宜春縣宜春臺下祠長沙定王子劉
成也成封宜春侯立五臺其最勝者宜春臺桃李萬計及
薨葬臺下宋咸平嘉祐間立祠臺側祀之今府治東
南復有王子廟
袁高士祠在宜春學右明學使錢檟檄府縣立祠祀漢
(林志作晉)袁京自為記侯世屛有崇祀文
陳重祠在分宜北陳里重仕漢後隠居雞足山卒而祠
之
袁天罡祠在宜春之譙樓明萬歷間同知李瀚於樓修
祭又補鑄天罡原造銅璿璣於觀天臺自為記
韓文公祠舊在府學西宋州守祖無擇建祀昌黎以李
翺皇甫湜盧肇鄭谷配自為記後守鄭自誠重建黃
幹記明正統間巡撫韓雍知府姚文遷於宜春臺今
址錢習禮記嘉靖間知府劉廷誥改為昌黎書院
國朝康熙四十二年知縣江為龍重建仍為文公祠并
記
按昌黎刺袁後袁人士如黃頗盧肇易重皆以文
名博巍科非韓公之教育能致此哉當是時感慶
雲見民間生子多名韓以志公惠亦猶潮之有韓
山韓木也然則公之精靈雖千載其可泯耶
李衛公祠在宜春化成巖側祀唐李德裕太和中德裕
貶袁州刺史宋紹興中尚書汪應辰判是州為之立
祠
盧肇祠在宜春縣盧洲明萬歷戊午知府黃鳴喬建
鄭都官祠在宜春城北七里祀唐鄭谷
二賢祠在萬載學東宋紹興間建祀韓昌黎周茂叔西
山眞德秀有記
報功祠在府治西七里祀唐刺史李將順
邑令祠在分宜治南大清里元至正間歐陽元率族子
所性建祀祖歐陽殊南唐宜春令也後以元配
三先生祠舊在府學東祀濂溪及二程子朱子記明正
統間都御史韓雍檄遷宜春臺下學士錢習禮有重
建記正德中知府姚汀復移建萍實門外增祀朱子
張栻名五賢祀
周濂溪祠在萍鄉蘆溪鎮昔周子謫鎮監稅名士多從
之遊後人遂立祠於鎮之橋東明萬歷間知府鄭惇
典同知陶之肖遷建橋西規制宏敞巡撫劉堯誨記
五賢祠在萍鄉縣祀宋儒程顥程頤張栻朱子及邑人
胡安之已廢
祖龍圖祠在府學左祀宋龍圖學士祖無擇已廢
王待制祠在府治宜春臺下祀宋守王古萍鄉簿趙鳴
鐸記後守辛炳復移祀於仰山自為記
忠烈祠在府城東一里祀宋鄂王岳飛及其將王貴以
戡定湖南江西之功僉事余珊建明崇禎庚辰邑人
袁業泗重修增祀左武大夫張憲及王子岳雲後軍
義勇施全
鄭令祠在萍鄉蘆溪鎮祀宋令鄭強明廉使莊國楨記
黃太常祠在分宜治西明正德中知府羅輅知縣嚴鳳
訪太常卿黃子澄故第建祠副使邵銳記萬曆間知
府鄭惇典重修額曰表忠知縣周應治記
徐中丞祠在宜春東門外祀巡撫都御史徐栻前嘉靖
間任宜春令有善政後撫江西又疏鬻沒官田産以
免賠補軍需之苦民建祠祀焉新喻張春記
各縣節孝祠宜春在北門外分宜在東門倉前萍
鄉在學外右邊萬載在學外右邊
廟
府城隍廟舊在府治西北隅明洪武初知府朱守仁遷
宜陽門内
各縣城隍廟宜春附郭分宜在治西四十步萍鄉
在招賢坊萬載在治東北
各縣關帝廟宜春在宜春臺下分宜在城西萍鄉
在東門左蘇家山萬載在皂山地
三皇廟在宜春臺畔元至元中建祀伏羲神農黃帝虞
集記
楚昭王廟在萍鄉安樂鄉楚山之下相傳楚昭王出奔
於此後人立廟山頂山勢挺拔無水供㸑祈禱者持
斗水以自給忽一夕風雨廟徙山下宋彭襄有記
韓滸廟在萍鄉靖教里相傳滸從昭王來奔沒祀於此
閱城君廟在宜春東昌山渡唐太和中盧萼宰宜春建
以祀龍伯命姪盧肇記又分宜有孝通廟即閱城君
也
漢夀亭侯廟一在府治宜春臺下元萬戶高伯顔立一
在萍鄉蘇家山明知縣陸世勣建
聖岡廟在萍鄉縣東甘卓死王敦之難居民何彬立廟
祀之宋袁及記明萬歷中命有司塑像致祭知縣陸
世勣重修
天符廟在萍鄉縣南即高山廟山頂有井晉太和間多
疫乞水於井即愈邑人蕭居齋立祠祀之
東嶽廟舊在萍鄉西門外晉永和二年居民李泉建明
萬歷間知縣陸世勣遷迎鳳嶺下
册岡廟在萍鄉崇賢里晉末寇亂潘徽羅藪傅康皆本
里人結為兄弟率衆禦寇民頼以安歿立廟祀南唐
始封將軍之號一曰明威一曰昭應一曰福順徐鉉
為書扁宋建炎間大旱州守祖無擇嘗禱之大雨立
至至今靈應
蘇將軍廟在萍鄉縣東二里有唐歐陽率更碑其略云
將軍本雍州京兆郡望族蘇秦後也以石勒之亂徙
居常州晉陵縣晉泰和間見神於邑人許氏家遂為
之立廟(名勝志)
仰山古廟在府治南六十里仰山獺徑潭之側相傳昔
有邑人徐璠者舟行至大孤山有二蕭生云居宜春
仰山遂同載而歸至浦東告别期至石橋相訪後徐
至其處見二龍乃知為仰山神唐會昌初建祠於仰
山之陽宋加王封張商英有記元符二年賜祠額為
孚惠周必大有新祠記明萬歷間知府鄭惇典重修
里人簡繼芳記又府城南堵田有仰山正廟明歐祥
重修又宜春臺上有仰山行祠宋紹興間建
躭江水府廟在分宜縣東五里神李姓逸其名
壇壝(附)
社稷壇在府治西門外一里
各縣社稷壇宜春附郭分宜在治西宋建萍鄉在
邑西萬載在赤硃岡
先農壇在秀江驛右
各縣先農壇宜春附郭分宜在東門外萍鄉在大
西門外萬載在大南關外
風雲雷雨山川壇在府治東門外
各縣風雲雷雨山川壇宜春附郭分宜在東門外
萍鄉在治東萬載在月臺上
厲壇在府治北門外
各縣厲壇宜春附郭分宜在北門外萍鄉在治北
萬載在治北楊桐岡
臨江府
祠
陶桓公祠在新淦縣明憲副洪萬善肖晉陶太傅侃像
於祠以公曾孫靖節先生配修撰羅倫記
東平祠在府治東門外祀唐睢陽張廵
雙忠祠祀唐張巡許遠舊名嘉應侯廟在新淦南門宋
紹興中遷新興寺前明弘治間恭政董威僉事王裕
重新改今額
雲騰飊馭祠在峽江玉笥山元陽峯下祀唐刺史吳世
雲
朱子祠在府學後宋寶祐中建以張洽黃幹配後廢像
石碑刻移置府學
先賢祠在新喻學左祀宋李諮劉敞劉攽蕭固楊獬李
大有蕭燧謝諤章穎嚴時亨凡十人
黃勉齋祠在新淦縣治東祀宋令黃幹知府徐問記
褒忠祠在府城朝天門外宋勅建祀知臨江軍陳元桂
賜額褒忠明正德間提學李夢陽重修以宋清江令
趙孟濟配享嘉靖七年知府錢琦增祀死事宋臨江
軍鮑廉泰和歐陽鐸及里人龔守愚俱有記
文丞相祠在府學右明巡撫都御史謝杰建明德堂祀
宋丞相文天祥自為記復於祠旁展拓祀少卿謝廷
衮即杰之父也曾為清江教諭故祀焉
劉天祐祠在朝天門外天祐為元清江戍卒值紅巾寇
起舉義不克而死其子六人聞難俱死之土人為之
肖像立祠
石門祠在新喻東門祀明儒梁寅嘉靖中知縣祝爾慶
建
練忠貞祠舊在府城東北祀建文朝御史大夫練子寧
知縣梁士濟改建府治東有記後知縣王心純剙明
宗書院於南門遂移祀焉名山藏云割淦之三洲隸
峽二縣爭祀錢太守若賡命二邑並祀故新淦峽江
俱有祠羅洪先記
戴守祠在清江鎮祀明知府戴德儒正德間平華林賊
從王守仁討宸濠故民為之立祠
各縣節孝祠清江縣在城内東街新淦在學外東
新喻在學外左峽江在學外
廟
府城隍廟在治南
各縣城隍廟清江附郭新淦在治東新喻在治西
峽江在城東鳳凰山
各縣關帝廟清江在天寧寺左新淦在建興寺左
新喻在縣治西峽江在北門内
屈原廟在清江蛟湖之濱唐通判何德齡建
孝通廟在峽江治南舊名龍母祠唐大觀間賜額孝通
江東廟在清江富夀岡祀秦石固元延祐初萬戶楊重
明領兵討蔡五九禱神默相兵還立廟祀之
武安王廟在新淦治東祀漢夀亭侯關羽宋紹興間建
周瑜廟在峽江吳志云瑜嘗定豫章廬陵留鎮巴邱後
人因立廟祀之額曰忠烈已廢
聶將軍廟在清江鎮宋慶元中建祀吳丹陽太守聶友
賢惠廟在新喻縣東祀漢張衡宋淳熙勅賜今額慶元
間封昭應侯
習鑿齒廟在新喻治北五十里晉桓溫辟為從事遷滎
陽太守後避地袁州家於宜陽卒葬棗木山子孫立
廟祀之
昭明太子廟在清江縣治東祀梁武帝太子蕭統
令公廟在新淦治北祀唐郭子儀李光弼康熙壬子重
建
英祐侯廟在新淦縣北大洋洲祀宋邑人蕭伯軒及其
子叔祥孫天任明成化間勅封英祐侯有御製祭文
曾鼎記
康王廟在峽江縣西一里祀宋都護康保裔
晏公廟在清江鎮舊傳本鎮人晏戍子元初為文錦局
堂長尸解於舟人以為神顯靈江湖明封平浪侯
東嶽廟在臨江西南五里創於宋明宣德間重建張徹
記
順濟龍王廟在清江縣朝天坊宋巡檢馬勉之建
壇壝(附)
社稷壇在府城朝天門外明洪武初立
各縣社稷壇清江附郭新淦在治北新喻在治西
峽江在北門外
先農壇在西關外嶽廟前
各縣先農壇清江附郭新淦在東門外百華寺前
新喻在萬松庵左峽江在萬夀寺前
風雲雷雨山川壇在府城南門外
各縣風雲雷雨山川壇清江附郭新淦在南門外
新喻在西門外峽江在南門外
厲壇在府西門外
各縣厲壇清江附郭新淦在北門外新喻在治北
峽江在北門外
吉安府
祠
舜祠在萬安縣韶口世傳虞舜南巡於此嘗奏九成之
樂後人名其水曰韶水山曰韶山宋寳祐景泰間僧
了敬建買田百餘石以奉祭祀劉辰翁記
漢帝祠二一在萬安龍潭莫詳始末一在永寧名劉王
祠俱祀漢高祖也明嘉靖間陳文嵩重修
蜀先主行祠在永寧漿山里人有劉姓者商於成都因
家焉後子孫歸遂奉祀旱禱輙應
忠孝祠在吉水學右祀隋李孝子宋歐陽修楊邦乂楊
萬里文天祥明王省王艮尹昌後增祀王禎李邦華
明侍中祠在府南城隍岡祀唐正諫大夫明崇儼
四賢祠在永新縣祀唐姚崇宋劉沆明劉定之尹臺
顔魯公祠在府治通判廳西宋咸淳四年建歐陽守道
記
三賢祠在府學東初專祀顔魯公宋咸淳間知州倪普
以姜公輔余靖附焉周必大有記
忠孝義烈祠在永新治東祀唐忠臣賀泰宋左譽彭震
龍張履翁蕭燾夫元賀仲英姚正叔唐孝子張志元
湯德明明左興兒五代義士劉景洪元義士劉□劉
琚凡十三人
鄱陽侯祠在永新城北隅祀南唐南平將軍尹濯
貞節祠在永新儒學舊址左祀南唐節婦段母吳媛元
彭九萬妻李氏左幻白妻龍氏危元貞妻李氏明江
繼文妻劉氏李宗輔妻歐陽氏李惕妻劉氏劉持妻
陳氏凡八人萬歷中知縣龔錫爵請建自為記
六一祠三一在府治内妙墨亭舊址宋嘉泰元年州守
胡元衡建祀歐陽修有楊萬里記一在府城西街建
炎元年州守方時建侍郎郭孝友記一在永豐瀧岡
文天祥有記
忠節祠在府治南宋州守李芾建祀歐陽修楊邦乂胡
銓周必大楊萬里元季兵燬明宣德中重建增祀文
天祥正統間教授趙永言奏請增祀劉球天順間知
府程宗奏請增祀李時勉弘治間知府張本奏請增
祀劉子輔御史王哲奏請增祀鍾同凡十人正德五
年知府任儀重修周忱記
國朝康熙四十六年學使楊顒增祀明王艮曾鳳韶鄒
瑾魏冕周是修顔瓌王省張彦方劉臺傅應禎鄒元
標李邦華李之清郭維經凡十四人康熙五十四年
學道魚鸞翔又增祀南唐陳喬宋左譽胡夢昱孫逢
吉曾如驥劉子薦曾三聘元劉鶚劉運李廉高文鼎
劉元謨郭煥章蕭生觧子元陳無吝李敬顔浩明劉
鐸李幹凡二十人
二程祠在廬陵縣又名六君祠以郡之從事理學者配
元劉詵記明曾同亨有重修記
褒忠祠在廬陵治西祀宋楊忠襄邦乂元進士劉岳申
為之記
胡忠簡祠在廬陵香城山下祀宋學士胡銓有吳寬記
楊氏忠節祠在廬陵白馬廟舊址祀宋楊忠襄邦乂文
節萬里文惠長孺明文貞士竒文忠廷和副使楊必
進請勅建祠
黃山谷祠在泰和快閣右宋令趙師奭建謝諤記中有
庭堅自贊石刻像廖自強有重修記明弘治間燬於
火知縣楊南金奏請割慈恩寺之半大新其祠少保
尹直記
四賢祠在泰和縣祀黃廷堅曹鼐陸震周詔
監丞祠在廬陵慧燈寺後祀宋秘書丞歐陽珣
忠節祠在泰和縣祀宋曾如驥明周是修王思劉魁曾
翀朱褒
曾忠愍祠在泰和東門内祀宋曾如驥明羅倫記
劉令祠在泰和學右祀宋令劉槆有羅&KR0802;記
趙令祠在泰和學右祀宋令趙師奭嘉泰間建已廢
宋丞祠在萬安泮街祀縣丞劉功甫
江古心祠在府治白鷺洲祀宋江文忠萬里有劉辰翁
記
文丞相祠一在南崖之隩邑人王育仁記一在吉水湴
塘揭傒斯記一在永新大學士李賢記
文丞相忠義祠在廬陵螺山下明弘治中御史周孟中
請祀文信國及督府諸忠義趙時賞鞏信鄒㵯張汴
陳龍復劉子浚劉洙杜滸陳繼周何時傅卓尹玉繆
朝宗蕭明哲林奇曾鳳謝玘吳文炳林棟孫㮚彭震
龍張雲趙璠王夢應羅開禮李梓發吕武熊桂陳萃
金應蕭資徐榛陳子敬劉伯文張唐蕭燾夫劉斗元
劉欽蕭敬夫謝夢得林俞林元甫鞠華叔顔斯立顔
起巖吳希奭陳子全黃賢唐仁鍾震蕭興張哲齋劉
仕昭黃士敏等五十四人明尹直王守仁俱有記
忠義祠在廬陵富田祀宋監簿劉子俊劉洙明王守仁
記
大忠祠在安福縣明嘉靖間詔祀宋太學生王炎午
鞏信祠在廬陵八十六都信勤王戰死方石嶺下明孝
子張祥爲建祠
六忠祠在泰和縣祀宋勤王死節者蕭明哲彭吕胡文
可胡文靜劉士昭黃士敏等六人明知縣田惟冀建
自為記
四忠祠在永豐縣祀宋教授羅開禮明大理丞鄒瑾御
史魏冕鍾同
武城祠在永豐縣祀宋進士贈武城伯曾晞顔
按舊志載祀郕國公不知何據考元史文宗朝加
封曾參為郕國宗聖公晞顔雖其苗裔不得襲稱
郕國吳文正武城書院記云晞顔為宋進士以子
德裕貴元贈武城伯今據此改正(原跋)
譚貞烈祠在永新學舊址後有八磚影亭祀宋烈婦譚
趙氏明弘治中賜額貞烈知縣烏斯道記
十義祠在泰和城西明知縣田惟冀建祀元陳新曾貫
康震蕭景諸思忠蕭弘量梁瑞甫曾慶道曾以文楊
復亨
蕭彛翁祠在府學西祀元死節蕭生有夏霖記
四節婦祠在泰和萃和書院西祀元死節楊用霖妻蕭
氏母劉氏鄰婦陳氏鄧氏明知縣楊南金建
曾氏二忠祠在廬陵祥符寺左祀明曾子禎曾鳳韶
褒節祠在永豐縣城西祀節孝解心翼妻張氏元鈖
劉司業祠在泰和縣祀明劉崧
趙令祠在安福治南祀明永樂間知縣趙學成
褒功祠在泰和城東弘治十二年勅建祀楊文貞士竒
嘉靖三十二年賜褒忠祠額飭有司重修
按安志褒功誤褒忠又載文貞與王文端同祀考
嘉靖勅建勘合祭文專祀文貞一人文端另有專
祠
胡文穆祠在吉水縣祀明大學士胡廣
王文端祠在泰和城西祀明吏部尚書王直
解學士祠在吉水東門外祀明翰林學士解縉
周文襄祠在廬陵城北隅祀明戶部尚書周忱
劉忠愍祠在安福治北天順間建祀明贈翰林學士劉
球有鄒守益碑記
熊芝山祠在吉水大東門外祀明都御史熊槩
李忠文祠在安福縣明提學李齡建祀祭酒李時勉
大節祠在廬陵縣西街祀明監察御史劉子輔萬歷甲
申知府余之禎建
廉節祠在安福城東隅祀明邑人南雄知府劉實
賢守祠在廬陵察院東祀明知府陳本深張本萬歷甲
申建
一峯祠在永豐縣祀羅文毅倫知縣吳期炤重建有記
羅文莊祠在泰和縣祀明南吏部尚書羅欽順
劉端毅祠在萬安縣祀明贈刑部尚書劉玉
鄒文莊祠在安福儒學左祀贈禮部右侍郎鄒守益
聶貞襄祠在永豐縣祀明贈少保聶豹
李莊介祠在吉水谷村祀明都御史李中
毛襄懋祠在府城南郭外祀兵部尚書毛伯溫
王陽明祠在廬陵忠節祠右
五賢祠在廬陵青原山祀王文成守仁鄒文莊守益聶
貞襄豹歐陽文莊德羅文恭洪先中有傳心堂扁額
明德祠在五賢祠旁祀明吳達可吳正志張汝霖黃承
玄丁繼嗣余之禎吳十奇汪可受祁承鄴楊惟喬張
鳴鶚朱鴻謨劉憲龍方肯堂錢啟新龔懋賢蘇鄼明
時舉凡十八人(青原山志)
歐陽文莊祠在泰和縣門人建祀南野先生德尹臺有
記
羅文恭祠在吉水學西祀明贈光禄少卿羅洪先
劉三五祠在安福之三峯祀明御史劉陽
懷德祠在萬安祀明令桑翹虞守愚萬歷間知縣王愼
德記
烈孝祠在萬安縣北祀明孝子郭靜萬歷初勅建
王塘南祠在安福城東祀明參政王時槐即舊講學之
地
劉晴川祠在泰和縣祀明工部員外劉魁
劉瀘瀟祠在安福城南門人建祀眀禮部主事劉元卿
傅忠諫祠在安福城東祀明贈大理少卿傅應禎
鄒忠介祠在吉水學前明巡撫解學龍建祀左都御史
鄒元標題仰止祠額幷記
劉文節祠在吉水忠介祠右祀明祭酒劉應秋
忠孝祠在吉水元潭蠏坑明崇禎中建祀李廷諫額曰
忠孝
旌忠祠在吉水縣大街祀明左都御史李邦華
國朝順治十六年賜諡忠肅幷賜祠祭田畝
鄒德溥祠在安福城南
劉洞初祠在安福城南祀明贈太僕卿劉鐸
鄒瀘水祠在安福縣城東祀明御史鄒德泳
各縣節孝祠廬陵在學外左泰和在城隍廟右吉
水在湖西道署左永豐在聶忠襄祠右安福在
學外大街龍泉在縣署西萬安在東門外永
新在學外右永寧在學外右
廟
府城隍廟在城西一里城隍岡宋建元蕭憲記明曾臯
重修
國朝雍正三年知府吳銓重建自為記
各縣城隍廟廬陵在府學西泰和在縣西吉水在
縣南隅黃明山記永豐在縣西歲久圮
國朝康熙五十六年知縣王坦重建安福在縣西明
知縣趙敏修劉球記龍泉在五廂明洪武間知縣
高德賢建
國朝雍正八年邑人梁勲重建萬安在縣西永新
在縣西永寧在縣東
龍王廟在府治南門外金牛寺左祀福贑甘澤龍王雍
正六年建
各縣關帝廟廬陵在南門外泰和在達侯祠南吉
水在南關永豐在西門外安福在治南龍泉
在城隍廟左萬安在縣右永新在城西武濟橋
永寧在縣治東
孝通廟在廬陵十都即龍母廟也
韓將軍廟在安福縣北祀漢韓千秋有歐陽廷端記
香城廟在廬陵城北三里祀漢召信臣已廢
漢夀亭侯廟在府治南濱江明萬歷間知府余之禎建
文孝廟在廬陵東門外祀梁昭明太子統
古城廟三一在廬陵七十一都隋大業間建祀陳武帝
宋進士汪會龍有碑記一在泰和縣西江南一在永
豐縣治南
惠佑廟在廬陵神岡山祀陳曲江縣侯劉竺竺嘗守廬
陵没而建祠宋賜額惠佑廟封嘉應侯
顯佑廟在吉水中鵠鄉神姓劉名煥長沙定王之裔隋
大業間建宋元祐間賜額孚應又封其神曰順惠侯
元虞集記
興泰廟在廬陵社稷壇左祀唐安福令劉豫又名劉公
廟
按圖經興泰廟即唐子西惠州所祀興祚泰民二
王神又按宋劉須溪所撰興泰廟碑記謂劉郎第
十七非安福令劉豫未知孰是並錄於此
田刺史廟在廬陵南門外唐刺史田陽卒於官臨終曰
吾死不忘吉州之民民感而祠之又有廟在安福縣
揭傒斯記
郭汾陽廟在永豐治南祀唐郭忠武子儀
國朝雍正三年知縣胡仁濟重建
介剛廟在廬陵縣東南相傳唐吉州刺史蕭芮有善政
結茅於高阜講老子書自號蕭道者既解任民即庵
址立祠宋周必大上其事賜今額
雲騰廟在府城西唐吉州刺史吳世雲罷政隠玉笥山
修道成仙爲立廟天寶中賜額雲儲大順中改今額
輔順廟在廬陵永和市祀唐仙匡智宋建炎三年神部
隂兵護元祐太后紹興中勅賜廟額周必大有記又
泰和通仙廟即其神也胡澹庵有記
張王廟在永豐上西坊據黃匡湖記謂即張巡也
南平王廟在廬陵東南四十里神即鍾傳仕唐為節度
使封南平王
靈濟廟在龍泉三十都唐天祐中邑有龔姓兄弟七人
俱以孝友聞兄墮水諸弟救之俱溺死立廟祀之教
授康端記
白馬廟在廬陵小學南祀王來知神五代時人常乘白
馬號曰白馬王郎宋尚書謝諤記
三閭廟在永豐水南祀楚大夫屈原
昭應廟在永新縣北一名臨池章王廟南唐保大間嘗
顯靈於城濠上賜今額
靈澤廟在永新縣南神李唐屬籍兄弟以義烈鬭死著
靈顯宋嘉定間峒寇犯邑近廟聞鐡馬聲懼而潜退
白沙靈祐廟在廬陵上流三十里祀宋高陽關都部康
保裔契丹入寇保裔戰死眞宗贈封加秩禱祈輒應
明梁潛有重修記
忠義廟在廬陵宣化鄉宋紹定己丑南安峒賊趙九萬
肆掠大鵬民蕭必顯倡義禦之戰死者三十六人州
上其事詔立廟祀焉進士蕭山父記
英祐廟在府南龍須寺右祀水府蕭伯軒之神明正統
初知府陳本深建今改水府廟
劉洞廟在府治西南毛公渡洞係宋開寶時人廟近有
官陶十數造琉璃器器苦窳司陶者必禱焉明熊槩
記(芝山集)
忠靖王廟在永豐縣治東祀唐張巡
忠通廟在泰和西平山祀宋巡檢陳伯嘉
聖君廟在安福縣祀宋令孔良輔
按良輔宋安福知縣安志誤載為安成太守
瀟瀧廟在吉水義倉江側瀧上有大石千仞下爲蛟龍
窟宅旱禱者赴焉宋王庭珪有記
旌忠廟在永豐北一里祀宋邑令趙訓之嘉定元年賜
額周必大記後增祀縣尉陳自仁熊彥明
忠毅廟在泰和觀音閣前祀元集賢學士達理又名達
侯廟明蕭基有祀典記
何宣差廟在泰和攬秀亭右元至元間命宣差先鋒臨
吉授以泰和縣保全生靈民甚德之立廟祀焉
太保廟在廬陵西門内祀元劉秉忠
郭丞廟在泰和白下驛故址祀明驛吏郭俊嘗救水災
立廟祀之
醫王廟在永豐治北祀張仲景
康王廟在永豐城隍廟右祀宋康保裔
壇壝(附)
社稷壇在府治西南甘泉門外明洪武七年知府王汝
霖建
各縣社稷壇廬陵附郭泰和在縣西二里明唐伯元
記吉水在縣治北永豐在縣西一里安福在
縣南二里龍泉在縣北二里萬安在縣北一里
永新在縣西三里永寧在縣西三里
先農壇在西峯寺左
各縣先農壇廬陵在西峯寺左泰和在東郊吉水
在東門外永豐在一都田西隴安福在南門外
山川壇左龍泉在東關外萬安在城外石橋地
永新在北門外永寧在北關外
風雲雷雨山川壇在府城南三里
各縣風雲雷雨山川壇廬陵附郭泰和在平橋一里
濱江吉水在縣南一里永豐在縣北一里范家園
安福在縣南二里龍泉在縣南二里萬安在
南門教場傍永新在治東南一里永寧在縣東
二里
厲壇在府城北二里
各縣厲壇廬陵附郭泰和在城北二里吉水在北
郊二里永豐在三都安福在縣北二里龍泉
在縣北門外萬安在縣治北永新在縣北二里
永寧在縣北百步
江西通志卷一百八
