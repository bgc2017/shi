欽定四庫全書
江西通志卷八十一
人物(十六)
撫州府(二)
元
吳澄字幼清撫州崇仁人所居當華蓋臨川二山間望
氣者徐覺言其地當出異人澄生五歲日誦千餘言
夜讀書至旦母憂其過勤節膏火不多與候母寢燃
火復誦習既長於經傳皆習通之知用力聖賢之學
嘗舉進士不中樂安鄭松招澄居布水谷乃著孝經
章句校定易書詩春秋儀禮及大小戴記程鉅夫奉
詔求賢江南起澄至京師未幾以母老辭歸行省掾
元明善以文學自負嘗問澄易詩書春秋奥義歎曰
與吳先生言如探淵海遂執弟子禮擢應奉翰林文
字有司敦勸久之乃至而代者已到官澄即日南歸
未幾除江西儒學副提舉居三月以疾去官召為國
子監丞陞司業嘗為學者言朱子於道問學之功居
多而陸子靜以尊德性為主問學不本於德性則其
弊必偏於言語訓釋之末故學必以德性為本庶幾
得之議者遂以澄為陸氏之學非許氏尊信朱子本
意然亦莫知朱陸之為何如也英宗即位遷翰林學
士泰定元年初開經筵首命澄與國子祭酒鄧文原
為講官會修英宗實錄命總其事居數月實錄成未
上即移疾不出中書左丞許思敬奉旨賜宴國史院
仍致朝廷勉留之意宴罷即出城登舟去中書聞之
遣官驛追不及而還詔加資善大夫澄身若不勝衣
正坐拱手氣融神邁畣問亹亹使人渙若冰釋早以
斯文自任故出登朝著退居於家與郡邑之所經由
士大夫皆迎請執業而四方之士不憚數千里躡屩
負笈來學山中者嘗不下千數百人少暇即著書於
易書春秋禮記各有纂言作學基學統二篇使人知
學之本與為學之序尤有得於邵子之學校定皇極
經世書又校正老子莊子太元經樂律及八陣圖郭
璞葬書初澄所居草屋數間程鉅夫題曰草廬故學
者稱之為草廬先生天歷三年朝廷以澄耆老特命
次子京為撫州教授以便奉養明年六月得疾有大
星墜其舍東北卒年八十五封臨川郡公諡文正孫
當自有傳(元史)
按草廬先生出處大節詳見虞道園所撰行狀及
揭文安奉詔撰神道碑中
曾沖子字聖和淵子弟至元中程鉅夫奉詔求賢以沖
子應授福建提刑司僉事時閩部遠且險吏乘為奸
民迫為亂沖子行部警諭感切民畏而懷之以奉議
大夫致仕(人物志)
詹崇朴字叔厚樂安人經義貫融宋末舉進士不第大
德中夏友蘭建鼇溪書院吳文正公請崇朴主其教
學者多所成就所著有厚齋奎光集(林志)
虞集字伯生宋丞相允文五世孫集生三歲即知讀書
仁宗朝以薦授翰林待制兼國史院編修嘗嘆曰儒
者皆用矣惟虞伯生未顯擢耳英宗即位拜翰林學
士兼祭酒即除奎章閣學士纂修經世大典中丞趙
安世為請外任帝怒曰一虞伯生汝輩不容耶龔伯
璲以才俊為馬祖常所喜亟稱之欲集為薦引集不
可文宗崩謝病歸伯璲後以事敗世乃服其知人元
統二年遣使召還疾不能行卒年七十七早歲與弟
槃同闢書室左室書陶淵明詩題曰陶庵右室書邵
堯夫詩題曰邵庵故世稱邵庵先生(元史)
按虞集諡文靖所著有道園學古集史傳皆不載
虞槃字仲常延祐進士授吉安永豐丞除湘鄉州判官
有巫至其州稱神降告其人曰某方火即火又曰明
日某方火民以火告者槃皆赴救至達晝夜告者數
十寢食盡廢縣長吏以下皆迎巫至家厚禮之又曰
將有大水且兵至州大家皆盡室逃槃得劫火卒一
人訊之盡得巫黨所為坐捕盜司召巫至鞫之無敢
施鞭箠者槃謂卒曰此將為大亂安有神乎急治之
盡得黨與數十人羅絡内外果將為變者斷巫并其
黨如法一時吏民始服儒者為政若此秩滿除嘉魚
縣尹槃已卒槃幼時嘗讀柳子厚非國語以為國語
誠可非而柳子之說亦非也著非非國語時人已歎
其有識詩書春秋皆有論著而春秋乃其家學故尤
善讀吳澄所解諸經義輒得其旨趣所在澄亟稱之
(同上)
何中字太虚樂安人少穎拔以古學自任家有藏書萬
卷手自校讎廣平程鉅夫清河元明善柳城姚燧東
平王構同郡吴澂揭傒斯皆推服之至順二年江西
行省平章全岳柱聘為龍興郡學師明年六月以疾
卒著有易類象二卷書傳補遺十卷通鑑綱目測海
三卷知非堂藁十七卷(同上)
按世所傳何太虚集止存詩二卷而已
孫轍字履常其先自金陵徙家臨川轍幼孤母蔡氏教
之知警策自樹立比長學行純篤家居教授考德問
業者日盛與人言一以孝弟忠信為本辭温氣和聞
者莫不感悟待親戚鄉里禮意周洽未嘗及人過失
士子至郡者必來見部使者長吏以下仁且賢者必
造焉轍樂易莊敬接之以禮言不及官府憲司屢辟
皆不就江西行省特以遺逸舉轍一人轍善為文章
吳澄嘗序其集曰所謂仁義之人其言藹如也其見
稱許如此年七十有三卒於家(同上)
繆穆字舜賓崇仁人咸淳中以賦舉第一博記覽談論
輒傾四座遊李梅亭之門傳其詩學樂府詩律皆工
吳文正序其集復銘其墓所著詩文及書經漫鈔行
於世(人物志)
饒宗魯字心道臨川人性孝友生五歲母歿事繼母孝
養備至隠居不仕天歷二年大旱鄉人乏食死者相
藉發禀賑之所活甚衆所著有易傳庸言等集(林志)
按饒宗魯嘗輯所聞於曾子良語為周易輯說
夏友蘭字幼安樂安人事母以孝謹聞從草廬先生學
大德中建鼇溪書院捐田五百畝以贍學者行省薦
於朝三覲仁宗於潛邸賜書院額授會昌州同知辭
(人物志)
吳定翁字仲谷臨川人從曾平山學又學詩於甘泳之
吳草廬揭曼碩皆亟推之薦辟不起年幾九十卒(林
志)
葉宋英臨川人天性妙悟嘗云黃鍾九寸之管無定論
隨所置律而上下損益以為聲均存而律可辨矣宋
英自製譜曲均間合節趙子昂虞邵庵亟稱之欲引
入禁林議樂律而宋英已卒取所著曲譜及樂律遺
書上之(人物志)
王方貴字顯初樂安人授東湖書院山長遷江陽縣尹
除厚葬之俗獲收窆者千計遷韶州路經歴郡有萬
戶豪横繩以法母老乞歸終養韶人立祠祀之著有
雲萍藁(同上)
吳可孫字聖可金谿人咸淳進士授新昌尉用程鉅夫
薦任建昌路教授秩滿歸餘粟千石有竒悉封識以
待來者(同上)
周昂霄字翀之崇仁人至元間充濂溪書院山長工於
聲律吳草廬嘉其行檢端嚴為作棲筠集序同邑有
周陽鳳字伯清博學能文士多從遊者有山堂文集
(同上)
袁明善字誠夫臨川人師事吳文正公晚年教授於邵
庵之門自號樓山所著有征賦定考援引經傳言井
田水利之法甚備經世之書也(道園學古集)
黃極字建可樂安人師事草廬元統中南臺薦以不求
聞達不起所著有西齋集子寶字仲瑤淹洽經史與
何淑張潔王翊稱樂安四傑(人物志)
涂溍生字自昭宜黃人䆳於易學時行省鄉試額取二
十三人溍生三舉上春官授贑州濂溪書院山長所
著有四書斷疑易義矜式等嘗行於世(同上)
李榮臨川人至元初為行軍令史宜黃南坑盜起調兵
捕治議畫地以兵殱之榮抗議不可時内附未久守
吏率欲以威服衆軍中又利其子女金帛計皆出此
聞榮言變色主兵怒引弓射之榮曰殺我以活萬命
可也兵官愧悟納矢服中曰今當何如榮曰盜烏合
不能持久若良民豈不知逃死按兵勿動以誠意諭
之盜成擒矣主兵者從之獲盜卒年六十五著有參
政詩集周禮纂言及學言藁(元史)
章迪字允德臨川人能文章有才略吳當奉詔捕江西
盜辟迪為行省檢校時劇寇胡志學據撫州民不勝
其酷迪率兵討之志學戰敗伏誅一郡遂定左丞和
尼齊忌其功召還省殺迪帳下冤之(林志)
王孚遠字允德樂安人至正間揭傒斯薦授大同路學
正壬辰兵亂傾家舉義糾集丁壯萬餘人夾柵樹寨
保障鄉邑官兵𠞰賊孚遠出糗餉軍嘗獻策萬言條
陳機宜十事和尼齊忌而殺之(人物志)
朱夏字元會金谿人早遊草廬先生門杜門究心經史
草廬稱其為文不及於古不止濟南張起巖在江南
行臺辟憲司掾京兆賀某在相位薦入史館皆未就
至正中鄉寇起竟罹其禍所著有鳴陽集(林志)
黃德字養德樂安人少穎敏於書無所不讀邃於天文
嘗論日月無左旋謂先儒蓋以理談理未嘗以象觀
理故其言如此草廬先生評樂安人物謂何黃齊名
指太虛也號同谷有文集(同上)
黃紹字仲先臨川人博學有操守至正戊子鄉試尹靖
安縣壬辰兵變戢鄉兵為守禦計屢挫賊鋒糧盡為
賊所圍正冠危坐大罵而死(同上)
婁起莘臨川人兄南良宋咸熙戊辰進士次文輔元程
雪樓薦為石鼓書院山長起莘力學有隠德揭曼碩
作詩述其救盲女事子志淳亦用雪樓薦任南岳書
院山長吳文正稱臨川家世首推婁氏(人物志)
李本字伯宗榮孫從學於草廬草廬歿就學者皆依李
氏本與弟棟講明濂洛之學所居有環翠亭君子堂
虞邵庵皆為之記棟父李淵嘗三刲股療母疾輒愈
郡人以孝稱之(同上)
李衡字元成崇仁人篤志春秋嘗著集說分二例一為
稽古設一為科舉設元末領鄉薦為太和州學正洪
武十二年以明經博學徵不就有文集數卷(同上)
葛元喆金谿人弱冠有文聲登進士辟江浙行省掾以
大臣薦為本縣尹未幾兵亂路梗入福建省憲交辟
浮海北至大都而卒學者陳介搜其遺藁得詩文彙
為十卷元喆博學工文居官以善績稱門人蘇伯衡
舉河汾故事私定其諡曰文貞先生(林志)
黎仲基名載以字行臨川人性端重嘗謁草廬於郡學
草廬喜曰期年所接無如君者數以薦歴官太平路
教授蘄黃盜起嘗以竒策佐巴延取勝江上歸築室
瓜園洪武初再薦不起卒有爪園集十卷(同上)
陳介字彦碩遠祖原由汴徙金谿介性篤孝父昇登進
士為火你赤所殺介痛父非命詣闕愬冤得白時歲
當大比介留京師就試登進士授漷州同知治有能
聲築堤以捍水災民號陳公堤洪武初徵之介易姓
名姚東之以避徵有文集(同上)
黃伯遠金谿人少從草廬先生學登進士除國子博士
元亡歸隠故山王英嘗作六賢詠謂葛元喆劉傑朱
夏陳介黃&KR1168;及伯遠也(同上)
徐通字泰甫樂安人性篤孝邑令胡世則趙與梣俱厚
禮之與梣遷欲㩦至帥府以親老懇辭文信公欲用
之亦辭至元中總管劉懷遠以邑大燬檄通攝尉事
通欣然領之安輯流移收瘞胔骼郡守錄其勞績通
謝去或問故曰本從吾邑起見非為功名地也吳文
正時造其廬(安志)
周信甫字以成崇仁人謙謹樸實適流寇至其里要索
重賂信甫代貧民贖百餘家築茭陂通水利復與孫
德甫各捐私田鑿溝洫溉官民田地八千餘頃歲收
所積平價活飢年八十二卒又同時金谿余受樂安
丘從學陳楚傑劉成德俱各以孝義著(安志)
張紹撫州人學儒術尤明法律仁宗英宗朝命廷臣以
古律合新書撰大元通制頒於天下紹當通制未成
之時編錄詔條及議擬通行之例分隸六部題曰大
元條例綱目殫心四十年其書可輔通制而行吳草
廬為之序(吳文正集)
張仕謙樂安人知婺源州至正間賊圍城四十餘日城
陷妻被執不從受害復加刃張頸以脅降仕謙曰為
國死忠可急殺我至死罵不絶口事見姜碩昭忠錄
(府志)
黃雲撫州人寓靖安素勇捷至正十二年蘄黃賊數萬
來寇縣達嚕噶齊綽哈扎拉台氏帥衆破賊以雲為
前鋒雲每戰獨以身當敵為數十人所圍輒奮身躍
出至是身中數十槍噴血罵賊而死(採元史綽哈扎
拉台氏傳後撰)
藍光字仲晦臨川人與危素同受業吳澄朵仲謙參江
西辟光從事以功歴官福建行省都事因家焉素入
明薦光謝病不起家居教授五十餘年以節終年九
十九(福建通志)
何淑字伯善樂安人至正進士授武岡丞蘄沔盜起不
果上洪武辛亥召為太子賓客辭不就六月特召天
下名士九人淑居首固以老疾辭戊辰復遣幣徵先
一月卒(林志)
按何淑所著有蠖庵集
吳儀字明善金谿人博極羣書海内兵起無意仕進遠
近學者爭集其門所釋皆五經大義尤精春秋著三
書曰春秋禆傳曰春秋類編曰五傳論辨多先儒所
未發雖盛暑隆冬必正容端坐學者稱東吳先生即
伯宗父也(人物志)
劉傑金谿人至正進士歴官延安路總管尋為中書舍
人改監察御史累陞工部尚書集賢院學士致仕制
行甚高(明一統志)
黃冔字殷士金谿人博學明經善屬文尤長於詩用左
丞相太平奏授淮南行省照磨未行除國子助教遷
太常博士轉國子博士陞監丞擢翰林待制兼國史
院編修官二十八年京城既破&KR1168;歎曰我以儒致身
累蒙國恩為胄子師代言禁林今縱無我戮何面目
見天下士乎遂赴井而死年六十一有詩文傳於世
(元史)
姜碩字公碩樂安人累官禮部員外郎至正庚子奉詔
自海道入江楚招陳友諒至邵武遇偽指揮康宗碩
諭以朝廷意賊怒碩大罵之被害事聞贈禮部侍郎
諡忠烈(林志)
饒介字介之臨川人自翰林應奉出僉江淛廉訪司事
張氏入吳杜門不出士誠慕其名自往造請承制以
為淮南行省參政介不能脫遂家采蓮涇上日以觴
詠為事張氏敗俘至京師死之姚廣孝稱其為人倜
儻豪放書似懷素詩似李白氣燄光芒逼人志大才
疏而無所成為可惜也介自號華蓋山樵亦曰醉翁
著有右丞集(人物志)
鄧彦誠金谿人世居雲林之陽元季天下大亂撫州不
守彦誠曰吾不可不衞宗人使及於難即召鄉里少
年分隊伍樹砦柵於雲林山金鼓之聲晝夜不絶寇
來輒敗縉紳依以免者百數十家事平會府上其功
將爵祿之彦誠謝不受乃於室之西偏日逍遙其上
人皆曰是功成而不居者宜名亭曰清風以勵衰俗
云(宋學士集)
涂立可字允瑞宜黃人自曾祖以下三世皆宋貢士立
可孝友恭讓一兄一弟早逝撫其孤教育冠婚之與
已子無異士大夫往來南北者以獲交為榮築亭江
臯俯臨遐眺扁曰小瀟湘又别營庵於先墓側題曰
于斯後改曰塗山庵(據吳草廬集改撰)
吳臯字舜舉臨川人宋履齊丞相六世孫早師吳澄得
為學之要文章森嚴有法教授臨江遂占籍焉號平
齋有吾吾齋類藁從子均仲擢春坊中允所著有新
增復古編(林志)
曾詠字師點樂安人至元間母因避地得疾舁歸值元
兵至悍卒誣諸不賂已者為盜詠謀徙母深山中母
不從詠佯為呻吟若與母同病者獲免時覈民田詠
主其事履畝肥瘠高下無錙銖私何太虛為立傳(同
上)
孟君用字和卿臨川人至元間兵掠臨川君用生甫三
歲母章氏負以逃亂兵及之章哀號請死以存子甫
置子於地身即被驅不得顧兵既過孟氏得君用歸
養之竟不知母所往稍長聞其事遂習蒙古言語文
字將極北方求之十年不得還至臨川客有知母所
在者君用往求則母已歿號慟墓下得其遺衣以還
葬焉虞邵庵為之立傳(同上)
曹孟仁宜黃人至正壬辰之亂弟仲容舉義旗壓孤嶺
深入為叛民所殺孟仁盡用其産以募士前後破賊
無數涂守約為立傳(同上)
趙均保臨川人至正壬辰之亂撫州幾陷均保與陳德
輝倡義散家財訓丁壯設計防禦時江西郡城皆陷
没惟撫州境不遭其難(同上)
李弁字宗禮臨川人後徙餘干習泰鄉至正間項普夀
陷饒州弁與章綸章黼集義兵迎敵當鋒者止九人
血戰大敗敵弁好學治易為文立就卒死於戰(同上)
鄧烈字季謨金谿人舉進士不第壬辰之亂金谿被害
尤慘鄧氏有思誠者合族人謀曰吾家世忠義豈可
為賊所制時盜屯縣治思誠焚其二砦俄而盜兵四
起烈與族子石力戰而死(同上)
明
熊鼎字伯穎臨川人元末舉於鄉長龍溪書院兵亂結
鄉人自守陳友諒屢脅之不應鄧愈鎮江西數延見
竒其才太祖至愈以鼎薦欲官之以親老辭乃留愈
幕府贊軍事吳元年除中書考功博士遷起居注宫
殿成命編古人行事可為鑒戒者書壁間舍人耿忠
使廣信還奏郡縣官違法狀帝遣御史廉之而時已
頒赦書鼎偕給事中尹正進曰朝廷布大信於四方
復以細故煩御史失信且䙝威帝默然久之乃不遣
洪武改元新設浙江按察司以鼎為僉事分部台温
台温自方氏竊據偽官悍將二百人暴横甚鼎盡遷
之江淮間民始安寧海民陳德仲支解黎異異妻屢
訴不得直鼎一日覽牒有青蛙立案上鼎曰蛙非黎
異乎果異止勿動蛙果弗動乃逮德仲鞫實立正其
罪山東初定設按察司復以鼎為僉事奏罷不職有
司數十輩進副使徙晉王府右傅坐累左遷多爾濟巴
勒率部落内附改鼎岐寧衞經歴賜白金寶鈔以行
既至知寇乃偽降密疏論之帝遣使慰勞賜以裘帽
復遣中使趙成召鼎鼎等既行寇果叛遣其下脅鼎
還鼎責以大義罵之遂與成及知事杜寅俱被殺帝
聞悼惜命葬之黃羊川立祠致祭(白志)
周忠字伯厚金谿人洪武初召見奏對稱旨寵賜優渥
從征湖廣特命參謀左右獻太平十六策後使沙漠
不知所終(分省人物考)
危素字太樸金谿人少通五經遊吳澄范梈門用大臣
薦授經筵檢討修宋遼金三史由國子助教遷翰林
編修纂后妃等傳遷太常博士歴官禮部尚書參中
書省事拜參知政事博囉特穆爾與庫庫特穆爾俱
平章總兵河南漸生釁端素建議用博囉為丞相治
四川庫庫為丞相治河南各責其成功順帝不能用
棄官居房山素為人侃直數有建白順帝令寫釋氏
書不可又諫罷刊行三藏經上都宫殿火敕重建大
安睿思二閣素諫止之請親祀南郊築北郊以斥合
祭之失居房山者四年明師將抵燕淮王監國起為
承旨素甫至而師入乃趨所居報恩寺入井寺僧大
梓力挽起之曰國史非公莫知公死是死國史也素
遂止洪武二年授翰林侍講學士訪以元興亡之故
詔撰皇陵碑稱旨坐失朝罷復官兼弘文館學士賜
小車免朝謁時素已七十餘他日帝御東閣聞簾外
履聲槖然問誰對曰老臣危素帝哂曰朕謂是文天
祥耳御史王著希旨論素亡國之臣不宜列侍從謫
居和州守余闕廟歲餘卒(白志)
按曝書亭集貝瓊送危於幰赴安慶教授序稱洪
武三年識公於京師未幾公卒則學士未嘗銜命
守祠特其子於幰教授安慶好事者遂傅會有是
言也
張子明東鄉人原籍安仁朱文正守南昌子明為輔陳
友諒圍城時太祖居建康子明晝伏夜行求救太祖
命速還堅守救兵且至啣命至湖口為賊所獲衣以
錦衣使招文正降子明佯許之及至城下大言曰賊
命吾誘公降上傳諭堅守兵即至予不及同斬賊為
恨賊大駭以槊刺之死友諒敗封侯爵諡忠節祀南
昌忠臣廟子仁杰蔭千戶(府志)
張潛字以修樂安人工詩文元末鄉舉洪武初以賢良
薦不起有敬亭文集(安志)
王經字孟遠金谿人松滋陳氏建墨濤義塾聘余太史
真主教經徒步二千里往傳二戴禮之學元末隠漆
溪洪武初徵拜理官時鋤剗吏弊悉用儒術選經為
隴西令卒著有金谿縣志禮記纂要唐詩評雜詩文
若干卷(分省人物考)
吳伯宗名祐以字行金谿人洪武庚戌鄉薦舉首辛亥
廷對擢進士第一時開科之始得伯宗帝甚喜賜冠
帶袍笏授禮部員外郎與修大明日歷胡惟庸用事
欲人附已伯宗性剛直不肯相下惟庸銜之謫居鳳
陽伯宗上書論時政因言惟庸專恣不法辭甚剴切
帝得奏召還奉使安南得馴象方物以獻除國子助
教改翰林典籍帝製十題命賦援筆立就詞旨峻潔
帝稱曰才子賜織金錦衣除太常寺丞辭改國子司
業又辭忤旨貶涇縣教諭至淮安召還為翰林檢討
十五年進武英殿大學士坐弟仲實為三河知縣薦
舉不實詞連伯宗降檢討踰年卒於官所著有南宫
使交成均玉堂四集(列卿錄)
曾堅字子白金谿人少與危素齊名元進士累官中大
夫洪武初入朝為禮部侍郎諳習典章太常議禮皆
諮之(白志)
吳彤字文明臨川人用薦為國子監博士改嚴州同知
吳元年召還議即位郊祀儀注洪武建元擢僉湖廣
按察司上疏言事如沙汰荆州湖泊官省武昌等批
驗所復荆陜二州田額均公安諸縣水夫科繇之類
上皆從之遷北平副使有山居南遊諸集(同上)
詹鳳翔字道存樂安人洪武進士以病免歸年已八十
手不釋書著有大學中庸章句語孟節要書經釋義
書傳旁通撮要家禮括要律吕新書括要理學類編
天體日道論彭蠡論及奎光堂文集(同上)
傅匯字原宗金谿人洪武初纂修經史詔天下學博老
成者入祕閣匯被召預修書成卒於京師上聞訃遣
官賜祭其諭祭文有方資稽古以啓後人等語蓋御
筆也(同上)
揭軌字孟同臨川人傒斯之後洪武初以明經舉知新
河縣有惠政秩滿歸作杏花春雨亭教授生徒復召
主江西鄉試校定書傳會選每以宿儒備顧問書成
賜金歸所著有新河集(林志)
曾旦初名旭臨川人元末三舉解元以薦歴五經博士
召見問郊祀之禮條對無不稱善由是數承顧問除
禮部主事卒有文集宋潛溪序之(同上)
吳率正名滸金谿人洪武初舉賢良方正知武康縣嘗
被誣繫獄父老數百相率詣闕奏請復任上驗其實
給榜列名徧示天下以厲廉潔陞太原府知府以足
疾召至京師賜歸(人物志)
張謙字伯恭臨川人洪武初以學行徵授司農丞奉使
山東閱郡縣庫藏金帛榖粟措置稱度報命加賜文
綺白金尋出為化州同知孫士貞永樂進士任御史
(同上)
涂幾字守約溍生從弟博學善屬文尤工楚辭洪武初
嘗擬進時事策上皇帝書有曰臣平生苦學見於文
章製作盈几時輩妄推謂當與漢唐文人略相先後
書成會有疾不果上而卒所著有涂子類藁(同上)
陸植字伯昂臨川人洪武四年以明經舉除華陽簿招
逃亡理誣枉以治最陞署丞卒年九十有詩集子煥
由賢人君子舉官至沂州知州以善政稱孫最由國
子生除監察御史陞交趾按察僉事撫綏有方陞貴
州左參政卒(同上)
熊岊字具瞻鼎次子自少負氣積學悼其父之不幸奮
志思紹先緒初授嘉興府知事歴事兵科擢大理評
事使西南夷麓川緬甸皆稱上旨未竟其用而歿論
者惜之(府志)
黎粲字希䑔臨川人由明經除南賓主簿莅事廉明隣
郡長寧近彝獠歲易五守皆為蠻逐詔以粲為知州
蠻賊解散歲餘戎州梅洞寧遠賊攻州城粲率民兵
出戰自朝至晡墮馬為賊所害州民祠祀之(林志)
董子莊名琰以字行樂安人博學有操行洪武中以鄉
薦除雲南學官遷知茂名縣成祖擢為國子司業出
為趙王府右長史恭謹小心隨事匡正王多過帝輒
以責長史子莊夾持王愈堅永樂十八年春當陪祀
國社夙興正衣冠端坐而卒(白志)
吳溥字德潤崇仁人洪武南省第一廷對第四授翰林
修撰永樂初遷國子司業為人清慎嚴重造次以禮
居官二十餘年操守如一日俸入悉以給親故及卒
無以為殮有古崖集(同上)
朱彦昌名弘祖臨川人善詩詞洪武六年以明經舉授
荆州稅課不赴卒有東臯舒嘯集弟復心亦以儒士
舉為岢嵐丞山寇嘯聚朝廷命將剿捕將屠其境復
心計擒首惡民得免時年七十無子妾忽生男人謂
隂德之報亦工詩律有敬所集(人物志)
王時保樂安人洪武戊午薦舉歴陞刑部主事按治浙
江山東決遣疑獄率多平反以事謫戍雲南御史閻
某疏其清苦召還有天涯芳草集(林志)
鄒矩字元方宜黃人博學工文與涂幾齊名人稱鄒涂
洪武初以通經儒士薦有文集(人物志)
喻德昭臨川人洪武初父以戶無田移種鳳陽時德昭
方六歲俾所親育之年十四詣鳳陽求父母不得遂
絶酒肉間關十年得見父於漢中屯所而母已歿乃
扶父歸比卒廬墓歿於墓旁(林志)
甘瑾字彦初臨川人仕終嚴州同知明初臨川詩派彦
初與揭孟同張可立甘克敬皆善學唐人者也文翰
類選載其詩四十首郭青螺豫章詩話乃不知其名
或云餘干人(明詩綜小序)
周彦宗號月窗金谿人洪武初以人材舉歴陞陜州知
州多方誘誨隨材造就人文大振晉工部員外固辭
祀陜州名宦(人物志)
劉璧金谿人蘭谿縣簿時海寇多假富民之名朝廷欲
族誅之使者至璧固拒不肯署曰強梁無辜尚不可
殺況數十家良民乎使者怒縛璧抵京面奏上命批
其額詞愈厲上悟遣使廉得其實復其官未幾卒民
為立祠(林志)
涂自強宜黃人貢入太學授編修命偕戶部李祖欽往
兩淮事畢報命稱旨賜名忠陞台州知府在任二年
上廉其治績特召入京台人祀之名宦(人物志)
黃清字用澄宜黃人洪武中由歲薦上春官奏對稱旨
拜御史涼國公藍玉謀不軌株連萬五千人清上言
波及者衆願從罪疑欽恤之意上大怒趣誅之後三
日上忽省清疏赦諸黨坐者詔恤其家(同上)
饒偘字仲恭臨川人以儒士薦授翰林院博士兼潭王
紀善王薨上憐其老命歸為宜黃縣教諭偘有才望
文章典雅嘗典河南四川文衡士服其公號率齋學
士陶凱序其集(同上)
孫伯堅臨川人洪武中歴武庫員外郎廷臣薦為四川
參政持政寬平不事苛察吏民德之官至鴻臚少卿
(林志)
黃紹烈名克臨川人洪武進士知瑞安縣有逋租糧長
逃匿山海所司坐以劫掠紹烈力白其事未幾自免
歸撰禮經博約策場總龜自號石泉所著詩文曰歸
田類藁(府志)
王英字時彦金谿人永樂進士選庶吉士讀書文淵閣
與王植掌機密文字修太祖實錄授修撰進侍講帝
北征英扈從問以方略英曰天威親征彼必遠遁願
勿窮追榆木川之變仁宗在東宫命英與尚書蹇義
等定喪禮議政事宿内閣者七日仁宗即位進學士
再進右春坊大學士乞歸省宣宗立還朝是時海内
宴安天子雅意文章每與諸學士談論文藝賞花賦
詩禮接最優渥嘗謂英曰洪武中學士有宋濂吳沈
朱善劉三吾永樂初則解縉胡廣汝勉之毋俾前人
獨專其美修太宗仁宗實錄成遷少詹事賜麒麟帶
正統元年命教習庶吉士開經筵為講官修宣宗實
錄為總裁實錄成進禮部左侍郎年七十再乞休不
許擢南京禮部尚書俾就閒逸居二年卒年七十五
賜祭葬諡文安後改諡文忠子裕累官至四川按察
使(列卿錄)
按王英所著有泉坡集
劉濬字士哲崇仁人永樂進士以庶常改知臨汾縣薦
陞浙江僉事温州衞指揮恃奉天功多不法濬詣闕
暴其罪語太峻落職居臨清十餘年結草為庵教授
生徒用薦起為吏部主事扈駕征漢藩卒於京著草
庵集(人物志)
吳錫字用庶金谿人明初以薦授國學錄時醴泉出神
樂觀上孝感詩五十韻賜乘傳還鄉著有時雨集胄
監長編(林志)
梁萼字紹輝臨川人永樂初郡舉應遺賢授都昌訓預
修太宗仁宗兩朝實錄書成賜鞍馬白金乞歸所著
有貞趣軒集子矩字式之由儒士教諭年八十餘所
著有寧靜軒集孫善字明善領鄉試力學有文行所
著有復齋藁(人物志)
伍徵字紹庸臨川人永樂中任石泉訓導教人不倦生
徒履滿戶外署縣事愛民如子居官淡泊去任行李
蕭然子福成化中任陜西提學副使(陜西通志)
饒安字用中崇仁人永樂進士由庶吉士出為陜西僉
事三秦故艱于水安為開便河十餘里導水至城下
民德之勢豪占軍田四千九百餘頃奪以還屯所著
有中庵集(白志)
袁旭字廷輔樂安人永樂進士初為江津令正統初以
輔臣薦知寧國府郡故繁劇處之裕如次舍學宫一
新宛溪二橋尤為百世利賴詔簡天下廉能官十人
旭居其一尋以涇人程御史誣語被逮斃獄父老冤
之(分省人物考)
鄒良樂安人永樂進士任松溪知縣松有銀鑛為民患
奏罷之陞衡州知府致仕所著有四書編言存養錄
(同上)
蕭儀字德容樂安人永樂進士任吏部主事建言謫戍
廷臣疏救之還職又言罷營繕惜名器等事忤旨復
下獄死有韈線遺藁(人物志)
許同書臨川人永樂進士授御史時靖難功臣以賜田
為民害首疏抑之權貴斂手出按兩廣疏稱粤中阻
山瀕海不當以勲戚典戎又劾採珠中使為所誣死
廣民冤之著有梧臺清響集(同上)
吳昌衍臨川人永樂進士歴官御史都御史陳智以私
怨令昌衍劾山西按察使徐永達不聽後智以堂考
罷永達昌衍以事聞智被黜時論偉之朝議欲移邊
城昌衍奏以勞民傷財事遂寢歴四川參政致仕(分
省人物考)
王汝績金谿人由舉人薦知絳州絳土狹民繁産薄稅
重汝績相其地利教以養桑不數年民業饒給歲課
則布帛氊裘諸物任民所齎特取租辦而已人甚便
之(同上)
吳餘慶字彦積宜黃人永樂間以薦除中書舍人歴官
右通政致仕在朝三十餘年忠謹無過應制賦詩每
蒙褒錄工楷書凡有金石文字多奉敕書之(林志)
何自學金谿人宣德進士由刑部主事歴僉廣西山西
按察使丁内艱服闋陞陜西按察使繫囚衆多自學
審閱旬日囹圄一空屢任法司洞識大體時論稱之
(人物志)
聶大年字夀卿臨川人生而一目重瞳比長博學善詩
古文書得歐陽率更法宣德末薦授仁和訓導母卒
歸葬哀感行路里人列其母子賢行上之有司詔旌
其門服闋分教常州遷仁和教諭薦入翰林未幾得
疾卒始尚書王直以詩寄錢塘戴文進索畫自序昔
與文進交嘗戲作詩一聯至是十年始成之大年題
其後曰公愛文進之畫十年不忘使以是心待天下
寧復有遺賢哉直聞其言不怒亦不薦及大年卒為
志其墓(白志)
按聶大年詳見王抑菴所撰志銘著有東軒冷齋
二集
黎公弁字之冕臨川人宣德庚戌由經明行修薦任教
諭累典文衡纂臨穎蒲圻二志所著有蓴川蠅鳴等
集邵二泉亟稱之弟公潁字之秀與兄同薦歴仁和
候官教諭少保于謙薦陞監察御史所著問齋日錄
數十卷(人物志)
姜洪字啓洪樂安人宣德進士選庶吉士預修宣宗實
錄進修撰有松岡文集十一卷及策府詳述行世(林
志)
黎近(一作黎久)字之大臨川人宣德間應文學材行科歴高
要知縣時猺賊據城近為榜文諭降之被誣奏逮繫
刑部獄中十年作大明鐃歌鼓吹曲十二章太平頌
幸太學頌一章獻之英廟嘉嘆命釋之召見獻麒麟
白象二頌上欲處之禁林為忌者所沮所著未齋藁
奉心集近百卷兄公輔字之及善屬文有醉墨窩集
書巢言百餘卷(人物志)
伍禮字天秩臨川人正統初由明經任蘇州訓導歴知
曹州有權倖據民田六千七百餘頃恃勢凌轢民流
散禮執奏之得復所侵地陞南陽知府未上卒所著
有南坡集(林志)
謝輔樂安人正統進士累官浙江參政金華盜聚入其
壘諭以禍福賊感泣解散輔為人與物無忤操履端
方始終如一所著有守拙藁四子俱舉進士(白志)
何俊字士高金谿人正統中任浦城縣丞處州盜發俊
築城塹治器械賊不敢入既而奉檄出崇安賊乘隙
來侵俊間道歸撲𠞰餘黨民賴保障(福建通志)
應用翔宜黃人正統間偕同邑羅守志符大德黃彦澄
鄒思學鄒思齊鄒大珏鄒大□八人出粟助賑敕書
旌表(縣志)
單宇字時泰臨川人正統進士除嵊縣知縣調諸暨遭
喪服除待銓京師適英宗北狩宇憤中官監軍諸將
不得專進止致喪師疏請盡罷之以重將權景帝不
納初王振佞佛修大興隆寺日役萬人靡帑數十萬
英宗為賜號第一叢林至是宇上書言前代人君尊
奉佛氏卒致禍亂近男女出家累百千萬不耕不織
蠶食民間營構寺宇徧滿京邑所費不可勝紀請撤
木石以建軍營銷銅鐵以鑄兵仗罷遣僧尼歸之民
俗庶皇風清穆異教不行疏入為廷議所格復知候
官(白志)
按單宇所著有菊坡叢話
楊貢字彦魁樂安人正統進士任御史按治蘇松歲大
饑以便宜發兊軍米數十萬賑給民賴更生陞蘇州
知府郡有富民武斷鄉曲貢寘於法都御史崔恭庇
富民劾貢欺罔坐免官有雪艇集(人物志)
伍福字天錫禮弟正統甲子鄉舉授咸寧諭用薦陞陜
西按察副使提督學政福風格高邁言動有法詩文
典雅家藏書數千卷手自校讐至老不倦嘗編咸寧
縣志陜西通志修纂有法所著南山居士集雲峯清
賞集藏於家(同上)
王常字大經臨川人正統進士除御史巡歴居庸城永
安以衞諸陵修葺要害復巡南畿風裁茂著劉儼作
兩甸觀風記以紀其績(分省人物考)
黎擴字大量臨川人正統初由賢良舉授貴池訓導陞
蘇州教授學士錢溥稱其文可造曾王門戶自號雅
齋所著學鳴藁子憲少馳文聲成化乙酉舉江西鄉
試第一卒(林志)
黃矩字憲則金谿人以材德薦預纂英廟宣廟實錄及
大明一統志所著有林塘吟藁希古齋集崇正錄等
書孫株號應沙倡明青田之學著大學中庸解(同上)
按分省人物考黃矩事蹟與林志異今從志
吳英字士傑臨川人通天文星數之學正統間被誣謫
戍京衞武定侯薦之授五官司晨嘗言戊辰歲北方
有兵變英廟在南内聞其言命卜得飛龍在天之占
復辟賜宅一區欲官以卿寺謝曰臣福薄不足勝此
仕至春官正子昊以天文累官太常少卿(人物志)
羅明字元亮崇仁人景泰進士除御史巡視浙江鹽課
改廣西按察僉事時蠻獠寇賓州總戎畏縮逗留不
進明率所募民兵格戰俘馘甚衆生獲賊首韋諫誠
捷聞賜敕奬諭卒官副使(林志)
黃會字吉劭臨川人景泰進士授行人司副持身謙謹
陞南京屯田司郎中時堂官缺命會署堂事寅寀敬
服陞遼東苑馬寺少卿(同上)
謝綬字維章輔子景泰進士由郎署陞四川參議平崇
彭寇改廣西副使適荔浦猺獞叢起進𠞰平之請分
置永安州參政陜西築引流堤民受其利累陞副都
御史巡撫湖廣歴陞南京禮部尚書因災異陳言二
十八事俱剴切優詔從之卒贈太子太保(同上)
廖簡字行儉崇仁人性端重嚴謹景泰鄉舉初授金華
教授改廣東增城以師道自任為人恬退不事表暴
羅一峯稱其身不擇衣居不擇地仕不擇官所為詩
文根據義理自號介庵有介庵文集(人物志)
徐瓊字時庸金谿人天順丁丑進士第二人官翰林編
修與修英廟實錄歴陞南京翰林院侍讀學士掌院
事弘治中仕至禮部尚書加太子少保累疏乞休給
馹歸里所著有東谷文集(同上)
吳與弼字子傅世稱康齋先生父溥建文時為國子司
業與弼年十九見伊洛淵源圖慨然嚮慕遂罷舉子
業盡讀四子五經洛閩諸錄不下樓者數年中歲家
益貧四方來學者約已分少飲食教誨不倦天順元
年石亨欲引賢者為己重謀於大學士李賢屬草疏
薦之加束帛遣行人曹隆賜璽書齎禮幣徵與弼赴
闕比至授左春坊左諭德與弼疏辭召見文華殿顧
語曰聞處士義高特行徵聘奚辭職為對曰臣草茅
賤士本無高行陛下垂聽虛聲又不幸有狗馬疾今
年且六十八矣實不能官也帝曰宫僚優閒不必辭
賜文綺酒牢遣中使送館次又疏稱學術荒陋苟冒
昧徇禄必且曠官詔不許乃請以白衣假讀祕閣書
帝曰欲觀祕書且勉受職徐聽還山可也留京師二
月遂稱疾篤放還賜敕慰勞賚銀幣復遣行人送還
初與弼應召時以敕書崇重直聘以伊傅之禮意當
大用而宫僚無事懼不得即行其志以塞人望故卒
不受成化五年卒年七十九與弼始至京賢推之上
座以賓師禮事之編修尹直至令坐於側直大愠出
即謗與弼歸家知府張瑰謁見不得募人代其弟投
牒訟與弼立遣吏攝之大加侮慢始遣還與弼諒非
弟意友愛如初編修張元禎不知其始末遺書誚讓
直復筆其事於瑣綴錄又言與弼跋亨族譜自稱門
士士大夫用此訾與弼後顧允成論之曰此好事者
為之也與弼門人後皆從祀而與弼竟不果所著日
錄悉自言生平所得其門人最著者曰胡居仁陳獻
章婁諒次曰胡九韶謝復鄭伉(白志)
按崇仁門下士敬齋白沙及婁胡謝鄭六先生之
外尚有魏莊渠余訒齋夏東巖潘玉齋而甘泉東
所惺堂諸公受業於白沙之門者不在此數焉嗚
呼盛矣康齋乃被同鄉在朝者之謗訖不得與餘
干新會從祀廟庭殊屬闕典(原跋)
黃棃洲曰先生所不滿於當時者大抵在訟弟一
事及為石亨跋族譜稱門士而已張東白聞之有
上告素王正名討罪無得久竊虚名之語一時名
流盡譁恐未免為羽毛起見者予則謂先生之過
不在訟弟之時而在不能喻弟於道特其不能喻
弟於道而遂至於官且不難以囚服見有司絶無
矯飾此則先生之過所謂揭日月而共見者也若
族譜之跋自署門下士亦或宜然後人以成敗論
人見亨他日以反誅便謂先生不當與作緣豈知
先生之不與作緣已在應聘辭官之日矣不此之
求而屑屑於稱謂語言文字間甚矣責人之無已
也
胡九韶字鳳儀崇仁人少從康齋學即不習舉子業以
道自期先生器之諸生從遊者恒令先見九韶及先
生歿門人多轉師之九韶為人卓然動修規矩其詩
文務典實不樂華藻有文集藏於家(學業)
車泰字子謨金谿人與兄弼宗弟亨俱受業康齋而泰
最久篤信力行師友咸稱之康齋應聘辭歸遣泰詣
闕謝大臣楊守陳丘濬皆有論薦期於用世而泰竟
不仕泰之學尤邃於易春秋有敦復遺藁(人物志)
饒烈字丕承臨川人世業春秋與姪嶽同受業康齋之
門潛心經學嘗揭聖賢法言於軒楹間以自警策康
齋題其讀書之處曰麟經軒為之記晚遷居父墓之
側自號巢雲有巢雲藁二卷(同上)
曾自明樂安人景泰鄉薦授河南蘭陽縣教諭以造就
人才為己責貧乏者多周給教訓如子弟羅一峯嘗
曰為師儒者皆得曾自明道何患不立人才何患不
成哉(林志)
李大章號定庵臨川人嗜古篤修不樂仕進與吳康齋
胡敬齋齊名康齋赴聘大章作詩送之有去歲徵書
來白屋何時行李出青山之句蓋不欲其行也(人物
志)
吳宣字師尼崇仁人景泰四年試南省歸築巴山書院
肆力經籍已授左軍督府經歴劾長僚不法繫獄十
年始得白改中府陞鎮遠知府道疾卒有野菴文集
(同上)
陳勉字自勉臨川人祖殷嘗音釋十八史略著有湖海
集勉登成化進士除工部主事出知泉州有捕海寇
功改知福州府終河東轉運使長子威次子嬰俱進
士威監察御史嬰刑部主事(林志)
徐霖字用濟金谿人成化進士為給事中言事出為嘉
興知府致政歸屢薦不起吟詠最富有剔齋詩集子
行慶弘治進士官至御史(人物志)
吳哲字克明臨川人成化進士知嘉定縣築堤四十里
以捍海潮定兩京歲額費立小樓塘以便民呼為吳
公市陞御史人不敢撓以私巡兩淮鹽課鬻餘鹽二
千餘萬引開各場運河九十八道再巡畿内權寵家
侵據民地若干悉復之(分省人物考)
吳嵩臨川人成化進士累陞揚州知府築堤以捍水患
至今祀之與巡鹺使者相訐御史褫官而嵩亦落級
補福州運同(林志)
姚隆號竹菴臨川人成化進士授行人時出使者多挾
貲幣交易隆止挈一隸同行餽遺一無所受歸即致
仕益肆力問學博聞強記其著述甚富(府志)
謝緝字維熙樂安人成化進士授醴陵知縣有善政歴
工部郎中知處州府政尚平易有古循良風年未六
十乞休弟紳以孝行聞(分省人物考)
董時望號雪峯樂安人幼孤事母孝成化進士授御史
慷慨建白性剛介不苟合豪右憚之居官三十餘年
比卒無以為殮所著有雪峯藁(府志)
王約字資博臨川人成化進士知平陽縣毁淫祠六十
餘所以建社學歲饑請發粟當路不可約曰民困甚
矣救民獲罪所不辭也卒發之擢御史出巡蘇松湖
廣風裁甚著(同上)
吳昊字仁甫臨川人為五官保章正成化間為監正觀
象臺舊制渾儀黃赤二道交於奎軫與今之四正戾
其陽經南北軸不合兩極出入之度隂緯東西窺管
又不與太陽出没相當故雖設而不用所用簡儀則
郭守敬遺制也而北極雲柱差短以測經星去極亦
不能無爽昊言授時歷元起至元辛巳今已二百一
十年與歲行差三度餘矣儀象於觀天最急失今不
改恐漸疎謬詔下禮部議如其說製木樣測騐久之
乃鑄為新儀更二道環交於璧軫其經緯雲柱皆與
天合正德初進太常寺正卿(費文憲集)
吳世忠字懋貞金谿人弘治進士授兵科給事中由吏
科出為湖廣參議歴僉都御史巡撫延綏以疾乞歸
所著有學庸通旨洪範考疑矜庵詩集(林志)
洪鍾字季和崇仁人七歲隨父之京有以其所書進者
憲宗見其字畫端楷召見賜入翰林院讀書弘治庚
戌登進士除中書舍人陞禮部員外郎卒年二十七
歲(同上)
吳潛字顯之臨川人弘治進士歴陞雲南副使權璫姚
體忠奉敕徵餉司府以屬禮謁之潛不屈遂拂衣歸
世稱兩川先生(人物志)
李哲字希先臨川人弘治進士嚴毅端潔善造人才在
南郡抗疏敢言今添設江西巡撫九江諸道兵備皆
所建白所著有南野集祀鄉賢孫中以恩選為王府
教授建崇儒書院復捐田以資講會學者崇祀之稱
為致吾先生(府志)
王萱字時芳金谿人弘治進士選庶吉士改給事中時
盜起四川敕萱往視師甫涉蜀境聞賊帥詭降且要
求臨江市安插萱移書巡撫高崇熙曰未有羣蜂一
方而能貼然者崇熙不聽旬日賊果叛萱以聞崇熙
被逮又疏劾罷總制尚書洪鍾朝廷為改用彭澤及
澤屢捷欲罷遣邊兵萱復以為不可故蜀寇芟薙殆
盡論功拜通政使有青崖奏議文集(林志)
洪範字邦正金谿人弘治進士知嘉興縣事承知府楊
繼宗之後廉靜寡欲民間語云洪令楊守承前啓後
擢御史提督畿内學政陞河南提學副使(分省人物
考)
按洪範所著有柏山文集
樂頀字鳴殷臨川人弘治進士歴宣城山隂知縣擢給
事中前後糾劾疏十數上擢光禄寺少卿尋以知天
文歷法兼掌欽天監事三年五星聚營室頀上書言
占書曰五星之聚是謂改易王者有德受慶無德受
殃聚房而周祚以昌聚箕而齊桓用霸漢興聚井宋
盛聚奎是四者皆當更革之時一福一禍昭然不忒
惟天寶聚於尾箕唐德弗迪卒有安史之亂皇上中
興五星適聚可不益修聖德以承此大慶乎疏入下
錦衣獄大臣交救獲免降為宿州稍遷河南僉事以
陜西參政歸有木亭雜藁(人物志)
吳華字德輝東鄉人弘治進士由崇明令擢御史兩疏
乞建儲廷杖巡按浙江出知襄陽府罷歸宸濠謀逆
招誘東鄉降宼城中驚擾華與巨室何清楊文憲畫
計斬賊首數人城遂全(分省人物考)
江珏字玉成金谿人弘治進士知華州陞刑部員外己
卯武宗南巡首倡十三司連名疏諫上怒罰跪午門
三日廷杖革職世廟即位首詔褒之弟瑢以太學生
謁送疏劾大學士劉健李東陽專權自恣下鎮撫司
健等連名具疏請開言路以容直臣自陳休致以避
賢路詔釋之瑢名大著授寧德主簿不赴(人物志安
志改撰)
按瑢安志另有傳前志未載今采附珏傳後
劉璨臨川人由鄉舉知綿州性廉介守城禦賊居民用
安聞母訃過哀而卒無以為殮人以廉孝稱之(四川
名宦志)
廖輊崇仁人弘治舉人知保昌抑豪強表貞節政聲籍
籍南海霍韜起為吏部侍郎所至長吏跪迎輊獨長
揖不拜韜益重之未幾南海令缺太宰汪鋐以巨邑
難其人韜曰無踰廖輊者遂遷知南海時邑中多顯
者卿相侍從閭里相望輊不少徇人多其介謂不負
所舉云(粤東名宦志)
黃本字喬嶽樂安人進士以御史巡按雲南疏劾守監
鄭文奎不法事權寺汪直庇之誣本落職部署臺省
交章論救不報弘治初召還未及任卒(安志)
江西通志卷八十一
