︵字位過密無法显示︶(臣)謝旻等謹
題為欽奉
上諭纂修省志成書謹奉
表上
進者(臣)等誠惶誠恐稽首頓首
上言伏以
皇猷廣被合四表以同文
聖教弘敷廓九圍而式典
運天下於掌上不使一民一物之遺
羅宇宙於胸中爰有四目四聰之達觀時世古今之
遞嬗載籍可稽閱方州遠近之攸宜𫝊文具在紀
撰各隨其地理裁成一秉乎
天心謹繕成書恭呈
御覽惟茲江右地屬上流為荆揚畫界之區亦閩粤通
衢之要總域中而分部古號南州對江左以標名
舊稱西道列宿紀斗牛之野共仰龍光諸江合章
貢之流滙成蠡澤若夫人傑實表地靈温嶠韋丹
之偉績載在豐碑陶潛徐穉之高風尚存故里臨川
旴水曾王之文學無雙信國弋陽文謝之忠誠不
貳鹿洞鵝湖之硯席實藉儒先過化之餘獅峰鶴
嶺之煙雲亦為仙釋藏修之所凡兹名蹟莫罄鋪
張至於山川亭榭之清幽物産土風之殷庶當晉
宋始多記載逮元明益富編題書不盡為流𫝊事
實資於考訂集而成志爰在於茲欽惟
皇帝陛下
乾元御世
離照中天
撫東漸西被之遥象鞮重譯
享北矢南翬之獻王會成圖
一尉候而合車書詳定方州之典冊
同衡律而齊軌量廣通山澤之風聲迺於雍正七年
特命纂修省志江西於雍正八年三月開局至十年四
月告成首登
聖諭垂萬世之典謨歷紀
皇恩誌兆民之謳頌農田學校積九十年教養之深仁
兵衛關津見十三郡保安之要務星躔疆域必取
分明政事人文宜加考核或刪其繁亦補其略皆
因舊志以推尋務求其實勿徇其名俱奉
聖心之詳愼今昔不無同異在稽其因革之由彼此或
有互淆貴得其徵據之確分門别目如循源以致
委可一貫以相通起例發凡若舉網之在綱縦千
條而不紊在諸(臣)等矢公矢慎不敢私進退筆削
之權惟
聖天子無黨無偏爰共成正直蕩平之道伏願
恩覃大有
化洽同人
履蕩蕩之堯封光華遠格
攬畇畇之禹甸聲教遐宣
立三極以制八紘用昭緯地經天之大略
坐一室而知四海實寓省方問俗之勤思將見金甌
鞏而玉燭調府修事和書徵五福之備至寶車呈
而銀甕出獻琛輯瑞詩歌萬國之來同矣臣等無
任瞻
天仰
聖激切屏營之至謹奉
表恭
進以
聞
雍正十年月日署理兩江總督印務蘇州巡撫加四級(臣)尹繼善
江西巡撫加一級紀錄六次(臣)謝旻
江西通志纂修職名
總裁
(臣)高其倬
(巨)尹繼善
(臣)謝旻
協裁
原任提督江四等處學政翰林院編修降二級留任(臣)傅王霅
提督江西等處學政江西道監察御史紀錄二次(臣)姚世榮
提調
(臣)李蘭
江西等處承宣布政使司布政使加一級紀錄四次(臣)王紘
原任江西等處提刑按察使司按察使今任湖南按察使(臣)
胡瀛原任江西等處提刑按察使司按察使今改𥙷京員(臣)樓儼
(臣)高銳
(巨)魏錫祚
江西分巡廣饒九南迫按審使司副使加三級紀錄三次(臣)劉均
江西分巡吉南贑道按察使司僉事加二級(臣)王世繩
分理
原任南昌府知府今𥙷刑部主事(臣)許鎮
南昌府知府(臣)楊毓健
原任瑞州府知府(臣)史隨
署瑞州府事吉安府同知(臣)黃堂
袁州府知府(臣)薄履青
臨江府知府(臣)張景蒼
吉安府知府(臣)張坦讓
撫州府知府(臣)羅復晉
署建昌府事南昌府同知(臣)高以靜
廣信府知府(臣)蘇祉
饒州府知府(臣)青阿立
南康府知府降三級留任(臣)董文偉
九江府知府在任守制(臣)蔡學顥
署南安府事贑州府同知(臣)陳玉□
原任贑州府知府今𥙷刑部郎中(臣)高遐年
署贑州府事試用知府(臣)魯之裕
纂修
原任翰林院檢討(臣)陶成
江南常州府武進縣戊子科舉人揀選知縣(臣)惲鶴生
分修
江西建昌府廣昌縣學生(臣)黃永年
江南常州府陽湖縣監生(臣)楊松喬
江西吉安府永豐縣監生(臣)解友梓
江西贑州府寧都縣學生(臣)彭揆
校閱
江西建昌府南豐縣歲貢生(臣)李灝
江南松江府上海縣監生(臣)周銓
監刊
南昌府南昌縣委署試用知縣(臣)孫師奭
南昌府南昌縣知縣(臣)劉德成
南昌府新建縣以知州管縣事降三級留任(臣)楊廷翼
南昌府儒學教授(臣)史虞
南昌府新建縣儒學教諭(臣)饒一辛
布政使司經歴司經歴(臣)陸埜
南昌府經歴司經歴(臣)郁廷華
欽定四庫全書
江西通志
凡例
一恭編
世祖章皇帝
聖祖仁皇帝
今上皇帝九年以前詔諭皆係
頒到江西省官吏士民欽遵服習者列之首卷不敢類編
入藝文内見首出庶物之義將億萬斯年歲可續
增綿及久遠
一江西省志古無可徵前明嘉靖癸未年參政林廷
㭿實輯成書是為林志越百六十年
本朝康熙二十二年巡撫安世鼎修之是為安志康熙
五十九年巡撫白潢增修名之曰西江志今所稱
白志是也林志今已不存僅見於安志白志中所
引其體例條目皆本而因之安志頗多絓漏白志
加意訂證廣蒐博考實有其長今原跋具存前人
苦心不敢輕沒而其中沿襲𫝊訛時所間有亦為
校正
一志以紀地也而首紀分星以見地統於天之義今
按歴史載籍惟取其有關於江西者方以登錄附
及風土氣候以備考覽
一江西古為吴楚之地嗣後置郡分州為道為路為
軍為行省而府縣或併入或割置其間節目參互
錯綜考諸二十一史及李吉甫元和郡縣志樂史
太平寰宇記歐陽忞輿地廣記祝穆方輿勝覽明
一統志諸書再加校勘其里數多寡經界遠近一
準康熙四十八年本省造報史館原冊至城池官
署學宫修作民力攸屬悉以載焉
一山川各有封域其或一山而横亘數縣如匡廬武
功之類一水而緜歴諸郡如章貢彭蠡之類則分
别山之向背水之來去左右而複出者汰之至於
通川巨浸源流分合農田所資尤不可忽故水利
特詳
一田賦戶口漕運軍屯既稽於昔尤詳於今悉因現
在奉行欵項核實登記以資考證至𣙜關置驛鹽
引歲銷亦依例詳載
一於形勝見地利之要害於風俗見民情之異同於
物産見食貨之生息於祥異見天人之感應皆志
中切實之務非徒以供眺覽資談說也至武事類
則從前紀載有關於地方者亦不敢忽
一江西以朱子過化之地名儒輩出書院甲於他省
至鹿洞鵝湖豫章三所規模宏遠
聖祖仁皇帝親灑宸翰矞皇輝赫照耀古今故學校之外
列書院一編以著崇儒重道至意
一地以人重而古人遺蹟不經表章恐易湮沒即或
久廢亦必仍存其名以俟搜訪至於祠廟邱墓祀
典所係匪輕一一徵實登志敬鬼神景前賢之意
不敢輕也而寺觀所在每多勝蹟遺留故依舊例
具列
一省志職官專在統轄以督撫藩臬為主各道各鎮
附焉至於府縣以下官例不錄以府縣各有志在
也惟有功於民不可冺者則詳名宦中舊志有歴
數任者各府互見今併歸一傳先按歴代正史繼
采名人文集後以志書家乘補其缺務有據方登
不容漫錄人物亦然
一舊志列載鄉賢每以理學儒林文苑忠節孝友隱
逸各為一類似有别擇低昂亦恐於兼長者所登
未確白志統歸人物按時地先後列之總見俱足
以傳也今因之寓賢借以為重故必詳誌至閨門
節烈
聖世加意表章一一登載無遺迄於仙釋方伎各以地著
無或忽云
一前志既登之人物多仍其舊近來所入必據實以
錄又因直省各處移來志書草檢互相考證尤為
備悉其未及移來者或因無考間遺一二亦未可
知以俟續入
一志内藝文本取足徵不必太濫如集叙止一人之
文譜序止一家之言及讌會贈答慶賀誄祭之作
概所不錄惟有關於土地人民政事足以鼓勵風
教標識勝蹟泃為名筆方采存之
一志例多以類從顧文之體製不一若零篇斷簡無
可附麗而亦可傳為故事者又或前人軼事志傳
不能悉載亦采而存之附於後為雜記云
江西通志凡例
欽定四庫全書史部十一
江西通志目錄地理類三(都會郡縣之屬)
上諭(首卷)
星野(第一卷)
沿革(第二第三卷)
形勝(第四卷)
城池(疆域附第五第六卷)
山川(第七卷至十三卷)
水利(第十四卷至十六卷)
學校(貢院附第十七卷十八卷)
公署(第十九第二十卷)
書院(第二十一第二十二卷)
田賦(戶口附第二十三卷至二十五卷)
風俗(第二十六卷)
土産(第二十七卷)
兵衛(漕運附第二十八卷)
武事(第二十九卷至三十三卷)
關津(橋渡附第三十四卷)
驛鹽(第三十五卷至三十七卷)
古蹟(第三十八卷至四十二卷)
封爵(第四十三卷至四十五卷)
秩官(第四十六卷至四十八卷)
選舉(第四十九卷至五十六卷)
名宦(第五十七卷至六十五卷)
人物(第六十六卷至九十四卷)
寓賢(第九十五第九十六卷)
列女(第九十七卷至一百二卷)
仙釋(第一百三卷至一百五卷)
方技(第一百六卷)
祥異(第一百七卷)
祠廟(第一百八第一百九卷)
邱墓(第一百十卷)
寺觀(第一百十一卷至一百十三卷)
藝文(第一百十四卷至一百五十八卷)
(詔敕表箋第一百十四卷劄子奏疏第一百十五卷至一百十八卷)
(狀議第一百十九卷碑碣墓表第一百二十第一百二十一卷)
(記第一百二十二卷至一百三十五卷序第一百三十六卷至一百三十九卷)
(書啟第一百四十卷論辨說考疏引第一百四十一卷)
(𫝊贊頌銘第一百四十二卷題跋志書記略第一百四十三卷)
(文青詞第一百四十四卷教策講義語錄文牒牌檄告約第一百四十五卷
辭賦第一百四十六卷詩第一百四十七卷至一百五十八卷詩餘附末)
雜記(第一百五十九卷至一百六十二卷)
(臣)等謹案江西通志一百六十二卷
國朝江西巡撫都察院右副都御史謝旻等撰
江西省志創於明嘉靖間𠫭政林庭㭿其後
久未纂輯舊聞放失至
本朝康熙二十二年巡撫安世鼎始續修之康
熙五十九年巡撫白璜又增修之名曰西江
志其體例條目雖多本諸舊志而廣蒐博訪
訂舛証譌在地記之中號為善本雍正七年
巡撫謝旻奉
詔纂修省志乃與原任檢討陶成等開局編輯其規
模一本之白志而間加折衷文簡事核釐然
有序其志人物如宋之京鏜章鑑一以其身
為宰輔依附權姦一以其位列鈞衡棄主私
遁俱削去不載亦頗有合於大義惟元劉秉
忠其先世雖瑞州人而自遼及金北遷已久
乃援其祖貫引入鄉賢將孔子自稱殷人亦
可入中州志乘乎是則圖經之積習湔除未
盡者矣乾隆四十六年正月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
欽定四庫全書
江西通志
繪圖
江西通志繪圖
