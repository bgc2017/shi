欽定四庫全書
江西通志卷六十三
名宦(七)
廣信府
唐
楊光翼先任婺州長史肅宗置信州制以光翼為守治
有惠愛歿而民懷之州人立祠祀焉(林志)
裴倩字容卿絳州聞喜人歴信州刺史勸民墾田二萬
畝以治行賜金紫服代第五琦為度支郎中卒諡曰
節(唐書)
孫成字思退博州武水人為信州刺史歲大旱發倉以
賤直售民故饑而不害再期增戶五千優詔褒美徙
蘇州(同上)
常曾為信州錄事參軍韋應物作古鼎歌贈之云三年
糾一郡獨飲寒泉井江南鑄器多鑄銀罷官無物惟
古鼎(韋蘇州集)
宋
滕宗諒字子京河南人由祠部員外郎知信州政尚平
簡重風化留意學校(林志)
按宋史本傳宗諒為范仲淹同年進士仲淹稱其
才以秦州軍事推官召試學士院改大理丞終左
正言無知信州事(原跋)
章得象字希言浦城人知玉山縣歴官鎮安軍節度使
同平章事得象渾厚有容殊喜薦拔人物樂善不倦
(宋史)
按明一統志得象令玉山有惠政民立祠祀之
晁宗恪字世恭祥符人前知虔州州近粤多盗與訟宗
恪至修弛廢抑姦強威信盛行盗不敢發而獄無繋
囚熙寕元年知信州一如虔州所至人皆安公之政
而去常思之卒於官(曾文定撰墓誌銘)
王愈宣和間守信州方臘之亂鄰郡皆殘破愈遣宣教
郎高至臨與通判王舜舉募兵士增陴浚隍修戰具
賊至擊敗之追奔俘馘不可勝計東南既平詔加翰
林學士(明一統志)
李及之字公逹濮人李廸弟之子由蔭登第知信州靈
鷲山浮屠犯法者衆及之治其姦流數十人乃自劾
朝廷嘉之(豫章書)
蕭振字德起平陽人政和進士調信州儀曹時州郡奉
神霄宫務侈靡振不費財勞民與守議不合會方臘
寇東南距信尤近守欲危振檄攝貴溪弋陽二邑既
而王師至衢又檄振督軍餉振治辦無闕大將劉光
世見而喜之欲以軍中俘馘授振為賞振辭曰豈可
不冐矢石而貪人功乎諸邑盗未息守復檄振如初
振悉意區處許其自新賊多降者守以贓去振獨為
辦行守愧謝之調婺州兵曹歴敷文閣學士(宋史)
葉顒字子昂興化軍仙遊人紹興進士知信州貴溪縣
時詔行經界郡議以上中下三等定田税顒請分為
九等守從之令信州六邑以貴溪為式累官尚書左
僕射(同上)
陳扃建寧人紹興中以左朝散大夫判信州軍士謀欲
為亂扃制禦有方尋除知信州事(明一統志)
黃延年字曼卿知永豐縣紹興四年秋盗起延年授尉
方略討平之民乃安居監司論薦焉(林志)
沈介湖州人乾道四年守信州與趙師嚴為代師嚴在
任時州兵嘗欲援往例有所求不獲遂謀亂雖散府
庫以撫之猶反側未安介至誅首領二人餘皆安堵
歲饑賑貸有方民得不死移知溧州老稚扶擕随行
數十里涕泣不忍舍(同上)
徐礐字大崇乾道間永豐令邑有烏石灘勢險惡為民
患礐鳩衆鑿之始平值大饑平榖價勸民出粟賑濟
饑民有為盗者戮其首惡衆頼以安(明一統志)
張子顔乾道中知信州知閭里隠伏臨事能斷盗賊屏
息路不拾遺(同上)
蔣億字仲永義興人淳熙間知鉛山以斯文為己任建
學置田立僦舍給弟子員二十餘人令學焉億才高
志遠蓋嘗有意合兵萬里為國家立非常之功矣其
辦一邑固當有餘力見朱子學記(府志)
方蘋字仲禮嘉祐間以大理丞知鉛山鉛俗尚鬼病者
求巫禱祭不事醫藥蘋力禁之歲值旱虔禱鵝湖神
雨立至狀元劉煇記其事(同上)
袁甫字廣微嘉定進士提點饒信刑獄移司鄱陽春夏
雨久湖溢諸郡被水連請於朝給度牒二百道賑恤
之盗起常山調他州兵千人屯廣信以為備行部問
民疾苦薦循良劾姦貪决滯獄所至詣學宫講說剏
書院貴溪之南祠先儒陸九淵歲大旱請於朝得度
牒緡錢綾紙以助賑恤疫癘大作剏藥院療之所活
不可數計官至兵部尚書卒諡正肅(宋史)
黃衮字季章永嘉人知玉山有惠政嘗以檄出人皆驚
憂以為遂去及還老幼歡呼已而任滿請留不獲乃
就邑之智門寺立祠繪像祀之(明一統志)
石純臣紹興人不畏高明不侮細微人不敢干以私每
閱訟牘輒以筆抹其誣罔處發姦摘伏如神明然(同
上)
李由字民載台州人知玉山以直道自任不受請託民
有所訟决斷明果終日坐廳事重門洞開上下之情
無不通者(同上)
趙彦彬四明人嘉定間為貴溪令廉以律己嚴以御吏
寬以恤民其座右書曰俸薄儉常足官卑清自尊及
代去百姓遮道攀轅請留涕泣送之(同上)
按廣信府志稱前此宰貴溪者無廉吏諺語云飲
却三山堂下水縱非汚者也成汚彦彬曰自愛檻
前山有意誰云堂下水汚人其自表如此(原跋)
趙與懃端平間以朝散大夫守信州斂強梗蠲虐征治
河梁新驛舍剗除夙弊作興學校於是科舉得人甚
盛(同上)
吳博古字敏叔知貴溪縣修學校延師儒作敬齋陸文
安記之曰吏肅而事未始不治民蘇而公未始不足
姦治直伸民莫不悦(象山集)
趙逢龍字應甫鄞人嘉定進士知信州至官有司例設
供張悉命撤去日具蔬飯坐公署事至即面問决遣
為政務寬恕撫諭惻怛一以天理民彝為言民是以
不忍欺自常奉外一介不取民賦有逋負悉為代輸
(宋史)
章鑄錢唐人淳祐間以朝議大夫知信州興學校建平
政橋諸廢無不補葺作上饒志而為之記(明一統志)
葉匪躬字正之令永豐多善政縣之東懽陂久廢匪躬
悉心興築灌溉之利至今頼之(同上)
曾從龍字君錫左僕射公亮孫初名一龍慶元進士第
一賜今名知信州戌卒行掠境内從龍寘於法索得
婦人衣命梟於市召權禮部侍郎(宋史)
柴景望理宗朝知弋陽縣強毅自立卓犖不羣編立義
役優恤戶長裁决獄訟一出至公人情翕然稱賢令
焉(府志)
按真西山奏議薦河東路知縣事有成績者十人
景望與玉山令程榆與焉(原跋)
程榆理宗朝知玉山縣天資靖重心術端良慈祥豈弟
有循吏風值洪水驟至榆方在告力疾而出廵行撫
勞不俟申請捐公錢賑濟民頼全活(同上)
丁黼理宗朝知信州真西山奏議薦黼性本誠實學有
師傳素為物論推許今為郡守曾未數月循良豈弟
之政已流聞於四方(同上)
潘友文字文叔婺州人開禧間令永豐政尚寬惠推誠
撫民時役法弊所在破家友文曲為均調使不困去
官民為立祠陳同甫辛幼安皆稱其政學本之朱吕
二先生云(豫章書)
章謙亨吳興人紹定間知鉛山為政寬平人號生佛家
置像而祠焉其興學養士禦盗安民禮賢表俗蠲賦
救荒等績邑人勒之章岩以志不忘(府志)
張忠孝淮安人生有膽略通兵法宋將亡文天祥徵義
兵不至忠孝發憤集義兵數百人聞謝枋得知信州
遂往從之枋得授以帳前提點元兵寇饒由貴溪入
信忠孝督兵安仁沿水立栅為固守計寇至逆戰死
之貴溪令錢邦偉申請疊山祠配祀(同上)
元
盧天祥至元中守信州興學校崇詩書暇日延儒生論
治理復刻六經圖於石立兩廡下(明一統志)
按林志作虞天祥許昌人
林興祖字宗起羅源人至治進士知鉛山素多造偽鈔
者豪民吳友文為之魁遠至江淮燕薊莫不行使友
文因偽造致富乃分遣惡少四五十人為吏於有司
民罹其害莫敢訴興祖至即張榜禁偽造者且立賞
募民首告俄有告者至徉以不實斥去又有告獲偽
造二人并贓者乃鞫之款成友文自至官為之營救
興祖命併執之須臾來訴友文者百餘人獄立具逮
捕其黨二百餘人悉寘之法民害既去政聲籍甚江
浙行省薦諸朝陞南陽知府遷道州路總管致仕(元
史)
辜中字德中至正進士知永豐不事刑罰惟尚德化民
除輸租税給徭役外足跡不至縣庭郡省薦章交上
論其治行第一百里晏然民愛之為立祠(明一統志)
夀安至正中監玉山縣創立書院以絃誦為教在任未
久百廢俱興後以斂兵討賊死於難(同上)
劉伯淵字巨川大都人大德中永豐尹抑豪強恤孤獨
值連歲旱饑伯淵禱雨獨應兼勸賑有條一邑頼以
全活其自奉省約罕御粱肉人號曰劉淡菜卒於官
(府志)
王禎字伯善東平人博通經史清介自持大德四年尹
永豐以課農興學為務常買桑苖及木棉子導民分
藝遇旱或淫雨必齋戒虔禱著有農器圖譜農桑通
訣刻於廬陵詩集一卷名農務集(元詩小傳)
宋祥字約夫至正間知永豐莅政數月興學校務農桑
築陂塘以備旱潦陵陽寇至率兵禦之民頼以安(豫
章書)
張良材福建人為貴溪尉有武勇至正壬辰之亂集義
兵保障一邑時浙江左丞軍至信州良材以義兵接
應一夕敵兵大至圍營數重良材以雙刀匹馬突圍
出既復遇敵入深阻伏發馬躓遇害(林志)
于大本字德中密州人由儒學教諭歴信州路總管賊
犯信州大本以土兵禦之被執至蘄水不屈死(元史
魏中立傳)
王伯顔字伯敬濱州人由湖廣省宣使歴烏程尹遷信
州推官至正九年遷知福寧州賊逼福寧為賊所執
不屈死贈嘉議大夫濟南路總管(元史本傳)
按廣信府志稱伯顔在州數辨冤獄全活甚衆見
福寕節孝寺碑
明
徐中洪武間廣信知府持已廉潔措置有方嚴課生徒
務臻成效民常病涉修橋便之至今郡人論前守之
賢者必首稱中云(明一統志)
按林志徐中浙江金華人
徐良弼字子中懷遠人洪武初知貴溪縣承平未久百
姓離散良弼撫綏休息民漸復業時賦外多雜科乃
具申民瘼不從輒至府涕泣言之遂得告免民頼以
安(豫章書)
朱陵洪武初知玉山縣時兵革後四顧蕭然陵夙夜勞
心於養民之政逃散歸業百廢具興號稱治邑(明一
統志)
趙景純閩縣人由儒士洪武間任上饒縣性廉介不避
權要修學校治橋梁理民事如家事卒於官邑人哀
之(林志)
張廸洪武間由御史左遷弋陽知縣廉明仁愛吏畏民
懷後因前任事被逮縣民千餘人赴闕奏宥還(豫章
書)
劉琢洪武初知弋陽創公署定賦役法務得均平民咸
便之(府志)
王褒字中美閩縣人博學強識以文名洪武中國子生
領應天鄉薦知永豐縣蝗灾禱於神數日蝗皆死政
暇輒之學宫課諸生親為講解多所造就永樂中朝
京師與修太祖實錄擢翰林院修撰改漢府紀善卒
(福建通志)
朱原貞字季常婺源人永樂間任廣信同知政事文學
衆所推許修學宫勸士崇儒民懷其德後卒官郡人
無少長皆為流涕(明一統志)
錢性字士復台州人永樂間知廣信府法制詳明禮教
興舉丙申值郡大水發公帑以賑全活甚衆(林志)
鄭庸福建人永樂初知鉛山縣廉介不阿措置有法奸
豪畏服民皆信之有事以手札召無後期者(明一統
志)
徐仕宗山隂人永樂中知貴溪縣縣圯於水仕宗夙夜
經畫修治一新累年逋負奏折絹布田地坍決奏免
税糧歲饑捐俸倡賑民戴其德任滿老穉争赴上司
乞留事聞加秩通判留治縣事(豫章書)
孫珏侯官人宣德間知鉛山縣清勤慈惠民懷服之滿
秩民赴京乞留遂得再任前後幾二十年珏常手植
松於庭皆林立見者以比甘棠云(府志)
鄧顒字伯昂樂昌人正統進士知永豐縣鼎新文廟作
興士類勸農桑興水利以捕殺強寇遇害民咸哀之
廵撫楊寧韓雍具其事以聞勅贈光禄卿諡恭毅(林
志)
姚堂字彦容慈溪人正統進士景泰間知廣信府尚簡
易嘗錄一郡先賢為立祠肖像置祭田訪其後人以
奉祀人多賢之(同上)
陶鎔字汝器武功衛人天順進士知永豐縣政尚平易
而務抑強梗民畏而懷之卒於官幾不能舉喪民争
泣賻焉(同上)
王翰字廷舉蘄州人成化間知廣信府剛正恥阿附舉
事惟義以故多觸忌僉事陳騏按部稽察苛細翰不
為動會大理卿夏時正廵視以陳言罷之百姓愛戴
乞留至十三疏銓部以例不可為之歎惜而已(豫章
書)
陳惠龍溪人成化間以御史出知廣信府外和内剛志
切愛民嘗舉右族公正耆士十六人優禮之與謀郡
政未踰三年政平訟理不擕家止二僕自随既疾卒
民哀之如父母十六人為治其喪以歸(同上)
張昺字仲明慈谿人成化進士授鉛山縣性剛明不惑
神怪有嫁女者及婿門而失女兩家互訟官不能決
昺行邑界見大樹妨稼欲伐之從者言樹有神不可
伐昺不聽有衣冠三人拜道左昺叱之忽不見比運
斤血注昺怒手斧之卒仆其樹巢中堕二婦人言狂
風吹至樓上與三少年俱其一即前所嫁女也有巫
能隠形滛人婦女昺執而印其背鞭之立死乃盡毁
滛祠寡婦惟一子為虎所噬少年欲難昺代婦書牒
請拘虎抵罪昺與婦期五日乃齋戒祀城隍神約繫
虎至及期二虎果伏庭下叱曰食吾民法當死無罪
者免一虎起斂尾去一虎伏不動昺射殺之以畀寡
婦一縣稱神君鉛山俗婦人夫死輙嫁有病未死先
受聘供湯藥者昺欲變其俗令寡婦皆具牒受判署
二木曰羞願嫁者跪之曰節願守者跪之民傅四妻
祝不欲嫁舅姑紿令跪羞木下昺判從之祝投池中
死邑大旱昺意有冤獄齋宿神祠夢婦人泣拜覺而
識其里居姓氏得詰其狀及啟土面如生昺哭之曰
殺婦者吾也為文以祭天遂大雨乃罪其舅姑改葬
焉諸異政多類此擢南京御史累官至四川副使引
疾歸(寕波府志)
陳裕字孟寬莆田人成化進士知永豐縣勤於撫字寵
辱無所介意都御史高明有詩云江西六十九花封
廉吏惟聞陳永豐秩滿卒於家其子不能舉喪(豫章書)
汪瀅字源潔績溪人成化進士知玉山縣寬簡宜民清
苦著節每食虀粥而已嘗公出刻期未回丞間饋以
米力却之尋擢南臺御史(同上)
陳勉黃巖人由舉人任府學訓導學養深邃諸生質疑
難如臨龜筮性純孝生徒贄儀一毫弗取擢桐城令
去諸生致贐者盡却之(府志)
丁璣字至夫丹徒人成化進士授中書舍人以直諫謫
普安州判弘治間遷廣信通判其學嚴義利之辨而緒
餘見於詞章其政以敦化善俗為務而簿書在所
不屑自奉甘淡泊終始不渝以憂去(豫章書)
孫景靈字時望上虞人弘治進士知玉山縣以廉能稱
未幾卒於官妻鍾氏哀毁自縊有司奏旌其節人謂
景刑于之化云(同上)
盧格字正夫東陽人弘治進士知貴溪縣風力敏辦拓學
基建社倉積榖數萬歲侵不為害擢監察御史(府志)
朱嘉會字亨之寳應人正德壬申知廣信府值姚源盗
熾朝命大將統邊兵及諸道土兵剿之駐郡城百姓
騷然嘉會撫綏經略省科徵簡徭役懲惰吏事理民
安先是附郭上饒歲役夫至六萬民不堪命嘉會循
知縣張嵿舊規歲省役夫五萬有竒考績上京父老
號泣送之(豫章書)
曹琥字端卿巢縣人正德間以戶部主事直諫左遷嵩
明州佐轉廣信府同知堅忍清苦宸濠取茶牙中官
索方物皆力抗之民頼以甦陞鞏昌知府卒貧不能
殮(同上)
譚縉字廷儀長沙人正德間知永豐縣為政嚴明邑有黠
民常倚死人誣脅人為利有司不能鞫罹害者家輒破
縉至按得其狀民皆神之修築平陽諸屯堡汰官軍糜
費條上監司請奏革税課又善治盗閭閻肅然(府志)
杜民表字望之正德進士知鉛山心慈而守介宸濠之
變决策守禦民頼以安歲饑設法賑撫有方又請給
郡儲而濟青山窯饑民境内以安擢御史大禮議起
忤旨廷杖鉛邑人祠祀之(鉛山志)
卞諶字信卿嘉善人進士授廣信府推官為人機警決
獄精允經鉛山嶺道有卧屍忽夜夢一人謂傭者為
主所殺密訪其人得之竟抵罪郡有巨室殺人匿屍
窟室中獄久不決諶廉知其處發屍驗之遂伏辜郡
中稱為神明嘗謂姑息適以養盗乃嚴鈎捕盡得宿
盜寘之重法闔郡盗弭正德戊辰考績入京還卒於
塗貧鬻裝以歛聞者惜之(浙江通志)
范永鑾字汝和桂陽人正德進士任貴溪縣時劉瑾用
事歲派雜征宸濠暴横歲取茶牙民苦之永鑾裁抑
不畏強禦濬北鄉河以興水利築南鄉陂以禦水灾
以賢能擢監察御史(貴溪志)
施仕湖州人任廣信千戶所吏目正德己夘宸濠之變
賊黨數百人過信擄掠永豐欲從間道趨閩仕時為
廵捕追至永豐雙山遇賊力戰被執不屈死之(府志)
按王文成叙平寧濠功廣信知府周朝佐與焉各
志俱不載無從采其事蹟附見於此
季本會稽人嘉靖進士以御史建言謫揭陽主簿陞弋
陽令視政明決修學宫置祭器政暇時進諸生講習
士民至今思之(弋陽志)
陳仕黃岡人嘉靖間由舉人知弋陽縣時閩浙倭警客
兵騷動迫近鄰壤仕撫循既定請建縣城頼以保障
(同上)
管景字子山上元人嘉靖中貢授廣信府檢校以才著
署永豐又署上饒適横峯窑民作亂奉檄往宣布德
威羣盜悔過殺其魁以獻民乃安争塑像祀於家(江
南通志)
陸康稷字宇粒吳縣人萬歴進士授貴溪令性剛介有
廉聲政務大體不事煩苛增城垣濬城河勤課士剖
斷疑獄邑人稱神舉卓異第一晉兵部主事(同上)
周日甲晉江人萬歴間由舉人令玉山明敏練逹築萬
柳洲改南城門修武安塔建儒學坊石龍橋惠政甚
多(玉山志)
伍袁萃字道聚吳縣人萬歴進士授貴溪縣增置學田
四百二十餘畝創文廟樂器祭器九百二十五件復
象山疊山諸祠祀(貴溪志)
盧謙字吉甫萬歴進士授永豐令時大仙馬騣等陂傾
廢謙按故跡壘石為隄引溪水以備旱涸民食其利
(永豐志)
錢邦偉鎮江人萬歴舉人知貴溪縣清介自持民苦南
北兊糧申請委官收解免民患而賦不擾至今頼之
(貴溪志)
李光春字元甫樂清人徙居永嘉萬歴丙辰進士任廣
信府推官沐黔國遣官展祭遠祖因奪國産併晦翁
懷玉書院光春牒上撫按悉返所侵産譽震於朝舉
卓異第一擢御史抗疏極論魏忠賢罪惡忤旨奪俸
尋左遷九江兵備崇禎朝歴左僉都御史署都察院
篆以抗直罷歸里生平訥訥如不出口而遇事敢言
時論優之(浙江通志)
江夢鶴字菊裳懷寧人萬歴鄉薦崇禎中任廣信同知
平生留心道學尤以經濟自命時流寇交訌鶴按戚
南塘遺法勒部選才以儲可用署上饒玉山鉛山諸
邑發奸摘伏政紀肅然(江南通志)
劉一貫字省吾分水人由選貢授興安令葺學宫建社
學及城隍祠邑初設尚無志一貫纂成之尋内召去
繼之者郎文煥亦分水人請增入學額數興人德之
(興安志)
何京内江人由舉人天啟間授玉山令性廉峭剔蠧務
盡時詔建魏璫生祠府檄派玉山百五十金京曰安
有刻百姓脂以奉中貴者郤不應幾得禍太守蔣如
竒力庇之以卓異徵(玉山志)
徐之垣字心韋寧波人由進士授永豐令丁夘夏大旱
秋檄入闈辭之甚苦有鹿鳴可聽鴻哀不可聞之語
因秋糧少額上官有言民聞之争先輸納一日遂過
其額明年入覲調繁吉水民不忍其去(永豐志)
胡甲桂字秋卿崑山人崇禎十二年以副榜授南昌通
判遷廣信同知至則南昌袁州吉安俱失廣信止疲
卒千人士民多竄徙會黃道周以募兵至相與議城
守已而道周敗歿勢益孤或勸之去甲桂以死自誓
勉支半載城破被執自經死(白志)
廖汝健贛州人由歲貢授廣信府學訓導黃道周督師
委汝健署貴溪縣單騎就任時事已不可為汝健勉
力自效城䧟被執死之(府志)
國朝
張鳳儀字瑞梧錦州人順治初守信兵燹之後實心撫
循貝勒開閩假道廣信鳳儀籌畫供應民力不煩羣
頌其賢(安志)
郭永静奉天人順治初由教習知上饒縣時賊兵四起
值金王之叛永静綢繆措置民始得安亂定後搜獲
偽兵株連頗衆永静詳察情偽全活甚多陞紹興府
同知(同上)
扈標號岱瞻臨淄人順治丙戍進士知永豐縣值金王
之叛標孤城堅守武弁李萬年與賊通標偵知之密
揭撫提寘重典兵燹後戶口離散按籍覈詳逹部除
荒民始獲復業(府志)
王應泰字旋鶴孝感人順治間以明經令鉛山勤敏和
惠力除弊政鉛自設屯政有田入屯而糧仍民戶者
應泰力辨之民得不擾重修北岸大義橋民蒙其利
(安志)
杜良祚沙河人順治丁亥進士知弋陽縣為政敏決土
寇陳元貫嘯聚攻掠良祚親帥民兵密授方略一戰
殲之脅從者散去民頼以寧(弋陽志)
曹淑貞字震一真定人順治間任永豐縣建縣治修學
宫羡餘贖鍰悉為民解抵積逋嘗徵收練餉銀七百
兩奉
詔捐免立召里民具領悉原封還之後以疾告歸民立
石紀其德(永豐志)
黎士弘字媿曾長汀人順治甲午舉人康熙元年任廣
信推官莅事精敏刑獄多所平反署玉山招徠撫綏
逃亡復業兵民頼之又請清丈田畝除荒免税建縣
署修文廟所著有託素齋詩選文集仁恕堂筆記理
信存藁(府志)
高夢說號易菴費縣人由副榜康熙七年知廣信府儉
約恬静蠲虐政治河梁修學宫葺府志五年之内郡
號大治(同上)
譚瑄字左羽嘉興人康熙己酉舉人知弋陽縣時邑經
閩變瑄多方撫集開墾荒田數百頃增市㕓二百戶
重新學宫課士愛民治行稱最擢工科給事中(弋陽
志)
潘士瑞字子璧錦州人康熙十八年知鉛山縣時山賊
盤踞勢熾甚士瑞具糗糧繕衣甲募死士授方略馘
斬二百七十餘人生獲九人獲印劄旗纛無算連拔
其寨鉛地悉平(鉛山志)
齊贊辰字振乾高陽人康熙十八年任永豐縣以滅賊
為首務練鄉勇備禦斬劇賊江拐子等餘孽潰散地
方以寧招集流遺開墾荒蕪民至今思之(永豐志)
余毓浩諸暨人康熙二十年任玉山縣重建學宫修復
懷玉書院捐建東津橋除免獵戶柴菜陋規又捐設
水次漕倉百廢具舉(玉山志)
饒州府
漢
唐蒙建元間番陽令開夜郎通西南夷(史記西南夷傳)
按林志誤稱唐蒙建康間番陽令考紀元大全建
康乃東漢順帝改元也白志改正
吳
步隲字子山臨淮淮隂人孫權為討虜將軍召隲為主
記與瑯琊諸葛瑾彭城嚴畯俱遊吳中並著聲名權
為徐州牧以隲為治中從事建安十五年出領番陽
太守(吳書)
韓當字義公遼西令支人孫策東渡從討三郡遷先登
校尉授兵二千從征劉勳破黃祖還討番陽領樂安
長山越畏服(同上)
按雷次宗豫章記漢永元中置樂安縣即樂平縣
也
虞翔章安人鄱陽太守工文章之事立言粲盛煥若春
榮(三國志注)
按明一統志林志俱誤作虞翻
魏滕字周林祖父河内太守朗字少英列在八俊滕性
剛直行不苟合初迕策幾殆頼太妃救得免至是有
罪權怒責甚嚴敢有諫者死範突入叩頭流血言與
涕並良久權意釋乃免滕歴官鄱陽太守(三國志吳
範傳)
周魴字子魚吳郡陽羡人少好學舉孝廉為寧國長黃
武中鄱陽大帥彭綺作亂攻沒屬城乃以魴為鄱陽
太守與胡綜勠力致討遂生禽綺送詣武昌加昭義
校尉後賜爵關内侯賊帥董嗣負阻劫鈔豫章臨川
並受其害魴遣間諜授以方略誘狙殺嗣嗣弟怖懼
詣武昌降於陸遜由是數郡無復憂惕在郡十三年
卒賞善罰惡恩威並行(吳書)
晉
虞溥字允源高平昌邑人也舉孝廉除郎中稍遷公車
司馬令除鄱陽内史大修庠序廣招學徒移告屬縣
乃具為條制於是至者七百餘人溥乃作誥以奬訓
之時祭酒求更起屋行禮溥曰君子行禮無常處也
故孔子射於矍相之圃而行禮於大樹之下况今學
庭庠序高堂顯敞乎溥為政嚴而不猛風化大行有
白烏集於郡庭注春秋傳撰江表傳及文章詩賦數
十篇卒於洛時年六十二(晉書)
王廙字世將丞相導從弟辟太傅掾轉參軍元帝作鎮
江左廙棄郡過江帝見之大悦以為司馬頻守廬江
鄱陽二郡及帝即位廙奏中興賦上疏曰臣以壬申
歲見用為鄱陽内史七月四星聚於牽牛又臣郡有
枯樟更生明天之歷數在陛下矣以功累增封邑(同
上)
紀瞻字思遠丹陵稜陵人少以方直知名除鄱陽内史
會蘇峻亂瞻與温嶠等帥舟師赴難官至驃騎將軍
(明一統志)
按晉書本傳瞻以鎮東長史討周馥華軼功加揚
威將軍除會稽内史無鄱陽内史語今各志所載
皆從一統志因附紀之(原跋)
顧衆字長始吳郡吳人徵拜駙馬都尉奉朝請轉尚書
郎大將軍王敦請為從事中郎補南康太守會詔除
鄱陽太守衆徑之鄱陽不過敦敦甚怪焉及敦搆逆
令衆出軍衆遲回不發敦大怒召衆詰之聲色甚厲
衆不為動容敦意亦漸釋時敦又怒宣城内史陸喈
衆又辨明之敦長史陸玩在坐代衆危懼出謂衆曰
君真所謂剛亦不吐柔亦不茹雖仲山甫何以加之
後以討蘇峻功封鄱陽縣伯(同上)
紀睦咸和間鄱陽太守有討賊功(同上)
王大如字鉅夫陳陶人夷甫孫為餘干令政得緩急之
宜陶潜善之後為劉裕所殺民懷其德立祠祀焉(明
一統志)
宋
虞丘進字豫之少以討苻堅功封關内侯從武帝征戰
封五等侯盧循逼都孟㫤等議奉車駕過江進面折
以為不可武帝嘉之除鄱陽太守(南史)
王質字子貞性慷慨涉獵書史梁世以武帝甥封侯與
侯景戰敗潜匿人間後奔荆州元帝承制歴位侍中
吳州刺史領鄱陽内史(同上)
梁
陸襄字師卿吳郡人大通七年出為鄱陽内史先是郡
民鮮于琛為亂有衆萬餘人襄帥民吏修城隍為備
禦及賊至連戰破之時豫章安成等守案治黨與因
求賄貨不得其實惟襄郡部枉直無濫民作歌曰鮮
于抄後善惡分民無枉死頼陸君又有彭李二家忿
争誣告襄和言解諭且為設酒食令其盡歡酒罷同
載而還民又歌曰陸君政無怨家鬭既罷讐共車在
政六年郡大治民四百二十人詣闕拜表陳襄德化
求於郡立碑降勅許之又表乞留之襄固求還徵為
吏部郎遷秘書監(梁書)
按林志陸襄傳太略安志誤入宋
柳惲字文暢河東解人累遷太子洗馬父憂去官服闋
試守鄱陽聽吏屬盡三年喪禮署之文教百姓稱焉
仕終吳興太守卒贈侍中子偃字彦游年十二引見
詔問讀何書對曰尚書又曰有何美句曰德惟善政
政在養民衆咸異之拜駙馬都尉都亭侯鄱陽内史
(同上)
鄭弁字伯禮金華人大同間令鄱陽以愷悌為政民安
之(林志)
隋
柳莊字思敬河東解人少有遠志雅逹政事岳陽王蕭
詧辟為參軍轉法曹遷鴻臚卿高祖踐阼莊入朝高
祖深慰勉之蕭琮嗣位遷太府卿及梁國廢授開府
儀同三司并賜田宅徐璒等反於江南以行軍總管
随討璒平授饒州刺史甚有治名數載卒官(隋書本
傳)
梁文謙安定烏氏人相州刺史彦光子弘雅有父風開
皇十五年拜上州刺史煬帝即位轉饒州刺史歲餘
為鄱陽太守稱為天下之最徵拜戶部侍郎(隋書梁
彦光傳)
按林志載文謙為鄱陽太守時歲饑民起為盜招
徠賑恤又培土為市以居民使貿遷有無以遂其
生
唐
薛振龍朔初饒州刺史在郡六年以神明馭下素山産
芝民以為瑞立亭以表之因改其山曰芝山(豫章書)
竇儼總章間饒州刺史用鄧遠公銀山之議可以贍國
用遂上其事置場以鄧公名之(明一統志)
郭元振名震以字行魏州貴鄉人十八舉進士為通泉
尉累官同中書門下三品封代國公會玄宗講武驪
山既三令帝親鼓之元振遽奏禮止帝怒流新州開
元元年起為饒州司馬元振雖少雄邁及貴居處儉
約手不置書人莫見其喜愠(唐書)
顧錫貞觀間知餘干多惠政獲瑞鶴赤羽一白羽一(安
志)
裴士淹大歷間饒州刺史程烈女擊奸盜報父讐士淹
刻石州門以表其節(林志)
按豫章書程烈女父兄為盜所殺掠女去女尋以
計脱歸告於刺史顔眞卿捕獲戮於市女刳其心
以祭父兄而不及士淹表門事唐書列女傳亦失
載(原跋)
李復字初陽建中初為饒州刺史郡人陳饒奴年十二
親亡歲饑或教其分弟妹可全性命饒奴流涕身丐
全養復異之給資儲署其門曰孝友童子(唐書陳饒
奴傳)
按明一統志云復築堤捍江民德之號李公堤
李吉甫字弘憲趙人栖筠子貞元初為太常博士年尚
少明練典故出為忠州刺史改郴州復改饒州會前
刺史繼死咸言牙城有物怪不敢居吉甫命菑除其
署以視事吏由是安誅擊奸盜治聲流聞憲宗立以
考功郎中召為翰林學士累官中書侍郎同平章事
卒贈司空諡忠懿(唐書)
李德裕字文饒吉甫子也興元間館陶丞遷餘干令治
政為江東最(明一統志)
按唐書李德裕傳以蔭補校書郎召拜監察御史
穆宗即位擢翰林學士歴官始末不載館陶丞遷
餘干令
馬植字存之由夀州團練副使三遷饒州刺史精吏事
以文雅絢飾其政清淨不煩後進中書侍郎(唐書)
韋嗣立字延構陽武人以成均祭酒貶饒州長史時表
其廉卒贈兵部尚書(同上)
穆贊字相明河内人以御史中丞貶饒州别駕久之拜
刺史贊質性強直進觀察使卒於官贈工部尚書(同
上)
歸宗敬字正禮吳人以國子司業貶饒州嘗陳民生疲
敝當以德化天下卒贈兵部尚書(林志)
鄭珣瑜字元伯滎澤人貞元間饒州刺史性嚴重少言
未嘗以私託人而人亦不敢謁以私清静惠下賤斂
貴發以便民累官吏部尚書卒諡文獻(唐書)
杜佑字君卿萬年人以父希望蔭補郯縣丞入為工部
郎中累官戶部侍郎為盧杞所惡出為蘇州刺史改
饒州後至平章事贈太傅諡安簡佑天性精於吏職
為治不皦察數幹計賦相民利病而上下之議者稱
其治行無缺(同上)
李瓉字宗器濮陽人以通政參議出判饒州發奸如神
權豪讋服制賦税法斂者不敢肆(安志)
吳彦字俊之睦州人咸通間為餘干縣丞剗弊除奸有
嘉禾白雀之祥(林志)
顔標乾符間饒州刺史黃巢攻城標力戰不支城䧟死
之(同上)
柳尹中和間尹樂平黃巢之亂死焉民為立廟(安志)
金安字曰安京兆人乾符間為浮梁令黃巢搆亂安籍
民兵以障之民以獲全(林志)
按金安林志誤入楊吳白志入唐
楊吳
鍾泰章(吳錄作鍾章)合肥人為夀州團練使順義中人有告
其侵市官馬者徐知誥以王命遣王稔代之改泰章
饒州刺史或謂泰章何不自辨泰章曰吾在揚州十
萬軍中號稱壯士夀州去淮數里步騎不下五千苟
有他志豈王稔單騎所能代乎我義不負國雖黜為
縣令亦行况刺史乎何為自辨以彰朝廷之失(十國
春秋)
南唐
高拯字叔濟歙縣人保泰間知餘干喪亂後居民彫敝
科役煩重拯為貸私錢若干萬緡每鄉責二人行商
取息以資公用民頼以蘇去後民為立碑(安志)
宋
馬亮字叔明合淝人舉進士為大理評事出知饒州州
豪白氏多執吏短長嘗殺人以赦免愈驁横為閭里
患亮發其奸誅之部中畏懾州有鑄錢監匠多而銅
錫不給亮請分其工之半别置監於池州歲增鑄緡
錢十萬遷殿中侍御史累官至太子少保致仕卒諡
忠肅(宋史)
吳在木青州人咸平時為餘干令嘗曰欲治其外先治
其内如曹司貪墨者榜出之又曰牧民猶牧羊也當
除其敗羣者一縣稱治有白雀青鹿之瑞民歌曰吳
在木政嚴肅惡者憂羇囚善者樂化育寇準薦其賢
官至尚書(林志)
張譚慶歷間知饒州兼提金銀銅坑冶公事時饒學燬
譚新之聘郡人胡寧為師(林志)
朱琬慶歷間由秘書省校書郎出知鄱陽時知州張譚
建學琬助成之力居多(同上)
范仲淹字希文蘇州人以吏部員外郎權知開封府時
吕夷簡執政進用者多出其門仲淹上百官圖指其
次第曰進退近臣凡超格者不宜全委宰相夷簡不
悦因罷知饒州遷潤越二州其政尚忠厚所至有恩
仕至參知政事卒贈兵部尚書諡文正(宋史)
毛抗嘉祐間樂平令有善政民立石記遺愛(同上)
張讜西蜀人治平間德興令人頌之曰張侯張侯敷政
優游民樂其業禾麥有秋(明一統志)
劉季孫以左班殿直監饒州酒税時王介甫為江東提
刑見其詩風吹燕語落檐間底事來驚夢裏閒說與
旁人渾不解杖藜擕酒看芝山大加稱賞差攝州學
諸生始驚而終服之遂知名於時(西江詩話)
蘇邁西蜀人文忠公軾子元豐間為德興丞文學優贍
政事精敏後人仰之立景蘇堂(豫章書)
葉義問字審言嚴州人調饒州教授攝郡事歲旱發倉
賑民民德之(林志)
吳與字可權漳州人元符間知餘干劉正夫論其愛民
如子弟護士如元氣決訟如神明大觀初除御史(餘
干志)
劉安節政和間知饒州民愛戴之後移宣州民遮留曰
吾州自范文正公後惟劉公一人而已(明一統志)
蔣静字叔明宜興人知安仁縣俗尚巫疫癘流行病者
不服藥静悉論巫罪聚其所事淫像得三百軀悉投
諸江徽宗九年召為大司成出知洪州(豫章書)
范鍔熙寧三年知樂平邑未有學鍔既視事喟然曰邑
之缺典孰大於此遂度地為之鍔治邑有異政秩滿
士民獻其績於當路上之朝復留三年(樂平志)
洪興祖字慶善丹陽人登政和上舍第為湖州士曹改
宣教郎提點江東刑獄知真州徙知饒州先是夢持
六刀覺曰三刀為益今倍之其饒乎已而果然秦檜
當國諫官多檜門下争彈劾以媚檜興祖坐嘗作故
學士程瑀論語解序編管昭州(宋史)
郭僎字同升祥符人以父任通判全州權饒州浮梁宰
未行時有賊張頂花者已偪縣境衆止之僎曰安逸
則就艱危則辭非我所學徑就道至縣約束吏士誓
以死戰賊聞之偽降入邑為變邑官竄伏僎曰吾為
宰義不可去端坐公署遂遇害詔贈承義郎錄其後
二人(同上)
蔣興祖常州宜興人以蔭累調饒州司錄睦州盗起旁
郡皆震興祖白州將糾吏卒緝戰具盜不敢謀以功
遷知開封府武陽縣靖康初金兵過縣力不敵死焉
(明一統志)
趙彦端紹興間知餘干縣剛介不屈為政務豈弟民稱
為趙母尋為江東運副制賑饑之法嚴不舉子之令
(同上)
按林志彦端字德莊宋宗室登紹興進士又按餘
干縣志彦端自號介菴居士有文集若干卷謝諤
為之序
杜師旦紹興間知餘干初至奉行經界事召父老有才
德者議田分六等租以五升為率且囑父老曰勿回
勢勿徇私一主乎公既成民咸稱善以内艱歸(餘干
志)
沈度紹興間餘干令政有三善田無廢土市無閒居獄
無宿繫民謳歌之(林志)
按縣志度字公雅
甯尹字正孚青陽人紹興二十八年知浮梁告長老曰
令起農家耳備嘗疾苦奈何以鞭扑苦百姓其定約
束與若守毋自刑也民相帥趨令(安志)
王十朋字龜齡樂清人隆興初除吏部侍郎力辭出知
饒州饒並湖盜出沒其間聞十朋至一夕遁去丞相
洪适請故學基益其圃十朋曰先聖所居十朋何敢
予人移知夔州饒民走諸司乞留不得至斷其橋乃
以車從間道去衆葺斷橋以王公名之累官以龍圖
閣學士致仕卒諡忠文(宋史)
唐文若字立夫眉山人登進士第遷起居郎出知邵州
改近郡知饒州新學宫減田租竒耗二萬石又請歲
糴常平義倉之儲什三與民平市農末俱利而粟不
腐遵以著令餘干有劇盜廵尉不能制文若遣牙兵
捕而戮之加直敷文閣後知江州卒贈左通奉大夫
(同上)
詹體仁字元善浦城人隆興進士調浮梁尉郡上體仁
獲盜功狀當賞體仁曰以是受賞非其願也謝不就
體仁穎邁特立博極羣書嘗從朱子學以存誠慎獨
為主真德秀嘗問居官莅民之法體仁曰盡心平心
而已盡心則無愧平心則無偏世服其確論云(宋史)
李舜臣字子思井研人紹興末著江東勝鑑十篇以上
登乾道進士擢成都教授遷宣教郎知德興治尚風
化民有母子兄弟相訟連年不決舜臣為陳孝友之
道遂相愛如初閒詣學講說邑士稱蜀先生罷百姓
預貸償前官積逋民病差役舜臣勸諸鄉以税數低
昂定期久近創為義役期年而成民便之(同上)
劉爚字晦伯建陽人受學於朱熹吕祖謙乾道進士調
饒州錄事通判黃奕將以事汙爚而已自以贓抵罪
去調連城令偽學禁興爚從熹武夷山講道讀書築
雲莊山房為終老之計調贑州坑冶司主管文字仕
至權工部尚書卒諡文簡(同上)
吳正國洛陽人淳熙四年知鄱陽縣為政有惠愛卒於
官民立祠祀之(豫章書)
應孟明淳熙八年為樂平丞時新守趙廣徵索坊場積
負孟明投書切諫指霪潦歸咎郡政守為之慙沮(安
志)
徐木淳熙間樂平令漕使真德秀薦之云豈弟之聲為
本路縣宰之冠(樂平志)
婁機字彦發嘉興人乾道進士通判饒州平反冤獄蜀
帥袁說友辟參議幕中不就改幹辦諸司審計司轉
對請裁損經費又論刑名疑慮之弊累官資政殿學
士提舉洞霄宫歸(宋史)
楊簡字敬仲慈谿人乾道五年進士知樂平縣興學訓
士諸生聞其言有泣下者少年為民害簡寘獄中諭
以禍福咸感悟願自贖由是邑人以訟為恥夜無盗
警路不拾遺民呼曰楊父累官以寳謨閣學士大中
大夫致仕卒所著有甲藁乙藁冠記喪記婚記喪禮
家記家祭記釋菜禮記石魚家記等書後人為作慈
湖書院(同上)
趙與清臨安人開禧間浮梁令謂為政以人材為先乃
增學田易祭器創鄉賢祠講學行禮士風翕然丕變
(浮梁志)
史定之四明人嘉定間知饒州廣濬城隍著饒州志二
卷(林志)
紀極嘉定六年知樂平時鄉飲久不舉極始行之江東
諸郡大水邑當樂安江之衝極命囊薪護堤民以得
免又置漏澤園以葬死而無歸者(安志)
洪咨䕫字聖俞於潛人試饒州教授有文名仕終翰林
學士制稱其鯁亮忠慤(林志)
程元鳳字申甫徽州人紹定進士輪對極論世運剥復
之機及人主所當法者理宗覽之曰有古遺直風六
年進秘書丞匄外知饒州郡初罹水灾元鳳訪民疾
苦夙夜究心修城堞置義阡寬誅求察誣証進江淮
等處提點坑冶仍兼知饒州冶司歲有冬夏帳銀悉
舉以補郡積年諸税斂之不足者芝生治所衆以治
行所致元鳳曰五穀熟則民蒙惠此不足異也召奏
事辭不就後累官右丞相封吉國公所著調齋文集
若干卷(宋史)
吳泳字永叔蜀人寳祐間浮梁令愛民禮士加意常平
以備歉(林志)
按宋史本傳泳字叔永潼川人嘉定二年進士歴
官為軍器少監升秘書丞兼樞密院編修遷秘書
少監權吏部侍郎後知温州改知泉州其知浮梁
事失載(原跋)
唐震字景賢會稽人通判臨安府江東大旱擢知信州
震奏減運米蠲其租賦令坊置一吏籍其戶勸富人
分粟使防吏給之吏有勞者輒為具奏復其身吏感
其誠全活無算州有民傭童牧牛牛逸而牧舍火其
父訟傭者殺其子投火中民不勝掠自誣服震視牘
疑之密物色之得童傍郡以詰其父對如初震出其
子示之獄遂直咸淳十年知饒州時興國南康江州
諸郡皆已歸附大兵略饒饒兵止千八百人震發州
民城守昧爽出治兵至夜中始寐上書求援不報明
年二月兵大至震盡出府中金錢募有能出戰者賞
之衆懼不能戰北兵登陴衆遂潰震入府中玉芝堂
其僕前請曰事亟矣鄱江門兵未合亟出猶可免震
曰民命皆係於我城中民死我何面目生邪有頃兵
入執牘鋪案上使震署降震擲筆於地不屈遂死之
兄椿與家人俱死贈華文閣待制諡忠介(宋史)
王貴行蜀人咸淳間德興丞元兵至被執曰幼學壯行
惟忠與孝竟赴水死(豫章書)
周偉德祐間為浮梁丞元兵起偉曰以守無城以戰無
兵奈何受人之命不為其事非仁也食人之禄不死
其難非勇也卒死之(同上)
元
齊秉節字子度蒲臺人至元十一年從丞相巴延攻武
磯堡擒宋將閻都統十七年授明威將軍二十三年
移鎮饒州安仁劇賊蔡福一叛秉節與有司會兵討
之擒福一餘黨悉平(元史)
王都中字元俞福寧人初為郴州路總管以神明稱遷
饒州路總管年饑米價翔踊都中以官倉之米定其
價為三等言於行省以為須糶下等價民乃可得食
未報又於下等價減十之二使民就糴時宰怒其耑
擅都中曰饒去杭幾二千里比議定往還非半月不
可人七日不食則死安能忍死以待乎民相與言曰
公為我輩減米價公果得罪我輩當鬻妻子以償時
宰聞之乃罷郡歲貢金而金戶貧富不常都中考得
其實乃更定之父老或以兩岐之麥六穗之禾為獻
都中曰此聖主之嘉瑞非臣下所敢當遂以聞於朝
以内憂去郡民為立祠(同上)
卜天璋字君章洛陽人皇慶間以浙西廉訪副使改授
饒州路總管既至事無苛擾民大悦版籍為清時省
臣妄作威福郡縣争賂覬免饒獨無有省臣銜之將
中以危法求其罪無所得縣以饑告天璋即發廪賑
之僚佐持不可天璋曰民饑如是必俟得請而後賑
民且死矣失申之責吾獨任之民頼全活其臨事無
所顧慮若此火延饒東門天璋具衣冠向火拜勢遂
息鳴山有虎為暴天璋移文山神立捕獲之以治行
第一聞陞廣東廉訪使(同上)
郭郁字文卿大梁人皇慶間浮梁令善為鈎距以廉民
隱自比趙廣漢聘吳仲遷為弟子師士風丕變政為
江南諸邑最民謠云桃李隂隂六萬家下居民不識
官衙甘棠喜有千年政美玉終無一點瑕(林志)
伊喇廸字蹈中白霫人樞密忠靖公子元統間為饒州
路總管講學行禮均役省刑歲旱三禱三應代去民
感之為立去思碑(同上)
韓鏞字伯高濟南人延祐進士朝廷慎選守令魏中立
言於帝當今必欲得賢守令無加鏞者帝乃特置鏞
姓名授饒州路總管饒之為俗尚鬼有覺山廟者自
昔為妖以禍福人為盗賊者事之尤至將為盗必卜
之鏞至即撤其祠沉土偶於江凡境内淫祠不合祀
典者皆毁之俾俊秀入學宫求宿儒為五經師月必
考訂課試以示勸勵由是饒之以科第進者視他郡
為多鏞自奉淡泊僚屬亦皆化之朝有使於饒者鏞
延見郡舍供以糲飯亦無後言十年拜中書參知政
事(元史)
潘敏中濟南人至正間饒州路推官平冤獄有神蛇之
異天台陶凱詩略曰潘侯理獄市雪冤類神明又曰
蛇冤涉幽怪事近猶足徵(林志)
烏樞字季言河陽人至正間知餘干嚴明廉幹興廢舉
墜訟簡賦均士民樂之六年淮兵破餘干挾印詣浙
江行省請兵復州治授饒州路總管(明一統志)
魏中立字伯時濟南人歴官至陜西行臺御史中丞遷
守饒州賊既䧟湖廣分攻州郡守軍多疲懦不能拒
無頼子弟乘間竊發不旬日衆數萬中立聞警即帥
丁壯分塞險要戒守備俄而賊至中立以義兵擊却
之已而賊復合遂為所執以紅衣披其身中立叱之
須髯盡張大罵不已遂被害(元史)
萬聚泗州人至元間知浮梁縣恤民興學百姓安之嘗
謂家曰民頗德我死必葬我於斯子孫如其言葬於
治東(安志)
笪勝丹陽人為德興丞性廉介歲旱設法賑饑詣東嶽
祠責躬禱雨輒應民為刻石立祠祀之(同上)
明
宋炳字景光合肥人明初饒州總制閩蕭名來寇與知
府陶安嬰城拒守明日賊架船百艘犯南門炳帥衆
射之矢如雨注俄報賊攻北門門外有浮屠賊躋瞰
虛實炳設疑兵眩之注以火箭賊技無所施會江西
援至賊奔潰捷聞賞勞有差城東西北三面卑隘炳
增高之又建旗纛廟守禦廳譙樓民不知擾(府志)
鄭選靈璧人明初授武略將軍守禦饒州相原隰度營
基躬立規法曲盡其材士卒莫不感奮逋寇唐丑人
等作亂選與同知唐魯之謀擊平之民頼以安饒人
為之立祠(明一統志)
李寧明初知餘干材敏有斷盗起攻城寧率鄉兵擒其
渠殺之復搜山澤散匿者三百人正其罪歲大饑移
粟賑濟民懷其惠(餘干志)
按元元貞元年升饒州路餘干樂平浮梁三縣為
州至明洪武二年仍改為縣凡屬二年以前者俱
稱州(原跋)
胡惟孝定遠人明初樂平知州剛果沉毅威德並行乙
巳方國華入寇被擒不屈死之(樂平志)
李庸淮人洪武初知浮梁招撫流亡田野遂闢時于光
部曲横恣庸每裁抑之(林志)
辜臯江夏人洪武初知德興縣宣布號令招撫流亡會
寇發乃聚民兵保障時開山煉銅為民患奏請罷之
修學校建橋梁開拓榛蕪由是百里之内鷄犬相聞
(明一統志)
殷敏(豫章書作郎敏)洛陽人洪武九年饒州知府為治廉明樂
平民有詣闕訴大姓五十餘家謀逆者詔往捕之兵
至饒州敏驚曰樂平民素淳朴未必有此吾為郡守
不可使吾民死無辜請先往察之至則皆耕牧如常
時於是五十餘家得盡釋而誅妄告者(府志)
馮允洪武中知餘干縣訪民隠戢吏奸政治嚴明舊有
囚逸獄不能獲允以計廉得之經歴魏宗文貪墨條
具以聞寘之法民有被盗殺者子以疑似告逮捕者
多允齋沐禱神果得殺者性甘淡泊去任惟琴書而
已(明一統志)
李益洪武中為饒州通判後遷知府在饒十有八年習
知民情寬大不苛細以故民尤愛之永樂初饒境大
蝻益徧告神祗大雨如注蝻盡死(府志)
任勉洪武間知鄱陽縣首以禮義廉恥教民公暇即詣
學講授經史立易見冊分上中下戶凡戶調則檢實
以行升知瀘州鄱民如失父母詣闕丐留遂調饒州
府同知(明一統志)
按江南通志作勉之字近思松江人洪武甲戍進
士
王文德盱眙人洪武間為浮梁令正版籍以均力役覈
田畝以正税賦興學校以敦孝弟民到於今稱之(林
志)
汪進開元人洪武間為浮梁丞定徭役正版籍時巨盗
潘臘生余回祖等聚劫進捕殺之(浮梁志)
曠彦温黔陽人洪武十八年知樂平以廉自持於民無
毫髮苟取惓惓訓民效勤夜潛行里紡績力作之家
輒見褒奬而惰者競勸嘗夜過適民間飲者談劇舉
所飲酒曰此曠知縣也蓋以酒清如彦温之廉潔焉
旦諗之皆愕然在邑五年著惠政(安志)
夏斌字彦文興國州人洪武間任棠隂廵檢倜儻明敏
每以捕獲功書最時撫州盗聚劫鄱湖斌設方略雜
商船中誘禽之凡四十人餘黨遁去嘗檄攝縣事風
裁凛然人莫敢犯叙勞當擢邑父老懇辭丐留事聞
於朝特予傳置還任(同上)
葉砥永樂中知饒州府虛心延訪民間利病務與興除
加意息詞訟郡有瓷窯每勞夫役奏減四之一民皆
稱便(明一統志)
趙濬恭定海人永樂中知德興縣會大疫田疇多蕪濬
恭計口授田籍民力強弱為三等以定差役歲歉濬
恭自貸於富室約秋成還之民免於饑卒於官民頌
之曰前有辜父後有趙母(林志)
曾鼎一名真保字文鼎宣德元年知浮梁縣儉約平易
政務便民鄉有水莽毒草民多自服誣訟鼎反坐之
其風遂息秩滿以乞留復任二年民思其德立祠祀
之(浮梁志)
張泳字思濟武進人宣德間以儒士授鄱陽縣丞時旱
饑泳發預備倉以賑復捐俸煮粥徧詣鄉落召集居
民視菜色甚者勸有力家分養之助以官榖不足請
發大有倉廵撫趙新從之得米八十餘石頼以全活
者甚衆又力請蠲租獲免二萬石民甚德之(白志)
李伯璵字君美上海人宣德丙子鄉薦由饒州學教授
歴官長史嘗謂訓士正俗輔翼參贊必自家若身始
以嘉言相勖不如以實行相導也緝古今文一百六
十三卷名文翰類選大成(安志)
趙應晉江人正統間知浮梁素明醫理愛民好士有疾
病者躬往診問與之藥多愈凡里胥生男必命報加
賞賚民餽湯餅亦受之滿九年士民合詞奏留加六
品俸復任九年則所生男能應役矣輒喜曰此嘗餽
我湯餅者暨去民泣留不舍(同上)
林渶字景源莆田人景泰舉人任饒州通判勢家有占
湖田者上司委勘渶按實奪還之民勢家銜之屬考
察落其官憲使侯公抗言曰林渶去江西官無可留
者竟去之饒民號泣追送之境(福建通志)
王佐蘄州人景泰間知饒州諒直平易廉介縝密先任
徽州同知去則民上章挽車以留之及去饒如去徽
明年饒民聞佐再來歡呼趨迎如市謠曰王佐再來
天有眼其得民心如此(林志)
邵崑桐廬人天順間知餘干縣振學校去奸胥時邑患
虎崑自責禱神虎相繼去己夘夏旱崑虔禱三日雨
如注秩滿陞撫州同知(同上)
吳繹思莆田人成化間知德興縣政務愛民懲吏均徭
役勸農桑葺文廟樹成德逹材二坊去後十年民思
之立碑以紀其績(德興志)
劉渙江陵人成化間為鄱陽令清慎廉明愛民禮士治
為江西最築圩堤以捍水患長數千丈得田數千畝
鄱民頼之以督役得暑疾卒民哀痛如失父母(林志)
陳崇字德崇淮安人成化間知樂平縣建譙樓剏便民
倉及吳口橋公私便之於學校尤惓惓朔望集諸生
講討無倦色(府志)
林祥字世祥莆田人弘治間任饒州教授以正律己遇
諸生不啻父兄之於子弟貧不能婚喪者倡義周之
困而殆者匡之性敏而才者誘掖之諸生懷其德為
建思服亭陞國子助教(林志)
陳策字嘉言無錫人正德間知饒州勦撫姚源賊建萬
年縣修葺郡志人至今稱之(府志)
胡軒字士榮餘姚人正德間由兩淮運同擢守饒州適
萬年初建洞民桀黠者乘釁竊發軒廉其状悉平之
邑頼以安擢兩淮運使(同上)
張萱字德輝上海人正德間知鄱陽性方嚴民訟立決
贖鍰不入私帑吏不敢欺呼為張鐵面(安志)
趙德剛閩縣人正德間知德興縣甫下車值姚源寇至
邑無城伐木為柵與賊角時憲使統兵者欲以金錢
啗賊趙謂民困安可重斂遂身入賊巢諭以義被執
計脱誘致賊黨數十人戮之賊引去歲大饑遣邑耆
民蔣喜疏請於朝力陳疾苦得蠲三年賦又得賑金
七千八百餘兩民始獲甦為立碑頌其德(同上)
馬津字宗孔滁州人正德間餘干知縣宸濠反津偕進
賢知縣劉源清起兵討賊以功擢監察御史(白志)
孫天祐正德間任龍津驛丞會宸濠反天祐起兵拒賊
賊七殿下者奪運舟於龍津天祐與戰殺數人賊黨
募兵過龍津天祐追殺之焚其舟賊黨婁氏家衆西
下亦為天祐所遏擒七十餘人賊兵不敢經湖東者
天祐力也(同上)
李貞鄖陽人正德間德興主簿性廉静當單騎抗寧賊
餘孽身被重傷殺獲頗多去任時舒方伯清贈以詩
云破琴舊劍來時槖明月清風去日船(安志)
按曝書亭詩話叙佐王文成擒濠之功饒州則有
晉江林城前志俱不載無由徵其事蹟附見於此
徐俊民嘉興人進士嘉靖中知鄱陽有幹才盡心民事
繕城築堤纂志修學興利舉廢嘉靖間鄱邑良令稱
首(同上)
周振字仲玉武進人嘉靖中知餘干縣水旱頻仍悉心
賑給開新河以濟民廳事前槐木已枯復茂人以為
德感(白志)
毛孔墀福清人進士嘉靖中知鄱陽舉孝行禁暴露著
齊禮編喻俗朔望進諸生明倫堂講藝鄉村立社學
選蒙師親句讀小學授之誠心古道專務以德化民
(安志)
龐尚鵬南海人嘉靖間知樂平振作人材轉移風俗建
社學置學田葺譙樓嚴保甲擢御史至廵撫(安志)
蕭時中號斗陽永安人嘉靖間知安仁平易近民勤於
課士鑿渠灌田十一都民永頼之(同上)
傅公朝遠安人行謙學富由貢授萬年丞居官清潔署
篆廉平惟一僕自随卒官無以供喪具百姓哀之(湖
廣通志)
蕭竒勳字懋建莆田人進士嘉靖中知浮梁縣廉明無
私吏不敢欺修學作士緝盗安民治以嚴勝令行禁
止邑故無城郭建築甚勞而一時不擾後世永賴他
若均力役却例錢善政可紀者多民懷而祀之(安志)
鄭繼之襄陽人進士嘉靖時知餘干端静寡言服食淡
泊如寒素詞訟不下房科納銀令自封兌批委供擬
不假胥役人稱鄭鐵耳時條法新行立則編派輕重
適均陞主事行李蕭然萬民遮留(同上)
阮垕字德載應天人嘉靖進士知浮梁縣清釐里甲民
困立紓又築北湖開南路興學校去之日囊無餘貲
(同上)
許公高南部人嘉靖間知德興縣建文廟置學田性儉
約如寒素於上官禮節餽遺節省無溢有部使者過
公高不禮之寄宿民舍使者知其素行亦不為恨擢
大理評事(同上)
汪宗伊字子衡崇陽人嘉靖進士知浮梁縣條禁常例
五事著為令民無横征之苦擢兵部郎中楊繼盛劾
嚴嵩及其孫鵠冐功事宗伊議不撓忤嵩免歸仕至
戶部尚書卒諡恭惠(湖廣通志)
按饒州府志稱宗伊在浮梁飭學宫毁淫祠禮士
子戢豪民循績甚著
黎楚字子立順德人嘉靖間由舉人知樂平縣廉明果
斷時有惡少釀禍楚廉其首亂者十數人置之法境
内肅然邑故無城楚奉檄建築規畫一定不踰年而
告成(安志)
姜廷頤字以正巴陵人嘉靖進士知餘干縣減徵收税
糧令民自封自兑歲省羡千金擢御史歴官兵部尚
書(同上)
陸鳳儀蘭谿人嘉靖進士知餘干縣遷學宫於東湖革
火耗均徭役他邑訟不決者監司多屬鳳儀決之擢
給事中(府志)
謝汝韶長樂人隆慶間知安仁縣改建學宫行條鞭法
刻錦江政略民為立碑祀之(同上)
尤拔俊崇德人由舉人萬歴間知安仁勤於撫字尤留
心好士拓城於泮宫前開雲錦門以納秀氣入覲舟
過湖口見𣙜税厲民入京即抗章罷止之(安仁志)
陳吾德字懋修歸善人嘉靖進士張居正柄國出為饒
州知府有盗建昌王印章者遁之南京見獲居正客
操江都御史王篆坐吾德部下失盗謫馬邑典史又
劾其莅饒時違制講學用庫金市學田遂除為民(白
志)
李際春武進人萬歴進士知浮梁縣廉介不畏強禦自
署榜聯云視聽自民視聽饑寒猶已饑寒臨行家僮
偶帶署中一竹簾越境知之擲還人服其清德(府志)
蘇萬姓湖廣人萬歴間由舉人知餘干縣時水旱洊至
捐帑勸糶屢請改折民頼以甦蠲火耗培士氣旌善
人禁溺女為政皆可紀者(同上)
黃應坤字惟簡歙縣人進士知浮梁清廉慈惠人不見
其疾言遽色民無不逹之情而吏畏其操介凛如神明
宿弊為之盡清庭有餘閒獄無滯訟其請改置郵
馳路尤為永遠便民任九月以憂去民攀留不得立
祠祀之(安志)
姜應麟鄞縣人萬歴進士以庶吉士給事中左遷餘干
均賦税伸冤抑鋤豪猾修馬政築堤圩禮耆碩禁溺
女以疾辭任士民競留之制府問曰此姜令何如姜
廷頤諸生對曰前姜通神明後姜去穢惡(同上)
吳僑富順人舉人萬歴間知萬年縣因前令勿宜民政
多紕僑代苛以仁更絃易轍民甚安之尤優禮儒士
又捐俸搆石橋於城西大河名曰治平後改五星所
費不貲毫無取於民迄今人利之陞延平同知(同上)
程朝京字元直休寧人萬歴進士令鄱陽邑多積逋立
週知實徵二冊課遂如額陶丁倡亂有寨三百餘所
京令居民照保甲歸守集壯丁五千列陣鵲湖賊遂
平又因灣水運天津糧至闞家口省輓輸數倍晉漳
南憲副(江南通志)
金忠士號麗陽休寧人萬歴壬辰進士知樂平英敏有
德威治務整大綱不尚繁瑣士庶興行人人咸知自
愛建麗陽書院以造就人材一時儒雅蔚興至修舉
廢墜建置橋梁七載勤据操行如一日行取歴陞廵
撫都御史後死於王事樂邑士民不忘申請祀之學
宫云(安志)
蔡屏周號二白江寧人萬歴舉人授浮梁令縣多盗周
至恩威並用四境帖然時魏璫建祠撫軍率屬從之
使至梁周登堂裂其移文禍幾不測璫敗得免(江南
通志)
何鏷泰興人萬歴間知德興縣廉介恬静錢糧稍羡餘
召納戶還之邑界三省多盗鏷窮治之盗為衰息建
興賢書院以課士捐俸市田以給廪餼以艱去士民
思之(同上)
王如春黃巖人天啟進士知餘干值洪水泛溢出俸賑
濟上請減徵改折復捐贖自龍津至壩口靛窟築堤
數十里民稱為王公堤(餘干志)
成勇字仁有安樂人天啟進士授饒州推官謁鄒元標
於吉水師事之中使至知府以下皆郊迎勇獨不往
且捕笞其從人中使將愬之忠賢會敗獲免丁内外
艱歴開封歸德二府推官(白志)
按饒州府志稱勇在饒時有武宦家園亭當時競
游賞之獨不能邀其一盻其風裁矯俗如此
王應斗字天侯崇陽人天啟壬戌進士知鄱陽縣和易
豈弟在任五載未嘗枉扑一人時艱加賦競急催科
獨能輕刑省耗以恤民每於灾啚尤加撫字獄有屈
抑必多方昭雪之至待士特加禮遇任滿以殊異擢
御史去士民至今思之(湖廣通志)
戴震雷字穉默仙遊人天啟丁夘解元授歸化教諭以
文章性命經濟三事課諸生陞崇仁知縣歲饑立三
十六所粥場活人萬計鄰邑激亂會勦震雷曰此饑
民求食耳單騎諭招之丁父艱歸遂不仕年五十四
卒兄震亨崇禎庚午鄉薦知鉛山縣亦有治聲(福建
通志)
朱天麟字震青江南人崇禎進士任饒州推官明慎用
刑法無枉濫湛深經術著有易鼎三燃等集擢翰林
編修(安志)
國朝
王永吉字鐵山高郵人天啟進士前為饒州司理風采
凛然爰書填委剖決如流讞大獄理沉冤多所平反
時徵輸積弊已久加以練餉均輸吏胥因緣為奸因
取各邑額冊研算為清賦大綱皆有成法宿弊一清
歴官尚書(同上)
翟鳳翥字象陸聞喜人順治丙戌進士守饒州兵燹之
後勤心撫恤招徠流移詳請蠲荒蕪糧税八萬有竒
郡學圮移建故藩舊址宫牆巋然又建芝山錦雲東
山諸書院講學課士士風丕變五載奏最晉本省興
屯道招撫屯民五萬餘名增榖二十二萬石公私贍
足擢陜西按察使士民為之立祠(同上)
索景藻字二因蒲城人順治進士知樂平縣時多盗景
藻曉諭以義期年大靖逋賦累萬曲為勸諭不三月
輸納一清以勤瘁卒士民哭奠日數千人祀名宦(同
上)
張其郁垣曲人貢順治初知餘干縣時土寇四起奸民
訐告株連槩置不問援兵桀驁痛懲以法被擄子女
立查還之前令俱遭寇害其郁凡二至宼營諭以順
逆遂感泣投戈又值竒荒捐米施賑未幾罷去民多
痛哭(山西通志)
尹衡字平之歸安人順治進士授樂平令時江右伏莽
未靖乘夜窺城衡死之(浙江通志)
黃家遴字尚賓奉天人舉人知饒州潔已愛民清賦禁
耗梳蠧滌冤庭無淹繫治城隍葺文廟修廨署建滙
源書院教育士子多成就嚴戢驕兵静弭荒亂民甚
德之(崇祀錄)
王起彪字虎子錢塘人順治丁亥進士戊子值金聲桓
之亂随征營中己丑春始莅德興時巨寇雖平餘孽
乘間竊發鄰邑曹董二賊擁衆猝至彪帥衆禦之力
不支賊劫之去不屈遂被害(安志)
婁維嵩字中立直隸人順治七年知浮梁縣兵火之餘
設法招徠捐資建倉勘田除實荒田二千餘頃民至
今頌其德(浮梁志)
程瀚字瞻菴上元人順治乙未進士知安仁縣邑接撫
界有東鄉寄莊為官民病者數百年瀚至申詳立寄
莊單頭分戶同本邑徵比自是邑民無賠額之苦寄
戶亦免頑抗之累以疾卒官百姓哀之(安志)
鄭邦相字又僑咸寧人順治戊戍進士知鄱陽縣天資
明敏勇於奉公無滯獄無逋賦緝盗安民一時稱之
(府志)
江南齡浙江人順治戊戌進士康熙二年知餘干縣兵
燹後首建文廟置祭器復剏東山書院每月兩課諸
生親加評閱修葺縣志搜訪無遺陞山西太原同知
(餘干志)
郭萬國許州人知饒州府康熙十四年五月耿逆䧟城
殉難事聞贈光禄寺卿(安志)
范文英遼東人任饒州同知偕萬國死耿逆之難事聞
贈參政(同上)
王臨元平山衛人順治辛丑進士康熙九年知浮梁縣
十三年七月廿三日山賊破城殉難自縊贈江西按
察使僉事(同上)
王萬鑑臨海人知萬年縣康熙十四年五月耿逆䧟城
殉難事聞贈參政(同上)
陸之蕃會稽人任鄱陽縣丞康熙十四年五月耿逆䧟
城殉難事聞贈僉事(同上)
翁鳳翥鄞縣人任石門廵檢康熙十五年閏五月内耿
逆䧟城殉難事聞贈經歴(同上)
李崇道清苑人任饒州税課司大使康熙十四年五月
耿逆䧟城殉難事聞贈經歴(同上)
管掄號青村武進人少有詩名康熙間知餘干縣革除
奸弊鋤強扶弱賑饑修學善政甚多刻胡敬齋張古
城集䘏其裔孫趙汝愚墓為土豪所侵清理立禁補
任新昌治行如前陞刑部郎卒(張尚瑗誌銘)
江西通志卷六十三
