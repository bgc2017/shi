欽定四庫全書
江西通志卷三十二
武事(四)
明
太祖洪武元年(戊申元至正二十八年閏七月順帝出奔)春二月贑州衞指
揮使陸仲亨帥師會廖永忠征廣東(兩廣平於六月)夏四月
命陶安為江西參政閏七月何真入朝授江西行省
參政(豫章書)
陶安傳云命安為江西行省參知政事諭曰江西上
游地撫綏莫如卿安辭不許其年卒於官
何真傳云真以廣東降奉詔入朝擢江西行省參知
政事
安福志云元年永新寇劫殺邑大姓千戶俞茂𠞰之
(是年四月始置安福千戶所)
二年(己酉)詔設屯田衞於贑州以指揮等官領之(贑州舊志)
四年(辛亥)秋七月贑州上猶山寇叛江淮行省中書左丞
黃彬討平之(明書列傳)
九年(丙辰)夏六月改江西行中書省為承宣布政使司(傅維
鱗明書)
十六年(癸亥)秋九月命申國公鄧鎮(愈子)臨江侯陳鏞(德子)濟
寧侯顧敬(時子)討永新龍泉山寇(豫章書)
十八年(乙丑)廣賊周三官謝仕真攻劫龍南信豐雩都等
處破其城焚掠甚慘聚衆至萬餘人明年統兵官尹
和先用計擒賊二子乘勝督兵討平之(贑州兵寇志)
龍南紀事云周三官河源宦家子殺人亡命謝仕眞
以造假銀事發遂結黨倡亂
二十三年(庚午)春正月贑賊叛緫兵東川侯胡海左右副
緫兵普定侯陳桓靖寧侯葉昇討平之(豫章書)
葉昇傳云贑州山賊夏三復結湖廣峒蠻為寇昇為
副將軍同胡海等討平之俘萬七千人
陳仁錫世法錄云雩都知縣查允中奏近山賊夏三
等作亂袁州衞指揮蔣旺等領兵捕之旺乃擅發民
丁三百人驅之當賊方春之時且廢農業上曰以不
教民戰是謂棄之討賊武夫事何與於民命兵部遣
人責旺亟罷其役
二十四年(辛未)夏五月捕誅分宜縣妖民(明書本紀)
建文帝元年(己夘)春二月戶部侍郎卓敬密請徙封燕王
南昌以絶禍本事竟寢(明書列傳)
四年(壬午六月終成祖即位)夏五月燕王駐師江北帝下詔罪已
遣使徵勤王兵(朱國標明鑑)
革除錄云工部右侍郎張顯宗(福建寧化人洪武辛未榜眼)往江
西招集丁壯募民出粟太宗即位顯宗及江西布政
使楊漣按察使房安僉事呂升等並為軍卒執告其
罪釋不誅謫戍興州
豫章書云六月江西肅政按察副使程本立聞靖難
師入京死之八月都督韓觀練兵江西甲子遣行人
許子謨諭廬陵縣民逃聚山林者丙子命都督陳暉
指揮李忠參贊江西軍事戊子韓觀撫廬陵民復業
十二月寧王權改封南昌王
成祖永樂元年(癸未)夏四月襄城伯李濬鎮守江西(豫章書)
二年(甲申)春正月給事中朱肇撫安江西二月壬申命江
西緫兵官李濬捕永新賊丙子命豐城侯李彬討永
新賊戊子永新賊陳繼成伏誅冬十一月論平永新
賊功賞將士有差(同上)
李濬傳云永樂元年出鎮江西永新盜起捕誅其魁
尋召還卒
四年(丙戌)冬十二月安福叛賊朱務良及廣濟妖僧皆伏
誅(明書本紀)
南安事考云九月征南大將軍成國公朱能副將軍
新城侯張輔出大庾嶺討安南國黎季犛檄南安所
軍從征
五年(丁亥)夏四月置江西屯田僉事(豫章書)
七年(己丑)春正月發江西兵征交趾秋九月妖賊李法良
寇安福僉事何穎督兵擒之法良伏誅(同上)
按明書黃淮傳云帝北廵之明年長沙妖人李法
良作亂皇太子命豐城侯李彬討之漢王高煦忌
太子有功阻彬師淮曰彬老將必能克賊願急遣
彬卒擒法良據此則法良就擒伏誅其事當在八
年而明書本紀亦載在七年故仍之
十一年(癸巳)春正月謫戍弩哈兒伯顔等於廣東廉州至
贑州復叛伏誅(同上)
十九年(辛丑)夏四月勅尚書蹇義等二十六人廵行天下
安撫軍民(廵撫之名始此事畢則止未有定員)時郭璉以工部侍郎安
撫江西(同上)
宣宗宣德五年(庚戌)秋九月賈諒拜右副都御史偕錦衣
指揮王裕參議黃翰中官張義等廵視江西(明書列傳)
七年(壬子)會昌長河賊朱南鄭劉伯昂為閩粤江西三省
巨寇流劫邊鄙鄉勇李梅五獲其驍賊鄭與昂稍却
退巢石背三省會請征𠞰命東厰太監督軍屯於禾
溪年餘無功乃懸賞招勇敢士有武平人邱景崇者
應募討賊(贑州兵寇志)
九年(甲寅)秋八月江西叛民夏九旭等作亂尋伏誅(明書
本紀)
魏源傳云永豐民夏九旭為亂帝以源江西人命撫
之都督任禮兵其後未至亂已平
陳本深傳云擢知吉安府與况鍾等同受勅十年三
月樂安大盜曾子良據大盤山衆萬餘本深設伏破
之軒子良
英宗正統四年(己未)秋七月邱景崇以技術潛入賊營賊
不疑因率十一戶親族子弟五百人偽從賊與造軍
器約官兵為外援十二月晦日就筵間擒朱南鄭劉
伯昂事平上聞命以石背土田分賜十一戶世襲把
總(贑州兵寇志)
十二年(丁夘)冬十月浙東葉宗留反寇鉛山等縣僉都御
史張楷討之(廣信兵變志)
鉛山志云先是正統七年浙江處州賊王能鄭祥四
蒼大頭葉宗留聚衆千餘人入山盜礦十年掠永豐
廵按會同都司調南昌衞廣鉛二所官軍及六縣民
壯與王能等戰官軍被殺者甚衆永豐令鄧顒老人
余斌入山招撫王能三十五人聽命給以劄付以永
豐二十四都瘠荒田地給與耕種充快手協同六縣
民壯於永豐横山頭設教場都司翁統集二所官軍
以時&KR0757;閱實所以鈐制之也王能既降計誘鄭祥四
蒼大頭等三百餘人悉斬於永豐十五都獨宗留與
部下遁去是年十月宗留聚衆盜掘處州少陽坑歴
雲和至政和之少亭皆無所得謂其徒曰與其聚於
山勞而無功孰若取於民衆從之時餘黨尚數百人
攻掠政和縣還慶元招龍泉良葛山葉七為教師由
浦城流劫建陽所過焚掠分衆扼守鉛之車盤嶺行
旅斷絶四月閩賊鄧茂七亦起邵武東南大震命都
御史張楷督軍務偕都督劉聚副陳榮帥師討之至
廣信宗留率其黨時出抄掠軍不敢進閩中日告急
浙江藩司請楷便宜移兵先擊宗留可無後顧江西
按臣亦言葉寇近咫尺危在旦夕大臣為國家排難
專之可也楷左右顧有指揮戴禮奮身願往𠞰之楷
乃命率兵五百以往
十三年(戊辰)夏六月刑部侍郎楊寧(浙江錢塘人)出鎮江西(豫
章書)
鉛山志云十三年十一月賊至黃栢舖戴禮擊之死
傷相半宗留衣緋率衆前中流矢死官兵不知為宗
留也賊退入山復擁葉希八為渠帥劫車盤嶺率衆
駐十三都欲由桐塘回浦城副都督陳榮謂楷曰受
命討賊今延平事急而鉛道不通大軍密邇二賊並
熾今遣部將往朝廷謂我軰逗留將若之何楷不得
已命榮帥二千人與戴禮合命劉聚率江西兵趨建
寧榮至鉛之祝公橋賊聞風用計誘入周道塢宋家
磜兩山埋伏首尾相擊官兵大敗榮禮皆死榮馬自
十三都躍入縣堂三跳而死楷益懼曰與其緩腹裏
而必急咽喉遂取道徑往閩中行委浦城何縣丞率
軍快數千永豐知縣鄧顒亦率本府六縣民快以應
十一月十五日與希八合戰横山敗績顒被執死之
人情益大恐以為遂無信州矣鎮守侍郎楊寧時在
會城乃與三司議調南昌前衞及廣鉛二所官軍招
集六縣民壯會於横山迷不識路購得土著為前導
大軍隨之進發然終不能深入相持數月僅無亡失
而已朝命聞敗遣尚書金濂寧陽侯陳懋保定侯梁
瑶平江伯陳豫等率京營及南直江浙等兵討之以
中官曹吉祥王瑾為監軍兼制三省吉祥等素作威
福濂以計留之於浙而與懋移兵駐廣信分道入福
建未至希八乃使人從鉛弋間道厚自結於茂七互
為聲援此入彼出官軍首尾不能相應楷至建寧屢
戰時有小勝輙以捷聞明年招下張由孫羅汝先等
誘茂七出戰中流矢遂斬之擒其姪伯孫與家屬俘
獻京師希八勢孤亦出降始知前黃柏舖緋衣中流
矢死者乃宗留也賊平楷遂班師
按招降賊黨斬獲茂七者實由御史丁瑄而楷攘
其功也詳見明書列傳又明書載遂昌民鄭仕本
斬賊首葉宗留事在十四年與此互異
贑志云福建沙縣賊鄧茂七自稱閩王江西都指揮
劉順贑衞指揮馮廣領兵一千守石城十一月茂七
黨陳椿八率衆數千入境邏者報賊止四五十順聞
而輕之遣百人入賊營縱發火礟出其不意殺數十
賊又縛其部總馮社長椿八大怒後三日盡率其衆
攻城順復輕之城遂陷
十四年(己巳)春正月江西妖賊蔡妙光作亂捕平之三月
閩賊陷瑞金夏五月陳懋等破鄧茂七賊巢獲其家
屬并偽官二百餘人南安妖人羅天師伏誅(明書本
紀)
豫章書列卿表云正統十三年閩浙兩廣寇發命侍
郎楊寧鎮守尋推韓雍代寧廵撫之設已定於正統
十四年矣
按韓雍傳云先廵按江西廬陵泰和盜起捕誅之
鄧茂七反廵按福建御史汪澄牒鄰境會討俄以
賊議降止兵雍曰賊果降退未晚也趣進兵賊復
叛澄坐得罪死人以是服雍景泰二年用陳循薦
廵撫江西時年甫三十豫章書列卿表乃沿譌也
董興傳云用薦擢署都督僉事充右參將從寧陽侯
陳懋討鄧茂七進都督同知南海黃蕭養劫獄嘯聚
圍廣州安鄉伯張安戰死賊衆至十餘萬僭稱順天
王詔拜興左副總兵調江西兩廣軍往討以侍郎孟
鑑贊理軍務興用天文生馬軾自隨至江西夜半聞
鷄鳴軾曰鷄鳴不以時由賞罰不信也願公嚴軍令
明年景泰改元二月師至廣州蕭養中流矢死餘黨
伏誅
景帝景泰元年(庚午)石溪民黃待宗煽亂江西廵撫楊寧
徧發諸郡掩捕之獲其渠首解京以南安當潮粤之
交奏請修築舊城寧陞禮部尚書去明年廵撫韓雍
乃畢工(南安事考)
天順元年(丁丑)秋七月革寧王護衞(英宗本紀)
按寧王奠培傳云景泰中弋陽王奠壏訐其反逆
罪於廵撫韓雍雍以聞帝遣官往讞逮軍民六七
百人遇天順改元赦不治苐謫戍誘王為惡者教
授遊堅奠培由是憾守土官不為禮布政司崔恭
拒奠培請囑遂誣劾恭不法恭亦奏奠培私事按
問恭奏皆實奪奠培護衞改為南昌左衞以隸都
司明書一事兩載郭子章大事記亦沿訛今正之
四年(庚辰)王恕(三原人)為江西右布政使嶺寇犯贑州率師
討平之安輯流冗有方轉河南左轄(何喬遠名山藏)
六年(壬午)秋八月江西亂民朱紹綱伏誅(明書本紀)
贑志云朱紹綱入信豐縣界據新田裏羅老營場為
巢大掠者十餘載新田約長黃習率鄉勇搗其巢擒
紹綱於螺峰斬之
憲宗成化元年(乙酉)春二月廣賊寇贑州龍南廵按江西
御史陳選布政使翁世資按察使林鶚都指揮王貴
討平之(豫章書)
林鶚傳云成化初超遷江西按察使廣東寇剽贑州
急調兵禦之遁去廣信妖賊妄稱天神惑衆捕戮其
魁立解散
八年(壬辰)草寇李福正聚衆於南村洞同知章廷圭討平
之(贑州蔡志)
十五年(己亥)春三月復設鎮守太監先是正統間江西始
用太監鎮守隨復革去天順間復差太監葉達鎮守
末年取回至是復差太監劉倜鎮守(豫章書)
十八年(壬寅)閏八月廣東賊入江西大掠(明書本紀)
十九年(癸夘)立長沙營設守備統兵駐防又於羊角水置
堡會昌千戶所撥軍防守(贑州兵寇志)
二十年(甲辰)閩廣流寇犯境入瑞金總捕同知王廷珪督
民快禦之為所害(同上)
二十一年(乙巳)夏五月南贑盜起命僉都閔珪撫治之(明
書本紀)
閔珪傳云南贑諸府多盜率強宗家僕珪請獲盜連
坐其主法司議從之尹直輩謀之李孜省取中旨責
珪不能弭盜明年五月遷廣西按察使
二十三年(丁未)秋八月石門賊楊九龍合武平賊劉昂攻
破信豐大掠龍南督守太監鄧原以聞命江西廵撫
李昂督三省兵討平之擒斬九龍等添設參將於長
沙營又置堡於羊角水設隄備所又於龍南石城設
守備行司瑞金安遠設隄備行司(贑州舊志)
孝宗弘治三年(庚戌)程鄉賊彭錦糾邑賊黃秀琦出攻信
豐大掠境内(龍南紀事)
八年(乙夘)夏四月始設南贑廵撫冬十二月流賊掠江西
(明書本紀)
豫章書云弘治甲寅汀漳寇起嶺南湖湘不逞者四
出剽掠為東南患於是鎮守江西太監鄧原廵按御
史張縉曁藩臬臣議設廵撫憲臣開府於贑以統制
之制下因推廣東左布政金澤遷都察院右副都御
史俾廵撫江西兼督閩廣湖湘其所轄則江西之南
安贑州建昌福建之汀州廣東之潮州惠州南雄湖
廣之郴州四省三司皆聽節制賜之璽書許以便宜
行事乙夘秋八月副都御史金澤總制江西莅任七
年始得代去尋以事寧裁南贑廵撫
大志云乙夘冬十月汀漳盜王魁蔡郎綱等流入信
豐竹篙嶺龍南象塘堡大肆劫掠義民廖思閏老人
陳受統率家屬擊敗之思閏及受死於陣
十年(丁巳)餘干民畢隆興姚十八聚衆作亂縣丞邱應檄
福建窰兵平之(饒州事考)
十二年(己未)冬十一月寧王覲錫(一作釣)卒庶子上高王宸
濠嗣(明鑑)
宸濠傳云覲鈞立十年薨子宸濠其母馮針兒故娼
也始生靖王夢蛇啖其室旦日鴟鳴惡之欲不舉母
強舉之弘治八年封上高王十二年嗣宸濠輕佻無
威儀鷙忍漁利而善以文行自飾術士李自然出入
府中妄言王骨相天子也堪輿人李日芳言郡城東
南有天子氣宸濠心喜
十五年(壬戌)春正月江西盜起都御史林俊𠞰散之(明書
本紀)
林俊傳云江西新昌民王武為盜廵撫韓邦問不能
靖命俊廵視身入武巢武請自效悉擒賊黨詔即以
俊代邦問
十八年(乙丑)春正月元旦廣寇破瑞金知縣萬琛失守遇
害(贑州兵寇志)
萬琛傳云十八年正月劇盜大至琛率民兵數十迎
敵殺賊二十餘人相持至明日力屈被執罵不絶口
賊攢刺之乃死時有王祐者為廣昌知縣賊至民盡
逃援兵又不至祐拔刀自刲其腹曰有城不能守何
以生為左右奔奪其刀援兵稍集賊退越七日復突
至祐倉皇赴敵死之
武宗正德元年(丙寅)廵按御史臧鳳上言四事一謂假兼
制以安地方南贑二府接連三省流賊出沒東西北
方不相統攝文移約會動淹旬月以致賊多散逸事
難就緒宜命都御史兼制四省接境府州隨宜調度
則盜可息詔可施行(贑州謝志)
二年(丁夘)夏五月内旨復寧王護衞屯田六月廣東賊入
江西(明書本紀)
明史紀事云宸濠遣内官梁安輦金銀二萬通劉瑾
朦朧奏請准改南昌左衞為護衞
三年(戊辰)李承勲知南昌府時江西盜起瑞饒撫贑諸郡
皆被賊承勲多方防禦寇乃退(明書列傳)
平姚源傳云正德三年有潘泰者自例監附逆瑾来
知餘干政横民不堪命萬春鄉余乾七與其黨朱顯
一王浩八胡浩二梅禄一翁享四等入姚源谷中相
聚為盜初未恣有屠人戴庚九捕殺賊黨吳珏六已
而乾七報仇殺庚九聞之泰泰不禁乾七等益無憚
饑寒無賴者争從之數月衆至萬人
四年(己巳)王哲以僉都御史廵視南贑汀漳等處會江西
盜起命哲往撫既至黜貪吏去苛政盜皆解散參議
俞諫計擒程鄉賊酋鍾士高陳五長等往年為安遠
信豐害者駐師三月民不知兵(贑州志)
雩都紀事云正德己巳十一月二十三日禾豐走報
有武平賊自長河嬈村来時已昏夜城中人不設備
賊五鼓渡河從城西角梯而入時袁僉事某聞賊陷
城出避萬壽僧舍賊從閣上邏得見其氣壯言正不
加害挾之同宿布政行司前梅氏祠次日將撤營去
有留之者因復駐掠城中婦女二百餘人燒燬房屋
殆半殺孫嘉亨等五人其留賊者賊疑之亦見殺
平姚源傳云四年副使吳一貫遣百戶鄭鑑捕盜古
埠遇害賊懼而乞降一貫殺降賊百人又以窰兵三
千人襲姚源賊覺扼其險無得脱者邑生桂秀率子
弟鄉民與賊戰於回跋大敗父子及門人俞相俱死
又撫州盜起西鄉賊張馬七起三塘甚鷙
五年(庚午)秋八月劉瑾伏誅兵部奏革寧王宸濠護衞仍
為南昌左衞(明史紀事)
豫章書云是年用福建鎮守太監張俊廵按御史賀
泰議復設南贑巡撫
瑞州雜志云五年七月高安陳福一羅長一奉新胡
雪二嘯聚郡界之華林山連劫庫獄暨臨江奉新靖
安建昌諸府縣脇從擄質至萬人復分踞越王瑪瑙
仙女雞冠山等寨官司且撫且捕惟華林賊尚熾
興國蔡志云庚午七月流賊寇城火二日不滅十二
月賊還自萬安通判徐圭擒其副殺之賊乃遁
平姚源傳云五年春僉事張昊見東西賊相峙方謀
招東賊以討西賊冬都御史王哲鎮守太監王嵩檄
昊營餘干古埠參政董朴營樂平珠田參議居達營
安仁吳山約日進兵攻姚源昊進畬塘賊兩衝營敗
去朴約昊進梁山朴麾下千戶姜金遇賊奔還營兵
潰自相蹂踐死傷無數昊被執砍其面其僕衞之曰
吾主張僉事也賊殺僕釋昊千戶李俊戰死軍民官
高珏史文耀蘇大觀等俱死鄉官典史吳祚與賊遇
梁家坂斬賊十三人身被二十七鎗死無完膚義兵
頭目孫秀葉竒十等死者六十人
六年(辛未)春三月江西賊破新喻諸縣夏四月贑賊陷新
淦執參政趙士賢靖安賊據越王嶺華林賊陷瑞州
府撫州東鄉饒州姚源盜皆大掠命都御史陳金率
兵討之五月賊劉六等自湖廣入江西秋七月江西
盜攻臨江府官兵敗績冬十月廣福賊入江西連破
州縣(明書本紀)
大志云九月廣東福州流賊三千餘人入永豐縣知
縣朱璉逃去遂破樂安新淦知縣申惠等被執都御
史陳金調兩廣土兵分道𠞰捕
撫州兵氛志云臨川東鄉盜徐仰四艾茹七等作亂
殺官兵知縣龍誥督民兵薄賊巢幾被執都御史陳
金以所調狼土軍討平之乃議建東鄉縣
南康紀事云五月河南盜乘舟入湖廣掠黃州都指
揮張塤追敗之乃趨江西掠星子都指揮趙鉞敗之
左蠡
贑志云六年程鄉賊鍾仕錦攻劫附近鄉邑都御史
周南招降賊首何積玉及餘黨千餘人擒仕錦戮之
安插朱貴等三百餘人於羊角水後積玉復叛知縣
蔡夔督民兵格殺之安插餘黨葉芳等為新民
七年(壬申)春正月南贑巡撫都御史周南率兵攻破大帽
等山寨盡平之大帽山界江閩廣三省賊首張番璮
李四仔鍾聰劉隆黃鏞等聚徒數千人陷石城萬安
諸縣南分遣江西兵從安遠入攻破巢穴七廣東兵
從程鄉入攻破巢穴九福建兵從武平入攻破巢穴
八擒番璮等悉斬之俘獲賊屬奪回良善甚衆二月
江西按察司副使周憲率兵討廬山左湖盆塘賊敗
之擒斬數百人四月憲移軍攻華林賊(陳福一等)於仙女
寨拔之進克雞公嶺先後擒斬千餘人進薄華林絶
其出道賊益窘先是陳金檄憲等分兵三路討賊五
月憲信諜者言賊衆饑疲遂檄兵夾攻其二路失期
不至憲獨深入山谷峻險賊憑高發擂石如雨兵敗
憲被執刀中憲首血流滿面左髀復中鎗不能行大
罵賊不絶口賊怒支解之子幹見父被執躍馬直前
中流矢力戰墮崖死賊勢復振事聞贈憲官諡忠愍
旌其子六月南昌知府李承勲會同按察使王秩督
兵進攻華林賊承勲招降賊帥黃竒置麾下任用之
竒感奮誓以死報乃令竒入賊寨說其黨多来降者
承勲令土酋岑猛選精兵五百人夜與俱至山下令
竒密入寨誘所與約降者来即遣之為内應乃與猛
帥五百人銜枚登山竒與數人前導至壘賊方鼾睡
直夜者擊三更竒拔柵率衆入五百人奮刀斫之内
應降賊合勢夾攻賊倉猝不知所為求甲仗皆不得
斬首三千餘級餘衆奔出壘乘夜逃匿山谷候曉搜
山又斬獲千餘人華林賊遂平移兵擊靖安瑪瑙寨
賊(胡雪二等)盡俘之金奏江西華林賊已𠞰平姚源賊王
浩八願撫加金太子少保餘論功賞有差(明史紀事)
大志云七年五月撫州東鄉賊平初賊王珏五徐仰
三等聚衆萬餘人作亂陳金調兩廣目兵同官軍討
之令參議徐蕃都指揮陸潮等屯毋城僉事高賓都
指揮王爵等屯黎虚僉事李嘉言都指揮楊懋屯野
塘兩廣副總兵張勇總統官軍土官岑&KR2252;岑猛統目
兵分道並進敗賊於熟塘再克於南㙩復連捷於赤
岸蔭嶺前後斬首萬餘級俘七百五十餘人破二百
六十五柵事聞皆陞賞姚源賊殷勇十洪瑞七等搆
亂猖獗金受命總制募鄉兵得五六萬人令參政董
朴軍餘干吳廷舉軍安仁僉事高賓軍貴溪鄭宣軍
樂安都指揮許時軍鄱陽而布政使任漢統之據山
立寨分守要害賊出輙遏其歸間發兵搗巢穴俘斬
千餘人殷勇十重創死已而勇以廣西目兵至毒弩
蹶張所向破竹俘斬又四千餘人金喜以功在頃刻
乃與諸道領兵官置酒高會賊覘知諸要害無守者
乃悉所有賂土官因兵懈乘夜遁去時賊不食已三
日轉掠衢徽間廷舉以安仁民兵及目兵追及于弋
陽目兵所在攘掠居民遮訴俱不省由是將驕卒悍
上下解體金乃倡招撫立縣之議賊欲欵師偽降攻
剽如故
龍南紀事云七年山賊黃秀璣謝越賴振禄集衆劫
掠鄉邑後贑撫蔣昇招降之
八年(癸酉)春正月江西賊王浩八等復大掠命都御史俞
諫等討平之冬十月東鄉姚源賊復叛尋平之(明書
本紀)
明史紀事云八年正月姚源賊王浩八等復作亂率
五洞蠻兵與東鄉賊分劫州縣命操江副都御史俞
諫提督軍務同總兵劉暉率狼兵進𠞰四月兵備副
使胡世寧約王賽一内應引兵征東鄉劇賊樂庚二
陳邦四等盡擒之東鄉故賊巢世寧撫禦反側務立
信義庚二邦四復叛悉擒馘賽一欵順有功奏原其
死既而備城濠立縣治百姓晏然五月參政吳廷舉
單騎入姚源諭降劇賊王浩八等為賊所留耀武劫
威廷舉不為動久之因得識其左右有謀勇者陰結
之使結其渠因奉廷舉歸總制都御史俞諫聞廷舉
被執移兵姚源進𠞰知府李承勲曰賊乏食必掠裴
源積粟請贑兵及南昌兵分兩翼伏裴源待之賊果
至大敗遁去初賊聞狼兵至頗懼欲降按察使王秩
受之已有約議者以賊反覆不可信欲乘兵威撲滅
取降者殺之賊復大亂棄巢奔突四出劫掠徽衢等
處民被其害六月總督浙江軍務都御史陶琰巡撫
應天都御史王縝會總制江西都御史俞諫夾攻姚
源賊王浩八于徽衢平之初琰慮姚源賊聽撫難信
豫為之防至是果突入境督兵會𠞰餘黨悉平總制
俞諫奏立東鄉萬年二縣分治地方撫安人民從之
十二月諫調兵征建昌賊徐九齡等平之建昌賊為
患數年勢逼益府官軍不能討至是諫命師悉擒以
還
大志云江西賊徐九齡嘯聚建昌縣之醴源負固劫
掠出沒江湖間德安鄱陽九江湖口咸被其毒都御
史俞諫督兵討之豐城知縣吳嘉聰率衆先登破袋
嶺擒其從賊顔曰和等二十一人餘衝高安主簿袁
珤率兵遏之賊敗走珤亦戰死九齡急引衆冒雨夜
遁出完岡兵備副使宗璽扼之於青頭岡斬九齡及
其黨醴源遂平
按大志誤作正德十年今從明書改正蓋討賊事
在八年賊平則于九年也
平姚源傳云八年王浩八襲執參政吳廷舉數月乃
出復勅都御史俞諫討賊八月賊陷萬年縣殺副使
李情通判陳達秦碧等十二月調大同參將桂勇總
兵劉暉遊擊賈鑑浙江參將李隆湖廣都指揮陳表
福建參政王子言副使湯沭各領所部兵討賊鑑善
騎射直抵賊壘吳廷舉以計誘翁享四擒縳王浩八
由是蔡六三劉昌三胡浩二等俱就擒餘黨始聽招
撫賊平定萬年縣版籍吳祚加承德郎蔭一子有司
以禮葬桂秀於東山
按賊平在十二月與明書本紀及明史紀事不合
錄之以備參考
九年(甲戌)春三月再復寧藩護衞屯田(同上)
明史紀事云陸完為兵部尚書宸濠喜曰全卿(完字也)
為司馬護衞可復得矣致書欲復護衞完答書須以
祖訓為言時伶人臧賢有寵錢習張銳張雄軰皆陰
結之賢婿司鉞坐法充南昌衞軍宸濠因之以通于
賢每手書寄賢字賢為良之至是輦載金寳于賢家
分饋諸權要大學士費宏知之宣言曰寧王以金寳
鉅萬復護衞苟聽其所為吾江西無噍類矣陸完知
宏必阻之乃密謀於錢寧等會三月十五廷試進士
内閣與部院大臣皆在東閣讀卷完遂於十四日投
覆寧王乞護衞疏十五日中官盧明以疏下閣密約
楊廷和出下制許之宏竟不與聞會言官交章論護
衞不可復乃謀去宏傳旨令宏致仕宏南歸舟至清
源宸濠黨隂遣人入舟縱火行李皆為煨燼宸濠自
稱國主妄傳護衞為侍衞改令旨為聖旨六月宸濠
密令承奉劉言等招劇盜楊清李甫王儒等百餘人
入府號把勢八月宸濠因有上賜令撫臣以下朝服
見俞諫不可又嘗去其左右為惡者宸濠深銜之十
月宸濠招鄱陽賊首楊子喬統賊徒楊清等肆行劫
掠
俞諫傳云九年擊臨川賊斬其魁遣參將李隆擊新
淦賊賊踞萬山中僭稱王者八年隆等深入悉就擒
俘斬千七百餘人錄功進諫右都御史廵撫如故
金谿志云九年贑州賊起兵備副使胡世寧行縣委
官選機兵四百名赴廣昌防守
十年(乙亥)春二月寧王宸濠招舉人劉養正入府密謀宸
濠聞養正有才名習兵法延至府講論宋太祖陳橋
之變養正盛稱宸濠有撥亂才密約待時舉事夏六
月宸濠忌都指揮戴宣擅捶殺之冬十月江西按察
司副使胡世寧奏寧王無道罪狀下兵部移文寧府
令鈐束其下以河南左布政孫燧為都察院右副都
御史巡撫江西先是俞諫以忤宸濠奪官閑住宸濠
謀益横朘削百姓輦珍寳結禁近為奥援及結連各
洞寨逋賊縱其流劫鎮巡藩臬以正自持者百計去
之畏禍者遂翕然依附燧知大變將作乃均征賦飭
戎備實倉儲散鹽利偵姦黨置之法以翦其羽翼宸
濠奏副使胡世寧離間親親妖言誹謗賄營内旨逮
之下錦衣獄世寧獄中三上書言江藩横逆朝野皆
聞微臣愚戅天日共鍳訊鞫搒掠幾瘐死(明史紀事)
十一年(丙子)夏五月宸濠欲拓府居擬大内左布政張嵿
以非制拒之秋九月宸濠奪官池賄李士實張嵿持
不可冬十月以王守仁為都察院右僉都御史巡撫
南贑汀漳等處(同上)
王守仁傳云十一年八月兵部尚書王瓊竒守仁才
薦擢南贑巡撫當是時南中盜賊蜂起謝志珊(一作山)
據横水左溪桶岡池仲容據浰頭皆稱王與大庾陳
曰能樂昌高快馬等攻剽府縣而福建大帽山賊詹
師富等又起前巡撫文森託疾避去志珊合樂昌賊
掠大庾攻南康贑州贑縣主簿吳玭戰死守仁至知
左右多賊耳目乃呼老黠隸詰之其隸戰栗不敢隠
因貰其罪令詗賊動静無弗知於是檄福建廣東會
兵先討大帽賊
王文成全書云十一年七月郴州賊首龔福全(七年就撫
給冠帶為猺官)張打旗號僭稱延溪王李賓黎穏梁景聰僭
稱總兵都督將軍名目其餘猺賊千數出劫樂昌及
江西南康等縣拒敵官軍後蒙撫諭將賊首高重仁
李賓給與冠帶重設猺官未寧半月仍前出劫
十二年(丁丑)秋七月南贑巡撫王守仁請提督軍務許之
(明書列傳)
宸濠傳云十二年典儀閻順内官陳宣劉良間行詣
闕上變寧賢等庇之不問宸濠疑出承奉周儀殺儀
家及典仗查武等數百人巡撫孫燧列其事中道為
所邀不得達宸濠又賂寧賢求取中旨召其子司香
太廟寧言於帝用異色龍牋加金報賜異色龍牋者
故事所賜監國書牋也宸濠大喜列牙受賀與士實
養正日夜謀恐起事以反名人心不服伺宫車一日
晏駕大位未定乘變即起遣奸人盧孔章等分布水
陸孔道萬里傳報浹旬往返蹤跡大露
孫燧傳云燧察副使許逵忠勇可屬大事多與謀又
懲胡世寧事未敢訟言於朝托禦他盜曲為備先城
進賢次城南康瑞州患建昌縣多盜割其地别置安
義縣以漸弭之請復饒撫二州兵備撫不得復則請
勅湖東分巡兼理之請重九江兵備道權兼攝南康
寧州武寧瑞昌及湖廣興國通城以便控制廣信横
峰青山諸窯地險人悍請設通判駐弋陽兼督旁五
縣兵又恐宸濠劫兵器假討賊盡出之他所宸濠瞷
燧圖已使人語諸幸臣去燧而遺燧棗棃二物以示
意燧笑却之逵勸燧先發後聞燧曰奈何予賊以名
且需之
費宏傳云宏族人與邑奸人李鎮等訟宸濠隂令鎮
賊宏鎮等遂據險作亂率衆攻費氏索宏不得執所
與訟者支解之發宏先人冢毁其家劫掠遠近衆至
三千人宏馳使愬於朝下巡撫孫燧按狀始遣兵𠞰
滅
明史紀事云十二年二月巡撫南贑都御史王守仁
以前者多調狼達土軍縻費踰萬乃使四省兵備官
於各屬弩手打手機快中選驍勇有膽力者縣千人
少或八九百選最者優廪餼署為將領其兵備原額
官軍汰老弱三分之一各縣賢能官統之專守城隘
所募精兵隨各兵備官屯札别選官分隊統習之於
是各縣屯戍既足防守兵備召募者又可應變出竒
盜賊漸知所畏三月守仁調三省兵攻信豐龍南流
賊連敗之賊突至信豐守仁令乘險設伏厚集以待
之乃潛兵往徑道夾攻賊奔潰於象湖山拒守又潛
搗其巢穴大敗之賊復潰入流恩山岡等巢尋遁去
宸濠令王春余欽等招募劇盜凌十一閔廿四等五
百餘人四集亡命同楊清等藏丁家山寺劫掠官軍
民財商貲復厚結廣西土官狼兵并南贑汀漳洞蠻
欲圖為應遣人往廣東收買皮帳製作皮甲及私製
鎗刀盔甲並佛郎機銃兵器日夜造作不息五月守
仁調兵攻何塘洞山寨賊酋詹師富等及長富村等
處二十餘巢平之其脇從餘黨願帶家口出官聽撫
守仁委官安插復業四千餘人復檄知府季斆調兵
擒賊帥陳曰能平其巢穴七月守仁請提督軍務許
之初守仁上疏論狼兵所過不減於盜轉輸之苦重
困於民乃請便宜行事期于成功不限以時兵衆既
練號令既明事無掣肘可以相機𠞰滅衆迂其議屢
不報尚書王瓊慨然曰朝廷有此等人不與以柄又
將誰用因守仁疏覆議即奉旨改提督南贑汀漳等
處軍務十月守仁討汀州左溪賊藍天鳳等平之天
鳳等與贑南下新穏下等洞賊雷文聰高文輝等盤
踞千里守仁集從事議曰諸巢為患雖同事勢各異
以湖廣言之則桶岡諸巢為賊之咽喉而横水左溪
諸巢為之腹心以江西言之則横水左溪諸巢為賊
之腹心而桶岡諸巢為之羽翼今不先去腹心之患
而欲與湖廣夾攻桶岡進兵兩寇之間腹背受敵非
吾利也况賊但聞吾檄湖廣夾攻桶岡横水左溪必
觀望未備出其不意可以得志横水左溪既破移兵
桶岡勢如破竹矣乃遣都指揮許清率兵自南康新
溪入知府邢珣率兵自上猶縣石人坑入知縣王天
與率兵自上猶縣白面峪入皆會横水指揮(當作守備)郟
文率兵自大庾縣義安入知府唐淳率兵自大庾縣
聶都入知府季斆率兵自大庾縣穏下入縣丞舒富
率兵自上猶縣金坑入皆會左溪知府伍文定知縣
張戢各率兵從上猶南康分入以遏奔軼守仁親率
兵千餘自南康進搗横水與諸軍會分布既定乃以
初七日分道並進守仁至横水謝志珊等倉卒據險
拒之守仁未至賊巢三十里駐兵夜募鄉兵善登山
者四百人各執一旗賫銃礮由間道攀崖上險分布
近賊巢左右極高山頂伏覘賊度我兵至險舉礟火
應又豫遣壯士緣厓上險奪發其滚木礧石十二日
守仁率兵進至十八面隘賊方憑險迎敵忽聞近巢
諸山頂礟聲如雷煙焰漲天守仁麾兵進逼之賊大
驚失措謂官兵已盡得其巢穴遂棄險走我兵乘勝
驟進指揮謝杲(當作昶)馬(一作馮)廷瑞兵由間道先入焚
賊巢賊退無所歸大奔潰遂破横水大巢邢珣王天
與各破數巢皆會於横水郟文唐淳等各破數寨皆
會於左溪會天霧雨休兵諜知諸潰賊收集餘衆據
險立柵然倉卒無資糧守仁乃下令各營皆分兵為
竒正二哨一前攻一後繼用土人為鄉導自是諸營
各分道破餘巢伍文定張戢亦連破數巢入會左溪
賊悉平十一月守仁會兵攻桶岡初守仁乘横水左
溪之勝遣人諭以禍福桶岡賊鍾景納欵使人夜入
賊巢期以初一日于鎖匙籠出降賊方恐見使至皆
喜而横水左溪賊持不可遅疑未决守仁遣使於鎖
匙籠促降而别遣邢珣率兵入茶坑伍文定率兵入
西山界唐淳率兵入十八磊張戢率兵入葫蘆洞俱
冒雨入藍廷鳳方於鎖匙籠聚議忽聞諸兵已入險
皆震愕急奔入内隘阻水為陣邢珣麾兵渡水前擊
張戢衝其右伍文定又自張戢右懸厓繞出賊旁賊
敗走舒富王天與亦由鎖匙籠入賊悉衆奔十八磊
唐淳嚴陣迎擊之賊大敗明日合勢併擊邢珣先破
桶岡大寨諸軍奮勇爭進俘斬甚衆湖廣兵亦至賊
餘黨遁入山谷守仁遣諸將分道捕之於是横水左
溪桶岡之賊略盡賊首藍廷鳳蕭貴模等皆斬獲無
遺守仁出師凡兩月平賊巢八十四處遂議于横水
地方建城設縣控禦三省
王文成全書云十二年二月龍南反招賊首黃秀魁
糾合廣東龍川縣浰頭賊首池大鬢(即仲容)大安大昇
等共為一陣賊首楊金巢自為一陣勢甚猖獗南康
縣丞舒富統兵快交鋒殺死二十餘人賊衆擁至殺
手陳禮魴百長鍾德昇等潰走南康報效義士楊習
舉戰死經歷王祚被執冨與義民蕭承千戶林節收
集衆兵退至南營山把截後賊差人告招本道楊璋
差蕭承往撫放回王祚賊返原巢乂委百長王受等
同已招賊首黃秀璣往安遠截捕流賊賴振禄等行
至湖江背秀璣反招令伊弟大滿細滿等燒燬劉必
甫房屋仍與振禄連謀行劫受督率兵快于黎坑際
下殺獲黃秀璣大滿細滿積瑜首級四顆四月池大
鬢串同反招賊首黃秀魁陳秀顯等糾衆四百餘打
劫千長何甫等家王受率兵夫於陳坑水交鋒殺獲
首從賊人陳秀顯等一十二顆餘賊遁歸巢又大庾
縣隘長張德于界首南流坳殺獲湖廣輋賊首唐飛
劍及嚴宗清首級二顆
守仁傳云更兵制二十五人為伍伍有小甲二伍為
隊隊有總甲四隊為哨哨有長協哨二佐之二哨為
營營有官參謀二佐之三營為陣陣有偏將二陣為
軍軍有副將皆臨事委不命於朝副將以下得遞相
罰治其年九月進兵大庾志珊乘間急攻南安知府
季斆擊敗之副使楊璋等亦生縶曰能以歸遂連破
横水左溪桶岡志珊貴模廷鳳面縛降時湖廣巡撫
秦金亦破羅福全其黨千人突至諸將擒斬之乃設
崇義縣於横水控諸猺還至贑州議討浰頭賊初守
仁之平師富也龍川賊盧珂鄭志高陳英咸請降及
征横水浰頭賊將黃金巢亦以五百人降獨池仲容
未下横水破仲容始遣弟仲安来歸而嚴為戰守備
守仁勞以牛酒問故仲容詭言珂志高讎也將襲我
故為備守仁佯杖繫珂等隂使珂弟集兵以待遂下
令散兵歲首大張燈樂
十三年(戊寅)春正月江西兵平浰頭及討九連山賊平之
(明書本紀)
守仁傳云賜池仲容以新歴誘入謝仲容率九十三
人營教場自以數人入謁守仁呵之曰若皆吾民屯
於外疑我乎悉引入祥符宫厚飲食之賊大喜過望
守仁密進兵留仲容觀燈樂正月三日大享伏甲士
于門諸賊入以次擒戮之自將抵賊巢連破上中下
三浰頭斬馘二千有竒餘賊奔九連山山横亘數百
里陡絶不可攻乃簡壯士七百人衣賊衣奔崖下賊
招之上遂據其險官軍進攻内外合擊擒斬無遺乃
于下浰立和平縣置戍而歸自是境内大定初朝議賊
勢強發廣東湖廣兵合勦守仁上疏止之不及桶岡
既滅湖廣兵始至及平浰頭廣東尚未承檄守仁所
將皆書生及偏裨小校平數十年巨寇如拉朽遠近
驚為神進右副都御史
費宏平浰記云正月癸夘胐公度諸兵已集引仲容
入併其黨擒之出盧珂等所告訊鞫具伏亟使人約
諸兵入巢越四日丁未同時並進其軍于龍川者惠
州知府陳祥率通判徐璣等從和平都入指揮姚璽
率新民梅南春等從烏龍鎮入孟俊率珂等從平地
水入軍於龍南者贑州知府邢珣率同知夏克義知
縣王天與等從太平保入推官危夀率義民葉芳等
從南平入守備指揮郟文率義官孫舜洪等從冷水
逕入指揮余恩率百長王受等從高沙保入軍於信
豐者南安知府季斆率訓導藍鐸等從黃田岡入縣
丞舒富率義民趙志標等從烏逕入公自率中堅搗
下浰大巢副使楊廷宜督餘哨會于三浰賊黨自仲
容至贑備已弛聞官兵驟入皆驚失措分投出禦悉
精銳千餘迎敵於龍子嶺我兵列為三衝犄角而前
恩以王受兵首與賊戰却之奮追里許賊伏四起擊
受危夀乃以芳兵鼓譟往援俊復以珂等兵從旁衝
擊呼聲震山谷賊大敗而潰遂并上中二浰克之各
哨兵乘勝奮擊是日破巢十一曰熱水五花障淡方
石門上下陵芳竹湖白沙曲潭赤塘古坑三坑明日
分道擊賊己酉破巢凡六曰鐵石障羊角山黃田坳
嶺岡塘含岡尾溪庚戍破巢二曰大門山鎮里寨辛
亥破巢九曰中村半逕都坑尺八嶺新逕古地空背
旗嶺頓岡癸丑破巢四曰狗脚拗水晶洞五洞藍洲
丙辰破巢二曰風盤茶山其奔者尚八百餘徒聚於
九連山山峻而袤廣與龍門山後諸巢接慮其勢合
難制乃選銳士七百餘人衣所得賊衣乘暮而入賊
以為其黨也從厓下招呼我兵亦佯與之應已度險
扼其後路明日賊始覺併力来敵我兵從高臨下擊
敗之公度其必潰豫戒各哨設伏以待乙丑覆之于
五花陣于中村于北山于風門坳分逃餘孽尚三百
餘各哨會兵追之二月辛未復與戰于和平甲戍戰
於上下坪丁丑戰于黃田坳辛巳戰於鐵障山癸未
戰于乾村于棃樹乙酉戰于劣竹壬辰戰于百順于
和洞乙未戰于水源于長吉于天堂砦諜報各巢稔
惡者已盡惟脇從二百餘聚九連山谷呼號乞降遣
珣往撫之籍其名處之白沙乃經理立縣設隘班師
而歸時戊寅三月丁未也
孫燧傳云十三年江西大水宸濠素所蓄賊凌十一
吳十三閔念四等出沒鄱陽湖燧與逵密謀捕之三
賊遁沙井燧自江外掩捕夜大風雨不克濟三賊走
匿宸濠林墓間于是密疏白其状且言宸濠必反章
七上輙為宸濠遮獲不得達
十四年(己夘)夏六月丙子寧王宸濠反巡撫孫燧副使許
逵死之遂陷九江南康兵備曹雷知府陳霖等遁走
己丑宸濠兵圍安慶知府張文錦等守禦却之秋七
月都御史王守仁知府伍文定討宸濠遂入南昌宸
濠解安慶圍還救至鄱陽湖擊敗之丁巳復戰遂擒
之(同上)
明史紀事云二月宸濠持重賂交通南京留守太監
劉琅四月孫燧自劾乞罷不許五月遣太監賴義駙
馬都尉崔元都御史顔頤壽戒飭宸濠時江彬錢寧
有隙太監張忠等欲借彬以傾寧會宸濠令南昌生
徒保舉孝行挾孫燧并巡按御史王金奏其事燧等
欲緩其逆謀具疏上之上見奏驚曰百官賢當升寧
王賢欲何為且將置我何地耶張忠乃乘間言朱寕
臧賢交通寧王謀不軌稱王孝譏陛下不孝也稱王
早朝譏陛下不朝也上頷之東厰太監張銳大學士
楊廷和初亦黨宸濠為復護衞已而銳知有反謀且
知上入忠言乃與廷和謀欲復革去護衞以免後患
扵是御史蕭淮疏稱寧王不遵祖訓包藏禍心招納
亡命反形已具疏入江彬張忠贊其說遂勅義等往
革其護衞崔元過廷和詢之廷和曰宣德中有疑于
趙府嘗令駙馬袁泰往竟得釋或此意也元等遂行
而京師競傳以為且擒治寧王偵卒林華者始匿臧
賢家兼程逃歸以六月十三日至江西值濠生日宴
鎮巡三司等官聞報大驚蓋舊日擒荆王時差太監
蕭敬駙馬蔡震都御史戴珊過南昌宸濠親見之遂
以為此必擒我不復記廷和所云趙府事也罷宴密
召劉養正劉吉等謀之養正曰事急矣明早鎮巡三
司官入謝宴可就擒之殺其不附已者因而舉事乃
夜集賊首吳十三凌十一閔念四等飭兵器以候待
旦急召致仕侍郎李士實入以謀反告之士實唯唯
而已尋各官入謝拜畢左右帶甲露刃侍衞者數百
人宸濠出立露臺大言曰太后有密旨令我起兵入
朝監國都御史孫燧毅然曰密旨安在濠曰不必多
言我今往南京汝保駕否燧張目厲聲曰天無二日
臣安得有二君太祖法制在誰則敢違濠大怒命縛
燧衆駭愕相顧失色副使許逵大呼曰孫都御史朝
廷大臣汝反賊可擅殺耶顧燧語曰我欲先發不聽
今制於人尚何言濠并縛之訊逵且何言曰惟有赤
心耳豈從汝反且縛且罵賊捶折燧左臂并執逵喝
校尉火信等拽出惠民門外殺之遂執御史王金主
事馬思聰金山右布政胡濓參政陳杲劉斐參議許
效廉黃宏僉事顧鳳都指揮許清白昂并太監王宏
俱械鎖下獄思聰黃宏不食死逆黨舉人劉養正至
宸濠自出城迎之養正嘗言帝星明江漢間故屬意
宸濠至是與李士實謀令參政季斆僉事潘鵬師夔
持檄諭降諸郡縣左布政梁宸廉使楊璋副使唐錦
為所脇移咨府部傳檄遠近革正德年號指斥乘輿
以士實養正為左右丞相參政王綸為兵部尚書總
督軍務大元帥分遣逆黨婁伯王春等四出收兵戊
寅閔念四吳十三等奪船順流攻南康知府陳霖等
遁走進攻九江兵備副使曹雷知府汪穎等亦遁城
俱陷宸濠即令師夔居守婁伯至進賢知縣劉源清
誅之提督南贑軍務都御史王守仁移檄遠近暴露
宸濠罪惡起兵討之先是福建三衞軍人進貴等作
亂兵部尚書王瓊知宸濠且反謂主事應典曰進貴
亂小事不足煩王守仁但假此便宜勅書在彼手中
以待他變可也乃具題降勅令守仁查處福州亂軍
故宸濠之叛江西守臣俱遇害被執惟守仁以往勘
福建出六月初九日自贑起行十五日守仁至豐城
知縣顧佖告宸濠反守仁易服潛至臨江幾為宸濠
所及臨江知府戴德孺聞守仁至喜迎入城調度守
仁曰臨江居大江之濱與省會近且當道路之衝莫
若扺吉安為宜又以三策籌之曰宸濠若出上策直
趨京師出其不意則宗社危矣若出中策趨南都則
大江南北亦被其害但據江西省城則出下策勤王
易為也行至中途恐其速出乃為計佯奉密旨先知
反狀令兩廣湖廣都御史楊旦秦金暗伏要害地方
以俟寧藩兵至復取優人數輩厚賞以全其家令其
至伏兵處所飛報竊發日期將公文縫置袷衣絮中
臨發適捕李士實家屬至故縱之令其奔報宸濠邏
獲優人果於衣絮中搜得公文不敢即發庚辰守仁
飛報宸濠反王瓊宣言曰有王伯安在何患不久當
有捷報耳丁亥守仁集兵糧傳檄四方諸郡縣知府
伍文定等皆至議所向守仁曰兵家之道急衝其鋒
攻其有備皆非計之得我故示以自守不出之形彼
必他出然後尾而圖之先復省城搗其巢穴俟彼還
兵来援邀而擊之此全勝之策也秋七月宸濠率兵
出江西留其黨宜春郡王拱樤同内官萬銳等守南
昌自與拱栟李士實劉養正閔念四等六萬人號十
萬以劉吉為監軍王綸為參贊指揮葛江為都督載
其妃媵世子從總一百四十餘隊分五哨出鄱陽舳
艫蔽江而下聲言直取南京太監畢貞守浙江許起
兵應之戊戍宸濠趨安慶知府張文錦都指揮楊銳
指揮崔文令軍士鼔譟登城大罵之宸濠遂留攻安
慶僉事潘鵬安慶人也宸濠令鵬遣家屬持書入城
諭降崔文手斬之磔其尸投城下宸濠令鵬至城下
說之文引弓欲射鵬走免張文錦即鵬家盡誅之宸
濠盡攻擊之術不能克癸夘守仁率知府伍文定等
起兵會於臨江樟樹鎮于是知府戴德孺引兵自臨
江徐璉自袁州邢珣自贑州通判胡堯元童琦引兵
自瑞州通判談儲推官王暐徐文英新淦知縣李美
泰和知縣李楫寧都知縣王天與萬安知縣王冕各
以其兵至十八日己酉至豐城或謂當與安慶夾攻
守仁曰不然我師越南昌下與寧王持江上安慶之
衆僅能自保必不能援我於中流而南昌兵詣其後
絶我糧道南康九江又合勢乘之腹背受敵非利也
不若先攻南昌寧王久不克安慶精銳皆出守禦必
單弱我兵新集氣銳南昌可克也寧王聞我攻南昌
必解安慶圍還兵自救暨来我師已克南昌彼聞之
自奪氣首尾牽制此成擒矣乃分兵為十三哨哨三
千人少者千五百人令文定等各攻一門以四哨為
遊兵策應之諜報寧王伏兵千餘在新舊墳厰為城
中聲援遣知縣劉守緒夜從間道襲破之十九日發
兵以二十日昧爽各至汛地下令曰一鼓附城再鼓
登三鼓不登誅四鼓不登斬其隊將又先期為榜入
諭城中居民令各閉戶自守勿助亂舁攻具至城下
梯絙而登城上雖設守禦聞風倒戈兵遂入贑州奉
新等兵皆降盜多肆殺掠守仁執數人斬之衆稍定
擒拱樤及萬銳等十餘人宫中皆縱火自燒死不盡
者拘擊之散遣脇從籍封府庫城中始安宸濠聞守
仁帥兵攻南昌大恐士實等勸宸濠舍安慶徑取南
京既即大位江西自服宸濠不從解安慶圍移兵泊
阮子港先遣兵二萬援江西宸濠自率大軍繼之二
十二日撫州知府陳槐亦帥兵至二十三日諜報宸
濠先鋒至樵舍守仁令伍文定以正兵當其前余恩
繼其後邢珣帥兵繞出賊背徐璉戴德孺張兩翼分
擊之諸將各受命出二十四日乙夘賊兵乘風鼔譟
而前逼黃家渡氣驕甚文定與恩佯北致之賊爭進
趋利邢珣兵從後急擊横貫其陣賊敗走文定恩還
兵乘之德孺璉合勢夾擊賊大潰追奔十餘里擒斬
二千餘級溺水死者萬計賊氣大沮退保八字腦是
日建昌知府曾璵等帥兵至守仁謂九江南康不復
湖廣援兵不能達乃别遣知府陳槐合知府林珹兵
攻九江知府曾璵合知府周朝佐兵攻南康宸濠大
賞將士盡發南康九江兵至丙辰幷力合戰官兵少
却死者數百人文定急斬先退者以殉身立礟銃間
火焚其鬚鬢不移足士殊死鬭兵復振礟及宸濠舟
賊遂大敗殺溺者甚衆退保樵舍聫舟為方陣盡出
其金帛賞士文定等乃為火攻之具邢珣擊其左徐
璉戴德孺擊其右余恩等分兵四伏期火發兵合丁
已宸濠朝群臣執其不盡力者將斬之爭論未决官
兵四集奮擊之火及宸濠副舟賊復大潰宸濠妃嬪
皆赴水死將士執宸濠及其世子郡王儀賓并偽丞
相元帥等官李士實劉養正劉吉凃欽王綸熊瓊羅
璜王春吳十三凌十一葛江火信等數百餘人被執
脇從太監王宏御史王金主事金山按察使楊璋僉
事王疇潘鵬參政陳杲布政司梁宸都指揮郟文馬
驥白昂等擒斬賊黨三千餘級溺水死者約三萬棄
其衣甲器㐲財物與浮尸積聚横亘若洲餘賊數百
艘四散逃潰遣兵分𠞰破之于樵舍又破之于吳城
守仁所遣曾璵陳槐亦攻復九江南康二郡初宸濠
謀反妃婁氏泣諫不聽及宸濠被擒於檻車泣語人
曰昔紂用婦人言而亡天下我以不用婦人言而亡
其國守仁為求婁妃尸葬之得宸濠交賄大小臣僚
手籍悉焚置不問八月下詔親征方駐蹕良鄉守仁
捷書至且慮有沿途竊發欲自獻俘闕下疏略曰臣
於告變之際選將集兵振揚威武先收省城虚其巢
穴繼戰鄱湖擊其惰歸今宸濠已擒逆黨已獲從賊
已埽閩廣赴調軍士已散地方驚擾之民已定竊惟
宸濠發謀之始逆料大駕必將親征先于沿途伏有
姦黨期為博浪荆軻之謀今逆不旋踵遂已成擒法
宜解赴闕門式昭天討然欲付之部下各官誠恐潛
布之徒乘隙竊發或虞意外臣死有餘憾矣蓋時事
方艱賊雖擒亂未已也奏入上屢檄止之令以俘候
車駕至大學士梁儲蒋冕屢請回鑾不聽九月上至
南京守仁發南昌將獻俘闕下張忠江彬等謂當縱
之鄱湖俟上親與遇戰而後奏凱論功屢遣人至廣
信止之守仁不得已乘夜過玉山械繫宸濠等取道
由浙河以進張永已候于杭州守仁以宸濠付永還
江西命守仁為江西巡撫擢伍文定為江西按察司
邢珣為布政司右參政十一月張忠許泰劉暉等復
營内旨領京邊軍討宸濠餘黨江西騷然不勝其擾
撫州志云知府陳槐集義旅討宸濠東鄉餘賊復起
流劫州縣金谿典史李鳳禦之為賊所害殺官兵三
百餘人
十五年(庚辰)秋九月上以大將軍鈞帖令廵撫江西都御
史王守仁重上捷書守仁節略前奏入江彬張忠等
姓名疏上始議北旋冬十二月賜宸濠死燔其尸餘
黨至京師磔誅之獨抑守仁功未叙(明史紀事)
十六年(辛巳三月武宗崩)夏六月贈故廵撫江西副都御史孫
燧禮部尚書諡忠烈按察副使許逵副都御史諡忠
節建旌忠祠於南昌冬十一月封王守仁新建伯(豫
章書)
守仁傳云前後平賊率歸功王瓊大學士楊廷和不
喜大臣亦多忌其功會有言國哀未畢不宜舉宴行
賞者因拜守仁南京兵部尚書辭不赴已論功封特
進光禄大夫柱國新建伯世襲歲禄一千石然不予
鐵劵歲禄亦不給諸同事有功者惟吉安守伍文定
至大官當上賞其他皆名示遷而陰絀之守仁不自
安時已丁父憂屢疏辭爵乞錄諸臣功咸報寢
世宗嘉靖元(壬午)夏五月復設兵備副使於饒州秋九
月遣婁星等(宸濠妃婁氏族)戍邊(同上)
三年(甲申)九江盜起殺傷官軍彭汝實疏言操江伍文定
不即議勦應城伯孫鉞擁兵不出俱宜切責從之(明
書列傳)
五年(丁亥)春正月都御史潘希曾令贑州府通判董鳴鳳
指揮劉鏜等合兵討浰頭賊曾惟德王尚琦譚崇尚
李正璉等失利復命同知伍佐指揮姚璽統兵繼之
又檄都指揮吴山陳鑒協力進勦戰於龍南太平保
中浰等處擒賊首曾惟德鬼吹角等一百七十名追
至曲潭及九連山奪回被擄官員董鳴鳳擒斬賊徒
四十名各賊潛竄二省(江西大志)
七年(戊子)冬十一月新建伯王守仁卒於南安(明書本紀)
八年(己丑)春正月革新建伯王守仁世爵䘏典(桂萼忌之也)冬
十一月從南贑都御史周用言以吉安之泰和萬安
龍泉永豐永寧府州之樂安屬虔臺(孫章書)
十一年(壬辰)安福土宼彭正猖獗據洋澤道士嶺石巢銅
坑茶坪雞子寨等處參政范永鑾督兵討平之添設
同知鎮守其地尋革(吉安郡紀)
十四年(乙未)分廵湖西道周相攝南贑道事延途告安遠
杜柏者日以百數相至贑聞柏恣横不可捕乃佯曰
柏富招怨耳碎其狀衆憤走控三院冀得轉於相柏
詗知告者姓名日撥百餘人抄殺之有孫宏者懼抄
及聚族千丁自保其姻葉天序亦糾族丁千人助之
潛告於相相諭曰過端午出廵為若等理積訟宏天
序歸途懼柏邀殺急投黃鄉保曾婆曾令十頭目領
三千人合宏天序之衆為一大寨曾婆者舊所稱滿
緫葉芳妻也夫死代領其衆柏上變告孫宏葉天序
合黃鄉保賊反軍門信之發兵千三百令四指揮領
赴道聽調度討宏等相親書密揭軍門白宏天序不
反反者杜柏也絶不使吏人知又陽戒四指揮宣言
曰柏實罪魁宏等何辜相故歎息曰如軍門之令何
吏人潛告柏遂弛備相發南康至安遠乃大閱差千
戶五各領旗牌一押孫宏西去里許聽理一押葉天
序東去里許聽理一押滿緫十頭目兵歸黃鄉保一
同典史疾馳安遠諭新民出城押歸原耕住處一選
帶素與柏厚者數人諭之赴理五旗牌一時齊發柏
計窮來伏庭下相曰爾既來須集衆庭鞫之械宏天
序送鎮撫司監候而密具舟五十艘分載諸兵將畢
忽執二犯乘夜順流歸贑柏黨千人馳至信豐聞柏
已縛去各散歸遂反接柏及黃金瑋與惡僕杜龍杜
虎獻俘軍門會新道至亟杖殺四凶然後行(贑州兵
宼志)
張尚瑗辨正云孫宏所投黃鄉保曾婆謝志以為滿
緫葉庭椿妻夫死子幼代領其衆而薛副使甲所殪
賊又即廷椿相距七年豈李順不死儂志高尚在乎
前正德四年周文化招降程鄕賊何積玉已而復叛
知縣蔡夔擒捕之安插餘黨葉芳等謂之新民芳自
號滿緫則是芳死而其妻曾婆代曾婆死而芳之兄
復狓猖也
十五年(丙申)冬十月以建德萬安等縣分隸饒九贑三兵
備(建德新建進賢星子都昌五縣俱隸饒州兵備建昌寧州武寧靖安奉新五州縣俱隸九江兵備萬
安龍泉永豐廣昌新城南豐六縣俱隸贑州兵備)設廵湖都指揮於都昌(豫
章書)
贑志云十五年設坐營參將於贑州專司團練
十六年(丁酉)秋八月南贑提督王浚請留鹽稅銀以濟安
南軍興冬十月從王浚議復設南贑各縣捕盜主簿
(同上)
十八年(己亥)流賊劉松一等六十餘衆劫掠瑞金縣陳□
諸處知縣王釴率義勇兵快擒之明年團溪山賊首
劉操等劫掠寧都瑞金二縣釴督兵生擒劉操等三
十餘名解赴軍門(江西大志)
十九年(庚子)秋八月浮梁大水景德鎮饑民亂廵撫王暐
尋撫定之(豫章書)
按汪栢上王廵撫書云浮梁今歲不幸大水驟至
繼以樂平遊民之禍又百七十年所無幸賊專意
於景德鎮鎮之人衆足以相當又據險寨賊戰不
利知上司來逡廵去耳據此則倡亂者係樂平人
豫章書又云辛丑六月樂平浮梁饑民讎殺考辛
丑三月廵撫王暐已内陞所載似未核實也
二十一年(壬寅)安遠黃鄉保新民葉廷椿作亂黃鄉離安
遠縣治二百里與廣東平遠和平龍川等處接壤中
有大帽山綿亘數百里久為盜窟有葉芳者自程鄉
入衆七千自號滿緫虔撫王守仁嘗用以平桶岡浰
頭後驕横不受約束芳死兄廷椿領其衆肆暴尤甚
副使薛甲計擒之并其二子選葉金為千長以撫其
衆虔撫虞守愚請於田背築城堡設廵檢司移安遠
隄備之兵駐扎其地又於長沙營羊角水堡築城防
守(贑州兵寇志)
豫章書云壬寅十二月廣賊蔡子顯等寇贑州殺指揮
斯邦爵(斯泰子)主簿蔡思賢
二十二年(癸夘)冬十二月雩都官兵捕獲葉珊廖涯等二
十餘名龍南官兵獲陳英等四十三名逋宼漸次削
平(江西大志)
三十年(辛亥)冬十一月和平岑岡賊李文彪稱亂都御史
張烜討之高砂千緫陳貴爵與賊通漏師賊襲執指
揮金爵及戰貴爵為外應遂敗明年遣指揮謝勅諭
降賊乃殺貎似文彪者以紿之撤兵後偵知其偽復
遣勅入巢切責乃殺貴爵而文彪竟得逃死(明書)
三十四年(乙卯)冬十二月四川酉陽兵(時調赴南直浙江)道經九
江殺江西鎮撫曲禮(豫章書)
三十六年(丁巳)春三月龍南賊賴清規據下歷保以叛清
規本平民素有機智嘗從征三浰有功後充本縣老
人郡倅署縣事索賄不厭因逃匿蹤跡之愈急聚衆
拒捕遂反龍南之横岡信豐之員魚逕腦安遠之大
小石伯洪俱為所脅合岑岡賊李文彪高砂賊謝允
樟號三巢而清規為雄嘯聚十年地方受其荼毒(明
書)
江冕守南豐記云丁巳十一月閩廣流宼起薄寧化
縣警報南豐時臨川令林潤奉御史臺牒杳盤到縣
因籍城中丁壯分門防守賊逼城下凡七晝夜乃遁
去前後射殺賊首二人殺旗頭三人徒黨被矢石傷
殘者無筭夜劫營奪大旗一口飛火燒旗三口得所
遺牲口什物甚多
三十八年(己未)春岑岡賊李文彪合下歷高砂汶龍等巢
出劫(定南紀事)
三十九年(庚申)秋八月設興安縣先是廣信弋陽縣横峰
窰鎮乃外省人民及處州礦徒流寓雜居屢為梗擾
後設立府舘添駐捕盜通判以制馭之然不過往來
駐劄而了巖寨巡檢司又無能為歲饑缺食爭奪幾
成大患御史沈越檄廣信檢校管景往勘之景乃宣
布盛德作勸善懲惡箴以示之盜率悔過散去時縣
民王庸等議開設縣治欲割上饒十里鉛山二里并
弋陽十里設為一縣越因上疏詔部議未果行至是
撫臣何遷復以為請從之(豫章書)
雩都志云嘉靖庚申流宼自閩入境以初夜發自會
昌峽意深更必抵城下會過良蓬灘失利比抵邑向
曉矣舟至東門岸上人鼔譟禦之保伍易懷灌乍發
矢斃其張赤幟者賊氣大奪乃不敢窺城趨興國入
吉安界
四十年(辛酉)饒平賊張璉故為斗庫侵欺挂法遂以失計
良家子稱亂閩廣諸巢賊附之夏五月流入興國自
龍沙出梁口萬安及泰和殺副使汪一中執參議王
應時遠過衣錦鄉長信里溫陂等處焚劫一空新撫
陸穩遣安遠知縣石廪領黃鄉葉槐等兵禦之擒斬
數十人賊敗走出境(明書)
豫章書云辛酉四月程鄉賊宼泰和官兵敗於馬纓
岡殺三百餘人廵檢劉茂被執賊剖其腹副使汪祭
之以文閏五月賊復宼泰和殺副使汪一中及武弁
三人官兵三百餘人執參議王應時尋脱歸八月廣
賊復宼江西十月兵部尚書楊博言江西之宼始於
南贑賊巢合廣西叛兵益以本鄉惡少遂至蔓延前
奉詔督責諸臣以九月報平今且過期不效請更申
飭仍照邊方事例半月一馳奏賊情又御史叚顧言
生長邊陲素嫻韜略可就委以兵事海道副使譚綸
嘗練土兵足稱智勇今以守制回籍宜令墨縗效用
以靖地方且閩廣之賊所倚重者數巢穴耳使以勁
兵乘虚搗瑕攻其必救賊必牽於内顧乃可平矣上
令胡宗憲督率進勦餘如議行
李璣新設建撫參將碑記云嘉靖辛酉廵撫胡松建
三營於省城南豐萬安以為諸郡鎮壓於兵備守廵
諸道常駐之地各練千餘人以為三營羽翼又請以
署指揮僉事梁守愚陞建撫參將以鉛山把緫屬之
統轄調度制曰可
南康紀事云賊張璉袁三等宼掠臨江等處調南康
兵往征逾年賊復自閩入江西徑趨南康連舟而下
南康兵追至黃婆磯縱火焚其戰艦斬首數十級諸
酋長俱焚死
南安事考云四月流宼入嶺劫大庾知府周鏜敗之
貴溪志云辛酉七月流賊袁三(即袁鳳)等破玉山順流
而下掌縣事推官姚筐張軍備禦賊怖不敢入境十
月閩廣流賊從火燒嶺突入邑南岡湖山焚掠一月
守道楊守魯以兵逐之至弋陽為參將戚繼光所殱
四十一年(壬戌)夏五月命都督僉事劉顯充緫兵官鎮守
廣東南贑參將俞大猷副之一應戰守事宜會同督
撫協謀勦賊仍令江西紀功御史叚顧言兼覈廣東
功罪以聞(世宗實錄)
㶑水志林云四十一年奉詔會師二十萬分為七哨
大𠞰張璉兩廣兵駐潮州福建兵駐漳州江西兵駐
建昌贑兵駐汀州監軍御史叚顧言駐節贑城紀驗
功級時督撫陸穩緫江浙勁兵六萬屬參將俞大猷
將之璉出攻漳州諸帥乘虚搗巢璉急回自保大猷
計誘賊黨郭玉鏡等賣璉以獻兩廣以饒固其地不
肯予虔哨奪璉去璉既擒諸巢或𠞰或撫悉就平定
豫章書云六月廣東盜平南贑都御史陸穩廵撫江
西侍郎胡松參政譚綸等各賜銀幣有差十月函程
鄉賊梁寧首至泰和懸示初張璉等平獨程鄉巨賊
梁寧林朝曦徐東州等出沒贑吉二府久之不定穩
遣大猷引兵夜襲寧巢寧懼先遁東州與官兵遇於
武平伏發就擒朝曦復約河源賊首黃積山謀大舉
官兵乘積山無備攻巢克之斬積山首朝曦率其黨
從銀場坑間道出攻程鄉城知縣徐甫宰嚴兵待之
乃計遣主簿梁惟棟招安說降其黨朝曦窮急棄巢
遁追擒於陰那山并其弟朝敬等於是潮寇悉平十
一月設南湖觜守備鉛山長沙營羊角堡三把緫
大志云四十一年流賊張忠洪都等由閩犯廣信委
千戶桑鳳守備鉛山分水關計擒巨寇百餘人論功
陞賞
四十二年(癸亥)夏四月吴百朋為右僉都御史提督南贑
五月廣東僉事徐甫宰擒程鄉賊平之初上杭縣賊
首萬鼎堯等為官軍所擒其黨遁入程鄉賊溫鑑梁
道輝巢中鑑等益強乃出巢窺江西平遠知縣王化
擊敗之(四十一年設平遠縣治於程鄉縣之太平營隸江西贑州府)趨瑞金遇嶺
北道副使李佑兵三戰皆敗奔歸程鄉故巢甫宰乘
其營壘未定急攻之擒道輝於大坑口擒鑑於沙羅
塘(豫章書)
吴百朋傳云百朋以右僉都御史廵撫南贑汀漳與
兩廣提督吴桂芳討平程鄉賊葉丹樓又廣東大埔
民藍松山余大眷倡亂與香寮盜蘇阿普范繼祖連
兵犯德安為都指揮耿宗元所敗偽請撫百朋亦陽
罷兵誘賊黨為内應先後悉擒之惟三巢未下岑岡
賊李文彪死子珍及江月照繼之益猖獗
四十三年(甲子)冬十一月平遠知縣王化擒田坑賊首梁
國相等於石子嶺國相本南韶故盜梁寧子先已請
降至是復叛約三圖賊葛鼎榮等分宼江閩二省化
先其未發寄妻子於會昌縣身自帥鄉兵擊之賊連
敗乃縱反間於會昌城中言化已没化妻計氏聞之
遂自刎化追賊益急卒破擒之撫臣以聞并上計氏
守節狀(同上)
四十四年(乙丑)春三月賴清規等流劫信豐會昌安遠等
處官兵敗之冬十二月參將蔡汝蘭計誅逕腦賊鄧
東湖兼程進兵盡屠其黨(定南紀事)
四十五年(丙寅十二月世宗崩)南贑提督吴百朋上疏請討三巢
賊從之(世宗實錄)
龍南紀事云丙寅夏六月都御史吳百朋親督參將
蔡汝蘭等官兵進𠞰下歴賊首賴清規伏誅先是百
朋上疏討賊知府黃扆請單騎招撫百朋佯許之清
規意欲緩兵聞府官來撫率衆稽顙待命開道送歸
百朋乘賊懈亟移鎮信豐檄兵備李佑督諸路兵於
六月初二日分哨進攻長沙營把緫暴以平首破楊
梅牌斷賊右臂逼賊巢賊戰皆失利遂奪神仙嶺賊
益促退保鐵爐坑同知李多祚督黃鄉兵俘斬甚衆
縱火焚其巢賊奔樟木嶺各路兵夾攻不能支復奔
入羊石鐃鈸清規率親信五六百人踞銅鼓嶂嶂為
龍川地昔儂智高所據為密穴者汝蘭選勁卒六千
人從間道圍守三寨自以大兵殿後又架天車為仰
攻計坐營都指揮王如澄冐矢石先登七月初四日
破鐃鈸寨初六日破銅鼔嶂清規計窮謀夜走葫蘆
岡為隘兵所扼反走回苦竹嶂匿茂林中副將孔宗
周偵知之領兵搜獲清規自殺戮其屍髮長七尺下
歷平高砂謝允樟悔罪自縛詣軍門獻地乞為編戶
乃即其地建定南縣(事在隆慶三年)
穆宗隆慶二年(戊辰)春以張翀為右僉都御史廵撫南贑
所部萬羊山跨湖廣福建廣東境故盜藪四方商民
種藍其間至是盜出劫翀遣守備董龍𠞰之龍聲言
搜山諸藍戶大恐盜因煽之嘯聚千餘人兵部令二
鎮撫臣協議撫𠞰之宜久乃定(明書列傳)
神宗萬歷二年(甲戌)設建昌撫州二把緫(豫章書)
三年(乙亥)九月都御史江一麟知府葉夢熊計殱黃鄉保
賊首葉楷等黃鄉寇盤踞有年四月内保民劉載永
嚴順民等請增設縣治夢熊以告一麟曰是其衆可
攜也乃先令子弟來郡塾就學以恩深結之楷怒其
背已向官遂相讎殺又密致載永順民及尹明遂温
時選等數人假以把總銜俾為内應遣梁正環陳俊
賴琪等予以招降旗數十免死票三千懸賞格令伺
便行事九月一麟乃發兵分四路參將郭千東路入
由勞田安遠知縣張行可西路入由太平保定南典
史張尚禮南路入由大小石堡皆把截防其奔逸中
路則贑通判徐廷輔及贑衞千戶孫韜李賓入自黃
鄉雙橋搗賊巢正環等堅立降旗衆星散無與官兵
敵者楷勢孤走匿頼舍廟兵圍之火其廟遂焚死擒
斬支黨葉盛文盛科吳富珠等俘獲家屬兒婦並黃
繖牙轎大白綾旗諸違禁器物一麟奏捷疏聞參政
張士佩副使朱茹及夢熊等叙賚有差明年立長寧
縣(贑州兵寇志)
五年(丁丑)設寧州銅鼓石守備(豫章書)
大志云先是甲戌年賊渠李大鑾楊青山倡亂分寧
據大幽山金雞橋等處數征𠞰殺傷官兵民甚衆廵
撫潘季馴至遣守備鄧子龍密授方略一營萬載之
黎源一營新昌之黃岡一營奉新之百文一營靖安
之雙坑一營武寧之黃竹又密令數十騎溷商賈中
分伏楚疆以斷賊西路子龍自督驍騎百餘人夜半
入賊老營大潙山賊弛備就枕火礮四發皆驚潰斬
首百顆焚死者尤多餘黨果趣黎源洞遇伏兵次第
就擒大鑾復走安鄉將以楚長河為援至丁丑南昌
知府王三錫知州石漢莅任申明保甲文武協濟不
旬月大鑾青山餘黨盡擒撫臣奏請增設城堡立守
備等官於大潙山之銅鼔石為寧州外屛分定哨五
營黎源諸洞險盡在掌握可成内外應援長治之策
鄧子龍傳云萬歷初從大帥張元勲討平巨盜賴元
爵已從平陳金鶯羅紹清賊魁黃高暉逸子龍入山
生獲之遷銅鼔石守備尋擢署都指揮僉事
按季馴本傳萬歷四年夏廵撫江西明年冬召為
刑部右侍郎銅鼓石設守備營豫章書誤載四年
今改正
八年(庚辰)夏六月龍川猴嶺賊鮑時秀叛知縣劉世懋立
四隘兵禦之(定南紀事)
三十年(壬寅)春二月饒州景德鎮民變稅監潘相舍人激
之相誣劾通判陳竒逮下獄(明史紀事)
三十二年(甲辰)劇盜陳上新大掠長寧知縣凌位詳請會
𠞰追至大石堡鄉勇葉佳士擒之(定南紀事)
三十九年(辛亥)大盜林保夀劉和尚等劫掠大石堡邑生
范繼純擒解軍門知縣洪有觀以武功旌賞(同上)
李應昇傳云萬歷末年九江南康間有柯陳二大族
(相傳陳友諒苖裔)負強拒捕有司議兵之應昇時為南康推
官單騎往諭皆叩頭聽命出所匿罪人一方以定
熹宗天啓五年(乙丑)廣賊丁天勝掠定南縣殺鄉民胡敬
泉等後二年廣賊鄒豺子復劫伯洪保(同上)
懷宗崇禎元年(戊辰)夏四月丫婆總(蘇丫婆邱囊計等)賊數千攻
安遠城陷擄掠一空挾知縣沈堯封去邑紳富戶購
銀贖歸五月復至城中有備環攻不入焚城外民居
去尋破定南下歷執廵檢湯之訓殺僇甚多復攻圍
定南署縣事贑縣訓導嚴可象堅守不下把總董光
同羊角營把總趙龍力戰死(贑州兵寇志)
二年(己巳)廣賊張庚子劫掠龍南境把總邵某同典史薛
澄統集千長徐棠廖尚美袁思唐等追𠞰至上蒙保
伏發官兵被圍邵奮鬭死之并殺徐棠袁思唐及鄉
兵百餘人(龍南紀事)
四年(辛未)廣賊鍾凌秀犯瑞金有僧守宗及江向吾率兵
殺賊數十焚其營賊遁去明年賊復過瑞金守宗向
吾率義勇追之俱歿於陣丁壯死者百餘人(贑州兵
寇志)
定南紀事云宼鍾三舍等犯縣知縣陳日炳統領機
兵鄉勇禦之三舍等一夕遁去
五年(壬申)夏四月湖廣流盗自興國州入江西泰和吉安
等處(明史紀事)
撫志云五年贑賊數百人從永豐入樂安崇仁宜黃
多被焚掠各鄉民兵禦之殺傷相當半月而遁贑
志云五年粤賊丫婆總流劫贑吉屬邑雩都各鄉
受祸甚慘贑閩二撫遣將協𠞰追至泰和界賊就撫
九年(丙子)夏楚臨武山賊二百人晝入城行劫并掠鄉村
次日乃去(安福縣志)
十年(丁丑)冬十一月臨藍流賊數千自楚陷萍鄉乘勝東
下知府解經達推官陳璸先期告急時廵撫解學龍
檄守道郭必昌廵道王庭梅各以臨吉兵會自督兵
三千為之後未至賊抵城下掠附郭數十里城中拒
守者半月諜獲賊内應趙大春等斬之翼日省兵至
因塘撥失悮遽深入反為賊敗西北兩門雲梯並進
會萍鄉知縣程之敦以失城乞師於楚得辰兵五千
人來援城始獲全(袁州府志)
九江兵防志云十年流寇張獻忠猖獗陷蘄黃分掠
江北至德化鎮小池口遊擊張繩武率兵渡江禦之
稍遏其鋒後宼大至繩武兵寡無援力戰死
十一年(戊寅)春二月鉛山妖人張普微倡無為教聚衆起
兵(其黨有江義周入等見周清儁封山紀略)衝弋貴界欲由上清抵建昌
廵撫解學龍檄守道林某推官吴鑄𠞰平之(廣信兵
變志)
新淦防圉志云是年以流賊充斥奉檄各縣添設義
兵二百名分左右哨
十五年(壬午)廣賊閻王總剮刀總番天營豬婆總凡十餘
種流劫各縣村落明年攻破安遠及石城諸寨(贑州
兵宼志)
靖安志云奉新李肅十肅七謀逆靖安劉丁九捕緝
被殺遂嘯衆為紅巾賊南昌府推官胡時亨率鄉勇
殺賊首李陳陽等數百人乃就撫
浮梁志云壬午四月洪溪洞聚有饑民截船劫掠守
備夏某捕之遇害邑生計再元率十五都鄉兵搗巢
斬首百餘級活擒數十人患始息
十六年(癸未)秋八月張獻忠陷長沙降賊將尹先民何一
德願效前驅進取江西獻忠悅偽封世襲伯九月賊
前鋒至袁州獻忠至萍鄉知縣棄城走萍鄉士民牛
酒遠迎賊賊陷萍鄉盡焚公廨屋廬空其城獻忠歸
長沙分兵徇分宜十月賊陷萬載陷袁州左良玉遣
副總吳學禮來援次於分宜進圍袁州偽將邱仰寰
拒守都司高山奮身先登斬賊二千四百奪馬六百
擒斬仰寰復袁州時江西袁州吉安臨江人民多徙
山谷官兵淫殺俘擄三郡苦之所在屯結以拒官軍
廵撫郭都賢檄撤左兵回九江招土著以戍三郡官
兵既撤賊自長沙突至吉安兵備岳虞巒方閱軍於
郊聞報潰走吉安諸縣同日陷賊設偽官改吉安為
親安府廬陵為順民縣賊將張其在發偽檄馳下袁
州兵民皆傾城先竄賊復入袁州良玉令馬進忠等
將兵赴袁州十一月江督吕大器兵復吉安進忠等
兵至分宜賊盡竄袁州進攻之賊開門西走追逐三
十里復袁州盡誅諸偽官斬首三千級奪賊馬五百
弓矢數萬是月設南贑兵三千以副總兵鄭鴻逵統
之十二月獻忠遣兵陷建昌又陷撫州南豐明年獻
忠棄長沙入夔州(明史紀事)
袁志云癸未秋萬載天井窩有奸民邱仰寰盧南陽
等與獻賊應悉衆來攻知府霍子衡知縣朱茂暻嬰
城告急廵撫郭都賢移鎮袁州聞賊至旋南昌吏民
竄匿城遂空浹旬邱賊乃至左帥副將吳學禮督兵
五千自潯來援賊遁班師又云十一月左帥鎮將馬
進忠王允成等督兵再復袁州左右滛殺百倍於寇
宜春化北鄉林田石洞深邃廣闊居民避入洞内兵
以火薰之死者千餘人分宜梁家坊居民避入毬嶺
洞左兵亦以火薰死者八百餘人
饒州事考云癸未年鳳督馬士英調黔兵六百餘人由
樂平往徽州統兵者以紀律不嚴人情洶洶咸疑為賊
武生倪大顯等集邑民數千人圍黔兵於西門繫殺殆
盡領兵四姓劉姜謝李僅以身免事聞署篆同知鄔
文明被劾去部議賠償馬價遍及通邑富民又云水
師副將閩人鄭鴻逵率兵造戰船於饒州經歲乃行
龍南紀事云十六年密教楊細徠以妖言惑衆細徠
係定南何氏家奴流浪數載突歸自稱遇師指引今
當彌勒下界謬以天翻地覆銅風鐡雨恐嚇愚民必
入其教始得免劫立教堂於定南縣樟田密約於六
月初一日齊赴龍華會至晚選精丁授以兵具詭云
至下歷司踏勝地舉刃疾呼其城自崩至司試其術
不驗營兵礮發傷數人衆悉奔潰細徠欲逃他鄉廖
先弘黃時振計擒之廵道章自炳聞變馳至斬於西
門示衆斬後雷隨擊之
左良玉傳云十六年正月良玉始去武昌時降將叛
卒假左軍號恣剽掠蘄州守將王允成為亂首都御
史李邦華被召道湖口檄良玉以危詞動之令安慶
廵撫發九江庫銀十五萬兩補六月糧軍心乃定邦
華入見論良玉潰兵之故請歸罪於允成帝令良玉
誅允成卒留軍中不誅也良玉留安慶久之徐溯九
江上獻忠破湖廣沉楚王於江坐視不救八月乃入
武昌招徠下流麤定命副將吴學禮援袁州會賊陷
吉州復陷袁州遣馬進忠往援時兵部侍郎吕大噐
代候恂為總督恂解任中道逮下獄良玉以故鞅鞅
與大器齟齬賊連陷建昌諸府大器無兵不能救良
玉亦不援進忠與賊戰嘉魚再失利左軍遂不振
江西通志卷三十二
