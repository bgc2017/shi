欽定四庫全書
江西通志卷第七十五
人物(十)
吉安府(一)
漢
歐寳永豐人性至孝父喪廬於墓里人格虎虎投廬中
寳以衣覆之里人問寳寳曰虎可舍蔵乎虎得免每
月致鹿以助祭(林志)
按歐寳林志以為漢人白志仍之安志以為南北
朝人考宋史至和元年始析吉水置永豐縣前此
未有永豐名舊志俱誤眀一統志載安成人安成
漢縣似可從今姑仍舊志又吉州人文紀作歐陽
寳不知何據
晉
修肅廬陵人為典書令懷帝始立為皇太弟懼不自安
肅曰二相經營王室志寧社稷儲貳之重宜歸時望
親賢之舉非大王而誰清河幼弱未允衆心今乘輿
播越二宫久曠宜及時登儲副帝曰卿吾宋昌也從
之(晉書懷帝本紀後)
苻表太元中随父徙成安年十六母姜氏有疾晝夜省
視母一食表亦一食母不食將絶表感咽而殞俄母
亦沒葬於四望岡太守為表其墓(豫章書)
按林志安志晉苻表不載何時人眀一統志有大
中間三字東晉無大中年號郭青螺謂當從舊府
志作太元考舊府志無太元字又林志以表為朗
兄苻字從竹一統志郭書俱以為朗兄子皆不知
何據考晉書苻朗附見堅傳後初不及表事白志
據郭書采入姑仍之又寰宇記謂表其墓者王府
君樹雙玉闕云
宋
王孚安成人文帝時為文學主簿未幾卒沈邵誄之以
文稱其行潔業淳去華息競志學修道老而彌篤云
(林志)
南齊
王虛之字文靜廬江石陽人十三喪母三十三喪父二
十五年鹽酢不入口庭中楊梅樹隆冬三實每夜所
居有光如燭墓上橘樹一冬再實時咸以為孝感所
致(南史)
按隋書地理志廬江無石陽而晉志石陽屬廬陵
則江字當是陵字之訛再攷宗躬孝子傳及豫章
書又以虛之為廬陵西昌人與史傳異白志從史
訂正
匡昕字令先廬陵人有至性隠居金華山服食不與俗
人交母病亡已經日昕奔還號叫母即蘇皆以為孝
感所致(南史解叔謙傳後)
隋
李孝子失其名吉水人幼喪母哀毁踰禮事父孝養惟
謹父沒未及葬比舍失火火驟至痛哭伏棺死其墓
在學宫側有司世世表封之(林志)
按周敘孝子亭記言其事父每出逾里輒返曰吾
可暫忘膝下乎父病十旬衣不解帶云
王鶩石陽人父喪權殯宅後宅火力不能救遂投火死
鄉人哀其孝共立墓葬之因祠祀焉(白志)
按石陽屬廬陵豫章書謂泰和孝子自鶩始不審
所據眀一統志不載安志入南朝邑志入南齊今
從白志
唐
羅淼龍泉人為駕部郎中從李德裕平澤潞上疏論河
朔諸藩倔強閹寺弄權數事命與令狐綯同議累官
至尚書吏部侍郎參知政事階銀青光禄大夫(林志)
按唐書志吉州廬陵郡無龍泉縣名考寰宇記南
唐保大元年析太和龍泉鄉什善鎮地置龍泉場
宋顯德七年升為縣林志以淼為龍泉人者誤淼
當書太和人
陳岳廬陵人為南昌觀察判官著唐書自高祖至穆宗
為統紀凡一百卷行于世子睿仕吳為翰林學士撰
吴錄二十卷(安志)
按白志謂陳岳父子豫章書凡兩載一以為龍泉
人一以為峽江人今刪彼存此然白志所引豫章
書岳傳又作廬陵玉笥人考唐時無龍泉峽江縣
名郭書疑誤今改從安志
江檀永新人天祐間刺史靖難于南昌縣象牙潭江上
後人為建廟祀之(白志)
賀泰前縣令憑子黃巢之亂泰將兵扞金陵賊自關陜
乘勝南下浙江將入廣泰反趨洪州邀擊之大戰象
牙潭挺身對陣賊不敢逼後以饒信諸州縣並陷遂
力竭斃於軍洪人憫之封墓江口廟祀焉詔贈武翼
大夫(永新縣志)
按江賀死地相同安志府志唐末人物俱有江無
賀白志于江檀存疑仍不錄賀泰今並采俟考
彭玗本瀛州人四世祖雲搆天寳中遷居廬陵唐末玗
雄據一方士馬精銳數與淮南爭衡湖南馬楚為之
請於後唐封安定王享年九十八好學不衰子弟從
授二戴禮及春秋者俱千餘人(歐陽圭齋集)
按彭玗林志人物志俱不載白志據圭齋集中彭
氏譜序采補
南唐
周彬和川人杜門讀書不治産業聞烈祖鎮金陵招辟
儒生彬因獻所習烈祖善之禪代之後有事南郊彬
著郊望論數千言陳前古得失上之署諸衛巡官授
大理司直出宰和川為政廉平鄉里率化秩滿邑人
詣郡乞留連任七考(馬令南唐書)
按白志引寰宇記謂唐顯慶四年永新民以泰和
道遠請别置縣于和山和川之名當在此時南唐
仍而不改故彬為和川人即今泰和縣也考唐書
地理志武德五年置南平州并永新廣興東昌三
縣八年州廢省永新等縣入太和顯慶二年復析
太和置永新永新别為縣不應仍屬太和至四年
又以道遠請别置縣也且唐志并無和川縣名俟
再考又安志云彬宰本邑時有爭訟者以理和解
嗣主錫以銀章茜綬寵異之官至尚書郎
蕭儼廬陵人幼舉童子科稍長為祕書省正字烈祖初
歷大理司刑部郎中元宗保大二年欲傳位於景遂
儼上書力爭其後元宗於宫中作大樓臺近臣入觀
皆歎其宏麗儼獨曰比景陽但少一井耳貶舒州副
使俄召還後主嗣位與嬖佞奕棋儼入見作色投局
於地後主詰之曰汝欲效魏徵耶儼曰臣非魏徵則
陛下亦非太宗矣後主為罷奕南唐亡以老病歸鄉
卒年七十餘(同上)
羅韜字洞晦廬陵人唐末隱居不仕南唐徵授長沙通
判除端眀殿學士不拜獻丹扆四箴禮賜金幣以歸
愛匡山山水徙居之建書院于山麓事聞勅賜額匡
山書院命翰林學士趙鳳為扁題及卒門人私諡靜
逸先生(玉山遺響)
按羅韜各志俱不載白志采張簣山庸書所載羅
洞晦先生傳補入是時學校之政未有修眀共溺
于詞章取具應制韜崛起以聖學為已任有宋道
學之盛蓋有開先之力焉
顔詡魯郡公真卿之後唐末徙居和川少孤事繼母以
孝聞一門百口家法嚴肅子姪二十餘人皆被服儒
業聞子弟中有與客戲者手寫韋昭博奕論署于屋
壁使之自媿家人未見其喜愠卒年七十餘(馬令南
唐書)
按宋史弘簡錄易延慶傳後有顔詡吉州永新人
其祖真卿謫廬陵因家焉詡應歸吉安人物前志
入寓賢今更定又宋史謂乾德元年詡卒詔旌其
門改鄉名義感里名和順以詡為宋人攷乾德時
南唐國號尚存而詡已卒應從馬書入南唐
蕭結廬陵人為祁陽令潔已愛民志移澆俗時方暮春
州符下取船競渡結批曰秧開五葉蠶長三眠人皆
忙迫划甚閒船州守為罷競渡(眀一統志)
按蕭結舊志不載今采一統志湖廣名宦補入又
湖廣志列入五代歐陽史職方考云自江以下二
十一州屬南唐結應為南唐人
劉生廬陵人南唐時居闤闠中業釘鉸事母極孝母病
目二十餘年生苦心求療一日為人磨銅餅得異方
歸以藥母母目復眀(安志)
魯崇範廬陵人烈祖初建學典籍多闕崇範雖窶九經
子史世蔵於家刺史賈皓就取進之以已緡償其直
崇範笑曰墳典天下公器世亂蔵於家世治蔵於國
其實一也吾非書肆何估直以償耶皓謝曰俗吏凂
濁以貽先生羞不然何以見高義會皓赴闕與俱至
金陵表薦之授太子洗馬(馬令南唐書)
按眀一統志及豫章書魯作曾白志從史改定
蕭瓉字君玉泰和人性至孝仕南唐歷官國子祭酒過
家上冢適虔寇犯州境瓉率畦丁掩捕略盡沒之日
鄉人立祠祀焉(林志)
陳喬字子喬廬陵玉笥人起家太常奉禮郎歷中書舍
人淮南兵興元宗憂蹙不知所為陳覺李徵古請以
宋齊丘攝政召喬草詔喬排宫門入頓首曰陛下既
署此則百官朝請皆歸齊丘他日求為田舍翁不可
得矣元宗笑而止引喬入見后及諸子曰此忠臣也
後主嗣位歷吏部門下侍郎兼光政院輔政宋太祖
遣使召後主入朝喬曰往必見留如社稷何及曹彬
下金陵城將䧟後主自為降款命喬詣彬喬持欵歸
府投承霤中復入見云自古無不亡之國降亦無由
得全徒取辱耳請背城一戰後主不能從喬曰如此
則不如誅臣歸臣以拒命之罪又不從乃掣手而去
至政事堂召二親吏解所服金帶與之曰善蔵吾骨
遂自縊二吏撤榻瘞之金陵平家人謀改葬求尸不
獲或見一丈夫衣黃半臂舉手障面及發瘞如所見
焉(陸游南唐書)
按喬為廬陵人陸馬二書同宋史張洎傳附載陳
喬事不言何許人人物志則南昌吉安臨江三府
互載喬父名睿又訛作濬失於考證遂多複舛白
志據史改定
郭昭慶廬陵人博學能自力嘗著唐春秋三十卷保大
中獻所作治書補揚子尉後主時復獻經國治民論
擢著作郎時方奉中朝凡歲慶賀貢方物牋表及廷
勞宴餞之辭率命昭慶為之(同上)
按馬令書以昭慶為禾川人豫章書以為永新人
今從陸書
劉洞廬陵人隠居廬山二十年能詩長於五字律自言
得賈島法後主屬意詩文洞獻詩百篇不見省金陵
受圍洞猶在圍中國亡過故宫闕徘徊賦詩感慨悲
傷不以不遇而有怨懟語有夜坐詩見稱一時號劉
夜坐云(同上)
郭鵬永新人南唐開科取士鵬中第為廬陵令尋轉大
理屬官與大理卿蕭儼同決疑獄按南平王鍾傳夫
人奸事人服其果斷(永新人物志)
按劉文安公永新人物志所載多本邑人間有林
志豫章書所不載者如郭胡二人是也
胡元龜永新人少有俊才嘗候邑宰宰欲窮其所學指
屏間戲珠龍求詩元龜援筆立就有云翻身騰白浪
伸爪攫眀珠意以諷其貪也宰媿服後射策入官授
文房别史(同上)
歐陽彬永豐人仕南唐為武昌令檢校右散騎常侍兼
御史大夫性孝友鄉里稱之累贈中書令(林志)
歐陽偃彬子少以文學稱南唐時獻所為文召試為南
京街院判官累贈中書兼尚書令(吴沖卿撰行狀)
歐陽儀彬子中南唐進士第父母皆在鄉里榮之命其
鄉曰儒林里曰歐林坊曰具慶(同上)
按彬即文忠公之曾祖生八男詳見吳沖卿充所
撰行狀中林志以彬為廬陵人據行狀則永豐人
也偃儀二人林志豫章書人物志俱不載白志采
補
劉景洪永新人唐南陽太守遐之後家富好施楊行密
攻江西吉州刺史彭玗屬景洪以兵脅永新附湖南
景洪偽許之玗奔湖南景洪終以州歸行密及徐温
建國以禮聘景洪辭不赴嘗曰吾免二國交兵活人
多矣當有興隆者故名其北山曰後隆年九十卒子
煦仕南唐歸宋官至宣徽院承旨煦子素素子沆景
洪與素皆以沆貴贈宰相國公(永新人物志)
歐陽廣吉水人武安節度使邊鎬昏懦無斷在湖南政
出多門不合衆心廣上書言鎬非將帥才必喪湖南
宜别擇良帥益兵以救其敗不報已而劉言襲鎬據
之唐主思廣之言拜本縣令(林志)
李續(一作績)字繼宗永新人少不事生産專志儒業嘗讀
書廬山學成游建業會宋師南攻丹陽潤州節度使
盧絳辟掌記授宣教郎江南既入宋隠居不出教授
鄉黨郡倅温仲舒向敏中慕其賢皆勸之仕終不起
年九十餘卒(同上)
宋
王克貞字守節廬陵人南唐進士歸宋授太子中允知
漢州以文學受知太宗與張洎同為誥命典正預修
太平廣記總類歷滑襄梓三州皆有善政史臣謂優
於張洎云(林志)
劉德言安福人南唐時寇亂德言率良家子弟捍閭里
全活甚衆宋平江南以所統兵歸授文階仕至水部
員外郎江南轉運使(同上)
劉茂中安福人仕南唐以功授吉州兵馬監押累遷袁
州刺史宋平江南茂中至京師太祖問曰卿在江南
屢擾邊邑何也茂中對曰臣結髮事主惟忠勇是奮
雖陛下親征臣亦殞身不顧太祖壯之授登州刺史
(林志)
按眀一統志茂中作忠列入五代無授登州刺史
事
尹承諤永新人南唐時授本邑制置兵馬監押輯睦將
校兵士樂為之用入宋授左侍禁太宗嗣位轉供奉
官會計邊運事皆幹濟勅巡撫環慶還奏鄭州商稅
欺弊因命按治著為令(同上)
劉鶚字仲翔廬陵人開寳進士嘗撰法語八十一篇大
略以帝王為治之法當法聖眀卿士立身之法當法
聖賢多引經為証所居號杉溪其讀書臺遺址尚存
(同上)
何晝永新人少讀書廬山白鹿洞宋平江南謁宋祖陳
所著書二十卷開寳五年登進士第官鳳翔觀察推
官以文章政事名(人物志)
段鵠字正已永新人端拱進士與瑯邪王儼建陽李寅
及孟歸等入廬山國學讀書十餘年並有時名(白志)
按段鵠前志以為廬陵人今據科目考改正
尹絳泰和人少好學為文師韓柳景德進士授天長簿
改懷寕為政明敏廉潔吏不能欺請託不入終衡州通
判(林志)
彭齊字舒孟吉水人大中祥符進士為楊文公億所賞
拔官至太常博士真宗嘗大書殿柱云彭齊之文章
楊伾之廉謹蕭定基之政事可為江西三瑞(同上)
王庭珪曰太博以文章擅名海内一時名公卿仰
慕之其醉墨戲語時見野史風味可槩見也
毛應佺字子真吉水人大中祥符進士知竇州地産多
異物宦其土者往往舳艫銜尾應佺比歸盡室一舟
無錙銖餘物歷虔韶太平通判(同上)
楊伾字大中吉水人大中祥符進士授國子博士進尚
書屯田員外郎以廉謹名天下(同上)
蕭定基字守一廬陵人天禧進士累官監察御史裏行
蘄州守王蒙正恃勢責賂誣屬縣長死罪詔定基往
治遂正其獄除開封府判官遷侍御史宜州蠻為寇
以定基為廣西安撫蠻不敢動官至淮湘荆湖制置
發運副使卒贈兵部侍郎(同上)
按宋史蕭服為廬陵人定基為服之祖林志乃别
隸吉水今改正
歐陽觀字仲賓永豐人與弟□同登咸平進士歷泗綿
二州推官性仁孝歲時祭祀考妣涕泣如初喪治獄
眀慎矜惻每思求其生後任泰州判官卒以子修貴
封崇國公(吉州人文紀略)
按林志仲賓作仲實訛白志改正崇國事實具詳
文忠公瀧岡阡表中見藝文志
歐陽曄字日華為随州推官治獄之難決者三十六人
奇峰寺僧以奸利致富轉運使命曄籍之僧致白金
千兩為饋曄笑而却之曰歲大凶汝有積榖六七萬
能盡以輸官賑民則吾不汝籍僧喜諾盡輸之飢民
賴以全活知桂陽有爭舟相毆至死者獄久不決曄
出囚飲食之獨留一人曰汝持匕以左手今死者傷
在右肋此汝殺之眀矣囚即服罪歷知黃永二州以
都官員外郎致仕(同上)
王贄字至之泰和人天禧進士通判信州嘗閱帳籍得
隠沒官物數百萬因條上鈎考之法著為令召進殿
中侍御史天章閣待制兼知諫院間因奏事退上顧
左右曰五方異禀若南士而有燕趙之氣王贄是也
未幾置天章閣直學士首以命贄英宗朝以禮部侍
郎致仕神宗即位改戸部侍郎歷事三朝尤被仁宗
眷遇二子曰儀曰億(豫章書)
歐陽載字則之永豐人文忠公仲父也淳化進士乙科
真宗嘗自擇御史載以祕書丞召見見者數人皆自
薦載獨立墀下無所說眀日拜監察御史中丞王嗣
宗指曰是獨立墀下者真御史也遷殿中侍御史出
知泗州先是京師歲旱有浮圖人斷臂禱雨官為起
寺於龜山其勢傾動四方又誘民男女投淮水死曰
佛之法用此得大利而愚民歲死淮水者幾百人臨
溺時用其徒倡呼前後擁之以入至有自悔欲走者
呼號不得免載聞之驚曰害有大於此邪盡捕其徒
詰其姦民誅數人遣還鄉里者數百人遂毁其寺轉
尚書司封員外郎三司戸部判官六年為廣南東轉
運使秩滿以一敝舟還無一海上物以足疾求知江
州卒(吉州人文紀略)
王億字昌齡以廕當得官辭以待族人之貧者贄賢而
許之皇祐中以别頭進士中甲科仁宗見其狀貌偉
異顧宋丞相庠曰甚似王贄知酸棗縣除簽書吉州
判官事贄既歸老億得請知袁州以最績聞官至職
方員外郎(豫章書)
蕭汝諧字君俞定基子以父任補祕書省校書郎登慶
歷第監廣州市舶歲入增百萬彭思永薦其可任臺
諫熙寧初輪對十事皆得大體子服别有傳(同上)
蕭汝士字君平定基子以父任補官知長汀縣時方行
青苖助役法置提舉按行郡縣盡責民所有輸錢於
官又歲以數萬緡籍縣之富豪者貧民則不與汝士
曰助役之設以民力不均故因貧富以賦財縣有五
等版籍在可按而行之青苗之法以新陳不繼下戸
不能自食則利權盡歸富人故令得貸於公儲粟以
俟其求可也奈何反病之乎提舉變色曰子欲阻新
法乎汝士曰今議法非阻法也力求罷去(同上)
歐陽修字永叔吉州永豐人四歲而孤母鄭氏親教修
讀書家貧至以荻畫地學書比舉進士試國子監禮
部皆第一遂中甲科以文章名天下景祐初為館閣
校勘范仲淹為宰相吕夷簡所惡由開封斥知饒州
諫官高若訥詆誚仲淹以為當黜修以書責若訥謂
其不復知人間有廉恥事若訥以聞謫夷陵令仲淹
帥陜西辟修掌書記修曰吾論范公豈以為利哉同
其退不同其進可也辭不就慶歷初召還知諫院改
右正言知制誥故事知制誥必試仁宗知修之文有
旨不試是時二府相繼罷去當局持論者惡修異已
又以其善言情狀益忌之尋出知滁州徙揚潁二州
留守南京以母憂去既免喪入見鬚髮盡白留刊修
唐書書成拜禮部侍郎兼翰林學士在翰林凡八年
知無不言嘉祐五年為樞密副使眀年參知政事在
兵府與曾公亮考天下兵數凡邊防久缺屯戍者必
加蒐補在政府與韓琦同心輔政時東宫猶未定與
琦等協定大議神宗即位遷尚書左丞力求退除觀
文學士知亳州青州時諸路散青苗錢修乞令民止
納本錢以示不為利罷提舉官聽民以願請不報丏
知蔡州力求致仕修嘗守潁樂其風土因卜居焉自
號六一居士居潁一年而卒贈太子太師諡文忠所
著唐書本紀表志又自撰五代史易童子問三卷詩
本義十四卷居士集五十卷内外制奏議四六集又
四十餘卷四子發奕棐辨(四朝國史傳)
按前志據東都事略以文忠為廬陵人考公自序
譜云祖居沙溪後分吉水置永豐縣沙溪分屬永
豐今譜雖著廬陵實為吉州永豐人今采據四朝
國史傳所著尚有歸榮集一卷集古錄跋尾十卷
雜著十九卷
彭思永字季長廬陵人天聖進士初知分寧境安事治
璽書褒嘉入為侍御史極論内降官賞之弊會眀堂
肆赦復抗疏論張堯佐王守忠倖進之非因罷知宣
州尋以北路轉運使平南寇有功進工刑二部郎中
改益州轉運使進戸部侍郎致仕(林志)
按豫章書神宗即位御史蔣之奇糾歐陽修隂事
挽思永自助思永以為帷薄之私非外人所知詔
問語所從來思永不肯對乃出知黃州此段林志
不載(原跋)
曾朝陽永豐人慶歷間登第為石首令改忠州弟篚同
登第除南安簿陞龍南令俗尚巫鬼篚嚴令禁止調
信州判官移知玉山宋庠唐介司馬光富弼趙抃皆
薦篚才可館閣未及用而卒朝陽孫元忠大觀間登
第所著有春秋歷法論語解周易解等書門人私諡
文節先生(豫章書)
蕭汝為字叔展吉水人四與鄉薦三作榜首時人號青
錢解元丁父憂廬墓手植松柏數百株郡以孝廉聞
子公敞紹聖進士奉母至孝鄉黨稱蕭孝廉有子云
(林志)
劉沆字沖之吉州永新人祖煦父素以財雄鄉里所居
後隆山有唐牛僧孺讀書堂故址沆母夢牛相公來
而生沆以進士起家為大理評事稍遷太常丞直集
賢院擢右正言知制誥陜西用兵沆見執政白事極
言得失執政不悅曰須舍人作相自行之沆曰宰相
豈有常哉時來則為之耳改知江寧歷開封府皇祐
三年擢參知政事拜同中書門下平章事眀年以觀
文大學士出知應天府徙陳州卒元豐三年贈太師
兖國公(東都事略)
歐陽穎字孝叔永豐人登進士及第官至尚書職方郎
中歷知岳閬饒等州政務嚴眀有威惠年七十三卒
(府志)
毛洵字子仁吉州吉水人天聖進士又中拔萃科性至
孝凡守四官再以親疾解任執藥調膳嘗而後進三
月不之寢室父應佺通判太平州卒官母高繼卒于
池陽舟次持鍤荷土以為墳手胝面黔親友不能識
廬於墓凡二十一月朝夕哭踊食裁脫粟諸生請問
經義對之流涕未嘗言文抱疾歸數日而卒郡以孝
聞賜其家帛五十疋米五十斛兄溥字文祖亦以哀
毁卒于舟中(宋史)
李籌字彦良吉水人與弟衡字平國生同乳二歲喪母
十歲喪父兄弟每以不逮事親為恨政和中改葬其
母於廬山負土成墳廬于墓左未幾廬所産木一本
兩榦高丈許復合于一至其末乃分兩榦五枝鄉人
以為瑞(同上)
楊芾字文卿吉水人性至孝歸必市酒肉以奉二親未
嘗及妻子紹興五年大饑為親負米百里外遇盜奪
之不與盜欲兵之芾慟哭曰吾為親負米不食三日
矣幸哀我盜義而釋之(同上)
按林志載李籌不及楊芾安志載毛溥字之坦以
為南唐人不及洵白志依宋史李籌兄弟及楊芾
皆附毛洵傳後今從志體另傳
蔣賁字國華龍泉人天聖進士通判廣信軍有心計嘗
募江南船匠造鎖栿船人工物料比舊減省而可以
興漕運之利杜侵欺之奸歐陽修奏取其法行之賁
通知利病之源與度支判田況議處出入之數況乃
為皇祐會計錄上之後召為三司鹽鐵判官(林志)
梁材字勁節龍泉人弱冠有文名嘗應詔上書規切時
政當事者惡其語直罷歸尤工樂府胡銓王庭珪俱
極推之以為李賀復生族孫文惟正用偉皆以雄才
博學卓冠一時人稱吉州三鳳(府志)
劉瑾字元忠吉州人沆之子第進士為館閣校勘沆亡
得褒贈知制誥張環草詞語涉譏貶瑾泣涕衰絰詣
宰相自言朝廷為改書命黜環為州瑾亦坐絰服入
公門罷職沒喪不就官丏守墳墓王素為請以申孝
子之志詔復職遷集賢校理通判睢州為淮南轉運
副使召修起居注加史館修撰河北轉運使拜天章
閣待制知瀛州改鎮廣州與樞密院論戍兵不合改
虔州知江州歷秦州成德軍卒瑾素有操尚所莅以
能稱(宋史)
郭佺舊名瑾泰和人與子之美同登景祐進士名冠于
朝所居名冠朝里時永豐董洙父子亦同科進士里
諺云董洙三父子郭瑾兩爺兒佺終河南運判贈太
常博士(豫章書)
郭之美佺子官至屯田員外郎通判定國軍編修國史
遷集賢學士故有讀書臺在層溪上今尚存(同上)
郭青螺曰吾吉科第雖盛而父子同科進士自吾
家太常集賢始也
嚴震一名宣泰和人慶歷進士任常州推官嘗充考試
官識名士錢公輔于糊名易書中人服其藻鑒嘗與
王岐公珪同場屋珪高其議論密為延譽為人持身
端潔在官以薄自奉推所餘以給俗之貧者(林志)
毛君卿字公弼吉水人慶歷童子科執政薦其才上殿
敷奏六事皆合上意除知建昌軍官至中議大夫(人
物志)
胡衍字昭叔泰和人慶歷進士宰真陽嶺南無田之民
例輸身丁米衍為言于外臺部使以聞適陳執中秉
政陳知梧州時亦嘗奏及此梧人得免至是朝廷以
前例可其奏衍性坦率内外洞徹所至以循良稱(同
上)
歐陽發字伯和修之子少師胡安定瑗盡傳其古樂鐘
律之說不治科舉業蘇軾謂其得文忠之學蓋漢伯
喈晉茂先之徒以父蔭官至大理寺丞所著有古今
系譜圖宋朝二府年表錄(林志)
歐陽棐字叔弼以父修蔭守祕書省正字及長舉進士
章惇入相以祕閣校理知襄州元符三年還朝為吏
部郎中請外以直祕閣知蔡州係元祐籍鐫秩罷初
修以道德文章為三朝所知學士大夫人皆師尊之
棐亦能以文學世其家有文集二十卷其他著述又
五十餘卷(東都事略)
譚觀光字元賓永新人性至孝居喪廬墓有白兔白鹿
之異政和進士其弟觀復子孚先觀成子紹先皆以
孝聞後子孫繁盛宋末文信國勤王郡人從之者三
族即張鋼顔詡與觀光之裔也(永新人物志)
蔣槩字康叔賁之子皇祐進士宰巴東日與周濂溪遊
治平間京師大水上疏推本洪範極言朝政闕失(林
志)
嚴顥字威卿吉水人皇祐進士為河源令持身以廉邑
人惜其去餞以海錯舟行十里餘家人發缶得黃金
以告顥亟命停舟召餽者還之(同上)
吳瓘字伯玉永新人皇祐進士家居縣南連岡闔門數
百口以孝弟稱蘇軾薦為檢討除徐州通判(同上)
蕭世京字昌孺龍泉人嘉祐進士為廣東路提舉常平
公事蔡京為戸部尚書平章事矜已自任世京多與
之忤因舉奏蔡京十事京由是銜之罷歸會徽宗於
禁中得世京所上書即擢為吏部員外郎賜金紫(人
物志)
蕭佐字公弼龍泉人嘉祐進士歷宰四邑遷知汀州在
信豐為郡守劉彝所知彝執其手曰君志欲靖民真
儒者事業也論薦之汀儒士鮮少庠序僅有存者佐
闢而新之又斥公田以供廩餼文風丕振(林志)
蕭世範字治藩龍泉人嘉祐進士為南雄推官憫運夫
之苦始制小車以代之一車可勝數人之載公私稱
便改廣西轉運判官以恩信示蠻獠蠻亦悅信之(同
上)
郭知章字眀叔龍泉人治平進士敭歷邑州俱有政績
入為殿中侍御史遷右司諫契丹遣使為夏人勸和
河西事以知章報聘詞婉而氣直官至翰林學士後
以元祐名人落職奉祠(人物志)
蕭渤吉州人皇祐中以殿中丞知南雄州精于吏事處
煩劇有餘暇儂知高寇報至急築斗城以備之民得
無恐在事三年庶政畢舉及代攀留不可相與建祠
祀焉(廣東名宦志)
蕭服字昭甫廬陵人舉進士調望江令治以教化為本
移知高安縣尉獲兇盜獄具矣服審其辭疑之且視
其刀室不與刃合頃之而殺人者得囚蓋平民也徙
知康州改親賢宅教授入對論人主聽言之要纚纚
數百言徽宗謂有爭臣風奉詔作崇寧備官記帝稱
善語輔臣曰服文辭勁麗宜居翰苑朕愛其鯁諤顧
諫官何可缺此人張商英當國引為吏部員外郎以
父老請蘄州(宋史)
按蕭服汝諧之子定基之孫林志以為吉水人者
訛豫章書載其所著有接伴遼使語錄并文集十
卷
羅審理字安行龍泉人進士宰太康疏濬康溝溉田萬
餘畆歲饑發倉賑貸春大雪募民貿易柴炭增其市
估所全活以萬計詔使行視最書方上而卒邑民悲
之賻錢五十萬其子辭不受(林志)
按前志有董敦逸傳據東都事略敦逸在言路指
斥蘇氏兄弟涉于傾危不應列入人物今削
劉顯字微之吉水人元豐進士為光禄主簿曾布當國
顯為甥壻恬退自持後布貶顯得免倅虔州時甘露
降于治廨之松者三憲使張景修為立仁澤堂作詩
記之(林志)
彭淳字道源廬陵人歷守康賀二州所至有惠政嘗上
書譏切王氏之學(同上)
段子沖字叔謙廬陵人自少力學不倦築小齋蔵書數
萬卷無復嚮用意郡以遺逸八行舉固辭不就自號
潜叟(同上)
劉弇字偉眀吉州安福人兒時警穎日誦萬餘言元豐
進士繼中博學宏詞科知嘉州峨眉縣改太常博士
元祐中有事于南郊進南郊大禮賦哲宗覽之以為
相如子雲復出除祕書省正字徽宗即位改著作佐
郎實錄檢討官以疾卒官弇性不事拘檢為文剷剔
瑖纇卓詭不凡有龍雲集三十卷周必大序其文謂
廬陵自歐陽文忠以文章續韓文公正傳為一代儒
宗繼之者弇也其相推重如此(宋史)
彭瑜字君玉吉之安福人熙寧間失其母瑜朝夕焚香
祈天願知母所在如是十餘年俄有人言母為泰和
倪氏婦瑜竟迎以歸(同上)
張翔字陞卿更名庠字元道永新人嘗著斥蠧正言二
書以排佛老作元經圖以眀五行六度之祕鄭獬吴
處厚錢眀逸咸質&KR0833;焉號白雲先生(永新人物志)
曾肅字温夫泰和人性純孝居父喪廬墓側有慈烏來
巢之祥黃庭堅知泰和時嘉其行稱為清高處士云
(林志)
左書言永新人元豐進士授鄧州教授嘗括廢田三千
頃以膳生徒學宇一新經術大眀(永新人物志)
高文中字景通吉水人元豐進士任南安參軍郡大水
公私廬舍多仆文中急開獄縱囚諭之曰汝之罪有
死有不死不幸獄壓則均死矣水退當復至翌日水
退無一人亡者後知邵州尤多遺愛(豫章書)
郭知微字介卿龍泉人元豐進士授桂陽令三年無警
去官民常思之後峒民嘯聚當路撫之曰使郭知微
再來吾即歸附時知微已卒遣其子登仕郎獬至峒
民乃散(林志)
楊存字正叟吉水人元豐進士知仁和縣有尼挾時宰
勢欲強取寺外民地府守謂存曰此宰相意也從之
必見德存曰三尺之法人主所與天下共也由宰相
亂之不可卒不與官終中奉大夫(同上)
王端禮字𢡟甫吉水人元祐進士任富川令政皆行其
所學平居慕濂洛慨然以道自任所著有強仕藳論
語解易解疑獄集子鴻舉字南賓亦以文名(豫章書)
按楊誠齋題南賓行狀詩云吾鄉前軰王南賓讀
書萬卷筆有神屢登天府獻和璞玉工過眼珉奪
真其重惜如此
葛敏修字聖功廬陵人元祐三年試禮部蘇潁濱知貢
舉奇其文擢高等仕為確山令未幾罷敏修為人孝
友兄敏求敏眀連喪慟悼不勝發疾而卒有道岷集
三十卷胡忠簡為之序初宰確山以元符上書被禁
錮時論多之(吉州人文紀略)
按周益公葛聖功文集序云元祐三年東坡知貢
舉奉議郎葛公奏名第七又云崇寧元年九月詔
書定元符有名人五百四十一人敏修姓名在焉
由此罷確山宰廢于家越三年始免禁錮謂公困
久當少折其詩乃云從今黽勉為忠義一噎如何
便廢餐味公此言豈以利禄得喪貳其心者使天
不奪之年得進為于世不負東坡審矣據此則敏
修乃東坡門下士非潁濱也(原跋)
王庭老廬陵人紹聖鄉舉官嶺南徽宗開辟雍制先聖
冕服博議無準廷臣具薦庭老於是自賓州驛召至
為禮制局檢討(人物志)
張汝眀字祖舜泰和人元祐進士初任司諫有直聲時
蔡京蔡卞當國汝眀上疏劾奏之謂文武兩權盡出
兄弟之手臣竊危之徽宗召拜御史後知岳州性至
孝父病瘍刺血和藥既葬廬墓側母裘病羸行踣夢
父授以服南星法用之乃愈(人物志)
按林志汝眀所著有易索張子前言張子巵言大
究經諸書
段蕡字仲實廬陵人元祐進士任南安主簿時蘇轍監
高安税一見異之日與論文手為校正國語等書文
名益著(林志)
劉鼎臣字和之泰和人紹聖進士以大庾主簿攝吉水
尉上書言十事用事者惡其切直以元祐指名禁錮
累年遇八寳赦授雩都令終南安知錄(同上)
艾君瑜永豐人性至孝母疾革刲股和藥以進病果愈
母喪廬墓崇寧中郡守以聞詔復其家(同上)
劉章字微之廬陵人領鄉貢不第上書言時事不忌權
貴蔡京用事籍章名為邪黨三年始以免解登進士
(人物志)
蕭楚字子荆泰和人元符鄉舉其學以窮經為本尤深
於春秋著經辯四十九篇會蔡京方貴盛楚遺書馮
獬謂蔡必召亂誓不復仕隱居三顧山下築讀書臺
胡銓楚之門人登進士歸拜牀下楚曰身可殺學不
可辱無禍吾春秋銓議論懇切卓然為天下名臣楚
與有力焉門人私諡曰清節先生(林志)
曾安強字南夫泰和人登乙科調舒州法曹後提舉成
都路常平至則民訴旱決灌口水以灌田歲因大穰
士民刻石江上號均水記先是廬肆多火無以瀦水
安強按地為溝三百所或病之俄得斷碑乃張詠疏
渠積水記中一一如所經畫時朝廷遣中人督上供
帛有鄧述者挾持尤甚市物不中意輒焚燬安強疏
其事徽宗斥述不用會戸部議糴東南粟百萬顧左
右未知所對上曰曾安強可遂除河南常平居七月
即罷卒於家初安強與兄安止安中皆擢第郭知章
挽其母劉詩曰一門十捧鄉老書四子五折東堂桂
西昌科目之盛曾為稱首云(吉州人文紀略)
李穀字頤正龍泉人紹聖進士歷高安令有重囚三十
二人其二已死於獄蓋尉欲希賞以盜誣之也穀將
直之尉嗾被盜者告于州旬日獲真盜于宜黃錄囚
辭以報三十人皆免(林志)
朱蒙聖字聖功吉水人崇寧進士當路交薦以親老辭
授豫章糾曹以歸中途聞母訃冐暑奔赴毁瘠而卒
(豫章書)
歐陽珣字全美吉州廬陵人崇寧進士調忠州學教授
南安軍司錄知鹽官縣以薦上京師遇國難及出使
加將作監丞金人侵京師朝議割河北絳磁深三鎮
地講和珣率其友九人上書極言祖宗之地尺寸不
可以與人及事急會羣臣議珣復抗論當與力戰戰
敗而失其地它日取之直不戰而割其地它日取之
曲時宰怒欲殺珣迺遣珣奉使割深州珣至深州城
下慟哭謂城上人曰朝廷為姦臣所誤至此吾已辦
一死來矣汝等宜勉為忠義報國金人怒執送燕焚
死之(宋史)
按監丞既被難朝錄其忠無子官其壻曾敏恭此
段史傳失載(原跋)
孫叔通字深道龍泉人初以薦至京因星變陳言請開
黨禁召用舊人忤蔡京以歸政和二年中進士第歷
官清海節度推官時方禁史學士至有不知魏晉者
叔通儲書萬卷歷代興廢治亂得失叩之響應時號
孫書庫(林志)
郭允升字彦信泰和人政和進士宰零陵時蠻獠擾民
彦信下車未久咸服其化而馭吏尤嚴改知安化縣
多虎害有父子繼死于虎者彦信&KR0681;政虎皆遁去(同
上)
劉琮字粹老吉水人大觀進士歷仕諸王宫翊善金人
議立張邦昌使范瓊以兵脅在城百官勸進琮自服
利藥疾勢委頓使至門見琮不能支乃不果逼邦昌
大為之愧有文學平生著述最多(同上)
郭孝友字次仲龍泉人政和進士任國子司業時蔡京
再相天下益多事孝友因奏對燕雲事當國有不悦
者計謫瑞金後提點兩廣東西路刑獄捐騶從躬親
按歷貪酷守令劾奏不宥累官工部侍郎秦檜與金
人約和廷議多不合檜以孝友同舍生冀其附已孝
友曰議和本非至計因遂銷兵如後患何士大夫豈
好生事者願審思之檜不懌曰次仲亦爾耶以敷文
閣待制致仕(同上)
楊邦乂字晞稷吉州吉水人以舍選登進士第遭時多
艱每以節義自許歷知溧陽縣會叛卒周德據府城
殺官吏邦乂立縣獄囚趙眀於庭欲誅之因諭之曰
爾悉里中豪傑誠能集爾徒為邑人誅賊不惟宥罪
當上功畀爵眀即請行邦乂飲之巵酒使討平之建
炎三年金人至江上高宗如浙西留右僕射杜充為
御營使金人逼城時李梲以戸部尚書董軍餉陳邦
光以顯謨閣直學士守建康皆具降狀逆之十里亭
金帥完顔宗弼既入城梲邦光率官屬迎拜惟邦乂
不屈膝以血大書衣裾曰寧作趙氏鬼不為他邦臣
翼日宗弼等與梲邦光宴堂上立邦乂于庭邦乂叱
梲邦光曰天子以若扞城敵至不能抗更與共宴樂
尚有面目見我乎有劉團練者以幅紙書死活二字
示之邦乂奮筆書死字金人相顧動色然未敢害也
已而宗弼再引邦乂邦乂遥望大罵宗弼大怒殺之
剖取其心年四十四事聞贈直祕閣賜廟褒忠諡忠
襄官其四子邦乂之被囚也有陳泰伯在旁不去邦
乂罵宗弼泰伯亦舉甓擊之遂同死又有賈山郎者
亦同時被執山郎隂命其子結里人為鬻茅者置兵
于茅以入事覺父子並磔于市又有楊再興痛主之
死誓必報仇投岳飛帳下旗校敵至力戰陷陣死獲
其尸焚焉得箭鏃二升朝廷聞之皆官其一子邦人
肖其像從祀云(宋史)
按陳泰伯以下三人里居未詳忠節之事史家牽
連書之今亦不復刪去(原跋)
楊祀字元卿吉水人政和進士始與兄邦乂同讀書每
相勵曰爵禄不必力取當力取名節耳邦乂死節祀
宰貴池經理其家而收恤其孤以歸人皆歎曰兄忠
于君弟忠于兄(人物志)
按楊祀林志作把未詳孰是
劉才邵字美中吉州廬陵人宣和二年中宏詞科遷司
農寺丞校書郎以親老歸侍居間十年御史中丞廖
剛薦之召見遷祕書丞歷吏部員外郎典右選事先
是宗室注宫觀岳廟例須赴部遠者或難于行才邵
言許經所屬以聞于部依條注擬行之而便未幾為
中書舍人兼權直學士院帝稱其能文時宰忌之出
知漳州即城東開渠十有四為牐與斗門以瀦匯決
溉田數千畆民甚德之召拜工部侍郎兼直學士院
尋權吏部尚書以疾請祠才邵氣和貌恭方權臣用
事之時雍容遜避以保名節所著檆溪居士集行世
(宋史)
嚴執中字子權泰和人元符鄉舉任新建主簿丞相趙
鼎參政李光繼見其論議文采力薦之執中請老益
堅既得謝放意文字箋經勘史不釋手里中士遊其
門者多為聞人(林志)
劉在中字伯正泰和人政和進士報捷日在中方鋤圃
聞之弛笠謝恩雖衣冠儼飾而笠繫之痕猶宛然可
見其淳篤如此官永州錄事參軍(人物志)
嚴彦博字文益泰和人居鄉以德義稱博極羣書尤邃
于理學雅好修煉著内外丹圖訣政和間詔求遺書
使者聞其名即所居訪焉見其童顔翠葆知其必有
所養與語奇之遂狀其道術并所著圖訣上之自號
葆真居士(林志)
王庭珪字民瞻安福人以貢入太學時方禁士人說詩
庭珪獨吟詠自若中政和進士任茶陵丞忤部使者
拂衣歸胡銓上封事忤檜謫嶺表親舊無敢通問庭
珪獨送以詩坐謗訕流辰陽孝宗初召對賜坐勞問
除直祕閣一子扶掖上殿亦予官卒年九十餘所著
有瀘溪集楊誠齋為之序(吉州正氣錄)
按吉州人文紀以庭珪為重和進士者訛今據科
目考改正又按胡忠簡謫官時有寺丞陳剛中以
啟賀之云身為南海之行名若泰山之重知無不
言願請尚方之劒不遇故去聊乘下澤之車亦坐
貶安遠庭珪晩年再召而剛中竟死于貶所無子
其妻削髮為尼同時同事幸不幸如此(原跋)
曾民瞻字南仲永豐人宣和進士少通天文為南昌尉
置晷漏圖範金為壺刻木為箭壺後置四盆一斛壺
之水資于盆盆之水資于斛其一注水則為銅虯張
口吐之箭之旁為二木偶左者晝司刻夜司點其前
設鐵板每一刻一點則擊板以告右者晝司辰夜司
更其前設銅鉦每一辰一更則鳴鉦以告又為二木
圖其一用木薦之以測晷景其一用水平之以法天
運自謂得古人所未至(林志)
尹躬字商老永新人宣和進士為江西僉書決獄吉水
有繫逋賊者十餘人男女貫于一索聞躬來密置他
所躬廉知盡釋之其他異政尤多所著有易解冬官
解(人物志)
高應科安福人登童子科高宗引至便殿問曰汝童子
也何為在朕前應科對曰務引其君以當道上悦命
傳送六宫賜錢綵而歸(同上)
葛潨字德源廬陵人端醇詳雅貫通子史胡澹菴周平
園互聘為弟子師幼失怗恃依仲父緯學緯老而貧
飬生送死皆潨主之安于恬退故終老于鄉(林志)
羅上行字元亨廬陵人建炎進士少負奇氣以功名自
許時岳飛奉命討洞庭巨寇楊么檄上行督餉諸郡
至全州通判范寅倨傲不與上行抗責之乃發廩帑
以應知上猶境内大治部使者上其狀請頒其條教
為諸州縣式(同上)
趙伯深字逢源安福人父子徊官棣州宣和間被檄往
塞上未幾金人渡河伯深母子相失建炎二年子徊
南歸而不知母所在伯深尋母二十餘年偶聞流落
瀘南奔走入蜀至紹興二十一年秋乃得見焉相持
號泣扶持歸家以夀終(豫章書)
按趙伯深人物志不載達源吉州正氣錄作逢源
周益公有跋趙逢源得母詩卷後曰余少時親見
其迎侍歸來名士如曾端伯晁子西程詠之皆贈
以詩云云其為逢源無疑當據此改正(原跋)
歐陽鈇字伯威廬陵人少負氣節有文章其詩騷最工
能發前人關鍵楊誠齋愛其詞至手抄警句誦之王
庭珪劉永弼楊愿每以孟襄陽賈長江相比蓋一時
人豪也(林志)
曾光庭字南卿吉水人仕為東安簿靖康之難勒兵勤
王會徽欽北狩光庭以兵趨南京列表勸進高宗既
踐祚光庭辭不受賞孫三復乾道進士歷太常少卿
上疏正太祖祫祭東向位改權刑部侍郎致仕(豫章
書)
蕭環字國器泰和人以詩名一時靖康建炎間嘗糾合
義丁捍衛鄉里時叛將杜彦攻陷永豐縣尹趙訓之
死之環往援以禮葬焉(林志)
梁棟字充道龍泉人以直言為用事者所忌遂不復進
取晚以肖顔名堂周必大常從之游因作記稱為隠
君子云(同上)
劉彦登字允升永新人由舍選登進士後提兵討虔寇
郡境以安歷官三十年終朝請大夫知漢陽軍所著
有竹溪文集(豫章書)
陳千齡泰和人建炎進士官韶州曲江簿有潮陽令以
軍事犯贓權貴多為之地檄千齡推鞫援者踵至夜
饋以金不受至推問得實陞虔州司法參軍(人物志)
李靚字彦和吉州龍泉人幼孤母督之學不肯卒業母
詰之辭曰國家遭女真之變㝢縣雲擾士當捐軀為
國戡大憝安能呫囁章句間效淺丈夫哉岳飛督師
平虔寇挺身從之未行奔母喪服除走淮南以策干
都督張浚浚奇之使隸淮西總管孫暉鎮下以功授
承信郎紹興十年金將翟將軍犯境靚與部曲當其
鋒轉戰至西京天津橋南俘翟將軍乘勝逐北會金
師大至遂死之年三十一(宋史)
胡銓字邦衡廬陵人建炎二年高宗策士淮海銓答策
萬餘言將冠多士有忌其直者移寘第五授撫州軍
事判官丁父憂從鄉先生蕭楚學春秋紹興五年以
賢良方正薦賜對除樞密院編修官八年宰臣秦檜
決策主和金使以詔諭江南為名中外洶洶銓抗疏
乞斬王倫秦檜孫近書上除名編管昭州朝臣多救
之者檜迫於公論乃以銓監廣州鹽倉改簽書威武
軍判官編管新州移吉陽軍檜死量移衡州銓所上
書進士吴師古鋟木傳之金人募其書千金孝宗即
位復奉議郎擢起居郎兼侍講史院編修官時旱蝗
星變詔問政事闕失銓應詔上書數千言始終以春
秋書災異之法言政令之闕有十而上下之情不合
亦有十又言和議成有可弔者十和議不成有可賀
者亦十尋乞致仕除敷文閣直學士與外祠陛辭猶
以歸陵寢復故疆為言所著易春秋周禮禮記解詔
蔵祕書省薨諡忠簡有澹菴集一百卷(同上)
周子充曰人臣犯顔逆耳上攖人主之怒下為權
奸切齒或誅或斥何可勝數未有九重特伸詔諭
禁近引誼申救曾不四旬謫命三改者當是時胡
編修名震天下朝士陳剛中以言餞行貶令安遠
之死靡憾鄉人王庭珪賦詩贈别竄徙夜郎反以
為榮遐方裔土莫不傳誦其書雖敵亦因是知中
國之不可輕蓋天理所存自公達之人心所憤自
公發之
彭元亨字文昌安福人父病篤禱于神乞損已夀以益
親年父尋愈嘗服膺吕東萊辨志早夜力行不怠君
子謂其見善如力耕云(林志)
劉獬字去邪泰和人宣和鄉舉為衡州司法官歲饑民
有窘于衣食犯法死者數十人獬請從末減太守怒
碎節目擲諸地獬拾補以進守意乃釋數十人皆頼
全活後為東流令寇騎南牧東流止隔一水獬調民
防江以片紙榜縣遠近胥集(同上)
劉大有字處謙安福人于書無不讀嘗曰人庋以篋我
庋以腹所著文五百篇曰遯齋野錄(同上)
羅棐恭字欽若吉水人建炎進士授虔州司理參軍宣
諭使命鞫賊賊富且黠故有以持有司至是復餽錢
二十萬求脫棐恭竟論殺三十人移潭州平反死獄
十一人遷茘浦令茘浦民輓粟五千石餉宜州棐恭
言于轉運司曰縣抵宜州絶遠不通舟楫輓餉不便
改知石城搆捕宿盜七十人減民稅紹興二十二年
簽書道州軍事朝旨命鞫邵州民張臣駟獄初臣駟
為讎誣與賊通獄吏得賂力主讎家遂起大獄連坐
者三百餘人瘦死者七十人黔而流者二十八人沒
入貲産者十八家棐恭廉得其實正獄吏罪而前獄
盡得釋通判贑州俗憎女生則溺之乃作溺女戒文
下十邑悉禁民之溺女者隆興初胡忠簡銓力薦於
朝授左朝奉大夫知武岡軍以疾卒其學䆳於名數
字書有詩文三十卷行世(吉州人文紀略)
解元字善長吉水人疎眉俊目垂手過膝能百步穿楊
葉號小由基初起兵保安軍德清積功授清澗都虞
候建炎三年詔隸韓世忠擢偏將軍世忠出下邳聞
金人大至元領二十騎俘其生口俄而復出敵騎數
千四面集擲身陷陳左右鶻擊大呼聲振刀甲衆辟
易遁去以功授閤門宣贊舍人苗劉之變從世忠討
平之金人攻浙西世忠邀之京口横海舟以截江敵
出小舟數千以長鈎扳艦元躍入其舟大呼擊殺數
十百人以功授中州團練使統制前軍討閩寇范汝
為及湖外諸寇功皆第一紹興四年金人及偽齊入
寇世忠自鎮江趨揚州元趨辰州金兵大至元度眀
日必至城下先遣百人伏于要路百人伏于岳廣自
以四百人伏于路隅金人果走岳廣追獲不可勝計
金萬戸黑頭虎最號驍勇直造城下會語元即跳下
城擒之追奔十餘里金人自驚擾溺死十餘萬人改
同州觀察使保順軍承宣使加授神龍衛四廂都指
揮使世忠罷兵柄為樞密使以元統世忠之衆進侍
衛親軍馬步都虞候封太原郡公保信軍節度使見
朝廷專主和議屢表諫上不聽知大功不建感激發
病薨時年五十四贈檢校少保孝宗追封太原王諡
忠武(春雨堂集)
按宋史解元傳云保安軍德清砦人未詳移家吉
水本末林志不載白志采補
張翬永新人字文奐紹興初以積功授官乾道八年江
西大旱翬捐粟助賑帥臣以聞升閣門祇候官至武
義郎居鄉樂善好施以億萬(豫章書)
王珠字仲淵吉州龍泉人以孝謹聞建炎間居父憂芝
數本生墓側倒植竹以為杙復生柯葉紹興間再罹
母憂有雙竹靈芝之祥(宋史)
劉禹錫永豐人筠州司理參軍左相虞允文表署江州
觀察推官為政以寬為本民愛慕之不忍欺後至湖
北路提刑一日歸忽有持金帛來者曰公生我者也
願獻此以謝禹錫固辭從者私受之事覺索而投之
江中從者載一缸于舟尾禹錫命碎之曰無汙我(林
志)
羅濬字眀甫龍泉人與弟克開自為師友從學常百餘
人每語其徒曰古之學者下學上達今文雖小技自
有上達之理但為科目所累故判為兩途耳胡銓見
而奇之曰君造詣自高願常相與講眀此理(同上)
蕭穎字彦實安福人紹興進士知耒陽縣後起為廣東
漕屬居官清直能理獄訟父老為之語曰訟無苦逢
父母(人物志)
胡鎬字從周廬陵人任新淦尉兄銓謫海外鎬甘退二
十年終不求謁張浚始薦進之除諸王宫教授樞密
劉珙嘉其靜退謂朝廷當以中祕處之不果請外補
授湖南參議(林志)
左慶延永新人紹興進士秦檜欲妻以孫女力辭不就
或曰不利慶延曰士一失身則無以復立苟不利退
而山林亦自多矣遂西歸檜憾之十年不調後以太
學博士終(人物志)
按左所著有澹園文集胡應春序之曰觀其與晦
菴書問答反覆必極其底止使得行其志斥奸排
佞豈止辭㛰權貴而已哉
劉建直字諤卿安福人紹興進士得伊洛之學于胡文
定以浩名齋官終宣教郎知新喻縣以奉議郎致仕
(楊誠齋集)
毛惠直字嵩老吉水人紹興進士授邵武主簿時光澤
令以非罪繫獄惠直閱獄詞多文致即平反之進漢
川令拒縣尉掊克之策杜太守黷貨之非惠直歎曰
朘民以自安去國以安民兩言決爾遂引疾上印綬
去(林志)
劉安世字世臣安福人紹興進士知雩都有郡官諷以
羡餘獻者安世曰縣土田瘠而賦重安得有餘必若
是吾有去耳遂以疾辭安世之學以眀道通經為主
遠近從學者踵至卒之日門人私諡清純先生楊萬
里為之制服(同上)
周必大字子充廬陵人紹興間進士中博學宏詞科教
授建康府召試館職高宗讀其策曰掌制手也守祕
書省正字館職復召試自此始孝宗踐祚除起居郎
上初御經筵必大奏經筵非為分章析句欲從容訪
問裨聖德䆒治體兼編類聖政所詳定官權中書舍
人嘗論邊事上以蜀為憂對曰蜀民久困願詔撫諭
事定宜寬其賦權給事中繳駮不辟權倖金索講和
時舊禮必大條奏請正敵國之名趙雄使金賫國書
議受書禮必大立具草略謂尊卑分定或較等威叔
姪親情豈嫌坐起上褒之曰未嘗諭國書之意而卿
能道朕心中事此大才也兼權兵部侍郎尋權禮部
侍郎改翰林學士在翰苑幾六年制命温雅周盡事
情為一時詞臣之冠除參知政事拜樞密使上諸軍
升差籍時點召一二察能否主帥悚激無敢容私又
剏諸軍點試法淳熙十四年拜右丞相眀堂加恩封
濟國公進左丞相許國公參政留正拜右丞相上以
内禪意諭二府二月辛酉朔降傳位詔翼日吉服御
紫宸殿必大奏陛下巽位與子盛典再見度越千古
顧自今不得日侍天顔因哽噎不能言上亦泫然曰
正賴卿等協贊新君光宗問當世急務奏用人求言
二事三月進少保益國公改判隆興辭除醴泉觀使
寧宗即位求直言奏四事曰聖孝敬天崇儉久任慶
元元年三上表引年遂以少傅致仕自慶元以後韓
侂胄之黨立偽學之名以禁錮君子而必大與趙汝
愚留正實指為罪首薨年七十有九贈太師諡文忠
寧宗題其墓碑曰忠文耆德之碑自號平園老叟著
書八十一種有平園集二百卷子綸(宋史)
胡彦英字公武忠簡銓從子博學強記傳論語釋史漢
尤長于詩多警句(人物志)
梁俊字克端龍泉人進士南安推官廉眀多所興除民
有繼母欲殺害前母子走免訴於官有司莫能窮俊
鞠之緩其獄誘以善言使自悔母果服慈愛如己出
子亦盡孝飬事聞上曰非卿燭理眀無以活百姓也
擢侍御史兄偉元豐八年進士信豐主簿孫岳建炎
二年進士虔州司理俱峻風采所至稱治焉(三華集)
胡昌齡銓從子同事蕭楚學春秋乾道間以特奏名對
策萬餘言官靜江司戸廉潔平恕滿一歲去帥守張
敬夫留之不可乃賦詩餞之(人物志)
徐志道吉水人金兵遊騎奄至邑志道與弟志遠舁母
逃為流矢所中挾矢行數舍而卒志遠負母撫兄痛
哭幾絶金兵追至備告以故兵懈解戈而謝曰此一
門孝友也遂釋之(安志)
按安志孝義傳宋時尚有泰和羅伯夀吉水周伯
淳弟伯用為附錄於此
江西通志卷七十五
