欽定四庫全書
江西通志卷二十六
風俗
牛斗分光風涵氣蓄遠嫓中州扶輿清淑十三名郡
聯江絡谷飯稻羹魚習安成俗豐不期侈儉斯易足
無他滛巧以炫心目人鮮惰游士勤頌讀規重矩叠
教誨式穀
聖澤栽培恩同化育歌詠太平惟民之福作風俗志
東南曰揚州其川三江其浸五湖其利金錫竹箭其民
二男五女其蓄宜鳥獸其穀宜稻(周禮職方氏)
初淮南王異國中民家有女者以待游士而妻之故至
今多女而少男本吳粤與楚接比數相幷兼故民俗
略同吳豫章出黃金然堇堇物之所有取之不足以
更費(前漢地理志)
矯矯揚州江漢之滸彭蠡既豬陽鳥攸處橘柚羽貝瑶
琨篠簜閩粤北垠沅湘攸往(楊雄箴)
江南之氣躁勁厥性輕揚(普書地理志)
豫章之俗頗同吴中其君子善居室小人勤耕稼衣冠
之人多有數婦及舉孝廉更要富者前妻雖有積年
之勤子女盈室猶見放逐以避後人俗少爭訟而尚
歌舞一年蠶四五熟勤于紡績亦有夜浣紗而旦成
布者俗呼為鷄鳴布鄱陽九江臨川廬陵南康宜春
其俗又頗同豫章而廬陵人龐淳率多壽考然此數
郡往往畜蠱而宜春偏甚其法以五月五日聚百種
蟲大者至蛇小者至蝨合置器中令自相啖餘一種
存者留之蛇則曰蛇蠱蝨則曰蝨蠱行以殺人因食
入人腹内食其五臟死則其産移入蠱主之家三年
不殺他人則畜者自踵其弊累世子孫相傳不絶亦
有随女子嫁焉干寳謂之鬼其實非也自侯景亂後
蠱家多絶既無主人故飛游道路之中則殞焉(隋書地理
志)
江南東西路蓋禹貢揚州之域當牽牛須女之分東限
七閩西略夏口南抵大庾北際大江川澤沃衍有水
物之饒永嘉東遷衣冠多所萃止其後文物頗盛而
茗荈冶鑄金帛秔稻之利歲給縣官用度蓋半天下
之入焉其俗性悍而急喪葬或不中禮尤好爭訟其
氣尚使之然也(宋史地理志)
地方千里水路四通風土爽塏山川特秀竒異珍貨此
焉自出奥區神臯處處有之嘉蔬精稻擅味于八方
金鐵篠簜資給于四境沃野開闢家給人足畜藏無
闕故穰歲則供商旅之求飢年則不告臧孫之糴人
食魚稻多尚黃老之教重扵隠遁蓋洪崖先生徐孺
子之遺風(雷次宗豫章記)
揚州人性輕揚而尚鬼好祀地非形勢得之與失未必
輕重故不暇先爭然長淮大江皆可距守閩越遐阻
僻在一隅憑山負海難以德撫永嘉之後帝室東遷
衣冠避難多所萃止藝文儒術斯之為盛今雖閭閻
賤品處力役之際吟咏不輟蓋亦因顔謝徐庾之風
焉(文獻通考)
南昌泝江匯湖右荆左浙帆&KR2499;所集江西一都會也九
江獨據上流人有市利南康臨彭蠡縮隘土瘠時有
寇盜饒州稱為裕阜廣信傳道下邑殷盛撫州人悍
多山寇而衣食自足頗憂兼幷建昌僻在東南即有
藩封亦稱安輯南安贛州則汀漳雄韶山嵠會焉林
深谷邃寇賊淵薮撫臣提兵牽制數省軍門之費不
煩度支苟得其人南服一壯鎮也袁州地逼長沙逋
民客戶喜獄好爭譏察既難綏馴不易臨江瑞州素
稱樂土吉安山雄水秀人才輩出地利亦饒甲于諸
郡大抵江西之民質儉勤苦時有憂思至争曲直持
官府即費財不吝其土窄逐末不務稼穡至有棄妻
子經營四方老死不歸者(鄭曉地理述)
南昌府
范宣家於豫章常以誦讀為業譙國戴逵等皆聞風宗
仰自遠而至諷誦之聲有若齊魯太原中順陽范甯
為豫章太守甯亦儒博通綜在郡立鄉校教授恒數
百人由是江州人士並好經學化二范之風也(普書列傳)
機鬼之俗習而未變凡有疾病多聽于巫(續豫章志)
南昌于地志為吴分其所領八州其境方數千里其田
宜秔稌其賦粟輸于京師為天下最(曾鞏洪州東門記)
勤生而嗇施薄義而喜爭(曾鞏雲峰院記)
有泰伯虞仲季子之風故處士有巖穴之雍容有屈原
宋玉枚臯之筆故文章有江山之秀發(黃庭堅道院記)
故家遺俗皆知尚氣節畏清議(黃幹文)
西山南浦之春雲暖而乍寒雨新而驟霽(方岳與江西陳漕書)
其人衣冠其食稼穡詩書藝文棟宇布帛(虞集頌)
士知尚儒民皆務本(元富州志)
人稠而勞淳悍相半事煩訟多為十三郡之最(鄧元錫方域志)
禮義之俗不因時變學者率以重吏輕儒為恥(弘治志)
士矜義槩人絶繁華有齊魯唐魏之遺風(盧廷撰舊志)
崇名教而修身慎行紹文獻而接武聯鑣市井多儒雅
之風田野無靡麗之習(郡志)
南新豐進厚于絃誦薄于蓋藏寧武奉靖饒于山澤儉
于制科(萬恭撰志)
士解經傳雅學積文而真知寔踐者亦屢屢有之俗尚
清雅崇儒好客村落細民皆勤於稼穡敏于役作秉
尊上孝弟之心然尚氣太過小忿輙至鬭訟(丁之翰圖經)
平疇沃壌俗勤于稼穡薄自奉務儲積(南昌縣圖經)
土夷人淳詩書之聲四封相接士夫惜名節恥干謁鄰
居有貴顯者或終身未嘗往來仕苟貪婪轉相唾罵
偶會多不為禮雖屠人牧豎亦知揖譲而道經傳之
語但地狹民稠多食于四方所居成市(弘治南昌志)
簪纓比屋冠蓋錯途俗尚含弘人操冰玉(喻均撰志)
西山秀鬱代生聞人村落細民耕稼之隙亦遣子弟入
學禮義之風優于他邑(新建縣圖經)
人性剛峭土産頗饒鮮事商賈(同上)
散原竒麗雙江匯環都邑雄觀盡在兹邑圩田既興菑
畬攸塈乾溢豐歉氓命懸綫(趙秉忠圖說)
士行篤于儒業擢高科登膴仕者聯鑣接武無曠土無
遊民(弘治豐城志)
世俗櫛比漸于禮教士之矕文蜚藻猶有龍光斗牛之
氣至于鴻鉅之業後先相望(喻均撰志)
民率忠樸士高節概風候近馴金矢鮮入(進賢舊志圖說)
西南多文而顯東北多獷而悍(萬恭撰說)
農務耕桑士勤經史(弘治奉新志)
儒有都人士之風農有田舍翁之俗(萬恭撰說)
縣雖僻小而山深谷窮其俗朴厚而勤耕織士尚雅素
有朱陳村之俗焉(靖安圖經)
不尚浮靡不作商賈多好學(弘治靖安志)
男勤稼穡女務蠶績有淳古之風(武寧圖經)
槿廬繩樞以耒耜機杼自長養(萬恭撰說)
居市井者多文雅處田里者無嚚訟(弘治寧州志)
其君子巍簮紱其細民勤耕織(萬恭撰說)
瑞州府
藝文儒術為盛(社右通典)
江西之俗其細民險而健以終訟為能惟筠州獨不嚚
于訟(黃庭堅江西道院賦)
吴楚之君好勇故其民樂鬭而輕死江漢之俗尚鬼故
其民尊巫而滛祀(同上)
吏民朴野(蘇轍聖祖殿記)
其人稼穡漁獵其利粳稻竹箭楩楠茶楮民富而無事
(蘇轍筠州聖夀院法堂記)
人好經學尚清淨(豫章郡志)
地僻絶為山水之國華林嘯聚民俗滋頑(鄧元錫方域志)
筠袁贛吉腦後插筆(四郡謠言好訟也)
男女之别嚴而婚姻論閥閱主僕之分明而城市尚輿
皂(邵志)
市無娼優人無賭博(同上)
珥筆之民新昌頗多積年之害高安為最(同上)
聞人鉅公先後輩出(龔守愚重脩高安儒學記)
吾筠俗樸而風質士多醇茂(傳孟春高安筠陽書院記)
高安瘠土僻處巖碨故其民儉而思謹(高安縣志)
上高在筠尤稱易治其地僻其俗尚禮其民簡儉而專
力于穡事公府追攝不勞鞭朴(張昇送上高令序)
男務耕桑女勤紡績士知禮義(上高縣志)
士游于學農勤于食工商之事舉不足以動其心故習
俗文而非侈質而非陋(熊良弼新昌圖經序)
山川之勝人物之盛文章之富甲于旁邑(汪道新昌縣志序)
邑之秀民多文儒自振家給人足無羨慕於外(雷孝友重脩新
昌縣門樓記)
上鄉山深俗厚下鄉土瘠農勤(新昌縣志)
俗儉多富氣高好爭(同上)
袁州府
州小地狹賦税及時民安吏循閭里無事(韓愈袁州謝表)
士夫秀而文細民險而健(黃庭堅道院賦)
地接湖湘俗雜吴楚壌沃而利厚人繁而訟多(楊侃郡廳記)
士力學而知廉恥民樂善而好儉嗇(阮閱無訟堂記)
儒風之盛甲于江右(張九成州學記)
士人好恬静勵廉隅布衣蔬食不入公府終歲不入長
吏之庭(張栻記)
山高水清好尚儒雅有豪傑之士(羅秀序)
土俗愿樸(汪應辰序)
事簡民醇(輿地志)
士知廉恥不撓邑政民務農桑輸賦以時(袁采萍鄉縣廳壁記)
壌沃而闢民夥而富(卓津萍鄉縣題名記)
比閭有職帑庾有輸商無隠貨酤無私釀弄法者屛奸
健訟者竄跡(江淮縣治記)
風俗近古(朱文仲社倉䟦)
宋祖無擇記萬載風俗三絶句云居民覆其屋大半施
白瓦山際兩三家如經新雪下官酤米為麯釀出成
紅酒里社醉豐年便是宜城酎田中多峭石蒼玉亂
欹斜怪似湘中見封域近長沙
俗從朴素敦詩禮勤稼穡市鮮游俠鄉無惰民獨崇尚
佛老(萬載縣志)
市無優娼人無賭博婦女不出街市不遊寺觀尤為美
俗(萬載志論)
臨江府
臨江舊為文獻之邦儒先前後相望經術詞章言行風
節垂之箋述載之簡策未冺也(胡行簡臨江府儒學記)
地當舟居四會之衢山峻水清逐末者多(鄧元錫方域志)
臨江君子尚禮崇德小人勤力知分此雖齊魯何譲焉
(明一統志)
君子尚禮教畏清議崇德齒矜名檢小人安居而樂業
勤力而知禮(臨江志)
山環水秀風氣攸聚故民生其間敦本而易化士業詩
書而蹈禮義者衆(錢溥重建清江縣儒學記)
風俗之淳厚文物之雅飭在楚越之間謂之樂土(敖英清江
縣題名記)
俗頗尚鬼疾疫則巫進醫退每有祈禳必令道士立符
用木三尺許書符其上安立室中祀以香火(清江縣志)
臨江屬邑三新淦其一也土穣地廣民物蕃阜貢賦征
徭恒倍于他邑而事恒先集江右所統數十邑未有
能過之者(周叙送彭丞赴新凎序)
仕者以清節致通顯為高子弟克家鄉隣敬禮或嬉遊
墜業雖臧獲誚之憚爭競間有終訟者共目曰刁曰
不善治家之子故淦簡訟(新淦縣志)
此邦風俗頗厚禮遜相師有見有聞易於入德(謝諤新喻縣學
記)
邑多衣冠舊族世守進士業百十年有聞不衰而近世
有以清文介節名於時者州人猶能道之(虞集新喻縣脩學記)
渝人以禮義相先以閥閱相高故雖貧墜不肯輕去其
鄉(新喻縣志論)
山聳水澂靈秀所鍾端人彦士先後相望自昔號為勝
地(張芹峽江縣儒學記)
吉安府
文風盛于江右(宋周必大咏歸亭記)
由六一之鄉里家有詩書以數萬戶之井廛人多儒雅
(楊炎正州學上梁文)
序塾相望絃誦相聞(王陶太和公廳記)
此州之君子皆顔魯公之流風遺俗也魯公事君有犯
無隠慍于羣小之死不回此州之君子立朝不如此
乎魯公遠謫所至安之流落復歸終不懲艾此州之
君子去國不如此乎魯公八十元老殞于賊手高風
勁節誰其儷之乃有誓為趙鬼者天子聞而哀之直
以魯公為比此州俗化受魯公之賜多矣(歐陽守道顔魯公祠
記)
咽㗋荆廣唇齒淮浙江山映帶在眉宇間(劉産登譙門記)
牒訟䟽簡徵輸期調頗先(王陶記)
俗尚儒學敬老尊賢豪偉之士喜賓客重然諾輕貨財
(明觧縉陳君墓志)
吉士之以氣節行義後先炳耀謂非聞公之風而興不
可也(明王文成公文文山祠記)
土瘠民稠所資身多業鄰郡其俗尚氣君子重名小人
務訟兼之軍民雜襲豪猾猋騰吏治鮮效廬陵泰和
最稱難理永寧龍泉稍稍易與云(羅文恭輿圖志)
南接贑江北竟淦水環地幾二千里據江上流人龐淳
多壽考家有詩書塾序相望為忠義文獻之邦冠冕
江右焉君子尚名小人尚氣頗多訟稱難治(鄧元錫方域志)
唐顔真卿從事吉州鏗訇大節誦慕無窮至歐陽修一
代大儒開宋三百年文章之盛士相繼起者必以通
經學古為高以救時行道為賢以犯顔敢諫為忠家
誦詩書人懷慷慨文章節義遂甲天下故家世胄族
有譜家有祠歲時祭祀必以禮長幼之節䟽不間親
貴必下賤蒼頭臧獲長子孫數十世名義相續屬不
絶家範肅於刑律鄉評嚴于斧鉞(郡志)
廬陵舊稱節義之鄉其人秀而文磊落偉達有周平園
文文山之遺風焉然城市人物繁夥俗漸滑于誇麗
此其一變也(同上)
泰和士人綽有風致好書畫細民多技藝而物産頗饒
于他邑譚經之士知愛名檢荷鋤之夫不忌貴游山
谷編氓奉公趨義赴之如流水(同上)
環吉水百里之疆多業儒環吾鄉遠近之間多世族儒
業多故宦達之士隆世族多故詩書之習盛(周叙石壁集)
吉水之俗其君子率重詩書而敦禮節其細民多務耕
稼而事末作(周叙記)
吉水之土瘠薄削隘物力無所出計畆食口僅可得什
三焉民多取四方之資以為生人人自愛而重犯法
先行誼而後絀恥辱焉(郡志)
董良史書記云永豐為廬陵之支邑細民力穡而純士
大夫美秀而文西北諸鄉士多竒俊而敦禮義東南
接隣贑地山險水激人性輕悍而健訟卲銳亦云民
善畜藏好剛自負易以義動難以威劫大率民俗内
外嚴整朴儉甚類文江而猾健少異(同上)
安福地介吳楚民俗不齊大率朴儉勤穡而士豪邁自
負(同上)
龍泉民俗椎魯勤穡務農植穀不事遠遊士亦嗜學問
然聲教文物與中郡士大夫絶少交遊而深山茂林
之民獷猂難馴殆壤地&KR2294;駮不純有以致之(同上)
萬安士文雅俊逸篤誦經史沿江小民以漁舟為家至
長子孫(同上)
永新之為邑僻在江南西道與荆楚為隣其地有崇山
叠嶂平田沃野又有寒泉清流以灌溉之其君子好
義而尚文其小人力耕而喜鬭其俗信巫鬼嗚嗚鳴
鼔角雞卜以祈年(李遠送賀著作出宰永新序)
撫州府
其民樂于耕桑以自足故牛馬牧于山谷者不收五榖
之積于郊野者不垣而晏然不知枹鼓之警發召之
役也(曾鞏擬峴臺記)
撫之邑屬非特地大人庶冠冕一路而文物盛多亦異
他邦(周必大登科記)
山川風俗之美名儒巨公彬彬軰出故家遺俗皆知尚
氣節畏清議(黃勉齋集)
民秀而能文剛而不屈(黃勉齋喻俗文)
環水峙山高曠明麗扶輿清淑之氣特鍾于人(黎淳松圃亭記)
獄訟清簡(元撫州推官廳題名記)
地平衍介江湖間風愿俗樸賢哲輩出人稠多商行旅
達四裔有棄妻子老死不歸者(鄧元錫方域記)
訟煩事冗糧重難治(郭子章豫章記)
簡略朴儉大率嗇于財而吝于施(舊志)
臨川靈谷銅陵諸峰環列于屛障其俗風流儒雅喜事
而尚氣有晏元獻王文公為之鄉人故其人樂讀書
而好文詞(謝逸文集序)
撫為江右名郡崇仁則撫之大縣人物蕃膴風俗淳龐
(周是修序)
崇仁山谷秀遠中豁衍夷(羅文恭公崇仁兩城記)
山川壯麗風氣敦龐民樂田疇士尚文雅絃誦之聲無
間於井社衣冠之家退讓謙抑習而成風可為善邑
明自成化以來困於起運嘉靖間苦于寇掠民稍生
心漸移美俗乃激而好競轉而好奢邑狃豐亨俗浸
囂侈(府志附論)
金谿重岡複嶺土沃稅輕民勉貿遷士勤學業若宋儒
之道術昭代之勲庸裒然一郡舉首豈非雲林躍馬
鍾靈固有自耶顧西連閩建北接安東山藏莽伏慮
未釋也(趙秉忠輿地圖說)
宋有二周三陸之理學元有危葛曾劉之文章忠義若
鄧傳黃冔孝烈則吳陳二女餘風流俗傳於後者可
知葉夢得槐堂書院記云山川炳靈儒英並出蓋不
誣也(永樂志)
民務耕作故地無遺利土狹民稠為商賈三之一士秀
而文好矜持嚴氣節㛰婣尚門第(嘉靖志)
富者積用穀粟鮮有貨寳貧者勤力作習工藝(府志附論)
宜黃素號多士遭世休明風化陶淬儒學日盛絃歌洋
洋達乎四境(鄒盤儒學新田記)
其地僻其土腴瘠半其俗男耕女織士服詩書敦行誼
人不知商賈末作故無偷盜鬭狠侈靡之習稱易治
焉(譚綸宜黃城記)
勇决而尚義精悍而能文(樂安縣志)
谿深而谷窈石峭而泉洌其人多尚節槩敦樸茂務耕
織士大夫潔行好修家詩書而人縫掖猶有鄒魯遺
風(東鄉縣志)
任氣好剛輕生樂鬭(同上)
建昌府
無土山無濁水民秉是氣往往清慧而文(劉禹錫文)
林竒谷分水透川環學富文清(刁尚能南城縣羅城記)
建昌之為郡據江西一道東南上遊其地山高而水清
其民氣剛而才武其士多以經術論議文章致大名
其他能以詞藝致身取高科而登顯仕者亦不乏於
世(朱子建昌軍進士題名記)
民寡求而易足故椎埋鼔鑄盜敓之姦視諸隣有弗為
也(宋曾肇南豐軍山廟碑)
風氣和平(曾肇軍山廟碑)
比屋絃誦與鄒魯同風(張允修平遠臺記)
人物秀麗傑特(劉岑前賢遺像記)
其人足衣食俗雅少機不肆文法為獄訟事吏政苛鏖
之百端卒無敢言以豐富之資加自重惜(李覯旴江文集)
士君子敏而好學文而有禮(陳孔休新城縣記)
山川英靈之氣鍾而為瓌偉傑出之才(陳櫸新城進士題名記)
山清水秀冠於江表(鄭文寶江表志)
江右文風盛矣有盛如建昌郡者乎(趙時崢學記)
魁竒清淑之氣不盪為異物而鍾於人(同上)
歲常豐饒民皆禮讓(王平叔建昌軍記)
旴江世多君子(傅拳四賢堂記)
舊俗淳媺變自庚寅民習爭戰(諶佑平寇碑)
為文章之懿於東南在甲乙之目(虞集修學記)
才學輩出亦多膴仕(同上)
市肆繁密邑屋華好(方輿勝覧)
建昌府在撫信邵汀贛之中減贑之曠幾撫之饒遠信
之衝鄰汀之僻而與邵並閩楚喉焉酌諸府之中號
為樂土(羅玘序)
以郡連建州會南昌而名山秀水清為江西東南上游
與閩粤為腹背土地衍沃俗淳易治民情慧而文儒
術為盛小人勤耕稼女子勤績紡為東南樂區頗悍
急易發信鬼神好滛祀(鄧元錫方域志)
華麗相矜弊流于侈(舊志)
南城附郭縣也近撫信次水而多商新城南豐負邵廣
昌偪贑與汀山嶺限之惟力耕之民天下無事三縣
之民不出疆而食土之入(同上)
城府清暇閭里肅静近復好古務學崇禮尚賢銳精向
往科名輩出(羅近溪南城縣續志)
廣昌縣邑之山磅礴而秀水清碧而駛其靈則鍾於人
其人出而為名進士著譽當時代有之矣(習嘉言進士題名記)
新城梅源鄉約立義塜瘞牛數十里牛死者盡舁而之
梅源為償其值攘牛之盜與私殺牛者風殆絶(湖西安義
風引)
其民不事商賈務耕織其地山環而聳水潔而淺故氣
高好勝而多情愫質美好文而少財蓄(瀘溪縣志)
廣信府
尚淳質好儉約喪紀㛰婣率漸於禮(隋書地理志)
信州前距閩北抵越其土沃其民阜其東南之巨屛乎
茂才高第常與計偕(楊楷學記)
地多深山大谷人有巢穴其間者數輕生好鬭脫遇儉
歲不無猩鼯嘯竹之警其地上於饒其俗美於廣(王雷
脩城記)
市井闐溢貨賄流衍(章傑郡守題名記)
絃誦之聲晝夜不絶(孔武仲脩學記)
山水淑氣所鍾文獻故家所萃(汪澤民題名記)
刻勵自奮矜謹節義山水之秀甲諸郡(袁桷梅亭記)
信之為郡山竒而廉故人得之矜名而喜節其失也溢
水清而駛故人得之善慧而好修其失也激原隰平
衍而山澤楮荈陶冶之利聊足謀生故民得之惟土
物愛而心臧其失也嗇是七邑之同也類分之則饒
玉永為上三邑習相近也而饒以質勝鉛弋貴興為
下四邑習相近也而鉛亦以質勝其君子則亢言而
厲行其小人則少械而寡求其婦女則無故不出戶
庭不事耕穫不給薪水不行鬻於市是又七邑之同
也(明嘉靖舊志論)
山川清麗鍾秀生賢民俗淳美易化(郡守錢性記)
民安土重業俗儉嗇矜謹節義(鄧元錫方域志)
信自永嘉東遷衣冠避地風氣漸開歷唐而宋文學之
士間出而南渡以後遂為要區人知敦本積學日趨
於盛比入明朝二百餘年藝文學術蔚為東南望郡
下逮田野小民生理裁足皆知以課子孫讀書為事
好勇尚鬼之習革易殆盡(府志論)
吉凶之禮今古兼行明以前冠禮猶備三加生員之冠
多於學宫行之後寢廢婚不親迎喪事尚佛老祭以
俗節尤重墓祭士夫家始用金鼓閭閻好事者慕之
寓公王源道嘗書信之土風有曰無燭盡燒烏桕子
有錢爭買紫薸田花磚堂上看禾稼石墎墳邊聽管
絃蓋異之也今無是矣(同上)
玉山地居衝要民煩事夥莅官者非廉勤不能理(王叔泰德
政碑)
樂善知恥謹慶弔儉服用大槩本淳(永平鉛山志)
差役以義定賦稅多樂輸不能無訟而終訟者鮮(同上)
似強而實弱似華而實嗇(同上)
山川秀麗景物竒美(少卿李奎序)
士子力不能致書求師聞見寡陋然皆杜門揣摹帖括
之外一無泛及亦絶無奔競游揚干求詭遇之想雖
達者寥寥亦足以見其務實(譚瑄弋陽志論)
地當閩浙吳楚之交山川孕秀代生偉人學校育材之
盛跨越遠邇(貴溪縣進士題名記)
古雖嗇陋然有柳渾賢令倡之於前張叔夜忠臣陶之
於後故斯民頓改前習(永豐舊志)
地褊土瘠民俗淳厚(祝蕃記)
土瘠民貧風俗樸野民知敦本力學(永豐縣志)
鄉城互異椎魯儉朴勤本業鮮游惰(興安縣志)
饒州府
有鄒魯遺風(陳靖遺書)
飲食豐贍語有吳楚之音(歐陽詢法帖)
多喬木富室(劉禹錫答元稹書)
忠臣孝子繼踵而出吳芮之遺風難冺(王德璉鄱陽記)
山川秀拔有豪傑者出焉(范文正鄱陽遺事)
多俊秀喜儒以名節相高(黃庭堅集)
其人喜儒故其俗不鄙(彭汝礪夏侯處士記)
范希文守此其為政務名教敦尚風義為先州人仰慕
咸傾向之遂以成俗(彭汝礪答錢尚書遹書)
士如東漢諸君子(都頡文)
多茂美好學(劉定學記)
惟時饒郡昔號奥區廣谷大川政當吳楚之交會流風
善政具存顔范之典型(黃唐文集)
饒之為郡以彭蠡鄱陽之漁浮梁之陶餘干之沃故曰
饒也若夫德興東偏之縣也去彭蠡二百里與其境
隔絶(羅玘序)
山川最清接吳楚秀氣文獻相續有曾范遺風(輿地記)
物産豐饒(方輿勝覧)
有陶唐遺風(明一統志)
工巧足用懋遷以給(舊郡志)
饒郡夙稱淳朴近年刁風頗熾訟鬭繁興(新郡志)
鄱陽當楚尾吳首背山環水氣候多陰民無悍戾之性
其音清越其習以禮信相敦農務稼穡市務居積誦
讀之聲絡繹巷陌(鄱陽志論)
江之東西冠帶詩書甲於天下江南既為天下甲而饒
人喜事又甲於江南(吳孝忠餘于學記)
其民聰慧其俗稍侈信巫鬼下里尤甚(餘干志論)
洪岩鬱葱叢玉林秀(樂平志)
浮梁之俗潔而居鮮而食山川林木望之鬱鬱疎秀泉
甘而土肥亦美壤矣人生其間穎秀者為士狡猾者
為游手富則為商巧則為工蓋以山甚稠田甚狹以
故食多不足士與工商皆出四方以就利其富家巨
室不至於鉅萬而貧者亦不至於餒死雖游手之徒
皆亦能自售其貨之大者摘葉為茗伐楮為紙坯土
為器行於中外資國家利其餘紡布帛負販往來盖
其小者耳(汪肩吾記)
浮梁山川秀麗風俗淳雅小民東北務耕織西南樹木
植至沿河一帶倚舟楫柴土之利自給(浮梁志論)
德興山峭川駛風淳俗朴(德興志論)
南康府
南方之俗其在康哉(宋南康軍賜郡名詔)
土地瘠薄生物不暢水源乾淺易得枯涸是以人無固
志生無定業(朱子應詔封事)
民俗淳厚庭少訐訟獄少繫囚(朱子知南康榜文)
背負匡廬前據彭蠡地勢雄秀甲於東南禹跡所經太
史所遊有聖賢遺風(同上)
士皆尚質實下新竒敦行義而不偷守訓詁而不鑿雖
學問之淵源統紀或未深究然甘受和白受采既有
進德之地矣(吕祖謙白鹿洞記)
民淳事少號為江東道院(陳篆軍治記)
俗朴訟稀民貧土瘠(黃唐謝表)
康廬壤地雖褊小實朱夫子道化之邦數十百年間遺
風餘韻要以繼續(許子良與南康游太守書)
靈谷煙雲廬山風月(翰苑新書)
負山襟湖地窄田少民瘠貧(明鄧元錫方域志)
南康於九江一郡也宋真宗間始别為軍然余觀風氣
康土厚重朴而淳康之人士篤實恭謹守禮而貞良
其父老和粹安祥式模楷而壽考&KR0616;&KR0616;視九江有加
焉(文德翼求是堂集)
俗朴訟稀挹先儒淳固慇實之餘風(輿圖備考)
民業耕桑士習詩禮好勤謹尚儉素稱為周朱過化之
地(舊郡志)
南康負山面水土瘠民貧賦稅訟獄不當大郡十一昔
人號為江東道院其淳簡可知矣星子介廬蠡之間
地勢傾峻山多于水都昌在郡東南據彭蠡上流地
勢平衍水多于山建昌安義在郡西南地勢豐厚山
水半焉大都地峻則氣鬱民生多質朴峭直果于赴
義而以飭廉恥為風節地平則氣宣民生多發揚負
氣勇于爭鬭而以健訟訐為愉快故星子土狹而磽
商賈不集工技不居士矜名節宗族長幼有序百姓
以力穡儉陋佐其貧無甘脆雕繢之奉婦女事紡績
教坊樂戶不容市肆庶幾稱古淳風都昌三面濱湖
惟東北倚山近饒物産沃於星子民務稼穡額徵易
辦氣習淳厚士稱愿慤建昌四衝之地輪蹄舘轂騷
驛不絶土廣而沃男耕女織女習端謹衣冠人物稱
最安義僻處西南然地偏務簡弊蠧不深較建昌尤
易治盖星子之俗儉其敝也鄙都昌之俗悍其敝也
戾建昌之俗侈其敝也肆安義之俗喭其敝也絞(廖文
英南康府志)
九江府
廬山自陶謝洎十八賢已還儒風綿綿相續不絶(白居易集)
江州左匡廬右江湖土高氣清富有佳境(同上)
高人閒士蟬聯不絶(余靖崇勝寺記)
自朱文公講學白鹿洞環匡廬山之麓士君子聞風而
起者多矣(虞集瑞昌蔡氏義學記)
九江號古今重鎮俗素淳美(吕光發重修瑞昌學記)
廬山竒秀甲天下高士逸民所棲先賢往哲所樂流風
餘澤没世難忘(同上)
土瘠民貧山高氣清習知武事(方輿勝覧)
信巫好祀(古志)
背倚匡廬控扼江湖為重鎮民瘠貧多訟(鄧元錫方域志)
潯陽擁山川之靈異聿來名賢接踵如宋周茂叔卜築
匡山之濓溪與二程諸君子講學其地直遡洙泗之
源而文教之所漸摩其流風閱千百世而常存也(趙光
抃重修九江府學記)
九江跨揚之交據江湖之會其土瘠其民朴而悍其士
侈文而尚氣其婚喪多任俗而寡儀節是故為政者
其令宜簡其斂宜裁其刑宜慎而嚴其示宜禮(鄧繼魯名
宦祠記)
俗尚朴實崇興禮讓士習詩書勤稼穡(九江志)
人性堅貞尚氣槩其君子知恥而少事干謁其小人聽
命而不通請求俗固好爭而聽和則止民雖守分而
抗法亦多輸納趨時婚婣禮際服用素朴故舊相周
恤詩書闤闠里社藹然山林之民力鎡基川澤之民
業網罟市廛之民居貿易三時效勤冬舉百務婚重
親迎喪厭浮屠祭知時舉教就外傅此雅俗之大都
也(江殷道九江府志)
民俗簡靜罕事浮靡雖富家子弟亦鮮綺羅經營惟在
本土言語類金陵而近實婦女惟事針紉不解紡織
舉葬娛屍數日近士大夫依朱子家禮鄉民化之鄉
市耆民四時有里社之飲(德化縣志)
自唐義門陳氏以來代傳孝弟民風感化俗尚農業罕
工商服飾古野(德安縣志)
山險俗訐信巫好祀士尚氣槩民先勇力急功利尚文
儀(瑞昌縣志)
民習耕漁之業善操舟性敦朴罕事浮靡崇孝養喜歌
舞厚于故舊有賙賉之意婦人事紡織婚葬亦同德
化(湖口縣志)
山峻土沃俗尚文儀儒風相續民習經商婦人事紡織
(彭澤縣志)
南安府
地連吉贛而民無珥筆之風境接溪洞而士多絃誦之
習人知禮法俗尚朴淳(宋理宗賜道源書院額文)
文物之盛與閩蜀等(蘇軾軍學記)
民貧多訟(彭汝礪南安軍學記)
風氣類中州(胡長孺重建南安大成殿記)
事簡民恬(張鑑重修南安路記)
詩書接周濓溪道學之源流人物經蘇學士名公之品
題(王元渤南康古樓文)
士民多務本(吳徵棠隂碑)
士農少商人果而義民直而剛(劉尚友上猶學記)
邑以壯稱民多殷富(鍾贇南康通濟橋記)
當五嶺最東為交廣襟喉地多瘴與輋人雜居頗受其
害(鄧元錫方域志)
南安略同楚俗火耕水耨民食魚稻無積聚衣食取給
不憂凍餒信巫鬼好嚚爭山嵐瘴氣時有(舊郡志)
先賢過化之邦事簡民恬土俗淳朴有中州清淑之氣
勤于生業儉于衣食(同上)
南康民物殷阜人文蔚興有宋以來彬彬乎號名邑焉
(府志附論)
上猶俗號淳古人務本業(同上)
崇義俗雜五方雖風氣與三邑略同而輋人附居多射
獵為食傲狠無常尚譎詐喜爭鬭(同上)
贑州府
伉健工巧好佛信鬼(漢書地理志)
抗志勵節(蘇軾記)
虔於江南地最曠大山長谷荒翳險阻交廣閩越銅鹽
之販道所出入(王安石虔州學記)
嗜勇好鬭輕生敢死(董德元奏䟽)
風氣錯糅人多勁健尚義(元李大初贑州學記)
風俗篤厚而純一人物秀特而節槩(劉尚友會昌州學記)
山長谷荒為江嶺樞鍵(明鄧元錫方域志)
士知向學民頗遷善(舊郡志)
隋唐疆圉日闢聲教寖遠人皆抗節篤志故唐書宰相
系有贛人(舊郡志)
贛俗信巫婚則用以押嫁葬則用以押喪巫師角術時
有剪扛之患(新郡志)
各邑書旌弔問皆張筵設鼓吹已為非禮石城乃有娛
尸之宴出殯之夕奏樂達旦否則人子有薄親之譏
反受不孝之名此何說也(同上)
地界興雩田腴民勤最稱富饒兵燹以來鄰寇竊發大
半殘破婚嫁喪祭多從簡便此亦時勢使然(贑縣志)
雩都風俗上富下貧少友助扶持之義然亦無甚富甚
貧殆類古之齊民冠婚喪祭尚儉居不求華服不求
侈飲食不求異器用不求竒(雩都縣志)
信豐其地險僻民質朴力專稼穯不事商賈婚婣喪葬
鄰里相助(董德元記)
風土習俗與吉州不同山川之綢繆人物之伉健大槩
去南漸近得天地陽氣之偏反不可以刑威懾而可
以理義動(文文山記)
比屋絃歌曳金紫而躋膴仕者項背相望(龔焴記)
市無方言家不靡食殊不類江之西者非下縣也(羅圭峯文
集)
崇尚廉恥好鬭健訟(信豐縣志)
興國昔號劇盛民皆挾氣上鬭大率剛悍勁險尚氣喜
爭(興國縣志)
地界深山長谷民鮮商販惟務農力産以田多寡為優
劣舊家崇尚朱子家禮好積古噐重譜牒志銘孀婦
多守節士夫尚禮義(弘治興國志)
興國為三程過化之遺其流風善俗猶有存者閭閻朴
實非達官貴人不衣羅綺(興國志論)
會昌去郡頗遠士飭廉隅恬淡自守科目雖云寥落典
型代有其人(會昌縣志)
婚姻苟且喪祭疎略(安遠縣舊志)
安遠舊俗質朴惟以耕稼為業(安遠縣志)
邑風儉朴布袍椎結不尚竒巧(長寧縣志)
果而挾氣勇而喜爭(楊萬里記)
民善治生有勤儉氣士知務學無浮靡習(寧都縣舊志)
瑞金山多田少稼穯之外間為商賈俗好義樂善情意
肫篤(瑞金縣志)
男勤于耕女勤于織宫室服器多從質素(龍南縣志)
男耕稼而不商賈女麻枲而不農桑(石城縣志)
民惟力耕不事他技輕生好鬭勇悍相角(定南縣志)
江西通志卷二十六
