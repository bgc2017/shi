欽定四庫全書
江西通志卷六十六
人物(一)
光岳萃英江山得氣人傑之生每因於地大江迤西
川原秀麗牛斗舒華人物挺異理學文章忠孝節義
由漢以來蒐羅實備陶鑄栽培莫如
聖世有德必成有材無棄高山可仰景行足企爰表前
型以為後勵作人物志
南昌府(一)
漢
陳夫乞豫章人秦二世元年劉項起夫乞萃徒蜀水之
北築壇絶巘以祭黃帝蚩尤寨於山之陽沛公入關
夫乞率其徒及之扛里從下咸陽後以都尉擊羽將
軍定燕高帝六年論功封高胡侯邑千戶孝文五年
薨諡忠侯子程襲爵薨無後國除後鄉里即其壇立
高胡侯廟以祀之水旱疾疫禱皆應千五百餘歲血
食不絶有漢永平二年斷碑可辨(幸元龍筠州高胡
壇記)
按夫乞見漢書功臣表不詳何地人宋幸元龍記
以為豫章蓋本漢碑今漢碑惜不復可識矣舊志
俱失載今采補
章文豫章人高帝五年灌嬰定吳豫章五十二縣文以
南昌當諸道之衝進計於嬰築郡城嬰然之使文董
其役勞來版築經畫居多郡民德焉及卒祠而祀之
於江濱歴代不廢宋大觀二年賜額霑澤廟今城北
章江廟是也(南昌耆舊記)
按章文林志失載安志譌文為交今從白志
羅珠高帝時從灌嬰定豫章有功德於民卒官子孫因
家焉晉末有羅企生遵生今南昌柏林羅氏是其後
也羅太史洪先家譜備述其事(同上)
曾據其先封鄫鄫亡去邑為氏王莽亂據棄都鄉侯之
豫章家之蓋豫章之後分為南豐(王介甫集)
按羅珠曾據二人林志安志俱不載白志𥙷
李淑豫章人為更始軍師將軍上書諫曰三公上應臺
宿九卿下括河海故天工人其代之陛下定業雖因
下江平林之勢斯蓋臨時濟用不可施之既安宜釐
改制度更延英俊因才授爵以匡王國今公卿大位
莫非戎陳尚書顯宦皆出庸伍資亭長賊捕之用而
當輔佐綱維之任唯名與器聖人所重今以所重加
非其人望其毗益萬分興化致理譬猶緣木求魚升
山採珠海内望此有以闚度聖祚臣非有憎疾以求
進也但為陛下惜此舉錯敗材傷錦所宜至慮更始
怒繫淑詔獄(後漢書劉元傳後)
按林志李淑傳以意撰述安志據史改正
何湯字仲弓豫章南昌人建武十九年顯宗始立為皇
太子選求明經擢湯為虎賁中郎將以尚書授太子
世祖從容問湯本師為誰湯曰沛國桓榮榮門徒常
四百餘人湯為高弟榮年四十無子湯為更娶生三
子榮甚重之後拜郎中守開陽門候上微行夜還湯
閉門不納更從中東門入明旦召詣大官賜食諸門
候皆奪俸建武十六年夏大旱公卿皆暴露請雨洛
陽令著車蓋出門湯將衛士鈎令車收按詔免令官
拜湯虎賁中郎將上嘗嘆曰糾糾武夫公侯干城何
湯之謂也(後漢書及注)
按後漢書何湯無專傳附載桓榮傳其詳見於謝
承書中
程曾字秀升南昌人受業長安習顔氏春秋積十餘年
還家講授會稽顧奉等數百人常居門下著書百餘
篇皆五經通難又作孟子章句建初三年舉孝廉除
海西令(後漢書)
按程曾見後漢書儒林傳所載止此數語人物志
稱其七歲喪母號泣不異成人祖母憐其毁瘠嚼
肉食之曾覺有味即吐去云云不知出何書郡志
所載亦同
喻猛(一作孟)字驕孫豫章人和帝時官蒼梧太守以清白
為理郡人頌之曰於維蒼梧交阯之域禹貢厥人島
夷皮服大漢維宗廸以仁德出自中臺鎮于外國鳩
集以禮南人入服簡于帝廷功化畢植(太平御覽)
諶重字文疊南昌人和帝時除薛令以德行聞父卒哀
號廬墓致白兔馴擾再舉有道以高第除郡博士京
輔都尉右内史衛尉大司農詔加奉車都尉荆州長
(一作刺)史政績甚著卒人即所居立廟祀之今郡城南
諶侯廟是也(南昌耆舊記)
按諶重林志作仲
劉陵字孟高豫章艾人和帝時為長沙安成長先是長
沙多虎為百姓患陵到官逾月虎悉出境民復還其
居入為侍中車駕出祀南郊陵驂乘上升輿假寐陵
跪曰陛下萬乘主升輿宜正立雖早嚴欲寢不當上
為天地靈祗下為百姓觀覩邪上愧謝曰敬受侍中
之言(謝承漢書)
羊茂字季實豫章人為郡功曹布被不覆軀布衣不周
身郡將察其廉遺之布被衣袴皆不受後官東郡太
守冬坐白羊皮夏處單板榻常食乾飯出界買鹽豉
妻子不歴官舍(同上)
按羊茂初為郡功曹後為東郡太守謝承漢書及
太平御覽所載宦蹟甚詳豫章書引列士傳以羊
為華前後分作兩人者譌白志駁正
唐檀字子産豫章南昌人少遊太學習京氏易顔氏春
秋韓詩好災異星占後還鄉里教授百餘人元初六
年郡界有芝草生太守劉祗欲上言之以問檀檀對
曰方今外戚豪盛陽道微弱斯豈嘉瑞乎乃止永寧
元年南昌有婦人生四子祗復問檀變異之應檀謂
當有兵氣其禍發於貴戚延光四年黃門孫程揚兵
殿省誅皇后兄車騎將軍閻顯等立濟陽王為天子
果如所言永建五年舉孝廉除郎中時白虹貫日檀
上便宜三事陳其咎徵棄官歸著書二十篇名唐子
(後漢書)
按前志列檀方伎而登嚴豐於人物檀之明經著
書非豐僅曉占候者比豐列方伎可也今易定
項誦字和叔豫章人順帝時為郡主簿有風義時太守
為屬縣所誣詔逮獄誦随守入京師聽理要引自掾
血出滂沱齒皆墮地守以是得白(謝承漢書)
按項誦林志安志俱失載白志𥙷
徐穉字孺子南昌人少為諸生學顔氏春秋京氏易歐
陽尚書兼綜風角星官算歷河圖七緯推步變易家
貧常自耕稼非其力不食恭儉義讓所居服其德屢
辟公府不起陳蕃為郡太守以禮請署功曹穉既謁
而退蕃在郡不接賓客惟穉來特設榻一去則懸之
後舉有道拜太原太守皆不就延熹二年蕃與僕射
胡廣上疏薦穉宜擢登三事帝問穉與袁閎韋著孰
先蕃曰閎生出公族聞道漸訓著長于三輔禮義之
俗所謂不扶自直不鏤自雕至於穉者爰自江南卑
薄之域而角立傑出宜當為先詔以安車玄纁備禮
徵不至穉先後為諸公所辟及會太尉黃瓊葬既反
郭泰聞之疑其穉也選能言生茅容輕騎追及于途
容為設飯共語稼穡之事臨别謂容曰為我謝郭林
宗大樹將顛非一䋲所維何為栖栖不遑寧處及泰
母喪穉往弔置生芻一束于廬前而去衆怪之林宗
曰此必南州高士徐孺子也詩不云乎生芻一束其
人如玉吾無德以堪之靈帝初卒年七十二(後漢書
傳并注)
徐胤字季登穉之子篤行孝弟亦隠居不仕少遭父母
喪致毁嘔血躬耕稼穡倦則通經貧窶困乏執志彌
固不受惠於人太守華歆禮請相見固病不詣漢末
寇賊縱横皆轉相約敇不犯其閭(後漢書)
張載字仲宗豫章人任廣陵太守舉郡人吳奉(一作素)為
孝廉及解官歸奉齎金為禮載閉門不受奉以囊盛
金夜投載園中而去載覺追之不及乃齎金至廣陵
還之(謝承漢書)
宗度高弘俱豫章人度字文叔為定陵令以土杯飯麥
飯弘為瑯琊相以桑杯盛醬(同上)
按度弘二人林志失載安志載度而不及弘豫章
書宗度作宋叔平人物志又作宋慶姓與名均譌
矣今仍白志
鄧通字子(一作文)淵豫章西平人沉毅有學行官馮翊太
守不通賓客京師號曰鄧獨坐(南昌耆舊記)
李朝字伯丞南昌人有文章才桓帝時為魏郡監黎陽
營謁者和平元年立張公碑於黎陽朝作歌九章頌
之(洪适隸釋)
按九歌詞具載府志詞多不錄
周騰字叔逹南昌人為侍御史桓帝當南郊平明應出
騰仰觀曰夫王者象星今中宫星及策馬星悉不動
上明日必不出至四更皇太子卒遂止(史記天官書注)
按周騰林志安志俱失載白志𥙷
施陽字季儒(一云字倫)豫章人以德行聞漢末為舒令之官
道經江下時寇盗方熾陽遇劫奪盗已去陽視車席
下尚有錢五千追以予盗盗愧其義悉以所掠還之
陽謂其已汚拒不肻受付亭長而去(林志)
按施陽前志俱載漢人豫章書以為晉人與志異
黃向字文舉豫章人晨步路中得珠琪一囊可直三百
餘萬求主還之主以其半謝向委去不顧(太平御覽)
吳
聶友字文悌豫章人少為縣吏虞翻徙交州縣令使友
送之翻與語奇焉屬豫章太守陳斐以為功曹郡時
見有功曹斐見之問曰縣吏聶友可堪何職對曰此
人縣間小吏耳猶可堪曹佐斐曰論者以為宜作功
曹君其避之乃用為功曹使至都諸葛恪友之由是
知名及恪出軍圍新城退還友知其將敗遺滕胤書
曰當人強盛河山可拔一朝盈縮人情萬端言之悲
歎恪誅後孫峻忌友欲以為鬱林太守發病憂死(三
國吳志)
按三國志聶友附見諸葛恪傳中林志安志謂恪
薦為珠崖太守不知何出白志據史傳刪正今從
之
胡勃字欽宗南昌人為郡功曹嘉禾二年太守黃翊為
人所誣勃懷斧詣闕乞代翊罪翊得降宥後為廬江
太守車騎將軍吳亡入晉不仕(豫章書)
按耆舊記胡氏在南昌最盛與羅氏鄧氏熊氏號
豫章四姓云考晉書范寗為豫章太守大設庠序
取四姓子弟皆充學生梁書張綰為豫章内史在
郡述制旨禮記正言義四姓衣冠士子聽者常數
百人則豫章四姓其來久矣(白志原跋)
諶禮字秀登南昌人大帝時舉德行拜尚書倉部郎中
撰書儀十二卷行世(白志)
按氏族大全以禮為漢人豫章書既以為漢人又
以為吳人兩處重見今從白志
楊廸豫章人大帝時為宣詔郎時廷尉隠蕃交結豪儁
自衛將軍全琮以下皆傾心敬待之唯廸及南昌羊
道拒不與通蕃後叛逆伏誅(二國吴志)
龔石字顯光豫章人黃武元年會稽謝斐為郡守獲罪
見收石因帝出幸具表陳訴候駕於道頓首血出會
大風雪流血成冰帝駐車省章裴罪得理(林志)
按南昌耆舊記石作碩顯光作顯先與志互異
胡休字吉甫豫章人為潯陽令有德化嘉禾生於庭白
鸞翔於野後遷九真都尉河東太守(豫章書)
徐宗豫章人以才辯著名與孔北海融交善仕吳為中
郎將(安志)
按徐宗林志不載安志南昌耆舊記有徐宗無徐
崇豫章書既載徐宗又載徐崇絶無事蹟蓋宗與
崇字體相近譌為兩人也今仍安志
晉
雷煥豫章人初斗牛間常有紫氣及吳平紫氣愈明張
華聞豫章人雷煥妙逹象緯要煥登樓仰觀煥曰寳
劍之氣上徹於天耳乃補煥為豐城令掘獄入地四
丈餘得一石函中有雙劍並刻題一曰龍泉一曰太
阿其夕斗牛間氣不復見煥以南昌西山北巖土以
拭劍光芒豔發因遣使送一劍并土與華留一自佩
或曰得兩送一可乎煥曰本朝將亂張公當受其禍
此劍當繫徐君墓樹耳靈異之物終當化去不永為
人服也華得劍愛之嘗置坐側華以南昌土不如華
隂赤土報煥書曰詳觀劍文乃干將也莫邪何復不
至雖然天生神物終當合耳因以華隂土一斤致煥
更以拭劍倍益精明華誅失劍所在煥卒子華為州
從事持劍行經延平津劍忽於腰間躍出墜水使人
沒水取之不見但見兩龍各長數丈蟠繞有文章沒
者懼而返須臾光采照水波浪驚沸於是失劍華嘆
曰先君化去之言張公終合之論此其騐乎(晉書)
按雷煥事載張華傳中據晉史煥乃豫章人考樂
史寰宇記鄱陽初屬豫章漢建安十五年吳分豫
章為鄱陽郡迨晉時鄱陽久别為郡不屬豫章矣
煥果鄱人史傳不應仍稱豫章不知林志安志更
有何據皆以為鄱陽人白志改入南昌據史傳之
文也今從之
喻合字匡孫南昌人好學不慕榮隠居廬山北阜布衣
蔬食三十餘年吳主皓晉武帝皆徵不起(林志)
徐整豫章人博學好著述吳時官太常卿吳亡仕晉有
豫章列士傳三卷毛詩譜三卷孝經嘿注一卷三五
歴紀二卷通歴二卷具鄭樵通志藝文略(南昌耆舊記)
熊鴻豫章人晉初七辟不就(豫章古今記)
鄧粲字文艷南昌人父遄棠邑令後漢末自南陽徙家
焉粲善言詞博通經典眉目疎秀腰帶十圍任散騎
常侍撰晉史十卷(太平御覽)
按晉書鄧粲長沙人與此事蹟亦不同别是一人
也粲林志及安志皆作燦通志作璨今從御覽又
粲撰有晉史其為晉人無疑林志安志譌為三國
吳人白志改正
熊遠字孝文豫章南昌人有志尚縣召為功曹不起強
與衣幘扶之使謁薦於郡辟文學掾遠曰辭大不辭
小也請留縣太守察遠孝廉歴寧遠護軍元帝即位
列為主簿上疏宜命將至洛修園陵救社稷䘏遺黎
又建議修農桑禁遊食時議美之建興初正旦將作
樂遠諫曰孝懷皇帝梓宫未反人神共忿正始之初
於是觀禮今榮耳目之觀崇戱弄之好非納軌物有
塵大教元帝納之累遷散騎常侍帝每嘆其公忠及
中興建轉御史中丞時尚書刁協用事衆憚之遠奏
免協官冬雷電大雨帝下書責躬遠復上疏陳三失
累遷侍中出補會稽内史時王敦作逆沈充應之加
遠將軍距不受保境安衆為務徵還拜太常卿加散
騎常侍敦深憚之數月卒弟縉名亞於遠官鄱陽太
守(晉書)
按孝文著有御史大夫集十三卷
熊鳴鵠豫章人縉子官武昌太守能文章有文集十卷
(豫章古今記)
羅企生字宗伯豫章人初拜著作佐郎殷仲堪鎮江陵
引為功曹累遷武陵太守未之郡而桓元來攻江陵
仲堪更以企生為諮議參軍仲堪多疑少决企生謂
弟遵生曰殷侯仁而無斷事必無成吾當死生以之
仲堪果走文武無送者唯企生從焉路經家門遵生
謂曰家有老母將欲何之企生揮淚曰今日之事我
必死之汝等奉養不失子道一門之中有忠有孝亦
復何恨元遂害之先是元以羔裘遺企生母胡氏及
企生遇害即日焚裘(晉書)
按企生之從殷仲堪先昧於擇人然臨難不避有
志士之風焉故錄之
喻歸豫章人晉世官西河太守撰西河記二卷(廣韻)
熊默南昌人晉世官會稽太守撰豫章志三卷(南昌耆
舊記)
鄧忠缶豫章人著交州記三卷(豫章書)
俞益期豫章人性氣剛直不下曲俗遠適交州與豫章
守韓康伯書論㯽榔以寄况著交州牋傳於世(同上)
宋
胡藩字道序南昌人少孤居喪以毁聞太守韓康伯見
之曰當以義烈成名辟參郗恢征鹵軍事過江陵因
說殷仲堪曰桓玄意趣不常節下崇待太過非將來
計仲堪不說後玄以藩參軍事玄為劉裕所破出奔
藩追及玄於蕪湖玄見藩喜謂張須無曰卿州故為
多士今復見王修裕素聞藩直言於殷氏又為玄盡
節召參鎮軍軍事從征慕容超超軍屯聚臨胊藩言
於裕曰賊屯軍城外留守必寡今往取其城而斬其
旗幟此韓信所以克趙也裕乃遣藩與檀韶潛往即
克其城從攻盧循循走豫章立栅左里藩破其栅循
單舸走衆皆降裕攻司馬休之復以藩為參軍領游
軍於江津休之臨馬頭岸置陳岸峭壁立數丈藩以
刀頭穿岸劣容脚指於是徑上隨之者稍多及登殊
死戰休之遂敗走伐秦之役藩統别軍至河東暴風
漂輜重艦度北岸魏軍牽得之藩氣憤率左右乘小
船徑往河北射退敵騎盡收所失而反又遣藩及朱
超石追魏軍於平城魏騎數萬合圍藩及超石不盈
五千力戰大破之還參相國軍事裕受晉禪藩入宋
累官太子左衛率卒諡壯侯子西陽太守隆世嗣(南史)
按藩雖生於晉而仕為宋臣林志譌入晉白志據
史傳改正
鄧胤之南昌人事宋為征鹵長史吏部郎豫章太守光
禄勳世代衣冠號為名族子琬字元瑛為晉安王鎮
軍長史行江州事(南昌耆舊記)
按鄧琬宋書有傳後佐晉安王子勛叛宋被誅林
志不載當以此
雷次宗字仲倫南昌人晉末入廬山事沙門慧遠篤志
好學尤明三禮毛詩隠退不受徵辟宋元嘉中徵至
都開館于雞籠山聚徒教授車駕數至資給甚厚久
之還廬山後又徵詣都築室鍾山號招隠館使為太
子諸王講喪服經次宗不入公門乃聽自華林東門
入延賢堂就業卒於雞山子肅之頗傳其業(南史)
按次宗平生著述有豫章記毛詩序義二卷喪經
傳一卷文集三十卷見府志
齊
胡諧之南昌人宋世齊武帝領江州以諧之為别駕委
以事任武帝受禪用舊恩拜給事中驍騎將軍本州
中正累遷左衛將軍諧之風神瓌潤有識見每朝廷
官缺及應遷代密量上所欲用皆如其言既處要津
頗有徵求之義永明間遷都官尚書轉度支領衛尉
卒諡肅侯(同上)
熊襄豫章人著齊典上起十代其自序曰尚書堯典謂
之虞書則附所纂述通謂之齊書亦名河洛金匱(南
齊書)
梁
滕曇恭南昌人五歲母楊氏患熱思食寒瓜土所不産
曇恭歴訪不能得銜悲哀切俄值一桑門曰我有兩
瓜分一相遺還以餉母舉室驚異尋訪桑門莫知所
在及父母卒水漿不入口者旬日感慟嘔血絶而復
蘇冬不著繭絮蔬食終身每至忌日哀不自持豫章
内史王僧虔引為功曹辭不就王儉時隨僧虔在郡
敬慕之號為滕曾子天監元年陸璉奉使廵察風俗
表言其狀(南史)
王綜南昌人武帝時官魯郡太守常役家僕於所部職
田中耕得銀三萬五千斤盡數送官又為丹陽尹部
民獲蒼璧一枚廣一丈六尺亦不入私梁起居注載
其事(南昌耆舊記)
熊康之南昌人性至孝父被酒醉為奴所殺康之終身
不復嘗酒(顔氏家訓)
按熊康之林志豫章書俱不載
唐
沈季詮字子平洪州豫章人少孤事母孝未嘗與人争
皆以為怯季詮曰吾怯乎為人子者可遺憂於親乎
貞觀中隨母渡江暴風母溺水死季詮號呼投江中
少頃持母臂浮出水上都督謝叔方具禮祭而葬之
(唐書)
按季詮事見唐書孝友傳林志不詳引白志據史
改定
胡敬之南昌人諧之五代孫幼聰敏於學多通性高簡
為侍御史彈劾不避豪貴遷深州刺史卒於官高帝
下詔弔問賜絹歸葬(林志)
楊相如南昌人神龍初舉進士補當塗尉屢上書言當
世事歴改晉陵陸渾又奏君臣政要三卷拜右拾遺
開元末復上書語益切直出為懷州别駕(南昌耆舊記)
劉眘虛字全乙新吳人時吳競為洪州刺史方直少許
可獨高其行改所居之里為孝弟鄉以表異之開元
中舉宏詞累官崇文館校書郎與孟浩然王昌齡相
友善評者目眘虛詩情幽興遠思苦語竒可以傑立
江表有集五卷行於世(豫章書)
按新吳今奉新縣林志以眘虛為靖安人白志謂
新吳即今靖安縣俱誤又白志眘虛重見寓賢今
削彼存此
臧嘉猷進賢人開元中州牧吳競召之不赴著無求論
以見志競旌其鄉曰真隠里曰正吉天寳間採訪使
以名聞驛召至都堂論政左相李適之稱為學究天
人識洞精微宜加拔擢嘉猷以親老辭著德政八章
以獻朝廷嘉其節賜束帛歸命以其所居里為旌賢
撰皇王十翼七卷(府志)
按嘉猷本南昌人宋崇寧間析南昌東鄙之進賢
鎮為縣故舊志府志俱以為進賢人
熊曜南昌人祖九思察孝廉父彦方廣州錄參曜剛直
有詞學與逹奚珣王維為文章之友開元中及第解
褐貝州臨清尉終胄曹參軍(林志)
王季友豐城人博極羣書能詩舉開元進士李勉為江
西觀察使甚敬之表監察御史歴遷御史中丞杜甫
有詩云丈夫正色動引經豐城客子王季友羣書萬
卷常暗誦孝經一通看在手豫章太守高帝孫引為
賓客敬頗久王也論道阻江湖李也凝丞曠前後吾
輩碌碌飽飯行風后力牧長回首其賞慕之如此自
號雲峯居士有詩集(同上)
按唐乾元中元結嘗編沈千運于逖孟雲卿張彪
趙徵明元季川及季友七人詩曰篋中集以季友
為河南人合諸杜詩豐城客子之句則王似籍河
南而寓豐城者也林志安志俱為豐城人白志因
之考南唐時有豐城王子邳者為季友四世孫則
季友為豐城人可徵也
趙炎開元末為當塗縣丞善丹青好結賓客李白贈詩
稱為南昌仙人趙夫子云(南昌耆舊記)
熊暄南昌人家貧躬耕力學大歴中擢進士第授秘書
省校書郎著文選穎悟并文集五卷(白志)
熊履素南昌人居南昌山三十餘年傾産買書聚徒講
業暇則荷鍤躬耕弟子自遠而至者與均衣食貞元
三年卒於家(南昌耆舊記)
陶公逹南昌人父雅温州别駕公逹幼能屬文建中初
詣闕獻詩百首授同知澄城縣尉改美原丞貞元中
副元帥渾瑊奏辟為從事歴殿中丞侍御史(豫章書)
李孝子逸其名霍王元軌孽子年十一母以獲罪於父
被逐孝子隨母别居南昌方二載母病割股鄰里以
狀聞(林志)
熊孺登鍾陵人元和進士官終藩鎮從事有詩名與白
樂天劉夢得相倡和白有洪州逢孺登詩云靖安院
裏辛夷下醉笑狂吟氣最麤劉有送孺登歸鍾陵詩
云篋留馬卿賦袖有劉弘書有詩一卷(豫章書)
喻鳬南昌人開成中登進士第以詩名於時徙家睦州
嘗與方干賦詩往還事見宋元豐中黃廉所作喻府
君墓表及方干詩集仕至烏程尉有詩一卷行於世
(浙江流寓志)
按江右人物仕宦僑寓散見他省志書為本省地
志不載者甚多今直省通志續至特加採訂有徵
必錄焉
來鵬南昌人詩思清麗嘗游楚寒食有詩曰分明記得
還家夢徐孺宅前湖水東當時誦為佳句韋尚書宙
觀察江西甚重之(人物志)
來鵠南昌人鵬之昆弟也為文師韓柳有詩才咸通進
士聲籍甚嘗覩穆宗實錄稱帝設史官執筆廷中日
書起居注號聖政紀鵠作頌以寓規諫著有來公集
一卷(南昌耆舊記)
按來鵬兄弟林志失載白志據耆舊記人物志𥙷
入又鵬與鵠明屬兩人全唐詩鵠一作鵬者訛
鄒垣新吳人宣宗龍潛時與垣為友嘗游至其宅後徵
入朝辭不赴賜號清隠居士人名其地曰駕山(府志)
羅淼南昌之西山人宣宗時官吏部侍郎以直伉忤宰
相謫吉州别駕子孫遂家吉之射洲(南昌耆舊記)
傅祁字伯強豐城人弱冠豪勇過人為任俠乾符間王
仙芝攻洪州過豐城境祁率五百義士與戰於東岡
之左自日中至昃殺賊數百人賊益生兵義師遂潰
祁死焉土人為之立祠即今厚郭廟(府志)
熊衮南昌人先世避地入閩僦居建陽昭宗時衮為兵
部尚書性至孝時當亂離例無俸給父喪不能葬晝
夜號泣天忽雨錢三日始畢葬事餘錢悉輸諸官(福
建流寓志)
南唐
王子邳豐城人季友四世孫舉進士為御史丞屬時艱
與弟兵馬使子邙子邦結民兵以衛鄉里及寇至子
邳搏戰悉衆揜之救不至遇害首雖殊猶跨馬走五
十里許乃仆賊大駭竟以是去鄉人祭之於社(林志)
羅仁節仁儉奉新人居晉城人以其姓名其地曰羅坊
兄弟以理學教授鄉里築精舍梧桐山下學者益衆
李氏有江南國相郡守交辟不能致獨與徐鉉游以
布衣終仁節嘗著書十四卷辨王霸仁義之說號宗
孟集門人私諡仁節曰中庸先生仁儉曰誠明先生
縣為表其墓(同上)
涂廙南昌人仕南唐為本縣尉撰補豫章記(豫章書)
按豫章志記作者非一人吳徐整有豫章列士傳
晉熊默有豫章舊志宋雷次宗有豫章記唐初有
豫章古今記(失作者姓名)南唐凃廙有補豫章記明朱
謀㙔有豫章者舊傳又有南昌耆舊記(失名)今雷氏
記僅傳數條耆舊記止傳内篇皆非足本昔人撰
述湮沒者可勝道哉(原跋)
陳濬南昌人仕南唐為兵部郎中撰吳錄二十卷(同上)
羅穎南昌人涉獵經傳開寳中舉進士例以黃衣守選
及後主降宋穎再應鄉舉下第題詩漢高祖廟而死
(同上)
孫魴字伯魚南昌人家貧好學會廣明喪亂都官郎中
鄭谷避亂居宜春魴往師之遂以詩名嘗與沈彬李
建勳及齊己虛中相倡和仕南唐歴官宗正郎詩僅
百篇而金山甘露二篇尤膾炙人口(同上)
按孫魴馬令南唐書有傳不詳何地人
毛炳豐城人隠居廬山時為諸生講得錢即沽酒嘗醉
卧道旁有里正掖起之炳瞋目呵之曰醉者自醉醒
者自醒亟去毋撓予睡後徙居南臺山數年忽書齋
壁云先生不在此千載只空山因大醉一夕卒(陸游
南唐書)
按毛炳豫章書失載林志不甚詳白志據史傳改
補馬令書載炳有詩集傳於世而陸書不載
南漢
王定保字翊聖南昌人少與曹松同棲廬山十年唐光
化中舉進士辟寧遠軍廵官時天下已亂定保辟地
於廣州節度使劉隠招為幕客梁末帝時隠弟劉龑
將建國憚定保抗直多異議遣使荆南襲國號南漢
授定保禮部郎中知制誥假秘書監使於吳楊行密
見而竒之禮待甚厚累遷中書侍郎平章事雅好著
述老而彌篤有摭言十五卷文集三十卷(十國春秋)
宋
潘慎修字成德新建人仕江南為秘書省正字遣入貢
會李煜歸朝太祖擢慎修贊善大夫歴右諫議大夫
翰林侍講學士慎修風度藴藉博涉文史善清言士
大夫與之游者咸推其雅尚惟寇凖數毁之凖知鳳
翔謗議沸至慎修承命騐治反薦凖有將相材所坐
皆詿誤不足罪真宗以為然嘗稱慎修長者因書姓
名於御屏有文集五卷子汝士官工部員外郎直進
賢院(人物志)
周鶚(一作諤)字元輔豐城人當定昭二陵時邑人未甚知
學諤實倡之太平興國間五舉於鄉而四居首為韓
忠憲億客億子綘與之游及綘為宣撫延諤俱至京
以布衣召對晚得學究出身(林志)
胡仲堯洪州奉新人累世聚居至數百口構學舍于華
林山别墅聚書萬卷大設厨廩以延四方游學之士
南唐時嘗授寺丞雍熙初年詔旌其門閭仲堯謁闕
謝恩賜白金器二百兩淳化中州境旱歉仲堯發禀
減市直以賑饑民又以私財造南津橋太宗嘉之除
本州助教許每歲以香稲時果貢於内東門五年遣
弟仲容來賀夀寧節召見特授試校書郎賜袍笏犀
帶又以御書賜之公卿多賦詩稱美仲堯稍遷國子
監主簿致仕卒仲容字咸和咸平三年復至闕貢土
物改大理評事屢被賜賚仲容建本縣孔子廟頗為
宏敞後遷光禄丞致仕天禧中特賜緋魚卒年七十
九以弟之子用訥為後試校書郎仲容弟克順端拱
二年進士至都官員外郎三司判官仲容子用之洎
從子用莊用舟並進士及第
陳恕字仲言洪州南昌人少為小吏折節讀書起家大
理評事通判澧州以吏幹聞召入為三司判官擢度
支員外郎以工部郎中知大名府真宗即位加吏部
侍郎命條具中外錢榖以聞恕久而不進屢趣之恕
曰陛下富於春秋若知府庫充實恐生侈心臣是以
不敢進真宗嘉之知貢舉避嫌凡江南貢士悉被黜
又舉行貢舉非其人條然是舉以王曾為首每自嘆
曰吾得曾名世才也不媿于知人矣遷尚書左丞集
賢學士卒子執中(東都事略)
何蒙字叔昭洪州人精春秋左氏學南唐時進士宋初
為洺州推官通判廬州稍遷司門召對訪江淮茶政
條奏稱旨賜緋魚真宗朝知梧州改水部郎中上所
著兵機類要十卷以光禄少卿致仕(人物志)
按何蒙傳林志太略白志改撰
胡順之字孝先奉新人景德進士知浮梁縣豪民臧氏
素横負租順之率吏至其家掩捕按致其罪郡遣教
練使詣縣入謁甚倨乃數其罪械而杖之郡吏歛跡
歴青州從事大姓麻士瑶隂結貴侍匿兵械親黨僕
從甚張陵蔑州縣會殺兄子事覺衆莫敢捕順之盡
得其黨有詔鞫問士瑶論死仁宗初遷太常博士再
上宰相書乞太后還政遷尚書屯田員外郎數論朝
廷事為范仲淹所知然挾術尚權喜縱横捭闔以失
明廢(同上)
黃茂宗字昌裔分寧人父中理築館于櫻桃洞芝臺間
兩館游士常數百人故諸子多以文學知名茂宗高
才篤行為兩館師大中祥符間國學試進士以木鐸
賦主司拔王文第一而黜茂宗歸次尉氏遇翰林學
士胥偃呈所對賦偃大驚拉與俱還以賦示主司曰
使舉子能辦此何以處之皆曰王文不得為第一矣
偃以實告皆相顧歎惋因抱賦上殿有詔特收試禮
部擢高第授崇信軍節度判官已而流落不偶卒于
杭(林志)
袁抗字立之南昌人舉進士同學究出身以薦補桂州
司法參軍撫水蠻寇融州轉運使俞獻可檄抗權融
州推官事平遷衡州推官累國子博士知南安軍擢
提點廣南東路刑獄還為三司判官以尚書金部郎
徙益州路時三司歲市上供綾錦鹿胎萬二千匹抗
言蜀民困憊願少紓餘力以備秦中他日之用是年
郊祀蠲其數之半黎州歲售蠻馬詔擇不任戰者却
之抗奏朝廷與蠻互市非所以取利也金山前後五
部落仰此為衣食一旦失利因而侵侮不知費直幾
焉臣念蜀久安不敢奉詔尋如舊制除江淮發運使
召為三司鹽鐵副使改少府監卒抗喜藏書至萬卷
子陟少刻厲好學善為詩終殿中丞(宋史)
按抗字立之見本傳林志以為正之誤
陳執中字昭譽恕之子也始以父任為秘書省正字真
宗不豫大臣無敢及建儲執中上言太子天下本不
可不早定擢右正言康定間以資政殿學士為陜西
同經略安撫招討使與夏竦同知永興軍議事多不
合徙知涇州慶歷四年召拜參知政事諫官孫甫蔡
襄言執中剛愎不才不可任以政仁宗不聽時章得
象杜衍為相賈昌朝與執中參知政事每議事執中
多與之異甫襄言既不用因求去事下中書甫本衍
所舉用而二人者俱有名望於是中書奏乞留二人
仁宗頷之明日衍出知兖州甫襄亦罷頃之得象免
相昌朝與執中同相拜同中書門下平章事集賢殿
大學士兼樞密使皇祐初以疾求罷五年復拜同中
書門下平章事執中當國人不敢干以私四方問遺
無及門者會張貴妃薨治喪皇儀殿追冊皇后禮官
以非禮迎上意仁宗嘗詢執中而不能考正典禮以
對悉奉行之深為時論不與至和二年罷為鎮海軍
節度使判亳州還上節鉞改右僕射觀文殿大學士
封黃國公徙河南曹州過京師以疾賜告就第加司
徒岐國公致仕卒贈太師有司諡曰榮靈詔諡曰恭
(東都事略)
羅孟郊南昌人徙居興寧縣天聖間舉進士第三累官
翰林學士乞歸養母茅蓽蕭然母冬月思膾孟郊解
衣入池取魚供母鄉人目其池為曾子湖(人物志)
過昱字彦明豐城人母早卒刻木為像早暮漱盥飲食
必進愈久愈勤閔世俗鮮知事親乃葺古人孝道類
三十卷目曰至孝通神集寳元間第進士常攝全州
事正民偽版均平税役其斷訟必反覆務盡其情至
施刑恒以惻怛為念終都官郎中居定林自號定林
老叟(林志)
按人物志以過昱為景祐進士與此互異
李從字伯順豐城人多貲能友弟厚俗有司征課急貧
不能償者代之輸且勤講學子三孫十一仕者八人
(同上)
李琮字世京從之子闢館延師豐餼廪以待學者邑之
東鄙有長堤江水湍齧為民患琮輸財於官易以石
遂為永久之利子秉為高安酒正前官賖酒六斛秉
以問琮曰隠而不言非忠也發而有罪非仁也力可
及而弗為非義也遂捐千餘緡庚其費而覆其瓮代
者得以理去(同上)
李秉字子正豐城人琮之子寳元及第文學行誼過人
同年司馬光范鎮雅相引重累官至都官郎中宿州
刺史所在以惠政稱同時過昱純孝何延世清直與
秉並稱為三郎中(同上)
按李從父子祖孫三世並有名德豫章書失載
李亢字君起秉之從子以舅晏殊恩試將作主簿泉州
戶曹臨川丞在泉郡將貪墨僚屬皆厚獻以取薦亢
與帥曹獨無所奉郡將尋以贓敗二掾免焉在臨川
臺使者以南豐缺令命亢移攝政化大行居數月以
病歸(同上)
趙庶明字吉甫新建人少以功名自許寳元間詔求直
言庶明詣闕上書萬餘言大略謂銀夏契丹不可恃
其恭順而不備又言趙元昊必叛朝廷以為狂妄斥
建州未幾元昊果叛上思其先見除徐州推官遷祕
書省校書郎知惠州政先慈惠民甚便之罷歸卜葬
于孺子亭側(人物志)
按林志趙傳不甚明晰白志增補
黃注字夢升其先金華人後徙分寧兄弟皆好學尤以
文章意氣自豪舉進士得丙科初任永興主簿調公
安南陽素剛不苟合負其所有怏怏無所施卒以不
得志死於南陽其文博辨雄偉意氣奔放不可禦平
生所著有破碎集南陽集公安集凡三十卷(六一居
士集)
按黃夢升宦蹟文章不甚著稱幸與歐陽公同年
而志其墓名遂以傳及見黃山谷跋墓志後云叔
祖夢升學問文章五岳縱横制作之意似徐陵庾
信不幸得人間四十年爾使之白髮角逐於英俊
之場未知與歐陽孰先孰後也其推重若此惜所
著三集今皆失傳林志載其弟茂先名灝景祐進
士官太子洗馬亦有文名(原跋)
黃庠字長善洪州分寧人博學強記超敏過人初至京
師就舉國子監開封府禮部皆為第一比引試崇政
殿以疾不時入天子遣内侍即邸舍撫問賜以藥劑
是時庠名聲動京師所作程文傳誦天下近世布衣
罕比也歸江南以病卒(宋史)
黃廱字富善分寧人庠之弟學尚氣節皇祐進士為京
兆法曹將謁府賓吏告曰法曹庭參拜庭下此例也
廱不可解冠裳於庭而去隠居芝臺書院子凖博洽
工詩有雲樵居士集(人物志)
按黃廱傳林志太略白志增撰
李冕字君儀豐城人秉之從子弱冠與弟茂元省其舅
晏殊于京師辭歸殊曰比當郊天吾奏汝一官謝曰
冕自厲以圖後業茂元少寡舅宜恩之明年茂元補
太廟齋郎冕久之亦調崇安簿縣民謝叟無子名他
姓兒以致富晚婢舉一兒叟垂死戒曰吾故窶藉汝
兄助吾致富分財當優之後婢兒壯詣縣乞還兄姓
令欲判可冕詰婢兒不服更訴于州蔡襄為運使行
縣即訊冕迎白曰法順人情今與人同艱辛以致豐
裕終奪而窘之非人情也且重違其父志襄曰非主
簿言吾幾誤矣續為舒州司理治懷寧盗獄平反三
人時王安石為州判因欲抵懷寧令罪冕不可司理
院月評物價冕特昂絹直安石詰其故曰計贓以絹
為量歲饑民多為盗贓不滿匹則緩於死不爾三絹
殺一人矣安石服而謝之(同上)
黃廉字夷仲分寧人庠之從弟嘉祐進士歴任州縣擢
利州路轉運判官遷司農丞為監察御史裏行建議
兩制近臣及轉運使各得舉士詔各薦一人河決曹
村壊民田廬受詔安撫所活二十五萬人元祐初為
戶部郎中改陜西轉運使(林志)
何延世字楙之豐城人慶歷進士為都官郎中有清直
聲與過昱李秉齊名繼知連潮二郡與周茂叔為僚
友雅相愛重為詩清灑有韻族子莫字亨道鄂州功
曹參軍既仕益刻苦讀書臨政明决如老吏從子時
升亦工古文詞有名太學號半隠山人(人物志)
袁陟字世弼南昌人抗之子少有才名與王介甫蘇子
瞻曾子固善未冠登慶㦄進士知當塗縣王介甫居
金陵嘗手寫陟詩一軸以遺其友陟讀書最苦竟以
癯瘠不起自為墓志挽章有詩文十卷號遯翁集(同上)
李廷瑞字雲紀豐城人教諭歴南劒延平書院山長母
歿廬墓踰年有白蓮生廬前田坂中人謂孝感所致
(林志)
余良肱字康臣分寧人天聖進士調荆南司理參軍屬
縣捕得殺人者良肱騐其傷與刃異疑之白府請自
捕逮未幾更獲真殺人者民失財物逾十萬逮平民
數十人或有附吏耳語良肱廉知其為盗亟捕治贓
盡得改大理寺丞出知湘隂縣奏蠲逋米數千石通
判杭州江潮漂民廬舍壘石隄二十里障之後為三
司判官方關陜用兵朝議貸都下民錢良肱力争會
大臣亦以為言事遂寢内府出腐幣售三司吏將受
之良肱請付文思以奉帷幄歴遷光禄卿知宣州治
為江東最子卞爽最知名(宋史)
黃庶字亞夫分寧人茂宗從子登嘉祐進士歴州郡從
事攝康州治有聲仕不得志遂刻意於文詞有詩云
漁家無鄉縣滿船載稚乳公私鞭笞息醉眠聽秋雨
又題怪石詩云山鬼水怪著薜荔天禄邪辟眠莓苔
大都皆奇語云所著伐檀集子大臨庭堅各有傳(府志)
徐禧字德占洪州分寧人熙寧初吕惠卿領修撰經義
禧以進士充檢討上治兵策歴官給事中王師伐西
夏鄜延帥沈括請城永樂詔禧與李舜舉往相其事
李稷主糧餉城成禧與舜舉括俱還米脂砦明日賊
數千騎趨新城禧亟往視之與舜舉稷俱行括獨守
米脂比及永樂賊傾國而至禧自帥士卒拒戰賊衆
分兵迭攻重圍既合城中乏水士卒渴死者大半括
退保綏德城永樂城䧟禧與舜舉稷俱沒神宗哀禧
等死贈禧吏部尚書賜諡忠愍(東都事略)
按宋史載禧好言兵吕惠卿引之故不次驟用永
樂之舉亦禧寡謀輕敵以至於敗以其死事一節
故錄之
黃介字幾復南昌人熙寧九年同學究出身知四會縣
新興民岑探為禨鬼惑衆新州捕其家繫獄探誑言
吾能三呼䧟州城從者百數至城下言不效皆散去
新州聲張以為豪賊挾衆攻城經略使遣將童政捕
斬官軍所遇薪水行商皆殺之介自陳于經略請以
所領士丁不隸部曲且言政所劾首級莫非王民荼
毒之禍百探不足云(黃山谷集)
王本字觀復分寧人六歲能詩登元豐進士知海鹽縣
時導松江入海民多役死明年議欲再舉本請罷之
歴京畿運使京邑吏牘多弛本承命遍行勾校雖他
司事悉以聞歴知揚州兼淮南東路兵馬鈐轄歲旱
出繫囚數百人天大雨遂有年取郡事悉調理之公
私兼裕流民皆復(府志)
胡田字雲從奉新人元豐間參鄜延副總管曲珍軍事
敗夏人於金湯以功進忠訓郎左殿班直轉右侍禁
元符間同從弟良孺上書論瑶華宫事編管本州(同上)
潘興嗣字延之新建人慎修之孫以蔭授將作監主簿
少孤篤學與王安石曾鞏王回袁陟俱友善初調德
化尉以不能俯仰上官棄官歸築室豫章城南日讀
書其中六十餘年手鈔至數百卷年八十七卒集六
十卷(南昌耆舊記)
吳居厚字敦老豫章人舉進士第元豐初提舉河北常
平又為京東路轉運副使即萊蕪利國兩監官自鼔
鑄贍足一路拜天章閣待制陞都轉運使又請鑄大
錢以一當二歲出二十萬緡佐關陜兵食神宗曰居
厚於分職之外䘏及它路非材智有餘不能爾元祐
初朝廷稍更新法以寬大為政於是御史言居厚苛
刻責散官黃州安置尋知廬州紹聖初以集賢殿修
撰為江淮荆浙等路發運使旋復舊職疏支家河通
漕楚海之間咸頼其利召為吏部郎權尚書加龍圖
閣學士知開封府修奉永泰陵居厚為橋道頓遞使
出知和州創將理院及毉藥使病者有歸多所全活
後朝廷設坊安濟大槩如居厚所建云除戶部尚書
拜尚書右丞遷中書門下侍郎大觀初請老提舉鴻
慶宫退居豫章築室東湖之上久之起守本郡徙帥
河東過闕復拜門下侍郎知樞密院事乞改重幣為
當三以息貪夫盗鑄之患時遼使至居厚言於徽宗
曰盟好不可違也願益敦信誓以安敵情徽宗嘉納
焉以武康軍節度使知洪州踰年卒贈開府儀同三
司(東都事略)
按吳居厚安志訛入臨川白志改正
李安國字元佐南昌人少穎悟力學始知南城剖決無
留牘常累月獄空無人改宜黃縣罷不便民事二十
餘條尋判贑州以史正志洪邁薦除知常州開除無
名之逋十八萬省楮幣百萬始至軍無數月之儲比
及三年錢以緡計者七百萬米以斛計者三百萬淳
熙初擢戶部侍郎(南昌耆舊記)
黃大臨字元明分寧人庶之子紹聖間知萍鄉縣或諷
其過慈大臨曰字民令職也豈其操三尺與百姓讎
敵哉徙知龍泉其治如萍鄉秉法自持私謁不入提
舉張根行部雅聞其賢折節禮下之(人物志)
黃庭堅字魯直洪州分寧人幼警悟從舅李常見之以
為一日千里舉進士為葉縣尉又為國子監教授初
蘇軾見庭堅詩於孫覺之坐上異之後過李常於濟
南見其詩文以為超逸絶塵獨立萬物之表者由是
名聲始震知太和縣又監德安鎮召為校書郎為神
宗實錄檢討官逾年為著作郎母喪服除除祕書丞
提點明道宫紹聖初議者以實錄多誣失實責涪州
别駕黔州安置以親嫌移戎州監鄂州税僉判寧國
軍知舒州召為吏部員外郎丐郡得知太平州庭堅
嘗作荆南承天院記部使者觀望宰相趙挺之意以
庭堅有幸災言坐除名編管宜州卒年六十一始庭
堅與秦觀張耒晁𥙷之皆游蘇軾之門號四學士庭
堅特長於詩江西詩派祖庭堅世以配蘇軾稱蘇黃
云(東都事略)
洪朋字龜父南昌人父民師為石州司法參軍性孝以
毁卒朋幼孤受業於祖母文成君李氏手不釋書落
筆成文尤長於詩舅黃庭堅嘗謂龜父筆力扛鼎異
日不患無聞兩貢禮部不遇早卒遺藁有清非集(人
物志)
洪炎字玉父與兄朋弟芻羽俱以文詞名世號四洪舉
進士為榖城令坐元祐黨人貶竄復知潁上譙縣並
有循政累官著作郎秘書少監罷高宗初召為中書
舍人時方倥偬除目填委炎操筆立成訓詞典雅同
列歎服有西渡集嘗編列仙臞儒事跡三卷號塵外
記又手錄雜家小說行於世(南昌者舊記)
洪芻字駒父有詩名靖康初為諫議大夫坐事流沙門
島嘗著豫章職方乘老圃集及編楚漢逸書若干卷
(人物志)
黃叔逹字知命庭堅弟雅負音節人有臭味投者推挽
之不遺力意所不可雖衣冠貴人亦唾辱之與彭城
劉師道友善嘗之京師同師道謁法雲禪師於城南
夜歸過龍眠李伯時叔逹著白衫騎驢道中摇頭而
歌師道負杖挾囊於後一市皆驚以為異人伯時素
善畫因寫為圖邢惇夫作夜歸圖詩以歌咏之叔逹
小詩樂府皆清麗可愛有詩四十首附見山谷集中
(同上)
潘淳字子真新建人興嗣之孫淳少穎異好學不倦淹
貫經史百家之言師事黃庭堅尤工詩曾鞏知洪州
乞錄興嗣後尚書右丞黃履復以淳為請補授建昌
縣尉陳瓘劾蔡京言者目淳為瓘親黨坐奪官不以
介意歸自稱谷口小隠所著詩并詩話補遺傳世(同上)
黃叔敖字嗣深分寧人廉之季子元祐進士乙科累官
廣東轉運判官兼提舉市舶上疏言嶺表地偏冬無
霜雪瘴癘所鍾其所産不足以奉玉食再三力請為
奸黨蔡嶷所中免官未幾復職徙荆湖北路轉運判
官廉訪使時李滋怙勢侵擾州縣叔敖以奸狀聞詔
鞫得實竄滋衡州中人側目紹興初除給事中上疏
論朋黨未革不可以為治比來上封事者頗有告訐
細故捃摭隠匿非求言本意除兼侍讀遷戶部侍郎
進尚書以通議大夫致仕所著有文集十卷春秋講
議三卷奏議十卷(同上)
孫發字妙仲豐城人幼穎悟勤學元祐進士補崇仁尉
民有盗宗人財就執而父病死因誣宗人所傷發按
問非是民大窘醉其盲弟廢一手聞於州州疑其冤
遂移獄有司迎指發力辨不已因作截臂行以告在
位者後知永豐縣以母老遂致仕時人高之有敷山
集若干卷發孫鄉貢士竒字師穎從子進士裒字子
稷俱以文行稱裒有楚堂文集豫章野錄炎興傳信
記補白氏六帖奇有玉隠類藁周禮備檢詩輇總辨
等書世號三孫先生(豫章書)
黃得禮字執中豐城人元祐進士為柳州推官建中靖
國初應詔言事其略云嘉祐熙寧之法仁祖神宗之
所為也而主熙寧者曰必為之更變主嘉祐者曰必
為之守常分曹為朋迭立勝負宿怨快於私門實禍
歸於公家朝廷顧何所頼惟天子建中和之極擇其
善者從而增損之此行法之要也人才實難口語疑
似無四凶之罪而加以流竄之刑瘴霧蠻煙不死不
已遺骼旅櫬雖死不還士有持平如彭汝礪葉濤之
徒其言未必見省此風不革異日必有以伏刑都市
參夷五族之法聞於上者矣願朝廷退人以禮宰輔
爲國受言變縉紳鍥薄之風增社稷靈長之福此任
人之要也時皆以為篤論(人物志)
按黃得禮傳林志不詳安志采補
胡僧孺字唐臣奉新人直孺之兄在元祐紹聖間聲稱
甚著直孺十詩中所謂阿兄驚世才者是也陸放翁
嘗言胡唐臣少汲兄弟俱爲江西名士其朋友亦皆
知名不媿金昆玉友(同上)
胡直孺字少汲奉新人紹聖進士為洺州司戸與錄曹
同治獄嘗有盗夜殺人於眢井莫能獲乃執鄰人疑
似者即誣伏直孺却其獄竟雪之時議重貶元祐諸
賢直孺爲之營解遷監察御史出知平江府擢江淮
湖浙發運使入爲戶部侍郎遷工部尚書除知南京
金人再犯京師直孺帥民兵入衛力戰不利見執久
之得歸欽宗慰之曰孤城圍閉天下兵至者獨卿與
張叔夜耳高宗立除知洪州進刑部尚書兼侍讀多
所獻納御書文物多師古朝廷半老儒于扇以賜改
兵部兼權吏部有生還錄及西山老人集二十四卷
(白志)
按科目考胡直孺紹聖四年進士奉新人安志重
見高安白志删彼存此
胡良孺奉新人直孺從弟以漢川錄事參軍應詔論瑶
華宫事有綠衣上僭之語崇寧初被禁錮五年詔收
叙而卒(同上)
范琯字次房靖安人紹聖進士大觀中獻時政利害八
事令南漳上言監司州縣掊克誅求徽宗覽章示執
政曰范琯小臣忠於報國非琯朕不聞此言且令召
琯察其才欲待以不次執政不可遂自乞知鬱州復
奏嶺南漕臣徐惕僞作御筆處分收買珍禽異獸犀
玉珠貝瑇瑁翠羽孔雀玩好瑰異以萬數騷動兩路
民不聊生封章再上惕遂罷前後奏事剴切深中時
弊官終左朝散大夫(同上)
按范琯紹聖進士林志譌作紹興
余卞字洪範爽字荀龍皆以任子恩試卞爲校書郎爽
博學多大略累為湖北安撫使勾當機宜文字討蠻
有功知沅州徽宗即位改知靖州章惇憾其不附已
除名竄封州久之起知明州未行以言者罷(宋史)
按安志已載余爽而不及余卞白志據史傳補入
范璿字舜文豐城人政和進士授虔州議曹改節度推
官時盗起為畫策守備城頼以安歲輸賦於郡胥吏
爲奸璿典其事蠹弊盡革薦知甌寧縣既滿縣人争
留之列其治狀十事於郡太守魏矼以聞召對便殿
問何以得民如此曰臣知爲陛下愛民耳拜兵部員
外郎遷樞密院檢詳文字以與秦檜不合出知南劍
州未幾請祠歸有松谿集(林志)
按虞伯生松谿集序范公名濬與志偏旁小異今
從志序中又云胡忠簡論王倫劄子蓋出范筆胡
以范親老疏上必有危禍而自上之胡南遷范亦
遂去國家居終身此叚傳中失載今采附於後(原跋)
吕延年字商老靖安人政和進士紹興間調知南安縣
李綱力薦於朝轉江西宣諭司議事攝瑞州招捕盗
賊旬月盡平以功歸同列知蘄春浩然勇退(同上)
黃彦輔字伯彊豐城人得禮之子政和進士善著論刊
落陳言歴官所至有聲事辦而不擾陳瓘謫合浦彦
輔以書慰之瓘答書曰長沙問鵩不如忠州論藥三
復來書吾無間言爲人豪爽醖藉嘗在京師樊樓酒
酣賦月詞十篇皆以望江南歌之都人聚觀謂謫仙
墮世明日詞傳禁中後爲吉水令卒(同上)
按彦輔安志不載白志從林志采補
黃次山字季岑庭堅族子宣和元年試國學第一以庭
堅名在禁錮復抑置第四歴信陽州學教授池州司
理參軍靖康初遷博士坐與李綱厚善謫監虢州銅
場建炎二年擢尚書員外郎未幾撫御京東西路使
還乞外補遂知筠州又乞監當以歸丁内艱終喪復
吏部郎官入對力陳日食之咎又進校旗大閱之法
會金兵大至淮南告捷次山言策功行賞勸沮所係
因條上三策乞解六將軍逗留者之節鉞授偏禆立
功者朝廷既罷劉光世兵枋命吕祉代之次山言光
世固可罷祉雖若可用然統師御衆非其所長其言
卒騐靖康以來號為宗程顥兄弟學者不能深明其
旨轉為迂怪紹興初諫官極論其弊有旨戒飭學者
次山時權禮部郎官與侍郎董棻争之於朝事雖直
而謗議起矣出提點荆湖南路刑獄居數月以言罷
主管亳州明道宫凡九年卒(危太樸集)
按黃次山人物志作黃彦平與林志所撰本傳皆
失實白志據說學齋藁補入次山所著有三餘集
見林志而危文失載
徐升字公允豐城人宣和進士主萬載簿值凋殘之後
開墾田土公私交裕丞旴江時寇盗日張升至分兵
破毁巢穴戮其渠帥而散遣餘黨知蘄州冰雪自守
罷官不持一錢歸事母極孝自奉與妻子至約云卒
左司范璿銘其墓(林志)
鄒揚字廷光豐城人為人介特自信宣和進士解褐樂
平丞靖康時勤王師起縣當閩廣荆蜀市里騷然揚
至即發常平米給過軍義倉米賑流民師行頼以無
擾時建康造戰艦責取異材揚謂檜楫松舟自古有
訓異材非吾産也辭之郡欲調發弓手揚曰弓手之
設以其知境内地勢熟鄉曲人情捕緝追呼或頼其
力若戎旅之役非其所長曷若以外縣起發之費充
郡城教閱之賞軍民不兩便乎其議論慷慨疏通之
變皆人所不敢發者尋卒于官(同上)
鄒邁字擇可豐城人宣和進士爲越州僉判嘗曰孔孟
不以讀書為學學非博覽載籍之謂也必有得於心
體於身推之於民者游夏不以著述爲文文非屬辭
之謂也意以出辭辭以逹意而已魏公自謂平生只
讀論語之十篇及至老死百未施一若此者可謂學
矣温公自謂不能爲四六而平生所著如榖帛藥石
皆適於用若此者可謂文矣又曰身不能無過而鄉
里未能告我以過其自克如此客趙忠簡鼎幕受知
遇特深當世名士如胡康侯安國高柳崇閌喻子才
樗皆與爲友(豫章書)
李誼字宜言南昌人與其昆弟並工文章號江西三李
父偓爲鼎州士曹歿櫬浮江西歸遇風舟幾覆誼號
泣請死風遂息宣和間舉進士累官諫議大夫奏牘
以百數高宗時除中書舍人時秦檜主和議一日當
撰報聘國書誼不肻執筆以秘閣修撰出知廬州卒
於官(南昌耆舊記)
熊方字廣居豐城人靖康鄉舉貢上庠參澧州軍事雅
善書高宗内禪大書堯舜二字表進有旨付祕閣除
本路帥幕性好養生之術注道德經二卷著象山集
豫章錄臨汝編又補東漢年表因名其堂為補史(府志)
徐俯字臨川洪州分寧人以父禧死國事授通直郎累
官至司門郎靖康中張邦昌僭位時工部侍郎何昌
言與其弟昌辰避邦昌皆改名俯買婢名昌奴遇客
至即呼前驅使之建炎初致仕奉祠内侍鄭諶識俯
於江西重其詩薦於高宗胡直孺在經筵汪藻在翰
苑迭薦之遂以爲右諫議大夫中書舍人遷翰林學
士俄擢端明殿學士兼權參知政事宰相朱勝非言
襄陽上流所當先取帝曰盍就委岳飛俯獨持不可
帝不聽罷知信州予祠卒俯有俊才尤長於詩有東
湖集(宋史)
按吕居仁江西詩派圖徐俯其一也東湖集今不
傳
范士衡字正平豐城人從臨川李德遠劉淳叟遊每謂
春秋一經其說曼衍皆傳注害之作尊經辨春秋本
末其詩文清越雅健謝艮齋諤編次而序之晚事朱
文公文公稱爲老友云(林志)
按林志范士衡傳與人物志范仕衡事各不同白
志附錄仕衡傳後考豐城縣志載士衡不及仕衡
當各是一人今另傳
江西通志卷六十六
