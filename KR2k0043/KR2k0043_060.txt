欽定四庫全書
江西通志卷五十七
名宦
牧民攸寄惟倚循良德教在人歴久不忘秩分崇卑
各盡職常時閱遠近俱仰澤光或懷芃黍或詠甘棠
載登典祀俎豆馨香
聖心慎重案據周詳以覈名實以勵官方有績斯紀有
美斯揚稽古考今永永流芳作名宦志
統轄(一)
漢
灌嬰睢陽販繒者也高帝為沛公嬰以中㳙從擊項籍
垓下至東城破之盡得其軍渡江破吳郡長吳下得
吳守遂定吳豫章會稽郡封潁隂侯(漢書)
按古今記云豫章城漢潁隂侯灌嬰所築南昌演
法院是其故宅志曰灌嬰定豫章今祀為城隍(白志
原跋)
何武字君公蜀郡郫縣人舉賢良方正徵對策拜諫議
大夫遷揚州刺史所舉奏二千石長吏必先露章服
罪者為除免之而已不服極法奏之抵罪或至死九
江太守戴聖禮經號小戴者也治多不法前刺史以
其大儒優容之武使從事廉得其罪聖懼自免以是
郡國各重其守行部必先即學宫見諸生試其誦論
問以得失然後入傳舍率以為常五歲入為丞相其
所居亦無赫赫名去後常見思(同上)
晉
華軼字彦夏平原人永嘉中歴振威將軍江州刺史雖
逢散亂每崇典禮置儒林祭酒以弘道訓威惠並行
得江表歡心士赴之如歸時四方瓦解軼有匡天下
之志每貢獻入洛不失臣節謂使者曰若洛都道斷
可輸之瑯琊王以明吾之為司馬氏也(晉書)
按晉書地理志惠帝元康元年有司奏請荆揚二
州疆土廣遠統理尤難於是割揚州之豫章鄱陽
廬陵臨川南康建安晉安荆州之武昌桂陽安成
合十郡因江水之名置江州是晉之江州刺史固
統轄十郡假節擁兵鎮守九江非專理一郡者今
各志位置俱錯亂就晉代而論如林志以華軼周
訪郗鑒温嶠陶侃庾亮庾翼桓沖王允之禇裒桓
伊何無忌十二人屬統轄而以應詹王羲之二人
屬九江是同一刺史而分屬異矣又以所收統轄
之陶侃温嶠庾亮庾翼禇裒何無忌六人重入九
江而華軼周訪郗鑒桓沖桓伊王允之不與焉是
同一統轄而彼此異矣若安志於統轄只載温嶠
陶侃桓伊王允之何無忌五人而於九江則載華
軼應詹庾亮庾翼禇裒王羲之謝尚桓沖庾悅九
人又複載温嶠王允之桓伊何無忌四人總之以
統轄論宜並入統轄以江州論宜並入江州今斷
以地理志如晉宋間以刺史屬統轄凡刺史以下
則屬之郡至唐書地理志江南西道管州八江州
管鄱陽彭澤都昌三縣此與今理無異凡洪虔饒
吉等州皆有刺史俱屬於郡不入統轄至周訪陶
侃本西江人士事蹟已詳人物兹不複載(原跋)
應詹字思遠汝南南頓人璩之孫也明帝時遷使持節
都督江州諸軍事平南將軍江州刺史時王敦新平
人情未安詹撫而懷之莫不得其歡心百姓賴之(同上)
温嶠字太真太原祁人咸和初為江州刺史持節都督
豫章等十郡軍事甚有惠政蘇峻反嶠率師赴難灑
泣登舟與陶侃合兵擊峻斬之拜驃騎將軍開府儀
同三司朝議將留輔政嶠固辭還藩至牛渚磯以拔
齒中風而卒年四十二江州士庶聞之莫不相顧而
泣諡忠武葬豫章城南(同上)
郄鑒字道徽高平金鄉人太寧元年都督江西諸州軍
事明帝初立畏王敦偪已拜鑒安西將軍假節鎮合
肥敦忌之表為尚書令徵還鑒遂與帝定謀誅敦後
以討峻功拜司空封南昌縣公(同上)
庾亮字元規由給事中徙中書令蘇峻反亮奔温嶠於
江州嶠素重亮欲推為都統亮固辭既而峻平求外
鎮自效遷都督六州軍事領江荆豫三州刺史(同上)
庾冰字季堅兄亮以名德流訓冰以雅素垂風諸弟相
率莫不好禮亮常稱為庾氏之寳康帝即位進車騎
將軍求外出會弟翼當伐石季龍於是以本號除都
督四郡軍事領江州刺史假節鎮武昌尋卒贈侍中
司空諡曰忠成(同上)
庾翼字穉恭司空亮弟除振威將軍鄱陽太守撫和百
姓甚得歡心及亮卒授都督江荆等六州軍事時人
易其年少翼每竭智能勞謙匪懈戎政嚴明數年之
間公私充實人情翕然稱其才幹(同上)
王彬字世儒先是彬從兄豫章太守稜為王敦所害敦
以彬親故容忍之俄而以彬為豫章太守彬為人樸
素方直之風味之好雖居顯位常布衣疏食遷前將
軍江州刺史(同上)
王允之字深猷琅琊人咸康中以西中郎將遷江州刺
史莅政甚有恩惠(同上)
王羲之字逸少司徒曠仲子也起家祕書郎征西將軍
庾亮請為參軍臨薨上疏稱羲之清貴有鑒裁遷寧
遠將軍江州刺史(同上)
桓沖字幼子温諸弟中最淹識有武幹温甚器之從温
征伐有功遷鎮威將軍江州刺史在江州凡十三年
而温薨詔沖為中軍將軍都督揚江豫三州軍事初
温在鎮大辟之罪皆自已决沖既莅事上疏以為生
殺之重古今所慎凡諸死罪先須上報沖既代温盡
忠王室或勸沖誅除時望專執權衡沖不從卒年五
十七諡曰宣穆沖性儉素而謙虛喪下江陵士女老
幼皆臨江瞻送號哭盡哀(同上)
桓伊字叔夏譙國銍人以破苻堅功封永修縣侯桓沖
卒遷都督江荆豫等十四郡軍事江州刺史假節到
鎮以邊境無虞宜以寬恤為務乃上疏以江州虚耗
加連歲不登今餘戶有五萬六千宜并合小縣除諸
郡逋米移州遷鎮豫章詔令仍治潯陽其餘皆聽之
伊隨宜撫綏百姓賴焉卒諡曰烈(同上)
禇裒字季野康帝為瑯琊王時納裒女為妃即位徵拜
侍中遷尚書省求出外除建威將軍江州刺史在官
清約雖居方伯恒使私童采樵(同上)
何無忌東海郯人也忠亮任氣仕晉為都督江荆八郡
軍事加散騎侍郎進鎮南將軍時盧循遣其黨徐道
覆順流而下舟艦皆重樓無忌將率衆拒之長史鄧
潛之力諫言其舟艦太盛勢居上流宜決破南塘固
守二城俟其疲老然後擊之無忌不從賊令強弩數
百登西岸小山以邀射之而薄於山側俄而西風暴
急無忌所乘小艦被飄東岸賊乘風以大艦逼之衆
奔敗無忌尚大聲曰取我蘇武節来節至躬執督戰
賊衆雲集辭色不撓遂握節死之諡曰忠肅(同上)
劉敬宣牢之長子也拜輔國將軍晉陵太守與諸葛長
民破桓歆於芍陂遷建威將軍江州刺史鎮潯陽(同上)
宋
王弘字休元瑯琊臨沂人晉丞相導曾孫宋國初建為
尚書僕射掌選領彭城太守後遷江州刺史省賦簡
役百姓安之(南史)
檀道濟高平金鄉人文帝即位遷征南大將軍開府儀
同三司江州刺史十三年上疾篤會魏軍南伐召道
濟入朝未發有似鷦鳥集船悲鳴既而義康矯詔收
付廷尉及其子並誅時人歌曰可憐白浮鳩枉殺檀
江州(同上)
王元謨字彦德大原祁人南郡王義宣與江州刺史臧
質反朝廷假謨輔國將軍為前鋒南討大破之明帝
即位除車騎大將軍江州刺史(同上)
按王弘檀道濟王元謨安志入九江白志改定
齊
陳顯達南彭城人也永明八年出為征南大將軍江州
刺史謙厚有智計自以人微位重每遷官常有愧懼
之色戒其子勿以富貴凌人(南齊書)
梁
王茂字休遠太原祁人梁高祖東下茂為軍鋒時江州
刺史陳伯之舉兵叛以茂都督江州諸軍事江州刺
史南討伯之伯之敗走奔魏時新離兵寇民思反業
茂務農省役百姓安之茂性寬厚居處方正在一室
衣寇儼然雖僕妾莫見其惰容視事三載薨於州(梁書)
鄭紹叔字仲明滎陽開封人高祖為雍州刺史紹叔間
道西歸補寧蠻長史義師起為冠軍將軍改驍騎將
軍侍從東下江州留監州事都督江湘二州糧運事
無缺乏高祖甚親信之(同上)
按王茂鄭紹叔安志皆譌入齊
蕭秀字彦達太祖第七子也天監六年出為都督江州
諸軍事平南將軍江州刺史將發主者求堅船以為
齋舫秀曰吾豈愛財而不愛士乃以牢者給參佐下
者載齋物及至州聞前刺史取徵士陶潛曾孫為里
司秀歎曰陶潛之德豈可不及後世即日辟為西曹
時盛夏水泛津梁斷絶外司請依舊僦渡收其價直
秀曰刺史不德水潦為患可利之乎給船而已(同上)
按王茂鄭紹叔蕭秀安志俱入九江白志改定
王僧辯字君才太原祁人右衛將軍神念之子天監中
隨父来奔侯景西寇僧辯頻戰挫賊世祖以為征東
將軍開府儀同三司江州刺史於是命僧辯沿流討
景至湓口與陳霸先會於白茒洲升壇歃血同心共
事戰於石頭城北大敗之既平景封永寧郡公加太
尉揚州刺史(同上)
唐
李大亮京兆涇陽人有文武才略武德中使徇廣州至
九江聞輔公祏反以計禽其將張善安大亮性忠謹
外若不能言而内剛烈不可干以非位通顯居陋狭
甚初破公祏以功賜奴婢百口謂曰而曹皆衣冠子
女不幸破亡吾何忍錄而為隸乎縦遣之高祖聞而
咨美更賜俚婢二十人(唐書)
黃長公武德八年為江南安撫使時西道屬寇憑陵人
戶流竄土地荒毀長公奔車入境招懷流散襁負而
歸未及朞年民庶安集(林志)
李行休高宗時鎮洪州下車踰月逃亡歸附引接賢士
虚心不倦值歲旱精誠祈禱膏雨下降(同上)
狄仁傑字懷英并州太原人高宗時拜冬官侍郎持節
江南安撫使吳楚多淫祠仁傑一切禁止惟留夏禹
吳泰伯季札伍員四祠而已天授二年以地官侍郎
同鳳閣鸞臺平章事為来俊臣所誣貶彭澤令邑人
為置生祠(同上)
按九江府志仁傑乞免民租疏略曰彭澤水鄉百
姓齊營水田臣方到縣百姓告歉皆云春夏以来
並無霖雨營佃失時竊見彭澤地狭山峻常年縦
得全熟納官之外半載無糧今總不收將何活路
官吏不敢自裁謹以奏聞武后嘉仁傑憂民特降
制江州蠲免本縣租稅又縦囚令如期而還百姓
德之本傳失載(原跋)
馬懷素字惟白潤州丹徒人武后時以十道使黜陟江
西處决平恕(林志)
張九齡字子夀曲江人開元十五年出為冀州刺史以
母不肯去鄉里表換洪州都督歴仕以尚書右丞相
罷政事卒諡文獻(唐書)
張休上元間以衛尉卿為都督有遺愛於民及移廣州
民猶思之(林志)
按明一統志張休洪州都督州人愛之如父母崔
祐甫為作遺愛頌
班景倩開元間初置江南西道采訪使治洪州景倩首
拜是命兼治黔中綽有風力期年間罷免贓吏百餘
人(同上)
張鎬字從周博州人代宗初為撫州刺史遷洪州觀察
使臨海賊袁晁寇東境江界震騷鎬遣兵屯上饒斬
首三千級又襲舒城賊帥楊昭梟之新安大豪連結
剽掠州縣不能禽鎬命别將盡殄其衆改江南西道
觀察使(唐書)
按文苑英華獨孤及洪州刺史張公遺愛頌云寳
應元年冬十月公受命至自臨川彰善用明癉惡
用威一法度用信布愷弟用德是歲也三吳饑人
相食厲鬼出行而我倉如陵我民孔阜犬牙之境
疵癘不作慎選乃僚必國之良有若博陵崔賁昌
黎韓洄趙郡李惟岳北海王士華河間邢宙河東
裴孝智隴西李道以嘉言碩畫參公軍事澄清之
内無濁流審克之下無冤民在郡十有一載享夀
六十有一歲薨於位本傳未詳(原跋)
李勉字元卿鄭王曾孫歴官太常少卿以不屈於李輔
國出為汾州刺史徙江西觀察使厲兵睦鄰平賊屯
部民有父病為蠱道求厭者以木偶署勉名埋之掘
治騐服勉曰以是為父則孝也縦不誅入為京兆尹
歴廣州刺史拜平章事(同上)
魏少游邢州鉅鹿人大歴二年為江西觀察使進刑部
尚書少游雖無赫赫名然善任人緣飾規檢有足稱
者(同上)
按林志少游决獄如神明示升黜蠲除疾苦定賦
稅之差勤簿書之役事有條理人皆便安
路嗣恭字懿範三原人永泰三年出為江西觀察使以
善治財賦稱有賈明觀者素事魚朝恩朝恩誅當坐
死丞相元載納其賄遣效力江西魏少游為觀察以
載故常曲容之及嗣恭代即日杖死尋兼嶺南節度
使(同上)
韓洄字幼深洪州刺史張鎬以故相鎮江西奏授洄本
州長史以績最官至江西都團練判官軍州庶政多
所諮决後鎬終於位洄領留務每長史交代人心輙
摇洄能輯寧所部以待守臣(林志)
盧羣字載初范陽人以監察御史為江西行營糧料使
嗣曹王皋節度江西奏為判官以勁正聞入為侍御
史(唐書)
李泌字長源京兆人代宗立為翰林學士元載惡其不
附已因江西觀察使魏少游請僚佐載稱泌才以試
祕書少監充江西觀察判官載誅召還(同上)
鮑防字子慎襄州襄陽人為御史大夫歴福建江西觀
察使召拜左散騎常侍終工部尚書(同上)
按林志防在江西崇儒勤學士業有成賓貢者給
資以遣之民悅其化
王緯字文卿太原人大歴中與李泌俱為路嗣恭江西
觀察判官泌見惡於元載嗣恭希意欲殺之緯護解
僅免泌執政奏進緯給事中累遷諸道鹽鐵使所至
以清白名(同上)
韋元甫為洪州都督防禦觀察使兼御史中丞時淮泗
靡寧夷夏震動元甫克振遠略靖難勤王楚氛掃除
江界底定(林志)
張鎰字季權吳人江西觀察使到郡之日賑孤獨均賦
稅存問羸老厚其粟帛然後興學政激厲浮俗人謂
其識治體(同上)
李皋字子蘭天寳十一載嗣曹王李希烈反遷江西節
度使受命日不宿家至豫章大令將吏曰有功未申
與懷器謀不法者皆得自言禆將伊慎李伯潛劉旻
悉補大將治戰艦裒兵二萬委慎等教之初慎嘗從
希烈至是希烈懼為皋用反間德宗信之將誅慎皋
請赦之使自效會與賊夹江陣皋勉慎立功以所乘
馬及鎧賜之使將先鋒斬賊數百級乃免以功進工
部尚書臯性勤儉能知人疾苦參聽微隠盡得吏下
短長賞罰必信教為戰艦挟二輪蹈之鼓水疾進駛
於陣馬(唐書本傳)
李兼貞元元年自鄂岳移鎮江西屬淮西亂後編戶蕩
析兼至撫之三年歸者增籍五千人洪州山水暴漲
浸城郭壊廬舍兼率將吏負土囊以遏之卒免水厄
(林志)
李巽字令叔趙州贊皇人貞元五年徙江西觀察使銳
於為治持下以法察無遺私吏不敢少紿順宗立擢
兵部侍郎(唐書本傳)
裴胄字胤叔聞喜人德宗朝由國子司業遷江西觀察
使初李兼嘗罷南昌卒千餘人收資廪為月進胄至
白罷之樊澤徙襄州宰相議所代德宗雅記胄遂拜
荆南節度使(唐書)
韋丹字文明京兆萬年人少孤從外祖顔真卿學擢明
經復舉五經高第元和二年徙江南西道觀察使治
洪州始民不知為瓦屋草茨竹椽久燥則戛而焚丹
召工教為陶聚材於場度其費為估不取贏利人能
為屋者受材瓦於官免半賦徐取其償逃未復者官
與為之貧不能者畀以財身往勸督置南北市為營
以舍車歲中旱募人就工厚與直給其食為衢南北
夹兩營東西七里以廢倉為新廐馬息不死築隄扞
江長十二里凡為陂塘五百九十八所灌田一萬二
千頃有吏主倉十年亡糧三千斛丹籍其家盡得文
記乃權吏所奪召諸吏曰若恃權取於倉罪也與若
期一月還之皆頓首謝及期無敢違者有卒違令當
死釋不誅去上書告丹不法詔丹解官會丹卒年五
十八騐卒所告皆不實丹治状愈明太和中裴誼觀
察江西上言為丹立祠堂宣宗讀元和實錄見丹政
事卓然他日與宰相語元和時治民孰第一周墀對
臣嘗守江西韋丹有大功德被八州歿四十年老幼
思之不忘乃詔錄丹功狀刻於碑(同上)
王仲舒字弘中并州祁人貞元中以賢良方正高第拜
左拾遺除婺州刺史徙蘇州穆宗立召為中書舍人
視同列率新進少年自言久棄外周知俗利病得治
之不自愧宰相聞之除江西觀察使初江西𣙜酒太
重私釀抵死者不絶榖數斛易斗酒仲舒罷酤錢九
十萬水旱民賦不入為出錢二千萬代之有為佛老
法興浮屠祠屋者皆驅出境卒於官年六十二贈左
散騎常侍諡曰成(同上)
按韓愈王仲舒神道碑銘云仲舒觀察三年法大
成錢餘於庫粟餘於廪人享於田廬謳謠於道途
天子復思且徵以代虚吏部左丞位以待之長慶
三年十一月十七日薨於洪州
殷侑陳州人幼有志於學不治貲産長通經術貞元末
擢太常博士元和間進諫議大夫寳歷元年為江西
觀察使以潔廉稱(同上)
周墀字德升汝南人以工部侍郎出為華州刺史徙江
西觀察使發虔州守陳弇贓剪捕劇賊劉大朴出兵
戍彭蠡湖禁止剽劫進拜義成節度使(同上)
韋宙丹之子以蔭為河南府司錄參軍宣宗問周墀曰
丹有子否墀以宙對拜侍御史出為永州刺史還為
大理少卿久之拜江西觀察使為政簡易南方以為
世官(同上)
沈傅師字子言吳人以尚書左丞出為江西觀察使慎
重刑法明於吏治吏不敢罔嘗擇邸吏尹倫遲魯不
及事官屬屢白易之傅師曰始吾出長安誡倫曰可
闕事不可多事倫如是足矣故莅政以廉靖聞(林志)
南唐
林仁肇建陽人剛毅有膂力姿質偉岸文身為虎因謂
之林虎兒初為閩將閩亡歸南唐乾德三年以仁肇
為洪州節度使仁肇為出於偏伍雖在將帥之位常
與士卒均食同服故得士心與皇甫繼勲朱全贇不
協因搆仁肇求援皇朝欲自王江西後主遣人酖之
(馬令南唐書)
宋
張鑑字德明以父蔭補供奉官太平興國三年擢進士
第為太子右贊善知婺州還拜監察御史王明李惟
清薦其能用為江南西道轉運使本部有大姓為民
患者鑑以名聞太宗盡令部逆魁首及妻子赴闕以
三班職名羈縻之江左震肅又建議割瑞州清江吉
州新淦袁州新喻三縣置臨江軍時以為便召還特
被慰奬景德初卒(宋史)
張齊賢字師亮曹州人太平興國六年為江南西路轉
運副使尋加正使齊賢至官詢知饒信虔州土産銅
鐵鉛錫之所推求前代鑄法取饒州永平監所鑄以
為定式歲鑄五十萬貫敷奏詳確議者不能奪先是
諸州罪人多錮送闕下路死者十常五六因力言於
朝囚應送京者請委官廉問不實則罪之自是江南
送罪人者減過半江南小民居官地者有地房錢吉
州緣江地雖淪沒猶納勾欄地錢編木而浮居者納
水場錢皆前代弊政齊賢悉論免之初李氏據有江
南民戶稅錢三千已上者戶出義軍一人自備器甲
輸官庫既内附詔放歸農言者欲復選充軍伍齊賢
上言江南義軍例皆良民横遭黥配克復之後便放
歸農並皆樂業若逐戶搜索不無驚擾從之召還進
諫議大夫歴官至左僕射卒年七十二贈司徒諡文
定(同上)
任中正字慶之曹州濟隂人進士及第為池州推官大
名轉運使陳緯徙陕西舉中正自代太宗曰朕自知
之召為袐書丞江南西道轉運副使至部歲大稔民
出租賦平糴皆盈羨發運使王子輿欲悉調餉京師
中正曰東南歲輸五百萬兩而江南所出過半今歲
有餘或歲少歉則數不登患及吾民矣乃止擢監察
御史(同上)
許驤字允升蘇州人雍熙二年以比部員外郎改江南
轉運副使洪吉上供運船水損物主吏懼罪故覆舟
鞫獄者按以欺盗當流死者數百人驤馳往訊得其
情實以聞多得輕典優詔褒之又上言劫盗配流遇
赦得原還本鄉讐告捕者多所殺害自今請以隸軍
詔可遷正使(同上)
范正辭字直道齊州人太平興國中為殿中丞出知饒
州時州多滯訟正辭至宿繫皆决遣之胥吏坐淹獄
停職者六十三人遷膳部員外郎充江南西道轉運
副使饒州民甘紹者為羣盗所掠州捕繫十四人獄
具當死正辭潛召監軍王愿掩捕之愿未至盗遁去
正辭單騎出郭二十里追及之賊控弦持弰来逼正
辭大呼以鞭擊之中賊雙目執之賊自刃尚有餘息
正辭即載歸令醫傅藥創既愈按其姦狀伏法而十
四人皆得釋端拱二年代歸(同上)
張傅字巖卿亳州譙人進士及第真宗時提點江西刑
獄所至事事致察審覈簿書勾摘姦隠州縣憚之傅
曰吾正所以愛州縣也吏不敢慢則州縣不復犯法
矣人以為然(同上)
凌策字子竒宣州涇人雍熙二年舉進士洪州水知州
李元以疾求代上與宰相歴選朝士以策代之王旦
言策莅事和平可寄方面即授江西轉運使饒州産
金常禁商市鬻或有論告逮繫滿獄策請縦民販市
官責其等人甚便之五年召還(同上)
張士遜字順之隂城人淳化進士為監察御史中書擬
人充江西轉運使再擬輒見却帝獨用士遜再遷侍
御史(同上)
按史本傳士遜在江西時並無政事可見而史論
稱其練習民事風蹟可紀故錄之
周湛字文淵鄧州穰人進士甲科知虔州提點廣南東
路刑獄尋為江南西路轉運使州縣簿領案牘淆混
無紀且多亡失湛為立號以日月比次之詔下其法
諸路又以徭賦不均百姓巧於避匿因條其詭名挟
佃之類十二事且許民自言凡括隠戶三十萬湛天
資強記吏胥滿前一見輙識其姓名還為戶部判官
(同上)
王濟字巨川深州人大中祥符三年任江南西路安撫
使時歲旱民饑躬督官吏為糜粥日親嘗而給之錄
饑民為州兵全活甚衆(同上)
孫杭字和叔仁宗時提點江南西路刑獄整大體略細
故聽用佐屬各盡其力事以不廢(林志)
薛向字師正神宗朝為江浙荆淮發運使綱舟歴歲久
篙工利於盗貨嘗假風水沉溺以滅跡向募客舟分
載以相督察官舟有定數多為主者冒占悉奪之舊
弊盡除(宋史)
張洞字仲通開封祥符人登進士為江西轉運使時江
西荐饑洞奏免民積歲賦又民輸紬絹不中度者舊
責以滿匹洞命計尺寸輸錢民便之(林志)
劉䕫字道元建州崇安人登進士第補廣德軍判官累
遷江西兩浙淮南轉運使所至有廉名嘗過江東見
二囚繫累年矣問之曰前此殺吉州徐掾咸疑二人
夔為言於朝釋之後果得真盗(宋史)
李之純字端伯滄州無棣人登進士第任江西轉運副
使騐廣西提刑許彦先受吏金之劾起於出婢之口
置不治人以為明(林志)
程師孟字公闢吳人進士甲科累知南康軍楚州提點
夔路刑獄為度支判官知洪州積石為江隄浚章溝
揭北閘以節水升降後無水患累官江西轉運使盗
發袁州州吏為耳目久不獲師孟械吏數輩送獄盗
即成擒為政簡而嚴罪非死者不以屬吏發隠摘伏
如神得豪惡不逞者必痛懲艾之至勦絶乃已所部
肅然民為肖像祀之(宋史)
盛度字公量應天人舉進士第累遷屯田員外郎以論
邊事謫監洪州稅起知建昌軍三司鹽鐵判官真宗
朝遷右諫議大夫知揚州加集賢院學士初度謫洪
州建請復賢良方正科又請建四科以取士曰博通
墳典曰才識兼茂曰軍謀宏遠曰明曉法律既而用
夏竦議置六科其議亦自度始(同上)
蔡挺字子政宋城人第進士調虔州推官仁宗召對便
殿累官知南安軍提點江西刑獄提舉虔州鹽法自
大庾嶺下南至廣州驛路荒遠室廬稀疎挺兄抗時
為廣東轉運使乃相與謀課民植松夹道以休行者
江閩鹽賊率千百為州縣害挺諭所部與期納器甲
原其罪得兵械萬計於是賊黨破散歲增賣鹽四十
萬(同上)
張守字子固常州晉陵人登崇寧元年第累官江南西
路安撫使入對時江西盗賊未息上問以弭盗之策
守曰莫先德政伺其不悛然後加之以兵至部揭榜
郡邑開諭禍福約以期限許之自新不數月盗平守
以江右郡縣供億科擾上疏請蠲和買罷和糴上欲
行之時秦檜方損度支為月進且四方財用不至見
守疏怒曰張帥何損國如是守聞之歎曰彼謂損國
乃益國也卒諡文靖(同上)
胡世將字承公常州晉陵人崇寧進士以刑部郎中任
江西安撫制置使屬建昌兵變殺守倅嬰城以叛世
將以便宜發兵討平之除兵部侍郎(林志)
趙鼎字元鎮觧州聞喜人崇寧進士紹興間為江西安
撫時李横欲用兵復東京鼎言横烏合之衆不能當
敵恐遂失襄陽已而横戰不利走襄陽以食盡欲棄
城遁鼎自江西運米舟至横衆遂安(同上)
李綱字伯紀邵武人政和進士紹興中除江西安撫制
置大使兼知洪州有旨召對内殿綱陛辭言今日用
兵之失者四措置未善者五宜預備者三當善後者
二皆切中時弊(同上)
張浚字德遠綿竹人政和進士紹興二十五年以大學
士判洪州孝宗即位召見賜坐降問浚從容言人主
之學以心為本一心合天何事不濟必兢業自持賞
罸舉措無有不當人心自歸敵讐自服孝宗悚然除
少傅江淮東西路宣撫使進封魏國公(同上)
按本傳魏公一生事業與江右無與林志稱其視
師江上講論軍務不遑寢食雖櫽括而實滲漏因
錄其召對一條(原跋)
岳飛字鵬舉相州湯隂人少負氣節好孫吳兵法生有
神力未冠挽弓三百斤弩八石能左右射紹興元年
張俊請飛同討李成成將馬進犯洪州連營西山飛
曰賊貪而不慮後若以騎兵自上流截生米渡出其
不意破之必矣請自為先鋒重鎧躍馬潛出賊右突
其陣所部從之進敗走筠州飛抵城東賊出城飛設
伏以紅羅為幟上刺岳字選騎二百隨幟而前賊易
其少薄之伏發賊敗走降者八萬餘人進以餘卒奔
南康飛夜引兵至朱家山又斬其將趙萬李成聞進
敗自引兵十萬来飛遇於樓子莊大破之遂平江淮
俊奏飛功第一加神武右軍副統制留洪州彈壓盗
賊授親衛大夫建州觀察使建寇范汝為陷邵武江
西安撫李回檄飛分兵保建昌軍及撫州飛遣人以
岳字幟植城門賊望見相戒勿犯升都統制二年賊
曹成擁衆十餘萬由江西歴湖湘據道賀二州命飛
平之三年春召赴行在虔吉盗連兵寇掠帝專命飛
平之初帝以隆祐震驚之故密旨令飛屠虔城飛請
誅首惡而赦脅從不許請至再四帝乃曲赦人感其
德繪像祠之餘寇犯袁州飛遣王貴平之秋入見帝
手書精忠岳飛字製旗以賜授鎮南軍江南西路沿
江制置使飛行師有紀律道出廬陵士卒托宿市㕓
黎明為主人汛掃門宇洗滌釜盎而去其嚴肅如此
(同上)
張俊字伯英鳳翔人紹興元年李成據江淮以俊為江
淮招討使俊聞命就道急趨豫章曰我已得洪州破
賊决矣乃斂兵若無人者金鼓不動賊以大書牒来
索戰俊以細書狀報之賊以俊為怯俊諜知賊怠乃
以岳飛為先鋒楊沂中由上流徑絶生米渡出賊不
意追奔七十里至筠州賊背筠河而陣俊用沂中計
親以步兵當其前以精騎授沂中及陳思恭從山後
夹擊賊大敗復筠州臨江軍乘勝又復江州已而興
國軍等處羣盗聞俊兵至皆遁去(同上)
楊沂中崞縣人高宗賜名存中紹興元年從張俊討李
成諸將議欲分道進存中曰賊勢如此兵分則力弱
又諸將位均勢敵非招討督之必不相為用俊然之
整軍至豫章存中率兵數十首破賊於玉隆觀追至
筠州賊將夹河而營存中謂俊曰彼衆我寡擊之當
用竒願以騎見屬公以步兵居前俊從之存中夜銜
枚渡筠河出西山馳下擊賊俊以步兵夹攻大破之
乘勝追至九江成遁去遷宣州觀察使(同上)
韓世忠字良臣延安人建安范汝為反以世忠為福建
江西荆湖宣撫使世忠領步卒三萬水陸並進日夜
併攻汝為竄身自焚世忠因奏江西湖南寇賊尚多
乞乘勝討平廣西賊曹成擁餘衆在郴邵世忠既平
閩寇潛師永嘉若將就休息者忽由處信徑至豫章
連營江濱數十里賊不虞其至大驚世忠招降之得
戰士八萬遣詣行在(同上)
陳槖字德應餘姚人紹興二年除江西運判瑞昌令倚
勢受賂槖首劾罷之期年所按以十數至有望風解
印綬者以母年高乞歸尋陞轉運使(同上)
劉珙字共父登進士乙科孝宗時以端明殿學士奉外
祠陳俊卿言珙正直有才肯任怨臣所不及願留之
詔改知隆興府江西安撫使入辭猶以六事為獻上
曰卿去國不忘忠言行召卿矣至鎮首蠲稅務新額
及罷苖倉大斛屬邑有復出租稅窮民不能輸相率
逃去反失正稅并奏除之除資政殿學士年五十七
卒贈光禄大夫諡忠肅珙精明果斷喜受盡言事有
小失下吏言之立改民愛之如父母聞訃有罷市巷
哭相與祠之者(同上)
趙子淔字正之燕王之裔紹興初為江西都轉運使時
建都府軍需浩繁子淔運餉不絶以功進寳文閣直
學士(同上)
芮輝字國器與趙子淔相繼為轉運使却四方聘幣斥
其資置南昌養濟院以䘏貧者時以廉節稱(林志)
程大昌字泰之徽州休寧人紹興進士除浙東提點刑
獄徙江西轉運副使大昌曰可以興利去害行吾志
矣會歲歉出錢十餘萬緡代輸吉贑臨江南安夏税
折帛清江縣舊有破坑柵堰以捍江護田及民居地
幾二千頃堰壊歲罹水患且四十年大昌力復其舊
進祕閣修撰(宋史)
龔茂良字實之興化軍人紹興進士孝宗時為江西運
判兼知隆興府上以江西連歲大旱知茂良精忠以
一路荒政付之茂良戒郡縣免積稅上戶止索逋發
廪賑贍以右文殿修撰再任疫癘大作命醫治療全
活甚衆進待制敷文閣賞其救荒之功召對奏潢池
弄兵之盗即南畝負耒之民今諸郡荒田極多願詔
監司守臣募人從便請耕民有餘粟雖驅之為寇亦
不從矣除禮部侍郎(同上)
沈璘字元質奉化人乾道進士為江西轉運使幹辦公
事或忌璘所學望風心議及與璘處了無疑間(林志)
張杓字定叟以父浚恩授承奉郎通判嚴州孝宗時知
隆興府兼江西安撫使奉新縣舊有營田募民耕之
畝賦米斗五升錢六十其後議臣請鬻之始行兩稅
又和買且加折變民重為困杓悉奏蠲之(宋史)
王希呂字仲行宿州人乾道進士為江西轉運副使嘗
作卷石記以示僚屬一幕官舉筆塗數字舉坐駭愕
希呂覽之喜其不阿薦於朝居官廉潔至無屋可廬
(同上)
陸游字務觀山隂人補登仕郎鎖廳薦送第一秦檜孫
塤適居其次檜怒至罪主司明年試禮部復置前列
檜顯黜之由是為所嫉檜死始赴福州寧德簿後累
遷江西常平提舉江西水災奏撥義倉賑濟檄諸郡
發粟以予民召還歴升寳章閣待制致仕(同上)
&KR0605;棄疾字幼安歴城人乾道間遷倉部郎官提點江西
刑獄平劇盜賴文政有功加祕閣修撰知隆興府兼
江西安撫時江右大饑詔任責荒政始至榜通衢曰
閉糴者配強糴者斬次令盡出公家官錢銀器召官
吏儒生商賈市民各舉有幹實者量借錢物逮其責
領運糴不取子錢期終月至城下發糶於是連檣而
至其直自減民賴以濟(同上)
趙善俊字俊臣孝宗時為江西轉運副使風儀秀發喜
功名好論事時朝廷議減月俸善俊請通裁其額時
和買又加折變之費善俊請蠲減其數時黥卒遇赦
還善俊請刺充舖兵可除民害所言多見采納(同上)
李燾字仁甫丹稜人紹興八年進士淳熙中為江西轉
運副使置一路財賦都簿未幾召還乞令本路無廢
此書上曰卿不為高論務在便民甚善(同上)
趙汝談字履常淳熙進士添差江西安撫使幹辦公事
常從朱子訂疑義十數條佐丞相趙汝愚定大策遷
江西提舉常平寧宗崩以哀痛得疾賀理宗表力寓
勸戒陳碩曰此諫書也數丐祠授江西轉運判官辭
不獲命之官一月罷(同上)
趙汝讜字蹈中與兄汝談齊名稱二趙嘉定進士為大
理司農丞與史彌遠不合乞外提點江西刑獄瑞州
大姓幸氏貪徐氏而不可得強取其禾終不與誣以
殺婢寘徐獄徐訴其冤汝讜以反坐法黥竄幸氏籍
其家幸氏走告急於中宫徙汝讜湖南(同上)
按林志名宦傳載汝談而不載汝讜安志載汝讜
而不載汝談白志據史補入
趙希懌字伯和淳熙進士遷江西茶鹽提舉歲饑惡少
聚劫希懌將自臨按幕屬立止之不聽曰希懌不出
饑民終不得食且召亂矣遂行發粟賑給擒首謀誅
之其黨遂散陞本路帥兼漕事黑風峒羅世傳李元
礪寇郴陽陳廷佐寇南安有何光世者能知賊動息
希懌授光世策俾誘賊相斬以自贖其後世傳果縛
元礪以獻廷佐勢孤亦降已而乞祠遷端明殿學士
(同上)
姚希得字逢原潼川人嘉定進士理宗朝為著作郎遷
江西提舉常平役法久壊臨川富室有賂吏求免者
希得竟按罪之改提點刑獄加直祕閣轉度支員外
郎移治贑州盜有偽號崔太尉者聚衆焚掠一方驛
騷希得指授方略不五旬平之(同上)
史彌鞏字南叔好學彊記嘉定進士提點江東刑獄歲
大旱饒信南康三郡大侵謂賑荒在得人俾釐戶為
五甲乙以等第賑糶丙為自給丁糴而戊濟全活一
百一十四萬有竒饒州兵籍溢數供億不繼請汰冗
兵令下營門大譟乃呼諸校謂曰汰不當許自陳敢
譁者斬咸叩頭請罪諸營帖然(同上)
沈作賓字賓玉吳興人慶元初中刑法科歴江西提刑
司檢法官除寳謨閣學士江西安撫兼知隆興府奏
部内南安南康龍泉三縣迫近溪峒三縣令尉及近
峒之砦曰秀州曰北鄉曰蓮塘并永新縣之勝鄉砦
宜就委帥憲兩司擇才辟置量加賞格又乞詔諸道
監司分詣州郡選禁軍精練閱改刺其懦弱者為廂
軍在郡撙錢二十餘萬緡僚屬請獻諸朝作賓謂平
生未嘗獻羨半歸帥司犒師半隸本府進顯謨閣學
士致仕(同上)
李誠之字茂欽東陽人慶元中為江西轉運司幹辦使
稱提會子第其物力高下輸錢以斂之誠之以為憂
使者不悅曰商君之令猶能必行今乃齟齬如此誠
之愀然曰使君儒者而欲效商君之所為乎遂辭去
使者遜謝罷令而後止(同上)
陳韡字子華福州候官人開禧進士紹定六年知隆興
府贑寇陳三槍據松梓山砦出沒江西廣東所至屠
殘韡遣官吏諭降賊輒殺之乃謂盜賊起於貪吏劾
其尤者二人十一月詔節制江西廣東福建三路捕
寇軍馬十二月兼知贑州端平元年正月進華文閣
待制江西安撫使二月至贑斬將士張皇賊勢及掠
子女貨財者所至克捷分兵守大石堡截賊糧道遂
破松梓山三槍與餘黨縋厓而遯韡督諸將乘春瘴
未生薄松梓山縦火焚之賊巢蕩為煙埃賊首張魔
王自焚斬千五百級禽賊將十二得所掠婦女牛馬
及僭偽服物各數百計三槍遁至興寧就擒檻車載
至隆興斬於市初賊跨三路數州六十砦至是悉平
進工部侍郎(同上)
按林志傳内有二月至贑斬將士張臯語本傳内
從征諸將齊敏李大聲而外並無張皋豈因本傳
有斬將士張皇賊勢語因以皇誤臯耶亟正之(原跋)
陳塏知隆興府兼江西安撫使樂於薦士有善政軍民
愛戴之(明一統志)
按府志塏字子爽崇德人端平二年以直寳文閣
任
吳淵字道父嘉定進士累官知隆興府江西安撫使兼
轉運副使會歲大祲講行荒政全活者七十八萬九
千餘人徙知潭州湖南安撫使不赴加敷文閣學士
仍知隆興府安撫轉運副使丁母憂服除進龍圖閣
學士江西安撫使兼知江州尋為沿江制置副使提
舉南康軍兵甲公事湖南峒寇蔓入江右境袁洪大
震淵命將調兵禽其渠魁亂遂平遷兵部尚書拜觀
文殿學士職任如舊寳祐五年卒贈少師(宋史)
董槐字庭植定遠人嘉定進士淳祐間為直龍圖閣沿
江制置副使兼知江州主管江西安撫司公事視其
賦則吏侵甚下教曰吾莅州而吏猶為盜不自悔吾
且誅之吏乃震恐請自新槐因除民疾苦凡利有便
民者盡弛其禁大計軍實常若敵且至禆將盧淵兇
猾不受命斬以徇軍中肅然(同上)
王埜字子文嘉定進士為江西轉運副使知隆興府繼
有他命時以米綱不便就湖口轉造搬倉請事畢受
代(林志)
馬光祖字華父金華人寳慶進士累官江西轉運副使
兼知隆興府後復以沿江大使兼江西安撫使其為
政寬猛適宜兼知大體公田法行光祖移書賈似道
言法非便必欲行之罷光祖乃可咸淳三年拜參知
政事卒諡莊敏(宋史)
趙葵字南仲京湖制置使方之子從南康李燔為有用
之學開慶元年授江東西宣撫使節制調遣饒信袁
臨江撫吉隆興官軍民兵訪問百姓疾苦罷行黜陟
許便宜從事景定元年進封魯國公(同上)
黃申字酉卿開慶進士提點江西刑獄司簽廳獄事多
所辨明丞相江萬里提刑黃震交薦之申為政廉謹
有治聲(同上)
米立淮人江西制置使黃萬石以立為帳前都統制元
兵掠江西立迎戰被執繫獄行省遣萬石諭之曰吾
官階一牙牌書不盡今亦降矣立曰侍郎國家大臣
立一小卒爾何足道但三世為將食趙氏禄趙亡何
以生為再三說之不屈遂遇害(同上)
密佑廬州人咸淳十年以閣門宣贊舍人為江西都統
元丞相巴延下鄂州留右丞阿爾阿雅守之而將大
兵東下明年二月高世傑取鄂阿爾阿雅以兵逆擊
執世傑兵潰半入江西江西制置黃萬石招集之且
募寧都廣昌南劒義兵千餘人盡以屬佑十一月大
兵至隆興劉槃兵敗萬石調佑兵援槃未至而槃已
降兵逼撫州佑率衆逆之進賢坪自辰戰至日昃佑
面中矢拔之復戰身被四矢猶揮雙刀斫圍南走渡
橋馬踏板斷被執死今立廟在進賢縣西四十里(豫章
書)
元
達春幼善騎射至元元年入侍世祖以功授淮東副都
元帥十三年遷江西都元帥十四年為江西宣慰使
尋授資政大夫中書左丞行中書省事初江西甫定
帝命隳其城達春即表言豫章諸郡皆瀕江為城霖
潦泛溢無城必至墊溺隳之不便帝從之降附之初
有謀叛者既敗獲矣達春謂同僚曰撫治乖方之所
致也中間豈無詿誤止誅其渠魁盡釋餘黨瑞州張
公明愬左丞呂師夔謀為不軌達春廉知其誣曰狂
夫欲脅求貨耳師夔既居相職豈肯為狂妄之事若
遲疑不决恐彼驚疑反坐異謀乃斬公明而後聞帝
是之十七年入覲以疾卒於京師(元史)
李恒字德卿西夏人至元十二年以左副都元帥從征
江西下撫瑞建昌臨江軍中有得宋相文天祥與建
昌故吏民書恒焚之人心乃安天祥兵出興國縣連
破諸邑圍贛州尤急或言天祥墳墓在吉州者若遣
兵發之則必下矣恒曰王師討不服豈有發人墳墓
之理乃分兵援贛自率精兵潛至興國天祥走降其
衆二十萬十四年拜參知政事行省江西(同上)
賈居貞字仲明獲鹿人甫冠為行臺從事時法制未立
人有餽黃金五十兩者居貞郤之太宗聞而嘉歎敕
有司月給白金百兩以旌其廉至元十五年為江西
行省參知政事未至民争千里迎訴時逮捕民間受
宋二王文帖者甚急坐繫巨室三百餘居貞至悉出
之投其文帖於水火士卒有挟兵入民家誣為蔵匿
以取財者取人子女為奴妾者皆痛繩以法大水壊
民廬居貞發廪賑之南安李梓發拒守居貞慮將帥
出兵擾民親往諭之其衆聞居貞至皆散匿不復為
用梓發閉妻子一室自焚死比還不戮一人杜萬一
亂都昌居貞調兵擒之有列巨室姓名云與賊連居
貞曰元惡誅矣蔓延何為命火其牒朝廷再征日本
造戰艦於江南居貞極言民困如此必致亂將入朝
奏罷其事未行以疾卒於位追封定國公(同上)
察罕西域巴勒赫城人也至元二十八年授樞密院經
歴未幾從敖拉齊移治江西寧都民某言某鄉石上
雲氣五色有物焉視之玉璽也不以兵取恐為居人
所有衆惑之察罕曰妄也是必搆害仇家者覈問之
果然前後從敖拉齊出入湖廣江西兩省凡二十一
年多著勲績(同上)
劉思敬濟南歴城人至元十七年授江西行省參知政
事治吉贛盗民賴以安卒諡忠肅(同上)
葉仙鼎輝和爾人幼事世祖於潛藩從征吐蕃雲南至元
二十四年遷雲南行省平章政事尋改江西行省平
章政事巨盜鍾明亮積年為害仙鼎討擒之成宗即
位召還賜玉帶改陕西卒諡敏忠(同上)
按安志作葉仙鼐訛
蒙古台蒙古達勒達氏至元二十七年以江西平章敖
拉齊不稱職特命為丞相兼樞密院事出鎮江西謹
約束鋤強暴尊卑殊服軍民安業威德並著在官四
十日卒(同上)
貝降北庭人至元二十七年遷江西行省都鎮撫適猺
獠擾邊貝降從丞相蒙古台討定之母徐氏卒帝特
命以酒十罌官給傳致墓所以備奠禮初徐氏盛年
守節教子甚嚴貝降貴事上於朝旌其門及老見拜
降歴官有聲喜曰有子如是吾死瞑目矣貝降居喪
盡禮卒贈資政大夫謚貞惠(同上)
張弘略字仲傑定興人至元十六年遷江西宣慰使會
饒州盜起犯都昌弘略以為饒雖屬江東與南康止
隔一湖此寇不滅則吾境必有相煽而起者乃使人
直擣其巢穴生縛賊酋磔於市餘黨潰散下令曰不
操兵者皆為平民餘無所問頃之以疾歸亳卒諡忠
毅(同上)
史弼字君佐一名塔爾琿蠡州博野人膂力絶人能挽
強弓從丞相巴延南征論弼功第一鄂州平至大孤
山風大作巴延命弼禱於大孤山神風立止至元十
七年南康都昌盜起弼往討誅其親黨數十人脅從
者宥之江州宣課司稅及民米米商避去民皆閉門
罷市弼立罷之元貞元年拜榮禄大夫江西等處行
中書省右丞三年陞平章事封鄂國公(同上)
李世安字彦豪西夏人至元間僉江西行尚書省事時
信豐寇起冒大雨夜行五十里黎明抵賊所出其不
意捕斬之以功陞行省參知政事悉平寇黨一十七
寨南豐廣昌賊繼起世安首散民丁歸農遣官軍出
屯令居民入城寧家厚撫其復業者移檄諭賊以禍
福越三日賊悉輸納其旂鼓兵仗世安乃集其衆誅
首惡者六人餘悉資遣之後進行省平章政事(林志)
管如德黃州黃陂縣人為江州都統制入覲世祖授以
強弓二如德以左手兼握右手悉引滿之嘗從獵遇
大溝馬不可越如德即解衣浮渡帝壯之至元二十
四年遷江西行省參知政事破豪猾去姦吏居民大
悅是時贑汀二州盜起如德指揮諸將討平之其脅
從者多所全宥二十六年遷江西行尚書省左丞時
鍾明亮以循州叛命如德統四省兵討之如德遣使
諭以禍福賊感其誠信即詣贑州石城縣降平章敖
拉齊欲殺之如德聞之曰皇元仁厚未嘗殺降明亮
叛人何足惜所重者信不可失耳卒於軍贈江西行
省左丞諡武襄(元史)
許楫字公度太原忻州人年十五以儒生中詞賦選又
舉孝廉至京師丞相安圖左丞許衡深器重之累官
江西道提刑按察副使行省命招討郭昂討叛賊兵
士俘掠甚衆楫詢究得良民六百口遣還鄉里尋授
中議大夫徽州總管(同上)
郭貫字安道保定人以才行見推為南康路經歴擢廣
西道提刑按察司判官至元三十五年為江西道肅
政廉訪司賑恤饑民有惠政入為御史臺都事(同上)
董士選字舜卿成宗時拜江西行省左丞贑州盜劉六
十偽立名號聚衆至萬餘朝廷遣兵討之主將觀望
退縮士選請自往衆欣然托之即日就道不求益兵
但率掾史李霆鎮元明善二人持文書以去衆莫測
其所為至贑境捕官吏害民者治之進至興國縣去
賊巢不百里命擇將校分兵守地待命察知激亂之
人悉寘於法復誅姦民之為囊槖者於是民争出請
自效不數日遂擒賊魁餘衆歸農軍中獲賊所為文
書旁近郡縣富人姓名具在霆鎮明善請焚之民心
益安遣使以事平報但請黜贓吏數人而已不言破
賊事廷議深歎其知體而不伐拜江南行御史臺中
丞士選在江西以屬掾元明善為賓友又得吳澄而
師之延虞汲於家塾遷南行臺又招汲子集范梈等
與俱皆以文學大顯於時故世稱求賢薦士必以董
氏為首每一之官必賣田廬為行貲故老而益貧子
孫不異布衣之士仕者往往稱廉吏云(同上)
按吳草廬董忠宣神道碑云公去贑民數萬遮道
拜送曰父母生我於有生之初令公生我於既死
之後我無報德惟天能報公也遂立生祠祀公焉
敬儼字威卿易水人累官戶部尚書皇慶二年拜江西
等處行中書省參知政事舊俗民有争往往越訴於
省吏得並緣為奸利訟以故繁儼下令非有司不得
侵民訟事遂簡詔設科舉儼薦臨川吳澄金陵楊剛
中為考試官得人為多累官中書平章政事卒封魯
國公諡文忠(同上)
岳柱字止所泰定四年授江西等處行中書省參知政
事至順二年除江西省平章政事時有誣告富民負
永寧王官帑銀八百餘錠者中書遣使諸路徵之使
至江西岳柱曰事涉誣罔不可奉命僚佐重違宰臣
意岳柱曰民惟邦本傷本以斂怨亦非宰相福也令
使者以此意復命時丞相聞其言命刑部詰治得誣
妄狀罪誣告者若干人帝嘉之賜幣帛及上尊酒(同上)
納琳以名臣子用薦入備宿衛天歴二年為江西廉訪
使南昌歲饑江西行省難於發粟納琳曰朝廷如不
允當以家貲償之乃出粟以賑民全活甚衆平章政
事把失忽都貪縦不法納琳劾罷之(同上)
按林志安志作高納琳白志據史改正
李彦古雲中人至元三年為江西僉憲分司巡訪吉贑
南安攬轡未至先聲肅然如范孟博既歴三郡冰檗
自持如楊伯起歌頌載道時上猶邑民皆病瘧民夢
有癘鬼相戒曰李公来吾屬當去矣病遂安未幾除
江南行御史臺(劉桂隠集)
王艮字止善諸暨人為江西行省左右司員外郎安福
小吏誣民詭寄欺隠田租九十餘石初止數家前後
株連至千家行省遣官按之吏伏虛誑而有司復勒
其民報合徵糧六百餘石憲司授詔條革去終莫能
止艮到官首言是州之糧比元經理已增一千一百
餘石豈復有欺隠詭寄者乎準憲司所擬可也行省
用艮言悉蠲之(元史)
許有壬字可用湯隂人累官至廉訪使至治二年轉江
南行臺監察御史行部江西會廉訪使苗好謙監焚
香鈔檢視鈔者日至百餘人好謙恐其有弊痛鞭之
人畏罪率剔真為偽管庫吏榜掠無全膚迄莫能償
有壬覆視之率真物也遂釋之凡勢宦豪民人畏之
如虎狼者有壬悉擒治以法部内肅然召拜監察御
史官至集賢大學士卒諡文忠(同上)
實哩雅克圖薩江西行省理問江西於諸省號多獄訟朝
廷遣省臺行郡邑疏决囚禁圖薩在行龍興民與族
兄弟及養子飲博有不勝者首之有司坐以羣博之
法圖薩以家人自首當免釋之高安民有盗叔器物
者父首實有司論以盗圖薩以親屬相為盗得免瑞
州民兄弟治圃兄腹痛遽歿母見爪甲青黑疑其婦
與里人私毒之聞縣執訊誣服六年每錄問輙反異
其詞上高尹詳讞得自食菰子中毒死狀圖薩論而
平之人稱神明(林志)
元明善字復初大名清河人董士選為江西左丞辟為
省掾從士選討贑州賊擒賊三百人明善議緩詿誤
得全活者百三十人一日將佐白宜多戮俘以張軍
聲明善固争既又得賊所書贑吉民丁十萬於籍者
有司喜欲滋蔓為利明善請火其籍以滅迹二郡遂
安累官禮部尚書卒於位諡文敏(元史)
田贇濟寧人為肅政廉訪司屬官之長參貳得清江范
梈志合德同以苦澹自持清白自勵於是江西之憲
職大振至治三年過洪以所見徵所聞尤信(吳草廬集)
蒙古岱之在江省每視學命士人坐講而立聽又出鈔
帛酒米命士人羣試劉會孟命題出周南賦韻脚云
言化之自北而南也聞韶賦韻脚云不圖為樂之至
於斯也後卒官會孟作祭文十六字云公来何暮公
逝何速嗚呼哀哉江西無福(癸辛雜識)
桑節字吉甫河西人至正間汝潁妖賊起桑節入見具
陳賊本末帝大喜時宰不悅奏為江西行省平章政
事詔令守江州時江州已陷賊據池陽太平官軍止
有三百人賊號百萬衆皆欲走桑節曰畏賊而逃非
勇也坐而待攻非智也汝等皆有妻子財物縦逃其
可免乎乃貸富人錢募兵一日得三千具舟楫直趨
銅陵克之又破賊白馬灣擒其渠魁奪船六百艘軍
聲大振又大破賊於清水灣進復湖口縣克江州留
兵守之命王惟恭柵小孤山而桑節自據鄱陽口據
江湖要衝以圖恢復時湖廣已陷江西被圍日久無
援士卒咸困或請他圖桑節曰吾奉命守江西必死
於此衆莫敢復言有頃賊乘大船四集来攻我軍桑
節從子拜布哈與親兵數十人死之桑節堅坐不動
賊發矢射桑節乃昏仆賊素聞桑節名不忍害舁置
密室中至旦乃蘇賊羅拜争饋以食桑節斥之遂不
復食凡七日而絶年五十七(元史)
道通高昌人以世胄入官至正十一年詔以平章政事
行省江西是年賊起蘄黃左右司郎中布延布哈曰
今賊勢衝突城中無備萬一失守奈何有章巴延左
丞者致仕居撫州其人熟知軍務宜禮請之道通從
其言使署本省左丞事專任調遣軍旅設禦敵計甚
悉明年二月湖廣陷布延布哈將兵至石頭渡遇賊
戰敗遂議分門各守以禦敵三月賊衆来圍城道通
素恤民能任人人多為之用城圍凡兩月而民無離
志道通密召死士數千人面塗以青額抹黃布衣黃
衣為前鋒又别選精銳數千為中軍而募助陣者殿
後夜半開門兵伏柵下黎明鉦鼓大震奮擊盡平之
以功加大司徒開府仍賜龍衣御酒歲大旱公私匱
乏道通移咨江浙行省借米數十萬石鹽數十萬引
凡軍民約三日人糴官米一斗入緍鈔二貫又三日
買官鹽十斤入昏鈔二貫民皆便之安堵如故十八
年陳友諒復攻江西道通退保撫州路欲集諸縣義
兵以圖克復而勢已不可為因歎曰吾為元朝大臣
城陷不守復何面目見人乎遂死之事聞賜諡忠烈
(同上)
伊勒哲伯西夏人性剛正動有禮法累官知樞密院事
至正十二年移江西行省左丞於時妖寇由蘄黃陷
饒州饒之屬邑安仁與龍興相接境其民皆相挺為
亂伊勒哲伯道出安仁因駐兵招之来者厚加賞賚
餘干久為盜區亦聞風順服先是道通以寬容為政
伊勒哲伯既至風采一新威聲大振所在羣盜咸謀
歸欵十四年八月以疾卒於官所部為之喪氣追封
齊王諡忠獻(同上)
廉惠山哈雅字公亮至治進士至正間累官江西行省
右丞時所隸郡縣多陷於賊乃與平章道通協謀守
禦除本道廉訪使(同上)
沁布阿咱爾字子仁高昌人至正十六年拜江西行省
參政分省於贑十八年江西下流諸郡皆為陳友諒
所據乃與總管噶海齊戮力同守友諒遣其將幸文
才率兵圍贑使人脅之降沁布阿咱爾斬其使日擐甲
登城拒之力戰凡四月兵少食盡義兵萬戶馬哈沙
欲舉城降賊沁布阿咱爾不從遂自剄事聞朝廷贈諡
曰敬哀(同上)
王英字邦傑益都人性剛果有大節膂力絶人善用雙
刀人號之曰刀王元統元年授懷遠大將軍順帝至
元間寇起潮漳等州詔令江西右丞雅克特穆爾討之
方賊起時英已致仕平章巴咱爾謂僚佐曰是非刀
王不可迎致之英曰國家有事吾雖老其可坐視乎
據鞍横槊精神飛動馳赴焉及賊平英功居多(同上)
巴延布哈德沁字蒼厓至正十七年擢江東道廉訪副
使十八年二月陳友諒遣黨王奉國寇信州布哈德
沁自衢引兵援焉大破之友諒弟友德營於城東繞
城植木柵攻我益急布哈德沁日夜與賊鏖戰糧盡
矢竭而氣不少衰時軍民惟食草苗茶紙既盡括鞾
底煮食之已而萬戶烏瑪喇以城叛城遂陷布哈德
沁力戰不勝遂自刎初巴延布哈德沁之援信州也
嘗南望泣下曰我為天子司憲視彼城之危急忍坐
視乎所念者太夫人耳即日拜其母鮮于氏曰兒今
不得事母矣母曰兒為忠臣吾復何憾鮮于氏太常
典簿樞之女也(同上)
多羅布哈字端甫蒙古人陳友諒陷江西詔拜江西行
省平章政事與阿里華沙等分道進討遂泛海南下
趨廣東駐師揭陽降土寇金元祐由梅嶺以圖江西
而元祐有異志俄率外賊突入奪符信殺官吏變起
倉卒多羅布哈與參政楊泰元拒戰為鎗所中創甚
其子達蘭布哈率麾下力與抗死之多羅布哈遂被
執妻卜顔氏妾高麗氏皆遇害其部將哈濟吳布延
阿爾布哈岱布哈等俱戰死(同上)
布延布哈字希古蒙古人至正五年登右榜進士第一
十一年為江西行省左右司郎中蘄黃徐夀輝来寇
布延布哈戰守之功為多十六年除江西廉訪副使
頃之召還後全家死難(同上)
通通蒙古人江西廉訪司經歴在官有能名陳友諒攻
陷郡城與賊遇於合同巷罵賊而死(豫章書)
張仲儀字伯威絳陽人至順間為江西行中書左右司
都事豫章歲凶民掘野鼠食餓莩横道因聯裳為旂
執棘矛集城下將為變衆憚不敢往仲義單騎出呼
曰爾等寧饑死乎兵死乎我張都事也敢害者前敢
害者前民皆泣拜散去即還言於省臣大發倉廪賑
之賴以活者萬數蕭鄧二大姓以武斷自豪州縣踵
門受事顔色小異輒縮縮不敢進小民重足立戒毋
敢高聲語仲儀皆置於獄聞者刺羊豕相慶曰吾屬
始安枕矣擢撫州路總管到官一日乞休歸(宋文憲集)
江西通志卷五十七
