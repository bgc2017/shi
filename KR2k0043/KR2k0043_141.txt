欽定四庫全書
江西通志卷一百三十九
藝文(序四)
國朝
豫章二祀紀序陳弘緒
南州勝蹟在城中者一為東湖之高士祠一為章江門
之夕佳樓高士祠人知為徐孺子蘋藻之區而已至夕
佳樓則已非復曩昔故名蓋兩者僅存其蹟亦已久矣
廣陵李公理豫章過夕佳樓喟然嘆曰兹豈非元忠臣
偰公列箎之第宅乎自嘉靖來易偰家為夕佳忠烈姓
字不復流播梓里可勝歎哉於是製偰公木主祀之樓
下已閱饒州志得漢張子遠遐從孺子論易事則又喟
然曰此君湮滅不傳亦偰公之儔也祀孺子不祀張君
惡其不備則又增木主於高士祠歲祀如例卓然與河
山不朽矣而以弘緒生長兹土命為之序緒嘗讀陳公
文燭夕佳樓記備述陳仲舉王子安諸君絶不一及偰
公豈以博雅如陳亦遂不知兹樓為勝國之遺邪若徐
孺子出處大節得於易之進退消息為深千餘年間惟
曾子固知之然子固亦不知孺子之傳在於子遠也嗟
乎以偰公之忠烈何有於後世之名而張君屢謝辟舉
潛心庖畫周文亦豈有意於古今之聲譽者然而彰美
示勸賢士大夫之責也公斯舉不獨以昭前徽夫亦因
之以勵繼起其所繫詎不重哉
清賦大綱序徐世溥
高郵王公修之理饒之明年清厥屬之賦焉拯民困襄
國計訓官治也其明年春清賦大綱書成世溥受而讀
之肅容歎曰幸哉饒七邑之民蘇矣抑是宜獻諸朝頒
之天下俾守令人人以為師則豈惟饒實嘉賴之昔先
王之取民也定之以經班之以式昭之以令稽之以節
綜之以目會之以成是以上下宣通洽和官無滯乏亦
無溢徵民無逋賦亦無倍輸雖有不得已之役然國用
恒給而怨讟不生也今也上所令民弗知邑有正則胥
吏隱其籍高下在手有司者聽之耳夫寇起於民貧貧
繇賦重賦重繇數加加賦繇於所徵不給所用數加繇
於所入不及所徵所入不及所徵繇於賦不清國加一
民輸十胥吏攫其九歸羡乎官以上計則乃仍得半故
賦益矣國詘猶昔也上焉者弗知惟曰官不職耳民不
好義耳有司爰多殿而少最屬有警至增餉之令復下
胥吏則又隂益其數百姓不知乃曰是再困我也是君
民與官交病上下鬲而利孔中贏也故為今之計莫若
清賦而已明其正則胥吏乃不得巧稱掊克明所加之
固匪多也民乃益樂輸是則不必蠲賑而頌聲已敷有
司由兹以及於寬政者不亦多乎知詳之為要政之寳
也五則立十害除三善備其用心勤其為功大矣仲尼
仁管仲而夢周公牧民版法齊以勃興周官三百六十
纖悉畢具故能載周以至數百年公殆其徒與蓋禹平
水土則三壤以成賦是清賦之始也詩曰惠此中國以
綏四方四方有賢宰信能則效之行是五者則公之明
德乃益遠矣
山川語序
史稱隂陽之術使人拘而多畏以余觀之殆莫甚於形
家言矣佩盤囊袖磁石挹水睨鍼凡言能為人葬其親
者皆使人之親不得葬者也昧者貪不可知之福葸者
懼不必然之禍獨子怯於身孤多男復忌偏盛雖有仁
孝聰明之子又或以其身未行道而特見不足以取信
議不足以破私誠心慘怛不足以銷忌此賢公卿所以
或數十年不就窀穸而仁人孝子所為中夜飲泣傷心
也嗚呼始為是說者何與蓋古者天子七月而葬諸侯
五月大夫三月士踰月未有經年者若是其速也則其
葬故之闕者蓋有之矣春秋有不書之葬古不修墓以
戒闕也是故子思曰喪三日而殯凡附於身者必誠必
信勿之有悔焉耳矣三月而葬凡附於棺者必誠必信
勿之有悔焉耳矣嗟乎古之人誠慮夫人子有不誠且
信者也於是乎欣之以福怵之以禍使之無敢苟於附
棺歸土之際以安厥親孰知趨避之說出而仁孝之念
移世衰道微向之所為假趨避以牖誠信者乃適足以
誨爭而致怠高明之家親戚朋友各引其類衆言淆亂
人懷一心親未卜壤兄弟已為路人矣豈不痛哉欲究
其弊莫若使人子皆通形家言而勿惑於葬師拘牽穿
鑿之說欲使人子身通形家莫若去其繁迂之言而示
以簡易方回經曰山川而能語葬師食無所夫山川曷
嘗不能語哉高卑語我形緩急語我氣曲直語我情聚
散語我勢故其圓象紫微方象天市綴次象諸辰行列
象營衞近取諸身遠取諸物細而草木大及朝市萬狀
羣分五行應類合之以生剋驗之以向背吉凶可知剛
柔有制矣繇葬師觀之則山川終古不言繇知者觀之
山川曷嘗不語哉瑞昌曹洞山參軍少以才名冠江楚
晚感東陲之亂棄儒冠從戎大言嶽嶽不能與時俯仰
平東侯印十年不克佩天也然所著書已數十萬言尤
精地理壬申虔南告警撫軍興化解公方伯烏程潘公
延督水師欲練一軍軍上游以備不虞因出示别後所
著屬余序其山川語奇而簡簡而易為人子者家有是
書厥親葬有所矣方回舜七友之一也舜微時與遊歴
山雷澤之間夫古之言卜者始於庖羲醫始於神農黃
帝岐伯隂陽始於容成大撓是皆神聖開天邈不可幾
之人而今之行是數道者乃皆中人以下吾儕所得厮
養蓄之其不足倚仗無論且如周室卜居公劉公旦最
著也二聖人三單九伐古今之兵法莫加焉於戲非足
跡遍天下資兼文武者猶未可以語山川哉
重修雩都縣志序李元鼎
余昔與長山李五絃宮保同官司馬每公暇輒集兩家
子弟聚晤一堂文酒之餘相與共商天下國家之故因
言禹貢職方氏紀載九州甚悉周以大司徒掌天下輿
圖而職方則隸司馬蓋計國富莫如數馬以對而筦樞
者輒相需為用此版籍輿圖之所從歸以重強國之本
焉諸弟子從旁志之今在公明府懽然覺有當於中者
蓋宮保之猶子也嗣余解組歸田在公謁選得余鄉虔
之雩都令雩都巖邑也君受事以來凡所為潔以持已
嚴以御下衣食以厚民之生教化以淑民之德平訟獄
均賦斂慮無不當上下之意而其最著者則邑有大盜
嘯聚山澤為數邑害君始之羈縻既即𠞰蕩不難躬親
矢石與武臣共底厥績都御史奇其才屢首薦牘而雩
都於是稱樂國矣辛丑秋余偶有先民之懷扁舟而上
至其邑訪羅文恭先生羅田巖遺蹟得與君握手道故
邑孝廉易子去浮梅子子鶴杖屨相從望古遥矚見其
山高而水深漢將軍之故壘已杳不可尋而先賢往哲
之流風佚事間有存於寒巖古洞間急取其舊志讀之
而闕略不可考者固已多矣以語君曰此固茂宰事也
君唯唯曰志之不修七十餘年其可考者昔人已詳之
所當續者則由萬歴甲午以至今日後人之事也敢忽
諸閱數月而志成寄以示余披覽數過舉凡山川之勝
槩前賢之芳規戶口之登耗與士風之端衺民習之獧
樸犂然具備今而後益知我在公之善為政也夫古稱
善為政者不過調劑於輕重緩急而先後布之君為政
五年矣一切興除為邑之所急而難緩者已不遺餘力
至於文獻則似緩而實急者亦披討故實斟酌今古而
成不刊之典甚矣在公之善為政也從此備職方之紀
載使後之人按籍而求得以圖維而安阜之為斯邑永
賴而向之余與宮保所偶及之者坐而言起而見諸行
事君他日勲名著作可於是書推之矣余樂得而序之
若修志在事例得並書者余不復贅
吉州行鹽詳槀序
古君子之仕於人國必取一二事之最大而最要者先
圖之可以利賴通國而及於千百世故足述也若予吉
州年來改食淮鹽之舉至大且要乃以一令倡之而衆
邑受其成一時為之而千百世食其德惟我廬陵于侯
實式憑焉先是議之初起也予不佞深念粤引為桑梓
厲力懇諸臺使慨然交章為民請命未幾元固鄧君以
豐陽令擢大行洞悉其事彙而成書播聞長安螺浮張
給諫取而入告夫豈為予吉哉凡以為國事民生起見
耳乃初格於部覆之持重再格於南贑之參差後復格
於東粤之異同及舍南贑而專言吉也展轉調畫始克
有濟迄今邀允厥議而淮鹽行矣商納課而民食鹽有
司無越境之考成百姓無隔省之賠累舉從前積困而
一甦之曲突徙薪非于侯之剴切敷陳至再至三何以
得此予嘗歎為吏之道不過徵發期會錢糓獄訟諸務
其上焉者於此數端恢乎游刃恬熙焉而邑已治它可
勿問也不然則叢脞支吾救過不暇攢眉棘手動歸咎
於邑之難治抑何不取于侯之事而類觀之耶夫天下
事必具先機之識濟以不世出之才而又不以勞怨利
害迫於中乃可以集事而為後世所永賴即以之宰天
下寧有異乎雖然侯蓋有本焉往侯莅予鄉時老友王
敬哉宗季雍來黻庵三宗伯以書貽予曰慧男為司直
先生令嗣於予三人親誼最篤其意殆以廬陵不易治
恐侯未必臻厥成者予惟司直先生才名震世雖未交
其人而讀其書私心嚮往幸得嗣君而庇厥宇自始仕
以至今日五年於兹矣嚴一介而周四應上信下孚當
此煩劇彫瘵之區而能出以整暇文章聲氣通於遐邇
所謂以經術飾吏治知其淵源遠矣夫舉其大而細者
立就圖其要而紛者自集侯之善獨鹽政也乎哉
澹臺祠紀略序蔡士英
在國朝事事摹古而於明制猶所率由以為法不可變
道愈不可變也王道之極大莫如教養人材而學校以
進身反成謀利之地書院以窮理猶近為己之門有志
者宜何圖焉是故余於江西務盡復諸書院如鹿洞鵝
湖白鷺次第修舉最後乃及澹臺祠也成而北上矣然
時迫不遑規模纔具一立之師脂車遂邁則余怦乎懼
其不卒祠故有田若干是鄉先生所醵置以供會者事
在初盛將逮百年鄆讙龜隂之不反齊魯俱譏余言之
誠無過既得讀紀略書知有拊輒應亦終無以余言為
過者而余别置田百畝並在版冊後來者踵事增華
特書未盡則幸哉澹臺祠之不淪於郵亭儈肆馬皂兵
行而卒得為書院矣雖然書院猶學也而人故小之豈
惟小之將偽之也書院之田亦猶學田也而人故公之
豈惟公之將并之也前乎此者十年之事大非余所敢知
矣禮不云乎君子於是語於是道古十年亦可為古而
余則必求其古之古余所立師亦猶知古之古者其繼
自今日尚無以因陋為仍舊而安變法之始乎蓋往代
之休明燦然可覩
本朝之善法莫之或先也
重刻贑州府志序湯斌
余以己亥參藩嶺北下車之始郡守以職事相見即以
志書為問蓋以為政必先察其風謠相其土宜經理其
山川考正其貢賦然後因地成化隨俗致理至要也而
郡守對以兵火之後版籍灰燼無復存者余悵然久之
閱數日司李周子計百購得舊本見示余受而讀之義
例謹嚴事辭詳該猶稱善志惜止於明熹宗朝莊烈以來
闕然未載乃下檄所部網羅佚事搜輯藝文將徵聘耆
儒開局纂修適余以病請告未暇竣事念典副本恐久
而散失於是謀之計百蠲俸付梓以永其傳至於廣採
旁羅以成全書則俟之後人焉謹按贑之為郡處江右
上游地大山深疆隅繡錯握閩楚之樞紐扼百粤之咽
喉漢唐以前率以荒服視之至宋濓溪先生通判州事
其時趙清獻公為守而程大中先生令興國大中識濓
溪於南安明道伊川受學焉伊洛文獻之傳淵源實肇
於此文信國守郡建大義興勤王之師故至今豫章理
學節義為海内師表而贑郡尤著云然山僻俗悍界四
省之交是以姦宄不測之徒時時乘間竊發叠嶂連嶺
處地既高俯視各郡勢猶建瓴非得博大通方威信重
臣鎮撫其地則四省往往多事故前代特命憲臣駐節
於郡王文成公授提督專征伐剗平山寇厥勲爛焉及
宸濠逆命天下震動公率二三郡守統兵數千旬日之
間擒俘宸濠舉豫章數千里地歸之朝廷豈非重地得
人之明驗與而文成公學本周程在贑日與南野東廓
洛村善山諸君子講明良知之學天下學者以虔南為
歸南野泰和人東廓安福人洛村善山皆郡之雩都人
可謂盛矣噫虔南之盛衰既關數省之安危而聖學之
修明每肇端於兹地則其山川必磅礴鬱積瀠洄蜿蜒
故能固東南之靈氣蓄造物之秘藏而非他郡所可頡
頏也余既考閱舊志得其形勝扼塞之要間嘗登城四
眺見崆峒天竺萬峰迴合貢水章江䨇流奔湍北顧十
八灘巨石側立如犬牙森森想見清獻疏鑿之跡未嘗
不俯仰愾歎云時率官師謁濓溪二程子講堂修其俎
豆信國文成二祠亂後或敝壞或焚燬余既祀於濓溪
書院與諸生執經揖讓於前念典型之尚存思音徽之
如在蓋不禁為低徊留連也獨是山川如故風俗漸漓
戶口消耗賦役繁難且伏戎未靖鄰氛時警選舉應南
宫試者十二邑僅數人耳嗚呼何今昔之不同如此是
非任旬宣牧守者之責與今大中丞蘇公文經武緯勦
寇興學盛德著於遐邇四方立覩廓清正所謂博大通
方威信重臣也余以庸菲不克承事下風共勷盛事實
深自愧後之君子撫覽兹編尚其加意振興綏輯殘黎
再見清獻之休烈而與賢士大夫講明性道尋墜緒於
微茫以上追濓溪陽明之風知必有洛村善山其人出
而應之者矣
重修餘干縣志序史大成
余遊匡廬道經干越登其治之冠山上有東山書院乃
宋趙忠定公汝愚其弟汝靚及其子崇憲所建延朱夫
子講學處也有雲風堂故址則朱夫子以哭忠定至此
註離騷經處也今書院中奉朱夫子忠定兄弟主而曹
無妄柴強恕饒雙峰胡敬齋張古城諸先儒以次列焉
嗚呼干越固理學之藪也哉余拜已向令江子度遠假
志以考諸先儒之里居墳墓且必有生平言行為志所
獨著者江子曰嘻兵火仍載籍毁毁不惟志志不惟餘
某下車輒傷之廣搜博訪力圖修復殘編斷簡頗得之
瓿壁間其缺失者如山川有名可問也賦役有冊可稽
也人物文章或載在國史或著於家乘可采也幸其鄉
葉寳持先生同志相與校訂草創漸成願就正焉余嘆
曰江子為政知務哉郡縣有志非僅以備典故也觀戶
口有增減足以審寬猛之宜觀税課有損益足以權緩
急之道觀河渠之利害則當通當塞足以補天道之雨
暘觀學校之廢興則或盛或衰足以徵人才之消長觀令
斯邑者孰廉介孰勤敏而知循吏之所由古志之設也
夫豈細故大凡作吏者簿書期會日不暇給間有久於
其邦而不識名山大川何狀名宦鄉賢何人者志雖具
存弗觀也況議修乎亦未明是書之關乎政矣江子為
政知務哉江子曰耳目易窮懼弗周也傳聞易亂愳弗
確也弗周弗確何以垂後余曰否否天下事惟草創難
耳有創之於前則必有踵之於後即如朱夫子講學以
明斯道而干越君子當時而遊其門者遂有無妄異代
而紹其傳者且有敬齋諸儒攷其著述皆朱夫子意也
子之修是志也何懼江子又曰學博唐鍾星曾葺若干
卷雖未成書心亦勤矣善不可掩宜并書之
貴溪縣志序鄭日奎
攷之周官小史外史掌邦國四方之志此即後代郡邑
志之所由昉也貴溪之改鎮為縣也在唐永泰初前此
分隸他郡轉徙不常事蹟殆無可考然自置縣以逮今
兹垂及千年其間志之修也不知凡幾乃余觀舊志而
參之唐暨五代宋元正史與有明諸紀錄及御覽廣記
玉海諸稗官未嘗不嘆其記載之多疎也間為攟摭遺
事可得百數十條如落星之石潛龍之浦當補志山川
王德之平王宗石蕭振之辦軍饟而辭俘馘賞也當補
志名宦耿壽之之奕世忠義許懋禮之讓封庶兄周金
趙念八之保孤當補志人物馬政之更張漕運屯丁之
利害損益當補志賦役柳宗元贈武陵之詩宋昭序亦
山之集當補志藝文孫夫人之行化張玉蘭之産經潘
守元之剪紅英當補志仙釋鄭天民張嗣德吳霞所之
工繪事當補志方技謝枋得之母桂氏當補志列女太
清氅二儀刀明堂鬱鬯當補志物産凡此之類正難枚
舉而皆散佚不錄何也吾邑名儒才士蟬聯鵲起代不
乏人著述如林言滿天下乃竟鮮及此者無惑乎宋家
坤翁之序昭武志以為樂子正記寰宇晏元獻著典要
亦既舉天下郡國之綱而反不用情州閭發揮宗國之
盛為可怪也然則前聞之散佚固非官府抑亦卿士大
夫之責矣今
天子混一車書東西朔南咸尊王路唐虞三代蔑以加兹
既俞閣臣請章下所司徵集四方圖籍上之史舘將勒
成一書以紀其盛臺檄下日正我邑侯用章畢公莅政
朞月報可之辰也公起簪纓世家文章經術淵源冇自
才名久空冀北識者方以舘閣期之乃借牛刀就小試
固宜恢恢乎游刃有餘今觀公修志之役而益信公之
治行之速誠不待三載考績時也何也志固史之類也
而修史之難無出於志昔江文通嘗言之矣故志分野
占候天道也志疆域形勝城郭社稷建置沿革地利也
志官師學校選舉賦役人物風俗食貨人事也上之軍
國之典制下之閭閻之瑣屑莫不畢具所以考古今盛
衰之變而裁成輔相之道出焉顧不重與自公承檄即
開局分曹徵文考獻發凡起例按部選詞㒺不集之以
衆思而裁之於獨斷時未數句遂煥然得成書焉雖分
任其事者未能大副公意而公於鳴琴之暇尤手自校
定慎以出之一事必覈其始終一言必稽其當否於是
志也不綦勤乎故吾於其經營之敏也可以見才於其
裁斷之精也可以見識至若寓教戒於扶奬之中寄忠
愛於序論之内其備而無失者既有以仰副觀風問俗
之懷其闕而有待者又足開來哲踵事增華之美此其
用心為何如者乎以史才之難而公優為之若此又何
有於百里之盤根錯節即政事文學雅有兼長推斯志
也以之宰天下可也比者余方以使事留滯楚蜀間未
獲一效筆墨之役今乃得樂觀厥成且以覘石渠天祿
之望必有所屬先生將自此升矣雖然昭垂典訓以與
為風厲者官師之責也網羅舊文以與為紹述者賢哲
之事也邑之士大夫觀斯志也可以興矣
興安縣志序
信屬邑凡七而興之建也在明嘉靖中獨為最後邑舊
有志然記載草草或失之蕪或失之略繁簡失指無當
大觀近值鼎革經兵火之焚蕩歴風雨蟲鼠之侵蝕版
册遂無完幅百餘年間事蹟荒略幾同於三古而莫之
可考矣邑侯百一劉公以燕山豪雋夙負才名來宰是
邑起我蒼赤於兵殘賦劇之餘以長養之教訓之故下
車未幾而風清惠浹士恬民熙語所謂朞月而可亶其
然乎侯復憫邑乘之殘缺思以纂修為己任而徵志之
檄適至於是乎經營伊始焉載籍可稽也則徵之文故
老猶存也則考之獻更取舊志之繁者刪之闕者補之
慮其贋也則虚衷審實以要於當慮其偏也則據事取
義以歸於公曾未逾月而書遂告成於是乎星野之占
風雨露雷之變山川雲物城郭宮室之勝官師兵衞禮
樂賦役之司人文之盛衰風俗之升降以及詞章之藻
麗草木蟲魚之情狀與夫仙釋神鬼靈奇怪幻一切可
喜可愕之事莫不部分條注綱舉目張一邑之觀粲然
大備猗與休哉然余嘗聞之矣政澤一世教澤百年則
侯之於是役也豈僅以備典故已乎夫邑之有志猶國
之有史鑒已往垂將來蓋勸戒之理存而裁成輔相之
道亦由之以出是治典教典合為一書殆不特為一方
一時計而直為天下後世計也既詳而可考亦信而有
徵於以上志昭代一道同風之盛而下開來哲因地制
宜之休非甚盛舉哉志之成也家仲秀子襄助之力居
多然非侯之虚懷集思不及此因併及之是為序
送蔡立先還九江序計東
始余與九江蔡子立先遇於京師未相知也與居久之
蔡子為余言昔曾喬寓寧都與易堂諸君子友善嘗遊
翠微山宿堂中聽魏叔子兄弟暨謝程山彭躬庵林確
齋丘邦士曾青藜輩所論說經書文章及賓客飲食起
居酬酢俱有法度余聽之欣然忘倦乃與蔡子交且謂
久不見叔子見叔子友如見叔子焉時京師某倡為攻
詆陽明氏之說附之者并攻象山耳食者靡然從之獨
余與蔡子屹然不動余尚為憤激擊排之論蔡子與客
語不合則拂衣竟起或默然不一應或間出一二語必
直指心體不為繁言余於是心服蔡子之學能不苟為
同可謂豪傑士矣我聞蔡子家距白鹿洞僅七十里距
鵝湖不三百里生長其鄉習聞其父兄長老之緒論蔡
子所得必有不同於耳食者余嘗論自宋伊洛諸先生
以正學倡率天下至淳熙間朱呂之教遍於江浙而象
山為呂成公所得士獨能自信其學奮然與朱夫子中
分學人使曉然於易簡之法而江西之學遂孤行於天
下即其徒不能無流弊而朱子因其說之不相合益深
思致力務求得其至是以立教萬世而小學近思錄太
極通書西銘之解義益出則象山誠朱子功臣而江西
為伊洛之砥柱矣近代嘉隆之際陽明修復象山之教
其講學書院及羅鄒聶歐陽氏輩徧於江西矣奮然起
而攻陽明之徒者羅整庵始之王塘南繼之我鄉高顧
諸先生皆聞塘南洪水猛獸之論而興起者而整庵塘
南則又江西人也江西之學其必求自得而不苟為同
類如此今天下又當靡然攻象山時矣獨立不懼卓爾
不羣若蔡子者我復得而見之未嘗不歎江西之多豪
傑而斯道之不可以耳食求也始余與叔子遇於江都
縱論詩歌古文辭及讀叔子所著左傳經世書臨别余
慷慨語叔子曰凡我兩人所辨難往復相得極歡者皆
小人的然日亡之道也我學有先立乎其大者子為象
山鄉人寧無益我魏子默然今蔡子歸叔子聞自吳亦
歸若相見幸為東言無忘江東相别時語且願易堂諸
君子共勉之行矣蔡子無怠
續修袁州府志序吳南岱
辛卯春王余備員西曹奉詔江右得網羅十三郡典故
爰從敝庵王君署所讀袁郡志至田賦之誤六畝一鍾
倍於他郡未嘗不三太息也壬辰奉使巴蜀試士於赤
白羽中八閱月而報命出守袁州會
皇上允當事汰浮之請命考成憲而袁郡七經兵燹成憲
蕩如已而當事據志入告得允所奏俾三百年來瘡痍
蘇諸一旦然則志之為功於史而袁志之為功於治也
殆千萬䙫而不可泯矣苐後之視今猶今之視昔令失
此不修而文獻不足蔑由取信來兹是誰之過歟余不
敏承乏巖疆抱慚固陋何敢僭膺兹役顧竊惟袁志自
庚申修輯以來凡三十餘年問民風土俗沿革者幾何
事乎問學校選舉興行者幾何典乎問忠孝節義與夫
名山石室之藏幾何表章而搜緝也爰謀之同寅廷玉
戈公青巖鍾公延鄉先生退庵陳公輩顯微闡幽謹嚴
筆削首之以輿圖次之以賦税戶口次之以創建儲備
次之以名宦人物軼文藝志凡若干卷三月而告厥成
因歎郡志之為功於史而袁志之為功於治匪淺鮮也
既又思之功吾欲其成也過吾欲其匡也而或紊或昧
或曲或䛕有一於此無以垂遠謂非始事之咎歟苐有
退庵諸先生在則吾知免矣庶幾與前志後先焜燿以
成昭代之外史也哉前乎此者莆陽黃公修於萬歷之
庚申而憲副景源袁公為之董狐今其令嗣袁子繼梓
校讐得失無愧先業尤一時共事之雅也例得並書以
紀盛典云
重濬瀼溪舊河序江臯
士君子官其地凡地之山川形勢城郭陂隍有利於民
有禆於土者必經營相度之以盡其善然在今日為此
則又難矣四方兵戈初靖民力困敝郡縣舉一事非絀
於時勢則撓於衆力紛於上議往往因循瞻顧坐視其
頽敗而莫為之區畫此非有司之責哉瀼固瘠邑也民
困尤甚余受事以來辨其疆域度其地勢有宜興革修
舉者時默籌於衷不敢咨於衆白於上非因循瞻顧蓋
重其意以有待焉歲壬子冬邑鄉先生率其諸生耆老
請曰侯治瀼三年與民休息不欲興作擾民意誠善然
邑之大事有二除議遷學外則修河為急蓋瀼治西北
帶山大河繞其東水發源洪下諸山奔流數百里與潯
瀼相接先是河之故道自北而西又折而東注環城周
匝清流映帶帆檣雲集居民賴之且表形勝焉次山詩
云扁舟到門或此意也明萬歷己卯間有議以齧城為
患者決新河以殺其勢歲久水勢奔潰不可遏舊河淤
塞迷其故道因之地改其形民失其利日就彫敝風俗
不張職此之故余咨其議復為之經營相度蓋與余之
默籌於中者若有合焉是役也可謂衆力不撓上議不
紛矣爰擇諸生耆老好義急公數人董其事即日誓於
河神精白乃心議疏議築各殫其力或謂時絀舉贏艱
于竣事然不取給閭閻不動支公帑予捐俸以倡邑之
人共相樂輸趨事赴公争先鼓舞則予向之鄭重以待
者非此時也哉昔召信臣守南陽日巡視郡中泉源為
民開水利郡以殷富生齒日煩余媿非其人亦將藉鄉
先生與諸生耆老之力以觀厥成焉
希賢書院錄序查培繼
書院之成循衆志也成而祀十四先生使仕者學者有
所取則則教之意寓焉不僅為畏壘之祝桐鄉之祀也
余與惕庵湯先生記而劖諸石又上其事於兩臺咸獲
報可崇道右文嘉惠一方之士德意良厚而藩伯及學
使者又皆樂於鼓舞迄用有成信乎事有開而必先成
之於下而作之必自上也地在使院之側每當政閒吏
散則與負笈生徒質疑問難亦足開拓心胷顧以薄力
經營僅同埽除布席而未啓綘帷孰為擁篲雖升緇館
誰與受餐耿耿未忘鮮終是懼既而思之樂育自有公
懷同心不無將伯古云斯文未墜必有英絶領袖之者
則表章前賢興起後學卓然自任吾道干城固有待矣
余也三徑未荒杞菊堪把而并州舊夢將在此管絃俎
豆間庶幾人文蒸蒸其日上乎故於其行也詮次所由
於左
江西通志序白潢
國家聲教覃敷靡遠弗届闢版圖未闢之國臣史冊未
臣之邦幅員廣袤踰二萬里江西於其間不及什之一
耳然其山川則有匡廬玉笥龍虎武功章貢修旴揚瀾
左蠡之高且深物産則有豫章之材銀朱之稻信州之
楮雙井之茶西山之葛金谿之苧饒州之陶其於人也
理學則肇自金谿都昌下迨崇仁餘干吉水文章則廬
陵臨川南豐開其源吳虞揭范承其流下至制舉之家
亦必推章陳羅艾相業則有周必大陳康伯楊士奇劉
一燝諸人忠義則有文天祥謝枋得及靖難練子寧周
是修輩高尚則有徐穉陶潛雷次宗蘇雲卿其人仕宦
則有若韋丹狄仁傑韓愈范仲淹王守仁至於南安南
康則周程朱子過化之地也蓋上下數千年延沿十七
代莫不前輝而後映名至而實歸嗚呼盛矣顧自勝國
以還紀乘之書率就湮沒傳者惟林廷㭿通志王宗沐
大志郭子章豫章書而已
本朝康熙癸丑曾奉修志之檄繼值逆藩變亂遂爾中
輟我
皇上削平醜孽耆定功成疆圉清晏癸亥三月復
命直省各進通志於時前撫臣安世鼎開局編校刊刻進
呈爾來垂四十年矣潢以匪材謬膺
簡命來撫是邦政事之暇披閱前志似有不愜於懷者乃
薈萃十三郡七十餘州縣之新舊志及先賢子孫所藏
家乘與二三友人再加編纂竊嘗反覆尋繹而歎兹役
之匪易易也大抵居今者病在略古失實者病在采名
辭夸者病在煩蕪腹儉者病在疎漏援證者病在傅會
請托者病在徇情一人也或兩地並收於是有重複之
病一事也或兩家互異於是有舛譌之病兹欲詳於古
矣而後之所疑或前之所缺則徵信難欲考其實矣而
此之所非或彼之所是則折衷難欲節其煩蕪矣而載
籍所存篇連牘累則持擇難欲補其疎漏矣而耳目所
接寡見尠聞則博稽難欲去傅會拒請託矣而一手之
所障不敵衆口之喧沓以范成大為吳郡志猶不免流
俗之揜阨則絶情尤難若夫刪削重複駮正舛譌則在
乎加之意而已不敢以易心出之慮其忽略於俄頃也
不敢以我見持之慮其矯拂乎公論也雖如是其敢自
信為傳書乎夫西江固向所稱文獻名區也七十年間
兩經兵燹世家藏書僅存什一於千百文不足徵也老
成耆舊彫落已盡前聞軼事無從博諮而遠訪獻不足
徵也要惟是區區無私無欺一念竊附於三代之直道
用以導揚
聖治黼黻太平而備史館之採擇焉
廬山志序
山之需志由來舊矣乃名山終古摩青而志則隨時漫
滅若上交之西山上官之麻姑宋人著作不復可覩矧晉
代葛仙幕阜之志耶此亦道古者所末如何也廬山奇
秀作鎮東南視五嶽且不相讓何論幕阜麻姑之屬余
承乏江右登眺者不啻再三乃知山奇於瀑龍池玉淵
谷簾而外復有擅名三叠者昔賢聞而心折焉其秀在
石天然肖宋元皴法九十九峯星羅棋布而五老突兀
七千餘丈出雲致雨俄頃萬狀山疏所云廬嶽無主峯
峯峯自雄長者其說疎已若乃東西二林象設最古暨
宋而五百僧房綴以蜜脾宗風亦云盛矣邇者
御書般若心經供奉開先寺中兼賜秀峯寳額雲漢天章
照耀林壑焕乎稱山南梵刹之冠至於白鹿洞者則尤
斯文之寄托而江表所仰瞻者也地雖闢於李賓客教
實興於子朱子我
皇上重道崇儒於文公倍加篤信賜額曰學達性天升堂
配享復以十三經二十一史頒賜洞中俾士子春誦夏
絃渢渢乎度越千古因歎自有宇宙即有匡廬遲之又
久乃得遭逢
聖代儒術光昌而文教蔚起視從前之封爵牢醴失實近
誕者山靈有知當必歆此而厭彼矣廬山舊志始自東
晉慧遠又景式而下十餘家皆失傳其有完本可閱者
惟桑侍御喬紀事吳學使煒續志釋定暠通志與夫但
宗臯之文紀詩紀而已星子毛令德琦輯故增新釋疑
訂誤積勤者二載聿觀厥成是能表潛名嶽而掞藻儒
林者也余故樂以一言弁諸簡端
白鹿洞志序
白鹿書院其來久矣肇於唐盛於宋沿於明迄我朝有
御書之賜而制益大備幸值
聖天子文明之世一統有志一省有志郡邑各有志至廬
山亦輯有志靡不載之甚詳兹復有書院志者何曰重
道也孔孟之道惟朱子集其大成而白鹿書院為朱子
設教之地精神所萃登斯堂而遵斯教可為學道之津
梁誠有如李忠毅所云者則兹志不可以不重顧舊志
已弗可考即前廖守遵忠毅原本輯為一書而版又燬
於火星子毛令自引見時敬承
天語即有志於修輯乃越五載之久始告厥成余覽其於
前志七則外廣為十則繁簡得宜去留各當則李崆峒
先生所言晦者晰脱者補遺者備亂者統兹集已無遺
憾又余嘗以事至院與院中多士論文課藝彬彬郁郁
皆有可造其各體
聖主崇儒至意遵朱子之規以進於聖賢之學實不能無
厚望焉
㶑水志林序湯永誠
志乘之作必以徵實為貴文人好奇多附會失實若子
胥之昭關曹公之赤壁昭明之讀書臺後世擬議眩惑
耳目識者病之夫作史有三難志乘何獨不然太史損
持張侯之修興國志也殆身任其難而克徵其實者歟
興國前有蔡袁二志後有黃志其二志僅存者已多殘
缺黃侯時逢兵燹搜裒之事日不暇給今又三十載矣
此太史之所以黽勉而從事也片詞隻字皆出自手裁
分為五目曰志地志人志政志事志言凡城池三川疆
域古蹟祠廟土産之類歸之志地官師選舉人物歸之
志人賦役鹽屯興利除害折獄祥刑暨乎軍制歸之志
政軼事嘉言妖祥靈蠢歸之志事古今傳記書序登臨
歌詠詩文之屬歸之志言而統顔曰㶑水志林彷彿楊南
峯之識略與曹石倉之古今通釋而變化之不襲舊名
也余行天下五十年每至其地必索志乘翫覽中州之
彰德志西秦之武功志江南之吳郡志與松江府志東
粤之廣州志閩之寧化志膾炙人口其他視為故套以
飾文具所謂語焉不精擇焉不詳豈非畏難就易不求
其實之故哉太史析其藩籬洪纖畢舉一山也必該其
首尾一川也必遡其源流人物之本末祀典之廢興程
途之遐邇莫不竭蹷求之其苦心獨得在於辨是非核
真偽討故實旁搜博証舉三四百年荒蕪之蹤譌舛之
說一旦為之犁然燦然其古蹟湮沒而得出者十之三
人物翰墨之闇晦而得彰者十之四手經創復或因感
激鼓舞羣襄其事以振興者亦十之一二至於事具人
口名蹟在耳目間而等諸若有若無太史年來為之傳
其事紀其實被以題咏飾以斧藻者不啻十之六七矣
風雨晦明之下仰而思俯而索蓋嘗寢食俱輟積數載
之精神而始有此加以腕力遒勁如國如左句則鍊而
字則矜良工心苦其傳於世也夫何疑太史以戊辰名
進士官庶常借才外用宜其不以一邑為念而乃關心
民瘼七年之内賑荒䘏刑養民造士彰彰實政在興國
口碑而兹不具舉者亦以序志林則姑言志林而已是
編也善俗宜民之術表微闡幽之功經經緯史揚風𣙜
雅之學胥於是乎在讀者知其書之謹嚴典核而孰知
其成之之難也
白鹿書院志序王思訓
合宇内名山鉅川及小丘絶壑奇偉幽秀之觀皆佛老
之徒之所盤踞而吾儒不與焉以奇偉幽秀之觀畀釋
老之徒使其窮土木飾金碧動糜千億而儒者所隸祀
典宮室有制其齋戒祗事自春秋丁祭釋奠釋菜外不
數數然其用力省而為禮簡以略也則是異教果足以
勝儒者之正學而人心之趨嚮真怪僻不可知耶非也
白鹿書院在廬山五老峯下蓋昔賢講學之所也其地
背嶺臨溪幽邃靈奥實宇宙清淑之氣渟蓄而蟠結於
此為聖域賢關之所寄信不誣矣夫廬阜周迴五百里
梵宇琳宮金碧輝映遊人累月不能窮然其時興時廢
如浮雲之變幻靡有常態而鹿洞經朱子講學迨今六
百年俎豆弗絶當事之興賢育才者修缺補廢日以增
加歲丁卯我
皇上親灑宸翰有學達性天之額又以廷議躋木主於十
哲人人感動興起學惟朱氏為趨而中丞白公以清德
重望建鉞兹土方將增學舍益廪祿為肄習久遠計其
屬吏亦奔走效力以後為羞予乃愈信異教之不足以
勝正而斯道與天地無窮果不隨世為興廢也始予校
士南康事竣過鹿洞謁紫陽祠星子令毛君率肄業諸
生祗肅以俟予知毛君蓋竭心於斯文者因與商㩁補
苴以緜力勷中丞公之一二而未有處也會毛君洞志
新成予樂夫正學之日昌而適際其盛也為之序而歸
之
江西通志卷一百三十九
