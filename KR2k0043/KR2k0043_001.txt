欽定四庫全書
江西通志卷首之一
維天有文日星景麗雲漢為章光華煥賁
聖皇謨誥文思美媲念切民生動關國計吐辭成經立
言垂制江右區中湖山勝地厚澤深漸隆恩廣被物
阜人康風淳俗懿恪遵
典訓服膺勿替首卷載登昭示萬世謹志
諭旨
世祖章皇帝登極恩詔(順治元年)
奉
天承運
皇帝詔曰我國家受
天眷祐肇造東土
烈祖邁圖鴻緒
皇考彌廓前猷遂舉舊邦誕膺
新命迨朕嗣服雖在冲齡締念紹庭永綏厥位頃緣賊
氛洊熾極禍明朝是用托重親賢救民塗炭乃方馳
金鼔旋奏澄清既解倒懸非富天下而王公列辟文
武羣臣暨軍民耆老合詞勸進懇切再三乃於今年
十月初一日祗告
天地
宗廟
社稷即皇帝位仍建有天下之號曰大清定鼎燕京紀元
順治緬維峻命不易創業尤艱况當改革之初更屬
變通之會爰乃酌今準古揆天時人事之宜庶幾吏
習民安彰
祖德
宗功之大所有合行條例臚列如左
御製大清律序(順治三年)
朕惟
太祖
太宗創業東方民淳法簡大辟之外惟有鞭笞朕仰荷
天庥撫臨中夏人民既衆情偽多端每遇奏讞輕重出入
頗煩擬議律例未定有司無所禀承爰敕法司官廣
集廷議詳譯明律參以國制增損劑量期於平允書
成奏進朕再三覆閱仍命内院諸臣校訂妥確乃允
刊布名曰大清律集解附例爾内外有司官吏敬此
成憲勿得任意低昂務使百官萬民畏名義而重犯
法冀幾刑措之風以昭我
祖宗好生之德子孫臣民其世世守之
諭墾荒(順治六年)
上諭自兵興以來地多荒蕪民多逃亡流離無告深可
憫惻著戶部都察院傳諭各撫按轉行道府州縣有
司凡各處逃亡人民不論原籍别籍必廣加招徠編
入保甲俾之安心樂業查本地方無主荒田州縣官
給以印信執照開墾耕種永准為業俟耕至六年之
後有司官親察成熟畝數撫按勘實奏請奉旨方議
徵收錢糧其六年以前不許開徵不許分毫僉派差
役如縱容衙官衙役鄉約甲長借端科害州縣印官
無所辭罪務使逃民復業田地開墾漸多各州縣以
招民設法勸耕之多寡為優劣道府以善處責成催
督之勤惰為殿最每歲終撫按分别具奏載入考成
該部院速頒速行
諭各陳利弊(順治十二年)
上諭吏部朕撫育萬方夙夜祗懼講求愛民之道不啻
三令五申乃年來水旱相尋干戈未靖民窮莫極兵
食不充上德弗宣下情壅塞所以致此弊非一端朕
已廣開言路博詢化理復念天下至大民情土俗所
在不同地方各官身親實歷凡兵民疾苦政事利弊
必有灼知於心耳聞目見最為真切今文官自督撫
以下知府以上武官自提督總兵以下副將以上管
轄之内職掌事宜向來積弊何以得清見今整頓如
何而可俱著詳切直陳無隱以資採用司道知府副
將著各陳奏一次知其病即備其藥言其害即舉其
利毋得浮泛雷同苟且塞責負朕周諮勤民至意爾
部即傳諭行特諭
諭興文教(順治十二年)
上諭禮部朕惟帝王敷治文教是先臣子致君經術為
本自明末擾亂日尋干戈學問之道闕焉未講今天
下漸定朕將興文教崇經術以開太平爾部即傳諭
直省學臣訓督士子凡理學道德經濟典故諸書務
要研求淹貫博古通今明體則為真儒達用則為良
吏果有此等實學朕必不次簡拔重加任用又念先
賢之訓仕優則學仍傳諭内外大小各官政事之暇
亦須留心學問俾德業日修識見益廣佐朕右文之
治特諭
御製人臣儆心錄序(順治十二年)
朕惟人臣立身制行本諸一心心正則為忠為直衆美
集焉不正則為姦為慝羣惡歸焉是故心者萬事之
本美惡之所由出也顧事有殊途心惟一致一於國
則忘其家一於君則忘其身如此者不特名顯身榮
邦家亦允頼之矣若夫姦邪之流樹黨營私怙權亂
政卒至身名俱喪為國厲階蓋緣居恒無正心之功
一當勢利遂昏迷瞀亂狂肆驕矜上昧王章下乖臣
誼或作威而聯羽翼或比匪而效奔趨如譚泰石漢
以累世舊臣久叨恩遇不思圖報逞意横行跋扈自
恣目無綱紀陳名夏則一介竪儒驟蒙顯拔倚任深
重賜賚優隆而乃背德植交蔑法㒺上此皆自作罪
孽以致隕厥身家朕歷稽往古宵人誤國代代有之
觀諸近事復炯鑒昭然足為永戒恐後之為臣者或
仍蹈覆轍負主恩而渝素志至於身罹刑憲悔悼無
由故推原情状而論列之錄成一編以為人臣儆心
之訓云
諭禁左道惑衆(順治十三年)
上諭禮部朕惟治天下必先正人心正人心必先黜邪
術儒釋道三教並垂皆使人為善去惡反邪歸正遵
王法而免禍患此外乃有左道惑衆如無為白蓮聞
香等教名色起會結黨夜聚曉散小者貪圖財利恣
為姦滛大者招納亡命希謀不軌無知小民被其引
誘迷㒺顛狂至死不悟歷考往代覆轍昭然深可痛
恨向來屢行禁飭不意餘風未殄墮其邪術者實繁
有徒京師輦轂重地借口進香張幟鳴鑼男女雜糅
喧填衢巷公然肆行無忌若不立法嚴禁必為治道
大蠧雖倡首奸民罪皆自取而愚蒙陥網罹辟不無
可憫爾部大揭榜示今後再有踵行邪教仍前聚會
燒香斂錢號佛等事在京著五城御史及地方官在
外著督撫按道有司等官設法緝拿窮究奸状於定
律外加等治罪如或徇縱養亂爾部即指參處治特
諭
頒示賦役全書序(順治十四年)
朕惟古帝王臨御天下必以國計民生為首務故禹貢
則壤定賦周官體國經野法至備也當明之初取民
有制休養生息至萬歷年間海内殷富家給人足及
乎天啟崇禎之世因兵增餉加派繁興貪吏緣以為
奸民不堪命國祚隨之良足深鑒朕荷
上天付託之重為生民主一夫不獲亦疚朕懷凡服御膳
羞深自約損然而
祖宗百神軍旅燕饗犒錫之繁以及百官庶役餼廪之給
罔不取之民間誠恐有司額外加派豪蠧侵漁中飽
民生先困國計何資兹特命戶部右侍郎王弘祚將
各直省每年額定徵收起存總撒實數編撰成帙詳
稽往牘參酌時宜凡有參差遺漏悉行駁正錢糧則
例俱照萬歷年間其天啟崇禎時加增盡行蠲免地
丁則開原額若干除荒若干原額以萬歷刊書為凖
除荒以覆奉御旨為憑地丁清核次開實徵又次開
起存起運者部寺倉口種種分晰存留者欵項細數
事事條明至若九釐銀舊書未載者今已增入宗禄
銀昔為存留者今為起運漕白二糧確依舊額運丁
行月必令均平胖襖盔甲昔解本色今俱改折南糧
本折昔留南用今抵軍需官員經費定有新規會議
裁冗改歸正項本色絹布顔料銀朱銅錫茶蠟等項
已改折者照督撫題價值開列解本色者照刊書價
值造入每年督撫確察時值題明填入易知單内照
數辦解更有昔未解而今宜增者有昔太冗而今宜
裁者俱細加清核條貫井然後有續增地畝錢糧督
撫按彙題造冊報部以憑稽核綱舉目張勒成一編
名曰賦役全書頒布天下庶使小民遵兹令式便於
輸將官吏奉此章程罔敢苛斂為一代之良法垂萬
世之成規雖然此其大略也若夫催科之中寓以撫
字廣招徠之法杜欺隱之奸則守令之責也正已率
屬承流宣化覈出納之數慎那移之防則布政使之
責也舉廉懲貪興利除害課殿最於荒墾昭激揚於
完欠恪遵成法以無負朕足國裕民之意則督撫之
責有特重焉其敬承之毋忽
江西通志卷首之一
