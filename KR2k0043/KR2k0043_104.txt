欽定四庫全書
江西通志卷一百二
列女(六)
南康府
宋
劉渙妻錢氏吳越王瓘四世孫女也與渙俱住廬山安
於泉石有烈女之操
吳孝婦都昌人夫早亡無子事姑孝姑老且病欲贅壻
以資養吳泣曰女不二夫妾志也自能供侍姑從之
嘗傭於鄰里獲錢以具養姑年老目翳嘗取所炊食
誤頓不潔處吳外出還見亟借鄰食饋姑滌汙者自
食一夕吳夢兩童子引叩天門謁帝勞問賜酒錢養
姑自是家貲日裕姑目復明(豫章書)
按安志作星子人
李伯牖妻某氏夫亡撫女黃庭堅為作研銘銘曰既非
牛渚望夫之石又非上虞幼婦之碑琢為海昏節婦
之研堅潤而含風漪其以付伯牖之孤女他日或能
衞夫人之筆札曹大家之文詞
劉汝霖妻李氏建昌人生安雅未及百日而夫卒家極
貧誓不負所天七十餘年一節終身安雅登政和進
士
馮孝女名素貞星子人父病刲股療之病立愈郡守陸
德輿大書以表其墓(明一統志)
王氏建昌人適本邑董易之子少喪夫無子以死自誓
嫠居四十餘年終始不渝又董易族女適同邑張漢
臣之子早寡無子其母與兄欲奪其志不從卒合葬
於夫墓生連理木人以為貞節之感(同上)
胡氏建昌人踰笄嫁宋冀王九世孫趙希愈甫六年而
寡無子守節終身
元
黃時清妻李氏建昌人年二十夫亡生子璨六歲鞠育
教誨以至成立年七十餘青燈敗帷不易其操有司
以事聞旌其門(明一統志)
明
余鶴年妻黃氏星子人鶴年以哭弟而卒黃年二十七
孀居誓不再適子宗甫四齡清苦撫育卒以經明行
修薦黃壽八十大學士尹直表其墓
黃繼楚妻熊氏建昌人歸黃二年繼楚卒甫三月生遺
腹子可大熊誓不他適養姑教子以終宣德間詔旌
其門
甘氏女名清秀星子甘孟珊女年十五正德間值宸濠
變賊入境清秀隨母逃避賊擄其母清秀義不辱即
投玉京潭而死賊退其屍浮水如生里人收葬於山
前(明書)
陶孔肩妻郭氏星子人撫伯之八歲孤如己出封還伯
側室所托之祕金鄉里賢之
楊仲光妻宋氏尚書宋景女適安義貢生仲光事姑孝
姑黃氏卒宋哀慟水漿不入口七日遂殞
袁昌期妻劉氏星子人早寡苦節五十餘年旌表
張珧妻劉氏安義人年二十六珧卒艱苦守節撫一孤
成立卒年七十有六
錢氏二節婦星子人錢孟昭妻查氏孟琳妻梅氏查年
二十六生子啓安甫四歲而寡梅年二十四而寡無
子約曰相依為命以終此身可乎撫遺孤事姑益謹
年俱至八十餘
余貫質妻劉氏都昌人年十八撫遺腹子守節嘉靖間
旌表
吳寳秀妻陳氏寳秀浙江平陽人萬歴二十六年為南
康知府與湖口稅監李道忤明年正月詔逮治陳慟
哭請偕行寳秀不可乃括餘貲及簪環得銀三兩許
曰夫子行為路費夜自經死南康士民建祠祀之
殷渠妻涂氏星子人早寡守節夀八十餘嘉靖間旌門
余勛妻張氏星子人勛死張年二十七遺腹生男家貧
族人欲奪其志張輒怒曰妾何忍敗風化辟纑治生
教子成立有司遣使問慰之
于麟妻查氏星子人年二十七麟喪堅守不渝母憐其
少而無子強之嫁輒泣曰夫不成名妾復改節夫不
瞑目於地下矣母不復敢言守節歴三十餘年
何五一妻李氏都昌人年十九而寡守節訓子歴五十
餘年旌表
吳國輔妻崔氏星子人夫喪父母強之嫁截耳自誓孀
居年八十事聞奉旌
彭文慶妻鄧氏安義人年二十二而寡守節撫孤歴四
十九年夀七十一而卒
伍常懋妻邵氏都昌人姑病刲股進之病愈萬歴間旌
表
殷尚序妻夏氏星子人早寡守節門外設籬屋後鑿井
不見天日者四十餘年
周志傑妻戴氏媳王氏安義人戴年十七守節撫一歲
孤廷冕年十四補庠生聘王氏未娶冕復死王躃踊
到門姑媳焚香誓天甘心守節二氏俱享年八十
陳詎妻邵氏星子人受聘後夫目瞽願罷娶邵不可竟
歸於陳盡婦道夫卒氏年二十守節不渝
蕭鳳來妻李氏星子人年二十六而寡守節以終夀八
十
陳士驄母張氏都昌人年二十八而寡守節撫孤三十
餘年
劉艮坤妻王氏星子人萬歴間劇賊何鳳掠其家執王
欲辱之不從大呼家人殺賊賊引劒剖其腹死年二
十四
朱日妻黃氏都昌人年十七歸朱逾年而日亡甘貧守
志誓不再嫁遺腹生子廷對訓之遊庠萬歴四十年
建坊額曰坤元正氣
李宗魯妻余氏建昌余孔德女年十九宗魯卒斷髮自
誓撫孤奉舅姑歴五十年萬歴間具題建坊子嘉猷
庠生以孝行聞孫學䕫由選貢授徐州同知
陳文化妻熊氏建昌人生子耀方襁褓而文化卒矢志
冰蘗撫孤守節以終
何天銳妻戴氏建昌人年十八夫亡父母憐其年少子
幼欲令改適戴以死自誓終始一節萬歴間巡按徐
元正題旌
黃炅為妻陳氏建昌人炅年十九以痘卒時陳年十七
守節撫遺腹子士堯娶何氏年三十而寡同姑守節
撫二子長極舉癸卯鄉試
吕文組妻王氏建昌人年二十八夫亡撫二子守節長
曰國欽次曰國鑑鑑事母至孝廬墓三載遇虎不驚
萬歴間邑令羅尚忠表其門曰節孝可嘉
魏高妻余氏安義人年十八夫亡甘貧茹苦訓子成立
巡按方大美額曰節操冰霜邑令梁兆明為之傳
許汝高妻陳氏都昌人年十九誓節撫孤子亡復撫孫
凡數十年萬歴時旌表(邑志)
許君晦妻吳氏都昌人歸許二年生一子夫亡翦髮毁
容誓死不移年六十卒邑令程之試詳請建坊
淦應皓妻趙氏建昌人探花趙師尹妹應皓早卒生子
守純甫週趙秉節不渝天啓七年巡按曹谷旌其門
馬氏宛平人通判建昌淦之龍之妾年二十二而寡朱
氏江陵人之龍子婦也年十九而寡婦姑紡績以度
餘年宋之盛作雙節詩紀之又淦守縉妻熊氏少寡
撫孤以貞夀終
熊五玉妻張氏建昌人崇禎丁丑遇兵赴水死
陳大德妻王氏安義人崇禎壬午夫歿於盜朝夕泣血
瀕死者再撫子成立陳其誠為之傳
熊某妻郝氏建昌人崇禎癸未左良玉兵肆掠郝抱其
子同沈於河同時死者有族婢郝氏况氏渡夫妻熊
氏
熊士䕫二女芷姑引姑建昌人左兵掠境相約沒身無
辱遂並投水死士䕫妾淦氏及兩婢考香赫香皆從
之越旬日屍浮水面如生里人祠之曰二烈實五烈
也
傅氏建昌人學訓傅民望女適星子但驄明末潰將郝
效忠過縣恣掠殺驄遂逼傅氏傅且泣且罵遂遇害
萬朝旻妻陳氏安義人歸萬甫二旬而夫歿孀居守節
夀八十六又劉承寬母胡氏年十八而寡撫子成立
夀九十四劉天錫妻熊氏年二十而寡守節教子夀
九十三
徐國杰母殷氏鄒廛六妻王氏吕遠四妻胡氏淦君鼎
妻熊氏婢吕氏淦弘祐妻熊氏淦弘祉妻李氏熊璽
妻張氏(俱建昌縣明末死難)
魏邦亮妻李氏彭崇榮妻王氏王九洲妻周氏(俱安義縣明末
死難)
國朝
李氏名秀英安義人幼字楊昌裴未嫁昌裴病篤李往
侍湯藥數日而卒李服喪成禮誓以身殉家人防之
一日登其夫讀書樓遂自縊時康熙二十四年四月
晦日也後奉旌表
邵光宣妻劉氏都昌人康熙二十六年以貞節旌表子
良傑丙子解元
陶怡中妻宋氏星子人年二十守節孝奉孀姑撫姪為
後康熙二十七年題請建坊顔曰貞節高風
萬國璽妻楊氏安義人早寡守節康熙四十三年旌表
楊二衿妻劉氏安義人年十八守節四十五年康熙六
十年旌表
劉卓人妻萬氏安義人青年矢節課子成立歴數十載
雍正五年旌表
余英涵妻彭氏都昌人未嫁英涵卒彭衰絰往哭喪畢
堅閉一室奉木主三年翁歿大殮成時英涵服闋氏
迎父母至永訣引刀自刺死雍正六年旌表
陳熙林妻王氏安義人守節奉舅姑以終其志雍正七
年旌表
徐英夏妻萬氏都昌人以力拒強暴死雍正七年旌表
范氏建昌人性貞靜歸胡治臣七載治臣貧病無計隂
與媒謀鬻范與富人顧萬齒誘之出門范奮擲呼號
入顧門自經死雍正八年旌表
朱氏高安人太傅大學士軾女許配建昌縣舉人李家
駒將嫁而家駒歿訃至氏往弔慟哭即欲以身殉姑
曲勸之徐諷其回氏泣曰許配孝廉敢以死生貳心
誓不返矣自是守貞李門數年以悲痛成疾卒(蔡世
遠傳)
向某妻陳氏都昌人歸向十有七日夫亡父憐其少陳
盡翦其髮示父曰願大人封識表兒志家貧刺繡以
供朝夕終歲不踰閾擇繼嗣續夫祀孀居六十餘年
(邑志)
余文之妻李氏都昌人文之父為亂兵所執文之請以
死代李又紿以身代舅若夫卒見李姿容許諾文之
父子得脫李度舅若夫行已遠蹶起厲聲罵賊賊忿
為所紿立殺之(邑志)
楊昌文妻袁氏吕文維妻鄭氏(俱建昌縣死戊子難)
郭某妻吳氏許延年女觀妹邵良牧妻劉氏吳汝魁妻
陳氏(俱都昌縣死戊子難)
熊之縉妻郭氏安義人(死寇難)
九江府
晉
陶潛母孟氏孟嘉第四女也嘉本娶陶侃第十女後以
二女妻侃子茂之二子一生靖節一生敬遠靖節娶
翟氏能安苦節夫耕於前妻鋤於後(豫章書)
明
畢彦昇妻鄭氏彭澤鄭英長女年十八歸畢三月而夫
亡遺腹生子仲遠鄭養老撫幼紡績為家終無他意
洪武中詔旌其門(明一統志)
歐陽尚八妻李氏彭澤人先是洪懸作亂尚八之兄尚
誠面奏太祖平洪後其黨復訌李謂妾曰洪黨不殄
我家必被其害毋為所辱遂閉門自焚死
黃氏名貞懿湖口黃釗女年十九適彭澤劉洤三年而
洤卒生子价方一歲黃竭力事舅姑足不履外閾卒
年七十有三廣陵桑喬為撰墓表
董氏南昌董用和女年二十五適德化魏輔甫四載生
男宏中而夫故董守節奉舅姑始終無玷永樂中旌
門
王氏彭澤民王哲之女善姆教年十九歸邑庠生柯茂
三載而夫亡勤儉孝敬鞠育二子守義不衰年七十
五而終姪柯嶼妻陽氏陽遂之女年二十七而夫喪
撫子曰璿長入邑庠以貞節自守年七十而終人稱
柯氏二節
宋永華妻陽氏彭澤教授陽暹女年十八適宋五年而
寡撫子文淮文海苦節歴四十餘年七十五而終
劉相妻黃氏德化人相郡庠生迎父喪於臨清哀恚嘔
血死柩至家黃觸柩流血被面每欲以死殉時年二
十有一形毁骨立矢志靡他衰絰十年事繼姑益謹
卒日哀殯盡禮閨門肅然雖處貧苦而怨聲不聞人
皆賢之(明一統志)
張仲偉妻周氏名端秀湖口人年十九嬪於張生子德
潤周晬而偉亡舅姑憫其家貧子幼欲奪其志周曰
寧為張氏鬼不作他人妻孀居三十年冰清玉潔鄉
里嘗記其言以為内則(同上)
王守邦妻陶氏彭澤人年二十夫以暴疾卒陶哀毁欲
與俱死翁慟其子越宿亦亡陶歎曰我即死姑何依
哉乃營夫葬豫虚其右以示同穴人不敢以非言逆
之居孀二十餘年事姑盡孝内外重之(同上)
劉氏名玉蘭彭澤人年十八適同邑計偉越五載夫亡
哀痛殊切圖與俱死既而翁舉夫喪劉泣告願少留
乃移别築室停之劉苫塊以居悲號傷心嘔血數升
父母恐遷柩藳葬劉曰吾今得死期矣遂不解衰絰
七日不食而卒舉其屍見袖中所遺巾帨皆夫之遺
物(明書)
按計偉安志作計緯劉氏安志作王氏
余氏女名孝繡湖口余志通女年十八家貧未受聘正
德七年流賊劫縣女與鄰婦俱被擄至舟賊欲汙之
獨投河死
吳琴妻萬氏瑞昌萬志育女年十七而嫁六年而嫠以
死自誓孝事舅姑勤儉教子正德間旌門
朱氏輔國將軍拱挺女適彭澤計如垣謹執婦禮盜至
獲其姑朱盡簪珥投之脫姑於難尋亡哀痛而卒事
聞賜祭
程綱妻王氏彭澤人年二十喪夫獨鞠一子苦節自守
年八十而終
曹鉦妻徐氏名細貞湖口人年十七守節富民有厚聘
求者徐沐浴更衣自經而死
李氏九江衞人郡庠生李溥妹年十五在室正德己卯
逆濠陷城女急謂兄曰禍迫矣兄為全母計乃自潛
避於井傍頃之賊至遂投井而死賊亦驚惕(豫章書)
衞廷珪妻孫氏蘇州吳縣人隨夫商寓潯陽小江口逆
濠兵至母女赴河死孫年三十有五長女金蓮年十
四次女玉蓮年十一參政范永鑾為之立傳
王志廉妻郭氏九江衞人年二十五而寡撫孤守節歴
四十餘年
王裕妻周氏九江人裕由進士歴廣西副使以醉餘致
死指揮擬抵周為上書代死上覽而哀之赦裕罪俾
歸養裕死而生全舅姑無子而有子皆周力也(豫章
書)
馮世亨妻柯氏彭澤人年二十三而寡撫孤守節邑令
加奬柯辭不受曰夫實不幸未亡人何榮於此乎
曾曰山妻徐氏德安人早寡生二子亦早夭撫姪俯守
節夀八十一
潘溥妻曾氏瑞昌人年二十六而寡守節教子良旦由
貢任亳州同知嘉靖間建坊旌表
韋起妻許氏德化人歸韋氏八年夫死生子八月父母
憐之意欲令改適然見其悲哀終不敢言後貧甚節
操愈勵其子名必榮以貢試選為蘇州嘉定學官(歸
震川集)
桂枝揚妻曾氏德安人曾文輔之女枝揚仕至吏部三
十餘歲卒於官無嗣宦槖蕭然曾支持扶櫬而歸營
葬畢撫姪魯瞻守節屢奉撫按表揚給賜粟帛享年
九十而歿
王頊妻夏氏瑞昌人頊卒無嗣夏年二十有二撫二孤
女立姪朝相為嗣苦節以終夀八十四嘉靖三十年
旌表
陳璡妻李氏瑞昌人知州李懷女歸邑人陳氏年二十
而寡子甫半歲越二年夭折其兄哀其年少無嗣欲
逆其志李斷指誓死無二嘉靖間署縣事推官范永
宇特表之
陳筵妻鄧氏瑞昌人筵死鄧甫二十四生子褧方半月
葬其夫於平頂山令築二壙以待事姑至孝有司奏
請建坊
陶欽民妾江氏彭澤人嫡徐生一女無子納江亦無子
已而欽民與徐偕亡江年甫二十二哀號幾絶事姑
撫女守節歴五十餘年嘉靖間旌表
計如玉妻謝氏彭澤人如玉卒謝年甫二十撫遺腹子
成能長娶王氏成能又早卒王與姑同志守貞時稱
雙節隆慶間邑令許根善上其事奉勅旌表
程之浹妻謝氏德安人夫卒遺腹生子永爵甘貧守節
副使邵夢麟巡按任春元各給粟帛奬之年八十有
一
孫光啓妻黃氏湖口人年十七歸孫七月而夫亡遺腹
四月其父以家貧欲奪其節遂引刀截耳絶食七日
後生子夢陽習儒業補弟子員於萬歴八年旌表
王三錫妻姜氏名冬瑞湖口姜定周女年十六夫亡家
人欲奪其節貞心不改家貧課子猷成立萬歴間旌
表
王良卿妻孫氏德安人年十八適王氏已而夫亡遺孤
二有窺其美好者欲娶之斷髮刺面誓不再醮年六
十餘卒
柯燫妻黃氏彭澤人年十九夫亡遺腹生子垣守節撫
孤垣長娶嚴泗女未一載垣又卒嚴年十六遺腹生
子鍾矢節撫孤黃踰八十以夀終萬歴間邑令詳請
旌表副使江以東題其門曰雙節又陶養化妻時氏
以守節奉旌
朱氏德化人年十六未嫁而寡氏奔喪自縊聞者傷之
合葬於南薰門外萬歴九年建坊旌表題曰儒士勞
欽亮未婚妻朱氏貞節之門
王佳傳妻歐陽氏彭澤人事姑至孝夫亡氏年十八撫
遺腹子紡績為生父母迫之嫁乃鍼刺其額為誓死
守節字用突黑涅之深入膚裏里人稱為黑頭節婦
(明書)
按安志王節婦卒葬野雞壠墓前多産異木幽禽
棲焉
朱元初妻吕氏德化人嘗刲股救姑得愈及夫病又刲
股救之亦愈三乳生六子咸謂孝德所感後旌表
李仲榮妻王氏德化人年二十二守節撫孤年饑茹蕨
夀八十旌表又黃文燦妻吳氏年十九夫死守節奉
事二姑巡按陳于廷題旌
盧遜妻黎氏德化人年二十三夫死家貧不肯再適守
節六十三年八十五而終天啓間旌表
吳東開妻楊氏瑞昌人年十四歸吳崇禎元年姑病剜
臂救姑御史倪元珙賜粟帛額曰眞孝婦
何嘉穗妻張氏瑞昌人年十九守節清嚴有妹改醮生
子其家以喜果貽氏氏怒曰某初為誰家婦今為誰
家生子猶報喜耶奈何以此不害羞物投我擲之其
正性如此
柳泩妻文氏瑞昌人年十七贅婿三月而寡哀慟自縊
死
馮士翼妻丁氏彭澤人嫁踰年而孀居止遺一女丁哀
毁欲死以姑老強起及姑病刲股和藥迨姑歿女嫁
氏曰吾事畢矣竟觸夫墓而死其女傷之將骸骨葬
於壻之山上去夫墓數十武墓木枝葉悉向其夫之
墓
戴註禮妻何氏瑞昌人李闖犯縣何避匿河濱賊追及
欲汙之何曰可速殺我因沈河死同邑鄧烈婦亦死
於賊
吳氏名四貞湖口人許聘周氏未及配其夫不得於繼
母欲寒其盟女聞之輒嗚咽不已遇晚乃以所簪雙
篦及所著襦鞋各分為二一置笥一置江頭尋赴水
死時崇禎元年十月初三日也(莊祖誥集)
何一䕫妻魏氏德化人年二十八於萬歴間夫死守節
崇禎間巡按劉宗祥題旌夀七十有六
黃開先繼妻李氏德化人事舅姑孝撫前室之子雲師
如已出左兵東潰李誓不辱溺家金魚池以死
王錫節妻石氏彭澤人年二十守節課子有司詳請建
坊固辭之男演元登賢書石夀八十六臨卒聞室中
有鼓樂聲
夏溱繼妻孟氏德化人溱官懷遠衞經歴卒於官孟年
二十八守節撫前室之子登高成立夀至九十四
劉健妻畢氏彭澤人嫁二旬夫喪守節歴三十餘年乙
酉夏兵亂死之
萬有年妻毛氏德化人有年舉鄉試乙酉城陷毛氏被
執不受汙裂屍而死
萬氏德化人方伯萬衣長女擇諸生文士良為贅壻育
二女而士良卒萬號哭欲殉者數矣年甫二十有七
父母逆其志不可辱曰汝家無舅伯叔尚五人可養
汝依兄弟以老氏勉從之然歲時伏臘孝敬於姑者
倍膝下也崇禎間主事文德翼及堯一共疏於朝請
旌未果
廖氏九江衞人歸省祭毛調元生一子明遴而省祭歿
上惟七十餘病姑氏年甚盛泣曰三世一兒兩婦人
家政苟不能綱紀他日何以見夫君於地下委曲孝
養殆將十年朝夕教育明遴卒賴之舉於鄉女大姑
適夏既瑚媳朱氏遭城破皆死之迨廖氏之所式型
歟
朱景賢妻張氏德化人幼通經傳事舅姑孝乙酉城危
張於一室纍木器積薪於上謂其夫曰此妾致命之
地也城破自焚死
廖士貞妻史氏德化人乙酉左兵屠城史自縊死貞祖
母王氏後母萬氏俱相繼投繯稱一門全節
萬堯化妻樊氏德安人左兵亂執之樊不從兵斫其胸
死
王秉陽妻洪氏彭澤人避地陶潭鄉左兵掠之厲罵被
殺
朱召廉妻金氏德化人乙酉城將陷金率二女入僻室
縊死一婢亦就義其旁召廉隨一慟而絶又繆用中
妻陳氏守節撫孤左兵陷城自縊死
趙守彦妻周氏德化人周年二十六與妾黃氏同志撫
孤周年九十有二巡撫解學龍題請旌表
王尚映妻段氏德化人年二十撫前室之子守節歴五
十餘年崇禎間王思任為作傳額曰竒節可風
魏光宇妻陳氏德化人早寡守節明末城危同子婦孫
氏以次投井孫氏嫂余亦同死
文華袞妻何氏瑞昌人乙酉五月遇闖賊敗兵欲汙之
氏罵賊以死時年二十二
徐必達妻楊氏德化人必達登崇禎丁丑科武進士官
至南贑總兵時閩粤賊起必達撫之不服至乙酉帥
師戰於石陽之螺山師潰死之氏聞訃即投繯以殉
李氏德化貢生李邦傑孫女年十六許聘黃氏未婚夫
死誓不再適會左良玉兵下李隨父母潛蘆林内兵
獲忿罵不絶引頸受戮
丁以爵妻邱氏德安人年二十而以爵死遺一子應乾
僅三歲家貧邱立志甚堅教子彌篤享年七十有六
崇禎九年奉旌
李汝聘妻桂氏德安人年十八歸李生子春時方襁褓
次子魁尚在腹萬歴十一年夫卒桂年二十四敬事
舅姑撫育遺孤守節四十五年崇禎間奉敕建坊夀
八十四
徐來廷妻柳氏湖口人年十七歸徐歲餘來廷卒撫遺
孤誓死守節崇禎間旌表卒年七十有九
方氏湖口人生而貌寢已受聘夫棄不娶女即依母兄
守紡績自活後有求為偶者女曰吾已為人棄命也
倘再事他人是不安命矣卒不嫁年七十餘卒
江映辰妻孫氏湖口人年二十七而寡遺孤有受甫二
齡家貧誓死靡他課子及孫俱有成崇禎間年七十
五邑令劉延漢嘉其節為之請旌
許近萬妻查氏彭澤人年三十無子近萬病革氏謀殉
之乃暗懷砒霜於身近萬卒即吞之毒發死
吳士章妻王氏吳用一妻張氏饒吳伯妻鄒氏(俱德化縣死左
兵難)
雷作霖妻何氏汪士芳媳李氏(俱瑞昌縣死李闖難)
汪應祥妻沈氏汪應瑞之姪女(俱湖口縣死左兵難)
陳力妻饒氏名蘭(彭澤人死左兵難)
國朝
周岱生妻楊氏德化人康熙戊申隨夫任平南甲寅平
南陷岱生以援絶力盡縶於賊氏從之罵賊不絶口
行至桂平和墟社自剄死經歴董英瘞之墟場側後
次子儻收其骨殮以歸廣撫郝浴疏請追贈宜人儻
蔭授鎮平知縣
桂登琛妻孫氏德安人年十九將嫁而登琛歿孫泣請
奔喪父母不可遂縞衣持服矢節甚堅一日其姊歸
寧微露他適意孫厲聲曰人各有志毋多言服闋自
經死事聞奉旌
楊日澍妻黃氏湖口人年二十九守節凡四十一年雍
正七年旌表
劉焜妻高氏德化人年二十五夫亡撫子四人立志守
節時祖姑年老不能食高日以乳進凡數載祖姑貌
若嬰兒年九十二卒教四子俱成立又同邑陳緝五
妻江氏宋啓謨妻虞氏俱年未二十苦志守節數十
年俱雍正八年旌表
羅憲雲妻蔡氏德化人年二十六夫亡奉姑撫弱孤苦
節三十三年又同邑楊憲宇妻吳氏年二十五夫亡
側室一子甫三歲氏撫之成立苦節三十餘年雍正
九年旌表
黃鍾嶽妻陳氏楊徽典妻萬氏趙萬式妻文氏熊昌時
妻羅氏饒士銓妻羅氏趙光開妻雷氏劉子芳妻陳
氏邢彩九妻葉氏孫纘志妻張氏邢楷妻馮氏史集
勲妻王氏葉萬裔妻熊氏趙光普妻何氏子婦楊氏
黃騰杞妻熊氏劉公夏妻金氏劉晉妻黃氏王世求
妻張氏羅光鋐妻袁氏喬若蘇妻薛氏羅光錦妻傅
氏金必有妻費氏陳虞裔妻蔡氏宋汝為妻柳氏黃
何溱妻蔡氏段有文妻周氏俱德化縣人皆年二十
餘夫亡撫孤矢志守節各歴三四十年不渝又同邑
文吏部德翼妾喬氏奉姑以孝謹著聞俱祀節孝祠
鄧之元妻孫氏瑞昌人順治戊子金聲桓之亂縱兵肆
掠氏被執欲辱之氏義不受汙但求速死罵不絶聲
竟被殺(安志)
王娥九江王屠女也順治十四年正月三日九江西門
災王屠醉娥年僅十二奔烈燄中呼之不醒遂共死
焉鄰人或毁之曰非救父也夜衣不整羞出耳文德
翼曰是尤為難因為之敘并歌
鄒東妻姚氏郭賢操妾劉氏桂登魁妾繆氏(俱德安縣死難節婦)
南安府
宋
劉氏南康吳村居勝里田家女也及笄父母先許適高
州蔡氏已而悔之更以適吳氏未幾吳卒又欲以歸
蔡女曰先使我棄蔡從吳今又欲從蔡是大傷風化
何視吾身太輕也悲痛發憤自沈潭水而死鄉人韙
之名曰賢女潭立祠於其傍
按劉氏林志又載入贑州
元
曹氏名道成大庾人元時為廣寇花文老所掠去郡軍
適至曹取刃殺花寇及其妻子十三人開關納軍遂
破其寨後歸家以夀終(豫章書)
何用妻甘氏名妹資上猶甘思孔孫女年二十夫死姑
老甘竭力事之己卯元兵屠城甘與姑遁於寨寨陷
姑死元兵見甘美而少執以歸於帥適至溪潭遂赴
水死元兵愕然曰眞節烈婦也主簿黃桂開嘉其節
為立祠潭上每歲春秋命社長主其祭後人名其潭
曰妹資潭
徐人妻謝氏上猶人名十九娘年三十而夫死家貧孀
居夫黨有徐祥者隂許為富家鍾子茂妾謝聞之不
勝悲怒訴於縣縣不為理乃號慟終日自縊而死元
大德間廉訪司至縣祭之表其墓曰節婦作詩刻石
以記
按林志作徐人安志作徐仁林志作十九娘豫章
書安志作千九娘林志云三十而寡安志云二十
而寡誤載入宋今依明一統志(原跋)
明
彭道詵妻劉氏大庾人年十八夫死數月始生男程劉
教養卒成其學仕至博羅縣丞程卒劉復養其二孫
俱有成立夀躋八十終知府張弼賦眞桃篇美民間
四節婦劉其一也餘為上猶張本鎮妻蔡氏曾一麟
妻張氏南康王時彦妻劉氏(林志)
按安志彭節婦與王節婦各自為傳而缺張節婦
與曾節婦府志眞桃篇所美四節婦則劉蔡張及
李氏而王節婦劉氏不興焉(原跋)
譚翼妻鄒氏大庾人死金川之難
扶堅妻盧氏大庾人永樂間扶堅以郡庠生徵詣京師
與修大典盧侍行事竣入監卒時盧年二十八守志
不二壽一百有二知府姚旭為建上壽坊
張禎妻曾氏上猶人年十九禎死無子曾矢志守節孤
苦自甘終身布素雖三尺童子不與見也
劉繼妻李氏大庾人繼卒李年十九誓不他適所親憐
其少諷之李泣曰吾夫為宦族子苟有二志辱門戶
多矣衆歎服弘治改元詔例給綿帛夀終八十有九
易時貴妻劉氏大庾人少寡且貧孝養舅姑比終竭力
喪葬鞠其孤巽長補戍南雄所出戰分水亦卒幼孫
居仁在襁褓劉復撫育有成其苦節尤人所難及者
劉泰妻何氏南康人泰卒無嗣時年十九孀居矢志年
七十八鄉族無間言同邑蔡裴眞妻朱氏庠生李彬
妻吳氏俱少寡守節年踰耄耋知府盧濬皆奬以紬
絹米肉擬奏聞以去任未果
彭德觀妻張氏媳羅氏大庾人彭死張年十有八遺腹
生子恢長娶羅氏恢亦卒羅年二十一姑媳相守始
終一節又劉漢章妻羅氏年二十八而寡守志不二
知府盧濬俱上其事於朝
陳宗球妻史氏南安人夫死將殉有期矣尚為姑釀酒
姑曰婦已決死生存豈有多日何辛苦為曰政為日
短故釀而奉姑將死告舅曰婦有喪幸毋髹棺遂縊
(明書)
吳在甫妻奚氏南康人在甫卒奚年二十家貧堅志翦
髮自誓盡孝事姑卒年六十餘
張仁妻朱氏大庾人仁卒朱年二十撫遺腹子守志不
二夀九十二嘉靖間御史沈鉞旌門知府陳堯傳之
賴養能妻吳氏南康人年二十三夫死無嗣誓志自守
閨範肅然父母欲奪其志乃不造父母之門提學蔡
克廉檄縣旌奬年九十卒
胡玉妻何氏上猶人年十九玉死家無擔石何辛勤織
絍孝事舅姑撫遺孤祥澤時有富民蔡大穩強欲求
婚何聞之斷指以誓卒年八十有九
曾仕卿妻劉氏上猶人年二十夫亡無子劉誓節侍養
舅姑操行貞潔督學蔡克廉郡守林介咸旌其門
劉宇妾陳氏大庾人宇卒陳年二十六子自新甫晬有
諷之他適者陳引刀劃面勉子業儒隆慶間官主簿
巡按任春元旌其門
四節婦俱大庾人許氏禀生張翔妻蔡氏陳鵠妻彭氏
知縣黻女生員王愷妻孫氏蔡竒妻俱以節終萬歴
間旌奬
王事徐妻汪氏南康人年三十夫亡守志踰六十不改
萬歴十年旌門
五節婦王氏舉人載女生員劉志學妻張氏教諭新女
生員劉自修妻劉氏貢生香女禀生張一源妻吳氏
鍾禹卿妻謝氏學博寵女文學劉章妻俱大庾人以
節終
商志賢妻陽氏南康人志賢卒陽年二十有子始晬誓
不再適事姑何氏以孝聞萬歴二十年御史陳效具
奏建坊
尹承奬妻胡氏上猶人年三十餘夫亡矢節萬歴二十
九年奉詔旌門
蔡紹周妻李氏大庾人年三十餘夫亡矢節旌門
鄭乾妻謝氏大庾人年十四適鄭半載而寡家貧無子
或諷之改適即翦髮誓不踰閾朝夕紡績終身衣素
萬歴三十三年年六十四御史吳達可題旌
郭怡妻賴氏南康人年二十四怡亡遺孤甫三歲有富
家強求為婚賴擁刃自防以死勵節虔院歲給粟帛
存恤之又吳望昭妻郭氏亦以撫孤守節被旌
郭處易妻蕭氏南康人處易病將殞與妻訣曰汝少毋
為二孤故自苦當善事後人蕭嚙指泣曰此何言也
妾事君有年豈不諒妾耶脫有異志有如此髮遂翦
納處易懷未幾卒短髮數十年撫孤成立邑令傅爾
佐請旌大學士劉一燝為賦貞節篇
劉廣述妻張氏上猶人年二十四夫亡守節備歴艱辛
撫孤昊補博士弟子孫應貢選拔貢生巡按陳于庭
張詮咸褒其節為樹勁節坊
劉應朝妻吳氏上猶人萬歴間年三十值山寇亂吳懼
辱抱女投江以死
王一詡妻賴氏南康人年十八夫死斷髮自誓守節靡
他卒年六十餘巡按張汝懋題旌
郭希綸妻王氏南康人年二十四希綸卒王持服盡禮
上事舅姑下撫孤子堅志無二親族有使老嫗諷之
改適者王持刀自刺嫗奮救得免由是人不敢犯御
史田珍題旌卒年九十八
曾效妻吳氏上猶人年二十二夫亡堅志砥節歴六十
二年撫二子俱遊庠年八十有四而卒巡按御史題
請建坊旌表
彭成鳳妻蔡氏大庾人成鳳亡蔡年二十七矢志守節
事姑李以孝聞撫孤子成立崇禎四年御史葉成章
奏建節孝坊
郭民父妻易氏南康人寓居大庾崇禎辛未流賊鍾三
石犯境破水南賊執逼之不從被殺
劉仁夀妻張氏大庾人早寡斷髮自矢事舅姑承顔繼
志訓育遺孤至於成立年八十八巡按周燦具題旌
表(西巡政略)
張氏崇義張文華之女甫笄而歸同邑鍾亮沂生子廷
林十五入泮繼而亮沂與廷林皆歿僅遺孫二齡其
母又為外家奪其節張代為鞠育常抱幼孫至先人
兆域前泣曰未亡人所以忍死者為此孫耳萬一不
虞則吾夫吾子之祀斬矣號呼彌日後孫宣盛亦成
立遊庠張夀至八十有一而終
國朝
曾氏贑人女歸上猶張世通世通死氏年猶少有曾某
冒為族人逼氏改嫁矢志不從抱子投贑河死順治
間建坊旌表
賴尚珠妻郭氏南康人歲貢郭良工女年二十二夫亡
矢節孝事舅姑父死於兵力求骸骨殯葬之母弟為
寇所掠罄簪珥贖之以歸課遺孤建柏迄於成立年
六十卒康熙四十九年旌表
許將愈未婚之妻鄧氏名標秀南康人臨嫁而將愈死
氏聞之悲痛號泣誓無二志竟以身殉康熙五十六
年建坊旌表
陳世禄妻彭氏朱炳妻李氏陳其蔚妻宋氏朱汝瑄妻
李氏張懋桂妻蔡氏曾弘修妻尹氏黃光義妻李氏
俱大庾人矢志守節雍正四年旌表
李仙祈妻王氏南康人年二十三而寡孝奉老姑訓遺
孤成名守節四十餘年雍正四年旌表
劉嗣稷妻張氏崇義人年二十八撫孤守節凡三十五
年雍正四年旌表
吳行卓妻張氏上猶人年二十三守志歴三十三載雍
正四年旌表
蕭孔詔妻曾氏崇義人年二十二撫孤守節又同邑鄒
嘉旨妻張氏年二十四守志凡二十四載而卒俱雍
正五年旌表
盧大濂妻劉氏南康人年二十七撫遺腹子守志二十
載而卒雍正五年旌表
吳徵搏妻劉氏上猶人年二十四守節凡二十一年而
歿雍正六年奉旌
鍾伯瑞妻鄧氏大庾人年二十餘勤苦守志歴二十九
載而卒雍正六年奉旌
謝國盛妻劉氏彭之驊妻蕭氏鍾樸妻許氏(俱大庾縣順治初死
難)
王祐妻扶氏蔡顯礽妻賴氏王嘉熙妻蔡氏蔡國藻妻
王氏王紹衮妻鍾氏(俱南康縣順治初死難)
張啓宏妻尹氏方來旦妻黃氏陳安稷妻吳氏陳策媳
劉氏劉林發未婚妻陳氏李蓬女(俱上猶縣康熙丙辰死難)
贑州府
唐
鍾紹京妻許氏贑縣人當韋氏之亂臨淄王謀誅之紹
京與定大計臨淄王乘夜攜劉幽求等入苑中會紹
京廨舍紹京悔欲不從許曰忘身殉國神必助之且
從謀數定今雖不行庸得免乎紹京悟趨出拜謁出
苑南門帥丁匠三百餘人執斧鋸以從遂成大事夫
人之力也
廖匡濟母失其姓虔化人匡濟事湖南馬希範為決勝
指揮使帥衡山與黔苗鏖戰死希範遣使來弔其母
母曰廖氏三百口受上温飽之賜即滅族未足為報
况一子乎幸勿為念希範嘉母知大義厚恤其家(寧
都先賢傳)
宋
賴仲元妻葉氏臨汀人歸石城賴氏建炎四年盜起虔
化直擣石城仲元嘗客遊舅姑年老誓不可遁俄而
寇至里婦悉遭汙葉曰寧受死義不為鼠輩辱極口
罵賊賊斷其喉聞者為之流涕
管氏寧都人適黎氏紹興中流寇破縣掠以去管怒罵
不受辱賊割其乳罵益厲巳而斷其首首飛丈餘齧
門限賊衆為之落魄(寧都先賢傳)
曾幾妻李氏贑縣人家教嚴肅生子逢逮貴而有賢行
陳傅良嘗曰吾不及見文清公然獲從六卿原伯侍
郎仲躬遊甚久憶在都下時文清夫人尚無恙生日
當壽余與高炳如博士修拜毋之敬見諸婦各年六
七十盛服夾侍夫人出對客已而原伯兄弟帥婦及
諸孫羅拜奉觴且徧飲客乃罷故家孝敬之風可觀
也原伯逢宇仲躬逮字
元
鍾克俊妻劉氏龍南人克俊痛宋亡義不食元粟投龍
頭江而死時遺孤柔甫晬當改物之初兵戈擾攘劉
奉其姑避於南雄備歴艱險孤稍長攜歸令從鄉先
達雷州推官劉震學日自程課督之柔力學工文名
聞州郡間與語及龍頭江事輒相對長號竟日忘食
卒成其子之賢
廖國器妻陳氏寧都人少嫠守節矢不二心後值寇亂
子死婦被擄陳育幼孫人俊愛不忘教人俊長能孝
養陳氏安之年九十餘鄉里上其事於朝旌表其門
仍賜粟帛翰林吳澄揭徯斯皆為詩文表之
熊本妻失其姓寧都人生七年而母卒事後母孝謹彌
篤年十九歸本姑病風攣日夜扶持不稍怠女弟在
室者出私橐嫁之三子鼎渙晉自教督若嚴師偽漢
兵起遣使徵鼎者再母曰敗可立待愼毋往元省守
臣以書招之又曰元運將終不可為也及衞國公鄧
愈取江西聘鼎從事母曰可矣聞江表有眞主是可
依也其明達如此
陳有諒妻信豐人亡其姓元末紅巾賊起氏與女同被
執強汙不從皆被殺
明
袁氏雩都人年二十一適李崇仁明年夫故有遺腹子
時姑在堂年八十袁奉養盡誠洪武甲子旌表其門
(明一統志)
劉氏三節婦俱贑縣人劉伯祥妻廖氏澄甫妻蕭氏德
潤妻歐陽氏三世相繼孀居而歐陽與蕭婦姑相依
四十九年至正壬辰後屢經兵亂能守身保孤玉輝
成立洪武中奏聞旌表宋濂有文述其事
劉辛二妻謝氏贑縣人年二十七夫亡遺腹生子禄舅
姑衰老家無餘貲謝氏躬紡織以具養舅姑繼沒殯
葬一循禮撫遺孤底於成立洪武戊辰旌表年八十
五而終
朱崇文妻劉氏贑縣人年二十八而寡家貧織紉以育
孤顯永樂癸未顯舉於鄉授石城訓導母戒之曰爾
少為人之師當效古人學半之功子遵其訓克稱職
焉丙戌有司狀其事於朝得賜旌表
黃信義妻葉氏信豐人年二十五夫亡無子孀居砥節
正統間旌表卒年七十七
蔡楚仁妻揭氏寧都人年二十守節撫孤又彭性成妻
胡氏盧孟忠妻曾氏俱年少撫孤守節於成化間旌
表
蘇克璋妻賴氏寧都人年二十三撫孤守節弘治間旌
表
管氏雩都人年十五適吳孔暉未期孔暉卒生遺腹子
秉珪管矢心不二善養其姑弘治庚戌旌門
孫宗器妻劉氏雩都人年十七歸宗器生子正紀僅一
歲夫亡節操堅厲事聞旌表
李宜瑞妻劉氏雩都人年十六歸宜瑞甫三載夫歿遺
子蘭慶僅一歲嫠守清潔又李進昭妻徐氏年二十
夫亡遺二子盟心守節俱奉詔旌表
張珍妻謝氏信豐人年二十五夫亡遺孤省方未及期
教子成立年八十而終
胡秀禎妻羅氏興國人年十六夫亡撫孤守節族豪受
賄逼嫁羅訴於郡乃免以夀終
鍾清妻黃氏龍南人年二十五清因渡水而溺氏沿流
求屍凡二日不得欲赴以殉急救免甘貧撫子年八
十七卒虔撫周南為給喪具太守邢珣有詩弔之
葉遇春妻曾氏寧都人年二十夫亡撫孤守節弘治間
旌表
蔡氏女名已貞會昌人弘治甲子賊起蔡年十六義不
受汙為賊支解
陳雁妻周氏興國人正德五年流寇破城周被掠威脅
不從乘間自刎
羅世序妻陳氏雩都人年二十五而寡撫子鉅鎬成立
年逾六十正德間旌表
郭元欽妻楊氏名作娘瑞金人年十七而寡撫遺腹子
成立孀居五十餘年正德間奏旌
李寬妻黃氏信豐人年二十四而寡無嗣止一女黃號
泣曰夫以節義為學我愧節義非婦也翁姑亦難之
黃心盟不渝閨壼甚肅卒年七十三歲
朱從正妻劉氏信豐人夫亡時年二十舅姑以幼艾欲
出劉志操益堅屹不為動子亦早亡獨撫孫底於成
立
吕仲德妻祝氏信豐祝仲華女翁姑歿祖姑俞氏踰八
十齒盡落艱於飲食祝以乳養之晨夕扶掖人稱祝
曰孝婦
吕若履妻羅氏興國人年二十二嫠居善養姑撫二孤
引掖以成卒年七十七
周誥妻嚴氏雩都人年十九守節子負豪債而卒債家
訴於官攝嚴聽理嚴歎曰吾不出戶庭五十年何面
目見官府乎遂自縊死士民無不哀之
周泰妻彭氏雩都人年十九夫亡守節事姑以孝聞都
御史汪鋐以節孝旌其門
曾景葵妻蕭氏雩都人年十九而寡撫子撫孫艱苦兩
世夀八十六又蕭玉器妻李氏年十八夫亡生遺腹
子復殤堅志守節年六十八卒嘉靖間俱旌門
葉廷佐妻温氏寧都人年十九夫亡撫遺腹子守節歴
六十年嘉靖間旌表又蘇國相妻蔡氏亦以少寡守
節卒年九十奉旌
温經緯妻蔡氏羅孟平妻蔡氏陳國慶妻劉氏俱寧都
人少寡守節撫孤成立被旌
曾立清妻賴氏寧都人年二十二夫亡視殮畢即自縊
死嘉靖間旌表
温寧玉妻賴氏石城人年二十撫遺腹子夀八十五旌
表
郭某妻高氏安遠人嘉靖中為流寇所執自知不免投
深潭死寇退家人蹤跡之屍從石巖浮出顔色如生
聶顯華妻王氏寧都人華疾劇王願以身代遂自縊死
曾氏雙烈俱寧都人鄧氏曾志顔妻夫病篤籲天願代
夫將卒先自縊死謝氏曾志聖妻夫病殫力扶侍廢
寢食夫死伏棺號泣次日自縊死一門雙烈世不多
見云(魏季子集)
許宗慶妻劉氏名潤貞瑞金人嘉靖四十年流賊入境
宗慶挈家避陳石山寨賊攻寨甚急潤貞告其母曰
此寨不守吾其死矣斷不受汙以辱夫也時有劉尚
卿妻鍾氏許受誥妻鄧氏李常森妻劉氏俱以死誓
越四日寨破潤貞遂投崖死鍾鄧劉三婦從之俱死
四十二年建坊竝祠
謝棟妻郭氏瑞金人嘉靖四十年攜子女避寇山中為
賊所獲強汙不從奮拳擊賊賊支解之奏聞旌表
葉以清妻陳氏寧都人嘉靖間為流賊所掠義不受辱
觸石牆而死賊怒斷其頭棄之路旁(寧都先賢傳)
王逵妻劉氏會昌人嘉靖辛酉為賊所劫強汙不從脅
以利刃罵益厲賊刳其腹而死家人收其屍面如生
奏聞旌表
藍鳳暘妻羅氏會昌人年十八夫亡守節有勢家謀強
娶賄其父與姑因赴水死
鍾鳴韻妻王氏興國人年二十一而寡撫孤守節夀七
十餘嘉靖間建坊旌表
邱如崇妻周氏寧都人年二十九而寡卒年六十一巡
按御史凡六旌焉
劉沂妻周氏會昌人年二十而沂卒守節不嫁嘉靖間
為山寇所獲不肯受辱赴水死事聞旌表
劉潛妻胡氏會昌人年十九夫亡無子矢死不二家人
欲奪其志胡曰彼欲吾嫁者不過欲得吾夫受分産
業遂悉還之僅留一老婢供薪水日惟閉戶紡績雖
至戚卑幼不輕見也邑令吕欒為作詩陳仕復詳請
旌表詔賜粟帛年八十餘卒
羅濟基妻黃氏石城人年十九夫亡撫孤長娶黃氏生
孫而子及孫相繼夭姑婦相依以老奏聞旌表
陳氏石城陳成貴女嘉靖中許聘胡氏子未歸而胡死
女聞之持刃自刺父母急救得免人聞其烈求婚者
衆乘間閉戶縊死
謝碧妻羅氏定南人嘉靖問岑賊李鑑突圍丁坊碧被
殺擄羅氏入窠羅見夫死被髮跣足痛哭絶食鑑令
妾女誘勸羅紿賊來將石擊破賊額流血厲聲罵曰
吾夫被爾殺吾願求一死耳賊怒支解之其子天宥
狀其事於巡按追羅氏屍歸葬給銀助之萬歴間建
坊旌表
謝允椿妻葉氏定南人允椿與岑賊李鑑戰死葉年二
十五父母憐其少寡勸令他適誓死不從越二年鑑
又突劫殺死謝氏三百餘人擄葉氏入窠禁土窖中
葉至夜度勢難免將衣帶自縊幾絶同擄老嫗曾氏
呼鑑妾解救之會官兵進攻曾氏扶葉竄山谷得全
歸御史賈如式表其閭
胡方益妻何氏雩都人年二十二夫死父母復許寧都
富家子及期氏潛往夫墓痛哭躍入池中水淺不得
死頭觸入泥中乃死
嚴雅潤妻高氏王越妻袁氏雩都人俱以守節撫孤被
旌
郭良節妻劉氏雩都人年十七夫亡撫三月孤有成以
完節終隆慶間旌門
劉時泰妻胡氏寧都人年二十夫亡苦節自甘事姑以
孝聞隆慶間署縣吕若愚勒碑紀其事
范必雲妻賴氏安遠人年十八夫亡無子或諷以他適
賴曰舅姑年老非我安依生養死葬咸竭其力年六
十八卒
王祐妻李氏蕭彦澄妻謝氏王實正妻鍾氏興國人俱
以少寡守節被旌
劉貴䘏妻鍾氏興國人年二十四夫死於寇節操甚嚴
旌表
王詵妻吕氏興國人夫亡割袂自誓養姑終老旌表
葉叢妻文氏會昌人年十六夫亡撫孤守節旌表
劉數妻俞氏信豐人年二十一而寡守節撫孤以
夀終萬歴間旌表
甘士傑妻許氏信豐人年二十八夫亡遺子三歲誓不
再適撫孤成立萬歴間具題建坊
徐睿妻劉氏龍南人年二十二撫孤守節卒年七十餘
旌表
謝子敏妻楊氏寧都人年十七夫亡守節撫孤繼志登
萬歴丙子鄉薦旌表
郭一爵妻杜氏安遠人年二十夫亡以節終萬歴間旌
表
楊萬璞妻曾氏名五貞瑞金人年二十五夫亡撫子子
亡撫孫迨曾孫以傑中鄉試猶及見焉卒年九十六
奉旌
葛覃妻姚氏會昌人年十九撫孤守節萬歴間旌表
鍾黔妻月氏龍南人年二十一夫死守節紡績自給課
子守化食餼於庠至七十四而終建坊旌表
汪洪妻錢氏信豐人年十六夫亡遺腹生子娶婦復早
卒撫其孫以老夀終
歐陽九霄妻鍾氏安遠人歸浹歲而九霄亡撫遺腹子
鳳翔有成年八十三卒又胡量瑄妻堯氏夫亡自縊
急救得不死以節終
廖思潤妻李氏名善果龍南人痛夫陣亡誓死守節部
使者以節義旌其門年九十終
陳沖實妻吕氏羅雍妻謝氏張本仁妻鍾氏興國人俱
以守節撫孤奉旌
吕經言妻蕭氏興國人年十九喪夫無子矢志不二婢
隨香感其苦節誓不求配事氏終身屢被旌表
鍾廷用妻王氏歐陽福隆妻羅氏鍾榮祚妻謝氏俱興
國人夫亡守節以夀終
王朝舉妻陳氏羅彦理妻劉氏俱興國人少寡無子以
節終旌表
郭守謐妻杜氏安遠人年十六夫卒撫子成立以節夀
終同邑杜喬東妻郭氏年十八而寡撫女守節杜旻
妻邱氏年十九夫亡紡績度日年至八十餘卒俱奉
旌表
彭處昭妻陳氏寧都人年十九夫亡撫孤守節以老又
温應元妻李氏年二十而寡貞操始終如一俱於萬
歴間奉旌
鍾華璉妻朱氏瑞金人年二十六夫亡守節養姑教子
老夀而卒同邑楊正懋妻蘇氏名愛姑年十八歸楊
二十而夫歿養姑撫孤艱苦備嘗又湯世竒妻鄧氏
名英娘年二十五夫亡無子守節俱於萬歴間旌表
斯邦榖妻蕭氏贑縣人早寡守節撫孤仲子言貫登萬
歴癸酉鄉試以夀終旌表
謝慇妻孫氏贑縣人年二十八慇卒家貧苦節奉姑以
老同邑張四維妻黃氏年二十三夫亡守節撫孤夀
至八十又蔡兆文妻桂氏年二十一夫亡無翁姑妯
娌之倚蕭然隻影訓二子學成俱得旌表
曾宸妻周氏雩都人笄年而寡撫孤守節夀八十有三
旌表
吳昌巖妻何氏信豐人年二十四夫亡撫子養姑屢被
旌奬
曹禾妻袁氏信豐人年二十二夫亡撫孤屢經家難卒
以節終同邑吳拱冕妻劉氏年二十五而寡悲泣喪
明踰三十年復能辨物事聞旌表
吕俸妻鍾氏興國人笄年喪偶撫孤守節卒年八十五
旌表
鍾思獻妻彭氏寧都人年二十三夫亡撫孤成立以節
終又魏開妻李氏早寡立嗣守節俱奉旌表
李凌雲妻曾氏廖任政妻曾氏曾逢辰妻陳氏俱寧都
人早寡撫孤守節旌表
曾于鏡妻陳氏寧都人及笄而夫亡苦志守節奉聞旌
表
曾安邦妻孫氏雩都人安邦授南靖訓導孫隨之官山
賊破城安邦攜家走避男三俊為賊所執安邦亦為
賊傷孫遂投火死三俊痛母悲號欲從之賊感動出
孫尸灰燼中令三俊收殮焉游副使震得為文祭之
萬歴丙午旌表
黃堂妻俞氏信豐人副使大節之母幼隨父宦邸口授
以書輒通大義年十五歸黃能順適舅姑意初一再
娩身俱不育即慫慂堂納妾者再舅患瘋痺姑患乳
癰俞供滫瀡藥餌朝於舅而夕於姑雖腥穢不可近
蓐侍若弗聞也者湔滌傅藥三年以為常舅先姑五
月卒姑繼之兩喪拮据盡禮後連舉二子妾姚已先
舉子旋卒俞子之如己出賢孝之譽遠近無間言
汪國奇妻李氏會昌人年二十四夫亡家貧無子有富
兒謀娶不從姑諭之曰守節固美奈二老在溝中瘠
何李乃應命往富兒家三日夜不解衣帶得間自縊
死
楊炯妻柳氏贑兵婦也萬歴間楊應龍反播州炯從征
陣亡有富家兒豔其色強委禽焉及娶柳堅不從富
兒自入牽其手柳罵曰我手豈為人汙遽引刀斷腕
富兒乃驚去
賴氏寧都人及笄將歸羅歴生而羅卒女告父母曰羅
家貧盍返所聘釵釧以助其喪已而誓不嫁父母未
之許遂自縊
謝氏名鸞姑瑞金人幼許聘鍾斌斌侍父遠宦客死女
以身已許鍾豈容更適獨居四十餘年雖至戚罕見
其面
李氏名秀玉龍南人幼字唐旭英將嫁而夫卒李翦髮
自矢終身弗改建坊旌表
彭君臨妻陳氏寧都人年十九而寡至九十四終都御
史鄒元標有詩輓之
文明妻歐氏會昌人年二十七而寡卒年八十奏聞旌
表
蕭文舉妻徐氏龍南人年三十而寡紡績自給夀九十
旌表
鍾宗禮妻賴氏瑞金人年十八守節撫孤夀七十五(安
志)
曹希彬母江氏信豐人年二十而寡家貧撫子享年九
十三歲同邑曹某妻謝氏年二十守節坐臥一室至
八十五卒張廩妻曹氏年二十五夫亡貞節自矢教
子成立撫按旌奬五次而卒
甘某妻吳氏信豐人盜劫其家吳親仗劒以拒賊夫得
逸去吳亦創甚昏仆於地賊飽掠計焚其室火已燃
吳驚醒斷一指叱之曰賊奴焚我室誓必盡擒奴殺
之賊懼滅火而去其後膺制誥語有云臨難而挺身
以全夫格盜而斷指以全節蓋實錄也
蕭大賓妻劉氏會昌人大賓德行見重於鄉年八十二
累薦賓席劉佐理家政綽有賢聲夀登百袠萬歴間
建坊額曰百歲流芳
劉籥妻譚氏贑縣人年二十五而寡撫二孤後長子思
誨成進士夀躋八十泰昌改元奏聞旌表
劉文彩妻許氏贑縣人孀居撫子巡按葉成章給扁旌
之曰貞堅金石署其門曰兩間正氣綱常重三殿恩
光日月高
葉芊妻謝氏寧都人崇禎末避亂於上鄉賊迫度不可
脫以子授夫使速去謝遂被掠賊將犯之謝笑曰吾
一女子何往但須沐浴妝畢侍左右可乎賊帥大悅
許之謝入房以剃刀自刎死後七日芊以船載其尸
歸面如生
劉一賓妻邱氏雩都人年十九夫卒家甚貧課遺腹子
震年成諸生學使侯峒曾旌其門年六十七卒
彭長庚妻蔡氏寧都人夫死守節孝養祖姑崇禎間旌
表
程名妻朱氏石城人早寡守節課子養姑姑疾願以身
代年六十一巡按周燦題請旌表(西巡政略)
龔朝士妻賴氏石城人賊與龔有夙隙執其翁姑與夫
將殺之求贖不許求以身代死亦不許因大罵遂俱
遇害
鍾有倫妻胡氏雩都人崇禎末與夫避亂石砦而賊至
遂投巖死賊退尋得遺骸徧體碎裂面如生時
賴魁諫妻葉氏龍南人明末為閻寇所掠投江死七日
屍出面如生又賴元邵妻蔡氏流賊破城痛罵不屈
賊斷其四肢而死
國朝
劉士遴妻王氏信豐人年二十六而寡治家嚴肅康熙
二十四年旌表
劉天光妻賈氏贑縣人從夫寓汀年二十一夫亡扶櫬
歸贑為盜所阻於艱難中得全夫骨歸葬堅節四十
餘年康熙三十五年旌表
邱完賦妻丁氏雩都人年二十二完賦卒課子寬餼邑
庠年八十卒康熙三十八年旌表
廖赤之母賴氏石城縣人康熙四十三年以節烈奉旌
戴士升妻嚴氏信豐人年十九夫歿無子立族姪為嗣
康熙四十五年旌表
屠正起妻劉氏贑縣人年二十一夫亡守節以終康熙
五十年旌表
李扼妻胡氏會昌人夫亡撫孤成立奉旌
徐參妻許氏龍南人年二十一孀居壽一百一歲奉旌
潘天材妻王氏長寧人年二十二喪夫有勢豪強娶之
氏執刀自刎獲救而免孝事耄姑足不越戶卒年六
十六旌表
羅大美妻謝氏長寧人年二十三喪夫守節至老奉旌
表
賴濬妻陳氏石城人守節康熙五十年旌表
謝文莊妻鍾氏贑縣人年二十三夫亡守節撫三歲孤
成立凡二十八載康熙六十年旌表
劉殿徵妻李氏贑縣人年二十三而寡撫孤成名又同
邑傅天麒妻管氏謝上逢妻王氏劉階升妻曾氏劉
季良妻謝氏俱年二十餘矢志守節各歴三十餘年
雍正四年旌表
胡荆山妻姜氏寧都人年二十一守志凡四十六年雍
正四年奉旌
張泰詠妻王氏信豐人年二十三撫孤守節至七十二
歲雍正四年奉旌
楊兆嶀妻鍾氏鄧先楫妻張氏李聲妻賴氏賴時蓮妻
朱氏俱瑞金人年二十餘夫歿奉姑撫孤苦志守節
各歴四十餘年雍正五年旌表
毛貫易妻廖氏瑞金人夫歿哀毁不欲生投繯者再為
姑所持久之姑以貧迫奪其志廖陽諾竊往夫墓慟
哭歸閉門服毒死時年二十二雍正五年旌表
鍾懋官妻李氏興國人年二十守志撫遺腹子成立夀
七十又同邑鍾獻略妻劉氏妾張氏俱年二十餘育
孤守節三十載雍正六年旌表
熊承琮妻黃氏潘大海妻諶氏黃承瑜妻周氏黃日暉
妻曾氏陳煥繼妻賴氏賴永裕妻劉氏李明允妻劉
氏許立儔妻陳氏俱石城人年二十餘守節各三十
餘年先後建坊旌表
陳大占妻李氏贑縣人年十九夫亡事孀姑孝育遺孤
暨諸孫皆成立苦節三十年雍正八年旌表
劉芳忠妻楊氏瑞金人年十七而寡守節三十六年雍
正八年旌表
陳自勗妻劉氏石城人年二十一夫亡子生璧復夭偕
媳李氏苦志共守又同邑周碧先妻熊氏年二十撫
遺腹子守節各三十餘年俱雍正八年旌表
唐氏廣昌人適石城陳自覺二十三而寡奉姑撫孤歴
三十八載雍正八年奉旌
譚昌遠妻王氏龍南人年十八夫亡撫遺腹孤以奉姑
守節五十餘年雍正九年旌表
熊幼深妻賴氏石城人年二十二夫亡奉姑撫孤苦節
四十年雍正九年旌表
賴湄妻黃氏石城人年二十二夫亡撫遺腹孤苦節四
十餘年雍正九年旌表
温維北妻賴氏石城人年二十二夫亡撫孤守節六十
八年雍正九年旌表
吳國瑞未婚妻郭氏名滿玉贑縣人年十七國瑞殀聞
訃哀痛幾絶矢志守節父母不能奪遂送歸于吳氏
食貧茹苦藉紉針以養姑三十年備盡孝道立伯氏
子惟佶為嗣撫之極慈待之有禮子請問起居止戶
外未嘗令入臥室外人罕見其面外氏慶弔禮當往
則必攜手製布褥恐椅席曾經男子坐者其嚴於自
閑如此嗣子惟佶復殀氏益艱苦又立嗣孫年已五
十九苦節四十餘年矣雍正九年題旌
曾氏三烈寧都人楊氏邑諸生曾士樗妻子婦温氏諸
生師旦妻蔡氏裔芹妻庚寅城破婦姑三人同縊於
家門樓兵入見尸驚歎曰此眞節婦其一婦幼最難
致敬禮而去時蔡合卺方三月年十有六當三人之
投繯於樓梁也蔡忽下姑顧之曰有悔心耶對曰嫂
當居左雖倉卒毋失序於是請姑居中温左蔡右而
縊死
陳兆維妻李氏石城人年二十喪夫守節壽七十卒又
陳銘妻胡氏青年誓節撫姪續夫祀年六十七卒俱
祀節孝祠
魏禧妻謝氏寧都人讀書知大義禧客死儀眞謝聞訃
號慟不食積至十三日死(府志)
陳光洪妻郭氏聶士烺妻蕭氏謝明登妻羅氏李氏女
德秀劉思誨妻黃氏劉曰佺妻曾氏劉曰伶妻宋氏
謝讚妻桂氏李元棟妻朱氏張洪妻戴氏徐君行妻
吳氏楊汝愛妻羅氏謝胤繡妻月氏郭多禎妻劉氏
葉中桂妻劉氏郭大經妻謝氏王一龍妻徐氏劉之
鳳妻應氏封紫章妻蔣氏(俱贑縣人順治丙戌死寇難)
唐賓臣妻劉氏(贑縣人康熙乙卯死寇難)
宋汝珩妻曾氏嚴昌胤妻易氏(俱雩都人順治丙戌庚寅死寇難)
趙昌宋妻張氏劉照海妻曹氏劉某妻藍氏戴蓮妻劉
氏曹鉉妻甘氏李某未婚妻俞氏(俱信豐人順治初死寇難)
王文華妻皮氏(興國人康熙八年死山寇難)
廖愈達妻李氏妾江氏張氏温先升妻曾氏彭焜妻李
氏盧季培妻李氏謝元璞妻沙氏李本如妻謝氏楊
自求妻黃氏杜好誠妻蔡氏王玉粹妻楊氏楊良卿
妻彭氏李彦誠妻熊氏邱曰寀妻吳氏楊文德妻魏
氏(俱寧都人順治丙戌己丑庚寅死寇難)
郭同衍妻歐氏鄧祥生妻賴氏李瑋母歐氏劉慶庠妻
歐氏謝應鴻妻劉氏劉慶助妻喻氏王信妻胡氏蕭
冠芳妻歐氏劉克榮妻彭氏文宗孔妻謝氏(俱會昌人順治
戊子死金聲桓難)
汪行簡妻張氏(會昌人康熙甲寅死閩寇難)
郭在中妻歐氏朱在御女印姑劉汝傅女潤姑朱世選
女金珠鍾懋選女銀姑(俱瑞金人順治初死寇難)
劉舜年妻歐陽氏陳公亮妻廖氏廖君錫妻鍾氏(俱安遠人
順治初死寇難)
曾起掄母月氏黃成逵妻胡氏譚璨妻李氏鍾氏女(俱龍
南人死金聲桓難)
黃士衍妻賴氏賴德固妻陳氏柳櫛妻賴氏陳大治妻
黃氏賴龍光妻黃氏黃鐘妻周氏賴一振妻黃氏(俱石
城人順治己丑壬辰死寇難)
廖汝楫妻黃氏李光華妻陳氏(俱定南人先後死寇難)
潘祝萬妻謝氏邱開先妻何氏陳氏女(俱長寧人康熙丙辰死粤寇難)
江西通志卷一百二
