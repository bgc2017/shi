欽定四庫全書
江西通志卷一百六
方技
儒先之道旁兼游藝教統乎同學通乎類類不一方
皆理所寄每有神授匪云私智星躔推命堪輿測地
惟卜與醫吉凶攸繫術解多端勿輕末技正史稗官
歴詳載記苟肄斯業必詣其至小道可觀多能不鄙
作方技志
南昌府
漢
嚴豐字孟侯豫章人王莽時官郡主簿莽既簒位太守
河東賈萌與安成侯張普約舉兵師興之日有蜂叢
集萌車豐曉占候以為不祥萌進兵不聽會張普負
約無援遂戰死(謝承漢書)
唐
崔季真洪州人家於郡西善鼓琴工繪事大歴中一夜
大雪見有老人避雪門下者神骨非常延入具麥麵
以進老人曰麥禀四時之氣榖之善者沃以豉汁則
彌佳又具松花酒以進老人曰花澀無味乃探懷中
藥投之酒味頓美隨遺藥數丸圖一幅而去後季真
出示茅山李合光合光曰此葛洪季子也季真好養
生之術以故有仙緣云(安志)
胡超僧洪州人聖歴中出家學道隱白鶴山微有法術
自云數百歲則天使合長生藥所費巨萬三年乃成
自進藥於三陽宫則天服之以為神妙望與彭祖同
夀改元久視放超還山賞賜甚厚服藥之後三年則
天崩(朝野僉載)
朱邯豫章人精於周易得京管之遺法建中初遊楚賣
卜青山人董元範母患竒病至夜即發邯為筮之得
解之上六曰君今日昃且衫服於道側伺有執弓挾
矢而過者君向求之時邑人李楚賓喜獵其時果至
元範邀之至家設酒饌留宿是夜月明如晝楚賓出
戶徘徊見一大鳥飛集舍上引喙啄屋即聞堂内呌
痛苦聲楚賓引弓射之兩發皆中其鳥飛去痛聲亦
止明日與元範四索於敗屋中得碓捏古址兩箭著
其上皆有血光取焚之母患遂平(太平廣記)
李生中和末以明經應舉如長安途中遇一道士同行
言意相得因言黃白術道士曰點化神仙小術也但
世人多貪將以濟其侈故仙道祕之吾觀子性靜寡
慾似可教者今以方授子可以濟乏絶而已如遂能
不仕亦當不匱衣食得禄則弗復為如為之則貪也
仙道所不許也因手疏方授之别書藥草數種李每
遇乏絶依方為之無不成者及為南昌令復為之絶
不成矣從子智脩為沙門李以數丸與之智脩後遊
鍾陵止賣藥家燒銀得二十兩以易衣時劉仁規為
刺史方好其事為人所告幸而得免(搜神記)
司馬頭陀名曦唐時人習堪輿家言歴覽洪都諸山鈐
地一百七十餘處訖今猶驗一日至奉新參百丈曰
近於湖南得一山乃一千五百善知識所居百丈曰
老僧可住否曰不可和尚骨相彼骨山也時華林覺
為首座詢之不許一見典座靈佑曰此為山主人也
後往住山連帥李景讓率衆建梵宇請於朝賜號同
慶寺天下禪學輻輳竟如其言(安志)
夏主信新吳浮雲宫道士能運掌心雷治石精至今丫
口石尚存凡祈晴禱雨輙應(同上)
厲歸真唐末道士遊洪都信果觀見三官殿内功德塑
像是元宗時夾紵制作甚妙多被雀鴿糞穢其上歸
真遂於殿壁畫一鷂筆跡竒絶自是雀鴿無復棲止
尤能畫折竹野鵲後傳歸真於羅浮山上昇亦異矣
(玉堂閑話)
五代
豫章術者臨安縣錄事鍾起有子數人與錢鏐飲博起
嘗禁諸子諸子多竊從之遊豫章人有善術者望牛
斗間有王氣牛斗錢塘分也因遊錢塘占之在臨安
乃之臨安以相法隱市中隂求其人起與術者善術
者私謂起曰占君縣有貴人求之市中不可得視君
之相貴矣然不足當之起乃為置酒悉召縣中賢豪
為會隂令術者徧視之皆不足當一日術者過起家
鏐適在外來見起反走術者望見之大驚曰此真貴
人也起笑曰此吾旁舍錢生耳術者召鏐至熟視之
顧起曰君之貴因此人也乃慰鏐曰子骨相非常願
自愛因與起訣曰吾求其人者非有所欲也直欲質
吾術耳明目去(五代史)
宋
王仔昔洪州人始學儒自言遇許遜得大洞隱書豁落
七元之祕出遊嵩山能道人未來事政和中召見賜
號冲隱處士帝以旱祈雨每遣小黃門持紙求仔昔
畫日又至忽篆符其上仍細書焚符湯沃而洗之黃
門懼不肯受強之乃持去帝盖默祝為宫妃療赤眼
者用其說一沃立愈進封通妙先生居上清寳籙宫
獻議九鼎神器不可藏於外乃於禁中建圓象徽調
閣以貯之仔昔倨傲又少戅帝嘗待以客禮故其遇
巨閹殆若童奴及林靈素有寵忌之䧟以事囚之東
太乙宫旋坐言語不遜下獄死仔昔之得罪宦者馮
浩力最多未死時書示其徒曰上蔡遇冤人其後浩
南竄至上蔡被誅(宋史)
僧巨然鍾陵人工山水深得佳趣知名于時每下筆如
文人學士得題賦咏詞源滚滚出於毫端比物連類
激昂頓挫無所不有於峯嶺崖竇之外下至林麓猶
作卵石松柏疎筠蔓草之類相與映發而幽谿細路
曲屈縈帶竹籬茅舍斷橋危棧真若山間景趣也今
御府所藏一百二十有六(宣和畫譜)
楊補之字無咎南昌人自號逃禪老人又號清彛長者
水墨人物學李伯時梅竹松石水仙筆法清淡閒野
為世六絶高宗朝屢徵不起姪季衡畫墨梅甚得家
法又能作水墨翎毛同邑劉夢良亦善寫墨梅補之
甥湯正仲字叔雅後居黃巖自號閒庵善畫梅竹松
石清雅如傅粉之色水仙蘭亦佳大抵宗補之而别
出新意(安志)
李頗(一作坡)南昌人善畫竹氣韻飄舉落筆有生意顧所
傳於世者不多也(同上)
鐸長老俗姓辜南昌人精形家術嘗為南昌劉長老相
地葬其夫婦觀者殊易之久之長者孕日繁昌又為
豐城李姓卜兆初啟土時鐸輒辭去且戒之曰返寺
鳴鐘始可窆棺未至偶他寺鳴鐘遂窆棺則鐸震死
於途矣李之族自後始大明初則南昌劉子南新建
趙子方豐城何野雲亦其亞也(同上)
元
傅椿年字莊叟進賢人有法術能驅雷盪妖元至元丙
子以安集功授奉新尉不起(縣志)
明
徐復高奉新縣崇元觀道士通法術永樂十五年省城
旱復高坐七層臺上案振金牌則雷鳴手摇小旗則
電掣大雨傾盆魚蝦盈街章江水淺三尺(安志)
張粲字宗禮新建人少業儒多病因精於醫療人有竒
效未嘗責報遇貧困輒施金遺粟頼以活者甚衆寧
獻王賢之舉為良醫年七十三卒胡頤庵為之銘子
升繼其職行誼尤著官教授孫元椿進士任知府元
龍亦舉於鄉(林志)
沈應善字嘉言梁休文後裔其六世祖仕豫章因家焉
事親至孝親歿廬墓三年閭里稱之屢試不售一夕
夢神人示曰上帝命汝活千萬人寧可守一編以自
負乎既寤遂决志學醫遇蜀之韓隱庵師事焉初授
素問内經諸書研究不輟徐進以導引之學及祕藏
諸方三年韓别去曰九九之際遲我於峩&KR1453;之麓自
是名益振凡士大夫無不與之遊投以劑罔弗驗者
歲癘則捐貲貯藥以濟人之求靡有倦色居旁構一
舍曰来安堂諸藥餌飲食無不具備羈旅貧苦者聞
聲麕集年八十一忽語家人曰韓先生招以緘我將
逝矣尋沭浴而卒著素問箋釋二卷醫貫集補二卷
子長庚以經業補弟子員能世其學(安志)
按沈應善前志誤編入唐今改正
楊節譽進賢人受學於傳椿年天順中召至京師試以
法能指揮風雨宫殿妖氣遂以蕩滅授帶俸錦衣衛
指揮使不受後不知所在相傳謂之楊法師(同上)
國朝
王大國字邑郊南昌人屢舉不第患痰疾遇異人授以
素問内經及祕藏諸方遂精醫學切中肯綮同里杜
氏子年幼久患瘰癧大國投以二丸即日平復南昌
司理胡慎三左足患癰直穿脚底醫數易而癰日甚
大國去敷藥止服湯劑不一月而愈巡撫蔡士英監
臨鄉闈背疽大作大國為調理速愈而不作楚同時
有何述樵者精於痘科人以二仙稱之並著靈跡于
世
瑞州府
宋
無名相士精風鑑筠州太守聞之為徧召賓僚試其術
時曹利用為巡檢同王務本在座相者言利用後當
極貴坐客皆笑復問務本何時登第曰須巡檢入兩
府時耳客皆曰烏有是後利用以使契丹有功為閣
門使十年間列位樞府而務本適登第後為海州推
官(府志)
彭攀龍字淵材新昌人工於樂律獻樂書於朝為協律
郎飦粥不給乃歸(安志)
鄒王臣字元佐涉獵書傳精通五行以人之年月時日
推其夀夭禍福貴賤貧冨萬不差一自言凡看命須
隨所見即談無不竒中若稍涉思慮則相去遂遠矣
著有洪範福極彛倫奥旨五卷貴命四十九格行於
世(同上)
陳善字德成新昌人以策授承信郎歴臨安幕監岳州
軍改江西憲幕得父建龍虎山之術鞭霆致雨每歲
旱頼其祈禱號月湖先生(同上)
方子明道人也寓高安聖夀寺蘇子由贈以詩有水汞
成銀利十倍丹砂為金世無對之句(欒城集)
元
周德清高安人工樂府精通音律著中原音韻虞伯生
序之(安志)
潘濤上高人累世以業醫顯名至濤益著著醫學繩墨
一書其目有十一切脉二問症三斷病四辨逆順五
明標本六立治七審輕重八處方九用藥十調理行
於世(同上)
曾義山一名法興上高人善占術青田劉基丞高安法
興過之語曰相公聰明絶世而器宏遠當為一代偉
人吾書盡以相贈基借觀乾象諸書法興以原本畀
之曰吾不欲留此以為家禍也後明太祖嘗問基知
所授受乃令有司為法興營居室表其墳墓(同上)
明
劉偘字豫甫上高人元季瑞州路學正與高安丞劉基
奉新胡泰為友精於易卜世亂棄官家居懸棹為識
號銀河棹與人言吉凶無不立驗凡上高業隂陽術
者悉祖之洪武初以薦舉復任本學訓導著有銀河
棹外編(上高縣志)
鄧詳甫高安隱士也嘗遇異人授象緯韜鈐之祕避世
不仕劉基來丞高安詳甫見而竒之基與遊盡得其
藴論者比之圮上老人云(安志)
李綢善地理為世宗營夀陵特授欽天監博士(新昌縣
志)
胡任高安人醫術最精利濟甚廣著有醫方諸集(安志)
姜扆進賢人以醫久寓高安頗有儒行萬歴戊子己丑
間連荒所在病疫扆施藥濟困所活良多貧者尤德
之(同上)
袁州府
南唐
何溥字會通袁州宜春人天資穎異善地理家言元宗
聞其賢累詔起之擢國子祭酒保大中鄒廷翊相皇
陵於牛頭山溥言不利極表諫諍忤旨謫休寧令溥
至邑即改縣基吳王墓後倚松蘿山前名真武下壇
形未幾卜地縣東南隅居焉舍前削石按太極八卦
諸圖茂林脩竹時時披襟嘯傲其間後主時復徵不
起隱芙蓉山&KR1524;髮為頭陀雖假迹禪門絶不譚釋語
每誦道德經必歎曰真聖人也孔子豈欺我哉由是
專脩長生煉化之術所著論氣正訣一卷傳世(十國
春秋)
臨江府
宋
鄒公新淦人寧宗時有雷擊物為産婦所觸不能上升
時鄒巫能誦解咒忽有神請曰為誦解穢咒千遍當
有以報鄒誦訖神授鞭印各一曰祈晴順印祈雨倒
印用鞭畫空雨止畫處神忽不見雷升天矣鄒平生
喜食鴨嘗過其女留殺鴨為黍時曬麥於庭天有雨
勢女欲收而後饌曰雨當無損於麥須臾大雨鄒望
空四向而畫獨庭無雨由是遠近人招之祈禱如法
用印無不立應年九十餘卒鞭印亦亡鄉人祀之玉
笥山承天宫前廟中號曰鄒公(異聞錄)
吉安府
唐
劉守真善調風角楊州刺史楊行密遣將周本圖吉州
與刺史彭玗戰於象牙潭玗敗走立寨新淦楓岡聞
守真名召至軍中每逆戰守真以術厭之敵不能破
一夕劉死玗戰不利棄寨去(江南野史)
宋
劉元賓連舉於鄉任潭州司李通隂陽醫藥術數真宗
試之驗賜名通真子所著有集正歴横天卦圖神巧
萬金方註解叔和脉訣傷寒論洞天鍼炙經(安福縣
志)
藍玉仲永新人精方脉預言人禍福夀夭竒中體豐龐
善飯士大夫家爭輿致之其起人痼瘵或以一劑或
因前醫所立方增減一二或亦無所增減第稍差等
分無不立效或曰其術多得之藍元初玉仲族叔父
也(安志)
劉嬾窩安福人少卓犖里晏氏子病危忽一道人款門
曰與錢千貫吾當治之晏委錢恣所取道人日攜百
錢飲酒家暮醉則歸忽早作呼晏辦一犬置病子前
令健夫夾持之道人坐其後默攻之病子苦甚欲起
戒夾者堅勿動夕乃罷明日又如之病脱然矣其犬
一夕垂絶嬾窩視而歎曰術則竒矣如犬何道人喜
曰仁言也復命取一新磚置犬前如前攻之犬則摇
尾去磚則墳矣更不受謝取書數卷授嬾窩去遂以
醫名世(同上)
潘碧山安成人善風鑑傅與礪贈以詩有直言往往驚
四座乃使世人畏其口之句(傅與礪集)
謝茂德精岐黃之術時以仙翁目之傅若金贈以詩云
(同上)
明
彭用光廬陵人善太素脉言多竒驗所著有體仁彙編
(安志)
王昂廬陵人通古今諸醫書人有危疾集郡中諸醫無
能療者昂投劑立應其不可者任羣醫出計施巧不
活也嘗語人曰余每遇疾艱危未嘗不退而深思求
為必活之計又曰醫以輔養元氣非與疾求勝也夫
與疾求勝者非味雜辛烈性極毒猛則得效不速務
速效者隱禍亦深吾寧持久緩待其自復也人有疾
輒往視之不責其報詳見羅念菴墓誌(同上)
周騎龍廬陵人成化間以善談禄命著名豫章尤精範
圍數御史趙敔按江右威望甚著及瓜當還朝騎龍
曰不然行有西北之調敔頗疑之未幾調晉臬敔問
之騎龍曰公元數一六六四會數一七四數有從臣
清要捧天書烏臺青𤨏遷藩臬之句何可逃也敔始
服其術因求範圍歌訣為之序而梓之以廣其傳云
(豫章書)
郭脩翰永豐人父益懋為諸生僑寓惠州興寧生脩翰
讀易讀史手不釋卷母盲廢自謂採給行傭吾不如
江次翁遂窮天文七政諸書賣卜於市得錢供母星
學名一時有人問夀曰子不及糉迨五月三日其人
怒反詰之曰吾糉及釜矣越明日疾作張督府岳以
司馬内召過程鄉召問之對曰猶寄長城三歲張愕
然尋有麻陽之命言王方伯當大用一歲兩遷但不
得專敇王曰方伯例必列銜中丞撫一重鎮何為無
敕果尹京兆再遷卿陸方伯杰深信之薦於邱大參
民範言其旬日必及禍邱怒欲罪之以出陸門下姑
遣人守之使不得逸去至期果蓋棺貳守莫同自惜
不及第恒俯首於人脩翰言一歲入召再歲按察提
刑若持左劵然庚戌六月病羅俶問之脩翰曰而命
當先我死猶來問訊耶初三羅無病驟卒脩翰自知
死期云我六旬有六六月六日無生理果然(廣東通
志)
趙銓字仲衡廬陵高唐里人精岐黃術制業仍不廢以
諸生貢於朝仕靈夀霍山兩邑夏貴溪大拜入京夜
泊吳城靜中忽傳呼聲雜以絲竹金革市驛交喧月
下隱隱有宣言藥王到者貴溪詢藥王何人曰姓趙
已而寂然乃銓舟至貴溪索見與語大加賞異即同
入京會世廟不豫太醫束手貴溪及大臣公卿咸舉
銓入診視不終劑而聖躬大安後解組歸惟著書脩
真而已有乞醫者即赴之不責人金帛而施藥不怠
又善太素脉清江蕭須山病篤銓往適病者假寐先
診其長子取酒相賀曰子脉無憂何妨乎父夀投一
劑而愈出都門時見一死者已含斂方下棺銓下馬
啟其衣衾令取沸水下刀圭灌之而甦其神類如此
銓臨終無病腹中閣閣作聲笑曰龍吟虎嘯風雲慶
會吾當赴之有頃異香滿室見頂上一道光彩冉冉
而上而銓坐逝矣經日如生所著有春風堂集石亭
醫案岐黃奥旨諸家醫斷大素脉訣(廬陵縣志)
陳宗文泰和人幼遇異人授以醫術凡診人脉或無病
而言死或易簀而言生或在童時而言終身貴賤夀
夭無不竒中嗜酒豪邁視利如土苴(安志)
蕭公伯泰和人善畫照其染色處可占人榮枯不但肖
之而已時有畫師寓邑之普覺寺公伯慕其名往事
之盡得其法一日汲水故遲至師責之公伯曰適見
二鬼鬭因忘歸遂以水畫地作狀師大驚服遂有名
(同上)
郭詡號青狂泰和人善雜畫信手作人物輒有竒趣而
詩尤過之其姪巖學之益精妙並入圖繪寳鑑(同上)
撫州府
宋
陳撝臨川人周益公必大贈以正易心法易索兩書謂
心法出麻衣道者其傳則希夷先生可以求天理易
索太和張汝明所作可以知人事撝得之遂以精易
卜名(府志)
徐熙字淡山金谿人善寫淡墨山水受知徽宗欲授以
官熙對曰臣願為布衣人也上即賜名布衣高士云
(縣志)
陳自明字良甫臨川人精於醫以李師聖郭稽中所著
産論室慶諸集綱領漫而無統節目略而未備醫者
不能深求徧覽乃採摭諸家附以家傳驗方編輯成
書凡八門數十餘體總二百六十餘論論後列方
為大全良方金壇王肯堂為證治準繩女科一部全
用之(安志)
元
普穪撫州僧也至元間人初唐一行禪師作星歴書十
有三家誓曰國興則見未興則隱後青城山僧號枯
木傳此書於史彌遠家至普穪又得其傳而後四明
慧月號琴堂者挾斯文至大都明南昌僧號普庵復
獲此書於天界寺授括蒼季宗舒遂揚其波至今稱
琴堂五星云(星學大成)
明
曾易明金谿人景泰中遇異僧授以堪輿家術為人卜
地衰旺興廢輒先定其年月日時皆竒中臨川饒氏
館易明於家者三年事之特謹然終不敢以地請最
後易明乃指示曰某可墳某可宅卒賴其力或以冨
貴傲即有重賄輒拂衣去不娶妻無子漸能辟榖不
知所終(安志)
李興生樂安人患風痱欲飲食則仆卧於地始能下咽
欲言則畫地作字始達其意頗能詩董侍御未第時
獻詩曰清時早展為霖手莫遣蒼生望八荒後董欲
養於官辭以母老為作傳比之支離子輿之流亞云
(同上)
張神峯臨川人精星學以五行禄命諸書沿習訛舛著
闢謬一書海内星平皆宗之(同上)
建昌府
國朝
李如璋字子孚南豐人幼通敏五官並用尤精九章數
學順治壬辰度田令下疆域新定田賦紛錯民緣為
姦邑中集老算手數十人月餘不能楚如璋年十五
哂其煩苦掣珠盤左右手撥動如飛聲若流水銖黍
無差數日一邑糧清江右通省錢榖勾稽校覈綱舉
目張皆其手定至今便之謁選得嘉定江灣司巡檢
能其職以不肯俯仰上官投劾歸(懷葛堂集)
廣信府
宋
俞直玉山人通素問玉册之書内外常變之辨至河洛
易象太元之數三統九經五行納音之旨無不求其
義而為說秦檜為相時欲館置直謝不肯就紹興辛
巳金人犯淮用事者遣使問以兵退之期言皆切中
惜後世無有傳其書者(玉山縣志)
鄭同字亦虛玉山人以行義見推於鄉尤精書法舉八
行科而不果上米元章與同帖云晝寢夢龍蛇遶榻
及覺乃小兒披來翰也其稱之如此(安志)
葉子仁上饒人推算筮占往往如破的歲乙酉真文忠
方在班子仁以書勸補外甚力未幾果去國子仁每
推論五行輒以善道勉人如孝弟忠信清心寡欲等
語未嘗不懇切言之真文忠贈以絕句云易象推占
妙入神勸人忠孝更諄諄只今誰似君平術惟有南
陽賣卜人(信乘續葑)
元
方壺子姓方氏名無隅龍虎山人學仙於金蓬頭結社
於張孟循盧伯良其畫冠絕一時尤精於竹張宇初
稱為壺仙嘗於高石徐氏畫青山白雲圖學士虞集
題句(畫史會)
張與材字甲梁號薇山别號廣微子善畫竹與龍張嗣
成號太元能畫龍亦畫有廬山圖張嗣德號太乙善
寫墨竹禽鳥吳霞居龍虎山善畫龍(同上)
明
林森上饒人家世業醫資性靈朗博究羣書郡舉任醫
學正科活人之功不可勝紀(安志)
周詔字天章上饒人為人俊雅出塵輕財好義嘗於江
湖中遇異人授以地理指掌圖盡得山川源委脉絡
之詳以是邃於地理蔡虚齋稱其談論符經義脫世
味有近道之資欲論薦之未果因為序以見意(同上)
張祉字天與鉛山人幼習舉子業因繼母疾不愈遂棄
所業徧訪名醫傳鍼炙之法為人尚義人病多賴以
生更不責報善書能詩所著有筠石集(府志)
程福生字梅巖玉山人精書法燕京承天門關王廟石
碑其真跡也八分書尤工畫梅清瘦絶倫有金石遺
文四本(安志)
洪濤弋陽人少業儒後專醫每施藥濟人如神授太醫
院副從征交趾軍中大疫濤以蒼术黃柏百鍋煑之
徧飲皆愈改榮藩良醫正王缺唇濤搗藥補之如天
成賜建國醫坊號為補唇先生年九十致仕(同上)
王適字太古玉山人初充府掾棄去究詩書尤工畫十
許年聲名藉藉人以畫強索不肯䙝應遇知己酒酣
興到下筆淋漓殊足珍玩所著太古集二卷傳世云
(同上)
邱可封字汝禮貴溪人由歲貢歴官國子典簿博覽羣
書通天文尤精素問與人切太素脉談休咎終身不
爽所著有醫書及經驗竒方多出自創(府志)
饒州府
唐
柳翁天祐中人常乘小舟釣鄱陽江中凡水族之類與
山川深遠者無不周知鄱陽漁者咸咨訪而行吕師
造為刺史脩城掘濠至城北則雨止役則晴或問柳
翁翁曰此下龍穴也震動其上則龍不安而出穴龍
出則雨掘之不已則霖雨方將為患既深數丈果得
方木長數尺交搆叠之累積數十重其下霧氣衝人
不可入而止木皆腥涎縈之刻削平正非人力所為
自是果霖雨為患吕氏諸子將網魚鄱江召問翁翁
曰南岸一處今日有魚然有一小龍在焉諸子不信
網之果大獲舟中以巨盆貯之有一鯉長一二尺雙
目精明有二長鬚遶盆行羣魚皆從將之北岸遂失
所在柳竟不知所終(稽神錄)
郭常饒州人業醫饒江其南道自閩頗通商海外波斯
安息之貨國人有轉估於饒者病且亟他醫莫能治
請常為診曰病可去也估曰誠能生我當酬錢五十
萬常因舍之先以鍼火雜治𨗳其血關然後輔以竒
藥月餘而愈欲歸常所許財不受估曰先生以為寡
歟常曰吾直吾之藥計吾之功不能損千文而所受
非任反禍耳人以常為詐而責常常曰夫販賣之人
計量於毫銖之間今奪其五十萬則必追恡鬱惋寧
能離其心且藥加於人病新去而六腑方憊復有悒
然之氣自内而伐即不可救奈何彼方有疾時知我
能治而告我我幸免之因利其財又使其死是獨不
畏為不仁而神可欺者吾何敢欺(沈亞之集)
宋
吳景鸞字仲翔德興人漢長沙王芮裔孫祖法旺喜天
文地理之學聞華山陳摶洞徹祕奥遣子克誠往師
之得其肯綮一日摶命之歸曰汝子仙才能紹業盡
以青囊書授克誠誠子即景鸞也聰慧過人得其書
精究有驗慶歴辛巳詔選精隂陽者郡縣舉景鸞至
京入對稱旨授司天監正未幾因論牛頭山山陵章
奏過直有坤風側射厄當國母離宫坎水直流禍應
至尊下殿之語上不悦下獄尋以帝晏駕遇赦又進
中餘圖不報知事不可遂佯狂髠髮脩真於天門西
岸白雲山洞往來饒信二州數處同日皆有景鸞跡
治平初一日忽以遺書付其女沐浴更衣端坐而逝
所著有理氣心印吳公解義(安志)
傅伯通德興人與鄒仲容同師廖金精金精得之吳景
鸞宋南遷伯通拜詔往相臨安表略曰顧此三吳之
會實為百粤之衝錢氏以之開數世之基郭璞占之
有興王之運天目雙峯屹立乎斗牛之上海門一點
横當乎翼軫之間雖云自昔稱雄實乃形局兩弱只
宜為一方之巨鎮不可作百禩之京畿駐蹕僅足偏
安建都難奄九有表上竟陞杭州為臨安府而稱行
在(同上)
鄒寬字仲容師廖金精得其術為汪伯彦卜地葬親乃
借堪輿家論貽書以動之末云方今幽燕未歸版籍
朝廷有意恢復倘值此時揚師整旅當勿計名位高
卑昌言於朝奮力請進必立希世功名若參之他見
微有更改妄觸一機百關俱廢汪是其言而不能用
丁未拜相鄒術果竒而書中之議竟托空言(同上)
王克明字彦昭饒州樂平人徙烏程初生時母乏乳餌
以粥遂得脾胃疾長益甚醫以為不可治克明自讀
難經素問以求其法乃愈始以術行江淮入蘇湖鍼
灸尤精診脉有難療者必沈思得其要然後與之藥
病雖數症或用一藥以除其本本除而餘病自去亦
有不予藥期以某日自安有以為非藥之過過在某
事當隨其事治之言無不驗魏安行妻風痿十年不
起克明施鍼而步履如初胡秉彛妻病氣袐腹脹呼
號踰旬克明以半硫圓碾生薑調乳香下之俄起對
食如常廬州守王安道風噤不語旬日克明令熾炭
燒地灑藥置安道於上須臾而蘇金使黑鹿谷過姑
蘇病傷寒垂死克明治之明日愈及從徐度聘金谷
適為先排使待克明厚甚訝之谷乃道其故後再從
吕正已使金金接伴使忽被危疾克明並起之却其
謝張子蓋救海州戰士大疫克明在軍中全活者幾
萬人張欲上其功力辭之克明頗知書好俠尚義嘗
數千里赴人之急初試禮部中選累任醫官王炎宣
撫四川辟克明不就炎怒劾克明避事坐貶後遷至
内翰林醫痊局賜金紫紹興五年卒年六十七(宋史)
楊賁亨鄱陽人博羣書精脉理每心計造方有患飢者
諸醫以火症治賁亨久思之未得頃見堂上木橙自
仆乃為濕氣所蒸致朽忽悟水能消物不獨屬火此
濕消爾投熱劑而愈又有顯者瘴目性躁日憂切益
不瘳賁亨紿曰目可計日即痊苐懼毒發於股又日
撫其股憂之後目忽瘳而股亦無恙盖誘其心火下
降爾術遂大名於時(同上)
冨春子善推占嘉熙丙申客饒語人曰此州將出宰相
然未見其人也他日自饒還池州又曰何為宰相聲
復在此方驚咤不自决值國忌提舉叚霞午而下羣
集報恩寺富春子往候焉一見池教馬廷鸞驚曰此
其人矣後果驗(同上)
元
蔡槐號月湖德興人僑居建康少讀書卓犖不羈好相
人不妄許可至元二十三年與學士傅立等偕召詔
問朕夀幾何對曰仁者夀陛下夀及八旬時春宫未
建嘗賜見便殿俾定儲君於諸王孫中對曰某太孫
龍鳳之姿天日之表他日必為太平天子後七年登
極即成宗也久之大臣有為姦利者請問休咎槐拒
不往他日見於朝辭色甚怒槐曰相公能憂國愛民
自可享期頤之福何問為然亦懼其讒授集賢學士
辭不拜乞歸田里從之已時相果敗元貞改元復召
不赴(豫章書)
梁饒德興人元季時精堪輿術一日過樂平大汾潭遇
雪時歲暮渡者李翁止宿飲至酣大呼曰世上何人
能識我今日時師後代仙李懇求吉地梁即指示穴
處囑曰貴從武功來禍後福始應葬數年李以罪戍
定遠産黔寧王英明祖育之軍中賜國姓復賜姓沐
追封三代皆為王(安志)
操貴持字子敬浮梁人也官教授卜筮多竒中(同上)
李時茂字誠仙居至道宫有閉縱隂陽之術善役使鬼
神風雪雷雨祈禱立至鄉人稱為李神仙(府志)
張愷鄱陽人良醫季民孫善療竒疾有女子阿欠兩臂
直上不能下諸藥莫治愷令其母解女子裙襦坐寢
室乃揚言醫入女忽擲手下掩體舉動遂如故又一
小兒坐高處懸跌於地瞳人倒視見房屋皆翻覆愷
令有力者將小兒顛倒數次其視即順凡藥石難療
之疾愷不執方脉以意治之無不立愈(同上)
明
楊文德樂平萬全鄉人攻醫精内經太素脉明初徵入
太醫院洪武戊寅乞歸田里上書種德二字賜之舟
抵饒城醫者劉宗玉延之文德為講岐黃心法以太
素授之紫極宫朱道士疾文德診之不數劑而愈朱
以銀飲器謝之却再三方受中途長嘯時宗玉子烈
問其嘯之故文德曰徒受其惠明年春肝木旺脾土
受尅至期果死黃復昌疾文德診之曰一劑即瘥官
貴脉旺秋當入仕尋以當路薦授丹陽令所著有太
素脉訣一卷(安志)
董德彰名潛事孀母至孝一日救白神龜夢示仙書於
石巖中得之遂精堪輿不計利不能葬者助之或一
葬未善復為之遷時稱董半仙著有四神祕訣水法
等書同邑程天昭十九都人著有道法雙談撼龍疑
龍二經註解傳於世(德興縣志)
張宗烜字明遠一都人精岐黃術著方書數千卷(同上)
高道者得長桑君禁方當明初挾技遊銀陽一日值柩
於途諮之乃孕婦喪也道者驗其遺衣血曰此猶未
死啟其棺一鍼而甦今傳其小兒方術無不驗者云
(安志)
江濟字汝楫本姓鄭天順己夘舉雲南鄉試歴官同知
善山水載畫譜(浮梁縣志)
程世光鄱陽人擅小兒科憲王誕長子初出胎不知吮
乳曰難産傷氣持人參煎湯灌半匙即吮又舟工生
子胞而無皮取土數升糝其體即成肌有胎婦兒腹
啼皆不治乃傾豆於地令婦低首拾之兒啼止其醫
多以意出弗拘方書神效如此(府志)
孫卓三浮梁人精岐黃之學正德間邑令以宸濠之變
先輿送其夫人避山中病前祕五日腹脹如鼓仰而
張目息已微急召卓三曰此盛暑急驅飲水過度羞
溺而胞轉也法以猪尿胞吹氣貫滿令婢女投入衝
之而溺淋淋下遂起新安冨室有男子淋溺不止者
漸痿黃諸醫束手卓三醫之亦弗效偶隱几坐以手
戲弄水灌後孔塞則前竅止開則通為腦後一穴炙
火三壯立愈(安志)
項世賢樂平人名嗣宗以字行幼警悟師事德興彭宗
伯洞明岐黃内經之說遇異人授以子午八法用鍼
之旨不資丸散沈疴宿疾應鍼而起人以為神邑有
舁舊牀過其門者世賢止之於朵枕中鍼出一療蟲
殺之又至廣信有患蘧蒢不伸者賢鍼之獲平施惠
於人至老不衰(府志)
蔡天竒浮梁諸生從素問本草精以深思亦不屑屑赴
人之召人有危疾問天竒天竒輒問他醫診狀或取
其方增減一二而竒中嘗示諸醫曰人有重病則我
亦病病窮日夜之思僅可得起一人汝輩慎之(安志)
吳從善鄱陽人本道士善相法郡縣寗某與弟貌相肖
初令假衣冠坐廨中試之從善揖而不拜曰此非四
品骨衆皆失笑見税課吕銘曰官當至二千石後果
擢刑部郎出知西安府見鄱主簿孫誕曰公本鸞鳳
豈終枳棘之棲後官遷至山西按察僉事言無不驗
人呼為聾道士(府志)
西渚子鄱陽人或謂其本學孝廉以卜隱遇物起數甚
驗有姓某儀賓持象牙笏問之曰簪笏之貴却緣骨
月後優人亦以簪笏往曰雖近簪笏奈體輕微居鄱
久著名尋遊四方各變名號以顯其術(安志)
洪魁八樂平人世業岐黃幼得異授精於太素脉八法
神鍼邑人黎澄葉瑞當未遇時以疾延其診視輒預
定其科第與歴任地方卒之時日斷休咎死生百不
失一年八十餘無疾而坐化(同上)
徐善繼德興人補邑庠生以親喪未厝與弟善述究心
堪輿之學因得吳景鸞遺書於天門白雲洞遂深明
其奥旨遷縣治易學基士大夫莫不欽其慧識所著
有人子須知徐文貞階序其書(同上)
南康府
晉
幸靈建昌人性少言與小人羣居見侵辱而無愠色邑
里號之癡雖其父母兄弟亦以為癡也嘗使守稻羣
牛食之靈見而不驅待牛去乃往理其殘亂者父母
見而怒之靈曰萬物生天地之間各欲得食牛方食
奈何驅之其父愈怒曰即如汝言復用理壊者何為
靈曰此稻又欲得終性牛自犯之靈可以不收乎時
樊長賓作官船於建城山令人各作箸一雙靈作而
未輸或竊之而心痛靈曰得無竊我箸乎竊者不應
頃愈急靈曰不以情告我真死矣竊者乃出之靈飲
之以水病即愈船當下吏以二百人引一艘不能動
靈請自牽之惟用百人而船去如流龔仲孺女病積
年靈以水含之而愈吕猗母皇氏得痿痺病十餘年
靈療之去皇氏數尺而坐冥目寂然有頃顧猗曰扶
夫人起猗曰老人得病多年何可倉卒起耶靈曰但
試扶起俄又令去扶即能自行遂愈高悝家有鬼怪
言語訶叱投擲内室不見人形或器物自行再三發
火乃邀靈靈惟據軒小坐而去其夕鬼怪即絶靈所
救愈多類此然不取報謝行不騎乘長不娶妻性至
恭見人即先拜言輒自名(晉書藝術傳)
元
劉開字立之習釋老學嘗遊廬山遇異人授以太素脉
行世元帝召赴闕賜號復真先生卒葬於西古山(安
志)
明
鄧霆祐號元元真人釣臺鄉人同袁霆奎祕授符咒異
術於李元洲凡禱雨祝晴降魔逐疫無不應也俗傳
其白晝驅雷神現形拔庭西大樹植之東邊子又元
孫重元世傳其術云(建昌縣志)
九江府
唐
白岑曾遇異人傳發背方其驗十全後為淮南小將節
度高適脅取其方然不甚驗岑至九江為虎所食驛
吏於囊中乃得真本太原王昇之寫以傳布(國史補)
宋
法堅廬山僧以醫名宋太祖召見賜紫方袍號廣濟大
師景德二年雍王元份久被疾召赴闕至則元份已
薨還山卒時沙門法藴亦以善醫工診切每先歲時
言人生死多中賜紫方袍號廣利大師一時稱藥王
藥上再現云(安志)
李仲寧九江碑工黃山谷題其居曰琢玉坊崇寧中刊
元祐黨籍姓名太守使劖之李曰小人家故貧窶因
刻蘇内翰黃學士詞翰至飽暖名為奸人誠不忍下
手守義之曰賢哉士大夫所不及也餽以酒從其請
(王氏揮麈錄)
明
王九達字曰逵德安人性疎放坐事被逮逃之吳越間
遂家焉刻苦攻醫自悟心法凡遇竒病治輒應手斷
除某病某經某勝某尅某逆某邪某標某本某生某
死某病某日已若候潮夕一一不爽崇禎間典職太
醫錢相國龍錫述其事甚詳所著有素問靈樞合類
九卷又心傳九種皆刻成書何郎中萬化吳尚寳爾
成韓侍讀敬序之晩念故里歸卒於家(安志)
宋光紳號横秋業儒不遇先世曰杏莊者善小兒痘症
遊四方遇異人授以祕書醫由是顯其書具在光紳
習焉復擅長一時人延之風雨弗避未嘗計利也一
日暮歸道拾遺金啟視之則某甲輸糧者晨起詣故
處望其人踉蹌來告曰我拾得以俟君其人願分半
為夀光紳笑而遣之(彭澤縣志)
花自達號喬石德化文學也父質宇患痔手調飲食侍
寢處六年即留心於醫所著有尊經上下二傳時王
九達有素問靈樞合類之編慮其割裂顛倒尊經之
旨亦孟氏不得已之心嘗著論外感如隂陽升降之
候轉變順逆之機經絡上下之屬論内傷標本從違
之數虛實補瀉之功寒熱温涼之理無不井分條貫
閭里爭誦之當道召之不赴貧苦無告者不召輒往
治之藥餌之外且以廪肉餽順治初蕭國柱舉以自
代周太守璜敦請之不就將卒附身之具一未備勉
留數日問曰事畢否知草率略具起索筆硯咸謂當
有遺言乃伸紙疾書曰生平無所得惟此兩玉壺一
朝帶不去撤手隨太虛擲筆而逝(府志)
南安府
唐
楊元亮襄州人久視中年二十餘於虔州汶山觀傭力
晝夢見天尊云我堂舍破壊汝為我脩造遣汝能醫
一切病寤而說之試療無不愈者贑縣里正背有腫
大如拳亮以刀割之數日平復療病日獲十千造天
尊堂成遂無效(朝野僉載)
宋
謝昔臣虔州術士蘇軾過虔贈詩云屬國新從海外歸
君平且莫下簾帷前生恐是盧行者後學還呼韓退
之死後人傳戒定慧生時宿直斗牛箕憑君為算行
年看便數生時到死時(東坡集)
贑州府
唐
楊筠松竇州人僖宗朝掌靈臺地理事官至金紫光禄
大夫黃巢破京城乃斷髮入崑崙山步龍後至虔州
以地理術授曾文辿劉江東世稱救貧仙人是也卒
於虔葬雩都藥口壩(府志)
僕都監逸其名善青鳥術與楊筠松俱官司天監都監
因黃巢之變避地寧都縣懷德鄉以其術傳中壩廖
三傳(豫章書)
宋濓曰葬書始於郭景純唐末楊筠松與僕都監
竊祕書中禁術自長安至寧都遂定居焉後以其
術傳廖三傳廖傳其子瑀瑀傳其壻謝世南世南
傳其子永錫遂祕而不授世之言地形者其盛無
踰此數人今其書世多行之皆與郭氏合世不信
地理之術則已信之舍此將何從求之歟元新喻
劉則章有葬書註釋金華鄭彦遠復校而刻之
曾文辿雩都崇賢里人師事楊筠松凡天文䜟緯黃庭
内景之書靡不根究尤精地理梁貞明間至袁州萬
載愛西山之勝謂其徒曰死葬我於此卒如其言後
其徒忽見於豫章歸啟其官無有也所著有八分歌
二卷(豫章書)
宋
劉江東雩人楊筠松在虔州江東因同曾文辿傳其術
初楊與曾並不著文字江東稍有口訣其裔孫謙為
宋吏部郎中知袁州事乃著囊經七篇詞旨明暢人
傳誦之
字伯玉寧都人年十五通五經人稱廖五經建炎
以茂異薦不第後精父三傳堪輿之術卜居金精
山自稱金精山人所著有懷玉經(同上)
卜則巍字應天贑縣人精形家言著作甚富所傳雪心
一賦旨約而該業地理者咸宗之(同上)
元
彭雷巖贑縣玉虚觀道士以祈禳方技顯於元盛時頃
刻間能致風雨人有疾病立能愈之其魑魅為怪者
禁使絶跡觧學士縉謂其得劉繼先遺術云(同上)
明
蕭九賢字慕白會昌人精内外諸科洪武中充里長解
實竹入都時馬后病乳癰甚危太醫罔效乃揭榜召
醫九賢應召診視投劑三日而愈授太醫院吏目馳
驛歸里著有外科啟鑰回生要義諸篇(會昌蕭氏族
譜)
廖均卿瑀之裔成祖卜夀陵久不得吉壤永樂七年仁
孝皇后未葬禮部尚書趙羾引均卿至昌平得縣東
黃土山最吉車駕即日臨視定議封為天夀山命武
義伯王通等董役授均卿官(安志)
邱弘道雩都人博學能文得郭璞葬經究心三十年遂
精其術淺深去就皆有法與人言必以忠孝為本云
(劉槎翁集)
劉漳贑縣人吏滿考授樂昌高勝巡檢宣廟時以寫真
得幸改鴻臚寺序班入内供奉尋陞錦衣衛鎮撫副
千戶(安志)
王純贑縣人工水墨畫所作人物樹石意趣天然而筆
法亦蒼古人稱為石林畫史(同上)
袁旹字仰夏雩都人棄儒明醫瀕死者輒能起之鄉人
召請即地險僻天大寒暑應之無倦色又能呼風霆
役鬼物歲旱為民禱雨輒應邑東五里靈泉巖古渡
下有巨潭怪物作祟歲溺者無算旹書符焚潭中旬
日雷雨晦冥山頂石隕於潭其患遂息子淳以進士
官御史(同上)
國朝
羅牧字飯牛寧都人工書畫得魏石牀之法而益精寓
居南昌巡撫宋犖作二牧說贈之得冠石林崅齋岕
茶法亦善製茶巡撫郎廷極為詩紀其事牧亦能詩
年八十餘海内爭購其筆墨真蹟或不可得(府志)
江西通志卷一百六
