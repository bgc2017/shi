欽定四庫全書
江西通志卷七十八
人物(十三)
吉安府(四)
明
蕭鎡字孟勤泰和人宣德進士需次於家八年帝命楊
溥合選三科士拔二十八人為庶吉士鎡為首授編
修正統三年進侍讀久之代李時勉為國子監祭酒
景泰初以老疾辭監丞鮑相率監生三千人叩闕請
留明年以本官兼翰林學士入直文淵閣進戸部右
侍郎易儲議起鎡曰無易樹子霸者所禁矧天朝乎
不聽加太子少師寰宇通志成進戶部尚書帝不豫
諸臣議復憲宗東宫李賢私問鎡鎡曰旣退不可再
也英宗復位遂削籍天順八年卒成化中復官賜祭
(列卿錄)
按蕭鎡鵬舉子豫章書載其所著有成均詞垣尚
約三集
蕭啓字斯暘龍泉人宣德進士累官僉都御史巡撫山
西減冗軍以甦民困募富民以實邊儲凡政有利不
利者罷行惟宜(人物志)
劉儁永新人宣德進士授御史陞按察僉事所至風采
凛然嘗稱學莫先於義利之辨著有木菴集行世(同
上)
吳節字與儉安福人宣德進士由庶吉士官至侍讀學
士己巳之變條陳十餘事皆國家大政多見采納為
南祭酒督修國學廟廨成降詔褒之歷任太常卿致
仕年八十五卒(同上)
劉實字嘉秀安福人嗜古博學宣德進士選庶吉士正
統初授金華府通判仍歲荒旱請蠲租且贖還飢民
子女義門鄭氏族大不能自給又買馬出丁供山西
郵傳困甚亦以實言獲免母喪歸廬墓三載起順天
府治中景泰時召修宋元通鑑綱目天順四年出知
南雄府中官至南雄入譖言誣奏實毁敕大不敬逮
下詔獄實從獄中上書言臣官三十年未嘗以妻子
自隨食粗衣敝為國家愛養小民不忍困之以是忤
朝使帝覽書意稍解且釋之而實竟瘐死南雄人哀
而祠之(白志)
廖莊字安止吉水人宣德進士授庶吉士改刑科給事
中有敢言聲久之遷南京大理左少卿景泰五年七
月上疏曰臣曩在朝睹上皇遣使冊封陛下每遇慶
節必令羣臣朝謁東廡恩禮隆洽羣臣皆感歎謂上
皇兄弟友愛如此今陛下奉事上皇願時時朝見或
講明家法或商略治道歲時令節俾羣臣朝見以慰
上皇之心如此則孝弟刑于國家恩義通於神明矣
又太子者天下之本上皇之子陛下之猶子也宜令
親儒臣習書策以待皇嗣之生使天下臣民曉然知
陛下有公天下之心豈不美與疏入不報廷杖八十
謫定羌驛丞天順初召還擢禮部右侍郎尋調刑部
成化初為刑部左侍郎逾年卒贈尚書諡恭敏(同上)
萬霽安福人宣德進士授陽朔知縣至則令民墾土田
春耕時具酒脯躬自勸勞建新學選秀民親加訓誨
嫁娶葬祭教之皆有品節民俗為之一變(人物志)
蕭維禎廬陵人宣德進士累官刑部尚書性瓌偉而才
充敏為法官數十年練達事體老於斷案諸法吏皆
屈服之(林志)
尹昌字輯禎吉水人宣德進士官行人己巳之變扈駕
北征知勢不可為自刎死(同上)
李紹字先述安福人宣德進士入翰林為庶吉士賜詩
勉勵累官學士擢禮部右侍郎纂修大制作多出其
手致政家居廷議起為祭酒未赴而卒初英廟復辟
有邀迎駕功者強與俱紹辭曰諸公自足辦之何有
於紹及拜侍郎冢宰翺舉酒酬曰李公天選侍郎也
蓋譏一時附勢倖進者(同上)
曾翬字時升泰和人宣德進士授刑部主事進員外郎
中擢廣西右參政尋以憂去服闋起官河南御史清
軍者利得軍多枉及民翬辨釋甚衆南陽諸府多流
戶衆議驅逐人情惶急翬撫安之遷山東右布政使
民墾田無賦者奸民指為閒田獻諸戚畹部使者來
勘翬曰祖制民墾荒田永不科稅奈何奪之使者奏
如言乃免召拜刑部左侍郎尋巡撫浙江考察官吏
奏罷不職者百餘人他弊政多所釐革還朝久之謝
病去(列卿錄)
按林志所載曾翬宦蹟與列卿錄全不同又吉州
人文紀略稱其致仕二十餘年清風雅操足繼楊
文貞而優游林泉則兼文貞所無之樂晚年自號
龍坡居士所著有龍坡集今不傳
蕭聰字孟奎泰和人宣德進士初為刑部郎中受命總
督修城調度經畫有方歷官禮部侍郎改南吏部左
遷湖廣布政司參議(林志)
劉益吉水人宣德進士授兵科給事中封駁彈劾務存
大體己巳之變上命往山東招募民兵以備邊防官
至祭酒卒(人物志)
鍾同字世京永豐人父復宣德進士歷翰林院修撰與
劉球善球上封事復預其謀妻勸止球詣復邸邀偕
行復已他往妻從屏間詈曰汝自上疏何累他人為
球出歎曰彼乃謀及婦人遂獨上疏竟死居無何復
亦病卒妻深悔之每號輒曰早知爾曷若與劉公偕
死同幼聞母言即感奮思成父志嘗入吉安忠節祠
見所祀歐陽修楊邦乂諸人歎曰死不入此非夫也
景泰二年舉進士明年授御史遇事敢言懷獻太子
旣卒與郎中章綸早朝語及沂王皆泣下因與約疏
請復儲大略謂太子薨逝足知天命有在今皇儲未
建國本猶虚上皇之子即陛下之子沂王天資厚重
足令宗社有託伏望擴天地之量敦友于之仁蠲吉
具儀建復儲位疏入帝不懌後數日章綸復儲疏繼
上下詔獄考訊遂并繫治同封巨梃就獄中杖之同
竟死時年三十二同之上疏也策馬出馬伏地不肯
起同叱曰吾不畏死爾奚為者馬猶盤辟再四乃行
同死馬長號數聲亦死英宗復位贈大理左寺丞諡
恭愍從祀忠節祠與球聯位竟如同初志(白志)
陳文字安簡廬陵人鄉試第一正統元年進士及第授
編修尋命進學東閣秩滿遷侍講景泰二年閣臣高
穀薦文才遂擢雲南右布政使雲南産銀民間用銀
貿易視内地三倍隸在官者免役納銀亦三之文曰
雖如是得無傷廉乎損之復令減隸額視舊三之一
遷廣東左布政使英宗復位召為詹事入侍東宮講
讀初學士吕原卒李賢舉柯潛以代旋以王翺言復
舉文代之進禮部右侍郎兼學士入内閣時與賢爭
事多不合憲宗即位進禮部尚書英廟實錄成加太
子少保兼文淵閣大學士成化四年卒贈少傅諡莊
靖文自官翰林雖專文學然時政弛張輒能言其當
否素以才自許在外頗著績效士大夫多冀其進用
旣參大政鮮所建明其詩文敏妙雄健似其為人所
著有聚齋需軒二稿藏於家(列卿錄)
劉定之字主静永新人幼有異禀父髦日授書數千言
舉正統元年會試第一殿試及第授編修京城大水
應詔陳十事弟寅之與鄉人相訐辭連定之下獄得
白秩滿進侍講景帝即位復上言十事帝優詔答之
三年遷洗馬天順改元調通政司左參議仍兼侍講
尋進學士成化二年以本官入直文淵閣進工部右
侍郎五年卒官贈禮部尚書諡文安定之謙恭質直
以文學名一時嘗有中旨命製元宵詩内使却立以
俟據案伸紙立成七言絶句百首又嘗一日草九制
筆不停書人服其敏博著有呆齋集(同上)
李左修吉水人福建僉事正統六年謫戍威遠衞以經
學淑人都御史孫祥布政司郭紀皆受業於其門(山
西流寓志)
梁楘字叔車泰和人正統進士累官浙江布政使入覲
恩賚甚隆淸操粹行為時稱最滿九載卒官著有松
軒集(白志)
蕭翼字體全永新人正統進士知潛山教民種芋民因
謂之蕭公芋改知長垣黃河漂民舍十常八九翼浚
河築堤身先衆役發粟賑貸踰二稔而水定任滿特
恩褒嘉陞順德知府(同上)
陳宜字公宜泰和人正統進士任工科給事嘗建言省
迎春冗費以千計遂著為令累官副都御史巡撫貴
州轉兵部左侍郎卒為人謹厚有德望而經術尢正
(林志)
劉鍇字用甫泰和人正統進士任刑部主事條陳十四
事皆見采納歴陜西山東僉事調雲南旣歸清約如
貧士(明一統志)
周鐸字秉訓萬安人正統進士累官廣東布政使以淸
愼勤著聲所至有遺愛焉(同上)
左鼎字周器永新人正統進士授御史巡按山西乘輿
北狩悉心畫戰守時兵荒洊臻請蠲太原諸府稅糧
停大同轉餉夫以蘇其困也先請和抗言不可引宋
景德靖康事為鑒尋以山東河南饑遣鼎巡視民賴
以安景泰四年以災異偕同官陳救弊恤民七事末
言大臣不乏奸回宜黜罷其尤用淸政本帝善其言
下詔甄别吏部尚書何文淵通政使李錫竟由是去
鼎居官淸勤卓有聲譽御史練綱以敢言名而鼎猶
善為章奏京師語曰左鼎手練綱口英宗復位為左
僉都御史踰年卒(列卿錄)
按左鼎所著有立齋集
羅如墉字本崇廬陵人正統進士授行人己巳與司正
尹昌扈駕北征及土木敗績遂死之景泰間詔旌其
忠錄一子入太學(人物志)
劉觀字崇觀吉水人正統進士年方少忽引疾告歸尋
丁内艱服除終不出杜門讀書求聖賢之學四方來
問道坐席嘗不給縣令劉成為築書院於虎邱山名
曰養中四壁皆書先儒語錄又大書誠明敬義四箴
以示學者每日端坐一室無懈容或勸之仕不應又
作勤儉恭恕四箴以教其家取呂氏鄉約表著之以
教其鄉族有孤嫠不能自存者周之使全其節殁於
所居之臥廬學者稱臥廬先生或請著述曰朱子及
吳文正公之言尊信之足矣復何言吳與弼其鄰郡
人也極推重之觀之前有孫鼎廬陵人永樂中為松
江府教授以孝弟立教後督學南畿人稱為貞孝先
生又有李中吉水人官至副都御史號谷平先生在
觀後是為吉中三先生中自有傳(白志)
劉玭字求素安福人忠愍球之弟從忠愍受春秋登正
統己未進士第授莆田令在邑九載績滿當去民詣
三司乞留者以萬計不果入為刑部主事陞員外有
胡指揮者因妻姦謀殺人玭論其罪死其人素附貴
幸改讞於錦衣衞坐玭以故入罪謫戍遼陽在遼五
年日以文章自抒寫題其集曰養晦卒於戍所(彭文
思公集)
按劉玭事林志不載詳見彭華所撰劉雙峰傳中
張洪安福人正統進士以御史扈從土木死詔追䘏之
(人物志)
曾蒙簡名廉鶴齡子正統進士歴官浙江按察使剖決
如流政聲大著所著有介菴集(林志)
王槩字同節廬陵人正統進士授刑部主事歴郎中出
為湖廣參政調河南所至郡縣無留牘獄無冤詞遷
按察使天順初被誣繫獄襄憲王入朝言其冤上立
命法司雪槩還任尋陞右副都御史巡撫陜西改大
理卿出入七年凡兩法司及畿藩讞奏參錯情法多
所平反成化八年遷刑部尚書卒官諡恭毅子臣成
化進士翰林侍講(吉州人文紀略)
劉孜字顯孜萬安人正統進士授御史出按遼東景帝
即位有建南遷議者孜馳奏乞斬言者以定人心期
滿當代朝議邊務方殷孜能懾服將吏復留一歲再
按畿輔時方築滄州城以孜言罷擢山東按察使俄
遷左布政使明年春以右副都御史巡撫江南十府
蘇松財賦自周忱立法後代者多紛更孜首訪忱遺
規斟酌行之民稱便拜南京刑部尚書致仕道卒(列
卿錄)
楊渙字德濟泰和人正統進士知四會縣有惠政猺獞
率聽約束地産斷腸草頑民逞忿者取食之以死誣
人渙下令訟者入其草連根者若干乃與理久之其
種遂絶後卒於廣東僉事(林志)
彭時字純道安福人正統十三年進士第一授修撰明
年郕王監國令同商輅入閣預機務時聞繼母憂力
辭不允乃拜命釋褐踰年即秉政前此未有也尋進
侍讀擢左春坊大學士天順元年仍命入閣兼翰林
院學士閣臣自三楊後進退禮甚輕為帝所親擢者
唯時與岳正二人而帝方嚮用李賢數召賢獨對然
賢雅重時退必咨之時引義爭可否或至失色賢初
小忤久之心折曰彭公眞君子也憲宗即位議上兩
宫尊號欲獨尊所生母周貴妃中官傳旨曰子為皇
帝母當為太后豈有無子而稱太后者宣德間有故
事時曰今日事與宣德間不同胡后表讓位退居别
宫故正統初不加尊今名分固在安得為比中官厲
聲怵以危語時拱手向天曰太祖太宗神靈在上孰
敢有二心錢皇后無子何所規利而為之爭不忍默
者欲全主上聖德耳若推大孝之心則兩宫並尊為
宜賢亦極言之議定及將上寶冊時云兩宫同稱則
無别錢太后宜加兩字中官曰旣並尊何復别為時
曰加之以便稱謂非有低昂也乃尊皇后謂慈懿皇
太后貴妃謂皇太后數日中官覃包至閣曰上意固
如是但迫於太后不敢自主非二公力爭幾悟大事
禮成進吏部右侍郎兼學士成化改元進兵部尚書
英宗實錄成加太子少保兼文淵閣大學士四年慈
懿太后崩詔議山陵時及商輅劉定之言太后作配
梓宫當合葬裕陵主當祔廟此不易之禮無可議者
帝復猶豫時偕朝臣伏文華門泣請帝與太后皆感
動始從時議改吏部尚書五年以後凡七在告十一
年以言不見用力懇放還不許進少保踰月卒年六
十贈太師諡文憲(列卿錄)
鄭淡泉曰成化間文憲公時文毅公輅事關綱常
叩閽力諫時值佞幸請劒行誅皆能賁飾絲綸興
制禮樂豈非牖巷之遇賢於夢卜都俞之風幾於
獻替乎
羅俊字承彦泰和人正統進士任御史歴官潯州知府
蠻獠向化郡大稱治改南雄公廉寬厚有古循吏風
(明一統志)
劉昇永新人領正統鄉薦寧藩器之請為已用遣官諭
意昇不可明年中進士授翰林院編修居翰苑年餘
剛果無附刻意問學年三十而卒人咸惜之(人物志)
劉敷字叔榮永新人景泰進士授御史巡江時同差錦
衣官虐民敷奏革之出為湖廣僉事歴布政使陞巡
撫討平苗寇召還為都御史(同上)
歐陽顯嘉吉水人景泰進士除工部郎擢知銅仁府狷
介有執持扶奬善類不事摶擊時郡署燬於苗嘉捐
俸營建一切工用不以累民(貴州名宦志)
劉儼字宣化吉水人正統七年進士第一授修撰歴右
春坊進太常少卿兼侍讀主順天鄉試黜閣臣陳循
王文子幾得危禍天順初改掌翰林院事卒官贈禮
部左侍郎諡文介儼立朝正直居鄉亦有惠澤在翰
林時奉旨修五倫書歴代君鑑宋元通鑑綱目自著
有文介集(列卿錄)
張達字時達泰和人正統進士授工部主事諫興佛塔
出視漕運適歲饑發粟以賑活民數千進光禄卿陞
工部侍郎卒於官羅整菴為作神道碑(安志)
阮玘字廷用安福人天順進士授行人所至不辱君命
拜監察御史貪暴不敢肆侵漁董築堤運河決堤令
有司與民為期約民悅事集尋以巡視鹽場冒暑得
疾至京卒殮殯不能自舉鄉舊共賻僅得歸櫬玘平
生篤行動以古人自期孝友尤為人所重云(明一統
志)
羅璟字明仲泰和人天順甲申進士及第授翰林編修
充經筵講官命纂續通鑑綱目成進司經局洗馬時
李孜省惡不附已隂中傷之調南京部屬轉福建提
學副使冢宰王恕薦為南京國子祭酒後以疾乞歸
著有冰玉集(人物志)
蕭禎字彦祥泰和人天順進士累官副都御史巡撫陜
西陞南京工部侍郎轉刑工二部尚書以疾致仕操
持廉潔尤精吏事故所至赫赫有聲(林志)
彭教字敷五吉水人天順甲申進士第一授翰林修撰
預修英廟實錄書成進侍講拜白金文綺之賜主試
南宫時稱得人侍講經筵銳意輔導其文章秀發多
奇氣而典則森嚴所著有瀧江集(吉州人文紀略)
張敷華字公實安福人父洪御史死土木難敷華少負
氣節景泰初錄死事後入國學舉天順進士選庶吉
士成化初館試授職與劉大夏願就部曹乃除兵部
主事歴郎中遷浙江參議歴右參政右布政使弘治
初遷湖廣歲饑令府縣大修學宫以傭直資餓者擢
右副都御史巡撫山西改撫陜西定㛰娶喪葬之式
納民於禮妖僧據終南山廷議用兵尚書馬文升曰
張都御史能辦此敷華果以計縛僧改右都御史總
督漕運兼巡撫淮揚諸府高郵湖堤圯浚深溝以殺
水勢又築寶應堤民利賴焉改掌南京都察院與吏
部尚書林瀚僉都御史林俊祭酒章懋稱南都四君
子就遷刑部尚書召為左都御史其冬大臣與言官
請去劉瑾等内閣力主之帝猶豫敷華乃上言陛下
宴樂逸遊日狎憸壬政令與詔旨相背行事與成憲
交乖致天變上干人心下拂國家大事百人爭之不
足數人壞之有餘願陛下審察疏入不報旣而宦官
勢益張除夕朝罷忽傳旨與楊守隨俱致仕敷華即
日就道劉瑾恨未巳坐敷華與守隨等五十二人為
奸黨榜之廟堂家居一年卒瑾誅贈太子少保諡簡
肅孫鼇山官御史(列卿錄)
張金陵字承翰吉水人正統進士授監察御史風裁嚴
峻以劾都御史周銓不法謫柳州雷塘驛丞安遠侯
柳總戎廣西以象州屢為猺獞侵擾民無寧居起金
陵署州事旣至為立信設法揭榜撫諭猺獞解散民
安生業交章薦知太平府事以母喪去官(廣西名宦
志)
蕭晅字仰善泰和人由進士官湖廣左布政使天順四
年舉治行卓異召拜禮部尚書初兩京尚書缺多用
布政使為之自晅後遂無拜尚書者晅重厚廉靜有
方面聲及居禮部疏於政體又不善奏對帝不懌調
南京(列卿錄)
伍希淵字孟賢安福人天順進士仕刑部員外郎錄南
直浙江繫囚多所平反出為廣州同知承檄勦後山
劇寇有功勾稽軍籍陳便宜二十事御史為下列郡
行之(人物志)
路璧安福人正統進士由給事中歴福建左布政先是
閩人貢獻供億均取八郡不計大小璧視民數為等
差而均其役又歲徵稅價輸京師吏胥因緣為奸悉
釐革之以病去(福建名宦志)
彭華字彦實安福人景泰甲戌會試第一歴官禮部侍
郎兼學士入内閣參機務由吏部尚書加宫保致仕
時道流方進用李孜省尤得幸或云華與萬安劉吉
皆因以致大位云卒贈太子少傅諡文思有集(人物
志)
張業安福人景泰進士由庶吉士授檢討預修英廟實
錄一統志歲旱奉命祀中嶽海瀆應期雨降陞司業
凡八年坐詿誤落職士論惜之業所著有書經節傳
禮記節疏(白志)
王臣字克賓吉水人景泰鄉舉南京監察御史奉命巡
解池鹽屏奸盜時出納近池地侵於土人者悉淸理
還之官周池築垣塹一百二十里塹外為堰堰下置
邏卒舖二十四所曲盡良法奸盜無所逞商賈便焉
國課日充事聞璽書褒嘉未幾卒於官今解州有忠
愛祠正德間賜額(同上)
劉宣字紹和安福人父戌盧龍蚤世宣代往因為衞學
生在行伍中不廢學舉景泰庚午鄉試第一明年成
進士選庶吉士授編修為經筵講官英廟實錄成陞
右庶子進南太常少卿掌國子監祭酒由吏部侍郎
陟南工部尚書歲餘以疾卒性耿介疾惡不少徇多
知國家典故為文以理勝不喜新奇所著名沖澹集
正德中諡文懿(同上)
按舊志有尹直傳末路附李孜省以進公論難掩
又列卿錄謂直所著瑣綴錄力詆吳與弼之為人
及諸勝已者悉加媒孽不應列人物今削
劉釪字伏和球子景泰進士擢御史出按閩中時巡方
多務擊搏釪獨愼憲度理冤獄察吏治寬和有制鎮
守中官誣奏都指揮僉事錢輅反以兵圍其第釪奏
解得釋汀州豪欲奪人墳不與則愬於朝以地當産
天子英宗遣中貴會釪騐之釪辨其誣寘豪于理累
官雲南按察使有中官遣郭景取捷徑往安南假朝
命求賂安南知其詐縱之還遣兵尾其後將近邊郭
紿其部長請入白守關者脫歸釪捕之郭懼赴井死
逮治其黨遣人諭安南以禍福遂退邊境以安(福建
雲南名宦志)
伍驥字德良安福人景泰進士授御史天順七年巡按
福建先是上杭賊起都指揮僉事丁泉善捍禦賊屢
攻城皆為所却已而賊轉熾驥入境聞之立馳入汀
州單騎詣賊壘從容立馬諭以禍福賊見其至誠感
悟泣下歸附者千七百餘戸給以牛種俾復故業惟
賊首李宗政負固不服遂與泉深入破之泉力戰為
賊所害驥弔死恤傷激以忠義復與賊戰連破十八
砦俘斬八百餘人冒瘴癘成疾班師至上杭卒軍民
哀之為立祠成化中以知縣蕭宏請詔與泉並祀賜
祠名褒忠子希閔成化進士歷官福建僉事再平上
杭巨寇民德之並祠焉姪希淵天順進士官至廣西
布政希齊弘治進士終黃州推官一門俱有治績(白
志)
陳儼字時莊廬陵人景泰進士累官貴州巡撫興利剔
弊惟恐不及西堡寨苗弗馴往諭之歸化者半有終
弗率者請於上躬擐甲胄搗其巢號令嚴明信賞必
罰於是憑崖伏洞者望風請降或持牛酒詣軍門羅
拜捷聞賜勅褒嘉仲子㫤從軍有功弗報將佐請遣
之奏捷亦不聽官至南刑部侍郎(貴州名宦志)
劉珂字本佩安福人景泰進士歷官廣東布政初宰麻
城嘗因五蛇入庭而伸五人横死之冤在山西發倉
賑饑活人無數(林志)
劉璧廬陵人景泰進士以御史出知漳浦興學校立社
倉淸丈履畝定則田賦悉清民尸祝之(福建名宦志)
傅韶字德音永豐人景泰進士歴刑部郎中剛明有執
時太廟被盜竊金盆西臺繫至數百人韶承命往勘
廉得眞盜誣逮者悉免知黃州益勵淸操力折豪強
庶務為之修舉(人物志)
王用泰和人景泰進士官至河南布政嘗巡按蘇松斷
決如流獄無阻滯貪墨望風知懼(明一統志)
康驥字德良泰和人景泰進士監察御史天順初閹宦
竊弄威福驥抗章論其奸狀羣小泣訴於上乃下驥
獄拷掠備至而詞氣侃侃不撓後復巡按山東北直
隸所至風紀肅然吏民畏懾(林志)
楊琚字朝用泰和人景泰進士兵部主事轉郎中紀功
陜西奏改延綏城堡悉陳軍民利病多見采納尋陞
參議奉命撫治荆襄築老龍堤疏竹筒河開剏鄖陽
厥功尤多(同上)
羅倫字彝正吉安永豐人成化二年廷試答策萬餘言
直斥時弊擢進士第一授翰林修撰踰二月大學士
李賢奔喪畢奉詔還朝倫詣賢沮之不聽復上疏劾
奏謫福建市舶司副提舉亡何賢卒以學士商輅言
召復原職改南京居二年引疾歸遂不復出以金牛
山人跡不至築室著書其中四方從學者甚衆卒年
四十八嘉靖初從御史唐龍請追贈左春坊諭德諡
文毅學者稱一峰先生(白志)
按陳白沙所撰羅彝正傳與此略同所著有一峰
集
龍文字彦祥泰和人歴官文選司郎中以淸愼著天順
初陞南京工部侍郎卒(明一統志)
劉遜安福人成化進士為御史首劾巨璫蔣琮不法十
事下詔獄謫外任復以裁抑岷府禄米被誣逮繫謫
四川斷事歷陞湖廣副使逆瑾索賂不得又以他事
逮獄奪職瑾誅召還遜三繫獄而直節始終不回天
下想望風采焉(人物志)
李貢字惟正吉水人成化進士歴官都御史會流賊猖
獗出入畿甸貢嚴甲令謹斥堠有王指揮者内結錢
寧外與賊通貢廉得其狀召至詰責使擒賊以自效
賊平乃寘之法擢兵部右侍郎以忤權貴意累疏乞
歸卒(人物志)
劉喬字述憲廣衡子成化進士擢監察御史按畿内八
郡獨持風裁歷湖廣右布政廉明益著因奉命祀南
嶽卒(林志)
按劉喬訛僑白志據登科錄改正即端毅公玉之父也
周淵字本深廬陵人成化進士授鄭州知州率民墾荒
地數百頃導河流漑之授以手激法民利頓興巡撫
李琰以暴刻陵長吏淵獨不為屈所著有一溪集(人
物志)
周孟中字時可廬陵人成化進士歴官副都御史性剛
毅重名節嘗講學白鹿洞來學之士每至數十人聽
受問難娓娓不窮所著有畏齋集(同上)
劉震字道亨安福人成化壬辰進士及第歴官南京祭
酒性剛毅恥於詭隨為文敏贍雄健所著有雙溪集
(林志)
王禎字維禎吉水人祖省死靖難兵成化初禎由國子
生授夔州通判荆襄石和尚流劫至巫山督盗同知
王某者怯不救禎即代勒所部民兵晝夜行至則城
已陷賊方聚山中禎擊殺其魁餘盡遁乃行縣撫傷
殘招潰散久乃得還甫三日賊復劫大昌指揮曹能
柴成激禎曰公為國出力肯復行乎禎即請往兩人
偽賀許相左右禎上馬挾兩人與俱夾水陣旣渡兩
人見賊即走禎被圍誤入淖中賊執欲降之大罵賊
怒斷其喉及右臂而死從行者奉節典史及部卒六
百餘人皆死自死所至府三百餘里所乘馬奔歸血
淋漓毛盡赤衆始知禎敗往覓屍面如生子廣鬻馬
為歸貲王同知得馬不償直櫬旣行馬夜半哀鳴王
起視之馬驟前齧項擣其胸翼日嘔血死人稱為義
馬事聞贈禎僉事錄一子(白志)
按人物志云禎成化中鄉舉林志云禎殁贈夔州
同知與所傳各異俟考
馬鉉字孔任永新人成化進士授工部主事遷員外改
儀制司郎中上章糾内臣權傾中外天下喪氣異流
左道欺罔聖德虧損蓋指斥汪直李孜省之輩疏入
上震怒逮獄大學士劉珝申救還職未幾擢南太僕
寺少卿調廣西參議適古田賊勢告急鉉矢志勘亂
不避險阻初與賊遇斬獲過半窮追遇伏死之提學
副使周孟中親為求屍七日乃得身無完膚事聞敕
賜祭葬錄一子入國學特詔桂林府建忠臣廟歲時
致祭焉(吉州人文紀略)
張黻字兼素吉水人成化進士歴後軍都督府經歷時
刑曹林俊以忠諫下錦衣獄黻獨上章救之亦下獄
尚書王恕上疏力救各杖謫黻降石州知州(人物志)
鍾鯨廬陵人成化鄉舉知新興縣故事縣官率詣大府
歲倍馬夫直以進鯨曰剥下以奉上吾不為也卒以
正額上之守怒誣下獄當道廉得其實欲更其縣鯨
曰以為有罪誠願斥罷若無罪何必更竟卒於官(同
上)
彭禮字彦恭安福人内閣文思弟也成化進士授兵部
主事歴官太僕少卿上言自古牧馬多在監苑未聞
寄養民間今寄馬駒歲課無窮而民間戶丁生長有
限以有限之丁責無窮之駒困何由蘇請定種馬之
額為十萬歲取駒二萬五千高壯者備歲用不堪者
變價貯太僕寺如有倒斃即令買補可為久遠之計
兵部奏行之於是兩京種馬始有定額弘治五年陞
太僕卿擢工部侍郎以副都御史總撫蘇松應天等
處致仕卒(分省人物考)
劉戩字景元安福人成化進士授編修進侍講孝宗朝
使交阯餽遺一無所受交人為建郤金亭於思明道
中後以春坊右諭德終所著有晉軒集(林志)
曾彦字士美泰和人成化戊戌進士第一時年幾六十
祭酒邱濬書歸第綵旗對云江右賢科十回虎榜魁
天下西昌文運三應龍洲過縣前都人榮之官至南
京翰林學士預修憲廟實錄其為文不事刻削而思
致綿邈自不可及(明一統志)
劉彬字素彬永豐人成化進士授程鄉縣令考績赴部
老稚追攀道左彬曰若等毋慮吾行不出半年耳去
未三月鄰邑饒平賊發城陷奔屯程鄉彬過家臥病
聞之即力疾陸趨四日及境為白行軍布政陶魯軍
衆邑小乞散之鄰邑以紓民困陶擒賊五百餘多濫
入者彬力言於巡按御史雪脅從者過半九載考績
布政劉大夏署云無能事之虚名有牧民之實惠後
進朝請大夫(人物志)
劉鴻字雲表泰和人成化丁酉舉於鄉兩擬春官第一
才名達禁中憲宗賜以巾曰遮暘免其家徭役邱文
莊濬倪文毅岳戴恭簡珊皆與為忘分交所居七星
坳自號七星居士詩文集十二卷(㶑水志林)
歐陽旦字子相安福人成化進士授休寧令復二程之
祠表忠孝之墓累官南京副都御史歴任三十餘年
清節始終一致弟晳字子履甲辰進士廣東提學僉
事才行實相伯仲云(林志)
劉丙字文煥安福人成化進士為監察御史按歴所至
風采壁立累官湖廣巡撫時方大營建遷工部侍郎
督諸藩采運材木竭立區畫令行弊革卒贈南京工
部尚書諡恭襄(人物志)
王懋中原名中立字與時安福人成化進士宰南樂累
官南京右都御史當鎮撫滇南時不避權貴奏免場
課數事忌之者衆遂上疏乞歸宸濠叛懋中倡集義
兵告變於巡撫王守仁知府伍文定協力討平之乃
詔起於家所著有心遠集(同上)
曾望宏泰和人成化進士歴刑部郎中凡諸司掣肘者
大司寇悉付之曰非曾郎中不可有駙馬奏爭民田
望宏廉得其實悉歸之民又出誣執左道百餘勘中
貴官與皇親互訐事各斂服尋擢知常州至則表節
義抑強豪勸農造士政治卓然有聲(同上)
龍伯泰和人成化進士知慈谿縣恤民勵俗葺先賢祠
宇雪理沉冤禱雨龍見(林志)
劉孟字子賢安福人成化進士歴諫垣十五年剛直敢
言嘗劾文武官不職者五十六人皆罷之壽寧侯壻
錢銘怙寵滋惡孟具疏直糾寘於法復請罷鎮守太
監免為地方之害疏勘三大營互爭接壤民田九百
頃為草場歸之民陞福建左參政平白水峒劇寇陞
僉都御史撫延綏逆瑾責賂逮獄濱死廷臣相率申
救罷歸(人物志)
徐穆字舜和吉水人弘治進士授翰林編修分校會試
名士多出其門充正使頒詔朝鮮穆至正迎見之儀
拒饋獻遠人畏服逆瑾惡不已附調南京兵部員外
瑾誅還職進侍讀學士而卒(林志)
周魯字純夫吉水人弘治進士授監察御史糾彈不避
時有以司馬遷冢宰者十三道以為不可欲言之而
無肯當先者魯曰言官畏言耶即首署其名冢宰憾
之後與都御史論差法不合遂乞休去(同上)
趙璜字廷實安福人少從父之官墜江中不死弘治進
士授工部主事改兵部歴員外郎出為濟南知府豪
猾吏舞文璜擇愿民教之律令得二十餘人逐吏而
代之漢庶人牧場故是海豐民田德王府復爭之璜
勘還之民閱七年政績大著正德初擢順天府丞未
上劉瑾惡璜坐巡撫朱欽事逮下詔獄除名瑾誅復
職遷右僉都御史巡撫宣府尋調山東曲阜為賊破
林廟在曠野璜請移縣就闕里從之擢工部右侍郎
總理河道改理畿輔世宗即位進左侍郎陞尚書劉
瑾創元明宮糜財數十萬瑾死奸人獻為皇莊帝即
位斥以予民旣而中旨令仍舊璜言詔下數月而忽
更示天下不信帝即報許三年與廷臣伏闕爭大禮
顯陵司香内官言陵制狹小請改營視天壽山諸陵
璜言陵制與山水相稱難槩同帝納其言已帝欲遷
顯陵璜不可乃寢為尚書六年初值更化帝銳意釐
剔中官不敢撓故得舉其職後論執不已諸權倖嫉
者衆帝意亦寖疏璜素與秦金齊名考察自陳與金
俱致仕馳驛給夫廪如故事璜有幹局多智慮事棼
錯他人相顧愕眙璜立辦旣去人爭薦之召復故官
未上卒贈太子太保諡莊靖(列卿錄)
曾顯泰和人成化鄉舉知靖州廉明勤慎節用愛人興
利除弊靖人懷之立去思碑於州治萬歷三年提學
副使陳允升題允崇祀(湖廣名宦志)
袁道字德純吉水人性剛介淸苦力學成化進士知宜
興太平二縣擢御史巡按廣東至則斥賍吏搜奸弊
諸大吏皆凛凛相戒政暇請謁陳獻章於嘉會樓經
旬不倦尋以疾卒於龍川獻章作詩哭之稱眞御史
(安志)
胡準安福人成化舉人知嘉州州舊無城值盜起甚震
驚準調集鄉兵築城編巨木為柵附以石盜不得入
并免水患焉卒于官民祠祀之(四川名宦志)
伍符安福人希淵子成化進士知寧波府才猷敏練不
畏權勢有貴家壻暴横殺人符盡發其奸置之法擢
四川右布政歷直隸巡撫會武宗南巡武臣劉暉宦
官張忠並以寵倖前驅竊弄威福符正色與抗左右
共嫉之駕旋有銀章之賜(直隸浙江名宦志)
劉桐永新人弘治鄉舉知泰順持法嚴平聽斷明允悉
民隱省繁費尤加意士類嚴斥羣小勾攝無一卒下
鄉民頼以安(浙江名宦志)
劉玉字咸栗萬安人弘治進士授輝縣知縣發粟賑饑
奏蠲虚稅復業者千家擢御史初孫伯堅金琦王寧
皆以傳奉得官已又以指揮胡震為都指揮玉抗疏
言傳奉不已繼之内批大累聖德乞皆罷之不納武
宗即位甫四月災異迭見玉陳修省六事劉健謝遷
罷玉馳疏言劉瑾等佞倖小臣巧戲弄投陛下一笑
顧讒邪而棄輔臣此亂危所自起乞置瑾等於理仍
留健遷輔政不報遂引疾歸後瑾榜玉奸黨復誣搆
之罸輸粟塞下者三最後逮繫詔獄削籍放歸瑾誅
起河南僉事遷福建副使召為大理少卿擢南京右
僉都御史提督江防宸濠反攻安慶玉以舟師赴援
事定改撫鄖陽世宗即位進右副都御史歴刑部左
右侍郎初偕九卿爭興獻帝不宜稱皇又偕廷臣伏
闕哭爭以大臣不罪六年秋坐李福達獄削籍卒於
家玉所居僅庇風雨天文地理兵制刑律皆有論著
隆慶初贈刑部尚書諡端毅子慤南京工部右侍郎
歷官亦有聲(列卿錄)
鄒賢字恢才安福人弘治進士授南京大理評事數有
條奏時頗稱之歷官福建僉事擒殺武平賊渠黃友
勝以疾歸家居孝友喪祭一循禮制(白志)
按鄒賢即文莊公守益之父
羅僑字維升吉水人受業張元禎講學里中弘治進士
除新會知縣有惠愛正德初入為大理評事京師旱
霾上疏曰臣聞人道理則隂陽和政事失則災沴作
願陛下愼逸遊屏玩好放棄小人召還舊德與在廷
臣工宵旰圖治并勅法官愼守成律即有律輕情重
者亦必奏請裁決毋擅有輕重庶可上弭天變下收
人心時朝士久以言為諱僑疏上自揣必死輿櫬待
命劉瑾果大怒欲抵極刑降中旨詰責數百言令廷
臣議罪大學士李東陽力救得改原籍教官其秋瑾
敗尋召復官引病去宸濠反王守仁起兵吉安僑首
赴義世宗即位即家授台州知府建忠節祠祀方孝
孺詢民間疾苦歲時循行阡陌課農桑講明冠婚喪
祭禮境内大治擢廣東左參政上疏引年竟歸撫按
並請留吏部又牒趣不得已之官踰年遂謝病去(同
上)
羅欽順字允升泰和人弘治進士及第授編修遷南京
國子監司業與祭酒章懋以實行教士未幾奉親歸
因乞終養劉瑾怒奪職為民瑾誅復官上獻納愚忠
疏不報遷南京太常少卿再遷南京吏部右侍郎入
為吏部左侍郎世宗即位命攝尚書事上疏言久任
超遷法當疏通不報大禮議起欽順請愼大禮以全
聖孝亦不報遷南京吏部尚書省親乞歸起禮部尚
書辭又改吏部尚書下詔敦促再辭許致仕有司給
禄米時張璁桂萼以議禮驟貴秉政樹黨屏逐正人
欽順恥與同列故屢詔不起里居二十餘年日居學
古樓潛心格物致知之學專力於窮理存心知性初
由釋氏入旣悟其非乃力排之為著困知記自號整
菴年八十三卒贈太子太保諡文莊(列卿錄)
按是時文成之教盛行江右士大夫之高明者羣
起而尊師說獨羅文莊書尺往復辨晰幾數千言
蓋文莊矯釋氏之空寂文成破俗儒之支離各有
指歸亦如朱陸同時所見不必盡同也後學不察
乃至自立門戶紛紛聚訟夫豈兩先生立教之初
心乎又按先生所著有整菴存藁續藁(原跋)
黃棃洲曰先生之學始從庭前栢樹子話頭得悟
一夕披衣通身汗下自怪其所得之易反而求之
儒不合也始知佛氏以覺為性以心為本非吾儒
窮理盡性至命之旨乃本程朱格致之說而求之
積二十年始有見於所謂性與天道之端一口打
并則曰性命之妙理一分殊而已矣又申言之曰
此理在心目間由本而知末萬象紛紜而不亂自
末而歸本一眞湛寂而無餘因以自附於卓爾之
見如此亦可謂苦且難矣
陳鳳梧字文鳴泰和人弘治進士授刑部主事清寧宫
災應詔言時政奉命江南審錄重囚多所平反出為
湖廣提學僉事推衍聖制為十八條刊示郡縣歷陞
山東左布政使卒贈工部尚書著有奏議修辭錄毛
詩集解困知記(人物志)
彭龍龍泉人弘治鄉舉授東昌判時馬政久敝馬戸率
多流散龍至條奏馬政五事極言俵馬責駒均役安
民之方下其議行之(同上)
蕭乾元字必克萬安人弘治進士為御史上疏數宦官
劉瑾等奸狀忤旨廷杖幾死瑾誅起福建兵偹僉事
寢建寧軍士之變正建安匿喪之罪陞雲南副使尋
引疾去(同上)
劉潮字主信安福人弘治進士授大理評事歴廣西按
察副使平賓州八寨劇盜有功先是宸濠殺長史莊
典妻子無所歸潮買地居之時宸濠威制豫章道路
以目或危之潮不為動(府志)
劉子厲安福人弘治進士授嘉善令入為監察御史逆
瑾執柄斥不附已誣逮下獄落職瑾敗起按福建尋
卒(人物志)
羅欽德字允迪泰和人與弟欽忠同登弘治己未進士
其時兄欽順官翰林三羅之名隱隱在公卿間咸欲
識其為人欽德深避不欲接款遂除外任有淸名中
㳙豪猾聞風斂跡性孝友得請歸侍父几杖依依若
孺子狀其母所製布履易簀時命納諸棺以殉(豫章
書)
按欽忠歷官副都御史詳見羅整菴存藁墓志
彭杰字景俊吉水人弘治進士歴四川參政督餉討僰
寇師捷宣慰使冉儀所部縱掠且叛杰諭定之陞雲
南湖廣布政使二省鹽法宗禄多羨餘人咸藉以自
利杰一無所取黔國沐紹勛禮絶方岳杰與之分庭
相抗武定侯郭勛鎮楚藩臬不敢馳中道杰奪門而
入其剛勁多類此(吉州人文紀略)
劉昭字仲賢廬陵人弘治進士正德末宸濠叛王守仁
起兵進討過吉州與郡守伍文定延昭入幕與參謀
議宸濠伏誅錄昭功力辭不受守仁貽書曰東征之
役執事贊襄之力居多而絶口不肯言功豈常人所
能著有東崖傳東征忠義錄(豫章書)
羅善字復之安福人弘治進士為諸生時有從游者必
告以孝弟廉恥為基址基址不堅雖富貴終且傾仆
歷官陜西僉事會逆瑾葬其父馬嵬坡下過者率致
祭祭必以文達瑾善獨不顧而去旣歸月朔望必正
衣冠率子姓會中堂講小學數條且考論月中臧否
叱罰其不率教者(豫章書)
李勲字功大吉水人以歲貢上禮部授新野訓導時河
南大饑流移載道令不能救勲捐粥賑之多所全活
陞淮王右長史王禮意稍衰遂棄官歸(人物志)
劉教字道夫安福人弘治鄉舉歴刑部主事知梧州丁
繼母憂服闋遂不仕在刑曹時貴溪夏言分宜嚴嵩
柄政旣同鄉又於分宜為年友引嫌不往見值巨璫
子弟殺人同官疑憚不為訊教論如法告致歸田與
周羅山禄陳蒙山家謨訂西原惜隂之會著有蒼梧
芝亭藁(同上)
曾直字叔温吉水人弘治進士歴知鄞新城二縣擢工
部主事調刑部陞郎中忤大閹張銳引疾去嘉靖初
用薦起知肇慶府累官大理少卿都御史彭澤將復
哈密為中人所搆下獄直判以誣忠勤大臣法在必
誅土魯番復賄内外以計逐直遂再乞歸性喜讀書
自經史至於星歴地理譜牒咸有著論所著凡十餘
種卒年八十餘(石蓮集)
羅循字遵道吉水人弘治進士歴武選郎中會考選武
職有指揮二十餘人素出劉瑾門循罷其管事瑾怒
罵尚書王敞敞謝曰郎中軰為之又罵曰不能制郎
中安用尚書敞益懼歸部趣易奏循退遲之數日而
瑾敗敞乃謝循歴知鎮江淮安二府陞徐州兵備副
使咸有聲(白志)
徐威字廣威泰和人弘治壬子鄉薦授鄖西教諭成化
中桑民懌分教泰和廣威受業門下取其古賦字棘
喙不能句者為之疏通箋註觀其持論宏肆俶詭與
民懌略相似亦一時之振奇人也(列朝詩傳)
羅璞字宗温吉水人弘治鄉舉授紹興府同知出已意
創造歸衛歸姓二冊當道善之下其法於列郡知思
南府平苗賊米魯等有功擢貴州參政致仕歸(人物
志)
賀寬永新人弘治進士知東陽廉明慈愛教養兼舉歲
旱減膳徒跣拜禱又借運司鹽帑及郡倉粟以賑全
活甚衆及報政囊槖蕭然士民交相餽贐寬惟取一
菜時人謂曰昔聞劉寵一錢今見賀寬一菜(浙江名
宦志)
王思字宜學泰和人太保直曾孫也正德進士改庶吉
士授編修九年乾淸宫災應詔上疏謂勿以遇災而
懼災過而弛庶可享天心保天命其年九月帝狎虎
而傷閱月不視朝思又上封事謫潮州三河驛丞王
守仁講學贑州思從之遊及守仁討宸濠檄思贊軍
議世宗嗣位復故官充經筵講官時張璁桂萼方獻
夫為學士思羞與同列疏乞罷歸不許其年七月偕
廷臣伏左順門哭諫帝大怒繫之詔獄杖三十踰旬
再杖之與同官王相給事中張原等十七人皆病創
先後卒隆慶初贈右諭德(白志)
劉哲字公望安福人滁州學正嘗奏請專敕憲臣以提
督學政從之陞鄭府長史王欲廢嫡立庶哲極諫王
始迫以刑中誘以利終怵以亡身破家之禍哲曰身
可殞家可破此倫不可紊密疏以聞遣官勘如奏遂
冊立其嫡長之賢者改哲遼府長史(林志)
伍箕安福人正德進士知華州爲政平恕民有犯先以
理諭動其良心使自媿悔不悛者然後加以刑強宗
豪滑莫不感服及審戸役均徭賦民食其德至今誦
之(陜西名宦志)
甘公亮字欽采永新人正德進士授兵部主事上疏乞
改南便養在刑曹讞獄明允爰書成憫悼每形諸色
時乾淸宫災率同列陳八事雖未行士論壯之出守
惠州罷橋鐵稅攻破賊巣奏設和平縣州賴以寧公
亮生平為學沉潛義理而以孝友力踐為宗有懷金
求銘者亮察知其人曰吾雖貧不能為人諛墓也(豫
章書)
蕭晚字啓旦吉水人正德進士授南刑部主事以持法
律忤近貴而大閹高隆不勝忿誣奏晚待理久之尚
書李承勲為白其冤得免累官至布政使(人物志)
劉廷簠字器重安福人正德進士知杞縣入為御史歴
按兩浙閩貴行部郡邑單車徑往州長吏而下咸敬
憚之(同上)
李宗栻字敬甫安福人七歲時與羣兒戲父怒取紙幅
畫為百空格跪之祠下責之曰汝不願則遣汝農願
則書願字百栻乃蒲伏握筆作九十九字而書其尾
曰學未就不敢盡書遂自勵於學扁其室曰寤室容
止食息必以古聖賢為則性尤孝動循古禮服勤浣
濯必勞力不敢委人日有錄自考其心之隱微(分省
人物考)
李中字子庸吉水人正德進士楊一淸為吏部數召中
應言官試不赴及授工部主事武宗自稱大慶法王
建寺西華門内用番僧住持廷臣莫敢言中拜官三
月即抗疏請毁佛寺出番僧妙選儒臣朝夕勸講攬
大權以絶天下之奸建儲位以立天下之本革義子
以正天下之名則所謂振紀綱勵風俗進君子退小
人諸事可次第舉矣帝怒罪且不測以大臣救得免
踰日中旨謫廣東通衢驛丞王守仁撫贑州檄中參
其軍事預平宸濠世宗踐祚復故官未任擢廣東僉
事再遷廣西提學副使三遷廣東右布政使十八年
以右僉都御史巡撫山東歲歉令民捕蝗者倍予穀
蝗絶而飢者濟進副都御史總督南京糧儲卒光宗
時追諡莊介少聞道於同里楊珠旣而擴充之沉潛
䆳密學者稱谷平先生門人羅洪先王龜年周子恭
皆傳其學(白志)
李楷字邦正中族人傳羅洪先之學由舉人授湯溪知
縣母艱服闋補青田時倭躪東南楷積穀資守禦青
田故無城倭至楷禦於沙埠倭不得渡乃以間築城
倭又至登陴守日殺賊數人倭遁去改知昌樂亦以
治行聞(同上)
鄒守益字謙之安福人正德六年會試第一出王守仁
門廷對第三授翰林院編修踰年告歸謁守仁講學
於贑州宸濠反與守仁軍事世宗即位始赴官嘉靖
三年二月帝欲去興獻帝本生之稱守益疏諫忤旨
被責踰月復上疏帝大怒下詔獄考掠謫廣德州判
官建福初書院與學者講授其間稍遷南京禮部郎
中考滿入都即引疾歸久之以薦起南京吏部郎中
召為司經局洗馬遷太常少卿兼侍讀學士出掌南
京翰林院尋改祭酒九廟災守益陳上下交修之道
言殷中宗高宗反殀為祥享國長久帝大怒落職歸
日事講學學者稱東廓先生家居二十餘年卒隆慶
初贈南京禮部右侍郎諡文莊子善嘉靖進士以刑
部員外郎恤刑湖廣矜釋甚衆擢山東提學僉事時
與諸生講學萬歷初累官廣東右布政使謝病歸久
之以薦即家授太常卿致仕子德涵德溥(同上)
黃棃洲曰鄧文潔公稱陽明必為聖學無疑及門
之士槩多矛盾其說而獨有取於念菴然何獨近
遺東廓耶東廓以獨知為良知以戒懼謹獨為致
良知之功此是師門本旨而學焉者失之浸流入
猖狂一路惟東廓斤斤以自體之卓然守矩無少
畔援諸所論著皆不落他人訓詁良知窠臼陽明
之教卒頼以不敝可謂有功師門矣
歐陽重字子重廬陵人正德三年殿試對策歴詆闕政
讀卷者置之二甲授刑部主事劉瑾兄死百官往弔
重不往張銳錢寧掌厰衞連搆縉紳獄重出死力與
爭銳等假他事繫之獄贖杖還職再遷郎中歷四川
雲南提學副使遷浙江按察使未上拜右僉都御史
巡撫應天會尋甸土酋安銓鳳朝文反廷議以重諳
滇事乃改雲南賊平重推功於前撫臣傅習重及黔
國公沐紹勛鎮守太監杜唐等緬甸木邦隴川孟密
孟養諸酋相讐殺各訐奏於朝下重等勘覆遣參政
王汝舟知府嚴時泰等徧歴諸蠻譬以禍福皆還侵
地其貢如故重列善後數事悉報可賜璽書褒諭雲
南歲貢金千兩費不貲大理太和蒼山產奇石鎮守
中貴遣軍匠攻鑿山崩壓死無筭重皆疏論浮費大
省山得永閉當是時唐與紹勛相比為奸利長吏不
敢問羣盜由此起重極言鎮守中官宜革帝頗納其
言下詔勅紹勛命唐還京待勘二人懼且怒遣人賄
張璁謀去重竟罷歸黜為民家居二十餘年言者屢
薦竟不復召(同上)
按歐陽重事詳載羅念菴所撰墓志中
劉泉字應占安福人正德進士選庶吉士陞編修宸濠
方畜逆謀泉獨先發其奸激御史蕭淮等劾之世廟
繼統疏陳四事遷湖廣參議即上疏致仕(人物志)
李儼字民望永新人正德進士授行人疏諫南巡忤旨
杖瀕死調國子學正嘉靖初擢監察御史出按應天
人以眞御史稱之乞終養遂不復起居鄉倣行藍田
鄉約率里人講學務實行不為虛論卒而祀於社(同
上)
王學夔字一卿安福人正德進士為吏部考工郎建言
罰跪午門廷杖之嘉靖初上謹始疏又疏抑戚畹宥
言官直聲大震歴陞湖廣江南巡撫所至俱有平宼
功以兵部尚書致仕家居存問者再卒贈太子少保
諡莊簡(府志)
王時柯字敷英萬安人正德進士授行人嘉靖三年擢
御史疏言桂萼輩以議禮迎合博陞美官薛蕙陳相
段續胡侍等連章論劾實出至公今佞人超遷而羣
賢獲罪恐海内聞之謂陛下好䛕惡直願采忠讜之
言消朋比之禍特寬蕙等而聽席書方獻夫辭職除
張璁桂萼别任則是非不謬人情悅服忤旨切責未
幾有伏闕之事再予杖除名穆宗即位贈光禄少卿
(白志)
劉魁字煥吾泰和人正德中登鄉薦受業王守仁之門
嘉靖初謁選得寶慶府通判歷潮州府同知入為工
部員外郎疏陳安攘十事帝嘉納二十一年秋帝用
方士陶仲文言建祐國康民雷殿於太液池西所司
希帝意務宏侈程工峻急魁欲諫度必得重禍先命
家人鬻棺以待遂上章曰頃泰享殿大高元殿諸工
尚未告竣内帑所積幾何歲入幾何一役之費動至
億萬土木衣文繡匠作班朱紫道流所居擬於宫禁
國用己耗民力己竭而復為此不經無益之事非所
以示天下後世帝震怒杖於廷錮之詔獄時御史楊
爵先已逮繫旣而給事中周怡繼至三人屢瀕死講
誦不輟繫四年得釋未幾復追逮之魁未抵家緹騎
已先至繫其弟以行魁在道聞之趣就獄復與爵怡
同繫又三年與爵怡同釋尋卒隆慶初贈䘏如制(同
上)
按人物志訛以魁為萬歷鄉舉今改正所著有晴
川集仁恩錄今不傳學案載其在獄與楊斛山周
納溪講學凡四年世宗齋醮有神降箕為三人頌
冤改釋而復逮又二年高元殿災上復聞火中呼
三人名氏乃放還家事雖近誕然忠義之士固宜
為鬼神隂佑也(原跋)
歐陽鐸字崇道泰和人正德進士授行人上書極論時
政不報歴工部郎中改南兵部出為延平知府毁淫
祠數十百所以其材葺學宫司理太監蕭敬家奴殺
人立置之辟擢廣東提學副使累遷南京光禄卿歷
右副都御史巡撫應天十府蘇松田不甚相懸下者
畞五升上者至二十倍鐸令賦最重者減耗米派輕
齎最輕者徵本色增耗米隂輕重之賦乃均諸州縣
荒田四千四百餘頃歲勒民償賦鐸以所清漏賦及
他奇羨補之議徭役及裁郵置費凡數十百條民皆
稱便遷南京兵部侍郎進吏部右侍郎九廟災自陳
去鐸有文學内行修潔仕雖通顯家具蕭然卒贈工
部尚書諡恭簡(同上)
歐陽嵩字汝中泰和人正德進士知福寧州首開東南
河一千八百餘丈灌田數千頃皆為沃壤復買田建
河資倉儲租為後疏浚費民永享其利(福建通志)
劉翀字士鳳永豐人正德進士官郎中廉靜謙約告病
歸寓居金牛寺甘貧嗜學始終不改其操著有中瀧
集(人物志)
周尚化泰和人正德進士知邳州時流賊猖獗尚化預
築土城捍禦之賊旣逼州議者欲闔門固守尚化曰
城外非吾民耶乃合城内外居民諭之以義誓共死
守賊乃解去陞南刑部員外以憂去(同上)
樂鑣字景隆自號雲樵山人正德中諸生與同郡鄒東
廓聶雙江講求良知之學時年五十餘矣雅好古文
尤長於詩(大拙堂集)
周煦字啓和安福人少孤母許氏年十九厲節孀居煦
弱冠領鄉試而母卒及登進士第即自疏母節於朝
詔旌其門授行人陞御史巡按雲貴適土宼犯順雲
南巡撫闕煦檄總鎮三司指畫方略討平之事聞璽
書奬勵歷都察院右副都御史卒於官(分省人物考)
賀鈞字信夫廬陵人正德鄉舉居親喪家人失火鈞亟
取累世神主奔出他貲一無所問除應天教授日與
諸生講學必依於孝弟忠信所著有龍岡摘藁子涇
成進士官至廣西按察副使解組歸執贄布衣劉文
敏之門(人物志)
黃國用廬陵人正德進士官御史嘉靖三年以議禮謫
蓮塘驛丞與諸生執經講學官至貴州僉事(廣東名
宦志)
尹衮字舜章永新人正德鄉舉授壽寧令召父者牖以
至誠作詩歌戶給之遷守綿州公署垣壤得窖金數
萬兩禁家衆勿取登記其數以當歲賦餘以葺城堞
人稱其廉(府志)
彭簪字世望安福人正德鄉舉為衡山令多惠政移倅
常州專務大體攝篆宜興却例供百金或以為病後
來者簪曰後令賢必不予非不然吾亦安能以其身
預為不賢者地改知靖州一月拂袖歸自稱石屋山
人與同郡羅洪先鄒守益日以正學相切劘郡邑長
吏莫不式廬請事居十二年自為傳志祭文邀同志
作别沐浴端坐逝(人物志)
聶豹字文蔚永豐人正德進士除華亭知縣召拜御史
出為蘇州知府憂歸補平陽知府山西頻中寇民無
寧居豹令富民出錢罪疑者贖得萬餘金修郭家溝
冷泉靈石諸關隘練鄉勇六千守之寇來犯被却由
是廷議以豹為知兵擢陜西副使備兵潼關大計拾
遺言官論豹在平陽乾没逮下詔獄落職歸嘉靖二
十九年秋都城被寇禮部尚書徐階豹知華亭時所
取士也言其才可大用立召拜右僉都御史巡撫順
天未赴擢兵部侍郎尋陞尚書京師外城成進太子
少傅是時西北邊歲遭寇東南倭又起羽書日數至
豹以條奏忤旨降俸二級頃之罷歸數年卒隆慶初
贈少保諡貞襄豹初好王守仁良知之說與辨難益
心服後聞守仁殁為位而哭以弟子自處及繫獄著
困辨錄於守仁說頗有異同云(吉州人文紀略)
按聶雙江立朝本末據識小錄識餘錄人物考學
案所載不無異同今以吉州人文紀為斷所著尚
有雙江集致知議略良知辨諸書
張鐸字振大泰和人以貢授鬱林州同知鬱林自昔僻
陋民皆力田鐸為興學校申教條躬集諸生講諭豐
其廪給蠲其徭役由是人知勉學民有兄弟爭訟者
鐸諭以大義輒解釋州南有廢地鐸教民耕墾不取
其稅荒蕪盡闢田州人爭地相仇殺藩省大臣委鐸
同往平之宣朝廷恩德與不忍加兵之意按圖籍攷
故實使各循其舊衆皆悅服罷兵七年述職京師歸
至郡以疾卒(廣西名宦志)
劉文敏字宜充安福人自幼朴實不知世有機械事已
讀傳習錄而好之乃入越學於文成操存克治一息
不少懈不應科舉華亭為學使以貢士徵之不起凡
所言論與聶雙江相視莫逆人謂雙江得先生而不
傷孤另年八十三卒著有論學要語王時槐陳嘉謨
賀涇皆門弟子也(學案)
劉秉鑑字遵教宣子正德進士累官刑部員外郎歴大
名兵備副使以忤巨奄逮繫謫判韶州量移潮州同
知知臨安府初學於甘泉尤篤志於陽明之學没時
年未五十(同上)
張鼇山安福人正德進士擢御史請建儲諫迎佛論巡
山海關章數十皆經國遠猷督學南畿作人稱盛内
艱歸適寧濠變從王守仁勤王凡檄奏文移多所草
創(人物志)
毛伯温字汝厲吉水人正德進士授紹興府推官擢御
史嘉靖初遷大理寺丞擢右僉都御史巡撫寧夏改
理院事為趙府宗人祐椋所訐解官候勘已復褫職
十五年冬起右都御史會安南世孫黎寧遣陪臣鄭
惟僚等愬莫登庸弑逆請興師復讐帝疑其不實命
暫緩師而遷伯温工部尚書帝幸承天詔總督宣大
山西軍務大同等五堡相距二百餘里自巡撫張文
錦以築堡致亂後無敢議修者伯温曰變所由生以
任用匪人非建議謬也卒營之邊防頼焉時莫登庸
數上表乞降下廷議撫剿之宜咸言當討帝從之命
伯温與咸寧侯仇鸞南征伯温等至廣西部署已定
會鸞有罪召還伯温進駐南寧懸重賞購登庸父子
登庸懼遣使乞降伯温承制許之登庸率從子文明
及部酋四十餘人皆素衣繫組於頸至關南俟命伯
温傳令啓關登庸等跣足膝行北面稽首上降表伯
温宣天子恩威納其圖籍并所還欽州四峒地權令
還國聽命馳疏以聞帝大悅詔改安南國為安南都
統使司伯温受命歲餘不發一矢而安南定由帝本
不欲用兵故也論功加太子太保還朝復理院事張
瓉卒伯温代為兵部議上防邊二十四事軍令一新
又上冗濫當革者二十餘條凡錦衣騰驤諸衞御馬
尚膳諸監素為中貴盤踞者盡在革中帝稱善立命
淸汰左右近習多不悅二十三年秋順天巡撫朱方
以防秋畢請撤客兵未幾寇大入逼畿輔帝震怒并
削伯温籍伯温歸疽發背卒穆宗立復官賜䘏天啓
初追諡襄懋(白志)
按伯温所著名東塘集今傳者止平南錄一卷詩
選一卷奏議二卷而已
龍光字沖虚吉水人由掾為縣丞致仕正德丁丑王伯
安開府虔南日與士人談學光子履祥將往光不許
履祥泣請不得已許之數月歸循循如處子光喜曰
吾乃今知王先生因履祥以見執弟子禮先生悅之
留為參謀會宸濠反光集田僮百十人以從出入帷
幄密受方略濠旣擒嘉靖初論功賞授直隸滁州判
官老於家年八十五卒(豫章書)
按龍光事人物志吉安府志俱不載當文成平濠
時光實效參謀之力觀文成與公卿書云致仕縣
丞龍光等或詐為兵檄以撓其進止或偽書反間
以離其腹心隂謀秘計有諸將士所不與知云云
推奬若此修志者詎可因其官小而没之耶(原跋)
尹襄字舜弼永新人舉鄉試第一正德進士歷陞侍講
進司經局洗馬每值經筵意存諷諫一日進講尚書
說命至官不及私昵有旨問講章誰為者人交屬之
襄不為動性醇茂事兄衮尤謹家問起居未敢草一
字卒年四十三所著有㢲風藁(人物志)
楊必進字抑之吉水人正德進士闊略善知兵由行人
歴官廣西按察司副使奉勅整飭府江兵備嶺南猺
獞峒居險阻多賄吏士為耳目益蔓延不可制合兩
廣聚兵攻古田鳳皇寨三月不下必進猝至其地閱
獄出囚之壯者二百人許其自效隂部勒之夜分篝
燈火自間道入諸囚斧木仰登出寨後焚其巣都御
史蕭翀因以府江兵備薦自古田告捷諸猺畏之如
神必進謂府江篝密道遠不可驟以兵入宜先以恩
信結其心由是諸猺感激得其死力以為鄉導岑猛
之變畏必進納金三千有奇求解必進密囊金公帑
而佯諾其使意欲以此鈎猛而忌者疑有所泄遂被
論去(廣西名宦志)
戴冠字仲鶡吉水人正德進士授戶部主事憂國用不
足由於冗食遂慨然論列疏略云人主貴藏富於天
下比年逆瑾所籍財産不歸之有司而貯之豹房遂
創新庫夫供御之物内有監局外有部司不知此庫
何所用之疏入上大怒貶烏石驛丞嘉靖改元起於
家仕至提學副使(吉州人文紀略)
伍全安福人正德進士河東鹽運使饒有幹濟每為地
方興除大利害見鹽場掣支強梁挽起懦者被凌躒
乃分定車戶派以三場序以六班魚貫出入衆論翕
然至今稱便(山西名宦志)
趙澍安福人官生任姚安知府練達典故州所丁糧徭
役悉就釐正至祭器射圃經理井然嘗銳意開小井
通鹽利為偏聽者沮抑去之日姚人遮道泣(雲南名
宦志)
江西通志卷七十八
