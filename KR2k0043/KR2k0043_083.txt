欽定四庫全書
江西通志卷八十
人物(十五)
撫州府(一)
南北朝
周敷字仲遠臨川人為郡豪族敷形貌眇小如不勝衣
而膽力勁果超出時輩鄉黨少年任氣者咸歸之侯
景之亂鄉人周續合衆以討賊為事梁内史始興藩
王蕭毅以郡讓續續所部有欲侵掠毅者敷擁護之
親率其黨扞送至豫章時觀寧侯蕭永長樂侯蕭基
豐城侯蕭泰避難流寓聞敷信義皆往依之敷愍其
危懼屈體崇敬厚加給䘏送之西上俄而續部下將
帥爭權殺續以降周迪迪素無簿閥恐失衆心倚敷
族望深求交結敷未能自固事迪甚恭迪大憑仗之
迪據臨川之工塘敷鎮臨川故郡侯景平梁元帝授
敷寧州刺史封西豐縣侯陳武帝受禪王琳據有上
流余孝頃與琳黨李孝欽等共圍周迪敷助於迪迪
擒孝頃等敷功最多熊曇朗之殺周文育據豫章將
兵襲敷敷大破之曇朗走巴山郡敷因與周迪黃法
氍等進兵屠之王琳平授散騎常侍豫章太守時南
江酋帥並顧戀巢窟唯敷獨先入朝天嘉二年進號
安西將軍令還鎮豫章周迪以敷素出已下超致顯貴
深不平乃舉兵反遣弟方興襲敷敷大破之仍從
都督吳明徹攻破迪擒方興再遷都督南豫州刺史
迪又收餘衆襲東興文帝遣都督章昭達征迪敷又
從軍至定川縣與迪相對迪紿敷求還朝欲立盟敷
許之方登壇為迪所害諡曰脱子智安嗣位至太僕
卿(南史)
按南史周敷陳之臨川人林志譌為梁人既載撫
州人物又載入建昌白志據史削彼存此
黃法氍字仲昭巴山新建人少勁捷有膽力步行日三
百里距躍三丈梁侯景之亂於鄉里合徒衆太守賀
詡下江州法氍監知郡事陳武帝將踰嶺入援建業
命周文育屯西昌法氍遣兵助文育出頓新淦侯景
黨于慶來襲新淦敗之敬帝即位封新建縣侯割江
西四郡置高州以法氍為刺史鎮巴山蕭勃歐陽頠
來攻法氍破之以功授平南將軍又與周迪共平熊
曇朗天嘉三年周迪反法氍與吳明徹討平迪廢帝
大舉北伐以法氍為都督出歴陽進兵合肥降之加
侍中改封義陽郡公豫州刺史鎮夀陽卒贈司空諡
曰威(同上)
按巴山新建六代地名詳見元和郡縣志陳割新
淦屬巴山郡隋開皇中郡廢入臨川即今之臨江
府也吳少帝二年分臨汝為新建縣梁改曰巴山
即今撫州之崇仁縣也與南昌府之新建相距數
百里今之新建宋太平興國中始從南昌縣析置
黃司空乃梁陳時巴山郡之新建人史傳自明何
得刪去巴山二字移作南昌人物舊志及豫章書
如此遷就牽合者不一今考正(原跋)
唐
張頂臨川人隠居不仕大中間蔡京守郡遊放生池有
乘小舟釣者使詰之釣者口授一詩云抛却長竿捲
却絲手攜蓑笠詠新詩臨川太守清如鏡不是漁人
下釣時蔡曰此必張頂也亟物色之遂遁又顔魯公
傳有臨川進士楊志堅能詩魯公敬禮之然郡志唐
以前無考矣(人物志)
南唐
陳叡字彦明臨川人獻皇王興化十論後主欲官之辭
不受歸隠本鄉賜號華蓋白衣處士(同上)
按林志撫州人物起宋樂史白志據史增二人據
人物志增二人
宋
樂史字子正撫州宜黃人母夢異人令吞五色珠而生
史有文辭初仕江南為祕書郎歸朝舉進士佐武成
軍上書言事擢著作佐郎知陵州獻金明池賦召為
三館編修遷著作郎直史館轉太常博士知許黃二
州又知商州積官至職方員外郎卒年七十八史嘗
編寰宇記二百卷其他雜編又四百九十餘卷自為
文百卷子黃目(東都事略)
按林志以樂史為崇仁人白志據史改正人物志
載其生平所著書並藏祕閣寰宇記而外有廣孝
傳五十卷廣孝新書五十卷總仙記一百四十卷
上清文苑四十卷仙洞集一百卷唐文選五十卷
坐知天下記四十卷華夷圖一卷神仙宫殿窟穴
記十卷杏園集十卷商顔雜錄二十卷今皆不傳
樂黃目字公禮舉進士知夀安縣上書言邊事真宗召
對除直史舘知浚儀縣歴度支鹽鐵判官遷太常博
士京西轉運使父卒起復使契丹還為廣西轉運使
改陜西陳堯咨知永興好以氣陵人黃目求解職不
許堯咨多縱恣不法詔黃目察之堯咨求罷職徙知
鄧州入判三司踰月拜兵部員外郎知制誥遷右諫
議大夫知開封府仁宗為皇太子拜給事中兼左庶
子坐事左遷左諫議大夫知荆南府復為給事中徙
潭州代還求外任得知亳州卒年六十五黃目性深
沈為吏以靜勝飾以文雅有文集五十卷雜編六十
卷(同上)
按人物志黃目所著尚有學海搜竒四十卷聖朝
郡國志二十卷
吳敏金谿人淳化進士孝友忠信鄉里稱為長者子蕃
字彦弼讀書好古荆公亟稱之芮天聖二年進士孫
頤亦登進士與荆公唱酬甚富頤孫㮚建炎二年進
士累官中書舍人吏部尚書(人物志)
王貫之臨川人咸平進士官至主客郎中嘗為淮南提
刑課田桑修陂渠灌田至五萬九千頃璽書奬諭(林
志)
吳有隣崇仁人十歲能詩與兄宗簡齊名咸平進士歴
知鬱林南雄新道四州所至有聲累官尚書都官員
外郎分司南京(人物志)
晏殊字同叔撫州臨川人七歲善屬文號神童景德初
張知白安撫江西薦之召試賦論殊自言嘗私習此
賦不敢隠真宗異之因試以他題留之祕閣使讀書
為集賢校理皇太子舍人擢知制誥真宗每所咨訪
多以方寸小紙細書問之凡所對必以其藁進示不
洩章獻皇后權國事宰相欲獨見奏事殊建言羣臣
奏事者太后垂簾聽之皆無得見議遂定天聖三年
以禮部侍郎為樞密副使罷留守南京興學校延范
仲淹教授諸生天下興學自殊始未幾參知政事章
獻謁太廟有請服衮冕者后以問殊殊以周官后服
對仁宗親政以殊知江寧府召拜樞密加同中書門
下平章事遂以刑部尚書居相位元昊反師出陜西
殊數建利害請罷監軍又請出宫中無用之物以佐
邊費而財賦之職悉歸有司時范仲淹韓琦富弼皆
進用臺閣多一時之賢殊以事罷仲淹等亦相次去
歴知永興軍徙河南府提舉萬夀觀卒年六十三贈
司空兼侍中諡元獻殊性剛峻遇人以誠當世賢士
大夫如范仲淹孔道輔歐陽修等皆出其門擇壻又
得富弼楊察為文贍麗尤工風雅有文集二百四十
卷又集古今文章為集選二百卷(東都事略)
按晏元獻所著尚有紫薇集一卷珠玉詞一卷翰
苑制詞二十卷類要八十卷方岳志五十卷
王益字舜良臨川人祥符進士歴官臨江判官領新淦
縣改大理丞知廬陵移知新繁到官除宿姦數人流
惡處餘以恩信治常歴歲不笞一人改太常博士出
知韶州嶺南習於蠻俗男女無别益首嚴治之未幾
男女之行者别途胡安定採其事入政範官止都官
員外郎贈楚國公(人物志)
李陽孫字祖德崇仁人慶歷二年三禮出身主封州簿
官滿挈妻子徒步歸晏元獻深器重之贈詩有三年
官滿後依舊一家貧之句官至殿中丞有古律詩號
掛冠集(林志)
裴煜字如晦臨川人慶歷進士嘉祐中為禮官詳定祠
禮又奏國忌與大祀同日樂備而不作固忌日必哀
之義然樂以降格神祇非以適一已之私也按開元
中裴寬上議廟尊忌卑則作樂廟卑忌尊則設而不
作中書張說以寬議為是請大祠如天地日月社稷
與忌同者皆用樂庶幾輕重不失其稱下集議皆如
煜言煜文雅博洽與歐陽永叔梅聖俞劉原父酬倡
甚密終翰林學士(人物志)
杜子野宜黃人荆公幼師之及為相子野來見荆公問
所欲但指壁間顔真卿所書東方朔像贊荆公曰墨
本何足貴石在河北德州可輦致也併以金帛致之
不受孫育德紹興五年進士(林志)
王安石字介甫臨川人蚤有盛名舉進士高第僉書淮
南節度判官召試館職固辭知鄞縣三日一治縣事
起堤堰決陂塘為水陸之利貸榖於民立息以償俾
新陳相易邑人便之通判舒州以文彦博薦再召試
為羣牧判官出知常州提點江東刑獄入為三司度
支判官獻書萬餘言極陳當世之務除直集賢院累
辭不獲命始就職除同修起居注固辭遂除知制誥
神宗即位除知江寧府召為翰林學士未幾參知政
事安石既執政設制置三司條例司與知樞密院陳
升之同領之而青苖免役市易保甲等法相繼興矣
自變法以來御史中丞吕誨等力請罷條例司并青
苖等法諫官孫覺李常胡宗愈御史張戩王子韶陳
襄程顥皆論安石變法非是以次罷去前宰相韓琦
亦上疏論青苖之害安石稱疾求分司不許三年拜
禮部侍郎同中書門下平章事監修國史知制誥吕
惠卿修撰經義以安石提舉王韶取熙河洮岷叠宕
等州安石率羣臣入賀神宗解玉帶賜之以旌其功
慈聖光獻皇后宣仁聖烈皇后間見神宗流涕言新
法之不便者且言王安石亂天下神宗亦流涕退命
安石裁損之安石重為解乃已七年神宗以久旱益
疑新法之不便遂以吏部尚書觀文殿大學士知江
寧府明年復拜同中書門下平章事初吕惠卿為安
石所知驟引至執政洎安石再相苟可以中安石無
不為也會安石子雱卒安石丐奉祠以使相為集禧
觀使封舒國公又辭使相乃以左僕射為觀文殿大
學士元豐三年改封荆國公退居金陵始悔恨為吕
惠卿所誤哲宗即位拜司空明年薨贈太傅紹聖初
諡曰文配享神宗廟庭崇寧二年配享文宣王廟靖
康元年停文宣王配享列於從祀後又罷配享神宗
廟而奪其王爵初安石提舉修撰經義訓釋詩書周
官既成頒之學官天下號曰新義晚歲為字說二十
四卷學者爭傳習之日以經試於有司必宗其說少
異輒不中程安石性強忮遇事無可否自信所見執
意不回至議變法而在廷交執不可安石傅經義出
己意辨論輒數百言衆皆不能詘甚者謂天變不足
畏祖宗不足法人言不足䘏罷詘中外老成人幾盡
多用門下儇慧少年久之以旱引去洎復相歲餘罷
終神宗世八年不復召而恩顧不久衰云(東都事略)
按荆公著有安石集一百卷後集八十卷易義二
十卷洪範傳一卷詩經新義三十卷左事解一卷
禮記要義二卷孝經義一卷論語解十卷孟子解
十四卷老子注二卷
王安禮字和甫中進士第召對神宗欲峻用之以兄安
石當國辭乃為崇文院校書久之直集賢院出知潤
州移湖州為開封府判官同修起居注知制誥彗星
見安禮上疏曰和氣致祥乖氣致沴意者執政大臣
是非好惡不遵諸道乘權射利者不察上惠養元元
之意用力殫於溝瘠取利究於園夫殆有以召星變
臣願陛下省不急之改作紓不勝之工力至於祈禳
小數貶損舊章恐非應天以實者進翰林學士知開
封府事元豐四年拜尚書右丞遷左丞尋以端明殿
學士知江寧府遷資政殿學士知青州徙揚蔡二州
落職知舒州復資政殿學士再知揚州改永興軍太
原府卒年六十二贈右銀青光禄大夫安禮姿貌魁
偉有口辨嘗以經綸自任而闊略細謹云(同上)
按和甫所著有文集二十卷天下文書十六卷二
儀賦一卷
王安國字平甫自丱角未嘗從人受學操筆為文語皆
驚人神宗即位近臣薦其才行為武昌軍節度推官
教授西京國子監召對神宗問安石秉政物議如何
對曰但恨聚斂太急知人不明耳神宗默然久之除
崇文院校書改著作佐郎祕閣校理初吕惠卿謟事
安石安國惡之一日安石與惠卿論新法於其第安
國好吹笛安石諭之曰宜放鄭聲安國曰亦願兄遠
佞人惠卿深銜之乃因鄭俠獄陷安國坐非毁其兄
放歸田里歲餘而卒年四十七有文集六十卷元祐
中復祕閣校理子斿(同上)
侯叔獻字景仁宜黃人慶歷進士累官兩浙常平使建
議畿内之地可因樊山水灌溉成田遂命叔獻提舉
淤田司兼都水監不數年成良田四十萬頃遷河北
水陸轉運判都水監卒(林志)
蔡元導字濬仲臨川人博聞強記與弟元翰共學有市
書者過之留數部經宿還之曰吾所熟習也其人請
誦之皆然客怒焚其書導笑與之直里人目其所曰
焚書邱兄弟試茂才異等科報罷張方平來别曰劉
蕡下第我輩何顔元導應聲曰雍齒且侯吾屬無患
後與子承禧同登嘉祐二年進士官終南劍州推官
(同上)
按施武子東坡詩注稱濬仲少以文章見知於蘇
儀甫留處門館使與其子丞相頌同習六科景祐
五年以茂才異等召試祕閣時如格者衆遂不得
預廷策云(原跋)
洪渥臨川人家貧以進士從鄉舉有能賦名初進於有
司連黜久之乃得官又久不進監黃州麻城之茶場
以死死不能歸葬亦不能返其孥里中人無賢愚皆
恨失之有兄年七十餘渥得官而兄已老不可與俱
行渥至官量口用俸掇其餘以歸買田百畞居其兄
渥既死兄無子數使人至麻城撫其孥渥兄弟如此
無愧矣(南豐集)
蔡承禧字景繁元導子嘉祐進士授太平司理擢監察
御史面奏吕惠卿怙權任私諸罪特賜五品服上遣
李憲往熙河計置邊事諸將聽節制承禧奏曰自古
未有以兵寄閹人而不亂者鬼章患小用憲患大不
成禍小事成禍大言甚切直上優容之後出為淮南
轉運使所著有論語指歸十卷奏議詩文三十卷子
居厚(人物志)
晏幾道字叔原殊第七子能為文章尤工樂府其小山
詞清壯頓挫見者擊節以為有臨淄公風黃山谷序
之曰叔原固人英也仕宦連蹇而不一傍貴人之門
家人饑寒而面有孺子之色人百負之終不疑其欺
已至其文上掩騷屈下者亦豈減團扇桃葉哉其所
推如此(同上)
鄧孝(一作考)甫字成之臨川人第進士官至奉議郎提點
開封府界河渠坐事去元符末詔求直言孝甫時年
八十一上言熙豐而下奸臣迭起亂天下蔡京惡之
遂以謗訕得罪重加貶黜追官羈管筠州崇寧釋逐
臣得歸所論述有文昌集卜世大寶龜伊周素藴義
命雜著太平策要二百五十餘篇(宋史)
晏防字宗武殊姪幼學於王荆公主崇仁簿轉萬載丞
行李蕭然遣家奴致米乃得歸赴調卒於京防寬厚
好學安於義命不可榮辱所著有侯門集十卷俱胝
集一卷姪中從姪孫升卿朋曾孫敦復敦臨肅大止
曾姪孫紹休皆進士(同上)
周袞字彦弼金谿人嘉祐進士以員外郎出知滕州有
惠政孫珩靖康初上書論事不報曹績辟置偕行使
北還當次加賞辭不受歸隠麻姑山號足翁五世孫
國華字直夫治春秋入上舍嘗叩閽言事登嘉定進
士(同上)
劉蒙字資深宜黃人治平進士司馬温公薦為御史臺
主簿歴官朝議大夫蒙為人清潔不可干以私居家
友愛所得蔭補先二弟而後二子鄉里稱之(林志)
劉芑字資仲蒙弟舉進士辟廣西經幹屢挫蠻寇遷知
惠州賜詔奬諭官至朝散大夫清節如其兄(人物志)
陳遷字德升宜黃人年十六遊金陵以強記聞荆公命
與陸農師徧閱蔣山碑無慮數十及歸錄之不遺一
字因病留蔣山究心禪學作續傳燈錄(同上)
鄒極字適中宜黃人治平進士擢度支員外郎朝廷更
鹽法多求羨餘以希進者極條其不合請補外除江
西提刑親喪服除曰讀書丏禄以娛親耳今既孤可
復仕乎丏祠得洪州玉隆觀自號一翁(林志)
按鄒極所著有宜川集三十卷
陳軾字君式臨川人元豐中知黃州馭吏急而治民寬
郡境稱治時蘇東坡謫居於黃人多避禍不敢相親
軾獨與之交以朝奉大夫致仕東坡名其園曰中隠
軒曰恭軒荆公南豐皆以詩贈(人物志)
按東坡謫黃州時為守者徐君猷也有詩篇可考
陳軾姓名不見於集中人物志云云不知何據
鄒餘字損道宜黃人元豐進士為通城令興起學校創
講堂曰資深黃山谷記之改洛容縣定桂林宜陽疑
獄以邢恕薦除監察御史出為淮西提舉再入除侍
御史疏辨析元祐諸人大臣不樂遂請祠歸(同上)
季幾復字晞顔臨川人與弟中復俱有文聲號二季元
豐進士知建昌縣歲旱以什伍法計口給粟全活者
多計使錄其式頒行他邑改知崇陽民祠之以配前
令張忠定云(同上)
蔡居厚字寬夫承禧子第進士累官史部員外郎諫議
大夫論東南兵政七弊河北河東盜起太原真定守
皆以不能擒捕罪去居厚言將帥之才不儲養於平
時故緩急無可用宜令觀察使以上各舉所知改戶
部侍郎以徽猷閣待制去有文集十二卷(同上)
黃符字信叔金谿人父慶基嘉祐進士官至監察御史
符讀書過目成誦登紹聖元年進士時初立宏辭科
又冠其選仕至祕書郎(同上)
涂大經宜黃人紹聖進士應詔言事請復元祐之政坐
是忤時議不得仕於朝宣和末知南昌治水有方遷
秩一等(林志)
謝逸字無逸臨川人自號溪堂少孤博學工文辭操履
峻潔再舉進士不第黃魯直嘗曰使斯人在館閣當
不減晁張李商老謂其文步趨劉向韓愈所著書有
春秋廣微樵談其他詩啟碑志雜論數百篇淳熙中
繪像祠於郡學(林志)
謝薖字幼槃逸弟自號竹友嘗為漕司首薦省闈報罷
以琴奕詩酒自娱詩文不亞其兄時稱二謝吕本中
云無逸似康樂幼槃似元暉又云二謝修身勵行在
崇觀間無所汙染不獨以文見稱(同上)
按無逸所著名溪堂集今不傳幼槃竹友集世亦
無雕本豫章書載西江傳衣詩派圖二十五人中
有謝逸無謝薖(原跋)
過源字道源臨川人少穎異篤志聖賢之學嘗曰論語
諸賢宜别類為一書以無混聖言又謂黃鐘極清一
陽之始當以長孫無忌二寸九分為據語皆獨悟學
者稱為浩齋先生(人物志)
汪革字信民臨川人紹聖進士分教長沙帥張芸叟從
而受學吕希哲見之以比黃憲茅容蔡氏當國欲得
知名士附已以周王宫教召不就曰吾異時不欲附
名奸臣傳復為楚州教官卒年四十所著有青溪類
藁論語直解若干卷淳熙中祠於學(同上)
李公彦字成科累官宗正卿素為朱勝非吕頤浩所知
及當國公彦引退除兩浙發運使入為吏部侍郎平
居與謝溪堂曾艇齋相倡和有宫詞百餘篇及潛堂
詩話文集(同上)
聶昌臨川人舊名山字賁遠入館為校書郎擢右司員
外郎由直龍圖閣為湖南轉運副使蔡京為相召還
拜戶部侍郎為開封尹以徽猷閣待制出知德安府
未幾落職衡州安置復召還會欽宗即位除戶部尚
書李綱之罷太學生陳東及士庶十餘萬人撾鼓伏
闕下經日不退府尹王時雍麾之不去山出諭旨相
率聽命而退時雍乞置東等於獄山力言其不可遂
止復尹開封時京師復戒嚴欽宗謂山有周昌抗節
之義改賜名昌遂拜同知樞密院事入謝力陳防秋
守禦之策乞以便宜遣屬官分道提勤王之師入衞
欽宗許之昌即日就道行次永安軍與金兵遇粘罕
盛陳兵衞以待其舍人止昌徹傘用牓子贊名引見
國相昌不可爭移時乃以客禮見粘罕既南行命楊
天吉以千兵館昌往河東耿南仲往河北明日昌與
其屬劉岑滕牧分道而行凡八日至絳州絳人不奉
詔遂見殺年四十九昌為人疎俊遇事敢為喜周人
之急然恩怨太明睚眦必報以喜怒用刑云贈觀文
殿大學士諡曰榮敏(東都事略)
陸賀字道卿金谿人其先世吳郡祖德遷五代末避亂
來金谿累世同居傳四世至賀尤篤於義方采司馬
氏冠㛰喪祭之禮著為家法持躬踐行為鄉國所宗
子六人九思九叙九臯九韶九齡九淵以子貴贈宣
教郎傳至孫冲凡十世將二百年合㸑如故咸熙間
詔旌其門(府志)
歐陽澈字德明崇仁人尚氣慷慨善談世事憂國閔時
出於天性靖康初應制條弊政陳安邊禦敵十策州
未許發退而復采朝廷之闕十事為書上聞已復論
列十事為三巨軸□置卒辭不能舉州將為選力士
荷之以上會金人大入要盟城下而去澈聞徒步走
行在高宗即位伏闕上封事極詆大臣遂見殺見陳
東傳死時年三十七許翰在政府聞斬陳東歐陽澈
遂力求罷為東澈著哀辭澈所著飄然集六卷會稽
胡衍既刻之豐城范應鈴為立祠學中(宋史)
按高宗建炎八年贈澈祕閣修撰官其弟衡子飛
黃壻黃怙封其母羅氏夫人賜田十頃以贍祭養
其制詞曰使汝澈不得為良臣猶得為忠臣如天
下後世將謂朕何朕八年於茲一食三嘆而不能
已也通階美職豈足為恩聊藉以塞予哀以彰予
過云爾此段舊志不載
郭若虛字仁實崇仁人讀書通大義重然諾建炎初金
入江西遣將肆掠若虛率鄉社格之七里岡梟其首
將衆怒復來攻若虛率鄉社逆鬭于會原嶺兩晝夜
若虛及鄉社死者七人金兵喪亡無數懼而遁邑免
於寇(林志)
葛賡字德載金谿人建炎間王世雄叛卒至郡衆皆洶
懼賊有髯而騎者賡投戈擲之墮馬賊驚潰獲其正
使告身鄉人欲上其事賡曰吾志於除賊無意論功
有司亦莫省子逢時字才美乾道進士(同上)
晏敦復字景初丞相殊之曾孫第進士為御史臺檢法
官紹興初出知貴溪縣改通判臨江軍召為吏部郎
官左司諫權吏部侍郎詳定一司敕令渡江後庶事
草創凡四選格法多所裁定敦復素剛嚴居吏部請
謁不行銓綜平允除給事中居右省兩月論駁凡二
十四事議者憚之復為吏部侍郎金遣使來要以難
行之禮詔侍從臺諫條奏所宜時秦檜方力贊屈已
之說外議羣起計雖定而未敢行勾龍如淵說檜宜
擇人為臺官使擊去異論於是如淵施廷臣莫將皆
據要地人皆駭愕敦復同尚書張燾上疏言前日如
淵以附會和議得中丞今施廷臣又以此躋横榻衆
論沸騰方且切齒莫將又以此擢右史乞加斥逐杜
羣枉門力為自治自彊之策既又與燾等同班入對
爭之檜使所親諭敦復曰公能曲從兩府地旦夕可
至敦復曰吾終不為身計誤國家況吾薑桂之性到
老愈辣請勿言卒不能屈始檜拜相制下朝士相賀
敦復獨有憂色曰姦人相矣未幾權吏部尚書兼江
淮等路經制使尋以寶文閣直學士提舉亳州明道
宫閒居數年卒年七十一(宋史)
黃彦遠字思邈金谿人政和進士常為平江府教睦寇
逼境官吏宵遁母饒遣人勉之曰忠孝不兩立汝當
死職勿吾憂彦遠率士民城守賊不敢犯丁艱哀毁
成疾隠居東菴多著述有五經指南運氣要覽東庵
文集等書(林志)
程時翼字勤道崇仁人家貧授徒或累月食無鹽不妄
交與以晚科為始興尉交廣多盜單騎往諭禍福皆
復為平民在官六年下不敢欺鄧輸為作卓行傳(人
物志)
饒子儀字元禮臨川人從胡瑗孫復授經親沒不事科
舉楊傑授以星歷諸書莫不洞究結庵凌雲山名曰
葆光杜門著書臨江守王說欲迎致軍學郡守劉公
臣曰吾州有士如此令他之可乎乃迎還躬率諸生
聽講說崇寧初詔舉懷才抱藝養素丘園之士郡以
子儀應詔所著編年史要陳瓘為之序謂其事核旨
密有補於聖經又有周易論語解及詩文集(同上)
雷度字世則臨川人器識高遠靖康初為舉首然無意
利禄築庵題曰卷石晚研精於易有書易口義文集
八卷(林志)
鄧輈字國驂崇仁人靖康間以布衣言事不合歸隠先
是邑西北境山險多盜輈謂即其地立縣乃可止言
於邑丞張詠白計使聞於朝創樂安縣盜遂息自號
陋室有文集二十卷(人物志)
崔縱字元矩臨川人政和進士歴確山主簿仙居丞累
遷承議郎幹辦審計司二帝北行高宗將遣使通問
廷臣以前使者相繼受繫莫肯往縱毅然請行乃授
朝請大夫右文殿修撰試工部尚書以行比至首以
大義責金人請還二帝又三遺書責之金人怒徙之
窮荒縱不少屈久之金人許南使自陳而聽其還縱
以王事未畢不忍言又以官爵誘之縱以恚恨成疾
竟握節以死洪皓張邵還遂歸縱之骨詔以兄子延
年為後(宋史)
王棣字儀仲荆公族孫學士雱無子荆公立為後崇觀
間為顯謨閣待制知開德府金人寇澶淵城陷遇害
贈資政殿大學士賜葬貴溪之舒山(林志)
吳沆字德遠崇仁人幼孤事母孝博通經史政和間與
弟澥各獻書於朝不用歸隠環溪號無莫居士紹興
中舉不求聞達者郡以沆應詔所著有易論語發微
老子解環溪集環溪詩話(林志)
汪莘字叔野革弟篤學有志喜為歌詩東萊諸吕豫章
諸洪競稱之登建炎二年丙科歴洪州司理舉清白
第一所著曰歸愚集姪大經字淳夫博學多聞嘗裒
溪堂師友尺牘及著臨川者舊傳(人物志)
李浩字德遠其先居建昌遷臨川浩早有文稱紹興十
二年擢進士第調饒州司戶參軍襄陽觀察推官繼
改太常寺主簿兼光禄寺丞自秦檜用事塞言路至
是命百官轉對浩與王十朋馮方查籥胡憲始相繼
言事聞者興起孝宗即位以太常丞召兼權吏部郎
官踰年浙河水災詔郎官館職以上條時政闕失浩
指論近臣反覆數千言除司農少卿會大理奏結他
獄上顧侍臣曰棘寺官安得剛正如李浩者遂除大
理卿廣西安撫缺尚書郎入奏論及擇帥事上曰廣
西朕已得李浩矣治廣二年召還除權吏部侍郎時
政府有怙寵竊柄者黨與非一自浩之入已相側目
浩中立不倚於是謀嗾去之提舉太平興國觀出帥
夔部踰年卒年七十一(宋史)
陸筠字元禮金谿人紹興進士倅江陵張南軒薦之轉
江西帥司參議奉祠官至朝奉大夫賜金紫著翼孟
音解九十一條發揮春秋左氏傳莊列楚辭西漢書
說文之存古者深思考互以成此編周益公序之(人
物志)
管鑑字明仲臨川人以父澤補官佐湖南帥劉珙平劇
盜以功累遷至廣東提刑經略安撫使在湖南勸民
濬陂池溉田萬六千頃蠲郴州和糴新石鼓書院在
廣東減潮惠七郡丁租置廣安宅買田以給士大夫
南遷不能還者(同上)
吳漸字茂榮臨川人性孝弟與人多謙恭不詭隨識陸
象山於童幼妻以女(林志)
過勖字紹古源從孫博覽能文性至孝没葬於崇仁高
富嶂人呼過至孝墓有通神集三十卷收八祕閣(人
物志)
陳孺字漢卿臨川人紹興進士除祕書省正字忤秦檜
劾去後知處州有異政將滿值歲旱民遮道乞留孺
捐俸置贍民倉是歲飢而不害除福建運判閩盜起
孺董師討之馘其渠魁餘黨皆潰移帥江陵中道而
卒平生慷慨有大節著詩為多(同上)
黃兊字悅道臨川人紹興進士嘗獻美芹十策進取四
論歴官守南雄陛辭三劄論政事得失言甚切直持
身清廉年未七十致仕官至朝議大夫臨川縣開國
男(林志)
孟渙字濟父臨川人以恩補官再中淳熙進士歴知荆
門軍奏削馬梁歴口新店二稅存其一蠲無名茶租
遷運判奉祠(同上)
胥作霖字澤民宜黃人儀狀魁偉南渡初盜瞰臨川作
霖喻里中少年以禍福莫不俯首聽命未幾叛卒王
世雄之黨焚崇仁掠宜黃作霖選壯士百餘伐木柵
隘口伺其至持梃鼓譟縱擊賊宵遁事聞辟為縣尉
不就(同上)
何異字同叔崇仁人紹興進士調石城主簿歴知萍鄉
縣遷國子監主簿轉對擢監察御史時光宗愆於定
省異入疏諫不報約臺官聯名言姦人離間父子當
明正典刑又不報匄外授湖南轉運判官攝帥事尋
為浙西提點刑獄以太常少卿召改祕書監兼實錄
院檢討官權禮部侍郎太廟芝草生韓侂胄率百官
觀焉異謂其色白慮生兵妖侂胄不悅出知夔州兼
本路安撫移知潭州乞閒予祠者再嘉定元年召為
刑部侍郎五月不雨異上封事明年權工部尚書告
老卒年八十有一異高自標致有詩名所著月湖詩
集行世(宋史)
吳曾字虎臣崇仁人由上舍獻書授官累遷至吏部郎
中太史局欲徙紹興殯宫内士民墳墓曾謂坤道尚
靜恐傷旺氣事得止又言辛巳壬午歲俱日食三朝
當主兵請豫為備除知金州改嚴州致仕所著有君
臣論負暄策毛詩辨疑左傳發揮新唐書糾繆得閒
文集待試詞學千一策南征北伐編年南北事類能
改齋漫錄近二百卷悉收入祕府(人物志)
謝源字資源幼槃孫以進士得官初為建昌軍學教授
復改江州州學改南昌縣丞修江西圖經再調鄒武
丞常平使者知其賢交章薦之命下而卒其詩秀潤
和雅有二祖風致存者百餘篇名空齋詩藁(朱子集)
吳鎰字仲權曾從弟隆興進士知義章縣興建學校風
俗為之一變召試除正字輪對愷切上為改容知武
岡軍創社倉八十餘所復以司封郎中召入對極言
御批除目之弊出為湖南轉運司以敬名齋張南軒
為記有雲巖集(林志)
曾季貍字裘父文定公弟宰之曾孫師事吕居仁又與
朱晦翁張南軒遊南軒被召季貍戒其不當談兵且
勸以范文正忠宣父子為法郡守張孝祥樞密劉珙
薦於朝皆謝不起自號艇齋陸務觀序其集(人物志)
按曾季貍林志譌以為南豐弟白志改正
管湛字定夫鑑子累官至金部郎中除廣西提刑兼經
略安撫區處横山羅甸蠻人帖服代百姓輸上供麥
秋苖為緡鉅萬三遷至大理少卿有定齋類藁甲乙
集姪瀛以蔭補官平端瀛戍卒之亂以功加廣西提
刑予祠(同上)
吳澥沆之弟隆興進士以薦召對除太學錄改西外宗
教授所著有宇内辨疆域志等書(林志)
陸九思字子疆金谿人父賀生六子長九思舉進士象
山之始生也鄉人有求抱養為子者九思適生子語
妻曰我子付田婦乳爾當乳小叔妻忻然從之象山
既長事兄嫂如父母朱晦庵嘗跋其訓飭子弟語以
為式(人物志)
蔡孝恭字莊叔元導孫幼從舅父吳虎臣遊博聞強記
葉適洪邁以賢良薦上批鱗十三策甫至京師或謂
曰賢良高選合謁當路孝恭曰以狐媚取科第吾不
能遂歸部使郡守造其廬皆不往為建招賢坊(林志)
陸九臯字子昭九思弟舉進士率諸弟講學從遊者多
有聞象山為靖安時子昭勉以書曰吾曹不可兒戲
度日視聽言動之際三千三百之微不可不察若只
主張見在正恐道無時而備德無時而盛仁無時而
熟自號庸齋晚以恩授修職郎(人物志)
王謙字弱翁臨川人隆興進士通判灃州入為將作監
簿每對必指切貴近江浙饑推行荒政多所全活除
湖北提刑丐祠歸謙性剛方所至忤大吏立朝忤時
宰羅文恭點為兵部尚書薦謙自代不報(同上)
嚴思義字仲和臨川人乾道進士攝湘鄉以薦知隨縣
升寧國府倅淮民流徙者賴全活孫象祖字子文紹
定進士授吉州判官有拙逸雜著友竹詩平心集(同
上)
陸九韶字子美其學淵粹隠居山中晝之言行夜必書
之其家累世義居一人最長者為家長一家之事聽
命焉歲遷子弟分任家事凡田疇租稅出内庖爨賓
客之事各有主者九韶以訓戒之辭為韻語晨興家
長率衆子弟謁先祠畢擊鼓誦其辭使列聽之子弟
有過家長會衆子弟責而訓之不改則撻之終不改
度不可容則言之官府屛之遠方焉所著有梭山文
集家制州郡圖(宋史)
陸九齡字子夀父賀以學行為里人所宗九齡其第五
子也稍長補郡學弟子員時秦檜當國無道程氏學
者九齡獨尊其說歸家從父兄講學繙閱百家晝夜
不倦悉通隂陽星歷五行卜筮之說入太學司業汪
應辰舉為學錄登乾道進士調桂陽軍教授以親老
改興國軍未上會湖南茶寇剽廬陵聲摇旁郡人心
震懾舊有義社以備寇郡從衆請以九齡主之寇雖
不至郡縣倚以為重及至興國地濱大江俗儉嗇而
鮮知學九齡不以職閒自佚勸綏引翼士類興起不
滿歲以繼母憂去服除調全州教授未上得疾卒贈
朝奉郎直祕閣諡文達著有復齋集(同上)
吳榮字茂卿宜黃人乾道進士通判南安軍郡有疑獄
久不決卒平反之人稱神明前後凡三作邑所至皆
繁劇每語人曰為政之道平易近民而已歴仕四十
年以循良稱自號深簡老人(林志)
曾丰字幼度樂安人乾道進士仕至郡守以文章名有
緣督集行世晚年無意仕進築室以詩酒自娛(同上)
李郛字子經宜黃人觀書一覽輒記為文援引浩博不
能就有司程度嘗著比事罪言三十篇遍遊江淮人
號為書厨有堂名洛誦著文集數十萬言有緯文瑣
語(同上)
黃希字夢得宜黃人登進士官永新令嘗作春風堂於
縣治楊誠齋為之記有補注杜詩搜剔隠微皆前人
所未發子鶴續成之鶴字叔似著北窗寓言集(人物
志)
陸九淵字子靜生三四歲問其父天地何所窮際父笑
而不答他日讀古書至宇宙二字忽大省曰宇宙内
事乃已分内事登乾道進士初調靖安縣主簿丁母
憂服闋改建寧崇安縣以薦除國子正教諸生無異
在家時除勅令所制定官未幾主管台州崇道觀還
鄉學者輻凑稱象山先生光宗即位差知荆門軍民
有訴者無早暮皆得造於庭為酌情決之多所勸釋
其有涉人倫者使自毁其狀以厚風俗惟不可訓者
始寘之法荆門為次邊而無城九淵以為郡居江漢
之間為四集之路南捍江陵北援襄陽束護隨郢之
脅西當光化夷陵之衝荆門固則四鄰有所恃否則
有背脅腹心之虞乃請於朝而城之罷關市史譏察
而減民稅商賈畢集稅入日增每旱禱即雨郡人異
之丞相周必大嘗稱荆門之政以為躬行之效一日
告僚屬曰某將告終會禱雪迺沐浴更衣端坐後二
日日中而卒會葬者以千數諡文安初九淵嘗與朱
熹會鵝湖論辨所學多不合及熹守南康九淵訪之
熹與至白鹿洞九淵為講君子小人喻義利一章聽
者至有泣下熹以為切中學者隠微深痼之病至於
無極而太極之辨則貽書往來論難不置焉門人楊
簡袁燮舒璘沈于能傳其學著有象山集(宋史)
俞廷椿字夀翁臨川人乾道進士使金還差江西安撫
司幹官會大治縣奸民盜鑄因緣生變奏為節制軍
馬廷椿廣布耳目以所獲盜為鄉導凡十八日平之
倜儻有大志而廉介自將自北還因紀次其道路所
經山川人物與夫言論事物之可備採用者為北轅
錄又考周禮以司空散在五官先儒汩陳之著復古
編行於世(人物志)
張英甫名孝直臨川人從象山遊有易詩書語孟中庸
口義五十餘篇名曰尊經又有要言渾象原意雜詩
(林志)
劉堯夫字淳叟金谿人乾道己丑太學釋褐時號走馬
上舍除國子正遷太博陛對極言時相之失且言天
子有私人則外庭有具位公朝有他徑語甚切直著
有井齋集(人物志)
林夢英字叔虎臨川人淳熙進士知武陵縣太守延致
郡庠誨諸生聞者感發通判靖州討平峒蠻知武岡
軍未上除祕書丞權司封奉祠歸居城西金石山建
樓讀書年踰八十寒暑不輟人稱山房先生(同上)
晁伯談字元默詠之曾孫家臨川淳熙進士主管官告
院時權臣開邊輪對言内修不可忽大舉不可輕當
進剛正士以強本朝知南康軍陛辭又以修戎器飭
邊備為言再知道州入仕四十年家無餘財有帶川
集二十卷(同上)
孫洵字子直臨川人後以字為名改字直翁淳熙進士
屢辟制幕除官告院丏外得衢州搜括隠賦不畏強
禦南安擇守上曰向有斬盜兩睛者為誰宰執以對
遂命之期年卒於官郡士民肖像立祠乞賜額所著
有兩漢晉唐文選略乂仿晏元獻類要作谷董一編
初洵父名彦為郡吏治獄設三缾減一囚罪則投一
錢於缾中以錢大小别其事三子後皆成名長次康
邵州司理有頤齋文集仲洧乾道二年進士再調長
沙丞受知辛稼軒張杓尤器之及尹京特薦以自代
(同土)
劉迂字漫翁宜黃人號巢松隠居不仕文章敏贍自成
一家百氏釋老之書無不精究朱陸諸儒會鵝湖嘗
以詩請益年八十餘卒有漫塘文集(林志)
傅子雲字季魯金谿人登象山門象山守荆門使居槐
堂精舍謂諸生曰吾遠守小郡不得與諸君埽清氛
翳幸有季魯在時奉大對嘗曰場屋之得失窮達不
與焉終身之窮達賢不肖不與焉人以為名言嘗主
甌寧簿決訟必傅經義有易傳論語集傳中庸大學
解孟子指義離騷經解行於世七世孫子端讀書象
山書院寶謨閣學士楊之裔妻以女遂占籍貴溪焉
(人物志)
章節夫字仲制臨川人少穎悟從象山學博通諸經嘗
取象山晦菴辭異旨同處集而疏之名曰修和管見
晚年所守益固自號從軒著書數萬言子子先嘉定
進士(同上)
游元字淳夫直祕閣經之曾孫從象山學深於易理舉
進士攝安化以禮義訓導邑士議減泉司鐵課以利
民邑隣溪洞凡訟關風化必懇惻開諭再調贑縣會
長子鑾主南嶽祠因就養焉(同上)
按游元所著有安化講義詩文號新堂集
孟植字元立臨川人以浙東倉兼憲事補發累政積逋
作年糶倉鑑湖為豪強障塞捐緡錢買安邊所蕩地
千六百畞復為湖以利民奉祠歸號畏齋贈少保子
點字叔異以詞科仕至提領江淮茶監召除將作監
兼敕令所刪修官直祕閣(同上)
鄧名世字元亞孝甫孫為文長於敘事先是議臣廢春
秋學名世獨嗜之御史劉大中宣諭江南得所著春
秋四譜等書薦召命州郡錄進其書遂以布衣上殿
進治人實務等說上嘉納尋賜出身除勅令所刪修
官兼史館校勘先是修哲宗實錄亡元祐八年若干
卷名世參攷御集及日歷時政記玉牒等書補成之
又編建炎以來日歷訖紹興九年為書三百七十卷
著有春秋類史列國諸臣圖國宰相年表古今姓氏
辨証皇極大衍數大樂書合三百卷(人物志)
嚴滋字泰伯臨川人從象山學象山曰始吾聞泰伯賢
今觀氣象聽談論可與適道舉進士著十論叩閽晚
主郴陽簿而卒有寄松窗藁守軒草錄東征雜著(林
志)
陳南仲字郴卿臨川人以六經授徒於鄉嘗與象山言
臯陶秩禮敘典命德討罪一歸之天九德又分之為
六為三皆天地隂陽之道此為明道之要象山亦云
臯陶謨洪範吕刑在書為傳道之書其議論相契如
此(同上)
黎道華字師侯臨川人受春秋於鄧名世學詩於謝逸
與曾季貍俱以詩名號臨川三隠性至孝母家汝水
東日一省視寒暑不輟一日春水暴漲駕小舟衝浪
而往舟已没矣篙工手援出之人以為純孝所致有
頤庵詩集(人物志)
應垕宜黃人通經史尤精天文著天象書有圖有說有
賦名曰義府於象數之外獨得精義又有渾天左右
全體星圖黃勉齋為之立石(同上)
曾極字景建臨川人父滂字孟博四方宗陸氏者自滂
與李德章始極志氣豪放朱文公得其書及詩大異
之謂其文似老蘇大蘇嘗遊金陵題行宫龍屛忤時相
史彌遠謫道州卒李心傳為上言曾極久斥可念
上曰非為江湖集者耶有旨歸葬所為詩文有舂陵
小雅金陵百詠(同上)
葉季興字英叔臨川人幼聰敏日誦千言嘗取諸史百
家之書著瞽譚商𣙜今古銓品人物於是非褒貶尤
嚴周必大稱其識度高明藴蓄閎富(同上)
王克勤字叔弼臨川人淳熙二年中童子科郡即其所
居立瑞童坊入祕省讀書又登淳熙十四年第歴太
常簿祕書省正字(林志)
鄒安道臨川人淳熙進士官止金壇丞深於易作易解
發越積藴學易者皆宗其說(同上)
鄧虎字子虎輈子為文辨博作聖宋雅頌獻於朝又纂
治圖要語上之金兵侵淮又畫策以獻皆不報築室
曰清軒所著詩文甚富又有名貂如犀如者亦以文
稱嘉定十六年詔取其文并晏元獻王荆公吳曾何
異文集及羅鑑所撰羅山志入祕書省(人物志)
黃仁傑號海嶽嘗著屯田議為周益公朱文公所知子
義勇字去私從文公武夷精舍為白鹿洞堂長勉齋
黃幹嘗曰向來問學之士彫落殆盡江西則甘吉甫
黃去私兄弟張元德不過數人爾弟義剛字毅然事
文公最久議論尤有根據嘗次序所聞曰先師德言
次義明字景亮師勉齋孝友慈祥待人如一自號儆
齋有詩文講義(同上)
李肅字仲欽浩子淳熙進士再調江西運司秩滿例有
送還錢却不受當路因舉廉吏肅笑曰此足為廉耶
監文思院改衡州教授士多嚮慕齋舍無所容則闢
武侯祠以居之孫復嘉定進士(同上)
羅點字春伯崇仁人淳熙進士累遷校書郎兼國史院
編修光宗即位點以太常少卿使金會彼國有喪迫
點易袍帶點執不從金人不能奪使還諭曰卿舊僚
非他人比有所言毋憚啓告車駕將朝重華宫既而
中輟點奏陛下涓日過宫夀皇引領以俟常人於朋
友且不可失信況人主之事親乎不聽乃求去不許
夀皇崩復請上執喪禮前後與侍從同列奏請過宫
者三十五自上者十六而面奏不預焉寧宗嗣位拜
端明殿學士簽書樞密院事卒年四十五贈太保諡
文恭點天性孝友無矯激崖異之行義利之辨皎如
日星趙汝愚嘗泣謂寧宗曰點與黃裳相繼淪謝非
二臣不幸天下之不幸也(宋史)
趙端頤字養正家臨川與陸伯微講貫象山之學參以
伊洛諸書深有所得舉進士除淮安簿嘗入江西帥
幕議不合浩然肥遯(林志)
饒延年字伯永號止翁臨川人遊復齋象山之門自經
學旁究天文地理醫卜方書真西山何月湖皆推服
之篤性自守隠居不仕郡守欲薦於朝固辭魏了翁
題其石曰有宋長者止翁之墓(豫章書)
董居誼字仁夫臨川人淳熙進士屢遷左司諫起居舍
人充金國生辰使至金會有内變悉得其國中事宜
以歸除工部侍郎寶章閣待制為四川制置使在蜀
鎮靜不擾(林志)
按董居誼所著有家集十餘卷
鄒非熊字宗望宜黃人淳熙進士令曲江平反死囚十
有二人邑人為刻石通判邵州陛辭陳三事敷奏詳
明除廣東提刑朱上而卒有竹巖集(人物志)
危稹字逢吉臨川人舊名科淳熙進士孝宗更名稹調
南康軍教授服父喪免調臨安府教授倪思薦之且
語人曰吾得此一士可以報國矣丁母憂免幹辦京
西安撫司公事入為太學錄遷諸王宫教授稹謂以
教名官而實未嘗教請改創宗子學立課試法如兩
學從之嘉定九年新學成改充博士升著作郎兼屯
田郎官春夏不雨稹應詔言安邊所征斂之害與無
罪而籍没之害楮幣之改以一奪二鹽鈔之更以新
廢舊至於沮格軍賞放散死士皆足以召怨而致旱
出知潮州尋以論罷久之知漳州漳俗視不葬親為
常往往棲寄僧刹稹命營高燥地為義塜二約期責
之葬其無主名若有主名而力弗給者官為葬之凡
二千三百有竒刻石以識乞歸提舉崇熙觀與鄉里
耆艾七人為真率會卒年七十四稹性至孝父疾願
捐已算益親年疾尋愈眞德秀登從班舉稹自代没
又為銘其墓所著有巽齋集諸經有講義集解魏晉
唐詩文皆有編輯先賢奏議曰玉府曰藥山弟和字
祥仲開禧進士為上元主簿大闢祠宇祀程顥眞德
秀為記之知德興賑荒有惠政有蟾塘文集(宋史)
按危稹林志作積者譌
黃霦字彪甫臨川人歴知袁吉二州慎於用刑每決罰
稍過則蹙額曰吾德不足以化人故至是守兩州斷
辟囚纔二人自號靜樂居士子榮官至大府卿孫堮
知肇慶府(人物志)
劉名世宜黃人紹熙二年知浮梁為政簡易與民安之
自題云槐影已高公事少蒲鞭不試訟閒多(安志)
饒祖堯字述古臨川人博學有氣節以恩授靜江司理
嘗曰仕宦未顯惟獄訟可以盡心漕司有廏卒刃其
徒於野連逮甚衆祖堯廉得之遂伏辜盜起龍泉土
豪多執平民為盜祖堯悉釋之有嶠南螺川泉江橘
溪等集(林志)
李劉字公甫崇仁人嘉定初進士歴禮部郎官兼崇政
殿說書起居舍人遷吏部侍郎穆陵書梅亭以賜之
其在蜀歴守榮眉進總漕事帥成都守本路憲四川
都大茶馬等凡八印軍府僚佐各稟教令條治無不
得宜所得圖書皆以八印識之劉熟於典墳以駢儷
著稱制詞為南渡之冠所著有梅亭類藁三十卷續
類藁三十卷(同上)
按世所傳者名橘山四六
黃榮字子仁霦姪祖澤補官知湘隂縣前宰相余端禮
為帥謂曰君凝重如此邑雖敝不足治也歴知筠州
居家處官皆有法度二子垺墉嘉定元年同登第垺
直祕閣知建寧府(人物志)
曹錫字晉伯宜黃人嘉定進士知江山縣至官清簡吏
民畏愛履畞截會令下錫知不可行籍其數封寘庫
未幾議果寢除屯田員外郎乞歸奉祠真西山嘗曰
晉伯文采宜為詞誥剛介宜作言官敏決可任監司
為作敬思齋記(林志)
李昂字季顒臨川人嘉定進士仕至彭澤令操履端方
人以為無愧於陶彭澤(同上)
鄒斌字雋父臨川人嘉定丙科授德安府幕經理三關
形勝措置有方端平更化趙汝談露薦不赴所居扁
曰南堂叢書萬卷好學至老不衰有南堂藁(同上)
陸持之字伯微九淵子七歲能為文九淵授徒象山之
上學者數百人有未達持之為敷繹之韓侂胄將用
兵持之憂時不懌乃歴聘時賢將有以告見徐誼於
九江時議防江持之請擇僚吏察地形孰險而守孰
易而戰孰隘而伏毋專為江守又之鄂謁薛叔似項
安世之荆謁吳獵爭欲留之尋皆謝歸著書十篇名
戅說嘉定三年袁燮薦於朝謂持之議論不為空言
緩急有可倚仗豫章建東湖書院連帥以書幣彊起
持之為長理宗即位差幹辦浙西安撫司以疾請致
仕所著有易提綱諸經雜說(宋史)
按陸持之人物志於廣信府再見林志遂以為貴
溪人白志改正
陸濬字深甫九思孫象山以伊洛諸賢勉之開禧末朝
廷罪啓兵端者欲函首以謝濬謂失國體上書爭之
吉寇狓猖憲使李珏檄入幕中寇平欲上功濬固辭
尋登進士授饒州教官而卒(人物志)
王珏字德全臨川人安石裔孫紹興二年起家鹽官丞
秀州歲以錢給亭民煑鹽至十五年積十九萬七千
餘緡不給民訴於朝除珏為浙西茶鹽提舉逾年盡
給亭民且贏鉅萬開華亭海河二百餘里鹽滋得流
通且資以溉田經界法行除其害者三百六十餘事
其七千二百餘戶為尤病珏奏除之兼提點刑獄移
湖南提舉官至直敷文閣太府少卿(同上)
趙涯字伯泳臨川人嘉定進士提轄文思院上封事言
敵勢方銳我以弱遇強為嘗試之謀恐不特係安危
且係存亡矣除監察御史首論邊防破王檝講和之
謀歴工部侍郎集賢殿修撰所著有春秋集說(林志)
謝公旦字清父崇仁人嘉定進士辟沿江制司機幕除
監察御史兼崇政殿說書嘗論浮鹽正鹽之弊上然
之除太常少卿尋除直寶章閣終福建運使有類藁
奏藁六卷弟洪寶慶進士知萬安縣林字貢父嘉定
進士官至右司郎(同上)
按公旦兄弟時稱崇仁三謝吳草廬有三謝逸事
編序稱清父罷福建漕時有故人為屬縣令獻桕
燭百炬後取燭照夜燭皆黃金即以運司官印緘
封命弓兵送至彼縣取交管原物狀回竟不顯其
事(原跋)
袁度號希山樂安人開禧初貢於鄉後以孔字蝌蚪文
字貢行在蒼山曾子實稱其詩舂容如褒衣博帶淵
然好古之君子如其為人(人物志)
陳一薦字叔復臨川人嘉定進士辟荆湖制幕王師復
蔡獻俘入朝有旨權均州未赴仍督府參除江西運
判召為樞密院編修遷太府少卿終權禮部侍郎一
薦久處戎幕習兵事軍府文檄皆出其手人以陳琳
方之(同上)
鄧泳字德載約禮子嘉定進士為沿江制司參議措置
江防孟珙奏功以鄧制參為第一除太常丞知鄂州
兼沿江制置副使請祠自號巽坡(林志)
畢允升字元吉臨川人有文名精於周禮嘉定進士為
藉田令遷國子博士兼史職上封事言正君心除私
意輪對又書請納諫責實皆中時弊歴知郴韶二州
以廉稱(同上)
林彦掞字子清崇仁人嘉定進士調福建常平幹官盜
起汀之潭飛磜苖薅髮櫛彦掞有力焉辟為江東帥
幹嘗著時議史評及漢官考節等書尤長於聲律士
多從之(同上)
徐子石字勁仲臨川人慶元進士歴官鄂州錄參著外
治論十三篇滿秩上之復知賀州極言制治保邦及
邊防之要改灃州卒所著有西銘章句雜著藏於家
(同上)
程琳字竒卿臨川人寶慶進士調南雄州法曹紹定中
郡命琳與權鋒李繼周討山盜甫七日而擒二酋郡
上功辟保章令而琳卒士民嗟悼列琳像於忠孝祠
(同上)
饒應子字定夫延年孫紹定進士權監察御史兼崇政
殿說書時江西湖南北皆受兵詔淮西赴援應子行
次江上手疏留兵牽制上從之或請移蹕朝堂聚議
奮筆曰誰為此謀宜斬之遷大理少卿所著有南麓
集三十卷(人物志)
吳湜字持正崇仁人端平進士累遷太常丞持節湖南
北以清白為吏師受知理宗擢廣東廉使召為都官
郎中為文清淡典雅學者稱自有先生(林志)
張桂字德芳臨川人端平進士歴太府丞除監察御史
劾大閹李忠輔併其黨皆竄遠郡公論快之官至中
大夫封開國男(同上)
饒應龍字翔夫延年孫端平進士除監察御史在臺風
力甚勁或勸其婉言應龍曰言官其可婉耶遷直顯
謨閣浙東安撫剏萬年倉以惠饑民所著有詩文類
編六十卷史討三十卷盡心錄三十卷奏藁三卷行
於世(人物志)
詹元吉字子正樂安人淳祐進士嗜伊洛之學約而歸
於易既又歎曰易道詎止此耶聞有講說雖遠千里
訪求不懈嘗語學者曰伊川言理漢上言數數外無
理理外無數著書藏於家(林志)
羅愚字季能點子以遺澤補官除藉田令遷湖南憲創
雄楚軍以弭寇改廣西運判除鹽法害民者愚行誼
純固政術循良生平召除之命十有五而辭者十有
一(人物志)
陳元桂撫州人淳祐進士累官至臨江軍時聞警報築
城備禦以焦勞致疾開慶元年春北兵至臨江時制
置使徐敏子在龍興頓兵不進元桂力疾登城坐北
門亭上督戰矢石如雨力不能敵吏卒勸之避去不
從有以門廊鼓翼蔽之者麾之使去左右走遁師至
元桂瞠目叱罵遂死之縣其首於敵樓越四日方斂
體色如生初親戚有勸其移治者元桂曰子亦為浮
議所摇耶時事如此與其死於饑饉死於疾病死於
盜賊孰若死於守土之為光明俊偉哉事聞贈寶章
閣待制賜緡錢十萬立廟北門諡曰正節(宋史)
楊掞字純父臨川人少能詞賦用故人薦出淮閫杜杲
幕治法征謀多咨於掞逾年安豐被兵掞慨然曰事
亟矣掞請行乃以竒策解圍奏補七官制置使孟珙
辟於幕嘗用其策呼為小子房珙嘗燕客有將校語
不遜命斬之掞從容曰斬之誠是苐方會客廣謀議
非其時非其地也珙大服未幾有大將立功珙坐受
其拜掞為動色因歎曰大將立功庭參納拜信兜鍪
不如毛錐子也於是謝絶賓客治進士業遂登第為
潭州節度推官趙葵為京湖制置使掞與偕行王登
迓於沙市劇談至夜分掞退曰王景宋滿身是膽惜
欠沈細恐終以勇敗後登死人以為知言向士璧守
峽州招之病不果行而卒贈架閣(同上)
曾淵子字留遠與兄鴻子同登淳祐十年第歴右正言
監察御史昭文館大學士權戶部尚書浙西制置使
拜同知樞密院事端宗舟遷碙州拜參知政事廣西
宣諭使鴻子字儀吉官至吏部左曹郎(人物志)
何時字了翁樂安人天祥同年進士也入江西轉運司
幕遷臨江軍司理參軍改知興國縣天祥起兵辟署
帥府機宜帶行監文思院天祥入衞時任留司吉州
下時脫身歸鄉里益王立天祥開府南劒時起兵趨
興國接引聚兵復崇仁縣未幾元軍奄至兵敗削髮
為僧竄迹嶺南賣卜自給自號堅白道人(宋史)
何霖字商佐樂安人景定進士理分宜訟浹旬數百牒
皆盡轉衡州錄參弟希之字周佐登進士甲科所著
有雞肋集次垚字唐佐咸淳進士著有草亭漫藁深
衣圖說小學提綱鰲溪羣賢詩選夢午字魯佐亦登
進士第(人物志)
按何霖兄弟事林志敘述不備又舛譌白志據人
物志改定
吳名揚字叔瞻金谿人咸淳進士文信公勤王拔置賓
幕奏除禮兵二部架閣踴躍赴義意氣傾動一時(林
志)
黃丙炎字純宗崇仁人咸淳進士歴官宗正簿北兵至
黃萬石棄撫州走丙炎不能挽遂歸隱劉伯宣姚燉
高凝為憲使具禮幣迎丙炎於洪學聽其講說遣子
受學欲薦於朝固拒之子興孫字祖烈十歲能詩文
丙炎没憲使辟興孫繼其事皆再世稱弟子翰林集
賢交薦不赴(人物志)
按黃丙炎林志作炳炎劉須溪銘其墓曰不幸而
以身從人又不幸而以文致身雖有孔明公瑾之
才而用之如陳琳阮瑀又如温石二子而不得為
許遠張巡豈非命乎(原跋)
龔孟夔字龍文臨川人咸淳進士除隆興察推兩浙運
幹洪杭事殷議幕轇轕孟夔於文法如素習決之沛
然賈似道欲見之孟夔不往左授閩幕歸有文集五
十卷外集若干卷時稱楚清先生(同上)
李進字野翁崇仁人淳祐進士福建轉運司提領戶部
贍軍所主管值革命隠居澗谷種瓜植菊以終身虞
邵庵稱其詩兼簡齋放翁茶山東林之長著磵谷居
愧藁(同上)
鄔克誠字信叔樂安人慶元中以布衣詣闕上易說六
卷歸闢小圃於所居之南日以文字陶練其間一時
金石之作多出其手(同上)
艾叔可字無可撫州人咸淳戊辰奏策入三等以詩文
名所著有文江集弟憲可字元德累舉不第以詩文
自娛著有蕙愁吟三卷姪性字天謂闔門教授執經
者盈門尤工於詩著有弧山詩集世稱三艾先生(同
上)
趙嗣詔字信道崇仁人咸淳進士任紹興府司法參軍
兄嗣謹亦舉進士時同邑何晉字德翁與兄桂發俱
咸淳元年進士嗣詔與何同構别墅躬耕以食日雜
樵夫牧䜿中短褐行歌夜則一燈相對講究不輟時
人高之(同上)
危復之字見心臨川人博覽羣書工詩尤邃於易宋末
貢補太學至元初元帥郭昂薦為本路儒學官不就
朝廷累遣奉御察罕翰林應奉詹玉以幣徵之皆不
起隠於紫霞山從學者衆及卒門人私諡曰貞白先
生(同上)
按危復之林志載入元初
曾子良金谿人三歲不言伯父容安教之誦詩則點首
應語一夕見月忽能成誦及長篤志性理之學登咸
淳第奉母歸養入元程鉅夫以遺逸薦不赴扁節居
二字於堂以示志學者稱平山先生所著有易雜說
中庸大學語孟解聖宋頌百行冠冕詩續言行錄詩
廣崇類藁咸淳類藁(同上)
于應雷字震卿金谿人咸淳間領鄉薦國亡隠居龍田
里之五雲山剛直寡合非大禮未嘗一入隣家事親
孝謹為文嚴整有法吳文正以全節銘其墓(林志)
按吳草廬集無于應雷墓誌
黃崇義號澗西樂安人師事黃勉齋深造自得聘主汝
水書院兵亂隠居著周易集說理學要語及澗西文
集(人物志)
甘泳字泳之崇仁人讀書不拘繩尺尤工於詩黃大山
為之序云泳之之詩一坐而役萬景片詞而括萬情
用事出古書而如出異書用字出古韻而如出别韻
出嶺雜言一首凡三千四百字隨事起義古今大篇
未或過之云云泳性剛正不與時俗俯仰平生不娶
如林和靖所作甚富鰲溪刊本止七百三十餘篇號
東溪集(同上)
胡以遜字幼謙崇仁人咸淳登第授永福簿丁艱服闋
不復仕家居以詩文自娛讀莊子怪其駁雜乃采諸
家之說而斷以己意著莊子補劓十卷所著又有詩
文五十卷千金裘齊瑟各二卷待問二卷(同上)
鄭松字特立亦名復樂安人三預進士貢不第以邵子
經世書止於周顯德乃自庚申宋興至甲午金亡續
其二百七十五年於邵子所紀頗有更定書法視昔
尤謹其論國統絶續離合謂興國無所承亡國無所
授者各為系漢魏晉宋齊梁陳為一系魏周隋唐晉
漢周宋為一系遼金元為一系吳文正公以為此論
世儒未之及(林志)
李明字夀甫崇仁人質魁聲宏面如斲玉年逾強仕值
江西有變遂取古之不仕二姓者書於屋壁自號林
泉隠求子人稱林泉先生卒時厓山失守曾子良銘
其墓曰宋義士云(同上)
許之選字叔仁臨川人開禧進士授南雄教官時峒寇
逼城守令欲棄去之選毅然率同僚修守備寇遂引
去部使論薦分教連州蜀帥辟幹官薦授泰和宰秩
滿士民為立德政生祠碑(同上)
李天勇臨川人從謝枋得學為人尚節義德祐初元將
攻饒州枋得舉兵援之天勇統強壯應援大戰樂湖
坪兵敗與張忠孝俱死(同上)
曾斗南字明卿樂安人少孤刻苦讀書名動公卿兩貢
於鄉不偶遂無仕進意與葉苔磯曾子實趙白雲交
後學執經問字者無虛日號翠屛先生(同上)
鄒次陳字周弼一字悅道宜黃人宋末中博學宏辭科
遠近學者多從遊及卒何太虛哀以詩云門生定展
王通學舊友誰成郭泰碑所著有遺安集十八卷史
鈔十卷(同上)
王科字子純樂安人宋末貢補國學草廬嘗曰耆儒宿
學如吾子純者寥寥若晨星子梁師事草廬嘗築汪
陂溉田千頃邑長燮理溥化郡守楊友直皆加禮敬
有西齋藁藏於家(人物志)
陳祥甫樂安人國學生咸淳甲戌與同舍汪斗建楊期
泰上書論賈似道誤國不報德祐乙亥奉督府檄與
弟祥霖築堡糾義偕鞏信張日中屢角元兵於楮山
後隠居崇仁自號南隠(同上)
婁南良字德剛臨川人咸淳進士授吉州法曹調宜黃
簿時稱練達政治與弟文輔起莘子志淳皆以德行
聞吳文正公稱臨川家世儒雅忠厚惟婁氏饒氏焉
(林志)
吳泳字子克崇仁人初本州解額易止取一卷泳連三
舉人服其精德祐乙亥元兵至泳不少屈遂遇害(同
上)
王積翁臨川人汝水東決金堤潰積翁以家財千金募
築堤復固後太守趙師鄀葉夢得修之皆因其舊自
唐初鄒稜迄明王溥李鄂屢有修堤功而積翁以獨
力成之為尤難云(府志)
江西通志卷八十
