欽定四庫全書
江西通志卷一百十八
藝文(奏疏四)
國朝
請豁除荒蕪疏蔡士英
題為覆查荒蕪據實確報仰祈
聖鑒事該(臣)看得江右地方夙稱土瘠民貧兼之連年兵
燹加以天災流行死亡相枕腴産抛荒其極慘極殘之
狀已經前撫臣備悉陳請無容贅矣惟是錢糧係朝廷
之額課而土田實錢糧之根本必野無不闢之土斯國
有惟正之供苟荒蕪之數不清催徵終為無術(臣)自受
事來即首以此為重務實欲殫竭微忠上以報
皇上之恩下以拯江民之溺敬將覆查前撫(臣)夏一鶚疏報
全省荒數南贑撫(臣)劉武元疏報南贑二府荒數嚴行查
報間但見百姓之呈告荒蕪者疊案盈几觀其人無非菜
色聽其聲莫不哀痛呼號流涕環繞馬首羣口稱荒懇乞
覆查(臣)自以為前此報數已定豈得復有遺漏及詢之司
道訪之父老始知從前查報之時尚有地為賊踞今始恢
復者有民徙他鄉今始歸來者有闔門遭戮開報無人者
又有誤聽譌傳逡巡退縮恐報荒即作官田者而前撫院
痛念蓁莽請命之心過切故汲皇入告以希早沾浩蕩所
據者僅各屬申報之文未經委官遍勘所以冊中不無遺
漏以致廣昌有續報之咨前撫贑撫各報有参差之殊而
九江府屬之三縣竟有未報之數也(臣)復閱前撫(臣)疏中
亦云江民有抛荒之惨亘古罕聞有司道未能臚列之語
則知前報之荒實有未盡因思全省之民莫非朝廷赤子
一夫不被其澤終非溥博之
皇恩於是更委各府刑官互相踏勘令其單騎履畝遍歴
邱墟逐一清查確數具報(臣)已於微臣歴事方新一疏
内悉陳
聖鑒隨據各刑官備造清冊通省有主荒蕪田地山塘七
萬二千二百二十二頃八十五畝八分四釐七毫二絲
五忽八微六纖四渺無主荒蕪田地山塘三萬五千三
百一十八頃四十二畝九分六釐八毫九絲五忽一微
一纖六渺較前撫臣所報實多二萬五千六頃六十七
畝三分二釐四毫九絲八忽六微六纖六渺以通省合
算十分為率共荒二分九釐九毫(臣)又以錢糧係
國課所關敢不鄭重其事更嚴行駮查又據司道取具
該縣不扶甘結呈報前來反覆推勘實無隱情則至清
且確無如今日覆查之數矣(臣)思除荒之政見今江南
等省俱久已奉行獨此江右殘黎歴遭焚殺其慘倍於
他處今尚未蒙恩豁此兵餉之壓欠京運之積逋日甚
一日而窮民徒受催科之苦究無補於國用
朝廷亦何樂有此紙上之虚數哉夫有荒而不除與除
之而不盡均貽累於百姓故不得不徹底清查以廣布
我
皇上如天之仁亟解斯民倒懸之厄也再照十三郡所屬
在在皆盜良民甘心相從以至撫之而叛殺之而亦叛
者豈盡樂於走死如騖哉正恐今日歸來明日即追徵
荒逋死於鞭箠與死於鋒鏑一也故寧從賊而不悔耳
而且貪官汙吏因荒熟未分始則借荒為口實繼則緣
荒而作姦問徵解不足則曰有荒在問輸納不前則曰
有荒在夫錢糧重務最忌者上無一定之考成下無一
定之則額牽混不清以致逋欠無已惟除荒一舉在朝
廷不過減數年有名無實之虚賦自後按冊而督有司
就熟而徵里民再有拖欠(臣)得以白簡從之彼有何所
託詞哉料司農歲入必有大勝於今日者矣至捌年分
貴溪贑縣信豐定南瑞金五縣已經開墾田地山塘二
千七百二十一頃四十二畝五分九釐五毫七絲三忽
見造入冊其未墾者再行嚴督有司每年務開墾若干
畝遵例起科附入考成則數年之後依舊仍完原額也
用是日夜焦思不遺餘力逐畝澄清分别等則各取印
結移送戶部查覈其衛所屯田荒數俟按臣查報外(臣)
更不揣愚昧代民呼籲除見查成熟之田自應照數徵
糧其無主荒田見督興屯道募人耕種有主荒田責令
本主自墾其一應荒蕪錢糧照(臣)所查之數懇徼
聖澤概與開除庶國計民生兩有攸頼且江民望澤已久
自題荒以來又經三載恐再遲延終於沐恩無日(臣)已
殫精竭力往返批駮今據該司道會詳前來覆覈無異
(臣)謹會同江南督(臣)馬國柱南贑撫(臣)劉武元江西按
(臣)米襄合詞具題伏乞
皇上軫念殘疆立賜殊恩敇部速行議覆準與除豁行(臣)
等遵奉施行
請汰瑞袁浮糧疏
題為請汰浮糧以甦民困以弘
聖政事順治拾年伍月貳拾玖日江西清吏司案呈奉本
部送戸部鈔出該本部題覆江西右布政使莊應會等
奏前事奉
聖旨著詳察確議具奏該部知道欽此欽遵鈔出到部送
司奉此相應議覆案呈到部看得江西布政莊應會等
奏稱瑞袁二府以彫疲殘郡科糧獨重遺累已久議清
浮糧與各府相準(臣)部備查該省地糧瑞袁二府較他
府雖地少糧多但疏内科編緣由(臣)部並無元季明季
册籍可考合無敕下該督撫按備查元季明季冊籍瑞
袁二府科糧獨重或地係膏腴或從前誤編苦累有何
確據逐一勘實具奏以憑覆請定奪可也既經該司案
呈前來相應覆請恭候命下(臣)部轉行遵奉施行等因
順治拾年肆月貳拾壹日題貳拾叄日奉
聖旨依議欽此欽遵鈔出到部送司擬合照會該布政司
遵照本部覆奉
聖旨内事理欽遵奉行等因(臣)即行江西布政司及督糧
守廵各道併行府縣速將袁瑞二屬浮糧緣由遵照部
文逐一確查的據前已屢行尚未申覆事關民瘼即當
具詳限拾日内報以憑具題繳今據該司道府縣查據
士民具控苦累緣由及瑞袁二府志書覆看前來該(臣)
看得瑞袁二府郡縣介在山阜聫亘之區土壤素稱沙
瘠提封悉屬山隘中多不毛之土其地之可耕者皆山
之畔而澗之濱求其沃野平原實無幾焉夫以此磽确
之區可耕者既窄而科糧偏重者盖緣瑞屬三縣自明
初姦民黎伯安妄徼爵賞以偽寇陳友諒索餉倍徵之
冊抱獻故爾遂為定額今雖灰燼之餘無冊籍之可據
幸瑞郡志書尚存考其田糧則元至治間共編糧一十
二萬五千七百四十餘石至明洪武間則增至二十二
萬五千三百五十餘石迨後少有增減猶額載科糧二
十二萬四千四百四十一石至今相沿者即此舊明全
書之數也(臣)再稽其戶口元至治間編戶一十四萬四
千九百五十有四至明弘治間僅戶七萬四千二百四
十有四矣自元至明田糧額增一倍戶口逃亡一半夫
向以十四萬之戸完十二萬之糧而後以七萬戶之民
而完二十二萬之糧此輕重之數難易之形固自昭然
可見者若袁州四邑偏重之故亦由袁郡鄉斗與官斗
有不同因明初偽將歐祥歸附之時投獻冊籍誤以二
升之鄉斗報作官斗之十升今欲證之元明二代冊籍
盖年已數更疊罹兵火無怪乎無存亦幸獲明之志書
其所載重賦顛末昭然可證查其田糧均係一則每畝
科至一斗六升七八合不等較之接壤之境如臨之新
喻上則田每畝科糧九升三合吉之安福上則民田每
畝科糧七升二合夫以一地之土而賦稅重輕竟至倍
相懸殊此尤易見之事也再稽袁之戶口在宋崇寧間
編戸一十三萬二千二百九十有九迨至明弘治間止
存六萬六百一十九矣其逃亡減損之數亦與瑞州相
等此二郡之志班班可考按戸口之數自宋元至明弘
治年間已消亡過半而自弘治迄今又經百五十餘歲
近來屢當兵燹驚散疫癘傷亡其中消耗之戶又不知
凡幾而額載之糧總未減毫末夫人愈少而賦愈覺其
重則錢糧愈覺其難完所以年復一年轉相拖欠民徒
受其敲扑官徒受其降罰散離相枕溝洫時盈究之亦
何補於國賦也此在曩昔承平之時猶多積逋從無完
期故牧斯土者曾以七分考成尚不能如期如式盖無
土而糧誠巧婦所難為矣今我
皇上親政以來洞切民隱諮諏博訪百度維新更令覲臣
各陳利弊與民更始此右布政使莊應會廵南道僉事
安世鼎以身親目擊之大累而為應
旨求言之直陳也倘沐
皇恩大沛洪慈軫恤二郡三百年之積困將瑞屬之糧二
十二萬四千之浮數仍復宋元一十二萬五千之原額
袁屬之糧每畝一斗六升七八合之誤科減照新喻上
則每畝九升三合之實賦庶見在孑遺得以安心兹土
後來生聚必至盡力正供田野日闢國賦日增實大有
禆益豈鮮淺哉
封禁山疏
題為請
旨行查山場出産木植事案查順治十年正月初四日凖
工部咨内開營繕清吏司案呈奉本部送工科鈔出本
部題前事等因順治九年十一月十七日奉
聖旨著該督撫按確察具奏欽此欽遵鈔出到部奉咨該
督撫按送司奉此查得封景山係江西廣信三縣交界
地方相應備咨案呈到部移咨貴院查照本部題奉
聖旨事理希將封景山有無出産木植查明虚實具奏等
因準此就經備行布政司會同分守湖東道行查的確
詳報隨據本司左布政使盧震陽查看得封景山原係
封禁山初名銅塘因其峭險歴為盜藪削平之後即請
封禁其來舊矣查往代黃巢倡亂偽賊借勢以流毒一
方繼而葉宗留賃居燒炭覘險立穴鑄冶甲兵謀為不
軌而鄧茂七為之附援三省摇動幾危信州此前鑒昭
然而有據也目今山賊楊文蹲踞其間未經蕩平今一
旦輕議開採是啟奸人之亂謀耳况其中所産木植不
過擁腫樗櫟原無合用之材兼以巉巖險峻猛獸叢居
溪澗不通道路曲折不但開採有百害而無一利恐徒
挑釁隙而無濟於實效矣又據分守湖東南道右參議
楊國禎詳同前情等因到(臣)據此該臣等會看得封景
山即封禁山界連上饒永豐二縣之界距玉山縣二百
餘里歴代以來皆行封禁粤稽舊籍議開數次然卒以
無佳木可採有害於民而中止之(臣)奉
旨行查其峻峰峭壁溪澗之水不通外流而且毒螫猛獸
聚以為巢附山百里人煙杳絶即所産者盡係良材亦
且人苦於登攀木難於出水况據該屬所報不過松楓
樗櫟並無棟梁者乎若開採一行其徒費金錢㒺禆實
用猶可言也誠恐驚魂甫定之赤子一經騷擾其害更
有不可知者抑猶有慮焉此山昔為鄧葉諸寇盤踞後
來大費兵力矧今湖東山逆楊文等正在會勦依巒負
嵎尚繁有徒方苦搜殄之難覓若此幽深險峻夙稱盗
藪之處今日一啟其釁將來恐難收拾此開採之害更
彰明較著者也伏乞
皇上俯查往事軫念地方
天語嚴飭特加封禁安民葺寇兩得攸賴除取具先朝封
禁圖說送部查覈外今據該司道呈詳前來(臣)謹會同
具題
請議蠲豁疏郎廷佐
題為特陳地方情形仰祈
睿鑒以甦殘黎以固邦本事竊照江右一區厥賦下下民
疲地瘠在昔已然我
國家奄有南服正明末荒敝之餘水旱頻仍彫瘵未起
迨至五年間金逆搆亂殺人而江右之地則盈城盈野
之地也江右之民則析骨析骸之民也及巨逆授首蠢
爾山寇出没無常蟻聚鴟張所在見告民之播遷於兵
燹展轉於溝壑者又三年亡何壬辰之歲旱魃肆虐始
則死於兵者十之五繼又死於歲者十之五所有一二
孑遺則兵革轉徙之餘生耳十年十一年哀鴻漸集榛
莽漸開而徵輸告急已歲獲民之半窮檐八口經營朝
不謀夕(臣)抵任時見其流離萬狀極目邱墟隨有錢糧
之拖欠獨多百姓之輸將日窘敬攄拯救之良法以培
一省之根本事一疏議以本年正賦徵觧如額節年逋
賦帶徵一分亟籲
天恩未蒙俞允旋即與守令約曰有能徵逋無缺者註上
考諸守令亦相視磨勵計十三郡所輸觧不下二十餘
萬妄冀三秋可穫竭小民一分之輸將即佐軍國一分
之正供併寬守令一分之考成不謂昊天不弔入春則
三月苦澇而大浸為之稽天入秋則三月苦旱而金石
為之焦鑠報荒之文充几野哭之聲載道嗟嗟民力幾
何堪此重困向令歲歲可以取盈亦不至積欠之纍千
纍萬如今日矣(臣)於九月内復有彙報異常旱災亟請
題豁一疏奉
旨下部尚未議覆而又不敢少事姑息檄催本年京運外
運及漕南二米尚不及十分之六手腕欲脫心血皆枯
則是民力已竭臣計已窮本年之賦既不能供一日之
生尚不能保乃欲以累歲之逋欠並責於一時即剜肉
無補耳況敲比乎(臣)既輾轉反側夙夜焦思撫字徒有
其心催科實無其術在小民或匿升斗之積不過自衛
其生今且敲扑頻加哀鳴於血肉淋漓之下不啻自速
其死江俗即至狡江民即至愚計不出此也我
皇上軫念饑民發帑金二十四萬大賚畿輔近復恩蠲直
隸八府順治八年至十一年未完錢糧蕩哉仁恩遐邇
胥鬯江省僻遠即不得比於近地撫此封疆孰非
皇上之封疆嗟此赤子孰非
皇上之赤子(臣)非不知六師張皇司農告急蠲毫釐則缺
毫釐之軍需緩須臾則遲須臾之正餉然時在今日有
不敢不為
皇上告且有不忍不為
皇上告者告之則(臣)有冒昧之罪即不告(臣)亦有隱蔽之
罪告之而
皇上鑒(臣)之愚直念百姓之疾苦而議蠲議緩則冒昧之
罪可受也不告而流離之狀見於溝壑究無濟於催科
考成之責加於有司適徒苦其鞭扑而或激而走險或
坐以待斃則隱蔽之罪不可受也以今日之江西視前
撫(臣)蔡士英疏題三年起科之江西與(臣)抵任時疏請
帶徵一分之江西萬有不同(臣)屬剥膚之痛遂不禁其
言之廹切有如此者然令(臣)嘿嘿不言
皇上以江之全省付(臣)而至使地方之情狀疾痛不以相
關緩急不以相恃朝廷亦安用此尸位之臣子乎(臣)謹
特疏上陳至或議全蠲或議半蠲浩蕩之恩出自
上裁非(臣)所敢擅請若本年豁荒分數則仍聽部議伏乞
敇下該部速為覆奪施行
請清查民田荒熟疏佟國器
題為分别官民田土仰祈
睿鑒以順民情以清兵餉事該(臣)看得蠲免荒糧所以豁
虛賠之累而勸耕作之勤也苐其間或有已墾未報致
滋侵隱之弊奉文以十二年為始不納糧者不論有主
無主俱為官地則是既沛浩蕩之恩復寓綜覈之法矣
江省前任撫(臣)蔡士英因慮有主入官民失恒業具䟽
題準有主荒田於十二年編派起科南贑二郡之民一
聞徵荒之令呼號載道願將有主之地交送屯官道府
據以申詳(臣)念民願入官則其力不任畊可知力既不
能任畊而欲攤派熟田虚賠賦稅徒煩敲扑何益催科
且贑營兵餉壓欠甚多今署司復以荒糧一項坐扣新
餉百姓有剥膚之痛兵丁有枵腹之嗟(臣)目擊虔南地
方瘠薄歴年鋒鏑摧殘荆棘塞路虎豹晝遊今查有主
無主荒蕪田土原報五萬零四十一石四斗四升零開
墾過有主無主荒田共一萬七千三百二十七石二斗
二升零應於十二年起科無容再議又無主荒糧一萬
四千九百四十七石零已經入官其有主未墾荒糧共
一萬七千七百四十石二斗五升零既奉有十二年為
始不納糧者有主無主俱為官地交付屯官開墾之文
又奉有十二年編派起科之文未定畫一(臣)伏讀
敕諭内賦役一款隱漏者自首免罪包賠者準其控告察
確即與豁免欽遵在案是以特䟽題明伏祈準照不納
糧為官地之例交付屯道屯廳開墾則民隱既得寬恤
軍需不致違悮屯政亦便興舉矣
密陳逆寇疏白色純
題為密陳逆寇煽惑負固狡謀仰祈
睿謨酌畫救生靈以安疆土事竊(臣)駑鈍庸材不堪驅策
猥蒙
皇上知遇之恩命(臣)廵撫江右陛辭之日頻宣温諭重荷
恩施(臣)感激涕零矢心圖報自入境以來無日無時不
以安疆靖寇為念恨不滅此兇逆而後朝食以酬狗馬
報主之私是以隨地每遇父老慰問民間疾苦之外即
密詢平日風聞逆寇情形其中大同小異事真而可採
者一為逆賊割辮狡謀最為脅從負固張本盖以賊兵
原屬有限東支西吾虚張聲勢一竊據我地方遂將百
姓割去髮辮意謂
王師所到必以無辮加罪因而鼓惑人心互相負嵎死
守此愚民貪生畏咎之心非本意黨寇堅壁之計若將
免究短辮之令一行則人無恐懼民自為民賊自為賊
無可施其廹脅之謀或有好義良民内應攻擊皆不可
定矣議者以為似此則無以别奸細恐致貽誤稽查殊
不知逆情甚狡既欲隂謀作探何難留辮前行豈肯使
令短辮之人自露形跡是亦理之所必無以(臣)愚見合
之道路之口亟寬短辮實為靖亂之一端也再則人情
顧身之外莫重於愛妻子今聞狡逆肆謀每處屯扎多
在城池村莊之外陽為百姓作外護隂借百姓作幇手
望之以為寇盜甚多其實強半皆我蒼生赤子及至天
戈所指寇即弭耳而遁我兵見人在對壘之間難分玉
石勦殺之餘例得收其家口然皆廹脅之徒究竟俱非
真寇可恨逆謀奸惡來則侵我地方去則害我百姓以
致愚民來去無從多為寇誘(臣)愚以為亟寬脅從免收
家口俾百姓無所驚怖亦不為賊守禦立見逆勢困窮
不難盡膏斧鉞且將來克復之日免有土無民之歎除
兇善後莫踰於此是又靖亂之一端也(臣)甫離陛下深
悉我
皇上念切黔黎急欲出之水火(臣)身到地方察知情事敢
不直抒鄙悃仰體
宸衷萬一(臣)言可採伏乞
皇上睿裁并勅廷臣酌議免究民人短辮免收脅從家口
特發
上諭通示用兵地方遵奉如此則人心自安不為寇惑各
保身家漸臻寧謐而逆勢孤單乏助可卜指日蕩平誠
皇上天地之恩社稷無疆之福至於處治大逆正寇自有
朝廷法度當不在此例矣
南瑞二府己未懇荒田升科蠲豁疏張朝璘
題為彙報有主荒蕪事該(臣)看得南昌為省會首郡正
當日金逆盤踞之處而瑞州又密邇省會實兵戈擾攘
之所二郡之民受禍最慘故二郡之田抛荒獨多若循
序勸墾而故土興思使熟者常熟荒者不致久荒此自
然之理自入官之議興而前撫(臣)蔡慮恐小民既無恒
産則無恒心是以有十二年編派起科之請蚩蚩赤子
有無知而自認墾者煌煌功令有縣官而代認墾者始
焉包荒於熟漸至熟亦仍荒皮穿骨立之衆視死如歸
有司嘔血錐心敲扑何忍此際情形天日為慘所以前
按(臣)笪重光不禁痛哭上陳也隨準部文恐有以熟作
荒情弊敇(臣)等確查再奏若非加意密察何敢草率具
聞於是嚴檄司道履畝勘明復經勸諭小民盡力墾種
今據冊報南瑞二府十四年分勸諭百姓墾過入官荒
塞及前按(臣)笪重光題報未墾荒塞田地二頃共見墾
四千一百八十七頃有零外尚有未墾荒塞田地山塘
共二千八百七十四頃二十五畝零取有花戶文冊前
來(臣)已具有財用出於田賦一疏已彙冊報部此按畝
稽查之實數也反覆駁勘委無情弊但此項荒糧勸之
民而民之血肉已盡責之官而官之捐輸無計煢煢孑
遺忍死須臾以待者惟望
皇恩之是沛耳若仍責以包荒取盈於原額則官民交困
夫復何言(臣)知國用浩繁曷敢再議請蠲然民命所係
蚤夜寒心與其責紙上之空逋不如沛朝廷之德意償
徼
皇恩浩蕩將已墾者三年起科未墾者槩允蠲豁由此鼓
勸開荒則殘民漸保生聚而國賦歲有常征矣
敬陳南昌浮糧疏
題為遵例敬陳南昌浮糧遺累事康熙元年六月初十
日準戶部咨開江西清吏司案呈奉本部送戶科鈔出
該本部覆江西右布政使王庭奏前事等因康熙元年
三月十六日奏本月二十二日奉
旨該部議奏欽此欽遵於本日鈔出到部該(臣)等看得江
西右布政使王庭奏稱江西省地瘠民貧有地方數百
年重困久已上達
天聽羣沐恩施尚有南昌一府未盡蒙恩民痛浮糧苦累
與瑞袁二府同事同情歷經呈控除武寧一縣係陳友
諒生身之地原無派浮糧其一州六縣浮糧之數志書
可憑武寧一縣未經加浮原額可較乞軫恤一方數百
年之重困一體施仁具奏前來案查江省浮糧先該前
任右布政使莊應會奏稱瑞袁二府浮糧(臣)部於順治
十一年三月内具覆奉
旨減免欽遵在案南昌府屬既係浮糧應與瑞袁二府一
同彙題何遲至今日始行具奏其各項編徵賦役全書
俱照萬歷年間例開徵年久無容再議者也恭候
命下(臣)部遵奉施行康熙元年四月十七日奉
旨南昌府浮糧果否與瑞袁二府相同著察明再議具奏
欽此欽遵於本日鈔出到部該(臣)等案查江西浮糧先
該前任右布政使莊應會奏稱瑞袁二府科糧獨重遺
累已久(臣)部於順治十年四月内具覆咨行該撫確查
去後隨據前撫(臣)蔡士英將瑞袁二府屬七縣浮糧共
二十萬七千七百三十四石零遺累已久緣由併將宋
元舊志查明具題(臣)部於順治十一年三月内具覆奉
旨減免欽遵在案今右布政使王庭奏稱南昌屬寧州一
州南昌新建豐城進賢奉新靖安等六縣計浮糧一十
九萬五千一百二十二兩浮米一十四萬九千一百三
十一石零既係浮糧先日何不與瑞袁二府一同彙題
何得至今始行具奏且(臣)部無志書可稽難以懸議合
應請敇該督撫備查元季明季編科緣由果否與瑞袁
二府同事同情有無確據備查明白具奏以憑覆請定
奪可也恭候
命下(臣)部遵奉施行等因康熙元年五月初九日題本月
十一日奉
旨依議行欽此欽遵鈔出到部送司奉此相應咨行案呈
到部移咨到(臣)準此(臣)即備移撫(臣)併檄行布政司會
同守廵南昌二道確查去後今據江西布政司左布政
使余應魁詳稱奉(臣)牌行併奉廵撫江西右副都御史
董行各到司就經移會守廵二道去後今準移覆據南
昌府呈稱據南昌縣詳為浮糧積困堪憐懇乞即賜題
豁以救民命事新建縣詳為殘邑浮糧賠累最苦乞憐
查覆以救孑遺以固邦本事豐城縣詳為頒恩轉詳浮
糧積苦救民水火以定實賦以便徵輸事進賢縣詳為
懇電舊志勘查浮額以甦殘庶以廣
皇仁事奉新縣詳為浮糧遺累多年殘黎困苦已極懇察
轉詳救民水火事靖安縣詳為泣呈靖邑浮糧苦累多
年乞查舊額請命以救餘生事寧州詳為乞甦浮糧遺
累懇查舊志詳請題豁萬世銜恩事各等因呈詳到府
轉詳到道移覆到司準此該本司看得江西一省地瘠
民貧所屬十三府田糧起科原不相遠其南昌與瑞州
袁州三府糧額特重者緣先偽漢陳友諒竊據地少兵
多重斂倍徵明初因之而未改也士民歴控請汰未免
因循為成額所拘止官以六分考成民以六分報完寓
實蠲於虛額之中未嘗不蒙矜恤之意究之終明之世
官無報最民鮮報完此浮糧之徒累亦久矣幸我
朝鼎定順治四年前按院吳御史俯察輿議洞矚荼苦
首以三府浮糧上聞部覆俟賦役告成另為頒示奉有
俞旨在部五年省鎮金逆叛變一郡人民經賊屠戮有存
者皆遠逃異鄕九年莊右轄入覲時瑞袁以地遠人遥
未甚經兵故牘多存具備呈揭隨因陳言入告南昌以
人民未盡歸集志牘播遷無稽所以未得並陳前蔡撫
部院止據陳言所及以瑞袁二府題覆即徼浩蕩迨後
皇恩屢布除荒豁欠之
旨日下又各上司仰體好生曲盡撫綏故南昌士民樂歸
有土志牘復出南瑞袁同一壤土俱為偽漢所據浮糧
本同一體有志可考有前按院題疏奉
旨之案可憑恭遇
上諭詢察明朝讐怨地方錢糧科重情由是以王右轄目
擊民隱據實奏明實有所不忍見聞不得不哀鳴者也
幸奉
俞旨行查元季明季編科緣由果否與瑞袁二府同事同
情有無確據緣由隨經道府州縣確查回報覓有府志
本司細查宋時賦役備載南昌縣稅苗米三萬八千七
百八十四石四斗六升至明額共米一十二萬六千八
百二石二斗二升八合九勺内比宋額浮米八萬八千
一十七石七斗六升八合九勺按明額每米一石綑算
銀五錢七分三釐四毫五絲九忽六微四纖共該編折
色糧差地畝等銀七萬二千七百一十五兩九錢六分
八毫照以明額銀數科算内實比宋額多浮銀五萬四
百七十四兩六錢三分八釐二毫按明額每米一石綑
算本色米四斗六升三合五抄九撮三圭九粟二粒共
該編本色米五萬八千七百一十六石九斗六升三合
照以明額米數科算内實比宋額多浮本色米四萬七
百五十七石四斗五升四合五勺新建縣宋額税苗米
二萬二千五百五十二石四斗七升五合内職田米一
千三百五十九石二斗五合至明額共米六萬三千六
百七十石七斗二升一合内比宋額浮米四萬一千一
百一十八石二斗四升六合按明額每米一石綑算銀
六錢一分八釐八毫四絲八忽八微共該編折色糧差
地畝等銀三萬九千四百二兩五錢五分四釐四毫照
以明額銀數科算内實比宋額多浮銀二萬五千四百
四十五兩九錢八分二釐一毫按明額每米一石綑算
本色米三斗九升三合六勺四抄七撮八圭九粟四粒
共該編本色米二萬五千六十三石八斗四升八合照
以明額米數科算内實比宋額多浮本色米一萬六千
一百八十六石一斗一升三合九勺豐城縣宋額稅苗
米三萬五千三十石七斗一升至明額共米一十二萬
二千七百一石二斗三升八合四勺内比宋額浮米八
萬七千六百七十石五斗二升八合四勺按明額每米
一石綑算銀六錢六分二釐七毫一絲二忽五微九纖
共該編折色糧差地畝等銀八萬一千三百一十五兩
六錢五分五釐三毫照以明額銀數科算内實比宋額
多浮銀五萬八千一百兩三錢六分二釐六毫按明額
每米一石綑算本色米五斗三勺三抄九撮四圭二粟
共該編本色米六萬一千三百九十二石二斗六升六
合五勺八抄照以明額米數科算内實比宋額多浮本
色米四萬三千八百六十五石二升一合二勺進賢縣
宋額稅苗米一萬七千六百九十四石九斗七升至明
額共米四萬八千三百五十石六斗六升七合五勺内
比宋額多浮米三萬六百五十五石六斗九升七合五
勺按明額每米一石綑算銀七錢七分四釐三毫六絲
四忽二微一纖共該編折色糧差地畝等銀三萬七千
四百四十一兩二分七釐一毫照以明額銀數科算内
實比宋額多浮銀二萬三千七百三十八兩六錢七分
五釐六毫按明額每米一石綑算本色米六斗八勺七
抄七撮四圭三粟五粒共該編本色米二萬九千五十
二石八斗二升五合四勺九抄照以明額米數科算内
實比宋額多浮米一萬八千四百二十石三斗一升七
合三勺奉新縣宋額稅苗米二萬二千五百五十二石
四斗七升五合内職田米一千三百五十九石二斗五
合至明額共米五萬三千七十石三斗一升九合九勺
内比宋額多浮米三萬五百一十七石八斗四升四合
九勺按明額每米一石綑算銀六錢一分三釐二毫一
絲五忽六微八纖共該編折色糧差地畝等銀三萬二
千五百四十三兩五錢五分二釐四毫照以明額銀數
科算内實比宋額多浮銀一萬八千七百一十四兩二
分一釐一毫按明額每米一石綑算本色米四斗九升
九合七勺二抄二撮五圭七粟六粒共該編本色米二
萬六千五百二十石四斗三升七合一抄照以明額米
數科算内比宋額多浮米一萬五千二百五十石四斗
五升六合一勺靖安縣宋額稅苗米七千五十石四斗
六升二合至明額共米一萬四千二百八十五石二斗
二升七合六勺内比宋額浮米七千二百三十四石七
斗六升五合六勺按明額每米一石綑算銀八錢一分
七釐三毫二忽九微九纖五抄共該編折色糧差地畝
等銀一萬一千六百七十五兩三錢五分九釐一毫照
以明額銀數科算内實比宋額多浮銀五千九百一十
二兩九錢九分五釐六毫按明額每米一石綑算本色
米五斗八升七合二勺四抄一撮共該編本色米八千
三百八十八石八斗七升一合五勺三抄照以明額米
數科算内實比宋額多浮本色米四千二百四十八石
五斗五升一合一勺分寧縣即今之寧州宋額稅苗米
一萬五千五百四十九石七斗六勺二抄至明額共米
三萬一千三百八十九石二斗一升六合内比宋額多
浮米一萬五千八百三十九石五斗一升五合三勺八
抄按明額每米一石綑算銀八錢四釐八絲四忽六微
八纖共該編折色糧差地畝等銀二萬五千二百三十
九兩五錢八分七釐五毫照以明額銀數科算内實比
宋額多浮銀一萬二千七百三十六兩三錢一分一釐
五毫按明額每米一石綑算本色米六斗五升六合七
勺八抄一撮共該編本色米二萬六百一十五石八斗
四升一合四勺五抄照以明額米數科算内實比宋額
多浮米一萬四百三石九升三合一勺以上該府屬除
武寧外六縣一州宋額稅苗米一十五萬九千二百一
十五石二斗五升二合六勺二抄内職田米二千七百
一十八石四斗一升明額官民扣改併夏稅新陞牛租
等米共四十六萬二百六十九石六斗一升九合三勺
實比宋額浮米三十萬一千五十四石三斗六升六合
六勺八抄見沿明額編折色糧差地畝等銀三十萬三
百三十三兩六錢九分六釐六毫照糧算浮折色銀一
十九萬五千一百二十二兩九錢八分六釐七毫除浮
外該徵折色銀一十萬五千二百一十兩七錢九釐九
毫見共編本色漕南米二十二萬九千七百五十一石
五升三合六抄照糧算浮本色米一十四萬九千一百
三十一石七合除浮外該徵本色米八萬六百二十石
四升六合六抄查武寧縣係友諒生身之地科糧依然
宋額七州縣之倍加重斂不問可知而順治四年前按
題疏今之所獲志書確為憑據與瑞袁二府同事同情
又不問可知矣再查全書武寧上田一畝科米五升四
合零南昌上田一畝科至一斗五升四合零此又彰明
較著者惟是南昌歷明三百年雖六分考成之時尚不
能完敲扑徒斃今例十分全徵且奉撥餉有司惟遵功
令嚴比更不能顧惜民命在有司無敢緩征在百姓無
敢緩納皆緣浮糧之苦此誠目擊心傷不容旦夕隱忍
而不告者也幸遇
皇仁如天又奉
上諭查詢明朝讐怨地方錢糧科重緣由此誠洞見萬里
視民如傷本部院駐節茲土民隱痌瘝俯念南昌與瑞
袁同事同情察覈志書確據亟賜覆題請將南昌浮糧
減照宋朝實額保固邦本生全萬姓弘我
皇上輕徭薄賦之政普被元元萬世銜恩矣等因到(臣)據
此該(臣)等會看得南昌府浮糧經右布政使王庭入奏
奉
旨行查元季明季編科緣由果否與瑞袁二府同事同情
有無確據仰見我
皇上念切痌瘝愛民之至意也(臣)即行據布政司會同守
廵二道確查前來南昌為元末偽漢陳友諒竊據地少
兵多横歛倍徵明季相沿未改積困三百餘年果與瑞
袁二府同事同情順治四年間前按(臣)吳贊元曾將南
昌瑞州袁州三府浮糧同疏具題在部可稽今又有南
昌志書開載宋元糧額可考是則現在的實之確據也
苐因順治九年間前右布政使莊應會止攜瑞袁二府
呈揭入告而前撫(臣)蔡士英又止就二府查明題覆故
南昌一府尚未得同徼浩蕩之
皇仁耳今備查志書南昌一府除武寧縣係友諒生身之
地原無浮糧外其餘一州六縣共浮糧一十九萬五千
一百二十二兩零共浮本色米一十四萬九千一百三
十一石零此有志書開載鑿鑿可據伏乞
皇上軫念一方民困已極將此浮糧與瑞袁二府一視同
仁則萬民咸沐
皇恩世世無疆矣除將志書送部查考外(臣)謹會同江西
撫(臣)董合詞具題伏乞
皇上睿鑒敇部議覆施行
題報照額蠲浮曉諭士民疏
題為遵例敬陳南昌浮糧遺累事康熙二年三月初五
日準戶部咨開江西清吏司案呈奉本部送戶科鈔出
該本部題覆江西總督張題前事等因康熙元年十一
月初十日題十二月十九日奉
旨該部知道欽此欽遵於本月鈔出到部該(臣)等查得先
該右布政使王庭奏稱南昌府屬為偽漢陳友諒竊據
錢糧加徵浮於宋元志書為南昌之民苦累具陳(臣)部
以南昌府屬既係浮糧應與瑞袁二府彙題何遲至今
始行具奏其各項錢糧編徵已久無庸再議等因具覆
奉有南昌府浮糧果否與瑞袁二府相同著察明再議
具奏之
旨(臣)部無志書可稽難以懸議請勅該督撫備查元季明
季編科緣由果否與瑞袁二府同事同情有無確據備
查明白具奏以憑覆請定奪等因具覆奉有依議行之
旨欽遵行文在案今據總督張廵撫董䟽稱南昌府屬除
武寧縣係陳友諒生身之地原無浮糧外其餘一州六
縣共浮折色銀一十九萬五千一百二十二兩零共浮
本色米一十四萬九千一百三十一石零此有志書開
載鑿鑿可據將志書送部覆查等因具題前來(臣)部備
查志書内載南昌府屬南昌新建豐城進賢奉新靖安
寧州等六縣一州宋時原定徵米共一十五萬九千二
百一十五石二斗五升零因陳友諒浮加派徵米三十
萬一千五十四石三斗六升零二項共米四十六萬二
百六十九石六斗一升零内折銀三十萬三百三十三
兩六錢九分零又𣲖徵本色米二十二萬九千七百五
十一石五升舊志書明季徵米折銀與宋額磨對浮米
折銀一十九萬五千一百二十二兩九錢八分零浮本
色米一十四萬九千一百三十一石零案查瑞袁二府
浮糧先經前撫蔡覆查題奏(臣)部具覆奉
旨減免欽遵在案今南昌府屬浮糧查與瑞袁二府事同
一體其所浮銀米似應清減但歴年舊額相沿已久事
關錢糧(臣)等未敢擅便伏乞
睿鑒恭候
命下(臣)部遵奉施行等因康熙元年十二月二十六日題
本月二十八日奉
旨袁瑞二府浮糧既經減免這南昌府浮糧也著照二府
例行欽此欽遵鈔出到部送司奉此相應咨行案呈到
部擬合就行為此合咨前去煩為查照本部覆奉
旨内事理欽遵榜示曉諭士庶仍將南昌等六縣寧州一
州減免浮糧數目備細造冊題報以憑核查其江省賦
役全書另行刊刻進呈頒行各衙門遵照施行等因到
(臣)與撫(臣)隨即大張榜示遍行曉諭務令六縣一州紳
衿士庶咸使週知普沾恩惠併備行司道府縣查造減
浮細冊呈繳以憑題報去後今據布政司左布政使余
應魁詳稱奉(臣)與撫(臣)牌行前事行據南昌新建豐城
進賢奉新靖安六縣寧州一州各將應減浮糧細數開
報前來本司逐一覆覈彙造各欵清冊併將各屬田地
山塘原編銀米減浮除荒實徵數目另造簡明揭帖聽
候查覈外該本司查看得南昌府屬六縣一州丁田二
項原共額銀三十三萬五千二十八兩二錢二分七釐
三毫内汰浮除南新豐三縣各色免銀二十兩四錢八
分七釐七毫五絲連靖安縣新陞田該減銀三錢六分
七釐九毫實共減銀一十九萬五千一百二兩八錢六
分六釐八毫五絲又除荒蕪缺丁共銀九千二百二十
五兩八錢三分八釐二毫實徵銀一十三萬六百九十
九兩五錢二分二釐二毫五絲内戶禮兵工四部本折
共實徵銀四萬五千七百六十五兩二錢六釐二毫七
絲八微隨漕項下共實徵銀五千七百一兩七錢四毫
一忽九微八纖存留兵餉及經費各項共實徵銀七萬
七千二百三十兩零八錢八分四毫二絲七忽八微四
纖裁解各款共實徵銀二千一兩七錢三分五釐一毫
四絲九忽三微八纖原編本色併靖安新陞共米二十
二萬九千七百五十一石五斗六升九合八勺九抄汰
浮連靖安新陞田該減米二斗六升四合三勺八抄共
減米一十四萬九千一百三十一石二斗七升一合三
勺八抄荒蕪除新建新陞米抵外實減米二千四百一
十五石八斗八升一勺一抄各州縣實徵漕南米七萬
八千二百四石四斗一升八合四勺俱備細分晰各部
寺錢糧款項造具清冊併將武寧縣仍照原數開造以
備查考合就詳繳本部院俯賜覈明具題外仍俟覆允
至日照刊全書進呈分送各部寺備照施行等因到(臣)
據此該(臣)等會看得南昌府屬浮糧小民苦累三百餘
年感沐
皇恩浩蕩準與瑞袁二府一例豁免六縣一州白叟黃童
歡呼載道不啻出諸湯火而登之衽席也(臣)等一準部
文隨即榜示曉諭士民仰遵
俞旨之日為始一應錢糧照額減浮普沾實惠不許奸胥
猾里豪有溷徵作弊併取減免浮糧細數造冊呈報去
後今據布政司逐一彙造細冊前來(臣)等覆覈無異苐
州縣錢糧數目款項繁多不敢槩列疏内煩凟
宸聽悉於各冊分晰明白併造簡明揭帖聽候部(臣)覆覈
至日照數刊正全書另疏進呈以垂千萬世不朽之鴻
恩也除將減浮冊揭分送戶禮兵工四部查考外(臣)謹
會同江西撫(臣)董合詞具題伏乞
皇上勅部覈覆行(臣)等遵奉施行
請蠲浮糧疏查繼培
題為江西南郡浮糧積困已極仰求一體減免以廣
皇仁以免向隅事(臣)以外員代藩入覲臨行之時南昌一
府七州縣士民攀轅號籲皆為南昌府浮糧事以(臣)代
覲
天顔欲(臣)代陳苦累(臣)查此事始末自故明因陳友諒苛
徵之額南昌袁瑞三府田糧比之鄰壤一倍加徵三倍
甚是偏枯本朝定鼎以來順治九年有藩司莊應會之
條奏而袁瑞二府蒙恩減豁矣彼時南昌一府志冊無
據不及同邀減免至我
皇上御極康熙元年藩司王庭入覲特行具題康熙十三
年藩司劉健入覲又行具題部覆藩司王庭條奏奉有
袁瑞二府浮糧既經減免這南昌府浮糧也著照袁瑞
例行之
旨已經奉恩準減矣嗣因部覆以浮糧米石大多徵之年
久遂爾中止但據南昌浮糧合郡士民呈稱該府七州
縣米原舊志額載稅苗米一十五萬九千一百一十五
石零因陳友諒竊據横征故明相沿不改賦役全書額
載官民米共四十六萬二百六十九石零故至今分編
本色漕米共二十二萬九千七百五十一石零計浮米
一十四萬九千一百三十一石零分編折色糧差地畝
等銀共三十萬三百二十三兩零計浮銀一十九萬五
千一百二十二兩零夫以區區一府人民田土浮銀浮
米每年至於如此之多民力豈能堪此况同一故明洪
武所行甚久之事而袁瑞既邀免於前南昌不得邀免
於後且已經奉
旨又復停行此南昌之苦在倒懸而數十年呼號痛切無
時暫已也(臣)咫尺
天顔又奉條陳地方利弊之諭舍此不言無可言者且從
前入覲之員無不以此條陳再三懇切(臣)若知而不言
是仰負
皇上採訪之聖心兼負此一番入覲之大典矣況今正值
我
皇上聖仁神武埽定逆氛六合清晏天下為千載難遇之
時
皇上為千載難遇之主一方士民三百餘年倒懸苦累今
正其再見天日之年(臣)故不憚冒昧激切上陳伏乞
勅部確議查蠲則億兆再生傳之史冊則萬年頌聖矣
遵諭陳言疏熊一瀟
題為遵諭敬陳南郡浮糧遺累疾苦最深仰祈
勅部酌議蠲減以沛萬載之
皇恩以拯一方之民命事(臣)惟我
皇上代天子民無事不以加惠元元為念如各省之蠲租
近畿之賑濟普天兆庶均在
皇仁雨露中矣兹復軫念生民疾苦特諭部院科道諸臣
共圖拯救將切實裨益之處各攄所見明白陳奏大哉
王言正小民水火更生之日也(臣)於江西南昌府屬浮糧
一事聞見最真其疾苦最甚謹一一備陳之伏察(臣)鄕
南昌府與袁州瑞州二府俱因陳友諒據地稱兵横行
加派較宋元舊額每米一石浮至三倍明太祖惡友諒
抗拒三府浮糧未經減除以致故明數百年來相沿拖
欠民苦滋甚幸逢我
朝定鼎於順治二年按(臣)吳贊元將三府浮糧具題請
減至順治十一年撫(臣)蔡士英復行題請彼時袁瑞二
府已荷
天恩減免而南昌一府尚未邀恩康熙元年江西右布政
使王庭朝覲來京備將南昌浮糧苦累入告隨蒙行察
該省督(臣)張朝璘撫(臣)董衛國悉將加浮始末緣由具
疏題請有袁瑞二府浮糧既經減免這南昌府浮糧也
著照二府例行之
旨嗣因部覆浮糧漕米石以為減數太多遂爾中格後民
人胡獻龍等合詞叩閽復蒙行察該省督(臣)郎廷佐撫
(臣)董衛國據實請減部覆仍未議行是
恩綸之浩蕩已頒而部議之施行未逮若不能不專待我
皇上之特恩下沛者(臣)伏察江右夙稱地瘠民貧又經逆
賊金聲桓叛亂之後閭閻之盖藏已盡室家之生聚甚
稀他郡小民竭蹷勤動正賦尚苦難完何況南郡之民
浮糧繁重三倍他郡又何以堪今日之民貧力絀顛連
困苦未有甚於此地者也(臣)思近畿真定保定等府恭
遇我
皇上親行廵幸目擊民艱以一年之災異非常咸蒙蠲恤
而(臣)鄕獨遠在數千里外以數百年之浮糧苦累莫或
蠲除萬姓喁喁翹首待澤則遠比袁瑞同情之例近邀
真保一視之仁天地覆載之弘必無有遺此一方之赤
子者矣(臣)仰見我
皇上如天之仁遠軼唐虞(臣)若以條奏本鄉民生疾苦恐
蹈徇情之愆瞻顧因循不敢入告是(臣)下負言責上負
皇上求言之意罪莫大焉為此冒昧詳陳伏乞
勅部備察督撫案及藩司諸臣前後各疏詳加酌議或應
全蠲或應量減請
旨特賜施行則殘黎積困得以少甦數百年之疾苦頓除
而億萬載之恩施無斁矣
按南昌浮糧屢經前督(臣)張朝璘等請蠲業蒙
聖祖仁皇帝允行緣部文查覆未定兹雍正二年奉
旨南昌等七州縣浮糧銀七萬五千五百四十九兩零
永行蠲免以雍正三年為始仰見我
皇上善繼善述克廣孝恩大沛隆恩江西士民頓除三
百年之苛歛永享億萬世之恬熙感泣歡呼欣戴
激切子子孫孫長食
聖德於無既矣
請除荒疏王新命
題為遵諭陳言仰祈
睿鑒採擇事康熙十八年八月十八日(臣)準吏部咨開七
月二十八日已時地震奉
上諭諭吏部等衙門目今應行應革事宜著在外督撫明
白條奏直言無隱欽遵移咨到(臣臣)伏讀再四仰見我
皇上遇災修省敬天勤民之至意雖古帝王亦不是過也
(臣)以至微至賤荷蒙拔置藩司分無言責任事經年毫
無善狀何敢越位凟奏但因護理廵撫印務恭遇
皇上聖不自聖念切如傷大沛綸音勵精圖治(臣)又何敢
緘默謹就江右目前民生疾苦之至切應行者為我
皇上敬陳之(臣)惟賦稅産於田畝而耕鑿資乎民力有人
然後有土由來尚矣江右接壤楚粤閩浙自遭諸逆變
叛人民死徙田土荒蕪傷殘蹂躪之狀蕩析仳&KR0867;之慘
什倍他省久在
皇上睿鑒之中仰荷
皇恩特沛浩蕩將十六年以前積欠錢糧盡行蠲免窮陬
僻壤踊躍歡呼大小臣工靡不盡力招徠加意開墾以
供國課以儲兵食又何敢輕議開除荒缺但自十三年
變叛之後殺戮逃亡人丁七十餘萬口抛荒田地一十
七萬餘頃迨康熙十七八年冬春之間雖已招補人丁
二十餘萬口開墾田地八萬餘頃然而丁田實荒實缺
者尚居過半原額之田地固猶然在野而死亡之人丁
實難期必於旦夕今若令照額徵解歲歲取盈勢必將
此無徵之虚賦重科之現在之丁田即將小民日事敲
扑究無補於國用竊恐逃散者畏而不歸歸者復畏而
思逃是欲取盈國賦而反致虧國賦矣(臣)愚以為一應
荒缺無徵暫請開除祗就現在招墾者徵收其未墾之
田缺額之丁容(臣)等嚴督各屬廣行招徠隨墾隨徵將
見小民聞風樂歸爭先復業賦稅可計日而增舊額可
按籍而復是除荒實所以益賦寬民正所以裕國雖暫
緩目前之徵輸即收永遠之利益此誠安民致和之要
務也緣係條奏字多逾格如果(臣)言不謬伏祈
皇上勅部施行
恭謝鵝湖書院白潢
御書扁聯疏
題為
聖世崇隆正學
宸章寵被先儒懇賜詳題以伸謝悃事該(臣)看得鵝湖書
院為有宋先儒講學之地蒙
皇上振興文教
御書窮理居敬扁額一副章巖月朗中天鏡石井波分太
極泉對聯一聯頒賜書院於(臣)陛辭之日給發收領(臣)
敬謹製備親齎懸掛訖欽惟我
皇上統承洙泗治軼唐虞四海同文冠百王而首出八紘
在宥集千聖之大成作述兼隆勲華普被猶念江右乃
人才淵藪而鵝湖鍾川岳英靈朱陸之講席攸存賢聖
之師承未遠特頒
宸翰用煥名區恭繹天文首崇實學作擘窠之字窮理居
敬一言統學術之全揮垂露之毫石井章巖兩語揭山
川之秀(臣)欽承
睿藻欣際昌辰敬卜清和高懸
御墨翬飛結宇騰千丈之祥光琰刻填金永萬年之盛事
有雲而卿有星而景觀人文之化成如日之升如月之
恒與乾坤而同壽將見中天朗月休光景鑠於西江太
極甘泉沆瀣汪洋於廬阜家敦禮樂煥雲章而益勉操
修人淑詩書瞻奎畫而彌勤惕勵發蒙震瞶盡沐君師
啓牖之功入室升堂均沾天地生成之化兹據布政使
許兆麟詳據通省紳士魯瑗等呈請代題恭謝
天恩等情前來(臣)不敢壅於上聞理合據詳具題
恭請湖口關開武曲港奏摺
(臣)遵奉
皇上面諭湖口關泊船甚險爾須留心欽此(臣)於十一月
二十八日前往查勘業經摺
奏在案今率同按察司祁國祚饒九道龔嶸於本月初
二日抵湖口縣周閱地形湖邑背山面江左右有兩鐘
山巉巖夾峙直插江中此地設關則商船勢必停泊候
騐而泊船處所止有虹橋一港逼在鐘山脚下夏秋水
漲僅容小船一二百隻及冬春水涸不得不沿江灣泊
一遇江風陡作不無撞岸觸石之虞此商船候騐停泊
之險也且水涸之時湖廣與江南上下之船到關報稅
不能直捷徑行必由梅家洲嘴轉行十有餘里來若風
順則去必風逆上下挽駕艱難萬狀及至水漲則湖水
江流交滙於虹橋港口之前兩水衝激洶湧異常少有
微風即蹈不測此又商船出入港口之險也(臣)再四籌
畫如原任兩江督(臣)阿山請比照江南海關之例於九
江湖口二處分收稅課商船穩泊
國課無虧似屬妥便但格於部議(臣)亦不敢再為凟請
惟有湖口關右里許山勢開闊内有一武曲港可容千
艘但夏秋有水冬春亦涸必大為挑濬方能四季容舟
今酌量自江邊起至港塘口止共長九十三丈寬八丈
至十二丈不等牽深二丈至四丈不等港塘長一百丈
寬五十五丈深三丈至臨江港口左右建草壩二道以
阻淤沙其壩各長四十丈有零牽高二丈有零外加排
樁以固壩根如此則港水不涸泊船無虞更請
皇上勅令在關監督愛恤商民船到隨騐不致留滯將見
客艘商船歌聲載道共祝我
皇上萬壽於無疆矣至挑濬工料隨經委官估計約需費
銀二萬六千餘兩其興修日期必俟次年江水消定之
十月起至十一十二正二等月即可完工所需工料銀
兩(臣)率同司道府縣於俸工銀内公捐今將湖口縣圖
一張武曲港圖一張恭呈
御覽但(臣)智識短淺應否可行伏乞
聖明指示施行
題請江西鄉試廣額疏
題為
聖朝教養日深江右人文日盛懇請題增中額以廣皇
仁以弘作育事據江西布政使司布政使許兆麟呈詳
到(臣)欽惟我
皇上邁堯舜之治功敷孔孟之教澤人文蔚起雖僻壤遐
陬無不沐浴
聖化日異月新況西江歴稱理學奥區人材淵藪自唐宋
及元文章甲於海内至從前科第之盛亦遠勝於浙楚
所以鄉試中式舊額浙江一百七名湖廣一百六名而
江西一百一十三名迨庚子科題定減額浙江五十四名
湖廣五十三名而江西五十七名至丙子科奉
旨增額浙江七十一名湖廣七十名江西七十五名是歴
來議減議增中額俱多於浙楚誠以西江人文不特頡
頏浙省實遠勝於三楚也自康熙四十一年壬午科浙
江以撫(臣)趙申喬題請湖廣以督(臣)郭琇題請均照江
南中額蒙
恩一體加增至八十三名而江西以未經題請仍中七十
五名反出浙楚之下至康熙五十年辛夘科欽奉
特旨加增直省中額於五分之中增加一分浙楚增十六
名至九十九名江西增十五名至九十名比浙楚實少
九名是江西人文獨盛而中額反少難免遺珠之慮矧
歴年以來蒙我
皇上右文重道加意作人鹿洞鵝湖頻頒
宸翰豫章書院復蒙恩賜
御書多士奮興鼔歌絃誦更迥盛於疇昔近科入場士子
多至一萬二千餘人與浙楚等而中額不得比於浙楚
此通省士子環擁(臣)署僉詞請題邀恩廣額仰懇
皇上破格施恩將江西鄉試中額比照浙楚一例取中副
榜亦循例並增則多士益踴躍於功名而
聖朝文教之隆真遠軼唐虞三代上矣(臣)謹會同江南江
西督(臣)常鼐提督江西學(臣)王思訓合詞具題伏乞
皇上睿鑒勅部議覆施行
恭報修築土橋隄工疏
題為遵
旨具題事(臣)查江西省城西南有袁贑二江北至臨江府
地方合流下注春夏水發往往沖決隄岸浸漫田土臨
江府北舊有土橋老隄逼近江流保護清江豐城高安
三縣地方田廬最為緊要自康熙四十年被水沖決因
循未修至五十二年江水大發決處更加衝激有二里
長一叚竟成深潭近隄之田水衝沙壅已為廢地離隄
遠者被水衝溢廣四十餘里長三十里計田一千三百
餘頃(臣)於上年九月内親臨相度將應築情形具摺
奏明隨一面捐俸遴官於上年十月興工至今年四月
工竣(臣)於九月十一日復至工所查閱有各村莊父老
子弟扶杖攜幼叩馬攀轅咸稱一十八年來地不得耕
屋不得居邱墓有漂溺之患今年堤壋新築春季麥菜
有收入夏早稻豐熟現今晚稻登場又是十分收成約
計今年稻穀等項比往年可多收四十餘萬石家無墊
溺之虞室有盖藏之樂熙熙皥皥咸頌
皇仁(臣)伏思民生休戚時厪
睿慮今(臣)目擊小民熙皥情形謹繕摺奏聞抑(臣)更有請
者土橋堤決一十八年未曾修築今堤工告成若不責
令地方官加謹保固必致仍前因循以(臣)愚見似應題
請定例倘地方官不隨時保護以致衝決此堤該管府
縣各罰俸一年停其陞轉賠修完日開復如布政使徇
庇不揭廵撫諱隱不參一併議處庶堤埂長得保固而
民生永無水患是否可行(臣)未敢冒昧具本懇請
皇上聖訓批示遵行康熙五十八年十月十一日奉
皇上硃批具題欽此(臣)謹會同江南江西督(臣)常合詞具
題
豫章書院敬懸
御書扁額為紳士題謝疏
題為恭謝
天恩懇賜轉題事該(臣)看得豫章書院經(臣)同督(臣)常鼐
學(臣)王思訓倡捐修葺延師秉鐸特疏題請
御書扁額蒙
恩頒賜章水文淵四字前據家人章二保齎捧到(臣)當即
祇領題報在案隨募匠鳩工虔製完備於康熙五十八
年八月二十五日敬謹懸挂訖欽惟我
皇上舜治光昭堯文丕煥彤廷旰食懋緝熙敬止之功翠
殿勤思傳精一危微之學念豫章為東南都會而書院
萃川岳秀靈鹿洞鵝湖早輝煌於珠榜西山南浦旋炳
燿於璇題惟兹物華天寳之區益瞻鳳舞鸞翔之盛頒
來四字永鎮萬年文貴辭理之兼優淵取静深而有本
譬原泉之放海漸進盈科而君子之成章要歸至道於
以裁成於
聖教聿看陶鑄於
宸衷洵文苑之殊榮實儒林之盛典從兹匡廬彭蠡山川
燭雲漢之光華握槧横經材雋篤深沈之實學多士之
歡呼倍切太平之聲教彌隆矣今據布政使許兆麟詳
據通省紳士魯瑗等呈請代題恭謝
天恩等情前來(臣)不敢壅於上聞謹將代題情由及懸掛
日期恭疏具題
萍鄉縣丈量地畝疏略謝旻
為請
旨事該(臣)看得萍鄉縣地處山陬田土瘠薄山居十之七
田居十之三此三分之内又大半高者在陂低者在坑
而平原沃壤十無三四明初陳友諒偽將歐祥獻冊投
誠誤以民間三升之鄉斗妄報十升之官斗遂定袁郡
四縣每田一畝徵米一斗六升七八合之多積困三百
餘年田土抛荒該郡四邑之中萍為獨苦順治十年經
前撫(臣)蔡士英具疏請照鄰壤新喻縣上則田每畝九
升三合零之例槩用一則科徵地塘亦然從此民困稍
蘇漸次墾闢惟緣兵燹後鱗冊無存農民不知計弓定
畝僅以插秧把數積算肥美者三十把為一畝其次五
十把為一畝又其次八九十把一百把為一畝以此積
算定畝即以此墾荒起糧故田數有增而糧仍缺額今
准部咨查丈自應計弓定畝分則完糧盖山田與平田
不同上則與下則懸殊請照奉天府丈量地畝之例以
上中下三則分别起科其中地勢平坦土色滋潤水源
不絶可以隨時滀洩者為上則地土稍次附近蔭塘及
山泉雖遠猶可車戽灌溉者為中則若山崗山麓灌蔭
無資全頼雨水救濟者即為下則今檄行袁州府知府
薄履青同知翟照庭協同查丈相地制宜合計上田八
百六十七頃五十八畝零仍照原編每畝徵銀七分五
釐九毫零編米六合五勺一抄零中田一千三百五十
一頃四十一畝零亦照新喻縣二則糧科算每畝編銀
六分八釐三絲零編米五合八勺三抄零下田一千四
百九十五頃七十二畝零照新喻三則糧科算每畝編
銀六分二釐八毫零編米五合三勺九抄零又有一則
地一百八頃三十二畝零仍照全書原定每畝編銀一
分九釐九毫零編米一合七勺七撮零一則山七千一
頃七畝原不派徵銀米一則塘一百二十六頃五十畝
零亦照全書每畝編銀二分七釐二毫零編米二合四
勺一抄零其屯地屯塘亦照南昌衛之例逐一分别編
徵庶田分高下民不苦於輸將糧有重輕賦皆歸於畫
一其於國計民生均有禆益矣
恭請開濬南康蓼花池疏略
奏為奏明事竊照民以力田為務農惟旱潦為虞(臣)因
今歲春夏雨水稍多將江省各屬溝洫圩堤有無應行
濬築之處通行飭查八月初四日據南康府知府董文
偉禀稱星子縣有蓼花池亘長二十里南受廬山九十
九灣之水北流而入鄱陽湖惟因出水之口向在北岸
西邊地有浮沙易於填塞旋開旋壅積水瀰漫不能出
口以致池邊田畝每罹淹浸康熙五十八年居民于北
岸東邊土壤無沙之地另開新口祇緣居民無力是以
所開水面不寬水底不深水發時仍不能暢流入湖至
今被淹田地尚有三千餘畝請加開濬等情(臣)以北岸
西口既有浮沙則東口相去若干可否不致沙壅且鄱
湖既通水口是否不致倒灌工費約需若干開濬宜於
何時檄行饒州府知府青阿立前往踏勘估報今於八
月二十四日據青阿立覆稱新開水口與舊口相去雖
止一里有餘而新口兩旁俱係土山高崗土性堅實並
無浮沙可無壅塞又其地高於湖面疏通之後水發可
以暢流亦不致湖流倒入總計蓼花池地方週圍約五
十里内有村庄八十七處烟戶二千一百餘家田一萬
二千餘畝一遇水發即被淹浸急宜開寬東口以資暢
洩該地居民各願出力輸工無庸給發工價所需飯食
物料約費八百餘金即可竣事又宜乘此秋深農隙之
時急行挑挖實於生民有益等情具詳前來(臣)仰惟
皇上軫念民瘼重農務本凡有關於水利之事無不上厪
宸衷因飭令南康府知府董文偉乘此農隙之時興工開
挖并令遴委能員在工督理擬於司庫公費銀内動給
資用俟竣工後將動用銀兩核明彙入公費冊内於歲
底報部所有開濬水口動用銀兩緣由理合奏明伏乞
皇上睿鑒謹奏
恭請銅鼓營蓮花橋積貯摺奏
竊照州縣常平倉穀每年存七糶三接濟民食法誠善
也(臣)查南昌府屬寧州之銅鼓營與吉安府屬安福永
新兩縣交界之蓮花橋各離州縣窵遠皆屬要地是以
向將瑞州府同知移駐銅鼓營吉安府同知移駐蓮花
橋以資彈壓但兩處俱係山深地僻溪流一線舟楫難
通每遇青黃不接之時穀價易於騰貴居民艱於口食
若令各赴州縣買穀不無跋涉之苦若將州縣倉穀撥
貯又多轉運之艱(臣)思省城所有節備倉向將解存鹽
規銀兩買穀積貯以備賑濟現有倉穀三萬三千餘石
而嗣後每年鹽規凑給微員養廉之外尚有存剰可以
陸續買貯請於本年存剰鹽規銀内照依時價分撥於
銅鼓營蓮花橋各買貯穀二千石即令各該同知就近
管理每年青黃不接俱令平價出糶秋成買穀還倉所
有盈餘仍令多買以期遞年日增漸致饒裕總令該同
知司其出入再令該知府每年盤查出結具報所需倉
厫并請於前項銀兩内動支建造則僻遠之民可無乏
食莫不感頌
皇恩於罔極矣謹奏
江西通志卷一百十八
