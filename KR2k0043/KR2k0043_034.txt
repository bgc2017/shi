欽定四庫全書
江西通志卷三十一
武事(三)
元
世祖至元十六年(己夘二月宋主昺赴海死)春二月勅贑州造戰船
以征日本夏四月以江州隸黃蘄路宣慰司(豫章書)
元史張弘略傳云十六年遷江西宣慰使會饒州盜
起犯都昌弘略以為饒雖屬江東(時属江東建康道)與南康
止隔一湖此寇不滅則吾境必有相煽而起者乃使
人直擣巢穴生縛賊酋磔於市餘黨潰散下令曰不
操兵者皆為平民餘無所問
十七年(庚辰)夏四月南康杜可用叛命史弼討擒之秋七
月徙泉州行省於隆興(元史本紀)
元史邸順傳云十七年陞鎮國上將軍都元帥鎮龍
興諸路兼管本萬戶府事賜銀印吉贑盜起行省遷
元帥府以鎮之
按二十一年始改隆興為龍興傳内字訛
十八年(辛巳)春二月以江西道宣慰使兼詔討使額特密
實參知政事行中書省事閏八月江西行省薦舉兵
官命罷之(同上)
十九年(壬午)春三月併江西福建行省冬十一月以袁州
饒州復隸隆興省十二月以中山薛保住上匿名書
告變殺宋丞相文天祥(同上)
二十年(癸未)春正月令隆興行省遣軍護送占城糧船(時征
占城)夏六月以征日本民間騷動盜賊竊發呼圖克特穆
爾蒙古岱乞益兵禦寇詔以江州軍付之(同上)
托羅該徹爾傳云二十年江西行省命討武寧叛賊
董琦平之改授虎符江州萬戶府達嚕噶齊
二十一年(甲申)春正月立江西行樞密院治撫州二月以
江西叛寇妻子賜鷹坊養虎者瑞州獲叛民晏順等
三十二人幷妻子送京師征占城船不足命江西省
益之三月置贑吉撫建昌戍兵夏五月樞密院臣言
索多潰軍已令李恒收集江西潰軍别遣使招諭凡
至者皆給粮舟楫損者修之以俟阿爾哈雅調用冬
十一月江西行省參政額特密實奏報獲海盜黎德
及招降餘黨百三十三人即其地誅黎德以德弟黎
浩及偽招討吳興等檻送京師(同上)
二十二年(乙酉)春正月盧世榮請罷福建行中書省立宣
慰司隸江西二月改江西招討司為上中下三萬戶
府江西盜黎德等餘黨悉平秋九月以江淮行樞密
院所緫蒙古兵戍江西(同上)
地理志云二十二年江州復隸江西行省
續綱目云正月盧世榮奏罷江南行御史臺未幾帝
以為疑安圖曰江南盜賊屢起行臺鎮遏之功居多
不可罷但與行省並治杭州差覺僻遠宜徙江州據
三省之間從之
二十三年(丙戌)春二月命江西行省兵伐交趾冬十月以
南康路(舊隸江淮行省)隸江西行省(同上)
齊秉節傳云初授明威將軍二十三年移鎮饒州安
仁劇賊蔡福一叛秉節與有司會兵討之擒福一餘
黨悉平
二十四年(丁亥)春正月詔發江西蒙古漢兵征交趾冬十
月江西行院額特密實言廣東窮邊險遠江西福建
諸寇出沒之所令江南諸省分軍一萬益臣詔江西
呼圖克特穆爾以軍五千付之十一月以江西平章呼
圖克特穆爾捕廣東寇(豫章書)
管如德傳云二十四年贑汀盜起如德指揮討平之
脇從者多所全宥
二十五年(戊子)春三月廣東賊董賢舉等七人皆稱大老
聚衆反剽掠瑞撫龍興南安韶雄汀諸郡連歲擊之
不能勝行樞密副使額特密實請益兵江西行省呼
圖克特穆爾亦以地廣兵寡為言詔江淮省分兵詣江
西秋七月以連歲盜起免南安瑞贑三路逋税額特
密實上言盜起廣東分江西江淮福建三省兵萬人
令臣將之討賊臣願萬人内得蒙古軍三百幷臣所
籍降戶萬人置萬戶府以蘇默格爾為達嚕噶齊佩
虎符詔許之(同上)
二十六年(己丑)春正月以左丞唐古岱副諳達呼圖克為
蒙古都萬戶統兵會江淮福建二省及額特密實兵
討盜於江西鍾明亮寇贑州掠寧都據秀嶺詔發江
淮省及鄰郡戍兵五千遷江西省參政管如德為左
丞將兵往討夏五月明亮率衆来降江淮福建江西
三省所抽軍各還本翼秋七月誅信州叛賊鮑惠日
等三十三人閏十月鍾明亮復反江羅等應之聲勢
張甚詔額特密實復與福建江西省合兵討之且諭
旨明亮既降朕令遣赴闕而汝玩常不發致有是變
自今賊降其即遣之湖廣省臣言近招降贑州胡海
等令將其衆屯田自給今過耕時不恤之恐生變命
贑州路發米千八百九十石賑之(元史本紀)
續綱目云夏四月福建參知政事魏天祐執宋謝枋
得至燕不屈死之
陳邦瞻元史紀事云冬十月額特密實以邱應祥董
賢舉歸京師鍾明亮復反
二十七年(庚寅)春二月江西諸郡盜未平詔江淮行省分
兵一千益之江西羣盜鍾明亮等復降詔徙為首者
至京餘黨給粮江西賊華大老黃大老等掠樂昌諸
郡行樞密院討平之三月建昌賊邱元等稱大老集
衆千餘人掠南豐建昌副萬戶擒斬之以建昌路廣
昌縣經鍾明亮之亂免其田租九千四百四十七石
夏五月江西行省管如德江西行院額特密實合兵
討反寇鍾明亮明亮降詔縛致闕下如德等留不進
明亮復率衆寇贑州樞密院以如德等違詔縱賊請
詰之詔罷江西行樞密院移江西行省於吉州以便
捕盜以烏拉岱為左丞江西行省言吉贑湖南廣東
福建以禁弓矢賊益發乞依例許尉兵持弓矢從之
六月别給江西行省印以便分省討賊從江西省請
發各省戍兵討賊秋八月以南安贑建昌豐州罹明
亮之亂悉免田租(同上)
劉國傑傳云二十七年江西盜起龍泉下令往擊之
諸將交諫曰此他省盜也國傑曰縱寇生患患將難
圖豈可以彼此言耶乃選輕兵棄旗鼓去纓飾一日
夜趨賊境賊衆數千逆戰望見軍容不整曰此鄉丁
也易之國傑以數十騎陷陣衆從之賊大敗斬首五
百餘級奪所掠男女日暮忽收兵去堡中民望見怪
之莫知其誰明日又忽至召堡民歸其男子曰吾劉
二霸都也盜鍾太獠居南安十八磊國傑乘霧突入
其巢賊衆驚亂自相蹂踐官軍搏之自旦至午擒殺
甚衆還兵桂東二月龍泉盜復寇酃縣國傑至賊退
保大井山乘大雨盡掩殺之
劉壎平寇碑云至元戊子畬寇鍾明亮起臨汀有旨
進討輙偽降以欵我師明年邱元起廣昌與明亮掎
角遂及南豐勢張甚又明年春賊大至陣河田九陂
又陣小莱遂犯州州南門瞰江賊乘橋攻門城戍單
弱乃斷橋以拒適雨暴江漲賊引退焚戮村落無虚
日參政李世安率諸將擣邱元之巢殱其渠邱元敗
而明亮孤不數日賊悉平
二十八年(辛夘)春二月立江西行樞密院治汀州秋七月
治贑州(同上)
二十九年(壬辰)春正月江西行省左丞高興言江西連年
盜起百姓入山以避乞降旨招諭復業(同上)
三十年(癸巳)春二月江西行院額特密實請嚴庇匿盜賊
之禁(豫章書)
三十一年(甲午正月世祖崩)冬十月罷江西行院幷入行省(同上)
巴延傳云江南三省累請罷行樞密院成宗問於巴
延時已屬疾張目對曰内而省院各置為宜外而軍
民分隸不便成宗是之三院遂罷
成宗元貞元年(乙未)夏五月竄蒙古部布古於江西俾從
額特密實討賊六月吉贑南安等處蠻寇竊發以軍
民官備禦不嚴撫字不至皆責而降之(元史本紀)
二年(丙申)冬十月贑州盜起江西行省左丞董士選擊平
之(綱目續編)
元史紀事云贑州民劉六十聚衆至萬餘建立名號
朝廷遣將討之多觀望不進賊勢益盛左丞董士選
請自往進至興國距其營百里命將校分兵守地悉
置激亂之人於法復誅姦民為囊槖者於是民争出
自效不數日六十就擒餘黨悉散士選遣使奏聞但
請黜贓吏數人略不及破賊事時稱其不伐
元明善傳云董士選陞江西左丞辟明善為省掾會
贑州賊劉貴反明善從士選將兵討之擒賊三百人
明善議緩詿誤得全活者百三十人將佐白宜多戮
以張軍聲明善固争以為王者之師恭行天罸小醜
陸梁戮其渠魁可爾民何辜焉既又得賊所書贑吉
民丁十萬於籍請火之以滅跡二郡遂安
大德二年(戊戌)秋七月吉贑立屯田(元史本紀)
仁宗皇慶元年(壬子)春正月以吉州舊為分地改吉州路
為吉安路(豫章書)
延祐二年(乙夘)秋七月贑州土賊蔡五九聚衆作亂敕遣
兵捕之八月蔡五九陷汀州寧化縣僭稱王號詔遣
江浙行省平章張驢等率兵討之臺臣言蔡五九之
變皆由昵匝馬丁經理田糧與郡縣横加酷暴逼抑
至此新豐一縣撤民廬千九百區夷墓揚骨虚張頃
畆流毒居民乞罷經理及冒括田租制曰可九月蔡
五九衆潰伏誅餘黨悉平敕賞軍士討捕功幷官死
事者子孫(元史本紀)
贑州志云乙夘四月寧都賊蔡五九聚衆兔子寮五
王廟張漢高旗幟殺趙同知圍州城燒四關勢甚猖
獗奏遣張驢會江浙兵討之五王廟者邑妖祠也像
設極魔怪人莫敢側目土人類縛生口以祭我軍見
之畏縮押錄王榮叔獨奮義火之三火三滅乃取婦
人褻衣羃神首一火而燼遂平其城石城弓兵宋伏
成於木麻坑擒五九伏誅
五年(戊午)秋七月流諸王伊實於江西(以諸王布琳尼敦之叛不助官軍進
討也)冬十月贑州路雩都縣里胥劉景周以有司徵括
田新租聚衆作亂敕免徵新租招諭之(同上)
六年(己未)春正月廣東南恩新州猺賊龍郎庚等為寇命
江西行省發兵捕之(同上)
泰定帝泰定二年(乙丑)秋七月海北猺酋盤吉祥寇陽春
縣命江西行省督兵捕之九月分天下為十八道遣
江東廉訪使圖烈圖太史院使齊履謙之江西宣撫
(同上)
文宗天歴二年(己巳)春三月調江西兵討四川囊嘉特(豫章
書)
至順元年(庚午)夏四月詔江西調兵會討雲南禄余(宣撫使)
秋七月詔江西建昌萬戶府軍戍廣海者一歲更役
来往勞苦仍至元舊制二歲一更九月江西軍征雲
南者人給鈔五錠(元史帝紀)
二年(辛未)夏五月置臨江宣慰司兼管軍萬戶秋七月海
南黎賊作亂詔江西湖廣兩省合兵捕之(同上)
順帝元統二年(甲戌)秋九月猺賊陷賀州發江西軍從廣
西宣慰使帥章巴延擊之(同上)
至正三年(丁丑)春正月廣州增城朱光卿反其黨石崑山
鍾大明率衆從之偽稱大金國改元赤符命指揮扎
哈爾及江西行省左丞實迪討之二月廣西猺賊復
反命江西行省平章圖嚕默色哈雅總兵捕之夏四
月惠州歸善聶秀卿譚景山等造軍器拜戴甲為定
光佛與朱光卿相結為亂命左丞實迪收捕秋七月
哈扎爾實迪擒朱光卿尋追擒石崑山鍾大明九月
立江西行樞密院(同上)
四年(戊寅)春二月罷行樞密院夏六月袁州民周子旺反
僭稱周王偽改年號尋擒獲伏誅漳州路李志甫反
守將綽斯戬與戰失利詔江浙行省平章拜布哈總
江西閩廣軍討之(同上)
至正五年(乙酉)冬十月命前雲南行省右丞薩克繖將作院
使王士宏廵江西一切興利除害之事悉聽舉行(豫章
書)
六年(丙戌)秋八月命江西行省右丞圖嚕合江浙軍討汀
賊羅天麟閏十月賊徒羅德用殺羅天麟陳積萬以
首級送官餘黨悉平(元史本紀)
七年(丁亥)冬十一月猺賊吳天保陷靖州命威順王庫春
布哈鎮南王博囉布哈及江西湖廣二省以兵討之
(同上)
八年(戊子)萬載妖人彭國玉以白蓮惑衆倡言撒豆成兵
飛茅為劍謀不軌事敗竄入麻城合鄒普勝之衆數
萬以紅巾為號(袁州遺事志)
十一年(辛夘)冬十一月江西妖人鄧南二作亂攻瑞州總
管禹蘇福擒斬之(元史本紀)
大志云蘄黃紅巾蔓延新建土寇鄧南二由蘄黃鶴
鄉乘勢聚衆往攻瑞州守禦官軍出城迎捕行省遣
萬戶張(當作章)妥因領兵次烏山夾攻擒獲鄧南二誅
之
十二年(壬辰)春二月徐夀輝(蘄州人僭號天完)兵陷江州總管李
黼死之遂陷南康路夀輝偽將歐祥陷袁州春三月
偽將陶九陷瑞州總管禹蘇福萬戶張岳敗之偽將
項普略陷饒州路遂陷信州以江浙行省左丞額琳
沁巴勒為江西行省左丞領兵收捕饒信賊閏三月夀
輝偽將陳普文陷吉安路鄉民羅明遠起義兵復之
以大都留守諤格實為江浙行省添設右丞討饒信
賊命左丞和尼齊以兵守江東西關隘右丞額琳沁
巴勒與參知政事托迪討江西賊夏四月臨川賊鄧忠
陷建昌路江西宜黃賊塗佑與邵武建寧賊應必達
等攻陷邵武路總管吳阿勒坦布哈以兵討之千戶魏
淳計擒塗佑應必達五月建昌民戴良起鄉兵克復
建昌路冬十一月以桑節為江西行省平章出師湖
廣十二月以信州克復赦詿誤者蠲其夏税秋糧(同上)
元史紀事云二月徐夀輝兵攻九江右丞博囉特穆
爾方駐兵於江聞風宵遁總管李黼檄鄉落聚木石
于險處遏其歸路黃梅主簿伊遜特穆爾願擊賊黼
與出戰殺獲二萬餘人黼曰賊不利於陸必以舟薄
我令以長木數千冒鐵錐于杪暗植沿岸水中賊舟
數千艘順流鼓譟而至遇木樁不得動發火箭射之
焚溺無算時東際淮甸西迄荆湖守臣往往棄城遁
黼中外援絶賊進兵薄城分省平章圖沁布哈自北
門出走黼引兵登陴賊已焚西門張弩射之轉攻東
門黼急往救城已破猶與巷戰力不能敵乃揮劍叱
之曰殺我無殺百姓賊刺之墮馬與兄冕子秉昭俱
死事聞贈黼隴西公諡文忠三月賊陷饒州執魏中
立陷信州執于大本二人不屈並死之十二月江西
行省平章桑節馳赴任比至江東復有詔令守江州
時江州已陷桑節募兵得三千人擒周驢奪船六百
艘軍聲大振進復湖口縣克江州留兵守之命王惟
恭柵小孤山桑節據番陽口綴江西要衝以圖恢復
日久援不至賊乘大艦來攻編葦篾塞上下流火之
桑節率兵力戰衆死且盡桑節猶堅坐不動中流矢
而仆賊素聞其名不忍害舁至密室乃蘇羅拜餽食
桑節叱之七日乃自力而起北向再拜曰臣力竭矣
遂絶
道通傳云塔竒勒布哈由江州遁還布延布哈將兵
往江州至石頭渡遇賊戰敗道通聞之大恐即懷省
印遁走布延布哈還與章巴延定守城之計後數日
道童始自南昌民家来歸遂議分門各守以備敵數
月賊衆来圍城城中置各廂官及各巷長晝夕堅守
道通素恤民能任人有功者必賞無功或不加罪故
多為之用賊圍城凡兩月民無離志道通密召死士
數千面塗以青額抹黃布衣黃衣為前鋒又别選精
銳數千為中軍而募助戰者殿後命萬戶章托音博
囉哈達領之夜半開門伏兵柵下黎明鉦鼓大震因
奮擊賊驚為神敗走遂乘勝擣其營復分兵埽其餘
黨巴延功最多尋以病卒
額琳沁巴勒傳云十二年移江西行省左丞相妖寇由
蘄黃陷饒州饒之属邑安仁與龍興接境其民皆為
亂額琳沁巴勒道出安仁因駐兵招之来者厚加賞賚
不從者命子哈喇多爾濟與右丞和尼齊乘高縦火
攻散之餘干久為盜區亦聞風順服
大志云十二年春蘄黃有稱鄒元帥者(即鄒普勝)由湖廣
九江率衆水路来攻龍興圍城五十四日時平章道
通署左丞章巴延郎中布延布哈廉訪僉事蘇勒坦
并力固守官軍雖單弱幸民之敢勇者赴義死戰老
弱亦登城運石行饁適臨江楊萬戶率義兵来援省
臣命駐撫州門與城中接勢翼日楊以小舟自城南
順流而下城中義兵亦自新城門小渠中出龍沙泝
流而上合戰無虚日屢獲其巨艦輜重賊不能支夕
遁去三月紅巾蕭鄭二百戶與新塘塘主羅志名者
立寨閏三月廿一日義士夏正卿譚則賢等率義兵
五千人擊之戰敗殺溺千餘人正卿死之蕭鄭亦遁
去又史普清者稱元帥率蘄黃之衆數百自奉新抵
新建驅脇鄉民據新塘復立寨土寇喻謙可屈祥喻
昇余玉等佐之故家大族殘滅殆盡鄒旣敗走行省
屢遣朱千戶領兵討之不能克義士夏益卿熊天佐
等不敢入惟駐生米章家渡以為郡城西障時阿都
齊招集義兵屯大塘嶺遏興國建昌往来之衝以故
西岸之紅巾不得近城至秋鄒復遣其黨自興國出
武寧奉新豐城入南昌境欲攻城義士黃季中劉仲
昇等率義兵接戰勝之維時藩府雖鞏固而四郊皆
寇壘也
豫章書云至正壬辰紅巾賊再陷新昌義士張子忠
罵賊而死里人毛忠吾保逍遥山招郭克敬合兵援
州治復之撫州志云閏三月紅巾自臨江富州(今豐城)
入撫州監郡諤勒哲特穆爾元帥章士謙戰屢捷寇不
能入
十三年(癸巳)夏五月江西左丞額琳沁巴勒江浙左丞羅羅
取道自信州元帥韓邦彦哈瑪爾取道由徽州浮梁同
復饒州蘄黃賊聞風皆奔潰秋八月資政院使托果
齊復江州冬十一月江西右丞和尼齊以兵平富州
臨江遂復瑞州是月立義兵千戶水軍千戶所於江
西事平願為民者聽(同上)
瑞州志云右丞和尼齊進兵復瑞擒况普天閔緫管
彭國玉併家屬無少長臠之民應之者亦戮以徇
餘干災祥志云五月知州烏樞復州治七月吳宏復
陷餘干
十五年(乙未)春二月命刑部尚書董銓與江西行省平章
和尼齊專征討冬十一月賊陷饒州路(豫章書)
吉安郡紀云十五年袁寇李明陷安福
十六年(丙申)江西廉訪使吳當調檢校章迪率本部兵與
兵部尚書黃昭夾攻撫州勦殺首寇胡志學進兵復
崇仁宜黃於是建撫兩郡悉定(元史本傳)
十八年(戊戌)夏四月陳友諒(沔陽人本姓謝)陷龍興路省臣道通
和尼齊棄城遁友諒遣王奉國陷瑞州路五月庚戍
友諒陷吉安路辛酉陷撫州路秋八月友諒兵陷建
昌路九月友諒陷贑州路江西行省參知政事沁布
阿咱爾及總管噶海齊死之(元史本紀)
道通傳云四月友諒復攻江西城時和尼齊已陞平
章政事加營國公行便宜事任專兵柄素與道通不
相能且貪忍不得將士心見城且陷夜遁道通亦棄
城退保撫州路追者至道通欲迎敵渡水未登岸賊
衆乘之遂為所害
沁布阿咱爾傳云江西下流諸郡皆為友諒所據乃
與總管噶海齊戮力同心友諒遣將幸文才率兵圍
贑使人脅之降沁布阿咱爾斬之擐甲拒戰凡四月兵
少食盡義兵萬戶瑪哈瑪迪沙欲舉城降遂自剄事聞
贈諡曰儆哀噶海齊亦不降見殺
郭鈺悲廬陵詩序云袁兵逼城屯藤橋丁酉正月廬
陵陳瓘出屯城北之青湖二月吳都事命兵校明某
下桐江計事不報入蘭溪召不至五月桐江李彬誅
六月袁州兵退秋明某歸以其屬屯太和之永和十
一月明某矯殺騎將林巴延武端不問戊戍正月元
參政兵亂逐鎮撫吳林三月梁太守卒安成兵自去
冬侵掠北境四月復至桐江五月初四退初十戊申
分宜袁雲飛導沔兵至桐江己酉義士劉照與戰於
吉水之灘頭庚戍明某以都事之衆降辛亥傅于城
錄事張元祚與攝監郡雅某降元參政奔贑參謀鄉
貢進士吉水蕭彛翁死之陳瓘召安成兵入城六月
吳都事將其屬居吉水之蘆兜此吉安再陷之略也
大志云陳友諒黨熊天瑞陷贑州遣指揮王璵據南
安
十九年(己亥)夏六月天完將陳友諒攻信州元江東廉訪
使巴延布哈德濟往救死之冬十二月天完將陳友
諒徙其主徐壽輝都江州自稱漢王(綱目續編)
巴延布哈德濟傳云正月自衢引兵来援遇王奉國
城東力戰破走之時鎮南王子大聖努屯兵城中開
門出迎巴延布哈德濟登城四頋誓以破賊自許後
賊復来攻乃命大都律將阿蘇諸軍及民義為左翼
出南門高義范則忠將信陽一軍為右翼出北門自
與呼圖克布哈將沿海諸軍為中軍出西門因奮擊入
賊營斬首數千級幾擒奉國適賊將突至其勢幾殆
呼圖克布哈勒兵力戰大破之二月友諒弟友德于城
東繞城植木柵攻益急又遣偽萬戶周伯嘉来說降
高義潛與之通紿呼圖克布哈率則忠等十人往見奉
國皆囚之明日令高義單騎来誘巴延布哈德濟曰
我頭可斷足不可移乃數其罪斬之由是日夜與賊
鏖戰糧竭矢盡氣不少衰軍民惟食草苖茶紙括靴
底掘鼠羅雀及殺老弱以食五月大破賊兵六月奉
國親来攻城晝夜不息者踰旬賊穴地百餘所或魚
貫梯城而上麾兵拒之已而士卒力疲不能戰萬戶
顧瑪爾以城叛遂陷大聖努赫嚕(參謀)皆死之巴延布
哈德濟力戰不勝遂自剄其部將蔡誠蔣廣巷戰誠
遇害廣為奉國所執罵賊磔于竿義兵陳受痛罵不
屈賊焚殺之
撫州志云六月新淦寇鄧克明擒殺劉世英據崇仁
樂安安仁人王溥據金谿友諒以克明為右丞據撫
州
元史紀事云初壽輝聞友諒破龍興欲徙都之友諒
忌其来不利於己不從至是壽輝引兵南下江州友
諒陽出迎伏兵城西旣入門閉伏發盡殺其部曲惟
存壽輝以江州為都居之遂自稱漢王立王府置官
屬事權盡歸友諒壽輝惟擁虛位而已(明年五月弑夀輝自稱漢
帝改元大義)
二十年(庚子)夏六月明兵取信州路(元史本紀)
谷應泰明史紀事云六月胡大海率兵至靈溪城中
步騎數千出迎戰擊敗之督兵攻城衆潰遂克之改
信州為廣信府以大海子德濟為同僉守之七月徐
壽輝舊將浮梁院判于光左丞余椿擊走偽漢將辛
同知取饒州以城来降命鄧愈往鎮之饒濱鄱陽湖
友諒數遣舟師来攻愈與光連營拒之已而漢將侯
邦佐陷浮梁于光單騎来歸九月壽輝舊將歐普祥
以袁州來降友諒遣其弟友仁攻普祥擊敗之擒友
仁友諒懼乃與普祥約和釋友仁歸
南安事考云二十年龍泉寇彭時中偽號東周據上
猶大志云時中遣其黨段九據上猶尋為偽漢所戮
二十一年(辛丑)秋八月明兵取江州路時偽漢陳友諒據
江州為都至是退都武昌九月取建昌饒州二路(同上)
明史紀事云三月友諒遣其將李明道寇廣信據草
坪(一作草平鎮)遏浙東援兵胡德濟遣夏德潤出兵奪其
墩戰死賊又保玉山胡大海部將繆美聞之来援與
賊戰於東津橋遂復玉山抵廣信絶明道歸路明道
圍廣信急德濟兵少嬰城守遣使求援于父大海大
海率師由靈溪進李文忠亦遣兵援之德濟聞援兵
至引兵出城與大海夾擊明道擒之及其宣慰王漢
二大海送明道漢二於文忠建昌守將王溥漢二兄
也遂歸附俱送建康太祖釋而用之征江州南昌用
為鄉導八月劉基請棄安慶去徑拔江州傾其巢穴
從之遂率兵西上長驅過小孤友諒將丁普郎傅友
德率所部歸附次湖口友諒舟出江偵邏擊敗之乘
勝至江州友諒以為神兵自天而下倉卒不能軍挈
妻子夜奔武昌師入江州偽漢江西行省丞相胡廷
瑞(後改名廷美)守南昌遣其部將鄭仁傑納欵且請禁止
數事勿散離其所部兵太祖有難色劉基自後踢所
坐胡牀太祖悟許之賜書慰諭廷瑞得書遣康泰詣
九江降漢將餘干吳宏龍泉彭時中吉安曾萬中孫
本立皆遣使納欵命趙德勝廖永忠等分兵攻瑞州
臨江諸郡鄧愈帥兵襲浮梁侯邦佐棄城遁于光進
拔樂平敗偽蕭總管擒萬戶彭壽等六十八人饒州
悉定十月愈駐兵臨川之平塘時友諒將鄧克明據
撫州佯遣使通欵無降意愈知其情捲甲夜趨比旦
入城克明單騎遁尋被獲
大志云十一月康茂才蔡遷等敗偽漢八陣指揮遂
取瑞昌縣
豫章書云八月甲申師克浮梁樂平先是元帥王思
義克鄱陽之利陽鎮擒賊首楊文友戮之遂會僉院
鄧愈兵於三洞源議取浮梁旣而愈兵攻浮梁不下
命理問谷繼先院判劉文旺率兵往助之至是克浮
梁友諒守將侯邦佐等棄城走院判于光復攻樂平
友諒總管蕭明率將拒戰光擊敗之擒其萬戶彭壽
等遂克之甲辰克南康以星子縣令陳子亨守之九
月辛夘偽漢平章吳宏王溥以饒建降甲寅克德興
壬戍王溥遣檢校劉巨川以南豐臨川金谿降十一
月偽漢右丞鄧克明遣其員外羅天錫以分省印及
撫州建昌臨江汀州四路南豐寧都富州三州樂安
臨川等十八縣印詣鄧愈降愈留克明于軍中令其
弟志明還新淦收其部曲克明請往九江謁見愈以
兵送之中途逃歸新淦明年於龍興城下被執
二十二年(壬寅)春正月明兵取江西龍興諸路(同上)
明史紀事云正月太祖幸南昌胡廷瑞率祝宗康泰
等迎謁以鄧愈為江西行省參知政事鎮南昌時宗
泰降非本意即欲謀叛廷瑞密以言乃令帥所部從
徐達攻武昌二月太祖率胡廷瑞等還建康祝宗康
泰行至女兒港遂叛道掠布商船為旗反兵劫南昌
知府葉琛迎戰死之鄧愈倉卒以數十騎出走數與
賊遇愈窘甚連跳跨三馬馬輙踣幾不免最後得養
子所乘馬走還建康徐達聞變旋師赴之宗至新淦
為鄧志明所殺泰走廣信以廷瑞甥特宥之南昌復
定太祖聞之喜曰南昌控引荆越西南之藩屏得南
昌去陳氏一臂矣非骨月重臣不可守五月命大都
督朱文正統元帥趙德勝薛顯同參政鄧愈鎮之八
陣指揮聚衆結黨寨南昌之西山趙德勝孫興祖攻
破之俘斬三千餘人十二月漢將熊天瑞寇吉安陷
之殺守將孫本立友諒使其知院饒鼎臣守吉安鼎
臣剽悍有膽略所至毒害人呼為饒大膽文正遣兵
復吉安鼎臣出走
豫章書云正月寧州土豪陳龍以分寧奉新通城靖
安德安武寧(元志寧州領分寧武寧二縣)六縣降
二十三年(癸夘)秋八月明兵與偽漢兵大戰於鄱陽湖陳
友諒敗績而死(同上)
明史紀事云二月偽漢太尉張定邊陷饒州于光走
還四月陳友諒忿其疆埸日蹙大作舟艦高數丈飾
以丹漆上下三級級置走馬棚下設板房為蔽置艣
數十其中上下人語不相聞艣箱皆裹以鐵自謂必
勝載其家属百官空國而来兵號六十萬攻南昌壬
戍薄城下諸將分門拒守鄧愈守撫州門趙德勝守
宮步士步橋步三門薛顯守章江新城二門牛海龍
等守琉璃澹臺門文正居中節制自將精銳二千往
来策應丙寅友諒親督兵攻撫州門兵各戴竹盾如
箕狀以禦矢石城壊二十餘丈鄧愈以火銃擊退其
兵隨豎木柵賊爭柵文正督諸將死戰且戰且築通
夕復完李繼先牛海龍趙國旺許珪朱潛等皆戰死
五月丙子友諒復攻新城門薛顯將銳卒開門突戰
斬其平章劉震昭敵兵退百戶徐明被執死之六月
辛亥友諒增脩攻具欲破柵自水關入文正使壯士
以長槊從栅内刺之敵奪槊更進文正乃命煆鐵戟
鐵鉤穿柵復刺敵来奪手皆灼爛不得進友諒盡攻
擊之術城中備禦萬方殺傷甚衆友諒分遣饒鼎臣
等陷吉安李明道叛守將曾萬中死之劉齊朱叔華
被執陷臨江復執趙天麟以三人徇城下文正等不
為動賊復攻宮步士步二門趙德勝廵城至宮步門
賊伏蹶張弩射之中腰膂箭深入六寸拔出遂卒南
昌被圍旣久内外阻絶文正遣千戶張子明赴建康
告急又詐遣卒號捨命王者詣友諒約日出降友諒
信之緩其攻至日城上旗幟一新友諒候至暮見無
降意縛降卒至城下殺之張子明取漁舟從水關出
越石頭城晝行夜止半月達建康太祖問友諒兵勢
何如對曰友諒兵雖盛戰死亦不少今江水日涸巨
艦將不利又師久糧乏援兵至必可破也太祖曰歸
語文正但堅守一月吾當自取之乃遣子明先還至
湖口為友諒兵所執友諒曰若能誘降非但不死且
富貴子明陽許之至城下呼曰主上令諸公堅守大
軍且至矣友諒怒殺之文正等聞之守益堅七月癸
酉太祖自將救洪都徐達常遇春亦自廬州還太祖
親督諸將會師禡纛於龍江舟師凡二十萬癸未進
次湖口先遣指揮戴德以一軍屯於涇江口復以一
軍屯南湖嘴以遏友諒歸師又遣人調信州兵守武
陽渡防其奔逸丙戍友諒圍南昌凡八十有正日聞
太祖至解圍東出鄱陽逆戰太祖率諸將由松門入
鄱陽湖丁亥遇於康郎山友諒列巨舟當我師太祖
見之謂諸將曰彼巨舟首尾連接不利進退可破也
乃命舟師為二十隊火器弓弩以次相佐而列戒諸
將近寇舟先發火器次弓弩及其舟則短兵擊之戊
子徐達常遇春廖永忠等進兵搏戰達身先諸將擊
敗其前鋒殺千五百人獲一巨舟而還軍聲大振俞
通海復乘風發火礟焚寇舟二十餘艘殺溺死者甚
衆徐達等搏戰不已火延及達舟敵乘之達撲火更
戰太祖亟遣舟援達友諒驍將張定邊奮前犯太祖
舟舟膠於沙漢兵匝焉程國勝劍叱之與陳兆先大
奮擊牙將韓成進曰古人殺身以成仁臣不敢愛其
死乃服上冠袍對敵自投水中敵信之攻少緩宋貴
陳兆先俱戰死常遇春從傍射中定邊定邊舟始却
俞通海来援舟驟進水湧太祖舟遂脱通海與廖永
忠以飛舸追定邊定邊走身被百餘矢退去會日暮
太祖鳴鉦集諸將申約束恐張士誠乘虛入寇命徐
達回守建康己丑太祖復親布陣與友諒戰友諒悉
巨舟連鎖為陣旌旗樓櫓望之如山我舟小仰攻多
却太祖親麾之不前右師少却立命斬隊長十餘人
猶不止郭興進曰非人不用命舟大小不敵也臣以
為非火攻不可太祖然之命常遇春等分調漁舟載
荻葦置火藥其中至晡時東北風起命以七舟束草
為人飾以甲胄持兵戟若鬭敵狀令敢死士操之備
走舸於後將廹敵舟乘風縦火風急火烈須臾抵敵
舟焚水寨數百艘燔熖漲天湖水盡赤死者大半友
諒弟友仁友貴及其平章陳普略等皆焚死我師乘
之又斬二千餘級友仁者即所謂五王也眇一目有
智數梟勇善戰至是友諒為之喪氣普略即新開陳
也是日張志雄舟檣折為敵所覺以數舟攢兵鉤刺
之志雄窘廹自剄丁普郎余昶陳弼徐公輔皆戰死
普郎身被十餘創首脱猶植立舟中不仆持兵若戰
狀時太祖所乘舟檣白友諒覺欲併力來攻庚寅夜
令諸船盡白其檣旦莫能辨敵益駭辛夘復率衆大
戰自辰至已不解時劉基侍忽躍起大呼太祖亦驚
起回顧但見基雙手揮之曰難星過急更舟太祖如
言入他舟坐未定舊所御舟以礟碎矣友諒乘高見
舟碎喜甚俄太祖麾舟更進皆失色廖永忠俞通海
汪興祖趙庸以六舟深入敵聫大艦拒戰蔽之舟若
沒有頃六舟旋繞漢軍而出勢如游龍諸將見之勇
氣百倍呼聲動天地波濤起立日為之晦時漢舟大
我師環攻之殺其卒殆盡而操舟者猶不知呼號摇
櫓如故已而焚其舟皆死至午敵兵大敗棄旗鼓器
仗浮蔽湖面通海等還太祖勞之曰今日之捷諸君
之力也友諒戰不利欲退保鞋山我師先至罌子口
横截湖面邀友諒不得出乃歛舟自守不敢更戰是
日移舟泊柴棚去敵五里許諸將欲退師少休士卒
太祖曰兩軍相持先退非計也俞通海以湖水淺請
移舟扼江上流劉基亦密言當移軍湖口期金木相
犯日决勝太祖從之時水路狹隘舟不得並進恐為
敵所乘至夜令船置一燈相随渡淺比明已盡渡乃
泊於左蠡友諒亦移舟出泊瀦磯相持者三日初友
諒戰不利右金吾曰今戰不勝出湖寔難莫若焚舟
登陸直趨湖南謀為再舉左金吾曰今雖不利我師
猶多勠力一戰勝負未可知何至自焚以示弱萬一
舍舟登陸彼以步騎躡我後進不及前退無所據矣
友諒猶豫不能决至是失亡多乃曰右金吾言是也
左金吾聞之懼来降右金吾亦率所部来歸友諒兵
益衰太祖既駐師彭蠡移書誚之友諒得書恕留使
者不遣盡殺所獲戰士太祖聞之命悉出所俘友諒
軍視其傷者賜藥療之皆遣還下令曰但獲彼軍皆
勿殺又令祭其弟姪及將士戰死者師出湖口命遇
春永忠諸將統舟師横截之又令一軍立柵於岸控
湖口旬有五日友諒不敢出復移書與之友諒忿恚
不答太祖與博士夏煜等日草檄賦詩意氣彌壯友
諒食盡掠糧於南昌朱文正遣人燔其舟勢益困時
我師水陸結營列柵江南北岸置火舟火筏中流戒
嚴以俟八月壬戍友諒計窮冒死突出繞江下流欲
由禁江遁回太祖麾諸軍追擊以火舟火筏衝之敵
舟散走追奔數十里自辰至酉戰不解至涇江口涇
江之兵復擊之張鐵冠大笑賀曰友諒死矣未幾有
降卒來奔言友諒在别舸中流矢貫睛及顱而死諸
軍聞之大呼喜躍益爭奮擒其太子善兒明日平章
陳榮等悉舟師来降得士卒五萬餘人張定邊乘夜
以小舟載友諒屍及其子理奔還武昌復立理為帝
改元德壽
遊宦餘談云定住為偽漢守臨江兵不滿千人屢挫
強敵鄱湖之戰住以元戎領兵江上我師殲焉惜其
不能擇主而身名俱隕也
二十四年(甲辰)春正月太祖建國號曰吳二月自將伐漢
漢主陳理降湖廣江西悉平(綱目續編)
明史紀事云二月陳理降四月命建忠臣祠於鄱陽
湖康郎山祀韓成丁普郎等三十六人建忠臣祠於
南昌府(癸夘冬改洪都府為南昌府)祀趙德勝李繼先等十四人
時熊天瑞尚據贑州八月命常遇春鄧愈率兵討之
愈與遇春合兵平臨江之沙坑麻嶺牛陂諸寨執偽
知州鄧志明送建康及其兄克明俱伏誅時李明道
匿武寧山被獲以其反覆亦戮之遇春兵次吉安遣
人語饒鼎臣曰吾今往取贑可出城一言而去鼎臣
怖不敢出遣其幼子出見遇春坐而飲之曰歸語而
父可善自為計鼎臣夜棄城走安福遇春復吉安引
兵趨贑州已而鼎臣復肆剽掠王國寳擊斬之九月
常遇春等圍贑州未下太祖諭之曰熊天瑞困處孤
城猶籠禽阱獸豈能逃逸但恐城破之日殺傷過多
要當以保全生民為心一則可為國家二則可為未
附者勸時天瑞拒守益堅遇春乃浚濠立柵以圍之
明書載熊天瑞事云熊元震本姓田氏善戰有名天
瑞養以為子常遇春之圍贑也元震竊出覘兵勢遇
春亦引數騎出猝與相遇元震不知為遇春過之及
遇春還始覺遂單騎前襲遇春遣從騎揮刀擊之元
震奮鐵撾且戰且走遇春曰壯男子也喜其才勇後
從天瑞降薦為指揮使又贑志云永新人尹堅從熊
天瑞據贑為兵馬指揮登城飛鉅石傷常遇春頰明
日天瑞降堅將自殺遇春召慰曰好男子當如是留
置幕下還朝言於上命武士與角力皆不支以為直
殿將軍
鄧愈傳云太祖已平武昌使愈率兵徇江西未附州
縣鄧克明之弟志清據永豐有卒二萬愈擊破之擒
其大帥五十餘人其徇安福也部卒有鹵掠者判官
潘樞入謁面責之愈立驚謝趣下令掠民者斬索軍
中所得子女盡出之
湯和傳云討平江西諸山寨永新守將周安叛進擊
敗之連破其十七寨圍城三月克之執安以獻
二十五年(乙巳)春正月偽漢守將熊天瑞以贑州降於明
(元史)
明史紀事云正月天瑞被圍日久力不能支乃降其
所統南安雄州韶州諸郡皆下太祖聞遇春克贑不
殺喜甚遣使褒諭先是天瑞横歛取民財悉命罷之
遇春進師南安招降未下諸郡振旅而還
陸仲亨傳云從常遇春討贑州天瑞降為贑州衞指
揮使節制嶺南北新附諸郡調兵克會昌悉平諸山
寨
黃彬傳云歐普祥死彬領其衆從常遇春征贑州饒
鼎臣據吉安為熊天瑞聲援遇春至鼎臣走安福彬
以兵躡之走茶陵天瑞乃降從湯和執周安後移鎮
袁州招集諸山寨江西悉定
大志云都督朱文正遣參政何文輝指揮薛顯討新
淦鄧仲濓(明書薛顯傳作仲謙)斬之擢薛顯為江西行省參政
餘干災祥志云吳乙巳年寇蕭明雷應霖襲餘干知
州侯斌遇害
二十七年(丁未明太祖吳元年)冬十月太祖命胡廷瑞率吉安等
軍南取八閩(綱目續編)
何深傳云深獲陳友定守將張子玉因請發廣信撫
州建昌三路兵規取八閩太祖喜曰子玉驍將擒之
則友定破膽乘勢攻之必克乃命廣信指揮朱亮祖
由鉛山建昌左丞玉溥由杉關會深齊進(明年二月湯和等執
陳友定械送京師)
江西通志卷三十一
