欽定四庫全書
江西通志卷十
山川(四)
撫州府
羊角山在府治譙樓之左有石筍出土中如羊角昔傳
有童子自蜀青城山來者叩角致書而石開後人神
之扁為羊角洞天元虞集有記趙孟頫詩一拳白石
封巖穴三市紅塵隔洞門
仙臨山在府城南十五里上有集仙觀王郭二仙嘗至
此
井山在府城南二十五里黃華姑修真之所上有丹井
唐顔真卿嘗書碑記又城西二十里有石井山黃華
姑初駐此舊志云在城東者誤
仙蓋山在府城南三十里諸山之水皆西注與宜黃水
合水外之障有峰高銳如筍者曰禪和
英巨山在府城東三十五里見荀伯子臨川記今名東
巖嶺屬金谿
靈谷山在府城東南四十里諸峰連抱如障著名者曰
文印峰上祀三仙曰隠真觀山中有石門駐雲亭退
心石棋枰石古牛石南北二井其陽屬金谿其隂屬
臨川山半瀑泉春夏益壯宋曾季貍詩舊聞伯子記
已得靈谷名隠然望此州竒勝稱山靈
戚姑山在府城南四十五里相傳長安戚文秀之女修
道於此乘雲上昇後人亦呼凌雲山山上有仙壇觀
下有洗目池邱兆麟戚姑山賦序云女子同時飛昇
世皆傳麻黃戚魏魏居衡山黃居井山乃麻姑則旴
自有麻姑山名人詩賦滿焉戚姑祀典缺如索一殘
碑斷碣了不可得余既作記登高之餘復為賦之
雷公山在府城南六十里舊號大鹿山有池生碧蓮南
隅有井魏末居人李天明禱雨至古樹下遇五老人
云吾姓雷久處此井或云禱雨時霹靂從井出因號
雷公山山西南有上鹿里蓋麓字之譌也
樓撫山在府城南八十里有普潤院其碑云峰連萬叠
嶽聳千尋水繞長山岡蟠巨野相近者為繡毬山跨
臨川宜黃兩縣其北曰高田山南曰洞源嶺中多怪
石異木遠望山形有如繡毬
界山在府城南九十里西連白楊黃沙諸嶺東盡潭山
良安石門峽南接建昌等處
銅山在府城西三十里唐天寳六載勅改峩峰其南半
山有龍泉觀稍西有支院曰東林其下有小峰曰華
子岡廟祀華子期山麓有紅泉皆託諸謝詩也
龍會山在府城西四十里䨇峰聳立上有曾真君壇中
有四穴如馬蹄出泉清洌人呼為馬蹄泉
樟源山在府城西北三十里豐城驛道也石路峻險元
泰定間豐城陸祥叔鑿平之
筆架山在府城北四十里三峰卓立如架辛好禮詩清
秋山水無不宜筆架之峰天下竒又北為金山其南
諸峰環抱曰金雞城東鄉延橋諸水皆經其中有觀
曰永興白玉蟾修煉處又西北數里有嶺曰嵳峩通
道進賢又北三十里最高者曰蜉蝣嶺
免水山在府城西北六十里唐天寳間改名堯山上有
祠冕而垂衣裳者三土人曰堯舜禹也山與櫧山界
接豐城
月塘山在府城東四十五里宋王安石祖衛尉墓在焉
屬金谿縣境
陳理山在府城東北一百二十里相傳漢豫章太守陳
蕃行部至此理獄訟故名今屬東鄉縣境又舉軍山
據府志在城東六十里亦應隸東鄉然皆不知何山
也
櫟山在崇仁縣東二十里多櫟樹又東十里為僊華山
感應山在崇仁縣東五十五里有仙壇鄉民雩禜地也
東塔山在崇仁縣東南五里何漢記云東塔仙壇始元
至正癸未值大旱民走邑南華蓋山叩于浮邱公迎
三仙像以來祀於山之麓縣西有北塔山虞集有詩
天寳山在崇仁縣東南三十里峭拔高聳為境中偉觀
又東南十里曰沸湖山唐杜光庭煉丹之所宋紹興
中山嶺夜有光旦穴之得古陶噐上有沸湖二字其
下有龍潭
朝真山在崇仁縣南十五里世傳王郭二仙尋真至此
相近為玉華山又南為浮邱石有巖三中有溪可舫
勝跡良多宋尚書何異闢為山莊理宗在東宮時御
書衮菴二字賜之洪邁撰有浮石山莊記
巴山在崇仁縣南六十里有漢豫章守欒巴祠唐天寳
六載改曰臨川山以其為臨水所自出也宋紹興中
縣令孫懋避欒仙諱改稱相山上有梅欒鄧葉四真
人祠下有相泉或云欒墓亦在山麓按欒上書理陳
蕃竇武冤下廷尉自殺葬此亦疑失實
聖寳山在崇仁縣西南十里上有仙祠祠旁有石瑩潤
如丹玉又西南十五里為靈興山
芙蓉山在崇仁縣西南八十里秀麗如䓿萏跨樂安境
上有葛仙翁祠旁有龍潭乂西南二十五里為寶唐
山
華蓋山在崇仁縣南一百十里一曰寳蓋山嵂崒修廣
跨崇樂宜三邑之境昔顔魯公按圖尋訪得隋開皇
五年壞碑言晉王郭二仙自玉笥經麻姑軍峰西華
等山最後過此喜而留焉修煉功成遇浮邱公於此
元康二年壬子乘鸞昇去上有三仙觀上昇壇旁有
捨身崖定風石金雞巖紫元洞及龍潭靈跡甚多宋
末望氣者言華蓋臨川二山之間當産異人已而吳
文正澄生於山麓之咸口里明天啓七年知縣崔世
召輯華蓋山志八卷
崇仁山在崇仁縣西四十里跨南昌吉撫三郡之境本
名羅山晉羅文通學道於此唐改今名絶頂有石仙
祠半山有田數頃泉注為池冬夏不涸蓋崇邑之鎮
山也
仙遊山在崇仁縣北二里危素嘗作思賢亭於上謂吳
文正澄也後改祠吳聘君與弼
翠雲山在金谿縣南四里岡巒環合旁有瀑布宋治平
中儒士胡采發榛莽而出之有躍馬試茗鳴玉三泉
王安石躍馬泉詩崩騰赴不測一蹈常萬匹陸九韶
鳴玉泉詩清越聲盈耳羣工琢良玉陸九齡試茗泉
詩有泉生渥洼紺洌可試茗
官山在金谿縣南三十五里乃縣南第一峰其上四峰
如削下瞰清江望之如屏障
金窟山在金谿縣東五里連接銀山中有石竇即前代
採金之所今廢有仙人麻鞵跡
雲林山在金谿縣東四十五里崒嵂數百仞界撫信建
昌三郡其形勢為金谿巨鎮上有峰三十六最高者
為出雲峰宋建炎中忠義社鄧傅二姓團兵於此旁
一峰名玉馬勢如天馬行空昂鬐振鬛詳見危素雲
林圖記
崖山在金谿縣東七十里又名大山南連雲林東接貴
溪之琵琶峰有龍䰅井三老峰湯家洞諸景
銅斗山在金谿縣西南二十五里與芙蓉山對峙宋曾
鞏記云銅斗山能出雲雨弭災害為一邦之望又西
南十五里曰鳴山其巔有井隨江水清濁號通江井
狀頭山在金谿縣西四十里與雲霧山相連宋徐柏軒
為教授嘗登眺曰居此山者必出狀頭因留後裔於
此
疎山在金谿縣西北五十里左有峰曰桴鼓右有峰曰
搴旗其麓有洎湖潭舊志云本梁周迪營地唐大中
時何仙舟棄官讀書於此有釣臺書屋因號書山後
為白雲禪師道場南唐改今名
張祉山在金谿縣東北六十里接安仁縣界雲錦志云
漢天師嘗修道於此
仁榮山在金谿縣北三里有石鐘觀拳石扣之音如鐘赤
松山在宜黃縣西南十里有穗珠泉小簾泉宋鄒度
支極隠此自號赤松子
臺山在宜黃縣東二十里釋道全遊五臺歸結菴於此
雲華山在宜黃縣南十里亦名西華又南五里為玉華
山舊有仙壇曰石麓三面壁立惟南通一徑上有田
二頃兼有泉昔人以為寨又南五里為石䂬山有石
梁突起數十丈横空跨於兩巖夏凉冬温旁有神運
倉滴珠巖溪旁有義泉寺宋孫覿賦石䂬詩并為之
序
黃山在宜黃縣南四十里有龍潭雷公嶺其山四面皆
黃茅下有潺湲亭磨盤石又南三十里曰䨇源山中
有温泉二派
鳳臺山在宜黃縣西北二十五里縣治負焉
曹山在宜黃縣北三十里舊名荷玉山其嶺曰羅漢峰
昔本寂禪師因禮曹溪六祖而回遂易名山前有迴
龍亭其下有三潮泉昔白眉禪師結菴山中其水一
日三潮云
軍山在宜黃縣東南一百餘里峻極天表宜水出焉其
陽隸南豐縣
象眠山在樂安縣治東突起闤闠中形如眠象上有山
月堂宋令唐元齡詩慨想鶴汀鳬渚外盤桓鰲水象
溪間治西有仕山與象眠對峙治南有鰲頭山山半
出泉清洌而甘其麓皆石骨入溪如靈鰲赴海狀
青錢山在樂安縣西南里許下枕龍岡勢如叠錢故名
邑人何沂中作亭其上
鹿角山在樂安縣南二十五里高聳並峙如鹿角
石橋山在樂安縣西四十里有石巖穹窿望之如梁其
下空曠軒豁寺前有小石如牛鼻遇風動轉如輪
上砆山在樂安縣東北十五里其石圓而色白故名
金華山在樂安縣西北三十里形如覆瓢昔王郭二仙
登此山以望華蓋相顧云絶似婺州金華但無白石
為羊耳其下有金雞石
大盤山在樂安縣西北七十五里十二峰環列如盤延
袤二十里寳唐之源出焉跨新淦永豐二縣境
豐材山在樂安縣北八十里舊名麻山唐天寳中改今
名其北嶺接豐城縣界荀伯子臨川記云登之者望
廬阜彭蠡皆在其下又北曰杯山跨南昌臨江境上
有張公祠祀張柬之旁有金牛塘
桂山在東鄉縣南距長林二里許
七寳山在東鄉縣東七里迎春門面之又東數里為積
煙山半山有龍池瀑布即宋陳羍死節處其陽隸安
仁縣
五彩山在東鄉縣習泰鄉其隂隸餘干縣
横山在東鄉縣十都雄視諸峰宋進士俞廷椿廷華世
居其下御屏山在一十五都方聳若御屏明大學士
吳伯宗家其下
五峰在府城中一曰青雲起於㢲隅舊縣學依焉二曰
逍遥三曰桐林又名蕭家嶺四曰香楠其東峰舊為
卸鹽之場故一名鹽步嶺有臺臨溪曾鞏所記擬峴
臺也其右峰舊有寳應寺今改為縣學五曰天慶其
西稍窪集客土為阜曰太山建東嶽行祠
接雲峰在府城南三十五里又南數里有峰小銳曰狀
元又南為馬鞍又南為堯嶺嶺有汪自然仙冢石上
刻一律自然親筆也
仙桂峰在府城北三十里後有雷壇嵊傳云浮邱公禱
雨以桂枝插石罅中有觀曰會仙人多祈夢聞桂香
者則吉明崇禎末樹忽朽未幾西巖復生一株
馬旗峰在崇仁縣北二十五里峭拔如卓旗然
卓筆峰在金谿縣西南二里形如立筆下有硯池遥對
學宮稍偏于右梅峰在縣南十五里有峰數十如簇
筍舊傳劉仙師嘗吹鐵笛呼雨其上
百歲峰在金谿縣西北三十里與崇嶺相連下有廟土
人以祀周迪明珠峰在縣北四十里山無雜樹圓若
珠綴相近有釋褐峰以劉堯夫得名又縣東四十里
有名揚峰舊志云故相陳福公葬其祖於山麓一名
金籠峰
雪華峰在樂安縣南四十里荷樹嶺之上其高十里下
有三百八十四□又南二十里為仙女峰俗傳王郭
二仙飛昇時有侍女執旛其上
螺首峰在東鄉縣東南十里山首尖圓如螺山北有螺
首寺又縣北雄嵐峰有靈泉可愈疾
圭峰在東鄉縣二十五都相傳宋亡後謝枋得立祠以
祀故君今祠猶沿萬壽之名
萬歲嶺在府城西四十里舊傳宋隆祐太后經過指問
此山輿人以萬歲嶺對因得名焉
石獅嶺在府城南八十里孤石雄峙如獅子形嶺有路
西通宜黃東接金谿明成化間克山里人袁大用嘗
備石甃砌創小亭以休行旅
佛跡嶺在府城東四十里中有飛來佛有二井深廣不
盈尺冬夏清瑩不竭
大和嶺在府城北五十里又北十里曰小門嶺與金山
相近上有王郭二仙行祠
紅旗嶺在崇仁縣東二十五里嶺有三叠如旗
上幕嶺在金谿縣東南五里未縣時設鎮於此崇嶺在
縣西二十里層巖叠巘時有紫氣望之鬱蔥晴明可
見南昌西山又西北十里為白豻嶺一峰秀拔
黃土嶺在宜黃縣南九十五里其陽隸寧都縣其隂黃
水出焉箬嶺在縣東南一百二十餘里上多箬竹可
為箭漳水之源出焉
寳嶺在樂安縣南八十里相傳里中楊氏得怪石濯於
溪水石忽瑩澈有人像遂寳之又南五里為大樹嶺
其南麓隸永豐縣界嶺在縣北八十餘里其北麓界
豐城
庾嶺在東鄉縣南三里一名長林楊誠齋有宿長林詩
花尖嶺在東鄉縣南七都兩峰大小相對曰大花尖小
花尖相近有金峰嶺視諸峰尤高大上有三仙祠民
祀之以禦蝗蝻下有虎巖泉又南有船嶺其形如船
黃茅岡在崇仁縣華蓋山下元虞集置邵菴精舍有白
雲今許草為堂之句
柏岡在金谿縣西三十里地堪攬勝又西二十五里為
柘岡上多辛夷有王荆公讀書堂蓋外家吳氏所居
也
龍頭岡在樂安縣西為邑城關障
烏岡在東鄉縣西南與大富岡對峙三港水流其間
黃華姑巖在崇仁縣東三十里其巖三級有泉甘洌南
壁有斧劈痕下建棲真觀龜鳳巖在縣南二十里兩
傍石勢如龜鳳中通一徑攀援可上險絶處有石室
如斗
龍角巖在金谿縣東北永和鄉山巔有石對峙如龍角
然一徑深入石室曠爽可坐百人相傳劉賢良讀書
於此考安仁白塔記乃康定二年龍角山人劉無忌
所撰疑即其人也
僊巖在宜黃縣北五里昔王郭二仙嘗問道寓此有朝
真石拂霓洞遺跡宋周夢若有記
滴油巖在樂安縣西三十里石橋寺側或云昔出油今
出五色水
浮雲洞在崇仁縣南十五里洞穴蕪沒不可深入相傳
田家黃氏子夜寐驚魘見偉丈夫自稱回巖客令語
世人曰此浮雲洞也因名又南三十五里有香城莊
燕洞巖上有二佛跡泉流石罅中其石白如鍾乳
羅漢洞在金谿縣南四里翠雲寺之側
桃源洞在樂安縣南十里元人夏友蘭結廬種桃其中
錦繡谷在金谿縣治後四山青藹萬瓦鱗差景物風華
相錯如繡宋王安石有詩明王文安英世居其下
玉石臺在府城西十五里俗稱獅子石北崖有石岡勢
奮躍而南嚮曰金石臺上有林祕丞書屋今廢臺右
五峰駢聳而東漸出濱江俗稱五虎其末峯最小者
斷入江中而踞曰石臺俗稱豹石川合水壯則浸其
凹而峰若黿浮鰲湧昔人以其關鍵風氣擬之鄱湖
兩孤云
石廩在府城東三十九里狀似倉廩可容千斛苟伯子
臨川記云禀口開則歲歉閉則歲豐今石存而不驗
石龍在府城西南二十四里巖高一丈五尺周圍六百
五十步地理志云有鱗甲因號石龍又西南十五里
有石鼓
石屋在樂安縣北四十里天授鄉三溪渡側突起一峰
其中空明
蝦蟆石在府城東南二十里石頭渡東岸徐霖詩蝌蚪
鐫文懷舊鼓蟾蜍供硯琢青瑶
鯉石在崇仁縣南十五里俗傳琴高先生於此修煉所
乘之鯉化而為石又縣西南四十里有虎跡石相傳
王郭二仙嘗跨虎憩其上
月石在金谿縣東四里翠雲院側巖竇天成宛如圓月
宋陸九韶有詩又樂安縣天授鄉亦有月石
榜石在樂安縣南五十里地名前團相傳其石光明則
有人登科甲
汝水在府城東門外源出廣昌伏村血木嶺流至建昌
府為旴合新城諸水流二百里至良安峽入臨川境
為汝合宜黃崇仁二縣水流至南昌界合豫章水入
鄱陽湖
臨水在府城西十里源出崇仁縣巴山下即定川也亦
名母城水流至西津與汝水合
連礬水在府城西北五里源出長岡過品橋歷仙臨山
由西高和尚二橋出黃塘橋至合處凡四十里水比
諸水特重昔人取以充漏刻荀伯子臨川記云甘渚
出宜黃連礬山四十里流至吳家渡注汝水東興人
以木甑浸井中後於連礬橋下甘渚中得之連礬山
未詳所在據云四十里至吳家渡非今宜黃界矣俗
譌連樊因妄指為二山云
夢港水在府城南三十里源出佛容山下注汝水一作
孟港隋地理志臨川之下獨載夢水即此水也
寳唐水在崇仁縣西南一百五里源出樂安大盤山入
縣境下流合臨水
羅山水在崇仁縣西源出羅山其派有二一自暗坑出
沿流入寳唐水一自東塔出沿流入大港合臨水東
至白鷺渡入臨川境
西寧水在崇仁縣西五里源出華蓋山曲折流入縣西
與寳唐水合又合青水與羅山水
金谿水在金谿縣上幕嶺東水色如金縣因以名
福水在金谿縣南十里源出於閩經南城梅峰至鼔樓
岡下會石門港水
清江水在金谿縣南三十里其水清洌宜漚楮故土人
造紙以清江著名
青田港水在金谿縣東二十五里下流入貴溪安仁界
齊岡水在金谿縣西五十里其源二一出縣北金窟山
一出查堆浮羅橋
苦竹水在金谿縣北四十五里乃汝水之上流也
曹水在宜黃縣東北源出崇仁分水界䨇坑流至縣北
經捲雪豐樂二橋合宜黃二水
宜水在宜黃縣東五里源出軍山之北流四十里與漳
水合又百里與黃水合
黃水在宜黃縣南五里源出黃土嶺北分流至三港口
經打石港與汝水合
漳水在宜黃縣東南源出箬嶺合宜水至縣郭前合黃
水下流又名東港
鰲溪水在樂安縣治西源出芙蓉山東流至縣又西流
與贑水合
大溪源水在樂安縣西北七十里源出大盤山北流至
蛟湖合臨水縣南又有大溪水源出華蓋山西流至
烏水入永豐河
遠溪水在樂安縣南百八十里分三派至招擕合烏水
三港口水在東鄉縣治東北水源有三一出雄嵐峰左
經洞泉觀西平龍義而來一出珠坑庾嶺雞公嶺之
間下繞縣治之東一出竹山峽入寒陂三水交會於
縣治之東北故名三港口自北而西歷珠山下流至
新陂與延橋水會出金雞城與臨汝水合
潤溪水在東鄉縣習泰鄉距縣治六十里其源有三一
自餘干之李梅峰東流而西一自鶴堂峰南流而北
一自贊王嶺西流而東皆至巖前陂合北下為潤陂
水至族湖合龍窟河水朱子集有過潤溪詩
南湖在府城南門外西折里許相傳南唐元宗弟齊王
景逹所開今湮為田
瑶湖在府城東南江廣流緩渟瀦如湖稍北有千金堤
白鱓潭在府城北一百里相傳宋晏殊之祖其葬處掘
得三白鱓一奔入潭故名
青水潭在崇仁縣西北十里源發十都流至縣西驢陂
與大溪水合
擂鼔潭在宜黃縣南九十里山泉傾瀉入潭其聲如鼓
梅仙潭在樂安縣南五十里張右丞澈嘗曰梅仙潭石
磯出於水裔松竹森潤其源有梅百十株或徘徊其
下真瑶林瓊樹中也
黃金瀨在崇仁縣東二十里下有潭深莫可測
虎頭洲在府城北三十里宋治平中郡人李權夢張樂
送至洲上俄登第授虔州司理蓋虎頭之應也
伭洲在金谿縣西狀頭山之東宋儒傅子雲嘗遊詠於
此象山先生為作
墨池有三一在府學晉王羲之學書池上池水盡黑故
名曾鞏有記一在金谿縣距白水寺三里乃謝靈運
滌硯處又清遠驛有墨池明吳與弼有記
卧冰池在府城東孝義寺俗傳為王祥故宅張右丞詩
雖贋猶堪賞前賢况可師
靈運池在府城東四十里距靈谷山二里許池在山巔
放生池舊因汝水為之豫章詩話云唐末邕州蔡大夫
遷撫州刺史遊汝水放生禁採捕有人乘小舟釣其
上蔡使人捕之釣者為詩云投却長竿卷却絲手攜
蓑笠獻新詩臨川太守清如鏡不是漁人下釣時宋
州守朱正辭始即吳陂莊之南塘為之置斗門以均
蓄洩
化龍池在崇仁縣治北宋樂史家池旁有巨蟒鱗甲爪
距如金一日風雨大作化龍而去史登科正此日也
仙鵝池在崇仁縣西南四十五里世傳唐道士杜仙興
修黃籙齋忽有仙鵝七飛集池上又縣南有鹹池宋
嘉定志云陳司空黃法氍因侯景亂於鄉里聚徒助
陳高祖有功又有竒術嘗變鹽池於家山下今水味
鹹於他水
齧指池在金谿縣東二里烈女祠前唐寳歷間冶監者
坐鑛竭虧額將罹重辟二女痛之因發憤躍爐齧指
自誓灑血於地後人因以名池
龍池有二一在宜黃縣南九十里之綿谷相傳唐大歷
間邑令許渙禱雨於此有黃龍驤首而至須臾霹靂
一聲甘霖大注一在樂安縣北五里兩山之間匯為
池廣十畝中有穴其南五十里又有䨇龍池
鏡香池在樂安縣治西亭曰鏡香蓋取太白荷花鏡裏
香之句
温泉在府城西北三十餘里明水山東麓有明水寺迤
東四五里有池常沸曰温泉東坡云天下温泉七汝
水其一也明萬歷中知縣劉孕昌建亭覆之今圮迤
西五六里有池清冷曰冷泉昔人謂水有日月之象
故山曰明水也
一滴泉在府城萬壽寺冬夏不竭王安石詩一滴有源
通地脈半泓無底透湘川白鹿泉在府城寳應寺世
傳謝靈運繙經時有白鹿跑地泉湧出宋陸游詩泉
聲落環珮肝肺為清凉
靈泉即五星泉在金谿縣南十里泉自石眼噴出纍纍
如撒珠也縣東二里伯清泉泉出石罅清澈味美乂
有泉出石中名石眼泉寒暑如一宋嘉定間縣令樓
鐩刱二亭取荆公詩扁以待霖其一未扁鐩字伯清
邑人即以名泉永嘉毛鉅有記
黃蜂泉在金谿縣西三十里井寬不盈畝而泉脈星燦
多於蜂房灌田約百頃
白龜泉在樂安縣南八十里近仙遊觀昔吳真人修丹
時有白龜自山南負泉而出故名
仰泉在東鄉縣何坊山麓有池廣丈餘水由地出如珠
滚盤下流灌田甚多又有清井泉在長林亦利灌漑
九十九井在府治東南七里俗傳周迪與其夫人約曰
一夕之内爾織百縑我開百井至四更夫人百縑已
就效雞鳴以紿之羣雞皆和方得九十九井聞雞鳴
遂止鄉人因立周仙王祠
朱井在府學文廟西廡下其泉清洌
丹井有三一在府治西南魏壇觀乃魏夫人煉丹之所
一在西北元妙觀乃黃華姑煉丹所一在樂安縣南
四十里玉庭觀乃王郭二仙煉丹所
䨇黃井在府城西四十里其甃乃䨇黃木甑至今不朽
舊傳曾真君煉丹處鄉人立亭於上
石仙人潭井在金谿縣東二十五里有仙跡歲旱應禱
又東一十里有三龍井昔劉仙師得豢龍術能興雲
雨井乃其遺跡也
仙人井樂安縣有二一在平湖岡上灌田賴之一在巴
塘
建昌府
麻姑山在府城西南十里建之鎮山也唐隸撫州故顔
真卿有撫州南城縣麻姑仙壇記小楷精妙久為好
事者竊去宋楊萬里記云道旁古松合抱皆二百年
物瀑泉䨇流若自天下有老氏宫曰仙都者枕山而
居明鄒矩遊記云麻姑直城西十里緣山麓而上百
餘步有尋真亭又數百步有雲關益上斗折數百步
至山半俯視諸山如龍首峰赤面從姑石皆帖然出
履下山下有澗嚙石南奔十餘里其流而平布石者
如織組其擁石而下者如驅潮卷海其聲細者如響
環珮如鳴球大者如轟雷直上數十仞有水垂峽如
懸河蓋所謂瀑布者尤為麻姑竒觀上有金龍潭深
黝而正碧龍藏其中大旱祈禱輙雨澗旁為亭枕流
垂玉飛練湧雪下上聮絡如貫珠然皆因水而名又
上數百步有橋架石澗上石罅有泉側出極甘洌以
釀酒尤佳名神功稍上夷行數百步至仙都觀壇魯
公祠及何氏書房在焉觀後有唐鄧紫陽冢相傳紫
陽尸解棺亦飛去獨遺爐簡瘞壇外山皆迴環舊有
古藤七星杉皆巳斬伐惟存一松偃蹇如虬龍山上
有仰高亭又上有齊雲亭一碑穹然立榛莽中下瞰
城郭大僅如掌山後有霧應仙羊五老秦人諸峰盤
拏八九里又有碧蓮池在觀前今已為田由麻姑十
里至丹霞觀亦峻險水益清駛草樹益森翳觀有鐵
鑄仙像所謂丹霞洞天者去觀十餘里在山巔與萬
壽峰勢脈相屬明嘉靖癸卯知府朱廷臣彙輯歷代
詩文成麻姑集十二卷
按顔記引葛洪神仙傳云王遠東之括蒼山過吳
蔡經家後云山頂古壇相傳麻姑于此得道非謂
蔡經宅王方平會麻姑在此也舊志凡仙釋古蹟
多附會今槪削
高空山在府城内一名黃家山宋侍郎聶子述居此與
郭家陳家二山相連城北二里鳳凰山相傳鳳嘗降
此
從姑山在府城東南五里上有鐵關玉井天梯天柱諸
竒勝有洞窈黑名玉洞一名伏虎洞洞中竇名玉竇
絶頂有石如枰傳是仙人弈處二江如䨇虹自天蜿
蜒而下真足為麻姑之從也景分十區扁額百數以
飛鰲峰為最詳見羅汝芳從姑山圖序記
楊公山在府城南十里江景吳詩雲涵古木凝清爽泉
帶飛花過曲灣府城西五里有仙山絶頂祠王郭二
仙宋知軍陳繹與州人劉光道同遊賦詩云佳山多
在郡城西草莽煙雲路欲迷
大富山在府城東五里又東五里為芙蓉山連枝叠瓣
秀若芙蓉上有三仙祠祈禱多應府城東北五里有
章山喬松修竹森列交蔭
聖山在府城西南三十里治平寺左山列如屏與蛤湖
相近夏良勝建志云南四十里有虎頭山
東界山在府城東二十里又城北七十里有北界山與
臨川縣分界
席帽山在府城東五十里上銳下闊若席帽然半山有
石如人立或曰南唐保大間范越鳳擇地於此寘帽
因名
太平山在府城東北五十里其勢寬平上有棲真石
龍門山在府城東六十里上有天井歲旱應禱又東十
里為九八山山勢横列如九八字相傳山上有金錢
夜露光彩飛不過尋丈搏之不可得
禪山一在府城東七十里遠望端凝如坐禪狀舊志云
山側有金船遇風雨夜光景著見一在南豐縣南八
十里
斂山在府城東八十里高數百仞延袤數十里淳熙郡
志云藍田方言以禾囷為斂山形似之故名正德府
志譌為劍山又有大旭山山勢高聳日出先見宋時
避神宗諱改大竹山又東為魚蜦山
垜甲山在府城西十餘里麻姑山嶺之北麤石層叠如
垜甲形又西為銅山謝靈運詩銅陵映碧澗即此
廩山在府城西六十里高百餘丈上有大石如禾廩
白雲山在府城南六十里頂有虎巖唐光化中有虎巖
師乘雲而來化於此宋楊傑詩山空師何在木末白
雲起
白馬山在府城東北九十里山有出雲峰絶頂有龍潭
界接金谿縣
五峰山在府城東一百二十里山有五峰故名又東為
石筍山有石尖銳如筍上聳天際張孟琛詩龍苞盡
向雲中綠犢角偏從雨後青
南城山在府城東南一百四十里
軍山在南豐縣西四十里縣之望也舊傳吳芮攻南粤
駐軍山下其將梅鋗祭焉禮成有雲物如士騎麾甲
之狀山上有三仙祠王母池下有水名軍港其西址
有山茶洞桃花源山之西有屏障山景致幽絶宋蔡
柟詩遠岫迴環碧四圍一峰清絶萬峰低
南山在南豐縣南與縣治對峙九日士民遊宴其上又
名登高山縣南十里有馬鞍山形肖故名又南二十
里為密石山
東華山在南豐縣東三十里上有三仙祠又東十里為
寳應山與聮珠峰相應故名
雲蓋山在南豐縣東南七十里上有靈泉左時翊詩仰
瞻近紅雲俯視小城郭
旗鼔山在南豐縣西南三十里右如展旗左如仆鼔又
西南二十里為福善山宋元豐間吳禪師號樟木者
於此坐化其山高峻與軍山對峙山頂山腰皆有菴
産茶味佳又西南二十里為石龍山山如游龍繚繞
數百丈
蕨岡山在南豐縣西四十五里山産蕨人多採之又五
里為紫雲山其上時見紫雲又杜家尖山上有翠雲
峰浮邱仙壇
華蓋山一在南豐縣西八十里又名金蓋山一在新城
縣東南三十里峰頂圓聳如蓋宋寳祐丁巳僧惟玠
至此以水飲病者多愈
金嶂山一在南豐縣西五里一在西南百里許高出雲
表與廣昌縣連界
福山在新城縣西南四十里縣之鎮山也舊名覆船山
唐懿宗賜名福船山宋大中祥符間去船字朱子嘗
講道於此祠堂在焉
日山在新城縣西隔溪水形勢峭拔日初出先見一名
天峰上有井深不可測相傳通海眼呼為日岫海門
後湮塞
國朝康熙六年寺僧掘得井欄鐫石龍泉三字知為舊
井處浚深七丈餘得水味甘而白蓋乳泉也
東巖山在新城縣東四十里上有泉竇涓涓流出雲氣
常護之下有宋儒傅權草堂
大寒山在新城縣東南四十里山頂平曠人跡不到其
高處最寒
旗山在新城縣東七十里高展如旗每雲興必自旗山
始諺云旗山雲霧蓋其頭聖雨連朝落不休
仙臺山在新城縣西三十里峰巒秀聳林木蒼鬱上有
仙臺觀又西二十里為余籠山有至聖之裔居其下
何塞山在新城縣北七里形勢聳直下為魚山印山山
背有石壁立如人又縣北三十里象山横卧如象形
縣西北三十里棲靈山中有石壇多靈跡
天堆山在廣昌縣東南溪中舊志云宋紹興間一夕雷
雨大作聞砂礫聲旦視之有山屹然高數丈童謠曰
天雷飛石頭一夜成高邱五十年内興公侯至淳熙
十一年何坦登進士官學士諡文定嗣後名卿輩出
西華山在廣昌縣西一里許山側有古桂一株東華山
在新興上里又有南華山去縣里許北華山去縣五
里中華山在縣東二十里其峰獨秀上有浮邱公王
郭真君祠
金華山在廣昌縣西南四十里夜有神光如金華色
翔鳳山在廣昌縣南五十里九峰相聮形若翔鳳
望軍山在廣昌縣長上里突兀萬仞俯視軍峰於其下
故名上有石巖石佛石獅石龜石鍚杖石布袋石棋
磐石水簾皆天然形肖宋景定間樞密陳宗禮扁其
樓曰光明堂曰觀在菴曰覺林門曰雲關以其道場
傳南華之燈也相近有松花山世傳有仙鶴來巢於
此其松生花如蓮
金雞山在廣昌縣安上里昔有里人見金雞逐之入穴
次日復遇於後山羅之不可得乃知石竅相通盤峰
山在天授鄉形若盤四面懸崖西南有鳥道側足可
登容萬人元末多避宼於此大小崖山在金砂里桂
湖水繞之
金竹山在瀘溪縣東一里相近有上沸山又東數里為
鄭家坪山縣南里許有石馬山又南十餘里為方家
山縣東南十五里有盧廣山塔山又東南五里為五
鳳山
魚山在瀘溪縣西一里以形肖得名縣北一里有平步
山上有來鶴亭
六鰲峰在府城西相連者為華表峰城北有石仙峰
秦人峰在麻姑山西南與桃源相值舊傳秦人避亂於
此後有樵者見之面黧黑追之則疾如飛鳥峰下有
虎跑泉泉側有玳瑁石
鍾臺峰在府城西三十七里昔有閩僧懷震遇一虎蹲
視震叱之且祝曰欲伴吾修行可隨我所至虎乃緩
步隨之至此峰隠焉他日以菜葉浮溪有人尋水源
而入見僧踏虎而坐遂為創菴
郭僊峰在府城北三十里又府城東北九十里有銅斗
峰
逍遥樓峰在府城東七十里宋時峰鳴聞數里而李覯
生焉今里名賢良里
何家峰祝家峰擊鼔峰俱在南豐縣東三十里
雞籠峰在南豐縣東五十里如雞籠狀有竅如杯以石
投之礱礱然不知所止或塞之聲愈怒而竅復通又
東十里為連珠峰取五星聮珠之義
望僊峰在南豐縣西四十里其峰遥見軍山祠故名宋
傅權詩嵯峩山勢傍雲天試問誰來此望僊又縣西
北四十里有蓮花峰上有雷公石
五龍峰在新城縣東四十里高聳分脊蜿蜒如五龍狀
又東十里為白雲峰山壁青峭時見白雲相接者為
螺旋峰上有仙都觀下有梵安寺又東為鳥孤峰特
出衆山之表
簫曲峰在新城縣西南四十里相傳唐廣明中僧紹隆
開山有靈禽飛翔其聲如簫因名
金船峰在新城縣北十五里石硤水口上有金峰寺
僊人峰在廣昌縣西三十里又縣東五十里有䨇秀峰
妙高峰在瀘溪縣北三里上有菴又北五里為鵝峰
望州嶺在府城東二十里巔有巨石瞰郡城如在几席
賁家嶺在府城内富安坊近郭家山為明藩益國所平
風快嶺在府城西五里不甚高峻而虚曠洞逹乘風者
快之又西五里為駝鞍嶺宋呂南公詩溪田橋畔駝
鞍嶺猶記當年志未平
僊君嶺在南豐縣揖僊門外宋曾致堯讀書之地俗傳
有羽衣七人被髮自外至環坐室中故名
察銀嶺在南豐縣南三十里宋時遣使訪銀冶過此不
得而罷路通廣昌
百丈嶺在南豐縣南七十里又南十里為捲嶺江閩之
界盤湖嶺在縣東南八十里下有湖若盤俗呼大嶺
陳平嶺在南豐縣西八十五里建志一作陳豐又名大
洞隘與宜黃界連
小合嶺在新城縣東二十里相傳有陳高祖霸先祖墓
東興嶺在新城縣西三十里嶺西有二山一名上桂一
名新荷見宋支夢授遊山記
鵓鳩嶺在新城縣東六十里頂一小峰如鵓鳩狀又東
十里為飛鳶嶺一名悲猨嶺謝靈運詩朝發悲猨嶠
即此後人譌為飛鳶接此為杉嶺有關有驛關東屬
福建光澤縣界宋鮑照詩古驛舊名杉即此
禪嶺在廣昌縣東七里唐時有僧焚骨於上里人祠之
黃潭嶺在廣昌縣西南形家謂縣乃&KR1097;形此山如繫木
詳見曹學佺名勝志縣北里許為軍營嶺乂縣西南
六十里有脩嶺界接寧都
血木嶺在廣昌縣南百二十里南豐鄉旴水發源於此
華子岡在府城西十五里世傳華子期者九江人甪里
弟子得仙翔集於此謝靈運有詩曹學佺名勝志云
以康樂自注山居賦考之華岡麻源俱在始興山今
浙江紹興之上虞縣界但自顔魯公引用以來相沿
不改耳
脊岡在府城南十五里宋賢良陳仲父居此人贈詩云
每當春秋社時候萬家置酒神仙居
神龜岡在南豐縣東北五里許形若神龜相傳王文卿
尸解處縣東太平岡又名太平嵊高四五丈盤六七
里平坦無石明嘉靖末建兵營於此後廢
九里岡在新城縣北三十里盤旋九里接南城界
龍岡在廣昌縣治後俗名金榜山縣南有黃堂岡旴水
直來此岡横抵之使其流紆折縣東北二十里有鳳
皇岡
左岳在府城西四十五里又有右岳與之並峙
東山嶂在新城縣東南十五里元末邑民避兵於此
牙梳嶂在廣昌縣南十里内三穴大風出焉當寒則暖
當暑則凉
鬼洞巖在府城東二十里舊志巫者劉仙師持炬自前
門抵後門出宋時亦有巫持炬入半洞畏怖而反
五藏巖在府城東五十里俗稱孚子巖巖皆怪石絶頂
林木交鬱人跡罕到相近為仙人巖臨溪峭壁數百
仞天氣晴明巖中光彩動摇隠隠若一童子出沒其
間或云中有仙人蛻骨也又鑄錢巖巖中多有破壞
古錢故名
水簾巖在府城西十二里唐沈彬詩水簾巖底見龍眠
秋澤巖在從姑山歲旱應禱故名其側有定應泉
二虎巖在府城南五十里宋淳化中僧慧政因旱於巖
上曝身祈雨時有二虎伏巖畔
讀書巖在南豐縣東二里曾文定鞏讀書處下有墨池
伏虎巖一在南豐縣東十里一在縣西七十里其左一
山不毛世傳甘仙師潑丹滓於此
石僊巖在南豐縣西十五里即許真人委蛻之所高百
餘丈深二十丈石上有白點如北斗形巖前為沖寂
觀
壺公巖在南豐縣西九十里紫霄觀後高七十餘丈舊
志云昔懸壺先生委蛻於巖巖高峻人跡罕到留一
榻堅若沈香風雨不脆丹竈猶存焉宋張自明遊記
云下巖中巖皆乾戶上巖兊戶也則山之巔矣軍峰
插天如玉筍出其右旴江瀉漢如玉繩維其左金嶂
鷹石朋從友列如屏帟遮其前其後則山驅羊而隨
之水束帶而歸之無數也
天堂巖在新城縣南三十里嵯峩萬仞中緣一徑上平
廣可容數百人舊有天堂寺明鄧元鍚嘗讀書其中
會僊巖在新城縣南六十里形如筆架上有僊壇
聖棲巖在廣昌縣西北七里後易名靜棲巖
黃土巖在廣昌縣東北十里有雷神著靈應其徑口為
燕巖石罅僅容一人入内寬廣不受風日秋後羣燕
蟄焉又東北五里為程公巖巖廣二百步林木茂盛
有僧棲息於中人莫知之歲旱忽著蒼褐立巖前語
人曰我能請雨鄉人競齋之既而雷雨大至如桶注
焉故人號曰程水桶後歲餘化巖中石刻三字係羅
汝芳筆又東五里為寳陀巖有靈泉疫者飲之多愈
觀峰巖在廣昌縣南坊里明永樂間樵者聞巖中鐘鼔
聲遂入視惟見香爐一錫杖一景泰間里人建祠於
上
大覺巖在瀘溪縣東三十里梘溪發源於此
龍馬巖在瀘溪縣六都宋時其地有龍馬山房李覯聚
徒講易於此
風洞在府城南二十里丹霞觀後風所出處草木不生
龍湖洞在南豐縣西二十里内有龍潭相近為山茶洞
多産茶花冬春開如簇錦
桃花洞在南豐縣西南五十里狂風障上昔傳王郭二
仙夤夜堆結未就聞雞聲而罷去至今叠石欲墮不
墮
梯雲洞在南豐縣西九十里有石磴百餘級方至洞門
豐南洞在新城縣西四十里其洞居石崖間山嶺平闊
洞門面㢲明正統間都人竹溪楊子諒拉里人李道
清秉燭入洞盡七燭尚未能窮疑懼而返相傳通南
豐縣界
芭蕉洞在廣昌縣東北三十里左贊詩芭蕉葉暗伊尼
伏躑躅花殷格磔飛
三谷在府城西南第一谷在麻姑南澗深廣數里許第
二谷在麻姑北澗多竒花異卉第三谷在麻源有靈
豐祠設夢牀夢枕祈無弗應其側為雲門寺寺後有
太霄觀又有田南田北柵前柵後雲蓋誥軸紅泉碧
澗名稱不一總謂之三谷焉
九叠谷在新城縣西南簫曲峰之東記稱泉石紛錯松
檜空幽橋亭梯磴續絶而升冥然曠然
石筆在南城儒學大成殿前右隅石生如筍出地二尺
許明成化間知縣李贊疑屬人為掘及丈許始信天
成
石門在南豐縣東北三十里内容百家巨石為門里人
藉以避寇
石籠在新城縣西三十里狀類石槽而圓其徑五丈宋
王嚮有遊記舊志云在邑東者譌
紅屛石在府城西五里舊名赤面其石高百仞赤色建
之印山也上有三仙祠靈響特著又名靈寳山
黿曬石在府城東二十五里麻潭之北天色晴霽有巨
黿曬於上乂東十五里有落消石謝靈運詩暮宿落
消石是也今名硝石者譌又東五里有曬禾石宋紹
興間石裂成四大字縱横交錯不可識鏤板傳世有
道人視之曰此介我黍稷字也衆熟視之率以為然
自是境内屢豐乂東五里有響石高數百仞其上可
坐百餘人往來笑語聲應答如響又有綿纏石其初
低小凡屬祈禱者以綿一幕纏其上今漸高大雖用
綿十倍不能布矣
磁龜石在府城南七十里池中有石似龜或曰磁也元
涂幾明羅玘皆有遊記
龍石在府城東八十里李華記云有龍驤首曝鬐於上
人或見之又東十里有獅子石首昂似獅又府城東
北一百里有鼔石形似鼓腰有痕若繩繫之狀
方石在南豐縣治東諺云沙洲到方石南豐出狀元又
迎旴門外有蒸餅石在石佛潭中歲歉則見形似餅
里人刻天下太平四字以厭之
望夫石在南豐縣西南三十里相傳其婦因夫行役日
盼望於石旁後墜死里人立望夫祠
忘歸石在新城縣福山世傳紹隆禪師於此坐禪忘歸
烏石在廣昌縣西北一里許有山無草木其色如鐵陽
石在文上里其上容千百家里人避兵於此因呼陽
石寨又德興里有佛乳石其乳從石流出皆成佛面
牛耳石在瀘溪縣法水寺前似石非石似木非木有竅
涌泉深不可測
旴江在府城東門外一名建昌江源出血木嶺流六十
里為旴水又二十里為巴溪又十五里為小勲溪又
五里許至廣昌縣前五十里入南豐境東北流百九
十里至府城為旴江會新城縣飛鳶水又東北流六
十餘里入撫州境
東江在府城東一里源出新城縣覆船山下流經落消
石又流經通會橋至䨇港口合旴江
龜湖在府城東五里一名蟜湖地讖云龜湖衝破狀元
生宋時為黎水衝開淳祐中張淵微果登第又張昇
生之年湖亦開
天湖在府城東四十里五藏巖之側一石山如禾囷仰
高逾數百仞攀躡至巔有田數十畝雖旱常稔故曰
天湖又東十里為金龜湖湖中有石潛伏如龜旱則
半露人皆見之相近有蛟湖舊志云宋時一日雷電
晦冥湖中有聲人以為蛟蜃相鬭又東三十里為龍
湖
天井湖有二一在府城西南二十里居山巔水色藍碧
可卜豐歉諺云湖水淺今年旱水滿湖禾不枯一在
南豐縣東北三十里深如井清澈而天光上下故名
天井
蛤湖在府城西南三十里有石磜百丈飛瀑淙下入湖
多産蟹蛤宋治平寺碑云蛤湖石鑑是其處也
鯉湖在府城南四十里昔有䨇鯉游其間其南為上湖
北為下湖故又名三湖
高梘湖在府城北十五里舊名聚水湖宋熙寧中付陂
長灌漑高梘莊官田故易名
蔓翠湖在南豐縣東門外里許本名萬歲湖湖口會旴
水
日月湖在南豐縣南十里形如日月
西湖在新城縣西四十里上有龍王廟縣北三十里有
象湖發源金龍山
桂湖在廣昌縣南七曲迴流至白水鎮乃可通舟又名
桂湖七渡
灑溪水在南豐縣西十五里源出早禾坳至官莊合軍
港入於旴
斤竹澗水在南豐縣東五十里源出連珠峰下西北流
越南城境至敖家渡八十里會於旴
黎灘水在新城縣西南一名黎川明永樂間縣志謂水
自黎汾祖墓旁出得名源自福山之赤芾澗及巖嶺
下流四十里至孔家渡即今南津䨇港合流至縣又
西北經落消石至府城下一百四十里會旴水
飛鳶水在新城縣東七十里一名悲猿港
九曲水在新城縣西北三十里水流九折縣西四十里
有冰壺水發源福建泰寧縣李嶺下
嶺村澗水在瀘溪縣東南五十里流下桐埠經落消石
至府城
石䃭溪在府城南五十里旁有石䃭水流入其中不知
所注測之益深或以木石墜而試之竟不知所出
岳溪在府城北三十里發源自岳口
荷石百丈溪在南豐縣西二十里發源自二溪口
彭武溪在南豐縣東六十里發源自何家峰
沙溪在新城縣東南二十里發源巖嶺宋傅權居焉西
溪距縣西南十里發源㴚流坑宋呂南公家此
學溪在廣昌縣自金嶂山發源經永興寺縈繞縣學明
正德甲戌巡道胡世寧濬為二溪一自拱北門入循
舊河一自外遶迎恩門至學前復合於佛流口入河
與旴水會
龍溪在廣昌縣東北八十里源發高陂流入石門通汝
川山水佳勝宋李山甫居之因號龍溪釣叟
瀘溪在瀘溪縣北門外縣由此名源出福建黃石口至
石陂入䨇港口繞縣治抵三溪而出高阜流入貴溪
縣界
石頭港在府城東八里發源梓木嶺澳港在府城東四
十里有二源一發日山一發韓山流至河田會合
䨇港在南豐縣北五里發源自老虎窟
五福港在新城縣東十里發源福建之杉關
大源龍潭在府城東十里昔為民居龍出陷為澤又東
五里為高志潭宋元豐間有漁者沒捕魚信宿迺出
云潭中近驛路有石巖廣四五丈穴復高燥時隂晦
直入巖底遂迷所出三日乃霽巖穴映光得故道而
出治平中大水鄉人見黃龍横於水上壅漲高數丈
潭亦湮塞又東十里有黿潭漁者云潭深不可測盛
夏水冷如冰其中有石穴不敢近潭側有萬氏居宋
治平元年堂壁偶發一竅極深多投鐵噐并藳秸畚
土築之今履其上猶瓏瓏有聲或以為黿穴其下
諶母潭在府城東四十里巨蛇間出鱗甲爛然歲旱禱
於潭者初投紙疏必深沒隨即復浮屢有驗相近有
石壁龍潭宋紹興丙子雷震晦冥有聲聞數里經月
人以為龍吟
天井潭在府城東七十里内有龍蟠欲雨則電光先發
又東二十里為魚蜦山龍潭其深莫測人呼海眼側
有龍王廟歲旱以鐵符投潭雨即如注明成化間有
巫者主壇命兒投鐵符於潭雷雨暴至一黑犬迫兒
甚隨死焉
石虎潭在府城南半里許地讖云石虎潭填出宰相宋
曾布應之城南八十五里有界潭介在南城南豐之
間上有危全諷祖墓
金潭在府城北四十里每雷雨將作則雲氣滃翳於上
黃龍潭在南豐縣東四十里蛟龍所居歲旱禱雨輙應
小姑潭在南豐縣東南三十里其地舊名西源有石鎖
江口如石門門内復有石横之險類小姑又濟川橋
南有南臺潭素稱險隘舟上下多預防之舊志云南
臺沙上南豐出相宋治平中建塔其上從潭中取沙
以供築未幾曾布作相
黃梅潭在南豐縣南四十里相傳里人嘗墜一木甖次
日出於京潭隔二十里水乃相通歲旱潭上雲生則
雨又南二十里為相公潭其上有伍子胥祠
九龍潭一在南豐縣西五十里歲旱水有聲必雨人以
是卜之一在新城縣南四十里有龍居之雲出必雨
擂鼓潭在南豐縣西七十里兩崖壁立夾溪中有一穴
深十餘丈圓徑數十尺溪水怒號不息其聲如鼓
麈落潭在新城縣福山東五里相傳有物如牛墜死其
中鈎引得之博物者曰麈也縣東南十里有更鼓潭
又五里有石板潭中有石板魚善泅者見之縣東六
十里有横石潭一名龍潭宋傅權有詩
燕子潭在新城縣西南五十里桃溪瀦而成潭
米洲潭在廣昌縣西北七里相傳隂聖墓下有一洲曰
米洲歲熟則草茂歲凶則草枯又有七星潭相連如
斗象
石壁潭在廣昌縣南十五里臨水石壁高三十餘丈上
有海眼俯瞰之深窈莫測
鵝公潭鴨公潭俱在瀘溪縣二都出雲峰石壁四立名
曰石倉從穴門入内有二潭相傳老龍潛焉
大南澗在南豐縣東南五里繞南臺下又縣南二里有
小南澗發源牛頭坑
七佛澗在新城縣東四十里發源福山唐廣明元年僧
紹隆入山有七佛見故名
洪源在府城南十五里舊有小溪宋至道元年一夕水
暴發有䨇鯉自民居躍出破陳家山而入江焉
鶴源在新城縣北三十里慈源寺前昔有靈鶴翶翔水
上
中洲在府城通會門外大江中春水泛漲其洲不沒地
讖云洲生毛羽出翰林元程鉅夫官翰林承旨人以
為應後鉅夫孫太常卿南雲明宣德間掌制命讖復
應焉
菖蒲洲在新城縣南俗名打魚洲有橋亦名菖蒲有寺
名般若林
西池在府城西舊有清暉水心冉香碧圓垂絲漣漪六
亭宋許抗清暉亭詩亭號清暉瞰碧蓮半兼村樹半
神仙相近有鹹池種蓮藕味極美今淤塞城東十五
里有龍池
硯池在南城縣儒學明倫堂右石甃之方廣尺許深似
之其清可鑑又宋碧眼泉在元妙觀前黃采有詩
䨇松池在南豐縣化成寺側唐天祐間謝禪師植䨇松
於池上新城縣治内有濯纓池
白蓮池在廣昌縣西南五十里唐儀鳳間居民曾延種
紅蓮數歲變為白蓮於花中得金範觀音像因捨宅
為寺後又變白為碧
瑞泉在府治内宋知軍陳繹將還朝便坐之側泉忽湧
出故名治前有應春泉取施德如陽春之義又有仁
平泉宋紹興中參軍沈叙逹命名又張公泉在府治
南宋政和中旱知軍張宏鑿井得泉郡人感而名之
鳳山泉在府城西北其泉甘洌用以釀酒並於神功
湯塘泉在府城東八十里有泉湧出如沸湯至冬尤熱
又府城東北八十里有靈泉亦名湯泉
蓮花泉在南豐縣學前川上亭左昔人往浴聞蓮花香
氣故名温泉在甘露寺前里人以石砌為三池冷池
雖伏如冰熱池雖臘亦沸惟温泉可濯濯者隨意以
和冷熱有人投牲體於熱池頃刻即糜爛近泉數十
步聞硫黃氣丹泉在迎旴門外三仙祠下今湮
第一泉在新城縣西暘山下清澈不涸較他水特重有
亭額曰黎川第一泉明司空張檟書并記
隠泉在新城縣西北四十里井有銅底水性較寒世傳
唐相鄭畋所鑿
酒泉在瀘溪縣東八里地名椒澗相傳有道者教市叟
投粒米於泉中即成佳醖隨客所飲多寡無不沾足
後道者復至以其心貪投一小石遂不復成酒
九龍井在府城南四十里井凡有九旱輙禱此
丹井一在府城南十五里乃洪崖丹井一在麻姑山仙
都觀世傳為葛洪煉丹井
孫家井在南豐縣東六里竇尺許泉涌不絶灌田千畝
義水井在南豐縣者有十皆歲旱不竭一在濟川橋頭
一在濠頭一在中巷内一在辛家路口一在館前一
在宜春門内一在護法寺一在黃泥巷一在祝家巷
北一在學後凡禱雨則十井並祭
柏木石龍井在廣昌縣南二十里每見雲霧滃然即雨
禱或不應則投鐵以怒龍必滂沛數日縣西十里有
石雩井旱禱之所
僊人井在廣昌縣塘坊之烏石峰相傳楊仙至此以杖
拄其石泉隨湧出後有疾者飲之輙愈
魚塘井在瀘溪縣一都溪中四圍皆石其深莫測
江西通志卷十
