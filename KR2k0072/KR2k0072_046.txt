河源紀略卷三十四
雜錄三
羅布淖爾境
史記大宛𫝊鹽澤潛行地下其南則河源出焉而
樓蘭姑師邑有城郭臨鹽澤
漢書西域𫝊西域自敦煌至鹽澤往往起亭障而
輪臺渠犁皆有田卒數百人
又鄯善地沙鹵仰榖旁國多葭葦檉柳胡桐白草
且末有葡萄諸果
漢書地理志敦煌縣正西關外有蒲海
括地志蒲昌海一名輔日海亦名牢蘭海亦名臨
海在沙州西北
水經注龍城故姜頼之墟城基尚存而至大晨發
西門暮達東門澮其涯岸餘溜風吹稍成龍形西
南向海因名龍沙廣千里皆為鹽而剛堅也行人
所逕畜産皆布氊卧之掘發其下有大鹽方如巨
枕故蒲昌海亦有鹽澤之稱也又樓蘭王質子尉
屠耆請天子曰國有伊循城土地肥美願遣將屯
田積粟令得依威重遂置田以鎮撫之
按伊循城舊蹟偪近蒲昌海之西南樓蘭國則
在其稍東即漢時置田官耕屯之所後為沙山
瀰漫遺蹟無存
聖朝疆理西域屯墾佃宅盡同内地去漢時鎮撫威攝
之習遠矣
又扜泥城其俗謂之東故城土地沙鹵少田仰榖
旁國國出玉多葭葦檉柳胡桐白草國在東垂當
白龍堆乏水草常主發導負水擔糧迎送漢使故
彼俗謂是澤為牢蘭海也
唐書地理志交河郡領縣蒲昌有七屯城弩支城
石頭鎮潘仙鎮
肅州新志羅布淖爾在和卓(舊作火州今改正)之南由土
爾番往南約五百餘里有大澤一區方圓數百里
塔里木河自西南來額爾勾河自正西來海都河
自西北來咸會于此自沙州之哈喇淖爾正西小
徑亦可達計程不及一月
闢展哈密諸泉境
漢書西域𫝊車師前國治交河城河水分流繞城
下故號交河
後漢書西域𫝊東且彌國廬帳居逐水草頗田作
其所出與蒲類同所居無常
又伊吾地宜五榖桑麻葡萄漢常興匈奴争車師
伊吾以制西域
魏書高昌𫝊高昌去敦煌十三日行國有八城皆
有石磧氣候温暖厥土良沃北有赤石山七十里
有貪汗山夏有積雪
周書異域𫝊自敦煌向高昌國多沙磧道里不可
准記
按敦煌至高昌取道徑捷而中隔沙磧即東境
諸水伏流之地也伊吾路則今哈密一帶連山
相接以屬于肅州之嘉峪關其道迂迴險阻而
沙礫特少即東境諸泉從出之源也古今形勢
大略相符水勢行程可以互相參考焉
北史西域𫝊高昌國俗事天神
又高昌出赤鹽味甚美復有白鹽其形如玉取以
為枕貢之中國
又高昌榖麥一歲再熟多五果又饒漆有草名羊
刺其上生密而味甚佳多葡萄酒
又高昌國中羊馬牧在隠僻處以避寇非貴人不
知其處
又高昌兵器有弓箭刀楯甲矟
又高昌都城周迴千八百四十步於坐室畫魯哀
公問政於孔子像地無雨雪而極熱每盛暑皆穿
地為穴以處
又高昌土沃麥禾皆再熟有草名曰壘擷花可織
為布
又高昌狗高六寸長尺能曳馬銜燭云出拂菻
又交河郡交河縣北八十里至龍泉館又北入谷
一百三十里經柳谷度金沙嶺經石會漢戌至北
庭都護府城
又自西州西南有南平安昌兩城百二十里至天
山西南入谷經礌石磧
又西州西南經礌石磧二百二十里至銀山磧
又伊州東北四澗水並南流至州南十八里合流
為一水側近皆有良田
又陸鹽池在伊州南六十里周迴十餘里無魚水
自生鹽如海鹽月滿則鹽多而甘月虧則鹽少而
苦
通典自張掖而西至于庭州相去三千五百六十
里而山皆周徧
王延德高昌行記伊州有羊尾大而不能走尾重
者三斤小者一斤肉如熊白而甚美貴人食焉餘
食馬及鳬雁出貂鼠地多馬王及王后太子各養
馬放牧平川中彌亘百餘里以毛色分别為羣莫
知其數善馬直絹一匹駑馬充食纔直一丈
又伊州有礪石剖之得賓鐵謂之喫鐵石金嶺口
寳貨所出北山中出碙砂山常有烟氣涌起無雲
霧至夕光焰若炬火照見禽鼠皆赤彩
又伊州生胡桐樹經雨即生胡桐律地産五榖惟
無蕎麥多美草不生花
又樂多琵琶箜篌國王拜受賜旁有持磬者擊以
節拜遂張樂宴飲為優戲明日泛舟于池中作鼓
樂俗好音樂行者必抱樂器
又金嶺上有龍堂刻石記云小雪山也嶺上積雪
行人皆服毛罽度嶺一日至北庭
又善金銀銅鐵為器及攻王
又用開元七年歷以三月九日為寒食以銀或鍮
石為筒貯水激以射或以水交潑為戲謂之壓陽
氣去病居民春月多羣聚遨樂遊者馬上持弓矢
諸物謂之禳災
宋史外國𫝊有水源出金嶺導之周圍國城以溉
田園作水磑
又王延德使高昌至鬼谷口避風驛凡八日至澤
田寺高昌聞使至遣人來迎次歷地名寳莊又歷
六種乃至高昌高昌即西州也
文獻通考銅角高昌之樂器也形如牛角長二尺
西魏與高昌通始有高昌部之樂以備燕饗隋開
皇中獻聖明樂曲唐太宗伐其國盡得其樂其器
有竪箜篌琵琶五絃笙笛簫觱篥毛員鼓都曇鼔
答臘鼓腰鼓羯鼓雞婁鼓銅鼓銅鈸具等十五種
為一部工二十人舞人白襖錦䄂赤皮鞾赤皮帶
紅抹額
明史西域𫝊柳城四面皆田園流水環繞樹木蔭
翳土宜穄麥豆麻有桃李棗瓜胡蘆之属而葡萄
最多小而甘無核名鎻子葡萄
又柳城畜有牛羊馬駝
明統志輝和爾(舊作畏吾兒今改正)河在哈密城東一百三
十餘里沿河沙柳蓊蔚
續文獻通考哈密衛為西域諸番往來要道人性
獷悍居惟土房服食異制土産有玉鑌鐵礪石中
剖之乃得大尾羊大者重三斤小者一斤肉如熊
白而美有香棗
又土爾番文字同中土有毛詩魯論歷代子史不
産五榖貴人食馬餘食羊肉時節潑水為戲土産
有葡萄刺密羊刺草金剛鑽
一統志哈密人驍悍土良沃國有三種共處一城
遠使入貢䭾水以行
又哈密城北土人名闊石圖漢言碑嶺也上有唐
碑文多駁落尚存侯君集領十四萬軍等字按唐
貞觀十三年拜侯君集為交河道大總管以薛萬
均薩孤吳仁副之契苾何力為蔥山道副大總管
牛進達為行軍總管以伐高昌十四年拔其城高
昌䧏君集刻石紀功而還高昌即土爾番地此嶺
在天山上當是君集既平高昌凱旋而東以天山
高峻倣竇憲勒銘燕然之意震耀武功非勒石于
高昌國都也
水道提綱自土爾番城東稍南至哈密古伊吾地
千二百里沙地依水泉為聚落無大川澤惟哈密
有一河在城東南南北長百里許曰哈喇烏蘇
哈拉淖爾諸泉境
漢書武帝紀元鼎四年秋馬生渥洼中作天馬之
歌注李斐曰南陽新野有暴利長當武帝時遭刑
屯田敦煌界數于此水旁見羣野馬中有異者與
凡馬來飲此水利長先作土人持勒靽于水旁後
馬玩習久之代土人持勒靽收得其馬獻之欲神
異此馬云從水中出
漢書地理志注氐置水出南羌中東北入澤溉田
按漢地理志南籍端水即今布隆吉河氐置水
即今黨河西北入澤即今哈拉淖爾與羅布淖
爾相望者也此數水源流千餘里發源東南瀦
流西北于東境中為最大其西流之形勢亘古
不易足為東境諸泉滙趨鹽澤之明證云
後漢書郡國志延夀縣南有山石出泉注地為溝
其水肥如煮肉洎(肉汁也)凝膏然之極明不可食謂
之石漆
唐碑雷音寺朝散大夫鄭王府諮議隴西李太賓
碑信士朝散大夫鄭王府諮議隴西李太賓興聖
皇帝十三代孫天授純粹神假正直廵山作禮歷
險經行千金貿工百堵興役塑湟盤像一鋪如意
輪菩薩不空罥索菩薩各一鋪畫報恩天請問普
賢菩薩文殊師利菩薩東方藥師西方淨土千手
千眼觀世音菩薩彌勒上生下生如意輪不空罥
索等變各一鋪賢刧千佛一千軀初抔土塗旋布
錯彩豁開石壁儼現金容千佛分身聚成沙界八
部敷衆重圍鐵山爾其簷飛雁翅砌盤龍鱗雲霧
生于戶牖雷霆走于階陛左豁平陸目極遠山前
引長河波映重閣沙門釋靈悟法師諮議之愛弟
也引兄大賓弟大英姪子良子液子望子羽等拜
手于階下法師及姪僧志融歛袂于堂上龍集景
辰辛未建鄉貢明經攝敦煌州學博士陰庭誡
又雷音寺唐涼州司馬檢校國子祭酒兼御史中
丞(缺)碑至德年中十郡土分彌絶玉關之路凡三
甲子中興啟途是金星耀芒之歲皇化溥洽通于
八紘府君春秋纔方弱冠始蒙表薦勅授涼州司
馬檢校國子祭酒兼御史中丞賜紫金魚袋錫金
銀寳貝詔命陪臣乃歸戎幕龍頭霧卷金河泯湍
瀨之波蒲海梟鯨流沙弛列烽之患百城無拜井
之虞十郡賀來蘇之政三邊無警四人有暇廻顧
粉壁念疇昔之遺蹤瞻禮玉毫歎紅樓之半側乃
募良工訪其杞梓貿材運斧百堵(缺一字)成亡兄河
西節度衙推兼監察御史明達兄明德任沙州錄
事參軍兄明詮敦煌處士長男使持節沙州諸軍
事(缺一字)沙州刺史兼節度副使檢校右散騎常侍
御史大夫上柱圖宏愿次男使持節瓜州刺史墨
離軍押蕃落等使兼御史大夫宏定次男使持節
甘州刺史(缺一字)御史中丞上柱國宏諫次男朝議
郎前守左神軍(缺二字)兼侍御史宏益于時豐年天
稔星使西臨親抵敦煌頒宣聖旨歲次甲寅十月
庚申朔五日(此碑前後多有缺文不能盡錄)
按燉煌縣東南十里有鳴沙山其東為千佛洞
有雷音寺巖石間佛像萬計寺有唐朝散大夫
鄭王府諮議隴西李太賓碑及唐涼州司馬檢
校國子祭酒兼御史中丞(姓氏缺)碑二碑中多缺
字具載
欽定西域圖志中今摘錄大略附識于此覽古者得以
考焉
元和志懸泉水出懸泉山漢時李廣利伐大宛還
士衆渴乏引佩刀刺山飛泉湧出
又石脂水泉中有苔如肥肉然之極明水上有黑
脂人以草□取用塗鴟夷酒囊及膏車周武帝宣
政中突厥圍酒泉取此脂然火焚其攻具得水愈
明酒泉賴以獲濟
太平寰宇記玉門縣長三百里石門周匝山間方
勻山海經注西安州即唐鹽州西至流沙六日沙
深細沒馬脛無水源即古流沙二日至西海
大河伏地自西域入青海沙磧孔道境
河圖括地象水有懸泉之神山有鳴沙之異
漢書匈奴𫝊白龍堆孟康註曰白龍堆形如土龍
有身無頭有尾高大者二三丈卑者丈餘皆東北
向在西域中班超𫝊亦謂之龍沙
漢書西域𫝊出陽關自近者始曰婼羌婼羌山有
鐵自作兵兵有弓矛服刀劍甲
又車師有新道出五船北通玉門關戊巳校尉徐
普欲開以省道里半避白龍堆之阸
又樓蘭最近漢東垂白龍堆乏水草
漢書地理志敦煌郡正西關外有白龍堆沙
按流沙龍沙白龍堆諸書異名其實即一沙也
其地聯接婼羌樓蘭鄯善之境東接敦煌為大
河伏流孔道諸書言乏水草言多槖駝言形如
土龍沙磧之形勢物産班班可見故類次于此
河西舊事三危山有三峯故曰山危俗稱為舁雨
山在縣南二十里
博物志齊桓公出因與管仲故道自敦煌西涉流
沙往外國沙石千餘里中無水時則有伏流處人
莫能知皆乘駱駝駱駝知水脈遇其處輙停不肯
行以足蹋地人于其蹋處掘之得水郭璞槖駝贊
曰駝唯竒畜肉鞍是被迅驚流沙顯功絶地潛識
泉源微乎其智
晉書西戎𫝊弱水出流沙流沙與水流行也北山
有石赤白色以兩石相打則水潤打之不已潤盡
火出山石皆然炎起數丈不滅有大黑風自流沙
出奄之乃滅其石如初
唐西域記覩貨邏故國國久空曠城皆荒蕪折摩
䭾那故國即且末地也域郭巋然人烟斷絶復此
東行千餘里至納縛波故國即樓蘭地也
唐書吐蕃𫝊莫賀延磧磧廣五十里北自沙州西
南入吐谷渾寖狹故號磧尾
元和志古伊州東南取莫賀磧路至瓜州九百里
領縣三伊吾納職桑遠
又鹽池海在伊吾縣南三百里周廻百餘里
五代史瓜州南十里有鳴沙山冬夏殷殷有聲知
雷
又高居誨記沙州西曰仲雲其牙帳居胡盧磧云
仲雲者小月支之遺種也胡盧磧漢明帝時征匈
奴屯田於吾盧盖其地也地無水而常寒多雪每
天暖雪消乃得水匡鄴等西行入仲雲界至大屯
城
宋王延德高昌行紀歷伊州次歷益都次歷納職
城在大患鬼魅磧之東南無水草載糧以行凡三
日息鬼谷口避風驛凡八日至驛田寺
按莫賀延磧再見於唐書一見于元和志五代
史則為胡盧磧宋王延德行紀則為大患鬼魅
磧地有殊名實一而已正當沙道之中河伏于
下磧見於上其孔道盖千五百里云
寰宇記鳴沙山一名沙角山
鄭樵通志白龍堆在敦煌縣西境玉門關之西沙
形如卧龍高者二三丈卑者丈餘綿延起伏西盡
流沙之地
明統志流沙在白龍堆西沙多土少東西數百里
渺無垠涘
