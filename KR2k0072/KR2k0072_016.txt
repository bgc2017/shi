河源紀略
質實
(臣)等謹案西域河源載於史記大宛𫝊及漢書西域
𫝊吐蕃河源載於唐書吐蕃𫝊及元史地理志附錄
自是言河源者或信西域而疑吐蕃或信吐蕃而疑西
域各膠一說靡所折衷今自西陲底定蔥嶺南北咸隸
版圖黃流所經無不與史漢相符合乾隆四十七年又
特命侍衛阿彌達至星宿海西三百里阿勒坦郭勒窮
溯眞源證以
欽定輿地全圖乃知蔥嶺以東喀什噶爾葉爾羌和闐
諸水至羅布淖爾伏流再出於阿勒坦噶達素齊
老所謂重源潛發者前古所疑始渙然冰釋復蒙
御製河源詩一章
御製讀宋史河渠志一篇刊誤決疑徵今考古洵足昭
垂日月𫝊信萬䙫謹仰遵
聖訓詳述河源伏見之迹分合之派經過之方按今山
川道里及星度測量略仿水經注例編為質實五
卷昔酈道元謂水陸路疎往復不同淺見末聞非
所詳究矧(臣)等學術弇鄙耳目未周而遭逢
盛際同軌同文得以欽承
旨訓稽考輿圖山川萬里瞭若目前(臣)等職奉編摩不
勝榮幸兢惕之至
