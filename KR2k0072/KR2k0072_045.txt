河源紀略卷三十三
雜錄二
和闐河源境
漢書于闐多玉石
晉法顯佛國記于闐其國豐樂人民殷盛盡皆奉
法以法樂相娛衆僧乃數萬人多大乘學皆有衆
食彼國人民星居家家門前皆起小塔最小者可
高二丈許
按于闐國為今回部之和闐其俗信奉天神無事
佛者自此而西南為拉藏地為天竺五印度境始
專奉佛教事佛非和闐俗也自法顯西域記始言
衆僧數萬人紀載家因之多所附會伏讀
御製繙繹名義集正訛文始知前史相𫝊多失實也今
具載佛國記等語以著其妄其諸史言于闐信
佛者附見一二其餘多從刪節云
魏書西域𫝊于闐方亘千里連山相次所都城方
八九里部内有大成五小城數十城南五十里有
贊摩寺即昔羅漢比邱盧旃為其王造覆盆浮屠
之所石上有辟支佛跣處雙跡猶存于闐西五十
里有比摩寺云是老子化胡成佛之所
按魏書所載辟支佛跣跡水經注已疑其非實
至老子化胡成佛其說尤為語怪不經以其為
正史所述故附採而訂止之於此
北史西域𫝊于闐土宜五榖桑麻
又于闐有好馬駞騾
又于闐國王練錦帽金鼠冠妻金花冠
隋書西域𫝊于闐國山多美玉
唐西域記瞿薩旦那國周四千餘里沙磧大半壌
土隘狹宜榖稼多果出氍毹工紡績絁紬又産白
玉黳玉俗知禮義人性温恭好學典藝博達技能
衆庶富樂編戶安業國尚音樂人好歌舞少服毛
褐氈裘多衣絁紬白㲲文字憲章聿遵印度微改
體勢粗有沿革語異諸國
又瞿薩旦那城東南五六里有鹿□僧伽藍
又瞿薩旦那城西南二十餘里有瞿室□伽山(唐言)
(牛角)山峯兩起巖隒四絶牛角山巖有大石室中有
阿羅漢入滅心定處數百年間供飬無替日近者
崖圯掩塞門徑國王興兵欲除圮石即黑蜂羣飛
毒螫人衆以故至今石門不開
又瞿薩旦那城西百五六十里大沙磧正路中有
堆阜並鼠壌墳也聞之土俗曰此沙磧中鼠大如
蝟其毛則金銀異色為其羣之首長每出穴遊止
則羣鼠為從
又瞿薩旦那城東三百餘里大荒澤中數千頃地
絶無蘖草其土赤黑
又東行三十餘里至嫓摩城有彫檀立佛像高二
丈餘甚多靈應時放光明凡有疾病隨其痛處金
簿帖像即時痊復曷勞落迦城中有阿羅漢曰從
後七日當雨沙土填滿此城略無遺類至第二日
大風忽發吹去穢壤雨雜寳滿衢路第七日夜宵
分之後雨沙土滿城中今曷勞落迦城為大堆阜
諸國君王異方豪右多欲掘取其寳物適至其側
猛風暴發煙雲回合道路迷失
按西域記載嫓摩城彫檀立佛像凌虚來去及
阿羅漢雨雜寳沙土事未免虚誕至其稱曷勞
落迦城為沙土所没成大堆阜足以證西城流
沙之說蓋和闐東境地域宏邈昔時多有城郭
後因沙土委積城大戈壁如渠勒精絶戎盧小
宛諸國皆不復漢時之舊不獨曷勞落迦城也
書史寥闊無能知其變遷之由唐元奘親歷其
地得諸𫝊聞雨沙成阜信而有徵其佛像羅漢
之說則彼土無識者之所附會耳今附採其事
為砂磧之考証云
又嫓摩川東入沙磧行二百餘里至尼壌城周三
四里在大澤中澤地熱濕難以步履蘆草荒茂無
復途逕惟趨城路僅得通行故往來者莫不由此
瞿薩旦那以為東境之關防也從此東行入大流
沙沙石流漫聚散隨風人行無迹遂多迷路
唐書西域𫝊于闐鼠大如蝟色類金出入羣鼠為
從初無桑蠶丐隣國不肯出其王即求昏許之將
迎乃告曰國無帛可持來自為衣女聞置蠶帽絮
中關守不敢騐自是始有蠶女刻石曰無殺蛾蛾
飛盡得治繭
又于闐喜事妖神
又于闐有河國人夜視月光盛處必得美玉
又于闐以木為筆以玉為印
又于闐西五十里有葦關
又于闐西南三百八十里有皮山
又于闐西三百九十里有吉良鎮
晉高居誨使于闐記河源所出至于闐分為三東
曰白玉河西曰綠玉河又西曰烏玉河三河皆有
玉而色異每歲秋水涸國君撈玉於河然後國人
得撈玉
又于闐王衣冠如中國常衣紫衣
宋史外國𫝊于闐謂金翅鳥為&KR2091;磷
又于闐使者言本國有玉一塊重二百三十七斤
文獻通考于闐以六月為歲首
又于闐貌恭謹相見皆跪凡得問遺書戴於首乃
發之
明史西域𫝊于闐國桑麻禾黍宛然中土
續文獻通考于闐自漢至唐皆入貢風俗尚歌舞
工紡績有胡錦花蕊布安息香鷄舌香玉琥珀珊
瑚
阿克蘇河境
漢書姑墨出銅鐵雌黃
水經注枝河又東逕温宿國土地物類與大澤同
又土出銅鐵及雌黃
又釋氏西域記曰國有佛浴牀赤真檀木作之方
四尺王宫中供飬
按漢書姑墨温宿為今阿克蘇地尉頭為今烏
什地烏什水東南流併入阿克蘇河其入大河
處正當喀什噶爾葉爾羌和闐三水交會之地
是為塔里木大河之上流故阿克蘇河實蔥嶺
之北源也今採其遺蹟次於北山諸源之前其
序次仍從漢書始焉
唐書西域𫝊自龜茲踰小沙蹟有䟦祿迦小國也
即漢姑墨國與龜兹言語稍異
又漢姑墨國西三百里度石磧至陵山蔥嶺北原
也水東流冬夏山谷皆雪
按陵山在阿克蘇之西北喀什噶爾之北即今
塔克善阿林之支峯也自此而西即為蔥嶺故
西域記唐書並以陵山為蔥嶺北原始墨河水
從此流出所云冬夏山谷皆雪亦與蔥嶺雪山
形狀髣髴云
塔里木大河經由諸境
漢書西域𫝊諸國大率土著有城郭田畜與匈奴
烏孫異俗蒲犁國寄田莎車依耐國少榖寄田疏
勒莎車輪臺以東捷枝渠犁皆故國也廣饒水草
田美種五榖與中國同時熟其傍國惟錐刀貴黃
金彩繒可以易榖食
又搜粟都尉桑宏羊與丞相御史奏言故輪臺以
東接枝渠犁皆故國地廣饒水草有溉田五十頃
以上處温和田美可益通溝渠田一歲有積榖募
人壯徤有累重敢徙者詣田所就畜積為本業益
墾溉田稍築列亭障連城而西以威西國
按輪臺尉犁扞彌捷枝諸地皆在塔里木大河
之北濱於大河其精絶戎盧且末諸國在大河
之南為今沙磧地亦濱大河與北境相望漢設
都護置屯田卒以其地壌肥衍可耕牧今回部
語謂沃野可耕之地為塔里木古今形勢悉相
符合是則河水灌溉之益在西域已受其利不
獨秦隴開渠引水取資饒裕也
水經注其水又西出沙山鐵關又西南流逕連城
别注裂以為田桑宏羊曰臣愚以為連城以西可
遣屯田以威西國即此處也其水又屈而南逕渠
犁國西故史曰西有大河即斯水也又東南流逕
渠犁國渠犁城西北去烏壘三百三十里漢武帝
通西域屯渠犁即此處也南與精絶接東北與尉
犁接又南注於河
按水經注其水西出沙山一條係叙敦薨水入
河處即今愷都河以其下流所經為塔里木大
河附近之地類次於此
又東逕樓蘭城南而東注盖墢田士所屯故名城
禪國名耳
魏書西域𫝊東有輪臺其南三百里有大河東流
號計式水即黃河也
唐書地理志姑墨州南臨思渾河西北渡撥換河
中河距思渾河百二十里
又自撥換南而東經崑岡渡赤河又西南經神山
睢陽鹹泊又南經疏樹
北山庫車河境
漢書西域𫝊烏壘城與渠犁田官相近土地肥饒
於西域為中故都護治焉
又龜兹能鑄治有鉛
按庫車賽喇木拜城為漢以來龜兹國地其境
北距天山西按阿克蘇東接哈喇沙爾其南方
則沙雅爾城為塔里本大河境即輪臺渠犁漢
置田官屯卒處而烏壘城則漢之都護治所也
兹採輯河源軼事其傍源諸境足資考証者皆
所不遺庫車源在塔里木大河北境附葺列史
遺蹟分著於篇
水經注釋氏西域記曰屈茨北行二百里有山夜
則火光畫日但烟人取此山炭治此山鐵恒充三
十六國用故郭義恭廣志云龜兹能鑄冶
又國北四十里山上有寺名雀離大清净
晉書西域𫝊龜玆國有城郭其城三重中有佛塔
廟千所
又龜兹人以田種畜牧為業
又龜兹國王宫室壯麗煥若神居
魏書西域𫝊龜兹西北大山中有如膏者流出成
川行數里入地如䬾餬甚臭服之髮齒已落者能
令更生病人服之皆愈
北史西域𫝊龜兹出䴨皮良馬犎牛等多孔雀羣
飛山谷人取而食之孳乳如雞鶩其王家恒有千
餘隻云
又龜茲出安息香
唐書西域𫝊龜茲土宜麻麥秔稻葡萄
又龜茲出黃金
又龜茲歲朔鬭馬羊槖駝七日觀勝負以卜歲盈
耗云
又龜茲旁行書文字同婆羅門
又龜兹俗尚歌樂
鄭樵通志七音序隋柱國沛公鄭諤云有龜兹人
曰蘚祗婆善琵琶聽其所奏一均之中間有七聲
問之則曰父在西域號為知音世相𫝊習調有七
種以其七調校之七聲實若合符一曰婆陀力華
言平聲即宫聲也二曰雞識華言長聲即南宫聲
也三曰河識華言質直聲即角聲也四曰河候加
濫華言應聲即變徵聲也五曰河臘華言應和聲
即徵聲也六曰般贍華言五聲即羽聲也七曰俟
利箑華言斛牛聲即變宫聲也就此七調又有五
旦之名但作七調以華譯之旦即均也
文獻通考隋有西國龜茲齊朝龜茲土龜兹等樂
凡三部開皇中列於七部有彈筝竪箜篌琵琶五
絃横笛笙簫觱篥答獵鼓毛員鼓都曇鼔候提鼓
雞婁鼓腰鼓齊鼓檐鼓具皆一銅鈸二舞者四人
設五方獅子高丈餘飾以五方色每師子有十二
人畫衣執紅拂首加紅抹謂之師子郎樂工人皂
絲布頭巾緋絲布袍錦䄂緋布褲舞者四人紅抹
額排襖白褲帑烏皮鞾其曲有小天疏勒鹽焉
宋史外國𫝊龜兹有米麥瓜果
又龜兹王衣黃衣寳冠以花蕊布博易
續文獻通考龜兹地逐水草以居土産有胡粉孔
雀
欽定西域圖志樂有五音增二變二清為九音中土之
音數者咸有低昂亢墜率以曼取致若回部喀爾
柰色塔爾諸器九音俱備與中土無異第其音繁
節促少舒遲廣大之響而每於一調之中移宫換
羽絫絫相貫如環無端蓋回部地近天方本通音
律龜兹五旦七調又與中華五均七音之指相脗
合是以隋唐九部十部之樂西音居其六七諧聲
協律以衷大雅足資採聽
又回部音樂之於古自高昌以下各有專條致為
賅備郭茂倩樂府所載七部十部等樂府内有龜
茲疏勒高昌等部皆屬今之回部舊精音律備太
常之掌
又庫車山洞中有漢字石刻方徑尺許用迴文折
旋皆釋典語當屬唐時遺跡其緣起無考
按回部音樂諸屬大抵相同而龜兹尤為著名
通志通考所載西域之樂皆龜茲之音也龜兹
即今庫車地西域圖志叙次回部樂律亦以龜
茲五旦七調為大凡兹附載於庫車條後以誌
其梗概至山洞石刻古無知者亦足以備省覧
焉
北山愷都河境
山海經敦薨之山其上多㯶其下多茈草敦薨之
水出焉而西流注於泑澤
又天山多金玉有青雄黃
又泑山其上多嬰短之玉其陽多瑾瑜之玉其隂
多青雄黃
又翼望之山無草木多金玉
按敦薨山在焉耆北即今喀喇沙爾屬内水經
注引之以證焉耆之水致為確鑿可據故節錄
於此
漢書西域𫝊山國出鐵
又焉耆國近海水多魚
後漢書西域𫝊焉耆能作弓矢
河西舊事白山冬夏有雪
按白山即天山以冬夏有雪得名自蔥嶺東北
折至哈密之東綿亘五千餘里今以諸書所載
多屬哈喇沙爾境内故類次於此
博物志徐公曰西域使王暢說石流黃出湏彌山
去高昌八百里取流黃畫視孔中狀如烟而高數
尺夜視皆如燈光明高尺餘暢所親見之也
水經注焉耆國城居水之中在河水之洲川流所
積潭水斯漲溢而為海史記曰焉耆近海多魚鳥
是也
魏書西域𫝊焉耆國南去海十餘里有魚鹽蒲葦
之饒
北史西域𫝊焉耆國有稻粟菽麥有蒲葦
又焉耆畜有駝馬養蠶不以為絲惟充綿纊有魚
鹽之饒
又焉耆俗事天神
又焉耆婚&KR0666;略同華夏
又焉耆有弓刀甲弰
隋書西域𫝊白山一名阿羯山常有火及烟即是
出碙砂之處
唐西域記阿耆尼國舊曰烏(烏為焉字之訛)耆四面據山
道嶮易守衆流交帶引水為田
唐書西域𫝊焉耆俗尚娛遨二月朏出野祀墓四
月望日游林七月七日祀生祖十月望日王始出
遊至歲盡乃止
又焉耆國有鹽利
又焉耆土宜黍葡萄
