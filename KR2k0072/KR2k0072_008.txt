羅布淖爾圖說
羅布淖爾為西域河水之總彙計自蔥嶺之東嘉
峪關之西天山之陽南山之陰縱廣七八千里稽
其大勢一涓一滴咸於是滙歸即古之蒲昌海也
唐杜佑疑蒲昌海為西域自行自止之水不與積
石河通今考羅布淖爾北近天山南則束以沙磧
諸峯其西方為大河衆源來處東境又為伏流來
赴之水合稽西域地勢無有下於是者故西域支
流别派亦無有不歸於是者至於涉歷冬夏不減
不盈則以其沙道潛通有洩有受其蹟似異而其
故可以理推杜佑或考之未審也淖爾北倚天山
支峯南有魯齊圖達巴漢其旁衆池駢列為圓池
為方橢池為鄂爾溝海圖水巴哈噶遜水弩齊圖
色欽水錯居環繞燦然亦如星宿論者謂其肖形
成象與鄂敦他臘諸泉祖孫一氣信不誣也水經
注稱其洄湍電轉為隱淪之脈可以證伏流矣謹
按
欽定輿圖繪羅布淖爾圖庶幾靈源昭晰一洗前人疑
古之論云
羅布淖爾東境北路諸泉圖說
羅布淖爾東境之北為托克三土爾番闢展哈密
諸地水皆出北山南麓或稱交河或稱南湖泉流
散灂自行自止諸土依之以為聚落伊古以來未
有言其歸向者今以西域地勢考之天山正脊自
和爾郭斯嶺東行至塔什嶺折而南為必柳嶺迤
南過嘉峪關又南為巴彦山轉西為安西州南境
大山其山形聯屬包絡無間斷故安西州南山亦
名天山以其一體相屬也天山之派既已東出南
折以屬於安西則其中包畜諸山勢亦必西向歸
於羅布淖爾特流沙間阻其最北者為伊爾瑚瑪
沙其近南者為噶順沙千里泉流遇沙潛伏雖無
顯然奔赴之蹟要不容區而别之於大河外也今
遵
欽定輿圖詳列諸水發源之方並次苐其因沙伏流之
實因端竟委繪為羅布淖爾北路諸泉圖衆水不
同總以出天山南麓者為斷用以補往籍之未備
焉
羅布淖爾東南方伏流沙磧圖說
羅布淖爾東南方古鄯善樓蘭精絶且末諸國地
也唐人稱為莫賀延磧尾兩崖排亘諸沙委積祁
連山西出支峯迤邐包絡於其左和闐東來第三
重大嶂錫津烏蘭托羅海諸山盤礴屹峙於其右
山根崖脚交互穿插具有繚曲往復之致故自羅
布淖爾伏流以致阿勒坦郭勒重發之處測其逕
度約一千五百里若以伏流隨山曲折東西激盪
當不止二千里而贏昔人疑鹽澤之水散入沙磧
蓋束以諸山導以諸沙凝薈潛流似散而非散也
故自噶順淖爾察罕得勒蘇水察罕托輝水以至
庫庫塞水諸泉仰發不一而足其最大者達布遜
淖爾一支西北望鹽澤八九百里東南抵青海地
止隔一嶺相去僅三十餘里兩端分瀦曾無間斷
又如舒合必拉庫庫塞水兩泉並發相去僅三十
里一則由古爾班洮賴地東南流而伏一則由烏
蘭得錫地西北流而伏縱横相左要皆伏流仰出
之泉蹤跡顯著者也謹依
欽定輿圖繪諸沙中兩崖斷續衆泉伏汎之跡以著大
河流入青海之孔道云
阿勒坦郭勒重源圖說
爾雅載河出崑崙虚色白所渠並千七百一川色
黃蓋以域内衆水有青赤白黑之殊色而大河獨
以黃著故為之疏通其義使不得混於他水今考
回部河水所受經流支川無慮千數汨潄沙壌所
謂渠并者在西域已居大半矣從來水潛地底側
出仰流無不觱然澄清獨阿勒坦郭勒噶達素齊
老之水伏流初見輒作黃金色因而以黃金名之
豈非大河靈瀆雖伏地千里而仍不改其本性者
乎唐人始有栢海星宿川之目元人窮源至星宿
海皆未識阿勒坦真源惟我
聖朝疆理西極殊域一家自崑崙以下既已盡載圖經
皇上命使窮源自鄂敦他臘而西更三百里歷古亘今
所未能窮見者於是乎盡發其藴奥伏讀
御製河源詩云色赤作黃金别流無敢厠大河真源昭
然如發蒙矣乃知諸家誤會禹貢導河之文謂河
源出積石山皆拘墟之見不足信也其水自阿勒
坦郭勒穿入鄂敦他臘瀦為扎凌鄂凌兩淖爾東
南流出未至積石山已近千里恭秉
睿訓按諸
欽定輿圖合以侍衛阿彌達所進新圖詳考阿勒坦黃
水真源並條次左右諸山形勢及衆泉之交注者
悉載諸圖以證河源重發之真蹟
河流積石山南會三昆都倫河圖說
元使窮河源至鄂敦他臘而止不知其西有阿勒
坦之黃水已為失實其尤舛者以朵甘思東北鄙
有大雪山名亦耳麻不莫剌譯言騰乞里塔指為
崑崙自河源至崑崙已行三十日程河繞其三面
則是崑崙為河所經由之地而非源矣宋史河渠
志仍之與𫝊所紀齟齬不合數百年以來即有心
知其誤而莫知所以致誤之由我
皇上燭幾鑑古洞照如神
披覽侍衛拉錫舊所具河源圖貴德之西有三昆都倫
河入河水
謂蒙古語以横為昆都倫河之横者為昆都倫山之横
者亦為昆都倫彼崑崙亦以横山延亘得名說者
不察遂因三河之名附會而誤復
御製讀宋史河渠志文而千古之疑始決今考大雪山
之南有得特昆都倫得特蒙古語謂上也有都木
達都昆都倫都木達都蒙古語謂中道也有道喇
昆都倫道喇蒙古語謂下也大河從西方來三昆
都倫河自東南横入之以其形勢相並故有上中
下之稱皆在河南與北岸之大雪山不可淆混正
昆都倫之稱而阿木柰瑪勒占木遜阿林不容妄
名為昆侖也明矣兹敬遵
聖諭繪三昆都倫河入河之蹟以著宋元史相承之謬
河流繞積石山三面至貴德圖說
禹貢導河自積石言治水施功之始非謂河源山
海經水經注言河源重發於積石則舉青海境大
山以包舉諸地言積石而星宿海亦在其中也積
石山今之阿木柰瑪勒占木遜阿林山形蟠屈數
百里巍峩高聳為通境之望其山脈自祁連山南
出至拉布拉克達巴漢特們胡珠達巴漢迤邐而
東為托灰哈達阿林巴哈圖爾根阿林哈爾吉布
達巴漢諸山隨處異名其實皆積石之一體也大
河自西方流繞其南合三昆都倫河折而北而轉
西繞其東北境與庫庫淖爾相望盖環積石三面
一千三百餘里兹謹遵
御製讀宋史河渠志文正大雪山之非昆侖並遵
御批通鑑輯覽證明其為禹貢之積石山山川道里形
勢方向昭然明晰無可置疑大河自此東北折由
温泉邊入貴德堡衆流漸濁復其本性始名黃河
今並繪河繞積石山三面經貴德堡圖以著河源
之全局盖自昆侖正源青海重源再伏再見至此
始名黃河其自河州以東經朔方入山西陜西界
歷河南江南入海經流曲折並詳於各家地志兹
不具圖云
庫庫淖爾圖說
庫庫淖爾古稱西海亦稱鮮水亦稱卑禾羌海在
大雪山之北肅州安西州之南旁列羣峯中環巨
浸包納支流為地周圍千餘里其水不與西域通
亦不流注河水然西北一隅正與哈拉淖爾諸水
如衣馬爾山長馬山諸源鄰接其西南一隅阿穆
呢色爾沁地與河水東折之處相望纔數十里是
即大河旁源瀦流不洩者也盖河源全境由本達
末縈帶萬里蔥嶺交流總滙於羅布淖爾積石重
源又旁瀦於是地均伏流潛會靈蹤奥跡古人不
得盡窺恭讀
聖製有云濟水三伏三見亦其明證
化工肖物照然揭全河之形勢矣青海地水波瑩徹土
膏肥衍自古羌戎雜處羇縻而已自我
世宗憲皇帝廓清其境開列堡戍是牧是耕環河流數千
里悉以青海部名之庫庫淖爾既與河源鄰接則
與西北流出之居延海休屠澤諸水隔絶河水者
迥乎不同允宜列入河源紀載兹依
欽定輿圖按稽地勢於全境中摘其瀦流與大河相望
者繪庫庫淖爾圖用資考鏡焉
