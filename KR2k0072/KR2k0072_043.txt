河源紀略
雜錄
(臣)等謹按禹貢紀土田貢篚自埴壤壚墳以至繇
喬皮卉璆鐵琳琅之屬靡不備載職方氏叙九州
山川藪浸利民畜榖所列方物尤詳故列史志地
理者國邑都會之外必旁及於土風物産遺文故
蹟志乘家採摘該博其有𤨏聞碎事不入專門則
綴為雜錄以總萃之良以資考境辨得失細大不
遺斯足尚也大河正源潛發於蔥嶺和闐匯南北
兩山及東境諸水伏羅布淖爾重發阿勒坦噶達
素齊老之上流為阿勒坦郭勒綿地曠邈事蹟夥
繁前代未列版圖徵引之家易滋舛錯恭逄
聖朝德威廣被西域底平寸土尺壤悉歸疆理於是亘
古以來伯翳所紀博望所窮漢唐之世經營羈置
弗能盡有者皆可恭奉
皇朝輿圖以明指其土地水泉燥濕寒暑之故並其舊
聞遺蹟之所在與大河靈源宛轉映發而沕昧之
宇莫不耀於光明兹謹旁採列史百家蔥嶺以下
貴德以上諸境軼事分條搜輯匯為四卷諸子禆
官所言往往失實隨時加按亦足以訂正其是非
焉昔人每病西陲土物荒遠難稽良由局於輿地
囿於見聞耳幸得遊
聖世而彙前聞鈎稽考索言皆有物事必合方濛汜之
區初不異禹甸周疆之星陳而日麗也猗歟盛已
