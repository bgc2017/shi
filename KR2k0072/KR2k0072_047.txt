河源紀略卷三十五
雜錄四
河源重發阿勒坦郭勒至鄂敦他臘境
漢書地理志金城郡臨羌縣西北塞外有西王母
石室有弱水崑崙山祠
按漢書地理志昆侖山祠統言臨羌西北塞外
未確指其為何地後人多據之以為大河重發
之處即係昆侖未免名實混淆兹錄漢志原文
而訂正其說於此
博物志九河之水起于黃河黃河上通于天源出
星宿初出甚清帶赤色後以諸羌之水注之而濁
按星宿海之為河源其說發於元使然考博物
志有河源出星宿海之論唐書有栢海星宿川
之文則知河源之稱由來久矣以重源再發之
處為初源其悞不自元人始也至謂上通於天
源出星宿則又因列星形似而附會為荒唐之
說總由未覩真源徒滋臆說正之以阿勒坦郭
勒之黃水始知初出甚清之為讕語也
新唐書吐谷渾𫝊道宗曰栢海近河源古未有至
者君集道宗行空荒二千里盛夏䧏霜乏水草士
糜冰馬秣雪閱月次星宿川達栢海上覽觀河源
元史河源附錄寧河驛西南六十里有山曰殺馬
關林麓穹隘舉足浸高行一日至巔西去愈高四
閱月始抵河源
又朵甘思西鄙有泉百餘泓沮洳散渙弗可逼視
方可七八十里履高山下瞰燦若列星以故名鄂
敦他臘鄂敦譯言星宿也(鄂敦他臘原作火敦腦兒今譯改)
又連屬吞噬迤邐東騖成川號赤賓河
又九渡河通廣五七里可渡馬又四五日水渾濁
土人抱革囊騎過之聚落糾木幹象舟傅髦革以
濟僅容兩人
按漢書水經注于大河重發之地皆以積石概
之未能細述其曲折元使所窮蹤跡頗著乃僅
至鄂敦他臘而止未獲上溯真源盖由未覩水
色宜其懵然於潛入處也至其所載經由形勢
頗可採擇今附著卷中
明史西域𫝊安定衛廣袤千里東近罕東北邇沙
州南接西番居無城郭以氊帳為廬舍産多駝馬
羊牛
一統志查靈海在黃河源鄂敦他臘之東廣二百
餘里東西長南北狹黃河亘其中而流湖水色白
而形長
又鄂靈海在查靈海東五十餘里周三百餘里其
形自東北趨西南東北狹西南廣黃河經其中自
東北流出湖水色青而形長
又拉母拖羅海山在黃河源阿勒坦河南岸自河
源鄂敦他臘至巴顔喀喇一帶絶無高大之山惟
此稍覺崇隆
又馬尼圖山在烏藍得什山東其山甚大石上有
昔人鐫刻漢文
又查爾雜通布山在雜普通古查哈蘇拖羅海山
東南山有七峯極高大冬夏積雪不消
水道提綱河源南岸有古爾板蒙衮拖羅海山三
峯相並又有拉母拖羅海山稍崇峻西南有阿拉
爾巴顔喀喇嶺其脈西自金沙江源犁石山蜿蜒
東來山石黑色蒙古謂富貴為巴顔黑為喀喇即
唐劉元鼎所謂紫山者阿爾坦河雖元人尋源但
知起星宿海未知其西尚有本源蒙古謂金為阿
爾坦言水色微黃而溜甚急真河源也
又星宿海于羣山圍繞中平地有泉千百泓並湧
望若列星阿勒坦河自西南來皆滙自巴顔喀喇
山東北連亘為阿克塔齊欽及巴爾布哈二山高
大異常一則兩峯如馬耳正當其北一則兩崖壁
立當其東北
又鄂敦他臘以東四五百里中地皆灘磧藪澤水
泉分合鉅細不常黃河猶綠色以衆流奔凑漸變
而黃額得靈諸泉眼並湧亦若星宿海然但小耳
按阿勒坦河在鄂敦他臘之西古所未到羣山
形勢與其物産事蹟未有能詳言之者
皇朝輿地式廓一統志及水道提綱所載可資映證至
其以巴顔喀喇山即為昆侖尚沿舊說之誤未
能訂正今逢
命使窮探真源昭著得以禀承
聖訓分别採錄爰加刪節庶以釐正其是非焉
阿本柰瑪勒占木遜山境
司馬彪漢書注云析支西濱河首今大雪山東南
黃河旋繞之處俗名出外河套即古析支河曲地
博物志河水至積石山始有草木
水經注積石山在西羌之中燒當所居也
司馬彪曰西羌者自折支以西濱於河首左右居
也河水屈而東北流逕析支之地是為河曲矣應
劭曰析支去河關千餘里羌人所居謂之河曲羌
也
又十三州志曰南津西六十里有白土城在大河
之北而為緣河濟渡之處
又叚國曰澆河西南百七十里有黃沙南北百二
十里東西七十里西極大楊川望黃沙猶若人委
乾糠於地都不生草木蕩然黃沙周圍數百里
唐書吐谷渾傳吐蕃使請河西九曲之地以為金
城公主湯沐之所既得九曲其地肥良堪頓兵畜
牧
又党項傳党項漢西羌别種古析支也處山谷﨑
嶇以姓别為部土著有棟宇織犛尾羊毛覆屋歲
一易俗尚武無法令人夀多過百歲男女衣裘褐
被氊畜犛牛馬驢羊不耕稼地寒五月草生八月
霜䧏無文字候草木記歲三年一相聚殺牛羊祭
天取麥他國以釀酒
又党項器械鈍苦畏唐兵精以善馬購鎧以善羊
貿弓矢
元史河源附錄大雪山山腹至頂皆雪冬夏不消
土人言遠年成水時六月見之
又曰崑崙以西人簡少多處山南山皆北穹峻水
亦散漫獸有髦牛野馬狼狍羱羊之類其東山益
高地益漸下岸狹隘有狐可一躍而越之處
明史西域都指揮李英率軍深入追賊踰崑崙山
西行數百里抵安定曲端衛遇安定賊擊敗之獲
駝馬牛十四萬有竒
按元史明史所言崑崙皆積石山之誤
一統志積石山即今大雪山綿亘三百餘里上有
九峯高入雲霧為青海諸山之冠中峯亭然獨出
百里外即望見之積雪成冰歷年不消峯巒皆白
形勢險峻瘴氣甚重人罕登陟今土人以此山為
西海之望山四時禱祀焉其西海左右前後山之
高大者共十三山番俗皆分祭之而以此為最
又松噶爾渡在黃河自東折西之處兩岸石崖掩
日河行其中十月初早凍至三月尚未解土人俟
冰堅時從此渡
又噶哈渡在黃河折西流之處亦冰渡也
又烏藍芒奈渡在黃河折西流之處兩岸高峯夾
聳河流其間故水淺可以馬渡
按阿木柰瑪勒占木遜山延亘三百餘里大河
繞其三面一千數百里河水之外羣山圍繞皆
大河曲折經由之境也恭讀
大清一統志備錄大雪山形勝羅列盤奥視元史所載
精詳盖不啻十倍過云
庫庫淖爾境
漢書地理志金城郡臨羌西北至塞外有仙海鹽
池
又趙充國𫝊治隍陿以西道橋七十所令可至鮮
水
後漢書西羌𫝊西羌所居無常隨水草地少五榖
以畜牧為業堪耐寒苦不避風雪性堅剛勇猛得
西方金行之氣焉
又河隍間少五榖多禽獸以射獵為事
又大小榆谷土地肥美北阻大河因以為關又有
西海魚鹽之利緣山濱水以廣田畜
水經注湟水出塞外東逕西王母石室石釡西海
鹽池北
按湟水入大河處在河州地其發源及經由之
境則自庫庫淖爾西境而絡其北水經注所叙
湟源正庫庫淖爾之北方謹附載於此
又土樓北倚山原峯高三百尺有若削成樓下有
神祠雕墻故壁存焉闞駰曰西平北有土樓神祠
也
又縣有龍泉出允街谷泉眼之中水紋成蛟龍或
撓破之尋平成龍畜生將飲者皆畏避而走謂之
龍泉
又城之西南有馬蹏谷漢武帝聞大宛有天馬遣
李廣利伐之始得此馬有角為竒故武帝天馬之
歌曰天馬來兮歷無草逕千里兮循東道胡馬感
北風之思遂頓羈絶絆驤首而馳晨發京城夕至
敦煌北塞外長鳴而去因名其處曰候馬亭今晉
昌郡南及廣武馬蹏谷盤石上馬跡若踐泥中有
自然之形故其俗號曰天馬徑夷人在邊效刻是
有大小之迹體狀不同視之便别
魏書吐谷渾傳吐谷渾從洮水西南極白蘭數千
里中逐水草廬帳而居以肉酪為糧
又青海周圍千餘里海内有小山每冬冰合後以
良牝馬置此山至來春收之馬皆有孕所生之駒
號為龍種必多駿異吐谷渾嘗得波斯草馬放入
海因生驄駒日行千里世傳青海驄者是也土出
犛牛馬多鸚鵡饒銅鐵硃砂
隋書煬帝紀大業五年置馬收於青海渚中
隋書吐谷渾傳伏俟城在青海西十五里有城郭
而不居隨逐水草其主以皂為帽妻戴金花冠其
器械衣服略與中國同其王公貴人多戴羃䍦婦
人裙𥜗辮髮綴以珠貝有大麥粟豆多犛牛饒銅
鐵硃砂
唐書哥舒翰𫝊翰築神威軍于青海上有白龍見
因號應龍城
唐書吐谷渾𫝊吐谷渾地多寒宜麥菽粟蕪菁出
小馬犛牛銅鐵丹砂有青海周八九百里
唐書地理志鄯州鄯城注自振武軍經尉遲川苦
䟦海王孝傑米栅九十里至莫離驛又經公主佛
堂大非山二百八十里至那錄驛吐谷渾界也
唐十道山川圖大非山在青海南
通志熱水山南出煖水流入青海北出冷泉即西
寧河源
明史西海水草豊美番人環居之專務畜牧日益
繁滋素號樂土
又諳達羡青海饒富襲據其地子嗣立以焚修為
名請建寺青海許之寺成賜額仰華(諳達舊作俺荅今譯改)
明統志青海在西寧衛城西三百餘里海方數百
里有魚無鱗背負黑點西有二十七道水滙為西
海冬夏不溢不乾自日月山望之如黑雲冉冉而
來
一統志按西海周迴七百五十餘里中有山名魁
孫拖羅海有峯名插漢東西對峙水色青綠中流
高起
又青海産無鱗魚頭銳身圓無鱗背負黑點自二
三寸至四五寸土人名小者為拏虎大者為布哈
又察漢拖羅海烏爾圖山在青海西南
又環青海之濱者有十三山土人皆名烏爾圖謂
之十三角云
又魁孫拖羅海山在青海中峯巒純白上有小廟
廟内番僧于冰合時出取一年之糧入居焉又插
漢峯在青海中近西岸與魁孫拖羅海山東南對
峙其峯卑小多土少石
又鹽池在青海西南産青鹽凡青海蒙古與西寧
一郡軍民並各種番回食鹽皆取給於此
按自昔言青海者必以仙海鹽池並稱鹽池為
今之柴集必拉在青海西南大河自西北折東
流之處青海黃河南北相望而鹽池實處其中
其東境鹽池盡處則河水與青海接近相隔止
一山耳池海饒行為今蒙古駐牧勝地古來番
羌雜處羈置不常蓋至
盛朝而疆理周密如内地云
流入貴德堡境
水經注自洮嶺南北三百里中地草徧是龍鬚而
無樵柴
又叚國沙州記吐谷渾於河上作橋長一百五十
步兩岸累石作基階節節相次大小縱横更相鎮
壓兩邊俱來相去三丈以板横次之施鉤欄甚嚴
飾在清水川東也
唐書吐蕃傳遣將軍李佺於赤嶺與吐蕃分界立
碑
又杜希望率衆攻吐蕃新城拔之以其城為威武
軍又發兵奪吐蕃河橋於河左築鹽泉城置鎮西
軍
宋史吐蕃𫝊唃厮囉居鄯州西有臨谷城通青海
商人皆貿賣以故富強
元史河源附錄自發源至漢地南北澗溪細流傍
貫莫知紀極山皆草石至積石方林木暢茂
一統志阿拉爾查渡在黃河西流折西北之處用
牛革裹木為船以二馬牽之而渡元史云糾木幹
象舟傅毛革以濟僅容兩人是也
又故貴德州在河州西八百二十里即今貴德堡
元置屬吐蕃等處宣慰司明為歸德所
又河州志故貴德州地多水田花果蔬禾鳥獸魚
畜不異中土
水道提綱自入歸德堡邊始名黃河自巴顔喀喇
山發源至歸德堡邊凡三大折流二千三百餘里
自歸德堡東流又四百餘里經積石關入河州界
按元史載星宿海河源至河州四千五百里蓋
以行程日數約略計算又因河水發源不宜過
近故鋪張言之惟一統志及水道提綱所云二
千三百餘里則一以
欽定輿圖星度為據依視前史尤為得實云
