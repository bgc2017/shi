欽定四庫全書
河源紀略卷三十一
紀事六
河水重源青海全境
謹按河水重源自阿勒坦噶逹素齊老至流入
貴德堡皆青海境青海在漢為先零燒當諸羌
地東晉以後屬吐谷渾唐宋皆為吐蕃地元為
貴德州及吐蕃朵甘思等處屬宣慰司明為西
蕃以其地未入中國故古稱吐蕃河源我
朝青海全部久入版圍大河靈跡瞭如指掌謹敘述
其疆域之廣袤平定之始末並恭錄
御製平定青海告成太學碑文列于重源之首紀河源者
于以考輿地之大備焉
國初有厄魯特顧實汗者自西北侵有其地遣使來修貢
詔封遵文行義敏慧顧實汗自分其地為左右二境左境
則東自西寧邊外董郭爾廟西至肅州嘉峪關邊
則東自西寧邊外董郭爾廟西至肅州嘉峪關邊
外滔來河八百餘里南自西寧邊外波洛沖克克
河北岸北至涼州邊外西拉塔拉四百餘里東南
自西寧邊外拉拉山西北至甘州邊外額濟餒四
百餘里東北自永昌邊外西至嘉峪關邊外布隆
吉兒河岸二千餘里右境東自西寧邊外董郭爾
廟西至噶斯池二千五百餘里南自四川松潘衛
邊外漳臘嶺北至波洛沖克克河南岸一千五百
餘里東南自洮州邊外逹爾吉嶺西北至嘉峪關
邊外塞爾騰西爾拉津二千餘里東北自西寧邊
外克騰庫特爾西南至木魯烏蘇河一千五百餘
里部落散處其間謂之西海諸台吉為四衛拉特
部分之地康熙三十六年既平噶爾丹台吉札什
巴圖爾等咸來朝内附封爵世襲雍正元年札什
巴圖爾之子羅卜藏丹津誘衆犯邊
世宗憲皇帝命官兵進勦旬日間悉殱除逆黨平定其地
惟不從逆者仍其封爵定制為三年一貢分二班九
年一周置互市於西寧日月山開拓新邊增設安西
鎮於布隆吉闢地千有餘里三年編青海各部落
旗分佐領部落四青海厄魯特二十一旗回特三
旗土爾古特四旗喀爾喀一旗為旗凡二十有九
御製平定青海告成太學碑文
我國家受
天眷命撫臨八極日月所照罔不臣順遐邇乂安兆人蒙
福乃有羅卜藏丹津者其先世顧實汗自國初稽首歸
命當時使臣建議畀以駐牧之地其居雜番羌密近甘
涼我
皇考聖祖仁皇帝睿慮深遠每厪於懷既親御六師平定
朔漠威靈所加青海部落札什巴圖爾等震讋承命
聖祖仁皇帝因沛殊恩封為親王兄弟八人咸賜爵禄羈
縻包容示以寬大而狼心梟性不可以德義化三十年
來包藏異志朕紹登寳位優之錫賚榮其封號尚冀
革心輯寧部衆而羅卜藏丹津昏謬狂悖同黨吹拉克
諾木齊阿爾布坦温布藏巴札布等實為元惡謂國家
方宏浩蕩之恩不設嚴密之備誕敢首造逆謀迫脅番
羌侵犯邊城反狀彰露用不可釋於天誅遂命川陜總
督太保公年羹堯為撫遠大將軍聲罪致討以雍正元
年十月師始出塞自冬涉春屢破其衆凡同叛之部落
戈鋋所指應時摧敗招降數十萬衆又降其貝勒貝子台
吉等二十餘人朕猶憫其蠢愚若悔禍思愆束手來歸
尚可全宥而怙惡不悛負險抗違乃决剪滅之計以方
略密付大將軍年羹堯調度軍謀簡稽將士用四川提
督岳鍾琪為奮威將軍於仲春初旬禡牙徂征分道深
入搗其窟穴電掃風驅搜剔巖阻賊徒蒼黃縻潰窮蹙
失據羅卜藏丹津之毋及逆謀渠魁悉就俘執擒獲賊
衆累萬牲畜軍械不可數計賊首逃遁我師踰險窮追
獲其輜重人口殆盡羅卜藏丹津孑身易服竄匿荒山
殘喘待斃自二月八日至二十有二日僅旬有五日軍士
無久役之勞内地無轉輸之費克奏膚功永清西徼三
月之朔奏凱旋旅鐃鼓喧轟士衆訢喜四月十有二日
以唱逆之吹拉克諾木齊等三人獻俘
廟
社受俘之日臣民稱慶伏念
聖祖仁皇帝威靈震於遐方福慶流於奕葉用克張皇六
師殄滅狂賊行間將士亦由感激
湛恩厚澤為朕踴躍用命斯役也芟夷凶悖綏靖番羌俾
𤇺燧永息中外人民胥享安阜實成
先志以懋有丕績廷臣上言稽古典禮出征而受成於學
所以定兵謀也獻馘而釋奠於學所以告凱捷也宜刊
諸珉石揭於太學用昭示於無極遂為之銘曰天有雷
霆聖作弧矢輔仁而行威遠寧邇維兹青海種類實繁
錫之茅土列在藩垣被我寵光位崇禄富負其阻遐禍
心潛搆恭惟
聖祖慮遠智周睠念荒服綏撫懷柔朔野既清西陲攸震
爵號洊加示之恩信如何兇狡造謀逆天鼓動昏憝寇
侵於邊惟彼有罪自干天罸桓桓虎貔爰張九伐王師
即路冬雪初零日耀組練雷響鼙鉦蠢兹不順敢逆戎
旅奮張螳臂以當齊斧止如山嶽疾如雨風我戰則克
賊壘其空彼昏終迷曾不悔戾當剪而滅斯焉决計厲
兵簡將往搗其巢踰歷嶔嶇坦若坰郊賊棄其家我縶
而獲牛馬谷量器伏山積蹇兔失窟何所逋逃枯魚遊
釡假息煎熬師以順動神明所福旬日凱歸不疾而速
殪彼逆謀懸首藁街獻俘成禮金鼓調諧西域所瞻此
惟雄特天討既申羣酋惕息櫜戈偃革告成辟雍聲教
遐暨萬國來同惟我
聖祖親平大漠巍功煥文邁桓軼酌流光悠久視此銘辭
繼志述事念兹在兹
河源重發阿勒坦噶逹素齊老流為阿勒坦郭勒至
鄂敦他臘扎凌鄂凌兩淖爾境
謹按大河伏流重源濬發古言積石元明以來
曰星宿海至其西有阿勒坦噶逹素齊老水流
為阿勒坦郭勒則千古以來從無有實履其地
而詳言之者惟我
朝聲教遠通幅員廣大
命使所臨無遠弗屆恭逢
皇上化洽坤輿川瀆效命
特命侍衛阿彌逹往窮河源始知星宿海之西三百里
有噶逹素齊老流泉百道皆作金色真黃河之
上源盖不惟前代論議所未經並亦聞見所未
及也其阿勒坦郭勒出巴彦哈拉嶺東麓為唐
劉元鼎所至之紫山鄂敦他臘為星宿海即元
史之鄂敦淖爾扎凌鄂凌兩淖爾即唐書之柏
海元史所謂滙二巨澤名鄂楞諾爾者今就其
所及者附錄其事于左
唐書吐蕃傳長慶元年大理卿劉元鼎為會盟使
踰湟水由洪濟梁西南行二千里其南三百里三
山中高而四下曰紫山直大羊同國東距長安五
千里
又吐谷渾𫝊貞觀九年擊吐谷渾侯君集任城王
道宗行空荒之二千里士麋冰馬秫雪閱月次星
宿川逹柏海上
庫蘭河哈拉河諸水來會境
按河水自扎凌鄂凌淖爾東流又折而東南合
庫蘭河即元史伊拉齊河又南流會哈拉河諸
水即伊遜鄂羅木九渡河處元史稱鄂敦他拉
在朵甘思西鄙今自庫蘭河至哈拉河境應為
朵甘思地古吐蕃西羌屬也今紀其事如左
後漢書西羌𫝊永元十三年迷唐遠踰賜支河首
依發羌以居
方輿紀要西蕃朵甘衛都指渾使司在河州衛西
南本西羌種明設朵甘烏斯藏都指揮使在陜西
境者為朵甘在四川境者為烏斯藏洪武二年遣
使持詔招諭之不從來寇臨洮守將韋正禦却之
乘冰渡河擣其營懼而請降自是諸部相繼來歸
六年置朵甘指揮使司及宣慰招討等司萬戶府
千戶所明年升為都指揮使司復封番僧為闡化
等王俾導其衆以時朝貢永樂元年番族來朝五
年遣指揮劉昭等往西番設驛通使正德景泰間
番族多來朝貢嘉靖元年西番反後督臣王瓊徵
集大衆招諭諸番諸番復戢隆慶中復修貢如制
既而諳逹蠶食西番番人大困萬歷以後西番復
定
河水會西拉河諸水至綽通錫伯境
按河水會哈拉河諸水又東流會數水有烏滔
河南來注之即朱思本所謂和囉海圖河也又
東會西拉河又北經綽通錫伯境即元史帝師
薩斯嘉庫濟克特地附紀其事如左
元史釋老傳帝師帕克斯巴者土番薩斯嘉人足
克衮氏也相傳自其祖多爾濟以其法佐國主霸
西海者十餘世中統元年世祖即位尊為國師授
以玉印至元六年升號曰大寳法王更賜玉印十
一年請告西還(帕克斯巴舊作八思巴薩斯嘉舊作薩思迦足克衮舊作族欵多爾)
(濟舊作朵栗赤今俱譯改)
阿木柰瑪勒占木遜山境
按阿木柰瑪勒占木遜山綿亘三百里高峻非
常為青海諸山之冠即禹貢𨗳河之積石亦名
大雪山唐名大積石山元史所謂伊拉瑪博囉
譯言騰格哩哈逹誤名崑崙者河水西來繞其
南轉而東復繞其北梁寅所謂繞山三面如玦
者河所環凡千餘里今紀其事如左
後漢書叚熲傳延熹三年西羌餘衆復與燒何大
豪寇張掖熲追之且鬭且行晝夜相攻四十餘日
遂至河首積石山出塞二千餘里斬燒何大帥首
虜五千餘人
隋書劉權𫝊大業五年從征吐谷渾帝令權過曼
頭赤水置河源郡積石鎮大開屯田留鎮西境權
唐書李靖傳貞觀九年以靖為西海道行軍大總
管討吐谷渾踰積石山大戰數十多所殺獲
烏蘭莽察多渾境
按河水繞阿木柰瑪勒占木遜山南會三昆都
倫河又東經烏蘭莽察多渾為古析支地漢書
西羌𫝊河關之西南羌地濱於賜支至於河首
綿地千里賜支禹貢所謂析支也水經注司馬
彪曰河水曲而東北流逕於析支之地是為河
曲應劭亦謂析支去河關千餘里羌所居謂之
河曲羌唐書党項古析支自拓拔赤辭内屬於
是自河首積石山而東皆為中國地烏蘭莽察
多渾在積石東面河流環曲之境與其地適相
符合今紀其事如左
後漢書西羌傳自燒當至元孫滇良世居河北大
允谷種小人貧先零卑湳數侵犯之滇良積怒於
是集會附落從大榆入掩擊先零卑湳大破之奪
居其地大榆中由是始強章和中燒當羌迷唐數
入寇永元元年護羌校尉鄧訓遣兵擊之迷唐去
大小榆谷徙居頗巖谷四年聶尚代之遣使招迷
唐復還居大小榆谷迷唐叛寇金城塞五年貫友
代之遣兵出塞攻迷唐於大小榆谷敗走之遂夾
逢留大河造河橋以度兵十年迷唐降詔令迷唐
將其種人還大小榆谷迷唐以漢作河橋兵來無
常故地不可復居不肯出校尉吴祉促使出塞遂
復叛後迷唐遂弱遠徙西海及大小榆谷左右無
復羌寇
隋書西域𫝊党項羌者三苗之後也處山谷間每
姓别為部落大者五千餘騎小者千餘騎魏周之
際數來擾邊高祖為丞相時中原多故因此大為
寇掠蔣公梁睿既平王謙請因邊師以討之高祖
不許開皇四年有千餘家歸化五年拓扳寧叢等
各率衆詣旭州内附授大將軍其部下各有差十
年寇會州詔發隴西兵以討之大破其衆又相率
請降遣子弟入朝自是朝貢不絶
唐書西域𫝊党項漢西羌别種古析支也東距松
州西葉護南春桑迷桑等羌北吐谷渾貞觀三年
南會州都督鄭元璹鐫諭其酋細封步頼舉部降
以其地為軌州其後諸酋長悉内屬有拓扳赤辭
者初臣吐谷渾慕容伏允後亦内屬於是自河首
積石山而東皆為中國地
又吐蕃傳景龍二年金城公主至吐蕃吐蕃即厚
餉鄯州都督楊矩請河西九曲為公主湯沐矩表
與其地九曲者水甘草良宜畜牧近與唐接自是
鹵益張開元二年吐蕃寇臨洮大敗之宰相建言
吐蕃本以河為境以公主故乃橋河築城今既負
約請毁橋復守河如約詔可天寳十二載隴右節
度使哥舒翰破洪濟大漠門諸城收九曲故地於
是置神策軍及宛秀軍以寔河曲
五代史四夷附錄党項西羌之遺種在禹貢析支
之地東至松州西接葉護南界春桑北隣吐渾有
地三千餘里無城邑
河水自伊克圖爾根山北東北流至北里嶺北境
按河水自烏蘭莽察多渾境北流又西北流又
西流又西北流經伊克圖爾根山北折北流始
轉東北仍歸東流曲曲數百里自轉東北流處
至北里嶺北又三百餘里烏蘭莽察多渾古党
項地唐書党項北接吐谷渾自此東北當為吐
谷渾西境北里嶺之北即青海魏書載吐谷渾
可汗居伏俟城在青海西十五里其境適合今
紀其事如左
晉書西戎𫝊吐谷渾慕容廆之庶長兄也永嘉之
亂始渡隴而西其後子孫據有西零已西甘泉之界
極乎白蘭數千里吐谷渾子吐延吐延子葉延以
吐谷渾為氏葉延子辟奚聞苻堅之盛遣使獻馬
金銀堅拜為安遠將軍辟奚子視連通聘於乞伏
乾歸拜為白蘭王
宋書鮮卑吐谷渾傳景平中吐谷渾阿林遣使上
表獻方物元嘉三年其弟慕瑰立七年授為隴西
公九年遣使貢獻進爵隴西王十三年慕延立遣
使奉表十六年改封河南王十九年拓䟦燾遣軍
擊慕延大破之慕延率部落西奔白蘭二十七年
慕瑰兄樹洛千子拾寅自立泰始五年奉使獻方
物
南齊書河南羌傳建元元年進河南王吐谷渾拾
寅驃騎大將軍三年子易度候立以為西秦河二
州刺史河南王武帝八年子休留茂立授西秦河
二州刺史
梁書西北戎傳梁興進河南王休留代為征西將
軍子休運籌襲爵天監十三年遣使貢獻十五年
又遣使獻方物其使或歲再三至或再歲一至普
通元年子呵羅真立詔為西秦河二州刺史
魏書吐谷渾傳世祖時慕瑰始遣其侍郎謝大寧
奉表歸國尋討禽赫連定送之京師策拜慕瑰為
大將軍太延二年弟慕利延立世祖征凉州慕利
延懼率其部人西遁沙漠遣使宣諭之乃還慕利
延兄子緯代懼慕利延害已謀欲歸國慕利延殺
之緯代弟叱力延等八人逃歸京師請兵討之慕
利延走白蘭復討之遂入于闐七年兄子拾寅立
始邑于伏羅川修奉貢職世祖拜為鎮西大將軍
西平王後拾寅自恃險遠頗不恭命詔討之復修
藩職太和五年子易度候立遣其侍郎時真貢方
物子伏連籌立高祖欲令入朝表稱疾後遣侍子
賀魯頭來朝拜伏連籌為吐谷渾王終世宗世至
於正光犛牛蜀馬及西南之珍無歲不至子夸吕
立始自號為可汗其地東西三千里南北千餘里
兼鄯善且末興和中獻武王徵其朝貢乃遣使人
趙吐骨真假道蠕蠕頻來此後朝貢不絶
周書異域傳魏廢帝二年太祖勒大兵至姑臧吐
谷渾王夸吕震懼遣使貢方物是歲夸吕又通使
於齊氏涼州刺史史寧襲之魏恭帝二年史寧又
與突厥木汗可汗襲擊夸吕破之武成初夸吕復
寇凉州詔賀蘭祥宇文貴率兵討之又拔其城保
定中夸吕前後三輩遣使獻方物天和初其龍涸
王莫昌率衆降二年五月復遣使來獻建德五年
其國大亂高祖詔皇太子征之夸吕遁走明年又
再遣奉獻宣政初其趙王他婁屯來降自是朝獻
遂絶
隋書西域傳吐谷渾開皇初内侵遣上柱國元諧
率步騎數萬擊之賊悉發國中自曼頭至樹敦甲
騎不絶前後來拒戰諧頻破之夸吕大懼率親兵
遠遁其名王十三人召率部落而降上以其高寧
王移兹裒素得衆心拜大將軍封河南王以統降
衆八年河南王移兹裒死文帝詔令其弟樹歸襲
統其衆平陳之後夸吕大懼逃遁險遠不敢為寇
十一年夸吕卒子世伏使其兄子無素奉表稱藩
并獻方物十七年其國大亂國人殺世伏立其弟
伏允為主煬帝即位伏允遣子順來朝時鐵勒犯
塞帝遣將軍馮孝慈出敦煌禦之戰不利鐵勒遣
使謝罪請降帝遣黃門侍郎裴矩慰撫之諷令擊
吐谷渾以自效鐵勒即勒兵襲破吐谷渾伏允東
走保西平境帝復令觀德王雄出澆河許公宇文
述出西平掩之大破其衆伏允遁逃於山谷間其
故地皆空自西平臨羌城以西且末以東祁連以
南雪山以北東西四千里南北二千里皆為隋有
置郡縣鎮戍伏允無以自資率其徒數千騎客于
党項帝立順為主送出玉門令統餘衆不果入而
還大業末天下亂伏允復其故地屢寇河右郡縣
不能制
唐書西域傳吐谷渾居甘松山之陽洮水之西南
抵白蘭地數千里隋亂得復其故地高祖受命順
自江都還長安于時李軌據涼州帝乃約伏允和
令擊軌自效當護送順伏允喜引兵與軌戰庫門
交綏止即遣使請順帝遣之順至號為太寧王太
宗時伏允遣使者入朝未還即寇鄯州又掠岷州
都督李道彦擊走之俄寇涼州又其相天柱王拘
天子行人貞觀九年詔李靖為西海道行軍大總
管統諸軍擊之子順舉國降伏允引千餘騎遁死
國人立順為君稱臣内附詔封西平郡王號趉胡
吕烏甘足可汗帝怒未能定其國遣李大亮率精
兵鎮授順卒為下所殺立其子燕王諾曷鐸詔封
諾曷鐸河源王王號烏地也拔勒豈可汗既而與
吐蕃相攻吐蕃出兵擣虛破其衆黃河上諾曷諾
不支引數千帳走涼州吐蕃遂有其地諾曷鉢請
内徙乾封初更封青海國王至慕容復後停襲吐
谷渾自晉永嘉時有國至龍朔三年吐蕃取其地
凡三百五十年及此封嗣絶矣
庫庫淖爾
按庫庫淖爾即古青海一名西海一名卑禾羌
海一名□海一名鮮水元史名呼呼腦兒一統
志載青海在西寧府西五百餘里其水周迴七
百五十餘里水色青綠中有山名奎遜托羅海
察罕哈逹東西對峙即古所稱龍駒島應龍城
故址也河水東流淖爾在其北衆山圍繞與大
河相望支流交錯為河流環帶中衆川旁蓄之
區並紀其事如左
雍正二年大兵征青海岳鍾琪追賊黨阿喇蒲坦
温布等至西海北岸伊克哈爾吉河時人馬渴甚
求水不得忽有泉從營前湧出成溪士馬就飲得
不困乏衆歡呼奮勇遂進獲賊首督臣以青海效
靈奏聞
詔封青海之神立碑致祭
漢書趙充國傳神爵元年西羌背畔酒泉太守辛
武賢請分兵並出張掖酒泉合擊䍐开在鮮水上
者又充國上屯田奏曰治隍陿以西道橋七十所
令可至鮮水左右
又王莽𫝊元始四年遣中郎將平憲等誘塞外羌
使獻地憲等奏言羌良願等願為内臣獻鮮水海
允谷鹽池平地美草皆予漢民
後漢書西羌𫝊武帝元鼎四年先零羌與匈奴通
合兵十餘萬攻令居安故遂□枹罕遣將軍李息
郎中徐自為將兵十萬人擊平之始置護羌校尉
等擊叛羌西海及大小榆谷左右無復羌寇隃糜
相曹鳳上言自建武以來諸羌犯法者常從燒當
種起所以然者以其大小榆谷土地肥美又近塞
内北阻大河因以為固又有西海魚鹽之利故疆
大常雄諸種宜及此時建復西海郡縣度設屯田
國家可以無西方之憂於是拜鳳為金城西部都
尉
資治通鑑晉安帝隆安二年楊軌收集餘衆至萬
餘降于西平王秃髮烏孤尋為羌酋梁饑所敗西
犇□海襲乞弗鮮卑而據其地
又義熙九年河西王沮渠蒙遜遣冠軍將軍伏恩
將騎一萬襲卑和(即卑禾)烏啼二部大破之十三年
蒙遜復遣其將擊卑和部降之
周書史寧𫝊與突厥木汗分道襲吐谷渾還軍青海
與木汗會
隋書帝紀大業五年置馬牧於青海以求龍種無
效而止
唐書吐谷渾傳吐谷渾寇凉州鄯州刺史李元運
表吐谷渾牧馬青海輕兵掩之可盡致乃命左驍
衛大將軍叚志元等擊之羌知之驅牧馬走
又吐蕃傳儀鳳三年李敬元率劉審禮擊吐蕃青
海上敗績開元十四年吐蕃悉諾還兵入大斗拔
谷遂攻甘州焚掠而歸王君&KR0930;率軍窮躡出青海
西方冰合師乘而渡時寇已踰北大山留輜重疲
弱濱海君&KR0930;縱兵俘以旋明年鄯州都督張志亮
又戰青海西破之二十五年河西節度使崔希逸
發兵襲吐蕃青海上天寳元年隴右節度使皇甫
惟明破大嶺軍戰青海破莽布支斬首三萬級
又黑齒常之𫝊永隆二年贊婆營青海常之馳掩
其屯破之
又哥舒翰𫝊天寳七載翰築神威軍青海上吐蕃
攻破之更築龍駒島又號應龍城讁罪人二千戍
之由是吐蕃不敢近青海
明史西番𫝊洪武十六年青海酋七人來歸賜文
綺寳鈔青海水草豐美番人環居之專務畜牧日
益繁滋素號樂土正德四年蒙古部酋瞰知青海
饒富襲而據之大肆焚掠番人失其地多遠徙其
留者不能自存反為所役屬自是甘肅西寧始有
海寇之患九年總制彭澤搗其巢寇遁去及大軍
引還仍還海上嘉靖十一年河套酋引衆西掠收
其部落大半而去後北部俺答又羡青海富饒三
十八年攜數萬衆襲據其地已引去留其子據青
海西寧被其害萬歷中番族屢寇邊十九年總兵
官戚繼光破走之尚書鄭洛進兵青海逐其餘衆
而還已復聚於青海雖屢入鈔掠然為患不甚劇
河水流入貴德堡境
按貴德堡隋為澆河郡地唐宋為積石軍地金為
□石州西界元為貴德州隸吐蕃等處宣慰司
明置守禦千戶所今其地在河州西八百二十
里距京師五千四十里大河自初折東北流之
處行七十里又東經貴德所西甘肅通志歸德
所北至黃河一里西北至黃河籠羊硤果密番
族界七十里是也自此東流七百里入甘肅河
州界為中國黃河謹紀其事如左
雍正元年十一月大兵征青海羅卜藏丹津率衆
數千攻入南川口參將宋可進等擊敗之十二月
將軍年羹堯以南川口外郭密九部肆行刦掠招
下其沙克都爾阿喇卜坦等三部餘部仍肆掠如
故呈庫和爾嘉二部暴横尤甚令參贊岳鍾琪率
瓦斯襍谷兵先赴歸德堡于上寺東策卜下寺東
策卜剿撫諸番即移師進剿郭密賊衆搜其巢穴
呈庫一部攻殺略盡餘部悉加安撫岳鍾琪令副
將張玉率綠旗土司兵至歸德堡雙蓬攅都津盖
博拉諸番頭目各以其屬來降并進勦拉扁二寨
撫其餘衆而還二年三月青海平議於歸德堡增
設把總一統兵二百
詔從之
唐書地理志逢化縣西有積石軍本静邊鎮
資治通鑑積石軍每歲麥熟吐蕃輒來獲之無能
禦者邊人謂之吐蕃麥莊哥舒翰為隴右節度副
使先伏兵於其側寇至斷其後夾擊之無一人得
返者自是不敢復來
唐書吐蕃傳開元二十六年隴右節度使杜希望
發鄯州兵奪吐蕃河橋築鹽泉城號鎮西軍破吐
蕃兵三萬
又天寳二載隴右節度使皇甫維明破洪濟城
又地理志廓州西南百四十里為洪濟橋其相近
有金天軍天寳十三載所置又有漁海遊奕等軍
在洪濟橋東亦吐蕃所置
宋史地理志積石軍本溪哥城元符間為吐蕃溪
巴温所據大觀二年臧征撲哥以城降即其地建
軍東至廓州界八十里西至青海一百餘里北至
西寧州八十里
元史河源附錄篤寔往求河源還至貴德州地名
必齊勒始有州治官府(必齊勒舊作必赤里今譯改)
明史西蕃諸衛𫝊洪武八年山後歸德等州西蕃
諸部落皆以馬來市二十五年命中官而聶至河
州召必勒諸蕃族以敕諭之争出馬以獻正統七
年河州都指揮劉永奏往歲阿爾官等六族三千
餘人列營歸德城下聲言交易後鈔掠屯軍大肆
焚戮詔指揮張瑀等往諭之番人輸服(必勒舊作必里今譯改)
