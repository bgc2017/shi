河源紀略卷十
質實二
河水既入於羅布淖爾伏不流有羅布淖爾東境諸水羅
布淖爾東境山自天山之和爾郭斯嶺(回語山名天山之峻峯也)
東至塔什嶺(回語塔什石也山嶺多石故名)一千四百里折而東南為必
柳嶺(蒙古語必柳磨刀石也山出此石故名)迤南至格達景新景山(回語山名)
接肅州嘉峪關境共一千二百里又南轉東為安西州南
境山連峯延亘至克都肯哈拉哈達山(蒙古語克都肯山名哈喇黑色)
(哈達山峯也山色黑故名)一千四百里入沙磧各有水西行遇沙而伏
按西域大勢四隆中窪羅布淖爾適當其窪處羣
水四面歸向惟以東南方一隅為泄水之尾閭淖
爾受西來諸大水其偏東之岸北抵哈流阿齊爾
哈西爾山麓南抵沙磧中弩齊圖嶺之麓兩山相
扼為東西大關隘其自淖爾而北而東而南諸水
伏流來趨皆從兩山關隘處流入之以地多沙磧
潛伏不見其大勢之盛約有西偏諸源十分之五
此實大河旁源不容以其無顯會之迹而弗紀也
今敘東偏諸水自天山南麓所出由托克三土爾
番闢展始次哈密以東南至安西州北境山西麓
諸水次安西州南路山西麓諸水恭依
欽定輿地圖辨其向背伏見道里差數述之如左
羅布淖爾北有托克三水
托克三水(回語托克三九十數也舊有九十戶居之相襲以名其地并名其水也)出天
山南麓有二源一源出和爾郭斯嶺三支並出為阿
爾輝色欽(回語色欽水也阿爾輝水名)南流折而東經額楞哈必
爾漢穆魯(回語地名)南又東百里經西爾哈阿集爾汗嶺
南(蒙古語西爾哈謂貉皮馬阿集爾汗謂兒馬也山名相傳如此未詳其由)又東經阿爾
輝昂阿(回語地名)南有博爾圖昂阿(回語地名)水自南來注之
又東至托克三城西此水行六百餘里在博斯騰淖
爾(音義見前卷不重注後倣此)山北源處極四十三度西二十九
度一源出布克達山(回語山名)為烏蘭布拉克(回語泉水紅色也)
南流有烏可克山水哈喇哈什里克水(回語哈喇哈什謂黑玉里)
(克有也山間有黑石如玉故名因以名其水也)自西來會其西有察罕水(回語)
(察罕白色也)布達布遜淖爾(回語達布遜鹽也謂鹽池也)有鄂門淖爾
(回語水名)其東有哈拉巴爾哈孫水(蒙古語巴爾哈孫地也謂黑城也)鼐
塔克水(回語塔克山也鼐山名)古爾班水又有台朗水(回語水名)出
鄂都謨克嶺(回語山名)兩源合南流皆在山中自伏托克
三水流出至哈拉巴爾哈孫嘉們(蒙古語嘉們謂臺跕也謂黑城臺跕)
(也)西至托克三城西而南有伊拉里克水(回語伊拉蛇也里克)
(有也地多蛇虺故名)來注之其北有哈爾欽淖爾(回語池水名)自托
克三城西流五十里為蘇巴什水(回語蘇水也巴什頭也地多泉源故)
(名即以名其水也)共二百里而伏托克三水處極四十二度八
分西二十六度三分在羅布淖爾北三百里
羅布淖爾北又東有土爾番和屯水
土爾番和屯(回語土爾番積水也和屯城也其地向有積水故名)水源出穆爾
圖拉克流五十里分繞和屯東西其西有根特克嘉
們(回語臺跕名)水合二源流至難簡(回語地名)境有海必爾漢
布拉克(蒙古語海必爾漢肘肋也泉水形似之故名)流至雅爾伊穆什(回語)
(地名出果品)有布衮水(回語水名)其前有勒穆丕(回語夏日支棚以迎凉氣)
(也因以名其地焉)三池其北有台朗水(回語水名)有塔里朗水(蒙古)
(語田禾也其水可用灌田故名)有哈拉水有庫舒博格衣水(回語水名)有
漢和羅水(回語水名)皆出北山西南流其東有哈喇和卓
水(回語人名舊傳有哈喇和卓居其地因以名地即以名水也)出蘇巴什經土爾
番嘉們東僧吉蘇城(回語地名有小城)西分二支環哈喇和
卓東西為阿斯塔克水(回語阿斯山名水從此山出也)諸水皆與土
爾番和屯水相並流入伊爾瑚瑪沙磧(回語沙磧地名)長五
十里至一百三四十里土爾番和屯極四十三度西
二十六度去羅布淖爾東北五百里
又東有闢展和屯水
闢展和屯(回語闢展草積之謂地多積草故以名之和屯城也)水出布拉里克
(回語布拉劫奪之謂漢劫國地即此處故名)流為庫庫雅爾(蒙古語庫庫青色雅爾坎)
(也坎水色青故名)又出巴哈蘇魯克圖嘉們(回語巴哈小也蘇魯克圖馬羣)
(也以為驛跕之名)曲曲西南流經闢展和屯西漢敦山(回語山名)
東為舒歸水(回語水名)其西有勒穆金水二源出鄂爾騰
山合流經勒穆欽城(回語地名有城)西魯克欽城(回語地名有城)東
分為二支入沙磧其東有特古斯池(蒙古語特古斯全也池水圓週)
(故名)有蘇魯克圖水有巴哈水有蘇克特齊嘉們(回語驛跕)
(名)東西二池又東有硯池嘉們(回語驛跕名)水又東入山
中池水無數有庫克托羅海水(蒙古語庫克青也托羅海首也山峯如首)
(青色水從之出故名)有鵡□窩嘉們(回語驛跕名)水有塔庫池(回語水名)
有托賴泉嘉們(回語驛跕名)水皆在山中停不流闢展和
屯水之南為洪城(回語洪墩臺也其地有之故名)水其南為伊爾瑚
瑪沙長八百里西當土爾番和屯之南東至哈爾圖
博城(回語地名有城)西廣二百里沙之南有沙爾淖爾(蒙古語沙)
(爾犗牛也池濱有此故名)周圍六十里其西為察克瑪克塔什(回語)
(察克瑪克火䥥石也山多産此故名)額錫謨克(回語地名)地其東為察哈爾
和爾輝地(回語地名)闢展城極四十二度八分西二十五
度伊爾瑚瑪沙極四十二度西二十五度至二十二
度在羅布淖爾東北七百里
又東有哈爾圖博水
哈爾圖博水出薩爾竒拉(回語地名)經三堡嘉們之西流
八十里為台爾藏水(回語水名)至哈爾圖博城西其西有
拉布楚克水(蒙古語水名)經托和齊城(蒙古語地名)西有鴨子
泉嘉們水(回語臺跕名以其水稱之又以名其水也)有雅博里克池(回語水色)
遼敦嘉們(回語臺跕名)水入沙磧其前為察哈爾和爾輝
其北有博羅布爾噶蘇(蒙古語博羅青也布爾噶柳也蘇水也水旁多青柳故名)
有拉巴泉嘉們水(回語臺跕名以泉名之)有薩爾竒拉有燈草
溝嘉們(回語臺跕名)水有納林庫克雅水(回語水名)有塔克雅
圖水(回語水名)俱伏不流哈爾圖博水南流入伊爾瑚瑪
沙極四十二度六分西二十二度五分在羅布淖爾
東北九百里
又東有哈密和屯諸水
哈密和屯(回語哈密即哈勒密勒之轉音哈勒瞭望之謂密勒墩臺也地有墩臺可以瞭望故)
(以名其城焉)水一源出天山北幹東南折之塔什嶺一源
出必柳嶺合西南流百六十里分流遶哈密和屯之
東西西支流八十里有哈爾海圖(回語地名)頭堡嘉們水
入之至布噶斯(回語地名)而伏東支流六十里至布婁爾
(回語地名)而伏其西即哈爾海圖水其東有薩拉胡魯蘇
水(蒙古語薩拉謂黃也胡魯蘇謂蘆葦也地多此草故名)巴克達錫水(蒙古語水名)
喀爾齊瑪克水(蒙古語水名)額克訥爾水(蒙古語水名)哈套水
(蒙古語哈套堅也地多堅石故名)烏拉台水(蒙古語烏拉台謂有山也水出山間故名)科
什瑪克水(蒙古語水名)哈什瑪克水(蒙古語水名)納沁水(蒙古語納)
(沁鴉鶻也水濱多此故名)庫色冷圖水(蒙古語水名)塔拉水(蒙古語塔拉山間平)
(甸也水出平甸中故名)額里根泉(蒙古語額里根寬也水泉寬衍故名)諸水泉源
澂灂延地廣邈皆西南奔趨遇沙而伏其又東南為
哈拉博爾肫水(蒙古語地名)察罕椿集水(蒙古語地名)博雅椿
集水(蒙古語地名)烏爾圖泉(蒙古語烏爾圖長也泉水甚長故名)昂吉爾圖
水(蒙古語昂吉部落之分地也圖有也舊有伯克居此故名)巴爾楚特噶哪水(蒙古)
(語地名)察蘇爾圖水(蒙古語察蘇爾火石也地有火石之謂)瑚巴塔爾塞
坎水(蒙古語地名)諸水並源出東境諸山參差互流不遠
而伏實安西州北境隔河之諸山水也哈密和屯東
南境諸山自必柳嶺至謨海圖(蒙古語有蛇之謂其地多此故名)布
魯爾(蒙古語地名)蘇魯遜塔巴克(蒙古語山名)伊克托里(蒙古語伊)
(克大也托里鏡也地圓如鏡故名)瑚巴塔爾拜商(蒙古語地名)衛朋哈拉
圖(蒙古語地名)察罕德勒克(蒙古語山名)諸山南迄嘉峪關南
之格達景新景山轉而南折諸山紆迴間阻為西域
東偏之屏障其隔嶺以北諸水流出巴爾庫淖爾(蒙古)
(語巴爾庫即巴里坤之轉音池水名也)其東北諸水至瀚海入戈壁皆
不入南路諸山泉水澄流或行或止未嘗滙為一川
其西行則一也自此而南為安西州境哈密和屯極
四十二度八分西二十一度八分去羅布淖爾九百
六十里其東最遠之伊克托里諸山去羅布淖爾一
千七百里
按自古志西域者必曰東則扼以玉門陽關西則
限以蔥嶺玉門陽關在安西州西境自此以東諸
地域不與焉又曰南北有大山河流其中均指羅
布淖爾以西之水其東境之水不與焉蓋控引東
西門戶定其疆域指其可見之經流不得不然若
紀大河之源則有異於是者河出于闐為南源蔥
嶺為西源史漢水經注諸書言之詳矣至羅布淖
爾東境之水西趨淖爾則從古未有論及之者惟
山海經敘邊春山灌題山諸水西流入泑澤蓋為
近之要以數千里泉源既不能越天山而驀入北
境又不能越蘇魯遜塔巴克諸山而東北入瀚海
其在敦煌鳴沙北界者求其歸宿知必惟淖爾之
是趨今考嘉峪關以東之河自張掖酒泉入居延
海自凉州入休屠海此數源者俱限重山之外存
而不論其在安西州境則有千餘里大河西流滙
入於哈喇淖爾經流既西而左右旁支或流或涸
無有不西嚮者故西域孔道由甘州肅州安西州
轉而西出北為北山南為南山自古以此為經塗
獨山脈所趨與人所問途其形各判山自天山東
向至哈密盡處轉南行直至肅州諸山轉西南以
屬於安西之南山復由南山西行盡於沙磧此為
北幹在羅布淖爾之東北即内地大河以北之山
無不由此幹分入其和闐東來行沙磧中諸大山
是為南幹在羅布淖爾之西南即内地大河以南
之山無不由此幹分入其中劃然横斷東西相望
為大河伏流潛入青海之正道天造地設不可假
借特兩山盡處山根交互牽聯又沙磧中人蹟稀
到故不易蹤尋耳從來山脉與水勢相為體用使
哈密安西山體不相連屬則境内水勢何由盡向
西行而安西南山之水其出南麓者多歸内地大
河出北麓者都趨淖爾河流一脈相貫益知南山
之中斷不虚矣臣等恭繹
欽定輿地全圖詳考東境山脈及南山中斷河水入塞
之成蹟條理經絡有燦然者謹詳著其說於此云
羅布淖爾正東有噶順沙磧
噶順沙磧(回語噶順味苦也地在沙磧之中有水而味苦因以名其沙磧也)縱廣四
五百里有大山環之山脈自天山和爾郭斯嶺分支
而東其北包土爾番闢展哈密為諸城南屏中包伊
爾瑚瑪沙磧其南蜿蜒曲折千四百里抵安西州北
境而盡即沙山支峯山南諸泉水俱滲入噶順沙磧
中沙磧極四十二度至四十一度西二十三度至二
十四度四分去羅布淖爾六百里
