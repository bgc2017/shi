河源紀略卷十五
證古二
蔥嶺河源
謹案漢書西域𫝊云東則接漢扼以玉門陽關
西則限以蔥嶺夫大河源流百折必東而蔥嶺
居西域之正西其為河源明矣唐西域記云蔥
嶺南接大雪山北至熱海千泉西至活國東至
烏鎩國南北各數千里涼土異物志云蔥嶺之
水分流東西西入大海東為河源今考蔥嶺東
流之水一曰蔥嶺北河即水經註所謂北河又
東北流者是也一曰蔥嶺南河即水經注所謂
自岐沙東分南河者是也釋氏西域記謂二支
北流逕屈茨烏夷禪善入牢蘭海謂此南北二
河同出蔥嶺又東注泑澤也以今回部輿圖證
之北河當為喀什噶爾水南河當為葉爾羌水
二支皆東北流入羅布淖爾與水經注所載二
支入牢蘭海者全合謹按據古今地志兩兩參
覈乃知西域水道雖未必盡無移徙而流逕大
端要可一一證合焉
漢書西域傳其河有兩源一出蔥嶺山
後漢書西域傳其河有兩源一出蔥嶺東流
水經又南入蔥嶺山又從蔥嶺出而東北流
水經注凉土異物志蔥嶺之水分流東西西入大
海東為河源
右河出蔥嶺
水經注河水自蔥嶺分源東逕伽舍羅逝國釋氏
西域記曰有國名伽舍羅逝此國挾小而總萬國
之要道無不由城南水東北流出羅逝西山山即
蔥嶺也逕岐沙谷出谷分為二水又云北河東北
流枝流出焉北河自疏勒經流南河之北暨于温
宿之南左合枝水北河又東逕姑墨國南北河又
東逕龜兹國南河水又東逕墨山國南河水又東
逕注賓城南又東逕樓蘭城南而東注河水又東
注泑澤
謹案水經注云河水出羅逝西山山即蔥嶺又
云逕岐沙谷分為二水考
欽定西域圖志蔥嶺有二河北為喀什噶爾逹里雅南
為葉爾羌諤斯騰喀什噶爾為古疏勒故酈注
云北河自疏勒逕流南河之北葉爾羌為古莎
車故酈注于南河云又東逕皮山國北西去莎
車三百八十里也漢書云從鄯善傍南山北陂
河西行至莎車為南道西踰蔥嶺則出大月氏
安息自車師前王庭隨北山陂河西行至疏勒
為北道西踰□嶺則出大宛康居奄蔡據此則
疏勒在蔥嶺之東北故河為蔥嶺北河莎車在
蔥嶺之東南故河為蔥嶺南河此其大較也疏
勒為今喀什噶爾地北河自疏勒逕流南河之
北則為喀什噶爾河無疑考唐西域記波羅川
中有大龍池池東派一大流東北至佉沙國西
界與徙多河合而東故此已左水皆東流西域
記又云佉沙國舊名疏勒徒多河即中國河今
考蔥嶺北河正從喀什噶爾西界東流即佉沙
國西界之徙多河也北魏書疏勒南有黃河蓋
河自喀什噶爾之西又流逕喀什噶爾之南故
曰南有也隋書及西域記謂渴盤陀國都蔥嶺
中負徙多河渴盤陀在疏勒西南六百里今蔥
嶺北河在疏勒之南渴盤陀之北故渴盤陀都
城北負徙多河也通鑑唐德宗紀婆葛發五千
騎出疏勒郭元振在疏勒柵于河口不敢出當
即今之喀什噶爾河口也
又案後漢書耿恭傳云恭以疏勒城傍有澗水
可涸又云匈奴遂于城下擁絶澗水今木什河
特們河在喀叶噶爾城北赫色勒河特爾墨楚
克河在喀什噶爾城南皆近在二十里内俱出
喀什噶爾西北山則即耿恭所謂城傍有澗水
也匈奴擁絶澗水當并城北之木什河特們河
及城南之赫色勒河特爾墨楚克河皆擁絶之
蓋南北澗水俱絶故恭始于城内穿井也
又案酈注云北河暨于温宿之南考後漢書西
域傳疏勒東北經尉頭温宿以
欽定西域圖志考之温宿為今阿克蘇在喀什噶爾東
北與疏勒東北經温宿方隅相合今喀什噶爾
河東北流逕阿克蘇之南即酈注所云暨于温
宿之南也酈注又云北河又東逕姑墨國南又
東逕龜兹國南考漢書西域傳姑墨東通龜兹
六百七十里龜兹西與姑墨接以
欽定西域圖志考之姑墨在今庫車之西雅哈阿里克
左右龜兹為今庫車彼此相距里數古今符合
今喀什噶爾河東北逕雅哈阿里克又逕庫車
之南即酈注所云北河又東逕姑墨國南又東
逕龜兹國南也酈註又云河水又東逕墨山國
南考山國西至尉犁二百三十里西北至焉耆
百六十里以
欽定西域圖志考之尉犁為今哈勒哈阿璊焉耆為今
哈喇沙爾墨山國既當在哈喇沙爾東南百餘
里在哈勒哈阿璊之東二百餘里則其地約直
今伊德格爾阿拉爾東南境矣酈注又云北河
又東逕注賓城南又東逕樓蘭城南注賓城于
漢書西域傳無考其在樓蘭之西無疑此河自
樓蘭東注泑澤則注賓樓蘭皆在今羅布淖爾
西北可知也一統志以噶斯為樓蘭亦與酈注
所云自樓蘭東注澤合也攷新唐書地理志自
蒲昌海南岸西經七屯城漢伊修城也又西八
十里至石城鎮漢樓蘭故國也在蒲昌海南三
百里以輿圖證之今噶斯淖爾迤西戈壁之地
正在羅布淖爾西南其距羅布淖爾里數與唐
志合則噶斯迤西真古樓蘭河水北逕噶斯西
戈壁之地然後東注羅布淖爾即酈注所云注
賓河逕樓蘭北又東注澤也新唐書地理志石
城鎮又西二百里至新城又西經特勒井渡且
末河五百里至播仙鎮古且末城也然則註賓
河流逕之地當在唐特勒井石城鎮以東與今
厄爾勾河為近也
右蔥嶺北河即喀什噶爾河
水經注一水東流逕無雷國北又東流逕依耐國
北去無雷國五百四十里河水又東逕蒲犁國北
北去疏勒五百五十里河水又東逕皮山國北西
去莎車三百八十里
謹案酈注載南河所逕一曰無雷考漢書西域
傳無雷南至蒲犁五百四十里南與烏秅北與
捐毒西與大月氏接今以
欽定西域圖志考之無雷當為今之阿喇楚勒葉爾羌
河發源處在其東南數百里酈注云逕無雷國
北于方隅稍有未詳其他所逕之國與今圖志
無不脗合酈注載南河所逕又一曰伊耐一曰
蒲犁考西域傳蒲犁北至疏勒五百六十里東
至莎車四百四十里則蒲犁在莎車之西疏勒
之南又考西域傳蒲犁東至莎車五百四十里
西至無雷五百四十里伊耐亦東至沙車五百
四十里西至無雷五百四十里然則蒲犁伊耐
俱當在莎車無雷之間西域傳又云蒲犁北至
疏勒五百六十里伊耐北至疏勒六百五十里
然則伊耐當在蒲犁之南今喀爾楚東至葉爾
羌城五百餘里東北距喀什噶爾亦如之與西
域傳蒲犁東至莎車五百四十里北至疏勒五
百六十里正合則喀爾楚為古蒲犁無疑而喀
爾楚南山谷間為伊耐國無疑今葉爾羌河南
源逕喀爾楚南又東北流則即酈注所云南河
又東逕伊耐國北也又逕喀爾楚北而東北流
即酈注所云東逕蒲犁國北也今喀爾楚北至
喀什噶爾五百餘里則即酈註所云又東逕蒲
犁國北去疏勒五百五十里也酈註載南河所
逕又一曰皮山國考西域傳皮山西北通莎車
三百八十里于闐西至皮山三百九十里今都
窪東北至和闐伊里齊城三百五十餘里與西
域傳皮山東距于闐三百九十里合薩納珠西
距葉爾羌城四百里與西域傳皮山西北距莎
車三百八十里合然則都窪以西薩納珠以東
為古皮山國甚明今葉爾羌河逕薩納珠西北
即酈註所云又東逕皮山國北也註所言蔥嶺
南河經由之國皆今葉爾羌河所逕之地則葉
爾羌河即蔥嶺南河可知矣
又案新唐書烏鎩北徑磧曠野五百里得疏勒
東南五里濟徒多水踰大沙嶺有斫句迦種或
曰沮渠斫句迦即莎車謂濟徒多水至斫句迦
則徒多水乃葉爾羌河也(西域記徒多河即中□河此所云徒多水)
(當作徙多水徒徙字相近而訛耳)今由汗阿里克南濟河至葉
爾羌即所云濟徒多水至斫句迦也西域記又
謂斫句迦國都城周十餘里山阜連屬沙石瀰
漫臨帶兩河今葉爾羌城環夾南北兩河之中
即西域記所云臨帶兩河也
南河又東逕于闐國北釋氏西域記曰河水東流
三千里至于闐屈東北流者也漢書西域傳曰于
闐以東水皆東流南河又東北逕扞彌國北治扞
彌城西去于闐三百九十里南河又東逕精絶國
北西去扞彌四百六十里南河又東逕且末國北
又東右會阿耨逹大水釋氏西域記曰阿耨逹山
西北有大水北流註牢蘭海者也其水北流逕且
末南山又北逕且末城西又曰且末河東北流逕
且末北又流而左會南河會流東逝通為註賓河
又東逕鄯善國北其水東註澤釋氏西域記南河
自于闐東于北三千里至鄯善入牢蘭海者也北
河自岐沙東分南河即釋氏西域記所謂二支北
流逕屈茨烏夷禪善入牢蘭海者也
謹案酈注言南河所逕自于闐外一曰扞彌考
漢書西域傳扞彌南與渠勒東北與龜兹西北
與姑墨接西通于闐三百九十里考
欽定西域圖志庫車為古龜兹雅哈阿里克為古姑墨
新唐書自龜兹贏六百里有跋禄迦小國一曰
亟墨即漢姑墨以
欽定輿圖度之則雅哈阿里克左右當即其地漢西域
傳謂扞彌東北接龜兹西北接姑墨則在今庫
車之西南雅哈阿里克之東南又考漢西域傳
姑墨南至于闐馬行十五日是于闐當姑墨之
南而扞彌在姑墨東南則在于闐之東可知故
西域傳謂扞彌西通于闐三百九十里也今克
勒底雅在伊里齊東四百三十里與西域傳所
云扞彌西通于闐三百九十里合則古之扞彌
今之克勒雅也又酈註言南河所逕一曰精絶
考漢書西域傳精絶北至都護治所二千五百
五十三里于闐東北至都護治所三千七百二
十里是都護治所在精絶直北在于闐東北以
次推之則精絶亦在于闐東北矣故酈註言南
河自于闐東北逕精絶也今策特爾為古之烏
壘即都護治所然則古之今絶當在今策特爾
之南精阿氐爾千在策特爾南西距額里齊約
千餘里與精絶西去于闐里數大略相合則古
之精絶今之阿氐爾干也又酈註言南河所逕
一曰且末考漢書西域傳且末城北接尉犁尉
犁在焉耆西南百里焉耆為今之哈喇沙爾則
尉犁當為今哈勒噶爾璊今噶斯迤西戈壁為
古且末其北對哈勒噶爾璊則即所謂北接尉
犁也以上水經所載南河逕過之國其西距南
河里數甚遠皆非南河所經之地但考于闐東
北皆戈壁西域記謂于闐東行入流沙沙礫流
漫聚散隨風人行無迹遂多迷路四遠茫茫莫
知所指行四百餘里至覩貨羅故國國久空曠
城皆荒蕪從此東行六百餘里至折摩䭾那故
國即湼末地也(即且末)城郭巋然人烟斷絶從此
東行千餘里至納縳波故國即樓蘭是于闐東
北境一二千里可名國者不過二三餘皆沙海
絶無邑都酈注欲記南河所逕不得指沙磧無
名之地以為標準精絶且末距南河雖遠然舍
此更無近國可表方隅矣考酈註謂南河既逕
于闐國北然後逕扞彌精絶且末國北是此數
國皆由東向北故釋氏西域記南河自于闐東
迤北三千里也南河距此諸國之治雖遥而距
此諸國之境尚近故略舉所過之境以識南北
爾
又案唐地理志于闐西五十里有葦關又西經
渤海西北渡繄館河六百二十里至郅滿城則
是自于闐西北至繄館河六百七十里又考漢
西域傳于闐西至皮山三百八十里皮山西北
至莎車三百九十里則是于闐至莎車七百七
十里以今輿圖度之漢西域傳于闐至莎車道
里與今和闐伊里齊至葉爾羌道里相合唐地
理志于闐至繄館河道里與今伊里齊至聽雜
阿布河相合聽雜阿布河即與葉爾羌河會流
東逝者也既渡聽雜阿布河百里乃至葉爾羌
城即唐志所謂渡繄館河至郅滿城也
右蔥嶺南河即葉爾羌河
