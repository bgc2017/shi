乾隆四十七年七月十四日内閣奉
上諭今年春間豫省青龍崗漫口合龍未就遣大學士
阿桂之子乾清門侍衛阿彌達前往青海務窮河源
告祭
河神事竣復命並據按定南針繪圖具說呈覽據奏星
宿海西南有一河名阿勒坦郭勒蒙古語阿勒坦即
黃金郭勒即河也此河實係黃河上源其水色黃迴
旋三百餘里穿入星宿海自此合流至貴德堡水色
全黃始名黃河又阿勒坦郭勒之西有巨石高數丈
名阿勒坦噶達素齊老蒙古語噶達素北極星也齊
老石也其崖壁黃赤色壁上為天池池中流泉噴涌
釃為百道皆作金色入阿勒坦郭勒則真黃河之上
源也其所奏河源頗為明晰從前康熙四十三年
皇祖命侍衛拉錫等往窮河源其時伊等但窮至星宿海
即指為河源自彼回程復奏而未窮至阿勒坦郭勒
之黃水尤未窮至阿勒坦噶達素齊老之真源是以
皇祖所降諭旨并
幾暇格物編星宿海一條亦但就拉錫等所奏以鄂敦他
臘為河源也今既考詢明確較前更加詳晰因賦河
源詩一篇敘述原委又因漢書河出昆侖之語考之
於今昆侖當在回部中回部諸水皆東注蒲昌海即
鹽澤也鹽澤之水入地伏流至青海始出而大河之
水獨黃非昆侖之水伏地至此出而挾星宿海諸水
為河瀆而何濟水三伏三見此亦一證因於河源詩
後復加按語為之决疑傳正嗣檢閱宋史河渠志有
云河繞昆侖之南折而東復繞昆侖之北諸語夫昆
侖大山也河安能繞其南又繞其北此不待辯而知
其誣且昆侖在回部離此萬里誰能移此為青海之
河源既又細閱康熙年間拉錫所具圖於貴德之西
有三支河名昆都倫乃悟昆都倫者蒙古語謂横也
横即支河之謂此元時舊名謂有三横河入於河蓋
蒙古以横為昆都倫即回部所謂昆侖山者亦係横
嶺而修書者不解其故遂牽青海之昆都倫河為回
部之昆侖山耳既解其疑不可不詳誌因復著讀宋
史河渠志一篇兹更檢元史地理志有河源附錄一
卷内稱漢使張騫道西域見二水交流發葱嶺滙鹽
澤伏流千里至積石而再出其所言與朕蒲昌海即
鹽澤之水入地伏流意頗合可見古人考證已有先
得我心者按史記大宛傳云于闐之西水皆西流注
西海其東水東流注鹽澤潛行地下其南則河源出
焉河注中國漢書西域傳于闐國條下所引亦同而
說未詳盡張騫既至蒲昌海則或越過星宿海直至
回部地方或回至星宿海而未尋至阿勒坦郭勒等
處當日還奏必有奏牘或繪圖陳獻而司馬遷班固
紀載弗為備詳始末僅以數語了事致後人無從考
証此作史者之略也然則武帝紀所云昆侖為河源
本不悮特未詳伏流而出青海之阿勒坦噶達素而
經星宿海為河源耳至元世祖時遣使窮河源亦但
言至青海之星宿海見有泉百餘泓便指謂河源而
不言其上有阿勒坦噶逹素之黃水又上有蒲昌海
之伏流則仍屬得半而止朕從前為熱河考即言河
源自葱嶺以東之和闐葉爾羌諸水瀦為蒲昌海即
鹽澤蒙古語謂之羅布淖爾伏流地中復出為星宿
海云云今覆閱史記漢書所記河源為之究極原委
則張騫所窮正與今所考訂相合又豈可沒其探本
討源之實乎所有兩漢迄今自正史以及各家河源
辨証諸書允宜通行校閱訂是正訛編輯河源紀略
一書著四庫舘總裁督同總纂等悉心纂辦將御製
河源詩文冠於卷端凡蒙古地名人名譯對漢音者
均照改定正史詳晰校正無訛頒布刊刻並錄入四
庫全書以昭傳信特諭欽此
