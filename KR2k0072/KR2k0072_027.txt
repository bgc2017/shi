河源紀略卷十八
證古五
青海重源(上)
謹案自古論大河之重源者漢以來多以為出
於積石說者謂舉積石大山以包舉全境非謂
積石山西無復上源盖以地勢荒遠言之從略
遂無能指明其重發之形勢者元以後始以星
宿海為河源其又西境邈無聞焉至謂史漢所
紀張騫所窮皆不足信何疑古之過甚也良由
窮探止於星宿未覩黃水真源則其上接崑崙
鹽澤者皆不能取信數百年來無由確指其故
恭逢
皇上遣使窮源得真源于噶達素齊老之天池
訓諭昭垂抉千古未窺之奥盖河水重源至今日而始
定亦至今日而始盡謹以
欽定輿圖與古籍之可按者一一參考恭著于篇昔唐
賈耽著吐蕃河源錄四卷吐蕃東境即今青海
全部版圖内屬靈瀆著明援古證今總見
聖朝考訂之遠軼於前代也
史記大宛傳鹽澤潜行地下其南則河源出焉
謹案漢書西域𫝊蒲昌海一名鹽澤其水停居
冬夏不增减皆以為潜行地下南出於積石為
中國河云山海經西次三經東望泑澤郭注即
河之重源所謂潜行即河水之所潜而出於積
石也水經注河水重源又發於西塞之外出於
積石之山諸書言河自鹽澤伏流重源潜發與
大宛𫝊合但大宛𫝊渾言鹽澤之南河源所出
不謂其出于積石也禹貢言導河積石謂治水
施功之始可知河不出于積石矣兹故首載大
宛𫝊而諸書胥從汰焉
又案西域河源與青海河源考古諸家往往岐
而為二(臣)等伏讀
諭旨回部諸水皆東注蒲昌海即鹽澤也鹽澤之水入
地伏流至青海始出而大河之水獨黃非崑崙之水
伏地至此出而挾星宿海諸水皆為河瀆而何濟水
三伏三見此亦一證又伏讀
御製河源詩案語鹽澤之水皆入地伏流至青海始出
則星宿海諸水皆是也而大河之源獨黃色為靈異
更在星宿海之上仰見我
皇上睿識淵深垂示精義正定古今異同之說攷胡渭
謂吐蕃河源篤實親見之殆非妄言西域河源
具載于史漢豈為虚記然近世往往疑西域而
信吐蕃何也則以吐蕃之水與積石山下河相
連為有目者所共見而鹽澤潜行地下南出積
石為中國河者幽閟難知也胡渭此說最為切
中夫伏地潜流之水甚多不獨一河為然何獨
於河而疑之也河自羅布淖爾伏流千五百里
潛發于噶達素齊老之上流為阿勒坦郭勒為
星宿海之上流考噶達素齊老為巴顔哈喇山
所結之峯河源出此正當羅布淖爾之東南大
宛𫝊云鹽澤潜行地下其南則河源出焉馬遷
此文洵足以闡明河道特其時未有能詳探確
證指明其地故阿勒坦郭勒必待
聖朝而始彰著也
薛季宣書古文訓析支水名漢曰賜支在金城郡
河關西今西寧州諸羌唐党項吐谷渾地也唐長
慶中薛元鼎使吐蕃自成紀西南出塞二千餘里
得河源於莫賀延磧尾曰悶摩黎山其山中高四
下所謂崑崙也東北流與積石河相連隠測其地
盖劔南之西河源澄緩冬春可涉下稍合流色赤
益遠他水并注則濁其說最可信
吳澄書纂言唐長慶中薛元鼎使吐蕃自隴西成
紀縣西南出塞二千餘里得河源於莫賀延磧尾
曰悶摩黎山河源非出於積石禹貢導河自積石
始也
新唐書吐蕃𫝊元鼎踰湟水至龍泉谷西北望哥
舒翰故壁多在湟水出蒙谷抵龍泉與河合河之
上流繇洪濟梁西南行二千里水益狹春可涉秋
夏乃勝舟其南三百里三山中高而四下曰紫山
直大羊同國古所謂崑崙者也又曰悶摩黎山東
距長安五千里河源其間流澄緩下稍合衆流色
赤行益遠它水并注則濁故世舉謂西羌地曰河
湟河源東北直莫賀延磧尾始五百里磧廣五十
里北自沙州西南入吐谷渾濅狹故號磧尾隱測
其地盖劔南之西元鼎所經大略如此
輿地廣記至唐之時吐蕃為大國居積石西唐聘
使往來一二始見黃河在吐蕃中西南數千里向
東北流於積石河相連而吐蕃又言崑崙在其國
内長慶中劉元鼎為盟會使言河之上流直莫賀
延磧尾隱測其地盖劔南之西
謹案吐蕃𫝊紫山三山中高而四下直大羊同
國古所謂崑崙者也一曰悶摩黎山河源其間
考悶摩黎山當為今枯爾坤枯爾坤以巴彦哈
拉山阿克塔齊沁巴爾布哈三山並峙得名昔
人不察遂誤指以為崑崙山也但通典大羊同
國北直于闐今阿勒坦河出於枯爾坤其直北
為安西燉煌不與于闐相屬大羊同國既北直
于闐則悶摩黎山所直者固在大羊同國之東
北矣阿勒坦河又在鄂敦他拉之西為窮河源
者所未嘗窮之境唐使所覩亦約略近之未為
能實指其地也
又案悶摩黎山河源其間去今之巴顔哈喇山
不遠巴顔哈喇山距星宿海西三百餘里噶達
素齊老即其山所結之峯也明僧宗泐謂河源
出抺必力赤巴山番人呼黃河為抺處犛牛河
為必力處赤巴者分界也其山西南所出之水
則流入犛牛河東北之水是為河源其境亦與
巴顔哈喇山相近胡渭云篤實謂河源從平地
湧出而宗泐則曰出抹必力赤巴山百餘年間
聞見異辭今考河源實出於山不出平地宗泐
所𫝊之抹必力赤巴山即不足信而今之噶達
素齊老為巴顔哈喇山所結之峯實河源所自
出見諸實測又與唐書悶摩黎山相合是無可
疑矣盖元使所見星宿海從地湧出特為阿勒
坦河之所滙非河源治發如此也若今之巴顔
哈喇山元使實未之見故但以從地湧出者為
河源耳宗泐之言固有近是者特其即以抹必
力為正源而不知西域諸水之交貫則仍襲前
說之誤而不覺耳
又案劉元鼎謂吐蕃河源直莫賀延磧尾五百
里磧廣五十里北自沙州西南入吐谷渾&KR0906;狹
故號磧尾考新唐書羈縻州有温鹿州都督府
以突騎施索噶莫賀部置方輿紀要謂火州(當作)
(和卓)有莫賀城火州即車師前庭也莫賀延磧當
與莫賀城相近新唐書吐蕃𫝊曰吐蕃遂張入
焉嗜之西長鼓右驅踰高昌歷車師鈔常樂絶
莫賀延磧以臨燉煌新唐書郭孝恪傳高昌限
以沙磧隔絶中國侯君集𫝊高昌不臣拜交河
行軍大總管出討君集次磧口此所云磧口即
莫賀延磧口也然則莫賀延磧西距車師東接
燉煌一統志伊州在哈密境内東南取莫賀延
磧路至瓜州九百里然則莫賀延磧在哈密東
南即燉煌路故劉元鼎云自沙州西南也宋史
外國𫝊伊州次歷益都次歷納職城城在大患
鬼魅磧之東南望玉門關甚近鬼魅磧當即莫
賀延磧也唐吐蕃傳云莫賀延磧二千里則磧
之廣當亘車師以西瓜州以東矣又考吐谷渾
傳道宗等破伏允於庫山伏允謀入磧疲唐兵
庫山在西寧衛西正當莫賀延磧故伏允既敗
謀入此磧磧可以入則沙積成山奥阻可知又
考吐蕃𫝊焉耆國自隋亂磧路閉□騎支請開
大磧道以便行人即此磧也盖積沙成磧至於
閉絶則沙力至堅蒲昌海在古焉耆境適當莫
賀延磧之西河水至此擁遏不流者勢也然既
難潰磧而流出其上必反順磧而潜行其中至
磧尾五百里之地則沙力弱矣沙力弱而河水
重源遂發於此吐谷渾𫝊又云伏允走圖倫磧
將托于闐考于闐在吐谷渾之西莫賀延磧自
車師東南入吐谷渾界亦當于闐東南故必走
圖倫磧乃至于闐然則圖倫磧當近莫賀延磧
尾矣又老通鑑唐紀李靖督諸軍經積石山河
源至且末窮其西境伏允在突倫川將奔于闐
考異謂圖倫磧即突倫川蕃語轉耳據此則莫
賀延磧近吐蕃者既名圖倫磧又名突倫川變
磧言川或即磧尾之河支流北繞者乎
右青海河源重發之境
宋史河渠志今西蕃朵甘思部曰星宿海者其源
也四山之間有泉近百泓滙而為海登高望之若
星宿布列故名流出復瀦曰哈勒罕(哈勒罕舊作哈勒海今譯改)
元史地理志河源附錄河源在吐蕃朵甘思西鄙
有泉百餘泓沮洳散渙弗可逼視方七八十里履
高山下瞰燦若列星以故名鄂敦他臘鄂敦譯言
星宿也(思本曰河源在中州西南直四川馬湖蠻部之正西三千餘里雲南麗江宣撫司之)
(西北一千五百餘里帝師撒思加地之西南二千餘里水從地湧出如井其井百餘東北流百餘里)
(滙為大澤曰鄂敦他臘)羣流奔凑近五七里滙二巨澤名鄂
楞諾爾(鄂敦他臘舊作火敦腦兒鄂楞諾爾舊作阿剌腦兒今譯改)
謹案舊唐書吐谷渾𫝊侯君集與江夏王道宗
趣南路登漢哭山飲馬烏海經塗二千餘里空
虚之地又達於柏海北望積石觀河源之所出
焉侯君集𫝊君集道宗歴破邏真谷踰漢哭山
轉戰過星宿川至於栢海北望積石山觀河源
之所出乃旋師與李靖會於大非川平吐谷渾
而還合此二𫝊考之皆云達於栢海北望積石
則栢海在積石之南明矣侯君集𫝊謂歷破邏
真谷過星宿川至於栢海考隋志烏海在河源
郡西又考通典謂出鄯城五百里過烏海鄯城
即西寧衛是烏海東北距西寧不過五百里既
過烏海乃至星宿川既過星宿川然後至柏海
則星宿川又當在柏海之東矣盖君集道宗自
南路出師又由東躡西遂至柏海之上也今之
鄂敦他臘為星宿海要與君集所云星宿川百
異考一統志謂唐時柏海近河源而星宿川尚在
其東宿謂星宿川自是黃河之别名非今之鄂
敦他臘其柏海似即今之扎凌鄂凌澤此說最
允伏考
欽定輿圖自鄂凌淖爾東至巴顔圖渾嶺下有泉小大
五十餘泓曰厄得靈忒得靈鄂模俱向白土河
東滙入河水道提綱謂厄得靈諸泉並湧亦若
星宿海然其水在鄂凌淖爾東或即君集𫝊所
云星宿川歟又考鄯州西二百四十里别有星
宿川然則以星宿名川者非一未必其概為星
宿海也又考吐谷渾𫝊江夏王道宗持節護送
文成公主築館河源美贊率兵次栢海親迎太
平寰宇記文成公主降於吐蕃贊普江夏郡王
道宗送之美贊親迎於河西源唐會要云美贊
至栢海親迎於河源一云栢海一云河西源一
云河源則栢海即河源矣而吐谷渾𫝊道宗云
栢海近河源則柏海尚未至河源之盡境寰宇
記以栢海為河西源當時以積石為河源故侯
君集𫝊云北望積石覧觀河源豈非以栢海又
在其西南故云河西源乎
又案河源志謂鄂敦他臘羣流奔輳五七里滙
二巨澤名鄂楞諾爾是鄂敦他臘與鄂楞諾爾
名異鄂楞諾爾即宋史河渠志所云哈勒罕也
朱思本謂帝師薩斯嘉地之西南二千餘里水
從地湧出如井其井百餘東北流百餘里滙為
大澤曰鄂敦他臘所謂星宿海者也星宿海東
北流百餘里則為今扎凌鄂二海凌而朱思本
乃統名為鄂敦他臘當不如河源志之析
欽定輿圖星宿海東南流注於扎凌海自扎凌海東五
十里為鄂凌海而河源志云自星宿海五七里
滙二巨澤又知不及輿圖之析也
右河出星宿海滙為鄂楞諾爾即鄂敦他臘
扎凌鄂凌淖爾
宋史河渠志流出復瀦曰哈喇海東出曰赤賓河
元史河源附錄自西而東連屬吞噬行一日迤邐
東鶩成川號赤賓河又二三日有水西南來名伊
拉濟與赤賓河合又三四日水南來名呼蘭又水
東南來名伊拉齊合流入赤賓河其流浸大始名
黃河(伊拉濟舊作亦里出呼蘭舊作忽蘭伊拉齊舊作也里术今俱譯改)
謹案河自鄂凌淖爾東至郭羅歸淖爾凡百里
當即所謂行一日至赤賓河者也又考西域同
文志今自鄂羅歸淖爾入河之後呼蘭淖爾之
水東來注之别有歸德凌特德凌淖爾之水亦
滙入焉應即元史所謂呼蘭伊拉齊諸河也一
統志稱自鄂凌海流出轉東北行五十餘里又
折東南流百餘里其前水皆綠色至此漸變為
黃故元史元始名黃河也又考
欽定輿圖鄂羅歸淖爾至呼蘭淖爾額德凌特德凌淖
爾入河之處約百里而河源志云行二三日又
曰三四日者或其流險急約五六日方行百里
也
宋史河渠志東北流為九渡河其水猶清騎可涉
也
元史附錄又一二日岐為八九股名伊遜鄂羅木
譯言九渡通五七里可渡馬又四五日水渾濁土
人抱革囊騎過之聚落紏木斡象舟𫝊髦革以濟
僅容兩人自是兩山峽束廣可一里二里半里其
深莫測(伊遜鄂羅木舊作也孫幹倫今譯改)
謹案呼蘭河額德凌特德凌淖爾入河之處河
源志皆名赤賓河河源志謂又一二日岐為八
九股此一二日亦約百里則當為海爾吉水入
河之處其云岐為八九股者或即謂今之哈喇
水庫克烏蘇河噶爾瑪克河烏捏河沙喇河巴
爾河以次入河者歟河源志謂伊遜鄂羅木譯
字九渡謂此諸河皆有津渡入大河也又云通
五七里謂此八九股水通注入河其河廣五七
里也胡渭禹貢錐指吐蕃河圖以為一河岐出
為八九股分而復合於本文岐字之義頗合然
以
欽定輿圖考之此河無分為八九股者其旁枝之水皆
來會非岐出也仍當以實測為據不得以岐字
之誤致以來會之水為岐分之水也
又案河源志謂自八九股水至崑崙當行二十
日所謂崑崙實今之阿木奈瑪勒占木遜山今
西域同文志八九股水當在海爾吉水入河之
處又考輿圖自海爾吉水入河之處折而東至
阿本奈瑪勒占木遜山直路計四五百里而云
二十日盖隋河屈曲不同直道故也
右八九股水即河行積石山西境
