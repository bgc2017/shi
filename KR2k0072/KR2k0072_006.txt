河源紀略
提要
(臣)等謹案河源紀略三十六卷乾隆四十七
年奉
勅撰是年春以中州有事於河工
特命侍衛阿彌達祭告西寧河神因西溯河源繪
圖具
奏言星宿海西南三百餘里有阿勒坦郭勒水
色獨黃又西有阿勒坦噶達素齊老流泉百
道入阿勒坦郭勒是為黃河真源為自古探
索所未及
皇上因考徵實驗參訂舊文
御製河源詩一章詳為訓釋系以
案語又
御製讀宋史河渠志一篇闡河出昆侖之實以正
從來之譌語復
命兵部侍郎(臣)紀昀大理寺卿(臣)陸錫熊等尋繹
史𫝊旁稽衆說綜其向背定其是非輯為一
書首冠以圖凡開方分度悉準
欽定輿圖而以河流所逕及諸水之潛通顯會者
各依方隅繪畫以著其詳次列以表以分合
伏見四例該水道之脈絡俾旁行斜上經緯
相貫綱目相從以提其要次曰質實恭繹
聖祖仁皇帝聖諭以岡底斯尼瑪伊岡里阿林為天
下山水之祖實古之崑崙案
欽定輿圖自岡底斯至羅布淖爾再伏為一卷自
羅布淖爾伏流一千三百里為一卷自阿勒
坦噶達素齊老重源再發至積石關逕蘭州
府北為一卷兼仿水經及酈道元注之例旁
支正榦一一疏通證明次曰證古凡載籍所
陳與今所履勘相符者並條列原文各加案
語以互相參定次曰辨譌凡舊說之紕繆亦
條列原文各為糾駁以祛惑釋疑次曰紀事
凡撻伐所經部族所聚職貢所通及開屯列
戍與靈源相值者一一臚載其前代軼聞亦
以數附見次曰襍錄凡名山古蹟物産土風
介在洪流左右者皆博采遺文以旁資稽核
而恭錄
御製詩文弁冕全書用以挈綱領定權衡焉考自
古談河源者或以為在西域或以為在吐蕃
各持一說紛如聚訟莫能得所折衷推索其
由大扺所記之真妄由其地之能至不能至
所考之疎密由其時之求詳不求詳山海經
稱禹命竪亥步自東極至於西極紀其億選
之數其事不見於經𫝊見經𫝊者惟導和積
石灼為禹迹所至而已故禹本紀諸書言河
源弗詳儒者亦不以為信漢通西域張騫僅
得其梗概以三十六國不入版圖故也元世
祖時嘗遣篤什窮探乃僅止星宿海而止不
知有阿勒坦郭勒之黃水又不知有鹽澤之
伏流豈非以開國之初倥傯草創不能事事
責其實故雖能至其地而考之終未審歟我
國家重熙累洽荒憬咸歸
聖祖仁皇帝平定西蔵黃圖括地已奄有昆侖我
皇上七德昭宣
天弧耆定天山兩道拓地二萬餘里西通濛汜悉主
悉臣月&KR1208;以東皆我疆索星軺虎節絡繹往
來如在戸闥之内與張騫之轉徙絶域潛行
竊睨略得彷彿者其勢迥殊且自
臨御以來無逸永年恒久不已
乾行彌健
睿照無遺所綜核者無一事不得其真所任使者
亦無一人敢飾以偽與篤什之探尋未竟遽
□預報命者更復迥異是以能沿溯真源祛
除謬說
親加釐定勒為一帙以昭示無窮臣等載筆之餘
仰頌
聖功之無遠弗届又仰頌
聖鑒之無微弗周也乾隆四十九年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
