江表志卷三宋鄭文寳撰
後主諱煜字重光母曰鍾太后太子冀薨後主當立鍾
謨以其德輕志放請立弟從謙嗣主不可遂以太子總
百揆嗣主南幸洪州後主留居守金陵數月嗣主殂遺
詔就金陵即位稱北朝正朔建隆壬戌歲也後主天性
純孝孜孜儒學虛懷接下賓對大臣傾奉中朝唯恐不
及加以留心著述勤於政事至於書畫皆盡精妙然頗
躭竺乾之教果於自信所以姦邪得計排斥忠讜土地
日削貢奉不充越人肆諜逼於敵國又求援於契丹行
人泄謀兵遂不解矣二十六即位十四年己亥國亡封
隴西公贈吳王葬北邙鄭國夫人周氏祔起建隆二年
終開寳八年
皇子
清源郡公仲禹
岐王(少亡)
宰相
嚴續徐遊
游簡言湯悦
使相
林仁肇王崇文
何洙湯悦
朱鄴陳海
黃延謙嚴續
柴克貞皇甫繼真
鄭彦華
樞密使
嚴續朱鞏
陳□
將帥
陳謙陳得誠
孫彦祥李彦虬
沙萬金劉存忠
胡則宋克眀
高彦林益
張粲張遇
馬承信蔡振
穆堅譚宗
張進勍張仁照
李雄吳翰
龔慎儀羅延原
馬承俊謝彦質
謝文節
文臣
徐鉉徐鍇
韓熙載王克貢
張洎龔穎
張佖湯淨
朱銑喬舜
潘佑湯獬
湯滂郭昭度
孫舉伍喬
孟拱辰高遠
高鉞馮謐
李平張詔
賈彬田霖
顧彛趙宣輔
後主嗣位之初夜夢有羊據文德殿御榻而坐甚惡之
自乙亥冬太祖吊伐之初首命吏部郎中楊克讓知府
事固知隂數定也
柳宜為監察御史居熙載門下韓以帷薄不修謫受太
子右庶子分司南都議者疑柳宜上言宜無以自眀乃
上章雪熙載後主叱曰爾不是魏徵頻好直言宜曰臣
非魏徵陛下亦非太宗
韓熙載上表其略云無積草之功可裨於國有滔天之
過自累其身又老妻伏枕以呻唫稚子環床而哭泣三
千里外送孤客以何之一葉舟中泛病身而前去遂免
南行後卧疾終於城南戚家山後後主賜衾被以殮贈
同平章事所司以為無贈宰相之故事後主曰當自我
始徐鉉祭文所謂黔婁之衾賜從御府季子之印佩入
泉扄
後主奉竺乾之教多不茹葷嘗買禽魚謂之放生
北苑水心西有清暉殿學士事太子太𫝊徐遼太子太
保文安郡公徐遊别置一院於後謂之澄心堂臨汝姪
元楀元機元榆元樞為員外郎及秘書秘密院皆同散
地用兵之際降御札移易兵士密院不知皇甫繼勲伏
誅之後夜出萬人斫寨招討分兵署事不知何往皆出
於澄心堂承直宣命者謂之澄心堂承旨政出多門皆
倣此也
宋齊丘為儒日脩啟投姚洞天略云城上之嗚嗚曉角
吹入愁腸樹頭之䬃䬃秋風結成離緒又云其如干懇
萬端無奈饑寒兩字時有識者云當須殍亡後果如其
言
胡則守江州堅壁不下曹翰攻之危急忽有旋風吹文
字一紙墜於城中其詞曰由來秉節世無雙獨守孤城
死不降何似知幾早迴顧免教流血滿長江翰攻䧟江
州殺戮殆盡謂之洗城焉
開寳中將興兵革吉州城頭有一大面方三尺睨目多
鬚狀如方相自旦至申酉時郡人觀覩甚衆所謂兆民
顒顒之象
霓裳羽衣曲自兵興之後絶無傳者周后按譜尋之盡
得其聲無不驚異眀年亡國之應也
二朝父子為相者嚴可求嚴續子父為相者劉信劉彦
真王綰王崇文周本周業陳誨陳德誠皇甫暉皇甫繼
勲弟興彦貞姪存忠亦為將兄弟承恩遇者馮延己馮
延魯兄弟有大名者徐鉉徐鍇二人連呼文章則韓熙
載徐鉉正直則蕭常權勢則鍾謨李德眀建康受圍二
歲斗米十數千死者相藉人無叛心後主殂於大梁江
左聞之皆巷哭為齋
國中至冤者多立於御橋下謂之拜橋甚者操長釘携
巨斧而釘脚又有闌入立於殿庭之下者為拜殿進士
曾覬南省下第乃釘足謝泌下第立殿稱冤舉人之風
掃地矣
後主即位初張泌上書建隆二年七月廿八日將仕郎
守江寧府句容縣尉張某言頓首頓首死罪死罪謹上
書陛下臣聞行潦之水徒善利而不廣斗筲之器固大
受而莫容雖欲強其所弗能亦不知其量也當陛下纘
服丕圖嗣臨寳位百姓凝視仰徽猷而注目四方傾聽
望德音而練耳是陛下虚心側席克已納隍將敬承天
恩以布新命非有樸直之士不能貢千慮一得之言於
視聽也我國家積德累仁重華承聖雖疆里褊小而基
搆宏遠矧賢智左右前後比肩繼踵以道揚丕命致康
休之化猶反掌耳又何以規然晉公之聽重人齊侯之
用老馬豈重人踰百宗之善老馬過管仲之智蓋尺有
所短寸有所長此之謂也臣是申旦不寐齋沐佇思以
聞庶裨陛下維新之化萬分之一也伏唯我唐之有天
下也造功自高祖重熙於太宗聖子神孫歴載三百丕
祚中否烈祖紹復大勲未集肆我大行嗣之德則休眀
降年不永焦勞癯瘠奄棄萬戶民既歸仁天亦輔德襲
唐祚者非陛下而誰陛下居吳邸而庶事康庶事康而
四方理升儲位而納百揆百揆納而黎民變當大行修
廵狩之禮陛下應監國之任兢兢業業神人咸和令若秋霜
澤如時雨洎宅憂翼室而無異望臣聞昔漢文帝承高
祖之後天下一家近三十年德教被於物也久矣而又
封建子弟委用將相朱虛東牟之力陳平周勃之謀宋
昌之忠諸侯之助由長子而立可謂安矣及即位戒慎
謙讓服勤政事躬行節約思治平舉賢良進諫臣除收
帑相坐之法去誹謗妖言之令不貴難得之貨不作無
益之費其屈己愛人也如此而晁錯賈誼賈山馮唐之
徒上書進諫言必激切至於痛哭流涕之辭者蓋懼靡
不有初鮮克有終也而文帝優容不咈聖德充塞幾致
刑措王業嵬嵬千載之下風聲不冺皆克勤勉強而臻
於此也今陛下當數載大兵之後鄰封襲利之日國用
匱竭民力疲勞而内無劉章興居之臣朝無絳侯曲逆
之佐可謂危矣非陛下聰眀睿知視險若夷豈能如是
乎設漢文帝之才處今日之勢何止於寒心銷志而已
陛下以天未厭德民方戴舊則可矣若欲駭遠近之聽
慰億兆之思臣敢昧死言之夫人君即位之始必在𤼵
號施令非秉漢文帝之心以政究人臣不知其可也臣
以國家今日之急務略陳其綱要伏唯留聽幸甚一曰
舉簡大以行君道二曰略繁小以責臣職三曰眀賞罰
以彰勸善懲惡四曰慎名器以杜作威擅權五曰詢言
行以擇忠良六曰均賦役以安黎庶七曰納諫諍以容
正直八曰究毁譽以遠讒佞九曰節用以行克儉十曰
克己以固舊好亦在審先代之治亂考前載之褒貶纖
芥之惡必去毫厘之善必為密取舍之機濟寬猛之政
進經學之士退掊尅之吏察邇言以廣視聽好下士以
通蔽塞斥無用之物罷不急之務此而不治臣不信矣
臣又聞之詩曰敬之敬之天維顯思書曰儆戒無虞罔
失法度易曰其亡其亡繋於苞枽言君人者必懼天之
眀威遵古之令典作事謀始居安慮危也臣觀今日下
民期陛下之致治雖百穀之仰膏雨不足喻焉願陛下
勉強行之無俾文帝專美於漢臣幸承勲緒忝逢昭代
書賢能於鄉老第甲乙於宗伯由文章而進詩待詔於
金門比八年於兹矣沐大行育材之化聖鑒不遠當陛
下御極之辰王猷未洽若復優游義府嘿然無辭則媿
然而有靦面目矣塵黷宸聽伏切兢憂臣某誠惶誠恐
死罪謹言御批云古人讀書不祗謂詞賦口舌也委贄
事人忠信無隐斯可謂不辱士之風矣况朕纂承之始
政德未敷哀毁之中知慮荒亂深虞布政設教有不足
仰副民望泌居下位而首進讜論觀詞氣激揚次搜覽
十事煥美可舉而行朕必善初而思終卿無今直而後
佞其中事件亦有已於赦書處分者二十八日
江表志卷三
