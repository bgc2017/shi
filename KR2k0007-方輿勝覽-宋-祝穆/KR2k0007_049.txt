方輿勝覽卷四十九宋祝穆撰
和州(歷陽烏江)(含山)
建置沿革(禹貢揚州之域于天文直南斗魁下春秋戰國属楚秦為歷陽縣隸九江郡漢属淮)
(南國後属九江郡而歷陽為治所後漢揚州移理于此三國吳為重鎮晉立歷陽郡宋為南豫州治歷陽)
(後齊立和州隋唐或為歷陽郡或為和州陽皇朝因之嘗兼管内安撫今領縣三治歷)
事要郡名歷陽風俗取協和之義(劉禹錫廳壁記云梁之亡也北齊圖)
(霸功擁正陽侯淵明以歸王僧辨来迎會于兹地二國協和故以州名)男夫尚墾闢(同上云云)
(無即山近監之逸女工尚堅全無文章交錯之竒)無游人異物以遷其志(同上)形
勝内險之地(郭功父含山縣記方用兵時而含山為云云當江淮水陸之衝故銳師宿將嘗屯營)
(于此)實為要津(李白天門山銘梁山博望關扃楚濱夾據洪流云云)城高而堅(劉禹錫記)
(云云亞父所營)常留重兵(劉禹錫曰自孫權距六代云云)上岸擊賊(吳欲擊楚諸將曰云)
(云洗足上船)吳魏相持扵此(晏類要南岸吴築城北岸魏置柵云云月餘)山川梅
山(在歷陽南五十里昔曺操指山上梅林軍士渴止盖此山也王安上詩將軍馬上設良謀遙望青山指)
(梅樹)梁山(郡縣志在歷陽南七十里俯臨歷水侯景之亂梁王僧辨軍次蕪湖與景將侯子鑒戰于丨丨)
(大破之江東有博望山属姑孰二山隔江相對如門南朝謂之天門山兩岸山頂各有城並王元謨所築自六)
(代皆于此屯兵扞禦)歷陽山(在歷陽縣西北四十里吴志云丨丨丨石文理成字)八公山(在郡)
(城北耒山之左世說有八仙人圍棋會飲于此故名張祁謂仙風對八公盖一郡之勝槩)雞籠山(在歷)
(陽西北四十里道家第四十福地淮南子云麻湖初䧟之時有一老母提雞籠以登此山因化為石今有石狀)
(如雞籠故名劉禹錫詩雞籠為石顆龜眼入泥坑)隂陵山(在烏江西北四十五里即項羽迷失道處)
四潰山(在烏江縣西北三十里直隂陵山項羽既敗于垓下走至東城所從惟二十八騎漢兵追者千)
(餘羽乃引騎依此山為圓陣)濡須山(在含山西南七十五里與無為軍七寳山對峙中為石梁鑿石)
(通水山川險阻最為控扼之雄吴魏必争之地陸士衡論孫權聞曹公来築此城塢拒之狀如偃月詳見無為)
(軍)華陽山(在含山縣北十八里本名蘭陵山下有華陽亭因名山有洞曰華陽至和初王介甫遊焉)
(洞有二前洞遊者甚衆後洞則介甫所遊寺僧言山嶺有天梯洞)石湖關(紹興辛酉烏珠再犯境張)
(浚以兵五千守丨丨丨敵遂遁去)大江(自岷山西南流過歷陽烏江三縣界劉禹錫詩海潮随月丨)
(丨水應春生)柵江(在歷陽縣西南百五十里與無為軍分界丨丨口古濡湏口也)歷湖(在歷陽縣)
(西三十里今謂之麻湖盖訛為歷字淮南子云歷陽之郡一夕為湖劉禹錫詩憶昔泉源變斯湏地軸傾)
烏江浦(在烏江縣東四里即亭長艤舟待項王處)當利浦(在州城東十二里晉時王濬過三山)
(王渾遣人邀之濬曰風利不得泊遂先入石頭故名)横江浦(建安初揚州刺史劉繇遣將樊能于麋屯)
(横江孫策破之對江南之采石往来濟渡處)&KR3527;溪(在歷陽西一里其源出金泉寺之山唐李聪詩水)
(通滴瀝落冰崖盖其流雖小而泠然也王安上詩泠泠一帶清溪水遠遠来穿歷陽市㳙㳙出自碧湖中流)
(入楚江煙霧裏)井泉沸井(圖經在郡西百步郭璞筮云歷陽井當沸劉禹錫詩丨丨今無湧烏江舊有)
(名)堂亭惠政堂(在郡治堂扁乃孝宗居青宫時親洒宸翰賜守臣胡昉)三老堂(元祐孫賁)
(建三老即劉摯傅堯俞范純仁也胡彦國詩歷陽賓主昔多賢三老風流二十年獬豸冠中曾補衮鳳凰池上迭)
(擎天)雲蔭軒(劉莘老詩古木無年歲新亭記舊樓)衣錦亭(劉莘老詩隂隂佳木與城齊襟袖迎風弄)
(晚曛)凌雲亭(劉莘老詩軒宇憑虚出半天忽驚身寄碧雲端)水心亭(在三老堂前唐張籍詩送客)
(特過山口堰看花多向丨丨丨)祠廟西楚霸王廟(在烏江縣東南二里號靈惠廟紹興辛巳金主)
(欲渡江乞杯珓不從大怒欲焚廟俄大蛇遶出屋梁殿後林木中鼔噪發聲若數千兵金主大驚左右皆駭散杜)
(牧詩勝負兵家事不期包羞忍辱是男兒江東子弟多才俊卷土重來未可知李山甫詩為虜為王盡偶然有何)
(羞見漢江船平分天下猶嫌少可要行人贈紙錢王介甫詩百戰疲勞壯士哀中原一敗勢難逥江東子弟今雖)
(在肯與君王卷土來胡曾詩争帝圖王勢已傾八千兵散楚歌聲烏江不是無船渡恥向東吳再起兵許表詩)
(千載興亡莫浪愁漢家功業亦荒丘空餘原上虞姬草舞盡春風未肯休)龍洞山廟(游文清九言禱雨辭)
(并序慶元庚申夏不雨燥風挾日播植蕉黃九言涖邑全椒徧禱莫孚或言烏江有龍洞山山出青蛇神龍之裔人)
(多崇之因民之憂越境躬造自湯泉入山未百步有蛇而藍者遒絶中道從者喜曰龍也凡禱雨類索于山幸)
(遽得之勿失余疑焉夫山川吐雲霈為潤澤盖天地隂陽之氣也人一氣相為流通精神懇惻乃有感動龍靈)
(物能乘隂陽變化故言興雨必求之若可捕也龍其何神挹洞水足矣捕蛇非禮也既至酌奠甫畢忽顧石楯)
(之上翠鱗驤首盤不盈握目光警耀若竚而竢衆亦驚怪奉以潔器雲隂護行空濛絲散用彰厥應明日飄潤)
(草木又明日簷溜璁琤四民喜驩炷香再拜餞龍之日遂大傾注溪澗充盈豐登有兆嘗觀天下至毒螫莫過)
(虺蟲江南有號青竹者脩細如筯螫人若針芒死者十九幸而一活肢膚已殘今蛇無異青竹唯弗傷人以手)
(掬之夷猶不懼復能吸酒盖形雖同而善惡遠甚兹為龍裔歟古今以来君子小人狀貌固同唯交際而情遂)
(見蛇亦然哉蛇本螫類而慈祥若此是尤可敬異也已湯泉主僧道海曰蛇室洞傍弗搜弗獲今先五里而見)
(其相迎也又知世雖我捐而神不余斁也既感龍君之惠廼為辭曰山㞹峨兮岩幽望君居兮大江流斂變)
(化兮嵌竇起霈澤兮九州烏燄燄兮暘空鼓坎坎兮阿丘儼裔孫兮戾止吸巵酒兮嬉游謂余不来兮盍虔脩)
(瀐泉瀦兮石冽老木毅兮枝樛御雲氣兮顯晦靈夭矯兮千秋)古跡歷陽城(劉禹錫歷陽書事一)
(夕為湖地千年列郡名霸王迷路處亞父所封成漢置東南尉梁分肘腋兵本吴風俗剽兼楚語音傖沸井今)
(無湧烏江舊有名土臺遊柱史石室隠彭鏗老君適椘有臺存焉彭祖石室在含山縣曹操祠猶在須濡塢未)
(平)名宦范增(封歷陽侯)張萬福(為和州刺史德宗謂江淮草木亦知威名)劉禹錫
(為刺史白居易答劉和州詩換印雖頻會未通歷陽湖上又秋風不教才展休明代為罰詩争造化功我亦)
(思歸田舍下君因厭卧郡齋中好相收拾為閒伴年齒官稱約略同)皇朝范純仁(為成都轉運坐)
(失察僚佐燕遊左遷知和州)劉摰(為守)傅堯俞(以論濮邸出知和州)鄭居中(為守)胡
宗愈(為守)吳居厚(太守為宰執者凡六人)游酢(知和州因家焉)人物紀瞻(晉朝)
(自丹陽徙歷陽以方直知名)何蕃(和州人朱泚反諸生將從亂蕃正色叱之故六館之士無受汙者韓)
(愈為傳)張籍(烏江人與韓愈游有宅在通淮門裏報恩寺是也有讀書處在縣西五里紫極觀後桃花)
(塢)皇朝彭思永(明道程先生之母舅也明道年方十二三思永異之許妻以女其鑒裁賢于人)
(遠矣)魏矼(歷陽人為監察御史會金入寇矼勸高宗親征罷講和二字忤秦檜退寓常山僧舍十四年)
沈文通(皇祐魁多士)張孝祥(紹興魁多士)題詠一夕為湖地(劉禹錫詩)
(云云)當利江頭最僻州(傅堯俞寄王微之詩云云懷人惟是數登樓)今年送君
守歷陽(蘇子瞻送吕希道知和州詩去年送君守觧梁云云觀君崛鬱負竒表便合劔佩趨明光胡為)
(小郡屡奔走征鞍未觧風帆張)
四六(疏恩北闕分壘兩淮)(捍禦邊頭控持江面)(既江山登覽之稀亦井邑蕭滌之甚)
(居四達之衝此為孔道有兩山之峙兹乃要津)(當吴魏戰争之境實異偏州居江淮来往之衝是為孔道)
(連属邑須濡之城塢猶存拱陪京采石之波濤不湧)(堂標三老既推先達之曾来郡有䨇魁可謂異才之間出)
安慶府(懷寧望江)(桐城太湖)(宿松)
建置沿革(禹貢揚州之域為斗分野春秋時皖國匽姓咎繇之後亦為舒國桐國之地皆為楚)
(所滅戰國時属楚秦属九江郡二漢属廬江郡魏為重鎮梁置豫州陳曰晉州隋曰熙州後廢為同安郡)
(唐初為東安州改為舒州皇朝因之政和陞德慶軍紹興以康州陞德慶府改本軍為安慶軍乂以寧宗)
(潜邸陞安慶府今領縣五治懷寧)
事要郡名龍舒(郡縣志漢為廬江統縣十二有皖有潜有舒有丨丨又云舒冇五名舒丨丨庸)
(舒舒鳩舒城其實一也又曰羣舒按合肥志今舒城縣属廬州引春秋注且曰廬江南有舒城舒城西南有丨)
(丨當考)皖城(見上)桐城同安風俗人性躁勁(隋地理志云云風氣)
(果决)風土清美(圖經序)率性真直(寰宇記云云賤商務農)粳稻之饒(圖經)
形勝其山深秀而穎厚(郡志云云其川迤邐而蕩平有魚鼈麥禾之饒)九江之
北(潜山賦丨丨丨丨三楚之南)介于夀春合肥之間(郡志舒附楚而廹于吴云云)
淮服之屛蔽(朱綽壁記云云江介之會衝)江表得之亦以患中國(徐鍇)
(潜山詩序云中國得之可以制江表云云故孫權克皖而曹魏不寧世宗平淮而李氏窮蹙)山川潜
山(一名潜嶽在懷寧西北二十里魏左慈居此山有煉丹房)皖山(在懷寧西十里皖伯始封之地漢地)
(理志與潜山天柱峯相連三峯鼎峙疊嶂重巒拒雲槩日登陟無由東有激水冬夏懸流狀如瀑布下有九井)
(有一石牀可容百人其井莫知深淺若出旱則殺一犬投其中即䧏雲雨犬亦流)龍眠山(在桐城西北六)
(十里又属廬之舒城黃魯直詩諸山何處是龍眠舊日龍眠今不眠聞道已随雲物去不應只雨一方田)
石鏡山(在懷寧北其西有石裂皎然望之如玉鑑一名玉照黃魯直詩仙人持玉照留在潜峯西)
三祖山(在郡西有唐三祖禪師志公塔)主簿山(在玉鏡山之東昔唐相畢諴讀書于此)司
空山(在太湖東北百三十里李白避地司空原言懷詩南風昔不競豪聖思經綸我則異于是?光皖)
(水濱卜築司空原比將天柱隣雪霽萬里月雲開九江春俟乎泰階平然後託微身傾家事金鼎年貌可長新)
(所願得此道終然保清真弄景奔日馭攀星戲河津一随王喬去長年玉天賓)投子山(劉興言詩三雄)
(分漢鼎郊野戰羣龍將軍偶敗此投子空山中周美成詩緬懷魯將軍兵敗携部曲来投衲子衣觧甲飯戎)
(菽誰令名此山異代有餘辱)浮渡山(在桐城東九十里上有三十五巖其可居可遊者三十六西南有獨)
(山直上千仞大江環遶望之若浮夷堅雜志丨丨丨名刹也巖名大通者居半山間視諸巖最勝泉瀑千仞真竒)
(觀也)西硤山(在桐城縣北四十七里吕蒙甘寧伐皖張遼救之至硤石聞城已拔乃退築丨丨丨)天
柱峯(在皖山高三千七百丈周二百五十里山東有瀑布漢武帝嘗登此山即司元洞府九天司命真君所主)
(也獨孤及詩早歲慕五嶽嘗為塵機礙孰知丨丨丨今與郡齋對漢皇南遊日望秩此昭配法駕到谷口禮容振)
(荒外燔柴百神趨執玉萬方會如今封禪壇唯見雲雨晦)大江(在懷寧南百八十里中流與江州池州分界)
南湖(在郡南舊名南園三面依城古木參天湖浸甚廣)潛水(出潛山)皖水(自霍山縣流入經懷)
(寧縣北二里又東南流三百四十里入大江)吳塘陂(在懷寧南二十里皖水所注曹公遣朱元光屯皖大)
(開稻田吕蒙上言皖地肥美若一收熟彼衆必增宜早除之乃征皖破之此塘即朱元光所開也王介甫封舒國)
(詩開國桐鄉已白頭國人誰復記前遊故情但有吳塘水轉入東江向我流)堂閣静山堂(在郡圃以)
(王介甫詩命名詩云皖城終日静如山府掾應從到日閒一水碧羅裁繚繞萬峯蒼翠刻孱顔舊遊筆墨苔今老浪)
(走塵沙髩已斑攬轡羨君橋北路春風枝上鳥關關)英輔齋(在太平寺東乃王禹玉讀書之地公自舒)
(發解至登台輔守朱綽易此名)天柱閣(在郡圃郭功父詩羣山奔來一峯起千丈芙蓉碧霄裏老松)
(自作孤鳳吟潮浪時生三井水)?峯閣(在倅廳乃王介甫通判日讀書之地)擢秀閣(在彰法寺)
(乃陳瑩中讀書之所自此登第黃魯直名而書之)亭館橋公亭(在懷寧北即漢末橋公故居今)
(廢為雙溪寺)涪翁亭(在山谷寺石牛相對)西溪館(在城西一里刺史吕渭所創帶山夾沼為)
(一州勝處)寺觀山谷寺(在懷寧西二十里梁大同二年以山谷名寺東北隅有三祖璨大師塔)
(王介甫留題三祖丨丨丨石壁云水泠泠而北出山靡靡以旁圍欲窮源而不得竟悵望以空歸西北有石)
(牛洞其洞如牛唐李翺諸賢題詠甚多李伯時畫黃魯直坐石牛上魯直因自號山谷道人仍題詩石上云鬱)
(鬱窈窈天官宅諸峯排霄帝不隔六時謁帝開關鑰我身金華牧羊客羊眡野草我世間高真衆靈思我還石)
(盆之中有甘露青牛駕我山谷路又書小石橋下有詩云司命無心播物祖師有記傳衣白雲横而不渡高)
(鳥倦而猶飛)神霄宫(在桐城縣西南五里本為投子名寺政和間改為丨丨萬夀宫)宦周
大夫皖伯(始封于此)朱邑(字仲卿少時為桐鄉嗇夫廉平不苛所部吏民愛敬焉入為大司農)
(後病且死曰我故以桐鄉吏其民必愛我死必葬桐鄉縣人為立生祠今有墓在縣西)吕蒙(初魏遣朱)
(元光大田皖城蒙建議攻皖拔之拜蒙廬江太守又見吴塘陂注)陶侃(領摐陽令有能名)獨孤
及(權載之集其理舒州属歲飢旱而舒人不知凶年發廪賑貸)李翺(為刺史)麯令(為望江令)
(禱雨即應百姓為之立祠後歿因葬焉白居易詩我聞望江縣丨丨撫惸嫠攀轅不得去留葬此江湄)皇
朝樊若水(張編云若水江南人言事不報遂謀北歸先釣魚采石以小舫載絲繩以度江之廣狭開)
(寳中遂詣闕自言有策可取江南令學士院試賜及第授舒州團練推官如若水之策造大艦及黃龍船數千)
(艘將浮江以濟也)王安石(以殿中丞通判舒州及為相又封舒國)黃庭堅(知州召為儀部)
(員外郎)游酢(為太守)人物文翁(舒人為蜀郡守)周瑜(字公瑾廬江舒人孫策取荆州)
(以為中護軍攻皖拔之得喬公兩女策納大喬瑜納小喬後破曹公于赤壁)李白(安祿山反轉仄宿松)
(匡廬間)皇朝潘閬(劉貢父詩話閬字逍遥為詩有唐人風因得罪匿舒州潜山寺為行者題詩鐘)
(樓云頑童趁暖貪春睡忘却登樓打曉鐘孫僅見之曰此逍遥也今寺僧呼之潘已亾去)李公麟(黃魯)
(直有送李伯時歸舒州龍眠詩則當為舒人又見廬州)名賢徐鉉(以直道忤世貶舒三年)徐
俯(字師川山谷之甥也崇觀間僑居同安)題詠古國羣舒地(唐司空水部詩云云當前)
(桐柏關)溪長二水流(徐師川詩有云久留舒子國慣作北門遊山遠三峯出云云)白水
千丈瀑(徐師川詩云云吴塘千頃波)月黑虎䕫藩(容齋随茟黃魯直宿舒州太湖觀音)
(院詩汲烹寒泉窟伐燭古松根相戒莫得出云云按杜甫課伐木詩序云有虎必昏黑摚突䕫人屋壁所謂䕫)
(人者述其土俗耳本無抵觸之義盖誤用之)松竹二喬宅(黃魯直築室皖公城木末置曲欄歲)
(晚對烟雨人家橘柚門獨秀司命峯衆邱遜高寒云云雪雲三祖山)龍舒太守人中傑(唐人)
(殷文圭詩云云風韻堂中心似月)二十七峯常對門(徐師川詩云云)當時我自
愛桐鄉(王介甫封舒國公詩桐鄉山遠復川長紫翠連城碧滿隍今日桐鄉誰愛我云云)行問
嗇夫多不記(王介甫到舒州答平甫詩云夜别江船曉觧驂秋成氣象亦潭潭山從樹外青争出)
(水向沙邊綠半涵云云坐論公瑾少能談祗愁地僻無賓客舊學從誰得指南)外邑官閒應得
看潜峰(羅隠送宿松縣傅堅詩云離江漠漠樹重重東過長淮到宿松縣好也知臨皖水云云春生綠)
(野吳歌怨雲霽平郊楚酒濃留取餘波待張翰明年歸棹一從容)
四六(疏榮鳳闕出鎮龍舒)(古稱佳郡今號潜藩)(市邑頗繁里閭不擾)(雖號次邊實為重鎮)
(矧羣舒之劇郡控九江之奥區)(唯此邦土之封昔者官遊之壤)(近居潜皖之旁密接光黃之境)
(皖伯古城立咎繇之祀潜峯勝地經漢武之游)(北連大霍乃司命之别宫南眺康廬實衆真之靈洞)
(一麾出守寵分刺史之符八柱承天實表元臣之象)(考于方志舊為椘國之附庸驗彼民風尚有漢臣之遺愛)
(符分銅虎皆循吏之遺風洞紀石牛有前賢之陳迹)(久陶聖化非復魯僖之所懲積習仁風乃嘗朱邑之見愛)
(濱江為郡古稱沙脚之卑建議築城今號石頭之固)(真仙所游司命有集靈之宇禪林特盛祖師開說法之堂)
蘄州(蘄春廣濟)(蘄水羅田)(黃梅)
建置沿革(禹貢揚州之域楚地翼軫之分野春秋戰國並属楚西漢為蘄春縣隸江夏郡三國)
(時属魏吴為蘄春郡晉以為縣属弋陽郡東晉改蘄春為蘄陽縣避宣太后諱也北齊置齊昌郡及羅州)
(後周改為蘄州隋廢為郡唐復為蘄州皇朝因之今領縣五治蘄春)
事要郡名蘄陽(曹公與喬蕤戰于丨水之丨)蘄春風俗淳龐近古
(李常廣濟寺記其人丨丨而丨丨)秀民樂扵為儒(同上云云而不輕釋其業彬彬好學有鄒)
(魯道風)形勝南距江(王之義蘄州舊治記云云北接光蔡西連黃岡東峙潜皖)左舒右
黃(張子師廣教院記蘄春古郡云云佳山秀水環絡千里有鼔吹白雲之勝)濱帶江淮(唐大詔令)
(李勣制蘄春之地云云)居江湖絶處(余章三泉堂記云云)占淮壖之上腴(關詠)
(神光觀記蘄西故封浠水故邑溪山重複云云)居三楚之中(史記楚文王徙都于郢江陵為西楚)
(云云)土産蘄簟(韓愈謝鄭羣贈簟詩蘄州笛竹天下知鄭君所寳尤瑰竒携来當晝不得卧一府争)
(看黃琉璃體堅色淨义藏節滿眼凝滑無瑕疵法曹貧賤衆所易腰腹空大何能為自從五月困暑濕如坐深)
(甑遭蒸炊手磨袖拂心語口慢膚多汙真相宜日暮歸来獨惆悵有賣直欲傾家貲誰謂故人知我意卷送八)
(尺含風漪呼奴掃地鋪未了光彩照耀驚童兒青蠅側翅蚤蝨避肅肅疑有清風吹側身酣寢百疾愈却顛天)
(日常炎曦明珠青玉不足報贈子相好無時衰白居易寄簟與元九詩笛竹出蘄春霜刀劈翠筠織成䨇入)
(簟寄與獨眠人卷作筒中信舒為席上珍滑如鋪薤葉冷似卧龍鱗清潤宜乘露鮮華不受塵通州炎瘴地此)
(物最關身)蘄笛(劉禹錫武昌老人說笛歌武昌老人七十餘手把庾令相聞書自言年少學吹笛早事曹)
(王曾賞激往年征鎮戍蘄州楚山蕭蕭笛竹秋當時買林恣搜索典却身上烏貂裘古苔蒼蒼封老節石上孤)
(生飽風雪商聲五音随指發水中龍應行雲絶曾將黃鶴樓上吹一聲占盡秋江月如今老去興猶遲音韻高)
(低耳不知氣力已無心尚在時時一曲夢中吹)山川蔡山(出大龜尚書九江納錫大龜即此山也)
茶山(在蘄水縣北每年造貢茶之所)白雲山(在城北四里)盤龍山(在城南十五里)鳳
凰山(在城北羅真人飛昇于此)静明山(在城東三十里)三角山(在州北七十里有龍潭)
四祖山(在黃梅縣北二十五里即大醫禪師道場)五祖山(在黃梅東北二十五里即大滿禪師)
(道場)烏牙山(在黃梅東北五十里有靈峯院白居易張商英碑記存焉)綀巖(在羅田縣西三十里)
(有瀑泉)大江(上接黃州過伍州巴河蘭溪蘄河下流入舒州宿松界)蘄河(源出大浮山謂之蘄)
(陽口)巴河(源出板石山)浠水(源出于雲山)蘭溪(在蘄水縣産竹之地)井泉三泉
(余章丨丨記米芾書鳳山之隂蘭溪之陽有泉出石罅為蘭溪其在寺庭之除為陸羽烹茶之泉其在鳳山之)
(隂為逸少澤茟之井蘭溪于茶之品第三茶之所最宜王陸二水皆蘭溪一源耳在蘄水縣西蘇子瞻云游清)
(泉寺洗茟泉水極甘王元之題陸羽泉詩甃石封苔百尺深試嘗茶味少知音惟餘夜半泉中月留得先生)
(一片心)亭閣四見亭(在州北塔後范忠宣名)涵暉閣(在郡治子城之上蘇子瞻在)
(黃客有道其勝而誦所賦霽容天在水春態柳藏橋之句先生欣然謂以態易色字此蓋賦丨丨丨也自是丨)
(丨之名益著郭功父寄題呈太守章子平詩天垂星斗數尋近地卷雲山千里来)名宦員半千
(為刺史)皇朝王元之(元之自黃州移蘄州聞啼鳥問其名或曰此名蘄州鬼元之大惡之未幾)
(果卒于蘄蘇子瞻作禽言詩云使君向蘄州更唱蘄州鬼我不識使君寧知使君死人生作鬼會不免使君已)
(老知何晚)范純仁(為殿中侍御史時議濮王典禮出通判安州徙知蘄州)人物吴公瑛
(瑛比部安道之子壯年以母憂服除遂致仕歸隠温公贈以詩)題詠下車書奏龔黃課
(白居易寄蘄州李使君詩云云動茟時傳鮑謝風江郡謳吟夸杜母洛城歡會憶車公笛愁春盡梅花裏簟冷)
(秋生薤葉中不道蘄州歌酒少使君難稱與誰同)春風門外有紅旗(白居易送蘄春李十)
(九使君赴郡詩可憐官職好文詞五十專城未是遲曉日鏡前無白髮云云郡中何處堪携酒席上誰人觧和)
(詩惟共交親開口笑知君不及洛陽時)松花滿椀試新茶(劉禹錫送李蘄州詩薤葉照人)
(呈夏簟云云)
四六(疏榮禁掖擢守邊城)(蘄陽古壘淮右極邊)(内則牧民外而固圉)(當嚴兵備庸折邊鋒)
(雖仰官爐之羨不勝偽冶之多)(既郡計之空窮亦兵威之單弱)(粤由淮南行鐡以来以至蘄口置監而後)
(邊塵滿目每懷蹂&KR1011;之餘郡政勞心尤切癢疴之念)(土産無竒簟特稱于薤葉泉源有品茶可試于松花)
(處江湖之絶處據地則偏當淮甸之極邊恃人而險)(堅甲利兵抗方張之兵勢深溝高壘得固守之民心)
方輿勝覽卷四十九
