方輿勝覽卷六十五宋祝穆撰
叙州(宜賓宣化)(南溪慶符)
建置沿革(禹貢梁州之域秦地東井輿鬼分野入參三度古𤏡國初秦嘗破滇略通五尺道漢)
(武帝遣唐蒙發巴蜀卒自𤏡道抵䍧牱鑿石開道通西南夷置𤏡道縣属犍為郡仍理𤏡道東漢晉宋犍)
(為郡徙治武陽而𤏡道復為支縣南齊復為郡治梁武帝使先鐡討定夷獠乃立戎州梁又置六同郡於)
(如廣縣以六合所同為郡之名隋廢郡而戎州存煬帝廢戎州為犍為郡唐初復為戎州移治南溪太宗)
(時徙𤏡道在蜀江之西三江口明皇改為南溪郡復為戎州武帝時以大水移於蜀江之北即今治也皇)
(朝陞為上州紹聖四年戎倅蘇時曰今車書同聲教一州名戎是夷其民也請易之遂改名叙州領縣四)
(治宜賓)
事要郡名古戎南溪戎𤏡(黃魯直作楊子建集序)叙南(嘉定志西)
(漢𤏡道今丨丨也)風俗朴而易治(李宗丞園記云云然夷漢雜處蓬戶茅簷髽䯽詭服頓首)
(拊掌而歌)士静而文(同上其丨丨丨有丨)夷夏雜居(圖經云云某蠻獠之類不識文字椎)
(䯻跣足鑿齒穿耳以鬼為證驗以殺傷為戲笑)以涪翁重(黃太史祠堂記戎州云云詩書禮義之澤)
(漸漬至今)形勝東距瀘水(圖經云云西連大峨南通六詔北接三榮)鈎帶二江(黃魯)
(直戎州舍利塔銘惟我戎州治漢𤏡道云云撫有蠻獠)控扼諸蠻(譙炎東楼記自漢以來號為重)
(地蓋丨丨石門馬湖丨丨威德固兼用要必有以鎮壓而讋服之者)負山濱江(張鼎修忠利廟記州)
(西南云云地勢險阻)古𤏡道(史公亮宜賓縣譙楼記叙州丨丨丨)介兩蜀間(圖經云云)南
征之道(韋南康贊石門乃隋史萬歲云云)舟車之衝(同上州雖小實當云云冠蓋往來相)
(望)土産荔支(郡國志𤏡在施夷中古謂之𤏡僮之富以丨丨為業黃魯直詩云王公權家荔支)
(綠肥廖致平家綠荔支試傾一杯重碧色快剥千顆輕紅潑醅蒲萄未足𢾗堆盤馬乳則同時誰能同此勝)
(絶味惟有老杜東楼詩)苦笋(黃魯直有丨丨賦云𤏡道苦笋冠冕兩川苦而有味如忠諫之可活國多)
(而不害如舉士之皆得賢又詩云岑寂東園可散愁膠膠擾擾夢神遊萬竿苦竹旌旗卷兩部鳴蛙鼓吹休)
(又從斌老求苦笋詩南園苦笋味勝肉籜龍稱冤蒙採錄煩君便致蒼玉東明日風雨皆成竹)山川東
山(在州城東門外有報恩寺塔高二百尺)蘭山(在𤏡溪縣界圖經云蘭生於深林石門尤多有春蘭)
(秋蘭崇蘭鳳尾蘭竹蘭石蘭春蘭花生於葉之下崇蘭花生於葉之上黃魯直幽芳亭記一榦兩三花而香有)
(餘者蘭一榦十數花而香不足者蕙)小梁山(在宜賓縣四時常雨霖霪不絶俗呼為大漏天小漏天)
南山(去宣化縣三里與犍為接境)洞山(在宣化縣西一里有登眺之勝)夷牢山(在宣化縣)
(界南二蘇有過宜賓見丨丨亂山詩即此)漢陽山(在慶符縣下西接犍為)朱提山(在故開邊)
(縣界漢書云丨丨丨出銀諸葛亮書漢嘉金朱提銀採之不足以自食韓退之贈立之詩我有雙飲醆其銀得)
(朱提)平蓋山(在南溪縣西十五里分三山九隴惟平蓋一山特出衆山之上山頂圓平)峯巖(在宜)
(賓西百里山坡荔支連阡多属廖氏)青衣江(在南溪縣南十五里舊經云古有青衣國與叙州相隣其)
(人因賈至蜀見漢衣冠遂求内属因以名焉)馬湖江(源出沉黎實大渡之支流從馬湖部落之後舟)
(行十餘日方至平夷合石門江至三江口會蜀江)汶江(去南溪縣十步)鎻江(兩岸大石屹立因置)
(鐡絙横截其處控扼夷羌)蘇溪(自州治泝流十里有前後潭瀑布自懸崖千尺而下)涪溪(李嘉謀記)
(黃太史紹興初章蔡用事以前史官得罪安置黔州二年移戎州方公之遷以涪州别駕因自號為涪翁)
(放浪山水間初不知有遷謫困窮之意城南有溪公游而樂之命之曰涪溪其後溪山悉以是名)滇池
(在州西二十里一名天池一名波凌池其池長五十里闊七里風雷一動波浪凌山中有芙荷别駕牟孔錫詩)
(天池十里如鑑湖荷花可折魚可鱠)黑水(輿地志華陽黑水惟梁州今出南寕州南廣縣汾關山北至𤏡)
(道縣入江一名皂水)亭院東州道院(在州治之内)荔支廳(在倅廳名曰萬朵紅最為)
(佳品又一本在尉廳一株四柯西南一柯獨肉厚而味甘黃魯直云)江山偉觀(在郡治)大雅
堂(眉人楊素從黃庭堅謫戎州嘗曰安得一竒士而有力者盡刻杜子美東西州及䕫州詩使大雅之音復)
(盈三巴之耳哉素聞之欣然拏舟訪黃於戎請攻堅珉募善工作華堂以宇之黃偉其言悉書子美詩潰之因)
(名其堂曰大雅且為記)樓亭西樓(在州治陸務觀畫船衝雨入戎州縹緲山横杜若洲須信時)
(平邊候靜傳烽夜夜到西樓)東楼(杜甫宴戎州楊使君東楼詩勝絶驚身老情忘發興竒坐從歌妓密)
(樂任主人為重碧拈春酒輕紅擘荔枝楼高欲愁思横笛未休吹)鎻江亭(黃魯直鎻江亭酌酒詩西)
(來雪浪如炰烹兩崖一葦乃可横酒杯未覺浮蟻滑茶鼎已作蒼蠅鳴山繞楼臺鐘鼓晚江觸石磯碪杵鳴)
(鎻江主人能致酒勸渠久往莫終更鎻江亭上一樽酒山自白雲江自横陸務觀詩千尋鐡鎻還堪恨空)
(鎻長江不鎻愁)味諫軒(桯史云戎州冇蔡次律者家于近郊魯直嘗過之延以飲有小軒極華潔檻外)
(植甘子數株因乞名焉題之曰味諫軒後王子予以橄㰖遺之魯直有詩云方懷味諫軒中菓忽見金盤橄㰖)
(來)寺院無等院(在州南門外魯直以元符間寓居作喬木庵今猶存其寺額亦魯直筆蹟陸)
(務觀詩文章何罪觸雷霆風雨南溪自醉醒八十年間遺老盡壞堂無壁草青青)壽昌院(在城北門)
(外有浮圖高二百尺東坡過戎州艤舟遊此壁間有留題)名宦先鐡(梁武帝使先鐡計定夷獠乃立)
(戎州以鐡為刺史)張九宗(為刺史撰花臺寺記云)人物任永(後漢李崇傳載永𤏡道人)
(長於歷數公孫述招之托盲不至)隗相(事母孝母好飲江水中流有横石生為橋漢徵為郎)黎幹
(叙之士人唐史有傳)皇朝廖琮(宜賓人同眉山二蘇登進士第)名賢黃庭堅(紹聖初以)
(修史貶涪州移戎州安置自號涪翁)題詠夜泊防虎豹(岑參發犍為至泥溪作云云朝行逼)
(魚龍一道鳴迅湍兩邊走連峯猿拂岸花落鳥啼巖樹重煙靄吳楚連泝沿湖海通)亂山圍古郡
(子瞻叙州詩江水通三峽州城控百蠻云云市易帶羣蠻瘦嶺春耕少孤城夜漏闌往時邊有警征馬去無還)
(自頃方從化年來亦欵關頗能貪漢布但未脱金環何足爭強弱吾民盡玉顔)
四六(漢開𤏡道唐立戎州)(眷此叙南隸于蜀左)(郡在萬山之㡳俗居羣獠之中)
(荔支紅熟曾吟杜叟之詩苦笋綠肥更入涪翁之賦)(雲出無心且聊爾陽臺之下春行有脚又移𤏡𤏡道之間)
懷安軍(金水金堂)
建置沿革(禹貢梁州之域天官東井輿鬼之分野周及春秋戰國為蜀地二漢属廣漢郡新都)
(縣地晉属新都郡宋属廣漢郡南齊亦如之西魏置金淵縣及郡以金堂山為名隋廢郡属簡州唐避高)
(祖諱改金水縣属簡州又置金堂縣属益州前後蜀因之皇朝曹翰奏請建置為軍遂割簡漢支邑陞金)
(水縣為懷安軍今領縣二治金水)
事要郡名金淵風俗土瘠民稚(蹇汝明永惠院記懷安小國寡民邈處西南六)
(十驛遠宅於深山大谷之中土瘠而無他産民稚而無他技)士務力學(前人軍學記土瘠人淳云)
(云)形勝環郡皆山(蹇汝明澄江樓記云云其西北長岡峻嶺連亘相属)山雄峙而
江洪深(金淵志山之雄峙從梁劔而來江之洪深自堋灌洛而至)介山峽之阻(李曼卿澄)
(江楼記有云懷安丨兩川間丨丨丨丨地勢險要)有雲峯月峽之勝(金淵志懷安蕞爾國)
(而云云英靈秀崒鍾為人物)介三大府(郡志壤地褊小介于益梓遂三大府之間)城依雲
麓(晁公武作雨零堂記云云而中江縈之氣象葱欝巖壑洲渚之美映帶左右)軍不如縣(圖經)
(懷安縣二而鎮九以縣而言金堂為大以鎮而言古城為富諺謂云云縣不如鎮)山川東山(在城)
(東郡之主山)雲頂山(在城西十五里一名石城山上有神泉及祥符寺有楠樹已枯有石離而為二)
(先是頭陁語曰五百年後寺當廢若楠再生石再合然後復興果如其言)白神山(在城西南高五十步)
(周逥三里)金水山(在本縣北四十里本名銅官山)三學山(在金堂縣東北十里山有佛迹石理)
(堅潤瑩白如玉非世間追琢所能又有神燈及有法海普濟廣濟三寺李義山為八戒和尚謝復三學精舍)
(表云况丨丨丨夜有神燈朝明佛足風飄雨濕且無金燼落時蘚剥苔侵尚有寳花承處又有碧玉佛龕藕)
(絲袈裟錦字多心經具葉金字湼槃經寺前後檜栢皆隋唐故物又有飛石乃自雲頂山飛來又有鸚鵡塔乃)
(鸚鵡能念佛死遂瘞于塔王雍詩五色琉璃白晝寒當年佛脚印旃檀藕絲織出三衣妙具葉經傳一偈難)
(夜看聖燈紅菡蓞曉驚飛石碧琅玕更聞鸚鵡因緣塔八十山僧試說看)中江(在軍西北源從漢州彌牟)
(雒水毗橋等三水會為一江)三江(即大江中江北江也)柳溪(在金水縣南七里嘗有柳葉從穴出)
洛江(在金堂縣北三十里)堂閣淳簡堂(在郡治之内)紫雲閣(在郡治之北)名
宦皇朝張天祺(嘗宰金堂召為監察御史論新法不合王安石之意天祺曰不知天下笑參政)
(也謫監鳳翔司竹監海内稱為小横渠)人物叚翳(後漢新都人習易經明風角今天慶觀即翳故)
(宅)王忳(新都人范曄書忳為大度亭長即金堂也)皇朝張正(金水人也國朝建軍以來破荒)
(登科自正始盖天慶間仕至太常少卿子公紀)張公紀(景祐間登第仕至太常少卿父正守筠公紀亦)
(領衡陽比境分符范蜀公蘇老泉李大臨俱以詩餞送之及授代父同舟而歸且俱至常卿時人榮之)謝
湜(字持正金堂人霧隱先生守中之子年十六伊川先生侍親官廣漢公往從之集中有與謝推官書是也)
題詠霈作東州雨(羅大全送孫太冲守懷安詩願挽玻瓈江云云)桃李照城郭
(勾龍行父送孫太冲詩金淵春三月云云石峽頳鯉魚時時醉賓幕)
四六(䟽綸玉陛植戟金淵)
(深山大谷之僻居土風甚朴逹宦高人之罕至地望亦輕)(陞一小縣雖斗壘之強名介三大邦獨雲山之差勝)
廣安軍(渠江新明)(岳池和溪)
建置沿革(古梁州之域東井輿鬼之分野統於鶉首春秋戰國為巴地秦及二漢属巴郡之宕)
(渠墊江安漢三縣地晉蜀巴郡及巴西郡地宋属巴部巴西及南宕渠二郡地南齊因之西魏属流江宕)
(渠墊江三郡隋属宕渠巴西涪陵三郡唐属渠合果三州皇朝初置廣安軍以合果渠三州相去差遠山)
(川險僻多聚寇攘故置為軍領縣四治渠江)
事要郡名賨城風俗賨人剽勇(應劭風俗通云云)人物間出(郡縣)
(志近世以來儒風尤勝云云不减果遂之風)形勝南鄰渠水(寰宇記隋大業間自賨城縣故)
(城移於今理云云東枕大溪圖經云右倚秀屏左瞰渠江)北接通川(何云中宕渠廣安駐泊記)
(南連巴徼云云複嶺東横清江西下林深箐密巖穴幽邃)介三州間(圖經丨乎果合渠丨丨之丨)
土産紫梨(廣安軍梨有數種入口即化者為上左太冲蜀都賦所謂丨丨津潤是也世謂廣安有)
(十似紙似池席似蘇梨似耿魚似嘉猶之可也他則未必皆然若所謂金羹玉飯與夫紅腊丨丨則不為溢美)
(金羹謂鴨也)山川秀屏山(即軍所倚峭壁森聳草木叢茂宛若屏障)皛然山(在廣安縣)
(之東詳見渠州盖相接境)龍穴山(在岳池之封山去縣五里有唐何少卿讀書堂)漢山(在岳池縣)
(南五里有王文雅者煉丹于此)□山(在岳池縣東南三十里最高大)羊山(此山下十許里有洞曰角)
(竹元豐間張諫議廷堅諸公讀書于此)渠江(在城東三百步)濃水(出於龍扶速山東流入渠江)
洄水(下注渠水縈廽為潭)篆水(去渠江縣五里有石州水之灌輸其間者渦停渠别莫知其幾中兩)
(渠相距二尺廣深半之可受流觴天巧致然非人力䟽鑿人多游焉)井泉石龍泉(在報德禪院經)
(藏坐脚以自然全石為之初石工刻就龍形自爾龍口水滴今廢)樓亭秀屏樓(在郡治)戲
仙亭(在渠江縣北十里相傳有女子游戲其上張無盡詩濃洄江水瀉高灘中有神龍久屈蟠衆樂妙)
(音時響亮雙娃長袖忽瓓珊世間變化無非幻閣上登臨正好歡觀幻見真真亦幻谷花巖草謾凭欄)名
宦皇朝李晊(開寶初建軍以晊知軍事)朱昂(知軍後入居翰林)人物馮緄(舉孝)
(廉七遷為廣漢属國)皇朝張庭堅(渠江人為右正言後與黨籍)黎錞(渠江人任直講英宗)
(以蜀士問毆陽脩對曰文行蘇洵經術黎錞帝大悅)安丙(字子文渠江人吳䂀即偽位丙矯密詔誅䂀除)
(四川宣撫使召為樞密知潭州奉祠家居漢中叛兵莫簡張福等殺總領楊九鼎以叛再除宣撫未幾賊平西)
(蜀再安)題詠欲說賨城好(憲使何志熙詩云云先誇萬物妍金羹收稻後紅腊落梅前照)
(座梨偏紫堆槃荔更鮮雪藤尤異産應不數花牋)
四六(塗鵶禁掖分虎賨城)(山峙秀屏石流曲水)
(依巖負險多佩劔以撞搪宣化承流援建牙而弹壓)(畫戟朱轓雖曰州城之陋紫梨紅腊頗夸方物之竒)
長寧軍(安寧)
建置沿革(禹貢梁州之域東井輿鬼之分野古夜郎之國漢犍為郡漢陽江陽縣地晉宋齊並)
(属犍為郡之江陽縣朱鳶郡之漢陽縣隋属瀘川郡之江安縣唐属賢州之鹽泉縣唐置羈縻等十四州)
(属瀘州唐末廢四川存者十州僖宗在蜀韓秀昇之亂淯井道梗偽蜀王建置淯井刺史國朝初置淯井)
(監属瀘州神宗朝取夷人納十州地以属焉徽宗陞淯井監為長寧軍創武寧縣為軍治中興加沿邊都)
(廵檢使舊差武臣自乾道始差文臣陞安夷寨為縣名曰安寧今領縣一治淯井監)
事要郡名武寕風俗地多瘴疫(祥符年中運司申請云云)漢夷交易
(長寧軍申運司漢戶許典賣熟夷田漢戶田土不許夷人買)集夷為軍(自大中祥符以來每有邊)
(事則屯集名夷義軍為用屢獲功賞今安寧縣所管十姓十九姓𤏡戎皆義軍也國朝著令義軍之長咸命以)
(官得世襲歲給鹽絹及冬夏犒賜)酒茗弛禁(圖經極邊云云是以人樂其生王章嘉魚泉記兵)
(厨之酒冠於東州)聲教所漸(同上唐因四夷内属之勢即西南夷部落開山洞置州縣雖貢賦版)
(籍多不上戶部而聲教所暨漸如華風)形勝西境馬湖(圖經云云南控烏蠻東介安溪北接)
(綿水)左連阿水(趙招討平夷表云云右連石門)外鄰蕃蠻(圖經云云内接瀘戎僉廳記)
(控扼蠻蜒捍蔽瀘叙)常當兵衝(軍學記瀘南邊面闊遠有警則長寧云云)土産鹽井(圖經)
(初人未知有井俄有牧人辨其鹹告之有司乃置監鬻鹽其井不鑿而自成十州五團記羈縻十州獻其鹽池)
(官後為淯井監然自唐末僖宗朝淯井之鹽已給蜀用)笻竹䈮醬(郡志今夷衆開箐路芟去丨丨)
(少有之惟多丨丨可以入藥)山川寳屏山(軍治之主山與棫山諸峯相對)牛心山(在軍)
(治左)筆架山(在軍治右)燕巖(去軍北三里許在樓真洞路旁石巖森列數百虞易簡有記)水
簾洞(去寧遠寨三里山泉扵巖前滴下)楒子洞(在郡北三十里内有朝真洞在絶頂棲真洞在)
(山谷之坳名勝來游皆有詩)介湖(在郡治西城下中植荷芰)東溪(發源白崖山與嘉魚泉合)西
溪(發源越王山與桃源溪合)硯石溪(在牛心山後岸石如磬可以為硯)涇灘瀑布(自山)
(頂飛流而下幾數十丈下有深潭)井泉嘉魚泉(去城一里馬鞍山之趾泉漱石湧出有小魚四)
(時如一不增不長故以名之邦人釀酒必用山後糯米及嘉魚泉則味極甘否則剛硬)樓閣欎藍
樓(在介湖上)臨流閣(瞰嘉魚泉)亭榭登雲亭(在寳屏山上每歲九日登高于此)小
桃源(相傳有耕者得一銅牌曰丨丨丨其上有詩云綽約去朝真仙源萬木春要知竊桃客定是會稽人)
(其水發源筆架山在軍城冷水溪之上嘉定己巳太守張公市民田種植桃李創置亭榭曰仙津橋桃源洞亭)
(曰蒸霞堂曰詥然)小離堆(在城北岸溪上崇德廟前溪中有怪石似離堆之象因作亭於此榜曰丨)
(丨丨)名宦皇朝劉堯年(建軍之初以堯年權發遣軍事卜漏之變堯年以諸路兵為先鋒忠)
(勇恊濟卒平寇難)甄援(中興遺史載建炎間苗傳劉正彦為亂高宗退居顯寧寺張浚吕頥浩等遣兵)
(勤王遣援携蠟彈間行入顯寧寺高宗始知勤王消息後以閣門宣贊權軍事譙樓記載其補天浴日之功盖)
(謂此)人物單演之(乾道辛卯破荒以明經中外省)題詠蠻錦織成詩(歸田錄載)
(蘇子瞻嘗於淯井監得夷人所賣蠻弓衣其文織成梅聖俞春雪詩蓋其名重傳於夷狄)醉眼誰能
望夷落(楊君登寶屏詩云云平生逸興斷鴻邊)武陵勝處今何在(張師䕫云云不)
(聞沿流問花落)
四六(瀘水遐陬肇唐室之羈縻夜郎故境成安夷之聚落)(儀鳳之初羅陽建郡天授以後思峩啟封)
(右横筆架而下瞰藕湖背倚寳屏而前矗棫嶺)(淯井煑鹽或少禆於財計蠻鄉織錦亦能重於詩章)
富順監
建置沿革(禹貢梁州之域東井輿鬼之分野春秋戰國為巴地秦為巴郡漢武初置犍為郡東)
(漢末劉璋分犍為立江陽郡江陽縣仍属焉江陽縣有富義井後周置洛源郡及富世縣隋廢郡以縣瀘)
(州唐因之後避太宗諱改為富義縣皇朝平属以瀘州富義縣地置富義監尋改富順監熙寧置富順縣)
(尋省今隸潼州府不領縣)
事要郡名釡川風俗俗慤而愿(教授錢士開泮水巷記)俗知禮遜
(同上天聖初赤崖斗郎春犯命旋即討平今之夷人多其子孫其丨尚多不中而髽近始服青布刺綉紋呼為)
(上獠漸陶既久習丨知有丨丨)仍有夷風(郡縣志云云)士競於文(泮水巷記云云)形
勝南距戎瀘(李昌金山驛記云云北走普資)大江環其下(泮水巷記翠讞絡繹張其)
(前丨丨繚繞丨丨丨)奠梁蜀之東(知監趙齊題名記富順云云為水陸之會)擬於列藩
(金川驛記舊制等於諸縣嘉祐以新例云云)土産鹽井(寰宇記縣有丨丨人獲厚利故曰富世)
(郡志劔南鹽井惟此最大舊日為額八百餘斤今日額千五百餘斤楊光清操堂記三榮富順産鹽其地號)
(為貪泉)山川東山(在監治東)龍山(在監治後)凌雲山(在監西養秀山西北大江前横)
(一峯突兀為監人登臨之地)馬腦山(在監西與凌雲相接西北諸山惟此最高下即中巖)聖燈
山(在監西五里)養秀山(在監西峯聳秀)中巖(在監西北二里富順三巖惟丨丨山勢盤薄林)
(木葱茂有叢林氣象)北巖(在監北有五百羅漢洞及水簾)内江(發源漢州雒源歴監之南門自東而)
(西此地因號金川)西湖(在監之西相傳有此監即有此湖皇祐間周侯延雋有記仍有亭榭)堂舍
霧隱堂(在中巖趙丞相沂公謁中巖大士獲以夢告明年舉于卿公為文記之有雲霄横翔之語後人)
(為建斯堂)振文樓(在監南魏了翁為記)榕齋(在監治以榕木名)西疇(由城之南絶江而上)
(西行計六十里其地廣六十畝萬松森列嘉樹離立乃李氏丨丨趙公遡記有亭臺花木之勝盤據一山)名
宦皇朝張宗誨(天聖間為守赤崖夷賊斗郎春等面縳請降)人物丁處榮(家於)
(富義王均叛處榮與押衙李英恪詐降即擒斬斗郎春賜奬諭擢為州長史)李見(英恪之子隱神龜山)
(有讀易洞)李文淵(治平間登第仕至朝議大夫)題詠置吏撫南夷(司馬君實送張)
(寺丞知富順監詩漢家尺五道云云欲使文翁化兼令孟獲知盤堆䈮醬實歌雜竹枝辭)夷居半巖
壁(韓子華送周知監詩云唐家諭巴蜀通道至卭𤏡列郡徼西南云云)民俗半夷風(韓縝詩劔)
(外吾能說山川大扺同君行在巴徼云云火田租賦薄鹽井歲時豐)所資鹽井利(韓子華詩土瘠)
(事刀耕家無終歲蓄云云持易他州粟)山高地窄江水惡(韓繹詩蜀土風景信不好君之)
(所治西南夷云云刀耕火種黎民疲)街巷家家小酒旗(解旦詩亭臺處處垂楊影云云)
四六(䟽恩宸陛擢守富川)(雖云一監可擬列藩)
(火田租薄故罕事於農耕監井利優故多趨於商販)(監特強名敢擬諸邦君之貴事雖專逹不過一大縣之封)
方輿勝覽卷六十五
