方輿勝覽卷三十二宋祝穆撰
京西路
襄陽府(襄陽宜城)(榖城南漳)
建置沿革(禹貢荆豫二州之域楚地翼軫之分野扵周諸國則榖鄧鄾盧羅郡之地春秋時属)
(楚襄陽城本楚之下邑秦兼天下自漢以北為南陽今鄧州是也自漢以南為南郡今荆州是也襄陽乃)
(南陽南郡二郡之地東漢劉表為荆州刺史始理襄陽魏分南郡置襄陽郡自赤壁之敗魏失江陵南守)
(襄陽西晉為荆州治所羊祜杜預皆鎮襄陽東晉于襄陽僑置雍州遂為雍州刺史治所梁置南雍州西)
(魏改曰襄州隋唐皆為襄州唐復陞為山南東道節度以襄州為襄陽府皇朝因之真宗潜藩陞襄陽府)
(寳慶以京湖制置安撫兼領今統郡七領縣四治襄陽)
京西轉運提刑提舉置司
事要郡名古雍古峴襄漢榖城(古榖伯國)鄼城(在榖城縣)
(蕭何所封)鄧城(古樊邑仲山甫之國)風俗其民尚文(舊志宋玉王逸張悌習鑿齒之徒實)
(生于此土故云云)田土肥良(蕭子顯齊志雍州序襄陽云云桑梓野植盖處處而有)俗尚
豪侈(舊志魚洪徐鯤皆襄陽人尚豪侈人化之府中謠曰北路魚南路徐)□雜難理(曲江襄州)
(刺史遺愛銘序江漢間州以十數而襄陽為大昔名三輔之雄今則一都之會故在晉稱南雍在椘為北津厥)
(繇丨丨亦云丨丨)形勝北據漢沔(諸葛亮說先主曰荆州云云利盡南海東連吴會西通巴)
(蜀此用武之國)西接梁益(庾翼疏襄陽荆楚之舊云云與關隴咫尺北去河洛不盈千里土沃田良)
(方城險峻進可以掃盪秦隴退可以保據上流)外帶江漢(魯肅說孫權曰云云内阻山陵有金城之)
(固沃野萬里士氏繁富)北接宛許(庾亮表云云南阻漢水其險足固其土足食)南包臨
沮(習鑿齒記云云北接隂鄧)獨雄漢上(趙善俊告詞爰念襄陽云云蔽淮右而處荆河之奥壤接)
(洛南而據漢沔之要區田土肥良山澤淵邃)西控蜀漢(張松告詞襄陽重地控制上流云云東帶)
(吴楚自古用武之地三國之所必争)吳會上游(本郡志江漢之紀居丨丨之丨丨楚蜀之交以襄陽)
(為重鎮)峴山亘其南(前人云云檀溪帶其西)挟大漢以為池(晉順陽碑文云)
(云面崇山以為固)壓平楚之千里(魏泰文選楼賦漢流東下楚山南峙西挟沮漳北通鄧鄙)
(据蜀粤之上流云云雲夢七澤之富方城漢水之大畫工吟茟之所不能盡者皆致吾几席之中)南北
必争之地(郭見義營造記跨荆豫之遠走江淮之衝號丨丨丨丨丨丨)襄陽江陵勢
同脣齒(郡志云由江陵步道五百里至襄陽勢同脣齒無襄陽則江陵受敵)臂淮楚面巴
蜀(孫冲賦丨丨丨而丨丨丨足交廣而首畿甸)山川峴山(去襄陽十里十事道志羊祜嘗與從)
(鄒潤甫登丨丨垂泣曰自有宇宙便有此山由来賢達勝士登此遠望者多矣皆湮没無聞潤甫對曰公德冠)
(四海道嗣前哲令聞令望當與此山俱傳後人思慕遂立羊公廟并碑李白丨丨懷古詩訪古登峴首憑高)
(眺襄中天清遠峯出水落寒沙空弄珠見游女醉酒懷山公感歎𤼵秋興長松鳴夜風李涉詩方城漢水舊)
(城池陵谷依然身世移歇馬特来尋故事逄人惟說峴山碑)襄山(荆楚記水駕山而下者皆呼為襄)
萬山(在襄陽西十里有觧佩渚即鄭交甫遇龍女觧珠之所詳見復州)鳳山(在襄陽東南梁韋叡)
(立寺)伏龍山(襄陽榖城皆有之曾鞏知州嘗祈雨扵此山)卧龍山(在襄陽縣有高陽池)白
馬山(在襄陽城東南十里以白馬泉名每年三月三日刺史褉飲于此)馬鞍山(一名登楚山高)
(處有三磴即劉洪山簡九日宴處)百丈山(在襄陽南二十里舊傳云有麝香獸劉表遣人採藥得麝)
(香數斗)榖山(在榖城西北六十里寰宇記諸山雲起此山無雲終不䧏雨)屛風山(在榖城北)
(九十里有白玉堂仙人扵此得素書)獨樂山(在鄧城西七里諸葛亮嘗登于此作梁父吟)荆山
(在南漳縣西北八十里禹貢云荆及衡陽惟荆州即此是也有抱璞巖云是卞和宅)鹿門山(在宜城東)
(北六十里上有二石鹿故名後漢龐德公與龐藴孟浩然皮日休俱隠于此)漢江(出嶓冡蘇子瞻詩)
(襄陽逄漢水宛似蜀江清文王化南國遊女儼如卿)襄水(亦名洓水在襄陽西北五里)沮漳水
(水在中廬鎮)粉水(在榖城北六里南雍州記蕭何夫人漬粉鮮㓗異扵諸水故名)檀溪(在襄)
(陽縣西南郡縣志云蜀先主乘的顱馬西走至此溪一躍而過)沉碑潭(杜預南征紀功勒為二碑一沉)
(萬山之下一立峴山之上鮑溶詩襄陽太守沉碑意身後身前幾年事漢江千里未為沉水底魚龍應識字)
井泉金沙泉(在宜城縣東一里造酒極美世謂之宜城春又名竹葉酒)亭臺漢廣亭
(在府治南望羣山環繞有漢水映帶平陸萬里故名)峴山亭(歐陽永叔記峴山臨漢上望之隠然蓋諸)
(山之小者而其名獨著于荆州者豈非以其人哉其人謂誰羊祐叔子杜預元凱是已方晉與吴以兵争常倚)
(荆州以為重而二子相繼于此遂以平吴而成晉業其功業已蓋于當世矣至于流風餘韻藹然被于江漢之)
(間者至今人猶思之而扵思叔子也尤深盖元凱以其功而叔子以其仁二子所為雖不同然皆足以垂于不)
(朽余頗疑其反自汲汲扵後世之名者何哉傳言叔子嘗登兹山慨然語其属以為此山常在而前世之士皆)
(已湮滅于無聞因自顧而悲傷然獨不知兹山待已而名者也元凱著功于二石一置兹山之上一投漢水之)
(淵是知陵谷有變而不知石有時而磨滅也豈皆自喜其名之甚而過為無窮之慮歟將自待者厚而所思者)
(遠歟山故有亭世傳以為叔子之所遊止也故自其屢廢而復興者由後世慕其名而思其人者多也熙寧元)
(年余友人史君中輝以光祿卿来守襄陽明年因亭之舊廣而新之周以回廊之壯又大其後軒使與亭相稱)
(君知名當世所至有聲襄人安其政而樂從其遊也因以君之官名其後軒為光祿堂又欲紀其事于石以與)
(叔子元凱之名並傳于久遠君皆不能止也乃来以記属于余余謂君知慕叔子之風而襲其遺迹則其為人)
(與其志之所存者可知矣襄人愛君而安樂之如此則君之為政于襄者又可知矣此襄人之所欲書也若其)
(左右山川之勝勢與夫草木雲煙之杳靄出沒于空曠有無之間而可以備詩人之登高寫離騷之極目者宜)
(其覽者自得之至于亭屢廢興或自有記或不必究其詳者皆不復道)望海亭(在卧龍山頂上李紳)
(題烏盈兔缺天涯迥鶴背松梢拂檻低湖鏡坐隅看匣滿海濤生處辨雲齊夕嵐明滅江帆小煙樹蒼茫客思)
(迷蕭索感心俱是夢九天應共草萋萋)呼鷹臺(在鄧城東南一里蘇子瞻詩莫上丨丨丨平生笑)
(劉表表有野鷹来曲)館驛善謔驛(襄州有驛名善却唐之丨丨丨也乃淳于髠放鵠處柳宗元和)
(劉禹錫丨丨丨奠淳于先生者即此池)古蹟冠蓋里(荆州記峴首山南至宜城百餘里其間雕)
(墻峻宇漢宣末有刺史二千石數十家朱軒華蓋晻映扵太山下號丨丨丨杜審言詩冠蓋仍為里臺池尚)
(識名)文選樓(梁昭眀太子立聚賢士共集文選)習家池(襄陽記峴山南有習郁大魚池依范)
(蠡養魚法當中築一釣臺將亾敕其兒曰必葬我近魚池山季倫每臨此必大醉而歸按郁後漢人封襄陽公)
(即鑿齒之先也)大隄城(今城是也李白有大隄曲李善美大隄曲云酒旗相望大隄頭隄下連墻隄)
(上楼日暮行人争渡急槳聲幽軋滿中流)長渠(在宜城縣曾子固記荆及康狼楚之西山也水出二山之)
(間春秋之世曰&KR0739;水楚屈瑕伐羅及鄢亂次以濟是也其後曰夷水水經所謂漢水過宜城是也其後避桓温)
(父名改曰蠻水是也秦昭王使白起攻楚去&KR0739;百里立碣壅是水為渠以灌&KR0739;&KR0739;楚都也遂拔之漢惠帝改曰)
(宜城宋武帝築宜城之大隄為城今縣治是也而更謂&KR0739;曰故城&KR0739;入秦而白起所為渠因不廢引&KR0739;水以灌)
(田田皆為沃壤今丨丨是也令孫永曼叔理渠皆復其舊謁余文以為之記)名宦劉表(為荆州刺)
(史軍馬入宜城遂理襄陽)關羽(字雲長攻曹仁扵樊圍吕常扵襄陽破降于禁威震華夏曹操議徙都以)
(避其銳)羊祜(字叔子太山南城人出鎮南夏甚得江漢之心後卒百姓為建碑于峴山望其碑者莫不)
(墮淚杜預名曰墮淚碑祜與吴將陸抗相對使命交通抗嘗病祜饋之藥抗服之無疑心人多諫抗抗曰丨)
(丨豈酖人者時談以為華元子反復見于今)杜預(字元凱京兆人羊祐舉預自代都督荆州)山簡
(字季倫河内懷人也為征南將軍都督荆湘鎮襄陽每至習家池未常不大醉而歸時人歌之曰山公何所詣)
(往至高陽池日暮倒載歸酩酊無所知醉時能騎馬倒著白接䍦舉鞭問葛強何似并州兒李白襄陽歌落)
(日欲沒峴山西倒著接䍦山下迷襄陽小兒齊拍手攔街争唱白銅鞮傍人借問笑何事笑殺山公醉似泥君)
(不見晉朝羊公一片石龜頭剝落生莓苔淚亦不能為之墮心亦不能為之哀清風明月不用一錢買玉山自)
(倒非人推舒州杓力士鐺李白與爾同死生襄王雲雨今何在江水東流猿夜聲)陶侃(劉洪為荆州辟)
(侃為南蠻長史)裴度(為節度使)沈約(為襄陽令)元結(嘗參山南東道攝領府事)皇朝潘
美(為山南東道節度使)趙普(為山南道節度使)岳飛(繫年錄紹興五年復郢州遂引兵復襄陽)
(六年為京西宣撫使置司襄陽)尹洙(授山南道掌書記)人物宋玉(宜城人有宅在城内陸)
(龜蒙詩自從宋玉賢特立冠耆舊離騷既日月九辯即列宿卓然悲秋詞合在風雅右)王逸(宜城人注)
(楚詞)龐德公(後漢南郡襄陽人也居峴山南廣昌里未嘗入城府夫妻相敬如賓時劉表延請不能屈)
(乃就候之曰先生若居畎畝而不肻官祿後世何以遺子孫公曰世人皆以危今獨遺之安後遂携妻子登鹿)
(門山採藥不返司馬德操嘗詣龐德公值德公上冡德操徑入其室命德公妻子速作黍云徐元直當来就)
(此共談其妻子供設須臾德公還直入相就不知何者是客也)龐統(字士元襄陽人從父德公以為鳳雛)
習鑿齒(襄陽人博學洽聞以文章稱)馬良(諺曰馬氏五常白眉最良)張柬之(以賢良召)
(年七十餘對策第一)孟浩然(襄陽人也隠鹿門山年四十遊京師王維私邀入内省俄而玄宗至詔浩)
(然出問其詩云不才明主棄多病故人疎玄宗曰朕亦何嘗葉才因放還山今郡治有孟亭)杜審言
(襄陽人有孫曰甫有故宅在焉曾子固嘗有詩以紀其事)皇朝胡旦(鄧城人進士冠天下)魏泰
(襄陽人章子厚欲官之拂袖還家)米芾(襄陽人)題詠送别峴山頭(梁簡文帝詩分)
(手桃林岸云云君欲寄音信漢水向東流)江漢變鄒魯(元帝示荆州吏民詩方今丨丨士丨為丨)
(丨俗)漢池水如帶(沈約别謝文學詩云云巫山雲似盖一望沮漳水寧思江漢會)南關繞
桐柏(江淹望荆州詩奉詔至江漢始知楚塞長云云西岳出魯陽)控帶荆門遠(韓愈送李)
(尚書赴襄陽詩帝憂南國切改命付忠良壤畫星摇動旗分獸簸揚五營兵轉肅千里地還方云云飄浮漢水)
(長賜書寬属部戰馬隔鄰疆縦獵雷霆迅觀棋玉石忙風流峴首客花豔大隄娼富貴由身致誰教不自強)
盧羅遵古俗(陸龜蒙續襄陽耆舊傳作詩云漢水碧于天南京豁然秀云云鄢郢迷昔囿)訪
古登高峴(李白詩云云憑高眺襄中天晴遠峯出水落沙塞空)山色郡城頭(岑參詩别)
(乘向襄州蕭條楚地秋江聲官舍裏云云)夜入橘花宿(前人云云朝穿楓葉紅)果得槎
頭鯿(孟浩然詩試垂竹竿釣云云漢水鯿魚極美襄人以槎斷水因謂槎頭鯿)鬭訟日已稀
(蘇子瞻游峴山題詩吏民憐我懶云云我来無時節杖屨自排扉)煙雨接三湘(崔湜襄陽作廟)
(堂初觧印郡邸忽腰章按節廵河右鳴騶入漢陽城臨南峴出樹繞北津長好學風猶扇誇才俗未亡江山跨)
(七澤云云蛟浦荷菱净魚舟橘柚香醉中求習氏夢裏憶襄王宅毁仍思鳳碑存更憶羊下車慙政美閉閣幸)
(時康多謝征南術于今尚不忘)玉節前臨南雍州(劉禹錫詩金貂曉出鳳池頭云云)重
與江山作主人(張籍詩商路雪開旌旆遠楚堤梅𤼵驛亭春襄陽風景由来好云云)平眀
旌旆入襄州(戎昱收復襄陽詩二首悲風慘慘雨瀟瀟峴北山低草木愁暗𤼵前軍連夜戰云云)
(五營飛將擁霜戈百里僵屍滿濜河日暮歸来看劔血將軍却恨殺人多)南通交廣西峨
岷(歐陽永叔詩言語輕清微帶秦云云)人道使君如羊杜(蘇子瞻詩襄陽春遊樂何許峴)
(山之陽漢江浦使君朱旆来翻翻云云)襄陽州望古為雄(王介甫詩云云耆舊相傳有素)
(風四葉表閭唐尹氏一門逃世漢龐公)遊人多是弄珠仙(顔堯詩爽籟盡成鳴鳳曲云云)
四六(眷是邊城屹然制閫)(控此上游式是南服)(峴山同峻漢水俱清)(奬率貔貅掃清狐免)
(眷荆襄之沃壤據江漢之要津)(在晉則稱南雄在楚則為北津)(帝眷西郵之名部地鄰北國之極邊)
(方城漢水素稱用武之區峴首習池亦號勝遊之地)(毋矢我陵尺地莫非王土各守爾典黎獻共為帝臣)
(休兵屯田正須元凱之規畫輕裘緩帶會繼叔子之功名)(北控關河拓祖宗之故境東連楚泗據江漢之上流)
(夜奏捷書請繼旌旆入襄陽之句晨開幕府更歌江山作主人之詩)
随州(随縣應山)
建置沿革(禹貢豫州之域韓地角氐亢分野春秋為随國楚以為縣秦属南陽郡二漢因之晉)
(属義陽郡後分置隨郡梁曰随州西魏扵随郡置并州唐為随州改漢東郡國初陞為崇義軍節度改崇)
(信軍中興以来䧟扵偽齊岳飛始復随州今領縣二治随縣)
事要郡名漢東随陽風俗其地僻絶(曾子固尹公亭記随去京)
(師遠云云)其俗醇厚(范公擇長慶寺碑其人繁阜云云)庳貧薄陋(同上云云自古然也)
常有賢者(太平興國改崇信軍詔随扵春秋雖號小國然觀其接應鄰敵云云)山澤無
美材(歐陽永叔李氏東園記丨丨之産丨丨丨土地之貢無上物)形勝實下州(同上雖名)
(藩鎮而丨丨丨)未嘗通中國(同上在春秋世云云盟會朝聘僻特居荆夷蓋於蒲騷鄖蓼小國之間)
(大耳)介襄郢申安之間(漢東志)山川大洪山(在州西南隅乃慈悲盧尊者道)
(場舊為竒峯寺今為保夀院山崛起一方巉然雲間四面斗絶其絶頂峯巒崖石中有大湖常見雲氣在下靖)
(康避寇之人立寨栅自保賊竟不能破以斗絶不可躋攀也)厲山(禮記祭法云厲山氏之有天下也其)
(子農能殖百榖注云厲山氏黃帝也起扵丨丨西漢志注随故厲國也皇甫謐今随之厲鄉荆州記山有二)
(穴云是神農所生遂即此地為神農社常年祀之)四望山(在随縣東最高四望皆見)夀山(在州)
(東北三十五里詳見德安府)高貴山(在應山縣西有靈濟祠前有龍井聖泉)大義山(在州)
(東北幾環百里民居其間貧富自相取足有義風故名)九十九岡(自棗陽至厲鄉道路交錯素號)
(丨丨丨丨)溳川(在随縣劉長卿詩淮南摇落客心悲丨丨悠悠怨别離早雁初辭舊關塞秋風先入古)
(城池)武河(西南流五里至樊老湖合縣東河)檀溪(在随縣)汶水(在應山縣北)槎水
(左傳云楚人除道梁槎營軍臨随即此)㵐水(在州城西北陳師道詩云㵐溳䨇水絶城隅高誼前聞)
(李大夫九十九岡風俗厚人人况已握靈珠)天井澗(在應山東澗之内有平原寨丙寅北敵侵犯居)
(民皆在此寨)樓亭漢東樓(沈括詩野草粘天雨未休客心自冷不關秋寨西便是猿啼處滿目)
(傷心悔上樓)白雲樓(邢居實賦云洞庭之北兮漢水之東高樓之特起兮羣山環峙曾不知其幾重)
溳隂亭(張天覺丨丨丨詩駕言晨出㵐臺隅溳上登臨酒拍壺不似峴山羊叔子心随漢水欲吞吴)
古跡舜井斷碑(碑字漫滅惟碑隂有五大夫字相傳秦時碑舊在舜子苍草間今在漢東閣下)
(元祐間許覺之詩一千二百餘年外萬古消磨不可尋舜子井泉誰記古随人閭苍祗如今隸書字雜科蟲)
(體民爵名存樂石隂登覽時来醒醉眼也勝他物在園林)名宦柳元景(宋元嘉為守斬獲羣蠻)
李繁(容齋随茟云韓愈詩盖謂丨丨時為随州刺史藏書既多且記性警敏故籖軸嚴整如是耳韓愈)
(詩鄴侯家多書插架三萬軸一一懸牙籖新若手未觸為人強記覽過眼不再讀偉哉羣聖文磊落載其腹)
皇朝吕大防(紹興為宰)范純仁(以忤章子厚落職為守)人物季梁(使随侯修)
(政楚不敢伐見左傳)周章(後漢時随人為諫大夫論竇憲)皇朝連舜賓(應山人歲飢出榖萬)
(石捐價以糶惠及鄰邑歐陽公表其墓)李堯輔(歐陽永叔作昌黎文集序云予寓漢東大姓李氏子)
(堯輔頗好學予多游其家得昌黎集六卷因乞李氏以歸讀之見其源深而雄博)名賢尹洙(慶歷)
(中貶随州寓居金燈院後人立尹公亭)沈括(神宗永洛城䧟括以始議謫随州)題詠彼美
漢東國(李白詩云云州藏明月輝誰知喪亂後更有一珠歸)陸産不萬一(王安中詩随岡)
(百欠一云云)鈴齋終日敞門扉(范純夫詩山郡經時無好客云云)
四六(疏榮天上剖竹漢東)(曾屈名賢来臨此郡)(聚落随山之下煙嵐溳水之濱)
(井邑蕭條既苦無扵陸産里閭窮陋亦不富扵農田)(寂寞山城雖舟車之罕至慈祥郡政幸襦袴之相安)
(洪山斗絶或為移治之謀漢郡星羅即奏歸疆之捷)(指日鼓行奬率貔貅之衆聞風奔遯掃除狐兔之羣)
方輿勝覽卷三十二
