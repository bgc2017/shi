方輿勝覽卷六十六宋祝穆撰
利州東路
興元府(南鄭褒城)(廉水西縣)(城固)
建置沿革(禹貢梁州之域秦楚之交東井輿鬼翼軫之分野周合梁於雍又属雍州春秋戰國)
(属秦楚秦為南鄭及漢中郡項羽封漢高為王都於此漢改梁曰益王莽改曰新城都後漢張魯據漢中)
(改曰漢寧漢武復置漢中郡蜀先主為漢中王晉為梁州自宋以來多理南郡後魏亦立梁州及漢中郡)
(後周改為漢川郡隋廢梁州為漢川郡唐為梁州又以梁凉聲相近更名褒州尋復故名改漢中郡復為)
(梁州德宗以朱泚之亂幸梁洋陞興元府皇朝乾德鑄興元尹印分益梓利䕫四路興元府為利州路後)
(分利州東西路而興元為利東路今統郡十領縣五治南鄭)
本路安撫提刑置司
事要郡名漢中天漢(蕭何諫高祖曰丨丨其稱甚美劉禹錫廳壁記丨丨之邦實)
(居右部)南鄭褒中褒陽風俗其氣彊梁(東漢志西方之氣丨丨故)
(曰梁州)其民質直(華陽志云云好義土風朴厚有先民之風)多事畋漁(隋志漢中之人)
(朴質無文不甚趨利性嗜口腹丨丨丨丨雖柴門蓬室食必兼味)秦資其富(華陽國志序云云用)
(兼天下)漢用以興(同上漢祖用之奄有四海又以帝業所興不封藩王)形勝南接廣
漢(華陽國志東接南郡云云西接壠西隂平北接秦川厥壤沃美貢賦所出略似三蜀)前瞰三秦
(紹興孫道夫秦漢中云云後蔽四川黃權以為蜀之股肱楊洪以為蜀之咽喉故諸葛亮蔣琬費褘之徒皆駐)
(兵于此)前控六路之師(張魏公德遠奏漢中形勢之地云云後據兩蜀之粟左通荆襄之財)
(右出秦隴之馬)為巴蜀捍蔽(元和志漢中云云故蜀先主待漢中曰曹公雖來亦無能為也是以)
(公孫述劉備李雄據蜀漢中皆䧟)蜀之股臂(按三國蜀志黃權傳曰今若失漢中則三巴不振此)
(為刮蜀之股臂也)成都之喉嗌(隋書南鄭要險云云)秦蜀出入之衝(太守文同)
(奏云云誠山西浩瀼之奥區)地形險固(曹洪曰漢中云云四嶽三塗皆不及也)連高夾
深(歐陽詹秦之坤蜀之艮云云九州之險也隂谿窮谷萬仞直下犇崖峭壁千里無土)為威禦之
鎮(寰宇記氐羌接畛云云)山川中梁山(去南鄭縣十三里南方之美者有梁山之犀象焉州因山)
(名鎮梁州之中故以為之號)漢山(山在南鄭縣西南二十里四峯八面其南接巴山山有池水)天
臺山(在南鄭縣非四十里山頂平坦如臺興元坐其岡脉石有金星可作硯)金華山(在南鄭縣)
(西南七十里峭峯特起)青銼山(在南鄭縣西南五十里山頂一石如銼)梁州山(在南鄭縣)
(東南百八十里與孤雲兩角相接大山四圍其中三十里許甚平或云古丨丨治也)孤雲山(在簾水縣)
(東南百八十里)兩角山(與孤雲山相連玉堂閒話云興元之南有太行路通於巴州其路險峻三日)
(而逹于山頂其絶高處謂之孤雲兩角去天一握淮隂廟在焉)仙臺山(在簾水縣道經云仙人玉女所)
(居之地有韓信廟云蕭何追信至此)斗山(在城固縣道經云山有五穴一通崑崙一通隴山一通武光一)
(通青城一通長安)三嵎山(在城固縣西北四十里三峯鼎立萬仞)箕山(在褒縣北十五里鄭)
(子真隱於此山諸葛亮嘗遣趙雲鄧芝等據箕谷)卓筆山(去西縣二十里一峯峭出如筆)定軍
山(在縣西南十里北臨沔水三國志建安三十二年劉備營於丨丨丨夏侯淵引兵爭之即此有武侯墓)
嶓冡山(在故金牛縣東二十八里漢水所出)石臼嶺(歐陽詹詩鳥企蛇盤地半天下窺千仞到)
(浮煙因高回望沾恩處認得梁州落日邊)褒谷(在褒城縣北郡國志謂北口曰斜南口曰褒長四百七十)
(里同為一谷兩谷高峻中間谷道褒水所流乃張良送高祖至褒中說燒棧道曹操出斜谷遮要以臨漢平諸)
(葛亮由斜谷取郿皆此道也)斜谷(在府西北入丨丨路至鳳州界百五十里有棧閣二千九百八十九)
(間板閣二千八百九十二間士人云其間有一溪可行舟孫資曰昔武帝征南鄭取張魯陽平之役危而後)
(濟又自往拔出夏侯淵軍𢾗言南鄭直為天嶽中斜谷其道為五百石穴言其深險喜拔出淵軍之辭也)駱
谷(崔覲詩高峯堰蹇雲崔嵬層崖巨壑長峽開龍蛇縦横虎豹亂石棧朽滅埋深苔)子午谷(詳見)
(洋州)武鄉谷(諸葛亮封武鄉侯即此)百牢關(在西縣三十里元和志隋置白馬關後以黎陽)
(有白馬關故更此名李義山送叔梓州詩莫𢾗萬重山君還我未還武關猶在望何况丨丨丨)石頂
關(在西縣東南三十里今置關最為險要)七盤路(在褒城北二十里元稹有詩見題詠門)石門
(在褒城縣西北元稹詩東凌丨丨險西表金華瑞韋蘇州有懷谷口詩云念昔白衣士結廬在丨丨盖石)
(門即谷口鄭子真所居也)街亭(三國志魏張郃與蜀將馬謖戰于此)華陽水(在褒城縣西北十五)
(里)黑水(在城固縣西北太白山南流入漢禹貢華陽丨丨惟梁州諸葛亮箋云朝發南鄭暮宿丨丨)廉
水(出大巴山北密谷中詳見范栢年註)遜水(其源起於廉水溉田之餘東南流至古廉水城之側)文
水(在城固縣北)褒水(出太白山下褒中即山河堰也或云本蕭何堰訛為山河)丙水(源出褒城)
(縣西北牛頭山有丙穴出嘉魚)堂樓桂石堂(在府園文與可詩嘗間陽朔山萬尺從地起孤峯)
(立亭下此石無乃似)天漢樓(在府治子城上山川環繞為一郡登覽之勝處)亭榭四照亭
(在府園文與可詩云蠻嶺附梁山汀洲隨漢水秋容上屏障左右三百里此景誰能論殘霞獨憑几)盤
雲塢(在府園文與可詩幾曲上層城盤盤次文石)館驛褒城驛(孫樵記丨丨丨天下第一)
(及得寓目視其沼則淺混而茅視其舟則離敗而膠庭除甚蕪堂廡甚殘烏覩其所謂宏麗者訊於驛吏則曰)
(忠穆公嘗牧梁州以褒城控二節度治所龍節虎旗馳馹奔軺以去以來轂交蹄劘由是崇侈其驛以示雄大)
(盖當時視他驛為壯且一歲賓至者不下數百輩苟夕得其庇飢得其飽皆暮至朝去者寧有顧惜心耶至如掉舟)
(則必折篙破舷碎鷁而後止魚釣則必枯泉汨泥盡魚而後止至有飼馬於軒宿隼於堂凡所以汙敗室廬糜毁器用官)
(小者其下雖氣猛可制官大者其下益暴横難禁由是日益破碎不與曩類某曹八九輩雖以供饋之隟一二力治之其)
(能補數百人殘暴乎語未既有老甿笑於旁且曰舉今州縣皆驛也吾聞開元中天下富蕃號為理平踵千里者不裹糧)
(長子孫者不知名今者天下無金革之聲而戶口日益破疆場無侵削之虞而墾田者益寡生民日益困財力日益竭其)
(故何哉凡與天子共治天下者刺史縣令而已以耳目接於民而政令速於行也今朝廷命官既已輕任刺史縣令而又)
(促數於變易且刺史縣令遠者三歲一更近者一二歲再更故州縣之政苟有不利於民可以出意革去者其在刺史縣)
(令則曰我即去何用如此當愁醉醲當飢飽鮮囊帛匱金笑與秩終嗚呼州縣者真驛耶矧更代之隙黠吏因緣恣為姦欺以)
(賣州縣者乎如此而欲望生民不困財力不竭戶口不破墾田不寡難哉予直揖退老甿條其言書於褒城驛)
(壁)古跡媯墟(世本云在城固縣西北舜之居也劉禹錫驛路記云鎮于丨丨)褒城(胡曾詩恃)
(寵驕多得自由驪山舉火戲諸侯秪知一笑傾人國不覺胡人滿玉樓)八陣圖(在西縣定軍山下郡)
(志每隂曀則有□鼓之聲)名宦田叔(華陽國志蕭何守關中以田叔為漢中守叔既饋以軍饟又致)
(名材帝嘉之)魏延(蜀先主遷治成都當得重臣以鎮漢中衆論必在張飛飛亦以心自許先主乃拔延)
(為督漢中)范柏年(宋人為州將劉亮使至京師諮事明帝言及廣州貪泉因問柏年卿州亦有此水否)
(荅曰梁州惟有文川武鄉廉泉遜水又問卿宅在何處荅曰臣所居在廉遜之間帝美其對)温造(以興)
(元軍亂殺李絳衆謂造可夷其亂乃授節度使)李德裕(以李訓用事為節度使)元結(少遇亂浮)
(沉人間蘇元明薦結於肅宗上時議三篇上悅擢山南西道節度使)元稹(為刺史)孟郊(興元節度)
(使鄭餘慶奏為參謀)皇朝許遜(祥符間為守府有堰溉田萬頃世傳蕭何所為迺躬治木石修之堰)
(成歲大豐歐公為記其事)魯宗道(祥符中以祕丞知城固縣)張浚(宣和中為士曹言行錄謂調褒)
(城令)劉子羽(紹興四年為守初宣司移軍閬中公留關外護軍明年吳玠戍河池王彦戍金州二鎮大)
(飢興元帥閉關塞褒斜二鎮病之張公浚乃承制拜公知興元至之日盡弛其禁通商輸粟二鎮乃安)人
物鄧先(城固人多竒計吳楚反帝誅錯先為校尉擊吳楚還上問曰七國聞誅錯兵罷否曰七國為謀)
(反數歲發怒削地非為錯也帝曰公言善)張騫(城固人建元中使月氏開西南夷封博望侯)鄭子
真(褒中人成帝時王鳳備禮聘之不應家于谷口)楊王孫(城固人治黃老家累千金厚自奉養臨終)
(告其子曰我死祼葬以復吾真)李郃(南鄭人通五經善河洛風星知有二使者入益部詳見成都)李
固(南鄭人為太尉以欲立清河王蒜為梁冀所害)皇朝楊冲遠(魏公張德遠試吏興元理椽往)
(别鄉先生楊用中曰公嘗往來梁洋其人士有與子遊者乎楊曰興元楊仲遠可以為師洋州雍退翁可以為)
(友公至興元遂與為友雍諱冲退翁其字也方元祐大臣變更政事冲居大學士上書數其罪誅之有旨移興)
(元府自訟齋)許尹(紹聖中知興元召對言今日莫若重蜀重蜀以興元為本高宗嘉納其說)安
守忠(長編王師克興元上召安守忠謂曰遠俗困於苛虐南鄭走集之地為撫和之遣知興元府)題
詠梁惟西南屏(韓獻鄭相公云云山厲水刻窟禀生肖勦剛難諧在民物榮公鼎軸老烹斡力)
(健倔帝咨女子往牙纛前坌坲威風挾惠氣蓋壌兩劘拂)綠樹滿褒斜(劉禹錫送趙中丞參山南)
(幕府詩云云西南蜀道賖驛門臨白草棧道過黃花)棧道與雲齊(趙氏雜言寄杜羔詩梁州秦嶺)
(西云云)棧想武侯征(元徼之褒城贈黃明府詩序元稹為刺史奉使東川至褒城驛有黃明府)
(見迎艤舟同載因徧問其褒陽山水則褒姒所奔之城在其左諸葛亮所征之路次其右作贈黃明府詩迤邐)
(七盤路坡陁𢾗丈城花疑褒女笑云云)後騎踏橋聲(劉禹錫送令狐相公鎮梁州詩雲樹褒中)
(路風煙漢上城前旌轉谷去云云)詩書理漢中(姚合送鄭尚書赴興元儒有登壇貴何人得此)
(功紅旗燒密雪白馬踏長風斧鉞来天上云云方知百勝略應不在彎弓)孤鶩入洋州(崔覲城樓)
(詩斷煙横沔水云云)一身騎馬縣官迎(元稹詩今日清明江上去云云)忽驚身在
古梁州(元稹詩云驛吏呼人排馬去云云)計程今日到梁州(白居易寄元稹詩花)
(時同醉破春愁醉折花枝作酒籌忽憶古人天際去云云)聽唱梁州䨇管篴(李聰西城聽唱)
(梁州詞行人夜上西城宿云云此時秋月滿關中何處關山無此曲)萬轉江山通蜀國(羅隱)
(送人赴任褒中詩云云兩行珠翠見褒人海棠花謝東風老應念京都共苦辛)戮盡鯨鯢漢水
清(劉禹錫送温尚書出鎮興元詩旌旗入境太無聲云云從此世人開耳目始知名將出書生)棧底
江含雪水寒(劉禹錫送令狐楚詩山中花帶煙嵐晚云云)漢中沃野如關中
(黃冕仲言和糴之病作罷糴行云云四五百里煙蒙蒙黃雲連天夏麥熟水稻漠漠吹秋風七月八月䆉稏紅)
(一家往往收千鍾)雲棧屏山月月遊(陸務觀漢中詩云云馬蹄初喜踏梁州地連秦雍川)
(原壯水下荆揚日夜流)外邑月明西縣驛南樓(元稹漢江聞笛詩小年為寫游梁賦)
(最說漢中聞笛愁今夜聽時在何處云云)
四六(出綸天上趣鎮漢中)(眷西陲之要地有南鄭之名邦)(褒姒所奔之城諸葛出征之路)
(昔炎圖之肇造由此而興今全蜀之欲安頼兹以守)(青天上蜀道久嚴分闔之權黑水惟梁州允頼安邊之傑)
(宣化承流分五馬䨇旌之寄躋危歴險在孤雲兩角之邊)(張留侯棧道之絶陳迹可尋鄭子真谷口之耕清風猶凜)
(谷號褒斜漢功臣之所保水名廉遜宋名士之攸居)(出鎮梁州歴旌谷騎橋之險大書褒驛嚴匱金囊帛之詞)
利州(綿谷昭化)(葭萌嘉川)
建置沿革(禹貢梁州之域井柳之分鶉首之次春秋戰國為蜀地蜀王封其弟葭萌於漢中號)
(苴侯因命其邑曰葭萌秦置巴蜀及漢中郡而葭萌隸蜀郡漢分置廣漢郡今州即廣漢郡之葭萌地蜀)
(先主改為漢壽縣属梓潼郡晉武改為晉壽縣尋䧟於李雄宋文帝時䧟於楊難當齊分晉壽之興安縣)
(置東晉郡於烏奴城郡對烏奴山即其故地也魏為西益州梁改為黎州又為西益州又改為利州隋煬)
(帝改為義成郡唐又為利州益昌郡復改為利州初隸感義軍更感義曰昭武軍治利州五代前蜀仍為)
(昭武軍後唐平蜀改曰益州後蜀因之皇朝改昭武軍為寕武軍中興以來張浚以宣撫使退保利州鄭)
(剛中虞允文以宣撫使置司利州王炎始移司興元安丙仍乞置司移州今領縣四治綿谷)
四川總領本路轉運置司
事要郡名寧武益川益昌小益(圖經呼為丨丨對成都為大益)
(也)劔外(寧武序卜丨丨一大都會)風俗土瘠民貧(寳峯亭記云云城郭庳而居室陋)
民貧役重(蘇子瞻跋鮮于子駿益昌八詠云云)壤錯羌氐(司馬公祠堂記郡丨故丨丨丨)
(與上庸百濮微髳彭盧俱)雜以秦語(寧武志自城以南純帶巴音由城以北云云)形勝南
走劔門(陳恢倅廳題名記益昌之丨陸丨丨丨過劔而東西川在焉水走閬果由閬果而去適䕫峽焉)
(西則趣文龍二州東則會集壁諸郡故益昌於蜀最為一方之都會)後通巴蜀(寧武志前接關表云)
(云)前界關表(寧武志云云後據劔北實為重地)西臨嘉陵(元和志州城云云)為
蜀北門(重修學記云云)據秦巴之衝(司馬温公祠堂記云云)據川陸之會
(寧武志云云)咽喉要路(蜀志先主使陳戒絶馬鳴閣魏武聞之喜曰此閣遇漢中之隂平乃丨丨)
(之丨丨綿谷驛記利控蜀之吭四集之國也)四戰之地(唐周庠說王建曰葭萌云云難以久安蜀)
(檮杌曰利州四會五逹)山川烏奴山(在綿谷山北六十里以李烏奴得名峭壁如削有洞高不)
(可上五代時王真人舉家上昇於此)龍門山(梁州記葱嶺石穴高數十丈如門亦名龍洞山)朝天
嶺(在州北五十里路徑絶險其後即朝天程舊路在朝天峽棧閣遂開此道人甚便之文與可丨丨丨詩)
(嶺若畫屏隨峽勢水如衣帶轉巖隂)漫天嶺(長編乾德二年王師伐蜀蜀主燒絶棧道退保葭萌遂擊)
(金山寨又破漫天寨蜀人退保大漫天寨拔之追至利州郭奕見閬州詩)五盤嶺(杜甫詩五盤雖云險)
(山色佳有餘仰凌棧道細俯映江木疎地僻無綱罟水清反多魚好鳥不妄飛野人半巢居喜見厚朴俗坦然)
(心神舒東郊尚格闘巨猾何時除故鄉有弟妹流落隨邱墟成都萬事好豈若歸吾廬岑參早上丨丨丨詩)
(平旦驅駟馬曠然出五盤江迥兩崖闘日隠羣峯攅蒼翠煙桑曙森沉雲樹寒松疎露孤驛花密蔵廻灘棧道)
(溪雨滑畬田巖草乾此行為知已不覺蜀道難)白衛嶺(在昭化縣南與劍門相接有白衛鋪唐詩記)
(事載明皇幸蜀登丨丨丨眺覽良久歌李嶠詩山川滿目泪沾衣富貴榮華能幾時不見只今分水上惟有年)
(年秋雁飛曰李嶠真才子也)龍門閣(在綿谷縣一里馮鈐幹田云其他閣道雖險然在山腰亦微有)
(徑可以增置閣道獨惟此閣石壁斗立虚鑿石竅而架木其上比他處極險杜甫龍門閣詩清江下龍門絶)
(壁無尺土長風駕高浪浩浩自太古危塗中縈盤仰望垂線縷滑石歌誰鑿浮梁裊相拄目眩隕雜花頭風吹)
(過雨百年不敢料一墜那得取飽聞經瞿唐足見度大庾終身歴艱險恐懼從此數)石櫃閣(杜甫詩季)
(冬日已長山晚半天赤蜀道多草花江間饒竒石石櫃層波上臨虚蕩高閣清暉回羣鷗暝色帶遠客羇棲負)
(幽意感嘆向絶跡信甘孱懦嬰不獨凍餒廹優游謝康樂放浪陶彭澤吾衰末自由謝爾性有適)馬鳴
閣(在昭化縣)劔閣(在綿谷葭萌縣又見隆慶府劍門關註歐陽詹棧道銘斜根玉壘旁綴青泥揔庸)
(蜀之道塗統岐雍之康莊李白送友人王炎入蜀作劍閣賦云若明月出於劍閣兮與君兩卿對酒而相憶)
大劔城(元和志即秦張儀司馬錯伐蜀所由路又謂之石牛道詳見劍門關)小劔城(在益昌西)
(北五十里去大劍門三十里連山險絶飛閣通劍故謂劍也)潭毒關(在州北九十里有御前軍屯駐)
(于此下瞰大江路皆滑石登陟頗艱異時撒離合破興元帥劉子羽屯兵于此以悍蜀口又其下深潭有一鐵)
(索見則兵動)明月峽(晏公類要巫峽巴峽明月峽三峽惟明月在此界)石欄橋(在綿谷縣)
(一里自城北至大安軍界管橋欄閣共一萬五千三百一十六間其著名者為石櫃龍洞焉)西漢水
(一名嘉陵江在綿谷西一里)潜水(出綿谷縣東北龍門山書沱潜既道)藍溪(在葭萌縣出龍鼻山)
(流入閬州界)南渡(温庭筠利州南渡詩澹然空水空斜暉曲島蒼茫接翠微波上馬嘶看掉去柳邊人)
(歇待船歸數藂沙草羣歐散萬頃江田一鷺飛誰解乘舟尋范蠡五湖烟水獨忘機)桔栢潭(在昭化縣)
(今昭化驛有古栢土人呼桔栢故以名潭杜甫詩青冥寒江渡駕竹為長橋竿濕煙漠漠江水風瀟瀟連笮)
(動嫋娜征衣颯飄颻急流□鷁散絶岸黿鼉驕西轅自兹異東逝余可要高通荆門路闊會蒼海潮孤光隱顧)
(盼遊子悵寂寥無以洗心胷前登但山椒)南池(劍南詩藁云杜甫所謂安和有蒼池者即此地或云在閬)
(州)堂亭公居八詠(鮮于侁題靈溪寺曰桐軒竹軒栢軒巽堂山齋燕間亭會景堂寳峯亭凡)
(五言八句司馬温公范蜀公蘇潁濱文與可皆有詩)會景堂(鮮于子駿詩金城環雉堞雪屋瞰闤開雙)
(林聳江右九隴覘天外)寳峯亭(司馬君實詩䯽鬟烏奴翠衣帶嘉陵碧霞生白水尾日没九隴脊)
(鮮于子駿舟航日上下車馬不少閑近邑凑商賈遠峯自雲煙文與可嘉陵抱江回平衍出横澨中間築雄)
(壘獨據兩川會行臺敞嚴府磊落北城外潭潭走翠楹直上巒嶺背)山齋(范蜀公詩云衆山四面合二水)
(南北流蘇穎濱詩簡書日填委杖屨每幽獨)古跡望鄉臺(九域志武元衡送柳郎中詩望鄉臺)
(下秦人去學射山中杜魄哀)望喜驛(李義山詩嘉陵江水北東流望喜樓中憶閬州若到閬州還赴)
(海閬州應更有高樓)嘉陵驛(武元衡詩悠悠風旆遶山川山驛空濛雨作煙路半嘉陵頭已白蜀門西)
(更上天青)籌筆驛(在綿谷縣去州北九十九里舊傳諸葛武侯出師嘗駐此杜牧詩三吳列婺女九)
(錫獄孤兒覇主業未半本朝心是誰永安宫受詔籌筆驛沉思畫地乾坤在濡毫勝負知艱難同草創得失計)
(毫釐寂然經千慮分明混一期川流縈智慮山聳助扶仗持慷慨匡時略從容問罪師褒中秋鼓角渭曲晚旌旗)
(義懸無敵鳴攻固有辭若非天奪去豈復慮能支子夜星纔落鴻毛鼎便移郵亭世自換白日事長垂何處躬)
(耕者猶題殄瘁詩李義山詩魚鳥猶疑畏簡書風雲長為護儲胥徒令上將揮神筆終見降王走傳車管樂)
(有才終不忝關張無命欲何如佗年錦里經祠廟梁父吟成恨有餘羅隱題抛擲南陽為主憂北征東討盡)
(良籌時來天地雖同力運去英雄不自由千里山河輕孺子兩朝冠劔恨譙周惟餘巖下多情水猶解年年)
(傍驛流薛逄題天地三分魏蜀吳武侯崛起贊訏謨身依豪傑傾心術目對雲山演陣圖赤伏運衰功莫就)
(皇綱力振命先徂出師表上留遺恨猶自千年激壯夫陸游題一等人間管成子不堪譙叟作降牋)名
宦武士矱(九域志士矱為利州都督生武后于此今皇澤寺有武后真容殿)沈長源(按歐)
(陽詹集正元中吳興沈公長源牧利州其為政五年予旅遊乎利覩人安俗阜欽所以美作益昌行詩有曰驅)
(馬至益昌倍驚風俗和耕夫壟上行負者塗中歌)何易于(唐史見循吏傳易于為益昌令刺史崔朴)
(嘗泛舟出益昌索民挽繂易于即腰笏身引舟朴驚問狀易于曰方春百姓耕且蠶惟令不事可任其勞朴愧)
(疾驅去)顔真卿(自蓬州遷利州刺史)皇朝王素(為守)司馬池(天聖間為轉運使按)
(烏奴山祠堂記云公侍其先君駐節此邦春秋纔十有四已和鮮于子駿寳峯之詩)鮮于侁(為轉運副)
(使有益昌八詠又嘗為京東運使司馬公以福星稱之)虞允文(蜀帥吳璘卒以公為四川宣撫使公)
(開幕於利州時軍政久弛公首劾大將之病民十一人薦其可為將帥者三人諸軍歡呼相慶焉)題詠
葭萌氐種迥(杜甫愁坐作詩云云坐擔大戎屯)棧道籠迅湍(岑參云云行人貫層)
(崖)關山同一照(杜甫呈漢王詩云云烏鵲自多驚)青原帶秦疆(蘇子由詩嘉陵)
(横其隂劔門屹其陽黑水環禹跡云云)不覺蜀道難(前人此行為知己云云)朝登劔
閣雲隨馬(岑參嘉州和裴相公發益昌云云晚渡巴江雨洗兵)百里夷塗無十步
(陸務觀木瓜鋪詩鼓樓坡前木瓜鋪歲晚悲辛利州路當車礧礧石如屋云云)馬經斷棧危無
路(陸務觀次益昌詩云云風掠枯茅颯有聲)暮雪烏奴停醉帽(陸務觀詩云云秋風白帝)
(放歸船)
四六(輟自朝端出臨劔外)(畫千里地依五盤山)(旁聮四邑對峙兩臺)(帝念葭萌地隣嶓冡)
(昔開帥閫中興曾駐於重兵今號侯藩全蜀此為之都督)(木牛轉粟路即逹於褒斜銅虎剖符師可臨於秦隴)
(山川險阻多杜陵叟之詩篇亭舘清幽有范蜀公之賦詠)(驛名籌筆羣賢之詩句常存山號劔門千古之碑銘不泯)
方輿勝覽卷六十六
