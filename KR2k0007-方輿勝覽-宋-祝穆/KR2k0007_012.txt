方輿勝覽卷十二宋祝穆撰
南劒州(劒浦將樂)(順昌尤溪)(沙縣)
建置沿革(三國以前並同建安吳孫休立建安郡以南平縣屬焉晉武平吳易南平為延平縣)
(宋明帝廢延平縣五代王審知以為延平鎮審知子延翰改為永平鎮又改為龍津縣王延政僣位于建)
(州國號大殷以將樂縣為鏞州延平鎮為鐔州南唐分延平劒浦冨沙三縣置劒州皇朝以利路亦有劒)
(州乃加為南劒州今領縣五治劒浦)
事要郡名延平(見沿革注)劒津(晉書張華傳言斗牛之間有紫氣在豫豐城補雷煥為豐)
(城令掘獄基得䨇劒一與張華留一自佩華得劒報煥曰詳觀劒文乃干將也莫邪何為不至天生神物終當)
(合耳華死失劒所在其後煥之子持劔行延平津劒忽躍出堕水使人没水取之但見兩龍時人以為䨇劒復)
(合)鐔川龍津風俗民儉嗇而尚氣質(延平郡志云云不為姦詐)學
館肇于天聖(天聖中郡將曹修古建學館于西山為諸郡倡慶歴三年始詔天下修學校置師儒)
(之官而延平有學已二十年矣)學有淵源(郡志云云)形勝劒溪環其左(金良弼䨇)
(溪樓記云云樵川帶其右二水交流)負山阻水(延平郡志云云為福建襟帶之地)枕寒泉
倚青嶂(黃冕仲撰遊山記云云)崇山峻嶺為郛郭(龜山楊中立作資善禅院記云)
(云驚湍急流為溝池)竹引山泉(郡志郡居山椒清泉自石崖奔迸而下用鉅竹引泉綿亘數里徧及)
(郡中)居七閩之咽喉(郡志云云)山水為東南最(楊中立乾明修造記丨丨清明)
(偉䴡丨丨丨丨)土産石硯(葉少藴云此石有二種其一出鹵水去黯淡四十里細潤而不甚𤼵墨黯)
(淡灘石宜墨而膚理不逮然世亦未知此石之可珍也蘇子瞻鳳咮硯或以為此石)山川衍仙
山(在劔浦縣東北十里昔衍客避晉亂結廬煉丹其上相傳以為仙去吴致堯神秀軒記延平號山水佳)
(處衆峯連屬鳳騫鼇峙望之蔚然神刓天劃者衍山也)百丈山(在劒浦縣北越王于此建臺榭)董
山(在尤溪縣北二十里山上有石室董真人嘗居之)文筆峯(在劒浦三十里)䨇峯(一名䨇髻)
(山在尤溪縣北二十五里峭壁萬仞如倚䨇劒于天外)七峯(在沙縣李丞相有詩)中巖(在劒浦縣)
(東北五里兩山對峙即感慈大師道場也)靈惠巖(在尤溪縣西百四十里中有巖竇可入若廳事者二)
(所可環坐千人)玉華洞(去將樂縣十五里有兩門相距一二里中分二路後復相通)交劒潭
(東溪自建溪來西溪邵武順昌沙縣來合流于此即劒躍之所)太史溪(在沙縣七峯之下丞相李伯紀)
(初以太史謫官于此)黯黮灘(在郡東十里灘極峻人多憚之)學校延平書院(在水南陳)
(宓建)堂閣衍仙堂(在郡圃據山之阜溪山環繞一目可盡有登覽之竒)劔歸閣(在郡志之)
(後丞相李伯紀書碑)凝翠閣(在沙縣李伯紀詩七峯倒影蘸層碧千里平津流向東)亭軒畫
屏軒(蔡君謨舟宿延平津詩畫屏曾指孤舟看今日孤舟在畫屏)野軒(黃魯直作野軒賦開軒如)
(村落故名)溪山偉觀(在判官廳真景元記延平據山為州軍事判官廳處山之半後枕重阜前挹大)
(溪溪之南九峯森羅雄峙天表廳事之西故有小亭對溪山最佳處予之為判官也方習詞科兀坐亭中繙閱)
(古今書間一舉首則澄光秀氣歕入几席)寺觀西林寺(朱元晦云紹興庚辰予來謁隴西先生退)
(而寓于西林院惟可師之舍以朝夕往來受教焉詩云窈窕雲房溪復深層軒俄此快登臨捲簾一目遥山)
(碧底是高人逹觀心又賦詩云一自藍輿去不回故山空鎻舊池臺傷心觸目經行處幾度親陪杖屨來)
(上疏歸來空皂囊未妨随意宿僧房舊題歲月那堪數慙愧平生一瓣香)黯黮院(在郡東十里有妙峯)
(閣蔡君謨題字)天慶觀(在溪南有吟風閣而衍山俯劒潭登斯閣者有出塵之想)名宦皇朝
張觷(閩縣人攝郡事郡卒丘虞童歡等結黨為變觷得其籍凢六十人捕而殺之無漏網者紹興初為守)
(會范汝為叛謀據福唐頼觷堅守其咽㗋瀕海四郡不罹其禍觷之力也)李綱(邵武人宣和上疏論時政)
(謫監沙縣税後為相)朱松(為尤溪尉榜一室曰韋齋子文公始生于尉之廨舍)石墪(為尤溪宰重修)
(縣學朱元晦為作學記云縣之學故在縣東南隅地隆然以高面山臨流背塵囂而挹清曠石君始撤而新)
(之又能使其學者知修身窮理以成其性厚其倫為事而視世俗之學所以干時取寵者有不屑焉則石君之)
(敷教作人可書之大者)人物黃裳(郡人字冕仲為書生時常有魁天下之志元豐四年郡之譙門)
(一柱忽為迅雷所擊冕仲聞之口占四句云風雷昨夜破枯株借問天公有意無莫是卧龍頭角困放教頭角)
(入亨衢次年對策為天下第一)胡璞(劒浦人經采石渡留一絶句云抗議金鑾反見讎一抔蝉蛻此江頭)
(當時醉弄波間月今作寒光萬里流蘇子瞻見之疑唐人作嘆賞之)陳瓘(郡人徽廟朝除右正言以論蔡)
(京罷後又著尊堯集竟以貶竄而卒自號了齋)楊時(字中立將樂人號龜山先生為學者所崇故當時以)
(為吾道南矣朱元晦云公師事河南二程先生得中庸鳶飛魚躍之傳矣于言意之表踐履純固卓然為一)
(世儒宗或云蔡京用事國勢益壊一旦招福州士人張觷居館席誨其子觷但教以健走父頗怪訝使問之觷)
(曰天下為汝父弄得如此如何不走京因就問計焉觷曰今惟召用善類可以收拾人心且以龜山為薦遂有)
(除命)廖剛(順昌人為中丞秦檜欲斥逐異已者遣人風之荅曰枉道徇人非吾志也)李侗(號延平先)
(生承朱元晦祭文道喪千載兩程勃興有的其緒龜山是龜山之南道則與俱有覺其徒望門以趨惟時豫)
(章傳得其宗一簞一瓢凛然高風猗歟先生早自得師身世兩忘惟道是資精義造約窮深極微凍觧冰釋𤼵)
(于天機乾端坤倪鬼秘神彰風霆之變日月之光爰暨山川草木昆蟲人倫之正王道之中一以貫之其外無)
(餘縷析毫氂其分則殊體用混員隠顯昭融萬變並酬浮雲太空仁孝友弟灑落誠明清通和樂展也大成云)
(云)題詠兩溪相並水歸南(竇鞏題劒津詩䨇劒已成龍化去云云)峭壁危
岑一萬重(胡曾詠史詩延平津路水溶溶云云昨夜七星潭底見分明神劒化為龍)䨇流分
處帶三州(黃德美詩化成丹碧出鰲頭獨占閩川最上游兩劒合來靈一境云云)秪欠休
文八詠樓(廖挺䨇溪閣詩餘波直下䨇溪水云云)何須欲速冒驚湍(倪思港灘)
(詩長幾贑石三百里險過瞿唐十八灘幸有溪傍平稳路云云)
四六(鳳檢䟽榮龍津出鎮)(延平古郡閩粤上游)(前臨深壑後逼峻崖)(星芒落地寳氣騰空)
(惟䨇劒之要津乃七閩之孔道)(倚重山以為郛郭枕巨壑以為灘池)(不離几席之間盡閱溪山之秀)
(鳳扆䟽榮帝遣一麾之出龍津增煥神催䨇劒之歸)(征商龍斷曾李忠定之謫居寓宅&KR2409;灘應朱文公之毓秀)
(千山拱秀雲霞棲衍客之舟二水交流雷電化張侯之劒)(閣題凝翠永懷李忠定之風軒號畫屏請和蔡端明之句)
(閩山八郡文星輝斗野之躔劒水萬家寳氣聚龍津之浦)(地居閩會衝衝來往之舟車郡枕水濱屹屹高低之樓閣)
(了齋氣節冕仲聲名人才獨盛龜山淵源延平學問道統有傳)
泉州(晉江永春)(南安安溪)
建置沿革(禹貢揚州之域星紀牛女湏之分野古閩粤地秦為閩中郡後閩君摇佐諸侯平秦)
(漢興復立摇為粤東海王又立無諸為閩粤王漢元封廢建武中屬會稽郡吳改隸建安郡晉屬揚州陳)
(立閩州又改豐州隨為南安縣屬建安郡又改為泉州名蓋始此然其治乃在今福州唐聖歷分泉州置)
(武榮州治南安即今泉州是也天寳後為清源郡乾元復為泉州唐末為王潮王審知所有既而留從效)
(據漳泉二州南唐陞泉州為清源軍以從效為節度使又稱藩于周從效卒李煜授陳洪進清源節度使)
(國初陳洪進納土改為平海軍今領縣七治晉江)
南外宗正福建市舶置司
事要郡名温陵(圖經其地少寒故曰丨丨)清源(見沿革注)武榮(同上)桐城(留從)
(效重加版築傍植刺桐環繞其木高大而枝葉蔚茂初夏開花極鮮紅如葉先萌芽而其花後𤼵則五糓豐熟)
(丁公言廉問至此賦詩云聞知鄉人說刺桐葉先花𤼵始年豐我今到此憂民切只愛青青不愛紅)風
俗風俗淳厚(治中張闡趙都官契雪錄序泉之為郡云云)名賢生長(郡治韓魏公生)
(于州治陳了翁兩隋待來守郡此泉人所喜談者)民淳訟簡(詹事王龜齡止訟文泉在七閩之中)
(云云素號易治)其人樂善(同上云云素號佛國)素習詩書(曺修時建學表)多好佛
法(圖經云云)煮鹽鬻魚為業(同上云云)重昏姻喪祭(同上云云儉薄為恥)商
賈鱗集(同上冨商巨賈鱗集其間)㯽榔代茶(㯽榔消瘴今賓客相見必設此為重俗之昏聘)
(亦籍此以贄焉)形勝其地瀕海(圖經云云)遠連二廣(連南夫修地記近接三吳云云)
(萬騎貔貅千艘犀象)川逼溟渤(歐陽詹作二公亭記云云山連蒼梧炎氣時廻爽氣多來)閩粤
領袖(張贊明記清源云云)環島三十六(泉之晉江東出海間舟行三日抵彭湖嶼在巨浸中)
(云云施肩吾詩腥臊海邊多鬼市島夷居處無鄉里黑皮年少學採珠手把生犀照鹹水)土産蕃
貨(諸蕃有黑白二種皆居泉州號蕃人巷每歲以大舶浮海往來致象犀玳瑁珠璣玻璃瑪瑙異香胡椒之)
(屬)荔支(郡有荔支廳蔡端明嘗為之譜韓偓詩遐方不許貢珍竒密詔惟教進荔支)素馨花
(傅伯成詩昔日雲鬟鎻翠屏只今煙塜伴荒城香魂斷絶無人問空有幽花獨擅名注云素馨南漢宮女名)
山川泉山(郡之主山又名北山在州北五里周環四十里顔師古注漢書朱買臣所謂越王所保之)
(泉山是也山有石乳泉泓澄清潔而味絶甘美其源流衍下逹于江以泉名山及州以清源名郡豈亦本于此)
紫帽山(郡之前山嵳峩摩天其絶頂常有紫雲故名山椒有泉眼相傳有龍蟠其間故名龍池李)
(邴詩序云唐時有泉人客洛陽邂逅一羽士衣折簡寄丨丨丨人既歸逹簡山人遺以粟米半升及到家視之)
(乃金粟)九日山(去城十五里延福寺之後山也舊俗常以重陽日登高于此故名朱元晦有寄題)
(丨丨丨豁然亭詩云昨遊九日山散髮岩上石仰看天宇近俯歎塵境窄歸來今幾時夢想掛蒼碧聞名結茅)
(地恍復記疇昔年随流水逝事與浮雲失了知谿然處初不從外得遥憐植杖翁鶴骨䨇眼碧永歗月明中秋)
(風桂花白)䨇髻山(在永春縣鄭厚朱元晦皆有詩)九座山(在德化縣東北八十里唐正覺大師)
(智廣道場重巒疊嶂小路嶮巇走危飛峭瞬者足掉始到大師隠迹處初大師至此有巨蠎錦皮電睛盤遶于)
(庵師端坐禅寂蠎遂化去且山有石龕廣闊數丈昔師由九仙來宴坐其間故俗謂師坐蠎口中)大輪
山(在同安縣一里羣峯環列如異人竒鬼或乘車張蓋或衣冕峩冠或如帶甲或如躍馬勢若奔輪故名有)
(寺曰梵天最據勝境建隆初寺僧名自岩者乃南安巖主定光圓應白衣菩薩也其靈迹不可勝紀)城山
(在惠安東南)文圃山(在同安縣西上有花圃唐文士謝修嘗居此)高士峯(在九日山西昔)
(秦系隠于此因名)姜相峯(在九日山之東唐姜公輔貶為州别駕居此王龜齡詩相國忠如宋廣)
(平危言流落晉江城天資自立無心買何事青山亦得名)石笋峯(譙楼上梁詩人傑已知符石笋)五
峯巖(中一峯有大石穴可容百人異石森列游人未嘗不徘徊而去也)龜巖(在泉山乃昔林藻林)
(藴歐陽詹讀書之室有石硯存焉)無等巖(在延福寺西唐高僧丨丨禅師住此四十年號西菴山有)
(古木不知名處士周朴詩建造上方藤影裏高僧往往似天台不知名樹簷前長曾問道人岩下來)魁
星巖(永春縣庠之對山)龍頭嶺(歐陽詹别墅)醉月石(在龜安見李文敏記)清源
洞(在泉山之巔有岩石皆瓌傑山之隂有梵刹四區峻峯疊巘寓目登眺如在天上郡人歲時遊焉有蔡尊)
(師居此修真蛻骨而去)海道(出東海行二日乃至高華嶼)晉江(在縣南一里以丨之南渡衣冠)
(士族避地者多沿丨以居)洛陽江(在州東二十里源𤼵于惠安至晉江入海與潮水通廣三百丈石橋)
(下生蠣房其品為泉州珍異圖經唐宣宗微行覽山川勝槩有類吾洛陽之語舊傳以為落洋乃洋水之所)
(落處其說俚甚當以丨丨為正)黃龍江(在南安縣相傳有黃龍現于溪南而曾楚公會為進士第二乾)
(道四年龍復見石起宗亦為第二王龜齡題法石院詩清源太守鬢蓬鬆未遂歸農又勸農農事正興天不)
(雨誰能喚起老丨丨)金溪(按夷堅志云去南安縣數里䜟語云丨丨通人行狀元方始生建炎丁未宰江)
(公謹命為小橋是年梁克家始生)巽水(按建安志云葉庭珪如泉州嘗通丨丨云後十年當出大魁後)
(梁克家果魁天下)東湖(在城之東歐陽詹記曰郭丨竒阜高不至崇卑不至夷舍之以澄丨萬頃絶之)
(以竒峯千疊)堂亭中和堂(在郡治王龜齡詩堂前老木幾經春徧閱泉南舊守臣盡向丨丨)
(丨上坐中和為治有何人)安静堂(在郡治王龜齡詩前賢治迹尚堪尋留得堂名直至今若欲斯民)
(各安静要湏安静自家心)愛松堂(蔡君謨詩偏愛東堂砌下松三年瀟洒伴衰翁寒聲動蕩潮初上疎)
(影孤圓月正中)魁瑞堂(在州學觧邦俊記紹興己夘䨇蓮生于梁文靖讀書堂次年克家廷對魁天)
(下乾道戊子生于貢院石起宗復以亞魁顯慶元戊午䨇蓮復産于州學之槐亭曾從龍作第一人)四卿
堂(在城西朱明院天聖中藍承趙誠宋宜陳侁于此讀書其後登科同時為列卿故名)二公亭(在東)
(湖中正元間郡牧席公别駕姜公得竒阜二公建亭郡人名之歐陽詹席公嘗宴舉子于東湖亭)茅亭
(陳洪進宴遊之地今廢太守孫逄吉詩陳氏當年為勝槩吾徒今日作良遊時遷代謝皆如此細雨燈花莫)
(浪愁)西軒(在同安縣簿廳朱元晦有詩云窗戸納凉氣吏休散朱墨暫愒豈非閑無論心與迹)高
士軒(朱元晦記云同安簿廨西北隅一軒亢爽可喜予因更以為高士軒客或難予曰漢世高士不為主)
(簿者實御史屬漢官御史府典制度文章大夫位上卿亞丞相主其簿書名秩亦不卑矣彼猶以為凂已而不)
(顧焉故足以為高也今子僕僕焉塵埃之中左右朱墨蒙犯捶楚以縣主簿于此而以高士名其居不亦戾乎)
(予曰固也夫士誠非有意于自高然其所以超然獨立乎萬物之表者亦豈有待于外而高耶知此則知主縣)
(簿者雖甚卑果不足以害其高而此軒雖陋高士者亦有時而來也)橋梁萬安橋(一名洛陽橋嘉)
(祐間太守蔡君謨勸州民成此橋蔡君謨石橋記曰累址于淵釃水為四十七道梁空以行其長三千六百)
(尺廣丈有五尺翼以扶欄如其數之長而兩之靡金錢一千四百萬云洛陽橋有題柱詩不知何人作云百)
(年河洛汚膻腥何事斯橋浪得名欲洗胷中不平恨時來倚柱看潮生陳君舉洛陽橋詩跨海為橋布石牢)
(那知直下壓靈鰲基連島嶼規模壯勢截淵潭氣象豪鉄馬横行通絶漠玉鯨張鬛露寒濤縑圖已幸天顔照)
(應得元豐史筆褒蓋元豐初運使王公嘗進畫本天子嘉賞久之故卒章及此王公詩接玉架開三島勢積)
(金衝斷兩潮聲泥沙浦溆時時見風月樓臺夜夜清)太師橋(在同安之東留從效用石架陳洪進嗣成)
(之)安平橋(在石井鎮紹興中趙令衿造其長八百餘丈)寺院開元寺(在州西唐武后)
(垂拱二年居民黃守恭宅園中桑樹忽生白蓮花因捨宅為寺又戒壇居殿後可容千人堂宇静深巷陌縈䊸)
(廊廡長廣别為院一百二十為天下開元寺之第一東塔咸通間僧文偁造西塔梁正明間王審知造)粥
院(在開元寺古傳有兵官就院索兩大粥桶盛草餧馬一宿主僧曰本院土地不能守護之捲畫像壓磨石)
(下後一夜于長廊誦經忽見一人曰容為取之是夜兵官兩馬俱斃亟敲門還兩粥桶後復見神曰願從今去)
(守香積厨永無鼠雀耗遂許之仍立廟像焉)承天寺(在子城東南鄂國公留從效舊宅規模雄壮為)
(泉南第一)延福寺(在南安縣西一里山水秀絶為七閩之冠唐處士劉乙有詩云曾看畫圖勞健羨)
(今來親見畫猶麄)石佛院(在九日山有亂峯軒朱元晦留題云因倚古佛居結屋寒林杪當戶碧)
(峯稠雲煙自昏曉又詩云岩中老釋子白鬚對青山不作看山想秋雲時往還)祠墓蘇公祠
(公諱頌朱元晦立祠在同安縣學作記云公博洽通古今通知典故偉然君子長者也嘗掌外制時王丞相)
(用事欲有所引拔公以其人不可用且非故事封上之用此罷歸不自悔守益堅當世高其節于李才元宋次)
(道並稱三舍人又祝文惟公著節於熙寧登庸于元祐而幅巾謝事偃仰婆娑于紹聖元符之間然則公之進)
(退可謂無所苟矣)二朱先生祠(在石井傅伯成記紹興初故吏部郎朱公松為鎮士向慕之)
(故侍講贈太師諡文熹後二十年來安同安間至鎮與鎮之長上訪父時事嘉定中鎮官游絳於鎮西為書院)
(繪二先生像而祠焉)飛陽神廟(晉太康中夜有雷電起于廟庭及明日已移于江北故名嘉祐中)
(蔡君謨為守嘗禱雨于廟作詩曰年年乞雨問山神羞見耕耘隴上人太守自知材德薄彼蒼何事罪斯民)
姜相墓(吳栻詩滿林黃葉墜紛紛耆老猶言别駕墳舊府光華關隴月故鄉蕭索海南雲)名宦吳
隱之(為守)席相(為守歐陽詹北樓序云安定席公正元七年下車)姜公輔(正元末謫為别)
(駕後築室九日山與秦系相近見系輒窮日不能去)留從效(仕閩主王氏為本郡神機指揮使天德二)
(年朱文進竊國以黃紹頗為泉州刺史從效殺紹頗迎立王繼勲為刺史王延政降南唐李氏從效劫繼勲入)
(建康白領留務嗣主即以泉州為清源軍授從效節度及王氏滅汀建歸南唐而福州為錢氏所有從效以海)
(濱之州介于江廣吳越三國之間雖稱藩南唐而實自雄據一隅彼雖環視莫敢議者先是妙應大師黃湼槃)
(者䜟云先打南後打北留取清源作佛國既而清源果無干戈之擾乃從效姓名所應建隆間封鄂公後以病)
(亟乃令從弟從譓賫符印出授統軍陳洪進乾德二年朝廷命康延澤來建平海軍特加洪進太傅泉州刺史)
(初王潮剽略草間盡有閩地弟審知襲位而審知又能喜儒招賢亦一時之傑丨丨丨有意雄據一方陳洪進)
(見幾而作納欵天朝保其令名榮矣哉)皇朝蔡襄(仁宗朝以便養知泉州架洛陽橋先是蔡君謨)
(為閩部使者夾道種松以蔽歊毒閩人即橋旁作堂以祠之又作詩二章以貽閩父老俾祠公而歌之一曰)
(道邊松大義渡至漳泉東問誰植之我蔡公歲久廣蔭如雲濃甘棠蔽芾安可同委蛇夭矯騰蒼龍行人六月)
(不知暑千古萬古長清風一曰洛陽橋一望五里排琨瑶行人不憂滄海潮衝衝來往乘仙颷蔡公作成去還)
(朝玉虹依舊横青霄考之溱洧功何遼千古萬古無傾摇)游酢(授學于二程為泉州僉判召為監察御史)
陳康伯(為守)劉子羽(為守)趙鼎(為守)孫逄吉(為守後移福州)陳俊卿(泉州)
(察推後知泉州)汪藻(父榖嘗任晉江丞于時公始生後為郡守藻謝表曰訪六十年之父老恍若前生佩)
(二千石之印章敢期今日)朱熹(為同安簿)王十朋(為守嘗宴七邑宰詩九重宵旰愛民深令尹宜)
(懷撫字心今日黃堂一杯酒慇懃端為庶民斟)人物秦系(會稽人天寳末避亂客游于泉愛九日山)
(因廬其上穴石為硯注老子彌年不出刺史薛播往見之歲時致餽而系未嘗至城門與劉長卿善以詩相贈)
(答權德輿常曰長卿自以為五言長城系用偏師攻之雖老益壮)韓偓(鄭誠之哀詞云有唐翰林丨丨)
(因左遷遂家焉)歐陽詹(晉江人也唐常衮為福建觀察使一見大竒之詹首舉進士登正元第與韓愈)
(等聯名詹為榜眼皆天下選時稱龍虎榜韓愈嘗作哀詞云閩人舉進士自詹始)皇朝曾愈(進士)
(第二人及第子公亮)曾公亮(公亮精于法令多知朝廷典章臺閣故事韓𤦺為上相歐陽修為参政𤦺)
(于法令以問公亮文學人才以問修公請老次子孝寬簽書密院西府侍養時人榮之)蘇紳(同安縣人)
(終于翰林院學士子頌)蘇頌(字子容紳之子元祐拜相縣學有祠)傅察(孟州人蔡京欲妻以女察)
(力拒之宣和中使金國見斡喇布不拜遂死之夫人趙氏清獻公之女也抵泉因居焉子自得朱元晦狀云)
(自得以忠肅死節補官居泉杜門讀書三應博學宏詞科子伯成伯夀皆登進士第伯夀復中宏詞)梁克
家(為相)留正(為相)劉逹石起宗(並榜眼)題詠清源第一州(謝履)
(泉南詩閩嶺天南表云云朝廷推重鎮師帥得賢侯)江通百粤州(前人蛇岡躡龜背蝦嶼據龍頭)
(岸隔諸蕃國云云)連年不見雪(包何送李使君赴泉州詩傍海皆荒服分符重漢臣雲山百粤)
(路市井十州人執玉來朝遠還珠入貢頻云云到處即行春)肥膾海鄉魚(李畋詩紅沽村落酒)
(云云)水清山秀𫝊温陵(鄭介夫酬蘇源明詩云云)山至崔嵬猶力耕(朱行)
(中詩水無涓滴不為用云云)泉州人稠山谷瘠(謝履泉南歌云云雖欲就耕無地力)每
歲造舟通異域(同上泉南歌州南有海浩無涯云云)千家沽酒萬家鹽(楊炳)
(詩云云釀溪煮海恩無極)蒼官影裏三州路(李文敏詩云云漲海聲中萬國商)外邑
縣郭四依山(朱元晦留安溪縣作云云清流下如駛居民煙火少市列無行次又云奉檄正淹留)
(何當語歸計)枳籬茅屋共桑麻(韓偓寓南安詩)飯思白石紅桃米(曾會)
(詩云云莱憶黃龍紫芥心黃龍白石皆南安縣地名)
四六(前驅畫戟出鎮清凉)(顯膺芝檢榮牧桐城)(選牧中宸開藩南國)(乃眷泉城素稱佛國)
(眷武榮之奥壤居海嶠之一隅)(偉平海之望郡實全閩之奥區)(商賈舟車之所會簿書訟獄之尤繁)
(水陸據七閩之會梯航通九譯之重)(外宗分建于維城異國悉歸于互市)(中藏闤闠餘十萬家外宿貔貅凢數千竈)
(清源紫帽素標圖牒之傳石筍金溪屢䜟衣冠之盛)(温詔趣行笑擁東方之千騎先聲還暨來為南國之諸侯)
(清源紫帽素稱節制之雄皂蓋朱幡莫重藩宣之寄)(姜公流落正人之遺迹未忘秦系徜徉隱士之清風猶凜)
(七閩垂盡雖寝遠于神京五季以來實共推于佛國)(蔡侯分虎難泯洛陽橋之功朱子棲鸞可稽高士軒之記)
(試考州圖有鮮荔蠏蠔之美更夸蠻貨多象犀珠貝之珍)(百世本交分寓麟宗之籍四夷琛賮聿來駃舌之民)
(歐陽之後六人亞魁虎榜魯公以來四相輔治龍池)(桐木環城每兆積倉之慶虹橋跨海頗疑鞭石之功)
(二十年而蘇聯曾駕登鳳凰池三百載而梁繼歐聲書龍虎榜)
(汪龍溪由垂弧而至剖竹恍記重來陳退傳先入幕而後把麾卒基大用)
方輿勝覽卷十二
