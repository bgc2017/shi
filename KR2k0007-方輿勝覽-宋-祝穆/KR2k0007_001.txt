方輿勝覽卷一宋祝穆撰
臨安府
臨安府(錢塘於潛)(仁和新城)(餘杭鹽官)(臨安昌化)(富陽)
建置沿革(禹貢揚州之域寰宇記牽牛婺女吳地斗分野漢地理志春秋時初屬越越敗屬吳)
(吳滅又屬越越敗屬楚秦併天下屬會稽郡漢因之東漢分浙西為吳郡陳立錢塘郡隋平陳置杭州唐)
(改為餘杭郡後復為杭州國朝錢俶納土改為寧海軍分浙東西為兩路陞為帥府中興駐蹕陞杭州為)
(臨安府仍舊浙西安撫使兼兵馬鈐轄統郡八領縣九治錢塘仁和兩縣)
兩浙轉運置司
事要郡名行在所(漢書天子以四海為家故所居曰丨丨丨國朝紹興八年詔昔在光武之)
(興雖定邦於洛而車駕往返見於前史者非一用能奮揚威靈逓行天討上繼隆漢朕甚慕之朕荷祖宗之休)
(克紹大統夙夜危懼不常厥居比者廵幸建康撫綏淮甸既已申固邊圉奬率六軍是故復還臨安内修政事)
(繕治甲兵以定基業非厭雨露之苦而圖宫室之安也遂定都故今日以臨安府為丨丨丨)脩門(見宋)
(玉賦)京華(見選詩)武林(以山得名)錢塘(九域志錢塘初為潮水所損州人華信以私錢作塘)
(捍潮因號丨丨)餘杭(寰宇記夏禹捨舟航登陸于此因名)風俗其俗輕揚(圖經古揚州丨)
(丨勁躁而丨丨故曰揚州)其民好用劔(漢志吴越之君尚勇故云云輕死易𤼵)其君子
尚禮(隋志云云庸庶厚厖)其習俗工巧(見後有美堂記)邑屋華麗(同上)俗尚
侈靡(臨安志)米珠薪桂(馬子才送陳自然西上序略曰朔風驚沙枯梢號寒子行亦良苦聞)
(之京師曰丨如買丨丨如束丨膏肉如玉酒樓如登天驟雨至矣黑潦滿道則馬如游龍清霜激風客衣無襦)
(抱膝而苦調則火如紅金)以舟檝為車馬(吴越春秋人性脆水行山處以舟為車以檝為馬)
商賈並凑(隋志餘杭有海陸之饒云云)五方雜處(周淙告詞輦轂之下云云豪強輕扵)
(犯法姦伏易以乘間巧偽充斥奸獄繁興非得材臣罔克彈治)形勝西界浙河(唐杜牧云云東)
(奄左海)内抱湖山(秦少游雪齋記杭大州也外帶濤江漲海之險云云竹林之勝其俗工巧羞質)
(朴而尚靡麗其事佛為最勤)為一都會(見有美堂記)平陸皆江之古地(蘇子)
(瞻六井記潮水避錢塘而東擊西陵所從来遠矣沮洳斥鹵化為桑麻之區而久乃為城邑聚落凡今州之云)
(云)輦轂之下先彈壓(唐柳仲郢云)天下之形勢(晁无咎七述云杭之故封)
(左浙江右具區北大海南天目萬川之所交會萬山之所重複或瀨或湍或灣或淵或岐或孤或袤或連滔滔)
(湯湯渾渾洋洋纍纍浪浪隆隆卭卬若金城天府之疆其民既庶而且有既姣而多娱可導可疏可航可桴可)
(跂可踰可檋可車若九洲三山接乎人世之廬連延迤邐環二十里邑居攸聚蟻合蜂起高城附之如帶繞指)
(隠以為春折以為尾湮河塹華不足方比方城漢水胡敢競美當昔夫差之盛時内姑蘇以為心腹而外城此)
(以為身革車千乘甲士萬人粟支十年帛散千屯灑汗成雨連衽成雲乃有大夫伯嚭行人伍員之徒通其謀)
(將軍孫武公子夫差之徒用其衆嘗以國政之閒𤼵徒截江命習戰事扵是張翠羽之蓋靡魚須之斿擢鵝足)
(之楫曳龍尾之舟凌鱣黿之車戲賁育之儔飄鼓吹乎下風隘戈矛乎上流乍往乍還乍後乍先若亂而若聯)
(乍止乍馳乍合乍離迭唱而迭随驚鮫人泣馮夷清江忽兮怒濤颷風為之揚旗已而即次食具樂作三軍皆)
(賀響震山壑其強如此故姑蘇恃以為南蔽而能驅唐蔡蹂齊魯侵尋乎百粤隳突乎三楚栖勾踐乎窮山鞭)
(平王乎頽墓此亦天下之形勢也)過其地者必駐軾(西征記自浙江艤舟古岸下登其上)
(曰杭州横空列城為國大藩乘熊軾而建隼旟必王公巨人非刺史郡太守常貳千石比也觀其閩商海賈雲)
(赴輻凑犀貝魚鹽駢羅于其中龍山據其首西湖蟠其腹天竺聳其膺東山卧其背樓臺上下如錦繡圖被髮)
(文身者吴越之舊俗也水犀射首者戰江之餘勇也金堤玉渠靈臺廣榭者錢氏之故基也霓裳羽衣綽約靡)
(曼者蘇小之遺態也故過其地者必軾焉)山川鳳凰山(在城中下瞰大江直望海門今大内在焉)
(郭璞地記天目山前兩乳長龍飛鳳舞到錢塘)吴山(在錢塘縣南六里上有伍子胥廟命曰胥山有)
(井泉清而且甘)孤山(去錢塘舊治四里湖中獨立一山人多留題紹興十六年建四聖延祥觀張祜詩)
(斷橋蒼蘚合空院落花深)包家山(在嘉會門外多植桃春時都人游觀最為勝賞)武林山(在錢)
(塘舊治之北半里今為錢塘門裏太一宫道院土阜是也元名虎林避唐朝諱改虎為武)寳蓮山(在吳)
(山之北)龍山(在城南十里郭璞所謂龍飛鳳舞)天目山(在臨安縣西五十里有兩峰峰頂各)
(一池左右相對名曰丨丨丨有洞府三十六所嘗有徐五仙張道陵飛昇)定山(在錢塘南四十七里突出)
(浙江數百丈潮至此輒抑聲過此復雷吼霆怒沈約早𤼵詩夙齡愛遠壑晚涖見竒山標峰綵虹外置嶺白)
(雲間傾壁忽斜竪絶頂復孤圓歸海流漫漫出浦水濺濺野棠開未落山櫻發欲然忘歸屬蘭杜懷祿寄芳荃)
(眷言採三秀徘徊望九仙)浮山(在錢塘舊治東南四十里蘇子瞻奏狀云潮山東来勢若雷霆而丨丨峙)
(于江中犬牙錯入以亂潮水)廟山(在錢塘縣南七十里突出江心潮勢至此方殺)臨平山(晉武)
(帝時丨丨丨崩出一石鼓擊之無聲以問張華華云可以蜀中桐木刻作魚形扣之)赤松山(在富陽縣)
(赤松子嘗駕鶴于此)萬松山(去錢塘十里夹道栽松白居易詩萬株松木青山上十里沙堤明月中)
慈雲嶺(在嘉會門外上有錢王郊壇)風篁嶺(修篁怪石風韻凄然因名丨丨丨)鷲嶺
(在府西十二里有巖石龍泓洞十三洲記曰錢塘武林山泉源出焉晉咸和中有西乾梵僧登此山歎曰此武)
(林山是中天竺國靈丨山之小丨不知何年飛来乃創靈隠寺)北高峯(在靈隠山後)南高峰
(在南山石塢煙霞洞後)飛来峰(又名天竺山乃葛仙翁得道之所郭功甫詩誰從天竺國移得一)
(峰来占盡湖山秀最宜煙雨開王介甫詩飛来山上千尋塔聞說雞鳴見日昇不畏浮雲遮望眼自緣身在)
(最高層此亦可見公被遇神考始終人不能間也)呼猿洞(在飛来峯下其洞有路可透天竺)水
樂洞(在南山泉流空谷中自然宫商東陽亦有之)風水洞(去錢塘舊治五十里在楊村慈巖院)
(洞極大流水不竭洞頂又有一洞清風微出故名)九里松(乃入天竺路)蘇公堤(元祐間蘇)
(子瞻築堤湖上自孤山抵北山夹道植柳林子中榜曰丨丨丨章子厚詩天面長虹一綫痕直通南北兩山春)
(後吕惠卿奏毁之乾道作新堤自南山净慈寺前直抵北山湖分為兩遊人大舟不能達扵北山紹興中始造)
(二高橋出北山達扵大佛頭舟行往来始無礙)浙江(在錢塘莊子云浙河即浙江取其曲折以為名吴)
(王既賜子胥死乃取其屍盛以鴟夷之革浮之江中子胥因流揚波依潮来往蕩激隄岸勢不可禦或有見其乘)
(白馬素車在潮頭者因為之立廟每歲仲秋既望潮水極大杭人以旗鼓迓之弄潮之戲盖始乎此然或有沉)
(溺者治平中郡守蔡君謨作戒弄潮文云斗牛之分吴越之中維江濤之最雄乘秋風而益怒乃其習俗于)
(以遊觀厥有善泅之徒競作弄潮之戲以父母所生之遺體投魚龍不測之深淵自為矜夸時或沉溺精魄永)
(淪扵泉下妻孥望哭扵水濱生也有涯盍終扵天命死而不弔重棄扵人倫推予不忍之心示爾無窮之戒所)
(有今年觀潮並依常例其軍人百姓輒敢弄潮並行科罰)海潮(江源自歙州界經州又東北流入于海江)
(濤每日晝夜再上常以月十日二十五日最小月三日十七日極大小則水漸漲不過數尺大則濤湧高數丈)
(每年八月十八日數百里士女共觀舟人漁子泝濤觸浪謂之迎潮高麗圖經云潮汐往来應期不爽為天)
(地之至信古人嘗論之在山海經以為海鰌出入之度浮屠書以為神龍之變化竇叔蒙海嶠志以為水随月)
(之盈虧盧肇海潮賦以謂日出于海衝擊而成王充論衡以為水者地之血脉随氣進退率未之盡大抵天包)
(水水承地而一元之氣升䧏扵太空之中地乘水力以自持且與元氣升䧏互為抑揚而人不覺亦猶坐扵船)
(中而不知船之自運也方其氣升而地沉則海水溢上而為潮及其氣䧏而地浮則海水縮而為汐計日十二)
(辰由子至已其氣為陽而陽之氣又自有升䧏以運乎晝由午至亥其氣為隂而隂之氣又自有升䧏以運乎)
(夜一晝一夜合隂陽之氣凡冄升再䧏故一日之間潮汐皆再焉然晝夜之攻擊乘日升䧏如應乎月日臨扵)
(子則陽氣始升月臨扵午則隂氣始升故也夕潮之期日皆臨子晝潮之期月皆臨午焉又日行遲月行速以)
(速應遲每二十九度過半而月行及之日月之會謂之合朔故月朔之夜潮日亦臨子月朔之晝潮日亦臨午)
(焉且晝即天上而言之天體西轉日月東行自朔而往月速漸東至扵漸遲而潮亦應之以遲扵晝故晝潮自)
(朔後迭差而入扵夜此所以一日午時二日午末三日未時四日未末五日申時六日申末七日酉時八日酉)
(末也至夜即海下而言之天體東轉日月西行自朔而往月速漸西至扵漸遲而潮亦應之以遲扵夜故夜潮)
(自朔後迭復而入扵晝此所以一日子時二日子末三日丑時四日丑末五日寅時六日寅末七日夘時八日)
(夘末也以時有交變氣有盛衰而浙潮之所至亦因之為大小當夘酉之月則隂陽之交也氣以交而盛故潮)
(之大也獨異扵餘月當朔望之後則天地之變也氣以變而盛故潮之大也獨異扵餘日今海中有魚獸殺取)
(皮而乾之至潮時則毛皆起豈非氣感而類應之自然歟吴越備史梁開平四年武肅王錢氏始築捍海塘)
(在候潮通江門之外潮水晝夜衝激版築不就因命強弩數百以射潮頭又致禱扵胥山祠既而潮水避錢塘)
(東擊西陵遂成隄岸劉禹錫詩八月濤聲吼地来頭高數丈觸山回須臾却入海門去卷起沙堆似雪堆)
(李白詩浪打天門石壁開海神来過惡風廽浙江八月何如此潮似連山噴雪来楊巨源送章孝標歸杭州)
(詩曾過靈隠江邊寺獨宿東樓看海門潮色銀河鋪碧落日光金柱出紅盆蘇子瞻望海樓詩海上濤頭一)
(線来楼頭指顧雪成堆從今潮上君須上更看銀山十二回横風吹雨入樓斜壯觀應須好句夸雨過潮平)
(江海碧電光時掣紫金蛇江神河伯兩醯鷄海若東来氣吐蜺安得夫差水犀手三千強弩射潮低楊廷)
(秀海潮詩海湧銀為郭江横玉繫腰)漁浦潭(在州南丘希範旦發丨丨丨詩漁潭霧未開赤亭風已)
(颺擢歌𤼵中流鳴鞞響沓障村童忽相聚野老時一望詭怪石異象嶄絶峯殊狀森森荒樹齊析析寒沙漲藤)
(垂島易陟崖傾嶼難傍信是永幽棲豈徒暫清曠坐嘯昔有委卧治今可尚)西湖(在州西周廽三十里)
(其澗出諸澗泉山川秀發四時畫舫遨遊歌鼓之聲不絶好事者嘗命十題有曰平湖秋月蘇堤春曉斷橋殘)
(雪雷峯落照南屛晚鐘曲院風荷花港觀魚柳浪聞鶯三潭印月兩峯插雲蘇子瞻修西湖奏狀昔西漢之)
(末翟方進為丞相始决壊汝南鴻源陂父老怨之歌曰壊陂誰翟子威飯我豆食羹芋魁反乎覆陂當復誰言)
(者兩黃鵠盖民心之所欲而託之天以為有神下告我也孫皓時吴郡上言臨平湖自漢末草穢壅塞今忽開)
(通長老相傳此湖開天下平皓以為已瑞已而晉武帝平吴由此觀之陂湖河渠之類久廢復開事關興運雖)
(天道難知而民心所欲天必從之杭州之有丨丨如人之有眉目盖不可廢也唐天慶中白居易為刺史方是)
(時西湖溉田千餘頃及錢氏置撈湖兵士千人日夜開浚自國初以来稍廢不治水涸草生漸成葑田熙寧中)
(臣通判本州則湖之葑合者盖十二三年至今纔十六七年之間遂塞其半父老皆言十年以来水淺葑合如)
(雲翳空倏忽便滿更二十年無西湖矣使杭州無西湖如人而去眉目豈復為人乎臣愚較之竊謂西湖有不)
(可廢者五天禧中故相王欽若奏以西湖為放生池禁捕魚鳥為人主祈福自是以来每歲四月八日郡人數)
(萬會于湖上所放羽毛鱗介以百萬數皆西北向稽首仰祝千萬歲夀若一旦堙塞使蛟龍魚鼈同為涸轍之)
(鮒則臣子坐觀亦何心哉此西湖之不可廢者一也杭之為州本江海故地水泉鹹苦居民零落自唐李泌始)
(引湖水作六井然後民足扵水井邑日富百萬生聚待此而汲食今湖狭水淺六井漸壊若二十年之後盡為)
(葑田則舉城之人飲鹹苦其勢必自耗散此西湖之不可廢者二也白居易作西湖石函記云放水溉田每减)
(一寸可溉十五頃可無凶歲今雖不及千頃而下湖數十里間茭葑榖木所獲不貲此西湖之不可廢者三也)
(西湖深闊則運河可以取足扵湖水若湖水不足則必取江潮潮之所過泥沙渾濁一石五斗不出三歲輒調)
(兵夫十餘萬工開浚而河行市井中盖十餘里吏卒搔擾泥水狼籍為居民莫大之患此西湖之不可廢者四)
(也天下酒税之盛未有如杭者也歲課二十餘萬緍而水泉之用仰給于湖若湖水漸狭水不應溝則當勞人)
(取山泉歲不下二十萬工此西湖之不可廢者五也臣以侍從出膺寵寄目覩西湖有必廢之漸有五不可廢)
(之憂伏望聖斷賜臣度牒若干道使得畢志半年之間目見西湖復唐之舊環三十里際山為岸則農民父老)
(與羽毛鱗介同詠聖澤無有窮己臣不勝大願白居易錢塘湖春行詩孤山寺北賈亭西水面初平雲脚低)
(最愛湖東行不足綠楊隂裏白沙堤湖上泛舟詩排比管絃行翠袖指麾船舫點紅旌慢牽好向湖心去恰)
(似菱花鏡上行西湖留别詩征途行色慘風煙祖帳離聲咽管絃翠黛不須留五馬皇恩只許住三年綠藤)
(隂下鋪歌席紅藕花中泊妓船處處回頭盡堪戀就中難别是湖邊蘇子瞻懷西湖寄美叔詩西湖天下景)
(誰能得其全三百六十寺尋幽遂窮年君持使者節風采爍雲煙胡不屛騎從暫借僧榻眠讀我壁間詩清净)
(洗煩煎湖上詩水光瀲灔晴方好山色空濛雨亦竒好把西湖比西子淡粧濃抹總相宜蘇子瞻云杭有)
(西湖潁亦有西湖皆為遊賞之勝而子瞻連守二州其初得潁也有潁人在坐云内翰但只消遊湖中便可了)
(郡事言其訟簡也及守杭秦少游有詩云十里荷花菡萏初我公所至有西湖欲將公事湖中了見說官閒事)
(亦無林君復詩混元神巧本無形匠出西湖作畫屛春水净扵僧眼碧晚山濃似佛頭青)宫殿大
内(在鳳凰山東以臨安舊子城增築南曰麗正門門外建東西闕庭東西待漏院北曰和寧門門外亦建百)
(官待漏院東曰東華門朝野雜記丨丨即杭之州治)慈寧宫(朝野雜記紹興九年和議成太后有歸耗)
(命有司作丨丨丨)德夀宫(中興小歷紹興三十二年望仙橋新葺宫成詔以丨丨丨為名)重華
宫(夀皇遜位處此即德夀宫)慈福宫(即德夀宫)夀慈宫(即德夀宫)夀康宫(朝野雜記)
(寧宗受禪丞相趙汝愚議以祕書省為泰寧宫已而不果行以慈懿皇后外第為之光宗不欲遷因以舊寧福)
(殿為丨丨丨而更建寧福殿焉)崇政殿(紹興十二年始作行大朝會之禮又有丨丨丨說書之職)垂
拱殿(紹興十二年始作)紫宸殿(紹興十二年以射殿作崇政殿遇朔權作丨丨丨)寧福
殿(紹興二十八年始作)祥曦殿(同上)文德殿(䧏赦則御焉)集英殿(策士御焉)大
慶殿講武殿復古殿(端平元年重修)選德殿(孝宗新創扵御座後作金)
(漆大屛風分畫諸道各列監司郡守扵兩行以黃簽標識居官者職位姓名其背為華夷圖)東宫(朝野)
(雜記丨丨舊無冇但聽讀扵資善堂孝宗為皇太子始居東宫在麗正門内其地甚隘光宗之為太子孝宗謂)
(輔臣曰朕宫中空閒不用宫殿甚多可掇移修立)皇城(會要紹興三十八年殿前都指揮使楊存中乞)
(通展十三丈以五丈作御路六丈令民居將来聖駕親郊由候潮門徑從所展御路直抵郊臺)宗廟太
廟(在瑞石山之左朝野雜記京師丨丨舊十六楹其十四楹為七室東西二楹為夹室及哲宗祔廟七室已)
(滿用李邦直議祔哲宗主于東夹室室既隘神帳祭器至不能容乃裁削其制創立崇寧始改曰行在太廟)
九廟之制(朝野雜記太廟自仁宗以来皆祀七世崇寧初始取王肅說謂二祧在七世之外乃建九)
(廟奉翼祖宣祖咸歸本室焉紹興中徽宗祔廟以與哲宗同為一世故無所祧及升祔欽宗始祧翼祖高宗與)
(欽宗同為一世亦不祧由是淳熙末年太廟祀九世十二室及阜陵復土趙汝愚為相遂祧僖宣二祖而祔孝)
(宗有旨集議時朱熹方在講筵獨以九廟為正其議曰今日宗廟之制未能如古姑以權宜而論莫若以僖)
(祖擬周之后稷而祭扵太廟之初室順祖為昭翼祖為穆宣祖為昭而藏其祧主于西夹室太祖擬周之文王)
(為祖而祭于太廟之第二室太宗為昭擬周之武王而祭扵太廟之第三室其太祖太宗又皆百世不遷而謂)
(之世室真宗為穆其祧主亦且權藏于西夹室仁宗為昭為宗而祭于第四室亦為世室如太宗之制英宗為)
(穆蔵主如真宗之制神宗為昭祭第五室哲宗為穆祭第六室徽宗為昭祭第七室欽宗為穆祭第八室高宗)
(為昭祭第九室孝宗為穆祔第九室異時亦當為宗為世室如太宗仁宗之制三歲祫享則僖祖東享如故而)
(自順祖以下至于孝宗皆合享焉則于心為安于禮為順盖尊太祖以東享者義也奉僖祖以東享者恩也義)
(者天下臣子今日之願也恩者太祖當日之心也與其伸義屈恩以快天下臣子之願孰若全義伸恩以慰太)
(祖當日之心乎韓愈所謂祖以孫尊孫以祖詘者正合此意而又以為四時各祭其廟則所伸之祭常多三年)
(然後一祫則所詘之祭常少亦中事情)神御殿(在大内朝野雜記東都舊有之號欽先孝思殿紹興)
(十五年秋始創在崇政殿之東凡朔望節序生辰上皆親酌獻行香盖用家人之禮也)景靈宫(在新)
(莊橋之西朝野雜記祖宗帝后神御皆寓道釋之館神宗元豐中始倣漢原廟之制即丨丨丨之東西為六殿)
(以奉宣祖以下後殿以奉母后至徽宗時又立丨丨西丨建炎改元之日即建丨丨丨于江寧而不克成渡江)
(以後祖宗神御皆寓温州天慶宫中興小歷又云紹興十三年丨丨丨成祖宗神御自温州来至是達于行)
(在上乃詣天章閣告遷徽宗及恭顯恭肅二后神御乙未並奉安于丨丨丨四孟躬行獻禮上元結燈樓寒食)
(設鞦韆七夕設摩㬋羅小歴又云紹興十八年監登聞鼓院徐璉言自古帝王必有佐命之臣功銘鼎彛侑食)
(清廟望詔有司訪求摹于丨丨丨之兩壁)壇壝圜壇(在嘉會門外南三里)熙成殿(在壇側)
太社太稷壇(在觀橋之東)九宫壇(在東青門外一里歲祀太乙攝提權主招摇天符青)
(龍咸池太乙天乙九宫神)先農壇(在嘉會門外玉津園南親耕帝籍以先天下)高禖壇(在嘉)
(會門外)館閣龍圖閣(太宗御書)天章閣(真宗御書)寳文閣(仁宗御書)顯謨
閣(神宗御書)徽猷閣(哲宗御書)敷文閣(徽宗御書)煥章閣(高宗御書)華文閣
(孝宗御書)寳謨閣(光宗御書)寳章閣(寧宗御書)祕書省(在天井巷之東)右文殿
(在祕書省)祕閣(在祕書省)史館(在祕書省)苑囿玉津園(在嘉會門外)富景園
(在新門外)聚景園(在錢湖門外)集芳園(在北山)瓊華園(在城内)南屛園
(在净慈寺又天竺延祥寺亦有)學校太學(在紀家橋西初十齋曰服膺禔身守約習是存心允蹈養)
(正持志率履誠意續置七齋曰觀化貫道務本果行篤信時中循理凡十七齋後增三齋曰節性經德立禮共)
(二十齋諸齋扁榜皆米友仁書續置三齋張安國書紹興十四年光堯太上皇帝祗謁先聖止輦于大成門)
(外䧏登步移執爵奠拜注視像貌翼翼欽慕復幸丨丨御崇化堂頒示手詔示樂育羣材之意命國子司業高)
(閱講周易泰卦賜羣臣諸生坐垂聽講說首肯者再三復幸養正持志二齋顧瞻生徒肄業之所徘徊久之)
武學(在前洋街)宗學(在睦親宮之右)公廨三省樞密院(在和寧門北)尚書
六部(在朝天門裏)御史臺(在清河坊其餘更不盡錄)禮部貢院(在觀橋西)都亭
驛(在候潮門裏國信所附朝野雜記云北使至闕先遣館伴使賜御筵于班荆館明日始至丨丨丨又明日)
(入見伴使至南宫門外下馬北使至隔門内上御紫宸殿六參官起居北使見畢退赴客省茶訖遂宴垂拱殿)
(酒五行惟從官以上預坐是日賜茶器名菓又明日賜生餼見之二日與伴使皆往天竺寺燒香上賜沉香乳)
(糖齋筵酒果次日至冷泉亭呼猿洞而歸翌日賜内中酒果風藥花賜赴守歲夜筵酒五行用傀儡正月朔旦)
(引見朝賀方北使之始至也閤門官先為之說朝見儀投朝見榜子至是日禮畢復回丨丨丨分位上賜被褥)
(紗羅等既而臨安府書送酒食上遣大臣就賜御筵中使傳旨宣勸酒九行三日客省僉賜酒食内中賜酒果)
(遂赴浙江亭觀潮酒七行四日赴玉津園燕射朝廷命諸校善射者假管軍觀察使伴之上賜弓矢酒行作樂)
(伴射官與大使並射弓館伴副使與國信副使並射弩酒九行退五日大燕集英殿尚書郎監察御史以上皆)
(與學士撰致語六日朝辭退賜襲衣金帶大銀器臨安府書送贐儀上復遣執政官就驛御宴次日上賜龍鳳)
(等茶金鍍合乘馬出北關門拏舟宿赤岸又次日上遣近臣押賜御筵)井泉六井(東都事略杭瀕)
(海水泉鹹苦唐刺史李泌始導西湖水入城分為丨丨以便民汲)龍井(去城十五里秦少游記云丨)
(丨舊名龍泓吴赤烏中方士葛洪嘗煉丹扵此事見圖經其地當西湖之西浙江之北風篁嶺之上深山亂石)
(之水泉也每歲旱禱雨于他祠不獲則禱扵此輒應故老相傳以為有龍居之然泉者山之精氣所𤼵也西湖)
(深靚空闊納光景而涵煙霏菱芡荷花之所附麗龜魚鳥蟲之所依憑漫衍而不廹紆餘而成文隂晴之中各)
(有意態而不可以言盡也故岸湖之山為所誘而不克以為泉浙江介于吴越之間一夜一書濤頭自海而上)
(者再疾擊而遠馳兕虎駭而風雨作淜湃而莫可禦乘高而望之使人毛髮盡立心掉而不禁故岸江之山多)
(為所脅而不暇以為泉惟此地盤幽而踞阻内無靡麗之誘以散越其精外無豪悍之脅以虧疎其氣故嶺之)
(左右大率多泉龍井其尤者也嘗有大魚自泉中躍出然後知井之有龍不謬)參寥泉(在智果院蘇子)
(瞻嘗有詩)六一泉(在報恩院孤山之址歐陽永叔雖不到惠勤思之蘇子瞻因以名此泉)撫掌
泉(在洞霄宫相傳錢武肅王至宫撫掌而泉湧因以為名)堂亭有美堂(舊在郡治守梅摯建)
(歐陽永叔丨丨丨記云嘉祐二年龍圖閣直學士尚書吏部郎中梅公出守于杭扵其行也天子寵之以詩)
(扵是始作有美之堂盖有取賜詩之首章而名之以為杭人之榮然公之甚愛斯堂也雖去而不忘今年自金)
(陵遣人走京師命余誌之其請至六七而不倦余乃為之言曰夫舉天下之至美與其樂有不得而兼焉者多)
(矣故窮山水登臨之美者必之乎寬閒之野寂寞之鄉而後得焉覽人物之盛麗夸都邑之雄富者必據乎四)
(達之衝舟車之會而後足焉盖彼放心于物外而此娱意于繁華二者各有適焉然其為樂不得而兼也今夫)
(所謂羅浮天台衡嶽廬阜洞庭之廣三峡之險號為東南竒偉秀麗者乃皆在乎下州小邑僻陋之邦此幽潜)
(之士窮愁放逐之臣之所樂也若乃四方之所聚百貨之所交物盛人衆為一都會而又能兼有山水之美以)
(資富貴之娛者惟金陵錢塘為然二邦皆僣竊於亂世及聖宋受命海内為一金陵以後服見誅今其江山雖在)
(而其頽垣廢址荒煙野草過而覽者莫不躊躇而悽愴獨錢塘自五代時知尊中國效臣順及其亡也頓首請)
(命不煩干戈其人民幸富庶安樂又其習俗工巧邑屋華麗盖十萬餘家環以湖山左右映帶而閩商海賈風)
(帆浪舶出入扵江濤浩渺煙雲杳靄之間可謂盛矣而臨是邦者必皆朝廷公卿大臣若天子之侍從又有四)
(方遊士為之賓客故喜占形勝治亭榭相與極遊覽之娱然其扵所取有得扵此者必有遺扵彼獨所謂有美)
(堂者山水登臨之美人物邑居之繁寓目而盡得之盖錢塘兼有天下之美而斯堂者又盡得錢塘之美焉宜)
(乎公之甚愛而難忘也梅公清謹好學君子也視其所好可以知其人焉)中和堂(光堯太上皇帝御製)
(詩一首云六龍轉淮海萬騎臨吴津王者本無外駕言蘇遠民瞻彼草木秀感此瘡痍新登堂望稽山懷哉夏)
(禹勤神功既盛大後世蒙其仁願同越勾踐焦思先吾身艱難務遵養聖賢有屈伸高風動君子屬意種蠡臣)
(又御書謂斯堂偉特之觀無愧上都薰風南来我意雖快願與衆人共之後改為偉觀堂先是趙閱道詩老)
(来重守鳳凰城千里人心豈易平樂職古賢形歎詠中和終不為虚名)虚白堂(白居易詩刻石堂上)
(羅隠丨丨丨牡丹詩云莫背欄杆便相笑與君俱受主人恩盖謂居易植此花又有紫微兩本亦謂居易所)
(植蘇子瞻有詩堂今廢)三賢堂(在孤山竹閣今在湖上盖樂天君復子瞻也)冷泉亭(在飛)
(来峯下杭州刺史元藇建白居易亭記東南山水餘杭郡為最由郡言靈隠寺為尤由寺觀丨丨丨為甲亭)
(在山下水中央寺東南隅高不倍尋廣不累丈而撮竒得要地搜勝㮣物無遯形春之日吾愛其草薰薰木欣)
(欣可以導和納粹暢人血氣夏之夜吾愛其泉渟渟風泠泠可以蠲煩析酲起人心情山樹為盖巖石為屏雲)
(從棟生水與階平坐而翫之者可翟足于牀下卧而狎之者可垂釣于枕上矧又潺湲㓗澈粹冷柔滑若俗士)
(若道人眼耳之塵心舌之垢不待盥滌見輒除去潜利隂益可勝言哉斯所以最餘杭而甲靈隠也杭自郡城)
(抵四封叢山複湖易為形勝先是領郡者有相里君造虚白亭有韓僎僕射臯作候仙亭有裴庶子棠棣作觀)
(風亭有盧給事元輔作見山亭及右司郎中河南元藇最後作此亭扵是五亭相望如指之列可謂佳境殫矣)
(能事畢矣後来者雖有敏心巧目無所加焉故吾繼之述而不作孝宗皇帝御製冷泉亭詩一堂虚敞臨清)
(沼密蔭交加森羽葆山頭草木四時春閱盡歲寒長不老蘇子瞻呈唐林夫詩靈隠寺前天竺後兩澗春淙)
(一靈鷲不知水從何處来跳波赴壑如奔雷無情有意兩莫測肯向冷泉亭下相縈廽我在錢塘六百日山中)
(暫来不暖席今君欲依靈隠居葛衣草履随僧蔬能與冷泉作主一百日不用二十四考書中書)浙江
亭(錢起宴浙江西亭詩漁浦浪花摇素壁西興樹色入秋窗)夢兒亭(在武林山類要謝靈運會稽人)
(也世不宜子息乃扵錢塘杜明甫舍寄養明甫是夜夢有賢人相訪及曉乃靈運至)樓閣豐樂樓
(在湧金門外瞰湖楊靖建)四照閣(在孤山鄭毅夫詩湖山天下之絶境羣山繞湖十百重碧筍四插)
(明鏡綠此閣正落明鏡中)佛寺天竺寺(在北山李心傳繫年錄紹興十二年虜使劉苦等往上天)
(竺焚香因以為例中天竺在二者之間下天竺葛灃帝都賦傍西深入巖谷益秀白居易天竺詩一山)
(門作兩山門兩寺元從一寺分西澗水流東澗水南山雲起北山雲前臺花𤼵後臺見上界鐘清下界聞遙想)
(吾師行道處仙花桂子落紛紛綦母潜詩郡有化城最西窮疊嶂深松門當澗口石路在峯心幽見夕陽霽)
(高逢暮雨隂佛身瞻紺髮實地踐黃金雲間竹溪盡月從花泂臨因物成真悟遺世在兹岑陶翰詩松栢亂)
(巖石西山微徑通天關一峯見宫闕生虚空正殿倚霞壁上方標石叢夜来猿鳥静鐘梵響雲中峰翠映湖月)
(泉聲亂溪風心超諸境外了與懸觧同明𤼵氣候改起視長崖東湖色濃蕩漾海光漸朦朧葛仙迹尚在許氏)
(道猶崇獨往古今事幽懷期二公)天竺觀音像(石晉天福間僧道翊一夕見山間光明往視之)
(得竒木乃命匠者孔仁謙刻觀音像會僧勲從洛陽持古佛舍利來納之頂間妙相具足吴越時忠懿王夜夢)
(白衣仙人求治其居左右曰天竺觀音白衣仙像也乃一新道場凡水旱必禱焉至今如此)靈隠寺
(在錢塘十二里靈隠天竺兩山由一門而入宋之問遊靈隠夜吟云鷲嶺鬱岧嶤龍宫隠寂寥久不能續有)
(老僧坐禪曰何不道樓觀滄海日門對浙江潮桂子月中落天香雲外飄捫蘿登塔遠劄木引泉遙云云遲明)
(僧不見人以為駱賓王也蘇子瞻次李寺丞韻君不見錢塘湖錢王壯觀今已無屋堆黃金斗量珠運盡不)
(勞折簡呼四方官遊散其孥宫闕留與閒人娱盛衰安樂兩須臾何用多憂心鬱紆溪山處處皆可廬最愛靈)
(隠飛来孤喬松百丈蒼髯鬚擾擾下笑柳與蒲高堂會食羅千夫撞鐘擊鼓喧朝晡凝香方丈眠氍毹絶勝絮)
(被縫海圖清風時来驚睡餘遂超羲皇傲几蘧歸時棲鴉正畢逋孤煙落日不可摹)净慈寺(在暗門外)
(湖上周顯德建祥符改今額寺有五百羅漢各身高數丈大數圍又有大鐡鑊蘇子瞻遊丨丨丨謁本長老詩)
(云卧聞禪老入南山净掃清風五百間)孤山寺(白居易西湖晚歸回望孤山寺詩柳湖松島蓮花寺)
(晚動歸橈出道場盧橘子低山雨重栟櫚葉戰水風凉煙波澹蕩摇空碧樓殿參差倚夕陽到岸請君回首看)
(蓬莱宫在水中央又遇雨詩拂波雲色重灑葉雨聲繁水鳥䨇飛起風荷一向翻空濛連北岸蕭颯入東軒)
(或擬湖中宿留舡在寺門張祜詩樓臺聳碧岑一徑入湖心不雨山長潤無雲水自隂斷橋荒蘚澁空院落)
(花深猶憶西窗月鐘聲在北林)徑山寺(在餘杭縣北圖經徑山乃天目山之東北峯也中有徑路後通)
(天目故名徑山有龍井事狀云國一大師因獵者導自重崗之西至扵危峯之北有頃素衣老人前而致拜請)
(師登山絶頂入五峯之間願捨此地為師立錫之所有大湫指謂師曰吾家若去此湫當涸留一水穴幸勿堙)
(之我將時至而衛師言訖雲霧晦冥風雨驟作及明既霽湫水盡涸惟一穴尚存謂之龍井今菴基見在諸草)
(不生蘇子瞻遊詩衆峯来自天目山勢若駿馬奔平川中途勒破千里足金鞭玉鐙相廽旋人言山住水亦)
(住下有萬仞蛟龍淵道人天眼識王氣結茅宴坐荒山顛精神貫山石為裂天女下試顔如蓮寒窗暖足来扑)
(握衣鉢呪水䧏蜿蜒雪眉老人朝叩門願為弟子長參禪爾来廢興三百載奔走吴會輸金錢飛樓湧殿壓山)
(破朝鐘暮鼓驚龍眠晴空偶見浮海蜃落日下數投林鳶有生共處覆載内擾擾膏火同烹煎近来愈覺世議)
(隘每到寬處差安便嗟余老矣百事廢却尋舊學心茫然問龍乞水歸洗眼欲看細字銷殘年)大佛石
(乃秦皇繫纜石僧思净刻作大佛頭)寳所塔(在大佛頭之上)雷峯塔(在西湖之南山)六和
塔(開寳中建在龍山月輪峯之開化寺初九級後廢紹興再造七層蘇子瞻詩話云舊讀蘇子美六和塔)
(詩松橋待金鯽盡日獨遲留初不喻此語及倅錢塘乃知寺後池中有此魚如金色也昨日復游池上投餅餌)
(乃略出不食復入則此魚自珍貴久矣搢紳脞說張君房為錢塘令宿月輪山寺僧報曰桂子下塔君房登)
(塔望之紛紛如煙霧回旋成穗散墜如牽牛子黃白相間咀之無味)道觀四聖觀(在西湖孤山之)
(上祠祐聖翊聖天猷天蓬四聖靖康末上自北邸北使將就馬或見四金甲神執弓劍以衛顯仁后聞之曰我)
(事四聖香火甚謹必有隂助乃令曹勛奏上宜加崇奉其像乃沉香斵之)洞霄宫(在餘杭縣四十八里)
(漢武帝元封開創祥符間改為丨丨丨按真境錄宫有五洞交扃九峯四挹千巖萬谷秀聚其中蘇子瞻詩)
(上帝高居愍世頑故留瓊管在凡間青山九鎻不可到作者七人相對閑亭下泉流翠蛟舞洞中飛鼠白鴉翻)
(長松怪石宜霜鬢不用金丹苦駐顔又和張子野過舊游便欲洞霄為隠吏一菴閑地且相留)祠廟
胥山祠(盧元輔銘并序元和七年冬十月朝散大夫杭州刺史上柱國某視事三歲塵天子書上畏羣)
(靈下慙蒸乂乃啟真祠銘而序曰維唐敷祀典于天下廢淫置明資父事君罔有不舉寢廟既設我命厥新有)
(周行人伍公字子胥陪吴之職得死直言國人求忠者之屍禱水星之舍將瞰鴟革遂臨浙江千五百年廟貌)
(不改漢史遷曰胥山今云青山者繆也吁善父為孝記曰父讐不與共戴天諫君為忠經曰諸侯有諍臣不失)
(國當訪于宋鄭絶楚出疆在平為末官在奢為既壯子坎壈仗節乞師于吴軍鼔丁寧于五戰至郢先詰王建)
(邦啟土著以話言戴后惟大人虐惟后成湯用為大義孔子立為大經子胥修為大仇騷人賦為大怨咸令在)
(上慢惡不生則前戈鞭墓非倒行也後戈走昭非逆施也夫差既王宰嚭受賂二十年内越祀又顛太伯廟血)
(將乾闔閭劍光且失公朝焉宴焉入則諫焉孰謂矢毒孰謂力寒雖言屢出口而車甲已困扵齊矣蟹稻已奪)
(于歲矣屬鏤之賜竟及其身鴟夷盛屍投于水濱憤悱致怒配濤作神迄今一日再至来也海鴟羣飛陽侯夹)
(從聲遠而近聲近而遠奮于吴怫于越夕于楚乃退扵是仲秋闕望杭人以旗鼔迓之笳簫和之百城聚覩大)
(耀威靈卷沙墨裂地炭截若岸坼成坑迎潮民格之如吕梁丈人為靈戈威矛瀲浪百重渚塞不先跳檣揭舷)
(再飯之間絶其音聲蕩漭千里洪濤砥平有滑有腯有鹹有腥遙實乎下庭山海梯航雞林扶桑交臂于夘階)
(金狄在戸雷鼓在堂魏樽漢豆六代笙簧可謂奉天爵之馨香獲神人之盛禮佐皇震怒驅叱大邪萬里永清)
(人觀叶氣銘曰武王鉞紂子胥鞭平為人為父十死一生矯矯伍員執弓挟矢仗其寳劔以謁吴子稽首楚罪)
(皆中紂理烝報子妻殱鉏直士赫赫王閭實聽竒謨錫之金鼓以號以誅黃旗大舉右廣皆朱戮墓非赭瞻昭)
(乃烏後王嗣位執書以泣顛越言潤宰噽讒輯步光欲飛姑蘇待執吾則切諫抉眼不入投于河上自古波濤)
(晝夜兩至懷沙類騷洗滌南北簸蕩東西蠻夷卉服罔敢不来雖非命祀不讓瀆齊帝帝王王代代明明表我)
(忠誠)古跡陳朝檜(在廣化寺蘇子瞻詩雙榦一先神物化九朝三見太平年)仙姥墩
(在府西五里按葛洪神仙傳王方平過蔡經家以千錢與餘杭姥求沽酒須臾信還得酒五斗許又東晉初有)
(裴氏姥不知何許人居此墩采衆花醖酒沽貧者貰與經數年忽有三人至姥所各飲數斗不醉謂姥曰予非)
(常士知姥當仙故来相命因授藥數丸姥餌之月餘不知所在王介甫送惠思歸錢塘詩綠净堂前湖水綠)
(歸来正復有荷花花前若見餘杭姥為道仙人憶酒家)名宦袁仁敬(唐明皇自擇仁敬為刺史)
(嘗種九里松)宋璟(為刺史在官清廉)李泌(為刺史引西湖水為六井)白居易(為刺史築)
(堤捍錢塘)皇朝錢鏐(蘇子瞻代趙閱道撰表忠觀碑云熙寧十年十月資政殿大學士右諫議大夫)
(知杭州軍州事臣抃言吴越國王錢氏墳廟及其父祖妃夫人子孫之墳在錢塘者二十有六在臨安者十有)
(一皆蕪廢不治父老過之有流涕者謹按故武肅王鏐始以鄉兵破走黃巢名聞江淮復以八郡兵討劉漢宏)
(併越州以奉董昌而自居于杭及昌以越叛則誅昌而倂越盡有浙東西之地傳其子文穆王元瓘至其孫忠)
(顯王仁佐遂破李景兵取福州而仁佐之弟忠懿王俶又大出兵攻景以迎周世宗之師其後卒以國入覲三)
(世四王與五代相終始天下大亂豪傑蜂起方是時以數州之地盜名字者不可勝數既覆其族延及于無辜)
(之民罔有孑遺而吴越地方千里帶甲十萬鑄山煑海象犀珠玉之富甲于天下然終不失臣節貢獻相望于)
(道是以其民至于老死不識兵革四時嬉遊歌舞之聲相聞至于今不廢其有德于斯民甚厚皇宋受命四方)
(僣亂以次削平而蜀江南負其嶮遠兵至城下力屈勢窮然後束手而河東劉氏百戰守死以抗王師積骸為)
(城釃血為池竭天下之民力僅乃克之獨吴越不待告命封府庫籍郡縣請吏于朝視去其國如去傳舍其有)
(功于朝廷甚大昔竇融以河西歸漢光武詔右扶風修理其父祖墳塋祠以太牢今錢氏功德殆過于融而未)
(及百年墳廟不治行道傷嗟甚非所以勸奬忠臣慰荅民心之義也臣願以龍山廢佛祠曰妙因院者為觀使)
(錢氏之孫為道士曰自然者居之凡墳廟之在錢塘者以付自然其在臨安者以付其院之净土寺僧曰道微)
(歲各度其徒一人使世掌之籍其地之所入以時修其祠宇封植其草木有不治者縣令丞察之甚者易其人)
(庶幾永終不墜以稱朝廷待錢氏之意臣抃昧死以聞制曰可其妙因院改賜名曰表忠觀銘曰天目之山苕)
(水出焉龍飛鳳舞萃于臨安篤生異人絶類離倫奮梃大呼從者如雲仰天誓江日星晦蒙強弩射潮江海為)
(東殺宏誅昌奄有吴越金券玉冊虎符龍節大城其居包絡山川左江右湖控引島蠻歲時歸休以燕父老曄)
(如神人玉帶毬馬四十一年寅畏小心厥篚相望大貝南金五朝昏亂罔堪託國三王相承以待有德既獲所)
(歸弗謀弗咨先王之志我維行之天胙忠孝世有爵邑允文允武子孫千億帝謂守臣治其祠墳毋俾樵牧愧)
(其後昆龍山之陽巋然新宫匪私于錢唯以勸忠非忠無君非孝無親凡百有位視此刻文)張詠(為守)
(歲歉聽民鬻鹽又民家子與壻訟家財云妻父臨終令異日以十之三付幼子餘七分與壻詠覽之曰汝妻父)
(以子幼故託汝儻以家財十之七與子則子死于汝手矣亟命兩易之人皆服其明斷)范仲淹(以參)
(政知州)梅摯(知杭州)李及(知杭州)薛映(知杭州)陳襄(知州務先學校薦達人才)
趙抃(兩知杭州諡清獻)蘇軾(熙寧四年通判杭州高麗使者過杭但稱甲子遂却其書使者亟稱)
(本朝年號圖經云元祐四年知州適值水旱請于朝减上供米三之一故榖價不翔全活者衆又蘇氏家傳子)
(瞻知杭州以疾疫多裒羨緍𤼵私橐作病坊州民全活者甚衆)梅詢(知仁和縣)毛滂(元祐中蘇子瞻)
(守杭滂為法曹掾秩滿辭去有小詞卒章云今夜山深處斷魂分付潮回去坡曰郡僚有詩人而不及知軾之)
(罪也留之數日)人物顧歡(鹽官人年六七歲父使田中驅黃雀歡作黃雀賦而歸雀食稻父怒欲撻)
(之見賦而止貧無以授業每扵舍後倚聽隣人誦書夕則燃松節讀書隠居不仕)禇遂良(錢塘人工)
(隸楷為諫議大夫進拜中書令)許遠(杭人與張廵同年生唐祚艱難守死成名)羅隠(新城人有能詩)
(名唐光啟間為錢塘令辟掌書記後為給事中遷𤼵運使)皇朝錢易(章聖在東宫嘗圖山水扇命易)
(作歌其卒章有好開今日太平基萬里山河歸掌握之句帝賞愛之)沈括(字存中錢塘人為翰林學士)
林逋(錢塘人故廬在孤山處士橋死葬扵廬側仁宗賜諡曰和靖先生喜為詩其語孤峭澄淡居西湖二)
(十年未嘗入城市李及薛映知州事每造其廬清談終日而去有梅詩云疎影横斜水清淺暗香浮動月黃昏)
(又云雪後園林唯半樹水邊籬落忽横枝又有詩云草泥行郭索雲木呌鈎輈皆為士大夫所稱其臨終一絶)
(云湖上青山對結廬墳前修竹亦蕭疎茂陵他日求遺藁猶喜曾無封禪書筆談云逋隠孤山蓄兩鶴縦之)
(則飛入雲霄久之復入籠中泛舟遊西湖諸寺有客至則童子開籠縦鶴逋即棹小舟以歸盖嘗以鶴為騐)
(也)洪皓(詩話總龜餘干進士洪皓熙寧間負笈游上庠力學不偶十年不歸其父年七十思之寄皓詩)
(云太學何蕃久不歸十年甘旨誤庭幃休辭客路三千遠須信人生七十稀腰下雖無蘇子印箧中幸有老莱)
(衣歸時定約春前後免使高堂賦式微皓得詩即日辭歸)題詠東南第一州(仁宗賜梅摯知)
(杭州詩地有湖山美云云剖符宣政化持橐掇才流暫出論思列遙分旰昃憂循良勤撫俗来暮聽歌謳)吳
國水中央(殷堯藩送客遊吴云云波濤白渺茫衣逢梅雨漬路入稻花香海戍通鹽竈山村帶客房)
(欲知蘇小小君試到錢塘)夜艣隔城聞(顧非熊經杭州郡國遶江濆人家近白雲晚濤臨檻看云)
(云浦轉山初盡虹斜雨未分有誰知我意心緒逐鷄羣)樹引越山禽(方干旅次錢塘詩此地似)
(鄉國堪為終日吟雲藏吴相廟云云潮去海人散鐘遲秋寺深我来無舊識終見寂寥心)三吴佳致
悦高情(真宗賜王欽若詩二浙奥區期惠化云云雲麓漫抄云酈道元水經注吴興郡會稽郡謂之)
(三吴)餘杭形勝世間無(白居易詩云云州傍青山縣枕湖遶郭荷花三十里拂城松木一千)
(株夢兒亭古傳名謝教妓樓新道姓蘇獨有使君年太老風流不稱白髭鬚)大屋簷多装雁
齒(白居易守蘇日荅客問杭州詩為我踟蹰停酒盞與君約略說杭州山名天竺堆青黛湖號錢塘瀉綠油)
(云云小航船亦畫龍頭所嗟水路無三百官繫因何得再遊)唯有憫農心尚在(蘇子瞻同)
(周徐二令禱雨靈隠詩百重堆案掣身閒一葉秋聲對榻眠云云起占雲漢更茫然)笑歌長在綺
紈間(王介甫送張仲容赴杭州辟詩萬屋相夸漆與丹云云綵舡春戲城邊水畫燭秋尋寺外山)望
海樓眀照曉霞(白居易杭州春望詩云云護堤紅白踏晴沙濤聲夜入伍員廟柳色春藏蘇小)
(家紅袖織綾夸柳葉青旗沽酒趁梨花誰開湖寺西南路草綠裙腰一道斜)外邑旦及富春
郭(謝靈運富春渚詩宵濟漁浦潭云云定山緬雲霧赤亭無淹泊&KR1574;流觸驚急臨圻阻參錯亮乏伯昏分)
(子險過吕梁壑洊至宜便習兼山貴止託平生協幽期淪躓困微弱久露干祿請始果遠遊諾初心漸申寫萬)
(事俱零落懷抱既昭曠外物徒龍蠖)人行山頂半天上(汪彦章餘杭縣詩云云舟遶溪流亂)
(石中)古邑居民半海濤(蘇子瞻千佛閣詩)金鯽池邊不見君(蘇子瞻往)
(富陽李節推先行留風水洞見待詩春山磔磔鳴春禽此間不可無我吟路長漫漫傍江浦此間不可無君語)
(云云追君直過定山村路人皆言君未遠騎馬少年清且婉風巖水穴舊聞名只隔山溪夜不行溪橋曉溜浮)
(梅萼知君繫馬巖花落出城三日尚逶遲妻帑怪罵歸何時世上小兒誇疾走如君相待今安有)
四六(寵疏漢札尹正周畿)(擢拜月卿就兼天府)(粤繇起部就尹神臯)(申命侍臣就兼京尹)
(欲觀王佐之才乃付神州之政)(控于滄海實曰大藩)(培基固本強榦弱枝)(本根攸繋膏澤宜先)
(眷三吴之奥壤屬千里之京畿)(擢從宥府兼尹神州)(百司庶府萬旅連營)(浙右奥區餘杭故壤)
(天子千里之畿京師諸夏之本)(惟浙西之都會冠天下之浩穰)(控吴越之要區帶湖山之勝景)
(暫屈帝城之彈壓仍兼王所之論思)(奉玉音而分尹就宣彈壓之威聽金鑰以待朝仍罄論思之益)
(惟三輔幅員之大萃四民囊橐之姦)(分吏六百員禁暴止貪之非易居民百萬戶𤼵姦摘伏之尤難)
(湖山信美于他邦獄市亦繁于諸路)(下丞相一等西府之任既隆尹京兆十年南渡以来未有)
(水陸抗舟車之會衣冠當風俗之樞)(出則尹正忽傳中夜之敇書入則論思又奏明朝之封事)
(忽半夜由中而批敇至黎明交印以尹京)(長樂漏催聲撼趍朝之騶導集英臚唱喜觀擢第之錦標)
(雖六蜚暫駐扵東南而二浙實為扵畿甸)(民居莫枕當嚴周火城之防歲課流錢尤重漢𣙜酤之制)
(皇皇千里之畿悉令奠枕翼翼四方之則無用置筩)(前朝後市拱日象之尊嚴左江右湖控地形之雄麗)
(文昌八座之賢久儀禁路商邑四方之極就尹神京)(擢長月卿妙斡大農之計就兼天府式觀命世之才)
(千里為畿握麟符而彈壓九重列衛陪豹尾以論思)(夜月九街列兩行之寳貨春風十里看弗捲之珠簾)
(閩商海賈来萬里之貨珍越女吴娃妙九衢之歌舞)(販銅謀利當嚴江上之雲帆持楮易錢盍驗市間之茗肆)
(凛凛壯懷肯受湖間之豢養蕭蕭真隠不知朝市之繁華)(于時廬旅無非即芮鞫之濱到處舟航何異處江湖之上)
(漢世以来待張敞王尊之輩我朝所選若韓維包拯其人)(萬戸千門之營繕應辦不移百司庶府之請求供需匪易)
(飱月香水影之清文章京樣覽雲陣銀山之壯意氣天豪)(堤邊翠蓋遺簮墮珥而不辭湖上畫船脆管繁絃之交奏)
(夜市三更燦爛樓臺之燈火春風萬井喧闐簾幕之笙歌)(百萬戶之民雜襲訟牒實繁十三庫之酒盈虧利源所繫)
(度支領二十使是安用于拙疎京兆須第一流願更求于賢俊)
(提封百萬井有列司庶府之供需飛甍十二衢乃四海羣方之走集)
方輿勝覽卷一
