方輿勝覽卷六十八宋祝穆撰
蓬州(蓬池良山)(儀壠㐲虞)(營山)
建置㳂革(禹貢梁州之域東井輿鬼之分野古巴國之地秦属巴郡漢即巴郡之宕渠縣地東)
(漢置巴西郡晉因之後李特據蜀不置郡縣宋属歸化郡齊因之梁立伏虞郡後周武帝立蓬州隋廢以)
(其地入清化宕渠巴西三郡唐初復置蓬州改為咸安郡又改為蓬山郡復為蓬州皇朝分川陕為四路)
(蓬州隸利州東路今領縣五治蓬池)
事要郡名咸安風俗其民純朴(咸安志云云好義勿事華侈)少商多
儒(同上丨為丨丨為丨家詩戶書文物甚盛)務農力作(同上云云田里墾闢)㛰禮必親
迎(同上丨丨雖賤丨丨丨尤為近古)形勝巴國之墟(同上云云梁州之分)環蓬皆
山(圖經云云而北山為之主)兩蓬高峙(同上溪山竒秀云云屹然雲霄多神仙隱士)山多
蘭菊(同上山多崇蘭黃花每春秋開時清香滿山谷間劔外他州罕有也)山川大蓬山(在城)
(東南七十里状若海中蓬萊因以為名州名亦以此按列仙傳葛由乘木羊上綏山隨者皆得仙綏山即丨丨)
(之始號也)小蓬山(一名秀立與大蓬對峙相去二里)北山(在蓬池縣西北郡之主山)衮山
(在城西十五里隸營山縣有鳳凰院山之頂有鳳皇臺傳以為鳳曾栖其上有龍馬槽石壁隱隱如龍鱗之状)
(郡守吴幾復詩蒼石皱紋龍跡在清泉涵泳海源通)儀隴山(在本縣西三十里山頂石刻儀壠字)
伏虞山(在本縣東南六十五里甚險夷獠被征即入此山中)透明巖(亦名栖真岩在大蓬山前)
(俛瞰縣郭天氣清明渠逹諸山隠隠可數)東巖(在龍章山俯瞰大溪前眺歌陽安固諸山歴歴可數為一)
(郡登眺之勝)西巖(在報恩寺西南隅岩壑竒秀前有閣曰松風為一郡勝槩)嘉陵江(在城西六)
(十里属營江縣)青溪水(在營江縣西南五十里)平溪水(在儀隴縣東北十里)鰲水(去儀隴縣三十里水)
(湧突出一石如鰲故名)堂館蓬萊堂(在郡治)蓬山館(記云蓬之為郡以蓬山得名故自昔傳與神仙)
(相接其地靈人傑足以發紓千古江山之勝)名宦顔真卿(本傳上元元年李輔國遷明皇于西)
(内真卿率百僚上表請問起居輔國悪之貶蓬州長史郡志真卿在蓬四年往來新政縣鮮于氏家為書離)
(堆記今在崖石間又書鮮于仲通里門記復以小字書之又大書磨崖碑數丈今在崖石間其書體尤為真妙)
皇朝王旦(端拱間為守)人物何造(自成都徙蓬其後子綘侯孫脩輔曾孫恪非俱第進)
(士)題詠去天一尺古蓬州(唐子西贈杜守詩云云除守年來得勝流)使旌廵
稼欲觀農(郡守吴幾復往鳳皇院觀稼詩云云賞景留賓大峽東)
四六(輟班楓陛連巴引梓作牧蓬山蔽蜀控䕫)(環郡皆山是謂神仙之境分封而守宜煩岳牧之才)
(名麾赴鎮直宜蓬島之仙居小隊出郊聊訪衮山之勝槩)(顔長史離堆之書尚存崖石元微之蓬萊之守有似州名)
巴州(化城魯口)(難江通江)(恩陽)
建置㳂革(禹貢梁州之域鶉首分野古巴國之地秦漢属巴郡宕渠縣後漢分宕渠北界置漢)
(昌縣今州理是也劉先主分蜀巴西郡晉因之至李特擅蜀此地遂為獠所有宋武帝置歸化水北二郡)
(歸化即今州理是也齊因之魏於漢昌縣理置大谷郡又於郡北置巴州隋改為清化郡唐改為巴州又)
(為清化郡復為巴州皇朝平蜀地歸版圖今領縣五治化城)
事要郡名清化字江三巴中巴(按華陽國志載漢末劉璋為益)
(州牧以墊江以上為巴郡江州至臨江為永寕郡胊□至固陵巴道分矣此居其中為丨丨)風俗地
僻民淳(張忞修州學記)地大俗阜(州學振文堂記)安於簡儉(清化志風俗云云)
樂於歌舞(同上以歌舞遨遊為樂)形勝名因古巴國(寰宇記因古巴國以名)
(山海經昔太皥生咸鳥咸鳥生乘釐乘釐生后昭是為巴人郭璞注云巴之始祖尚書云髳微盖今巴蜀之地)
併壁集二州(振文堂記惟兹巴土實云云之地今難江縣即故集州通江縣即故壁州也)包
錯萬山(洪邁丹梯書院記云今之巴非昔之巴也然云云一水環縈實曰字江因川形而成州名)水
成巴字(輿地廣記巴峡丨屈曲丨丨丨或云江分三流中有小流横貫成巴字故以為名)控扼
南鄭(紹興張忠獻奏䟽巴州云云要路乃命知州兼管内安撫)掎角利閬(王子明作高士瑰畫)
(像記巴蜀扼梁洋吾蜀孔道形勢絶劍關之險飛磴踰棧道之危云云連衡綿劔遮蔽東西川最為襟喉要地)
(李石與太守郭郊書三巴吾蜀要地)土産桃笙(柳宗元詩云丨丨葵扇安可常子瞻云偶閱方)
(言簟宋魏謂之笙乃悟丨丨以桃竹為簟桃竹出巴渝間杜子美有桃竹杖引又見潼川府)竹根酒
注(叚氏蜀記巴州以竹根為酒注為時所珍)米膏餅(廣雅云荆巴間採茶作餅既成以米膏出之欲)
(煮餅先炙令色變濤末甕器中以湯澆覆之用葱畺芼之)山川化城山(在城南相去三里)崑
山(在城東四十里出璞石)玉山(在化城南六十里多玉石然深險不可取)王望山(在江之北)
(岸自郡城絶江而登山高二里許巖徑極險占一郡之勝相傳云王真人得道此山真人名蒙故名王蒙山舊)
(志云唐元宗控白&KR1042;至此山望見京闕曰此去京師不遠故名丨丨)米倉山(繫年錄紹興三年云巴之)
(北境即丨丨丨下視興元出兵之孔道)孤雲山(與兩角山相連在難江縣北九十里又見興元府)
(王子韶詩孤雲兩角去天一握有石刻云漢相國邀韓信至此大唐集州刺史楊師謀記)登科山(在恩)
(陽縣東北一里鄉人謝周卿謝耕王紹謝震讀書于此)壁山(在通江縣西下枕諾水與縣治相對)歌
籟山(在通江縣東上有石鼓擊之聲聞數里連擊即雨)方山(在通江北十五里突出衆山其狀如)
(斗)十二峯(在難江縣四十里馬盤灣巉巖聳秀大小丨丨丨最為竒觀有客題詩曰插立翠屏峯十)
(二為君喚作小巫山)雪峯(去魯口縣十里衆山特出一峯)大巴嶺(在城北)小巴嶺(此山)
(之南即古巴國)巴江(一名字江見前註)几水(在舊竒章縣水屈曲如几字)清水(清化縣界)
(東流入化城縣)明水(在難江縣北五十餘里水間出硯屏林木山川之形隠于石間)井泉虎井
(在州學前凡有聲如雷則其年必有人登科)樓亭擊甌樓(唐張禕詩駐旌元帥遺風在擊缶高)
(人逸興酣水轉巴文清溜急山連蒙岫翠光涵)流觴亭(在西龕寺唐乾元間嚴鄭公武所創其水屈曲)
(可以流觴楊士諤有詩)館驛冰清驛(姚彦遊詩見說巴南一小州孤城寂寞字江頭)名宦
王濬(為巴郡太守兵士苦役生男多不育濬乃嚴其科條寬其徭課所全活者數千人及後伐吳所活者)
(皆堪為兵其父母戒之曰王府君活汝汝必死之見東坡與朱鄂州書)蘇味道(降集州刺史)嚴
武(至德初坐房琯事貶巴州刺史)薛逄(為巴州刺史人詠之曰日出而耕日入而歸吏不到門夜不掩)
(扉有孩有童願以名垂何以字之薛孫薛兒)楊士諤(出吉甫之門後貶巴州刺史有流杯十四詠士)
(諤能詩有直聲)人物洛下閎(巴郡人武帝太初元年詔壺遂司馬遷等議造漢歴方士唐都丨丨)
(丨與焉)甘寧(仕吳為大將通江人今有甘谷即其所居也)張飛(有塜在刺史大廳東)皇朝
李森(魯口人登第為中執法嘗劾王黼出知復州)惠演(居思成溪早與范蜀公同往太學范貴惠)
(方釋褐范贈以詩云相逄三十年前話記得途中並馬䘖顧我倦遊成白首喜君新命得青衫)題詠何
路出巴山(杜甫寄嚴大夫詩不眠持漢節云云)地僻炎瘴昏(杜甫寄巴州嚴使君詩云)
(云山稠隘石泉)看看妙為政(杜甫送鮮于萬州遷巴川詩云云他日有殊恩)巴水急如
箭(唐李白巴女詞云云巴船去若飛十月三千里郎行幾歲歸)南國浮雲水上多(杜甫)
(寄馬巴州詩云扁云舟繫岸河邊久云)東巴集壁西梁洋(杜甫云云問誰腰鎌胡與羌)
卧向巴山落月時(嚴武答杜甫詩云云兩鄉千里勢相思江頭赤葉楓愁落籬外黃花菊對)
(誰)巴童聲節渝兒舞(韓翊送楊巴州詩白雲縣北千山口青歲欲開殘雪後前驅錦帶魚)
(皮鞮側佩金璋虎頭綬南鄭侯家醉落暉東關陌上著鞭歸愁看野馬隨官騎笑取春人帶客旗使君下車憂)
(疾苦豪吏銷聲出公府萬里歌鍾相慶時云云)
四六(出綸詞掖來牧字江)(維三巴之舊域控全蜀之左隅)(後連延於秦隴前迤邐於荆吳)
(耀東壁之圖書光于列宿控西陵之門戶專在三巴)(三刀夢應乃當水流成字之邦五袴高興已徧民俗喜歌之境)
金州(西城石泉)(漢隂平利)(洵陽上津)
建置㳂革(禹貢梁州之域秦楚之交東井輿鬼兼翼軫之分野虞舜居之謂之媯墟周為)
(庸國之地春秋戰國皆屬楚秦惠文王置漢中郡今州即漢中郡之西城縣也西漢屬漢中郡東漢末置)
(西城郡魏文帝改西城為魏興郡晉因之安康西城以縣隸焉宋分魏興之安康縣置安康郡齊因之梁)
(為東梁州西魏以其地出金改為金州置金城郡仍領魏興郡隋為西城郡唐復為金州改安康郡又改)
(漢南郡復為金州置昭信軍防禦改戎昭軍五代前蜀王建改雄武軍石晉置懷德軍皇朝平蜀改昭化)
(軍節度舊隸京西中興以來改隸利路或帶金房開逹四郡安撫或兼管内安撫今領縣六治西城)
事要郡名金城昭化安康風俗深有楚風(寰宇記漢高祖)
(發巴蜀伐三秦遷巴中渠帥七姓居商洛其俗多獵山伐木云云)詞訟絶少(陳彭年奏劄本州諸)
(縣率皆人戸蕭疎路岐荒僻云云租賦甚微)俗重寒食(郡志每歲是日傾家上冡相饋相飲其俗)
(大類漢中遊人相逄先淺慢數拜後急深六七拜如是者三次乃止則又類洋州是即皇祐間洋守王冲詩所)
(謂鳴佩相逄拜不休是也)形勝東接襄沔(安康郡志云云南通巴逹西連梁洋北控商虢)北
阻方山(元和志云南臨漢水)秦頭楚尾(圖經自渡江以後舟車輻輳商賈接踵遂為云云一)
(大都會)金多平曠(同上自漢中而東則謂金多山嶺由均房而西則謂云云)山川西城
山(在州北五里)魏山(在城西南九里其山東西南三面險絶不通昔晉吉挹為梁州督護苻堅使韋)
(鍾伐之挹於急口岐山為壘固守鍾三年不能下即此山也)牛山(在城北五里為金州羣山之冠上有)
(泉禱雨輙應)鳳凰山(去漢隂縣百五十里山有十二層懸竦萬仞)天柱山(在上津縣懸崖)
(壁立有洞)饒風嶺(乃洋州來路極險要紹興二年薩里罕與四太子盡發簽軍聲言東歸太原反自於)
(商出漢陰𢷬梁洋金州失守吳玠率兵徑趋金洋與敵大戰饒風嶺上敵敗衂薩里罕潜軍間道踰蝉漢嶺出)
(官軍斷公歸路公按兵徑趋西縣扼其吭敵便旋中梁山浃月一夕潜遁)鶻嶺(在上津縣防遏商州來路)
(地極險要)安康石(圖經歲飢則見歲豐則沒於沙磧之下)漢水(元和志去城百步書云嶓冢導)
(漾東流為漢歴洋州縈紆數千百里而後至金之境)井泉金泉井(在子城東取金生水之義)亭
榭忘歸亭(陳師道亭記云廢邱故宫頽城敗塜逹于四境狐鳴鳥聲日夜間作)翠光亭(楊徽)
(之詩云釣舟浮淺瀨岡舍俛重林雲放千峯出花藏一徑深)古跡伎陵城(晏類要在洵陽縣庾)
(雍漢水記即木蘭寨蜀軍救孟逹之所)牛山黃獸(王明清揮麈錄黃巢凌劫州縣唐中和三年有)
(太白山人謁金州刺史崔堯封云請奏掘破牛山則賊自敗堯封遂發義丁萬人掘之有一石桶桶中有黃腰)
(獸其上有一劍獸見劍自撲而死黃巢至秋果衰是歲中原尅平)名宦吉挹(通鑑晉太元四年秦)
(兵拔魏興太守吉挹不食而死詔贈益州刺史)姚合(為守)姜公輔(為金州刺史置石泉縣)李
翺(為郡刺史)皇朝陳彭年(為守)魯有開(為守)人物漢隂丈人(莊子云子)
(過漢陰遇一丈人方為圃畦鑿隧而入抱甕而出子貢曰有機於此日浸百畦挈水若抽名曰桔橰丈人曰有)
(機心吾不為也)錫光(漢西城縣人為交趾太守王莾簒位據郡不附世祖嘉其忠遂拜為大將軍)題
詠帆入漢隂山(方千金州客舍卷箔雲峯暮蕭條未掩關江流嶓冢雨云云落葉欹眠後孤砧)
(倚望間此情偏耐醉難遣酒罍閒)山程踐白雲(賈島贈李金州詩云綺里祠前後云云)山
缺通巴峽(馬戴寄金州姚使君老懷清淨化乞去守洵陽廢井人應滿空山虎自藏迸泉疎石竇殘)
(雨發椒香云云江流帶楚檣勸農生野思禱廟結雲装覆局松移影聽琴月墮光鳥鳴開郡印僧去置禪床貢)
(罷金休鑿凌寒笋更長退公搜鶴氅高士隔鵷行相見朱門内麾幢拂曙霜)刺郡輟仙曺(李洞)
(送李郎中赴金州詩雲明漆嶺高云云危棧窺猿頂公庭掃鶴毛)簿書嵐氣裏(姚合金州書事)
(詩云云鼓角水聲中井邑神州接帆檣海路通)衙庭看鶴多(項斯贈金州姚合郎中詩為郎名更)
(重領郡是蹉跎官壁題詩盡云云城池連草塹籬落帶椒坡未覺旗旛貴閒行觸處過)樹勢連巴
沒(方干送姚合員外赴金州受詔從華省開旗發帝州野烟新驛曙殘照古山秋云云江聲入楚流惟應化)
(行後吟句上閒樓)數里時逄一兩花(方干路入金州絶句棹尋椒岸縈廽去云云知是從)
(來貴金處江邊牧䜿亦披沙)
四六(被命玉除出臨金管)(地分南楚邑號西城)(岡連子午路接褒斜)(城連於漢水境接於秦川)
(寄重一麾竚課藩宣之最名同五管有隆彈壓之權)(刺郡輟仙曹又屈粉闈之貴題詩盡官壁當知鈴閣之清)
(楚尾秦頭是亦舟車之會召父杜母已𫝊旌騎之臨)(數路風寒方重邊壘憑熊之寄列營霜肅難希衙庭看鶴之娱)
洋州(興道真符)(西鄉)
建置沿革(禹貢梁州之域益州分野參實臨之周隸雍州春秋戰國為楚地秦置漢中郡城固)
(縣地漢隸益州郡蜀分城固縣立南鄉縣晉改為西鄉縣魏廢縣仍於豐寕戌置豐寕縣廢帝於此置洋)
(州又立洋州儻城二郡隋置洋州鎮属漢中郡唐復於西鄉立洋州改洋州郡自西鄉縣移理興道即今)
(州理是也復為洋州又置武定軍節度孟蜀避孟知祥諱改名源州皇朝平蜀地歸版圖復為洋州隸利)
(州東路改武康軍節度領縣三治興道)
事要郡名武康洋川風俗好氣勇闘(郡志云云如燕趙)信鬼
不信醫(同上云云如荆楚)健訟少文藝(郡志云云)孟春觧繳(孟春四日居人)
(游江上遇藤葛纏繳草木者觧之取解殃繳咎之意因而有會謂之解繳)繋石宜蠶(孟春中澣游人)
(集於江上求石之穿者以絲繋歸謂之宜蠶)祝佛送耗(孟春中澣後一日州人將五糓攅於寺觀)
(中因而丨丨以祛禳虚耗謂之丨丨)午節踏石(五月五日太守率僚属觀競渡謂之踏石)臘日
揭蒲(冬月成蒲藻盖鵝公潭上寒魚皆往依之丨丨太守率僚屬泛舟張樂揭取之游人縦觀謂之丨丨)
形勝東連襄漢(洋州志序云云西接秦鳳)南蔽巴蜀(同上云云北直長安)境臨
秦雍(吕彦珂懷昌堰云云地接金商)上通荆楚(文同乞脩城状云云旁出雍竒貿易畢至之地)
(衣被秦蜀有足仰者)楚之北境(蔡交脩學記云云)居華山陽(郡志云云)要地有
三(曰褒谷曰駱谷曰子午谷而駱谷子午谷在洋國家於駱谷口置石佛堡子午谷置陽嶺寨西城路置渭)
(門寨分水寨皆備禦之要也)置關有八(白椒關水碓關桐木關蒻嶺關三嶺關重陽關華陽關以)
(上並搃於青座寨)山川興勢山(蜀先主遣諸葛亮出駱谷戍丨丨丨指掌圖以為在興元寰宇)
(記云在興道縣北四十三里今郡城所枕形如一盆外險而内有大谷為盤道上數里方及四門因名)太
白山(去真符縣四百五十里山面隸鳳翔府山背属真符縣天寳中於山崖下得玉册遂改為真符縣)
(韓愈南山詩西南雄太白突起莫間簉)念佛巖(在興道縣下有潭)黃金谷(在興道縣海錄)
(碎事楊難當令魏興太守薛健據金戍姜寳據鐡戍即此谷也郡縣志黃金水出縣西百畆山丨丨丨南流)
(經縣西去其谷水陸艱險魏遣曹爽由駱谷伐蜀蜀將王平拒之於興勢張旗至黃金谷)子午谷(在州)
(東百六十里又見興元郡縣志舊子午道在金州安康縣界梁將軍王神念以緣山避水橋梁百數多有毁壞)
(乃别開乾路更名子午道即此路是也魏延請直從褒中出循秦嶺而東當子午而北不十日可至長安又張)
(郃由子午攻漢中晉桓温命梁州刺史司馬勲出子午道州東二十里曰龍亭此出入子午谷之路至谷六百)
(六十里洋州志楊妃嗜生荔支詔驛自涪陵由逹州取西鄉入子午谷至長安纔三日香色俱未變杜甫詩)
(百馬死山谷至今耆舊悲)駱谷(在真符縣又見興元屈回八十里凡八十四盤蜀姜維出丨丨魏曹爽自)
(丨丨入漢中魏鍾會由斜谷丨丨伐蜀晉司馬勲出丨丨並古之出入丨丨者也)赤坂(在州東二十里)
(龍亭山色頳蜀建興八年魏司馬懿伐蜀丞相亮待之於城固丨丨)清凉川(寰宇記在西鄉縣北唐德)
(宗幸梁洋中書舍人齊映從駕至此見旌旗蔽野上心駭謂泚之兵追路至此見梁帥嚴震具軍容拜馬前上)
(喜令震登馬與朕作主人映叱嚴震與至尊導馬頃之上次洋州行宫召映責以儒生不逹機權映曰山南士)
(庶只知有嚴震不知有陛下今令蜀士民知天子之尊上於是嗟嘆久之)洋水(出廢洋川縣巴嶺郡因此)
(水得名)漢水(在興勢縣南入金州界)駱水(在興勢縣西一里)壻水(在興道縣因神仙唐)
(公昉盡室昇天其壻不得偕升遂以名水及鎮)小龍溪(在興道縣東北三十餘里大石上有赤書字曰)
(展溪張魯女因卧石上便孕後生二龍即此也)鵝公潭(去興道縣十三里漢江之南有石鵝一對)堂
軒襲美堂(在州宅韓忠憲公億與子縝嘗守是邦郡人以其父参大政子居鼎席故名)書軒
(在州宅潁濱詩綠竹覆清渠塵心日日疎使君遺癖在依舊讀文書)樓閣望雲樓(在郡圃文與)
(可詩巴山樓之東秦嶺樓之北樓上卷簾時滿樓雲一色)秦雲閣(在興道縣治北望秦山雲物變態皆)
(几案間物也)天漢臺(文與可詩漾水東流見舊經銀河左界上通靈此臺試向天文覓閣道中間第)
(幾星)亭榭披錦亭(蘇子瞻詩烟紅露綠曉風香燕舞鶯啼春日長誰道使君貧且老繡屏錦帳咽)
(笙簧)擁翠亭(在倅廳眺望叢山為一竒觀)二樂榭(在郡圃北望秦嶺一目數萬里劉光祖)
(詩同登丨丨丨擬續四賢詩)郡圃(文同詩湖上䨇禽泛泛橋邊細柳垂垂日永庭中無事使君來此吟)
(詩鮮于子駿詩朝陽動湖水春色入名園邑人千萬戶日日望朱轓)篔簹谷(守文與可作蘇子)
(瞻記予詩云漢州脩竹賤如蓬斤斧何曾赦籜龍料得清貧饞太守渭濱千畆在胷中是日與可同妻游谷中)
(燒笋晚食發函得詩失笑噴飯滿案)館驛望雲驛(元稹丨丨丨詩云駱駝山下斧刅堆望秦嶺下)
(堆頭石五六百里真符縣四十八盤青山驛)寺院醴泉院(在興道院又名開化院和凝游丨丨)
(丨詩萬山嵐靄覆洋城數處禪齊盡有名古柏八株堆翠色靈泉一液逗寒聲)名宦班超(後漢人封)
(為定遠侯有故城在今漢中西鄉縣南)蔡倫(桂陽人後漢元初二年鄧太后封為龍亭侯龍亭即今之)
(洋州興道縣東龍亭之人至今造紙者特盛)齊映(見前清凉川注)于興宗(嘗為洋州節度有政)
(績)和凝(天成中以檢校工員來為掌書記)皇朝韓億(東軒筆錄祥符二年韓忠憲公知洋)
(州日有李申以財豪於鄉里誣其兄子以為他姓公察其冤一日盡召其黨立庭下出乳醫示之皆伏罪子母)
(復如初)韓縝(忠憲之子嘉祐五年為守後相秦陵)韓琦(皇祐間拜武康軍節度使)文同(熙寕)
(為守開元院有古柏八株根節礧砢公有留題筆勢飛動)人物李固(城固縣人有墓在南鄭今之洋)
(即古之城固)張猛(漢元帝時騫之孫也)皇朝雍退翁(洋州人見興元人物註)題詠
清凉是德隣(劉禹錫和令狐相公寄洋州崔侍御詩云金牛蜀路遠玉樹帝城春來往皆回首云)
(云)武定新雄闕(蔡交詩云云豐寕舊粤墟川會漢洋舒乾酒香村落)(美生)
(金富里閭陸會尋穿石江遨揭聚魚繳將藤解拆耗用榖驅除)知在青山綠水邊(和凝詩云)
(華夷圖上見洋川云云官閑最好游僧舍江近應湏買釣舡)駱谷轉山圍境内(韓宗魏詩)
(云云漢江奔浪繞城邊又南浦揭蒲當凜冽西溪踏石正暄妍又楊柳影中沽酒市芰荷香裡釣魚舡戚姬廟)
(宇青蕪没和相詩碑綠蘚㳂三縣俗淳宜静理兩衙公退稱閒眠)
四六(虎符地重駱谷山高)(惟洋雖曰小州在蜀最為善地)(况武康之為鎮據全蜀之上游)
(粤從南渡以來今號西陲之極)(封疆密接於長安風物不同於他郡)(盛時常均逸於公卿佳境亦寄情於名勝)
(桐木韓家之父子襲美麾符和相曾臨於蓮幕六字題詩眉山蘇氏之兄弟留題亭榭文侯亦剖於竹符𢾗篇紀詠)
(弓刀萬騎藹壮士之雲屯鐘鼓三更帶江城之月色)
大安軍(三泉)
建置沿革(禹貢梁州之域星土分野與興元同春秋戰國為蜀地秦属蜀郡二漢属廣漢郡為)
(葭萌地蜀改為漢夀郡属梓潼郡晉末属晉壽郡唐初析綿谷置三泉縣於縣置南安州尋廢州以縣属)
(利州改属梁州又置縣於關城倉陌沙水西即今縣理唐末岐蜀交兵始戍三泉後唐伐蜀戰於三泉皇)
(朝平蜀先下三泉建為大安軍未幾廢為縣中興以來諸將屯三泉以護蜀口後以縣令權輕奏復為軍)
(今領縣一治三泉)
事要郡名龍門風俗純朴好勇(郡志其民云云)務農習獵(同上云云)
形勝東北通秦隴(圖經云云)西南控川蜀(同上云云)介居二大國
間(同上曰云云冠盖往來之衝)棧道連空(同上云云極天下之至險興利州至三泉縣橋閣共)
(一萬九千三百十八間護險偏欄共四萬七千一百三十四間)州宅如在山林(相業堂記云云)
山川龍門山(去軍城五里官道之旁懸壁環合上透碧虛中敞大洞下潄清泉宛然天造水簾懸)
(夏冰柱凝冬真異境也文潞公詩壺中别有境天下更無竒宋景文趙清獻王素韓絳田况吕公弼吕大防諸)
(公皆有留題行三里又有後洞蘇元老龍洞記自利至興行五百里幾半蜀道而巖洞之可喜者莫如龍洞重)
(簷厦屋深不可窮唐沈雲卿詩長竇亘五里宛轉復嵌空伏湍照潛石瀑水生輪風)潭毒山(繋年)
(錄紹興三年薩里罕入興元府劉子羽退屯三泉縣以丨丨丨形勢斗拔其上寬平有水乃築壁壘於是軍勢)
(復振)玉簮山(江山井邑盡在目前為一郡登覧之要)龜山(去軍五里往江之北有净法院)魚
山(在江之南)滴水巖(在軍之西七十里兩山峭拔其中一峯有飛瀑千丈下至山根)白崖(在軍)
(東北八十里半山有洞)百牢關(在縣西漢於此置關)萬勝平(在軍東北平川五里)嘉陵
江(晏類要西半里其源出大巖至魚關始通舟楫)韓溪(源出崑崙山里人以蕭何追韓信至此得名考)
(之唐碑當以巴州為是)漾水(在縣南有關)井泉三泉(丨丨記云在今軍東門外瀕江蒼石)
(上窪然為泉者三如小車輪如古盤盎品列鼎峙不越步武幽竇之溜涓涓而注汲而負者甫就擔肩而泉之)
(水霎頃又滿)館驛金牛驛(在大安縣東六十里見通典胡曾丨丨丨詩云山嶺千重擁蜀門)
(成都别是一乾坤五丁不鑿丨丨道秦惠何由得井吞)名宦(未詳)人物(未詳)題詠透石
飛梁下(蘇頲經三泉路詩云三月松作花春行日漸賖竹鄣三鳥路藤蔓野人家云云尋雲絶磴斜)
柳花漠漠嘉陵岸(陸務觀大安酒病詩云云别是天涯一叚愁)
四六(䟽綸鰲掖作鎮龍門)(近控益䕫旁聫秦隴)(特一小縣之地介二大邦之間)
(蜀門要地欲增重於事權棧道連空當謹防於關隘)(斗壘遐陬已課惟良之最水簾勝槩不妨小隊之游)
方輿勝覧卷六十八
