方輿勝覽卷四十宋祝穆撰
象州(陽壽武仙)(來賓)
建置沿革(古百粤之地于天文屬翼軫之度鶉尾之次秦始皇南取百粤以為桂林象郡象郡)
(之名始此然非今之象州漢初為南越王趙佗所據漢武平南越以桂林地置鬱林郡而秦之象郡更名)
(日南今之象州即鬱林郡之中溜潭中二縣也東漢因之吴孫皓分鬱林置桂林郡晉桂林郡有潭中而)
(無中溜宋桂林郡有中溜而無潭中陳置象郡隋置象州此則象州之所從始也煬帝廢象州為縣屬桂)
(林郡唐以陽夀桂林縣置象州皇朝因之今領縣三治陽夀)
事要郡名象臺象郡風俗俗好淫祀(郡縣志云云以雞骨卜吉)
(凶)人多騁獵(同上云云郡少秀民)地無桑柘(象郡志云云民不事蠶作雖間有之不能)
(繅絲第為綿絮而已或水熟而紉縷之以為粗紬婦女以緝麻織布為業)多膏腴之田(象郡志云)
(云長腰玉粒為南方之最旁郡亦多取給焉)形勝控扼番洞(象郡志連屬桂林外接交邕云)
(云往來要衝)居嶺嶠之表(邊公珝撰新井記云云接蠻貊之疆)當䍧牱龍江
之㳂流(象郡志郡跨三邑之封云云)城門畫象(嶺外代答象州郡治西樓正面西山山腹)
(忽起白雲狀如白象經時不滅然不常有案秦象郡乃交趾非象州也今象州城門畫一白象不審何義然象)
(州自昔不遭兵革凡有大盗皆相戒以不宜犯象鼻然則城門之畫象豈著此也耶)水泉甘潔(郡志)
(民富魚稻云云不减中州)土産水清魚肥(郡志踰桂嶺而南云云為南方之最)貨多珠
翠(瑶光堂記地宜稻梁云云)山多麈麋(同上)山川象山(在陽夀縣西五里以形得名又)
(見城門畫象注)西山(與象山相連風土記云刀兵永不見丨丨最高現說者以儂智高陳進之猖獗至境)
(或自退或敗亡土人以為應䜟)象臺山(近柳州界三十里平地突起巋然一臺盖古之州治也唐武德)
(始遷治陽縣今猶相承謂州為象臺云)銅鼓山(在武仙縣西十里下有銅鼓瀨昔馬援南征獲駱越)
(銅鼓廣化志狸獠鑄銅為鼓惟以高大為貴面闊丈餘初成掛于庭尅辰置酒招置同類來者盈門)雙泉
巖(在來賓縣西北百里夏凉冬温土人多扵巖中結課舊傳山中患無水忽一日雙泉湧迸因名)大江
(在來賓縣西五十步至武仙縣通廣州入海)雷江(在來賓西北三十里舊經有毛雷捕魚于此因名)
牂牱水(郡國志嚴州州門有長水自䍧牱流下来賓)陽水(在陽夀縣)大藤溪(在武仙縣)
(東南源出潯州大立山今延賓驛前溪是也)井泉靈泉(在陽夀縣)堂樓扶疎堂(在城)
(外東南街土人謝氏建竹木深邃王右丞孫尚書寓此壁間有舊題)率齊(郡守陳太和建孫覿記)瑶
光樓(在西城上俯瞰溪山景物勝絶今為西峯樓)名賢薛仁貴(絳州人吐蕃入寇命為邏)
(婆道行軍總管兵敗扵大非川貶象州後召為都督擊突厥大破之)皇朝王安中(字履道自號初)
(寮道人宣和中遷尚書右丞靖康謫象州)孫覿(紹興中謫象州)題詠島夷通荔浦(陳陶)
(南海送韋七使君赴象州一鶚韋公子新恩領郡符云云龍節過蒼梧地理金城近天涯玉樹孤聖朝朱紱貴)
(從此展雄圖)炎凉頃刻分(陶弼題太平驛詩云急雨随風至云云)人家多住竹
棚頭(張籍詩瘴水漫江入洞流云云青山海上無城郭惟見松排出象州)瘴雲如海蹴天
浮(孫覿詩過嶺逢人問象州云云)
四六(䟽恩鳳闕作鎮象臺)(眷此象臺邈在駱粤)(地控百蠻疆連五嶺)(地罕蠶農俗饒魚稻)
(雖雕題交趾之俗滋變華風而含哺鼓腹之人雅安淳政)(象郡自秦既入中州之境虎符分漢是資循吏之功)
(竹使虎符允謂人生之貴桂林象郡諒增地望之䧺)(夷通荔浦既蠻俗之雜居人住竹棚亦土風之甚樸)
潯州(桂平平南)
建置沿革(粤地牽牛婺女之分野秦平百粤屬桂林郡漢改桂林為鬱林郡今潯州之桂平即)
(鬱林郡布山之地梁置桂平郡隋以布山縣置桂平縣屬鬱林郡唐初屬鷰州太宗以鷰州之桂平大賓)
(等三縣置潯州尋廢隷龔州後復割龔州桂平大賓三縣置潯州改潯江郡復為潯州皇朝平嶺南廢隷)
(貴州尋復置今龔州之平南即猛陵縣地中興廢龔州為平南縣隷潯州自是以後合龔潯二水為一州)
(今領縣二治桂平)
事要郡名清潯潯江風俗民淳訟簡(郡志云云人多儒業)地瘠
民貧(趙善惹奏狀僻處山間云云)土無坌惡(慶歷學記潯為善地鬱江東注云云溪蠻洞獠)
(不際其境民之從化豈間然㦲)形勝實有三州之地(同上封域廣袤云云繡州鷰州龔州)
(是也)限以二江(郡志云云左黔右鬱黔之源出䍧牱鬱之源出交趾合于山之麓曰潯水)山水
竒秀(同上潯雖為古荒服沃壤頗多云云李邦彦留題白石云潯江窮瘴嶺之南郡雖僻旁與都嶠勾)
(漏為隣而白石近在境上其江山氣象之秀有足嘉者)山川白石山(在州南六十里下有洞曰)
(白石洞天内有清真觀傍有夀聖寺洞門自下透入容州勾漏洞天世傳葛仙翁往來其間)閬石山
(在州北有梁狀元嵩讀書巖)暢巖(在郡西龍華寺之上郡守姚嗣宗詩寒谷常流九秋氣丨丨别是一)
(壺天)羅叢巖(在郡西南六十里巖中明快可容三百人内有三教殿東曰碧虛洞西曰靈源洞又曰水)
(月巖超然亭實潯之勝槩)潯江(在桂平縣北二十步)鬱江(在州南一里)黔江(在州北二十步)
烏江(在平南縣西)渌水(在平南縣南十五里曠野之中天然怪石甃其傍泉水深碧而澄清中有)
(巨魚人不敢捕)堂亭清心堂(在郡治)平政堂(在郡治)清凉境界(郡圃)祠
廟廣祐廟(在思靈山郡嘗苦虎守禱扵神信宿虎交死廟樹間范希文嘗言其事姚嗣宗記其靈驗)
古跡鷰石(在平南縣東南十二里圖經云春夏燕巢其上故唐置鷰州)糖牛(大賓縣南山有)
(丨丨與蛇同穴牛嗜鹽里人以皮裹手塗鹽入穴探之其角如玉取以為器)名宦皇朝姚坦
(嘗守潯州東都事略載越王元傑嘗作假山召僚屬置酒共觀之翊善姚坦曰坦見血山不見假山太宗亦為)
(假山或以坦言聞亟命毁之)程珦(皇祐間守龔州二子隨侍乃明道伊川也)人物梁嵩(郡人)
(南漢時狀元及第仕至翰林學士故龔以公為大魁歴顯仕因獲蠲一郡之丁賦以迄于今郡人感公立白馬)
(廟)題詠西巖境獨清(姚嗣宗詩井邑倦炎酷云云)兩江横截壯金湯
(廖德明南樓詩三里之城渺大荒云云唐家設險基猶在聖代增陴慮更長)嶺外此州為道
院(石應孫題南山詩孤鶩去邊天浩渺萬家窮處水灣環云云風烟殊不䫫南蠻)
四六(塗鵶畫省分虎清潯)(地控兩江之會境環三郡之封)(惟清潯之郡境有白石之洞天)
(訟簡民淳夙號嶺南之道院山竒水秀亦稱物外之洞天)(皂盖分榮此郡頗優于地望玉堂揮翰昔賢曾破于天荒)
藤州(罈津岑溪)
建置沿革(古百粤地秦屬南海郡漢地理志牽牛之分野即唐志所謂韶石以西朱崖以東為)
(星紀之分是也漢属蒼梧郡之猛陵縣地晉分蒼梧立永平郡宋晉以後因之隋廢永平郡置石州又改)
(為藤州煬帝復為永平郡唐置藤州初領永平猛陵安基武陵隋建陽安普寧戎城寧人淳人大賓賀川)
(等十二縣後以武林屬龔州普寧屬容州猛陵屬梧州以隋建屬龔州改義感郡復置藤州廢南儀州以)
(涔溪縣隸藤皇朝平嶺南移州治于大江南岸今領縣二治罈津)
事要郡名罈江古藤風俗俗不知歲(寰宇記云云唯用八月酉日為)
(臘長幼相賀以為年)以白布裹頭(同上男兒以白布為頭巾女兒以白布為衫)以青石
為刀劍(郡國志其俗云云如鐵婦人亦以為環玦代珠玉也)形勝郡居大江之南
(郡志)土産竹枝霜(上人㳂江種甘蔗冬初壓取汁作糖以净器貯之蘸以丨丨皆結丨)蒌藤
(土人採取雜蜃灰并梹榔㗖之左思作吳都賦所引石帆水松東風扶留此其一也一名扶留又産大藤及)
(波羅密樹竹子布)山川羅山(在故南儀州山有冷泉)羅幔山(在罈津縣)秀峯山
(在岑溪縣)鳳山(在岑溪縣)罈江(一名鬱江彂源自辰州之罈嶺)濛江(自昭州立江縣来經城外)
(古鷰州地與潯江合)繡江(自容江来經州東南與鬱江合)樓觀江月樓(在州宅以坡詩名)
鬱秀樓(在州城東)南浦亭(在州城東)名宦裴敬業(隋人為永平縣丞得民夷心)
人物皇朝蘇軾(子瞻自惠州謫昌化子由亦貶雷州相遇于藤同途至雷)秦觀(紹聖初御)
(史劉拯論其增損實錄謫藤州以居觀嘗作詞云醉卧古藤隂下杳不知南北時以為讖)陳師道(字無)
(已號后山謫藤州黃魯直罈江即事詩閉門覓句陳無已對客揮毫秦少游二子不知溫飽味西風吹淚古)
(藤州)題詠嶠南瘴毒地(蘇子瞻藤州城下對月詩江月照我心江水清我肝端如徑寸珠墮)
(此白玉盤我心夲如此月滿江不湍起舞者誰歟莫作三人看云云有此江月寒乃知天壤間何人不清安牀)
(頭有白酒盎若白露溥獨醉還獨醒夜氣清漫漫仍呼邵道士取琴月下彈相將乘一葉夜下蒼梧灘)繫
舟藤城下(蘇子瞻詩松如遷客老酒似使君醇云云弄月罈江濱)躋險綠中行(宋之)
(問彂藤州朝夕苦遄征孤魂長自驚汎舟依鴈渚投館聽猿鳴石髮緣溪蔓林衣拂地輕雲峯刻不似苔壁畫)
(難成露裛千花氣泉和萬籟聲攀幽紅處歇云云戀結芝蘭砌悲纏松栢塋丹心江北死白髮嶺南生魑魅天)
(邊國窮愁海外情勞歌意無限今日為誰明)
四六(塗鴉禁掖分虎罈江)(雖居炎嶠實號名邦)(惟火江之最近宜毒霧之潜銷)
(聞滕君之仁政皆願受㕓歌蘇子之月詩何妨舉酒)(民夷雜處昔雖劣于華風名勝辱居今實為于佳郡)
梧州(蒼梧)
建置沿革(禹貢荆州之域越地婺女牽牛之次舜帝南廵至扵蒼梧之野秦取百粤屬桂林郡)
(漢武以其地為蒼梧郡之廣信縣後于蒼梧郡兼置交州治廣信更漢立交州牧治蒼梧後徙治番禺晉)
(宋齊梁陳為郡不改梁析廣信郡兼置成州隋改為封州隋于廣信縣置蒼梧縣属静州唐置梧州皇朝)
(因之今領縣一治蒼梧)
事要郡名蒼梧(以丨丨名郡始扵漢武然不知何所夲檀弓云舜葬扵蒼梧之野傳以為南越)
(地湘中記九疑舜之所葬漢書載漢武望祀虞舜扵九疑又與檀弓不合漢文穎注曰九疑山半在丨丨半在)
(零陵如淳曰舜葬九疑九疑在丨丨之馮乘縣九域志謂九疑山亦名丨丨山未免皆牽合按太史公云舜南)
(狩行死扵丨丨之野歸葬扵江南之九疑是為零陵則是舜死扵丨丨之野歸葬扵零陵之九疑山太史公徧)
(歴名山大川必有所㩀)風俗質直尚信(隋志自嶺以南二十餘郡大率下濕瘴癘人性輕悍)
(俚人則丨丨丨丨諸蠻則勇敢自立皆重財輕死)樂音閒美(蒼梧志丨丨節丨丨有京洛遺風廣)
(西俗語推遜亦謂梧州樂韶州角云又善為渠犀舞)為善地(吴具七賢祠記云蒼梧扵南紀為善地)
地氣歊瘴(史通蒼梧云云)形勝襟喉五羊(丘翔蒼梧郡賦唇齒湖湘云云距封圻扵)
(高要窮津源扵邕江)山連五嶺(史通地緫百越云云)交趾之域(東漢郡守喻猛頌於惟蒼)
(梧云云)土産鍾乳(南越志孟陵縣山多丨丨及石英)翠羽(舊孟陵縣山多丨丨)暘夷
勃盧(南越志暘夷之甲以錫箔飾之雜以丹漆昭耀昱晃左思所謂云云)山川火山(寰宇記山)
(下有丙穴嘉魚生焉虞衡志嘉魚状如小鰣魚味極腴美出梧州火山山上有火春末尤多每三五夜一見如)
(野燒之狀或言其下水中有寶氣或言越王尉佗藏神劔扵山阿故深夜騰熖如火沈佺期詩身經火山熱)
(顔入瘴鄕消)大蟲山(在州東三里搜神記扶南王范尋常養虎五六頭若有犯罪投與虎不噬乃赦)
(之因名)鬱水(南去縣八里)雷水(出戎縣城)赤溪(在大江之西有茂林修竹小橋流水之勝)
(旁冇古寺與李太白讀書臺相對)井泉冰井(在州東北一里味甘且冷元結過郡目曰丨丨又為)
(銘刻石泉上有火山無火冰井無冰之句皇朝宣和間郡守蕭磐訪求得之詩云井名未磨滅自我發沉晦)
堂觀習隱堂(在東山太守李亨伯有記)蒼梧道院(在郡圃)江山偉觀(在子)
(城上)寺觀白鶴觀(唐開元置咸通末宰相鄭畋自翰林承旨謫官蒼梧太守增修觀宇臨江建水)
(閣因題詩云松隂如盖水如羅秋夕山青白鳥過獨坐一庵心正寂數聲何處竹枝歌)名宦范曄
(宋人為守)皇朝陳執中(七賢祠序公為郡陶以豈弟愛山水為篇章以道其登覽之勝至作相猶)
(眷眷不忘)人物陳元(蒼梧廣信人明左氏春秋後漢時辟司徒府)吴士燮(蒼梧廣信人為)
(交趾太守學問優博兄弟四人一為合浦太守賄為九真太守武為南海太守)題詠南國無霜
霰(宋之問經梧州云云連年見物華青林暗換葉紅蘂續開花)草沒嘉魚穴(陶商翁送吕濤)
(典獄詩峽口蒼梧縣城依南斗魁江渾潮海上地熱火山來云云雲封拜表臺到應無獄訟荳蔻酒頻開)看
發蒼梧太守船(張籍送王梧州詩楚江亭上秋風起云云千里同行從此别相逢又隔幾多年)
蒼梧獨在天一方(蘇子瞻詩九疑連綿屬衡湘云云孤城吹角烟樹裏落月未落江茫茫幽)
(人撫枕坐歎息我行忽至舜所藏他年誰作輿地志海南萬里真吾鄉)鬱鬱蒼梧海上山
(蘇子瞻詩云云蓬萊萬丈有無間自注鬱洲山自蒼梧浮來)蒼梧之邦舜遊處(郭功父和)
(梧守蔡希蘧留别詩惟君萬里分符去云云九疑七澤皆相連墨海濡毫寫長句)
四六(榮分符竹來蒞蒼梧)(地乃舜遊郡因漢置)(居百粤五嶺之中連九疑七澤之勝)
(北接湖湘而為唇齒之邦下通番禺而有咽喉之勢)(潮海火山曾入陶商翁之句青林紅蘂備陳宋之問之詩)
(地望匪輕曾是陳恭公之舊治人才亦盛尚尋吴太守之故家)
貴州(鬱林)
建置沿革(虞商暨周並為荒裔古西甌駱越之地牽牛婺女之分野其次星紀秦平百越置桂)
(林郡而貴州乃桂林之南境徙謫人以居之秦末尉佗自王其地漢武平吕嘉改為鬱林郡廣鬱縣隸焉)
(吴立隂平縣晉武改為鬱平縣梁武割鬱林寧浦二郡立定州後改南定州隋置鬱林郡改南定州為尹)
(州又改尹州為鬱州尋罷為鬱林郡唐平蕭銑置南尹州又改為貴州又更貴州為懷澤郡復為貴州國)
(朝因之廢懷澤義山潮水入鬱林縣後孝宗為貴州防禦使本州不曾陳乞恩例今領縣一治鬱林)
事要郡名懷澤風俗土風尚樸(懷澤志云云不事華飾不機巧趨利)人性
輕悍(隋志云云而椎髻箕踞乃其舊風)民力耕為業(風土記云云不産蠶絲)民貧
地瘠(崇寧加封二侯廟制)茅葦彌望(守趙汝鉞奏狀蕞爾之區閑田瘠土云云而無原隰膏腴)
(之地)以富為雄(舊經俚人質直重貨輕死云云盖古者夷獠之俗如此)夷獠雜處(郡志)
(懷澤乃漢廣鬱之地與云云自谷永陸績出守是邦始廸以詩書禮樂之化異物志郡北連山數百里俚人)
(皆烏滸諸蠻巢居鼻飲以射翠求珠為業)形勝連山數百里(見上)負郭二千家
(圖經有唐盛時丨丨丨丨丨)山川東山(在州東二十里峯巒秀峙古經云唐時有何特進履光二)
(人隠此山化為石今山狀如二人立西北一峯望之如婦人搭帔簪花號為新婦巖)南山(在州南十里羣)
(峯秀異甲扵一郡山有石笋佛象相傳葛仙翁扵此煉丹)西山(在郡西三十里多躑躅花)北山(在城)
(北十里山高聳上有瀑布有池周數十丈禪人羽客多棲止焉古經云周穆王時山上有物相聞有羣女號泣)
(云吾乃山神因金牛星驅雷電與山上池中神物相鬭今神物已化為石牛矣世傳石牛神每歲禱旱無不應)
(祭則殺牲取血和泥塗于牛背用鹹鹵塗扵牛口鄉人歌放牛之歌以樂之祀畢即雨泥盡乃晴)龍影
山(在州南石壁上有五色畫龍)鬱江(來自邕横經州界入清潯)寶江(在州西二里又名浮江水)
(來自賓州)紫水(鬱江有丨丨兩𣲖若流出即有異其對州門流下者郡守必除擢在州向上而流下者應)
(在僚屬)井泉東井(在州東北二里中有怪石)谷永井(在州治東北漢丨丨鑿古刻猶存)
陸績井(在城内東有橘一株乃乾和中刺史劉傳古所種)嘉魚井(在州西井泉通江風土記)
(水足丨丨臨水觀之歴歴在目有亭臺舊基存焉)亭榭南澗井(在城西二里守唐弼詩云伏)
(泉地脉能通海疊玉山峯喜近城)巢蓮亭(在郡治蓮池北亭有蘇子瞻墨刻)薰風亭(子瞻)
(為梁詔書)名宦谷永(為鬱林太守今之縣名故附見之)陸績(為鬱林太守今水南有懷橘坊)
(存焉)人物皇朝梁詔(州東下郭人少孤事母至孝任廣東提幹未幾以母病掛冠而歸母卒廬)
(墓側手植松柏號碧林亭有甘露降芝草生蘇子瞻海外聞其孝節往見之易亭名曰甘露林名曰瑞松坡皆)
(為親染)題詠鬱江清徹底(運判董端逸詩云云十里郡城南)萬山飛不出
(運使王繁舍山驛詩云云守令最相親)二十四峯尖(郡守俞括詩云云参差列郡南半空擎鷲)
(宇絶頂寄僧龕)二十四峯稱小桂(郡守陳嗣昭鹿鳴宴詩)朝衣駝裘暮揮
扇(陳享伯詩冬來行部駕軺車一日之間氣候殊云云未應嵐瘴得全無盖泛言南中氣候也)
四六(眷今懷澤析古鬱林)(眷懷澤之小邦亦炎荒之樂土)(賦少而供億亦稀民淳而獄訟頗簡)
(鼻飲巢居雖雜遠夷之俗山環水遶不虚小桂之稱)(民既力耕有斗米三錢之俗郡無嚚訟乃人生五馬之榮)
昭州(平樂龍平)(茶城立山)
建置沿革(禹貢荆州之域古百粤之地牽牛婺女之分野秦為桂林郡地二漢並屬蒼梧郡吴)
(置始安郡仍置平樂縣隸焉晉宋齊因之至隋不改唐以平樂縣置樂州又以茶城縣來属與永平縣而)
(四更名昭州取昭潭以為名改平樂郡復為昭州皇朝仍為昭州今領縣四治平樂)
事要郡名昭潭昭平風俗風俗視沅湘伯仲(昭潭志序云風)
(聲氣習布衣韋帶之士肩摩袂屬視沅湘以南猶伯仲)决科入仕不乏(鄒道鄉得志軒記云)
(丨丨丨丨每每丨丨朝廷興崇學校而中上舍者三人貢辟雍者二人)大法場(嶺外代答云嶺外瘴)
(毒不必深廣之地如海南之瓊管海北之廉雷化化雖曰深廣而瘴乃輕昭州與湖南靜江接境士大夫反指反為)
(丨丨丨言瘴毒之多也如横邕欽貴其瘴殆與昭等然今俗又以廣東之新州為大法場英州為小法場也)
形勝與清湘九疑犬牙相入(昭潭志序居蒼梧始安之間云云)灘瀧至
昭而中分(俗謂自静江漓川合樂川以至梧丨丨三百六十丨丨丨丨丨自昭而上至静江不甚險)
(惡自昭而下至梧多銳石灘高而水湍激兩岸皆懸崖峭壁)山川西山(在平樂縣西有巨石徑百)
(尺屹立水中如神龍戲珠狀)縈山(寰宇記山多曲折有木客形似小兒行坐衣服不異人而能飲山居)
(崖宿時出市易作器人亦無别)昭潭岡(在郡北)陶李峒(在平樂縣有二仙廟相𫝊唐陶英太)
(尉謫居與李氏聯姻後此二姓居峒數百家世為婚姻云)平樂溪(在縣南三里其西岸曰昭潭周回一)
(里在今光孝寺考槃澗之口)漓水(自州合流東南過梧州會邕江容江達廣入扵海漢戈船將軍下漓)
(水即此)荔水(源出桂之荔浦)井泉感應泉(夷堅已志鄒忠公冄謫昭州江水不可飲汲扵)
(數里山中人暑月殊以為苦所居仙宫嶺下忽有泉涌清冷瑩㓗因䟽為小池日得四五斛遂給用名曰丨丨)
(丨將有北歸之命數日前泉乃涸旋有人大醉至門厲聲呼曰侍郎歸矣尋求不可見明日命下故龜山先生)
(楊中立為公挽詞有甘泉不出戶客至豈無神之句盖指二事也)亭閣天繪亭(夷堅志郡圃有)
(亭名天繪郡守以與金國年號同欲乞名扵徐師川易之忽積壤中得片石其略云予擇勝得此亭名曰丨丨)
(後某年月日當有俗子易名清暉者可為一笑鄒道鄉詩江山天繪出留待主賓同)十愛亭(在城)
(内光孝寺門側刺史梅摯作仍有十愛詩石刻今存焉)雙榕閣(在州治東二里江邊二榕之間)祠
廟鄒公祠(張敬夫記按郡城之西北有所謂得志軒者公所嘗游歴也下臨長塘曰木梁廣數十畆)
(羣山環扵前其秀曰龍嶽舊為郡士張雲卿之居公實名而記之棟宇今無復存者乃即其地為屋四楹繪公)
(像扵中俾張氏之後人居而世守之)名宦韋陟(貶平樂尉楊國忠忌才諭守令脅陟使憂死土豪諭)
(以輕舟泛溪峒丨丨曰我無負神理命之合爾其敢迯刑歲餘復起為郡守)皇朝胡銓(紹興八年)
(為密院編修上䟽乞斬王倫并秦檜孫近乃以銓監昭州鹽倉銓之行也諫院陳剛中以啟送之云屈膝請和)
(知廊廟禦侮之無策張膽論事喜樞廷經遠之有人身為南海之行名若泰山之重又云知無不言願請上方)
(之劔不遇故去聊乘下澤之車亦坐謫知贑州安遠縣)梅摯(為太守)人物周渭(字得臣恭)
(城人建隆初由桃源舉進士走京師以書干藝祖皇帝畫下嶺表之策召對稱旨賜進士出身調滑州司馬簿)
(太宗時為御史乞不受錫賜願充昭州所收百姓秋苗耗米鄉人德之為立祠徐俯為記)韓迥(郡人以太)
(子中舍致仕號東山野叟仍作書院年八十有三運使李師中以詩贈之曰未衰前已得懸車骨立清風八十)
(餘松竹最宜貧宅舍江山偏照白髭鬚)名賢鄒浩(東都事略有田畫者志義之士也與浩善浩徐)
(言官一日報立皇后劉氏畫曰鄒君不言可以絶矣又一日鄒以書約晝會潁昌自云得罪留連三日臨别浩)
(出涕畫正色責之曰使君隱默官京都遇寒疾不汗五日死矣豈獨嶺海之外能死人哉願毋以此自滿)徐
俯(宇師川避亂抵昭州紹興間召除諫議大夫遂執政)題詠猿上驛樓啼(李義山昭州詩)
(桂水春猶早昭州日政西虎當官路鬭云云䋲爛金沙井松乾乳洞梯鄉音吁可駭仍有醉如泥)千家
不禁燒(俗名酒謂之燒故梅公十愛有此句此亦唐人燒春之義至國朝以南方瘴霧特弛其禁家自)
(市魯酒)偷閑少送迎(陶弼詩假守昭平郡云云亭標梅老句堂識敬公名)詔移丞相
木蘭舟(許渾聞昭州李相公移拜郴州詩云云桂水潺湲嶺北流青漢夢歸雙闕曉白雲吟過五湖秋)
外邑燈火似漁村(陶弼過龍平詩數家深峽裏云云)入城人半是漁樵
(立山縣劉君詩)度暑田夫竹作衫(立山縣俚婦長扵縷績吉貝蕉落之類甚細輕又能以竹)
(作衫充暑服劉詩云云即此也)
四六(桂嶺遐陬昭潭佳郡)(雖居廣右實接湘南)(鄒陳辱臨遂彂江山之秀周韓挺出足為人物之英)
(烏鳴柏府當知人傑而地靈猿上驛樓可想境幽而郡僻)(入仕决科備著道鄉之記凝香索句尚存梅老之詩)
方輿勝覽卷四十
