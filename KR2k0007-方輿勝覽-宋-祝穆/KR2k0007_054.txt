方輿勝覽卷五十四宋祝穆撰
彭州(九隴濛陽)(崇寧)
建置沿革(禹貢揚州之域秦地鶉首井鬼分野在周為彭國秦属蜀郡新繁縣属焉漢晉因之)
(宋曰晉夀梁置東益州後周州廢置九隴郡隋郡廢後置濛州尋廢入蜀郡唐初又置濛州尋又廢以縣)
(属益州尋分益州四縣置彭州始隸劍南道後分劍南為東西川而彭隸西州改濛陽郡又復為彭州後)
(為威勝軍國朝平蜀來属今領縣三治九隴)
事要郡名濛陽彭門風俗其人敏惠(隋地理志云云頗慕文學)士
多英才(元符中袁騭東湖記地宜嘉禾云云美發西南聞于天下)大旱不旱(古語有云云蜀)
(有彭漢以其土地沃饒也)形勝號為斗城(忠濟王楊晟守彭州王建來攻城晟曰此斗也)比
之郫邑(益州記彭之土地肥良云云號小郫)九峰高峙(袁騭記云云濛水濬發)湖分
東西(同上云云樓閣亭軒隠映於茂林修竹間)小成都(圖經云宋元嘉間有樵人扵山左見羣鹿)
(引弓將射之有一麝所趍險絶進入石穴行數十步則豁然平衍邑屋連接阡陌交通問是何所有人答云丨)
(丨丨後更往尋之不知所在)土産牡丹(彭門丨丨在今蜀為第一承平洛陽花最盛獨彭門有小)
(洛陽之稱按酉陽雜俎隋朝文士集中無丨丨歌詩隋種植法七十卷丨丨亦不著錄丨丨之號起唐天寳間)
(而蜀亦未有成都記載偽蜀王氏宣華苑所植多自梁洋間移本秦州董城村僧院紅丨丨至掘土方丈盛以)
(木匣歷三千里而致之及孟氏以丨丨名苑時彭門為輔郡典州者多其戚里得之上苑而彭門花之所始也)
(天彭亦謂之花州而牛心山下謂之花村宋景文帥蜀以彭門丨丨錦被堆為第一)山川彭門山
(兩峰如闕相去四十步名天彭門因以名州又曰彭祖出入此山因名彭門)九隴山(古彭州之西山)
(一㐲隴二亘隴三秋隴四龍奔隴五走馬隴六駱駝隴七千秋隴八較車隴九横擔隴)至德山(在郡)
(西三十里上有廣明院蜀王衍專事遊幸嘗登是山患其高險今於福唐寺東别開一徑凡數里廣可二丈栽)
(松砌石以達於寺從官悉騎以從松枯石怪尚有存者)金城山(在九隴縣西北五十里即二十四化)
(之一)大隋山(在堋口鎮北三十五里昔神照禪師居之有瀑布張天覺記云西山之勝在彭門者大隋)
(為甲)中隋山(在大隋山後又上三十里至光相閣三月半間掃去積雪峰頂下視葛仙白鹿大隋真培)
(塿也)白鹿山(在濛陽縣西北二十里有大乘金覺禪寺本晉佛圖澄所建)曲尺山(在城北五)
(十里有雲居院春時遊覽之所)葛仙山(有崇真觀在濛陽北四十里二十四化之第五化也葛仙翁瑰)
(楊仙翁昇賢於此得道大同中蒲仙翁高遠復於此白日上昇梁武帝錫名上清觀劉孝先作碑以紀其事按)
(成都記韋皋夢神人謂曰異日富貴無忘葛瑰也後尹成都再夢乃復新觀宇化之東有明月宮千人龕洞穴)
(八十一所及二十四峰有韋皋記)羅江(在九隴縣西北二十餘里)東湖(在倅廳政和間眉山蘇元)
(老頗加開浚)西湖(唐元和間守王潛蕭祐創)瀘水(丨丨在濛陽縣)井泉夏冰泉(在城)
(北駱氏家池水清瑩為避暑之計)樓閣南樓(在郡圃中范百禄有記)望雪樓(在子城上)
古跡誓水碑(集古錄載秦李冰為蜀守鑿山導江以去水患其神怒化為牛出沒波上君操刀入)
(水殺之因刻石以為五犀牛立之水旁與江誓曰後世淺無至足深無至肩謂之丨丨丨立在彭州)名宦
高適(為彭州刺史)皇朝馬知節(年十八監彭州兵馬嚴飭見憚如老將李順之亂公討平)
之題詠彭門地里遙(杜甫詩蜀路江干窄云云)城勢誠斗絶(唐蘇頲經三泉)
(詩天彭信方隅云云忝曳尚書履叨兼使臣節)巴牋染翰光(杜甫寄彭州高使君適虢州岑使君)
(参詩有云彭門劍閣外虢略鼎湖旁荆玉釵頭冷云云豈異神仙宅俱兼雲水鄉竹齋燒藥竈花嶼讀書床)
交情老更親(杜甫簡高使君詩當代論才子如君復幾人驊騮開道路鷹隼離風塵行色秋將晚)
(云云天涯喜相見披豁對吾真)何時救急難(杜甫寄高彭州詩百年已過半秋至轉飢寒為問彭)
(州牧云云)皂盖能忘折嶺梅(杜甫集王侍御攜酒至草堂邀高使君同到詩綉衣屢許攜家)
(醖云云戲假霜威促山簡須成一醉習池廻)今年復拜二千石(高適春酒歌去年留司在)
(東京云云盛夏五月西南行彭門劍門蜀山裏)東來誰迎使君車(蘇子瞻送宋朝散知彭州)
(迎侍二親詩云云知是丈人屋上烏丈人今年二毛初登樓上馬不用扶使君負弩為前驅蜀人不復談相如)
(老幼化服一事無有鞭不施安用蒲春波如天漲平湖鞓紅照座香生膚幐韝上夀白玉壺公堂登歌鳳將雛)
(諸孫微笑争挽鬚蜀人畫作西湖圖)
四六(輟班漢闕出守彭門)(榮膺芝檢來涖花州)
(人夸剖竹嘗經高使君之吟俗善栽花亦有小洛陽之號)
漢州(雒縣緜竹)(什邡德陽)
建置沿革(禹貢梁州之域秦地井鬼之分野秦属蜀郡漢分蜀郡為廣漢郡今州即廣漢郡之)
(雅縣也後漢為益州刺史理所劉焉徙益州治於成都郡如故西漢分置新都國宋齊為廣漢郡後周至)
(隋郡廢以其地併入蜀郡唐分益州雒縣等五縣復立漢州改為漢陽郡復為漢州今領縣四治雒縣)
事要郡名廣漢風俗土地沃美(華陽國志以蜀郡廣漢犍為三蜀云云)人
士俊乂(同上)士為世師式(三國時夏侯纂為廣漢太守纂問主簿王朴曰至於貴州養生)
(之具實絶餘州矣不知士人何如餘州也樸對曰先漢以來其爵位或不如餘州乃若著作為世師式則不負)
(於餘州也)大亂不亂(唐章仇置成都市刻誓文曰云云蜀有廣漢大荒不飢蜀有蹲鴟)形勝
西接汶山(華陽國志云云北接梓潼東接巴蜀)咽喉外蜀(圖經云云而臂視諸郡)浸
以緜洛(蜀都賦云云謂緜水洛水也蜀人稱郫繁曰膏腴綿洛為浸沃)分巴割蜀(華陽國志)
(高帝分巴郡置廣漢郡武帝又兩割巴蜀郡置犍為郡故世本曰云云以成犍廣)土産鵝兒酒
(杜甫詩鵝兒黃似酒對酒愛新鵝故陸務觀詩云兩川名醖避鵝黃乃漢中酒名蜀中無能及者)山川
章山(在什邡縣又名洛通山華陽國志李水導洛水通於此)龍居山(在什邡縣有等慈院飛瀑)
(千尺虚亭屹然橋横路轉萬柏擁翠)大蓬山(在什邡縣高崖矗天而立瀑布飛落最為竒觀有保聖院)
小蓬山(在緜竹縣有石洞極䆳中有石柱左右隠出白龍十二蜿蜒如畫)龍角山(在緜竹北)
(三十里以形得名)紫巖山(在緜竹縣去無為山十里皆西北勝絶處)武都山(在緜竹縣即蜀)
(王妃所生之地蜀王本紀丨丨丨精化為女子顔色美絶蜀王納以為妃未幾物故乃發卒之武都擔土葬於)
(成都郭中)庚除山(在緜竹縣二十四化之一山有石室二國初有霽雲子者入洞中見樓臺金碧門者)
(呵止之曰子凡骨可亟去不然及禍霽雲子回後再入石洞遂迷故道)東武山(有江沲出白蓴為一)
(州之最)鴈江(在雒縣南曾有金鴈故名又有鴈橋記云廣漢境中獨洛鴈二水最盛太史公河渠書著)
(離堆而略洛口兩漢地理志名洛水而遺鴈水何耶)房公湖(又名西湖蘇子由詩酒壓郫筒憶舊沽)
(花傳邱老出新圖此行真勝成都尹直為房公百頃湖)玉妃溪(在緜竹縣成都耆老傳載妃與五丁)
(同生父母棄之溪中後聞呱呱之聲就視乃一女五男女即蜀文併妃男即五丁)洛水(在州東寰宇記)
(水性剛直宜淬刀有犀橋大抵州境上下衆水皆會于金堂縣同出峽謂之内江)緜水(在雒縣東三十)
(里源出緜竹縣紫巖山灌田頗廣)井泉七星井(相傳嚴君平鑿如北斗象)八角井(在什)
(邡縣石碑鎮相傳龐真人浴丹於此患瘡者洗之立愈)濯纓泉(在什邡縣之水陸院上有閣范蜀公)
(嘗留題程珦詩云丨丨丨潔存遺跡促軫亭空想舊風公暇未應無客會春遊更喜與民同)堂榭清
心堂(在倅廳文與可為倅日造)房湖亭榭(按壁記房相上元初牧此邦其時始鑿湖有詩存焉)
(同時高達夫杜子美皆嘗賦詠李贊皇劉賓客相繼有作迨國朝程丈簡宋景文司馬文正趙清獻韓子蒼文)
(與可留題者甚衆治平間郡守韓標叙云今亭館皆非房公時事房琯遊西湖詩高流纏峻隅城下緬邱墟)
(决渠信浩蕩潭島成江湖結宇依回渚水中還可居三伏氣不蒸四達暑自徂杜甫得房公池鵝詩房相西)
(湖鴈一羣眠沙泛渚白於雲鳳皇池上應回首為報籠隨王右軍趙閱道詩廣漢園池蜀所無却思房相未)
(如吾淛東歸去君恩重乞得蓬萊與鑑湖王之望詩金鴈橋南二頃湖房公遺墨未烟蕪人遊杜牧晚晴賦)
(境對王維别墅圖經始園林心自巧折衝廊廟術何迂當時只作幽人訃留得陳濤四萬夫宋子京詩丞相)
(于蕃日疏湖訟閣西疑從濟川地寫出釣璜溪)古跡蠶女冢(在什邡緜竹德陽三縣界每歲祈蠶)
(者雲集蜀之風俗塑女像披馬皮謂之馬頭娘以祈蠶焉初高辛氏有女子父為人所掠所乘馬其母誓於衆)
(曰有得父還者以女嫁之馬聞其言振迅而去數日父乘馬歸自此馬嘶鳴不已父怒射殺之曝其皮於庭蹶)
(然而起卷女飛去旬日皮掛桑上女化為蠶食葉吐絲成繭一日蠶女乘雲駕馬謂父母曰太上以我心不忘)
(義授以九宮仙嬪矣)名宦雍齒(封什邡侯)陳寵(後漢人為郡守)閻憲(後漢人為緜竹令邑)
(人夜行得遺錦平明送縣憲曰行得遺物是天賜也何為將來曰縣有明府犯此則慙)蔣琬(廣漢志云)
(先主擢為什邡令)許遜(晉南人為德陽令)房琯(為守開湖)皇朝文同(為倅有畫墨竹)
(題詩云興來雷出土萬籜起崖谷今畫與詩皆亡矣)程珦(為守二子曰顥曰頤實侍焉公為郡日嘗以書)
(幣請綿竹宇文之邵典學士人從學者甚衆邦人今繪三先生之像祠于學)人物嚴遵(字君平或)
(云廣漢人詳見成都)姜詩(廣漢人姑好江水及魚妻每汲旦出雙鯉赤眉亂經詩里弛兵而過曰驚大孝)
(必觸鬼神國朝賜廟曰孝感蘇子瞻詩廣漢有姜子孝弟行里閭赤眉雖豺虎弛兵過其墟至今空清泉無)
(復雙鯉魚)皇朝張浚(字德遠南渡以來士大夫唱為和議公毅然以敵未滅為已責子栻號南軒)
張栻(以蔭補官召為侍講諡宣公寓居長沙)題詠召還當有詔(蘇子瞻送周朝議守)
(漢州詩茶為東南病氓俗記二李何人折其峰矯矯六君子君家尤出力流落初坐此謂當收桑榆華髮看劍)
(履胡為犯風雪歲晚行未已念歸誠得計顧自為謀耳吾聞江漢間瘡痏猶未起莫輕龔遂老君王付尺箠云)
(云挽袖謝鄰里猶堪作水衡供帳園林美)松桂影中旌旆色(唐蔣防詩比來初入漢州城郭)
(邑樓臺觸目驚云云芰荷風裏管絃聲)八年漢州為刺史(陸務觀詩房公一跌叢衆毁云)
(云遶城鑿湖一百頃島嶼屈曲三四里)
四六(榮佩銅魚出臨金雁)(維今廣漢實古雒城)(元和宰相之舊遊紫巖先生之故里)
(疏鑿成湖來訪房公之陳迹召還有詔願賡坡老之名篇)
(登橋而訪君平挹河漢之遠派臨池而憶諸葛懷宇宙之大名)
綿州(巴西羅江)(彰明鹽泉)(魏城)
建置沿革(禹貢梁州之域周併於雍秦之分野鶉首之次秦属蜀郡漢分蜀郡為廣漢郡今州)
(即廣漢郡之涪縣荐曰統睦東漢復曰涪縣劉備分廣漢郡立梓潼郡涪縣亦属馬宋為巴西梓潼二郡)
(梁置西潼二州西魏别置潼川舊梓潼城在今劍州界隋文帝改潼州為綿州改為金山郡唐復為綿州)
(改巴西郡復為綿州國朝因之中興以來兼綿茂石泉沿邊安撫節制屯戍軍馬今領縣五治巴西)
事要郡名左綿(以綿水經其左故謂之左綿左太冲蜀都賦於東則有左綿巴中綿者綿歷)
(也)金山涪陵巴西風俗文而不華(郡縣志郡界東西二州北負梁)
(雍風氣所濡各得其偏故其俗云云淳而不魯剛而不狠柔而不弱)人饒地腴(文同通判廳伐木堂)
(記巴西郡處二蜀之會云云財貨繁茂)有巴渝舞(郡國志實人銳氣而喜舞故云云)形勝
北接漢中(郡國志東接巴西南接廣漢西接隂平云云)北負果雍(古涪志介乎東西二)
(川之間云云)西臨涪水(元和郡縣志按州城理漢涪縣也去成都三百五十里依山作州東據天)
(池云云形如北斗卧龍㐲焉梁天監中張齊為太守更造樓櫓却敵有東西門東門久塞富樂山氣所衝門開)
(則喪亂宋元嘉初太守王懷素開之果致喪敗爾後復塞)控扼二川(通判陳君璋壁記云云舟車輻)
(凑)水陸四衝(古涪志序左綿據涪上流云云為蜀重地)為三川之襟帶(張演撰廉)
(泉堂記云東介於梓遂而北與漢中接云云)山川靈山(在巴西縣郡志山南絶頂有方石相傳神)
(女擣衣于此)康山(在彰明縣北杜甫寄李白詩不見李生久佯狂貞可哀世人皆欲殺吾意獨憐才)
(敏捷詩千首飄零酒一杯丨丨讀書處頭白早歸來容齊續筆引吳曾漫錄取李白新墓碑云白本宗室子)
(厥先避地客蜀居蜀之彰明太白生焉彰明綿之属邑有大小康山白讀書於大康山有讀書堂在清廉鄉後)
(廢為隴西院盖以太白得名院後有太白像吳君以是證杜甫詩盖蜀之康山非盧山也郡志又名戴天山)
(太白集有訪戴天山道士不遇詩犬吠水聲中桃花帶雨濃樹深時見鹿溪午不聞鐘野竹分青靄飛泉掛碧)
(峰無人知去處愁倚兩三松)富樂山(在巴西縣東五里劉備自蠻荆入蜀劉璋延之於此山望見蜀)
(之全盛飲酒樂甚故得丨丨之名又有石盆山迎真觀卧佛院洞靈觀在山之麓雍有容詩當時四海一劉)
(備至此已堪悲失脚出語番為樂國想是人止可偏方著大漢曾封隆準翁聞道山河錦繡中安能鬱鬱久居)
(此睥睍三秦日欲東唐子西詩富樂之名誰所留建安年中劉豫州擁兵入蜀萬貔貅孱璋送國来迎頭軍)
(中釃酒椎千牛炙如巴山酒如涪酒酣握手登高邱極日紫芋蹲春疇富樂之名此其由君聞此說還信不當)
(時兵起四十秋拆屋不足供誅求生靈嗷嗷鼎中油山中胡為乃爾優想今富樂萬倍劉端能容我逃窮愁山)
(僧笑言客罷休)天池山(在州城北二十餘步即郡之主山也山頂有池方數丈冬夏不竭唐子西詩)
(上到山椒窮始覺天池尊)延賢山(即郡之南山岸曲有巨石初有父老釣於涪水因名涪翁釣磯後漢)
(書云郭玉嘗傳其學故延賢之名因此得之范鎮有詩文同有記)白馬山(在魏城縣西山勢高峻上)
(有龐統墓杜甫詩云連山西南斷俯見千里豁)靈臺山(在彰明縣北一名天柱山即漢張道陵昇仙之)
(所郡志云天柱崖下有一桃樹高五丈餘道陵與王長趙昇試法於此桃迄今不朽有小碑記之)竇圌
山(在彰明縣李白題丨丨丨詩樵夫與耕者出入畫屏中又送竇主簿詩願隨子明去煉火燒金丹竇子明)
(名圌隠此山故名)羅江(在本縣兩水相蹙成羅文故名)芙蓉溪(在郡北官道傍有亭下瞰一名)
(蚌溪唐子西詩人間八月秋霜嚴丨丨丨上春酣酣二南變盡魯叟筆七國戰處鄒軻談人間二月春光好)
(溪上芙蓉迹如埽周家盛處伯夷枯漢室隆時賈生老小兒造化誰能窮幾回枯枿還芳叢只應人老不復少)
(有酒且發衰顔紅)涪水(自龍州入州界)廉水(在彰明縣北平地泉出宋書范柏年梓潼人明帝因)
(問卿卿土有貪泉否柏年曰臣梁益間冇廉遜水不聞有貪泉帝嘉之即拜蜀郡太守或云人飲此水則廉遜)
(故名)潺水(水經注云源出潺山有金銀礦下注流涪水合羅江)梓潼水(經鹽泉縣八十里)東
津(杜甫觀打魚歌緜州江水之東津魴魚潑潑色勝銀漁人漾舟沉大網截江一擁數百鱗衆魚常才盡却)
(棄赤鯉躍出如有神潛龍無聲老蛟怒迴風颯颯吹沙塵饔子左右揮雙刀鱠飛金盤白雪高徐州禿尾不足)
(惜漢陰槎頭遠遁逃魴魚肥美知第一既飽歡娱亦蕭瑟君不見朝来割素䰇咫尺波濤永相失)樓閣
越王樓(在城西北唐顯慶中太宗子越王正為緜州刺史日建杜甫詩緜州州府何磊落顯慶年中)
(越王作孤城西北起高樓碧瓦朱甍照城郭樓下長江百丈清山頭落日半輪明君王舊迹今人賞轉見千秋)
(萬古情李偓詩越王曾牧劍南州因向城隅建此樓横玉遠開千嶠雪暗雷下聽一江流)江樓(枕城)
(之東隅上有唐江亭記杜甫送嚴侍郎到綿州同登杜使君丨丨宴詩野興每難盡丨丨延賞心歸朝送使)
(節落景惜登臨稍稍烟集渚微微風動襟重船依淺瀨輕鳥度層隂檻峻背幽谷窗虛交茂林觀此句則蜀之)
(江樓在南山下燈光散遠近月彩静高深城擁朝来客天横醉後參窮途衰謝意苦調短長吟此會共能幾諸)
(孫賢至今不勞朱戶閉自待白河沈)捫參閣(在天池寺據山之巔)堂亭六一堂(在司戶廳)
(舊為推官廳昔歐陽文忠父鄭公觀嘗為推官公實生兹地)思賢堂(在州宅畫揚子雲杜子美李白)
(樊紹述蘇易簡歐陽永叔司馬君實蘇子瞻唐子西九賢之像)十賢堂(繪涪翁龐統蔣琬杜公微尹公)
(默李白陳該蘇易簡王仲華歐陽修共十人)南山亭(在城南治平院有范蜀公留題在焉)驛舍
萬安驛(在羅江縣西舊經云唐明皇幸蜀至此聞驛名歎曰一安尚不可况丨丨乎移宿真明寺舊驛)
(碑所載如此張演有詩云勁兵重作付匃奴歐雀敺魚訃自疎地入萬安知幾許却憐此邑始回車)古
跡桃花犬(楊大年談苑淳化中州貢羅江犬常卧於御榻前太宗不豫犬不食及上僊號呼涕泣以)
(至疲瘠見者隕涕参政李至作丨丨丨歌以寄史館錢若水末句云白麟赤雁且勿書願君書此警浮俗)姜
楚公畫鷹(陸務觀劍南詩藁云在緜州錄參廳杜甫有詩)名宦霍峻(字仲邈南郡枝江人)
(先主定蜀嘉峻之功分廣漢為梓潼郡以峻為太守)嚴武(舊唐書自綿州刺史遷東川節度)皇朝
唐庚(為倅)人物李白(李陽冰草堂集序丨丨興聖皇帝之几世孫其先非臬謫居條支神龍之)
(始逃歸於蜀之昌明按彰明縣自先天以前止曰隆昌後避元宗始曰昌明而五代時改曰彰明又按唐詩紀)
(事東蜀楊天惠彰明逸史云李白本邑人隠居戴天大匡山)皇朝蘇易簡(母薛氏朞而弗談有)
(虹入室少選散去井池釜盎水皆涸俄而易簡生十歲能誦五經属詞賦名傳京師太平興國中進士第一後)
(為翰林太宗書玉堂之署以賜後參大政)題詠淡煙喬木隔緜州(羅隠魏城逢故人詩)
(一年兩度錦江遊前值東風後值秋芳草有情皆礙馬好雲無處不遮樓山將别恨和心斷水帶離聲入夢流)
(今日因君試回首云云)
四六(寵分左竹来涖東緜)(右蜀奥區左緜佳郡)(越王樓和少陵之傑句隴西寺訪太白之舊遊)
(登富樂山懷劉備之遺業酌廉遜水挹柏年之清風)(然富樂之山固有富樂之實在磊落之府正須磊落之人)
方輿勝覽卷五十四
