方輿勝覽卷二十七宋祝穆撰
湖北路
江陵府(江陵松滋)(公安石首)(潜江松江)(監利)
建置沿革(禹貢荆及衡陽為荆州楚地翼軫之分野鶉尾之次春秋時謂之郢都秦以其地置)
(南郡項羽時封共敖為臨江王都江陵漢為南郡後漢因之三國鼎立荆州亦分為三關羽既沒南郡屬)
(吳荆州之名南北雙立魏立荆州理穣宛今南陽郡是也吳立荆州理江陵今郡城是也晉武帝以南郡)
(為荆州治所晉或理武昌王澄還治江陵自桓温於江陵營城府此後嘗以江陵為荆州理所宋文帝嘗)
(鎮荆州魏於穰宛置荆州於是復有二荆州陳置荆州於公安以長江為界隋廢南荆州為公安鎮煬帝)
(罷荆州為南郡唐改江陵郡復為荆州置荆南節度使又置南都以荆州為江陵府尋罷都國朝以高繼)
(冲為江陵尹中興陞為帥府改荆南府復為江陵府荆南節度今統郡十六領縣七治江陵)
事要郡名古荆(釋名曰荆州取名於荆山又曰荆驚也南蠻數寇常置警備故謂之荆)荆
臺(在監利縣西三十里土洲之南家語云楚王游丨丨司馬子禖諫王怒令尹子西賀即此地是也)南
楚(孟康漢書注三楚舊名江陵為丨丨)西荆(陶潜還江陵詩曰遥遥赴丨丨注時京在東故謂荆州為)
(西荆)鶴澤(晉羊祐鎮荆州江陵澤中多有鶴常取之教舞以娛賓客因名丨丨後人因之遂呼江陵郡名)
(為鶴澤)風俗蠻荆之地(詩蠻荆來威晉元康記荆州為古丨丨丨丨)五方雜居
(寰宇記唐至德之後流傭浮食者衆云云風俗大變)衣冠藪澤(僉載江陵號云云彦謂琵琶多於飯)
(甑措大多於鯽魚)競渡之戲(隋志荆州尤重滛祀屈原為制九歌盖此由也原以五月五日赴汨)
(羅土人追至洞庭不見湖大船小莫得見者乃歌曰何由得競渡因此爭歸競會亭上習以相傳為競渡)形
勝東連吳會(通鑑諸葛亮語劉備曰荆州方城為城漢水為池北據漢沔利盡南海云云西通巴)
(蜀此用武之國也)南有洞庭(史蘇秦說楚威王曰楚西有黔中巫郡東有夏州海陵丨丨丨丨蒼)
(梧北有涇塞郇陽地方五千里帶甲百萬此霸王之資也)南通五嶺(高武信王神道碑云云旁帶一)
(江接壤吳蜀舟車四逹)北繞潁泗(淮南子曰楚地南卷沅湘云云西包巴蜀東裏郯邳潁汝以為)
(城江漢以為池垣之以鄧林綿之以方城)控扼巴蜀(胡旦開河記丨丨丨丨襟帶吳越)可出
三川(繫年錄知郢州王庶言左吳右蜀利盡南海云云涉大河以圖中原曹操所以畏關羽者也)下
瞰京洛(趙鼎奏荆襄左顧川陜右視湖湘而云云在三國所必争真帝王之宅也)楚有七澤
(張孝芳景濓堂記云云水物之美甲於天下離騷所述雲夢所賦非涉其境者安能知之史記江陵故郢西)
(通巴巫有雲夢之饒)熊繹所封(周封熊繹於楚)國之西門(通鑑晉何充云)為吳蜀
之門戶(皇朝繫年錄吳拱遺大臣書荆南云云襄陽為荆州之藩籬)有西陜之號(郡縣)
(志東晉以後皇居在建業以揚州為京師根本荆州為上流之重鎮此周召之分陜故云云)據江湖
之會(重脩渚宫記南夏劇鎮云云)即西川江南廣南都會之衝(通鑑云穆)
(昭嗣曰荆南云云既克此則水陸皆可趨蜀)甲兵所聚(通鑑宋紀曰晉氏南遷為京畿榖帛所資)
(者皆出焉以荆州為重鎮故丨丨丨丨者在焉)為四戰之地(通鑑楚將王瓌曰江陵云云)得
人則中原可定(通鑑晉永和庾翼既卒朝議欲以庾爰之代其任何充曰荆楚國之西門戶口)
(百萬北帶強胡西鄰勁蜀云云失人則社稷可憂)置使視揚益(皇甫持正集)山川荆
山(郡志其首曰景山金玉所出卞和得玉於此獻厲王及武王皆以為石刖其兩足和抱璞哭於丨丨之下)
龍山(在江陵縣西有落帽臺)紀山(在府北四十里自荆門西山而來盖州治主山江陵志後梁)
(宣明二帝陵林木欎然)巴山(在松滋縣左傳巴人伐楚按荆南志云巴人後逋而歸有巴復村故名)
九岡山(在松滋縣西九十五里昔人詩江分三峽濁山帶九岡青)畫扇峯(荆州記脩竹亭)
(西一峯遠而望之如畫扇然)息壤(淮南子曰鯀湮洪水盗帝之丨丨帝使祝融殺人於羽淵今荆州南)
(門外有石狀若屋宇䧟入地中不可犯畚鍤又頗以致雷雨歲旱有應唐元和中裴宇牧荆州掘之得石城)
(與江陵府同中徑六尺八寸徙棄之是年霖雨不止遂埋之見息壌記蘇子由詩南郡城南獨何者平地生)
(長殊不休)江水(出岷山南過江陵)漢水(杜預曰禹貢漢水至大别南入江)沮水(出漢中房)
(陵縣東南至枝江縣入于江)漳水(出臨沮南至枝江入于沮左傳云江漢漳沮楚之望也此水也)
夏水(楚詞過夏首而西浮即此左傳吳戍楚至于夏汭注今名夏口)東湖(在公安門外五里佛華寺)
(東北張商英建廣袤數里為遊賞之勝)高沙湖(在江陵梅廻州上四蕃志齊聘士文範先生嘗家焉)
(黃魯直詩不趨吏部曹中板且膾高沙湖裏魚)三海(江陵以水為險陸抗之築大堰建隆間高勉得)
(之名北海是也紹興逆亮將渝盟李師䕫櫃上下海以為遏敵之計開禧兵端既開劉帥甲又再築上中下三)
(海吳帥獵繼之引漳沮及諸湖之水注三海綿亘𢾗百里濔漫相連又為八櫃丁邜春虜犯荆門距江陵纔百)
(餘里而去亦知有三海之險也)漕河(在江陵縣北四里紹興元年省劄江陵府城下舊有漕河若略加)
(開淘則江陵城下綱運順流從江漢直逹㐮峴契勘本府漕河乃晉元帝建武初所鑿自羅堰口出大漕河由)
(里社穴沌口沔水口直通㐮漢二江張孝芳修渠記國朝端拱元年閻文遜奏開東漕渠自獅子口以入于)
(漢以逹于㐮陽遂𤼵丁夫治荆南漕河至漢可勝二百石舟上游之人利焉天禧末尚書李夷庚濬古渠逹夏)
(口以通賦輸盖自㐮而郢順流也勢易也自郢而襄遡流也勢難也且有風濤不測之險)百洲(松江縣江)
(津中有九十九洲楚諺曰洲不滿百故不出王者桓玄有問鼎之意乃增其一僣號旬時及其傾覆洲亦銷滅)
(至宋文帝在藩忽生一洲果龍飛江表)龍陽洲(在江陵縣界舊經云後漢李衡於洲上作宅種橘)
(史記江陵千樹橘其人與千戶侯等)菊潭(十道記云荆州菊潭其源旁芳菊被涯其滋液極甘馨谷中有)
(三十餘家不得穿井仰飲此水上壽二三百中壽百餘其七十八十猶以為夭)沙頭市(去府十五里四)
(方之商賈輻輳舟車駢集元稹江陵翫月詩闐咽丨丨丨玲瓏竹岸窗)寸金堤(在府城外萬壽寺西)
(張孝祥記)樓觀仲宣樓(在府城東南隅後梁時高秀興建名以望沙樓魏志王粲山陽高平人)
(少而聰慧有大才仕為侍中時董卓作亂仲宣避難荆州依劉表遂登江陵城樓因懷歸而有此作述其進退)
(危懼之情也賦曰登兹楼以四望兮聊假日以銷憂覽斯宇之所處兮實顯敞而寡仇挾清漳之通浦兮倚曲)
(沮之長洲背墳衍之廣陸兮臨臯隰之沃流北彌陶牧西接昭邱華實蔽野黍稷盈疇雖信美而非吾土兮曾)
(何足以少留遭紛濁而遷逝兮漫踰紀以迄今情眷眷而懷歸兮孰憂思之可任憑軒檻以遥望兮向北風而)
(開襟平原遠而極目兮蔽荆山之高岑路逶迤而脩迥兮川既漾而濟深悲舊鄉之壅隔兮涕横墜而弗禁昔)
(尼父之在陳兮有歸歟之歎音鍾儀幽而楚奏兮莊舄顯而越吟人情同於懷土兮豈窮逹之異心惟日月之)
(逾邁兮俟河清其未極冀王道之一平兮假高衢而騁力懼匏瓜之徒懸兮畏井渫之莫食步棲遲以倚徙兮)
(白日忽其將匿風蕭瑟而並興兮天惨惨而無色獸狂顧以求羣兮鳥相鳴而舉翼原野闐其無人兮征夫行)
(而未息心悽愴以感發兮意忉怛而慘惻循階除而下䧏兮氣交憤於胷臆夜参半而不寐兮悵盤桓以反側)
明月樓(劉孝綽所建顔之推詩屡陪明月楼)曲江樓(舊有南樓張曲江嘗登樓賦詩張南)
(軒建樓因易今名朱元晦記廣漢張敬夫守荆州之明年歲豐人和幕府無事顧常病其學門之外即阻高)
(墉乃直其南門外通道以臨白河且為樓觀以表其上一日與客往而登焉則大江重湖縈䊸渺瀰一目千里)
(而西陵諸山空濛晻靄又皆隱見出沒於雲空煙水之外敬夫於是歎曰此亦曲江公所謂江陵郡城南樓者)
(耶昔公相去而守於此其平居暇日登臨賦詠盖皆翛然有出塵之想至是傷時感事寤歎隱憂則其心未嘗)
(一日不在於朝廷而汲汲然惟恐其道之終不可行也)七澤觀(在東南隅城門帥張安國名)一
柱觀(郡縣志在松滋東邱家湖中按渚宫故事宋臨川王義慶在鎮於羅公洲立觀甚大而惟一柱梁)
(劉孝綽詩經從一柱觀出入三休臺杜甫詩孤城丨丨丨落日九江秋)亭臺樂楚亭(鄭毅夫有)
(記)繡林亭(在石首縣陽岐寺黃魯直題扁)南極亭(在松滋縣山谷有丨丨丨與鄒天錫詩)
濯纓臺(在監利東三里屈原濯纓處)落帽臺(見龍山注李白詩九日龍山飲黃花笑逐臣)
(醉看風丨丨舞愛月隨人胡榘落帽臺記曰萬年固佳士然所事非其人風伯為之免冠耳)館驛江
陵館(羅隱荆州江陵館詩西遊象闕愧知音東下荆溪稱越吟風動芰荷香四散月高樓閣影相侵閑欹)
(别枕千般夢醉送征帆萬里心薜荔衣裳木蘭檝異時煙雨好追尋)古跡郢城(左傳㐮子臨終謂子)
(庚必城郢荆州記云掘得石函曰楚都郢)鄖城(在江陵縣南二百里楚昭王時鄖公所築今松滋楚城號)
(丨丨)修門(離騷曰來入丨丨王逸注郢城門也)渚宫(郡縣志楚别宫左傳楚子西沿漢泝江將入郢)
(王在丨丨今之城楚船宫地也梁元帝名以丨丨唐高從誨鑿城西南隅為池築亭名曰渚宫蘇子瞻詩渚)
(宫寂寞依古郡楚地荒茫非故基二王臺閣已鹵莾張高何况遠問縱横詩楚王獵罷擊靈鼔猛士操船)
(水嬉釣魚不復數魚鼈大鼎千石烹蛟螭當其經營造宫殿意思妙絶般與倕飛樓百尺照湖水上有燕趙千)
(蛾眉臨風揚揚意自得長使宋玉作楚詞秦兵西來取鍾虡故宫禾黍秋離離千年壯觀不可復今之存者盖)
(已卑地空野迥樓閣小惟有深竹藏狐狸臺中綘帳誰復見臺下野鴨浮清漪綠窗朱戶春盡閉想見深屋彈)
(朱絲腐儒亦解愛聲色何用白首談孔姬沙泉半涸草堂在破牎無紙風颸颸陳公蹤跡最未遠七瑞寥落今)
(何之百年人事知幾變直恐荒廢成空陂誰能為我訪遺迹草中應有湘東碑)章華臺(晉杜預云在今)
(南郡華容城中華容即今監利張文昌樂府有章華行)綘帳臺(郡志東漢馬融教授弟子于此今鼓)
(角樓之西是其處也劉莘老詩馬融號耆舊太守南郡來横經坐絳帳自處何崔嵬帳前列徒弟帳後歌管)
(陪書生貧賤遽以聲色回)萊公竹(在潜江藥師院寇萊公卒于海康詔許歸葬道出公安邑人祭)
(於道斷竹插地以掛紙錢竹遂不根而生邑人立廟于側奉祀甚謹侍讀王公樂道紀其事於石)名宦
郭賀(為荆州刺史百姓歌之嘗以章服勑行部去䄡帷露冕使百姓見其容服以章有德)馬融(為南)
(郡太守教養諸生常以千數坐高堂施綘帳前授生徒後列女樂今子城西有絳帳臺)法雄(為守先是)
(猛獸為害雄令毁去䧟穽虎暴遂去因名虎渡里出本傳)劉昆(為江陵令時縣連年火災昆輒向火叩頭)
(雨䧏風止人稱其至誠所感)劉宏(白氏六帖宏為荆州每有手書郡國丁寕欵密人皆感之曰得劉公)
(一紙書賢於十部從事)陶侃(代王舒為刺史治江陵勤於吏職終日歛膝危坐閫外事千緒萬端罔有)
(遺漏遠近書䟽莫不手荅引接疎遠門無停客諸参佐或以手談廢事侃命取其酒器蒱博之具投之江嘗語)
(人曰大禹聖人乃惜寸陰至於衆人當惜分隂)謝安(桓温辟為征西司馬既至温甚喜言平生歡笑竟日)
(既出温問左右頗嘗見我有此客否温嘗詣安值其理髮安性舒緩久而方罷使取帽温見留久之曰令司馬)
(着帽其見重如此)謝奕(為桓温司馬在坐岸幘嘯詠無常温曰我方外司馬)王徽之(字子猷為)
(桓温恭軍蓬首散帶不綜府事又為車騎桓冲騎兵恭軍冲問卿署何曹對曰似是馬曹又問管幾馬曰不知)
(冲嘗謂曰卿在府日久比當相料理徽之不答直高視以手板柱頰云西山朝來致有爽氣耳)孟嘉(為桓)
(温幕府九日遊龍山僚佐畢集並着戎服有風至吹嘉帽落嘉不之覺温命孫盛作文嘲之嘉答之其文甚美)
張九齡(以争牛仙客事貶荆州長史常以文史自娛賦詩云謬忝為邦寄多慙理人術陳力儻無效)
(謝病從芝木)張柬之(武后曰安得一竒士用之仁傑曰荆州長史張柬之雖老宰相材也用之必盡)
(節於國)姚崇(天寳遺事崇牧荆州三年授代闔境民吏泣擁馬首不使之去所乘之馬鞭鐙民皆截留)
元結(安史之亂以討賊遷荆南節度使)叚文昌(帥荆南或旱禬解必雨或久雨遇出遊必晴民)
(為語曰旱不苦禱而雨雨不愁公出遊)孟浩然(張九齡為荆州辟浩然置幕府嘗賦觀獵詩)韓
愈(德宗時為監察御史上疏論宫市貶陽山令正元移荆州法曹參軍)韓朝宗(李白與韓荆州書白)
(聞天下談士相聚而言曰生不願封萬戶侯但願一識韓荆州何人之景慕一至於此君侯不以長揖見拒若)
(必接之以高宴縦之以清談請日試萬言倚馬可待今天下以君侯為文章之司命人物之權衡一經品題便)
(作佳士而今君侯惜階前盈尺之地不使白揚眉吐氣激昂青雲耶)元稹(字微之憲宗時拜監察御史不)
(避中人仇士良怒擊稹敗面宰相謂稹年少輕立威失憲臣體貶江陵士曹參軍)皇朝陳堯咨(祥符)
(中知荆南母馮氏問曰汝典郡有何治效堯咨曰稍精於射母曰汝不務仁政而專一夫之技杖而擊之)元
綘(湘山野錄公成童時侍錢塘府君於荆南每從學於龍安僧舍後三十年以龍圖二卿為帥昔僧猶有存)
(者公因建堂名曰碧落詩云九重侍從三明主四紀乾坤一老臣)鄭獬(帥江陵劉忠肅摯為察推章子)
(厚為帥屬後人以為一時盛事)劉摯(治平中為察推)張商英(以言事出監荆南商稅)胡安
國(為江陵察推改除教授今江陵北地名新店文定故宅在焉)張栻(為帥)張孝祥(為帥嘗有)
(送舉人赴省詩云解苞珍貢入琢玉寳光寒簇仗春旗裏看君策治安)人物老萊子(寰宇記楚)
(人事親至孝常服斑斕之衣年七十尚為嬰兒啼戲於親前)漢陰叟(寰宇記楚人居漢水之陰子貢)
(南遊見丈人為圃鑿池抱甕出灌園用力多子貢教之鑿木為桔橰丈人曰吾聞有機事者必有機心也)陸
通接輿(楚人謂之楚狂接輿)宋玉(有故宅杜甫詩曾聞宋玉宅每欲到荆州)胡廣(華容)
(人西漢平帝時大司徒馬宫辟之值王莽居攝廣解衣冠垂府門而去遂亡命交趾隱於屠肆莽敗歸鄉)岑
文本(家江陵封江陵縣子或勸其營産業文本曰吾漢南一布衣以文墨致宰相奉稍已重尚何殖産耶)
皇朝唐介(荆南人仁宗朝為御史論張堯佐除四使因劾宰相文彦博介貶英州别駕仁宗朝參大)
(政因與王安石榻前論事不屈發疽死)唐恪(靖康為少宰)朱昂(太宗朝為翰林學士引年請休)
(上以荆南故苑賜之力辭乃賜城東一坊為宅是時知制誥陳堯咨為尹乃題坊曰垂車)孫諭(元祐末掛)
(冠同時退休者吳師道梁宏宋光復賈亨彦張叔逹布衣唐愈為七老人會飲酒賦詩五日一集)田偉
(燕人歸朝授江陵尉因家焉作博古堂藏書至五萬七千卷無重複者黃魯直過之曰吾校中祕書及徧遊江)
(南文士圖書之富未有過田氏者)題詠江漢分楚望(文選顔延年詩云云行巫奠南服三)
(湘淪洞庭七澤藹荆牧)巴國山川盡(陳子昂詩云云荆門煙霧開)地利西通蜀
(杜甫江陵望幸詩云云天文北照秦)漢水照天碧(白居易和江陵士曹元微之詩云云楚山拂雲)
(霄)北行連鄧許(蘇子瞻詩云云南去極衡湘)楚地盡平川(蘇子瞻詩游人出三)
(峽云云北客隨南賈吳檣間蜀船江侵平野斷風卷白沙旋欲問興亡事重城千古堅)風煙紀城
南(杜甫北南歌云云塵土荆門路)關梁豁五湖(張九齡登荆州城樓詩)此府雄且
大(韓愈赴江陵法曹寄王翰林詩云云騰凌盡戈矛)槃槃此都會(李頻詩楚地八千里云云)
(巍峩數里城遠水相映帶)府中丞相閣(孟浩然陪張丞相登荆城樓云云江上使君灘)兵符
下渚宫(劉禹錫寄荆州嚴司空詩蠻水阻朝宗云云)三楚多秀士(阮籍詠懷詩)白
魚如切玉(杜甫詩云云朱橘不論錢)僮橘過霜收(李維詩使梅和雪賞云云)南荆
西蜀大行臺(劉禹錫與嚴司空成都武相公唱和)煙開碧樹渚宫秋(武元衡酬)
(荆南嚴司空見寄詩簾捲青山巫峽雨云云)千里江陵一日還(李白詩朝辭白帝彩雲間)
(云云兩岸猿聲啼不盡輕舟已過萬重山)清江依舊遶空城(杜牧送劉秀才歸江陵詩鄉人)
(來話亂離情淚滴殘陽向楚荆白社已應無故老云云)起居八座太夫人(杜甫送蜀州别)
(駕將中丞命赴江陵起居衛尚書太夫人示從弟位詩中丞問俗畫熊頻愛弟𫝊書綵鷁新遷轉五州防禦使)
(云云楚宫臘送荆門水白帝雲偷碧海春與報惠連詩不惜知吾斑鬢總如銀)荆州佳境不須
山(鄭毅夫夷陵張仲孚以荆州無山為戲作云云自有碧江無限好)漢家太守治才高
(司馬君實送齊學士知荆南詩云云楚國山川氣象豪旌旆逶迤盤夢澤楼船贔□壓江濤)來依絳
帳馬融州(黃魯直詩誰謂石渠劉校尉云云)地連雲夢水無邊(張商英詩云云)
(天斷夷陵欲盡山曾是劉虬高飲地不知何處扣玄闕)江村竹樹多於草(姚合從陳彤之)
(江陵從事云云山路塵埃半是雲)只有灘聲似舊時(陸務觀楚城詩江上荒城猿鳥悲隔)
(江便是屈原祠一千五百年間事云云)脊令飛急到沙頭(杜甫喜舍弟到沙頭詩鴻鴈影)
(來連峡内云云)兩岸綠楊遮虎渡(公安人張景居城南之方城仁宗召見問曰卿在江陵何)
(處居景對曰云云一番青草覆龍洲上喜其對)外邑野曠吕蒙營(杜甫公安懷古云云江深)
(劉備城)縣吏迎來怪到遲(張籍送枝江劉明府詩家僮促去愁行遠云云定訪玉泉幽院)
(宿應過碧澗早茶時)
四六(演綍北門開藩南紀)(坐專方面遥制邊頭)(帥閫尊嚴兵威震肅)(肅清三楚彈壓重湖)
(眷荆楚之西門實江漢之南紀)(惟全楚之上流實皇家之要屏)(摘山之黨摇毒而方張荷戈之卒弛備而不武)
(惟重湖之重地乃全楚之奥區)(伊荆州用武之國最今日任人之先)(南連嶺嶠之奥北倚㐮漢之長)
(惟是重湖之外實連三楚之區)(渺焉蒲澤之深阻甚者潢池之繹騷)(雖為魚米富饒之鄉亦號盗賊出沒之地)
(控引吳蜀財賦之所委輸通逹關河舟車之所走集)(由中興百餘載以來最為重鎮凡屬部二千石以下悉隸元戎)
(洞庭青草無可戮之鯨鯢武陵桃源皆相安之雞犬)(貔貅萬竈肅先聲於營壘之間蜂蟻千屯戡大憝於笑談之頃)
(田土膏腴莫盡新耕之利人煙蕭瑟靡聞舊觀之還)(控持中原是為四通八逹之地考按前古豈但三國六朝所争)
(地控上游允謂江淮之屏蔽兵屯重鎮尤為巴蜀之輔車)(一江天險處咽喉控扼之中萬旅雲屯屬襟帶驅馳之下)
漢陽軍(漢陽汊川)
建置沿革(禹貢荆州之域在天文為翼軫之分野春秋時鄖國地戰國屬楚秦屬南郡漢為江)
(夏郡安陸縣地魏初定荆州屯沔陽以為重鎮晉立沔陽縣而江夏郡自上昶城移理焉後移理夏口縣)
(晉陶侃為荆州刺史鎮沔口即此宋齊梁因之後周於此置復州隋改為沔州以沔水為名尋復為沔陽)
(郡唐置沔州周世宗以漢陽漢川二縣置軍國朝嘗廢為縣屬鄂州尋復為軍今領縣二治漢陽)
事要郡名古沔沔陽(見沿革注)沔口(漢水入江處曰丨丨)風俗美化
行江漢(詩文王之時丨丨丨乎丨丨之域)形勝沔口重鎮(輿地志漢入江處謂之沔)
(口魏及吳人皆以為重鎮)吞江納漢(吳都賦云)前枕蜀口(元和志云云北帶漢水)却
負大别(李知新學記云云)路通荆雍(通鑑梁武帝曰云云控引秦梁)左武昌(陳澤)
(鳳棲經藏記漢水合大江夾江而城丨丨丨右漢陽)山川鳳棲山(軍治在其陽劉辟強記昔有丨)
(丨于丨故名)大别山(在沔陽縣東一名魯山郡志云梁武帝築漢口城以守魯山即今漢陽軍城)
(是也史本新經云上有横江將魯肅祠豈因是而名山歟梁武帝曰漢口不闊一里以前道交至不若遣軍)
(逼郢吾自圍魯山以通漢沔使鄖城竟陵之粟方舟而下潘大臨登丨丨眺望詩云人争漢口渡日落陽臺)
(坂鼔吹隔岸聞樓觀排雲見)赤壁山(在汊川縣西八十里輿地紀勝里人多言是周瑜破曹操處按)
(曹操舟師自江陵順流而下周瑜自柴桑泝流而上兩軍相遇於赤壁則赤壁當臨大江臨嶂及汊川皆非臨)
(江處舊經云今江漢間言赤壁者有五黃州嘉魚江夏漢陽漢川其說各有所據惟江夏之說近古而合於中)
臨嶂山(在漢陽西六十里晉置沔陽縣江夏郡自上昶城移理焉)湖盖山(在漢陽縣山形似盖)
(南臨漢水西帶大湖故名)陽臺山(在漢川縣南三十五里或言宋玉作高唐賦處有裴敬碑載其事當)
(考)郎官湖(李白郎湖詩序故人尚書郎張渭出使夏口沔陽牧桂公漢陽宰王公觴於江城之南湖)
(方夜水光如練清光可掇白因舉酒酹水號之曰丨丨丨亦鄭圃之有僕射陂也但白詩謂沔州城南今乃在)
(城北不同耳李白詩張公多逸興共泛沔城隅郎官愛此水因號郎官湖又詩南湖秋月白王宰夜相邀笛)
(聲喧沔郡歌曲上雲霄)江水(在軍南)漢水(按桓宣傳宣鎮襄陽石季龍使騎七千渡沔襲之則)
(丨丨自襄陽以下在晉時皆名沔水杜牧漢江詩溶溶漾漾白鷗飛渌淨春深好染衣南去北來人自老夕)
(陽長送釣船歸劉澄之山水記沔口古以為滄浪水即屈原遇漁父作歌處)漢陽渡(李白贈漢陽輔)
(錄事詩鸚鵡洲横丨丨丨水引寒煙沒江樹又云漢口雙魚白錦鱗今傳尺素報情人)煙波灣(在漢)
(陽西北三十里唐崔顥詩日暮鄉關何處是煙波江上使人愁)鎻穴(在大别山即孫皓以鐵鎻鎻江)
(處)堂亭漢廣堂(在軍治)南紀樓(在軍治夏倪詩江發岷山如甕口漢從嶓冢又東)
(流滔滔從此為南紀我憶禹功時倚樓)秋興亭(在軍治後山巔唐刺史賈載建中書舍人賈至云詩)
(人之興秋最高故以名亭)竹齋(唐張渭題從弟沔州判官丨丨詩竹裏藏公案花間隱使車)名宦
陶侃(王敦表丨丨為荆州刺史鎮沔陽)皇朝游酢(為知軍)彭乘(益州人為漢陽判官)
(乞歸侍養冠凖薦之召為集賢校理求便親得知普州舊制蜀人不許赴蜀官特恩自乘始)名賢李
白(乾元間遷夜郎過此嘗游南湖)題詠漢陽抱青山(唐李羣玉詩云云飛樓映襄渚白雲)
(蔽黃鶴綠樹藏鸚鵡)水從嶓冢來(王貞白曉泊漢陽渡詩雲向蒼梧去云云)西州風物
好(温庭筠詩云云遥見武昌樓)漢水横衝蜀浪分(杜牧之寄牛相公詩云云)夾江
分命兩諸侯(曾子固送漢陽守詩楚國封疆最上頭云云)
四六(䟽綍嚴宸擁麾古沔)(分南北之一江置東西之二郡)(湖浸郎官之風月洲横處士之煙波)
(禹貢披圖大别之名自古周南紀詠漢廣之化至今)(源出蜀江欲重上流之勢州臨沔水遂分太守之符)
(畫地為疆昔特稱於支邑夾江分命今仍託於附庸)(燕凝多暇不妨泛月於南湖馹召亟馳行即就雲於北闕)
方輿勝覽卷二十七
