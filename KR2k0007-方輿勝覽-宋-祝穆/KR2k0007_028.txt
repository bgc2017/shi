方輿勝覽卷二十八宋祝穆撰
鄂州(江夏咸寧)(蒲圻通城)(崇陽嘉魚)
建置沿革(禹貢荆州之域於天文為翼軫鶉尾之次自周夷王時入于楚楚雄渠封其子紅為)
(鄂王春秋時謂之夏汭秦屬南郡漢置江夏郡領鄂縣獻帝時黃祖為江夏太守始於沙羡置屯今郡治)
(是也吳孫權自公安徙治鄂更名曰武昌晉立鄂縣惠帝分荆州置江州而武昌改隸江州江夏仍隸荆)
(州宋江夏郡治夏口宋武立郢州治江夏為是郢城隋改鄂州後為江夏郡唐復為鄂州陞武昌軍節度)
(皇朝因之或兼制置或兼安撫或兼漕今領縣六治江夏)
湖廣總領湖北轉運置司
事要郡名鄂渚(在江夏西黃鶴磯上一二百步輿地記雲夢之南是為丨丨其名於離騷見之)
(晏類要隋立鄂州似渚故名)武昌(吳破黃祖於沙羨遂改名丨丨)江夏(見沿革注内)夏汭
(書注水北曰汭亦名夏口)風俗人多勁悍(圖經火耕水耨以漁稻為業云云决烈)形勝
地接荆峴(喬大觀南楼賦云云江吞雲夢)扼束江湖(記室新書云云襟帶吳楚)通接
梁雍(何尚之議夏口在荆江之中云云實為津要)江漢為池(吳趙咨對魏王曰吳帶甲百萬)
(云云)江漢合流(通典江漢二水在州西合流禹貢江漢朝宗于海)三國争衡(郡國志夏)
(口魯口吳置督將於此云云吳之要害)山川鳳凰山(在江夏縣北二里其形如鳳故名)江
夏山(本名峽山唐天寳改名)黃鶴山(一名黃鵠在江夏東九里遺縣西北二里有黃鶴磯李)
(白詩東望黃鶴山雄雄半空出四面生白雲中峯倚紅日巖巒行穹跨峯嶂亦宜密頗聞列仙人於此學飛術)
(一朝向蓬海千載空石室金竈生烟埃玉潭祕清謐地古遺草木庭寒老芝术蹇余羡攀躋因欲保閑逸觀竒)
(徧諸岳兹嶺不可匹結心寄青松永悟客情畢)赤壁山(郡縣志在蒲圻西百二十里北岸烏林與赤壁)
(相對即周瑜用黃盖策焚曹公舡處今江漢間言赤壁者五漢陽漢川黃州嘉魚江夏惟江夏之說為近)
(烏林與赤壁即非一地蓋赤壁初戰操軍不利引次江北而後有烏林之敗則烏林當在江北詳見黃州注)
(李白詩二龍争戰决雌雄赤壁楼舡掃地空烈火漲天照雲漢周瑜於此破曹公杜牧詩折戟沉沙鐡未銷)
(自將磨洗認前朝東風不與周郎便銅雀春深鎖二橋)大觀山(在江夏東南五十里巖壑頗勝)金
城山(在江夏東南二百里吳將陸渙屯兵于此)蒲磯山(在嘉魚縣境蓋蒲圻縣初置于此)幕
阜山(在通城東南五十里周五百里跨三縣吳太史慈拒劉表于此置營幕故名)黃龍山(即幕)
(阜之東頂有湫池中有黃魚能致雨有瀑泉)鍾臺山(在咸寕東南百里有桃花洞即李邕讀書之所)
(石室尚存)龍泉山(在崇陽西南六十里周二百里山有洞石渠泉流清駛鄉人號魯溪巖有茶甘美)
夏口(一名魯口似指夏水之口然何尚之云夏口在荆江之中正對沔口浦大容舫於事為便而章懷太)
(子注東漢亦謂夏口戍在今鄂州故唐史皆指鄂州為夏口本在江北自孫權取對岸夏口之名以名之而江)
(北之名始晦)東湖(在城東四里有東園為近城登覽之勝)南湖(在望澤門外周二十里舊名赤)
(欄湖外與江通長堤為限長街貫其中四旁居民蟻附)太平湖(在嘉魚縣南三十里須歲中涸夜有)
(光怪誌其處而掘之得古銅鐘秦少游為吊鎛鐘文即此)蒲圻湖(晏公類要湖多蒲草吳大帝時蒲圻)
(縣於湖側)南浦(在江夏南三里離騷云送美人兮丨丨水出景首山西入大江冬涸夏盈商舟聚泊今名)
(新開港)黃金浦(在鸚鵡洲上以吳將黃蓋屯軍于此得名)盧洲(孫仲謀泛江遇大風柂師請所)
(之仲謀欲往丨丨其僕谷利以力擬柂師使泊樊口鑿山通道歸武昌今謂之吳王峴有洞穴土紫色可以磨鏡)
鸚鵡洲(在江中黃祖殺禰衡處衡賦鸚鵡故名初孔融薦衡於操操不能容送與劉表表不能容送與江)
(夏太守黃祖祖善待焉祖長子射尤善於衡時大會賓客人有獻鸚鵡者請賦以娛嘉賓衡攬筆而作文不)
(加點後以言不遜祖竟殺之李白詩魏帝營八極蟻視一禰衡黃祖斗筲人殺之受惡名吳江賦鸚鵡落筆)
(超羣英鏘鏘振金玉句句欲飛鳴鷙鶚啄孤鳳千春傷我情五嶽起方寸隱然詎可平才高覽何施寡識冒大)
(刑至今芳洲上蘭蕙不忍生鸚鵡來過吳江水江上洲傳鸚鵡名鸚鵡西飛隴山去芳洲之樹何青青煙開)
(蘭葉香風暖夾岸桃花錦浪生遷客此時徒極目長洲孤月向誰明)萬金堤(在城西南隅紹熙間夫軍)
(築壓江亭於其上)樓亭南樓(晉庾亮在武昌諸左史殷浩之徒乘秋夜共登丨丨俄而庾至諸人)
(將避之亮曰諸人可住老子於此興復不淺便據胡床與浩等談詠竟夕在郡治南黃鶴山頂上有登覽之)
(勝舊基不知其處中間改為白雲閣元祐間守方澤重建復舊名記丈以為庾亮所登故基非也亮所登乃武)
(昌安樂宫端門也李巽巖燾作鄂州丨丨記云吳孫氏更名漢鄂曰武昌今州東百八十里武昌縣是也今鄂)
(州乃漢沙羡當晉咸康時沙羨未始有鄂及武昌之名庾亮安復至此李白陪宋中丞武昌夜飲懷古詩清)
(景丨丨夜風流在武昌庾公愛秋月乘興坐胡床龍笛吟寒水天河落曉霜我心還不淺懷古醉餘觴黃魯)
(直登丨丨詩江東湖北行畫圖鄂州丨丨天下無高明廣深勢抱合表裏江上來畫閣雪筵披襟夏簟寒胷吞)
(雲夢何足言庾公風流冷似鐡誰其繼之方公悦四顧山光接水光凭欄十里芙荷香清風明月無人管併)
(作南楼一味凉)黃鶴樓(在子城西南隅黃鶴山上此樓因山得名蓋自南朝已著矣南齊志仙人子)
(安乘黃鶴過此閻伯理記州城西南隅有丨丨丨者圖經云費禕登僊嘗駕黃鶴返憩于此遂以名樓事列)
(神僊之傳迹存述異之志觀其聳構巍峩高標籠嵸上倚河漢下臨江流重簷翼舒四闥霞蔽坐窺井邑俯拍)
(雲煙亦荆吳形勝之最也何必賴鄉九柱東陽八詠迺可賞觀時物會集靈僊者哉刺史兼侍御史淮西租庸)
(使鄂岳沔等州都團練使河南穆公名寕下車而亂䋲皆理發號而庶政其凝或逶迤退公或登車送遠遊必)
(於是宴必於是極長沙之浩浩見衆山之纍纍王室載懷思仲宣之能賦僊蹤可揖嘉叔偉之芳塵迺喟然嘆)
(曰黃鶴來時歌城郭之並是浮雲一去惜人世之俱非有命抽毫紀兹貞石時皇唐永泰元年歲次大荒落月)
(孟夏日庚寅記張敬夫云丨丨丨以山得名也而唐圖經何自而為怪說謂費文禕仙去駕鶴來憩于此閻)
(伯理記中乃實其事而或者又引梁任昉記所謂駕鶴之賓乃荀叔偉非文禕也此皆因黃鶴之名而世之喜)
(事者妄為之說後來者既不之察又從而並綠增餙之楼旁有石照亭不知何妄男子題詩窗間遽相傳曰此)
(仙人吕洞賓所書也文人才士又為之夸大其事而蘇子瞻亦載馮當世之說有羽衣著屐之詩吁世亦寕有)
(是理哉甚矣世俗之好惟也李白聽黃鶴楼吹笛詩一為遷客去長沙西望長安不見家黃鶴楼中吹玉笛)
(江城五月落梅花又送孟浩然詩故人西辭黃鶴楼煙花二月下揚州孤帆遠影碧空盡惟見長江天際流)
(崔顥黃鶴樓詩昔人已乘白雲去此地空餘黃鶴楼黃鶴一去不復返白雲千載空悠悠晴川歴歴漢陽樹)
(芳草凄凄鸚鵡洲日暮鄉關何處是煙波江上使人愁蘇子瞻云李公澤求黃鶴樓詩因記舊所聞於馮當)
(世者詩曰黃鶴楼前月滿川抱關飢卒老不眠夜聞三人笑語言羽衣著屐響空山非鬼非人意其仙石扉三)
(扣聲清圓洞中鏗鈜落門開縹緲入石如飛煙鷄鳴月落風馭還迎拜稽首願執鞭汝非其人骨腥膻黃金乞)
(得重莫肩持歸包裹弊席氊夜穿茆屋光射天里閭來觀已變遷似石非石鉛非鉛或取而有衆忿喧訟歸有)
(司今幾年无功暴得喜欲顛神人戱汝真可憐願君與考然不然此語可信馮公傳)石鏡亭(在黃鶴樓)
(西臨崖有石如鏡為西日所照則烱然發光賀鑄詩西戍夕陽晴東城石鏡明有山分八字供作兩眉横)
壓雲亭(在黃鶴山椒隸統制司)江漢亭(在倅廳張芸叟記云因古城為之)寺院頭
陁寺(在黃鶴山上北南齊王中作寺碑遂為古今名利黃魯直詩頭陁全盛時宫殿梯雲級城中空金)
(碧雲外僧濈濈人亡經緯盡屋破龍象泣惟有簡西碑文章巍然立)靈竹院(在江夏本孟宗泣竹之所)
(天聖中孫晟有記今安遠樓即其故基)祠壇社稷壇(朱元晦記云清江劉君清之行州事遂屬)
(錄事參軍周明仲行視得城東黃鶴山廢營地一區東西十丈南北倍差按政和五禮畫為四壇而屬其役事)
(於兵馬監押趙伯烜其月壇成東社西稷居前東風伯西雨雷師居後少郤壇皆三成有壝壝四門前二壇趾)
(皆方二丈五尺崇盡二寸後二壇趾皆方一丈六尺五寸崇八寸其再成方面皆殺尺崇四分而去一三成方)
(殺亦如之而崇不復殺前二壇皆方四丈二尺門六尺間丈五尺後二壇皆方二丈八尺門五尺間四丈九尺)
(其崇皆四尺社有主崇二尺五寸方尺剡其上培其下半石也南五丈為門三間北二丈有竒為齋廬五間繚)
(以重垣甃以堅甓而植以三代之所宜木又云某按社實山林川澤邱陵墳衍原隰五土之秪而后土勾龍氏)
(其配也稷則專為原隰之秖能生五穀者而后稷周棄氏其配也風師箕也雨師畢也是皆著於周禮領於大)
(宗伯之官唯社稷自天子之都至於國里通得祭而風雨之神則自唐以來諸郡始得祀焉至於雷神則又唐)
(制所與雨師同壇共牲而祀者也)名宦庾亮(鎮武昌見南楼注)黃祖(劉表以為江夏太守)
陶侃(鎮武昌商浩庾翼皆為佐史時號多士)孔覬(為内史每醉彌日不醒醒則判决未嘗有壅衆)
(云孔公一月二十九日醉勝他人二十九日醒也)陸遜(輔孫登於武昌令建昌侯慮毁撤鬭鴨)牛
僧孺(陶甓甃城)元稹(為武昌節度使)周瑜(孫策以瑜為江夏守討黃祖始治夏口自此以前江)
(夏太守乃治安陸耳)柳公綽(韓愈與鄂州柳公綽書淮右殘孽尚有巢窟環寇之師殆且十萬瞋目難)
(語自以為武人不肯循法度頡頏作氣勢竊爵自尊大者肩相摩也不聞有一人援桴鼓誓衆而前者但月令)
(走馬來求賞給助寇為聲勢而已閣下書生也詩書禮樂是習仁義是修法度是束一旦去文就武鼓三軍而)
(進之陳師鞠旅親與為辛苦慷慨感激同食下卒將二州之牧以壯士氣斬所乘之馬以祭踶死之士雖古名)
(將何以加兹)皇朝張詠(為崇陽令民以茶為業公曰茶利厚官將㩁之命拔茶而置桑民以為苦)
(其後搉茶而崇陽之桑已成)張商英(為守時蔡京行方田又築圜土囚罪人公謝表曰方田擾安業)
(之民圜土聚徙鄉之惡人傳以為口實)人物丁固(母作大被以招賢學)李邕(文名天下時稱)
(李北海)元結(始稱猗琅子又稱浪士又稱漫即客樊上更曰聱叟)孟嘉(按陶潜作孟府君傳云嘉)
(江夏鄂人也庾亮以帝舅民望鎮武昌并領江州辟君部廬陵從事亮引見問風俗得失封曰嘉不知亮以麈)
(尾掩口而笑曰嘉故是盛德人也又為安西將軍庾翼府功曹再為江州别駕征西大將軍譙國桓温參軍九)
(月九日温遊龍山參佐畢集四弟二甥咸在坐時佐吏並著戎服冇風吹君帽墮落君初不覺良久如厠温命)
(取以還之仍命孫盛為文嘲之君請筆作答文辭超卓四座嘆之温問君酒有何好而卿嗜之君曰明公但不)
(得涌中趣爾淵明先親君之第四女也凱風寒泉之思實鍾厥心謹採行事撰此傳)馮京(字當世江夏人)
(自鄉選至廷封俱為第一)名賢王欽若(祖郁官鄂渚時其母李氏將免娠江水驟溢已逼廨舍亟)
(遷黃鶴楼生男即公也)李綱(以侍御史張浚論鄂州居住)黃庭堅(謫監州稅)題詠鐃
吹發夏口(王維送江夏南康守云云)乘鄂渚而反顧(屈平涉江有曰云云兮欵秋冬)
(之緒風)過夏首而西浮(屈平哀郢云云兮顧龍門而不見)落帆黃鶴之浦
(庾信哀江南云云藏船鸚鵡之洲)路指鳳凰山北雲(唐岑參詩云云衣沾鸚鵡洲邊雨)
漢水北吞雲夢入(游儀云云蜀江西帶洞庭流)雲開遠見漢陽城(盧綸)
(晚次鄂州詩云云猶是孤帆一日程估客畫眠知浪静舟人夜語覺潮生三湘愁鬢逢秋色萬里歸心對月明)
(舊業已隨征戰盡更堪江上鼓鼙聲)
四六(武昌上流湖右巨鎮)(武昌屏翰江左衿喉)(遠控湖湘旁帶漢沔)(萬騎雲屯一江天險)
(眷兹沔鄂之雄實控江淮之勢)(仍以攸臨之郡就煩兼部之勞)(眷洞庭彭蠡之間接牂牁夜郎之境)
(臺隍枕吳楚之郊形勢盡湖湘之秀)(夏口武昌三國之山川如舊江沱漢廣諸侯之風化一新)
(惟武昌大都會之邦實江國最上流之地)(誦崔李黃鶴之詩層楼故在考周曹赤壁之戰折戟未銷)
(舟車輻輳商賈之往來貔虎雲屯軍民之雜處)(南楼乘興當知天下之所無北闕歸班即慶日邊之有召)
(浩渺波濤來舳艫於千里崢嶸城壘屯貔虎於列營)(鎮臨鄂渚常兼漕節之榮彈壓淮壖更總制垣之重)
(左洞庭右彭蠡據湖湘形勢之區東夏口西武昌覽吳魏興亡之迹)
壽昌軍(武昌)
建置沿革(吳以前並同鄂州孫權改鄂曰武昌郡晉宋齊梁因之隋以江夏為鄂州武昌以縣)
(屬焉唐及五代以至國朝並屬鄂州嘉定十五年陞為軍使尋又陞武昌軍以與鄂州節鎮之名相類因)
(玉寳壽昌文錫名夀昌軍今領縣一治武昌)
事要郡名東鄂(晉地理志)樊楚(水經注)風俗土地塉确(吳陸抗䟽丨丨)
(危險而丨丨)形勝捍禦上流(郡志晉庾翼欲移鎮樂鄉王述與庾冰牋武昌實江東鎮戊之)
(中非但云云而已)吳晉重鎮(舊唐志云云)吳主故宫(張文潜吳故宫賦云登武昌之)
(故墟弔西門之衰柳是丨丨之丨丨兮昔仲謀之所有)山川武昌山(在縣南百九十里舊云孫)
(權都鄂欲以武而昌故名)樊山(在武昌西三里一名西山下有寒溪蘇子瞻云鄧聖求為武昌令遊寒)
(溪西山余時居黃與武昌相望常往來溪山間後與聖求會宿玉堂話舊作詩云春江綠漲蒲萄醅武昌官柳)
(知誰栽憶從樊口載春酒步上西山尋野梅西山一上十五里風駕兩腋飛崔嵬同遊困卧九曲嶺褰衣獨到)
(吳王臺中原北望在何許但見落日低黃埃歸來解劔亭前路蒼崖半入雲濤堆浪翁醉處今安在石臼杯飲)
(無尊罍爾來古意誰復嗣公有妙語留山隈至今好事除草棘常恐野火燒蒼苔當時相望不可見玉堂正對)
(金鑾開豈知白首同夜直卧看椽燭高花摧江邊曉夢忽驚斷銅環玉鎻鳴春雷山人帳空猿鶴怨江湖水生)
(鴻鴈來請公作詩寄父老往和萬壑松風哀)石門山(在武昌縣兩石對峙如門郭功父詩雙崖屹)
(然起剔蘚認題字乃知賢令尹曾同漫叟醉唐武昌令馬安與元次山同遊石刻存焉)東方山(在縣)
(南百五十里有石刻云東方朔故隱)西塞山(在縣東百三十里介于兩山之間為關塞也土俗編吳楚)
(舊境孫策擊黃祖子射于此袁宏賦沿西塞之峻崿)吉祥山(在武昌東七十里吳主微時嘗隱此羅)
(隱詩吳主當時隱此山吳都去後綠潺潺)郎亭山(在樊山西路出武昌退谷中朱梁時朱友泰鑿山開)
(道射以強弩遂拔武昌即此)西山(武昌丨丨天下勝處也自孫氏讌集以來至元子始顯逾二百年鄧)
(安惠公為邑訪元子之跡為之作窪樽銘則又顯東坡先生謫居黃岡間往遊焉愛其山水多見於文字中翻)
(鴉落雪之句雖畫工不能盡也則又加顯夫物之興廢有時到天下勝處終不可掩必有賢人君子為之品題)
(而况於人乎方二公對直玉堂刻燭揮制曾不及人間名利事而詩章往來獨夢寐於寂寞之濱則其胷中所)
(期盖相索於閬風之上矣今安惠之孫俁能追斂其酬唱以貽好事之玩真不墜其家聲者嗚呼元子遠矣二)
(公之流風餘韻既不可復得而一時金馬石渠文士之盛亦豈可多得哉三復遺音為之興歎)吳王峴
(輿地志孫權於樊口被風破船鑿樊嶺而歸因名)退谷(在郎亭元結故名)瓜圻(在縣西南十里)
(何頡詩序有云吳王種瓜于此也)蟠龍石(在縣東北江上舊傳有龍蟠於此庾信哀江南賦龍蟠鳳)
(集之鄉)杯樽石(在郎亭西孟仕源居其下有石臨樊水有窊元結命為杯樽銘曰時俗澆狡日益偽)
(薄誰能杯飲共守淳朴)車湖(在武昌縣東三十里有車武子墓)南湖(在武昌縣東八里寰宇記)
(舊名南浦江淹别賦送君南浦即此)樊溪(在武昌縣亦名袁溪)寒溪(在樊山下有菩薩泉東坡銘郡)
(志云吳王有避暑殿在丨丨山間西山寺即故基)釣臺(在北門外大江中郡志孫權常整陳於丨丨)
崢嶸洲(在縣西劉毅嘗破桓元於此)蘆洲(在武昌西子胥去楚出關於江上求渡漁父曰灼灼)
(兮侵已私與子期兮蘆之漪子胥既渡解劔與之直千金不受子胥令其勿露漁父知其意遂覆舟而死)井
泉異泉(在西塞山郡志天寶中泉出山巔垂流四百仞元結命曰丨丨)白巖泉(在武昌縣南百)
(六十里泉石幽絶有馬祖禪師道場)樓閣南樓(見鄂州丨丨注)松風閣(在西山寺黃魯直)
(命名詩依山築閣見平川夜闌箕斗插屋椽我來名之意適然老松魁梧數百年斧斤所赦今參天風鳴媧皇)
(五十弦洗耳不須菩薩泉)亭榭殊亭(臨大江馬向理武昌日作元結取其材殊政異故以名亭)怡
亭(蔣穎叔序云丨丨銘刻于江濱巨石上乃李陽冰篆李莒八分書裴虬作銘)廣讌亭(在樊山相)
(傳吳主游宴于此元結有記)九曲亭(蘇子由序子瞻遷於齊安無名山而江之南武昌諸山中有浮)
(屠精舍西日西山東曰寒溪適西山行於羊腸九曲而獲少平乃營亭而西山之勝始具)名宦陸遜
(孫權遷都建業留遜輔太子登掌武昌留事)陶侃(鎮武昌課種柳都尉夜盗柳為已種侃問西門柳何)
(以盗種都尉驚怖謝罪劉禹錫詩一辭温室樹幾見武昌柳)庾亮(與庾翼庾冰俱鎮武昌)人物
孟嘉(武昌人)孟陋(嘉之弟桓温召之不至)名賢元結(逃亂居樊山有子曰叔閑直者)
(故詩曰將牛何處去耕彼西山陽叔閑修農具直者畔我耕又有子曰叔静正者故詩曰將船何處去釣彼大)
(回中叔静能鼓橈正者隨弱翁)題詠樊山開廣讌(謝元暉和伏武昌登孫權故城詩炎靈遺)
(劔璽當塗駭龍戰聖期缺中壤覇功興㝢縣鵲起登吳山鳳翔陵楚甸襟帶窮巖險帷帟盡謀選北拒溺驂鑣)
(西戡收組練江海既無波俯仰流英聁裘冕類禋郊卜揆崇離殿釣臺臨講閱云云文物共葳蕤聲明且葱蒨)
(三光厭分景書軌欲同薦參差世祀怱寂寞市朝變舞館識餘基歌梁想遺轉故林衰木平荒池秋草徧雄圖)
(悵若兹茂宰深遐睠幽客滯江臯從賞乖纓弁清巵阻獻詶良書限聞見幸藉芳音多承風采餘絢于役儻有)
(期鄂渚同游衍)不食武昌魚(吳初欲都武昌陸凱上䟽言武昌土地危險磽确非王者之都且童)
(謠云寕飲建業水云云寕還建業死不向武昌居人心所在天意可知)津亭疎柳風(錢起詩曉)
(泊武昌岸云云𢾗株曾手植好事憶陶公)起來望樊山(唐孟彦深為武昌令元次山居樊山新春)
(大雪彦深以詩問之江山十日雪雪深紅霧濃云云但見群玉峯)武昌無限新栽柳(韋蟾)
(罷鄂州祖席嘗書文選云悲莫悲兮生别離登山臨水送將歸以牋授賓從請繼其句逡廵有妓泫然起曰妾)
(不才不敢染翰遂占兩句曰云云不見楊花滿院飛)家家開門枕江水(鄧伯温次子瞻韻武)
(昌山水誠佳哉當年五柳親栽培云云春風照耀桃與梅)亦復不厭武昌居(王介甫寄鄂州)
(張使君詩云昔人寕飲建鄴水共道不食武昌魚公來建鄴每自如云云武昌山川今可想綠水逶迤煙莽蒼)
(白鷗晴飛隨雨槳岸薺茸茸映魚網投老留連陌上塵思公一語何由往)
四六(出綍西垣剖符東鄂)(鎮臨要郡控禦上流)(惟義昌之小壘乃鄂渚之故封)
(訪樊口之梅何妨覓句折武昌之柳聊可贈行)(若論勝境乃元郎題詠之鄉雖曰小邦亦庾亮鎮臨之地)
(分鄂渚之銳兵足知地重開樊山之廣讌姑俟時清)
方輿勝覽卷二十八
