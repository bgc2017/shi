方輿勝覽卷三十八宋祝穆撰
廣西路
靜江府(臨桂修仁)(興安理定)(靈川古縣)(陽朔荔浦)(永福義寧)
建置沿革(禹貢荆州之域翼軫之分鶉尾之次古百粤之地七國時楚越之交秦置桂林郡漢)
(置零陵郡始興隸焉置蒼梧郡荔浦縣隸焉今州即始興縣地東漢為始安國吴置始安郡屬荆州晉屬)
(廣州梁立桂州扵蒼梧欎林之境因桂江以為名隋置始安郡唐置桂州總管府改始安郡又改建陵郡)
(復為桂州置桂管都防禦等使陞桂管為靜江軍節度皇朝兼廣西經略安撫以高宗潛藩陞靜江府今)
(統郡二十五領縣十治臨桂)
本路轉運提刑提舉置司
事要郡名八桂桂林風俗俗比華風(唐蕭昕送桂州刺史序云云化)
(同内地)多荒茅篁竹(張敬夫靜江府壁記然其土素瘠云云風俗異西北民之生理甚艱是以)
(賦入寡少郡縣亦例以廹束)赤子龍蛇(同上而又並邊非止一面蠻夷之性不常云云交致其恩)
(威乃克無事故其任常重)一日四時之氣備(嶺外代荅云冬月久晴不離葛衣紈扇夏月苦)
(雨急須襲被重裘大抵早温晝熱晚凉夜寒云云)氣候與江浙頗類(嶺外代荅云雨下便)
(寒晴便熱不論春夏與秋冬此盖南方之氣候桂林與江浙頗類過桂林而南則大異矣)風氣清淑
(范至能虞衡志序始予自紫微垣出帥廣右姻親故人張飲松江皆以炎荒風土為戚余取唐人詩攷桂林之)
(地少陵謂之宜人樂天謂之桂林無瘴氣退之至以湘南江山勝扵驂鸞仙去則宦遊之適寧有踰此者乎至)
(郡則云云果如所聞)士之秀美豈乏人(張敬夫三先生祠記桂為郡山拔而水清云云)形
勝東控海嶺(白居易制云云右控蠻荒)西距雕題交趾(韓雲卿平蠻頌云云南控)
(夜郎昆明北洎黔巫衡湘彌亘萬里)東接諸溪(吴宗旦設廳記西連交趾南極炎海云云)湘水
之南(李彦弼八桂堂記云云粤壤之西是為桂林秦以郡置唐以管分)左控荆衡(郭見義修)
(城記云云右走區越枕灕湘之間為一都會)南浮瓊崖(唐弼安遠橋記西通道于交趾大理之區)
(云云盡㠀夷之國)與湖南犬牙(虞衡志)重江束隘(柳宗元訾家洲記萬里而内云)
(云聯嵐合暉)千巖競秀(唐韋宗卿隱山六峒記桂林郡郛云云)山皆平地拔起
(倦遊錄桂州左右山皆平地拔起數百丈竹木蓊欎石如黛染陽朔縣尤佳四面峯巒皆駢立)居五嶺
之表(唐蕭昕送桂州刺史序云云控兩越之郊)五筦桂為大(唐弼安遠記丨丨之地丨丨丨)
(被山帶江控制數千里)為西南會府(李彦弼湘南樓記桂云云所以為襟蠻帶海用兵遣將之)
(區)地望隆重(張敬夫壁記唐末陞靜江軍節度然是時嶺南已分為東西路而西道所領實在邕)
(管桂獨得察州十餘宋有天下四方萬里罔不臣規摹法制加詳於前代景祐二年詔桂州兼廣西兵鈐後十)
(七年又詔兼經略安撫扵是始得顓制云云其後復兼大都督之號)控制雄劇(同上合一路所領郡)
(二十有五其外則羈縻之州七十有二又其外則諸小蕃羅殿自杞特摩白衣之屬環之又其外則交趾大理)
(等國屬焉其地南入扵海去帥治所水陸幾四千餘里其丨丨亦可謂丨丨矣)襟喉二十有六
州(李彥弼八桂堂記云遥制海疆旁控蠻窟云云巍然為會府)二廣為天子南庫(范至)
(能鹽法奏)山川桂山(在臨桂縣之東山海經云八桂成柱范至能虞衡志序余嘗評丨丨之秀宜)
(為天下第一太行常山衡嶽廬阜皆崇高雄厚雖有諸峯之名政爾魁然大山其最奇秀莫如池之九華歙之)
(黃山括之仙都溫之鴈蕩夔之巫峽此天下同珍之者然皆數峯而止又因重岡複嶺之勢盤而起桂之千峯)
(皆旁無延緣悉自平地崛然特立玉笋瑶簪森列無際誠為天下第一觀韓愈詩柳宗元訾家洲記黃魯直詩)
(則丨丨之竒在目中矣)堯山(在府城東北四十里)舜山(在城北有舜廟并唐人碑)隱山(寰宇)
(記云唐李渤出鎮見石門大開有水淵澈乃夷薙蕪穢跡通巖穴上有六洞皆在西湖中丨丨之上一曰朝陽)
(二曰夕陽三曰南華四曰北牖五曰嘉蓮六曰白雀汎湖泊舟自西北登山先至南華中有水十許步水傍平)
(坦可坐數十人出洞而西至夕陽其深百丈水亦竟焉洞窮有石門可上出至北牖潭水沉黑巨魚躍然左右)
(怪石萬狀潭上石室便房窗牖如琢玉出洞十許步至朝陽潭水尤清冽下通湖面其上石壁有碧石白石二)
(盆中常有水數升㪺之不竭轉至一處别名雲戶洞有石榻刻為博局故又名仙奕旁通虚明下臨湖山如指)
(掌又西至白雀穴口隘狹側身入中有石室容數十人潭上石樓有二石人若倚樓中者有穴通嘉蓮多白蝙)
(蝠有石榻石琴之類不可具載也西湖之外既有四山繞之碧玉數十峯倒映水面固已竒絶而湖心又浸丨)
(丨諸洞之外别有竒峯繪畫所不及余名其最巧一峯曰沉香大略似雕䤹通脫沉香山子也湖山漣漪荷花)
(時有泛舟故事勝賞甲扵西南)灕山(在城南二里灕水之陽其山孤拔下有澄潭傍有洞穴廣數丈世亂)
(民保以避寇)陽朔山(宋咸詩獨起獨高雄入漢相輝相映翠成堆若非羣玉崑西至即是三峯海上)
(來疑有洞天通日月絶無樵路到塵埃如何得似巨靈手擘向天家對鳳臺)南溪山(在靈川縣西北)
(三十里山下有洞南北相通水灌其中)龍隱巖(在水東七星山俗傳昔有龍蟠伏其間今江水汎舟)
(至石壁下有大洞門高可百丈鼓棹而入兩壁石皆玉立仰視洞頂有龍迹夭矯若印泥然其長竟洞舟行僅)
(一箭許别有洞門可出兩門虚明相射泊舟其間琴奕觴詠竒賞終日巖在洞側山半有小寺即巖為佛堂不)
(復屋)雉巖(江濱獨山有小洞深百步許路窄不可窮)劉仙巖(在白龍洞之陽仙人劉仲遠所居磴)
(道險峻攀援而上石室高寒出半山間)佛子巖(亦名中隱巖去城十里號最遠一山崒起莽蒼中山)
(腰有上中下三洞下洞最廣如横大艘入洞秉燭行亦有石液融結為人物轉一再曲道窄不可進中洞明敞)
(高百許丈透出山背洞門垂石高深如蟠盖飛仙騰虬之屬以千百計仰視驚心奪目移晷忘去)疊綵
巖(在八桂堂後大山屛開壁立山石層層横斷如積疊錦綵躡支徑登大半有大洞門入洞行十許步則曲)
(轉穿出山背北望平遠如畫前後洞門皆有蒼石嵌巖古苔封之如世所作仙聖宴坐之龕遊者徘徊不忍去)
(前山脚有小洞幽闇不可窮昔有猴怪居之自有傳記)屏風巖(在平地斷山峭壁之下入洞門上下)
(左右皆高廣百餘丈如康莊大逵延納光景内外明徹中有平地可宴百客仰視鍾乳森森然垂倒如珠玉瓔)
(珞寳蓋者甚多石乳融結丈餘圓如囷廪外紋縠皺星燦極可觀躡石磴五十級有石穴通明逗穴而出則山)
(川城郭恍然無際余因其處作壺天觀而命其洞曰空明)讀書巖(在獨秀峯下直郡治後為桂主山傍)
(無坡阜突起千丈峯趾石屋有便房石榻石牖如環堵之室顔延年守郡時讀書其中)伏波巖(在灕)
(江濱突然而起且千丈下有洞可容二十榻穿鑿通透戶牖旁出有懸石如柱去地一線不合俗名馬丨丨試)
(劒石)五嶺(李白詩桂水之丨丨衡山朝九疑嶺外代荅自秦世有丨丨之說皆指山名考之乃入嶺之)
(途五耳)白龍洞(在溪南平地半山中龕然大石屋盛暑重裘而入半途有石室四壁悉是乳液所凝)
(玉鱗雪花燦若寶所)棲霞洞(在七星山者七峯位置如北斗又一小峯在傍曰輔星石洞在山半腹入)
(石門下行百餘級得平地可坐數十人穴口空明下燭高爽明豁政爾大空也盛暑無炎熇大冬温然竟日忘)
(出傍有兩路其一西行兩壁石液凝沍玉麟雪華摩挲奪目雖秉炬入石色亦自照人頂高數十丈路闊亦三)
(四丈地亦甚平如行通衢中頓足曳杖彭鏗有鐘鼔聲盖洞之下又有洞焉半里遇大壑不可進一步北行俯)
(僂而入數步則寬廣傍十許丈石液融結多所形似鐘乳垂下纂纂凡乳床必因石脉方出不自頑石出也路)
(高下曲折或須躋攀匍匐始可進里餘所見益竒如佛寺經藏高大莊嚴四般圍繞有如臺坐刻削平正疑仙)
(聖之所盤旋石液滴至地凝為老穉人物幢盖囷廩牛馬狻猊異獸之狀者不可勝紀又行食頃則多岐遊者)
(恐迷路不敢進云通九疑山也唐人鄭冠卿遇日華君扵洞中仙者與詩略云不因今世行方便安得今朝會)
(碧虚余扵洞口作亭以碧虚㮄之登覽之勝與千山觀齊名)水月洞(在宜山之麓其半浸江天然刓)
(刻作大洞門透徹山背頂高數十丈其形正員望之映空明皎端正如大月輪)元風洞(去棲霞洞數百)
(步風自洞中出寒如冰雪不可當戶立)曾公洞(舊名冷水巖山根石門□然入門石橋甚華曾丞相)
(子宣所作有澗水莫知所從來自洞中石旋東流橋下復自右入莫知所往或謂流入扵江也仰視怪石如垂)
(蓮頽雲危欲下墮度橋有仙田數畆塍畛龍鱗過田路窄且湿俯視石罅尺餘匍匐而進旋復高曠可通棲霞)
(又復自左隅數十步回至澗旁其水清淺不流崖壁星星然)南潜洞(在西湖中羅家山上自南竇持)
(炬入數步則豁然乳石中峙如經藏乳穗纍然地有跡如龍爪所劃俗名龍田下有水清深不可進山背復有)
(小穴陡下丈餘得層洞其左即前所謂龍田者)北潜洞(在隱山之北中有石室石臺又有石果作荔子)
(胡桃棗栗之狀人採取之或以釘盤相遺)虛秀洞(去城差遠大石室面平野室左右皆有徑隧各數十)
(百步穿透兩旁亦臨平野以上所紀皆附郭可日涉者餘外邑巖洞尚多興安之乳洞雲泉之靈巖最竒乳洞)
(上中下三洞有泉凝碧自洞中㳂石壁流出窈然深黑水上有龍田溝塍如鑿每稜中常滿貯水未嘗竭水至)
(洞門觸石噴激傾洞洞外有盤登山至中洞門有三石柱及石室石床雲氣常霏衣袂清泠自中洞左盤至上)
(洞入門卻下入十步至平處秉炬入石乳玲瓏有五色石横亘其上如飛霞有淺水揭厲可行水中亦多石果)
(好事者名其下洞曰噴雷中曰駐雲下曰飛雲此洞與棲霞相甲乙靈巖尤殊絶大江洞其腹闊數十丈深不)
(可測遥望山根横光一線廹之乃知巖在山底水上表裏明徹而然巖口水面拍拍僅容小舟擊汰而入仰視)
(巖腹與水面正平相去纔丈餘深不可施篙仰撑巖腹以行而輔以檝篙檝之聲鍧然震動人聲發則山水皆)
(響應大聲叱咤則砰砰然崩裂可駭當巖正中石穴隆起如蓋其下神龍所居歲旱道官祈龍汲水歸禱往往)
(有應故為遊觀常處陽朔亦有繡山羅漢華盖白鶴味明五洞皆竒羅漢之高十尋繡山石壁如繡畫洞浸江)
(可棹舟入焉陽朔在府城之南故余不能至又聞容州都嶠有三洞天融州有老君洞張舍人安國㮄曰天下)
(第一眞仙之洞相𫝊不下桂林但皆在瘴地仕者罕到惟曾丞相子宣風洞詩云都嶠三天臨瘴水雲巖千里)
(向蠻山君如咫尺臨風穴杖履時時一往還盖桂山率去城密邇眞杖屨間物天下所稀也又其風俗醇厚士)
(民各安本業猶有太平遺餘宦遊者與之相安而登臨之勝又如此盖忘其身之在嶺表云)華景洞
(高廣如十間屋洞門亦然)桂江(在臨桂縣)荔江(在荔浦縣流入灕江)陽江(在臨桂縣南二里源)
(出靈川縣界東流合扵桂江)灕水(輿地廣記云灕水湘水二水皆出海陽山而分源南流為灕北流為)
(湘漢討南粤戈船下將軍瀨出零陵下丨丨即此)癸水(范至能詩丨丨遶東城永不見刀兵)西湖
(江文叔詩桂林佳麗冠群城父老從來不識兵粤嶠昔雖多勝槩丨丨今獨擅佳名)訾家洲(在臨桂縣)
(南柳宗元訾家洲記桂州多靈山發地峭堅林立四野署之左曰灕水水之中曰訾氏之洲凡嶠南之山川逹)
(扵海上扵是畢出而古今莫能知中丞裴公伐惡木刜奥草考極相方南為燕亭蓋非桂山之靈不足以環觀)
(非是洲之曠不足以極視非公之鑒不能以獨得)學校府學(乾道間守張維徙學南軒張敬夫為)
(記後南軒一新建造朱元晦記云靜江之學自唐觀察使李侯昌巙始立扵牙城之西其後又徙扵東南乾)
(道間又徙扵始安故郡之墟盖其地自郡廢而為浮屠之室者三始議易置而部使者有惑異教持不可乃僅)
(得其一以故規模褊陋至扵今侯乃得并斥左右佛舍置他所度材鳩匠合其地而一新焉夫遠非鬼崇本教)
(侯之為是既可書已侯名栻字敬夫丞相魏國忠獻公次子其學近推程氏以達扵孔孟治已教人一以居敬)
(為主明理為先嘗以左司副郎侍講禁中既而出臨此邦以幸遠民其論說政教皆有明法則士之學扵是者)
(可謂得師矣)堂舍八桂堂(在府治)無倦齋(在府治張敬夫云舊名緩帶予懼其肆也)
(更題曰丨丨且志其故昔者洙泗之門子張問政夫子首告之以無倦是知為政終始之道無越乎此也夫難)
(存而易怠者心也吏者分天子之民而治焉受天子之土而守焉一日之間所為酬酢事物者亦不一端矣幾)
(微之所形紀綱之所寓常隱扵所忽而環扵所因循纖毫之不謹而萬緒之失其機方寸之不存而千里之受)
(其害又况欲動而物乘意佚而形隨其所差謬何可勝紀可不畏哉)樓觀逍遥樓(在城東角宋考)
(功陪王都督登樓詩晦日登樓望江山一半天)千山觀(在西峯之絶頂羣峯回環西湖蕩漾為桂林登)
(覽之會)祠廟虞帝廟(朱元晦記云靜江府故有丨丨丨在城東北五里而近虞山之下皇澤之)
(灣盖莫詳其始所自立而有唐世刻詞在焉淳熙二年春秘閣張侯栻撤而新之時又方按國典毁諸滛祠不)
(如法者因悉致其美材文石以奉兹役新安朱熹又作此歌以遺桂人使聲扵廟侑牲璧焉其迎神詞曰皇胡)
(為兮山之幽翳長薄兮俯清流渺冀州兮何有眷茲土兮淹留皇之仁兮如在子我民兮不窮以愛沛皇澤兮)
(横流暢威靈兮無外㓗尊兮肥羜九歌兮招舞嗟莫報兮皇之祐皇欲下兮儼相羊烈風雷兮暮雨其送神曰)
(虞之陽兮灕之滸皇降集兮巫屢舞桂酒湛兮瑶觴皇之歸兮何許龍駕兮天門羽旄兮繽紛俯故宫兮一嘅)
(越宇宙兮無隣無隣兮柰何七政協兮羣生嘉信元功兮不宰猶彷彿兮山阿)三先生祠(在府學濂)
(溪明道伊川也南軒祠記云師道之不可不立也久矣良材美質何世無之而後世之人才所以不古如者)
(以夫師道之不立故也繼自今瞻丨丨丨之在此丨也其各起敬起慕求其書而讀之味其言考其旨講論細)
(繹心存而身履以進扵孔孟之門墻將見人才之作興與灕江相為無窮矣)名宦顔延之(宋時)
(為始安守)常衮(為桂管安撫使)皇朝陳堯叟(為廣西運使勸民廣植麻苧請以苧麻充折桑)
(柘又其俗有疾不服藥唯禱神丨丨以集驗方刻石桂州驛舍自後始有服藥者嶺外少林木井泉丨丨為植)
(木道傍鑿井置亭舍至今為利)余靖(五朝言行錄儂智高叛交趾請出兵討賊詔不許公曰邕州與交趾)
(接境今不納必忿而反助智高乃以便宜趣交趾會兵公曰使不與智高合足矣及智高入邕州遂無外援又)
(遣人入特磨襲取智高母獻扵京師)范成大(為漕及帥作虞衡志)汪應辰(繫年錄丨丨倅静江)
(帥臣吕愿中欲殺走卒王超丨丨諫而止有錄事周某者恃與秦檜有舊嘗以國忌命妓丨丨欲糾之周懷憾)
(使人持書告檜以丨丨嘗遣使渡海餉趙鼎又與李光交通超以計竊其書易之丨丨乃得免)張栻(嶺外)
(代荅南軒為帥請扵朝以三分鹽息分諸州而免諸州民戶苗米每一石二斗耗又毁滛祠新學校)人物
王世則(太平興國八年以安州貫中進士第一為右正言)題詠江作青羅帶(韓愈)
(送桂州嚴大夫詩蒼蒼森八桂茲地在湘南云云山為碧玉篸戶多輸翠羽家自種黃柑遠勝登仙去飛鸞不)
(服驂)宜人獨桂林(杜甫寄楊五桂州詩五嶺皆炎熱云云梅花萬里外雪片一冬深聞此寬相憶)
(為邦復好音江邊送孫楚遠附白頭吟)桂林無瘴氣(白居易送嚴大夫赴桂州詩地壓坤方重)
(官兼憲府䧺云云栢署有清風山水衙門外旌旗艛艓中大夫應絶席詩酒與誰同)南州實炎德
(謝靈運詩云云桂樹凌寒山)桂水通百粤(孟浩然詩)英英桂林伯(韓愈云云實惟)
(文武材)嶺頭分界堠(王建送嚴大夫詩云云一半屬湘潭水驛門旗出山蠻洞主參辟邪犀角)
(重解酒荔支甘莫道中華遠安南更有南)南島鯨波駕(梁安世詩列城二十五去國一百舍西夷)
(蟻穴通云云)行路九疑南(張籍送嚴大夫之桂州詩旌旆過湘潭幽竒得遍探莎城百粤北云)
(云有地多生桂無時不養蠶聽歌疑似曲風俗自相諳)我所思兮在桂林(張衡賦云云欲)
(往從之湘水深)桂嶺環城如鴈蕩(黃魯直到桂州詩云云平地蒼玉忽嵯峨李成不生郭熙)
(死柰此百嶂千峯何)湖如杭穎共佳名(姚少彭山接衡湘多爽氣云云)八桂西南
天一握(王安中詩云云重江今古水雙流)二十四州民樂否(張安國詩云云莫教)
(一物怨窮途)瘴連梅嶺月多昏(木湜送陳希元赴廣西漕詩云雨歇桂林秋更暖云云)
棹衝秋霧瘴江流(楊侃送陳希元詩云馬困炎天蠻嶺路云云)外邑碧蓮峯
裏住人家(唐沈彬題陽朔縣詩陶潛彭澤五株柳潘岳河陽一縣花兩處争如陽朔縣云云)瀑
布聲中窺案牘(陶弼時云青壁森森遶縣衙不離床衽見烟霞民烹紫芋為朝食僧煮黃藤代)
(晚茶云云女蘿隂裏勸桑麻欲知言偃弦歌處水墨屏風數百家)榕葉隂中掩縣門(前人)
(桂花香裏尋僧寺云云)
四六(申命九宸開藩八桂)(楓陛選賢桂林作牧)(桂居五筦地接諸蠻)(水接重湖山當五嶺)
(有唐五筦之雄南越一都之會)(帝惟嶺嶠地遠朝廷)(西控龍編東連鯨海)(玉簮羅帶雪片梅花)
(蒼梧直斗牛之次桂林當楚越之交)(羈縻餘七十州封畛盖四千里)(一札十行自天而下五羊八桂易地皆然)
(信行銅柱之蠻邦威肅樓船之故道)(外接南詔六蕃西連交趾九道)(唐分五筦以建節度宋專一道以制邊陲)
(指麾部屬多至二十五城綏撫蠻徭不知幾千萬落)(外則羅殿自杞諸小蕃之部落遠而占城大理數外國之梯航)
(洗炎州之瘴霧盡變清凉驅滄海之波濤一歸約束)(垂矣建臺何八桂軍民之未遇復兹開府乃七星風月之有緣)
(貪如羊狠如狼每難控御好則人怒則獸正頼撫綏)(裴中丞登譽洲之遊寧容久外張曲江自桂筦而入竚正登庸)
(英英桂林之伯願懋膚功渺渺洞庭之波尚資餘潤)(羇縻幾百餘種連特磨自杞之間節制二十五州到渤海滄溟之外)
(玉簮羅帶固知風土之宜人卉服鴂音抑見蠻夷之向化)(玉簮羅帶江山分一半之天金節油幢庭戶行千里之地)
(别江東日暮之雲不妨移鎮賦五嶺梅花之雪趁得班春)(李百藥請郡暫輟侍郎而除張九齡還朝旋膺相國之拜)
柳州(馬平柳城)(洛容)
建置沿革(古百粤地牽牛婺女之分野秦平百粤属桂林郡漢改欎林郡又為欎林郡之潭中)
(縣地梁置龍州隋以馬平縣置象州屬始安郡唐置南昆州又改為柳州以當柳星之下又置崖山縣又)
(置洛封洛容縣改龍城郡復為柳州更洛封曰洛曹皇朝仍為柳州以洛曹隷宜州改龍城為柳城省象)
(縣入洛容今羈縻思順歸化二州領縣三治馬平)
事要郡名柳江柳城龍城風俗古為南夷(柳宗元孔子廟)
(碑)風俗與全永不相遠(圖經柳雖古荒服而實連湖湘云云)風氣與中州
不甚異(南豐曾子固送李材叔知柳州序云談者謂南越偏且遠其風氣與中州異故官者皆不欲久)
(居往往懈弛無憂且勤之心然越與閩蜀始俱為夷閩蜀皆已變而越獨尚陋豈其俗不可更歟盖為吏者莫)
(致其治教之意也噫彼不知繇京師而之越水陸之道皆安行非閩漢峽江蜀棧之不測則均之吏於遠此非)
(獨優歟其風氣吾所諳之與中州亦不甚異起居不違其節未嘗有疾苟違節雖中州寧能不生疾耶其物産)
(之美果有荔子龍眼蕉柑橄欖花有素馨山丹含笑之屬食有海之百物累歲之酒醋皆絶扵天下人少鬭訟)
(喜嬉樂吏者惟其無久居之心故謂之不可如其有久居之心為越人滌其陋俗而歐于治居閩蜀上其事出)
(千年之表則其美之巨細可知也予知其材之穎然過于衆人能行吾說者李材叔而已今材叔為柳州其越)
(人之幸也夫其可賀也夫)至唐始循法度(孔子廟碑云云)柳河東之教化(圖經)
(地近桂林號無瘴且山水清曠中朝名士如王初寮輩嘗避地寓居耳濡目染或者耻于為非韓碑言云云其)
(所由來者遠矣)唐多遷客(圖經序自唐以來多着遷客山哀浦思翰墨俱存)絃誦為嶺
南諸州冠(汪彥章學記大觀中士子之絃誦者至三百人云云)登科自甘翔始(龍城)
(志嶺南云云翔乃景祐張唐卿榜)蠶不能帛(郡志云云率以為纊)聚巫用卜(唐柳宗元)
(大雲寺記云越人信祥而易殺傲化而偭仁病且憂則聚巫師用雞卜始則殺小牲不可則殺中牲又不可則)
(殺大牲而又不可則訣親戚飭死事曰神不置我已矣因不食蔽面死)形勝州界柳嶺(寰宇)
(記云云因以為名)山石竒秀(同上云云平地忽崛起數百韋曲鄠社盖無之)土産荔丹
龍眼(見前曾鞏序)小魚(圖經武陽丨丨大如針候蟲異扵他所窮冬猶鳴)山川背
石山(柳宗元山水記云古之州治在潯水南山石間今徙在水北直北四十里南北東西皆水匯北有雙)
(山夾道曰丨丨丨)甑山(南絶水有山無麓廣可尋高五丈上下若一曰丨丨)駕鶴山(甑山之南)
(皆大山多竒又南且西曰丨丨丨壯聳環立古州治負焉有泉在坎下常盈而不流)屏山(南有山正方而)
(崇類屏者故名)四姹山(其西曰丨丨丨皆獨立不倚北流潯水瀨下)仙奕山(又西曰丨丨之)
(丨可上其上有穴穴有屏有室有宇其宇下有流石成形東入小穴常有四尺則豁然甚大無竅正黑燭之僅)
(見其宇皆流石怪狀由屏南室中入小穴倍常而上始黑已而大明為上室由室而上有穴北出之乃臨大野)
(飛鳥皆視其背其始登者得石枰于上黑肌而赤脉十有八道可奕)石魚山(全石無大草木山小而高)
(其形如立魚在多秭歸西)龍壁(有支川東流入於潯水其東有曰丨丨下多秀石可觀)雷塘(雷山)
(兩崖皆東西雷水出焉蓄崖中曰丨丨能出雲氣作雲雨變見有光禱用爼魚豆彘修形糈□酒隂虔則應)
(以上並見柳文)柳水(一名潯水源自䍧牱出辰沅經融州東會扵郡又東過潯藤至廣州入海)龍江
(源出宜州會扵柳)井泉靈泉(山麓泉大類轂雷鳴西奔二十尺有洄在石澗因伏無所見多綠青)
(之魚及石鯽多儵)堂樓柑子堂(柳宗元城西種柑詩手植黃柑二百株春來新葉遍城隅方同)
(楚客憐皇樹不學荆州利木奴幾歲開花聞噴雪何人摘實見垂珠若教坐待成林日滋味還堪養老夫陶)
(弼詩子厚才名甲有唐謫官分得荔支鄕羅池水盡黃柑死獨有空碑在畫堂)明秀堂(在郡治王安中)
(書扁龕石刻甚富)南樓(在郡治摹刻張安國鄂州本榜之)東亭(在就日門外柳宗元有記)祠
廟文宣王廟(柳宗元記仲尼之道與王化相遠邇帷柳州古為南夷椎髻卉裳攻劫鬭暴雖唐虞)
(之仁不能柔秦漢之勇不能威至扵有國始循法度置吏奉貢咸若采衛冠帶憲令進用文事學者道堯舜孔)
(子如取諸左右執經書引仁義旋辟唯諾中州之士猶或病焉然後知唐之德大以遐孔氏之道尊而明元和)
(十年八月州之廟屋壊幾毁神位刺史柳宗元始至大懼不任以墜教基丁未奠薦法齊時事禮不克施乃合)
(初亞終獻三官衣布洎于贏財取土木金石徵工僦功祗完舊盖新十月乙丑王宫正室成乃安神棲乃正法庭)
(會羣吏卜日之吉虔告于王靈曰昔者夫子嘗欲居九夷其時門人猶有惑聖言今夫子代千有餘載其教始)
(行至于是邦人去其陋而夲于儒孝父忠君言及禮義又况巍然炳然臨而炙之乎惟夫子以神道設教我今)
(罔敢知欽若茲教以寧其神追思昔誨如在于前苟神之在曷敢不虔居而無陋罔貳昔言申陳嚴祀永永是)
(尊麗牲有碑刻在廟門)雷塘廟(見丨丨注柳宗元禱雨文云惟神之居為坎為雷專此二象宅干巖)
(隈風馬雲車肅焉徘徊能澤地產以祛人災欽茲有靈爰以廟饗歲既旱暵害扵生長敢用昭告期扵肹響)
羅池廟(韓愈撰廟碑云丨丨丨者故刺史柳侯廟也柳侯為州不鄙夷其民動以禮法三年民各自矜)
(奮曰兹土雖遠京師吾等亦天氓今天幸惠仁侯若不化服我則非人于是老少相教語莫違侯令凡有所為)
(于其鄉閭及于其家皆曰吾侯聞之得無不可于意否莫不忖度而後從事凡令之期民趋勸之無有後先必)
(以其時于是民業有經公無負租流逋四歸樂生興事宅有新屋步有新船池園㓗修猪牛鴨雞肥大蕃息子)
(嚴父詔婦順夫指嫁娶葬送各有條法出相弟長入相慈孝先時民貧以男女相質久不得贖盡沒為隷我侯)
(之至按國之經故以傭除本悉奪歸之大修孔子廟城郭巷陌皆治使端正樹以名木柳民既皆悅喜嘗與其)
(部將魏忠謝寧歐陽翼飲酒驛亭謂曰吾棄于時而寄于此與若等好也明年吾將死死而為神後三年為廟)
(祀我及期而死三年孟秋辛夘侯降于州之後堂歐陽翼等見而拜之其夕夢翼而告曰館我于丨丨其月景)
(辰廟成大祭過客李儀醉酒慢侮堂上得疾扶出廟門即死明年春魏忠歐陽翼使謝寧来京師請書其事于)
(石余謂柳侯生能澤其民死能驚動禍福之以食其土可謂靈也已作迎享送神詩遺柳民俾歌以祀焉而并)
(刻之柳侯河東人諱宗元字子厚賢而有文章嘗位于朝光顯矣已而擯不用其辭曰荔子丹兮蕉葉黃雜肴)
(蔬兮進侯堂侯之船兮兩旗度中流兮風泊之待侯不來兮不知我悲侯乘駒兮入廟慰我民兮不嚬以笑鵝)
(之山兮柳之水桂樹團團兮白石齒齒侯朝出遊兮暮来歸春與猿吟兮秋鶴與飛北方之人兮為侯是非千)
(秋萬歲兮侯無我違福我兮夀我驅癘鬼兮山之左下無苦濕兮高無乾秔稌充羡兮蛇蛟結蟠我民報事兮)
(無怠其始自今兮欽于世世)名宦柳宗元(墓誌云子厚少精敏無不通少年取進士第靳然見)
(頭角衆謂柳氏有子矣議論證據今古出入經旨百子踔厲風彂率嘗屈其座人名聲大振一時皆慕與之交)
(諸公要人爭欲令出我門下交口薦譽之)劉蕡(蕡以對策直言下第令狐楚牛僧儒表之入幕竟為宦者)
(所嫉誣貶柳州司戶)人物皇朝甘翔(郡人景祐登第)張亞卿(再試擢第)王之才
(進士題名記柳有巷談兩過南宫鴈行侍從為張亞卿丨丨丨登科設也)名賢王安中(字履道北)
(岳居號初寮道人建人建炎中避地于郡與吴少宰汪丞相折樞密遊得郡人熊氏園植桃數百本號曰小桃)
(源)題詠種柳柳江邊(柳宗元詩柳州柳刺史云云談笑成故事推移成昔年垂隂當覆地)
(聳榦會参天好作思人樹慙無惠化𫝊)寄書龍城守(唐韓愈詩云云君驥何時秣謂子厚也)
讀書教蠻獠(蘇子瞻詩莫學柳儀曹云云)印文生綠經旬合(柳宗元詩云云)
(硯匣留塵盡日封)狼荒猶得紀山川(柳宗元南省轉牒令道風俗故事詩聖代提封盡海)
(壖云云華夷圖上應初錄風土記中殊未𫝊椎髻老人難借問黃茅深洞敢留連南宫有意求遺俗試檢周書)
(王會篇)共來百粤文身地(柳宗元登柳州城樓詩云城上高樓接大荒海天愁思正茫茫)
(驚風亂颭芙蓉水密雨斜侵薜荔墻嶺樹重遮千里目江流曲似九廻腸云云猶自音書滯一鄉)榕葉
滿庭鶯亂啼(柳宗元柳州二月榕葉落盡偶題宦情羈思共悽悽春半如秋意轉迷山城過雨百)
(花盡云云)剩種庭前木槲花(前人詩秖應長作龍城守云云)青箬裹鹽歸峒
客(柳宗元氓峒詩郡城南下接通津異服殊音不可親云云綠荷&KR0694;飯趁墟人鵝毛禦臘縫山罽雞骨占年)
(拜水神愁向公庭問重譯欲投章甫作文身)山腹雨晴添象跡(前人嶺南江行詩瘴江南)
(去入雲烟望盡黃茅是海邊云云潭心日暖長蛟涎射工巧伺遊人影颶母偏驚旅客船從此憂来非一事豈)
(容華髮待流年)正北三千到錦州(柳宗元柳州寄京中親故詩林邑山聯瘴海秋牂牁水向)
(郡前流勞君遠問龍城地云云)
四六(輟班鷺序作鎮龍城)(出綸楓陛作牧柳城)(朱旛皂盖肯惠頋扵偏州青裘綠包示不忘扵遠俗)
(儒學冠扵嶺南物産絶扵天下)(因柳記而夫子之教行何拘夷俗有韓碑而郡侯之功著是即吏師)
方輿勝覽卷三十八
