方輿勝覽卷六十四宋祝穆撰
合州(石照漢初)(巴川赤水)(銅梁)
建置沿革(禹貢梁州之域秦地參井之分野古巴子之國秦以其地為巴郡今州即秦漢巴郡)
(之墊江也東漢及魏晉因之宋於此置宕渠郡南齊以墊江縣属寕蜀郡西魏置合州改墊江為石鏡縣)
(改宕渠曰墊江郡後復曰宕渠隋廢宕渠郡改合州曰涪州煬帝置涪陵郡唐復為合州改巴川郡復為)
(合州皇朝因之及分川陜為益梓利䕫四路而合隸梓州路今領縣五治石照)
事要郡名巴川墊江風俗土風朴厚(華陽國志巴蜀之人質直好義)
(云云有先民之流)人多秀異(墊江志表之以四山之環合中之以兩溪之襟帶田畆桑麻左右交)
(映丨生其間丨丨丨而喜習詩書)形勝乃古墊江(按漢晉宋志巴郡之墊江縣今為合州之)
(石鏡縣此丨丨之丨丨通典云魏恭帝始置忠州墊江縣後周改魏安隋開皇十八年復為墊江乃今忠州之)
(墊江)枕二江口(趙勰新堤記合州丨丨丨之丨衆水之湊也重修單公堤記涪漢合流州因以名)
巴蜀要津(晁公武清華樓記魏大統初於丨丨丨丨置合州其山曰龍多銅梁上接岷峨下繚甌越)
(或斷或續属海而止所謂南戒也其水曰涪曰嘉陵合流於城下貫江沱通漢沔控引衆川偕入于海所謂南)
(紀也)山川銅梁山(在石照縣南五里左思蜀都賦外負銅梁即此山縉雲馮時行序山有茶色白)
(甘腴俗謂之水茶甲於巴蜀山之北趾即巴子故城多玉蘂花元和志出鐡及桃竹杖)東山(在石照縣)
(東十里家子伯章之别業也下瞰涪江)東臺山(在石照縣東北七里東漢末薛融讀書於此)牟
山(在石照縣西二十里唐康元良讀書於此)學士山(在石照縣東五里直郡治之江楼其高不踰旁)
(山而南峯斜崖諸山班班若出其下亦甚異也山西北張氏荔枝異本合榦唐文若曲端賦之)釣魚山
(在石照縣東十里涪内水在其南西溪上流經其北郡人遊者以舟下涪水艤而上已乃繞山北沿西漢水而)
(歸此遊觀之竒也山南大石砥平有巨人跡相傳異人坐其上投釣江中山以是名下有大刹曰護國每歲二)
(月八日郡守帥僚属宴集於此)純陽山(在石照縣北三里州治在其寳陽唐女冠范志元得道處天)
(間天使任安者至山中慕之而志元變為男子劉儀鳳詩曰誰家遊冶郎闖首窺幽闥但見臉如花不知心)
(似鐡一夕變其軀雲姿映雲髮昔為桃李姿今作松篁節)龍多山(在赤水縣北五里按唐孫職方樵丨)
(丨丨錄有至道觀東有大池即唐武后時放生池中峯有鷲臺院東有佛慧院有萬竹竹徑圍尺有東巖廣五)
(十丈多唐人刻字又有靈山院泉自巖出瀦為方池大旱不竭其山高明窈深變態萬狀有駕鶴軒下視涪水)
(如帶煙雲出沒山之偉觀也圖經云廣漢人馮盖羅煉丹於丨丨丨之仙臺晉永嘉三年舉家十七人仙去)
(孫樵丨丨丨錄亦紀其事馮時詩兒童便讀山中記老大才登記裏山何騏詩世路聱牙赤水過故升天)
(險問龍多書中舊識唐公昉圖裏又聞馮盖羅)龍門山(在銅梁縣東北七十里山高一里隱者蘇汝礪)
(之居也有書院藏書三萬卷)雙山(在巴川縣南五十里相傳昔漁者網得二石其一失去其一留因即)
(山築室而寶祠之石埋土中其可見者高不盈咫廣尺有二寸)聖燈山(在巴川縣西六十里巖間夜有)
(光熒然)中峯(在巴川縣東南六十里山環二十里如盤民錯居如畫有泉自山注下曰天池)南峯
(在巴川縣東四十里高五里是為峽山之首兩山複出對峙中廣十里塗左有竇謂之仙洞其深五里竇水流)
(出為澗有嘉魚)北巖(在州北五里或附會為濮巖非也巖有木數千章率圍八九尺有定林院正月九日)
(郡以故事設宴遊人盛集又有荔枝閣)斜崖(在石照縣東北八十里高十餘里有石横亘崖腹如拖脩)
(帛迤長四五里崖以此得名下有洞謂之龍洞水由中出)墊江(三國志謂先主詣丨丨即此)内江
(在州南百步源出剛氏檄外有石屹立水心正圓如月其頂嶄岩如雲氣俗謂石鏡冬出水可三丈南流至渝)
(州入江又名内江唐杜甫送十五弟使蜀詩數杯巫峽酒百丈内江船注水自渝上合州者謂之内江由戎瀘)
(上蜀者謂之外江)嘉陵江(在石照縣東)宕渠水(酈道元水經謂之潜水又謂之渝水俗謂)
(渠江在縣北十里)西漢水(在石照縣東百步天下之大川以漢名者二班固謂之東漢西漢而黎州)
(之漢水源於飛越嶺者不與焉固之所謂東漢則禹貢之漾漢其源出於今興元之西縣嶓塜山逕洋金房均)
(襄漢至漢陽入江者是也西漢則蘇代所謂漢中之甲輕舟出於巴乘夏水下漢四日而至五渚者其源出於)
(西和州徼外徑階沔水與嘉陵水會俗謂之西漢又逕大安軍利劔閬果合與涪水會至重慶府入江)堂樓
沈厚堂(取姚崇稱張柬之之言以名)江樓(在郡治)清華樓(在郡治有晁公記)古
跡什邡城(九域志漢封雍齒為什邡侯即此)巴子城(在石照南五里)仙栢(在龍多山)
(圍丈有二尺中空而柯葉敷腴)名宦張柬之(以諫諸王娶突厥女出守合州)皇朝文同
(為銅梁縣令)周頥(僉書合州判官郡事不經先生手吏不敢决)虞允文(為守)人物譙
君黃(仕漢成哀間為諫議大夫後避王莽不仕)皇朝趙性(赤水人紹興入對集英舟次至喜亭)
(同年以故事酌酒相勞時秦檜用事氣燄薰灼更相多戒無及時事性奮然曰公等宜各行其志豈當盡掩)
(士之口耶對策以正士大夫之心術為言且曰以括囊為得計臣知其人矣主和議者當之以首尾為圓機臣)
(知其人矣杜言路者當之考官驚以為劉蕡無以過者)題詠合水來如電(蘇子瞻詩云云)
(黔波綠似藍)井徑東山縣(范至能詩云云山河古合州木根拏斷岸急雨洗中流闕下嘉陵水)
(沙頭杜老舟江花應好在無計會江楼)江花未盡會江楼(杜甫送祁錄事歸合州因寄蘇)
(使君詩君今起柂春江流余亦沙邊具小舟幸為逹書賢府尹云云)銅梁山昏空翠重(晁公)
(武將發合州詩云云石鏡水落灘聲遲)合州太守鬢將絲(石守道以燕脂板浣花牋寄徐)
(合州詩云云聞說歡情尚未衰板與歌郎拍新調牋共狎客寫芳詞)
四六(問津蜀道作鎮墊江)(况兹一郡實會二江)(二水合流訪江楼之陳迹千巖競秀尋山寺之清遊)
(竹符出守乃雍國之嘗臨蓮幕簡僚以元公而增重)(分漢上之竹蕃宣盍繼於柬之具沙邊之舟迎謁將陪於杜叟)
紹熙府(榮德資官)(威遠應靈)
建置沿革(禹貢梁州之域天文參井輿鬼之分野秦属蜀郡漢為南安縣地李雄據蜀後夷獠)
(居之所謂鐡山生獠也齊立南安郡隋以其地属資陽又置大牢縣唐置榮州又改大牢為應靈州改和)
(義郡復為榮州皇朝属梓州路後以係光宗皇帝潜藩陞紹熙府今領縣四治榮德)
事要郡名榮南三榮和義風俗有簡儉風(圖經市井云云)
其人敬慧(隋志云云慕文字)蠻獠雜處(寰宇記夏人少丨丨多男不巾櫛女衣班巾姓)
(名顛倒不知禮法)形勝其地四塞(地理志云云山川重阻)山環水繞(圖經)本
為潜藩(朝野雜記天子即位嘗所領州鎮自防禦州而下階陞軍名若節鎮州則建為府光宗自榮州)
(刺史進封榮王而榮州至今不錫軍名盖中書之誤也)山川榮德山(在州東北四十二里州以)
(此得名其山在川谷之中獨拔五百餘尺寸中有希夷觀老君祠刻石為像有小路至山頂以木為梯半山有)
(唐刺史薛高磨崖碑)榮黎山(在州東十五里山上有龍池祈禱無不應有松如盤龍竹有如龍形者俗)
(謂之羅漢杖)榮隱山(在縣北三十里有丨丨先生脩道于此)五山(州北凡丨丨以西為上州)
(治據其首州學次之嘉祐寺又次之天慶觀又次之東郭外東嶽祠又次之州之西北曰鳳鳴山州之西南曰)
(浮圖巖相連知畫屏)鐡山(在資官縣北百里出丨礦)龍洞(在州東南四里真如院巖穴峭深耆舊相)
(傳以為洞洞之左石壁竒峭巨栢老蒼洞之右冇石角立舊經以為孫登嘯臺三者乃榮之勝處為四川之冠)
(故州郡以為節序游宴之地陸務觀詩峭壁磨天如立壁柟根横走松倒植呀然一岫驚墮前空洞坡坨三)
(百尺幽隂宜為異物託角爪㾗存猶可識)嘯臺(在富義門外一里號孫登丨丨陸務觀詩丨丨載酒雲)
(生屨仙宂尋梅雨墊巾)火穴(在威遠縣西北)雙溪(在城北三里一從西來其水濁一從東來其水)
(清會城下)軒閣此君軒(黃魯直題榮州祖無大師丨丨丨詩王師學琴三十年響如清夜落澗泉)
(有酒如澠客滿門不可一日無此君當時初栽數寸碧聲挾風雨今連雲此君傾蓋如故舊骨相竒怪清且秀)
(程嬰杵臼立孤難伯夷叔齊采薇瘦霜鐘堂上弄秋月微風入絃此君說君家周彦筆如椽此君語意當能傳)
横溪閣(陸務觀晚登丨丨丨詩賣蔬市近還家早煑井人忙下麥遲州多塩井秋冬收薪茅最急)名
宦皇朝李虚己(太宗親擢能吏給以御書麻紙曰布惠愛民奉法除奸者畫之時被選者二十)
(餘人而虚己與其首列)李畋(名臣傳畋為國子直講求郡晨登講席諸生見畋巾兩熖火起是日報得)
(榮州)李燾(紹興間自四川制置知榮州)人物陳寧(李義山集寧攝火井縣令瘦羸之氓戴如)
(父母囊橐之盗畏如神明)皇朝王夢易(榮德人以正論不合棄官而歸范蜀公嘗贈以詩)王
庠(夢易之子不仕號廉遜處士勅旌表門閭諡康節先生弟序為徽猷學士)題詠江流入漢
清(皇朝類苑崔仰之送人牧榮州詩云山色臨巴迥云云)傳者或云古夜郎(陸務觀入)
(榮州境詩渺然孤城天一方云云)千里鬱為詩書鄉(同上其民簡陋古甚良云云)亂
山缺處城樓呀(陸放翁初到榮州詩云云雙旗蕭蕭晚吹笳煙深綠桂臨絶壁霜落淺瀨鳴寒)
(沙廢臺已無隱士嘯遺宅尚有高人家衙杯羹最珍慈鈴齋下榻約僧話松隂枕石放吏)
(竹笋缾水自養山薑花地爐堆獸熾石炭瓦鼎號蚓煎秋茶少年遠遊無百里一飢能使行天涯豈惟慣見蓬)
(婆雪直恐遂泛星河槎故巢肯作兒女戀異境會向鄉關誇下杯徑醉幘自墮灯下髮影看髿髿)
四六(寵膺一札來鎮三榮)(䟽榮銅虎作鎮石龜)(風寒數處日費千金)(和義小壘光廟潜藩)
(佐黔巫之東鄙守巴僰之南榮)(惟和義之斗絶實夜郎之奎隈)(陞軍開府獨未霑恩視邦選侯率多就近)
(熖起於巾暫出臨於千里松生於腹即入應於三公)(事簡地偏舊雖稱於道院吏貪俗悍今殆類於法場)
(盖一歲止五千石之經租而諸司近八十萬之折估)(與其捐潤下之鹹徒滋他族孰若助攻苦之淡以張吾軍)
昌州(大足求川)(昌元)
建置沿革(禹貢梁州之域鶉首之次井柳之度春秋戰國為巴蜀之境秦属巴蜀二郡漢資中)
(之東境墊江之西境江陽郡之北境唐為瀘普渝合資榮等六州地肅宗時割六州界置昌州尋為狂賊)
(張朝等所焚州遂廢地各還所属其後復置仍充靜南軍使以鎮蠻獠五代属遂州皇朝陞為上州隸潼)
(州府路今領縣三治大足)
事要郡名靜南昌元(九域志昌元郡軍事)風俗其俗朴厚(太守于保)
(道院記昌介於資普富義瀘合之間云云又多秀民)民勤而力穡(靜南志云云不趨末作不事燕)
(游)士愿而勸學(圖經云云深山窮谷戶曉禮義)尊道而重儒(蒲傳正㯢州學記云)
(云孳孳以事聖人為急)物産不及他郡(于保道院記凢衣食物資以養生者不及它郡雖無)
(舟楫江沱之利而有桑麻秔稌之饒)形勝東臨赤水(元和志云云西枕營山)北倚長
巖(同上云云最為險固)環山為城(太守于保道院記昌附三邑不滿千里郡云云其民纔千百家)
山水竒秀(楊子謨顯惠廟記靜南云云士大夫避地者多居焉仙靈逸迹尚有董葛之遺風)土
産鹽(長編太平興國三年有司言昌州歲收虚額十一萬八千五百餘斤及開寶中知州李佩率意掊歛)
(以希課最於歲額外别額部民煑鹽民甚以為苦轉運使以聞二月甲子詔悉除之)松石(在永川縣來蘇)
(鎮相近有松花石石質而松理或二三尺許大可合抱然不過相望數山有之俗呼雷燒松杜詩所謂萬年松)
(化石者即此類亦異産也)山川南山(在大足縣南五里上有龍洞醮壇旱禱輙應淳化間供奉官盧)
(斌平蜀賊任誘等嘗駐兵此山土人云他郡有警則置烽火於此)北山(去城二里唐刺史韋靖於此置)
(城)陔山(在大足縣東四十里接三華之秀氣屹然鼎立)葛仙山(在昌元縣南百五十里下臨中)
(江上干霄漢以丨丨翁名煉丹巖洗藥池有甘露茶打子石)藏馬崖(在大足縣南相傳云王蜀時山)
(中民任氏産龍馬日行千里歐陽云予讀蜀書見龜龍騶虞盡出其國異哉則龍馬亦或有之)英山
洞(在永川縣西三十里相傳山間有石洞窮絶處有一潭或漂出敗蓬破板疑與江河相接)赤水溪
(在大足縣其水源自普州安溪縣界來)樓閣三華楼(在東街郡有丨丨山差遠莫相領會太守)
(黃臯創丨以挹其勝)五桂樓(在正街西乾道辛卯郡五士同奏名外省太守曺岍剏丨丨丨)香霏
堂(冷齋夜話載有人調官都下踰年始得昌守己而求易便郡有淵才者聞而往見之曰昌佳郡也官欲易)
(地有之乎曰然淵曰誤矣曰俸給優乎淵曰否訟簡乎淵曰否然則奚誤曰海棠患無香獨昌南者有香非佳)
(郡而何故昌號海棠香國土人云地宜此花易植易蕃郡治丨丨丨一老樹重跌疊萼每花或二十餘葉花氣)
(醲郁餘不能及也太守品題詩甚多孔平仲談苑載淵才海棠詩云雨過温泉浴妃子露濃湯餅試何郎)捫
參閣(詩見題詠)館驛牛尾驛(鄭國華留題云龍尾道中退朝客雕鞍寳馬黃金勒誰憐遠使)
(足馳駈夜半孤村丨丨丨何熙志續三韻云十年去國真悠悠祗今便可行歸休平生意氣羞牛後去踏金鰲)
(頂上遊)名宦叚建中(文昌之父嘗典榮昌二郡事見德裕成都資福寺記唐守之可稱者惟丨)
(丨丨楊琯李師望韋君集四人)皇朝雍之竒(任大足縣令號為聖長官鮮于學士贈詩鄉閭舊號)
(賢夫子士論今推聖長官)人物譙南薰(昌元人居鴨子池登皇祐五年進士第後以祕書丞知閬)
(州)李戡(時昌元縣南二十里老鴉山有李戡李戣兄弟善棋會敵索棋戰於國朝詔求天下善奕者蜀)
(帥以戡應詔敵望風知畏不敢措手文潞公贈以詩云昌元建邑幾經春百里封疆秀氣新鴨子池邊登第客)
(老鴉山下着棋人)題詠分手路悠悠(江摠别袁昌州詩河梁望隴頭云云徂年驚若電烈)
(日欲成秋黃鵠飛飛遠青山去去愁不言雲易散更似水東流)比屋談經史(張孝芳詩昌言古佳)
(郡云云山岡疊坡坨溪瀨為清泚蓄為靈秀窟磊落出髦士)隆冬方似早春天(宣和太守)
(張唐民詩無訟正如高隱地云云州民富庶風光好誰信賞憂滿二年)訟簡民淳羨小州
(張唐民題捫參閣詩云云兩衙纔退似歸休一懷山果三勝酒暮掩青峯即下樓)
四六(眷維蜀左有若靜南)(民勤稼穡俗喜詩書)(州小而嘯詠雍容民淳而文書簡靜)
(財匪鬼輸全仰作鹹之潤郡資井養詎堪竭澤之漁)(昔聞杜叟詠松石於名山今說淵才號棠香之佳郡)
渠州(流江隣水)(隣山大竹)
建置沿革(禹貢梁州之域秦地東井之分野春秋戰國為巴國地秦滅巴以為郡漢置宕渠縣)
(属巴郡因山以名蜀先主割巴郡之宕渠等三縣置宕渠郡晉初属巴西郡惠帝又置宕渠郡宋属南宕)
(渠郡又自漢宕渠縣移理安漢故城南齊因之梁置北宕渠郡又置渠州後周改北宕渠郡為流江郡隋)
(初仍為渠州煬帝改為宕渠郡唐復為渠州改為隣山郡後為渠州領縣四治流江)
事要郡名宕渠風俗其人勇健(輿地廣記云云好歌舞)人才盛於
漢(華陽志先漢以來縣民車騎將軍馮緄大司農玄賀大鴻臚龐雄桂陽太守李温皆建功立業有補於世)
地瘠民窶(師師堂記州介䕫梓間云云)形勝古之賨國(元和志古賨國城在流江)
(縣東北七十里晉中興書賨者廩君之苗裔也巴氏子務相乘土舡而浮衆異之立為廩君子孫列巴中秦併)
(天下薄其税賦人出錢四十巴人謂賦為賨遂因名焉後佐高祖定天下喜歌舞所謂巴渝舞也)依山
為郡(天寕寺記曰宕渠古郡云云自葛嶺東下至石門伏而特起隱隱隆隆由郡北直南而下為馬鞍為)
(登高為西巖擁蔽坤維升高降原始得郡治崗分嶺别俛首東向為袁氏之巖迤邐南轉為瞿氏之山下瞰巴)
(江舒翼展脛直趍水濱而後已由瞿山之北袁巖以南川原開曠形勢之勝與郡治相埒是為天寕寺)接
連漢中(按隋書地理志通川宕渠其地皆云云)山川宕渠山(一名大青山圖經在州東)
(五十里其山東西兩門延運相接山澗長峽有似溝渠蜀都賦外負朝梁石渠)八濛山(在流江縣東北)
(七里起伏八處有水環之不匝者一里常有煙霧濛其上故名三國志張郃自漢川進軍宕渠蒙頭盪石與張)
(飛相拒五十餘日飛率精兵萬餘人從他道邀郃軍交戰山道狹前後不得救飛遂破郃巴土乃得安)綠
沼山(在流江縣北四十五里上有池水常綠)樂山(在流江縣北三十二里每歲正月三日鄉人携)
(鼓笛酒食登山娛樂以祈蚕事)隣山(去本縣百餘里此山出鐵鱗比相次)黑壤山(在隣山縣北百)
(里其壤皆黑故名丨丨)皛然山(在隣水縣之南相去三十餘里東有崖下有石乳三條呼為石鐘村)
(民擊之以禱)龍穴(在隣山金盤山下入龍門鎮有瀑布百八十尺號為散水)渠江(在流江縣東三)
(百步其水二源一源自巴領一源出羅娛山下)隣水(在本縣源出隣山中有大磧懸流十丈)渝水
(即流江也夾水上下皆賨氏所居)井泉聖泉(在州西七十步西巖院其後有虹飲焉)亭榭
虹飲亭(在西巖)佛寺冲相寺(距城四十里乃定光佛道場舊傳唐相崔塗僖宗時避亂)
(至蜀題詩云水流花謝兩無情送盡春風過楚城蝴蝶夢中家萬里杜鵑枝上月三更故園書動經年絶華髮)
(春惟滿鐃生自是不歸歸便得五湖煙景有誰爭)汧江寺(鄭谷渠州丨丨丨作退居瀟洒寄禪關高)
(掛朝簮净室間孤島暫留䨇鶴歇五龍爭放二龍閑輕舟共泛花邊水野屐同登竹外山仙署金閨虚位久夜)
(清應夢近天顔)名宦第五倫(後漢人嘗為宕渠令)皇朝虞允文(紹興中知渠州崅民)
(窭常賦之外又行加横歛公奏罷之歲减緍錢一萬有竒遠民鼓舞)人物王平(華陽志宕渠人丞相)
(亮征隴西平以牙門属馬謖謖違亮指大敗街亭惟平所領不敗)皇朝彭戢(隣水人元豐擢第為)
(兩浙提舉奉祠以歸嘗蓄雙鶴江右士大夫送行有扁舟載雙鶴萬卷貯羣書之句)何拯(為屯田員外郎)
(祥符間兄弟接踵登科嘗有詩云嫦娥不惜蟾宫桂從此何家第二枝)題詠渠江明净峽
逶迤(元徽之南昌灘有詩云云船過名灘拽&KR1850;遲櫓窡動摇妨作夢巴童指點笑吟詩)畬餘宿
麥黃山腹(同上云云日背殘花白水湄物色可憐心莫恨此行都是獨行時)
四六(今之宕渠古則賨國)(出綸禁掖分竹宕渠)(封疆介䕫梓之間歌舞帶巴渝之俗)
(虞雍公之奏蠲横歛民至今稱何屯田之掇取高科士皆知勸)
(枝上月夢裏家動崔塗之歸興竹外山花邊水尋鄭谷之舊遊)
方輿勝覽卷六十四
