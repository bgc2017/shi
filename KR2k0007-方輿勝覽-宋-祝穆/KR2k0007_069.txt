方輿勝覽卷六十九宋祝穆撰
利州西路
沔州(略陽長舉)
建置㳂革(禹貢梁州之域秦分東井輿鬼之分野戰國時為白馬氏之東境秦属蜀郡漢分白)
(馬氐置武都郡今州即武都郡之沮縣也蜀置梁州治漢中之沔陽西晉末氐人楊荗搜自號氐王據武)
(都後分王武興即今之州理是也宋立東益州梁立武興蕃王國西魏改東益為興州因武興郡為名隋)
(為順政郡唐復置興州皇朝因之中興以來為利西路帥司治所開禧逆曦之變改為沔州今統郡八領)
(縣二治略陽)
本路安撫置司
事要郡名武興(元和志州城即古丨丨城也蜀以處當衝要置武興督以守之城雖在平地甚)
(牢實周回五百許步唯開西北一門外有壘三面周匝)風俗人性質直(隋志順政郡人尤勁)
(悍性多質直)務農習獵(同上皆丨於丨事土丨射丨)連雜氐羌(同上云云)形勝
崖谷險峻(柳宗元興州江運記興州之西為戎居歲備亭障實以精卒以道之險隘兵困于食守用)
(不固御史嚴公牧于梁患之曰自長舉北至於青泥山又西抵於成州過栗亭川踰寳井堡云云十里百折負)
(重而上若蹈利刃若是者綿三百里而餘自長舉而西可以導江而下二百里而至乃即山僦功轉巨石仆大)
(木焚以炎火沃以食醯摧其堅剛化為灰燼畚鍤之下易其朽壤隨山之曲直以休人力順地之高下以殺湍)
(悍於是决去壅土䟽導江濤雷騰雲奔百里一瞬既會既遠淡為安流烝徒謳歌枕卧而至戍人無虞專力待)
(寇惟我公之功疇可侔也是用假辭謁工勒而存之用永憲於後祀云)十里百折(見上)人居
山上(隋志山高水峻云云種殖甚微唯以負販為業禮樂之道未聞)山川龍山(在州西五里山)
(形夭矯如龍下有水泉)鳳凰山(一名巾子山去州一里如鳳之翔)武興山(在州西一里古)
(興州城於此)烽燧山(在州東一里偽蜀時多舉烽燧於此)大景山(在州南七十里與小景山)
(相連本作丙以避諱改相傳北有丙穴産嘉魚)飛仙山(在州東三十里相傳徐佐卿化鶴跧泊之地故)
(名飛仙上有閣道百餘間即入蜀路杜甫丨丨丨詩見隆慶府)青泥嶺(在長舉縣西北五十里懸)
(崖萬仞上多雲雨行者多逄泥淖)藥水巖(去州七里有院院南有二石洞洞門有泉能療疾鮮于)
(侁詩千峰環郡宇二石繞城堞每憐山水佳况復聞崖穴)殺金平(在長舉縣紹興四年金人遣四太子)
(進攻鐡山於仙人關高嶺立大柵下瞰吴玠營關傍有丨丨丨玠堅壘於平土嚴兵以備敵直攻玠營會玠弟)
(璘由七方關入援兵禦之敵遂退)沔水(圖經亦名沮水源出鳳州界按沔州在嘉陵江之側漢中在沔)
(水之濱沔州之江即非沔水州以此名更當詳考)東池(在城東三里唐鄭谷詩南連郡郭流澄碧浸)
(晴楼徹底千峰影無風一片秋宋餘慶與賈島東池避暑詩四面無炎氣環流闊復深蝶飛逄草住魚戲見)
(人沉司馬君實寄題晁都官東治詩夕郎遊勝地公跡繼風流昔為題詩著今因好事脩四山相映照五馬)
(屡淹留想見波光净依然一片秋蘇子瞻寄晁都官東沼詩百畆新池傍郭斜居人行樂路人誇自然官長)
(如靈運能使江山似永嘉)樓閣郙閣(在靈巖寺閣上有漢銘文與可詩南征曾讀浯溪頌西遡今)
(觀郙閣銘)館驛青陽驛(在順政縣東五十里石才孺詩幸蜀奔波為禄兒聞鈴夜雨有餘悲青)
(陽一夕難高寢黼幄千宫减盛儀錦綳只擬情方昵綉襪那知禍已成自古覆車循一轍哲王寧不玷聰明)
名宦嚴震(唐人為沔州團練使為政清嚴理行第一)嚴礪(權載之集嘗為興州刺史郡志云元)
(和中為節度自長舉縣而西䟽嘉陵江三百里通漕以饋成州)皇朝薛奎(嘗知興州向敏中薦其才)
(擢監察御史)邵伯温(建炎元年逆賊史斌據興州守臣向子寵望風遁去賊自武興謀入蜀鈐轄盧)
(法原提刑邵伯温遣兵扼劔門以拒之斌乃去蜀賴以安)題詠武興山水郡(文與可靈巖寺)
(詩云云左右有佳處仙巖兩蟬殼佛宇一玉樹)人已作秦音(郡守楊粹中題青泥驛詩山猶連蜀)
(道云云)坐聽嘉陵江水聲(唐鄭谷興州江舘詩向蜀還秦計未成寒蛩一夜透床鳴愁眠)
(不稳孤燈盡云云)山遶興州萬疊青(蘇子由東池詩云云池開近郭百泉并)江上
宅尋吴御史(邵博詩云云池邊詩覓鄭都官)
四六(輟班文石分閫武興)(千峰環列二水交流)(控梁益之間雜氐羌之俗)
(陞西閫之帥權有隆彈壓集東池之賓從不廢吟哦)(開藩飛仙嶺之旁實為重鎮護塞殺金平之畔當繼前功)
天水軍(天水)
建置㳂革(禹貢雍州之域東井秦之分野周以前為西戎地至周孝王時其地始有秦邑即天)
(水隴西縣秦亭是也至武公伏邽冀戎滅初縣之即邽戎邑也冀郡属天水郡今軍為上邽治境即秦之)
(舊縣也始皇時属隴西郡漢武帝分置天水郡治平襄取天水湖以為名王莽改曰鎮戎郡東漢改天水)
(郡為漢陽郡治冀魏立秦州晉復曰天水郡治上邽復為秦州後魏秦州有兩天水郡隋廢唐平薛舉改)
(置秦州初治上邽以地震移治成紀之敬親川改天水郡還治上邽復為秦州又置天水縣属秦州徙治)
(成紀而上邽廢唐末復置石晉時徙治赤沙川即今之軍治也皇朝中興金䧟秦州分畫南北界而天水)
(縣属于我始撥隸成州金侵天水徙治米谷寨又徙治榆林又徙興州平又以秦州之太平社隴城之東)
(阿社來属及和議成復歸於天水自承平時議者欲升縣為軍以尊表國姓會兵興乃寢及敵騎西來陕)
(右百城盡䧟惟天水獨存議者以為當陞軍為四川宣撫使安丙奏乞將天水縣剏為軍仍置天水縣今)
(領縣一治天水)
事要郡名隴西鎮戎風俗人性質直(隋地理志其丨丨尤丨丨)
(然尚儉約習仁義勤於稼穡多蓄牧無復寇盗矣)以射獵為生(漢地理志云云)以材力
為官(同上漢興郡家子選給羽林期門云云名將出焉)尚氣槩先勇力(朱元晦詩解曰)
(岐豐之地文王用之以興二南之化如彼其忠且厚也秦人用之未幾而一變其俗見於詩者大扺云云已捍)
(然有招八州而朝同列之氣矣蓋雍州土厚水深其民端重質直不為浮靡以善導之則易以興起以猛驅之)
(則其強毅果敢之資亦足以強兵力農而成國家富強之業也)形勝天水本隸秦(史記秦本)
(紀曰周孝王時非子好馬及善畜養孝王曰昔栢翳為帝主牧蓄多息故有土賜姓嬴今其後世亦為朕息馬)
(遂分土地為附庸邑之秦使續嬴氏同谷志云云在汧隴之西秦仲始以車馬禮樂革其戎狄之習)古
為六郡地(隋地理志天水云云)廹近戎狄(班固地理志天水云云)花石屏(在艾)
(蒿下鎮峽中有石青質黑理其紋有松栢人物溪橋水石山林樓屋日月之狀可為屏)山川兊山
(堯本紀申命和仲宅西土曰眛谷鄭康成注西者隴西之西今人謂之丨丨今天水縣古上邽西縣地也)嶓
冡山(通典嶓冡一在天水郡之上邽一在漢中之金牛同谷志一在西縣大安之間一在天水即西漢)
(水之所出也)米谷山(去天水縣四十里去成州百餘里唐寳應吐蕃䧟天水邑人保聚於此山)麥
積山(在天水縣東百里狀如麥積為秦地林泉之冠上有姚秦所建寺杜甫秦州山寺詩麝香眠石竹鸚)
(鵡啄金桃即此山之北曰鵰巢谷又有隗囂避暑宫對面瀑布瀉出於蒼崖之間亦勝景也又有魏乙弗后墓)
(李師中詩曰路入青松翠靄間斜陽倒影下溪灣此中猿鶴休相顧謝傅東歸自有山)黑谷山(在天)
(水北五十里大山喬林連跨數縣有黑谷關紹興初郡守程俊置以防秦鞏來路最要衝)太祖山(在天)
(水縣南九十里山巖聳秀下瞰數州歴歴可辨)鐡堂山(在天水縣東五里有石笋青翠長者至丈餘小)
(者可以為礪杜甫詩見成州)醉仙崖(在天水縣連鳳山魯百能詩云高倚青冥插酒星山涯誰作)
(醉仙形從來天地為衾枕應笑人間有獨醒)石榴關(去天水縣九十五里)現子關(去天水縣)
(百里對壟州吴山路)東柯谷(在天水縣杜甫詩傳道丨丨丨深藏數十家又瘦地翻宜栗陽坡好種瓜)
(紹聖間栗亭令王知彰作祠堂杜工部嘗棄官寓東柯姪佐之居)湫池堡(天水縣七十里)靖安
堡(去天水縣三百里)皂郊堡(在天水縣東北四十里去秦州纔三十里)地網(自金䧟陕西天)
(水長道並當邊面地勢平衍金騎四布縱横無礙步兵不能捍禦隆興中四川宣撫吴璘乃剏地網其制於平)
(田間縱横鑿為渠每渠闊八尺深丈餘連綿不斷如布網然明年金犯天水礙以地網始不得肆天水元管三)
(百六十條後增為五百五十四條四川制司利西帥司每歲農隙差民開淘近歲雨水湮塞已損於舊矣)木
門(去天水縣十里張郃追諸葛亮於丨丨中飛矢死即此也)天水(發源栗亭縣)清水(古丨丨縣)
(杜甫所謂清渠一邑傳是也)寺院華藏院(在天水東溪山頗勝)瑞應院(在麥積山後秦)
(姚興鑿山而修千崖萬象轉崖為閣乃秦川勝境又有隋時塔杜甫詩亂石通人過懸崖置屋牢五代王仁)
(裕詩躡盡懸崖萬仞梯等閑身與白雲齊簷前下頋羣峰小掌上平分落日低)名宦姜謩(上邽人高)
(祖平薛仁杲擢謩秦州刺史帝曰昔人稱衣錦故鄉今以本州相處謩至邊撫以恩信盗賊衰息人喜曰不意)
(復見太平官府)人物趙充國(隴西上邽人)叚會宗(上邽人為西域都護)姜維(天水)
(人諸葛亮軍出祁山以維為倉曹椽遷征西將軍)皇朝王仁裕(天水人又見西和州嘗知貢舉)
(王溥李昉和凝范質皆其門生皆至宰相)劉愿(天水人潜心洛學以八行舉)董湜(天水人好讀書)
(教子經四登賢書綬及緯約並皆擢第)題詠清渭無情極(杜甫秦州雜詩秦州城北寺勝)
(迹隗囂宫隗囂據隴西天水郡寺即其故居)關雲常帶雨(杜甫寓目詩云云塞水不成河羌女)
(輕烽燧胡兒制駱駝)
四六(出綸中禁剖竹上邽)(維郡名之甚雅在國姓以當崇)(至秦而入於版圖迨漢而列於郡邑)
(土厚水深實隸雍州之域地靈人傑亦多漢代之賢)(分符欲扞於坤維豈輕郡寄設險具存於地網盍謹邊防)
鳳州(梁泉河池)(兩當)
建置㳂革(禹貢梁州之域鶉首之次春秋為氐羌之所居戰國及秦時為隴西郡地漢高帝分)
(置廣漢郡武帝置武都郡領縣九其属有固道河池二縣今州即二縣之地東漢因之魏明帝時其地沒)
(於蜀初楊氐部落居仇池至難當傾國南寇宋文帝遣裴文明討之難當奔魏後魏拓定仇池於此置固)
(道郡南齊以固道郡置南岐州西魏改歸真郡又改南岐州曰鳳州隋置河池郡唐復為鳳州改河池郡)
(復為鳳州前蜀王建置武興軍皇朝䧏為團練州分川峽為四路隸秦鳳路中興以來以鳳州隸利西路)
(今領縣三治梁泉)
事要郡名鳳城(南岐志鳳之名州其疆理與鳳翔府相鄰有周之興鸑鷟嘗鳴於岐翺翔至於)
(南而集焉是以西岐曰鳳翔府南岐鳳州)南岐(丨丨志鳳州居岐之南與關中相表裏四塞險固)風
俗質直好義(同上大抵務農力穡云云)有豳風之餘(同上西岐鄰壤相接云云)形
勝大散扼其東(郡志云云武休鄣其西)北限秦嶺(同上云云西通漁梁重蠻疊嶂)
(亭障聫絡隠然為蜀門之重)東綿秦漢(寰宇記云云北接蕃戎)萬山盤踞(郡志云云)
(關隘險固)土産金絲柳(邵堯夫詩楊柳垂金絲風動如飛盖元豐間有旨下本州取香醪百瓶丨)
(丨丨百根)山川豆積山(在梁泉縣北一里冲妙先生之别隠淳熙中憲使李大正大書遯跡山三)
(字䥴於石山之麓後袁桂有詩辨之云通元靈異不勝多此處名山未是訛豆積更名為遯跡西康麥積合如)
(何)御愛山(在梁泉縣松陵堡之側唐韋莊入蜀記云大散嶺之北唐僖宗廵幸歴山下愛翫不能去)
(王素知成都賦詩曰當日蒙塵極險難猶逄蒼翠強開顔吾皇高拱巖廊上只愛生靈不愛山)紫柏
山(在梁泉縣七十里山有七十二洞仙人多隠于此)鳳凰山(在河池縣東五里)鸑鷟山
(在兩當東)木皮嶺(在河池縣西十里詳見成州杜甫發同谷取路栗亭南入郡界歴當房村度木皮嶺)
(由白水峽入蜀即此)大散關(在梁泉縣係極邊為秦蜀要路按漢高祖引兵從固道敗章邯於陳倉諸)
(葛出散關圍陳倉曹操自陳倉出散關趋河池後魏尉遲迥自散關伐蜀後唐郭崇韜入散關取鳳州石敬瑭)
(伐蜀入散關後周王璟出兵自散關趍秦州王仁裕詩鐡鎖寨門扄白日火張旗幟插青天)仙人關
(雲抄漫錄自講好後關中之地中分為界如南關大散仙人饒風武休等皆為我有丨丨丨外分左右道自成)
(州經天水縣出皂郊堡直抵秦州頃年吳璘大軍嘗由此以出西道地皆平衍即其地壕塹縱横引水縷行名)
(曰地網以遏奔衝此丨丨丨左出之路也自兩當縣趍鳳州直出大散關拒和尚原纔咫尺彼常憑原下視散)
(關僅如塏垤故其勢易以危卒有緩急仙人關可恃耳此仙人右出之路也)武休饒風關(鳳州)
(之東興元之西褒斜谷在焉谷口三山翼然對峙南曰褒北曰斜在唐為驛路所以通巴漢旁連丨丨關又極)
(東為丨丨丨地斗入糧運難致異時獨倚饒風以控商虢由武休以逹長安故當關為蜀之咽㗋向來薩里罕)
(侵饒風以廹仙人吴玠劉子羽以死守故不失四蜀則今諸關其可不嚴其備乎紹興十二年金人遣賀景仁)
(來分劃乃割商秦之半存土津豐陽天水三邑及隴西成紀餘地棄和尚原方山原以大散關為界於關内則)
(興趙原為控扼之所)和尚原(朝野雜記紹興初金陕西選鋒都統羅索死烏珠會諸道及女真兵數萬)
(人造浮梁跨渭親攻丨丨丨吴武安以陕西都統制出竒邀擊大破烏珠中流矢二獲其麾盖自金入中原未)
(嘗如此敗衂也知成都張燾曰丨丨丨最為衝要自原以南則入川路散失此原是無蜀也)嘉陵江
(源出大散關之西去州九十里循城下入兩當河池)黃花川(在梁泉縣大散水流入丨丨丨唐有黃花)
(縣後併為梁泉王維有詩)紫金水(在河池縣北一里㳂流自武休關入漢中為山河堰即褒水也源出)
(太白山)井泉香泉(在城北泉自石眼中流出清冽而甘宜釀酒)堂舍嘯歌堂(在郡)
(治取魯直丨丨山水重之句)館驛黃花驛(唐薛逄詩孤戍迢迢蜀路長鳥鳴山舘客恩鄉更看)
(絶頂煙霞外數樹巖花照夕陽李瑞送人詩黃花西上路何如青壁連天雁亦疎)兩當驛(兩當縣東)
(抵京都西抵益州皆三十六程故曰兩當趙閱道丨丨丨詩云里數三千七百餘兩當冬夜宿中途)名宦
蕭瑀(隋朝遷内史侍郎言事忤旨出守河池至唐為相)皇朝唐庚(眉山人為州學椽以文名)
(世)趙鼎(為兩當尉紹興為相)人物張果老(夏居豆積冬居鸑鷟明皇聘之不至)吳郁
(兩當人為侍御史以言事被謫居家不仕與杜子美交游今杜集中有吴御史江上宅詩)名賢皇朝
文彦博(公微時嘗客兩當富民郇氏之舘教授諸生)邵雍(嘗登郡楼詩紀一時觀覧之勝留九)
(十日而去)題詠仙鳳歴遺墟(王勃晚届鳳州詩寳雞辭舊域云云)蜀門自兹始
(陳伯玉西還至散關詩攬衣度函谷銜涕望秦川云云雲山方浩然)散關三尺雪(李義山至散關)
(遇雪詩云云回夢舊鴛機)鳥去林自空(邵堯夫郡楼書所見吟云云雲移山不礙晚角時斷續層)
(崖迎明晦殘陽掛疎紅遠水生微瀨塞目煙岑密都城若天外)猿啼鬼迷店(陸務觀秋夜感舊詩)
(往者秦蜀間慷慨事征戍云云馬噤飛石鋪鬼迷店在大散關下飛石鋪在小益道中)頻行鳳集
南(陸務觀追懷從戍南鄭往來興鳳詩昔戍蠶叢北云云)二王陳吕四宗臣(韓魏公詩)
(云云繼擁輕軺諭蜀民稱職簡心俱入輔後來何德接芳塵)乘軺相繼有三王(王拱辰詩)
(聖神深意念遐方前後皆馳諭蜀郎從此郵亭為盛事云云)
四六(出綸鰲禁憑軾鳳城)(為蜀西鄙在周南岐)
(郡楼吟詠乃邵康節之舊遊使節經行亦韓魏公之嘗歴)(承流千里載臨鳳集之邦守險諸關小試龍韜之績)
(千騎載驅問道黃花之驛十行即下趣環玉筍之班)
方輿勝覧卷六十九
