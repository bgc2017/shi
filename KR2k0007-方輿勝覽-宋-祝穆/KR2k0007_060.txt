方輿勝覽卷六十宋祝穆撰
梁山軍(梁山)
建置沿革(禹貢梁州之域天文屬鶉首之次本漢胊䏰縣地西魏分置安鄉郡又改為萬川郡)
(後周又分胊䏰縣地置梁山郡因界内高梁山以為名隋屬巴東郡唐置浦州梁山以縣屬焉尋改浦州)
(為萬州五代偽蜀在今軍治置務曰石氏屯田務皇朝平蜀土豪石處贇納莊田八所遂廢屯田務移縣)
(于此因陞為軍今領縣一治梁山)
事要郡名高梁都梁風俗閱旬無訟(郡守題名記其民未嘗造難聽)
(之訟以溷有司守居蕭然云云牒至庭下)稻田蕃廡(劉煥題名序云云常多豐年又云西境之田獨)
(平衍可耕)形勝前涪後峽(同上云云挾以䕫萬皆祟山環委)介䕫梓之間(圖經)
與萬州表裏(同上丨丨丨為水陸丨丨要地)䕫子咽喉(續題名記)控扼巖險
(同上)山川高梁山(去城四十餘里按江源記云蜀中望之若長雲垂天)蟠龍山(在城東二)
(十里孤峙秀傑突出衆山之上下有二洞洞中有二石龍狀首尾相蟠故名旁曰噴霧崖洞中之泉下注垂崖)
(約二百餘丈噴薄如霧張無盡嘗游留題云水味甘腴偏宜煮茗非陸羽莫能辨范石湖以為天下瀑布第一)
峰門山(在軍東十五里其山高大頂有寒泉兩崖對峙如門故名)多喜山(在軍南五十里山或)
(丹光夜現則是境之人必丨丨事陳希夷嘗修煉于此有丹井石枕猶存)白雲山(在軍西百里奇峯突)
(出如筆亦名筆山張無盡詩丨丨丨上揖世尊各以願力濟羣生識者知其有宰相器)書院峽(在軍)
(東五十里峽石市之北每風雨冥冥如聞讀書聲故其中有夫子崖子貢垻)寒泉洞(在軍之西龍鎮)
(十里許有洞曰丨丨勝槩不減盤龍)桂溪(兩岸多桂)御史灘(在軍西百里張無盡丞相游學之地)
(及為丨丨與親朋燕飲于此故名)丙穴(在梁山南十里拍技山産嘉魚其美同於蜀漢)樓亭垂
雲樓(在縣城之北左瞰萬石右倚梁山景物奇麗峽中所未有)飛練亭(在蟠龍山瀑布之下舊取)
(徐凝詩名曰丨丨東坡以為惡詩今取歐陽公六月飛雪灑石矼之句改曰飛雪)瑞豐亭(在郡圃端)
(敏堂之右陸務觀詩峽中地偏常苦貧政令愈簡民愈淳本來無事只畏擾擾者才吏非庸人都梁之民獨)
(無苦須晴得晴雨得雨父老羅拜豐年賜縱産芝房非上瑞)名宦人物(並闕)題詠梁
山鎮地險(張文琮蜀道難云云積石阻雲端飛梁架絶嶺棧道接危巒)梁山薤黃妙
天下(何少卿子應詩云云玉筯金釵盈大把梁山薤黃所産特奇其色鮮黃其味脆美)
四六(䕫峽上流梁山要地)(聯絡涪萬控扼梓䕫)(郡稱蓮幕之清閑俗喜稻田之平衍)
(昔屯田而置務厥望猶輕今植戟以陞軍其權實重)(瀑泉飛灑尋張無盡之舊遊年穀常豐和陸放翁之佳句)
施州(清江建始)
建置沿革(古荆梁二州之域亦蠻夷之境翼軫之分春秋巴國之界戰國為楚巫郡之地秦屬)
(黔中郡後漢為巫山縣之境隸南郡漢武平西南夷置䍧牱郡蜀先主分南郡置宜都郡銀山隸焉吳孫)
(休置建平郡建始沙渠隸焉晉析䍧牱置夜郎郡縣隸焉東晉末亘元誕竄太陽蠻中築城臨施水號施)
(王城子孫襲王至後周保定初平之以其地置施州而清江郡隸焉州乃施王之餘址故以名焉尋改為)
(亭州又改為庸州又為清江郡恭帝復置施州唐改清江郡又改清化郡復為施州皇朝因之今領縣三)
(治清江)
事要郡名清江風俗地雜夷落(黔中記施之丨雖丨丨丨猶近華風故鄉音則)
(蠻夷巴漢言語相混)伐木燒畬(同上其山岡砂石不通牛犁唯云云以種五穀)冬暖夏寒
(圖經隆冬可單盛夏可裌)形勝夜郎故地(歌羅寨本夜丨縣丨丨唐置珍州乾德四年蠻酋珍)
(州刺史田景遷内附納土以酉江為界自是酉江以北所謂夜郎縣丨丨盡入施州)山川扞山(去州)
(二十里永寧村古吳蜀分境之處阻深據高便於扞敵故名)銀山(在州東七十餘里)禄山(在州)
(城之南百五十里山富有禽獸足充夷人之庖洞蠻恃以為廩禄)連珠山(在州東二里五峯相丨如)
(貫丨施之望丨也)猿啼山(在州東八十里林木深茂啼猿聲韻比諸山最多黃魯直弟知命詩云)
(大猿啼罷小猿啼箐裏行人白晝迷惡藤牽頸石齧足嫗牽兒隨行陸續我亦行下莫啼哭)都亭山
(後漢南蠻傳江夷水出西丨丨蓋此丨也隋書云後周置亭州取此山以為名)東門山(在歌羅寨西北)
(五十里東即夜郎故地古來夷夏分界入貢之門戶)州基山(在建始縣東三十五里隋建業州于此)
瘦驢嶺(黃魯直詩老馬飢嘶驢瘦嶺病人生入鬼門關病人甘作五溪臥老馬猶嘶十二閑劔南詩藁)
(嶺在施黔間前輩或用作驢瘦嶺蓋誤也故雜感詩有艱危寧度丨丨丨奔走莫隨肥馬塵之句)清江
(圖經一名夷水蜀中江水皆濁惟此獨清故名)麒麟溪(在州西八里藥山下)盤龍溪(在州驛北)
(馬公泉脚下昔有丨丨于此)鐵溝(蘇子瞻丨丨行贈喬太博云城東坡壠何所似風吹海濤低復起城)
(中病守無所為走馬來尋丨丨水丨丨水淺不容舟恰似當年韓與侯有魚有魚何足道駕言聊復寫我憂)
祠廟竹王祠(在歌羅寨西北五十里東門山即夜郎侯祠也華陽國志初有女子浣於遯水有三)
(節竹流至聞其中有嬰兒聲剖竹得男歸而養之及長材武遂自立為夜郎王以竹為姓捐竹於地遂成竹林)
(崇寧間賜靈惠廟額)磨嵯神廟(在州治南百步按磨嵯山屬黔州界山極高深洛浦蠻依為巢穴頗)
(為邊害孟蜀王擊破之及祥符中歸順故老云洛浦蠻犯邊神每以陰兵助官軍擊賊靈跡顯著所在祠之)
名宦南承嗣(范陽人霽雲之子柳子厚雎陽廟碑云為婺州别駕歴施涪二州服忠思孝無替負)
(荷)皇朝丁謂(為䕫路漕以施近蠻食常不足而有鹽井之利使鋪卒三十人往者負粟以次達施)
(州返者負鹽以次達巫山至是民無轉餉之勞而諸寨粟皆可給)人物詹邈(元祐為狀元)題
詠南謁裴施州(杜甫鄭典設自施州歸詩吾賢滎陽秀冒暑初有適名賢慎出處不肯妄行役)
(旅兹殊俗遠竟以屢空廹云云氣合無險僻攀援懸根木登頓入天石青山自一川城郭洗憂慼聽子話此邦)
(令我心悅懌其俗則純朴不知有主客溫溫諸侯門禮亦如古昔勅廚倍常羞杯盤頗狼藉時雖屬喪亂事貴)
(當匹敵中宵愜良會裴鄭非遠戚羣書一萬卷博涉供務隙他日辱銀鈎森疎見矛戟倒屣喜旋歸畫地求所)
(歴乃聞風土質又重田疇闢刺史似寇恂列郡宜競借音迹北風吹瘴癘羸老思散策渚拂蒹葭寒嶠穿蘿蔦)
(幕此身仗兒僕高興潛有激孟冬方首路強飯取崖壁歎爾疲駑駘汗溝血不赤終然備外飾駕馭何所益我)
(有平肩輿前途猶凖的翩翩入鳥道庶脱蹉跌厄)廊廟之具裴施州(杜甫寄裴施州詩云)
(云宿昔一逢無此流金鐘大鏞在東序冰壺玉鑑懸清秋自從相遇减多病三歲為客寬邊愁堯有四岳明至)
(理漢二千石真分憂幾度寄書白鹽北苦寒贈我青羔裘霜雪廽光避錦袖蛟龍動篋蟠銀鈎紫衣使者辭復)
(命再拜故人謝佳政將老以失子孫憂後來況接才華盛)雞號黑暗通蠻貨(胡人謂犀為黑)
(暗蘇子瞻送喬施州詩恨無負郭田二頃空有載行書五車江上青山横絶壁雲間細路躡飛蛇云云蜂閙)
(黃昏採蜜花共怪河南門下士不應萬里向長沙)一别施州向十霜(黃魯直寄施州張使)
(君詩云云傳聞佳句望風降空弮不易當堅敵振臂猶思起病創)夜郎自古流遷客(黃魯)
(直和張仲謀送别詩云云聖世初投第一人不是施州肯回首五溪三峽更誰親)外邑看君自
是青田質(黃魯直次韻清江簿趙彦成詩日轉溪山幾百遭厭聞虎嘯與猿號笙歌忽把二天酒風)
(雨猶驚三峽濤已作齊民尋要術安能痛飲讀離騷云云清唳當聞徹九臯)
四六(巫峽故疆清江名郡)(民雜侏&KR0867;俗稱純朴)(眷惟分虎之邦乃近啼猿之境)
(夜郎郡蠻貊之邦胡然惠顧裴施州廊廟之具行矣召還)(朱轓皂蓋暫輟為太守之行玉鑑冰壺敢重獻詩人之句)
紹慶府(彭水黔江)
建置沿革(禹貢荆州之域楚地翼軫之分野古蠻夷地戰國時楚威王使莊蹻將兵略江上自)
(巴黔以西屬楚秦惠王請以武關之外易黔中地昭王使司馬錯攻楚黔中拔之秦武安君定巫黔中初)
(置黔中郡漢改為武陵郡武帝於此置涪陵縣蜀先主又於五溪立黔安郡晉永嘉後地沒蠻夷宇文周)
(時涪陵蠻田思鶴以地内附因置奉州又改黔州自周隋州郡易名遂與秦漢黔中犬牙難辨隋為黔安)
(郡唐改黔州唐末陞武泰軍移黔南就涪州為行府皇朝因之太宗朝復歸黔置理所後改紹慶府今領)
(縣二治彭水)
事要郡名黔中黔安黔南(並郡志)風俗巴渝同俗(隋地)
(理志)草木少凋(舊經陰雨多晦云云)少有蠶絲(同上云云人多布衣)蠻獠雜混
(同上地接蕃蠻境連桂廣雖稱州號人戶星居道路崎嶇多阻崖壁行處則跣足露頭契約則結繩刻木)號
為難治(黃魯直黔江縣題名記黔工縣治所蓋楚開黔中郡時歌羅蠻聚落也於今為縣二鄉七里戸)
(千有二百其秋賦庸雇不登三十萬錢以地產役於公者八十有五其義軍二千九百招諭夷自將其衆者五)
(百七十其役於公之人質野畏事大略與義軍夷將領不殊也使之非其義或跳梁不為用决訟失其情或虜)
(掠以償直暗則小智者亦溷疆畔而為欺懦則細黠吏亦能用其柄市麝臍以百計市蜂蠟以千計則夷以長)
(吏為侮寬則以利㗖胥徒而苟免猛則鳥獸駭而走箐中矣至令得其人櫛垢爬痒民以安堵而異時號為難)
(治吾不知其為說也)形勝古蠻蜑聚落(晏公類要云相傳楚子滅巴巴子兄弟五人流入五)
(溪各為一溪之長一說謂五溪蠻皆槃瓠子孫自為統長乃云云)為楚西南徼道(權載之黔)
(州觀察使廳記黔中云云在漢為武陵莊蹻循江以略地唐蒙浮船以制越)地近荆楚(舊經云云)
(候如巴蜀)五溪襟束(同上云云為一都會)多倚溪巖(舊經路途闊遠亦無館舍凡至宿泊)
(云云就水造飡鑽木出火)土産茶鹽(舊經云夏供茶蠟秋輸米糧彭水縣有鹽泉有左右監官收)
(其課)山川狼山(郡國志云丨丨出野狼眼在背上能食諸獸)蒟醬山(在故都濡縣)壺
頭山(方輿記山形似壺馬援曾戰于此)摩圍山(在彭水縣西隔江四里與州城對岸夷獠呼天)
(曰圍言此山摩天故名)伏牛山(在彭水縣方輿記山左右有鹽井州人置竈煮以充食用)三峿
山(九域志云昔鄧芝用師于此)小歌羅山(在黔江縣東北四十九里)内江(相傳江心有石)
(魚見則豐稔之兆杜甫送弟使蜀詩數杯巫峽酒百丈内江船)巴江(又名白沙)涪陵江(自本)
(州西北流入涪州三百二十里入蜀江)彭水(在候寧縣即古黔中地)五溪(謂酉辰巫武元等五)
(溪賈耽四夷述云即武陵丨丨蠻之西界)館驛歌羅驛(黃魯直嘗作竹枝歌題丨丨丨云撐崖拄)
(谷蝮蛇愁入箐攀天猿掉頭鬼門關外莫言遠五十三驛是皇州浮雲一百八盤縈落日四十九渡明鬼門)
(關外莫言遠四海一家皆弟兄尺五攀天天慘眼鹽烟溪瘴鎻諸蠻平生夢亦未嘗處聞有鴉飛不到山)
(風黑馬跪驢瘦嶺日黃人度鬼門關黔南此去無多遠想在夕陽猿嘯間竹竿坡面蛇倒退摩圍山腰胡孫)
(愁杜鵑無血可續淚何日金雞赦九州命輕人鮓甕頭船日瘦鬼門關外天北人墮淚南人笑青壁無梯聞)
(杜鵑)古跡黔之驢(柳文黔無驢有好事者船載以入則無可用放之山下虎見驢龐然大物也以)
(為神它日驢一鳴虎大駭然往來視之覺無異能稍近益狎驢怒蹄之虎喜曰技止此耳因跳踉大[口闞]斷其喉)
(盡其肉乃去)名宦馬植(自安南都護徙黔州觀察使太平廣記植移黔南時維舟岸下夜見白衣)
(吟曰截竹為筒作鳳吹鳳凰池上鳳凰飛勞君更向黔南去即是釣陶萬物時公不久遂拜相)人物柳
莊敏(漢人舉孝廉有碑在州治)名賢長孫無忌(郡志謫黔州)皇朝蕭公(名犯)
(高廟諱寰宇記載歸州紫極宮黃魔神廟記云咸通壬辰瀚林蕭公自右史竄黔南遊三峽次秭歸夢神人曰)
(險不足懼公詰之曰我黃魔神也居紫極宮之西北隅將祐助明公出于此境尋為宰相)黃庭堅(豫章)
(人以修實錄被謫黔中與秦太虛書曰某屏棄不毛之鄉以禦魑魅耳目昏塞舊學廢忘是黔中一老農耳)
題詠山色夜郎西(唐人送侍御赴黔中詩莫向黔中丨路令人到欲迷水聲巫峽裏丨丨)
(丨丨)言語多重譯(唐詩紀事竇羣詩云云壺觴每獨謠)地遠官無法(劉長卿送任侍)
(郎黔中充判官詩不識黔中路今看遣使臣猿隨萬里客鳥似五溪人云云山深俗易淳須令荒徼外亦解懼)
(埋輪)郡響蠻江漲(許常寄黔南李校書詩從我巫峽外吟興更應多云云山昏濁雨過)官俸
請丹砂(杜荀鶴送人尉黔中詩盤山行幾驛水路復通巴峽漲三川雪圍開四季花公庭飛白鳥云云)
(知尉黔中後高吟採物華)白白江魚入饌來(杜甫送王判官扶侍還黔中詩大家東征逐子)
(回大家指其母風生洲渚錦帆開青青竹笋迎船出云云離别不堪無限意艱危深仗濟時才黔陽信使應稀)
(少莫怪頻頻勸酒杯)
四六(昔號蠻邦今陞潛府)(維黔中之古郡接湖右之要區)(使蠻烟瘴雨之中沐瑞露和風之化)
(槃瓠子孫頗雜蠻風之狼戾羅歌聚落蓋憑巖險之崎嶇)(山深而俗易淳雖載劉長卿之句夷雜而號難治尚稽黃太史之言)
重慶府(巴縣壁江)(江津)
建置沿革(禹貢梁州之域東井輿鬼之分野西南有巴國因水以為名武王伐紂巴蜀之屬髳)
(微預焉武王克商封宗姬支庶於巴是為巴子春秋時亦為巴國戰國時巴與蜀俱稱王秦以其地置巴)
(郡劉璋分墊江以上為巴郡理安漢縣墊江以下為永寧郡理江津縣蜀先主又以固陵為巴東郡故巴)
(郡分而為三蜀後主屬益州曹魏屬梁州梁武陵王置楚州後魏改為巴州周愍帝又改楚州隋改渝州)
(復為巴郡唐為渝州改為南平郡復為渝州皇朝因之崇寧改恭州以光宗潛藩陞重慶府今領縣三治)
(巴縣)
本路提刑置司
事要郡名南平三巴(見沿革秦蜀分為丨丨丨丨記閬白二水東南流曲折三回)
(如巴字故曰丨丨)風俗剛悍生其方(文選蜀都賦云云風謠尚其武奮之則賨旅翫之則)
(渝舞銳氣剽於中葉蹻容盛於樂府)善歌舞(蜀都賦注引應劭風俗通云巴人剽勇高祖為漢王時閬)
(人范目說高祖募取賨人定三秦封目為甆鳬鄉侯並復除目所發賨人盧朴呇鄂度夕襲七姓不供租賦閬)
(中有渝水賨人左右居銳氣善舞高祖樂其猛勇數觀其舞後令樂舞習之晉禮樂志巴部丨丨丨高祖愛其)
(舞韶樂府習之巴渝舞是也)重屋累居(華陽國志郡治江津地勢峻急皆云云結舫水居五百餘)
(家)閣欄以居(寰宇記今渝之山谷中有狼□鄉俗構屋高樹謂之閣欄不解絲竹唯敲銅鼓觀木)
(葉以别四時父子同諱夫妻共名)商販旁午(舊題名記二江丨丨舟楫丨丨)形勝西控
𤏡道(郡縣志東連魚復云云北接漢中南至䍧牱)在岷江之北(寰宇記巴城云云漢水之)
(南)承三江之會(華陽志云云)蜀將古城(郡縣志先主令李嚴鎮此又鑿南山欲會)
(汶涪二水使城在孤洲上會嚴被召不卒其事今鑿處猶存)山川浮山(在巴縣堯時洪水不沒故)
(名)巴山(在巴縣西南百二十里其山高聳上有白水相傳黃帝於此山合神丹)方山(在巴縣五)
(十里)瀛山(在故南平縣西百七十里以其高峻象海片之蓬瀛故名)塗山(重慶太平濠州皆有之然)
(重慶非禹之丨丨也)白崖山(在府城北三十里有市及寺)君井山(在江津縣西五十里有井)
(泉常以水之盈縮卜牧宰之賢否)重壁山(在壁山縣四面高山中有平田周二百里)龜停山
(在江津縣西一里岷江中其山若龜形)明月峽(在巴縣石壁高四十丈有孔若丨丨又有廣德等丨)
(亦謂之三峽)巴江(在巴縣水折三回如巴字鮮于侁詩三川會合遶城下巴字體勢何盤盤却疑天)
(工勅水帝戲寫鳥迹傾波瀾)涪江(在巴縣西來自合州西北至州城北會岷江)岷江(在巴縣東)
(北來自江津縣界至州城北合涪江)内外江(水自渝上合州者謂之内江自渝西戎瀘上蜀者謂之外)
(江杜甫詩云百丈内江船)白水(在州南二百二十里其色如練故名)赤水(在故南平縣西四里)井
泉溫泉(在城北百餘里有寺查仲本詩浴罷臨泉一整冠令人搔首憶長安御湯搖蕩䨇龍影疑是)
(羌人簇馬鞍)樓圃香草樓(在江津縣西南旁有仙池多植丨丨故名)荔支圃(在巴縣)
名宦張汭(漢人為巴郡太守有德政碑)王濬(晉人蘇子瞻荅李鄂州書晉丨丨為巴郡太守)
(巴生子皆不舉濬嚴其科條寬其徭役所活數千人及後伐吳所活者皆堪為兵其父母戒之曰王府君活汝)
(汝必死之)柳玭(昭宗時以渝州刺史遷瀘州刺史柳氏自公綽以來世以孝悌禮法為士大夫所宗玭嘗)
(戎其子弟曰凡門第高可畏不可恃也立身行已一事有失則得罪重於他人死無以見先人於地下矣)皇
朝張浚(自山南府士曹改秩調恭州司錄參軍)人物謁渙(江津人為汝南太守)然溫
(江津人為度遼將軍桂陽郡太守)皇朝逢時行(巴縣人嘗知萬州紹興初以斥和議忤秦檜坐)
(廢)題詠山帶烏蠻闊(杜甫渝州候嚴侍御不到下峽詩云云江連白帝深船經一柱過留)
(眼共登臨)看君妙為政(杜甫送鮮于萬州遷巴州詩京兆先時傑琳瑯照一門朝廷偏注意接近)
(與名藩祖帳棑舟數寒江觸石喧云云他日有殊恩)思君不見下渝州(李白峨眉山月歌夜)
(發清溪向三峽云云)故自渝南擲郡章(劉禹錫送周使君罷渝州歸郢中詩思君郢上吟歸)
(去云云)荔支春熟向渝瀘(鄭谷之瀘郡遇裴晤詩我拜師門更南去云云)
四六(中巴古郡西蜀要衝)(旌麾臨巴字之江襦袴藹渝歌之俗)(有易擾難安之俗多欺孤負弱之奸)
(盛蹻容而剽銳氣盡屬惠綏妙為政而有殊恩竚聞命召)(渝為潛邸獨據十四州之上游帝念遠民必付二千石之良吏)
南平軍(南川隆化)
建置沿革(禹貢梁州之域東井輿鬼之分野春秋戰國為巴地秦屬巴郡西漢屬巴郡之江州)
(及枳縣地漢武開西南夷置䍧牱郡今軍之南則䍧牱郡之境北則巴郡之故疆也東漢晉宋齊因之後)
(為蠻夷所據唐初置南州更名𤏡州復為南州治南川縣此南州建置之本末也南平獠遣使内欵以其)
(地隸渝州太宗分渝州巴縣南界至南平州改為霸州此南平州建置之本末也二郡俱在渝南境唐衰)
(棄之皇朝平蜀南州即先歸化陞為懷化軍隸渝州其後收復疆土建南平軍今領縣二治南川)
事要郡名南平渝南䍧牱(並郡志)風俗風俗朴野(王元)
(申簿尉廳壁記云云服食儉陋)化為中華(何麒軍學記四民冠昏相襲耕桑被野云云圖經又云自)
(唐賓服開拓為郡今衣冠宮室一皆中國真景元送南平江知軍序南平故漢巴渝地至唐猶以獠名我朝)
(元豐中聲教遠浹始即其地置軍焉百三四十年間浸以道德薰以詩書斌斌焉與東西州等矣紹定四年冬)
(予友江君往為之守將行請曰南平地雜民夷有赤子龍蛇之異擾而馴之政未易也將何以教我予惟江君)
(之先象州以吏治名當世江君以世學踵儒科嘗令靖之永平即倅靖廉白清簡人便安之以其治靖者治南)
(平直易易耳顧弗自足而求助於予此樂正子好善之心孟氏所謂優於天下者也推以治平何鄉不可獨南)
(平乎哉然嘗竊歎古之為政者變戎而華今之為吏者驅民而狄昔者箕子八條之化孔子九夷之居皆聖人)
(事吾不敢以律後世若錫光任延漢守將爾於交趾能興其禮義之俗於九真能廸以父子之性是不曰變戎)
(而華乎今之饕虐吏羅市郡縣細者為䖟為蚋以噆人之膚大者為猰㺄為鑿齒以血人之顱以刃其家以封)
(其孥於是民始蒿然喪其樂生之志而甘自棄於盜賊之徒矣是不曰驅民而狄乎故為政者以厚視其人雖)
(戎而華可也以薄待其人雖民而狄弗難矣循其本而觀之為吏者不自狄其身然後能不狄其民蓋黷貨而)
(忘義者狄也喜殺而偭仁者狄也以中國之士大夫為天子之命吏而其所為無異於狄亦何怪其民之狄哉)
(予方疾當世之吏穽吾民於狄故因君之請而一吐之儻以為然則願風示屬縣之為吏者使皆懋於仁而聳)
(於義不亦可乎江君曰然遂書以贈)尚鬼信巫(圖經風俗與恭涪類云云巴蜀之舊)形勝南
獠故地(熊本建軍奏夷人即古巴郡板盾七蠻南獠故地)夜郎夷界(南平縣題名記云云)
(犬牙相錯藉為保鄣)西連𤏡道(舊經云云南極䍧牱)外控諸酋(陳復亨判官廳壁記南平)
(邊夜郎云云圖經又云南平跨漢二郡唐五州之境封疆闊遠控扼蠻夷之要地也)跨接溪洞(晏殊)
(撰劉孝標墓銘土地曠遠云云)山高谷深(簿尉壁記)四砦九堡(自熊本平夷獠木斗得地)
(五百里云云建南平軍)山川瀛山(在軍西北七十里周廽九十里崖壁峭峻林翳葱蔚山類三峽)
(有四十八面而皆不同劉觀臺詩山盤四十八面險是也)南山(在瀛山之對岡勢甚遠其上平廣有)
(石笋峯嶄然秀拔)最高山(在軍東南九十里高十五里林箐深密視衆山猶培塿)永隆山
(在隆化縣西二十餘里縣以此名)鳳凰山(在隆化縣北七十二里以形得名)九逓山(在隆)
(化縣東六十里絶壁如銀色人視其色之昏明以候晴雨上有水瀦為洞又有石龍初非䥴刻洞以龍名)獅
子峯(與鳳凰山相距不數里兩山為一邑之冠)㺐崖(在軍之西有獠居之)櫃崖(在軍東南百里)
(峭崖壁立有洞其門有櫃)白錦堡(去播州三百里係納土官楊光榮子孫世襲守之)鹿箇堡
(去溱溪三十里其先夷大姓木櫃大觀中納土賜姓趙名亨子孫亦世襲)三溪(蓋𤏡溪東溪葛溪三溪水)
(合流也)𤏡溪(從夜郎境流過軍城下)東溪(在軍之西北上有小市有孝感橋紹興甲戌有里婦)
(從其姑過溪其姑墮水即隨入拯之漂至灘下忽若有人扶之而出兩人俱活故以名橋)四十八渡
水(在隆化縣東三十里兩山壁立一水灣環其中涉是溪者凡四十有八渡其門有穴如戶牖)堂閣
雲山堂(劉夷叔詩山繞郡樓秋過雨月臨池樹晚生烟)北閣(在軍治規模宏壯)園驛塞
樂園(在軍西一里)南川驛(蒲公詩鶯花非舊棟宇尚唐餘)漢名宦皇朝陳少
遊(為南平縣令有政聲改桂州刺史)劉孝標(守南州日請置郡縣後建軍壘遠人安之晏殊為撰)
(墓銘)人物尹珍(漢武帝時人從汝南許叔重受五經還䍧牱以教授其鄉於是南域始知學)題
詠封疆接播溱(趙彦邁詩風俗連巴楚云云)蕞地曾無一掌平(趙彦邁歲)
(熟詩云云由來作郡亦強名峯連萬翠山横翠川合三溪水遶城)崖深經夏不融雪(李曼)
(詩)
四六(出綸西掖分竹南川)(内雜蠻風外連夷界)(地析古之䍧牱俗雜今之溪洞)
(禹九州之域既嘗入於版圖漢五溪之蠻亦久漸於聲教)(置軍而壘肇從劉孝標之時變戎而華更驗真西山之序)
方輿勝覽卷六十
