方輿勝覽卷九宋祝穆撰
瑞安府(永嘉平陽)(瑞安樂清)
建置㳂革(禹貢揚州之域斗牛須女之分野春秋屬越秦屬閩中郡漢初為東海王之都武帝)
(時東甌舉國内徙屬會稽郡之回浦縣後改回浦為章安縣章帝分章安縣東甌鄉置永寕縣吴孫亮以)
(會稽東郡都尉為臨海郡晉明帝分臨海郡五縣立永嘉郡隋改括州唐初置東嘉州復為括州高宗分)
(括州置温州後建静海軍使國朝降為軍事咸淳元年八月旨係今上潜藩之地陞瑞安府今領縣四治)
(永嘉)
事要郡名永嘉(見㳂革注)東嘉(同上)東甌(寰宇記永嘉為丨丨欝林為西甌)風
俗俗少争訟(隋志永嘉之丨丨丨丨尚歌舞)俗喜競渡(舊俗以端午日競渡於會昌湖)
(里人遊觀彌岸綺翠綵艦鱗集數里華麗為它郡最)婦勤紡績(同上丨之丨於丨丨有夜浣紗而旦)
(成布者俗謂之雞布)富貴不務本(郡志土狹民貧云云嗇用嫁娶以財氣相高喪葬以緇黃自固)
織紝工而器用備(永嘉志温居塗泥之鹵土薄艱植民勤於力而以力勝故地不宜桑而丨)
(丨丨不宜漆丨丨丨丨)不宜粟麥而稲足(同上)海育多於地產(商舶貿遷)
(云云)名流繼踵(同上此邦素號多士學有淵源近歲丨丨勝士丨丨而出)以齒不以爵
(每歲旦於郡學養源堂上交拜敘賀鄉曲聚會云云郡守致酒三爵而退至今以為常自許横塘始)其俗
剽悍以嗇(席益告詞永嘉閩粤之交云云其貨纖靡其人多賈其士風任氣而矜節)形勝城
當斗口(郡志始議建城郭璞登山相地錯立如北斗城之外曰松臺曰海壇曰郭公曰積穀謂之斗門)
(而華蓋直其口瑞安門外三山曰黃土巽吉仁王則近類斗柄因曰若城于山外當驟致富盛然不免兵戈水)
(火之虞若城繞其顛寇不入斗則安逸可以長保於是城于山且鑿二十八井以象列宿又曰此去一千年氣)
(數始旺云)負山瀕海(趙㞦廳壁記温之為州最浙東之窮處云云冬無祁寒夏無盛暑)百里
荷花(郡志自百里坊至平陽嶼一丨丨皆丨丨王羲之自南門登舟賞荷花即此也)土産柑宴
(繫年錄民有柑實每霜後郡例科市於民以遺權要張子韶為州罷丨丨故事上元燈夕上御端門以温州)
(所進柑分賜從臣謂之傳柑)山川東山(在子城西南二里一名海壇童江心謠海壇沙漲温州)
(出相)西山(去城三里連嶂疊巘永嘉登覽勝處謝靈運詩遥望西城岑)華蓋山(去子城一里山)
(有洞乃容城太玉之天第十八洞天也楊蟠詩七山如北斗城鎻幾重重斗口在何處正當丨丨峯)鳴
山(在平陽之萬全鄉山腹月大洞宂舊常有聲故名其上多亭樹)鴈蕩山(在樂清縣敘山云此山數)
(百谷邃峯疉行者不能徧分而為東西谷列而為十八寺始有駐足之地能仁寺今為雁山第一刹靈巖寺所)
(擅竒怪為丨山第一峯又北有白巖石溪九折仙橋跨焉斯水之竒也)南雁蕩(在平陽縣北自穹嶺)
(丨迤至西五十里間皆丨丨山也初吴越錢王與僧願齊同參韶國師於天台願齊遊永嘉禮智覺真身聞平)
(陽明王峯頂有鴈蕩山天晴則鐘梵相聞杖錫尋訪喜旦曰此山水盡處龍雁所居豈非西域書所謂諾矩羅震)
(雁蕩龍湫者耶結茅其間黃冕仲云觀此則平陽雁蕩五代時已著樂清雁蕩乃祥符間始見沈存中筆談)
(温州雁蕩山天下竒秀然自古圖牒未嘗有言者祥符中因造玉清宫伐山取材方有人見之此時尚未有名)
(按西域書阿羅漢諾矩羅贊有雁蕩經行雲漠漠龍湫宴坐雨濛濛之句此山南有芙蓉峯下有芙蓉驛前瞰)
(大海然未知雁蕩龍湫所在因伐木始見此山頂有大池相傳以為雁蕩下有二潭水以為龍湫又有經行峽)
(宴坐峯皆後人以貫休詩名之也謝靈運為永嘉守凢佳山水處遊歴殆徧獨不言此山蓋當時未有雁蕩之)
(名予觀雁蕩諸峯皆峭拔險怪上聳千尺穹崖巨谷不類它山皆包在諸谷中自嶺外望之都無所見至谷中)
(則森然干霄原其理當是為谷中大水衝激沙土盡去惟巨石巋然挺立如大小龍湫水簾初月谷之類皆是)
(水鑿至之穴自下望之則高巖峭壁從上觀之適與地平以諸峯之頂亦低於山頂之地面世間溝壑中水)
(鑿之處皆有植土龕巖亦此類耳今成臯陜西大澗中立土動及百尺迥然聳立亦雁蕩具體而微者但此土)
(彼石耳既非挺出地上則為深谷林莽所蔽故古人未見靈運所不至不足怪也)白鶴山(在樂清縣)
(一名丹霞舊傳王右軍訪文君遁入竹中右軍不獲見而去李建中詩云玉簫峯下仙君宅千樹巖花幾百)
(春當日會稽王内史如何不見竹間人)白石山(在樂清縣名嶼鄉謝靈運有詩王龜齡詩路從飛)
(鳥上頭過人在白雲高處行)青奥山(在永嘉海中宋郡守顔延之于此立亭)大若巖(在城)
(北百五十里其山水石清激勝處大略如雁蕩又有水簾谷)醉翁巖(在平陽之鳳棲鄉王龜齡詩)
(兩石如丨丨格清兀然相對坐丨扄啼春山鳥自相勸滿地落花猶未醒)孤嶼(在城北江中東西有雙峯)
(謝靈運詩江南倦歴覽江北曠周旋懷雜道轉迥尋常景不延亂流趍正絶丨丨媚中川雲日相輝映空水)
(共澄鮮表靈物莫賞藴真誰為傳想象崑山資緬邈區中緣始信安期術得盡養生篇李白與周生宴清溪)
(玉鏡潭詩康樂上官去永嘉遊石門江亭有丨丨千載迹猶存)温嶺(去永嘉縣一百六十里其地常燠少)
(寒)丹芳嶺(一名四十九盤自此入雁山境)永嘉江(在丨丨縣)瑞安江(東連大海)會
昌湖(在州西南受三溪水謝靈運詩昏旦變氣候山水含清輝)南塘(在雁山之南舊多荷花夾)
(岸多橘圃)象浦(在樂清縣六十七里謝靈運詩廨宇隣蛟室人煙接島夷)龍潭(在瑞安縣東北)
(四十里有瀑布四道皆懸流數百尺)龍湫(在鴈蕩山陳去非詩白龍三十丈欲下層顛來范宗尹詩)
(丨丨信竒絶飛泉落雲間晚投野僧家山作碧玉環趙師秀詩一𣲖落虚空如何盡得同高風吹作雨低日)
(射成虹西域書曾說先朝路始通或言龍已去幽處别為宫)井泉蒙泉(在城内深二尺許其味極)
(清甘今汲以釀酒)堂亭西堂(在州宅謝靈運知族弟惠連有竒才謂人曰每對惠連輒得佳句嘗)
(於永嘉丨丨思詩竟日不就忽夢惠連即得池塘生春草之句登池上樓詩潜虬媚幽&KR1086;飛鴻響遠音薄霄)
(愧雲浮棲川怍淵沉進德智所拙退耕力不任徇禄反窮海卧疴對空林衾枕昧節候褰開暫窺臨傾耳聆波)
(瀾舉目眺嶇&KR0706;初景革緒風新陽改故隂池塘生春草園柳變鳴禽祁祁傷豳歌萋萋感楚吟索居易永久離)
(羣難處心持操豈獨古無悶徵在今)西射堂(在城西南十里謝靈運晚出丨丨丨詩步出城西門遥)
(望城西岑連嶂疉巘崿青翠杳深沉曉霜楓葉丹夕曛嵐氣隂節往歲不淺感來念已深羈雌戀舊侣迷鳥懷)
(故林含情尚勞愛如何離賞心撫鏡華緇鬢束帶緩捉衿安排徒空言幽獨頼鳴琴)戲彩堂(在倅廳通)
(判趙㞦迎其父清獻公抃來遂以名堂蘇子由詩春晚安輿遍浙東永嘉别乘喜無窮槖裝已笑分諸子吏)
(道何妨問薛公)南亭(在城郡之南一里許謝靈運有遊丨丨詩云時竟夕澄霽雲歸日西馳密林含餘)
(清遠峯隐半規久痗昏墊苦旅館眺郊岐澤蘭漸被徑芙蓉始發池未厭青春好已覩朱明移慼慼感物歎星)
(星白髮垂藥餌情所止衰疾忽在斯逝將候秋水息景偃舊崖我志誰與亮賞心惟良知)北亭(在州東五)
(里圖經云太守謝靈運於此與吏民别詩云晚末愛餘榮憩泊甌海濱前期眇已往後會邈無因)樓觀
思遠樓(劉述建對西山羣峯瞰會昌湖里人於此觀競渡今人歌丨丨丨前路之詞即此是也)寺
觀龍翔院(在永嘉縣江中二峯對峙舊有斷流截其中建二浮圖于上程兵部詩東西二寺絶塵)
(嚻齊鼓全憑早晚潮解事江流更分斷與君題作小金焦建炎四年高宗皇帝幸是刹御書清暉浴光二軒)
(名)天慶觀(在華蓋山殿閣壯觀)名官孫綽(王右軍引為長史後為守)王羲之(守永)
(嘉庭列五馬綉鞍金勒出即控之今有五馬坊)謝靈運(本傳出為永嘉太守郡有名山水靈運素所愛)
(好出守既不得志遂肆意遊遨理人聽訟不復關懷所至輒為詩詠以致其意在郡一周稱疾去職靈運因祖)
(父之資生產甚厚鑿山浚湖功役無已尋山陟嶺嘗着木屐上山則去其前齒下山去其後齒嘗自始寕南山)
(伐木開徑直至臨海從者數百太守王琇驚駭謂山賊未知為靈運也)李繁(韓愈撰孔子廟碑云刺史)
(鄴侯丨丨新作孔子廟其為政知所先後可歌也已)張又新(為守自孤嶼以下賦三十五篇)顔延
之(為守作五君詠)丘遲(為守嘗於吹臺山採琴撲寄吴興柳暢)皇朝楊蟠(嘗為守有百韻)
(詩)張九成(紹興間出守時米斛匹絹率倍其輸曰重斂疲民二千石之責斗尺皆立定制)人物
皇朝周行已(為太學博士求便養親詔授本州教授從程氏學發明中庸之旨此邦始知有伊洛)
(之學)劉安節(紹聖間與弟安上從程氏學俱以學行見推鄉里)仰忻(家于永嘉以孝行稱)徐
履(紹興為省元時相秦檜欲以女妻之履乃陽狂廷對不答一字乃附第五甲末時人為之語曰殿榜君還)
(顛倒掛丨丨依前作狀元)王十朋(紹興魁多士有梅溪文集朱元晦為之序云子嘗切推易說以觀)
(天下之人凢其光明正大疎暢洞達如青天白日如高山大川如雷霆之為威而雨露之為澤如龍虎之為猛)
(而麟鳳之為祥磊磊落落無纖芥可疑者必君子也而其依阿淟涊回互隐㐲紏結如蛇蚓𤨏細如蟣蝨如鬼)
(蜮狐蠱如盜賊詛呪閃倏狡獪不可方物者必小人也而况於事業之際尤所謂燦然者彼小人者雖曰難知)
(亦豈得而逃哉又云所謂光明正大疎暢洞達磊磊落落而不可揜者太子詹事王公龜齡其亦庶幾乎此者)
(矣)陳𫝊良(字君舉號止齋)蔡幼學(為南省魁)葉適(字正則號水心)題詠述職
期闌暑(謝靈運之郡初𤼵都詩云云理棹變金素秋岸澄夕隂火旻團朝露平昔誰為情遊子值頽暮)
(愛似莊念昔久敬曾存故如何懷土心持此謝叔度李牧愧長袖郤克慙躧步良時不見遣醜狀不成惡曰余)
(亦支離依方早有慕生幸休明世親蒙英達顧空班趙氏璧徒乖魏王瓠從來漸二紀始得傍歸路將窮山海)
(迹永絶賞心悟)虚館絶争訟(謝靈運齋中讀書詩昔余遊京華未嘗廢邱壑矧乃歸山川心迹雙)
(寂寞云云空庭來鳥雀卧疾豐暇豫翰墨時間作懷抱觀古今寢食展戲謔既笑沮溺津又哂子雲閣執戟亦)
(已疲耦耕豈云樂萬事難並歡達生還可託)促裝返柴荆(謝靈運初去郡詩彭薛裁知耻貢公)
(未遺榮或可優貪競豈足稱達生伊予秉微尚拙訥謝浮名廬園當栖巖卑位代躬耕顧已雖自許心迹猶未)
(并無庸方周任有疾象長卿畢娶類尚子薄遊似邴生恭承古人意云云牽絲及元興解龜在景平負心二十)
(載於今廢將迎理棹遄還期遵渚騖修坰遡溪終水涉登嶺始山行野曠沙岸静天高秋月明憩石挹飛泉攀)
(林褰落英戰勝&KR0751;者肥止鑒流歸亭即是羲唐化獲我擊壌聲)夷歌出煙島(顧况詩東甌傳舊俗)
(風月江邊好何處樂神聲云云)從來喚作小杭州(楊公濟詩一片繁華海上頭云云水如棋)
(局分香陌山似屏風繞畫樓)海國甌鄉浙水東(宋綬詩云云暫煩良守此憑熊)分野
長如二月天(方干送王明府詩云波濤不應三春雨云云)地與剡川分水石
(趙嘏送張又新除温州詩云東晉江山稱永嘉莫辭紅旆向天涯凝絃夜醉松亭月歇馬曉尋溪寺花云云境)
(將蓬島共煙霞却愁明詔徵非晚不得秋來見海槎)嚴城鼓動魚驚海(陳陶贈温州韓使君)
(康樂風流五百年永嘉鈴閣又登賢云云華屋樽開月下天内史筆鋒光案牘鄢陵詩句滿山川今來誰似韓)
(家貴越絶麾幢雁影連)土宜多說似吴風(方干送永嘉王明府雖展縣圖如到縣王程猶)
(入縉雲東山間閣道盤花底海界孤村在浪中禮法未聞離漢制云云字人若用非常術唯要旬時便立功)
四六(出綸西掖剖竹東嘉)(輟班朝路出守海邦)(環地千里負海一偶)(人才最盛文獻可稽)
(土俗頗淪于奢侈民生多務于貿遷)(郡當甌粤之窮地負海山之險)(維此東甌之勝實居左淛之窮)
(躋攀雁蕩請稽沈氏之筆談顧盼龍湫更和簡齋之詩句)(地近海鄉頗富魚鹽之利郡隣仙境號為龍雁所居)
(詩成孤嶼棹舟尚想於長庚訟息空庭蠟屐宜追於靈運)(報政東嘉之郡愛滿甘棠賦詩西射之堂夢生春草)
(雁蕩幾千年康樂未窺於勝槩龍湫三十丈簡齋曾託於雄觀)(鈴齋多暇聊成夢草之章貢篚所將行侍傳柑之宴)
(周太𫝊明伊川之學蓋得正傳朱夫子序梅溪之文尚存勁氣)(陳止齋之文足為模範葉水心之學信有淵源)
處州(麗水縉雲)(龍泉青田)(松陽慶元)(遂昌)
建置㳂革(禹貢揚州之域古縉雲之墟天文吴地斗分野春秋時屬越秦屬會稽郡後越王無)
(疆七世孫搖佐漢有功立為東越王都東甌今温州永嘉是也後以甌地為廻浦縣東漢改為章安吴立)
(臨海郡晉分臨海立永嘉郡隋改為處州尋改為括州領括蒼麗水二縣唐為松州元宗改為縉雲郡德)
(宗又改為處州大歴間以處士星見詔更州名國朝因之今領縣七治麗水)
事要郡名括蒼(見㳂革注)古括(同上)縉雲(同上)風俗地瘠人貧(圖經)
(縉雲連山瀕溪云云故躬儉嗇尚朴素)家習儒業(同上自郡侯李繁興學之後云云)賦輸
素辦(楊大年與章廷評書獄訟甚稀云云)形勝宛在窮山(楊大年書郡齋岑寂云云引領)
(寓目羣峯倚天清溪南奔淺深見底人家櫛比多在煙嵐中)湍流險阻(郡志云云九十里間五十)
(六瀨)黃牛卧處好安州(舊城在州東南七里今呼為舊州唐末郡人盧約竊據是州遂徙今)
(地舊傳約之將徙訪三平和尚云云因訪近山適有黃牛吪寢因徙于此)郡齋夐在霄漢(楊大)
(年與李起居書云云石磴盤屈策馬登臨嵐靄滴衣煙霞滿目)山川括蒼山福地(為七十二)
(福地之一)小括山(高三十五丈周廽三里州治在其上其路屈曲為九盤以入譙門寰宇記云括蒼山)
(在台州今之蒼嶺是也隋志云處州有括蒼山)天王山(在州西北隅城壁繞其上有唐時天王像故名)
縉雲山(在麗水縣舊傳黃帝遊仙之處有孤石特起高二百丈峯數十或如羊角或如蓮花有龍鬚草)
(云是羣臣攀龍髯所墜者徐凝題丨丨丨詩黃帝旌旗去不回空餘片石碧崔嵬有時風卷鼎湖浪散作晴)
(天雨點來)仙都山(在縉雲東三十里謝靈運名山記山傍有孤石屹然高二百尺三面臨水周圍一百)
(六十丈山頂有湖生蓮花輿地志云即三仙子都曺唐詩孤峯疑碍目一柱自擎天)吏隐山(在州)
(東北五十里山南有唐李陽冰為縉雲令秩滿退居于此為窪樽瀑布飛泉灑落三百餘尺上有四井周廻四)
(丈因名丨丨丨留題篆刻至今人寶之)瀑布山(在縉雲縣北三十五里詳見上注)謝公巖
(好溪上亦名康樂巖)馮公嶺(在縉雲西亦名木合嶺胡升詩萬山高處更高峯俯瞰茫茫雲滿空)
石門洞(在青田縣七十五里兩峯壁立高數十丈相對如門因名有瀑布直瀉至天壁凡三百尺自天)
(壁飛洒至下潭凡四百尺有亭曰噴雪道書載青田山元鶴洞天即此)好溪(在麗水縣東五里舊名惡)
(溪内多水怪唐叚成式為刺史有善政怪族自去改名好溪)洄溪(大溪之源)雙溪(在遂昌)靈
溪(在龍泉東一里崇因薦福院北其溪夾長洲為兩𣲖里䜟云沙洲到寺上龍泉出宰相沙洲到寺前龍泉)
(出狀元後何執中拜相劉知新釋褐為首蓋符其䜟云)鼎湖(在仙都山頂相傳以為黃帝上仙處)幞
頭壇(在遂昌縣東五里大溪中其狀似之水涸則見謠言丨丨丨上岸遂昌官一半今溪南漲沙與山麓)
(等去壇纔數尺而登桂籍者相望)堂亭州宅(長編咸平二年知處州楊意言本州城壁舊在平隰)
(唐末寇亂移於山上吏民不便請復之上以歲旱不許)照水堂(在郡治米元章書)點易亭
(在南園唐明皇贈葉法善詩青溪道士人不識上天下天鶴一隻洞門深鎻碧忩寒滴露研硃丨周丨)樓
閣煙雨樓(在州治范至能書錢仲韶詩風雲出沒有時有丨丨空濛無日無)洄溪閣(在州)
(宅取謝靈運對嶺臨丨丨之句)少微閣(在州治少微乃郡之星也)留槎閣(在龍泉縣濟川橋畔)
(有東坡留題何才翁詩朱戶夜開千嶂月畫簾秋捲兩溪風)名官李邕(為刺史)叚成式
(嘗為守詳見好溪注)李陽冰(為縉雲令詳見前吏隐山)皇朝楊億(為守)人物皇朝
葉致遠(王介甫贈丨丨丨直講詩云葉侯越著姓冑出實楚葉縉雲雖窮遠冠蓋傳累葉)何執
中(龍泉人為太宰)葉夢得(字少藴累遷左丞號石林先生)名賢秦觀(紹聖中坐蘇子瞻黨)
(謫監酒稅)題詠路創李北海(李白送王屋山人魏萬詩縉雲川谷難石門最可觀瀑布掛北)
(斗莫窮此水湍噴壁灑晴雪空濛生晝寒却寕懼惡溪惡咆哮七十灘水石相噴薄云云)
(謝巖開康樂)來守縉雲城(楊大年詩遠辭金虎觀云云)官舍類樓居(楊大年郡)
(齋書事征途㳂木合嶺名云云)生齒三萬家(楊大年詩括蒼古名郡云云)溪清玉有
聲(沈約禮好溪詩山碧煙無色云云)瀑布和雲落(姚令送薛員外赴處州詩云云仙都與世)
(疎)勸耕滄海畔(劉長卿送齊郎中典括州星象移何處旌麾獨向東云云聽訟白雲中樹影雙)
(溪合猿聲萬嶺同石門康樂在幾里枉帆通)巖險煩登陟(孫逖送楊法曹按括州東海天台山)
(南方縉雲驛溪澄問人隐云云潭壑隨星使軒車繞春色儻尋琪樹人為報長相憶)郡城孤峭似
仙居(方䧺飛贈段郎中詩云幸見仙材領郡初云云杉蘿色裏登臺閣瀑布聲中閱簿書德重自將天子)
(合情高元與世人疎寒潭是處清連底賓席何心望食魚)連屬君家弟與兄(杜荀鶴寄處州)
(朱尚書并呈軍倅崔太博詩縉雲名郡昔推名云云教化静師龔渤海篇章高體謝宣城山從海畔粧吟景水)
(自城根演政聲今日老輸崔博士不妨疎逸傍雙旌)雲開遠樹層城出(班宏送李處州詩云)
(云路轉千峯五馬遲)聲聲弦誦半儒家(姚述堯過青田詩簇簇魚鹽喧古市云云)
四六(出綍嚴城分符古括)(眷是縉雲介于浙水)(括山名郡浙水窮源)(雖連浙部實控閩山)
(何太宰之名邦既䧺地望葉石林之故里亦富人才)(維縉雲山之墟實為古郡當少微星之分宜屬名流)
(瀑飛湍噴好賡太白之名篇縣古山深更訪陽冰之遺刻)(雲蔵州宅覺嵐翠之染衣月映譙樓聽江流之喧枕)
(宅在雲霄内相之書詞備述樓名煙雨石湖之題扁猶存)(鄴侯興學郡始盛於儒風成式化民溪自銷於怪族)
(閱簿書於瀑布聲中抑何清也聽弦誦於魚鹽市裏可謂盛哉)(郡齋岑寂既訟獄之素稀編戶樸淳亦賦輸之易集)
方輿勝覽卷九
