方輿勝覧卷四十一宋祝穆撰
融州(融水懷遠)
建置沿革(春秋戰國為百越地漢制以為牛女之分野唐志以為翼軫之分野漢為欝林郡潭)
(中縣地吳分欝林郡置欝林縣蕭齊置齊熙郡梁置東寕州隋改東寕為融州又改齊熙郡為義熙縣煬)
(帝隸始安郡即今之桂州也唐置融州改融水郡皇朝復為融州大觀中陞清遠軍節度今領縣二治融)
(水)
事要郡名玉融風俗氣候不殊荆湖(圖經云云)民猺雜居(同上)
(昔石湖范至能帥桂林嘗請於朝每歲令猺人預聖節錫宴除属縣塞堡外州庭幾千人列坐兩廡下皆椎髻)
(罽衣以青紅染紵織成花縵為服吹匏笙為樂聽之如聚蚊聲十數連袂眩轉而舞以足頓地為節刻木為契)
(約字畫如梵書不可曉)形勝東南接桂林(同上云云都會之境西北有䍧牱夜郎之地潭)
(江合荆湖數路之水)黔南帥府(郡志大觀初置云云三年罷陞清遠軍)鎮壓諸蠻(乞建)
(節鎮奏状云云安静邊界曲阜行李巽制融水並邊兼撫夷落)山水為天下最(山水岩洞序云)
(玉融云云而眞仙岩老人岩之類又其最也)山川銅鼓山(在城西二十里昔諸葛武侯浮䍧江)
(而下以銅鼓散埋用壓蠻徼後得于此山故名)石門山(在縣西十八里山相對如門)眞仙岩
(本名靈岩山又名老君洞在州南五里洞高二十丈仰視高遠靈夀溪貫串中出玲瓏清響如環珮聲有白石)
(高四五丈巍然一天尊像道服冠髯偉岸如眞舊傳老君南遊至融語人曰此洞天絶勝不復西渡流沙我當)
(隠焉一夕身為石匪雕匪鐫大質具焉石獅丹竈羅列後先玉柱擎天龍鱗印地仙遊履迹顯然可攷咸平中)
(勅改為眞仙岩頒降太宗御書一百二十軸藏岩内張安國磨崖大書天下第一眞仙之岩)老人岩
(在城西五里舊傳有垂白老人拄杖悠揚其上洞在山半高峻不可登旁有一洞穿出闊五六丈深二十丈郡)
(因其勢增建屋閣凭欄一視如在半天大江横其前支流遶其下縈迂清淺可濯可游)潭江(在融水縣)
融水(在州北六里接叙州界)清潭(在州南七里其水無源而自成潭)堂舍廉静堂
(在郡治)玉融道院(在郡治)眞仙書院(在眞仙岩之前太守李興時建)名宦皇
朝岳飛(清遠軍節度使)名賢傅自得(忠肅公察之子知興化以體䆒趙令衿在泉時事劾)
(徙融州四年陳文恭公奏聞得從自便)題詠遊遍眞仙洞府中(陶弼題仙岩詩溪僧)
(過此說山公云云乳石崖邊得靈草可能封裹寄衰翁)
四六(渙綸西掖分竹東寕)(䟽榮金闕作鎮玉融)(維東寕之列郡乃南土之名麾)
(山居谷聚控並海之蠻夷地大物荒據仙城之襟帶)(拜二千石之尊官暫綏遠俗揭第一岩之佳號頗稱英遊)
賓州(嶺方上林)(遷江)
建置沿革(古越地漢志牽牛婺女之分野唐志翼軫之分野秦置桂林象郡漢更為欝林郡今)
(州即欝林郡之嶺方縣也吳改嶺方縣曰臨浦梁立嶺方郡隋為嶺方縣属尹州唐置南方州太宗又析)
(南方州之嶺方琅琊思于南尹州之安城縣置賓州更南方州曰登州改安城郡又改嶺方郡復為賓州)
(皇朝廢賓州隸邕州尋復改唐以南方州地析為賓州與澄州至本朝合而歸之賓州又益以思剛州是)
(以唐之三州併為一州而三縣即唐之三州也今領縣三治嶺方)
事要郡名南賓安城風俗民醇事簡(圖經云云俗阜物廉視他州為樂土)
巢居崖處(圖經巢居崖處盡力農事)築室如巢窟(范太史曰賓人計口云云屋壁以木)
(為筐竹織不加塗塈)民雜素冠(圖經云云虚市所集白黑相半前軰詩云簫鼓不分憂樂事衣冠難)
(辨吉凶人)野不植桑(同上賓俗工于織布煮練如雪縝密可爱婦不織蚕云云野蠶乃食楓葉漁)
(者取其絲以為綸或取織紬)採木綿茅花(同上羅紈絲帛仰給它郡俗多云云揉作絮棉以禦)
(冬寒)惟事雞卜(同上病者不求醫藥云云郡守蒋國博刻方書一册邦人稍為之變)慱扇為
昏(同上羅奉嶺去城七里春秋二社士女畢集男女未婚嫁者以歌詩相應和自擇配偶各以所執扇帕相)
(慱謂之慱扇歸日父母即與成禮)擊鼓吹笙(寰宇記云其俗有禮會丨丨丨葫蘆丨以為樂)形
勝西接建武(余鏞譙樓記云云北拒欽遠欽象横貴皆擬其境)無大江以泄水
氣(圖經賓之為州云云民居皆沮洳卑&KR0668;故人多腿重脚軟之患)山川嶺方山(在上林縣南五)
(里風土記且說賓州一片地金龜出海勢正骨乾来自嶺方此地稍安康五代蠻獠雜處郡治遷徙靡定)
(開寳間始遷今州治)鏌鋣山(在上林縣南三十三里昔人有得古劔于此)銅錢山(在州東十)
(五里相傳有藏銅錢于此)仙影山(在觧鞍驛北陶弼詩月氅星冠七大夫遠看雖有近還無瑤池侍)
(女双成過遺下羣仙聚飲圖)葛仙岩(在州西十五里有洞深窈非執炬不可入緣石磴而上直至岩)
(西南諸山皆在目前)眀鏡湖(在州南三十五里闊五頃)寳水(在嶺方縣西南十五里中有陂)
(堰可以溉田)賓水(在州西五里)賀水(在遷江縣其水流入柳江)浮江水(在嶺方縣南二)
(里)瑯琊水(在故瑯琊縣西一里)馬潭(在州東七里歲遇旱投潭以虎頭謂之閗龍即感應也)
樓觀環山樓(舊名凌霄)翠中樓(在城北墉最高)琅琊竒觀(在郡治)名宦
皇朝陶弼(弼之父及姪皆嘗為守有繼政堂)王鞏(字定國素之子也從東坡遊嘗坐軾黨貶)
(賓州酒稅坡既北歸出侍兒柔奴勸坡酒坡問柔奴嶺南應自不好柔奴曰此心安處便是吾鄉坡因綴定風)
(波其詞曰誰羨人間琢玉郎天教乞與點酥娘自作清歌傳皓齒風起雪飛炎海變清凉萬里歸来顔愈少笑)
(時猶帶嶺梅香試問嶺南應不好却道此心安處是吾鄉)狄青(言行錄載青宣撫廣西時儂智高守崑崙)
(關青至賓州值上元節令大張燈饗軍校次夜二鼓時青忽起如内久之使人諭孫元規令暫主席行酒至曉)
(客未敢退報者云是夜三鼔狄宣府已奪崑崙關矣)人物韋厥(漢韋元成之裔唐武德七年持節壓)
(伏生蠻開拓化外詔領澄州刺史後隠于智誠洞公與諸子皆封矦廟食為廟者九)名賢范祖禹
(紹聖初言者論祖禹朋附司馬光青永州移賓州)題詠賓州在何許(蘇子瞻在黃州詩云)
(云為子上棲霞)凍笋蒼崖坼(蘇子瞻和王鞏詩云春蔬黃土軟云云)民俗不知金
鼓聲(陶弼詩官曹惟識簿書字云云)金鼓聲闌劍戟收(前人詩云云使君廽上雅歌樓)
(尊前一闋清商曲消盡窮邊萬里愁)安城太守知邊計(前人詩云往歲傳聞南詔檄近時方)
(築伏波城云云菡蓞花中閱水兵)莫教絃管作蠻聲(前人詩勤把鉛黃記官樣云云)外
邑思剛置縣衙(邑令秦密遷江紀實詩廣右開炎服云云羈縻唐世及正朔聖朝加又鄉分今)
(賀水邑隸古琅琊泉脉通明鏡封隣接鏌鎁盖縣為羈縻思剛州本朝改為遷江縣有明鏡湖及鏌鎁山)
四六(出綸北闕分牧南賓)(事簡訟稀物廉俗阜)(惟嶺方之小郡乃越駱之通都)
(陶刺史之舊詩可知風土狄武㐮之陳迹猶記威聲)(雖蠻風之雜襲見謂陋邦然物産之豐盈頗為樂土)
慶遠府(宜山思恩)(忻城河池)(天河)
建置㳂革(粤地牽牛分野秦属象郡漢属交趾日南二郡界並同南安府後沒于蠻夷唐招降)
(所置初曰粤州後曰環州改為龍水郡復為粤州改為宜州皇朝詔嶺南羈縻環州鎮寕州金城州智州)
(懷遠軍並依前隸宜州又以羈縻足圻歸恩經三州地為圻城縣来属以英宗潜邸陞慶遠軍節度咸淳)
(元年八月二日係今上潜藩之地陞慶遠府今領縣五治宜山又管五砦羈縻之州十有八)
事要郡名龍江宜陽風俗人風獷戾(寰宇記山川險峻云云常持兵甲以)
(事戰争)以岩穴為居止(同上左袵椎髻禮異俗殊云云)形勝為嶺南要害
之地(郡志控䍧牱昆明等十五部云云)控扼夷蠻(嶺外代答廣西云云曰邕曰宜邕屯全將)
(宜屯半將本朝皇祐間分宜州為一路帥所統多夷州後罷為郡今守臣猶兼廣西都監為慶遠節度宜之西)
(境有南丹州安化州三州一鎮又有撫水五洞龍河茅灘荔波等蠻及陸家砦其外有龍羅方石張五姓謂之)
(淺蠻又有西南韋番及蘇綺羅坐夜回計利流求謂之生蠻又其外則有羅殿毗那大蠻皆徑路直抵宜城之)
(境上)土産宜砂(虞衡志宜之山人云出砂處與湖北相犬牙山北曰辰砂山南曰宜砂然地脉不殊)
(無甚分别也)宜錫(出蠻峒中)山川宜山(宣和更龍水曰宜山)南山(山中有隠龍洞及神)
(祠)日山(在城東九里)月山(在城西十五里風土記東有日山西有月年年征戰無休歇謂此也)
(繼之曰頼得西水向東流世代永無憂)高峯山(九域志昔有陸猿仙隠此山)拜相山(又名)
(天門山二峯如笋崒嵂参天馮三元祖塋在其下)龍江(在城北一百步石岸峭嶮東流至柳象潯藤梧)
(等州一千餘里至廣州入於南海謂江道如龍故名云)小江(在州城北合龍江)洛蒙江(在城)
(南六十里通龍水北流至崖山合龍江)井泉龍泉(去郡城二里宜陽志龍泉湧其前龍江遶其後)
(是也其水湧出猶勺合然而潤澤丘畆綽有餘裕)學校州學(張敬夫學記宜為州被邊所控制非)
(一前此為州者日夜䆒切偹禦繕治財計之不暇莫遑他議韓侯壁至官既舉其職慨然念學校委廢議所以)
(修復之盖積累而後成廟宫既嚴講肄有堂師生有舍門廡庖湢悉具合境人士歎息誦詠伻来請記方韓侯)
(之為是舉也或者竊笑以為在邊州乃不急之務且曰宜固寡士亦何必汲汲為栻獨以為不然盖爼豆之修)
(則軍旅之事斯循序而不忒教化興行則祸難之氣坐銷於冥冥之中詩曰既作泮宫淮夷攸服是有寔理非)
(虚言也建學于此使為士者知名教之重禮義之尊脩其孝弟忠信則其細民亦將風動胥勸尊君親上恊力)
(一心守固攻克又孰禦焉近而吾民既已和輯則夫境外聚落聞吾風者亦豈不感動有以服其心志柔其肌)
(膚其孰有不順况干秉彛之心人皆有之竒才之出何間遠邇遠方固曰寡士然如唐張公九齡出於曲江姜)
(公公輔出於日南皆表然著見于後世宜之士由是而作興安知異日不有繼二公而出者乎然則其可以寡)
(士而忽諸)堂舍宜山堂(在郡治)四賢堂(在宜山堂後謂黃山谷馮三元趙清献吕兖公)
(也)南樓(有山谷所書范孟博傳石刻在焉)名宦曹克明(嘗知邕州既而宜州澄海軍校)
(陳進反會欝江暴漲州城摧克明伐木造舟為虚城水上以偹守禦仍募溪洞兵趣象州賊遂南去廵撫使曹)
(利用召克明會兵至貴州遇賊斬首四百餘級賊平利用專其功克明恥自言)趙抃(嘗倅是邦有一卒殺)
(人當死方繫獄病疽未潰公使醫療得不死會赦以免公爱人之周如此)人物馮京(慶歷間廷對第)
(一觧省又俱與首選時號三元其母葬長沙有讀書堂在㫪陵其觧試寓鄂渚其生長于宜其遊學隨所至而)
(往祖塋在龍江浪步之北今有馮村)區革(嘗與黃魯直交遊後為瓊州秋椽魯直以青玉案送之有送我)
(之官窮海上鯨吞舟楫蜃嘘樓観落筆添清壮之句)名賢黃庭堅(太府丞余伯山禹績之六世祖)
(若著倅宜州日山谷謫居是州時黨禁甚嚴若著為之經理舍館遣二子滋滸從之游一旦請曰先生今日舉)
(動無愧東都黨錮諸賢願寫范孟博一傳許之遂默誦大書盡卷僅有二三字疑誤次年遂仙去潘大臨别)
(魯直于江夏詩翰墨精神全漢魏文章波瀾似春秋可是中州著不得江南已遠更宜州徐得之試雙井茶)
(詩先生老作宜州鬼誰與一甌同注湯至今捧着雙井椀猶帶是翁書傳香)題詠孤城溪洞
裏(陶弼詩云云聞說已堪哀蠻水如鮮血瘴天已死灰吏憂民置毒巫幸鬼為灾)去作宜州夢
(黃魯直寄翠岩禅師詩云山谷青石牛自負萬鈞重八風吹得行處處是日用又將十六口云云)
四六(塗芝禁掖剖竹宜城)(䟽榮鼇禁懷紱龍江)(維今分虎之郡乃昔潜龍之邸)
(民多獷戾境實接于蠻風郡固荒凉土頗饒于珍産)(趙清献題輿之郡地望固隆馮三元毓秀之邦人才不乏)
賀州(臨賀富川桂嶺)
建置沿革(禹貢荆州之域分野當星紀鶉尾之次春秋属越七國属楚秦置南海郡趙佗王南)
(越其地属焉漢武帝平南越置蒼梧郡属交州今州即蒼梧郡之臨賀縣也後漢因之吴大帝為臨賀郡)
(隸荆州宋改為臨慶齊為臨賀國隋置賀州改臨賀郡其後又更為綏越郡唐置賀州因賀水以名皇朝)
(平嶺南賀州首入版圖開寳四年省蕩山封陽二縣及寳城場入臨賀馮乘縣入冨川今領縣三治臨賀)
事要郡名臨賀(輿地廣記云臨水西流右合賀水縣對二水之會故以臨賀為名)風俗
俗重雞卜(寰宇記俗重鬼嘗以雞骨卜)架木為巢(同上俗多云云以避瘴氣所居謂之)
(栅)好吹匏笙(同上節會則鳴銅鼔云云俚人則筋竹為箭以葉羽之名曰圭黎)民少瘴
癘(圖經氣候稍近湖外山清水秀云云)民不飢寒(同上云州二十里深山大澤間多猺人所居丨)
(俗耕種雖無資積亦丨丨丨)士知為學(同上賀之為州云云民知力田雖溪洞蠻猺亦皆委順服)
(從無剽敓之患)鴈塔有人(同上自咸平三年歐陽陟登科之後題名雁塔時有其人)形勝崇
山峻嶺(裴氏記自九疑之南云云高排霄漢綿亘數百里皆賀之境也)山清水秀(見上)山
川甑山(在州西五里舊名幽山唐李郃出守山有新烟覆其上因名)橘山(在臨賀東二十里其)
(山七十一峯多橘株)秦山(在冨川縣西百八十里北連道州荆州記昔孫權時此山夜雷暴震開為六洞)
(陳去非有遊秦山詩)桂山(在往嶺縣東北十三里山多桂竹東接連北接道)白雲山(去冨)
(川縣五十里乃丹霞福地)銀殿山(去富川縣百五十里舊馮乘縣山上常有白雲故名)萌渚嶠
(元和志在馮乘縣北一百三十里即五嶺之第四也按今州與道州華縣分界于此嶠之上)臨水(源出)
(舊馮乘縣西北靈山下南流至縣界)賀水(源出冨川縣地名石龍亘郡城合桂嶺水至三江口謂賀江梧)
(江封江也)橘水(出橘山合賀江)桂水(順流至州城東南合于賀江)富江(在冨川縣西四十里)
(南入昭州)竈溪水(在冨川西五十里相傳天師煉丹取此水故名)亭閣荔枝亭(在郡治譚)
(良佐建)清音閣(在城西五里佛寺之西有瀑布岩故名)名宦李郃(唐文宗時舉賢良劉)
(蕡對策極言宦官考官不敢取郃曰劉蕡不第我軰登科能無厚顔乃上䟽言臣所對不及蕡遠甚内懷愧恥)
(乞回所授以旌蕡直帝不納中人深疾蕡誣貶彬州司尹郃遂出知賀州為政有聲聞見李時亮古碑摠錄)
皇朝岳飛(神武軍副都統紹興初曹成再入賀州飛引兵擊成大破之)名賢范祖禹
(紹興初言者論所修寔錄誣詆又論乳媪事以為離間兩宫貶賀州移賓州再移化州卒)吕居仁(避地)
(于此)陳與義(避地于此)題詠罅開蠻俗合(陶弼桂嶺詩云捨轡歴天險身疑出鳥羣)
(云云脊盡瘴江分)賀州城西丹甑山(郭功父詩云云一亭遥插紫雲間龍墀譲策名猶在)
(鶴馭凌風去不還善政再来應瑞物勝遊安得伴酡顔元戎詞翰鐫金玉千古長如碧澗潺)
四六(明嶠遐陬賀江古郡)(兹剖竹符乃依桂嶺)
(龍墀遜第未聞賢守之高風虎帳論功尚想元戎之妙略)(甑山盛事偹陳郭功父之詩秦洞勝遊尚訪陳簡齋之迹)
化州(石龍石城)(吳川)
建置沿革(禹貢職方所不載五嶺之外古越地牽牛婺女之分野秦属象郡漢為合浦郡高凉)
(縣之地高凉縣在今高州界吳孫權立高凉郡又立高興郡梁因之仍置羅州唐以高州之石龍吴川二)
(縣置羅州又于石龍縣置南石州尋改南石州為辯州改羅州曰招義郡辯州曰陵水郡皇朝廢羅州入)
(辯州又改辯州曰化州中興復置石城今領縣三治石龍)
事要郡名陵水羅川風俗其俗信鬼(圖經云云好滛祠)無復文
身斷髮(同上夷俗悉是左袵今士民被禮遜之教頗衣冠相尚雖賤隸亦襟袵云云之舊)形勝
大海環其南(同上)三江繞其東北(同上云云濱海數郡惟此地炎風不蒸三水遶)
(城以泄嵐瘴民少痁疫)境多土山(同上云云無甚峻嶺)山川東山(起高凉拱于州治之)
(左)南山(起雷陽拱於州治之右有龍母廟)麗山(在古幹水縣東北二十里)帽子山(山在)
(石龍縣之南五里)大海(東去吴川縣四里)陵水(寰宇記在石龍縣源出容州界會羅水合流)
羅水(在廢陵羅縣西北五里自羈縻禺州羅辯縣界南流下合陵水州治在陵羅二水之間隂陽家謂其)
(得浮龜之形)零烈水(在廢縣南三十里源出廉江入大江)堂亭清心堂(在治州)歸
鴻亭(在龍母山之巔淳熙辛丑寇平取歸民安集之義)名宦皇朝李丹(紹興初為守有)
(甃城之績)廖顒(為守麦鈇之擾有招諭之功)人物楊思勉(石城人唐元憲朝嘗平諸蠻見)
(唐本傳)名賢范祖禹(紹聖初言者論祖禹朋附司馬光永州安置再貶賀州移賓州又移化州)
(卒窆之南山後歸葬焉)沈長卿(先是紹興戊午李光自洪州召歸長卿以啟賀之云縉紳兢守和親)
(甘出婁欽之下策夷狄難以信結孰虞吐蕃之劫盟與其竭四海以奉豺狼之歡何至辱萬乘而下穹廬之拜)
(至紹興甲戌通判常州以吟詩謫化州)莫伋(湖州人自號月湖紹興間謫居于此)題詠羅川
帶郭古南州(郡守詩云云陵水環城小庾樓雲淡青林無過雁雨涵丹荔集鳴鳩叨榮銅竹三經)
(夏勸課農桑屡有秋好趁湍流下吴會章臺無柳繫歸舟)
四六(䟽恩黼扆分牧羅川)(農桑粗足獄訟亦稀)(越居五嶺之外近臨二水之間)
(自唐世人才已盛偹見平蠻至皇朝郡縣更新足知向化)(雖周職方之不載越在炎陬然唐郡治之屡遷頗稱善地)
方輿勝覧卷四十一
