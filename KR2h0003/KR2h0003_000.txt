欽定四庫全書史部八
南北史識小錄史鈔𩔖
提要
(臣)等謹案南史識小錄八卷北史識小錄八
卷
國朝沈名蓀朱昆田仝編名蓀字澗芳錢塘人
昆田字文盎秀水人彛尊之子也是書倣兩
漢博聞之例取南北二史摘其字句之鮮華
事跡之新異者摘錄成編不分門目惟以原
書次第臚列而各著其篇名亦不加訓釋惟
略舉數字標目以原文載于其下著是語之
緣起而已文獻通考載陳正敏之言曰李延
壽作南北史粗得作史之體故唐書本傳亦
謂其刊略穣詞過本書遠甚然好述妖異禨
詳謠䜟特為繁猥又引司馬光之言亦謂李
延夀書於禨祥詼嘲小事無所不載盖自沈
約宋書以下大抵竸標藻采務摭異聞詞每
涉乎儷裁事或取諸小說延夀因仍舊習未
盡湔除宜為論者之所惜然揆以史體固曰
稍乖至於賦手取材詩人隸事則樵蘇涉獵
捃拾靡窮此譬如柟瘤為病而製枕者反貴
其文理也名蓀等擷其精華以偹選用使遺
文瑣事披卷燦然其書雖作自近人其所採
錄則皆唐以前事與藝文𩔖聚諸書約略相
似存以備考愈於冗雜之𩔖書多矣乾隆四
十五年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
