欽定四庫全書
北史識小錄卷五錢塘沈名蓀
秀水朱昆田同輯
齊宗室諸王列傳
三軍皆飲温水吾何義獨進寒冰(叡領兵監築長城于時六月定州先藏冰
長史宋欽道以叡冒熱倍道送至叡對之歎曰丨丨丨丨丨丨丨丨丨丨丨丨遂至消液竟不一嘗)禱而
掘井泉源湧出(叡為北朔州刺史無水處丨丨丨丨丨丨丨丨至今號曰趙郡王泉)緋甲
(周師及突厥至并州武成親御戎六軍取叡節度帝與宫人被丨丨登故北城以望)眼中亦有鐡
(軍營甚整突厥咎周人曰爾言齊亂故來伐之今齊人丨丨丨丨丨何可當耶)鋪氊以度(突厥還至
陘嶺凍滑乃丨丨丨丨)截矟杖之以歸(胡馬寒瘦膝已下皆無毛比至長城死且盡乃丨丨
丨丨丨丨)段婆善為送女客(是役也段孝先持重不與賊戰自晉陽失道為虜所屠斛律光
自三堆還帝抱其頭哭光面折孝先於帝前曰丨丨丨丨丨丨丨)今論國家大事非為
巵酒(武成崩葬後數日叡奏和士開不宜仍居内太后欲留過百日叡正色不許太后酌酒賜叡叡正色
曰丨丨丨丨丨丨丨丨丨丨)臂丈餘(其夜叡方寢見一人長可丈五尺丨丨丨當門向床以臂壓叡
良久遂失甚惡之旦入見太后復以為言執之彌固被送華林園令劉桃枝拉殺之以上趙郡王叡傳)阿
伽郎君(廣武王長弼小名阿伽性粗武出入城市好毆擊行路時人呼為丨丨丨丨時有天恩道人至
凶暴横行閭肆入長弼黨專以鬭為事以上陽州公永樂傳)白鳬翁(童謠云中興寺内丨丨丨四方
側聽聲雍雍道人聞之夜打鐘時丞相府即舊中興寺鳬翁謂雄雞指武成小字步落稽也道人濟南王小名
也打鐘言將被擊也未幾濟南不得其死武城踐阼以上高元海傳)如鶻入鵶群(高思好討
蠕蠕文宣悦其驍勇謂曰爾擊賊丨丨丨丨丨)呌已了(思好反帝親勒兵思好軍敗投水而死叱奴世
安送露布于平城都遇斛斯孝卿孝卿誘使食因馳詣行宫丨丨丨帝大懽良久世安乃以狀自陳帝曰告爾
何物事乃得坐食賞孝卿而免世安以上高思好傳)額骨三道着幘不安(歸彦丨丨
丨丨丨丨丨丨文宣見之怒使以馬鞭擊其額血被面曰爾反時當以此骨嚇漢其言反竟騐云以上平秦
王歸彦傳)拭鼻(文宣性雌懦每參文襄有時洟出永安王浚恒責帝左右何因不為二兄丨丨由是見銜)
狐掉尾戲(浚來朝從幸東山帝祼裎為樂雜以婦女又作丨丨丨丨)盛以鐵籠(浚還州上
書切諫上怒馳驛收浚至丨丨丨丨寘北城地牢下飲食溲穢共在一處)臨穴歌謳(帝親將左右丨
丨丨丨令浚等和之以上永安王浚傳)豈必勤勤筆迹(浟年八歲拜通直散騎常侍長樂郡
公博士韓毅教浟書見浟筆迹未工戲浟曰五郎書畫如此忽為開國常侍今日後更宜用心浟正色答曰昔
甘羅為秦相未聞能書凡人宜論才具何如丨丨丨丨丨丨博士當今能者何為不作三公毅甚慚)雞羹
(浟為滄州刺史部内肅然守令參佐下及令史行游往來皆自齎糧食浟纖芥畢知有主簿張達嘗詣州夜投
人舍食丨丨浟察知之對衆責達曰食雞羹何不還他直也達即伏罪)驢䭾鹿脯(又有一人從幽
州來丨丨丨丨至滄州界脚痛行遲為人盗驢及脯去明旦告州浟乃令左右及府僚吏分市鹿脯不限其價
其主見脯識之推獲盗者)書菜葉為字(又有老母姓王孤獨種菜三畆數被偷浟乃令人密往丨
丨丨丨丨明日市中看菜葉有字獲賊)百姓有識以來始逢今化(浟被徵為侍中
人吏送别悲號有老公數百人相率具饌白浟曰自殿下至來五載人不識吏吏不欺人丨丨丨丨丨丨丨丨
丨丨殿下唯飲此鄉水未食百姓食聊具疏薄浟重其意為食一口以上彭城王浟傳)讀書頗知
梗槩而不甚躭習(渙天姿雄傑力能扛鼎每謂左右曰人不可無學但要不為博士耳故丨
丨丨丨丨丨丨丨丨丨丨)莫過漆(初術士言亡齊者黑衣自神武後出行不欲見桑門為黑衣故也是
時文宣問左右曰何物最黑對曰丨丨丨帝以渙第七為當之與浚同見殺以上上黨王渙傳)導引
梓宫吹笛(文宣崩高陽王湜丨丨丨丨丨丨云至尊頗知臣不又擊胡鼓為樂以上高陽王湜傳)
曲生眉目(王回洛獨孤枝侵竊官田受納貨賄馮翊王潤按其事二人表言王送臺使登魏孝文舊
壇南望歎息不測其意武成使元文遙就州宣勅曰馮翊王少小謹慎在州不為非法登高遠望人之常情鼠
輩欲輕相間搆丨丨丨丨以上馮翊王潤傳)頓飲其酒三十七杯(武成忌河南王孝瑜
尒朱御女名摩女本事太后孝瑜先與之通後因太子婚夜孝瑜竊與之言帝大怒丨丨丨丨丨丨丨丨使婁
子彦載以出酖之於車以上河南王孝瑜傳)舉笛裁至口泪下嗚咽(周武帝在雲陽
宴齊君臣自彈胡琵琶命廣寧王孝珩吹笛辭曰亡國之音不足聽也固命之丨丨丨丨丨丨丨丨丨武帝乃
止以上廣寧王孝珩傳)白楊樹頭金雞鳴(魏世謠言河南種榖河北生丨丨丨丨丨丨丨
祖珽曰河南河北河間也金鷄鳴孝琬將建金雞而大赦帝頗惑之)誰是爾叔(帝以孝琬反使武衛
倒鞭撾之孝琬呼阿叔帝怒曰丨丨丨丨敢喚我作叔孝琬曰神武皇帝嫡孫文襄皇帝嫡子魏孝静皇帝外
甥何為不得喚作叔也帝愈怒折其兩脛而死以上河間王孝琬傳)蘭陵王入陣曲(蘭陵
王長恭芒山大捷武士共歌謠之為丨丨丨丨丨丨)一瓜數果(長恭每得甘美雖丨丨丨丨必與將
士共之以上蘭陵王長恭傳)令溺己臍中(安德王延宗幼為文宣所養年十二猶騎置腹上丨
丨丨丨丨抱之曰可憐止有此一個)樓上大便(延宗為定州刺史於丨丨丨丨使人在下張口承之)
烝䐗糝和人糞(延宗以丨丨丨丨丨丨以飼左右有難色者鞭之)望之如黑雲
四合(周軍圍晉陽丨丨丨丨丨丨丨)坐則仰偃則伏(延宗容貌充壯丨丨丨丨丨丨人皆
笑之及在并即位赫然奮發氣力絶異馳騁行陣勁捷若飛)死人手(延宗見擒周武帝自投下馬執
其手延宗辭曰丨丨丨何敢迫至尊以上安德王延宗傳)此何物小人主人公為
起(漁陽王紹信過漁陽與大富人鍾長命同床坐太守鄭道盖來謁長命欲起紹信不聽曰丨丨丨丨丨丨
丨丨丨丨乃與長命為義兄弟妃與長命妻為姊妹責其闔家長幼皆有贈賄鍾氏因此遂貧以上漁陽王
紹信傳)英雄天子(突厥他鉢可汗謂文宣為丨丨丨丨以上范陽王紹義傳)盆自破
(武成河清三年五月白虹圍日再重又横貫而不達赤星見帝以盆水承星影而盖之一夜丨丨丨)願與
阿叔作奴(博陵人賈德胄教樂陵王百年書嘗作數勑字德胄封以奏帝帝發怒使百年書勑字騐
與所奏相似遣左右亂捶擊之又令曳之遶堂且走且打所過處血皆遍地曰乞命丨丨丨丨丨丨遂斬之棄
諸池池水盡赤)玦猶在手拳不可開(初召百年知不免割帶玦留與妃斛律氏百年被殺
妃把玦哀號不肯食月餘亦死丨丨丨丨丨丨丨丨時年十四其父光自擘之乃開)掘得小屍(後主
時改九院為二十七院丨丨丨丨緋袍金帶一髻一足有靴諸内參竊言百年太子也或以為太原王紹德
以上樂陵王百年傳)裸人畫為獸狀(南陽王綽好丨丨丨丨丨丨縱犬噬而食之)奪其
兒飼波斯狗(有婦人抱兒在路走避入草綽丨丨丨丨丨丨丨婦人號哭綽怒又縱狗使食狗不
食塗以兒血乃食焉)如此樂事何不早馳驛奏聞(後主問綽在州何者最樂對曰
多取蠍將蛆混看極樂即夜索蠍一斗比曉得二三升置諸浴斛使人祼卧浴斛中號呌宛轉帝與綽臨觀喜
噱不已謂綽曰丨丨丨丨丨丨丨丨丨丨丨)腦不壊(綽被縊殺經四百餘日乃大歛顔色毛髮皆如
生俗云五月五日生者丨丨丨綽及後主皆五月五日生也)兄兄家家姊姊妺妺(綽兄
弟皆呼父為丨丨嫡母為丨丨乳母為丨丨婦為丨丨以上南陽王綽傳)隔青紗步障觀
之(瑯琊王儼領御史中丞武成欲雄寵儼乃使一依舊例儼將上中丞帝與胡后在華林東門外張幕丨丨
丨丨丨丨丨遣中貴驟馬趣仗不得入自言奉勅赤棒應聲碎其鞍馬驚人墜帝大笑以為善)新冰綠
李(儼器服玩飾皆與後主同于南宫嘗是丨丨丨丨還怒曰尊兄已有我何意無)眼光奕奕數
步射人(和士開駱提婆相謂曰瑯琊王丨丨丨丨丨丨丨丨向者暫對不覺汗出)奴見大家
心死(儼既殺和士開遂率京畿軍三千餘屯千秋門外帝率宿衛者投甲將出斛律光曰小兒輩弄兵與
交手即亂諺云丨丨丨丨丨丨至尊宜自至千秋門瑯琊必不敢動)腸肥腦滿(帝出駐馬橋上遙呼
儼儼猶立不進光執其手強引以前請帝曰瑯琊王年少丨丨丨丨輕為舉措長大自不復然願寬其罪帝拔
儼帶刀環亂築其頭良久乃釋之以上瑯琊王儼傳)生而無骨(西河王仁機丨丨丨丨不自支
持以上淮南王仁光傳)
齊列傳
能來可來(河隂之戰諸軍北度橋洛以一軍不動謂西人曰万俟受洛干在此丨丨丨丨也西人畏
而去之神武名其所營地為㢠廻洛以上万俟洛傳)大魚道上行(王思政據長社先是訛言丨丨
丨丨丨劉豐高嶽等攻之遏洧水灌城水長魚鼈皆游焉以上劉豐傳)白馬經函(漢明帝時西域
以白馬負佛經送洛因立丨丨寺其丨丨傳於此寺形制厚朴世以古物歴代寳之為韓賢砍破後被賊砍脛
而死以上韓賢傳)一日斫折十五刀(西征竇泰失利神武班師薛孤延後殿且戰且行丨
丨丨丨丨丨丨)與霹靂鬭(神武閱馬于北牧道逢暴雨大雷震地火燒浮圖神武令延觀之延按矟
直前大呼繞浮圖走火遂滅延還鬚及馬鬉尾皆焦神武嘆其勇决曰延乃能丨丨丨丨以上薛孤延傳)
河陽錢(王則性貪為洛州刺史舊京諸像毁以鑄錢于時號丨丨丨皆出其家以上王則傳)噉
猪腸小兒(侯景反初聞韓軌往討之曰丨丨丨丨丨)蒜髮(慕容紹宗謂左右曰吾自數年以還
恒有丨丨昨來忽盡蒜者笇也其笇盡乎)獲醍醐奉獻(慕容三藏為隋廓州刺史畜産繁滋丨丨
丨丨丨賚物百段)連雲山響稱萬歲者三(廓州丨丨丨丨丨丨丨丨丨詔頒郡國仍
遣使醮山所景雲浮于上雉兔馴壇側以上慕容紹宗傳)行望人拜豈可拜人(慕容
儼遷五城太守見東雍州刺史潘相樂長揖而已丞尉以下數罹其罪乃謂儼曰府君少為群下屈節儼攘袂
曰吾丨丨丨丨丨丨丨丨)荻葓(儼鎮郢城梁都督侯瑱任約率水陸奄至於上流鸚鵡洲造丨丨竟數里
以塞船路)人死即火别分食(瑱約并力圍城儼城中唯煑槐楮葉并宁根水葒葛艾等及靴
皮帶筋角等食之丨丨丨丨丨丨丨惟留骸骨)居室患蠅杖門者曰何故聽入
(庫狄伏連性鄙恡愚狠丨丨丨丨丨丨丨丨丨丨丨丨)不識士流(伏連丨丨丨丨開府參軍多是
衣冠士族皆加捶撻逼遣築牆)於馬豆中分減(伏連家口百餘盛夏人料倉米二升不給鹹菜
常有饑色冬至日親表稱賀其妻為設豆餅問豆餅得處云丨丨丨丨丨丨伏連大怒典馬掌食人並加杖罰)
死時惟着敝褌(積年賜物藏在别庫誡妻子不得輙用至誅丨丨丨丨丨丨而積絹至二萬匹
簿錄並歸天府以上慕容儼傳)有一雀止其母左肩(潘樂初生時丨丨丨丨丨丨丨丨占
者咸言富貴之徵以上潘樂傳)被刺腸出内之不盡截去復戰(彭樂從神
武西討與周文相拒神武欲緩持之樂氣奮請决戰因醉深入丨丨丨丨丨丨丨丨丨丨丨丨)喉慘(高仲
密之叛周文援之神武迎擊于芒山候騎言賊去洛州四十里蓐食乾飯神武曰自應渴死勒陣待之西軍至
皆丨丨)漏刅破膽矣(西軍退神武使樂追之周文大窘而走曰癡男子今日無我明日豈有汝
耶何不急還前營收金寳樂從其言獲周文金帶一束以歸言周文丨丨丨丨丨)噤齘(神武雖喜其勝
且怒令伏諸地親稱其頭連頓之并數沙苑之失舉刀將下者三丨丨良久乃止)取絹三千疋
壓樂(樂更請五千騎取周文神武曰爾何放而復言捉耶丨丨丨丨丨丨丨因賜之以上彭樂傳)一
日中手獲禽獸七十三(暴顯善騎射曾從魏孝莊獵丨丨丨丨丨丨丨丨丨丨以上
暴顯傳)雙帶兩鞬(梁使來聘求角武藝文襄遣綦連猛館接之丨丨丨丨左右馳射)併取
四張叠挽之(梁人引弓兩張皆三石猛丨丨丨丨丨丨丨皆過度)激箭旁中趙老
(和士開死後趙彦深以猛言議時有可采引知機事祖珽奏出猛定州刺史彦深西兖州刺史先是謠曰七月
刈禾太早九月噉糕未好本欲尋山射虎丨丨丨丨丨丨)常自署名於背(尉興慶每入陣丨丨
丨丨丨丨以上綦連猛傳)正中獸鼻(孝昭嘗與功臣西園宴射侯去堂一百三十步中的者賜
以良馬及金玉錦彩有一人射中獸頭去鼻寸餘惟元景安最後有矢未發帝令景安射之景安引滿丨丨丨
丨以上元景安傳)主人何不出看客(獨孤永業為洛州刺史周武帝親攻金墉永業出兵
禦之問是何達官作何行動周人曰至尊自來丨丨丨丨丨丨丨永業曰客行匆匆故不出看以上獨孤永
業傳)骨親肉疎(傅伏聞後主被獲北面哭良久然後降周武親執手曰朕平齊唯見公一人乃自食
一羊肋以骨賜伏曰丨丨丨丨所以相付以上傅伏傳)以賃升為業(高隆之少時丨丨丨丨丨)
於射堋土上立三人像(隆之丨丨丨丨丨丨丨丨丨為壯勇之勢文宣曾至東山因射
謂隆之曰堋土可作猛獸以存古義何為終日射人以上高隆之傳)觠牸牛犢(司馬子如以賄
為崔暹所劾在獄一夕而髮皆白辭曰司馬子如本從夏州策一杖投相王王給露車一乘丨丨丨丨犢在道
死惟觠角存此外皆人上取得)親為擇蝨(神武勅文襄出子如後見之哀其顦顇以膝承其首丨丨
丨丨賜酒百瓶羊五百口粳米五百石以上司馬子如傳)我自避赤棒(司馬膺之路逢楊愔
威儀道引乃于樹下側避之愔于車望見令呼謂曰兄何意避弟膺之曰丨丨丨丨丨本不避卿)園宅
閒素(膺之丨丨丨丨門無雜客)欲與揚子雲周旋(膺之好讀太玄經又注蜀都賦每云
我丨丨丨丨丨丨丨以上司馬膺之傳)度河湔裙(竇泰母娠時期而不産大懼有巫曰丨丨丨丨
産子必易便向水所忽見一人曰當生貴子可徙而南泰母從之俄而生泰以上竇泰傳)爾割天
子調(尉景妻常山君神武姊也景為冀州刺史大納賄神武令優者石董桶戲之董桶剥景衣曰公剥百
姓董桶何為不剥公神武誡景曰可以無貪也景曰與爾計生活孰多我止人上取丨丨丨丨丨神武笑不答)
汲水胝生(景坐匿亡人被黜常山君謂神武曰老人去死近何忍煎迫至此又曰我為爾丨丨丨丨
因出其掌)何須乾啼濕哭(景有果下馬文襄求之景不與曰土相扶為牆人相扶為王一馬亦
不得畜而索也神武對景及常山君責文襄而杖之常山君泣救之景曰小兒慣去放使作心腹丨丨丨丨丨
丨不聽打耶以上尉景傳)家在寒鄉(庫狄干為將軍宿衛于内以丨丨丨丨不宜毒暑冬得入
京師夏歸鄉里)穿鎚(干不知書署名為干字逆上畫之時人謂之丨丨又有武將王周者署名先為吉而
後成其外)口手俱足(庫狄士文嘗入朝遇上賜公卿入左藏任取多少人皆極重士文獨口銜絹一
疋兩手各持一疋上問其故士文曰臣丨丨丨丨餘無所取以上庫狄干傳)安能作刀筆吏
披反故紙乎(韓晉明朝廷欲處之貴要地必以疾辭告人云廢人飲美酒對名勝丨丨丨丨丨丨
丨丨丨丨以上韓軌傳)人惟賜一杯酒(叚韶嗇於財子深尚公主并省丞郎在家佐事十餘
日事畢辭還丨丨丨丨丨丨以上段韶傳)望塵嗅地(斛律金行兵用匈奴法丨丨知馬步多少
丨丨知軍度遠近)雁臣(魏除金為第二領人酋長秋朝京師春還部落號曰丨丨)教為金字
作屋况之(金不識文字本名敦苦其難署改名為金從其便易猶以為難司馬子如丨丨丨丨丨丨
丨丨其字乃就)空頭漢合殺(金遣人獻食中書舍人李若誤奏金自來武成勅高文遙將羊車迎
之若知事誤更不敢出映廊下文遙覆奏帝罵若云丨丨丨丨丨以上斛律金傳)形如車輪旋
轉而下(斛律光嘗從文襄於洹橋校獵雲表見一大鳥射之正中其頸丨丨丨丨丨丨丨丨乃鵰也當
時號落鵰都督)官無菜賒買於人(帝以鄴清風園賜穆提婆於是丨丨丨丨丨丨丨負錢三
百萬其人訴焉光曰此菜園賜提婆是一家足若不賜提婆便百官足)天子自賜我關相
王何事(光又嘗謂人曰今軍人皆無褌袴後宫内参一賜數萬匹此是何理受賜者聞之皆曰丨丨丨
丨丨丨丨丨丨丨)有二物如黑猪從地走出其穴滑膩(光床下丨丨丨
丨丨丨丨丨丨丨丨丨丨丨屋脊有聲如彈丸落又搗衣石自移)人心亦大聖(祖穆積怨協謀
以謠言啓帝帝猶豫未决既而封士讓密啓光將為不軌若不早圖事不可測帝謂何洪珍曰丨丨丨丨丨我
前疑其欲反果然)棗子枝二十束(使邢祖信掌簿籍光家祖珽于都省問所得物祖信曰得
弓十五張宴射葥一百貝刀七口賜矟二張珽又厲聲曰更得何物曰得丨丨丨丨丨丨擬奴僕與人鬭者不
問曲直即杖之一百珽大慚)暫來見卿還辭卿去(邢祖信少年時父遜為李庶所卿因
詣庶謂庶曰丨丨丨丨丨丨丨丨庶父諧杖庶而謝焉以上斛律光傳)麗龜達掖(斛律金命子孫
會射而觀之泣曰明月豐樂用弓不及我諸孫又不及明月豐樂世衰矣每日令出田還較所獲光獲少必丨
丨丨丨羡獲雖多非要害之所光恒蒙賞羡或被捶人問其故曰明月必背上著箭豐樂隨處下手數雖多去
兄遠矣以□斛律羡傳)自為吹火催促之(神武西征登鳳陵命李義深李士略共作檄文
皆辭請以孫搴代神武乃引搴入帳丨丨丨丨丨丨丨)精騎三千足敵君羸卒十
萬(搴學淺行薄邢卲長謂曰須更讀書搴曰我丨丨丨丨丨丨丨丨丨丨丨)何勞旦旦(搴少時與
温子昇齊名嘗謂子昇卿文何如我子昇謙曰不如卿搴要其為誓子昇笑曰但知劣於卿便是丨丨丨丨搴
悵然曰卿不為誓事可知矣)棘刺丸(搴常服丨丨丨李諧調之曰君應自足何暇外求坐者皆笑
以上孫搴傳)好替(騫醉死神武命求丨丨)魏收作文書多不稱吾意(司馬
子如舉魏收他日神武謂高季式曰卿飲殺我孫主簿丨丨丨丨丨丨丨丨丨丨)能夜闇書快
吏(問司徒嘗道一人謹密是誰季式以陳元康對曰是丨丨丨丨丨丨也)颯颯運筆筆不
及凍(神武之伐劉蠡升天寒雪深使人舉毡元康于毡下作軍書丨丨丨丨丨丨丨丨)此何如
孔子(元康俄頃數紙及出神武目之曰丨丨丨丨丨耶)與苦手(高仲密之叛神武知其由崔暹
將殺之文襄匿暹為之請神武曰我為爾不殺然須丨丨丨以上陳元康傳)直付空紙即令
宣讀(杜弼掌典機密甚見信待或有造次不及書教丨丨丨丨丨丨丨丨)乃復牽經引禮
(相府法曹辛子炎諮事云取署子炎恕署為樹神武怒其犯諱杖之于前弼進曰孔子言徵不言在子炎可恕
神武罵曰眼看人嗔丨丨丨丨丨丨)使人入村不敢飲社酒(神武自晉陽東出改尒朱
氏貪政丨丨丨丨丨丨丨丨丨)江東復有一吳老翁(及平京洛貨賄漸行弼以文武在位
罕有廉潔言之神武神武曰弼來我語爾天下濁亂習俗已久今督將家屬多在關西黑獺常相招誘人情去
留未定丨丨丨丨丨丨丨丨蕭衍專事衣冠禮樂中原士大夫望之以為正朔所在我若急作法網恐督將盡
投黑獺士子悉奔蕭衍則何以為國爾宜少待我不忘之)張弓挾矢舉刀按矟以夾
道(弼又指諸勲貴掠奪百姓神武不答因令軍人皆丨丨丨丨丨丨丨丨丨丨丨使弼冒出其間曰必無傷
也弼戰慄流汗神武然後喻之曰箭雖注不射刀雖舉不擊矟雖按不刺爾猶頓喪魂膽諸勲人觸鋒刅百死
一生縱其貪鄙所取處大)非愜非寬(弼奉使詣闕魏帝見之九龍殿曰聞卿精學聊有所問經中佛
性法性為異弼曰正是一理又問曰說者妄皆言法性寬佛性愜如何弼曰在寬成寬在愜成愜若論性體丨
丨丨丨詔曰既言成寬成愜何得非愜非寬弼曰若定是寬則不能成愜若定是愜則不能成寬以非寬非愜
所成雖異能成恒一上稱善)此廐中第二馬(梁蕭明入寇彭城命高嶽慕容紹宗討之詔弼
為軍司攝行臺左丞臨發文襄賜胡馬一匹曰丨丨丨丨丨丨孤恒自乘聊以為贈)大吳小越(文襄
與論王思政所以擒難弼曰古有逆取順守丨丨困於丨丨弱燕能破強齊卿義何以自立以上杜弼傳)
見其口動謂為自陳(杜臺卿兼尚書左丞省中以其耳聾多戲弄之下辭不得理者乃至
大罵臺卿丨丨丨丨丨丨丨丨以上杜臺卿傳)房公馬(房謨為是蘭安定所執所乘馬安定别給
將士戰敗蜀人得之謂謨遇害莫不悲泣善養其馬不聽乘騎兒童婦女競投草粟皆言此丨丨丨也)多
黥面為房字(謨悉心盡力知無不為前後賜其奴婢率多放免神武後賜其生口丨丨丨丨丨丨
而付之以上房謨傳)非欲詆訶古人得失也(張曜好讀春秋月一遍趙彦深
嘗謂之曰君研尋左氏豈求杜服謬耶曜曰何為其然乎左氏之書偹叙言事故勵已温尋丨丨丨丨丨丨丨
丨丨以上張曜傳)掩衣法(侯景與人論丨丨丨為當左右尚書敬顯儁曰孔子云微管仲吾其被髮
左衽以此言之右衽為是王紘年十五進曰國家龍飛朔野雄步中原五帝異儀三王殊制掩衣左右何足是
非以上王紘傳)老公失阿劉與死何異(和士開求平鑒愛妾阿劉即送之仍謂人
曰丨丨丨丨丨丨丨丨丨要自為身計不得不然以上平鑒傳)一人當千(文宣執唐邕手引至
太后前啟云邕丨丨丨丨)青鼠皮裘(又嘗白太后云邕手作文書口且處分耳又聽受實是異人嘗
解所服丨丨丨丨賜之)是金城(文宣嘗登并州童子佛寺望并州城曰此何等城或曰金城湯池天
府之國帝曰我謂唐邕丨丨丨此非也)不中與唐邕作奴(或切責侍臣曰觀卿等丨丨丨
丨丨丨丨其愛遇如此以上唐邕傳)細馬(突厥入境代忻二牧悉是丨丨合數萬匹在五臺山北柏
谷中避賊賊退勅建送馬定州以上白建傳)白擲劇飲(元行恭少頗驕恣父文遙令與范陽盧思
道交遊文遙嘗謂思道云小兒比日微有所知是大弟之力然丨丨丨丨甚得師風思道答云六郎辭情俊邁
自是克荷堂搆丨丨丨丨亦天性所得以上元文遙傳)隠靴無氊(趙彦深初為司馬子如賤客供
寫書子如善其無誤欲將入觀省舍丨丨丨丨衣帽穿弊子如給之)草不可不解(趙仲將雖與弟
書書字楷正云丨丨丨丨丨若施之於人即似相輕易若當家卑幼又恐其疑所在宜爾是以必須隸筆)穢
我鳳池(彦深諷朝廷以子叔堅為中書侍郎頗招物議時馮子琮子慈明祖珽子君信並相繼居中書
故時語云馮祖及趙丨丨丨丨以上趙彦深傳)不敢以私潤負公心(赫連子悦為林
慮太守文襄往晉陽由郡境問所不便悦云臨水武安去郡遙遠山嶺重疊若更屬魏郡則地平路近文襄笑
曰卿徒知便人不覺損幹悦答曰所言者人所疾苦丨丨丨丨丨丨丨丨)人倫清鑒去之彌
遠(子悦在官唯以清勤自守既無學術又闕風儀丨丨丨丨丨丨丨丨以上赫連子悦傳)聞庫車
來以為賜物大喜(馮子琮以矯詔殺和士開太后怒使就内省絞殺之使内參以庫車載尸
歸其家諸子方握槊丨丨丨丨丨丨丨丨丨丨開視乃哭以上馮子琮傳)削木為箭剪紙
為羽(梁將吳明徹攻圍海西郎基為鎮將固守乃至丨丨丨丨丨丨丨丨)班墨之思何以
相過(圍解還朝僕射楊愔勞之曰卿本文吏遂有武略削木剪紙皆無故事丨丨丨丨丨丨丨丨)木
枕亦不須作(基帶潁川太守性清慎無所營求嘗語人曰在任官之所丨丨丨丨丨丨)官寫
書亦是風流罪過(唯頗令人寫書潘子義曾遺之書云丨丨丨丨丨丨丨丨丨以上郎基
傳)管内無五品家(尚書右僕射蘇威立條章每歲責人間五品不遜或答者乃云丨丨丨丨
丨丨不相應領以上郎茂傳)碁於廉勇之際得之深矣(魏子建為前軍將軍十年
不徙在洛閒暇頗為奕碁時人謂為躭好子建每曰丨丨丨丨丨丨丨丨丨丨且吾未為時用博奕可也及一
臨邊事凢經五年未曾對局)居脂膏之中(子建自出為藩牧董司山南丨丨丨丨丨遇天下多
事正身潔己不以財利經懷)魏郎弄戟多少(魏收隨父赴邊好習騎射欲以武藝自達滎陽
鄭伯調之曰丨丨丨丨丨丨收慙遂折節讀書)隨樹隂諷誦(收夏月坐板床丨丨丨丨丨積年床
板為之銳減)賤生弟(收父老合解官歸侍南臺將加彈劾收有丨丨丨仲同先未齒錄因此怖懼上
籍遣還鄉扶侍)雖富言淫麗而終歸雅正(孝武大發士卒狩于嵩山之南旬有六日
時寒朝野嗟怨收欲言則懼欲默不能已乃上南狩賦以諷焉丨丨丨丨丨丨丨丨丨丨)卿不遇老
夫猶應逐兔(帝手詔褒美鄭伯謂曰丨丨丨丨丨丨丨丨丨)好自入市肆高價
買物(李邪輸者故尚書令陳留公繼伯之子愚痴有名丨丨丨丨丨丨丨丨丨商賈共所嗤翫)驚蛺
蝶(收在京洛輕薄尤甚人號云魏收丨丨丨)恐翩翩遂逝(文襄曾于東山宴曰魏收恃才須出
其短往復數番收忽大唱曰楊遵彦理屈已倒愔從容曰我綽有餘暇山立不動若遇當途丨丨丨丨丨當塗
者魏翩翩者蝶也文襄大笑)出六百斛米亦不辦(文襄曰向語猶微宜更指斥愔應聲
曰魏收在并作一篇詩對衆讀訖云打從叔季景丨丨丨丨丨丨丨丨)五十餘紙不日而
就(侯景叛入梁寇南境文襄時在晉陽令收為檄丨丨丨丨丨丨丨丨又檄梁朝送侯景初夜執筆三更便
了文過七紙)舉之則使上天按之當使入地(收修魏史每言何物小子敢共
魏收作色丨丨丨丨丨丨丨丨丨丨丨丨)無以謝德(收修國史得楊休之助因謝休之曰丨丨丨丨
當為卿作佳傳)穢史(收著史不平衆口諠然號曰丨丨)石榴多子(安德王延宗納李祖收女
為妃後文宣幸李宅宴妃母宋氏薦二石榴問諸人莫知其意帝投之收曰丨丨房中丨丨王新婚妃母欲子
孫衆多帝大喜詔收卿還將來)詔於閣上畫收(武成於華林别起玄洲苑備山水臺觀之麗丨
丨丨丨丨丨其見重如此)伊常於沈約集中作賊(邢卲云江南任昉文體本疎魏收非
直模擬亦大偷竊收闈乃曰丨丨丨丨丨丨丨丨丨何意道我偷任)會須能作賦始成大
才士(收以温子昇全不作賦邢雖有一兩首又非所長常云丨丨丨丨丨丨丨丨丨丨惟以表章碑志自
許此外更同兒戲)崑崙舶(收託附陳使令其門客與行遇丨丨丨至得竒貨果然褥表美玉盈尺等
數十件)枕中篇(收以子姪年少申以戒厲著丨丨丨)喟然長息(枕中篇追而味之丨丨丨
丨)投烈風之門趨炎火之室(仝上射千金之産邀萬鍾之秩丨丨丨丨丨丨丨丨
丨丨)過湼為紺踰藍作青(仝上丨丨丨丨丨丨丨丨持繩視直置水觀平)月滿如
規後夜則虧(仝上丨丨丨丨丨丨丨丨槿榮于枝望暮而萎)大邢小魏(河間邢子才子
明及魏季景與收並以文章顯世稱丨丨丨丨言尤俊也)獼猴與狗鬭(收既輕疾好聲樂善胡舞
文宣末數于東山與諸優為丨丨丨丨丨帝寵狎之)羊頥狗頰(收嘲外兄博陵崔巖丨丨丨丨頭團
鼻平飯房笭籠著孔嘲玎以上魏收傳)英楚(魏世祖南伐次淮南諸城未有下者魏釗請宣示誠信必
當相率面縛陛下拔其丨丨因而任之)鉏彼草茅逐兹鳥雀(魏長賢答親故書故願得
丨丨丨丨丨丨丨丨去一惡樹一善)貝錦成章青蠅變色(仝上以忠獲罪以信見疑丨丨
丨丨丨丨丨以上魏長賢傳)觸毁金翼(魏鸞體貌魁偉為奉車都尉曾升輅車丨丨丨丨歛容請
罪孝文笑曰卿體貌過人素不便習何足懼也)遠追二十八帝(魏澹魏史例太祖丨丨丨丨丨
丨並極崇高出自結繩未師典誥當須南董直筆裁而正之以上魏季景傳)董卓祠(魏蘭根母喪將
葬常山郡境先有丨丨丨祠有柏樹蘭根以卓凶逆不應遺祠至今乃啟刺史請伐為槨)終待雲興
四嶽(魏愷積年沉廢後遇楊愔于路微自陳愔云咸由中旨愷應聲曰雖復零雨自天丨丨丨丨丨丨
以上魏蘭根傳)
北史識小錄卷五
