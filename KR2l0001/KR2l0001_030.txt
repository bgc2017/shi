唐六典卷三十唐張九齡等撰
三府督護州縣官吏
京兆河南太原三府官吏
大都督府中都督下都督官吏
上州中州下州官吏
京縣畿縣天下諸縣官吏
大都護上都護府官吏
鎮戍嶽瀆關津官吏
京兆河南太原府牧各一人從二品(昔舜分九州為十二州始置十二牧)
(大禹鑄鼎貢金九牧周禮八命作牧秦分天下為三十六郡京為内史漢武帝改為京兆尹秩二千石後漢都)
(洛陽為河南尹魏晉因之歴代所都皆為尹江左為丹陽尹北齊為清都尹後周及隋復為京兆尹始秦分天)
(下令御史監郡漢省之丞相遣史分刺諸州武帝初置部刺史十三人掌奉詔條察州事秩六百石類今之十)
(道使也又置司隷校尉部三輔三河弘農類今之京畿按察使也成帝更名刺史為牧秩二千石後漢復為刺)
(史後復為牧魏晉已下皆為刺史晉武帝罷司隷校尉置司州牧江左為揚州刺史後魏北齊皆為司州牧後)
(周置雍州牧隋因之大業三年置州置郡京兆河南皆為尹則兼牧之任矣皇朝又置雍州牧洛州初為都督)
(府及置都亦為牧開元初復為京兆河南尹)
尹一人從三品(漢京兆尹有都尉丞皆詔除都尉比二千石典武職丞秩六百石後漢省都尉)
(州又置别駕治中皆刺史自辟除魏晉已下皆因之隋文帝罷郡以州統縣改别駕治中為長史司馬煬帝罷)
(州置郡罷長史司馬置贊治後改為丞又置通守以貳太守京兆河南等為内史皇朝置雍州别駕永徽中改)
(為長史正四品下開元初改長史為尹從三品然親王為牧皆不知事職務緫歸於尹亦漢氏京尹之任也)
少尹二人從四品下(魏晉已下有治中隋文帝改為司馬煬帝改為贊治後改為丞皇朝)
(復曰治中後避高宗諱改曰司馬開元初改為少尹置二員)
司錄參軍事二人正七品上(漢魏已來及江左郡有督郵主簿盖錄事參軍之任)
(也皆太守自辟除後魏北齊後周隋氏州皆有錄事參軍及罷郡以州統縣皆吏部選除煬帝罷州置郡有東)
(西曹掾及主簿皇朝省主簿置錄事參軍開元初改為司錄參軍)
錄事四人從九品上(隋置京兆錄事四人皇朝因之)府史各三人
功曹參軍事二人正七品下(漢魏已下司隷校尉及州郡皆有功曹戶曹賦曹兵)
(曹等員北齊諸州有功曹倉曹中兵外兵甲曹法曹士曹左戶等參軍事隋諸州有功曹戶曹兵曹等參軍事)
(法曹士曹行參軍郡有西曹金曹戶曹兵曹法曹士曹等及罷郡置州以曹為名者改曰司煬帝罷州置郡改)
(司功司倉司戶司兵司法司士等為書佐皇朝因其六司而改書佐為參軍事開元初為功曹參軍)府六
人史十二人
倉曹參軍事二人正七品下(北齊諸州有倉曹參軍事隋文帝改為司倉參軍煬)
(帝改為司倉書佐皇朝復為倉曹參軍)府八人史十六人
戶曹參軍事二人正七品下(漢魏已來州郡皆有戶曹掾或為左右隋有戶曹參)
(軍文帝改為司戶參軍煬帝為司戸書佐皇朝因為司戶參軍開元初為戶曹參軍)府十一人史
二十二人
帳史一人(景雲初置)
兵曹參軍事二人正七品下(漢魏已下諸州皆有兵曹或為中兵外兵騎兵北齊)
(已下改復並與功曹同)府九人史十八人
法曹參軍事二人正七品下(漢魏已下州郡有賦曹決曹掾或法曹或墨曹自隋)
(已下改復並與上同)府九人史十八人
士曹參軍事二人正七品下(北齊諸州有士曹行參軍已下改復並與上同)府
七人史十四人
參軍事六人正八品下(註見王府參軍文下)
執刀十五人
典獄十八人
問事十二人
白直二十四人
經學博士一人從八品上助教二人(魏晉已下郡國並有文學即博士助)
(教之任並皇朝置)學生八十人(皇朝置)
醫學博士一人助教一人(開元初置)醫學生二十人(貞觀初置)
大都督府都督一人從二品(魏黃初二年始置都督諸州軍事或領鎮戎緫夷校)
(尉三年上大將軍曹員都督中外諸軍事司馬宣王征蜀加號大都督自此之後歴代皆有至隋改為緫管府)
(皇朝武德四年又改為都督府貞觀中始改為上中下都督府)
長史一人從三品(秦漢邊郡有長史魏晉已來諸州皆有别駕治中至北齊八命七命六命)
(州刺史各有長史隋九等州亦有長史開皇三年改雍州别駕為長史煬帝罷州置郡又改為别駕唯都督府)
(則置長史永徽中始改别駕為長史大都督府長史仍舊正四品下開元初始增其秩)
可馬二人從四品下(北齊及隋九等州各有司馬開皇三年改雍州贊治為司馬皇朝改)
(郡為州各置治中一人其都督府則置司馬永徽中改治中為司馬)
錄事參軍事二人正七品上
錄事二人從九品上史四人
功曹參軍事一人正七品下府四人史六人
倉曹參軍事二人正七品下府四人史八人
戶曹參軍事二人正七品下府五人史十人帳史一人
兵曹參軍事二人正七品下府四人史八人
法曹參軍事一人正七品下府四人史八人
士曹參軍事一人正七品下府四人史八人
參軍事五人正八品下
執刀十五人
典獄十六人
問事十人
白直二十二人
市令一人從九品上(漢代諸郡國皆有市長晉宋已後皆因之隋氏始有市令皇朝初又)
(加市丞戶四萬已上者省補市令)丞一人佐一人史二人帥三人倉督
二人史四人(北齊九等州縣各有倉督員隋因之)
經學博士一人從八品上助教二人學生六十人
醫學博士一人從八品下助教一人學生十五人
(若中下都督府戶滿四萬人已上者官員同此唯减司馬一人)
中都督府都督一人正三品
别駕一人正四品下(漢司隷校尉有别駕從事校尉一人行部則奉引主錄衆事舊解以)
(為别乘傳車故曰别駕諸州刺史亦有之元帝時條州大小為設吏員别駕治中諸部從事秩皆百石後漢改)
(曰别駕從事史三國因之晉代諸州各置别駕治中從事史一人宋齊梁陳後魏周隋因而不改皇朝因之永)
(徽中改别駕為長史垂拱初又置别駕員多以皇家宗枝為之神龍初罷開元初復置始通用庶姓焉)
長史一人正五品上
司馬一人正五品下
錄事參軍事一人正七品下
錄事二人從九品上史四人
功曹參軍事一人從七品上府三人史六人
倉曹參軍事一人從七品上(涼州皆一人仍加府一人史二人)府三人
史六人
戶曹參軍事一人從七品上府四人史七人帳史一人
兵曹參軍事二人從七品上府四人史八人(若管内無軍團雖有)
(軍團唯管三州已下者省兵曹一人)
法曹參軍事一人從七品上府四人史八人
士曹參軍事一人從七品上府三人史六人
參軍事四人從八品上
執刀十五人
典獄十四人
問事八人
白直二十人
市令一人從九品上丞一人佐一人史二人帥三人倉
督二人史四人
經學博士一人從八品下助教二人學生六十人
醫學博士一人正九品下學生十五人(下都督府戶滿二萬已上者官)
(員亦准此)
下都督府都督一人從三品(戶不滿二萬為下都督)
别駕一人從四品下
長史一人從五品上
司馬一人從五品下
錄事參軍事一人從七品上
錄事二人從九品上史三人
功曹參軍事一人從七品下府二人史二人(州管戶不滿一萬者)
(不置功曹其事隷入倉曹)
倉曹參軍事一人從七品下府三人史六人
戶曹參軍事一人從七品下府四人史七人長史一人
兵曹參軍事一人從七品下府三人史六人
法曹參軍事一人從七品下(兼掌士曹事)府三人史六人
參軍事三人從八品下(管戶不滿一萬者省一人)
執刀十五人
典獄十二人
問事六人
白直十六人
市令一人從九品上丞一人佐一人史二人帥二人倉
督二人史三人
經學博士一人從八品下助教一人學生五十人(若邊遠僻)
(小州不滿五千戶者四分减一)
醫學博士一人助教一人學生十二人
上州(凡戶滿四萬已上為上州)刺史一人從三品(秦置御史監郡漢初省之丞相遣史)
(分刺諸州亦不常置至武帝元光三年初置郡刺史十三人掌奉詔條察諸州秋冬入奏居無常所後漢則皆)
(有定所屬官有别駕治中主簿功曹從事諸曹掾等員皆自辟除以刺衆官及萬人非違故謂之刺史自漢魏)
(已來或為牧或為刺史皆管郡隋初上州有刺史長史司馬錄事參軍功曹戶曹兵曹等參軍事法曹士曹等)
(行參軍典籖州郡光初主簿郡正主簿西曹書佐祭酒從事部郡從事倉督市令丞等員并佐史等郡置太守)
(丞尉正光初功曹光初主簿縣正功曹主簿西曹金戶兵法事等曹事令等佐佐史員州郡皆為九等三年罷)
(郡以州統縣改别駕贊治為長史司馬舊州齊州郡縣職自州郡縣正已下皆自調用以理事至是不知事直)
(謂之鄉官别置品官皆吏部選除佐官以曹為名者皆改為司十四年改九等州縣為四等十五年罷鄉官煬)
(帝三年罷州置郡置太守罷長史司馬置贊治以貳之後又置通守改贊治為丞錄事已下並見於上)
别駕一人從四品下
長史一人從五品上
司馬一人從五品下
錄事參軍事一人從七品上
錄事二人從九品上史二人
司功參軍事一人從七品下佐三人史六人
司倉參軍事一人從七品下佐三人史六人
司戶參軍事二人從七品下佐三人史七人帳史一人
司兵參軍事一人從七品下佐三人史六人
司法參軍事二人從七品下佐四人史八人
司士參軍事一人從七品下佐三人史六人
參軍事四人
執刀十五人
典獄十四人
問事八人
白直二十人
市令一人從九品上丞一人佐一人史一人倉督二人
史四人
經學博士一人從八品下助教二人學生六十人
醫學博士一人正九品下助教一人學生十五人
中州(戸三萬已上)刺史一人正四品上
别駕一人正五品下
長史一人正六品上
司馬一人正六品下
錄事參軍事一人正八品上
錄事一人從九品下史二人
司功參軍事一人正八品下佐二人史四人
司倉參軍事一人正八品下佐二人史四人
司戶參軍事一人正八品下佐三人史五人帳史一人
司兵參軍事一人正八品下佐三人史四人
司法參軍事一人正八品下(兼掌司士事)佐三人史六人
參軍事三人正九品下
執刀十人
典獄十二人
問事六人
白直十六人
市令一人丞一人佐二人史二人帥二人倉督二人史
三人
經學博士一人正九品上助教一人學生五十人
醫學博士一人從九品下助教一人學生十二人
下州(戶不滿一萬者為下州)刺史一人正四品下别駕一人從五
品上
司馬一人從六品上
錄事參軍事一人從八品上
錄事一人從九品下史二人
司曹參軍事一人從八品下(兼掌司功事)佐二人史四人
司戶參軍事一人從八品下(兼掌司兵事)佐三人史五人帳
史一人
司法參軍事一人從八品上(兼掌司士事)佐二人史四人
參軍事二人從九品下
執刀十人
典獄八人
問事四人
白直十六人
市令一人佐一人史一人帥二人倉督一人史二人
經學博士一人正九品下助教一人學生四十人
醫學博士一人從九品下學生一十人
京兆河南太原牧及都督刺史掌清肅邦畿考覈官吏
宣布德化撫和齊人勸課農桑教諭五教每歲一廵屬
縣觀風俗問百姓錄囚徒恤鰥寡閱丁口務知百姓之
疾苦内有篤學異能聞於鄉閭者舉而進之有不孝悌
悖禮亂常不率法令者糺而繩之其吏在官公廉正已
清直守節者必察之其貪穢謟諛求名徇私者亦謹而
察之皆附于考課以為褒貶若善惡殊尤者隨即奏聞
若獄訟之枉疑甲兵之徵遣興造之便宜符瑞之尤異
亦以上聞其常則申於尚書省而已若孝子順孫義夫
節婦志行聞於鄉閭者亦隨實申奏表其門閭若精誠
感通則加優賞其孝悌力田者考使集日具以名聞其
所部有湏改更得以便宜從事若親王典州及邊州都
督刺史不可離州局者應廵屬縣皆委上佐行焉
尹少尹别駕長史司馬掌貳府州之事以紀綱衆務通
判列曹歲終則更入奏計
司錄錄事參軍掌付事勾稽省署抄目糺正非違監守
符印若列曹事有異同得以聞奏
功曹司功參軍掌官吏考課假使選舉祭祀禎祥道佛
學校表疏書啟醫藥陳設之事凡差使先差州官不充
取縣官率一半已上不充取前資官其上佐錄事參軍
縣令不得充使出境凡州縣及鎮倉督縣博士助教中
(下州市令及縣市令)嶽瀆祝史並州選各四周而代(州鎮倉督州縣市令取勲)
(官五品已上及職資九品者若無通取勲官六品已下倉督取家世重大者為之州市令不得用本市内人縣)
(市令不得用當縣人博士助教部内無者得於旁州通取縣錄事通取部内勲官五品已上若無堪任者并佐)
(史通取六品已下子弟白丁充之)凡貢舉人有博識高才強學待問無
失俊選者為秀才通二經已上者為明經明閑時務精
熟一經者為進士通達律令者為明法其人正直清修
名行孝義旌表門閭堪理時務亦隨賓貢為孝弟力田
凡貢人上州歲貢三人中州二人下州一人若有茂才
異等亦不抑以常數凡貢人行鄉飲酒之禮牲用少牢
若州縣春秋二社及釋奠之禮亦皆以少牢凡諸州每
年任土所出藥物可用者隨時收採以給人之疾患(皆預)
(合傷寒時氣㿖痢等藥部内有疾患者隨湏給之)
倉曹司倉參軍掌公廨度量庖厨倉庫租賦徵收田園
市肆之事每歲據青苖徵税畝别二升以為義倉以備
凶年將為賑貸先申尚書待報然後分給又歲豐則出
錢加時價而糴之不熟則出粟减時價而糶之謂之常
平倉常與正義倉帳具本利申尚書省戶曹司戶參軍
掌戶籍計帳道路逆旅田疇六畜過所蠲符之事而剖
斷人之訴競凡男女婚姻之合必辨其族姓以舉其違
凡井田利害之宜必止其爭訟以從其順凡官人不得
於部内請射田地及造碾磑與人爭利兵曹司兵參軍
掌武官選舉兵甲器仗門戶管鑰烽候傳驛之事(凡驛馬以)
(驛字印印尾左地名印印項左)每歲貢武舉人有智勇謀略強力悍材
者舉而送之試長垜馬槍翹關擎重以為等第之上下
為之升黜從文舉行鄊飲酒之禮然後申送法曹司法
參軍掌律令格式鞫獄定刑督捕盜賊糺逖姦非之事
以䆒其情偽而制其文法赦從重而罰從輕使人知所
避而遷善遠罪士曹司士參軍掌津梁舟車舍宅百工
衆藝之事啟塞必從其時役使不奪其力通山澤之利
以贍貧人(凡州界内有出銅鉄處官未採者聽百姓私採者鑄得銅及白蠟官為市取如欲折充課)
(役亦聽之其四邊無問公私不得置鐵冶及採銅自餘山川藪澤之私公私共之)致瓌異之貨
以備國用是以官無禁利人無稽市(凡知山澤有異寶異木及金玉銅鐵)
(彩色雜物處堪供國用者奏聞)
參軍事掌出使檢校及導引之事
市令丞掌市廛交易禁斥非違之事
經學博士以五經教授諸生
醫學博士以百藥救療平人有疾者下至執刀白直典
獄佐使各有其職州縣之任備焉
萬年長安河南洛陽奉先太原晉陽
令一人正五品上(殷周已往五等諸候皆自理其人及周衰諸候相併大國則别置邑縣鄙)
(以君其人齊晉謂之大夫魯衛謂之宰楚為令尹秦曰令長漢書云縣長皆掌理其縣萬戶已上為令秩千石)
(至六百石减萬戶為長秩五百石皆有丞尉秩四百石至二百石是為長史百石以下有佐史之秩為少吏漢)
(京兆尹統長安令後漢河南尹統洛陽令魏晉以後皆因之隋初兩京置四縣增秩為正五品皇朝因之而不)
(改天后時東都又置來庭永昌二縣以太原為北都尋亦罷開元十一年置北都以晉陽太原為京縣十七年)
(廵陵又以奉先同京縣)
丞二人從七品上(漢氏縣丞尉多以本郡人為之三輔縣則兼用佗郡及隋氏革選盡用他)
(郡之人漢以下皆一人皇朝置京縣丞三員北京太原晉陽各置一丞)
主簿二人從七品上(自漢以來主簿皆令長辟除周隋長安縣令丞已下有功曹主簿西)
(曹兵曹戶法士等曹主簿皇朝京縣置二人太原晉陽各一員)
錄事二人從九品下(隋長安縣置錄事二人)佐二人史二人
尉六人從八品下(漢氏長安有四尉分為左右部城東南置廣部尉是為左部城西北置明)
(部尉是為右部並四百石黃綬大冠主追捕盜賊伺察姦非後漢洛陽置四尉皆孝廉作有東部南部西部北)
(部尉魏氏因之晉洛陽置六部尉過江亦於建康置六部尉宋齊梁陳並因之北齊鄴縣亦置三尉隋氏長安)
(無尉有正煬帝後置尉皇朝武德初始置尉六人)
司功佐三人史六人
司倉佐四人史八人
司戶佐五人史十人
司兵佐三人史六人
司法佐五人史十人
司士佐四人史八人
典獄十四人
問事八人
白直十八人
博士一人助教一人學生五十人
京兆河南太原諸縣令各一人正六品上(丞一人正八品上主簿一)
(人正九品上隋九等縣丞尉已下皆有以本縣人為之高宗始為品官令吏部選授尉二人正九品下後漢置)
(尉大縣二人小縣一人主捕盜賊三國晉宋之後並因之隋氏九等縣則上縣二人中上縣一人煬帝改為縣)
(正又為書佐皇朝復為縣尉畿縣戶不滿四千者亦置二人萬戶已上置三人諸州上縣令從六品上丞一人)
(從八品上簿一人從九品下尉二人從九品上中縣令一人七品上丞一人從八品上主簿一人從九品上尉)
(一人從九品下縣滿四千戶增置一人中下縣令一人從七品上丞一人九品上主簿一人從九品上尉一人)
(從九品下縣令一人從七品下丞一人正九品下主簿一人從九品上尉一人從九品下)
丞一人正八品下(注見上文)
主簿一人正九品上(隋九等縣丞尉已下皆有光初功曹光初主簿功曹主簿西曹金戶)
(兵法士等曹佐及市令等員正九品下皆本縣人為之高宗始為品官令吏部選授)
尉二人正九品下
錄事二人史三人
司功佐三人史五人
司倉佐四人史七人
司戶佐四人史七人帳史一人(萬戶已上增置佐二人史四人帳史一人)
司法佐四人史八人(萬戶已上增置佐一人史二人)
司士佐四人史八人典獄十人
問事四人
白直一人
市令一人佐一人史一人帥二人
經學博士一人助教一人學生四十人
諸州上縣令一人從六品上
丞一人從八品下
主簿一人正九品下
尉二人從九品下
錄事二人史三人
司戶佐四人史七人(萬戶已上增置佐二人史四人帳史一人)
司法佐四人史八人(萬戶已上增置佐一人史二人餘同畿縣)
典獄十人
問事四人
白直十人
市令一人佐一人史一人帥二人倉督二人
博士一人助教一人學生四十人
諸州中縣令一人正七品上
丞一人正九品上
主簿一人從九品上
尉一人從九品下
錄事一人史二人
司法佐三人史五人(四千戶增置佐一人史二人帳史一人)
司法佐三人史六人(四千戶增置佐一人史二人)
典獄八人
問事四人
白直八人
市令一人佐一人史一人帥二人倉督一人
博士一人助教一人學生二十五人
諸州中下縣令一人從七品上
丞一人正九品上
主簿一人從九品上
尉一人從九品下
錄事一人
司戶佐二人史四人帳史一人
司法佐二人史四人
典獄六人
問事四人
白直八人
市令一人佐一人史一人帥一人(無市則闕)
博士一人助教一人學生二十人
諸州下縣令一人從七品下
丞一人正九品下
主簿一人從九品上
尉一人從九品下
錄事一人
司戶佐二人史四人帳史一人
司法佐二人史四人
典獄六人
問事四人
白直八人
市令一人史一人帥二人(無市則闕)
博士一人助教一人學生二十人
京畿及天下諸縣令之職皆掌導揚風化撫字黎氓敦
四人之業崇五土之祠養鰥寡恤孤窮審察冤屈躬親
獄訟務知百姓之疾苦所管之戶量其資産類其強弱
定為九等其戶皆三年一定以入籍帳若五九(謂十九四十九)
(五十九七十九八十九)三疾(謂殘疾廢疾篤疾)及中丁多少貧富強弱蟲
霜旱澇年收耗實過貌形狀及差科簿皆親自注定務
均齊焉若應收受之田皆起十月里正勘造簿歴十一
月縣令親自給授十二月内畢至於課役之先後訴訟
之曲直必盡其情理每歲季冬之月行鄊飲酒之禮六
十已上坐堂上五十已下立侍於堂下使人知尊卑長
幼之節若籍帳傳驛倉庫盜賊河隄道路雖有專當官
皆縣令兼綜焉縣丞為之貳主簿掌付事句稽省署抄
目糺正非違監印給紙筆雜用之事
錄事掌受事發辰檢句稽失
縣尉親理庶務分判衆曹割斷追徵收率課調
博士專以經術教授諸生二分之月釋奠于先聖先師
大都護府大都護一人從二品
副大都護一人從三品
副都護二人正四品上(漢武帝開西域安其種落三十六國置使者校尉以領護之宣)
(帝時鄭吉為西域都護始立幕府都護之名自吉始也至章帝時廢西域都護令戊巳校尉領之魏晉之間有)
(都護左右軍都護將軍之號遂廢都護之名皇朝永徽中始置安南安西大都護景雲二年又置單子都護開)
(元初置北庭都護今有單于副都護)
長史一人正五品上(漢宣帝置西域都護長史一人自後不絶今單于則不置)
司馬一人正五品下(漢武帝置護烏桓校尉護羌校尉各司馬二人元帝置戊巳校尉亦)
(置司馬一人皆都護司馬之任也)
錄事參軍事一人正七品上
錄事二人從九品上史二人
功曹參軍事一人正七品下府二人史二人
倉曹參軍事一人正七品下府二人史二人
戶曹參軍事一人正七品下府三人史三人帳史一人
兵曹參軍事一人正七品下府三人史四人
法曹參軍事一人正七品下府三人史四人
參軍事三人正八品下(單于惟有兵曹倉曹兩員)
上都護府都護一人正三品
副都護二人從四品上
長史一人正五品上
司馬一人正五品下
錄事參軍事一人正七品下
錄事二人史三人
功曹參軍事一人從七品上府二人史二人
倉曹參軍事一人從七品上府二人史二人
戶曹參軍事一人從七品上府三人史三人帳史一人
兵曹參軍事一人從七品上府三人史四人
參軍事三人從八品上
都護副都護之職掌撫慰諸蕃輯寧外寇覘候姦譎征
討攜離長史司馬貳焉諸曹如州府之職
上鎮將一人正六品下
鎮副一人正七品下(魏有鎮東鎮西鎮南鎮北將軍之名晉宋已後皆因之隋有鎮將鎮)
(副皇朝因之)
錄事一人史一人
倉曹參軍事一人從八品下(職同諸州司倉)佐一人史二人
兵曹參軍事一人從八品下佐二人史二人
倉督一人史二人
中鎮將一人正七品上
鎮副一人從七品上
錄事一人
兵曹參軍事一人正九品下佐三人史四人
倉督一人史二人
下鎮將一人正七品下
鎮副一人從七品下
錄事一人
兵曹參軍事一人從九品下佐一人史二人
倉督一人史一人
上戍主一人正八品下
戍副一人從八品下(左傳曰齊侯使公子無虧戍曹又使連稱管至父戍葵丘至後魏孝)
(文使趙遐為梁陳戍主又王世榮為三城戍主遇賊䧟城與戍副鄧元興等皆不屈節被害宋書云劉德願為)
(遊擊將軍領石頭戍事宋檀道濟以護軍領石頭戍事宋齊已下至隋皆有其官皇朝因之)佐一人
史二人
中戍主一人從八品下史二人
下戍主一人正九品下史一人
鎮將鎮副掌鎮捍防守總判鎮事
錄事掌受事句稽
倉曹掌儀式倉庫飲膳醫藥付事勾稽省署抄目監印
給紙筆市易公𪠘之事
兵曹掌防人名帳戎器管鑰差點及土木興造之事
戍主戍副掌與諸鎮略同
五嶽四瀆令各一人正九品上(古者神祠皆有祝及祭酒或有史者令蓋皇朝)
(所置)
廟令掌祭祀及判祠事
祝史掌陳設讀祝行署文案
齋郎執爼豆及灑掃之事
上關令一人從八品下(按周禮有司關上士二人又有尹喜為關令漢有寗成為關都)
(尉並其職也隋代立制皇朝因之)
丞二人從九品上(皇朝置)
錄事一人府二人史四人典事六人津吏八人
中關令一人正九品下
丞一人從九品下
錄事一人府一人史二人典事四人津吏六人
下關令一人從九品下
府一人史二人典事二人津吏四人
關令掌禁末遊伺奸慝凡行人車馬出入往來必據過
所以勘之
丞掌付事勾稽監印省署抄目通判關事
錄事掌受事發辰勾檢稽失
典事掌廵剗鋪及雜當
津吏掌橋船之事無津則不置
唐六典載古者制度備因革成一王書可為後世
標準比緣兵火所在闕文棫承乏永嘉得本于州
學教授張公同以白諸太守徽學新安程公一見
肅然曰周公之典所謂設官分職以為民極蓋具
體矣其階品有制其尊卑有序其名官有義公等
能廣其傳則
朝廷於焉若稽縉紳於焉矩儀士子於焉講究一
舉三得不其偉歟因命張公校其訛闕而棫募工
鏤板幾年有成乃丐藏諸學以傳久遠資其直以
養士類云
唐六典卷三十
