唐六典卷二十八唐張九齡等撰
太子左右衛及諸率府
太子左右衛率府
率各一人
副率二人
長史一人
錄事參軍事一人
錄事一人
史二人
倉曹參軍事一人
府一人
史二人
兵曹參軍事一人
府二人
史三人
胄曹參軍事一人
府二人
史二人
亭長二人
掌固二人
司階一人
中候二人
司戈二人
執戟二人
左右率府親府勲府翊府
中郎將各一人
左郎將一人
右郎將一人
錄事一人
兵曹參軍事一人
府一人
史二人
校尉五人
旅帥十人
隊正二十人
副隊正二十人
太子左右司禦率府
率各一人
副率二人
長史一人
錄事參軍事一人
錄事一人
史二人
倉曹參軍事一人
府一人
史二人
兵曹參軍事一人
府二人
史三人
胄曹參軍事一人
府二人
史三人
亭長二人
掌固二人
司階一人
中候二人
司戈二人
執戟三人
太子左右清道率府
率各一人
副率二人
長史一人
錄事參軍事一人
錄事一人
史二人
倉曹參軍事一人
府一人
史二人
兵曹參軍事一人
府二人
史三人
胄曹參軍事一人
府二人
史二人
亭長二人
掌固二人
司階一人
中候二人
司戈二人
執戟三人
太子左右監門率府
率各一人
副率二人
長史一人
錄事參軍事一人
錄事一人
史二人
兵曹參軍事一人
府二人
史二人
胄曹參軍一人
府二人
史二人
亭長二人
掌固二人
監門直長七十八人
太子左右内率府
率各一人
副率一人
長史一人
錄事參軍事一人
錄事一人
史二人
兵曹參軍事一人
府一人
史二人
胄曹參軍事一人
府一人
史一人
亭長二人
掌固二人
千牛十六人
備身二十八人
主仗六十人
太子左右衛率府率各一人正四品上(秦漢詹事屬官有太子衛率後)
(漢為少傅屬官秩四百召主門衛士魏因之晉初為衛率太始五年分為左右二率惠帝為太子加置前衛率)
(愍懷在東宫又加後衛率故元康之中凡四衛率成都王為太弟又置中衛率是為三率凡太子出前衛率導)
(在前黃麾外左右二率從挾導輿車後衛率從在烏皮外並載戟執刀四率各丞一人服視左右衛將軍品第)
(五位同中庶子過江省前後率梁孝武帝復置宋又省齊左右衛率武冠絳朝復品第五秩千石梁位視御史)
(中丞左衛率領果毅統遠立忠建寧陵銘夷寇祚德等七營右衛率領崇榮永吉崇和細射等四營陳因之後)
(魏太和二十二年太子左右衛率從第三品北齊有太子左右衛坊率後周東宫官員有司成司武司衛之類)
(至隋文帝始分置左右衛率左右宗衛率左右虞候開府左右内率左右監門率凡十府以備儲闈武衛之軄)
(煬帝改左右衛率為左右侍率皇朝復為左右衛龍朔二年改左右衛府為左右典戎衛咸亨如故掌統東宫)
(二寺十率府之事舉其紀綱而修其職務焉)
副率各二人從四品上(隋文帝置煬帝改為左右侍副率皇朝復為左右衛副率龍朔)
(咸亨隨衛改復)
左右衛率掌東宫兵仗羽衛之政令以緫諸曹之事凡
親勲翊府及廣濟等五府屬焉副率為之貳凡元正冬
至皇太子朝宫苑諸方使則率衛府之屬以儀仗為左
右廂之周衛若皇太子備禮出入則如鹵簿之法以從
每月親勲翊三府之衛及廣濟等五府之超乘應番上
者配于所軄
長史各一人正七品上(隋置皇朝因之)
錄事參軍事各一人從八品上(隋置皇朝因之)
倉曹參軍事各一人從八品下(隋置皇朝因之)
兵曹參軍事各一人從八品上(隋置皇朝因之)
胄曹參軍事各一人從八品下(隋置為鎧曹皇朝因之長安中改為胄曹參軍)
(神龍初復為鎧曹太極中又為胄曹)
司階各一人從六品上
中候各二人從七品下
司戈各二人從八品下
執戟各三人從九品下
長史掌判諸曹及三府五府之事凡府事大事則從其
長小事則專達季秋以其屬官之狀上於率而為之考
課
錄事參軍事掌監印發付勾稽
倉曹掌親勲翊三府廣濟等五府文官之簿書凡勲階
考課假使禄賜及公廨財物田園食料皆典之
兵曹掌親勲翊三府廣濟等五府武官親勲翊衛士之
名簿及其番上差遣之法式凡上番者皆受其名簿而
咨配于率兼知公私馬及雜畜之簿帳
胄曹掌親勲翊三府廣濟等五府器械諸公廨繕造之
物事凡大朝會行從應請戎仗者則具其名數受之於
主司既事而歸之
左右率府親府勲府翊府中郎將各一人從四品上(中郎)
(將之說已具上左右衛梁左衛率領七營右衛率領四營二率各領殿中將軍十人員外將軍十人又有正員)
(司馬員外司馬彍騎步兵翊衛三校尉謂之二校旅賁中郎將并從㒒射謂之二將又有左右積弩將軍各一)
(人北齊太子左右衛坊率各領騎官備身員又有内直備身正副都督備身二職等員又有直閤直前直後員)
(又有旅騎屯衛典軍等校尉各二人騎都尉三十人隋左右衛率下有直閤四人直寢八人直前直後各十人)
(皇朝左右衛率各置親勲翊親府每府中郎將二人郎將二人掌其府校至□帥及親勲翊衛之屬以宿衛)
左右郎將各一人正五品下(皇朝置)
中郎將郎將掌其府校尉旅帥及親勲翊衛之屬以宿
衛而緫其府事
兵曹掌判勾若大朝會及皇太子備禮出入則從鹵簿
之法而監其羽儀
太子左右司禦率府率各一人正四品上(隋文帝置左右宗衛率各)
(一人副率二人掌領宗人侍衛職擬左右領軍將軍加置行參軍二人煬帝改為左右武侍率皇朝復為左右)
(宗衛龍朔二年改為左右司禦衛率府神龍初又為宗衛開元初復為左右司禦率衛)
副率各二人從四品上(隋文帝置皇朝因之其後改復皆隨於府)
左右司禦率府率長同左右衛率副率為之貳郊城等
三府之旅賁應番上者各配于所職
長史各一人正七品上
錄事參軍事各一人從八品下
倉曹參軍事各一人從八品下
兵曹參軍事各一人從八品下
胄曹參軍事各一人從八品下(隋置左右虞候開府初無錄事有長史及四曹)
(參軍至煬帝改為率府始置錄事皇朝因之餘其上說)
司階各一人從六品上
中候各二人從七品下
司戈各二人從八品下
執戟各三人從九品下
長史掌判諸曹及郊城等三府之事餘皆如左右率府
太子左右清道率府率各一人正四品上(隋文帝置左右虞候各開)
(府一人掌斥候非違職擬左右金吾將軍煬帝改為左右虞候率又各置二人皇朝因之龍朔二年改為左右)
(清道衛神龍初又為虞候率府開元初復為清道率府)
副率各二人從四品下(隋煬帝置皇朝因之龍朔開元隨府改復)
左右清道率府率掌東宫内外晝夜廵警之法以戒不
虞凡絳邑等三府皆屬焉副率為之貳凡皇太子出入
則領其屬以清游隊為之先以後拒隊為之殿其餘依
鹵簿之法以從凡仗衛之出入置細引以導之兼為之
糺正(凡五十人用左右率之親勲翊衛為之分為五番每番有主帥及中郎或左右郎將一人領焉)每
月絳邑等府之直盪應番上者配于所職
長史各一人正七品上
錄事參軍事各一人從八品上
倉曹參軍事各一人從八品下
兵曹參軍事各一人從八品下
胄曹參軍事各一人從八品下
司階各一人從六品上
中候各二人從七品下
司戈各二人從八品下
執戟各三人從九品下
長史掌判諸曹及絳邑等三府之事餘如左右率府
太子左右監門率府率各一人正四品上(隋文帝置左右監門率各一人)
(副率各二人掌諸門禁擬左右監門將軍各有直長十人煬帝改為左右監門將軍降為正五品皇朝復改為)
(監門率龍朔二年改為左右從掖衛咸亨復舊垂拱中改為鶴禁衛神龍初復舊)
副率各二人從四品上(隋文帝置正五品皇朝因之龍朔開元隨府改復)
左右監門率府率掌東宫諸門禁衛之法副率為之貳
凡東宫諸司應以籍入于宫殿者皆本司具其官爵姓
名以牒門司門司送于監門監門之主與判曹印署復
送于門司門司會之同則聽入凡東宫内外門之守者
並司其出入凡財物器用之出入于宫禁者皆以籍傍
為據左右監門以出入之若皇太子出入則依鹵簿之
法率其屬於牙門之左右以為捍守
長史各一人從七品上
錄事參軍事各一人正九品上
兵曹參軍事各一人正九品下
胄曹參軍事各一人正九品下(隋置左右監門率有長史已下等員無倉曹以)
(兵曹兼掌其事皇朝因之)
長史掌判諸門禁衛之事
錄事參軍事掌印兼勾稽失
兵曹兼倉曹之職餘皆如左右率府其諸司籍傍判於
監門者檢其官爵姓名年貌監其噐物檢其名數月終
諸門之籍傍歸於府者則會其出入之數胄曹掌噐械
及公私馬驢雜畜土木繕造之事凡諸府直馬配於左
右監門之廵探者則請其料歸於馬主禁其隱歿棄遺
者
太子左右内率府率各一人正四品上(隋文帝置左右率副率領東宫)
(千牛備身侍奉之事職擬千牛將其備身有千牛備身八人掌執千牛刀備身左右十六人掌供奉弓箭備身)
(二十人掌宿衛侍從煬帝降内率為正五品皇朝因加至四品上龍朔二年改為左右奉御率神龍初復舊)
副率各一人從四品上(隋置皇朝因之龍朔神龍隨府以復)
左右内率府之職掌東宫千牛備身侍奉之事而主其
兵仗緫其府事而副率為之貳以千牛執細刀弓箭以
備身宿衛侍從以主仗守戎服噐物凡皇太子坐朝則
領千牛備身之屬升殿若射于射宫則率領其屬以從
位定千牛備身奉細弓及矢立於東階上西面率奉弓
副率奉矢及决拾北面張弓左執弣右執簫以進副率
以巾拂矢而進進訖各退立於位及射左右内率啟其
矢中及不中既事受亦如之
長史各一人從七品上
錄事參軍事各一人正九品上
兵曹參軍事各一人正九品下
胄曹參軍事各一人正九品下(隋置左右内率有長史已下等員無兵曹皇朝)
(置之)
長史掌判諸曹官吏及千牛備身之事餘如左右率府
錄事參軍事掌印兼勾簿書及其勲階考課稽失
兵曹掌文武官及千牛備身之簿書及其勲階考課假
使禄奉之事
胄曹掌細引仗及羽儀之物自千牛已下各分而典之
唐六典卷二十八
