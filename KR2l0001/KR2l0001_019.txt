唐六典卷十九唐張九齡等撰
司農寺
司農寺
卿一人
少卿二人
丞六人
主簿二人
錄事二人
府三十八人
史七十六人
計史三人
亭長九人
掌固七人
上林署
令二人
丞四人
府七人
史十四人
監事十人
典事二十四人
掌固五人
太倉署
令三人
丞六人
府十人
史二十人
監事十人
典事二十四人
掌固八人
鉤盾署
令二人
丞四人
府七人
史十四人
監事十人
典事十九人
掌固五人
導官署
令二人
丞四人
府八人
史十六人
監事十人
典事二十四人
掌固五人
太原永豐倉
監一人
丞二人
錄事一人
府三人
史六人
典事八人
掌固六人
龍門等諸倉
每倉監一人
丞二人
錄事一人
府二人
史四人
典事六人
掌固四人
司竹監
監一人
副監一人
丞二人
錄事一人
府二人
史四人
典事三十人
掌固四人
温泉湯監
監一人
丞一人
錄事一人
府一人
史二人
掌固四人
京都苑緫監
監各一人
副監各一人
丞各二人
主簿各一人
錄事各二人
府各八人
史各十六人
典事各六人
亭長各四人
掌固各六人
京都苑四面監
監各一人
副監各一人
丞各二人
錄事各一人
府各三人
史各六人
典事各六人
掌固各六人
諸屯監
監一人
丞一人
錄事一人
府一人
史二人
典事二人
掌固四人
每屯主一人
屯副一人
九成宫緫監
監一人
副監一人
丞一人
主簿一人
錄事一人
府三人
史五人
司農寺卿一人從三品(左傳少昊氏九扈為九農正尚書舜命棄為后稷播時百糓周)
(官冢宰有太府下大夫鄭氏注云若今司農漢書百官表云治粟内史秦官掌糓貨有兩丞景帝更名大農令)
(武帝更名大司農秩中二千石属官有太倉均輸平凖都内籍田五令丞幹官鐡市兩長丞又郡國諸倉農監)
(都水六十五官長丞皆属焉又有治粟都尉武帝軍官不常置王莾改大司農曰羲和後更為納言後漢改為)
(大司農魏因之品第三晉置功曹主簿錄事等員哀帝省併都水孝武帝復置宋齊因之未有卿名梁天監七)
(年象四時置十二卿司農為春卿班第十一又置勸農謁者亦隷司農陳因之梁後魏大司農第二品上太和)
(二十二年改第三品北齊因之後周依周官有司農上士一人掌三農九糓稼穡之政令隋司農卿一人正三)
(品煬帝降為從三品司農但統上林太倉鈎盾導官四署罷典農華林二署以平準京市隷太府寺掌苑囿薪)
(芻藴炭市易度量皇朝因之龍朔二年改司稼寺正卿咸亨中復舊)
少卿二人從四品上(後魏初置少卿第三品太和二十二年為正第四品上北齊因之後)
(周司農有中士一人隋品仝北齊煬帝加置二人降為從四品龍朔咸亨隨寺改復)
司農卿之職掌邦國倉儲委積之政令總上林太倉鉤
盾導官四署與諸䜿之官属(舊属官又有太和王山九成宮農圃等三監開元二)
(十三年省)謹其出納而脩其軄務少卿為之貳凡京都百司
官吏禄廩皆仰給焉(每年支諸司雜物各有定額開元二十三年勑以為費用過多遂飭)
(减光祿寺左右羽林左右萬騎左右三衛閑廐使五坊使洛城西門東宫南衙諸厨及緫監司農鴻臚等司年)
(支雜物并括少府監庫内舊物四百餘萬)
凡朝會祭祀供御所須及百官常料則率署監所貯之
物以供其事凡孟春吉亥皇帝親藉田之禮有事于先
農則奉進耒耜(兩漢及魏晉並有其禮過江草創未暇至宋始有齊因之猶不齋不祭至梁天)
(監中依國語禮記散齋七日致齋三日扵耕所設先農神座薦羞之禮如社稷陳因之後魏闕北齊藉扵城東)
(南千畝設御壇扵阡陌東正月吉亥使公卿祀先農扵壇上祀訖帝降至耕位執耒三推升壇即坐一品五推)
(二品七推三品九推藉田令帥属以牛耕終千畝以青箱奉穜稑之種司農詣耕所灑之耰訖省功奏事畢帝)
(降之便殿更衣宴饗班賚而還後周無聞隋扵啓夏門外置地千畝為壇孟春吉亥祭先農以后稷配牲用太)
(牢皇帝服衮冕備法駕乘耕根車祀三獻訖因耕司農授耒皇帝三推執事以授應耕者各以班五推九推司)
(農率其属終畝皇朝因之開元二十三年正月上親耕扵洛陽東門外諸儒奏議以為古者耦耕以一撥為一)
(推其禮久廢今用牛耕宜以一步為一推及親籍田太常卿告三推禮畢上曰朕憂農人之勤勞欲俯同九推)
(遂九推而止扵是公卿以下皆過扵古云)季冬藏冰祭司寒以黑牡秬黍仲
春啟冰亦如之
丞六人從六品上(秦治粟内史有兩丞漢因之武帝改為大司農亦兩丞及桑弘羊為大司)
(農置部丞數十人分部主郡國將以興利後漢司農丞一人比千石部丞二人六百石部丞主帑蔵魏因之品)
(第七晉亦品第七進賢一梁冠介幘皂衣銅印黃綬宋齊梁陳司農丞墨綬後魏從五品中太和二十二年為)
(七品下北齊因之隋司農丞五人品從第六大業五年加至從五品皇朝武德中置四人貞觀中加置六人)
主簿二人從七品上(晉太康中置主簿二人宋齊無聞梁置一人七班之中第三陳因之)
(後魏不見北齊司農寺有功曹五官主簿隋司農主簿二人皇朝因之)
錄事二人從九品上
丞掌判寺事凡天下租稅及折造轉運于京都皆閱而
納之每歲自都轉米一百萬石以祿百官及供諸司若
駕行幸東都則减(或罷)之凡受租皆扵輸場對倉官租綱
吏人執籌數函其函大五斛次三斛小一斛其諸州槀
秸應輸京都者閱而納之以供祥麟鳳苑之馬凡朝會
祭祀米物薪芻皆應時而給(若應供御進内則據本司移牒而供之其中書門下)
(尚書省御史臺史館集賢院别敕定名使并吏部兵部入宿令史中書門下令史諸楷書手寫書課皆有炭料)
凡官戸奴婢男女成人先以本色嫓偶若給賜許其妻
子相隨若犯籍沒以其所能各配諸司婦人巧者入掖
庭
主簿掌印省署抄目勾檢稽失凡署木契二十隻應湏
出納與署合之(十隻與太常署合十隻與導官署合皆對刊作雌雄主簿掌雌留署勘然後出)
(給)
錄事掌受事發辰
上林署令二人從七品下(漢書百官表水衡都尉武帝置掌上林苑属官有上林令)
(丞尉又有甘泉上林長丞又步兵校尉掌上林苑又少府属官有上林中土地監上林者漢之苑囿也司馬相)
(如有上林賦後漢上林苑令一人六百石主苑中禽獸頗有人居皆主之捕得其獸送太官丞一人三百石魏)
(晉因之江左闕其官宋武帝復置隸尚書殿中曹及少府齊因之梁陳属司農後魏闕文北齊及隋並属司農)
(皇朝因之)
丞四人從八品下(漢水衡都尉上林有八丞後漢魏晉並一人江左省宋武帝置齊梁陳並)
(一人後魏闕文北齊上林丞八人隋置二人皇朝置四人)
監事十人從九品下
上林署令掌苑囿園池之事丞為之貳凡植果樹蔬菜
以供朝會祭祀其尚食進御及諸司常料亦有差(諸司吏執)
(抄牓詣圃然後給之)凡季冬藏冰(每歲蔵一千叚方三尺厚一尺五寸所管州扵山谷鑿而取之)
先立春三日納之冰井(周禮凌人掌冰政歲十有二月令斬冰三其凌春始治鑑夏頒)
(冰秋刷鄭玄云凌冰室也刷清也刷除凌室更納新冰西陸朝覿而出之以進御焉)
太倉署令三人從七品下(石氏星經天倉六星在婁南倉榖所藏南四星天庚積厨)
(粟之所天囷十三星乃倉廩之属主御糧也史記云武王伐殷散鉅橋之粟周禮有廩人下大夫上士秦漢大)
(司農属官太倉令丞各一人文帝時淳于意為之後漢太倉令一人六百石魏品第七晉宋齊梁陳亦然後魏)
(闕文北齊司農統太倉令丞後周有司倉下大夫隋太令署令二人米廩督二人穀倉督四人鹽倉督二人皇)
(朝署太倉令三人東都則曰含嘉倉)
丞六人從八品下(秦漢魏晉宋齊梁陳北齊皆有丞一人隋太倉丞六人皇朝因之)
監事十人從九品下
太倉署令掌九榖廩藏之事丞為之貳凡鑿窖置屋皆
銘甎為庾斛之數與其年月日受領粟官吏姓名又立
牌如其銘焉(輸米粟二㪷課槀一圍三斛橛一枚米二十斛籧篨一領粟四十斛者一蕃麥及雜)
(種亦如之以充倉窖所用仍令輸人營備之)凡粟支九年米及雜種三年(貯經)
(三年斛聽耗一升五年已上二升)凡京官之祿發京倉以給(中書門下御史臺尚)
(書省殿中省内侍省九寺三監左右春坊詹事府京兆河南府並第一般上旬給十八衛諸王府率更家令㒒)
(寺京都緫監内坊並第二般中旬給諸公王府邑司東宫十率府九成官緫監兩京畿府官並第三般下旬給)
(餘司無額凖下旬)給公糧者皆承尚書省符(丁男日給米二升鹽二勺五撮妻妾)
(老男小則减之若老中小男元官及見驅使兼國子監學生鍼醫生雖未成丁亦依丁例)
鉤盾署令二人正八品上(漢少府属官有鉤盾令丞茂陵中書云鉤盾䆠者近署兵)
(器所造昭紀云帝初立年八歲耕于鉤盾弄田應劭云帝時幼未能親耕帝籍鉤盾䆠者近署故往試為弄田)
(後漢令六百石魏氏闕文晉大鴻臚属官有鉤盾令宋齊梁陳省其官後魏闕文北齊大司農統鉤盾令丞隋)
(司農統鉤盾署令三人掌薪芻及炭鵝鴨蒲蘭陂池藪澤之物皇朝令二人丞四人)
丞四人正九品上(漢有五丞後漢置一人四百石又有苑丞永安鴻池丞並隸鉤盾魏氏因)
(之隋鈎盾十二丞皇朝减置四人)
監事十人從九品下(後漢鉤盾令從官四十人晉鉤盾令置主簿錄事各一人)
鉤盾署令掌供邦國薪芻之事丞為之貳凡祭祀朝會
賓客享宴隨其差降而供給焉(凡京官應給炭五品已上日二斤蕃客在館第)
(一等人日三斤已下各有差其和市木橦一十六萬根每歲納寺如用不足以苑内蒿根柴兼之其京兆岐隴)
(州募丁七千人每年各輸作木橦八十根春秋二時送納若駕在都則扵河南府諸縣市之少尹一人與卿相)
(知檢察)凡孳生鵝鴨雞彘之属皆令官奴婢為課養之
導官署令二人八品上(秦漢少府属官有導官令丞主擇米以供祭祀及御饌導擇也)
(後漢属大司農令六百石丞三百石魏晉宋齊皆有令丞梁在七班之下為三品勲位陳因之後魏闕文北齊)
(及隋皆有令丞並属司農皇朝因之置令二人)
丞四人正九品上(秦漢魏皆有丞晉氏不置宋齊又置梁陳復省隋有五丞皇朝置四人)
監事十人從九品下(晉導官令置主簿錄事酒吏豉吏等北齊導官有御細部麴麫部典)
(庫部等倉督隋導官署有御細倉督麴麫等倉督)
導官署令掌供御導擇米麥之事丞為之貳凡九糓之
用有為糗糒有為麴蘗有為粉脂皆隨其精麤差其耗
損而供給之
太原永豐龍門監每倉監一人正七品下(漢書酈生云據敖倉之粟)
(又吳有海陵倉大司農属官有諸倉長丞後漢河南尹属官有滎陽糓倉長丞魏書有邸閣倉亦其事也東晉)
(有東倉石頭倉宋齊因之梁司農統左中右三部倉丞陳氏亦同後魏闕文北齊司農有梁州及石濟之水次)
(倉隋初漕關東之粟以實京邑衛州黎陽倉榮陽洛口倉洛州河陽倉陕州常平倉潼關渭南亦皆有倉以轉)
(運之各有監官皇朝因之)
丞二人從八品上
諸倉監各掌其倉窖儲積之事丞為之貳凡粟出給者
每一屋一窖盡賸者附計欠者隨事科徵非理欠損者
坐其所由令徵陪之凡出納帳歲終上于寺焉
司竹監監一人正七品下(漢官有司竹長丞魏晉河内淇園竹各置司守之官江左)
(省後魏有司竹都尉北齊後周並闕隋有司竹監及丞皇朝因之今在京兆鄠盩厔懷州河内縣)
副監一人正八品下
丞二人從八品上
司竹監掌植養園竹之事副監為之貳凡宫掖及百司
所須簾籠筐篋之属命工人擇其材幹以供之其笋則
以時供尚食歲終以竹功之多少為之考課
丞掌判監事
温泉湯監一人正七品下(辛氏三秦記云驪山西有温湯先以三牲祭乃得洗不祭)
(則爛人肉俗說云秦始皇與神女戲不以禮神女唾之生瘡始皇怖謝乃為出温泉洗之立愈抱朴子曰水有)
(温泉之湯池火有蕭丘之寒爓漢魏已来相承云能蕩邪蠲疫今在新豐縣西後周庾信有温泉碑皇朝置温)
(泉宫常所臨幸又京兆府藍田縣有石門湯岐州郁縣有鳳凰湯同州有北山湯河南府有陸渾湯汝州有廣)
(成湯天下諸州往往有之然地氣温潤殖物尤早卉木凌冬不凋蔬果入春先熟比之驪山多所不逮)
丞一人從八品上
温泉湯監掌湯池宫禁之事丞為之貳凡駕幸温湯其
用物不支所司者皆供之若有防堰損壊隨時脩築之
凡王公已下至扵庶人湯泉館室有差别其貴賤而禁
其踰越凡近湯之地潤黷所及瓜果之属先時而育者
必為之園畦而課其樹藝成熟則苞匭而進之以薦陵
廟
主簿一人從九品下
九成宫監掌檢校宫苑供進合鍊藥餌之事副監為之
貳
丞掌判監事
主簿掌印句檢監事
唐六典卷十九
