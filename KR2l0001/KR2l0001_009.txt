唐六典卷九唐張九齡等撰
中書省
中書省
中書令二人
中書侍郎二人
中書舍人六人
主書四人
主事四人
令史二十五人
書令史五十人
傳制十人
亭長十八人
掌固二十四人
修補制敕匠五十人
掌函掌案各二十人
右散騎常侍二人
右補闕二人
右拾遺二人
起居舍人二人
通事舍人十六人
集賢殿書院
學士
直學士
侍&KR0688;學士
修撰官
校理官
中使一人
孔目官一人
知書官八人
書直及寫御官一百人
搨書手六人
畫直八人
装書直十四人
造筆直四人
典四人
集賢殿學士
史館
史官
亭長二人
掌固六人
熟紙匠六人
匭使院
知匭使一人
判官一人
典二人
中書令二人正三品(周官内使掌王之八柄掌書王命盖中書之任也漢中書謁者令丞)
(属少府自武帝游宴後庭故用宦者司馬遷被腐刑之後爲中書令即其任也不言謁者省文也宣帝時任中)
(尚書官弘恭石顯皆宦者恭為令顯爲僕射元帝即位恭死顯代為中書令元帝以中人無外黨遂委以政事)
(事無大小皆因決白貴幸傾朝公卿已下畏之重足并迹成帝改中書謁者令曰中謁者令罷中書宦官更以)
(士人爲之漢書儀云頒贊尚書出入奏事秩千石後漢省獻帝時魏武爲魏王置秘書令典尚書奏事此又中)
(書之任也魏黃初改秘書令典尚書奏事為中書令又置監與令各一人秩並千石以秘書左丞劉放為中書)
(監右丞孫資爲中書令二人用事權自此重矣魏置監右於令故孟康目中書令遷中書監時以爲美也魏中)
(書典尚書奏事若密詔下州郡及邊將則不由尚書晉氏監令並第三品秩千石銅印墨綬進賢兩梁冠絳朝)
(服佩水蒼玉軺車監令掌贊詔命記會時事典作文書舊尚書并掌詔奏既有中書官而詔悉由中書官也故)
(荀勖從中書監爲尚書令人賀之乃發恚曰奪我鳳凰池何賀之有東晉朝更重其職多以諸公領之中興之)
(後以中書九任并入散騎省後復置之宋齊置監令品秩並同晉氏梁監增秩至中二千石令秩增二千石監)
(令並增秩至二品後定十八班監班第十五令班第十四陳氏監令品秩依梁中書分爲二十一局各掌尚書)
(諸曹總國機要而尚書唯聽受而已後魏置監令各一人孝文初定命中書監正第一品中書令正第二品中)
(太和末監從第二品令正第三品北齊依魏後周依周官春官府置内史中大夫二人堂王言盖比中書監令)
(之任後又增爲上大夫隋氏改中書省為内史省置内史省監令各一人尋廢監置令二人正第三品文帝廢)
(三公府寮令中書令與侍中知政事遂爲宰相之職煬帝十二年改為内書省武德初為内史省三年改為中)
(書省龍朔二年改省為西臺令爲右相咸亨元年復舊光宅二年改中書爲鳳閣令為内史神龍元年復舊開)
(元元年改為紫微令五年復舊)
中書令之職掌軍國之政令緝熙帝載綂和天人入則
告之出則奉之以釐萬邦以度百揆盖以佐天子而執
大政者也凡王言之制有七一曰册書(立后建嫡封樹藩屏寵命尊賢)
(臨軒僃禮則用之)二曰制書(行大賞罰授大官爵釐革舊政赦宥降虜則用之)三曰慰
勞制書(褒贊賢能勸勉勤勞則用之)四曰發日敕(謂後畫發日敕也增減官員廢置州)
(縣徵發兵馬除免官爵授六品以下官處流已上罪用庫物五百叚錢二百千倉粮五百石奴婢二十人馬五)
(十疋牛五十頭羊五百口已上則用之)五曰敕旨(謂百司承旨而為程式奏事請施行者)六
曰論事敕書(慰諭公卿誡約臣下則用之)七曰敕牒(隨事承旨不易舊興則用之)
皆宣署申覆而施行焉(尚書有典謨訓誥誓命之書皆帝王詔制記于簡策者也蔡邕)
(獨斷稱漢制天子之書一曰策書二曰制書三曰詔書四曰戒敕策者以簡爲之其制長三尺短者半之其次)
(一長一短兩編下附篆書題年月日稱皇帝曰以命諸侯王三公制書帝者制度之命也其文曰制詔三公赦)
(令贖令之属是也近道印付使遠道皆璽封尚書令即准赦贖令召三公詣朝堂受制書司徒露布州郡詔書)
(有三品其文曰告某官某官如故事是為詔書羣臣有所奏請尚書令奏下之有制詔天子答之曰可以為詔)
(書羣臣有所奏請無尚書令奏制曰之字則答曰巳奏如書本官下所當至亦曰詔戒書戒敕刺史太守及三)
(邊營官被敕文曰有詔敕某官是為戒敕自魏晉以後因循有冊書詔敕總名曰詔皇朝因隋不改天后天授)
(元年以避諱改詔為制今冊書用簡制書勞慰制書發日敕用黃麻紙敕旨論事敕及敕牒用黃藤紙其敕書)
(頒下諸州用絹)凡大祭祀羣神則從升壇以相禮亨宗廟則從
升阼階親征纂嚴則使戒敕百寮册命親賢臨軒則使
讀冊若命之于朝則宣而授之凡册太子則授璽綬凡
制詔宣傳文章獻納皆授之於記事之官
中書侍郎二人正四品上(按環濟要略漢置中書掌密詔有令僕丞郎漢舊儀云置)
(中書領尚書事掌匃奴營部一郎民曹一郎謁者一郎魏黃初中書置監令又置通事郎次黃門郎即中書侍)
(郎之任也魏志明帝詔舉中書郎謂盧毓曰得人與否在盧生耳又司思直王辟王伯輿擢為中書侍郎則其)
(名起於魏氏晉令中書侍郎四人品第四給五時朝服進賢一梁冠晉氏每一郎入直西省專掌詔草更直省)
(五日從駕則正直從次直守東晉又改為通事郎尋復舊宋齊並同晉氏梁功高者一人主直内事秩千石班)
(第九陳依梁後魏置四人初正第四品上太和末從第四品上北齊因之後周依春官府置小内史下大夫二)
(人盖比中書侍郎之任也隋初改為内史省侍郎置四人正第四品下煬帝二年減二員十二年改為内書侍)
(郎皇朝改為内史侍郎武德三年改為中書侍郎龍朔咸亨光宅神龍開元並隨省改復)
中書侍郎掌貳令之職凡邦國之庶務朝廷之大政皆
參議焉凡臨軒冊命大臣令為之使則持冊書以授之
(若自内冊則以冊書授使者冊后則奉琮璽及綬冊太子則奉璽皆以授使者)凡四夷來朝臨
軒則授其表䟽升于西階而奏之若獻贄幣則受之以
授於所司
中書舍人六人正五品上(魏氏中書置通事一人掌呈奏案草魏志云明帝時有通)
(事劉泰是也高貴鄉公正始中改為通事舍人尋又改為通事侍郎則猶兼侍郎之任也晉書百官志云晉初)
(中書舍人通事各一人至東晉合為一職謂之通事舍人專掌呈奏後復省之而以侍郎兼其職晉令中書通)
(事舍人品第七絳朝服武冠宋初又置通事舍人四人品亦同晉氏入直閣内出宣詔命而侍郎之任輕矣齊)
(武永明立中書通事舍人四人各住一省時謂之四戶既總重權勢傾天下會熒惑入太微太史奏宜修祈禳)
(之禮太尉王儉謂之曰天文乖忤此由四戶帝納之不能改也而梁氏秩四百石品第八梁用人殊重簡以才)
(能不限資地多以地官兼領並入閣内專掌中書詔誥猶兼呈奏之事故裴子野以中書侍郎鴻臚卿常兼中)
(書通事舍人别敕之詔誥自魏晉詔誥皆中書令及中書侍郎掌之至梁始舍人爲之其後除通事直曰中書)
(舍人陳氏置五人餘同梁氏後魏第六品上史闕其員北齊置十人品同魏氏並掌詔誥後周春官府置小史)
(上士二人此其任也隋初改曰内史舍人置八人專掌詔誥正第六品上開皇三年加從第五品上煬帝三年)
(減置四人十二年改曰尚書舍人皇朝改曰内史舍人武德三年改曰中書舍人龍朔咸亨光宅神龍開元並)
(随省改復)
中書舍人掌侍奉進奏參議表章凡詔旨制敕及璽書
册命皆按典故起草進畫既下則署而行之其禁有四
一曰漏洩二曰稽緩三曰違失四曰妄誤所以重王命
也制敕既行有誤則奏而改正之凡大朝會諸方起居
則受其表状而奏之國有大事若大克捷及大祥瑞百
僚表賀亦如之凡冊命大臣于朝則使持節讀册命命
之凡將帥有功及有大賓客皆使以勞問之凡察天下
冤滯與給事中及御史三司鞫其事凡有司奏議文武
考課皆預裁焉(按今中書舍人給事中每年各一人監考内外官使其中書舍人在省以年深)
(者為閣老兼判本省雜事一人專掌畫謂之知制誥得食政事之食餘俱分署制敕六人分押尚書六司凡有)
(章表皆商量可否則與侍郎及令連署而進奏其掌畫事繁或以諸司官兼者謂之兼制誥)
主書四人從七品上(周官天官有司書中士四人鄭注云主會計之簿書掌邦國六典以)
(法九職盖此主書之任也王道秀百官春秋初晉中書置主書用武官宋文帝改用文吏齊氏尚書置主書令)
(史梁氏不置陳氏中書置主書十人去令史之名後魏中書有主書令史八人從第七品上北齊十人從八品)
(上天保中文宣躬親政事主書令史頗亦受委並得奏事文宣曾立看主書令史題署嫌其遲語云但主書何)
(須復著令史二字也即以去之至武成河清初左丞劾其輒改吏稱皆云文宣口敕尋属新令初頒遂去令史)
(之字文宣之代雖曰委任用人猶輕至孝昭武成召引才學之士荀士遜李得林樊孝廉為之頗曰清舉猶未)
(有灼然子弟屈為此職隋氏中書主書亦有令史字置十人正第九品上用人益輕煬帝三年改減為四人皇)
(朝因之流外入流累轉為之)
主事四人從八品下(魏氏所置歴宋齊中書並置主事品並第八梁中書令史二人品第)
(八陳氏及後魏北齊並不置隋初諸臺省並置主事令史皆正第九品上煬帝三年並去令史之名前代用人)
(皆輕而隋氏雜用士人為之故顔慜楚文學名家為内史主事尋罷士人皇朝並用流外入流累轉為之舊令)
(從九品上開元二十四年敕進入八品)
令史二十五人書令史五十人(魏置中書令史品第八晉氏品第九宋氏品第)
(八齊中書令史品第六梁中書令史八人書令史十二人品皆第九陳氏中書吏不置令史後魏北齊中書竝)
(有令史自前代以來令史皆有品秩至隋開皇初始降為流外行署)
右散騎常侍二人從三品(故事已詳於左省顯慶二年置龍朔二年改為右常侍咸)
(亨元年復故)
右散騎常侍掌如左散騎常侍之職
右補闕二人從七品上(廢置已詳門下省左補闕注)
右拾遺二人從八品上(已詳左拾遺注)
右補闕拾遺掌如左補闕拾遺之職
起居舍人二人從六品上(起居舍人因起居注而名官焉古者人君言則右史書之)
(即其任也其設官㳂革起居郎注詳焉隋煬帝三年減内史舍人四員置起居舍人二人從第六品上次内史)
(舍人下始以虞世南蔡允恭為之皇朝因之貞觀二年省顯慶二年又置龍朔二年改為右史咸亨元年復故)
(天授元年又改為右史神龍元年復故)
起居舍人掌修紀言之史錄天子之制誥德音如記事
之制以紀時政之損益(自永徽以後起居唯得對仗承旨仗下之後謀議皆不得預聞)
(長夀元年文昌左丞姚璹知政事以為帝王謨訓不可遂無紀述若不宣自宰相史官無從得書遂表請仗下)
(所言軍國政要即宰相一人專知撰錄號為時政記每月送史館自後因循錄付兩省起居使編錄焉)季
終則授之於國史
通事舍人十六人從六品上(通事舍人即秦之謁者漢書百官表云謁者掌賓贊)
(受事員七十人秩比六百石有僕射秩比千石舊儀云謁者有缺選郎中美䰅眉大音者補後漢百官志和帝)
(時陳羣何熙為謁者僕射贊拜殿中音動左右後漢有常侍謁者五人謁者三十五人二漢謁者臺並隸光禄)
(勲魏置謁者十人晉武帝省僕射以謁者并蘭臺晉初之置舍人通事各一人隸中書東晉令舍人通事兼謁者)
(任通事舍人之名自此始也宋武帝置謁者僕射領謁者十八人齊因之梁置謁者十人亦隸謁者臺陳亦有)
(之後魏謁者從第五品中北齊謁者三十人正第九品下隋初罷謁者官置通事舍人十六人從六品上開皇)
(三年增舊為三十四員又置謁者臺改通事舍人為通事謁者創置四方館於建國門外隸鴻臚寺以待四方)
(使者皇朝廢謁者臺改謁者為通事舍人隸四方館属中書省)通事舍人掌朝見引納
及辤謝者於殿廷通奏(京官文武職事五品已上假使去皆奏辤来皆奏見其六品已)
(下奉勑差使亦如之外官五品已上假使至京及經京過若新授及駕行在三百里内過並聽辭見)凡近
臣入侍文武就列則引以進退而告其拜起出入之節
凡四方通表華夷納貢皆受而進之(若有大詔令則承旨以宣示百察)
凡軍旅之出則受命慰勞而遣之既行則每月存問將士
之家以視其疾苦凱還則郊迓之皆復命凡致仕之臣
與邦之耋老時廵問亦如之
集賢殿書院(開元十三年所置漢魏以来其職具秘書省梁武帝於文德殿内列蔵衆書北齊有)
(文林館學士後周有麟趾殿學士皆掌著述隋平陳之後寫書正副二本蔵於宫中其餘以實秘書外閣煬帝)
(於東都置觀文殿東西廂貯書自漢延熹至今皆秘書掌圖籍而禁中之書或時有焉及太宗在藩邸有秦府)
(學士十八人其後崇文館弘文館皆有學士則天時亦有殊英學士皆其任也今上即位大收羣書以廣儒術)
(自開元五年於乾元殿東廊下寫四部書以充内庫乃令右散騎常侍褚無量秘書監馬懷素搃其事置刊定)
(官四人以一人判事其後因之六年駕幸東京七年於麗正殿安置為修書使褚馬既卒元行冲為使尋以張)
(說代之八年置校理二十人十二年駕幸東都於命婦院安置十三年召學士張說等宴於集僊殿於是改名)
(集賢殿修書所為集賢殿書院五品已上為學士六品已下為直學士以說為大學士知院事說累讓大字詔)
(許之其後更置修撰校理官只有待制官名其来尚矣漢朱買臣待詔公車公車衞尉之属宫掌天下之上書)
(東方朔劉向王褒賈肙之等待詔金馬門官署門也今之待制即其事焉)
學士(五品以上為學士每以宰相為學士者知院事初張說為中書令知院制以右常侍徐堅副之自爾)
(常以近密官為副兼判院)
直學士(六品以下為直學士並開元十三年置)
侍講學士(開元初褚無量馬懷素侍講禁中為侍讀其後康子元等為侍講學士)
修撰官校理官(同直學士無常員以佗官兼之又有留院官檢討官皆以學術别勑留之)
中使一人(自乾元殿寫書則直知出入宣傳進奏掌同宫禁)
孔目官一人(開元五年置)
知書官八人(開元五年置漢劉歆總羣書而為七略凡三萬三千九十卷遭王莽董卓之亂掃地)
(皆盡魏氏採掇遺亡至晉總括羣書凡二萬九千九百四十五卷惠懷之後靡有孑遺東晉所存三千一十四)
(卷至宋謝靈運造四部目錄凡四千五百八十二卷其後王儉復造目錄凡萬五千七十四卷齊王亮謝朏四)
(部書目凡萬八千一十卷齊末兵火延燒秘閣經籍煨燼梁帝克平侯景收公私經籍歸于江陵凡七萬餘卷)
(周師入郢咸自焚之周武保定中書盈萬卷平齊所得纔至五千隋秘書監牛弘請分遣使者搜訪異書平陳)
(之後經籍漸僃凡三萬餘卷煬帝寫五十副本分為三品大唐平王世充收其圖書泝河西上多有漂没存者)
(猶八萬餘卷自是圖籍在秘書今秘書弘文史館司經崇文皆有之集賢所寫皆御本也書有四部一曰甲為)
(經二曰乙為史三曰丙為子四曰丁為集故分為四庫每庫二人知寫書出納名目次序以僃檢討焉四庫之)
(書兩京各二本共二萬五千九百六十一卷皆以益州麻紙寫其京庫書鈿白牙軸黃帶紅牙籖史庫書鈿青)
(牙軸縹帶綠牙籖子庫書彫紫檀軸紫帶碧牙籖集庫書綠牙軸朱帶白牙籖以為分别)
書直及寫御書一百人(開元三年十二月勅於秘書省昭文館兼廣召諸色能書者充)
(皆親經御簡後又取前資常選三衛散官五品以上子孫各有年限依資甄叙至十九年敕省官為直院也)
榻書手六人(乾元殿初置二人開元十四年奏加至六人取人及有官同有院)
書直八人(開元七年勅緣修雜圖訪取二人八年又加六人十九年院奏定為直院)
装書直十四人(開元六年置八人七年更加十人十九年八月減四人)
造筆直四人(開元六年置)
典四人(開元五年置二人九年加二人)
集賢院學士掌刊緝古今之經籍以辨明邦國之大典
而&KR0879;顧問應對凡天下圖書之遺逸賢才之隐滯則承
旨而徵求焉其有籌策之可施於時著述之可行於代
者較其才藝考其學術而申表之凡承旨撰集文章校
理經籍月終則進課于内歲終則考最于外(開元八年十月敕學)
(士等入經三年已上為年深若校理精勤紕繆多正及不能詳覈無所發明委修書使錄奏别加褒貶)
史館史官(周有太史小史内史外史而諸侯之國亦置史官又春秋國語引周志及鄭書之說推尋)
(事迹以當時記事各有職司其後陵夷史官放絶秦滅先王之典其制莫存至漢武始置太史命司馬談為之)
(時天下計書先上太史副上丞相談乃據左氏國語代本戰國策楚漢春秋接其後事成一家之言談卒其子)
(遷又爲太史嗣成其事名曰史記遷卒後好事者若馮商劉歆揚雄等亦頗著述漢末扶風班彪綴後傳數十)
(篇彪卒其子固續成其志名曰漢書後漢明帝又召固入東觀與陳宗尹敏孟冀共成光武本紀其後劉珍劉)
(毅劉陶伏無忌黃景等相次著述東觀所撰書謂之東觀漢記然皆佗官兼領史職至魏明帝太和中始置著)
(作郎及佐郎隸中書省專掌國史至晉惠帝元康二年改隸秘書省歴宋齊梁陳後魏並置著作隸秘書省北)
(齊因之代亦謂之史閣亦謂之史館史閣史館之名自此有也故北齊邢子才作詩酬魏收冬夜直史館是也)
(後周有著作上士中士掌國史隸春官府隋氏曰著作曹掌國史隸秘書省皇朝曰著作局貞觀初别置史館)
(於禁中專掌國史以佗官兼領或卑品有才亦以直館焉)
史官掌修國史不虛美不隐惡直書其事凡天地日月
之祥山川封域之分昭穆繼代之序禮樂師旅之事誅
賞廢興之政皆本於起居注以為實錄然後立編年之
體為褒貶焉既終則蔵之于府
匭使院知匭使一人(垂拱元年置常以諫議大夫及補闕拾遺一人為使專知受状以逹)
(其事事或要者當時處分餘出付中書及理匭使據状申奏理匭使常以御史中丞及侍御史一人為之)
知匭使掌申天下之冤滯以逹萬人之情状立匭之制
一房四面各以方色東曰延恩懷材抱器希於聞逹者
投之南曰招諫匡正補過裨於政理者投之西曰申冤
懷冤負屈無辜受刑者投之北曰通玄獻賦作頌諭以
大道及涉於玄象者投之(初置有四門其制稍大難於往来後遂小其制度同為一)
(匭依方色辨之)其匭出以辰前入以未後
唐六典卷九
