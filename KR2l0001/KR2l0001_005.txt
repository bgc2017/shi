唐六典卷五唐張九齡等撰
尚書兵部
兵部尚書一人
侍郎二人
郎中二人
員外郎三人
主事四人
令史三十七人
書令史六十人
制書令史十三人
甲庫令史十二人
亭長八人
掌固十二人
職方郎中一人
員外郎一人
主事二人
令史四人
書令史九人
掌固四人
駕部郎中一人
員外郎一人
主事三人
令史十人
書令史二十四人
掌固四人
庫部郎中一人
員外郎一人
主事二人
令史七人
書令史十五人
掌固四人
兵部尚書一人正三品(周官夏官卿也漢置五曹未有主兵之任也魏始置五兵尚書)
(謂中兵外兵騎兵别兵都兵也晉太始中省五兵尚書太康中又置七兵尚書以舊五兵尚書中兵外兵分為)
(左右東晉及宋又為五兵孝武大眀二年又省之順帝昇眀元年又置歴齊梁陳後魏北齊皆置五兵尚書後)
(周依周官置大司馬卿一人隋改為兵部尚書皇朝因之龍朔二年改為司戎太常伯咸亨元年復為兵部尚)
(書光宅元年改為夏官尚書神龍元年復故)
侍郎二人正四品下(周官夏官小司馬中大夫也漢以來尚書侍郎今郎中之任也後周)
(依周官隋煬帝置兵部侍郎皇朝因之龍朔二年改為司戎少常伯咸亨元年復為兵部侍郎總章元年增置)
(一員光宅神龍並隨曹改復)
兵部尚書侍郎之職掌天下軍衛武官選授之政令凡
軍師卒戍之籍山川要害之圖廐牧甲仗之數悉以咨
之其屬有四一曰兵部二曰職方三曰駕部四曰庫部
尚書侍郎總其職務而奉行其制命凡中外百司之事
由於所屬咸質正焉凡選授之制每歲孟冬以三旬會
其人去王城五百里集於上旬千里之内集於中旬千
里之外集於下旬以三銓領其事一曰尚書銓二曰東
銓三曰西銓(尚書為中銓兩侍郎分為東西銓)以五等閱其人一曰長
朵二曰馬射三曰馬槍四曰步射五曰應對以三竒拔
其選一曰驍勇二曰材藝三曰可為綂領之用其尤異
者登而任之否則量以退焉然後據其狀以覈之考其
能以進之所以錄深功拔竒藝備軍國綜勲賢也五品
已上皆奏聞而制授焉六品已下則量資注擬其在軍
鎮要籍不得赴選委節度使銓試具等第以申焉其三
竒五等之選有殊尤者得令宿衛(其宿衛皆帶本官以充)其選人
有自文資入者取少壯六尺以上材藝超絶考試不堪
還送吏部凡官階注擬團甲進甲皆如吏部之制凡大
選終於季春之月所以審名實之銓綜備戎仗之物數
以戒軍令而振國容焉
郎中二人從五品上(周官大司馬屬官有軍司馬下大夫蓋郎中之任也魏有五兵郎曹)
(皆置郎中晉有七兵皆置郎中宋有中兵外兵騎兵元嘉已後省騎兵齊因之梁陳有左中兵右中兵左外兵)
(右外兵騎兵郎曹皆置侍郎亦郎中任也後魏北齊有左中兵右中兵左外兵右外兵都兵郎曹並置郎中後)
(周依周官隋初始置兵部郎曹置侍郎一人煬帝除侍字又改為兵曹郎武德初依隋三年改為兵部郎中龍)
(朔二年改為司戎大夫咸亨光宅神龍並隨曹改復)
員外郎二人從六品上(周官大司馬屬官輿司馬上士後周依焉蓋員外之任也隋開)
(皇六年置兵部員外郎煬帝改為兵曹承務郎皇朝改為兵部員外郎龍朔二年改為司戎員外郎咸亨光宅)
(神龍並隨曹改復)
主事四人從八品下(隋煬帝初置為從九品下開元二十四年勑改為八品)
郎中一人掌考武官之勲祿品命以二十有九階承而
叙焉從一品曰驃騎大將軍(漢有驃騎將軍霍去病後漢有東平王蒼魏有王㫤)
(晉有紀瞻王駿並為之齊職儀云驃騎品秩第二金章紫綬武冠絳朝服佩水蒼玉梁官品令雜號將軍一百)
(二十五分為二十四班班多者為貴驃騎班第二十四陳品第一秩中二千石後魏職品令第二後周驃騎大)
(將軍九命隋官品令驃騎正四品皇朝定令為武散官從一品)正二品曰輔國大將軍
(魏甲辰令晉官品令梁官品令輔國將軍並第三品後魏從第三品後周七命隋從六品下皇朝改焉)從
二品曰鎮軍大將軍(魏志曰文帝以陳羣為鎮軍大將軍秩二千石晉公卿秩云楊駿胡)
(奮並領鎮軍將軍齊職儀云品第三後周八命隋並六品下皇朝改焉)正三品曰冠軍大
將軍(史記曰楚義帝以宋義為卿子冠軍漢武帝以霍去病功冠三軍封冠軍侯其名起於此也魏以文)
(欽為冠軍將軍齊職儀云品秩第三晉令云金章紫綬給五時服武冠佩水蒼玉梁令第三品陳品第四秩中)
(二千石隋令正六品下皇朝改焉)懷化大將軍(皇朝所置以授蕃官)從三品曰雲
麾將軍(梁班第十八陳品第四秩中二千石)歸德將軍(皇朝所置以授蕃官)正四品
上曰忠武將軍(梁班第十九陳品第四秩中二千石)正四品下曰壯武將
軍(梁大通三年又置二百四十二號將軍為四十四班壯武班第十六陳品第六秩二千石)從四品
上曰宣威將軍(皇朝所置)從四品下曰眀威將軍(梁班第十二後魏職)
(品令正六品上)正五品上曰定遠將軍(梁班第十二也諸將軍亦為二十四班止施於)
(外國定遠班第十二)正五品下曰寧遠將軍(梁官品令寧遠將軍正五品)從五
品上曰游騎將軍(魏甲辰令游騎將軍第四品陳秩二千石)從五品下曰游
擊將軍(漢書曰武帝以蘇建韓說為游擊將軍後漢記云光武以鄧晨為游擊將軍晉官品令游擊將)
(軍四品陳秩二千石)正六品上曰昭武校尉下曰昭武副尉從六
品上曰振威校尉下曰振威副尉正七品上曰致果校
尉下曰致果副尉從七品上曰翊麾校尉下曰翊麾
副尉正八品上曰宣節校尉下曰宣節副尉從八品
上曰禦武校尉下曰禦武副尉正九品上曰仁勇校尉
下曰仁勇副尉從九品上曰陪戎校尉下曰陪戎副尉
(漢書百官表校尉皆二千石武帝置隋朝改為散官皇朝因之)凡懷化歸德將軍量配
於諸衛上下其餘並兵部定其番第(五百里内七番一千里内八番二千)
(里内十番二千里外十二番並一月上四品已下九品已上於兵部上下五百里内四番一千里内五番二千)
(里内六番二千五百里七番三千里内八番各一季上三千里外免番隨須追集也)番滿者六品
已下並聽預簡選量其才能或留本司或送吏部五品
已上者則奏聞凡叙階之法一如文散官之制凡天下
之府五百九十有四有上中下並載於諸衛之職凡應
宿衛官各從番第諸衛將軍中郎將郎將及諸衛率副
率千牛備身備身左右太子千牛并長上折衝果毅應
宿衛者並一日上兩日下諸色長上若司階中候司戈
執戟並五日上十日下諸應外職掌押當及分司者則
年支焉若左右羽林將軍每夜各一人更直中郎將郎
將亦如之長人長上每日上隨仗下(長人取六尺六寸已上厚闊者四十)
(人分左右監門衛滿四考依出身例授武散官依舊長上)蕃人任武官者並免入宿
任三衛者配元武門上一日上兩日下配南衙者長番
每年一月上凡千牛備身備身左右及太子千牛皆取
三品已上職事官子孫四品清官子儀容端正武藝可
稱者充五考本司隨文武簡試聽選(如階應入武品折其一考四品謂諸)
(司侍郎左右庶子)凡殿中省進馬取左右衛三衛高蔭簡儀容
可觀者補充分為三番上下考第簡試同千牛例僕寺
進馬亦如之凡勲官十有二等(並載於司勲之職)皆量其遠邇
以定其番第(五百里内五番一千里内七番一千五百里内八番二千里内十番二千里外十二)
(番各一月上每上或分配諸司上州及都督府番别各聽留六十人中州四十五人下州三十五人分配監當)
(城門倉庫亦量於數内通融配給當州人少者任取五十已上五十九已下及輕疾丁充並五番上皆一月)
五品已上四年七品已上五年多至八年年滿簡送吏
部不第者如初無文聽以武選凡左右衛親衛勲衛翊
衛及左右率府親勲翊衛及諸衛之翊衛通謂之三衛
擇其資蔭高者為親衛(取三品已上子二品已上孫為之)其次者為勲
衛及率府之親衛(四品子三品孫二品已上之曾孫為之)又次者為翊衛
及率府之勲衛(四品孫職事五品子孫三品曾孫若勲官三品有封者及國公之子為之)又
次者為諸衛及率府之翊衛(五品已上并柱國若有封爵兼帶職事官為之)又
次者為王府執仗執乘(散官五品已上子孫為之)凡三衛皆限年二
十歲已上每歲十一月已後本州申兵部團甲進甲盡正
月畢(其入衛雜配並注甲長定不得移改)量遠邇以定其番第(五百里内五番一千)
(里内七番一千里外八番各一月上三千里外九番各倍其月)應補之人周親已上有
犯刑戮者配令兵部上下凡諸衛及率府三衛貫京兆
河南蒲同華岐陜懷汝鄭等州皆令番上餘州止納資
而已(應納資者每年九月一日於本貫及寄住處輸納本貫挾名錄申兵部)凡左右衛之
三衛分為五仗一曰親仗二曰供奉仗三曰勲仗四曰
翊仗五曰散手仗每月各配三十六人而上下焉其五
仗上下及引駕細引考以五左右衛之他職掌及左右
率府之勲衛考以六(左右率府之三衛帖五仗上下者亦五考)諸衛及率府
之翊衛考以八考滿兵部校試有文堪時務則送吏部
無文則加其年階以本色遷授若有才用考内得補主
帥及監門校尉直及凡左右衛左右率府三衛經三考
已上者得補引駕細引考滿簡試如三衛(三衛違蕃者徵資一千五)
(百文仍勒陪番有故者免徵資三番不到注里毁奪告身有故者亦陪番)凡王公已下皆有
親事帳内(六品七品子為親事八品九品子為帳内)限年十八已上舉諸州
率萬人已上充之(親王嗣王郡王開府儀同三司及三品已上官帶勲者差以給之並本貫)
(納其資課皆從金部給付)皆限十周年則聽其簡試文理高者送吏
部其餘留本司全下者退還本邑凡兵士隸衛各有其
名左右衛曰驍騎左右驍衛曰豹騎左右武衛曰熊渠
左右威衛曰羽林左右領軍衛曰豹騎左右金吾衛曰
依飛東官左右衛率府曰射乘左右司禦率府曰旅賁
左右清道率府曰直盪緫名為衛士皆取六品已下子
孫及白丁無職役者點充凡三年一簡點成丁而入六
十而免量其遠邇以定番第(百里内五番五百里外七番一千里外八番各一月)
(上二千里外九番倍其月上若征行之鎮守者免番而遣之)凡衛士各立名簿具三
年已來征防若差遣仍定優劣為三等每年正月十日
送本府印訖仍錄一通送本衛若有差行上番折衝府
據簿而發之(若征行及使經兩番已上者免兩番兩番已上者並二番其不免番還日即當番者)
(免上番)凡差衛上征戍鎮防亦有團伍其善弓馬者為越
騎團餘為步兵團主帥已下統領之火十人有六䭾馬
(若無馬鄉任備驢騾及牛)若父兄子弟不併遣之若祖父母父母老
疾無兼丁免征行及番上其居常則皆習射唱大角歌
番集之日府官率而課試凡左右金吾衛有角手諸衛
有弩手左右羽林軍有飛騎及左右萬騎彍騎天下諸
軍有健兒(舊健兒在軍皆有年限更來往頗為勞弊開元二十五年勑以為天下無虞宜與人休息)
(自今已後諸軍鎮量閑劇利害置兵防健兒於諸色征行人内及客戶中召募取丁壯情願充健兒長住邊軍)
(者每年加常例給賜兼給永年優復其家口情願同去者聽至軍州各給田地屋宅人頼其利中外獲安是後)
(州郡之間永無徵發之役矣)皆定其籍之多少與其番之上下(其所取人)
(並具於本衛)每季上中書門下凡關内團結兵京兆府六千
三百二十七人同州六千七百三十六人華州五千二
百二十三人蒲州二千七百三十五人(選丁戶殷贍身材強壯者充之)
(免其征賦仍許在家常習弓矢每年差使依時就試)秦成岷渭河蘭六州有高麗
羌兵(皆令當州上佐一人專知統押每年兩度教練使知部伍如有警急即令赴援諸州城傍子弟亦常)
(令教習每年秋集本軍春則放散)黎雅松翼茂五州有鎮防團結兵(並領)
(刺史自押領若須防遏即以上佐及武官充)凡天下諸州差兵募取戶殷丁
多人材驍勇選前資官勲官部分強眀堪統攝者節級
權補主帥以領之其義征者别為行伍不入募人之營
凡軍行噐物皆於當州分給之如不足則自備貧富必
以均焉凡諸州諸府應行兵馬之名簿噐物之多少皆
申兵部軍散之日亦錄其存亡多少以申而勘會之凡
諸道廻兵糧糒之物衣資之費皆所在州縣分而給之
郎中一人掌判簿以緫軍戎差遣之名數凡天下之節
度使有八其一曰關内朔方節度使其統有單于安北
東受降城中受降城西受降城豐安軍定遠城皆屬焉
其二曰河東節度使其統有大同横野岢嵐三軍雲州
守捉使屬焉其三曰河北幽州節度使其統有經略平
盧静塞威武清夷横海高陽唐興恒陽北平十軍安東
鎮守渝關守捉北平守捉三使屬焉其四曰河西節度使
其統有赤水大斗建康玉門墨離豆盧六軍新泉守捉
甘州守捉肅州鎮守三使屬焉其五曰隴右節度使其
統有臨洮河源白水安人積石莫門振武七軍平夷五
門富耳藍州平戎綏和五守捉使皆屬焉其六曰劒南
節度使其統有昆眀軍松州當州防禦卭崍守捉姚嶲
州經略四使屬焉其七曰磧西節度使其統有安西疎
勒于闐焉耆為四鎮經略使又有伊吾瀚海二軍西州
鎮守使屬焉其八曰嶺南節度使其統有廣桂邕容安
南等五府經略使若諸州在節度内者皆受節度焉其
福州經略使登州平海軍則不在節度之内凡親王緫
戎則曰元帥文武官緫統者則曰緫管以奉使言之則
曰節度使有大使焉有副大使焉有副使焉有判官焉
若大使加旌節以統軍置木契以行動凡將帥出征兵
滿一萬人已上置長史司馬倉曹胄曹兵曹參軍各一
人五千人已上減司馬諸軍各置使一人五千人已上
置副使一人萬人已上置營田副使一人每軍皆有倉
曹兵曹胄曹參軍各一人(赤水臨洮河源等軍加胄曹參軍一人朔方五城各加胄)
(曹參軍一人)其横海高陽唐興恒陽北平等五軍皆本州刺
史為使(其兵各一萬人十月已後募分為三番教習五千人置緫管一人以折衝充一千人置子將一)
(人以果毅充五百人置押官一人别將及鎮戎官充)凡鎮皆有使一人副使一人
萬人已上置司馬倉曹兵曹參軍各一人五千人已下
減司馬凡諸軍鎮每五百人置押官一人一千人置子
緫管一人五千人置緫管一人凡諸軍鎮使副使已上
皆四年一替緫管已上六年一替押官隨兵交替(副使緫管)
(取折衝已上官充子將已上取果毅已上充)凡諸軍鎮大使副使已上皆有
傔人别奏以為之使大使三品已上傔二十五人别奏
十人(四品五品傔逓減五人别奏逓減二人)副使三品已上傔二十人别
奏八人(四品五品傔逓減四人别奏逓減二人)緫管三品已上傔十八人
别奏六人(四品五品傔逓減三人别奏逓減二人)子緫管四品已上傔十
一人别奏三人(五品六品傔逓減二人别奏逓減一人)若討擊防禦遊奕
使副使傔准品各減三人别奏各減二人緫管及子緫
管傔准品各减二人别奏各減一人若鎮守已下無副
使或隸屬大軍鎮者使已下傔奏並四分减一所補傔
奏皆令自召以充(若府鎮戌正員官及飛騎三衛衛士邊州白丁皆不在取限)凡車
駕在京即東都南北衙皆置左右屯營别立使以充之
若車駕在都則京城亦如之(北都准此)凡大將出征皆告廟
授斧鉞辭齊太公廟辭訖不反宿於家臨軍對寇士卒
不用命並得專行其罰既捷及軍未散皆會衆而書勞
與其費用執俘折馘之數皆露布以聞乃告太廟元帥
凱旋之日天子遣使郊勞有司先獻捷於太廟又告齊
太公廟(諸軍將若須入朝奏事則先狀奏聞)
員外郎一人掌貢舉及諸雜請之事凡應舉之人有謀
略(謂嫻兵法)才藝(謂有勇技)平射(謂善能今矢發平直十發五中五居其次為上第三中七居其)
(次為下第)筒射(謂善及遠而中十發四中六居其次為上第三中七居其次為下第不及此者為不第)
皆待命以舉非有常也若州府歲貢皆孟冬隨朝集使
以至省勘責文狀而引試焉亦與計科偕有二科一曰
平射(試射長垜三十發不出第三院為第)二曰武舉其試用有七一曰射
長垜(入中院為上入次院為次上入外院為次)二曰騎射(發而並中為上或中或不中為次上)
(緫不中為次)三曰馬槍(三柭四柭為上二柭為次上一柭及不中為次)四曰步射射
草人(中者為次上雖中而不法雖法而不中者為次)五曰材質(以身長六尺已上者為次上已)
(下為次)六曰言語(有神彩堪充領者為次上無者為次)七曰舉重(謂翹關率以五次為)
(上第)皆試其高第者以奏聞其科第之優劣(謂平射筒射之上第者前)
(資見任見選聽減一次上與官勲散衛官五品已上官子孫帖仗二年而選次第者其應選則據資優直處分)
(應帖仗則三年而選庶人之上等亦帖仗其年比次第庶人次第又加二年武貢之第者勲官五品已上并三)
(衛執仗乘若品子年考已滿者並放選勲官六品已上并應宿衛人及品子五考已上者並授散官謂軍士戰)
(官令並帖仗然後授散官)勲獲之等級(謂軍士戰功之等級若牢城若戰第一等酬勲三轉第二)
(第三等差減一轉凡破城陣以少擊多為上陣數略相當為中陣以多擊少為下陣轉倍以上為多少常據賊)
(數以十分率之殺獲四分已上為上獲二分已上為中獲一分已上為下獲凡上陣上獲第一等酬勲五轉上)
(陣中獲中陣上獲第一等酬勲四轉上陣下獲中陣中獲下陣上獲第一等酬勲三轉其第二第三等各逓降)
(一轉中限下獲下陣中獲第一等酬勲兩轉第二等三等并下陣下獲各酬勲一轉其雖破城陣殺獲不成分)
(者三等陣各酬勲一轉其跳盪功不在降限凡臨陣對寇矢石未交先鋒挺入賊徒因而破者為跳盪其次先)
(鋒為降者為降功凡酬功者見任前資常選為上資文武散官衛官勲官五品已上為次資五品子孫上柱國)
(柱國子勲官六品已下諸色有番考人為下資白丁衛士雜色人為無資凡跳盪人上資加兩階即優與處分)
(應入三品五品不限官考次資即優與處分下資優與處分無資稍優與處分其殊功第一等上資加一階優)
(與處分應入三品五品減四考次資優與處分下資稍優與處分無資放選殊功第二等上資優與處分次資)
(稍優與處分下資放選無資常勲外加三轉殊功第三等上資稍優與處分次資放選下資應簡日放選無資)
(常勲外加兩轉若破國王勝事愈常格或斬將搴旗功效尤異雖不合格並委軍將臨時錄奏)皆審其
實而授叙焉
員外郎一人掌選院謂之南曹每歲選入有解狀簿書
資歴考課必由之以覈其實乃上三銓進甲則署焉
職方郎中一人從五品上(周禮下官有職方氏中大夫之職掌天下之地圖主四方)
(之職貢職方郎中之任也後周依周官隋開皇初始置職方侍郎一人煬帝曰職方郎武德三年加中字至龍)
(朔二年改為司城大夫咸亨元年復故)
員外郎一人從六品上(周禮夏官有職方上士後周依周官隋開皇六年置員外郎一)
(人煬帝改曰承務郎皇朝為職方員外郎龍朔咸亨並隨曹改復)
主事二人從九品上
職方郎中員外郎掌天下之地圖及城隍鎮戍𤇺候之
數辨其邦國都鄙之遠邇及四夷之歸化者凡地圖委
州府三年一造與板籍偕上省其外夷每有番客到京
委鴻臚訊其人本國山川風土為圖以奏焉副上於省
其五方之區域都鄙之廢置疆場之爭訟者舉而正之
凡天下之上鎮二十中鎮九十下鎮一百三十有五上
戍十有一中戍八十有六下戍二百三十有五凡烽候
所置大率相去三十里(若有山岡隔絶須逐便安置得相望見不必要限三十里)其
逼邊境者築城以置之每烽置帥一人副一人(其放烽有一炬)
(二炬三炬四炬者隨賊多少而為荖焉舊關内京畿河東河北皆置𤇺開元二十五年勑以邊隅無事寰宇乂)
(安内地置𤇺誠為非要量停近甸𤇺二百六十所計𤇺帥等一千三百八十八人)凡州縣城門
及倉庫門須守當者取中男及殘疾人均為番第以充
而免其徭賦焉(若修理廨宇及園厨亦聽量使)
駕部郎中一人從五品上(周禮夏官屬有輿司馬之職蓋駕部之任也魏氏始置駕)
(部郎曹歴晉宋齊後魏北齊並為駕部郎中梁陳為駕部侍郎後周夏官府有駕部中大夫一人隋文帝改為)
(駕部侍郎煬帝曰駕部郎宋齊左民尚書領駕部梁陳左民部尚書領駕部後魏北齊殿中尚書領駕部隋則)
(兵部領焉皇朝因之武德三年加中字龍朔二年改曰司輿大夫咸亨元年復故)
員外郎一人從六品上(周禮夏官卿有輿司馬上士後周夏官府小駕部上士一人蓋)
(駕部員外郎之任也隋開皇六年置煬帝改曰承務郎皇朝為駕部員外郎龍朔咸亨並隨曹改復)
主事三人從九品上
駕部郎中員外郎掌邦國之輿輦車乘及天下之傳驛
廐牧官私馬牛雜畜之簿籍辨其出入闌逸之政令司
其名數凡三十里一驛天下凡一千六百三十有九所
(二百六十所水驛一千二百九十七所陸驛八十六所水陸相兼若地勢險阻及須依水草不必三十里每驛)
(皆置驛長一人量驛之閑要以定其馬數都亭七十五疋諸道之第一等減都亭之十五第二第三皆以十五)
(為差第四減十二第五减六第六減四其馬官給有山阪險峻之處及江南嶺南暑濕不宜大馬處兼置蜀馬)
(凡水驛亦量事閑要以置船事繁者每驛四隻閑者三隻更閑者二隻凡馬三疋給丁一人船一給丁三人凡)
(驛皆給錢以資之什物並皆為市凡乘驛者在京於門下給券在外於留守及諸軍州給券若乘驛經留守及)
(五軍都督府過者長官牌署若不應給者隨即停之)而監牧六十有五焉皆分使
而統之(南使十五監西使十六監北使七監東使九監鹽州使八監嵐州使三監則廐牧及諸司馬牛)
(雜畜各隸於籍帳以時受而蔵之)若畜養之宜孳生之數皆載於太僕
之職凡諸衛有承直之馬(諸衛每日置承直馬八十疋以備雜使諸衛官諸州府馬)
(每月常差赴京都為承直諸府常備其數甚多開元二十五年勑以為天下無事勞費頗煩宜隨京都近便量)
(留三千疋充扈從及街使乘直餘一切並停)凡諸司有備運之車(諸司皆置車牛以備)
(逓運之事司農等車一千二十一乘將作監三百四十五乘殿中省尚乘局一百乘少府監六十三乘太常寺)
(一十四乘國子監二十乘太僕寺一十乘光禄寺二十乘衛尉寺十乘太府寺六乘左右衛各二乘左右驍衛)
(各一乘左右武衛各一乘左右威衛各一乘左右領軍衛各一乘左右金吾衛各一乘左右監門衛各二乘左)
(右羽林軍各三乘家令寺一百八十乘左右僕寺二十六乘左右衛率府各一乘牛皆倍之其過倍者則充營)
(田不足者則單駕開元二十二年勑量減六百餘頭乘)皆審其制以定數焉
庫部郎中一人從五品上(周禮夏官有司甲下大夫為司戈盾弓矢之長各辨其物)
(以待軍事今庫部郎中之任也魏氏始置庫部郎曹歴晉宋齊後魏北齊並有庫部郎中梁陳為侍郎後周夏)
(官府有武蔵中大夫一人隋文帝為庫部侍郎煬帝曰庫部郎宋齊梁陳並都官尚書領庫部後魏北齊度支)
(尚書領隋則兵部尚書領焉武德三年加中字龍朔二年改為司庫大夫咸亨元年復故)
員外郎一人從六品上(周禮夏官卿有司兵中士後周有小武蔵下大夫一人蓋今庫)
(部員外郎之任也隋開皇六年置煬帝改曰承務郎皇朝為庫部員外郎龍朔咸亨隨曹改復)
主事二人從九品上
庫部郎中員外郎掌邦國軍州之戎噐儀仗及冬至元
正之陳設并祠祭喪葬之羽儀諸軍州之甲仗皆辨其
出入之數量其繕造之功以分給焉
唐六典卷五
