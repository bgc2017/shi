唐六典卷四唐張九齡等撰
尚書禮部
禮部尚書一人
侍郎一人
郎中一人
員外郎一人
主事二人
令史五人
書令史一十人
亭長六人
掌固八人
祠部郎中一人
員外郎一人
主事二人
令史六人
書令史十三人
掌固四人
膳部郎中一人
員外郎一人
主事二人
令史四人
書令史九人
掌固四人
主客郎中一人
員外郎一人
主事二人
令史四人
書令史九人
掌固四人
禮部尚書一人正三品(周之春官卿也漢成帝置尚書五人其四曰客曹主外國封貢)
(事光武分六曹吏部曹主選舉齋祀事然則封貢齋祀皆今禮部之職東晉始置祠部尚書常與右僕射通職)
(若右僕射闕則以祠部尚書知右事宋齊梁陳皆號祠部尚書後魏稱儀曹尚書北齊亦為祠部尚書掌祠祭)
(醫藥死喪贈賻等事後周依周官置春官府大宗伯卿一人隋更為禮部尚書皇朝因之龍朔二年改為司禮)
(太常伯咸亨元年復為禮部光宅元年為春官尚書神龍元年復故)
侍郎一人正四品下(周之春官小宗伯中大夫也漢已來尚書侍郎今郎中之任後周依)
(周官隋煬帝置禮部侍郎皇朝因之龍朔二年改為司禮少常伯咸亨光宅神龍並隨曹改復)
禮部尚書侍郎之職掌天下禮儀祠祭燕饗貢舉之政
令其屬有四一曰禮部二曰祠部三曰膳部四曰主客
尚書侍郎總其職務而奉行其制命凡中外百司之事
由於所屬皆質正焉凡舉試之制每歲仲冬率與計偕
其科有六一曰秀才(試方略策五條此科取人稍峻貞觀已後遂絶)二曰眀經
三曰進士四曰眀法五曰書六曰筭凡正經有九禮記
左氏春秋為大經毛詩周禮儀禮為中經周易尚書公
羊春秋榖梁春秋為小經通二經者一大一小若兩中經通
三經者大小中各一通五經者大經並通其孝經論語老子
並須兼習凡明經先帖經然後口試并答策取粗有文
性者為通(舊制諸眀經試每經十帖孝經二帖論語八帖老子兼注五帖每帖三言通六已上然後)
(試策十條通七即為高第開元二十五年勅諸眀經先帖經通五已上然後口試每經通問大義十條通六已)
(上并答時務策三道)凡進士先帖經然後試雜文及策文取華實
兼舉策須義理愜當者為通(舊例帖一小經并注通六已上帖老子兼注通三已)
(上然後試雜文兩道時務策五條開元二十五年依明經帖一大經通四已上餘如舊)凡眀法試
律令取識逹義理問無疑滯者為通(所試律令凡每部試十帖策試十條)
(律七條令三條)凡眀書試說文字林取通訓詁兼會雜體者為
通(說文六帖字林四帖兼口試不限條數)凡眀筭試九章海島孫子五曹
張丘建夏侯陽周髀五經綴術緝古取眀數造術辨眀
術理者為通(九章三帖五經等七部各一帖綴術六帖緝古四帖錄大義本條為問)凡此
六科求人之本必取精究理實而升為第其有博綜兼
學須加甄奬不得限以常科(開元二十五年勅眀經進士中除所試外眀經有兼)
(眀五經已上每經帖十通五已上口問大義十條疏義精通通五已上進士有兼通一史試策及口問各十條)
(通六已上須加甄奬所司錄名奏聞其進士唱及第訖其所試雜文及第送中書門下詳覆其眀經口問仍須)
(對同舉人考試其試宏文崇文生自依常式)其宏文崇文館學生雖同眀經
進士以其資廕全高試取粗通文義(宏崇生習一大經一小經兩中經者)
(習史記者漢書者東觀記者三國志者皆須讀文精熟言音典正策試十道取粗解注義經通六史通三其試)
(時務策者皆須識文體不失問目意試五得三皆兼帖孝經論語共十條)太廟齋郎亦試兩
經文義粗通然後補授考滿簡試其郊社齋郎簡試亦
如太廟齋郎其國子監大成十員取眀經及第人聰眀
灼然者試日誦千言并口試仍策所習業十條通七然
後補充各授散官依邑令於學内習業以通四經為限
(其禄俸賜會准非伎術直例給業成者於吏部簡試孝經論語共試八條餘經各試八條間日一試灼然眀練)
(精熟為通口試十通九策試十通七為第所加經者禮記左傳毛詩周禮各兩階餘經各加一階及第者放選)
(優與處分不第者三年一簡九年業不成者解退依常選例業未成年未滿者不得别選及充餘使若經事故)
(應叙日還令覆上其先及第人欲加經及官人請試經者皆准此)
郎中一人從五品上(周官大宗伯屬官有下大夫蓋郎中之任也魏晉宋齊梁陳後魏北)
(齊有殿中郎儀曹郎而殿中掌表疏儀曹掌吉凶禮制皆禮部之職也後周依周官隋初禮部曹置侍郎一人)
(煬帝除侍字又改為儀曹皇朝因稱郎中武德三年復為禮部龍朔二年改為司禮大夫光宅神龍隨曹改復)
員外郎中一人從六品上(周官大宗伯屬官冇上士後周依焉蓋令員外郎之任也)
(隋開皇六年置禮部員外郎煬帝改為儀曹承務郎武德初改為禮部員外郎龍朔二年改為司禮員外郎咸)
(亨光宅神龍並隨曹改復)
主事二人從九品上
禮部郎中員外郎掌貳尚書侍郎舉其儀制而辨其名
數凡五禮之儀一百五十有二一曰吉禮其儀五十有
五(一曰冬至祀圜丘二曰祈榖于圜丘三曰雩祀于圜丘四曰大享于眀堂五曰祀青帝于東郊六曰祀赤)
(帝于南郊七曰祀黃帝于南郊八曰祀白帝于西郊九曰祀黑帝于北郊十曰蜡祭百神于南郊十一曰朝日)
(于東郊十二曰夕月于西郊十三曰祀風伯雨師靈星司中司命司人司禄十四曰夏至祭方澤十五曰祭神)
(州于北郊十六曰祭大社十七曰祭五岳四鎮十八曰祭四海四瀆十九曰時享于太廟二十曰祫享于太廟)
(二十一曰禘享于太廟二十二曰拜五陵二十三曰廵五陵二十四曰祭先農二十五曰享先蚕二十六曰享)
(先代帝王二十七曰薦新于太廟二十八曰祭司寒二十九曰祭五龍壇三十曰視學三十一曰皇太子釋奠)
(三十二曰國學釋奠三十三曰釋奠于齊太公三十四曰廵狩告圜丘三十五曰廵狩告社稷三十六曰廵狩)
(告宗廟三十七曰廵狩三十八曰封禪三十九曰祈于太廟四十曰祈于太社四十一曰祈于北郊四十二曰)
(祈于岳瀆四十三曰諸州祭社稷四十四曰諸州釋奠四十五曰諸州祈禜四十六曰諸縣祭社稷四十七曰)
(諸縣釋奠四十八曰諸縣祈禜四十九曰諸太子廟時享五十曰王公已下時享其廟五十一曰王公已下祫)
(享其廟五十二曰王公已下神享其廟五十三曰四品已下時享其廟五十四曰六品已下時祭五十五曰王)
(公已下拜掃)二曰賓禮其儀有六(一曰蕃國王來朝二曰戌蕃王見三曰蕃王奉見四)
(曰受蕃使表及幣五曰燕蕃國王六曰燕蕃國使)三曰軍禮其儀二十有三(一曰)
(親征類于上帝二曰宜于太社三曰造于太廟四曰禡于所征之地五曰軷于國門六日告所過山川七曰露)
(布八曰勞軍將九曰講武十曰田狩十一曰射于射官十二曰觀射于射宫十三曰遣將出征宜于太社十四)
(曰遣將告于太公廟十五曰遣將告于太廟十六曰祀馬祖十七曰享先政十八曰祭馬社十九曰祭馬步二)
(十曰合朔伐鼓二十一曰合朔諸州伐鼓二十二曰大儺二十三曰諸州縣儺)四曰嘉禮其儀
有五十(一曰皇帝加元服二曰納后三曰正至受皇太子朝賀四曰皇后正至受皇太子朝賀五曰正)
(至受皇太子妃朝賀六曰皇后正至受太子妃朝賀七曰正至受羣臣朝賀八曰千秋節受羣臣朝賀九曰皇)
(后正至受羣臣朝賀十曰皇后受外命婦朝賀十一曰皇帝於眀堂讀春令十二曰讀夏令十三曰讀秋令十)
(四曰讀冬令十五曰養老于太學十六曰臨軒册皇后十七曰臨軒册皇太子十八曰内册皇太子十九曰臨)
(軒册王公二十曰朝堂燕諸臣二十一曰册内命婦二十二曰遣使册授官爵二十三曰朔日受朝二十四曰)
(朝集使辭見二十五曰皇太子加元服二十六曰納妃二十七曰正至受羣臣賀二十八曰受宫臣賀二十九)
(曰與師傅保相見三十曰受朝集使參辭三十一曰諸王冠三十二曰納妃三十三曰公主降嫁三十四曰三)
(品以上冠三十五曰四品以下冠三十六曰六品以下冠三十七曰三品以上婚三十八曰四品以下婚三十)
(九曰六品以下婚四十曰朝集使禮見及辭四十一曰任官初上四十二曰鄉飲酒四十三曰正齒位四十四)
(曰宣赦書四十五曰羣臣詣闕上表四十六曰羣臣起居四十七曰遣使慰勞諸蕃四十八曰遣使宣撫諸州)
(四十九曰遣使諸州宣制五十曰遣使諸州宣赦書)五曰凶禮其儀一十有八(一曰)
(凶年振撫二曰勞問疾患三曰中官勞問四曰皇太子勞問五曰五服制度六曰皇帝為小功已上舉哀七曰)
(勑使弔祭八曰會喪九曰册贈十曰會葬十一曰致奠十二曰皇后舉哀弔祭十三曰皇太子舉哀弔祭十四)
(曰皇太子妃舉哀弔祭十五曰三品以上喪十六曰四品以下喪十七曰六品以下喪十八曰王公以下喪禮)
(制通議其新五禮開元二十年修凡一百五十卷)凡君臣上下皆有通稱凡夷
夏之通稱天子曰皇帝臣下内外兼稱曰至尊天子自
稱曰朕臣下敷奏於天子曰陛下服御曰乘輿行幸曰
車駕皇太子已下率土之内於皇帝皆稱臣六宮已下
率土之内婦人於太皇太后皇太后皇后皆稱妾百官
曰殿下自稱曰臣百官於皇太子亦曰殿下自稱名東
宫官則稱臣凡散官正二品職事官從二品已上爵郡
王已上於公文皆不稱姓凡六品已上官人奏事皆自
稱官號臣姓名然後陳事(通事舍人侍御史殿中侍御史則不稱官號)凡上
表疏牋啟及判策文章如平闕之式(謂昊天后土天神地祗上帝天帝廟)
(號祧皇祖妣皇考皇妣先帝先后皇帝天子陛下至尊太皇太后皇太后皇后皇太子皆平出宗廟社稷太社)
(太稷神主山陵陵號乘輿車駕制書詔旨眀制聖化天恩慈旨中宫御前闕廷朝廷之類並闕宇宗廟中陵中)
(行陵陵中樹木待制乘輿車中事舉陵廟名為官如此之類皆不闕字若泛說古典聖及天地不指說平闕之)
(名者亦不平出若寫經史羣書及撰錄舊事其文有犯國諱者皆為字不成)凡元日大陳設
於太極殿(今大眀宫於含元殿在都則於乾元殿)皇帝衮冕臨軒展宮縣
之樂陳歴代寳玉輿輅備黃麾仗二王後及百官朝集
使皇親諸王並朝服陪位皇太子獻夀次上公獻夀次
中書令奏諸州表黃門侍郎奏祥瑞戶部尚書奏諸州
貢獻禮部尚書奏諸蕃貢獻太史令奏雲物侍中奏禮
畢然後中書令又與供奉官獻夀時殿上皆呼萬歲(按舊)
(儀闕供奉官獻夀禮但位次立體畢竟無拜賀開元二十五年臣林甫謹草其儀奏而行之)大會之
日陳設亦如之皇帝服通天冠皇太子稱觴獻夀次上
公稱觴獻夀侍中宣賜束帛有差其日外命婦朝中宫
為皇后稱觴獻夀司宫宣賜束帛有差凡冬至大陳設
如元正之儀其異者皇帝服通天冠無諸州表奏祥瑞
貢獻凡元正冬至大會之眀日百官朝集使等皆詣東
宫為皇太子獻夀凡千秋節皇帝御樓設九部之樂百
官袴褶陪位上公稱觴獻夀凡京司文武職事九品已
上每朔望朝參五品已上及供奉官員外郎監察御史
太常博士每日朝參凡蕃國王朝見皆設宫縣之樂及
黃麾仗若蕃國使則減黃麾之半凡册皇后皇太子皇
太子妃諸王王妃公主並臨軒册命陳設如冬正之儀
訖皆拜太廟凡車駕廵幸及還京百官辭迎皆於城門
外留守宫内者在殿門外行從官每日起居兩京文武
職事五品已上三日一奉表起居三百里内刺史朝見
東都留司文武官每月於尚書省拜表及留守官共遣
使起居皆以月朔日使奉表以見中書舍人一人受表
以進北都留守每季一起居凡皇太子行先一日在京
文武職事五品已上並詣宫辭還宫眀日詣宫參凡元
正若皇帝加元服皇太后加號皇后皇太子初立天下
諸州刺史若京官五品已上在外者並奉表疏賀皆禮
部整比送中書總奏之凡祥瑞應見皆辨其物名若大
瑞(大瑞謂景星慶雲黃星真人河精麟鳳鸞比翼鳥同心鳥永樂鳥富貴吉利神龜龍騶虞白澤神馬龍馬)
(澤馬白馬赤髦白馬朱騣之類周匝角端獬豸比肩獸六足獸兹白騰黃騊駼白象一角獸天鹿鼈封酋耳豹)
(犬露犬元珪眀珠玉英山稱萬歲慶山山車象車烏車根車金車朱草屈䡍蓂莢平露萐莆蒿柱金牛玉馬玉)
(猛獸玉瓮神鼎銀瓮丹甑醴泉浪井河水清江河水五色海水不揚波之類皆為大瑞)上瑞(謂三角獸)
(白狼赤羆狡赤兔九尾狐白狐元狐白鹿白麞白兕元鶴赤鳥青鳥三足鳥赤鷰赤雀比日魚甘露廟生祥木)
(福草禮草萍實大貝白玉赤文紫玉玉羊玉龜玉牟玉英闕黃銀金藤珊瑚鉤駭鷄犀及戴闕璧玉瑠璃鷄趣壁)
(之類皆為上瑞)中瑞(謂白鳩白鳥蒼鳥白澤白雌雄闕雀翠鳥黃鵠小鳥生大鳥朱鴈五色鴈白赤狐)
(黃羆青燕元貉赤豹白兔九真竒獸充黃出谷澤谷生白玉琅玕景闕石潤色地出珠陵出黑丹闕綏延喜福)
(并紫脱常闕實連闊逹善第草木長生如此之類並為中瑞)下瑞(謂秬秠嘉禾芝草華萍人参闕竹實)
(蒲椒桂合生木連理嘉禾戴角麀鹿駮鹿神雀黑雉之類為下瑞)皆有等差若大瑞隨
即表奏文武百僚詣闕奉賀其他並年終員外郎具表
以聞有司告廟百僚詣闕奉賀其鳥獸之類有生獲者
各隨其性而放之原野其有不可獲者若木連理之類
所在案驗非虚具圖畫上凡太陽虧所司預奏其日置
五鼓五兵於太社皇帝不視事百官各素服守本司不
聽事過時乃罷月蝕則擊鼓於所司救之若五嶽四鎮
四瀆崩竭皆不視事三日凡二分之月三公廵行山陵
則太常卿為之副焉(若獻祖懿祖二陵令趙州刺史年别一度廵行)凡百官拜
禮各有差文武官三品已下拜正一品(中書門下則不拜)東宫
官拜三師四品已下拜三少自餘屬官於本司隔品者
皆拜焉其准品應致敬而非相統攝則不拜(謂尚書都事於諸司)
(郎中殿中主事於主局直長之類其品雖卑則亦不拜若流外官拜本司品官)凡致敬之式若
非連屬應敬之官相見或自有親戚者各從其私禮(諸官)
(人在路相遇者四品已下遇正一品東官四品以下遇三師諸司郎中遇丞相皆下馬凡行路之間賤避貴少)
(避老輕避重去避來)凡國有五聲八音(五聲謂宫商角徵羽八音謂金石絲竹匏土革木)
六律六吕(六律黃鍾太簇姑洗蕤賓夷則無射六吕大吕夾鍾中吕林鍾南吕應錘)陳四縣
之度(四縣謂宫縣軒縣判縣犆縣)分二舞之節(謂文舞武舞)以和人倫以
調節氣以享神鬼以序賓客(凡衆樂之制並載太常寺)凡私家不得
設鐘磬三品已上得備女樂五品已上女樂不得過三
人居大功已上喪受册及之官雖有鼓樂縱而不作凡
太廟太社及諸宫殿門東宫及一品已下諸州門施戟
有差凡太廟太社及諸宫殿門各二十四戟東宫諸門
施十八戟正一品門十六戟開府儀同三司嗣王郡王
若上柱國柱國帶職事二品已上及京兆河南太原府
大都督大都護門十四戟上柱國柱國帶職事三品已
上中都督府上州上都護門十二戟國公及上護軍護
軍帶職事三品若下都督中下州門各一十戟凡内外
百司皆給銅印一鈕(其吏部司勲各置二印兵部置一印考功駕部金部尚食尚乘局各)
(别置一印其文曰某司之印東都即云東都某司之印内外諸司有傳符銅符之處各給封符印一枚發全封)
(符及封魚函則用之諸司從行者各給行從印其文曰某司行從之印駕還則封納本司)凡内外百
官有魚符之制(並出於門下省)凡服飾尚黃旗幟尚赤乘輿之
服則有大裘冕衮冕鷩冕毳冕絺冕玄冕通天冠武弁
弁服白黑幘白紗帽平巾幘翼善冠之服(並出於殿中省)皇后
之服則有褘衣鞠衣鈿釵禮衣之制(並出於内侍省)皇太子之
服則有衮冕具服遠遊冠公服遠遊冠烏紗帽弁服平
巾幘進德冠之服(並出於左春坊)皇太子妃之服則有褕翟鞠
衣鈿釵禮衣(並出於右春坊)凡王公第一品服衮冕(垂青珠九旒以組為)
(纓色如其綬青纊充耳角簮導青衣纁裳服九章每章一行重以為等每行九白紗中單黼領青縹襈裙革帶)
(鉤䚢大帶韍劍珮綬朱韈青舄)二品服鷩冕(八旒七章餘同衮冕)三品服毳冕(七旒)
(五章餘同鷩冕)四品服絺冕(六旒三章餘同毳冕)五品服元冕(五旒無章餘同絺冕)
六品至九品服爵弁(元纓簮導靑衣纁裳白紗中單青領褾襈裾革帶鉤䚢大帶爵韠白)
(韈赤履之服)凡冕服及爵弁服助祭親迎則服之若私家祭
祀三品已上及襃聖侯祭孔子皆服元冕五品已上服
爵弁六品已下通服進賢冠之服若職事官三品已上
有公爵者嫡子㛰聽假絺冕五品已上孫九品已上子
及五等爵㛰皆假以爵弁服庶人㛰假以綘公服凡百
官朝服陪祭朝會大事則服之(冠幘纓簮導絳紗單衣白紗中單皂領褾襈裙)
(白裙襦革帶鉤䚢假帶曲領方心綘紗蔽膝韈舄劔雙珮雙綬六品已下去劔珮綬)公服朔望朝
謁見皇太子則服之(冠幘纓簮導綘紗單衣白裙襦革帶鉤䚢假方心韈履紛鞶囊隻珮)
(六品已下去紛鞶囊隻珮凡綬親王纁朱綬一品綠綟綬二品三品紫綬四品青綬五品黑綬凡有綬則有紱)
弁服尋常公事則服之(牙簮導纓玉琪朱衣素裳革帶鞶囊小綬隻珮白襪烏皮履一)
(品九琪二品八琪三品七琪四品六琪五品五琪六品以下去琪及鞶囊隻綬)平巾幘之服武
官及衛官尋常公事則服之(冠及褶依本品色並大口袴起梁帶烏皮鞾若武官)
(陪立大仗加螣蛇裲襠)袴褶之服朔望朝會則服之(五品已上通用紬綾及羅)
(六品已下用小綾應著袴褶並起十月一日至二月三十日已前)凡百僚冠笏(遠遊三梁冠黑)
(介幘青緌皆諸王服之親王即加金附蟬若進賢冠三品已上三梁五品已上兩梁九品已上一梁三司三公)
(太子三師三少五等爵尚書省秘書省諸寺監詹事府東宫三寺及散官親王傅友文學并關津岳瀆等流内)
(九品巳上服之武弁平巾幘文武官及中書門下殿中内侍省諸衛及太子諸坊諸率府及鎮戍流内九品已)
(上服之侍中中書令散騎常侍加貂蟬法官一名獬豸監察御史已上服之高山冠内侍省内謁者等服之郤)
(非冠亭長門僕服之進德冠五品已上附山雲加琪如弁服之制三品已上笏前詘後直五品已上前詘後挫)
(並用象九品已上任用竹木上挫下方男以上聽依爵品執笏)繖幰(若職事官五品已上上及散官三品)
(已上爵國公已上及縣令並用繖一品青洞纁通幰朱裏三品已上青通幰朱裏五品已上青偏幰碧裏)珂
珮(珂三品已上九子四品七子五品五子珮一品山元玉五品已上水蒼玉)各有差凡常服
亦如之(親王三品已上二王後服用紫飾以玉五品已上服用朱飾以金七品已上服用綠飾以銀九)
(品以上服用青飾以鍮石流外庶人服用黃飾以銅鐡)凡凶服不入公門(遭喪被起在朝)
(者各依本品著淺色絁縵周已下惨者朝參起居亦依品色無金玉之飾起復者朝會不預周喪朱練大功未)
(葬則亦准此例)凡外命婦之服若花釵翟衣外命婦受册從蠶
朝會婚嫁則服之(第一品花釵九樹翟九等二品花釵八樹翟八等三品花釵七樹翟七等)
(四品花釵六樹翟六等五品花釵五樹翟五等其服並素紗中單黼領朱褾襈蔽膝青衣革帶青韈舄珮綬其)
(衣通用羅縠充)鈿釵禮衣外命婦朝參辭見及㛰會則服之(一品)
(九鈿二品八鈿三品七鈿四品六鈿五品五鈿並通用雜色制與翟衣同如隻珮小綬去舄加履)凡㛰
嫁花釵禮衣六品已下妻及女嫁則服之(其釵履笄而已其兩博鬢)
(任以金銀雜寳為飾禮衣則大袖連裳青質素紗中單朱褾襈蔽膝大帶以青衣帶革履韈)其次花
釵禮衣庶人嫁女則服之(釵以金銀塗琉璃等飾連裳青質以青衣帶革履韈皆自)
(制也)凡㛰嫁之服若資蔭高者皆從高(女初嫁聽攝母服廟見已後准常)
親王孺人服依本品五品已上媵降妻一等妾降媵一
等凡婦人常服五等已上諸親女婦及五品已上母妻
通服(若從多給服已終則不給)凡内外職事五品已上在兩京薨卒
及身死王事將葬皆祭以少牢三品已上贈以束帛一
品加乘馬既引又遣使贈於郭門之外皆以束帛一品
加璧(致仕薨卒並依職事見任之法)凡百官葬禮皆有轜車引披鐸翣
眀噐方相魌頭之制皆載於鴻臚之職焉碑碣之制五
品已上立碑(螭首龜趺趺上高不過九尺)七品已上立碑(圭首方趺趺上不過)
(四尺)若隠淪道素孝義著聞雖不仕亦立碣凡石人石獸
之類三品已上用六五品已上用四(凡德政碑及生祠皆取政績可稱州)
(為申省省司勘覆定奏聞乃立焉)
祠部郎中一人從五品上(東晉置歴宋齊梁陳後魏北齊皆有祠部郎後周春官府)
(有典祠中大夫一人隋有祠部郎皇朝稱郎中龍朔二年改為司禋大夫咸亨元年復故)
員外郎一人從六品上(隋文帝置煬帝為承務郎皇朝復為祠部員外郎龍朔咸亨)
(隨曹改復)
主事二人從九品上
祠部郎中員外郎掌祠祀享祭天文漏刻國忌廟諱卜
筮醫藥道佛之事凡祭祀之名有四一曰祀天神二曰
祭地祗三曰享人鬼四曰釋奠于先聖先師其差有三
若昊天上帝五方帝皇地祗神州宗廟為大祀日月星
辰社稷先代帝王岳鎮海瀆帝社先蠶孔宣父齊太公
諸太子廟為中祀司中司命風師雨師衆星山林川澤
五龍祠等及州縣社稷釋奠為小祀冬至祀昊天上帝
於圜丘以高祖配焉又祀東方青帝靈威仰南方赤帝
赤熛怒西方白帝白招拒北方黑帝叶光紀中央黃帝含
樞紐及大眀夜眀於壇之第一等又祀内官五十五坐
於壇之第二等又祀中官一百五十九坐於壇之第三
等又祀外官一百五坐衆星三百六十坐於内㙺之内
正月上辛祈榖于圜丘祀昊天上帝以高祖配焉祀五
方帝於壇之第一等孟夏之月大雩於圜邱祀昊天上
帝以太宗配焉又祀五方帝於壇之第一等又祀太昊
炎帝黃帝少昊顓頊於壇之第二等又祀句芒祝融后土
蓐收元冥於内㙺之内季秋之月大享於眀堂祀昊天
上帝以睿宗配焉又祀五方帝五帝五官各於其方夏
至祭皇地祗於方丘以高祖配焉祭神州於壇之第一
等五嶽四鎮四海四瀆五方山林川澤丘陵墳衍原隰
凡七十坐皆於内㙺之内(汾隂后土祠廟亦四時祭焉)孟冬之月祭
神州地祗於北郊奉太宗以配焉立春之日祀青帝於
東郊以太昊配焉其句芒氏及歲星東方三辰七宿並
從祀立夏之日祀赤帝於南郊以神農配焉其祝融氏
及熒惑星南方三辰七宿並從祀季夏土王日祀黃帝
於南郊以軒轅配焉其后土氏鎮星並從祀立秋之日
祀白帝於西郊以少昊配焉其蓐收氏太白星西方三
辰七宿並從祀立冬之日祀黑帝於北郊以顓頊配焉
其元冥氏辰星及北方三辰七宿並從祀春分之日朝
日於東郊秋分之日夕月於西郊立春後丑日祀風師
於國城東北立夏後申日祀雨師於國城西南立秋後
辰日祀靈星於國城東南立冬後亥日祀司中司命司
人司祿於國城西北仲春上戊祭太社以后土氏配焉
祭太稷以后稷氏配焉仲秋之月及臘日亦如之四孟
月及臘日大享太廟春享則兼祭司命及戶夏享兼祭
竈季夏之月祭中霤秋享兼祭門及厲冬享兼祭行若
臘享則七祀徧祭皆於太廟之西門内之南凡三年一
祫享以孟冬五年一禘享以孟夏皆七祀徧祭若祫享
則配享功臣皆列於堂室之前(高祖之廟則開府儀同三司淮安王神通禮部)
(尚書河間王孝恭陜東道大行臺右僕射鄭國公殷開山戶部尚書渝國公劉政會配饗太宗之廟則司空梁)
(國公房元齡尚書左僕射萊國公杜如晦尚書左僕射申國公高士廉配享高宗之廟則司空英國公李勣尚)
(書左僕射北平縣公張行成中書令高唐縣公馬周配饗中宗之廟則侍中平陽郡王敬暉侍中扶陽郡王桓)
(彦範中書令博陵郡王崔元暉中書令漢陽郡王張柬之中書令南陽郡王袁恕已配饗睿宗之廟則太子少)
(傅許國公蘇瓌尚書左丞相徐國公劉幽求配饗)孟夏吉亥享先農於東郊以
后稷配季春吉已享先蠶於西郊仲春上丁釋奠于孔
宣父以顔回配其七十二弟子及先儒並從配(謂子淵子騫伯)
(牛仲弓子有子路宰我子貢子游子夏曾參顓孫師澹臺滅眀宓子賤原憲公冶長南宫适公晳哀曾點顔路)
(商瞿高柴漆雕開公伯寮司馬牛樊遲有若公西赤巫馬期梁鱣顔相冉孺曹䘏伯虔公孫龍冉季産秦子南)
(漆雕哆顔子驕漆雕徒父壤駟赤商澤石作蜀任不齊公夏首公良孺后處秦冉奚容箴公肩定顔辛鄡單句)
(井疆罕父黑秦商申黨公祖子之榮子旂縣成左人郢燕伋鄭子徒秦非施之常顔噲步叔乘顔之僕陳亢籍)
(樂欣廉絜顔何叔仲會狄黑邽巽孔忠公西與如公西葴等及左丘眀公羊高榖梁赤伏勝高堂生戴聖毛萇)
(孔安國劉向鄭衆杜子春馬融盧植鄭元服虔賈逵何休王肅王弼杜預范寗等凡九十八人)仲秋之
月亦如之仲春上戊釋奠于齊太公以留侯張良配焉
仲秋之月亦如之孟冬祭司寒於冰室仲春祀馬祖仲
夏享先牧仲秋祭馬社仲冬祭馬步並以剛日皆於大
澤之中季冬臘日前寅蜡百神於南郊大眀夜明神農
后稷伊耆五官五星二十八宿十二辰五嶽四鎮四海
四瀆五田畯青龍朱雀麒麟騶虞元武及五方山林川
澤丘陵墳衍原隰井泉水墉坊於莵鱗羽介毛臝郵表
畷猫昆虫凡一百八十七座若其方有災害則闕而不
祭祭井泉於川澤之下立春之日祭東嶽泰山於兖州
東鎮沂山於沂州東海於萊州東瀆淮於唐州立夏之
日祭南嶽衡山於衡州南鎮會稽山於越州南海於廣
州南瀆江於益州季夏土王日祭中嶽嵩山於河南府
立秋之日祭西嶽華山於華州西鎮吴山於隴州西海
及西瀆河於同州立冬之日祭北嶽恒山於定州北鎮
醫無閭於營州北海及北瀆濟於河南府各於其境内
本州長官行焉蜀州青城丈人山每歲春秋二時享以
蔬饌委縣令行(側近以三兩人洒掃)凡三年一享帝嚳氏于頓邱
享唐堯於平陽而稷卨配焉享虞舜於河東咎繇配焉
享夏禹於安邑伯益配焉享殷湯於偃師伊尹配焉享
周文王於酆太公配焉享周武王於鎬周公召公配焉
享漢高祖於長陵蕭何配焉皆以仲春之月四時仲月
享隠章懷懿德節愍惠莊惠文惠宣七太子廟令其子
孫主祭有司給牲牢樂縣太常博士相禮焉四仲月享
隋文帝周武帝廟酅公介公主祭凡州縣皆置社稷如
京都之制仲春上戊州縣官親祭仲秋上戊亦如之凡
州縣皆置孔宣父廟以顔回配焉仲春上丁州縣官行
釋奠之禮仲秋上丁亦如之凡官爵二品已上祠四廟
五品已上祠三廟六品已下逹於庶人祭祖禰而已凡
國有封禪之禮則依圜丘方澤之神位(古封禪禮多闕而不載其玉檢)
(文亦秘代莫得知開元十三年上封太山乘馬直造山頂唯一二大臣得從焉其玉檢文為蒼生祈福當時不)
(秘人得以知之)若親征禡類昭告各依本神位焉(車駕廵幸路次名山大川)
(古昔聖帝眀王名臣將相陵墓及廟應致祭者名山大川三十里内聖帝眀王二十里内名臣將相十里内並)
(令本州祭之)凡國有大祭祀之禮皇帝親祭則太尉為亞獻
光祿卿為終獻若有司攝事則太尉為初獻太常卿為
亞獻光禄卿為終獻孔宣父廟則國子祭酒為初獻司
業為亞獻國子博士為終獻齊太公廟則太常卿為初
獻少卿為亞獻丞為終獻諸小祀唯官一獻凡大祀散
齋四日致齋三日中祀散齋三日致齋二日小祀散齋
二日致齋一日皆祀前習禮沭浴並給明衣(諸大祀齋官皆於散)
(齋日平眀集尚書省受誓戒其致齋日三公於都省安置所司鋪設若車駕親行及齋官向祀祭之所本司預)
(告州縣及金吾相知令平眀視所行之路道次不得見諸凶穢縗絰及聞哭泣之聲散齋日不得弔喪問疾不)
(判署刑殺丈書不决罰罪人)凡京師孟夏已後旱則先祈嶽鎮瀆海
及諸山川能興雲雨者皆於北郊望祭又祈社稷又祈
宗廟每七日一祈不雨還從嶽瀆如初旱甚則修雩秋
分已後雖旱不雩雨足皆報祀若州縣則先祈社稷及
境内山川若霖雨則京城禜諸門門别三日每日一禜
不止祈山川嶽鎮海瀆三日不止祈社稷宗廟若州縣
則禜城門及境内山川而已凡天下觀總一千六百八
十七所(一千一百三十七所道士五百五十所女道士)每觀觀主一人上座一
人監齋一人共綱綂衆事而道士修行有三號其一曰
法師其二曰威儀師其三曰律師其德高思精謂之鍊
師而齋有七名其一曰金錄大齋(調和陰陽消災伏害為帝王國王延祚降)
(福)其二曰黃錄齋(並為一切拔度先祖)其三曰眀真齋(學者自齋齊先緣)
其四曰三元齋(正月十五日天官為上元七月十五日地官為中元十月十五日水官為下元)
(皆法身自懺諐罪焉)其五曰八節齋(修生求仙之法)其六曰塗炭齋(通濟一切)
(急難)其七曰自然齋(普為一切祈福)而禳謝復三事其一曰章其
二曰醮其三曰理沙大抵以虚寂自然無為為宗(其法出於)
(老子自云有物混成先天地生視之不見聽之不聞搏之不得湛然而存隨感應物厥數無常奉其道者咸蠲)
(去邪累澡雪心神及白日昇天長生代上又稱道者有三元九府百二十官一切諸神咸所綂攝至有化金消)
(玉行符敇水竒方妙術驅鬼役神之能故好異者共尊事之又言二儀之間有三十三天一天之中三十六宫)
(宫有一主最高者曰無極至尊次曰大至真尊次天覆地載陰陽真尊次供正真尊其事甚妙故啟叙其宗旨)
(也蓋老子生於殷末在周為守蔵吏柱下史作為道書五千言其要在清净理國立身之要出至後漢張道陵)
(號天師闡揚其化周於四海者以顯其德)凢天下寺總五千三百五十八所
(三千二百四十五所僧一千一百一十三所尼)每寺上座一人寺主一人都維
那一人共綱綂衆事而僧持行者有三品其一曰禪二
曰法三曰律大抵皆以清静慈悲為宗(釋氏之源秦漢已前未傳中土)
(至漢武元狩中遣將軍霍去病討匃奴殺休屠王獲其祭天金人帝以為神列於甘泉官金人率長丈餘不祭)
(祀但燈香禮拜而已及至張騫使大夏聞其旁有身毒國一名天竺國有浮屠之教哀帝元夀元年受大月氐)
(王使浮屠經後漢眀帝永平三年夜夢金人頂有白光飛行殿庭乃訪羣臣侍中傅毅始以佛對於是帝遣郎)
(中蔡愔使於天竺國寫浮屠遣範愔乃與沙門迦華摩騰竺法闌東還洛陽中國有沙門及拜禮之法自此始)
(也愔得佛經四十二章及釋迦立像眀帝令畫工圖佛像置清凉臺及顯節陵上愔之還也以白馬負經漢因)
(立白馬寺於洛城雍門西浮屠正號曰佛陀譯之則為静覺所謂佛者本號釋迦文即天竺釋迦衛國王之子)
(於四月八日夜從母右脅而生有三十二相當周莊王十年魯莊公七年夏四月恒星不見夜眀是也以布施)
(持戒忍辱精進禪定智慧為宗所謂六波羅密者也自齊梁之後其道彌尊)凡道士女道士
僧尼之簿籍亦三年一造(其籍一本送祠部一本送鴻臚一本留於州縣)凡道
士女道士衣服皆以木蘭青碧皂荆黃緇瓌之色(若服俗衣)
(及羅綾乘大馬酒醉與人鬭打招引賓客占相吉凶以三寳物餉饋官寮勾合朋黨者皆還俗若廵門教化和)
(合婚姻飲酒食肉設食五辛作音樂博戲毁罵三綱凌突長宿者皆苦役也)凡道觀三元日
千秋節日凡脩金錄眀真等齋及僧寺别勑設齋應行
道官給料高祖神堯皇帝(五月六日)文穆皇后(五月一日)太宗文
武聖皇帝(五月二十六日)文德聖皇后(六月二十一日)高宗天皇大帝
(十二月四日)大聖天后(十一月二十六日)中宗孝和皇帝(六月二日)和思
皇后(四月七日)睿宗大聖真皇帝(六月十日)昭成皇后(正月二日)皆廢
務(凡廢務之忌若中宗已上京城七日行道外州三日行道睿宗及昭成皇后之忌京城二七日行道外州)
(七日行道)八代祖獻祖宣皇帝(十二月二十三日)宣莊皇后(六月三日)七
代祖懿祖光皇帝(九月八日)光懿皇后(八月九日)皆不廢務六代
祖太祖景皇帝(九月十八日)景烈皇后(五月六日)五代祖代祖元
皇帝(四月二十四日)元真皇后(三月六日)孝敬皇帝(四月二十五日)哀皇后
(十二月二十日)皆不廢務京城一日設齋凡國忌日兩京定大
觀寺各二散齋諸道士女道士及僧尼皆集于齋所京
文武五品以上與清官七品已上皆集行香以退若外
州亦各定一觀一寺以散齋州縣官行香應設齋者蓋
八十有一州焉(謂四輔五府六雄十望曹濮兖齊豫徐陳青亳仙凉秦瀛貝邢恒冀定趙滄德)
(深博易相梁襄澤安綿梓遂眉卭果彭蜀漢潤越常蘇杭婺衢湖宣洪潭廣桂隴邠涇等州是也其道士女道)
(士僧尼行道散齋皆給香油炭料若官設齋道佛各施物三十五叚供修理道佛寫一切經道士女道士僧尼)
(各施錢十二文五品已上女及孫女出家者官齋行道皆聽不預若私家設齋道士女道士僧尼兼請不得過)
(四十九人)凡遠忌日雖不廢務然非軍務急切亦不舉事餘
如常式
膳部郎中一人從五品上(後魏職品令太和中改定百官都官尚書管左士郎北齊)
(河清令改左士郎為膳部隋亦號膳部郎皇朝為郎中龍朔二年為司膳大夫咸亨元年復故)
員外郎一人從六品上(隋文帝置煬帝改為承務郎皇朝復為膳部員外郎龍朔咸亨)
(隨曹改復)
主事二人從九品上
膳部郎中員外郎掌邦之牲豆酒膳辦其品數凡郊祀
天地日月星辰嶽瀆享祭宗廟百神在京都者用牛羊
豕滌養之數省閱之儀皆載於廩犠之職焉若諸州祭
嶽鎮海瀆先代帝王以太牢州縣釋奠於孔宣父及祭
社稷以少牢其祈禜則以特牛凡郊祀天地日月星辰
嶽瀆及享宗廟百神在京都者所用籩豆簠簋鈃㽅俎
之數魚脯醯醢之味石鹽菜果之羞並載於太官之職
焉若諸州祭嶽鎮海瀆及先代帝王籩豆各十簠簋各
二俎三州縣祭社稷釋奠每坐籩豆各八簠簋俎如上
其所實之物如京都之制凡祀(闕)所實之制並載
於良醖之職焉凡天下之珍(闕)之物多少之制封
檢之宜並載於尚食之職焉凡非因大禮不得獻食若
因大慶獻食及所司供進並不得用犢若牸羊至厨生
羔者放長生(若大齋日皆進素食其應用之羊亦放為長生)凡諸陵所有進獻
之饌並載於陵令之職焉凡親王已下常食料各有差
(每日細白米二升粳米粱米各一斗五升粉一升油五升鹽一升半醋二升蜜三合粟一斗梨七顆蘇一合乾)
(棗一升木橦十根炭十斤䓤韮䜴蒜薑椒之類各有差每月給羊二十口猪肉六十斤魚三十頭各一尺酒九)
(斗)三品已上常食料九盤(每日細米二升二合粳米八合麵二升四合酒一斤半羊)
(肉四分醬四合醋四合瓜三顆鹽豉葱薑葵韮之類各有差木橦春二分冬三分五釐炭春三斤冬五斤)四
品五品常食料七盤(每日細米二升麵二升三合酒一升半羊肉三分瓜兩顆餘並同三)
(品若斷屠及决囚日停肉給油一合小豆三合三品已上亦同此)六品已下九品已上
常食料五盤(每日白米二升麵一升一合油三勺小豆一合醬三合醋三合䜴鹽葵韮之類各有)
(差木橦春二分冬三分)凡諸王已下皆有小食料午時粥料各有
差復有設食料設會料每事皆加常食料又有節日食
料(謂寒日麥粥正月七日三月三日煎餅正月十五日晦日膏麋五月五日粽䊦七月七日斫餅九月九日)
(麻葛糕十月一日黍臛皆有等差各有配食料)蕃客在館食料五等蕃客設食
料蕃客設會料各有等差焉
主客郎中一人從五品上(漢舊儀云尚書郎四人其一主匈奴單于營部蓋主客之)
(任也闕客闕宋置主)(客晉氏主客分為左右南北東晉省因後魏職品令太和中吏部管)
(南主客北主客闕主闕左主客為主爵南)(各右主客北齊河清令改諸蕃雜客事隋開皇)
(為主客郎大業五年改為司蕃郎皇朝為主客郎中龍朔二年改為司藩大夫咸亨元年復故)
員外郎一人從六品上(隋文帝置煬帝為承務郎皇朝為主客員外郎龍朔咸亨隨曹)
(改復)
主事二人從九品上
主客郎中員外郎掌二王後及諸蕃朝聘之事二王之
後酅公(隋室楊氏)介公(周室宇文氏)凡四蕃之國經朝貢已後自
相誅絶及有罪見滅者蓋三百餘國今所在者有七十
餘蕃(謂三姓葛邏禄處蜜處同三姓咽蔑堅昆拔番蜜窟内有姓殺下突厥奚契丹遠蕃靺鞨渤海靺鞨)
(室韋和解烏羅護烏素固逹末婁逹垢日本新羅大食吐蕃波斯拔汗那康國安國石國俱戰提㪍律國罽賓)
(國東天竺西天竺南天竺北天竺中天竺吐火羅米國火尋國骨咄國訶毗施國曹國拂菻國謝䫻㪍時山屋)
(䭾國師子國真臘國尸科佛誓國婆利國䓗領國俱位國林邑國護密國怛没國悒怛國烏萇國迦葉彌羅國)
(無蜜心國蘇都瑟匿國史國俱蜜國于建國可薩國遏矅國習阿薩般國龜兹國疎勒國于闐國焉耆國突騎)
(□等七十國各有土境分為四蕃焉)其朝貢之儀享燕之數高下之等往
來之命皆載於鴻臚之職焉
唐六典卷四
