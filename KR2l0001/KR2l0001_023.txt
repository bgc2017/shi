唐六典卷二十三唐張九齡等撰
將作都水監
將作監
大匠一人
少匠二人
丞四人
主簿二人
錄事二人
府十四人
史二十八人
計史三人
亭長四人
掌固六人
左校署
令二人
丞四人
府六人
史十二人
監作十人
右校署
令二人
丞三人
府五人
史十人
監作十人
典事二十四人
中校署
令一人
丞三人
府三人
史六人
監事四人
典事八人
掌固一人
甄官署
令一人
丞二人
府五人
史十人
監作四人
典事十八人
百工監
監一人
副監一人
丞一人
錄事一人
府一人
史三人
監作四人
典事二十人
就谷監
監一人
副監一人
丞一人
錄事一人
府一人
史三人
監作四人
典事二十人
庫谷監
監一人
副監一人
丞一人
錄事一人
府一人
史三人
監作四人
典事二十人
太隂監
監一人
副監一人
丞一人
錄事一人
府一人
史三人
監作四人
典事十人
伊陽監
監一人
副監一人
丞一人
錄事一人
府一人
史三人
監作四人
典事十人
都水監
使者二人
丞二人
主簿一人
錄事一人
府五人
史十人
亭長一人
掌固四人
舟檝署
令一人
丞二人
府三人
史四人
監漕四人
漕史二人
典事三人
掌固三人
河渠署
令一人
丞一人
府三人
史六人
河隄謁者六人
典事三人
掌固四人
長上魚師十人
短番魚師一百二十人
眀資魚師一百二十人
諸津每津令一人
丞一人
錄事一人
府一人
史二人
典事三人
津吏五人
將作監大匠一人從三品(左傳云少吴氏丑雉為五工正周官冬宮掌百工之職漢)
(書百官表云將作少府秦官掌治宮室有兩丞左右中候景帝改曰將作大匠秩二千石屬官有右庫東園主)
(章左右前後中校七令丞又主章長丞武帝改東園主章曰木工成帝省中候及左右前後中校五丞後漢光)
(武中元年省常以謁者兼之至章帝建初元年又置魏因之晉將作大匠置功曹主簿五官等員掌土木之役)
(過江後及宋齊並不常置梁天監七年置十二卿改將作大匠為大匠卿是為秋卿班第十品正第五陳因之)
(後魏太和初將作大匠從第二品下二十二年降為從三品北齊因之後周有匠師中大夫一人掌城郭宮室)
(之制及諸器物度量又有司木中大夫一人掌木工之政令隋將作寺置大匠一人從三品開皇二十年改為)
(將作監以大匠為大監煬帝大業五年正四品十三年又改大監為令皇朝改置大匠少匠丞主簿等員龍朔)
(元年改為繕工監咸亨元年復舊光宅元年改為營繕監神龍元年復舊)
少匠二人從四品下(後周官有少匠師下大夫一人隋初將作無少匠開皇二十年改寺)
(為監大匠為大監始置副監一人煬帝改副監為少監大業三年改少監為少匠五年又改少匠為少監正五)
(品十三年又改為少令皇朝改置少匠二人龍朔咸亨光宅神龍隨監改復)
將作大匠之職掌供邦國修建土木工匠之政令緫四
署三監百工之官屬以供其職事少匠貳焉凡西京之
大内大眀興慶宫東都之大内上陽宫其内外廓臺殿
樓閣并仗舍等苑内宫亭中書門下左右羽林軍左右
萬騎仗十二閑廐屋宇等謂之内作凡山陵及京都之
太廟郊社諸壇廟京都諸城門尚書殿中秘書内侍省
御史臺九寺三監十六衛諸街使弩坊温湯東宫諸司
王府官舍屋宇諸街橋道等並謂之外作凡有建造營
葺分功度用皆以委焉凡修理宮廟太常先擇日以聞
然後興作
丞四人從六品下(漢將作有丞二人秩六百石後漢置一人魏晉因之東晉宋齊有事則置)
(無事則罷梁天監七年置大匠丞一人班第三陳因之後魏從五品中太和二十二年第七品下北齊丞四人)
(從第七品上後周匠師上士一人隋將作丞二人從六品大業十三年加至從五品皇朝加丞至四人從六品)
(下)
主簿二人從七品下(晉將作置主簿員江左有事則置無事則省梁天監七年復置將作)
(主簿一員七品班第三北齊將作寺有功曹主簿員若有營作又别立長史司馬主簿各一員隋將作主簿二)
(人皇朝因之)
錄事二人從九品上
丞掌判監事凡内外繕造百司供給大事則聽制勑小
事則俟省符以諮大匠而下於署監以供其職凡諸州
匠人長上者則州率其資納之隨以酬顧凡功有長短
役有輕重(凡計功程者四月五月六月七月為長功二月三月八月九月為中功十月十一月十二)
(月正月為短功)凡啓塞之時火土之禁必辨其經制而舉其條
目(凡四時之禁每歲十月以後盡于二月不得起治作冬至以後盡九月不得興土工春夏不伐木若臨事)
(要行理不可廢者以著别式)凡營造修理土木瓦石不出於所司者
總料其數上於尚書省凡營軍器皆鐫題年月及工人
姓名辨其名物而閱其虚實
主簿掌印勾檢稽失凡官吏之申請粮料俸食務在候
使必由之以發其事若諸司之應供四署三監之財物
器用違闕隨而舉焉
錄事掌受事發辰
左校署令二人從八品下(周官有攻木之工七謂輪輿弓廬匠車梓也秦漢有左右)
(前後中校五令丞後漢唯置左右校令丞各一人令六百石又有材官校尉魏并左校於材官署過江省將作)
(大匠而左右校隸少府又改材官校尉為將軍罷左校令宋齊梁陳又有左校令丞别置材官將軍司馬北齊)
(太府寺有左校署令丞後周有掌材上士隨將作領左校署令二人皇朝因之)
丞四人正九品下(漢成帝省左右前後中五校丞後漢置左右校丞各一人秩三百石魏因)
(之東晉隸少府宋齊梁北齊皆有丞後周有掌材中士二人隋左校丞四人皇朝因之)
監作十人從九品下
左校令掌供營構梓匠之事致其雜材差其曲直制其
器用程其功巧丞為之貳凡宫室之制自天子至於士
庶各有等差(天子之宫殿皆施垂拱藻井王公諸臣三品已上九架五品已上七架並廳厦兩頭)
(六品已下五架其門舍三品已上五架三間五品已上三間兩厦六品已下及庶人一間兩厦五品已上得制)
(烏頭門若官修者左掖為之私家自修者制度准此)凡樂縣簨虡兵仗器械及喪
葬儀制諸司什物皆供焉(簨虡謂鐏鍾編鍾編磬之屬器械謂仗床戟架杻械之屬)
(喪儀謂棺槨眀器之屬什物謂机案櫃檻勅函行槽剉唯之屬)
右校署令二人從八品下(後漢安帝建元三年置左校令右校丞其後又置右校令)
(魏因之晉少府屬官有左校無右校其職蓋并於左校矣宋齊梁陳皆無北齊太府寺管左校亦無右校隋置)
(右校署令丞掌營構工作之事皇朝因之)
丞三人正九品下(漢左校丞一人三百石魏因之宋齊梁陳並置北齊省隋右校置丞三人)
(皇朝因之)
監作十人從九品下
右校令掌供版築塗泥丹雘之事丞為之貳凡料物支
供皆有由屬審其制度而經度之(凡修補之料每歲京北河南及諸州支送)
(麦麩三萬圍麦麫一百車麻𢷬二萬斤其石灰亦土之屬須則市供不恒其數)
中校署令一人從八品下(漢將作左右前後中五校皆有令丞自後不置皇朝置之)
丞三人正九品下(漢成帝省皇朝復置)
監事四人從九品下
中校令掌供舟車兵仗廐牧雜作器用之事凡行幸陳
說供三梁竿柱閑廐繫飼則供剉碓行槽鞍架禱祀祭
祀則供棘葛竹整内外營造應供給者皆主守之丞為
之貳(舊將作寺百工署掌營棘葛槍子土塼石作之事開元十五年改百工署為監其職掌各分入諸署)
(槍子入左校石作入甄官棘葛土塼等入於此署)凡監署役使車牛皆有年支
草豆據其名簿閱其虚實受而蔵之以給於車坊
甄官署令一人從八品下(周禮摶埴之工二謂陶與甄也後漢將作大匠屬官有前)
(後中甄官令丞晉少府領甄官署掌塼瓦之任宋齊有東西陶官瓦署督令各一人北齊太府寺統甄官署甄)
(官又别領石窟丞後周有陶工中士一人掌為罇彛簠簋等器隋太府寺統甄官署令丞二人皇朝改屬將作)
丞二人正九品下(後漢前後中三甄官各丞一人晉有旊官丞後周有陶工下士一人隋甄)
(官丞二人皇朝因之)
監作四人從九品下
甄官令掌供琢石陶土之事丞為之貳凡石作之類有
石磬石人石獸石柱碑碣碾磑出有方土用有物宜凡
磚瓦之作瓶缶之器大小高下各有程凖凡喪葬則供
其眀器之屬(别敕葬者俱餘並私備)三品以上九十事五品以上
六十事九品以上四十事當壙當野祖眀地軸誕馬偶
人其高各一尺其餘音聲隊與僮僕之屬威儀服玩各
視生之品秩所有以瓦木為之其長率七寸
百工就谷庫谷斜谷太隂伊陽監監各一人正七品
副監一人從七品下
丞一人正八品上(周禮山虞林衡並掌斬伐林木之事歴代皆有其官皇朝取其義而並置)
(之庫谷監在鄠縣就谷監在盩厔縣百工監在陳倉太隂監在陸渾縣伊陽監在伊陽縣)
錄事各一人
監作各四人從九品下(太隂監伊陽監各典事十人)
百工等監掌採伐材木之事辨其名物而為之主守凡
修造所須材幹之具皆取之有時用之有節
都水監使者二人正五品上(本周官虞衡之職漢太常大司農少府内史主爵中)
(尉其屬官各有都水長丞武帝置水衡都尉掌上林苑有五丞其屬官有上林均輸御羞禁圃輯濯鐘官辯鐘)
(令丞人衡官水司空都水農倉又甘泉上林都水七官長丞皆屬焉至成帝以都水官多置左右使者各一人)
(則劉向護左都水使者是也至哀帝罷之王莾改水衡都尉曰子虞後漢省都水以属郡國而置河隄謁者五)
(人魏因之又兼有水衡都尉主天下水軍卿船器械晉置都水臺都水使者一人掌舟檝之事官品第四又有)
(左右前後中五水衡晉起㞐注及元康百官名陳傎載熊俱以都水使者領水衡都尉宋孝武帝省都水臺置)
(水衡令齊氏復置都水臺使者一人梁武帝天監七年改為太舟卿為東卿班第九吏員依晉又加當關四人)
(陳因之後魏亦二官並置建都水使者正第四品中水衡都尉從五品中太和二十二年都水使者從五品而)
(省水衡北齊都水臺使者二人後周有司水中大夫一人隋都水臺使者二人從第五品有丞參軍河隄謁者)
(錄事船局都津尉丞典作津長等開皇三年省都水入司農十三年復置仁夀元年改為都水監煬帝復為使)
(者正五品統舟檝河渠二署大業五年又改使者為監加至四品又置少監為五品復改監為令從三品少監)
(為少令從四品皇朝改為都水署隸將作令從七品下貞觀中復改為都水使者從五品上龍朔二年改為司)
(津監咸亨元年復為都水使者光宅元年改為水衡都尉神龍九年復舊)
都水使者掌川澤津梁之政令緫舟檝河渠二署之官
屬(舟檝置開元二十三年省)辨其遠近而歸其利害凡漁浦之禁衡
虞之守皆由其屬而緫制之凡獻享賓客則供川澤之
奠凡京畿之内渠堰陂池之壊决則下於所由而後修
之每渠及斗門置長各一人(以庶人年五十已上并勲官及停家職資有幹用者)
(為之)至溉田時乃令節其水之多少均其灌溉焉每歲府
縣差官一人以督察之歲終錄其功以為考課
丞二人從七品上(漢書都水水衡皆有丞後漢省晉初省都水使者有參事二人蓋丞之職)
(也宋因之孝武帝省都水臺置水衡令亦無丞梁天監七年置大舟卿始置丞一人班第一陳因之後魏都水)
(有參事六人北齊有參事十人並丞之任也隋初置都水臺有丞二人正第八品上大業三年加從七品皇朝)
(改為都水署丞從八品下貞觀中改為使者以署為監加丞秩至從七品上)
主簿一人從八品下(晉令水衡都尉置主簿一人又左右前後中五水衡皆有主簿梁天)
(監七年大舟主簿七班之中第三與宗正主簿品秩同後魏北齊並不置大業中置主簿一員皇朝因之)
丞掌判監事凡京畿諸水禁人因灌溉而有費者及引
水不利而穿鑿者其應入内諸水有餘則任諸王公公
主百官家節而用之
主簿掌印勾檢稽失凡運漕及漁捕之有程者會其日
月而為之糺舉
舟檝署令一人正八品下(漢中尉属官有都船令丞水衡都尉有楫䊮令晉水衡令)
(各有舷曹吏齊職儀有船宫典軍一人後周有舟工中士一人隋都水使者領掌舡局都尉二人煬帝改為舟)
(職署令一人皇朝因之)
丞二人正九品下(漢有都船丞楫櫂丞隋煬帝置舟檝署丞二人皇朝因之)
舟檝令掌公私舟船及運漕之事丞為之貳諸州轉運
至京都者則經其往来理其隠失使監漕監之
河渠署令一人正八品下(秦及兩漢都水水衡屬官有河隄謁者則河渠之任也隋)
(煬帝取史記河渠書之義以名署置令一人皇朝因之領河隄謁者漁師者)
丞一人正九品下(隋煬帝置河渠署丞一人皇朝因之)
河渠令掌供川澤魚醢之事丞為之貳凡溝渠之開塞
漁捕之時禁皆量其利害而節其多少每日供尚食魚
及中書門下官應給者若大祭祀則供其乾魚魚醢以
充籩豆之實凡諸司應給魚及冬蔵者每歲支錢二十
萬送都水命河渠以時價市供之
諸津令一人正九品上(列女傳有趙津吏女自後無聞晉令諸津渡二十四所各置監)
(津吏一人北齊三局尉皆分司諸津橋之事後周有掌津中士一人掌津渡川瀆之制而為之橋梁隋都水領)
(諸津上津每尉一人丞一人中津尉丞各一人下津尉一人每津典作一人津長四人皇朝改置令丞)
丞一人從九品下(皇朝因隋置諸津在京兆河南界者隸都水監在外者隸當州界)
諸津令各掌其津濟渡舟梁之事丞為之貳
唐六典卷二十三
