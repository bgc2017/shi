唐六典卷七唐張九齡等撰
尚書工部
工部尚書一人
侍郎一人
郎中一人
員外郎一人
主事三人
令史十二人
書令史二十一人
計史一人
亭長六人
掌固八人
屯田郎中一人
員外郎一人
主事二人
令史七人
書令史十二人
計史一人
掌固四人
虞部郎中一人
員外郎一人
主事二人
令史四人
書令史九人
掌固四人
水部郎中一人
員外郎一人
主事二人
令史四人
書令史九人
掌固四人
工部尚書一人正三品(周之冬官卿也漢五曹尚書其三曰民曹後漢以民曹兼主繕)
(修功作城池園苑之事自晉宋齊梁陳營宗廟則權置起部尚書事畢省之後周依周官置大司空卿一人隋)
(開皇二年始置工部尚書皇朝因之龍朔二年改為司平太常伯咸亨元年復為工部尚書光宅元年改為冬)
(官尚書神龍元年復故)
侍郎一人正四品下(盖周之冬官小司空中大夫也漢已來尚書侍郎今郎中之任也後)
(周依周官隋煬帝置工部侍郎皇朝因之龍朔二年改為司平少常伯咸亨光宅神龍並隨曹改復)
工部尚書侍郎之職掌天下百工屯田山澤之政令其
属有四一曰工部二曰屯田三曰虞部四曰水部尚書
侍郎總其職務而奉行其制命凡中外百司之事由於
所屬咸質正焉
郎中一人從五品上(盖周禮大司空属官下大夫郎中之任也晉宋齊後魏北齊皆有起)
(部郎中梁陳改置起部侍郎後周置冬官小司空下大夫隋初為工部侍郎煬帝除侍字又改工部為起部皇)
(朝因之武德三年改為工部郎中龍朔二年改為司平大夫咸亨元年復為工部郎中光宅神龍並隨曹改復)
員外郎一人從六品上(後周依周禮置小司空上士盖員外郎任也隋開皇六年置工)
(部員外郎煬帝改為起部承務郎皇朝改為工部員外郎龍朔二年改為司平員外郎咸亨光宅神龍並随曹)
(改復)
主事三人從九品上
郎中員外郎掌經營興造之衆務凡城池之修濬土木
之繕葺工匠之程式咸經度之京城左河華右隴坻前
終南後九嵏南面三門中曰明德左曰啟夏右曰安化
東面三門中曰春明北曰通化南曰延興西面三門中
曰金光北曰開遠南曰延平(今京城隋文帝開皇二年六月詔左僕射高熲所置)
(南直終南山子午谷北據渭水東臨滻川西次澧水太子左庶子字文禮創制規模將作大匠劉龍工部尚書)
(賀婁子幹太府少卿高龍又並充撿校至三年三月移入新都焉名曰大興城東西十八里一百一十五步南)
(北十五里一百七十五步墻高一丈八尺皇城之南東西十坊南北九坊皇城之東西各一十二坊兩市居四)
(坊之地凡一百一十坊開元十四年又取東面兩坊為興慶宫)皇城在京城之中(東西五里)
(一百一十五步南北三里一百四十步今謂之子城)南面三門中曰朱雀左曰安
上右曰含光(朱雀門正南當明德門正北當承天門外横街正東直春明門正西直金光門)東
面二門北曰延喜南曰景風(延喜門在承天門外横街東直通化門)西面
二門北曰安福南曰順義(安福門西直開遠門)其中左宗廟(在安上門)
(内之東)右社稷(在含光門内之西)百僚廨署列乎其間凡省六寺
九臺一監四衞十有八(六省謂尚書中書門下秘書殿中内侍省九寺謂太常宗正司)
(農太府鴻臚衞尉光祿太僕大理寺一臺謂御史臺四監謂少府將作國子都水監十八衞謂左右衞左右金)
(吾衞左右驍騎左右武衞左右威衞左右領軍衞左右監門衞左右千牛衞左右羽林軍衞今按中書門下凡)
(有三所並在宫城之内國子監在皇城之南左右金吾衞在皇城之東西左右羽林軍在玄武門之北)東
宫官屬凡府一坊三寺三率府十(一府謂詹事府三坊謂左右春坊内坊三)
(寺謂家令率更僕寺十率府謂左右衞率府左右清道率府左右司禦率府左右内率府左右監門率府)宫
城在皇城之北南面三門中曰承天東曰長樂西曰永
安(承天門隋開皇三年作初曰廣陽門仁夀元年改曰昭陽門武德元年改曰順天門神龍元年改曰承天)
(門)若元正冬至大陳設燕會赦過宥罪除舊布新受萬
國之朝貢四夷之賓客則御承天門以聽政(盖古之外朝也)其
北曰太極門其内曰太極殿朔望則坐而視朝焉(盖古之中)
(朝也隋曰大興門大興殿煬帝改曰虔福門貞觀八年改曰太極門武德元年改曰太極殿有東上西上二閣)
(門東西廊左延明右延明二門)次北曰朱明門左曰虔化門右曰肅章
門肅章之西曰暉政門虔化之東曰武德西門(其内有武德殿)
(有延恩殿)又北曰兩儀門其内曰兩儀殿常日聽政而視事
焉(盖古之内朝也隋曰中華殿貞觀五年改為兩儀殿承天門之東曰長樂門北入恭禮門又北入虔化門)
(則宫内也承天門之西曰廣運門永安門北入安仁門又北入肅章門則宫内也)兩儀殿之東
曰萬春殿西曰千秋殿兩儀之左曰獻春門右曰宜秋
門宜秋之右曰百福門其内曰百福殿百福之西曰承
慶門内曰承慶殿獻春之左曰立政門其内曰立政殿
立政之東曰大吉門其内曰大吉殿兩儀之北曰甘露
門其内曰甘露殿左曰神龍門其内曰神龍殿右曰安
仁門其内曰安仁殿(又有興仁宣猷崇道惠訓昭德安禮正禮宣光通福光昭嘉猷華光)
(暉儀夀安綏福等門薰風就日翔鳳咸池&KR0916;昭望僊鶴羽乘龍等殿凌煙翔鳳等閣)大明宫在禁
苑之東南西接宫城之東北隅(龍朔二年高宗以大内卑濕乃於此置宫)南
面五門正南曰丹鳳門東曰望僊門次曰延政門西曰
建福門次曰興安門(南當皇城之啓夏門舊京城入苑之北門開皇三年開餘四門並與)
(宫同置)丹鳳門内正殿曰含元殿(殿即龍首山之東趾也階上高於平地四十餘)
(尺南去丹鳳門四百餘步東西廣五百步今元正冬至於此聽朝也)夾殿兩閣左曰翔鸞
閣右曰棲鳳閣(與殿飛廊相接夾殿東有通乾門西有觀象門閣下即朝堂胏石登聞鼓如承)
(天之制)其北曰宣政門門外東廊曰齊德門西廊曰興禮
門内曰宣政殿殿前東廊曰日華門門東門下省省東
南北街南直含耀門出昭訓門宣政殿前西廊曰月華
門門西中書省省西南北街南直昭慶門出光範門宣
政之左曰東上閣右曰西上閣次西曰延英門其内之
左曰延英殿右曰含象殿宣政北曰紫宸門其内曰紫
宸殿(即内朝正殿也)殿之南面紫宸門左曰崇明門右曰光順
門殿之東曰左銀臺門西曰右銀臺門次北曰九僊門殿之
北面曰玄武門左曰銀漢門右曰青霄門(其内又有麟德凝霜承歡長安僊居拾翠碧羽)
(金鸞蓬萊含凉珠境三清含冰水香紫蘭等殿玄武明儀大角等觀欎儀結鄰承雲修文等閣也)興慶
宫在皇城之東南東距外郭城東垣(即今上龍潛舊宅也開元初以為離)
(宫至十四年又取永嘉勝業坊之半以置朝自大明宫東夾羅城複道經通化門磴道潜通焉)宫之西
曰興慶門其内曰興慶殿(即正衙殿有龍池殿)次南曰金明門門
内之北曰大同門其内曰大同殿宫之南曰通陽門北
入曰明光門其内曰龍堂通陽之西曰花萼樓(樓西即寧王第)
(故取詩人棠棣之義以名樓焉)樓西曰明義門其内曰長慶殿宫之北
曰躍龍門其内左曰芳苑門右曰麗苑門南走龍池曰
瀛洲門内曰南薰殿瀛洲之左曰僊雲門北曰新射殿
(又有同光承雲初陽飛軒玉華等門飛僊交泰同光榮光等殿初上居此第其里名協聖諱所居宅之東有舊)
(井忽涌為小池周袤纔數尺常有雲氣或見黃龍出其中至景龍中潛復出水其沼浸廣時即連合為一未半)
(歲而里中人悉移居遂鴻洞為龍池焉盖符命之先也)禁苑在大内宫城之北比
臨渭水東拒滻川西盡故都城(其周一百二十里)禽獸蔬果莫
不毓焉若祠禴烝嘗四時之薦蠻夷戎狄九賓之享則
蒐狩以為儲供焉東都城左成皋右凾谷前伊闕後邙
山南面三門中曰定鼎左曰長夏右曰厚載東面三門
中曰建春南曰永通北曰上東北面二門東曰安喜西
曰徽安(都城隋煬帝大業元年詔左僕射楊素右庶子宇文愷移故都創造也南直洛水之口北倚邙)
(山之塞東出瀍水之東西出澗水之西洛水貫都有河漢之象焉東去故都十八里煬帝既好奢靡愷又多竒)
(巧遂作重樓曲閣連闥洞房綺繡瑰竒窮巧極麗大業末喪亂為王充所據武德五年平充乃詔焚乾陽殿及)
(建國門廢東都以為洛州總管府尋以宫城倉庫猶在乃置陜東道大行臺武德九年復為洛州都督府貞觀)
(六年改為洛陽宫十二年車駕始幸洛陽明慶元年復置為東都龍朔中詔司農少卿田仁注随事修葺後又)
(命司農少卿韋機更加營造永昌中遂改為神都漸加營構宫室百司市里郛郭於是備矣東面十五里二百)
(一十步南面十五里七十步西面連苑距上陽宫七里北面距徽安門七里郛郭南廣比狹凡一百三坊三市)
(居其中焉開元十二年廢西市取厚載門之西一坊地及西市入苑)西連禁苑苑西四門
南曰迎秋次曰遊義次曰籠烟北曰靈溪皇城在都城
之西北隅南面三門中曰端門左曰左掖門右曰右掖
門東面一門曰賓耀西面二門南曰麗景北曰宣耀東
城在皇城之東東曰宣仁門南曰承福門皇城在東城
之内百僚廨署如京城之制皇宮在皇城之北(東西四里一百)
(八十步南北二里八十五步周回十三里二百四十一步)南面三門中曰應天左曰
興教右曰光政(應天門端門若西京承天之門)其内曰乾元門(若西京之太極)
(門東廊有左延福門西廊有右延福門)興教之内曰會昌其北曰章善光
政之内曰廣運其北曰明福乾元之左曰萬春右曰千
秋其内曰乾元殿(則明堂也證聖元年營造上圜下方八囱四闥高三百尺元正冬至有時而御)
(焉)殿之左曰春暉門右曰秋光門北曰燭龍門明福之東
曰武成門其内曰武成殿明福之西曰崇賢門其内曰集
賢殿武成之北曰延夀殿集賢之北曰僊居殿其東曰億
歲殿又東曰同明殿(其内又有觀禮歸義收成光慶等門延祥延夀觀文六合等殿宜春僊居)
(迎祥六合等院也)其西北出曰洛城西門其内曰德昌殿北曰儀
鸞殿德昌南出曰延慶門又南曰韶暉門西南曰洛城南
門其内曰洛城殿又北曰飲羽殿(洛城南門之西有麗景夾城自此潛通於上陽)
(焉)上陽宮在皇城之西南(苑之東垂也南臨洛水西拒穀水東面即皇城右掖門之)
(南上元中營造高宗晩年常居此宮以聽政焉)東面三門南曰提象門(即正衙門)北
曰星躔門提象門内曰觀風門南曰洛日樓北曰七寶
閣其内曰觀風殿(殿東面其内又有麗春臺耀掌亭九州亭)其西則有西上
陽宫(兩宮夾殿水虹橋以通往來)北曰化成院西南曰甘露殿殿東曰
雙曜亭又西曰麟趾殿東曰神和亭西曰洞玄堂觀風之
西曰本枝院又西曰麗春殿東曰含蓮亭西曰芙蓉亭又
西曰宜男亭北曰芬芳門其内曰芬芳殿(又有露菊亭互春妃嬪僊杼冰)
(井等院散布其内)宮之南面曰僊洛門又西曰通僊門(並在院中)其内
曰甘湯院次北東(上曰)玉京門門内北曰金闕門南曰泰初
門玉京之西曰客省院蔭殿翰林院又西曰上陽宮宮西
曰含露門玉京西北出曰僊桃門又西曰夀昌門門北出
曰玄武門門内之東曰飛龍廐禁苑在皇都之西北拒北
邙西至孝水南帶洛水支渠穀洛二水會于其間(東面十七里南)
(面二十九里西面五十里北面二十里周廻一百二十六里中有合璧冷泉高山龍鱗翠微宿羽明德望春青城黃)
(女陵波十有一宮芳樹金谷二亭凝碧之池開元二十四年上以為穀洛二水或泛溢疲費人功遂敕河南尹李適)
(之出内庫和顧修三陂以禦之一曰積翠二曰月陂三曰上陽爾後二水無力役之患)京都之制
備焉凡興建修築材木工匠則下少府將作以供其事
(少府監匠一萬九千八百五十人將作監匠一萬五千人散出諸州皆取材力強壮技能工巧者不得隐巧補)
(拙避重就輕其驅役不盡及别有和顧者徵資市輕貨納於少府將作監其巧手供内者不得納資有闕則先)
(補工巧業作之子弟一入工匠後不得别入諸色其和顧鑄匠有名解鑄者則補正工凡計功程者夏三月與)
(秋七月為長功冬三月與春正月為短功春之二月三月秋之八月九月為中功其役功則依戶部式)
屯田郎中一人從五品上(漢尚書郎四人其一人主戶口墾田盖兼屯田之任也故)
(汜勝之為侍郎教田三輔是也魏有農部郎曹晉始置屯田郎中東晉及宋齊並左民郎中兼知屯田事後魏)
(北齊並置屯田郎中梁陳隋並為侍郎亦郎中之任也煬帝曰屯田郎後魏北齊祠部尚書領屯田陳左戶部)
(尚書領屯田隋則工部尚書領之皇朝因稱郎中龍朔二年改為司田大夫咸亨元年復故)
員外郎一人從六品上(隋開皇六年置煬帝改曰承務郎武德三年改曰員外郎龍朔)
(咸亨隨曹改復)
主事二人從九品上
屯田郎中員外郎掌天下屯田之政令凡軍州邊防鎮
守轉運不給則設屯田以益軍儲其水陸腴瘠播植地
宜功庸煩省收率等級咸取決焉諸屯分田役力各有
程數(凡營稻一頃將單功九百四十八日禾二百八十三日大豆一百九十二日小豆一百九十六日烏)
(麻一百九十一日麻四百八十九日&KR1291;黍一百八十日麥一百七十七日蕎麥一百六十日藍五百七十日蒜)
(七百二十日葱一千一百五十六日瓜八百一十八日蔓菁七百一十八日苜蓿二百二十八日)凡天
下諸田(太子左右春坊各五頃太子左右衛率府太史局各四頃宗正寺左右千牛衛太子僕寺左右司禦率)
(府左右清道率府左右監門率府各三頃内坊左右内率府率更寺各三頃其有管署局子府各準官品人數)
(均配)皆視其品命而審其分給
虞部郎中一人從五品上(周禮地官有山虞澤虞盖虞部之職也魏始有虞曹郎中)
(一人晉因之宋齊省梁陳為侍郎後魏北齊並有虞曹郎中後周冬官有虞部下大夫一人隋虞部侍郎煬帝)
(但曰虞部郎梁陳後魏北齊並祠部尚書領之隋工部尚書領之皇朝因焉武德三年加中字龍朔二年改為)
(司虞大夫咸亨元年復故)
員外郎一人從六品上(後周依周官有山虞澤虞中士盖今虞部員外郎之任也隋開)
(皇六年置煬帝改曰承務郎皇朝復改為虞部員外郎龍朔咸亨随曹改復)
主事二人從九品上
虞部郎中員外郎掌天下虞衡山澤之事而辨其時禁
凡採捕畋獵必以其時冬春之交水蠱孕育捕魚之器
不施川澤春夏之交陸禽孕育餧獸之藥不入原野夏
苗之盛不得蹂藉秋實之登不得焚燎若虎豹豺狼之害
則不拘其時聽為檻穽獲則賞之大小有差(諸有猛獸處聽為檻)
(穽射窠等得即於官每一賞絹四疋殺豹及狼每一賞絹一疋若在牧監内獲豺亦每一賞絹一疋子各半疋)
凡京兆河南二都其近為四郊三百里皆不得弋獵採
捕(每年五月正月九月皆禁屠殺採捕)凡五嶽及名山能蘊靈産異興雲
致雨有利於人者皆禁其樵採時禱祭焉凡殿中太僕
所管閑廐馬兩都皆五百里供其芻藳其關内隴右西
使北使南使諸牧監馬牛駝羊皆貯藁及茭草(高原藳支七年)
(茭草支四年平地藳支五年茭草支三年下土藁支四年茭草二年)其柴炭木橦進内及
供百官蕃客竝於農隙納之(供内及宫人起十月畢二月供百官蕃客起十一月)
(畢正月)
水部郎中一人從五品上(魏置水部郎中歴晉宋齊後魏北齊並有水部郎中梁陳)
(為侍郎後周冬官府有司水中大夫隋文帝為水部侍郎煬帝但曰水部郎宋齊梁陳後魏北齊並郎官尚書)
(領之隋工部尚書領之皇朝因焉武德二年加中字龍朔二年改為司川大夫咸亨元年復故)
員外郎一人從六品上(後周冬官府有小司水上士則水部員外郎之任也隋開皇六)
(年置煬帝改為承務郎皇朝復為水部員外郎龍朔咸亨随曹改復)
主事二人從九品上
水部郎中員外郎掌天下川瀆陂池之政令以導逹溝
洫堰決河渠凡舟楫溉灌之利咸總而舉之凡天下水泉三
億三萬三千五百五十有九其在遐荒絶域殆不可得
而知矣其江河自西極逹于東溟中國之大川者也其
餘百三十有五水是為中川者也(桑欽水經所引天下之水百三十七江河)
(在焉)其千二百五十有二水斯為小川者也(酈善長注水經引其枝流)
(一千二百五十二)若渭洛汾濟漳淇淮漢皆亘逹方域通濟舳
艫徙有之無利於生人者矣其餘陂澤魚鼈莞蒲秔稲
之利盖有不可得而備云凡水有溉灌者碾磑不得與
争其利(自季夏及于仲春皆閉斗門有餘乃得聽用之)溉灌者又不得浸人廬
舍壊人墳隧仲春乃命通溝瀆立隄防孟冬而畢若秋
夏霖潦泛溢衝壊者則不待時而修葺凡用水自下始
凡天下造舟之梁四(河三洛一河則蒲津大陽盟津一名河陽洛則孝義也)石柱
之梁四(洛三㶚一則天津永洛齊中橋灞橋也)木柱之梁三(皆渭川也便橋中渭橋東)
(渭橋此舉京都之衝要也)臣梁十有一皆國工修之其餘皆所管州
縣随時營葺(河梁橋所須竹索令宣常洪三州役工匠預支造宣洪二州各大索二十條常州小)
(索一千二百條大陽蒲津竹索每年令司竹監給竹令津家水手自造其供橋雜匠料須多少預申所司其匠)
(先配近橋人充浮橋脚舡皆預僃半副自餘調度預僃一副河陽橋舡於潭洪二州造送大陽蒲津橋於嵐石)
(濕勝慈等州材木送橋所造河陽橋置水手二百五十人大陽水手二百人仍各置木匠十人蒲津橋一十五)
(人孝義橋所須竹索取河陽橋退者以充)其大津無梁皆給船人量其大小
難易以定其差等(白馬津船四艘龍門會寧合河等關舡並三艘渡子各皆以當處鎮防人)
(充渭津關舡二艘渡子取永豐倉防人充渭水鴻渡舡四艘涇水涇合渡韓渡劉控坂渡眭城坂渡覆籬渡船)
(各一艘濟川津平隂津風陵津興德津船各兩艘洛水渡口船三艘渡子皆取側近殘疾中男解水者充會寧)
(船别五人興德船别四人自餘船别三人蘄州江津渡荆州洪亭松滋渡江州馬頬檀頭渡船各一艘船别六)
(人越州杭州浙江渡洪州城下渡九江渡船各三艘船别四人渡子並須近江白丁便水者充分為五番年别)
(一替)
唐六典卷七
