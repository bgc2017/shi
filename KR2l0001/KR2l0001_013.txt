唐六典卷十三唐張九齡等撰
御史臺
御史臺
大夫一人
中丞二人
侍御史四人
主簿一人
錄事二人
令史十五人
書令史二十五人
亭長六人
掌固十二人
殿中侍御史六人
令史八人
書令史十人
監察御史十人
令史三十四人
御史大夫一人從三品(漢書云御史大夫秦官位上卿銀印青綬掌副丞相成帝綏和)
(元年更名大司空哀帝建平二年復為御史大夫元夀二年復為大司空歴後漢遂為三公之官獻帝建安十)
(三年又置御史大夫魏黃初二年又省歴晉宋齊梁陳後魏北齊後周並不置大夫而以中丞為臺主隋諱忠)
(依秦漢置御史大夫從三品大業八年降為正四品皇朝又為從三品龍朔二年改為大司憲咸亨元年復故)
(御史臺漢名御史府後漢曰憲臺時以尚書為中臺謁者為外臺謂之三臺魏晉宋齊曰蘭臺梁陳後魏北齊)
(隋皆曰御史臺皇朝因之龍朔二年更名憲臺咸亨元年復故光宅元年改曰左肅政臺專知在京百司更置)
(右肅政臺專知按察諸州加右臺大夫一人神龍元年改為左右御史臺猶置二大夫延和元年廢右臺先天)
(二年二月復置十月又廢而大夫隨臺廢置)
中丞二人正五品(漢百官表御史大夫有兩丞秩二千石一曰中丞謂之中者以其列在殿)
(中掌蘭臺秘書外督部刺史内領侍御史受公卿奏事舉劾按章及置司隸校尉以御史中丞督司隸司直司)
(隸司直督刺史刺史督二千石下至墨綬成帝綏和元年改為大司空哀帝建平二年改大司空復為御史大)
(夫元夀二年復為大司空而中丞出外為臺主更名御史長史後漢復曰中丞時宣秉拜御史中丞光武詔與)
(司隸校尉尚書令三官各專席而坐京師號為三獨坐魏黃初改中丞為宫正魏鮑勛以宫正忤旨左遷持書)
(執法後為中丞及歴晉宋齊梁陳並以中丞為臺主品第四梁制十八班中丞班第十一後魏改中丞曰中尉)
(正三品太和二十三年為從三品北齊復曰中丞從三品後周秋官置司憲中大夫二人掌丞司寇之法以左)
(右刑罰盖比御史中丞之職也隋省中丞官置御史大夫為臺主以持書侍御史二人代中丞之任持書侍御)
(史者本漢宣帝元鳳中因路温舒上書宜尚德緩刑帝深采覧之季秋請讞時帝幸宣室齋居而決事令侍御)
(史二人持書故曰持書侍御史歴代品秩並同御史惟北齊為從五品隋室因之大業六年加正五品八年又)
(改為從五品皇朝因之貞觀中避高宗諱省持書侍御史依前代置御史中丞龍朔二年改曰司憲大夫咸亨)
(元年復故自漢以來御史中丞皆一人隋持書侍御史二人皇朝因之)
御史大夫之職掌邦國刑憲典章之政令以肅正朝列
中丞為之貳(其百寮有姦非隱伏得專推劾若中書門下五品已上尚書省四品已上諸司三品)
(已上則書而進之并送中書門下)凡天下之人有稱冤而無告者與三
司詰之(三司御史大夫中書門下大事奏裁小事專達)凡中外百僚之事應彈
劾者御史言於大夫大事則方幅奏彈小事則署名而
已(舊彈奏皇帝視事日御史奏之自景龍三年以來皆先進狀聽進止許則奏之不許則止)若有制
使覆囚徒則刑部尚書參擇之凡國有大禮則乘輅車
以為之導(駕幸京都大夫從行則令中丞一人留在臺并殿中侍御史一人若别敕留守不在此限)
侍御史四人從六品下(周官宗伯属官御史掌邦國都鄙及萬民之治令以贊冡宰凡)
(治之者受法令焉以其在殿柱之間亦謂之柱下史秦改為侍御史史記張蒼自秦時為御史主柱下方書即)
(其任也冠法冠一名柱後惠文冠以鐵為柱言其審固不撓也法冠者秦事云始皇滅楚以其君冠賜御史亦)
(名獬豸冠以獬豸獸主觸不直故執憲者以為冠漢因秦置侍御史秩六百石員十五人惠帝三年相國奏遣)
(御史監三輔不法事有辭訟者盜賊者鑄偽錢者獄不直者繇賦不平者吏不廉者吏苛刻者踰侈及弩力十)
(石以上者作非所當服者凡九條監者每二歲一更常十一月奏事三月還監焉侍御史有綉衣直指出討姦)
(猾治大獄武帝制不常置後漢皆公府掾属高第者為之所掌有五曹曰令曹掌律令印曹掌刻印供曹掌齋)
(祠之事尉馬曹掌廐馬之事乘曹掌護駕魏置八人品第六所掌凡八部有持書曹課第曹其餘則史闕云晉)
(置九人所掌有十三曹曰吏曹課第曹直事曹印曹中都督曹外都督曹媒曹符節曹水曹中壘曹營軍曹法)
(曹筭曹東晉初省課第曹置庫曹後又分庫曹為外右庫曹内左庫曹焉宋置十人元嘉中省二庫曹直云左)
(庫大明中復置二庫景和初復省之昇明初省營軍曹併人水曹省筭曹併入法曹而吏曹罷御史掌之齊置)
(十人梁陳皆九人後魏八人初從五品太和末為正八品下北齊置八人從七品下後魏北齊尤重御史選御)
(史必答策高第始補之並分掌諸曹内外督令史以下後周秋官有司憲中士隋置八人從七品下煬帝三年)
(改為正七品皇朝置四人加品從六品下又置内供奉員不過本數其遷改與正官資望亦齊舊制庶僕五分)
(減一及崔隐甫為大夫奏供奉裏行並同正給案令隔品致敬比者因循侍御史已下皆與大夫抗禮開元十)
(八年敕重申明猶未之改李適之為大夫皆受拜時議是之)
侍御史掌糾舉百僚推鞫獄訟其職有六一曰奏彈二
曰三司三曰西推四曰東推五曰贓贖六曰理匭(侍御史年)
(深者一人判臺事知公廨雜事等次知西推贓贖三司受事監奏次知東推理匭之事臺中有黃卷不糾舉所)
(職則罰之其新除者未曉制度罰有日逾萬錢者舊例新人罰止於四萬及崔隱甫為大夫以其數太廣減之)
(以萬二千為限三院各有院長議罰則詢於雜端也)凡有制敕付臺推者則按其
實狀以奏若尋常之獄推訖斷于大理(舊臺中無獄未嘗禁人有須留)
(問寄禁大理李乾祐為大夫奏請於臺置獄雖則按問為便而增鞫獄之弊至開元十四年御史大夫崔隐甫)
(奏罷之須留問者依前寄禁大理)凡事非大夫中丞所劾而合彈奏者
則具其事為狀大夫中丞押奏大事則冠法冠衣朱衣
纁裳白紗中單以彈之小事常服而已(法冠一名豸冠一角為獬豸之)
(形取觸邪之義也)凡三司理事則與給事中中書舍人更直於
朝堂受表(三司更直每日一司正受兩司副押更遞如此其鞫聽亦同)若三司所按
而非其長官則與刑部郎中員外郎大理司直評事往
訊之(除三司受事及推按外每日侍御史一人承制諸奏事者並監而進退之若所論繁細不宜奏陳則)
(隨事奏而罷之)
主簿一人從七品下(漢書張忠為御史大夫署孫寳為主簿魏晉已下無聞隋煬帝大業)
(三年始置御史臺主簿二員皇朝省一員)
錄事二人從九品下
主簿掌印及受事發辰句檢稽失(兼知府廚及黃卷)
殿中侍御史六人從七品上(魏氏御史二人居殿中察非法故曰殿中侍御史晉)
(置四人東晉省二人梁陳史不載其品秩後魏初從五品太和末為從八品上北齊置十二人正八品隋開皇)
(初改為殿中侍御史置十二人正八品下煬帝三年省武德五年置四人正八品上貞觀二十三年加員品)
監察御史十人正八品上(監察御史盖取秦監郡御史以名官晉書云孝武太元中)
(創置檢校御史而吳混之為之沈約宋書云古司隸校尉知行馬外事晉江左罷司隸置檢校御史專掌行馬)
(外事是也歴宋齊梁陳無聞其職後魏太和末復置檢校御史正九品上北齊置檢校御史十二人從八品上)
(後周秋官府有司憲旅下士八人隋初改為監察御史置十二人從八品上煬帝大業三年加正八品增置十)
(六人大業八年加從七品後又置御史一百員從九品尋省之盖更卑於監察矣武德初監察御史置八人貞)
(觀二十二年加監察二人其外又置監察御史裏行其始自馬周以布衣太宗令於監察御史裏行自此便置)
(裏行之名)
殿中侍御史掌殿廷供奉之儀式(每朝與侍御史随仗入位在中丞下給事)
(中中書舍人後)凡冬至元正大朝會則具服升殿若皇帝郊祀
巡省(謂大駕與鹵簿)則具服從旌門往來檢察視其文物之有
虧闕則糾之(非大備則常服)凡兩京城内則分知左右巡各察
其所巡之内有不法之事(謂左降流移停匿不去及妖訛宿宵蒲博盜竊獄訟冤濫)
(諸州網典貿易隐盜賦歛不如法式諸此之類咸舉按而奏之若不能糾察及故縱蔽匿則量其輕重而坐所)
(由御史)
監察御史掌分察百僚巡按郡縣糾視刑獄肅整朝儀
(朝廷有不肅敬御史則糾而劾之每二人五日分和東西朝堂舊例監察正門無籍非因奏事不得入至殿廷)
(開元七年三月敕並令隨仗而入不得供奉位在尚書員外郎後十道巡按則選判官二人以為之佐如本道)
(務繁得量差官人歴官清幹者號為支使)凡將帥戰伐大克殺獲數其俘馘
審其功賞辨其真偽若諸道屯田及鑄錢其審功糾過
亦如之凡嶺南及黔府選補亦令一人監其得失凡決
囚徒則與中書舍人金吾將軍監之(若京都忌齋則與殿中侍御史分察)
(寺觀七品已上清官皆預行香不到則牒送法司)若在京都則分察尚書六司
糾其過失及知太府司農出納凡冬至祀圜丘夏至祭
方丘孟春祈穀季春祀明堂孟冬祭神州五郊迎氣及
享太廟則二人共監之若朝日夕月及祭社稷孔宣父
齊太公蜡百神則一人率其官屬閱其牲牢省其器服
辨其輕重有不修不敬則劾之凡尚書省有會議亦監
其過謬(尚書省諸司七品已上官會議皆先牒報臺亦一人往監若據狀有違及不委議意而署名者)
(糾彈之凡有敕令一御史往監即監察受命而行自監察御史已上每日一人於本司當門直以檢察臺中出)
(入及令史領詞訟過大夫之事若緣詞訟事須推勘者大夫便委門直御史以推之)凡百官燕會
習射亦如之
唐六典卷十三
