史通通釋目錄史評類
内篇
卷一
六家第一
卷二
二體第二載言第三
本紀第四世家第五
列傳第六
卷三
表歴第七書志第八
卷四
論贊第九序例第十
題目第十一斷限第十二
編次第十三稱謂第十四
卷五
採撰第十五載文第十六
補注第十七因習第十八
邑里第十九
卷六
言語第二十浮詞第二十一
叙事第二十二
卷七
品藻第二十三直書第二十四
曲筆第二十五鑒識第二十六
探賾第二十七
卷八
摸擬第二十八書事第二十九
人物第三十
卷九
覈才第三十一序傳第三十二
煩省第三十三
卷十
雜述第三十四辨職第三十五
自叙第三十六體統(亡)
紕繆(亡)弛張(亡)
外篇
卷十一
史官建置第一
卷十二
古今正史第二
卷十三
疑古第三
卷十四
申左第四
卷十五
點煩第五
卷十六
雜說上第六
卷十七
雜說中第七
卷十八
雜說下第八
卷十九
五行志錯誤第九五行志雜駁第十
卷二十
暗惑第十一忤時第十二
(臣)等謹案史通通釋二十卷
國朝浦起龍撰起龍字二田無錫人史通注本
舊有郭延年王維儉黃叔琳三家遞相增損
互有短長起龍是注較三家為晚出雖亦仍
有疎漏如秦人不死事不知出洛陽伽藍記
蜀老猶存事不知出魏書毛修之傳闌單失
力字不知出清異錄之類然大致引據詳明
足稱該洽惟輕於改竄古書往往失其本旨
如六家篇内尚書條中語無可述四字之下
若此二字之上乃有脱句而改此字為止又
為增一有字又如列傳篇内項王立傳而以
本紀為名句立字不悞而乃臆改為宜此類
至多皆失詳慎又句解章評參差夹注如選
刻制藝之例于注書之體亦乖惜其不一評
一注釐為二書使離之雙美也顧其大致精
核於知幾本意多能闡發不可謂之無功焉
乾隆四十三年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
史通通釋原序
長安二年(武后臨朝第十九年至此十六改元)余以著作佐郎兼修國史
尋遷左史於門下撰起居注會轉中書舍人暫停史任
俄兼領其職今上即位除著作郎太子中允率更令其
兼(舊脱兼字)修史皆如故(兼修史以領職言脫兼字則非)又屬大駕還京以
留後在東(舊脫東字)都無幾驛徵入京專知史事仍遷秘書
少監釋(首叙歴官即自叙篇所謂三為史臣再入東觀也其注云今之史館即古之東觀)自惟
歴事二主從宦(一作官)兩京遍居司籍之曹久處載言之
職昔馬融三入東觀漢代稱榮張華再典史官晉朝稱
美嗟予小子兼而有之是用職思(舊誤作司)其憂不遑啓處
釋(此總上歴官拈合當職撰史事即以引起史通之作)嘗以載削餘暇商𣙜(一作確)
史篇下筆不休遂盈筐篋於是區分類聚編而次之釋
(此六句暗籠史通)昔漢世諸儒集論經傳定之於白虎閣因名
曰白虎通予既在史館而成此書故便以史通為目且
漢求司馬遷後封為史通子是知史之稱通其來自久
博采衆議爰定兹名釋(此層明點史通兩引古史古事以見命名所本)凡為廿
卷列之如左合若干言(舊注除所闕篇凡八萬三千三百五十二字注五千四百九十)
(八字按字數今不可定姑仍舊本存之)于時歲次庚戌景龍四年(中宗元是時復)
(辟六年矣)仲春之月也
按此劉氏自序當冠正目之首諸本錯置後人序例
之間非體觀此一序簡明典切即可徵其史筆之潔
古者經䟽文選凡有自序者皆與正書同注王本此
篇亦有注愚亦遵用之
大駕還京(注詳集終忤時篇)
馬融三入東觀(後漢書本傳永初四年應召拜為校書郎中詣東觀典校秘書忤太后旨)
(禁錮安帝親政召還郎署復在講部拜議郎桓帝時述忤大將軍梁冀免官得赦還復拜議郎重在東觀著)
張華再典史官(晉書本傳華學業優博朗贍多通盧欽言之於文帝除著作佐郎惠帝即)
(位以華為太子少傅數年代下邳王晃為司空領著作)
白虎通(後漢章帝紀建初四年大夫博士議郎郎官及諸生諸儒會白虎觀講議五經異同作白)
(虎議奏班固傳天子會諸儒講論五經作白虎通德論令固撰集其事隋經籍志白虎通六卷唐藝文志)
(通字下有義字)
史通子(漢書司馬遷傳太史公仍父子相繼纂其職作本紀表書世家列傳凡百三十篇五十二)
(萬六千五百字宣帝時遷外孫楊惲祖述其書遂宣布焉至王莽時求封遷後為史通子)
史通通釋舉例
二科十别
書不必醇乎醇書惟其至於至居巢劉氏之史
通是也注書戒自我作故注書欲推心置腹山
傖先生之通釋是也凡注之用二辨之通與不
通而已是書行本相高厭心蓋寡每於通處薦
以荆榛而趣乖於不可通處過如炙轂而疵積
敝也久矣先生曰趣乖者法宜訓正疵積者道
在刊譌例摠二科科各有别列如左方
訓正者兼舉其義與辭而是正之也義從文生辭由古
出俗學之弊大抵二端憑臆自用者揣義而不徵辭弊
且流為束書不觀是謂蔑古炫博貪竒者役辭而不問
義弊又滋乎靈臺日汨是謂䙝天兹用䟽義以會辭考
辭以赴義則訓之爲也訓正之科其别六
一曰釋(篇者節之積也節清而篇乃定焉歴繙評本觀乎外篇條别胷欠主張驗其通體支離篇乖步)
(伐者矣故為之釋以清之釋之為用析節而䟽其義是賓是主是影是神前後相銜中邊交灌兹為從事)
(之所先即其命名之所自間有省去不用唯於短說為然自昔漢唐經䟽通例墨闌標眼於釋字仿用之)
二曰按(按亦釋也標仍墨闌體同䟦尾既釋以辨之復按以會之指趣所鍾歸宿有地矣况史通之為)
(書也羣史牢籠全書吐納畛塗遼闊節目棼緐則必以見遠之明者察焉則將有無礙之辯者通焉此段)
(識解於何置頓亦惟篇按職此淹該是知按之所届尤為駟牡之廣衢非等隻雞之近局也又其例比釋)
(加徧釋有從省按無缺施惟下帙四五處有以一按攝三條二條者)
三曰證釋(謂取證古書用釋今義也語云求之物本必於其始取其所通必於所宅故凡有徵引事)
(必事祖辭必辭根而其所標識則又書皆舉名篇皆舉目如左傳則某公某年漢書則某紀某傳之類蓋)
(採錄多從節縮而原文可任搜核也他若舊注已得者明書何本或無書可質者直注未詳不攘不欺與)
(世共見)
四曰證按(凡前件證釋多有就證加按者痛刮不根之病及澷與之習也如尚書注有王肅其人也)
(本係三國王朗之子舊援後魏同名之人如左傳家缺徐賈一注也位在干蕭二史之間撿出徐廣字形)
(之誤更有全證皆屬設辯者如書志篇之東觀曰記採撰篇之沈炯罵書一失之俗傳一失之原本則一)
(當革其繆一當繩其愆凡此諸流皆須顯說也證釋之條干有二百加按之處五百有竒任舉陳言都成)
(說部)
五曰夾釋(釋非節界夾入行間是夾釋也凡涉晦澀之義用一兩言達之或遇疑似之辭用直截語)
(指之皆是也有此可以便觀書者之索解可以杜好辯者之岐猜)
六曰雜按(雜按之施施於原注原注者劉自注也或刊失其初須為揣定或置非其所合與推移且)
(有注混文文混注者於史官篇詔曰修撰暗惑篇曹公多詐見之并有注非注文非文者於史官篇自歴)
(行事雜說篇蘇代所言見之相厥攸居還渠定判此雜按之所由設也不繫諸正書故稱雜焉)
刊譌者譌非一端而已或流傳或竄易或原本差池所
致之塗既雜於是有繆出有倒施有脫遺羨衍所叢之
纇緐興刺眼而葉落連翩膠牙而泉流濇咽文傳侮食
怪曲水序之猶疎日思誤書歎小屋人之不作夷考諸
家刊得者十一待刊者十九焉刊譌之科其别四
一曰字之失(是書之失在字者蓋亦多矣烏孤而轉烏孫文丁而轉文王處道而轉承祚涉漢而)
(轉沙漠失則繆文省而曰省文朔方而曰方朔武宣而曰宣武昌平而曰平昌失則倒昭後略漏昭字言)
(學者漏言字楚漢列國漏國字微子篇序漏序字失則脫名班祚土班下衍爵字以其類逆逆下衍者字)
(虚美相酬馬遷乘傳美下傳下並衍以字失則羨繆倒脫羨凡有四端故概曰失也總二百二十有竒者)
(刊之數也其刊去者仍注見之不沒舊本冀覽之者辨之也且作聰明改頭面得罪古人莫此為甚本所)
(深惡而豈蹈之下三條皆倣此)
二曰句之違(違亦概詞也句之違亦四端凡二十處而點煩之誤在除加丹粉間者不與焉稍舉)
(似之以句繆言則有若去萬留千錄遠略近懵事類而反篇情者以句倒言則有若藉權濟物居京兆府)
(乖文義而沒語趣者以句脱言則有若述南齊之史結申左之科缺至一全片而遺忘半面者以句羨言)
(則有若犀革裹之條嗤沈約之段衍至不可讀而反棄佳本者凡此又非一兩字之間審聲形之比靜繹)
(全文廣參羣籍甚至浹時稽序而後其真始出持此耗磨晚節俟之甘苦中人)
三曰節之淆(節之淆者内篇少外篇多通幅分條之殊其體故也其在内篇六家之總首既截則)
(總尾亦宜截書志後論不應以或問截編次終篇不應以尋夫截其在外篇離合斷連岐迕交失者史官)
(篇三正史篇三惑經篇一雜說上中下篇十有五技經肯綮每至族而難為官止神行唯彼節之有間今)
(皆騞然矣至若點煩摘史隔鈔而合片當以方空格界之又若卷末忤時一牘而兩端可以序䟦例離之)
(斯皆隨方制宜非欲矜已立異)
四曰簡之錯(篇節字句並有錯簡篇之錯卷九内之叙傳者是節之錯曲筆中之夫史十行者是)
(字句之錯雜說下之李陵書者是篇不得而移節句可得而準也或遂刊定或為證眀具著卷中凡所)
(盡心略如前欵間嘗總諸科别而𣙜之理不言而同然唯去非以趨於是言愜心者貴當必無憾然後即)
(安是書也謂劉氏史通可謂浦氏家言亦可己巳孟陬親賢堂)
