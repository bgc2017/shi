史通通釋卷三無錫浦起龍撰
内篇
表歴(第七表以世系年月為行次故曰歴)
蓋譜之建名起於周代(一作氏)表之所作因譜象形故桓
君山有云太史公三代世表旁行邪(通斜)上並效周譜此
其證歟釋(首原表所由起與其格式)夫以表為文用述時事施彼譜
牒(舊本作歴)容或可取載諸史傳未見其宜何則易以六爻
窮變化經(春秋)以一字成褒貶傳包五始詩含六義故知
文尚簡要語惡煩蕪何必欵曲重沓方稱周備釋(此節泛提)
(史家不必有表)觀(一作睹)馬遷史記則不然矣(一作夫屬下句)天子有本
紀諸侯有世家公卿以下有列傳至於祖孫昭穆年月
職官各在其篇具有其說用相考覈居然可知而重列
之以表成其煩費豈非謬乎釋(此層貼到遷史申說上意)且表次在
篇第編諸卷軸得之不為益失之不為損用使讀者莫
不先看本記越至世家表在(一有乎字)其間緘而不視語其
無用可勝道哉釋(此層就編次言嫌其夾置本紀世家之間觀者往往越過)既而班
東二史(原注東謂東觀漢記)各相祖述迷而不悟無異逐狂釋(逓到)
(後史效之勒住已下疏論)必曲為銓擇強加引進則列國年表或
可存焉何者當春秋戰國之時天下無主羣雄錯峙各
自年世若申之於表以統其時則諸國分年一時盡見
如兩漢御歴四海成家公卿既爲臣子王侯才比郡縣
何用表其年數以别於天子者哉釋(此節疏言史記所綜在列國時代則)
(可用之至一統之世則不必有)又有甚於斯者異哉班氏之人表也區
别九品網羅千載論世則異時語姓則他族自可方以
類聚物以羣分使善惡相從先後為次何藉而為表乎
且其書上自庖犧下窮嬴氏不言漢事而編入漢書鳩
居鵲巢蔦施松上附生疣贅不知翦截何斷而為限乎
(一脱乎字)釋(此又摘出班史中人表加一駮真屬可怪)至法盛書載中興改表為
注名目雖巧蕪累亦多釋(言他史改其名目亦無謂)當晉氏播遷南
據揚越魏宗勃起北雄燕代其間諸僞十有六家不附
正朔自相君長(一作臣)崔鴻著表頗有甄明比於史漢羣
篇其要為切者矣釋(此推到東晉諸寇國分土裂宜用之然則唐修晉書不為十六國立)
(表亦闕典也)若諸子小說編年雜記如韋昭洞紀陶弘景帝
代年歴(舊作帝王歴)皆因表而作用成其書既非國史之流
故存而不述釋(末以表代單行之書結之)
按表自三國而下暨乎南北朝皆無之(後漢書初亦無表宋熊方)
(補入今本既有故斷自三國言之)劉氏謂分國時可有一統時不必
有故是酌分寸刊枝葉之言然亦難以概後世矣揆
之史法參以時宜親若宗房貴如宰執傳有所不登
名未可竟没胥以表括之亦嚴密得中之一道哉歸
安吴提學大受言國史有表似煩文實省文外篇
雜說云觀太史公之創表也燕越萬里而徑寸之内
□牙可接昭穆九代而方尺之中雁行有序使讀者
舉目可詳郭評據此以駮兹篇良是大抵内外篇非
出一時互有未定之說兩存參取折衷用之不為無
助近時四明萬季埜氏補作歴代史表六十卷論
者推為史氏功臣云
桓君山(後漢桓譚傳譚字君山沛國相人世祖即位徵待詔會議靈臺所處帝曰吾欲䜟决之譚)
(極言䜟之非經帝怒出為六安郡丞初譚著書二十九篇號曰新論)
周譜(史記十二諸侯年表叙云太史公讀春秋歴譜牒梁書劉杳傳王僧孺被勅撰譜訪杳血脉所)
(因杳云桓譚新論云三代世表旁行邪上並效周譜以此而推當起周代按歐陽五代諸世家名譜本此)
六義五始(六義見子夏詩序五始公羊隱元注即位者一國之始政莫先於正始故先言正)
(月而後言即位先言王而後言正月先言春而後言王先言元而後言春五者同日並見乃天人之大本)
(䟽大正始是以春秋作五始)
法盛(唐藝文志何法盛晉中興書八十卷)
諸僞十六家(詳見外篇正史篇崔鴻十六國春秋條)
韋昭洞紀(韋昭即韋曜吴志曜傳孫皓收曜付獄曜因獄吏上辭曰愚情縷縷竊有所懷貪令)
(上聞昔見世間有古歴注其所紀載既多虛無在書籍者亦復錯見因尋按傳紀考合異同采摭耳目所)
(及以作洞紀起自庖犧至於秦漢凡為三卷當起黃武以來别作一卷事尚未成)
帝代年歴(南史隱逸傳陶弘景字通明秣陵人明五行星算地里毉術著帝代年歴推知漢熹)
(平三年丁丑冬至時加在日中而天實以乙亥冬至加時在夜半凡差三十八刻是漢歴後天二日十二)
(刻也卒諡貞白先生通志略作帝王年歴)
書志(第八序論論天文協論藝文文論五行後論五項舊注未本非原今刊正)
夫刑法禮樂風土山川求諸文籍出於三禮及班馬著
史别裁書志考其所記多效禮經且紀(一譌記)傳之外有
所不盡隻字片文於斯備錄語其通博信作者之淵海
也釋(統提書志之該博以發端)原夫司馬遷曰書班固曰志蔡邕曰
意(舊作東觀曰記非)華嶠曰典張勃曰錄何法盛曰說(按歐陽五代史)
(記又曰考)名目雖異體統不殊亦猶楚謂之(一無之字)檮杌晉謂
之乘魯謂之春秋其義一也釋(一層書志名色更改不一)於其編目
(舊作次非)則有前曰平準(史記中名)後云食貨(漢書改名)古號河渠(史記)
(中名)今稱溝洫(漢書改名)析郊祀(漢書中名)為宗廟(後漢有此篇名然非總類名)
分禮樂(漢書中名)爲威儀(隋志之禮名禮儀)懸象(魏書作天象)出於天文
(漢書中初名)郡國(後漢改名)生於地理(漢書中初名)如斯變革不可勝
計或名非而物是或小異而大同但作者愛竒恥於仍
舊必尋源討本其歸一揆也釋(一層志中條目同事而異名)若乃五
行藝文班補子長之闕(八書中無此也)百官輿服謝(謝承)拾孟堅
之遺(班有百官無輿服也)王隱後來加以瑞異(隱書無考新晉書刪去宋書有符瑞)
魏收晚進弘以釋老(魏志末篇)斯則自我作故出乎胷臆求
諸歴代不過一二者焉釋(一層後來志目漸有增加已上三層為一大節盖緣諸)
(史中獨書志一門命名條目析補日多故特數而出之)大抵志之為篇其流十五
六家而已釋(二句轉逓)其間則有妄入編次虛張部帙而積
習已久不悟其非釋(四語籠起中幅三條)亦有事應可書宜别標
(一有篇字)題而古來作者曾未覺察釋(四語籠起後尾一條)今略陳其
義列於下云(此下或注已上總序或注書志序皆非原文可刪也中後同)
按此爲序論序中含議推美該備之意居多後乃籠
下之辭也
曰書曰志六句(按此六句鄭氏通志略兩引之一在總序則東觀句作蔡邕曰意一在起)
(卷之首則蔡邕句又作東觀曰記緣知廸功家所藏史通有二本兩時採用隨手檢錄遂異其文也但東)
(觀漢記一書總名而此論書志乃一門之名不得以總名混之畢竟作蔡邕句為是今用總序篇文刊正)
(之)
夫兩曜百星麗於玄象非如九州萬國廢置無恒故海
田可變而景緯無易古之天猶今之天也今之天即古
之天也必欲刊之國史施於何代不可也釋(首節函舉大意天字)
(指體度星象言)但史記包括所及區域(指世代言)綿長故書有天官
讀者竟忘其誤𣙜而為論未見其宜班固因循復以天
文作志志無漢事而隸入漢書尋篇考限覩其乖越者
矣降及有晉迄於隋氏或地止一隅或年才二世而彼
蒼列志其篇倍多流宕忘歸不知紀極方於漢史又孟
堅之罪人也釋(此節言史記之作該代甚廣故首列天體星象之文班史不應襲書而越限而)
(小朝促祚尤無取鋪張也)竊以國史所書宜述當時之事必爲志而
論天象也但載其時彗孛氛祲薄食晦明禆竈梓慎之
所占京房李郃之所候至如(一作於)熒惑退舍宋公延齡
中台告坼晉相速禍星集潁川而賢人聚月犯少微而
處士亡如斯之類志之可也釋(此言天變代異乃可斷限志之)若乃體
分濛澒色著青蒼丹曦(日也)素魄(月也)之躔次黃道(日作之道)紫
宮(紫微宮垣)之分野既不預於人事輒編之於策書故曰刊
之國史施於何代不可也釋(繳應複陳體象之非)其間唯有袁山
松(著後漢書)沈約(著宋書)蕭子顯(著南齊書)魏收(著魏書)等數家頗覺
其非不遵舊例凡所記錄多合事宜寸有所長賢於班
馬遠矣釋(四人皆專志本朝象變者)
按此條就書志中抽出天文論之所論非謂歴數也
謂日月列星之象也日之黃道月之九行千古不變
三垣之鼎立四七之碁布亦千古不變見之一史足
矣何必凡史悉陳但當取其變者志之劉氏之意如
此然歴術屢更而宫度改移宮名革易亦未可不約
舉其目盖爲晉隋二志而發二志成於李淳風標
著懸象最爲精整然所列天體經星七曜諸條二書
兩載修既並時複由一手以此蒙誚也顧此事愈推
而愈精近法推尊郭術矣至西法起而體象俱爲改
觀(西術言三垣四七間諸星有古今多少有無之異則恒星亦有變時矣詳見明史天文志)見端
於晚明而大闡於
昭代乃爲千古立極是其發端表象有不可不特書者
禆竈梓慎(注見下五行條)
京房(漢書京房字君明治易事焦延夀贛其說長於灾變分六十四卦更直日用事以風雨寒温為)
(候各有占驗房用之尤精㠯孝廉為郎)
李郃(後漢方術傳李郃字孟節南鄭人縣召署幕門候吏和帝分遣使者微服單行各至州縣觀採)
(風謠使者二人當到益部投郃候舍時夏夕露坐郃因仰觀問曰二君發京師時寧知朝廷遣二使耶二)
(人驚相視曰何以知之郃指星示云有二使星向益州分野故知之耳)
熒惑退舍(吕氏春秋季夏紀宋景公時熒惑在心公召子韋問焉子韋曰禍當君雖然可移於)
(相公曰相所與治國家也曰可移於民公曰民死寡人將誰為君曰可移於歲公曰歲害則民必死誰以)
(我為君乎子韋曰君有至德之言三天必三賞君熒惑其徙三舍舍行七星星當一年君延年二十一矣)
(熒惑果徙三舍)
中台告坼(晉書張華傳華字茂先惠帝即位為太子少傅初趙王倫謟事賈后求錄尚書事華)
(執不可由是致怨華少子韙以中台星坼勸華遜位華曰天道玄遠惟修德以應之耳及倫將廢賈后華)
(遂被收)
星集潁川(世說德行篇陳太丘詣荀朗陵使元方將車季方持杖長文尚小載著車中既至荀)
(亦使叔慈應門慈明行酒餘六龍下食文若亦小坐著䣛前注於時德星聚太史奏五百里賢人聚)
月犯少微(世說棲逸注續晉陽秋曰會稽謝敷入太平山中徵博士不就初月犯少微星時戴)
(逵先敷著名時人憂之俄而敷死會稽人士嘲之曰吴中高士求死不得晉天文志少微四星在太微東)
(一名處士星)
伏羲已降文籍始備逮於戰國其書五車傳之無窮是
曰不朽夫古之所制我有何力而班漢定其流别編為
藝文志論其妄載事等上篇釋(藝文之志始自班史故首言之)續漢已
還祖述不暇夫前志已錄而後志仍書篇目如舊頻煩
互出何異以水濟水誰能飲之者乎釋(遞到後史函下隋書)且漢
書之志天文藝文也盖欲廣列篇名示存書體而已文
字既少披閱易周故雖乖節文而未甚穢累既而後來
繼述其流日廣天文則星占月會渾圖(渾天)周髀(蓋天)之流
藝文則四部七錄中經秘閣之輩莫不各踰三篋自成
一家史臣所書宜其輟簡而近世有著隋書者乃廣包
衆作勒成二志騁其緐富百倍前修非唯循覆車而重
軌亦復加闊眉以半額者矣釋(此言書益增多史益汗漫用天文陪說)但
自史之立志非復一門其理有不安多從沿革唯藝文
一體古今是同詳求厥義未見其可愚謂凡撰志者宜
除此篇釋(此節單折到除藝文)必不能去當變其體近者宋孝王
關東風俗傳亦有墳籍志其所錄皆鄴下文儒之士讎
校之司所列書名唯取當時撰者習兹楷則庶免譏嫌
語曰雖有絲麻無棄菅蒯於宋生得之矣釋(結到單錄近籍為是)
按此條抽論藝文也為文史日多而發與天文同旨
故雙舉言之蓋藝文之志始自漢班硎谷灰燼藜照
藂殘有幸心焉陳范以還斯志中絶唐初勅撰隋書
于李顔孔分編史志復有經籍之目故篇内所指唯
此兩家其言有砥瀾之功亦有懲噎之弊書有五
厄里仁牛氏三致志焉宋崇文秘省諸目仍登國史
而明史則祗載一朝撰述毋亦儀監於史通抑煩不
勝叢錄乎自邇學士購藏家往往私為目錄繼軌晁
陳藉是以當史補續通考者所宜亟收也
五車(莊子天下篇惠施多方其書五車)
四部(隋經籍志魏氏代漢采摭遺亡藏在秘書中外三閣鄭默始著中經荀勗又因中經更著新簿)
(分為四部一曰甲部六藝小學等書二曰乙部諸子兵書術數三曰景部史記舊事皇覽部雜事四曰丁)
(部詩賦圖讃汲冡書)
七錄(梁書處士傳阮孝緒字士宗所著七錄等書行於世隋經籍志孝緒博采宋齊以來王公之家)
(凡有書記參校官簿更為七錄一經典錄二記傳錄三子兵錄四文集錄五枝術錄六佛錄七道錄)
闊眉半額(後漢書馬楥子廖上䟽長樂宫述長安語曰城中好高髻四方高一尺城中好廣眉)
(四方且半額城中好大袖四方全匹帛章懷注當時諺也)
宋孝王(北史宋隱傳族裔世景從孫孝王為北平王文學非毁朝士撰朝士别錄二十卷會周武)
(滅齊改為關東風俗傳更廣見聞成三十卷)
雖有絲麻二句(見左傳成九年)
夫灾祥之作以表吉凶此理昭昭不易誣也然則麒麟
鬭而日月蝕鯨鯢死而彗星出河變應於千年山崩由
於朽壤又語曰太歲在酉(舊作丑誤)乞漿得酒太歲在已販
妻鬻子(皆貼氣數說)則知吉凶遞代如盈縮循環此乃關諸
天道不復繫乎人事釋(首節領起天人不相雜糅之意)且周王决疑龜
焦蓍折宋皇誓衆竿壊幡亡梟止涼(一作梁一作京並非)師之營
鵩集賈生之舍斯皆妖災著象而福禄來鍾愚智不能
知晦明莫之測也然而古之國史聞異則書未必皆審
其休咎詳其美惡也故諸侯相赴有異不為灾見於春
秋其事非一釋(此節申舉休咎不相符應之證)洎漢興儒者乃考洪範
以釋隂陽釋(三句提起後文盖指董劉等書即五行志所本也)其事也如江璧
傳於鄭客(一作谷誤)遠應始皇卧柳植於上林近符宣帝門
樞白髮元后之祥桂樹(一作梓柱)黃雀新都之䜟舉夫一二
良有可稱釋(欲奪之先予之是開筆)至於蜚蜮蝝螽震食崩坼隕
霜雨雹大水無冰其所證明實皆迂闊釋(數語急轉是正奪之)故
當春秋之世其在於魯也如有旱雩舛候螟蜷傷苗之
屬是時或秦人歸襚或毛伯賜命或滕邾入朝或晉楚
來聘皆持此恒事應彼咎徵昊(或作旻)穹垂謫厥罰安在
探賾索隱其可略諸釋(此以咎徵無應證明所奪之指其可略諸者不必附會深求也)
且史之記載難以周悉近者宋氏年唯五紀地止江淮
書滿百篇號為緐富作者猶廣之以拾遺加之以語錄
况彼春秋之所記也二百四十年行事夷夏之國盡書
而經傳集解(杜預注本)卷才三十則知其言(一無言字)所略盖亦
多矣而漢代儒者羅災𤯝於二百年外討符會於三十
卷中安知事有不應於人應而人(舊作人而)失其事何得苟
有變而必知其兆者哉釋(借劉宋近書與左相衡見狹者緐而闊者簡舒向軰執簡)
(本以窮天變考證於漏略之中勢有難於悉協者自其事也至此皆約舉五行家大致統折之已下拈條摘)
(駮)若乃採前文而改易其說謂王札子之作亂在彼成
年(原注春秋成公元年二月無冰董仲舒以為其時王札子殺召伯毛伯案今春秋經札子殺毛伯事在宣)
(十五年非成公時在志中下又見五行雜駮)夏徵舒之構逆當夫昭代(原注春秋)
(昭公九年陳災董仲舒以為楚嚴王為陳討夏徵舒因滅陳陳之臣子毒恨故致火災案楚嚴王之滅陳在宣)
(十一年如昭九年所滅者乃楚靈王時且莊王卒恭王立恭王卒康王立康王卒夾敖立夾敖卒靈王立相去)
(凡五世在志之上亦見五行雜駮)楚嚴作霸荆國始僣稱王(原注春秋桓公三年)
(日有食之既京房易傳以為後楚嚴稱王兼地千里案自武王始僣號歴文成穆三王始至於嚴然則楚之稱)
(王已四世矣何得言嚴始稱哉又魯桓薨後世歴嚴閔釐文宣凡五君而楚嚴作霸安有桓三年日食而應之)
(邪在志下下亦見五行雜駮)高宗諒隂亳都實生桑榖(原注書序曰伊陟相太戊)
(亳有桑穀共生劉向以為殷道衰高宗承弊而起盡諒隂之哀天下應之既獲顯榮怠於政事而國將危亡故)
(桑穀之異見案太戊崩其後嗣有仲丁河亶甲祖乙盤庚凡歴五世始至武丁即高宗是也桑榖自太戊時生)
(非高宗事高宗又本不都於亳在志中下書序曰舊作尚書脱序字今照志改)晉悼臨國六
卿專政以君事臣(原注董仲舒以為成公十七年六月甲戌朔日有食之時宿在畢晉國象)
(也晉厲公誅四大夫四大夫欲殺厲公後莫敢責大夫六卿遂相與比周專晉國君還事之案春秋成公十二)
(月丁巳朔日食非是六月在志下下亦見五行雜駮但此一占志作昭公注作成公誤在注而晉厲事本在)
(成世不在昭世誤實在班至案中所糾只糾月舛不糾占舛則更因誤入誤矣留在雜駮篇并詳之)魯僖
末年三桓世官殺嫡立庶(原注春秋釐公三十三年十二月隕霜不殺草劉向以為)
(是時公子遂專權三桓始世官向又曰嗣君微失秉事之象也又釐公二十九年秋大雨雹劉向以為釐公末)
(年信用公子遂專權自恣至於殺君故隂脅陽之象見釐公不悟遂終專權後二年殺子赤立宣公案此事乃)
(文公末世不是釐公時也遂即東門襄仲赤文公太子即惡也在志中下)斯皆不憑章句
直取胸懷或以前為後以虚為實移的就箭曲取相諧
掩耳盜鐘自云無覺詎知後生可畏來者難誣者邪釋
(此段駮其任意遷就)又品藻羣流題目庶類謂莒為大國菽為強
草鶖著青(一作素)色(疑脱偶句四字)負蠜非中國之䖝(原注春秋嚴公二十)
(九年有蜰劉歆以為蜰負蠜也劉向以為非中國所有南越盛暑男女同川浴淫風所生是時嚴公取齊淫女)
(為夫人既入淫於兩叔故蜰至案負蠜中國所生不獨出南越在志中下)鸜鵒為夷狄之
鳥(原注春秋昭公二十五年鸜鵒來巢劉向以為夷狄之禽案鸜鵒中國皆有唯不踰濟水耳事見周官)
(在志中下)如斯詭妄不可殫論而班固就加纂次曾靡銓擇
因以五行編而為志不亦惑乎釋(此段駮其状物不實)且每有叙一
災推一怪董京之說前後相反向歆之解父子不同(原注)
(桓公三年日有食之董仲舒劉向以為魯宋殺君易許田劉歆以為晉曲沃莊伯殺晉侯京房以為後楚嚴稱)
(王兼地千里也又嚴公七年夜中星隕如雨劉向以為夜中者即中國也劉歆以為晝象中國夜象夷狄劉向)
(又以為蜮生南越劉歆以為盛暑蜮所生非自越來也按桓公三年一條舊本在董京相反之下今詳條内)
(亦有向歆不同之語故移而并之又按劉向又以之上當有嚴公十七年秋有蜮八字今補此)遂乃雙
載其文兩存厥理言無準的事益煩費豈所謂撮其機
要收彼菁華者哉釋(此段駮其占論岐迕統上三段皆是正斥五行志之不足泥)自
漢中興已還迄於宋齊其間司馬彪(續漢書)臧榮緒(晉書)沈
約(宋書)蕭子顯(齊書)相承載筆競志五行雖未能盡善而大
較多實何者如彪之徒皆自以名慙漢儒才劣班史凡
所辯論務守常途既動遵繩墨故理絶河漢兼以古書
從略求徵應者難該近史尚緐考祥符者易洽此昔人
所以言有乖越後進所以事反(一譌作不)精審也釋(後史之志五行)
(差少穿鑿此以寬後史者甚班志也)然則天道遼遠禆竈焉知日蝕不常
文伯所對至如梓慎之占星象趙達之明風角單颺識
魏祚於黃龍董養徵晉亂於蒼鳥(一作鵝)斯皆肈彰先覺
取驗將來言必有中語無虚發苟誌之竹帛其誰曰不
然若乃前事已往後來追證課彼虚說成此游詞多見
其老生常談徒煩翰墨者矣釋(此節數人皆非作史者盖以前事先見之明剔)
(彼後來強附之術仍是以寬為甚之詞)子曰蓋有不知而作之者我無是
也又曰君子於其所不知盖闕如也又曰知之爲知之
不知為不知是知(或作智)也嗚呼世之作者其鑒之哉談
何容易駟不及舌無為強著一書(一作言)受嗤千載也釋
(作誡辭結)
按此條抽論班志五行也漢自廣川董氏湛深經術
頗雜緯書伏勝更生後起應和率取春秋洪範影附
黏連其流益蕃矣世祖中興喜徵符䜟孟堅撰史特
志五行亦會逄其適歟其文博而奥其說臆而膠盖
史部之竒文而經學之死句也劉論明通與歐史司
天合契可作外篇錯誤題辭杜岐公通典無二文
五行門遼史不志天文
麟鬭鯨死(二語見淮南子天文訓)
河變(拾遺記丹&KR0588;千年一燒黃河千年一清)
山崩(左傳成五梁山崩絳人曰山有朽壤而崩)
太歲在酉四句(馬總意林袁雅正書曰太歲在酉乞漿得酒太歲在已販妻鬻子知災有)
(自然之理)
周王决疑(說苑權謀篇武王伐紂至於有戎之隧大雨卜而龜&KR1106;散宜生曰此其妖歟武王曰)
(不利禱祀利以擊衆是&KR1106;之已武王順天地犯妖而禽紂其所獨見者精也按其事亦見齊太公世家書)
(泰誓正義引之云周本紀太公曰枯骨朽蓍不踰人矣誤以齊世家為周本紀也)
宋皇誓衆(宋武紀上公征盧循至左里公所執麾竿折折旛沈水衆懼公歡笑曰往年覆舟之)
(戰旛竿亦折今者復然賊必破矣即攻柵而進循單舸走)
梟止凉營(晉前凉張軌傳重華以謝艾為中堅將軍配步騎五千擊麻秋引師出振武夜有二)
(梟鳴於牙中艾曰六博得梟者勝尅敵之兆於是進戰大破之)
鵩集賈舍(漢書賈誼為長沙傅三年有鵩飛入誼舍鵩似鴞不祥鳥也迺為賦㠯自廣後歲餘)
(文帝思誼徵之)
江璧(漢五行志中上史記秦始皇三十六年鄭客從關東來至華隂望見素車白馬從華山上下持)
(璧與客曰為我遺滈池君今年祖龍死忽不見鄭客奉璧即始皇二十八年過江所湛璧也)
柳植(荀悦漢紀昭帝元鳳三年上林苑中枯柳斷而自起復生有蟲食其葉成文曰公孫病已當立)
(符節令眭弘上書言當有匹庶興坐妖言誅及宣帝起民間立以弘子為郎按宣帝初名病已)
門樞白髮(漢五行志下上哀帝建平四年京師郡國民聚會里巷阡陌博具歌舞祠西王母又)
(傳書曰毋告百姓佩此書者不死不信視門樞下當有白髮杜鄴曰外家丁傅並侍帷幄指象以覺聖朝)
(一曰此異乃王太后葬之應)
桂樹黃雀(武帝時謠邪徑敗良田讒口亂善人桂樹華不實黃雀巢其顛故為人所羨今為人)
(所憐郭茂倩注桂赤色漢家象王莽自謂黃也見五行志)
春秋恒事應咎徵(秦人歸隧在文十二毛伯錫命在文元滕朝魯者五邾七晉聘魯十)
(一楚三皆所謂恒事也其間災咎不絶書)
宋氏百篇(沈約宋書凢一百卷)
拾遺語錄(隋志宋拾遺十卷梁少府卿謝綽撰鄭樵藝文略宋齊語錄十卷孔思尚撰)
移的盜鐘(移的句未詳所本淮南說山范氏之敗有竊其鐘負而走者鎗然有聲懼人聞之遽)
(掩其耳憎人聞之可也自掩其耳悖矣)
後生可畏二句(見魏文帝與吴質書)
禆竈(左傳昭十七有星孛於大辰鄭禆竈曰宋衞陳鄭將同日火若我用瓘斝玉瓚鄭必不火子産)
(弗與十八年夏宋衞陳鄭皆火禆竈曰不用吾言鄭又將火子産曰天道遠人道邇竈焉知天道遂不與)
(亦不復火)
文伯(左傳昭七夏四月日有食之士文伯曰魯衞惡之衛大魯小其大咎其衛君乎魯將上卿八月)
(衛襄公卒十一月季武子卒晉侯曰日食從矣可常乎對曰同始異終何可常也)
梓慎(左傳昭十七冬有星孛於大辰西及漢申須曰諸侯其有火災乎梓慎曰火出而見今兹火出)
(而章必火入而伏其居火也久矣火出於夏為三月於商為四月於周為五月夏數得天若火作其四國)
(當之在宋衛陳鄭乎)
趙達(吴志趙達河南人渡江治九宮一算之術此術微妙頭乘尾除常笑諸星氣風術者曰當廻算)
(帷幕不出戸牖以知天道而反晝夜暴露以望氣祥不亦難乎)
單颺(後漢方術傳單颺字武宣善明天官算術熹平末黃龍見譙橋玄問何祥颺曰其國當有王者)
(興不及五十年龍當復見魏郡人殷登密記之至建安二十五年春黃龍復見譙其冬魏受禪)
董養(晉隱逸傳董養字仲道到洛下楊后廢因游太學升堂歎曰建斯堂也何爲乎人理滅大亂作)
(矣永嘉中洛城東北步廣里地陷有二鵝出其蒼者飛去白者不能飛養聞歎曰昔周時盟狄泉地也蒼)
(者胡象白者國家之象其可盡言乎乃與妻荷擔入蜀莫知所終哀江南賦出狄泉之蒼鳥)
或以為天文藝文雖非漢書所宜取而可(一作有)廣聞見
難為刪削也對曰苟事非其限而越理成(舊譌作來來成二字行草)
(相類也)書自可觸類而長於何不錄又有要於此者今可
得而言焉釋(借前二項衍出後二項皆非質言也解在後)夫圓首方足(一作趾)
含靈受氣吉凶形於相皃(古貌字)貴賤彰於骨法生人之
所欲知也四支六府痾瘵所纏苟詳其孔穴則砭灼無
誤此養生之尤急也且身名並列(身謂人形名謂天象)親疎自眀
豈可近昩形骸而遠求辰象既天文有志何不為人形
志乎釋(因天衍人是一項然技流豈反大於歴象乎)茫茫九州言語各異大
漢(依班史所稱)輶軒之使譯導而通足以驗風俗之不同示
皇威之廣被且事當炎運尤相關涉爾雅釋物非無往
例既藝文有志何不為方言志乎釋(因文衍言是一項然鄙語豈反重於)
(經籍乎)但班固綴孫卿之詞以序刑法探孟軻之語用裁
食貨五行出劉向洪範藝文取劉㰴七略因人成事其
目遂多至若許負相經揚雄方言並當時所重見傳流
俗若加以二志幸有其書何獨舍諸深所未曉釋(此節是輕)
(掉之文盖言彼二項當志則此二項亦可志矣)歴觀衆史諸志列名或前略而
後詳或古無而今有雖遞補所闕各自以為工榷而論
之皆未得其最釋(此節乃繳落前文轉入下文謂前所云云日增日多實皆不必也唯下三)
(項或可酌補耳)盖可以為志者其道有三焉一曰都邑志二曰
氏族志三曰方物志釋(三項提綱)何者京邑翼翼四方是則
千門萬戸(長安)兆庶仰其威神虎踞龍蟠(建鄴)帝王表其尊
極兼復土階卑室好約者所以安人阿房未央窮奢者
由其敗國此則其惡可以誡世其善可以勸後者也且
宫闕制度朝廷軌儀前王所為後王取則故齊府(高齊)肇
建誦魏都以立宫代國(元魏初國號代)初遷寫吴京而樹闕故
知經始之義卜揆之功經百王而不易無一日而可廢
也至如(一作於)兩漢之都咸洛(咸陽洛陽)晉宋之宅金陵魏徙
伊瀍齊居漳滏(鄴都)隋氏二世分置兩都此並規模宏遠
名號非一凡為國史者宜各撰都邑志列於輿服之上
釋(此節議補都邑志與輿服類列)金石草木縞紵絲枲之流鳥獸蟲魚
齒革羽毛之類或百蠻攸税或萬國是供夏書則編於
禹貢周書則託於王會亦有圖形九牧之鼎(左宣三年)列状
四荒之經(山海經)觀之者擅其博聞學(此二字一本倒刊)之者騁
其多識自漢氏拓境無國不賓則有笻竹傳節䈮醬流
味大宛獻(一作輸)其善馬條支致其巨雀爰及魏晉迄於
周隋咸亦遐邇來王任土作貢異物歸於計吏竒名顯
於職方凡為國史者宜各撰方物志列於食貨之首釋
(此節議補方物志與食貨類列)帝王苗裔公侯子孫餘慶所鍾百世無
絶能言吾祖郯子見師於孔公不識其先籍談取誚於
姬后故周撰世本式辨諸宗楚置三閭實掌王族逮乎
晚葉譜學尤煩用之於官可以品藻士庶施之於國可
以甄别華夷自劉曹受命雍豫為宅世胄相承子孫蕃
衍及永嘉東渡流寓揚越代氏南遷革夷從夏於是中
朝江左(一作右)南北混淆華壤邊民虜漢相雜隋有天下
文軌大同江外(南兼陳氏)山東(東并高齊)人物殷凑其間高門素
(一作貴)族非復一家郡正州曹(舊作都)世掌其任凡為國史
者宜各撰氏族志列於百官之下釋(此節議補氏族志與百官類列)盖
自都邑以降氏族而往實為志者所宜先而諸史竟無
其錄如休文宋籍廣以符瑞伯起魏篇加之釋老徒以
不急為務曾何足云惟此數條粗加商略得失利害從
可知矣庶夫後來作者擇其善而行之釋(此總結三項之當補此)
(下舊本另條非)或問曰子以都邑氏族方物宜各纂(一作纉)次以
志名篇夫史之有志多憑舊說苟世無其錄則闕而不
編此都邑之流所以不果列志也釋(此總上三項設問見考證之難)對
曰案帝王建國本無恒所作者記事亦在相時遠則漢
有三輔典近則隋有東都記(並記一統之都)於南則有宋南徐
州記晉宫闕名(記南朝)於北則有洛陽伽藍記鄴都故事
(記北朝)蓋都邑之事盡在是矣釋(答言都邑有考)譜牒之作盛於
中古漢有趙岐三輔决錄晉有摯虞族姓(舊作姓族)記(記一統世)
(族)江左有兩王百家譜(記南族)中原有方思殿(疑當作選)格(記北)
(族)盖氏族之事盡在是矣釋(答言氏族有考)自沈瑩著臨海水
土周處撰陽羡風土(舊作土風二者舉其始作)厥類衆夥諒非一
族是以地理為書陸澄集而難盡水經加注酈元編而
不窮(總括續撰)盖方物之事盡在是矣釋(答言方物有考)凡此諸書
代不乏作必聚而為志奚患無文譬夫涉海求魚登山
採木至於鱗介修短柯條巨細盖在擇之而已苟為魚
人匠者何慮山海之貧罄哉釋(結言有考則取材不難但當擇而用之耳)
按此為篇後餘論人形方言二項是設辭特假設以
决天文藝文之當除耳四者相衡洪纖雅俗學究能
辨之知幾顧為此戲論乎其後三說乃是商語然嘗
攷之都邑則略具於地理非同輿服之無附方物則
雜出於外域豈比食貨之有經至如氏族一門自是
魏晉相沿四姓尚官之習而任子積輕後世尤不可
通行(獨魏書官氏志兼及氏族)知幾議論大率偏於枯尅不圖此
處忽生葛藤所言雖不行於史家然後來漁仲貴
與諸人已被他爮動癢處
爾雅釋物(按爾雅無釋物篇即謂釋草釋木釋蟲魚鳥獸等篇也)
綴孫卿探孟軻(此四句宋書志序之文)
劉向洪範(王訓故漢書云劉向集上古以來歴春秋六國至秦漢符瑞災異之記推跡行事著)
(其占驗比類相從各有條目凡十一篇號曰洪範五行傳論)
七略(漢蓺文志成帝時劉向校諸書輙條其篇目撮其旨意奏之向卒子歆卒父業於是總而奏其)
(七略故有輯略六藝略諸子略詩賦略兵略術數略方技略)
許負相經(舊注孔衍漢春秋許負温縣婦人裴松之云今東人呼母為負衍以許負為婦人如)
(有據藝文類序相術篇陶弘景劉孝標俱有許負相經序)
揚雄方言(讀書志方言十三卷雄齎油素問上計孝廉異語悉集之題其首曰輶軒使者絶代)
(語釋列國方言)
齊頌魏都(北齊文宣紀天保九年營三臺於鄴下因其舊基而高博之大起宫室改銅爵曰金)
(鳳金獸曰聖應冰井曰崇光帝登三臺朝讌羣臣並命賦詩)
代寫吴京(後魏孝文紀太和十七年幸洛陽定遷都之計詔司空經始洛邑南史崔祖思傳齊)
(武帝時魏使蔣少游至祖思從弟元祖曰少游有班倕之巧今来必模寫宮樣少游果圖畫而歸)
王會(逸周書序周室既寧八方會同各以職来獻欲垂法厥後作王會)
卭竹䈮醬宛馬巨雀(並見史記大宛及漢書西域二傳)
郯子(左傳昭十七郯子来朝公與之宴昭子問焉曰少皥氏鳥名官何故也郯子曰吾祖也我知之)
(我高祖少皡摯之立也鳳鳥適至故紀於鳥為鳥師而鳥名云云仲尼聞之見於郯子而學之)
籍談(左傳昭十五晉荀躒如周籍談為介王曰諸侯皆有以鎮撫王室晉獨無有何也籍談對曰晉)
(居深山戎狄之與鄰而遠於王室拜戎不暇其何以獻器王曰叔氏而忘諸乎唐叔成王之母弟也其反)
(無分乎且昔而高祖孫伯黶司晉之典籍故曰籍氏及辛有之二子董之晉於是乎有董史女司典之後)
(也何故忘之籍談不能對賓出王曰籍父其無後乎數典而忘其祖)
世本(後漢班彪傳唐虞三代世有史官㠯司典籍有記錄黃帝㠯來至春秋時帝王公侯卿大夫號)
(曰世本一十五篇)
三閭(王逸離騷注屈原與楚同姓仕於懷王為三閭大夫三閭之職掌王族三姓曰昭屈景屈原序)
(其譜屬以厲國士)
符瑞釋老(沈約宋書志四十卷其五行志之前有符瑞志三卷魏收魏書志三十卷其末曰釋)
(老志)
漢三輔典(按隋唐二志俱無三輔典之名疑即謂三輔黃圖也漢人撰亡撰人名其書所載皆)
(都城宮苑辟廱明堂宗廟郊社庫廐撟陵之屬與所引正合)
隋東都記(隋唐二志皆不載通志略載有東都記三十卷鄧世隆撰未審即是否)
宋南徐州記(唐志地理類山謙之南徐州記二卷)
晉宫闕名(按此指東晉者隋唐二志亦不載)
洛陽伽藍記(讀書志記三卷元魏羊衒之撰魏遷都洛陽一時王公大人多造佛寺或舍其)
(私第為之故僧舍多為天下最衒之載其本末及事跡甚備書錄解題以爾朱之亂城廓&KR0588;墟追述斯記)
鄴都故事(無考黃補注唐志有馬温鄴都故事二卷按注云肅代時人其書後出非劉所云)
三輔决錄(後漢趙岐傳岐字邠卿初名嘉字臺卿拜太常著三輔决錄自序云三輔本雍州地)
(世世徙公卿吏二千石及高貲者以陪諸陵五方雜會非一國之風其士貴於名行其俗失則趨勢進權)
(余嘗夢黃髮之士姓玄名明字子真與余寤言善惡之間無所依違命操筆者書之從建武至於斯玉石)
(朱紫由此定矣故謂之决錄矣)
摯虞族姓(晉書摯虞傳虞字仲洽太子舍人以漢末喪亂譜傳多亡失雖其子孫不能言其先)
(祖撰族姓昭穆十卷上䟽進之以為足以備物致用廣多聞之益)
兩王譜(隋志譜系類百家集譜十卷王儉撰百家譜三十卷百家譜集鈔十五卷並王僧孺撰)
方思選格(唐志譜牒類後魏方思格一卷又柳冲傳魏太和時詔諸郡中正各列本土姓族次)
(第為舉選格名曰方思格)
臨海水土(唐書地理類沈瑩臨海水土異物志一卷按志曰夷州在臨海東南去郡二千里地)
(無霜雪草木不死四面山谿人皆髠髮穿耳女人不穿耳地有銅鐵唯摩礪青石以作弓矢)
陽羨風土(晉書周處傳處字子隱陽羨人少孤馳騁恣肆州曲患之曰三害未除處曰何爲也)
(曰南山白額獸長槁下蛟并子為三矣曰吾能除之乃入山殺猛獸投水殺蛟而入吴尋二陸學入洛以)
(身殉國贈平西將軍著默語及風土記并撰集吴書隋志風土記三卷)
地里書(南齊陸澄傳澄字彦深王儉戲之曰陸公書厨也撰地里書死後乃出隋志地里書一百)
(四十九卷錄一卷陸澄合山海經以來一百六十家以為此書)
水經注(讀書志水經漢桑欽撰成帝時人水經三卷後魏酈道元歴覽竒書注水經魏書本傳道)
(元字善長范陽人御史中尉關右大使)
史通通釋卷三
