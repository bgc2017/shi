附錄新唐書劉知幾本傳(增注)
劉子元名知幾以玄宗諱嫌故以字行年十二父藏器
(按文藝傳劉延祐徐州彭城人永徽初以著作郎弘文館學士與令狐德棻等撰次國史并實錄封陽城縣男)
(從弟藏器為侍御史劾還脅人為妾者其人私請帝止其還藏器曰法萬民所共陛下用舍繇情法何所施今)
(日從明日改下何所遵乃詔可稍遷比部員外郎監察御史子知柔累官工部尚書太子賓客封彭城縣侯知)
(幾别有傳)為授古文尚書業不進父怒楚督之及聞為諸兄
講春秋左氏冐往聽退輙辨析所疑歎曰書如是兒何
怠父竒其意許授左氏踰年遂通覽羣史與兄知柔俱
以善文詞知名擢進士第調獲嘉主簿武后證聖初詔
九品以上陳得失子元上書譏每歲一赦或一歲再赦
小人之幸君子之不幸又言君不虚授臣不虚受妄受
不為忠妄施不為惠今羣臣無功遭遇輙遷至都下有
車載斗量杷推椀脫之諺又謂㓨史非三載以上不可
徙宜課功殿明賞罰后嘉其直不能用也時吏横酷淫
及善人公卿被誅死者踵相及子元悼士無良而甘於
禍作思慎賦以刺時蘇味道李嶠見而歎曰陸機豪士
之流乎周身之道盡矣子元與徐堅元行冲吳兢等善
嘗曰海内知我者數子耳累遷鳳閣舍人兼修國史中
宗時擢太子率更令介直自守累歲不遷會天子西還
子元自乞留東都三年或言子元身史臣而私著述驛
召至京領史事遷秘書監時宰相韋巨源紀處訥楊再
思宗楚客蕭至忠皆領監修子元病長官多意尚不一
而至忠數責論次無功又仕偃蹇乃奏記求罷去因為
至忠言五不可(此書全具忤時篇内傳節採今不錄)至忠得書悵惜不許
楚客等惡其言詆切謂諸史官曰是子作書欲置吾何
地始子元修武后實錄有所改正而武三思等不聽自
以為見用於時而志不遂乃著史通内外四十九篇(原書)
(五十二篇内篇卷尾有注)譏評今古徐堅讀之歎曰為史氏者宜置
此坐右也(此下傳又節採自叙之文全文亦見本集今亦不錄)子元内負有所未
盡乃委國史於吳兢(按正史篇云長安中余與正諫大夫朱敬則司封郎中徐堅左拾遺)
(吳兢奉詔撰唐書八十卷神龍元年又與堅兢等同修則天實錄三十卷據此國史本皆同撰傳言無據)别
撰劉氏家史及譜考上推漢為陸終苗裔非堯後彭城
叢亭里諸劉出楚孝王囂曾孫居巢侯般不承元王按
據明審議者高其博嘗曰吾若得封必以居巢紹司徒
舊邑後果封居巢縣子鄉人以其兄弟六人(當作子謂兄弟及六)
(子也)俱有名號其鄉曰高陽里曰居巢累遷太子左庶子
兼崇文館學士皇太子將釋奠國學有司具儀從臣著
衣冠乘馬子元議古大夫以上皆乘車以馬為騑服魏
晉後以牛駕車江左尚書郎輙輕乘馬則御史劾治顔
延年罷官乘馬出入閭里世稱放誕此則乘馬宜從䙝
服之明驗今陵廟巡謁王公冊命士庶親迎則盛服冠
履乘輅車他事無車故貴賤通乘馬比法駕所幸侍臣
皆馬上朝服且冠履惟可配車故博帶褒衣革履高冠
是車中服韈而鐙跣而鞍(句意承高冠說下當云冕而鞍不當云跣跣者祼足義不)
(可通蓋仍舊書之誤也)非唯不師於古亦自取驚流俗馬逸人顛
受嗤行路(按此議全文具於舊書今錄之云子元進議曰古者自大夫已上皆乘車而以馬為騑服)
(魏晉已降迄乎隋代朝士又駕牛車經史具有其事不可一二言也至如李廣北征解鞍憩息馬援南伐據鞍)
(顧盼斯則鞍馬之設行於軍旅戎服所乘貴於便習者也案江左官至尚書郎而輙輕乘馬則為御史所彈又)
(顔延之罷官後好騎馬出入閭里當代稱其放誕此則專車憑軾可擐朝衣單馬御鞍宜從䙝服求之近古灼)
(然之明驗也自皇家撫運沿革隨時至於陵廟巡謁王公冊命則盛服冠履乘彼輅車其士庶有衣冠親迎者)
(亦時以服箱充馭在於他事無復乘車貴賤所行通用鞍馬而已臣伏見比者鑾輿出幸法駕首途左右侍臣)
(皆以朝服乘馬夫冠履而出只可配車而行今乘車既定恐當作停而冠履不易可謂唯知其一而未知其二)
(也何者襃衣博帶革履高冠本非馬上所施自是車中亦之服必也韈而升鐙跣當作冕以乘鞍非唯不師古道)
(自取驚今俗求諸折中進退無可且長裾廣袖襜如翼如鳴珮紆組鏘鏘奕奕馳驟於風塵之内出入於旌&KR1654;)
(之間儻馬有驚逸人從顛墜遂使屬車之右遺履不收清道之旁絓驂相續固以受嗤行路有損威儀今議者)
(皆云秘閣有梁武帝南郊圖多有危冠乘馬者近代故事不可謂無臣案此圖是後人所為非當時所撰且觀)
(代間有古今圖畫者多矣如張僧繇畫羣公祖二疏而兵士有著芒屩者閻立本畫明君入匈奴而婦人有著)
(帷帽者夫芒屩出於水鄉非京華所有帷帽創於隋代非漢宫所作豈可假此二畫以為故實者乎由斯而言)
(則梁氏南郊之圖義同於此又傳稱因俗禮貴緣情殷輅周冕規模不一秦冠漢佩用舍無常况我國家道軼)
(百王功高萬古事有不便理資變通乘馬衣冠竊謂宜從省廢臣懷此異議其來日久日不暇給未及㩁揚今)
(屬殿下親從齒胄將臨國學凡有衣冠乘馬皆憚此行輙進狂言用申鄙見)太子從之因著
為定令開元初遷左散騎常侍嘗議孝經鄭氏學非康
成注舉十二條左證其謬當以古文為正易無子夏傳
老子書無河上公注請存王弼學宰相宋璟等不然其
論奏與諸儒質辯博士司馬貞等阿意共黜其言請諸
家兼行惟子夏易傳請罷詔可會子貺為太樂令抵罪
子元請於執政玄宗怒貶安州别駕卒年六十一子元
領國史且三十年官雖徙軄常如舊禮部尚書鄭惟忠
嘗問自古文士多史才少何耶對曰史有三長才學識
世罕兼之故史才少夫有學無才猶愚賈操金不能殖
貨有才無學猶巧匠無楩柟斧斤弗能成室(舊書有猶須好是正)
(直句宜留猶須二字)善惡必書使驕君賊臣知懼此為無可加者
時以為篤論子元善持論辯據明銳視諸儒皆出其下
朝有論著輙豫歿後帝詔河南(脱府字)就家寫史通讀之
稱善追贈工部尚書謚曰文六子貺餗彙秩迅迥(按六子之)
(序與舊書同後迥附傳越次)
貺字惠卿好學多通子元卒後擢起居郎歷右拾遺内
供奉獻續說苑十篇以廣漢劉向所遺而刊落怪妄貺
嘗以竹書紀年序諸侯列會皆舉謚後人追修非當時
正史如齊人殱于遂鄭棄其師皆孔子新意師春一篇
錄卜筮事與左氏合知案春秋經傳而為也因著外傳
云(舊書云六經外傳三十七卷)子滋浹滋字公茂通經術喜持論以
蔭歷漣水令楊綰薦材堪諫官累授左補闕久之去養
親東都河南尹李廙奏補功曹母服除以司勲員外郎
知南選時大盗後旱蝗相仍吏不能詣京師故命滋至
洪州調補以振職聞貞元二年擢左散騎常侍同中書
門下平章事為相無所設施廉抑畏慎而已卒謚曰貞
浹亦有學稱生子敦儒家東都母病狂易非笞掠人不
能安左右皆亡去敦儒自侍疾體常流血乃能下食敦
儒怡然不為痛隠留守韋夏卿表其行詔標闕于閭元
和中權德輿復薦之乃授左龍武軍兵曹參軍分司東
都在母喪毁瘠幾死時謂劉孝子後為起居郎逹禮好
古有祖風云(稍節著舊書貺明天文律歷音樂醫算之術所又有太樂令壁記三卷真人肘後)
(方三卷天官舊事一卷滋舊書自有傳敦儒在忠義傳奬語有曰生於儒門禀此至性王祥篤行起孝敬而不)
(移曾參養志積歲年而罔怠)
餗字鼎卿天寳初歷集賢院(舊書作殿)學士兼知史館終右
補闕父子三人更涖史官著史例頗有法(舊書史例三卷又傳記三)
(卷樂府古題解一卷李肈國史補序餗集小說涉南北朝至開元為傳記又國朝舊事四十卷書錄解題隋唐)
(嘉話一卷)
彙(新舊書傳不著字)左散騎常侍終荆南節度使子贊以蔭仕
為鄠丞杜鴻漸自劍南還過鄠厨驛豐給楊炎薦彙(當作)
(贊)名儒子(當有孫字)擢浙西觀察判官炎入相進歙州刺史
政幹彊濟野媪將為虎噬幼女呼號搏虎俱兔觀察使
韓滉表贊治有異行加金紫徙常州滉輔政分所統為
三道以贊為宣州刺史都團練觀察使治宣十年贊以
剛猛立威官吏重足一迹宣富饒斂奉結恩不能訓子
素業衰矣卒贈吏部尚書謚曰敏(稍節卷舊書彙有集三贊自有傳)
迥(傳亦不著字)以剛直稱第進士歴殿中侍御史佐江淮轉
運使時新更安史亂迥饋運財賦力于職大歷初為吉
州刺史治行尤異累遷給事中(舊書有集五卷按迥附傳當居末此似越次)
秩字祚卿開元末歷左監門衛錄事參軍事稍遷憲部
員外郎坐小累下除隴西司馬安禄山反哥舒翰守潼
關楊國忠欲奪其兵秩上言翰兵天下成敗所繫不可
忽房琯見其書以比劉更生至德初遷給事中久之出
為閬州刺史貶撫州長史卒所著政典(舊書云三十五卷)止戈
記(舊書云七卷)至德新議(舊書云十二卷)等凡數十篇(舊書又有指要三卷又舊)
(書志有論喪紀制度論私鑄錢改制國學等事東坡志林世之言兵者咸取通典通典雖杜祐所集然其源出)
(於劉秩)
迅字捷卿歷京兆功曹參軍事嘗寢疾房琯聞憂不寐
曰捷卿有不諱天理欺矣(新書多自撰句法似此句殊不成語)陳郡殷寅
名知人見迅歎曰今黃叔度也劉晏每聞其論曰皇王
之道盡矣上元中避地安康(當作慶)卒迅續詩書春秋禮
樂五說書成語人曰天下滔滔知我者希終不以示人
云(新書志六說五卷在經解類李邯鄲書目劉迅作六說以標六經作書之誼而著其目惟易闕而不叙李)
(義山集始僕得劉氏六說讀之其語曰是非繋於褒貶不繋於賞罰禮樂繋於有道不繫於有司常密記之李)
(華三賢論論劉眘虚略曰名儒史官之家兄弟以學著五說條貫源流備古今之變在京嘗疾太尉房公時臨)
(扶風聞之曰挺卿日若不起無復有神道殷直清有識尚恨言理少對常想見其面後避地逝於安慶而王氏)
(香祖筆記謂眘虚惜不概見於後世止傳五言詩十四篇新舊唐書皆不為立傳其字挺卿今亦無知者又言)
(予觀獨孤及三賢論歎眘虚之長不止於詩按李華論見文苑英華所指即迅耳眘虚必其别字挺卿則文苑)
(有注唐書作捷卿直清乃寅字無疑也何云無傳三賢論自稱遐叔遐叔華字也又何云獨孤耶又按徐倬全)
(唐詩錄載劉眘虚江東人為夏縣令與賀知章包融張旭號吳中四士此又不知何本豈别一人耶然所錄詩)
(五言十四篇即王所云也豈唐書迅傳闕書為夏縣令及嘗遊吳中語耶抑詩錄所稱江東人或因賀包張三)
(士而臆揣其地也是并三賢論亦未見無論印及本傳矣名軰如王徐著書若此信乎讀書證古能得其通者)
(世難其學也)
