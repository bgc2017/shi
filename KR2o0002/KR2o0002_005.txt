史通通釋卷五無錫浦起龍撰
内篇
採撰(第十五)
子曰吾猶及史之闕文是知史文有闕其來尚矣自非
博雅君子何以補其遺逸者哉釋(首引闕文不補之義領起採撰宜慎之旨)
盖珍裘以衆腋成温廣厦以羣材合構自古探穴藏山
之士懷鉛握槧之客何嘗不徵求異說採摭羣言然後
能成一家傳諸不朽觀夫丘明受(舊作授誤)經立傳廣包諸
國蓋當時有周志晉乘鄭書楚杌等篇遂乃聚而編之
混成一錄向使專憑魯策獨詢孔氏何以能殫見洽聞
若斯之博也馬遷史記採世本國語戰國策楚漢春秋
至班固漢書則全同太史自太初已後又雜引劉氏新
序說苑七略之辭此並當代雅言事無邪僻故能取信
一時擅名千載釋(此節提出&KR0588;明馬班諸史非不博徵必求雅正所以可貴也)但中
世作者其流日煩雖國有冊書殺青不暇而百家諸子
私存撰錄寸有所長實廣聞見其失之者則有苟出異
端虛益新事至如禹生唘石伊産空桑海客乘槎以登
漢姮娥竊藥以犇月如斯踳駮不可殫論固難以汙南
董之片簡霑班華(一作曄非)之寸札而嵇康高士傳好聚七
國寓言玄晏(皇甫謐)帝王紀多採六經圖䜟引書之誤其
萌(一多始字)於此矣釋(此節言後來雜撰益多人情好怪史體所必禁而其萌自此不可遏矣)
至范曄增損東漢一代自謂無慙良直而王喬鳬履出
於風俗通(應劭撰)左慈羊鳴傳於抱朴子(葛洪撰)朱紫不别
穢莫大焉沈氏著書好誣先代於晉則故造奇說在宋
則多出謗言前史所載已譏其謬矣而魏收黨附北朝
尤苦南國(尤苦謂汚衊之)承其詭妄重以加諸(一作重加誣語)遂云(一多)
(司字)馬叡出於牛金(原注王劭曰沈約晉書造奇說云瑯琊國姓牛者與夏矦妃私通生中宗)
(因遠叙宣帝以毒酒殺牛金符證其狀收承此言乃云司馬叡晉將牛金子也宋孝王曰收以叡為金子計其)
(年全不相干案前史尚如此誤况後史編錄者耶)劉駿上淫路氏(原注沈約宋書曰孝武於)
(路太后處寢息時人多有異議魏書因云駿烝其母路氏醜聲播於甌越也)可謂助桀為虐
幸人之災尋其生絶胤嗣死遭剖斵(一譌作割斷)盖亦隂過
之(一無之字)所致也釋(此節言范書既猥沈書多誣至魏之穢史借詞汙衊身受殃僇所深惡在)
(此也)晉世雜書諒非一族若語林(裴榮撰)世說幽明錄(劉義慶撰)
摉神記(干寳撰)之徒其所載或詼諧小辯或神鬼怪物其
事非聖揚雄所不觀其言亂神宣尼所不語皇(舊作唐)朝
新(或作所)撰晉史多採以為書夫以干(寳)鄧(粲)之所糞除
王(隱)虞(預)之所糠粃持(一作以)為逸史用補前傳此何異
魏朝之撰皇覽梁世之修徧略務多為美聚博為功雖
取說於(一無於字下同)小人終見嗤於君子矣釋(此節言國朝勅修前史擇)
(亦不精所規在此也下皆散摘)夫郡國之記譜諜之書務欲矜其州
里誇其氏族讀之者安可不練其得失明其真僞者乎
至如江東五㒞始自會稽典錄(郡國記也)潁川八龍出於荀
氏家傳(譜諜書也)而修晉漢史者皆徵彼虚譽定為實錄苟
不别加研覈何以詳其是非釋(此層言偏狹之志乘宜擇)又訛言難
信傳聞多失至如曾參殺人不疑盜嫂翟義不死諸葛
猶存此皆得之於行路傳之於衆口儻無明白其誰曰
(王本注疑脫不字)然故蜀相薨於渭濱晉書稱嘔血而死魏君
崩於馬圈齊史云中矢而亡沈炯罵(一作薦)書河北以為
王偉魏收草檄關西謂之邢邵夫同說一事而分為兩
家盖言之者彼此有殊故書之者是非無定釋(此層言一時之)
(訛傳宜擇)况古今路阻視聽壤隔而談者或以前為後或以
有為無涇渭一亂莫之能辨而後來穿鑿喜出異同不
憑國史别訊流俗及其記事也則有師曠將軒轅並世
公明與方朔同時(承前後言)堯有八眉夔唯一足烏白馬角
救燕丹而免禍犬吠鷄鳴逐劉安以高蹈(承有無言)此之乖
濫往往有㫋釋(此層言舊說之舛訛宜擇)故作者惡道聽塗說之違
理街談巷議之損實觀夫子長之撰史記也殷周已往
採彼家人安國(孫盛)之述陽秋也梁益舊事訪諸故老夫
以芻蕘鄙說刊為竹帛正言而輒欲與五經方駕三志
競爽斯亦難矣嗚呼逝者不作冥漠九泉毁譽所加遠
誣千載異辭疑事學者宜善思之釋(末節繳上三層為採撰者致誡)
按此篇持論正大方嚴劉子嘗言作史三難首尚學
識即此可以證其本領
殺青(後漢吴祐傳父恢為南海太守欲殺青間以寫經書注以火炙簡令汗去其青易書復不蠧謂)
(之殺青亦曰汗簡字已見國語篇戰國策注中)
禹生啟石(路史餘論夏后氏生而母化為石說見世紀盖原禹母獲月精石吞之而生禹也淮)
(南修務云禹生於石而今登封廟有一石號啟母石漢元封元年武帝幸緱氏制曰朕至中岳見啟母石)
(云化石啟生地在嵩北按韻府言禹通轘轅謂塗山氏欲餉聞鼓乃來禹跳石誤中鼓塗山忽至見禹方)
(作熊慙而去至嵩山下化爲石禹曰歸我子石破北方生啟云云謂是淮南之文淮南實無其文亦編書)
(家不根之一徵也)
伊産空桑(列子天瑞后稷生乎巨跡伊尹生乎空桑吕覽本味有侁氏女得嬰兒於空桑察其)
(所以曰其母居伊水之上孕夢神告曰臼若出水而東走明日視臼出水東走十里顧其邑盡爲水身因)
(化為空桑故命之曰伊尹)
海客(博物志天河與海通近世有人居海渚者年年八月有浮槎去來不失期此人乘槎而去至一)
(處屋舍甚嚴遙望宫中多織婦見一丈夫牽牛渚次飲之後至蜀問嚴君平曰某年月日有客星犯牽牛)
(宿也)
姮娥(後漢天文志注張衡靈憲曰羿請無死之藥於西王母姮娥竊之以奔月將往枚筮之曰翩翩)
(歸妹獨將西行毋驚毋恐後其大昌遂託身於月是為蟾蠩)
王喬左慈(後漢方術傳王喬顯宗時為葉令每月朔望自縣詣臺朝帝怪其來數密令太史伺)
(望言其臨至輒有雙鳬從東南飛來於是舉羅張之但得一雙舄詔尚方侯視則四年中所賜尚書官屬)
(履也又左慈字元放少有神道曹操欲收殺之慈卻入壁中霍然不知所在後又逢慈於陽城山頭因復)
(逐之入走羊羣操乃令就羊中告之曰不復相殺欲試君術耳忽有一老羝屈前兩膝人立而言曰遽如)
(許即競往赴之而羣羊數百皆變為羝並屈前膝人立云遽如許)
非聖不觀(漢書揚雄傳雄自有大度非聖哲之書不好也按語本法言)
皇覽(魏志劉邵傳邵字孔才黃初中為散騎侍郎受詔集五經羣書以類相從作皇覽舊注魏略云)
(常侍王象受詔撰皇覽藏於秘府合四十餘部部有數十卷)
徧略(梁文學傳何思澄字元静天監十五年舉學士入華林撰徧略徐勉舉思澄等五人應選又顧)
(杳傳徐勉舉杳及顧協等五人撰徧略又鍾嶸傳弟嶼亦預按諸傳錯舉止及四人其一人無考南史劉)
(駿傳梁安成王給其書籍使撰類苑一百二十卷帝命諸學士撰華林徧略以高之舊注編略七百卷)
五儁(晉書薛兼傳兼字令長丹陽人清素有器宇少與同郡紀瞻廣陵閔鴻吴郡顧榮會稽賀循齊)
(名號為五儁初入洛司空張華見而竒之曰皆南金也)
八龍(後漢荀淑傳淑字季和潁川人有子八人儉緄靖燾汪爽肅旉並有名稱時人謂之八龍潁隂)
(令苑康改其里曰高陽里)
曾參殺人(戰國秦策有與曾子同名族者而殺人人告曾子母母織自若有頃又告尚織自若)
(頃之又告母懼投杼而走)
不疑盜嫂(漢書直不疑傳人或毁不疑曰不疑状貌甚美然母奈其善盜嫂何也不疑聞曰我)
(乃無兄然終不自明也)
翟義不死(漢書翟方進傳少子義字文仲為東郡守王莽居攝義移檄討莽軍破而亡後漢王)
(昌傳昌一名郎莽簒位郎詐稱成帝子檄州郡曰天命佑漢使東郡太守翟義擁兵征討郎以百姓思漢)
(多言翟義不死故詐稱之)
諸葛猶存(蜀志魏延傳亮出北谷口病延密與楊儀姜維作身歿之後退軍節度亮適卒秘不)
(發喪亮傳注楊儀等整軍而出宣王追焉姜維令反旗鳴鼓宣王退不敢逼百姓為之諺曰死諸葛走生)
(仲達宣王曰吾能料生不便料死也按諸葛猶存似是成語俟再詳之)
嘔血(蜀志諸葛傳注魏書曰亮糧盡勢窮憂恚嘔皿一夕燒營遁走入谷道發病卒臣松之以為亮)
(在渭濱魏人躡跡勝負之形未可測量而云嘔血盖因亮亡而自誇大也夫以孔明之略豈為仲達嘔血)
(乎)
馬圈(魏書高祖紀蕭寳卷遣太尉陳顯達寇荆州攻陷馬圈戍車駕南伐至馬圈破之帝疾甚北次)
(穀塘崩於行宮按今蕭子顯齊書無中矢之文寳卷齊廢帝東昏諱也)
沈炯罵書(史通云沈炯罵書河北以為王偉按陳書炯傳炯武康人梁侯景之難王僧辯購得)
(炯羽檄軍書皆出於炯梁書侯景傳景圍守宮闕抗表言陛下貪臣汝潁絶好河北檄詈高澄南史賊臣)
(傳王偉魏行臺郎高澄以書招景偉為景報書澄問誰作左右稱是偉文據此則炯為僧辯檄乃檄候景)
(非檄河北也梁武詈澄是受愚於景决不假手於偉也至北人之稱偉文本是偉作非炯作也史通似誤)
魏收草檄(史通云魏收草檄關西謂之邢邵按北史魏收傳侯景叛入梁文襄令收為檄五十)
(餘紙不日而就周書獨孤信傳東魏侯景之南奔也魏收為檄梁文矯稱無關西之憂欲以威梁也北史)
(邢邵傳邵字子才人稱北間第一才子鉅鹿魏收年事在後稱邢魏焉歴考魏齊周諸史其言草檄及收)
(邵並稱處大略如此皆無收檄邵作出自關西人語之文史通或别有據耶)
師曠軒轅並世(列子湯問焦螟集於蚊睫師曠俯耳弗聞其聲唯黃帝與容成子居空峒)
(之上砰然聞之若雷霆又齊民要術師曠占曰黃帝問曰吾欲占藥善一心可知否對曰歲欲雨雨草先)
(生藕欲旱旱草先生蒺藜欲荒荒草先生蓬欲病病草先生艾史記黃帝少典之子名軒轅)
公眀方朔同時(公眀魏管輅字其語未詳)
堯八眉(淮南修務訓堯眉八采高誘注堯母慶都出觀于河有赤龍負圖而至奄然隂雲堯生眉)
(有八采之色尚書大傳堯八眉舜四瞳子)
夔一足(王訓故韓子哀公問於孔子曰吾聞夔一足信乎曰夔無他異獨通於聲堯曰夔而一足)
(矣使為樂正非一足也按此事所見非一呂氏春秋風俗通皆有之)
烏白馬角(語見史記刺客傳贊博物志燕丹質於秦欲歸秦王謬言曰烏頭白馬生角乃可丹)
(仰而歎烏即頭白俯而嗟馬亦生角秦王不得已而遣之)
犬吠雞鳴(葛洪神仙傳漢淮南王劉安者高帝之孫也好儒學方術有八公詣門皆鬚眉皓白)
(門吏白王八公皆變為童子王迎燒百和香八童子復為老人授王丹經藥成雷被伍被共誣安謀反八)
(公謂安曰可以去矣安登山白日昇天人傳去時餘藥器雞犬䑛啄之盡得昇天故雞鳴天上犬吠雲中)
(也)
載文(第十六)
夫觀乎人文以化成天下觀乎國風以察興亡是知文
之爲用遠矣大矣若乃宣僖善政其美載於周詩懷襄
不道其惡存乎楚賦讀者不以吉甫奚斯為謟屈平宋
玉為謗者何也蓋不虚美不隱惡故也釋(以文之不載於史者引起)
是則文之將史其流一焉固可以方駕南董俱稱良直
者矣釋(四語牽文搭史已上爲載文起因)爰洎中葉文體大變樹理者
多以詭妄為本飾辭者務以滛麗為宗(一多故作者三字)譬如
(一作以)女工之有綺縠音樂之有鄭衛釋(數語仍從文引入下乃逓及史)
(之所載)盖語曰不作無益害有益至如史氏所書固當以
正為主是以虞帝思理夏后失御尚書載其元首禽荒
之歌鄭莊至孝(二字謬許)晉獻不眀春秋錄其大隧狐裘之
什其理讜而切其文簡而要足以懲惡勸善觀風察俗
者矣若馬卿之子虚上林揚雄之甘泉羽獵班固兩都
馬融廣成喻過其體詞沒其義緐華而(一無而字下同)失實流
宕而忘返無禆勸奬有長姦詐而前後史漢皆書諸(一脱)
(諸字)列傳不其謬乎釋(已上是發凡一正一反為載文表式)且漢代詞賦雖
云虚矯自餘它文大抵猶實至於魏晉已下則譌謬雷
同榷而論之其失有五一曰虚設二曰厚顔三曰假手
四曰自戾五曰一概釋(揭出五失之綱失字貼載者說)何者昔(一無昔字)大
道為公以能而授故堯咨爾舜舜以命禹自曹馬已降
其取之也則不然若乃上出禪書下陳讓表其間勸進
殷勤敦諭重沓跡實同於莽卓言乃類於虞夏且始自
納陛迄於登壇彤(弓)盧矢新君膺九命之錫白馬侯服
舊主蒙(一作加)三恪之禮徒有其文竟無其事此(一脱此字)所
謂虚設也釋(其一舉得國而言魏晉南北無非攘竊乃以禪讓錫恪之文載之史策豈非虚設)
古者兩軍為敵二國爭雄自相稱述言無所隱何者國
之得喪(句以兵形勝負言)如日月之蝕焉非由飾辭矯說所能
掩蔽也逮於近古則不然(一有至如二字)曹公歎蜀主之英略
曰劉備吾儔周帝美齊宣之強盛云高歡不死或移都
以避其鋒或斵(一作斷)冰以防其渡及其申誥誓降移檄
便稱其智昏菽麥識昩玄黃列宅建都若鷦鷯之巢葦
臨戎賈勇猶螳螂之拒轍(並當時誥檄中語)此所謂厚顔也釋
(其二舉當敵而言忌勝則歎彼英強張詞則侈為誥檄以此諸篇載入史中豈非厚顔)古者國有
(一脱此二字)詔命皆人主所為故漢光武時第五倫為督鑄
錢掾見詔書而歎曰此聖主也一見决矣至於近古則
不然凡有詔勅皆責成羣下但使朝多文士國富辭人
肆其筆端何事不錄是以每發璽誥下綸言申惻隱之
渥恩叙憂勤之至意其君雖有反道敗德唯頑與暴觀
其政令則辛癸不如讀其詔誥則勲華再出此所謂假
手也釋(其三舉書詔而言恭主多遜辭䛕臣飾恩意近史所載盡出文人是假手也)蓋(一無蓋字)
天子無戲言苟言之有失則取尤天下故漢光武謂龐
萌可以託六尺之孤及聞其叛也乃謝百官曰諸君得
無笑朕乎是知襃貶之言哲王所慎至於近古則不然
凡百具寮王公卿士始有襃崇則謂其珪璋特達善無
可加旋有貶黜則比諸(舊脫諸字)斗筲下(一作不)才罪不容責
夫同為一士之行同取一君之言愚智生於倏忽是非
變於俄頃帝心不一皇鑒無恒此所謂自戾也釋(其四舉馭下而)
(言鑑識靡定前後相違史並載之非自戾而何)夫國有否泰世有汚隆作者形
言本無定準故觀猗與之頌而驗有殷方興覩魚藻之
刾而知宗周將殞至於近代(一作古)則不然夫談主上之
聖明則君盡三五述宰相之英偉則人皆二八國止方
隅而言併吞六合(一作國非)福不盈眥(或譌作旹)而稱感致百靈
雖人事屢改而文理無易故善之與惡其說不殊欲令
觀者疇為準的此所謂一概也釋(其五舉頌上而言時有隆汚詞無進退史)
(等載之非一概而何)於是考兹五失以尋文義雖事皆形似而言
必憑虛夫鏤冰為璧不可得而(一無此二字下同)用也畫地為
餅不可得而食也是以行之於世則上下相蒙傳之於
後則示(一作世)人不信而世之作者恒(一作復)不之(一作知)察
聚彼虚說編而次之剏自起居(起居注)成於國史連章䟽
(一作畢)錄一字無廢非復史書更成文集釋(此節總括五失如上所載)
(則史也而集矣史體嚴集家備也)若乃歴(一作類)選衆作求其穢累王沈
魚豢是其甚焉裴子野何之元抑其次也陳夀干寳頗
從簡約猶時載浮訛罔(一作本)盡機要唯王邵撰齊隋二
史其所取也文皆詣(一作諳)實理多可信至於悠悠飾詞
皆不之取此實得去邪從正之理捐華摭實之義也釋
(前皆統論所載之失此節拈出諸史約指其優劣以實之)蓋山有木工則度之况舉
世文章豈無其選但苦作者書之不(恐當有皆可二字)讀耳至
如詩有韋孟諷諫賦有趙壹嫉邪篇(上中下分篇故曰篇)則賈誼
過秦論則班彪王命張華述箴於女史張載題銘於劔
閣諸葛表主以出師王昶書字(舊作家誤)以誡子劉向谷永
之上䟽晁錯李固之對策荀伯子之彈文(此所取未允其人好訐沽)
(直)山巨源之啟事此皆言成軌則爲世龜鏡求諸歴代
往往而有苟書之竹帛持以(一作之)不刊則其文可與三
代同風其事可與五經齊列古猶今也何遠近之有哉
釋(此節又約舉舊文以示準的言文必似此自當登載耳)昔夫子修春秋别是非
申黜陟而賊臣逆子懼凡今之(一無之字)為史而載文也苟
能撥浮華採貞(一作真)實亦可使夫彫蟲小技者聞義而
知徙矣此乃禁淫之隄防持雅之管轄凡為載削者可
不務乎釋(末仍繳歸載者轉借載者以警作者)
按前之載言欲掣出篇文此之載文就擇言著論五
失大半皆簒亂褊小時文字標而出之信禁淫之隄
防持雅之管轄也其於賈班諸人之作不復以隔越
叙事為言足可彌縫前語之隟著書家參互相捄視
諸此矣唐置中書省宋設内外制大抵玉言胥歸
官掌假手一條不可泥然讀此亦足當訓詞爾雅之
箴余讀五失而恧然也間嘗泛濫史材凡九錫禪
代之文檄誥颺言之作撮其艷句用備荒穀以為不
虚度矣而此種學問古人鄙之謂之流宕伊川玩物
喪志之訶亦為讀史不知擇言者戒與
綺縠鄭衛(王訓故漢宣帝曰辭賦大者與古詩同義小者辨麗可喜辟如女工有綺縠音樂有)
(鄭衛)
兩都(後漢班固傳建初中京師修宮室而關中耆老猶望西顧固感前世文辭諷勸乃上兩都賦盛)
(稱洛邑制度以折西賓之論)
廣成(後漢馬融傳融字季長鄧太后臨朝世士以為文德可興武功宜廢馬融以為文武之道聖賢)
(不墜五材之用無或可廢上廣成頌以諷諫注廣成苑名)
劉備吾儔(魏武紀注山陽公載記曰曹公船艦為備所燒引軍從華容道步歸死者甚衆既而)
(出謂諸將曰劉備吾儔也但得計少晚向使早放火吾徒無類矣)
高歡不死(北齊文宣紀周文帝率衆出陜城分騎北渡至建州帝親戎出次周文帝聞帝軍容)
(嚴盛歎曰高歡不死矣遂退師)
移都(蜀志關羽傳羽攻曹仁於樊威震華夏曹公議徙都許以避其銳)
斵冰(北史齊文宣紀周人常懼齊兵西渡恒以冬月中河椎冰)
智昏菽麥(曹魏檄吴文孫權小子未辨菽麥按語本左氏謂晉悼公兄劉則借曹之誚吴以例)
(誚蜀也再按識昩玄黃定是宇文誚高語未覯其文俟補)
古詔命(厚齋紀聞漢詔令人主自親其文光武詔曰司徒堯也赤眉桀也明帝詔曰方今上無天)
(子下無方伯豈代言者所為哉按此可證不假手之說)
第五倫讀詔(後漢書倫字伯魚為督鑄錢掾領長安市每讀詔書常歎息曰此聖主也一見)
(决矣)
龐萌(後漢劉永傳龐萌為人遜順甚見信愛帝嘗稱曰可以託六尺之孤寄百里之命者龐萌是也)
(拜平狄將軍擊董憲而萌反帝聞之大怒與諸將乎書曰吾嘗以龐萌為社稷之臣將軍得無笑其言)
猗與之頌(商書首篇那小序那祀成湯也)
魚藻之刾(小序魚藻刺幽王也言萬物失其性王居鎬京將不能以自樂故君子思古之武王)
(焉)
起居(荀悅申鑒先帝故事有起居注動靜之節必書焉書錄解題起居注自漢明德馬皇后始漢魏)
(以来因之唐藝文志凡實錄詔令等並入起居注類西亰雜記葛洪家有漢武禁中起居注一卷)
諷諫嫉邪(韋孟諷諫詩見載言篇後漢文苑傳趙壹字元叔作刾世嫉邪賦上計到京師司徒)
(袁逢受計執其手延置上坐謂坐中曰此人漢陽趙元叔也吾請為諸君分坐)
過秦王命(賈誼過秦論見載言篇漢書叙傳彪遭王莽敗光武即位於冀州時隗囂據隴輯英)
(俊囂曰往者周亡戰國並爭天下分裂抑者縱横之事復起於今乎彪愍狂狡之不息廼著王命論以救)
(時難)
張華箴女史(晉書華懼后族之盛作女史箴以諷按今晉書本傳不載文選注引曹嘉之晉)
(紀為徵盖曹紀載之也)
張載銘劔閣(文選善注臧榮緒晉書曰張載父收為蜀郡太守載隨父入蜀作劒閣銘益州)
(刺史張敏見而竒之乃表上其文世祖遣使鐫石記焉按載字孟陽銘見晉書本傳)
諸葛表(按蜀志建興五年亮率諸軍北駐漢中臨發上䟽即此表也又六年裴注漢晉春秋曰亮)
(聞魏兵東下關中虚弱十一月上言云云於是有散關之役此表亮集所無出張儼默記)
王昶誡(魏志王昶字文舒為兄子及子作名字皆依謙實兄子默字處靜沈字處道其子渾字玄)
(冲深字道冲遂書戒之曰欲使汝曹遵儒者之教履道家之言顧名思義不敢違越也諺曰救寒莫如重)
(裘止謗莫如自修斯言信矣)
劉谷晁李(劉向谷永晁錯並見二體篇後漢李固傳固字子堅陽嘉二年有地動山崩火災之)
(異公卿舉固對策詔又特問當世之敝為政所宜固對云云)
荀伯子彈文(宋書伯子官御史中丞莅軄勤恪有匪躬之稱立朝正色外内憚之凡所奏劾)
(莫不深相訶毁或延及祖禰示其切直)
山巨源啟事(晉書山濤字巨源武帝受禪為吏部尚書前後選舉並得其才所奏甄拔人物)
(各為題目時稱山公啓事)
彫蟲(法言吾子或問吾子好賦曰童子彫蟲篆刻俄而曰壯夫不為也)
補注(第十七)
昔詩書既成而毛孔立傳傳之時義以訓詁為主亦猶
春秋之傳配經而行也降及中古始名傳曰注蓋傳者
轉也轉授於無窮注者流也流通而靡絶進(一作唯)此二
名其歸一揆釋(首原訓詁之體名殊義一)如韓戴服鄭鑚仰六經裴
李應晉訓解三史開導後學發明先義古今傳授是曰
儒宗釋(此節舉注經之家陪注史之家儒宗者即訓詁為主之意是注家正體也)既而史
傳小書人物雜記若摯虞(一作趙岐)之三輔决錄陳夀之季
漢輔臣周處之陽羨風土(舊二字倒)常璩之華陽士女文言
美辭列於章句委曲叙事存於細書此之注釋異夫儒
士者矣釋(此節入史注類異夫儒士者於本文外增補事緒是注家之變體已上標舉領局)次
有好事之子思廣異聞而才短力微不能自達庶憑驥
尾千里絶羣遂乃掇衆史之異辭補前書之所闕若裴
松之三國志陸澄劉昭兩漢書劉彤晉紀劉孝標世說
之類是也釋(此節列史注三家說部注一家自此以下後有論斷於述史處别出世說者謂孝)
(標才堪注史而惜其小用之也觀後文論斷自分曉)亦有躬為史臣手自刊補雖
志存該博而才闕倫叙除煩則意有所恡畢載則言有
所妨遂乃定彼榛楛列為子注(注列行中如子從母)若蕭大圜淮
海亂離志羊衒之洛陽伽藍記宋孝王關東風俗傳王
劭齊志之類是也釋(此節是官居史職而著為雜錄又復加注者後亦有論斷)榷其
得失求其利害少期(松之字)集注國志以廣承祚所遺而
喜聚異同不加刊定恣其擊難坐長煩蕪觀其書成表
獻自比蜜蜂兼採但甘苦不分難以味同萍實者矣釋
(此論松之之注三國)陸澄所注班史多引司馬遷之書若此缺一
言彼增半句皆採摘成注標爲異說有昏耳目難爲披
(一作搜)覽釋(此論陸澄之注前漢)竊惟范曄之刪後漢也簡而且周
疎而不漏蓋云備矣而劉昭採其所捐以爲補注言盡
非要事皆不急譬夫人有吐果之核棄藥之滓而愚者
乃重加捃拾潔以登薦持此爲工多見其無識也釋(此論)
(劉昭之注後漢依前所列此下當有劉彤注晉紀論斷今缺)孝標善於攻繆博而且
精固以(已通)察及泉魚辨窮河豕嗟乎以峻之才識足堪
遠大而不能探賾彪嶠網羅班馬方復留情於委巷小
說銳思於流俗短書可謂勞而無功費而無當者矣釋
(此論孝標之注世說)自兹已降其失逾甚若蕭羊(舊誤楊)之璅雜王
宋之鄙碎言殊揀金事比雞肋異體同病焉可勝言釋
(此論蕭羊宋王四人雜志)大抵撰史加注者或因人成事(依文設訓者)或
自我作故(另出意見者)記錄無限規檢不存難以成一家之
格言千載之楷則凡諸作者可不詳之釋(此節總結)至若鄭
玄王肅述五經而各異何休馬融論三傳而競爽欲加
商榷其流實繁斯則義涉儒家言非史氏今並不書於
此焉釋(末仍收繳經注與前文應)
按篇首云傳者轉也注者流也以訓詁爲主此三言
者即本篇立說之主乃若聚異同以長煩蕪拾吐棄
以侈登薦皆非劉氏所喜後世顧以摭遺錄别為多
知博辯之資韓子曰古今人不相及此之謂與宋
人著班馬異同一書分校字句之間足資參互之用
而劉云此缺彼增採摘成注有昏耳目其言太執雖
考對之小辯亦注例之一端也(附見楊正衡注晉書竇苹董衝注唐書廢)
(徐無黨注五代史今行)
韓戴服鄭(漢儒林傳韓嬰燕人推詩人之意作内外傳數萬言又后倉曲臺記授梁戴德延君)
(戴聖次君德號大戴聖號小戴㠯博士論石渠後漢儒林傳服虔字子慎滎陽人作春秋左傳解又以左)
(傳駮何休之所駮鄭玄傳玄字康成高密人所注易書詩儀禮禮記論語孝經尚書大傳又著禮禘祫義)
(六藝論毛詩譜凡百餘萬言鄭興父子傳興字少贛開封人少學公羊尤明左氏周官自杜林桓譚衛宏)
(之屬莫不斟酌焉子衆字仲師從父受左氏春秋作難記條例兼通易傳為大司農作春秋刪十九篇)
裴李應晉(裴駰史記集解叙注索隱曰駰字龍駒宋兵曹參軍正義曰駰採經史及衆書之目)
(而注史記顔師古漢書注叙例李斐不詳所出李竒南陽人應劭後漢太山太守晉灼河南人晉尚書郎)
摰虞三輔(摰虞注趙岐三輔决錄見書志篇)
陳夀季漢(蜀志楊戲傳戲著季漢輔臣贊其所頌述今多載於蜀書其贊而不作傳者余皆注)
(䟽本末於其辭下)
周處風土(即陽羨風土記見書志篇)
常璩華陽(吕大防華陽國志引晉常璩作華陽國志自先漢至晉初踰四百歲士女可書者四)
(百人晉書璩字道將散騎常侍按周常二書注皆無攷)
松之三國(宋書裴松之字世期中書侍郎上使注陳夀三國志松之表竊惟繢事以衆色成文)
(蜜蠭以兼採為味臣實頑乏顧慙二物按世期史通作少期北平本云避唐諱也)
陸澄(見書志篇隋經籍志漢書注一卷齊金紫光禄大夫陸澄撰困學紀聞其書不傳)
劉昭劉彤(南史文學傳劉昭字宣卿臨川王記室初昭伯父彤集衆家晉書注干寳晉紀爲四)
(十卷至昭集後漢同異以注范曄後漢世稱博悉一百八十卷)
孝標世說(世說見尚書家梁文學傳劉峻字孝標荆州戸曹參軍高祖招文學之士峻不能隨)
(衆沈浮故不任用高氏緯略孝標注此書引援漢魏辭史如晉氏一代凡一百六十六家皆出於正史之)
(外)
蕭大圜(周書大圜字仁顯梁簡文帝子客長安太祖開麟趾殿招集學士大圜預焉隋志淮海亂)
(離志四卷蕭世怡撰叙侯景之亂新舊唐志並作蕭大圜撰世怡豈即其人歟按本傳缺錄其書而志亦)
(不言有注)
羊衒之(見書志篇按雒陽伽藍記序余才非著述多有遺漏後之君子詳其闕焉亦不言記内有)
(注)
萍實(家語孔子曰吾聞童謠曰楚王渡江得萍實大如斗赤如日剖而食之甜如蜜)
王肅(見尚書家)
何休(後漢儒林傳何休字卲公任城人精研六經作春秋公羊解詁)
馬融(後漢本傳拜議郎著三傳異同說注孝經論語易詩三禮尚書融為梁冀草奏李固頗為正直)
(所羞)
因習(第十八一作因習上與下篇同題分次習與襲通)
蓋聞三王各異禮五帝不同樂故傳稱因俗易貴隨時
况史書者記事之言耳夫事有貿遷而言無變革此所
謂膠柱而調瑟刻船以求劔也釋(領起隨時變通大意反對因字)古者
諸侯曰薨卿大夫曰卒故左氏傳稱楚鄧□曰王薨於
行國之福也(莊四)又鄭子産曰文襄之伯君薨大夫弔(昭三)
即其證也案夫子修春秋實用斯義而諸國皆卒魯獨
稱薨者此略外别内之旨也馬遷史記西伯已下與諸
列國王侯(謂諸世家)凡有薨者同加卒稱此豈略外别内邪
何貶薨而書卒也釋(此節指遷史書卒誤因之矣)蓋著魯史者不謂
其邦為魯國撰周書者不呼其上(一作王)曰周王如史記
者事總古今勢無主客故言及漢祖多為漢王斯亦未
為累也班氏既分裂史記定名漢書至於述高祖爲公
王之時皆不除沛漢之字凡有異方降欵者以歸漢為
文肇自班書首為此失迄於仲豫(荀悅字)仍踵厥非積習
相傳曾無先覺者矣釋(此節指班荀二史沛漢誤因之失魏志武紀起事之時直書)
(太祖至建安初封武平侯改書公二十一年進爵魏王遂書王凡公王之上皆不安魏字劉蓋準此立論也况)
(班固身為漢臣體更應爾近有以除沛漢二字為非者為參取其文證之)又史記陳涉世家
稱其子孫至今血食漢書復有涉傳乃具載遷文案遷
之言今實孝武之世也固之言今當孝明之世也事出
百年語同一理即如是豈陳氏苖裔祚流東京者乎斯
必不然漢書又云嚴君平既卒蜀人至今稱之皇甫謐
全錄斯語載於高士傳夫孟堅士安年代懸隔至今之
說豈可同云夫班之習馬其非既如彼謐之承固其失
又如此迷而不悟奚其甚乎釋(此節指固謐二書誤因今字之失)何法
盛中興書劉隗(一作魏誤)錄稱其議獄事具刑法志依檢志
内了無其說既而臧氏(榮緒)晉書梁朝通史於大連(劉隗字)
之傳並有斯言志亦無文傳仍(一譌作乃)虚述此又不精之
咎同於玄晏也釋(此節言何書既脱志事於前臧通二書因仍其誤於後也)尋班馬
之爲(一無爲字)列傳皆具編其人姓名如行状尤相似者則
共歸一稱若刺客日者儒林循吏是也范曄既移題目
於傳首列姓名於卷中(卷中謂傳中也)而猶於列傳之下注爲
列女高隱等目苟姓名既書題目又顯是則(一脱則)鄧禹
寇恂之首當署為公輔者矣岑彭吴漢之前當標為將
帥者矣觸類而長實繁其徒何止列女孝子高隱獨行
而已釋(此節指范史既用司馬標類之例而又添列姓名則因而不因矣按此與題目篇後幅意同其)
(論太泥)魏收著書標牓南國桓劉諸族咸曰島夷是則自
江而東盡為卉服之地至於劉昶沈文秀等傳叙其爵
里則不異諸華(原注劉昶等傳皆云丹徒縣人也沈文秀等傳則云吴興武康人按魏書劉昶)
(傳無丹徒人句蓋據劉宋祖籍而言)豈有君臣共國父子同姓闔閭季札
便致土風之殊(二句頂父子)孫策虞翻乃成夷夏之隔(二句頂君)
(臣)求諸往例所未聞也釋(此節指魏收例斥南朝為島夷至如南士来歸等傳并且)
(不能自因矣)當晉宅江淮實膺正朔嫉彼羣雄稱爲僣盜故
阮氏(孝緒)七錄以田范裴段諸記劉石苻(舊作符)姚等書别
剏一名題為偽史及隋氏受命海内為家國靡愛憎人
無彼我而世有撰隋書經籍志者其流别羣書還依(一作)
(同)阮錄案國之有偽其來尚矣如杜宇作帝勾踐稱王
孫權建鼎峙之業蕭詧為附庸之主而揚雄撰蜀紀子
貢著越絶虞裁江表傳蔡述後梁史考斯衆作咸是僞
書自可類聚相從合成一部何止取東晉一世十有六
家而已乎釋(此節偽史二字只當編紀二字用古近偏紀皆可依類同編而隋志泥定晉人遺錄)
(專收劉石等書是亦滯於因習而不知適變者)夫王室將崩霸圖云搆必有忠
臣義士捐生殉節若乃韋耿謀誅曹武欽誕問罪馬文
(司馬昭)而魏晉史臣書之曰賊此乃迫於當世難以直言
至如荀濟元瑾蘭摧於孝(一譌作李)靖之末王謙尉迥玉折
於宇文之季而李(百藥)刊齊史顔(師古)述隋篇時無偪畏事
須矯枉而皆仍舊不改謂數君為叛逆書事如此襃貶何施
釋(此節言勝國拒命之士興代被以惡名後來修史應申其節李顔軰因仍曲筆大非也條駮止此已下)
(總結)昔漢代有修奏記於其府者遂盜葛龔所作而進之
既具錄他文不知改易名姓時人謂之曰作奏雖工宜
去葛龔及邯鄲氏撰笑林載之以為口實嗟乎歴觀自
古此類尤多其有宜去而不去者豈直葛龔而已何事
於斯獨致解頤之誚也凡為史者苟能識事詳審措辭
精密舉一隅以三隅反告諸往而知諸來(一多者字)斯庶幾
可以無大過矣
按本篇因字該義不同有在昔為是而在後因之則
非者有前人既疎而後人因之仍誤者有因往例而
不盡因者有自為例而不自因者有當代書例則然
而異代不必因不當因者條分乃晳混舉則蒙僞
史一節猝難會悟議者大率於十六國史牢執僞字
於越絶書牢執子貢作三字遂生多少驚疑愚初亦
鍥舟以求不能灑脱至第三易藳乃始悟劉之意不
過曰凡方隅偏據之史皆可收歸一門語冣平直也
蓋東晉之十六國正如殘唐之十國也考宋史藝文
志於史類之末分置霸史一門首列越絶九州春秋
等書次則常璩和苞范亨諸志記其後則南唐蜀閩
吳越荆湘湖楚諸小史以及劉恕之十國紀年并錄
無遺兼該數代以是知子元所言早為宋史闢其藩
籬也歴覽前後史諸志藝籍者從無一門止收一時
之冊而隋志獨立此狹門唐志復因之狃於阮錄不
能自出宜爲通識所嗤矣崔鴻十六國春秋唐志
有宋志無不知何年散佚
膠柱刻船(史記廉藺傳趙王以趙括代廉頗藺相如曰王以名使括若膠柱而鼔瑟耳按調瑟)
(又用淮南子語吕覽察今扁楚人涉江劍墜水遽契其舟曰吾劍所從墜也廣韻契鍥通刻也)
曰薨曰卒(公羊隱三天子曰崩諸侯曰薨大夫曰卒士曰不禄)
劉隗(晉書劉隗字大連避亂渡江元帝以爲從事中郎遷丞相司直委以刑憲按今晉書議獄事收)
(入本傳竄去具刑法志一語不襲臧書通史之誤矣)
劉昶沈文秀(魏書劉昶傳昶字休道義隆第九子也按又沈文秀傳文秀字仲遠吳興武康人)
(義隆者宋文帝之諱也文秀則世為宋臣宋書亦有傳二人皆出犇仕魏者魏書島夷其君父而邑里其)
(子臣是使父子君臣異籍也)
闔閭季札(按史記吴太伯十九世至夀夢夀夢四子長諸樊季季札諸樊子光是為闔閭於季)
(札爲子行也)
孫策虞翻(按吴志孫策字伯符漢討逆將軍弟權稱尊號追諡策長沙桓王虞翻為孫策功曹)
田范裴段(隋經籍霸史志趙書十卷一曰二石集僞燕太傅田融撰燕書二十卷偽燕尚書)
(范亨撰記秦記十卷宋殿中將軍裴景仁撰凉十卷僞凉著作郎段龜龍撰)
劉石苻姚(前趙起劉淵後趙起石勒前秦起苻洪後秦起姚弋仲按田范句錯舉十六國書劉)
(石句錯舉十六國姓總統之詞也並詳外篇正史篇乂按苻舊作符有參證語亦具正史篇)
杜宇(華陽國志有王曰杜宇教民務時朱提有梁氏女利宇納以為妃自號曰望帝更名蒲卑)
蜀記越絶(隋經籍志蜀王本記一卷揚雄撰越絶書十六卷子貢撰越絶本事絶謂句踐時也)
(貴其内能自約外能絶人也吴越賢者所作按書内有春申秦皇漢祖諸人乂有毗陵無錫鹽官太末丹)
(陽豫章諸地皆後世名其非子貢撰可知)
江表後梁(晉書虞溥字允源鄱陽内史撰江表傳唐書蔡允恭仕隋為起居舍人著後梁春秋)
(十卷後梁蕭詧也見世家篇)
韋耿(後漢獻帝紀建安二十三年少府耿紀丞相司直韋晃起兵誅曹操不克夷三族魏志武紀漢)
(太醫令吉本與少府耿紀司直韋晃等反攻許燒丞相長史王必營必與嚴光討斬之)
欽誕(魏志母&KR0588;儉傳揚州刺史前將軍文欽與儉矯太后詔罪状大將軍司馬景王舉兵反大將軍)
(統兵討破之欽亡入吴吴以欽爲鎮北將軍乂諸葛誕傳誕字公休景王東征使誕督軍向夀春欽之破)
(也誕累見夷滅懼不自安遂反吴人與文欽来應大將軍司馬文王討之欽與誕有隙誕殺欽大將軍乃)
(自臨圍擊斬誕誕麾下不降皆曰為諸葛公死不恨)
荀濟元瑾(百藥齊文襄紀尚書祠部郎中元瑾與梁降人荀濟及淮南王宣洪等謀害文襄事)
(發伏誅又荀濟傳濟字子通及見執楊愔謂曰遲暮何爲然濟曰叱叱氣耳)
王謙尉迥(師古隋高祖紀相州總管尉遲迥自以重臣宿將志不能平遂舉兵東夏高祖命韋)
(孝寬討破㢠傳首闕下初迥之亂也上柱國王謙為益州總管見幼主在位政由高祖遂起巴蜀之衆以)
(匡復為辭進屯劒閣陷始州命梁睿討平之按周書王謙字勅萬尉遲迥字薄居羅又按師古叙謙迥事)
(在本傳殊得體但於他臣如高熲王述李德林梁士彦等傳每及此二人皆書賊書逆曰王謙作亂曰尉)
(遲迥反不一而足宜史通摘之)
葛龔(後漢文苑傳葛龔字元甫以善文記知名按篇末所引具章懷注中)
笑林(隋經籍志笑林三卷後漢給事中邯鄲淳撰)
邑里(第十九或作因習下)
昔五經諸子廣書人物雖氏族可驗而邑里難詳逮太
史公始革兹體凡(舊作惟)有列傳先述本居(一作太古)至於國
有弛張鄉有併省隨時而載用明審實案夏侯孝若撰
東方朔贊云(一少云字)朔字曼倩平原厭次人魏建安中分
厭次為樂陵郡故又為郡人焉夫以身没之後地名改
易猶復追書其事以示後來則知身(或譌生或作在)生之前故
宜詳錄者矣釋(首揭書里之法貴原委詳明得實)異哉晉氏之有天下
也自雒陽蕩覆衣冠南渡江左僑立州縣不存桑梓由
是斗牛之野郡有青徐吴越之鄉州編冀豫欲使南北
不亂淄澠可分得乎(此二字一作其于屬下句)繫虚名於本土者雖
百代無易(二句有譌脱文亦可省)釋(此層為貼身引端從晉家東渡僑置紛淆起議)既而
天長地久文軌大同(二句入唐)州郡則廢置無恒名目則古
今各異而作者為人立傳(指現在事)每云某所人也其地皆
取舊號施之於今(原注近代史為王氏傳云瑯琊臨沂人為李氏傳曰隴西成紀人之類是)
(也非惟王李二族久離本居亦自當時無此郡縣皆是晉魏已前舊名號)欲求實錄不亦難
乎釋(此層正述現在事承僑置之遺而書里襲舊詎云得實)且人無定質(舊譌作所)因
地而化故(一無故字)生於荆者言皆成楚居於晉者齒便從
黃涉魏而東已經七葉歴江而北(一作左)非唯一世(四句謂南)
(北互徙本唐而言不蒙南渡)而猶以本國為是此鄉為非是則孔父
里於昌平(舊譌平昌)隂氏家於新野而系纂微子源承管仲
乃爲齊宋之人非關(一作曰)魯鄧之士求諸自古其義無
聞(原注時修國史予被配纂李義琰傳琰家於魏州昌樂已經三代因云義琰魏州昌樂人也監修者大笑)
(以為深乖史體遂依李氏舊望改為隴西成紀人既言不見從故有此說)釋(此層即申透上意通三層為一)
(節自訴書里從實而反招時議為可怪也)且自世重高門人輕寒族&KR1313;(即競字或)
(誤竟)以姓望所出邑里相矜若仲遠之尋鄭玄先云汝南
應劭文舉之對曹操自謂魯國孔融是也爰及近古其
言多僞至於碑頌所勒茅土定名虚引他邦冐為已邑
若乃稱袁則飾之陳郡言杜則係之京邑姓卯金者咸
曰彭城氏禾女者皆云鉅鹿(原注今有姓邴者姓弘者以犯國諱皆改為李氏如)
(書其邑里必曰隴西趙郡夫以假姓猶且如斯則真姓者斷可知矣又今西越鄙人多冇姓明及卑者如加五)
(等爵或稱平原公或號東平子為明氏出於平原卑氏出於東平故也夫邊荒羣寇尚竊美名則諸夏士流固)
(無慙德也)在諸史傳多與同風(原注如隋史牛弘傳云安定鶉觚人也本姓尞氏至它篇)
(所引皆謂之隴西牛弘唐史謝偃傳云本姓庫汗氏續謂陳郡謝偃並其類也)此乃尋流俗之
常談忘著書之舊體矣釋(此層推出病根為晉宋俗尚門籍故因習如此此豈得為)
(體要乎)又近世有班秩不著(一多姓氏非)者始以州壤自標若
楚國龔遂漁陽趙壹是也至於名位既隆則不從此列
若蕭何鄧禹賈誼董仲舒是也觀周隋二史每述王庾
諸事高楊數公必云瑯琊王襃新野庾信弘農楊素渤
海高熲以此成言豈曰省文從而可知也釋(此層亦從上意申出)
(以當時口號證之每舉一人必帶地望殊覺詞費通兩層為一節)凡此諸失皆由積習
相傳寖以成俗迷而不返蓋語曰難與慮始可與樂成
夫以千載遵行持為故事而一朝糾正必驚愚俗此莊
生所謂安得忘言之人而與之言斯言已得之矣庶知
音君子詳其得(一脱得字)失者焉釋(末仍綰到本身憫通識之難遇也)
按詳篇内注語爲當日身預史局書地招笑而作邑
里從今不從舊定理也好議論者云僑置本州猶存
&KR0588;首歐陽寓潁仍署廬陵以謂子元失豺獺之義夫
論事者亦論其所歸而已請即近者徵之由宋迨明
國史班班任舉一人一傳其曰某處人者有不書當代
郡邑者乎假令明冐宋州宋蒙唐縣有不起而非笑
之者乎小言詹詹徒多事耳野客叢談載高從所
䟦昌黎盤谷序稱隴西李愿隱者也云云隴西去太
行數千里而序之文曰居之其題曰送歸殊不相合
此亦舉其郡望之一徵也即此可悟襲舊之不足從
矣
江左僑立(晉地里志晉都河南仍魏名為司州元帝渡江僑置於徐非本所也後於尋陽僑立)
(弘農郡於武陵僑立河東郡兖州則僑置於京口後改廣陵為南兖州又僑置青州又分立陳留郡山陽)
(郡豫州則僑立於襄陽又於襄陽分立京兆扶風河南廣平等郡至志徐荆揚三州則凡幽冀青并雍凉)
(兖豫諸州邑名錯寄其中多不勝錄)
居晉齒黃(嵇康養生論蝨處頭而黑麝食柏而香頸處嶮而癭齒居晉而黃推此而言凡所食)
(之氣蒸性染身莫不相應按文選善注蝨麝頸並有義證而齒黃獨無蓋當時已莫詳矣史通直用康語)
(也)
昌平(史記世家孔子生魯昌平陬邑其先宋人也曰孔防叔索隱家語曰宋微子之後宋襄公至孔)
(父嘉五世親盡别爲公族姓孔氏至防叔畏華氏之逼而奔魯故孔氏為魯人)
隂氏(通鑑光武紀帝在宛納新野隂氏之女麗華胡三省注風俗通云管修自齊適楚為隂大夫其)
(後氏焉氏族大全修管仲七世孫也後漢隂識傳秦漢之際始家新野漢地里志新野鄧屬南陽郡)
應劭孔融(後漢鄭玄傳袁紹要玄大會時汝南應劭亦歸於紹因自贊曰故太山太守應仲遠)
(北面稱弟子何如楊彪傳曹操奏收彪孔融往見操曰楊公四世清德公今横殺孔融魯國男子便當拂)
(衣而去融本傳融字文舉)
龔遂趙壹(漢書龔遂字少卿山陽南平陽人也後漢書趙壹字元叔漢陽西縣人也按遂非楚)
(國而曰楚國壹非漁陽而曰漁陽標所望也)
王庾高楊(後周書王襃字子淵瑯琊臨沂人庾信字子山南陽新野人隋書高熲字昭玄渤海)
(蓚人楊素字處道弘農華隂人按史通本節引蕭鄧賈董漢世稱其人皆不舉地望而近時王庾高陽必)
(以郡稱文滋煩重矣故曰豈曰省文)
史通通釋卷五
