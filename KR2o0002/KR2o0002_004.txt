史通通釋卷四無錫浦起龍撰
内篇
論贊(第九論謂篇末論辭贊謂論後韻語)
春秋左氏傳每有發論假君子以稱之二傳云公羊子
穀梁子史記云太史公既而班固曰贊(舊作讃)荀悦曰論
東觀曰序謝承曰詮陳夀曰評王隱曰議何法盛曰述
揚雄曰譔(句未的詳注中)劉昞曰奏袁宏裴子野自顯姓名皇
甫謐葛洪列其所號(玄晏先生抱朴子)史官所撰通稱史臣其
名萬殊其義一揆必取便於時者則總歸論贊(舊譌作著)焉
(一脱贊字一無焉字)釋(首撮史傳之論贊異名為發議總案)夫論者(一失此三字)釋(此下先言)
(史論)所以辯疑惑釋凝滯若愚智共了固無俟商𣙜&KR0588;明
君子曰者其義實在於斯(謂非每傳皆有)司馬遷始(或譌作殆)限以
篇終各書一論必理有非要則強生其文史論之煩實
萌於此(篇必有論自史記始)夫擬春秋成史持論尤(當從猶義)宜闊略
其有本無疑事輒設論以裁之此皆私徇筆端苟衒文
彩嘉辭美句寄諸簡冊豈知史書之大體載削之指歸
者哉釋(此推史論成例始自史記非理所必需也)必尋其得失考其異同子
長淡泊(一作薄)無味承祚偄(一作懦)緩不切賢才間出隔世
同科孟堅辭惟温雅理多愜當其尤美者有典誥之風
翩翩奕奕良可詠也仲豫(荀悦字)義理雖長失在緐富自
兹以降流宕忘返大抵皆華多於實理少於文鼔其雄
辭誇其儷事必擇其善者則干寳范曄裴子野是其最
也沈約臧榮緒蕭子顯抑其次也(就緐儷中所取如此非以為準的也)孫
安國都無足採習鑿齒時有可觀若袁彦伯(宏字)之務飾
玄言謝靈運之虚張高論玉巵無當曾何足云王卲志
在簡直言兼鄙野苟得其理遂忘其文觀過知仁(一作人)
斯之謂矣大唐修晉書作者皆當代詞人遠棄史班近
宗徐庾夫以飾彼輕薄之句而編為史籍之文無異加
粉黛於壯夫服綺紈於高士者矣釋(此節就諸論品其高下大意謂宜尚)
(典實無取浮靡)史之有論也蓋欲事無重出(謂補傳所無)文省(舊作省文)
(下同)可知(謂單詞已足)如太史公曰觀張良貌如美婦人(舊有耳字)
項羽重瞳豈舜苗裔此則别加他語以補書中所謂事
無重出者也又如班固贊曰石建之浣衣(此句舊作萬石君之為父)
(浣衣非)君子非之楊王孫祼葬賢於秦始皇遠矣此則片
言如約而諸義甚備所謂文省可知者(舊脱者字)釋(事無重出文省)
(可知是為史論上乘準的在此)及後來贊語之作多錄紀傳之言其有
所異唯加文飾而已至於甚者則天子操行具諸紀末
繼以論曰接武前修紀論不殊徒為再列釋(此翻轉言失之複與)
(支者後史大率然也上言論下言贊此處分截)馬遷自(一無自字)序傳後歴寫諸
篇各叙其意(在自序之後文仍散體)既而班固變為詩體號之曰
述(在叙傳之後文皆四言)范曄改彼述名呼之以贊尋述贊為例
篇有一章(分綴自此始)事多者則約之(一有以字下同)使少理寡(一作)
(小)者則張之令大名實多爽詳略不同且欲觀人之善
惡史之襃貶盖無假於此也(一無也字)釋(此節遞到史贊亦是發議之案)然
固之總述合在一篇使其條貫有序歴然可閱蔚宗後
書實同班氏乃各附本事書於卷末篇目相離斷絶失
次而後生作者不悟其非如蕭(子顯)李(百藥)南北齊(舊脱齊字)史
大唐新修晉史皆依范書誤本篇終有贊夫每卷立論
其煩已多而嗣論以贊為黷彌甚亦猶文士製碑序終
而續以銘曰釋氏演法義盡而宣以偈言苟撰史若斯
難以議夫簡要者矣釋(此節摘諸史之加贊者言之論而又贊尤非史家貴潔之體也)
至若與奪乖宜是非失中如班固之深排賈誼范曄之
虚美隗囂陳夀謂諸葛不逮管蕭魏收稱爾米可方伊
霍或言傷其實或擬非其倫必備加擊難則五車難盡
故略陳梗槩一言以蔽之釋(更以議論乖違者作收局)
按是篇不分編年紀傳仍是紀傳為多論贊二字截
講其於論也辭嚴而不擯於論後之贊則辭决而加
絶自是唐後諸史有論無贊皆隂奉其誡可知劉說
之當理也子長淡泊無味盖對限篇書論非要強
文為言觀事無重出文省可知八字三昧仍首馬次
班也又因此知紀傳䟦尾當名史論不當云贊贊
銘類也韻體也人以扶風史論皆作贊曰遂因之必
也正名宜與讀此元史紀傳不綴論贊其凡例述
勅旨云據事具文善惡自見也
謝承(吴志妃嬪傳吴主權謝夫人弟也隋經籍志後漢書一百三十卷無帝紀吴武陵太守謝承撰)
揚雄(法言其目云撰學行撰吾子撰修身撰問道撰問神撰問明撰寡見撰五百撰先知撰重黎撰)
(淵騫撰君子撰孝至按撰自第一至第十三其上皆有四言序然非論贊體也華陽國志則以撰曰為論)
(贊揚雄當作常璩)
劉昞(北史劉延明燉煌人凉武昭王徵為儒林祭酒著三史略記八十四卷燉煌實錄二十卷按延)
(明昞字也北史諱唐嫌名以字行)
袁宏(撰後漢紀詳見外篇正史篇)
列其所號(晉書皇甫謐傳謐字士安安定人沈靜寡慾自號玄晏先生撰帝王世紀年歴高士)
(逸士列女等傳玄晏春秋並重於世摯虞其門人也葛洪傳洪字稚川句容人從祖玄得仙號葛仙公洪)
(悉得其法干寳薦洪領著作洪固辭求為句漏令曰非欲為榮以有丹耳自號抱朴子因以名書所著神)
(仙良吏集異等傳金匱肘後方篇章富於班馬)
臧榮緒(撰晉書詳見外篇正史篇)
孫安國(晉書孫盛傳盛字安國太原人十歲避難渡江及長善言名理補長沙太守遷秘書監著)
(魏氏春秋晉陽秋按宋書州郡志晉簡文鄭太后諱春改春曰陽是知凡曰陽秋本皆春秋也)
習鑿齒(晉書鑿齒字彦威為滎陽太守在郡著漢晉春秋起漢光武終晉愍帝其言謂三國時蜀)
(以宗室為正魏雖受漢禪晉尚為簒逆至文帝平蜀乃為漢亡而晉始興焉引世祖諱炎興為禪受以明)
(天心不可以勢力強也按炎興謂繼漢而興禪受者禪為蜀後主諱謂受漢禪也)
謝靈運(宋書靈運性奢華世稱謝康樂太祖登祚徵為秘書使撰晉氏一代書粗立條流書竞不)
(就)
玉巵無當(韓非外儲右千金之玉巵通而無當不可以盛水有瓦器而不漏可以盛酒)
唐修晉書皆詞人(舊唐房玄齡傳史官多文詠之士好採碎事競為綺豓詳正史篇晉)
(史節)
浣衣祼葬(漢書萬石傳建老白首謁親入子舍竊問侍者取親中帬厠牏身自澣洒贊曰至石)
(建之澣衣周仁為垢汙君子譏之楊王孫傳病且終先令其子曰吾欲臝葬㠯反吾真必無易吾意贊曰)
(昔仲尼稱不得中行則思狂狷觀楊王孫之志賢於秦始皇遠矣)
班排賈誼(漢書本傳贊欲改定制度以漢為土德色上黃數用五及欲試屬國施五餌三表以)
(繫單于其術固以䟽矣按表餌之術實䟽班論非過)
范美隗囂(後漢書本傳論若囂命會符運敵非天力雖坐論西伯豈多嗤乎贊公孫習吏隗王)
(得士)
夀謂諸葛(蜀志本傳贊評曰諸葛亮之為相國也可謂識治之良才管蕭之亞匹矣然連年動)
(衆未能成功盖應變將略非其所長與)
收稱爾朱(魏書爾朱榮傳史臣曰苟非榮之尅夷大難不知幾人稱帝幾人稱王功烈亦已茂)
(乎向使榮無堅忍之失修德義之風則韓彭伊霍夫何足數北史魏收傳收以高氏出自爾朱且納榮子)
(金故減其惡而增其善)
序例(第十)
孔安國有云序者所以叙(一作序)作者之意也竊以書列
典謨詩含比興若不先叙其意難以曲得其情故每篇
有序敷暢厥義(即書序詩小序)降逮史漢以記事為宗至於表
志雜傳亦時復立序文兼史體狀若子書然可與誥誓
相參風雅齊列矣釋(首言序之為道主於序明篇指馬班有作猶存經序之遺)迨華
嶠後漢多同班氏如劉平江革等傳其序先言孝道次
述(一作入)毛義養親此則前漢王貢傳體其篇以四皓為
始也嶠言辭簡質叙致温雅味其宗旨亦孟堅之亞歟
釋(班後節取一篇以示學班之準)爰洎范曄始革其流遺棄史才矜衒
文彩後来所作他皆若斯於是遷固之道忽諸微婉之
風替矣釋(此言緐縟是尚自范而開)若乃后妃列女文苑儒林凡此
之流范氏莫不列序夫前史所有而我書獨無世之作
者以為恥愧故上自晉宋下及陳隋每書必序課成其
數蓋為史之道以古傳今古既有之今何為者濫觴肈
迹容或可觀累屋重架無乃太甚譬夫(一作如)方朔始為
客難續以賓戲(班固作)解嘲(揚雄作)枚乘首唱七發加以七
章七辯音辭雖異旨趣皆同此乃讀者所厭聞老生之
恒說也釋(此言後史宗范為課相習成套數見無竒矣已上止就篇序言)夫史之有
例猶國之有法國(一有之字下同)無法則上下靡定史無例則
是非莫準釋(此下言史例)昔夫子修經始發凡例左氏立傳
顯其區域科條一辨彪炳可觀降及戰國迄乎有晉年
踰五百史不乏才雖其體屢變而斯文終絶釋(此言例之為體)
(左後中絶)唯令升(干寳字)先覺遠述丘明重立凡例勒成晉紀
鄧(粲)孫(盛)已下遂(一作遽)躡其蹤史例中興於斯為盛若
沈宋(沈約宋書)之志序蕭齊(子顯齊書)之序錄雖皆以序為名其
實例也釋(此言例之為體晉後復興)必定其臧否徵其善惡干寳范
曄理切而多功鄧粲道鸞詞煩而寡要子顯雖文傷蹇
躓而義甚優長斯一二家皆序例之美者釋(數語括一時各見之)
(短長要皆自出條理者)夫事不師古匪說攸聞苟模楷曩賢理非
可諱而魏收作例全取蔚宗貪天之功以為己力異夫
范依叔(一作政非)駿(華嶠字)班習子長攘袂公行不(豈不也)陷穿
窬之罪也釋(至魏收竟以剽掠為能風斯下矣)盖凡例既立當與紀傳
相符釋(此下乃按例䋲文)案皇(舊作唐非)朝晉書例云凡天子廟號
唯書於卷末依檢孝武崩後竟不言廟曰烈宗釋(文不準例)
(者一)又案百藥齊書例云人有本字行者今並書其名依
檢如高慎斛律光之徒多所仍舊謂之仲密明月釋(文不)
(準例又一)此並非言之難行之難也釋(二句束上)又(一作及)晉齊史
例皆云坤道卑柔中宮不可為紀今(一作令)編同列傳以
戒牝雞之晨竊惟錄皇后者既為傳體自不可加以紀
名二史之以后為傳雖云允愜而解釋非理成其偶中
所謂畫蛇而加足反失杯中之酒也釋(此又指出例合而序誤者謂后)
(從帝年故不稱紀序乃取義卑柔失命名之意矣)至於題目失據褒貶多違斯
並散在諸篇此可得而略矣
按此所謂序皆篇序非總序其所謂例則兼序中附
出之例及總立發凡之例大指謂序貴簡質例貴嚴
明也中間雖帶引左氏其實皆言紀傳家後幅皇
后一條當從前卷本紀列傳兩篇入解不爾不明
劉江王貢(注見列傳篇其處止舉傳首劉王不及江貢後漢書江革字次翁臨淄人客下邳祼)
(跣行傭以供母鄉里稱之曰江巨孝建初中拜諫議大夫前漢書貢禹字少翁瑯琊人㠯明經潔行著聞)
(徵為博士後為御史大夫數言得失按劉江傳篇叙注云以上並華嶠之詞)
濫觴(家語三恕江始出於岷山其源可以濫觴王肅注觴可以盛酒言其微也按濫觴謂始出之微)
(後人多誤用)
七(文選七發注猶楚辭七諫之流按文心雕龍自七發而下有傅毅七激崔駰七依張衡七辨崔瑗七)
(厲陳思七啟仲宣七釋桓麟七說左思七諷枝附影從十有餘家又文苑英華有七契七勵七召又舊注)
(廣列七謨七證七華七繹七引以及興疑蠲舉諸名而獨無七章俟考又按崔瑗傳名七蘇非七厲)
夫子修經凡例(左傳成十四春秋之稱微而顯志而晦婉而成章盡而不汚懲惡而勸善)
(非聖人誰能修之杜氏序為例之情有五是也)
鄧粲(晉書本傳鄧粲長沙人以高潔著名著元明紀十篇按元明謂晉中興初中宗元帝肅宗明帝)
道鸞(南史文學檀超傳超叔父道鸞字萬安國子博士永嘉太守撰續晉陽秋)
不言烈宗(晉書孝武紀太元二十年時張貴人有寵年幾三十帝戱之曰汝以年當廢矣貴人)
(潛怒向夕帝醉遂暴崩按紀末缺書廟號通鑑題烈宗孝武皇帝)
仲密明月(仲密高慎字明月斛律光字按百藥齊書高慎附見兄高乾傳中斛律光在其父斛)
(律金傳後二人皆無以字行之文傳内亦不書字其書字處間於他傳有之無甚不準例之病史通似誤)
畫蛇(戰國策楚有祠者賜其舍人巵酒舍人相謂曰請畫地為蛇先成者飲酒一人蛇先成乃左手)
(持巵右手畫蛇曰足未成一人奪其巵曰蛇固無足遂飲其酒)
題目(第十一題目有二義一謂全書統名一謂篇帙諸名)
上古之書有三墳五典八索九丘其次有春秋尚書檮
杌志(如志曰喪祭從先祖之志)乘釋(前半就統名立說首言古自成其古名)自漢已下
其流漸緐大抵史名多以書記紀略為主後生祖述各
從所好沿革相因循環遞習盖區域有限莫踰於此焉
釋(言書記紀略四者是為後史正名)至孫盛有魏氏春秋孔衍有漢魏
(一脱魏字一誤作隋)尚書陳夀王劭曰志何之元劉璠曰典此又
好竒厭俗習舊捐新雖得稽古之宜未達從時之義釋
(擬古求異皆可不必已上羅列名目得失並舉)榷而論之其編年月(一多日字)者
謂之紀(荀袁漢紀之類)列紀(或作記非)傳者謂之書(前後漢書之類)取順於
時斯為最也夫名以定體為實之賓苟失其途有乖至
理案吕陸二氏(呂不韋陸賈)各著一書唯次篇章不繫時月
此乃子書雜記而皆號曰春秋魚豢姚察著魏梁二史
巨細畢載蕪累甚多而俱牓之以略考名責實奚其爽
(一作喪)歟釋(此總上言二體唯荀班所名為正餘皆強名而失其實者自五代而後紀傳總名為史)
(編年則本名長編錫名通鑑就中又剏綱目矣論統名止此)若乃史傳雜篇區分類
聚隨事立號諒無恒規釋(此下析言篇帙諸名)如馬遷撰皇后傳
而以外戚命章案外戚憑皇后以得名猶宗室因天子
而顯稱若編皇后而曰外戚傳則書天子而曰宗室紀
可乎釋(史遷篇題之失有然)班固撰人表以古今為目尋其所載
也皆自秦而往非漢之事古誠有之今則安在釋(班史篇題)
(之失有然)子長史記别剏八書孟堅既以漢為書不可更標
書號改書為志義在互文而何氏中興(晉中興書)易志為記
此則貴於革舊未見其能取新釋(何法盛改易帙名亦屬無謂)夫戰
爭方殷雄雌未决則有不奉正朔自相君長必國史爲
傳宜别立科條至如陳項諸雄寄編(一作篇)漢籍董袁羣
賊附列魏志既同臣子之例孰辨彼此之殊唯東觀以
平林下江諸人列為載記顧(一作賴非)後來作者莫之遵效
逮新晉(晉書唐初新定故曰新晉)始以十六國主持(一作特)載記表名
可謂擇善而行巧於師古者矣釋(此言非國朝臣當從新晉書用東觀載記)
(之例)觀夫舊史列傳題卷靡恒文少者則具出姓名若司
馬相如東方朔是也字煩者唯書姓氏若毋將盖陳衛
諸葛傳是也必人多而姓同者則結定其數若二袁四
張二公孫傳是也如此標格足為詳審釋(此言列傳人少人多題可)
(隨之詳略引起下文)至范曄舉例始全錄姓名歴短行於卷中叢
細字於標外其子孫附出者注於祖先之下乃類俗之
文案孔目藥草經方煩碎之至孰過於此竊(一作切)以周
易六爻義存象内春秋萬國事具傳中讀者研尋篇終
自曉何必開帙解帶便令昭然滿目也釋(范史則務盡其詳矣)自
兹已降多師蔚宗魏收因之則又甚矣其有魏世隣
編於魏史者於其人姓名之上又列之以邦域申之以
職官至如江東帝主(舊譌王)則云僣晉司馬叡島夷劉裕
河西酋長則云私署(一譌置)凉州牧張實私署凉王李暠
(並見魏書目錄)此皆篇中所具又於卷首具列必如收意使其
撰兩漢書三國志題諸盜賊傳亦當云僣西楚霸王(一脱)
(此二字)項羽僞寧朔王隗囂自餘陳涉張步劉璋袁術其
位號皆一一(别作一二)具言無所不盡者(一無者字)也釋(魏收更誇已斥)
(隣多綴名目尤可嗤也)盖法令滋章古人所慎若范魏之裁篇目
可謂滋章之甚者乎苟忘彼大體好兹小數難與議夫
婉而成章一字以為襃貶者矣釋(自觀夫舊史列傳至此通為一大節以此)
(數語總結之)
按此亦截講格前論統名兼二體言後論篇帙題名
專主紀傳體言就中列傳名類煩多分條抽論尤所
加意假號不臣都歸載記史通殊有理據但陳項
軰流於勝國為寇於興代則非擬諸劉石未便同科
况載記例載卷終而羣雄先事發難為我驅除列之
傳首於分非越故李密王世充韓林兒徐夀輝等唐
書明史並襲蘭臺不宗東觀也讀者於此宜審從違
又柳州有言每讀古人一傳數紙已後再三申卷復
觀姓氏旋又廢失鈍器正多患此題目加詳宜勿深
責也自餘皆定判矣此上八篇大抵多就紀傳體
抽論可以都為一帙後有序傳篇在第九卷方以
類聚亦應移置於此
何之元劉璠(何之元撰梁典見左傳家周書劉璠字寳義世宗初掌綸誥著梁典三十卷)
魚豢(外篇正史篇魏時京兆魚豢私撰魏略事止明帝唐志雜史類魚豢魏略五十卷按三國魏志)
(無傳)
姚察(陳書察字伯審有至性領著作撰梁陳史未畢功隋開皇時遣内史舍人虞世基索本且進上)
(有所闕者臨亡之時以體例誡約子思廉博訪續撰按史無梁略之名而劉氏云爾定是察藁初名)
外戚命章(按史記之立外戚世家其中所載實皆后妃氏諱及其事蹟至如魏其武安之屬反)
(别立傳不以外戚名篇最為非體班史因之易名外戚列傳置在臣傳之後尤為失之文亦應加并糾班)
(失之語)
平林下江(後漢劉玄傳王莽末新市人王匡王鳳為渠帥諸亡命馬武王常成丹等從之藏於)
(綠林中地皇三年大疫分散常丹西入南郡號下江兵匡鳳武及其支黨朱鮪張卬北入南陽號新市兵)
(平林人陳牧廖湛復聚衆號平林兵以應之)
斷限(第十二)
夫書之立約其來尚矣如尼父之定虞書也以舜為始
而云粤若稽古帝堯丘明之傳魯史也以隱為先而云
惠公元妃孟子此皆正其疆里開其首端因有沿革遂
相交㸦事勢當然非為濫軼也釋(篇首標義言代有定限但交關處須相涉)
(耳)過此已往可謂狂簡不知所裁者焉釋(二句轉局)夫(一作又)
子曰不在其位不謀其政若漢書之立表志(班傳除沿襲史記二)
(三篇外皆無越限故單言表志)其殆侵官離局(或作扄)者乎釋(提出漢書斷限不清)
(來斷代自班始故首及之)考其濫觴所出起於司馬氏案馬記以史
制名班書持漢標目史記者載數千年之事無所不容
漢書者紀十二帝之時有限斯極固既分遷之記判其
去取紀傳所存唯留漢日(或作目非)表志所錄乃盡犧年舉
一反三豈宜(或作不誤)若是膠柱調瑟不亦謬歟釋(束班書引後史)
但固之踳駮既往不諫而後之作者咸習其迷(一作途)宋
史則上括魏朝(曹魏)隋書則仰苞梁代求其所書之事得
十一於千百一成其例莫之敢移永言其理可為歎息
釋(此言宋隋二志越限之非雖所侵無幾而例已不清矣當與正史篇互參此議彼叙此論限彼原史也)
(而彼篇舉隋不舉宋合此可知史志無缺)當魏武乘時撥亂電埽羣雄鋒鏑
之(一無之字下同)所交網羅之所及者盖唯二袁劉(劉表)吕而已
若(一作至舊譌作各)進鴆行弑燃臍就戮總關王室(謂漢)不涉霸
圖(謂曹)而陳夀國志引居傳首夫漢之(一有有字下同)董卓猶秦
之趙高昔車令(中車府令)之誅既不列於漢史何太師(卓自為太)
(師)之斃遂獨刊於魏書乎兼復臧洪陶謙劉虞孫(公孫)瓉
生於季末自相吞噬其於曹氏也非唯理異犬牙固亦
事同風馬漢典所具而魏冊仍編豈非流宕忘歸迷而
不悟者也釋(此下就紀傳言董臧諸人魏志皆闌入傳首是更不明斷限者也)亦有一
代之史上下相交若已見它記則無宜重述故子嬰降
沛其詳取驗於秦紀伯符(孫策字)死漢其事斷入於吴書
沈錄金行上羈劉主魏刊水運下列高王唯蜀與齊各
有國史越次而載孰曰攸宜釋(此指沈約魏收二書言晉連蜀漢魏逮高齊猶)
(漢之前嬰後策耳約書無攷如收之推隆獻武似作齊紀者然雖不别立篇目可以越限律之矣)自五
胡稱制四海殊宅江左既承正朔斥彼魏胡(一作朝非胡兼五胡)
(言也)故氐羌有錄索虜成傳魏本出於邊裔竊亦自號真
君(魏太武元太平真君)其史黨附本朝思欲凌駕(一作架)前作遂乃
南籠典午(傳收東晉)北吞諸偽(匈奴羯徒河氐羌等)比於羣盜盡入傳
中但當有晉元明(二帝)之時中原秦(氐符羌姚)趙(匈劉羯石)之代(並在)
(魏前)元氏膜拜稽首自同臣妾(其時尚微)而反列之於傳何厚
顔之甚邪又張(寔)李(雄)諸姓據有凉蜀其於魏也挍年
則前後不接論地則參商有殊何預魏氏而横加編載
釋(此痛斥魏書越載東晉及十六國也晚出稱尊跨壓往代徒增可醜)夫尚書者七經之
冠冕百氏之襟袖凡學者必先精此書次覽羣籍譬夫
行不由徑(作路字訓)非所聞焉修國史者若旁采異聞用成
博物斯則可矣如班書地里志首(舊有遂字)全寫禹貢一篇
降為後書持續前史盖以水濟水床上施床徒有其煩
竟無其用豈非惑乎昔春秋諸國賦詩見意左氏所載
唯錄(舊有其字)章名如地理為書論自古風俗至於夏世宜
云禹貢已詳何必重述古文益其辭費也釋(複駮漢志地理全寫)
(禹貢此更溢出斷限外矣故推類列後)若夷狄本系(四字截句舊作係非)種落所興
北貊起自淳維南蠻出於槃(亦作盤)瓠高句麗以鱉橋獲
濟吐谷渾因馬鬭徙居諸如此說(一多者字)求之歴代何書
不有而作之(一無之字)者曾不知前撰已著(一多而字)後修宜輟
遂乃百世相傳一字無改盖駢指在手不加力於千鈞
附贅居身非廣形於七尺為史之體有若於斯苟濫引
它事豐其部帙以此稱博異乎吾黨(一有之字)所聞釋(此更推到)
(外域種系久載前史者後史不知裁限全錄舊文尤為駢贅也)陸士衡有云雖有愛而
必捐(語見文賦)善㦲斯言可謂達作者之致矣夫能明彼斷
限定其折中歴選自古唯蕭子顯近諸然必謂都無其
累則吾未之(一無之字)許也
按國史紀傳為正紀傳斷代為正劉子頻頻提闡是
其截斷衆流句故首於史記外别立漢書家此於條
目後亟綴斷限篇也向者極表班書今者首糾越限
向以標法式今為辨封畛有相濟無相背也評者
云高紀不書子嬰魏書不序高歡未見其可此誤解
也班書高紀顯帶子嬰劉非不見劉但謂不復為嬰
立紀耳魏收銓叙獻武崇飾其詞非所施於臣子劉
氏以為幾同齊紀無復限制耳豈謂上下交涉處不
須及之耶又有以董卓臧陶皆非與操無因而譏劉
說為過者亦是誤解與前評正同盧循傳不入宋黃
巢傳不入梁詎曰疎脱
傳首董卓(按魏志本傳居臣傳之首所叙事實無一語與魏武相及直至傕汜暹承附傳之末)
(始有太祖乃迎天子都許之文是卓傳於魏未有處也宜史通訾之)
臧陶劉孫(魏志臧洪傳洪字子源廣陵人太守張超請洪為功曹董卓圖危社稷洪說超糾合)
(義兵辭氣慷慨洪為東郡太守太祖圍張超於雍丘洪徒跣從袁紹請兵救超紹不聽超滅洪怨紹紹興)
(兵圍之生執洪殺之劉謙傳謙字恭祖丹陽人為徐州刺史刑政失和太祖征謙以糧少引軍還謙病死)
(公孫瓚傳瓚字伯珪遼西人除遼東屬國長史遷涿令遼西烏丸丘力居等叛瓚不能禦朝議以宗正劉)
(虞為幽州牧丘力居等遣譯自歸瓚害虞有功稍相恨望天子遣段訓增虞邑督六州瓚誣虞欲稱尊號)
(脅訓斬虞虞從事鮮于輔等欲報瓚袁紹又遣兵與輔合擊瓚瓚軍數敗乃為塹十重築京為樓其上紹)
(悉軍圍之瓚自殺按此諸人范史自應有傳魏志但於事有關涉處帶及數語足矣安用傳為)
沈錄金行(梁沈約傳著晉書百一十卷隋志晉史草注梁有鄭忠晉書七卷沈約晉書一百一)
(十一卷庾銑東晉新書七卷並亡晉五行志白者金行馬者國族文選陸士衡宣猷堂詩云黃暉既渝素)
(靈承祜善注魏土德曰黃晉金行曰素程猗說石圖曰金者晉之行也)
魏刊水運(魏謂魏收魏書律歴志以皇魏運水德所上九家共成一歴元起壬子律起黃鍾壬)
(子北方水之正位實符魏德)
典午(蜀志譙周傳典午忽兮月酉沒兮典午謂司馬也)
膜拜(穆天子傳膜拜而受注長跪拜也又注胡人禮佛交手稱南謨者即此)
挍年論地(甲子會紀晉惠帝之十一年流人李特據廣漢進攻成都十三年羅尚破李特斬之)
(子雄僣號稱成是後兄子班班弟期雄弟夀夀子勢桓温入蜀勢降李氏亡實穆帝之三年又愍帝之二)
(年張軌爲凉州牧卒時在州已十三年矣子寔嗣是為前凉嗣是寔弟茂寔子駿駿子重華華子耀靈靈)
(伯父祚靈弟玄靚至靚叔天錫降於秦前凉亡實孝武之四年按張李興滅並在魏道武未稱帝之前而)
(魏都平城又極東北所謂挍年不接論地有殊也)
行不由徑(用列子語注見雜說上篇)
淳維(史記匈奴傳匈奴其先夏后氏之苗裔也曰淳維漢書匈奴傳全錄其文)
槃瓠(後漢南蠻傳昔高辛氏有犬戎之寇募能得犬戎之將吴將軍頭者妻以少女時有畜狗名曰)
(槃瓠下令之後槃瓠遂銜人頭造闕下乃吴將軍首也帝不得已以女配槃瓠槃瓠負而走入南山止石)
(室中生子六男六女因自相夫妻其後滋蔓號曰蠻夷今長沙武陵蠻是也南史蠻傳亦云槃瓠種落路)
(史發揮伯益經云黃帝曾孫卞明生白犬是為蠻祖白犬乃其子之名而應劭干寳范曄枝葉其說)
鱉橋(魏書高句麗傳先祖朱蒙母河伯女夫餘王閉於室中為日所照孕生一卵母置暖處一男破)
(殼而出及長字之曰朱蒙朱蒙者善射也夫餘之臣謀殺之朱蒙東南走道遇大水魚鱉並浮成橋得渡)
(至紇升骨城居焉號曰高句麗因以為氏隋書高麗傳文略同)
馬鬭(魏書吐谷渾傳遼東鮮卑涉歸一名奕洛韓有二子庶長曰吐谷渾少曰若洛廆若洛廆别為)
(慕容氏渾與廆二部馬鬭相傷廆怒渾曰馬畜也鬭在馬而怒及人邪乖别甚易今當去汝萬里之外按)
(其文亦見宋書至唐編晉書復採用之)
斷限(晉賈充傳朝廷議立晉書限斷荀勖謂宜以魏正始起年王瓚欲引嘉平以下朝臣盡入晉史)
(賈謐請從泰初為斷事下三府議按限斷即斷限也二字見史傳始此)
編次(第十三)
昔尚書記言春秋記事以日月為遠近年世為前後用
使閱之者雁行魚貫皎然可尋釋(首借編年託起紀傳言其體本無越次可)
(置勿論也)至馬遷始錯綜成篇區分類聚班固踵武仍加祖
述於其間則有統體不一名目相違朱紫以之混淆冠
履於焉顛倒盖可得而言者矣釋(紀傳則體例條分編次宜求整確矣此是)
(總挈)尋子長之列傳也其所編者唯人而已矣至於龜筴
異物不類肖形而輒與黔首同科俱謂之傳不其怪乎
且龜䇲所記全為志體向若與八書齊列而定以書名
庶幾物得其朋同聲相應者矣釋(一條言史記龜䇲是志體宜歸書例不宜)
(入傳例)孟堅每一姓有傳多附出(一作出附)餘親(一譌作觀)其事跡
尤異者則分入它部故博陸去病昆弟非復一篇外戚
元后婦姑分爲二錄至如元王(高祖從弟交)受封於楚至孫
戊而亡案其行事所載甚寡而能獨載(疑當作成)一卷者實
由向歆之助耳但交封漢始地唘列藩向居劉末職才
卿士昭穆既疎家國又别適使分楚王子孫於高惠之
世與荆(高祖從父兄)代(當作趙高祖子)並編析劉向父子於元成之
間與王(王吉)京(京房)共列方於諸傳不亦類乎釋(一條言班史附向歆)
(於楚元王傳代不相接封不相襲宜以類離立)又自古王室雖微天命未改故
臺名逃責(古通債)尚曰(一作書)周王君未繫頸且云秦國况
神璽在握火德猶存而居攝(王莽年)建年不編平紀之末
孺子主祭咸書莽傳之中遂令漢餘數歲湮没無睹求
之正朔不亦厚誣釋(一條言莽元宜革而班史莽傳竟紀莽年其失甚矣)當漢氏
之中興也更始升壇改元寒暑三易世祖稱臣北面誠
節不虧既而兵敗長安祚歸高邑兄亡(亡謂失位)弟及歴數
相承作者乃抑聖公於傳内登文叔於紀首事等躋僖
位先不窋夫東觀秉筆容或謟於當時後來所修理當
刊革者也釋(一條言後漢中興更始先建位號宜紀不宜傳范史因仍不改)盖逐兔爭
捷瞻烏靡定羣雄僣盜為我驅除是以史傳所分真僞
有别陳勝項籍見編於高祖之後隗囂孫(公孫)述不列於
光武之前而陳夀蜀書首標二牧(謂益州牧即焉璋也)次列先主
以繼焉璋豈以蜀是僞朝遂乃不遵恒例但鵬鷃一也
何大小之異哉釋(乃條言蜀志宜首紀先主而陳夀先以二牧比高光為違例矣)春
秋嗣子諒闇未踰年而廢者既不成君故不别加篇目
是以魯公十二惡視不預其流及秦之子嬰漢之昌邑
咸亦因胡亥而得紀附孝昭而獲聞而吴均齊春秋乃
以鬱林為紀事不師古何滋章之甚歟釋(一條言嗣代之不君者不)
(紀吴均紀鬱林可議)觀梁唐二朝撰齊隋兩史東昏(齊廢帝)猶在而
遽列和年煬帝未終而已編恭紀原其意旨豈不以和
為梁主所立恭乃唐氏所承所以黜永元(東昏元)而尊中
興(和帝元)顯義寧(恭帝元)而隱大業(煬帝元)苟欲取悅當代遂
乃輕侮前朝行之一時庶叶權道播之千載寧(一作未)為
格言釋(一條言齊隋二史阿徇興朝於前代末造私擁非立而沒舊君紀不以實也此下或分章另起)
尋夫本紀所書資傳乃顯(一作列傳仍顯)表志異體不必(一誤作必)
(不)相涉舊史以表志之帙介於紀傳之間降及蔚宗肇
加釐革沈魏繼作相與因循(今止魏書志編傳後范沈二書後人易置矣)既
而子顯齊書穎達隋史不依范例重遵班法蓋擇善而
行何有遠近聞義不徙是吾憂也釋(一條言紀傳相接繙閱為便表志不)
(妨次後史多不然已上分糾失宜凡八條)若乃先黃老而後六經(史記)後外
戚而先夷狄(漢書)老子與韓非並列(史記)賈詡將荀彧同編
(魏志)孫弘(公孫弘)傳讃宜居武宣(舊作宣武不合)紀末宗廟迭毁枉
入玄成傳終(一作中並漢書)如斯舛謬不可勝紀今略其尤
甚者耳故不復一一而詳之釋(末復撮舉以概未盡者)
按錯舉紀傳表志中離合收除諸義例比而論之苟
非大段創通那能有此即事分撥鬱林固昌邑之
續蕭鸞非博陸之倫而改元易歲亦與不盈月者有
别斥之紀外論似未安若更始之於光武其直鈞入
關先王上軼重瞳建號書年下殊二牧升傳作紀非
瞽說也(其說漢已有之張平子曰更始居位光武為其部將然後即真宜以更始之號建於光武)
(之初也)陳氏書錄解題謂范曄後漢書志借舊志注
補之其後紀傳孤行至本朝孫奭始議合之今觀蔚
宗釐革之語知唐時舊本尚自合行但附置紀傳後
耳不知何時析去再觀外篇正史篇云曄十志未成
而死則此云蔚宗釐革者祗就現行范本指其位置
如此勿泥作范自手定也陳氏說詳正史篇注篇
尾公孫玄成傳議太板
逃責(帝王世紀赧王雖天子為諸侯所役逼負責於民無以得歸乃上臺避之故周人名曰逃責臺)
祚歸高邑(光武帝紀光武北擊尤耒大槍五幡於元氏進至安次諸將議上尊號行至鄗彊華)
(自關中奉赤伏符曰劉秀發兵捕不道四夷雲集龍鬭野四七之際火為主羣臣因復奏受命之符光武)
(於是設壇場於鄗南即皇帝位建元為建武改鄗為高邑)
躋僖(左文二年秋大事於太廟躋僖公逆祀也君子以為失禮子雖齊聖不先父食故禹不先鯀湯)
(不先契文武不先不窋)
惡視(左文十八文公二妃敬嬴生宣公敬嬴嬖而私事襄仲襄仲欲立之叔仲不可仲殺惡及視而)
(立宣公書曰子卒諱之也夫人姜氏歸於齊大歸也將行哭而過市曰天乎仲為不道殺嫡立庶杜注惡)
(太子視其母弟夫人姜氏惡視之母出姜也)
鬱林爲紀(南齊書紀鬱林王世祖武帝皇太孫也即位改元隆昌朞月之間恣意淫亂鎮軍蕭)
(鸞定謀使蕭諶等領兵入宮輿接出西弄殺之鸞即明帝)
穎達隋史(通志略唐貞觀中詔諸臣分修五代史顔師古孔穎達撰次隋事)
孫弘傳讚(按公孫弘傳讚是時漢興六十餘載海内艾安羣士嚮慕漢之得人於兹為盛因歴)
(舉公孫董兒等二十七人又云孝宣承統纂修洪業亦講論六蓺招選茂異下復歴舉蕭梁&KR0588;夏侯等二)
(十四人一讚之中盛稱二世人才故曰宜居武宣紀末)
玄成傳終(韋賢傳本始三年代蔡義為丞相子玄成字少翁永光中代于定國為丞相封侯故)
(國榮當世焉按本傳既畢歴述諸郡國所立太祖太宗世宗等廟罷毁詔議其文皆列侯中二千石博士)
(等共議例當收載禮志中故曰枉入玄成傳終又按新唐書韋縚傳羅列一時朝士祭器喪服等議正仿)
(玄成傳法也)
稱謂(第十四)
孔子曰唯名不可以假人又曰名不正則言不順(一衍云云)
(二字)必也正名乎是知名之折中君子所急况復列之篇
籍傳之不朽者邪昔夫子修春秋吴楚稱王而仍舊曰
子此則襃貶之大體爲前修之楷式也釋(首引聖經為慎重名稱之)
(證)馬遷撰史記項羽僭盜而紀之曰王此則真僞莫分
為後來所惑者也自兹已降訛謬相因名諱所施輕重
莫等至如更始中興漢室光武所臣雖事業不成而歴
數終在班范二史皆以劉玄為目不其慢乎釋(類舉二事皆旋)
(起旋滅者其文從略)古者二國爭盟晉楚並稱侯伯七雄力戰齊
秦俱曰帝王其間雖勝負有殊大小不類未聞勢窮者
即爲匹庶力屈者乃成寇賊也(一脱也字)至於近古則不然
當漢氏云亡天下鼎峙論王道則曹逆而劉順語國祚
則魏促而吴長但以地處函夏人傳正朔度長絜短魏
實居多二方之於上國(或作若方之於七國非)亦猶秦繆楚莊與
文襄(比魏於晉宋)而並霸(原注蜀昭烈主可比秦繆公吴大帝可比楚莊王按以中原西東所)
(據之地為比)逮作者之書事也乃沒吴蜀號諡呼權備姓名
(原注謂魚豢孫盛等)方於魏邦懸隔頓爾懲惡勸善其義安歸釋
(此論三國舊史之稱謂憑地勢而蔑統祚冣為顛倒)續以金行版蕩戎羯稱制(統言)
(五胡)各有國家實同王者晉世臣子黨附君親嫉彼亂華
比諸羣盜此皆苟徇私忿忘夫至公自非坦懷愛憎無
以定其得失至蕭方等始存諸國名諡僭帝者皆稱之
以王此則趙猶人君(武靈王)加以主(一作王非)號把用夷禮貶
同子爵變通其理事在合宜小道可觀見於蕭氏者矣
釋(此論晉淪中夏諸戎迭興作史者凖胡服用夷之趙杞存其國諡可也而竟等萑苻亦非得實)古者
天子廟號祖有功而宗有德始自三代迄於兩漢名實
相允今古共傳降及曹氏祖名多濫必無慙德(猶言必欲加之)
其唯武王(謂廟號止可及操)故陳夀國志獨呼武曰祖至於文
明但稱帝而已自晉已還竊號者非一如成(舊作康非)穆兩
帝劉蕭二明(或作朝誤)梁簡文兄弟(原注兼言孝元帝也)齊(北齊)武成昆
季(原注兼文宣孝昭也)斯或承家之僻王或亡國之庸主不諡靈
繆為幸已多猶曰祖宗孰云其可而史臣載削曾無辨
明每有所書必存廟號何以申勸沮之義杜渝(一作偷)濫
之源者乎釋(此論祖宗二字冣為隆號相仍嗣世古不虚尊魏晉而下渝濫已極持論不磨)又
位乃人臣跡參王者如周之亶父季歴晉之仲達師昭
追尊建名比諸天子可也必若當塗(曹魏)所出宦官攜養
帝號徒加人望不愜故國志所錄無異匹夫應書其人
直云皇之祖考而已至如元氏(元魏)起於邊(一作沙)朔其君
乃一部之酋長耳道武追崇所及凡二十八君自開闢
已來未之有也而魏書序紀(首卷篇名)襲其虚號生則(一少則字)
(下同)謂之帝死則謂之崩何異沐猴而冠腐鼠稱璞者矣
釋(此論開國追尊號謚世數有紀世類必稽無若二魏之妄而過制者法在必斥前節以廟號言此節以)
(諡號言勿混)夫歴觀自古稱謂不同緣情而作本無定準至
若諸侯無諡者戰國已上謂之今王天子見黜者漢魏
已後謂之少帝周衰有共和之相楚弑(舊作煞)有郟敖之
主趙佗而曰尉佗英布而曰黥布豪傑則平林新市寇
賊則黃巾(鉅鹿張角)赤眉(琅邪樊崇等)園綺友朋共云四皓奮建
父子都稱萬石凡此諸名(今本失此四字)皆出(舊多於字)當代史臣
編錄無復張弛蓋取叶隨時不藉稽古及後來作者(一作)
(所作)頗慕(一作纂)斯流亦時採新名列(一作務)成篇題(原注音第)若
王晉(王隱晉書)之十士寒儁沈宋(沈約宋書)之二凶索虜即其事
也唯魏收遠不師古近非因俗自我作故無所憲章其
撰魏(一脱魏字)書也乃以平陽王為出帝(魏孝武西入關依宇文故)司馬
氏為僭晉桓劉已下通曰島夷夫以諂齊則輕抑關右
(宇文)黨魏則深誣江外(即晉宋)愛憎出於方寸與奪由其筆
端語必不經名惟駭物昔漢世原涉大修墳墓乃開道
立表署曰南陽阡欲以繼跡京兆齊聲曹尹(一誤作伊)而人
莫之肯從但云原氏阡而已故知事非允當難以遵行
如收之苟立詭名不依故實雖(一譌作難)復刊諸竹帛終罕
(一作靡)傳於諷誦也釋(此論前史雜出名稱皆本當時口語筆之史乘正復多姿若北魏之)
(指斥矯誣真成惡札矣)抑又聞之帝王受命歴數相承雖舊君已
没而致敬無改豈可等之凡庶便書之以名者乎近代
文章實同兒戲有天子而稱諱者若姬滿劉莊(漢明帝)之
類是也有匹夫而不名者若步兵彭澤之類是也史論
立言理當雅正如班述(班史名贊為述)之叙聖卿(董賢)也而曰董
公惟亮范贊之言季孟(隗囂)也至(一譌止一脱去)曰隗王得士習
談漢主則謂昭烈為玄德(原注習氏漢晉春秋以蜀為正統其編目叙事皆謂蜀先)
(主為昭烈皇帝至於論中語則呼為玄德)裴引魏室則目文帝爲曹丕夫以
淫(董賢)亂(隗囂)之臣忽(一作總)隱其諱正朔之后反(一作乃)呼其
名意好竒而輒為文逐韻而便作(原注班固哀紀述曰宛孌董公惟亮天功)
(隗囂公孫述傳贊曰公孫習吏隗王得士按公功吏士皆逐韻也)用捨之道其例無恒
但近代爲史通多此失上才猶且(一作其)若是而况中庸
者乎今略舉一隅以存標格云爾釋(末言諱名書名尊卑分定作文作史)
(寬嚴法殊因約舉混稱用垂標準此條附及)
按篇内所詳凡五項一斥魚孫三國名備名權也一
辯志十六國直書為盜也一議晉後嗣世概加廟號
也一譏二魏開國追尊可笑也一鄙收書題目創名
駴見也其前後二條乃帶及之承祚志蜀寔用紀
體二主皆不書名志吴則堅策以後仍書名斟酌權
宜愈於魚豢軰遠矣傳曰至敬無文至文尚質禮
祖有功而宗有德古之制也漢不虚尊晉加彌廣由
唐而來廟冠諡前遂爲世典禮時爲上母亦質文之
流於既溢者歟稱祖稱宗一節可作廟諡議懸之冊
府
蕭方等(隋唐二志蕭方三十國春秋三十卷按二志誤削等字辯詳雜說中篇)
趙君主號(甲子會紀周顯王之季韓燕皆稱王趙武靈獨不肯令人謂己曰君赧王時趙武靈)
(胡服招騎射尋廢其太子章而傳位少子自號主父)
把夷子爵(事在左傳僖二十七年注見惑經篇)
成穆兩帝(晉成帝紀成皇帝諱衍明帝長子也廟號顯宗史臣曰成帝政出渭陽聲乖威服凶)
(徒既縱神器阽危穆帝紀穆皇帝諱聃康帝子也廟號孝宗史臣曰孝宗因襁抱之姿用母氏之化中外)
(無事十有餘年按康帝史無廟號故舊本作康穆者非)
劉蕭二明(南史宋明帝紀太祖明皇帝諱彧文帝第十一子也末年好鬼神多忌諱殿内埋錢)
(以為私藏天下騷然宋氏之業自此衰矣齊明帝紀高宗明皇帝諱鸞始安王道生之子也性猜忌亟行)
(誅戮簡於出入將南則詭言北皆不以實竟不南郊)
當塗(史記建元以來矦者年表當塗魏不害以捕淮陽反者侯後漢袁術傳䜟書言代漢者當塗高)
(又獻帝時李雲言許昌氣見於當塗高象魏者兩闕也當塗而高者魏魏當代漢)
宦官攜飬(袁紹討曹檄司空曹操祖父騰故中常侍與左悺徐璜並作妖孽父嵩乞匄攜養輸)
(貨權門竊盜鼎司傾覆重器操姦閹遺醜本無令德僄狡鋒俠好亂樂禍)
腐鼠稱璞(戰國秦策應侯曰鄭人謂□未理者璞周人謂鼠未腊者樸周人懷樸過鄭賈曰欲)
(買樸乎鄭賈曰欲之出其樸乃鼠也)
共和(史記周本紀厲王出犇於彘周公召公二相行政號曰共和注正義共音巨用反漢書人表共)
(伯和師古注共國名也伯爵也和共伯之名也共音恭按是說本之汲冡紀年)
郟敖(左昭元年楚公子圍將聘於鄭未出竟聞王有疾而還入問王疾縊而殺之葬王於郟謂之郟)
(敖杜注郟敖楚子麇按麇史記楚世家作員音雲)
十士寒儁(按文與二凶索虜對舉亦列傳中之篇名也王隱晉書已亡無可考證)
平陽王(魏書帝紀出帝諱修封平陽王齊獻武奉王即帝位三年帝為斛斯椿等諂佞間阻貳於)
(齊託討蕭衍盛暑徵發天下怪惡之七月遂出於長安十二月為宇文黑獺所害周文帝紀魏孝武帝將)
(圖齊神武詔太祖為大都督深仗太祖七月丁未遂從洛陽率輕騎入關太祖奉迎謁見東陽驛按以孝)
(武為出帝魏收目之云爾)
原氏阡(漢遊俠傳原涉字巨先涉父哀帝時為南陽太守父死行喪冡廬初京兆尹曹氏葬茂陵)
(民謂其道為京兆仟涉慕之乃買地開道立表署曰南陽仟人不肯從謂之原氏仟按仟通阡)
史通通釋卷四
