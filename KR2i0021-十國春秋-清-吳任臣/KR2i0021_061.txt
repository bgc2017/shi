十國春秋卷六十一
檢討吳任臣撰
南漢四
列傳
武皇后韋氏段氏
高祖皇后馬氏太妃趙氏
中宗麗姬李氏李蟾妃
後主貴妃李氏美人李氏(素馨)波斯女
盧瓊仙
武皇后韋氏唐丞相韋宙從女也宙出鎮南海代祖時
為小校氣宇殊異宙欲以后妻之宙夫人以貴賤非耦
諷幕僚諫正宙曰若人狀貌非常他日吾子孫或當依
之(新唐書作韋宙弟岫之言今從北夢𤨏言)卒以后歸代祖后既生烈宗而
聖武皇帝側室段氏復生高祖于外舍后素妬聞之怒
伏劍于中門使取兒至殺之家人不敢匿乃持去及見
而悸劍輙墮地良久曰此我家之寶也遂殺段氏而養
高祖為已子后先封(闕)國夫人乾亨初追尊為武皇后
段氏高祖生母也武皇后既育高祖為子遂殺段氏而
隱其事代祖葬段氏得石版有篆文曰隱台巖因以名
諸子
高祖皇后馬氏楚武穆王女也貞明初高祖迎后于楚
楚使王弟存送之優禮有加后既歸嶺南高祖改元乾
亨稱越帝封后為越國夫人明年更國號曰漢三年册
為皇后大有七年殂
太妃趙氏殤帝生母也有殊色事高祖頗擅寵大有時
進位昭儀殤帝嗣帝位尊為皇太妃
麗姬李氏中宗之幸姬也與内侍監許彦真表裏用事
後彦真卒用此敗事具彦真傳中(李燾續資治通鑑長編作李麗妃)
李蟾妃事(闕)得殊寵南海有蘇氏園者雅稱幽勝(闕)
擕蟾妃微行至此憩酌綠蕉林中大書蕉葉曰扇子
仙後人構亭于上以志異名為扇子亭云
後主貴妃李氏宦者李托養女也後主納托二女于後
宫長者冊為貴妃凡國政禀托以行
美人李氏亦托養女後主既立托長女為貴妃復以其
次女充美人之職一時竝寵宫中稱極盛焉又同時有
宫人素馨以殊色進性喜插白花遂名其花曰素馨花
波斯女失其名氏黑腯而慧光艷絶人性善淫後主甚
嬖之賜名媚豬後主荒縱無度益求方士媚藥為淫䙝
之戲又選惡少年配以宫婢使褫衣露偶扶波斯女循
覽為樂號曰大體雙卒以此亡國
盧瓊仙者故中宗宮人也乾和中與黃瓊芝並為女侍
中朝服冠帶參决政事後主嗣位進瓊仙秩為才人復
以朝政决于瓊仙凡後主詳覽可否皆瓊仙指之瓊仙
與女巫樊胡子宦官龔澄樞等内外為奸朝臣備位而
已
高祖子雍王耀樞康王龜圖
越王弘昌齊王弘弼韶王弘雅
鎮王弘澤萬王弘操循王弘杲
恩王弘暐高王弘邈同王弘簡
益王弘建辨王弘濟貴王弘道
宜王弘照通王弘政定王弘益
高祖十九子耀樞其長子也大有五年封雍王無何薨
龜圖高祖之次子大有五年封康王亦早薨
弘昌高祖弟五子也大有初封越王為人孝謹有知識
高祖絶憐愛之會高祖病卧寢中時雍康二王皆早死
殤帝以次當立高祖召右僕射王翷與語呼殤帝及中
宗小字曰夀雋雖長然皆不足任吾事唯弘昌𩔖我吾
欲立之奈何吾子孫不肖後世如鼠入牛角勢當漸小
爾因泣下歔欷翷遂謀立弘昌為太子議已定用蕭益
言而止及殤帝嗣位驕淫失德左右輒以無罪死弘昌
屢諫不聽已而為劉思潮等所弑弘昌乃帥兵迎中宗
于寢殿論擁戴功加太尉兼中書令諸道兵馬都元帥
知政事未幾中宗謀盡誅諸弟以弘昌賢而得衆尤忌
之乾和二年遣弘昌祠襄帝陵于海曲至昌華宫使人
掩其不備而斃之以盗殺聞
弘弼高祖第六子大有五年封齊王中宗即位出為建
武節度使及弘杲得罪弘弼自以居大鎮恐罹不測之
禍請束身入朝許之未幾中宗殊不釋于諸弟命幽弘
弼私第乾和五年與弘暐弘簡弘建弘濟弘道弘照弘
益同日被殺盡納其女而殱其子
弘雅高祖第七子也與弘昌弘弼等同時封韶王應乾
時勒令致仕乾和三年被殺
弘澤高祖第八子大有時封鎮王已而出鎮邕州有善
政中宗切忌之乾和二年會鳳皇見邕州中宗益怒使
人酖殺之以暴卒聞
弘操高祖第九子也與弘澤等同日封萬王居數年交州
牙將皎公羡殺楊廷藝自立廷藝故將吴權舉兵攻交
州公羡懼不敵來乞師高祖以弘操為静海節度使徙
封交王出兵白藤以攻之乃自以兵駐海門會權已殺
公羡逆戰海口先植鐡橛海中權兵乘潮而進復偽遁
以引弘操弘操乘勢逐之潮退舟還轢橛者皆覆弘操
遂大敗溺死
弘杲高祖第十子以大有五年封循王應乾初與兄弘
昌同心翊戴加副元帥參預政事中宗之立也國中議
論詾詾弘杲屢請討賊隂勸斬劉思潮等以止外議思
潮等聞之譖弘杲謀反有異心中宗大怒遣使者夜召
弘杲弘杲知不免乃留使者入具沐浴詣佛前祝曰弘
杲誤念來生王宫今見殺矣後世當生民家以免屠害
涕泣與家人訣别然後赴召至則賜死一云弘杲方宴
客思潮與譚令禋帥衛兵突入斬之
弘暐以大有初封恩王高祖第十一子也乾和五年與
弘弼等為中宗所殺
弘邈高祖第十二子故封高王巾宗時出為雄武節度
使鎮邕州弘邈以齊鎮二王相繼死邕州固辭求宿衛
不許弘邈素柔懦無所短長至鎮時委政僚佐日飲酒
禱鬼神以為常有何人上書誣弘邈謀作亂中宗遣甘
泉宫使林延遇賜酖殺之時乾和十二年四月也
弘簡高祖第十三子大有時封為同王後與弘弼等同
日被殺
弘建高祖第十四子大有時封益王後為中宗所殺
弘濟封辨王高祖第十五子也乾和五年中宗殺諸弟
八人弘濟遂遇害
弘道高祖第十六子也大有五年封貴王與弘弼等八
人同被殺
弘照封宣王高祖第十七子也乾和五年被殺死
弘政高祖第十八子也年差長于弘益與諸兄同時封
通王乾和十三年為禎州節度使是歲夏被殺于是天
皇之諸子盡矣
弘益高祖第十九子大有初封定王乾和五年與弘弼
八人同遇害
論曰天皇支子十七人而為中宗所戕者凡十三人推
刃同氣俾無遺育雖癸辛之暴不是過矣豈父子窮凶
禍生門内固亦天之巧于報施者乎
中宗子桂王璇興荆王慶興禎王保興
梅王崇興
璇興中宗次子也乾和十一年封桂王後主即位宦官
陳延夀進謀曰先帝所以得傳陛下者由盡殺羣弟也
宜稍誅諸王以杜後患後主頷之未幾璇興被殺中宗
子凡五人長為後主次璇興慶興保興崇興
慶興中宗第三子與兄璇興同時封荆王
保興以乾和中封禎王與後主頗相友愛宋師至城下
後主遣保興率百官奉迎為郭崇岳所遏不得進已而
與宋將潘美戰敗績逃于民家被宋軍鹵去宋大祖署
保興右監門率府率終于其官
崇興中宗少子也乾和十一年封梅王後事闕
後主子守節守正(克昌國昌)守素
守通
後主子四人守節其長子也入宋官崇儀副使
守正後主第二子入宋亦為崇儀副使卒宋太宗聞其
家貧詔月給萬錢子克昌為三班奉職國昌為借職
守素後主第三子宋咸平中官侍禁家亦貧真宗賜白
金百兩語宰相曰諸偽王子孫率多窘廹蓋僣侈之後
不知稼穡艱難所致也後累官至内殿崇班天禧中又
錄為閤門祇候
守通後主少子也官宋供奉供官
烈宗女增城公主
增城公主(一作縣主)烈宗女也乾亨九年長和驃信鄭仁旻
遣使致朱鬃白馬以求昏使者自稱皇親母弟清容布
燮兼理賜金錦袍虎綾紋攀金&KR1149;刀封歸仁慶侯食邑
一千戶持節鄭昭淳昭淳好學有文辭高祖與遊宴賦
詩羣臣多不能逮遂以公主妻仁旻明年仁旻服丹藥
死公主竟終于其國又高祖清遠公主適閩主璘傳見
閩春秋
十國春秋卷六十一
