十國春秋卷四
檢討吳任臣撰
吳四
列傳
太祖太妃史氏夫人朱氏
太后王氏睿帝讓皇后王氏
太妃史氏家世齊魯或云鴈門史建瑭族姑也唐僖宗
時太祖内之生烈祖高祖已而封武昌郡君烈祖嗣王
位尊為太夫人及紀祥之變嚴可求假太夫人教令諸
將宜無負楊氏高祖遂得立未幾徐温暴張顥弑君罪
詣西宫白其事太夫人恐懼泣曰吾兒幼冲禍難如此
願保百口歸廬州公之惠也温曰顥弑逆不可不誅太
夫人宜自安武義元年尊為太妃無何薨(按九國志渥母史氏封武)
(昌郡君渥嗣位後尊為太夫人通鑑又云隆演尊母為太妃一云讓皇尊為皇太后者非也)
夫人朱氏奉國節度使延壽姊也少以黠慧侍太祖會
延壽被誅并夫人出之(朱氏唐封燕國夫人制曰全燕列壤大國䟽封式示寵榮以旌)
(賢淑)
太后王氏睿帝其所出也武義二年六月睿帝即王位
尊為太妃未幾稱帝尊為皇太后乾貞二年八月殂
讓皇后王氏初事睿帝為德妃太和五年九月冊立為
后及南唐受禪睿帝殂於丹楊宫后不知所終
太祖子臨川王濛新安公潯德化王澈
臨川王濛太祖第三子(五國故事云第十六九國志曰濛字志龍常持節冊徐温大丞)
(相温見曰此子瞻顧特異恐難其下)武義元年封廬江郡公時徐温秉政
濛内不能平居恒撫膺歎曰我國家竟為它人所有乎
温聞而惡之是冬出為楚州團練使明年徙舒州及高
祖即世濛以次當立而温不欲長君且忌濛乃奉睿帝
嗣吳王位未幾睿帝稱尊號進濛常山王明年改封臨
川累加昭武軍節度使兼中書令已而齊王知誥將謀
受禪遣人告濛藏匿亡命擅造兵器以搆其罪降為歴
陽郡公令守衛軍使王宏帥兵二百幽之和州居二年
濛知國將亡遂破壁殺宏宏子勒兵攻濛濛射殺之引
二騎詣廬州德勝節度使周本畫策為本子弘祚所執
已見殺於采石追廢為悖逆庶人濛妻子在和州悉為
侍衛軍使郭悰所殺南唐昇元元年追封臨川王謚曰
靈以禮改葬
新安公潯太祖第五子也高祖開吳國封郡公尋卒
德化王澈太祖第六子也武義元年封鄱陽郡公睿帝
即皇帝位封平原王已又徙封德化不知所終(又按實賓錄云)
(楊行密有一子病瘖鄕里號為不語楊家未知為太祖第幾子附記于此)
論曰語云芳蘭當戶不得不鉏其濛之謂乎一奮而死
邦家淪喪所由過於江夏諸王貪生者遠矣
高祖子南陽王玢
睿帝子太子璉江夏王璘
宜春王璆
從子建安王珙宜陽王璪
南陽王玢高祖子也初名繼明武義時封廬陵郡公已
而改今名乾貞元年封南陽王南唐禪代降為公
太子璉睿帝長子也乾貞二年封江都王太和初立為
皇太子天祚中納齊王知誥女為妃及南唐受禪降封
弘農郡公領平盧軍節度使兼中書令已又改康化軍
節度使昇元四年璉謁平陵還至竹篠口維舟大醉一
夕暴薨或曰左右承唐主指實置之死也追封弘農王
謚曰靖
江夏王璘睿帝第二子也乾貞初與宜春南陽諸王同
封累加太尉禪代時奉璽綬於齊南唐主遷官增邑降
封為郡公
宜春王璆睿帝第三子乾貞初封王宜春不知所終
建安王珙睿帝兄子也初封南昌郡公乾貞元年進封
為王南唐受禪降珙等十二人為公(或作十一人)珙領康化
軍節度使兼中書令居無何稱疾罷官歸永寧宫終焉
宜春王璪亦睿帝從子天祚元年璪賫冊寳冊徐知誥
為齊王及南唐禪代降封郡公
太子妃李氏
太子妃李氏齊王知誥第四女也賢明温淑容儀絶世
天祚中册立為皇太子璉妃及南唐受禪宋齊邱請離
其昏唐先主不許封永興公主妃自以為吳家冡婦而
國亡中懷憤悒聞人呼公主輙悲傷流涕左右為之慘
戚諸兄多惡之唐先主曰内夫家而外父家婦人之德
也何罪之有已而從太子璉至池州璉既薨妃還居金
陵宫終身縞素斥去容飾不茹葷血自稱未亡人焚香
對佛誓曰願兒生生世世莫作有情之物年二十四歲
無疾坐亡有光如剪長丈餘自口而出凡五夕始滅至
斂温軟如生唐先主悼痛詔李建勲勒碑宫中紀其異
云
論曰婦人内夫家義之正也史言妃聞呼公主必流涕
而辭其志操亦何異黃皇室主邪良可哀矣
睿帝女上饒公主
上饒公主者睿帝愛女也太和末下嫁左僕射徐景遷
會景遷死公主亦繼亡南唐禪代追封景遷為高平郡
王公主為燕國君謚曰貞莊
十國春秋卷四
