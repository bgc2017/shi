十國春秋卷七十四
檢討吳任臣撰
楚八
列傳
李弘臯李弘節鄧懿文
李弘臯(闕)人武穆王時由營道令累遷都統掌書記
文昭王開天策府弘臯遂與十八學士之列王既威服
諸蠻於溪州界立銅柱為表高丈二尺命弘臯銘之弘
臯為文曰粤以天福五年歲在庚子夏五月楚王召天
策府學士弘臯謂曰我烈祖昭靈王漢建武十八年平
徵側於龍編樹銅柱於象浦銘曰金人汗出鐵馬蹄堅
子孫相連九九百年是知吾祖宗之慶緒綿遠則九九
百年之運昌於南夏者乎今五溪輯寧羣帥内附古者
天子銘德諸侯計功大夫稱伐必有刊勒垂諸簡編將
立標題或昭恩德敢繼前烈為吾紀焉弘臯承教濡毫
敬載厥亊蓋聞䍧牱接境五溪遺風上古以之要服中
世漸爾羈縻帥號滑夫相名姎氏漢則宋均甫肇靖溪
山唐則楊興師遂開展境邇來豪右時恣陸梁去就在
心否臧由己溪州彭仕然世傳郡印家總州兵布惠立
威識恩知勸故能立三四代長百萬夫非德教之所加
豈簡書而可畏亦無辜於大國必不虐於小民多自生
知因而善處無何忽承間隟俄至動搖王每示含弘常
加姑息漸為邊患深入郊圻擾掠耕桑侵暴辰澧疆吏
告逼郡人失寧非萌作偽之心偶昧戢兵之法焉知縱
火果至自焚時晉天子大創丕基倚注雄德以文皇帝
之徽號繼武穆王之令謨冊命吾王開天策府天人降
止備物在庭方振聲名又當昭泰眷言僻陋可俟綏懷
而邊鄙上言各效命土乃以静江軍指揮使劉勍率諸
部將士以偏師鉦鼔之聲震動溪谷彼乃棄州保嶮結
阻憑高惟有鳥飛謂無人到而劉勍虔遵廟筭密運神
機跨壑披崖臨危下瞰梯衝既合水泉無汲引之門樵
採莫通糧糗乏轉輸之路(闕)因甘矜恤彭師暠
為父輸誠束身納欵我王愍其通變爰受招携崇虎感
德以歸周孟獲畏威而事蜀王曰古者叛而伐之服而
柔之不奪其財不貪其土前王典故後代蓍龜吾伐叛
懷柔敢無師古奪財貪地實所不為乃依前奏授彭仕然
溪州刺史加檢校太保諸子將吏咸復職員錫賚有差
俾安其土仍頒廪粟大賑貧民乃遷州城於平岸溪之
將佐銜恩向化請立柱以誓焉於戲王者之師貴謀賤
戰兵不染鍔士無告勞肅清五溪震讋百越居平疆理
保乂邦家爾宜無擾耕桑無焚廬舍無害樵牧無阻川
塗勿矜激瀨流湍勿恃懸崖絶壁荷君親之厚德我不
徵求感天地之至仁爾懷寧撫苟違誠誓是昧神祗垂
予子孫庇爾族𩔖鐵碑可立不忘賢哲之蹤銅柱堪銘
願奉祖宗之德弘臯仰遵王命謹作頌焉其辭曰昭靈
鑄柱垂英烈手執干戈征百越誕今鑄柱庇黔黎指畫
風雷開五溪五溪之險不足恃我旅争登若平地五溪
之衆不足平我師輕躡如春冰溪人畏威思納質棄汙
歸朝求立誓(名山記作溪人畏威仍感惠納質歸朝永立誓今從廖道南楚紀)誓山川
兮告鬼神保子孫兮千萬春及文昭王薨張少敵議立
恭孝王弘臯固争之且怒曰吾聞立嗣以嫡先大王與
都尉希廣同為嫡嗣舍此不立而欲立老婢兒可乎蓋
恭孝王故庶妾子也少敵退而嘆曰惜哉李公禍自此
始矣未幾朗兵破長沙弘臯為所執恭孝王詰責之曰
吾雖生於庶孽然託體先君皆馬氏子也汝何見毁而
不吾立邪弘臯無以對命壯士臠殺之弘臯有表狀一
卷傳於後
弘節弘臯弟也少有文學與弘臯同居幕府同光初武
穆王拜江南諸道都統唐莊宗詔賜戰馬數百匹王屬
弘臯草謝表會弘臯文思艱澁顧謂弘節曰馬有旋風
之隊那得一事作對弘節曰獨不聞軍有偃月營邪弘
臯欣然捉筆云尋當偃月之營擺作旋風之隊表成王
大稱賞其警敏如此文昭王置天策府學士弘節亦與
其數或以為武平節度書記李松年非弘節也弘節後
與弘臯同死於朗兵
鄧懿文(闕)人以文學雄楚中仕文昭王為静江府掌
書記俄擢天策學士已又兼領營田使籍逃田募民耕
藝文昭王薨懿文與劉彦瑫輩力主立廢王希廣朗兵
入為恭孝王所殺
王贇孟駢歐弘練
王贇都指揮環之子也累官岳州刺史恭孝王引兵攻
廢王希廣廢王命贇為都部署戰棹指揮使大破朗兵
於僕射河明年朗兵至岳州贇堅城不戰恭孝王呼贇
曰公非馬氏臣乎不事我欲事異國邪為人臣而懷二
心寧不辱其先人贇曰亡父為先王六破淮南兵今大
王兄弟不相容竊恐淮南坐收其敝一旦以遺體臣淮
南誠辱先人耳願大王入長沙不傷同氣臣其敢不盡
節而有二心恭孝王有慙色亟引兵去未幾改永州刺
史國亡歸唐湖南諸將佐皆次第入朝而贇獨遷延後
至唐中主心不善也毒殺之
孟駢居廢王幕府頗時時以謀略進恭孝王稱藩於唐
駢受廢王指往說恭孝王曰公忘父兄之讎北面事唐
何異袁譚求救於曹公邪恭孝王將斬之駢曰古者兵
交使在其間駢若愛死安肯此來駢之言非私於潭人
實為公謀也乃釋歸
歐弘練仕文昭王為客將稍遷天策府内都押牙弘練
多幹才頗忠於國家一日拓拔恒與語曰王逞欲而愎
諫行見千口飄零矣蓋以弘練有同心也及恭孝王之
難作弘練事廢王無它志會恭孝王請封於漢弘練與
進奏官張仲荀謀厚賂執政拒其所請漢遂降詔諭恭
孝王兄弟輯睦凡武平所貢必附武安以聞馬氏得以
少延歲月者弘練與有力云
吳宏楊滌
吳宏楊滌皆廢王希廣將也宏為步軍指揮使滌為小
門使於軍中素無顯名朗兵攻長沙急二人相謂曰以
死報國正其時矣各引兵出戰宏出清泰門掠陳不利
滌乃執大斧出長樂大呼索戰曰殺來此爾我畢命日
也自辰至午凡往復數十圍朗兵小却滌方鼔勇進兵
而許可瓊輩有異心按軍不救頃之滌士卒餓罷退就
蓐食可瓊舉軍投欵未幾而長沙䧟矣將吏共詣恭孝
王謁賀宏戰血濺染盈袖直入見恭孝王曰不幸為許
可瓊所誤今日死不愧先王矣會彭師暠亦請死王前
恭孝王嘆曰皆鐵石人也貸不死滌竟以抗師為朗人
臠食左右莫不痛之
彭師暠廖偃
彭師暠者黔南溪州刺史仕然之子也文昭王時仕然
命師暠率諸蠻來䧏王徙溪州於便地仍表仕然刺史
如故而師暠事廢王希廣官強弩指揮使領辰州刺史
是時國人多惡師暠獷直廢王心獨憐之待遇有加故
師暠常欲為廢王死及恭孝王引兵攻長沙師暠時登
城望入白廢王曰武陵兵驕雜以蠻蜑其勢易破請令
許可瓊陳山前臣以步兵三千自巴溪渡江趨岳麓後
夜擊之希萼坐成禽也廢王以為然而可瓊有二心謂
師暠與梅山諸蠻皆族𩔖安可信竟沮其議未幾長沙
陷師暠投槊請就死恭孝王嘉其忠僅笞背罷為民師
暠遂藳葬廢王瀏陽門外以歸而心實常懷恭孝王不
殺恩也居無何恭孝王與弟希崇復争國恭孝敗見執
希崇意師暠與王有舊怨且避殺兄名於是命師暠幽
恭孝王衡山使甘心焉師暠嘆曰留後欲使我弑君邪
吾豈為是哉至衡山廖偃在焉相與護視恭孝王甚謹
未常失人臣禮希崇意不快召恭孝王歸長沙師暠乃
與偃奉王為衡山王後歸唐授殿直都虞候卒
廖偃一名仁勇天策學士匡圖之子少倜儻喜竒節通
左氏春秋班固漢書事武穆王父子自秘書郎為禆將
戍衡山縣會恭孝王為弟希崇所執希崇遣彭師暠囚
王衡山偃與其叔凝謀曰吾家世受馬氏恩今王希萼
長而被黜盍相與輔之乃擇勇士百人執兵衛晝夜擊
柝以警非常遂築行府與師暠奉王為衡山王斷江為
界編竹為戰艦王署師暠武清節度使召募徒衆數至
萬餘人州縣稍稍應之隨遣判官劉虚已求援於唐唐
將邊鎬帥水兵趣長沙恭孝王遂入朝於金陵偃師暠
俱從行而偃為部署輜重指揮使尤勤瘁恭孝王流涕
曰吾逐於逆䜿非偃盡忠豈能免禍至金陵唐中主召
見嘆奬之授偃左殿直軍使萊州刺史使守道州以備
南漢俄而朗州叛潭州亦潰偃所部多潭人中夜作亂
偃率親卒力戰不能支極罵而死唐中主下詔哀悼贈
右領衞大將軍寧州刺史謚曰節
論曰彭師暠廖偃之事言人人殊江表志則云師暠且
從王弟希崇指害恭孝王賴偃衞之而寢其謀五代史
則謂希崇遣師暠與偃囚恭孝王而師暠奉之衡山竟
不言偃功惟十國紀年乃陸氏南唐書稱師暠偃同心
推戴而唐保大時豐城令劉虚已亦常移書史館明偃
大節要之兩人皆忠於故君而偃功為多固不可没也
嗚呼史之傳譌失實者獨兩人事已哉
劉彦瑫許可瓊
劉彦瑫者事文昭王為長直都指揮使王薨彦瑫與學
士李弘臯等共立都尉希廣無何王弟希崇貽書恭孝
王略言彦瑫違先王命廢長立少義所不容恭孝王内
含怨望而未有以發也會自永州來奔喪彦瑫復遣周
廷誨將水軍往迎令永州將士皆釋甲入館不聽恭孝
王與廢王相見恭孝王歸居二年悉調朗兵入犯廢王
希廣曰朗州吾兄也不可與争當以國讓之彦瑫固以
為不可王乃命王贇為帥而以彦瑫監其軍明年潭兵
屢不勝嗣王憂形於色彦瑫曰朗州兵不滿萬馬不滿
千都府精兵十萬何憂不勝願假臣兵萬人戰艦百五
十艘徑入朗州縛取希萼以解大王憂廢王悦署彦瑫
朗州行營都統彦瑫入朗璄父老争以牛酒犒師曰百
姓不願從亂望都府之兵久矣彦瑫厚賞之乃與逆戰
朗兵於湄州乘風縱火以焚其艦頃之風回火熾潭兵
皆自焚彦瑫還走江路已斷士卒死者無筭已而恭
孝王引兵掠湘隂隨攻長沙及城陷彦瑫趣袁州奔於
南唐終焉
許可瓊侍中德勲子也積功至水軍指揮使朗兵内侵
廢王希廣命可瓊帥戰艦五百艘屯城北津屬於南津
戰有日矣而恭孝王隂遣使啖以厚利約分湖南地可
瓊心動遂力沮彭師暠夾擊之謀事見師暠傳且謂廢
王臣世為楚將必不負大王希萼竟何能為廢王頗倚
可瓊為腹心日賜可瓊金屢過其營密議可瓊常閉壘
不使士卒知朗軍進退廢王故稚愚嘆曰可瓊真將軍
也吾復何憂可瓊因得為姦常夜乘單舸稱廵江潜與
恭孝王會水西約内應一日師暠見可瓊瞋目叱之入
見廢王曰可瓊將叛國人盡知之請速誅無遺後患廢
王曰可瓊故許侍中子寧有是耶未幾朗軍攻長沙益
急可瓊不復為拒敵計俄蠻兵自城東縱火可瓊遂舉
全軍降恭孝王既入長沙賞不及於可瓊頗疑其觖望
出為蒙州刺史會王弟希隱為静江節度副使與指
揮彭彦暉不相容密遣人告可瓊可瓊方畏南漢之
逼即棄蒙州趣桂州與彦暉搏戰彦暉奔衡山而南
漢吳懷恩復據蒙州掠桂管可瓊遂帥衆走全州卒
論曰彦瑫措置乖方禍遺君父竄身隣國百死莫贖
矣可瓊受閫外之寄以國予敵隕厥家聲視宏滌諸
臣有愧焉要皆所謂馬氏之罪人與
十國春秋卷七十四
