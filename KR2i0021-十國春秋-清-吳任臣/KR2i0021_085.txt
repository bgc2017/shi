十國春秋卷八十五
檢討吳任臣撰
吳越九
列傳
高彦(子渭)朱行先黃晟司馬福
孫琰吳敬忠滕彦休
高彦海鹽人初與同縣沈夏受武肅王意密謀誅都將
徐及以其首歸王前後從征多顯功擢海昌鎮將會湖
州刺史李繼徽棄郡奔淮南彦隨王親廵其地王由是
雅屬意彦題詩嬰蘭堂壁云須將一片地付與有心人
及去語彦曰我以此州授汝矣汝宜善撫之奏遷湖州
制置使旋升本州刺史遙領費州加檢校司空渤海公
彦性淳厚居湖十一載政尚寬簡民頗便之天祐三年
冬與道場山僧如訥訣别而卒如訥口能容拳手過膝
彦常以師禮事之
渭彦長子也初從彦于湖州武肅王廵衣錦城會有徐
許之亂焚掠郛郭將及内城彦聞變亟遣渭赴難渭遂
率所部徑趨靈隱山伏發遇害後淮南檻送徐綰歸王
命剖心祭渭
朱行先字蘊之海鹽人也燕頷虎頭猿臂善射時人稱
曰小由基起家建寧都將事湖州刺史高彦屢立戰功
武肅王擢為節度左押牙親衛第三都指揮使及彦子
澧敗率衆自歸賜號協力勤王功臣再加佐正匡國功
臣晉秩檢校尚書右僕射御史尋為静海鎮遏使在鎮
恩威並行甚著聲譽凡十有五年寳大元年七月卒于
官年七十二贈銀青光禄大夫上柱國弟三人行存行
勤行忠子從訓智紹不仕元晟元杲俱節度正散將元
昇節度下將元寳元勝元贇凡八人(墓碑云行先娶汝南周氏隴西彭氏)
(清河張氏三夫人)
黃晟明州鄞人也初應募于望海鎮鎮中立表以魁梧
者為入格晟短小貌寢陋不中選乃隸鎮都虞候林膺
已而潛還本鄉募衆據平嘉埭時權知州楊僎召署為
平嘉浦將有衆千餘人先是劉漢宏以台州賊婁文知
明州事文為僎所敗其黨杜宗自寧海鎮率鄉民屯奉
化晟自平嘉埭以所部兵擊之斬獲甚衆居頃之餘姚
鎮將相嘉侵越州董昌禦之不利明州刺史鍾季文檄
晟統兵攻嘉殺之昌以平賊功奏授晟左散騎常侍充
浙東道東西副指揮使季文卒晟遂為本州刺史(九國志云)
(會刺史鍾文季卒遂據其郡今從吳越備史作季文)晟頗尚禮士辟前進士陳鼎
羊紹素為賓客江東儒學多依之(號其里曰措大營)昌僭號改
元晟亦移書規諭及武肅王舉師晟率衆應之在任十
八年卒時天寳二年也遺疏不請子為嗣凡府庫所蓄
必題曰送使其忠順如此
司馬福蘇州人始隸武肅王水軍為遊奕都虞候天寳
二年淮人圍蘇州内外阻絶王濟師莫知音問福没水
中三日進内得報復出而援兵遂與城中弓矢相應是
役也淮人為水栅環城繫鈴于網沈水底斷潛行者福
善泅水先以巨竹觸網淮人聞鈴聲舉網福乃過入城
中其出也亦然衆莫不以為神福故多髯至是截鬚為
卜者敵人卒不能識進官都指揮使武肅王城吳江置
軍鎮命福主之遂老於其職
孫琰臨海人驍勇有智時人謂之孫百計積功至牙將
守蘇州天寳二年淮南將周本吕師造圍蘇州攻法凡
百出不可窮最後推洞屋攻城若帡幪然琰隨機應敵
置輪於竿首垂絙投錐以揭之攻者盡露及礟至則張
網以拒礟遇網輙止竟無所施淮南兵遂夜遁
吳敬忠於潛人也從武肅王以八都兵討劉漢宏有功
及王出師助淮南討田頵敬忠先登陷陣卒奏捷而歸
梁大祖既封王吳越兩國敬忠亦以積功授正國功臣
浙西營田副使累加太師兄順以功擢鎮海軍保城都
指揮使檢校司空弟訢官太傅子八人仕本國皆貴顯
(杭州府志吳敬忠墓在於潛縣南五里豊國後鄉東村)
滕彦休(闕)人幼岐嶷有辨才天寳八年出使于契丹
大得契丹心明年復報聘會契丹兵攻梁蔚州敵樓無
故自壊衆軍乘之不踰時而破契丹主引彦休環城以
視因賜彦休名曰述吕十三年五月武肅王復令彦休
使契丹兼饋犀角珊瑚諸物契丹主大悦授彦休官遣
還彦休往反契丹者數四㳂海溯河䟦涉險阻輯睦鄰
封為功居多焉
論曰高彦遣子赴難志存君父其公爾忘私者與朱行先
束身歸正比匪靡傷福琰敬忠躬在行間智勇俱奮庶于王
臣無媿焉黃晟乃心恭順滕彦休不辱君命咸有令聞善夫
吳公約章魯封饒景薛居正
謝鶚鍾匡範陳長官童頵
鍾廷翰楊巖許俊孫陟
聞人凝張瑗劉甫蔣勛
王畊
吳公約字處仁餘杭人也黃巢之亂杭州八都既建已
又派而析者號十三都公約其一也公約初負膽略為
縣豪會朱直起兵應募西討以功署西桂鎮遏使未幾
從董昌禦巢于西鄙加御史中丞奏置都額改硤石為
訓兵之所摧鋒破銳日有聲稱武肅王破越州公約驍
果先登兵罷拜千牛衛將軍肅政隊長頃之劉浩平錄
功擢散騎常侍已而徐約都蘇州武肅王委公約專征
特授北面諸軍行營招討使明年春克蘇州竟讓軍功
以本都歸王益嘉其忠授義和鎮遏使兼本軍水陸都
遊奕使居無何淮人侵擾公約扞禦疆域屢挫敵鋒遷
工部尚書俄改刑戶二部(杭州府志又云遷左執法)乾寧四年卒羅
隱銘其墓(餘杭志有吳公約尚書碑)公約澹于嗜欲所得軍實率分
賚戲下以為常為將數十年家無長物出則督勵將士
入則訓誨子弟稱一時賢將云
章魯封(一作魯風)桐廬人也頻舉進士不第有雋才少與羅
隱齊名武肅王既破董昌辟魯封為表奏孔目官魯封
拒不受武肅王命吏笞之已而勉就職累官蘇州刺史
著章子三卷行于世
饒景(一作京)青州淄水人唐廣明時杭州建八都景為唐
山都將天寳時事武肅王為鎮海軍紫溪鎮遏使累有
防禦功十四年卒王奏聞于梁贈太保遂葬金昌縣之
金山鄉後墓木皆高百尺合抱有犯之者輙為異物所
怖即止
薛居正錢唐人仕武肅王官太尉卒諡貞顯葬于靈石
山之麓冡前常有紫藤遍繞三峯(案居正三世孫昂仕宋為尚書左丞)
(人謂冡前紫藤之瑞應)
謝鶚南康人舉唐進士兒時夢浴溪中有人以珠一器
遺之曰吞此則明悟矣鶚吞細珠六十餘顆及長善為
詩有文名仕武肅王為(闕)寳大時朱行先勤王
事而殁鶚為撰墓誌銘文章雅贍一時推許銘曰挺生英
特邈爾奇形素藴豹略能精武經戈鋋再舉氛祲廓清
從兹勇冠大播家聲盛績既彰威名遂振静守謙敬動
知逆順惟此侯王賞其忠信不有殊功疇遷劇鎮匡吳
志大佐越功全一人注意百辟推賢方務剖竹宜分重
權孰謂梁木俄隨逝川生作忠臣没留遺策眷彼令嗣
恭承帝澤丹旐斯引玄宫已闢萬歲千秋芳塵永隔
鍾匡範唐鎮南節度使傳第二十子也鍾氏既滅匡範同
母来歸甚為武肅王所禮時匡範獻王雲鶴通天離水
犀帶一圍及玉盂一事玉盂常覆五雀雛于内熾炭久
然比啓視而雀雛已飛去是一異也武肅王受盂反帶
贈錢二萬緡匡範因擕帶往碧波亭命許彦方繫帶
行水中水開七尺許遂至瑞石山登岸國人大為驚異
或云帶故唐明皇御玩遺在西川川客獻與鍾傳傳常
寳之
陳長官事武肅王為寧海縣令會王命增州縣賦税長
官上書極諫王大怒逮之獄長官以死爭之得免寧海
故稱劇縣租税視諸邑為獨輕者皆其力也至今猶廟
祀焉
童頵青溪人也素有勇力武肅王時多著勤勞拜西扇
都巖將王賜誥曰制左軍同十將充西扇都巖將頵早
係轅門久居巖界星霜屢换警察無欺寡人自襲丕圖
廣施慶澤睠兹勤瘁宜示陟遷克固前修更期後奬可
銀青光禄大夫檢校太子賓客兼監察御史上柱國充
十將餘如故及卒葬于青溪仁壽鄉(又青溪王延壽叔唐大尉克儉與武)
(肅同事征伐延壽官吳越主簿)
鍾廷翰(闕)人流寓湖州素有賢名武肅王命攝安吉
主簿牒曰廷翰儒素修身早升官緒寓居霅水累歷星
霜克循廉謹之規備顯温恭之道今者願求錄用特議
掄材安吉屬城印曹闕吏俾期差攝勉效公方倘聞佐
理之能豈恡超昇之奬後不知所終
楊巖弘農人也父承休官唐刑部員外郎天祐時副給
事中鄭祁册封武肅王為吳王會淮南道阻不克歸遂
留杭州初承休之行也挈巖與俱巖歷仕武肅王父子
累官至丞相子郾以任子歷官尚書職方員外郎郾子
蠙蚤卒蠙子侃年十歲能作雪賦忠懿王入宋郾率侃
以其族隨行僑居宋州
許俊鹽官人年十八從武肅王以驍勇稱屢積戰功官
至節度使都押牙兼御史中丞寳正三年卒
孫陟新城人武肅王時歷官杭州刺史加檢校尚書已
而防禦常州調兵督戰殁于陣以䘏禮歸葬于邑之太
平鄉贈銀青光禄大夫上柱國(又慈溪人馮叔和仕吳越官至尚書附記于此)
聞人凝天寳十六年為富春令重建縣治有興廢功
張瑗事武肅王累官至司空出鎮華亭普照寺僧某者
不識物情以蔬食進焉瑗領之密啓王于寺後鑿三河
訖為運道而寺用不寧
劉甫其先泉州人徙居閩縣(闕)王時甫舍閩来仕遂
不復還鄉閭稱其廉孝子若虚亦知名于宋
蔣勛晉吳郡太守樞之後也唐末避地婺州之東陽仕
(闕)王為金紫光禄大夫檢校司空兼御史大夫遂家焉
王畊(闕)人善畫尤精牡丹遂為一時丹青之冠不知
所終
沈夏沈行思
沈夏海鹽人初武肅王同董昌討劉漢宏于越州鹽官
都將徐及遣夏與高彦率本部来會師王見之甚悦延
入卧内謂曰我東征師旅已衆渡江之役無勞爾輩但
徐及素強梁終非我所蓄以我東渡必為後患汝為我
殺之當以郡牧相報吾非誨人為逆惟是境土苦于干
戈不仁者宜盡驅除用息生聚耳夏等再拜聽命王厚
遣歸既歸告及曰董公與錢公以兵討賊聞將軍遣所
部見助喜動顔色然時時以東北為慮設有竊發復勞
後顧夏等實托將軍以為後據及有軍師某者頗疑夏
勸及為備不聽夏遂與其下謀殺及及死其衆遂分夏
性兇暴不即来歸乃以所得衆七千餘人聚臨平山下
擇幼弱者盡殱之遂得三千人往嘉興劫吳公約入海
為亂未幾縱公約歸始復奔于杭武肅王優容之累從
征伐奏授武勝軍都指揮使遥領彛州刺史加檢校司
空至任輒以殺僇為事左右不任用者即加屠害王頗
惡其所為夏復搆私第于北部制度與公府埒長子有
過手刃之王以其噬子滋不悦出為婺州刺史會淮南
將陶雅侵其境王不時救頃之東陽陷夏遂被執尋遇
害
沈行思一名行瑜(闕)人積功為湖州廵校將初高澧
出奔行思與都將盛師友同有閉城功武肅王廵湖州
乃命師友從行而行思頗有牧守之望謂同職陳環曰
盛君来豈不佩印綬歸邪不然我後安處君為我裁之
時環已得密旨俾遣行思歸國乃紿之曰二人功本無
優劣且王情尚未可測宜亟詣府城面較功績以决其
可否行思遂来勤王王亦優待之環隨送行思之家至
行思始悟其詐深銜環遂懷觖望王將及國城行思與
環俱候北郊行思自取巨槌擊殺環奔王舟以陳其前
功復言師友與環毁間之狀是時師友方從亟引以相
證行思輒奪威鎗刺師友左右遂擒之王曰吾早以汝
強梁故不欲任汝繼念閉城功將牧以他郡今所為若
此疇能容之命斬于龍丘山許其家收葬而師友竟擢
婺州刺史
論曰吳越開國諸將隸麾下者多恂恂和雅慕祭遵羊
祜之遺風沈夏獨恣睢嗜殺戮及愛子洵天資刻薄人
也行思覬覦專城鞅鞅自失戕害同官自取罪戾倘所
云匹夫之勇非耶
十國春秋卷八十五
