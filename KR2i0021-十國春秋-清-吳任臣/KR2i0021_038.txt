十國春秋卷三十八
檢討吳任臣撰
前蜀四
列傳
高祖順德皇后周氏順聖皇太后徐氏
翊聖皇太妃徐氏貴妃張氏夫人蕭氏
後主廢后高氏皇后金氏元妃韋氏
貴妃錢氏順妃蘇氏昭儀李氏(李玉簫)
宫人劉氏
順德皇后周氏許州人也武成元年高祖即帝位冊立
為皇后永平初加尊號曰昭聖天光元年高祖晏駕后
哀毁骨立後數月而殂合葬永陵謚曰順德升祔太廟
母弟德權以后故起家刺史積功至太保中書令有傳
順聖皇太后徐氏唐眉州刺史徐耕女也耕性仁恕當
田令孜陳敬瑄守成都日耕為内外都指揮使所全活
常至數千人令孜謂之曰公掌生殺而不刑一人有異
志邪耕不得已夜戮俘囚數人以復命耕有二女皆國
色相工語耕曰公不久當大富貴因出二女相之相工
曰青城山王氣徹天不十年有真人承運此女當作后
妃君貴由二女致也長女即太后(鑑戒錄作長女為太妃次女為太后非是)
太后事高祖為賢妃與妹淑妃皆以色進專房用事交
結宦官唐文扆等干與外政太子元膺之死高祖以雅
王宗輅𩔖已信王宗傑才敏擬擇一人立之而賢妃欲
立其子鄭王即後主是也使文扆諷宰相張格贊成之
後主遂得立及嗣皇帝位尊賢妃為順聖皇太后淑妃
為翊聖皇太妃耕亦累官驃騎大將軍太后太妃各出
教令賣官自刺史以下每一官闕必數人並爭而入錢
多者得之又日挾後主遊宴貴臣之家或周覽近郡名
勝如丈人觀金華宫三學山諸地飲酒賦詩所費不貲
常遊青城山宫人衣服皆畫雲霞飄然望之若仙後主
自作甘州曲以述其狀卒用是敗唐師入漢州後主馳
驛召唐臣李嚴引太后見之且以為託已而歸唐唐莊
宗遣向延嗣族誅王氏于秦川驛太后臨刑呼曰吾兒
以一國迎降反以為戮信義俱棄吾知爾禍不旋踵矣
翊聖皇太妃徐氏耕次女也高祖時進位淑妃宫中稱
為花蕊夫人亦曰小徐妃光天元年夏六月尊為皇太
妃咸康元年隨後主降唐明年李繼曮等部送入洛行
至天回驛太妃與太后賦詩悽惋不可聽聞已而秦川
之禍與太后同畢命焉
貴妃張氏梓州郪縣人太子元膺其所出也武成中進
號貴妃一云元膺母為白氏高祖後宫又有馬姬宋姬
陳姬喬姬褚姬不具述
夫人蕭氏高祖之後宫也容態明悟絶有寵愛鳳翔將
李彦(闕)來降署指揮使更姓名曰王丞弇以蕭氏賜之
無何丞弇死蕭氏寡而無子唐轉運接應使李繼曮故
岐王子隨魏王入成都陳昭符者密求蕭氏以獻抱衾
之夕繼曮隔屏窺之驚為妍妙詰其由來則已為王丞
弇所偶亟止之曰丞弇背恩投蜀誠不可容然向者吾
從子行於義不可遂令送之歸
廢后高氏兵部尚書高知言女也後主為太子時高祖
冊立高氏為皇太子妃久而無寵後主嗣帝位立為皇
后乾德初韋妃入宫后尤被疏薄不見答于後主遂坐
是廢遣還家知言驚仆不食而卒
皇后金氏名飛山成都人也父業農家頗饒無子與媪
相敬如賓媪懷孕十餘月娩身時忽大風雨見赤龍繞
庭而生后是日有山飛至后家因名焉年十六姿容絶
世兼擅繪事乾德初選入掖庭及高后廢冊立為皇后
尋亦坐廢貴妃錢氏為力辨復正位中宫咸康元年隨
後主降唐死之
元妃韋氏故徐耕女孫也有殊色後主適徐氏見而悦
之太后因納之宫中後主不欲娶于母族託言韋昭度
孫初為婕妤累封至元妃
貴妃錢氏事後主累封貴妃皇后金氏以復位故深德
之未幾從後主降唐而死
順妃蘇氏未詳其家世後主時累封至順妃
昭儀李氏名舜弦梓州人酷有辭藻後主立為昭儀世
所稱李舜弦夫人也所著蜀宫應制詩隨駕詩釣魚不
得詩諸篇多為文人賞鑒同時宫人李玉簫者寵幸亞
于舜弦後主常宴近臣于宣華苑命玉簫歌已所撰月
華如水宫詞侑嘉王宗壽酒聲音委婉抑揚合度一座
無不傾倒宗壽懼禍亦為之盡觴(詞曰輝輝赤赤浮五雲宣華池上月華新)
(月華如水浸宫殿有酒不醉真癡人)
宫人劉氏不知何地人鬒髮如雲而有色秦川之變行
刑者將免之劉氏曰家國喪亡義不受辱遂就死
高祖子衛王宗仁庶人元膺豳王宗輅
趙王宗紀韓王宗智宋王宗澤
魯王宗鼎信王宗傑薛王宗平
莒王宗特
宗仁高祖之長子也生母為馬氏幼以疾廢累官校書
郎武成三年封普王乾德六年徙封衛王
元膺字昌美高祖第二子貴妃張氏所生也初名宗懿
起家秘書少監封遂王(歐陽史作簡王今從蜀國春秋)已而立為皇太
子未幾更名元坦永平中得銅牌於什邡高祖以為符
䜟又命改名曰元膺元膺為人猳喙齲齒蛇眼黑色目
視不正性猜忍頗多材藝能射錢中孔嘗自抱畫毬擲
馬上馳而射之無不中當為太子時年方十有七歲判
六軍創天武神機營開永和府置官屬號為貴重高祖
以元膺年少任大命道士廣成先生杜光庭為之師且
屬其選純靜有德者使侍東宫光庭薦名儒許寂徐簡
夫二人元膺未嘗與之言日與樂工羣小嬉戲無度内
樞密使唐道襲者高祖之嬖臣也元膺心易之屢謔于
朝高祖懼其不相能乃出道襲為興元節度使已而道
襲罷歸復典機要元膺廷疏其過失高祖殊不悦會七
夕前一日元膺召諸王大臣置酒道襲亦在坐間而王
宗翰及潘峭毛文錫不至元膺怒曰集王不來峭與文
錫教之耳集王謂宗翰也大昌軍師徐瑤常謙素為元
膺所親信酒行屢目道襲道襲懼而走明日元膺入白
高祖峭文錫離間諸王高祖怒命貶逐峭與文錫頃之
元膺出而道襲入高祖以其事告之道襲曰太子謀作
亂欲召諸王諸將以兵錮之然後舉事爾高祖疑之道
襲請召屯營軍入衛元膺初不為備聞召兵以為將誅
已乃與伶官安悉香軍將喻全殊率天武兵自衛捕峭
文錫至撾之幾死囚諸東宫又捕成都尹潘嶠囚諸得
賢門明日徐瑤常謙與懷勝軍使嚴璘等協謀以所部
兵挾元膺以逐道襲元膺介馬麾兵過王宗賀之門召
與同進宗賀曰兵起無名不敢奉命由是元膺攻道襲
于清風樓道襲帥屯拒戰中流矢逐至城西見殺高祖
乃遣王宗侃宗賀宗黯等發兵討為亂者瑤戰死兵皆
潰去謙與元膺匿躍龍池艦中明日出丐食國人識之
以告高祖遣宗翰往招諭之未至而元膺同謙已為衛
士所殺高祖疑宗翰殺之大慟不已會張格呈慰諭軍
民牓讀至不行斧鉞之誅將誤社稷之計收涕曰朕何
敢以私害公追廢元膺為庶人宗翰奏誅手刃太子者
元膺左右坐死數十人初梓潼縣祠蛇神曰張惡子元
膺被誅之夕司祝者忽夢為惡子所責言我久淹成都
今始方歸何祠宇荒穢如是由是蜀人相傳元膺為廟
蛇之精
宗輅高祖第三子(一云第四子)為後宫宋氏所生武成三年
封雅王元膺之死高祖以宗輅貌𩔖已及宗傑有敏才
欲擇一人立之已而不果乾德六年徙封豳王罷軍使
宗紀高祖第四子也(一云第三子)武成時封褒王乾德中改
封趙王
宗智高祖第五子也母為陳妃初封榮王後徙封韓王
宗澤高祖第六子也(一云第九子)為後宫褚姬所生武成三
年封興王乾德時改封宋王罷軍使
宗鼎與宗澤宗平同母或云出自翊聖太妃高祖第七
子也(一作第八子)武成中封彭王後主繼立諸王皆為軍使
宗鼎謂昆弟曰親王典兵禍亂之本今主少臣強讒間
將興繕甲訓兵非吾輩所宜為也因固辭軍使經營書
舍植松竹自娛而已乾德六年徙封魯王後與宗輅宗
紀宗智宗澤宗平宗特俱死于秦川驛
宗傑高祖第八子(一作第七子)喬妃故其母也武成三年封
信王元膺之死潘炕屢請立太子高祖以宗傑於諸子
最材賢頗欲立之會順聖太后有寵後主卒得踰諸兄
而立光天元年宗傑屢陳時政高祖賢其才陰懷廢立
之意無何暴薨高祖深疑之
宗平高祖第九子(一云第闕子)宗澤同母弟也光天元年封
忠王乾德時改封薛王罷軍使
宗特高祖第十子(一作第六子)與宗智同母光天元年封資
王乾德六年徙封莒王高祖凡十一子後主其最少子
也名字見于史冊者宗智或作宗獻宗平或作宗賢宗
特或作宗時與宗霸今一以歐陽氏蜀世家為據云
高祖從子宗鐬族子宗壽宗裕
宗鐬高祖從子也少有智勇隸高祖戲下為親校當西
川之亂田令孜馳驛召高祖西上宗鐬與王宗瑤等實
帥兵定焉已而陳敬瑄中悔遂進兵破鹿頭關拔漢州
陷德陽攻成都宗鐬之力居多武成中賜爵昌王久之
領御營使永平元年蜀師與岐戰大敗于青泥嶺退保
安遠軍高祖命宗鐬為應援招討使黃牛川之役大殱
岐兵執其將蘇厚高祖以為能甚嘉賞之居無何以病
死
宗壽字永年王氏族人也(一云許州民家子)高祖以同姓錄為
子宗壽工琴奕為人恬退喜道家之術武成中賜爵嘉
王久之領鎮江節度使後主嗣立進太子太保奉朝請
以鍊丹養氣自娛後主每淫亂宗壽獨切諫之常于九
日侍酒宣華苑乘間極言社稷將危流涕不已潘在迎
韓昭等曰嘉王從來酒悲乃與諸狎客共以謾言謔嘲
之坐上喧然後主不能省復命宫人李氏歌已所撰新
詞侑宗壽酒宗壽一飲而盡蓋懼禍也在迎請即以宫
人賜宗壽後主曰王必不納無多溷耳遂止未幾改武
信軍節度使唐師入寇所在迎降魏王繼岌以書招之
宗壽初不肯降已而以遂合渝瀘昌五州送欵繼聞後
主銜璧大慟從後主東遷至岐陽以賄賂守者得入見
後主後主泣下霑襟曰早從王言豈有今日後主死宗
壽至澠池聞唐莊宗遇弑亡入熊耳山明宗天成二年
詣洛上書求葬後主宗族明宗以為忠署宗壽保義軍
行軍司馬追封後主為公許葬以諸侯禮宗壽悉得王
氏十八喪而葬之出葬日宗壽步行以從尋為淄州刺
史復為平盧節度使以壽終宗壽頗能文居恒與能仁
院僧卯書札二十餘帙墨蹟多貯冲妙觀中又宗壽常
得古鐵鑑于江原下有篆文十二字曰龍宫寶藏神和
子鑄永年萬歲平時晦不可睹一日忽光彩照見市舍
一青衣小兒丱角蹲酒家樓亟令人訪之小兒隨至曰
此神物也吾失此已百年君當見還因剖腹納鏡長揖
而去人咸以為鏡妖後宗壽善辟榖延年法或謂得之
青衣云
宗裕亦高祖族子唐昭宗時從高祖鎮西川官嘉州刺
史已而與王宗侃等圍楊晟于彭州攻城略地為戰功
之最未幾領馬步使天復元年代王宗滌為東川留後
已又改漢州刺史居無何卒宗裕性謙謹高祖平東川
時諸將多爭功宗裕立枯樹下未嘗自伐時號枯樹太
保(一云宗裕黷貨以白金作鋌牛革裹之其子諫曰牛革著物難開宗裕叱之曰何更開也)武成三
年追封通王
後主子承祧承祀
承祧後主長子也失其封爵與豳王宗輅等同死秦川
驛
承祀後主次子也亦失其封號與承祧同死
高祖女普慈公主
普慈公主高祖女也幼而敏慧高祖絶憐愛之天復時
岐王遣判官趙鍠來聘為其從子繼崇求昏高祖遂以
公主妻焉導從鮮麗相望千里久之繼崇驕矜嗜酒多
無禮於公主公主遣宋光嗣以帛書上高祖求還高祖乃
詐言后殂馳使召公主哭臨永平元年公主至成都留
之不遣岐王怒遂與高祖交惡青泥嶺之戰實公主有
以啟之
十國春秋卷三十八
