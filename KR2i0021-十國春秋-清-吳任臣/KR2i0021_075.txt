十國春秋卷七十五
檢討吳任臣撰
楚九
列傳
李令侯元亮王仝邵岳
李令江南人也故唐時累任大邑假秩至評事世亂年
老無復宦情築室於廣陵法雲寺西為終焉之計常夢
束草加首口銜一刀兩手各持一刀入水而行意甚異
之未幾孫儒陷廣陵儒將李瓊屯兵法雲寺恒止令家
父事令情好甚篤武穆王入湖南瓊從之挾令與俱行
瓊後累官桂管觀察使薦令為荔浦令與前夢遂合云
侯元亮仕武穆王為湘東縣令退居長沙雅好賓客宴
會無虚日人目之曰鬧侯
王仝湘鄉人武穆王時為江華指揮使與蠻將戰死里
人立廟於安化東號王司徒至今有司徒嶺
邵岳京兆人唐末大亂挈家來湖南彭玕刺史全州時
辟岳為判官會賊魯仁恭寇連州遷岳國子司業知州
事遂家於桂陽子崇德官道州錄事參軍
朱葆光陶英黃匪躬
朱葆光其先京兆人徙家南陽朱氏簒唐葆光與顔蕘
李濤輩復携家來湖南僑居潭州每遇元會長至節必
整衣立南嶽祠前北望號慟殆二十年後濤歸中原葆
光遂卜築衡山家焉長沙既陷子昂入宋官工部侍郎
昂少與熊若谷鄧洵美同學時朱遵度博極羣書號為
朱萬卷因目昂為小萬卷蕘亦没於湖南常自草墓誌
以序交遊之得失
陶英字世民世為青州人唐末累官太尉天祐二年上
書言事指斥時政忤梁王朱全忠因授征南將軍領兵
八萬出鎮昭州以疎之明年唐亡英懼禍隱於昭州之
誕山挈家以居武穆王開國英絶迹不與通同時有李
太尉者後與英累代締姻人名其山下峒曰陶李峒
黃匪躬連州人幼負詩名與同郡張鴻卲安石吳靄並
有才華登唐光啓三年進士後仕梁掌江西鍾傳幕奏
記武穆王雅傾慕之會匪躬以使事來湖南王大喜盡
蠲其門戶租役匪躬固辭王曰老夫常恨不一挹清風
今幸得見惟恐不足以奉湯沐其見重有如此(北夢瑣言云匪)
(躬妻母俱在三十年不返鄉里)
孟賓于翁宏廖融王元
伍彬
孟賓于字國儀連州人少孤力學事母以孝聞(郡國雅談云賓)
(于卜珓華山神有如一年乞一珓凡六擲得大吉後六舉及第)會中朝工部侍郎李若
虚來湖南賓于以詩數百章命為金鼇集獻之若虚稱
善譽諸朝由是聲名益振晉天福中登進士第未幾以
離亂還鄉會文昭王開府辟為零陵從事亦不顯用及
恭孝王入金陵賓于自歸南唐授豐城簿遷塗陽令坐
黷貨論死時宋翰林學士李昉賓于同年進士也遺之
以詩唐後主見詩貸死復其官俄致仕隱于玉笥山自
號羣玉峯叟踰年以水部員外郎起官金陵平復歸
老於連州年八十七卒有集一卷賓于負詩才喜奬
拔後進士林多之然操行頗不潔為世所譏初歸江
南舉一子名歸唐亦能詩肄業廬山國學與隣房生
同得佳句遂交訟於江州宋開寳時累官大理丞時
人猶指之曰此乃訟詩生也
翁宏字大舉桂州人寓居昭賀間以能詩名咏曉月云
漏光殘井甃缺影背山椒送人云萬木殘秋裏孤舟半
夜猿又宫詞落花人獨立微雨燕雙飛最為當時所稱
同邑有裴諧者唐人裴說之弟武穆王時隱於桂嶺亦
工於歌咏湘江吟云風回山火斷潮落岸冰高亦佳句
也
廖融字元素隱居衡山與逸人任鵠王正已凌蟾王元
游所著夢仙題檜退宫妓諸詩嘖嘖一時當武穆文昭
二王時避亂不仕竟終於南嶽
王元字文元桂林人隱居不出工於詩登祝融峯云勢
疑撞翼軫翠欲滴瀟湘贈廖融云伴行惟瘦鶴尋寺入
深雲俱為文人所折服後終於長沙
伍彬邳陽人素能詩初仕(闕)王國亡後入宋有解官詩
曰蹤迹未辭鴛鷺侣夢魂先到鷓鴣村又有劉章者
亦仕於(闕)王世傳蒲鞵詩辭林多稱賞焉
朱遵度劉昌嗣何景山鄧洵美
江禮李觀象曹衍
朱遵度青州人也家多藏書周覽略通當時推為博學
稱曰朱萬卷避耶律德光之召挈妻孥携書雜商賈來
奔文昭王待之甚薄遵度杜門却掃諸學士每為文章
先問古今首末於遵度國人號為幕府書厨後徙居金
陵高尚不仕著鴻漸學記一千卷羣書麗藻一千卷漆
經若干卷(時有蕭處鈞者長沙人官衡州司馬心知馬氏將亂弃其官奔江南不願仕賜田百頃於)
(袁州新喻縣家焉)
劉昌嗣湘鄉人初仕漢隱帝為磁相二州刺史隱帝遇
害昌嗣避地衡山恭孝王在衡山數以賓禮相招不至
周行逢據潭州逼為幕僚昌嗣曰吾常致身漢朝縱不
能為夷齊獨不可效梅福乎乃易姓范號愚叟躬耕以
終其身
何景山故唐進士少有文名入湖南為王逵掌書記居
恒輕周行逢為人行逢恨之未有以發及據有潭州署
景山益陽縣令俄因事縛而投之江曰汝常佐王逵今
逵死且為我告龍君勿復還也
鄧洵美(廣東志作恂美今從三楚新錄)連州人(江南野史又云郴郡人)有敏才工
詩賦時湖南宋昂號博學一時士無當意者獨遜洵美
以為不如天福中與孟賓于並為李若虚所薦入洛陽
登晉進士第後還鄉上牋周行逢署館驛廵官洵美貎
寢而背傴時謂之鄧䭾又性迂僻不為同事者所喜於
是行逢禮遇漸薄雖處府僚而時憂空乏同年生王溥
李昉為中朝顯官溥聞洵美不得志貽以詩曰綵衣我
已登黃閣白社君猶困故廬行逢稍稍優給之未幾昉
為給事中來楚相見話舊不覺悲泣因與唱和欵論竟
日行逢疑其泄已隂事貶為易俗場官已而使人詐為
山賊突入官舍殺之(一云昉請賫致洵美京師周氏餞之遇鶴而卒)聞者無不
痛惜(後李昉再奉命祠南岳徒步百里訪洵美墳弔之日今日向君墳下過不勝懷抱暗酸辛)洵美
晩娶無子有三女頗貧瘁澧陵人盧氏聞洵美名憐而
迎之歸妻於儒家先是江南太常丞陳度有薛孤延聞
雷賦雅為時彦所推尚而洵美集中亦有此作語句皆
同首末小異竟未定誰氏之筆
江禮清流人也周氏時任潭州判官乾德元年宋師入
湖南將吏多勸迎降禮獨率鄉兵二千人拒慕容延釗
於湘隂力戰而死清流人義之立祠以祀
李觀象桂林人初事劉言掌書記時恭孝王弟希崇幽
王於衡山言遣兵趣潭州討其簒奪之罪觀象說言曰
希萼舊將猶在長沙此必不欲與公為鄰不若先檄希
崇取其首然後圖潭州可坐而有也言從其計於是希
崇送楊仲敏等首於軍前而言已駸駸有得湖南之勢
矣言既死復事周行逢為節度副使行逢性嚴酷懼及
禍乃陽寢楮幕卧楮被以結行逢心行逢果信用之凡
軍府事無輕重皆取决焉疾革時命子保權事以師禮
無何張文表之亂作文表滅而宋師繼至不止保權召
觀象議之觀象曰夫請師以討文表也文表已破而師
不還豈非朝廷將有事南土乎我國所恃者江陵之在
北境耳今江陵已束手不能自救欲與相拒所謂魚入
沸鼎而更鼔鬛掉尾其可免乎惟公善圖之無失子孫
萬世利也保權不得已乃出郊迎宋太祖嘉觀象勸䧏
功大加超擢觀象饒才略性多嫉忌好蔽人之善零陵儒
士蔣密喜吟咏得風騷之旨嘗題桑云綺羅因片葉桃
李漫同時為作者所許觀象聞之謬驚曰此僕詩也何
密之能為士林以此薄之
曹衍(闕)人少以文辭知名偃蹇不遇周行逢據湖南
日仕進專尚門廕衍以布衣子屢獻文章不見用退居
鄉里教授及張文表之叛辟衍為幕職事敗逃去會赦
乃敢出窮困無以自進采摭舊聞撰湖湘馬氏故事二
十卷詣宋上之宋太宗閔其貧老授將作監丞
蕭某卒長
蕭某臨江人仕(闕)王為將校坐事當斬與其妻亡命
出境王捕之急會夜阻水不能去匿旅舍霤槽中湖湘
間謂霤為筧天將旦有叩筧語之曰君夫婦速走捕者
且至矣因疾行得脱蕭以為神物乃世世奉祀謂之筧
頭神嗣後楚人呼為筧頭神蕭家
雞狗坊卒長未詳其姓氏當馬氏時善種子母蔗灌蒔
有法繁殖蔓衍遂為湖南圃人冠蔗凡三種曰蠟蔗曰
荻蔗曰赤崑崙蔗一時稱絶盛焉
十國春秋卷七十五
