十國春秋卷二
檢討吳任臣撰
吳二
烈祖世家
烈祖名渥字承天太祖長子也初為牙内諸軍使素無
令譽軍府輕之及太祖病出渥為宣州觀察使右牙指
揮使徐温私謂渥曰王寢疾而嫡嗣出藩此必奸臣之
謀他日相召非温使者及王令書慎無應命渥泣謝而
去天祐二年冬十月太祖病甚命判官周隱作符召渥
隱慮渥幼弱不任事薦大將劉威代主軍政太祖未許
會温與嚴可求問疾太祖以謀告之温等大驚遂詣隱
所見隱作召符在案亟取遣之渥見温使者乃行既至
廣陵拜淮南留後及太祖薨將佐共請宣諭使李儼承
制授渥淮南節度使東道諸道行營都統兼侍中弘農
郡王是歲十二月河東以帛書潜約攻汴睦州刺史陳
詢為浙兵所逼棄州來奔招討使陶雅入據其城取之
湖南兵入宼牙内指揮使楊彪擊却之王命馬步都指
揮使李簡等襲王茂章於宣州
天祐三年春正月宣州觀察使王茂章出奔杭州是時
李簡兵奄至城下茂章度不能守帥衆南行親兵刁彦
能辭以母老不從登陴諭衆曰王府命我招諭汝曹大
兵行至矣衆由是定陶雅畏茂章斷歸路遽引兵還歙
復失睦州庚辰越王鏐至睦州陳璋聞雅已還自婺州
退保衢州兩浙將方永珍等取我婺州進攻衢州是月
遣先鋒指揮使陳知新攻湖南三月乙丑知新拔岳州
逐其刺史許德勲王以知新為岳州刺史夏四月癸未
朔日有食之鎮南節度使潁川郡王鍾傳卒軍中立其
子匡時為留後傳養子江州刺史延規恨不得立遣使
來降於我王以昇州刺史秦裴為西南行營都招討使
將兵擊匡時(按昭宣帝實錄云鍾傳養上藍院僧為子曰延圭補江州刺史傳卒遂召淮師陷其)
(城又新唐書鍾傳傳云天祐三年傳卒子匡時自立為節度觀察留後次子匡範為江州刺史怨兄立挈州附)
(淮南因言兄結汴人圖揚州楊渥使秦裴攻匡時今從十國紀年作延規)秋七月裴執江西
將劉楚遂圍洪州饒州刺史唐寳請降八月兩浙兵圍
衢州衢州刺史陳璋來告急王遣左廂馬步都虞侯周
本將兵迎璋兵還浙人躡我師本設伏大破之九月秦
裴拔洪州大掠三日執匡時及其司馬陳象等五千人
以歸王切責匡時匡時請死哀赦之斬象于市先是謠
言云楊老抽嫩鬢堪作打鐘搥至是應焉(五國故亊又有搥折之䜟)
(温顥害渥而立其弟渭蓋冥符也)王自兼鎮南軍節度使以裴為洪州
制置使
天祐四年春正月王既得江西驕侈益甚以舊憾殺其
節度判官周隱是月黑雲都指揮使吕師周將兵屯上
高遂出奔於湖南副指揮使綦章縱其孥使逸去(按九國志)
(師周自言三世將家不可保富貴每恣為杯酌醉必起舞或擊節狂歌慷慨泣下行密聞而疑之密使人偵其)
(動静師周不自安乃謀于綦章而奔湖南今從通鑑載出奔于丁卯年下)王居喪作樂然十
圍之燭以擊毬一燭費錢輙數萬或單騎出遊從者奔
走道路不知所之左右牙指揮使張顥徐温泣諫王怒
曰汝謂我不才何不殺我自為之二人懼潜謀作亂初
内營有親軍數千屯於牙城之内王悉遷出於外以其
地為射場顥温由是無所憚已而王選壯士號東院馬
軍廣署親信以為將吏所署者恃勢驕横往往多陵蔑
勲舊未幾王又召宣州指揮使朱思勍范思從(一作范遇)陳
璠將故時所隸親兵三千歸廣陵顥温忌思勍等侵其
權陽令三將從秦裴擊江西因戍洪州誣以謀叛遣别
將陳祐往誅之祐間道兼行六日至洪州微服懷短兵
徑入裴帳中裴大驚祐告之故遂召思勍等飲酒數以
罪執斬之王聞三將死益不平於顥温欲誅之丙戌王
晨視事顥温帥牙兵二百人露刅直入庭中王曰爾果
欲殺我邪對曰非敢然也欲去王左右亂政者耳因曳
下王親信十餘人數其罪以鐵撾擊殺之號曰兵諫王
不能止(歐陽史云初渥之入廣陸也留帳下兵三千於宣州以其腹心陳璠范遇將之既入立惡徐温)
(典牙兵召璠等為東院馬軍以自衛而温與左衙都指揮使張顥皆行密時舊將又有立渥之功共惡璠等侵)
(其權天祐四年正月渥視事璠等侍側温顥擁牙兵入拽璠等下斬之按璠等自死于洪州今從十國紀年及)
(通鑑)自是諸將不與同者顥温稍稍以法除之軍政悉歸
二人矣夏四月梁代唐改元開平王仍稱天祐與蜀王
移檄諸道將會兵復唐五月以鄂岳觀察使劉存為西
南面都招討使岳州刺史陳知新為岳州團練使廬州
觀察使劉威為應援使别將許玄應為監軍將水軍三
萬以伐楚楚王殷命在城都指揮使秦彦暉將水軍三
萬浮江而下水軍副指揮使黃璠帥戰艦三百屯瀏陽
江口六月存知新遇雨退兵於越堤北彦暉乘勢來追
存數與之戰不利彦暉夾水為陳頃之鼓譟而進存等
走璠乃自瀏陽絶江與彦暉合擊我兵我兵大敗存知
新被禽不屈而死遂失岳州是役也裨將死者百餘人
士卒死者以萬計亡戰艦八百餘艘他物稱是威引餘
衆遁歸(按敬翔梁遺錄云天祐四年四月湖南軍陳邵告捷淮南朗州水陸合勢奔衝其境馬殷出舟)
(師于瀏陽口大破賊黨生擒偽鄂州節度使劉存十國紀年則言劉存攻楚在五月敗在六月舊五代史梁紀)
(亦云馬殷奏破淮寇在六月今從之)監軍許玄應王腹心也常預政事顥
温因其敗收斬之是月楚王殷遣兵會吉州刺史彭玕
攻我洪州不克秋九月武貞節度使雷彦恭來附冬十
月荆南將倪可福會楚兵攻朗州彦恭遣使乞降且告
急王遣將冷業帥水師屯昌江李饒將步騎屯瀏陽以
救之楚將許德勲迎拒我師業進屯朗口德勲遣兵夜
襲業營軍中驚擾楚人以大軍繼之師敗業奔鹿角鎮
被執楚人已又破瀏陽寨禽饒二人皆死焉十一月遣
右都押牙米志誠等將兵度淮襲梁潁州破其外郭刺
史張實據子城守之不能克十二月甲子梁發步騎五
千救潁州志誠等引兵還丁卯遣兵攻信州刺史危仔
倡乞師于吳越是歲命洪州制置使秦裴署鄂州知州
以廬州觀察使劉威為鎮南軍節度使
天祐五年春正月吳越兵寇甘露鎮以救信州夏四月
遣兵攻石首與梁襄州兵戰於瀺港我師敗績又遣將
李厚帥水軍萬五千侵荆南我師敗於馬頭五月乙亥
楚兵寇鄂州知州秦裴擊破之戊寅張顥徐温遣其黨
紀祥陳暉黎璠孫殷等弑王於寢室(歐陽史云執王縊殺之)詐云
暴薨時年二十三謚曰威自顥温專制軍政王心積不
平欲去之而未能二人益不自安因謀弑王約分其地
以臣於梁時羣盜入寢中王說盜能反殺温等皆為刺
史羣盜皆諾惟祥不從(徐鉉吳錄云顥使紀祥等執渥于寢室弑之不言徐温薛氏舊)
(五代史因之而江南别錄有獨用左衙兵之說歐陽史亦言温顥兵遣盜殺渥五國故亊云温與顥同謀害渥)
(議既定其夕將暝顥已先入而温使告顥曰今非番直不欲俱入慮其謀漏泄請顥獨訖其事然後見報顥諾)
(之按温顥分掌牙兵非協謀安能弑主吳錄不言温者特鉉為之諱耳不足信也五國故事又言渥死在戊辰)
(歲夏六月與諸書小異今從通鑑月日)武義初改謚景王廟號烈祖乾貞
元年追尊為景皇帝陵曰紹陵(稽神錄曰軍吏徐彦成恒主市木丁卯歲往信)
(州汭口場無木可市一日遇少年云吾有木在山中明當令出也居一二日果有杉木大至良而價廉復出大)
(杉版四枚曰君至吳當獲善價彦成回始至秦淮會吳帥殂納杉版為棺以求材之尤異者獲錢數十萬彦成)
(廣市珍玩復往汭口以酬少年更三返獲其厚利間一歲以往但見村落如故了無所見詢其里中竟無能知)
(之者吳帥謂烈祖也)
高祖世家
高祖名隆演字鴻源太祖第二子也(一云第三子)初名瀛又
名渭(薛史及九國志五國故事皆以隆演為渭)先是張顥徐温之弑烈祖也
謀分地送欵於梁及烈祖遇害顥欲自立(十國紀年云張顥欲稱淮)
(南留後送欵于梁以淮南易蔡州節制徐温曰揚州距汴州往返約三十里軍府踰月無主必亂不若有所立)
(然後圖之)温患之問其客嚴可求可求曰顥雖剛愎而闇於
成事此易為也夏五月己卯顥集將吏於府庭夾道列
劍戟白刅自大將朱瑾而下令悉去衛從然後入顥厲
聲問諸將誰當立者諸將莫敢對顥三問氣色益怒可
求前陳密語大約言軍府至大非公主之不可然在今
日劉威陶雅李遇李簡皆先王一等人也公雖自立此
軰能降心以事公否不若立幼主輔之為便顥不能答
可求亟趨出書一紙乃太夫人史氏教也率諸將跪讀
之辭氣慨慷中言嗣王不幸隆演以次當立告諸將無
負楊氏而善事之聞者感動顥氣色皆沮卒無能為遂
奉隆演稱淮南留後東面諸道行營都統初温常夜夢
入宫見白龍繞殿柱詰旦見隆演衣白衣擁柱而立心
異之至是得嗣立故温授指於可求也既罷副都統瑾
詣可求居曰瑾年十六七即横戈躍馬衝犯大敵未常
畏懾今日對顥不覺流汗公面折之如無人乃知瑾匹
夫之勇不及公遠矣因以兄事之顥自此與温不相能
諷隆演出温為浙西觀察使鎮潤州可求復以計留温
行軍副使李承嗣與顥善覺可求有附温意諷顥使盜
夜刺殺之已而盜掠財以報命曰捕之不獲顥怒曰吾
欲得可求首何用財為可求遂詣温謀先殺顥隂遣左
監門衛將軍鍾泰章選壯士三十人圖之丁亥旦直入
斬顥於牙堂并親近數人始暴其弑君之罪轘紀祥等
於市先是顥温謀逆時温曰參用左右牙兵心必不一
不若獨用吾兵顥不可温曰然則獨用公兵顥從之至
是窮治亂黨皆出於左牙人皆以温為實不知謀也(按五)
(國故事云温請顥獨訖其事然後見報其夕顥既殺渥遂召温温乃詣城門大哭曰張顥弑逆殺害老令公郎)
(君矣軍衆皆為之哭其夕遂殺顥立楊渭其事未確今不從)隆演以温為左右牙都
指揮使軍府事咸取決焉以可求為揚州司馬當顥用
事刑獄酷濫縱親兵剽掠市里温謂可求曰今大事已
定吾與公輩當力行善政乃立法度禁強暴政舉大綱
軍民安之是月楚兵陷朗州武貞節度使雷彦恭輕舟
來奔(中和元年雷滿據朗州至彦恭而亡按梁太祖實錄丁酉朗州軍前奏捷彦恭沒溺于江十國紀年)
(又云彦恭輕舟奔廣陵今從之)隆演以彦恭為淮南節度副使秋七月
壬申將吏請於李儼承制授隆演淮南節度使東面諸
道行營都統同平章事弘農王八月遣步軍都指揮使
周本南面統軍使吕師造擊吳越九月圍蘇州是月吳
越將張仁保入寇取常州之東洲我兵死者萬餘人命
池州團練使陳璋充水陸行營都招討使帥裨將柴再
用等救之大破仁保於魚蕩復取東洲冬十月梁從吳
越之請(八月吳越王鏐獻攻淮南之策見吳越春秋)以亳州團練使寇彦卿
為東面行營都指揮使入寇十一月彦卿帥衆二千襲
霍邱土豪朱景擊敗之又攻廬壽二州皆不克王遣滁
州刺史史儼拒之彦卿引去是歲遣軍將萬全感齎書
間道詣晉及岐告以嗣位
天祐六年春二月丁酉朔日有食之三月徐温以金陵
形勝戰艦所聚乃自以淮南行軍副使領昇州刺史留
廣陵遣假子元從指揮使知誥為昇州防遏使兼樓船
軍使(一作副使)往治之夏四月周本等攻蘇州為吳越將孫
琰所拒不能克已而吳越牙内指揮使錢鏢行軍副使
杜建徽等將兵來援辛亥蘇州兵内外合擊我師大敗
軍將何朗等三十餘人被執失戰艦二百艘本夜遁追
兵及之復敗於黃天蕩鍾泰章將精兵二百為殿多樹
旗幟于菰蔣中吳越兵不敢追而還是月初置選舉以
駱知祥掌之夏六月撫州刺史危全諷自稱鎮南節度
使帥撫信袁吉之衆號十萬寇洪州節度使劉威守兵
裁千人日置酒宴飲以疑敵全諷不敢逼屯兵象牙潭
是月楚苑玫等圍高安以為全諷聲援王命周本為西
南面行營招討應援使將兵七千救高安本謂全諷敗
援兵必還乃舍高安疾趣象牙潭過洪州劉威欲犒軍
本不肯留或言敵兵甚強君宜觀形勢然後進本曰賊
衆十倍於我我軍聞之必懼不若乘其銳而用之秋七
月全諷在象牙潭營柵臨溪亘數十里庚辰本隔溪布
陳先使羸兵嘗敵全諷兵涉溪來追本乘其半濟縱兵
擊之全諷兵大潰自相蹂藉溺水死者無筭本分兵斷
其歸路禽全諷及將士五千人(按釣磯立談云叟常記危全諷以十萬衆據象)
(牙潭楚人為圍高安以為之聲援朝廷旰食嚴可求薦周本可以為將本堅辭不肯起徐自建白曰往年長洲)
(之戰非不敵也特以上將權輕下皆專命互相觀望以至軍不克振今必見委倘不設偏裨老臣願出死力以)
(報厚恩朝廷許之本乃具選兵七千人計食賫糧晨夕兼馳朝貴或有追送者不肯少留且曰兵事神速停營)
(信宿衆寡情見則不可用也吾欲及其銳而使之是時高安危急人皆謂當先策援本曰不然楚人非有戰心)
(也姑欲牽綴我師使全諷得畢力爾我必先擒此賊彼自當解遂直擣象牙潭突其壘疾攻之全諷少其衆且)
(笑本率易殊不願答本先遣勁卒穿出其後乘高疾呼撫人大奔矢石未及接争赴水以死本建大將旗鼓徐)
(驅而薄之全諷據牀瞪視不及指揮而就擒我軍大讙楚人果宵遁矣中間所載與通鑑小有異同今悉從通)
(鑑)乘勝克袁州擒其刺史彭彦章進攻吉州是月歙州
刺史陶雅遣其子敬昭及都指揮使徐章將兵襲饒信
二州信州刺史危仔倡請降饒州刺史唐寶棄城走行
營都指揮使米志誠都尉吕師造等敗苑玫於上高吉
州刺史彭玕帥衆數千人奔楚未幾王命左先鋒指揮
使張景思知信州遣兵送之仔倡聞兵至遂奔于吳越
全諷至廣陵諸將議曰昔先王攻趙鍠全諷屢饟給吾
軍王命釋之資給甚厚(通鑑云王以其常有德于武忠王釋之)八月虔州
刺史盧光稠以州來附(時光稠亦遣使附于梁)我於是始盡有江
西之地九月王遣使修好於福建閩主審知殺我使者
張知遠遂與之絶冬十月戊辰吳越高澧以湖州來附
是歲擢鍾泰章為滁州刺史
天祐七年春二月萬全感自岐歸岐王承制加王兼中
書令嗣吳王王大赦境内高澧乞師於我常州刺史李
簡等將兵應之湖州將盛師友沈行思閉城不内澧帥
麾下五千人來奔夏五月徐温母周氏卒將吏致祭為
偶人高數尺衣以羅錦温曰此皆出民力奈何施於此
而焚之宜解以衣貧者是月温免官治喪未幾起復為
内外馬步軍都軍使領潤州觀察使以徐知誥為昇州
副使六月水軍指揮使敖駢圍彭瑊於赤石(瑊為吉州刺史彭玕)
(弟)楚兵救瑊擒駢去冬十二月虔州刺史盧光稠有疾
以位傳譚全播全播不受光稠卒其子韶州刺史延昌
來奔喪全播立而事之王遣使拜延昌虔州刺史延昌
受之已而復因楚通梁曰我受淮南官以緩其謀耳終
當為朝廷經略江西丙寅梁以延昌為鎮南留後延昌
表其將廖爽為韶州刺史梁許之是冬淮南節度判官
嚴可求請置制置使於新淦縣遣兵戍之以圖虔州每
更番輙潜益其兵虔人不之覺也
天祐八年春正月丙戌朔日有食之夏五月甲申朔梁
改元乾化冬十月辛亥朔吳越湖州刺史錢鏢殺都監
潘長推官鍾安德來奔十二月百勝軍指揮使黎球(一作)
(求)殺盧延昌而代之丙辰梁以球為虔州防禦使未幾
球卒牙將李彦圖代知州事譚全播稱病篤獲免是時
洪州霣石于越王山下昭(闕)觀前長七八尺圍三丈餘
節度使劉威命舁入觀中七日内漸縮小如數尺狀已
又長尺許後止七寸識者以為活石也
天祐九年春三月宣州觀察使李遇與鎮南節度使劉
威歙州觀察使陶雅常州刺史李簡常憤徐温用事而
遇尤不平温怒拜淮南節度副使王壇為宣州制置使
數遇不朝之罪遣都指揮使柴再用帥昇潤池歙兵納
壇於宣州又命昇州副使徐知誥副之遇不受代再用
攻宣州踰月不克夏五月温執遇少子至城下示之復
使與客何蕘入城說遇遇不忍戰乃開門請降温諷再
用伺其出斬之族其家是月徐知誥以功遷昇州刺史
辟洪州進士宋齊邱為推官與判官王令謀參軍王翃
專主謀議以牙吏馬仁裕周宗曹悰為腹心時諸州長
吏多武夫專以軍旅為務不恤民事知誥在昇州獨選
用廉吏修明政教招延賢才傾家貲無所愛四方士大
夫多歸之六月梁郢王友珪弑其主晃而自立秋七月
劉威陶雅詣廣陵徐温待之甚恭威等悅服由是人皆
重温未幾温與威雅率將吏請於李儼承制加王太師
吳王以温領鎮海軍節度使同平章事淮南行軍司馬
如故隨遣威雅還鎮冬十一月淮南節度副使陳璋襲
楚岳州執其刺史苑玫進攻荆南王遣撫州刺史劉信
將江撫袁吉信五州兵屯吉州為璋聲援是歲虔州防
禦使李彦圖卒州人奉全播代之附於梁
天祐十年春正月陳璋攻荆南不克引還荆南與楚兵
會江口以邀我璋聞之駢舟二百艘為列夜過荆江追
者不能及二月梁均王友貞起兵討賊友珪伏誅友貞
自立於大梁(友貞更名鍠已又名瑱)三月行營招討使李濤帥衆
二萬出千秋嶺攻吳越衣錦軍夏四月我軍為錢傳瓘
所敗濤被執擒我士卒三千餘人五月遣宣州副指揮
使花虔將兵會廣德鎮遏使渦信屯廣德以攻衣錦軍
六月錢傳瓘䧟廣德虔信復為所獲秋八月楚寧遠節
度使姚彦章寇鄂州王命池州團練使吕師造充水陸
行軍應援使未至楚兵解去九月吳越王鏐遣其子傳
瓘等寇常州營於潘葑徐温曰浙人輕而怯易破也率
諸將倍道赴之至無錫裨將陳祐請以所部兵自它道
出敵後祐既去温以大軍夾擊之大破吳越軍斬獲甚
衆冬十一月梁以寧國節度使王景仁為淮南西北行
營招討應援使將兵萬餘寇廬壽十二月徐温與平盧
節度朱瑾率諸將拒之遇景仁於趙步時徵兵猶未集
温以四千餘人與之戰不勝而却景仁直前薄温左驍
衛大將軍陳紹擊退之已而兵既集大敗梁兵於霍邱
景仁以數騎殿後我師遂不敢逼初梁人之渡淮也先
表其可涉之津會我霍邱守將朱景浮表於木徙置深
淵以誤之至是梁兵敗還望表而涉溺死者過半温命
聚其尸於霍邱之上築為京觀
天祐十一年夏四月袁州刺史劉崇景叛附於楚楚將
許貞將萬人來援王遣都指揮使柴再用米志誠帥諸
將討之是月楚岳州將王環夜襲黃州執我刺史馬鄴
五月柴再用等大破劉崇景許貞于萬勝岡崇景貞棄
城遁去復取袁州秋八月梁以福王友璋為武寧軍節
度使前節度使王殷不受代以徐州來附於我殷故友
珪所置也(案五代春秋作乾化三年九月徐州蔣殷叛附于吳姓與年月小異)九月梁命
淮南西北面招討應接使牛存節開封尹劉鄩將兵討
殷冬十月遣平盧節度使朱瑾等救徐州敗歸
天祐十二年春二月梁牛存節等陷彭城王殷舉族自
燔死(按莊宗列傳殷死在上年十一月今從舊五代史及五代通鑑)夏四月徐温以其
子牙内都指揮使知訓為淮南行軍副使内外馬步諸
軍副使秋八月庚戌王以鎮海節度使徐温為管内水
陸馬步諸軍都指揮使兩浙都招討使守侍中齊國公
鎮潤州以昇潤常宣歙池六州為廵屬留其子知訓居
廣陵秉政而軍國大事温遥決之如故冬十一月乙丑
梁改元貞明是冬濬東塘楊林江水中出火可以然物
(九國志作武義二年冬十月)
天祐十三年春二月辛丑夜宿衛將馬謙李球作亂劫
王登樓發庫兵討徐知訓知訓將出走嚴可求止之壬
寅謙等陳於天興門外諸道副都統朱瑾自潤州至視
之曰不足畏也返顧外衆舉手大呼亂兵皆潰禽謙球
斬之秋七月甲子潤州牙將周郊(一作周交)作亂入府殺大
將秦師權等(一作秦進忠)大將陳祐等討斬之(稽神錄曰天祐丙子歲浙)
(西軍士周交作亂殺大將秦進忠張胤几十餘人進忠少時常怒一小奴刃貫心殺而埋之末年恒見此奴捧)
(心而立其日將出乃在馬前左右皆見之入府遇亂兵傷胸而卒張胤前月餘每聞呼其姓名者聲甚清越其)
(日若在對面入府而斃)九月光州將王言殺刺史戴肇王遣楚州
團練使李厚討之廬州觀察使張崇不俟命引兵趣光
州言棄城走以厚權知州事冬十月晉王存勖遣使來
約會兵伐梁十一月以行軍軍副使徐知訓充淮北行
營都招討使及朱瑾等將兵趣宋亳與晉相應既渡淮
移檄州縣進圍潁州
天祐十四年春正月梁命宣武節度使袁象先救潁州
我軍引還三月楚馬存寇上高夏四月昇州刺史徐知
誥治城市府舍甚盛五月徐温行部至昇州愛其繁富
潤州司馬陳彦謙勸温移鎮海軍治所於昇州温從之
徙知誥為潤州團練使知誥因求宣州不許意殊不樂
宋齊邱密言於知誥曰三郎驕縱(三郎謂知訓也)敗在朝夕潤
州去廣陵隔一水耳此天授也知誥悅即之官(釣磯立談曰初)
(烈祖雅不欲京口之行丐為宣城而義祖不之許尚遲徊若有所待客有宋齊邱者私勸烈祖曰昔項羽叛約)
(王沛公以漢中之地時皆謂失職左遷惟蕭何贊之以為語有天漢其稱甚美今明使君中有大志而忽得京)
(口其名殆不可失也且西朝拱已知訓童昏老臣宿將不甘詬辱度其勢亂在旦暮蒜山之津曾不一昔而可)
(以定事更舍此利而求入宣城山中卒卒度歲月其亡聊奈何烈祖驚起執其手曰善哉子嵩非吾子無所聞)
(之中夕促駕而之官)冬十月越主巖遣客省使劉琯來聘告即位
且勸王稱帝是歲王遣使遺猛火油於契丹且曰攻城
用油然火焚其樓櫓敵人以水沃之火愈熾契丹主大
喜
天祐十五年春正月以右都押牙王祺為行營都指揮
使將洪撫袁吉之兵擊譚全播于虔州嚴可求以厚利
募贑石水工我兵奄至城下虔人始知之夏六月内外
馬步都軍使昌化節度使同平章事徐知訓為副都統
朱瑾所殺初徐氏專權王幼懦不能自持而知訓尤陵
侮之無君臣禮常與王為優自為參軍使王為蒼鶻以
從又泛舟濁河王先起知訓以彈彈之又賞花禪智寺
知訓使酒罵坐語侵王王懼而泣知訓常召徐知誥飲
知誥不時至知訓怒曰乞子不欲酒欲劒乎一日與知
誥宴會謀伏甲誅之弟知諫躡知誥足遂遁去至是瑾
與知訓有隙積不能平既已殺知訓提首入府門王障
面入内瑾為府兵所攻遂自剄死是日知誥聞變即引
兵濟江撫定軍府(按十國紀年六月乙卯瑾殺知訓踰城自殺戊午知誥入揚州代知訓執)
(政已未誅瑾黨又廣本戊午知誥親吏馬仁裕聞知訓死自蒜山渡白知誥知誥即日帥兵入揚州撫定吏民)
(徐鉉江南錄無日但云先主聞亂即日以州兵渡至廣陵會瑾自殺因撫定其衆揚潤相去至近豈得越四日)
(方爾聞變今從江南錄)時徐温諸子皆弱温乃以知誥代知訓執
政命沈瑾尸于雷塘而滅其族復疑唐宣諭使李儼及
泰寧節度使米志誠通謀先後殺之秋七月温入朝于
廣陵欲大行誅戮知誥嚴可求具陳知訓過惡温怒稍
解(馬令南唐書云温意潤州預謀就知訓廨有土室繪畫温像身被五木諸弟皆執縛受刑而畫知訓衮冕)
(正座皆署其名温見之唾曰狗死遲矣知誥因得疏其罪惡)責知訓將佐不能匡救
皆抵罪以刁彦能屢有諫書賞之又知訓與僧修睦親
狎至是得偽䜟數紙皆其手書乃求修睦殺之葬瑾於
雷塘之側先是李德誠有客能言天文一日謂德誠昨
夕天象大異揚州當流血無限朝貴多䧟首穴骨後考
其日正瑾殺知訓之夕也戊戌以知誥為淮南節度行
軍副使内外馬步都軍副使通判府事兼江州團練使
以徐知諫權潤州團練事代知誥也温還鎮金陵總軍
國大綱自餘庶政皆決於知誥知誥悉反知訓所為事
王盡恭接士大夫以謙御衆以寬約身以儉以王命盡
蠲天祐十三年以前逋稅餘俟豐年乃輸之(謂天祐十四年逋稅)
求賢才納規諫除奸猾杜請託於是士民翕然歸心雖
宿將悍夫無不悅服知誥欲進用宋齊邱徐温心惡之
以齊邱為殿直軍判官是月攻虔州之兵軍中大疫王
祺病虔州險固不可下以鎮南節度使劉信為虔州行
營招討使未幾祺卒譚全播乞師於鄰境吳越閩楚皆
出師救之楚將張可求將萬人屯古亭閩兵屯鄠都吳
越錢傳球帥兵二萬圍信州信州兵裁數百逆戰不利
刺史周本開門宴飲飛矢雨集安坐不動吳越疑有伏
兵解圍去王命前舒州刺史陳璋充東南面應援招討
使將兵侵蘇湖以牽制吳越之兵傳球自信州南屯汀
州晉王存勖遣間使持帛書會兵伐梁王辭以虔州之
難八月劉信遣其將張宣夜襲楚兵與張可求戰於古
亭大破之又遣梁詮等擊吳越及閩兵二國聞楚兵敗
隨引去九月信攻虔州不克取質而歸徐温怒益兵使
更攻之冬十一月信還擊虔州先鋒始至虔兵皆潰遂
拔虔州追執譚全播于雩都王以全播為右威衛將軍
領百勝軍節度使(梁開平初盧光稠以虔韶二州請命于梁梁太祖為置百勝軍)初徐
温自以權重位卑說王曰今大王與諸將皆為節度使
雖有都統之名不足相臨制請建吳國稱帝而治王不
許至是嚴可求詣金陵說温當先建吳國以自立温深
然之留可求參總庶政兼草禮儀
武義元年春三月吳越錢傳瓘自東洲入寇王遣百勝
軍使彭彦章及禆將陳汾拒之徐温帥將吏藩鎮請王
即天子位不許夏四月戊戌朔温奉玉册寶綬尊王即
吳國王位改天祐十六年為武義元年大赦境内建宗
廟社稷設百官宫殿之物皆用天子禮以金繼土臘用
丑改謚武忠王曰孝武王廟號太祖威王曰景王廟號
烈祖尊母太夫人史氏為太妃以徐温為大丞相都督
中外諸軍事諸道都統鎮海寧國節度使守太尉兼中
書令東海郡王以徐知誥為左僕射參政事兼知内外
諸軍事仍領江州團練使以揚府左司馬王令謀為内
樞使營田副使嚴可求為門下侍郎鹽鐵判官駱知祥
為中書侍郎前中書舍人盧擇為吏部尚書兼太常卿
掌書記殷文圭沈顔為翰林學士館驛廵官游恭為知
制誥前駕部員外郎楊迢為給事中李宗陳璋為左右
雄武統軍柴再用錢鏢為左右龍武統軍拜江西劉信
鄂州李簡撫州李德誠廬州張崇海州王綰五人為征
南鎮西平南安西鎮東大將軍文武以次進位改文散
諸大夫為大卿御史大夫為御史大憲避祖諱也(按鄱陽浮)
(洲開福院有吳武義二年銅鐘安國寺有順義三年鐘皆刺史吕師造題官稱曰光禄大卿檢校大保兼御史)
(大卿是大憲亦或稱大卿容齋三筆云鄂州城北鳳凰山之隂有佛刹興唐寺其小閣有鐘題誌云大唐天)
(祐二年三月十五日新鑄勒官階姓名者兩人一曰金紫光祿大檢校尚書左僕射兼御史大陳知新一曰銀)
(青光禄大檢校尚書右僕射兼御史大楊琮大字之下皆當有夫字而悉削去觀者莫能曉五代新舊史九國)
(志並無其說惟劉道原十國紀年載楊行密之父名怤怤與夫同音是時行密據淮南方破杜洪于鄂而有其)
(地故將佐為諱之)乙巳彭彦章與錢傳瓘戰于狼山江裨將陳
汾按兵不救彦章軍敗死之五月荆南為楚人所攻乞
援於我王遣鎮南節度使劉信等率洪吉撫信步兵自
瀏陽趣楚潭州武昌節度使李簡等統水軍攻楚復州
信等至潭州東境楚兵釋荆南引歸簡等入復州執其
知州鮑唐六月我師敗吳越兵於沙山秋七月吳越錢
傳瓘寇常州徐温帥諸將拒之右雄武統軍陳璋以水
軍下海門出其後壬申戰於無錫時久旱草枯我兵乘
風縱火大破吳越軍殺其將何逢吳建傳瓘遁去追至
山南復敗之璋敗吳越兵於香彎指揮使崔彦章獲叛
將陳紹以歸是日叛將曹筠復歸我軍徐知誥請率步
卒二千易吳越旗幟鎧仗躡敗卒而東襲取蘇州温曰
爾策固善然吾且求息兵未暇如汝言也諸將又謂吳
越所恃者舟楫今大旱水道涸此天亡之時也宜盡步
騎之勢一舉滅之温歎曰天下離亂久矣民困已甚錢
公亦未易可輕若連兵不解方為諸君之憂不如戰勝
以懼之戢兵以懷之使兩地百姓安業君臣高枕豈不
樂哉多殺何為遂引還丙戌王立其弟濛為廬江郡公
溥為丹陽郡公潯為新安郡公澈為鄱陽郡公子繼明
為廬陵郡公是月大封王躬乂遣佐良尉金立竒入貢
躬乂本高麗石窟寺眇僧天祐初據開州稱王國號大
封(按新舊五代史唐餘錄皆云唐末高麗國自立王前王姓高氏後王王建今從十國紀年)八月歸
無錫之俘於吳越遣客省使歐陽汀往聘修好吳越亦
遣使請和自是三十餘州民樂業者二十餘年王及徐
温屢遺吳越王書勸其自王國中無受梁朝之命吳越
王不從冬十月徐温出廬江公濛為楚州團練使十一
月武寧節度使張崇侵梁安州十二月團結民兵從御
史臺主簿盧樞言也是時有童謠云東海鯉魚飛上天
又有謠云江北楊花作雪飛江南李樹五團枝李花結
子可憐在不似楊花無了期(徐知誥本姓李後遂應此謠)
武義二年春正月張崇攻安州不克而還夏四月王寢
疾五月大丞相徐温自昇州入朝(是時徐知誥密聞于王曰温雖臣父忠孝)
(有素而節鎮入覲無以兵仗自從之例請以臣父為始為叩温悉去兵仗以入)議當為嗣者或
希温意言曰蜀先主謂武侯嗣子不才君宜自取温正
色曰吾果有意取之當在誅張顥之初豈至今日邪使
楊氏無男有女亦當立之敢妄言者斬(按徐鉉吳錄路振九國志之書)
(載有女當立之語于誅張顥時今從舊五代史)乃以王命迎丹陽公溥監國(十國)
(紀年云王疾病大丞相温來朝議立嗣君門下侍郎嚴可求言王諸子皆不才引蜀先主顧命諸葛事温以告)
(知誥知誥曰可求多知言未必誠不過順大人意爾温曰吾若自取非止今日張顥之亂嗣王幼弱政在吾手)
(取之易于反掌然思太祖大漸欲傳位劉威吾獨力争太祖垂泣以後事託我安可忘也乃與内樞密使王令)
(謀定策稱隆演命迎丹陽公溥監國今從薛史及司馬氏通鑑)徙溥兄濛為舒州團練
使己丑王薨年二十四謚曰宣乾貞元年尊為高祖宣
皇帝(通鑑目錄稱惠帝不知何据)陵曰肅陵王重厚恭恪徐温父子
專政未常有不平之意形於言色温以是安之及建國
稱制尤非所樂常怏怏酣飲希復進食遂至疾革而終
十國春秋卷二
