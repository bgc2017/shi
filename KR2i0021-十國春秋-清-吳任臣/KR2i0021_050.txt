十國春秋卷五十
檢討吳任臣撰
後蜀三
列傳
高祖皇后李氏太后李氏
高祖皇后李氏後唐太祖弟克讓之女也(五代會要作後唐武王長)
(女)高祖為教練使時太祖竒其才逐以弟女妻之莊宗
即位封瓊華長公主(五代會要云同光三年十二月封)初高祖鎮西川
后與子仁贊尚留太原明宗踐阼高祖遣使相迎而是
時李嚴被殺后等過鳳翔鎮臣遂留之不遣明宗欲以
恩結高祖仍命李仁矩送后歸蜀已而改封為福慶長
公主唐有司言前世公主受封皆未出降無遣使就藩
冊命之儀明宗不從詔有司草具新儀乃遣秘書監劉
岳為冊使岳行至鳳翔聞高祖舉兵乃旋長興三年薨
唐遣使歸賻冊贈晉國雍順長公主九月葬於成都星
宿山高祖登極追冊為皇后後唐之亂莊宗諸兒多削
髮為僧間道來成都高祖以后故厚待之賜予千計勅
器用局以沉香降真為鉢木香為匙箸其優禮如此后
幼畜雌雄二貓一曰御花朵一曰麝香騟妲己性酷愛
之蜀人多傳其事
太后李氏太原人故唐莊宗嬪御也莊宗以賜高祖(一云)
(瓊華長公主之媵)一日夢大星墜於懷告於瓊華長公主長公
主即高祖皇后也謂太后曰婢有福相當生貴子遂常
令知府舍未幾生後主為人明辨知大體初封夫人明
德元年進封貴妃後主踐阼尊為皇太后累從征伐備
歴艱難由是性尚慈儉居恒戒後主以固福夀為務後
主初年頗遵行之廣政末典兵者多非其人太后謂後
主曰吾昔見莊宗跨河與梁戰及先帝在并州捍契丹
入蜀定兩川諸將非有大功無得主兵故士卒畏服今
王昭遠出自厮養伊審徵韓保貞趙崇韜皆膏梁乳臭
子素不習兵徒以舊恩寘扵人上平時誰敢言者倉卒
遇疆場有事安能禦大敵乎以吾觀之惟高彦儔太原
舊人秉心忠實多所經練終不負汝自餘無足任者後
主不能從及歸宋太祖盛加優禮賜御衣一襲金器三
百兩銀器一千兩絹一千段綿被氊褥等物稱是詔書
呼為國母以禁舉肩至宫庭命宫嬪扶掖親酌酒勞之
曰母善自愛無戚思蜀他日當送母歸太后曰妾家
本太原倘得還故鄉不勝大願是時北漢尚在太祖大
喜曰俟平劉鈞當如母願後主之殁也太后不哭以酒
酹地祝曰汝不能死社稷苟生以取羞吾所以忍死者
以汝在也吾今何用生為因不食而死宋太祖聞而傷
之賻贈加等令鴻臚卿范禹偁護喪事同後主葬于洛
陽太后在成都時常夢宫中衛聖龍神乞出居宫外太
后命引像置圓覺寺人皆謂非吉兆至國亡乃騐
後主妃張氏慧妃徐氏
妃張氏名太華少擅殊色眉目如畫事後主有專房之
寵廣政初同輦遊青城山宿九天丈人觀月餘不返奉
鑾肅衛都虞候李廷珪屢諫不聽居數日雷雨大作白
日晦暝太華被震而殞乃以紅錦龍褥裹痊觀前白楊
樹下明日急趣迴鑾悲悼無已後數年鍊師李若冲于
薄暮步白楊樹側忽見女子吟詩若有所怨(詩曰一别鑾輿今幾)
(年白楊風起不成眠常思往日椒房寵泪滴衣襟損翠鈿)問曰人邪鬼邪女子斂袵
言妾蜀妃張太華也因陪駕遊此遇震乞賜超拔若冲
乃於中元節修長生金簡以荅之未幾夢太華謝曰妾
已受生人世矣壁間以黃土留詩而去(詩曰符吏匆匆叩夜扄便隨金)
(簡出幽冥蒙師薦拔恩非淺領得生神九卷經)後主聞之厚賚若冲自是惟花
蕊夫人寵冠後宫
慧妃徐氏青城人幼有才色父國璋納于後主後主嬖
之拜貴妃别號花蕊夫人又升號慧妃常與後主登樓
以龍腦末塗白扇墜地為人所得蜀人爭效其制名曰
雪香扇又後主與避暑摩訶池上為作小詞以美之(辭曰)
(冰䏎玉骨清無汗水殿風來暗香滿云云)國中為流傳徐氏長于詩詠居恒
倣王建作宫辭百首時人多稱許之國亡入宋宋太祖
召使陳詩誦亡國之由其詩有十四萬人齊解甲可無
一個是男兒之句太祖大悦徐氏心未忘蜀每懸後主
像以祀詭言宜子之神(張仙挾弹圖即後主也童子為太子玄喆武士為趙廷隠)一
云墓在閩崇安
論曰逸史載張太華事至竒殆漢李夫人之𩔖邪若花蕊
夫人者有言宋平蜀别將護夫人入汴京中道作敗節
語後竟為晉邸射死又言以蜀俘輸織室終得罪賜自
盡俱非也前後蜀有兩花蕊夫人王蜀則導江費氏孟
蜀則徐國璋女又有南唐宫人雅能詩歸宋後目為小
花蕊其稱名皆從同云
高祖子雅王仁贄彭王仁裕嘉王仁操
仁贄字忠美高祖子也年少扵後主初為左威衛將軍
同正廣政十三年封雅王檢校太傅二十年領保寧軍
節度使二十四年加檢校太尉宋師入境後主遣仁贄
詣宋闕上表待罪宋太祖召見廣德殿賜襲衣玉帶鞍
勒馬俄授雲麾將軍檢校太傅右神武統軍兼御史大
夫上柱國平昌縣開國伯食邑七百戶丁母憂起復領
大同軍節度西京都巡檢使開寶四年薨年四十四贈
太子太師
仁裕字鳴謙亦高祖子後主弟也起家左威衛將軍同
正與仁贄同日封彭王檢校太傅廣政二十年領武泰
軍節度使二十四年加檢校太尉歸宋授檢校太傅右
監門衛上將軍遷右羽林軍開寶三年薨年四十四贈
太子太傅
仁操亦後主弟初為右領軍衛將軍同正與仁贄等同
日封嘉王檢校太傅廣政二十一年領永寧軍節度使
常侍後主射扵梔子園仁操連中的者三二十四年加
檢校太尉尤奉釋氏深究禪理歸宋授右監衛上將軍
累遷右龍武統軍雍熙三年薨又宋陸游言故蜀燕王
宫海棠之盛為成都第一燕王不詳其為何人姑識其
封號以竢考云
後主子太子玄喆褒王玄珏遂王玄寶
玄喆字遵聖後主之元子也幼聰悟善隸書年十四封
秦王檢校太尉同平章事判六軍諸衛事常自書姚崇
口箴刻諸石後主賜以銀器錦綵廣政二十一年領武
德軍節度使二十四年加兼侍中二十五年立為皇太
子宋師將至後主命玄喆為元帥精卒萬餘旌旗皆織
文繡為之以錦綢其杠是日微雨玄喆慮霑濕令解去
俄雨止復旆之旌旗數千多倒繫杠上識者異焉玄喆
離成都攜姬妾伶人數十輩晨夜嬉戲不恤軍政行至
綿州聞劍門已破遂奔東川數日弃軍遁歸入宋與後
主同日宣制拜檢校太尉泰寧軍節度使制曰朕聞魏
將降蜀君臣俱列於散官隋帝平陳子弟不聞于封爵
皇家順景風而行賞同時雨以濟師當敵境未賓霆下
戒嚴之令暨危邦請命雲垂利澤之恩矧復降婁古封
掌武崇秩曲阜是伯禽之國太尉乃周勃之官山河距
九州之雄紱冕冠三公之貴舉為賞典斯實異恩蜀國
長子孟玄喆禮法矜莊神采英秀駚修途于早歲播令
問於蜀川正朔未同於列國而人稱世子車書既混於
大朝而自是良臣以爾昔在三川常居二職贊厥父之
效順保祖母之高年予嘉乃心豈限彛制是命陟將壇
于東夏整武事于南宫憲秩封侯用光殊渥將表臨戎
之寄更增光禄之勲爾其分天子之憂勤出將軍之號
令與其改弦而易調不若從容以安民布政頒條予誠
有望榮家奉國爾其勉之後主殁宋太祖賜玄喆羊五
百口酒五百壺玄喆獻馬二百匹白玉水晶鞍勒副之
未幾移鎮貝州在鎮凡十餘年太平興國初徙定州三
年加開府儀同三司四年從平太原就命為鎮州駐泊
兵馬鈐轄又從征幽州率所部攻城之西面會班師遣
與軍器庫使樂可瓊深州刺史念金鏁左龍武將軍趙
延進殿前都虞候崔翰四方館使梁迴翰林使杜彦圭
帥兵歸屯定州俄與諸將校敗契丹于徐河以功封滕
國公入為左龍武軍統軍判右金吾衛仗未幾知滑州
淳化初以病求小郡養疾移知滁州薨年五十五贈侍
中玄喆在貝州時凡民輸税者皆令出商算規其餘羨
以傋留使之用景德中都官員外郎孔揆使河北表論
其事始除焉有子十五人隆記隆詁隆說隆詮並進士及第
玄珏後主次子也初封褒王與玄喆並日封拜仍檢
校太保少端敏侍後主射雙箭連中的竒之賜錢三
十萬時玄珏方就學為選起居舍人陳鄂為教授至是
自陳願以錢賜鄂後主嘉而許焉鄂常倣唐李澣蒙求
高測韻對為四庫韻對四十卷以獻玄珏益賞之廣政
二十三年玄珏領保寧軍節度使久之加檢校太傅歸
宋為千牛衛上將軍乾德五年遷右神武統軍代玄喆
判金吾衛仗太平興國九年出為宋曹兖鄆都巡檢又
改右屯衛上將軍淳化元年四月復為右神武統軍六
月出知滑州三年薨
玄寶後主幼子也生而竒嶷數歲日誦詩書萬言年七
歲而夭太常言無服之殤無贈典後主問于宰相李昊
昊曰昔唐德宗皇子評生四歲而卒贈揚州大都督封
肅王此故事也後主乃贈玄寳青州大都督追封遂王
(按蜀檮机玄寶死于廣政十三年歐陽史載于二十一年之後恐誤)
高祖女崇華公主
後主女鳳儀公主鑾國公主
崇華公主高祖女也適太原伊延瓌(一云延瓌尚高祖妹褒國公主今從)
(宋史)延瓌歷陵嘉眉三州刺史審徵即公主子
鳳儀公主後主女也宰相李昊子少連尚之少連累官
太常少卿資州刺史
鑾國公主亦後主女嫁工部尚書母守素子克恭克恭
以公主故初授檢校水部員外郎累遷光禄少卿歸宋
擢左監門衛將軍後主時又有韓崇遂趙文亮伊崇度
俱尚公主史失其封號不其錄(又李心傳朝野雜言載趙普子承煦初娶)
(仙源郡夫人孟氏亦後主女也)
十國春秋卷五十
