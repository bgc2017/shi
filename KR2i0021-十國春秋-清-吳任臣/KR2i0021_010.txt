十國春秋卷十
檢討吳任臣撰
吳十
列傳
尚公廼黃訥
尚公廼丹徒人初為昇州馮弘鐸牙將弘鐸遣詣太祖
求潤州太祖未之許公廼大言曰公不見聽恐終不敵
樓船也及弘鐸敗歸太祖太祖戲公廼曰頗憶求潤州
時否公廼下席謝曰將吏各為其主但恨無成耳太祖
笑曰爾能事楊叟如馮公吾無憂矣後公廼發田頵反
書以告卒不負太祖云
黃訥蘇州人也天祐時為鎮南節度使劉威幕客太祖
既薨威為帥府所忌或譖之于徐溫溫將圖之訥說威
曰公受謗雖深反本無狀若輕舟入覲則嫌疑頓亾矣
威從其言溫果待威甚恭威得還鎮訥與有功焉
嚴可求駱知祥陳彦謙
嚴可求同州人也(九國志云可求本馮翊人)父實仕唐為江淮水陸
轉運判官因家于江都可求少通敏有心計以徐溫客
為太祖幕僚遇事多所籌畫太祖疑朱延壽欲殺之溫
用可求謀教太祖陽為目疾以紿延壽事成溫遷右牙
指揮使而可求亦以獻策得與謀議太祖彌留之際溫
與可求入問疾獨目送可求凝注者久之衆出可求曰
王若不諱如軍府何太祖曰吾命周隱召長子渥今忍
死待之可求同溫遽詣隱隱未出而見隱作召符猶在
案上急取遣之烈祖乃得嗣立及張顥共溫弑烈祖約
中分其地以臣梁烈祖殁而顥欲背約自立厲聲問諸
將曰嗣王已薨軍府誰當主者三問莫應可求隂為溫
地前密啓曰方今四境多虞非公主之不可然今日則
恐太速顥變色曰何謂速也可求曰廬州劉威歙州陶
雅宣州李簡常州李遇皆先王故等行也公雖自立此
曹肯為公下乎不若立幼主漸以歲時諸將孰敢不從
顥默然可求急趨出書一教内褏中麾同列往使宅賀
衆莫測其所為既出教宣之乃烈祖母史太夫人教也
大略言先王創業艱難嗣王不幸早世隆演次當立諸
將宜無負楊氏辭旨激切顥氣色皆沮以其義正不敢
奪高祖乃得立顥由此與溫有隙諷高祖出溫潤州可
求見溫曰公舍牙兵而就藩郡禍行至矣溫患之可求
因說顥曰公遷徐公潤州人皆言欲奪其兵權而殺之
信乎顥曰右牙欲之非吾意也業行矣奈何可求曰易
耳是時行軍副使李承嗣預軍府之政可求詣承嗣曰
顥凶惡如此今出右牙于外意不徒然恐亦非公之利
明日邀顥與承嗣過溫陽瞋目責之曰古人不忘一飯
恩况公楊氏宿將今幼嗣新立多事時乃欲求自安於
外邪溫亦陽謝曰公等見留不願去也由是不行顥知
為可求所賣夜遣盜刺之可求度不免請為書辭府主
盜執刀臨之可求操筆無懼色盜粗能辨字見其辭氣
忠壯曰公長者吾不忍殺遂掠其財以去頃之溫令鍾
泰章斬顥于牙堂溫得除顥而獨專國政可求力也事
平授揚州司馬已而溫鎮潤州留子知訓與可求居廣
陵秉政宿衛將馬謙李球作亂知訓將出走可求曰公
棄衆自去衆將何依乃闔戶而寢鼾息聞于外府中以
安及朱瑾之變溫遣使殺米志誠可求恐其拒命也以
計禽斬之而溫以瑾故欲大行殺戮可求則與徐知誥
具陳知訓致禍之由溫怒得稍解未幾改營田副使武
義元年高祖即吳國王位遷門下侍郎順義中拜尚書
右僕射已而兼同平章事先是唐與梁戰來徵兵溫欲
持兩端發兵循海助其勝者可求固爭不可至是唐以
滅梁來告溫尤之曰公前沮吾計今將若何可求笑曰
聞唐主始得中原志氣驕滿不出數年必内變吾但卑
辭厚禮保境以待足矣于是遣司農卿盧蘋報使可求
密條數事授之蘋如洛陽凡所問者悉依所授以對大
厭莊宗心而歸無何莊宗遇害可求之言遂驗溫益重
焉時知誥秉鈞以四郊多壘待將校頗事姑息而將校
從禽聚飲騷擾民庶知誥欲糾以法復惜其才力患之
問于可求可求曰無煩繩之易絶耳請檄泰興海鹽諸
縣罷採鷹鸇可不令而止知誥從其計匝月間羣校無
有游墟落者俄進左僕射太和二年卒可求之死也後
溫三年可求素忠于溫居恒以知誥非徐氏子數勸溫
以次子知詢代知誥輔政知誥内切忌之天祐末謀出
可求為楚州刺史是時高祖尚守藩鎮可求知溫意殊
未慊既受命即趣金陵說溫曰唐亾于今十二年而吳
猶不改天祐可謂不負唐矣然吳所以征伐四方而建
基業者常以興復為辭今聞河上之戰梁兵屢絀朱氏
日衰李氏日熾一旦李氏有天下吾能北面為臣乎不
若於此時先建吳國以繫民望溫果大悅復留可求不
遣使草具禮儀知誥知可求不可去乃以女妻其子續
可求微時為陽邑吏陽邑令器之待以賓禮每曰卿當
自愛他日極人臣之位幸以遺孤留意後可求登公輔
令子理遺命走謁可求可求贈以擔石束帛若不為意
者俄密遣人賫黃金數十斤伺于逆旅門謝之曰非陽
宰之子乎相君使奉金以備行李又僦一第宅僕馬畢
為之置令子他日詣門謝可求曰聊報尊府君夙昔之
遇耳一見後終身謝絶其權略有如此
駱知祥合肥人也雅能治金穀遇事輙辦初事田頵為
宣州長史太祖既殺頵以知祥為淮南支計官勵精為
理事無留滯天祐中徐溫秉國知祥與嚴可求左右協
力可求任軍旅知祥司財賦一時稱之曰嚴駱已而初
置選舉命知祥董其事任用得人世多服其精覈久之
授鹽鐵判官武義元年高祖即吳國王位遷中書侍郎
知祥與徐知誥甚密知誥常欲出可求于楚州知祥實
與其謀後數年以病卒
陳彦謙常州人為人多智略善理煩劇高祖時官潤州
司馬酷為徐溫所親信溫行部昇州常喜其繁盛彦謙
勸溫徙鎮海軍治焉溫從其說即以彦謙為鎮海節度
判官溫于軍國事但舉其大綱細務悉委彦謙主之江
淮稱治武義元年溫與吳越兵戰于無錫溫病熱不能
治軍彦謙遷中軍旗鼔于左取貌𩔖溫者擐甲胄號令
軍事溫得少息其臨機御變皆此𩔖也未幾兼楚州團
練使疾革時徐知誥恐其遺言及繼嗣事醫藥金帛相
屬于道以結其心彦謙密留書于溫卒勸以所生子為
嗣時皆多其有義先是金陵工成彦謙上費用之籍于
溫溫曰吾既任公何以此相溷也竟不復會計溫始終
推心腹用之故彦謙亦以此報溫
論曰可求善謀而多中運機莫測握算若神豈非其智
有過人者邪知祥精心錢穀一心佐理得與可求齊稱
宜矣彦謙劻勷庶務終始不渝其志亦可云東海之功
臣也
盧樞王潛楊廷式徐融
汪台符江夢孫
盧樞(闕)人高祖時官御史臺主簿武義元年高祖禁
民間私畜兵器盜賊益繁樞上言今四方分爭宜教民
戰且善人畏法禁而奸民弄干戈是欲偃武而反招盜
也宜團結民兵使之習戰自衛鄕里從之
王潛廬州人初居太祖幕府及事高祖歴官左司郎中
典選事時喪亂之後官失其守甲簿湮落潛雍容欵接
坐客常滿隨才而使人人自以為得徐知誥為相掄選
有序潛之力也
楊廷式字憲臣泉州人正直不畏強禦武義初官至侍
御史知雜事時張崇為德勝節度使貪暴不法會廬江
民訟縣令受賕徐知誥遣廷式往訊廷式曰雜端推事
其體至重職業不可不行知誥曰何如廷式曰械繫張
崇使吏如昇州簿責都統知誥曰所按者縣令何至于
是廷式曰縣令微官張崇使之取民財轉獻都統耳豈
可舍大而詰小乎都統者謂徐溫也知誥謝曰固知小
事不足相煩以是益重之廷式雅善占夢縣令毛貞輔
者謁選廣陵一夕夢口中吞日既寤腹猶熱問于廷式
廷式曰此夢甚大非君所能當若以君而言宜得赤烏
場官也已而果然
徐融不知何地人齊王徐知誥秉國政融與宋齊邱曾
禹張洽孫飭輩同為知誥賓客剛方率直少所曲徇身
處齊幕而實乃心楊氏知誥既畜異志且欲諷動僚屬
一日大雪酒酣知誥言行酒無以為樂義取雪與古人
名巧合者為口令因舉巵曰雪下紛紛便是白起宋齊
邱繼曰著屐登階必須雍齒融意欲折知誥遽曰詰朝
日出爭奈蕭何知誥大怒是夜收融投之江自是與謀
者惟齊邱而已
汪台符歙州人少好學博貫經籍善為文章不逐浮末
有匡王定霸之才天復初為陶雅幕客已而見天下苦
兵戰遂居鄕里執耒力田睿帝時徐知誥鎮金陵台符
自草間上書陳民間九患及利害十餘條書上為宋齊
邱所沮謂雖有其言必無其行知誥猶豫未之信齊邱
始字超回台符乃貽書誚之曰聞足下齊先聖以立名
超亞聖而稱字齊丘慚而更其字曰子嵩由是大怒台
符密使人誘其乘舟痛飲至石頭蚵蚾磯下沉殺之知
誥聞而嗟嘆久之頗憾焉台符常請括定田賦每正苗
一斛别輸三斗官授鹽一斤謂之鹽米入倉則有䕠米
太和末知誥使民入米請鹽即其法也南唐昇元中限
民田物畜高下為三等科其均輸以為定制又貨鬻有
征稅舟行有力勝皆用台符之言云台符有歙州汪王
廟記文辭竒奥甚見稱于時(記曰天不欲蓋地不欲載兩曜不欲凝萬根不欲生)
(玉石一塵賢愚一血則神人不得不降聖人不得不作我唐不得不興越公不得不起起而不生進退存亡者)
(越公得之矣隋鹿無主羣雄率舞公矯翅一鳴聲著千古提山掬海沃沸填危掃平反側之源歸我唐虞之際)
(武德四年高祖下制曰汪華往因離亂保據州郡静鎮一隅以待寧晏識機慕義遠送欵誠宜從褒寵授以方)
(牧可使持節歙宣杭睦婺饒等六州諸軍事感天人知已瞻玉闕言懷龍劒一沉死而不朽貞觀二十三年也)
(有棠樹之詩無良人之嘆固得父老請建祠堂在廳之西大歷十年刺史薛邕遷于烏聊東峯元和三年刺史)
(范傳正又遷于南阜即今廟是也中和四年刺史吳公圓克荷冥應復修棟宇迄今司空潯陽公景慕英塵經)
(始靈宫凡三遷飾物不告勞民惟求舊濟於時死於國功宣教化則祭之其餘不在祀典狄梁公按察江淮焚)
(滛祠七百所朝野韙之所謂能執干戈以衛社稷越公欲蓋而彰雖焚不可得矣且湯不乾堯不濕曷顯聖人)
(之政唐歴十有九帝二百八十年其時間有闕我僕醉觸破王化洎僖皇歲庚子盜起曹南逆塵犯蹕淮王)
(大呌義聲千里奔命宣池濠壽滁和九郡統我馬箠分我君憂苟無將將之雄莫破錚錚之膽我司空潯陽公)
(獨危仁義禮樂餌舒池常潤於歙最為政第一慰本城之人築久常大本豈矜莊嚴一祠企望六郡直在乎開)
(物成務遺民金石者也台符越公之裔潯陽之吏祖能神主能賢辭或不直作神之羞辱主之命召我邦人同)
(歸典實庶可與言文論政矣龍集壬戌十二月十有一日謹記獨危一作陶雅)
江夢孫字聿修潯陽人也博綜經史立行高潔太和中
中書令徐知誥表為秘書郎夢孫數自言迂儒無裨益
平生讀書欲小試於治民求為縣令方是時士客于知
誥者率以功名富貴自許而夢孫獨無奢望知誥以為
不情未之許也久之累求不已遂補天長令知誥先持
告身示之曰今日受此明日趣走庭下矣曰此素志也
庸何傷及至天長吏白縣署聽事有淫厲不可居夢孫
曰長吏不坐堂皇非禮也是夕果有怪並出夢孫起焚
香曰夢孫受命為令當治事于此鬼神有祠廟丘壟何
不各歸其所吾行不欺暗室奚畏君等語訖皆斂迹夢
孫治縣寬簡吏民安之逾年棄官去縣人號泣送之數
十里還家事繼母盡孝早暮潔衣冠視饍羞母食既徹
為諸生講禮釋經義凡至疑處輙斂袵曰此科先儒猶
多異同夢孫安敢輕言諸君自擇所長可也南唐保大
中卒年八十五贈國子司業葬之日自遠方至者千人
而服衰者百許
論曰盧樞一言而團結民兵可謂慮深遠矣王潛之司
銓衡楊廷式之居臺職皆能不媿其官者也融以諷言
賈禍台符以獻策喪軀其人足嘉而周身之智少昧焉
若夢孫者進退不失卑以自牧殆所云盛德之士乎
鍾泰章翟虔韋建高審思
李章王令謀
鍾泰章(吳錄作鍾章)合肥人為人勇敢有膽略烈祖時官左
監門衛將軍高祖初襲位徐溫與張顥爭權欲刺顥而
難於其人嚴可求語溫曰非鍾左衛不可溫乃使親將
密諭泰章泰章私心喜選壯士三十輩椎牛享之夜刺
血相飲為誓溫猶疑其怯夜半止之曰僕母老懼事不
成徐圖之如何泰章勃然曰言已出口豈可已之明日
遂誅顥溫由是暴顥弑君之罪未幾論誅叛功泰章賞
獨薄每酒酣恃功頡頏與諸將争或言泰章&KR1333;望徐知
誥疑其難制溫曰是吾過也昔者吾赤族之禍間不容
髮使無泰章豈有今日富貴邪奈何以薄物細故疑之
稍擢為滁州刺史已而隨周本圍蘇州本敗于黃天蕩
泰章將精兵三百為殿多樹旗幟菰蔣中追兵不敢逼
而還久之遷壽州團練使順義中人有告其侵市官馬
者知誥以王命遣王稔代之改泰章饒州刺史溫召至
金陵使陳彥謙三詰之皆不對或謂泰章何不自辨泰
章曰吾在揚州十萬軍中號稱壯士壽州去淮數里步
騎不下五千苟有它志豈王稔單騎所能代乎我義不
負國雖黜為縣令亦行況刺史乎何為自辨以彰朝廷
之失時知誥欲以法繩諸將請收泰章治罪溫不可乃
命以泰章次女配知誥長子是為南唐光穆皇后
翟虔彭城人起家閤門使素為徐溫所親任鍾泰章之
刺張顥也溫實使虔通密謀已而閉牙城門遂克成功
稍遷王府子城使(一云宫城使)朱瑾殺徐知訓虔闔府門勒
府兵討之瑾死未幾改武備使使察睿帝起居虔防制
甚急殊不堪順義四年睿帝廵迎鑾鎮溫自金陵來朝
睿帝對溫輙名雨為水溫請其故曰翟虔父名吾諱之
熟矣因謂溫曰公忠誠我所知也然虔無禮宫中及宗
室所須多不獲溫頓首謝罪請斬之睿帝曰斬則太過
遠徙可也乃徙撫州卒
韋建少居太祖軍中常從征討以膂力聞後隸虔州王
綰為裨將郡境曠遠旁接谿洞羣盜充斥建率勵勇士
所至捕獲百姓頼之累遷諸軍都虞侯左街使出為袁
州刺史建不知書而性渾厚清靜自處無所侵撓郡中
大治居數年入為統軍事睿帝甚謹南唐禪代出為武
昌軍節度使卒年八十
高審思少事太祖以驍勇名于軍中劉信平虔州審思
為裨將屢立戰功審思為人厚重寡言齊王徐知誥竒
之常使綜領親兵及禪代拜壽州節度使加中書令增
修城隍守備甚嚴或謂曰以公威略守此堅城何懼而
過為畏懦也審思曰兵機多變不可不懼有備無患策
之上也後周師南侵壽州未能卒破人咸思審思遺績
云年七十八卒于鎮謚曰忠初術者言審思位不至刺
史常受命刺史常州固辭不行而其後位兼將相終始
富貴術之不足信如此
李章廬州廬江人也(一作季章定遠人)中和三年與王稔同為
太祖騎將已而與朱瑾相悅高祖時瑾殺徐知訓自剄
徐溫入誅瑾黨章與同事六人當斬五人已斬次至章
厲聲曰四郊多壘而斬壯士邪時馬仁裕監斬壯其言
聞于徐知誥釋之已隸洪州為軍校累遷雄武軍都虞
候左街使章雖老而心尚壯善撫士卒勤于職務睿帝
時出為百勝軍節度使為理嚴重禁戢左右賓禮僚屬
南唐受禪會周本死移章鎮廬州加中書令昇元四年
秋八月卒年九十
王令謀故徐知誥客也初為昇州判官已而改揚府左
司馬轉内樞使乾貞中徐知詢握兵金陵與知誥相猜
忌知誥頗患之令謀說知誥曰公輔政日久挾天子以
令境内誰敢不從知詢年少恩信未洽于人無能為也
未幾遷同平章事太和三年進左僕射兼門下侍郎與
宋齊邱同平章事六年拜司徒已又領忠武軍節度使
天祚三年令謀如金陵勸知誥受禪辭不受九月癸丑
卒令謀素柔猾鮮志操老病無齒或勸其致仕令謀曰
齊王大事未畢吾何敢自安疾亟屢上書勸進是歲十
月禪代令謀竟先死不能償其志
十國春秋卷十
