十國春秋卷五十六
檢討吳任臣撰
後蜀九
列傳
韋縠歐陽炯顧夐令狐嶠
向瓚句中正孫逢吉鹿虔扆
閻選趙元拱王中孚文谷
楊九齡何光遠韓保昇蒲虔軌
張立雅
韋縠少有文藻夢中得軟羅纈巾由是才思益進仕高
祖父子累遷監察御史已又陞(闕)部尚書縠常輯唐人
詩千首為才調集十卷其書盛行當世(縠才調集序曰余少博羣言常)
(取得志雖秋螢之照不遠而雕蟲之見自佳古人云自聽之謂聰内視之謂明也又安可受誚於愚鹵取譏于)
(書厨者哉暇日因閱李杜集元白詩其間大海混茫風流挺特遂採摭奥妙并諸賢逹章句不可偹錄各有編)
(次或閒忩展卷或月榭行吟韻高而桂魄争光詞麗而春色闘美但貴自樂所好豈敢垂諸後昆今纂諸家歌)
(詩共一千首每一百首成卷分之為十目曰才調集庶幾來者不謂多言他代有人無嗤薄鑒云爾)
歐陽炯蜀人事高祖後主歷官武德軍判官翰林學士
中書舍人炯善文章尤工詩辭唐張素卿常繪十二真
人像世稱其妙安思謙得素卿本乃于明慶節上獻後
主命炯為之贊裝潢成帙其見重多此𩔖也炯著有武
信軍衙記花間集序傳世序曰鏤玉雕瓊擬化工而迥
巧裁花剪葉奪春豔以争鮮是以唱雲謠則金母詞清
挹霞醴則穆王心醉名高白雪聲聲而自合鸞歌響遏
青雲字字而偏諧鳳律楊柳大堤之句樂府相傳芙蓉
曲渚之篇豪家自製莫不争高門下三千玳瑁之簪競
富樽前數十珊瑚之樹則有綺筵公子繡幌佳人遞葉
葉之花牋文抽麗錦舉纖纖之玉指拍按香檀不無清
絶之辭用助嬌嬈之態自南朝之宫體扇北里之倡風
何止言之不文所謂秀而不實有唐已降率土之濱家
家之香徑春風寧尋越豔處處之紅樓夜月自鎖常娥
在明皇朝則有李太白應制清平樂詞四首近代溫飛
卿復有金荃集邇來作者無愧前人今衛尉少卿趙崇
祚以拾翠洲邊自得羽毛之異織綃泉底獨殊機杼之
功廣會衆賓時延佳論因集近來詩客曲子詞五百首
分為十卷以炯粗預知音辱請命題仍為序引乃命曰
花間集將使西園英哲用資羽蓋之歡南國嬋娟休唱
蓮舟之引文故廣政三年作也又小辭十七章人亦時
時稱道之漁父歌尤為辭家所倡和
顧夐(闞)人前蜀通正時以小臣給事内庭會秃鶩鳥
翔摩訶池上夐作詩刺之禍幾不測久之擢刺史已而
復仕高祖累官至太尉夐善小辭有醉公子曲為一時
豔稱尤善恢諧常于前蜀時見隸武秩者多拳勇之夫
戲造武舉諜以譏之人以為滑稽云(諜曰大順年侍郎李吒叱下進士及)
(第三十餘人姜癩子張打胸李嗑咀李破肋李吉了樊忽雷王號駞郝牛矢陳波斯羅蠻子等試亡命山澤賦)
(到處不生草詩)
令狐嶠仕高祖父子官至秘書監工吟咏兼擅敏才口
占詩句多所謿謔好事者時傳其詩(嶠一日遇明慶節散後贈左右兩街)
(命服僧玄詩曰却羡僧門與道門無年今日紫衣新可憐州縣祁評事盡向荷衣老却身)
向瓚初事高祖為行軍司馬後累加僕射亦以謔詞著
名常有詠乘煙觀蔣鍊師詩蔣狀貌甚偉不𩔖婦人瓚
詩頗嘲之一時絶倒(詩曰怪得盤跚不上昇白雲蹋綻紫雲崩龍腰鳳背猶嫌軟須問麻)
(姑借大鵬)
句中正字垣然成都華陽人明德中授崇文館校書郎
復舉進士及第中正精于字學凡古文篆隸行草諸書
無所不工常與宰相母昭裔書文選等書行世國亡歸
宋補曹州錄事參軍汜水令又為潞州錄事參軍太宗
時常獻八體書召授著作佐郎直史館詳定篇韻歴著
作郎與徐鉉重校定說文模印頒行太宗問中正凡有
聲無字有幾何中正退條為一卷以獻太宗曰朕亦得
二十一字可并錄也時又命中正與吳鉉楊文舉同撰
定雍熙廣韻加太常博士書成凡一百卷特拜虞部員
外郎淳化時累遷屯田郎中常以大小篆八分三體書
孝經摹石咸平三年表上之真宗召見便殿賜金紫時
乾州獻古銅鼎狀方而四足上有古文二十一字人莫
能曉命中正與杜鎬詳驗以聞援据甚悉卒年七十四
中正喜藏書家無餘財子希古希仲並進士及第
孫逢吉成都人廣政時累官國子毛詩博士校定石經
分刻蜀中逢吉與句中正之功為多
鹿虔扆(一作虔扈)不知何地人歴官至檢校太尉與歐陽炯
韓琮閻選毛文錫等俱以工小詞供奉後主時人忌之
者號曰五鬼虔扆思越人詞有雙帶繡窠盤錦薦淚侵
花香暗消之句詞家推為絶唱
閻選故布衣也酷善小詞有臨江仙詞云晝簾深殿香
霧冷風殘又云猿啼明月照空灘時人目為閻處士
趙元拱有良史才廣政時授職方員外郎會宰相李昊
監修國史請置史官後主乃以元拱為修撰未幾修前
蜀書復命元拱等董其事國亡降宋除虞部員外郎元
拱所纂輯有唐諫諍集十卷
王中孚仕後主為成都主簿雅有才識長于史學李昊
監修國史中孚時與雙流令崔崇搆為直館已而修前
蜀書復與事焉
文谷成都溫江人漢文翁之裔有龜年者唐乾符中明
經及第任彰明令谷即其孫也谷篤學博聞以詞章顯
于世事後主歴官員外郎侍御史山南道節度判官廣
政末隨王昭遠巡邊至文州見唐都虞候文和之墓谷
用昭遠命作文厚瘞之人皆以為有隠德焉谷所撰備
忘小抄十卷雜鈔子史一千餘事以備遺忘世多傳寫
之先是谷常詣中書舍人劉光祚會有青城道士劉雲
雲昇宫客沈默者繼至光祚出桃核杯視之杯闊尺餘
文采燦然蓋蟠桃實也光祚為言少時遊華嶽逢道士
以此核取瀑泉盥潄卒以半片見授即斯杯矣(一云得于陳搏)
已而雲出一白石云於麻姑洞石穴得之形絶𩔖雞子
有紋如畫乃二童子持節引仙人眉目毛髮冠履衣被
纖悉具足默亦出石闊一寸五分長二寸五分上隠出
盤龍鱗角爪鬛無不周備云得于巫峽山間谷一日盡
覩竒物亦一異也谷兄弟五人一居漢州一居梓州一
居綿州一居卭州一居温江再傳曰大章官至宋國子
祭酒
楊九齡蜀人擅雋才撰蜀桂堂編事二十卷中紀廣政
舉試事載詩賦策題及知貢舉登科人姓氏且言科舉
起于隋開皇或以為自唐太宗始者非也又撰要錄十
卷亦為士林所稱道
何光遠字輝夫東海人也好學嗜古廣政初官普州軍
事判官撰聶公真龕記又常著鑑誡錄十卷纂輯唐以
來君臣事蹟可為世法者又有廣政雜錄三卷皆行于
世
韓保昇潞州長子人太尉保貞弟也廣政時積官至翰
林學士博洽無所不窺尤詳于名物之學後主命保昇
取唐本草參校增註為圖經二十卷後主自為製序謂
之蜀本草
蒲虔軌蜀人也著易軌若干卷不知所終
張立雅善吟詠性樸直無忌諱後主常於羅城上徧植
芙蓉每至秋間四十里盡鋪錦繡高下相照立作詩以
豳風七月為刺(詩曰四十里城花發時錦嚢高下照坤維雖粧蜀國三秋色難入豳風七月詩)
及廣政末朝政已亂立又作詩規諷(詩曰去年今日到成都城上芙蓉錦)
(繡舒今日重來舊遊處此花憔悴不如初)國人稱為詩諫
黃筌居寳阮知誨張玫
蒲師訓高從遇姜道隠李文才
石恪徐德昌景煥夏侯延祐
趙忠義杜敬安
黃筌字要叔成都人也以善畫早得名年十七事前蜀
後主為待詔前蜀後主常詔筌内殿觀吳道子鍾馗繪
本謂筌曰道子畫鍾馗以右手第二指抉鬼目不若以
拇指為有力令筌改進筌於是不用道子本别以拇指
改進前蜀後主怪其不如旨筌對曰道子所畫眼色意
思俱在第二指臣所畫眼色意思俱在拇指前蜀後主
悟乃喜及廣政時加檢校少府監賜金紫累遷如京副
使會南唐賜後主六鶴遂命筌寫六鶴于便坐之壁(一曰)
(唳天二曰警天三曰啄苔四曰舞風五曰疏翎六曰顧步)名曰六鶴殿(又曰都之西樓樓有堂筌)
(畫雙鶴花竹怪石衆謂之雙鶴廳)由是豪貴請為圖軸者接踵時諺云
黃筌畫鶴薛稷減價常繪野雉于八卦殿有五坊使呈
鷹殿下鷹見雉掣臂數四後主令翰林學士歐陽炯作
文記之又寫白兔於練素後主常懸于坐側國亡入宋
與江南布衣徐熙同隸圖畫院宋秘閣所藏每以李贊
華千角鹿筌白兔為上品云筌花竹師滕昌祐鳥雀師
刁光山水師李昇鶴師薛稷龍師孫遇而筆意豪贍脱
去格律過諸人為多先是唐廣明中處士孫位始出新
意畫奔湍巨浪盡水之變筌與同郡孫知微皆得其遺
法知微初欲于大慈寺夀寧院壁作湖灘水石四堵營
度經歲終不肯下筆一日倉皇入寺索筆墨甚急奮袂
如風須臾而成作輸瀉跳蹙之勢淘淘欲崩屋也筌亦
以為不及筌子五人以畫名者居寳居宷居實弟惟亮
亦能畫
居寳字辭玉筌次子也與父同事後主為待詔後累遷
水部員外郎入宋隸翰林圖畫院居寳工畫花鳥松石
兼善八分書年未四十而卒先是道士張素卿曾于青
城山丈人峯畫五嶽四瀆真形并十二溪女數壁後主
數遣居寳父筌手摸之終不相類後有持素卿八仙真
形圖獻者後主嘆曰非神仙之能無以為神仙之質乃
命居寳以八分書題之
居宷字伯鸞筌季子也工畫花竹翎毛事後主為翰林
待詔與筌同被恩寵圖畫殿庭墻壁宫闈屏障不可勝
紀廣政十五年後主命往葛仙山回至彭州棲真南軒
繪水石一堵自未越酉而畢觀者嘆其敏妙又常奉後
主命與筌同畫秋山圖以荅江南信幣學士徐光溥作
秋山圖歌以美之國亡隨後主入宋宋太祖習其名累
授朝請大夫寺丞上柱國賜紫金魚袋太宗更加眷遇
屬居宷搜訪名畫詮定品目一時皆為敏手居宷狀太
湖石尤過于父
居實不知筌第幾子有會禽圖一卷傳世
阮知誨(一作阮知悔圖盡見聞誌又作阮知晦)成都人善繪事兼長寫貌
前蜀時寫先主真稱首出乾德中寫後主象于大聖慈
寺高祖明德初復寫帝象于三學院及繪皇后玉清公
主二象于内庭知誨事兩朝多畫皇姑貴戚影象累授
翰林待詔銀青光禄大夫檢校尚書左僕射兼御史大
夫上柱國子惟德有父風事後主為翰林待詔尤善狀
宫闈禁苑帝戚富貴之事有宫中賞春公子夜宴按舞
熨帛等圖
張玫亦成都人玫父故授翰林寫貌待詔賜緋玫超父
之藝尤精寫貌高祖明德元年於大聖慈寺三學院置
真堂招集畫士玫曾於東川傳董璋真高祖惡之乃命
阮知誨肖已貌而文武臣僚之象玫筆居多焉授翰林
祗候賜紫金魚袋玫著古君臣象三卷有長門醉客按
樂𢷬衣諸圖
蒲師訓蜀人也初師房從真繪人物鬼神蕃馬常擕繪
本詣從真從真拊膺曰子所得非吾所授高祖改元興
修諸廟命師訓畫江瀆廟諸葛廟及高祖晏駕繪陵廟
鬼神蕃漢人物旗幟兵仗車馬禮服縱横浩瀚莫不周
至授翰林待詔賜紫金魚袋養子延昌與師訓同時為
待詔工畫佛道鬼神尤精師子
高從遇成都人道興子也事高祖父子為翰林待詔常
於宫中大安樓下繪天王對佛圖甚竒偉子文進工畫
佛道深得曹吳之筆國亡入宋宋太宗時在潛邸文進
往依焉後授翰林待詔未幾修相國寺命文進倣高益
舊本畫西廡變相及太一宫夀寧宫啓聖院開寳塔下
諸畫壁率皆稱旨畫院諸臣多宗之
姜道隠居綿竹山中不事談論不與人往還及冠帶跪
揖謂之搔頭人皆指曰野人道隠因以野人自名生平
研究莊老家言而性好圖龍興至即畫百尺之狀縱意
揮毫稍稍不愜意輙抹之不啻千餘軀已而雲氣磅礴
勢若蜿蜒遂擲筆撫掌自為怡逸其適意有如此宰相
李昊常稱其為人所著筆訣三卷傳於世
李文才華陽人也工畫松石尤善寫貌事後主為翰林
待詔(一云後主授以司議)廣政中荆南文獻王遣使請文才寫義
興門内雙石筍既畢并徵其故實焉(圖畫見聞誌云文才又常寫蜀主井)
(名臣真像于大慈寺)
石恪字子惠成都人也善滑稽有口辯工畫道釋人物
始師張南本後筆畫縱逸不專規矩尤喜繪詭形殊狀
以譎怪見竒國亡入宋常被旨圖相國寺壁授以畫院
之職不就固請還蜀許之有唐諸賢象及五丁開山巨
靈劈太華新流新羅角力等圖傳世
徐德昌城都人廣政時為翰林祗候工寫人物士女墨
彩輕媚為時所稱
景煥一名朴成都人也自稱匡山處士素善畫工文章
與翰林學士歐陽炯為忘形交一日聯騎遊應天寺先
是唐僖宗幸蜀扈從畫士孫位嘗於寺門左壁繪天王
及部從鬼神形製詭異世莫與比至是煥遂揮筆畫右
壁天王以對之炯歎重其能輙為長歌數百言不移刻
而就繼有草書僧夢歸後至因請書于廊壁書畫歌行
都稱神妙成都人號為應天三絶煥尤好畫龍有野人
閒話五卷中間一篇頗叙畫龍之事(焦氏𩔖林云煥卜築玉壘山下常造)
(墨五十團印文曰香壁隂篆曰副墨子)
夏侯延佑蜀人工畫花竹翎毛師黃筌得其要領廣政
時充翰林待詔歸宋為圖畫院藝學
趙忠義長安人父元德天復中入蜀雅善繪鬼神山水
忠義廣政時為翰林待詔後主常令畫關將軍起玉泉
寺閣垂昂叠栱向背無失命匠氏較之無一差者其精
妙如此
杜敬安齯龜子也事後主為翰林待詔善繪事以傅彩
見長成都大慈寺多存其遺蹟
論曰予閱景煥所作書中言蜀主好事故藝能之士精
書畫者衆矣若沙門曇城曉巒工於書工部員外郎昭
嘏倣韓擇木八分書黃少監筌師邊鸞雀竹處士滕昌
祐梁廣化野人姜道隠本張藻松石李司議文才繼閻
立本寫真書畫八人皆妙絶當代今取其可徵者及畫
譜所記諸人稍次于篇而事軼與前蜀已載者則不概
見云
十國春秋卷五十六
