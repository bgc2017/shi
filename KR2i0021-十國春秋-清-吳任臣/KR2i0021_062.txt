十國春秋卷六十二
檢討吳任臣撰
南漢五
列傳
趙光裔楊洞潛李殷衡倪曙
何澤劉濬
趙光裔字煥業京兆奉天人僑居洛陽(一云洛陽人)父隱唐
尚書左僕射光裔少力學修行與兄光逢弟光胤皆第
進士(舊唐書云光逢乾符五年登進士第光裔光啟三年進士擢第光胤大順二年進士登第)乾寧
中光逢以中書舍人為翰林學士承旨光裔累遷司勲
郎中弘文館學士改膳部郎中知制誥賜金紫兄弟對
掌内外制命時論榮之後俱仕梁會梁太祖勅烈宗為
清海静海節度使命光裔以舊職充官告使烈宗遂留
之不遣辟置莫府已奏為節度副使及高祖稱帝改元
進兵部尚書改門下侍郎與楊洞潛李殷衡同平章事
居數年楚勢日張光裔言于高祖曰自馬后崩未常通
使于楚親隣舊好不可忘也因薦諫議大夫李紓有使
臣才可以將命高祖從其言楚亦隨遣使報聘光裔為
相二十餘年府庫充實政事清明輯睦四鄰邊境無恐
當時號稱賢相又兄光逢相梁弟光胤相後唐及子損
相繼為相五季之時一家四相當世莫不歆羡初光裔
自以中朝甲族恥事霸國常怏怏思歸高祖乃習為光
裔手書遣使間道至洛陽召其二子損益并其家屬皆
至光裔殊驚喜出不意故為之盡心
楊洞潛字昭玄始興人也先世自唐祭酒潤生遂寧太
守回回生勉由蜀踰嶺因家焉勉生垂垂生軫軫生洞
潛幼好經史開爽有政略唐末為邕管廵官秩滿客南
海烈宗師事之表薦試大理評事清海建武節度判官
時時為烈宗畫策取湖南容管頗為楚人所懼由是顯
名高祖繼立洞潛首言刺史不宜用武流當廣延中州
人士置之莫府選為刺史俾宣政教則民受其福從之
是時鎮南將黎求者(一作球)殺其帥盧延昌自立無何求
暴死牙將李彦圖代知留後事洞潛力請興師取韶州
刺史廖爽遂戰敗奔楚已而楚武穆王又來争嶺南西
道高祖復用洞潛等謀累戰俱捷遂盡有五管諸地以
功表洞潛為節度副使御史中丞居二年梁以右散騎
常侍韋戬來和楚漢之難洞潛力勸高祖聯姻楚國以
靖邊隅乾亨元年高祖即皇帝位擢兵部侍郎同平章
事洞潛以梁使趙光裔故宰相光逢之弟遜使位居已
上高祖嘉其意從焉洞潛遂乘間陳吉凶禮法請立學
校開貢舉設銓選國家制度粗有次叙頃之高祖作水
獄以毒罪人洞潛極諫不聽大有中又命秦王弘度募
宿衛兵千人中多市井無賴子弟洞潛諫曰秦王國之
冡嫡宜親端士使治軍旅已過矣况昵羣小乎高祖曰
小兒輩教以戎事乃過煩公慮一日衛士掠商人金帛
商人不敢訴洞潛見之嘆曰政亂如此安用宰相為因
謝病歸久之不召卒
李殷衡世為趙郡人唐相德裕孫也仕梁太祖為右補
闕開平二年充嶺南官告副使至則烈宗留之幕府署
節度判官不時遣還乾亨初官禮部侍郎同平章事居
無何終于其職先是故唐宰相劉瞻者殷衡姊婿也有
子贊幼孤而性不慧殷衡教之讀書每督以箠楚不進
一夕贊遁入嵩山遇白衣叟語之曰與汝開心聰明必
過人十倍自是日誦一卷兼有文藻俄登進士第梁時
充崇政院學士猶數數念殷衡不忘亦一異云
倪曙字孟曦福州候官人唐中和時及第有賦名官太
學博士黃巢之亂避歸故鄉會閩王從子延彬刺泉州
雅好賓客曙與徐寅陳郯等賦詩飲酒為樂未幾西遊
嶺表烈宗招禮之辟置幕中高祖即位擢為工部侍郎
進尚書左丞乾亨五年詔同平章事無何以病卒所著
賦一卷行世
何澤韶州曲江人也事烈宗為清海軍從事長于詩賦
有俊才子成裕尤工小詞入周與陶榖齊名(按通鑑註及歐陽史)
(唐莊宗時洛陽令何澤係廣州人先時清海節度使劉陟薦于梁擢進士第後歴唐晉官至太常少卿中間爵)
(里不同似非一人也姑為闕疑)
劉濬字伯深其先滑州胙人也父崇望相唐昭宗世父
崇龜大順時出為清海軍節度嶺南東道觀察處置等
使濬從崇龜流寓廣州因占籍焉烈宗據番禺辟濬居
莫府議論多所商定與周傑等同為賓客高祖即位拜
宗正卿兼工部侍郎乾亨中高祖練兵于潮欲以侵閩
濬言于楊洞潛力行諫沮高祖不聽引兵侵民屯于汀
漳境上為閩人所敗而歸大有九年洞潛既病死乃擢
濬中書侍郎同平章事以代之濬在位清簡執持勸高
祖養民息兵子孫在廣南多有顯者
論曰五季時中原擾攘獨嶺海承平小安民不受兵光
裔洞潛之功居多殷衡為衛公之後左右霸主無咎無
譽曙澤用文采顯濬以清執稱聲施百粤亦庶幾名臣
選焉
陳用拙王定保周傑趙損
黃損
陳用拙本名拙連州人用拙其字也少習禮樂工詩歌
長遂以字顯唐天祐元年擢進士第授著作郎心惡梁
王全忠所為假使節南歸加烈宗清海節度同平章事
烈宗留用之未幾梁王全忠簒位改元開平用拙力勸
仍奉天祐年號烈宗多其義而不能用遂掌書記攝觀
察判官比烈宗病革用拙撰表請高祖權知留後高祖
繼立益信任之乾化四年奉使吳越吳越武肅王與語
嘉其專對賚以金帛甚厚用拙遜謝歸以獻高祖高祖
自立為皇帝擢用拙吏部郎中知制誥久之卒有詩集
八卷傳于世尤精音律著大唐正聲琴籍十卷中載琴
家論操名及古帝王名士善琴者又以古調缺徵音補
新徵音譜若干卷
王定保南昌人舉唐光化三年進士第南遊湖湘不為
馬氏所禮已而為唐容管廵官遭亂不得還烈宗招禮
之辟為幕屬及高祖欲稱帝憚定保不從先遣定保出
使荆南及即位而定保回知其心未善也預使倪曙迎
勞之且告以建國事定保曰建國當有制度吾入南門
清海軍額猶在其不見笑于四方乎高祖笑曰朕備定
保久矣而不思此宜其譏也大有初官寧遠軍節度使
十三年冬代趙損為中書侍郎同平章事不踰年卒定
保善文辭高祖常作南宫極土木之盛定保獻南宫七
竒賦以美之一時稱為絶論所著摭言十九卷定保妻
吳氏唐侍郎子華女也定保既無北歸意吴遂緇服終
身誓不改適
周傑精于歷筭唐開成中登進士起家弘文館校書郎
擢水部員外郎遷司農少卿常以大衍歷數有差因敷
衍其法著極衍二十四篇以究天地之數時天下方亂
傑以天文占云惟嶺南可以避地乃遣弟鼎求為封州
錄事參軍天復中傑攜家來南烈宗習其名招至莫府
待之上賓數問天道灾變傑自以年老常策名中朝恥
以星術事人時或稱疾不起烈宗亦未之罪也高祖即
帝位強起之令知司天監事命占國祚享年幾何傑以
周易筮之遇比之復斷曰卦有二土土數生五成於十
二五相比以歲言之當五百五十(一云傑筮易得復之豐曰凡二卦皆土為)
(應土之數五二五十也上下各五將五百五十乎)高祖大喜賜賚有加逮後主
降宋適得五十五年蓋傑舉成數以避害謬稱十為百
也大有中遷太常少卿卒年九十餘子茂元有傳
趙損光裔長子也仕高祖為翰林學士承旨尚書左丞
及光裔殁高祖復以損為門下侍郎同平章事大有十
三年卒
黃損字益之連州人少負大志棲隱静福山罕與俗接
為學以該通擅長尤工詩賦遇佳山水留題殆遍自謂
所學未廣乃擔囊游洞庭諸名勝結交天下士意豁如
也嘗著三書𩔖隂符鬼谷之言號曰三要梁初應進士
舉徧投三書公卿間識者謂此王佐才也已而登龍德
二年進士第歸自京師適嶺南與中朝隔絶遂家居不
復入汴高祖既嗣立頗加親任損獻十策乞居幕府自
效中間多指切權貴衆皆疾之踰年授永州團練判官
累進尚書左僕射高祖取湖南諸州其策皆自損出也
未幾高祖建南薰殿雕沉香為龍柱務極工巧少不如
意輒誅工匠前後十餘人損極諫致忤高祖意會宰相
缺羣臣多推損高祖謂左右曰我殊不喜此老狂無何
嬰足疾退居永州北滄塘湖上詩酒自娱竟病卒或曰
一夕遁去莫知其存亡子若孫肖象事之越三十二年
損忽歸家索筆題詩而出人皆以為神仙云先是損學
于廬山與桑維翰宋齊邱友善每論天下事二人自以
為不及常同遊五老峰暫憩盤石上遇老叟長嘯而至
指維翰曰公當位宰相然而狡狡則不得其死謂齊丘
曰亦至宰相然而忍忍則不得其死獨異損曰子有道
氣可隱居若求富貴不過偏方一名宦爾後卒如叟言
損常與都官員外郎鄭谷僧齊已定近體詩諸格為湖
海騷人所宗有桂香集若干卷射法一卷
論曰用拙欲遵天祐之號定保不與建國之謀傑恥言
星術溷迹羲和矯矯之風俱有足嘉者趙損繼秉國鈞
不永所事黃損才大遇嗇未展其能惜哉
十國春秋卷六十二
