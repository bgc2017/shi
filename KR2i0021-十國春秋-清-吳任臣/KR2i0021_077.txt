十國春秋卷七十七
檢討吳任臣撰
吳越一
武肅王世家上
武肅王姓錢名鏐字具美杭州臨安人也(後改為安國縣)唐大
中六年二月十有六日生於邑臨水里先是邑中旱縣
令命道士東方生起龍以祈雨生曰茅山前池中有龍
起必大異令乃止明年復旱生乃遽指鏐所居曰池龍
已生此家時鏐實誕數日矣始誕之夕鏐父寬方他適
隣人急奔告曰適過君家後舍聞甲馬聲甚衆寬疾馳
歸而鏐已生復有紅光滿室寬怪之將棄於水丘氏之
井鏐大母知非常人固不許因小字曰婆留而井亦以
名(羅隱婆留井頌曰於惟此井渟育坎靈有莘有邰實此儲英時有長虹上貫青冥是惟王氣宅相先徵爰)
(啓覇主奠綏蒼氓沛膏漸澤配德東溟井故武肅王外大父所甃也)里中有大木鏐幼時
常與羣兒戲木下(杭州志云木在臨安衣錦山武肅王微時常戲於此又常避難於其下後)
(貴顯封為將軍木更有稱號見後)鏐坐大石指麾羣兒為隊伍號令頗
有法羣兒皆敬憚之未幾鏐祖宙死將葬夜會大風拔
樹於野詰旦術者謂鏐父曰此拔樹之次是天啓也宜
以葬已而撫鏐背曰當貴此孫稍長遊徑山有道人洪
湮者每僻地相迎不期而遇鏐問故湮曰君非常人故
預知耳及壯無頼不事家人生産以販鹽為盗縣錄事
鍾起子數人輒與鏐飲博起常禁其諸子諸子多竊從
之遊豫章人工天官者望斗牛間有王氣斗牛錢塘分
也因遊錢瑭占之在臨安乃之臨安以相法隱市中隂
求其人起與豫章人善私謂起曰占君邑有貴人求之
市中不可得視君相貴矣然不足當之起乃置酒悉召
邑中賢豪為會隂令徧視之皆不足當一日豫章人過
起鏐適從外來見起反走豫章人望見之大驚曰此眞
貴人也起笑曰吾傍舍錢生耳豫章人召鏐至熟視之
顧起曰君之貴者因此人也乃慰鏐曰子骨法非常願
自愛遂與起訣曰吾求其人者非有所欲直欲質吾術
爾起始縱諸子與鏐遊時時貸其窮乏鏐善射與槊驍
勇絶倫略通圖緯諸書邑中山有石徑二尺七寸其光
如鏡鏐遊此顧其形服冕旒如王者狀甚秘之(石鏡在衣錦山)
(太平寰宇記謂鏡起悚戰云云)乾符二年浙西鎮遏使王郢作亂(郢自蘇常)
(歴浙江寇沿海諸郡浙西節度使裴璩密招䧏其黨乾符三年郢因温州刺史魯實請䧏至明州鎮遏使劉巨)
(客射殺之)石鏡將董昌募鄉兵討賊表鏐偏將擊郢破之鏐
時年二十四也及昌至杭州鏐因事道餘杭有瞽者以
摸骨相集龍光橋鏐請相竟無一言未幾歸復贄金請
相瞽者曰旁無人乎乃引臂嘆曰天下亂矣期時之内
再遇貴人言訖而去五年羣盗朱直管曹師雄王知新
等剽掠宣歙間鏐率兵討平之以功授石鏡鎮衙内知
兵馬使遷鎮海軍右職六年黃巢擁衆二十萬大掠州
縣兵將及石鏡鎮我衆財三百人鏐謂昌曰賊以數萬
之衆踰越山谷旗鼔相遠首尾不應宜出竒兵邀之乃
與勁卒二十人伏草莽中巢先鋒度險皆單騎鏐伏弩
射殺其將巢兵亂鏐以勁卒蹂之斬首數百級鏐曰此
可一用耳若大衆至何可敵邪乃引兵趨八百里八百
里地名也告道旁媼曰後有問者告曰臨安兵屯八百
里矣巢衆至聞媼語不知其地名皆曰嚮十餘卒不可
敵况入百里乎遂急引兵過都統高駢聞巢不敢犯臨
安壯之
廣明元年杭州始建八都餘杭陳晟於潛吳文舉鹽官
徐及新城杜稜唐山饒景富陽文禹(一作聞人宇)龍泉凌文
舉各聚數千人以衛鄉里而臨安則為董昌而鏐副焉
(杭州府志周寳傳云寳發杭州兵戍縣鎮判八都石鏡都董昌主之清平都陳晟主之於潛都吳文舉主之鹽)
(官都徐及主之新登都杜稜主之唐山都饒京主之富春都文禹主之龍泉都凌文舉主之杜稜傳又云稜為)
(東安都將與臨安董昌錢塘劉孟安阮結富陽聞人宇鹽官徐及餘杭凌文舉臨平曹信號八都所說不同今)
(從吳越備史)既而高駢召昌與鏐俱至廣陵駢視鏐謂左右
曰此人他日爵禄必過於我久之駢無討賊意昌等不
見用辭還駢表昌杭州刺史鏐都知兵馬使太子賓客
是時天下大亂昌乃團練八都兵以鏐統之中和二年
秋七月浙東觀察使劉漢宏與昌有隙遣弟漢宥馬軍
都虞侯辛約屯兵西陵以圖浙西鏐率八都兵往討會
夜分星月皎然兵不可渡鏐掬江沙吞而祝曰吾以義
兵討賊願助隂雲蔽月以濟我師頃之雲霧晦暝即渡
江竊取軍號斫其營營中驚擾因焚之漢宥等皆走冬
十月漢宏又遣登高鎮將王鎮將兵七萬屯江干鏐率
儒童鎮將徐靖浙江都遊奕使阮結銜枚宵濟復大破
之鎮走諸暨獲漢宏所署偽勅二百餘道是月唐帝詔
鏐兼侍御史三年春三月漢宏分兵屯黃嶺巖下貞女
三鎮及山洞凡九十三所以圖大舉鏐將八都兵自富
陽擊之破黃嶺擒巖下鎮將史弁貞女鎮將楊元宗夏
四月漢宏自領兵屯諸暨古剝嶺至於亭山龜山之下
鏐又擊破之五月漢宏復遣將何肅黃珪等率本道排
門軍營蕭山諸暨等地鏐逆戰破賊一萬餘人生獲都
虞侯章公直冬十月漢宏又遣弟漢容與辛約巴立李
萬敵等會兵十餘萬從西陵大出戰船謀夜渡鏐自新
沙由漁浦會之殺其將何肅遂趨蕭山是月戊午鏐親
與漢宏遇自午至戍破賊大敗之漢宏易服持膾刀而
遁追者及之誑曰我宰夫也舉刀以示得免未幾漢宏
收餘衆四萬復戰鏐又破之斬其弟漢容及將辛約譚
昇巴立李萬敵仍獲漢宏偽淮海招討使印一鈕漢宏
遂遁歸越四年春王鎮執婺州刺史黃碣降於鏐漢宏
乃遣其將婁賚殺鎮而代之夏四月浦陽鎮將蔣瓌復
召鏐兵共攻婺州擒賚而還是時唐帝遣中使焦居璠
為杭越通和使詔昌與漢宏罷兵皆不奉詔漢宏因殺
王人命其將朱褒韓公玫施堅實等以舟兵屯望海圖
水陸並進秋七月唐授鏐國子祭酒兼御史大夫右千
牛衛將軍光啓元年冬十月授鏐檢校散騎常侍右武
衛將軍二年春正月鏐謂董昌曰除惡務去根本不爾
當為後患願以全師討漢宏即日以諸都兵馬使阮結
守梅市監陣使錢爽守雙童遏後使駱團守平水降將
使章可周唐晟王公備等守蘭頭江海遊奕使崔則守
羊石辛亥鏐出平水成及夜率竒兵開道五百里癸丑
破朱褒等於曹娥埭甲寅進屯豐山施實堅等執漢宏
右直將張師及䧏丙辰進拔越州漢宏走台州辛酉戮
漢宏妻母弟姪及其黨史惠史侃都虞侯蔡約於軍門
冬十二月台州刺史杜雄執送漢宏至命斬於會稽市
(十國紀年作十二月丙午杜雄執漢宏通鑑云十二月杜雄誘劉漢宏執送董昌斬之按十二月丙子朔無丙)
(午今從通鑑不紀日)漢宏斥刑者曰吾廉察也非汝輩可殺吾常
夢手捧金錢殺吾者錢公也乃請鏐親刃焉是月儒童
鎮將徐靖俘掠居人鏐命戮於市北關鎮將劉孟安與
弟孟宿輒起府庫散本部鏐責之孟安因即席謀鏐鏐
立斬以徇悉有其衆越人諸將皆推鏐為主鏐固讓董
昌昌遂權莅於越杭人復請鏐代董氏時浙西節度使
周寳(寳字上珪平州盧龍人)承制以鏐權知杭州軍州事兼杭州
管内都指揮使未幾唐授鏐檢校尚書三年春正月唐
帝在興元勅授鏐杭越管内都指揮使上武衛大將軍
充杭州刺史昌為越州觀察使三月潤州客司軍將劉
浩與後樓兵逐其帥周寳寳奔常州推度支催勘官薛
朗為留後夏四月六合鎮將徐約攻陷蘇州(唐書云約曹州人)
淮南高駢為其下畢師鐸所囚淮南大亂五月鏐遣東
安都將杜稜浙江都將阮結靖江都將成及等攻常州
取周寳以歸鏐具軍禮郊迎館寳於樟亭驛先是寳蒞
丹陽州人凡有期必曰待錢來斯之應也寳尋病卒(一云)
(鏐殺之年七十四贈太保)冬十二月鏐命杜稜為常州制置使遣阮
結等進攻潤州是歲唐加鏐檢校戸部尚書文德元年
春正月我師克潤州生擒薛朗剖其心以祭寳劉浩走
免鏐命阮結為制置使又命築嘉興縣城三月唐加鏐
檢校司空又授鏐父寬威勝軍節度推官檢校尚書賜
緋魚袋秋九月鏐遣從弟銶率兵討徐約於蘇州約盡
驅州人守城文其面曰願戰南都從事軍事衙推陳佐
車謂人曰南都者國都之稱杭州其終建國乎龍紀元
年春三月我師破徐約約敗走入海中箭死鏐命海昌
都將沈粲權知蘇州事夏四月丁丑築安衆營於臨安
五月甲辰潤州制置使阮結為叛兵所辱病卒鏐以其
弟右驍衛將軍阮綽領其本部仍命成及代之及盡誅
其叛兵秋七月唐授鏐金紫光禄大夫檢校司空本州
防禦使冬十月唐除給事中杜儒休(唐書作孺休)為蘇州刺
史以沈粲為制置指揮使十一月宣州楊行密遣將田
頵李友(一作宥)等陷常州□我杜稜而去十二月淮南孫
儒遣其下劉建鋒(一作封)陷潤州成及奔歸大順元年秋
七月李友(備史作宥今從通鑑)陷蘇州制置使沈粲害刺史杜儒
休及兄延休(一作述休)而奔杭州(新唐書云鏐密遣粲害孺休始孺休見攻也曰勿殺)
(我當與爾金粲曰殺爾金焉往與兄述休同死)鏐以其失備將誅之粲遂奔孫
儒八月唐加鏐吳興郡開國男閏九月鏐命築新城環
包氏山洎秦望山周廻凡五十餘里皆穿林駕險而版
築焉鏐常親勞役徒因自運一甓役徒無不畢力冬十
二月唐遣使高品賜官誥加鏐檢校司空同平章事是
歲孫儒與楊行密争常蘇間戰鬭不休二年春正月儒
自淮南復入姑蘇將乘勝以圖我鏐出舟師禦之儒遂
絶南顧秋七月城東安鎮(羅隱東安鎮新築羅城記曰天下自懿考僖皇之後綱領)
(不振即以龐勛觝&KR2053;於前王仙芝踐踏於後尋乃黃巢大掠於京城所以齊寇攘臂一噪四海瓦觧自爾枝牽)
(蔓引耳聞口吠其或一壘之不謹一板之不嚴則刳剔之不暇雖十室之邑三戶之鄉必壁塹以備之籬落以)
(抗之况大藩之襟帶吾土之翳倚者乎杭之别郡舊有八都之目其所以破山偷旌八將之功所致也而東安)
(主領太師杜公尋以擒逆賊薛朗於京口破丁從實於毘陵天子寵之拜當州刺史遂屬其兵於子弟焉撫於)
(内者曰建思禦於外而弭寇摧凶者曰建徽經度於李孟之間者曰建威洎太師觧印而歸淮叛淝偷連壓封)
(部元帥大丞相彭城王始授君以板築之要濠塹之廣袤地里之横亘皆取則於丞相一之日鳩其民人相其)
(險易惟師有令衆克從之二之日度其資費卜其力用經之營之厥畫惟禀三之日命其將李可球胡僅等曰)
(汝常從役於杭必能識大丞相意善匠事勿令不如丞相指揮曰侔汝工曰温汝率鐸令等二十一將翼侔以)
(進曰□洎儼汝督防遏備禦二都之士卒以介於侔之左右曰勛汝司吾儲稟謹吾出入城者若有墜惟汝之)
(咎起大順辛亥年秋七月壬戌訖於明年夏四月庚寅蟠東矗西離連坎接隆者就之窪者盈之民不弛擔時)
(不妨農夏五月太師犒羣帥於城下若杵若畚者皆與焉不三四年淮南節度楊氏行密以稱盗豕突猘衝擾)
(我疆境而東安尤為其所忌行密减安仁義之精銳分田頵陶雅金威之敢勇以攻東安城樓櫓翔空矢石交)
(迸翊日我軍憑其城斃賊將於城下者其數盈千濠塞塹堙自是羣寇不復有圖南之意是知人非城則無以)
(為捍城非人則無以自固不有城也人何以安不有將也城何以堅於時紫溪竄堡火口建寧下守静江無將)
(奔我而活者四鎮之生聚焉噫天下之無事也吾鄉則有河間凌凖宗一濮陽吳䧏下已汝南袁不約還朴以)
(文學進天下之有事也吾鄉則有太師建徽伯仲及諸將佐以武藝稱豈文武之柄倚伏而然也抑江山稟受)
(與時消息者乎隱亦常以先師之道干名貢府進取朱半九鼎羹沸文既不用武非所習今則老矣高謝三軍)
(太師以鐫金勒石見徵不敢堅遜乾寧五年六月二十一日記)冬十二月孫儒燒掠蘇
常遂逼宣州因圍楊行密行密遣使求救於我鏐出糗
糧甲兵以助之是月常州甘露鎮使陳可立據本州鏐
遣師復平姑蘇景福元年春二月鏐命從弟銶為蘇州
招緝使夏四月唐陞杭州為武勝軍授鏐本軍防禦使
六月鏐出師會宣州兵敗孫儒於宣城行密遂斬儒傳
首京師隨以沈粲歸我戮於市是時唐陞越州為威勝
軍以董昌為節度使封隴西郡王又越州有裴氏書樓
昌悉取其書以貢授諸道採訪圖籍使二年夏閏五月
唐授鏐本軍團練使蘇杭等處觀察處置使進封彭城
郡開國侯食邑七百戶秋七月丁巳鏐率十三都兵(八都)
(外有紫溪保城龍通三泉三鎮是為十三都)洎役徒二十餘萬衆新築羅城
自秦望山由夾城東亘江干薄錢塘湖霍山范浦七十
里(武肅王杭州羅城記曰大凡藩籬之設者所以規其内溝洫之限者所以虞其外華夏之制其揆一焉故)
(魯之祝丘齊之小穀猶以多事不時而城况在州郡之内乎自大寇犯闕天下兵革而江左尤所繁併余始以)
(郡之子城歲月滋久基址老爛狹而且卑每至點閱士馬不足迴轉遂與諸郡聚議崇建雉堞夾以南北矗然)
(而峙帑藏得以牢固軍土得以帳幕是所謂固吾圉以是年上奏天子嘉以拙政優詔奬飾以為牧人之道其)
(盡此乎俄而孫儒叛蔡渡江侵我西鄙以剪以逐蹶於宛陵勁弩之次泛舟之助我有力焉後始念子城之謀)
(未足以為百姓計東眄巨㓎輳閩粤之舟櫓北倚郭邑通商旅之寳貨苟或侮劫之不意攘偷之無狀則向者)
(吾皇優詔適足以自策由是復與十三都經緯羅郭上上下下如響而應爰自秋七月丁巳訖於冬十有一月)
(某日由北郭以分其勢左右而翼合于冷水源綿亘若干里其高若干丈其厚得之半民庶之負販童髦之緩)
(急燕越之車蓋及吾境者俾無他慮千百年後知我者以此城罪我亦以此城苟得之於人而損之己者吾無)
(媿歟)城門凡十曰朝天門(西湖志曰朝天門樓臺叠石高四仞有四尺東西五十六步南)
(北半之中為通道横架交梁承以藻井牙柱壁立三十有四西閱門對闢名曰武臺平敞可容兵士百許臺左)
(右北轉登石級兩曲達於樓上樓之高六仞有四連基而會十有一仞貯鐘鼓以司漏刻)曰龍山門
曰竹車門曰新門曰南土門曰北土門曰鹽橋門曰西
關門亦名涵水門曰北關門曰寳德門其營屯凡六百
白璧營寳劔營青字營福州營馬家營大路營(按白璧營在今)
(城南上隅寳劔營在今鍾公橋北青字營在今鹽橋東福州營在今梅家橋東馬家營在今修文坊内大路營)
(在今褚家塘)九月唐授鏐鎮海軍節度使潤州刺史乾寧元
年春二月鏐命成及權蘇州刺史三月唐詔鏐自光禄
大夫檢校司徒進充本道營田招討鹽鐵制置發運等
使夏五月唐遣中使劉延鉅特授鏐開府儀同三司同
中書門下平章事六月唐遣中使賈居蟾賜鏐私門立
戟(錢氏家乘云詔加鏐父寬朝散大夫檢校禮部尚書賜第茅山子姓一十六枝並立門戟)二年春
二月進封鏐開國公食邑一千戶是月威勝軍節度使
董昌反昌數愚不能決事臨民訟命以骰子擲之勝者
為直既而恣為誅戮越州白樓門外故行刑之地守者
恒聞鬼哭不絶凡軍中制度多所改易隸中軍者衣黃
隸外軍者衣白背印威儀二字其器玩無大小盡號以
元字軍中文臂者亦如之識者以為元者錢文也終當
歸錢氏昌建生祠諸郡置土馬有誑言馬嘶發汗者畢
受賞又王守貞者俗謂之王百藝性極機巧命彫刻將
吏木偶悉用長釘鉗其足曰更二三百年免有顛踣至
是盈滿愈甚遂圖僭亂妖人應智王温巫韓媼等以妖
言惑昌有老人献偽謠曰欲識聖人姓千里草青青欲
知天子名日從日上生昌贈老人百縑復有將士朱思
遠詭言天符夜降碧楮朱文不可識大約言天命在董
氏也於是俗吏致龜魚符瑞者日不下百數昌乃集無
賴子斷腕截耳號曰感恩都以備腹心牙將倪德儒謂
昌曰曩時謠言有羅平鳥四目三足主越人禍福民間
多圖其形禱祠之視王書名與圖𩔖因出圖示昌昌大
悦而僚佐都虞候李暢之掾吏吳瑶秦昌裕輩復從臾
昌言王常求為越王曷若為越帝昌遂自稱皇帝國號
大越羅平(舊唐書云昌僭號稱平羅國似誤)改元順天署城樓曰天冊
之樓(羅隱吳越行營露布曰羅平者啓國之名順天者建元之始又曰將軍門稱天冊之樓以會府為宣)
(室之地据此則昌之年號稽神錄以為天冊舊唐書以為大聖皆非也)命羣下稱已曰聖
人繡中軍外軍之衣曰歸義僭立時凡年月日時皆用
卯蓋按古䜟書江東岸上重日生昌既以名應之復取
卯以符日出義也(一云昌曰䜟言兔上金牀我生於卯明年歲次其次二月朔之明日皆卯)
(也我以其時當即位又稽神錄云是時州寢有光長十餘丈虺長尺餘金色見思道亭昌署寢曰明光殿亭曰)
(黃龍殿以自神)副使黃碣切戒昌曰今王室雖衰天人未厭大
王興於畎畝位兼將相富貴極矣何忽為滅族之計昌
使人斬碣持其首至詬曰此賊負我好聖明時三公不
肯作乃求死邪投之圊中會稽令吳鐐言大王不為直
諸侯乃欲假天子以取滅亡山隂令張遜亦言大王建
節浙東二十年何效李錡劉闢之所為昌皆殺之以婺
州刺史蔣環為宰相遂移書於鏐告以權即羅平國位
印文曰順天治國之印以鏐為兩浙都指揮使鏐得書
召賓客議曰董氏昔吾鄉黨也今吾隣藩也其豐功茂
績崇名厚禄又吾所以贊成也今採聽妖妄甘心叛亂
吾受朝廷將相當徵兵以討之先貽昌書曰與其閉門
作天子與九族百姓俱陷塗炭豈若開門作節度使終
身富貴昌不聽鏐以反狀聞仍親率兵至迎恩門望樓
再拜曰董氏於吾有恩不可遽伐遣幕客沈滂諭之曰
大王奄有數州非不貴矣非不富矣一旦顛倒兵柄改
易臣節自貽伊戚禍不旋踵今率諸兵至城下俟大王
改過苟不見聽則天子赫怒羽林黃頭濟江而襲大王
之城非惟大王有累卵之危實鄉黨生靈偕歸鼎㸑矣
昌以錢二百萬犒軍執應智等送軍前自請待罪鏐遂
誅應智等而還復表其事時越州都指揮使馬綽指揮
使駱團出降俄而唐帝詔鏐討昌又勅遣中使高品李
重密來勞我師仍削奪昌官爵夏四月辛卯蘇州雨雪
乙巳鏐父寬卒(錢氏家乘云寬字弘道乙卯四月十八日卒年六十一)唐遣祭贈
寬尚書左僕射六月唐授鏐檢校太傅彭城郡王浙江
東道招討制置兩浙鹽鐵發運等使初咸通中京師有
望氣者言錢塘有王者氣乃遣侍御史許渾中使許計
賫璧來瘞秦望山之腹以厭之使回望氣者言必不能
止至是遂驗(又郭璞撰臨安地志云天目山前兩乳長龍飛鳳舞到錢塘海門山起横為案五百)
(年生異姓王至是亦驗)是月王起師討董昌秋七月唐授王起復
雲麾將軍上金吾衛大將軍員外置同正員八月董昌
復拒我師求援於淮南弘農王楊行密九月弘農王行
密遣將臺濛等困圍蘇州以應昌冬十月弘農王行密
又遣安仁義田頵等攻我鎮戍昌遣禆將陳郁鍾福屯
香嚴寺又遣李蕙崔温屯於石候王命武勇都指揮使
顧全武馬步軍都知兵馬使王球率兵往逐之遂戮蕙
温等未幾昌復構湖州刺史李師悦率兵四千餘人侵
我封境又遣徐淑困我嘉興王命内衙都虞侯方密襲
之不克更命顧全武率所部禦之因破烏墩光福二砦
會大江沙路平漲賊得布游兵往來王謂全武等賊若
有我江壖襟帶甌越則不可當也汝善禦之十一月衢
州刺史陳儒卒弟岌嗣時顧全武遣偏將孟寳蔣燔率
兵屯於西陵是月唐勅王依前起復檢校太傅兼侍中
加食邑一千戶是歲王奏封胥江伍子胥為惠應侯先
是作羅城時江濤勢激板築不能就王禱之沙漲一十
五里故有是命
乾寧三年春正月安仁義從湖州將渡江以應董昌王
遣顧全武及武勇都知兵馬使許再思守西陵以禦之
仁義竟不敢渡是月昌遣徐珣李玄賓等據肅清四朴
九鄉之地王命顧全武王球擊之徐珣等來降昌又遣
將湯舊(通鑑作湯臼今從吳越備史)領兵守石城(石城山在山隂縣東北三十里)袁
邠領兵守永寧時昌鎮遏使朱威與賀蘭風招緝使孫
仲殷等並投欵於王威等由海道而至二月王命顧全
武許再思自西陵趨石城與湯舊遇遂破石城舊等走
還三月我師復攻餘姚袁邠因大戰賊黨逃溺者相半
時明州刺史黃晟遣指揮使梁從晊率兵來應我師邠
堅壁自固昌益兵以救之顧全武遣武勇隊主劉彦章
截其衝要生擒賊將徐宣斬首二百餘級昌又遣暨陽
鎮將陳郁自南秦了口至於富陽漁浦等處屯聚王命
王球等擊之郁率其黨來降夏四月我師執袁邠及偏
將潘薦等凡二千餘人王以朱威復為永寧鎮使是月
顧全武進圍越城五月辛巳董昌親閱戰於五雲門仍
懸玉帛以誘我師顧全武許再思等奮擊之其黨大敗
昌愕視而退始懼自去其帝號次日王命分兵進攻以
全武充諸軍都虞侯東面都知兵馬使與指揮使孟寳
等攻五雲門王球充右副指揮使與蔣燔等攻亭山及
申光門陳璋充右副指揮使與錢顔攻關子門再思充
馬軍都虞侯北面都知兵馬使攻昌安門駱團充回面
都指揮使攻迎恩門癸未越城垂拔會臺濛等陷我姑
蘇刺史成及被執王乃召全武議將分兵西陵以備北
寇全武上言曰賊之根本繫於甌越豈以失一姑蘇遂
逭天討願先拔越城然後復茂苑未遲王從之乙未董
昌猶據牙賊拒我兵王始云奉詔令大王致仕歸臨安
昌乃送牌印出居清道坊全武使上武勇都監使吳璋
執昌至而斬之(歐陽史云全武執昌歸杭州行至西小江昌顧左右曰吾與錢公俱起鄉里吾)
(常為大將今何面復見之乎左右相對泣下因瞋目大呼投水死今從備史)越州平王命散
府庫金帛以賞將士開倉廩以賑貧乏(昌積米三百萬斛)又斬
偽宰相李邈蔣環等十餘人以下脅從者悉宥之(昌有五千)
(餘姓當族誅因貸其死而厚養之名為感恩都)秋八月唐帝授王檢校太尉兼
中書令加食邑一千戶實封一百戶賞去偽功也仍遣
供奉官寗全道賜王旌節又遣中使韓彛範來宣諭將
授王越州王辭讓久之唐遂除宰相王溥鎮越州王復
諷兩浙吏民上表請以已兼領浙東冬十月唐帝勅改
越州威勝軍為鎮東軍授王領鎮海鎮東等軍節度使
十一月戊子湖州刺史李師悦卒子繼徽嗣是月安仁
義由南蕩率餘黨攻東陽刺史王壇堅壁自固
乾寧四年春正月王命行軍司馬杜稜都監使吳璋率
兵救東陽安仁義復攻睦州一夕大風雨賊衆驚擾而
遁夏四月命顧全武與王弟鎮武勝軍都指揮使沈夏
陳璋高遇許再思等率兵自海道以救嘉興時諸將皆欲
緩進惟全武請倍道兼行王從之一日師次嘉興嘉
興圍逼已久遽見我旗號皆大悦是日遂内外夾擊擒
賊李宗禮偏將顧金等二十餘人乘勝大破賊寨十有
八所又擒賊將魏約張宣楊燔閻建等士卒三千餘人
嘉興平全武等又乘勝逐田頵於驛亭埭適電火焚頵
營震折威鎗頵由吳興而遁於時大水我師逐之斬馘
沉溺者幾數十里六月己酉王如越州受鎮東節鉞秋
七月庚寅王至自越州還治錢塘號越州為東府命顧
全武率師復蘇州乙未拔松江戊戌拔無錫辛丑拔常
熟華亭八月我師屯崑山唐勅王起復加食邑一千戶
又遣中使焦楚鍠賫鐵劵至劵文曰維乾寧四年歲次
丁巳八月甲辰朔四日丁未皇帝若曰咨爾鎮海鎮東
等軍節度浙江東西等道觀察處置營田招討等使兼
兩浙鹽鐵制置發運等使開府儀同三司檢校太尉兼
中書令持節潤越等州刺史上柱國彭城郡王食邑五
千戶實封一百戶錢鏐朕聞銘鄧隲之勲言垂漢典載
孔悝之德事美魯經則知褒德策勛古今一致頃者董
昌僭偽為昏鏡水狂謀惡跡漸染齊人爾能披攘兇渠
盪定江表忠以衛社稷惠以福生靈其機也氛祲清其
化也疲羸泰拯於粤於塗炭之上師無私焉保餘杭於
金湯之固政有經矣志奬王室績冠侯藩溢於旂常流
在丹素雖鍾繇刊五熟之釜竇憲勒燕然之山未足顯
功抑有異數是用錫其金板申以誓辭長河有似帶之
期泰華有如拳之日惟我念功之旨永將延祚子孫使
卿長襲寵榮克保富貴卿恕九死子孫三死或犯常刑
有司不得加責承我信誓往惟欽哉宣付史館頒示天
下(王謝表曰臣鏐言伏承恩旨賜臣金書鐵劵一道恕臣九死子孫三死者出於睿眷形此綸言錄臣以絲)
(髮之勞賜臣以山河之誓鐫金作字指日成文震動神祗飛揚肝胆伏念臣爰從筮仕迨及秉麾每自揣量是)
(何叨忝所以行如履薄動若持盈惟憂福過禍生敢忘慎初護末豈期初志上感宸聪憂臣以處極多危慮臣)
(以防微不至遂開聖澤永保私門屈以常刑宥其不死雖君親屬念皆云必恕必容而臣子為心豈敢傷慈傷)
(愛謹當日慎一日戒子戒孫不敢因此而累恩不敢乘此而賈禍聖主萬歲愚臣一心)是月唐封
胥江惠應侯為吳安王先是安仁義將㳂江入寇一夕
驚濤沙路盡毁王感其神異請而封之九月湖州刺史
李繼徽以州附淮南牙將沈攸拒之繼徽遂出奔乙未
王親廵湖州收繼徽家屬而還湖州平王命海昌鎮將
高彦為湖州制置使冬十月淮南以臺濛守蘇州十一
月己卯台州刺史杜雄卒
乾寧五年春正月命師救蘇州生擒淮南將李近思斬
首一千餘級殺其將梁琮張顒等淮南將李簡復率兵
五千餘人屯無錫我師攻之獲其偏將陳益等而還是
月王以越州指揮使駱團為台州制置使二月唐帝勅
移鎮海軍於杭州從王請也又授都押衙董匡等恩命
有差三月淮南將周本救蘇州顧全武擊破之淮南將
秦裴以兵三千拔崑山而戍之秋七月唐授王檢校太
師賜號定亂安國功臣八月唐改元光化九月顧全武
攻蘇州臺濛李德誠等棄城走遂復取蘇州追敗周本
於望亭進拔崑山降其將秦裴是月婺州刺史王壇遣
將攻東陽王以息民故命使諭之冬閏十月王以嘉興
都將曹圭權蘇州制置使尋命為本州刺史是月王壇
抗命王遣師伐之唐勅王兼兩浙安撫使加食邑一千
戶實封一百戸十一月衢州刺史陳岌貳於我請降於
淮南王遣顧全武等討之十二月淮南以成及易魏約
許之先是陸郢之叛及為淮南所鹵至是歸
光化二年春正月我師大敗陳岌於龍丘二月唐遣高
臨周道安改王本縣石鏡鄉為廣義鄉臨水里為勲貴
里所居安衆營為衣錦營仍賜兩浙行軍司馬杜稜以
下一百二十人並號贊忠去偽功臣三月王壇求救於
淮南夏四月唐勅升杭州為大都督府是月淮南田頵
遣行營都指揮使康儒等來應東陽王命副指揮使方
密羅聚等濟師於婺州及蘭谿義烏等縣五月庚戌儒
敗我兵於龍丘偏將王球被鹵未幾釋歸秋七月淮使
自衢州還者為我師所殺仍獲陳岌送楊氏地圖州印
以歸是歲奏封蕭山縣神孔大夫為惠人侯(隋大業中有孔大夫)
(者為陳仁呆禆將討東陽賊婁世幹降之立廟黃山至是王上其事封以侯爵)
光化三年春正月淮南將康儒徐從臯等攻睦州王命
從弟銶拒之夏五月唐遣中使王金峰賫詔封王為南
康王加食邑一千戶實封一百戶王表陳讓秋七月重
修大滌山天柱觀(武肅王天柱觀記曰天柱觀者因山為名按傳記所載皆云天有八柱其)
(三在中國一在舒州一在壽陽洎今在餘杭者皆是也又按道經云天地之内有十大洞天三十六小洞天如)
(國家之有藩府郡縣逓相稟屬其洞天之内自有日月分精金堂玉室仙官主領考校災祥今天柱山即真誥)
(所謂大滌洞天者也内有隧道暗通華陽林屋皆乘風馭景倏忽往來羣真杳冥非世俗所測而况大江之南)
(地兼吳越其峯巒西接兩天眼之龍源次連石鏡之嵐岫東枕浙江之迢派可謂水清山秀兼通大海及諸國)
(往還此外又有東天目西天目及天竺之號得非抗蒼涯於穹昊聳絶壑於雲霄立天為名以標竒特耶若乃)
(登高遠望則千巖萬壑金碧堆叠龍盤虎踞靈粹滋孕代生異人非山秀地靈之所鍾襲其孰能與於此乎就)
(中天柱風清氣和土腴泉潔神蛇不螫猛獸能馴自漢武帝酷好神仙標顯靈迹乃於洞口建立宫壇歴代祈)
(禳悉在此處東晉有郭文舉先生得飛化之道隱居此山羣虎來柔史籍所載乃於蝸廬之次手植三松虬偃)
(鳳翔蒼翠千載今殿前者是也洎大唐創業以玄元皇帝為祖宗崇尚玄風恢張道本天皇大帝握圖御宇授)
(籙探符則有潘先生弘演真源搜訪神境弘道元年奉勅創置天柱觀焉仍以四維之中壁封千步禁彼樵採)
(為長生之林中宗皇帝玉葉繼昌玄關愈闢特賜觀莊所以結香燈於是臺殿乃似匪人工廊檻而皆疑化出)
(星壇月砌具體而微則有被褐幽人據梧高士挹澄泉之味息青蘿之隂葉天師法善朱法師君緒吳天師筠)
(暨天師齊物司馬天師承禎夏侯天師子雲皆繼踵雲根棲神物表骨勝金鎖名冠瑶編出為帝王之師歸作)
(神仙之侣金錯標宇翠珉流芳昭析具存不俟詳籙其餘三泉合𣲖雙石開扉藥圃新池占壇書閣各有題品)
(足為耿光鏐此際蒙聖朝叠安藩閫綰闔閭之封略統勾踐之山河寵極蕭曹榮兼渾郭𬗟懷斯地實邇維桑)
(素仰真風備詳前事但以此觀創置之始本對南方後有朱法師相度地形改為北向雖依山勢偏側洞門其)
(洞首隂背陽作道宫而不可致左右岡壠與地勢以相違背洞門而不順百靈使清泉却侵白虎致使觀中寥)
(落難住賢能皆為尊殿背水激衝之所致也乾寧二年鏐因歴覧山源周遊洞府思報列聖九重之至德兼立)
(二軍百姓之福庭於是齋醮之餘徧尋地理觀其尊殿基勢全無起發之由致道流困窮二時而不辦香燭竟)
(歲而全無醮閱遂抗直表上聞聖聰請上清道士閭丘方遠與道衆三十餘人主張教跡每年春秋四季為國)
(焚修鏐特與剏建殿堂兼移基址山勢有三峯兩乳兼許邁先生丹竈遺跡猶存遂乃添低作平减高為下改)
(為甲向是五音第一之方而乃添培乳山却為主案尋即一二年内法主兩霑渥恩道侣益臻常住咸備青牛)
(白鹿堪眠琪樹之隂絳節霓幢不絶星壇之上得不因移山勢而再振玄風者哉尋又續發薦章奏閭丘君道)
(業聖上以仙源演慶眞派流輝方瑶水以遊神復華胥而入夢欲闈無為之教欣聞有道之人勅賜法號為妙)
(有大師兼加命服雖寒栖帶索之士不尚寵榮在法橋勸善之門何妨顯赫其次畢法道士鄭茂章生自神州)
(久棲名嶽玄機契合負笈俱來鏐幸揖方瞳常留化竹副妙有大師三元八節齋醮同修福既薦於宗祧惠頗)
(霑於軍俗尋發特表蒙鴻恩繼賜紫衣焚修於此其大殿之内塑天尊真人龍虎二君侍衛無闕其次别創上)
(清精思院為朝真念道之方建堂廚乃陳鼎擊鐘之所門廊房砌無不更新天風每觸於庭除地籟時聞於窗)
(戶兼為親隸觀額以炫成功非矜八體之能貴立永年之志妙大師閭丘君靈芝稟異皓鶴標竒誕德星躔披)
(靈霓洞朝修虔懇科戒精嚴實紫府之表儀乃清都之輔弼加以降神之地即舒州之天柱山也遊方有志躡)
(屩忘疲自生天柱之前駐修天柱之下察其符契信不徒然乃此修崇實為搜抉所謂道無不在代有其人爰)
(自開基至於功畢備仙家之勝概暢聖祖之真風遂錄畫圖封章上進奉光化二年十一月二十七日詔旨勅)
(錢鏐省所奏進重修天柱觀圖一面事興悉我國家集慶仙源遊神道域普天之下靈迹甚多然自兵革薦興)
(基址多毁况兹幽邃豈暇修營卿考輯圖經知列聖崇奉親臨勝概重葺仙居仍選精慤之流虔備焚修之禮)
(冀承玄貺來祐昌期豈惟觀好事之方抑亦驗愛君之節既陳章奏披翫再三嘉嘆無已想宜知悉冬寒卿比)
(平安好遣書指不多及懿夫地出靈阜天開洞宫三皇之前眞聖非一莫非乘虚躡景出有入無雖或掛於傳)
(聞不可知其名氏皆分洞天而理即大滌居其一焉天柱觀即漢以來迄於唐室修真之士繼躡清塵當四方)
(俶擾之時見一境希夷之趨今也仙宫嶽立高道雲屯六時而鐘磬八節之修齋罔闕有以保國家之景祚福)
(兩府之烝黎鏐今統吳越之山河官超極品上本宗社次及軍民莫不虔仰神靈遵行大道時也聖明當代四)
(海歸心忝蒙委以東南封爵功臣兼頒金券家山衣錦兼兩道之油幢上承一人倚注之恩次荷正真護持之)
(力玄元至聖崇敬福生大道真科是無為化致乃及身於此合刊貞石用俟後賢時光化三年七月十五日記)
八月唐授王行軍司馬杜稜檢校太子太保庚申龍鬭
於浙江因過郛郭壞廬舍或吸居人浮空而去數里方
墜有至死者是月我師敗淮南兵於軒渚遂絶其糧康
儒等由清溪而遁九月王壇奔宣州辛卯王親廵婺州
命浙西營田副使沈夏權婺州刺史壬辰東陽鎮將王
永伏誅(永東陽人也在鎮治城壁置鼓角粧樓舞榭甍棟相接又采妖妄立十瑞亭將規本郡及王壇)
(攻之王以前年婺民為安仁義所撓遣使諭壇罷兵將追永歸於府城而壇不從命故伐之事平責永以不敬)
(斬之以謝百姓)甲午王廵衢州陳岌降王以岌為浙東安撫副
使命顧全武權知衢州事是月龍鬭浙江水中冬十月
唐遣中使取王形圖凌煙閣王寫容以進十一月劉季
述等幽唐帝於問安宫立德王裕為帝遣使進王為東
安王王不受命是月己酉葬皇考於臨安縣錦北鄉清
風里是歲王建鎮海軍使院(羅隱記曰惟天子建國必惟九牧九牧既序區分局)
(署兩漢三公府有掾屬魏晉而䧏則置行臺若魏以秦王儀鎮中都高齊以辛術監治東徐州事皆行臺之任)
(也其官屬則令僕以至於尚書丞郎唐制由行臺而置採訪使殆今節制之始也鎮海軍舊治京口大丞相以)
(錢塘之衆東揕漢宏西殱逆朗天子不欲易其土故自符竹四命然後移軍於錢塘生物以宜租賦以便斥去)
(舊址廣以新規廓開閈閎拔起階級俾幢節之氣色貔武之出入得以周旋焉庚申年始闢大廳之西南隅以)
(為賓從宴&KR1178;之所左界飛樓右劘嚴城地聳勢峻面約背敞肥楹巨棟間架相稱雕煥之下朱紫苒苒非若越)
(之今而潤之舊也疆埸之事則議之於斯聘好之禮則接之於斯生民之疾病則啓之於斯軍旅之賞罰則參)
(之於斯非徒以酒食駢羅而語言嘲謔者也其府屬已下或八都舊將或從公於征或禀之於朝廷或拔之於)
(鄉里故天子用清宫傳道之選以佐之輟教民論道之任以副之其餘省秩卿曹職領相次自我朝藩服官屬)
(之盛無加也噫大丞相之勲德既藏之天府而攀鱗附翼者非鐫刻礫石其可久乎是年冬十月始命觀察判)
(宫羅隱為記)
光化四年春正月唐帝反正勅遣供奉官吐突令鐸來
宣諭仍賜國信二月王親廵衣錦營大會故老賓客山
林樹木皆覆以錦幄號其幼所常戲大木曰衣錦將軍
命指揮使陳璋為衢州制置使夏四月丁丑唐大赦改
元天復是日王親巡東府五月唐授王守侍中進彭城
王加食邑一千戸實封一百戶仍陞王所居衣錦營為
衣錦城封石鏡山為衣錦山大官山為功臣山秋八月唐
遣使授王子傅瓘禮部尚書遥領邵州刺史九月王以
衢州制置使陳璋為本州刺史壬子王妣秦國太夫人
水丘氏薨冬十月淮南將李神福等入寇王命顧全武
方密率師禦之全武等遇伏兵於青山被執神福進攻
臨安秦昶率衆䧏之十一月唐帝狩於鳳翔王聞之悲
泣遣使奔問帝嘉之賜王御服夾襖子一副仍降御札
於衣襟焉十二月王與李神福和神福受犒賂而還是
月唐勅王起復雲麾將軍上金吾衛大將軍員外置同
正員
天復二年春正月閩遣使來致祭(祭文曰維天復二年歲次壬戍敬祭於故)
(秦國太夫人之靈夫生帝王則若文母方鍾至聖生人臣則若陶母方䧏大賢信夫韜昴宿之耀於胸襟掬嵩)
(山之氣為懷抱豈容易哉伏惟明靈天資婦道神授母儀金石不足喻其貞明芝蘭不足表其芳馥訓逾孟織)
(智邁謝圍顔氏子則提育聖人曹大家則師資諸女既作閨門之上瑞乃生英傑於皇家立曠代之鴻勛擁兩)
(藩之龍節食則萬錢調膳禄則三世及親見綵衣則衣錦之姿見冰鯉則和羹之味騰輝女史興詠國風推於)
(古今實無倫比乃由懿德致此大榮嗚呼靈藥難求流光易謝本冀霜松而永夀忽驚風燭以斯零竟成舉世)
(之悲傷空切至誠之號慕審知幸攀令嗣獲忝親隣論交既契於金蘭抺泣乃同於親屬輒陳薄奠用表悲誠)
(敢冀明靈依稀歆鍳)三月癸丑至乙卯三日浙右大雪盈丈(文獻通考)
(作天復二年三月浙西大雪平地三尺)雪氣如煙而味苦夏四月淮人以
顧全武方密歸我王亦以秦裴報之是月唐加王食邑
一千戶實封一百戸五月望日唐封王為越王制曰惟
天作元后所以保兹黎元惟王親諸侯所以建我藩屏
蓋一人不能以獨任故列辟布於四方自昔權輿匪今
作俑檢校太師守尚書侍中兼中書令上柱國彭城郡
王錢鏐浙江孕靈天目鍾秀武足以安民定亂文足以
佐理經邦屬天步之維艱援筆而起憤皇靈之弗振枕
戈不忘人方效忠天未厭亂漢宏託金刀之䜟董昌借
越鳥之妖爾獨憂僭偽之争強共行天討雪朝廷之深
憤自造地維屢挫淮封式遏廣宼俾兩浙郡邑永保金
湯之固屬部人民永享袵席之樂爾四國有西歸之望
予一人無東顧之憂也昔平王東遷庸依晉鄭典午南
渡允賴并凉卿之封地朕在不蔽援番君之故事環勾
踐之舊疆建爾眞王尹兹東夏於戲節制兩藩車徒萬
乘有予奪死生之權驕心易滿有人民社稷之奉侈心
易生不存忠義之心曷保功名之盛書曰惟命不于常
道善則得之不善則失之常厥德保厥位欽哉欽哉勿
㬱朕命可進封越王增食邑一千戸實封一百戸餘如
故庚戌温州刺史朱褒卒兄敖代之(中和元年永嘉朱褒寇温州二年浙)
(東觀察使劉漢宏招之因奏褒為温州刺史大順元年褒兄誕為温州刺史乾寧元年褒兄著為温州刺史天)
(復元年褒再任刺史二年褒卒兄敖自為温州刺史兄弟互據凡二十二年見温州府志)秋七月王
親巡衣錦城治溝洫八月丙戌將還府城親饗將校武
勇右都指揮使徐綰謀為不利辭以疾王惡之命綰先
還次日王發自衣錦城綰還作亂武勇左都指揮使許
再思以兵迎綰同叛將及内城王子𫝊瑛(一作元□)與三城
都指揮使馬綽牙將陳為等發懸門以禦之王次龍泉
聞變疾驅至城北時牙將潘長與綰遇斬首二百餘級
綰退營於龍興寺王微服至德勝門牙將周肅遣鍾審
以舟迎王王遂沿江至内城東北踰城而入人莫有知
者北門直更卒憑鼓而寐王親斬之隨命都監使吳璋
三城都指揮使馬綽守北門内城都指揮使王榮武安
都指揮使杜建徽守南門又命指揮使顧全武率兵衛
屯東府全武上言東府不足慮綰勢急必召田頵王當
以難告楊公杜建徽亦言楊氏常由王脱孫儒之難彼
丈夫者豈不能報王王遂命全武携子傳璙求昏於吳
是時湖州刺史高彦遣其子渭偕指揮使屠瓌智人援
綰伏兵靈隱山渭等被害王命渭所部營城南九月徐
綰召田頵攻杭州頵引兵赴綰遣客吏何饒謂王曰相
公請大王東之越府虚府署以相待王復曰軍中叛亂
何方無之公為節帥乃助為逆乎既而頵至泊於北門
以旗鼔自蔽王登城注弩中其執旗者頵見王城中大
鼔噪懼退還營遷逼於西北隅頵伺夜梯橦畢集城中
矢石如雨賊墜溝洫者不可勝計遂拔營而退十一月頵
復具舟楫將渡江絶西陵王命副指揮使盛造朱郁大
破之吳王亦使召頵曰不還吾且使人代鎮宣州既而
頵遂率徐綰許再思歸宣州王致犒師錢一百億以送
之(通鑑云頵徵犒軍錢二十萬緡今從吳越備史)頵慮為我師所逐請質王子
傳瓘而去十二月浙右又大雪江海冰(一作三年十二月)是月
温州裨將丁章逐刺史朱敖敖奔福州章遂據郡是歲
有白烏棲於安固縣之集雲山事聞於朝詔改安固為
瑞安縣
天復三年夏四月温州丁章為木工李彦所殺裨將張
惠據温州是月城婺州秋七月睦州刺史陳詢叛舉兵
攻蘭溪王遣指揮使方永珍等率師討之九月田頵安
仁義叛淮南吳王行密乞師於我王命方永珍率師屯
潤州從弟鎰率師屯宣州以應淮南又命指揮使楊習
代永珍於睦州冬十一月田頵敗死頵母奉王子傳瓘
來歸是時王建亭於虚白堂之基曰八會亭以平吳定
越講武計議凡八會於此也未幾更名都會堂又建閣
於設廳之後名曰蓬萊(按直儀門曰設廳)
天復四年春正月唐帝發長安三月唐遣衛尉卿許渾
來宣諭仍賜國信是月王子傳璙與其婦楊氏并顧全
武至自淮南夏四月唐帝至洛陽大赦改元天祐王求
封吳越王唐帝不許梁王全忠為言於執政乃遣給事
中鄭祁(一作祈)刑部員外郎楊承休(一作永休又作永承今從歐楊修文集)
進封王為吳王勅曰朕嗣登大寳統理萬方有推誠待
人之心少撥亂反正之略京畿叛亂宗廟震驚採周公
洛邑之謀定商王遷殷之業當兹更始式表殊勲檢校
太師守兼中書令上柱國越王錢鏐一代偉人三朝元
老定衰救亂素存忠義之心濟世經邦夙擅英雄之志
鄉兵一起義聲四馳黃鉞初麾江表大定包茅時登乎
天府版籍歲貢於有司日月塵昏牛女尋常拱北淮河
鼎沸浙江日夜朝東用徙於越之封大畀勾踐之境爾
其紏率侯服翼戴中朝選將練兵務農積粟進可參桓
文之烈退可守吳越之區寧俾古人專美前史於戲夫
差適顛沛之際罔替尊周仲謀方争攘之時猶知有漢
况爾名德殿此大邦必能弘濟艱難一匡天下予一人
實有賴焉詩不云乎幹不庭方以佐戎辟爾尚勉旃
可徙封吳王加食邑二千戶實封二百戶餘如故秋八
月唐帝崩太子即位諡帝曰昭宗遣使來宣告王素服
舉哀於軍門是月淮人轞送徐綰歸我王命剖心以祭
高渭九月壬戌朔大風寒如仲冬浙東西大雪冬十月
朔日有食之癸酉大雪平地丈餘十二月衢州制置史
陳璋殺羅城使葉讓叛降於淮南
天祐二年春正月唐授王子傳瓘官爵是月我兵圍陳
詢於睦州吳王行密遣西南招討使陶雅同閻銍等來
據新安王命從弟鎰與指揮使顧全武王球禦之我師
不利鎰及球等被執夏四月陳璋會睦州兵及淮南將
陶雅等同攻東陽王命弟鏢率師討之秋八月處州刺
史盧約使其弟佶攻陷温州張惠奔福州王命方永珍
濟師於東陽會師討賊九月陳璋陶雅陷東陽執我刺
史沈夏吳王行密以雅為江南都招討使歙婺衢睦觀
察使璋為衢婺副招討使璋復分兵與淮南將許野鶴
等犯我暨陽王命楊習逐之璋兵大敗習遂攻東陽冬
十月有獸入吳興一角而麟趾十一月王命建功臣堂
於府門之西樹碑紀功仍列賓寮將校賜功臣名氏於
碑隂凡五百人十二月睦州刺史陳詢奔淮南陶雅入
據睦州(中和四年陳晟據睦州至詢而敗)
天祐三年春正月丙寅唐帝命所司擇日備禮冊王(舊唐)
(書云制定亂安國功臣鎮海鎮東節度浙江東西道觀察處置等使開府儀同三司守侍中兼中書令杭越兩)
(州刺史上柱國吳王食邑九千戶實封五百戶錢鏐總領兩鎮制撫三吳道途阻艱未行冊命宜令所司擇日)
(備禮)是月淮南將陶雅引兵歸歙州我兵復取睦州宣州
觀察使王茂章來奔王以為鎮東節度副使更其名曰
景仁二月辛卯王如睦州陳璋自婺州退保衢州方永
珍楊習等取婺州進攻衢州三月命浙西營田副使馬
綽權睦州刺史秋八月陳璋導淮南將周本吕師造等
入衢州為我師所逐遂奔淮南九月周本等率其黨歸
信州王命方永珍為衢州制置使是月唐遣使臣王鉅
(吳越備史作右散騎常侍王矩)裴筠(備史作司勲即中裴矩均)授王吳王竹冊(冊文曰皇)
(帝若曰惟后法天以降命式恊無私惟臣體國以垂功乃興厥后周裂宗盟之土漢分子弟之邦非劉式論於)
(諸儒同姓亦譏於太史疇庸懋賞是曰能君顧兹眇躬實屬多難允賴元勲廓清寰宇憫予怠荒保我丕嗣舉)
(同心協力者無虚日推秘略宏謀者無間時俾列疏封以昭勲績况江山右地吳越名區百雉則前朝舊都會)
(稽則夏后遺址宜旌社土以統藩維咨爾檢校太師守侍中兼中書令上柱國錢鏐大昴流精維嵩孕祉萃東)
(南秀異之氣鍾文武英略之資奮兹不羣卓爾有立自總戎二紀作奠兩藩崇名輝於廟堂茂績策於盟府處)
(股肱執政之寄服貂璫清道之榮行必求人動無任已勝殘務理經遠詢謀不怗貴以專刑不矜能而肆志深)
(厚廓公侯之度剛明執忠孝之風威加敵國而愈謙化被隣封而垂訓以百當千之銳卒勇且知方育幼與老)
(之編氓恭而好禮負戡難濟時之術藴天資神授之機而設燎探微築臺請益詩盈鼓篋傳癖横經比飯均羹)
(席上盡雕龍之客投醪散庫營中皆搏虎之人勁節貫於雪霜至誠格於天地頃者浙人蟻市稱覇蚊雷振妖)
(爾則統仗順之師整争先之旅颷馳勇敢冰冸渠魁書於鼎彛煥若縑素近則淮人作孽傖儈無君拒抗王師)
(邀截貢賦竊據州縣斷絶梯航先皇上賓之時不展號弓之慕羣后咸秩之日莫申執幣之儀神人共憤其侵)
(陵華夏争誅其干犯爾則痛主辱以疾首冀師貞以適志共粉巨盜之骨必揕元兇之顙是用金璽昭德彤弓)
(報功示王澤之非濫表臣勲之益崇麟符出征鷩冕專祭慎爾修之克有終也今遣使臣中大夫上往國王鉅)
(副使朝議即裴筠冊爾為吳王於戲加王爵之極號標封建之殊名往盡乃心永服徽命)冬十一月
乙丑湖州刺史高彦卒子澧嗣唐命王本道建三代私
廟閏十一月王命弟鏢為婺州制置使十二月王表薦
行軍司馬王景仁唐帝詔景仁領寧國軍節度使(舊唐書云)
(天祐三年十二月己卯朔詔淮南偽署宣歙觀察使檢校司徒王茂章可金紫光禄大夫檢校太保從錢鏐請)
(也今從備史)是歲割睦州分水縣南新寧善新登廣陵銅峴
等五鄉隸杭州臨安縣
天祐四年春三月唐勅升衣錦城為安國衣錦軍王遣
王子傳璙傳瓘討盧佶於温州夏四月佶將水軍拒於
青澳傳瓘曰佶精兵盡在此不可與戰乃自安固捨舟
間道襲温州戊午温州潰斬佶而還王以都監使吳璋
為温州制置使命傳璙等移兵討盧約於處州是月梁
王晃稱皇帝國號梁改元開平遣上金吾衛將軍石彦
辭刑部郎中薛昭序來宣諭五月盧約以處州降(中和元年)
(約據處州至是而亡)王以為浙江安撫副使命指揮使俞浩為處
州制置使是月梁遣金吾衛大將軍安崇隱進封王為
吳越王增食邑二千戶實封三百戶仍賜號啓聖匡運
同德功臣客有勸王拒命者王笑曰吾豈失為孫仲謀
邪遂受之鎮海節度判官羅隱亦勸王舉兵討梁王
心義之而不從六月梁遣中使來宣諭秋七月梁勅賜
王管内刺史並授官爵仍賜母妻封邑八月辛亥梁加
王兼淮南節度使揚州大都督充淮南四面招討制置
使(一云充本道招討制置使)九月梁封鎮東軍神祠為崇福侯從王
請也(吳越備史云梁封衣錦軍神祠號崇福侯今從五代會要明集禮)勅曰鎮東軍墻
隍神龐玉前朝名將劇郡良材頃因剖竹之辰實有披
榛之績剙修府署綏輯吏民豈獨遺愛在人抑亦垂名
終古况錢鏐位隆三鎮功顯十臣能求福而不回致效
靈而必應願加懿號以表冥符宜旌岌嶪之功用顯優隆
之澤宜賜號崇福侯仍付所司(武肅王鎮東軍墻隍神廟記曰若夫冥陽共理)
(之規人神相贊之道傳於史冊今昔同符竊以浙東地號奥區古之越國當舟車輻湊之會是江湖衝要之津)
(自隋末移築子墻因遷公署據卧龍之高阜雉堞穹崇對鏡水之清波風煙爽朗𬗟惟深固宜叶冥扶故唐右)
(衛將軍總管龐君諱玉頃握圭符首臨戎政披榛建府吐哺綏民仁施則冬日均和威肅則秋霜布冷堵墻愛)
(戴黔庶謌謠尋而罷軍興嗟餘芳不冺衆情追仰共立嚴祠鎮都雉之岡巒宰軍民之禍福殿堂隆邃儀衛精)
(嚴式修如在之儀仰托儲靈之廕往載釁生劉氏妖起羅平予躬稟睿謀恭行天討數年擐甲兩復越墻皆資)
(朌賚之功以就戡平之業特為重增儀像嚴潔牲牢邇來四野無塵重門罷柝丁卯歲揚旌東渡巡撫軍民躬)
(奠椒漿目瞻靈像每暢吳風越俗共欲道泰人安昔為兩鎮之疆今作一家之慶遂馳牋表請降崇封所冀朝)
(恩與漢牧齊標美稱共泰巒對聳尋蒙天澤果賜允俞頒崇福之嘉名昇五等之尊爵其所奉勅命具列如左)
(嗚呼人惟神祐神實人依爰自始建金湯肅陳祠宇奠兹中壘三百年來雖享非馨未登列爵今則値予佐國)
(連統藩維啓吳越之雙封為東南之盟主况遇金星應籙梁德克昌道既泰於君臣澤遂加於幽顯獲申奏薦)
(遽降徽章今則象軸煥新龍綸遠至表勲名於萬代昭靈感於千秋固當永荷皇私長垂幽贊保我藩宣之地)
(遐清災沴之源共泰斯民永安吾土烜矣赫矣永作輝華今當吳越雙封一王理事亦仗土地陰騭冥力護持)
(神既助今日之光榮予亦報幽靈之煥耀但慮炎凉改易星歲徂遷不記修崇莫源事始聊刊貞珉以示後來)
(時大梁開平二年歲在戊辰某月啓聖匡運同德功臣淮南鎮海鎮東等軍節度使檢校太師守侍中兼中書)
(令吳越王錢鏐記)冬十月梁授王子傳瓘金紫光禄大夫十二
月江西危全諷為淮南所敗信州危仔倡乞師於我是
歲建千頃院築温州子城周三里十五步(唐會要載是年太常禮院)
(奏兩浙節度使錢鏐受冊訖舊立門戟一十二技合凖禮例更添四枝仍五年一易從之)
十國春秋卷七十七
