十國春秋卷四十九
檢討吳任臣撰
後蜀二
後主本紀
後主昶字保元初名仁贊高祖第三子也(長子本瓊華公主子在唐)
(不得立史夫其名)母貴妃李氏以天祐十六年十一月生仁贊
于太原(案花蕊夫人宫詞法雲寺裏中元節又是官家降誕辰是七月十五日為後主生辰矣然五國)
(故事言十一月誕日號明慶節非七月也今姑從之)幼時聰悟才辨有日者周玄
豹相之謂高祖曰此兒骨法非常宜愛之後又遣玄豹
熟視仁贊於戲劇處既而告曰四十年偏霸之主非等
閒也由是高祖特加愛念起家西川節度行軍司馬高
祖稱皇帝進檢校太保東川節度使同中書門下平章
事充崇聖宫使(一云衙内馬步都指揮使)及高祖病革立為皇太子
權監軍國事頃之高祖晏駕秘不發喪樞密使王處回
夜啓義興門過司空趙季良涕泣季良曰泣無益也當
速立嗣君以絶非望處回收淚謝之遂與季良宣遺制
命太子仁贊更名昶蓋明德元年七月丙寅也丁卯昶
於柩前嗣皇帝位時年十六(錦里耆舊傳作年十四非)不改元仍稱
明德
明德元年秋九月加趙季良司徒張業檢校太尉李肇
王處回俱兼侍中癸卯唐命鳳翔益兵守東安鎮以備
我甲寅詔加衛聖諸軍都指揮使武信節度使李仁罕
兼中書令判六軍事以左匡聖都指揮使保寕節度使
趙廷隱兼侍中為六軍副使仁罕自恃宿將有功求判
六軍令進奏吏宋從會以意諭樞密院又至學士院偵
草麻帝不得已有是命帝自置殿直四番取將家及死
事孤子為之乃命李仁罕子繼宏趙季良于元振張業
子繼昭侯洪實子令欽趙廷隱子崇韜分為都知領焉
冬十月奉鑾肅衛都指揮使昭武節度使兼侍中李肇
不時入朝庚午始至成都稱足疾見帝不拜戊寅捧聖
控鶴都指揮使張公鐸與醫官使韓繼勲豐德庫使韓
保貞茶酒庫使安思謙等譖李仁罕有逆志(錦里耆舊傳又云王)
(處四趙廷隱慮其難作請殺之)帝令繼勲等與趙季良趙廷隱謀命武
士執仁罕殺之丙午詔暴仁罕罪并其子繼宏及宗從
會(錦里耆舊傳作宋讓數人)等皆伏誅源州都押牙文景琛據城叛
果州刺史李延厚討平之戊子勒李肇以太子少傅致
仕徙邛州時左右以肇倨慢請加誅遂有是處分唐雄
武節度使張延朗圍文州李延厚將果州兵屯興州遣
先登指揮使范延暉將兵却之是時唐階州刺史郭知
瓊拔尖石寨興州刺史馮暉屯乾渠皆引兵歸(時階興二州皆)
(已入蜀唐蓋使知瓊暉領二州刺史進取而不克)十二月頒勸農桑詔曰刺守
縣令其務出入阡陌勞來三農望杏敦耕瞻蒲勸穡春
鶊始轉便具籠筐蟋蟀載吟即鳴機杼甲申葬文武聖
德英烈明孝皇帝于和陵上廟號曰高祖是歲析鹽亭
縣雍江草市置招葺院(院或作縣)
明德二年春二月丙寅朔大赦戊寅尊母李氏為皇太
后夏四月庚午以御史中丞母昭裔為中書侍郎同平
章事六月賜江原縣孝子張元帛三十段并米酒等物
秋七月閬州大雨雹如雞子鳥雀皆死暴風飄船上民
屋巫者言灌口神與閬州神交戰所致九月金州防禦
使全師郁攻唐金州拔水寨都監陳知隱託他事將兵
三百遁去防禦使馬全節出奇拒我我兵乃退帝雅好
擊毬茂州錄事參軍幸寅遜上書諫止帝雖不從頗優
容之
明德三年春三月地震熒惑犯積尸帝以積尸蜀分也
欲禳之司天少監胡韞請不必禳乃寢其事帝酷喜走
馬未幾馬蹶皇太后曰奈何以馳騁為樂貽吾之憂帝
由是稍止又為方士房中之術多採良家子以充後宫
樞密副使韓保貞切諫帝即日出之賜保貞金數斤有
上書者言臺省官當擇清流帝歎曰何不言擇其人而
任之左右請以其言詰上書者帝曰吾見唐太宗初即
位獄吏孫伏伽上書言事皆見納奈何勸我拒諫邪夏
四月吳越遣使來聘冬十月遣使如吳越報聘十一月
晉主即皇帝位于柳林己亥改元天福十二月丁亥申
嚴錢禁
明德四年春正月乙卯朔日有食之(案晉高祖實錄正月甲寅朔乙卯日)
(食十國紀年云蜀乙卯朔日食蓋晉人避三朝日食改歷耳)三月晉遣使告即位且
叙姻好其書曰大晉皇帝奉書大蜀皇帝伏自中原多
故大憝繼興朱氏不道而皇天不親沙陀背義而蒼天
失望不期景運猥屬眇躬方鼎足以分疆宜隣好之講
睦况有姻親之舊敢交玉帛之懽機務方殷保攝是望
帝復書用敵國禮冬十月蜀人譙本詈母忽化為虎奔
城上兼侍中趙廷隱射殺之因見帝曰虎山林之獸而
人化之入干城市虎旅中慮有不軌之士是夜衛軍張
洪謀叛翼日為其黨所告伏誅洪太原人剛勇絶倫軍
中號為張大蟲咸以為虎上城之騐十二月丁酉帝耀
兵太玄門戊申大赦改明年元曰廣政是歲晉人侵利
州至劍門趙廷隱領兵拒退之
廣政元年春正月帝謁和陵(自後歲以為常)以武信節度使同
平章事張業為左僕射兼中書侍郎同平章事樞密使
武泰節度使王處回兼武信節度使同平章事三月上
已節遊大慈寺宴從官於玉溪院分韻賦詩優人以前
蜀後主為戲命斬之是月民譌言後宫産蛇取人心肝
為食百姓驚恐踰月乃止秋八月大水冬十月地震屋
柱盡搖凡三日十一月以誕生日為明慶節帝幸佛寺
散香是歲鑄廣政通寶錢(洪遵泉志曰廣政錢徑九分重三銖銅質渾厚字八分書)
廣政二年夏六月地震洶洶有聲秋八月楚溪州刺史
彭仕然引奬錦州蠻焚掠辰澧鎮戍遣使乞師于我帝
以道遠不許是歲太白晝見國中大水祖廟壞(四川總志云廣)
(政二年蜀大水孟氏廟壞)
廣政三年春正月上元節帝觀燈露臺召舞倡李艷娘
入宫賜其家錢十萬夏四月太保兼門下侍郎同平章
事趙季良請與門下侍郎同平章事母昭裔中書侍郎
同平章事張業分判三司癸卯命季良判戶部昭裔判
鹽鐵業判度支五月地震帝問羣臣曰頃年地何頻震
羣臣對曰地道靜而屢動此必強臣陰謀之事願以為
慮六月教坊部頭孫延應王彦洪等謀逆伏誅延應故
趙廷隱伶人以技選入教坊有妖尼語之曰君貴不可
言至是謂其徒胡圭云今王氏苦竹開花侯侍中家馬
作人言銀槍營中井水湧出地又數震正叛亂之兆也
于是合十二人期以宴日持杖為俳優盡殺諸將而奪
其兵為其黨趙廷規所告盡禽焉冬十月地震從西北
來聲如暴風急雨之狀
廣政四年春二月丙辰加衛聖馬步都指揮使武德節
度使兼中書令趙廷隱樞密使武信節度使同平章事
王處回捧聖控鶴都指揮使保寧節度使同平章事張
公鐸檢校官並罷其節度使三月甲戌以翰林學士承
旨李昊知武寧軍散騎常侍劉英圖知保寧軍諫議大
夫崔鑾知武信軍給事中謝從志知武泰軍將作監張
讚知寧江軍先是節度使多領禁兵或以他職留成都
委僚佐知留務專事聚斂政事不治民無所訴(左編陳恕傳云)
(孟氏舊政賊稅輕重不均閬州稅錢千八百為一絹梁州六百為一絹)帝知其弊因使諸
臣各知節度事略與正帥有異夏四月蝗丁亥晉山南
東道節度使安從進謀反遣使乞師于我請出兵金商
以為聲援帝謀于羣臣皆曰金商險遠少出師則不足
制敵多則漕輓不繼乃辭之五月帝著官箴頒郡縣曰
朕念赤子旰食宵衣托之令長撫養安綏政在三異道
在七絲驅雞為理留犢為規寬猛得所風俗可移無令
侵削無使瘡痍下民易虐上天難欺賦輿是切軍國是
資朕之爵賞固不踰時爾俸爾禄民膏民脂為人父母
罔不仁慈勉爾為戒體朕深思帝好學為文皆本於理
居恒謂李昊徐光溥曰王衍浮薄而好輕艷之辭朕不
為也常敕史館集古今韻會五百卷(案後主亦善辭有相見歡詞)
廣政五年春正月地震二月湖南遣使來聘三月帝宴
牡丹苑(牡丹譜云孟氏于宣華苑廣植牡丹名之曰牡丹苑)牡丹花凡雙開者十
黃者白者三紅白相間者四又有深紅淺紅深紫淺紫
淡黃鏂黃潔白正暈倒暈金含稜銀含稜旁枝副摶合
歡重臺每朵至五十葉面徑七八寸復有檀心如墨者
香聞至五十步從官皆賦詩賞之閏月甲申西域番僧
來朝冬十月地震摧民居百數
廣政六年春正月癸卯以宣徽使兼宫苑使田敬全領
永平節度使敬全故宦者引前蜀王承休為比而命之
是歲大選良家子以備後宫限年十三以上二十以下
州縣騷然民多立嫁其女謂之驚婚新津縣令陳及之
疏諫帝嘉其言賜白金百兩然采擇卒不止於是後宫
位號列十四品有昭儀昭容昭華保芳保香保衣安宸
安蹕安情修容修媛修娟等秩比公卿大夫士焉
廣政七年春正月戊戌復以將相遙領節度使唐遣使
來聘副以六鶴帝命少府監黃筌寫六鶴於便坐之壁
名曰六鶴殿二月晉階州義軍指揮使王君懷帥所部
來降請為鄉導以取階成(蜀人復失階成史失載)甲子遣兵攻晉
階州三月晉秦州兵救階州出黃階嶺我兵敗于西平
秋七月晉改元開運是歲門下侍郎同平章事母昭裔
按雍都舊本九經命平泉令張德釗書而刻諸石以貯
成都學宫
廣政八年秋九月保寧節度使同平章事張公鐸卒
廣政九年秋八月司徒趙季良卒冬十一月施州刺史
田行臯叛遣供奉官耿彦珣將兵討之是歲析導江縣
立灌州置石民屯田務于梁山縣自六年至于今年歲
大有
廣政十年春正月晉雄武節度使何重建殺契丹使者
以秦階成三州來降癸丑命左千牛衛上將軍李繼勲
為秦州宣慰使二月壬戌李繼勲與興州刺史劉景攻
固鎮拔之何重建請我兵與階成兵共扼散關以取鳳
州丙寅帝發山南兵三千七百赴之辛未重建遣宫苑
使崔延琛攻鳳州不克癸未加重建同平章事是月晉
劉知遠稱帝于晉陽三月癸巳詔山南西道節度使孫
漢韶詣鳳州行營先是翰林承旨李昊謂王處回曰敵
復據固鎮則興州道絶不能復援秦州矣請移興元兵
救之因有是命丙午漢韶將兵二萬攻鳳州軍于固鎮
分兵扼散關以絶援路夏四月乙亥晉鳳州防禦使石
奉頵以鳳州來降我於是盡有秦鳳階成之地悉復前
蜀王氏疆土六月晉主知遠改國號曰漢秋八月諸王
宫侍讀劉保乂卒是月漢州奏孝子范文通廬父墓羣
虎見之避服帝命賜以羊酒束帛冬十月晉昌節度使
趙匡贊遣使來降請自終南山路出兵應援十二月帝
遣雄武都押牙吳崇惲賫樞密使王處回書招鳳翔節
度使候益庚寅以山南西道節度使兼中書令張虔釗
為北面行營招討安撫使雄武節度使何重建副之宣
徽使韓保貞為都虞侯共將兵五萬虔釗出散關重建
出隴州以擊鳳翔脇侯益也奉鑾肅衛都虞侯李廷珪
將兵二萬出子午谷以援長安從趙匡贊之請也諸軍
發成都旌旗數十里乙未侯益以鳳翔降與趙匡贊請
出兵定關中吳崇惲持兵籍糧帳西還是歲帝始行郊
祀禮
廣政十一年春正月趙匡贊復遣判官李恕請降于漢
侯益亦請附漢丙子匡贊入朝于漢李廷珪將兵至長
安聞匡贊朝漢欲引歸漢將王景崇邀擊之我兵大敗
于子午谷張虔釗至寶雞諸將議不協按兵未進侯益
聞廷珪西歸因閉壁拒我軍虔釗勢孤宵遁景崇乃帥
鳳翔隴邠涇鄜坊之兵追及于散關我師敗績漢俘我
將卒四百人二月韓保貞龐福誠引兵自隴州還要何
重建俱西是日保貞等至秦州分兵守諸門及衢路重
建遂入于成都癸卯張虔釗自恨無功至興州慙忿而
卒三月漢鳳翔軍校趙思綰據長安城作亂夏四月漢
鳳翔巡檢使王景崇為侯益所毁遺鳳州刺史徐彦書
求通互市壬戌帝使彦復書招之六月乙酉王景崇請
降時景崇亦受河中李守貞官爵秋七月司空兼中書
侍郎同平章事張業樞密使保寧節度使兼侍中王處
回奢豪專恣甲子帝命壯士擊殺業于都堂籍没其家
處回聽歸私第黜為武德節度使兼中書令以普豐庫
使高延昭茶酒庫使王昭遠為通奏使知樞密院事府
庫金帛聽昭遠取與不復會計戊辰以翰林承旨尚書
左丞李昊為門下侍郎兼戶部尚書翰林學士兵部侍
郎徐光溥為中書侍郎兼禮部尚書並同平章事安思
謙密告衛聖都指揮使兼中書令趙廷隱謀反夜發兵
圍其第會山南西道節度使李廷珪入朝極言廷隱無
罪得免甲戌廷隱稱疾請解軍職許之八月甲申以趙
廷隱為太傅賜爵宋王國有大事就第問之戊子改鳳
翔曰岐陽軍己丑以王景崇為岐陽軍節度使同平章
事辛丑王處回請老以太子太傅致仕自是故將舊臣
殆盡帝始親政事于朝堂九月我兵援王景崇于散關
漢趙暉遣都監李彦從襲擊我兵我兵潛遁己未始置
匭函帝以張業王處回執政事多壅蔽因立此法以通
下情未幾改曰獻納函是月王景崇盡殺侯益家屬七
十餘人以報怨冬十月王景崇與趙思綰連兵拒漢景
崇遣其子德讓思綰遣其子懷乂見帝于成都戊寅景
崇遣兵出西門漢趙暉擊破之遂取西關城景崇退守
大城不出帝遣山南西道節度使安思謙將兵救鳳翔
左僕射母昭裔上疏切諫以為不可不聽帝又命雄武
節度使韓保貞引兵出汧陽以分漢兵之勢景崇遣李
彦舜等逆我兵丙申思謙屯右界漢兵屯寶雞思謙遣
眉州刺史申貴將兵二千趨模壁設伏於時家竹林丁
酉旦貴以兵數百壓寶雞而陳漢兵逐之遇伏敗績我
兵乘勢逐北破寶雞寨已而我兵去漢兵復入寶雞已
亥思謙進屯渭水漢益兵五千戌寶雞思謙畏之謂衆
曰糧少敵強宜更為後圖辛丑退保鳳州尋歸興元十
二月王景崇累表告急帝命安思謙再出兵救之壬午
思謙自興元引兵屯鳳州請先運糧四十萬斛乃可出
境帝曰觀思謙意安肯為朕進取然亦發興州興元米
萬斛以饋之戊子思謙進屯散關遣馬步使高彦儔眉
州刺史申貴擊漢箭筈安都寨破之庚寅思謙敗漢兵
於玉女潭漢兵退屯寶雞思謙進屯模壁食盡而還(案十)
(國紀年云廣政十二年正月甲寅思謙以軍食匱竭自模壁退次鳳州上表待罪今考周太祖實錄冬末已退)
(軍明年表始至成都耳)韓保貞出新關壬辰軍于隴州神前漢兵
不出保貞亦不敢進已而聞思謙去遂退保弓川寨丁
酉中書侍郎兼禮部尚書同平章事徐光溥坐以艷詞
挑前蜀安康長公主罷守本官是時命民間納麴錢(文獻)
(通考云川陜承偽制賣麴價重)
廣政十二年春正月甲寅帝得安思謙鳳川待罪表釋
不問置吏部三銓禮部貢舉(錦里耆舊傳作十三年事今從歐史)秋七月
壬子漢將郭從義執趙思綰斬于市八月帝遊浣花溪
御龍舟觀水嬉時百姓饒富夾江皆剏亭榭都人士女
傾城遊玩珠翠羅綺名花異卉馥郁十里望者有若神
仙之境帝謂左右曰曲江金殿鎻千門殆未及此兵部
尚書王廷珪賦詩曰十字水中分島嶼數重花外見樓
臺帝稱善久之九月貶眉州刺史申貴為維州司戸至
率浦賜死貴潞州人聚斂貪恣隂諭獄吏令賊徒引富
民為黨以入其賂常指獄門曰此吾家錢穴死之日民
皆相賀冬十月賞紅梔花于芳林苑大宴百官花本青
城山叟所貢初進紅梔子三粒種之成樹其花爛紅六
出清香如梅當時最重之十二月漢趙暉攻鳳翔王景
崇幕客周璨謂景崇曰公曏與蒲雍相表裏今二鎮已
平蜀兒不足恃不如降也景崇猶未決待我兵不至城
陷自焚死
廣政十三年夏五月皇第三子玄寶薨時生七年矣玄
寶幼而竒異既齔誦詩書萬言至是帝不勝悲悼追封
遂王贈青州大都督秋八月庚子帝立其弟仁毅(蜀檮杌又)
(作仁殷)為䕫王仁贄(蜀檮杌又作仁資)為雅王仁裕為彭王仁操
為嘉王(五代史作仁裕嘉王今從通鑑)己酉立皇子玄喆為秦王判六
軍事玄珏為褒王帝為箴誡令諸子刻坐隅號曰斑令
九月命城上芙蓉盡覆以帷幕是時蜀中久安斗米三
錢國都子弟不識菽麥之苖金幣充實弦管歌誦盈于
閭巷合筵社會晝夜相接(野人閒話云後主時城内人生三十歲有不識米麥之苖)
(每春三月夏四月多有遊花院及錦浦者歌樂掀天珠翠填咽貴門公子華軒彩舫共賞百花潭上至諸王功)
(臣已下皆各置林亭異果名花充溢其中)城頭盡種芙蓉秋間盛開蔚若錦
繡帝語羣臣曰自古以蜀為錦城今日觀之真錦城也
冬十一月左丞歐陽彬卒甲子太師中書令宋王趙廷
隱薨諡曰忠武施州刺史田行臯奔荆南荆南執之歸
于我遂伏誅是歲帝加尊號曰睿文英武仁聖明孝皇
帝道號玉霄子
廣政十四年春正月郭威即皇帝位國號周改元廣順
三月帝宴于後苑放士庶人入觀俳優有唱康老子者
帝顧李昊等問曲所由名昊不能對徐光溥曰康老老
而無子故製此曲(張唐英曰老子即長安富家子開元中拓落不事生業好與梨園樂工游)
(一旦窮悴而卒樂工嘆之因為此曲又名曰得至寳光溥蓋不知而妄對也任臣按樂府雜錄載康老子輿)
(國樂狎蕩偶有一老嫗持舊錦褥貨鬻乃以半千獲之尋有波斯見之驚曰何處得此至寶是冰蠶絲所織夏)
(月置座間一室清涼即以千金酬之還與國樂追歡不經年蕩盡康卒樂工製此亦曰得寶子張氏似亦未詳)
夏四月壬辰通奏使高延昭固辭知樞院丁未以前雲
安𣙜鹽使伊審徵為通奏使知樞密院事審徵貪侈回
邪與王昭遠相表裏國政由是寖衰是月太子太傅致
仕王處回卒秋九月壬申以吏部尚書御史中丞范仁
恕為中書侍郎兼吏部尚書同平章事冬十月彭山副
將頭楊富獲銅印一于江岸進上凡篆文八十字帝命
嚴築作瑞篆記(元貴著器物譜云廣政十四年冬十月十五日彭山縣副將頭楊富獲銅印于)
(江岸印有六面方各寸許皆有篆文兩面共通一竅竅中三虚一實其直可貫其圓可規六面篆文共八十二)
(十分夾其竅六十均在四旁各成文章一面天國老君生萬民治中國外國人和璽凡十五字其相對一面云)
(老君授生輔天下國安平受道人長生凡十五字又一面虚無自然明日月星辰光几十字其相對一面云玄)
(女致和氣玉女致天醫凡十字又一面上國仙師天師老君道成明天地政璽凡十五字其相對一面云上召)
(吾拜無為大昊通天下治氣同璽凡十五字)是月地震民居摧毁者百餘所
是歲詔勒諸經于石祕書郎張紹文寫毛詩儀禮禮記
祕書省校書郎孫朋古寫周禮國子博士孫逄吉寫周
易校書郎周德政寫尚書簡州平泉令張德昭寫爾雅
字皆精謹(容齋随茟云成都石本諸經題云廣政十四年蓋盂昶時所鐫)
廣政十五年春正月下詔勸農三月以趙廷隱别墅為
崇勲園幅&KR0695;十餘里臺榭亭沼窮極奢侈夏六月乙酉
朔大宴羣臣教坊優人作灌口神隊二龍戰鬭之象須
臾天地皆暝大雨雹明日灌口奏岷江大漲鎻塞龍處
鐵柱頻撼丁酉大水入成都壞延秋門(蜀檮杌作六月朔其夕大水漂)
(城錦里耆舊傳作大水入京城漂蕩五門今悉從通鑑)漂没千餘家溺死五十餘
人衝毁太廟四室及司天監戊戌大赦境内賑水災之
家命宰相范仁恕禱青羊觀又遣使往灌州下詔罪已
七月丁夘(十三日)青城縣鬼城山崩暴水大至忽見東有
數峯崖澗中多石版篆文凡六七處人多不識(或云是蒲仙上)
(昇之所)辛丑梓州監押王承丕殺工部尚書判武德軍郭
延鈞初延鈞不禮于承丕承丕擊殺之矯詔開府庫出
繫囚發屯戍將吏畢集指揮使孫欽謂承丕曰今延鈞
已伏辜公宜出詔示衆承丕曰我能使公富貴勿用詔
書欽始知承丕反因紿曰今内外未安請為公巡察即
躍馬出帥兵入府攻承丕斬之傳首成都癸卯遣客省
使趙季札如梓州慰撫吏民九月山南西道節度使李
廷珪奏周人聚兵關中請益兵為備帝遣奉鑾肅衛都
虞候趙進將兵趨利州既而聞周人聚兵以備北漢乃
引還冬十一月地震十二月天雨毛
廣政十六年春三月地震夏五月重午節帝奉皇太后
游凌波殿競渡(前蜀宣華苑也)是月宰相母昭裔出私財百萬
營學館且請鏤版印九經以頒郡縣從之秋八月以翰
林學士范禹偁兼簡州刺史九月鶢鶋集瑞鼎門觀者
多憂之冬十二月中書舍人劉光祚進蟠桃核酒杯命
賜帛五十疋(光祚云得于華山隠士陳摶)
廣政十七年春正月周主殂晉王榮嗣皇帝位改元顯
德周聽邊吏通商于我二月左匡聖馬步都指揮使保
寧節度使安思謙既譖殺張業廢趙廷隱帝使將兵救
王景崇逗撓無功内慙懼不安會業誅之後宫門守衛
加嚴思謙以為疑已言多不遜又典宿衛多殺士卒以
立威帝閱衛士有年尚壯而為思謙所斥者復留隸籍
思謙殺之帝不能平而思謙三子扆嗣裔倚父勢暴横
為國人患翰林使王藻屢言其怨望將反丁巳思謙入
朝命壯士擊殺之及其三子藻坐擅啓邊奏并擒斬焉
三月乙亥朔加捧聖控鶴都指揮使兼中書令孫漢韶
武信軍節度使賜爵樂安郡王罷軍職帝懲安思謙跋
扈命山南西道節度使李廷珪等十人分典禁兵
廣政十八年春正月戊子置威武軍於鳳州二月䕫王
仁毅薨諡恭孝三月周人謀取秦鳳帝遣客省使趙季
札按視邊備季札素以文武才自任還奏雄武節度使
韓繼勲鳳州刺史王萬廸非將帥才不足以禦大敵帝
亦曰繼勲豈足以當周師邪因問誰可往者季札請自
行丙申以季札為雄武監軍使仍以宿衛精兵千人隸
部曲夏四月丙辰命知樞密王昭遠按行北邊城塞及
甲兵以備周是月周遣鎮安節度使向訓鳳翔節度使
王景客省使昝居潤入寇秦鳳五月戊辰朔王景出兵
自散關趨秦州隨拔黃牛八寨戊寅帝以捧聖控鶴都
指揮使保寧節度使李廷珪為北路行營都統左衛聖
步軍都指揮使武定節度使高彦儔為招討使武寧節
度使吕彦珂為副招討使客省使趙崇韜為都監拒周
師時趙季札至德陽聞周人入境懼不敢進上書求解
邊任還奏事先遣輜重及伎妾西歸丁亥单騎馳入成
都衆以為奔敗多震恐帝問以機事不能對帝怒繫之
御史臺庚午斬季札于崇禮門六月壬寅李廷珪敗周
兵于威武城虜其排陳使胡立(宋史云漢州刺史胡立)是時我軍
皆繡斧形衣號曰破柴都以周主本柴姓也丁未遣使
如唐及北漢約共出兵伐周二國皆許之秋八月周將
王景等大敗我兵獲我將卒三百己未帝遣通奏使知
樞密院武泰節度使伊審徵撫慰行營仍督戰九月李
廷珪遣先鋒都指揮使李進據馬嶺寨又遣奇兵出斜
谷屯白澗又分兵出鳳州之北唐倉鎮(唐一作堂)及黃花谷
絶周糧道閏月周王景遣禆將張建雄將兵三千抵黃
花又遣千人趨唐倉扼我兵歸路染院使王巒將兵出
唐倉與建雄戰于黃花谷我師敗績奔唐倉復遇周兵
又敗巒及將士三千人為周人所執馬嶺白澗兵皆潰
李廷珪高彦儔等退保青泥嶺雄武節度使韓繼勲棄
秦州奔還成都觀察判官趙玭召官屬謂之曰敵兵甚
銳今朝廷所遣勇將精兵不死即逃我軰不能去危就
安禍且至矣遂舉秦州城以降(五代通錄云秦州節度使高處儔引兵往拔鳳)
(州中塗聞黃花之敗奔秦州趙玭與城中將校閉門不納處儔遂西奔玭即以城歸周今從十國紀年)斜
谷援兵亦潰成階二州皆降國人大震乙丑廷珪上表
待罪冬十月壬申伊審徵至成都請罪釋之帝遂聚芻
粟於劍門白帝為守禦之備募兵既多用度不足始鑄
鐵錢𣙜境内鐵器以耑其利(曾鞏隆平集云孟昶聞世宗下秦鳳愈不自安多積)
(芻粟以鐵為錢禁民私用鉞而自鬻器用以專利民甚苦之)十一月周王景圍鳳州
韓通分兵城固鎮以絶援兵戊申遂陷鳳州虜我威武
節度使王環及都監趙崇溥崇溥不食而死於是秦鳳
階成之地復入于周乙卯周主曲赦四州所獲我國將
士願留者優其俸賜歸者給資裝而遣之
廣政十九年春正月大赦免今年夏租以周師出境也
三月甲寅以捧聖控鶴都指揮使李廷珪為左右衛聖
諸軍馬步都指揮使仍分衛聖匡聖步騎為左右十軍
以武寧節度使吕彦珂等為軍使廷珪總之如趙廷隱
專總宿衛諸軍故事是歲陵榮州獠反弓箭庫使趙季
文討平之(錦里耆舊傳廣政十九年戎瀘州獠賊羅住雍反左街都巡撿趙季文討降之今從通鑑)
(作陵榮二州)是歲賜詩僧可朋錢十萬帛五十疋
廣政二十年夏四月乙亥周遣懷恩指揮使蕭知遠等
將士八百餘人西歸先是周克秦鳳以我兵為懷恩軍
至是罷軍遣還六月乙丑加李廷珪檢校太尉罷軍職
國人多言廷珪為將敗覆不宜復執兵柄故有是命皇
太后亦屢以典兵非人為言帝不能從秋八月懷恩軍
至成都帝遣梓州别駕胡立等八十人東還寓書于周
請和自稱大蜀皇帝言家世邢臺願敦鄉里之分(揮麈後錄)
(載三朝史孟昶傳云周世宗既取秦鳳昶懼致書世宗曰七月一日大蜀皇帝謹致書于大周皇帝閣下竊念)
(目承先訓恭守舊邦匪敢荒寧于兹二紀頃者晉朝覆滅何建來歸不因背水之戰爭遂有仇池之土地洎審)
(晉君歸北中國且空暫興敝邑之師更復成都之境秦鳳階成諸川實為下國之邊陲其後漢主徑自并汾來)
(都汴浚聞征車之未息尋神器之有歸伏審貴朝先皇帝應天順人繼統即位奉玉帛而未克承弓劍之空遺)
(但傷嘉運之難諧適歎新歡之且隔以至前載忽勞睿德遠舉全師土疆尋隸於大朝將卒亦拘於貴國幸蒙)
(皇帝惠其首領頒以衣裘偏禆盡補其職員士伍徧加於糧賜則在彼無殊於在此敝都寧比於雄都方懷全)
(沽之思非有放還之望今則指揮使蕭知遠馮從讜等押領將士子弟共計八百九十三人已到當國具審皇)
(帝迥開仁愍深念支離厚給衣裝兼加中屨給㳂程之驛料散逐分之緡錢仍以官僚之廻還安知所報此則)
(皇帝念疆場則已經革幾代舉干戈則不在盛朝特軫優容曲全情好永懹厚義常貯微衷載念前在鳳州支)
(敵虎旅偶於行陣曾有拘擒其排陣使胡立已下尋在諸州安排及令軍幕收管自來各支廩食並給衣裝却)
(緣比者不測宸襟未敢放還鄉國今既先蒙開釋已認冲融歸朝雖愧于後時報德未稽於此日其胡立已下)
(今各給鞍馬衣裝錢帛等專差御衣庫使李彦昭部領送至貴境望垂宣旨收管矧以昶昔在齠齓既離并都)
(亦承皇帝鳳起晉陽龍興汾水台叙鄉關之分以陳玉帛之懽儻蒙惠以嘉音即佇專馳信使謹因胡立行次)
(聊陳感謝詞莫披述㐲惟仁明洞鍳垂念不宣)癸未立等至大梁周以我國講
鈞禮怒不答帝曰朕郊祀天地稱天子時爾方鼠竊作
賊何得相薄邪冬十二月旌表蓬州孝子程崇雅門
廣政二十一年春正月右補闕章九齡指李昊王昭遠
為奸佞貶維州錄事參軍庚戌置永寧軍於果州以通
州隸之三月唐主盡獻江北地于中原夏五月唐奉周
正朔六月荆南高保融遣使勸帝稱藩于周帝報以前
常致書周主不答乃止秋九月周人謀入寇甲午高保
融再勸我臣中原帝集將相議之李昊曰從則君父之
辱違則周師必至諸將能料抗周必勝乎諸將皆頓首
曰以陛下聖明江山險固豈可望風屈服臣等請以死
衛社稷丁酉帝命李昊草書極言拒絶之冬十一月天
雨血(一作十二月)十二月周將李玉帥永興兵襲歸安鎮鎮
遏使李承勲據險邀斬之其衆盡没乙酉以右衛聖步
軍都指揮使趙崇韜為北面招討使丙戌以奉鑾肅衛
都指揮使武信節度使兼中書令孟貽業為昭武文州
都招討使左衛聖馬步都指揮使趙思進為東面招討
使山南西道節度使韓保貞為北面都招討使將兵六
萬分屯要害以備周是歲昌州獠反殺巡檢使趙漢瓊
等左界巡檢使申彦瑭討平之
廣政二十二年秋八月戊子帝以李昊領武信軍節度
使右補闕李起言宰相無領方鎮事帝曰昊家多冗費
以厚禄優之耳冬十一月徐及甫伏誅初周人攻秦鳳
及甫時為都官郎中自負才略謀奉前蜀高祖孫少府
少監王令儀為主以作亂至是其黨有告者收捕之十
二月甲午賜令儀死是時西班將軍黎德昭獻畫鶴圖
詔授雅州刺史
廣政二十三年春正月乙巳宋受周禪改元建隆丁未
人日節帝謁和陵是月龍見於玉壘關夏五月己亥朔
日有食之冬十一月宰相李昊言臣觀大宋啓運不𩔖
漢周天厭亂久矣一統天下其在此乎若通職貢亦保
安三蜀之長策帝曰卿且去朕徐自圖之十二月皇太
后夢青衣神自言宫中衛聖龍神乞出居于外乃命建
堂于昭覺寺廡下遷神出居之人或以為不祥是歲大
理國段思聰覘我國委任非人欲乘釁入寇其臣高侯
不可言蒙詔強盛時與吐蕃連兵尚不能侵奪巴蜀卒
以黷武釀内變宗社不保今聞周主英明削平僭亂孟
氏必為所併吾國但當修輯城堡練兵養民以觀時變
何必勞師遠征啓釁召禍乎思聰從其言而止
廣政二十四年自春至于夏無雨螟蝗見成都詔以吏
部侍郎承旨歐陽迥為門下侍郎兼戸部尚書同平章
事冬十月漢州什邡縣井中有火龍騰空而去大風吼
天餘燼墜地延燒數百家十一月帝書兆民頼之四字
誤兆為趙又民間譌傳國家東遷天水是歲有人被髮
奔走道中唱言神人使作無爺無母救汝凡兩日不知
所在又鶢鶋鳴于庭射之不中故老見之曰此鳥主少
主歸命咸康時來前八年來此時復來其有興替乎
廣政二十五年春正月立秦王玄喆為皇太子二月壁
州白石縣巨蛇見長百餘丈徑八九尺冬十二月遣使
督諸路累年逋稅龍游令田淳上䟽言擾民犯天意聚
財損君道語甚切直帝不能用是歲行用鐵錢初鐵錢
多於外郡邊界參用每錢千凡四百為銅六百為鐵(四川)
(總志云孟氏每銀一兩直銅錢千七百文絹一疋直錢千二百文)至是流入成都率銅
錢十分雜鐵錢一分大盈庫錢往往有鐵錢相混蓋鑄
之精工與銅錢相𩔖也(按十國紀年後蜀史廣政二十五年以屯戍既廣調度不足始)
(鑄鐵錢据此則鐵錢是歲始鑄矣今不從)
廣政二十六年春正月宋改元乾德三月宋師平荆湖
我邸吏將卒先在江陵者宋帝悉命放還帝將發使朝
貢知樞密院事王昭遠固止之乃遣兵屯峽路增置水
軍宋聞之遂謀興師以張暉為鳳州團練使暉盡得我
國虚實以聞夏四月遂州方義縣雨雹大如斗五十里
内飛鳥六畜皆死是時成都人唐季明(茅常客話云失其名蓋季明其)
(字也)破木中有紫文隸書太平二字時以為佳瑞識者云
須成都破了方見太平(後宋有太平興國之號既應此兆)又軍校張敞
(一作敵)獲古鏡一枚闊尺餘光昭室寢不施燈燭敞珍藏
之訖無疾病
廣政二十七年冬十月山南節度判官張廷偉(一作廷韋)說
王昭遠曰公素無勲業一旦位至樞近不自建立大功
何以塞時論莫若通好并州令發兵南下我自黃花谷
出兵應之使中原表裏受敵則關右之地可撫而有昭
遠然其言既命廷偉立草遣大程官孫遇及楊蠲趙彦
韜等以臘丸書間行北漢約出兵以撓中國因使先入
汴覘強弱彦韜潛發其書以獻宋其書略曰洎傳弔伐
之嘉音實動輔車之喜色尋於褒漢添駐師徒只待靈
旗之渡河便遣前鋒而出境先是宋帝已有興兵意而
未發及得書笑曰西討有名矣于是問蜀中地里穆昭
嗣對曰荆南即西川江南廣南都會也今已克此則水
陸皆可趨蜀十一月宋命忠武軍節度王全斌充鳳州
路行營前軍兵馬都部署武信軍節度侍衛步軍都指
揮使崔彦進充副都部署樞密副使王仁贍充都監龍
捷右廂都指揮使史延德充馬軍都指揮使虎捷右廂
都指揮使張方友(一作萬友)充步軍都指揮使隴州防禦使
張凝充先鋒都指揮使左神武大將軍王夢濤充濠砦
使内染院使康延澤充馬軍都監翰林副使張煦充步
軍都監供奉官田仁朗充濠砦都監殿直鄭粲充先鋒
都監步軍都軍頭向韜充先鋒都軍頭寧江軍節度侍
衛馬步軍都指揮使劉光義(宋通鑑長編作劉光義蜀檮杌作劉光乂宋史作劉)
(延讓東都事略作劉光毅今從李燾所載)充歸州路行營前軍兵馬副都部
署内客省使樞密承旨曹彬充都監客省使武懷節充
戰擢部署龍捷左廂都指揮使李進卿充步軍都指揮
使前階州刺史高彦暉充先鋒都指揮使右衛將軍白
廷誨充濠砦使御廚副使米光緒充馬軍都監儀鸞副
使折彦贇充步軍都監八作副使王令巖充先鋒都監
供奉官郝守濬充濠砦都監馬步軍都軍頭楊光美充
戰櫂左右廂都指揮使供奉官藥守節充戰櫂左廂都
監殿直劉漢卿充戰櫂右廂都監率禁兵三萬人諸州
兵二萬人(宋紀事本末又云將步騎六萬)分路進師又令孫遇等指畫
江山曲折之狀及兵砦戍守之處道里遠近俾畫工圖
之以授全斌等因謂曰西川可取否全斌等對曰臣等
仗天威遵廟算刻日可定龍捷右廂都校史延德前奏
曰西川一方儻在天上人不能到固無可如何在地上
以今兵力至即平矣宋帝壯其言謂曰汝等果敢如此
我何憂乎又命全斌曰凡克城寨止籍其器甲芻糧悉
以財帛分給戰士又令八作司度右掖門南臨汴水治
第一區凡五百間供帳什物皆具以待帝是時全斌及
彦進等由鳳州進光義及彬等由歸州進帝聞之以王
昭遠為都統趙崇韜為都監韓保貞為招討使李進副
之帥兵拒宋十二月王全斌等入境克萬仞燕子二砦
遂取興州連拔石圌等二十餘砦獲糧四十萬先鋒將
史延德與韓保貞李進等戰于三泉砦我師敗績保貞
及進等被擒獲我軍糧三十萬宗師至羅川我兵依江
列陳以待雀彦進遣張方友奪橋濟師我兵退保大漫
天砦彦進方友與康延澤分三道來擊我兵大敗而潰
昭遠等復引兵迎敵三戰皆敗昭遠渡桔栢津焚梁退
保劍門已而全斌進次益光都軍頭向韜得降卒言來
蘇小路出劍門南青疆店與官道合全斌乃令史延德
趨來蘇而自帥大衆為浮橋以濟我兵皆棄寨而遁全
斌遂次青疆昭遠聞之留其偏將守劍門自引衆退屯
漢源坡以待全斌未至漢源延德已克劍門昭遠股慄
失次趙崇韜布陣迎戰昭遠據胡牀不能起全斌進擊
大破我兵于漢源斬首萬餘級昭遠奔匿東川倉舍為
宋追騎所及與崇韜俱被執未幾全斌陷利州帝聞昭
遠敗乃悉出金帛募兵令太子玄喆統之而使李廷珪
張惠安等為之副趨劍門以禦宋師玄喆素不習武廷
珪惠安皆庸懦無識玄喆輦愛姬攜樂器伶人數十軰
以從至緜州聞已失劍門遂遁還東川所至焚掠廬舍
倉廩而去宋帝聞之曰孟昶都無股肱爪牙其亡不遠
矣是月劉光義曹彬陷䕫州初䕫州有鏁江為浮梁上
設敵棚三重夾江列礟具光義等行宋帝示以地圖指
鏁江曰我軍泝流至此慎勿以舟師爭勝當先以步騎
陸行襲擊之俟其勢却即以戰櫂夾攻取之必矣至是
宋師至䕫距鏁江三十里舍舟步進先奪浮梁復牽舟
而上寧江制置使高彦儔謂監軍武守謙曰北軍遠來
利在速戰不如堅壁待之可徐圖也守謙不從獨領麾
下與光義騎將張廷翰摶戰敗走廷翰乘勝登城彦儔
力戰不勝身被十餘槍左右皆潰散彦儔奔歸府第整
衣冠望西北再拜投火自焚死後數日光義得其骨於
灰燼中以禮葬之時彬謁武侯廟謂左右曰孔明疲竭
蜀之軍民不能恢復中原萬一何祠宇之雄觀乎意將
毁其頹敗者俄而中殿摧塌有石碑出土尺許刻文曰
知吾心腹事惟有宋曹彬彬讀訖下拜曰公神人也小
子安能窺測哉遂命有司新其祠
廣政二十八年春正月帝聞宋師深入大懼問計于左
右老將石頵(宋史作石斌今徙歐陽五代史)謂宜聚兵堅守以敝之帝
嘆曰吾父子以温衣美食養士四十年一旦臨敵不能
為吾東向發一矢雖欲堅壁誰能與吾守者邪未幾王
全斌次魏城癸酉至漢州帝乃命李昊草表遣通奏使
伊審徵賫表詣全斌請降略曰臣聞三皇御宇萬邦歸
有道之君五帝垂衣六合順無為之化其或未知歷數
猶昧存亡致興天討之師實懼霆臨之罪敢祈英睿俯
聽哀鳴伏念生自并門長于蜀地幸以先君之基構得
從幼歲以綦承只知四序以推遷不識三靈之改卜皇
帝明光出震盛德居乾聲教被于遐荒慶澤流于中夏
當凝旒玉殿之始缺以小事大之儀洎告𩔖圜丘已來
稽執玉持帛之禮蓋蜀地居偏僻阻隔徽猷已慙先見
之明因有後時之責今則皇威赫怒聖略風行干戈所
指而無前鼙鼔纔臨而自潰山河郡縣半入于提封將
卒倉儲盡歸于圖籍但念臣中外二百餘口慈母七十
餘年日承訓撫之恩粗效孝愛之道實願克終甘旨冀
保衰齡其次則子孫之團圓守血食之祭祀伏乞容之
若地蓋之如天特軫仁慈以寬危辱臣輒敢徵其故實
上瀆宸聰竊念劉禪有安樂之封叔寶有長城之號背
恩歸款得獲生全願眇昧之餘魂得保全而為幸庶使
先君寢廟不為樵採之埸老母庭除且有問安之便見
今保全府庫巡遏軍城不使毁傷終期臨照車書混其
文軌正朔奉于靈臺敢布腹心恭聽赦宥全斌受之遣
馬軍都監康延澤先以百騎入城見帝諭以恩信封閉
府庫安撫吏民(十七日)越三日(十九日)全斌大軍至成都帝
具禮納降宋自興師至滅蜀凡六十六日得州四十五
府一縣一百九十八戶五十三萬四千三十有九是月
劉光義曹彬陷萬施開忠四州峽中郡縣盡失知遂州
陳愈以城降時諸將多欲屠戮以逞獨彬禁止之故峽
路兵始終秋毫無犯二月光義等至成都(四日)帝又遣弟
王仁贄詣宋闕上表言臣受命唐室建都蜀州因時事
變更為仁心之擁迫先臣即世臣方丱年猥以童昏繆
承餘緒乖以小事大之體闕稱藩奉貢之誠染習偷安
因循積歲所以上煩宸算遠發王師勢甚疾雷功如破
竹顧惟懦卒焉敢當鋒尋束手以云歸止傾心而俟命
今月七日已令私署通奏使宣徽南院使伊審徵奉表
歸降以緣路寇攘前進不得續遣供奉官王茂隆再齎
前表必料血誠上達睿聽臣今月十九日已領親男諸
弟納降禮于軍門至于老母諸孫延餘喘于私第陛下
至仁廣覆大德好生顧臣假息於數年所望全軀於此
日今蒙元戎慰恤監獲撫安若非天地之垂慈豈見軍
民之受賜謹遣親弟仁贄奉表待罪(又上宋宰臣樞密使狀曰竊念頃自)
(北京即隨先子洎臨西蜀嗣守餘基自量小國之封疆常阻大朝之正朔伏自皇帝登位宸極禮盛郊禋令預)
(梯航願同臨照而以阻遙障險稍易歲時今則遠勞王師恭行天討有征無戰詎可抗威棄甲倒戈尋皆效順)
(具陳降款上達冕旒所希者存濟活于蒼生報劬勞于老母忠惟奉主孝則養親固于生平無所覬望許男銜)
(璧已蒙解釋之儀虞舜垂衣佇保安全之望丹誠備寫雪涕難勝伏惟某官叶贊萬幾懷柔八表迥敷思信并)
(及幽遐願垂前席之言特加敷奏冀遂保家之懇終養晨昏烏反哺以知恩竊將比喻雀銜環而報德以荷生)
(成倚頼感銘陳辭罔盡遐瞻德宇但瀝虔誠)宋帝答詔曰朕以受命上穹臨
制中土姑務保民而崇德豈思右武以佳兵至于臨戎
蓋非獲已矧惟益部僻處一隅靡思僭竊之愆輒肆窺
覦之志潛結并寇自啓釁端爰命偏師往申弔伐靈旗
所指逆壘自平朕常中宵憮然兆民何罪屢馳驛騎嚴
戒兵鋒務宣拯溺之懷以盡招攜之禮而卿果能率官
屬而請命拜表疏以祈恩托以慈親保其宗祀悉封府
庫以待王師追咎改圖將自求于多福匿瑕含垢當盡
滌于前非朕不食言爾無他慮(又錦里耆舊傳載宋太祖答詔與宋史略異今)
(附記于下敕蜀主省上表率文武見任官等望闕瀝懇歸命亊具悉朕自皇天眷命率土樂推將期德報萬)
(方不特威加四海乃睠益部僻處一隅苟黎庶之獲安非經營之在意一昨災躔蜀地舋自并門既興王者之)
(師遂授將軍之鉞事非獲已須至用兵我具真辭彼衆自敗下劍門而賈勇指井絡以長驅中宵火燃兆庶何)
(罪徑馳驛騎嚴戒前鋒廣宣來者之懷徧諭弔民之意果能率官屬而效順拜表疏以祈恩託我慈親述乃寢)
(廟封府庫而待罪保生聚以輸誠朕方示信懷來不逼人險保無他慮當體優隆國有舊章不達來請所宜悉)
(也乾德三年正月十七日)帝乃與太后妃嬪合族等及官屬發成都
由峽江而下(時宋取蜀宫殿材造船二百艘裝載物帛銅錢器皿及銀腰𢃄十萬應付江南軍前)
(其珠珍軟細以陸路發付京師邵氏聞見錄云昶舟過省州湖瀼渡一宫嬪有孕昶出之祝曰若生子孟氏)
(尚存也後果生子今為孟氏不絶昶治蜀有恩人哭送之至犍為别去因號曰蜀王灘)至江陵宋
帝遣皇城使竇思儼迎勞之夏四月至襄漢復遣使齎
詔賜茶藥所賜詔不名仍呼太后為國母五月將至汴
京宋太祖命晉王勞于近郊(六月十六日至汴)昧爽宋太祖御
崇元殿備禮出見後主率皇弟仁贄太子玄喆等宰臣
李昊已下三十二人自玉津園乘馬至明德門白冠素
服勒帛立班宋閤門使李廷憲接降表後主等伏地待
罪頃之宋太祖令通事舍人持起敕曰取法上天廣覆
下土既叶混同之象永垂臨照之光方喜來朝何勞俟
罪體兹睠待無至競憂後主獻金器八百兩玉腰帶二
條銀鋌一萬兩已而賜宴于崇元殿又進金酒器一副
通龍鳳犀腰帶一條明日宋太祖宣賜後主襲衣玉帶
黃金鞍勒馬金器千兩銀器萬兩錦綺千段絹萬疋(錦里)
(耆舊傳云蜀主朝見賜蜀主衣一副六件玉腰帶一條金鞍轡馬一匹散馬五匹絹五千疋錦綺綾羅紗縠衣)
(著一千疋錢三千貫文金渡銀稜瓷器四百亊銀漆稜器千六百亊素漆器五百亊錦繡被氊褥二副宅一院)
(四百八十間鋪陳應用什物全)又賜太后李氏金器三百兩銀器三千
兩錦綺千匹絹千匹子弟及其官屬等襲衣金玉𢃄鞍
勒馬車乘器幣有差又遣使分詣江陵鳳翔賜我文武
官家屬錢帛疾病者給以醫藥時成都人王處瓊少孤
有司籍其金寶後主至是輦送闕下宋太祖令計其直
還焉又以新築臨汴大第(第在利仁坊太平興國中改為尚書都省)賜後主
居之復為官屬各營居第詔曰伯禹導川黑水本梁州
之域河圖拒象岷山直井絡之墟屬中原多故遠服未
賓遂剖裂于山河競僭竊于位號朕削平㝢縣載整皇
綱復周漢之舊疆寵綏羣后采唐虞之大訓協和萬邦
六年于兹百揆時叙禮樂征伐之柄盡出朝廷要荒山
澤之君咸修職貢一昨援長庚而授律法時雨以興師
先申誕告之文以慰徯來之衆咨爾偽蜀主孟昶克承
餘緒保據一隅擅正朔以自尊歴歲時而滋久屬王師
之致討察天道之惡盈體此綏懷思於效順盡率郡吏
降于軍門抗手疏以陳誠伏天閽而請命是用昭示大
信盡滌疵瑕度越彛章升于崇秩冠紫微之近署以奉
内朝剪鶉首之奥區為之食邑豈比夫魏封劉禪纔升
驃騎之班隋待蕭琮惟列莒公之號率從異數式洽殊
私爾宜欽承往踐厥位可開府儀同三司檢校太師兼
中書令秦國公給上鎮節度使奉禄餘官除拜有差(李昊)
(工部尚書母守素工部侍郎張元倣工部郎中歐陽炯左散騎常侍胡韞司天少監郭徵膳部郎中韓保昇殿)
(中監高諷太府卿尹文舉駕部郎中范禹偁鴻臚卿劉暠少府少監韓嶼庫部郎中鮮于操祠部員外郎趙元)
(拱虞部員外郎邱世隆比部員外郎王昭遠右千牛衛上將軍李進右千牛衛大將軍龍處&KR4441;左羽林衛大將)
(軍袁可鈞左屯衛大將軍高延昭左驍銳大將軍蘇廷超清道率府率李遵皓左監門率府率)又授後
主弟仁贄右神武軍統軍仁操左監門衛上將軍仁裕
右監門衛上將軍太子玄喆兖州節度使次子玄珏左
千牛衛上將軍越七日後主薨時宋乾德三年夏六月
也年四十有七(遺表曰臣聞大數有限萬化無窮歴觀古今以攸同在昔賢愚而不免將啓手)
(以歸土再瀝懇而聞天伏念臣謬承父業竊據坤維數千里之山河四十年之統攝雖有臨深之懼且無亊大)
(之規是以遠勞王師恭行天討上思老母下念民生潛收非轍之心旋露投戈之請皇帝納汙道廣來遠恩寬)
(遐頒彩鳳之書遽釋牽羊之罪伏自遠辭錦里穫覩瑤墀帝澤天恩曾無虚日皇華驛騎長是盈門仍賜官勲)
(方圖朝謝不謂偶縈疾疹遽覺沉微乃蒙陛下軫睿念以殊深降國醫而洊至比冀稍聞瘳損何期漸見彌留)
(將别聖朝即歸幽壤絶拜章于雙闕一息雖存命易簣于病躬五神已耗伏惟皇帝長新鳳歷永霸鴻圖鎮居)
(四海之尊終作兆民之慶臣之老母臣之遺孤仰荷聖恩夫復何憂云云)宋太祖廢朝五日
素服發哀賻布帛千疋發奉義甲士三千人護葬葬于
洛陽之北邙秋七月正衙備禮冊贈尚書令追封楚王
其文曰維乾德三年歲次乙丑七月己巳朔越二十日
戊子皇帝若曰咨爾故檢校太師兼中書令秦國公孟
昶冊贈之典所以彰世祚而紀勲伐繼絶之義所以旌
異域而表來庭苟匪全功寧兼二者國家乘乾撫運括
地開圖稽至德於勲華體深仁於湯禹既定壺關之亂
復剪淮甸之凶暨荆及衡洗蕩逋穢以為人君之道先
德而後刑王者之師有征而無戰兵威震叠寰宇來同
以至薄伐兩川徂征三峽惟爾昶襲乃堂構據有巴庸
而能祗畏皇靈保全宗緒知幾識變委順圖全馳子牟
魏闕之心奉伯禹塗山之會朕自聞獻款良切虚懷舟
車欣至止之初邸第錫非常之制封崇異數祈保永年
景命不融奄然殂謝於戲爾有及親之孝特異常倫爾
有逹上之情所期終養何高穹之不祐與幽壤之同歸
斯朕所以當宁興悲徹縣永歎詢于史氏申命禮官今
遣使起復雲麾將軍檢校太傅右神武統軍兼御史大
夫上柱國平昌縣開國伯食邑七百戶孟仁贄持節贈
爾為尚書令仍追封楚王於戲式備哀榮載光簡牒南
宫峻秩全楚大邦併示追崇夐超彛制始終之分朕無
愧焉仍贈墳莊一區給守墳人米千石錢五萬諡曰恭
孝(蜀檮杌作恭惠今從宋史)初高祖據有一方晩年耑務奢侈尚食
掌食典至百卷中有賜緋羊酒骨糟等名寢室常設畫
屏七十張關百紐而合之號曰幈宫又有皇明帳色淺
紅𩔖鮫綃於縐文中具十洲三島之象夜則燦爛如金
箔施之大小牀皆稱後主初襲位頗勤政事寢處惟紫
羅帳碧綾帷褥無錦繡諸飾至於盥潄之具但用白金
雜以黑漆木器性復仁慈柔懦(野人閒話云後主性多明敏孝慈仁義在位已)
(來尊儒尚道貴農賤商)每決死刑多所矜減月旦必素飱酷喜薯
藥因呼薯藥為月一盤初喜走馬後漸以體重不耐乘
馬内廐惟飼打毬馬一匹出則乘步輦蔽以重簾環結
珠香囊垂于四角香聞數里人罕覩其面居恆巡行宫
内惟銅裝朱漆小輦而已且數年間一南郊不放燈火
(又費著歲華紀麗譜云蜀王孟昶時間放燈然率無定日)中歲稍稍以侈靡為樂常
命一梭織成錦被凡三幅帛上鏤二穴名曰鴛衾又以
芙蓉花徧染繪為帳幔名曰芙蓉帳至溺器皆以七寶
裝之(宋太祖見寳裝溺器撞碎之曰汝以七寶飾此當以何器貯食所為如此不亡何待)每臘日
内官各獻羅體圈金花樹所費不貲先是歲除故事學
士為辭題桃符置寢門左右前一年學士幸寅遜撰詞
後主以其非工自操筆署云新年納餘慶嘉節號長春
已而以正月納降宋太祖命吕餘慶知成都府而長春
又太祖誕節名其符合有如此(一云太子玄喆居策勲府後主以歲終自書桃)
(符云天降餘慶聖節長春玄喆拜受置于寢門之左右未審是非)又廣政中民質錢取
息者將徙居必牓其門曰召主收贖(一云後主賦斂無度射利之家配率)
(尤甚既乏緡錢惟仰在質物乃競書簡札揭其門曰今召主收贖)識者以為召者趙也
贖者蜀也末年成都文武官競執長鞭自馬至地號曰
朝天婦女爭治髮為高髻呼為朝天髻又製新曲曰萬
里朝天未幾後主朝宗崎嶇川陸斯其騐矣高祖自同
光三年乙酉入蜀至廣政二十八年乙丑國滅父子二
世凡四十一年(薛氏舊五代史謂同光三年丙戌至乾德三年乙丑四十年者非是)
論曰史言後主朝宋時自二江至眉州萬民擁道痛哭
慟絶者凡數百人後主亦掩面而泣藉非慈惠素著亦
何以深入人心如此哉跡其生平行事勸農恤刑肇興
文教孜孜求治與民休息要未必如王衍荒淫之甚也
獨是用匪其人生致淪喪所由與前蜀之滅亡有異矣
十國春秋卷四十九
