十國春秋卷十九
檢討吳任臣撰
南唐五
列傳
烈祖子楚定王景遷晉文成王景遂
齊昭孝王景達江昭順王景逿
烈祖從子晉陵公景邁上饒公景遜
桂陽公景邈平陽公景逸
景遷烈祖第二子也幼警敏讀書一覽輙不忘及長美
姿儀風度和雅尚吳上饒公主為駙馬都尉服用素儉
不尚華侈歷衙内馬步軍都指揮使海州團練使左右
軍都軍使遂以左僕射參政事留廣陵輔政時甫成童
尋加同平章事知左右軍使(馬令南唐書云宋齊邱每忌元宗欲自結于景遷乃)
(薦陳覺為景遷教授以賈其聲聞齊邱參决時政多為不法輙歸遇于元宗而盛稱景遷之美烈祖于是召元)
(宗至金陵授鎮海節度副使即以景遷為太保平章事代秉國政有奪嫡之漸)寢疾罷歸金陵
為諸道副都統以景遂代輔政景遷病逾年竟卒年十
九謚曰定葬飲馬池之陽初術士皆謂景遷貴不可言
且壽最永故烈祖在諸子中尤愛之及是始悟其妄昇
元元年追封高平郡王保大初元宗改封諸弟追封楚
王命江文蔚為碑表其墓以其蚤死無子故後主亡國
詩其兄弟四人三百口之句謂元宗景遂景達景逿也
景遷不與焉
景遂烈祖第三子仕吳為門下侍郎烈祖受禪自吉王
進封壽王除東都留守江都尹性純厚恬澹雅有士君
子風讓皇之喪景遂受命往護喪事望柩哀慟觀者聳
嘆烈祖晏駕元宗以位讓景遂大臣固持之而止徙封
燕王已又改封齊王加諸道兵馬元帥明年命景遂總
庶政已降詔矣僉謂不可乃收所下詔久之立為太弟
凡太子官屬皆改為太弟官屬景遷固辭不得乃取老
子功成名遂身退之意易字曰退身以示不處之志平
居好客善屬文燕集無虚日贊善大夫張易峭直喜盡
言景遂常賦詩纖麗易面規之景遂敬納又常怒碎玉
杯于坐景遂亟推謝無迕色及易出使契丹景遂手疏
言易國士宜夙夜納誨不宜使汎不測之淵元宗報曰
易竒士也海神當畏之竟遣行景遂在東宫十三年屢
乞歸藩交泰時始改授天策上將軍江南西道兵馬元
帥洪州大都督太尉尚書令封晉王以樞密副使李徵
古為鎮南軍節度副使佐之徵古習驕嫚至鎮專恣尤
甚景遂積不能堪欲斬之而自拘有司左右諫止初景
遂之出鎮也弘冀為太子一日被譴于元宗有復立景
遂意景遂在鎮亦頗忽忽多躁忿常以忤意殺都押衙
袁從範子(江表志云昭慶宫使袁從範子幹為遂嬖臣宋何九讒搆遂寘之法從範乃懼而且怨)
弘冀刺知之乃使親吏持酖遺從範使毒景遂景遂擊
鞠而渴索漿從範毒漿進之暴薨年三十九未殮時體
已潰元宗素友愛聞訃悲悼左右欲慰釋之因妄言太
弟初得疾忽語人曰上帝命我代許旌陽元宗始少解
故被酖事竟不之知廢朝七日贈太弟謚文成
景達字子通(陸游南唐書以子通為景遷字非)烈祖第四子主于吳順
義四年是歲大旱烈祖方輔政極于焦勞七月既望雩
祀得雨景達以是日生烈祖喜因小名雨師稍長神觀
爽邁異于他兒烈祖深器之受禪封壽陽郡公已封宣
城王(一作初封信王)烈祖欲以為嗣難于越次故不果及晏駕
景遷已先死元宗稱疾固讓景遂欲以次及景達承先
帝遺意既廹于羣下議不得行進封景達鄂王加侍中
已又封燕王及立景遂為太弟乃以景達為諸道兵馬
元帥中書令徙封齊王景達孝友純至常從遊後苑泛
舟池中元宗舟覆景達在他舟初不善泅遽躍入水中
負元宗出人以為精誠所感又性剛疾惡朝廷嚴憚之
元宗每召宗室近臣曲宴馮延己延魯魏岑陳覺軰憑
寵笑呼旁若無人景達屢訶詰之復極諫元宗他日宴
于東宫延己媿二弟之命不出于己欲以虛辭為德陽
醉撫景達背曰爾勿忘我景達不勝忿拂衣入奏請斬
延己元宗諭解久之乃已張易語景達曰羣小搆扇其
禍不細大王力未能去自宜隱忍景達悟自是畏禍遇
曲宴輙以疾辭景達雖剛毅而不歷軍容保大末淮南
交兵以元帥督師陳覺為監軍使軍政一切皆决于覺
景達署牘尾主畫諾而已朱元之叛壽州䧟皆覺為之
景達不能問初出師五萬而俘死亡叛者四萬景達及
覺引殘兵歸金陵上還印綬元宗恐其無功自媿乃拜
天策上將軍浙西節度使景達不敢當要鎮力辭改撫
州大都督臨川牧自淮南敗績日事酣飲在鎮十餘年
委心竂屬怠于視事後主嗣位加太師尚書令甚尊禮
之開寳四年薨于鎮年四十八(馬書作四十七今從陸書)在烈祖諸
子中最為永年贈太弟謚昭孝遺命留葬江州廬山先
是景達好神仙道家之說記室徐鍇獻述仙賦以諷遂
絶所好其勇于從善如此烈祖五子元敬皇后生元宗
楚定王晉文成王及景遂江昭順王則种夫人出也
景逿字宣遠烈祖初受禪以十二月二日為仁壽節景
逿以是日生故小名仁壽烈祖甚愛之母种夫人得譴
元敬皇后鞠養景逿如已出元宗嗣位封保寧王徙封
信王出為百勝軍節度使簡易節儉虔人安其政時諸
王大臣皆喜浮屠獨景逿非毁佛書專以六經名教為
事贑令卒尉邵繼良攝令事以令成喪日張樂宴飲景
逿立奏黜之每有小過掌書記孫峴苦言規正景逿為
之加禮峴卒言及必流涕厚䘏其孤後主立進封江王
就拜侍中在鎮十一年開寳元年薨年三十一(馬書作三十二)
(今從陸書)贈中書令謚昭順子季操官宗正卿從後主歸宋
為右神武將軍累遷左衛大將軍領康州刺史出為單
州都監歴知淮陽漣水二軍蔡舒二州大中祥符四年
卒
景邁烈祖從子也昇元元年十一月丁巳以推恩封晉
陵郡公
景遜亦烈祖從子昇元元年與景邁同日封上饒郡公
景邈失其父名故烈祖兄子也昇元元年封桂陽郡公
景逸烈祖從子也昇元元年加恩同姓封平陽郡公
元宗子文獻太子弘冀慶王弘茂
南楚國公從善(子仲翊仲猷)江國公從鎰
鄂國公從諫(子仲偃)邵平郡公從度
文陽郡公從信
文獻太子弘冀元宗長子也母為光穆皇后故唐末民
間相傳䜟曰有一真人在冀州開口張弓向宗邊元宗
欲其子應之乃名之曰弘冀初封東平郡公徙王南昌
元宗即位以弟景遷為兵馬元帥景達為副元帥誓于
烈祖梓宫前約兄弟相傳而出弘冀留守東都及景遂
為太弟又徙鎮潤州封燕王弘冀為人沉厚寡言周師
䧟廣陵吳越亦攻常州元宗念弘冀尚少不習軍旅事
遣使召還都部將趙鍔曰王雖富于春秋然元帥之重
衆心所恃一郤足則部下搖矣弘冀乃奏多壘之秋義
無就逸乞效用以死報國元宗許之遣龍武都虞侯柴
克宏右衛將軍陸孟俊救常州主潤州樞密副使李徵
古白以神衛統軍朱匡業代克宏歸弘冀察克宏有才
略謂曰君但前戰吾當拒守表言克宏决可破賊常州
危在旦暮臨敵易將兵家所忌臣請以身保其功克宏
亦感激思奮馳至常州果大破吳越兵斬首萬級獲其
將佐數千人俘于潤州弘冀以時方艱危悉驅出轅門
斬之人皆壯其能斷而元宗以專殺故不悅者久之及
太弟景遂請歸藩景達為元帥又奔潰南歸獨弘冀有
功遂立為太子參决政事元宗仁厚羣下多縱弛至是
弘冀以剛斷濟之紀綱頗振起元宗謂其所為踰法一
日怒甚以打毬杖笞之曰吾行召景遂矣景遂以是遇
酖死語在景遂傳元宗既請盟于周以在位久恥于降
屈屢遣使如周欲傳位弘冀俾為大國附庸周世宗賜
書力止之其詞曰皇帝致書敬問江南國主兹覩來章
備形縟旨叙此日傳讓之意述向來高尚之心仍以數
載以來交兵不息爰陳追悔之事無非克責之詞雖古
者省咎責躬因災致懼亦無以過也况君血氣方剛春
秋鼎盛為一方之英主得百姓之驩心豈可高謝君臨
輕辭世務與其慕希怡之道孰若懷康濟之誠且天災
流行國家代有昔之聖哲所不能逃苟盛德之日新斯
景福之彌遠諒惟英敏必照誠懷元宗乃已周遣使至
亦别賜弘冀國信以為常顯德六年七月弘冀屬疾數
見景遂為厲(江表志云太子冀數見太弟遂為祟于昭慶宫中)九月丙午薨有
司以其靖難之功謚宣武句容尉張洎弘冀所薦士也
上書言世子之德在視膳問安今標顯武功垂示後世
非所以防微杜漸也元宗善之下其議改謚曰文獻洎
由是知名
弘茂字子松元宗第二子幼穎異善歌詩格調清古(馬令)
(南唐書云容貌秀徹有成人風)年十四為侍衛諸軍都虞侯封樂安公
騎射擊刺皆精習又領兵職然不喜戎事每與賓客朝
士燕遊惟以賦詩為樂初文獻太子剛果人多憚之故
時望歸弘茂保大九年七月薨追封慶王葬金陵城南
五里命韓熙載作碑文以表之(碑在金陵城南婁湖橋徐鉉篆額)時人
皆稱慶王墓云(南唐近事云慶王茂未冠而薨上深軫悼每顧侍臣曰子夏喪明不為異也或)
(對曰臣聞仁而不夀仙經所謂煉形于太隂之中然慶王必將待三后于三清友王喬于玉除伏望少寝矜念)
(上泫然焉)弘茂幼時元宗使木平和尚視之曰餘不足問所
不知者壽耳木平手書九十一以獻及薨年一十九
從善字子師元宗第七子後主同母弟也器度凝遠尤
喜武略初封紀國公進封鄧王(宋史作鄭王今從南唐書)使周會宋
太祖受禪厚其禮遣翰林學士王著送歸初從善與鍾
謨相附結謨即請以從善為嗣元宗雖不從然意亦頗
愛從善其遷南都也使主扈從諸軍元宗殂未御梓宫
從善輙從徐遊求遺詔遊厲色拒之至金陵具以事聞
後主素友愛略不介意愈加輯睦徙封韓王累遷太尉
中書令及貶制度降南楚國公開寳四年奉方物朝宋
(是時後主以銀五萬遺趙普普以白宋太祖太祖曰此不可不受普辭太祖曰大國之體不可自為削弱當使)
(之弗測及從善朝宋常賜外密賚白金如遺普之數人皆服太祖偉度)宋太祖拜從善泰
寧軍節度兖海沂等州觀察使留京師賜甲第汴陽坊
因命從善貽書後主督之入覲從善曰臣兄以菲材嗣
守宗廟陛下垂覆載之恩許其歸闕實千載一遇敢不
奉詔遂為書喻以宋帝意而後主不從復手疏求從善
歸國宋太祖以疏示從善加恩慰撫莫府將吏皆授常
參官以寵之(宋史從善傳云開寳七年推恩將佐以掌書記江直木為司門員外郎同判兖州衙)
(内都指揮使兼左都押衙崔光習為右千牛衛將正軍衙内都虞侯子再興為右千牛衛中郎將並同)而後
主愈悲每憑高北望泣下霑襟由是歲時遊燕多罷不
講常製却登高文以見意其略曰玉斝澄醪金盤繡餻
茱房氣烈菊蕊香豪左右進而言曰維芳時之令月可
藉野以登高矧上林之伺幸而秋光之待褒乎余告之
曰昔時之壯也情槃樂恣歡賞忘勞悁心志于金石泥
花月于詩騷輕五陵之得侣陋三秦之選曹量珠聘伎
紉綵維艘被墻宇以耗帛論丘山而委糟豈知忘長夜
之靡靡累大德于滔滔愴家艱之如燬縈離緒之鬱陶
陟彼岡兮企予足望復關兮睇予目原有鴒兮相從飛
嗟予季兮不來歸空蒼蒼兮風凄凄心躑躅兮淚漣洏
無一歡之可作有萬緒以纏悲於戲噫嘻爾之告我曾
非所宜從善妃屢詣後主號泣後主聞其至輙起避去
妃憂憤而卒國人哀之國亡宋改授右神武大將軍雍
熙初再遷右千牛衛上將軍四年出為通許監軍薨年
四十八子仲翊大中祥符賜同進士出身二年復召試
除楚州推官累遷殿中丞坐事免次子仲猷景德中特
錄為三班借職
從鎰(五代史馬令南唐書作從益今從陸游南唐書唐餘紀傳宋史)元宗第八子也警
敏能文章初封舒國公改封蒋國宋太祖征李重進從
鎰奉命詣行在後主嗣位封鄧王(五代史作鄭王今從南唐書)已而
留守南都開寳初出鎮宣州後主率近臣賦詩餞綺霞
閣而自為序以送之(序略云秋山滴翠暮壑澄空愛公此行暢乎遐覽後主詩有云咫尺)
(烟江幾多地不須懷抱重凄凄徐鉉詩有云滿坐清風天子送隨車甘雨郡人迎最為佳句)及貶制
度降江國公宋以不朝致討後主遣從鎰貢帛二十萬
疋白金二十萬斤宋兵悉已南渡從鎰留汴京館懷信
驛捷奏至宋宋百僚稱賀闔門趨隨班入邸吏亦謂當
有貢獻其介潘慎修以為國被討瀕亡使者旅賀非禮
但奉方物以待罪為宜宋太祖嘉其知禮為易供帳加
賜牲餼上尊命知制誥李穆送從鎰歸國諭旨令後主
亟自歸仍命曹彬等緩攻以竢之而後主卒不行以至
城䧟從鎰隨後主歸宋授左領軍衛大將軍(一云宋帝詰後主不)
(從從鎰之旨拒命勞師後主懼偽對以不聞其命宋帝怒遂降從鎰于南班)無何病薨(陸游南唐)
(書載從鎰改名從浦疑誤)
從謙元宗第九子後主母弟也數歲為奕碁詩有思致
後主賞嘆之(馬令南唐書云後主常與侍臣奕從謙侍側命為觀碁詩曰竹林二君子盡日竟沉)
(吟相對終無語爭先各有心恃強斯有失守分固無侵若筭機籌處滄滄海未深)歷封鄂國公
宜春王進吉王出鎮江州及貶制度仍降鄂國公歸宋
為右領軍衛大將神武統軍遷右龍武大將(陸游南唐書作右神)
(武大將軍今從宋史)歷知隋復成三州上表改名從誧淳化五年
上言貧不能自給求外任以本官充武勝軍(南唐書作安遠軍)
行軍司馬月給俸錢三萬子仲偃舉宋大中祥符八年
進士(人宋譯經鴻臚少卿光梵大師惟淨亦從謙子也通敏有先識解五竺國梵語)從謙風采
整峭而興頗豪舉倜儻(清異錄載從謙常春日與妃侍遊宫中後圃妃侍覩桃花爛開)
(意欲折而條高小黃門取綵梯獻時從謙乘駿馬擊毬乃引鞚至花底痛採芳菲顧謂嬪妾曰吾之綠耳梯何)
(如)又材性夙成雅善書法(南唐拾遺記云宜春王從謙學晉二王楷法用宣城葛筆)
(一枝酬十金勁妙甲于當時從謙號為翹軒寳帚)製撰多不具藁常戲作夏清
侯傳甚稱于時(傳云侯姓干氏諱秀字聳之渭川人也曾大父仲森碧虚郎大父挺凌雲處士)
(父大清方隱于幽閒輙以卓立卿自名衣綠綬佩玉玦秦聞之就拜銀綠大夫秀始在胚胞已有祖父相生而)
(操持面目凌然僉曰彪雛而文虎鄒而斑斑秀之謂也不日間昂霄聳壑姿態猗猗遠勝其父久之材堅可用)
(時秦王病暑席温為下常侍不稱旨有言秀甚忠能碎身為王得之必如意王亟召使者駕追鋒車旁午于道)
(既至引對王大悅詔柄臣金開剖喻秀以革故鼎新之義然後剖析其材刮削其麄編度令合又教其方直縝)
(密于是風采德能一變有司奏上殿王宣旨云恨識卿之晚賜姓名為平瑩封夏清侯實食嶰谷三百戶瑩以)
(賜姓名改字少覃自此槐殿虛敞玉窗邃深瑩專奉起居往往屏疎妃嬪以身藉瑩向之喘雷汗雨隱不復見)
(如超熱海登廣寒宫王病良愈謂左右瑩每近吾則四體生風神志增&KR1065;雖占清卿清郎何以尚兹寵遇益隆)
(偃曹侍郎羽果支頭使沉水養足功臣添憑皆出其下瑩暇日沐浴萬珠水醺酣百穗香辟穀安居咏籜弓之)
(詩以自娛感子猷此君之稱嫌牧之大夫之謗回眎作甲者勞于魏武為冠者小于漢高白虎殿之虚名童子)
(寺之寡援未嘗不傷其𩔖而長太息也不懈于位前後五年秋歸田園夏直軒閣功日大無何秦王有寒疾不)
(可以風席温再幸兼拜羅大周為闕圉監蒙厚中為邊幅將軍同司卧起瑩絶不占蹤跡卷而不舒潦倒塵埃)
(中每火雲排空日色如燄則憶昔悲今淚數行下乃上表乞骸骨得請以便就第終王世不用子嗣節襲國有)
(罪除其封人以疑秋叟呼之既不契風雲但以時見于士庶家亦得人之歡心後世尚循瑩業流落遍于四方)
(惟西北地寒故轍迹所不至云)
從度或作從慶(江表志馬陸兩南唐書皆作從慶而五代史宋史但有從度無從慶則從度與)
(從慶為一人明矣乂陸游書後主紀云封景遷子從度為昭平郡公按景遷早夭無子盖元宗以從度為景遷)
(後而實元宗所出)亦元宗子也長為楚定王後後主時封昭平
郡公(江表志作卲平誤)北遷授左監門衛大將軍神武左廂都
指揮使
從信元宗少子也後主時封文陽郡公歸宋為右監門
衛大將軍元宗十子文獻太子弘茂後主從善從鎰從
謙從度從信凡八人可見其二人遂逸其名予嘗讀閩
志中載後主弟良佐修道武夷山後主勑有司建會仙
觀封良佐為演道冲和先生豈良佐即二人中之一而
史籍或不傳云
後主子清源郡公仲㝢(子正言)岐懷獻王仲宣
後主從子仲遠仲興仲偉
仲康
仲㝢(或作㝢非)字叔章後主長子也有文藝初封清源郡公
國亡北遷授左千牛衛大將軍(一作右千牛衛一云原授神武右廂都指揮使)
(至汴授今官)居後主喪哀毁逾制終喪賜積珍坊第一區久
之自言族大家貧求治郡拜郢州刺史任郡以寬簡稱
淳化五年八月薨葬于汴京年三十七(仲㝢雅好蒲博飲宴張洎切諫)
(之仲㝢謝過後數月有言仲㝢蒲博如故者洎與之絶至是仲㝢死洎竟不往弔江南故臣多簿洎焉)子
正言好學亦早卒後主之後遂絶
仲宣後主次子也小字瑞保與仲㝢同日受封仲宣封
宣城公三歲讀孝經不遺一字聞奏樂輙審音調宫中
燕侍合禮度出見士大夫改容顧揖有若成人昭惠后
絶愛之乾德二年仲宣裁四歲一日戲佛象前有大琉
璃燈為猫觸墮地劃然作聲仲宣因驚癎得疾竟薨追
封岐王謚曰懷獻(清異錄云時詔徐鍇為墓志鍇謂兄鉉曰此文雖不引描事此故實几頗)
(憶否鉉為疏二卜餘事鍇曰適已記七十餘事鉉曰楚金大能記明旦又云夜來復得數事鉉撫掌而已)時
昭惠后已疾甚聞仲宣夭悲哀更遽數日而絶初仲宣
殁後主恐重傷昭惠后心常默坐飲泣因為詩以寫志
(詩曰永念難消釋孤懷痛自嗟雨深秋寂寞愁積病增加咽絶風前思昏䑃眼上花空王因念我窮子正迷家)
吟咏數四左右為之泣下(又後主挽昭惠后辭曰珠碎眼前珍花凋世外春未銷心)
(裏恨又失掌中身玉笥猶殘藥香奩已染塵前哀將後感無泪可沾巾艷質同芳樹浮危道略同正悲春落實)
(又苦雨傷叢穠麗今何在飄零事已空沉沉無問處千載謝東風皆井其母子悼之)
仲遠後主從子也累官戶部尚書隨後主歸宋授右驍
衛將軍
仲興後主從子也後主時官刑部尚書國亡入宋授右
武衛將軍
仲偉後主從子歷仕禮部尚書歸宋授右屯衛將軍
仲康後主從子官殿中監降宋為右領衛將軍又有殿
中監仲(闕)亦後主從子北遷為宋監門衛將軍
烈祖諸女元宗女太寧公主芳儀
烈祖七女永興公主其第四女也傳見吳春秋餘豐城
盛唐太和建昌玉山五公主皆不知所出又有興國公
主下嫁功臣馬仁裕亦未詳其行次
太寧公主元宗女也定遠節度使劉崇俊子節尚之
芳儀者亦元宗女也失其行次封號後主失國隨族北
遷寓汴京嫁為宋供奉官孫某妻孫出任武疆都監挈
之行宋太宗下太原遂欲乘勝取幽州已而契丹兵大
至宋師潰歸河北郡縣被兵武疆失守芳儀為所鹵遼
聖宗得之悅其都美且詢知家世遂納之宫中俾隸樂
部封芳儀蓋遼人内職名也(芳儀在遼生公主一人見趙至忠北庭雜記)聞
元宗享國日常修廬山九天使者觀(陸游避暑漫抄云廬山真風觀)刻
施財者氏名于石内列太寧公主永寧公主(一作永禧公主)芳
儀疑即永嘉公主云(宋晁補之為北都教官覽北庭雜記而悲之與顔復長道作芳儀曲)
(云金陵宫殿春霏微江南花發鷓鴣飛風流國主家千口十五年來粉黛稀滿堂詩酒皆詞客奪錦揮毫在瑶)
(席後庭一曲風景改收泪臨江悲故國令公獻籍朝未央勑書築第優降王魏俘曾不輸織室供奉一官奔武)
(疆秦淮瀚水鍾山樹塞北江南易懷土雙燕清秋夢栢梁吹落天涯猶竝羽相隨未是斷腸悲黃河應有却還)
(時寧知翻手闕朝事咫尺山河不可期闕暮三鼓滹沱岸良人白馬今誰見國亡家破一身存薄如雲信流)
(轉芳儀加我名字新教歌遣舞不由人採珠拾翠衣常好深紅暗盡驚闕塵隂山射虎邊風急嘈雜琵琶酒闌)
(泣無言數徧天河星只有南箕近鄉邑當年千指渡江來千指不知身獨哀中原骨肉又零落黃鵲寄意何當)
(回生男自有四方志女子那知出門事君不見李陵闕泣窮邊丈夫漂泊猶堪憐)
十國春秋卷十九
