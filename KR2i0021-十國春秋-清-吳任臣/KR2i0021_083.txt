十國春秋卷八十三
檢討吳任臣撰
吳越七
列傳
趙國太玄太夫人水丘氏
武肅王莊穆夫人吳氏昭懿夫人陳氏
文穆王恭穆夫人馬氏恭懿夫人吳氏
仁惠夫人許氏
忠獻王夫人杜氏
忠懿王妃孫氏(附俞氏黃氏)
趙國太夫人水丘氏武肅王母也先是英顯王娶于母
族故兩世皆為河南水丘氏以武肅王貴初封河南太
君進封吳興郡太夫人再封秦國太夫人王事母至孝
常遊後庭層樓太夫人春秋高不能上至親負而登焉
天復元年九月薨葬于錦南鄉武肅王命吳仁璧作志
銘不從殺之事具仁璧傳天寳初梁追封趙國太玄太
夫人
莊穆夫人吳氏安國縣人也父仲忻浙西觀察判官累
贈吏部尚書初武肅王議昏仲忻家咸以王豁逹大度
不事産業將不許而夫人世父負知人之鑒固趣成焉
及歸室閨門整肅孝敬盡禮武肅王性嚴急常怡顔以
諫之撫愛諸子有如一體歷封燕晉二國至吳越國正
德夫人夫人常遊奉國寺王命載帛縑以偹散施夫人
曰妾備嘗機杼之勞遽以遊賞靡費非恤民之道遂不受
而罷夫人每歲春時歸衣錦軍以為恒武肅王語之曰
陌上花開可緩歸時人用其語以為歌曲至今傳之天
寳十二年薨年六十二諡曰莊穆有子十三人又錦南
鄉慈智寺西有梁國夫人墳扶風夫人墳韋夫人墳或
云皆武肅王夫人也其名號不具見史册姑為闕疑云
(按文苑英華載莊穆進封晉國制錢珝筆也今不錄)
昭懿夫人陳氏文穆王母也清泰初薨贈晉國太夫人
諡曰昭懿文穆王性極孝尊禮母黨厚加賜與而未常
遷官授以重任故陳姓無有以功名顯者
恭穆夫人馬氏安國縣人父綽雄武軍節度使綽初以
舊恩娶肅王女弟未幾武肅王復為文穆王娶綽女是
為夫人夫人性聰慧勤於職武肅王常禁中外畜聲伎
而文穆王年逾三十無子夫人為之請武肅王喜曰我
家宗祀幸汝得主之矣乃聽文穆王納緒姬鄜氏生弘
僔弘倧許氏生弘佐吳氏生弘俶衆妾生弘億弘偓弘
仰弘信既長夫人皆均養之常置銀鹿于帳前坐羣兒
于上而弄之喜動顔色初封越國莊睦夫人天福四年
薨年五十勅諡曰恭穆葬于衣錦軍之慶僊鄉良山村
恭懿夫人吳氏名漢月錢塘人父珂官中直指揮使幼
以婉淑侍文穆王忠懿王蓋其所出也恭穆夫人絶憐
愛之夫人善鼓琴性慈惠而節儉頗尚黃老學居常被
道士服惟布練而已每聞王决重刑必顰蹙以仁恕為
言母家或有遷授多峻阻之及入見時加訓勵間以督
責故諸吳終夫人之世不甚驕恣乾祐二年十一月封
吳越國順德太夫人(五代會要曰封贈之制婦人有國邑之號死有謚近梁朝賜張全義)
(妻儲氏為賢懿夫人又改莊惠蓋當時特恩也据此則吳越莊睦順德之號乃特典非舊例也)廣順二
年六月薨年四十謚曰恭懿(五代會要云追封故順德太夫人吳氏為恭懿夫人)
(今從吳越偹史註以恭懿為謚)是秋勅葬于慈雲嶺西原明年忠懿王
建報恩元教寺以資冥福已又鑄銅象二致奉國金地
二尼寺志孝思焉寧國節度使吳延福太夫人弟也建
隆初延福兄弟五人有異圖左右勸王誅之王曰先夫
人同氣安忍寘于法言訖嗚咽流涕但黜延福等于外
而不加刑(按西湖志吳延爽請東陽善導和尚舍利建塔于山顛附以佛廬開寳初賜額曰崇壽院)
(又武林梵志云吳越相吳延&KR1065;開寳中建崇壽院内有九級浮圖名應天塔延爽疑即延福諸弟也)
仁惠夫人許氏名新月台州人也雅善音律文穆王後
庭樂部悉命夫人掌焉初魯國夫人生孝獻世子侍御
咸尊禮之有女僧契雲者司香火于麗春院素號能知
人至是謂夫人曰彼鄜夫人遠不能及也夫人宜自愛
文穆王襲位勅封吳越國夫人開運二年薨年四十四
謚曰仁惠
文獻王夫人杜氏内牙都監使杜昭逹之姑也未幾以
病薨
元妃仰氏湖州人父仁詮以牙將事文穆王有功積官
至寧國軍節度使天福八年冬忠獻王納為元妃未幾
薨葬于國城外之小麥嶺(武林舊事仰妃墓在小麥嶺下)
忠懿王妃孫氏名太真錢塘人泰寧節度使承祐之姊
也端重敏慧延接姻親及宗屬皆曲盡恩禮好學讀書
通毛詩魯論大義少事忠懿王甚謹一以儉約為訓非
宴會未嘗為盛飾忠懿王征常州妃居國城内時時遣
内侍撫問諸將及從征將帥之家國人稟畏如奉王旨
漢制拜夫人周勅封吳越國賢德夫人宋開寳五年進
封賢德順睦夫人九年王與妃及世子惟濬入覲加封
吳越國王妃令惟濬賫詔賜之宰相言異姓無封妃故
事太祖曰行自我朝表特恩也王獻金幣以謝未幾妃
辭謝中宫錫金器衣著無筭是歲歸國薨葬石人嶺下
明年宋遣程羽來歸王妃之賵諡曰(闕)妃常以一物
施龍興寺形如朽木箸寺僧未之珍也偶出示舶上波
斯人曰此日本龍蕊簮遽以萬二千緡易去又有俞氏
失其家世封號忠懿王之繼妃也宋太宗時進金銀十
餘萬犀二十株通犀頳犀玉帶三十二條水晶佛像十
二事其貢獻頗不貲云復有黃妃者常於南屏山雷峰
顯嚴院建塔奉藏佛螺髻髮始以百丈十三層為率尋
以財力未充姑建七級已又用形家言止存五級名黃
妃塔(争慈志作黃妃塔或作王妃塔誤)後以地産黃皮木遂譌為黃皮
塔俗稱雷峯塔焉塔高四十許丈兀立層霄金碧璀璨
飛甍懸鈴種種嚴飾建塔時以石刻華嚴經鱗甃其下
楷法絶𩔖歐陽率更忠懿王有建塔記(吳越國王錢俶建黃妃塔碑記)
(曰敬天修德人所當行之矧俶忝嗣丕圖承平兹久雖未致全盛可不上體祖宗師仰瞿曇氏慈忍力所沾溉邪凡)
(於萬幾之暇口不輟誦釋氏之書手不停披釋氏之典者蓋有深旨焉諸宫監尊禮佛螺髻髮猶佛生存不敢私秘)
(宫禁中恭率瑶具創窣堵波於西湖之滸以奉安之規撫宏麗極所未見極所未聞宫監弘願之始以千尺十三層)
(為率爰以事力未充姑從七級梯昊初志未滿為慊計甎灰土木油錢瓦石與夫工藝像設金碧之嚴通緡錢六百)
(萬視會稽之應天塔所謂許玄度者出没人間凡三世然後圓滿願心宫監等合力於弹指頃幻出瑶坊信多)
(寳如來分身應現使之然耳顧玄度有所不逮塔成之日又鐫華嚴諸經圍繞八面真成不思議劫數大精進)
(幢於是合十指爪以贊嘆之塔曰黃妃云吳越國王俶拜手謹書於經之尾)
武肅王弟鏢鐸楚國公鏵
從弟鎰銶
鏢武肅王同父弟也少驍勇善戰天祐初淮南將陶雅
攻婺州命鏢將兵往救無功天寳中吳兵攻蘇州鏢以
杜建徽往援圍得解已而高澧叛湖州鏢以指揮使禀
王命討澧明年武肅王廵湖州署鏢為刺史鏢嗜酒殺
人懼王之督已也遂以四年冬殺都監潘長推官鍾德
奔吳吳武義初以為右龍武統軍終于其職方鏢出奔
時有子二人長者生五年矣次者未周晬武肅王憐之
養于宫令與諸子同研席名其長曰可團次曰可圓冀
其父得歸聚云
鐸亦武肅王同父弟累官睦州刺史領安南軍節度使
同平章事
鏵字輔軒英顯王有五子長武肅王次錡次鏢次鐸次
即鏵也生而有文在手曰王及長漸滅既生而英顯王
即世武肅王多方鞠育及武肅王薨鏵請服通喪以報
之性多藝善繪畫(圖繪寶鑑云錢鏵善丹青)尤精音律承制累授温
明二州刺史檢校太尉奏遷恩州防禦使文穆王時除
兩浙行軍司馬拜命之日儀注特甚尋奏改本州圍練
使順化軍節度使封楚國公開運二年卒年五十五諡
曰忠簡
鎰武肅王從父兄也積功為龍武統軍田頵叛楊氏武
肅王命鎰屯宣州以待變及陳詢叛睦州吳遣陶雅入
宼而鎰與顧全武王球實在行間遂為吳人所虜未幾
我軍獲吳將李濤天寳十四年吳乃遣鎰以易濤鎰歸
署為鎮海軍節度副使
銶武肅王從弟也龍紀時淮南六合鎮遏使徐約已得
蘇州武肅王命銶將兵攻之約驅民盡墨鑱其形曰願
戰南都從事已而勢寖窘遂與其下泣别入海死銶由
是拔蘇州未幾州復陷王又遣師平之久之授銶蘇州
招緝使(偹史作安撫使)頗以戰功稱又衢州刺史鋸睦州刺史
鎮亦武肅王從弟其名時時見于史籍焉
武肅王子寧國公元璣雲國公傳瑛
金華郡王元懿廣陵郡王元璙(子文奉文炳)
餘姚侯傳□(子仁俊)大彭侯傳球
扶南侯元㺷淮隂侯元珦
新安侯傳璛霅國公傳璟
吳興侯元琳寧明王元瑰
元弼
元璣武肅王第二子也母慶安夫人胡氏元璣性氣寬
厚沉静寡言多尚儒釋不喜奢侈逿歷中外所在黎庶
安之累官寧國軍節度使同平章事檢校太尉封宛陵
侯晉封寧國公長興四年十二月卒元璣早喪妻終不
繼娶無嗣
傳瑛武肅王第三子(一曰長子)母莊穆夫人吳氏原名傳鍇
未幾易鍇為瑛天性英敏頗敦儒學聚書數千卷善騎
射工草隸徐許之叛與三城都指揮使閉門拒寇有功時
城中有錦工二百餘人皆潤人也傳瑛慮其為變乃詐
傳王令百工悉免今日工作遂𤼵懸門放之出王聞其
事嘉之尋授兩浙副大使天祐三年九月唐哀帝選傳
瑛尚壽昌公主勅武肅王曰金章貴第方膺下嫁之榮
齊家大邦始稱和鳴之兆先帝與卿素同盟約誓掃寇
讐雖崇資厚禄酬勲已極于當時而懿戚周親結分思
聯於奕世尋期愛女欲配高門三邊未息于戎機百兩
遂稽於宿諾願遵先旨特舉令儀况傳瑛驪頷奇光鳳
毛異彩不俟折笄之訓已當壓紐之祥媯汭名門雅稱
大姬之匹張敖顯族宜承元女之姻是用先降徽章特
加異數今授傳瑛大同軍節度使檢校太傅同中書門
下平章事駙馬都尉兼加食邑八百戶公主未及降而
卒(備史作開平三年梁選王子兩浙副使傳瑛為駙馬都尉似誤)傳瑛夢與公主語因
得鬼疾久之將兵攻常州無功無何卒年三十六贈太
尉(一作太師)封雲國公
元懿字秉徽初名傳璹已又名傳懿後更今名武肅王
第五子也生而燕頷起家鎮海軍右直都兵馬使尋授
安國衣錦軍防遏指揮使陞檢校兵部尚書元懿性至
孝母李氏(一作金氏)常侍武肅王不稱旨被捶成疾疾動每
經旬月元懿躬親厠牏稱藥量水夜不解帶者久之常
出治睦州民間一夕輙數驚火起巫楊韞者陽為刻期
曰某日某所復當火已而皆如其言元懿曰火如巫言
巫為火也命斬韞於市火遂絶天寳中自睦州判東陽
東陽之南有神曰白砂神邑人多畏奉之歲三月必大
作風雨由白砂過州城壊民廬舍無筭相傳神故龍也
每歲一復東海為怪至是元懿臨其境夢朱衣來言白
砂王慮震驚相國已由南山而去人咸異之元懿頗喜
遊宴彫飾之事文穆王襲位禮敬尤篤元懿飲酒恒及
半而傾于地王因宴致䤬鑼於元懿前諷之元懿悔悟
遂稍稍改云累官賓睦二州刺史清海武勝等軍節度
使太傅同中書門下平章事進太師中書令封金華郡
王廣順元年薨于婺州年六十有六諡曰宣惠墓在金
華縣東北六里元懿治郡三十年初莅新定時有卜士
方氏者時人號曰龜精常以卜數貽之曰太乙接天河
金華寳貝多郡侯六十六别處不經過至是其言果騐
子仁倣官婺州刺史武勝軍節度使
元璙字德輝武肅王第六子也(一曰第四子)初名傳璙儀狀
瑰傑風神俊邁起家沂王府咨議參軍宣武節度判官
累遷散騎常侍賜金紫尋屬軍旅事乃改馬軍廳事指
揮使武勇都之變徐綰召淮南兵入寇顧全武謂楊公
大丈夫今以難告必閔我羣公子誰可行者武肅王曰
吾常欲以傳璙昏楊氏今其時矣乃遣傳璙微服為全
武僕詣廣陵比及望亭有逆旅媪輙識之至潤州團練
使安仁義亦知其非常(或云愛其清䴡)將以其下十人相易全
武賂閽吏宵遁乃得脱已而見吳王行密傳璙指陳逆
順之理吳王為之動容嘆曰此龍種也生子當如錢郎
吾子真㹠犬耳遂以女妻之即日召田頵還軍未幾逆
婦歸錢塘累征縉雲睦州皆陷陣有功授邵州刺史復
征湖州高澧及攻東洲授睦州刺史尋遷蘇州累敕授
中吳建武等軍節度使蘇常潤等州團練使太傅同中
書門下平章事文穆王立更初名諸兄弟盡易傳為元
而傳璙亦以元璙名元璙在蘇州三十年性儉約而恭
靖便弓馬文穆王時以王兄尤加禮遇初璙自姑蘇入
覲王以家人禮事元璙親奉觴為壽曰此兄位而小子
居之兄之賜也元璙俯伏曰大王功德高茂先王擇賢
而立至公也君臣位定惟知恭順而已因相顧感泣進
檢校太師中書令開府儀同三司作金谷園以娛老又
建烟雨樓于滮湖之上久之晉勅封廣陵郡王封不及
受命而薨宣旨于柩前時天福七年三月也年五十六
葬以王禮諡曰宣義子文奉文炳
文奉字廉卿廣陵王第二子精騎射能上馬運槊涉獵
經史音律圖緯醫藥鞠擊皆冠絶一時以廕為中吳軍
牙内都指揮使改節度副使幾三十年天福中嗣元璙
為節度使累加至檢校太尉兼中書令文奉于郡中建
南園東莊(九國志謂之東墅)為吳中之勝竒卉異木及其身見
皆成合抱又累土為山亦成巖谷延接賓旅任其所適
自號曰知常子飲酒兼數人時時乘白騾披鶴氅緩步
花逕或汎舟池中遠近聞賓客笑語聲則就飲為樂所
聚圖籍古器無筭雅有鑒裁一時名士多依之而禪流
法齊輩亦藉以取給焉時有丁陳范謝四人(丁守節陳贊明范夢)
(齡謝崇禮)皆廣陵王客也文奉署為節度推官先是元璙夢
登烏鵲橋見禽獸充牣旁人云此二郎禄料也又文奉
常叩禄命于天台僧德韶德韶云明公己巳八十一至
開寳二年己巳歲八月十一日卒其言始騐諡曰威
文炳廣陵王第(闕)子也開寳初文炳常葬妻丘于報恩
寺側𤼵古墓得丈夫遺骸長丈許東列銅鐺西有寳劍
玉環文炳方取劍會黑蜂遽螫之暴卒子知玄號擗昏
眩久之始蘇自言丈夫稱是帝堯之臣繇余氏佐禹治
水以功封吳獲葬于兹若父奈何發吾版石奪吾玉櫑
今雖擊死方隸吾籍其勿悼念好事者比于貳負之臣
之尸多傳其事焉
傳□武肅王第八子母濟南夫人童氏傳□性仁厚明
敏好學治郡大得政體累授鎮東軍親廵都指揮土客
諸軍安撫使光禄大夫竇州刺史進金吾衛大將軍員
外置同正員檢校司空改明州刺史封餘姚侯寳大元
年卒年三十傳□在東府時酷好植牡丹成叢列樹者
顔色葩芳率皆絶異人號為花精(海錄碎事又云忠懿王從兄仁傑酷好種)
(花人號為花精未詳是非)子仁俊
仁俊警敏有智略文穆王繼立諸將多恃強詣府請誅
劉仁杞等王命仁俊宣教音詞弘亮意旨曉暢諸將皆
慴服去王以為仁俊能大竒之及元㺷元珦獲罪于王
王欲按將吏與交通者株連未已仁俊諫曰昔光武克
王郎曹公破袁紹皆焚其書䟽以安反側今宜效之由
是中外得以帖然忠獻王時仁俊為内外馬步都統軍
使而仁俊母故杜昭逹之姑也富人程昭悦者以私憾
誣闞璠與昭逹謀奉仁俊為亂王于是殺璠昭逹而奪
仁俊官幽之東府昭悦復收仁俊故吏慎温其證仁俊
之罪每上彭時五毒偹至温其堅守不屈王嘉温其節
擢為顯職未幾昭悦㐲誅釋仁俊之囚廣順元年忠懿
王以仁俊無罪復其官爵歷仕威武軍節度使檢校太
保卒諡安簡
傳球武肅王子也當武勇都之變傳球年尚幼淮南將
田頵徵質子於我王欲遣以行傳球不可王怒將殺之
及事平王奪其内牙兵印後封大彭縣侯
扶南侯元㺷淮隂侯元珦皆武肅王子也元珦以順化
節度使同平章事判明州(按舊五代史長興三年昇楚州為順化軍以明州刺史錢)
(元珦為本州節度使楚州時屬揚州元珦蓋鎮明州而領楚州節也)驕恣不法文穆王廢
為庶人幽之别室而元㺷為武肅王愛子數有軍功且
賜以兵㐲累官土客馬步都指揮使静江節度使兼中
書令文穆王時恃恩驕横增益軍馬頗不平于王王使
人諷元㺷請輸還兵仗出判温州元㺷未之許也于是
銅官廟吏承王指密告元球遣親信禱神求為吳越主
又為蠟書從水竇出入與元珦謀議圖危社稷文穆王
遂馳騎召元㺷宴宫中至則左右陽稱元㺷有刅墜于
懷謀為不測即格殺之并殺元珦(按晉高祖實錄十國紀年作元球元珦以)
(罪誅今從吳越備史九國志作元㺷)
傳璛(一作琇)武肅王第十四子也起家鎮海節度右押牙充
上直都知兵馬使檢校尚書左僕射已而出為湖州刺
史進太尉封新安侯天寳十四年娶楚武穆王女馬氏
未幾傳璛死馬氏奮不欲生天福中南漢主命侍郎盧
膺偕楚使歐陽練來逆馬氏為繼室蓋漢主故馬氏女
□也至是欲續舊姻楚文昭王實内主之馬氏涕泗迸
至誓不再適遂終其身于吳越
傳璟武肅王第十五子初授湖州刺史唐天祐四年哀
帝選為駙馬勅武肅王曰卿功高鼎鉉爵極土茅光紀
年繋月之書等巢閣負圖之瑞朕自惟寡薄猥荷基扄
惟於舊勲敢墜先志所以再謀選尚用洽姻親男傳璟
學禮聞詩資忠履孝前代則何郎風貎克著嘉名近朝
則郭令功崇爰推愛子既臻具美須降明恩俾升右揆
之榮兼正九卿之秩奉車增貴鳴玉趨朝騁騏驥之脩
途契鳳凰之吉兆眷戀之外慰沃良深今授傳璟檢校
尚書右僕射守司農卿駙馬都尉傳璟後封霅國公
元琳武肅王第二十三子歷官右千牛衛大將軍(今慈溪錢)
(氏其苗裔也)
元瑰武肅王第二十八子少強直好詩學武及長從征
有功歷官至知福州彰武軍事號令嚴明麾下無有敢
犯之者元瑰處兄弟不疑侍文穆及忠懿諸王皆盡臣
禮由是上下卒用和睦建隆六年卒年六十有七追封
寧明王
元弼亦武肅王子也文穆王初置秀州以元弼為刺史
元弼莅政有方用最課名一時武肅王親子三十八人
見于史傳者文穆王暨元璣諸王子外又有永嘉侯傳
璲金華侯傳㻑錢塘侯傳琰而失其封爵者則有駙馬
都尉傳&KR2123;静海軍節度使元祐及元璉元□元琢元璞
元璫元珣元□元琛元瑾元裕元璠元勖元禧凡得三
十三人而寳正長興時又有温州刺史元邧元珪未詳
其所出云(按陶九成輟畊錄云吾鄕錢叔琛贇乃武肅王諸孫也常示所藏鐡券形究如瓦高尺餘)
(闊二尺許劵辭黃金商嵌一角有斧痕蓋至元丙子天兵南下其家竊負而逃死于難劵亦莫知所在越再丙)
(子漁者網得之乃在黃巖州澤庫深水内漁意寳物試斧擊之則鐡焉有報於叔琛兄者用十斛榖易得又七)
(修類藁云明太祖下禮官議鐡劵之制有奏唐和陵時賜錢鏐者其孫尚藏因取為式武肅之裔在台州者未)
(審幾族姑附錄於此)
文穆王子孝獻世子弘僔瓊山侯弘僎
弘儇吳興郡王弘偡
弘億彭城侯弘儀
弘偓弘仰
儼
孝獻世子弘僔文穆王第五子也與忠遜王同出魯國
夫人酈氏初梁沙門寳誌銅碑記云有真人在冀州開
口張弓左右邊子子孫孫萬萬年自是南唐以弘冀名
子而文穆王諸子皆連弘字以應之弘僔所由名也王
年四十冡嗣未建及弘僔生特為鍾愛累奏授兩浙副
大使果州團練使檢校太尉國建立為世子先是王治
世子府謠言曰何處有鹿脯及將殁又有人題所居屏
障曰四月二十九日大會羣仙凡署字數處天福五年
果以病薨年十六歲追諡曰孝獻葬錢塘天竺之前山
(楓林塢)旋改世子府為瑶臺院(九國志太平興國中宋以錢倬為慎瑞師三州觀察)
(使蓋倬常為僧復好睡故戲之也疑倬亦文穆王諸子)弘僎文穆王長子歷任靜
海軍節度使温州刺史封瓊山侯文穆王子十四人弘
僎以下次弘儇次弘侑次弘侒次孝獻世子次忠獻王
次忠遜王次弘偡次忠懿王次弘億次弘儀次弘偓次
弘仰次儼(即弘信)而弘侑則又其養子也弘儇字智仁文
穆王第二子本名弘偁性喜簡儉善騎射能書有文而
自晦筮仕上直副兵馬使檢校尚書右僕射年二十餘
遷東府安撫使洞曉政術吏不敢欺文穆王嘉之賜金
酒器一副因命兼領睦州時福州初歸附將校有讎隙
者率多相誣弘儇謂左右曰人各有憾誣搆一啟疑懼
交至豈國家推心懷遠之道邪悉置不問尋為靜海軍
節度使判軍州事均徭役罷淫祀盡放所畜聲伎每食
不過鮑魚菘菜顯德中常入覲西府永嘉人謂其將代
也卧轍阻之弘儇先以籃輿載侍妾出衆疑弘儇在中
遽擁而㢠廻其為民所感悦如此久之改彰武軍節度使
知福州事温人皆行啼巷哭曰願公早回亦有擕家以
從者謂之隨使百姓(亦曰隨使戶)承制累授太尉拜丞相乾
德四年卒于閩神柩經温州歸會稽三州之民為號踊者
甚衆終年五十有四諡節惠弘儇有弟弘侑文穆王第
三子也封西安侯居衣錦軍者多其後(又弘侒官至秀州刺史工于盡)
(萟或言亦文穆王養子云見圖繪寳鑑)
弘偡字惠逹文穆王第八子也母陳氏起家内牙諸軍
都知兵馬使檢校司空年十八出為湖州刺史有妖巫
登衙門大樹恣為鬼神語州人驚畏弘偡曰妖由人興
命注弩而射巫果乞命因抶之百投于境外一州大服
弘偡明吏術能為詩頗有竒句忠懿王嗣位恭敬尤篤
顯德間王城灾悉以器用服玩上之累奏授特進檢校
太尉宣德軍節度使封吳興郡王建隆初宋敕授同中
書門下平章事尋以飲酒過度薨年三十八謚曰恭義
忠懿王哭之慟撫弘偡諸子恩禮有加先是大星隕于
西北月餘而弘偡逝焉
弘億字延世文穆王第十子母沈氏初孕文穆王夢僧
入寢帳已而生弘億故小字曰和尚天資俊拔善屬文
年二十官内牙諸軍左右都虞候檢校左僕射開運間
興師救福州忠獻王欲鑄鐡錢以益將士禄弘億諫曰
鑄錢有八害新錢既行舊錢皆流入鄰國一也可用于
吾國而不可用于他國則商賈不行百貨不通二也銅
禁至嚴民猶盗鑄況家有鐺釡野有鏵犁犯法必多三
也閩人鑄鐡錢而亂亡不足為法四也國用幸豐自示
空乏五也禄賜有常無故益之以啟無厭之心六也法
變而弊不可遽復七也錢者國姓易之不祥八也王善
其言而止未幾為忠懿王丞相會内牙指揮使鈄滔謀
亂辭連弘億左右勸王窮其事王以弘億故不欲顯治
貶滔處州而出弘億為明州刺史弘億居明州頗著善
政凡一切科率舊制悉除之顯德中王命括民丁以益
軍旅州縣長吏因之多所殘刻弘億手疏其弊辭理切
直王感悟乃罷王常與丞相以下論民之勞逸都由人
君奢儉裁詩二章以寓志弘億亦謂北方侯伯多貢淫
巧蠱君心因獻詩風刺王嘉歎久之仍賜詩褒美弘億
女故常字王舅吳氏子者也已而諸吳驕縱日甚弘億
遂絶不與通人咸稱其強正焉建隆初升奉國軍節度
使檢校太保以名犯宋宣祖諱改名億末年夢金甲神
告其死期因署壁曰奉國節度使只年三十九大會賓
客飲酒與之訣卧疾三日而終謚曰康獻(順存錄杭州志俱作忠獻)
弘儀文穆王第十一子建隆初避宋諱改名儀起家鎮
東軍安撫使乾德時奏授越州觀察使歲旱租不登儀
以私財八百代賦越民無不德之故再任幾三十年所
深信内典在越多營佛事與雲門僧重曜交相得宋太
宗即位加金紫光禄大夫檢校太保封開國彭城侯忠
懿王入朝儀自東府至太宗詔改慎瑞師三州觀察使
已又改金州觀察使太平興國四年卒于京師之賜第
年四十八贈安化軍節度使葬京城東之臨汴鄉邊公
原儀工草書善奕碁皆及上品曉音律能造新聲尤工
琵琶妙絶當世忠懿王常宴集兄弟欲使儀彈而難于
面命乃别設一榻置七寳琵琶于上覆以黃錦酒酣儀
果白王曰此非忽雷乎願奏一曲為王壽時王叔元璫
亦知音王命之拍曲終王大悦賜儀北綾五千叚元璫
錢千緡當時以為美談儀終之歲重曜夢儀被天人服
乘雲而至曰弟子已生天矣重曜寤貽書具述其夢且
云觀公之操履雅叶斯兆然世禄無幾願益進修函未
逹而儀已逝焉後十年墓為盗所發貎如生人故吏吳
玄素舁柩還越葬于秦望山重曜之塔側妻何氏累封
廬江夫人
弘偓字贊尭文穆王第十二子也性仁孝事母陳氏以
恭勤聞及任衢州刺史為政寬恕厚重民多愛之時屬
歲旱部民將逐食他州不忍輙去共詣聽事告白而行
弘偓為之流涕忠懿王立友愛甚至顯德五年卒中外
無不嘆惜終年二十五子昭度字九齡仕至供奉官俊
敏工為詩多警句有集十卷行于世
弘仰文穆王第十三子母周氏弘仰善騎射通儒術尤
精書法累官台州刺史性雖嚴急而政事寬簡吏民畏
服顯德五年二月卒年二十有四謚曰成顯子昭序字
著明好學喜聚書書多親寫入宋知通利軍以勤幹聞
儼字誠允文穆王第十四子忠懿王異母弟也本名弘
信後又去弘名信宋淳化初改今名焉儼生之夕母崔
夫人合瞑時見一僧坐帳前既寤彷彿如覩乃生儼父
文穆王喜命鑄金銀大錢為洗兒具甫及周晬府中籖
鑰字一見即能記憶文穆王大漸時儼在别院忽驚啼
謂養母曰適夢白髮翁呼我速詣王所因大號泣言未
卒而訃聞矣儼幼年為沙門及長謹慎好學雖祈寒溽
暑未嘗暫輟圖籍忠懿王襲國命領鎮東軍安撫副使
顯德四年奏署衢州刺史已又知婺州武勝軍事晉光
禄大夫封開國伯宋太祖平揚州遣儼入賀太祖命閤
門副使武懷節賫詔迎勞及歸賜玉帶名馬錦綵器皿
開寳三年代兄偡知湖州充宣德軍安撫使忠懿王攻
常州命儼督漕運太平興國二年隨忠懿王朝宋侍祠
郊宫詔儼班列于節鎮下太宗常幸天駟監賜從臣馬
勅主者曰錢儼儒者宜擇馴馬給之累授新媯儒州觀
察使仍知湖州又為隨州觀察使頃之代兄儀為金州
觀察使出判和州真宗嗣位加檢校太傅累階至特進
在職十七年咸平六年卒六十七贈昭化軍節度使謚
曰静宣葬和州子昭慈亦有文名儼博涉多聞少夢人
遺以大硯自是文辭敏逹富贍當時國内文章向推羅
隠崔仁冀而儼能與之頡頏太宗朝常獻皇猷錄咸平
時又獻光聖錄所著有前集五十卷後集三十卷吳越
偹史遺事忠懿王勲業志錢氏戊申英政錄若干卷又
作貴溪叟自序傳一卷善飲酒百巵不醉居外郡常患
無敵或言一軍校差可倫擬儼問其狀曰飲益多手益
恭儼曰此一變常非善飲也儼鎮湖州時後圃芙蓉枝
上穿黃玉玦一枚枝梢交雜不知從何而貫儼截幹取
玦以獻人謂真仙來遊留此以驚世者亦異事云
忠獻王子富水侯昱西平侯郁
忠遜王子昆易
忠懿王子世子惟濬彭城郡王惟治
英國公惟演惟濟
昱字就之忠獻王長子也忠獻王薨昱在襁褓間國人
立忠遜王遂以昱為咸寕大安二宫使忠懿王嗣位承
制授秀州刺史宋太祖御極昱入貢與江南使同侍宴
射于後苑江南使先中的令昱解之應弦而中賜以玉
帶(錢氏家乘云太祖命太宗于中南府置宴習射後苑太宗中的昱亦中的太宗解玉帶賜之今從宋史)
及宋平蜀昱復入賀歸為台州刺史領德化軍節度使
(唐僖宗光啟三年升台州為德化軍)本路安撫使俄領静海軍節度使温
州刺史轉彰武軍節度使宋師討江南昱為東面水陸
行營應援使從忠懿王朝宋授白州刺史昱上太平興
國錄一卷求換臺省官太宗賞其才詔學士院試麻制
三篇答高麗書一道除秘書監判尚書都省時新葺省
署昱撰記奏御又常以鍾王墨迹八卷為獻有詔褒美
又聞昱善書令進筆札賜御書金花扇二急就章一御
翰三十軸出知宋州改工部侍郎歷典壽泗宿三州率
無善政至道中郊祀當進秩太宗曰昱貴家子不宜任
丞郎進郢州團練使咸平二年表入朝以病不及陛見
卒年五十七贈太師封富水侯葬開封府汴陽鄉昱與
從父儼皆以文章知名中朝比之二陸又雅善琴畫聰
明能覆碁飲酒至斗餘不亂尤好學喜聚書多所吟咏
恒與中朝卿大夫唱酬一日對沙門贊寧隸竹事迭錄
所記昱得百餘條因集為竹譜三卷生平交舊昱終日
談宴未常犯家諱有貮卿文稿二十卷末年貪猥縱肆
無名節可稱子百人涉登雍熙進士第絳至内殿承制
累典郡頗以幹力稱
郁忠獻王第二子累官鎮東軍節度副使秀州刺史入
宋改知全州至太保卒追封西平侯忠獻王羣從中又
有仁熙者頗讀書能丹青尤工水牛多寫于紈扇上錢
氏子弟俱擅文采逸興豪舉常取霅上瓜各言子之的
數言定剖視負者張宴謂之瓜戰至今傳為雅謔
昆字裕之忠遜王子也歸宋登進士第累遷至三司度
支判官歷知七州治尚寬簡以秘書監致仕卒年七十
六昆善為詩賦又工草隸有文集十卷性嗜蠏常求補
外職曰但得有蠏無通判處足慰素願也(昆又工畫常繪寒籚沙鳥)
(于團扇人競寶之)
易字希白忠遜王子忠懿王入宋羣從悉補官易與兄
昆不見錄遂刻志讀書年十七舉進士試崇政殿三篇
日未中而就言者惡其輕俊罷之再舉進士府試第二
自謂當第一乃上書言試朽索之馭六馬賦意涉譏諷
真宗降為第二補濛州團練推官改光禄寺丞時惟演
參台席實易為草制朝廷以為美談未幾擢知制誥判
登聞鼓院卒年五十九易才學敏贍數千百言援筆立
就又善尋尺大書行草喜觀佛書檢道蔵有金閨瀛州
西垣制集一百五十卷青雲總錄青雲新錄南部新書
洞微志一百三十卷
世子惟濬字禹川忠懿嫡子也顯德二年惟濬生即稱
世子表授鎮海鎮東兩軍節度副大使檢校太保鈐轄
兩浙管内土客諸軍事建隆七年加檢校太傅二年領
建武軍節度使乾德初加檢校太尉是年冬朝宋六年
復朝宋侍郊祀開寳二年充鎮東等軍節度浙江東西
道觀察處置兩浙制置營田𤼵運等使未幾朝京師
宋太祖召宴苑中令黃門奏簫韶樂與諸王同席坐賜
玉帶珠綴衣水精勒御馬四年又朝宋寵待有加宋兵征
江南惟濬從忠懿王下常州以功加同平章事太宗即位
加兼侍中太平興國二年丁母妃憂起復加鎮東大將
軍右金吾衛大將軍員外置同正忠懿王將入朝惟濬
先貢方物太宗召戶部郎中侯涉至泗州迎勞之三年
忠懿王獻地改封惟濬亦徙淮南節度使用郊祀恩加
檢校太師從平太原征幽薊已又隨幸大名雍熙中歷
鎮安州端拱初宋太宗藉田封蕭國公忠懿王薨起復
加兼中書令惟濬與諸王子共進上綾羅犀玉帶笏犀
角象牙丁香馬腦鞍勒金玉珠翠首餙器皿凡數十萬
計又進女樂十人太宗不納各賜錦綵三十叚遣還淳
化初杭州上武肅王唐梁以來累朝所賜玉帶竹冊各
三副鐡劵一詔誥百餘函太宗詔還惟濬未幾暴卒年
三十七追封邠王(偹史表作祁王)謚曰安僖葬汴京之南惟濬
輕財好予頗湎于酒故不享遐年焉子守吉守讓守吉
官宋西京作坊使守讓字希仲累任至宋東染院使頗
勤學有文集二十卷子恕妻曹王元偁女長安縣主
惟治字世和本忠遜王長子忠遜王初遷于東府而惟治
生忠懿王酷愛之飬為己子幼好讀書八歲授兩浙牙
内諸軍指揮使判軍糧營田事又改德化軍使遷檢校
太保台州團練使乾德四年宋制授寕遠軍節度使檢
校太尉仍兼牙職與世子惟濬節旄同日至國人榮之
宋師伐江南惟治從忠懿王帥兵下常州策勲改奉國
軍節度使忠懿王朝宋命惟治權發遣軍國事王還令
惟治入貢惟治私獻塗金銀香獅子香鹿鳳鶴孔雀寳
裝髹合和金甆器萬事吳繚綾千匹辭日宋太祖賜襲
衣玉帶塗金鞍勒馬金銀器繪綵踰萬計太宗嗣位
進檢校太尉忠懿王再入覲又權國事會廐中火惟治
率兵臨高下視令親信十數軰仗劍申令敢後顧者斬
頃之火息妻族有隸帳下者時親犯法命杖背于府門
王既納土宋命考功郎中范旻知杭州惟治奉兵民圖
籍帑廪管籥授旻與其弟惟渲惟灝歸宋改領鎮國軍
節度使惟治草隸擅絶尤好二王書每曰心能御手手
能御筆則法在其中矣常以鍾繇王羲之唐玄宗墨跡
凡七軸裝潢為獻太宗常與翰林賀丕顯評惟治書曰
諸錢皆效浙僧亞棲之蹟故筆無骨獨惟治工耳雍熙
三年太宗大舉征幽州命惟治知真定府兼兵馬都部
署前一日曲宴内殿惟治獻詩太宗視之悅酒半遣小
黃門密諭北面之寄至則訓兵享士頗勤政務初惟濬
雖忠懿王嫡嗣然以其放蕩無檢故王雅器惟治一夕
忠懿王暴疾王妃悉歛符鑰付之及王薨起復檢校太
師累上表請罷節鎮不許後坐心病家事不肅而僮奴
以姦私殺人于廷真宗為停按鞫止貶右監門衛上將
軍晚年貲用頗竭真宗憐其貧特轉右武衛上將軍月
給奉十萬累加左驍衛上將軍左神武統軍卒年六十
六贈太師追封彭城郡王葬洛縣邙山先王之塋惟治
好學家聚法帖圖書萬餘卷多異本生平慕皮陸為詩
有集十卷又有寳子垂綬連環詩(廻文詩也寳子即香爐)世多稱
之書跡恒為人藏弆娶祁國夫人元氏再娶瑯琊郡夫
人水丘氏子丕幼篤學仕宋終光禄少卿惟治初鎮明
州夢神人披甲謂曰我西嶽神公面有缺文即捧土填
之後遂領華州節鉞二十年
惟演字希聖忠懿王次子歸宋歷右神武將軍博學能
文召試學士院以笏起草立就真宗稱善歷翰林學士
工部侍郎樞密副使會靈觀使兼太子賓客更領祥源
觀晉秩工部尚書仁宗立進兵部尚書未幾以太后姻
家罷為保大軍節度使知河陽踰年請入朝加中書門
平同平章事判許州冀朝廷復用留滯京師為臺臣奏
刻乃亟去天聖初改武勝軍節度使明年來朝上言先壠
在洛陽願守宫鑰即以判河南府再改泰寧軍節度使
惟演雅意柄用抑鬱不得志及仁宗耕籍田求侍祠因
留為景靈宫使太后崩落平章事為崇信軍節度使居
無何特贈侍中追封英國公太常張瓌請謚文墨已乃
改文僖其本末多詳宋史兹不具錄惟演文辭清麗名
與楊億劉筠相上下於書無所不讀家儲文籍侔秘府
尤喜奬厲後進所著典懿集三十卷又著金坡遺事飛
白書叙錄逢辰錄奉藩書事若干卷常曰吾平生不足
者惟不得于黃紙上押字爾蓋未常歷巾書也子曖晦
暝從弟易易子彦遠明逸父子兄弟相繼以制策登科
為錢氏一時之盛
惟濟字巖夫忠懿王第六子(錢氏家乘云第八子)生七歲王徙封
漢南奏補本府元從指揮使歷諸衛將軍領恩州刺史
改東染院使真拜封州刺史嗣後請試郡宋真宗命知
絳州民有植條桑者盗奪桑不能得乃自創其臂誣桑
主欲殺人久繫不能辨惟濟取盗與之食視之盗以左
手舉匕箸惟濟曰以右手創人者上重下輕今汝創特
下重正用左手傷右臂非爾自為之邪盗乃服誣妄罪
未幾遷永州團練使改知成德軍仁宗時加檢校司空
民有偽作白金質取緡錢者其家來告惟濟曰第聲言
被盗示以重購質者當來責餘直即得之矣已而果然
杖死之改吉州防禦使除虔州觀察使旋知定州升武
昌軍節度觀察留後惟濟喜賓客豐宴犒家無餘貲所
負公使錢至七百餘萬卒贈平江軍節度使謚曰宣惠
賜賻錢三百萬絹千匹所著有玉季集二十卷惟濟多
吏才而性苛忍所至牽蔓滿獄重囚棄市或至斷手足
探膽肝以為常知定州時有婦人待前妻子不仁至燒
銅錢灼臂惟濟命取所生兒置雪中械婦人往視兒死
其慘毒多此𩔖忠獻忠懿二王親從子凡六十八人今
見傳記者不過十餘人他不可得而詳也(安國縣法華院有僧賜號)
(普照大師傳為錢王第十九子疑即忠㦤王子云)
十國春秋卷八十三
