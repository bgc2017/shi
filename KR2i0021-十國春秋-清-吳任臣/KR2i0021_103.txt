十國春秋卷一百三
檢討吳任臣撰
荆南四
列傳
李載仁倪從進王貞範王惠範(弟延)
(範)康張魏璘王昭濟
王崇範
李載仁唐室之遠裔也開平初避亂來江陵武信王署
為觀察推官自負才學深為王所嘉賞從容接待禮遇
有加然性迂緩頗不厭衆心文獻王時稍遷至郎中一
日赴王召甫上馬而部曲相毆載仁怒急命于厨中索
飯及豕肉命毆者對食仍戒曰苟再犯必當于豕肉中
加酥聞者咸以為笑又與妻閻異室而處一日閻忽叩
閣至載仁亟取百忌歷視之大驚曰今夜河魁在房那
可就宿其舉止多此𩔖也及孫光憲掌書記牋奏書檄
皆出載仁右載仁充位而已由是與光憲有隙光憲稍
稍避人以光憲為長者(載仁常為光憲言曾目睹梁相張策弟&KR1206;輕易道教因脱褻服)
(挂天尊臂上戲云為我掌之俄頃精神恍惚似邅毆擊痛呌狼狽歸至别業而卒亦異事也)
倪從進武信王之子婿也父可福為武信王大將從進
以蔭得官復娶王女甚貴寵一時皆艷慕之功臣子與王家
為昏姻可知者王保義子惠範及可福子從進凡二人云
王貞範平江節度使保義子也事文獻王為推官
累官少監素精于春秋有駁正杜預左傳註數百條
人多訝之獨與同官孫光憲說春秋義合兩人心相得
也女弟故所稱荆南仙女者恒時夢異人授琵琶樂曲
二百餘調命曰此曲譜屬元昆製序當刊石于甲寅之
方于是貞範如女弟指為製序刊所傳曲有道調玉宸
宫夷則宫神林宫蕤賓宫無射宫玄鍾宫黃鍾宫散水
宫仲吕宫商調獨指泛清商紅銷商風商林鍾商醉吟
商玉仙商高雙調商角調醉唫角大吕角南宫角中吕
角蕤賓角羽調鳳吟羽風香羽應聖羽玉宸羽香調大
吕調而曲名間有同人世者如凉州渭州甘州緣腰莫
靻傾盆樂安公子水牯子阿泛濫之屬摹本流傳一時
咸詫以為異
王惠範亦保義子也善修飾喜讀書以門蔭為文學遷
觀察推官文獻王妻以女且以惠範本將家子命掌幕
中内外軍政惠範豪邁不羈頗以簿書符牒為俗務入
告王辭之自是以王為不知己凡軍府大事皆不參預
但以金帛購古書圖畫日披翫為志焉弟延範形貎竒
偉性任俠家冨於財好施不倦文獻王署為太子舍人
後從繼冲入宋官大理丞知泰州太平興國中為廣南
轉運使
康張事文獻王為硤州長陽令有良吏才一邑稱治與
少監孫光憲時相往還云
魏璘不知其家世事貞懿王為指揮使勇略絶倫顯德
中周世宗南征徵兵于王王命璘帥兵三千人趨夏口
以會周師居二年周與唐構兵璘復統戰艦五百艘駐
鄂州以助戰周主嘉貞懿王功優詔慰諭荆南自倪可福鮑
唐之後故推璘為名將同時又有客將陸扶驍果亦亞于璘
王昭濟故客將也宋師既入江陵繼冲命昭濟與
蕭仁楷奉表納土宋太祖嘉其功署昭濟左領
軍衛將軍仁楷亦除供奉官後不知所在
王崇範事繼冲為支使納土後遣崇範詣闕貢金器五
百兩銀器五千兩錦綺二百叚龍腦香十斤錦繡帷幕
二百事宋太祖擢崇範節度判官終于其職
李景威梁延嗣
李景威荆州長陽人也文獻王時未知名及仕貞懿王
擢水手都指揮使繼冲代保勖節鎮景威時為帳下親
校會湖南張文表之亂周保權求救于宋宋命慕容延
釗等往討復詔江陵發水軍赴潭州繼冲遣景威將兵
三千人以待未幾宋師假道荆南聲言兵過城外景威
曰兵尚權譎城外之約其可信乎以臣觀之直欲乘釁
伐我耳方今精卒數萬訓練甚備莫若嚴兵整旅以禦
之臣雖不才願盡以相付少監孫光憲固謂不可景威
出而歎曰吾言不用大事去矣何用生為因扼吭而死
宋太祖聞之曰忠臣也命王仁贍厚䘏其家先是景威
語繼冲云舊傳江陵諸處九十九洲滿百則王者興武
信王之初江心深浪中忽生一洲今此洲遽爾漂没若
可憂也繼冲殊不為意遂至于亡國
梁延嗣京兆長安人(三楚新錄云復州景陵人)唐同光中將兵守復
州監利(按五代史云監利故属復州梁割隸江陵据此則武信王得監利之後始属荆州矣)武信
王之朝唐也莊宗欲隂圖之既疾趨歸遂以兵攻監利
星沙二縣延嗣兵敗為王所獲至文獻王立擢為大校
承制授歸州刺史已又領復州團練使仍掌親軍歷事
貞懿王及保勖保勖疾革召延嗣語之曰我疾遂不起
兄弟中孰可寄後事者延嗣曰公不念貞懿王乎先王
寢疾以軍府付公今先王子繼冲長矣保勖曰子言是
也即以繼冲判内外兵馬繼冲之得立延嗣功居多焉
及繼冲納土延嗣與孫光憲實勸之宋以歸順功授復
州防禦使充湖南前軍步軍都指揮使兼排陳使後因
郊禮自復州入朝太祖慰撫之曰使高氏不失富貴爾
之力也改濠州防禦使有善政詔書褒美延嗣頗知書
好接士常暴疾禳于城隍神是夕夢神人告以九九之
數俄疾愈年八十一卒延嗣起家行伍居恒諱健兒士
卒之語一日與孫光憲同赴毬埸光憲上馬左右掖之
者頗衆延嗣在後戲曰孰謂大卿年老而彌壯邪良由
扶持力爾光憲回顧曰非是衆扶蓋是老健延嗣不勝
怒論者少之
論曰江陵之失也景威絶吭以殉可謂忠矣延嗣力勸
納欵俾高氏終保富貴其殆譙周之流歟然而為延嗣
易為景威難事故未可成敗論也景威真濁世之佼佼
者哉
温克修王處士
温克修故江陵司藥庫吏也唐天復中與術者向隠處
隠告以江陵更變且無定主五年後東北上有人依稀
國親鎮此邦二十年他日又曰東北來者二十年後更
有一人五行不管此程更遠及武信王為荆南留後先
是賜姓曰朱隨復本姓果符國親之說天成二年唐軍
圍江陵時文獻王以王子守城克修因以隠言白之文
獻王未之信也明年武信王薨凡二十一年而文獻王
襲位人以為其言有驗
王處士者不知何許人文獻王時居江陵以善卜名周
晉王柴榮之禾貴也以布衣與大商頡跌氏貨殖荆南
一日過處士卜方布卦忽一蓍躍出卓然而立處士大
驚曰吾家筮法十餘世矣每受高曾遺言凡卜筮自躍
而出者其人貴不可言况復卓立不傾得非為天下主
乎遽起再拜榮雖陽為詰責而私心甚喜後果承郭氏
之後踐皇帝位一如處士言
僧齊已僧文了荆南僧
僧齊已益陽人本佃戶胡氏子也(俗名胡得生)七歲居大潙
山寺與諸童子牧牛天性穎悟常以竹枝畫牛背為詩
詩句多出人意表衆僧竒之勸令落髮為浮圖時都官
鄭谷在袁州以詩名齊已攜所詩往謁有云自封修藥
院别下著僧牀谷覽之曰將改一字方可相見經數日
再過稱已改得云别掃著僧牀谷嘉賞焉結為詩友又
齊已有早梅詩中云昨夜數枝開谷為點定曰數枝非
早不若一枝佳耳人以谷為齊已一字師久之居長沙
道林寺湖南幕府號能詩者徐仲雅廖匡圖劉昭禹輩
靡不聲名藉甚而仲雅尤傲忽雖王公不避獨見齊已
必悚然不敢以衆人相遇齊已故贅疣至是愛其詩者
或戲呼之曰詩囊無何將遊蜀武信王習齊已名遮留
之龍德元年禮齊已于龍興寺署為僧正時降手牘慰
藉良厚然居恒多鬱鬱不樂僧虛中貽詩云老負峨嵋
月閒看雲水心盖傷其志也齊已既托迹江陵惟事筆
墨自娛乃作渚宫莫問篇十五章以述懷頃之唐秦王
從榮召入侍中秋大宴齊已窺從榮藏異志有東林莫
碍漸高勢四海正看當路時之句幾以諷刺得罪已而
脱歸荆南頼武信王匿之獲免其不屈節侯王𩔖如此
梁震晚年酷好吟咏尤與齊已善互相酬荅齊已竟終
于江陵自號衡嶽沙門(一云齊已于豫章西川金鼓寺寂有塔存焉龍盤其書堂也)
有詩八百首孫光憲序之命曰白蓮集齊已常于潙山
林下遇一僧于指甲下出二劍凌空躍去蓋劍俠也時
時為人道之又同僧仰山住豫章觀音院作粥疏曰粥
名良藥佛所贊掦義冠三檀功標十利更祈英哲各遂
願心既備清晨永資白業禪流稱其辭謂當與食時五
觀並傳
文了吳僧也雅善烹茗擅絶一時武信王時來遊荆南
延住紫雲禪院目試其藝王大加欣賞呼為湯神奏授
華定水大師人皆目曰乳妖
荆南僧失其名氏以鬻香為業清泰中貨平等香貧富
無二價居常絶不市香和合而篋中所貯都梁鬱金輒
取售無筭人莫測其從來皆疑為仙者
荆南仙女
荆南仙女者平江節度使王保義女也兒時聰穎不凡
五歲通黃庭内外經及長善琵琶一夕夢涉水登山顛
見金銀宫闕中有仙人披羽服自稱曰麻姑傳以樂曲
自是每夕輒夢遇之即指授音律歲餘得百餘調都非
人間所曾有其尤者名獨指商以一指弹一曲更為擅
竒已而適文獻王子保節復夢麻姑至曰即當相邀明
日庭中聞雲鶴音樂仙女奄然而逝
十國春秋卷一百三
