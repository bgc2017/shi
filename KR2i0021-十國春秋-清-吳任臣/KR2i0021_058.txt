十國春秋卷五十八
檢討吳任臣撰
南漢一
烈宗世家
烈宗姓劉名隠祖安仁上蔡人也(冊府元龜云彭城人仕唐為潮州刺史)
後徙閩中商賈南海因家于泉州之馬鋪死遂葬焉(何喬)
(遠閩書作汰口山劉店)父謙為廣州牙將(十國紀年云劉謙望字德光亦名知謙後止名)
(謙咸通中為廣州牙將韋宙以兄女妻之)唐乾符五年黃巢攻破廣州去略
湘湖間廣州表謙封州刺史賀江鎮遏使以禦梧桂以
西歲餘有兵萬人戰艦百艘謙三子曰隠台巖(巖未幾改名陟)
乾寧元年冬謙卒隠居喪于賀江士民百餘人謀亂隠
一夕盡誅之嶺南節度使劉崇龜(按舊唐書崇龜官清海軍節度嶺南東道)
(觀察處置等使)召隠補右都押牙兼賀水鎮使未幾表為封州
刺史會崇龜死二年薛王知柔代為清海軍節度使三
年冬十二月行至湖南廣州牙將盧琚譚弘玘作亂知
柔不敢進而弘玘出守端州深結隠許妻以女隠陽許
之詭言親迎遂以封州兵伏舟中夜入端州斬弘玘復
襲廣州斬琚具軍容迎知柔入視事知柔表隠清海行
軍司馬光化元年冬十二月韶州刺史曾衮與廣州將
王懷合謀攻廣州隠一戰破之韶州將劉潼復據滇浛
隠以部下兵殱焉居數年唐以太保門下侍郎徐彦若
代知柔彦若表隠節度副使委以軍政天復元年冬彦
若卒遺表薦隠權留後虔人盧光稠者有衆數萬據州
自為刺史又取韶州使其子延昌守之已而進圍潮州
隠稍稍擊走之欲悉師以争韶州隠弟陟曰延昌有虔
州之援擊之虔人必應應則首尾受敵此不宜直攻而
可以計取隠不聽會江水漲餽運不繼而光稠果引兵
自虔來其將譚全播伏精兵萬人山谷間掉戰隠縱驅
伏發我兵大敗于城南僅以身免天祐元年唐命兵部
尚書崔遠為清海軍節度使遠至江陵聞嶺南多盜且
畏隠不受代不時至隠乃遣使者入朝賂梁王朱全忠
以自固全忠乃奏隠為清海軍節度使隠是年以佛哲
國訶陵國羅越國所貢香藥進于唐二年唐加隠同平
章事後二年梁王全忠改名晃稱皇帝改元開平初隠
屢上書勸進至是以擁戴功夏五月己卯加隠檢校太
尉兼侍中封大彭王是月梁詔改潘州茂名縣為越常
縣冬十月獻助軍錢二十萬於梁又進就龍腦腰帶珍
珠枕玳瑁器百餘副他物稱是是歲静海節度使曲裕
卒梁以裕子行營司馬權知留後顥起復為安南都護
充節度使
開平二年冬十月辛酉梁命膳部郎中趙光裔右補闕
李殷衡充官告使詔王為清海静海等軍節度使安南
都護王留光裔殷衡不遣
開平三年夏四月庚子梁改封王為南平王
開平四年春二月王命弟陟帥兵攻高州防禦使劉昌
魯拒之我兵敗績又移兵攻容州寧遠節度使龐巨昭
拒之亦不克是歲二州皆入于楚夏四月梁進封王為
南海王(按通鑑及東都亊略無封南海王亊宋史但云開平初封南海王無初封大彭南平事歐陽史)
(則云乾化元年進封隠南海王五代會要又云開平四年四月進封劉隠為南海王今從之)
乾化元年春正月梁加王兼中書令三月王病亟表其
弟清海静海節度副使陟權知留後丁亥薨(按五代會要云梁乾)
(化元年五月清海軍節度使守侍中兼中書令劉隠薨輟朝三日百僚詣閤門奉慰以三月為五月者蓋以聞)
(赴之日為斷也)時年三十八謚曰襄乾亨元年追尊曰襄皇帝
廟號烈宗陵曰德陵烈宗父子起封州遭世多故數有
功於嶺南遂有海南性復好賢下士是時天下已亂中
朝人士以嶺外最遠可以避地多遊焉唐世名臣謫死
南方者往往有子孫或當時仕宦遭亂不得還者皆客
嶺表王保定倪曙劉濬周傑楊洞潛之徒烈宗皆招禮
之而趙光裔李殷衡以奉使往俱辟置莫府待以賓客
後卒用此數人致治云
高祖本紀
高祖(五國故事作先主)名龑初名巖代祖庶子也母段氏生巖
於外舍武皇后殺段氏養為己子及長善騎射身長七
尺垂手過膝烈宗為行軍司馬巖亦辟薛王府咨議參
軍已而更名曰陟烈宗兼兩鎮節度使表陟為副使是
時交州曲顥桂州劉士政邕州葉廣略(葉一作華)容州龐巨
昭分據諸管盧光稠據虔州以攻嶺上其弟光睦據潮
州子延昌據韶州高州劉昌魯新州劉潜及江東七十
餘寨多不能制烈宗因盡以兵事授陟陟悉平諸寨或
降或走間更置官屬以雄長嶺表及烈宗彌留之際陟
遂奉遺命權知清海軍留後時乾化元年三月也夏五
月甲辰梁以陟為清海軍節度使陟復名巖(按胡賓王劉氏興亡)
(錄高祖巖皇考葬叚氏得石版篆文曰隠台巖因以名其諸子是高祖先名巖也梁太祖實錄乾化元年五月)
(以清海節度副使劉陟為節度使是繼名陟也又十國紀年云太祖授陟清海節度使陟復名巖而吳越偹史)
(載制詞亦云彭城巖蓋嗣節度使後復名巖矣今從之又五國故事云先主名巖後名俊又改名龑名俊之說)
(不知何据)巖多延中國人士于莫府出為刺史由是刺史無
武人冬十一月廣州獲白鹿巖圖形獻于梁耳有兩缺
十二月巖聞虔州譚全播病發兵攻韶州破之刺史廖
爽出奔楚戊午梁以静海留後曲承美為節度使是月
巖遂取容管及高州是歲閩遣員外郎崔(闕)祭我先
王(祭文曰惟靈五羊奥區番禺巨壤漢為列郡唐作雄藩總百蠻五嶺之殷有出將入相之盛是故地啟嘉)
(數天生大賢濬六韜三略之才謀擅五袴二天之政術俾其於家受詔衣錦□牙控二十四州之繁難當二十)
(八齒之美茂光揚千古冠絶一時至若恢張霸業揚簸清波臺陟九層靡媿郭隗劒提三尺授自吕虔爰持副)
(貳之雄姿遂領節旄之重寄繇是澤施甘露金肅秋霜掀文房武庫以連雲騰逸氣英風而偃草上榻則阮瑀)
(下賢則左車從善則軾閭宣威則斷案故得越伏波之銅柱獻欵而來感鄂公之鐡鞭呈祥以見火山改色珠)
(浦生光無煩處默之酌泉大鄙趙佗之累土然後鳴鐘出入調鼎升聞致交阯之封疆歸石門之教化九遷渥)
(澤克居浴鳳之池雙立節旄遠過跕鳶之水雖士鮪列弟兄三地山簡兼荆湘四州語未同年事推曠世嗚呼)
(是何才德之若彼功業之如此而彼穹者天不夀其齒天子方欲使降皇華恩宣金冊表裏東州之盛旌崇南)
(越之隆胡二豎之亟攻竟三醫之莫救泰山頽壞俄興孔氏之歌漢水凄凉遽罷羊公之市實國家之不幸實)
(藩鎮之不幸審知早塵興國旋忝睦隣雖瓊樹之未親若銅盤之已接方定金蘭之至分豈期幽顯之驟殊況)
(以幸結良姻累交專介幕下崔員外昨馳禮幣常詣門墻爰蒙執手之懽弘叙親仁之旨今則遽悲存歿益歎)
(彭殤故將薦舉征塵躬申薄奠九泉注望於歎逝以難勝五月指期表同盟之必至嗚呼曩馳羔雁今遣蘋蘩)
(伊人事之有兹顧痛傷而何極然則荀龍賈虎大馮小馮雖嗟松壠之長歸終慶荆枝而繼茂永言歡好寧怠)
(初終幸明靈之一臨鑒此丹赤嗚呼哀哉)二年夏四月梁以我兵與楚相攻
遣右散騎常侍韋戩等為潭廣和叶使復加巖檢校太
保同平章事是歲遣使貢金銀犀角象牙雜寳貨名香
等于梁價凡數十萬梁命客省引進使韋堅報之堅還
復以銀茶等上獻估直合五百餘萬廣州言白龍見三
年春正月梁加巖檢校太傅二月梁主鍠即帝位除巖
清海建武節度使兼中書令襲封南平王冬十月求楚
王女為昏楚王殷許之
乾化四年春二月王遣供軍巡官陳用拙如吳越是時
鬱林州寳圭洞(即勾漏正洞)迎玉宸道君及葛真人石像于
南海置之石室
貞明元年秋八月王如楚逆婦楚使永順節度使王弟
存逆之冬十一月乙丑梁改元貞明是歲梁主更名曰
瑱王以吳越王鏐為國王而已獨為郡王求梁封南越
王及加都統梁主不許王謂僚屬曰今中國紛紛孰為
天子安能梯航萬里遠事偽庭乎由是貢使遂絶
貞明二年
乾亨元年秋八月癸巳王即皇帝位于番禺國號大越
大赦改元乾亨以梁官告使趙光裔為兵部尚書節度
副使楊洞潜為兵部侍郎節度判官李殷衡為禮部侍
郎並同平章事又以唐太學博士倪曙為工部侍郎已
又改尚書左丞署百官建三廟追尊祖安仁曰太祖文
皇帝父謙曰代祖聖武皇帝兄隠曰烈宗襄皇帝改廣
州為興王府分南海為二縣曰咸寧常康又徙循州治
龍川縣置禎州於循州歸善縣以歸善海豐博羅河源
四縣屬焉升興寧縣為齊昌府立常樂州於合浦縣地
兼置博電零綠鹽場三縣為屬封峻靈山為峻靈王儋
州昌化縣山為鎮海廣德王冬十月帝遣客省使劉瑭
使于吳告即位且勸吳王稱帝是歲閩王為其子延鈞
來娶婦帝嫁其女清遠公主于閩鑄乾亨重寳錢(李孝美錢)
(譜曰乾亨重寳徑七分重六銖洪遵泉志曰此錢止重三銖六參)建玉堂珠殿
乾亨二年冬十一月帝祀南郊大赦改國號曰漢是時
以國用不足又鑄鉛錢十當銅錢一(泉志曰鉛錢有二品輪郭鍥薄文曰)
(乾亨重寶大者徑寸重三銖九參重寶二字傳形小者徑九分重三銖六參闕傳形反書也)
乾亨三年春正月冊立越國夫人馬氏為皇后秋九月
丙寅梁削帝南平王官爵檄吳越兵來討吳越王受命
不行
乾亨四年春三月帝從兵部侍郎楊洞潜之請始立學
校置選部貢舉放進士明經十餘人如唐故事歲以為
常冬十二月遣使通好于蜀是歲割興王府之湞陽縣
置英州韶州之保昌縣置雄州(廣東志又云析韶州含洸湏陽三縣為英州始)
(興保昌二縣為雄州今從五代史職方考)是歲文德殿成著作郎陳光乂獻
賦賜珠數斤
乾亨五年夏六月丁卯朔日有食之是歲以尚書左丞
倪曙同平章事
乾亨六年夏四月帝用術者言出巡避災如梅口鎮閩
將王延美將兵襲之會偵者以告帝宵遁得免是時帝
製平頂帽冠之國人一變率以安豐頂為尚
乾亨七年夏四月己巳晉王李存勖即皇帝位國號大
唐改元同光冬十月辛未朔日食是月復改越常縣為
茂名縣(五代會要作茂明)
乾亨八年夏四月帝自將兵侵閩屯汀漳境上為閩人
所擊敗歸是歲作南宫王定保獻南宫七竒賦以美之
(廣東志云宫在今仙湖白蓮池其前為藥洲)
乾亨九年春正月遣宫苑使何詞使于唐稱大漢國王
致書上大唐皇帝且覘強弱二月甲申詞至魏還言唐
主驕淫帝大悦自是不復通中國帝酷喜夸大嶺北商
賈至南海者多召之使升宫殿示以珠玉之富自言家
本咸秦耻王蠻土呼唐天子為洛州刺史夏四月癸亥
日有食之冬十二月有白虹化為白龍見于南宫三清
殿帝改乾亨九年為白龍元年(五國故事曰乾亨九年八月白虹入三清殿中)
(頗懷憂畏會有詞臣王宏欲悦巖乃以白虹為白龍見上賦以賀之巖大悦乃改元白龍今從通鑑為十二月)
更名曰龑長和國驃信鄭仁旻(通鑑作鄭旻滇載記亦無仁字今從滇志)遣
其布燮鄭昭淳致朱鬃白馬以求昏帝以襄帝女增城
公主(一作縣主)妻之長和即唐南詔也(職官分紀云南詔獻朱鬛馬中書舍人王)
(翃獻賦)
白龍二年夏四月唐主遇弑殂李嗣源即皇帝位改元
天成秋八月乙酉朔日食
白龍三年秋八月乙卯朔日有食之冬十二月帝如康
州
大有元年春二月丁酉朔日食三月楚大舉水軍入寇
圍封州帝以周易筮之遇大有於是大赦改元命左右
街使蘇章將戰艦百艘救封州大敗楚兵于賀江帝遷
章為封州團練使是時欽州民掘羅浮山得古劍以獻
篆曰已與水同宫王將耳口同尹來居口上山岫護重
重(後宋平南漢解者云太宗以己亥降誕是已水同宫也於文耳口王為聖尹口為君重山為出蓋己亥年)
(聖君出云)是歲長和鄭仁旻服丹藥死
大有二年
大有三年秋九月遣將梁克貞李守鄘伐交州拔之執
静海節度使曲承美以其將李進守之冬十月克貞入
占城取其寳貨以歸承美至南海帝登儀鳳樓受俘詔
承美曰公常以我為偽庭今面縛何也承美叩首請死
乃赦其罪(按史纂左編云梁末交州土豪曲承美據有十二州之地南漢遣將攻承美執之置交趾)
(節度使又考馭交記但言梁克貞李守鄘取交州不言置交趾節度使未詳孰是)
大有四年冬十一月甲申朔日食十二月愛州將楊廷
藝叛攻交州先是廷藝養假子三千人密圖復交州守
將李進受其賂不時聞至是帝遣承旨程寳將兵往救
未至而城陷進遁歸帝殺之寳圍交州戰死
大有五年夏四月庚辰熒惑犯積尸是歲帝立其子耀
樞為雍王(歐陽史作邕王今從通鑑)龜圖為康王弘度為賓王(歐陽史作)
(秦王今從通鑑)弘熙為晉王弘昌為越王弘弼為齊王弘雅為
韶王弘澤為鎮王弘操為萬王弘杲為循王弘暐為恩
王(歐陽史作息王今從通鑑)弘邈為高王弘簡為同王弘建為益王
弘濟為辨王弘道為貴王弘照為宜王弘政為通王弘
益為定王未幾徙弘度為秦王(是年立十九子為王五國故事云封其子十有)
(八人為王非也)
大有六年秋九月辛巳太白犯右執法
大有七年春(閣)月帝作殿于内宫曰昭陽殿殿用金為
仰陽銀為地面簷楹榱桷皆傅白金殿下設水渠浸以
真珠又琢水精琥珀為日月列于東西玉柱之首(五國故事)
(云列于東西二樓之上)親題其牓于上秋七月遣左僕射何瑱致
祭于吳越國王冬十二月辛巳皇后馬氏殂是歲帝命
秦王弘度判六軍弘度狎昵羣小同平章事楊洞潜切
諫于帝不聽洞潜謝病歸久之不召遂卒
大有八年春三月四星聚斗
大有九年夏四月帝遣將孫德威(歐陽史作德成廣東志作德晟今從通鑑)
侵楚蒙桂二州楚王自將步騎禦之我兵自蒙州引還
冬十月以宗正卿兼工部侍郎劉濬為中書侍郎同平
章事十一月丁酉契丹主立石敬瑭為天子國號晉改
元天福
大有十年春三月帝以疾愈大赦交州牙將皎公羡殺
安南節度使楊廷藝而代之冬十月唐遣使來告即位
大有十一年春正月己酉朔日食冬十月楊廷藝故將
吳權(一作孫權今從馭交記)自愛州舉兵攻皎公羡公羡以賂來
乞師帝欲乘亂取之以子萬王弘操為静海軍節度使
徙封交王將兵救之帝自帥師屯于海門以為聲援命
弘操統戰艦自白藤江趣交州會權已殺公羡引兵逆
戰先于海口多植大杙銳其首冒之以鐡俄遣輕舟乘
潮挑戰復陽遁去以誘我我兵尾舟追之已而潮落戰
艦皆礙鐡杙不得返我師大敗溺死者無算弘操戰死
帝大慟收餘衆引還
大有十二年秋七月庚子朔有日食之(闕)月遣諫議大
夫李紓使于楚以通舊好楚亦遣使來聘是歲門下侍
郎同平章事趙光裔卒帝復以其子翰林學士承旨尚
書左丞損為門下侍郎同平章事
大有十三年冬十月遣都官郎中鄭翺如唐賀仁夀節
十一月丁丑望月食是歲同平章事趙損卒以寧遠節
度使王定保為中書侍郎同平章事尋亦卒
大有十四年夏五月遣太尉工部侍郎盧膺尚儀謝宜
清尚衣高素清如吳越求聘故王弟傳璛之室馬氏不
克至十二月帝寢疾有番僧言䜟書滅劉氏者龔也上
名殊不利帝乃更造龑字名之採用周易飛龍在天之
義讀若儼焉是歲遣使區延保聘于唐
大有十五年春三月帝不豫以子秦王弘度晉王弘熙
皆驕恣而越王弘昌頗孝謹與右僕射兼西御院使王
翷(歐陽史作王翻今從通鑑)謀出弘度鎮邕州弘熙鎮容州而立弘
昌議已定會崇文使蕭益問疾帝以其事訪之益執立
嫡以長之義甚堅遂止丁丑殂(五國故事曰巖天福壬寅歲夏四月避暑於甘)
(泉宫時長星見乃宋孝武萬歲之說未幾而殂馬今從通鑑死于三月非四月也)年五十四諡
天皇大帝廟號高祖陵曰康陵在興王府城東二十里
之漫山陵中以鐡錮之不可啟高祖初生時有日者視
之謂代祖曰公諸子少者最貴耳為人辨察多權數性
好奢侈悉聚南海珍寳翠羽以餙宫室建殿閣秀華諸
宫務極瓌麗晚年作南薰殿柱皆通透刻鏤礎石各置
爐燃香有氣無形顧左右曰隋煬帝論車燒沉水却成
麄疎争似我二十四具藏用僊人縱不及堯舜禹湯亦
不失作風流天子又用刑殘酷果於殺戮設湯鑊鐡牀
諸具有灌鼻割舌支解刳剔炮炙烹蒸之法間聚毒蛇
水中以罪人投之謂之水獄或投湯鑊之後更加日爆
沃以鹽酢肌體腐糜尚能行立久之乃死至若鎚鋸互
作血肉交飛冤痛之聲充沸庭廡必垂簾便殿視之垂
涎呀呷不覺朵頥有司竢其復常方引罪人而退人以
謂真蛟蜃也後尤猜忌以士人為子孫計故專任閹人
由是國中宦者大盛
論曰予采南漢逸事至先主每視殺人不勝其喜復創
為水獄湯鑊鋸解剥炙之刑不禁掩卷歎曰十國世家
有云牢牲視人嶺蜑遭劉豈虛語哉夫時當五季中原
迭變民不聊生困已極矣區區廣南之地不務施德而
虐及無辜將天不厭亂特假手以毒此一方民邪不然
傳國三世卜年六十吾不能為彭城氏解矣
十國春秋卷五十八
