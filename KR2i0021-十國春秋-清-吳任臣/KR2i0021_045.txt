十國春秋卷四十五
檢討吴任臣撰
前蜀十一
列傳
胡秀林馬處謙趙温珪何奎(孫䧺)
趙延乂馮見鬼韓伸石潨
胡秀林(闕)人妙精歷法多所糾正唐景福初為司天
少監會宣明歷浸差與太子少詹事邊岡均州司馬王
穉同改新法上之賜名景福崇玄歷光化中遷司天監
宦官劉季述廢昭宗將殺秀林以立威秀林曰軍容幽
囚君父更欲多殺無辜乎季述憚其言正而止已而事
高祖高祖即位仍官司天監累著武成永昌歷二卷正
象歷經一卷後人咸取法焉
馬處謙扶風人也幼病瞽鬻筮安陸市中有謁筮者忽
進謂處謙曰子筮未臻其妙盍從我受秘法乎處謙唯
唯隨往陶仙觀密授星筭之訣凡一十七行因請謁筮
者氏籍對曰胡其姓而恬其名且戒云子有官禄終五
十二慎勿道我于王侯之門處謙自是筮易極精未幾
從趙匡明來蜀高祖習其名密令廣成先生杜光庭問
年夀幾何處謙曰主上受元陽之氣四斤八兩高祖後
七十二歲而殂盖計數為七十二兩也處謙累官中郎
賜金紫年五十二卒
趙温珪秦州人祖省躬通數術避亂于蜀温珪善相人
兼精三式成都謂之趙聖人高祖時官司天少監永平
元年高祖與岐交惡王宗侃請統師前進温珪諫曰李
茂貞未犯邊諸將貪功深入糧道阻遠恐非國家之利
高祖不聽果有青泥嶺之敗武人王暉者一日遇温珪
于朝門温珪屏人語之曰君面有殺氣得無懷兵刃以
圖人邪然君自是晚達三為郡守一為節制不宜害人
以取殃禍暉大駭探懷中匕首擲地泣曰暉為此子所
擠今日不勝其憤欲刺殺之便爾引決不期逢公為開
釋耳請從此止拜謝而退暉尋為刺史遷秦州節度使
一如温珪言温珪常為高祖占吉凶小不中輙加詰責
及病革戒其子孫曰數術吾世業然吾仕亂國得罪而
幾死者數矣子孫能以它道仕進者不必為也
何奎閬州人不知其何術而言事多顯驗時人號為何
見鬼公卿近貴皆嚮慕之成都銀工有患白癩者傳兩
世矣奎謂曰爾所苦我已知之爾家佛幢罘罳乃異時
得之祀鬼故物冥魂無依作祟耳第速去之疾無害也
銀工歸遽令撤去病良已其餘竒中者無算奎不汲汲
仕宦末年以術進自布衣賜金紫除興元少尹不之任
意豁如也一夕預刻死期急歸閬州卒又有夾江孫䧺
者人稱孫卯齋言事亦亞于奎後主歸唐時宦者宋愈
昭及將軍數員叩其往洛吉凶䧺俛首曰諸官識之此
去無灾無福但行及野孤泉新舊使頭皆不見矣逮後
主罹秦州之禍隨聞莊宗亦遇鄴都之變實其地也悉
如䧺所說
趙延乂(歐史作延義今從蜀禱杌通鑑)字子英温珪子也仕後主為司
天監亦以數學顯尤善星緯風角之術乾德六年後主
詔廵秦州發成都日天地冥晦有羣鴉泊于旗杆其鳴
甚哀次梓橦大風發屋拔木延乂進曰此貪狼風也千
里外必有破軍殺將之凶未幾唐師至三泉三招討皆
棄寨宵遁是其驗也國亡入唐為星官清泰時官翰林
天文與端明殿學士李專美等更直中興殿廷大被恩
遇每語至夜分廢帝欲徙石敬瑭于鄆州延乂力言天
象失度宜安静以弭灾事得止未幾復用薛文遇言遂
至激變延乂已而仕晉契丹滅晉随契丹至鎮州李筠
白再榮謀逐麻答歸漢延乂假術數以贊成之無何仕
漢為司天監隱帝即位宫中數見怪物投瓦石撼門扉
帝詢延乂禳除之法延乂對曰臣職司天象禳除之事
非臣所知然臣所聞殆山魈也周太祖自魏至京師召
延乂問漢祚短促者天數邪延乂言王者撫天下當以
仁恩德澤而漢法深酷天下稱冤此其所以亡也因事
周為太府卿判司天監以疾卒
馮見鬼失其名遂州人也目中似有所睹知人吉凶時
陳絢為武信軍留後中書令劉知俊來代任頗摭其舊
事叠有奏論馮謂絢曰府主雖號元戎前無旗節所引
殆不久乎幸勿憂也未踰歲知俊果伏誅有官人林泳
者本閩人常謂同僚曰安有生人而終日見鬼乎無聽
其妄馮聞之甚不平一日對衆謂之曰公為官多不克
終盖曾枉殺一女子為祟也我能具言其姓名泳由是
慚服且求為解其冤
韓伸渠川人善飲酒長于龜卜遊謁王侯之門常懷一
龜甲先期卜來日之兆吉則博凶則否又或占某方吉
即往取人錢如徵責焉性落魄不羈一日聚博豪飲其
妻率女僕自後擊伸首伸不知方唱池水清辭宛轉繞
梁世因戲呼伸為池水清
石潨故唐樂工也别號石司馬亦云琵琶石潨少時為
宰相令狐綯所賞俾與諸子渙渢連水邊作名亂後來
蜀多遊諸顯官家以賓客待之一夕與軍將數人飲酒
潨以琵琶擅場在坐非審音者殊不傾聽潨乃撲槽而
詬曰潨曾為中朝相國供奉今日與健兒弹而不蒙我
聽何其酷也于時識者皆歎訝之
黃崇嘏李夫人
黃崇嘏者居恒為男子裝遊歴兩川周庠從高祖于卭
南權知卭州會臨卭縣送失火人于州崇嘏即其人也
庠令頌繫獄中崇嘏上詩得召見(詩曰偶離幽隠住臨卭行止堅貞比闊松)
(何事政清如水鏡絆他野鶴向深籠)稱鄉貢進士年三十許祗對詳敏随
命釋放後數日復獻長歌庠益竒之召於學院與諸子
姪同遊雅善琴奕妙書畫未幾薦攝司戸參軍胥吏畏
服案牘一清庠既重其英明又美其風采居一歲欲以
女妻之崇嘏乃為謝狀仍貢詩一章以見意(詩曰一辭拾翠碧江)
(湄貧守蓬茅但賦詩自服藍衫居板椽永抛鸞鏡畫蛾眉立身卓爾青松操挺志鏗然白璧姿幕府若容為坦)
(腹願天速變作男兒)庠覽詩殊驚駭亟召見詰問故黃使君女也
幼失父母與老嫗同居元未字人庠益嘉其貞潔已而
乞罷歸臨卭不知所終
李夫人蜀人也善屬文尤工書畫唐郭崇韜帥兵來取
蜀掠得之夫人以崇韜武人悒悒不樂月夕獨坐南軒
竹影婆娑輙起濡毫摹寫窗楮上明日視之生意具足
世人效之多有墨竹云
十國春秋卷四十五
