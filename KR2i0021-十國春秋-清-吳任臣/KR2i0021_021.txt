十國春秋卷二十一
撿討吳任臣撰
南唐七
列傳
周宗李建勲徐玠馬仁裕(子文義)
周宗字君太廣陵人(馬氏南唐書作秣陵)少遇亂孤窮事烈祖為
給使&KR0570;于擯相辭令時方艱難宗使四方輙稱職端敏
可㐲恩顧日洽義祖殁金陵知詢語宗曰僕射望高履
危無西渡僕射謂烈祖也宗堅請知詢手札示信遽得
故茗紙書曰不必奔赴(南唐近事云義祖薨于廣陵康王以下諸公子謂宗曰幸聞兄)
(長家國多事宜抑情損禮無勞西渡也宗度王非本意堅請報簡示信于烈祖康王以匆遽為辭宗袖中出筆)
(復為左右取紙得故茗紙帖乞手札康王不獲已作札曰幸就東府舉哀多壘之秋二兄無以奔喪為念)既
而徐氏諸子果以不奔赴讓烈祖烈祖因出所書茗帖
示之知詢語塞及烈祖鎮金陵宗為都押牙時因宋齊
丘議迎吳讓皇都金陵繕府治為宫馬步都虞侯蔡弘
業為宫城營奉使徙都統府千古臺城令都教練使孔
昌祚營之都統府成凡二千四百間環一千五百步烈
祖已徙居且迎讓皇矣宗諫曰若主上西廵則公當東
駕勞費方始怨嗟日聞非便也烈祖納之託以歲不利
而止自是宗益預密議齊邱漸忌之一日烈祖臨鏡理
白髭太息曰功業成而吾老矣奈何宗適侍側悟其指
乃請如廣陵諷讓皇以禪代事亦請諭齊邱意齊邱心
忌大議自宗發及其將還留與飲酒而遣騎以手疏切
諫烈祖得之大悔懼後數日齊邱馳至金陵為險語動
烈祖請斬宗以謝國人烈祖將從之馬仁裕徐玠固爭
事得已但黜宗為池州副使玠又與李建勲等言天人
之望已集密定大計復召宗還舊職俄而烈祖謂宗曰
吾夜夢為人引劒斷吾頸意甚惡之宗遽下階拜賀曰
當策立耳居數日而烈祖内禪宗躐進至内樞使同平
章事遷侍中時以樞密為内樞者猶避吳武忠王諱也
烈祖常於崇英院召宗及宋齊邱馬仁裕歡燕它將相
不得預然待宗尤親厚不甚以職務嬰之宗亦能淳謹
(自)守居家節儉俸賜積不用(馬氏南唐書云宗連歷將相奉法循理然貲産巨億)
(儉嗇愈甚論者䣓之)故齊邱黨卒不能害久之罷為鎮南軍節度
使有俞文貞者早遊烈祖莫府宗及馬仁裕皆趨走執
事左右及宗出鎮文貞仕宦偃蹇猶為其州廵官方旅
見輙越次問曰馬押牙亡恙宗曰馬相公已鎮廬州文
貞顧同列匿笑而退它日預公設宗勸以酒文貞挽手
曰下官碁局飲量令公所知也一座愕然而宗不之罪
其寬厚如此徙寧國軍節度使入覲賜宴元宗親為褶
襆頭脚以表殊禮復出留守東都請老以司徒致仕未
幾周師起馮延魯代為留守竟自髠而逃被執于周時
人以宗有厚福無何病卒年七十餘宋齊邱撫其棺哭
曰君大黠來亦得時去亦得時元宗聞之不平宗娶繼
室生二女皆國色相繼為後主后
李建勲字致堯趙王德誠第四子也少好學能屬文尤
工詩德誠在潤州常秉燭夜出候者以告義祖疑有變
徙江州德誠猶不自安遣建勲入謁義祖見之嘆曰有
子如是非惡人也即以女妻建勲所謂廣德長公主也
建勲先世將相又壻于徐氏為國貴游然杜門不預世
事所與交皆寒畯士裘馬取具而已起家昇州廵官徐
知詢鎮金陵建勲仍佐莫府及知詢被徵竂屬皆受譴
獨建勲能自全烈祖出鎮金陵用為副使預禪代之謀
拜中書侍郎同平章事加左僕射監修國史領滑州節
度使自開國至昇元五年猶輔政比他相最久烈祖鑒
吳之亡由權在大臣意頗忌之而建勲無引退意會建
議政事當更張者且言事大體重不可自臣下出請以
中旨行之烈祖雖從之未有命也建勲遽召中書舍人
草制給事中常夢錫劾奏建勲擅造制書歸怨于上烈
祖得奏適會本意乃降制放還私第廣德長公主入謂
烈祖曰吾父亡恙時兄亦常求見與李郎書今何見負
烈祖曰此自國事吾與李郎骨肉之情固無間也召見
慰勉有加未幾復相元宗嗣立以開國勲勞又聯姻戚
尊遇之與宋齊邱埒每謂為史館而不名元宗聽朝之
暇多開延英殿召公卿議當世事皆欣然望治建勲獨
謂所親曰上寬仁大度優于先帝但性習未定宜得方
正之士朝夕獻替不然恐未必能守先朝基業也出為
昭武軍節度使(南唐近事云建勲鎮臨川方與寮屬會飲郡齊有送九江帥周宗書至者訴以)
(赴鎮日近器用儀注或闕求發于臨川建勲無復報簡乘醉大批其書云偶罷阿衡來此郡固無閒物可應官)
(憑若為報羣胥道莫作循州刺史看)建州之役諸將無復紀律建勲請官
出金(帛)贖俘掠還其家見聽(江表志云後馮延魯陳覺出師閩中徵督軍糧急于)
(星火建勲以詩寄延魯曰粟多未必為全計師老須防有援兵既而福州之軍果為越人所敗)及出師
平湖南國人相賀建勲獨以為憂曰禍始此矣召拜司
空乃營亭榭于鍾山適意泉石累表稱疾乞骸骨以司
徒致仕賜號鍾山公妻亦自號鍾山老媪或謂之曰公
年齒未衰無大疾苦遽為此舉欲復為九華先生邪建
勲曰吾平生笑宋公輕出處何至效之自知不壽欲求
數年閒適爾(時為詩見志曰桃花流水須相信不學劉郎去又來)疾革遺令曰時
事如此吾得全歸幸矣吾死斂以布素勿封樹立碑貽
它日毁斷之禍保大十年五月卒贈太保諡曰靖國亡
時公卿塋域吳越人發掘殆盡惟建勲不知葬所獲免
宋齊邱當國深忌同列少所推遜獨稱建勲曰李相清
談不待潤色自成文章建勲博覽經史少時詩涉浮靡
晩年頗清淡平易見稱于時有女名進暉捨身潤州本
起寺為女僧宋咸平初其人猶存
徐玠字藴圭彭城人敏幹有辭辦事郡帥崔洪為軍吏
洪避朱全忠南奔遣玠先見吳武忠王因得事吳累居
右職師出江西為糧料使江西平授吉州刺史時烈祖
輔政以玠治郡貪猥不治罷之而義祖悅其善事人引
為副使遂見親狎玠挾宿怨且希義祖意乘間言居中
輔政之重不可假異姓宜以嫡子知詢代事垂行而義
祖薨知詢繼立玠本詭譎多智善揣摩非能為徐氏計
也至是察知詢必敗反持其長短自結于烈祖烈祖亦
遂愛之盡忘前事鎮金陵以為行軍司馬與周宗李建
勲孫晟等參代吳秘計遂以佐命拜右丞相昇元初東
都留守判官楊嗣請改羊姓玠白烈祖曰陛下自應天
順人事非逆取而謟邪之人專事改更咸非急務不可
從也烈祖深然之已而出為寧國軍節度使徙鎮南軍
兼中書令復召為司徒右丞相然徒崇以名位不復預
政老而益貪鄙所至人患苦之好修養服餌常以賤價
市丹砂之最下者治丹人以為笑保大元年五月卒年
七十六贈南平郡王妻楊氏吳武忠王女也光適宣州
節度使李遇子遇族誅楊氏以王女免改適玠玠鎮宣
州日楊氏感憤一夕而卒
馬仁裕字德寬徐州人故唐北平王燧裔孫世為武寧
軍校仁裕母方娠夢傳呼北平王來歸及生紫氣充庭
數歲學兵法通解若素習遇亂南奔與周宗曹悰同事
烈祖為牙吏烈祖領潤州仁裕監蒜山渡首聞朱瑾之
亂馳入白之烈祖即日渡江定亂以功遷左領軍將軍
歴楚州刺史右金吾衛大將軍烈祖以女妻之是為興
國公主禪代後拜鎮海軍節度使徙昭順軍為政寬簡
廉平甚得民心昇元六年卒于鎮年六十謚曰匡初烈
祖左右小臣親信者惟周宗仁裕兩人任遇略等仁裕
既與宗力贊革命事烈祖心德之眷賚益厚常晏勛舊
于天泉閣仁裕以舊恩特預禮數恩命與李建勲軰埒
未幾復晏宋齊邱周宗于崇英院獨仁裕與俱道舊為
樂餘將相都不及然仁裕能避遠形迹斥外權勢終烈
祖世退然安于外鎮過咎不聞晩益貧寠不悔也子文
義
文義以廕授千牛備身建州之役將吏爭入府庫取金
帛文義獨收民籍歸幕遷讃善大夫殁之日子禹昌裁
二齡同官贈賻妻朱氏一無所受人謂文義能化其妻
如此
論曰周李徐馬號左右親臣托肺腑皆以預謀禪代驟
躋顯榮可為曠世之遇矣至建勲仁裕澹泊寡營退然
自抑古云知足不辱知止不殆者非邪
刁彦能(子衎)游簡言杜業孫漢威
張居詠張延翰
刁彦能字德明上蔡人父禮遇亂徒家宣州彦能少孤
貧事母以孝聞初隸節度使王茂章茂章叛吳歸吳越
彦能以帳下當從乃使家人扶其母俟于路彦能至抱
母泣告茂章曰老母在此不能捨而從公敢請死茂章
哀其意許之乃馳還宣州而城中已亂彦能登城以劔
招之紿曰我從王府來大軍且至爾軰無妄動衆信之
稍定義祖聞而嘉之以為軍校事其子知訓于廣陵知
訓狂恣彦能每以書切諫不聽然亦不加罪牙將馬謙
以衆擁吳主登宫門將殺知訓彦能從朱瑾入手斬謙
以獻賞賫甚厚然彦能警敏料知訓必敗而人望在烈
祖心常附焉知訓忌烈祖數欲害之常與烈祖飲酒而
伏劔土室中彦能行酒以手瓜搯烈祖烈祖悟亟起去
又常從知訓宴烈祖於山光寺復欲加害弟知諫摘語
烈祖烈祖亦馳去知訓取佩刀授彦能追殺之及于途
舉刀示烈祖乃還以不及告既而知訓見殺義祖稍知
其罪惡將吏多被譴責見彦能諫書獨善之復使事知
諫于潤州遷裨將烈祖代吳入為環衛遷至天威軍都
虞侯左街使金陵數大水秦淮溢東關尤被害彦能請
築堤為斗門疏導之水患稍息元宗嗣立出為永平軍
節度使徙信州(馬令南唐書作饒信二州刺史)又徙建州留後昭武軍
節度使彦能好讀書在鎮委任文吏頗有治稱好作詩
間與李建勲相贈荅建勲因燕見及之元宗笑曰殊不
知彦能乃西班學士也性矜莊燕處容服不少惰所居
雖傳舍一日必葺時貴會飲若周宗何敬洙軰或蓬首
裸袒彦能在坐則肅然保大末卒年六十八子衎
衎字元賓後主時用廕為秘書郎集賢校理衣五品服
以文翰入侍甚被親昵後主常令直清輝殿閱中外章
奏國亡入宋獻聖德頌仕至兵部郎中直秘閣崇文院
檢計上言淫刑酷法非律文所載者望悉禁止從之衎
淳淡怡曠恬于仕進暇日鼓琴圍碁不交人事人雅尊
愛之
游簡言字敏中吳知制誥恭之子也恭卒于任簡言因
僦居廣陵少孤力學起家秘書省正字以薦入烈祖莫
府烈祖鎮金陵署戶曹參軍典元帥府書檄稍遷觀察
推官(馬令南唐書作廵官)齊國建職内史舍人一時典册皆出其
手筆事任與殷崇義等烈祖代吳以舊恩擢翰林學士
元宗立晉禮部侍郎獨不附權要國家事非其任者未
常肯言蓋不欲侵官也元宗雅重其為人命判中書省
兼吏兵二部選事裁抑僥倖憎疾者滋衆選人邵唐試
判不中上書言簡言父恭常為杜洪掌書記洪奬成朱
温簒弑恭之謀也簡言逆臣子當斬元宗怒唐挾私忿
謗讟决杖流饒州及淮南交兵吳越亦伺釁攻常州執
團練使趙仁澤歸錢塘仁澤不屈吳越王决其口至耳
方議遣使詰責羣臣畏懾莫敢往元宗乃命簡言簡言
不辭請其子愻為千牛備身將發拜中書侍郎未出境
召還及遷南都立吳王為太子留都監國命簡言為輔
簡言力辭言久備近臣不忍去帷幄(馬氏南唐書又云辭以不能事少貴)
元宗嘉其一心事主無徼後福意即從其請更用嚴續
而後主亦由是賢之拜吏部尚書知省事簡言親治簿
書督責嚴峻人或以事請托必固違咈雖直亦不得申
議者譏其過未幾拜左僕射兼門下侍郎同平章事疾
已篤不及視事卒年五十六諡曰宣靖(唐餘紀傳又云簡言徒以舊人)
(薦登揆席在位循默充位而已與它書略異)
杜業(江表志作杜光鄴今從南唐近事唐餘紀傳)不知其家世初仕吳未顯
入唐漸膺事任昇元時以兵部尚書兼樞密使業有心
計優權變兵籍民賦指之掌中烈祖甚寵任之妻張悍
妬殊甚室絶姬媵業憚之如嚴親然烈祖常命元敬皇
后召張至内庭諭之曰業今位望通顯得置側室何拘
忌如此豈婦道所宜耶張涕泣言曰業本狂生遭時遇
主陛下所藉者駑力未竭耳况其早衰多病縱之必致
深損將懈于任使有負朝廷此誠難奉旨也烈祖大以
為賢亟加奬賞以銀盆綵段賞之業後仕亦不遠至竟
以勞悴卒
孫漢威(闕)人初事烈祖為小校烈祖輔吳日與諸鎮
臣會射延賓亭時劉信擎牙注矢揖擬四坐漢威疑不
利于烈祖忽引身障烈祖以已當之自是益加寵遇累
官侍中奉化軍節度使
張居詠(闕)人仕吳累官至門下侍郎昇元元年烈祖
以居詠為中書侍郎與張延翰李建勲皆同平章事未
幾表請烈祖復姓進左僕射兼門下侍郎同平章事居
詠淳厚寡言為人長者於朝廷無所表見元宗立罷為
鎮海軍節度使無何卒賜號順天翼運功臣特贈守太
子太傅上國柱清河郡開國公謚曰懿(金陵志云張懿公墓在上元縣)
(金陵鄉石頭後有神道碑)
張延翰字德華宋州睢陽人(馬令南唐書作碭山人今從陸游南唐書)故唐
末任為陜州司馬從父慎思權徐州留後延翰往省之
告以北方將亂欲避地江淮以全宗祀慎思是其言慨
然遣之入吳為鹽城令有治績遷楚州行軍司馬烈祖
以平章事領江州表延翰為觀察廵官通判軍府事(一云)
(烈祖輔政以潯陽為封邑乃以延翰為工部郎中判江州)烈祖受禪入為侍御史判
臺事張宣為左街使恃功驕暴延翰廷劾之強豪屏跡
進禮部侍郎自以起疏遠遭時被知得盡已才感慨自
奮時未設貢舉士有獻書論事者第其優劣選用烈祖
悉以委延翰號為精覈稱職兼知選事務進孤貧不附
權勢吏畏之如神明不敢為奸利元宗輔政謂人曰張
君議論公正處事有條理至于簿領無不明析吾得傾
心聽之由是六司綜領殆遍時望歸重拜中書侍郎同
平章事時年裁五十餘人猶以謂柄用晩屬疾益侵不
復能治事烈祖方一意任之不許其去遣使勞問賜良
藥相望于道卒年五十七贈太傅
論曰彦能托永陵于險知廢知興其識有過人者簡言
參贊莫府業經畫財賦漢威扞衛左右皆開國之舊臣
也居詠有淳謹名無咎無譽延翰綜理六司卓然奏績
晩登揆席未竟厥用惜哉
十國春秋卷二十一
