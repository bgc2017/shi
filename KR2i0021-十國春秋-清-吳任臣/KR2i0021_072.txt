十國春秋卷七十二
檢討吳任臣撰
楚六
列傳
張佶蔣勛姚彦章
張佶長安人初為宣州幕僚惡觀察使秦彦為人棄官
去過蔡州秦宗權留為行軍司馬佶謂忠武軍將劉建
鋒曰秦公剛鷙而猜忌亡無日矣吾屬何以自免建鋒
方自危遂深相結納佶後在孫儒軍為指揮使儒敗衆
推建鋒為節度使及陳贍殺建鋒羣推佶為帥佶將入
府乘馬輒踶齧傷佶髀佶卧病語諸將曰吾非汝主也
馬公英勇可共立之諸將乃共殺贍迎武穆王於邵州
武穆王至佶乘肩輿入府武穆王拜謁庭中如平時佶
隨召武穆王上乃率將吏下北面再拜以位與之已代
武穆王將兵攻卲州居數年武穆王奏升朗州為永順
軍表佶節度使終於其官
蔣勛者本唐邵州指揮使乾寧時武穆王與劉建鋒引
兵至澧陵勛同鄧繼崇將步騎三千守回龍關武穆王
先至關下遣使詣勛勛等以牛酒犒師武穆王使說勛
曰劉龍驤智勇兼人術家言當興軫翼間今將十萬衆
精銳無敵而君以鄉兵數千拒之難矣不如先下之取
富貴還鄉里不亦善乎勛然之謂衆曰東君許吾屬還
士卒皆懽呼棄旗幟鎧仗遁去武穆王因徑度回龍焉
已而勛求邵州刺史不得據州以亂武穆王遂攻破定
勝寨帥師城下討之
姚彦章汝南人少沈勇有智略累官湖南聽直軍將節
度使劉建鋒死軍中推張佶為帥佶以馬傷左髀遣彦
章迎武穆王於邵州武穆王猶豫未行彦章曰公與劉
龍驤張司馬一體人也今龍驤遇禍司馬傷髀天命人
望舍公誰屬哉時不可失願公勿疑武穆王乃意決徑
詣長沙及事定彦章請取衡永道連郴五州且薦李瓊
可大用武穆王悉從其言果刻期而湖南平授彦章澧
州刺史尋署静江行軍司馬乾化初遷寧遠節度副使
權知容州會劉巖兵寇容州彦章不能守徙州民及府
庫奔長沙已又攻吳鄂州無功居數年辰漵蠻作亂彦
章指授方略悉削平之天成中武穆王建楚國文武進
官有差彦章以功拜左丞相
論曰佶甘心北面折節英雄推賢讓能司馬其有之矣
彦章具述天人指畫進退贊襄之力居多勛雖不終而
開國撤備實啓霸圖要之皆武穆功臣也
許德勲李瓊秦彦暉王環
高郁
許德勲(闕)人事武穆王為大將唐昭宗時淮南約武
穆王共絶朱全忠德勲曰全忠雖無道然挾天子以令
諸侯明公奉王室未可輕絶也時謂德勲知大體天復
三年領兵略地荆南還過岳州諭刺史鄧進忠禍福進
忠以城來附舉族遷長沙武穆王改進忠衡州即以德
勲為岳州刺史天祐二年淮南取岳州德勲奔還開平
初長沙兵會荆南伐雷彦恭時淮南將冷業李饒綂兵
救朗州武穆王命德勲拒之德勲先使善泅者五人以
木枝葉覆其首持長刀巨斧浮江而下中夜犯業營猝
舉火譁聲若雷淮人殊不測一軍盡驚擾德勲乃麾大
軍進擊大破之追至鹿角鎮擒業又破瀏陽寨擒饒隨
掠上高唐年數十壁斬業饒長沙市中久之拜右丞相
吳使苗璘王彦章統水軍來寇岳州武穆王命德勲將
兵禦於君山德勲謂左右曰吳人掩吾不備見大軍驟
至必鳥獸散師無益也乃匿水軍於角子湖使王環夜
伏戰艦二千艘屯揚林浦以絶吳歸路遲明吳人進軍
荆江口將會荆南兵來攻岳州師出道人磯德勲命戰
棹虞候詹信帥輕舟三百潜邀吳軍後而已以大軍壓
其前先後夾擊鏖戰一晝夜吳師大敗斬獲無筭鹵璘
與彦章以歸已而吳人求和武穆王許遣二人還廣陵
即令德勲餞之德勲語之曰楚國雖小舊臣宿將故在
也願吳朝勿以為念它日竢衆駒争皂棧後可圖耳時
武穆諸子驕奢故德勲及之未幾加侍中卒子可瓊有
傳
李瓊(三楚新錄作李勲誤)故孫儒軍將儒死從武穆王入湖南隸
帳下為親從都副指揮使驍勇饒膽略冠絶一時及武
穆王詣潭州知軍府事留瓊代攻邵州光化元年姚彦
章薦瓊可為大將署為嶺北七州遊奕使將兵攻衡州
斬楊師遠有功已圍永州唐世旻走死明年又攻郴州
殺其守將陳彦謙進攻連州魯景仁自殺不一歲連邵
郴衡道永六州悉平皆瓊力也未幾桂管劉士政懼師
入其境命親校陳可璠王建武等率兵守全義嶺武穆王
遣使聘於士政至境上可璠閉關不納武穆王怒令瓊
與秦彦暉將兵七千攻之會可璠掠縣民耕牛以犒軍
縣民怨甚願為前鋒鄉導密言西南有小徑距秦城裁
五十里可通單騎瓊統步騎兵三百銜枚夜襲秦城踰
垣而入遂擒建武還比明[糸斥]以匹練造可璠壁下示之
可璠猶未信斬其首投壁中桂人皆震恐瓊因勒兵進
擊鹵可璠及其將士三千人悉阬之隨引兵趣桂州自
秦州南二十餘壁望風奔潰遂廹士政降盡取其所屬
桂宜巖柳象五州之地亦瓊力也武穆王嘉其功即遷
瓊桂州刺史未幾表為静江軍節度使已加同平章
天祐二年卒瓊善飲食每一飯肉十數斤割大臠而啖
之軍中謂之李老虎先是桂州兒童每聚戲輒呼曰大
蟲來號呼而走及瓊拔桂管識者以為應
秦彦暉秦宗權之族弟也初與武穆王等從孫儒掠地
淮南已而事王為親校當李瓊破桂州時彦暉同為大
將綂諸軍實在行所斬捕功已多改在城都指揮使開
平初淮南將劉存等帥師擾邊武穆王命彦暉率水軍
東下彦暉與存戰於越堤淮南師敗績存等屢不勝遺
書武穆王求和王欲許之彦暉曰淮人多詐將怠我師
不可信急擊之夾水而陳存遥呼曰殺降不祥公獨不
為子孫計邪彦暉曰賊入吾境而不擊奚顧子孫麾兵
大進鹵存等遂拔岳州未幾會荆南兵攻朗州時朗帥
雷彦恭引沆江環州城以自守彦暉使禆將曹德昌帥
壯士夜入自水竇内外舉火相應彦暉鳴金鼓大譟壊
門而入彦恭奔廣陵遂執其弟彦雄等以還於是澧州
向瓌辰州宋鄴漵州昌師益等盡統溪洞諸蠻來附不
數年湖南略平彦暉功為最焉後累官(闕)卒
王環為人勇悍善兵法從武穆王數征討有功乾化中
授岳州都指揮使時刺史許德勲將水軍廵邊夜分南
風暴起環乘風趣黃州以䋲登城徑奔州署執吳刺史
馬鄴大掠而回德勲曰鄂州將邀我奈何環曰我軍入
黃州鄂人不知奄過其城彼方自救不暇安敢邀我乃
展旗嗚鼔揚帆大進鄂人殊出不意果恇擾不敢逼天
成三年改六軍副使與荆南戰於劉郎洑荆南大敗請
和武穆王讓環不即取荆南環曰江陵在中朝及吳蜀
之間四戰之地也宜存以為吾扞蔽安可徒快一時心
而自失唇齒之形乎王以為識時勢大悦之環前後凡
六破吳兵再破荆南兵聲震一時環每戰身先士卒與
衆同甘苦常置鍼藥在左右戰罷索傷者於帳前親為
傅治士卒隸戲下者相賀曰吾屬得死所矣故所向克
捷不數年卒子贇有傳
高郁揚州人明敏多筭乾寧初武穆王為湖南留後以
郁為謀主署都軍判官心相得也王初畏淮南荆南廣
南之強議以金帛結之郁曰成汭地狹兵寡不足為吾
患劉龑志在五管而已楊行密公之仇讐雖以萬金賂
之不能得其歡心莫若上奉天子下撫士民訓卒厲兵
以修霸業則誰與為敵矣於是王始修貢京師四境寧
輯開平時郁復勸王自京都至襄唐郢復等州徧置邸
務售茶利幾十倍又令民得自造茶以通商旅而收其
算歲入凡萬萬計郁又私計湖南為商旅輻凑之地地
多鉛鐵諷王鑄鉛鐵錢與銅錢間行商旅出境無所用
鉛鐵錢悉易它貨而去百貨流通國日益以富復命民
輸税者用帛代錢湖南民素不習蠶桑事至是機杼遂
絜於吳越武穆王地大力完得邀封爵以與諸鎮抗者
郁謀居多而内外疾郁功者亦人人得甘心之矣先是
唐莊宗入洛武穆王遣子文昭王入貢莊宗愛其警敏
佯言曰比聞馬氏當為高郁所奪有子如此郁安能得
之南平王季昌亦屢造流言以間郁不可得乃寓書衡
陽王希聲盛稱郁功名願為兄弟蓋衡陽王時為節度
副使居中用事也復令諜者語之曰高公聞楚用郁大
喜以為亡馬氏者必郁衡陽王素愚輒以為然而文昭
王又以莊宗言為疑頗懷去郁意天成中會國戚楊昭
遂謀代郁有日矣數數讒郁之短衡陽王因乘間見武
穆王請誅郁且言郁奢僣不法外結鄰藩不除將有尾
大患王曰成吾大業者郁也汝休矣勿為此言衡陽王
固請罷其兵柄乃左遷郁行軍司馬郁怒曰吾事君王
久矣亟營西山將老焉猘子漸大行能咋人衡陽王聞
之益怒四年七月矯令殺郁於府舍牓諭中外誣郁謀
叛并誅其族黨武穆王老不復省事莫知郁死是日大
霧四塞王怪之語左右曰吾昔從孫儒儒每殺不辜多
致兹異豈馬步獄有冤死乎已而吏以狀白王拊膺大慟
曰吾老耄政非已出使勛舊横罹冤酷顧近侍曰吾亦
不久於此矣郁有才而性貪頗尚奢侈常以所食井不
潔用銀葉護其四方命曰拓裏故忌者得乘其機害之
又辰州民向氏者因爇火燒起一龍四面風雷急雨不
能撲滅尋為煨燼而角不化瑩白如玉向氏寳而藏之
郁以價強取之有術士曰高司馬其禍乎安用不祥之
物以速戾未幾遂被誅郁後於隂晦之日多見形為祟
論曰楚介在蠻方北臨吳會南偪嶺表中間江陵征討
捍禦故非諸臣莫為功許李秦王皆桓桓虎臣允矣千
城之選也郁劻勷帷幄富國裕財雖古之訃然何加焉
横遭屠僇自弃忠良鳥盡弓藏痛深行路哀哉
李唐楊定真袁詮吕師周
苑玫李鐸何致雍
李唐素隸武穆王戲下為牙將秦彦暉等平嶺北唐與
張圖英實副之未幾破永州即遷唐永州刺史明年進
攻道州是時蔡結據道州伏蠻兵於箐隘以待唐兵唐
先為所敗因撫膺思曰蠻所恃者獨山林險阻處耳若
平地烏能勝我由是順風縱火光燎於天四望無際不可
嚮邇道州蠻皆鳥獸散唐遂陷道州斬結首霸業之興
稱名將者唐為許德勲李瓊之亞
楊定真事武穆王為静江軍使開平初淮南將劉存等
入寇兵容甚盛王頗有懼色定真賀曰我軍勝矣王問
故定真曰夫戰懼則勝驕則敗今淮南兵直趨吾城是
驕而輕敵也而王有懼心是以知其必勝後果獲存殺
之王服其有先見俄遷水軍都指揮使乾化時吳將陳
璋寇岳州執刺史苑玫王命定真統師往救璋卒無功
而遁後不知所終
袁詮武穆王時為六軍使與副使王環敗荆南兵於劉
郎洑有功及衡陽王薨詮與潘約等迎文昭王於朗州
以正嗣位倉卒之時軍府鎮定詮與有力焉後累官(闕)
久之卒
吕師周揚州人也豪健義俠粗通緯候兵書父珂事吳
武忠王拜黑雲都指揮使珂卒師周代之(路振九國志云師周代父)
(為黑雲都指揮使歐陽史作袁州刺史非)弘農王時師周將兵屯上高自言
三世將家懼不能免常恣為杯酌與酒徒聚飲醉則起
舞悲歌慷慨泣下弘農王聞之疑其有異志使人偵
動静師周益懼謂裨將綦母章曰吾與楚人為敵境吾
常望其營上雲氣甚佳未易敗也吾聞馬公長者待士
有禮吾欲逃死於楚可乎章曰公自圖之章舌可斷語
不泄也師周以兵獵境上來奔章縱其孥隨之武穆王
聞師周至大喜曰吾方南圖嶺表得此人足矣以為馬
步軍都指揮使率兵攻嶺南與清海節度使劉隱十餘
戰盡取昭賀梧蒙龔富六州表授師周昭州刺史後二
年辰州蠻宋鄴寇湘鄉漵州蠻潘金盛寇武岡武穆王
檄師周將衡山兵拒之師周攀藤緣崖引兵入飛山洞
襲金盛營擒送武岡隨移兵擊鄴鄴與蠻昌師益帥衆
來降蠻洞悉平師周後以病卒
苑玫蔡州人武穆王時積功至指揮使撫州危全諷攻
洪州乞師於武穆王王命玫會袁州刺史彭彦章出師
援之未幾為淮南將米志誠所破已而遷岳州刺史淮
南節度副使陳璋來襲岳州遂執玫以去玫敢勇多膽
氣竟以數竒至於敗
李鐸事武穆王為從事起家都綂判官及開國承制置
官屬改鐸為司徒衡陽王用藩鎮之儀仍為判官文昭
王立天策府學士鐸亦與其選
何致雍賈人子也幼而英爽好學常隨從父泊舟皖口
從父夢有人若官吏狀乘馬冠蓋數往來岸側點錄舟
中人物之籍俄一人自後呼曰何僕射在此勿遽驚之
對曰諾不敢已而從父寤訪舟中人無一何姓者翌日
風濤大作旁舟多覆没惟致雍舟如故從父謂致雍曰
我家世貧賤吾復老矣何僕射必汝也善自愛未幾致
雍受知武穆王起家節度判官及王開國除致雍戶部
侍郎翰林學士文昭王為武安節度使復改致雍判官
累職檢校僕射卒於官竟如皖口神之言致雍善文章
所著天策寺碑銘楚人常稱道之(今傳者有曰乃克桂林乃襲荆渚彼岳之)
(陽全師而取云云)
黃損潘起
黃損不知其何郡縣人武穆王時官兵部侍即王既即
世遺令諸子昆弟相繼諸將議發兵守邊徼然後舉喪
損曰吾喪君有君何備之有因勸衡陽王宜遣使朝廷
及諸鎮告哀稱嗣正其始終人皆多損識大體云
潘起(一作闕玘)人仕武穆王累官静江節度判官吏部
侍郎性戅直不少假借衡陽王居喪日殺雞五十為膳
及發引猶頓食雞臛數器起譏之曰昔阮籍居喪而食
蒸豚世豈乏賢邪文昭王立天策府學士起亦與十八
人之列
十國春秋卷七十二
