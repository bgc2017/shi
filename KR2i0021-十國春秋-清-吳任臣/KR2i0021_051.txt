十國春秋卷五十一
檢討吳任臣撰
後蜀四
列傳
趙季良趙廷隠李仁罕張業
李肇
趙季良字德彰濟隂人也初仕後唐莊宗為魏州司
錄魏州稅多逋負莊宗時為晉王過督之季良曰殿下
方謀攻取而不愛百姓一旦百姓離心恐河北非殿下有
矣莊宗大加欽重已而累遷鹽鐵判官太僕卿明宗天
成元年齎官告拜高祖為侍中即以為三川制置使督
蜀犒軍餘錢送京師且置制兩川征賦是時高祖鎮西川
頗不奉詔會與季良有舊遂留之不遣因請為西川
節度副使事無大小多與參决久之唐徙季良果州團
練使高祖得制書匿之表留季良不可得復遣使至京
師論請明宗不得已曲從之自是季良傾身事高祖布
腹心矣季良通敏善謀略董璋時遣人求昏自結而高
祖心恨璋未之許也季良以為宜合從以拒唐便長興
時進奏官言唐主欲大發兵討兩川季良請以東川先
取遂閬然後併兵守劒門則大軍雖來吾無内顧憂矣
未幾唐將石敬瑭因遂閬已破燒營北歸軍前馳驛報
高祖高祖故藏其書謂季良曰北軍漸近奈何季良扣
指曰不過綿州必遁問其故曰我逸彼勞敵縣軍千里
糧盡能走乎高祖大笑出書示之由是甚服其智居無
何高祖疑璋有異圖遣季良往探之季良歸言璋為人
豺狼之聲狗鼠之行卒徵暴斂好殺惡生負志剛強不
量人事用兵好勝不達天時而且朝令夕改坐喜立嗔
兵有鬭心將無戰意方今以小謀大敝民惠姦有窺四
海之心終作兩川之患料其訓練兵師完葺城壘招我
將健挫我使臣必行雷電之機不顧山河之誓已而璋
果與高祖交惡興兵破白楊林聲勢甚盛高祖有憂色
季良曰璋勇而無恩士卒不附城守則難克野戰則成
禽今不守巢穴公之利也璋用兵精銳盡在前鋒公宜
以羸兵誘之以勁兵待之始雖小衂終必大捷又璋素
負威名故西川惶懼公當自出禦之則人心自定後悉
如季良言而璋遂用是敗未幾季良領武泰留後頃之
高祖以墨制署為節度使是年唐明宗即下制以季良
為武泰軍節度使高祖即位拜司空兼門下侍郎同平
章事既而高祖病甚彌留之際召季良與李仁罕趙延
隠王處回等同受顧命及高祖已晏駕秘未發喪處回
夜過季良涕泣不已季良正色曰今強侯握兵專伺時
變義當速立嗣君豈可徒相泣邪遂與處回立後主而
後發喪以擁戴功加司徒已又進太保與母昭裔張業
分判三司遂兼戸部事廣政九年秋八月卒謚曰文肅
子元振明德初為都知殿直
趙廷隠開封人(宋史作太原人今從蜀檮杌)初仕梁為禆將王彦章
之被鹵也廷隠與都監張漢傑曺州刺史李知節偏將
劉嗣彬等俱為唐莊宗所執已而隨高祖入西川廷隠
拳勇有智略高祖戲下無及者積功至金紫光禄大夫
檢校司空守漢州刺史上柱國充左廂馬步軍都指揮
使未幾與唐師戰於劔門時天寒士卒觀望不進廷隠
流涕諭之曰今北軍勢盛汝曹不力戰却敵則妻子為
他人有矣衆心乃奮俄唐將石敬瑭引步兵來擊廷隠
廷隠擇善射者五百人伏敬瑭歸路以待及矛稍相交
乃揚旗鼓譟卒敗之已又副李仁罕攻遂州先登會唐
將李彦琦棄利州走遷廷隠為昭武軍留後廷隠因馳
使白高祖曰董璋多詐必為公患乘其至劔州勞軍而
圖之併兩川之衆可得志于天下高祖不許廷隠嘆曰
不從吾謀禍未已也久之廷隠以昭武讓李肇遂還成
都明年董璋入寇命為行營馬步軍都部署將兵三萬
拒之時璋造詐書誣廷隠及趙季良等與璋相通高祖
授之廷隠廷隠投諸地曰不過為反間欲令公殺副史
與廷隠耳未幾將兵攻梓州璋為部將所殺廷隠取其
首以獻高祖既據有兩川復於閬州置保寧軍授廷隠
保寧軍留後無何以墨制擢節度使明宗即下制以為
保寧軍節度使明德元年春充左匡聖步軍都指揮使
高祖病革同趙季良等受遺詔輔政後主立加兼侍中
為六軍副使已又晉秩太傅國有大事就第問之既而
李仁罕張業相繼以罪死廷隠遂致仕廢於家最後官
至太師中書令封宋王廣政十一年冬十二月薨諡曰
忠武
李仁罕字德美陳留人也唐同光時李紹琛反攻破漢
州高祖遣仁罕會任圜董璋擊敗之仁罕遂以此得勇
戰名明宗入立仁罕積功為左廂馬步都指揮使已又
進光禄大夫檢校太保守彭州刺史上柱國充諸軍馬
步軍都指揮使仁罕常與張業置宴召高祖先期有告
二將謀以宴日作亂者高祖未之信也至日就宴盡去
左右護衛獨詣仁罕第仁罕叩頭流涕曰公推赤心置
人腹中老兵惟盡死以報德耳高祖舉兵成都以仁罕
為行營都部署將兵攻遂州城䧟唐將夏魯竒自殺以
功擢武信軍留後随為峽路行營招討使進拔忠州又
破萬州䧟雲安監還克䕫州峽江之捷仁罕功居多焉
已而同趙廷隠爭鎮東川頗與廷隠不相能高祖命仁
罕仍歸遂州長興四年高祖以墨制署為武信軍節度
使已而明宗悉如所署高祖登極以仁罕為衛聖諸軍馬
步軍指揮使仍領武信節鎮頃之受遺詔輔政奉後主嗣
皇帝位是時諸將多高祖故人事後主益驕蹇不法務廣
第宅奪人良田發其墳墓而仁罕及張業尤甚仁罕在
高祖時已恣為奢豪前蜀主宫嬪有國色欲娶之懼為
高祖所責至是漸有䟦扈之志頗恃功求判六軍後主
雖曲徇其請加中書令判六軍事而内不勝其忿會張
公鐸韓繼勲韓保貞安思謙等皆事後主於藩邸素怨
仁罕共譛云仁罕有異志而廷隠與有隙亦從臾之後
主遂因其入朝執殺焉并族其家時李肇自鎮來朝杖
而入見稱疾不拜及聞仁罕死遽釋杖而拜
張業仁罕之甥也初名知業後避高祖偏諱遂單名業
為人驍勇善戰與仁罕同從高祖入蜀分討諸盗悉平
之天成中官右廂馬步軍都指揮使金紫光禄大夫檢
校司空守簡州刺史上柱國長興元年充先鋒都指揮
使將兵三萬攻遂州有功久之拜寧江軍留後已而高
祖以墨制署為節度使唐明宗賜高祖爵蜀王即詔業
領寧江軍節度使及高祖稱尊號命業充右匡聖步軍
都指揮使仍管寧江節鎮如故後主時加檢校太尉仁
罕既伏罪業是時方掌禁兵後主懼其反側乃用為相
以安之命同平章事廣政元年進左僕射兼中書侍即
同平章事未幾加司空兼判度支業性豪侈強市人
田宅藏匿亡命又于私第置獄繫負責者或歴年至於
瘐死蜀人大怨之而業子繼昭官檢校左僕射復好擊
劔常與僧歸信訪善劔者左匡聖都指揮使孫漢韶宿
與業不和密告業父子謀反後主大怒廉得其專恣狀
乃與李昊安思謙謀俟其入朝執殺之下詔暴業罪惡
籍其家時廣政十一年也業後仁罕死凡十五年
李肇汝隂人初仕後唐為陜虢都指揮使高祖於漢州
之役既追獲李紹琛復得肇與侯宏實二人竒其才心
相得也即署肇牙内馬步都指揮使已而唐師破劔門
高祖遣肇將兵據劔州戒以倍道兼行唐軍無足畏者
肇既至劒州屯兵河橋會唐騎兵來衝陳肇伏強弩數
百射之唐騎兵不敢進引去未幾肇歸成都昭武留後
趙廷隠以本軍三讓肇高祖乃命肇代守利州董璋之
興師也陽致書於肇若與已連謀者肇訟繫其使獄中
而亦擁兵為自衛之計及璋敗肇遂斬璋使以獻長興
四年高祖以墨制署肇昭武軍節度使唐明宗悉依所
署未幾兼奉鑾肅衛都指揮使後主初立加兼侍中肇
恃先朝功臣不時入朝至漢州留與親戚燕飲高會略
逾旬日久之扶杖見後主詐稱疾不拜後主既誅李仁
罕心頗不平於肇左右以肇倨慢請加刑後主竟罷其
軍務改太子少傅徙卭州死
論曰文肅等諸人故高祖創業勛臣史所號五節度使
是也景從覇主豹變雲蒸可不謂盛焉而運籌敵愾克
保始終兩趙之功績茂矣仁罕伏辜業不良死肇老臨
卭功高志滿召禍取尤盖無不自己作之者也
侯宏實張公鐸龐福誠武漳
沙延祚潘仁嗣高敬柔季鎬
李筠朱偓袁彦超
侯宏實千乘人也(鑑戒錄云蒲坂人)幼而家貧年十三假寐簷
下會暑月大雨有虹自黃河飲水俄貫宏實口良久始
沒母見而竒之及覺問宏實有異否對曰適夢濡河取
水果腹而歸居數月有蜀僧詣門謂宏實母曰女弟子
當九九後福合得兒子氣力母呼宏實請相焉僧徐視
曰此蜺龍也即非真龍官必顯貴法當離鄉井食禄江
海惟欽崇三寳可獲令終已而宏實仕後唐為河中都
指揮使同光三年魏王繼岌入蜀隸李紹琛部下紹琛
破漢州高祖將兵執紹琛而宏實與李肇皆為高祖所
鹵因命宏實為牙内馬步指揮副使未幾將兵會董璋
攻下閬州先登䧟陳甚為一軍所推彌牟鎮之戰宏實
身在行間董璋敗宏實亦論功焉高祖即位改奉鑾肅
衛指揮副使是歲受遺詔同趙季良等輔政進秩侍中
宏實歴官眉州刺史寧江武泰節度使一官二鎮皆近
大江晚年興造禪院開轉藏經廣建第宅竟得善終母
年八十一後累封太夫人悉如蜀僧所言
張公鐸太原平樂人高祖初置義勝定遠諸軍以公鐸
為都知兵馬使長興三年高祖與東川兵戰于彌牟鎮
指揮使毛重威李瑭皆為所殺而趙廷隠等復失利不
前時公鐸居陳後高祖揚馬箠指之公鐸麾兵而進帥
衆大呼所部兵無不一以當百東川兵殊出不意蹂躪
披靡死者數千人是役也董璋之敗實以公鐸一戰决
勝焉頃之遷捧聖控鶴都指揮使明德元年與五臣同
受顧命後主踐阼加檢校太尉與李仁罕争權不相協
仁罕之死公鐸亦與有力未幾領保寧軍節度使兼同
平章事廣政四年罷軍使八年卒公鐸少涉獵文史為
政清嚴所至民受其賜卒之日後主哭曰嚴而不猛清
而不隘惟張公而已
龐福誠太谷人也事高祖為牙内指揮使長興初唐兵
來征兩川福誠與昭信指揮使謝鍠屯閬州來蘇村(十國)
(紀年作來蘇寨)聞劒門失守相謂曰使北軍更得劒州二蜀勢
危矣遽引部兵千餘人間道趣劒州壁千衙城始至遇
唐軍萬餘人自北山馳下福誠等趣河橋迎擊之北軍
小却會日暮二人謀曰衆寡不敵逮明則吾屬無遺矣
福誠乃夜引兵數百人升北山顛轉至唐軍營後大呼
譟鍠率餘衆操弓弩短兵自其前急擊之唐軍驚擾遂
空營遁去鍠乘勢追襲唐軍於是進保劒門人皆稱其
有兵略云廣政中同韓保貞擊鳳翔無功而還
武漳文水人事高祖為牙内指揮使天成時漳奉命迎
高祖家屬於晉陽至鳳翔為李從曮所留漳論說百端
不得發會唐明宗詔聽歸蜀始放還成都
沙延祚太原人隸高祖戲下為義勝都頭長興初唐兵
趣文州將襲龍州延祚與定遠指揮使潘福超將兵拒
之唐師敗績而去
潘仁嗣(闕)人事高祖為馬軍都指揮使董璋入寇仁
嗣將兵三千詣漢州詗之與璋戰赤水之上師敗仁嗣
為璋所鹵頃之高祖親執旗鼔東川兵遂大敗仁嗣復
歸後累官武定軍節度使源壁等州觀察營田處置等
使
高敬柔隸高祖為都押牙李仁罕之圍遂州敬柔帥資
州義軍二萬人築長城環之卒破其城及高祖拒董璋
敬柔與趙季良實居中鎮守成都藉以無虞者敬柔力
也後不知所終
季鎬未詳其所自起居高祖莫府為判官時高祖與董
璋治兵將戰高祖故示閒暇自作書以遺璋舉筆輙誤
書董為重字不悦久之鎬在側獨内喜且引諸將賀馬
前高祖曰事未可測何賀邪鎬曰大王去草書重是董
已無頭必勝之兆也果一戰而璋敗人以鎬為警敏
李筠故前蜀永平節度使也已復事高祖為大將唐師
來征兩川筠將兵四千人守龍州要害敵兵得無侵逸
者筠頗有扞禦功後累官(闕)卒
朱偓(闕)人長興初高祖命張武為峽路行營招收討
伐使偓以善戰為先鋒將分兵趣黔涪二州偓至涪唐
武泰節度使楊漢賓棄城出走遂取黔南追至豐都還
克涪州黔涪底定偓之力居多焉
袁彦超善水戰隸高祖帳下為左飛棹指揮使張武征
峽江彦超實為之副未幾武死於渝州高祖即命彦超
代統其衆水軍之雄蜀人以彦超為最
論曰宏實循謹而沉毅公鐸剛勇而清嚴將相之位斯
云無沗福誠以竒制勝殆可謂得孫吳之遺法者邪武
漳而下皆和陵從龍將士濟濟多賢一長足錄固可節
取之以著於篇
十國春秋卷五十一
