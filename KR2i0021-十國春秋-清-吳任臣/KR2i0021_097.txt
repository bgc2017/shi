十國春秋卷九十七
檢討吳任臣撰
閩八
列傳
王仁繢楊廷式翁郜黃岳
盧皓(林甲)李崇禮蕭孔冲廉若
柳崇
王仁繢福唐人少有志操太祖聞其賢命試大理評事
仁繢恥事強藩固辭𨼆居龍山終其身
楊廷式字(闕)泉州人唐末眀經登第除太子舍人黃
巢之亂避歸黃浦村中以清苦名節自立太祖鎮威武
軍屢辟不至人皆稱之(按此與吳國楊廷式同名而異人者也九國志合以為一疑非)
(是)
翁郜字季長長安人唐昭宗朝官至尚書左僕射河西
節度使梁篡唐郜恥事二姓以父祖官閩知其地偏僻
可避亂遂携家來建陽居焉後徙義寧莒口
黃岳福州感德場人博通經典尤邃易象歷數之學唐
末由鄉貢入太學黃巢寇閩避地者無所衣食岳好施
予鮮倦容從之者如市太祖為威武節度使聞其名累
辟為屬力辭不就無何太祖受王封必欲起岳岳度不
能拒遂投淵而死岳妻林曰夫能為忠臣妾獨不能為
忠臣婦乎亦投淵從之邦人為立祠祀于其地一云岳
死時父母妻子二弟一白犬皆赴水死又來徵岳者崇
舒趙田四人亦死
盧皓林甲者故二隠士也當太祖王閩時兩人避地而釣愛
福唐小練山山水誅茅𨼆焉後二姓繁盛遂為福州巨族
李崇禮唐莊宗弟也封薛王(按五代史唐家人傳存禮封薛王不知所終今從閩)
(書作崇禮或傳譌及後易名未可知)值郭從謙之亂匿名避難樂延平鎮
山水畱居焉結廬坑口罄橐中金以賑貧乏病革出封
誥示人人始知其出處
蕭孔冲建安人登同光時進士第不樂仕進入連江縣
之兊峯翦髮為頭陀志行堅苦能伏虎豹既殁邑人祀
之
廉若建州建寧人與妻楊氏隠居縣東教授鄉黨以行
誼稱
柳崇字子高建陽人也以儒學著名終身御布衣稱處
士天德帝據建州習聞其名召補沙縣丞力謝不往後
諸子仕宋法當推恩崇戒之曰不可奏請以奪吾志未
幾卒宋累贈工部侍郎子宣宜置宏宷密察俱為顯官
論曰王仁繢楊廷式柳崇力謝徵書確乎不拔潔身之
道備矣黃岳兩辭辟召何至夫婦湛身哉忠與清兩兼
之矣若翁郜以下諸人抱鴻冥之曠懷矢鳳隠之逸操
其人故未易常情測也
劉乙詹敦仁(子琲)
劉乙字子真泉州人通文時官鳳閣舍人晉使盧損來
聘康宗遣乙勞之己而棄官隠鳳山與詹敦仁為友所
為詩有掃石雲随帚耕山鳥傍人之句敦仁常命子琲
訪乙贈以詩至今𫝊之(詩云掃石耕山舊子真布衣草履自随身石崖壁立題詩處知)
(是當年鳳閣人)乙常乘醉與人爭妓既醒慚悔集書籍因酒致
失者編以自警題曰百悔經自後不飲至于終身(何喬遠閩)
(書云予讀五代史晉天福二年閩王昶遣使朝貢高祖遣散騎常侍盧損入閩封昶為王王令繼恭主之遣中)
(書舍人劉乙勞于館乙見損衣冠偉然騶僮甚盛他日遇諸塗布衣芒屩而已損使人誚之曰鳳閣舍人何偪)
(下之甚也乙羞愧以手掩面而走心竊疑之夫乙故高士閩王遣之勞晉使盖明欲藉以為重成禮偉盛遂事)
(芒布正隠者之致羞媿掩走必損惡昶託疾歸言其主文致之詞而歐陽仍之耳抑損以上國之使入閩何得)
(無騶從前呼必待其至前方見而反走邪)
詹敦仁字君澤固始人避亂來隠仙遊植德山下上康
宗書累數百言康宗召之飲且欲留之命决參軍事敦
仁謝以詩(有周粟縱榮寧忍食葛廬頻顧謾勞思句)強以袍笏不受己復杜
門不出清源節度使畱從效再辟之乃求監小溪場既
至請升場為縣未幾舉王直道自代隠居佛耳山自號
清隠(敦仁清隠堂記曰去邑西踰百餘里有山曰佛耳峭絶高天遠跨三郡有田可耕有水可居予卜而築之)
(榜堂曰清隠若夫烟收雨霽雲捲天高山聳髻以軒騰風梳木而微動寒泉聒耳戛玉鳴琴非宫非商不調自)
(協非絲非桐不撫自鳴春而耕一犁雨足秋而歛萬頃雲黃饑餐飽適遇酒狂歌或詠月以嘲風或眠雲而潄)
(石)敦仁素號博雅從效常問以南漢主劉龑取名義敦
仁為詩答云伏羲初畫卦蒼氏乃製字點畫有偏傍隂
陽貴協比古者不嫌名周人始稱諱始諱猶未酷後習
轉多忌或援他代易或變文廻避濫觴久滋蔓傷心日
益熾孫休命子名吳國尊王意[雨單]&KR1342;□□僻□昷□□
異梁復踵已非時亦迹舊事□杰自其一&KR1978;闖是其二
鄙哉仉䁈名陋矣□䵎義大唐有天下武后擁神器私
制迄無取古音實相𩔖□□□囝星□□厓而埊缶圀
及瞾□作史難詳備唐祚值傾危劉龑懷僣偽吁嗟毒
蛟軰睥睨飛龍位龑儼雖同音形體殊乖致廢學媿未宏
來問辱不棄竒字難雄博摛文伏韓知因誦鄙所聞敢
布諸下吏從效得詩大加歎服居數年卒子琲有父風
隠于鳳山號鳳山山人陳洪進薦之朝固辭不去
論曰閩季官匪其人任職者率寡廉鮮恥不足道劉乙
拂衣鳳山詹敦仁高蹈佛耳洵遺世而獨立者也易云
鴻漸于逵其羽可用為儀二君其當之矣
陳乘陳郁江為陳致雍
陳乘仙遊人唐乾寧初擢進士第官秘書郎黃巢之亂
退居里中與侍中延彬徐寅鄭良士軰以詩相唱和閩
士多以風雅歸之
陳郁亦仙遊人少篤學博覽羣書手不釋卷事景宗為
諫議大夫奉朝請每休沐在第鍵戸焚香誦經末常關
預機務故得免于禍年八十一卒
江為其先宋州人避亂徙建陽遂為建州人遊廬山白
鹿洞師處士陳貺二十年尤工于詩有風人之體(為常有吟)
(随堤柳詩錦纜龍舟萬里來醉鄕繁盛忽塵埃空餘兩岸千株柳雨葉風花作恨媒盛傳于時)會福州
亂有故人任福州官屬者恐禍及將亡去江南間道謁
為為與草投江南表其人未出境為邊吏所禽得囊中
所譔表章于是收為與奔者俱械至刑所為臨刑辭色
不撓且曰嵇康之死也顧日影彈琴吾彈賦一篇足矣
乃索筆為詩而死聞者傷之詩集一卷傳世(按馬令南唐書為有)
(題廬山白鹿寺詩云吟登蕭寺旃檀閣醉倚王家玳瑁筵元宗南遷駐于寺見其詩稱善久之為由是傲肆自)
(謂俯拾青紫乃詣金陵求舉屢黜于有司怏怏不能自己欲束書亡吳越會同謀者上變按得其狀伏罪据此)
(則為被南唐所殺未審是非)
陳致雍莆田人也博洽善文辭憲章典故尤所諳練仕
景宗為太常卿入南唐以通禮及第除秘書監未幾致
仕還家陳洪進辟掌書記譔晉安海物異名記及閩王
列傳(一作閩王事迹)五禮儀鑑諸書好事者復編其議禮諸論
為曲臺奏議二十卷(雍海物異名記云荒餘之産郭璞未詳張華不載臨海記稽聖賦古)
(今注以及諸家集在此卷)
李相林安陳寅
李相夀州人少跅&KR1375;好走馬屠博母李媪家素豐酤酒
市中王緒未起兵時從媪貰酒數負責又醉毁媪酒舍
相怒欲歐之媪躡相足曰天下方亂此壯士也遂與為
刎頸交緒舉兵相隸緒部下已而從入閩前鋒將殺緒
相匿其遺孤建齊於山中以其少子與建齊易名而呼
(晉安逸志云時緒子建齊方四五歲相抱建齊枕緒尸而哭之仰謂王潮曰天乎天乎將軍誠自賈祸子固北)
(面事之矣其已甚乎且其孤何罪也請活之潮曰諾相遂抱建齊而歸謂其妻曰潮忍人也今佯許之後必復)
(索之柰何吾終不令王氏絶嗣矣乃以其子與建齊易名而呼云云)居三日軍中果索建
齊少子應曰諾遂被殺相卒與建齊從軍居閩縣而建
齊竟冐李姓數世
林安福清人事母至孝母死廬墓旁有石自裂而泉湧
太祖異之以其廬為寺賜名曰湧泉(安六世孫正華當宋時亦以孝聞故)
(世號湧泉大小孝子)
陳寅莆田人福建觀察使巖之從子也好善樂施有隠
德年至九十餘未卒先一日歴言百年事皆驗土人廟
祀不絶
論曰李相匿遺孤雖程嬰何以加焉林安孝親而感應
流泉謂非純孝不可也陳寅慷慨好施其亦無媿于義
俠矣夫
石氏二女練寯鄭氏謝氏
石氏二女福州永貞鎮人也長曰月華次曰雪英有國
色涉獵書史太祖時處州青巾賊亂略地至鎮二女遇
賊不屈投水死水傍故有飛來石人因名曰石八娘巖
練寯章仔鈞妻也生而肉髮深沉端毅知識過人終日
不苟言笑仔鈞以寯言釋二校語具仔鈞𫝊中當是時
寯使諸子諭二校曰宜急去無受戮于市且以金跳脫
遣其行二校望拜感泣仰天誓曰夫人之恩苟不報有
如日遂奔南唐久之仔鈞死嶲居建州城建州之破也
二校實在行間一為行軍招討使(或云即邊鎬)一為先鋒橋
道使(或云即王建封)私念練夫人再生恩遣使持金帛貽寯授
以白旗曰吾且殱此城夫人宜植旗于門已戒士卒勿
犯矣寯郤金帛反其旗曰公今見報獨活我家耳豈足
為義邪闔城之人不下十萬未必皆有罪也公若思舊
德願全此城必欲屠之吾家與衆俱死不獨生也二校
感其言遂止曰夫人之仁使鬼為人竟不復屠城寯後
累封渤海郡賢德越國夫人有子十五人(章氏世系碑又云十八子)
孫六十八人(宋相章得象亦其孫也)皆躋顯貴長子仁坦仕南唐
至檢校太傅武都郡開國伯三子仁燧仕南唐至檢校
司徒建州刺史尤為早逹時以為活人之報
余敬洪妻鄭氏建州人也敬洪為建州將南唐師下建
州禆將王建封得鄭氏以其有色而自持不敢犯脅之
刃亦不屈轉獻大將查文徽文徽欲納之鄭大罵曰王
師弔伐當褒錄節義以勵風化王司徒出行伍無怪也
君侯為國上將亦若是邪速殺我文徽慚亟訪其家歸
之
林廿五妻謝氏家居福州感德場龍啓元年升場為寧
德縣有逞其私者謀建桓門將没廿五居且平其冢時
謝方新寡襁其幼子徒步至長樂府坐肺石下三日得
訴符下邑而家舍與墳墓得弗壞
十國春秋卷九十七
