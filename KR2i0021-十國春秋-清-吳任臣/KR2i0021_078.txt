十國春秋卷七十八
檢討吳任臣撰
吳越二
武肅王世家下
天寳元年春正月遣兵攻淮南甘露鎮以救信州梁敕
改臨安縣為安國縣廣義鄉為衣錦鄉(按舊五代史梁間平二年改臨)
(安縣廣義卿為衣錦鄕猶冠以臨安者縣名與鄉名同時改也)夏六月梁授王檢校太
師守中書令增食邑一千戶實封一百戶秋八月梁敕
改唐山縣為吳昌縣(歐陽忞輿地廣記作金昌)唐興縣為天台縣(順存)
(錄云開平三年改唐興為新興今從吳越偹史)又敕升杭越等州為大都督府
王遣寧國節度使王景仁奉表詣大梁陳取淮南之策
梁主問進奏吏曰錢王平生有所好乎吏曰好玉帶名
馬梁主笑曰真英雄也乃以玉帶一匣打毬御馬十匹
賜王是月復改新城縣曰新登長城縣曰長興樂成縣
曰樂清避梁諱也九月梁授鎮東軍節度副使成及為
保大軍節度使同平章事副使餘如故淮南將周本吕
師造攻蘇州王命從弟鋸討之是月張仁保襲取常州
之東洲淮南以陳璋為水陸行營都招討使率柴再用
等將兵來救仁保敗績于魚蕩復失東洲梁封故隋司
徒陳仁果為福順王(仁果常以隂兵助王王崇報之請封于梁且令諸州皆立廟蔡京京)
(南雙廟記作福順賢德王他書又作福順武德王)王改吳山紫極宫為真聖觀
(一云乾符中建真聖觀王改兩浙老君廟)是歲王以中原喪亂改元天寳私
行于境中既而復通中國或諱而不稱
天寳二年夏四月梁授王守太保增食邑二千戶實封
二百戶是月淮南兵圍蘇州守將孫琰拒之甚力王命
弟牙内指揮使鏢(五代史云遣其弟鋸鏢救之)行軍副使杜建徽江
海遊奕都虞候何逢司馬福等率師救姑蘇内外夾攻
生擒淮南將何朗閭丘直等凡三千餘人獲兵甲生口
三十萬戰船二百餘艘周本吕師造等夜遁又追敗于
黃天蕩五月甲寅王親巡蘇州遣其將梅世忠李開山
屯兵于許浦之上游封故唐曹王明為昭靈侯(明為唐太宗子)
(淮人圍姑蘇時守將禱于其廟輙自潰去故加封焉)是月丁巳明州刺史黃晟卒
辛酉王自蘇州復如東府辛巳巡明州因城望海鎮(一作)
(定海鎮)命子傳㺷為明州制置使信州危仔倡為其下應
淮人而叛遂奔於我王以為淮南節度副使更其姓曰
元氏六月壬寅王發明州梁遣刑部尚書姚洎(錢氏家乘作垍)
禮部員外郎羅衮授王吳越王冊禮(冊文曰皇帝若曰迺者有唐告終王)
(政日紊婦寺亂常于内強臣犯順于外列鎮張膽而相攻大臣捫心而無措惟思家族遑恤朝廷朕起自兵戎)
(歷階節度憂皇天之不弔閔黎庶之倒懸誓衆興師為民靖命東征西怨共徯我后來蘇簞食壺漿咸若厥角)
(墜地竟以數州之力大剪諸國之鋒歷試諸艱遂叨九錫稽舜禹之禪法隋唐之敕天步未艱人情習亂因商)
(民之思紂同桀犬以吠堯職其不共何所不至咨爾上柱國吳越玉錢鏐山川毓秀二五儲精以不世出之才)
(行大有為之主納交伯府翼戴中朝靖淮甸之邪氛不得紊我王氣斬羅平之妖鳥不得鳴我王郊迨乎受禪)
(之初首遣宣諭之使頗知天命不效狂謀匪兼二國之封曷奬尊王之義今遣使金紫光禄大夫尚書上柱國)
(姚垍使副尚書禮部主客員外羅衮持節偹禮胙土分茅冊爾為吳越國王嗚呼車徒萬乘何鯨鯢之不可封)
(節制三方何強梁之不可伏矧百粤夏后駐蹕之地三吳秦伯肇封之疆勾踐用之以親周夫差因之而駕晉)
(方頼率三軍而撻荆楚糾列國以平淮戎允為東海屏藩永保中原重鎮毋姑息以敗事毋誇大以墮功欽哉)
(其聽朕命)戊申王至自東府是役也王行次餘姚丈亭鎮舟
凑巨石不能進既而大雨震電有二龍負王舟鎮遏使
翁元軻拽舟而進二龍自舷升焉秋閏八月梁授王守
太尉加實封二百戶制曰集非常之事必有挺非常之
才建第一之功必有居第一之位朕膺圖受命負扆開
階未常以真大尉之官輕於擬議大司(闕)之職易於簡
求蓋由其爵尊其任重不有英佐孰當異恩啟聖匡運
同德功臣淮南鎮海鎮東等軍節度使淮南浙江東西
等道管内觀察處置充淮南四面都統營田安撫兼兩
浙鹽鐡制置發運等使開府儀同三司檢校太師兼中
書令杭越等州大都督府長史上柱國吳越王食邑一
萬五千戶實封一千戶錢鏐海岳騰英星雲誕秀契君
臣咸一之德有文武兼偹之才宣慈惠和忠正廉毅敦
詩閱禮樹百行於藩籬去暴除奸敵萬人於帷幄弼予
興運明乃嘉謨頃屬淮夷不賓王化自爾益封吳會兼
鎮廣陵追擒每盡于隻輪覆溺連收其巨艦復聞奸宄
屢擾巡封謂天蓋高若冰可恃爾又横戈憤悱獨力支
吾妙運神機大殱戎醜玄雲陣起雄風驅下瀨之師白
露圍開沴氣散常州之化再安生聚重復土疆薛公之
三刺咸明漢主之一竒斯在况早攀鱗翼備見肺腸同
德同心二紀密參於締搆惟忠惟孝四方咸則於儀刑
苟非劇恩何以加賞是用鏤於彛鼎冊以輅車擬吕望
之尊崇正列侯之貴重仍加真食復寵兼官式是奬酧
且旌忠列於戲進以正大易所以經邦慎厥終格言用
之居位勉思遵守克荷寵靈服予訓辭錫爾繁祉可守
太尉加實封二百戸餘並如故是月梁敕置蘇州吳江
縣明州静安縣(一作望海縣又改定海縣)從王請也冬十月湖州刺
史高澧貮于我遣其黨焚義和臨平等鎮王命弟鏢帥
師討之十一月乙酉發運使羅隠卒以蔣渙為溫州刺
史(繼渙者為季廣琛)是歲術者言安吉縣東有王氣王命鑿其
地忽四鴿飛出化為四龍賜名曰四龍湖命建雙仁祠
祀唐顔真卿以從父兄杲卿並饗王幸海鹽金粟寺令
寺僧設衆施茶
天寳三年春二月湖州刺史高澧導吳將李簡陳璋等
入其境都將盛師友沈行思閉城不納王遣子傳璙濟
師禦之吳人挾澧而遁三月癸巳王巡湖州命弟鏢為
刺史癸夘至自湖州五月奏改西府富陽縣為富春縣
東府暨陽縣為(闕)縣處州松陽縣為長松縣婺州浦
陽縣為浦江縣惡楊氏也(歐陽忞輿地廣記云朱梁時楊氏據江淮於是吳越錢氏)
(上言以淮寇未平耻開逆姓請改松陽為長松)又割湖州武康縣隸杭州秋七
月王表監軍宦者周廷詰已下二十五人於梁言其非
劉韓之黨乞原之(通鑑開平四年吳越王鏐表宦者周延誥等二十五人唐末避禍於此非)
(劉韓之黨上曰此屬吾知其無罪但今革弊之初不欲置之禁掖可且留於彼諭以此意今從吳越偹史延誥)
(作廷詣)八月始築捍海石塘塘外植滉柱十餘行以折水
勢先是江濤洶湧板築不時就王于叠雪樓架強弩五
百以射潮既而濤頭趨西陵潮為頓歛遂定其基以鐡
絙貫幢榦用石楗之而塘成(昭勲錄云王築捍海塘怒潮急湍版築不就乃採山)
(陽之竹法矢人造為箭三千隻羽以鴻鷺之羽飾以丹朱鍊剛火之鐡為鏃命強弩五百人以射濤頭人用六)
(隻每潮一至射以一隻射及五隻潮乃退東趨西陵餘箭埋於候潮通江門濱鎮以鐡幢誓云鐡壞此箭出又)
(以大竹破之為籠長數十丈中實巨石取羅山大木長數丈植之横為塘依匠人為防之制又以木立於水際)
(去岸二十尺立九木作六重象易既未濟卦潮由是不能攻沙土漸漬岸益固也一統志云吳越王箭所射止)
(處常立鐡幢因名鐡幢浦臨安志云初立幢時塘猶未成慮潮盪幢用鐡輪護其址而以鐡絙貫幢榦且引絙)
(維于塘上下之石楗然後實土築塘故幢首出此說為近之□寧傳載略云先是江心有石即秦望山脚横)
(截波濤中呼為羅刹石我國八月既望迎潮設祭必動樂鼔舞其上尋命呼鎮冮石開平辛未漸平沙漲遂作)
(木闌圍頂今祭江亭是也武林梵志曰武肅王築塘時致禱于胥山祠仍為詩一章其末句曰為報龍王及)
(水府錢江借取築錢城函鑰置海門山既而潮水避錢塘東擊西陵云)建候潮通江等城
門又置龍山浙江兩閘以遏江潮入河冬十月戊寅王
親巡衣錦軍有鄰媪年九十餘擕壺漿迎王曰錢婆留
寧馨富貴王下車拜之王置酒高會父老男婦八十歲
以上者金尊百歲者玉尊王執爵上夀製還鄉歌曰三
節還鄉兮掛錦衣碧天朗朗兮愛日暉功臣道上兮列
旌旗父老遠來兮相追隨家山鄉眷兮會時稀今朝設
宴兮觥散飛斗牛無孛兮民無欺吳越一王兮駟馬歸
時父老不能解王復高揭吳音為歌舉坐賡之呌笑振
席丙戌王至自衣錦城湖州巡校將沈行思以罪伏誅
命湖州都將盛師友權婺州刺史是歲廣杭州城大修
臺館築子城南曰通越門北曰雙門(按隋開皇九年建杭州府治于鳳凰)
(山柳浦西唐因之吳越國治即在此後宋高宗以為行宫)錢塘富庶由是盛于東南
有何人夜署府門曰沒了期沒了期修城財了又開池
王出見之命易其句云沒了期沒了期春衣財罷又冬
衣士卒嗟怨者遽息是年梁追封王曾祖宣州旌德縣
令吏部尚書左僕射沛為洪勝王(錢氏家乘云沛字子霶父碩亶于朱梁時)
(贈尚書檢校司空娶陳氏子三曰湛曰滉曰沛沛年七十八卒唐以武肅功贈禮部郎中加諫議大夫梁追贈)
(尚書左僕射諡弘聖王今從吳越偹史)曾祖妣童氏為齊國太夫人(錢氏家乘)
(云沛娶東苑童氏贈趙國大夫人建廟武林子二曰宇曰宙)祖太尉宙為建初王(錢氏)
(家乘云宙字遵古喜讀揚子太玄卜築于鏡山寢疾時武肅已鵲起侍醫藥不脱帶竟終于錦軍城唐贈太府)
(卿加太尉同中書門下平章事梁追諡建初王子一曰寬)祖妣楚國太夫人水丘氏
為晉國九華太夫人考威勝軍節度推官職方郎中太
府少卿禮部尚書開府儀同三司守太師中書令寬為
英顯王(錢氏家乘作開平四年追贈太師諡英顯王)妣秦國太夫人水丘氏
為趙國太玄太夫人(錢氏家乘作乾化四年追贈太玄太夫人)敕建三世祖
廟于安國衣錦軍
天寳四年春正月丙戌日有食之夏四月梁制命王守
尚書令兼淮南宣歙等道四面行營都統增食邑二千
戶實封一百戶又遣刑部侍郎李光嗣建王生祠于衣
錦軍仍敕翰林學士李琪為碑文從僚吏將校請也五
月朔梁改元乾化是月築松江南北二城鎖柵畢偹秋
七月梁敕命淮南兩浙幕府將吏五百人並賜贊政安
國功臣冬十月辛亥朔湖州刺史王弟鏢酗酒擅殺防
戍指揮使潘良(一作長)推官鍾安德遂奔吳是歲仁王廢
院掘地得大錢王以為瑞應命建大錢寺于其地設寳
幢二又捨安國縣宅基為寺請額于梁曰光孝明因
天寳五年夏六月梁主遇弑郢王友珪僣位秋七月友
珪遣刑部尚書李皎冊尊王尚父八月己丑城西陵是
時改蘇州虎疁曰滸墅避王名也國人謂石榴為金櫻
留住為駐下改劉氏曰金氏留氏曰田氏
天寳六年春正月梁友珪改元鳳歷肆赦二月梁均王
友貞舉兵誅友珪遂即位于汴京更名瑱復稱乾化敕
遣供奉官楊彦賓來宣諭三月梁授王尚父冊禮是月
吳行營招討使李濤率兵二萬自千秋嶺寇我衣錦軍
王命子湖州刺史傳瓘為北面應援使救之又命子睦
州刺史傳璙為招討收復都指揮使攻東洲以分其勢
夏四月傳瓘伐木以斷吳兵遂擊之生擒李濤等八千
餘人傳璙獲敵將李師愈姚延環等三千餘人而還是
月梁增王食邑三千戶實封二百戶五月吳宣州刺史
花虔會廣德鎮遏使渦信將復寇衣錦軍王子傳瓘將
兵討之六月師克廣德縣獲虔信及吏卒七千餘人以
歸辛卯彰義軍節度使檢校太尉兼侍中成及卒秋九
月王遣子傳瓘傳璙傳瑛攻吳常州營於藩葑吳將徐
温帥兵赴之與别將陳祐夾擊我軍傳瓘等大敗冬十
月梁加王子傳瓘開國爵邑乙酉大同軍節度使駙馬
都尉王子傳瑛卒王命子傳璙權蘇州刺史加封安國
縣神濟安侯為永定王(先是乾寧二年王奏乞追封臨安晉虞府君為濟安侯)是
時築城屯戌于德清之憾山號曰奉國城又遣兵戍烏
程之東九十里曰烏戍(即烏鎮墩見鄭蟠吳興鏡見錄)
天寳七年夏六月梁授王子傳瓘開國侯食邑七月清
海軍節度使劉巖遣供軍巡官陳用拙奉禮幣請兄事
于王王納之是歲改温州横陽縣曰平陽表封錢塘龍
君為廣潤龍王(累封靈淵博濟侯)
天寳八年春正月梁授王子傳瓘以下官爵有差甲午
王親巡衣錦軍二月梁遣給事中韋彖金部郎中李發
選王子傳珍為駙馬都尉閏二月己亥王至自衣錦軍
冬十一月乙丑梁改元貞明(吳越偹史云壬辰朔改元大赦今從薛氏舊五代史)
是時置都水營使以主水事募卒為都號曰撩淺軍亦
謂之撩清命于太湖旁置撩清卒四部凡七八千人常
為田事治河築堤一路徑下吳淞江一路自急水港下
澱山湖入海居民旱則運水種田澇則引水出田又開
東府南湖(即鑑湖)立法甚備(元知水人潘應武云錢王時于太湖旁置撩淺軍四部)
(曾鞏開鑑湖說云南湖歷錢王鏐父子立法甚詳)
天寳九年春正月梁授浙東營田副使常州刺史杜建
徽為涇源節度使夏五月遣浙西安撫判官皮光業自
建汀虔郴潭岳荆南道入貢于梁秋七月梁加王諸道
兵馬元帥梁臣多言王入貢利于市易不宜假以名器
翰林學士竇夢徵至執麻而泣坐貶蓬萊尉冬十二月
建浮圖于城南是歲王命子牙内先鋒都指揮使傳珦
逆婦于閩自是與閩通好錢塘縣節度討擊副使方銖
造石幢于福慶庵(銖同衆共造石幢一具鐫大佛頂尊勝陀羅尼咒於上其文略曰布金設)
(像寳刹交輝土淨曇生宛如佛國)是時婺州道士周某獻赤松澗仙米
于王王密遣張思敏按所産之地賜以紫衣金帛(米故仙種)
(止五十區穗重香濃鼠則野狐為之驅鳥則蒼鷹為之逐)
天寳十年春三月梁敕授王子贊正安國功臣鎮海軍
北面水陸都指揮使金紫光禄大夫檢校太保守湖州
刺史大彭郡侯食邑一千戶傳璙贊正安國功臣鎮海
軍節度副使土客諸軍都指揮使金紫光禄大夫檢校
太保大彭縣開國侯食邑一千戶傳球贊正安國功臣
鎮東軍東面水陸安撫都指揮使光禄大夫檢校太保
守温州刺史大彭縣男食邑三百戶傳璲贊正安國功
臣鎮東軍西面安撫都指揮使光禄大夫檢校太保守
睦州刺史大彭縣男食邑三百戶傳懿贊正安國功臣
鎮東軍親從都指揮兼土客諸軍安撫副指揮使銀青
光禄大夫檢校司徒守竇州刺史傳□贊正安國功臣
鎮海軍上右&KR0550;都指揮使兼土客諸軍安撫副指揮使
金紫光禄大夫檢校司徒前明州刺史傳㺷贊正安國
功臣衣錦軍防遏都指揮使金紫光禄大夫檢校司空
守義州刺史傳㻑贊正安國功臣鎮海軍牙内先鋒指
揮使金紫光禄大夫檢校司空守峰州刺史傳珦贊正
安國功臣鎮海軍節度上押衙充安國衣錦軍親從副
指揮使兼兩直都虞候金紫光禄大夫檢校尚書右僕
射守巒州刺史傳琰贊正安國功臣鎮海軍節度右押
衙充上直都知兵馬使銀青光禄大夫檢校尚書左僕
射傳璛等各授官秩階爵及遥郡有差(按吳越偹史總云十一人今史)
(載止十人未敢妄增)夏四月梁詔諸道兵馬元帥府開幕除吏一
同天策上將軍府故事是月復以峰州刺史傳珦守檢
校太保餘如故冬十月己亥梁遣吏部尚書李燕中書
舍人韋說加王天下兵馬都元帥先是梁使至拜謁甚
恭說獨長揖不拜是月黃龍見於卞山之金井洞命立
瑞應宫(一作祚應宫)是歲王建崇善王廟于蓬萊閣之西(故卧)
(龍山神祠也)浦江人何千齡四代同居有司上其事
天寳十一年春三月朔四星聚斗王開元帥府置官屬
梁授兩浙行軍司馬秦州節度使平章事馬綽守檢校
太尉同平章事餘如故秋七月吳招討使劉信攻虔州
譚全播乞師于我王遣子統軍使傳球為西南面行營
應援使帥鮑君福等將兵攻信州以救虔州君福斬吳
將李師造(或云當作吕師造按鄱陽開福院有武義二年銅鐘安國寺有順義三年鐘皆勒吕師造)
(官階則吕師造不應先死也李師造疑别是一人或譌傳年月未可知也)擒偏將馮敏等(吳越)
(偹史作馮一)一千餘人至城下刺史周本張虚幕于門内召
僚佐登樓作樂宴飲我兵疑有伏遂解圍八月吳以前
舒州刺史陳璋將兵侵蘇湖是月傳球自信州南屯汀
州時吳師大破楚兵復遣梁詮擊我兵傳球引還梁授
涇源節度使杜建徽守檢校太傅同平章事冬十一月
吳圍虔州刺史盧光儔來告王命徵兵援之未及境而
虔州滅貢道遂絶始由海道出登萊入貢京師是月後
百濟王甄萱遣使進馬王報聘授萱中大夫餘如故是
時立晉分水令朱徹廟于新登縣封徹通靈侯
天寳十二年春三月梁詔王大舉兵伐吳王以子節度
副大使傳瓘為諸軍都指使帥戰艦五百艘自東洲擊
吳夏四月與吳人戰于狼山江大敗吳兵斬其百勝軍
使彭彦章生獲士卒千餘人梁以湖州刺史大彭開國
子王子傳璟為宣州寧國軍節度使同平章事六月吳
人敗我兵于沙山秋七月王遣子傳瓘將兵三萬攻常
州吳徐温來拒我師命陳璋以水軍下海門出我後壬
申戰于無錫指揮使何逢吳建死焉遂班師王見逢所
乘馬悲不自勝將士以此心附之八月吳歸無錫之俘
遣客省使歐陽汀來請通好王納之息民故也自是休
兵二十餘年吳王及徐温屢遺書勸王建國王不從九
月梁以南海僭號詔我師伐之王雖受命而山川隔越
請以事寢冬十一月丁亥吳越國正德夫人吳氏薨是
時封安國縣獨山神為鎮水山王
天寳十三年春二月梁授宣州節度使同平章事王子
傳璟以下並起復雲麾將軍上右金吾衛大將軍員置
同正員餘如故三月王命元帥府判官皮光業使于吳
秋七月王以子睦州刺史傳懿為婺州刺史冬十一月
王遣使為其子傳璛(通鑑作琇今從偹史)求昏于楚楚王殷許之
天寳十四年春三月吳遣王從弟龍武統軍鎰歸王以
鎰為鎮海軍節度副使王亦歸李濤以報之夏五月梁
改元龍德六月乙卯朔日有食之秋七月楚遣掌書記
李崐馬匡送女歸于都知兵馬使檢校尚書左僕射王
子傳璛冬十月梁授王子傳瓘檢校太傅同中書門下
平章事充清海軍節度使自是賜王書詔不名是歲建
上方多福院又建天真院于天真山後舊名登雲臺亦
名拜郊臺(蓋郊天之所)
天寳十五年春正月梁授王子傳瓘以下並起復加爵
邑有差秋七月王建天下元帥府于國門之右八月兩
浙行軍司馬秦州雄武軍節度使同平章事馬綽卒冬
(闕)月王晝寢夢青衣人捧簿書以前告曰大王明年錢
塘官滿及寤頗惡之是歲割錢塘鹽官各半及富春之
長夀安吉二鄉置錢江縣(後忠懿王納土改錢江為仁和杭州府志云錢江縣治)
(在今武林門内梅家橋南)
天寳十六年春二月梁遣兵部侍郎崔協(一作曄)刑部員
外郎夏侯昭冊封王為吳越國王丁卯王始建國(按武原志)
(載朱行先墓誌銘題曰義忠國是吳越建國亦稱為義忠國矣)儀衛名稱多如天子之
制謂所居曰宫殿府署曰朝廷教令下統内曰制敕將
吏皆稱表疏稱吳越國而不言軍以子清海軍節度使
兼侍中傳瓘為鎮海鎮東留後總軍府事置百官有丞
相侍郎郎中員外郎客省等使夏四月乙巳晉王即皇
帝位國號唐改元同光是月梁亡乾寧中有耕者得傳
國璽以獻于王王謂非人臣家所宜畜至是獻焉五月
唐遣宣諭使通事舍人吳韜走馬自淮甸至賜王名馬
玉帶香藥冬十月辛未朔日有食之六月我國文士朴
巖由新羅投高麗(東國通鑑云新羅景明王七年吳越國文士朴巖投高麗案巖降高麗)
(為春部少卿是年使于唐)十二月王以行軍司馬杜建徽為左丞相
是時畜馬三萬餘匹號曰海馬(後人名其地為西馬塍)建閱禮堂
于宫中
寳大元年春二月癸卯金吾衛大將軍置同正員檢校
司空明州刺史王子傳□卒秋九月王遣使錢詢貢唐
方物銀器越綾吳綾及龍鳳衣絲鞵屐子又進萬夀節
金器盤龍鳳錦織成紅羅縠袍襖衫段祕色甆器銀裝
花櫚木厨子金排方盤龍帶御衣白龍瑙紅地龍鳳錦
被紅藤龍鳳箱等王既厚貢獻復賂唐權要求金印玉
冊賜詔不名稱國王有司言故事惟天子用玉冊又非
四裔無封國王者唐主皆曲從王意冬十月唐授王依
前天下兵馬都元帥尚父尚書令吳越國王授王子傳
瓘檢校太師兼中書令充兩浙節度觀察留後十一月
陞蘇州為中吳軍領常潤等州(薛史錢鏐傳云鏐恃崇盛分兩浙為數鎮其節)
(制署而後奏又薛史曰唐莊宗三年升蘇州為中吳軍今從吳越偹史)是月唐授鎮東軍
節度檢校太保兼中書令大彭郡侯王子傳璙充中吳
軍節度使是歲王於嘉興置開元府割華亭海鹽二縣
屬焉移安國縣法華院于縣東北隅(以鍾尚書府地建立)開慈雲
嶺建西關城宇
寳大二年夏四月癸酉朔日有食之五月王獻二孔雀
于唐又遣使王浩貢重午簟扇龍鳳紗紋厨有差秋八
月唐命吏部侍郎李德休等賜王黃金印玉冊仍錫紅
袍御服一副及沿身禮物衣冠劍等其印文曰吳越國
王之印冊曰維同光三年歲次乙酉八月辛酉朔二十
七日丁亥皇帝若曰王者惠濟黎元輯寧方夏重名器
任股肱忠而能力則禮崇賞不失勞則人勸所以啟周
公之土宇列漢祖之膏腴者錄彼茂勲寘之異數登進
賢哲焜耀事功也天下兵馬都元帥尚父守尚書令吳
越國王錢(不名)朝海靈源承天峻岳以英風彰德望以勇
氣贊忠貞往因義舉之徒盛推韜略遂著襲封之績高
步藩維挺魚鯤鳥鳳之姿擁岸虎水龍之衆居方面任
將五十年宣導休聲攘除兇醜摧堅奮銳鄙許東固圉
之謀阜俗頒條廣冀北安居之頌環塹浙江之要雲滋
星紀之墟說禮敦詩位崇元帥前茅後勁名重中權守
畫一之規奉在三之節信立靡移於風雨義行曷倦於
津塗效珍則那顧險難薦幣則常歸宰府振英謨而端
右弼鍾懿號而異列藩可謂職貢不乏梯航時至翼戴
天子加之以恭也載念尊奬爰示徽章今遣正議大夫
守尚書吏部侍郎上柱國贊皇縣開國男食邑三百戶
賜紫金魚袋李德休使副朝議郎守起居郎充史館修
撰賜緋魚袋聶璵持節偹禮胙土苴茅冊爾為吳越國
王於戲地畫數圻賦過千乘墨守闔閭之境軌圍句踐
之封子弟量才序進多分于棨戟土疆漸海方輸豈限
于魚鹽貴盛富強雖古之封建諸侯禮優夾輔不加于
此慎厥始終無以位期驕無以欲敗度欽承賜履協予
一人汝嘉是時冊禮既偹左右猶具竹冊銅印唐主曰
尚父元老不當待以人臣況已封建乎因特加殊禮(五代)
(會要同光三年六月太常禮院奏吳越國王錢鏐將行冊命按禮文合用竹簡敕宜令有司修製玉冊俾稱元)
(勲議者以玉冊帝王所用不合假令人臣蓋當樞密院承旨段佃受錢鏐之賂曲隨其請樞密使郭崇韜不詳)
(典禮故也段佃歐史作段徊)是月王起玉冊金劵詔書三樓於衣錦
軍遣使冊新羅渤海王海中諸國皆封其君長冬十月
鎮海鎮東留後王子傳瓘中吳軍節度使王子傳璙各
貢唐綿綺千件及九經書史四百二十三卷又貢佛頭
螺子青一山螺子青十婆薩石蠏子四空青四十一月
唐授土客諸軍都指揮檢校太保兼鎮海軍節度副使
王子傳球守檢校太尉兼侍中充静海軍節度使閏十
二月王遣沈瑫以受玉冊封吳越國王告于吳吳以其
國名與已同不受書仍戒境上無得通我使者及商旅
是時建上清宫于秦望山有巨石二十餘株自然成行
名曰金洞門
寳正(甲子會紀作寳貞誤)元年夏四月王有疾如衣錦軍命子傳
瓘監國吳徐温遣使問疾左右勸王弗見王曰温名問
疾實覘我也強出見之温果聚兵欲襲我聞王疾瘳而
止丙午唐主嗣源即位甲寅改元天成秋七月庚寅王
至自衣錦軍九月唐加王子傳瓘食邑一千戶實封一
百戶又受中吳軍節度使王子傳璙開府儀同三司加
食邑五百戸冬十二月唐授静海軍節度使王子傳球
開府儀同三司食邑五百戸是歲大水中吳軍尤甚水
中生米大如豆民取食之
寳正二年春正月唐王更名亶冬十一月遣尚書班(闕)
為通和使如高麗及後百濟甄萱時萱與高麗王搆兵
也(東國通鑑新羅景哀王紀載甄萱三十六年是為高麗太祖十年冬十二月萱貽書于高麗求和曰前月)
(七日吳越國使班尚書至傳王詔旨云云明年春正月高麗王答萱書曰伏奉吳越國通和使班尚書听傳詔)
(書一道兼蒙足下辱示長書叙事者云云)是歲徑山僧景文望南山有佳氣
結廬山顛大理評事俞夀因捨山為寺發土得金銅佛
像三座名曰寳林院王建惠因寺于玉岑山北是時浚
柘湖及新涇塘由小官浦入海又以錢塘湖葑草蔓合
置撩兵千人芟草濬泉
寳正三年春二月朔日有食之唐遣監門衛上將軍烏
昭遇賜王湯藥國信(案通鑑作供奉官烏昭遇蓋監門衞上將軍特借官耳今姑從十國)
(紀年吳越偹史之文)夏六月大旱有蝗蔽日而飛晝為之黑庭戶
衣帳悉充塞王親祀于都會堂是夕大風蝗墮浙江而
死(葆光錄云寳正中當秋成一旦蝗翳日而蜚武肅王虔祝畢投于浙江不可勝紀)秋八月王
欲立中子傳瓘為後顧諸子各言爾功功多者即立王
子傳懿傳璙傳璟皆盛推傳瓘乃奏唐請以兩鎮授傳
瓘閏月唐詔傳瓘為鎮海鎮東兩軍節度使王使袁韜
進唐白金五千兩茶二萬七千斤謝恩是月王命浚上
虞縣舜井得䜟記寳物及重華石等(先是旌教寺僧義恩奏云按圖經西)
(北去三十五里有舜井二口深三丈舜子生時井為湧泉即淘金之處也世傳秦始皇封塞今作兩墩存焉各)
(高一丈相去三十餘丈晉宋以來僧為佛寺鄉人或遇耕鋤多得古塼甃石南去半里有舜廟北去半里為百)
(官橋東去二百步有機證院唐僖宗朝賜額寳正三年閏八月初九日奏上當月十四日王差西都上直官五)
(十人東都上直官五十人賫大糧畚鍤至井所開掘得䜟記寳物一百二十餘件都抽領西都上直廂虞候盛)
(瑗都上直廂虞候孫弘西都隨身虞候閭丘稔勾當拜祭内直殿十將于軒十六日鑿西井十九日得銀環六)
(赤珠一金合一古文錢二千三百四十琥珀珠一當十大錢三當五十大錢二十四太平百錢直百三銖二十)
(四大錢二百五十四五銖錢九百六十貨泉錢二百八十半兩錢三十石獅子一鐫其背曰重華井天明可開)
(腹内有水晶珠一東井得銀塔一高一尺五層内有金瓶舍利二顆散金瓶二金鈴六銅鈴一銀環六銀鈴一)
(水精珠十四琥珀珠九雜珠大小三十五小琥珀獅子三十瑪瑙珠七玉人一玉環一銅鏡三銅爐一小瑪瑙)
(珠六玉瓶一以上共三十四件並有石匣盛之題云唐元徽四年於此造塔鎮井西有重華石一片闊三尺厚)
(九寸左右有索痕深二寸宫中令造深沙神一軀足履四石寳正四年六月卄九日差錢文殷祭神鐫云吳越)
(國王寳正三年八月十九日重開舜井收得重華石一片切恐年移代遠莫測端由特令鐫刻用記年月己丑)
(歲林鍾之月二十九日天下都元帥吳越王記)
寳正四年春二月唐授王子傳瓘杭越等州大都督長
史增食邑實封中吳軍節度使王子傳璙增食邑五百
戶實封一百戸静海軍節度使王子傳球兼中書令餘
如故秋七月台州大水請軍儲三十萬斛八月唐賜烏
昭遇自盡先是昭遇之來使也與供奉官韓玫有隙昭
遇每以國事私于我見王輙拜舞稱臣謂王為殿下使
還玫具述其事又王常寓書樞密使安重誨云吳越王
致書于某官執事辭甚倨嫚而重誨復多要求不克心
銜之至是奏昭遇失使臣之禮遂有是命因誣王大不
敬(五代史安重誨傳云重誨遣其嬖吏韓玫副供奉官烏昭遇使於鏐而玫恃重誨勢數凌辱昭遇因醉使)
(酒以馬箠擊之鏐欲奏其事昭遇以為辱國固止之及玫還返譛於重誨曰昭遇見鏐舞蹈稱臣而以朝廷私)
(事告鏐昭遇坐死御史獄)九月癸巳唐主詔王以太師致仕自餘王
爵尚父皆削之凡進奏官使者及綱吏令所在繫治王
令子傳瓘上表訟冤不省是歲所在地震居人有壞廬
舍者建天王院于東府(本董昌生祠王因夢建焉)
寳正五年春二月唐改元長興夏六月朔日有食之冬
十月王因唐冊閩王使者裴羽還(先是唐吏部郎中裴羽右散騎常侍陸崇)
(使于閩為海風所飃至錢塘王與安重誨有隙唐方絶王朝貢羽等遂被留經歲而崇以疾卒至是羽還求載)
(崇尸與俱歸王初不許羽以語感動王王惻然許之)附表引咎王子傳瓘等復遣
人以絹表間道自陳癸卯唐敕聽兩浙綱吏自便是歲
改台州樂安縣曰永安
寳正六年春三月唐遣監門衛上將軍張籛兵部郎中
盧重賜王國信湯藥起王致仕復元帥尚書令國王如
故依前不名仍示安重誨矯誣之罪敕曰天下兵馬都
元帥尚父尚書令吳越國王錢(不名)久列王公恒輸愛戴
朕方禮加元老恩遇遠方安重誨掇綴瑕疵遽行阻絶
使錢傳瓘拜闕上章傾懷請罪言皆激切事且憑虚情
不可恕罪不可逭今已誅之以雪其冤故告(五代會要長興二年)
(四月詔曰周崇吕望有尚父之榮漢重蕭何有不名之禮錢鏐冠公侯之位疏吳越之封宜示異恩俾當縟禮)
(其錢鏐宜賜不名)秋七月有象入信安境王命兵士取之圈而
育焉冬十一月重修防風山靈德王廟成王敕撰廟記
(記曰蓋聞天地氤氲序寒暑而滋品彙幽靈肹響司土地而福生民神祇理在于相須顯晦期臻于感契雖先)
(聖著難明之說而禮經垂嚴祀之文爰自五運相仍百王理化或以勞定國或以力勤王或利濟及于蒸民或)
(勲烈光于史策並皆立嚴祠于境土享廟食于春秋而况江浙古區魚鹽奥壤歷象則區分牛斗封維乃表裏)
(江山昔年覇越強吳今日雙封列國曠代之靈蹤不少前賢之廟貌實多寡人自定亂平祅勤王佐命五十年)
(撫綏軍庶數千里開泰土疆四朝叠受冊封九帝拱扶宗社改家為國興覇江南一方偃息兵戈四境粗安耕)
(織上荷玄□眷佑次緊神理護持統内凢有往帝前王忠臣義士遺祠列像古跡靈壇悉皆褒崇重峻于深嚴)
(祀典常精于豐潔冀承靈貺同保軍民其有風山靈德王廟本係屬城近歸畿甸考諸舊記即是武康縣風山)
(又按史記云汪罔氏之君守封禺之山今在吳興武康縣稽立廟之初則年華渺&KR2398;詳圖牒之說則詞理異同)
(唯有元和年再搆簷楹見存碑記彼既已具叙述此固不復殚論聊書封置之由直述旌崇之意丙戌年春寡)
(人以王冊叠膺于祀典清宫樂展于嚴禋遂輟萬幾暫歸錦里尋屬節當炎暑猶未却回闕)
(徧祝靈祇以風陸仁璋佐國闕因舉兵師曾心懸扈從山靈德正昔年陳禱祝無)
(虧響應顯有感通遂懇悃告虔許崇堂殿洎凊秋却歸闕披覩闕陳既忠誠感動神明行褒贈先酬靈貺次)
(乃親分指畫委仗腹心按山川展拓基埛順岡阜增添塽塏形勝並皆換舊規模一槩從新居中而殿宇崇嚴)
(四面而軒廊顯敞周迴戶牖甃砌階墀搆之以杞梓楩楠&KR0918;之以玄黃丹漆外則浚川源之澄澈内則添竹樹)
(之青蒼至于廣厦神儀崇軒侍衛車輿僕從帳幄簾櫳鼎餁庖厨籩簦器皿請福祈恩之所獻牲納幣之筵並)
(極鮮華事無不備丙戌年八月二十四日起首至是十一月畢功土木皆是精新禋祀嘗嚴豐㓗仍展牲牢簫)
(鼔慶樂迎神耀威靈而萬古傳芳標懿號而千秋不朽一則酬忠臣之啟願二則答隂隲之匡扶唯冀明神永)
(安締搆禀玄化而下垂恩福鎮土疆而廕護軍民保四時風雨順調闕永絶天灾地沴常歡俗阜)
(時康巍乎煥乎美哉盛矣今則功用既就良願已酬用勒貞珉聊書摭實所貴後來賢彦知士精敬神明不假)
(繁文粗記年月時闕志六年重光單閼為相之月二十有三日記按一統云防風氏廟唐元和中建錢鏐)
(致禱有應封顯德王今從廟碑為靈德王)是歲封巨石山為夀星寳石山山
高六十三丈周一十三里(一云封落星石為夀星石石大數十圍塊然無根望之如)
(斵歐陽史又云封落星石為寳石山武林梵志云巨石山又名石甑山羅隠有封山記)浚中興寺
戒壇院井(井九十九眼號錢王井)是時王改衢州龍丘縣曰龍游
惡丘為墓不祥也又改湏江縣曰江山
長興三年春正月唐升楚州為順化軍以王子明州刺
史傳珦領節度使(楚州時屬楊氏傳珦蓋鎮明州而遥領楚州節耳)二月唐遣
吏部侍郎盧詹刑部郎中楊薰賜王國信湯藥等三月
己酉夜大雪王寢疾謂將吏曰吾疾必不起諸兒愚懦
不足任後事吾死公等自擇之衆將泣下皆曰兩鎮令
公仁孝有功孰不愛戴王乃悉出印鑰授子傳瓘曰諸
將許爾矣又曰子孫善事中國勿以易姓廢事大之禮
庚戌薨年八十一在位四十一年唐主聞赴廢朝七日
詔曰天下兵馬大元帥尚書令吳越國王錢(不名)本朝元
老當代勲賢位已極于人臣名素高于簡冊贈典既無
其官爵易名宜示其優崇即令所司定諡曰武肅(一作忠烈)
(非)仍以王禮葬詔工部侍郎楊凝式為碑文(五代史補曰李瀚有)
(逸才每作文則筆不停綴而性嗜酒楊凝式常受詔譔錢鏐碑自以作不逮瀚於是多市美酒召瀚飲俟其酣)
(且使代筆經宿而成凡一萬五千字莫不詞理典贍凝式嘆服久之)夏四月庚午奉靈輴
殯於衣錦軍應順元年春正月壬午葬安國縣衣錦鄉
茅山之原是年建廟于東府(按偹史載唐敕建廟在清泰三年蓋先立廟而後奏)
(允也)越二年奉真像入廟(皮光業吳越國武肅王廟碑文曰粤以唐長興三載壬辰春季)
(蓂凋十三莢天下兵馬都元帥尚父守尚書令吳越國王弃捐宫館以是歲明宗皇帝降太常博士段顒定諡)
(議曰武肅尚書工部侍即楊凝式撰神道碑文宣翰林待詔張季恭至吳越書于刊石後二年歲在敦牂天下)
(兵馬元帥嗣吳越王建廟貌于始封之越國禮與境内樂之罔極孝思也蓋聞神道設教莫大於郊社嚴禋明)
(德惟馨無逾於祖考孝享是以百代相襲六籍盛稱報劬勞則天保是徵展欽若則王假是訓況建除難静亂)
(之業揚武烈之威名振剛德克就之風成肅恭之懿號陳力四紀光奉八朝生為有土之君薨為象朝之廟足)
(可睢盱召畢齷齪桓文聲華永而日月齊簡冊編而今古在矧夫堂成王搆家繼國肥壓璧寳以知來出玉林)
(而嗣位高陽號里無媿前賢夏屋登山常遵治命爰自鄭緇始襲晉墨未除一日不忍之離遂立千年之祀金)
(鎔陽邁已成像于吳城香刻㫋檀復祔神于越國恭惟先天下兵馬都元帥吳越國武肅王殷朝籛祖仙萼分)
(枝唐代鄛公靈源直派簪裾軒冕禮樂詩書叠慶連華交光翊葉應劭七世累爵重官羅企一門惟忠及孝其)
(降神也虹飛蜀國始見殊祥魚躍汾河是生竒表赤光耀室黃氣浮空石龜殞下於官山金人來歸于寳器其)
(英姿也鳳文龍藻奂出精神白琥蒼珪琢為標格加之薛璘整峻謝安風華俯仰可觀進退有度慕容德偃日)
(月甪光影鑠人李子賢匿犀龜文威儀鎮俗其辭韻也音容灑落智辯鏗鍧元善抑揚張暢詳雅至若討論國)
(計談畫兵籌接對使乎撫御將下所謂五湖奔注百谷奔騰玉虹起而雲霧鎻金虎嘯而風飈動揣摩勝負赫)
(連勃口援懷慚押闔興亡蘇季子舌端有愧其氣度也志高建木量等大瀛含垢匿瑕罔知邊際求賢接士無)
(怠寅昏重仁義若丘山視玉帛如咳唾翹翹車乘惟在得人憧憧往來皆鍾和氣所以皋皮豹舄鶴立犀渠咸)
(願殺身用酬大惠變家為國誠由萬化生身以德聚民所謂八風從律其英雄也能知否泰善俟雲雷動必有)
(成舉無遺策蛟龍得雨莫測變通鵰鶚出林可知意度其間文武迭用仁義不常平阿亡戟得矛並能取舍元)
(勰若蛇騎虎不覺艱難奄有具區廓開覇業設使庚翼復出必不妄譽以桓温阮籍重生安敢輕言於廣武其)
(文學也家承儒範世尚素風侍絳紗帳於先生授白綸巾於神女才通夢寐鳳吐是來志在典經龍闘不顧所)
(以博覽七緯精究三玄盡得津涯皆昇堂奥其於篇詠尤著功夫思風起而繡段舒言泉淘而金沙見其札翰)
(也花隨腕下星逐毫飛靄若游雲細疑垂露鈎刀向背未饒索肉芝筋點畫方圓高掩崔肥趙瘦就中濡染牌)
(額益見呈露鋒鋩四方仰之神蹤一代稱之墨寳王逸少若見甘避鴈行蕭子雲如逢大慚蝉翼其建大功也)
(唐季乾符之末中和之初海鳬乍揚天鼈初伏塵飛野馬四郊之壘漸多霧暗騰蛇五賊之機共搆其始者王)
(仙芝結釁中土首搆禍階雖已誅鋤猶殘支黨自此藂祠烏合草澤蜂飛儇薄者因是披攘謹厚者亦為慓悍)
(江南則朱直叛亂於唐山孫端寇嬖于安吉西侵宛水東患苕溪郡縣則終日登陴生民則長時伏莾王時郊)
(居葛圃嘉遁茅山方當枕石潄泉尚是裒衣博帶覩兹多事慨然究懷顧謂朋友曰丈夫尚須撥亂平奸豈可)
(懷安端坐是日乃奮戎服挂彼儒冠大散家財廣招勇士申令纔舉行伍肅然手仗義旗身當勍敵一月之内)
(二寇殄平静千里之山川救兩郡之冰炭是王之初立功也其次黃巢來從五嶺直下三衢展梟翅則雹布星)
(離張鯨牙則山連岳峙所遭蹂踐並作塵灰王乃獨領偏師據於險地既逢大憝遂設竒兵敵望草木叢林皆)
(是干矛旌幟我則左右翼陣點化如神當下追奔尚賈餘勇長蛇封豕便出他疆新市下江保安數邑是王之)
(功也其次彭城漢宏據南鎮之重地守東越之名區黃巢既犯兩京僖皇乃巡二蜀漢宏不思奔問便廢貢輸)
(恃險阻於浙河欲覬覦於浙岸先於漁浦□石翼張下營蕭山西陵麟次列砦鋒燧交應鼙鼔相聞時我諸軍)
(實有難色王乃潜趨間道夜濟長江仰告昊天乞昏明月當下寒雲布野殺氣凝空楚廟隂兵旁隨霧合晉臣)
(黑幔暗與山連我師忽震於雷霆彼砦俄驚於魂夢風號貔虎争傳破竹之聲陣卷龍蛇競集建瓴之勢賊將)
(殷輪不暇漂杵有餘僅身免以奔歸乃塞門而自守邇後大小百戰首尾四年方清鏡水之波始有蘭亭之地)
(弔其生聚大布仁慈誅彼渠魁不煩天討是王之功也次則有薛朗逐出周寳自據朱方南襲毘陵西侵建業)
(恣其剽掠務在殺傷將乘中國之危擬扼長江之險王乃命二麾將期一月報功指其山川授以韜略蹄轂並)
(舉水陸兼行曾不旬時計平窟穴裹南宫萬於犀革視以囚人梟崔慧景於鰌籃彰其叛主是王之功也次則)
(有徐約比是六合鎮使遠忝三吳郡符玉帛是求徵歛無度長時習戰齊民因被雕黥比屋為軍魯儒亦遭翦)
(削惟王聞其暴虐奮激神威發上谷之精兵命下江之賢將授以九天九地之訣傳以訓辭訓典之規扼斷咽)
(喉清其郊野任約之龍果睡王彌之豹徒飛食窘朝饑無由撫士計窮宵遁遂致潰圍松陵之烟水重清香徑)
(之黎元再活是王之功也次則有孫儒恃有數萬兵甲不守淮南直欲别遷土疆遂奔江左刲人民為糧食隳)
(舍宇為薪蘇餓鶻饑鷹飛揚京口貪狼乳虎踐踏吳門漸逼由拳將窺霅水王乃張天網於險阻闢地牢于要)
(衝發水犀之驍騎設燧象之機謀青雀摩壘赤兔致師將持久以待之俟勢窮而必取守埤皆哭無食何為鳴)
(鼔而攻脱身遂去向使不施神略不振王威則翼翼最靈皆成膏血茫茫勝槩盡作烟煤所謂劬勞為時廣大)
(及物是王之功也次則有董庶人始鎮石鏡便牧杭州因破漢宏遂居越土自形成象從纖至宏並是王之擐)
(甲執兵左提右挈以至手持旄節身爵王侯既滅頂於彛倫乃垂涎於神器銅符金匱祥瑞亂興玉璽珠袍妖)
(訛競起王以早同楚㰱夙共晉盟書尚緘縢血猶濡鍉牋函旁午誘勸交馳諫既閉於屬垣禍遂成於覆族是)
(時兩河倔強三輔紛紜萬象雖拱於北辰一人不遑於南顧王請奉行天罸所統便是國兵不費上供資財不)
(役諸道將帥果見桓玄計窘抽王導以求生王莾勢窮轉銅威而厭勝喉既舂於富父骨復專於會稽瀦其故)
(宫焚其法物復我正朔清我寰瀛五石補而天鏡明六合完而地維正是王之功也王以平妖立覇時之業戡)
(難建蓋世之功律吕宫商鏘洋史籍丹青金玉奐爛國華所以僖宗天子仰我文昭睠我武烈龍光壓壘急使)
(星馳紛綍便蕃大王風起尋以耿純試理盧植兼才披錦衣以耀家鄉握珪符而光松梓洎於昭皇飛昇大寳)
(禮遇元勲龍悦召雲鳬忻得藻嘉功賞德金母之詔連飛表異旌優玉麟之符遂刻移南徐之藩翰就錢塘之)
(江山節竦靈犀帳開神虎三千珠甲光爛星辰十二牙旗文生組繡碧幢纔逮黃閣又開乃兼鎮於越藩遂對)
(持於漢西之宅)(中天辰像雖分牛斗之疆夾岸烟嵐映出東縣既食萬戶累加棨戟立門亦油羅列山河)
(誓券金字熒煌生祠之籩豆鏘鏘衣錦之城隍黯黯而又特逾漢制封我吳王茅分夏社之心桐翦周王之手)
(昔也龍蛇起陸踏湯火以戰争此際山川出雲見君臣之際會逮夫濟隂王既傳大寳梁太祖遂應玄苞於王)
(不易范張之故情請結秦晉之嘉好恨無殊禮得展異恩於是追吕望之高風擬山甫之美躅師尚父統攝三)
(老作帝股肱尚書令總務萬機為天喉舌仍頒瑞節復陟齋壇建牙兼鎮於揚州分閫遥臨於楚甸尋命兵部)
(尚書姚洎躬持鳳冊遠泛鯨波備周官之典儀封越國之土宇八鸞四馬耀鏤錫以振鈎膺三節一王秉桓圭)
(而垂玄玉及龍德嗣君即位禮稱伯舅尊曰父師寅敬列光益虔顧命是遣吏部李尚書燕奉持綸告繚遠湖)
(湘授天下兵馬都元帥洞庭彭蠡漸無不順之臣淮北漢南將有後予之歎昔韓信對漢高祖曰陛下能將將)
(臣能將兵是知元帥非人臣之職曹蓋帝王之兵柄推於前代隋煬帝自晉王淮南行臺尚書令祗為行軍元)
(帥天下之號國朝肅宗皇帝駐蹕靈武始命代宗皇帝自廣平王而為之德宗皇帝自魯王而為之梁太祖授)
(九錫後而為之斯天下元帥之故實也其後龍德帝復命兵部崔侍郎協齎持簡冊浮泛風帆揚往典於明庭)
(促及時而建國奉召康公之命得以專征授唐叔虞之封良由吉夢未久金行運息土德中興莊宗皇帝鵲起)
(并汾龍飛宋汴當宁不逾於旬朔臨軒宣諭於公卿曰吳越國王五十年來常作榰天之柱三千里外每為捧)
(日之雲今若將致小康實在敬尊元老於是鸞臺進擬麟趾摛詞典瑞獻功琢白圭而冊文燦爛職金供命鎔)
(紫磨而印篆盤珊重封吳越國王再授天下元帥馬遷十代史内固是絶倫抑𧦬萬卷書中必無往例其建國)
(也大君有命明試以功自癸未而至壬辰偹戰器而修王道先是中朝名士在野遺人或負笈擔簦來投覇府)
(或折襦為袴而詣軍門奮袖于嘉納堂中曳履于靈鈞臺上至此水鏡裁鑑金秤等量並列廷臣皆居省署簮)
(裾列侍文物齊光張伯仁陳宗廟之儀鄭子産獻公侯之禮豈謂難窮者大數莫究者彼蒼俄脱履于具區遽)
(徹縣于正寢金山霧掩誰知帝召王喬玉海波空實痛神辭李廣況十三州疆埸百萬戶黔黎咸長養于恩膏)
(悉生成於義澤淚洒而晴空散雨愁凝而杲日沈雲鳥獸悲哀草木慘沮明宗皇帝宣太常而定諡法詔貳卿)
(而撰誄文鸞輅龍旂贈禮優於鄧禹梓宫黃屋異數等於霍光得謂盡始盡終極榮極貴享九九之仙夀近帝)
(位於一爻感萬萬之人心歆神道於千祀有後如此又何缺焉我天下兵馬元帥吳越王當燕族之多竒承趙)
(宗之後世嵩嶽泰華秀氣俱騰淮濟江河榮光並結是時胤主誕我國祥紹經文緯武之基襲積德累仁之業)
(開襟奪臆伏雄傑於周瑜誓衆臨戎統人豪於張衮風儀則懸星溢眥紫電揚矑霜雪凝肌魚龍入髮仙應有)
(分貴不可知宋弁聲姿尤閑進對竇融詞氣惟是卑恭加以青雲常在于言談畏日不離于顧盻徐行緩步褚)
(彦回却是趨蹌散幘斜簮王文憲殊非藴藉智略則鮑叔錐矢應手而來顧和珪璋遇機方露遠者大者一剛)
(一柔静則心照鏡而貌懷水含和六氣動則火炎山而湯湧海慴懼萬人機變則管葛才高孫吳術妙身文虎)
(豹隠見不常義府戈矛短長迭用三雋才既為己任六竒策固是無遺郤穀詩書經綸國計項羽雷電振動兵)
(籌涂睇而莫測金泉旁窺而罔知珠岸詞藻則青霜皓月絡繹綵箋芳草落花飄颺鏤管織成夢錦散出神霞)
(英變屢竒張融之言信矣凌顔鑠謝元葉之論宜然札翰則早受義方曾傳掣筆鸞回鵲反氣勢驚人金錯銀)
(鈎縱横入末案牘無非墨陣宫室争耀寳碑崔宏之本草無光張育之折蒲失色立功則我王初離太學始統)
(親兵鄭世子方欲平齊汝陽王正思安漢屬鄰國侵軼命將曰李濤僅二萬兵下百里砦圍逼安國涎啄餘杭)
(我王虔奉訓辭遂昇上將清風受式黃石傳書親蒙韓奕之黃羆躬伏封文之白虎攻東南而偹西北事在機)
(先掩五壘而出三門别馳神筭于是崩摧大陣擒獲萬人道路隘于俘囚山川積于戈甲餘敵作氣既竭方遁)
(於潛我則乘勝追奔又平廣德未出一百里之境復降五千來人唱凱歌而喜氣連郊整班師而雄風掠地尋)
(即大統龍艦遠泛鰲溟巡江隂而收東州入海門而觀北固彼境遂陳舟楫遠出枝梧我則陳二廣於浪港沙)
(前設三覆于石牌灣内零陵石灰風便争投于蛟蜃窟中沁水火栰油燃倏葬于鯨鯢腹裏一戰定覇二紀無)
(虞寰海具瞻將相迭耀聲光平顯裴松為廊廟之人功業升聞段襄居骨鯁之任爰自嗣承國搆績奉王基況)
(當跪箭之初又在寢苫之内芝蘭龍鳳二十餘口之家風鐡石虎貔二十萬人之軍府誠難撫御豈易輯綏我)
(王以孝為模用仁作範無所不可惟言是從嘉惠寵靈供承花萼油雲膏雨潤澤閨門此外習武益兵輕刑慎)
(罰德無脛而遠届名無翼而遐飛果動大朝繼踵異寵三年之内兩冊連封雙龍之金節齊行四馬之寳車並)
(輾玉具冠劍見王者之尊崇織文旂常覩國容之貴盛我王因兹顯赫益動孝思無以答先后之恩無以報昊)
(天之德且曰武肅王有大功及天下大名振寰中庇生民則百萬有餘築城壘僅五十來處豈可不建廟貌不)
(像真容為星紀之福宫作地戶之神主爰命興武忠直都虞候姚敬思於馬臻湖畔勾踐城中選闉闍形勢之)
(中區得顯敞高平之勝址於是鍬杵俱下畚鍤齊興隠隠雷聲轟轟岳振不十旬而展役布千丈之隆基大梓)
(文柟非是秦山伐木宏梁巨棟非因漳水漂來雕鐫者王母玄圖甃砌者赫連繡石斤揮斧運削出銀葩冰鏨)
(沙磨方成玉磶符玄武之嘉兆應神蓍之吉辰始乃架險梯虚雲搆山矻隂虬迴抱陽馬奔趨虎牙銜而枅栱)
(連龍脊褭而欒櫨轉瓊瑶耀璧丹漆明簷鴛鴦之瓦縫界成芙蓉之塼文印出即以丙申歲秋八月十有七日)
(我王備鹵簿鼔吹車輅旂常北司侍臣南班舊列奉迎真像而入祠宫白檀雕出聖容黃金鏤成寳座儀形酷)
(類神彩如生鳳目龍章顔猶不破垂旒被衮人見興悲禮器則爼豆犧娑軒懸則祝敔鐘磬后殿翬衣雉服文)
(母賢妃露幔珠屏蝦簾象榻不異昔時祕寢皆同曩日深宫前則廣厦交隂芳亭對搆紫石伏狻猊之影朱欄)
(交函蓞之光正啟重門並立神將侍衛兵仗矛戟森然文武官班簪裾肅列直出甬道千步有餘河枕投醪波)
(通射的蓮芰遶於紅閣桐桂夾於星橋左則迴抱粉廊連延綺棟並圖曹署各列司存乃至早世勛臣無禄公)
(子皆塑儀像並配薦羞右則脩廡飛甍綠窗丹牖隂兵神馬見雷電而没風雲明牢淨厨備粢盛而烹肥腯景)
(物則高山矮柱粉竹金松夾砌名花連階瑞草烟嵐蓊蔚便是隂宫雲霧濛籠居然神府我王昔以致君之業)
(累殄寇戎今立顯考之祠而修孝敬所以天朝繼封王爵以耀□章金印印宇内徵呼元帥帥天下侯伯卓絶)
(殊勛洪業所謂炙地薰天設使書剡川九萬之牋不能盡紀勒華山五千之仞亦恐難窮先業也詞不容於王)
(掾才匪量於曹斗擬奚斯之頌或恣麤心對豫章之碑豈合借乎但以二紀幕客十載廷臣不求孫綽擅名豈)
(望楊修絶妙所希編述用答恩知追感先王恭為銘曰崧高嶙峋是生哲人上天獅子出澤麒麟籛尊殷祖鄛)
(胤唐臣衣冠表裏文武經綸廣運將新大盜斯起雁象歘驚鳬毛亂委紫蓋蒙塵黃金多壘既斁憲章又裂文)
(軌武肅英王提劍東方龍行雲雨虎變文章孛氣沃洒妖雪歸湯洗滌星紀整頓天常告功狼居圖形麟閣相)
(珪聯編茅土續索三道犀幢八朝鳳幄丹券家門錦衣城郭元帥天下國王具區六瑞琢冊三品鑄符尚父四)
(履尚書萬樞峗峨高夀曦赫覇圖我王奉天為時而出傳寳應金繼輝趙日國士無雙風華第一削樹平戎夢)
(禾受秩功既挺世德又動天襲封二冊嗣位三年金應國寳元帥兵權忠無瑕纇孝絶雕鐫未褫墨縗乃建清)
(廟卧龍之城金稽之嶠嵐界迴廊粉明周繚廣殿霞開重門兵峭瑞玉禮器香檀聖容民之祀主我之神宗秉)
(翟執籥特磬編鐘然蕭&KR0778;膟寘幣輸琮於穆祠中煥然隂府五齊恒馨六佾常舞餚薦房蒸歌隨路鼔令子懿)
(孫光今顯古)王歷事四朝累加定亂安國啟聖昌運同德守
道翊戴功臣天下兵馬都元帥開府儀同三司尚父尚
書令兼中書令上柱國吳越國王賜劍履上殿詔書不
名凡功臣諸子領節制皆署而後請命王居處務期節
儉衣衾雜用細布常膳惟甆漆器寢帳敝恭穆夫人欲
易以青繒不許(十國紀年云鏐居室服御窮極侈靡末年荒恣尤甚似未確)常歲除
夜會子孫鼔琴未數曲遽止之曰聞者以我為長夜之
飲少在軍中夜未常寐倦極則就圓木小枕或枕大鈴
寐輙欹而寤名曰警枕置粉盤於卧内有所記則書盤
中又時彈銅丸於樓墻之外以警直更者一夕微行叩
北城門吏不肯啟關曰大王來亦不可啟明日召吏厚
賜之稍暇則命諸子孫諷誦詩賦或以所製詩賜丞相
將吏亦間能書寫畫墨竹然不以呫畢廢正務或有述
李頻詩于王曰只將五字句用破一生心王曰此心何
所不用而破于詩句惜哉反復議論由是往往逹旦天
福中近侍李詠因監契丹驛中有判官謂詠曰武肅王
常夜不睡詠詰其所知答曰嘗聞五臺王子太師言浙
中不睡龍今已歸矣訪其所聞乃壬辰之後也(僧贊寧傳載略)
(云武肅王常時詣諸院孫敏利者老姥監直聽更一宵銀枝燈有大蜥蝪㳂油缸而吸視之將竭倏然不見明)
(日王曰昨夜夢麻膏充腸而飽是何祥也宫中或有對者王亦微哂而已)又幼時倜儻有大
度志氣雄傑機謀深遠每處衆中而神采有餘居家庭
極盡人子禮純孝本于天性開國後遇春秋薦享必嗚
咽流涕曰今日貴盛由積善所致但恨祖母不能見耳
是時中原多事西川王氏稱蜀廣陵楊氏稱吳南海劉
氏稱漢長溪王氏稱閩皆竊大號或通姻戚或逹聘好
咸以龍衣玉冊勸王自帝王笑曰此兒輩自坐爐炭之
中又踞吾于上耶却之不納而諸國主亦無不以父兄
事之王負知人之鑒尊賢下士惟日不足名其居曰握
髮殿取周公吐餔握髮之意(後人譌為惡發殿)常使畫工數十
人居淞江號鸞手校尉伺北方流移來者咸寫貌以聞
擇清俊福厚者用之胡岳方渡江時畫工以貌奏王覩
而歎曰面有銀光竒士也即時召見幕客羅隠雅好譏
評雖及王微時事怡然不怒人咸稱其寬大後庭有鄭
姬者父坐法當死左右冀其獲宥且言斯人有息女預
侍王曰豈可以一婦人亂我法出其女而斬之其公正
不私又多此類也
論曰歐陽氏五代史謂錢氏有改元而無稱帝之事然
獨得其封落星石制書稱寳正六年辛夘一節耳及宋
末于臨安府得吳越尊勝幢有云天寳四年歲次辛未
是朱梁簒唐之明年戊辰巳改元天寳矣又靈隠尊勝
幢云寳大二年歲次乙酉婺州觀音院鐘刻云寳大二
年乙酉而朱府君墓誌亦言寳大元年歲次甲申是唐
之同光二年在吳越為寳大元年也元至正時海寧州
發吳越臣許俊墓内署寳正三年于石而招賢寺幢及
貢院橋柱皆題寳正年月不一而足則武肅王之改元
斷矣獨是越州墻隍廟碑既奉梁敕為梁主父名諱且
上書開平二年歲在戊辰又杭州真聖觀碑後署開平
二年八月豈立碑在改元之月之前抑武肅王於中原
正朔或遵或廢陽用而隂違邪至于台州壁記有錢鎰
天祐十九年之紀而瑪瑙水月寺幢復有言作寳貞年
號者載籍傳譌卒不可得而明也(閻自若唐末汎聞錄又作保正亦誤)姑
舉其大端以為吳越改元之證云(或言羅隠新城縣記署寳大元年于癸未)
(歲與諸石刻小異以此為疑任臣案新城已改新登何得復云新城即曰梁亡之後不為梁主父諱或仍舊稱)
(未可知然隠卒于天寳三年安得癸未年尚撰縣記乎此必偽作明矣)
十國春秋卷七十八
