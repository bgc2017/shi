十國春秋卷九十八
檢討吳任臣撰
閩九
列傳
陳峴薛文𫝊陳郯林興
蔡守蒙陳匡範黃紹頗余廷英
李仁遇楊思恭
陳峴為人有心計初事太祖為孔目吏時開府多事經
費不給峴獻計請以富人補利市官恣所徵取薄酬其
直富人苦之峴由是得寵遷支計官居數年有二史執
官牒詣峴里問陳支計家所在人問其故對曰峴獻計
置利市官坐此破家者衆水西大王使來追耳明日峴
暴卒太祖常立廟祀兄司空號水西大王廟故云
薛文傑事惠宗為中軍使性巧佞善應對惠宗奢侈文
傑以聚歛求媚俄改國計使多伺民間陰事致富人罪
而籍其貲以佐用被榜箠者胸背分受仍以銅器貯火
熨其足國人怨之又薦妖巫盛韜曰陛下左右多姦臣
不質諸鬼神將為亂惠宗使韜視鬼宫中文傑惡内樞
密使吳勖勖病在告文傑紿勖曰上以公居近密而屢
以疾告將罷公勖曰柰何文傑因教勖曰即上遣人問
公疾當言頭痛而已無他苦也眀日諷惠宗使巫視勖
疾巫言入北廟見勖為崇順王所訊曰汝何敢謀反以
金鎚擊其首惠宗以語文傑文傑曰未可行也宜問其
疾如何勖果以頭痛對即收下獄遣文傑及獄吏雜治
之勖自誣伏見殺勖常主軍政得士卒心士卒聞勖死
皆怒會吳人攻建州惠宗遣弟延政禦之兵行在道不
肯進曰得文傑乃進惠宗惜之不與太后及福王泣曰
文傑盜弄國權枉害無辜上下怨怒久矣今淮南兵深
入士卒不進社稷一日傾覆畱文傑何益遂以檻車送
文傑軍中文傑善數術自占過三日可無患送者聞之
疾馳二日而至軍士踴躍磔文傑于市市人争以瓦石
投之臠食立盡明日赦使至已不及矣初文傑以古制
檻車䟽闊乃更其制令上下通中以鐵芒内嚮動輒觸
之既成首被其毒並誅盛韜
陳郯泉州莆田人家貧頗力學通五經惠宗從子仁逹
辟掌書記惠宗以事誅仁逹並收郯屬吏尋籍没仁逹
家惟得郯歌詩一卷釋不誅擢為宣徽使充内學士郯
素便佞善迎人主意通文中遷檢校太傅時術者言宫
中當有災康宗徙南宫避火已而宫中火康宗疑控鶴
都將連重遇之兵所縱因以語郯郯反洩于重遇重遇
遂夜率衛士爇南宫康宗走死郯漏言之罪居多
林興不知何地人通文初以巫見幸與陳守元相表裏
事無大小輒以寳皇語命之而後行三年夏虹見宫中
興𫝊神言此宗室將為亂之兆康宗即遣興率壯士殺
太祖子延武延望及其子五人景宗立興㐲誅于泉州
蔡守蒙候官人也通文中歴官侍判三司康宗一日謂
守蒙曰聞有司除官皆受賕信邪守蒙對曰浮言不足
信康宗曰朕知之久矣今以委卿擇賢而授不肖及罔
冐者勿拒第令納賂籍而獻之守蒙素廉以為不可康
宗大怒守蒙懼而從之連重遇作亂執守蒙數以賣官
之罪見殺
陳匡範南安人永隆時官國計使景宗淫侈無度貲用
不支匡範請日進羡餘萬金景宗以為能加禮部侍郎
匡範增算商賈數倍務以聚歛得上心人不堪其苦景
宗常宴近臣舉酒屬匡範曰明珠美玉求之可得如匡
範人中寳不易得也無何商賈之算不能供日進數復
貸諸務錢足之恐事覺憂懼而卒賜祭葬甚厚會諸省
務以匡範貸帖聞景宗大怒斲棺斷其尸棄水中以黃
紹頗代其職
黃紹頗連江人為人刻深多計數既代陳匡範為國計
使請令欲仕者自非蔭補皆聽輸錢授官以資望高下
及州縣戸口多寡為差自百緡至千緡量增減其直焉
天德帝為富沙王時以兵圍汀州紹頗將步兵八千為
林守亮聲援己而為羽林統軍使朱文進簒位紹頗附
文進得為泉州刺史未幾畱從效反正遣壯士執紹頗
斬之函首送建州
余廷英候官人也仕景宗累官同平章事已而出為泉
州刺史貪穢非常詐稱受詔采擇掠良家子事覺遣御
史按之廷英懼詣景宗自歸獻買宴錢萬緡明日召見
景宗曰宴已買矣皇后貢物安在廷英復獻錢李后乃
遣歸泉州自是皆别貢後宫以為例未幾復為相
李仁遇父敏官同平章事而仁遇故景宗甥也年少美
姿容以色得幸于景宗官鹽鐵使右僕射已又兼中書
侍郎翰林學士同平章事左右多鄙之
楊思恭建州建陽人初為富沙王節度巡官已而王稱
殷帝思恭為兵部尚書尋遷僕射錄軍國事是時殷雖
建國實一州也土狹民貧軍旅不息思恭以善聚歛得
幸由是累增田畝山澤之稅至于魚鹽蔬果無不倍征
國人號曰楊剥皮及唐兵攻建州急思恭將兵督統軍
使陳望戰望曰江淮兵精將勇國之安危繫此一舉必
計出萬全而後可動思恭怒曰唐兵深侵陛下目不交
睫委之將軍今唐兵不出數千將軍擁衆萬餘不乘其
未定而擊之有如唐兵懼而自退將軍何面目見陛下
乎望不得已引兵涉水與唐戰望死思恭僅以身免無
何歸唐唐中主斬思恭以謝建人先是唐兵入寇建人
苦思恭重歛爭伐木開道以迎閩之亡實思恭為罪首
云
論曰峴文傑郯興皆小人之尤者也守蒙素有廉名而
中道改節何哉匡範紹頗廷英先後以利要君永隆不
競職此之由仁遇因美色得相較董賢為醜焉至思恭
掊克剥民用乂讐斂區區小國遂至不祀欲保其首領
得乎
王延稟李敖
王延稟本姓周名彦琛大祖養以為子賜今姓名眇一
目人亦謂之獨眼龍累官左金吾衞將軍檢校刑部尚
書貞明四年知建州軍州事尋授刺史會嗣王延翰命
延稟采擇後宫延禀復書不遜遂有隙未幾將兵弑嗣
王推惠宗而立之已而還建州(五國故事作還泉州誤)惠宗餞于
郊臨訣輒大言無使老兄復來惠宗深憾之尋拜奉國
軍節度使知建州同中書門下平章事(通鑑作兼中書令)檢校
太尉侍中天成四年稱疾退居里第請以建州授其子
繼雄居二年聞惠宗疾乃以次子繼昇知建州畱後帥
兵寇福州攻西門使寇雄轉海攻東門惠宗遣從子仁
逹將水兵拒之仁逹伏甲舟中偽立白幟請降繼雄喜
屏左右登舟伏發斬繼雄懸其首于西門延禀見繼雄
首大慟仁達縱兵大擊西門兵皆潰去已而執延稟斬
于市(五國故事又云延鈞憾延稟之言後因詐疾以死訃於延禀延稟復來遂以兵迎于南臺江斃之舟)
(中取其首至而責之曰果煩老兄冄至矣因梟之無諸市)復其姓名繼昇及延禀季
子繼倫聞敗皆奔錢塘初延禀自光山起兵至建州入
一山寺虜掠有僧誦法華經不時起延禀怒殺之後常
于目中見僧形細視之則惠宗也由是頗疑惠宗即僧
後身至是竟驗其冤後二年立廟建州(立廟之故未詳)封靈昭
王天德元年加封武平威肅王(宋人余良弼撰英烈王廟記所載延稟事與正)
(史略異附記于此記曰惟王姓王諱延禀忠勇剛正之節五代史世家章矣圖經又加詳焉爰自朱梁貞明四)
(年知建州軍州事尋授刺史逮唐天成初王延鈞嗣閩王位拜奉國軍節度使同中書門下平章事檢校太尉)
(侍中長興二年提兵往福唐未班師而薨後二年立廟于建城封靈昭王實延鈞龍啟二年當末帝清泰元年)
(也晉天福末王延政據建州改元天德加封武平威肅王厥後閩地併入南唐保大三年封弘烈王皇朝乾興)
(之元以避宣祖廟諱改英烈王圖碑所載率與史氏及二碑相表裏其所表見端不虚也)
李倣不知其何人累官皇城使永和時歸守明李可殷
私通宫掖國人皆惡之而可殷常譖倣于惠宗倣内怨
之而不言又惠宗次子繼韜時與康宗不相能交相圖
也冬十月惠宗饗軍大酺殿坐中昏然言見延禀來倣
以為病已甚乃令壯士先殺可殷于家翼日晨朝惠宗
故無恙問倣殺可殷何罪倣懼而出與康宗率皇城衛
士入遂弑惠宗併殺繼韜及陳后守明通文初以倣判
大軍諸衛事倣既立康宗而心常自疑多養死士以為
備康宗患之因大饗軍伏甲擒倣殺之梟其首于市倣
部曲千人叛燒啓理門奪倣首奔錢塘
朱文進(連重遇)
朱文進永泰人連重遇光山人初惠宗以太祖元從為
拱宸控鶴二都命文進為拱宸都將重遇為控鶴都將
號親兵及康宗立更募勇士為宸衛都以自衛其賜予
視二都為獨厚文進重遇遂以此激怒其軍時北宫火
求賊不獲康宗命重遇將内外營兵掃除餘燼日役萬
人士卒多苦之又疑重遇軍士縱火稍語内學士陳郯
已而語洩重遇懼帥二都兵縱火焚南宫康宗挾愛姬
子弟黃門衛士斬關出宿于野次重遇迎景宗為君而
康宗遂不免重遇既負罪日夜懼國人見討益與文進
相親密結為婚姻居無何景宗頗内疑常以語誚重遇
等重遇等流涕自辨會李后與尚賢妃爭寵欲圖景宗
而立其子陽使人以語訹重遇等景宗遂被弑事具本
紀中重遇乃召百官集朝堂告之曰太祖昭武皇帝親
冐矢石光啓閩國今子孫淫虐荒墜厥緒天厭王氏當
求有德以安此土衆莫敢言重遇乃掖文進升殿被袞
冕率羣臣北面再拜稱臣文進自稱閩主悉誅王氏宗
族延喜以下五十餘人以重遇總六軍禮部尚書判三
司下令出宫人罷營造盡反永隆之政以鮑思潤同平
章事黃紹頗守泉州程文緯守漳州許文稹守汀州已
而文進遣使如唐唐囚其使將伐之文進復自稱威武
畱後稱藩于晉晉以文進為威武軍節度使知閩國事
未幾加同平章事封閩國王時晉開運元年也會林仁
翰殺重遇挈其首示衆衆又殺文進傳二首送建州而
福州略平居數月復有李仁逹之亂
李仁逹
李仁逹光州人仕惠宗為元從都指揮使十五年不遷
職景宗之世叛奔建州為軍將朱文進簒立復叛奔福
州陳取建州之策文進惡其反覆黜居福清鬱鬱不得
志及天德帝得福州遣從子繼昌守之仁逹不自安潛
結陳繼珣說鎮遏使黃仁諷曰唐兵攻建州富沙王不
能自保其能有此土邪昔王潮兄弟光山布衣耳取福
建如反掌况吾軰乘此機會自圖富貴何患不如彼乎
乃擒繼昌殺之欲自立懼衆不附謬以神光寺僧卓巖
明示衆曰此非常人率諸將吏北面而臣之已而又殺
巖明乃自立送欵於唐唐中主以仁逹為威武軍節度
使更其名曰宏義唐破建州遣人召宏義入朝宏義不
從復改名宏逹奉表于晉加宏逹同平章事無何唐兵
入據外城宏逹緩急無所恃復更名逹稱臣于吳越已
而與浙兵大敗唐師福州城下(太祖時有謠云風吹楊葉鼔山下不得錢來兵)
(不罷至是錢塘兵至而江南圍解獲其將楊匡業乃其應也)吳越忠遜王慰藉良厚
逹自詣錢塘謁謝承制加逹兼侍中更其名曰孺贇未
幾孺贇内悔懷金筍二十枝賄吳越臣胡進思求歸及
歸而與吳越戍將鮑修譲不相恊復謀殺修譲以降唐
修譲勒兵誅孺贇遂族其家先是王氏甃珹日陶甎者
悉以錢文印之随命剗去而錢文愈明至是福州為錢
氏所有人以為先兆云弟通知福州留後亦見殺
論曰李仁逹陰陽反覆所至稱臣屢變名字卒殃其身
漢吕布晉劉牢之視仁逹為近之矣
卓巖明
卓巖明(九國志舊五代史吳越備史唐餘傳五國故事俱作儼明今從啓運圖及閩錄)莆田人
也本名偃已而落髮神光寺為僧(一云雪峯寺)改名體明福
州之亂李仁逹未敢遽自立以體明素為衆推重乃詐
言體明在神光寺常寐中有赤蛇出入其鼻異人也又
言其目重瞳子手垂過膝真天子相遂與陳繼珣黃仁
諷等共立為帝因更名曰巖明随解衲衣被以袞冕將
吏伏地拜之時天德三年三月己亥也巖明稱天福十
年遣使稱藩于晉天德帝聞之遣統軍使張漢真將兵
致討巖明無他方略但作法殿上噀水散豆以召鬼兵
為辭復迎其父于莆田尊為太上皇五月丁巳仁逹大
閱戰士請巖明臨視隂令軍士突前登階刺殺巖明遂
據有巖明之坐
十國春秋卷九十八
