十國春秋卷七十六
檢討吳任臣撰
楚十
列傳
符彦通
符彦通漵州蠻帥也恭孝王率羣蠻破長沙府庫累世
之積皆為彦通所得彦通由是富強稱王於谿峒間及
劉言攻邊鎬欲召彦通為援周行逢曰蠻貪而無義前
年從馬希萼入潭州焚掠無遺今兵以義舉往無不克
惡用彼為哉言乃止復命劉瑫為鎮遏欲以備彦通侵
逼之患瑫故土團都指揮使羣蠻所素憚也明年王逵
得湖南欲遣使撫之募能往者帳下牙將王虔朗請奉
檄以行比至漵州彦通盛侍衛見之禮貎甚倨虔朗厲
聲責之曰足下自稱符泰苗裔宜知禮義有異於羣
蠻昔馬氏在湖南足下祖父皆北面事之今王公盡得
馬氏地足下不早往乞盟致使者先來又不接以禮異
日得無悔乎彦通慙懼起執虔朗手謝之虔朗知其可
動因說曰谿峒之地隋唐皆為州縣昔在圖籍今足下
上無天子之詔下無使府之命晏然自王於山谷之間
不過蠻方一部長耳曷若去王號自歸於王公王公必
上奏天子授足下節鎮與中國侯伯等列豈不尊榮哉
彦通大喜即日除王號因虔朗獻銅鼓數枚於逵逵曰
虔朗一言勝數萬兵真國士也承制以彦通為黔中節
度使顯德時周行逢命鍾志存為漵州刺史及行逢死
志存奔武陽漵州蠻楊正巖遂以十洞稱徽誠二州或
言即彦通諸部云
何敬真孫朗張倣張文表
何敬眞(敬一作景)武陵人也事恭孝王為朗州步軍指揮使
長沙之役列陳於楊柳橋進擊韓禮軍有功王既陷長
沙遷朗州牙内都指揮使將兵戍武陵已而與王逵等
共迎劉言於辰州言帳下指揮使凡十人為親校敬真
蓋其一也未幾從逵克潭州逵自稱武平節度副使權
知軍府事而署敬真行軍司馬逐唐將邊鎬斬首五百
級復有功除静江節度副使居頃之言命敬真為南面
行營招討使與先鋒朱全琇合潭兵以拒南漢二人至
長沙逵出郊迎相見甚歡日飲酒高會餌以伎女敬真
未知逵之誘已輒留連不去而先發朗州將李仲遷率
兵三千人趣嶺北都頭符會等心怨敬真遂劫仲遷以
歸逵於是乘敬真醉詐為言使者械繫之獄中隨斬焉時
周廣順三年二月辛亥也久之全琇亦殺死逵即以其
事告言言不得已誅會等數人以為解先是逵入長沙
敬真與全琇各置牙兵與逵分堂視事每遇宴集使酒
紛拏無復上下之分逵心銜之會周行逢張文表事逵
多盡禮逵益與敬真不相協敬真辭歸朗州又不能事
言言頗疑逵使敬真伺已將討逵行逢因說逵早圖敬
真等為便逵曰共除凶黨同治潭朗夫復何憂也由是
除敬真意遂决論者謂敬真之禍實萌於行逢一言云
孫朗者初與曹進從蒙城鎮將咸師朗降南唐南唐以
其兵為奉節都授朗進奉節指揮使未幾隨邊鎬取湖
南行營料糧使王紹顔多減士卒糧賜朗進怒曰昔吾
從咸公降唐唐待我豈如今日湖南將士之厚哉今有
功不增祿反減之不如殺紹顔與鎬據楚地以抗中原富
貴可圖也於是廣順二年正月朗等帥其徒作亂攻長
沙府門不克來奔朗州歸王逵逵問朗曰昔吾從武穆
王與淮南戰屢捷淮南兵易與耳今欲以武陵之衆恢
復湖南可乎朗曰頃居金陵備觀唐政朝無賢臣軍鮮
良將忠佞罔别賞罸不分得保一隅幸矣何暇兼人朗
請為公前驅取楚地如拾芥也逵大悦厚加禮遇是冬
十月濟師潭州即以朗進為先鋒使鎬果遁去
張倣不知何地人起家諸軍指揮使與王逵等共立恭
孝王從子光惠於朗州同參軍府事已而劉言署指揮
使十人號親軍倣居其一焉稍遷武平節度副使王逵
之殺何敬真朱全琇也尤忌倣威勇周行逢因乘間白
逵曰敬眞故倣姻戚臨刑時輒以後事屬倣蜂蠆有毒
未可忽也公宜備之逵於廣順三年四月庚申遂召倣
醉飲而殺之
張文表朗州人與周行逢潘叔嗣同隸劉言戲下累官
衡州刺史行逢且死遺言文表即叛討之者必楊師璠
也文表聞行逢歾果怒曰我與行逢俱起微賤立功名
今日安能北面事小兒乎會周保權遣兵伐永州戍文
表遂驅之以襲潭州知留後廖簡易文表不為備謂軍
吏曰黃口子至而禽之何憂為伐鼔飲酒如初文表徑
入府中簡被殺坐間遇害者凡十數人遂據長沙又將
取朗陵保權時年方幼聞叛嘆曰先君誠知人矣僕雖
懦安可使軍國落賊手遽命師璠帥萬人討之將發保權
揮涕對三軍曰先令公墳土未乾而兇賊逞逆實保權
不孝所致敢以勞諸君諸君未忘先令公之故戮力同
心滅此賊於地下足矣辭氣激昂義形於色軍中無不
感泣師璠亦泣顧左右曰汝見郎君乎年未成人而賢
若此軍士奮然咸思自效未逾旬大破文表於平津亭
臠食之餘黨悉平初文表將叛猶豫不定有從者夜夢
文表頷上繞一龍文表大喜曰此天命也於是決意舉
兵及敗識者以龍神物而出於頷是禍將作神去焉之
兆也文表滅而周氏亦隨亡
僧居遁僧洪道報慈長老僧虚中
至聪禪師彭幼謙伊用昌
僧居遁字證空撫州人也少參翠微又問臨濟復走洞
山就正良价禪師一日叩祖師西來意良价曰待洞水
逆流即向汝道居遁始大悟居久之武穆王延住潭州
龍牙山大闡宗風順寂時有大星隕方丈前
僧洪道不知何許人能通内外諸典道行尤高大為時
人所重天福中居衡州石羊鎮山谷文昭王聞其名徵
為報慈住持洪道不應召王堅欲致之使者相望於路
洪道乃率弟子輩轉徙深山中會百鳥和鳴隨之衆遂
蹤跡其處再拜曰大王願與師相見今不輙應命遯入
巖谷和尚即得計矣奈符檄叠至百姓繹騷何洪道頷
之曰吾為汝行矣比至府王待以國師禮久之固乞歸
山不知所終初洪道入山時有虎蹲山乳二子弟子皆
大駭洪道呪曰無懼彼行當移去言訖虎銜二子趨出
報慈長老失其姓名素有道行能入定觀人休咎文昭
王問曰孤於富貴無遺恨所不知者壽耳對曰大王無
憂當與佛齊年王薨時正四十九歲
僧虚中宜春人遊瀟湘山(一作居玉笥山)同沙門齊已尚顔栖
蟾之徒為詩友已而住湘西栗成寺與王子希振情好
甚篤希振迎虚中納之詩閣虚中喜爇火每煙燎閣際
彩翠希振復加髹雘不以為忤嘗題希振池亭多佳句
希振大加稱賞又時時貽詩司空圖圖亦推重(圖有云十年華)
(嶽峯頭住只得虚中一首詩)著有碧雲詩一卷傳世同時湘南僧文
喜乾康亦以詩名文喜失鶴詩乾康咏雪詩皆甚傳湖
南
至聪禪師不知所自來居祝融峯清修數十年戒行具
足大有所得一日下衡山見女子紅蓮者睇視良久悦
之遂宿於其家詰旦披衣起沭浴與女子俱化人咸異
之
彭幼謙湘隂人也寒暑惟一羽褐文昭王時自言常葺
丹壇丹竈得大藥一丸餌之歴年百有四十餘歲後不
知所之
伊用昌南岳道士也有異術學士廖匡圖(九國志作光圖)母病
思鱠値江水暴漲魚不可得用昌探懷得木獺長三寸
許投江中須臾波浪騰沸擒一巨鱗出作鱠食匡圖母
病尋愈
十國春秋卷七十六
