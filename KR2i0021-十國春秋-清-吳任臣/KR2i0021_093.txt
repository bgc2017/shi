十國春秋卷九十三
檢討吳任臣撰
閩四
列傳
留從效陳洪進(子文顯文顥文顗文頊劉陳應功陳齊鶻陳仁璧)
(昌言徐熙徐昌嗣附)
留從效(五代史五國故事唐餘紀傳南唐書皆作從效今從通鑑)泉州桃林人後改
永春縣遂為永春人父璋蚤死幼孤事母兄以孝弟聞
略知書好兵法朱文進之僣立也從效時為泉州散指
揮使與其黨王忠順董思安及所親蘇光誨相與圖議
興復一日謂同列曰朱文進屠滅王氏遣腹心分據諸
州吾屬世受王氏恩而交臂事賊有如富沙王克復福
州吾屬死有餘媿衆以為然頃之從效引軍中所善壯
士夜飲于家紿之曰富沙王已平福州密旨令吾屬討
偽刺史黃紹頗諸君狀貌皆非久處貧賤者從吾言富貴
可圖不然禍且立至于是募敢勇壯士得副兵馬使陳
紹進等五十二人夜持白梃踰城而入擒紹頗斬焉泉
州有繼勲者故武肅王諸孫也即持印詣之請主軍府
從效等三人自署平賊統軍使洪進等皆為指揮使是
時唐元宗遣將討王氏之亂圍福州會吳越發兵援文
進于是唐將但克汀建而歸福州遂為吳越所有從效乘
機竊其地乃以兵劫繼勲送江南自領漳泉二州留後
唐元宗即以泉州為清源軍授從效節度使漳泉等州
觀察使閩中五州之分自此始也未幾累授同平章事
兼侍中中書令封鄂國公進封晉江王從效在郡專以
勤儉養民為務常衣布素置公服于中門出視事則服
之入則復衣敝布自言我素貧賤不可忘本也民甚愛
之天德帝有二女在郡從效事之如故資給甚厚每歲
取進士明經謂之秋堂及唐人淮甸失守從效因吳越
奉表于周世宗世宗以割地故不納宋建隆初唐元宗
遷都南昌從效大懼以為見討乃遣子紹基(一作錤又作䥓)貢
唐又遣使假道吳越入貢于宋宋太祖特命使厚賜以
撫之使未至而從效發疽薨(五國故事云建隆壬戌歲從效病自五月𤼵疽至于)
(七月不愈中外音問不通羣校頗有異議一日先鋒指揮使王亡名請入省疾而從效危篤乃以印貽之從效)
(死衆立張漢思為帥以陳洪進副之使王亡名出守漳州不聽又遣戍莆田亦不聽因使衆擊之垂困送同安縣)
(羈縻之未幾而斃)年五十有七唐贈太尉靈州大都督從效無
嗣以兄從願之子紹基紹鎡為子從效寢疾時從願守
漳州紹基入金陵紹鎡尚幼及其歿也州人立紹鎡未
幾統軍陳洪進執紹鎡歸于唐其將召吳越為叛于是推
立副使張漢思事具洪進傳中從效再從弟仁譓宋淳
化中為泗州長史雖藜藿不充未嘗妄干人太宗聞之
召赴闕特遷揚州觀察使
陳洪進字濟川先世本臨淮人已而遷泉州居仙遊縣
之楓亭遂為仙遊人幼有俠節頗讀書習兵家言長以
材勇隸兵籍從攻汀州先登補副兵馬使從留從效殺
黃紹頗以首送建州天德帝命為本州馬步行軍都校
已又為統軍使與副使張漢思同領兵柄累立戰功從
效既沒少子紹鎡與留務月餘洪進推漢思為留後自
為副使(一作四門指揮使)時宋建隆三年也漢思年老不能治
事軍務皆决于洪進漢思諸子並為牙將内懷不平潜
有去洪進意明年夏四月漢思大享將吏伏甲于内將
害洪進酒數行地忽大震棟宇將傾坐立者不自持同
謀者以告洪進洪進亟去衆驚悸而散漢思事不成慮
洪進先發常嚴兵為備洪進子文顯文顥皆為指揮使
勒所部欲擊漢思洪進不許一日洪進袖銀鐺從二
子常服安步入府中直兵數百人皆叱去之漢思方處
内齋洪進即扃其門使人叩門謂漢思曰郡中軍吏請
洪進知留務衆情不可違當以印見授漢思惶懼不知
所為即自門間出印與之洪進即日遷漢思别墅遣使
請命于江南以洪進為清源軍節度泉南等州觀察使
時宋平澤潞下揚州取荆湖洪進大懼遣牙將魏仁洛
間道奉表納欵貢白金千兩乳香茶葉皆萬計太祖遣
使撫諭且以其事詔江南江南後主聽命于是乾德二
年宋改清源軍為平海軍授洪進節度泉漳等州觀察
使檢校太傅賜號推誠順化功臣鑄印賜之以文顯為
平海軍節度副使文顯為漳州刺史是年夏洪進丁家
艱旋起復理軍府事洪進以每歲脩貢朝廷多厚歛于
民民貲百萬以上者令為試協律奉禮郎蠲其丁役及
江南平吳越忠懿王朝宋洪進不自安遣子入貢太祖
因下詔召之遂入朝道聞太祖晏駕歸鎮𤼵哀太宗即
位加檢校太師太平興國三年四月朝京師禮遇優渥
又增食邑加其子文顯為團練使文顗文頊並為刺史
洪進因上表言臣遠辭海嶠入覲天墀獲親咫尺之顔叠
被駢蕃之澤六飛遊幸每奉屬車之塵三殿宴嬉屢挹
大罇之味旬浹之内雨露洊臻至于童男亦荷殊奬恩
榮若此報效何階願以所𬋩漳泉兩郡獻于有司太宗
嘉納之凡為縣十四戸十五萬一千九百七十八兵萬
八千七百二十七遂授洪進武寧軍節度使同平章事
留汴京奉朝請諸子皆授以近郡優賜之後封杞國公進
封岐國公洪進年老富貴已極上言求致仕優詔免朝
請居無何病卒年七十二贈中書令諡曰忠順洪進在
泉州日方書有蒼鶴翔内齋引吭向洪進洪進視之有
魚鯾其喉即以手探取之魚猶活鶴馴擾齋中數日而
後去人多異焉洪進弟銛為泉州都指揮使開寳中官
漳州刺史
文顯字仲逹歴泉州馬步軍都軍使右軍押衙宋命為
平海節度副使累加檢校太保及洪進朝宋授通州團
練使知泉州未幾代還又為青齊廬夀西京水南北陜
州四州都巡檢使文顯與諸弟不睦咸平初為言者所
劾詔戒諭之以疾改通許鎮都監卒
文顥初為泉州衙内都指揮使俄權知漳州宋命為漳
州刺史數年求還泉州署行軍司馬洪進朝宋授房州
刺史改康州端拱初出知同州咸平初知耀州徙徐州
坐用刑失入貶官已而以洪進納土功復遷康州刺史
祥符東封命知濮州馳道所出供億頗勤至詔褒之改衡
州代還以老疾請致仕卒
文顗始為泉州衙内都指揮使知漳州宋初擢滁州刺
史俄召歸京師奉朝請景德中改光州以久次領和州
團練使歴知數州軍所至無能稱
文頊頗知書工畫本文顯子也洪進在泉州日有相者
言一門受禄當至萬石時洪進與三子皆已領州郡而
文頊始生洪進欲應其言乃取為己子錫名與諸子齒文
頊歴衙内都監使宋命領順州刺史歸朝為通州刺史
改舒州卒
陳應功莆田人弱冠忠義自許宋太平興國初陳洪進
尚據漳泉應功詣洪進條陳古今天下分合之由備述
天命人心歸屬之意洪進傾耳聽之遂納土于宋其年
游洋鎮竊發應功至軍前請為先鋒竟為所殺
陳齊鶻莆田人事陳洪進為指揮使常勸洪進輸誠納
土兩全忠孝後洪進卒歸于宋齊鶻與有力焉
陳仁璧莆田人也仕陳洪進為泉州别駕洪進既納土
豪猾有負險為亂者仁璧徒步謁轉運使楊克巽畫策
平之宋改仁璧為陽翟主簿
劉昌言字禹謨泉州南安人也七歲能屬文辭藻靡麗
陳洪進辟功曹參軍洪進遣子文顯入貢汴京令昌言
偕行宋太祖親勞之太宗時洪進歸朝召謂曰覽洪進
表委命盡心非卿潤色邪洪進改鎮徐州又辟昌言推
官後舉宋進士判審官院未百日為樞密副使累官工
部侍郎咸平二年卒贈尚書有文集三十卷(太宗時有言昌言習)
(閩語恐奏對難會太宗怒曰我自會得其眷注如此昌言嘗作下第詩云惟有夜來蝴蝶夢翩翩飛入刺桐花)
(人皆稱之)
徐熙字大雅南安人父居讓從陳洪進為清溪令洪進
竒熙文以弟女妻之署以府職辟不就著楚鴈賦見志
尋辟掌牋奏洪進歸宋熙應進士舉官終越州通判熙
好學善談精筆札後以狷躁罷職憤恚而卒常撰三酌
酸文世稱精絶略曰渭川凝碧早抛釣月之流高嶺排
青不逐眠雲之客又曰年年落第春風徒泣于遷鶯處
處羈遊夜雨空悲于斷鴈
徐昌嗣莆田人以明經除秘書郎陳洪進辟掌書記首
勸納土洪進欲害之昌嗣潜走汴京江南平洪進始悟
其忠乃命其弟昌圖與陳仁愿奉表歸宋
論曰朱文進誅屠王氏少長無遺已晏然據神器矣而
從效以區區牙校削平賊黨奄有漳泉比至洪進納土
再𫝊兩姓雖曰人謀亦運會然哉迄今傳永春從效故
居其地有名留變者抑其流風猶有未冺者與
十國春秋卷九十三
