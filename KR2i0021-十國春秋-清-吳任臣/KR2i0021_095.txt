十國春秋卷九十五
檢討吳任臣撰
閩六
列傳
韓偓崔道融楊沂豐
韓偓字致光京兆人唐龍紀元年進士累遷諫議大夫
翰林學士昭宗幸鳳翔進兵部侍郎承旨昭宗反正勵
精政事偓處分機密率與意合欲相之屢讓不受朱全
忠忌偓貶濮州司馬昭宗執偓手流涕曰左右無人矣
再貶榮經尉徙鄧州司馬昭宗被弑哀帝復召為學士
故官偓不敢入朝挈族來依太祖僑居南安天祐三
年復有前命偓又辭為詩曰豈獨䲭夷解歸去五湖漁
艇且餔糟已而梁簒唐乹化三年復召亦辭不往龍德
三年卒于南安龍興寺葬葵山之麓所著有内庭集金
鑾别紀自貶後以甲子歴歴自記所在其詩皆手寫成
帙歿之日家無餘財惟燒&KR0714;龍鳳燭一器而已子寅亮
終于閩(南唐近事云韓寅亮偓子也常言偓捐館日温陵師聞其家藏箱笥頗多而緘鐍甚密使親信)
(𤼵觀惟得燒殘龍鳳燭金縷紅巾百餘條有老僕泫然言曰公為學士日常視草金鑾殿深夜方還翰苑當時)
(皆宫妓秉燭炬以送公悉藏之後延平有老尼亦說斯事尼即偓之妾也)
崔道融荆州人以徵辟為永嘉令累官右補闕避地來
閩依太祖未幾病卒道融素與黃滔善其卒也滔為文
祭之有云識通龜策耀握靈珠國風騷雅王佐謀訏袁
安之涕泣泫然劉氏之宗祧莫扶
楊沂豐(歐陽五代史作楊沂)唐宰相涉從弟也遭亂依太祖與徐
寅王淡同居幕府以風雅倡和閩士多宗之太祖諸孫
繼業為汀州刺史沂豐為士曹參軍雅相親善永隆時
繼業賜死或告沂豐實與謀沂豐方侍宴景宗麾左右
收之繫獄中明日斬于市族其家時年八十餘國人哀
之淡故唐相溥子
論曰昭武立國賓至如歸唐衣冠卿士䟦涉來奔若李
洵韓偓王標夏侯淑王淡楊承休王滌崔道融王拯楊
贊圖王倜楊沂豐歸𫝊懿諸人未易指屈今略采其可
考者著于篇餘則不具錄焉
陳嶠黃滔徐寅翁承贊
陳嶠字延封遠祖邁唐初為莆田令家焉後數世有南
安尉真真生蕘蕘生齊齊有九子嶠其長也弱冠能文
與高陽許龜圖江夏黃彦修居莆田北巖精舍未幾復
居北平山讀書光啓三年登進士第釋褐攝京兆府參
軍太祖兄弟入閩辟為大從事遷大理評事兼監察御
史已又奏授大理司直兼殿中侍御史光化三年十月卒年七
十五所著表記奏牘凡三百篇嶠為人謹信居家純孝事繼母
盡禮齊死廬墓三年鄉人稱之(黃滔陳司直墓志云嶠兩娶林夫人潘夫人子三仲田記)
黃滔字文江泉州莆田人(一云候官人)唐乾寧二年崔
凝知貢舉得及第進士張貽憲等二十五人昭宗
覆試于武德殿黜落者甚衆而滔被留光化中除
四門博士天復元年受太祖辟以監察御史裏行
充威武軍節度推官旋使錢塘與羅隠相得甚歡梁時
強藩多僭位稱帝太祖據有全閩而終其身為節將者
滔規正有力焉中州名士避地來閩若韓偓李洵數十
軰悉主于滔滔文贍蔚典則詩清淳丰潤有貞元長慶
風馬嵬館娃景陽水殿諸賦雄新雋永稱一時絶調有
集十五卷泉山秀句集三十卷時金石誌銘及國中大
著作多為滔屬草(滔善律賦如眀皇回駕徑馬嵬賦云日慘風悲到玉顔之死處花愁霧泣)
(認朱臉之啼痕褒雲萬叠斷腸新出于啼猿秦樹千層比翼不如于飛鳥風調不在徐寅之下)
徐寅(黃滔集正字釣磯集俱作夤今從五代史)字昭夢莆田人登唐乾寧進士第試
止戈為武賦一燭裁盡已就有破山加點擬戍無人之
句禮部侍郎李擇覧而奇之是歲釋褐授秘書省正字
常遊大梁以賦謁梁王全忠誤觸其諱梁王變色寅狼
狽出欲遁去恐不得脫乃作過大梁賦以獻略曰千金
漢將感精魄以神交一眼傖夫望英風而膽落(九國志載大梁)
(賦云客有得意還鄉遊于大梁遇郊埛之耆舊問今古之侯王父老日且說當今休論往古昔時之功業誰見)
(今日之聲名有覩中一聯云遂使千年漢將憑吉夢以神符一眼傖夫望英風而膽喪)梁王得賦
大喜遺縑五百疋蓋全忠曾夢淮隂侯指授兵法而晉
王克用則眇一目者也已而走歸家里太祖辟掌書記
唐滅梁閩使賀莊宗登極莊宗遽問使曰徐寅無恙乎
歸語爾主父母之讎不共戴天寅指斥先帝爾國何以
容之使回具以告太祖曰如此則上直欲殺徐寅爾今
但不用可矣即日戒閽者不得引接寅拂衣去曰丈尺
之水前陂後堰安能容萬斛之舟乎(九國志又云王審知禮待簡略内不)
(能平一旦拂衣去)尋舊𨼆釣磯處慨然有長往志(寅妻字月君與寅偕隠寅)
(有贈内詩云神𫝊尊聖陀羅咒佛授金剛般若經見湧幢小品)竟卒于長夀之别墅初
太祖從子延彬刺泉州寅每同遊賞及陳郯倪曙等賦
詩酣酒為樂凡十餘年常被病求藥物于延彬延彬荅
書善自調護亦可自開豁三皇五帝不死何歸蓋舉寅
人生幾何賦語以戲之也(賦云七十戰爭如虎豹竟到烏江三千賓客若鴛鴻難尋)
(珠履又云南陵公子綠鬢改而華髮生北里豪家昨日歌而今日哭又云常聞蕭史王喬長生孰見任是三皇)
(五帝不死何歸)寅賦膾灸人口渤海高元固來言本國得斬蛇
劍賦御溝水賦及人生幾何賦家家皆以金書列為屏
障其珍重如此寅才思敏絶黃滔為威武節度推官太
祖餽以魚會滔與寅方接譚即請寅為謝牋寅殊不經
意援筆疾書曰銜諸斷索裁從羊續懸來列在琱盤便
到馮驩食處時人大稱之有探龍集一卷雅道機要并
詩八卷亦曰釣磯集又有賦五卷(其最著者過驪山賦略曰宅彼岡巒光斯)
(陵闕獨驅六宫以殉葬豈言蔓草之縈結嫌示儉于當時更窮奢于既殁融銀液雪䟽下地之江河帖玉懸珠)
(皎窮泉之日月嶫嶫層層不騫不崩斯高之喉舌方滑劉項之雲雷忽興軹道一朝璽獻漢家之主驪山三月)
(火燒秦帝之陵斬蛇劍賦略曰磨霜礪雲兮熒煌錯落伊逐鹿之英聖有斬蛇之鋒鍔蓋以麾正乾坤劃分善)
(惡楚國之姦雄徒爾烹若窮鱗常山之首尾胡為斷如朽索斯劍也哭白帝之亡符赤帝之昌雖行大義亦假)
(雄鋩龜文龍藻玉鏤金裝世亂將用時清則藏十二年兮如我淬七十陣兮摧而剛空山吞象之蛇豈鈋蓮鍔)
(大澤銜珠之血不汚星光勾踐進西施賦略曰寳馬騰龍香車輾風迎織女於銀漢聘姮娥于月宫炫燿雲外)
(喧闐洞中粧成而瑞玉凝彩服麗而朝霞剪紅曉別越溪暮歸吳苑越慮計失吳嫌進晚歌一聲兮君魄醉笑)
(百媚兮君心眷坐令佞口因珠翠以興言立遣謀臣棄洪濤而不返勾踐乃走電驅雷星馳箭摧投醪而土卒)
(皆醉嘗膽而胷襟洞開虎噬骨碎山崩卵摧楚腰衛鬢化為鬼鳳閣龍樓燒作灰于是命屠蘇之酒上姑蘇之)
(臺伊霸業以何去俄英風而聿來御溝水賦略曰重輪而瑞蘸紅日五色而光搖彩霞時時而翡翠随波飛穿)
(禁柳往往而鴛鴦逐浪銜出宫花他賦多𩔖此)
翁承贊字文堯福唐人也父巨隅榮王府諮議參軍承
贊舉唐乾寧三年進士擢宏詞科任京兆府參軍累官右
拾遺戶部員外郎天祐元年受詔冊封太祖為瑯琊王
賜金紫以行易其居處名號曰文秀亭光賢閣晝錦堂
黃滔為詩榮之(有建水閩山無故事長卿嚴助是前身句)已仕梁為諫議大
夫開平三年復為閩王冊禮副使滔復贈以詩尋守右
諫議大夫福建鹽鐵副使就加左散騎常侍御史大夫
承贊既依太祖太祖待之殊厚遂以為相承贊勸太祖
建四門學以教閩士之秀者自號狎鷗翁歿葬建安新
豐鄉弟承裕舉光化中進士子鑑載希愈宋時皆入仕
論曰陳黃徐翁皆閩産也嶠以老成為邦司直滔負威
鳳之才寅擅雕龍之質分鑣競爽要云無媿承贊榮施
鄉里興學右文其亦大有造于閩矣
張睦(子廡)孟威
張睦光州固始人唐未從太祖入閩太祖封瑯琊王授
睦三品官領𣙜貨務睦搶攘之際雍容下士招來蠻裔
商賈歛不加暴而國用日以富饒累封梁國公卒葬福
州赤塘山後以薛文傑代其職閩人益思睦立社城中
祀焉子
廡字居仁性孝友謙抑官至殿中侍御史彈劾百僚甚
有風采及王氏政衰謝事歸田里立宗法建祧廟修祀
事鄉邦式之
孟威(一作闕咸)人天祐中從太祖爲都押牙任建州刺
史有能名開寳中吳越忠懿王請于宋為太祖立祠福
州乃以威與張睦等二十六人配享廟庭一時稱允
論曰昭武帝崛興閩徼攀鱗附翼濟濟多人然尚論功
臣僉以睦威為首庸焉侑食廟庭要非誣也惜事軼不
甚𫝊第稍次其大端如此云
劉山甫鄭良士章仔鈞
劉山甫彭城人太祖入閩署山甫威武軍節度判官時
海口黃﨑岸横石巉峭常為舟楫之患太祖思去之憚
于力役乾寧中夜夢金甲神自稱吳安王許助開鑿因
命山甫躬往設祭具述所夢事三奠未畢海内靈怪俱
見山甫乃憩僧院憑高視之風雷暴興見有黃鱗赤鬛
非魚非龍者凡三晝夜風雷始息已别開一港甚便行
旅即所賜號甘棠港者是也山甫故中朝舊族有才藻
著金谿閒談十二卷常譔徐寅墓誌銘情文兼至為世
所稱官終威武軍殿中侍御史山甫常随父任嶺外歸
泊舟青草湖登岸詣北方毘沙門天王廟見庭宇摧頽
鐙薌不續作詩諷之(詩云自是神明無感應盛衰何得却由人)是夜夢神云
我非天王故南嶽神也主張此地何由見侮俄驚寤風
濤頓作倒檣絶䌫山甫遽起悔過毁詩牌乃已
鄭良士舊名昌士字君夢仙遊人也博學善屬文唐昭
宗景福二年獻詩五百篇授國子四門學士累遷康恩
二州刺史兼御史中丞天復元年棄官歸隠貞明元年
應太祖辟命轉左散騎常侍沉厚寡言太祖稱其長者
有白巖文集詩集十卷中壘集若干卷子八人元弼有
𫝊元恭康宗時官秘書省校書郎元素别駕元龜第宋
進士官至司馬元禮推官元振員外郎元瑜秘書郎元
忠正字兄弟俱能文篤學時號鄭家八虎(海錄碎事又云鄭昌有八)
(子皆以詞學聞號鄭氏羣虎)
章仔鈞浦城人也先世居汴至宋兵部尚書巖元嘉初
來守泉州始家于南安唐康州刺史及由南安徙浦城
及生福州軍事判官修修生仔鈞深沉有大度年逾四
十晦迹不仕乾寧時太祖代司空鎮閩奉表修貢仔鈞
以太祖尚知有唐乃詣軍門上謁投戰攻守三策先是
獻策時仔鈞登嶺上卜天其夕地湧神瀵既至太祖果
大喜館為上賓執仔鈞手曰何相見之晚邪奏授高州
刺史檢校太傅西北面行營招討制置使選步騎卒五
千命屯戍浦城西巖山會南唐將盧某假道過山下忽
鼔譟攻壘仔鈞堅守弗與戰遣二校乞援師于建安及
兵退二校失期不至將斬之妻練氏止之曰時危未靖
公柰何殺壯士仔鈞曰如廢法何練曰法固不可廢不
若縦之使自逸耳仔鈞悟置不問或云二校者邊鎬與
王建封也仔鈞累加光禄大夫持節高州諸軍事卒(後贈)
(金紫光禄大夫上柱國武寧郡開國伯忠憲王)弟仔釧子仁坦仁嵩仁燧仁昉
仁澈仁郁仁政仁愈仁鑑仁肇仁激仁耀仁祐仁聞多
至顯官練氏别有𫝊
陳師先鄒罄虞雄陳霸先
伍昌時(子德普)王定簡
陳師先未詳其何地人太祖入閩時師先摧堅陷陳為
先鋒將追賊至連江白塔嶺焉踣死之縣尉程成之立
廟以祀
鄒罄光州固始人以宣府校尉從太祖入閩平汀寇有
功未幾鎮雁石卒
虞雄隸太祖戲下為牙將以敢戰名後戰殁于福唐漁
溪土人立廟祀
陳霸先羅源人居太祖戲下為先鋒將戰勝攻克一軍
稱為忠義勇敢久之追賊白塘嶺馬仆而死土人立廟祀之
伍昌時汀州寧化人父夢授事太祖官左僕射昌
時生而武勇多謀事太祖為偏將軍戰輒有功子德普
少積學隠居教授終身以漁釣為樂
王定簡世為汴州人祖護父伸始遷福之候官縣太祖
時定簡被署為安遠使頗有勞烈甚著名及太祖薨遂
置其官以老
程贇蔡儼黃子稜李灞
鄒勇夫
程贇(闕)人天祐時事太祖為威武節度都押牙雅有
幹材太祖以心腹畜之常同將吏百姓列太祖功德于
朝願建祠勒石已而得允朱文進僭位署贇漳州刺史
而為留從效所殺
蔡儼字仁崿晉江人節儉好施太祖辟為戸部郎中頗
能其職終永春主簿(九國志儼為主簿秩滿就選試合格未擬官而卒儼諸子中最少而俊爽人多惜之)
黃子稜字元威洛陽人隨父入閩事太祖父子累官侍
御史後避亂居建陽之東終焉
李灞古田人自云唐室之裔幼而禮遜孝事父母仕太
祖父子官大錄事
鄒勇夫光州固始人以單騎從太祖兄弟入閩始終無
二心及太祖封閩王勇夫官僕射為太祖敷陳利害勸
其奉梁正朔後南唐蓄吞併之志歸化鎮適當要衝景
宗命勇夫往鎮之至則民戸凋殘道路榛塞勇夫招集
流亡完葺宅舍民稍稍越境來歸是時干戈日尋而歸
化獨晏然不被兵燹人物蕃阜勇夫實有力焉子相遂
家于其地
十國春秋卷九十五
