十國春秋卷六十三
檢討吳任臣撰
南漢六
列傳
蘇章梁克貞(李守鄘)程寶孫德威
蘇章以牙校事高祖積功至左右街使大有初楚人舉
水軍侵封州章將神弩三千戰艦百艘往救既至賀江
章沉鐡絙于水中為巨輪兩岸上築堤以隱之因輕舟
迎戰陽敗而奔楚人以為怯也逐之章舉巨輪挽絙鎻
楚舟楚舟不得進退用強弩夾江射之楚人大敗解圍
遁去高祖改章封州團練使章驍勇善戰而行軍多合
古法遂為一時名將子五人俱為中郎將豪侠任氣當
世號五郎將云
梁克貞與章同時用兵雖不盡善而勇略頗亞于章大
有三年交州亂高祖命克貞征之俘其節度使曲承美
已又入占城取寶貨而回由是南蠻大恐讋服兵威實
克貞力也時共事者為李守鄘功亦與克貞埒
程寶不知其所自起高祖時官承旨大有四年楊廷藝
圍交州寶將兵往援未至而城已陷遂攻廷藝于交州
寶竟以戰敗死
孫德威勇敢有氣力數從高祖征伐戰鬭常冠軍大有
九年將兵侵楚蒙桂二州已而為楚文昭王所逼遂自
蒙州引還後數年卒
論曰蘇梁李三將皆嶺表之虎臣也斬將搴旗章功為
最克貞守鄘次之若寶與德威或死或生雖未竟厥用
而輿尸左次要豈盡戰之罪哉
王宏梁嵩王詡張瀛
王宏(闕)人少穎異能工詩賦乾亨時由進士官翰林
學士承旨珥筆左右甚被親信會白虹化為白龍見三
清殿宏為白虹化白龍賦上之文采鉅麗辭旨暢洽高
祖悦改元白龍深加欣賞已又撰昭陽殿賦亦見稱于
時
梁嵩潯州平南人白龍元年舉進士第一仕至翰林學
士見時多虐政乞歸養母因獻倚門望子賦以見志高
祖憐之聽其去錫賚皆却不受請蠲本州一歲丁賦從
之及殁州人感德歲祀不絶或云嵩常乘白馬遊東壕
墟過渡溺水死至今有白馬廟其遺蹟云
王詡(一作翃)南海人也及高祖改縣名遂為咸寧人乾亨
初舉進士拜中書舍人會白龍見南宫詡進白龍頌文
采斐然大有七年昭陽殿成詡又著昭陽殿賦上之(其序)
(曰皇帝構基乾坤十有八歲矣甲午春始作兹殿云云詞多散失不錄)是時獻賦者數十
百人稱詡為第一每賜予稍緩詡必揚言曰吾賦字字
作金聲何受賜之晩也其自負如此
張瀛(闕)人父碧雅有詩名瀛能世其學累官至戶曹
郎常為長歌贈琴棋僧同列稱之曰非其父不生其子
何瑱劉瑭何詞李紓
鄭翺
何瑱仕高祖為左僕射有容觀姿貌饒文采大有時吴
越武肅王薨瑱承命致祭于吴越言論舉止大得嗣王
心高祖深喜之
劉瑭乾亨時官客省使高祖既自立為帝命瑭聘于吴
以即位告且勸吴王隆演稱皇帝未幾自江南歸復命
不知所終
何詞累官至宫苑使唐莊宗滅梁高祖聞之懼遣詞覘
中朝強弱稱大漢國主致書大唐皇帝頗講鈞禮不為
屈詞還言唐主驕淫無政不足畏也行且亂矣惡能及
遠乎高祖自是不復通中國踰年莊宗被弑人皆多詞
有先知之哲
李紓大有時為諫議大夫雅有風采文辭占對觀者傾
竦會宰相趙光裔言楚本昏姻之國不可忘舊好且李紓
有才可將使命于是遣紓將命于楚楚文昭王見紓大
喜深加欵渥隨遣使報聘以復二國之好是役也睦鄰
封續舊姻寕邊鄙弭敵兵謀出光裔而紓實有以成之
鄭翺(闕)人累官至都官郎中大有中高祖與江南和
好使問不絶是時南唐烈祖以誕生日為仁夀節遂遣
翺銜命往賀逾年歸終于其職
論曰講信修睦以通鄰好端惟使臣是賴凡此諸臣皆
翩翩皇華之選也康陵之時行李往來常勤聘問區區
嶺外晏然小安夫亦藉行人力耶
侯融蕭益王翷
侯融(闕)人事高祖官著作佐郎為人慷慨喜直言高
祖初年數窮兵黷武以征伐為事融因乘間勸其弭兵
息民用安南土高祖稍稍從之已而交州之亂交王弘
操死焉高祖以國兵不振實融去兵之言所致融已死
數年矣于是追咎融剖棺以暴其尸
蕭益故唐相倣之孫也大有初累官崇文使時交州亂
皎公羡與吴權相攻高祖欲乘其亂取之命子弘操為
交王將兵救公羡益曰吳權桀黠誠未可輕今霖雨積
旬海道險遠大軍當持重多用鄉導然後可進否則兵
未戢也高祖不聽弘操果敗死未幾高祖病革與右僕
射王翷謀出秦晉二王于外而立第五子弘昌制命將
行矣會益入問疾高祖告之故益諫曰立嫡以長違之
必亂少者若立禍自此始由是殤帝卒得立
玉翷大有末積官至右僕射兼西院御史高祖病篤時
以越王弘昌賢欲踰次立之謀于翷翷為高祖畫策謂
當出秦王鎮邕州晉王鎮容州因立越王為太子此萬
全計也秦王乃殤帝晉王即中宗是也已而蕭益力止
之事遂不行中宗時進左僕射乾和三年追翷廢長立
少之罪出為英州刺史尋賜死于道
論曰論者謂越王有賢行而殤帝中宗皆淫暴主假王
翷之計得行未必非國福然立嫡以長大居正之義也
益之持議要不可易矣侯融力勸弭兵乾亨之際切中
機宜固與蕭俛汰兵有殊焉横遭斵棺其亦遇人不淑
乎
蕭規孫惠滕紹英萬景忻
蕭規未詳何郡縣人光天元年規奉殤帝命告哀于南
唐後事闕
孫惠事高祖父子為法物使光天元年繼蕭規告即位
于金陵大得使臣體時人稱其才
滕紹英(闕)人時南唐烈祖仁夀節高祖輒遣使往賀
歲以為常殤帝嗣位擇使臣修故事朝臣咸薦紹英有
專對才紹英遂將命以往
萬景忻少以驍勇為牙校大有時積功至指揮使殤帝
初立循州賊張遇賢作亂殤帝命越王弘昌循王弘杲
征之師敗績二王困圍中不得出時景忻隸王戲下在
行間與指揮使陳道庠挟持弓弩馳馬掠陳力救二王
得免應乾元年景忻復敗遇賢於循州遇賢遂踰嶺而
北不復還循州之平景忻功為第一
十國春秋卷六十三
