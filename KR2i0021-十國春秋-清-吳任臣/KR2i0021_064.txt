十國春秋卷六十四
檢討吳任臣撰
南漢七
列傳
陳偓盧膺鄧伸李璵
陳偓史失其世系歴官至戶部侍郎乾和二年知政事
越王弘昌旣遇害中宗于是擇相于朝臣遂以偓同平
章事偓居職無所短長充位而已
盧膺仕高祖為工部侍郎大有中加太尉與謝宜清等
出使吳越求聘錢傳璛之室為繼后無功而還膺才藻
俊茂酷有體裁中宗時拜中書侍郎同平章事乾和十
五年冬卒于官
鄧伸乾和時官至特進父璫與指揮使陳道庠舊友也
道庠旣引力士劉思潮等弑殤帝及思潮等伏誅道庠
輒懷懼不自適伸以父友故遺以荀悦漢紀諷之道庠
詰其由伸曰憨獠此書有誅韓信醢彭越事宜審讀之
中宗聞之族道庠并及伸
李璵事中宗為給事中乾和時交州吳昌文來稱臣中
宗假以靜海節鎮兼安南都護令璵持旌節招焉昌文
意中變璵方抵白州地遽使人止之曰海寇竊發道途
阻塞璵遂還後數年卒
吳懷恩吳恂謝貫
吳懷恩番禺人也光天時官内常侍殤帝驕淫無度懷
恩屢切諫不聽中宗即位懷恩進開府儀同三司乾和
中楚王希廣與庶兄爭國中宗以懷恩為西北面招討
使將兵擊楚拔賀州已而復陷昭州未幾帥兵北征盡
得蒙桂宜連梧嚴富昭柳象龔十一州之地當時稱善
戰者咸推懷恩為首同時復有吳恂謝貫
吳恂(一作珣)為將善出奇計乾和時歴官至巨象指揮使
旣與吳懷恩共拔賀州楚人來救恂先鑿大穽於城下
覆箔於上以土傅之楚將徐知新等逼城恂遣人自穴
中發機楚人悉陷穽中死者無筭知新等遁歸恂侵桂
州境上掠全州以還
謝貫積功為將軍素有膽勇喜鏖戰取名一時乾和九
年與潘崇徹攻郴州會唐兵來援敗其將邊鎬于義章
卒陷郴城由是嶺表益廣
論曰懷恩略地攻城勢同拉朽如熊如羆斯云無忝恂
相機規畫神筭無遺有將略焉貫負勇烈之名郴陽一
戰耆定疆土要之昭陵奮武所嚮無前諸臣則其首庸
矣
簡文會鍾允章
簡文會南海人乾亨元年改南海為咸寧常康二縣遂
為咸寧人文會幼穎異工詩性耿直高祖初開進士科
擢第一人及第累官尚書右丞乾和時切諫中宗暴酷
中宗大怒謫禎州刺史盡心民事卒于官所居里有簡
狀元井(明時倫文叙居其地亦狀元及第)
鍾允章其先邕州人徙家番禺(一曰宣化人)博學贍文辭為
人侃直不畏強禦高祖時設科取士允章以進士及第
累遷至中書舍人尤為中宗所知凡誥勅碑記多命允
章屬草允章文思敏捷操筆立就由是聲名藉甚常從
遊羅浮山應制為詩動見褒賞拜工部郎中知制誥乾
和中使楚求昏楚王希廣未之許也中宗怒問允章馬
公復能經略南土乎是時楚恭孝王起兵武陵湖南大
亂允章具言楚兄弟方爭可取狀中宗於是毅然發兵
攻拔賀昭等州所至克捷實允章一言力也中宗嘉其
功賞賚不可勝紀居頃之有司奏允章名儒宜傅儲貳
遂承命輔導後主已而中宗晏駕後主嗣皇帝位以允
章藩府舊僚頗加敬禮擢尚書左丞(一作右丞)參知政事允
章素疾宦官用事且性戅不善作隱語至是直請誅亂
法者數人以正綱紀後主不能從而宦官輩已人人切
齒矣大寶初會後主將祀圜丘前三日允章與禮官登
壇四顧指麾設神位内侍監許彦真望見之以謂是可
誣允章而殺之也揚言曰此謀反耳乃拔劍升壇允章
迎叱彦真彦真即馳告允章反後主曰朕待允章厚豈
有此邪龔澄樞李托等共證以為然後主乃下允章獄
遣宦官與禮部尚書薛用丕雜治之遂族誅允章是日
天色慘淡國人以允章素忠鯁皆為掩涕及彦真被殺
後始收葬焉自是宦官益横而國亦因以亡允章詩文
甚富乾和七年撰碧落洞天雲華御室記甚為文士所
稱辭曰大漢享國之三十有三祀龍集已酉季冬蓂開
十四葉上以萬幾有暇四海無波時屬祈寒節當冬狩
九卿扈駕百司隨鑾廵英州舍于閬石翼日排僊仗整
翠華羽衞星羅旗幢雲布嶽靈警蹕風伯清塵上衣龍
章絳袍曳鳳文翠綬佩流黃鏤金之劍御靈飛凌崖之
輿幸兹盤龍石室者也伏惟大聖文武玄德大明至道
大廣孝皇帝陛下聖惟天縱功格帝堯味道探玄奉真
元之化端拱垂衮返淳朴之風百度惟貞九圍承式因
訪清虚之景爰追汗漫之遊斯山之勝槩也得非元化
興機巨靈運智丹臺璿室真為上帝之居乳竇芝房宛
是長生之境白犬吠而壺天畫永幽禽語而洞壑雲深
神草含華玄泉瀉瑞於是拂石牀而設御停玉輦以凝
旒遂感龜鶴呈祥河宗效器俄頃有一道流衣短褐斂
容而至自稱野人本無姓名云昔時葛先生於此石室
煉丹砂藥成息焰躡雲而舉令野人且伏火延神秘丹
於靈府并云後五百載當有真人降此子宜以其還丹
呈獻昨略筭之起重光單衣之歲迄屠維作噩之年將
四百九十祀果令金德主來幸驗其君之言明矣野人
因匍匐而來上喜聞所陳問僊者靈丹何在野人曰咫
尺耳遂捫蘿於峭壁中取出一小石函函上有金書古
篆題九蜕之丹四字内有神丹七粒大如黍粟光影射
人僊者開函取丹躬自持獻野人遽旋踵隱入石縫間
罔知厥止時有近臣奏曰聖上德契玄微感兹靈異尚
以兆民係念四海為心雖獲還丹未宜輕服上然所奏
遂屏去左右廼召從臣吳懷恩捧丹隨御於石室深邃
處鑿石秘之衆莫知矣擇日亟命道衆設壇場陳齊醮
以申告謝靈貺由是龍顔開豁圓蓋舒情緩撫瑶琴弄
流泉之激越親灑宸翰奮睿思之縱横奏九成之簫韶
烟霞縹緲感百獸之率舞洞府諠闐羣后子來皆朝於
禹會衆僊萃至競祝於堯齡微臣榮列紫垣獲隨鑾輅
紀僊靈秘奥之事媿乏好辭頌聖朝煥赫之功慙無麗
藻拜承綸旨伏積兢惶餘文多散佚不傳
論曰文會允章之起家也俱以文辭擢高第而鯁直性
生侃侃不撓殆所云松栢之姿經霜彌茂與或則謫死
外郡或則族及妻孥處衰亂之朝其能免于戮辱者鮮
矣
劉博古曾芳謝傑
劉博古不知其家世乾和中官潯州刺史有惠政民多
愛之博古常植橘于陸公井傍潯人稱曰橘井蓋誌其
遺澤如此
曾芳未詳何地人故漢時有為廣州刺史者芳其後也
仕南漢為程鄉令政清刑簡以仁愛聞時程鄉民苦瘴
癘芳給藥以濟之遠近求者日千百計踵相接也芳乃
以大囊盛藥置井中令病者汲飲皆霍然而起後人名
其井曰曾井立祠井傍邑人祀之者飲水愈疾如初(後宋)
(仁宋降詔追封芳為忠孝公又飛白書曾氏忠孝泉五字以旌之)
謝傑(闕)時為高州刺史境多虎夜入郭中為暴人不
寧居傑一日沐浴詣城隍神舉酒祝曰愚民何辜而虎
暴之此刺史無德化願虎但食刺吏無傷愚民因屏去
左右獨宿殿庭是夜漏三下廟東南隅忽有物吼聲如
雷良久乃止遲明視之數虎悉斃
十國春秋卷六十四
