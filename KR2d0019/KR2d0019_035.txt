欽定四庫全書
御定歴代紀事年表卷三十七
後漢世系表略
見西漢
年表卷三十七
(起辛丑漢昭烈帝章武元年止丁巳漢帝禪建興十五年)凡十七年
表例說
(臣)之樞謹按綱目以漢昭烈帝承正統大書章武
元年而分注魏吳之年於其下年表之體與綱目
異然列昭烈于上格而不虛天位使正統有屬列
魏吳於下二格仍不失綱目大書分注之意魏
吳之主見於漢表則曰某國主某名兩國互見則
曰某國主書於本國則曰主凡臣魏吳者有事
於漢但書名而不書官於本國則書之以存其制
其有封爵者亦為載入凡國君即位踰年改元
以正始也間有於嗣位之年改元者倣綱目例仍
書舊君之年而以新君諡年附注於其後如漢帝
禪建興元年仍大書章武三年注云是年五月以
後為帝禪建興元年是也至次年雖非新君元年
必大書其諡年如建興二年之上仍大書帝禪是
也
御定歴代紀事年表卷三十七
