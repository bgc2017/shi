欽定四庫全書
御定歴代紀事年表卷六
周世系表略
姬姓始祖后稷名棄其母有邰氏女姜嫄為帝嚳
元妃出祀郊禖履巨人跡而生棄棄為兒時游戲
好種樹麻菽及長遂好耕農帝堯舉為農師教民
稼穡有功封於邰别姓姬氏號曰后稷稷生不窋
不窋生鞠鞠生公劉不窋當夏衰失其官守竄於
戎狄至公劉雖在戎狄之間復修后稷之業遷國
於豳周道始興公劉生慶節慶節生皇僕皇僕生
差弗差弗生毁隃毁隃生公非公非生高圉高圉
生亞圉亞圉生公叔祖𩔖公叔祖𩔖生古公亶父
古公自豳遷岐改國號曰周生三子長泰伯次仲
雍次季歴季歴娶太任生子昌有聖瑞泰伯仲雍
知古公欲立季歴以傳昌乃亡如荆蠻以讓季歴
季歴立是為王季傳國至昌三分天下有其二以
服事殷紂賜弓矢斧鉞為西伯得專征伐遷國於
豐是為文王時文王之妃太姒夢商庭生棘太子
發植梓樹於闕間化為松栢棫柞以告文王文王
率羣臣與發並拜告夢季秋之甲子赤爵銜書及
豐置於昌戶昌拜稽首受其文曰姬昌蒼帝子亡
殷者紂王文王又夢日月著其身孟春六旬五緯
聚房後有鳳凰銜書游文王之都書曰殷帝無道
虐亂天下星命已移不得復久靈祇遠離百神吹
去五星聚房昭理四海文王崩世子發嗣西伯位
發騈齒望羊嗣位十三年紂益無道天下歸周於
是以太公望為師伐紂救民而有天下以火德王
色尚赤都於鎬
年表卷六
(起己卯周武王十有三年止丙寅周孝王十有五年)凡二百二十八年
表例說
(臣)之樞謹按武王初受命大封公侯全周之盛也
而春秋戰國之紛紜實始於此故於蘇氏圖說百
二十國之外考之傳記復得四十餘國並叙此卷
之首左傳周之宗盟異姓為後則侯國次第亦
應以同姓居先異姓居後今於王朝之下封國之
始列同姓於首格列異姓於下二格同姓則以屬
之親疎分先後異姓則列齊於首顯功也次殷勝
國後也次三恪次把先代之苗裔也次越次荆大
國也其餘則以代之遠近分先後而小國亦𩔖附
焉異姓中某國係某帝後本路史
御定歴代紀事年表卷六
