御製歴代紀事年表序
古者紀事之書其體有二專紀一事而具其始末者尚
書之體也編年而通紀一時之事者春秋之體也自漢
司馬遷作史記盡變尚書春秋之體而後世為史者皆
師之然其法實不外乎尚書春秋其本紀世家即春秋
通紀時事之體八書與列傳即尚書專紀一事之體而
所謂年表者又編年之變例也歴代之史具矣而表多
缺焉康熙四十四年春朕南廵吳會有儒生龔士炯進
其所編歴代年表若干卷起陶唐而終于隋朕惜其用
心之勤而業未竟也乃命侍郎周清原内閣學士王之
樞續之訖于元至正之末凡一百卷其體依倣諸史而
微有别者諸史之表各分一𩔖而是編則王侯宰輔以
及外蕃層次附列於帝紀之下諸史之表獨載廢置朝
會征伐之大者而是編則每事皆係焉是其所以異也
代遠文繁親加裁定復考正三元甲子編年一卷列諸
簡端昔宋袁樞為紀事本末朱子以為與資治通鑑相
表裏亦猶左氏之於春秋既依經以作傳而復别為國
語以相錯綜也以是知紀事之書不厭其𩔖之廣蓋以
歷世久遠事物紛賾觀者易于遺忘故别為一體以提
其要而使致詳焉是編之作亦所以備史之一𩔖云耳
翰林檢討馬豫鋟板告竣為序其大指如此
康熙五十四年四月二十四日
歴代紀事年表進呈表
纂修歴代紀事年表内閣學士兼禮部侍郎臣王
之樞誠惶誠恐稽首頓首
上言伏以
羣籍之垂訓孔多道則同歸而不易
累代之編年維永表以條析而彌彰徵往察來本春
秋而擴經中之史維風淑世參綱目而弘史中之
經恪奉
聖裁遹觀全帙仰塵
冊府流耀藝林欽惟
皇帝陛下
道合君師
德隆作述
傳伊祁之治統兼綜乎虞夏商周
溯泗水之心源倂逮夫關閩濂洛
藴諸經而該六藝靡窺
聖學高深
披萬卷而貫百家咸仰
宸衷微密
宣典謨於寰宇日月同昭
定賢聖之鴻篇球圖共燦廼者
念前言於歴代不易蒐羅思年表之一書可資參考惟
是年表之體昉自龍門而紀載未周厥後目錄之
文見於洓水而採摭仍略此代遷表立須博約之
咸宜而國緯年經期科條之悉備自布衣臣龔士
炯初進之本例粗具而輯未成洎侍郎臣周清原
奉纂之時事方殷而身忽逝重煩
睿慮降
勅雲霄爰以斯書授臣編集伏念臣之樞夙陪
講□謬厠
綸扉未竭涓埃少酬
高厚叨膺
委任容(臣)積歲以成書更荷
寵榮許臣家居而設局清原子監生臣嘉楨分襄鉛槧
臣子教習(臣)會附訂魯魚且翰林(臣)馬豫既司讐
校於西清復董棗梨於南省(臣)則曰裒列朝之史
時披
御府之書舉例𤼵凡懼遺纖細闡幽釐異恐失硏磨
局界區分比十表於史遷而世遠原端竟委視目
錄於通鑑而言詳若宜大書若宜分注若宜虚其
天位若宜列之下方每體謹嚴之旨於春秋仍傚
勸懲之義於綱目上述堯舜道法不掩於事詞下
訖宋元政蹟互存其得失侯封王爵各編綴於當
時遺行微言兼旁稽於往牒但歴年云久曷以傳
信而無訛且諸說實繁奚自折衷而悉當屢繕藁
本上徹
經帷欣荷
萬幾之餘常
垂乙夜之覽或詳或略咸化裁於
聖心載損載增皆禀承於
宸斷從此天時統於上有脊而有倫人事紀於中不淆
而不漏同條共貫閱數世恍如一篇中土遐方雖
諸國無逾尺愊而且天潢派别按譜而較若列眉
輿地代更披圖而瞭如指掌編成百卷無事泛涉
乎羣書歲幾四千斯足包舉乎全史臣之樞自康
熙四十六年奉
命至五十一年告竣才謝三長驚星霜之數易慮疎一
得若淵谷之常臨乃
帝綍之特頒許頭銜之詳列望
彤墀而永戴對汗簡以增慚伏願
離照無方
乾行不息
崇同文之盛治廣聲教於羣倫
懋稽古之隆規遍儀型於四表光垂玉版方金鑑之
恒懸芬溢琅函偕貞符而並久(臣)無任瞻
天仰
聖激切屏營之至謹奉
表隨
進以
聞
康熙五十一年四月初七(臣)王之樞謹上表
歴代紀事年表職名
康熙五十年正月二十三日奉
旨開載纂修等官職名
纂修官
内閣學士兼禮部侍郎(臣)王之樞
工部右侍郎(臣)周清原
協纂人員
監生考授州同知(臣)周嘉楨
校勘官
經筵講官内閣學士兼禮部侍郎(臣)蔡升元
經筵講官内閣學士兼禮部侍郎兼管詹事府詹事事(臣)楊瑄
日講官起居注詹事府少詹事兼翰林院侍講學士(臣)查昇
日講官起居注翰林院侍講學士今任編修(臣)陳壯履
日講官起居注翰林院侍講學士(臣)勵廷儀
日講官起居注翰林院侍講(臣)錢名世
日講官起居注左春坊左中允兼翰林院編修(臣)汪士鋐
日講官起居注左春坊左贊善兼翰林院檢討(臣)蔣廷錫
日講官起居注翰林院檢討(臣)張廷玉
皇太子講官翰林院編修(臣)汪灝
翰林院編修(臣)查慎行
翰林院編修(臣)陳邦彦
翰林院編修(臣)賈國維
翰林院修撰(臣)趙熊詔
内閣撰文中書舍人(臣)王圖炳
校刊官
翰林院檢討(臣)馬豫
歴代紀事年表凡例
一司馬遷史記年表及司馬光通鑑目錄皆以
年為經以國為緯屬詞殊略(臣)之樞等奉
命纂歴代年表本斯例以紀事其有可垂法戒者悉予
採入
一年表紀歴代之事以朱子通鑑綱目南軒綱
目前編商輅續綱目為主酌加裁損兼欲考
據詳明復參之司馬光資治通鑑金履祥通
鑑前編薛應旂宋元通鑑及二十一史
一分格次第每年以甲子冠於上首王朝次侯
國又次外國此一統時之正例也如南北朝
既非正統則兩層分列各以其王侯繫於下
其有時勢不同隨宜變格仍不外年經國緯
之意
一綱目於王朝之下凡侯國及僣竊之主分别
書於歲首而逐月雜紀衆事年表則各予一
格各紀其事事或互見一略一詳數層横列
逐年相承分閱之即割據之世井然不紊接
閱之雖數十年之久如一篇焉
一綱目於正統之君則大書其諡號年號非正
統則分注之年表之體雖不同於綱目然如
三國時紀漢於上視綱目之大書列魏吳於
下視綱目之分注其有關大義一也厥後凡
遇分注之國必置王朝之下倣此
一通鑑目錄采七政之要著於史者置之上方
衆國之事不論正閏皆列下方今則遇正統
之君尊而紀之上方名曰天位書七政於其
中若楚漢之際及吕后新莽南北朝五季均
非正統降置次格而虛其上方遇曰食星變
酌依目錄例書上方之内存天位也如唐宋
之初雖虚天位而正統已有所屬仍書天文
於唐宋格中不在此例
一王侯封爵參照史表列傳本紀以敘其始封
改封進封襲封及降削追贈之故其有關當
代之事詳見本代格内而於其人之本格間
存梗概至其平生遺事為得為失約舉本格
卒年之後或人有可傳而無封爵則於其本
代格内因事及之
一同異姓封爵各以五等為序其已入表格仍
有事見他年者書曰至某年再見或有改封
及卒年未著明者不書再見闕疑也叛逆則
旁注其姓名使不得與純臣等也其無關重
輕者不入懼繁冗也
一自古外國見於載籍而方隅風土漢以後漸
詳今附入下格庶東西朔南日月照臨之域
皆因事得書可資考識云
一年表始唐虞訖宋元代殊事異表亦隨時變
式随式變例各有取義凡例中不能逐代詳
列今於每卷之首間附表例說以𤼵明其䕏
欽定四庫全書史部四
御定歴代紀事年表目錄别史𩔖
卷一凡一百有二年
起甲辰唐帝堯元載止乙酉唐帝堯一百有二載
(内有唐世系圖)
卷二凡五十年
起丙戌虞帝舜元載止乙亥虞帝舜五十載
(内有虞世系圖)
卷三凡四百三十九年
起丙子夏后禹元歲止甲午夏王桀五十有二歲
(内有夏世系圖)
卷四凡三百六十五年
起乙未商王成湯十有八祀止己亥商王陽甲七
祀
(内有商世系圖)
卷五凡二百七十九年
起庚子殷王盤庚元祀止戊寅殷王紂三十有二
祀
卷六凡二百二十八年
起己夘周武王十三年止丙寅周孝王十五年
(内有周世系圖)
卷七凡一百七十二年
起丁夘周夷王元年止戊午周平王四十八年
卷八凡四十一年
起己未周平王四十九年止己亥周莊王十五年
卷九凡三十年
起庚子周僖王元年止己巳周惠王二十五年
卷十凡三十三年
起庚午周襄王元年止壬寅周襄王三十三年
卷十一凡二十八年
起癸夘周頃王元年止庚午周定王十六年
卷十二凡十九年
起辛未周定王十七年止己丑周簡王十四年
卷十三凡二十七年
起庚寅周靈王元年止丙辰周靈王二十七年
卷十四凡二十五年
起丁巳周景王元年止辛巳周景王二十五年
卷十五凡二十一年
起壬午周敬王元年止壬寅周敬王二十一年
卷十六凡二十三年
起癸夘周敬王二十二年止乙丑周敬王四十四
年
卷十七凡七十二年
起丙寅周元王元年止丁丑周威烈王二十二年
卷十八凡八十九年
起戊寅周威烈王二十三年止丙午周慎靚王六
年
卷十九凡六十八年
起丁未周赧王元年止甲寅秦莊襄王三年
卷二十凡四十年
起乙夘秦王政元年止甲午秦二世皇帝三年
(内有秦世系圖)
卷二十一凡十二年
起乙未楚義帝元年漢王元年西楚霸王元年止
丙午漢高帝十二年
(内有漢世系圖)
卷二十二凡三十八年
起丁未漢惠帝元年止甲申漢文帝後七年
卷二十三凡二十八年
起乙酉漢景帝元年止壬子漢武帝元光六年
卷二十四凡二十四年
起癸丑漢武帝元朔元年止丙子漢武帝元封六
年
卷二十五凡三十九年
起丁丑漢武帝太初元年止乙夘漢宣帝地節四
年
卷二十六凡三十七年
起丙辰漢宣帝元康元年止壬辰漢成帝建始四
年
卷二十七凡二十八年
起癸巳漢成帝河平元年止庚申漢哀帝元夀二
年
卷二十八凡二十四年
起辛酉漢平帝元始元年止甲申漢淮陽王更始
二年
卷二十九凡三十三年
起乙酉漢光武帝建武元年止丁巳漢光武帝建
武中元二年
(内有東漢世系圖)
卷三十凡三十一年
起戊午漢明帝永平元年止戊子漢章帝章和二
年
卷三十一凡三十一年
起己丑漢和帝永元元年止己未漢安帝元初六
年
卷三十二凡二十七年
起庚申漢安帝永寧元年止丙戌漢質帝本初元
年
卷三十三凡二十一年
起丁亥漢桓帝建和元年止丁未漢桓帝永康元
年
卷三十四凡二十二年
起戊申漢靈帝建寧元年止己巳漢靈帝中平六
年
卷三十五凡十六年
起庚午漢獻帝初平元年止乙酉漢獻帝建安十
年
卷三十六凡十五年
起丙戌漢獻帝建安十一年止庚子漢獻帝建安
二十五年(附魏)
卷三十七凡十七年
起辛丑漢昭烈帝章武元年止丁巳漢後帝禪建
興十五年(附魏吳)
(内有漢昭烈帝世系圖魏世系圖吳世系圖)
卷三十八凡二十七年有竒
起戊午漢後帝禪延熙元年止乙酉魏元帝咸熙
二年十一月(附吳)
卷三十九凡二十五年有竒
起乙酉晉武帝泰始元年十二月止庚戌晉武帝
太熙元年(附吳)
(内有晉世系圖東晉世系圖)
卷四十凡二十六年
起辛亥晉惠帝元康元年止丙子晉愍帝建興四
年
卷四十一凡二十八年
起丁丑晉元帝建武元年止甲辰晉康帝建元二
年
卷四十二凡二十八年
起乙巳晉穆帝永和元年止壬申晉簡文帝咸安
二年
卷四十三凡二十四年
起癸酉晉孝武帝寧康元年止丙申晉孝武帝太
元二十一年
卷四十四凡八年
起丁酉晉安帝隆安元年止甲辰晉安帝元興三
年
卷四十五凡十五年有竒
起乙巳晉安帝義熙元年止庚申晉恭帝元熙二
年四月
卷四十六凡十一年有竒
起庚申宋武帝永初元年六月魏明元帝泰常五
年四月止辛未宋文帝元嘉八年魏太武帝神䴥
四年
(内有宋世系圖魏世系圖)
卷四十七凡十九年
起壬申宋文帝元嘉九年魏太武帝延和元年止
庚寅宋文帝元嘉二十七年魏太武帝太平真君
十一年
卷四十八凡十四年
起辛夘宋文帝元嘉二十八年魏太武帝正平元
年止甲辰宋孝武帝大明八年魏文成帝和平五
年
卷四十九凡十四年有竒
起乙巳宋明帝泰始元年魏文成帝和平六年止
己未宋順帝昇明三年四月魏孝文帝太和三年
正月
卷五十凡十四年有竒
起己未齊高帝建元元年四月魏孝文帝太和三
年二月止癸酉齊武帝永明十一年魏孝文帝太
和十七年
(内有齊世系圖)
卷五十一凡八年有竒
起甲戌齊明帝建武元年魏孝文帝太和十八年
止壬午齊和帝中興二年三月魏宣武帝景明三
年三月
卷五十二凡十三年有竒
起壬午梁武帝天監元年四月魏宣武帝景明三
年四月止乙未梁武帝天監十四年魏宣武帝延
昌四年
(内有梁世系圖)
卷五十三凡十一年
起丙申梁武帝天監十五年魏孝明帝熙平元年
止丙午梁武帝普通七年魏孝明帝孝昌二年
卷五十四凡七年
起丁未梁武帝大通元年魏孝明帝孝昌三年止
癸丑梁武帝中大通五年魏孝武帝永熙二年
卷五十五凡十六年
起甲寅梁武帝中大通六年魏孝武帝永熙三年
東魏孝静帝天平元年止己巳梁武帝太清三年
魏文帝大統十五年東魏孝静帝武定七年
卷五十六凡七年有竒
起庚午梁簡文帝大寳元年魏文帝大統十六年
東魏孝静帝武定八年齊文宣帝天保元年止丁
丑梁敬帝太平二年九月周孝閔帝元年九月齊
文宣帝天保八年三月
(内有北齊世系圖周世系圖)
卷五十七凡九年有竒
起丁丑陳武帝永定元年十月周明帝元年十月
齊文宣帝天保八年四月止丙戌陳文帝天康元
年周武帝天和元年齊後主緯天統二年
(内有陳世系圖)
卷五十八凡十四年
起丁亥陳主伯宗光大元年周武帝天和二年齊
後主緯天統三年止庚子陳宣帝太建十二年周
静帝大象二年
卷五十九凡九年
起辛丑陳宣帝太建十三年周静帝大定元年隋
文帝開皇元年止己酉陳後主叔寳禎明三年隋
文帝開皇九年
(内有隋世系圖)
卷六十凡二十八年有竒
起庚戌隋文帝開皇十年止戊寅隋恭帝侑義寧
二年四月
卷六十一凡八年有竒
起戊寅隋恭帝侗皇泰元年五月唐高祖武德元
年五月止丙戌唐高祖武德九年
(内有唐世系圖)
卷六十二凡二十三年
起丁亥唐太宗貞觀元年止己酉唐太宗貞觀二
十三年
卷六十三凡三十四年
起庚戌唐高宗永徽元年止癸未唐高宗弘道元
年
卷六十四凡二十九年
起甲申唐中宗嗣聖元年止壬子唐睿宗太極元
年
卷六十五凡四十三年
起癸丑唐玄宗開元元年止乙未唐玄宗天寳十
四載
卷六十六凡七年
起丙申唐玄宗天寳十五載止壬寅唐肅宗寳應
元年
卷六十七凡二十一年
起癸夘唐代宗廣德元年止癸亥唐德宗建中四
年
卷六十八凡二十一年有竒
起甲子唐德宗興元元年止乙酉唐德宗貞元二
十一年正月
卷六十九凡二十一年有竒
起乙酉唐順宗永貞元年二月止丙午唐敬宗寶
慶二年
卷七十凡三十三年
起丁未唐文宗太和元年止己夘唐宣宗大中十
三年
卷七十一凡二十九年
起庚辰唐懿宗咸通元年止戊申唐僖宗文德元
年
卷七十二凡十八年有竒
起己酉唐昭宗龍紀元年止丁夘唐昭宣帝天祐
四年三月
卷七十三凡七年有竒
起丁夘梁太祖開平元年四月止甲戌梁主瑱乾
化四年
(内有梁世系圖)
卷七十四凡八年
起乙亥梁主瑱貞明元年(遼始見)止壬午梁主瑱龍
德二年
(内有遼世系圖)
卷七十五凡七年
起癸未梁主瑱龍德三年唐莊宗同光元年止己
丑唐明宗天成四年
(内有唐世系圖)
卷七十六凡六年
起庚寅唐明宗長興元年止乙未唐主從珂清泰
二年
卷七十七凡七年
起丙申唐主從珂清泰三年晉高祖天福元年止
壬寅晉高祖天福七年
(内有晉世系圖)
卷七十八凡四年
起癸夘晉主重貴天福八年止丙午晉主重貴開
運三年
卷七十九凡四年
起丁未漢高祖天福十二年止庚戌漢隠帝乾祐
三年
(内有漢世系圖)
卷八十凡九年
起辛亥周太祖廣順元年止己未周世宗顯德六
年
(内有周世系圖)
卷八十一凡十七年
起庚申周恭帝元年宋太祖建隆元年止丙子宋
太祖開寶九年
(内有宋世系圖)
卷八十二凡二十七年
起丁丑宋太宗太平興國二年止癸夘宋真宗咸
平六年
卷八十三凡三十四年
起甲辰宋真宗景德元年止丁丑宋仁宗景祐四
年
卷八十四凡二十六年
起戊寅宋仁宗寳元元年止癸夘宋仁宗嘉祐八
年
卷八十五凡十四年
起甲辰宋英宗治平元年止丁巳宋神宗熙寧十
年
卷八十六凡二十年
起戊午宋神宗元豐元年止丁丑宋哲宗紹聖四
年
卷八十七凡十七年
起戊寅宋哲宗元符元年止甲午宋徽宗政和四
年
卷八十八凡九年
起乙未宋徽宗政和五年(金始見)止癸夘宋徽宗宣
和五年
(内有金世系圖)
卷八十九凡三年有竒
起甲辰宋徽宗宣和六年止丁未宋欽宗靖康二
年四月
卷九十凡三年有竒
起丁未宋高宗建炎元年五月止庚戌宋高宗建
炎四年
卷九十一凡十年
起辛亥宋高宗紹興元年止庚申宋高宗紹興十
年
卷九十二凡二十四年
起辛酉宋高宗紹興十一年止甲申宋孝宗隆興
二年
卷九十三凡四十一年
起乙酉宋孝宗乾道元年止乙丑宋寧宗開禧元
年
卷九十四凡十九年
起丙寅宋寧宗開禧二年(元始見)止甲申宋寧宗嘉
定十七年
(内有元世系圖)
卷九十五凡九年
起乙酉宋理宗寳慶元年止癸巳宋理宗紹定六
年
卷九十六凡二十六年
起甲午宋理宗端平元年止己未宋理宗開慶元
年
卷九十七凡二十年
起庚申宋理宗景定元年止己夘宋帝昺祥興二
年元世祖至元十六年
卷九十八凡三十二年
起庚辰元世祖至元十七年止辛亥元武宗至大
四年
卷九十九凡三十九年
起壬子元仁宗皇慶元年止庚寅元順帝至正十
年一
卷一百凡十八年
起辛夘元順帝至正十一年止戊申元順帝至正
二十八年
以上年表共一百卷自甲辰唐帝堯元載至戊
申元順帝至正二十八年計三千七百二十五
年
(臣)等謹案歷代紀事年表一百卷
聖祖仁皇帝命内閣學士(臣)王之樞編纂之樞奉
命於康熙四十六年至五十一年告竣表進先是以
布衣(臣)龔士炯所進之書為藁本而
詔工部侍郎(臣)周清原脩輯之未卒業而清原物故
乃
命之樞即其家設局修纂而以清原子嘉楨協修焉
起自帝堯元載甲辰訖於元順帝至正二十
八年戊申凡三千七百二十五年之事仿史
記年月表通鑑目錄之體年經事緯芟繁就
簡其上方一層為天位以紀正統之君其非
正統者如楚漢之際及吕氏新莽南北朝五
代之季並降置次格而虚其上方四夷外國
則列於下格秩然不紊其中如王侯封爵之
襲降其人之始末得失亦多詳載而每代世
系各為圖附見焉其視史遷十表則年代悠
遠視通鑑目錄則事蹟精詳卷前有進表凡
例而以三元甲子紀年圖為首真讀史者提
要之書也其編纂義例詳具於凡例十則中
兹不悉載云乾隆四十六年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
