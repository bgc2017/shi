欽定四庫全書
御定歴代紀事年表卷三十九
晉世系表略
司馬氏其先出自帝高陽之子重黎為夏官祝融
歴唐虞夏商世序其職及周以夏官為司馬其後
程伯休父周宣王時以世官克平徐方錫以官族
因而為氏楚漢間司馬卭為趙將與諸侯伐秦秦
亡立為殷王都河内漢以其地為郡子孫遂家焉
自卭八世生征西將軍鈞鈞生豫章太守量量生
潁川太守儁儁生京兆尹防防次子懿字仲達仕
魏累官至太傅封舞陽侯晉國初建追尊曰宣王
武帝受禪上尊號曰宣皇帝長子師字子元累官
至大將軍加侍中都督中外諸軍錄尚書事封長
平侯追尊曰景王上尊號曰景皇帝次子昭字子
上位相國封晉王追尊曰文皇帝生武帝帝諱炎
字安世以晉王受魏禪滅吳一統國號晉都洛陽
傳惠及懷至永嘉五年洛陽陷没安定太守賈疋
等共迎秦王業立為太子以建興元年四月即位
於長安後諡為愍帝西晉傳四帝凡五十二年元
帝南渡都建康傳十一帝凡一百四年是為東晉
年表卷三十九
(起乙酉晉武帝泰始元年十二月止庚戌晉武帝太熙元年)凡二十五年有奇
表例說
(臣)之樞謹按晉武帝太康以前雖吳主皓未平尚
虚天位而係正統之始故當時日食星變俱存晉
格晉自泰始以後匃奴劉淵鮮卑慕容廆秃髮
樹機能等乘間並起今照通鑑綱目附載之兼采
十六國春秋晉書載記北史以叙其國族源流所
自用資考鑒云初劉淵等未有國號可書書其
後日所都或當時所據之地悉冠以晉之地名如
係劉淵於平陽係慕容廆於遼東係秃髮樹機能
於河西之𩔖蓋十六國割據之地無非晉地而晉
疆宇日蹙因可見矣又淵等之事有閱數年或數
十年一見者殊難檢尋今倣侯王例書其末曰至
某年再見晉代自北魏拓跋氏外僣國十六曰
前趙劉淵後趙石勒前燕慕容廆前秦苻洪後秦
姚弋仲蜀李特後凉吕光後燕慕容垂西秦乞伏
國仁北燕馮跋南凉秃髮烏孤南燕慕容德北凉
沮渠蒙遜夏赫連勃勃前凉張軌西凉李暠凡五
凉四燕三秦二趙合蜀夏為十六國併記於此
御定歴代紀事年表卷三十九
