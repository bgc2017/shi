遊城南記地理類九(遊記之屬)
提要
(臣)等謹案遊城南記一卷宋張禮撰禮字茂
中浙江人元祐元年與其友楚人陳微明遊
長安城南訪唐代都邑舊址因作此記而自
為之注凡門坊寺觀園囿村墟及前賢遺蹟
見於載籍者叙錄甚備如嘉話錄載慈恩寺
題名始於張莒禮則引唐登科記謂進士中
有大中十三年及第之張台而無張莒又長
安志載章敬寺本魚朝恩莊後為章敬皇后
立寺故以為名禮則以宋代寺基與志所載
地理不同而疑其已非故址皆能據所目見
而考辨之其徵據頗為典核所列金石碑刻
名目亦可與集古錄諸書互相參證每條下
間有續注不知何人所增中有金代年號其
薦福寺一條又有辛夘遷徙之語案辛夘為
金哀宗正大八年史載是年四月元兵克鳳
翔兩行省棄京兆遷居民於河南所云遷徙
當即此事蓋金末元初時人也乾隆四十六
年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
遊城南記序
夫吾人與天地為體故天地鍾名勝吾人畜瑰竒精相
為屬所以特達之士欲身俱而相融焉有以夫然絃極
而内絃極而外元會以前元會以後方象之得方象之
失觀玩其大觀玩其小必欲以身融焉雖至聖之神飛
僊之幻難矣㦲祗見其不融也有神會之而已以意遇
也不必以形遇也意以涵形何形非意以一識也不必
以凡識也一以運凢何凢非一如是而同體之功得其
庶幾維斯遊城南記紀名勝於瑣遺正寄意之一也遂
推廣之以公特達之士云萬歷壬寅春廣平王家瑞凝
真子號裕參弁言
䟦
右遊城南記一卷為宋人所作記城南之景甚備中丞
許少華先生手書之予得觀於張華原兄之家甚愛焉
遂自錄一過後考他書始得著述者姓氏眀微姓陳西
楚人茂中姓張名禮淛右人博學好竒有足多者斯記
也屬詞考事詳哉乎言夫宋去唐未遠而風景池亭猶
冇存者今門坊之名亦漫不可考矣嗚呼滄桑易變陵
谷難常後之遊者其將有取於斯文古稷斄小山道人
康梣志
遊城南記
宋張禮撰
元祐改元季春戊申明微茂中同出京兆之東南門
張注曰唐皇城之安上門也至德二載改為先天門
尋復舊肅宗以祿山國讐惡聞其姓京兆坊里有安
字者率易之續主曰志總序云唐開元元年改雍
州為京兆府以京城為西京天祐元年昭宗東遷降
為佑國軍梁開平元年改府曰大安越二年改軍曰
永平後唐同光元年復為西京晉天福元年改軍曰
晉昌漢乾祐元年改軍曰永興其府名皆仍舊有宋
因之故其南北相值之街亦曰安上
歷興道務本二坊
張注曰興道坊在安上門街之西景龍三年改瑶林
坊務本坊在安上門街之東與興道坊相對景龍二
年改玉樓坊景雲元年並復舊二坊之地今為京兆
東西門外之草市餘為民田
由務本西門入聖容院觀薦福寺塔
張注曰聖容院蓋唐薦福寺之院也今為二寺寺之
浮圖今正謂之薦福寺塔尚存焉其寺文明元年立
謂之大獻佛寺天授元年改為薦福寺景龍中宫人
率出錢起塔十五層續注曰貞祐乙亥歲塔之纏
腰尚存辛夘遷徙廢蕩殆盡惟磚塔在焉
南行至永樂坊
張注曰即横岡之第五爻也今謂之草場坡古塜存
焉隋宇文愷城大興以城中有六大岡東西横亘象
乾之六爻故于九二置宫室以當帝王之居九三置
百司以應君子之數九五貴位不欲常人居之故置
玄都觀大興善寺以鎮之玄都觀在崇業坊大興善
寺在靖善坊其岡與永樂坊東西相直長安志云坊
東有裴度宅度欲入朝有張權輿上疏云度名應圖
䜟宅據岡原盖嘗有人與度作䜟云非衣小兒坦其
腹天上有口被驅逐言度曾討淮西平吳元濟宅據
岡原與興善玄都相連故也
東南至慈恩寺少遲登塔觀唐人留題
張注曰寺本隋無漏寺貞觀二十一年高宗在春宫
為文德皇后立為慈恩寺永徽三年沙門玄奘起塔
初惟五層磚表土心效西域窣堵皮即袁宏漢記所
謂浮圖祠也長安中摧倒天后及王公施錢重加營
建至十層其云鴈塔者天竺記達嚫國有迦葉佛伽
藍穿石山作塔五層最下一層作鴈形謂之鴈塔盖
此意也嘉話錄謂張莒及進士第閒行慈恩寺因書
同年姓名于塔壁後以為故事按唐登科記有張台
無張莒台于大中十三年崔鉶下及第馮氏引之以
為自台始若以為張莒則台詩已有題名之說焉塔
自兵火之餘止存七層長興中西京留守安重覇再
修之判官王仁裕為之記長安士庶每歲春時遊者
道路相屬熙寧中富民康生遺火經宵不滅而遊人
自此衰矣塔既經焚塗圬皆剥而磚始露焉唐人墨
跡於是畢見今孟郊舒元輿之類尚存至其他不聞
於後世者盖不可勝數也續注曰正大遷徙寺宇
廢毁殆盡惟一塔儼然塔之東西兩龕唐禇遂良所
書聖教序及唐人題名記碑刻存焉西南一里許有
西平郡王李公晟先廟碑工部侍郎張彧撰司業韓
秀弼八分書字畫歷歷可讀
倚塔下瞰曲江宫殿樂遊燕喜之地皆為野草不覺有
黍離麥秀之感
張注曰江以水㳅屈曲故謂之曲江其深處下不見
底司馬相如賦曰臨曲江之隑洲盖其地也劇談曰曲
江本秦隑洲唐開元中疏鑿為勝境江故有泉俗謂
之漢武泉又引黃渠之水以漲之泉在江之西旱而
禱雨有應今為濱江農家湮塞然春秋積雨池中猶
有水焉黃渠水出義谷北上少陵原西北流經三像
寺鮑陂之東北今冇亭子頭故巡渠亭子也北㳅入
鮑陂鮑陂隋改曰杜陂以其近杜陵也自鮑陂西北
㳅穿蓬萊山注之曲江由西北岸直西流經慈恩寺
而西歐陽詹曲江記其略曰兹地循原北峙迴岡旁
轉圓環四匝中成坎窞窙窌港洞生泉翕源東西三
里而遥南北三里而近崇山濬川鈎結盤護不南不
北湛然中停蕩惡含和厚生蠲疾涵虚抱景氣象澄
鮮滌慮延歡棲神育靈觀此可得其槩矣唐進士新
及第者往往汎舟遊宴於此文宗時曲江宫殿廢十
之九帝因誦杜甫哀江頭之詩慨然有意復升平故
事太和九年發左右神策軍三千人疏濬修紫雲樓
彩霞亭仍勅諸司有力建亭館者官給閒地任營造
焉今遺址尚多存者江水雖涸故道可因若自甫張
村引黃渠水經鮑陂以注曲江則江景可復其舊不
然疏其已塞之泉渟瀦歲月亦可觀矣樂遊原亦曰
園在曲江之北即秦宜春苑也漢宣帝起樂遊廟因
以為名在唐京城内每歲晦日上已重九士女咸此
登賞袚禊樂遊之南曲江之北新昌坊有青龍寺北
枕高原前對南山為登眺之絶勝賈島所謂行坐見
南山是也
出寺涉黃渠上杏園望芙蓉園西行過杜祁公家廟
張注曰杏園與慈恩寺南北相直唐新進士多遊晏
於此芙蓉園在曲江之西南隋離宫也與杏園皆秦
宜春下苑之地園内有池謂之芙蓉池唐之南苑也
杜祁公家廟咸通八年建石室尚存俗曰杜相公讀
書堂其石室曰蔵書龕續注曰石室奉安神主之
室也
出啟夏門覽南郊百神靈星三壇
張注曰啟夏門唐皇城之南門也北當皇城之安上
門少西盖京城之南凡三門中曰明德門今謂之五
門西曰安化門今謂之三門此其東門也三壇在門
外西南二里百神靈星二壇頗毁而圓邱特完南一
里有蓮花村未詳其所以名也續注曰少西北有
唐贈戸部尚書楊貞公瑒廟碑晉公李林甫撰王曾
書王敬從題額次東南有唐相國令狐氏廟碑太和
三年劉禹錫撰并書陳錫篆額楊氏苗裔太和間尚
盛人呼為廟坡楊辛卯遷移後無聞焉
次杜光村
張注曰杜光村有義善寺俗謂之杜光寺貞觀十九
年建盖杜順禪師所生之地順觧華嚴經著法界觀
居華嚴寺證圓寂今肉身在華嚴寺
東南歷仇家莊
張注曰莊即唐宦官仇士良别業也士良死籍沒其
家後晉賜晉昌軍節度使安彦威安氏子孫世守之
士良墓碑俱存其南為郭子儀墓西南長孫無忌之
墓碑皆斷仆續注曰撫定後府南趙牛里皓陽觀
主李可貞喬志朴相過語余觀西北有二大碑云是
郭氏墓碑他日往觀其一夀州刺史郭敬之神道碑
敬之字敬之子儀父也以子儀貴贈太保徐國公碑
額御題韓國公苖晉卿撰序蕭華書其一郭氏所尚
昇平公主墓碑書撰姓名失傳
過高望西南行至蕭灌墓讀碑
張注曰灌嵩之父也碑乃明皇題額張說為文梁升
卿書嵩墓别葬張曲
由趙村訪章敬寺基經撥川王論弓仁墓
張注曰五代周太子太師致仕皇甫玄莊在趙村建
隆二年置墓在村東碑在其莊内章敬寺長安志曰
在通化門外本魚朝恩莊也後為章敬皇后立寺故
以為名殿宇總四千一百三十間分四十八院以曲
江亭館華清宫觀風樓百司行廨及將相沒官宅舍
給其用今此基不甚侈且與志所載地里不同豈四
十八院之一耶論弓仁者吐蕃普贊之族也世相普
贊戎言謂宰相為論因以為氏聖歷三年以所統吐
渾七千帳降唐累有戰功死贈撥川王葬趙村張說
為碑今已毁仆字無存者獨其題額在焉
下勲蔭坡入牛頭寺登長老文公禪堂夜宿寺之南軒
張注曰勲蔭坡今牛頭寺之坡也寺即牛頭山第一
祖遍照禪師之居也貞元十一年建内有徐士龍所
撰碑太平興國中改寺曰福昌元豐癸亥長老道文
自南方来居於寺之北堂其南軒為延客之所今有
朱公題壁
已酉謁龍堂循清明渠而西至皇子陂徘徊久之
張注曰龍堂在牛頭寺之西寺故有龍泉塔院此堂
即其地也泉北有塔俗稱龍堂坡地甚平衍中多植
杏謂之杏花坪見杜詡勝遊錄清明渠隋開皇初引
沉水西北流屈而東流入城當大安坊南街又東流
至安樂坊入京城今其渠自朱坡東南分沉水穿杜
牧之九曲池循坡而西經牛頭寺下穿韓符莊西過
韋曲至渠北村西北流入京城皇子陂又在龍堂之
西秦葬皇子於坡底起塜於坡北原上因以名坡隋
文帝改永安坡唐復舊
覽韓鄭郊居至韋曲扣堯夫門上逍遥公讀書臺尋所
謂何將軍山林而不可見因思唐人之居城南者往往
舊蹟湮沒無所考求豈勝遺恨哉
張注曰韓店即韓昌黎城南雜題及送子符讀書之
地今為里人楊氏所有鑿洞為閣引泉為池穿地得
大鳴起信論碑之上篇鄭谷莊在坡之西今為里人
李氏所有韋曲在韓鄭莊之北堯夫進士韋師錫之
字也世為韋曲人遠祖夐後周時居此蕭然自適與
族人處玄及安定梁矌為放逸之友時人慕其閒素
號為逍遥公眀帝貽之詩曰香動秋蘭佩風飄蓮葉
衣北史有傳今其讀書臺尚存韋嗣立逍遥谷則在
驪山西南盖亦慕夐而名之也杜甫何將軍山林詩
有不識南塘路今知第五橋又曰憶過楊柳渚走馬
定昆池今第五橋在韋曲之西與沈家橋相近定昆
池在韋曲之北楊柳渚今不可考南塘按許渾詩云
背嶺枕南塘其亦在韋曲之左右乎嘗讀唐人詩集
岑嘉州有杜陵别業終南别業而石鼈谷高冠谷皆
有其居郎士元有吳村别業段覺有杜村閒居元微
之亦有終南别業蕭氏有蘭陵里梁升卿有安定莊
今皆湮沒謾不可尋盖不特何將軍山林而已
晩抵申店李氏園亭夜宿祁子虚書舍
張注曰申店夹潏水之兩溪李氏名之邵字公材嘗
為進士祁子虚名徹李舍人壻也園之東有閣曰秘
春北有小軒曰眀月
庚戍子虚邀飲韋氏會景堂及門主人出迓眀微以為
不足子虚道其景且誦其詩明微聞之始入其奥
張注曰韋氏名宗禮字中伯世為下杜人盖唐相之
裔家失其譜不知為何房城南韋聚處韋曲宜其屬
系易知然或東眷或西眷或逍遥公或鄭公或南陂
公或龍門公不知其實何房也中伯博學好古葺治
園亭竒花異卉中莫不有日與賓客宴遊朝奉郎白
序題其堂曰會景中伯圃中有對金竹其状與對青
相似長安有此竹者惟處士蘇季明張思道與中伯
三家而已
復相率濟潏水陟神禾原西望香積寺塔原下有樊川
御宿之水交流謂之交水西合於澧北入於渭
張注曰長安志曰潏水今名泥水一作坃水自南山
流至皇子陂今潏水不至皇子陂由瓜州村附神禾
壍上穿申店而原愈高鑿原而通深至八九十尺俗
謂之坃河是也瓜州村之東北原上潏水北岸上尚
有川流故道西北過張王村之東又西北經内家橋
又西北經下杜城過沈家橋杜城之西有丈八溝即
杜子美陪諸公子納凉遇雨之地潏水上原西北流
而合御宿川水是名交水在香積寺之西南香積寺
唐永隆二年建中多石象塔磚中裂院中荒凉人鮮
遊者
下原訪劉希古過瓜洲村
張注曰劉希古名舜才為進士不第退居申店潏水
之隂瓜洲村俗以為牧之種瓜之地予讀許渾集有
和淮南相公重遊瓜洲别業詩淮南相公杜佑也佑
三子師損式方從郁牧之從郁子也由此考之在佑
已有瓜洲别業則非牧之種瓜地明矣今村南原上
有瓜洲墓豈始有瓜洲人居此而名之耶亦猶長安
縣有高麗曲因高麗人居之而名也
復涉潏水遊范公五居
張注曰范公莊本唐岐國杜公佑郊居也門人權德
輿為之記纂叙幽勝極其形容舊史稱佑城南樊川
有桂林亭卉木幽邃佑日與公卿燕集其間元和七
年佑以太保致仕居此式方傳又云杜城有别墅亭
館林池為城南之最牧之之賦亦曰予之思歸兮走
杜陵之西道巖曲泉深地平木老隴雲秦樹風高霜
早周臺漢園斜陽衰草其地有九曲池池西有玉鈎
亭許渾詩所謂九曲池西望月来池蹟尚存亭則不
可考也又其地有七葉樹每朵七葉因以為名羅隠
詩所謂夏窗七葉連簷暗是也以是求之其景可知
矣此莊向為杜氏所有後歸尚書郎胡拱辰熙寧中
侍御史范巽之買此莊於胡故俗謂之御史莊中有
溪柳巖軒江閣圃堂林館故又謂之五居
東上朱坡憩華巖寺下瞰終南之勝霧巖玉案圭峯紫
閣粲在目前不待足履而盡也
張注曰朱坡在御史憩東華巖寺西牧之朱坡三絶
句極言其景華巖寺貞觀中建寺之北原下瞰終南
可盡其勝岑參詩所謂寺南幾千峰峰翠青可掬是
也終南一名太乙一名地肺關中記曰終南太乙左
右三百里内為福地柳宗元碑曰據天之中在都之
南西至於褒斜又西至於隴首以臨於戎東至於商
顔又東至於太華以距於關秦末四皓隠於其間後
因立廟唐文宗詔建終南山祠册為廣惠公圭峰紫
閣在祠之西圭峰下有草堂寺唐僧宗密所居因號
圭峰禪師紫閣之隂即渼陂杜甫詩曰紫閣峰隂入
渼陂是也太乙在祠之東霧巖玉案附麗而列二峰
之間有冰井經暑不消長安歲不蔵冰夏則取冰於
此紫閣之東有高觀峪岑參作高冠蒋之竒作高官
未知孰是
已而子虚希古開樽三門寺僧子齊出詩凡數百篇皆
詠寺焉予賞蘇子美詩明微吟唐僧子蘭詩疎鍾搖雨
脚積雨浸雲容之句及讀相國陳公悔把吾廬寄杜城
之言則又知華巖之為勝也酒闌過東閣閣以華巖有
所蔽而登覽勝之真如塔在焉謂之東閣以西有華巖
寺故也今為草堂别院
張注曰長安志曰真如塔在華巖寺今其塔在東閣
法堂之北壁間二石記皆唐刻也具載華巖寺始末
則華巖東閣本一寺也不知其後何以隸草堂焉
下閣至澄襟院引北巖泉水架竹落庭注石盆中瑩徹
可挹使人不覺頓忘俗意時子虚希古先歸院之東元
醫之居也予與明微宿焉
張注曰澄襟院唐左術僧錄遍覺大師智慧之塔院
也碑云起塔於萬年縣神禾鄉孫村今屬鴻固鄉元
醫世為樊川人其居北倚高坡泉聲泠泠竹隂相接
圃中植花穴洞巖間架閣池上茂林修竹與之隠映
真有幽勝之趣續注曰澄襟院水久涸今為長老
濱巨源衣鉢院莊則金興定辛巳間尚為元氏之居
遷徙後遂無聞焉近代李構即莊建閣鑿洞立三清
像遂呼為三清閣兵後高竇老奉披雲真人為十方
院門人樊志高盡冇元莊典刑雖在盛事則廢
辛亥歷廢延興寺過夏侯村王白二莊林泉
張注曰延興寺在楊萬坡斷碑遺址瓦礫遍地興廢
之由無可考今為里人劉氏所有竹木森蔚泉流清
淺景勝元醫之居但不葺治耳駙馬都尉王銑林泉
在延興寺之東與朝奉郎白序為鄰王氏林泉久不
治白字聖均莊冇揮金堂順年堂疑夢室醉吟菴翠
屏閣寒泉亭辛夷亭桂嵓亭今為王員外家所有
東次杜曲前瞻杜固盤桓移時
張注曰唐史稱杜正倫與城南諸杜素遠求通譜不
許銜之世傳杜固有王氣諸杜居之衣冠世美及正
倫執政建言鑿杜固通水以利人既鑿川流如血閱
十日方止自是南杜稍不顯居杜固者謂之南杜以
北有杜曲故也杜固今謂之杜坡所鑿之處崖塹尚
存俗曰馬堋厓或曰鳳凰嘴不知何謂也杜氏世葬
少陵原司馬村之西南杜甫嘗稱杜曲諸生少陵野
老正謂杜曲少陵相近故也甫為晉征南將軍預之
後預玄孫某隨宋武帝南遷遂為襄陽人甫曾祖某
為鞏令又徙河南宋孫洙謂甫傳以牧之為甫族孫
盖同出於預也是甫乃城南諸杜之裔耳然唐宰相
世系不載不知何故俟再考之
越姜保至興教寺上玉峰軒南望龍池廢寺
張注曰興教寺總章二年建有三藏玄裝慈恩西眀
三塔寺倚北岡南對玉案峰元豐中知京兆龍圖李
公登眺於斯命僧創軒是名玉峰擢萬年令陳正舉
為之記龍池寺直玉案山之北續注曰興教寺開
成四年沙門令總載修三藏塔名屯田郎中兼侍御
史劉軻撰慈恩塔銘太子左庶子御史中丞李弘度
撰西銘塔貢士宋復撰三藏塔奠中差大右慈恩左
西眀差小殿宇法制精密莊嚴
過塔院抵韋趙覧牛相公樊鄉郊居
張注曰塔院者京兆開元寺福昌塔之莊也俗謂之
塔院修竹喬木森結參天池臺廢基頗多不知在唐
為誰氏業俗傳國初狂人李琰居之琰誅沒官後福
昌塔成賜之為常住韋趙村有牛相僧孺郊居子孫
尚有存者僧孺八世祖某隋封竒章公長安城南下
杜樊鄉有賜田數頃書千卷僧孺居之依以為學後
為相與李德裕相惡門生故吏各相為黨先是泓陟
相德裕宅為玉碗僧孺宅為金杯且云金毁可作他
器玉毁不復用矣其言果驗然唐史傳方技者不載
其事其亦闕文矣乎
廼登少陵原西過司馬村穿三像院尋舊路暮歸孫君
中復之廬
張注曰長安志云少陵原南接終南山北直滻水本
為鳳棲原漢許后葬少陵在司馬村之東因即其地
呼少陵原杜牧之自志云葬少陵司馬村柳宗元志
伯妣墓曰葬萬年之少陵原實鳳棲原也原脉起自
南山屈曲西北岡阜相連纍纍不斷凡五十里然則
鳳栖少陵其實一本因地異名耳漢總謂之洪固原
今萬年縣有洪固鄉司馬村今在長安城之東南少
陵在村之東北則滻水在東非在北矣少陵東接豐
梁原或作鳳涼原滻水出焉東北對白鹿原荆谷水
出焉二水合流入渭杜甫詩所謂登高素滻原是也
少陵之東岡下即滻水之西岸其地有泉舊傳有犢
跑鳴而泉出今謂之鳴犢鎮三像寺開元中建背倚
北原高數百尺始寺依原刻三大佛故名又云開元
末為武惠妃建武氏墓在鳳棲原長興坊與寺亦相
近中復田家子今為進士
壬子渡潏水而南上原觀乾湫憩塗山寺望翠微百塔
子虚約遊五臺而與僕夫負行李者相失遂飲於御宿
川之王渠醉還申店幾夜半矣
張注曰乾湫在神禾原皇甫村之東舊傳有龍移去
南山炭谷原之湫水遂涸故謂之乾湫炭谷之水遂
著靈異歴代崇為太乙湫或曰炭谷太乙谷土人語
急連呼之耳續注曰塗山寺在皇甫村神禾原之
東南舊傳皇甫村有三社曰鸞駕坪鳳皇臺及廢栖
真觀翠微寺在終南山上本太和宫武德八年建貞
觀十年廢廿年太宗厭禁内煩熱命將作大匠閻立
本再葺改為翠華宫元和元年廢為翠微寺杜甫詩
云雲薄翠微寺則元和之前固已謂之寺矣百塔在
梗梓谷口唐信行禪師塔院今謂之興教院唐裴行
儉妻庫狄氏嘗讀信行集錄及歿遷窆於終南山鴟
號堆信行塔之後由是異信行者往往歸葬於此今
小塔纍纍相比因謂之百塔塔東為石鼈谷廣惠神
祠在焉西為豹林谷种放隐居之地放居今為女冠
所有蘇季明松門亦在其西而董村者翠微寺下院
也又在其西自董村西行幾十里曰豐德寺豐德長
老所居今其寺猶有僧焉南五臺者曰觀音曰靈應
曰文殊曰普賢曰現身皆山峰卓立故名五臺圓光
寺王建集為靈隠臺寺陸長源辯疑志為慧光寺韓
渥集為神光寺今謂之圓光寺五臺之北有留村數
寺皆下院也御宿川按揚雄傳曰武帝開上林南苑
至宜春鼎湖昆吾傍南山而西至長楊五柞北繞黃
山瀕渭而東遊觀則止宿其中故曰御宿大抵樊川
御宿皆上林苑地也
癸丑詣張思道循原而東詣蓮花洞經裴相舊居越幽
州莊上道安洞抵炭谷既行小雨而還復尋會景堂清
談終日
張注曰思道唐學士鷟之後居潏水之隂好讀書善
屬文雅麗有祖風自思道之居東行五六里直樊川
之上倚神禾原有洞曰蓮花舊為村人鄭氏之業鄭
氏遠祖乾曜尚眀皇之女臨晉公主杜甫詩有宴鄭
駙馬洞中云主家隂洞細烟霧宜即此地也自洞東
行三四里為唐裴相國郊居林泉之勝亦樊川之亞
今為鄱陽沈思之居又南行三里至幽州莊李氏林
亭李氏燕人也故以幽州名泉竹之盛過沈莊矣南
行四里至道安洞今為尼院院中起小塔西倚高崖
東眺樊南之景舉目可盡又南行七八里至炭谷自
谷口穿雲渡水躡亂石冐懸崕行十餘里數峰聳削
蹬道之半有司馬温公隸書二十八字曰登山有道
徐行則不困擇平稳之地而置足則不跌人莫不知
之鮮能慎谷前太乙觀有希夷先生所撰碑觀南為
故處士雷蕳夫隐居之地
甲寅北歸及内家橋子虚别焉予與眀微自翠臺莊由
天門街上畢原西望三會寺定昆池迤邐入明德門
張注曰内家橋今名也或曰雷家或曰能家皆姓也
橋之西又有沈家橋第五橋亦以姓名羅隠城南雜
感詩有頼家橋上潏河邊之句似當以能為是翠臺
莊不知其所以莊之前有南北大路俗曰天門界北
直京城之明德門皇城之朱雀門宫城之承天門則
界當為街俗呼之訛耳許渾有天門街望之詩可據
天門街當畢原之中長安志曰少陵原西入長安縣
界五里盖畢原也志誤以為少陵西望三會寺寺邊
有大塜世傳為周穆王陵北有池舊與昆明池相通
唐為放生池有臺俗曰迦葉佛說法臺而傳記以為
蒼頡造書臺景龍中中宗幸三會寺與羣臣賦詩上
官偼伃所謂釋子談經處軒臣刻字留是也定昆池
安樂公主之西莊也在京城之延平門外景龍初命
司農卿趙履温將作少監楊務廉為園鑿沼延十數
里時號定昆中宗臨幸與羣臣賦詩
歷延祚光行道德永達四坊之地至崇業坊覽玄都觀
之遺基過岡論唐昌觀故事
張注曰唐昌觀又曰唐興觀在安業坊玄都觀北中
有玉蘂花元和中有仙子来觀嚴休父元稹軰俱有
倡和
既而北行數里入含光門而歸焉實閏月十六也
張注曰城南之景有聞其名而失其地者有具其名
得其地而不知其所以者有見於近世而未著於前
代者若牛頭寺碑隂記永清公主莊長安志載沙城
鎮薛據南山别業羅隠雜感詩有景星觀姚家園葉
家林聞其名而失其地者也翠臺莊高望樓公主浮
圖温國塔朱坡具其名得其地而不得其所以者也
楊舍人莊唯釋院神禾少陵兩原三清觀塗山寺陳
氏昆仲報德廬劉翔集之濛溪劉子衷之樊谿五臺
僧墳院見於近世而未著於前代者故皆略之以俟
再考至於名蹟可據而暴於人之耳目者皆得以詳
書焉
