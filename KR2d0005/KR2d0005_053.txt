古史卷五十三宋蘇轍撰
屈原列傳第三十
屈原名平楚之同姓也為楚懷王左徒博聞強志明於
治亂嫺於辭令入則與王圖議國事以出號令出則接
遇賓客應對諸侯王甚任之上官大夫與之同列爭寵
而心害其能懷王使原造為憲令原屬草藁未定上官
大夫見而欲奪之原不與因讒之曰王使屈平為令衆
莫不知每一令出平伐其功以為非我莫能為也王怒
而疏平其後秦欲伐齊齊與楚從親秦惠王患之乃令
張儀佯去秦厚幣委質事楚曰秦甚憎齊齊與楚從親
楚誠能絶齊秦願獻商於之地六百里懷王貪而信張
儀遂絶齊使使如秦受地張儀詐之曰儀與王約六里
不聞六百里楚使怒去歸告懷王懷王怒大興師伐秦
秦發兵擊之大破楚師於丹陽斬首八萬虜楚將屈匄
遂取楚之漢中地懷王乃悉發國中兵以深入擊秦戰
於藍田魏聞之襲楚至鄧楚兵懼自秦歸而齊竟怒不
救楚楚大困明年秦割漢中地與楚以和楚王曰不願
得地願得張儀而甘心焉張儀聞乃曰以一儀而當漢
中地臣請往至楚又因厚幣用事臣靳尚而設詭辯於
懷王之寵姬鄭袖懷王竟聽鄭袖復釋去張儀是時平
既疏不復在位使於齊顧反諫懷王曰何不殺張儀懷
王悔追張儀不及其後諸侯共擊楚大破之殺其將唐
昧時秦昭王與楚婚欲與懷王會懷王欲行平曰秦虎
狼之國不可信不如無行懷王稚子子蘭勸王行奈何
絶秦歡懷王卒行入武關秦伏兵絶其後因留懷王以
求割地懷王怒不聽亡走趙趙不内復之秦竟死於秦
而歸葬長子頃襄王立以其弟子蘭為令尹楚人皆咎
子蘭以勸懷王入秦而不反也平既嫉之憂愁幽思而
作離騷離騷者猶離憂也夫天者人之始也父母者人
之本也人窮則反本故勞苦倦極未嘗不呼天也疾痛
慘怛未嘗不呼父母也屈平正道直行竭忠盡智以事
其君讒人間之可謂窮矣信而見疑忠而被謗能無怨
乎屈平之作離騷蓋自怨生也國風好色而不淫小雅
怨誹而不亂若離騷者可謂兼之矣其稱文小而指極
大舉類邇而見義遠雖廢不用而睠顧楚國繫心懷王
一篇之中而三致志焉(太史公言離騷之作自懷王之世屈原始見疏而作矣今案離)
(騷之文斥刺子蘭宜在懷王末年頃襄王出故正之於此)令尹子蘭聞之大怒卒使
上官大夫短屈原於頃襄王頃襄王怒而遷之屈原至
於江濱被髮行吟澤畔顔色憔悴形容枯槁漁父見而
問之曰子非三閭大夫與何故而至此屈原曰舉世混
濁而我獨清衆人皆醉而我獨醒是以見放漁父曰夫
聖人者不凝滯於物而能與世推移舉世混濁何不隨
其流而揚其波衆人皆醉何不餔其糟而啜其醨何故
懷瑾握瑜而自令見放為屈原曰吾聞之新沐者必彈
冠新浴者必振衣人又誰能以身之察察受物之汶汶
者乎寧赴常流而葬乎江魚腹中耳又安能以皓皓之
白而蒙世之温蠖乎乃作懷沙之賦其辭曰陶陶孟夏
兮草木莽莽傷懷永哀兮汨徂南土眴兮窈窈孔靜幽
墨冤結紆軫兮離愍之長鞠撫情效志兮俛詘以自抑
刓方以為圜兮常度未替易初本由兮君子所鄙章畫
職墨兮前度未改内直質重兮大人所盛巧匠不斵兮
孰察其揆正玄文幽處兮矇謂之不章離婁微睇兮瞽
以為無明變白而為黑兮倒上以為下鳳凰在笯兮雞
雉翔舞同糅玉石兮一槩而相量夫黨人之鄙妬兮羌
不知吾所臧任重載盛兮陷滯而不濟懷瑾握瑜兮窮
不得余所示邑犬羣吠兮吠所怪也誹駿疑桀兮固庸
態也文質疎内兮衆不知吾之異采材樸委積兮莫知
余之所有重仁襲義兮謹厚以為豐重華不可啎兮孰
知吾之從容古固有不並兮豈知其故也湯禹久遠兮
邈不可慕也懲違改忿兮抑心而自彊離涽而不遷兮
願志之有象進路北次兮日昧昧其將暮含憂虞哀兮
限之以大故亂曰浩浩沅湘兮分流汨兮修路幽拂兮
道遠忽兮曾唫恒悲兮永歎慨兮世既莫吾知兮人心
不可謂兮懷情抱質兮獨無匹兮伯樂既沒驥將焉程
兮人生有命兮各有所錯兮定心廣志余何畏懼兮曾
傷爰哀永歎喟兮世溷不吾知心不可謂兮知死不可
讓兮願勿愛兮明以告君子兮吾將以為類兮於是懷
石自投汨羅以死屈原既死之後楚有宋玉唐勒景差
之徒皆好辭而以賦見稱然皆祖屈原之從容辭令終
莫敢直諫其後楚日以削數十年竟為秦所滅
蘇子曰漢賈誼為長沙傅過汨羅為賦以弔屈原曰歴
九州而相君何必懷此故都誼之言或一道也而非原
志原楚同姓不忍棄其君而之四方而誼教之以孔子
孟軻歴聘諸侯以求行道勢必不從矣柳下惠為士師
三黜而不去曰直道而事人何往而不三黜枉道而事
人何必去父母之邦惜乎屈原廉直而不知道殉節以
死然後為快此所以未合於聖人耳使原如柳下惠用
之則行舍之則藏終身於楚優游以卒歲庶乎其志也
哉
古史卷五十三
