古史卷五十七宋蘇轍撰
蒙恬列傳第三十四
蒙恬者其先齊人也恬大父驁自齊事秦昭王官至上
卿莊襄王元年驁為將伐韓取成臯滎陽置三川郡二
年驁攻趙三十七城始皇三年驁攻韓取十三城五年
驁攻魏取二十城置東郡七年驁卒驁子曰武二十三
年武為秦禆將軍與王翦攻楚大破之殺項燕二十四
年虜楚王武子恬毅恬嘗書獄典文學二十六年恬因
家世得為將攻齊大破之拜為内史秦已并天下乃使
恬將三十萬衆北逐戎狄收河南築長城因地形制險
塞起臨洮至遼東延袤萬餘里於是渡河據陽山逶蛇
而北暴師於外十餘年居上郡是時恬威振匃奴始皇
甚尊寵蒙氏信任賢之而親近毅位至上卿出則參乘
入則御前恬任外事而毅常為内謀名為忠信故雖諸
將相莫敢與之爭趙高者諸趙䟽遠属也昆弟數人皆
生隐宮其母被刑僇世世卑賤始皇聞高強力通於獄
法舉以為中車府令高即私事公子胡亥喻之决獄高
有大罪始皇令毅治之毅不敢阿法當高罪死除其宦
籍帝以高之敦於事也赦之復其官爵始皇欲游天下
道九原直抵甘泉乃使恬通道自九原抵甘泉壍山堙
谷千八百里道未就三十七年冬行出游會稽並海上
北走琅邪道病使毅還禱山川未反始皇至沙丘崩祕
之羣臣莫知是時丞相李斯少子胡亥中車府令趙高
常從高雅得幸於胡亥欲立之又怨毅法治之而不為
己也因有賊心乃與李斯胡亥隂謀立胡亥為太子太
子已立遣使者以罪賜公子扶蘇及恬死扶蘇已死恬
疑而復請之使者以恬属吏更置胡亥以李斯舍人為
護軍使者還報胡亥已聞扶蘇死即欲釋恬趙高恐蒙
氏復貴而用事怨之毅還至高因為胡亥忠計欲以滅
蒙氏乃言曰臣聞先帝欲舉賢立太子久矣而毅諫曰
不可若知賢而愈不立則是不忠而惑主也以臣愚意
不若誅之胡亥聽而繫毅於代前已囚恬於陽周喪至
咸陽已葬太子立為二世皇帝而趙高親近日夜毁惡
蒙氏求其罪過舉劾之子嬰進諫曰臣聞故趙王遷殺
其良臣李牧而用顔聚燕王喜隂用荆軻之謀而倍秦
之約齊王建殺其故世忠臣而用后勝之議此三君者
皆以變古者失其國而殃及其身今蒙氏秦之大臣謀
士也而主欲一旦棄去之臣竊以為不可臣聞輕慮者
不可以治國獨智者不可以存君誅殺忠臣而立無節
行之人是内使羣臣不相信而外使闘士之意離也臣
竊以為不可胡亥不聽而遣御史曲宫乘傳之代令毅
曰先主欲立太子而卿難之今丞相以卿為不忠罪及
其宗朕不忍乃賜卿死亦甚幸矣卿其圖之毅對曰以
臣不能得先主之意則臣少宦順幸没世可謂知意矣
以臣不知太子之能則太子獨從周旋天下去諸公子
絶遠臣無疑矣夫先主之舉用太子數年之積也臣乃
何言之敢諫何慮之敢謀非敢餙辭以避死也為羞累
先主之名願大夫為慮焉使臣得死情實且夫順成全者
道之所貴也刑殺者道之所卒也昔者秦繆公殺三良而
死罪百里奚而非其罪也故立號曰繆昭襄王殺武安
君白起楚平王殺伍奢吳王夫差殺伍子胥此四君者
皆為大失而天下非之以其君為不眀以是籍於諸侯
故曰用道治者不殺無罪而罰不加於無辜唯大夫留
心使者知胡亥之意不聽毅言遂殺之二世又遣使者
之陽周令恬曰君之過多矣而卿弟毅有大罪法及内
史恬曰自吾先人及至子孫積功信於秦三世矣今臣
將兵三十餘萬身雖囚繫其勢足以倍畔然自知必死
而守義者不敢辱先人之教以不忘先主也昔周成王
初立未離襁褓周公旦負王以朝卒定天下及成王有
病甚殆公旦自揃其爪以沈於河曰王未有識是旦執
事有罪殃旦受其不祥乃書而藏之記府可謂信矣及
王能治國有賊臣言周公旦欲為亂久矣王若不備必
有大事王乃大怒周公旦走而奔於楚成王觀於記府
得周公旦沈書乃流涕曰孰謂周公旦欲為亂乎殺言
之者而反周公旦故周書曰必參而伍之恬之宗世無
二心而事卒如此是必孽臣逆亂内陵之道也夫成王
失而復振則卒昌桀殺關龍逢紂殺王子比干而不悔
身死則國亡臣故曰過可振而覺也察於參伍上聖之
法也凡臣之言非以求免於咎也將以諫而死願陛下
為萬民思從道也使者曰臣受詔行法於將軍不敢以
將軍言聞於上也恬喟然太息曰我何罪於天無過而
死乎良久徐曰恬罪固當死矣起臨洮属之遼東城壍
萬餘里此其中不能無絶地脉哉此乃恬之罪也乃吞
藥自殺
蘇子曰蒙氏為秦吞滅諸侯其所殘暴多矣子孫以無
罪戮死此天意也恬以長城之役竭民力斷地脉自知
當死而毅以忠信事上自許無罪死而不厭夫媮合取
容咎亞李斯此其所以不免者哉然始皇病於琅邪使
毅還禱山川至沙丘而崩使毅尚從則趙高李斯廢適
之謀殆不能發嗚呼天之所廢人謀固無所復施耶
古史卷五十七
