古史卷四十七宋蘇轍撰
魏公子列傳第二十四
魏公子無忌者魏昭王少子而安釐王異母弟也安釐
王即位封為信陵君是時范雎亡魏相秦以怨魏齊故
秦兵圍大梁破魏華陽下軍走芒卯魏王及無忌患之
無忌為人仁而下士士無賢不肖皆謙而禮交之不敢
以其富貴驕士士以此方數千里爭往歸之致食客三
千人當是時諸侯以其賢多客不敢加兵謀魏十餘年
無忌嘗與魏王博而北境傳舉烽言趙寇至且入界魏
王釋博欲召大臣謀無忌止王曰趙王田獵耳非為寇
也復博如故王恐心不在博居頃之復從北方來傳言
曰趙王獵耳非為寇也魏王大驚曰公子何以知之無
忌曰臣之客有能探得趙王陰事者趙王所為客輙以
報臣臣以此知之是後魏王畏無忌之賢能不敢任以
國政魏有隱士曰侯嬴年七十家貧為大梁夷門監者
無忌聞之往請欲厚遺之不肯受曰臣修身潔行數十
年終不以監門困故而受公子財無忌乃置酒大會賓
客坐定無忌從車騎虛左自迎侯生侯生攝弊衣冠直
上載無忌上坐不讓欲以觀無忌無忌執轡愈恭侯生
又謂無忌臣有客在市屠中願枉車騎過之無忌引車
入市侯生下見其客朱亥睥睨故久立與客語微察無
忌無忌顏色愈和當是時魏將相宗室賓客滿堂待無
忌舉酒市人縱觀從騎皆罵侯生侯生視無忌色終不
變乃謝客就車至家無忌引侯生坐上坐徧贊賓客賓客
皆驚酒酣無忌起為壽侯生前侯生因謂無忌曰今日
嬴之為公子亦足矣嬴乃夷門抱關者也而公子親枉
車騎自迎嬴於衆人廣坐之中不宜有所過今公子故
過之然嬴欲就公子之名故久立公子車騎市中過客
以觀公子公子愈恭市人皆以嬴為小人而以公子為
長者能下士也於是罷酒侯生遂為上客侯生謂無忌
曰臣所過屠者朱亥此子賢者世莫能知故隱屠間耳
無忌數往請之朱亥故不復謝無忌怪之安釐王二十
年秦昭王已破趙長平軍又進兵圍邯鄲無忌姊為趙
惠文王弟平原君夫人數遺書請救於魏魏王使將軍
晉鄙將十萬衆救趙秦王使使者告魏王曰吾攻趙旦
暮且下而諸侯敢救者已拔趙必移兵先擊之魏王恐
使人止晉鄙留軍壁鄴名為救趙實持兩端以觀望平
原君使者冠蓋相屬於魏讓無忌曰勝所以自附為婚
姻者以公子之高義為能急人之困今邯鄲旦暮降秦
而魏救不至安在公子能急人之困也且公子縱輕勝
棄之降秦獨不憐公子姊耶無忌患之數請魏王及賓
客辯士說王萬端魏王畏秦終不聽無忌自度終不能
得之於王計不獨生而令趙亡乃請賓客約車騎百餘
乘欲以客往赴秦軍與趙俱死行過夷門見侯生具告
所以欲死秦軍狀辭決而行侯生曰公子勉之矣老臣
不能從無忌行數里心不快曰吾所以待侯生者備矣
天下莫不聞今吾且死而侯生曾無一言半辭送我我
豈有所失哉復引車還問侯生侯生笑曰臣固知公子之
還也曰公子喜士名聞天下今有難無他端而欲赴秦
軍譬若以肉投餒虎何功之有哉尚安事客然公子遇
臣厚公子往而臣不送以是知公子恨之復返也無忌
再拜因問侯生乃屛人間語曰嬴聞晉鄙之兵符常在
王卧内而如姬最幸出入王卧内力能竊之嬴聞如姬
父為人所殺如姬資之三年自王以下欲求報其父仇
莫能得如姬為公子泣公子使客斬其仇頭敬進如姬
如姬之欲為公子死無所辭顧未有路耳公子誠一開
口請如姬如姬必許諾則得虎符奪晉鄙軍北救趙而
西却秦此五覇之伐也無忌從其計請如姬如姬果盗
晉鄙兵符與之無忌行侯生曰將在外主令有所不受
以便國家公子即合符而晉鄙不授公子兵而復請之
事必危矣臣客屠者朱亥可與俱此人力士晉鄙聽大
善不聽可使擊之於是無忌泣侯生曰公子畏死耶何
泣也無忌曰晉鄙嚄唶宿將往恐不聽必當殺之是以
泣耳豈畏死哉於是無忌請朱亥朱亥笑曰臣乃市井
鼓刀屠者而公子親數存之所以不報謝者以為小禮
無所用今公子有急此乃臣效命之秋也遂與無忌俱
無忌過謝侯生侯生曰臣宜從老不能請數公子行日
以至晉鄙軍之日北向自剄以送公子無忌遂行至鄴
矯魏王令代晉鄙晉鄙合符疑之舉手視無忌曰今吾
擁十萬之衆屯於境上國之重任今單車來代之如何
哉欲無聽朱亥袖四十斤鐵椎椎殺晉鄙無忌遂將晉
鄙軍勒兵下令軍中曰父子俱在軍中父歸兄弟俱在
軍中兄歸獨子無兄弟歸養得選兵八萬人進兵擊秦
軍秦軍解去遂救邯鄲存趙趙王及平原君自迎無忌
於界平原君負韊矢先引趙王再拜曰自古賢人未有
及公子者也當此之時平原君不敢自比於人無忌與
侯生決至軍侯生果北鄉自剄魏王怒無忌之盗其兵
符矯殺晉鄙無忌亦自知也已却秦存趙使將將其軍
歸魏而無忌獨與客留趙趙孝成王德無忌與平原君
計以五城封無忌無忌聞之意驕矜有自功之色客有
說無忌曰物有不可忘或有不可不忘夫人有德於公
子公子不可忘也公子有德於人願公子忘之且矯魏
王令奪晉鄙兵以救趙於趙則有功矣於魏則未為忠
臣也公子乃自驕而功之竊為公子不取也於是無忌
立自責似若無所容者趙王埽除自迎執主人之禮引
無忌就西階無忌側行辭讓從東階上自言辠過以負
於魏無功於趙趙王侍酒至暮口不忍獻五城以無忌
退讓也無忌竟留趙趙王以鄗為湯沐邑魏亦復以信
陵奉之無忌留趙聞趙有處士毛公藏於博徒薛公藏
於賣漿家無忌欲見兩人兩人自匿不肯見無忌間步
往從此兩人游甚歡平原君聞之謂其夫人曰始吾聞
夫人弟公子天下無雙今吾聞之乃妄從博徒賣漿者
游公子妄人耳夫人以告無忌無忌乃謝夫人去曰始
吾聞平原君賢故負魏王而救趙以稱平原君平原君
之游徒豪舉耳不求士也無忌自在大梁時常聞此兩
人賢至趙恐不得見以無忌從之游尚恐其不我欲也
今平原君乃以為羞其不足從游乃裝為去夫人具以
語平原君平原君乃免冠謝固留無忌平原君門下聞
之半去平原君歸無忌無忌留趙十年不歸秦聞之日
夜出兵伐魏魏王患之使使往請無忌無忌恐王怒之
乃誡門下有敢為魏王使通者死賓客皆背魏之趙莫
敢勸無忌歸毛公薛公兩人往見無忌曰公子所以重
於趙名聞諸侯者徒以有魏也今秦攻魏魏急而公子
不恤使秦破大梁而夷先王之宗廟公子當何面目立
天下乎語未及卒無忌立變色告車趨駕歸救魏魏王
見無忌相與泣而以上將軍印授之安釐王三十年無
忌使使遍告諸侯諸侯聞無忌將各遣將將兵救魏無
忌率五國之兵破秦兵於河外走蒙驁遂乘勝逐秦兵
至凾谷關抑秦兵秦兵不敢出當是時無忌威振天下
諸侯之客進兵法無忌皆名之故世稱魏公子兵法秦
王患之乃行金萬斤於魏求晉鄙客令毁無忌曰公子
亡在外十年矣今為魏將諸侯將皆屬諸侯徒聞魏公
子不聞魏王公子亦欲因此時定南面而王諸侯畏公
子之威方欲共立之秦數使反間偽賀公子得立為魏
王未也魏王日聞其毁不能不信後果使人代無忌將
無忌自知再以毁廢乃謝病不朝與賓客為長夜飲飲
醇酒多近婦女日夜為樂飲者四歲竟病酒而卒其歲
安釐王亦薨秦聞公子死使蒙驁攻魏拔二十城初置
東郡其後秦稍蠶食魏十八歲而虜魏王屠大梁漢高
祖始微時數聞無忌賢及即天子位每過大梁常祠之
高祖十二年從擊黥布還為置守冡五家世以四時奉
祠焉
蘇子曰魏公子始用侯嬴之計盗兵符殺晉鄙而奪其
軍擊秦以全趙成桓文之功矣然兄弟自是相失十年
不敢還魏幾無以安其身殆哉其後秦兵攻魏無忌無
還魏之心毛薛惎之翻然而歸合諸侯破秦軍使宗廟
復安兄弟如故然後得明目以立於世蓋無忌之名發
於侯生而全於毛薛侯生之奇毛薛之正廢一不可而
正之所全者多矣
古史卷四十七
