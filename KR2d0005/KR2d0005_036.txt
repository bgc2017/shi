古史卷三十六宋蘇轍撰
孫武吴起列傳第十三
孫武齊人也以兵法見吴王闔廬闔廬曰子之十三篇
吾盡觀之矣可以小試勒兵乎對曰可闔廬曰可試以
婦人乎曰可於是許之出宫中美人得百八十人孫子
分為二隊以王之寵姬二人各為隊長皆令持戟令之
曰汝知而心與左右手背乎婦人曰知之孫子曰前視
心左視左手右視右手後即視背婦人曰諾約束既布
乃設鐵鉞即三令五申之於是鼔之右婦人大笑孫子
曰約束不明申令不熟將之罪也復三令五申而鼓之
左婦人復大笑孫子曰約束不明申令不熟將之罪也
既已明而不如法者吏士之罪也乃欲斬左右隊長吴
王從臺上觀見且斬愛姬大駭趣使使下令曰寡人已
知將軍能用兵矣寡人非此二姬食不甘味願勿斬也
孫子曰臣既已受命為將將在軍君命有所不受遂斬
隊長二人以徇用其次為隊長於是復鼔之婦人左右
前後跪起皆中規矩繩墨無敢出聲於是孫子使使報
王曰兵既整齊王可試下觀之唯王所欲用之雖赴水
火猶可也吴王曰將軍罷休就舍寡人不願下觀孫子
曰王徒好其言不能用其實於是闔廬知孫子能用兵
卒以為將西破強楚入郢北威齊晉顯名諸侯孫子與
有力焉孫武既死後百餘歲有孫臏臏生阿鄄之間亦
武後世子孫也嘗與龐涓俱學兵法龐涓既事魏得為
惠王將軍而自以為能不及臏乃隂使召之臏至龐涓
恐其賢於已疾之則以法刑斷其兩足黥之欲隠勿見
齊使者如梁臏以刑徒隂見說齊使齊使以為竒竊載
與之齊齊將田忌善而客待之忌數與齊諸公子馳逐
重射孫子見其馬足不甚相遠馬有上中下輩於是謂
忌曰君弟重射臣能令君勝忌信然之與王及諸公子
逐射千金及臨質孫子曰今以君之下駟與彼上駟取
君上駟與彼中駟取君中駟與彼下駟既馳三輩畢忌
一不勝而再勝卒得王千金於是忌進孫子於威王威
王問兵法遂以為師其後魏伐趙趙急請救於齊威王
欲將臏臏辭謝曰刑餘之人不可於是乃以田忌為將
而孫子為師居輜車中坐為計謀忌欲引兵之趙孫子
曰夫解雜亂紛糾者不控捲救鬭者不搏橶批亢擣虛
形格勢禁則自為解耳今梁趙相攻輕兵銳卒必竭於
外老弱罷於内君不若引兵疾走大梁據其街路衝其
方虛彼必釋趙而自救是我一舉解趙之圍而收弊於
魏也忌從之魏果去邯鄲與齊戰於桂陵大破梁軍後
十五年魏與趙攻韓韓告急於齊齊使田忌將而往直
走大梁魏將龐涓聞之去韓而歸齊軍既已過而西矣
孫子謂忌曰彼三晉之兵素悍勇而輕齊齊號為怯善
戰者因其勢而利導之兵法百里而趣利者蹶上將五
十里而趣利者軍半至使齊軍入魏地為十萬竈明日
為五萬竈又明日為二萬竈龐涓行三日大喜曰我固
知齊軍怯入吾地三日士卒亡者過半矣乃棄其步軍
與其輕銳倍日并行逐之孫子度其行暮當至馬陵馬
陵道狹而旁多阻隘可伏兵乃斫大樹白而書之曰龐
涓死于此樹之下於是令齊軍善射者萬弩夾道而伏
期日暮見火舉而俱發龐涓果夜至斫木下見白書乃
鑚火燭之讀其書未畢齊軍萬弩俱發魏軍大亂相失
龐涓自知智窮兵敗乃自剄曰遂成竪子之名齊因乘
勝盡破其軍虜魏太子申以歸臏以此名顯天下世傳
其兵法
吴起衛人也好用兵嘗學於曾子事魯君齊人攻魯魯
欲將起起取齊女為妻而魯疑之起於是欲就名遂殺
其妻以明不與齊也魯卒以為將將而攻齊大破之魯
人或惡起曰起之為人猜忍人也其少時家累千金游
仕不遂遂破其家鄉黨笑之起殺其謗己者三十餘人
而東出衛郭門與其母訣齧臂而盟曰起不為卿相不
復入衛遂事曾子居頃之其母死起終不歸曾子薄之
而與起絶起乃之魯學兵法以事魯君魯君疑之起殺
妻以求將夫魯小國而有戰勝之名則諸侯圖魯矣且
魯衛兄弟之國也而君用起則是棄衛魯君疑之謝起
起聞魏文侯賢欲事之因翟璜以見文侯以為將擊秦
拔五城起之為將與士卒最下者同衣食卧不設席行
不騎乘親褁贏糧與士卒分勞苦卒有病疽者起為吮
之卒母聞而哭之人曰子卒也而將軍自吮其疽何哭
為母曰非然也往年吴公吮其父其父戰不旋踵遂死
於敵吴公今又吮其子妾不知其死所矣是以哭之文
侯以起善用兵廉平能得士心乃以為西河守以拒秦
韓文侯既卒起事其子武侯武侯浮西河而下中流頋
而謂起曰美哉乎山河之固此魏國之寳也起對曰在
德不在險昔三苖氏左洞庭右彭蠡德義不修禹滅之
夏桀之居左河濟右泰華伊闕在其南羊腸在其北修
政不仁湯放之殷紂之國左孟門右太行常山在其北
大河經其南修政不德武王殺之由此觀之在德不在
險若君不修德舟中之人盡為敵國也武侯曰善起為
西河守甚有聲名魏置相相田文吴起不悦謂田文曰
請與子論功可乎田文曰可起曰將三軍使士卒樂死
敵國不敢謀子孰與起文曰不如子起曰治百官親萬
民實府庫子孰與起文曰不如子起曰守西河而秦兵
不敢東鄉韓趙賓從子孰與起文曰不如子起曰此三
者子皆出吾下而位加吾上何也文曰主少國疑大臣
未附百姓不信方是之時屬之於子乎屬之於我乎起
默然良久曰屬之子矣文曰此乃吾所以居子之上也
起乃自知弗如田文田文既死公叔為相尚魏公主而
害起公叔之僕曰起易去也公叔曰奈何其僕曰吴起
為人節廉而自喜名也君先與魏君言曰吴起賢人也
而侯之國小又與強秦壤界臣竊恐起之無留心也魏
君即曰奈何君因曰試延以公主起有留心則必受之
無留心則必辭矣以此卜之君因召起而與歸即令公
主怒而輕君起見公主之賤君也則必辭(曹沬之盟其相襲謬妄久)
(矣故特見於萹今亦不能盡正也)
古史卷三十六
