古史卷三十五宋蘇轍撰
伍員列傳第十二
伍員楚人也字子胥父曰奢兄曰尚其先伍舉楚之名
大夫也楚平王之在蔡也郹陽封人之女奔之生子建
即位以為太子使奢為之師費無極為之少師無極無
寵於太子謀䧟之言諸王為娶於秦至而勸王自取之
因說王大城城父以寘太子王聽之從而譛之曰建與
奢將以方城之外叛王信之執奢而使奮陽殺建建亡
奔宋無極言於王曰奢之子材若在吴必為楚患王使
召尚與員曰來吾免而父尚謂員曰爾適吴我將歸死
吾知不逮我能死爾能報聞免父之命不可以莫之奔
也親戚為戮不可以莫之報也爾勉之矣尚至奢聞員
不來曰楚君大夫其旰食乎楚并殺之員亡走吴過昭
關昭關欲執之員獨身步走幾不得脱追者在後至江
江上有漁父乘舟知員之急渡之員既渡解其劒曰此
劒直百金以與父父曰楚國有命得伍員者賜粟伍萬
石爵執珪豈徒百金劒耶不受員未至吴疾止中道乞
食至吴因公子光以見王僚時王僚五年也八年吴伐
州來敗頓胡沈蔡之師于雞父太子建之母在郹召吴
人而啟之吴入郹取楚夫人及其寳器以歸明年侵楚
滅巢及鍾離員因言伐楚之利於王僚公子光將為亂
沮止之員亦知光有内志未可說以外事乃進勇士專
設諸於光退而耕於野以竢十一年楚平王卒秦女之
子&KR0942;立是為楚昭王王僚因楚喪使母弟掩餘燭庸侵
楚楚師強吴師不能退光因吴國内空乃令專設諸襲
刾王僚而自立是為王闔廬闔廬以員為吴行人楚伯
州犂之孫嚭奔吴吴亦以為太宰以謀楚員言於闔廬
請為三師以肄楚楚出則歸楚歸則出欲使楚道弊而
後以三師乘之闔廬以為然楚於是始病自昭王即位
無歲不有吴師其令尹囊瓦貪而不仁國人惡之蔡侯
唐侯朝於楚瓦以賄故三年止之二君歸因子胥伯嚭
請師於吴九年三國伐楚敗囊瓦於柏舉五戰及郢楚
昭王奔隨吴遂入郢員乃掘楚平王墓出其尸鞭之三
百始員在楚與申包胥友員之亡也謂包胥曰我必覆
楚包胥曰我必存之及員鞭平王尸包胥亡存山中使
人謂員曰子之報讐其已甚乎吾聞人衆者勝天天定
亦能勝人今子故平王之臣親北面事之今至於僇死
人此豈天道乎員曰為我謝申包胥吾日莫塗遠吾故
倒行而逆施之於是申包胥走秦求救秦不許包胥立
於秦庭哭七日七夜不絶聲秦哀公憐之為出車五百
乘救楚與楚子西子期連敗吴師闔廬之弟夫槩王亡
歸自立闔廬釋楚還擊夫槩王楚昭王乃復入郢十九
年吴伐越越王勾踐擊傷闔廬闔廬死子夫差立二年
而報越敗之夫椒越王以其餘兵五千人棲於會稽使
大夫種厚幣遺太宰嚭以請和求委國為臣妾夫差將
許之員諫曰不可臣聞樹德莫如滋去惡莫如盡昔有
過澆殺斟灌以伐斟尋滅夏后相后緍方娠逃出自竇
歸于有仍生少康澆使椒求之逃奔有虞虞思妻以二
姚而邑諸綸有田一成有衆一旅遂收夏衆以滅過戈
復禹之績今吴不如過而越大於少康或將豐之不亦
難乎句踐能親而務施施不失人親不棄勞與我同壤
而世為仇讐於是乎克而弗取又將存之違天而長寇
讐後雖悔之弗可食已弗聽退而告人曰越十年生聚
而十年教訓二十年之後吴其為沼乎十一年夫差將
為魯伐齊句踐率其衆而朝王及列士皆有賂吴人皆
喜員獨懼曰是豢吴也夫諫曰越在我腹心之疾也壤
地同而有欲於我夫其柔服求濟其欲也不如早從事
焉得志於齊猶獲石田也無所用之越不為沼吴其泯
矣使醫除疾而曰必遺類焉者未之有也弗聽員屬其
子於齊鮑氏太宰嚭因䜛之曰員恨其計不用將為亂
王使賜之屬鏤以死將死曰樹吾墓以檟檟可材也吴
其亡乎三年其始弱矣盈必毁天之道也吴王聞之怒
乃取員尸盛以鴟夷革浮之江中吴人憐之為立祠江
上命曰胥山吴王既誅員遂伐齊大敗齊人於艾陵十
四年會諸侯于黃池越入吴二十三年而越卒滅吴
蘇子曰伍員以父兄之怨破楚入郢鞭平王之墓世皆
憐其志多其才然士不幸至此不足以言功名矣而員
至鞭舊君以逞逆天而傷義卒以盡忠而喪其軀豈非
天哉
古史卷三十五
