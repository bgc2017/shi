古史卷三十九宋蘇轍撰
商君列傳第十六
商君者衛之公族也名鞅少好刑名之學事魏相公叔
痤為中庶子痤知其賢未及進會痤病魏惠王親往問
病曰公叔病有如不可諱將奈社稷何痤曰痤之中庶
子公孫鞅年雖少有竒才願王舉國而聽之王嘿然王
且去痤屏人言曰王即不聽用鞅必殺之無令出境王
許諾而去痤召鞅謝曰今者王問可以為相者我言若
王色不許我我方先君後臣因謂王即弗用鞅當殺之
王許我汝可疾去矣且見禽鞅曰彼王不能用君之言
任臣又安能用君之言殺臣乎卒不去惠王既去謂左
右曰公叔病甚悲乎欲令寡人以國聽公孫鞅也豈不
悖哉痤既死鞅聞秦孝公下令國中求賢者將修穆公
之業東復侵地乃西入秦因孝公寵臣景監以求見孝
公既見鞅語事良久孝公時時睡弗聽罷孝公怒景監
曰子之客妄人耳安足用邪景監以讓鞅鞅曰吾說公
以帝道其志不開悟矣後五日復求見孝公益愈然而
未中旨罷孝公復讓景監景監亦讓鞅鞅曰吾說公以
王道而未入也請復見孝公善之而未用也孝公謂景
監曰汝客善可與語矣鞅曰吾說公以覇道其意欲用
之矣誠復見我我知之矣鞅復見孝公公與語不自知
䣛之前於席也語數日不厭景監曰子何以中吾君吾
君之歡甚也鞅曰吾說公以帝王之道比三代而君曰
久遠吾不能待且賢君者各及其身顯名天下安能邑
邑待數十百年以成帝王乎故吾以強國之術說君君
大說之耳然亦難以比德於殷周矣孝公既用鞅鞅欲
變法恐天下議已鞅曰疑行無名疑事無功且夫有高
人之行者固見非於世有獨知之慮者必見敖於民愚
者闇於成事知者見於未萌民不可與慮始而可與樂
成論至德者不和於俗成大功者不謀於衆是以聖人
苟可以強國不法其故苟可以利民不循其禮孝公曰
善甘龍曰不然聖人不易民而教知者不變法而治因
民而教不勞而成功緣法而治吏習而民安之鞅曰龍
之所言世俗之言也常人安於故俗學者溺於所聞以
此兩者居官守法可也非所與論於法之外也三代不
同禮而王五伯不同法而覇智者作法愚者制焉賢者
更禮不肖者拘焉杜摯曰利不百不變法功不十不易
器法古無過循禮無邪鞅曰治世不一道便國不法古
故湯武不循古而王夏殷不易禮而亡反古者不可非
而循禮者不足多孝公曰善以鞅為左庶長卒定變法
之令令民為什伍而相收司連坐不告姦者腰斬告姦
者與斬敵首同賞匿姦者與降敵同罰民有二男以上
不分異者倍其賦有軍功者各以率受上爵為私鬭者
各以輕重被刑大小僇力本業耕織致粟帛多者復其
身事末利及怠而貧者舉以為收孥宗室非有軍功論
不得為屬籍明尊卑爵秩等級各以差次名田宅臣妾
衣服以家次有功者顯榮無功者雖富無所芬華令既
具未布恐民之不信已乃立三丈之木於國都市南門
募民有能徙置北門者予十金民怪之莫敢徙復曰能
徙者予五十金有一人徙之輙予五十金以明不欺卒
下令令行於民朞年秦民之國都言初令之不便者以
千數於是太子犯法鞅曰法之不行自上犯之將法太
子太子君嗣也不可施刑刑其傅公子虔黥其師公孫
賈明日秦人皆趨令行之十年秦民道不拾遺山無盜
賊家給人足民勇於公戰怯於私鬭鄉邑稱治秦民初
言令不便者有來言令便者鞅曰此皆亂化之民也盡
遷之於邊城其後民莫敢議令於是以鞅為大良造將
兵圍魏安邑(秦本紀及此皆言鞅圍魏安邑降之按此後鞅欺魏將公子卬殺之破其軍然後魏)
(去安邑徙都大梁則於此言圍魏安邑降之者皆誤也但當言圍耳)居三年築冀闕宫庭
於咸陽秦自雍徙都之令民父子兄弟同室内息者為
禁集五都鄉邑聚為縣置令丞凡三十一縣為田開阡
陌封疆而賦稅平平㪷桶權衡丈尺行之四年公子虔
復犯約劓之居五年秦人富強天子致胙於孝公諸侯
畢賀其明年齊敗魏兵於馬陵虜其太子申殺將軍龐
涓其明年鞅說孝公曰秦之與魏譬若人之有腹心疾
非魏并秦秦即并魏何者魏居嶺阨之西都安邑與秦
界河而獨擅山東之利利則西侵秦病則東收地今以
君之賢國頼以盛而魏往年大破於齊諸侯畔之可因
此時伐魏魏不支秦必東徙秦因據河山之固東鄉以
制諸侯此帝王之業也孝公以為然使鞅將而伐魏魏
使公子卬將而擊之軍既相距鞅遺卬書曰吾始與公
子歡今俱為兩國將不忍相攻可與公子面相見盟樂
飲而罷兵以安秦魏卬以為然會盟已飲而鞅伏甲士
襲虜卬因攻其軍盡破之魏惠王兵數破於齊秦國内
空日以削恐乃使使割河西之地獻於秦以和而魏遂
去安邑徙都大梁梁惠王曰寡人恨不用公叔痤之言
也鞅既破魏還秦封之於商十五邑號為商君商君相
秦十年宗室貴戚多怨望者趙良見商君商君曰鞅之
得見也從孟蘭臯今鞅請得交可乎良曰僕弗敢願也
孔丘有言曰推賢而戴者進聚不肖而王者退僕不肖
故不敢受僕聞之曰非其位而居之曰貪位非其名而
有之曰貪名僕聽君之義則恐僕貪位貪名也故不敢
聞命商君曰子不說吾治秦歟良曰反聽之謂聰内視
之謂明自勝之謂強虞舜有言曰自卑也尚矣君不若
道虞舜之道無為問僕矣商君曰始秦戎狄之教父子
無别同室而居今我更制其教而為其男女之别大築
冀闕營如魯衛矣子觀我治秦也孰與五羖大夫賢良
曰千羊之皮不如一狐之掖千人之諾諾不如一士之
諤諤武王諤諤以昌殷紂墨墨以亡君若不非武王乎
則僕請終日正言而無誅可乎商君曰語有之矣貌言
華也至言實也苦言藥也甘言疾也夫子果肯終日正
言鞅之藥也鞅將事子子又何辭焉良曰夫五羖大夫
荆之鄙人也聞秦繆公之賢而願望見行而無資自粥
於秦客被褐食牛期年繆公知之舉之牛口之下加之
百姓之上秦國莫敢望焉相秦六七年而東伐鄭三置
晉國之君一救荆國之禍發教封内而巴人致貢施德
諸侯而八戎來服由余聞之欵關請見五羖大夫之相
秦也勞不坐乘暑不張盖行於國中不從車乘不操干
戈功名藏於府庫德行施於後世五羖大夫死秦國男
女流涕童子不歌謠㫪者不相杵此五羖大夫之德也
今君之見秦王也因嬖人景監以為主非所以為名也
相秦不以百姓為事大築冀闕非所以為功也刑黥太
子之師傅殘傷民以峻刑是積怨畜禍也教之化民也
深於命民之效上也捷於令今君又左建外易非所以
為教也君又南面而稱寡人日繩秦之貴族詩曰相鼠
有體人而無禮人而無禮何不遄死以詩觀之非所以
為夀也公子虔杜門不出已八年矣君又殺祝懽而黥
公孫賈詩曰得人者興失人者崩此數事者非所以得
人也君之出也後車十數從車載甲多力而駢脅者為
驂乘持矛而操闟戟者旁車而趨此一物不具君固不
出書曰恃德者昌恃力者亡君之危若朝露尚將欲延
年益夀乎則何不歸十五都灌園於鄙勸秦王顕巖穴
之士飬老存孤敬父兄序有功尊有德可以少安君尚
將貪商於之富寵秦國之教畜百姓之怨秦王一旦捐
賓客而不立朝秦國之所以收君者豈其微哉亡可翹
足而待商君弗從後五月而秦孝公卒太子立公子虔
之徒告商君欲反發吏捕商君商君亡至關下欲舍客
舍舍人不知其是商君也曰商君之法舍人無驗者坐
之商君喟然嘆曰嗟乎為法之敝一至此哉去之魏魏
人怨其欺公子卬而破魏師弗受商君欲之他國魏人
曰商君秦之賊秦強而賊入魏弗歸不可遂内秦商君
既復入秦走商邑與其徒屬發邑兵北出擊鄭秦發兵
攻商君殺之於鄭黽池秦惠王車裂商君以徇曰莫如
商鞅反者遂滅商君之家
蘇子曰解牛之技恥於屠狗禦人之盜恥於穿窬衛鞅
有帝王之術而肯以強國之事說孝公乎盖鞅之志本
於強國而已恐孝公之不能用是以極言其上以要之
耳鄭子華欲以鄭為市於齊管仲不受而諸侯歸之鞅
欺公子卬以取魏河西利之所在無所復頋鞅而知帝
王之術其肯為此哉古之制刑輕重必與事麗殺人者
死傷人及盜抵罪故人雖死而無憾今鞅使不告姦者
腰斬告姦者與斬敵首同賞匿姦者與降敵同罰民有
二男不分異者倍賦事末利及怠而貧者舉為收孥刑
之輕重豈復與事麗哉其後始皇之世有子而嫁者有
刑夫為寄豭者殺之無罪妻為逃嫁者子不得母法皆
與情不應至於偶語詩書者弃市以古非令者族其端
皆自鞅發之然鞅之死至於車裂而李斯之死至具五
刑皆被赤族之禍天之報人豈誣也哉
古史卷三十九
