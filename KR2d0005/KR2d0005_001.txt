古史卷一宋蘇轍撰
三皇本紀
太昊伏犧氏風姓始觀天地之象鳥獸之文近取諸身
遠取諸物以畫八卦教民嫁娶儷皮以為禮作結䋲為
罔罟以佃以漁豢養犧牲服牛乘馬故曰伏犧亦曰包
犧氏伏犧以木德王天下故為三皇首河出圖故為龍
師而龍名居於宛丘後世所謂太昊之虛也伏犧氏既
衰而共工氏伯九州自謂水德天王行之叙其後神農
氏興而伏犧之子孫不可復紀至周衰有任宿須句顓
臾皆風姓邑於濟上奉伏犧之祀
炎帝神農氏姜姓以火德繼木為火師而火名故曰炎
帝斵木為耜揉木為耒教民稼穡故曰神農始為市以
通有無嘗草木百藥以救疾苦其子柱能殖百穀百蔬
五帝之世祀以為稷子孫傳世為黃帝所滅黃帝亦神
農之後以其德異故異號異姓而炎帝之後事堯者有
四岳事周者齊許申甫皆列於諸侯焉
黃帝軒轅氏姬姓亦曰有熊氏神農之後而少典之子
也少典取有蟜氏生黃帝炎帝世衰諸侯相侵伐暴虐
百姓炎帝弗能征於是軒轅乃習用干戈以征不享諸
侯咸来賓從而蚩尤最為暴莫能伐炎帝欲侵陵諸侯
諸侯咸歸軒轅軒轅乃修德振兵教熊羆貔貅貙虎以
與炎帝戰於阪泉之野三戰然後得志蚩尤作亂不用
帝命於是徵師諸侯戰於涿鹿之野遂禽殺蚩尤諸侯
咸尊軒轅代神農氏為黃帝天下有不順者從而征之
平者去之披山通道未嘗寕居以師兵為營衞為雲師
而雲名舉風后力牧常先大鴻以治正名百物書契律
歴衣服棟宇舟車弧矢之利皆本於黃帝黃帝作雲門
大卷之樂其師岐伯明於方世之為醫者宗焉然黃帝
之書戰國之間猶存其言與老子相出入以無為宗(黃帝)
(之書與老子同者多見於列子)其設於世者與時俯仰皆其見於外者
也黃帝居軒轅之丘而取於西陵之女是為嫘祖嫘祖
為黃帝正妃生二子後皆有天下其一玄囂是為青陽
其二昌意黃帝蓋四妃二十五子其得姓者十四人為
十二姓曰姬西祁已滕箴任荀僖佶儇依黃帝崩葬於
橋山子青陽立是為帝少昊至虞夏之世皆禘黃帝
蘇子曰孔子刪詩及書起於堯舜稷契之際以為自是
以上其事不可詳矣至司馬遷紀五帝首黃帝遺犧農
而黜少昊以為帝王皆出於黃帝盖紀其世非紀其事
也故余因之然黃帝本神農之後少典之子神農豈非
五帝世耶盖黃帝高陽高辛子孫代有天下而少昊之
後不傳周禮六樂無少昊之樂易叙古帝王亦不道也
遷由是黜而不紀後世多以遷為非者於是作三皇本
紀復紀少昊於五帝首
古史卷一
