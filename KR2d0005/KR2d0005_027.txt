古史卷二十七宋蘇轍撰
曹子臧吳季札列傳第四
曹子臧者曹宣公之庶子也名欣時宣公之十九年會
諸侯伐秦而卒于師曹人使公子負芻守使欣時逆公
之喪負芻殺其世子而自立諸侯將討之宣公旣葬子
臧欲亡去國人皆將從之負芻懼告罪且請焉子臧反
而置其邑負芻之二年諸侯來討執而歸之京師將以
子臧見王而立之子臧辭曰志有之聖逹節次守節下
失節爲君非吾節也雖不能聖敢失守乎遂逃奔宋眀
年曹人告於晉請歸負芻而反欣時晉侯謂子臧反吾
歸而君子臧反曹伯歸子臧盡置其邑與卿而不出孔
子善之故於負芻之歸也書曰曹伯歸自京師春秋諸
侯失地必名於其反也書曰自某歸于某曹伯不名而
書曰歸自京歸言無與争國者也其後二十年而吳季
子稱子臧之義譲其兄諸樊吳季札者吳子壽夢之幼
子也兄弟四人長曰諸樊次曰餘祭次曰夷昧次曰季
札季札賢父欲立之季札譲不可則立諸樊諸樊既除
喪復欲立季札季札辭曰曹宣公之卒也諸侯與曹人
不義曹君將立子臧子臧去之以成曹君君子曰能守
節君義嗣也誰敢干君有國非吾節也札雖不才願附
於子臧之義以無失節固立之棄其室而耕乃舍之諸
樊十三年卒有命立餘祭欲以次必致國於季子餘祭
四年卒夷末立使季子聘於上國至魯說叔孫穆子曰
子其不得死乎好善而不能擇人吾聞君子務在擇人
吾子爲魯宗卿而任其大政不愼舉何以堪之請觀於
周樂使工爲之歌周南召南曰美哉始基之矣猶未也
然勤而不怨矣爲之歌弼鄘衛曰美哉憂而不困者也
吾聞衛康叔武公之德如是是其衛風乎爲之歌王曰
美哉思而不懼其周之東乎爲之歌鄭曰美哉其細已
甚民弗堪也是其先亡乎爲之歌齊曰美哉泱泱乎大
風也哉表東海者其太公乎國未可量也爲之歌豳曰
美哉蕩乎樂而不滛其周公之東乎爲之歌秦曰此之
謂夏聲夫能夏則大大之至也其周之舊乎爲之歌魏
曰美哉渢渢乎大而婉儉而易行以德輔此則盟主也
爲之歌唐曰思深哉其有陶唐氏之遺民乎不然何憂
之遠也非令德之後誰能若是爲之歌陳曰國無主其
能久乎自鄶以下無譏焉爲之歌小雅曰美哉思而不
貳怨而不言其周德之衰乎猶有先王之遺民焉爲之
歌大雅曰廣哉熙熙乎曲而有直體其文王之德乎爲
之歌頌曰直而不倨曲而不屈邇而不偪遠而不擕遷
而不滛復而不厭哀而不愁樂而不荒用而不匱廣而
不宣施而不費取而不貪處而不底行而不流五聲和
八音平節有度守有叙盛德之所同也見舞象箾南籥
者曰美哉猶有憾見舞大武者曰美哉周之盛也其若
此乎見舞韶濩者曰聖人之弘也而猶有慚德聖人之
難也見舞大夏者曰美哉勤而不德非禹其誰能修之
見舞韶箾者曰德至矣哉大矣如天之無不幬也如地
之無不載也雖甚盛德其蔑以加於此矣觀止矣若有
他樂吾不敢請已遂聘於齊說晏平仲謂之曰子速納
邑與政無邑無政乃免於難齊國之政將有所歸未獲
所歸難未歇也故晏子因陳桓子以納政與邑是以免
於欒高之難聘於鄭見子産如舊相識與之縞帶子産
獻紵衣焉謂子産曰鄭之執政侈難將作矣政必及子
子爲政慎之以禮不然鄭國將敗適衛說蘧瑗史狗史
鰌公子荆公叔發公子朝曰衛多君子未有患也自衛
如晉將宿於戚聞鐘聲焉曰異哉吾聞之也辯而不德
必加於戮夫子獲罪於君以在此懼猶不足而又何樂
夫子之在此也猶燕之巢於幕上君又在殯而可以樂
乎遂去之文子聞之終身不聽琴瑟適晉說趙文子韓
宣子魏獻子曰晉國其萃於三族乎說叔向將行謂叔
向曰吾子勉之君侈而多良大夫皆富政將在家吾子
好直必思自免於難季子之初使過徐徐君好其寳劒
口弗敢言季子心知之爲使上國未獻也及還至徐徐
君已死遂解劔懸之徐君冢樹而去從者曰徐君死矣
尚誰予季子曰始吾心已許之豈以死背吾心哉夷昧
十七年卒吳人將以先君之命立季子季子逃去吳人
乃立夷昧之子僚諸樊之子光以僚之立也不順陰飬
死士欲以爲亂僚立十二年將因楚平王之喪伐楚復
使季子出聘以觀諸侯季子至齊而長子死葬於嬴慱
之間孔子聞之曰延陵季子吳之習於禮者也往吊而
觀焉坎深不至於泉歛以時服旣葬而封廣輪揜坎其
高可隐左袒右旋而號者三曰骨肉歸復於土䰟氣無
不之也已而遂行孔子曰延陵季子之於禮也其合矣
乎及季子歸則光已弑僚矣季子復命哭墓復位而待
曰苟先君無廢祀民人無廢主社稷有奉國家無傾乃
吾君也吾誰敢怨哀死事生以待天命非我生亂立者
從之古之道也季子復事闔廬夫差年九十餘楚子期
伐陳吴使季子救之季子謂子期曰二君不務德而力
爭諸侯民何罪我請退以爲子名務德而安民乃還後
十二年而吳亡季子蓋已沒矣
蘇子曰春秋之際世不知義而以權利為貴雖齊桓晉
文皆以爭國成名者也如子臧之於曹季子之於吳皆
有可取之義棄而不顧而况於爭乎予高二子之義欲
考其行事而子臧反國而致事事不復見季子事吳九
十餘年觀其掛劔於墓不以死背其心葬子嬴博不以
恩累其志引兵避楚不以名害其德蓋其所以養心者
至矣雖禄之天下將有所不受而況於吳乎彼其所養
者誠重故也
古史卷二十七
