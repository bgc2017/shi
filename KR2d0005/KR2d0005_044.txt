古史卷四十四宋蘇轍撰
白起王翦列傳第二十一
白起者郿人也善用兵事秦昭王昭王十三年起為左
庶長將而擊韓之新城是歲穰侯相秦舉任鄙以為漢
中守其眀年起為左更攻韓魏於伊闕斬首二十四萬
又虜其將公孫喜拔五城起遷為國尉涉河取韓安邑
以東到乾河眀年起為大良造攻魏取城大小六十一
眀年起與客卿錯攻垣城拔之後五年起攻趙拔光狼
城後七年起攻椘拔鄢鄧五城其眀年攻椘拔郢燒夷
陵遂東至竟陵椘王亾去郢東徙陳秦以郢為南郡起
遷為武安君復取椘巫黔中郡三十四年起攻魏拔華
陽走芒夘而虜三晉將斬首十三萬與趙將賈偃戰沉
其卒二萬人於河中四十三年起攻韓陘城拔五城斬
首五萬四十四年起攻南陽太行道絶之四十五年伐
韓之野王野王降秦上黨道絶其守馮亭與民謀曰鄭
道已絶韓必不得為民秦兵日進韓不能應不如以上
黨歸趙趙若受我秦怒必攻趙趙被兵必親韓韓趙為
一則可以當秦因使人報趙趙孝成王與平陽君平原
君計之平陽君曰不如勿受受之禍大於所得平原君
曰無故得一郡受之便趙受之因封馮亭為華陽君四
十六年秦攻韓緱氏藺拔之四十七年秦使左庶長王
齕攻韓取上黨上黨民走趙趙軍長平以按據上黨民
四月齕因攻趙趙使廉頗將趙軍士卒犯秦厈兵秦厈
兵斬趙禆將茄六月䧟趙軍取二障四尉七月趙軍築
壘壁而守之秦又攻其壘取二尉敗其陣奪西壘壁廉
頗堅壁以待秦秦數挑戰趙兵不出趙王數以為讓而
秦又使人行千金於趙為反閒曰秦之所惡獨畏馬服
子趙括將耳廉頗易與且降矣趙王既怒廉頗軍數敗
又反堅壁不敢戰而又聞秦反間之言因使趙括代廉
頗將以擊秦秦聞馬服子將乃隂使起為上將軍而王
齕為尉禆將令軍中有敢泄武安君將者斬趙括至則
出兵擊秦軍秦軍佯敗而走張二竒兵以劫之趙軍逐
勝追造秦壁壁堅拒不得入而秦竒兵二萬五千人絶
趙軍後又一軍五千騎絶趙壁間趙軍分而為二糧道
絶而秦出輕兵擊之趙戰不利因築壁堅守以待救至
秦王聞趙食道絶自之河内賜民爵各一級𤼵年十五
以上悉詣長平遮絶趙救及糧食至九月趙卒不得食
四十六日皆内隂相殺食来攻秦壘欲出為四隊四五
復之不能出趙括出銳卒自摶戰秦軍射殺括括軍敗
卒四十萬人降起計曰前秦已拔上黨上黨民不樂為
秦而歸趙趙卒反覆非盡殺之恐為亂乃挟詐而盡坑
殺之遺其小者二百四十人歸趙前後斬首虜四十五
萬人趙人大震四十八年十月秦復定上黨郡秦分軍
為二王齕攻皮牢拔之司馬梗定太原韓趙恐使蘇代
厚幣說秦相范雎曰武安君擒馬服子乎曰然又曰即圍
邯鄲乎曰然趙亾則秦王王矣武安君為三公武安君
所為秦戰勝攻取者七十餘城南定鄢郢漢中北擒趙
括之軍雖周召吕望之功不益於此矣今趙亾秦王王
則武安君必為三公君能為之下乎雖無欲為之下固
不得已矣秦嘗攻韓圍邢丘困上黨上黨之民皆反為
趙天下不樂為秦民之日久矣今亡趙北地入燕東地
入齊南地入韓魏則君之所得民亾幾何人故不如因
而割之無以為武安君功也於是雎言於秦王曰秦兵
勞請許韓趙之割地以和且休士卒王聽之割韓垣雍
趙六城以和正月皆罷兵起由是與應侯有隙昭王既
息民繕兵復欲伐趙起曰不可王曰前年國虛民飢君
不量百姓之力求益軍糧以滅趙今寡人息民以養士
蓄積糧食三軍之俸有倍於前而曰不可其說何也起
曰長平之事秦軍大尅趙軍大破秦人歡喜趙人畏懼
秦民之死者厚葬傷者厚養勞者相饗飲食餔餽以靡其
財趙人之死者不得收傷者不得療涕泣相哀勠力同
憂耕田疾作以生其財今王𤼵軍雖倍其前臣料趙國
守備亦以十倍矣趙自長平以来君臣憂懼早朝晏退
卑辭重幣四面出嫁結親燕魏連好齊楚積慮并心備
秦為務其國内實其交外成當今之時趙未可伐也王
曰寡人既以興師矣九月乃使五大夫王陵將而伐趙
是時起亦以病不任行四十九年正月陵攻邯郸少利
秦益𤼵兵佐陵陵兵亡五校起病愈昭王欲使代陵將
起曰邯郸實未易攻也且諸侯救日至彼諸侯怨秦之
日久矣今秦雖破長平軍而秦卒死者過半國内空遠
絶河山而爭人國都趙應其内諸侯攻其外破秦軍必
矣固稱疾不行王乃使范雎往見責之曰椘地方五千
里持戟百萬君前率數萬之衆入楚拔鄢郢焚其廟東
至竟陵椘人震恐東徙而不敢西向韓魏相率興兵甚
衆君所將不能半之戰於伊闕大破二國之軍流血漂
鹵斬首二十四萬韓魏以故至今稱東藩此君之功天
下莫不聞今趙卒之死於長平者已十七八其國虛弱
秦今大發軍人數倍於趙國之衆願使君將必欲滅之
矣君嘗以寡擊衆取勝如神况以強擊弱以衆擊寡乎
起曰昔椘王恃其國大不恤其政而羣臣相妬以功諂
諛用事良臣斥疎百姓心離城池不修既無良臣又無
守備故起得引兵深入多倍城邑發梁焚舟以專民心
掠於郊野以足軍食當此之時秦之士卒以軍中為家
將帥為父母不約而親不謀而信一心同力死不旋踵
椘人自戰其地咸顧其家各有𣪚心莫有闘志是以能
有功也伊闕之戰韓孤顧魏不欲先用其衆魏恃韓之
銳欲推以為鋒二軍爭便之力不同是以臣得設疑兵
以待韓陣專軍并銳觸魏之不意魏軍既敗韓軍自潰
乘勝逐北以是之故故能立功皆計利形勢自然之理
何神之有哉今秦破趙軍於長平不遂以時乘其振懼
而滅之畏而釋之使得耕稼以益畜積養孤長幼以益
其衆繕治兵甲以益其強增城浚地以益其固主折節
以下其臣臣推體以下死士至於平原君之屬皆令妻
妾補縫於行伍之間臣人一心上下同力猶句踐困於
會稽之時也以今伐之趙必固守挑其軍戰必不肯出
圍其國都必不可尅攻其列城必未可拔掠其郊野必
無所得兵出無功諸侯生心外救必至臣覩其害未見
其利又病未能行應侯慙而退以言於王王曰微白起
吾不能滅趙乎復益發軍更使王齕代王陵伐趙圍邯
郸八九月死傷者衆而弗下趙王出輕銳以寇其後秦
數不利起曰不聽臣計今果如何王聞之怒見起強起
之曰君雖病強為寡人卧而將之有功無功寡人之願
將加重於君如君不行寡人恨君起頓首曰臣之行雖
無功得免於罪不行雖無罪不免於誅然惟願大王覽
臣愚計釋趙養民以觀諸侯之變撫其恐懼伐其憍慢
誅滅無道以令諸侯天下可定何必以趙為先乎此所
謂為一臣屈而勝天下也大王若不察臣愚計必欲快
心於趙以致臣罪此亦所謂勝一臣而為天下屈者也
臣聞眀主愛其國忠臣愛其名破國不可復完死卒不
可復生臣寧伏受重誅而死不忍為辱軍之將願大王
察之王不答而去於是免起為士伍遷之隂密起病未
能行居三月諸侯攻秦軍急秦軍數却使者日至秦王
乃使人遣起不得留咸陽中起既行出咸陽西門十里
至杜郵昭王與范雎羣臣議曰白起之遷其意尚怏怏
不服有餘言乃使使者賜之劒自裁起引劒將自剄曰
我何罪于天而至此哉良久曰我固當死長平之戰趙
卒降者數十萬人我詐而盡坑之是足以死遂自殺起
之死也以昭王五十年十一月死而非其罪秦人憐之
鄊邑皆祭祀焉
蘇子曰予讀太史公白起傳秦之再攻邯郸也起與范
雎有怨稱病不行以亡其軀慨然歎曰起以武夫無所
屈信而困於游談之士使起勉強一行兵未必敗而免
於死矣及覽戰國策觀起自陳成敗之蹟乃知邯郸法
不可再攻而起非特以怨不行蓋為之流涕也趙充國
征西羌守便宜不肯奉詔出兵辛武賢雖兵出有功充
國竟為漢宣眀其非是武賢怨之至骨雖不能害充國
而卒陷其子卭嗚呼循道而不阿自古而難之歟
王翦者頻陽東鄊人也少而好兵事秦始皇十一年翦
將攻趙閼與破之拔九城十八年翦將攻趙歲餘遂拔
趙趙王降盡定趙地為郡眀年燕使荆軻為賊於秦秦
王使翦攻燕燕王喜走遼東翦遂定燕薊而還秦使翦
子賁擊荆荆兵敗還擊魏魏王降遂定魏地始皇既滅
三晉走燕王而數破荆師秦將李信者年少壮勇嘗以
兵數千逐燕太子丹至於衍水中卒破得丹始皇以為
賢勇於是始皇問信吾欲攻取荆於將軍度用幾何人
而足信曰不過用二十萬人始皇問王翦翦曰非六十
萬人不可始皇曰王將軍老矣何怯也李將軍果勢壮
勇其言是也遂使信及蒙恬將二十萬南伐荆翦言不
用因謝病歸老於頻陽信攻平輿蒙恬攻寝大破荆軍
信又攻鄢郢破之於是引兵而西與蒙恬會城父荆人
因随之三日三夜不頓舍大破信軍入兩壁殺七都尉
秦軍走始皇聞之大怒自馳如頻陽見謝翦曰寡人以
不用將軍李信果辱秦軍今聞荆軍日進而西將軍雖
病獨忍弃寡人乎翦謝曰老臣罷病悖亂惟大王更擇
賢將始皇謝曰已矣將軍勿復言翦曰大王必不得已
用臣非六十萬人不可始皇曰為聽將軍計耳於是翦
將兵六十萬人始皇自送至㶚上翦行請美田宅園池
甚衆始皇曰將軍行矣何憂貧乎翦曰為大王將有功
終不得封侯故及大王之嚮臣臣亦及時以請園池為
子孫業耳始皇大笑翦既至關使使還請善田者五輩
或曰將軍之乞貸亦已甚矣翦曰不然夫秦王怛而不
信人今空秦國甲士而專委於我我不多請田宅為子
孫業以自堅顧令秦王坐而疑我矣荆聞翦益軍而来
乃悉國中兵以拒秦翦至堅壁而守之不肯戰荆兵數
出挑戰終不出翦日休士洗沐而善飲食撫循之親與
士卒同食久之使人問軍中戲乎對曰方投石超距於
是翦曰士卒可用矣荆數挑戰而秦不出乃引而東翦
因舉兵追之令壮士擊大破荆軍至蘄南殺其將軍項
燕荆兵遂敗走秦因乘勝略定荆地城邑歲餘虜荆王
負芻竟平荆地為郡縣因南征百越之君而翦子賁與
李信破定燕齊地始皇二十六年盡并天下王氏蒙氏
功為多名施於後世二世之時翦及其子賁皆已死而
又滅蒙氏陳勝之反秦秦使翦孫離擊趙圍趙王及張
耳鉅鹿城或曰王離秦之名將也今將強秦之兵攻新
造之趙舉之必矣客曰不然夫為將三世者必敗必敗
者何也以其所殺伐多矣其後受其不祥今王離已三
世將矣居無何項羽救趙擊秦軍果虜離離軍遂降諸
侯行
蘇子曰王翦與始皇議滅椘非六十萬不行予始疑其
過及觀田單與趙奢論兵乃知老將之言不妄也趙以
齊田單為相單語趙奢曰吾非不說將軍之兵法所不
服者將軍之用衆也帝王之兵不過三萬而天下服矣
今將軍必負十萬二十萬而後用之使民不得耕作糧
食輓賃不可給也奢曰君非徒不達兵又不明時勢矣
夫吴干之劒肉試則斷牛馬金試則截盤匜薄之柱上
而擊之則絶為三質之石上而擊之則碎為百今以三
萬之衆而應強國之兵是薄柱擊石之類也且夫劒之
為用無脊之厚則鋒不入無脾之薄則刃不斷無釣䍐
鐔蒙湏之便操其刃而刺則未入而手斷今君無十萬
二十萬之衆以為釣䍐鐔蒙湏之便焉能以三萬行於
天下乎古者四海萬國城大不過三百丈人雖多無過
三千家則以三萬距之足矣今取古萬國分為戰國七
兵能具數十萬食能支數歲千丈之城萬家之邑相望
也君奈何以三萬衆攻之田單喟然嘆息曰單未至也
由此觀之攻千里之國毁百年之業不乘大隙非大衆
不可彼决機兩陳之間為一日成敗之計乃可以少擊
衆耳
古史卷四十四
