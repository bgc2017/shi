戰國策魏卷第七
縉雲彪校註
東陽吳師道重校
魏(自高陵以東盡河東河内南有陳留及汝南之召陵隱彊新汲西華長平穎川之舞陽郾)
(許傿陵河南之開封中牟陽武酸棗卷)
桓子
智伯索地於魏桓子魏桓子弗予任章(魏人)曰何故弗
予桓子曰無故索地故弗予任章曰無故索地鄰
國必恐重欲無厭(重猶多)天下必懼君予之地智伯
必驕(元作憍)憍彼驕憍而輕敵鄰國懼而相親以相親之
兵待輕敵之國智氏之命不長矣周書曰將欲敗
之必姑輔之將欲取之必姑與之(補曰王應麟曰周書云云此豈)
(蘇秦所讀周書隂符者歟老氏之言出于此朱子曰老子爲柱下史故見此書)君不如與
之以驕智伯君何釋以天下圖智氏(釋猶舍也何舍此而不爲)
而獨以吾國爲智氏資(元作質)質(正曰當音致)乎(舍此不圖適足)
(爲智氏来伐之資正曰與之以地猶質也)君曰善乃與之萬家之邑一
智伯大說因索蔡臯狼(元作梁)梁(補曰趙策作狼)於趙趙弗
與因圍晉陽韓魏反於外趙氏應之於内智氏遂
亡
文侯(桓子之孫補曰名斯元年威烈王二年丁巳)
韓趙相難韓索兵於魏曰願得借師以伐趙魏文侯
曰寡人與趙兄弟不敢從趙又索兵以攻韓文侯
曰寡人與韓兄弟不敢從二國不得兵怒而反巳
乃知文侯已講(補曰一本以講)於已也(二國不伐知魏和之)皆朝魏
樂羊爲魏將而攻中山其子在中山中山之君烹其
子而遺之羹樂羊坐於幕下而啜之(啜飲也)盡一杯
文侯謂覩斯贊(魏人𥙷曰姚云後語作堵師愚按左傳禇師段宋共公子石食采於禇)
(其後可師號禇師後因氏焉又有堵師比堵亦姓也鄭有堵汝父但此作堵師則恐字有訛)曰
樂羊以我之故食其子之肉贊對曰其子之肉尚
食之其誰不食樂羊既罷中山文侯賞其功而疑
其心(彪謂樂羊所謂隠忍以成就功名者也子則旣烹矣敵人遺之羹將以亂其心也有如不)
(忍而以慈愛沮其殺敵之心則大事去矣何救於亡子故羊忍為此以怒衆而成功乃其情則非恝)
(然無以天性為者也覩師贊之言其謗書之渠乎雖然羊之義視分羹為有餘比覆醢為不足使其)
(投杯慷慨一鼔而攄家國之憤亦收功必矣介胄之士未可望之以聖人之地也正曰舜竊負而逃)
(林回弃千金之璧輕重之分審矣豈肯以彼易此哉劉子政以此事與西巴放麑並載而曰巧詐不)
(如拙誠真名言也鮑雖為之曲說萬端奚救哉項羽坐太公爼上高祖杯羹一語貽愧千古亦幸而)
(不殺尔不然何以自立於天下乎)
西門豹爲鄴令(鄴屬魏郡)而辭乎魏文侯文侯曰子往矣
(補曰一本子往子往矣)必就子之功而成子之名西門豹曰
敢問就功成名亦有術乎文侯曰有之矣(補曰一本有之)
(夫夫屬下句)鄕邑老者而先受坐之士(老者坐先於衆)子入而
問其賢良之士而師事之求其好掩人之美而揚
人之醜者而參驗之夫物多相類而非也幽莠之
幼也似禾(莠禾下生草幽言其色茂正曰說文本云禾粟下揚生草莠今狗尾也)黧
(元作&KR0784;)驪牛之黃也似虎(黧黑黃色也驪乃深黑馬耳正曰驪牛猶言犛牛狸)
(牛不必拘以色論黧亦黑色也爾雅倉庚黧黃盖言倉庚色黧黑而黃增韻注黧黑而黃誤也)
白骨疑象武夫類玉(武夫石似玉補曰武夫即武砆)此皆似之而
非者也(𥙷曰夫子曰不如鄕人之善者好之其不善者惡之文侯之言亦此類而曰求其好)
(掩人之美而揚人之醜者參驗之則其好賢也不誠而且將以束䜛賊之徒意則異矣)
文侯與虞人期獵(虞人掌山澤之官正曰孟子注守苑囿之吏鮑誤以書註虞言之)
是日飲酒樂天雨文侯將出左右曰今日飲酒樂
天又雨公將焉之文侯曰吾與虞人期獵雖樂豈
可不一會期哉(昔與之期今往會之)乃往身自罷之魏於是
乎始強
魏文侯與田子方飲酒而稱樂(音岳)文侯曰鐘聲不比
乎(比猶恊正曰比音毗不毗言不和也)左高(言左方之聲)田子方笑文侯
曰奚笑子方曰臣聞之君明則樂官(音洛以治官爲樂正曰通)
(鑑無两則字樂仍音岳下文二語甚明可推愚恐則乃明字訛衍)不明則樂音今
君審於聲(審言聽之察)臣恐君之聾於官也文侯曰善
敬聞命(彪謂周衰世主無如魏文侯之賢者夫其師友淵源有子方子夏之徒誨誘規切之)
(雖欲無賢可得乎然則用真儒無敵於天下信矣補曰大事記史以田子方爲文侯師說苑載翟璜)
(謂子方曰公孫成進子夏而君師之進段于木而君友之進先生而君敬之盖得其實故書曰晉魏)
(斯好賢師卜商友段干木敬田子方)
武侯(文侯子補曰名擊元年安王十六年乙未)
魏武侯與諸大夫浮於西河(補曰正義云西河即龍門河也)稱曰河
山之險不亦信固哉王鍾(補曰姚云鍾一作錯)侍坐(元作王)王
曰此晉國之所以強也若善脩之則覇王之業具
矣吳起對曰吾君之言危國之道也而子又附之
是重危也武侯忿然曰子之言有說乎吳起對曰
河山之險信不足保也是覇王之業不從此也昔
者三苗之居左有(𥙷正曰姚云下句一本無有字是按史及下文可見)彭蠡
之波(彭蠡湖在豫章彭澤)右有洞庭之水汶(元作文)文(𥙷曰文未詳史)
(以岷作汶此或遠言之)山在其南而衡山在其北(衡南岳在長沙湘南)
恃此險也爲政不善而禹放逐之夫(衍夫字)夏桀之
國左天門之隂(後志高都有天井關註云戰國策桀居天門即此關也)而右
天谿之陽(今按天門即史太華伊闕彼言右故此言左之隂天谿即河濟彼言左故此言)
(右之陽正曰按史左河濟右泰即太華伊闕在其南羊腸在其北文不同)盧睪在其北
(地缺𥙷曰一本盧作廬未詳)伊洛出其南(孔曰伊水出陸渾洛水之上洛正曰伊水)
(出今商州上洛縣南熊耳山至洛陽縣入洛洛水出今商州洛南縣冡領山至鞏縣入河)有此
險也然爲政不善而湯伐之殷紂之國左孟門(太公)
(世家註晉山險𥙷曰索隠云在朝歌東北)而右漳滏(元作釡)釡(𥙷曰滏通借)前
帶河後被山有此險也然爲政不善而武王伐之
且君親從臣而勝降城城非不高(𥙷曰姚云劉本此添也字)人
民非不衆也然而可得并者政惡故也從是觀之
地形險阻奚足以覇王矣武侯曰善吾乃今日聞
聖人之言也西河之政專委之子矣(起傳有小異𥙷曰起傳與)
(說苑文同末云由此觀之在德不在險君若不修德舟中之人盡爲敵國也史遷曰吳起說武侯)
(以形勢不如德然行之扵楚以刻暴少恩亡其軀楊雄曰美哉言乎使起之用兵每若斯則太公何)
(以加諸二子論之當矣然其言不可以人廢也西河龍門之河地即同華䓁州魏之險阨也一傳惠)
(王其地日削于秦至納上郡之時盡矣險豈足恃也哉起之言於是乎驗矣)
惠王(武侯子補曰名罃元年烈王六年辛亥)
魏公叔痤爲魏將而與韓趙戰澮北(說文澮水出霍山西南入汾此)
(二年敗韓馬陵敗趙于懷補曰痤祖戈反)禽樂祚(趙將)魏王說郊迎以賞
田百萬禄之(閑田以待嘗有功者)公叔痤反走再拜辭曰夫
使士卒不崩直而不倚(直直前倚邪行)棟撓而不避者(撓折)
(也喻敵之壓巳)此吳起餘教也臣不能爲也前脉地形之
險阻(脉見其幽形見其顯)决利害之俻使三軍之士不迷惑
者巴寧㸑襄之力也(二人下所謂能士)縣賞罰於前使民
昭然信之於後者王之眀法也見敵之可擊鼓之
不敢怠倦者臣也王特爲臣之右手不倦賞臣可
也若以臣之有功臣何功之有乎王曰善於是索
吳起之後賜之田二十萬巴寧㸑襄田各十萬王
曰公叔豈非長者哉既爲寡人勝強敵矣又不遺
賢者之後不能掩士之迹公叔何可無益乎故又
與田四十萬加之百萬之上使百四十萬故老子
曰聖人無積盡以爲人已愈有既以與人(既亦盡也)已
愈多公叔當之矣(彪謂公叔此言何其似魏絳也方之郤至驟稱其伐彼已矣)
(𥙷曰按史田文既死公叔爲相而害吳起以計疑起於武侯起懼得罪而去之楚公叔即痤也澮北)
(之戰痤乃歸功於起之餘教而使其嗣受賞何其前後之戾邪大事記顯王七年魏公孫痤敗韓師)
(趙師於澮秦庶長國伐澮獲其將公孫痤史記秦本紀及魏世家云虜公孫痤惟趙世家秦魏年)
(表云虜太子痤孟子梁惠王長子死焉盖太子申戰没於齊者也凡史記是年言秦虜太子痤者非)
魏公叔痤病惠王往問之曰公叔病即不可諱(死者人之)
(所不能避故云)將奈社稷何公叔痤對曰痤有御庶子(此公)
(族官别於國官及太子官正曰公叔曰痤有御庶子知爲痤之家臣如甘羅爲文信侯少庶子之比)
(說又見秦韓䓁策)公孫鞅願王以國事聽之也爲弗能聽
勿使出境王弗應出而謂左右曰豈不悲哉以公
孫之賢而謂寡人必以國事聽鞅不亦悖乎(補曰史載)
(鞅之言曰彼不能用君之言任臣又安能用君之言殺臣乎由是觀之公叔知鞅而不能進將死之)
(言上不能量其君之聽否下不能測鞅之去就非悖而何)公叔痤死公孫鞅聞之
已葬(補曰大事記顯王八年公孫痤卒觧題痤去年爲秦所獲尋歸之而終於相位也今年衛)
(鞅自魏適秦則痤死必在今年)西之秦孝公受而用之秦果日以
強魏曰以削此非公叔之悖也惠王之悖也悖者
之患固以不悖者爲悖(商君傳略同)
秦(衍韓字)韓圍梁(秦獻公二十三年戰少梁此九年正曰据鮑說以爲魏敗韓趙于澮之年)
(少梁即獲公叔痤之戰不聞燕趙之救也時方敗趙趙豈得救之此皆無據之言且策云圍梁不云)
(少梁圍梁必惠王徙都大梁後不可考矣徙都大梁在惠王三十一年)燕趙救之謂
山陽君(椘宣策言此人王同時也)曰秦戰而勝三國秦必過周
韓而有梁三國而勝秦三國之力雖不足以攻秦
足以拔鄭(新鄭鄭近梁故云正曰韓哀侯二年已滅鄭此鄭即謂韓)計者(爲梁計)
不如搆三國攻秦(元在趙策正曰證據不明且當從舊)
龐葱與太子質於邯鄲(魏太子)謂魏王曰今一人言市
有虎王信之乎王曰否二人言市有虎王信之乎
王曰寡人疑之矣三人言市有虎王信之乎王曰
寡人信之矣龐葱曰夫市之無虎眀矣然而三人
言而成虎今邯鄲去大梁也遠於市而議臣者過
於三人矣願王察之也(元作矣)矣王曰寡人自爲知
(言不信人)於是辤行而讒言先至後太子罷質果不得
見(史不書太子質事以下章年時因舊次之扵此正曰此策言邯鄲去大梁也遠則徙都大梁以)
(後事惠王三十一年秦虜公子卬後徙梁而韓宋魯衛之朝乃惠王十五年也舊次恐不以此)
梁王魏嬰(史作罃音相近)觴諸侯於苑臺(此十五年魯衞宋鄭君来朝𥙷曰大)
(事記書韓宋魯衞為序解題云是時魏惠王方強諸侯相率而朝之也索隱按紀年魯恭侯宋桓侯)
(衛成侯鄭釐侯桓侯即公剔成釐侯即昭侯)酒酣請魯君舉觴(魯共公補曰李)
(善注文選引北堂書鈔皆作舉觚大事記魯君舉觴古者於旅也語於是道古即晉所謂杜舉也)
魯君興避席擇言(擇善而言)曰昔者帝女(盖堯舜女正曰無考)令
儀狄(博物志言禹時人)作酒而美進之禹禹飲而甘之遂
䟽儀狄絶旨酒曰後世必有以酒亡其國者齊桓
公夜半不嗛(嗛口有所銜也言不善食補曰嗛苦簟反高注快也則當苦劫反)易
牙(太公世家註維巫字補曰知味者)乃煎熬(元作敖)敖(補曰熬古字通)燔炙
(燔火爇物補曰有汁而乾曰煎乾煎曰熬肉爇之曰燔近火曰炙)和調五味而進
之桓公食之而飽至旦不覺(飽而寢安𥙷曰覺居效反)曰後世
必有以味亡其國者晉文公得南之威(未詳)三日不
聽朝遂推南之威而遠之曰後世必有以色亡其
國者椘王登強臺而望崩山左江而右湖以臨彷
徨(自上觀下曰臨集韻彷徨彷佯仿佯徙倚也𥙷曰姚云強臺一作荆臺崩山一作崇山藝文類)
(聚引彷徨一作方湟亦藝文類聚引)其樂忘死(補曰說苑云椘昭王欲之荆臺司馬子綦)
(進諫曰荆臺之遊左洞庭之波右彭蠡之水南望獵山下臨方准其地使人遺老而忘死王不可遊)
(也後漢邊譲遊章華臺賦云椘王遊雲夢之澤息於荆臺之上前方淮之水左洞庭之波右頋彭蠡)
(之隩南眺巫山之阿延目廣坐騁觀終日顧謂左史倚相曰盛哉斯樂可以遺老而忘死也荆臺即)
(章華也淮南子云令尹子佩請飲莊王莊王許諾云云莊王曰吾聞子樂於強臺強臺者南望料山)
(以臨方皇左江而右淮其樂忘死若吾薄陋之人不可以當此樂也一料山名方皇水名右三說聊)
(記以廣聞)遂&KR0576;強臺而弗登曰後世必有以高臺陂池
(書註澤障曰陂停水曰池)亡其國者(盖莊王云)今主君之尊儀狄之
酒也主君之味易牙之調也左白台而右閭須(皆美)
(人)南威之美也(補曰閭須見荀子)前夹林而後蘭臺強臺
之樂也(臺林地缺各在其國)有一於此足以亡其國今主君
兼此四者可無戒與梁王稱善相屬(彪謂魯周公之後也其教)
(澤存焉故齊仲孫湫曰猶秉周礼韓起亦云周禮盡在魯矣仲尼氏作縉紳先生萃焉於是特為中)
(國禮義之邦觀魯君之所稱說則周孔之澤深矣舉觴一時而為天下萬世之明戒魯君豈非賢君)
(哉補曰觀魯正深矣二語大事記取)
魏惠王起境内衆將太子申而攻齊客謂公子理(申弟)
(也正曰註以下說推之無明徵)之傅曰何不令公子泣王太后止
太子之行事成則樹德不成則爲王矣太子年少
不習於兵田盼宿將也而孫子(臏也)善用兵戰必不
勝不勝必禽公子争之於王王聽公子公子必封
不聽公子太子必敗敗公子必立立必爲王也(彪謂)
(止太子之行正誼也而志於樹德為王則譎矣故夫譎正之間不容髮人議論豈以或出於正言未)
(卒而譎隨之惟其心之不正故也)
魏太子自將過宋外黃(補曰高註太子申也外黃今東留外黃故宋城也後徙睢)
(陽)外黃徐子(劉何别錄徐子外黃人)曰臣有百戰百勝之術
太子能聽臣乎太子曰願聞之客曰固願效之今
太子自將攻齊大勝并莒則冨不過有魏而貴不
益爲王(爲王之外無加也)若戰不勝則萬世無魏此臣之
百戰百勝之術也太子曰諾請必從公之言而還
客曰太子雖欲還不得矣彼利太子之戰攻而欲
滿其意者衆(希賞也)太子雖欲還恐不得矣太子上
車請還其御曰將出而還與北同不如遂行遂行
與齊人戰而死卒不得魏(元在宋策魏記三十年有彪謂此申生伐臯落)
(之例晉國之覆轍也里克之諫惠王非忘之而忍爲之故孟子以爲不仁補曰以過宋而徐子言之)
(從舊可)
齊魏戰於馬陵齊大勝魏殺太子申覆十萬之軍魏
王召惠施而告之曰夫齊寡人之讎也怨之至死
不忘國雖小吾常欲悉起兵而攻之何如對曰不
可臣聞之王者得度(法度)而霸者知計今王所以告
臣者䟽於度而遠於計王固先屬怨於趙(記三十年伐趙)
(趙告急於齊齊救趙伐魏正曰按魏伐趙趙告急於齊齊救趙伐魏乃惠王十八年敗于桂陵時事)
(此三十年魏龐㳙伐韓齊田忌孫臏伐魏以救韓魏大發兵使太子申將與龐㳙合軍拒之戰于馬)
(陵魏師大敗殺太子申龐㳙魏龐以下並大事記文從孫璸傳記又見秦齊策)而後與齊
戰今戰不勝國無守戰之備王又欲悉起而攻齊
此非臣之所謂也(謂謂得度知計)王若欲報齊乎則不如
固變服(不爲人君服)折節而朝齊椘王必怒矣(威王)王游
人而合其鬪(游謂使人游二國之間也)則椘必伐齊以休椘而
伐罷齊(罷音疲)則必爲椘禽矣是王以椘毀齊也魏
王曰善乃使人報於齊願臣畜而朝(畜自比犬馬也)田嬰
許諾張丑曰不可戰不勝魏(此設辭也)而得朝禮與魏
和而下椘此可以大勝也(勝謂不敗耳非戰勝)今戰勝魏覆
十萬之軍而禽太子申臣萬乘之魏而甲秦椘(居二)
(國之上補曰姚本甲作卑)此其暴戾定矣(言二國謂齊暴戾决矣正曰定止也謂齊)
(之怒止)且椘王之爲人也好用兵而甚務名終爲齊
患者必椘也田嬰不聽遂内魏王而與之並朝齊
侯再三趙氏醜之椘王怒自將而伐齊趙應之大
敗齊於俆州(彪謂施之策齊椘如視白黑數一二可謂明矣而不能止太子之將何邪)
(豈言之而不聽邪以施之智其於策馬陵之戰不劳慮矣張丑者亦施之倫歟)
惠施爲齊(元作韓)韓魏交(爲猶合)令太子鳴(魏記唯申及赫名餘不名)
爲質於齊王欲見之(魏王)朱倉(魏人)謂王曰何不稱疾
臣請說嬰子曰魏王之年長矣今有疾公不如歸
太子以德之不然公子高在楚楚將内而立之是
齊抱空質而行不義也
襄王(惠王子𥙷曰名赫元年顯王三十五年丁亥正曰大事記周顯)
(王三十五年魏惠後元年解題云史記魏世家惠王卒子襄王立襄王十六年卒子哀王)
(立按通鑑考異汲冡紀年惠王三十六年改元從一年始至十六年稱惠成王卒即惠王)
(也疑史記誤分惠成之世以爲二王之年也哀王特不稱謚謂之今王世本惠王生㐮王)
(而無哀王今王者㐮王也今從之愚按秦惠之十四年亦改後元年即惠王之比而襄之)
(爲哀直以字近而訛爾)
魏惠王死葬有日矣天大雨雪至於牛目(駕車用牛故以及其)
(目爲深候)壞城郭且爲棧道而葬群臣多諫太子者曰
雪甚如此而喪行民必甚病之官費又恐不給請
弛期(弛觧也昔約今觧)更日太子曰爲人子而以民勞與
官費用之故而不行先王之喪不義也子勿復言
群臣皆不敢言而以告犀首犀首曰吾未有以言
之也(未得其說以說)是其唯惠公乎(施也)請告惠公惠公曰
諾駕而見太子曰葬有日矣太子曰然惠公曰昔
王季歴葬於楚山之尾灓水齧其墓(灓漏流也補曰姚云後語)
(作蠻水註引荆楚記宜都烏水按季歴卒葬鄠縣之南皇甫謐云楚山一云潏山鄠之南山雖有楚)
(山之名不宜得蠻水所齧灓音鸞說文云漏流也一曰漬也墓爲漏流所漬故云吕氏春秋作葬於)
(渦水之尾後云天故使明水見之初學記引一作渦山論衡作滑山)見棺之前和(和棺)
(兩頭木𥙷曰玉篇耕胡戈戶卧二反廣韻作皆云棺頭也此作和盖音通)文王曰嘻
先君必欲一見群臣百姓也夫故使灓水見之於
是出而爲之張朝(張幕帟如朝廷然𥙷曰姚本張於朝註後語張悵以朝按周禮)
(掌次以待張事)百姓皆見之三日而後更葬此文王之義
也今葬有日矣而雪甚及牛目難以行太子爲及
日之故得毋嫌於欲亟葬乎願太子更日先王必
欲少留而扶社稷安黔首也(秦稱民黔首非此時語也正曰禮祭義亦)
(有黔首字非始於秦)故使雪甚因弛期而更爲日(爲猶撰正曰下文有)
此文王之義也若此而弗爲意者羞法文王乎太
子曰甚善敬弛期更擇日惠子非徒行其說也又
令太子未葬其先王而又因說文王之義說文王
之義以示天下豈小功也哉(𥙷曰雨去聲爲之爲及之爲去聲張之亮反)
俆州之役(楚敗齊也齊宣十年此二年正曰惠王後二年補曰徐州見齊策)犀首謂
梁王曰何不陽與齊而隂結於楚二國恃王(衍齊字)
齊(𥙷曰一本於此下有楚字)必戰齊戰勝楚而與乘之(與齊乘楚)必
取方城之外楚戰勝齊(衍敗字)敗(𥙷曰姚云一本無此字正曰即楚敗)
(齊將申縳泗上之役見秦策)而與乘之是太子之讎報矣(太子申)
蘇子爲趙合從說魏王曰大王之地南有鴻溝(項羽紀注)
(詳在滎陽補曰蘇子秦也下南有字恐衍)陳汝(汝水出弘農入淮補曰陳宛丘豫州界汝恐連)
(下南字汝南郡也而下衍有字)南有許鄢昆陽邵陵舞陽(鄢下並属穎川)
(正曰鄢史作郾索隱云穎川有許郾二縣又有鄢陵縣故所稱多惑昆水出南陽昆陽舞陽属穎川)
(邵陵属汝南)新郪(属南陽正曰索隠云属汝南郡即郪丘七思反又音妻史有新都字新都)
(属南陽鮑誤入)東有淮穎(水出穎川陽城補曰淮見前)沂(水出泰山盖縣)黃(即陳)
(留外黃正曰黃說見秦策大事記如鮑說)煮棗無疎(𥙷曰姚本煮棗下有海鹽字徐廣云)
(煮棗在濟隂宛句正義云冀州信都縣東北有煮棗田宛句者在河南信都者在河北無疎姚註曾)
(作無胥史同按蘇代曰决宿胥之口魏無虚頓丘徐廣云紀年魏救山塞集胥口正義云魏志武帝)
(於清淇口東因宿胥故瀆開白溝道清淇二水入焉)西有長城之界(榮陽卷縣有長)
(城經陽武到密補目大事記今開封陽武縣魏惠王十二年魏龍賈帥師築長城于西邊長城即上)
(所指又十九年魏築長城塞固陽正義云自鄭濱洛北庭銀州至勝州固陽縣爲塞固陽有連山東)
(西黃河西南至夏會䓁州按蘇秦說合從在惠王後二年後七年納上郡地則此時固陽之長城猶)
(魏地也)北有河外卷衍燕酸棗(補曰正義云河外謂河南地卷丘權反在)
(鄭州原武縣北衍燕酸棗見秦策史無燕字按張儀說魏亦云秦下兵攻河外拔卷衍燕酸棗正義)
(謂河外即其地也)地方千里名雖小然而廬田廡舍(廬田間屋)
(廡廊下周屋)曾無所芻牧牛馬之地(居人多故)人民之衆車
馬之多日夜行不休已無以異於三軍之衆(行人多故)
(如軍陣)臣竊料之大王之國不下於楚然横人訹(元作)
(謀史作怵)謀(正曰怵音黜恐也訹音恤誘也策字通見前然作謀目可謂横人爲王謀)王外
交強虎狼之秦以侵天下卒有國患(國謂魏)不被其
禍(謂横人)夫挟強秦之勢以内劫其主罪無過此者
且魏天下之強國也大王天下之賢主也今乃有
意西面而事秦稱東藩築帝宫(爲秦築宫備其廵幸)受冠帶
(受服於秦)祠春秋(助秦祭)臣竊爲大王愧之臣聞越王勾
踐以散卒三千(散則非梟勇)禽夫差於干遂(補曰干遂見秦策)
武王卒三千人革車三百乘斬紂於牧之野豈其
士卒衆哉誠能振其威也今竊聞大王之卒武力
二十餘萬蒼頭二十萬(盖以青帕首項紀註士卒皂巾𥙷曰史記註魏氏武)
(卒衣三属之甲操十二石之弩負矢五十置戈其上冠胄帶劒嬴三日之糧日中而趨百里大事記)
(荀卿所謂魏之武卒也)奮擊二十萬厮徒十萬(𥙷曰正義云厮徒謂烹炊)
(供養雜役厮音斯)車六百乘騎五千疋此其過越王勾踐
武王遠矣今乃劫於群臣之說而欲臣事秦夫事
秦必割地效質故兵未用而國巳虧矣凡群臣之言
君以趙王之詔詔之敬以國從(秦傳有)
張儀欲并相秦魏(儀相魏在此十三年正曰秦惠後三年魏惠後十三年)故謂
魏王曰儀請以秦攻三川王以其間約南陽(約謂使韓)
(以此與魏)韓氏亡史厭(韓氏之亡史名厭)謂趙獻(與厭俱在楚正曰無考)
曰公何不以楚佐儀求相之於魏韓恐亡必南走
楚(補曰走音奏)儀兼相秦魏則公亦必并相楚韓也(儀因)
(獻得相必德獻楚得韓儀必緩攻韓亦德獻也)
魏王將相張儀犀首弗利(𥙷曰大事記魏惠王後十三年張儀相魏魏不事秦)
(以公孫衍代相)故令人謂韓公叔曰張儀巳合秦魏矣其
言曰魏攻南陽秦攻三川韓氏必亡且魏王所以
貴張子者欲得地也則韓之南陽舉矣子盍少委
焉(請以事委衍)以爲衍功(有功魏乃任之正曰大事記令韓以與魏南陽爲公孫衍)
(之功)則秦魏之交可廢矣(魏任衍則聽其所爲)如此則魏必圖
秦而棄儀收韓而相衍公叔以爲然因而委之犀
首以爲功果相魏(衍傳有補曰大事記魏王不聽儀者公孫衍間之也衍傳稱衍)
(相魏張儀去則不然以儀傳考之儀慙無以歸報留魏四歲而魏王卒復說其嗣君久之始去魏相)
(秦爾愚謂儀說魏合秦襄王久而後聽惠王之崛強猶未入其言故公孫衍之間易爲力也)
椘許魏六城與之伐齊而存燕張儀欲敗之謂魏王
曰齊畏三國之合也(楚魏燕)必反燕地(此齊宣因喪伐燕所得正)
(曰按史易王初立齊宣王因喪伐我取十城蘇秦說齊使復歸燕十城必非此時策云伐齊存燕盖)
(齊人破燕後事也)以下楚楚(衍趙字)趙(正曰姚本下句亦云失谋於椘趙)必聽
之而不與魏六城是王失謀於椘而樹怨(衍而字)而
(補曰疑衍)於齊秦也齊遂伐趙(趙魏鄰也伐之以動魏)取乘丘(属泰)
(山補曰正義云乘丘故城在兖州瑕丘縣西北)收侵地虚頓丘危(補曰虚謂殷虚)
(今相州所理頓丘故城在魏州頓丘縣東北括地志二城時屬魏餘見秦策)椘破南陽
九夷(疑當爲九嶷正曰此南陽堵赭同陽属荆州者以下文連九嶷許鄢言之故也大事記李)
(斯書云惠王用張儀計南取漢中包九夷制鄢郢九夷即属楚之夷方孔子在陳蔡相去不遠所以)
(有欲居九夷之言此與集註異愚謂此言破南陽之九夷也)内沛(豫州郡内言入其地正曰)
(内沛地名必非豫州者)許鄢陵危王之所得者新觀也(属魏郡)
(補曰正義引括地志觀津在冀州棗陽一云武邑縣東南本趙邑今属魏今詳名新觀者恐以此大)
(事記主属清河又云魏惠王三年齊伐魏取觀津赧王四十二年魏冉販趙魏取趙觀津所属不常)
而道涂宋衞爲制(言雖得新觀路所從出又限二國)事敗爲趙驅
(敗謂椘不與也椘不與則齊伐趙亡將及魏故奔走援之)事成功縣宋衞(成謂椘與)
(之地受地必由二國縣言輕重繋之)魏王弗聽也張儀告公仲令以
饑故賞韓王以近河外(賞猶勸也韓時飢因勸之就粟於河外河外近魏故)
(魏恐韓王宣惠也正曰此句不可觧恐韓王字當在令下而衍一以字謂公仲令韓王以饑故賞賜)
(近河外之民)魏王懼問張子張子曰秦欲救齊韓欲攻
南陽(𥙷曰此河内修武)秦韓合而欲攻南陽無異也(言無他)
且以遇卜王(两君相遇則講信修睦故遇者相好也)王不遇秦韓之
卜也决矣(决無他疑韓以魏不與秦遇知其惡我必合秦而攻魏)魏王遂尚
遇秦信韓(尚言欲之甚)廣魏救趙(廣猶心廣體胖云樂之也此著書者述其)
(遇秦之效魏昔懼而今心廣又豈能止齊伐趙也正曰寬廣也寬魏之憂也)斥(元作尺)尺
(補曰未詳)楚人遽於革下(地缺革豈鬲邪遽傳遽楚以傳来許地魏斥之也補曰姚)
(本革下遽未詳恐有缺誤革疑華)伐齊之事遂敗
張儀惡陳軫於魏王曰軫善事楚爲求壤地也甚力
(衍之字)之左華(未詳補曰楚策作左爽)謂陳軫曰儀善於魏王
魏王甚愛之公雖百說之猶不聽也公不如以(𥙷曰)
(曰如下宜有以字楚策有)儀之言爲資而反於楚王(反言報之王懷王)
陳軫曰善因使人先言於楚(軫自是如楚正曰楚策云楚王喜欲復之)
(未知即以此時如楚否策云儀善於魏王王甚愛之當是惠王時事補曰軫之荅秦王曰子胥忠其)
(君天下皆欲以爲臣孝巳愛其親天下皆欲以爲子臣不忠於王楚何以臣爲忠斯言宜若自信矣)
(今也因張儀謂其善事楚爲求壤地乃以爲資而反楚則前日所云一時口給禦人耳豈其情哉)
張儀欲窮陳軫(時在楚)令魏王召而相之來將倍(元作悟音)
(背)悟(補曰字誤姚云曾作梏)之將行其子陳應止其公之行
(公翁同項羽紀註謂父)曰物之湛者不可不察也(湛謂其謀之深)鄭
彊出秦(強自秦出在楚補曰韓策鄭強載金入秦請伐韓此云出秦也)曰應爲智
(言能止其父補曰姚本註曾智作之)夫魏欲絶楚齊必重迎公(軫在楚必)
(合齊而魏欲離之故迎軫)郢中不善公者欲公之去也必勸王
多公之車(王楚懷補曰郢中止去也讀車字句)公至宋道稱&KR0858;而母
行使人謂齊王(閔正曰大事記張儀相魏在惠王後十三年尋以公孫衍代襄王二)
(年因請成于秦爲秦相後八年秦出之魏次年死其在位多惠王時與齊宣相涉)曰魏之
所以迎我者欲以絶齊楚也齊王曰子東(使東来齊)無
之魏而見寡人也請封子因以魯侯之車迎之
張儀欲以魏合於秦韓而攻齊楚惠施欲以魏合於
齊楚以案兵人多爲張子於王所(所猶處)惠子謂王
曰小事也謂可者謂不可者正半況大事乎以魏
合於秦韓而攻齊楚大事也而王之群臣皆以爲
可不知是其可也如是其明耶亡群臣之智術也
(亡得矣也正曰姚本亡作而下文有)如是其同耶是其可也未如是
其明也而群臣之智術也又非皆同也是其有半
塞也(塞不明)所謂劫王者失其半者也(事不明而欲王必從是劫)
(王也王而從之失其半矣正曰此策言小事人可否者且正半而此大事人皆同聲必非皆知其可)
(而智術之皆同者則明與不明者居半也彼劫王以必從失其明者之半也此策云欲以魏合於秦)
(韓亦當是惠王時)
張(衍子字)子(補曰姚云劉去此字)儀以秦相魏齊楚怒而欲攻魏
雍沮(魏人)謂張子曰魏之所以相公者以公相則國
家安而百姓無患今公相而魏受兵是魏計過也
齊楚攻魏公必危矣張子曰然則柰何雍沮曰請
令齊楚觧攻雍沮謂齊楚之君(閔懷)曰王亦聞張儀
之約秦王乎(惠)曰王若相儀於魏齊楚惡儀必攻
魏魏戰而勝是齊楚之兵折而儀固得魏矣若不
勝(衍魏字)魏魏必事秦以持其國必割地以賂王若
欲復攻(秦攻齊楚正曰言魏割地合於秦齊楚復攻魏而秦救之則齊楚罷敝不足以應秦)
(此策亦當在惠王時)其弊不足以應秦(二國嘗戰今必弊故不能當秦)此儀
之所以與秦王隂相結也今儀相魏而攻之是使
儀之計當於秦也非所以窮儀之道也齊楚之王
曰善乃遂觧攻於魏(𥙷曰齊策秦惠王死儀乞之梁以致齊伐儀使馮喜說齊)
(王云云其言頗與雍沮類)
哀王(襄王子元年慎靚王三年癸卯正曰哀當作襄說見前鲍所次多惠王時事見各條)
謂(補𥙷曰章首有缺文)張儀臣(𥙷)謂齊王(閔正曰見前)曰王不如資
韓朋與之逐張儀於魏魏因相犀首(齊使相之)因以齊
魏廢韓朋而相公叔以伐秦公仲聞之必不入於
齊㩀公於魏(此士言其效也齊廢公仲而逐儀故公仲據儀不合齊)是公無
患(此士計非先逐張儀不能得衍合魏非合魏不能廢朋朋怒則復善儀矣於此然後知公仲之)
(名朋也元在韓策正曰事與公仲公叔相涉當從舊策有魏因相犀首之語當是惠王時說見下章)
陳軫爲秦使於齊過魏求見犀首犀首謝陳軫(辭不之見)
陳軫曰軫之所以來者事也公不見軫軫且行不
得待異曰矣犀首乃見之陳軫曰公惡事乎何爲
飲食而無事(衍無事必来四字)無事必來(𥙷曰四字恐因下文衍)犀
首曰衍不肖不能得事焉何敢惡事陳軫曰請移
天下之事於公犀首曰柰何陳軫曰魏王使李從(諸多)
(趙人)以車百乘使於楚公可以居其中而疑之公謂
魏王曰(軫教衍)臣與燕趙故矣(言與之故)數令人召臣也
曰無事必来今臣無事請謁而往無久(言不久於彼)旬
五之期(期以十日五日)王必無辤以止公公得行因自言
於庭曰臣急使燕趙(言有急事出使)急約車爲行具(行所當具)
犀首曰諾謁魏王魏王許之即明言使燕趙諸侯
客聞之皆使人告其王曰李從以車百乘使楚犀
首以車三十乘使燕趙齊王(閔)聞之恐後天下得
魏(恐得魏後於諸侯)以事屬犀首犀首受齊事魏王止其
使(初以無事請行今有齊事魏亦且任之故止之)燕趙聞之亦以事屬犀
首楚王(懷)聞之曰李從約寡人今燕齊趙皆以事
因犀首(魏爲主約故諸侯因衍以合魏)犀首必欲寡人寡人欲之
乃倍李從而以事因犀首(從與衍皆爲魏約耳而因衍者衆故楚亦因之)
(背從者欲專於衍也)魏王曰所以不使犀首者以爲不可(不可)
(任)今四國屬以事寡人亦以事因焉犀首遂主天
下之事復相魏(復言得四國又相魏也非巳相罷而又復衍傳有在張儀初相之後)
(彪謂軫之所立唯此有七國捭闔風氣不然醇乎醇矣補曰軫傳以李從爲田需正曰陳軫過犀首)
(而不見宜若有憾焉而必見之又教之以收天下之事任何也二人皆不善於張儀者也激犀首以)
(重任皆所以傾儀而已鮑氏於軫深所歸重此章知其失不可揜則曰不然醇乎醇矣鮑因軫荅秦)
(王之楚之對而亟加矜奬曲爲之說故愚亦屢擿其微非好爲攻發也犀首相在惠王時說見下章)
齊王(閔)將見燕趙楚之相扵衛約外魏(不親之)魏王懼
恐其謀伐魏也告公孫衍公孫衍曰王與臣百金
臣請敗之王爲約車載百金犀首期齊王至之曰
(度其至衛之日)先以五十乘至衛間齊行人(𥙷)以百金(間私)
(見之正曰間居諫反投間隙也行以百金猶云行幾金於某)以請先見齊王乃
得見因久坐安從容談二國之相怨謂齊王曰王
與三國約外魏魏使公孫衍来今久與之談是王
謀三國也齊王曰魏王聞寡人来使公孫子勞寡
人寡人無與之語也三國之相不(元作不相)不相(補曰字殽)
(久當作相不)信齊王之遇遇事遂敗(按上章張儀將相魏犀首以計去之)
(乃得相而儀相魏四歲則所謂以計去之在儀欲相之初衍得相宜在儀復相秦之時也𥙷曰大事)
(記書魏惠王後十二年秦張儀免相相魏魏不事秦以公孫衍代相觧題云衍傳称衍相魏儀去則)
(不然儀慙無以婦報留魏四歲而惠王卒後魏襄王二年始去魏復相秦)
魏令公孫衍請和扵秦綦毋恢教之語曰無多割(補曰)
(一本此下有曰字乃教衍說秦之辭)和成固有秦重和(補曰一本標孫本無和字)
以與王遇和不成則後必莫能以魏合於秦者矣
(衍巳悟秦故正曰此策惠襄之世不可定)
公孫衍爲魏將與其相田需(元作繻從下章及史)繻(補曰即需)不善
季子(未詳)爲衍謂梁王曰獨不見夫服牛驂驥乎不
可以行百步今王以衍爲可使將故用之也而聽
相之計是服牛驂驥也牛馬俱死而不能成其功
王之國必傷矣願王察之(彪謂此用賢而使不肖間之之說也而衍也非)
(其人也𥙷曰此策若作魏將則恐在襄王時)
犀首田盼欲得齊魏之兵以伐趙梁君與田侯(閔王正曰)
(事在齊宣十一年魏惠後二年趙肅侯十八年公孫衍欲敗從田盼本非與謀故其聞衍之說猶能)
(以用兵難之既而訹於其言勸两君以聽衍而身將齊魏之兵盖狃於戰闘之習堕衍計中以成其)
(欺以敗和好快讐秦之欲皆昐之爲也觀馬陵之役魏客之言張丑說楚之辭知盼爲鄰國所畏百)
(姓所服今以此事觀之盼亦優於勇而短於謀者也)不欲犀首曰請國出五
萬人不過五月而趙破田盼曰夫輕用其兵者其
國易危易用其計者其身易窮公今言破趙太易
恐有後咎犀首曰公之不慧也夫二君者固巳不
欲矣今公又言難以懼之是趙不伐而二士之謀
困也(二士衍盼)且公直言易而事已去矣夫搆難而兵
結田侯梁君見其危又安敢釋卒不我予乎田盼
曰善遂勸兩君聽犀首犀首(𥙷二字補曰姚氏本有二字)田盼
遂得齊魏之兵兵未出境梁君田侯恐其至而戰
敗也悉起兵從之大敗趙氏
犀首見梁君曰臣盡力竭智欲以爲王廣土取尊名
田需從中敗君(補曰一本標君一作臣又作之)王又聽之是臣終
無成功也需亡臣將侍需侍臣請亡王曰需寡人
之股掌之臣也(猶股肱)爲子之不便也殺之亡之(𥙷曰)
(一本標云有外之字)毋謂天下何内之無若群臣何也(内謂親之)
(稱群臣則衍與焉正曰言殺之亡之天下之人與内之群臣皆不以爲然也)今吾爲子
外之令毋敢入子之事(入猶與)入子之事者吾爲子
殺之亡之胡如(胡猶何)犀首許諾於是東見田嬰與
之約結召文子(田文)而相之魏身相於韓(𥙷曰田文爲魏相盖)
(犀首約結人嬰召其子而相之也下章與此同事宜在㐮王時非文奔魏相昭王事也身相韓衍)
(欲相韓也下言置田需以稽二人則衍仍留魏矣〇一本此下别爲一章姚本註云曾題劉連)蘇
代爲田需說魏王曰臣請問文之爲魏孰與其爲
齊也王曰不如其爲齊也衍之爲魏孰與其爲韓
也(衍隂晉人時屬韓故下蘇代說昭魚亦云正曰隂晉魏地衍實魏人其善韓非以此)王曰
不如其爲韓也(衍而字)而蘇代曰衍將右韓而左魏
(右言助之力正曰時尚右說見趙策)文將右齊而左魏二人者將用
王之國舉事於世中道而不可(中道猶中立也言不能兩全二國)
且王無所聞之矣(不聞所以救之正曰彼有外心王不得而聞之)王之國
雖滲(言浸微浸弱如漏器然)樂而從之可也(言如漏器尚足樂雖從二子可)
(也然從二子必亟亡不得如是也𥙷曰滲樂未詳)王不如舍需於側(舍猶厝)
以稽二人者之所爲二人者曰需非吾人也(需非二人)
(之黨)吾舉事而不利於魏需必挫我於王二人者必
不敢有外心矣二人者之所爲之利於魏與不利
於魏王厝需於側(厝措同)以稽之臣以爲身利(身王身)
而國便於事(𥙷曰一本而便於事又姚註云劉去身利字一無而字似義長)王曰
善果厝需於側(彪謂哀王於是有人君之言不亡需是也惜其不旋踵需不入衍之)
(事蘇代入之矣待衍如是可也如得賢而付之閫外若此者不亦殆乎正曰魏王始聽犀首而欲外)
(田需復因蘇代而置需以稽二人賢否之不知用舍之不能熒惑於游士之言而拱手以聽之其孱)
(昏甚矣)
史舉(即甘茂所事)非犀首於王犀首欲窮之謂張儀曰請
令王讓先生以國(衍以此說儀使之爲已觧舉故舉後見之)王爲堯舜
矣而先生弗受亦許由也衍因令王致萬戶邑於
先生(弗受國故致邑)張儀說因令史舉數見犀首王聞之
而弗任也(任猶信也舉既非之而數見之故王疑之)史舉不辭而去(𥙷曰)
(㩀此譲國之說不特鹿毛夀之愚燕噲也此恐惠王時事)
楚王(懷)攻梁南韓氏因圍黃(元作薔下同)薔(𥙷曰未詳一本作薔)成
恢(魏人)爲犀首謂韓王(襄)曰&KR0858;攻黃薔楚師必進矣
魏不能支交臂而聽楚韓氏必危故王不如釋黃
薔魏無韓患必與楚戰戰而不勝大梁不能守而
又况存黃薔乎若戰勝兵罷敝(罷音疲)大王之攻黃
薔易矣(正曰此策時不可考)
張儀爲秦連横說魏王曰魏地方不至千里卒不過
三十萬人地四平諸侯四通條逹輻湊(如木枝分布而四方)
(湊之如輻於轂)無有名山大川之限從鄭至梁不過百里
從陳至梁二百餘里馬馳人趨不待倦而至梁(言陳)
(鄭所至皆平地)南與楚境西與韓境北與趙境東與齊境
卒戍四方(他國境或有山川關塞惟梁無之皆以卒戍守)守亭障者參列
(十里一亭障隔也築城壘爲之𥙷曰障關塞邊候開封有右夷門關)粟糧漕庾(漕水運庾)
(水漕倉)不下十萬魏之地勢故戰場也魏南與楚而
不與齊則齊攻其東東與齊而不與趙則趙攻其
北不合於韓則韓攻其西不親於楚則楚攻其南
此所謂四分五裂之道也且夫諸侯之爲從者以
安社稷尊主強兵顯名也合從者一天下約爲兄
弟刑白馬以盟於洹水之上以相堅也夫親昆弟
同父母尚有爭錢財而欲恃詐僞反覆蘇秦之餘
謀其不可以成亦明矣大王不事秦秦下兵攻河
外拔卷衍燕酸棗劫衛取晉陽(補曰史作陽晉正義云陽晉故城在)
(曹州乘氏縣西北)則趙不南趙不南則魏不北魏不北則
從道絶(主從者趙故不言其他𥙷曰一本復有從道絶三字史同)則大王之國
欲求無危不可得也秦挟韓而攻魏韓劫於秦不
敢不聽秦韓爲一國魏之亡可立而須也此臣之
所爲大王患也爲大王計莫如事秦事秦則楚韓
必不敢動無楚韓之患則大王高枕而卧國必無
憂矣且夫秦之所欲弱莫如楚而能弱楚者莫若
魏楚雖有冨大之名其實空虚其卒雖衆多然而
輕走易北不敢堅戰患(𥙷正曰史作悉)魏之兵南面而伐
勝楚必矣夫虧楚而益魏攻楚而適秦(適猶歸)内嫁
禍安國此善事也大王不聽臣秦甲出而東伐雖
欲事秦而不可得也且夫從人多奮辭(猶大言)而寡
可信說一諸侯之王出而乘其車約一國而成反
而取(𥙷𥙷曰姚本作而反成而云云)封侯之基是故天下之游士
莫不日夜搤腕(搤把腕手也)瞋目(瞋張目也)切齒(言之力也正曰荆軻)
(傳索隱云齒相摩切奮怒意)以言從之便以說人主人主覧其
辭牽其說惡得無眩哉臣聞積羽沉舟群輕折軸
衆口鑠金(補曰周語衆口鑠金註衆口所毁雖金石猶可銷史下又有積毁銷骨一句江)
(奄書積毀銷金積讒磨骨)故願大王之熟計之也魏王曰寡人
惷愚前計失之請稱東藩築帝宫受冠帶祠春秋
效河外(儀傳在諸國之先彪謂魏邇秦而無阻固凡横人之辝若可聽唯魏也故儀先之魏)
(一摇而諸國動矣敗從之約魏其過歟使魏而繹其說曰秦豈能有愛於我哉兵來不除道何爲以)
(說客先之是知其不可而訹我也且我事秦安得高枕而無憂哉如是展轉計之則儀之辝屈矣魏)
(不摇諸侯將又曰彼魏四逹之國又邇於秦彼猶堅約不動我何懼乎秦如是則諸侯一矣惜魏之)
(不知出此也補曰史張儀留魏四歲而襄王卒實惠王哀王立實㐮王張儀復說王王不聽於是儀)
(隂令秦伐魏魏與秦戰敗明年齊又敗魏觀津秦復欲攻魏先敗韓申差諸侯震恐張儀復說魏王)
(云云王乃倍從約而因儀請成于秦事在襄王二年正曰顯王三十六年蘇秦約六國合從次年秦)
(使犀首欺齊魏以伐趙而從約觧慎靚王三年蘇秦約六國伐秦再申前約也兵至函谷關秦擊之)
(而走次年齊敗魏趙觀津則齊敗約矣既而韓與魏趙伐秦而敗張儀留魏六年說而不聽今因其)
(兵敗從散而說之得其隙矣魏不得不聽也魏非不知從之利而秦之不可信也劫於秦之強而患)
(於與國之不一後三年魏復背秦合從其情可見矣惜其自同連雞中兄弟争財之料而相與以趨)
(於亡從之不可合合之不可久其勢則然矣鮑之責魏殆未深究夫事情也補曰搤音厄惷愚也書)
(容抽江丑用陟降四反義並同)
齊魏約而伐楚以董慶爲質於齊楚攻齊大敗之而
魏弗救田嬰怒將殺董慶盱夷(皆魏人補曰二本盱作吁姚註劉作)
(于)謂田嬰曰楚攻齊大敗之而不敢深入者以魏
爲將内之於齊(言緃楚使深入乃擊之也)而擊其後今殺董慶
是示楚無魏也魏怒合於楚齊必危矣不如貴(𥙷曰)
(姚註一作舍)董慶以善魏而疑之於楚也(正曰時不可考)
張儀走之魏(傳言秦武元年群臣惡之乞之梁此九年正曰按襄王九年儀走魏魏納而相)
(之此云不内恐非是時事)魏將迎之張丑諫於王欲勿内不得
於王(王不聽也)張丑退復諫於王曰王亦聞老妾事其
主婦者乎子長色衰重嫁而巳(重猶再)今臣之事王
若老妾之事其主婦者魏王因不納張儀(彪謂丑之自比)
(若此豈可望於士君子之行哉哀王聽其說是亦魏媪之耄者耳)
(衍魏字)魏文子(田文正曰提魏事也)田需周霄(孟子時有此人至是三十年矣正曰)
(田文前相魏當襄王時孟子見梁襄王相去不遠也)相善欲罪犀首犀首患
之謂魏王曰今所患者齊也嬰子言行於齊王(閔)
王欲得齊則胡不召文子而相之彼必務以齊事
王王曰善因召文子而相之犀首以倍田需周霄
(二人雖善文今衍薦文文必善衍善衍則復背其所善)
魏王令惠施(施自孟子時至此亦三十餘年正曰施屢見策文盖惠㐮時人此策不可考)
之楚令犀首之齊鈞二子者(言恩禮之等)乘數鈞(車乘之)
將測交也(測猶卜也視何國厚吾使因知其厚我下衍楚王聞之四字)楚王聞
之(補曰四字恐因下文衍)施因令人先之楚言曰魏王令犀
首之齊惠施之楚鈞二子者將測交也(施欲楚之厚巳)楚
王聞之因郊迎惠施
田需貴於魏王惠子曰子必善左右今夫楊横樹之
則生倒樹之則生(正曰姚云倒劉作側愚謂倒字勝)折而樹之又
生然使十人樹楊一人拔之則無生楊矣故以十
人之衆樹易生之物然而不勝一人者何也樹之
難而去之易也今子雖自樹於王而欲去子者衆
則子必危矣(補曰此與孟子雖有天下易生之物云云語相類而意在自樹又云子必)
(善左右則君子小人之用心可見矣)
田需死昭魚謂蘇代曰田需死吾恐張儀薛公(嬰正曰史)
(索隱以爲田文按嬰䘚於閔王之世大事記附見於閔元年此事在四年後)犀首之有
一人相魏者代曰然則相者以誰而君便之也昭
魚曰吾欲太子之自相也代曰請爲君北見梁王
必相之矣昭魚曰柰何代曰若其爲梁王(若汝也𥙷曰一)
(本君其爲考下文是)代請說君昭魚曰柰何對曰代也從楚
來昭魚甚憂代曰君何憂曰田需死吾恐張儀薛
公犀首有一人相魏者代曰勿憂也梁王長主也
必不相張儀張儀相魏必右秦而左魏薛公相魏
必右齊而左魏犀首相魏必右韓而左魏梁王長
主也必不使相也王曰然則寡人孰相(以史𥙷王曰下八字)
(正曰史有此八字按此乃蘇代請昭魚為王而設爲說王之辝無此句可也)代曰莫如
太子之自相是三人不以太子爲非固相也(固猶久補)
(曰不以一本作皆以史同)皆將務以其國事魏而欲丞相之璽
(印也補曰秦武王初置丞相用樗里子甘茂在張儀死後此云丞相璽則魏已有此名)以魏
之強而持三萬乘之國輔之魏必安矣故曰不如
太子之自相也遂北見梁王以此語告之太子果自
相(魏記九年有補曰大事記赧王八年書秦逐公孫衍謂衍既去秦事不復見韓非子載犀首與)
(張夀爲怨陳需新入不善犀首因使人微殺張夀魏王以爲犀首也乃誅之然則衍去秦後終爲魏)
(所殺也愚按陳需即策中田需而策以田需死後魏欲相犀首其說不同當考又赧王二十二年伊)
(闕之敗策云公孫衍割地和秦大事記猶著其名豈别一人耶李兊約五同攻秦時亦有公孫衍去)
(此又九年上距犀首為秦大良造時幾五十年嘗疑其甚遠說見趙策)
周最善齊翟強善楚二子者欲傷張儀於魏張子聞
之因使其人(儀之人)爲見者嗇夫(見者最與強見王也正曰見賢遍反)
(見者謂引見傳命之臣儀使其臣爲見者之嗇夫以間伺之補曰嗇夫書註主幣之官秦制鄕有嗇)
(夫職獄訟收賦稅漢有虎圈嗇夫所職不同皆小臣之名)間見者(間以候伺之)因無
敢傷張子(比九年儀再相魏時正曰無考)
周最入齊(魏不善之正曰周策爲最謂魏王曰王不去周最合與收齊又謂最曰魏責合秦伐)
(齊而公修虚信云云不如謂王曰請入齊此語在田文相魏昭王時是最先見逐於齊今復自魏入)
(齊詳周策所載必最後欲之齊而魏聽之非不善之故也)秦王(武正曰昭)怒令姚賈
譲魏王(最盖秦所置以相魏者正曰此因下文爲王通天下一語生說無據)魏王爲
之(爲最盖秦亦怒最之去魏正曰是時齊秦交惡而秦欲合魏最自齊走魏人言其不忍背齊而)
(今復之齊必復爲齊所厚者魏雖欲合秦而猶牽於收齊之說其入齊盖魏聽之故爲之言於秦其)
(辝亦婉)謂秦王曰魏之所以爲王通天下者以周最
也今最遁寡人入齊齊無通於天下矣(齊秦爲敵魏既以最)
(通天下於秦則外齊矣今最入秦天下不知以謂魏使之齊敗齊事因不通齊矣正曰齊秦爲敵齊)
(逐最而魏收之天下信魏之不與齊故曰爲王通天下今最遁入齊則天下知魏絶最而齊收之齊)
(何以通於天下乎)敝邑之事王亦無齊累矣(齊納魏所不善則可以絶)
(之正曰最遁魏入齊而齊收之則齊魏之絶明矣秦可以不疑魏之與齊也)大國欲急
兵(伐齊)則趣趙而已(促使應秦也魏不善最而言爲最所以自爲也按此姚賈與始)
(皇所問之人相去八十餘年高誘欲以爲陳賈君此人者可也盖陳舜後得爲姚姓而孟子與秦武)
(魏哀時猶相反獨以最韓非相毀之人為此人則年時相絶太遠矣可乎哉補曰趣趙說見周策正)
(曰姚賈說見秦策)
秦召魏相信安君(史不書)信安君不欲往蘇代爲說秦
王(武或昭正曰無攷)曰臣聞之忠不必黨(爲信安說疑於黨之)黨不
必忠今臣願為(補補曰願下有缺字)大王陳臣之愚意恐其
不忠於下吏自使有要領之罪(要領斬刑也)願大王察
之今大王令人執事於魏(謂别置相以伐信安)以完其交臣
恐魏交之益疑也將以塞趙也(信安必右趙者秦召而伐之欲魏不)
(通趙)臣又恐趙之益勁也(交魏益堅)夫魏王之愛習魏信
也甚矣(魏信即信安省言之)其智能而任用之也厚矣其畏
惡嚴尊秦也明矣(惡猶憚)今王之使人入魏而不用則
王之使人入魏無益也若用(用秦所使)魏必舍所愛習
而用所畏惡此魏王之所不安也夫舍萬乘之事
而退(謂去相位)此魏信之所難行也夫令人之君處所
不安令人之相行所不能以此爲親則難久矣臣
故恐魏交之益疑也且魏信舍事(亦去信也)則魏(元作趙)
趙之謀者必曰舍於秦(此舍猶棄奪其愛習是秦棄魏也)秦必令
其所愛信者用趙是趙存而我亡也(我魏也秦本欲塞趙而云)
(然此魏自疑之辝非必秦意)趙安而我危也則上有野戰之氣
(將與秦戰)下有堅守之心臣故恐趙之益勁也(魏不能獨抗秦)
(必結趙正曰趙之謀事者曰魏信見舍於秦秦亦將易置趙之臣令其所愛信者用於趙我之權去)
(勢奪是趙存而我巳亡趙安而我獨危則必戰必守不聽秦命是趙益以強)大王欲完魏
(補補曰姚本有魏字)之交而使趙小心乎不如用魏信而尊
之以名魏信事王國安而名尊離王(不事之)國危而權
輕然則魏信之事王也上所以爲其主者忠矣下
所以自爲者厚矣彼其事王必完矣趙之用事者
必曰魏氏之名族不高於我土地之實不厚於我
魏信以(衍韓字)韓(𥙷曰疑衍)魏事秦秦甚善之國得安焉
身得尊焉今我構(元作講)講(𥙷曰宜從搆讀)難於秦兵爲招
質(言於用兵爲招爲質招言召兵質猶本也爲之張本正曰招質未詳)國處削危之
形非得計也結怨於外生患於中身處死亡之地
非完事也彼將傷其前事而悔過其行冀其利必
多割地以深下王(下亦事也)則是大王垂拱多割地以
爲利重(得地則益重)堯舜之所求而不能得也臣願大
王察之(彪謂堯舜譲天下而何愛於地此特辯士欲重其事而言之過若此者不一也正曰)
(此類註不必辨)
樓牾(魏人後又作梧補曰一本作&KR3362;姚同註引管子云事無常而法令申不&KR3362;則國失勢註&KR3362;古伍)
(字謂偶令也愚按玉篇無&KR3362;字有牾字五故反觸也逆也策後作梧韻書牾忤梧午荀子午其軍蘁)
(莊子悟燕策韓于迕前漢走逜捂捂捂梧枝梧凡十一字典籍往往通借上去聲)約秦魏
魏太子爲質(此十一年朝秦正曰世家襄王十二年太子朝於秦秦來拔我皮氏未拔)
(而觧此策云太子爲質既而留於酸棗昭衍說後不去復遣當缺)紛彊(魏人正曰高註魏臣)
欲敗之謂太后曰國與還者也(還猶反也兩國相與好惡循環不定)
(補曰高註還周旋於利也)敗秦而利魏魏必負之(負言魏得利而強將不事)
(秦所謂還反)負秦之日太子爲糞矣(即所謂糞之正曰糞棄除也)太后
坐王而泣(使王坐而泣於前)王因疑於太子(不决遣)令之留
於酸棗樓子患之昭衍爲周之梁樓子告之昭衍
見梁王梁王曰何聞曰聞秦且伐魏王曰爲期與
我約矣(言期以太子結約而不遣爲此故伐邪正曰言與我結約矣何爲而伐)曰秦
疑於王之約以太子之留酸棗而不之秦秦王(昭正)
(曰無考)之計曰魏不與我約必攻我我與其處而待
之見攻不如先伐之以秦強折節而下與國(與與國共)
(伐魏)臣恐其害於東周(不欲正言魏受伐魏與周鄰言周則魏可知兄在秦策正)
(曰交載秦魏事從舊可補曰爲周之爲去聲)
秦楚攻圍皮氏(亦十三年補曰一本攻魏圍皮氏属河東)爲魏謂楚王懷
曰秦楚勝魏魏王之恐(衍也字)也(正曰下章有此句法)見亡也
(元作矣)矣必合於秦王何不背秦而與魏王魏王喜
必内太子(豈秦埽太子而攻耶正曰說見前章)秦恐失楚必效城地
於王王雖復與之攻魏可也楚王曰善乃背秦而
與魏魏内太子於楚秦恐許楚城地欲與之復攻
魏樗里疾怒欲與魏攻楚恐魏之以太子在楚不
肯也爲疾謂楚王曰外臣疾使臣謁之曰敝邑之
王(昭)欲效城地(前許之未入也)而爲魏太子之尚在楚也
是以未敢王出魏質臣請效之而復固秦楚之交
以疾攻魏(此疾速也非名正曰作名通)楚王曰諾乃出魏太子
秦因合魏以攻楚(補曰大事託赧王九年秦甘茂摴里疾伐魏皮氏未拔甘茂棄)
(軍奔齊摴里疾與魏和罷兵按茂傳茂言秦昭王以武遂歸韓向夀公孫衍怨讒茂茂輟伐魏云)
魏太子在楚為(元作謂)謂樓子(也從太子爲質而楚任之)於鄢陵
(楚用事者所封正曰此語本記其人與樓子言於鄢陵之地鄢楚别都在宜城此鄢陵即策所謂許)
(鄢陵者魏地也樓主合楚之謀非從太子而楚任之也)曰公必且待齊楚之
合也以救皮氏今齊楚之理必不合矣彼翟子(強也)
(魏人仕齊正曰魏王所用下文甚明楚策魏相翟強死)之所惡於國者無公
矣(無知鄢陵正曰公指樓)其人皆欲合齊秦外楚以輕公
(人翟之人)公必謂齊王(閔)曰魏之受兵非秦實首伐之
也楚惡魏之事王也故勸秦攻魏齊王故欲伐楚
(此士言齊本自欲𡭗補曰故固通)而又怒其不已善也必令魏以
地聽秦而爲和以張子之強(言儀往日)有秦韓之重齊
王惡之而魏王不敢據也(言魏㐮爲齊逐儀正曰策請齊王不如資韓朋)
(與之逐張儀於魏者謀如此耳魏㐮之時不聞逐儀也且此語本謂以儀有秦韓之重而齊王惡之)
(魏王不敢據之以爲安二國之於儀猶如此也)今以齊秦之重外楚以輕
公臣爲公患之鈞之出地以爲和於秦也(鈞言齊與楚)
豈若由楚乎秦疾攻楚(衍楚字)楚還兵魏王必懼(正曰)
(楚還兵者復兵與秦合攻魏也故魏王懼)公因割(元作寄)寄(𥙷曰恐字有訛)汾北
以予秦而爲和(汾北魏地鄢陵宜因其懼使割予秦此所謂由楚)合親以
孤齊(秦楚魏合)秦楚重公公必爲相矣臣意秦王昭與
樗里疾之欲之也臣請爲公說之乃謂樗里子曰
攻皮氏此王之首事也(首言出兵正曰首事猶言第一事也)而不能
拔天下且以此輕秦且有皮氏於以攻韓魏利也
樗里子曰吾巳合魏矣無所用之(故史書未拔而觧)對曰
臣願以鄙心意公(意猶度)公無以爲罪有皮氏國之
所大利也而以與魏公終自以爲不能守也故以
與魏今公之力有餘守之(於守爲有餘)何故而弗有也
樗里子曰柰何曰魏王之所恃者齊楚也所用者
樓翟強也(𥙷曰字書無此字韓策作鼻即也策又有管鼻之令翟強與秦事云)
(云與此事合疑樓即管鼻也)今齊王謂魏王曰欲講攻於齊(言欲)
(講秦攻秦皆於我夫魏求救欲講而巳而齊兼言攻故下言主兵正曰講當作搆講攻猶言搆兵)
主兵之辤也是弗救也楚王(懷)怒於魏之不用樓
子而使翟強爲和也(和齊秦)怨顔巳絶之矣(怨魏欲絶之見)
(於顔色)魏王之懼也見亡(以有亡形而懼)翟強欲合齊秦外
楚以輕樓(此強之和)樓欲合秦楚外齊以輕翟強
(𥙷曰此二語當時事情也)公不如按魏之和(按謂主之正曰按止也)使人
謂樓子曰子能以汾北與我乎請合於楚外齊以
重公也此吾事也(疾言此事吾所欲爲)樓子與楚王必疾矣
(言應之速)又謂翟子子能以汾北與我乎(強亦魏人)必爲合
於齊外(衍於字)於楚以重公也翟強與齊王必疾矣
是公外得齊楚以爲用内得樓翟強以爲佐(主魏)
(言之故言内)何故不能有地於河東乎(言且得皮氏按此盖樓在楚)
(欲因楚和秦以息攻鄢陵不順也故此士說之又說樗里凡其辝两言齊楚翟樓示無所偏也而於)
(楚獨曰吾事則是爲樓子也)
獻書秦王(昭正曰無考)曰臣竊聞大王之謀出事於梁(謂攻)
(之)謀恐不出於計矣(非得計也)願大王之熟計之也梁
者山東之要也(腰人身之中)有蛇於此(兵法所謂率然補曰見係武書)
(及李靖問荅)擊其尾其首救擊其首其尾救擊其中身
首尾俱救今梁者天下之脊也(補曰一本今梁王天下之中身也)
夫秦攻梁者是示天下要斷山東之脊也(要猶欲正曰要)
(同上義山東脊天下要與上互言之示者顯取之之意)是山東首尾皆救中
身之時也山東見亡必恐恐必大合山東尚強臣
見秦之必大憂可立而待也臣竊爲大王計不如
南出事於南方(謂楚)其兵弱天下不(𥙷補曰作必不語順又下必字)
(恐當作不)必能救地可廣大(言秦地)國可冨兵可強主可
尊王不聞湯之伐桀乎試之弱密須氏(試謂先之以其弱可)
(必克也周紀註密須在安定隂密補曰密姞姓國在今寕州史周紀西伯伐密須詩所謂密人不恭)
(者也此誤以爲湯又云試之於弱戰國游士言聖賢事多妄謬此尤顯然者也)以爲武教
得密須氏而湯知服桀矣今秦欲與山東爲(誰佳)不
先以弱爲武教兵必大挫國必大憂秦果南攻藍
田鄢郢(藍田秦地疑衍文彪謂征伐先後理正應𡭗故司馬爲秦議以伐蜀爲先而我藝祖)
(欲平太原諸國亦先平蜀正曰秦之攻楚多道藍田武關以出攻如敗楚藍田之云秦人善遠交)
(近攻之策蠶食諸侯先三晉而後齊楚卒以成功其用兵之序可考矣此策魏畏秦攻移禍於楚故)
(飾爲之辝而鮑謂征伐先後理正應尔夫豈識當時大勢哉又以司馬錯先伐蜀宋欲平太原亦先)
(平蜀爲試於弱之徵謬矣)
魏秦伐楚(秦昭六年與韓魏共攻楚此十八年)魏王不欲樓緩謂魏王
曰王不與秦攻楚楚且與秦攻王王不知令秦楚
戰王交制之(緩時爲秦計耳故明年相秦)
昭王(哀王子補曰世本名遫元年赧王二十年丙寅)
秦敗東周與魏戰於伊闕殺犀武(此三年)魏令公孫衍
乘勝而留於境(乘言因秦勝我留而與之講若秦既去則無及巳補曰公孫衍說見)
(前)請卑辭割地以講於秦爲竇屢(魏人)謂魏王曰臣
不知衍之所以聽於秦之少多然而臣能半衍之
割而令秦講於王王曰柰何對曰王不若與竇屢
關内侯(侯於關内耳此時未爲爵補曰關内侯之稱不獨起於秦)而令之趙王
重其行而厚奉之因揚言曰聞周魏令竇屢巳割
魏於奉陽君而聽秦矣(因地講秦)夫周君竇屢奉陽君
之與穰侯貿首之仇也(𥙷曰奉陽君即李兊說見趙策此言與穣侯貿首之)
(仇則二人欲隂取以定封之事也)今行和者竇屢也制割者奉陽
君也太后恐其不因穰侯也(后穰侯之姊)而欲敗之必
以少割請合於王而和於東周與魏也
秦約趙而伐魏魏王患之芒卯曰(補曰淮南子孟卯註齊人引策芒卯)
王勿憂也臣請發張倚(魏人)使謂趙王(惠文)曰夫鄴寡
人固形(元作刑)刑(補曰此書刑形字通)弗有也(形猶勢也高註爲刑法雖通而)
(此書多作形)今大王收秦而攻魏寡人請以鄴事大王
趙王喜召相國而命之曰魏王請以鄴事寡人使
寡人絶秦相國曰收秦攻魏利不過鄴今不用兵
而得鄴請許魏張倚因謂趙王曰敝邑之吏效城
者巳在鄴矣大王且何以報魏趙王因令閉關絶
秦秦趙大惡芒卯應趙使曰敝邑所以事大王者
爲完鄴也今效(元作郊)郊(補曰當從交文姚註云效一作效)鄴者使者之
罪也卯不知也趙王恐魏承秦之怒遽割五城以
合於魏而支秦(此六年書卯以詐重者此也彪謂此馮亭上黨之事也惠文失之於)
(魏孝成失之於韓雖所喪敗有多寡之差其貪而不明真父子也)
芒卯謂秦王(昭)曰王之士未有爲之中者也(中謂用事扵諸)
(國之中猶内應云)臣聞明王不背(元作咠)咠(補曰一本作胃俱未詳說見)
(趙策)中而行王之所欲於魏者長平(元作羊下同屬汝南)羊(補曰)
(地未詳或字誤)王屋(在河東垣縣東北)洛林(即蘇代所謂林中河南宛陵林鄕也)之
地也王能使臣爲魏之司徒(本周官此所謂爲之中)則臣能
使魏獻之秦王曰善因任以爲魏之司徒謂魏王
曰王所患者上地也(上流之地近秦正曰未知所指)秦之所欲於
魏者長平羊王屋洛林之地也王獻之秦則上地
無憂患因請以下兵東擊齊攘地必不遠矣魏王
曰善因獻之秦地入數月而秦兵不下魏王謂芒
卯曰地入數月而秦兵不下何也芒卯曰臣有死
罪雖然臣死則契折於秦(折毁也言不可有責於秦)王無以責
秦王因赦其罪臣爲王責約於秦乃之秦謂秦王
曰魏之所以獻長平羊王屋洛林之地者欲以下
大王之兵東擊齊也今地巳入而秦兵不可下臣
則死人也雖然後山東之士無以利事王者矣秦
王懼(補曰姚本作戄)然曰國有事未贍(元作澹)澹(補曰即贍前漢志澹)
(用)下兵也(贍給也)今以兵從後十日秦兵下芒卯并
將秦魏之兵以東擊齊啓地二十二縣
蘇代(元作秦下同)秦(𥙷曰燕策及史作代)拘於魏欲走而之齊(元作韓)
韓魏氏閉關而不通齊使蘇厲爲之謂魏王曰齊
請以宋地(時未舉宋此侵伐所得耳正曰正義云涇陽君秦王弟悝也齊蘇子告秦兵伐)
(宋以封涇陽君然齊假設此策以救伐)封涇陽君而秦不受也夫秦
非不利有齊而得宋地然其所以不受者不信齊
王(閔)與蘇代秦(𥙷曰燕策及史作子下同)也(疑其善魏)今秦見齊魏
之不合(衍也字)也如此其甚也則齊必不欺秦而秦
信齊矣齊秦合而涇陽君有宋地則非魏之利也
故王不如復東蘇代秦(使得之齊)秦必疑齊而不聽也
夫齊秦不合天下無憂(𥙷曰一本票一作)伐齊成則地廣
矣(齊無秦而魏伐之可以得地蘇傳有在齊伐宋之前補曰燕策及史曰魏爲燕執伐齊使人謂)
(魏王曰云云於是出蘇伐代之宋)
五國伐秦(成臯之役此十年)無功而還其後齊欲伐宋而秦
禁之齊令宋郭之秦請合而以伐宋秦王(昭)許之
魏王畏齊秦之合也欲講於秦謂魏王曰秦王謂
宋郭曰分宋之城服宋之強者六國也乘宋之敝
而與王爭得者(王齊閔)楚魏也請爲王無禁楚之伐
魏也而王獨舉宋王之伐宋也請剛柔而皆用之
(宋強宋弱皆必伐之)如宋者欺之不爲逆殺之不爲讎者也
王無與之講以取地旣巳得地又以力攻之期於
㗖宋而巳矣臣聞此言而竊爲王患(元作悲)悲秦必且
用此於王矣(用楚伐魏)又必且劫(元作曰)曰王必求地旣巳
得地又且以力攻王又必謂王(衍曰字)曰使王輕齊齊
魏之交已醜(惡也)又且收齊以東索於王(𥙷曰一本更索)秦嘗
用此於楚矣又嘗用此於韓矣願王之深計之也秦
善魏不可知也已(言不可信)故爲王說太上伐秦其次賓
秦其次堅約而詳講與國無相讎也(補曰詳佯通史多有媾字句佯)
(購於秦此即趙策所謂不得巳而必媾則願五國復堅約者此賓即擯讎一本作離)秦齊合國
不可爲也已王其聽臣也必無與講(與秦講)秦權重魏
魏冉明熟(元作孰)孰(補曰旣熟)是(言慮此明且熟)故有謂(元作又為)又爲
(𥙷曰又有通)足下(或人謂魏王當如下)傷秦者(傷猶)不敢顯也(恐秦斍之)天
下可令伐秦則隂勸而弗敢圖也見天下之傷秦也
則先鬻與國而以自解也(言與國爲之非我也)天下可令賓秦
則爲劫於與國而不得已者天下不可則先去(皆諸國也)
而以秦爲上交以自重也如是人者鬻王以爲資者
也而焉能免國於患免國於患者必窮三節而行其
上(𥙷曰三節即上文太上其次之說)上不可則行其中中不可則行
其下下不可則明不與秦而生以殘秦(生猶進言伐之不巳正曰)
(不能伐不能㯽文不能媾必爲秦所伐則誓闘而必死不與秦俱生以殘秦姚本註云而一作两)使
秦皆無百怨百利惟巳之曾安(已止曾則也言使秦見殘不擇利害唯務)
(止魏之殘以自安也)無(𥙷)令天(元作足)足下鬻之以合於秦(所謂鬻王)
(以秦爲上交者補曰令字上恐有缺誤)是免國於患者之計也臣何足
以當之雖然願足下之論臣之計也燕齊讎國也
(两國自宣閔易昭再世相讐)秦兄弟之交也(燕齊與秦)合讎國以伐
婚姻(猶兄弟也此士欲爲魏合燕齊以伐秦)臣爲之苦矣(言伐秦之難而巳爲)
(之)黃帝戰於涿鹿之野而西戎之兵不至禹攻三
苗而東夷之民不赴(元作起)起(言帝王用兵猶有不從者不經見)以
燕齊(𥙷)伐秦黃帝之所難也而臣已致燕甲而起
齊兵矣臣又徧事三晉之吏奉陽君孟嘗君韓珉
(元從口)呡周最周韓餘爲徒(與爲徒友)從而下之(𥙷曰韓餘疑即)
(趙策韓徐周韓之間有脫字不然衍周字〇爲徒從而下之句謂徒黨合從也又恐從徒字訛衍)
恐其伐秦之疑也又身自醜於秦(與秦惡)扮之(扮并也握)
(也言合諸國補曰扮撫吻反)請焚天下之秦符者臣也次傳焚
符之約者臣也(傳之諸國)次(元作欲)欲使五國約閉秦關
者臣也(不通秦補曰燕策蘇代謂焚天下之秦符上計破秦其次長賓之皆與此合)奉
陽君韓餘爲既和矣蘇脩朱嬰(此皆三晉之吏也)皆隂在
邯鄲臣又說齊王而往敗之(敗宋郭合秦之約)天下共講
因使蘇脩游天下之語(游揄揚之)而以齊爲上交(盖詐)兵
請伐魏(兵齊兵)臣又争之以死而果西因蘇脩重報
(脩在邯鄲齊之西也報以齊不伐魏)臣非不知秦權(元作勸)勸(補曰恐作權上)
(有)之重也然而所以爲之者爲足下也(彪謂此非蘇代不能)
(也故史言代復約從親如蘇秦時獨所謂行其上不可則行其中下爲不可用也夫伐秦不勝竄走)
(求成之不給安能賓之諸侯見其敗輕之矣豈有聽其堅約之說哉盖代之計專以伐之爲上而游)
(辝見其多策耳計不出於此也正曰按趙策五匡伐秦章蘇代說奉陽君云云中有與此章出入者)
(知此必代之辝也三策並陳上則伐之中則擯之下則媾之未及伐之敗也鮑說謬矣)
葉陽君(趙人)約魏魏王將封其子謂魏王曰王嘗身濟
漳朝邯鄲抱葛孽(元作薛)薛(𥙷曰趙世家作孽者是一本作薛亦非)隂
成以爲趙養邑(供養之邑)而趙無爲王有也王能又封
其子河(元作問)問(𥙷曰字訛趙策作河)陽姑密(元作衣)衣(補曰字訛趙策)
(作密)乎(趙惠文十三年有與此語同云封李兊子則葉陽君兊之封乎𥙷曰葉即奉之訛李兊也)
(說見趙策)臣爲王不取也魏王乃止(惠之十三年此十年)
秦使趙攻魏魏謂趙王曰(惠文正曰無考)攻魏者亡趙之始
也昔者晉人欲亡虞而先伐&KR0593;伐&KR0593;者亡虞之始
也故荀息以馬與璧假道於虞宫之竒諫而不聽
卒假晉道晉人伐&KR0593;反而取虞故春秋書之以罪
虞公今國莫強於趙而并(衍齊字)齊(正曰見下)秦王(昭正曰見)
(下)賢而有聲者相之(并猶兼聲威聲相助也言趙強矣兼得秦助正曰今國莫)
(強於趙而兼齊秦句王賢而有聲者相之句言趙強兼齊秦王既賢而又有聲望者相之所以爲秦)
(腹心之疾也如此乃恊此士引喻明切謂春秋罪虞亦不悖秦使趙攻魏之事無見或因其言而止)
(歟)所以爲心腹之疾者趙也(言秦以趙爲疾)魏者趙之&KR0593;
也趙者魏之虞也聽秦而攻魏者虞之爲也願王
之熟計之也
秦將伐魏魏王聞之夜見孟嘗君(本傳齊閔驕故奔魏魏相之此十一)
(年正曰見後)告之曰秦且攻魏子爲寡人謀柰何孟嘗
君曰有諸侯之救則國可存也王曰寡人願子之
行也重爲之約車百乘孟嘗君之趙謂趙王(惠女)曰
文願借兵以救魏趙王曰寡人不能孟嘗君曰夫
敢借兵者以忠王也王曰可得聞乎孟嘗君曰夫
趙之兵非能強於魏之兵魏之兵非能弱於趙也
然而趙之地不歲危而民不歲死而魏之地歲危
而民歲死者何也以其西爲趙蔽也(魏在趙西爲之蔽秦)今
趙不救魏魏㰱盟於秦(㰱之血也)是趙與強秦爲界也
地亦且歲危民亦且歲死矣此文之所以忠於大
王也趙王許諾爲起兵十萬車三百乘又北見燕
王(昭)曰先日公子(稱其父嬰)嘗約兩主之交矣今秦且
攻魏願大王之救之燕王曰吾歲不熟二年矣今
又行數千里而以助魏且柰何田文曰夫行數千
里而救人者此國之利也今魏王出國門而望見
軍雖欲行數千里而助人可得乎燕王尚未許也
田文曰臣效便計於王王不用臣之忠計文請行
矣恐天下之將有大變也王曰大變可得聞乎曰
秦攻魏未能克之也而臺已燔游巳奪矣(不暇游觀)而
燕不救魏魏王折節割地以國之半與秦秦必去
矣秦巳去魏魏王悉韓魏之兵又西借秦兵以因
趙之衆以四國攻燕王且何利利行數千里而助
人乎利出燕南門而望見軍乎則道里近而輸又
易矣(輸以餉軍)王何利燕王曰子行矣寡人聽子乃爲
之起兵八萬車三百乘以從田文魏王大說曰君
得燕趙之兵甚衆且亟矣秦王(昭)大恐割地請講
於魏因歸燕趙之兵而封田文(彪謂田文可謂善言者矣其說趙也)
(邇而不偪其說燕也直而不倨與夫嚂口虚喝者異矣𥙷曰孟嘗相魏在齊滅宋前大事記附見於)
(昭王十年詳見周策此事實昭王十三年秦紀秦昭二十四年取魏安城至大梁燕趙救之秦軍去)
穰侯攻大梁(秦昭二十四年攻魏至大梁此十三年)乘郢北(元作北郢郢楚别邑)
(其北近魏)北郢(正曰北郢乃楚之宜城即郡也史魏冉傳入北宅遂圍大梁此訛爲乘北郢也)
(又策作入北地亦字訛)魏王且從(從順服也)謂穰侯曰君攻楚得
宛穰以廣陶攻齊得剛博(並属太山補曰正義引括地志去故剛城在兖)
(州襲丘縣界愚謂剛博當即是剛夀正義云夀鄲州縣)以廣陶得許鄢陵以
廣陶(補曰得許上當有攻魏字缺脫)秦王(昭)不問者何也以大梁
之未亡也今日大梁亡許鄢陵必議(議其不當得)議則
君必窮爲君計者勿攻便(補曰魏昭王十三年秦兵至大梁即取魏安城)
(之役安釐王二年秦魏冉伐魏走芒卯入北宅遂圍大梁魏割温以和二役皆冉相時而敗芒卯則)
(冉將以伐此策當在其時大事記載須賈說穰侯云云攻而不拔秦兵必罷陶邑必亡前功必棄矣)
(下註此章謂與須賈同一術亦以爲此年事矣然秦攻取剛壽在秦昭三十六七年後此數年而策)
(已云得剛夀而又不可曉也當考宛穣廣陶說見趙策許鄢陵魏地見前秦得其地不知何時)
白珪(魏人孟子稱之趙岐以爲周人非也盖至是三四十年矣正曰秦昭王初年魏冉已用事則芉)
(戎之貴巳久十二年而當魏昭元年則其初年猶與魏襄相及正孟子時也趙岐以爲周人何以知)
(其非也但戰國人姓名多偶同者鮑以在魏策中而即爲魏人謬矣又按燕策白珪逃於秦則嘗仕)
(秦新序孟嘗君問白珪恐亦此時史白珪傳首云當魏文侯時李克務盡地力而白珪樂觀時變後)
(復引圭之言曰吾治生産如孫吳用兵商鞅行法則其人在鞅後首句特與李克對論非言其世也)
(以二十取一語孟子正欲以其貨殖之術施之國家者也又新序記白珪戰亡六城爲魏取中山白)
(珪顯於中山中山人惡之於魏文侯投以夜光之璧則文侯時又一白珪歟或因史所書而訛舛歟)
謂新城君曰夜行者能無爲奸不能禁狗使無吠
已也故臣能無議君於王(戎貴於秦王宜爲秦王仐珪說之豈非珪使魏)
(戎來魏)不能禁人議(補曰姚本此有臣字)於君也(秦策段産語同正曰段産)
(策本在韓鮑以史註新城君爲芉戎故曲爲之說未如即是此人否)
秦攻韓之管(後志河南管城註在亰縣東北補曰鄭州管城縣)魏王發兵救
之昭忌曰夫秦強國也而韓魏壤(言地與秦接)秦(元作梁)梁
(補曰姚云劉作秦)不出攻則巳若出攻非於韓也必於魏也
今幸而於韓此魏之福也王若救之夫解攻者必
韓之管也致攻者必魏之梁也魏王不聽曰若不
因救韓韓怨魏西合於秦秦韓爲一則魏危遂救
之秦果釋管而攻魏魏王大恐謂昭忌曰不用子
之計而禍至爲之柰何昭忌乃爲之見秦王(昭正曰時)
(不可考)曰臣聞明主之聽也不以挟私爲政(與正同)是
參行也(以諸國參考而行言參彼巳也)願大王無攻魏聽臣也秦
王曰何也昭忌曰山東之從時合時離何也秦王
曰不識也曰天下之合(補曰一本此下有也字)以王之不必
也(猶言不可測也方攻韓又攻魏是也)其離也以王之必也(伐一不移伐則)
(諸國知免不急於從也)仐攻韓之管國危矣未卒而移兵於
梁合天下之從無精於此者矣(精猶明)以爲秦之求
索必不可支也故爲王計者不如制(元作齊)齊(補曰疑字)
(誤或上有缺文)趙秦巳制趙則燕不敢不事秦荆濟不能
獨從(荆楚濟齊正曰一本荆齊是宋有稱齊爲濟者字多傍水)天下争敵於秦
則弱矣(言諸國合而競與秦敵則秦弱)秦王乃止(彪謂隣國有兵救之䘏鄰之義)
(昭王言是也秦伐韓而魏救之挑秦之禍昭忌之言亦是也要之從約堅則宜救猶救同室之闘也)
(無從約而救之則是鄕鄰有闘被髮纓冠而往是豈不可已乎)
芮宋(魏人)欲絶秦趙之交故令魏氏收秦太后之養地
(宣太后)秦王(昭)怒芮宋謂秦王曰魏委國於王(委與之)
而王不受故委國於趙也李郝(趙人)謂臣曰子言無
秦而養秦太后以地是欺我也故敝邑收之秦王
怒遂絶趙(補曰姚本收秦太后之養地秦王於秦芮宋云云與此交有誤當云收秦太后)
(之養地於秦芮宋謂云云)
爲魏謂楚王(愼襄正曰無考)曰索攻魏於秦(楚以攻魏索於秦)秦必
不聽王矣是智困於秦而交䟽於魏也楚魏有怨
則秦重矣故王不如順天下(天下不欲秦伐魏)遂伐齊與
魏便地(言以所得齊地與魏易两便也)兵不傷交不變所欲必得
矣
管鼻之(魏人正曰註作鼻之名謬下两之字亦語助管鼻恐即樓鼻說見前)令翟強與
秦事(鼻之不欲故推之於強)謂魏王曰(鼻之謂之)鼻之與強猶晉
人之與楚人也晉人見楚人之急帶劔而緩之楚
人惡其緩而急之今鼻之入秦之傳舍(酈食其傳註止息傳)
(置之舍)舍不足以舍之(侍衞之盛舍不能容)強之入無蘇於秦
者(言秦輕之無與爲樵蘇者正曰一本蘇作蔽是言無人從之)強王貴臣也而
秦若此其甚安可(秦待巳巳厚可以不與秦事秦輕強矣欲其重之必令與秦事)
(乃可正曰翟強欲合齊秦外楚以輕樓鼻樓鼻欲合秦楚外齊以輕翟強鼻強不合而謂鼻令強與)
(秦事者鼻容強為之秦入鼻言故輕強此士盖為強言以激魏王者也此當在襄王時)
成陽君(秦昭十七年入朝者於此知為韓人不疑)欲以韓魏聽秦魏王弗
利白珪謂魏王曰王不如隂使人說成陽君曰君
入秦秦必留君而㕥多割於韓矣韓不聽秦必留
君而伐韓矣故君不如安行(安猶徐)求質於秦(質事有不)
(留之驗乃可入正曰質子之質)成陽君必不入秦秦韓不(衍敢字)敢
合則王重矣
安釐王(昭王子元年赧王三十九年乙酉)
秦敗魏於華(華山在弘農華隂秦紀作華陽註亭名在密縣事在此二年正曰華隂之華去)
(声華下華陽史無音)走芒邜而圍大梁須賈(魏人)為魏謂穰侯
曰臣聞魏氏大臣父兄皆謂魏王曰初時惠王伐
趙戰乎三梁(春秋秦取梁漢夏陽也河内有梁周小邑也陳留浚儀大梁為三皆魏也)
(正曰索隱云云梁即南梁又說見齊策)十萬之軍拔邯鄲(秦十二年攻趙虜莊)
(賈正曰魏惠王十八年拔趙邯鄲二十年歸趙邯鄲)趙氏不割而邯鄲復歸
齊人攻燕殺子之破故國(𥙷曰通鑑大事記在宣王二十九年)燕不
割而燕國復歸燕趙之所㕥國全兵勁而地不并
于諸侯者以其能忍難而重出地也宋中山數伐
數割而随以亡臣以為(此臣魏大臣所稱)燕趙可法而宋
中山可無為也夫秦貪戾之國而無親𧖟食魏盡
晉國戰勝睪子(地缺正曰皋上刀反睪羊益反又滜作澤古書三字皆通此未有據)
(史睪作暴下同徐廣云暴鳶也大事記作暴吏未詳)割八縣地未畢入而兵
(𥙷曰漢史天幸語本此)今又走芒卯入北地以攻大梁是以
天幸自爲常也智者不然臣聞魏氏悉其百縣勝
兵以止戍大梁臣以爲不下三十萬以三十萬之
衆守十仞之城臣以爲雖湯武復生弗易攻也夫
輕信楚趙之兵陵十仞之城戴(𥙷曰一本標孫作戰)三十萬
之衆而志必舉之臣以爲自天下之始分以至于
今未嘗有之也攻而不能技秦兵必罷(音疲)隂必亡
(隂穰侯别邑正曰隂即陶說見趙策)則前功必棄矣今魏方疑可以
少割收也願君(補補曰史願君逮楚趙)之及楚趙之兵未任
於大梁也(未以攻梁自任)亟以少割收魏魏方疑而得以
少割爲和必欲之則君得所欲矣楚趙怒於魏之
先已講也(巳兵未至而與秦講)必爭事秦從是以散(從横之從)而
君後擇焉(擇其所與於散從之後)且君之嘗割晉國取地也
何必以兵哉(先割取時不用兵)夫兵不用而魏效絳安邑
又爲隂啓(言得亡國以拓隂之封地𥙷曰又爲止已合策文有脫誤見後)兩機盡
(兩謂得縣啓封盡無遺也)故宋衛效(魏自比小國二國小國也)尤憚(元作憚尤)憚
尤秦兵(出地而小故愈畏秦)巳合(魏合秦)而君制之(補曰史云又爲陶開)
(兩道幾盡故宋衛必效單父秦兵可全云云按此文明順姚註亦宜引從之正義云故宋及單父是)
(陶南道魏安邑及絳是陶北道索隱云穣侯封陶魏效絳安邑是得河東地言從秦通陶開河西河)
(東之兩道此時宋已滅是秦將盡得宋地也愚謂可全即上言不用之意)何求而不得
何爲而不成臣願君之熟計而毋行危也穣侯曰
善乃罷梁圍(彪謂賈之說不足以巳秦也爲其爲魏也過深而說秦者不切夫以秦爲)
(天幸而欲其無行危也秦豈信之哉秦行是何危之有且其爲魏之過深也適足以疑秦豈沮於是)
(哉梁圍之解將别有故非賈力也正曰大事記略載此章及穣侯攻大梁章謂同一術愚謂魏利於)
(少割穣侯喜得此地而罷兵亦無不可大事記周赧王四十年秦昭三十二魏安釐二韓釐二十一)
(趙惠文二十四年秦以魏冉爲相國伐韓暴鳶救魏魏冉破之斬首四萬鳶走開封魏割八縣以和)
(魏冉復伐魏走芒卯入北宅遂圍大梁魏割温以和四十一年魏背秦與齊從親秦魏冉伐魏拔四)
(城斬首四萬四十二年趙魏伐韓華陽秦魏冉白起客卿胡傷救韓敗魏將芒卯華陽斬首十三萬)
(取卷蔡陽長社又敗趙將賈偃沉其卒二萬於河取觀津魏予秦南陽以和以其地爲南陽郡遷免)
(臣居之通鑑綱目書略同不著暴鳶芒卯䓁及以地爲南陽郡一節𥙷曰按史魏安釐王二年三)
(年四年連歲魏冉將兵来伐二年之戰韓暴鳶救魏敗走年表秦紀魏世家魏冉傳皆云兵至大梁)
(次年之戰不地最後華陽之戰趙魏伐韓秦救韓敗趙魏走芒卯但史所載有差互紀以擊芒卯華)
(陽傳以走暴鳶並爲次年事華陽之戰或云得三晉將或云攻趙韓魏八縣三縣之殊十萬十五萬)
(之舛故太事記參定書之今考此策須賈之辭謂戰勝暴子割八縣地未畢而兵復出此大事記所)
(以書此役継於走暴鳶之後但策首書秦敗魏於華恐於華二字因下章誤衍也〇又按秦紀昭王)
(三十四年書秦與魏韓上庸地爲一郡南陽免臣遷居之三十五年初置南易郡大事記於魏予秦)
(南陽後書以其地爲南陽郡迁免臣君之即以此爲是年事按南陽凡二其一河南之脩武其一鄧)
(州之堵陽免臣者以罪免迁守新邊秦不信敵國之民故徙其國人使錯居之前此二十七年攻楚)
(赦罪人迁之南陽大事記必謂前巳俻楚故今以新得之南陽而不知紀書乃謂秦與魏韓上庸地)
(爲一郡於南陽上庸属漢中今房州竹山縣則正鄧之南陽也次年乃書置南陽郡秦南陽郡即鄧)
(而脩武更置河内郡不聞两南陽也昭王四十四年秦白起攻韓取南陽絶大行道使秦巳置郡不)
(應復云爾大事記亦書之矣此條盖因魏入南陽以和偶與下文南陽免臣相次而致誤尔因上論)
(大事記文附于此)
秦敗魏於華魏王且入朝於秦周訴謂王曰(𥙷曰一本訴作)
(訴是下同)宋人有斈者三年反而名其母其母曰子斈
三年反而名我者何也其子曰吾所賢者無過堯
舜堯舜名吾所大者無大天地天地名今母賢不
過堯舜母大不過天地是以名母也其母曰子之
於學者(於其所斈)將盡行之乎願子之有以易名母也
子之於學也將有所不行也(正曰姚本也作乎)願子之且
以名母爲後也今王之事秦尚有可以易入朝者
乎願王之有以易之而以入朝爲後魏王曰子患
寡人入而不出邪許綰爲我祝曰入而不出請殉
寡人以頭周訴對曰如臣之賤也今人有謂臣曰
入不測之淵而必出不出請以一鼠首爲汝殉者
臣必不爲也今秦不可知之國也猶不測之淵也
而許綰之首猶鼠首也内王於不可知之秦而殉
王以鼠首臣竊爲王不取也且無梁孰與無河内
急王曰梁急無梁孰與無身急王曰身急曰以三
者身上也河内其下也秦未索其下而王效其上
可乎王尚未聽也支期曰王視楚王(頃襄)楚王入秦
(絶句)王以三乘先之(先楚至秦)楚王不入楚魏爲一尚足
以捍秦王乃止王謂支期曰吾始巳諾於應侯矣
今不行者欺之矣支期曰王勿憂也臣使長信侯
(魏相之善應侯者)請無内王王待臣也支期說於長信侯
曰王命召相國長信侯曰王何以臣爲支期曰臣
不知也王急召君長信侯曰吾内王於秦者寧以
爲秦邪吾以爲魏也支期曰君無爲魏計君其自
爲計且安死乎(問何所安)安生乎安窮乎安貴乎君其
先自爲計後爲魏計長信侯曰樓公將入矣(緩也俟其)
(入欲與之議正曰無考緩樓鼻韓策並見樓梧皆此時人)臣今從支期曰王
急召君君不行血濺君襟矣長信侯行支期隨其
後且見王支期先入謂王曰僞病者乎而見之(令王)
(見而辭疾)臣已恐之矣長信侯入見王王曰病甚柰何
吾始已諾於應侯矣意雖道死行乎(雖死於路猶將行)長
信侯曰王毋行矣臣能得之於應侯矣(能使應侯止王之行)
願王無憂(彪謂周訴之愛王也甚忠其諭王也甚切賢智人也釐王不能聽而聽支期期)
(豈賢於訴哉盖期之所效者事而訴之所諭者理庸人固可示以事而難以理諭也微二臣者釐其)
(爲楚懷與補曰爲我爲王以爲秦以爲魏之爲去聲)
華陽之戰魏不勝秦明年將使段干崇割地而講孫
臣(並魏人)謂魏王曰魏不以敗之上割(上謂當其時)可謂
善用不勝矣而秦不以勝之上割可謂不善用勝
矣今處期年乃欲割是群臣之私(計不及也)而王不知
也且夫欲璽者(得秦封受其璽)段干子也王因使之割地
欲地者秦也而王因使之授(元作受)受璽夫欲璽者
制地而欲地者制璽其勢必無魏矣且夫奸人固
皆欲以地事秦以地事秦譬猶抱薪而救火也薪
不盡則火不止今王之地有盡而秦求之無窮是
薪火之說也魏王曰善雖然吾以許秦矣不可以
革也(革更也)對曰王獨不見夫博者之用梟耶(猶上善用)
(勝矣補曰正義云博頭有刻爲梟鳥形者擲得梟者合食其子若不便則爲餘行也)欲食則
食欲握則握(握不食也食者行棋握不行也故史曰便則行不便則止)今君劫
於群臣而許秦因曰不可革何用智之不若梟也
魏王曰善乃按其行(按猶止記四年有補曰史安釐王四年華陽戰敗後段干)
(子請于南陽以和此策云按其行通鑑綱目云王不聽卒以南陽爲和)
秦魏爲與國齊楚約而欲攻魏魏使人求救於秦冠
盖相望秦救不出魏人有唐雎(元作且下同)且(𥙷曰新序同史)
(作雎)者年九十餘謂魏王曰老臣請出西說秦令兵
先臣出可乎魏王曰敬諾遂約車而遣之唐雎且
見秦王(昭)秦王曰丈人芒然乃遠至此甚苦矣魏
來求救數矣寡人知魏之急矣唐雎且對曰大王
已知魏之急而救不至者是大王薵茦之臣無任
矣(不堪其事)且夫魏一萬乘之國稱東藩受冠帶祠春
秋者以爲秦之強足以爲與也今齊楚之兵巳在
魏郊矣大王之救不至魏急則且割地而約齊楚
王雖欲救之豈有及哉是亡一萬乘之魏而強二
敵之齊楚也竊以爲大王薵茦之臣無任矣秦王
喟然愁悟遽發兵日夜赴魏齊楚聞之乃引兵而
去魏氏復全唐雎且之說也(記十年有)
虞卿謂趙王(惠文)曰人之情寧朝人乎寧朝於人也趙
王曰人亦寧朝人耳何故寧朝於人虞卿曰夫魏
爲從主而違者范痤也(魏相𥙷曰一本作座史與此同)今王能以
百里之地若萬戶之都請殺范痤於魏范痤死則
從事可移於趙(趙主從也)趙王曰善乃使人以百里之
地請殺范痤於魏魏王許諾使司徒(本周卿此時主徒隷者耳)
執范痤而未殺也范痤獻書魏王曰臣聞趙王以
百里之地請殺痤之身夫殺無罪范痤(衍痤字)痤(𥙷曰)
(字衍)薄故也(猶細事)而得百里之地大利也臣竊爲大
王美之雖然而有一焉百里之地不可得而死者
不可復生也則王必爲天下笑矣臣竊以爲與其
以死人市不若以生人市便(元作使)使(補曰姚注云一本無史同)
也又遺其後相信陵君書曰夫趙魏敵戰之國也
趙王以咫尺之書來而魏王輕爲之殺無罪之痤
痤雖不肖故魏之免相(衍望字)望(𥙷曰姚云劉作室史無)也嘗
以魏之故得罪於趙夫國無用臣(用言可任者𥙷曰一本國内無)
(用是)外雖得地勢不能守然今能守魏者莫如君矣
王聽趙殺痤之後強秦襲趙之欲(襲言猶因趙之故態)倍趙
之割則君將何以止之此君之累也信陵君曰善
遽言之王而出之(十一年有與其以死市下元在趙策補曰從舊在趙可)
魏將與秦攻韓朱巳(史作無忌補曰史魏王以秦救之故欲親秦而伐韓以求故地)
(無忌謂魏王曰云云大事記據之以其辭云秦太后母也以憂死故附載於宣太后之薨之後在赧)
(王五十年按朱巳即無忌字訛也)謂魏王曰秦與戎翟同俗有虎
狼之心貪戾好利而無信不識禮義德行苟有利
焉不顧親戚兄弟若禽獸耳此天下之所同知也
非所施厚積德也故太后毋也而以憂死(秦昭四十二年)
(此十二年)穰侯舅也功莫大焉而竟逐之兩弟無罪而
再奪之國此其於親戚兄弟若此而又况於仇讎
之敵國也(補曰一本標也作乎)今大王與秦伐韓而益近秦
臣甚惑之而王弗識也則不明矣群臣知之而莫
以此諫則不忠矣今夫韓氏以一女子承一弱主
(此十二年桓惠立八年矣補曰大事記云韓世家不載其事必是時韓王少毋后用事也愚按是時)
(秦宣太后趙惠文后齊君王后皆專政韓亦然也)内有大亂外安能支強
秦魏之兵王以爲不破乎韓亡秦有鄭地(時鄭亡屬韓)
與大梁鄰王以爲安乎欲得故地(盖嘗喪地於韓今欲取之)而
今負強秦之禍也(正曰史負強秦之說據此則負當從恃訓從策文則負任在背)
(以爲喻也史義長)王以爲利乎秦非無事之國也韓亡之
後必且便事便事必就易與利(𥙷曰便事史並作更字)就易
與利必不伐楚與趙矣是何也夫越山踰河絶韓
之上黨而攻強趙(補曰史作絶上黨正義云韓上黨從太行山西北澤潞等州是)
(也)則是復閼與之事也(先時趙奢敗秦於此補曰復扶又反閼與音遏䂊)
秦必不爲也若道河内倍鄴朝歌(倍音背)絕漳滏之
水而以與趙兵决勝於邯鄲之郊是受智伯之禍
也秦又不敢伐楚道涉山(元作而)而谷行三十里而攻
危隘之塞所行者甚遠而所攻者甚難秦又弗爲
也(正曰三十史作三千者是危隘史作冥阨即黽阨也說見楚策大事記秦向楚有两道涉山谷)
(是西道河外是東道此是採索隱正義之文按二家本文以以涉谷爲地名當考正義云從褒斜入)
(梁州即東南至申州攻石城山險呃之塞也)若道河外背大梁而右上
蔡召陵以與楚兵决於陳郊秦又不敢也(正曰大事記引)
(正義云從河外出函谷門歴同州南至鄭州東向陳州則背大梁也大事記今本作東向鄭州者恐)
(因上文訛〇史右蔡左召陵正義云上蔡縣在豫州北邵陵故城在豫州鄔城縣東並在陳州西從)
(汴州南行向陳州之西郊則上蔡召陵在南面向東皆身之右定無左字也)故曰秦必
不伐楚與趙矣又不攻衛與齊矣(正曰衛齊皆在趙韓魏之東)
韓亡之後兵出之日非魏無攻矣秦故有懷地邢
丘之城垝津(地缺)而以之臨河内河内之共汲莫不
危矣(正曰史作秦固有懷茅固故通正義云懷州武陵縣西故懷城括地志云懷州獲嘉縣東)
(北有茅亭即蘇忿生邑攅茅〇邢丘見秦策史城垝津索隱引策云邢丘安城今本無安字恐之)
(字即安訛也史此段後有安城字正義云在鄭州原武縣東南垝津索隱云在河北垝九毀反正義)
(引社預以爲汲郡城南延津愚按安釐王十一年秦拔我廪丘或作邢丘郪丘餘無見盖地皆懷界也)
(索隱云共汲皆縣名属河内㐀居庸反又見下劉辰翁以爲共汲河者謬)秦有鄭地得
垣雍(秦紀註河内卷有垣雍城正曰正義引括云垣雍故城在鄭州原武縣西北雍於用反)
决滎澤(属策陽書註在敖倉東南補曰史作熒一本同)而水大梁大梁必
亡矣(補曰正義云言韓亡後秦有鄭地得垣雍城從滎澤决溝歷雍灌大梁也大事記云始皇)
(滅魏果用此策)王之使者大過矣乃惡安陵氏於秦(安陵魏之)
(不欲攻韓者與群臣異故惡之)秦之欲許之久矣(許言聽之久言秦之先自惡之)
(正曰史作王之使者出過而惡安陵氏於秦大事記引策文則以策爲明順許史作誅正義引括地)
(志云安陵在鄢陵縣西北詳見前〇大事記按策安陵君曰吾先君成侯受詔襄王以守此地盖安)
(陵趙襄子所封其後遠别爲十國附庸於魏今魏反令使者惡之於秦)然而秦之葉
陽昆陽與舞陽高陵鄰(高陵属琅邪此二縣安陵封地以與昆陽葉陽鄰故)
(秦久惡安陵正曰高陵属京兆與下文地不相近史無高陵字策或誤也注尤非正義云葉陽今許)
(州葉縣昆陽故城在葉縣北舞陽故城在葉縣東此時葉陽昆陽属秦舞陽属魏大事記葉陽今属)
(汝州)聽使者之惡也隨安陵氏而欲亡之秦繞舞陽
之北以東臨許則南國必危矣(周記註南國江漢之間又曰南陽也)
(今詳此時属韓正曰正義云南國今許州許昌縣南西許昌故城此時属韓在魏之南故言南國大)
(事記安陵在鄢陵縣西北則去許汝不遠矣愚按韓公云繞舞陽葉襄城其地皆壤界也故曰南國)
南國雖無危則魏國豈得安哉(正曰魏國豈得安哉史作國無害大)
(事記註引策文當從策)且夫憎韓不受安陵氏可也夫不患
秦之不愛南國非也(補曰史不愛安陵氏下文可推〇大事記秦得南國則諸)
(使之勢危矣魏不可以爲非已地而不恤也)異曰者(異猶他)秦乃在河西
晉國之去梁也千里有餘(言都絳安邑時)有(補𥙷曰史無上文餘字即)
(以有字属河山云云策文則當有有字)河山以闌(元作蘭下同)蘭(闌入之闌正曰)
(按字書闌門遮也欄閑也牢也通作蘭王莽傳牛馬同蘭師古云蘭謂遮蘭則闌亦可通闌入之闌)
(本作亦作蘭於此義不切)之有周韓而間之從横(元作林)林軍
(横之軍正曰史作林鄕軍林鄕地名見芒卯謂秦王章大事記自秦伐林鄕以來至于今也)以
至于今秦十攻魏五入國中邊城盡拔文臺墮垂
都焚(勾陽有垂都亭正曰此引徐廣說彼文元無都字補曰索隱云有廟曰都正義引括地志)
(云文臺在曹州冤句縣索隱云文臺臺名大事記不取者豈以他策有臺巳燔游已奪之云與此類)
(特泛言之邪墮許規反)林木伐糜鹿盡而國繼以圍(正曰大事記赧)
(王四十年穣侯圍大梁)又長驅梁北東至陶衛之郊(衛在河淇之間)
(與陶接故范蠡亦云)北至乎闝(魏記注在東平須昌補曰史北至平監正義云平即兖州)
(平陸監即故闞城在平陸縣西南)所亡乎秦者山北(山吴華之属正曰史山南)
(山北策無山南字疑缺文正義云山華山也華山之東南七國時鄧州属韓汝州属魏華山之北同)
(華銀綏並魏地也)河外河内(補曰河外謂華州以東至陜虢河内謂蒲州以東至懷衛)
大縣數百名都數十(補曰史大縣數十名都數百)秦乃在河西
晉國之去大梁也尚千里而禍若是矣又况於使
秦無韓而有鄭地無河山以闌闌之無周韓以間
之去大梁百里禍必百此矣(補曰史作由此大事記從策文改)異
曰者從之不成也(元作矣)矣(補曰姚云劉作也史同)楚魏疑而韓
不可得而約也今韓受兵三年矣(受秦兵)秦撓之以
講(以求地㰅撓之)韓知亡猶弗聽(𥙷曰史識亡宜從策)投質於趙(質約)
(也見下)而請爲天下鴈行頓刃(鴈行言以次進補曰爲去聲)以臣
之愚(𥙷)觀之則楚趙必與之攻矣此何也則皆知
秦欲(𥙷補曰史之下有欲字大事記從之)之無窮也非盡亡天下之
兵而臣海内之民必不休矣是故臣願以從事乎
王(𥙷曰史無乎字大事記從策𥙷)王速受楚趙之約而挾韓(衍魏字)
魏(𥙷曰字衍史無大事記以策𥙷而字)之質以存韓爲務因求故地
於韓韓必效之如此則士民不勞而故地得其功
多於與秦共伐韓然而無與強秦鄰之禍夫存韓
安魏而利天下此亦王之大時已(補曰史作天時大事記從策)
通韓之上黨於共莫使(使去音通其道不通他使將爲關也正曰莫句補曰)
(史作共寗下云使道安城出入賦之云云大事記從之正義云共衛州共城縣寗懷州修武縣解題)
(云是時秦欲取韓上黨故𧖟食其地使與韓國中絶故勸魏假道使韓得與上黨往來豈專爲韓而)
(已哉韓不失上黨則三晉之勢猶完也)道已通因而關之出入者賦
之(賦征取)是魏重質韓以其上黨也(質有要也正曰質猶䞇韓以上黨爲)
(質也)共有其賦(韓魏共之補曰史作今有當從策)足以冨國韓必德
魏愛魏重魏畏魏韓必不敢反魏韓是魏之縣也
魏得韓以爲縣則衛大梁河外必安矣(衛時巳附梁)今
不存韓則二周必危安陵必易(秦輕之也正曰易改易也)楚趙
(衍楚字)楚(補曰字衍史無大事記從)大破衛齊甚畏(皆爲秦所勝制)天下
之西鄉而馳秦入朝爲臣之日不久(記有與上二章相次彪謂)
(言秦之情者衆矣無白於此者也𥙷曰大事記云信陵君之諫世家不載其從違亦不書與秦同伐)
(韓取故地必以其言而止也信陵之言深切綜練識天下之大勢使魏能用其計糾率楚趙竭力助)
(韓則韓不至失上黨趙不至敗長平六国不至爲秦所吞矣謀既不用又以矯殺晉鄙流落於外六)
(國垂亡魏始再用之猶能收合諸侯折強秦之鋒若用之於上黨長平未敗之前天下雌雄之勢未)
(可量也此章大事記據史文具載又以策文易史之難通者註釋甚詳而於信陵尤惓惓歸重焉)
(太史公謂說者皆以魏不用信陵君故國削弱至于亡天方令秦平海内魏雖得何衡之佐曷益乎)
(劉知幾譏其舍人事而言天大事記之言殆爲遷發也愚謂戰國四公子並稱特以好士之故黃歇)
(亂人其事惡矣趙勝不能用趙奢廉頗而割地以召田單受馬亭之嫁禍幾至亡國田文怒小丈夫)
(之譏而滅一縣不忍吕礼之嫉害而爲宗國召兵尚奚足言若其合從難秦歇既敗&KR1518;勝僅合楚趙)
(之交以佐魏救獨孟嘗信陵两戰敗秦文臨函谷無攻以求楚東國而名義索然信陵存趙却秦義)
(烈甚高河外之戰威震天下且退譲不伐聞過能悔其才與智皆非餘子比也因大事記稱惜之言)
(輙附著之)
秦趙搆難而戰(長平之役此十七年正曰秦趙之戰多矣此策時不可考)謂魏王
無趙合於趙則無秦秦恐王之變也故以垣雍餌
王也秦戰勝趙王敢責垣雍之割乎王曰不敢秦
戰不勝趙王能令韓出垣雍之割乎(韓不畏秦故)王曰
不能臣故曰垣雍空割也魏王曰善
樓梧約秦魏(𥙷曰姚註一作郚前有樓梧約秦魏即此人此時事也)將令秦王
(昭正曰無據)遇於境謂魏王曰(或謂非梧正曰未見非捂)遇而無相
(無相魏者)秦必置相不聽之則交惡於秦聽之則後王
之臣將皆務事諸侯之能令於王上者(言處魏王而能使之)
(從令若秦者補曰一本王之上者)且遇於秦而相秦者(相秦所置)是無
齊也(獨言齊者時君王后賢與齊敵也正曰註謬甚)秦必輕王之強矣(無齊)
(助故)有齊者(群臣能得齊事者)王不若相之齊必喜是以有
齊者與秦遇秦必重王矣(補曰此時必魏合於齊將令之令平聲)
十(補)八年(此八年春申未到正曰追稱之辝)謂魏王曰昔曹恃齊(曹今)
(定陶)而輕晉齊伐釐莒(釐疑扶風漦正曰此不相涉齊策昔者莱莒好謀陳蔡好)
(詐莒恃越而滅蔡恃晉而亡此釐字即莱左傳公會鄭伯於郲杜註釐城劉向引来牟作釐牟古字)
(通)而晉人亡曹(史曹伯陽十五年背晉宋滅之哀公八年正曰即僖二十八年晉侯)
(伐曹分曹衛田事凡言亡非必國滅也)繒恃齊而輕越(繒禹後属東海補曰姚本)
(恃齊以捍越春秋鄫榖梁作繒杜註今琅邪鄫縣)齊和子亂(太公田和正曰恐非)而
越人亡繒(哀六年莒人滅鄫與此異補曰左氏莒人城鄫鄫恃賂也註鄫有貢賦之賂在)
(魯恃之而慢莒此戓訛爲齊)鄭恃魏以輕韓魏(𥙷補曰此宜有魏字)伐榆
關(九域圖在平州界正曰大事記安王三年楚歸鄭榆關十一年魏韓趙敗楚師于大梁榆關正)
(義云榆關在鄭之南大梁西)而韓氏亡鄭原恃秦翟以輕晉秦
翟年糓大凶而晉人亡原(僖二十五年原降使趙衰處原)中山恃
齊魏以輕趙齊魏伐楚而趙亡中山(𥙷曰周策宮他謂周君曰)
(云云略同齊魏伐楚而趙亡中山此襄王十八年秦韓魏齊共敗楚將唐昧事大事記謂史稱趙)
(與燕齊滅中山齊非中山與國者亦未然說見燕趙䓁策)此五國所以亡者皆
有(元作其)其所恃也非獨此五國爲然而巳也天下
之亡國皆然矣夫國之所以不可恃者多其變不
可勝數也或以政教不脩上下不輯而不可恃者
或有諸侯鄰國之虞而不可恃者或以年糓不登
畜積竭盡而不可恃者(補曰一本畜作稸此書多作稸)或化於利
(化猶移)比於患(比猶近)臣以此知國之不可必恃也今
王恃楚之強而信春申君之言以是賓(元作質)質(補曰)
(未詳)秦而久不可知(久猶後)即春申君有變是王獨受
秦患也即王有萬乘之國(即猶是)而以一人之心爲
命也臣以此爲不完願王之熟計之也
魏王問張旄曰吾欲與秦攻韓何如張旄對曰韓且
坐而咠亡乎(咠胥同待也𥙷曰一夲咠作咠)且割而從天下乎王
曰韓且割而從天下張旄曰韓怨魏乎怨秦乎王
曰怨魏張旄曰韓強秦乎強魏乎(問以何國爲強)王曰強
秦張旄曰韓且割而從其所強與所不怨乎且割
而從其所不強與其所怨乎王曰韓將割而從其
所強與其所不怨張旄曰攻韓之事王自知矣(補曰)
(此恐與信陵所諫同一事)
客謂司馬食其(魏人音異基補曰索隱云酈審趙三人並以六國時衛有司馬食其慕其)
(名也)曰慮久以天下爲可一者(慮久熟慮也)是不知天下
者也欲獨以魏支秦者是又不知魏者也謂兹公
(指合從之人補曰兹公未詳史夏侯嬰食兹氏注太原縣名春秋昭五年注莒邑者又地不相步)
不知此兩者又不知兹公者也然而兹公爲從其
說何也從則兹公重不從則兹公輕兹公之處重
也不實爲期(言期於不可必)子何不疾及三國方堅也自
賣於秦(謂隂倍從以收秦利)秦必受子不然横者將圖子以
合於秦是取子之資(資謂從食其所資者從也)而以資子之讎也
(謂横人將以食其之從惡之於秦讎秦也正曰時與人不可考)
秦拔寧邑(此二十年正曰秦昭王四十一年魏冉已免相此十一年餘說見趙策)魏王
令人謂秦王(昭)曰王歸寧邑吾請先天下講(元從才從)
(冓下同謂與秦講)搆魏(衍魏字)魏(補曰衍)冉曰王無聽(無聽其講)魏
王見天下之不足恃也故欲先講搆夫亡寧者宜
割二寧以求講搆夫得寧者安能歸寧乎
秦罷邯鄲攻魏取寧邑(正曰邯鄲趙都凡攻趙皆言邯鄲此策罷邯鄲必非赧王)
(五十八年觧邯鄲圍時事且秦紀書拔寧新中次年赧王五十九年年表韓魏楚救趙新中而秦兵)
(罷不聞卒拔也是歲赧王入秦而此云過二周攻王是二周無恙時也决爲在前無疑寧新中非寧)
(邑詳見趙策)吳慶(吳人正曰無考)恐魏王之講(元從才從冓)搆於秦
也謂魏王曰秦之攻王也王知其故乎天下皆曰
王近也(近親也天下以魏爲親秦故外之秦因攻之)王不近秦秦之所
去(去猶遠正曰王非親秦乃秦之所欲攻去者)皆曰王弱也(無秦之助)王不
弱二周(言實不弱視二周猶強也)秦人去邯鄲過二周而攻王
者以王爲易制也王亦知弱之召攻乎(若講於秦復示弱也)
魏王欲攻邯鄲季梁(魏人非莊子所稱正曰不可考亦不知何時)聞之中
道而反衣焦不申(此於行路犯風日故焦焦故不申需潤乃申耳)頭塵不
去(皆以欲見之速故不暇補曰焦卷申舒展也文選申作信去作浴)往見王曰仐
者臣來見人於大行(𥙷曰行道也)方北面而持其駕告
臣曰我欲之楚臣曰君之楚將奚爲北面曰吾馬
良臣曰馬雖良此非楚之路也曰吾用多(用所資也)臣
曰用雖多此非楚路也曰吾御者善此數者愈善
而離楚愈遠耳今王動欲成霸王舉欲信於天下
恃王國之大兵之精銳而攻邯鄲以廣地尊名王
之動愈數而離王愈遠耳猶至楚而北行也
周肖(疑即霄正曰孟子註魏人若以爲此人則非安釐之世矣)謂宮他曰子爲肖
謂齊王(王庭正曰無據事必在前)曰肖願爲外臣令齊資我於
魏宫他曰不可是示齊輕也(肖魏臣而假重於外是示齊以無魏之重)
夫齊不以無魏者以害有魏者(所不重爲無肖是也正曰齊必不以)
(無魏重者而害有魏重者不可示以無魏重也)故公不如示有魏公曰(令肖)
(以此說齊)王(齊)之所求於魏者臣請以魏聽齊必資公
矣是公有齊以齊有魏也(因齊之資以得魏重肖當作霄)
信陵君殺晉鄙救邯鄲破秦人存趙國趙王(孝成)自郊
迎唐雎(元作且)且謂信陵君曰臣聞之曰事有不可
知者有不可不知者有不可忘者有不可不忘者
信陵君曰何謂也對曰人之憎我也不可不知也
吾憎人也不可得而知也(人不能知)人之有德於我也
不可忘也吾有德於人也不可不忘也(補曰史云物有不可)
(忘或有不可不忘夫人有德於公子不可忘也公子有德於人願公子忘之也語尢簡潔)今君
殺晉鄙救邯鄲破秦人存趙國此大德也今趙王
自郊迎卒然見趙王(卒猝同)臣願君之忘之也信陵
君曰無忌謹受教(彪謂唐雎此十一年求救年巳九十餘至是又十年其陳誼益)
(高所謂耄期稱道不亂者歟賢矣正曰史不云唐且恐有訛舛說又見後章)
魏攻管而不下(𥙷曰管見前策)安陵人(魏記註召陵有安陵)縮高其子
爲管守(𥙷曰秦攻韓管而得之縮高之子爲秦守者也通鑑綱目縮高之子仕於秦)信
陵君使人謂安陵君曰君其遣縮高吾將仕之以
五大夫使爲持節尉(尉之持節者)安陵君曰安陵小國
也不能必使其民使者自往請使道使者(使人道之)至
縮高之所復信陵君之命(復猶重也信陵言之矣今申之)縮高曰
君之幸高也將使高攻管也夫以父攻子守人大
笑也(中人其子之人正曰守字句補曰一本標一作人之所大笑)見臣而下是
背王也(王魏王正曰秦王)父教子背亦非君之所喜也敢
再拜辭使者以報信陵君信陵君大怒遺大使之
安陵曰安陵之地亦猶魏也(正曰說見下)仐吾攻管而
不下則秦兵及我(管在秦東可以捍魏正曰不得秦地必受秦攻)社稷必
危矣願君之生束縮高而致之若君弗致(補曰姚本此有)
(也字)無忌將發十萬之師以告(補曰姚本作造)安陵之城安
陵君曰吾先君成侯(趙主也安陵属召陵召陵屬魏而此謂成侯爲先君盖先)
(時兩屬趙魏故上曰猶魏)受詔襄王(趙襄子補曰大事記引作㐮主見上)以守此
地也手受大府之憲(太府謂魏受詔㐮子而受魏之憲則此两屬明矣憲法令)
(也正曰大府之憲即受詔於㐮子者上篇猶言第一篇也)憲之上篇曰子弑父
臣弑君有常刑(𥙷正曰有常即常刑也)不赦國雖大赦降城
亡子(以城降人及亡人之子正曰亡人)不得與焉今縮高謹雖辭
大位(補曰一本無謹字姚本謹解則雖乃謹之訛)以全父子之義而君
曰必生致之是我負襄王之詔而廢大府之憲也
雖死終不敢行縮高聞之曰信陵君爲人悍而自
用也此辭反必爲國禍吾巳全已無違(元作爲)爲人
臣之義矣(正曰無爲人臣者不事二君之義)豈可使吾君有魏患
也乃之使者之舍刎頸而死信陵君聞縮高死(衍素)
(字)素(補曰字衍)服縞素避舍使使謝安陵君曰無忌小
人也困於思慮(困猶不通)失言於君敢再拜釋罪(拜所以謝)
(也以安陵釋其罪故謝彪謂縮高之義直而善處死夫以信陵之復而好遂高不死必加兵安陵城)
(破之日固不免死而以此死易一國之命可不謂仁乎正曰信陵君賢而服義使其再聞安陵之辭)
(亦將翻然而悔矣師不以直逞欲殘民决不為也縮高不忍須臾之死而成其過惜哉補曰按上章)
(無忌書謂王之使者譛安陵於秦而此策云云未詳管守子守之守使者太使之使皆去聲)
魏王與龍陽君(魏之幸臣正曰幸姬也策言美人又云拂枕席此非楚安陵君鄢陵君夀)
(陵君趙建信君之比長孫佐輔于武陵等詩用前魚字皆以宫人言之)共船而釣龍
陽君得十餘魚而涕下王曰有所不安乎如是何
不相告也對曰臣無敢不安也王曰然則何爲涕
出曰臣爲臣(元作王)王(正曰以已之得魚推言王)之所得魚也王
曰何謂也對曰臣之始得魚也臣甚喜後得又益
大今臣直欲棄臣前之所得矣今以臣之凶惡而
得爲王拂枕席(𥙷曰一本今以臣凶惡按孟子惡人註謂醜貌人此疑衍凶字或之)
(字訛)今臣爵至人君走人於庭(在庭則人爲之趨走)避人於途
(在途則行者避𥙷曰避一本作辟宜音闢)四海之内美人亦甚多矣聞
臣之得幸於王也必褰裳而趨大王(褰揭也)臣亦猶
曩臣之前所得魚也臣亦將棄矣臣安能無涕出
乎魏王曰誤(以不告爲誤正曰誤猶言誤矣當句然恐是譆字訛)有是心也
何不相告也於是布令於四境之内曰有敢言美
人者族(死及其族)由是觀之近習之人其摯謟也固矣
(摯猶進正曰摯說文握持也又字同摰質義亦可同)其自羃(元作繤)纂繫(元作繁)
繁(𥙷曰恐當作繫)也完矣(幕覆也言自芘自結於王正曰高註帽覆似亦作幕義按繤組)
(類固結之義)今由千里之外欲進美人所效者庸必得
幸乎假之得幸庸必爲我用乎(我謂欲進之人正曰爲我用猶言如)
(我寵上句言未必得幸此句言假使得幸未必如我也)而近習之人相與怨
我見有禍未見有福見有怨未見有德非用智之
術也(正曰此策不知何王未可以安釐衰季之世遂附之也)
或謂魏王王警四疆之内(將出兵先令以警之)其從於王者(凡兵)
(械當從者)十日之内俻不具者死王因取其游(旄旗之旒)之
舟上繫之(之猶於也亦以楚攻秦)臣爲王之楚王咠(補曰一本作)
臣之反而行(行兵)春申君聞之謂使者(即此說者)曰子爲
我反無見王矣(欲其亟反不必見考烈)十曰之内數萬之衆
今涉魏境秦使聞之以告秦王(莊襄)秦王謂魏王曰
大國有意必來以是而足矣(秦恐楚魏合故言魏兵自足不待楚也今)
(詳春申在時魏歲受秦兵惟此三十年無忌率五國攻秦可當此語此及下二章元在韓策正曰事)
(證未明)
魏鞅(魏人爲魏說正曰一本觀鞅史作觀津人朱英見楚策史楚考烈王二十二年諸侯合從西)
(伐秦楚王爲從長春申君用事至函谷關秦出兵攻諸侯兵皆敗走考烈王以咎春申君以此益疎)
(客有云云於是去陳徒壽春)謂春申曰人皆以楚爲強而君用
之弱也其於鞅也不然先君者(先春申用事之人)二十餘
年未嘗見攻今秦欲踰兵於鄳(元作澠)澠(𥙷曰澠即鄳)隘
之塞(魏記所謂冥阨註楚險塞或以爲江夏郢縣𥙷曰詳見楚策註)不使(補曰史作便是)
(不便句絶下與不可對文)假道兩周倍韓以攻楚不可(倍音背此昔者)
(所以未嘗見攻)今則不然魏且旦暮亡矣不能愛其許鄢
陵與梧(梧屬楚國此時爲魏正曰&KR2897;侯國梧屬彭城與許鄢陵不相接左傳襄十年晉師城)
(梧及制杜註皆鄭舊地制即虎牢梧必相近此時鄭爲韓按史云不能愛許鄢陵其許魏割以予秦)
(秦兵去陳百六十里以此參較則策有缺誤徐廣云陳在許東南盖此時楚徙都陳也)割以
予秦相(𥙷)去百六十里(言秦伐楚之近不湏假道)臣之所見者
秦楚鬪之日近(元作也)也(正曰史作秦楚之日鬪也此策鬪字殽次在之日上)
巳(正曰元在韓策今詳其文當屬楚)
安邑之御史死其次恐不得也輸人(輸安邑里名)爲之謂
安邑(𥙷𥙷曰宜有邑字大事記有)令曰公孫綦爲人請御史於
王王曰彼固有次吾難敗之因遽置之(今聞王言故立其次)
(補曰一本有次乎吾難敗其法因遽置之大事記前漢百官表監御史秦官掌監郡此策云云六)
(國已遣御史監掌矣非獨秦也正曰魏都安邑在惠王未徙大梁前昭王十年獻安邑於秦章次不)
(當在此)
㬌閔王(安釐王子補曰名增元年秦始皇五年已未)
秦攻魏急(始皇五年攻魏取二十城此元年正曰說見後)或謂魏王曰(補曰孔叢)
(子云秦急攻魏魏王恐或謂子順曰如之何荅曰吾私其計然豈能賢於執政故無言焉魏王聞之)
(駕如孔氏親問焉曰國亡矣如之何對曰云云下文並同)棄之不如用之之易
也(棄謂戰而喪地用謂割地賂之正曰見下)死之不如棄之之易也(死謂)
(敗死)能棄之弗能用之能死之弗能棄之此人之大
過也(補曰孔叢子註言棄其地不如用其地以攻守爲易死其地不如棄其地以圖存爲易盖)
(當計其勢如何亦在棄之用之得其宜)今王亡地數百里亡城數十
而國患不解是王棄之非用之也今秦之強也天
下無敵而魏之弱也甚而王以是賓(元作質)質(正曰孔叢)
(子註云景閔爲太子時嘗質於秦)秦王又能死而弗能棄之此重
過也今王能用臣之計虧地不足以傷國卑體不
足以苦身解患而怨報(怨謂不韋主攻者也)秦自四境之内
執法以下(執政之臣)至於長輓者(長爲輓車之人)故畢曰(畢猶盡)
與嫪氏子(嫪毒秦太后私人)與吕氏乎(不韋也此言與嫪氏耳)雖至
於門閭之下廊廟之上猶之如是也今王割地以
賂秦以爲嫪毒功(因毐而割故功在毒)卑體以尊秦以因嫪
毒王以國贊嫪毒(毒貴矣今又因之以割是以魏助之也)以嫪毒勝
矣(以不敗爲勝)王以國贊嫪毒太后之德王也深於骨
髓王之交最爲天下上矣(補曰孔叢子註言太后德王則秦不加兵是乃)
(王以此交秦爲天下之上矣)秦魏百相交也百相欺也(言昔之交皆變)
(丁於欺)今由嫪氏善秦而交爲天下上天下孰不棄
吕氏而從嫪氏(時二人巳惡)天下必舍(元作合)合(𥙷曰恐舍字訛)
(大事記作舍)吕氏而從嫪氏則王之怨報矣(正曰大事記以此章)
(附見於始皇八年封嫪毐長信侯之下謂嫪吕争權略見於此景閔元年秦拔二十城策言亡地數)
(百里亡城數十則此在後矣二年拔朝歌三年拔汲大事記所書則拔汲之年所謂秦攻魏急者盖)
(其時矣𥙷曰大事記曰子順進退有聖賢之風寧忍出此乎)
秦王(始皇)使人謂安陵君曰寡人欲以五百里之地易
安陵安陵君其許寡人安陵君曰大王加惠以大
易小甚善雖然受地於先王願終守之弗敢易秦
王不說安陵君因使唐雎(元作且下同)且使於秦秦王
謂唐雎且曰寡人以五百里之地易安陵安陵君
不聽寡人何也且秦滅韓(十八年)亡魏(二十二年)而君以
五十里之地存者以君爲長者故不錯意也(補曰錯置)
(也)今吾以十倍之地請廣於君(廣其地正曰設辭易地實欲得之當)
(識其意)而君逆寡人者輕寡人與唐雎且對曰否非
若是也安陵君受地於先王而守之雖千里不敢
易也豈直五百里哉秦王怫然怒謂唐雎且曰公亦
嘗聞天子之怒乎唐雎且對曰臣未嘗聞也秦王
曰天子之怒㐲屍百萬流血千里唐雎且曰大王
嘗聞布衣之怒乎秦王曰布衣之怒亦免冠徒跣
以頭搶地耳(搶突也補曰太史公語本此說苑作顙地師古曰搶千羊反)唐雎且
曰此庸夫之怒也非士之怒也夫專諸之刺王僚也
(僚吳王昭二十七年)彗星襲月聶政之刺韓傀也(傀韓相見韓策及刺客傳)
白虹貫曰要離之刺慶忌也(吳趙春秋要離吳人吳王闔閭欲殺王子慶忌)
(要離詐以罪亡令吴王焚其妻子走見慶忌以劔刺之)倉鷹擊於殿上(補曰倉即蒼)
此三子皆布衣之士也懷怒未發休祲降於天(休吉)
(徵祲戾氣自三子言之爲吉正曰說文祲精氣感祥也此休字猶言祥)與臣而將四
矣若士必怒伏屍二人流血五步天下縞素今日
是也挺劔而起秦王色撓(撓擾也正曰撓屈也奴效反)長跪而
謝之曰先生坐何至於此寡人諭矣(諭曉也)夫韓魏
滅亡而安陵以五十里之地存者徒以有先生也
(睢自釐十一年請救至是五十餘年矣彪謂諸刺劫之士自曹沬以至荆軻皆不聞道惟若唐雎者)
(可也爲其激而發不專志於此也正曰唐且之名見於策者不一秦策應使遣唐且載金之武安散)
(天下士魏安釐王十一年唐且說秦是時應侯始相睢老於魏不應復爲秦用又一唐且也且爲魏)
(說秦時九十餘至與信陵君語相去十年已百歲爲安陵君使秦有滅韓亡魏之言魏亡在始皇二)
(十二年上去說秦凡四十二年决不存矣又一唐且也楚策唐且見春申君又一唐且也新序秦攻)
(魏司馬唐且諫曰段于木云云當文侯時又一唐且也愚謂此策文甚明而事多難言以始皇之兵)
(威何憚於安陵而易以五百里地是特爲之辭而使之納地耳唐且之使愚矣雖抗言不屈豈終能)
(沮之乎荆軻之見也匿匕首於圖秦法侍者不得操兵此云挺劔而起何也其辝固多誇矣)
戰國策魏卷苐七
