南唐書卷之三十
建國譜第二十七
嗚呼唐之盛時制天下爲十道統之以都督而遐荒
四逹合爲一家中世多故始立方鎮大者連城十數
小者猶兼三四雖禀爵命而其勢以分僖昭之世則
又甚焉盜酋強䘚相與爲亂而一旦破城殺帥者即
以其鎮予之於是下竊土地上要封冊終以亡唐而
大者稱帝小者稱王故自江以南昇潤常歙宣鄂池
饒信江洪撫袁吉虔一十五州自江以北楊楚泗和
滁光黃舒蘄廬夀海濠一十三州合二十八州楊行
密&KR0825;據以建吳國南唐因之置泰州筠州又取汀建
漳泉四州復置劒州共三十五州之地號爲大國迨
乎顯德世宗出師而遂取淮南一十四州南唐君臣
相顧猶懼其不免乃奉表稱貢趨走不暇削國降號
何其速哉大抵僣服興亡不在於強梗庸懦而在乎
世之治亂世苟治矣偏據之國雖大必亡逮德下衰
一夫倡亂遂爲敵國爲天下者可不戒哉可不戒哉
作建國譜
州三十有五
昇州都(吳因唐爲昇州徐温建節陞建康軍南唐建都置江寧府)
潤州鎮海軍(置丹陽宫尋罷)
常州(以江隂縣别置軍)
歙州
宣州寧國軍
江州奉化軍
洪州鎮南軍(顯德五年東都入于周以州建南都)
撫州昭武軍(以東南境别置建武軍)
袁州
吉州
虔州百勝軍
筠州(保大十年置)
楊州淮南建東都(以六合置雄州俄罷復来肄以天長置天長軍)
鄂池饒信四州(顯德五年入于周)
楚州順化軍(顯德五年入于周)
泗州靜淮軍(顯德五年入于周)
滁州(顯德五年入于周)
和州(顯德五年入于周)
光州(顯德五年入于周)
黃州(顯德五年入于周)
舒州(顯德五年入于周)
蘄州(顯德五年入于周)
廬州保信軍(顯德五年入于周)
夀州清淮軍(顯德五年入于周)
海州(顯德五年入于周)
泰州(昇元元年置顯德五年入于周)
濠州定遠軍(顯德五年入于周)
建州忠義軍(保大三年取陞永安軍節度俄改志義後降軍事)
汀州(保大三年取)
劒州(保大三年置)
漳州(保大三年取改爲南州俄復舊)
泉州清源軍(保大三年取清源軍節度使)
取之而復失者十有一州
福州保大三年取羈縻而已四年入吳越
潭州保大九年取十年失
衡州保大九年取十年失
灃州保大九年取十年失
朗州保大九年取十年失
岳州保大九年取十年失
道州保大九年取十年失
永州保大九年取十年失
邵州保大九年取十年失
全州保大九年取十年失
辰州保大九年取十年失
嗚呼乘窘以闘捷者勝之固易地來而民去者守之
極難南唐之克楚始雖因其内䦧而終以任用匪人
不能振撫故劉言之徒得以復張嗣主初欲罷桂陽
之師解益陽之戍即授言以節鉞與夫曹公之應二
袁者可同論乎
世裔譜第二十八
嗚呼春秋之法疑以傳疑信以傳信可不慎乎先主
以幼稚轉徙民間故其所祖難於考究案徐鉉江南
錄承建王恪後而五代史著南唐世家亦以恪係四
親廟是亦傳疑之意歟作世裔譜
臯陶爲士師期于無刑而洽其好生之德於天下則
盛德之流光宜肇祀於百世矣故歷虞夏商世爲大
理以官命族爲理氏至紂之時有理徵者爲翼肄中
吳伯弗合於紂抱道而死其妻陳國契和氏與子利
貞避亂於伊侯之墟食木子得生遂改理爲李氏利
貞亦娶契和氏女生昌祖爲陳大夫家于苦縣生肜
德肜德曾孫碩宗周康王時賜采邑於苦縣五世孫
乾字元果爲周上御史大夫娶益夀氏女嬰敷生耳
字伯陽一字𥅆周平王時爲太史著書九篇以明道
德至唐祖之以爲玄元皇帝其後有李宗字尊祖魏
封於叚爲子木大夫守道不屈生同爲趙大將軍生
兊爲趙相生躋趙陽安君二子曰雲曰恪恪生洪秦
太子太傳生興族字育神秦將軍生曇字貴遠趙伯
人侯入秦爲御史大夫葬柏人西生四子崇辨昭璣
崇字伯祐隴西守南鄭公生二子長曰平燕次曰瑶
字内德南郡守狄道侯生信字有成大將軍隴西侯
生超一名伉字仁高漢大將軍漁陽太守生二子長
曰元曠侍中次曰仲翔河東太守征西將軍討叛羌
于素昌戰沒贈太尉葬隴西狄道東川因家焉生柏
考隴西河都二郡太守生二子曰尚曰向尚成紀令
因居成紀生廣前將軍與匈奴大小七十餘戰匈奴
畏之二子長曰當戸生陵字少卿慷慨有大志爲騎
都尉䧟匈奴次曰敢字幼卿郎中令關内侯生禹字
子通弟忠禹生丞公河南太守先字敬宗蜀郡北平
太守生長宗字伯禮漁陽丞生君况字子期博士議
郎太中大夫生本字上明郎中侍御史生次公字仲
君巴郡太守西夷校尉弟怙次公生䡄字文逸魏臨
淮太守司農卿弟潜䡄生隆字彦緒長安令積弩將
軍生艾字世績晉驍騎將軍魏郡太守生雍字雋熙
濟北東莞二郡太守生二子長曰倫次曰柔字德遠
北地太守武衛將軍安西亭侯生昶字仲堅凉太子
侍講生暠字玄盛西凉武昭王興聖皇帝十子譚欹
譲愔恂飜豫宏晀亮愔曾孫系飜孫三人曰丞曰茂
曰沖曾孫曰成禮豫玄孫曰剛歆字士業西凉後生
八子勖紹重耳弘之崇明崇産崇庸崇祐重耳字景
順以國亡奔宋爲汝南太守後魏克豫州以地歸之
拜恒農太守復爲宋將薛安都所䧟後魏安南將軍
豫州刺史生獻祖諱熙字孟良後魏金門鎮將生懿
祖諱天賜字德真三子長曰𧺫頭長安侯生逹摩後
魏羽林監太子洗馬長安縣伯其後無聞次曰太祖
諱虎次乞豆虎西魏時賜姓大野氏與李弼等八人
號八柱國周閔帝受魏禪虎已䘚乃追錄其功封唐
國公虎生世祖諱昞襲封唐公昞生高祖於長安體
有三乳性寬仁襲封唐公隋文帝相周復高祖姓李
氏煬帝南遊天下盗𧺫高祖兵二萬𧺫自太原敗宋
老生于霍邑有衆二十萬遂入京城立代王侑爲皇
帝遥尊煬帝爲太上皇改元義寧高祖進封唐王五
月戊午隋帝遜于位高祖即位是爲大唐憲宗子建
王恪先主之始祖也恪元和元年始封時緇青節度
使李師古死其弟師道丐符節故詔恪爲鄆州大都
督平廬軍緇青等節度大使長慶元年薨無子以宗
室子爲嗣史亡其名其後有李超者或以爲建王後
懿僖之時宗室世遠遂與異姓之臣雜而仕宦至或
流落民間超之子志爲徐州判司志生榮號李道者
榮生先主先主即位是爲南唐
嗚呼春秋之時天子失政而諸侯擅之自平王始諸
侯失政而大夫擅之自溴梁始盖陵夷之勢不可復
振而覬覦之心無所饜足則亂臣賊子傚尤爲之者
豈特春秋之時乎有唐失御方鎮之帥或浸長於健
䘚或崛𧺫於羣盗而楊行密以江淮二十八州輙建
吳國則是春秋諸侯之罪人也行密既死諸子庸懦
而弑渥碁溥禄去楊氏則又溴梁大夫之罪人且楊
氏建國未久政在徐温而知訓知誥景通景遷景遂
繼秉國政者三十餘年隆衍與溥位號空存而已故
賈崇謂嗣主曰臣事先朝二十餘年韓熙載謂後主
曰嚮化踰於四紀胡則曰我等世受主恩由是觀之
先主雖以季年得位享國六年而擅命專制其来尚
矣
南唐書卷之三十(終)
