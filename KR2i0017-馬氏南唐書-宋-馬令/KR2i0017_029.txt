南唐書卷之二十九
滅國傳下第二十六
楚國
馬殷字覇圖許州鄢陵人也唐中和三年蔡州秦宗
權遣孫儒劉建峯將兵萬人屬其弟宗衡略地淮南
殷初爲儒禆將儒殺宗衡自將其兵取高郵逐楊行
密行密走宣州儒以兵圍之久不尅遣殷與建峯掠
食旁縣儒戰敗死殷乃推建峯爲帥殷爲先鋒轉攻
豫章略虔吉有衆數萬趨潭州殺其刺史鄧處約自
稱留後唐僖宗授建峯湖南節度使殷爲馬步軍都
指揮使出攻邵州建峯庸人不能率其下常與步曲
飲酒讙呼軍䘚陳贍妻有色建峯私之贍怒以鐡檛
擊殺建峯軍中推行軍司馬張吉爲帥吉乘馬傷髀
卧病語諸將曰吾非汝主也馬公英勇可共立之諸
將乃共殺贍磔其尸遣姚彦章迎殷於邵州殷至吉
肩輿入府殷拜謁於庭中吉召殷上乃率將吏下北
面再拜以位與之時乾寧三年也唐拜殷潭州刺史
殷遣其將秦彦暉李瓊攻連邵郴衡道永六州皆下
之桂管劉士政懼遣其將陳可璠王建武等率兵守
義全嶺殷遣使聘于士政至境上可璠等不納殷怒
遣李瓊等以兵七千攻之擒可璠等及其兵二千餘
人悉坑之遂圍桂管虜士政盡取其屬州殷表瓊桂
管觀察使四年拜殷武安軍節度使梁太祖即位拜
殷兼侍中中書令封楚王楊行密將吕師周來奔師
周勇健豪俠頗通緯候兵書殷聞師周至大喜曰吾
方南圖嶺表而得此人足矣以爲馬步軍都指揮使
率兵攻嶺南取昭賀梧蒙龔富等州殷表師周昭州
刺史於是灃辰溆并溪洞諸蠻皆附于殷殷請陞朗
州爲永順軍表張吉節度使殷乃請依唐太宗故事
開天册府置官屬太祖拜殷天册上將軍殷以其弟
賨爲左相弟存爲右相廖先圖等十八人爲學士末
帝時加殷武安武昌靜江寧遠等軍節度使洪鄂四
面行營都統唐莊宗滅梁殷遣其子羲範修貢京師
上梁所授都統印莊宗問洞庭廣狹羲範曰車駕南
廵纔堪飲馬爾莊宗嘉之莊宗平蜀殷大懼表求致
仕莊宗下璽書慰勞之殷初兵力尚寡與楊行密成
汭劉龔等爲敵國殷患之問策於其將高郁郁教殷
尊王伏順外誇隣敵然後退修兵農又諷殷自京師
至㐮唐郢復等州置邸務以賣茶其利十倍又鑄鉛
鐡錢以十當銅錢一又令民自造茶以通商旅而收
其筭歲入萬計由是地大力完數要封爵天成二年
請建行臺明宗封殷楚國王用竹册如三公禮殷以
潭州爲長沙府建國承制自置官屬以姚彦章爲左
相許德勲爲右相李鐸爲司徒崔穎爲司空拓拔常
爲僕射馬珙爲尚書子弟皆出爲節度使文武皆進
位謚其曾祖筠曰文肅祖正曰莊穆父元豐曰景莊
立三廟于長沙長興元年殷䘚年七十九謚武穆子
羲聲立羲聲字若訥殷次子也殷建國以羲聲判内
外諸軍事荆南高季昌聞殷將高郁素教殷以計策
而楚以彊患之嘗使謀者間殷殷不聽羲聲用事諜
云季昌聞楚用高郁大喜以爲亡馬氏者必郁也羲
聲素愚以爲然遽奪郁兵職矯殷令殺之明日吏以
状白殷拊膺大哭曰吾耄荒如此而殺吾勲舊殷語
左右曰吾亦不久於此矣明年殷䘚羲聲立授武安
靜江等軍節度使羲聲嘗聞梁太祖好食鷄慕之日
烹五十鷄以供膳葬殷羲聲不泣頓食鷄肉數器而
𧺫其禮部侍郞潘𧺫譏之曰昔阮籍居喪而食蒸豚
世豈乏賢耶長興三年羲聲䘚追封衡陽王弟羲範
立羲範字寳規殷第四子也殷子十餘人嫡子羲振
長而賢其次羲聲羲範同日而生羲聲母袁夫人有
美色羲聲以母寵得立而羲振棄官爲道士居于家
故羲聲䘚而羲範以次立襲殷官爵封楚王清泰二
年賜弓矢冠劒天福四年加天册上將軍開府承制
如殷故事羲範好學善詩文士廖光圖徐仲雅李臯
拓拔常等十八人皆故殷時學士羲範性奢侈光圖
等皆薄徒飲博懽呼獨常沉厚長者上書切諫光圖
等惡之襄州安從進安州李金全叛晉高祖詔羲範
出兵羲範遣張少敵以舟兵趨漢陽漕米五萬斛以
饋軍金全等敗少敵乃旋溪州刺史彭士然率錦奬
諸蠻攻澧州羲範遣劉勍等擊之士然大敗勍等攻
溪州士然走奬州遣其子師暠率諸蠻酋降于勍溪
州西接牂柯南通桂林象郡羲範乃立銅柱以爲表
命學士李臯銘之於是南寧等十八州夷播等七州
昆明等十二部皆附于羲範羲範作會春園嘉宴堂
其費鉅萬始加賦於國中拓拔常切諫以爲不可羲
範又作九龍殿以八龍繞柱自言身一龍也是時契
丹滅晉中國大亂羲範牙將丁思覲廷諫羲範曰先
王𧺫䘚伍以攻戰而得此州倚朝廷以制隣敵傳國
三世有地數千里飬兵十萬今天子蒙塵中國無主
真覇者立功之時誠能悉國之兵出荆襄以趨京師
倡義於天下此桓文之業也柰何耗國用而窮土木
爲兒女之樂乎羲範謝之思覲瞑目視羲範曰孺子
終不可教也乃扼喉而死開運四年羲範䘚年四十
九謚文昭羲廣立羲廣字德丕羲範母弟也羲範平
生惡拓拔常諫諍嘗謝絶之及卧病始思常言以爲
忠召之託以羲廣羲範䘚常數勸羲廣以位奉其兄
朗州節度使羲萼羲廣不從羲萼来奔喪羲廣將劉
彦瑫曰武陵之来其意不善宜出兵迎之以備非常
使其解甲釋兵而後入張少敵周廷誨曰王能予之
則巳不然宜早除之羲廣泣曰吾兄也焉忍殺之分
國而治可也遂以兵迎羲萼於石止之於碧湘宫
厚賂以遣之羲萼憤然而去乃遣使詣京師求封爵
請置邸稱藩漢隱帝不許降璽書慰勞之羲萼怒遂
送𣢾於南唐乞師攻長沙羲廣遣劉彦瑫許可瓊等
禦之彦瑫敗羲萼於僕射洲羲萼去誘溪洞諸蠻寇
益陽羲廣遣崔洪璉以遏諸蠻劉彦瑫以舟兵趨武
陵攻羲萼彦瑫敗於湄州羲廣大懼遣使請兵京師
漢隱帝不能出師羲萼率舟兵㳂江而下自號順天
將軍趨長沙攻長樂門長沙䧟羲廣率妻子匿于慈
堂明日擒之遂斬羲廣杖其妻死于市左右用事者
皆臠割之乾祐三年羲萼自立明年遂臣於南唐唐
册封羲萼楚王羲萼悉以軍政任其弟羲崇羲崇與
楚舊將徐威陸孟俊魯綰謀作亂羲萼置酒端陽門
羲崇辭以疾威等縦惡馬十餘匹以壮士執檛隨之
突入其府劫庫兵縛羲萼迎羲崇以立之羲崇遣彭
師暠廖偃囚羲萼於衡山師暠奉羲萼爲衡山王臣
於南唐羲崇懼亦遣使詣南唐送𣢾唐遣邊鎬等帥
師入楚盡遷馬氏之族于金陵封羲萼楚王居洪州
羲崇領舒州節度使居楊州周世宗下淮南詔撫安
馬氏子孫羲崇率其子弟十七人歸京師
南唐書卷之二十九
