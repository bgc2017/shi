南唐書卷之十四
儒者傳下第九
劉洞廬陵人也少遊廬山學詩於陳貺精思不懈至
浹日不盥貺䘚猶居二十年詩長於五言自號五言
金城後主即位詣金陵獻詩百篇後主覽其首篇石
城懷古云石城古岸頭一望思悠悠幾許六朝事不
禁江水流後主掩卷爲之改容不復讀其餘者洞羇
旅二年俟召不報遂還廬陵與同門夏寳松相善陳
貺嘗謂巳詩埒賈島洞亦自言有浪仙之體恨不得
與之同時言詩也&KR1050;州陳德誠尤重其詞學及金陵
受圍洞爲詩署于路旁云千里長江皆渡馬十年飬
士得何人又云飜憶潘郎章奏内隂隂日暮好沾巾
初潘佑表云家國隂隂如日將暮洞以譏之開寳八
年䘚其遺集行于世(賈島字浪仙)
江爲其先宋州人避亂建陽遂爲建陽人遊廬山白
鹿洞師事處士陳貺居二十年有風人之體時金陵
初復唐制以進士取人爲有題白鹿寺詩云吟登蕭
寺旃檀閣醉倚王家玳瑁筵元宗南遷駐于寺見其
詩稱善久之爲由是傲肆自謂俯拾青紫乃詣金陵
求舉屢黜于有司爲怏怏不能自巳欲束書亡越而
會同謀者上變按得其状伏罪爲嘗吟隋堤柳詩云
錦纜龍舟萬里来醉鄕繁盛忽塵埃空餘两岸千株
柳雨葉風花作恨媒盛傳于時
汪台符歙州人也能文章通古今有王佐才聞烈祖
移鎮金陵台符上書陳民間利害十餘條大率以富
國阜民爲務烈祖善之而宋齊丘疾其才高屢爲詆
訾台符由是不平齊丘始字超回台符貽書誚之曰
聞足下齊大聖以爲名超亞聖以稱字齊丘大慚改
字子嵩因使親信誘台符乘舟痛飲推沉石城蚵蚾
磯下昇元中限民田物畜高下爲三等科其均輸以
爲定制又使民入米請鹽貨鬻有征稅舟行有力勝
皆用台符之言
史虛白山東人世儒學與韓熙載友善唐晉之間中
原多事遂因熙載渡淮聞宋齊丘總相府事虛白放
言曰彼可代而相矣齊丘欲窮其伎因宴寮属而致
虛白酒數行出詩百詠俾賡焉恣女奴玩肆多方撓
之虛白談笑獻酬筆不停綴衆昉大驚及見烈祖說
之曰今據江淮摘煮山海人民豐阜咸洛之地陛下
之先業世亂久矣人思舊德反旆長驅易若屈指烈
祖雖善其說然以初基方輯睦隣境未暇北顧乃署
郡從事虛白耻其初言之失意頗不平遂南遊廬山
以詩酒自娛元宗即位韓熙載薦之召見問爲治之
理虛白曰臣草野之人漁釣而巳邦國大計不敢預
知因醉溺于殿陛元宗曰真處士也賜田五頃遣還
及畫江爲界虛白爲割江賦以誚云舟車有限㳂汀
島以俱閑魚鼈無知尚浮游而不止元宗南遷至星
子渚復召至問處士隱居有所得乎對曰臣得漁父
一聯云風雨掇却屋全家醉不知元宗變色久之復
賜粟帛遣歸卒于家年六十七
郭昭慶其先爲廬陵禾川人父鵬保大初進士官至
大理司直或告故南平王鍾鏄夫人與僧通姦大理
卿蕭儼案法議徙鵬曰法之行自貴者始遂曲法誅
之人皆以爲冤會宋齊丘得罪鵬坐黨免官䘚昭慶
博通經史擬元經作唐春秋三十卷著治書五十篇
皆引古以勵今獻之爲左右所沮俾就舉進士昭慶
不平復上書曰臣所述皆先聖之遺旨以懲勸褒貶
爲任其餘摘裂章句𥙷綴雕虫臣自少耻而不爲因
得召對𥙷楊子尉不受復歸禾川邑宰覽之修謁往
候昭慶不與之見宰銜之會閱編戶乃籍昭慶爲新
擬軍昭慶復走金陵再獻經國治民論各十餘篇大
抵皆指述池州采石堤要害備禦之處及東海隅可
以拓之之略後主覽而悅之遂署爲著作郎常以才
名自居然朝無引援久之不遷開寳歲貢方物牋表
及使命廷勞燕餞之辭一出於昭慶皇朝諸公亦
推其辭藻徐鉉徐鍇尤嫉之鍇前通謁而不署名銜
昭慶怒乃詬而擲之由是有隙昭慶之居與客將李
師義爲隣而師義與鍇爲姻婭鍇因令師義召昭慶
飲潜置鴆于酒昭慶飲之不疑詰旦入朝及階而仆
扶出遂絶諸竅皆出血昭慶前所獻治書内有禁絶
三篇多天文孫吳之術及經國論等皆行于世唯唐
春秋爲鉉鍇所匿
康仁傑泉州人也少祝髮爲僧喜儒學頗自勵因遊
江淮會陳德誠出次池陽仁傑以詩投之有紅旆渡
江霞蘸水青蛇出篋雪侵衣之句德誠勉令就仕乃
薦仁傑于執政者仁傑易儒服至金陵會羣公旬沭
宴昇元閣仁傑造席和登閣詩有雲散便凝千里望
日斜長占半城隂之句座皆大驚後主聞之問左右
曰仁傑如何人或對曰亦詩中苦吟者也然其遠人
慕化而至宜姑息而已時陳洪進據漳泉遂召問其
風土民俗仁傑對荅無滯仍獻所業授鄂州文學𥙷
溧陽簿考滿出吉州括量屯田仁傑視肥磽稽田疇
無不允當性循素儉門無私謁其所進待乃儒生名
士吟噱終日曾不少怠晚年彌苦其志嘗以詩召嘉
禾峯僧云只在此山寧有意向来求佛本無心時皆
稱善入授汾陽令及金陵敗仁傑亦䘚
伍喬廬江人也性嗜學以淮人無出巳右者遂渡江
入廬山國學苦節自勵一夕見人掌自牖隙入中有
讀易二字倏爾而却喬默審其祥取易讀之探索精
微迨數年山下有僧夜夢人指大星曰此伍喬星也
僧與喬初不相知逹旦入國學訪問得喬喜甚勉之
進取喬以匱乏告僧輙罄槖予之喬出與郡計明年
春試畫八卦賦霽後望鍾山詩是歲同試數百人初
中有司之選者必延之陞堂而加慰飲焉先是宋貞
觀登坐張洎續至主司覽程文遂揖貞觀南坐而引
洎西首酒數行喬始上卷主司讀之驚嘆乃以貞觀
處席北辟洎居南登喬爲賓首覆考牓出喬果第一
洎第二貞觀第三時稱主司精於衡鑑元宗命勒喬
程文于石以爲永式署宣州幕府考滿遷考功郎卒
于官
周彬和川人也杜門讀書不治産業其妻譲曰君家
兄弟皆力田畞以致豐羡而獨不調玩故紙以自困
寧有益耶彬笑曰耕田不如耕道非兒女子所知也
聞烈祖鎮金陵招辟儒生彬因獻所習烈祖善之禪
代之後制度草創無取士之科會有事于南郊彬著
郊望論數千言廣陳前古得失上之署諸衛廵官元
宗與夀王景遂貽書交辟置之門下賜予頗優告歸
省母以所得金玉繒幣陳列于庭彬顧其妻曰伯叔
田畞孰愈妻曰此男子之事非婦人所能知彬素鄙
於鄉里至是猶有嫚言者親友以告彬笑曰昔魯人
俚孔子謂之東家丘况庸人乎授大理司直以母憂
歸葬謁禾川令直造其廳署令詰之曰君雖朝省直
寮其如桑梓何彬怒因自誓曰吾不歸令于兹有如
白日服闋詣建康以前官出宰禾川前令靦顔而去
爲政廉平鄕里率化有爭訟者以理和解之秩滿邑
人詣郡乞留連任七考累遷尚書郎卒于官
夏寳松廬陵吉陽人也少學詩於建陽江爲爲羇旅
卧病寳松躬嘗藥餌夜不解帶爲德之與處數年終
就其業與詩人劉洞俱顯名于當世百勝軍節度使
陳德誠以詩美之曰建水舊傳劉夜坐螺川新有夏
江城蓋劉洞嘗有夜坐詩最爲警策而寳松有宿江
城詩云鴈飛南浦砧初斷月滿西樓酒半醒又曉来
羸驥依前去目斷遥山數點青故德誠紀之其爲當
時延譽類如此晚進儒生求爲師事者多齎金帛不
遠數百里輻輳其門寳松黷貨每授弟子未嘗會講
唯貲帛稍厚者背衆與議而紿曰詩之旨訣我有一
葫蘆兒授之將待價由是多私賂焉
徐鍇字楚金與兄鉉同有大名於江左鍇第進士累
遷屯田郎中知制誥集賢殿學士鉉鍇兄弟俱參近
侍而其文相軋議者方晉之二陸云鍇著質論十餘
篇後主札批其首後主文集復命鍇爲序君臣上下
互爲賁飾儒者榮之鍇以開寳八年䘚于金陵圍城
中䘚之踰月南唐亡(鉉略附歸明傳)
南唐書卷之十四
