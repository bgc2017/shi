南唐書卷之八
義飬傳第三
嗚呼大亂之世三綱五常掃地盡矣故動干戈於骨
肉假父子於異類皆滅天性之厚而反人倫之正也
烈祖之奉徐温彌篤於諸子者豈得巳哉抑爲之而
巳傳曰蹍市人之足則辭以放驁兄則以嘔大親則
巳矣由是觀之親疎恩義不亦遠乎作義飬傳
徐温字端美海州昫山人烈祖之飬父也剛毅寡言
罕與人交衆中凛然可畏目爲徐瞋會唐末大亂販
鹽爲盗從吳武王楊行密𧺫合淝勁兵數萬號其軍
爲黑雲長劒所與舉事者劉威陶雅之徒號三十六
英雄獨温未嘗有戰功行密用其謀殺朱延夀以功
遷右衙指揮使始預謀議行密病出長子渥爲宣州
觀察使温私謂渥曰今王有疾而出嫡嗣必有姦人
爲謀若它日召子非温使者慎無應命渥涕泣謝温
而去行密病甚命判官周隱作符召渥隱慮渥幼弱
不任事勸行密用舊將有威望者代主軍政乃薦大
將劉威行密未許温與嚴可求入問疾行密以隱議
告之温等大驚遽詣隱所計事隱未出而温見隱作
召符猶在案上急取遣之渥見温使者乃行行密䘚
渥嗣立召隱罵曰汝欲賣吾國者復何面目見楊氏
乎遂殺之渥之入廣陵也留帳下兵三千於宣州以
其腹心陳璠范遇將之既入立惡温與張顥典衙兵
召璠等爲東院馬軍以自備而温顥共惡璠等侵權
因擁衙兵入拽璠等斬之渥由是失政而心憤未能
發温顥益不自安共遣羣盗入寢中弑渥渥說羣盗
能反殺温等者皆爲刺史羣盗皆諾唯紀詳不從執
渥縊殺之初温顥之謀弑渥約分其地以臣於梁及
渥死顥欲背約自立温患之問其客嚴可求可求曰
顥雖剛愎而闇於成事此易爲也明日顥列劒戟府
中召諸將議事自大將朱瑾而下皆去衛從然後入
顥問諸將誰當立者諸將莫敢對顥三問可求前密
啓曰方今四境多虞非公主之不可然恐爲之太速
且今外有劉威陶雅李簡李遇皆先王一等人也公
雖自立未知此軰能降心以事公否不若輔立幼主
漸以歲時待其歸心然後可也顥不能對可求因趨
出書一教内䄂中率諸將入賀諸將莫知所爲及出
教宣之乃渥母史氏教言楊氏創業艱難而嗣主不
幸隆演以次當立告諸將以無負楊氏而善事之辭
旨激切聞者感動顥氣色皆沮䘚無能爲隆演乃得
立顥由此與温有隙諷隆演出温潤州可求謂温曰
今捨衙兵而出外郡禍行至矣温亦憂之可求因說
顥曰公與徐温同受顧托議者謂公奪其衙兵是將
殺之信乎顥曰事巳行巳安可止可求曰甚易也明
日從顥與諸將造温可求陽責温曰古人不忘一飯
之恩况公楊氏二世將今幼嗣新立多事之時乃求
居外以苟安乎温亦陽謝曰公等見留不願去也由
是不行顥覺可求有附温意將殺之可求詣温謀先
殺顥隂使鍾大章選壮士三十人就衙堂斬顥大章
諾之而温猶疑其不果夜半往約曰盗有老母懼事
不成且止大章曰言已出口寧可已乎明日遂殺顥
及紀祥等歸以弑渥之罪入白渥母史氏史氏泣曰
吾兒年幼禍亂若此得保百口以歸合淝公之惠也
温遂專政隆演備位而已宣州節度使李遇心尤不
平温乃遣徐玠使越而道過宣州因說遇入覲遇初
許之玠乘酒呼曰君言入謁是良圖也不爾則爲反
矣遇怒曰君言遇反且殺景王者誰也温乃使柴再
用族遇於宣州行密舊將人人自疑温因僞下之恭
謹如見行密諸將乃安八年温遷行軍司馬潤州刺
史鎮海軍節度使同平章事十年遣招討使季濤攻
越戰于臨安禆將曹筠奔于越濤敗被執温聞遣人
語筠曰吾用汝爲將汝軍有求吾不能給是吾過也
赦筠妻子不誅厚遇之秋越人攻毗陵温戰于無錫
筠感温前言臨陣奔歸遂敗越兵十二年封温齊國
公兼浙西招討使始就鎮潤州以昇常宣池黃六州
爲齊國城昇州建大都督府十四年温徙治之以其
子知訓輔隆演於廣陵而大政温遥决之知訓爲朱
瑾所殺烈祖自潤州先入遂得政温雖姦詐多疑而
善用將吏江西劉信圍虔州久不克信使人說譚全
播出降遣使報温温怒曰信以十倍之衆攻一城不
下而反用說客降之何以威敵國笞其使者而遣之
曰吾以笞信也因命濟師遂破全播或誣信逗留將
反信聞之因自獻捷至金陵見温温與信博信歛骰
子厲聲祝曰劉信欲背吳願爲惡采苟無二心當成
渾化温遽止之擲六子皆赤温慙自以巵酒飲信然
終疑之及唐師伐蜀温急召信至廣陵以爲右統軍
託以内備遂奪其地温客尤見信者唯駱知祥嚴可
求可求善籌畫知祥長於財利温常以軍旅問可求
國用問知祥吳人謂之嚴駱温亦自喜爲智詐尤得
吳人之心初隨行密破趙鍠諸將皆爭取金帛温獨
據餘米作粥以食餓者十六年温請隆演即皇帝位
不許又請以吳王稱制乃許遂建國改元拜温大丞
相都督中外諸軍事封東海郡王隆演䘚温越次立
其弟溥順義七年温又請溥即皇帝位未許而温病
䘚年六十六追贈齊王諡曰武烈祖受禪諡武皇帝
廟號義祖
知訓温長子也少學兵法不能竟尤喜劒士角觝之
戲怙温權勢多爲不法温出鎮潤州留知訓輔政常
陵侮諸將而對吳主隆演無君臣禮隆演幼懦嘗飲
酒樓上命優人高貴卿侍酒知訓爲參軍隆演鶉衣
髽䯻爲蒼鶻知訓因使酒罵座語侵隆演隆演愧耻
泣涕而知訓愈陵辱之左右扶隆演起去知訓殺一
吏乃止李德誠有女樂知訓求之德誠曰此軰皆有
所生且復年長不足以接貴人俟求少妙者進之知
訓對德誠使者罵曰吾殺德誠并取其妻亦易爾初
學兵於朱瑾瑾力教之後因求馬於瑾瑾不與遂有
隙夜遣壮士殺瑾瑾手刃數人瘞舍後知訓知曲在
已隱而不聞俄出瑾爲靜淮節度使瑾詣知訓别且
願獻前馬知訓喜往謁瑾家瑾妻出拜知訓答拜瑾
以笏擊踣遂斬知訓提其首入告吳主曰爲國去賊
爲民除害在今日矣吳主驚曰彼有父在吾不敢預
聞瑾怒曰竪子不足與語遂自殺坐誅者數家初宿
衛將李球馬謙挾隆演登樓取庫兵以誅知訓陣于
門橋知訓與戰頻却朱瑾適自外來以一騎前視其
陣曰不足爲也因反顧一麾外兵爭進遂斬球謙亂
兵皆潰瑾嘗有德於知訓者也及其凶終吳人皆謂
曲在知訓(知訓凶悖多見烈祖書與刁彦能傳此不復書)
知詢温第二子也烈祖秉吳政威權寖盛金陵行軍
司馬徐玠諷温曰居中輔政之重不宜假於他人宜
以親子代之温即遣知詢入覲謀代烈祖輔政而温
暴䘚知詢奔還金陵爵位如温而知詢暗懦待諸弟
不厚徐玠知其終敗乃輸誠於烈祖知詢内爲諸弟
所構外爲徐玠所賣而不知也意以已控強兵居重
地烈祖雖管大政而無兵去之甚易温喪未終屢請
烈祖至金陵烈祖反使人諭之入朝因䟽其罪状責
授左統軍知詢面數烈祖曰先王之喪是爲人子而
不親臨反罪我耶烈祖曰聞爾懸劒待我我亦不憚
獨迫於君命不得往爾爲人臣而畜乘輿非反而何
周廷望者知詢之親吏嘗僞貢欵於烈祖時得烈祖
之隂謀以告知詢知詢將入朝廷望諫止不從既行
廷望曰公之此行有往日而無還日泣送之至是知
詢以廷望之言質烈祖烈祖曰以爾所爲告我者亦
廷望也遂斬廷望知詢被譴金陵爲之一空後數歲
知詢復𧺫爲潤州節度使往時幕府皆去獨李建勲
随之知詢至鎮常會寮佐譚宴終日遂絶顧望移鎮
江西䘚於任
知誨温第三子也温䘚知詢守金陵所爲多不法知
誨每得其隂謀以告烈祖知詢之敗知誨構之爲多
烈祖德之以爲江西節度使知誨先娶吳功臣吕師
道女非嫡出知誨常切齒因醉刺殺之後呂氏數爲
厲知誨惡之請僧誦經爲陳因果僧亦見呂氏曰吾
不解此志在報冤爾及鎮江西歲餘吕氏不復見知
誨喜甚有家人自淮南廽於江心遇綵舟有婦人漸
邇視之乃吕氏也招家人曰爲我謝相公善自愛我
今它適矣因遺繡履曰相公謂爾不信以此示之家
人至江西首語其事以履示知誨知誨熟視未畢輙
見呂氏在側曰爾謂我真不来耶頃刻知誨暴䘚以
知詢代鎮江西遇其喪於中塗知詢撫棺哭曰弟用
心如此吾亦不怨但何面目見先王於地下聞者傷
之烈祖受禪追尊温爲義祖徐氏諸子封拜與李氏
同而知誨之後特優子景遼景遊出入宫禁預聞機
務專掌浮屠修造之事當時言蠧政者以二人爲首
(景游後避元宗諱改名遊及事後主封文安郡公尤信任焉)
知諫温第四子也爽悟喜文徐氏諸子知諫最爲雅
循初知訓輔政無所醖藉温留知諫隂助之諸將常
惡知訓陵巳而以知諫爲長者烈祖自潤州入覲知
訓會飲山光寺是日知訓大沉酗决欲害烈祖知諫
以謀告烈祖烈祖獲免(後事亡其不書封爵者皆䘚于吳也)
魏王徐知證温第五子也在吳歷刺史節度使烈祖
受禪封江王改王魏徐氏諸子知證最爲長年及元
宗之世尤見優禮每入宫元宗輙以家人遇之親捧
觴爲夀自𧺫舞以祝之知證亦以叔父自處䘚年四
十三
梁王徐知諤温第六子也𧺫家爲太子中舍累遷刺
史節度使知詢敗以知諤爲金陵尹烈祖受禪封饒
王進王梁知諤博采竒物寳貨充牣其家有蜀客持
鳳頭至自言得於南蠻賈者知諤以錢五十萬易之
其頭正類雄鷄廣可五寸冠上正平可以爲枕朱冠
紺毛金喙星眼飛禽之枯首也来自萬里而毛羽不
脫文彩如生人咸異之嘗遊秫山除地爲廣場編虎
皮爲大幄率寮屬會于下號曰虎帳忽遇暴風飄虎
帳碎如飛蝶知諤驚遽棄歸數日病䘚
嗚呼惟厲與崇君子難言存而勿論可也呂氏之事
載于别錄陳公彭年作也其辭典雅頗有史法而公
歸皇朝參大政爲名臣顧其言可不諒耶
南唐書卷之八
