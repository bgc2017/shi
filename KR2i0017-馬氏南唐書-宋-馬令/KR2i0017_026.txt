南唐書卷之二十六
浮屠傳第二十二
嗚呼浮屠之道我知之矣合萬法於一心而虛不失
照𧺫一心爲萬法而照不失虛豈爲淺見道哉昧者
曾不知此而毀形骸糜金帛說因果以爲法飾土偶
以爲佛將以蘄福利耶而妖孰甚焉將以蘄超脫耶
而愚孰大焉此梁武齊㐮之徒所以得罪於天下後
世也作浮屠傳(袁宏曰浮屠佛也章懷太子曰浮屠則佛陁也聲之轉耳)
傳曰齋戒修而梁國亡非釋迦之罪也然則浮屠之
法豈固爲後世患哉衰亂之君迷惑而不反則壞法
易紀常由於此南唐有國蘭若精舍漸盛於烈祖元
宗之世而後主即位好之彌篤輙於禁中崇建寺宇
延集僧尼後主與周后頂僧伽帽披袈裟課誦佛經
跪拜頓顙至爲瘤贅親削僧徒厠簡試之以頰少有
芒刺則再加修治其手不抄常作佛印而行百官士
庶稍稍效之募道士願爲僧者予二金僧人犯姦有
司具牘則曰僧尼姦滛本圖婚嫁若論如法是從其
欲但勒令禮佛百拜輙釋之由是姦濫公行無所禁
止諸郡斷死刑必先奏牘詳覆無疑適幸遇其齋日
則於宮中對佛像燃燈以逹旦爲驗謂之命燈若火
滅則依法不滅則貸死富商大賈犯法者往往厚賂
左右内官竊續其燈而獲免者甚衆
開寳初有淮北僧號小長老自言慕化而至朝夕入
論六根四諦天堂地獄循環果報之說後主大喜謂
之一佛出世身被紅羅銷金衣後主誚其太奢荅曰
陛下不讀華嚴經安知佛富貴因說後主廣施𣑽刹
營造塔像自是囷庾漸虛財用耗斁又請於牛頭山
大𧺫蘭若千餘間廣聚僧徒日設齋供食有不盡者
明日再具謂之折倒識者謂折倒乃敗徵也及
王師渡江即其寺爲營署又有北僧就采石磯建石
塔且云自幼草衣藿食不渾凡俗後主遺之齋供一
無所受
王師尅池州繫浮橋于石塔金陵受圍後主召小長
老問禍福對曰臣當以佛力禦之乃登城大呼周麾
數四後主令僧俗軍士念救苦菩薩滿城沸涌未幾
四面矢石俱下復召小長老麾之稱疾不起始疑其
誕遂殺之淨德尼院凡八十餘衆皆宫中人出家者
也諸王公卿處子往往在焉都城將䧟亦積薪於院
庭後主與之約曰如有不虞宫中舉火爲應吾與汝
軰當俱焚死是日保儀黃氏焚積書于宫中淨德遥
觀其烟燄遂爇積薪皆赴火死無一人肯脫者城中
有僧千數表乞被堅執銳以死國難後主不許
僧玄寂姓高自言高駢族人昇元中受業昇元寺性
爽悟博通經蔵保大中詔講法華經授左街僧錄内
供奉講經論明教大師賜紫時法禁寬弛僧尼壊戒
律者甚衆玄寂屢干憲法有司惜其才輙貰之後主
召入問華嚴經玄寂口說𣑽行一品多賜金帛由是
益自恣日以狂飲爲事大醉則十數小兒隨之玄寂
行歌于路曰酒秃酒秃何榮何辱但見衣冠成古丘
不見江河變陵谷與羣兒互相應和旁若無人坐是
落僧職出居長干寺常與狂生籍地酣飲醉死于石
子崗
僧應之姓王其先南閩人能文章習柳氏筆法以善
書冠江左初舉進士一黜于有司投册罵曰吾不能
以區區章句取程於庸人遂學爲浮屠保大中授文
章應制大德賜紫凡禱祠章䟽一筆即就意如宿構
元宗喜楞嚴經命左㒒射馮延巳爲序其略曰首楞
嚴經者自爲菩薩密因始破阿難之迷終證菩提之
悟然則阿難古佛也豈有迷哉迷者悟之對也迷苟
不立悟亦何取是故因迷以設問憑悟而明解皇上
聰明文思探賾索隱雲散日朗塵開鏡明以爲大賚
四方未爲盛德普濟一世始曰至仁或啓佛乘必歸
法要敕應之書鏤版既成上之元宗歎曰是深得公
權之法者也吾聞公權嘗以筆諫穆宗爲之改容今
效其法尚可想見其風采應之書名由是益振遷右
街僧錄固辭求居奉先西庵許之應之多著述尤喜
音律嘗以讃禮之文寓諸樂譜其聲少下而終歸於
𣑽音讃念協律自應之始
嗚呼予聞故老說南唐好釋而吳越亦然南唐每建
蘭若必均其土田謂之常住産錢氏則廣造堂宇修
餙塑像而已曰桑門取給十方何以産爲至今建康
寺院跨州隔縣地過豪右浙僧歲出遠近歛率於民
雖然田業頗厚而貲不加多歛率常勞而用不加乏
豈各因其俗歟
妖賊傳第二十三
嗚呼神怪茫茫若存若亡而仲尼不語吾何考信焉
若張遇賢諸祐之事姑存而不削者非好爲神怪也
將以戒妖妄於後世爾春秋之法雖五石六鷁之微
皆不泯其實傳曰五石六鷁之辭不設則王道不亢
况遇賢軰動阡陌之兵駭衆人之耳目者其可泯哉
作妖賊傳
張遇賢循州羅縣小吏也縣之刻杉鎮有神降于民
家所言禍福輙驗遇賢往禱之因留奉事甚謹會羣
盗大𧺫各擁數百衆相與禱于神求爲主者神曰張
遇賢是第十六羅漢當爲汝主於是共推遇賢爲中
天八國王改元永樂署置百官皆衣絳衣遇賢庸懦
無統御之略賊帥各以便宜攻剽州縣告其進退而
巳屢爲州兵所窘復告于神神曰可過嶺取&KR1050;州當
成大事遇賢遂襲南康百勝軍節度使賈浩始輕之
不設備賊衆連䧟諸縣州兵擊之不勝浩戒嚴城守
遇賢據白雲洞造宫室營署羣盗四出攻劫未幾通
事舍人邊鎬洪州屯營都虞候嚴思禮各帥師數千
出援虔州賊衆大敗焚其營署走數十里又敗之遇
賢困窘復告于神神不復語遂棄營潜遁賊帥李台
知其無神也執遇賢及其副黃伯雄謀主僧景全皆
斬于建康市
嗚呼許嵩云羅陽有神自稱王表言語飲食與人無
異而不見其形予始觀之以爲妄誕及得遇賢之事
然後知嵩言無足怪也古者以鬼無靈響物無疵癘
爲至德之世則舉世大亂神怪畢出固其所也且以
孫權之竒英猶不能無惑况遇賢乎
諸祐(諸音查)蘄州獨木人自言不茹葷者數世能使貧
者冨富者貧俚民稍稍效之其徒十數男女猱雜互
易匹耦謂之忍辱生子不知其父行之數年積數百
衆夜行晝息取資於盗競相推唱云祐術能升虛空
入水火妄意民藏潜使致之而民弗覺也先陳𧺫僑
蘄春惡其妖昇元中𧺫第進士授黃梅令到官之日
里酋畢賀祐獨不至數日𧺫命籍祐爲里長不服祐
嫚言曰吾取令頭殺竪子爾起聞大怒會周鄴爲廵
撫使師次黃梅𧺫藉其兵以執祐等并其婦人幼稚
皆縛沃以豕血祐迄不能神因索其家得輿服器用
皆埓至貴郡將即斬祐等曰婦人何能爲幼稚宜無
預意且貰之𧺫曰此皆瀆亂人倫去無遺類遂并斬
之𧺫由是知名遷監察御史䘚
南唐書卷之二十六
