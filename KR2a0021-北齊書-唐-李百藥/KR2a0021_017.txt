北齊書卷十七
隋太子通事舍人李百藥撰
列傳第九
斛律金(子光羡)
斛律金字阿六敦朔州勑勒部人也高祖倍俟利以壯
男有名塞表道武時率戶内附賜爵孟都公祖幡地斤
殿中尚書父那瓌光禄大夫第一領民酋長天平中金
貴贈司空金性敦直善騎射行兵用匈奴法望塵識馬
步多少嗅地知軍度遠近初為軍主與懷朔鎮將楊鈞
送茹茹主阿那瓌還北瓌見金射獵深歎其工後瓌入
寇高陸金拒擊破之正光末破六韓拔陵搆逆金擁衆
屬焉陵假金王號金度陵終敗滅乃統所部萬戶詣雲
州請降即授第二領民酋長稍引南出黃瓜堆為杜洛
周所破部衆分散金與兄平二人脱身歸尒朱榮榮表
金為别將累遷都督孝莊立賜爵阜城縣男加寧朔將
軍屯騎校尉從破葛榮元顥頻有戰功加鎮南大將軍
及尒朱兆等逆亂高祖密懷匡復之計金與婁昭厙狄
干等贊成大謀仍從舉義高祖南攻鄴留金守信都領
恒雲燕朔顯五州大都督委以後事别討李脩破之加
右光禄大夫會高祖於鄴仍從平晉陽追滅尒朱兆太
昌初以金為汾州刺史當州大都督進爵為侯從高祖
破紇豆陵於河西天平初遷鄴使金領步騎三萬鎮風
陵以備西寇軍罷還晉陽從高祖戰於沙苑不利班師
因此東雍諸城復為西軍所據遣金與尉景厙狄干等
討復之元象中周文帝復大舉向河陽高祖率衆討之
使金徑往太州為掎角之勢金到晉州以軍退不行仍
與行臺薛循義共圍喬山之寇俄而高祖至仍共討平
之因從高祖攻下南絳邵郡等數城武定初北豫州刺
史高仲密據城西叛周文帝入寇洛陽高祖使金統劉
豐大汗步薩等步騎數萬守河陽城以拒之高祖到仍
從破密軍還除大司馬改封石城郡公邑一千戶轉第
一領民酋長三年高祖出軍襲山胡分為二道以金為
南道軍司由黃櫨嶺出高祖自出北道度赤谼嶺會金
於烏突戍合擊破之軍還出為冀州刺史四年詔金率
衆從烏蘇道會高祖於晉州仍從攻玉壁軍還高祖使
金總督大衆從歸晉陽世宗嗣事侯景據潁川降於西
魏詔遣金帥繙樂薛孤延等固守河陽以備西魏使其
大都督李景和若干寳領馬步數萬欲從新城赴援侯
景金率衆停廣武以要之景和等聞而退走還為肆州
刺史仍率所部於宜陽築楊志百家呼延三戍置守備
而還侯景之走南豫西魏儀同三司王思政入據潁川
世宗遣高岳慕容紹宗劉豐等率衆圍之復詔金督彭
樂可朱渾道元等出屯河陽斷其奔救之路又詔金率
衆會攻穎川事平復使金率衆從崿坂送米宜陽西魏
九曲戍將馬紹隆據險要鬭金破之以功别封安平縣
男顯祖受禪封咸陽郡王刺史如故其年冬朝晉陽宫
金病帝幸其宅臨視賜以醫藥中使不絶病愈還州三
年就除太師帝征奚賊金從帝行軍還帝幸肆州與金
宴射而去四年觧州以太師還晉陽車駕復幸其第六
宫及諸王盡從置酒作樂極夜方罷帝忻甚詔金第二
子豐樂為武衛大將軍因謂金曰公元勲佐命父子忠
誠朕當結以婚姻永為藩衛仍詔金孫武都尚義寕公
主成禮之日帝從皇太后幸金宅皇后太子及諸王等
皆從其見親待如此後以茹茹為突厥所破種落分散
慮其犯塞驚撓邊民乃詔金率騎二萬屯白道以備之
而虜帥豆婆吐久備將三千餘戶密欲西過候騎還告
金勒所部追擊盡俘其衆茹茹但鉢將舉國西徙金獲
其候騎送之并表陳虜可擊取之勢顯祖於是率衆與
金共討之於吐頼獲二萬餘戶而還進位右丞相食齊
州幹遷左丞相肅宗踐阼納其孫女為皇太子妃又詔
金朝見聽步挽車至階世祖登極禮遇彌重又納其孫
女為太子妃金長子光大將軍次子羡及孫武都並開
府儀同三司出鎮方岳其餘子孫皆封侯貴達一門一
皇后二太子妃三公主尊寵之盛當時莫比金嘗謂光
曰我雖不讀書聞古来外戚梁冀等無不傾滅女若有
寵諸貴人妬女若無寵天子嫌之我家直以立勲抱忠
致富貴豈可藉女也辭不獲免常以為憂天統三年薨
年八十世祖舉哀西堂後主又舉哀於晉陽宫賜假黃
鉞使持節都督朔定冀并瀛青齊滄幽肆汾十二州諸
軍事相國太尉公錄尚書朔州刺史酋長王如故贈錢
百萬諡曰武子光嗣
光字明月少工騎射以武藝知名魏末從金西征周文
帝長史莫孝暉時在行間光馳馬射中之因擒於陣光
時年十七高祖嘉之即擢為都督世祖為世子引為親
信都督稍遷征虜將軍累加衛將軍武定五年封永樂
縣子嘗從世宗於洹橋校獵見一大鳥雲表飛颺光引
弓射之正中其頸此鳥形如車輪旋轉而下至地乃大
鵰也世宗取而觀之深壮異焉丞相屬邢子高見而歎
曰此射鵰手也當時傳號落鵰都督尋兼左衛將軍進
爵為伯齊受禪加開府儀同三司别封西安縣子天保
三年從征出塞光先驅破敵多斬首虜并獲雜畜還除
晉州刺史東有周天柱新安牛頭三戍招引亡叛屢為
宼竊七年光率步騎五千襲破之又大破周儀同王敬
儁等獲口五百餘人雜畜千餘頭而還九年又率衆取
周綘川白馬澮文翼城等四戍除朔州刺史十年除特
進開府儀同三司二月率騎一萬討周開府曹廻公斬
之栢谷城主儀同薛禹生棄城奔遁遂取文侯鎮立戍
置柵而還乾明元年除并州刺史皇建元年進爵鉅鹿
郡時樂陵王百年為皇太子肅宗以光世載醇謹兼著
勲王室納其長女為太子妃大寕元年除尚書右僕射
食中山郡幹二年除太子太保河清二年四月光率步
騎二萬築勲掌城於軹關西仍築長城二百里置十三
戍三年正月周遣將達奚成興等来寇平陽詔光率步
騎三萬禦之興等聞而退走光逐北遂入其境獲二千
餘口而還其年三月遷司徒四月率騎北討突厥獲馬
千餘匹是年冬周文帝遣其柱國大司馬尉遲迥齊國
公宇文憲柱國庸國公可叱雄等衆稱十萬宼洛陽光
率騎五萬馳往赴擊戰於邙山迥等大敗光親射雄殺
之斬捕首虜三千餘級迥憲僅而獲免盡收其甲兵輜
重仍以死者積為京觀世祖幸洛陽策勲班賞遷太尉
又封冠軍縣公先是世祖命納光第二女為太子妃天
統元年拜為皇后其年光轉大將軍三年六月父喪去
官其月詔起光及其弟羡並復前任秋除太保襲爵咸
陽王并襲第一領民酋長别封武德郡公徙食趙州幹
遷太傅十二月周遣將圍洛陽壅絶糧道武平元年正
月詔光率步騎三萬討之軍次定隴周將張掖公宇文
桀中州刺史梁士彦開府司水大夫梁景興等又屯鹿
盧交道光擐甲執銳身先士卒鋒刃纔交桀衆大潰斬
首二千餘級直到宜陽與周齊國公宇文憲申國公㩉
跋顯敬相對十旬光置築統關豐化二城以通宜陽之
路軍還行次安鄴憲等衆號五萬仍躡軍後光縱騎擊
之憲衆大潰虜其開府宇文英都督越勤世良韓延等
又斬首三百餘級憲仍令桀及其大將軍中部公梁洛
都與景興士彦等步騎三萬於鹿盧交塞斷要路光與
韓貴孫呼延族王顯等合擊大破之斬景興獲馬千匹
詔加右丞相并州刺史其冬光又率步騎五萬於玉壁
築華谷龍門二城與憲顯敬等相持憲等不敢動光乃
進圍定陽仍築南汾城置州以逼之夷夏萬餘戶並来
内附二年率衆築平隴衛壁統戎等鎮戍十有三所周
柱國枹罕公普屯威柱國韋孝寬等步騎萬餘来逼平
隴與光戰於汾水之北光大破之俘斬千計又封中山
郡公增邑一千戶軍還詔復令率步騎五萬出平陽道
攻姚㐮白亭城戍皆克之獲其城主儀同大都督等九
人捕虜數千人又别封長樂郡公是月周遣其柱國紇
千廣略圍宜陽光率步騎五萬赴之大戰於城下乃取
周建安等四戍捕虜千餘人而還軍未至鄴勑令便放
兵散光以為軍人多有勲功未得慰勞若即便散恩澤
不施乃密通表請使宣旨軍仍且進朝廷發使遲留軍
還將至紫陌光仍駐營待使帝聞光軍營已逼心甚惡
之急令舍人追光入見然後宣勞散兵拜光左丞相又
别封清河郡公光入常在朝堂垂簾而坐祖珽不知乘
馬過其前光怒謂人曰此人乃敢爾後珽在内省言聲
高慢光適過聞之又怒珽知光忿已賂光從奴而問之
曰相王瞋孝徵耶曰自公用事相王每夜抱膝歎曰盲
人入國必破矣穆提婆求娶光庶女不許帝賜提婆晉
陽之田光言於朝曰此田神武帝以來常種禾飼馬數
十匹以擬宼難今賜提婆無乃闕軍務也由是祖穆積
怨周將軍韋孝寬忌光英勇乃作謠言令間諜漏其文
於鄴曰百升飛上天明月照長安又曰高山不推自崩
槲樹不扶自竪祖珽因續之曰盲眼老公背上下大斧
饒舌老母不得語令小兒歌之於路提婆聞之以告其
母令萱萱以饒舌斥己也盲老公謂珽也遂相與協謀
以謠言啓帝曰斛律累世大將明月聲震關西豐樂威
行突厥女為皇后男尚公主謠言甚可畏也帝以問韓
長鸞鸞以為不可事寢祖珽又見帝請間唯何洪珍在
側帝曰前得公啓即欲施行長鸞以為無此理珽未對
洪珍進曰若本無意則可既有此意而不决行萬一泄
露如何帝曰洪珍言是也猶豫未决會丞相府佐封士
讓密啓云光前西討還勑令放兵散光令軍逼帝京將
行不軌事不果而止家藏弩甲奴僮千數每遣使豐樂
武都處隂謀往来若不早圖恐事不可測啓云軍逼帝
京會帝前所疑意謂何洪珍云人心亦大聖我前疑其
欲反果然帝性至怯愞恐即變發令洪珍馳召祖珽告
之又恐追光不從命珽因云正爾召之恐疑不肯入宜
遣使賜其一駿馬語云明日將往東山游觀王可乘此
馬同行光必來奉謝因引入執之帝如其言頃之光至
引入凉風堂劉桃枝自後拉而殺之時年五十八於是
下詔稱光謀反今已伏法其餘家口並不湏問尋而發
詔盡滅其族光性少言剛急嚴於御下治兵督衆唯仗
威刑版築之役鞭撻人士頗稱其暴自結髮從戎未嘗
失律深為隣敵所懾憚罪既不彰一旦屠滅朝野痛惜
之周武帝聞光死大喜赦其境内後入鄴追贈上柱國
公指詔書曰此人若在朕豈能至鄴光有四子長子武
都歴位特進太子太保開府儀同三司梁兖二州刺史
所在並無政績唯事聚斂侵漁百姓光死遣使於州斬
之次湏達中護軍開府儀同三司先光卒次世雄開府
儀同三司次恒伽假儀同三司並賜死光少子鍾年數
歲獲免周朝襲封崇國公隋開皇中卒於驃騎將軍
羡字豐樂少有機警尤善射藝高祖見而稱之世宗擢
為開府參軍事遷征虜將軍中散大夫加安西將軍進
封大夏縣子除通州刺史顯祖受禪進號征西别封顯
親縣伯河清三年轉使持節都督幽安平南北營東燕
六州諸軍事幽州刺史其年秋突厥衆十餘萬来寇州
境羡總率諸將禦之突厥望見軍威甚整遂不敢戰即
遣使求欵慮其有詐且喻之曰爾軰此行本非朝貢見
機始變未是宿心若有實誠宜速歸巢穴别遣使来於
是退走天統元年夏五月突厥木汗遣使請朝獻羡始
以聞自是朝貢歲時不絶羡有力焉詔加行臺僕射羡
以北虜屢犯邊須備不虞自庫堆戍東拒於海隨山屈
曲二千餘里其間二百里中凡有險要或斬山築城或
斷谷起障并置立戍邏五十餘所又導高梁水北合易
京東會於潞因以灌田邊儲歲積轉漕用省公私獲利
焉其年六月丁父憂去官與兄光並被起復任還鎮燕
薊三年加位特進四年遷行臺尚書令别封高城縣侯
武平元年加驃騎大將軍時光子武都為兖州刺史羡
歴事數帝以謹直見推雖極榮寵不自矜尚至是以合
門貴盛深以為憂乃上書推讓乞解所職優詔不許其
年秋進爵荆山郡王三年七月光誅勑使中領軍賀拔
伏恩等十餘人驛捕之遣領軍大將軍鮮于桃枝洛州
行臺僕射獨孤永業便發定州騎卒續進仍以永業代
羡伏恩等既至門者白使人衷甲馬汗宜閉城門羡曰
勑使豈可疑拒出見之伏恩把手遂執之死於長史廳
事臨終歎曰富貴如此女為皇后公主滿家常使三百
兵何得不敗及其五子世達世遷世辨世酋伏護餘年
十五已下者宥之羡未誅前忽令其在州諸子自伏護
以下五六人鎻頸乘驢出城合家皆泣送之至門日晚
而歸吏民莫不驚異行燕郡守馬嗣明醫術之士為羡
所欽爱乃竊問之答曰湏有禳厭數日而有此變羡及
光並少工騎射其父母日令其出畋還即較所獲禽獸
光所獲或少必麗龜達腋羡雖獲多非要害之所光常
蒙賞羡或被捶撻人問其故金答云明月必背上着箭
豐樂隨處即下手其數雖多去兄遠矣聞者咸服其言
金兄平便弓馬有幹用魏景明中釋褐殿中將軍遷襄
威將軍正光末六鎮擾亂隸大將軍尉賓北討軍敗為
賊所虜後走奔其弟金於雲州進號龍驤將軍與金擁
衆南出至黃瓜堆為杜洛周所破部落離散及歸尒朱
榮待之甚厚以平襲父爵第一領民酋長高祖起義以
都督從稍遷平北將軍顯州刺史加鎮南將軍封固安
縣伯尋進為侯行肆州刺史周文帝遣其右將軍李小
光據梁州平以偏師討擒之出為燕州刺史入兼左衞
將軍領衆一萬討北徐賊破之除濟州刺史侯景度江
詔平為大都督率青州刺史敬顯儁左衛將軍庫狄伏
連等略定壽陽宿預三十餘城事罷還州加開府進位
驃騎大將軍進爵為公顯祖受禪别封羡陽侯行兖州
刺史以黷貨除名後除開府儀同三司廢帝即位拜特
進食滄州樂陵郡幹皇建初封定陽郡公拜護軍後為
青州刺史卒贈太尉
史臣曰斛律金以高祖撥亂之始翼成王業忠欵之至
成此大功故能終享遐年位高百辟觀其盈滿之戒動
之微也纔及後嗣遂至誅夷雖為威權之重盖符道家
所忌光以上將之子有沉毅之姿戰術兵權暗同韜略
臨敵制勝變化無方自關河分隔年將四紀以高祖霸
王之期屬宇文草剏之日出軍薄伐屢挫兵鋒而大寕
以還東隣侵弱關西前收巴蜀又殄江陵叶建瓴而用
武成并吞之壮氣斛律治軍誓衆式遏邊鄙戰則前無
完陣攻則罕有全城齊氏必致拘原之師秦人無復啓
關之策而世亂讒勝加以震主之威主暗時艱自毁藩
籬之固昔李牧之為趙將也北翦胡寇西却秦軍郭開
譛之牧死趙滅其議誅光者豈秦之反間歟何同術而
同亡也内令諸將觧體外為強隣報讐嗚呼後之君子
可為深戒
贊曰赳赳咸陽邦家之光明月忠壮仍世將相聲振關
右勢高時望廹此威名易興讒謗始自工言終斯交喪
北齊書卷十七
