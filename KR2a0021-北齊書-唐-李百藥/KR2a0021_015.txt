北齊書卷十五
隋太子通事舍人李百藥撰
列傳第七
竇泰
尉景
婁昭(子叡)
厙狄干(子士文)
韓軌
潘樂
竇泰字世寧大安捍殊人也本出清河觀津曾祖羅魏
統萬鎮將因居北邊父樂魏末破六韓拔陵為亂與鎮
將楊鈞固守遇害泰貴追贈司徒初泰母夢風雷暴起
若有雨狀出庭觀之見電光奪目駛雨霑灑寤而驚汗
遂有娠朞而不産大懼有巫曰渡河湔裠産子必易便
向水所忽見一人曰當生貴子可徙而南泰母從之俄
而生泰及長善騎射有勇略泰父兄戰殁於鎮泰身負
骸骨歸尒朱榮以從討邢杲功賜爵廣阿子神武之為
晉州請泰為鎮城都督參謀軍事累遷侍中京畿大都
督尋領御史中尉泰以勲戚居臺雖無多糾舉而百寮
畏懼天平三年神武西討令泰自潼關入四年泰至小
關為周文帝所襲衆盡没泰自殺初泰將發鄴鄴有惠
化尼謠云竇行臺去不回未行之前夜三更忽有朱衣
冠幘數千人入臺云收竇中尉宿直兵吏皆驚其人入
數屋俄頃而去旦視關鍵不異方知非人皆知其必敗
贈大司馬太尉錄尚書事諡曰武貞泰妻武明婁后妹
也泰雖以親見待而功名自建齊受禪祭告其墓皇建
初配享神武廟庭子孝敬嗣位儀同三司
尉景字士真善無人也秦漢置尉候官其先有居此職
者因以氏焉景性温厚頗有俠氣魏孝昌中北鎮反景
與神武入杜洛周軍中仍共歸尒朱榮以軍功封博野
縣伯後從神武起兵信都韓陵之戰唯景所統失利神
武入洛留景鎮鄴尋進封為公景妻常山君神武之姊
也以勲戚每有軍事與厙狄干常被委重而不能忘懷
財利神武每嫌責之轉冀州刺史又大納賄發夫獵死
者三百人厙狄干與景在神武坐請作御史中尉神武
曰何意下求卑官干曰欲捉尉景神武大笑令優者石
董桶戲之董桶剝景衣曰公剝百姓董桶何為不剝公
神武誡景曰可以無貪也景曰與爾計生活孰多我止
人上取爾割天子調神武笑不答改長樂郡公歴位太
保太傅坐匿亡人見禁止使崔暹謂文襄曰語阿惠兒
富貴欲殺我耶神武聞之泣詣闕曰臣非尉景無以至
今日三請帝乃許之於是黜為驃騎大將軍開府儀同
三司神武造之景恚臥不動呌曰殺我時趣耶常山君
謂神武曰老人去死近何忍煎廹至此又曰我為爾汲
水胝生因出其掌神武撫景為之屈膝先是景有果下
馬文襄求之景不與曰土相扶為墻人相扶為王一馬
亦不得畜而索也神武對景及常山君責文襄而杖之
常山君泣救之景曰小兒慣去放使作心腹何湏乾啼
濕哭不聽打耶尋授青州刺史操行頗改百姓安之徵
授大司馬遇疾薨於州贈太師尚書令齊受禪以景元
勲詔祭告其墓皇建初配享神武廟庭追封長樂王子
粲少歴顯職性麤武天保初封厙狄干等為王粲以父
不預王爵大恚恨十餘日閉門不朝帝怪遣就宅問之
隔門謂使者曰天子不封粲父為王粲不如死使云湏
開門受勑粲遂彎弓隔門射使者使者以狀聞之文宣
使叚韶諭旨粲見韶唯撫膺大哭不答一言文宣親詣
其宅慰之方復朝請尋追封景長樂王粲襲爵位司徒
太傅薨子世辯嗣周師將入鄴令辯出千餘騎覘候出
滏口登高阜西望遥見羣鳥飛起謂是西軍旗幟即馳
還北至紫陌橋不敢顧隋開皇中卒於浙州刺史
婁昭字菩薩代郡平城人也武明皇后之母弟也祖父
提雄傑有識度家僮千數牛馬以谷量性好周給士多
歸附之魏太武時以功封真定侯父内干有武力未仕
而卒昭貴魏朝贈司徒齊受禪追封太原王昭方雅正
直有大度深謀腰带八尺弓馬冠世神武少親重之昭
亦早識人恒曲盡禮敬數隨神武獵每致請不宜乘危
歴險神武將出信都昭贊成大策即以為中軍大都督
從破尒朱兆於廣阿封安喜縣伯改濟北公又徙濮陽
郡公授領軍將軍魏孝武將貳於神武昭以疾辭還晉
陽從神武入洛兖州刺史樊子鵠反以昭為東道大都
督討之子鵠既死諸將勸昭盡捕誅其黨昭曰此州無
狀横被殘賊其君是怨其人何罪遂皆捨焉後轉大司
馬仍領軍遷司徒出為定州刺史昭好酒晚得偏風雖
愈猶不能處劇務在州事委寮屬昭舉其大綱而已薨
於州贈假黃鉞太師太尉諡曰武齊受禪詔祭告其墓
封太原王皇建初配享神武廟庭長子仲逹嗣改封濮
陽王次子定遠少歴顯職外戚中偏為武成愛狎别封
臨淮郡王武成大漸與趙郡王等同受顧命位司空趙
郡王之奏黜和士開定遠與其謀遂納士開賄賂成趙
郡之禍其貪鄙如此尋除瀛州刺史初定遠弟李略穆
提婆求其伎妾定遠不許因高思好作亂提婆令臨淮
國郎中令告定遠隂與思好通後主令開府叚暢率三
千騎掩之令侍御史趙秀通至州以贓貨事劾定遠定
遠疑有變遂縊而死昭兄子叡叡字佛仁父拔魏南部
尚書叡幼孤被叔父昭所養為神武帳内都督封掖縣
子累遷光州刺史在任貪縱深為文襄所責後改封九
門縣公齊受禪得除領軍將軍别封安定侯叡無他器
幹以外戚貴幸縱情財色為瀛州刺史聚斂無厭皇建
初封東安王太寧元年進位司空平高歸彦於冀州還
拜司徒河清三年濫殺人為尚書左丞宋仲羡彈奏經
赦乃免尋為太尉以軍功進大司馬武成至河陽仍遣
總偏師赴懸瓠叡在豫境留停百餘日專行非法詔免
官以王還第尋除太尉薨贈大司馬子子産嗣位開府
儀同三司
厙狄干善無人也曾祖越豆眷魏道武時以功割善無
之西臘汗山地方百里以處之後率部落北遷因家朔
方干梗直少言有武藝魏正光初除掃逆黨授將軍宿
衞於内以家在寒鄉不宜毒暑冬得入京師夏歸鄉里
孝昌元年北邊擾亂奔雲中為刺史費穆送于尒朱榮
以軍主隨榮入洛後從神武起兵破四胡於韓陵封廣
平縣公尋進郡公河隂之役諸將大捷唯干兵退神武
以其舊功竟不責黜尋轉太保太傅及高仲密以武牢
叛神武討之以干為大都督前驅干上道不過家見侯
景不遑食景使騎追饋之時文帝自將兵至洛陽軍容
甚盛諸將未欲南渡干決計濟河神武大兵繼至遂大
破之還為定州刺史不閑吏事事多煩擾然清約自居
不為吏人所患遷太師天保初以干元勲佐命封章武
郡王轉太宰干尚神武妹樂陵長公主以親地見待自
預勤王常總大衆威望之重為諸將所伏而為性嚴猛
曾詣京師魏譙王元孝友於公門言戱過度諸公無能
面折者干正色責之孝友大慙時人稱善薨贈假黃鉞
太宰給輼輬車諡曰景烈干不知書署名為干字逆上
畫之時人謂之穿錐又有武將王周者署名先為吉而
後成其外二人至子孫始並知書干皇建初配享神武
廟庭子敬伏位儀同三司卒子士文嗣士文性孤直雖
隣里至親莫與通狎在齊襲封章武郡王位領軍將軍
周武帝平齊山東衣冠多来迎唯士文閉門自守帝竒
之授開府儀同三司隨州刺史隋文受禪加上開府封
湖陂縣子尋拜貝州刺史性清苦不受公料家無餘財
其子嘗噉官厨餅士文枷之於獄累日杖之二百步送
還京僮隷無敢出門所買鹽菜必於外境凡有出入皆
封署其門親故絶迹慶弔不通法令嚴肅吏人貼服道
不拾遺凡有細過必深文陷害之嘗入朝遇上賜公卿
入左藏任取多少人皆極重士文獨口銜絹一匹兩手
各持一匹上問其故士文曰臣口手俱足餘無所湏上
異之别齎遺之士文至州發摘姦吏尺布斗粟之贓無
所寬貸得千人奏之悉配防嶺南親戚相送哭聲遍於
州境至嶺南遇瘴厲死者十八九於是父母妻子唯哭
士文士文聞之令人捕搦捶楚盈前而哭者彌甚司馬
京兆韋焜清河令河東趙達二人並苛刻唯長史有惠
政時人語曰刺史羅刹政司馬蝮蛇瞋長史含笑判清
河生喫人上聞歎曰士文暴過猛獸竟坐免未幾為雍
州長史謂人曰我向法深不能窺候要貴無乃必死此
官及下車執法嚴正不避貴戚賓客莫敢至門人多怨
望士文從妹為齊氏嬪有色齊滅後賜薛公長孫覽覽
妻鄭氏妬譛之文獻后后令覽離絶士文恥之不與相
見後應州刺史唐君明居母憂娉以為妻由是君明士
文並為御史所劾士文性剛在獄數日憤恚而死家無
餘財有三子朝夕不繼親賓無贍之者
韓軌字百年太安狄那人也少有志操性深沈喜怒不
形於色神武鎮晉州引為鎮城都督及起兵於信都軌
贊成大策從破尒朱兆於廣阿又從韓陵陣封平昌縣
侯仍督中軍從破尒朱兆於赤谼嶺再遷秦州刺史甚
得邊和神武廵秦州欲以軌還仍賜城人戸别絹布兩
匹州人田昭等七千戸皆辭不受唯乞留軌神武嘉歎
乃留焉頻以軍功進封安德郡公遷瀛州刺史在州聚
斂為御史糾劾削除官爵未幾復其安德郡公歴位中
書令司徒齊受禪封安德郡王軌妹為神武所納生上
黨王渙復以勲庸歴登台鉉常以謙恭自處不以富貴
驕人後拜大司馬從文宣征蠕蠕在軍暴疾薨贈假黃
鉞太宰太師諡曰肅武皇建初配饗文㐮廟庭子晉明
嗣天統中改封東萊王晉明有俠氣諸勲貴子孫中最
留心學問好酒誕縱招引賓客一席之費動至萬錢猶
恨儉率朝廷處之貴要之地必以疾辭告人云廢人飲
美酒對名勝安能作刀筆吏返披故紙乎武平末除尚
書左僕射百餘日便謝病觧官
潘樂字相貴廣寕石門人也本廣宗大族魏世分鎮北
邊因家焉父永有技藝襲爵廣宗男樂初生有一雀止
其母左肩占者咸言富貴之徵因名相貴後始為字及
長寬厚有膽略初歸葛榮授京兆王時年十九榮敗隨
尒朱榮為别將討元顥以功封敷城縣男齊神武出牧
晉州引樂為鎮城都將從破尒朱兆於廣阿進爵廣宗
縣伯累以軍功拜東雍州刺史神武嘗議欲廢州樂以
東雍地帶山河境連胡蜀形勝之會不可棄也遂如故
後破周師於河隂議欲追之令追者在西不願者東唯
樂與劉豐居西神武善之以衆議不同而止改封金門
郡公文宣嗣事鎮河陽破西將楊檦等時帝以懷州刺
史平鑒等所築城深入敵境欲棄之樂以軹關要害必
湏防固乃更脩理增置兵將而還鎮河陽拜司空齊受
禪樂進璽綬進封河東郡王遷司徒周文東至崤陜遣
其行臺侯莫陳崇自齊子嶺趣軹關儀同楊檦從鼓鐘
道出建州䧟孤公戍詔樂總大衆禦之樂晝夜兼行至
長子遣儀同韓永興從建州西趣崇崇遂遁又為南道
大都督討侯景樂發石鼈南度百餘里至梁涇州涇州
舊在石梁侯景改為懷州樂獲其地仍立涇州又克安
州除瀛州刺史仍略淮漢天保六年薨於懸瓠贈假黃
鉞太師大司馬尚書令子子晃嗣諸將子弟率多驕縱
子晃沈密謹慤以清淨自居尚公主拜駙馬都尉武平
末為幽州道行臺右僕射幽州刺史周師將入鄴子晃
率突騎數萬赴援至博陵知鄴城不守詣冀州降周授
上開府隋大業初卒
北齊書卷十五
北齊書卷十五考證
竇泰傳本出清河觀津曾祖羅魏統萬鎮將毛氏本
曾作胄北史亦同
尉景傳景妻常山君一本君字上有郡字
婁昭傳昭亦早識人北史人下有雄字
厙狄干傳(臣範)按北史厙狄干傳後附厙狄士文蓋
錄隋書酷吏傳此本高齊之書無下及之例今此傳
全同北史明係本書亡闕後人取延夀之史增入之
故其體例不一也
韓軌傳字百年南監本及北史百俱作伯
北齊書卷十五考證
