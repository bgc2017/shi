北齊書卷五
隋太子通事舍人李百藥撰
帝紀第五
廢帝
廢帝殷字正道文宣帝之長子也母曰李皇后天保元
年立為皇太子時年六歲性敏慧初學反語於跡字下
注云自反時侍者未逹其故太子曰跡字足傍亦為跡
豈非自反耶常宴北宫獨令河間王勿入左右問其故
太子曰世宗遇賊處河間王復何宜在此文宣每言太
子得漢家性質不似我欲廢之立太原王初詔國子博
士李寳鼎傅之寳鼎卒復詔國子博士邢峙侍講太子
雖富於春秋而温裕開朗有人君之度貫綜經業省覽
時政甚有美名七年冬文宣召朝臣文學者及禮學官
於宫宴會令以經義相質親自臨聽太子手筆措問在
坐莫不歎美九年文宣在晉陽太子監國集諸儒講孝
經令楊愔傳旨謂國子助教許散愁曰先生在世何以
自資對曰散愁自少以來不登孌童之床不入季女之
室服膺簡策不知老之將至平生素懷若斯而已太子
曰顔子縮屋稱貞柳下嫗而不亂未若此翁白首不娶
者也乃賚絹百疋後文宣登鳳臺召太子使手刃囚太
子惻然有難色再三不斷其首文宣怒親以馬鞭撞太
子三下由是氣悸語吃精神時復昏擾十年十一月文
宣崩癸卯太子即帝位於晉陽宣德殿大赦内外百官
普加汎級亡官失爵聽復資品庚戍尊皇太后為太皇
太后皇后為皇太后詔九州軍人七十已上授以板職
武官年六十已上及癃病不堪驅使者竝皆放免土木
營造金銅鐵諸雜作工一切停罷十一月乙卯以右丞
相咸陽王斛律金為左丞相以錄尚書事常山王演為
太傅以司徒長廣王湛為太尉以司空叚韶為司徒以
平陽王淹為司空高陽王湜為尚書左僕射河間王孝
琬為司州牧侍中燕子獻為右僕射戊午分命使者巡
省四方求政得失省察風俗問人疾苦十二月戊戍改
封上黨王紹仁為漁陽王廣陽王紹義為范陽王長樂
王紹廉為隴西王是歲周武成元年
乾明元年庚辰春正月癸丑朔改元己未詔寬徭賦癸
亥高陽王湜薨是月車駕至自晉陽癸亥以太傅常山
王演為太師錄尚書事以太尉長廣王湛為大司馬并
省錄尚書事以尚書左僕射平秦王歸彦為司空趙郡
王叡為尚書左僕射詔諸元良口配没宫内及賜人者
竝放免甲辰帝幸芳林園親錄囚徒死罪以下降免各
有差乙巳太師常山王演矯詔誅尚書令楊愔尚書右
僕射燕子獻領軍大將軍可朱渾天和侍中宋欽道散
騎常侍鄭子默戊申以常山王演為大丞相都督中外
諸軍錄尚書事以大司馬長廣王湛為太傅京畿大都
督以司徒叚韶為大將軍以前司空平陽王淹為太尉
以司空平秦王歸彦為司徒彭城王浟為尚書令又以
高麗王世子湯為使持節領東夷校尉遼東郡公高麗
王是月王琳為陳所敗蕭莊自拔至和州三月甲寅詔
軍國事皆申晉陽禀大丞相常山王規笇壬申封文襄
第二子孝珩為廣寧王第三子長恭為蘭陵王夏四月
癸亥詔河南定冀趙瀛滄南膠光青九州往因螽水頗
傷時稼遣使分塗贍恤是月周明帝崩五月壬子以開
府儀同三司劉洪徽為尚書右僕射秋八月壬午太皇
太后令廢帝為濟南王令食一郡以大丞相常山王演
入纂大統是日王居别宫皇建二年九月殂於晉陽年
十七帝聰慧夙成寬厚仁智天保間雅有令名及承大
位楊愔燕子獻宋欽道等同輔以常山王地親望重内
外畏服加以文宣初崩之日太后本欲立之故愔等竝
懷猜忌常山王憂悵乃白太后誅其黨時平秦王歸彦
亦預謀焉皇建二年秋天文告變歸彦慮有後害仍白
孝昭以王當咎乃遣歸彦馳驛至晉陽宫殺之王薨後
孝昭不豫見文宣為祟孝昭深惡之厭勝術備設而無
益也薨三旬而孝昭崩大寕二年葬於武寧之西北諡
閔悼王初文宣命邢邵制帝名殷字正道帝從而尤之
曰殷家弟及正字一止吾身後兒不得也邵懼請改焉
文宣不許曰天也因謂孝昭帝曰奪時但奪慎勿殺也
北齊書卷五
北齊書卷五考證
廢帝紀文宣登鳳臺北史作金鳳臺
改封上黨王紹仁為漁陽王廣陽王紹義為范陽王
監本脫廣陽王三字今從南監本及北史補
令食一郡(臣範)按北史令作全盖全食濟南一郡也
北史是
北齊書卷五考證
