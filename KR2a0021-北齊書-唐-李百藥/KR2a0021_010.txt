北齊書卷十
隋太子通事舍人李百藥撰
列傳第二
高祖十一王
永安簡平王浚
平陽靖翼王淹
彭城景思王浟
上黨剛肅王渙
襄城景王淯
任城王湝
高陽康穆王湜
博陵文簡王濟
華山王凝
馮翊王潤
漢陽敬懷王洽
神武皇帝十五男武明婁皇后生文襄皇帝文宣皇帝
孝昭皇帝襄城景王淯武成皇帝博陵文簡王濟王氏
生永安簡平王浚穆氏生平陽靖翼王淹大尒朱氏生
彭城景思王浟華山王凝韓氏生上黨剛肅王渙小尒
朱氏生任城王湝游氏生高陽康穆王湜鄭氏生馮翊
王潤馮氏生漢陽敬懷王洽
永安簡平王浚字定樂神武第三子也初神武納浚母
當月而有孕及産浚疑非已類不甚愛之而浚早慧後
更被寵年八歲時問於博士盧景裕曰祭神如神在為
有神邪無神邪對曰有浚曰有神當云祭神神在何煩
如字景裕不能答及長嬉戲不節曾以屬請受納大見
杖罰拘禁府獄既而見原後稍折節頗以讀書為務元
象中封永安郡公豪爽有氣力善騎射為文襄所愛文
宣性雌懦每參文襄有時涕出浚常責帝左右何因不
為二兄拭鼻由是見銜累遷中書監兼侍中出為青州
刺史頗好畋獵聰明矜恕上下畏悦之保定初進爵為
王文宣末年多酒浚謂親近曰二兄舊来不甚了了自
登祚已後識解頓進今因酒敗德朝臣無敢諫者大敵
未滅吾甚以為憂欲乘驛至鄴面諫不知用吾不人有
知密以白帝又見銜八年来朝從幸東山帝裸裎為樂
雜以婦女又作狐掉尾戲浚進言此非人主所宜帝甚
不悅浚又於屏處召楊遵彦譏其不諫帝時不欲大臣
與諸王交通遵彥懼以奏帝大怒曰小人由来難忍遂
罷酒還宮浚尋還州又上書切諫詔令徵浚浚懼禍謝
疾不至上怒馳驛收浚老幼泣送者數千人至盛以鐵
籠與上黨王渙俱寘北城地牢下飲食溲穢共在一所
眀年帝親將左右臨穴歌謳令浚和之浚等惶怖且悲
不覺聲戰帝為愴然因泣將赦之長廣王湛先與浚不
睦進曰猛獸安可出穴帝嘿然浚等聞之呼長廣小字
曰步落稽皇天見汝左右聞者莫不悲傷浚與渙皆有
雄略為諸王所傾服帝恐為害乃自刺渙又使壮士劉
桃枝就籠亂刺槊每下浚渙輒以手拉折之號哭呼天
於是薪火亂投燒殺之填以石土後出皮髮皆盡屍色
如炭天下為之痛心後帝以其妃陸氏配儀同劉郁捷
舊帝蒼頭也以軍功見用時令郁捷害浚故以配焉後
數日帝以陸氏先無寵於浚勑與離絶乾眀元年贈太
尉無子詔以彭城王浟第二子凖嗣
平陽靖翼王淹字子邃神武第四子也元象中封平陽
郡公累遷尚書左僕射天保初進爵為王歴位尚書令
開府儀同三司司空太尉皇建初為太傅與彭城河間
王並給仗衞羽林百人太寧元年遷太宰性沉謹以寬
厚稱河清三年薨於晉陽或云酖終還葬鄴贈假黃鉞
太宰錄尚書事子德素嗣
彭城景思王浟字子深神武第五子也元象二年拜通
直散騎常侍封長樂郡公博士韓毅教浟書見浟筆迹
未工戲浟曰五郎書畫如此忽為常侍開國今日後宜
更用心浟正色答曰昔甘羅幼為秦相未聞能書凡人
唯論才具何如豈必動誇筆迹博士當今能者何為不
作三公時年蓋八歲矣毅甚慙武定六年出為滄州刺
史為政嚴察部内肅然守令參佐下及胥吏行遊往来
皆自賫糧食浟纖介知人間事有隰沃縣主簿張達嘗
詣州夜投人舍食雞羹浟察知之守令畢集浟對衆曰
食雞羹何不還價直也達即伏罪合境號為神明又有
一人從幽州來驢䭾鹿脯至滄州界脚痛行遲偶會一
人為伴遂盜驢及脯去明旦告州浟乃令左右及府僚
吏分市鹿脯不限其價其主見脯識之推獲盜者轉都
督定州刺史時有人被盜黑牛背上有白毛長史韋道
建謂中從事魏道勝曰使君在滄州日擒姦如神若捉
得此賊定神矣浟乃詐為上符市牛皮倍酬價直使牛
主認之因獲其盜建等歎服又有老母姓王孤獨種菜
三畆數被偷浟乃令人密往書菜葉為字明日市中看
菜葉有字獲賊爾後境内無盜政化為當時第一天保
初封彭城王四年徵為侍中人吏送别悲號有老公數
百人相率具饌曰自殿下至来五載人不識吏吏不欺
人百姓有識已来始逢今化殿下唯飲此鄉水未食此
鄉食聊獻疏薄浟重其意為食一口七年轉司州牧選
從事皆取文才士明剖斷者當時稱為美選州舊案五
百餘浟未朞悉斷盡别駕羊脩等恐犯權戚乃詣閤諮
陳浟使告曰吾直道而行何憚權戚卿等當成人之美
反以權戚為言脩等慙悚而退後加特進兼司空太尉
州牧如故太妃薨解任尋詔復本官俄拜司空兼尚書
令濟南嗣位除開府儀同三司尚書令領大宗正卿皇
建初拜大司馬兼尚書令轉太保武成入承大業遷太
師錄尚書事浟明練世務果於斷決事無大小咸悉以
情趙郡李公統預高歸彦之逆其母崔氏即御史中丞
崔昂從父子兼右僕射魏收之内妹也依令年出六十
例免入官崔增年陳訴所司以昂收故崔遂獲免浟擿
發其事昂等以罪除名自車駕巡幸浟常留鄴河清三
年二月羣盜田子禮等數十人謀劫浟為主詐稱使者
徑向浟第至内室稱勑牽浟上馬臨以白刃欲引向南
殿浟大呼不從遂遇害時年三十二朝野痛惜焉初浟
未被劫前其妃鄭氏夢人斬浟頭持去惡之數日而浟
見殺贈假黃鉞太師太尉錄尚書事給轀輬車子寳德
嗣位開府兼尚書左僕射
上黨剛肅王渙字敬夀神武第七子也天姿雄傑俶儻
不羣雖在童幼恒以將略自許神武壮而愛之曰此兒
似我及長力能扛鼎材武絶倫每謂左右曰人不可無
學但要不為博士耳故讀書頗知梗槩而不甚躭習元
象中封平原郡公文襄之遇賊渙年尚幼在西學聞宮
中讙驚曰大兄必遭難矣彎弓而出武定末除冀州刺
史在州有美政天保初封上黨王歴中書令尚書左僕
射與常山王演等築伐惡諸城遂聚鄴下輕薄凌犯郡
縣為法司所糺文宣戮其左右數人渙亦被譴六年率
衆送梁王蕭明還江南仍破東關斬梁特進裴之橫等
威名甚盛八年錄尚書事初術士言亡高者黑衣由是
自神武後每出行不欲見沙門為黑衣故也是時文宣
幸晉陽以所忌問左右曰何物最黑對曰莫過漆帝以
渙第七為當之乃使庫真都督破六韓伯昇之鄴徵渙
渙至紫陌橋殺伯昇以逃憑河而度土人執以送帝鐵
籠盛之與永安王浚同置地牢下歲餘與浚同見殺時
年二十六以其妃李氏配馮文洛是帝家舊奴積勞位
至刺史帝令文洛等殺渙故以其妻妻焉至乾明元年
收二王餘骨葬之贈司空諡曰剛肅有勑李氏還第而
文洛尚以故意修飭詣李李盛列左右引文洛立於階
下數之曰遭難流離以至大辱志操寡薄不能自盡幸
蒙恩詔得反藩闈汝是誰家孰奴猶欲見侮於是杖之
一百流血灑地渙無嫡子庶長子寶嚴以河清二年襲
爵位終金紫光禄大夫開府儀同三司
襄城景王清神武第八子也容貌甚美弱年有器望元
象中封章武郡公天保初封襄城郡王二年春薨齊氏
諸王選國臣府佐多取富商羣小鷹犬少年唯襄城廣
寧蘭陵王等頗引文藝清識之士當時以此稱之乾明
元年二月贈假黃鉞太師太尉錄尚書事無子詔以常
山王演第二子亮嗣亮字彦道性恭孝美風儀好文學
為徐州刺史坐奪商人財物免官後主敗奔鄴亮從焉
遷兼太尉太傅周師入鄴亮於啓夏門拒守諸軍皆不
戰而敗周軍於諸城門皆入亮軍方退走亮入太廟行
馬内慟哭拜辭然後為周軍所執入關依例受儀同分
配遠邊卒於龍州
任城王湝神武第十子也少明慧天保初封自孝昭武
成時車駕還鄴常令湝鎮晉陽總并省事歴司徒太尉
并省錄尚書事天統三年拜太保并州刺史别封平正
郡公時有婦人臨汾水浣衣有乘馬人換其新靴馳而
去者婦人持故靴詣州言之湝召城外諸嫗以靴示之
紿曰有乘馬人在路被賊劫害遺此靴焉得無親屬乎
一嫗撫膺哭曰兒昨著此靴向妻家如其語捕獲之時
稱明察武平初遷太師司州牧出為冀州刺史加太宰
遷右丞相都督青州刺史湝頻牧大藩雖不潔已然寬
恕為吏人所懷五年青州崔蔚波等夜襲州城湝部分
倉卒之際咸得齊整擊賊大破之拜左丞相轉瀛州刺
史及後主奔鄴加湝大丞相及安德王稱尊號於晉陽
使劉子昂修啓於湝至尊出奔宗廟既重羣公勸迫權
主號令事寧終歸叔父湝曰我人臣何容受此啓執子
昂送鄴帝至濟州禪位於湝啓竟不達湝與廣寧王孝
珩於冀州召募得四萬餘人拒周軍周齊王憲來伐先
遣送書并赦詔湝並沉諸井戰敗湝孝珩俱被擒憲曰
任城王何苦至此湝曰下官神武帝子兄弟十五人幸
而獨存逢宗社顛覆今日得死無愧墳陵憲壮之歸其
妻子將至鄴城湝馬上大哭自投于地流血滿面至長
安尋與後主同死妃盧氏賜斛斯徵蓬首垢面長齋不
言笑徵放之乃為尼隋開皇三年表請文帝葬湝及五
子於長安北原
高陽康穆王湜神武第十一子也天保元年封十年稍
遷尚書令以滑稽便辟有寵於文宣在左右行杖以撻
諸王太后深銜之其妃父護軍長史張晏之嘗要道拜
湜湜不禮焉帝問其故對曰無官職漢何湏禮帝於是
擢拜晏之為徐州刺史文宣崩兼司徒導引梓宮吹笛
云至尊頗知臣不又擊胡鼓為樂太后杖湜百餘未幾
薨太后哭之哀曰我恐其不成就與杖何期帶創死也
乾明初贈假黃鉞太師司徒錄尚書事子士義襲爵
博陵文簡王濟神武第十二子也天保元年封濟嘗從
文宣巡幸在路忽憶太后遂逃歸帝怒臨以白刃因此
驚恍歴位太尉河清初出為定州刺史天統五年在州
語人云計次第亦應到我後主聞之隂使人殺之贈假
黃鉞太尉錄尚書事子智襲爵
華山王凝神武第十三子也天保元年封新平郡王九
年改封安定十五年封華山歷位中書令齊州刺史就
加太傅薨於州贈左丞相太師錄尚書凝諸王中最為
孱弱妃王氏太子洗馬王洽女也與蒼頭姦凝知而不
能限禁後事發王氏賜死詔杖凝一百其愚如此
馮翊王潤字子澤神武第十四子也幼時神武稱曰此
吾家千里駒也天保初封歴位東北道大行臺右僕射
都督定州刺史潤美姿儀年十四五母鄭妃與之同寢
有穢雜之聲及長廉愼方雅習於吏職至擿發隠偽姦
吏無所匿其情開府王迴洛與六州大都督獨孤枝侵
竊官田受納賄賂潤按舉其事二人表言王出送臺使
登魏文舊壇南望歎息不測其意武成使元文遥就州
宣勑曰馮翊王少小謹愼在州不為非法朕信之熟矣
登高遠望人之常情鼠輩欲橫相間構曲生眉目於是
迴洛決鞭二百獨孤枝決杖一百尋為尚書令領太子
少師歴司徒太尉大司馬司州牧太保河南道行臺領
錄尚書别封文成郡公太師太宰復為定州刺史薨贈
假黃鉞左丞相子茂德嗣
漢陽敬懷王洽字敬延神武第十五子也天保元年封
五年薨年十三乾明元年贈太保司空無子以任城王
第二子建德為後
北齊書卷十
北齊書卷十考證
彭城景思王浟傳有隰沃縣主簿張達毛氏本沃作
沷(臣範)按前漢志千乘郡下有隰沃縣魏書地形志
同
其母崔氏即御史中丞崔昂從父子南監本及北史
子俱作姊(臣範)按魏收傳云娶其舅女崔昂之妹此
云收之内妹則昂從父之女也子字不誤
華山王凝傳天保元年封新平郡王九年改封安定十
五年封華山(臣荃)按天保止十年五字應是衍文
北齊書卷十考證
