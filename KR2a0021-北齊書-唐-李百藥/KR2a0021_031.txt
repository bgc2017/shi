北齊書卷三十一
隋太子通事舍人李百藥撰
列傳第二十三
王昕(弟晞)
王昕字元景北海劇人六世祖猛秦苻堅丞相家於華
山之鄜城父雲仕魏朝有名望昕少篤學讀書太尉汝
南王悦辟騎兵参軍舊事王出射武服持刀陪從昕恥
之未嘗肯依行列悦好逸遊或馳騁信宿昕輒棄還悦
乃令騎馬在前手為驅策昕舍轡高拱任馬所之左右
言其誕慢悦曰府望惟在此賢不可責也悦數散錢於
地令諸佐爭拾之昕獨不拾悦又散銀錢以目昕昕乃
取其一悦與府寮飲酒起自移牀人爭進手昕獨執版
却立悦於是作色曰我帝孫帝子帝弟帝叔今為宴適
親起輿牀卿是何人獨為偃蹇對曰元景位望微劣不
足使殿下式瞻儀形安敢以親王寮宷從厮養之役悦
謝焉坐上皆引滿酣暢昕先起卧閑室頻召不至悦乃
自詣呼之曰懷其才而忽府主可謂仁乎昕曰商辛沉
湎其亡也忽諸府主自忽微寮敢任其咎悦大笑而去
累遷東莱太守後吏部尚書李神儁奏言比因多故常
侍遂無員限今以王元景等為常侍定限八員加金紫
光禄大夫武帝或時袒露與近臣戲狎每見昕即正冠
而歛容焉昕體素甚肥遭喪後遂終身羸瘠楊愔重其
德業以為人之師表遷祕書監昕少與邢邵俱為元羅
賓友及守東莱邵舉室就之郡人以邵是邢杲從弟會
兵將執之昕以身蔽伏其上呼曰欲執邢子才當先殺
我邵乃免焉昕雅好清言詞無淺俗在東莱獲殺其同
行侣者詰之未服昕謂之曰彼物故不歸卿無恙而反
何以自眀邢邵後見世宗說此言以為笑樂昕聞之故
詣邵曰卿不識造化還謂人曰子才應死我罵之極深
顕祖以昕疏誕非濟世所湏罵之曰好門戸惡人身又
有䜛之者曰王元景每嗟水運不應遂絶帝愈怒乃下
詔徙幽州後徵還除銀青光禄大夫判祠部尚書事帝
怒臨漳令嵇曄及舍人李文師以曄賜薛豐洛文師賜
崔士順為奴鄭子默私誘昕曰自古無朝士作奴昕曰
箕子為之奴何言無也子默遂以昕言啓顯祖仍曰王
元景比陛下於殷紂楊愔微為觧之帝謂愔曰王元景
是爾博士爾語皆元景所教帝後與朝臣酣飲昕稱病
不至帝遣騎執之見其方摇膝吟詠遂斬於御前投尸
漳水天保十年也有文集二十卷子顗嗣昕母清河崔
氏學識有風訓生九子並風流藴籍世號王氏九龍
弟晞字叔朗小名沙彌幼而孝謹淹雅有器度好學不
倦美容儀有風則魏末隨母兄東適海隅與邢子良遊
處子良愛其清悟與其在洛兩兄書曰賢弟彌郎意識
深遠曠達不羈簡扵造次言必詣理吟詠情性往往䴡
絶恐足下方難為兄不暇慮其不進也魏永安初第二
兄暉聘梁啓晞釋褐除員外散騎侍郎徵署廣平王開
府功曹史晞願養母竟不受署母終後仍屬遷鄴遨遊
鞏洛悦其山水與范陽盧元眀鉅鹿魏季景結侣同契
往天陵山浩然有終焉之志及西魏將獨孤信入洛署
為開府記室晞稱先被犬傷困篤不起有故人疑其所
傷非猘書勧令起晞復書曰辱告存念見令起疾循復
眷旨似疑吾所傷未必是猘吾豈願其必猘但理契無
疑耳就足下疑之亦有過說足下既疑其非猘亦可疑
其是猘其疑半矣若疑其是猘而營護雖猘亦無損疑
其非猘而不療儻是猘則難救然則過療則致萬全過
不療或至死若王晞無可惜也則不足取既取之便是
可惜奈何奪其萬全任其或死且將軍威德所被飇飛
霧襲方掩八紘豈在一介若必從隗始先湏濟其生靈
足下何不從容為將軍言也於是方得見寬俄而信返
晞遂歸鄴齊神武訪朝廷子弟忠孝謹密者令與諸子
遊晞與清河崔瞻頓丘李度范陽盧正通首應此選文
襄時為大將軍握晞等手曰我弟並向成長志識未定
近善狎惡不能不移吾弟成立不負義方卿禄位當亞
吾弟若苟使廻邪致相詿誤罪及門族非止一身晞隨
神武到晉陽補中外府功曹参軍帶常山王演友齊天
保初行太原郡事及文宣昏逸常山王數諫帝疑王假
辭於晞欲加大辟王私謂晞曰博士眀日當作一條事
為欲相活亦圖自全宜深體勿怪乃於衆中杖晞二十
帝尋發怒聞晞得杖以故不殺髠鞭鉗配甲坊居三年
王又固諫爭大被歐撻閉口不食太后極憂之帝謂左
右曰儻小兒死奈我老母何於是每問王疾謂曰努力
強食當以王晞還汝乃釋晞令往王抱晞曰吾氣息惙
然恐不復相見晞流涕曰天道神眀豈令殿下遂斃此
舍至尊親為人兄尊為人主安可與校計殿下不食太
后亦不食殿下縱不自惜不惜太后乎言未卒王強坐
而飯晞由是得免徒還為王友王復錄尚書事新除官
者必詣王謝職去必辭晞言於王曰受爵天朝拜恩私
第自古以為干紀朝廷文武出入辭謝宜一約絶主上
顒顒賴殿下扶翼王納焉常從容謂晞曰主上起居不
恒卿耳目所具吾豈可以前逢一怒遂爾結舌卿宜為
撰諫草吾當伺便極諫晞遂條十餘事以呈因切諫王
曰今朝廷乃爾欲學介子匹夫輕一朝之命狂藥令人
不自覺刀箭豈復識親疎一旦禍出理外將奈殿下家
業何奈皇太后何乞且將順日慎一日王歔欷不自勝
曰乃至是乎眀日見晞曰吾長夜九思今便息意便命
火對晞焚之後王承間苦諫遂至忤旨帝使力士反接
拔白刃注頸罵曰小子何知欲以吏才非我是誰教汝
王曰天下噤口除臣誰敢有言帝催遣捶楚亂杖抶數
十會醉卧得觧爾後䙝黷之好遍於宗戚所往留連俾
晝作夜唯常山邸多無適而去及帝崩濟南嗣立王謂
晞曰一人垂拱吾曹亦保優閑因言朝廷寬仁慈恕真
守文良主晞曰天保享祚東宫委一胡人今卒覽萬機
駕馭雄傑如聖德幼冲未堪多難而使他姓出納詔命
必權有所歸殿下雖欲守藩職其可得也假令得遂冲
退自審保家祚得靈長不王默然思念久之曰何以處
我晞曰周公抱成王朝諸侯攝政七年然後復子明辟
幸有故事惟殿下慮之王曰我安敢自擬周公晞曰殿
下今日地望欲避周公得耶王不答帝臨發敕王從駕
除晞并州長史及王至鄴誅楊燕等詔以王為大丞相
都督中外諸軍事督攝文武還并州及至乃延晞謂曰
不早用卿言使羣小弄權幾至傾覆今君側雖獲暫清
終當何以處我晞曰殿下將往時地位猶可以名教出
處今日事勢遂關天時非復人理所及有頃奏趙郡王
叡為左長史晞為司馬每夜載入晝則不與語以晞儒
緩恐不允武將之意後進晞密室曰比王侯諸貴每見
煎廹言我違天不祥恐當或有變起吾正欲以法䋲之
晞曰朝廷比者疎遠親戚寧思骨血之重殿下倉卒所
行非復人臣之事芒刺在背交戟入頸上下相疑何由
可久且天道不恒虧盈迭至神幾變化肸蠁斯集雖執
謙挹粃糠神器便是違上玄之意墜先帝之基王曰卿
何敢發非所宜言湏致卿扵法晞曰竊謂天時人事同
無異揆是以冐犯雷霆不憚斧鉞今日得披肝膽抑亦
神明攸贊王曰拯難匡時方俟聖哲吾何敢私議幸勿
多言尋有詔以丞相任重普進府僚一班晞以司馬領
吏部郎中丞相從事中郎陸杳將出使臨别握晞手曰
相王功格區宇天下樂推歌謠滿道物無異望杳等願
披赤心而忽奉外使無由面盡短誠寸心謹以仰白晞
尋述杳言王曰若内外咸有異望趙彦深朝夕左右何
因都無所論自以卿意試密與言之晞以事隙問彦深
彦深曰我比亦驚此音謠每欲陳聞則口噤心戰弟既
發論吾亦昧死一披肝膽因亦同勸是時諸王公將校
四方岳牧表陳符命乾明元年八月昭帝踐祚九月除
晞散騎常侍仍領兼吏部郎中後因奏事罷帝從容曰
比日何為自同外客略不可見自今假非局司但有所
懷隨宜作一牒候少隙即徑進也因敕尚書陽休之鴻
臚卿崔劼等三人每日本職務罷並入東廊共舉錄歴
代廢禮墜樂職司廢置朝饗異同輿服增損或道德高
儁久在沉淪或巧言眩俗妖邪害政爰及田市舟車徵
税通塞婚葬儀軌貴賤齊衰有不便於時而古今行用
不已者或自古利用而當今毁棄者悉令詳思以漸條
奏未待頓備遇憶續聞朝晡給與御食畢景聽還時百
官請建東宫勑未許每令晞就東堂監視太子冠服導
引趨拜為太子太傅晞以局司奉璽授皇太子太子釋
奠又兼中庶子帝謂曰今既當劇職不得尋常舒慢也
帝將北征勑問外間比何所聞晞曰道路傳言車駕將
行帝曰庫莫奚南侵我未經親戎因此聊欲習武晞曰
鑾駕廵狩為復可爾若輕有驅使恐天下失望帝曰此
懦夫常慮吾自當臨時斟酌帝使齋帥裴澤主書蔡暉
伺察羣下好相誣枉朝士呼為裴蔡時二人奏車駕北征
後人言陽休之王晞數與諸人遊宴不以公事在懷帝
杖休之晞脛各四十帝斬人於前問晞曰此人合死不
晞曰罪實合死但恨其不得死地臣聞刑人於市與衆
棄之殿廷非殺戮之所帝改容曰自今當為王公改之
帝欲以晞為侍中苦辭不受或勸晞勿自疎晞曰我少
年以来閱要人多矣充詘少時鮮不敗績且性實疎緩
不堪時務人主恩私何由可保萬一披猖求退無地非
不愛作熱官但思之爛熟耳百官嘗賜射晞中的當得
絹為不書箭有司不與晞陶陶然曰我今可謂武有餘
文不足矣晞無子帝將賜之妾使小黃門就宅宣旨皇
后相聞晞妻晞令妻答妻終不言晞以手拊胸而退帝
聞之笑孝昭崩哀慕殆不自勝因以羸敗武成本忿其
儒緩由是彌嫌之因奏事大被訶叱而雅步晏然歴東
徐州刺史袐書監武平初遷大鴻臚加儀同三司監脩
起居注待詔文林館性閒淡寡欲雖王事鞅掌而雅操
不移在并州雖戎馬填閭未嘗以世務為累良辰美景
嘯咏遨遊登臨山水以談讌為事人士謂之物外司馬
常詣晉祠賦詩曰日落應歸去魚鳥見留連忽有相王
使召晞不時至明日丞相西閤祭酒盧思道謂晞曰昨
被召已朱顔得無以魚鳥致怪晞緩笑曰昨晚陶然頗
以酒漿被責卿軰亦是留連之一物豈直在魚鳥而已
及晉陽䧟敗與同志避周兵東北走山路險迥懼有土
賊而晞温酒服膏曾不一廢每未肯去行侣尤之晞曰
莫尤我我行事若不悔久作三公矣齊亡周武以晞為
儀同大將軍太子諫議大夫隋開皇元年卒於洛陽年
七十一贈儀同三司曹州刺史
北齊書卷三十一
北齊書卷三十一考證
王昕弟晞帶常山王演友一本王作公(臣荃)按孝昭
紀魏元象元年封常山郡公天保初進爵為王神武
在時孝昭並未封王作常山公為是但史家多有追
叙之文王字義亦可通
北齊書卷三十一考證
