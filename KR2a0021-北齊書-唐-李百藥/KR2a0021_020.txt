北齊書卷二十
隋太子通事舍人李百藥撰
列傳第十二
張瓊斛律羌舉堯雄宋顯
王則慕容紹宗薛循義叱利平
步大汗薩慕容儼
張瓊字連德代人也少壮健有武用魏世自盪宼將軍
為朔州征虜府外兵參軍隨葛榮為亂榮敗尒朱榮以
為都督討元顥有功除汲郡太守建明初為東道慰勞
大使封行唐縣子邑三百戶轉太尉長史出為河内太
守除濟州刺史尒朱兆敗歸高祖遷汾州刺史天平中
高祖襲克夏州以為慰勞大使仍留鎮之尋為周文帝
所陷卒贈使持節燕恒雲朔四州諸軍事大將軍司徒
公恒州刺史有二子長忻次遵業忻普泰中為都督隨
介朱世隆以功尚魏平陽公主除駙馬都尉大將軍開
府儀同三司建州刺史南鄭縣伯瓊常憂其太盛每語
親識曰凡人官爵莫若處中忻位秩太高深為憂慮而
忻豪險放縱遂與公主情好不恊尋為武帝所害時稱
瓊之先見遵業討元顥有功封固安縣開國子除寧遠
將軍雲州大中正天平中除清河太守尋加安西將軍
建州刺史武定中隨儀同劉豐討侯景為景所擒景敗
殺遵業於渦陽喪還世宗親自臨弔贈并肆幽安四州
軍事開府儀同三司并州刺史
斛律羌舉太安人也世為部落酋長父謹魏龍驤將軍
武川鎮將羌舉少驍果有膽力永安中從尒朱兆入洛
有戰功深為兆所愛遇恒從征伐高祖破兆方始歸誠
高祖以其忠於所事亦加嗟賞天平中除大都督令率
步騎三千導衆軍西襲夏州剋之後從高祖西討大軍
濟河集諸將議進趣之計羌舉曰黑獺聚兇黨強弱可
知若欲固守無糧援可恃今揣其情已同困獸若不與
其戰而逕趣咸陽咸陽虚空可不戰而剋拔其根本彼
無所歸則黑獺之首懸於軍門矣諸將議有異同遂戰
於渭曲大軍敗績天平末潁川人張儉聚衆反叛西通
關右羌舉隨都督侯景高昂等討破之元象中除清州
刺史封密縣侯興和初高祖以為中軍大都督尋轉東
夏州刺史時高祖欲招懷遠夷令羌舉使於阿至羅宣
揚威德前後稱旨甚被知賞卒於州時年三十六高祖
深悼惜之贈并恒二州軍事恒州刺史子孝卿少聰敏
機悟有風檢頻歴顯職武平末侍中開府儀同三司封
義寧王知内省事典外兵騎兵機密是時朝綱日亂政
由羣豎自趙彦深死朝貴典機密者唯孝卿一人差居
雅道不至貪穢後主至齊州以孝卿為尚書令又以中
書侍郎薛道衡為侍中封北海王二人勸後主作承光
主詔禪位任城王令孝卿齎詔策及傳國璽往瀛州孝
卿便詣鄴城歸於周武帝仍從入長安授納言上士隋
開皇中位太府卿卒於民部尚書代人劉世清祖拔魏
燕州刺史父巍金紫光禄大夫世清武平末侍中開府
儀同三司任遇與孝卿相亞情性甚整周慎謹密在孝
卿之右能通四夷語為當時第一後主命世清作突厥
語翻湼盤經以遺突厥可汗勑中書侍郎李德林為其
序世清隋開皇中卒於開府親衞驃騎將軍
堯雄字休武上黨長子人也祖暄魏司農卿父榮員外
侍郎雄少驍果善騎射輕財重氣為時軰所重永安中
拜宣威將軍給事中持節慰勞恒燕朔三州大使仍為
都督從叱列延討劉靈助平之拜鎮東將軍燕州刺史
封平城縣伯邑五百戸義旗初建雄隨尒朱兆敗於廣
阿遂率所部據定州以歸高祖時雄從兄傑介朱兆用
為滄州刺史至瀛州知兆敗亦遣使歸降高祖以其兄
弟俱有誠欵便留傑行瀛州事尋以雄為車騎大將軍
瀛州刺史以代傑進爵為公增邑五百戸于時禁網疎
闊官司相與聚斂唯雄義然後取復能接下以寬恩甚
為吏民所懷附魏武帝入關雄為大都督隨高昂破賀
拔勝於穣城周旋征討三荆仍除二豫揚郢四州都督
豫州刺史元洪威據潁州叛民趙繼宗殺潁川太守邵
招據樂口自稱豫州刺史北應洪威雄率衆討之繼宗
敗走民因雄之出遂推城人王長為刺史據州引西魏
雄復與行臺侯景討平之梁將李洪芝王當伯襲破平
鄉城侵擾州境雄設伏要擊生擒洪芝當伯等俘獲甚
衆梁司州刺史陳慶之復率衆逼州城雄出與戰所向
披靡身被二創壮氣益厲慶之敗棄輜重走後慶之復
圍南荆州雄曰白苟堆梁之北面重鎮因其空虚攻之
必尅彼若聞難荆圍自觧此所謂機不可失也遂率衆
攻之慶之果棄荆州来未至雄陷其城擒梁鎮將苟元
廣兵二千人梁以元慶和為魏王侵擾南境雄率衆討
之大破慶和於南頓尋與行臺侯景破梁楚二州民上
書更乞雄為刺史復行豫州事潁州長史賀若徽執刺
史田迅據州降西魏詔雄與廣州刺史趙育揚州刺史
是育寳等各總當州士馬隨行臺任延敬并勢攻之西
魏遣其將怡鋒率衆援之延敬等與戰失利育寶各還
本州據城降敵雄收集散卒保大梁州周文帝因延敬
之敗遣其右丞韋孝寬等攻豫州雄都督郭丞伯程多
寳等舉豫州降敵執刺史馮邕并家屬及部下妻子數
千口欲送之長安至樂口雄外兵參軍王恒伽都督赫
連儁等數十騎從大梁邀之斬多寶拔雄等家口還大
梁西魏以丞伯為潁川太守雄仍與行臺侯景討之雄
别攻破樂口擒丞伯進討懸瓠逐西魏刺史趙繼宗韋
孝寬等復以雄行豫州事西魏以是育寶為揚州刺史
據項城義州刺史韓顯據南頓雄復率衆攻之一日拔
其二城擒顯及長史丘岳寶遁走獲其妻妾將吏二千
人皆傳送京師加驃騎大將軍仍隨侯景平魯陽除豫
州刺史雄雖武將而性質寬厚治民頗有誠信為政去
煩碎舉大綱而已撫養兵民得其力用在邊十年屢有
功績豫人於今懷之又愛人物多所施與賓客往来禮
遺甚厚亦以此見稱興和三年徵還京師尋領司冀瀛
定齊青膠兖殷滄十州士卒十萬人巡行西南分守險
要四年卒於鄴時年四十四贈使持節都督青徐膠三
州軍事大將軍司徒公徐州刺史諡武恭子師嗣雄弟
奮字彦舉解褐宣威將軍給事中轉中堅將軍金紫光
禄大夫賜爵安夷縣子從高祖平鄴破尒朱兆等進爵
為伯出為南汾州刺史胡夷畏憚之西魏行臺薛崇禮
舉衆攻奮與戰大破之崇禮兄弟乞降送於相府轉奮
驃騎將軍左光祿大夫潁州刺史卒贈兖豫梁三州諸
軍事司空兖州刺史雄從父兄傑字壽性輕率嗜酒頗
有武用歴給事中羽林監從高祖破紇豆陵步藩有功
除鎮東將軍封樂城縣伯邑百戸出為滄州刺史屬義
兵起歸高祖從平鄴及破尒朱兆進爵為侯後為都督
率衆随樊子鵠討元樹於譙城平之仍除南兖州多所
取受然性果决吏民畏之尋加行兖州事元象初拜車
騎大將軍儀同三司進爵為公出為磨城鎮大都督轉
安州刺史卒於州贈使持節滄瀛二州諸軍事尚書右
僕射滄州刺史諡曰(闕)
宋顯字仲華燉煌效榖人也性果敢有幹用初事尒朱
榮為軍主擢為長流參軍永安中除前軍襄垣太守轉
榮府記室參軍從平元顥加平東將軍榮死世隆等向
洛復以顯為襄垣太守普泰初遷使持節征北將軍晉
州刺史後歸高祖以為行臺右丞樊子鵠據兖州反前
西兖州刺史乙瑗譙郡太守辛景威屯據五梁以應子
鵠高祖以顯行西兖州事率衆討破之斬瑗景威遁走
拜西兖州刺史時梁州刺史鹿永吉據州外叛西魏遣
博陵王元約趙郡王元景神率衆迎接顯勒當州士馬
邀破之斬約等仍與左衛將軍斛律平共會大梁拜儀
同三司在州多所受納然勇决有氣幹檢御左右咸能
得其心力及河隂之戰深入赴敵遂没于行陣贈司空
公顯從祖弟繪少勤學多所博覽好撰述魏時張緬晉
書未入國繪依准裴松之注國志體注王隱及中興書
又撰中朝多士傳十卷姓系譜錄五十篇以諸家年歴
不同多有紕繆乃刊正異同撰年譜錄未成河清五年
並遭水漂失繪雖博聞彊記而天性恍惚晚又遇風疾
言論遲緩及失所撰之書乃撫膺慟哭曰可謂天喪予
也天統中卒
王則字元軌自云太原人也少驍果有武藝初隨叔父
魏廣平王内史老生征討每有戰功老生為朝廷所知
則頗有力初以軍功除給事中賜爵白水子後從元天
穆討邢杲輕騎深入為杲所擒元顥入洛則與老生俱
降顥顥疑老生遂殺之則奔廣州刺史鄭先護與同拒
顥顥敗還征虜將軍出為東徐州防城都督介朱榮之
死也東徐州刺史斛斯椿其枝黨内懷憂怖時梁立魏
汝南王悦為魏主資其士馬送境上椿遂飜城降悦則
與蘭陵太守李義擊其偏師破之魏因以則行北徐州
事後隷尒朱仲遠仲遠敗始歸高祖仍加征南將軍金
紫光祿大夫初隨荆州刺史賀拔勝後從行臺侯景周
旋征討屢有功績天平初行荆州事都督三荆二襄南
雍六州軍事荆州刺史則有威武邊人畏服之渭曲之
役則為西師圍逼遂棄城奔梁梁尋放還高祖恕而不
責元象初除洛州刺史則性貪惏在州取受非法舊京
諸像毁以鑄錢于時世號河陽錢皆出其家武定中復
隨侯景西討景於潁川作逆時則鎮栢崖戍世宗以則
有武用徵為徐州刺史景既南附梁遣貞陽侯蕭明率
大衆向徐州以為影響堰泗水灌州城則固守歴時而
取受狼籍鎻送晉陽世宗恕其罪武定七年春卒時年
四十八贈青齊二州軍事司空青州刺史諡曰烈懿則
弟敬寳少歴顯位後為東廣州刺史與蕭軌等攻建業
不見剋没焉
慕容紹宗慕容晃第四子太原王恪後也曾祖騰歸魏
遂居於代祖郁岐州刺史父遠恒州刺史紹宗容貎恢
毅少言語深沉有膽略爾朱榮即其從舅子也值北邊
撓亂紹宗擕家屬詣晉陽以歸榮榮深待之及榮稱兵
入洛私告紹宗曰洛中人士繁盛驕侈成俗若不加除
剪恐難制馭吾欲因百官出迎仍悉誅之爾謂可不紹
宗對曰太后臨朝滛虐無道天下憤惋共所棄之公既
身控神兵心執忠義忽欲殱夷多士謂非長策深願三
思榮不從後以軍功封索盧縣子尋進爵為侯從高祖
破羊偘又與元天穆平邢杲累遷并州刺史紇豆陵步
藩逼晉陽介朱兆擊之累為步藩所破欲以晉州徵高
祖共圖步藩紹宗諫曰今天下擾擾人懷覬覦正是智
士用策之秋高晉州才雄氣猛英略蓋世譬諸蛟龍安
可借以雲雨兆怒曰我與晉州推誠相待何忽輒相猜
阻横生此言便禁止紹宗數日方釋遂割鮮卑隷高祖
高祖共討步藩滅之及高祖舉義信都兆以紹宗為長
史又命為行臺率軍壺關以抗高祖及廣阿韓陵之敗
兆乃撫膺自咎謂紹宗曰比用卿言今豈至此兆之敗
於韓陵也士卒多奔兆懼將欲潛遁紹宗建旗鳴角招
集義徒軍容既振與兆徐而上馬後高祖從鄴討兆於
晉陽兆窘急走赤谼嶺自縊而死紹宗行到馬突城見
高祖追至遂擕榮妻子及兆餘衆自歸高祖仍加恩禮
所有官爵並如故軍謀兵略時參預焉天平初遷都鄴
庶事未周乃令紹宗與高隆之共知府庫圖籍諸事二
年宜陽民李延孫聚衆反乃以紹宗為西南道軍司率
都督厙狄安盛等討破之軍還行揚州刺史尋行豫州
刺史丞相府記室孫搴屬紹宗以兄為州主簿紹宗不
用搴譛之於高祖云慕容紹宗嘗登廣固城長歎謂其
所親云大丈夫有復先業理不由是徵還元象初西魏
將獨孤如願據洛州梁潁之間宼盗蜂起高祖命紹宗
率兵赴武牢與行臺劉貴等平之進爵為公除度支尚
書後為晉州刺史西道大行臺還朝遷御史中尉屬梁
劉烏黑入宼徐方令紹宗率兵討擊之大破因除徐州
刺史烏黑收其散衆復為侵竊紹宗密誘其徒黨數月
間遂執烏黑殺之侯景反叛命紹宗為東南道行臺加
開府轉封燕郡公與韓軌等詣瑕丘以圖進趣梁武帝
遣其兄子貞陽侯蕭明等率衆十萬頓軍寒山與侯景
掎角擁泗水灌彭城仍詔紹宗為行臺節度三徐二兖
州軍事與大都督高岳等出討大破之擒蕭明及其將
帥等俘虜甚衆乃廻軍討侯景於渦陽于是景軍甚衆
前後諸將往者莫不為其所輕及聞紹宗與岳將至深
有懼色謂其屬曰岳所部兵精紹宗舊將宜共慎之於
是與景接戰諸將持疑無肯先者紹宗麾兵徑進諸將
從之因而大捷景遂奔遁軍還别封永樂縣子初高祖
末命世宗云侯景若反以慕容紹宗當之至是竟立功
效西魏遣其大將王思政入據潁州又以紹宗為南道
行臺與太尉高岳儀同劉豐等率軍圍擊堰洧水以灌
之時紹宗頻有凶夢意每惡之乃私謂左右曰吾自年
二十已還恒有蒜髮昨来蒜髮忽然自盡以理推之蒜
者筭也吾筭將盡乎未幾與豐臨堰見北有塵氣乃入
艦同坐暴風從東北来遠近晦冥舟䌫斷飄艦徑向敵
城紹宗自度不免遂投水而死時年四十九三軍將士
莫不悲惋朝廷嗟傷贈使持節二青二兖齊濟光七州
軍事尚書令太尉青州刺史諡曰景惠除其長子士肅
為散騎常侍尋以謀反伏誅朝廷以紹宗功罪止士肅
身皇建初配饗世宗廟庭士肅弟建中襲紹宗爵武平
末儀同三司隋開皇中大將軍疊州總管
薛循義字公讓河東汾隂人也曾祖紹魏七兵尚書太
子太保祖夀仁河東河北二郡守秦州刺史汾隂公父
寶集定陽太守循義少而姦俠輕財重氣招召豪猾時
有急難相奔投者多能容匿之魏咸陽王為司州牧用
為法曹從事魏北海王顥鎮徐州引為墨曹參軍正光
末天下兵起顥為征西將軍都督華豳東秦諸軍事兼
左僕射西道行臺以循義為統軍時有詔能募得三千
人者用為别將於是循義還河東仍歴平陽弘農諸郡
合得七千餘人即假安北將軍西道别將俄而東西二
夏南北兩華及豳州等反叛顥進討之循義率所部頗
有功絳蜀賊陳雙熾等聚汾曲詔循義為大都督與行
臺長孫權共討之循義以雙熾是其鄉人遂輕詣壘下
曉以利害熾等遂降拜循義龍門鎮將後循義宗人鳳
賢等作亂圍鎮城循義亦以天下紛擾規自縦擅遂與
鳳賢聚衆為逆自號黃鉞大將軍詔都督宗正珍孫討
之軍未至循義慙悔乃遣其帳下孫懷彦奉表自陳乞
一大將招慰魏孝明遣西北道大行臺胡元吉奉詔曉
喻循義降鳳賢等猶據險屯結長孫稚軍於弘農珍孫
軍靈橋未能進循義與其從叔善樂從弟嘉族等各率
義勇為攻取之勢與鳳賢書示其禍福鳳賢降拜鳳賢
龍驤將軍假節稷山鎮將夏陽縣子邑三百戸封循義
汾隂縣侯邑八百戸介朱榮以循義豪猾反覆錄送晉
陽與高昂等並見拘防榮赴洛以循義等自隨置於駞
牛署榮死魏孝莊以循義為弘農河北河東正平四郡
大都督時高祖為晉州刺史見循義待之甚厚及尒朱
兆立魏長廣王為主除循義右將軍陜州刺史假安南
將軍魏前廢帝初以循義為持節後將軍南汾州刺史
高祖起義信都破四胡於韓陵遣徵循義從至晉陽以
循義行并州事又從高祖平尒朱兆武帝之入關也高
祖奉迎臨潼關以循義為關右行臺自龍門濟河西魏
北華州刺史薛崇禮屯陽氏壁循義以書招之崇禮率
萬餘人降樊子鵠之據兖州循義從大司馬婁昭破平
之天平中除衞將軍南中郎將帶汲郡太守頓丘淮陽
東郡黎陽五郡都督遷東徐州元象初拜儀同沙苑之
役從諸軍退還行晉州事封祖業棄城走循義追至洪
洞說祖業還守而祖業不從循義還據晉州安集固守
西魏儀同長孫子彦圍逼城下循義開門伏甲以待之
子彦不測虚實於是遁去高祖甚嘉之就拜晉州刺史
南汾東雍陜四州行臺賞帛千疋循義在州擒西魏所
署正平太守叚榮顯招降胡酋胡垂黎等部落數千口
表置五城郡以安處之高仲密之叛以循義為西南道
行臺為掎角聲勢不行尋除齊州刺史以黷貨除名追
其前守晉州功復其官爵仍拜衞尉卿時山胡侵亂晉
州遣循義追討破之進爵正平郡公加開府世宗以高
祖遺旨減封二百戸别封循義為平鄕男天保初除護
軍别封藍田縣公又拜太子太保五年七月卒時年七
十七贈晉太華三州諸軍事司空晉州刺史贈物三百
叚子文殊嗣循義從弟嘉族性亦豪爽釋褐員外散騎
侍郎稍遷正平太守屬高祖在信都嘉族聞而赴義從
平四胡於韓陵除華州刺史及賀拔岳拒命令嘉族置
騎河上以禦大軍嘉族遂棄其乘馬浮河而度歸於高
祖由是拜揚州刺史卒於官子震字文雄天平初受旨
鎮守龍門陥於西魏元象中方得逃還高祖嘉其至誠
除廣州刺史後從慕容紹宗討侯景以功别封膚施縣
男天保四年從討山胡破茹茹並有功績累遷譙州刺
史循義從子元潁父光熾東雍州刺史太常卿元潁廉
謹有信義起家永安王參軍行秀容縣事有清名累轉
定州别駕舉清平勤幹除漁陽太守
叱列平字殺鬼代郡西部人也世為酋帥平有容貎美
鬚髯善騎射襲第一領民酋長臨江伯孝昌末拔陵反
叛茹茹餘衆入宼馬邑平以統軍屬有戰功補别將後
牧子作亂劉胡崙斛律可那律俱時構逆以平為都督
討定胡崙等魏孝莊初除武衞將軍隨介朱榮破葛榮
平元顥遷中軍都督右衞將軍封廮陶縣伯邑七百戸
榮死平與榮妻及介朱世隆等北走長廣王曄立授右
衞將軍加京畿大都督時介朱氏凌僣平常慮危禍會
高祖起義平遂歸誠從平鄴破四胡於韓陵仲遠既走
以平為東郡大行臺軍還從高祖平尒朱兆復從領軍
婁昭討樊子鵠平之授使持節華州刺史高仲密之叛
平從高祖破周文帝於邙山武定初除廓州刺史五年
加儀同三司鎮河陽八年進爵為侯天保初授兖州刺
史尋加開府别封臨洮縣子三年與諸將南討江淮克
陽平郡陳人攻圍廣陵詔平統河南諸軍赴援陳人退
乃還五年夏卒於州時年五十一贈瀛滄幽三州軍事
瀛州刺史中書監謚曰莊惠子孝中嗣弟長又武平末
侍中開府儀同三司封新寧王隋開皇中上柱國卒於
涇州長史雖無他伎前在官以清幹著稱
步大汗薩太安狄那人也曾祖榮仕魏歴金門化正二
郡太守父居龍驤將軍領民别將正光末六鎮反亂薩
乃將家避難南下奔介朱榮於秀容後從榮入洛以軍
功除揚武軍帳内統軍賜爵江夏子從平葛榮累前後
功加鎮南將軍榮死後從介朱兆入洛補帳内大都督
從兆拒戰於韓陵兆敗薩以所部降高祖以為第三領
民酋長累遷秦州鎮城都督北雍州刺史天平中轉東
夀陽三泉都督元象中行燕州累遷臨川領民大都督
賜爵長廣伯時茹茹宼鈔屢為邊害高祖撫納之遣薩
將命還拜儀同三司出為五城大都督鎮河陽又加車
騎大將軍開府進封行唐縣公減勃海三百戸以增其
封仍授晉州刺史别封安陵縣男邑二百戸加驃騎大
將軍齊受禪改封義陽郡公
慕容儼字恃德清都成安人慕容廆之後也父叱頭魏
南頓太守身長一丈腰帶九尺武平初追贈開府儀同
三司尚書左僕射持節都督滄恒二州軍事恒州刺史
儼容貌出羣衣冠甚偉不好讀書頗學兵法工騎射正
光中魏河間王元琛率衆救夀春辟儼左廂軍主以戰
功賞帛五十疋軍次西硤石因解渦陽之圍平倉陵城
荆山戍梁遣將鄭僧等要戰儼擊之斬其將蕭喬梁人
奔遁又襲破王神念等軍擒二百餘人神念僅以身免
三年梁遣將攻東豫州大都督元寳掌討之儼督别將
鄭海珍與戰斬其軍主朱僧珍軍副秦太又擊賊王苟
於陽夏平之孝昌中介朱榮入洛授儼京畿南面都督
永安中西荆州為梁將曹義宗所圍儼應募赴之時北
育太守宋帶劒謀叛儼乃輕騎出其不意直至城下語
云大軍已到太守何不迎帶劒造次惶恐不知所為便
出迎儼即執之一郡遂定又破梁將馬元逹蔡天起柳
白嘉等累有功除強弩將軍與梁將王玄眞董當門等
戰並破之解穰城圍剋復南陽新鄉轉積射將軍持節
豫州防城大都督尒朱敗與豫州刺史李恩歸高祖以
勲累遷安東將軍高梁太守轉五城太守東雍州刺史
沙苑之敗西魏荆州刺史郭鸞率衆攻儼拒守二百餘
日晝夜力戰大破鸞軍追斬三百餘級又擒西魏刺史
郭他時諸州多有翻陷唯儼獲全進號鎮南將軍武定
三年率師解襄州圍頻使茹茹又從攻玉壁賜帛七百
疋并衣帽等五年鎮河橋五城侯景叛儼擊陳郡賊獲
景麾下厙狄曷頼及僞署太守鄭道合兖州刺史王彦
夏行臺狄暢等擒斬百餘級旋軍項城又擒景偽署刺
史辛光及蔡遵并其部下二千人六年除譙州刺史屢
有戰功多所降附七年又除膠州刺史天保初除開府
儀同三司三年梁司徒陸法和儀同宋茝等率其部下
以郢州城内附時清河王岳帥師江上乃集諸軍議曰
城在江外人情尚梗必湏才略兼濟忠勇過人可受此
寄耳衆咸共推儼岳以為然遂遣鎮郢城始入便為梁
大都督侯瑱任約率水陸軍奄至城下儼隨方禦備瑱
等不能剋又於上流鸚鵡洲上造荻葓竟數里以塞船
路人信阻絶城守孤懸衆情危懼儼導以忠義又悦以
安之城中先有神祠一所俗號城隍神公私每有祈禱
於是順士卒之心乃相率祈請冀獲冥祐湏臾衝風歘
起驚濤涌激漂斷荻葓約復以鐵鏁連緝防禦彌切儼
還共祈請風浪夜驚復以斷絶如此者再三城人大喜
以為神助瑱移軍於城北造柵置營焚燒坊郭産業皆
盡約將戰士萬餘人各持攻具於城南置營壘南北合
勢儼乃率步騎出城奮擊大破之擒五百餘人先是郢
城卑下兼土疎頽壞儼更修繕城雉多作大樓又造船
艦水陸備具工無暫闕蕭循又率衆五萬與瑱約合軍
夜来攻擊儼與將士力戰終夕至明約等乃退追斬瑱
驍將張白石首瑱以千金贖之不與夏五月瑱約等又
相與并力悉衆攻圍城中食少糧運阻絶無以為計唯
煑槐楮桑葉并紵根水萍葛艾等草及靴皮帶觔角等
物而食之人有死者即取其肉火别分噉唯留骸骨儼
猶申令將士信賞必罰分甘同苦死生以之自正月至
於六月人無異志後蕭方智立遣使請和顯祖以城在
江表據守非便有詔還之儼望帝悲不自勝帝呼令至
前執其手持儼鬚鬢脱帽看髮歎息久之謂儼曰觀卿
容貌朕不復相識自古忠烈豈能過此儼對曰臣恃陛
下威靈得申愚節不屈豎子重奉聖顔今雖夕死沒而
無恨帝嗟稱不已除趙州刺史進伯為公賜帛一千疋
錢十萬九年又討賊有功賜帛一百疋錢十萬十年詔
除揚州行臺與王貴顯侯子監將兵衞送蕭莊築郭默
若邪二城與陳新蔡太守魯悉逹戰大蛇洞破走之又
監蕭莊王琳軍與陳將侯瑱侯安都戰於蕪湖敗歸皇
建初别封成陽郡公天統二年除特進四年十月又别
封猗氏縣公并賜金銀酒鍾各一枚胡馬一匹五年四
月進爵為義安王武平元年出為光州刺史儼少任俠
交通輕薄遨遊京洛閒及從征討每立功效經略雖非
所長而有將帥之節所歴諸州雖不能清白守道亦不
貪殘卒贈司徒尚書令子子顒給事黃門侍郎尒朱將
帥義旗建後歸順立功者武威牒舍樂代郡范舍樂亦
致通顯牒舍樂少從尒朱榮為軍主統軍後西河領民
都督尒朱兆敗率衆歸高祖拜鎮西將軍金紫光祿大
夫以都督隷侯景破賀拔勝於穰城又與諸將討平青
兖荆三州拜鎮西將軍營州刺史天保初封漢中郡公
後因戰沒於關中范舍樂有武藝筋力絶人魏末從崔
暹李崇等征討有功授統軍後入尒朱榮軍中頻有戰
功授都督後隨尒朱兆破步藩於梁郡高祖義旗舉棄
兆歸信都從高祖破兆於廣阿韓陵並有功賜爵平舒
男每從征伐多有剋捷除相府左廂大都督尋出為東
雍州刺史世宗嗣事封平舒縣侯拜儀同天保中進位
開府又有代人厙狄伏連字仲山少以武幹事尒朱榮
至直閤將軍後從高祖建義賜爵蛇丘男世宗輔政遷
武衞將軍天保初儀同三司四年除鄭州刺史尋加開
府伏連質朴勤於公事直衞宫闕曉夕不離帝所以此
見知鄙吝愚狠無治民政術及居州任專事聚斂性又
嚴酷不識士流開府參軍多是衣冠士族伏連加以捶
撻逼遣築墻武平中封宜都郡王除領軍大將軍尋與
瑯琊王儼殺和士開伏誅伏連家口有百數盛夏之日
料以倉米二升不給鹽菜常有饑色冬至之日親表稱
賀其妻為設豆餅伏連問此豆因何而得妻對向於食
馬豆中分減充用伏連大怒典馬掌食之人並加杖罰
積年賜物藏在别庫遣侍婢一人專掌管籥每入庫檢
閱必語妻子云此是官物不得輒用至是簿錄並歸天
府
史臣曰高祖霸業始基招集英勇張瓊等雖識非先覺
而運屬時来驅馳戎旅日不暇給義宣禦侮契恊宏圖
臨敵制勝有足稱也慕容紹宗兵機武略在世見推昔
事尒朱固執忠義不用范增之言終見烏江之禍侯景
狼戾固非後主之臣末命緒言實表知人之鑒寒山渦
水往若摧枯筭盡數竒逢斯厄運悲夫
贊曰霸圖立肇王業是因偉哉諸將寔曰功臣永懷耿
賈無累清塵
北齊書卷二十
北齊書卷二十考證
張瓊傳遷汾州刺史北史汾作滄
堯雄傳從叱列延討劉靈助平之延字下脱慶字
揚州刺史是育寶(臣範)按北史作是寶周書文帝紀
及通鑑作是云寶梁書陳慶之傳作元云寶一本作
是元寶魏書官氏志有是賁氏後改封氏是云氏後
改是氏疑周書北史為正
慕容紹宗傳尋行豫州刺史北史豫作青
令紹宗率兵討擊之大破按之字宜在大破下
薛循義傳北史及通鑑作修義
西魏北華州刺史薛崇禮屯陽氏壁循義以書招之崇
禮率萬餘人降(臣荃)按堯雄傳雄弟奮出為南汾
州刺史西魏行臺薛崇禮舉衆攻奮與戰大破之崇
禮兄弟乞降兩事互異未知孰是
三年梁司徒陸法和儀同宋茝等率其部下以郢州城
内附三年北史作六年
北齊書
北齊書卷二十考證
