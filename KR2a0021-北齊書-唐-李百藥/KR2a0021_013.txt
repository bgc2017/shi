北齊書卷十三
隋太子通事舍人李百藥撰
列傳第五
趙郡王琛(子叡)
清河王岳(子勱)
趙郡王琛字永寶高祖之弟也少時便弓馬有志氣高
祖既匡天下中興初授散騎常侍鎮西將軍金紫光禄
大夫既居禁衞恭勤慎密率先左右太昌初除車騎大
將軍左光禄大夫封南趙郡公食邑五千戸尋拜驃騎
大將軍特進開府儀同三司散騎常侍永熙二年除使
持節都督定州刺史六州大都督琛推誠撫納拔用人
士甚有聲譽及斛斯椿等釁結高祖將謀内討以晉陽
根本召琛留掌後事以為幷肆汾大行臺僕射領六州
九酋長大都督其相府政事琛悉決之天平中除御史
中尉正色糾彈無所回避遠近肅然尋亂高祖後庭高
祖責罰之因杖而斃時年二十三贈使持節侍中都督
冀定滄瀛幽殷幷肆雲朔十州諸軍事驃騎大將軍冀
州刺史太尉尚書令諡曰貞平天統三年又贈假黃鉞
左丞相太師錄尚書事冀州刺史進爵為王配饗高祖
廟廷子叡嗣
叡小名湏拔生三旬而孤聰慧夙成特為高祖所愛養
於宫中令游孃母之恩同諸子魏興和中襲爵南趙郡
公至四歲未嘗識母其母則魏華陽公主也有鄭氏者
叡母之從母姊妹之女戱語叡曰汝是我姨兒何因倒
親游氏叡因問訪遂精神不怡高祖甚以為怪疑其感
疾欲命醫看之叡對曰兒無患苦但聞有所生欲得暫
見高祖驚曰誰向汝道耶叡具陳本末高祖命元夫人
令就宫與叡相見叡前跪拜因抱頭大哭高祖甚以悲
傷語平秦王曰此兒天生至孝我兒子無有及者遂為
休務一日叡初讀孝經至資於事父輙流涕歔欷十歲
喪母高祖親送叡至領軍府為叡發喪舉聲殞絶哀感
左右三日水漿不入口高祖與武明婁皇后慇懃敦譬
方漸順旨居喪盡禮持佛象長齋至于骨立杖而後起
高祖令常山王共臥起日夜說喻之并勑左右不聽進
水雖絶清漱午後輙不肯食由是高祖食必喚叡同案
其見愍惜如此高祖崩哭泣歐血及壯將為婚娶而貌
有戚容世宗謂之曰我為爾娶鄭述祖女門閥甚高汝
何所嫌而精神不樂叡對曰自痛孤遺常深膝下之慕
方從婚冠彌用感切言未卒嗚咽不自勝世宗為之憫
然勵之勤學常夜久方罷武定末除太子庶子顯祖受
禪進封爵為南趙郡王邑一千二百戸遷散騎常侍叡
身長七尺容儀甚偉閑習吏職有知人之鑒二年出為
定州刺史加撫軍將軍六州大都督時年十七叡留心
庶事糾擿姦非勸課農桑接禮民儁所部大治稱為良
牧三年加儀同三司六年詔叡領山東兵數萬監築長
城于時盛夏六月叡在途中屏除蓋扇親與軍人同其
勞苦而定州先有冰室每歲藏冰長史宋欽道以叡冐
犯暑熱遂遣轝冰倍道追送正直日中停軍炎赫尤甚
人皆不堪而送冰者至咸謂得冰一時之要叡乃對之
歎息云三軍之人皆飲温水吾以何義獨進寒冰非追
名古將實情所不忍遂至消液竟不一嘗兵人感悦遐
邇稱歎先是役徒罷作任其自返丁壯之軰各自先歸
羸弱之徒棄在山北加以饑病多致僵殞叡於是親帥
所部與之俱還配合州鄉部分營伍督帥監領強弱相
持遇善水草即為停頓分有餘贍不足賴以全者十三
四焉七年詔以本官都督滄瀛幽安平東燕六州諸軍
事滄州刺史八年徵叡赴鄴仍除北朔州刺史都督北
燕北蔚北恒三州及厙推以西黃河以東長城諸鎮諸
軍事叡慰撫新遷量置烽戍内防外禦備有條法大為
兵民所安有無水之處禱而掘井鍫鍤裁下泉源湧出
至今號曰趙郡王泉九年車駕幸樓煩叡朝於行宮仍
從還晉陽時濟南以太子監國因立大都督府與尚書
省分理衆事仍開府置佐顯祖特崇其選乃除叡侍中
攝大都督府長史叡後因侍宴顯祖從容顧謂常山王
演等曰由来亦有如此長史不吾用此長史何如演對
曰陛下垂心庶政優賢禮物湏拔進居蟬珥之榮退當
委要之職自昔以来實未聞如此銓授帝曰吾於此亦
自謂得宜十年轉儀同三司侍中將軍長史王如故尋
加開府儀同三司驃騎大將軍太子太保皇建初行幷
州事孝昭臨崩預受顧託奉迎世祖於鄴以功拜尚書
令别封浮陽郡公監太史太子太傅議律令又以討北
狄之功封潁川郡公復拜尚書令攝大宗正卿天統中
追贈叡父琛假黃鉞母元氏贈趙郡王妃諡曰眞昭華
陽長公主如故有司備禮儀就墓拜授時隆冬盛寒叡
跣步號哭面皆破裂歐血數升及還不堪參謝帝親就
第看問拜司空攝錄尚書事突厥嘗侵軼至并州帝親
御戎六軍進止皆令取叡節度以功復封宣城郡公攝
宗正卿進拜太尉監議五禮叡久典朝政清真自守譽
望日隆漸被疎忌乃撰古之忠臣義士號曰要言以致
其意世祖崩葬後數日叡與馮翊王潤安德王延宗及
元文遥奏後主云和士開不宜仍居内任幷入奏太后
因出士開為兖州刺史太后曰士開舊經驅使欲留過
百日叡正色不許數日之内太后數以為言有中官要
人知太后密旨謂叡曰太后意既如此殿下何宜苦違
叡曰吾國家事重死且不避若貪生苟全令國家擾攘
非吾志也況受先皇遺旨委寄不輕今嗣主幼沖豈可
使邪臣在側不守之以正何面戴天遂重進言詞理懇
切太后令酌酒賜叡叡正色曰今論國家大事非為巵
酒言訖便出其夜叡方寢見一人可長丈五臂長丈餘
當門向床以臂壓叡良久遂失所在叡意甚惡之便起
坐獨歎曰大丈夫命運一朝至此恐為太后所殺旦欲
入朝妻子咸諫止之叡曰自古忠臣皆不顧身命社稷
事重吾當以死效之豈容令婦人傾危宗廟且和士開
何物豎子如此縱横吾寕死事先皇不忍見朝廷顛沛
至殿門又有人曰願殿下勿入慮有危變叡曰吾上不
負天死亦無恨入見太后太后復以為言叡執之彌固
出至永巷遇兵被執送華林園於雀離佛院令劉桃枝
拉而殺之時年三十六大霧三日朝野冤惜之朞年後
詔聽以王禮葬竟無贈諡焉子整信嗣歴散騎常侍儀
同三司好學有行檢少年時因獵墜馬傷腰脚卒不能
行起終於長安琛同母弟惠寶早亡元象初贈侍中尚
書令都督四州諸軍事青州刺史天統三年重贈十州
都督封陳留王諡曰文恭以清河王岳第十子敬文嗣
清河王岳字洪略高祖從父弟也父飜字飛雀魏朝贈
太尉諡孝宣公岳幼時孤貧人未之知也長而敦直姿
貌嶷然沈深有器量初岳家于洛邑高祖每奉使入洛
必止于岳舍岳母山氏嘗夜起見高祖室中有光密往
覘之乃無燈即移高祖於别室如前所見怪其神異詣
卜者筮之遇乾之大有占之曰吉易稱飛龍在天大人
造也飛龍九五大人之卦貴不可言山氏歸報高祖後
高祖起兵於信都山氏聞之大喜謂岳曰赤光之瑞今
當驗矣汝可間行從之共圖大計岳遂往信都高祖見
之大悦中興初除散騎常侍鎮東將軍金紫光禄大夫
領武衞將軍高祖與四胡戰于韓陵高祖將中軍高昂
將左軍岳將右軍中軍敗績賊乘之岳舉麾大呼横衝
賊陣高祖方得回師表裏奮擊因大破賊以功除衞將
軍右光禄大夫仍領武衞太昌初除車騎將軍左光禄
大夫領左右衞封清河郡公食邑二千戸母山氏封為
郡君授女侍中入侍皇后時尒朱兆猶據幷州高祖將
討之令岳留鎮京師遷驃騎大將軍儀同三司天平二
年除侍中六州軍事都督尋加開府岳辟引時賢以為
僚屬論者以為美尋都監典書復為侍學除使持節六
州大都督冀州大中正俄拜京畿大都督其六州事悉
詣京畿時高祖統務晉陽岳與侍中孫騰等在京師輔
政元象二年遭母憂去職岳性至孝盡力色飬母若有
疾衣不觧帶及遭喪哀毁骨立高祖深以憂之每日遣
人勞勉尋起復本任二年除兼領軍將軍興和初世宗
入總朝政岳出為使持節都督冀州刺史侍中驃騎開
府儀同如故三年轉青州刺史岳任權日久素為朝野
畏服及出為藩百姓望風讋憚武定元年除晉州刺史
西南道大都督得綏邊之稱時岳遇患高祖令還幷治
療疾瘳復令赴職及高祖崩侯景叛世宗徵岳還幷共
圖取景之計而梁武帝乘閒遣其貞陽侯明率衆於寒
山擁泗水灌彭城與景為掎角聲援岳總帥諸軍南討
與行臺慕容紹宗等擊明大破之臨陣擒明及其大將
胡貴孫其餘俘馘數萬景乃擁衆於渦陽與左衞將軍
劉豐等相持岳回軍追討又破之景單騎逃竄六年以
功除侍中太尉餘如故别封新昌縣子又拜使持節河
南總管大都督統慕容紹宗劉豐等討王思政於長社
思政嬰城自守岳等引洧水灌城紹宗劉豐為思政所
獲關西出兵援思政岳内外防禦甚有謀筭城不没者
三板會世宗親臨數日尅城獲思政等以功别封真定
縣男世宗以為已功故賞典弗弘也世宗崩顯祖出撫
晉陽令岳以本官兼尚書左僕射留鎮京師天保初進
封清河郡王尋除使持節驃騎大將軍開府儀同三司
宗師司州牧五年加太保梁蕭繹為周軍所逼遣使告
急且請援冬詔岳為西南道大行臺統司徒潘相樂等
救江陵六年正月師次義陽遇荆州䧟因略地南至郢
州獲梁州刺史司徒陸法和仍剋郢州岳先送法和於
京師遣儀同慕容儼據郢城朝廷知江陵陷詔岳旋師
岳自討寒山長社及出隨陸並有功績威名彌重而性
華侈尤悦酒色歌姬舞女陳鼎擊鐘諸王皆不及也初
高歸彦少孤高祖令岳撫養輕其年幼情禮甚薄歸彦
内銜之而未嘗出口及歸彦為領軍大被寵遇岳謂其
德已更倚頼之歸彦密構其短岳於城南起宅聽事後
開巷歸彦奏帝曰清河造宅僭擬帝宫制為永巷但唯
無闕耳顯祖聞而惡之漸以疎岳仍屬顯祖召鄴下婦
人薛氏入宮而岳先嘗喚之至宅由其姉也帝懸薛氏
姉而鋸殺之譲岳以為姦民女岳曰臣本欲取之嫌其
輕薄不用非姦也帝益怒六年十一月使高歸彦就宅
切責之岳憂悸不知所為數日而薨故時論紛然以為
賜鴆也朝野歎惜之時年四十四詔大鴻臚監護喪事
贈使持節都督冀定滄瀛趙幽濟七州諸軍太宰太傅
定州刺史假黃鉞給輼輬車賵物二千叚諡曰昭武初
岳與高祖經綸天下家有私兵幷畜戎器儲甲千餘領
世宗之末岳以四海無事表求納之世宗敦至親之重
推心相任云叔屬居肺腑職在維城所有之甲本資國
用叔何疑而納之文宣之世亦頻請納又固不許及將
薨遺表謝恩并請上甲于武庫至此葬畢方許納焉皇
建中配享世宗廟庭後歸彦反世祖知其前譖曰清河
忠烈盡力皇家而歸彦毁之間吾骨肉籍没歸彦以良
賤百口賜岳家後又思岳之功重贈太師太保餘如故
子勱嗣
勱字敬德夙智早成為顯祖所愛年七歲遣侍皇太子
後除青州刺史拜日顯祖戒之曰叔父前牧青州甚有
遺惠故遣汝慰彼黎庶宜好用心無墜聲績勱流涕對
曰臣以蒙幼濫叨拔擢雖竭庸短懼忝先政帝曰汝既
能有此言吾不慮也尋追授武衞將軍領軍祠部尚書
開府儀同三司以清河地在畿内改封樂安王轉侍中
尚書右僕射出為朔州行臺僕射後主晉州敗太后從
玉門道還京師勑勱統領兵馬侍衞太后時佞幸閽寺
猶行暴虐民間鷄猪悉放鷹犬搏噬取之勱收儀同三
司苟子溢徇軍欲行大戮太后有令然後釋之劉文殊
竊謂勱曰子溢之徒言成禍福何容如此豈不慮後生
毁謗耶勱攘袂語文殊曰自獻武皇帝以来撫養士卒
委政親賢用武行師未有折衂今西寇已次幷州達官
多悉委叛正坐此軰專政弄權所以内外離心衣冠解
體若得今日斬此卒明日及誅亦無所恨王國家姻婭
湏同疾惡返為此言豈所望乎太后還至鄴周軍續至
人皆恟懼無有鬭心朝士出降晝夜相屬勱因奏後主
曰今所飜叛多是貴人至於卒伍猶未離貳請追五品
已上家屬置之三臺因脅之曰若戰不捷即退焚臺此
曹顧惜妻子必當死戰且王師頻北賊徒輕我今背城
一决理必破之此亦計之上者後主卒不能用齊亡入
周依例授開府隋朝歴楊楚光洮四州刺史開皇中卒
史臣曰易稱天地盈虚與時消息況於人乎蓋以通塞
有期汚隆適道舉世思治則顯仁以應之小人道長則
儉德以避之至若負博陸之圖處藩屏之地而欲迷邦
違難其可得乎趙郡以跗萼之親當顧命之重高揖則
宗社易危去惡則人神俱泰是用安夫一德同此貞心
踐畏途而不疑履危機而莫懼以斯忠義取斃凶慝豈
道光四海不遇周成之明將朝去三仁終見殷墟之禍
不然則邦國殄瘁何影響之速乎清河屬經綸之會自
致青雲出將入相翊成鴻業雖漢朝劉賈魏室曹洪俱
未足論其高下天保不辰易生悔咎固不可掩其風烈
適以彰顯祖之失德云
贊曰趙郡英偉風範凝正天道無親斯人斯命赫赫清
河于以經國末路小疵非為敗德
北齊書卷十三
北齊書卷十三考證
趙郡王琛傳諡曰貞平北史無平字
清河王岳傳時年四十四北史作三十四
北齊書卷十三考證
