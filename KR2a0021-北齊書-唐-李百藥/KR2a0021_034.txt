北齊書卷三十四
隋太子通事舍人李百藥撰
列傳第二十六
楊愔燕子獻宋欽道鄭(頤)
楊愔字遵彦小名秦王弘農華隂人父津魏時累為司
空侍中愔兒童時口若不能言而風度深敏出入門閭
未嘗傳弄六歲學史書十一受詩易好左氏春秋幼喪
母曾詣舅源子恭子恭與之飲問讀何書曰誦詩子恭
曰誦至渭陽未邪愔便號泣感噎子恭亦對之歔欷遂
為之罷酒子恭後謂津曰常謂秦王不甚察慧從今已
後更欲刮目視之愔一門四世同居家甚隆盛昆季就
學者三十餘人學庭前有柰樹實落地羣兒咸爭之愔
頽然獨坐其季父暐適入學館見之大用嗟異顧謂賓
客曰此兒恬裕有我家風宅内有茂竹遂為愔於林邊
别葺一室命獨處其中常以銅盤具盛饌以飯之因以
督勵諸子曰汝軰但如遵彦謹慎自得竹林别室銅盤
重肉之食愔從父兄黃門侍郎昱特相器重曾謂人曰
此兒駒齒未落已是我家龍文更十歲後當求之千里
外昱嘗與十餘人賦詩愔一覽便誦無所遺失及長能
清言美音制風神俊悟容止可觀人士見之莫不敬異
有識者多以遠大許之正光中隨父之并州性既恬默
又好山水遂入晉陽西縣甕山讀書孝昌初津為定州
刺史愔亦隨父之職以軍功除羽林監賜爵魏昌男不
拜及中山為杜洛周陷全家被囚繫未幾洛周滅又沒
葛榮榮欲以女妻之又逼以偽職愔乃託疾密含牛血
數合扵衆中吐之仍佯喑不語榮以為信然乃止永安
初還洛拜通直散騎侍郎時年十八元顥入洛時愔從
父兄侃為北中郎將鎮河梁愔適至侃處便屬乘輿失
守夜至河侃雖奉迎車駕北渡而潛欲南奔愔固諫止
之遂相與扈從達建州除通直散騎常侍愔以世故未
夷志在潛退乃謝病與友人中直侍郎河間邢邵隐於
嵩山及莊帝誅尒朱榮其從兄侃参贊帷幄朝廷以其
父津為并州刺史北道大行臺愔隨之任有邯鄲人楊
寬者求義從出藩愔請津納之俄而孝莊幽崩愔時適
欲還都行達邯鄲過楊寬家為寬所執至相州見刺史
劉誕以愔名家盛德甚相哀念付長史慕容白澤禁止
焉遣隊主鞏榮貴防禁送都至安陽亭愔謂榮貴曰僕
家世忠臣輸誠魏室家亾國破一至於此雖曰囚虜復
何面目見君父之讐得自縊於一䋲傳首而去君之惠
也榮貴深相憐感遂與俱逃愔乃投高昂兄弟既潛竄
屢載屬神武至信都遂投刺轅門便蒙引見贊揚興運
陳訴家禍言辭哀壯涕泗横集神武為之改容即署行
臺郎中大軍南攻鄴歴楊寬村寬於馬前叩頭請罪愔
謂曰人不識恩義盖亦常理我不恨卿無假驚怖時鄴
未下神武命愔作祭天文燎畢而城陷由是轉大行臺
右丞于時覇圖草創軍國務廣文檄教令皆自愔及崔
㥄出遭離家難常以喪禮自居所食唯鹽米而已哀毁
骨立神武愍之恒相開慰及韓陵之戰愔每陣先登朋
僚咸共怪歎曰楊氏儒生今遂為武士仁者必勇定非
虚論頃之表請觧職還葬一門之内贈太師太傅丞相
大將軍者二人太尉錄尚書及中書令者三人僕射尚
書者五人刺史太守者二十餘人追榮之盛古今未之
有也及喪柩進發吉凶儀衞亘二十餘里會葬者將萬
人是日隆冬盛寒風雪嚴厚愔跣步號哭見者無不哀
之尋徵赴晉陽仍居本職愔從兄幼卿為岐州刺史以
直言忤旨見誅愔聞之悲懼因哀感發疾後取急就鴈
門温湯療疾郭秀素害其能因致書恐之曰高王欲送
卿於帝所仍勸其逃亾愔遂棄衣冠於水濱若自沉者
變易名姓自稱劉士安入嵩山與沙門曇謨徵等屏居
削迹又潛之光州因東入田横島以講誦為業海隅之
士謂之劉先生太守王元景隂佑之神武知愔存遣愔
從兄寳猗齎書慰喻乃遣光州刺史奚思業令搜訪以
禮發遣神武見之悦除太原公開府司馬轉長史復授
大行臺右丞封華隂縣侯遷給事黃門侍郎妻以庶女
又兼散騎常侍為聘梁使主至碻磝戌州内有愔家舊
佛寺入精廬禮拜見太傳容像悲感慟哭歐血數升遂
發病不成行輿疾還鄴久之以本官兼尚書吏部郎中
武定末以望實之美超拜吏部尚書加侍中衛將軍侍
學典選如故天保初以本官領太子少傅别封陽夏縣
男又詔監太史遷尚書右僕射尚太原長公主即魏孝
静后也會有雉集其舍又拜開府儀同三司尚書右僕
射改封華山郡公九年徙尚書令又拜特進驃騎大將
軍十年封開封王文宣之崩百僚莫有下淚愔悲不自
勝濟南嗣業任遇益隆朝章國命一人而已推誠體道
時無異議乾眀元年二月為孝昭帝所誅時年五十天
統末追贈司空愔貴公子早著聲譽風表鑒裁為朝野
所稱家門遇禍唯有二弟一妹及兄孫女數人撫養孤
幼慈旨温顔咸出人表重義輕財前後賜與多散之親
族羣從弟姪十數人並待而舉火頻遭迍厄冐履艱危
一飱之惠酬答必重性命之讐捨而不問典選二十餘
年奬擢人倫以為己任然取士多以言貌時致謗言以
為愔之用人似貧士市瓜取其大者愔聞不屑焉其聰
記強識半面不忘每有所召問或單稱姓或單稱名無
有誤者後有選人魯漫漢自言猥賤獨不見識愔曰卿
前在元子思坊騎秃尾草驢經見我不下以方麴鄣面
我何不識卿漫漢驚服又調之曰名以定體漫漢果自
不虛又令吏唱人名誤以盧士深為士琛士深自言愔
曰盧郎玉潤所以從玉自尚公主後衣紫羅袍金縷大
帶遇李庶頗以為耻謂曰我此衣服都是内裁既見子
將不能無愧及居端揆權綜機衡千端萬緒神無滯用
自天保五年以後一人喪德維持匡救實有頼焉每天
子臨軒公卿拜授施號發令宣揚詔冊愔辭氣温辯神
儀秀發百僚觀聽莫不悚動自居大位門絶私交輕貨
財重仁義前後賞賜積累巨萬散之九族架箧之中唯
有書數千卷太保平原王隆之與愔隣宅愔嘗見其門
外有富胡數人謂左右曰我門前幸無此物性周密畏
慎恒若不足每聞後命愀然變色文宣大漸以常山長
廣二王位地親逼深以後事為念愔與尚書右僕射平
秦王歸彦侍中燕子獻黃門侍郎鄭子默受遺詔輔政
並以二王威望先重咸有猜忌之心初在晉陽以大行
在殯天子諒闇議令常山王在東館欲奏之事皆先諮
决二旬而止仍欲以常山王隨梓宫之鄴留長廣王鎮
晉陽執政復生疑貳兩王又俱從至于鄴子獻立計欲
處太皇太后於北宫政歸皇太后又自天保八年已来
爵賞多濫至是愔先自表觧其開封王諸叨竊恩榮者
皆從黜免由是嬖寵失職之徒盡歸心二叔高歸彦初
雖同德後尋反動以疎忌之跡盡告兩王可朱渾天和
又每云若不誅二王少主無自安之理宋欽道面奏帝
稱二叔威權既重宜速去之帝不許曰可與令公共詳
其事愔等議出二王為刺史以帝仁慈恐不可所奏乃
通啓皇太后具述安危有宫人李昌儀者北豫州刺史
高仲密之妻坐仲密事入宫太后以昌儀宗情甚相昵
愛太后以啓示之昌儀密啓太皇太后愔等又議不可
令二王俱出乃奏以長廣王為大司馬并州刺史常山
王為太師錄尚書事及二王拜職於尚書省大會百僚
愔等並將同赴子默止之云事不可量不可輕脱愔云
吾等至誠體國豈有常山拜職有不赴之理何為忽有
此慮長廣旦伏家僮數十人於錄尚書後室仍與席上
勲貴數人相知并與諸勲胄約行酒至愔等我各勸雙
杯彼必致辭我一曰捉酒二曰捉酒三曰何不捉爾軰
即捉及宴如之愔大言曰諸王構逆欲殺忠良邪尊天
子削諸侯赤心奉國未應及此常山王欲緩之長廣王
曰不可於是愔及天和欽道皆被拳杖亂歐擊頭面血
流各十人持之使薛孤延康買執子默於尚藥局子默
曰不用智者言以至於此豈非命也二叔率高歸彦賀
拔仁斛律金擁愔等唐突入雲龍門見都督叱利騷招
之不進使騎殺之開府成休寧拒門歸彦喻之乃得入
送愔等於御前長廣王及歸彦在朱華門外太皇太后
臨昭陽殿太后及帝側立常山王以塼叩頭進而言曰
臣與陛下骨肉相連楊遵彦等欲擅朝權威福自已王
公以還皆重足屏氣共相脣齒以成亂階若不早圖必
為宗社之害臣與湛等為國事重賀拔仁斛律金等惜
獻皇帝基業共執遵彦等領入宫未敢刑戮專輙之失
罪合萬死帝時嘿然領軍劉桃枝之徒陛衞叩刀仰視
帝不睨之太皇太后令却仗不肯又厲聲曰奴軰即今
頭落乃却因問楊郎何在賀拔仁曰一目已出太皇太
后愴然曰楊郎何所能留使不好耶乃讓帝曰此等懷
逆欲殺我二兒次及我爾何縱之帝猶不能言太皇太
后怒且悲王公皆泣太皇太后曰豈可使我母子受漢
老嫗斟酌太后拜謝常山王叩頭不止太皇太后謂帝
何不安慰爾叔帝乃曰天子亦不敢與叔惜豈敢惜此
漢軰但願乞兒性命兒自下殿去此等任叔父處分遂
皆斬之長廣王以子默昔䜛己作詔書故先拔其舌截
其手太皇太后臨愔喪哭曰楊郎忠而獲罪以御金為
之一眼親内之曰以表我意常山王亦悔殺之先是童
謠曰白羊頭尾秃羖䍽頭生角又曰羊羊喫野草不喫
野草遠我道不遠打爾腦又曰阿麽姑禍也道人姑夫
死也羊為愔也角文為用刀道人謂廢帝小名太原公
主嘗作尼故曰阿麽姑愔子獻天和皆帝姑夫云於是
乃以天子之命下詔罪之罪止一身家口不問尋復簿
錄五家王晞固諫乃各沒一房孩幼兄弟皆除名遵彦
死仍以中書令趙彦深代總機務鴻臚少卿陽休之私
謂人曰將涉千里殺騏驥而策蹇驢可悲之甚愔所著
詩賦表奏書論甚多誅後散失門生鳩集所得者萬餘
言
燕子獻字季則廣漢下洛人少時相者謂之曰使役在
胡代富貴在齊趙其後遇宇文氏稱覇關中用為典籖
將命使於茹茹子獻欲驗相者之言来歸高祖見之大
悦尚陽翟公主甚被待遇顯祖時官至侍中開府濟南
即位之後委任彌重除右僕射子獻素多力頭又少髮
當狼狽之際排衆走出省門斛律光逐而擒之子獻歎
曰丈夫為計遲遂至於此矣可朱渾天和道元之季弟
也以道元勲重尚東平公主累遷領軍大將軍開府濟
南王即位加特進改博陵公與楊愔同被殺
宋欽道廣平人魏吏部尚書弁孫也初為大將軍主簿
典書記後為黃門侍郎又令在東宫教太子習事時鄭
子默以文學見知亦被親寵欽道本丈法吏不甚諳識
古今凡有疑事必詢於子默二人幸於兩宫雖諸王貴
臣莫不敬憚欽道又遷祕書監與楊愔同誅贈吏部尚
書趙州刺史
鄭頤字子默彭城人高祖據魏彭城守自滎陽徙焉頤
聰敏頗涉文義初為太原公東閣祭酒與宋欽道特相
友愛欽道每師事之楊愔始輕宋鄭不為之禮俄而自
結人主與参顧命欽道復舊與濟南欵狎共相引致無
所不言乾明初拜散騎常侍二人權勢之重與愔相埒
愔見害之時邢子才流涕曰楊令君雖其人死日恨不
得一佳伴頤後與愔同詔進贈殿中尚書廣州刺史頤
弟抗字子信頗有文學武平末兼左右郎中侍詔文林
館
北齊書卷三十四
