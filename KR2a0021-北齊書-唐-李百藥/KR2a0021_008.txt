北齊書卷八
隋太子通事舍人李百藥撰
帝紀第八
後主
幼主
後主諱緯字仁綱武成皇帝之長子也母曰胡皇后夢
於海上坐玉盆日入裙下遂有娠天保七年五月五日
生帝於并州邸帝少美容儀武成特所愛寵拜王世子
及武成入纂大業大寧二年正月景戍立為皇太子河
清四年武成禪位於帝
天統元年夏四月景子皇帝即位於晉陽宫大赦改河
清四年為天統丁丑以太保賀拔仁為太師太尉侯莫
陳相為太保司空馮翊王潤為司徒錄尚書事趙郡王
叡為司空尚書左僕射河間王孝琬為尚書令庚寅以
瀛州刺史尉粲為太尉斛律光為大將軍東安王婁叡
為太尉尚書右僕射趙彦深為左僕射六月壬戍彗星
出文昌東北其大如手後稍長乃至丈餘百日乃滅己
巳太上皇帝詔兼散騎常侍王季高使於陳秋七月乙
未太上皇帝詔增置都水使者一人冬十一月癸未太
上皇帝至自晉陽己丑太上皇帝詔改太祖獻武皇帝
為神武皇帝廟號高祖獻明皇后為武明皇后其文宣
諡號委有司議定十二月庚戍太上皇帝狩於北郊壬
子狩於南郊乙卯狩於西郊壬戍太上皇帝幸晉陽丁
卯帝至自晉陽庚午有司奏改高祖文宣皇帝為威宗
景烈皇帝是歲高麗契丹靺鞨竝遣使朝貢河南大疫
二年景戍春正月辛卯祀圓丘癸巳祫祭於太廟詔降
罪人各有差景申以吏部尚書尉瑾為尚書右僕射庚
子行幸晉陽二月庚戍太上皇帝至自晉陽壬子陳人
來聘三月乙巳太上皇帝詔以三臺施興聖寺以旱故
降禁囚夏四月陳文帝殂五月乙酉以兼尚書左僕射
武興王普為尚書令己亥封太上皇帝子儼為東平王
仁弘為齊安王仁固為北平王仁英為高平王仁光為
淮南王六月太上皇帝詔兼散騎常侍韋道儒聘於陳
秋八月太上皇帝幸晉陽冬十月己卯以太保侯莫陳
相為太傅大司馬任城王湝為太保太尉婁叡為大司
馬徙馮翊王潤為太尉開府儀同三司韓祖念為司徒
十一月大雨雪盜竊太廟御服十二月乙丑陳人來聘
是歲殺河間王孝琬突厥靺鞨國竝遣使朝貢於周為
天和元年
三年春正月壬辰太上皇帝至自晉陽乙未大雪平地
二尺戊戍太上皇帝詔京官執事散官三品已上各舉
三人五品已上各舉二人稱事七品已上及殿中侍御
史尚書都檢校御史主書及門下錄事各舉一人鄴宫
九龍殿災延燒西廊二月壬寅朔帝加元服大赦九州
職人各進四級内外百官普進二級夏四月癸丑太上
皇帝詔兼散騎常侍司馬幼之使於陳五月甲午太上
皇帝詔以領軍大將軍東平王儼為尚書令乙未大風
晝晦發屋拔樹六月己未太上皇帝詔封皇子仁機為
西河王仁約為樂浪王仁儉為潁川王仁雅為安樂王
仁統為丹陽王仁謙為東海王閏六月辛巳左丞相斛
律金薨壬午太上皇帝詔尚書令東平王儼錄尚書事
以尚書左僕射趙彦深為尚書令并省尚書左僕射婁
定遠為尚書左僕射中書監徐之才為右僕射秋八月
辛未太上皇帝詔以太保任城王湝為太師太尉馮翊
王潤為大司馬太宰叚韶為左丞相太師賀拔仁為右
丞相太傅侯莫陳相為太宰大司馬婁叡為太傅大將
軍斛律光為太保司徒韓祖念為大將軍司空趙郡王
叡為太尉尚書令東平王儼為司徒九月己酉太上皇
帝詔諸寺署所綰雜保戸姓高者天保之初雖有優敕
權假力用未免者今可悉蠲雜戸任屬郡縣一准平人
丁巳太上皇帝幸晉陽是秋山東大水人饑僵尸滿道
冬十月突厥大莫婁室韋百濟靺鞨等國各遣使朝貢
十一月甲午以晉陽大明殿成故大赦文武百官進二
級免并州居城太原一郡來年租賦癸未太上皇帝至
自晉陽十二月己巳太上皇帝詔以故左丞相趙郡王
琛配饗神武廟庭
四年正月詔以故清河王岳河東王潘相樂十人竝配
饗神武廟庭癸亥太上皇帝詔兼散騎常侍鄭大護使
於陳三月乙巳太上皇帝詔以司徒東平王儼為大將
軍南陽王綽為司徒開府儀同三司徐顯秀為司空開
府儀同三司廣寧王孝珩為尚書令夏四月辛未鄴宫
昭陽殿災及宣光瑶華等殿辛巳太上皇帝幸晉陽五
月癸卯以尚書右僕射胡長仁為左僕射中書監和士
開為右僕射壬戍太上皇帝至自晉陽自正月不雨至
於是月六月甲子朔大雨甲申大風拔木折樹是月彗
星見于東井秋九月景申周人來通和太上皇帝詔侍
中斛斯文略報聘于周冬十月辛巳以尚書令廣寧王
孝珩為錄尚書左僕射胡長仁為尚書令右僕射和士
開為左僕射中書監唐邕為右僕射十一月壬辰太上
皇帝詔兼散騎常侍李翥使於陳是月陳安成王頊廢
其主伯宗而自立十二月辛未太上皇帝崩景子大赦
九州職人普加一級内外百官並加兩級戊寅上太上皇
后尊號為皇太后甲申詔細作之務及所在百工悉罷
之又詔掖庭晉陽中山宫人等及鄴下并州太官官口
二處其年六十已上及有癃患者仰所司簡放庚寅詔
天保七年已來諸家緣坐配流者所在令還是歲契丹
靺鞨國竝遣使朝貢
五年春正月辛亥詔以金鳳等三臺未入寺者施大興
聖寺是月殺定州刺史博陵王濟二月乙丑詔應宫刑
者普免刑為官口又詔禁網捕鷹鷂及畜養籠放之物
癸酉大莫婁國遣使朝貢己丑改東平王儼為琅邪王
詔侍中叱列長文使於周是月殺太尉趙郡王叡三月
丁酉以司空徐顯秀為太尉并省尚書令婁定遠為司
空是月行幸晉陽夏四月甲子詔以并州尚書省為大
基聖寺晉祠為大崇皇寺乙丑車駕至自晉陽秋七月
己丑詔降罪人各有差戊申詔使廵省河北諸州無雨
處境内偏旱者優免租調冬十月壬戍詔禁造酒十一
月辛丑詔以太保斛律光為太傅大司馬馮翊王潤為
太保大將軍琅邪王儼為大司馬十二月庚午以開府
儀同三司蘭陵王長恭為尚書令庚辰以中書監魏收
為尚書右僕射
武平元年春正月乙酉朔改元太師并州刺史東安王
婁叡薨戊申詔兼散騎常侍裴獻之聘于陳二月癸亥
以百濟王餘昌為使持節侍中驃騎大將軍帶方郡公
王如故己巳以太傅咸陽王斛律光為右丞相并州刺
史右丞相安定王賀拔仁為錄尚書事冀州刺史任城
王湝為太師景子降死罪已下囚閏月戊戍錄尚書事
安定王賀拔仁薨三月辛酉以開府儀同三司徐之才
為尚書左僕射夏六月乙酉以廣寧王孝珩為司空甲
辰以皇子恒生故大赦内外百官普進二級九州職人
普進四級己酉詔以開府儀同三司唐邕為尚書右僕
射秋七月癸丑封孝昭皇帝子彦基為城陽王彦康為
定陵王彦忠為梁郡王甲寅以尚書令蘭陵王長恭為
錄尚書事中領軍和士開為尚書令癸亥靺鞨國遣使
朝貢癸酉以華山王凝為太傅八月辛卯行幸晉陽九
月乙巳立皇子恒為皇太子冬十月辛巳以司空廣寧
王孝珩為司徒以上洛王思宗為司空封蕭莊為梁王
戊子曲降并州死罪已下囚己丑復改威宗景烈皇帝
諡號為顯祖文宣皇帝十二月丁亥車駕至自晉陽詔
左丞相斛律光出晉州道修城戍
二年春正月丁巳詔兼散騎常侍劉環儁使於陳戊寅
以百濟王餘昌為使持節都督東青州刺史二月壬寅
以錄尚書事蘭陵王長恭為太尉并省錄尚書事趙彦
深為司空尚書令和士開錄尚書事左僕射徐之才為
尚書令右僕射唐邕為左僕射吏部尚書馮子琮為右
僕射夏四月壬午以大司馬琅邪王儼為太保甲午陳
遣使連和謀伐周朝議弗許六月叚韶攻周汾州尅之
獲刺史楊敷秋七月庚午太保琅邪王儼矯詔殺錄尚
書事和士開於南臺即日誅領軍大將軍厙狄伏連侍
書御史王子宣等尚書右僕射馮子琮賜死殿中八月
己亥行幸晉陽九月辛亥以太師任城王湝為太宰馮
翊王潤為太師己未左丞相平原王叚韶薨戊午曲降
并州界内死罪已下各有差庚午殺太保琅邪王儼壬
申陳人來聘冬十月罷京畿府入領軍府己亥車駕至
自晉陽十一月庚戍詔侍中赫連子悅使於周景寅以
徐州行臺廣寧王孝珩錄尚書事庚午以錄尚書事廣
寧王孝珩為司徒癸酉以右丞相斛律光為左丞相
三年春正月己巳祀南郊辛亥追贈故琅邪王儼為楚
帝二月己卯以衛菩薩為太尉辛巳以并省吏部尚書
高无海為尚書右僕射庚寅以左僕射唐邕為尚書令
侍中祖珽為左僕射是月敕撰玄洲苑御覽後改名聖
夀堂御覽三月辛酉詔文武官五品已上各舉一人是
月周誅冢宰宇文護夏四月周人來聘秋七月戊辰誅
左丞相咸陽王斛律光及其弟幽州行臺荆山公豐樂
八月庚寅廢皇后斛律氏為庶人以太宰任城王湝為
右丞相太師馮翊王潤為太尉蘭陵王長恭為大司馬
廣寧王孝珩為大將軍安德王延宗為大司徒使領軍
封輔相聘于周戊子拜右昭儀胡氏為皇后己丑以司
州牧北平王仁堅為尚書令特進許季良為左僕射彭
城王寳德為右僕射癸巳行幸晉陽是月聖夀堂御覽
成敕付史閣後改為修文殿御覽九月陳人來聘冬十
月降死罪已下囚甲午拜弘德夫人穆氏為左皇后大
赦十二月辛丑廢皇后胡氏為庶人是歲新羅百濟勿
吉突厥竝遣使朝貢於周為建德元年
四年春正月戊寅以并省尚書令高阿那肱為錄尚書
事庚辰詔兼散騎常侍崔象使於陳是月鄴都并州竝
有狐媚多截人髮二月乙巳拜左皇后穆氏為皇后景
午置文林館乙卯以尚書令北平王仁堅為錄尚書事
丁巳行幸晉陽是月周人來聘三月辛未盜入信州殺
刺史和士休南兖州刺史鮮于世榮討平之庚辰車駕
至晉陽夏四月戊午以大司馬蘭陵王長恭為太保大
將軍定州刺史南陽王綽為大司馬大司馬太尉衛菩
薩為大將軍司徒安德王延宗為太尉司空武興王普
為司徒開府儀同三司宜陽王趙彦深為司空癸丑祈
皇祠壇壝蕝之内忽有車軌之轍按驗傍無人跡不知
車所從來乙卯詔以為大慶班告天下己未周人來聘
五月景子詔史官更撰魏書癸巳以領軍穆提婆為尚
書左僕射以侍中中書監叚孝言為右僕射是月開府
儀同三司尉破胡長孫洪略等與陳將吳明徹戰於吕
梁南大敗破胡走以免洪略戰没遂䧟秦涇二州明徹
進䧟和合二州是月殺太保蘭陵王長恭六月明徹進
軍圍夀陽壬子幸南苑從官暍死者六十人以錄尚書
事高阿那肱為司徒景辰詔開府王師羅使於周九月
校獵于鄴東冬十月陳將吳明徹陷夀陽辛丑殺侍中
崔季舒張彫虎散騎常侍劉逖封孝琰黃門侍郎裴澤
郭遵癸卯行幸晉陽十二月戊寅以司徒高阿那肱為
右丞相是歲高麗靺鞨竝遣使朝貢突厥使來求婚
五年春正月乙丑置左右娥英各一人二月乙未車駕
至自晉陽朔州行臺南安王思好反辛丑行幸晉陽尚
書令唐邕等大破思好思好投水死焚其屍并其妻李
氏丁未車駕至自晉陽甲寅以尚書令唐邕為錄尚書
事夏五月大旱晉陽得死魃長二尺面頂各二目帝聞
之使刻木為其形以獻庚午大赦丁亥陳人寇淮北秋
八月癸卯行幸晉陽甲辰以高勱為尚書右僕射是歲
殺南陽王綽
六年春三月乙亥車駕至自晉陽丁丑烹妖賊鄭子饒
於都市是月周人來聘夏四月庚子以中書監陽休之
為尚書右僕射癸卯靺鞨遣使朝貢秋七月甲戌行幸
晉陽八月丁酉冀定趙幽滄瀛六州大水是月周師入
洛川屯芒山攻逼洛城縱火船焚浮橋河橋絶閏月己
丑遣右丞相高阿那肱自晉陽禦之師次河陽周師夜
遯庚辰以司空趙彦深為司徒斛律阿列羅為司空辛
已以軍國資用不足稅關市舟車山澤鹽鐵店肆輕重
各有差開酒禁
七年春正月壬辰詔去秋已來水潦人饑不自立者所
在付大寺及諸富戸濟其性命甲寅大赦乙卯車駕至
自晉陽二月辛酉括雜戸女年二十已下十四已上未
嫁悉集省隠匿者家長處死刑二月景寅風從西北起
發屋拔樹五日乃止夏六月戊申朔日有食之庚申司
徒趙彦深薨秋七月丁丑大雨霖是月以水澇遣使廵
撫流亡人戸八月丁卯行幸晉陽雉集於御坐獲之有
司不敢以聞詔營邯鄲宫冬十月景辰帝大狩於祁連
池周師攻晉州癸亥帝還晉陽甲子出兵大集晉祠庚
午帝發晉陽癸酉帝列陣而行上雞棲原與周齊王憲
相對至夜不戰周師歛陣而退十一月周武帝退還長
安留偏師守晉州高阿那肱等圍晉州城戊寅帝至圍
所十二月戊申武帝來救晉州庚戌戰于城南我軍大
敗帝棄軍先還癸丑入晉陽憂懼不知所之甲寅大赦
帝謂朝臣曰周師甚盛若何羣臣咸曰天命未改一得
一失自古皆然宜停百賦安慰朝野收拾遺兵背城死
戰以存社稷帝意猶豫欲向北朔州乃留安德王延宗
廣寧王孝珩等守晉陽若晉陽不守即欲奔突厥羣臣
皆曰不可帝不從其言開府儀同三司賀拔伏恩封輔
相慕容鍾葵等宿衛近臣三十餘人西奔周師乙卯詔
募兵遣安德王延宗為左廣寧王孝珩為右延宗入見
帝告欲向北朔州延宗泣諫不從帝密遣王康德與中
人齊紹等送皇太后皇太子於北朔州景辰帝幸城南
軍勞將士其夜欲遯諸將不從丁巳大赦改武平七年
為隆化元年其日穆提婆降周詔除安德王延宗為相
國委以備禦延宗流涕受命帝乃夜斬五龍門而出欲
走突厥從官多散領軍梅勝郎叩馬諫乃廻之鄴時唯
高阿那肱等十餘騎廣寧王孝珩襄城王彦道續至得
數十人同行戊午延宗從衆議即皇帝位於晉陽改隆
化為德昌元年庚申帝入鄴辛酉延宗與周師戰於晉
陽大敗為周師所虜帝遣募人重加官賞雖有此言而
竟不出物廣寧王孝珩奏請出宫人及珍寳班賜將士
帝不悅斛律孝卿居中受委帶甲以處分請帝親勞為
帝撰辭且曰宜慷慨流涕感激人心帝既出臨衆將令
之不復記所受言遂大笑左右亦羣咍將士莫不解體
於是自大丞相已下太宰三師大司馬大將軍三公等
官竝增員而授或三或四不可勝數甲子皇太后從北
道至引文武一品已上入朱華門賜酒食給紙筆問以
禦周之方羣臣各異議帝莫知所從又引高元海宋士
素盧思道李德林等欲議禪位皇太子先是望氣者言
當有革易於是依天統故事授位幼主
幼主名恒帝之長子也母曰穆皇后武平元年六月生
於鄴其年十月立為皇太子隆化二年春正月乙亥即
皇帝位時八歲改元為承光元年大赦尊皇太后為太
皇太后帝為太上皇帝后為太上皇后於是黃門侍郎
顔之推中書侍郎薛道衡侍中陳德信等勸太上皇帝
往河外募兵更為經略若不濟南投陳國從之丁丑太
皇太后太上皇自鄴先趣濟州周師漸逼癸未幼主又
自鄴東走己丑周師至紫陌橋癸已燒城西門太上皇
將百餘騎東走乙亥渡河入濟州其日幼主禪位於大
丞相任城王湝令侍中斛律孝卿送禪文及璽紱於瀛
州孝卿乃以之歸周又為任城王詔尊太上皇為無上
皇幼主為守國天王留太皇太后濟州遣高阿那肱留
守太上皇并皇后擕幼主走青州韓長鸞鄧顒等數十
人從太上皇既至青州即為入陳之計而高阿那肱召
周軍約生致齊主而屢使人告言賊軍在遠已令人燒
斷橋路太上所以停緩周軍奄至青州太上窘急將遜
於陳置金囊於鞍後與長鸞淑妃等十數騎至青州南
鄧村為周將尉遲綱所獲送鄴周武帝與抗賓主禮并
太后幼主諸王俱送長安封帝温國公至建德七年誣
與宜州刺史穆提婆謀反及延宗等數十人無少長咸
賜死神武子孫所存者一二而已至大象末陽休之陳
德信等啓大丞相隋公請收葬聽之葬長安北原洪瀆
川帝幼而令善及長頗學綴文置文林館引諸文士焉
而言語澁呐無志度不喜見朝士自非寵私昵狎未嘗
交語性儒不堪人視者即有忿責其奏事者雖三公令
錄莫得仰視皆略陳大旨驚走而出每災異寇盜水旱
亦不貶損唯諸處設齋以此為修德雅信巫覡解禱無
方初琅邪王舉兵人告者誤云庫狄伏連反帝曰此必
仁威也又斛律光死後諸武官舉高思好堪大將軍帝
曰思好喜反皆如所言遂自以策無遺算乃益驕縱盛
為無愁之曲帝自彈胡琵琶而唱之侍和之者以百數
人間謂之無愁天子嘗出見羣厲盡殺之或剥人面皮
而視之任陸令萱和士開高阿那肱穆提婆韓長鸞等
宰制天下陳德信鄧長顒何洪珍參預機權各引親黨
超居非次官由財進獄以賄成其所以亂政害人難以
備載諸宫奴婢閹人商人胡戸雜戸歌舞人見鬼人濫
得富貴者將萬數庶姓封王者百數不復可紀開府千
餘儀同無數領軍一時二十連判文書各作依字不具
姓名莫知誰也諸貴寵祖禰追贈官歲一進位極乃止
宫掖婢皆封郡君宫女寳衣玉食者五百餘人一裙直
萬疋鏡臺直千金競為變巧朝衣夕弊承武成之奢麗
以為帝王當然乃更增益宫苑造偃武修文臺其嬪嬙
諸宫中起鏡殿寳殿瑇瑁殿丹青彫刻妙極當時又於
晉陽起十二院壯麗逾於鄴下所愛不恒數毁而又復
夜則以火照作寒則以湯為泥百工困窮無時休息鑿
晉陽西山為大佛像一夜然油萬盆光照宫内又為胡
昭儀起大慈寺未成改為穆皇后大寳林寺窮極工巧
運石填泉勞費億計人牛死者不可勝紀御馬則籍以
氊罽食物有十餘種將合牝牡則設青廬具牢饌而親
觀之狗則飼以粱肉馬及鷹犬乃有儀同郡君之號故
有赤彪儀同逍遥郡君凌霄郡君高思好書所謂駮龍
逍遥者也犬於馬上設褥以抱之鬭雞亦號開府犬馬
雞鷹多食縣邑鷹之入養者稍割犬肉以飼之至數日
乃死又於華林園立貧窮村舍帝自弊衣為乞食兒又
為窮兒之市躬自交易嘗築西鄙諸城使人衣黑衣為
羌兵鼓噪陵之親率内參臨拒或實彎弓射人自晉陽
東廵單馬馳騖衣解髮散而歸又好不急之務曾一夜
索蝎及旦得三升特愛非時之物取求火急皆須朝徵
夕辦當勢者因之貸一而責十焉賦斂日重徭役日繁
人力既殫帑藏空竭乃賜諸佞幸賣官或得郡兩三或
得縣六七各分州郡下逮鄉官亦多降中者故有敕用
州主簿敕用郡功曹於是州縣職司多出富商大賈競
為貪縱人不聊生爰自鄴都及諸州郡所在徵稅百端
俱起凡此諸役皆漸於武成至帝而增廣焉然未嘗有
帷薄滛穢唯此事頗優於武成云初河清末武成夢大
蝟攻破鄴城故索境内蝟膏以絶之識者以後主名聲
與蝟相協亡齊徵也又婦人皆剪剔以著假髻而危邪
之狀如飛鳥至於南面則髻心正西始自宫内為之被
於四遠天意若曰元首剪落危側當走西也又為刀子
者刃皆狭細名曰盡勢遊童戲者好以兩手持䋲拂地
而却上跳且唱曰高末高末之言盖高氏運祚之末也
然則亂亡之數盖有兆云
論曰武成風度高爽經笇弘長文武之官俱盡其力有
帝王之量矣但愛狎庸豎委以朝權帷薄之間淫侈過
度滅亡之兆其在斯乎玄象告變傳位元子名號雖殊
政猶已出迹有虛飾事非憲典聰明臨下何易可誣又
河南河間樂陵等諸王或以時嫌或以猜忌皆無罪而
殞非所謂知命任天道之義也後主以中庸之姿懷易
染之性永言先訓教匪義方始自襁褓至于傳位隔以
正人閉其善道養德所履異乎春誦夏弦過庭所聞莫
非不軌不物輔之以中官妳媪屬之以麗色淫聲縱韝
紲之娛恣朋淫之好語曰從惡若崩盖言其易武平在
御彌見淪胥罕接朝士不親政事一日萬幾委諸凶族
内侍帷幄外吐絲綸威厲風霜志廻天日虐人害物搏
噬無猒賣獄鬻官溪壑難滿重以名將貽禍忠臣顯戮
始見浸弱之萌俄觀土崩之勢周武因機遂混區夏悲
夫盖桀紂罪人其亡也忽焉自然之理矣
鄭文貞公魏徵摠而論之曰神武以雄傑之姿始基霸
業文襄以英明之略伐叛柔遠于時喪君有君師出以
律河隂之役摧宇文如反掌渦陽之戰掃侯景如拉枯
故能氣攝西隣威加南服王室是頼東夏宅心文宣因
累世之資膺樂推之會地居當璧遂遷魏鼎懷譎詭非
常之才運屈竒不測之智網羅俊乂明察臨下文武名
臣盡其力用親戎出塞命將臨江定單于於龍城納長
君於梁國外内充實疆場無警胡騎息其南侵秦人不
敢東顧既而荒淫敗德罔念作狂為善未能亡身餘殃
足以傳後得以夀終幸也胤嗣不永宜哉孝昭地逼身
危逆取順守外敷文教内藴雄圖將以牢籠區域奄一
函夏享齡不永勣用無成若或天假之年足使秦吴旰
食武成即位雅道陵遲昭襄之風漼焉已墜洎乎後主
外内崩離衆潰於平陽身禽於青土天道深遠或未易
談吉凶由人抑可揚㩁觀夫有齊全盛控帶遐阻西苞
汾晉南極江淮東盡海隅北漸沙漠六國之地我獲其
五九州之境彼分其四料甲兵之衆寡校帑藏之虛實
折衝千里之將帷幄六竒之士比二方之優劣無等級
以寄言然其太行長城之固自若也江淮汾晉之險不
移也帑藏輸稅之賦未虧也士庶甲兵之衆不缺也然
而前王用之而有餘後主守之而不足其故何哉前王
之御時也沐雨櫛風拯其溺而救其焚信賞必罰安而
利之既與共其存亡故得同其生死後主則不然以人
從欲損物益已彫墻峻宇甘酒嗜音鄽肆遍於宫園禽
色荒於外内俾晝作夜罔水行舟所欲必成所求必得
既不軌不物又暗於聽受忠信不聞萋斐必入視人如
草芥從惡如順流佞閹處當軸之權婢媪擅廻天之力
賣官鬻獄亂政淫刑刳剒被於忠良禄位加於犬馬讒
邪竝進法令多聞持瓢者非止百人摇樹者不唯一手
於是土崩瓦解衆叛親離顧瞻周道咸有西歸之志方
更盛其宫觀窮極荒淫謂黔首之可誣指白日以自保
馳倒戈之旅抗前歌之師五世崇基一舉而滅豈非鐫
金石者難為功摧枯朽者易為力歟抑又聞之皇天無
親唯德是輔天時不如地利地利不如人和齊自河清
之後逮于武平之末土木之功不息嬪嬙之選無已征
稅盡人力殫物産無以給其求江海不能贍其欲所謂
火既熾矣更負薪以足之數既窮矣又為惡以促之欲
求大厦不燔延期過歷不亦難乎由此言之齊氏之敗
亡盖亦由人匪唯天道也
北齊書卷八
北齊書卷八考證
後主紀以瀛州刺史尉粲為太尉斛律光為大將軍
一本太尉上又有太尉二字(臣荃)按尉景傳粲襲爵
位司徒太傅無為太尉事且下文云東安王婁叡為
太尉亦無兩人並為太尉之理考武成紀河清三年
冬十二月以斛律光為太尉是太尉二字當屬下句
讀為字下疑脫太傅二字
二年景戍(臣荃)按本書體例無本年之下書干支者
景戍二字疑衍
四年正月北史月下有壬子二字
從官暍死者六十人通鑑暍譌為賜
論曰非所謂知命任天道之義也北史道字上有體
大二字
鄭文貞公魏徵總而論之(臣範)按徵卒於貞觀十七
年而北齊書成於貞觀十年無預稱魏諡之理當是
後人從北史錄入耳
帑藏輸稅之賦未虧也北史賦作富
北齊書卷八考證
