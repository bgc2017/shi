北齊書卷四
隋太子通事舍人李百藥撰
帝紀第四
文宣
顯祖文宣皇帝諱洋字子進高祖第二子世宗之母弟
后初孕每夜有赤光照室后私嘗怪之初高祖之歸尒
朱榮時經危亂家徒壁立后與親姻相對共憂寒餒帝
時尚未能言欻然應曰得活太后及左右大驚而不敢
言及長黑色大頬兊下鱗身重踝不好戱弄深沈有大
度晉陽有沙門乍愚乍智時人不測呼為阿秃師帝曾
與諸童共見之歴問禄位至帝舉手再三指天而已口
無所言見者異之高祖嘗試觀諸子意識各使治亂絲
帝獨抽刀斬之曰亂者須斬高祖是之又各配兵四出
而使甲騎偽攻之世宗等怖撓帝乃勒衆與彭樂敵樂
免胄言情猶擒之以獻後從世宗行過遼陽山獨見天
門開餘人無見者内雖明敏貎若不足世宗每嗤之云
此人亦得富貴相法亦何由可解唯高祖異之謂薛琡
曰此兒意識過吾幼時師事范陽盧景裕默識過人景
裕不能測也天平二年授散騎常侍驃騎大將軍儀同
三司左光禄大夫太原郡開國公武定元年加侍中二
年轉尚書左僕射領軍將軍五年授尚書令中書監京
畿大都督武定七年八月世宗遇害事出倉卒内外震
駭帝神色不變指麾部分自臠斬羣賊而漆其頭徐宣
言曰奴反大將軍被傷無大苦也當時内外莫不驚異
焉乃赴晉陽親總庶政務從寬厚事有不便者咸蠲省
焉冬十月癸未朔以咸陽王坦為太傅潘相樂為司空
十一月戊午吐谷渾國遣使朝貢梁齊州刺史茅靈斌
德州刺史劉領隊南豫州刺史皇甫眘等竝以州内屬
十二月己酉以并州刺史彭樂為司徒太保賀拔仁為
并州刺史八年春正月庚申梁楚州刺史宋安頋以州
内屬辛酉魏帝為世宗舉哀於東堂梁定州刺史田聰
能洪州刺史張顯等以州内屬戊辰魏詔進帝位使持
節丞相都督中外諸軍事錄尚書事大行臺齊郡王食
邑一萬戸甲戍地豆于國遣使朝貢三月辛酉又進封
齊王食冀州之渤海長樂安德武邑瀛州之河間五郡
邑十萬戸自居晉陽寢室夜有光如晝既為王夢人以
筆點已額旦以告館客王曇哲曰吾其退乎曇哲再拜
賀曰王上加點便成主字乃當進也夏五月辛亥帝如
鄴甲寅進相國總百揆封冀州之渤海長樂安德武邑
瀛州之河間高陽章武定州之中山常山博陵十郡邑
二十萬戸加九錫殊禮齊王如故魏帝遣兼太尉彭城
王韶司空潘相樂冊命曰於戲敬聽朕命夫惟天為大
列晷宿而垂象謂地盖厚疏川岳以阜物所以四時代
序萬類駢羅庶品得性羣形不夭然則皇王統歴深視
高居拱默垂衣寄成師相此則夏伯殷尹竭其股肱周
成漢昭無為而治頃者天下多難國命如旒則我建國
之業將墜於地齊獻武王奮迅風雲大濟艱危爰翼朕
躬國為再造經營庶土以至勤憂及文襄承構愈廣前
業康邦夷難道格穹蒼王縱德應期千齡一出惟幾惟
深乃神乃聖大崇霸德寔廣相猷雖冥功妙實藐絶言
象摽聲示迹典禮宜宣今申後命其敬虚受王摶風初
舉建旟上地庇民立政時雨滂流下識廉恥仁加水陸
移風易俗自齊變魯此王之功也仍攝天臺總參戎律
策出若神威行朔土引弓竄跡松塞無煙此又王之功
也逮光統前緒持衡匡合華戎混一風海調夷日月光
華天地清晏聲接響随無思不偃此又王之功也逖矣
炎方逋違正朔懷文曜武授略申規淮楚連城漼然桑
落此又王之功也關峴衿帶跨躡蕭條腸胃之地岳立
鴟跱偏師纔指渙同冰散此又王之功也晉熙之所險
薄江雷迥隔聲教迷方未改命將鞠旅覆其巢穴威略
風騰傾懾南海此又王之功也羣蠻跋扈世絶南疆摇
蕩邊垂亟為塵梗懷德畏威向風請順傾陬盡落其至
如雲此又王之功也胡人别種延蔓山谷酋渠萬旅廣
袤千里憑險不恭恣其桀黠有樂淳風相擕叩欵粟帛
之調王府充積此又王之功也茫茫涉海世敵諸華風
行鳥逝倏來忽往既飲醇醪附同膠漆氊裘委仞竒獸
銜尾此又王之功也秦川尚阻作我仇讐爰挹椒蘭飛
書請好天動其衷辭卑禮厚區宇乂寧遐邇畢至此又
王之功也江隂告禍民無適歸蕭宗子弟尚相投庇如
鳥還山猶川赴海荆江十部俄而獻割乘此會也將混
來方此又王之功也天平地成率土咸茂禎符顯見史
不停筆既連百木兼呈九尾素過秦雀蒼比周烏此又
王之功也搜揚管庫衣冠獲序禮云樂云銷沈俱振輕
徭徹賦矜獄寬刑大信外彰深仁遠洽此又王之功也
王有安日下之大勲加以表光明之盛德宣贊洪猷以
左右朕言昔旦奭外分毛畢入佐出内之任王宜總之
人謀鬼謀兩儀協契錫命之行義申公道以王踐律蹈
禮軌物蒼生圓首安志率心歸道是以錫王大路戎路
各一玄牡二駟王深重民天唯本是務衣食之用榮辱
所由是用錫王衮冕之服赤舄副焉王深廣惠和易調
風化神祗且格功德可象是用錫王軒懸之樂六佾之
舞王風聲振赫九域咸綏遠人率俾奔走委賮是用錫
王朱戸以居王求賢選衆草萊以盡陳力就列罔非其
人是用錫王納陛以登王英圖猛槩抑揚千品毅然之
節肅是非違是用錫王武賁之士三百人王興亡所繋
制極幽顯糺行天討罪人咸得是用錫王鈇鉞各一王
鷹揚豹變實扶下土狼顧鴟張罔不彈射是用錫王彤
弓一彤矢百盧弓十盧矢千王孝悌之至通於神明率
民興行感逹區宇是用錫王秬鬯一卣珪瓉副焉往欽
哉其祗順往冊保弼皇家用終爾休德對揚我太祖之
顯命魏帝以天人之望有歸景辰下詔曰三才剖判百
王代興治天静地和神敬鬼庇民造物咸自靈符非一
人之大寳實有道之神器昔我宗祖應運奄一區宇歴
聖重光暨於九葉德之不嗣仍離屯圮盗名字者遍於
九服擅制命者非止三公主殺朝危人神靡繋天下之
大將非魏有頼齊獻武王奮揚靈武尅剪多難重懸日
月更綴參辰廟以掃除國由再造鴻勲巨業無得而稱
逮文襄承構世業逾廣邇安遠服海内晏如國命已康
生生得性迄相國齊王緯文經武統兹大業盡叡窮幾
研深測化思随冥運智與神行恩比春天威同夏日坦
至心於萬物被大道於八方故百僚師師朝無秕政網
疏澤洽率土歸心外盡江淮風靡屈膝辟地懷人百城
奔走關隴慕義而請好瀚漠仰德而致誠伊所謂命世
應期寔撫千載禎符雜遝異物同途謳頌填委殊方一
致代終之迹斯表人靈之契已合天道不遠我不獨知
朕入纂鴻休將承世祀藉援立之厚延宗祖之算静言
大運欣於避賢遠惟唐虞禪代之典近想魏晉揖讓之
風其可昧興替之禮稽神祗之望今便遜於别宫歸帝
位於齊國推聖與能眇符前軌主者宣布天下以時施
行又使兼太尉彭城王韶兼司空敬顯儁奉冊曰咨爾
相國齊王夫氣分形化物繫君長皇王遞興人非一姓
昔放勲馭世沈璧屬子重華握歷持衡擁璇所以英賢
茂實昭晰千古豈盛衰有運興廢在時知命不得不授
畏天不可不受是故漢劉告否當塗順民曹歴不永金
行納禪此皆重規襲矩率由舊章者也我祖宗光宅混
一萬㝢迄於正光之末奸孽乘權厥政多僻九域離盪
永安運窮人靈殄瘁羣逆淊天割裂四海國土臣民行
非魏有齊獻武王應期授手鳳舉龍驤舉廢極以立天
扶傾柱而鎮地剪滅黎毒匡我墜歷有大德於魏室被
博利於蒼生及文襄繼軌誕光前業内勦凶權外摧侵
叛遐邇肅晏功格上玄王神祗協德舟梁一世體文昭
武追變窮微自舉跡藩旟頌歌總集入統機衡風猷弘
遠及大承世業扶國昌家相德日躋霸風愈邈威靈斯
暢則荒遠奔馳聲略所播而隣敵順款以富有之資運
英特之氣顧眄之間無思不服圖諜潜藴千祀彰明嘉
禎幽祕一朝紛委以表代德之期用啓興邦之迹蒼蒼
在上照臨不遠朕以虚昧猶未逡廵静言愧之坐而待
旦且時來運往媯舜不暇以當陽世革命改伯禹不容
於北面況於寡薄而可踟蹰是以仰協穹昊俯從百姓
敬以帝位式授於王天禄永终大命格矣於戲其祗承
歷數允執其中對揚天休斯年千萬豈不盛歟又致璽
書於帝遣兼太保彭城王韶兼司空敬顯儁奉皇帝璽
綬禪代之禮一依唐虞漢魏故事又尚書令高隆之率
百寮勸進戊午乃即皇帝位於南郊升壇柴燎告天曰
皇帝臣洋敢用玄牡昭告於皇皇后帝否泰相沿廢興
迭用至道無親應運斯輔上覽唐虞下稽魏晉莫不先
天揖讓考歴終歸魏氏多難年將三十孝昌已後内外
去之世道横流蒼生塗炭頼我獻武拯其將溺三建元
首再立宗祧掃絶羣凶芟夷奸宄德被黔黎勲光宇宙
文襄嗣武克構鴻基功浹寰宇威稜海外窮髮懷音西
寇納款青丘保候丹穴來庭扶翼危機重匡頽運是則
有大造於魏室也魏帝以卜世告終上靈厭德欽若昊
天允歸大命以禪於臣洋夫四海至公天下為一總民
宰世樹之以君既川岳啓符人神效祉羣公卿士八方
兆庶僉曰皇極乃顧於上魏朝推進於下天位不可以
暫虚遂逼羣議恭膺大典猥以寡薄託於兆民之上雖
天威在顔咫尺無遠循躬自省實懷祗惕敬簡元辰升
壇受禪肆類上帝以答萬國之心永隆嘉祉保祐有齊
以被於無窮之祚是日京師獲赤雀獻於南郊事畢還
宫御太極前殿詔曰無德而稱代刑以禮不言而信先
春後秋故知惻隠之化天人一揆弘宥之道今古同風
朕以虚薄功業無紀昔先獻武王值魏世不造九鼎行
出乃驅御侯伯大號燕趙拯厥顛墜俾亡則存文襄王
外挺武功内資明德纂戎先業闢土服遠年踰二紀世
歴兩都獄訟有適謳歌斯在故魏帝俯遵歷數爰念褰
裳遠取唐虞終同脫屣實幽憂未己志在陽城而羣公
卿士誠守愈切遂屬代终居於民上如涉深水有睠終
朝始發晉陽九尾呈瑞外壇告天赤雀效祉惟爾文武
不貳心之臣股肱爪牙之將左右先王克隆大業永言
誠節共斯休祉思與億兆同始兹日其大赦天下改武
定八年為天保元年其百官進階男子賜爵鰥寡六疾
義夫節婦旌賞各有差己未詔封魏帝為中山王食邑
萬戸上書不稱臣答不稱詔載天子旌旗行魏正朔乘
五時副車封王諸子為縣公邑一千戸奉絹萬匹錢千
萬粟二萬石奴婢二百人水碾一具田百頃園一所詔
追尊皇祖文穆王為文穆皇帝妣為文穆皇后皇考獻
武王為獻武皇帝皇兄文襄王為文襄皇帝祖宗之稱
付外速議以聞辛酉尊王太后為皇太后乙丑詔降魏
朝封爵各有差其信都從義及宣力霸朝者及西來人
并武定六年以來南来投化者不在降限辛未遣大使
於四方觀察風俗問民疾苦嚴勒長吏厲以廉平興利
除害務存安静若法有不便於時政有未盡於事者具
條得失還以聞奏甲戍遷神主於太廟六月己卯高麗
遣使朝貢辛巳詔曰頃者風俗流宕浮競日滋家有吉
凶務求勝異婚姻喪葬之費車服飲食之華動竭歲資
以營日富又奴僕帶金玉婢妾衣羅綺始以剏出為竒
後以過前為麗上下貴賤無復等差今運屬惟新思蠲
往弊反朴還淳納民軌物可量事具立條式使儉而獲
中又詔封崇聖侯邑一百戸以奉孔子之祀并下魯郡
以時修治廟宇務盡褒崇之至詔分遣使人致祭於五
岳四瀆其堯祠舜廟下及孔父老君等載於祀典者咸
秩罔遺詔曰冀州之渤海長樂二郡先帝始封之國義
旗初起之地并州之太原青州之齊郡霸業所在王命
是基君子有作貴不忘本思申恩洽蠲復田租齊郡渤
海可竝復一年長樂復二年太原復三年詔故太傅孫
騰故太保尉景故大司馬婁昭故司徒高昂故尚書左
僕射慕容紹宗故領軍万俟干故定州刺史叚榮故御
史中尉劉貴故御史中尉竇泰故殷州刺史劉豐故濟
州刺史蔡儁等竝左右先帝經贊皇基或不幸早徂或
殞身王事可遣使者就墓致祭并撫問妻子慰逮存亡
又詔封宗室高岳為清河王高隆之為平原王高歸彦
為平秦王高思宗為上洛王高長弼為廣武王高普為
武興王高子瑗為平昌王高顯國為襄樂王高叡為趙
郡王高孝緒為循城王又詔封功臣厙狄干為章武王
斛律金為咸陽王賀拔仁為安定王韓軌為安德王可
朱渾道元為扶風王彭樂為陳留王潘相樂為河東王
癸未詔封諸弟青州刺史浚為永安王尚書左僕射淹
為平陽王定州刺史浟為彭城王儀同三司演為常山
王冀州刺史渙為上黨王儀同三司淯為襄城王儀同
三司湛為長廣王湝為任城王湜為高陽王濟為博陵
王凝為新平王潤為馮翊王洽為漢陽王丁亥詔立王
子殷為皇太子王后李氏為皇后庚寅詔以太師厙狄
干為太宰司徒彭樂為太尉司空潘相樂為司徒開府
儀同三司司馬子如為司空辛卯以前太尉清河王岳
為使持節驃騎大將軍司州牧壬辰詔曰自今已後諸
有文啓論事并陳要密有司悉為奏聞己亥以皇太子
初入東宫赦畿内及并州死罪已下餘州死降徒流已
下一皆原免秋七月辛亥詔尊文襄妃元氏為文襄皇
后宫曰静德又詔封文襄皇帝子孝琬為河間王孝瑜
為河南王乙卯以尚書令平原王隆之錄尚書事尚書
左僕射平陽王淹為尚書令又詔曰古人鹿皮為衣書
囊成帳有懷盛德風流可想其魏御府所有珍竒雜綵
常所不給人者徒為畜積命宜悉出送内後園以供七
日宴賜八月詔郡國修立黌序廣延髦儁敦述儒風其
國子學生亦仰依舊銓補服膺師說研習禮經往者文
襄皇帝所建蔡邕石經五十二枚即宜移置學館依次
修立又詔曰有能直言正諫不避罪辜謇謇若朱雲諤
諤若周舍開朕意沃朕心弼于一人利兼百姓者必當
寵以榮禄待以不次又曰諸牧民之官仰專意農桑勤
心勸課廣收天地之利以備水旱之災庚寅詔曰朕以
虚寡嗣弘王業思所以贊揚盛績播之萬古雖史官執
筆有聞無墜猶恐緒言遺美時或未書在位王公文武
大小降及民庶爰至僧徒或親奉音旨或承傳傍說凡
可載之文籍悉宜條錄封上甲午詔曰魏世議定麟趾
格遂為通制官司施用猶未盡善可令羣官更加論究
適治之方先盡要切引綱理目必使無遺九月癸丑以
散騎常侍車騎將軍領東夷校尉遼東郡開國公高麗
王成為使持節侍中驃騎大將軍領護東夷校尉王公
如故詔梁侍中使持節假黃鉞都督中外諸軍事大將
軍承制邵陵王蕭綸為梁王庚午帝如晉陽拜辭山陵
是日皇太子入居涼風堂監總國事冬十月己卯備法
駕御金輅入晉陽宫朝皇太后於内殿辛巳曲赦并州
太原郡晉陽縣及相國府四獄囚癸未茹茹國遣使朝
貢乙酉以特進元韶為尚書左僕射并州刺史叚韶為
尚書右僕射景戍吐谷渾國遣使朝貢壬辰罷相國府
留騎兵外兵曹各立一省别掌機密十一月周文帝率
衆至陜城分騎北渡至建州甲寅梁湘東王蕭繹遣使
朝貢景寅帝親戎出次城東周文帝聞帝軍容嚴盛歎
曰高歡不死矣遂退師庚午還宫十二月丁丑茹茹庫
莫奚國竝遣使朝貢辛丑帝至自晉陽
二年春正月丁未梁湘東王蕭繹遣使朝貢辛亥有事
于圓丘以神武皇帝配癸亥親耕籍田于東郊乙酉前
黃門侍郎元世寳通直散騎侍郎彭貴平謀逆免死配
邊有事於太廟甲戍帝汎舟於城東二月壬辰太尉彭
樂謀反伏誅壬寅茹茹國遣使朝貢三月丙午襄城王
淯薨己未詔梁承制湘東王繹為梁使持節假黃鉞相
國建梁臺總百揆承制梁交州刺史李景盛梁州刺史
馬嵩仁義州刺史夏侯珍洽新州刺史李漢等竝率州
内附庚申司空司馬子如坐事免夏四月壬辰梁王蕭
繹遣使朝貢閏月乙丑室韋國遣使朝貢五月景戍合
州刺史斛斯顯攻尅梁歴陽鎮丁亥高麗國遣使朝貢
是月侯景廢梁簡文立蕭棟為主六月庚午以前司空
司馬子如為太尉七月壬申茹茹遣使朝貢癸酉行臺
郎邢景遠破梁龍安戍獲鎮城李洛文己卯改顯陽殿
為昭陽殿九月壬申詔免諸伎作屯牧雜色役隷之徒
為白戸癸巳帝如趙定二州因如晉陽冬十月戊申起
宣光建始嘉福仁夀諸殿庚申蕭繹遣使朝貢丁卯文
襄皇帝神主入于廟十一月侯景廢梁主僣即偽位於
建鄴自稱曰漢十二月中山王殂
三年春正月景申帝親討庫莫奚於代郡大破之獲雜
畜十餘萬分賚將士各有差以奚口付山東為民二月
茹茹主阿那瓌為突厥虜所破瓌自殺其太子菴羅辰
及瓌從弟登注俟利登注子庫提竝擁衆來奔茹茹餘
衆立注次子鐵伐為主辛丑契丹遣使朝貢三月戊子
以司州牧清河王岳為使持節南道大都督司徒潘相
樂為使持節東南道大都督及行臺辛術率衆南伐癸
巳詔進梁王蕭繹為梁主夏四月壬申東南道行臺辛
術於廣陵送傳國璽甲申以吏部尚書楊愔為尚書右
僕射景申室韋國遣使朝貢六月乙亥清河王岳等班
師丁未帝至自晉陽乙卯帝如晉陽九月辛卯帝自并
州幸離石冬十月乙未至黃櫖嶺仍起長城北至社于
戍四百餘里立三十六戍十一月辛巳梁主蕭繹即帝
位於江陵是為元帝遣使朝貢十二月壬子帝還宫戊
午帝如晉陽
四年春正月景子山胡圍離石戍帝討之未至胡已逃
竄因廵三堆戍大狩而歸戊寅庫莫奚遣使朝貢己丑
改鑄新錢文曰常平五銖二月送茹茹主鐵伐父登注
及子庫提還北鐵伐尋為契丹所殺國人復立登注為
主仍為其大人阿富提等所殺國人復立庫提為主夏
四月戊戍帝還宫戊午西南有大聲如雷五月庚午帝
校獵於林慮山戊子還宫九月契丹犯塞壬午帝北廵
冀定幽安仍北討契丹冬十月丁酉帝至平州遂從西
道趣長塹詔司徒潘相樂率精騎五千自東道趣青山
辛丑至白狼城壬寅經昌黎城復詔安德王韓軌率精
騎四千東趣斷契丹走路癸卯至陽師水倍道兼行掩
襲契丹甲辰帝親踰山嶺為士卒先指麾奮擊大破之
虜獲十萬餘口雜畜數十萬頭樂又於青山大破契丹
别部所虜生口皆分置諸州是行也帝露頭袒膊晝夜
不息行千餘里唯食肉飲水壯氣彌厲丁未至營州丁
巳登碣石山臨滄海十一月己未帝自平州遂如晉陽
閏月壬寅梁帝遣使來聘十二月己未突厥復攻茹茹
茹茹舉國南奔癸亥帝自晉陽北討突厥迎納茹茹乃
廢其主庫提立阿那瓌子菴羅辰為主置之馬邑川給
其禀餼繒帛親追突厥於朔州突厥請降許之而還於
是貢獻相繼
五年春正月癸巳帝討山胡從離石道遣太師咸陽王
斛律金從顯州道常山王演從晉州道掎角夾攻大破
之斬首數萬獲雜畜十餘萬遂平石樓石樓絶險自魏
世所不能至於是遠近山胡莫不懾服是月周文帝廢
西魏主立齊王廓是為恭帝三月茹茹菴羅辰叛帝親
討大破之辰父子北遁太保賀拔仁坐違節度除名夏
四月茹茹寇肆州丁巳帝自晉陽討之至恒州黃瓜堆
虜騎散走時大軍已還帝率麾下千餘騎遇茹茹别部
數萬四面圍逼帝神色自若指畫形勢虜衆披靡遂縱
兵潰圍而出虜不退走追擊之伏尸二十里獲菴羅辰
妻子及生口三萬餘人五月丁亥地豆干契丹等國並
遣使朝貢丁未北討茹茹大破之六月茹茹率部衆東
徙將南侵帝率輕騎於金山下邀擊之茹茹聞而遠遁
秋七月戊子肅慎遣使朝貢壬辰降罪人庚戍帝至自
北伐八月丁巳突厥遣使朝貢庚午以司州牧清河王
岳為太保司空尉粲為司徒太子太師侯莫陳相為司
空尚書令平陽王淹錄尚書事常山王演為尚書令中
書令上黨王渙為尚書左僕射乙亥儀同三司元旭以
罪賜死丁丑帝幸晉陽己卯開府儀同三司錄尚書事
平原王高隆之薨是月詔常山王演上黨王渙清河王
岳平原王叚韶等率衆於洛陽西南築伐惡城新城嚴
城河南城九月帝親自臨幸欲以致周師周師不出乃
如晉陽冬十月西魏伐梁元帝於江陵詔清河王岳河
東王潘相樂平原王叚韶等率衆救之未至而江陵陷
梁元帝為西魏將于謹所殺梁將王僧辯在建康共推
晉安王蕭方智為太宰都督中外諸軍承制置百官十
二月庚申帝北廵至逹速嶺覽山川險要將起長城云
六年春正月壬寅清河王岳以衆軍渡江尅夏首送梁
郢州刺史陸法和詔以梁散騎常侍湞陽侯蕭明為梁
王遣尚書左僕射上黨王渙率衆送之二月甲子以陸
法和為使持節都督荆雍江巴梁益湘萬交廣十州諸
軍事太尉公大都督西南道大行臺梁鎮北將軍侍中
荆州刺史宋茝為使持節驃騎大將軍郢州刺史甲戍
上黨王渙尅譙郡三月丙戌上黨王渙尅東關斬梁將
裴之横俘斬數千景申帝至自晉陽封世宗二子孝珩
為廣寧王延宗為安德王戊戌帝臨昭陽殿聽獄決訟
夏四月庚申帝如晉陽丁卯儀同蕭軌克梁晉熙城以
為江州戊寅突厥遣使朝貢梁反人李山花自號天子
逼魯山城五月乙酉鎮城李仲偘擊斬之庚寅帝至自
晉陽蕭明入于建鄴丁未茹茹遣使朝貢六月壬子詔
曰梁國遘禍主喪臣離逷彼炎方盡生荆棘興亡繼絶
義在於我納以長君拯其危弊比送梁主已入金陵藩
禮既修分義方篤越鳥之思豈忘南枝凡是梁民宜聽
反國以禮發遣丁卯帝如晉陽壬申親討茹茹甲戍諸
軍大會於祁連池乙亥出塞至庫狄谷百餘里内無水
泉六軍渴乏俄而大雨戊寅梁主蕭明遣其子章兼侍
中袁泌兼散騎常侍楊裕奉表朝貢秋七月己卯帝頓
白道留輜重親率輕騎五千追茹茹壬午及於懷朔鎮
帝躬當矢石頻大破之遂至沃野獲其俟利藹焉力婁
阿帝吐頭發郁久閭狀延等并口二萬餘牛羊數十萬
頭茹茹俟利郁久閭李家提率部人數百降壬辰帝還
晉陽九月乙卯帝至自晉陽冬十月梁將陳霸先襲王
僧辯殺之廢蕭明復立蕭方智為主辛亥帝如晉陽十
一月丙戍高麗遣使朝貢梁秦州刺史徐嗣輝南豫州
刺史任約等襲據石頭城竝以州内附壬辰大都督蕭
軌率衆至江遣都督柳逹摩等渡江鎮石頭東南道行
臺趙彦深獲秦郡等五城戸二萬餘所在安輯之己亥
太保司州牧清河王岳薨是月柳逹摩為霸先攻逼以
石頭降十二月戊申厙莫奚遣使朝貢是年發夫一百
八十萬人築長城自幽州北夏口至恒州九百餘里
七年春正月甲辰帝至自晉陽於鄴城西馬射大集衆
庶而觀之二月辛未詔常山王演等於凉風堂讀尚書
奏按論定得失帝親決之三月丁酉大都督蕭軌等率
衆濟江夏四月乙丑儀同婁叡率衆討魯陽蠻大破之
丁亥詔造金華殿五月景申漢陽王洽薨是月帝以肉
為斷慈遂不復食六月乙卯蕭軌等與梁師戰於鍾山
之西遇霖雨失利軌及都督李希光王敬寳東方老軍
司裴英起竝没士卒散還者十二三乙丑梁湘州刺史
王琳獻馴象是年修廣三臺宫殿秋七月己亥大赦天
下八月庚申帝如晉陽九月甲辰庫莫奚遣使朝貢冬
十月丙戍契丹遣使朝貢是月發山東寡婦二千六百
人以配軍士有夫而濫奪者五分之一是月周文帝殂
十一月壬子詔曰崐山作鎮厥號神州瀛海為池是稱
赤縣蒸民乃粒司牧存焉王者之制沿革迭起方割成
災肈分十二水土既平還復九州道或繁簡義在通時
殷因於夏無所改作然則日月躔於天次王公國於地
野皆所以上叶玄儀下符川嶽逮于秦政鞭撻區㝢罷
侯置守天下為家洎兩漢承基曹馬屬統其間損益難
以勝言魏自孝昌之季數鍾澆否禄去公室政出多門
衣冠道盡黔首塗炭銅馬鐵脛之徒黑山青犢之侣梟
張晉趙豕突燕秦綱紀從兹而頽彛章因此而紊是使
豪家大族鳩率鄉部託迹勤王規自署置或外家公主
女謁内成昧利納財啓立州郡離大合小本逐時宜剖
竹分符盖不獲已牧守令長虚增其數求功錄實諒足
為煩損害公私為弊殊久既乖為政之禮徒有驅羊之
費自爾因循未遑刪改朕寅膺寳歷恭臨八荒建國經
野務存簡易將欲鎮躁歸静反薄還淳苟失其中理從
刊正傍觀舊史逖聽前言周曰成康漢稱文景編戸之
多古今為最而丁口減於疇日守令倍於昔辰非所以
馭俗調風示民軌物且五嶺内賓三江廻化拓土開疆
利窮南海但要荒之所舊多浮偽百室之邑便立州名
三戸之民空張郡目譬諸木犬猶彼泥龍循名督實事
歸烏有今所併省一依别制於是併省三州一百五十
三郡五百八十九縣三鎮二十六戍又制刺史令盡行
兼不給幹物十二月西魏相宇文覺受魏禪先是自西
河總秦戍築長城東至於海前後所築東西凡三千餘
里率十里一戍其要害置州鎮凡二十五所
八年春三月大熱人或暍死夏四月庚午詔諸取蝦蠏
蜆蛤之類悉令停斷唯聽捕魚乙酉詔公私鷹鷂俱亦
禁絶以太師咸陽王斛律金為右丞相前大將軍扶風
王可朱渾道元為太傅開府儀同三司賀拔仁為太保
尚書令常山王演為司空錄尚書事長廣王湛為尚書
令尚書右僕射楊愔為尚書左僕射以并省尚書右僕
射崔暹為尚書右僕射上黨王渙錄尚書事是月帝在
城東馬射敕京師婦女悉赴觀不赴者罪以軍法七日
乃止五月辛酉冀州民劉向於京師謀逆黨與皆伏誅
秋八月己巳庫莫奚遣使朝貢庚辰詔丘郊禘祫時祀
皆仰市取少牢不得剖割有司監視必令豐備農社先
蠶酒肉而已雩禖風雨司民司禄靈星雜祀果餅酒脯
唯當務盡誠敬義同如在自夏至九月河北六州河南
十二州畿内八郡大蝗是月飛至京師蔽日聲如風雨
甲辰詔今年遭蝗之處免租是月周冢宰宇文護殺其
主閔帝而立帝弟毓是為明帝冬十月乙亥陳霸先弑
其主方智自立是為陳武帝遣使稱藩朝貢是年於長
城内築重城自庫洛拔而東至於塢紇戍凡四百餘里
九年春二月丁亥降罪人己丑詔限仲冬一月燎野不
得他時行火損昆虫草木三月丁酉帝至自晉陽夏四
月辛巳大赦是夏大旱帝以祈雨不應毁西門豹祠掘
其冢山東大蝗差夫役捕而坑之是月北豫州刺史司
馬消難以城叛入於周五月辛巳尚書令長廣王湛錄
尚書事驃騎大將軍平秦王歸彦為尚書左僕射甲辰
以前尚書左僕射楊愔為尚書令六月乙丑帝自晉陽
北廵己巳至祁連池戊寅還晉陽秋七月辛丑給京畿
老人劉奴等九百四十三人版職及杖帽各有差戊申
詔趙燕瀛定南營五州及司州廣平清河二郡去年螽
澇損田兼春夏少雨苗稼薄者免今年租賦八月乙丑
至自晉陽甲戍帝如晉陽是月陳江州刺史沈泰以三
千人内附先是發丁匠三十餘萬營三臺於鄴下因其
舊基而高博之大起宫室及遊豫園至是三臺成改銅
爵曰金鳳金獸曰聖應冰井曰崇光十一月甲午帝至
自晉陽登三臺御乾象殿朝讌羣臣竝命賦詩以新宫
成丁酉大赦内外文武並進一大階丁巳梁湘州刺史
王琳遣使請立蕭莊為梁主仍以江州内屬令莊居之
十二月癸酉詔梁王蕭莊為梁主進居九泒戊寅以太
傅可朱渾道元為太師司徒尉粲為太尉冀州刺史叚
韶為司空錄尚書事常山王演為大司馬錄尚書事長
廣王湛為司徒是月起大莊嚴寺是年殺永安王浚上
黨王渙
十年春正月戊戍以司空侯莫陳相為大將軍甲寅帝
如遼陽甘露寺乙卯詔於麻城置衛州二月丙戍帝於
甘露寺禪居深觀唯軍國大政奏聞三月戊戍以侍中
高德政為尚書右僕射景辰帝至自遼陽是月梁主蕭
莊至郢州遣使朝貢閏四月丁酉以司州牧彭城王浟
為司空侍中高陽王湜為尚書右僕射乙巳以司空彭
城王浟兼太尉封皇子紹廉為長樂郡王五月癸未誅
始平公元世哲東平公元景式等二十五家特進元韶等
十九家竝令禁止六月陳武帝殂兄子蒨立是為文帝
秋八月戊戍封皇太子紹義為廣陽郡王以尚書右僕
射河間王孝琬為尚書左僕射癸卯詔諸軍民或有父
祖改姓冒入元氏或假託攜認妄稱姓元者不問世數
遠近悉聽改復本姓九月己巳帝如晉陽是月使酈懷
則陸仁惠使於蕭莊冬十月甲午帝暴崩於晉陽宫德
陽堂時年三十一遺詔凡諸凶事一依儉約三年之喪
雖曰逹禮漢文革剏通行自昔義有存焉同之可也喪
月之斷限以三十六日嗣主百寮内外遐邇奉制割情
悉從公除癸卯發喪斂於宣德殿十一月辛未梓宫還
京師十二月乙酉殯於太極前殿乾明元年二月丙申
葬於武寧陵諡曰文宣皇帝廟號威宗武平初又改為
文宣廟號顯祖帝少有大度志識沉敏外柔内剛果敢
能斷雅好吏事測始知終理劇處繁終日不倦初踐大
位留心政術以法馭下公道為先或有違犯憲章雖密
戚舊勲必無容舍内外清靖莫不祗肅至於軍國幾策
獨決懷抱規模宏遠有人君大略又以三方鼎跱諸夷
未賓修繕甲兵簡練士卒左右宿衛置百保軍士每臨
行陣親當矢石鋒刃交接唯恐前敵之不多屢犯艱危
常致克捷嘗於東山遊讌以關隴未平投杯震怒召魏
收於御前立為詔書宣示遠近將事西伐是歲周文帝
殂西人震恐常為度隴之計既征伐四克威振戎夏六
七年後以功業自矜遂留連沈湎肆行淫暴或躬自鼓
舞歌謳不息從旦通宵以夜繼晝或袒露形體塗傅粉
黛散髮胡服雜衣錦綵拔刃張弓遊於市肆勲戚之第
朝夕臨幸時乘馲駞牛驢不施鞍勒盛暑炎赫隆冬酷
寒或日中暴身去衣馳騁從者不堪帝居之自若親戚
貴臣左右近習侍從錯雜無復差等徵集滛嫗分付從
官朝夕臨視以為娱樂凡諸殺害多令支解或焚之於
火或投之於河況酗既久彌以狂惑至於末年每言見
諸鬼物亦云聞異音聲情有芥必在誅戮諸元宗室
咸加屠勦永安上黨竝致冤酷高隆之高德政杜弼王
元景李蒨之等皆以非罪加害嘗在晉陽以矟戲刺都
督尉子耀應手即殞又在三臺大光殿上以鐻鐻都督
穆嵩遂至於死又嘗幸開府暴顯家有都督韓悊無罪
忽於衆中喚出斬之其餘酷濫不可勝紀朝野憯憎各
懷怨毒而素以嚴斷臨下加之默識彊記百寮戰慄不
敢為非文武近臣朝不謀夕又多所營繕百役繁興舉
國騷擾公私勞弊凡諸賞賚無復節限府藏之積遂至
空虚自皇太后諸王及内外勲舊愁懼危悚計無所出
暨于末年不能進食唯數飲酒麴蘖成災因而致斃
論曰高祖平定四胡威權延世遷鄴之後雖主器有人
號令所加政皆自出顯祖因循鴻業内外協從自朝及
野羣心屬望東魏之地舉世樂推曾未朞月玄運集已
始則存心政事風化肅然數年之間翕斯致治其後縱
酒肆欲事極猖狂昏邪殘暴近世未有饗國弗永實由
斯疾胤嗣殄絶固亦餘殃者也
贊曰天保定位受终攸屬奄宅區夏爰膺帝籙勢叶謳
歌情毁龜玉始存政術聞斯德音罔遵克念乃肆其心
窮理殘虐盡性荒淫
北齊書卷四
北齊書卷四考證
顯祖文宣皇帝紀而使甲騎偽攻之(臣範)按毛氏本
使字下有彭樂率三字北史亦有
三月辛酉又進封齊王辛酉北史作庚申(臣荃)按魏
孝静三月庚申進齊郡王高洋爵為齊王疑從北史
為是
往者文襄皇帝所建蔡邕石經建北史作運(臣荃)按
下文云即宜移置學館依次修立是文襄但運石經
未嘗建立疑從北史為是
乙酉前黃門侍郎元世寳通直散騎侍郎彭貴平謀逆
免死配邊(臣荃)按元世寳彭貴平事北史不載
冬十月乙未至黃櫨嶺仍起長城北至社于戍(臣範)
按毛氏本作社干通鑑作社平胡三省註齊紀作社
子
遂平石樓元本遂譌道從南監本改
虜不退走追擊之北史無不字
率輕騎於金山下邀擊之金山通鑑作金川
梁秦州刺史徐嗣輝北史通鑑並作嗣徽
柳逹摩為霸先攻逼以石頭降(臣範)按通鑑逹摩遣
使請和於霸先且求質子霸先乃以從子曇郎等為
質與齊人盟于城外將士恣其南北則逹摩未降也
當是齊誅逹摩而以降為罪耳陳書亦云逹摩遣侯
子欽劉士榮等請和通鑑載齊誅逹摩於十二月辛
酉之下
自庫洛拔而東至于塢紇戍北史同通鑑拔作枝塢
作鳴
北齊書卷四考證
