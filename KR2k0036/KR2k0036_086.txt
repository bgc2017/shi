欽定日下舊聞考卷八十六
國朝苑囿(静宜園一)
(臣)等謹按香山名勝若來青軒洪光寺諸處及娑
羅寶樹皆昔蒙
聖祖仁皇帝臨幸
天章肇錫
御額親題我
皇上清蹕所臨略加葺治敬仰
前謨恭抒
宸翰謹依
御製静宜園二十八景詩次第編載卷内
靜宜園前為城關二由城關入東西各建坊楔中架石
橋下為月河度橋左右朝房各三楹
宫門五楹(園靜宜冊)
(臣)等謹按
靜宜園額懸
宫門檐端
皇上御書城關南額曰松扉北額曰蘿幄東坊額曰芝
㕓曰烟壑西坊額曰雲衢曰蘭坂
御製靜宜園記乾隆乙丑秋七月始廓香山之郛薙
榛莽剔瓦礫即舊行宫之基葺垣築室佛殿琳宫参錯
相望而峯頭嶺腹凡可以占山川之秀供攬結之竒者
為亭為軒為廬為广為舫室為蝸寮自四柱以至數楹
添置若干區越明年丙寅春三月而園成非創也蓋因
也昔我
皇祖于西山名勝古刹無不曠覽遊觀興至則吟賞托
懷草木為之含輝巖谷因而增色恐僕役侍從之臣或
有所勞也率建行宫數宇于佛殿側無丹雘之飾質明
而往信宿而歸牧圉不煩如岫雲皇姑香山者皆是而
惟香山去圓眀園十餘里而近乾隆癸亥余始往遊而
樂之自是之後或值幾暇輒命駕焉蓋山水之樂不能
忘于懷而左右侍御者之揮雨汗而冒風塵亦可厪也
于是乎就
皇祖之行宫式葺式營肯堂肯構樸儉是崇志則
先也動靜有養體智仁也名曰靜宜本周子之意或有
合于先天也殿曰勤政朝夕是臨與羣臣咨政要而籌
民瘼如圓明園也有憩息之樂省往來之勞以恤下人
也山居望遠村平疇耕者耘者饁者穫者歛者歷歷在
目杏花菖葉足以驗時令而備農經也若夫巖巒之怪
特林薄之華滋足天成而鮮人力信乎造物靈奥而有
待于靜者之自得耶凡為景二十有八各見于小記而
系之詩
乾隆二十年
御製香山靜宜園六韻山以仁為德秋惟靜與宜樹
猶張翠色風自富凉時久别如初遇澄懷更起思嵐光
窗裏納松影座間移参畫真無盡過駒有若斯輕輿問
前景欲去且遲遲
(臣)等謹按
靜宜園
御製詩恭載首見之篇餘不偹錄
宫門内為
勤政殿五楹南北配殿各五楹殿前為月河(園静宜冊)
(臣)等謹按
勤政殿為二十八景之一内額曰與和氣游聯曰林月
映宵衣寮寀一堂師帝典松風傳晝漏農桑四野
繪豳圖皆
皇上御書月河源出碧雲寺内注
正凝堂池中復經
致遠齋而南由
殿右巖隙噴注流繞墀前
乾隆十一年
御製勤政殿詩
皇祖就西苑趯臺之陂為瀛臺以避暑視事之所顔曰
勤政
皇考圓眀園視事之殿亦以勤政名之予既以靜宜名
是園復建殿山麓延見公卿百僚取其自外來者近而
無登陟之勞也晨披既勤晝接靡倦所行之政即
皇祖
皇考之政因寓意兹名昭繼述之志用自勖焉悅心
期有養好樂勵無荒漫擬靈稱囿偏宜山號香問農頻
駐蹕咨采喜同堂
家法傳勤政孜孜敢暫忘
(臣)等謹按
勤政殿
御製詩恭載首見之篇餘不偹錄
勤政殿後北為
致遠齋南向五楹齋西為韻琴齋為聽雪軒東有樓為
正直和平(園靜宜冊)
(臣)等謹按
致遠齋韻琴齋聽雪軒正直和平諸額皆
皇上御書
乾隆三十三年
御製題致遠齋詩庶官斯引見幾務此疇咨便是遊
山處無非勤政時人惟得屢試章不厭詳披致遠宜從
近省心要在思
(臣)等謹按
致遠齋
御製詩謹繹有關紀述事實者恭載卷内餘不偹錄
勤政殿後西為横秀館東向其南亭為日夕佳北為清
寄軒横秀館後建坊座内為
麗矚樓五楹後為多雲亭(園靜宜冊)
(臣)等謹按
麗矚樓為二十八景之一與横秀館諸額皆
皇上御書
乾隆十一年
御製麗矚樓詩勤政殿依山為屏取徑于屏之南折
而東平岡數百步繚以周坦奥室數楹顔曰靜寄緣石
磴左右上華表桀峙岑樓隠峯審曲面勢時惟朝陽因
山為基斯樓最其勝處重基百尺聳萬象四鄰通嵐
靄變朝暮山川無始終會心堪致遠撫景念居崇春色
皇都好都歸一覽中
乾隆二十六年
御製清寄軒詩勝遊那可戀香界勤政眀當返御園
三日駐山詩卅首邈然清夜寄斯軒
(臣)等謹按
麗矚樓清寄軒
御製詩恭載首見之篇餘不備錄
麗矚樓後南為
綠雲舫(園靜宜冊)
(臣)等謹按
綠雲舫為二十八景之一
乾隆十一年
御製綠雲舫詩園中水皆涓涓細流不任舟楫因仿
避暑山莊内雲帆月舫為齋室而以舫名之蓋自歐陽
氏畫舫而後人多慕傚之者夫舟之用以水居無異陸
處為利而陸處者又以入室如在舟中為適然則山居
水宿無事強生分别况載舟覆舟為鑒又豈獨在水哉
是處綠隂稠幾餘靜憩留烟霞常薈蔚魚鳥任飛浮
不繋喬松畔將尋古渡頭周髀歸妙契天地一虚舟
(臣)等謹按
綠雲舫
御製詩恭載首見之篇餘不備錄
麗矚樓迤南為
虛朗齋齋前石渠為流觴曲水南為畫禪室後為學古
堂東為郁蘭堂西為佇芳樓又後宇為物外超然其外
東西南北四面各設
宫門
東宫門外石路二南達香山寺東建城關達于帶水屏
山(園靜宜冊)
(臣)等謹按
虚朗齋為二十八景之一相傳即永安村地
學古堂前周廊嵌
御製靜宜園二十八景詩石刻
東宫門檐額曰澗碧溪清
聖祖御書帶水屏山詳後
乾隆十一年
御製虛朗齋詩由麗矚樓而南度石橋為北宫門沿
澗東行折而南為東宫門中為廣宇迴軒曲廊洞房密
者宜燠敞者宜凉杗梲不雕楹檻不餙礱石周廡之壁
書兹山舊作與摹古帖参半南為曲水藤花垂蔓覆其
上嚮南一齋曰虚朗虛則公公則眀朗之為義高明有
融異夫昭昭察察之為者要非致虚極不足語此澹
泊志乃虚寧靜視斯朗川雲供嘯咏天地任俯仰隠几
極目清披襟滿意爽惟其無一物是故含萬象
乾隆二十四年
御製學古堂詩堂名因傅說
家法始
神堯(避暑山莊有此堂名皇祖御筆也)敬述山莊額常循義府標惜
分隂敢怠鑒百代惟昭返己將何托怵然謹旰宵
(臣)等謹按
虚朗齋學古堂
御製詩恭載首見之篇餘不備錄
帶水屏山門宇三楹南向西為對瀑北為懷風樓其左
為琢情之閣東南為得一書屋西為山陽一曲精廬(静)
(宜園冊)
(臣)等謹按帶水屏山瀑泉自雙井迤邐東注至是
滙為池雙井詳後
乾隆三十二年
御製對瀑詩到處多吟對瀑詩不同境亦各殊時抑
予别有會心者迅水光隂閱若斯
(臣)等謹按
御製對瀑詩恭載首見之篇餘不備錄
帶水屏山之西為
瓔珞巖其上廳宇三楹為綠筠深處(園靜宜冊)
(臣)等謹按
瓔珞巖為二十八景之一綠筠深處額
聖祖御書
乾隆十一年
御製瓔珞巖詩横雲館之東有泉側出巖穴中叠石
如扆泉漫流其間傾者如注散者如滴如連珠如綴旒
汎灑如雨飛濺如雹縈委翠壁潨潨衆響如奏水樂顔
其亭曰清音巖曰瓔珞亭之勝以耳受巖之勝與目謀
澡濯神明斯為最矣滴滴更潺潺琴音大地間東陽
原有樂月面却無山忘耳聽雲梵棲心揖黛鬟飲光如
悟此不復破微顔
(臣)等謹按
瓔珞巖
御製詩恭載首見之篇餘不備錄
瓔珞巖東稍南為
翠微亭(園靜宜冊)
(臣)等謹按
翠微亭為二十八景之一
乾隆十一年
御製翠微亭詩宫門之南古木森列山麓稍北為小
亭入夏千章綠隂禽聲上下秋冬木葉盡脱寒柯蕭槭
天然倪迂小景須彌與一芥大小豈争差亭子不嫌
窄翠微良復賖入詩惟罨畫沐雨欲蒸霞莫羡癡黃派
倪迂各擅家
(臣)等謹按
翠微亭
御製詩恭載首見之篇餘不備錄
翠微亭東有亭為
青未了(園靜宜冊)
(臣)等謹按
青未了為二十八景之一
乾隆十一年
御製青未了詩南山别嶂為宫門右臂羣峰蒼翠滿
目阡陌村墟極望無際玉泉一山蔚若點黛都城烟樹
隠隠可辨政不必登泰岱俯青齊方得杜陵詩意拳
石堪稱岱來青况復同川源渺何極雲木望無窮社尚
懷居易價疑招遠公升高應絶頂不必畏蠶叢
(臣)等謹按
青未了
御製詩恭載首見之篇餘不備錄
青未了迤西巖際為
馴鹿坡(園靜宜冊)
(臣)等謹按
馴鹿坡為二十八景之一
乾隆十一年
御製馴鹿坡詩東海有使鹿之部産馴鹿勝負戴被
鞍服箱兼牛馬之用而性尤馴擾用則呼之使前用畢
散走山澤其地習為固然弗之異也寧古塔將軍以之
入貢中國服牛乘馬不假為用因放諸長林豐草俾適
其性其毋以不見用自感耶鹿馬原常有甡甡看兩
三器車渾可駕綠耳底須驂豐草羣惟適嘉苹性所躭
輞川傳鹿柴視此定增慙
(臣)等謹按
馴鹿坡
御製詩恭載首見之篇餘不備錄
馴鹿坡迤西有龍王廟下為雙井其上為
蟾蜍峯(園靜宜冊)
(臣)等謹按
蟾蜍峯為二十八景之一明高榖文義集謂之蝦蟇石
雙井水東北注松塢雲莊池内入知樂濠由清音
亭過帶水屏山繞出
園門外是為南源之水
乾隆十一年
御製蟾蜍峯詩香山寺西岡巨石側立如蟾蜍哆口
張頥睅目皤腹昂首而東望嘗謂宇宙間石為最頑而肖
物象形往往出人意表况木變松化造物固無所不有
麻源山石中有螺蚌兹石得無東坡詩中青猿醉道士
𩔖歟久竹生青寧洪罏善委形試看蹲海物將欲補
山經腹尚礧礧果聲疑閣閣聽空懷玉川子咄咄筆無
停
(臣)等謹按
蟾蜍峯
御製詩恭載首見之篇餘不備錄
蟾蜍峯北稍東為松隖雲莊又東有樓為憑襟致爽後
為栖雲樓(園靜宜冊)
(臣)等謹按
栖雲樓為二十八景之一
乾隆十一年
御製栖雲樓詩予初遊香山建此于永安寺西麓適
當山之半右倚層巖左瞰遠岫亭榭略具雖逼處西偏
未盡兹山之勝而堂密薈蔚致頗幽秀過去心難得
未來亦復然以此例現在畢竟誰火傳高樓號栖雲題
句憶昔年階畔碎瓊聲報我無留遷
(臣)等謹按
栖雲樓
御製詩恭載首見之篇餘不備錄
香山寺前石橋下方池為
知樂濠(園靜宜冊)
(臣)等謹按
知樂濠為二十八景之一
香山寺詳後條
乾隆十一年
御製知樂濠詩山澗曲流湍急停蓄處苔藻摇曳輕
鯈游泳如行空中生物以得所為樂澗溪沼沚與江湖
等耳知其樂随在可作濠梁觀潨潨鳴曲注然否是
濠梁得趣知魚樂忘機狎鳥翔噞喁雲霧上潑剌栢松
傍寄語拘墟者來兹悟達莊
(臣)等謹按
知樂濠
御製詩恭載首見之篇餘不備錄
香山寺在
瓔珞巖之西前建坊楔山門東向南北為鐘鼓樓上為
戒壇内正殿七楹殿後廳宇為眼界寬又後六方樓三
層又後山巔樓宇上下各六楹(園靜宜冊)
(臣)等謹按
香山寺為二十八景之一據徐善泠然志寺為金章宗
會景樓故址詳見後原書各條正殿前石屏一中
刊金剛經左心經右觀音經屏後恭鐫
皇上御筆然燈古佛觀音普賢諸像並
御製贊語殿額曰圓靈應現六方樓上層額曰光明蓮
界中曰無住法輪下曰薝蔔香林山巔樓宇上額
曰鷲峯雲湧下曰青霞寄逸皆
皇上御書
乾隆十一年
御製香山寺詩寺建于金世宗大定間依巖架壑為
殿五層金碧輝映自下望之層級可數舊名永安亦曰
甘露予謂香山在洛中龍門白居易取以自號山名既
同即以山名寺奚為不可鴈堂傳寶界鹿苑本仙區
結夏参摩詰和南禮曼殊分茶馳調水清饌飽伊蒲欲
擬題新句尋思色相無
(臣)等謹按
香山寺
御製詩恭載首見之篇餘不備錄
香山寺正殿門外有
聽法松山門内有娑羅樹(園靜宜冊)
(臣)等謹按
聽法松三字鐫石欄上為二十八景之一娑羅樹歌見
聖祖御製集並
皇上御製詩集恭錄卷内
聖祖御製娑羅樹歌娑羅珍木不易得此樹惟應月
中植想見初來西域移山中有人多未識海桐結蕊松
栝形千花散盡七葉青山禽迴翔不敢集虚堂落子風
泠泠楚州遺碑今已偃峩眉雪外雙林遠未若兹山近
可遊靈根終古蟠層巘繁隂亭午轉團圞回睇精藍路
幾盤憑教紫府仙山樹寫入披香殿裏看
乾隆十一年
御製娑羅樹恭依
皇祖元韻樹聞如意隨求得(梵云噶爾布喇瓦喇斯此云如意𣗳即娑羅樹)
(也)梵典曾標鹿苑植層層幢節古佛前碧眼番僧來尚
識東土西天豈定形飛來靈鷲干雲青安知此樹不憶
石因風作語猶泠泠七葉蘢葱湘蓋偃縱移根越千年
遠益部楚州疑附會那覩月木依雲巘(娑羅花佛日盛開每朵十二瓣)
(遇閏輒多一瓣故云月木見雲南志)如桐如栝影團圞雪覆霜凝翠鬱盤
不殊調御大夫倚(用湮槃經事)曾沐
曼殊師利看(烏斯藏進表皆稱曼殊師利大皇帝曼殊是佛妙觀察智更切音與滿洲二字相近)
(故云)
又
御製聽法松詩山多檜栢惟香山寺殿前有松數株
虬枝秀挺山門内一松尤竒古百尺喬聳側立迴嚮自
殿中視之如偏袒階下生公石不得專美矣點頭(曾)
有石聽法詎無松籟響疑酬偈枝拏學擾龍佛張蒼翠
蓋僧倚水雲笻比似靈巖寺何勞摩頂重
(臣)等謹按娑羅樹
聽法松
御製詩恭載首見之篇餘不備錄
香山寺北為觀音閣後為海堂院院東為
來青軒西為妙高堂(園靜宜冊)
(臣)等謹按
來青軒為二十八景之一軒内恭懸
聖祖御題額曰普照乾坤觀音閣上層額曰普門圓應
下層曰性因妙果皆
皇上御書
聖祖御製來青軒臨眺二首摇拂烟雲動翠旗登臨
翰墨每相隨山河景象無窮意俯瞰人情因物知來
青高敞眺神京斜倚名山澗水清此日君臣同覽賞村
村鷄犬靜無聲
乾隆八年
御製來青軒恭瞻
皇祖御筆普照乾坤四大字詩勝地絶塵喧
璇題耀網軒餘波流墨瀋健法突釵痕尚覩
雲烟潤因驚歲月奔
聖情空想像長此照乾坤
乾隆十一年
御製來青軒詩由香山寺正殿歷級東行過迴廊而
東為來青軒帝京景物略為明神宗所題今額已不存
矣遠眺絶曠盡挹山川之秀故為西山最著名處因仍
其名而重為書額
聖祖御題普照乾坤四大字瞻仰之次想見函蓋一切
氣象山齋懸樹杪曠若發塵蒙探蹟思今昔遊神冺
異同烟容空外合黛影牖間通敬仰留題意乾坤方寸
中
(臣)等謹按
來青軒
御製諸詩謹繹有關紀述事實者恭載卷内餘不備錄
香山寺北有無量殿(園靜宜冊)
(臣)等謹按無量殿山門額曰楞伽妙覺
皇上御書
來青軒西南為
歡喜園東西各有坊楔(園静宜冊)
(臣)等謹按
歡喜園西坊額曰停靄曰棲霞東坊額曰紆青曰延綠
皆
皇上御書
香山寺北稍西六方亭為
唳霜臯(園靜宜冊)
(臣)等謹按
唳霜臯為二十八景之一
乾隆十一年
御製唳霜臯詩山中晨禽時鳥隨候哢聲與梵唄魚
鼓相應飼海鶴一羣月夜澄霽霜天曉晴戛然送響嘹
亮雲外胎仙志雲水詎可羈塵俗霜臯逼青冥差當
寄高躅華表事匪幻赤壁夢誰續婆羅門呌音遠勝絲
竹肉
(臣)等謹按
唳霜臯
御製詩恭載首見之篇餘不備錄
香山寺西北由盤道上為洪光寺山門東北向内建毘
盧圓殿正殿五楹左為太虚室又左為
香嵓室(園静宜冊)
(臣)等謹按洪光寺盤道即所謂十八盤也毘盧圓
殿額曰光明三昧正殿後檐額曰慈雲常蔭皆
聖祖御書正殿内額曰香嵓淨域寺後門外坊座前額
曰蕙馨後曰芝采皆
皇上御書
香嵓室為二十八景之一
聖祖御製洪光寺盤道詩白雲飛夏日斜徑盡﨑嶇
仙阜崇高異神州覽眺殊
乾隆十一年
御製香嵓室詩據香山東嶺有古刹名洪光明成化
中中官鄭同重修同高麗人相傳寺毘盧圓殿即仿其
國金剛山為之者未知信否也因迥為高臨虚標秀予
舊題曰香嵓淨域突厦據横巒天窗納虚宇樹分功
德林身在逍遥所始靜恰宜聽既遠猶堪覩天女參維
摩時時下花雨
(臣)等謹按
香嵓室
御製詩恭載首見之篇餘不備錄
洪光寺前盤道間敞宇三楹為
霞標磴(園靜宜冊)
(臣)等謹按
霞標磴為二十八景之一
乾隆十一年
御製霞標磴詩香嵓室前累石為磴凡九曲歷十八
盤而上彷彿李思訓王維畫蜀山棧道山勢聳拔取徑
以紆而得夷非五迴之嶺九折之坂嶄絶而不可上者
比也築山嗤簣力結宇喜天成踏蹬看霞起披林納
月行惟因紆作直却化險為平九折何須比因之見物
情
(臣)等謹按
霞標磴
御製詩恭載首見之篇餘不備錄
霞標磴之北為
玉乳泉(園靜宜冊)
(臣)等謹按
玉乳泉為二十八景之一
乾隆十一年
御製玉乳泉詩行宫之西循仄徑而上有泉從山腹
中出清泚可鑒因其高下鑿三沼蓄之盈科而進各滿
其量不溢不竭長安可遊記謂山有乳峯時嘘雲霧𩔖
匡廬香罏峯不知玉液流甘峯自以泉得名耳乍可
微風拂偏宜皎月涵西河不千里當境即三潭演漾岡
巒影卷舒晴雨嵐靈源何處是一脉試尋探
(臣)等謹按
玉乳泉
御製詩恭載首見之篇餘不備錄
玉乳泉西稍南為
絢秋林(園靜宜冊)
(臣)等謹按
絢秋林為二十八景之一巖間巨石森列鐫題曰蘿屏
曰翠雲堆曰留青又上為觀音閣額曰鸚集崖崖
旁勒仙掌二字下有石臨泉鐫題曰羅漢影
乾隆十一年
御製絢秋林詩山中之樹嘉者有松有檜有栢有槐
有榆最大者有銀杏有楓深秋霜老丹黃朱翠幻色炫
采朝旭初射夕陽返照綺纈不足擬其麗巧匠設色不
能窮其工嶂葉經霜染迎暉紫翠紛絢秋堪入畫開
錦恰過雲晻藹峯容變迷茫界道分金官鬭青帝果足
張吾軍
(臣)等謹按
絢秋林
御製詩恭載首見之篇餘不備錄
絢秋林北為
雨香館後為洒蘭書屋其南為林天石海(園靜宜冊)
(臣)等謹按
雨香館為二十八景之一自
勤政殿以迄
雨香館是為内垣為景凡二十
又按内垣凡六門曰東南門曰東北門西曰約白
門西南曰如意門西北曰中亭子門北曰進膳門
乾隆十一年
御製雨香館詩綠雲舫稍西步平岡而南為雨香館
山中晴雨朝暮各有其勝而雨景尢竒油雲四起滃鬱
棟牖長風飄灑倏近倏遠苔石藥苖芬馨郁烈沉水龍
涎不免烟火氣出雲峯更秀釀雨地斯靈景寫一空
白膏蘇萬隴青悅心惟樂歲飬志奉
慈寧何必劉賓客端稱以德馨
(臣)等謹按
雨香館
御製詩恭載首見之篇餘不備錄
欽定日下舊聞考卷八十六
