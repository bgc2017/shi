欽定日下舊聞考卷一百四十六
風俗(一)
原燕無函燕之無函也非無函也夫人而能為函也(周禮)
(考工記)
原燕之水萃下而弱沈滯而雜故其民愚戅而好貞輕
疾而易死(管子)
補燕性慤其民慎好勇義寡詐謀故陳守而不走(吳子)
原燕地踔遠人民希與趙代俗相𩔖(史記貨殖傳)
補燕人少思慮多輕薄地使之然也輕死急人俗使之
然也(禮書)
補燕代田畜而事蠶(史記貨殖傳)
原燕俗愚悍少慮輕薄無威亦有所長敢於急人燕丹
遺風也(漢書地理志)
原燕記曰豐人杼首燕之北鄙凡大人謂之豐人杼首
長首也(方言)
原燕之北郊凡民男而聓婢謂之臧女而婦奴謂之獲
(同上)
(臣)等謹按燕地語音見於漢揚雄方言者攟摭詮
解頗為緐密朱彝尊原本僅採二條今復擇其有
關於人事者四則增綴於後其實今時土俗語談
並無若方言所紀者矣
增燕齊之間養馬者謂之娠宫婢女厮謂之娠(方言)
增侔莫強也北燕之外郊凡勞而相勉若言努力者謂
之侔莫(同上)
增&KR2972;倯罵也燕之北郊曰&KR2972;倯(同上)
增燕之外郊凡暴肉發人之私披牛羊之五藏謂之□
暴五穀之類北燕海岱之郊謂之晞(同上)
原幽州突騎冀州強弩天下精兵國家贍仗四方有事
未嘗不取辦於二州也(蔡中郎集)
原自古言勇俠者皆出幽并然涿郡前代以來多文雅
之士(隋書地理志)
原燕趙古稱多感慨悲歌之士(昌黎集)
原幽并之地程其水土與河南等常重十一二故其人
沈鷙多材力重許可能辛苦(樊川集)
補額鄂也有垠鄂也故幽州人則謂之鄂也(釋名)
原幽燕之地自古號多豪傑名於圖史者往往而是(東坡)
(居士集)
原勁勇而沈靜燕之俗也(同上)
增郡國志云燕國其氣躁急南通齊趙渤海之間一都
會也又漢書云愚悍少慮輕薄無威儀亦有所長敢於
赴人之急難此燕丹之遺風燕之為言燕也其氣内盛
(太平寰宇記)
增民務農桑士習詩書無強暴相凌之風有寡求不爭
之習(方輿勝覽)
(原范鎮幽都賦亘過幽都以垂覽兮觀禹跡之經營地博大以爽塏兮繩直而砥平風俗樸茂兮蹈禮義而)
(服聲名諫垣集)
原燕自兩河之戰遂非唐有洊歷遼金幾四百年然而
不漸宣政佻靡之化豪勁任俠渾厚敦雅猶有唐之遺
風焉(陵川集)
原南京水甘土厚人多技藝秀者學讀書次則習騎射
耐勞苦(遼志)
增燕俗詳載趙洪江先生文集俗尚勇力而敢敵有為
(輿地志)
增燕自上古唐虞夏后蓋更迭而王焉其為神明之所
過化載在方册詳哉周之代殷召公封於燕流風餘韻
尚可想見(明順天府志)
原昔人論燕人者管子謂其愚戅隋志則云冀幽之士
鈍如錐郝伯常稱其不漸宣政佻靡之化今也不然執
塗之人及五尺童子叩之莫不便便口給其訥於言者
蓋寡乃知習俗之移今昔攸殊也(兩京求舊錄)
補元靜修劉先生過易臺詩云萬里河山有燕趙百年
風氣自遼金易臺今順天所屬地也太宗皇帝相都其
處以控要害燕趙河山鈎距盤固百七十年衣冠文物
之化煥然盛備舊習已移其未純者冶容觕悍之俗爾
(夢蕉詩話)
增元人雜劇喬孟符有黃金臺沈和甫有燕山逢故人
又無名子有燕山夢皆元大都舊事也(朔紀)
增弘治時世臣富正德時内臣富嘉靖時商賈富隆萬
時游俠富(古今圖書集成)
補燕俗薄骨肉而重交遊厭老成而尚輕銳以燕遊為
佳致以飲博為本業家無擔石而飲食服御擬於巨室
囊若垂罄而典妻鬻子以佞佛進香甚則遺骸未收樹
幡叠鼓飯僧動費百千貧家亦強為之風會之趨人情
之化始未嘗不樸茂而後漸以漓其變猶江河其流殆
益甚焉(順天府舊志)
增舊志云燕之山石塊壘危峯雄特水洌土厚風高氣
寒其草木皆強幹而豐本蟲鳥之化亦勁踵氄毳而瞿
瞿然迅飛也以故圓榘之粹蒸為賢豪上之人文雅沈
鷙而不狃於俗感時觸事則悲歌慷慨之念生焉其猶
然燕丹遺烈哉以至閭巷傭販之夫亦莫不堅悍不屈
硜然以急人為務無闒冗呰窳之習此其善也隋志云
冀州於古堯之都也帝居所在故其界尤大信都清河
之間博陵恒山趙郡武安襄國其俗頗同人性多敦厚
務在農桑好尚儒學而傷於遲重前代稱燕冀之士鈍
如錐蓋取此焉俗重氣俠好結納其相赴生死亦出於
仁義故班志述其土風悲歌慷慨椎剽掘冢亦自古之
所患焉前諺云仕宦不偶遇冀部實弊此也太原山川
重複人性勁悍習於戎馬涿郡上谷漁陽北平安樂遼
西皆連接邊郡習尚與太原同俗故自古言勇俠者皆
推幽并云然涿郡太原自前代以來皆多文雅之士雖
俱曰邊郡然風教不為比也(天府廣記)
增宋著作郎許亢宗使金行程錄略曰自良鄉六十里
至燕山府燕山乃古冀州地舜以冀州廣遠分置幽州
以其地在北方幽陰之地東有朝鮮遼東北有樓煩白
檀西有雲中九原南有滹沱易水唐制范陽節度臨制
奚遼自晉割賂建為南京又有燕京析津府戶口安堵
人物殷庶州宅用遼舊太内壯麗夐絶城北有市陸海
百貨萃於其中僧居佛地冠於北方錦繡組綺絶於天
下蔬蓏果實稻粱之𩔖靡不畢出桑柘麻麥羊豕雉兔
不問可知水甘土厚人多技藝民尚氣節秀者讀書次
習騎射耐勞苦當時景色之豐士民之勤如此宜乎元
臣郝經對世祖曰今即不能漢唐如元魏金源可矣(同上)
(臣)等謹按燕俗自古言者不一或以為愚戅而貞
或以為勇義而慤或以為輕薄無威或以為沈鷙
多材其說各有不同然皆往昔方隅之見而非宅
中揆教之定論也我
朝定鼎京邑
建極敷猷
聖聖相承邦畿攸止
輦轂之下共依
日月之光觀感之效既深愛戴之誠倍切化鄉曲而為
通方服經常以安作息經環九軌斯會斯歸
累洽重熙俗敦醇厚土著者用長子孫嚮風者樂占版
籍首善之漸摩有由然矣
增周禮東北曰幽州李巡曰燕其氣深要厥性剽疾故
曰幽幽要也(爾雅䟽)
原樂府出自薊北門行其辭與從軍行同而兼言燕薊
風物及突騎悍勇之狀與吳趨行同也(樂府古題要解)
(原唐之詩人惟陳子昂張說高適集中間有幽州之作此外遊宦於兹土者寡宋則非奉使不至故題詠亦無)
(多王之渙九日送别詩云薊庭蕭瑟故人稀何處登高且送歸今日暫同芳菊酒明朝應作斷蓬飛寳鞏薊門)
(詩云自從身屬富人侯蟬噪槐花已四秋今日一莖新白髮懶騎官馬到幽州馬戴詩云荆卿西去不復返易)
(水東流無盡期日暮蕭條薊城北黃沙白草任風吹張耒詩云十月北風燕草黃燕人馬飽風力強虎皮裁鞍)
(雕羽箭射殺陰山雙白狼四詩辭俱工其餘雜見於出塞送行之作如屢戰橋恒斷長冰塹不流徐陵詩也塞)
(禽惟有雁關樹但生榆王褒詩也萬里寒光生積雪三邊曙色動危旌祖詠詩也日生方見樹風定始無沙裴)
(說詩也沙河流不定春草凍難青王貞白詩也風折旗竿曲沙埋樹杪平馬戴詩也黃雲戰後積白草暮來看)
(釋皎然詩也塞館皆無簟儒裝亦有弓已行難避雪何處合逢花項斯詩也戍樓承落日沙塞礙征蓬張蠙詩)
(也有雪常經夏無花空到春下營雲外火驅馬月中塵于鵠詩也野燒枯蓬旋沙風匹馬衝黃滔詩也兒童能)
(走馬婦女亦彎弓歐陽修詩也邊日照人如月色野風吹草作泉聲范鎮詩也皆善狀燕中風景者渌水亭)
(雜識)
補天下有九福京都屏帷福也(紫桃軒雜綴)
補燕俗謂陰雨為酒色天(帝京景物略)
增京師宴中有爬竿戲即古尋橦戲也其制用二橦衣
花裲襠紅袴褶緣竿而上顛倒翔舞最竒者但以臍拄
竿而張其手足若鷹翔然或以手搘竿而離其踵趾若
猿躍然(西河詩話)
增故事茶綱入京各衙門獻新茶每值清明節競以小
錫瓶貯茶數兩外帖外印籖曰馬上新茶時尚御皮衣
啜之曰江南春色至矣(同上)
原燕京茶肆設雙陸局或五或六多至十餘博者蹴局
如南人茶肆中置棋具也(松漠紀聞)
增酒槽坊門首多畫四公子春申君孟嘗君平原君信
陵君以紅漆闌干護之上仍蓋巧細升斗若宫室之狀
兩傍大壁併畫車馬騶從傘仗俱全又間畫漢鍾離唐
吕洞賓為門額正門前起立金字牌如山子樣三層云
黃公罏夏月多載大塊冰入於大長石視中用此消冰
之水醖酒槽中水泥尺深(析津志)
增中人燕享水陸區殫後軒美人曳縞紵秣陵之縠礿
於中單秀水機杼不藉而靡少年日夜歌吹東西樂部
倡家樓閣通天乳煎鏤蛤冬果春蔬棄之如遺賞賜動
以千計三元正會酺樂燈火奥若連山状於六鰲生花
舞鳥閉機其中舉火樹者萬萬計(明王嘉謨石甕記)
補燕地苦寒寢者不以牀以炕室無東西南北炕必近
前榮貧家一㕓衾枕之外即街巷婦人安坐炕上市販
者至湯餅肴䔩傳食於窗牖中或竟日不作扊扅之炊
也(薊邱雜抄)
補論語伯牛有疾子問之自牖執其手朱子注引禮君
視疾南牖北牖之義殊屬苦心以予觀於燕齊之俗人
家土炕多近窗牖疑古亦然則問疾者不入戶自牖執
手特常事爾不用辭費詮釋也(羣經别解)
(原朱弁炕寢詩淹風土南北殊習尚非一躅出疆雖仗節入國暫同俗留歲再殘朔雪滿崖谷禦冬貂裘敝)
(一炕且跧伏西山石為薪黝色驚射目方熾絶可邇將盡還自續飛飛湧元雲熖熖積紅玉稍疑雷出地又似)
(風薄木誰容鼠棲冰信是龍銜燭陽曦助喘息未害摇空腹惠氣生袴襦仍工展拳足豈惟脱膚鱗兼復平體)
(粟負暄那用詫執熱定思沃收功在歲寒較德比時燠雖餘炙手搯寧有爛額酷矧當凝冰辰炎帝獨回轂元)
(冥真退聽祝融端可錄嗟予亦何者萬里歌黃鵠偃仰對窗扉妍煖謝衾褥壯懷羞竈媚晩悟笑突曲因思墮)
(指人暴露苦皸瘃頻年未解甲蹈此鋒刃毒遥知革輅中旴食安豆粥陪臣將命來意懇誠亦篤有竒不能吐)
(何術止南牧君心想更切臣罪何由贖此身雖自温此志轉煩促論武貴止戈天必從人欲安得四海春永作)
(蒼生福聊擬少陵翁秋風賦茅屋射中州集粟朝出狐增宫友鹿煖炕詩朝野號天風我玉肌)
(謀裘夜卧鷺拳足脛縮被生稜丰牀未嫌促壁以地賂秦尺寸不可復圬者一何巧置槷定方輻東西依兩垣)
(寬平半横屋北戶墐嚴威南榮就朝旭最宜列高窗取便寫文牘朝治夕以成稱名混土俗繚之青蘆灰緣以)
(白文木施簟有餘地兩端置箱簏不因徐孺懸難容孟叟跼朝客躡履升文茵叠方褥蓐食憐淮陰長跽笑籍)
(福瓦溝馳炎官花磚隠回禄文明耀地中象取明夷畫挾纊難比温吹葭未云速壁燈滴香穗頂棚燥葦束借)
(煖活花卉收烟種菜菔凍蝎跂欲行寒蠅癡不伏誰嘲竈下養此非厝薪宿惡卧兒不啼吉夢婦頻卜紙窗捲)
(風簾非烟散遥矚市聲穿枕來閙坊賣漿粥爬羅出餘燼透露發新熇棄灰當塗高秦法不可督福過易生災)
(寵多乃延辱炙手詎足誇熱中亦宜沃坂或名頭痛國如號身毒飲冰消煩心噀水豁眵目抽薪冷翠釡炙凉)
(一反覆我作煖炕詩主文寄忠告來恕堂甲乙遊草臼補黃尊素長安竹枝詞作婦由不費詞不煩井)
(不煩炊火燒涼粥牀邊買到晩數錢酒一瓻黃忠端集)
原古詩燕趙多佳人美者顔如玉被服羅裳衣當戶理
清曲然燕中婦女雖曰穠麗大約調朱殺粉塗飾為多
十三輒嫁至三十而顦顇矣此如蕣華易落何如玉之
有至於青樓之伎多著窮袴其被服羅裳者亦鮮也(析津)
(日記)
補杜子美詩煖老須燕玉留青日札燕玉謂燕趙美婦
人如玉也秕言云思得煖玉之杯也(藝林彙考)
補古詩燕趙多佳人美者顔如玉杜詩煖老須燕玉黃
平倩太史贈范遷有云燕玉從教解舉雛(說楛)
增嫁娶之時男家為新婦上髻女家為新壻冠巾先期
備禮送其家(順天府志)
增合壻得吉相視留物為䞇行小茶大茶禮娶前一日
壻備物往女家曰催粧新婦及門壻以馬鞍置地婦跨
過曰平安婦進房陰陽家唱催粧詩撒諸果曰撒帳婦
家以飲食供送其女曰做三朝做單九做雙九(同上)
補婦人首飾以髲為之者曰假頭亦曰假髻作俑於晉
太元中弘治末京師婦人悉反戴之殆非佳兆(儼山集)
補婦人勻面古惟施朱傅粉而已至六朝乃兼尚黃幽
怪錄神女智瓊額黃梁簡文帝詩同安鬟裡撥異作額
間黃唐温庭筠詩額黃無限夕陽山又黃印額山輕為
塵又詞蘂黃無限當山額牛嶠詞額黃侵膩髮此額粧
也北周靜帝令宫人黃眉墨粧温詩柳風吹盡眉間黃
張佖詞依約殘眉理舊黃此眉粧也段氏酉陽雜俎所
載有黃星靨遼時燕俗婦人有顔色者目為細娘面塗
黃謂為佛粧温詞臉上金霞細又粉心黃蘂花靨宋彭
汝礪詩有女夭夭稱細娘真珠絡髻面塗黃此則面粧
也(西神脞說)
(補彭汝□詩疑有女夭夭稱細娘真珠絡髻面塗黃南人見怪為瘴墨吏矜誇是佛粧鄱陽集)
補明制直房内官與司房宫人俱有伉儷謂之對食又
謂之菜戶若強作伉儷者稱白浪子(西河詩話)
補宫女衣皆以紙為護領一日一换欲其潔也江西玉
山縣所貢(戒菴漫筆)
(原黃淳耀燕姬歎粧燕中姹女顔如玉腰素盈盈纔一束翠翹寳靨試新皓齒青蛾矜豔曲十斛明珠許換)
(歸初言松栢比心期流蘇帳開珠箔掩破盡工夫與畫眉何知覿面成捐棄只買朱顔難買意北邙蕭瑟白楊)
(風一半春宵酬秘戲陶菴集)
補京師婦女嫁外方人為妻妾者初看時以美者出拜
及臨娶以醜者易之名曰戳包兒過門信宿盜其所有
逃去者名曰拏殃兒(菽園雜集)
補火葬倡於釋氏末俗因之焚屍之慘行路且不忍見
況人孤人弟乎燕京土俗以清明日聚無主之柩堆若
邱陵又剖童子之棺殮而未化者祼而置之高處剪紙
為旗縛之於臂此尤不仁之甚矣或謂火化俗釀自元
然世祖至元十五年曾嚴焚屍之禁具載典章論世者
未之考爾(西神脞說)
補京師喪家出葬浮費最多一喪車或至百人舁之銘
旌有高五丈者纏之以帛費百餘疋其餘香亭幡蓋儀
從之屬往往越分又紙糊方相長亦數丈紙房累數十
間集送者張筵待之優童歌舞於喪者之側跳竿走馬
陳百戱於道尤屬悖禮(薊邱雜抄)
(補王惲論中都喪祭禮事狀之竊惟送終人子之大事今見中都風俗薄惡於喪祭禮有極當糾正者如父)
(母之喪例皆焚燒以為當然習既成風恬不知痛敗俗傷化無重於此理合禁止以厚薄俗又無問貴賤多破)
(錢物市一切紙作房室侍從車馬等儀物不惟生者虚費於死者實無所益亦乞一就禁止烏臺筆補)
補京師期功以下服孝帽頂心皆綴紅絨一朵曰花花
孝莫知所自流俗可笑(露書)
補京師喪禮殯不踰時殯三日具祭墓所曰煖墓亦禮
虞祭遺意也(明順天府志)
補正統間北京滿城忽唱妻上夫墳曲有旨令五城兵
馬司禁捕不止明年朝廷有北轅之厄軍没甚衆京城
哭聲震天始驗其事亦氣數之先兆也(暖姝由筆)
補大明門左右日日市曰朝前市東華門外歲燈節十
日市曰燈市東華門内月三日市曰内市今移張燈市
矣猶稱内市也正陽橋日昃市曰窮漢市城隍廟月朔
朢二十五日市曰廟市(帝京景物略)
補都城市肆初開必盛張鼓樂戶結綵繒賀者持果核
堆盤圍以屏風祀神正陽門東西街招牌有高三丈餘
者泥金殺粉或以斑竹鑲之或又鏤刻金牛白羊黑驢
諸形象以為標識酒肆則横扁連楹其餘或懸木&KR0902;或
懸錫盞綴以流蘇挾有限之貲先事無名之費甚無謂
也(寄園寄所寄錄)
增幽燕沙漠之地風起則沙塵漲天有鬼眼睛者以魫
為之嵌於眼上仍以青皂帛繫於頭上多有黑沙者日
稍出則高處即乾燥蓋其沙土横紋故也(析津志)
增市民多造茶褐木綿鞋貨與人西山人多做麻鞋出
城貨賣婦人束足者亦穿之仍繫行纏欲便於登山故
也(同上)
補楊勸農春卿夜讀書有鼠出躍書几上忽投膏□中
楊取一方木覆之隨突以出環書册走不輟作人語曰
油著油著楊笑起曰吾避汝燕城闕前晌午市合更忙
猝不能過即擎虚器云油著油著人即開避故鼠亦云
云聞者為笑(玉堂嘉話)
補京師相傳有十可笑光禄寺茶湯太醫院藥方神樂
觀祈禳武庫司刀鎗營繕司作場養濟院衣糧教坊司
婆娘都察院憲綱國子監學堂翰林院文章猶漢世諺
稱舉秀才不知書察孝廉父别居之謂也(戴斗夜談)
補村夫子誨人子弟必其父兄造請而後教之無榜門
招致人之理獨京師學究大書其門曰秋爽擇日來學
則何異百工之肆大非童蒙求我之義矣(說臆)
增舊設養濟院窮民各有記籍無籍者收養蠟燭幡竿
二寺布衣薪米厨料約歲費萬金所存活甚衆今院籍
混淆或以丁壯竄名或以空名支費(明世宗實錄)
補唐詩詠少年子有云樓下劫商樓上醉又云白晝殺
人都市中初讀之以為過觀於京師之六街九衢市有
劫奪居者行者相視而不敢救是則都城習染易地皆
然安得趙張王尹諸公一以重法繩之使栗果惡少年
交斂迹也(寄園寄所寄錄)
補都中惡少年狡獪百端聞明季玉河橋有身蒙驢皮
黑面利爪夜嚇行旅而謀其財者相傳謂為真鬼既而
事露伏法又有於先農壇北昏夜兩人相接為長人葛
巾木棉袍見者以為魍魎靡不驚仆因取其衣資并以
土塞人口耳鼻中如此者歲餘一夕暗中有人貿貿而
來兩人相接而立其人亦漸長反過其頂則真魍魎也
隨以足踢兩人一殞於地一氣息尚存為人言其事云
(查浦輯聞)
補京師編民男女之未年者因事而出多為姦民所攘
女脅為婢子壓為奴否則載至遐徼殊域若遼海若朔
漠易羊馬牛駝以規利幸而敗者常少不幸而轉市互
鬻使其父子兄弟妻女死生不相聞者比比有焉(歸田類稿)
補都人生子往往閹割覬為中官有非分之福或投為
軍或夤緣入厰衞穿白鞾刺事又或十五結黨横行街
市間號為闖將其游手不自給者目曰閒的兒遇人移
居賃運家具而長班一項尤多見士子入京進取輙
隨之釋褐後往來挾刺交謁匪惟熟識縉紳邸舍并嫻
習各衙門相見儀以是仕者便之然門生屬吏修謁必
饜其欲而後許之入見始進者未嘗不以為憾及為達
官居要路則每倚之為耳目腹心矣迨崇禎甲申都城
一破士大夫雖至不肖未必盡甘心從賊其如長班爭
先具職名投偽政府并各言所居之地於是按名而索
降者授官未降者刑辱見任候補諸員無一得免者(白頭)
(閒話)
(臣)等謹按今京師雖猶存長班之名至出入跟隨
倚為耳目此風久已無之矣
(補黃尊素長安竹枝詞祝四民到此盡無分半作長班半作軍&KR1514;媪生兒齊下他年跟得一官員忠端集)
補五刑宫次於大辟肉刑既除墨劓剕永革矣惟京畿
民間生子每私自閹割何其忍哉吾鄉高工部承埏知
寳坻縣事下車禁私閹甚力終其任縣民無敢犯者洵
美政也(戴斗夜談)
補燕北風俗不問士庶皆自稱小人宣和間有遼國右
金吾衞上將軍韓正歸朝授檢校少保節度使對中人
以上語即稱小人中人以下即稱我家每日到漏舍誦
天童經自云對天童豈可稱我於是凡稱我者皆改為
小人云皇天生小人皇地載小人日月照小人北斗輔
小人然小人有母皆嘗小人之食小人之稱其來古矣
施之於經是可笑也(錢氏私誌)
補京師人呼巷為衚衕世以為俗字不知山海經已有
之食囂鳥可以止衕郭璞注治洞下也音洞又飛魚食
之已痔衕獨衚字未經見(疑耀)
朱昆田原按衚衕二字元人有以此入詩者衕字
載在說文收入廣韻兼平去二音初非俗字也
補今京師勾欄中諢語謂紿人者曰黃六余初不解其
義後閱一小說黃巢兄弟六人巢行第六而多詐故詐
騙人者指為黃六也(疑耀)
補元宋正獻公本至治集中有驢牽船賦今京東五牐
剥運船多用之(雅坪散錄)
補燕人諱言四十五歲人或問之不曰去年四十四歲
則曰明年四十六歲不知何所謂也(朔紀)
(臣)等謹按前朝迎春有以樂工執役者俗謂之春
官因以春為譏訕語又俗有春打六九頭之諺四
十五於數為五九正立春之時故并年歲諱言之
今雖無樂工春官之制而俗語猶相沿避忌也
增凡歲時不雨家貼龍王神馬於門磁瓶插柳枝掛門
之旁小兒塑泥龍張紙旗擊金鼓焚香各龍王廟羣歌
曰青龍頭白龍尾(聲作以)小兒求雨天歡喜麥子麥子焦
黃起動起動龍王大下小下初一下到十八(聲作巴)摩訶
薩初雨小兒羣喜而歌曰風來了雨來了禾場背了穀
(聲作古)來了雨久以白紙作婦人首剪紅綠紙衣之以苕
帚苖縛小帚令攜之竿懸簷際曰掃晴娘(帝京景物略)
增日月蝕寺觀擊鐘鼔家擊盆盎銅鏡救日月聲嘈嘈
屯屯滿城中蝕之刻不飲不食曰生噎食病(同上)
增幼兒見新月曰月芽兒即拜祝乃歌曰月月月拜三
拜休教兒生疥小兒遺溺者夜向參星叩頭曰參兒辰
兒可憐溺床人兒見流火則啐之曰賊星夜不以小兒
女衣置星月下曰女怕花星照兒怕賊星照亦不置洗
濯餘水為夜遊神飲馬也曰不當價(如吳語云罪過同上)
增初聞雷則抖衣曰蚤虱不生見霓曰虹戒莫指謂生
指頂瘡曰惡指也初雪戒不入口曰毒再雪則以炖茶
積雪以塑於庭(同上)
增燕舊有風鳶戲(俗曰毫兒)今已禁風則剖&KR1045;稭二寸錯互
貼方紙其兩端紙各紅綠中孔以細竹横安秫竿上迎
風張而疾趨則轉如輪紅綠渾渾如暈曰風車(同上)
欽定日下舊聞考卷一百四十六
