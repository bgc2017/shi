欽定日下舊聞考卷三十七
京城總記(一)
(臣)等謹按四方會極厥惟
京師
國家宅都燕薊
威德之盛
聲靈之遠超前古而立隆至於
宫闕制度用式觀瞻則悉仍前明之舊第略加修飾而
已今謹於城市門綜舉
本朝都城之制附以原書列代建置為
京城總記二卷
皇城為四卷内城外城凡衢市之分隸五城者並據
今制以次臚列於後
增京城周四十里高三丈五尺五寸門九南曰正陽南
之左曰崇文南之右曰宣武北之東曰安定北之西曰
德勝東之北曰東直東之南曰朝陽西之北曰西直西
之南曰阜城明永樂七年為北京城十九年乃拓其城
本朝鼎建以來修整壮麗其九門之名則仍舊焉外城
包京城南面轉抱東西角樓計長二十八里高二丈亦
曰外羅城門七南曰永定曰左安曰右安東曰廣渠西
曰廣寧在東西隅而北向者東曰東便西曰西便(清大一)
(統志)
增順治元年
世祖章皇帝定鼎燕京分列八旗拱衛
皇居鑲黃居安定門内正黃居德勝門内並在北方正
白居東直門内鑲白居朝陽門内並在東方正紅居西
直門内鑲紅居阜城門内並在西方正藍居崇文門内
鑲藍居宣武門内並在南方蓋八旗方位相勝之義以
之行師則整齊紀律以之建國則鞏固屏藩誠振古以
來所未有者也(八旗通志)
增雍正三年六月十三日八旗都統前鋒統領護軍統
領等公同將擬定八旗形勝并分住地方分析繕列(同上)
增鑲黃滿洲蒙古漢軍三旗各按參領自鼓樓向東至
新橋自新橋大街北口城根向南至府學衚衕東口係
與正白旗接界滿洲官兵自鼔樓向東循大街至經厰
為頭參領之十七佐領居址自經厰循交道口轉南至
棉花衚衕東口為二參領之十七佐領居址自南鑼鼓
巷北口至南口南鑼鼓巷两邊之鼓樓院方磚厰真武
廟魚兒衚衕福祥寺帽兒衚衕炒豆衚衕棉花衚衕兵
馬司前圓恩寺後圓恩寺局兒衚衕為三參領之十八
佐領居址自交道口大街向東循新橋轉南至香兒衚
衕東口為四參領之十七佐領居址自香兒衚衕東口
向南至府學衚衕馬將軍衚衕錢局週圍為五參領之
十七佐領居址蒙古官兵自交道口大街向北至安定
門為頭參領之十四佐領居址自北鑼鼓巷南口至北
口北鑼鼓巷两邊所有之倒鈔衚衕經厰粉子亭謝家
衚衕伽藍殿法通寺淨土寺豆腐池兒衚衕高古菴郎
家衚衕碾兒衚衕為二參領之十四佐領居址漢軍官
兵自新橋大街向北至方家衚衕為頭參領之十佐領
居址自方家衚衕向北至城根為二參領之十一佐領
居址國子監前後頭條衚衕二條衚衕三條衚衕方家
衚衕國子監大溝巷蕭家衚衕此七條衚衕為三參領
之十一佐領居址栢林寺前所有之鼓哨衚衕草厰王
大人衚衕栢林寺此四條衚衕為四參領之十一佐領
居址自北小街南口至城根胡椒圈之週圍手帕衚衕
羊館衚衕針線衚衕寬街此四條衚衕為五參領之十
佐領居址(同上)
增正白滿洲蒙古漢軍三旗與鑲黃旗接界之處係自
府學衚衕東口向南各按參領至四牌樓豹房衚衕東
口與鑲白旗接界之處由
皇城根至東大城根滿洲官兵自鑲黃旗接界處之棉
花衚衕東口循大街向南至大佛寺西北角為頭參領
之十七佐領居址自大佛寺西北角向南至豹房衚衕
西口為二參領之十六佐領居址
皇城東邊所有之寬街草厰衚衕取燈衚衕晾糓厰弓
弦衚衕䨇塔衚衕此六衚衕為三參領之十六佐領居
址两大街所有之鐡獅子衚衕賈家衚衕汪芝蔴衚衕
魏家衚衕十景花園馬大人衚衕墻兒衚衕大佛寺衚
衕羊尾巴衚衕山老兒衚衕喇叭營此十一衚衕為四
參領之十六佐領居址自馬市口向東至四牌樓隆福
寺週圍所有之細小衚衕為五參領之十六佐領居址
蒙古官兵自府學衚衕東口循大街至五條衚衕為頭
參領之十五佐領居址自五條衚衕至四牌樓為二參
領之十四佐領居址漢軍官兵自新橋大街至東直門
為頭參領之十佐領居址北新倉海運倉興平倉南新
倉舊太倉富新倉此六倉門相近為二參領之十佐領
居址自東直門南小街北宋姑娘衚衕口袋衚衕慧照
寺王家衚衕船板衚衕板橋衚衕此六衚衕為三參領
之十一佐領居址北新橋大街六條衚衕七條衚衕八
條衚衕九條衚衕十條衚衕此五衚衕為四參領之九
佐領居址北小街頭條衚衕二條衚衕三條衚衕四條
衚衕五條衚衕此五條衚衕為五參領之九佐領居址
(同上)
增鑲白滿洲蒙古漢軍三旗與正白旗接界之處係自
豹房衚衕向南至單牌樓與正藍旗接界之處由
皇城根向東至大城根滿洲官兵自正白旗接界處由
東長衚衕東口循大街向南至院府衚衕東口為頭參
領之十七佐領居址自院府衚衕東口至長安街牌樓
為二參領之十六佐領居址東長安大街两邊所有之
翠花衚衕東長衚衕奶子府衚衕燒酒衚衕錫鑞衚衕
莱厰衚衕院府衚衕梯子衚衕口袋衚衕理藩院後衚
衕此十衚衕為三參領之十八佐領居址自長安街牌
樓向東至單牌樓為四參領之十七佐領居址自燈市口
大街西口至東四牌樓大街向南两大街之間所有椿
樹衚衕金銀衚衕煤炸衚衕帥府衚衕頭條衚衕二條
衚衕此八衚衕為五參領之十七佐領居址蒙古官兵
自四牌樓向南循大街至堂子衚衕為頭參領之十二
佐領居址自堂子衚衕向南至單牌樓為二參領之十
二佐領居址漢軍官兵自四牌樓向東至小街為頭參
領之五佐領居址自小街至朝陽門為二參領之四佐
領居址禄米倉週圍至啞巴衚衕方家衚衕為三參領
之四佐領居址小家子史家衚衕乾麫衚衕小啞巴衚
衕此四衚衕為四參領之四佐領居址羊尾巴衚衕堂
子衚衕史大人衚衕羊儀賓衚衕總把衚衕此五衚衕
為五參領之五佐領居址(同上)
增正藍滿洲蒙古漢軍三旗與鑲白旗接界之處係自
單牌樓至崇文門由金水樓向東至大城根滿洲官兵
自鑲白旗接界處由長安街牌樓向西進東長安門至
金水橋為頭參領之十六佐領居址自新街口南口至
北口為二參領之十七佐領居址自宗人府向南戶部
周圍至中御河橋為三參領之十七佐領居址自中御
河橋至洪厰衚衕北口為四參領之十七佐領居址自
洪厰衚衕口向北至長安街為五參領之十七佐領居
址蒙古官兵自單牌樓至崇文門為頭參領之十五佐
領居址自江米巷東口至洪厰衚衕為二參領之十四
佐領居址漢軍官兵自單牌樓觀音寺衚衕向東至舉
場西門為頭參領之六佐領居址自羊肉衚衕西口向
東至水磨衚衕為二參領之七佐領居址自裱背衚衕
西口至東口為三參領之五佐領居址自蘇州衚衕西
口東至馬皮厰北口為四參領之六佐領居址自船板
衚衕西口向東至馬皮厰南口為五參領之七佐領居
址(同上)
增正黃滿洲蒙古漢軍三旗自鼓樓向西至新街口大
街北口城根向南至馬狀元衚衕西口與正紅旗接滿
洲官兵自鼓樓大街向西北藥王廟南口至大城根為
頭參領之十九佐領居址自北藥王廟街南口向西循
大街至八調灣南口為二參領之十九佐領居址自八
調灣南口循大街至德勝門轉南至德勝橋為三參領
之十八佐領居址自鼓樓斜街循銀錠街向西李廣橋
至德勝橋大街為四參領之十八佐領居址自松樹街
北口至南藥王廟為五參領之十八佐領居址蒙古官
兵自松樹街南口向西至德勝橋轉北至宏善寺西口
為頭參領之十二佐領居址自宏善寺衚衕西口至德
勝橋為二參領之十二佐領居址漢軍官兵自護國寺
街至棉花衚衕南口羅圈衚衕西口為頭參領之十佐
領居址自西口連棉花衚衕廊房衚衕草厰衚衕為二
參領之十佐領居址自蒋家房東口至西口為三參領
之十一佐領居址自新街口向北至四條衚衕東口為
四參領之十佐領居址自四條衚衕東口至城根及銅
井為五參領之九佐領居址(同上)
增正紅滿洲蒙古漢軍三旗與正黃旗接界之處係自
馬状元衚衕東口與鑲紅旗接界之處由
皇城根向西至大城根滿洲官兵自西直門大街曹公
觀之東至新街口轉南至石老娘衚衕東口為頭參領
之十二佐領居址自石老娘衚衕東口向南至四牌樓
轉東至馬市東口為二參領之十六佐領居址
皇城西邊所有之馬状元衚衕太平倉衚衕毛家灣衚
衕紅羅厰衚衕拐棒衚衕此五衚衕為三參領之十五
佐領居址自四牌樓大街西邊所有之驢肉衚衕帥府
衚衕報子衚衕臭皮衚衕石老娘衚衕此五衚衕為四
參領之十二佐領居址四牌樓大街西邊所有之衛衣
衚衕太平候衚衕五王侯衚衕車兒衚衕石碑衚衕寳
禪寺帽兒衚衕宫衣庫衚衕此八衚衕為五參領之十
四佐領居址蒙古官兵自西直門大街南邊所有之草
厰衚衕柳巷衚衕觀音寺衚衕陳線衚衕大覺寺衚衕
此五衚衕為頭參領之十一佐領居址自大覺寺衚衕
向南堅厰翊教寺祖家街柵欄衚衕東觀音寺衚衕椿
樹衚衕苦水井此七衚衕為二參領之十一佐領居址
漢軍官兵自阜城門循大街至宫門口為頭參領之四
佐領居址自宫門口向東至馬石橋為二參領之四佐
領居址馬石橋北邊所有之蘇羅卜衚衕回子營為三
參領之四佐領居址自回子營向北至茶葉衚衕翠花
街為四參領之四佐領居址自宫門口向北至葡萄園
東口為五參領之三佐領居址(同上)
增鑲紅滿洲蒙古漢軍三旗與正紅旗接界之處係自
羊肉衚衕向南至單牌樓與鑲藍旗接界之處由
皇城根向西至大城根滿洲官兵自與正紅旗接界處
之四牌樓大街向南至單牌樓轉東至長安街牌樓為
頭參領之十三佐領居址西安門大南邊所有之板場衚衕廊
房衚衕醬房衚衕小醬房衚衕東斜街細米衚衕此六衚衕為二
參領之十七佐領居址自細米衚衕向南饊子衚衕狗尾巴
衚衕背隂衚衕大僕寺街李閣老衚衕此五衚衕為三參領之
十七佐領居址自李閣老衚衕向南東夾道東岳廟岱北寺小
東岳廟演象所官磨房此六衚衕為四參領之十八佐領居址
饊子衚衕向南堂子衚衕石虎衚衕蜈蚣衛衚衕油房衚衕茶
葉衚衕西夾道正溝衚衕此七衚衕為五參領之十七
佐領居址蒙古官兵自四牌樓大街西邊所有之粉子
衚衕後泥窪十八半截豐盛衚衕此四衚衕為頭參領
之十佐領居址自豐盛衚衕向北之兵馬司衚衕燕兒
衚衕磚塔衚衕羊肉衚衕此四衚衕為二參領之十二
佐領居址漢軍官兵以四牌樓大街西邊所有之白廟
衚衕半壁街此二衚衕為頭參領之二佐領居址自白
廟衚衕向北車子衚衕榆錢衚衕沈篦子衚衕千張衚
衕此四衚衕為二參領之六佐領居址自千張衚衕向
南打磨厰半圈高井口袋衚衕此四衚衕為三參領之
四佐領居址自口袋衚衕向南施飯寺皮褲子衚衕東
夾道衚衕此三衚衕為四參領之六佐領居址自東夾
道衚衕向南白廟衚衕刑部街此二衚衕為五參領之
四佐領居址(同上)
增鑲藍滿洲蒙古漢軍三旗與鑲紅旗接界之處係自
單牌樓至宣武門金水橋向西至大城根滿洲官兵自
與鑲紅旗接界處之長安街牌樓向東進西長安門至
金水橋為頭參領之十八佐領居址自江米巷向北至
長安門大街中府左府四眼井周圍為二參領之十八
佐領居址自河漕沿向東至石牌衚衕文昌閣拴馬椿
馬神廟衚衕此四衚衕為三參領之十八佐領居址自
獅子口向東由皮市南口轉北至掃箒衚衕西口為四
參領之十七佐領居址自西單牌樓向南由絨線衚衕
轉東至河漕沿六部口抽屜衚衕關帝廟衚衕牛肉灣
此六衚衕為五參領之十七佐領居址蒙古官兵自宣
武門至絨線衚衕西口油房衚衕南拴馬椿翠花衚衕
棗樹街此四衚衕為頭參領之十三佐領居址中街半
壁街前細瓦厰新簾子衚衕舊簾子衚衕此五衚衕為
二參領之十二佐領居址漢軍官兵自西單牌樓西邊
之抱子街東口至西口為頭參領之五個半佐領居址
自手帕衚衕東口至西口為二參領之四佐領居址自
鐡匠衚衕東口至西口為三參領之四佐領居址自石
駙馬大街東口向西至棕毛衚衕為四參領之五佐領
居址自頭髮衚衕東口向西至臭水河為五參領之四
佐領居址(同上)
原南京析津府城方三十六里崇三丈衡廣一丈五尺
敵樓戰櫓具八門東曰安東迎春南曰開陽丹鳳西曰
顯西清普北曰通天拱辰大内在西南隅坊市廨舍寺
觀蓋不勝書其外有居庸松亭榆林之關古北之口桑
乾河高梁河石子河大安山燕山中有瑶嶼(遼史)(原在宫室)
(門今移改)
(臣)等謹按遼金城池舊址與今四至不同而實為
都邑迭增之所自原書有散見宫室門者今悉移
載卷内
原度盧溝河六十里至幽州號燕京子城就羅郭西南
為之正南曰啟夏門内有元和殿東曰宣和城中坊閈
皆有樓南門外有裕悦王廨為宴集之所門外永平館
舊名碣石館清和後易之南即桑乾河(王文正上遼事)(原在宫室)
(門今移改)
朱彛尊原按遼史皇族表有裕悦希達裕悦赫嚕
裕悦斡裕悦休格裕悦羅卜科裕悦果實裕悦烏
珍國語解裕悦貴官無所職其位居南北大王上
(按赫嚕滿州語車輻也舊作喝魯幹滿洲語氣味也舊作哇羅卜科蒙古語淖泥也舊作魯不古果寔)
(滿洲語疼愛也舊作高十烏珍滿洲語重也舊作屋質今俱譯改)
(臣)等謹按遼史無清和年號惟聖宗嘗改元統和
王曾封事所云清和疑即統和之訛也永平館當
在今城南遺址已不可考
原太宗以燕城北有市百物山偫命有司治其征(遼史)
(原在宫室門今移改)
原永平館在府南一十里一名碣石館遼朝士宴集之
所(明一統志)(原在城市門今移改)
增遼開泰元年始號為燕京海陵貞元元年定都號為
中都天德三年始圖上燕城宫闕制度三月命張浩等
增廣燕城城之門制十有二東曰施仁宣曜陽春南曰
景風豐宜端禮西曰麗澤灝華彰義北曰會城通元崇
智改門曰清怡曰光泰浩等取真定府潭園材木營造
宫室及凉位十六(析津志)
補貞元四年金主亮率文武百官幸燕遂以燕為中都
府曰大興定京邑焉都城之門十二每一面分三門一
正两偏其正門两旁又皆設两門正門常不開惟車駕
出入餘悉由旁两門焉其門十二各有標名東曰宣耀
曰施仁曰陽春西曰灝華曰麗澤曰彰義南曰豐宜曰
景風曰端禮北曰通元曰會城曰崇智内城門左掖右
掖宣陽又在外焉外墨書粉地内則金書朱地皆故禮
部尚書王兢書(金圖經)(原在宫室門補遺今移改)
原都城四圍凡七十五里城門十二每一面分三門其
正門两旁又設两門正東曰宣耀陽春施仁正西曰灝
華麗澤彰義正南曰豐宜景風端禮正北曰通元會城
崇智此四城十二門也(大金國志)(原在宫室門今移改)
朱彛尊原按金史城門十三北有四門一曰光泰
當以史為正
(臣)等謹按大金國志金圖經皆言金都城門十二
金史獨於北面多光泰一門析津志亦作十二門
而又别出清怡光泰二門考北平圖經謂奉先坊
在舊城通元門内而析津志又謂在南城清怡門
内二名錯見疑清怡即通元之别稱而光泰或亦
會城崇智之别稱歟
增天德三年海陵意欲徙都於燕上書者咸言上京臨
潢府僻在一隅官艱於轉漕民難於赴愬不如都燕以
應天地之中言與意合乃命左右丞相張浩張通左丞
蔡松年調諸路民夫築燕京制度如汴詔曰燕本列國
之名今立京師不當稱燕京改號中都以析津府為大
興府(元一統志)
增金朝築燕城用涿州土人置一筐左右手排立定自
涿至燕傳遞空筐出實筐入人止土一畚不日成之(析津)
(志)
原燕展築南城係金海陵天德二年見蔡無可大覺寺
碑(玉堂嘉話)
原正隆四年二月修中都城(金史)
原初忠獻王粘罕有志都燕因遼人宫闕於内城外築
四城每城各三里前後各一門樓櫓池塹一如邊城每
城之内立倉厫甲仗庫各穿複道與内城通時陳王兀
室將軍韓常婁宿皆笑其過計忠獻曰百年内當以吾
言為信及海陵煬王定都既營宫室欲徹其城翟天祺
曰忠獻開國元勲措置必有說乃止(金國南遷錄)
原燕山府城周圍二十七里樓臺高四十尺樓計九百
一十座池塹三重城開八門(奉使行程錄)(以上四條原在世紀門今移改)
(臣)等謹按據此條燕京舊城周二十七里至金天
德三年展築三里見析津志所引金蔡珪大覺寺
記合計之共周三十里此皆指都城言之至大金
國志所稱周七十五里者則指外郛而言猶今外
城之制也
又按遼金故都在今都城南面元代尚有遺址當
時多謂之南城而稱新都為北城自明嘉靖間興
築外羅城故蹟遂漸湮廢其四至已不可辨今即
前人志乘文集碑刻所記凖以現在地面參稽互
審如憫忠寺昊天寺在今宣武門南與廣寧門相
近而元人皆稱為南城古蹟又今城外白雲觀西
南有廣恩寺即遼金奉福寺距西便門尚遠而金
泰和中曹謙碑記謂寺在都城内又金天王寺即
今天寧寺在廣寧門外稍北而元一統志謂在舊
城延慶坊内又今琉璃厰在正陽門外而近得遼
時墓碑稱其地為燕京東門外之海王村又今黑
窑厰在永定門内先農壇西而其地有遼夀昌中
慈智大師石幢亦稱為京東又圖經志書載都土
地廟在舊城通元門内路西通元乃金都城北門
而都土地廟今在宣武門外西南土地廟斜街由
是觀之則遼金故都當在今外城迤西以至郊外
之地其東北隅約當與今都城西南隅相接又考
元王惲中堂事記載中統元年赴開平三月五日
發燕京宿通元北郭六日午憩海店距京城廿里
海店即今海淀據惲所言以道里核計則金時外
郛七十五里之方位不難約略而知矣
原南城在今城西南唐幽州藩鎮城及遼金故都城也
隋之天寧寺舊在城中今在城外矣憫忠寺有唐景福
元年重藏舍利記其銘曰大燕城内地東南隅有憫忠
寺門臨康衢憫忠寺舊在城中東南今在城外西南僻
境矣(春明夢餘錄)
朱彛尊原按隋唐之幽州洪業寺在城内唐之幽
州憫忠寺在城東南隅遼之南京因之康熙辛酉
西安門内有中官治宅掘地悮發古墓中有瓦鑪
一瓦罌一墓石二方廣各一尺二寸一刻卞氏墓
誌四字環列十二辰相皆獸首人身一刻誌銘而
書作誌誌題曰大唐故濮陽卞氏墓誌誌文曰貞
元十五年歲次己卯七月癸卯朔夫人寝疾卒於
幽州薊縣薊北坊以其年權窆於幽州幽都東北
五里禮賢鄉之平原是今之西安門去唐幽州城
東北五里而遥矣金拓南城時收臺在城之東北
至於元之中都則今德勝安定東直三門外皆城
中地而白馬廟瓊華島收臺太液池柴市憫忠寺
大悲閣咸在南城迨徐寧又改築縮其北五里廢
光熙肅清二門規制差隘永樂中重拓南城然憫
忠寺大悲閣仍限門外蓋都城凡數徙坊市變置
代有不同閱絳雲樓書目有皇元建都記及蕭洵
有故宫遺錄二編惜燔於火今博訪未得金元之
遺蹟遂多湮滅而無徵矣(以上二條原在世紀門今移改)
(臣)等謹按朱彛尊原按稱瓊華島太液池在南城
者乃指金時周七十五里之外城非金都三十里
之内城也元至元間改建都城去都東北三里則
指金之内城東北若外城之瓊島液池元人即於
此營建大内並未嘗全棄其地析津志及元李洧
孫大都賦記載甚明詳見後條
(原王惲復隍謠載南城囂囂足汙濊既建神都風土美燕人重遷朽厥睿意作新思有泚一朝詔徙殊井疆)
(九陌香生通戚里煬城密邇不剗去適足囊奸飬狐虺城復池隍莫嘆嗟一廢一興固常理今年戊子冬十月)
(天氣未寒無雨雪禁軍指頋舊築空郊遂坦&KR0642;無壅隔寂寞千門草棘荒他年空有銅駝說我詩雖小亦王風)
(庶配商盤歌帝哲秋澗集)(原在世紀門今移改)
朱彛尊原按元史地理志至元四年始於中都之
東北置今城而遷都焉世祖本紀至元二十年六
月發軍修定大都城而王秋澗詩則云今年戊子
冬十月是至元二十五年矣與史不合
(原劉崧燕城雜詩白南城土垣故不塌西宫渠水自相通野蘆花似楊花蘂木葉如楓葉紅菜根磊磊紅蘿)
(蔔草子嶃嶃白蒺藜東薊直通齊化外南城更在順承西槎翁集)(原在世紀門今移改)
原入豐宜門過龍津橋橋分三道通用奪玉石扶闌上
琢為嬰兒狀極工巧(北轅錄)
原龍津橋在燕山宣陽門外以玉石為之引西山水灌
其下(石湖集)
(原范成大詩水燕石扶闌玉雪堆柳塘南北抱城廻西山剰放龍津留待官軍飲馬來同上)
(原大定元年十一月固雲以軍至中都同知留守璋請至府議事固雲疑璋有謀乃陽許諾排節仗若將往者)
(遂騎從出施仁門駐兵通州見世宗於三河改金史列傳按固雲唐古特語才能也原作彀英今譯原在)
(宫室門今移改月有虎至陽春門外駕出射獲之原太和八年八)(金)
(史本紀六年詔建昭烈武成王廟於闕廷之右麗澤門原泰和)
(内郝金史勇武安王廟碑原經義)(郡國州縣鄉邑閭井皆有王)
(廟夏五月十有三日秋九月十有三日則大為祈賽整仗盛儀旌甲旗鼓長刀赤驥儼如王生千載之下景嚮)
(若是况漢季之遺民乎䨇陵川集隔綵霞宫鶯催賞玉谿原元好問梁園春詞鳳簫聲)
(花誰憐麗澤門邊柳瘦倚東風望翠華黨遺山集丞唐原燕城西南門曰端禮有大定末劉無所撰左)
(古安禮碑云尹大興時迎午休吏燕雀語堂下人不知有官府玉堂佳話唐古原作唐括今改正)
(原赫舍哩執中分其軍為三軍由彰義門入自將一軍由通元門入金史列傳)
(原大安三年二月通元門重關折九月蒙古兵至中都十月遣泰州刺史珠赫哷果勒齊屯通元門外至寧元)
(年五月起呼沙呼復為右副元帥領武衛軍二千人屯通元門外八月呼沙呼自通元門入妃嬪皆束装至通)
(元門勒金史紀語按珠赫哷舊作术虎今從八旗姓譜改正齊滿洲中心也舊作高琪今俱譯改以上)
(七條原在宫室門今移改)
(臣)等謹按朱彛尊原書宫室卷内取史傳之文有
涉及金城門名者廣加採摭以資博覧而於建置
故蹟無關謹改附城市總卷内用偹故實後仿此
增舊城中東南西北二隅坊門之名四十有二西開陽
坊南開遠坊北開遠坊清平坊美俗坊廣源坊廣樂坊
西曲河坊宜中坊南永平坊北永平坊北揖樓坊南揖
樓坊西縣西坊棠隂坊薊賓坊永樂坊西甘泉坊東甘
泉坊衣錦坊延慶坊廣陽坊顯忠坊歸厚坊常寧坊常
清坊西孝慈坊東孝慈坊玉田坊定功坊辛市坊會仙
坊時和坊奉先坊富義坊來遠坊通樂坊親仁坊招商
坊餘慶坊郁鄰坊通和坊西南東北二隅舊坊門之名
二十東曲河坊東開陽坊咸寧坊東縣西坊石幢前坊
銅馬坊南薊寧坊北薊寧坊啄木坊康樂坊齊禮坊為
美坊南盧龍坊北盧龍坊安仁坊鐡牛坊敬客坊南春
臺坊北春臺坊仙露坊(元一統志)
(臣)等謹按此條乃具錄金時都城内各坊之名其
方位界至歲久已就湮没今以析津志元一統志
五城坊巷衚衕集所載寺院基址現存者參互考
之則歸義廢寺在今彰義門大街北當為時和坊
都土地廟在今土地廟斜街當為奉先坊天王寺
即今天寧寺在廣寕門外當為延慶坊又宣武門
外菜市西嘗發地得仙露寺舍利石匣當為仙露
坊又宣北坊之昊天寺當為棠隂坊竹林寺當為
顯忠坊紫金寺當為北開遠坊大約皆在宣武廣
寧二門之間其餘則多不可考矣
原金自天德以後始有南北郊之制大定明昌其禮寖
備南郊壇在豐宜門外圓壇三成成十二陛壝墻三匝
四面各三門齋宫東北府庫在南壇壝皆以赤土圬之
北郊方丘在通元門外方壇三成四正陛方壝三周四
面亦三門朝日壇曰大明在施仁門外之東南門壇之
制皆同方丘夕月壇曰夜明在彰義門外之西北掘地
圬之為壇其中常以冬至日合祀昊天上帝皇地祗於
圜丘夏至日祭皇地祗於方丘春分朝日秋分夕月(同上)
原明昌五年為壇於景風門外東南歲以立春後丑日
祀風師又為壇於端禮門外西南以立夏後申日祀雨
師是日祭雷師於位下(金史禮志)
原明昌六年章宗未有子尚書省臣奏行高禖之祀乃
築壇於景風門外東南端地與圜丘東南相望歲以春
分日祀青帝伏犧氏女媧氏位壇上南向西上姜嫄簡
狄位於壇之第二層東向北上前一日布神位省牲器
陳御弓矢䪅於上下神位之右其齋戒奠玉幣進熟皆
如大祀儀(同上)
原入宣陽門由馳道西南入會同舘(北轅錄)
原會同舘燕山客舘也遼已有之(石湖集)
原燕賓館燕山城外館(同上)
補使至燕京寓於來遠驛泛使則居遠驛焉(建炎以來朝野襍記)
補宋淳熙中范至能使北孝宗令口奏金主謂河南乃
宋朝陵寝所在願歸侵地宰相力以為未可至能遂自
為一書述聖語至金庭納之䄂中既跪進國書伏地不
起時金主乃葛王也性寬慈傳宣問使人何故不起至
能徐出䄂中書奏曰臣來時大宋皇帝别有聖旨難載
國書令臣口奏臣今謹以書述書既上殿中觀者皆失
色至能猶伏地再傳宣曰書辭已見使人可就舘至能
再拜而退金之羣臣或不平議羈留使人而金主不可
至能將回又奏曰口奏之事乞於國書中明報仍先宣
示庶使臣不墮欺罔之罪金主許之報書云口奏之說
殊駭觀聽事湏詳處邦乃孚休既還上嘉其不辱命由
是超擢至於大用至能在燕京會同館守吏微言有羈
留之議乃賦詩曰萬里孤臣致命秋此身何止一浮漚
提携漢節同生死休問羝羊解乳不(鶴林玉露)
補淳熙十五年二月遺留禮信使顔師魯高震至燕京
燕賓舘宴畢入來寧舘蓋泛使之舘也(思陵錄)
補宋人與遼金南北通問各設國信使使至俱置客省
司四方舘使引進有官押燕有伴其後使事不一於即
位上尊號生辰正旦則遣使賀於國恤則遣使告哀弔
慰祭奠進遺留禮物又有告慶諭成報聘報謝報諭祈
請申請詳問等目大半多用詞臣北有燕賓舘南有班
荆館至燕京則許游憫忠慶夀諸刹至臨安則伴使偕
往天竺燒香次冷泉亭呼猿洞而歸當時紀行之書存
於今者王曾上契丹事富弼奉使錄許亢宗奉使行程
錄洪皓松漠紀聞范成大攬轡錄周煇北轅錄僅寥寥
數卷而已其宫闕制度猶可藉以考證外如路振乘軺
錄宋敏求入蕃錄范鎮使北錄劉敞使北語錄江德藻
聘北道里記沈括使遼圖抄李罕使遼見聞錄寇瑊奉
使錄王曙戴斗奉使錄王晉使範連鵬舉宣和使金錄
何鑄奉使襍錄雍堯佐隆興奉使審議錄張棣講和事
迹韓元吉金國生辰語錄姚憲乾道奉行錄余嶸使燕
錄樓鑰北行日錄富軾奉使語錄多軼不傳又若趙良
嗣燕雲奉使錄馬擴茆齋自叙沈琯南歸錄鄭望之靖
康奉使錄李若水山西軍前奉使錄傅雩建炎通問錄
范仲熊北紀晁公忞金人敗盟記雖散見於北盟會編
而未必全至若皇華錄南北歡盟錄南北對鏡圖南北
國信記議盟記接伴語錄北朝國信語錄賀正人使例
使北錄靖康要盟錄紹興通和錄講和錄開禧通和持
書通問本末諸書僅留其目并作者姓字皆佚矣(瀛洲過古錄)
(原范成大燕賓館詩下九日朝天種落歡也將佳節勸盤餐苦寒不似東籬雪滿西山把菊看以上八條)
(原在宫室門今移改風流子詞補吴繳題燕山驛壁)(書劍憶游梁當時事)
(底處不堪傷念蘭苕嫩葉向吴南浦杏花微雨窺宋東墻鳳城外燕随金步障絲惹紫游韁曲水古今禁烟前)
(後暮雲樓閣春草池塘寫回首斷人腸年芳但如霧鏡髮已成霜獨有蟻尊陶蝶夢悠揚聽出塞琵琶風沙)
(淅瀝寄書鴻雁烟月微茫不似海原在城市門潮信猶到潯陽庚谿詩話門今移改)
欽定日下舊聞考卷三十七
