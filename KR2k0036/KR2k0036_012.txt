欽定日下舊聞考卷十二
國朝宫室
太和殿之後東西兩廡各三十間正中南嚮者為
中和殿縱廣各三間方檐圓頂金扉𤨏窗各二十有四
南北陛各三出東西陛各一出(會大清典)
(臣)等謹按凡遇三大節
皇帝先於
中和殿陞座内閣内大臣禮部都察院翰林院詹事府
各堂官及侍衛執事人員行禮畢然後出御
太和殿恭遇
方澤大祀及祀
太廟
社稷之前一日
皇帝俱於殿内視祝版
親祭
歷代帝王廟
先師孔子
朝日
夕月亦如之每歲耕籍則於殿内
閱視農器及穀種青箱殿内
皇上御題額曰允執厥中聯云時乘六龍以御天所其
無逸用敷五福而錫極彰厥有常
中和殿之後為
保和殿九間前陛各三出與
太和殿丹陛相屬殿後陛三成三出北嚮殿左右各一
門左曰後左右曰後右皆三間南嚮前後出陛(會大清典)
(臣)等謹按每歲除夕
皇帝御
保和殿筵宴外藩每科朝考新進士翰林院引入殿内
左右列試殿内
皇上御題額曰皇建有極聯曰
祖訓昭垂我後嗣子孫尚克欽承有永
天心降鑒惟萬方臣庶當思容保無疆殿後陛級迤北
十餘武崇基列陛南嚮者為
乾清門乃
内朝正門謹詳載後卷
協和門東出為
文華殿後為
主敬殿(會大清典)
(臣)等謹按
文華殿門五楹南嚮崇階三出九級内丹陛與露臺相
直臺左右二出陛各十一級
殿制五楹康熙二十二年重建殿内
皇上御題額曰緝熙明德聯曰道脉相承經籍昭垂千
聖緒心源若接羹墻默契百王傳屏聯云詎為飾
其貌還因尊所聞東西配殿各五楹東曰
本仁殿西曰
集義殿後殿五楹是為
主敬殿
凡
經筵之禮以大學士尚書左都御史侍郎學士詹事充
經筵講官滿漢各八人歲由部疏請得
旨翰林院列講官名具奏以滿漢各二人分講經書掌
院學士暨直講官擬篇目撰講章奏請
欽定至日黎明鴻臚官設
御案于
文華殿
御座前南嚮設講案于
御案之南北嚮翰林院官奉講章及進講副本左書右
經各陳于案退記注官四人立西階下東面滿講官暨
侍班之大學士吏部戶部禮部尚書侍郎通政使副使
詹事少詹事立丹墀左西面漢講官暨侍班之兵部刑
部工部尚書侍郎左都御史左副都御史大理卿少卿
立丹墀右東面糾儀給事中御史各二人鴻臚寺鳴贊
二人立侍班官稍後東西面均南上如衍聖公入
覲恭遇
經筵立于東班之首至時禮部堂官詣
乾清門奏請
御經筵
皇帝御常服乘輿出宫導引扈衞如常儀由後左門出
左翼門至
文華殿丹陛上降輿入
陞座記注官升西階入立
殿内右楹之西鳴贊升立東西檐下贊排班講官暨侍
班官咸就拜位北面立贊跪叩興行二跪六叩禮畢鴻
臚卿東西各一人引講官暨侍班官分行升自東西階
滿講官由
殿左門之右漢講官由右門之左入立于東西楹之南
東侍班官由左門之左西侍班官由右門之右入立于
講官後糾儀官隨入立東西隅均東西面北上鴻臚卿
退立于
殿檐下鳴贊贊進講滿漢直講官四人出至講案前東
班西上西班東上行一跪三叩禮復位立滿講官一人
出就案左北面展講章進講四子書畢復位漢講官一
人趨過案左進講如之
皇帝闡發書義宣示臣工講官暨侍班官跪聆畢興又
滿講官一人趨過案右漢講官一人出就案右先後進
講經義畢
皇帝闡發經義各官跪聆亦如之鴻臚卿引出
殿至丹墀各就拜位立鳴贊贊如初行二跪六叩禮畢
鴻臚卿引講官侍班官仍升東西階入
殿内
賜坐
賜茶儀與常朝同(會大清典)
(臣)等謹按向例
經筵由部疏請今每歲皆先期奉
特旨舉行届期講臣進講
皇上宣示御論諸臣跪聽行禮畢以次引入
殿内列坐
賜茶自建設
文淵閣
命於閣内
賜茶實稽古之榮遇也
康熙二十四年定以大學士尚書左都御史學士詹事
由翰林出身者充
經筵講官(典大清會則例)
雍正三年
諭自古修已治人之道載在經書帝王御宇膺圖咸資
典學我
聖祖仁皇帝天亶聰明而好古敏求六十餘年孜孜不
倦朕幼承
庭訓時習簡編自即位以來更欲以研經味道之功為
敷政寧人之本顧以亮陰之際未舉經筵今八月二十
三日為釋服之期爾部可擇日舉行經筵典禮欽此(同上)
乾隆五年
諭經筵之設原欲敷宣經旨以獻箴規朕觀近日所進
講章頌揚之辭多而箴規之義少殊非責難陳善君臣
咨儆一堂之意人君臨御天下敷政寧人豈能毫無闕
失正賴以古證今獻可替否庶收經筵進講之益若頌
美過甚不能實踐躬行反滋朕心之愧此後務剴切敷
陳期有禆於政治學問勿尚鋪張溢美之虚文而無當
於稽古典學之實義欽此(同上)
乾隆七年
諭今日舉行經筵典禮禮部據向例以天雨奏請改期
朕思魏文侯將出獵而雨左右不欲行文侯曰吾已與
虞人期矣豈可無一期會哉乃往身自罷之夫田獵之
娛尚不以遇雨失期况經筵大典業經祭
告自應舉行但執事諸臣例應在丹墀内行禮未免衣
冠沾濕著衣雨服列班駕到即入殿進講講畢即奏禮
成其階下行禮殿内賜茶諸儀停止嗣後遇雨皆照此
例欽此(同上)
乾隆五年
御製秋日經筵詩皎日麗中天金風拂細旃右文遵
舊制典學重經筵為進邦家彦爰咨經史詮探淵思汲
古望道未忘筌制事應惟義執中猶在權(是日進講中庸執其兩端)
(用其中于民尚書以義制事以禮制心)心恒期洞洞志每勵乾乾緬想萬
民上端資百爾賢周行須示我莫漫頌豐年
乾隆八年
御製二月初六日經筵詩風色雲容淡沲春廣筵鵷
侶列華茵欲衡今古惟時叙藉澡身心與日新别苑漫
傳花似綺甫田喜積屑如銀(是月初四日雪)自慚致治非三五
夢想蕭曹房杜臣(是日講頤卦聖人養賢以及萬民章)
乾隆九年
御製仲春經筵詩講席啟文華熙春景物嘉古今學
有别天地德無涯(是日講四書古之學者為已今之學者為人章並易經天地之大德曰生)
(句)内外應非二知行要並加儒臣同坐論不覺日西斜
乾隆十年
御製春季經筵詩棽麗翠鸞臨文華廣殿深三春開
講幄兩序列朝簪立政思民瘼存誠勵口箴(是日講論語子路問)
(政章易經修辭立其誠句)豈云循典故藉以澡身心黼座風颺德霞
天旭散陰咨詢交泰陛揖讓萃儒林道岸繄常企文淵
或可尋研精憶良弼孰與下砭鍼(大學士卾爾泰侍講幄有年今以病不與)
(故及之)
乾隆十一年
御製仲春經筵詩晴旭曈曨散曙寒文華廣殿會衣
冠從來聖道通參贊況復余衷企治安(是日講中庸致中和天地位焉)
(萬物育焉一節虞書開四門明四目達四聰三句)心所會時原自易學惟行處
始知難寄言魚雅談經侶謾作崇儒故事觀
乾隆十二年
御製仲春經筵詩講幄啟芳春文華紫禁闉鵷班分
列進綈几一編陳治道籌教養躬行勉知仁(是日講魯論樊遲問)
(仁節及易經臨卦大象辭)豈惟遵典故當藉淑心身易簡抽經秘從
容咨席珍擴充還有待夙夜矢虔寅
乾隆十四年
御製春仲經筵詩瑞日輝春曉不寒特開廣殿集衣
冠舞干未逮重華德放馬何期遠服安(近因金酋稽顙乞命特命允降)
(班帥故云)小往大來成泰運推人盡已具心官(是日講四書夫子之道忠)
(恕而已矣又易經上下交而其志同也句)申咨魚雅章縫侣莫作崇儒例事
看
乾隆十七年
御製春仲經筵詩間闊經筵意未安(去歲以巡狩未舉是典)東
風廣厦集儒官不惟勤學因時勗要復存羊俾後觀制
事期無適莫見知人更念惠懷難(是日講尚書知人則哲四句論語君子之)
(於天下也一章)春卿儀注百寮式詎道從容禮數寬
乾隆十八年
御製經筵即事詩清暉玉宇寬廣殿集衣冠要欲分
陰惜寧同舊例看繹思還戒頌切已率知難兩論雖言
概(每進講經書輒各製論發明之是日講論語視其所以一章易君子體仁足以長人一句)吾斯意
未安
乾隆二十一年
御製仲春經筵詩泉汲靈源蕉剥芽春風又復啟文
華惜陰所重恒於此隔歲猶嫌忽已賖(去歲未行經筵)一日萬
幾天命勅性誠明教聖功加(是日進講尚書勅天之命惟時惟幾中庸自誠明謂)
(之性自明誠謂之教)儒冠采服魚魚者典學虚文莫漫誇
乾隆二十三年
御製仲春經筵詩書文經訓義揄揚魚雅儒簪列兩
行篤志近思研學問思艱圖易劭農桑(是日進講論語博學而篤志一)
(節尚書思其艱以圖其易兩句)春臺共喜時方鬯廣厦寧惟例舉常周
孔吾師游意切推行獨慙(去聲)未云遑
乾隆二十四年
御製仲春經筵詩講學文華例仲春經書次第幾端
陳夫乾易矣夫坤簡成物知焉成已仁(是日經筵書題成已仁也成物)
(知也經題易簡而天下之理得矣)紬繹從知位中理贊參惟仰至誠神
漫言故事循禮典修業輝光勉日新
乾隆二十五年
御製仲春經筵詩文華廣殿御香芬啟迪疇咨大雅
羣詎止循名欲求實敢因戢武忘崇文飛潛動植堪觀
化和一慎難總屬君(是日書題四時行焉二句經題其難其慎二句講官各就本條衍繹)
(朕以時行物生盖孔子知命耳順以後示學者眞實至當之理非因子貢以言語觀聖人徒為是不待言而可)
(見之語又諸家解尚書率以難慎屬君和一屬臣不知太甲不惠阿衡是不和庸罔念聞是不一邇訓允德是)
(和且一則和一亦當屬君始非泛訓之辭因抒所見著論折衷非欲與訓詁家爭堅白異同也)略述會
心非逞臆躬行惟是勉尊聞
乾隆二十六年
御製仲春經筵詩和凝風日仲春初廣殿文華敞碧
疏經解傳詮闡要道衣寬帶博戒虚車人倫物理行仁
義巽養震為濟疾徐(是日書義舜明于庶物四句經義益動而異二句)詎曰年
年遵典故化民成俗目蒿予
乾隆二十八年
御製春仲經筵詩春風東壁啟文軒書蘊經微細討
源自是鴻儒曾有詁孔懷赤子未能言(是日講大學如保赤子三句易)
(經咸速也二句)咸恒實具乾坤體速久惟應天地尊(訓詁家向泥六子長)
(少相配以世俗夫婦窺聖人序卦曲為損益不首下經之論自生支節不知下經首咸恒咸即天行之速恒即)
(地道之常其為乾坤具體本直截了當因儒臣講畢詳論示之)闡繹詎云循典故欽哉
絜矩箇中存
乾隆二十九年
御製仲春經筵詩文華春講集羣英書義經微細討
評四海耕桑因所利萬幾勅毖省其成(是日進講論語因民之所利而)
(利之尚書屢省乃成)詎惟守註毋甚解亦曰尊聞在力行内外交
修非二事隣哉思日贊治(平聲)平
乾隆三十一年
御製春仲經筵詩講筵又隔一年春(乙酉春日南巡未御經筵)翰
典文華舉令辰緝學詎云循故事樂羣相與集諸臣義
無適莫惟君子福有斂敷厥庶民(是日講論語無適也無莫也義之與比書)
(經皇建其有極斂時五福用敷錫厥庶民)御論聊抒心所會斯之未信頌休
頻
乾隆三十二年
御製仲春經筵詩翰典彬彬舉仲春輪番進講列儒
紳誠明盡性斯先覺盛德甄心在日新(進講四書不逆詐一節易經日)
(新之謂盛德一句)嚴若要偕經義守同然無取頌聲頻撰良喜
勝常年者兆啟文昌壁値辰(是日適値壁宿)
乾隆三十三年
御製春仲經筵詩塗艧文華新落工(宫殿丹艧自雍正庚戌油飾之)
(後至今將及四十年故命所司以次修理兹文華殿新値落成)講筵輝煥柍桭紅時惟
長善春臨仲典以興賢歲舉隆絜矩恕忠籌國治勅幾
競業亮
天工(是日進講大學是以君子有絜矩之道也尚書一日二日萬幾)親裁御論抒心會
無取都俞稱頌同
乾隆三十四年
御製春仲經筵詩列筵寧祇禮文崇玩味經書義不
窮毋自欺惟愼已獨勗胥欽迺亮
天工(時進講大學所謂誠其意者毋自欺也尚書欽哉惟時亮天工)君臣要在交相儆
心意由來本是同(二語闡是日御論意)衍聖許教陪講席(衍聖公孔昭煥)
(以新修太學親臨釋奠來京陪祀至是並命侍筵觀禮)黽哉何以繼家風
乾隆三十五年
御製春仲經筵詩儒臣廣殿共云云何異書齋此樂
羣明物由行述虞舜養賢以及玩周文(是日進講孟子由仁義行二句)
(易頤卦彖傳聖人養賢以及萬民句)兩行玉椀分茶味一對金鑪裊篆紋
勗在聞知致高大詎惟典故取斯勤
乾隆三十八年
御製春仲經筵詩師古仍惟舊典式清書漢語各分
曹(凡進講先書次經書與經各先清次漢每講官一巡畢即發御論一通則以清漢語分講)龍香近
護黃帷案鷺序雙排綵袖袍(是日講官及侍班官並補服惟講官加服領袖袍)
好惡同民可不愼酢酬慮善敢從慆(是日進講大學民之所好好之民之)
(所惡惡之說命慮善以動動惟厥時二章)講筵謾擬頌崇學並進知行勉正
勞
乾隆三十九年
御製春仲經筵詩朵殿彬彬羣彦羅右文大典舉春
和兩題著論寧勞我一例輟為奚示他後獲先難詮以
獨功崇業廣解休訛(是日進講論語仁者先難而後獲書經功崇惟志業廣惟勤余作御)
(論以克己復禮釋書題而解經則以用卿士引為為君者之責義似親切)載咨朗誦篇章者
頌語漫陳願琢磨
乾隆四十年
御製二月六日經筵作輕雲釀雪仲春和廣厦談經
儒彦羅詎曰崇文循典故欲因體道互研磨新民要在
於修已惠我還須勿問他(是日進講大學日日新又日新易經有孚惠我德)殿
後文淵將建閣(文淵閣向僅沿襲虚名今擬於文華殿後建閣為貯四庫全書之所)待成
四庫貯書多
乾隆四十一年
御製春仲經筵詩經年講席一躬臨龍䄂儒臣喜盍
簪(經筵講官滿漢各八員進講侍班服領袖袍以别於衆此舊例也)日麗風和春藹吉
周書魯語義抽尋(是日進講論語百姓足君孰與不足書經君子所其無逸)撫民時
切不足志勑已惟懷無逸心後閣文淵新慶洽(殿後度地建文)
(淵閣為貯四庫全書之所今始落成)俾觀合有共賡吟
乾隆四十四年
御製春仲經筵詩經筵兩歲闕臨諸撫帙猶然意戚
予(丁酉戊戌兩年未舉經筵之典兹已踰大祥進講惟允雖戚未能忘而禮不敢過也)況閱大祥
應講習相將精義繹經書先勞勞更期無倦上下下斯
光有餘(是日論語進講先之勞之請益曰無倦易經進講自上下下其道大光予所製御論於論語則)
(以為夫子此言為有司親民者而發而人君為政之道實不外此臣之勞在身君之勞在心於易經則以為自)
(上下下二語非止申明損上益下盖言為上者當不自恃崇高應虚已撝謙尊賢納諫乃由上以下其下其道)
(有弗大光者乎雖文臣皆以為確論而斯之猶未能信耳)著論聊因抒己見盈廷咨
爾莫虚譽
(臣)等謹按節年恭逢
經筵俱有
御製詩謹繹有關紀述事實者恭載卷内餘不備錄
文華殿之東為
傳心殿中祀
皇師
帝師
王師
先聖
先師殿之前為
景行門(宫國朝史)
(臣)等謹按
傳心殿東西設兩角門北嚮者五楹為治牲所南嚮者
三楹為
景行門院東井亭一
殿五楹其後祝版房三楹
神厨三楹再後直房五間
殿内祀
皇師伏羲氏
皇師神農氏
皇師軒轅氏
帝師陶唐氏
帝師有虞氏
王師夏禹王
王師商湯王
王師周文王
王師周武王均正位南嚮
先聖周公東位西嚮
先師孔子西位東嚮每歲
皇帝御經筵先遣官祇告惟乾隆六年仲春
經筵
上親詣
傳心殿行禮
文華殿之後為
文淵閣(宫國朝史)
(臣)等謹按明代置文淵閣其地在内閣之東規制
庳陋又所儲書帙僅以待詔典籍等官司其事職
任既輕散帙多有逮末葉而其制盡廢遺址僅有
存矣
本朝定制以文淵閣為大學士兼銜苐仍其名而未議
建設之地乾隆三十九年
命于
文華殿後規度方位所宜創建
文淵閣用貯四庫書籍凡三萬六千册復
諭令仿宋時三館秘閣官制自大學士以下置領閣事
二員總司典掌提舉一員用資管理直閣事六員
司典守釐輯之事校理十六員分司註册點驗檢
閱八員隨時點閱其閣内收發宿直諸職于内府
司員筆帖式内分派掌管煌煌乎館閣之宏規文
明之盛治矣至同時並建者則有
圓明園之文源閣
避暑山莊之文津閣皆仿浙省范氏天一閣之制崇構
而鼎峙焉凡以攬勝蓬山珍儲秘籍為伊古以來
所未有兹按
文淵閣制凡三重上下各六楹層階兩折而上瓦用青
綠色閣前甃方池跨石梁一引
御河水注之閣東恭立
皇上御製文淵閣記碑亭閣内設
寳座恭懸
御書額曰滙流澄鑑聯曰薈萃得殊觀象闡先天生一
靜深知有本理賅太極函三又聯曰璧府古含今
藉以學資主敬綸扉名副實詎惟目仿崇文又聯
曰插架牙籖照今古開編雲氣吐芳芬皆
皇上御書閣後叠石為假山山後垣門一北嚮門外稍
東設直房數楹為直閣諸臣所居恭遇
經筵進講畢
聖駕親臨
賜茶于殿内自乾隆四十一年始遂為定制
乾隆四十一年六月初一日奉
上諭昨四庫館進呈裒集永樂大典散篇内有麟臺故
事一編為宋待制程俱撰具詳當時館閣之制所載典
掌三館秘閣書籍以執政領閣事又有直秘閣秘閣校
理等官頗稱賅備方今蒐羅遺籍彙為四庫全書每輯
錄奏進朕親披閱釐正特于文華殿後建文淵閣弆之
以充策府而昭文治淵海縹緗蔚然稱盛苐文淵閣國
朝雖為大學士兼銜而非職掌在昔並無其地兹既崇
構鼎新琅圅環列不可不設官兼掌以副其實自宜酌
衷宋制設文淵閣領閣事總其成其次為直閣事同司
典掌又其次為校理分司註册點驗所有閣中書籍按
時檢曝雖責之内府官屬而一切職掌則領閣事以下
各任之于内閣翰詹衙門内兼用其每銜應設幾員及
以何官兼充著大學士會同吏部翰林院定議列名具
奏候朕簡定令各分職繫銜將來即為定額用垂久遠
至于四庫所集多人間未見之書朕勤加採訪非徒廣
金匱石室之藏將以嘉惠藝林啟牖後學公天下之好
也惟是鐫刻流傳僅什之一而抄錄儲藏者外間仍無
由窺覩豈朕右文本意乎翰林原許讀中秘書即大臣
官員中有嗜古勤學者並許告之所司赴閣觀覽苐不
得携取出外致有損失其如何酌定章程並著具議以
聞(諭上簿)
御製大淵閣記國家荷
天庥承
佑命
重熙累洽同軌同文所謂禮樂百年而後興此其時也
而禮樂之興必藉崇儒重道以會其條貫儒與道匪文
莫闡故予蒐四庫之書非徒博右文之名盖如張子所
云為
天地立心為生民立命為往聖繼絶學為萬世開太平
胥于是乎繫故乃下明詔勅岳牧訪名山搜秘簡并出
天祿之舊藏以及世家之獨弆於是浩如淵海委若邱
山而總名之曰四庫全書盖以古今數千年宇宙數萬
里其間所有之書雖夥都不出四庫之目也乃掄大臣
俾總司命翰林使分校雖督繼晷之勤仍予十年之暇
夫不勤則玩日愒時有所不免而不予之暇則又恐欲
速而或失之疎略魯魚亥豕因是而生語有之凡事豫
則立書之成雖尚需時日而貯書之所則不可不宿構
宫禁之中不得其地爰于文華殿後建文淵閣以待之
文淵閣之名始于勝朝今則無其處而内閣大學士之
兼殿閣銜者尚存其名兹以貯書所為名實適相副而
文華殿居其前乃歲時經筵講學所必臨于以枕經葄
史鏡已牖民後世子孫奉以為家法則予所以繼繩
祖考覺世之
殷心化育民物返古之深意庶在是乎庶在是乎閣之
制一如范氏天一閣而其詳則見于御園文源閣之記
乾隆四十一年
御製題文淵閣每歲講筵舉研精引席珍文淵宜後
峙主敬恰中陳(舊有殿名主敬在文華殿之後其後隙地新建文淵閣)四庫庋藏
待層樓結構新肇功始昨夏斷手逮今春經史子集富
圖書禮樂彬寧惟資汲古端以勵修身巍煥觀誠美經
營愧亦頻綸扉相對處頗覺叶名循(國朝大學士兼銜三殿三閣有文淵)
(閣之名而無閣之實今新建于文華殿後且與内閣相近適當其地)
乾隆四十四年
御製經筵畢臨文淵閣有作文淵咫尺近文華禮蕆
經筵此賜茶(文華殿進講畢御文淵閣召講官及侍班諸臣入列坐賜茶)新署冰銜
協名實(新設文淵閣領閣事二員以大學士兼掌院者充之提舉一員以内務府大臣充之直閣六員)
(以内閣學士詹事少詹事學士充之校理十六員以庶子侍讀侍講編修檢討充之檢閱八員以内閣中書充)
(之)待藏四庫煥雲霞次排雖畢事求覈(于永樂大典散篇内集輯成編)
(不下三百八十餘種多有世不經見之書命館臣詳加校勘分别應抄應刊以公同好)檢校宜精
期與賒佇遲(去聲)功成開慶晏木天佳話更堪誇
乾隆四十七年
御製經筵畢文淵閣賜宴以四庫全書第一部告成庋
閣内用幸翰林院例得近體四律首章即叠去歲詩韻
長律昨春示程督(昨年經筵四庫全書第一部未竣故有咨爾校讐總羣輩可宜淹過)
(浹旬期之句以示程督兹第一部書已於昨冬告蕆而第二三四庫全書亦俱繕就萬册以上此後照鈔較易)
(成書矣)迅成膏晷竟前移書多二酉本難究歲始浹旬原
弗遲庫四羣欣瞻有蕆奉三我自凛無私繁於永樂醇
於典(按明永樂大典一萬一千九十五册凡五年書成今四庫書每部三萬六千册又薈要每部一萬二)
(千册自癸巳年起至今壬寅將及十年間薈要兩部及全書第一部共六萬册均已蕆事裝潢貯閣較之永樂)
(大典數多五倍又按湧幢小品載編輯供事者凡二千一百六十餘人今纂修謄錄等不過千人而五年期滿)
(即予甄叙錄用是以人皆踴躍事半功倍又大典於經史皆依韻編次割裂凌舛漫無統紀有乖柱下藏書之)
(義兹四庫全書悉依經史子集為部次體例尤較醇整云)嘉矣儒臣善副期百年
禮樂合興哉禮樂原從經史來溯此津源淵已得(四庫全書)
(共抄錄四部今第一部已得者弆文淵閣其第二三四部則分弆盛京之文溯閣避暑山莊之文津閣圓明園)
(之文源閣)述兹言行德猶該共殷劉向校書志寧數相如獻
賦材諸子雖曾預董事(皇六子皇八子皇十一子並命充總裁閱四庫全書近復命諸)
(皇子暨師傅等選錄明臣奏議)祗當二宋速賓陪(用宋祁延客修唐書事是日賜宴即令諸)
(皇子侑諸臣酒並頒賞)丙申高閣秩干歌今喜書成鄴架羅宋
輯明修彼有為(去聲集宋太宗踐位後恐世人譏其慙德因文士修册府元龜太平御覽文)
(苑英華三大書欲以疲其力而箝其口明永樂亦以得位不正集文人為大典以弭草野私議若今所輯四庫)
(全書惟在蒐輯遺佚以廣流傳為萬世藝林津逮實非彼用意所可比也)重熙累洽此無他
較其三萬猶富矣即此十年詎久麽鼓瑟吹笙筐將是
(二月初二日春仲經筵禮畢即於是日賜四庫全書館總裁總纂總校分校提調各官等宴併徧賞總裁九人)
(總纂各官等七十七人如意雜佩文綺筆墨研箋等物其謄錄等不得與宴者令頌賜宴席果品食物至辦理)
(全書之總纂紀昀先是已屢遷至内閣學士陸錫熊屢遷至光祿寺卿陸費墀屢遷至少詹事兹並將孫士毅)
(擢為太常寺少卿韋謙恒陞授贊善曹錫寳王大岳均陞國子監司業其編修吳省蘭等記名遇缺陞用以示)
(優奬)慶兹日麗與風和從來舉事待時節四庫修書未
預籌癸巳經營謂遲也(癸巳歲始思及依經史子集為四庫全書並命輯永樂大典散)
(篇成帙然朕臨御已三十餘年亦望七之歲矣斯事體大而物博時略嫌遲故甲午聯句詩有逢會略嫌遲歲)
(月就將惟亹願觀成之句今壬寅甫及十年薈要兩部及全書第一部均已蕆事裝潢貯閣適當春仲經筵錫)
(宴行慶遹觀厥成實堪喜慰爾)壬寅慶落可歌不副吾志矣志誠愜勵
我為哉為正悠迴憶四章吟翰苑即今宴祗一人留(乾隆)
(九年十月幸翰林院賜宴彼時賦詩者共三十八人閱今三十餘年重與陪此宴者惟大學士嵇璜一人不無)
(今昔之感)
(臣)等謹按
文淵閣
御製詩謹繹有關紀述事實者恭載卷内餘不備錄
欽定日下舊聞考卷十二
