欽定日下舊聞考卷八十四
國朝苑囿(清漪園)
清漪園建于萬壽山之麓在
圓明園西二里許前為昆明湖(園清漪冊)
(臣)等謹按孫承澤春明夢餘錄載甕山在玉泉山
之旁西湖當其前金山拱其後明時舊有圓静寺
後廢今
上乾隆十五年於其地建
大報恩延壽寺
命名萬壽山並疏導玉泉諸派滙於西湖易名曰昆明
湖設戰船仿福建廣東巡洋之制
命閩省千把教演自後每逢伏日香山健銳營弁兵於
湖内按期水操若其經流則自繡漪橋南入長河
引流入
京城繞
紫禁城而出歸通惠河通濟漕渠灌溉田畆實萬世永
賴之利也
皇上御題額曰清漪園有
御製昆明湖記清漪園記恭載卷内
宫門五楹東向門外南北朝房駕兩石梁下為溪河左
右罩門内有内朝房亦南北向内為
勤政殿七楹(園凊漪冊)
(臣)等謹按
勤政殿内額曰海涵春育聫曰念切者豐年為瑞賢臣
為寳心遊乎道德之淵仁義之林又聯曰義制事
禮制心檢身若不及德𢡟官功懋賞立政惟其人
中刊
御製座右銘皆
皇上御書
御製萬壽山昆明湖記歲已已考通惠河之源而勒
碑於麥莊橋元史所載引白浮甕山諸泉云者時皆湮
沒不可詳夫河渠國家之大事也浮漕利涉灌田使漲
有受而旱無虞其在導洩有方而瀦蓄不匱乎是不宜
聽其淤閼泛濫而不治因命就甕山前芟葦茭之叢雜
浚沙泥之隘塞匯西湖之水都為一區經始之時司事
者咸以為新湖之廓與深兩倍於舊踟蹰慮水之不足
及湖成而水通則汪洋漭沆較舊倍盛於是又慮夏秋
汎漲或有疎虞甚哉集事之難可與樂成者以因循為
得計而古人良法美意利足及民而中止不究者皆是
也今之為牐為壩為涵洞非所以待汎漲乎非所以濟
溝塍乎非所以啟閉以時使東南順軌以浮漕而利涉乎
昔之城河水不盈尺今則三尺矣昔之海甸無水田今
則水田日闢矣顧予不以此矜其能而滋以懼蓋天下
事必待一人積思勞慮親細務有弗辭致衆議有弗恤
而為之以僥倖有成焉則其所得者必少而所失者亦
多矣此予所重慨夫集事之難也湖既成因賜名萬壽
山昆明湖景仰放勲之跡兼寓習武之意得泉甕山而
易之曰萬壽云者則以今年恭逢
皇太后六旬大慶建延壽寺於山之陽故爾寺别有記
兹特記湖之成並元史所載泉源始末興廢所由云
御製萬壽山清漪園記萬壽山昆明湖記作於辛未
記治水之由與山之更名及湖之始成也萬壽山清漪
園成於辛巳而今始作記者以建置題額間或緩待而
亦有所難于措辭也夫既建園矣既題額矣何所難而
措辭以與我初言有所背則不能不愧于心有所言乃
若誦吾過而終不能不言者所謂君子之過予雖不言
能免天下之言之乎蓋湖之成以治水山之名以臨湖
既具湖山之勝概能無亭臺之點綴事有相因文緣質
起而出内帑給僱直敦樸素袪藻飾一如圓明園舊制
無敢或踰焉雖然圓明園後記有云不肯舍此重費民
力建園囿矣今之清漪園非重建乎非食言乎以臨湖
而易山名以近山而創園囿雖云治水誰其信之然而
陽春以奉東朝圓明以恒莅政清漪静明一水可通以
為勅幾清暇散志澄懷之所蕭何所謂無令後世有以
加者意在斯乎意在斯乎及憶司馬光之言則又爽然
自失園雖成過辰而往逮午而返未嘗度宵猶初志也
或亦有以諒予矣
御製座右銘凛于豐亨遹求厥寧思艱圖易居安慮
傾堂下萬里無恃爾克明民方殿屎無恃爾善聽無矜
大名無侈頌聲止慾于未萌防危于無形日慎一日先
民是程昔之人有言曰堯業業舜兢兢臨淵履冰式鑒
兹銘
乾隆十五年
御製西海名之曰昆明湖而紀以詩西海受水地歲
久頗泥淤疏濬命將作内帑出餘儲乘冬農務暇受值
利貧夫蕆事未兩月居然肖具區春禽於以翔夏潦於
以瀦昨從淀池來水圍徵澤虞此誠近而便可習佽飛
徒師古有前聞錫命昆明湖
乾隆十六年
御製萬壽山詩(有序)歲辛未喜值
皇太后六旬初度大慶敬祝
南山之壽兼資西竺之慈因就甕山建延壽寺而易今
名並誌以詩選勝廓精藍延
禧資釋曇山名揚萬壽峰勢壓千嵐寳網鴻祥集璇池
浩澤涵載賡天保什長願祝如南
(臣)等謹按昆明湖萬壽山
御製詩恭載首見之篇餘不備錄
勤政殿後北達怡春堂西為玉瀾堂北為宜芸館館之
西為
樂壽堂(園清漪冊)
(臣)等謹按
樂壽堂前有大石如屏恭鑴
御題青芝岫三字東曰玉英西曰蓮秀門楣上刊
御製樂壽堂詩前軒
御題額曰水木自親
乾隆十六年
御製青芝岫詩(有序)米萬鍾大石記云房山有石長三
丈廣七尺色青而潤欲致之勺園僅達良鄉工力竭而
止今其石仍在命移置萬壽山之樂壽堂名之曰青芝
岫而系以詩我聞莫釐縹緲乃在洞庭中湖山秀氣
之所鍾爰生奇石竅玲瓏石宜實也而函虚此理誠難
窮誰云南北物性殊燥濕此亦有之殆或過之無不及
君不見房山巨石磊岦岌萬鍾勺園初築葺旁蒐皺瘦
森笏立縋幽得此苦艱澁致之中止卧道旁覆以葭屋
繚以牆(出萬鍾記語)年深屋頽牆亦廢至今竅中生樹拱把
強天地無棄物而况山骨良居然屏我樂壽堂青芝之
岫含雲蒼崔嵬刻削裒直方應在因提疏仡以前闢元
黃無斧鑿痕剖吳剛雨留飛瀑月留光錫名題什翰墨
香老米皇山之石穴九九未聞一一穴中金幢玉節紛
縈糾友石不能致而此致之力有不同事有偶知者樂
兮仁者壽皇山洞庭夫何有
乾隆二十五年
御製樂壽堂六韻聳峙千峰護虚明萬頃開精神山
水萃義理知仁該擇向樸堂建乘閒清蹕來樂惟以天
下壽願共春臺霽月光風會江毫宣硯陪翹思茅土約
抱媿敢嬉哉
(臣)等謹按青芝岫
樂壽堂
御製詩恭載首見之篇餘不備錄
樂壽堂後折而西為方池池北為樂安和(園清漪冊)
(臣)等謹按樂安和之西長廊相接直達石丈亭詳
見後條
樂安和西北為養雲軒軒後為飡秀亭西為無盡意軒
又西稍北為圓朗齋(園清漪冊)
(臣)等謹按飡秀亭後石壁上勒
御題燕臺大觀四字
乾隆二十年
御製養雲軒詩名山多奇境平陵搆疎軒軒中何所
有朝暮繞雲烟坌入既不拒寫去忽復旋高詠陶氏停
欲笑蘇家攓蓄矣發應時為霖利大田
(臣)等謹按養雲軒
御製詩恭載首見之篇餘不備錄
無盡意軒之西為
慈福樓(園清漪冊)
(臣)等謹按
慈福樓内額曰大自在樓後崇臺上石幢勒
萬壽山昆明湖六字後刊
御製昆明湖記文已恭錄前條
慈福樓西為
大報恩延壽寺前為天王殿為鐘鼓樓内為大雄寳殿
後為多寳殿為佛香閣又後為智慧海(園清漪冊)
(臣)等謹按
大報恩延壽寺内額曰度世慈緣曰作大吉祥曰真如
曰妙覺曰華海慈雲皆
御書殿前碑亭勒
御製大報恩延壽寺記殿後碑亭東勒金剛經西勒華
嚴經
御製萬壽山大報恩延壽寺碑記欽惟我
聖母崇慶慈宣康惠敦和裕壽皇太后仁善性生惟慈
惟懿母儀天下尊極域中粤乾隆辛未之歲恭遇
聖母六袠誕辰朕躬率天下臣民舉行大慶禮奉萬年
觴敬效天保南山之義以甕山居昆明湖之陽加號曰
萬壽剏建梵宫命之曰大報恩延壽寺殿宇千楹浮圖
九級堂廡翼如金碧輝映㸐香燈函貝葉以為禮懺祝
嘏地朕為人子之於親恩罔極則思報之心與為罔極
而報恩之分恒不能稱其思報之願凡所謂祝釐頌嘏
修香光之業開法喜之筵於申報曷能以毫髮數亦隨
時隨地致其愛慕誠悃云爾我
聖母至仁廣被如大雲起雨一切卉木藥草隨分受潤
慈心善質自足以緝純嘏集遐福盛德之致福永年固
有不求而至焉而兹復以祗陀布金之園為灌佛報恩
之舉金盤炫日則光照雲表寳鐸含風則音出天外法
鼓洪響偈頌清發於以歡喜讚誦不更有以廣益福利
綿遠增高為
聖母上無量之壽哉自今伊始其以慈寺為樂林為香
國萬幾之暇親奉
大安輦隨喜於此前臨平湖則醍醐之海也後倚翠屏
則阿耨之山也招提廣開舍利高矗則琉璃土而玉甖
臺也散華葳蕤流芬飛樾栴檀之香遡風而聞迦陵之
鳥送音而至我
聖母仁心為質崇信淨業登斯寺也必有欣然合掌喜
溢
慈顔者亦足為承歡養志之一助且山容清淨貞固恒
久寳幢金刹日月常新藉慈山之命名申建寺之宏願
春暉寸草之心與俱永焉爰為之記并依般若四聲作
祝頌曰佛言慈善根廣受諸利益如繅能藉玉如磁
解吸鐵又言布施力指期得果報如尼拘𩔖樹歲收實
數萬洪惟我
聖母聖善實性生至仁蔭世界慈氏再出世譬猶黍谷
吹葭管纔一動萬物盡和煦藹然遊春溫以此無量德
致彼無量福五福壽最先壽量不可說我欲報罔極亦
復何以加寳篆鏤精璆瓊冊鐫華玉繄聞香光業供養
利人天堪以無礙施廣益無量壽遂效呼嵩祝耆闍崛
移來更闢甘露場祗樹園布就青鴛大蘭若堂殿八九
重鐡鏁界百道鈴鐸半空響後有舍利塔直上凌虚空
高懸金露盤去地百餘丈中為無垢地處處白銀階塗
壁百品香窣地七寳飾堂堂蓮花座寳相何莊嚴湧現
白毫光圓容規滿月其餘大菩薩羅漢及金剛金縷伽
梨衣各各端正在寳刹初告成
聖壽聿届臨彩幢華蓋中處修佛頂會以何備供養新
鮮五莖花摩勒果萬枚伊蒲饌千斛又何備供養五綵
氊氍毺新羅紫金鐘祗洹青玉鉢環繞禮法懴膜拜腹
唄誦牟尼一串珠徧繙榆欓函轟轟法鼓震琅琅銅鈸
響薝蔔散馥郁慧燈發光明維時十方界無不生歡喜
龍天八部中一聲齊讚歎天女散香花衆花紛紛下拈
花虔頂禮敬上無量壽亦有大迦葉如聞緊那絃起作
小兒舞敬上無量壽最後如來佛降自忉利天手持千
葉蓮敬上無量壽
聖壽本無量更有無量加無量復無邊萬萬千千載以
兹福德地常作快樂園時駕紫罽車來此一隨喜喜林
大葱鬱樂樹高婆娑四望種福田三界選佛地朝朝承
聖歡歲歲奉
慈輦延此無量壽敬報罔極恩
大報恩延壽寺之西為羅漢堂田字式(園清漪冊)
(臣)等謹按羅漢堂為門三南曰華嚴真諦東曰生
歡喜心西曰法界清微堂内分甲乙十道塑阿羅
漢五百尊東門内曰祗樹園曰獅子窟曰須夜摩
洞轉而南為阿迦橋稍南曰阿樓那崖曰徙多橋
橋上曰彌樓曰摩偷地曰砥柱曰摩訶窩上曰兜
率陀崖曰功德池曰旃檀林再上曰須彌頂曰善
現城曰金田曰陀羅峰曰雞園曰鹿苑中為室羅
笩雷音殿北曰耆闍崛旁曰舍利塔曰蜂臺曰毗
訶羅橋南曰露山曰香巖西曰信度橋諸額皆
御書堂之東有亭卧碣上勒
御製五百羅漢記文詳見
御製文初集
羅漢堂後為寳雲閣(園清漪冊)
(臣)等謹按寳雲閣笵銅為宇
御題額曰大光明藏
寳雲閣西為邵窩為雲松巢又西為澄輝閣閣東南有
三層樓樓西為聽鸝館(園清漪冊)
(臣)等謹按三層樓上
御書額曰山色湖光共一樓
聽鸝館西為石丈亭為石舫(園清漪冊)
御製石舫記自茅茨土階以來為室者必有階為階
者率以石所以去湫濕就高明棟宇以安固其基址陛
九級廉遠地則堂高陛無級廉近地則堂卑古人所以
為喻也至乃步櫩釦砌左磩右平設切厓隒山堮水磯
雖華質殊製高下異施其所以限柱礎而承屋基則一
耳余之石舫蓋築之昆明湖中不倚汀傍岸雖無九成
之規而有一帆之概彌近烟雲之賞迥遠風浪之驚鷗
鷺新波菰蒲密渚湧金漪而月潔凝玉鏡而冰寒四時
之景不同朝暮之觀屢易彼之青雀黃龍雖資濟川亦
虞穿綫則何如一肖形而浮坎止艮義兩存焉非徒歐
米之興慕也且田盤之浮石竒則竒矣而或需乎雲香
山之綠雲似則似矣而或乏乎水若夫凛載舟之戒奠
磐石之安虚明洞達職思其居意在斯乎意在斯乎
石舫之北有樓為延清賞西為曠觀齋又西為水周堂
(園清漪冊)
(臣)等謹按自此以北建城關額曰宿雲簷曰貝關
上有樓奉
關聖
御書額曰浩然正氣循城關以北折而西是為
園之西門矣
怡春堂後城關迤北為
惠山園(園清漪冊)
(臣)等謹按
惠山園規制仿寄暢園建
萬壽山之東麓有
御製惠山園八景詩
惠山園門西向門内池數畆池東為載時堂其北為墨
妙軒(園清漪冊)
(臣)等謹按墨妙軒内貯
三希堂續摹石刻廊壁間嵌墨妙軒法帖諸石
園池之西為就雲樓稍南為澹碧齋池南折而東為水
樂亭為知魚橋就雲樓之東為尋詩逕逕側為涵光洞
迤北為霽清軒軒後有石峽其北即
園之東北門(園清漪冊)
乾隆十九年
御題惠山園八景詩(有序)江南諸名墅為惠山秦園
最古我
皇祖賜題曰寄暢辛未春南巡喜其幽致攜圖以歸肖
其意於萬壽山之東麓名曰惠山園一亭一徑足諧竒
趣得景凡八各繫以詩橋東為堂爽塏奥密兼有其
勝風漪瀾縠泛影簷際背山得勝地面水搆閒堂階
俯蘭苕秀簷翻綺縠光對時欣職殖撫序勅幾康玩愒
曾何謂分隂惜不遑(右載時堂)曲徑迤東疏軒面勢壁間
石刻翠墨留香有望古遥集之㮣兩壁貞珉勒千秋
寳矩垂古香曾不竭心正寔堪師春鳥芝文印風漪筆
陣披逢源契神觧豈必定於斯(右墨妙軒)抗嶺岑樓每當
朝暮晦明水面山腰雲氣蓬勃頃刻百變因迥為高
易對山得閣幽有窗納薈蔚無地幻沈浮竹素今兮古
蘿軒春復秋宜居忘世者繄我足先憂(右就雲樓)樓南間
館俯瞰遠碧流憩之餘神心俱澹齋俯綠瑠瓈澄觀
會筦倪藻淵潛赤鯉錦浪泛文鷖淡月銀蟾鏡輕烟絲
柳隄忘懷此小座還似對梁溪(右澹碧齋)繞池為園亭在
岸南洞庭廣樂恍然遇之石泉真可聽絲竹不須多
聲是八音會徵為六合和非關肖西浙乍似遇東坡羣
鶴神仙侣還來按舞傞(石水樂亭)水樂亭之東長橋卧波
與秋水濠梁同趣屧步石橋上輕鯈出水遊濠梁真
識樂竿綫不須投子我嗤多辨烟波匪外求琳池春雨
足菁藻任潛浮(右知魚橋)過就雲樓而東苔徑繚曲護以
石欄點筆題詩幽尋無盡巖壑有竒趣烟雲無盡藏
石欄遮曲逕春水漾方塘新會忽於此幽尋每異常自
然成迥句底用錦為囊(右尋詩逕)徑側多奇石為厂為竇
深入綫天層折而出彷彿靈鷲飛來窈窕神仙府嶔
嵜靈鷲峯光涵千舍利青削萬芙蓉芝徑繚而曲雲林
秀以重只疑丹竈側佺羡或相逢(右涵光洞)
(臣)等謹按
惠山園八景
御製詩恭載首見之篇餘不備錄
惠山園西為雲繪軒軒東為延綠軒後廊有樓為
隨安室雲繪軒又西為花承閣(園清漪冊)
乾隆二十一年
御製題隨安室花承閣東峪結宇敞而幽忽步階梯
降方知上下樓室聊因舊號(隨安盖余舊日書室名也)學祇仰前修
今昔勞閒異惟從二典求
(臣)等謹按
隨安室
御製詩恭載首見之篇餘不備錄
乾隆二十一年
御製花承閣詩月匡早種千年樹雲構常承四季花
何必領芝將煉石陵塵是處即仙家
(臣)等謹按花承閣
御製詩恭載首見之篇餘不備錄
(臣)等謹按花承閣之左為多寳琉璃塔下有石碑
勒
御製多寳佛塔頌閣西北度橋為城關樓又西折而北
為
園之北樓門
御製萬壽山多寳佛塔頌萬壽山隂花承閣西五色
琉璃合成寳塔八面七層高五丈餘黃碧彩翠錯落相
間飛櫩寳鐸層層周綴榱楶戶牖不施寸木黃金為頂
玉石為臺千佛瑞相一一具足坐蓮花座現寳塔中輪
相莊嚴凌虛標勝用稽釋典名曰多寳佛塔偈以頌之
頌曰佛前七寳塔高五百由旬涌出虛空中種種寳莊
校多摩羅跋天香曼陀羅華以是為供養時出大音聲
讚歎佛妙法人天千萬億怪得未曾有佛告大樂說乃
過去東方無量僧祇劫有佛號多寳時作大誓願說法
華經者我當為證明若在在處處有說法華者寳塔皆
涌出分身無量佛如恒河沙數善哉世尊言此塔隨處
現恒河沙國土千萬億菩薩充滿於其中今此寳淨地釋
迦牟尼佛來此分半座願以神通力接引諸大衆皆在
虛空中善哉世尊言妙不可思議是山即耆崛清淨極
安樂白毫光一照寳塔隨涌現當未現塔時多寳佛何
在寳塔忽涌現全身在其中一佛一寳塔光滿三千界
一塔千億佛神妙復如是了了見十方寳樹與寳衣無
量億寳佛充牣於其中以是供養佛而得大法喜今多
所衆生安樂普利益般若金剛身壽量千萬億種諸福
德本大慈悲願力成就是功德現此寳塔故
北樓門在
萬壽山之北門外東西朝房内為直房其南為長橋橋
南佛寺三面立坊楔内為須彌靈境後為香嚴宗印之
閣閣東為善現寺西為雲會寺(園清漪冊)
(臣)等謹按須彌靈境坊額中曰慈福曰慧因東曰
旃林曰蓮界西曰梵天曰寳地
雲會寺北為搆虚軒又北為繪芳堂搆虚軒西南為清
可軒又西為味間齋齋北為綺望軒(園清漪冊)
(臣)等謹按清可軒石壁間
御題曰集翠曰詩態曰烟霞潤色曰方外遊曰蒼崖半
入雲濤堆
乾隆十七年
御製清可軒詩金山屋包山焦山山包屋包屋未免
儉包山未免俗昆明湖映帶萬壽山隂麓恰當建三楹
石壁在其腹山包屋亦包豐嗇適兼足顔曰清可軒可
意饒清淑璆琳匪所宜鼎彛或堪蓄掛琴擬號陶安銚
聊仿陸人盡返淳風豈非天下福
(臣)等謹按清可軒
御製詩恭載首見之篇餘不備錄
繪芳堂北隔河為嘉蔭軒(園清漪册)
(臣)等謹按
萬壽山後溪河亦發源於玉泉自玉河東流經柳橋曲
折東注其出水分為三一由東北門西垣下牐口
出一由東垣下牐口出並歸
圓明園西垣外河一由
惠山園南流出垣下牐為
宫門前河又南流由東隄外河會馬厰諸水入
圓明園内
昆明湖東西為長隄西隄之外為西湖其西南為養水
湖(園清漪冊)
(臣)等謹按昆明湖東隄設牐及涵洞隨時啟閉西
堤有橋六詳後條
東堤之北為文昌閣其南為廓如亭亭西為長橋又南
為繡漪橋(園清漪冊)
(臣)等謹按文昌閣
御題額曰為章于天曰穆清資始長橋南額曰修蝀凌
波北曰靈鼉偃月廓如亭之北為崑崙石勒
御製詩其旁笵銅為牛背鑴
御製金牛銘恭錄卷内
御製金牛銘夏禹治水鐡牛傳頌義重安瀾後人景
從制寓剛戊象取厚坤蛟龍遠避詎數鼉黿潫此昆明
瀦流萬頃金寫神牛用鎮悠永巴邱淮水共貫同條人
稱漢武我慕唐堯瑞應之符逮於西海敬兹降祥乾隆
乙亥
乾隆二十四年
御製繡漪橋詩進舫長河過廣源(閘名)石橋飲練鎻溪
園(過橋即昆明湖直接萬壽山)風漪春水文章麗神繡應成天女孫
乾隆二十九年
御製西隄詩西隄此日是東隄名象何曾定可稽(西隄)
(在湖暢春園西墻外向以衛園而設今昆明乃在隄外其西更置隄則此為東矣)展拓湖光千
頃碧衛臨牆影一痕齊剌波生意出新芷踏浪忘機起
野鷖隄與牆間惜棄地引流種稻看連畦
廓如亭西度長橋為廣潤祠祠西為鑑遠堂東北為望蟾
閣(園清漪冊)
乾隆十五年
御製廣潤祠詩昆明湖上舊有
龍神祠爰新葺之而名之曰廣潤云靈祠俯碧津丹
艧為重新雲氣生帷幄波光漾柍桭含弘敷大澤時濟
祐斯民夢雨昨飄瓦知時恰及春
(臣)等謹按廣潤祠
御製詩恭載首見之篇餘不備錄
繡漪橋北湖中圓島上為鳳凰墩(園清猗册)
乾隆十七年
御製鳳凰墩詩渚墩學黃埠(在錫山之陽四面臨水此墩適相肖)上有
鳳凰樓一鏡中懸畫四時長似秋山容空外秀波態席
前浮何事三山遠還期佺羡遊
(臣)等謹按鳳凰墩
御製詩恭載首見之篇餘不備錄
西隄之北為柳橋為桑苧橋中為玉帶橋稍南為鏡橋
為練橋再南為界湖橋橋之北為景明樓(園清漪冊)
(臣)等謹按西堤六橋並直亘昆明湖
景明樓西南湖中為
藻鑑堂堂西湖岸為
暢觀堂(園清漪冊)
(臣)等謹按
暢觀堂在昆明湖西南隅
乾隆三十年
御製暢觀堂詩左俯昆明右玉泉背屏鏡治(關名)面溪
田四圍應接真無暇一晌登臨屬有緣騁目不遮斯暢
矣棲心惟静總宜焉設於風地觀羲象未曰怡然先悚
然
乾隆三十四年
御製暢觀堂詩迴廊曲轉處向北有書堂遠揖山峭
蒨近披湖渺茫詩聊說情性圖以閱耕桑(是堂北對耕織圖)便
是暢觀所敬勤敢暫忘
(臣)等謹按
暢觀堂
御製詩謹繹有關紀述事實者恭載卷内餘不備錄
暢觀堂西北湖中圓城為門四其上為治鏡閣(園清漪冊)
(臣)等謹按圓城四門南額曰豳風圖畫北曰蓬島
烟霞東曰秀引湖光西曰清含泉韻其中復為重
城四門額曰南華秋水曰北苑春山曰暉朗東瀛
曰爽凝西嶺閣制凡三層下曰仰觀俯察中曰得
滄洲趣上懸治鏡閣額
治鏡閣北湖岸為延賞齋西為
蠶神廟北為織染局其後為水村居(園清漪冊)
(臣)等謹按延賞齋在玉帶橋之西前為玉河齋左
右廊壁嵌耕織圖石刻河北立石勒耕織圖三字
蠶神廟每年九月間織染局專司祈祀又清明日于水
村居設祀織染局内前為織局後為絡絲局北為
染局西為蠶戶房環植以桑又西隔玉河皆稻田
河水自此西接玉泉為
静明園界
乾隆二十年
御製耕織圖口占詩玉帶橋西耕織圖織雲耕雨學
東吳水天氣象略如彼衣食根源每厪吾
原甕山在都城西三十里玉泉之東西湖當其前金山拱
其後山下有寺曰圓静寺後石壁百尺步磴而上皛庵
在焉(清溪漫稿)
(臣)等謹按圓静寺今廢詳見前卷
原西湖隄東稻畦千頃接甕山之麓有寺曰圓静因巖
而構甃為石磴游者拾級而上山頂有屋曰雪洞俯視
湖曲平田遠村綿亘無際(白巖集)
原甕山前有仁慈菴入門三百步兩傍椿樹夾之登石
磴二十級有堂三楹兩廡翼之西廡前為樓菴左為圓
静寺寺門度石橋大道通湖堤門内半里許從左小徑
登臺精藍十餘室之西殿三楹左右精舍一間據山面
湖(山行雜記)
原甕山圓静寺左俯綠疇右臨碧侵近山之勝於是乎
始(長安可游記)
原甕山相傳有老父鑿得石甕上有華蟲雕刻文中有
物數十種悉為老父攜去置甕於山之西留䜟曰石甕
徙貧帝里人不之信也嘉靖初甕不知所存嗣是物力
漸耗(薊邱集)
原甕山去阜城門二十餘里土赤墳童童無草木度山
前小橋而南人家傍山臨湖水田碁布山後一畆泉今
失去山上一寺破瓦壊垣額曰圓静弘治七年助聖夫
人羅氏所建也(帝京景物略)
原甕山在海淀西五里土色純盧其南巖若洞而圯者
一樵人曰此少鬲仙室也人家傍山小具池亭桔橰鋤
犂咸置垣下酷似江南風景(長安客話)
(原王嘉謨甕山詩山瀰瀰湖水外叠嶺削青冥十丈涵霜鏡三春洗翠屏寒果半落石古草長青日夕迷歸)
(路樵聲自可聽湖薊邱集同玉峯上人步歸蘭若詩原謝榛夜自西循甕山)
(湖色冷春溆沙禽夜尚飛路随山下轉僧伴月中歸祗樹藏金界禪燈出翠微他年謝靈運結社願無違四溟山)
(人集衡甕山詩增王)(平楚隨山去河流界遠臯春冰浮草色)
(日暮起松濤碧瓦分烟落朱霞簇野高一灣資短策枯荻尚蕭蕭緱山集)
(原王慎中圓静寺後山詩氣策馬晴隨滄水吏捫蘿幽到碧山岑最憐絶壁流霞况有澄湖清客心落木蕭)
(疎明遠近行雲縹緲静高深靈芝紫蕨亦吾分石髓丹砂共爾尋遵巖集)
(原王穉登圓静寺詩施香閣林端出登臨夕靄間霜寒半陂水木落一禪關食湖中鳥窺窗塞上山能容下)
(塵榻信宿竟忘還燕市集)
原西湖東西二里南北三里蓋燕之舊池也綠水澄澹
川亭望遠為游矚之勝所(水經注)
原濕水上承薊水西注大湖湖有二源水俱出縣西北
平地道泉流結西湖(水經注)
原西湖在玉泉山下環湖十里為一郡之勝觀(紀纂淵海)
補西湖土人稱之必曰西湖景(朔記)
原西湖去玉泉山僅里許即玉泉龍泉所瀦此地最窪
受諸泉之委滙為巨浸土名大泊湖沙禽水鳥出没隠
見於天光雲影中可稱絶勝湖濱舊有釣臺武廟幸西
山曾釣于此萬歷十六年謁陵迴鑾幸西山經西湖登
龍舟后妃嬪御皆從先期水衡於下流閉水水與岸平
白波淼蕩一望十里内侍潛繋巨魚水中以標識之一
舉網紫鱗潑剌波面天顔亦為解頤是時艅艎青雀首
尾相銜即漢之昆明殆不過是近為南人興水田之利
盡決諸窪築堤列塍為菑為畬菱芡蓮菰靡不畢具宛
然江南風景而長波瀰望則少減矣(長安客話)
補西湖北岸長堤五六里堤柳多合抱龍王廟據其中
外視波光十里空灝際天諸峯在眉睫間絶無丹青脂
粉氣(山行雜記)
原西湖之滸佛寺有十土人名西湖十寺(余文敏集)
原西湖蓮花千畆以守衛者嚴故花事特盛步長堤息
龍王廟香風繞袖至功德寺水漸約花亦減矣(瀟碧堂集)
原過響水閘至龍潭樹益多水益闊是為西湖盛夏之
月芙蓉十里隄柳叢翠中隠見村落行至功德寺有危
橋可坐寺僧多業農日既西馳執畚鍤帶笠而歸水田
活活羣畦亂鳴真田家之樂也(珂雪霽集)
原西湖方十餘里有山趾其涯曰甕山寺曰圓靜寺左
田右湖又三里爲功德寺洪波衍其東幽林出其南路
盡叢薄始逹於野(懷麓堂集)
原永樂二年八月北京行部言宛平昌平二縣西湖景東牛闌莊
及青龍華家甕山三閘水衝决堤岸百六十丈命發軍民修治五
年五月北京行部言自昌平縣東南白浮村至西湖景東流水河
口一百里宜增置十二閘請以民丁二十萬官給費用修置命以
運糧軍士浚之九月修西湖景堤三百七十九丈二十二年十二
月罷海子至西湖廵視官謂尚書蹇義曰古者山澤之利與民共
之朕之心凡可利民雖府庫不吝况山澤所産哉(明成祖實錄)
(原王直西湖詩室玉泉東滙浸平沙八月芙蓉尚有花曲島下通鮫女晴波深映梵王家常時鳬雁聞清嗅)
(舊日魚龍識翠華隄下連雲秔稻熟江南風物未宜誇王文端集)
(原馬汝驥行經西湖詩上宣皇畫舸戲湖中鼉鼓鸞簫震碧空何以漢家汾水櫂歌摇落歎秋風珠林翠)
(閣倚長湖倒影西山入畫圖若得輕舟泛明月風流還似剡溪無西元集)
(原文徵明西湖詩裏春湖落日水拖蓝天影樓臺上下涵十里青山行畫雙飛白鳥似江南恩家忽動扁舟)
(興顧影深懷短綬慚不盡平生淹戀意綠隂深處更停驂甫田集)
(原朱正初湖上作雨長隄曲曲石磷磷柳色參差接望春烟鎻禁中疑作風過湖上不生塵翠分懸瀑穿雲)
(白綠盡平蕪入漲新隨處青旗能醉客客身千載此沈淪長安客話)
(原鄔紳遊燕京西湖詩鳥垂鞭遵廣陌攜酒眺長汀葭芦參差綠巖巒遠近青飛天欲暝龍卧水猶腥賴有)
(張平子裁詩表地靈湖鄔中憲集景恣遊心十里澄虚原河御西湖作西堤上立風)
(色羣峯落翠隂菰蒲隨遠近魚鳥星槎擬共尋白湖集)(高深一望天河接)
(原朱國祚西山湖上詩事芍藥闌邊花氣收鸕鷀谷口斷雲浮倦遊愛說江鄉先試西湖一葉舟介石齋集)
(以上各條原在郊坰門今移改)
欽定日下舊聞考卷八十四
