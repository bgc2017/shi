欽定日下舊聞考卷一百五
郊坰(西十五)
原盧溝橋西北三十里為灰厰出灰厰入山兩壁夾徑
行百折徑盡始見山門有高閣在山中央可望渾河蓋
山麓至中板橋僅十餘里爾閣後有軒庋巖上折而右
即戒壇壇在殿内甃石為之中有高座為每年說戒之
地周圍皆列戒神四月八日游僧畢集聽戒壇創自隋唐
間國朝重建遼金時所植松具在(長安客話)
(臣)等謹按盧溝橋詳見前郊西卷二戒壇在馬鞍
山萬壽寺内寺在唐曰慧聚遼咸雍間僧法均始
闢戒壇明正統間改寺名萬壽寺内大殿恭懸
聖祖仁皇帝御書額曰般若無照聯曰禪心似鏡留明
月松韻如篁振午風
皇上御書額曰蓮界香林千佛閣
御書額曰智光普照聯曰金粟顯神光人天資福瑠璃
開淨域色相憑參戒壇上
聖祖御書額曰清戒
皇上御書額曰樹精進幢聯曰徧灑醍醐成雨露長留
華藏閟山林山門内恭立
聖祖御製萬壽寺戒壇碑記佛殿前恭立
皇上御製詩碑千佛閣前恭立
御題活動松詩碑壇前遼碑一乾文閣直學士王鼎撰
大安七年立金碑一開府儀同三司致仕韓昉撰
天德四年立又已泐遼碑一起復知樞密院直學
士虞仲文撰建福元年立已泐金碑一翰林直學
士施宜生撰貞元三年立此二碑今寺僧猶傳其
文而訛脱頗多明碑一中順大夫毘陵胡濙撰成
化九年立寺内明碑三一無撰人姓名正統七年
立一為成化五年勅諭碑一為翰林侍讀東里高
拱撰嘉靖三十五年立戒壇之前為明王殿殿門
右石幢二刻尊勝陀羅尼呪并序右幢題識云太
康三年歲次丁巳奉為故壇主崇禄大夫守司空
傳菩薩戒大師特建法幢門人傳戒大師講經律
論賜紫沙門裕經等立左幢題識云受戒弟子范
陽王鼎撰文太康元年歲在乙邜建階下塔二右
塔為普賢衣鉢塔左塔石刻云遼故崇禄大夫守
司空傳菩薩戒壇主普賢大師之靈塔明正統十
三年中秋日築壇如幻道孚建
原戒壇入山二十餘里始見山門壇在殿内閣前古松
四株翠枝穿結覆蓋一院(瀟碧堂集)
(臣)等謹按千佛閣前松株今尚蔚茂活動松於乾
隆四十四年蒙
御製詩章恭錄於後
原登獅子巖凡十八轉始及戒壇壇為景皇帝區畫地
開山即鵝頭法師名道孚者(墨響齋集)
原戒壇在西山最深處渡渾河西行可二十里兩厓中
通一徑丹林黃葉與青巒碧澗錯出如繡遠望西北一
峯如靈壁石以為戒壇必在其下過永慶庵呼山僧問
之曰極樂峯也西行不五里石闌丹壁已至寺門寺肇
自唐武德中舊名慧聚至明正統乃易名萬壽殿墀四
松離竒天矯皆數百年物折而北一坊西向額曰選佛
場殿宇宏麗闌楯參差壇在殿中以白石為之凡三級
周遭皆列戒神出壇而南至波離殿殿前遼金碑各一
皆波離尊者行實也有太古洞最勝列炬而入百乳干
螺俱成佛像不知其深幾里也(燕都游覽志)
(臣)等謹按永慶庵今無考極樂峯在馬鞍山之西
太古洞即化陽洞亦名龐涓洞洞門刻太古化陽
洞五字洞左石塔十一層塔碑略云嘉靖三十九
年東直門外牛房主禪明輝徒普照信官郝春建
馬鞍山護國寶塔刻造週圍佛像八十八尊上四
面四尊萬壽戒壇傳戒宗師前古杭淨慈住山沙
門宗林撰餘皆漫漶不可辨又施茶碑一明山東
成山衛教授東泉嚴振撰嘉靖二十七年立
原過永慶庵一里為萬壽戒壇正統中如幻律師說戒
於此殿外金遼碑各一上千佛閣俯渾河正曲句其三
面如玦然閣之下幻師安禪處其遺衣鉢藏焉西上石
徑上極樂峯道也觀音洞大于室化陽洞洞口垂藤幕
之秉炬入如眢井半里有龍躍魚游有獅坐石乳所
凝也再入有石佛危坐西罅一穴冥冥然下與渾河通
洞一名龐涓洞又有洞名孫臏者在此洞西其廣二十
笏一石龜伏焉二子師鬼谷在扶風然臏故燕人房山
上樂村有孫臏墓碑志存焉以二洞故指山下枯澗為
馬陵川是山適名馬鞍謬也西又五里至極樂峯峯下
亦有洞石乳痕滴終歲人無至者(帝京景物略)
(臣)等謹按僧道孚鉢今在明王殿内衣已無存觀
音洞在寺南半里許觀音寺側俗稱伏虎巖巖右
有僧道孚塔孫臏洞在山之東此外原書所未載
者尚有三皇朝陽極樂黃蓮卧佛諸洞三皇洞前
塔一朝陽洞碑一明萬歷間住山第一代圓杲徒
明慧等立極樂洞刻石額曰靈鷲山又曰天開靈
境
(原馬鞍山龐涓洞兩壁皆石乳瀝成物狀有如繪畫旁扃一石門啟門以火燭之有石如龍沙擁為洲一井絶)
(深投以瓦礫不知所止相傳井與渾河通有人投一犬井中驗之果從渾河流出長安客話)
(補萬壽寺在馬鞍山山後一峯遙聳如紫駝峯是為極樂峯遼時祖師法均說戒于寺加壇焉崇階三墄以百)
(廣甚容受戒者無算遺鉢是藏塔于壇下塔傾得舍利的礫如雨緇徒什襲乃得諦觀寺又多松率數百年物)
(出寺門不半里偃松一株尤竒西山紀游)
增
聖祖御製萬壽寺戒壇碑記西山地接神京嶺岫綿
亘林壑深美中多精藍古刹考其歷年久遠建置自唐
以來者則萬壽寺戒壇為最古寺在唐曰慧聚明正統
時始易今名其地渡渾河而西山徑盤互紆迴而入中
復豁焉宏暢壇殿軒翼猶見古遺製深山長谷烏可少
此清嚴之宇以眺覽名勝哉朕以時巡偶至斯地輙為
駐輦顧近寺諸山為産煤所居民規利日事疏劚念精
舍之側鑿山採石良非所宜爰命釐定四止而禁之俾
梵境常寧舊觀弗替于以葆靈毓秀山川當益增輝澤
爾
增乾隆十八年
御製初至戒臺六韻名刹近千載渡河斯偶尋自來
幽勝地蚤結憩遊心吉馬遵山棧(御馬名相吉騮)寒禽亂桕林
兩峯豁開戶一水宛垂襟我足憂勤畏佛無來去今便
教促歸蹕餘興寄高岑
(臣)等謹按戒壇亦稱戒臺
御製詩題曰戒臺蓋從其通稱也今恭載首見之篇餘
不備錄
增乾隆四十四年
御製戲題活動松詩老榦稜稜挺百尺緣何枝搖(去聲)
本身隨咄哉誰為(去聲)挈其領牽動萬絲因一絲
(增胡濙馬鞍山萬壽大戒壇第一代開山大壇主僧錄司左講經孚公大師行實碑略大師俗姓劉氏諱道)
(孚字信庵别號如幻世為江浦望族父仲賢不事浮屠母沈氏得異夢而娠遂不喜茹葷及誕晝夜啼聲不歇)
(人皆驚愕以為異事方期月遂抱送于鄰比接待寺為沙彌啼聲乃止既成童高額深目大頥方口儀表端嚴)
(眉宇森秀人相具足梵音清暢恒引羣兒聚沙為塔善習表於兒戲利根發于童心釋禮矩儀動如宿習人皆)
(疑大師即羅漢之身下生七歲依京城靈谷寺禮前堂慶叟為師落髮衣緇參求要旨昕夕瞻拜觀音懇求聰)
(慧未幾復禮天童觀翁具威儀稟持範傳唯識大義通湼槃大旨時觀翁緇門獨立名振天下宣廟在潛邸每)
(承顧問恩禮特隆宣德丙午召至京師館于慶壽丈室大師左右朝參出入禁中翼翼勤慎終始如一丁未受)
(度賜西服茜衣大師固讓不服常于文華殿楷書大字齋額上每俯案視之有高僧書法勝中書之奬又常設)
(施食于内庭利濟天人開法場于秘殿為民請福敷演瑜伽華梵闡揚三乘真詮上為改容坐聽擊節歎賞以)
(為靈山勝會今古一時己酉飛錫江浙秉戒具乃言曰此行不達曹溪路永不回頭見故鄉既而遍謁知識歷)
(覽勝㮣壬子還京會觀翁指明心要乃西遊五臺覩文殊于清涼辦供養于鷲嶺乃曰一翳在眼空花遍界遂)
(號如幻英廟聞其名召之一見天顔大悦呼為鳳頭和尚尋陞僧錄講經先是京西馬鞍山寺修建思得至人)
(以振宗風師知此寺乃遼普賢大師所建四衆受戒之所喟然嘆曰釋迦如來三千餘年遺教幾乎泯絶吾既)
(為佛之徒豈忍視其廢而不興耶乃往住兹山于是鏟荒夷險鬱起層構散已資以鳩工擇幹僧以董役匠成)
(于心授規于手日而不笠雨而不屐于是廊廡龍象煥然一新其興作始末備載大學士楊士竒所撰碑記景)
(泰丙子夏六月十日飲食訖而趺坐沐浴畢而更衣升堂别衆曰昔本不生今亦不滅雲散長空碧天皓月端)
(然而逝當暑而顔色如生竟夕而異香馥郁荼毗得舍利若干建塔于寺之南原尊本教也俗壽五十有五僧)
(臘四十有九弟子左覺義德默等繼傳心燈恪守遺訓故列其景行邀予編次鑱諸堅珉用昭來劫)
(增明高拱重修萬壽禪寺碑略時馬鞍山有萬壽禪寺者舊名慧聚唐武德五年建也有智周禪師隠跡于)
(此以戒行稱遼清寧間有僧法均同馬鳴龍樹咸稱普賢大士建戒壇一座四方僧衆登以受戒至今因之宣)
(德間修葺又建塔四碑四而請如幻大士名道孚者主其教歷歲既久寺復傾圯發貲重建經始于嘉靖庚戌)
(季春至丙辰仲夏告竣閣詩原嚴嵩九日登戒壇寺)(梵閣千峯裏征驂九日)
(來松蘿禪徑入龍象法筵開黃菊寧簪帽青蓮獨上臺如堪授真戒吾此息氛埃塵跡何因到名山不易逢)
(谷深微辨徑寺近始聞鐘古樹寒颷急幽軒夕翠濃菊觴違雅集相憶在高峯鈐山堂集)
(原公鼐遊西山戒壇詩山梵宇臨芳甸層臺接太虚九州旋繞地萬仞廣嚴居鳥伽陵唤巖花薝蔔舒大千)
(歸墨點兀坐正愁予坐問次齋稿春風記昔游露尊調原黃輝望戒壇詩月松枝暖)
(白鳳雪曲醉蒼虬古洞花難發孤琴水漫流惟餘西嶺色猶向茂陵秋慎軒集)
(補于奕正太古洞詩蝙古洞閟秋光幽窈不可拾我欲探其奥呼僧列炬入蝠觸煙驚已墜復飛集直下若)
(眢井雖寒不能濕石乳挂四圍彷彿百怪立閱歷迷近遠但視光所及石罅伏深潭僧云龍所蟄静聽恍有聲)
(習習凉飈吸心動欲引還炬短石逾澀附壁苔染身足滑力不給一綫逗天青黃葉飛正急樸草)
原自戒壇至西峯寺山門有泉最冽(問次齋稿)
(臣)等謹按西峯寺明碑四一無撰人姓名一翰林
院檢討旴江嚴素撰皆正統四年立一禮科給事
中王之垣撰年月已泐一為助緣人姓名碑寺後
東北塔一共六層高三丈許額曰鞍山故俊公和
尚之塔又石幢一題識云大都鞍山慧聚禪寺月
泉新公長老塔銘并序大都萬壽退隠林泉老人
從倫撰至元二十八年住持山主成璞等建俊公
塔之北有池據寺碑是為勝寒池池左有地藏殿
其修建年月無考
(增明人重建西峯禪寺碑記莽距府城西二舍許地名李家峪有古招提遺址在灌中碑記剥落無從考其)
(剏始之歲月所可見者唯有兩浮圖巍然獨存一曰俊公塔建于唐一曰月泉新公塔前元至元辛邜所建塔)
(旁一池名勝寒池大旱不枯東有山曰峯巒澗水繞其麓西曰羅㬋嶺而六國嶺峙其南松陀嶺踞其北惜乎)
(湮廢已久未有能興起之者正統改元因捐貲市材自三月剏始至正統三年六月丙辰訖工賜額曰西峯禪)
(寺延僧悟達為住持兹述梗概以刻于右)
原潭柘寺晉曰嘉福寺唐曰龍泉寺舊志謂有柘千章
今無矣燕人諺曰先有潭柘後有幽州此寺之最古者
也(春明夢餘錄)
(臣)等謹按潭柘寺
本朝康熙年間
聖祖賜名岫雲禪寺寺門外牌樓南向額曰翠嶂丹泉
北向額曰香林淨土大殿額曰清淨莊嚴彌陀殿
額曰松竹幽清栴檀佛樓聯曰慶雲宿飛棟喜樹
羅清墀又聯曰經聲夜息聞天語爐氣晨飄接御
香皆
聖祖御書又大殿恭懸額曰福海珠輪聯曰鷲嶺雲閒
空界自呈清淨色龍堂月皎圓光長現妙明心三
聖殿額曰具大願力毘盧閣額曰圓靈宗鏡圓通
殿額曰心空彼我地藏殿額曰性因淨果彌陀殿
額曰西峯樂界楞嚴壇額曰寂照真如大悲壇額
曰澄潭妙印觀音殿額曰蓮界慈航聯曰繞戶竹
風翻妙偈當空水月滌塵襟又聯曰樹匝丹崖空
外合泉鳴碧澗靜中聞皆
皇上御書寺東精舍内南樓額曰松竹清泉後厦額曰
倚松澹然皆
聖祖御書延清閣閣名額又南樓額曰瀟碧延清聯曰
竹秀石竒參道妙水流雲在示真常流杯亭額曰
猗玕亭亭後書室額曰猗玕清境聯曰石上水流
動皆靜雲間山出幻而寧皆
皇上御書又蒙
賜
御筆心經并
駐蹕潭柘岫雲寺作及山水小景同匣恭藏寺内寺舊
有金元碑今皆無存明碑三一禮部尚書謝遷撰
正德六年立一翰林院檢討黔南邱禾實撰萬歷
三十三年立一為送龍子歸潭柘文僧達觀撰萬
歷壬辰年立
本朝碑二一為蓮池記錢唐吳陳琰撰康熙四十九年
立一在寺外之安樂延壽堂直隸總督方觀承撰
乾隆年間立距寺半里許有塔園僧塔五一石刻
云故廣慧通理禪師之塔塔前有碑字跡已漫滅
一曰中都潭柘山龍泉寺言禪師塔銘皇孫祖敬
撰大定二十八年休休道者祖深建一曰渾源州
永安禪寺第一代歸雲大禪師塔銘寂通居士陳
時可撰郭恒建豎石一曰中都竹林禪寺第七代
竒和尚塔大聖安寺西堂傳法沙門廣善銘大定
十九年建一曰第九代了公禪師塔銘大慶壽寺
住持傳法沙門德順撰泰和四年門人善瓊等建
寺内枯柘本僅四尺餘在三聖殿側惟殿左銀杏
大者一株高十丈餘圍約二丈餘其旁復生小者
三株高數丈寺僧云前一株生適當
聖祖臨幸時後二株生適當
皇上臨幸時
原潭柘寺相傳寺趾本青龍潭上有柘樹祖師開山青
龍避去潭平為寺今殿壁猶是遼金前所繪(問次齋稿)
(臣)等謹按今寺後右行二里許有龍王堂堂北别
有龍潭方廣丈餘深三尺餘寺内遼金繪壁今無
存
原西山潭柘寺殿中二蛇長五尺餘名大青小青藏紅
篋中篋標護法龍王蛇無定止或自逸野中鳴鐘則至
恒自篋穿罏足交蟠供桌上(耳譚)
(臣)等謹按岫雲寺大殿内今尚有木匣一方廣二
尺高三寸餘内一石微凹貯水少許相傳為大青
小青所藏處云
原潭柘以一培塿當羣山心九峯扆而立焉兩殿鴟工
絶金元時故物也(緱山集)
(臣)等謹按岫雲寺内殿鴟今已無存
原潭柘寺去都西北九十里徑羅㬋嶺行藂棘中頳山
四合里許一山開元峯列見寺雙鴟吻今佛殿基故潭
也華嚴師時潭龍聽法一夕大風雨潭側平地兩鴟吻
湧出今殿角鴟也柘今已枯長不盈丈寺有青蛇大如
盌長五尺僧能馴擾之呼曰龍子元妙嚴公主持觀音
文禮大士拜痕入磚額手足五體皆印歲久磚壞兩足
痕存萬歷壬辰孝定太后匣取入覽後遂匣藏之紫柏
係以贊像四林立大士前左前元世祖右前其后左次
其子右次妙嚴也妙嚴祝髮于是塔是山之下寺碑六
金碑二明昌五年僧重玉記大定十三年楊節度記元
碑二至正八年葛天麟記至正某年危素記明碑三正
統某年胡濙記弘治十年謝遷記萬歷中紫柏送龍子
歸潭文也寺晉梁唐宋代有尊宿而唐華嚴為著元至
正間順帝賜雪磵酒皇妹致膳明永樂間則姚少師道
衍萬歷間則達觀大師真可寺先名嘉福後名龍泉獨
潭柘名傳久不衰(帝京景物略)
(臣)等謹按元妙嚴公主拜磚并匣今尚存其像設
在今觀音殿内金元碑及明胡濙碑皆無存詳見
前
(原潭柘寺有元妙嚴公主拜磚雙趺隠然幾透磚背相傳妙嚴為元世祖女削髮居此日禮觀音不輟遂留此)
(跡萬歷壬辰孝定皇太后欲經懿覽貯以花梨木匣迎入大内後復送歸寺紫柏禪師語錄)
原潭柘寺東有泉出石罅中黃葉白雲繚繞其上疏其
滯葉泉響益琤琤不絶(長安可游記)
(臣)等謹按岫雲寺後東北隅有歇心亭山後二泉
一自東來一自西南來滙流于此當即宋啟明長
安可游記所稱寺東之泉也
原潭柘寺山環無柘惟殿左有枯株久仆云是龍淵遺
蹟寺碑胡尚書濙文夏太常昶書也寺肇于唐重飭于
金大定間元燬于兵國朝宣德初更拓賜名龍泉寺(游業)
增乾隆九年
御製二月朔日初遊潭柘岫雲寺作西山兩名寺潭
柘與香山香山信已佳騶御曾往還春仲月之朔言從
易水旋岫雲與我語為我闢雲關響導告前期却借便
道緣輕輿碾春露前旌破曉烟屈折千迴溪微露一線
天榛莽嵌絶壁登陟勞援攀約行二十里乃至盧家灘
川原漸開豁梯山種春田茅屋凡數家槎枒古樹攢驅
車歷石磴巖岌互鈎連聞有泠泠聲不見淙石泉古栢
翠蒙絡時有枯藤纏遠峯綴叢枝那辨楓杉楩披躋歷
萬景精藍出雲間風旛演妙偈空樂諸天傳旋禮滿月
相使我塵慮蠲潭底老龍睡有泉墜潨然忽欲呼起之
使雨東西阡其柘亦已枯横陳廡西偏萬木何非柘孫
枝轇曲卷闍黎語荒唐頗熟公案禪對客稱古蹟木几
高架磗云有元公主禮佛足所穿佛幾曾度彼與我何
有焉稍坐白板閣衆美一攬全嵁巖莫遯隠坻嶼相鬱
盤迴尋舊來路似在圖中看曠懷既詄蕩樂志都忘筌
昨夏憩來青(來青閣香山寺中精舍也)不作彈指觀
增又
御製遊潭柘岫雲寺即事雜詠得詩六首攀雲尋淨
地閒樹出祗園息我幻塵念遊兹法海門靈潭澂自古
老柘鬱生孫欲擬留詩去詩中無可言春山綠如洗
四面作佳鄰默對如如像慚為汲汲人天香凝篆細空
樂韻松頻古衲缾盂淨將無隠者倫乳竇淙淙注天
窗小小懸千松排嶂外一水到齋前遠映雲中岫平臨
谷口烟瞿曇無說說鉢裏茁青蓮憶在天成寺禪房
有句留山川原並美歲月幾遷流龍卧深潭底鳥吟高
樹頭閒雲知我意到處分相投小軒臨絶澗朝暮瀉
烟霞近席挹清籟虚窗碎白紗
聖蹤餘想像題字走龍蛇(松竹清泉宫名皇祖御筆題行也)誰演楞
伽法能聽倩綠芭簇簇玉芙蓉嶟嶟當戶濃豈因供
攬結聊可盪心胸栢子窗間落石泉階下淙徘徊遲去
騎逕轉尚聞鐘
(臣)等謹按岫雲寺
御製詩恭載乾隆九年
御蹕初臨之篇餘不備錄
增乾隆二十九年
御製猗玕亭詩掃逕猗猗有綠筠嚬伽鳥語說經頻
引流何必浮觴效豈是蘭亭修禊人(寺中舊名為流杯亭石渠現在故戲)
(及之)
(臣)等謹按猗玕亭
御製詩係初見之篇謹並編載卷内
增乾隆二十九年
御製過羅㬋嶺詩誌乘稱羅㬋其說引未發村俗呼
鑼鍋久矣難究詰或有謂為俚改之曰蘿葛去初愈以
遠偶過聊詮核兩字出梵典此云障持括八部中之一
是為佛護法化身巨且長舉手障日月取以喻嶺峻孰
云義不協且在兩寺間護法力應竭清晨别潭柘大榦
盤□屼隆崇高凌雲朝陽出其脇過嶺見戒臺石棧片
時達坐精室闡義提婆道饒舌
(臣)等謹按羅㬋嶺為
駕臨岫雲寺時
蹕路所經
御製詩章謹並載卷内
(增明謝遷重修潭柘嘉福寺碑略柘距都城西二舍許馬鞍山之西有泉滙而為潭土宜木因以得名在後)
(唐時有從實禪師與其徒千人講法于此後遂示寂于華嚴祖堂皇統間改為大萬壽寺繼有廣慧通理者以)
(正法眼而踵實師之跡後得比邱善誨獻其寺之故地成大道場山靈益加顯其詳見大定間蔡居士楊節)
(度之碑可考已我朝宣宗章皇帝即位二年特命高僧觀宗師住持于此孝誠皇后首賜内帑之儲肇造殿宇)
(越靖王又建延壽塔英宗睿皇帝詔為廣善戒壇頒大藏經五千卷并賜今額迄今五甲子矣工興于正統二)
(年三月迨次年九月告成)
(臣)等謹按明越靖王瞻墉所建延壽塔今尚存高
五丈餘
(增朝康熙年間茌平縣知縣吳陳琰岫雲寺蓮池記略本)
(都城西北有寺曰潭柘晉曰嘉福唐曰龍泉九峯環列諺云先有潭柘後有幽州則此寺最古相傳寺址本在)
(青龍潭上有古柘千章寺以此得名唐華嚴師開山于此青龍聽法一夕大風雨遁去潭已平地有兩鴟吻涌)
(出今殿角鴟是也自元燬于火重飭于明往昔今上臨幸是山發帑重建規模弘敞倍于)
(賜名岫雲寺一時緇流雲集諸父老復濬池種蓮其中為蓮池大會購大彌陀經五十四部藏于寺門外立相)
(風俾瞻禮者望而生敬將伐石勒名以垂永久請予為文記之予聞寺故有二青蛇長五尺餘僧馴擾之呼曰)
(龍子遇歲旱輙能作雲雨其為澤于圻輔甚大又元初妙嚴公主日禮大士于此拜磗雙趺宛然明孝定太后)
(曾取覽復送歸寺中紫栢禪師敷以像贊予客燕五年每有往遊西山之願逡巡未果今與諸父老約效靈運)
(翻經故事婆娑片石其亦可忘老矣乎制詩原金釋重玉從顯宗皇帝幸龍泉寺應)(一林黃)
(葉萬山秋鑾仗參陪結勝游怪石斕斒蹲玉虎老松盤屈卧蒼虬俯臨絶壑安禪室迅落危厓瀉瀑流可笑紅)
(塵奔走者幾人于此暫心休)
(臣)等謹按金釋重玉摩厓詩刻在延壽塔後
(原郭武潭柘寺詩結潭柘山高處金銀佛寺遙斷厓吹石雨虚閣倚煙霄社還携酒臨溪欲棄瓢白頭僧自)
(老相對說前朝村聯珠集蓉村下綠溪環刳木通流亂原公鼐潭柘南作芙)
(石間十里濃煙松不斷隔林鐘磬落前山問次齋稿)
原雀兒庵在潭柘後山五里金章宗幸此彈雀彈發不
虚章宗喜即行幄為庵曰雀兒後方僧來住以臆造佛
母孔雀明王佛像遂更孔雀庵然人呼雀兒庵如初(帝京)
(景物略)
(臣)等謹按雀兒庵今廢
欽定日下舊聞考卷一百五
