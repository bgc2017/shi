欽定日下舊聞考卷三
世紀(二)
原唐武德元年改為幽州總管府管幽易平檀燕北燕
營遼八州領薊良鄉潞涿固安雍奴安次昌平八縣二
年又分潞縣置元州領一縣隸總管四年竇建德平以
固安縣屬北義州六年改總管為大總管管三十九州
七年改為大都督府又改涿縣為范陽九年改大都督
為都督幽易景瀛東鹽滄滿蠡北義燕營遼平檀元北
燕等十七州貞觀元年廢元州以漁陽潞二縣來屬又
廢北義州以固安來屬八年又置歸義縣督幽易燕北
燕平檀六州乾封五年置無終縣如意元年分置武隆
縣景龍三年分置三河縣(太平寰宇記)
(增萬歲通天二年擢張仁愿為肅政臺中丞檢校幽州都督會突厥默啜入寇攻陷趙定擁衆迴至幽州仁愿)
(勒兵出城邀擊之流矢中手賊亦引退則天遣使勞問賜以醫藥舊唐書列傳)
(增薛訥左武衛大將軍仁貴子也則天以訥將門使攝左武威衛將軍安東道經略尋拜幽州都督兼安東都)
(護久當邊鎮之任累有戰功同上)
原開元元年幽州置防禦大使二年置幽州節度諸州
軍管内經略鎮守大使領幽易平檀媯燕六州治幽州
八年幽州節度兼本軍州經略大使并節度河北諸軍
大使(新唐書方鎮表)
增張說元宗初徵拜中書令封燕國公俄坐事左轉嶽
州刺史遷右羽林將軍兼檢校幽州都督(舊唐書列傳)
原開元十三年陞為大都督府十八年割漁陽玉田三
河三縣置薊州(大平寰宇記)
原幽州節度增領滄薊二州二十年幽州節度使兼河
北採訪處置使增領衛相洛貝冀魏深趙恒定邢德博
棣營莫十六州及安東都護府二十七年幽州節度使
增領河北海運使二十九年幽州節度使領平盧軍節
度副使治順化州(新唐書方鎮表)
補開元二十一年張守珪轉幽州長史兼御史中丞契
丹及奚連年為邊患趙含章薛楚玉等前後為幽州長
史竟不能拒及守珪到官頻出擊之每戰皆捷契丹别
帥李過折斬首領屈剌衙官可突干率衆以降守珪因
出師次紫蒙州大閱軍實讌賞將士二十三年春守珪
詣東都獻捷會耤田禮畢酺宴便為守珪飲至之禮上
賦詩以褒美之詔于幽州立碑以紀功賞(舊唐書列傳)
原天寳元年正月置十節度經略使以備邊(通鑑)
原更幽州節度使為范陽節度使(新唐書方鎮表)
(原范陽節度臨制奚契丹統經略威武清夷静塞恒陽北平高陽唐興横海九軍屯幽□媯檀易恒定莫滄九)
(州之境治幽州兵九萬一千四百人通鑑)
原幽州范陽郡有府十四曰吕平涿城德聞潞城樂上
清化洪源良鄉開福政和停驂柘河良杜咸寧城内有
經略軍又有納降軍本納降守捉城故丁零川也西南
有安塞軍有赫連城有宗王乾澗殄寇三鎮城石堆車
坊蒿城河旁四戍檀州密雲郡有威武軍萬歲通天元
年置本漁陽開元十九年更名又有鎮遠軍故黑城川
也有三义城横山城米城有大王北來保要鹿固赤城
邀敵石子䴚七鎮有臨河黃崖二戍薊州漁陽郡有府
二曰漁陽臨渠南二百里有静塞軍本障塞軍開元十
九年更名又有雄武軍故廣漢川也東北九十里有洪
水守捉又東北三十里有鹽城守捉又東北渡濼河有
古盧龍鎮又有斗陘鎮自古盧龍北經九荆嶺受米城
張洪隘度石嶺至奚王帳六百里又東北行傍吐護真
河五百里至奚契丹衙帳又北百里至室韋帳(新唐書地理志注)
(原經略軍在幽州城内兵三萬人威武軍在檀州城内兵萬人清夷軍在媯州城内兵萬人静塞軍在薊州城)
(内兵萬六千人通鑑注)
原天寳三載三月以平盧節度使安祿山兼范陽節度
使(通鑑)
增七載授安祿山范陽大都督府長史柳城郡大守持
節范陽節度(安祿山事蹟)
增幽州天寳九年改范陽郡屬范陽上谷媯州密雲歸
順漁陽順義歸化八郡(舊唐書地理志)
(原十五載安禄山偽即帝位國曰大燕以范陽為大都署其城東隅私第為潛龍宫安禄山事蹟)
(原安祿山反于幽州南向京輔白居易歌之以為漁陽幣鼔動地來漁陽即謂幽州也唐人多言之通鑑注)
原祿山父子僣位凡三年而滅至德二載史思明奉十
三郡兵八萬籍歸于朝(新唐書列傳)
增至德二載以史思明為歸義王范陽節度使(通鑑)
原乾元元年復為幽州(大平寰宇記)
(原二年正月史思明僣稱大聖周王四月更國號大燕自稱應天皇帝號范陽為燕京新唐書列傳)
(原史朝義殺思明僣位以偽太常卿李懷仙為范陽節度使懷仙以薊縣為節度院薊門紀亂)
原寳應元年范陽節度使復為幽州節度使及平盧陷
又兼盧龍節度使(新唐書方鎮表)
(原廣德元年李懷仙因中使駱奉仙請降遣兵馬使李抱忠將兵鎮范陽縣史朝義至范陽不得入通鑑)
(原史朝兼東投廣陽郡不受北取潞縣漁陽擬投兩藩至榆關懷仙使使招回郤至漁陽過從潞縣至幽州城)
(東阿㜑門外於醫無閭神廟中被絞縊死河洛春秋)
原李懷仙盡以所管來降(唐歷)
原閏月李懷仙仍故地為幽州盧龍節度使四月制分
河北諸州以幽莫媯檀平薊為幽州管(通鑑)
(增李懷仙世事契丹降唐後守營州祿山之叛以禆將從陷河洛史朝義時偽授為燕京留守范陽尹寳應元)
(年朝義奔范陽懷仙誘而擒之斬首來獻僕固懷恩薦懷仙可用代宗復授幽州大都督府長史撿校侍中幽)
(州盧龍等軍節度使與賊將薛嵩田承嗣張忠志等分河朔而帥之文武將吏擅自署置貢賦不入于朝廷雖)
(稱藩臣實非王臣也舊唐書列傳)
原大歷三年朱希彩朱泚泚弟滔共斬懷仙希彩自稱
留後詔領節度其下李瑗殺之推朱泚為留後泚入朝
以滔權知留後遂領節度滔以祿山思明皆起燕俄覆
滅惡其名以冀堯所都因號冀僣為王改幽州為范陽
府(新唐書列傳)
(增幽州管郭下西界與薊分治至建中二年取羅城内廢燕州廨署置幽都縣在府北一里舊唐書地理志)
原建中三年幽州節度復領德棣二州(新唐書方鎮表)
原朱滔死軍中推劉怦總軍事俄詔為節度副大使怦
卒子濟嗣節度濟病索漿次子總置毒濟飲而死兄緄
至涿州矯濟命殺之即領軍政詔嗣節度數見父兄為
祟晩年益慘悸請剔髮衣浮屠服上疏願奉朝請且欲
割所治為三以幽涿營為一府請張宏靖治之瀛莫為
一府盧士玫治之平薊媯檀為一府薛平治之穆宗欲
寵宏靖故全付總地拜總檢校司徒兼侍中賜浮屠服
號大覺榜其第為佛祠總已自髠祝讓節印卒俄幽州
亂囚宏靖詔以劉悟為節度使而瀛冀皆附朱克融悟
不得入朝廷度幽冀未可復取乃拜克融為幽州盧龍
節度使(新唐書列傳)
(臣)等謹按朱彛尊原引新唐書藩鎮傳不載總父
兄為祟晩年慘悸剔髮衣浮屠服之事則賜劉總
浮屠服句無根今依列傳增正
原長慶元年幽州節度罷領瀛莫二州置瀛莫節度使
二年幽州節度復領瀛莫二州(新唐書方鎮表)
原敬宗初軍亂殺克融次子延嗣領留後大將李載義
殺而代之敬宗即授盧龍軍節度使太和四年為兵馬
司楊志誠所逐文宗用志誠為留後俄擢節度副大使
八年為下所逐推部將史元忠總留後明年為副大使
會昌初為偏將陳行泰所殺邀節制未報次將張絳殺
行泰武宗用張仲武代之大中初卒子直方襲節度留
後俄進副大使舉動多不法畏變起奔京師軍中以張
允伸總後務未幾為節度使咸通十二年以疾上節印
詔以子簡會為副大使而軍中推張公素為留後簡會
出奔詔公素為節度使為李茂勲所襲奔京師茂勲入
府衆推主州務以聞詔即拜節度使俄以病表子可舉
代遂領留後進節度使可舉死衆推李全忠為留後光
啓元年拜節度使未幾卒子匡威領留後進為使李克
用伐王鎔匡威自將援鎔其弟匡籌據城自為留後天
子即援為節度使克用攻匡籌下武媯二州敗匡籌於
居庸關匡籌遁去幽州歸克用劉仁恭入城封府庫以
待克用悦留仁恭守之乾寕二年表為盧龍軍節度使
(新唐書列傳)
(臣)等謹按朱彛尊原書引藩鎮傳云是年軍亂殺
克融蒙上條長慶二年為文考之本傳是年二字
承敬宗初而言乃寳歷元年事也今改正
(補張仲武為幽州大都督府長史回鶻擾邊東逼漁陽仲武大破之前後收其侯王貴族千餘人降三萬人表)
(請于薊北立紀聖功銘勅李德裕為之文傳)(舊唐書列)
(增李德裕論幽州事宜狀右臣伏見報伏見幽州雄武軍使張仲武已將兵馬赴幽州雄武軍使令日奏事官)
(吳仲舒到臣宅扶疾與之相見細問雄武只有兵士八百人在此外更有土團子弟五百人臣問兵馬至少如)
(何去得仲舒答臣云只繫人心歸向若人心不從三萬人去亦無益據此說即是仲武得幽州人心又云張絳)
(初處置陳行泰之時已曾喚仲武欲讓與留務是衙門内一二百人未肯仲武行至昌平縣去幽州九十里却)
(令歸鎮臣又問萬一入不得即有何計仲舒云幽州軍糧並貯在媯州及向北七鎮若萬一入未得却于居庸)
(關守險絶其糧道幽州自存立不得伏以陳行泰張絳皆是邀求符節固不可比仲武先布欵誠候朝廷指揮)
(因此拔用必能盡節加之恩寵亦似有名緣在彼未獲面奏謹先密奏伏望留中不出李衛公集)
(增李德裕進幽州紀聖功碑狀奉宣令臣撰述者北狄強悍勇于四夷前代聖王莫能制伏昨者回鶻雖乘危)
(蹙勢已内侵豺狼之師尚餘十萬陛下神聖獨斷智出萬方震天威以霆聲碎獯戎而瓦解武功盛烈高越百)
(王豈比周穆犬戍之征荒服不至漢武馬邑之詐羣帥無功將垂耿光宜命鴻筆臣學藝荒淺久病衰殘絶軒)
(后之功徒知竭思叙唐堯之德終愧難名採其功狀稍似摭實今已撰訖謹連進上輕黷宸扆不仕惶越謹錄)
(奏聞思同上弟以武勇雄于北邊為幽州節度使李匡增高繼兄)
(威戍將匡威為其弟匡籌所簒思繼等聞晉兵為匡威報讐欣然從之匡籌棄城走李克用以劉仁恭守幽州)
(以其兄為先鋒都指揮使思繼為中軍都指揮使弟某為後軍都指揮使高氏兄弟分掌燕兵克用臨訣謂仁)
(恭曰思繼兄弟勢傾一方為燕患者必高氏也宜善為防克用留晉兵千人為仁恭衛而晉兵多犯法思繼等)
(數誅殺之克用以責仁恭仁恭以高氏為詐由是晉盡誅思繼兄弟仁恭以其兄某之子行珪為牙將而思繼)
(子行周年十餘歲亦收之帳下稍長補以軍職五代史雜傳)
增梁初别為十一國北有燕劉仁恭(通鑑地理通釋)
原仁恭子守光梁開平元年自外將兵入自稱盧龍節
度使執仁恭而幽之乾化元年自號大燕皇帝改元曰
應天(五代史雜傳)
(原幽州劉守光錢面文曰應天元寳背曰万泉志)
原明年晉遣周德威會鎮定兵攻燕(五代史雜傳)
原守光遣其將單廷珪出戰與德威遇于龍頭岡德威
奮撾擊廷珪墜馬生擒置于軍門乾化三年正月拔燕
順州安遠軍二月攻檀州刺史陳確以城降三月拔蘆
臺軍克古北口李嗣源進攻儒州拔之四月德威進軍
逼幽州南門劉光睿拔燕平州十月守光率衆五千夜
出將入檀州德威自涿州引兵邀擊大破之守光以百
餘騎逃歸幽州盧龍巡屬皆入于晉守光獨守幽州求
援于契丹契丹以其無信不救十一月晉王自詣幽州
單騎抵城下謂守光曰朱温簒逆予本與公合河朔五
鎮之兵興復唐祚公謀之不臧乃效彼狂僭是以有今
日之役諸軍四面攻城克之擒仁恭守光亡去晉王入
幽州以周德威為盧龍節度使守光將奔滄州迷失道
至燕東之境擒之晉王發幽州仁恭父子皆荷校于露
布之下以練[糸斥]仁恭父子凱歌入于晉陽(通鑑)
(補劉守光背晉晉兵攻之守光將元行欽牧馬山後聞守光且見圍即率所牧馬赴援而麾下兵叛于道推行)
(欽為幽州留後甲五代史雜傳光召元行欽行欽部下補時燕城危蹙士亡散劉守)
(諸將以守光必敗赴召無益乃請行欽為燕帥稱留後行欽無如之何謂諸將曰我為帥亦須歸幽州衆然之)
(祖周太實錄)
原盧龍藩鎮二十八易帥歷一百四十八年(寰宇分合志)
補唐置節度使自幽州始軍士立主帥自平盧始節度
據故鎮自盧龍始其事莫非燕也(燕史)
增後唐為盧龍節度(文獻通考)
增莊宗初起并州取幽滄(五代史職方考)
補明宗天成三年七月幽州趙德鈞敗遼于府西(五代春秋)
增趙德鈞幽州人也事劉守光守文為軍校莊宗伐燕
得之賜姓名曰李紹斌其子延夀本姓劉氏常山人也
其父邧為修縣令劉守文攻破蓚縣德鈞得延夀并其
母种氏而納之因以延夀為子延夀為人姿質妍柔稍
涉書史明宗以女妻之號興平公主莊明之世德鈞鎮
幽州十餘年以延夀故尤見信任至廢帝立德鈞隂遣
人聘德光求立己為帝德光指穹廬前巨石謂德鈞使
者曰吾已許石郎矣石爛可改也德光至潞州鏁德鈞
父子而去德光母述律見之問曰汝父子自求為天子
何耶德鈞慙不能對悉以田宅之籍獻之述律問何在
曰在幽州述律曰幽州屬我矣何獻之為明年趙德釣
死德光以延夀為幽州節度使封燕王(五代史列傳)
增趙延夀趙德鈞養子為幽州節度使封燕王及改幽
州為南京遷留守總山南事會同初帝幸其第加政事
令晉人背盟帝親征延夀為先鋒下貝州授魏博節度
使封魏王(遼史列傳)
原遼當莊宗明宗時攻陷營平二州及已立晉又得雁
門以北幽州節度管内合一十六州乃以幽州為燕京
改天顯十一年為會同元年更其國號大遼(五代史列傳)
(臣)等謹按五代史列傳云德光立三年改元天顯
又云改天顯十一年為會同元年更其國曰大遼
注謂據耶律德光立晉高祖册文稱惟天顯九年
歲次丙申是歲乃晉天福元年推而上之得唐天
成三年戊子為天顯元年又引遼附錄德光與唐
明宗同年而立為三年改元之證今考遼史太祖
紀天贊四年後即為天顯元年以是年二月壬辰
改元七月辛巳以後即皇后攝軍國事明年冬十
一月壬戍太宗即位有司請改元不許其明年即
書三年十一年十一月丁酉册石敬塘為大晉皇
帝十三年十一月丙寅改元會同是月晉獻幽薊
瀛莫涿檀順媯儒新武雲應朔寰蔚十六州是年
即書會同元年是太宗以天顯二年即位並未改
元至十三年始改元會同也按遼紀干支與五代
史註悉合惟遼史以太祖丙戌為天顯元年五代
史謂德光立三年改元天顯則以戊子為天顯元
年故有十一年與十三年改元會同之異至唐明
宗之立在遼太祖天顯元年四月計遼太宗之立
實後一年餘七月蓋宋時未見遼國史止據傳聞
于中國者為言如遼太祖年號五代史皆略不書
其不能致詳可知也再考遼史太宗紀會同十年
正月入汴二月丁巳朔建國號大遼改元大同是
遼滅晉始更國號而歐陽修五代史則書更國號
於會同元年之下至會同十年改元薛史歐史皆
不書而書改晉國曰大遼國與遼史皆不符蓋傳
聞異詞耳
原按巴堅稱帝援立晉名得其所割雁門以北幽州節
度管内十六州其地東北有盧龍塞西北有居庸關中
國恃此以為限界自十六州既割之後河北盡屬平地
無險可以拒守矣(北邊備對作按巴堅滿州語大理也舊阿保機今譯改)
(臣)等謹按遼史立晉者遼太宗耶律德光非太祖
按巴堅程大昌北邊備對稱太祖援立晉名得所
割地者誤也
原天顯十三年以幽州為南京(遼史地理志)
(臣)等謹按遼史本紀升幽州為南京在改元會同
之後是年即書會同元年地理志仍作天顯十三
年非
增府曰幽都軍曰盧龍開泰元年落軍額統州六縣十
一(遼史地理志)
原開泰元年改幽都府為析津府薊北縣為析津縣幽
都縣為宛平縣(遼史聖宗本紀)
(臣)等謹按遼史開泰元年改幽都縣為宛平縣紀
志相符而志稱宛平縣本晉幽都縣清𩔖天文分
野之書則又謂唐建中元年朱滔立燕都縣石晉
割地賂遼遼改幽都縣統和二十二年改宛平與
遼史紀傳不同
原南京本幽州地自晉割棄建為南京又為燕京析津
府置都總管府節制馬步軍控鶴指揮使都統軍司牛
欄監軍砦石門詳衮司南北皮室司猛伊喇司並隸總
管府備禦宋(契丹志伊按詳衮索倫語理事官也舊作詳稳猛喇舊作猛拽剌伊喇滿州語黍)
(也今俱譯改)
原幽州宋為化外州安東上都護府領羈縻州十四(九域)
(志宋太祖别置封樁庫常密謂近臣曰石晉苟利於已補)
(割幽薊以賂遼使一方之人獨限境外朕甚閔之欲俟斯庫所藏滿三五十萬即遣使于遼約苟能歸我土地)
(民庶即當盡此金帛充其贖直如曰不可朕將散滯財募勇士俾圖攻取爾會晏駕不果太平治迹統𩔖)
增太平興國四年六月以將伐幽薊遣發京東河北諸
州軍儲庚申帝復自將伐遼庚午次幽州城南駐蹕寳
光寺壬申命節度使定國宋偓河陽崔彦進彰信劉遇
定武孟元詰四面分兵攻城以潘美知幽州行府事七
月庚辰知順州劉廷素來降壬午知薊州劉守恩來降
癸未帝督諸軍及遼大戰于高梁河敗績甲申班師(宋史)
(太宗本紀)
(原永熙既下并州欲乘勝收復薊門咨于衆参知政事趙昌言對曰自此取幽州猶熱𨫼翻餅耳殿前都指揮)
(使呼延贊争曰書生之言不足盡信此餅難翻永熙竞趙幽燕卷甲而還卒如贊言麈史)
(增帝既滅漢欲乘勝取幽薊諸將以師罷餉匱不願行崔翰獨曰所當乘者勢也不可失者時也取之易帝意)
(遂决通續資治鑑)
原太宗皇帝自并門乘勝直趨幽燕遼甘心沙漠遯矣
有錫里(舊作赦例今改正)郎君裕悅(舊作于越今改正)者請得五千騎
以嘗王師不成退處未晩從之乃騎持一幟由間道邀
我歸路周環往來晝夜不絶帝疑救兵大至宵歸定州
(王氏聞見近錄于按錫里滿州語選拔也舊作赦例今譯改裕悦舊作越今對音譯改)
(補太宗自并幸幽乘遼無備其主方獵遊歸牙帳議棄燕薊以兵守松亭虎北口而已裕悦時為錫里郎君請)
(兵十萬救幽州人夜持兩炬朝舉兩旂選精騎從他道自官軍南席卷而北又先以弱兵五十守幽州望風遁)
(去我師遏之不得及我師已退或勸襲之裕悦曰受命救幽薊已得之矣不復争利江氏雜志)
朱昆田原按裕悦之救幽州據王鞏所記止請得
五千騎若如江休復之言既擁十萬師何用人持
兩炬兩旂以為疑兵乎未免自相矛盾矣
(臣)等謹按遼史百官志裕悦班百僚之上位擬三
公錫里司掌皇族軍政而無郎君之官南北院著
帳院及各司局郎君又皆無錫里之名惟太宗紀
有宗室錫里郎君之文而與裕悦無涉王鞏稱錫
里郎君裕悦江休復稱裕悦為錫里郎君皆誤也
再考遼史耶律休格傳乾享元年宋侵燕南京被
圍休格代希逹將五院軍往救遇大敵於高梁河
與耶律色珍分左右翼敗之休格初為特哩衮後
拜裕悦總南面軍務時宋人欲止兒啼乃曰裕悦
至矣宋人但聞裕悦之名而不詳其為官名王氏
江氏之書輒誤以裕悦為休格之名至以為錫里
郎君則尤傳聞之謬也(按休格舊作休哥今對音譯改希逹滿州語門簾也)
(舊作奚底色珍滿州語車也舊作□軫特哩衮蒙古語為首之謂也舊作惕隱今俱譯改)
增乾亨元年春三月詔北院大王希達伊什王薩哈等
以兵戍燕己丑漢告宋兵入境丁酉耶律沙等與宋戰
于白馬嶺不利冀王迪里及圖魯卜部節度使都敏黃
皮室詳衮唐古皆死之士卒死傷甚衆夏六月劉繼元
降宋漢亡宋主來侵丁夘北院大王希達統軍使蕭托
果伊什王薩哈擊之戰于沙河失利己巳宋主圍南京
秋七月癸未耶律沙等及宋兵戰於高梁河少却休格
色珍横擊大敗之宋主僅以身免至涿州竊乘驢車遁
去(遼史景宗本紀小按伊什唐古特語智慧也舊作乙室薩哈滿州語圍也舊作撒合迪里索倫語頭目)
(也舊作敵烈國魯卜蒙古語形勢也舊作突吕不唐古滿州語百數也舊作唐䇢蕭托果舊作蕭討古托果蒙)
(古語釡也今俱譯改)
(臣)等謹按遼景宗乾亨元年己夘當宋太宗之太
平興國四年其秋七月高梁河之戰癸未甲申宋
遼二史干支悉合惟涿州驢車之遁宋史則諱而
不書
增九月己夘燕王韓匡嗣為都統南府宰相耶律沙為
監軍特里衮休格南院大王色珍權奚王穆濟等各率
所部兵南伐冬十月乙丑韓匡嗣與宋兵戰于滿城敗
績辛未太保舒蘇與宋兵戰于火山敗之是冬駐蹕南
京(遼史景宗本紀語按穆濟滿州語大麥也舊作抹只舒蘇蒙古高梁也舊作矧思今俱譯改)
增乾亨二年冬十月辛巳將南伐癸未次南京己亥圍
瓦橋關十一月庚午朔宋兵夜襲營圖魯卜部節度使
蕭幹及四捷軍詳衮耶律赫德戰却之壬寅休格敗宋
兵于瓦橋東守將張師引兵出戰休格奮擊敗之戊申
宋兵陣于水南休格涉水擊破之追至莫州殺傷甚衆
己酉宋兵復來擊之殆盡丙辰班師乙丑還次南京十
二月庚午朔休格拜裕悦大饗軍士(同上渣按赫德滿州語滓也舊作)
(㾗德今譯改)
原雍熙三年詔曹彬將幽州行營前軍馬步水陸之師
與潘美等北伐敗遼于固安破涿州又與米信破遼于
新城戰于岐溝關我師敗績(東都事略)
增統和元年春正月以裕悦休格為南京留守仍賜南
面行營總管印綬命罕都(舊作懇篤今改正)特送休格下車牓
以諭燕民壬午涿州刺史安吉奏宋築城河北詔留守
裕悦休格撓之勿令就功(遼史聖宗本紀懇按罕都滿州語稻也舊作篤今譯改)
增統和四年宋復來侵其將曹彬米信出雄易取岐溝
涿州陷固安置屯時北南院奚部兵未至休格力寡不
敢出戰設伏林莽絶其糧道曹彬等以糧運不繼退保
白溝月餘復至休格以輕兵薄之伺彼蓐食擊其離伍
單出者且戰且却由是南軍自救不暇結方陣塹地兩
邊而行軍渴乏井漉淖而飲四日始達于涿聞太后軍
至彬等冐雨而遁太后益以銳卒追及之衆悉潰追至
易州(遼史列傳)
(補遼遣劉六符來求關南十縣其書謂太宗并汾之役舉無名之師直抵燕薊王拱辰作報書云既交石嶺之)
(□□有薊門之役遼得報繼好如初宋仁宗實錄)
欽定日下舊聞考卷三
欽定日下舊聞考卷三舉正
自號漫天下原書脱王字今按舊唐書增(上谷賊帥條)
薊良鄉潞下原書脱涿字改大都督下脱為都督
三字今俱按太平寰宇記增(唐武德元年條)
節印原書印誤作鉞今改正(朱滔死軍中條)
乾寧二年原書誤作乾元元年今按唐書改(敬宗初條)
乾化三年正月原書正誤作三今按資治通鑑改(守光)
(遣其將條)
改天顯十一年六字原書删國號大遼號誤作曰
今俱按五代史增改(遼當莊宗明宗時條)
欽定日下舊聞考卷三舉正
