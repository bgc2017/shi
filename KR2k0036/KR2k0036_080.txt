欽定日下舊聞考卷八十
國朝苑囿(圓明園一)
圓明園在掛甲屯之北距
暢春園里許(園圓明冊)
(臣)等謹按
圓明園為
世宗憲皇帝藩邸
賜園康熙四十八年所建園額今恭懸
圓明園殿者
聖祖御書懸大宫門者
世宗御書
世宗憲皇帝御製圓明園記圓明園在暢春苑之北
朕藩邸所居
賜園也在昔
皇考聖祖仁皇帝聽政餘暇遊憩于丹稜沜之涘飲泉
水而甘爰就明戚廢墅節縮其址築暢春園熙春盛暑
時臨幸焉朕以扈蹕拜
賜一區林臯清淑波淀渟泓因高就深傍山依水相度
地宜構結亭榭取天然之趣省工役之煩檻花堤樹不
灌溉而滋榮巢鳥池魚樂飛潛而自集蓋以其地形爽
塏土壤豐嘉百彙易以蕃昌宅居于兹安吉也園既成
仰荷
慈恩錫以園額曰圓明朕嘗恭迓
鑾輿欣承
色笑慶天倫之樂申愛日之誠花木林泉咸增榮寵及
朕纘承大統夙夜孜孜齋居治事雖炎景鬱蒸不為避
暑迎凉之計時踰三載僉謂大禮告成百務具舉宜寧
神受福少屏煩喧而風土清佳惟園居為勝始命所司
酌量修葺亭臺邱壑悉仍舊觀惟建設軒墀分列朝署
俾侍直諸臣有視事之所構殿于園之南御以聽政晨
曦初麗夏晷方長召對咨詢頻移晝漏與諸臣相接見
之時為多園之中或闢田廬或營蔬圃平原膴膴嘉穎
穰穰偶一眺覧則遐思區夏普祝有秋至若憑欄觀稼
臨陌占雲望好雨之知時冀良苖之應候則農夫勸瘁
穡事艱難其景象又恍然在苑囿間也若乃林光晴霽
池影澄清淨練不波遥峰入鏡朝暉夕月映碧涵虚道
妙自生天懷頓朗乘幾務之少暇研經史以陶情拈韻
揮毫用資典學几兹起居之有節悉由
聖範之昭垂隨地恪遵罔敢越軼其采椽栝柱素甓版
扉不斵不枅不施丹雘則法
皇考之節儉也晝接臣僚宵披章奏校文于墀觀射于
圃燕閒齋肅動作有恒則法
皇考之勤勞也春秋佳日景物芳鮮禽奏和聲花凝湛
露偶召諸王大臣從容遊賞濟以舟楫餉以果蔬一體
宣情抒寫暢洽仰觀俯察游泳適宜萬象畢呈心神怡
曠此則法
皇考之親賢禮下對時育物也至若嘉名之
鍚以圓明意旨深遠殊未易窺嘗稽古籍之言體認圓
明之德夫圓而入神君子之時中也明而普照逹人之
睿智也若舉斯義以銘戶牖以勖身心虔體
天意永懷
聖誨含煦品彙長養元和不求自安而期萬方之寧謐
不圖自逸而冀百族之恬熙庶幾世躋春臺人遊樂國
廓鴻基于孔固綏福履于方來以上答
皇考垂祐之深恩而朕之心至是或可以少慰也夫爰
宣示予懷而為之記
皇上御製圓明園後記昔我
皇考因
皇祖之賜園修而葺之略具朝署之規以乘時行令布
政親賢而軒墀亭榭凸山凹池之紛列于後者不尚其
華尚其樸不稱其富稱其幽樂蕃植則有灌木叢花怒
生笑迎也驗農桑則有田廬蔬圃量雨較晴也松風水
月入襟懷而妙道自生也細旃廣厦時接儒臣研經史
以淑情也或怡悦于斯或歌詠于斯或惕息于斯我
皇考之先憂後樂一
皇祖之先憂後樂周宇物而
圓明也圓明之義蓋君子之時中也
皇祖以是名賜
皇考
皇考敬受之而身心以勖戶牖以銘也不求自安而期
萬方之寧謐不圖自逸而冀百族之恬熙則又我
皇考綏履垂裕于無窮也予小子敬奉
先帝宫室苑囿常恐貽羞敢有所增益是以踐阼後所
司以建園請卻之既釋服爰仍
皇考之舊園而居焉夫帝王臨朝視政之暇必有遊觀
曠覧之地然得其宜適以養性而陶情失其宜適以玩
物而喪志宫室服御竒技玩好之念切則親賢納諫勤
政愛民之念疎矣其害可勝言哉我
皇考未就
暢春園而居者以有此
圓明園也而不斵不雕一
皇祖淳樸之心然規模之宏敞邱壑之幽深風土草木
之清佳高樓邃室之具備亦可稱觀止實天寳地靈之
區帝王豫遊之地無以踰此後世子孫必不舍此而重
費民力以創建苑囿斯則深契朕法
皇考勤儉之心以為心矣藉曰
祖考所居不忍居也則
宫禁又當何如晉張老之善頌甚可味也若夫建園之
始末
聖人對時育物修文崇武煦萬彙保太和期躋斯世于
春臺遊斯人于樂國之意則已具
皇考之前記予小子何能贅一辭焉
園内為門十八南曰
大宫門曰左右門曰東西夾道門曰東西如意門曰福
園門曰西南門曰水閘門曰藻園門東曰東樓門曰鐡
門曰明春門曰隨墻門曰蘂珠宫門西曰隨墻門正北
曰北樓門為閘三西南為一空進水閘東北為五空出
水閘為一空出水閘(園圓明冊)
(臣)等謹按
圓明園之水發源玉泉山由西馬厰入進水閘支流派
衍至園内
日天琳宇柳浪聞鶯諸處之響水口水勢遂分西北高
而東南低五空出水閘在明春門北一空出水閘
在蘂珠宫北水出苑牆經
長春園出七空閘東入清河
大宫門前輦道東西皆有湖是為前湖(園圓明冊)
(臣)等謹按
前湖西岸有石刻
御製前湖詩
乾隆二十八年
御製前湖詩御園之前本無湖而今疏濬胡稱乎石
衢之右地下濕邇年遭潦水占諸衢左亦不大高衍往
來車馬愁泥塗因卑為澤事惟半取右益左功倍俱歉
歲受僱兼代賑三冬畚鍤集衆徒役成春水有所受路
東濘去誠坦途一舉三得惠不費對敭來者咸歡娛蓋
聞王者無私事有事皆應史筆書此非綴景漫修剔什
用播告賢與愚
(臣)等謹按前湖
御製詩恭載首見之篇餘不備錄
大宫門五楹門前左右朝房各五楹其後東為宗人府
内閣吏部禮部兵部都察院理藩院翰林院詹事府國
子監鑾儀衛東四旗各衙門直房東夾道内為銀庫又
東北為南書房東南為檔案房西為戶部刑部工部欽
天監内務府光禄寺通政司大理寺鴻臚寺太常寺太
僕寺
御書處
上駟院武備院西四旗各衙門直房西夾道之西南為
造辦處又南為藥房
大宫門内為出入賢良門五楹門左右為直房前跨石
橋度橋東西朝房各五楹西南為茶膳房再西為繙書
房東南為清茶房為軍機處(園圓明冊)
(臣)等謹按出入賢良門額
世宗御書是為二宫門凡武職侍衛引
見御此門較射左右直房為各部院臣工入直之所東
西設兩罩門各衙門奏事由東罩門逓進茶膳房
太監人等由西罩門出入門前河形如月中駕石
橋三其水自西來東注如意門閘口會東園各河
而出
出入賢良門内為
正大光明殿七楹東西配殿各五楹後為
壽山殿東為洞明堂(園圓明冊)
(臣)等謹按
圓明園四十景中
世宗御題四字額者凡十有四
正大光明殿其一也餘如牡丹臺今為
鏤月開雲蓬萊洲今為
蓬島瑶臺乃乾隆九年
皇上恭依
避暑山莊三十六景四字題額之例更
鍚嘉名用昭畫一敬就各條下加按並恭載
御製四十景詩至附近各景詩已載
御製詩全集者兹不備錄
又按
正大光明殿内聯曰心天之心而宵衣旰食樂民之樂
以和性怡情為
世宗御書又聯曰遹求寧觀成無遠弗届以對時育物
有那其居為
皇上御書東壁懸
御書周書無逸篇西壁懸豳風圖東為洞明堂
世宗御書額
乾隆九年
御製正大光明殿詩園南出入賢良門内為正衙不
雕不繪得松軒茅殿意屋後峭石壁立玉筍嶙峋前庭
虚敞四望牆外林木隂湛花時霏紅叠紫層暎無際
勝地同靈囿遺規繼暢春當年成不日奕代永
居辰義府庭羅璧恩波水瀉銀草青思
示儉山靜體依仁只可方衢室何湏道玉津經營懲峻
宇出入引賢臣(出入賢良門扁額皇考御筆也)洞逹心常豁清凉境
絶塵每移雲館蹕未費地官緡生意榮芳樹天機躍錦
鱗肯堂彌厪念俯仰惕心頻
(臣)等謹按
正大光明殿
御製詩恭載首見之篇餘不備錄
正大光明殿東為
勤政親賢正殿五楹(園圓明冊)
(臣)等謹按
勤政殿額曰
勤政親賢四十景之一也後楹額曰為君難皆
世宗御書聯曰至治凛惟艱修和九叙大猷懷用乂董
正六官後楹聯曰懋勤特喜書無逸攬勝還思賦
有卷皆
皇上御書
寳座屏風上
御書無逸一篇後楹東壁陳
御製創業守成難易說(臣)梁詩正敬書西壁陳
御製為君難䟦(臣)于敏中敬書
御製創業守成難易說唐太宗與廷臣較創業守成
孰難時房喬魏徵各以所見對太宗皆見其難獨岑文
本則曰剏撥亂之業其功既難守已成之基其道不易
踵其論者率無軒輊於其間蓋以難即不易不易即難
也而余則以為不然夫難與不易豈可同日而語哉今
有二人焉甲則饑乙則不飽不飽者縱不果腹堪遲待
焉而饑者一再不食將餒而僵矣以是喻難與不易其
輕重不可立見耶或曰難亦不易也不易亦難也今必
強為低昂是視死與不生為二也其可乎余曰是正所
以為二也蓋不生者雖不得生而其實尚未至死其死
者又安可復生乎以是喻難與不易其輕重不又可立
見耶難與不易之說明則岑文本所云撥亂難守成不
易之說余又以為不然蓋創業固難矣然以守成較之
但可謂之不易而守成則實難耳何則創業之主捄焚
拯溺危然後安其難可謂至矣然於制度紀綱時有未
暇留俟後人未為不可守成者遺大投艱單心繼序苟
無以光前烈啟後圖思凛然有不終畝之憂是創業者
未竟之難亦守成者分内之難也所繋不愈重乎哉世
之治産者或致億或致萬或致千百無不可也子若孫
持其業者增之可耳少有所損於其間人將訾之然則
嗣先王之基者不待失道失衆始為慙負前人但使式
廓之版圖或有侵削垂裕之成憲或有廢弛是即無以
覲耿光而揚大烈昔舜之稱禹曰克勤於邦克儉於家
不自滿假君天下者勤儉尚已顧創業者櫛風沐雨不
期勤而自無不勤蓽路籃縷不期儉而自無不儉至於
守成之主席豐履厚易至於驕驕則怠生焉故陳宵旰
於太平之時言茅茨於玉陛之世輙厭而不納是非安
不忘危存不忘亡鮮有不盛滿中之者以此思難則所
以持難者可知矣况乎守成之責固開國之主與繼體
之君所同一仔肩者也夏之王也以禹為創業以啟為
守成殷之王也以湯為創業以太甲三宗為守成周之
王也以文武為創業以成康為守成然禹湯文武未聞
不自守其所創者以貽後昆也我不可不監於有夏我
不可不監於有商我不可不監於有周嚮使為子孫者
咸知守成之難雖三代至今存可也惟世少守成之主
而後有創業之君出焉故予之獨以難責夫守成者非
敢忘創業者之難正以慰創業者之初心耳尚書五十
八篇其涉創業者惟湯誓湯誥泰誓武成諸篇其自二
典三謨以至太甲說命立政周官罔不於致治保邦為
兢兢無逸一篇蔡傳謂周公所舉三宗皆繼世之君一
篇中凡七更端深嗟永歎其意深遠周禮為致太平之
書所言體國經野皆守成之事古人惟深見其難故言
之不厭其詳也如文本之說將以繼世而有天下者坐
享成功視開剏為有間則古來守文令辟與蒙業而安
者幾可等量而齊觀且使中才之主得所藉口謂昔之
人既為其難我僅居其不易稍自暇逸亦無不可何用
是汲汲為甚者溺於宴安弗克負荷棄厥基焉夫孰階
之厲也故闡明其說如此既申儆於後且藉以自勖焉
御製為君難跋予昔為創業守成難易說亦既反覆
辨論難與不易之輕重懸殊不可同日而語以為岑文
本之言非是而定之曰開創不易守成難矣此非在守
成言守成蓋實有見其難也兹特引伸觸𩔖敬述勤政
殿後楣
皇考御書為君難之義而為之跋曰大哉
王言示大清億萬斯年
家法大訓歟夫為君難之言孔子道人之言耳而吾直
以為
皇考之言者何蓋耕當問僕織當問婢豈不以習焉安
焉不見異物而遷之謂乎孔子非為君者也其云難亦
不過思其理而度其勢究未身歴其境而心親其勞也
皇考禀内聖之姿行外王之道質諸心得驗以躬行故
取孔子之言而銘之梠端所以
自警也所以訓予小子也所以詔世世孫曾常凛此志
以迓
天庥而基命宥密永永無極也是故言政莫備於尚書
而言難亦權輿於尚書放勲重華一再曰欽引而未發
至於大禹祇承於帝首曰后克艱厥后艱者難也承於
帝舜者舜實承於帝堯也惟帝其難之則益深切著明
言之矣無輕民事惟艱伊尹之申誥也先知稼穡之艱
難周公之作訓也五十八篇之中其於
天命民碞之可畏暑雨祁寒之宜思誨之諄諄三致意
焉甄古今之得失綜政典之治亂無知難而不興之世
亦無不知難而不亡之朝然而知難非空言知其難而
已其必勅命謹幾明德修身以立其本懲忿窒慾親賢
遠侫以正其施凜凜焉惴惴焉以謹對越而培永圖予
故曰大哉
王言示大清億萬斯年
家法大訓也或曰為君難為臣不易孔子之言也今獨
舉其一豈股肱交儆之義哉予曰向不云乎難與不易
輕重懸殊不可同日而語則為臣之不易吾將俟為臣
者自言其不易可耳未若為君之難也且也當其不易
者恒多語有之衆擎易舉則不易者亦將成易而當其
難者一人而已嗚呼豈不甚難
乾隆九年
御製勤政親賢詩正大光明殿之東為勤政殿日於
此披省章奏召對臣工亭午始退座後屏風書無逸以
自勖又東為保合太和秀石名葩庭軒明敞觀閣相交
林徑四逹
庭訓昭雲日欽承切式刑勅幾宵豈暇籲俊刻靡寧一
念徵蒙聖羣言辨渭涇乾乾終始志無逸近書屏
乾隆二十四年
御製賦得為君難六韻圓明園勤政殿後楹
奎題高揭蓋我
皇考取魯論為君難語
御書箴座者也由一言興道之幾見千聖傳心之要於
以對揚
榘訓默契
清衷視子玉銘系有恒藴古篇呈大寳瞠乎後矣其奚
足云爰憑乙夜書紳敬藉五言綴簡宣尼著明訓曾
未試躬行
身體惟
皇考
手書示後生絶勝銘几杖詎止見牆羹辭約義賅富思
艱圖易亨勅幾所無逸保泰凛持盈三字垂
家法萬年奉永清
(臣)等謹按
勤政親賢為君難
御製詩恭載首見之篇餘不備錄
勤政親賢之東為飛雲軒東有閣為靜鑑其北為懷清
芬又北為秀木佳蔭轉後為生秋庭靜鑑閣東為芳碧
叢後為
保合太和正殿三楹後為富春樓樓東為竹林清響(圓)
(明園冊)
(臣)等謹按飛雲軒懷清芬秀木佳蔭生秋庭諸額
皆
御書
保合太和殿壁恭懸
御書
聖訓四箴箴已載
養心殿卷内不備錄其
西暖閣亦有
勤政親賢額
西暖閣内額曰叢雲曰養性北曰隨安室富春樓下額
曰坐擁琳琅曰蔚然深秀曰無倦齋曰清風明月
樓與竹林清響額皆
御書
正大光明後有湖亦稱前湖湖正北為
圓明園殿五楹後為
奉三無私殿七楹又後為
九州清宴殿七楹東為
天地一家春西為
樂安和又西為
清暉閣閣前為露香齋左為茹古堂為松雲樓右為
涵德書屋(園圓明冊)
(臣)等謹按
九州清宴額
世宗御書四十景之一也前第一層殿恭懸
聖祖御書圓明園額聯曰每對青山綠水會心處一邱
一壑總自
天恩浩蕩常從霽月光風悦目時一草一木莫非
帝德高深
世宗藩邸時書聯曰恤小民之依所其無逸稽古人之
德彰厥有常
皇上御書第二層為
奉三無私殿内恭懸
皇上御書
聖祖仁皇帝聖訓曰
天下之治亂休咎皆係人主之一身一心政令之設必
當遠慮深謀以防後悔周詳籌度計及久長不可為近
名邀利之舉不可用一已偏執之見採羣言以廣益合
衆志以成城始為無偏無黨之道孝者百行之原不孝
之人斷不可用義者萬事之本非義之事必不可為孝
以立身義以制事無是二者雖君臣父子不能保也
世宗憲皇帝聖訓曰
敬
天法
祖勤政親賢愛民擇吏除暴安良勿過寬柔勿過嚴猛
同氣至親實為一體誠心友愛休戚相關時聞正言日
行正事弗為小人所誘弗為邪說所惑
聖祖所貽之宗室宜親國家所用之賢良宜保自然和
氣致祥綿
宗社萬年之慶額曰清虚靜泰聯曰澗泉無操琴泠然
善也風竹有聲畫顧而樂之
寳座聯曰所無逸而居動靜適徵仁智體有常以治照
臨並叶清寧
皇上御書
九州清宴殿後額曰蔚然深秀聯曰紅篆爐烟看氣直
綠苞庭竹愛心虛與
樂安和清暉閣諸額皆
御書清暉閣北壁懸
圓明園全圖乾隆二年
命畫院郎世寧唐岱孫祐沈源張萬邦丁觀鵬恭繪
御題大觀二字並題聯曰稽古重圖書義存無逸三宗
訓勤民咨稼穡事著豳風七月篇
乾隆九年
御製九州清宴詩正大光明直北為幾餘游息之所
棼橑紛接鱗瓦參差前臨巨湖渟浤演漾周圍支汊縱
横旁逹諸勝仿彿潯陽九𣲖騶衍謂禆海周環為九州
者九大瀛海環其外兹境信若造物施設耶昔我
皇考宅是廣居旰食宵衣左圖右書園林游觀以適幾
餘豈繄廊廟泉石是娱所志維何煌煌御書九州清宴
皇心乃舒肯構孰責繼序在余業業兢兢奉此
遺模一念之間敬肆攸殊作狂作聖繫彼斯湏謂
天可畏屋漏與俱謂民可畏敢欺其愚六膳八珍牣乎
御廚念彼溝壑曷其飽諸水榭山亭天然畫圖瞻彼茅
簷痌瘝切膚慎終如始前聖之謨嗚呼小子母渝厥初
乾隆三十年
御製題清暉閣四景閣前喬松已燬石壁獨存突兀
横亘致不惬觀山以樹為儀新松長成復需歲月乃因
高就低點綴為樓齋若干間取其小無取其大取其樸
無取其麗坐閣中頗似展倪黃横披小卷也閣對横
陳石壁修因高新築兩層樓隔牆延得松雲意(閣前松遭燬牆)
(外者猶存喬柯此樓近之因以命名)小許居然勝一籌(右松雲樓)假山有真
樹秋露零瀼瀼高下綴枝葉沆瀣凝珠光寧湏詡其甘
訝可裛其香玲瓏石竅間然疑即上皇硬黃待揮毫却
愧米襄陽(右露香齋)書屋剛容方丈寬慎修勤浴敢圖安
其楶斧藻猶慙若漫擬東京八殿看(右涵德書屋)巖堂何
所貯所貯惟縹緗雖非鄴侯多開卷益有方詎祗資詠
吟將以騐幾康獲心在古人茹豈因柔剛(右茹古堂)
乾隆三十九年
御製賦得樂安和詩(有序)顔寢殿之額曰樂安和意
雖一貫義亦各具昔湯之盤武之席莫不各有銘所以
觸目警心也盤席祗日用物猶亟亟焉而况朝夕所處
之室乎各成六韻以勅一躬樂亦六情一因而額寢
齋弗耽斯得正從欲實為乖花鳥引機緒詩書藴道荄
當思不可亟恒念與之偕應在雨暘若寧湏絲竹排三
端姑彼置五字識吾懷(右樂)向祗隨所遇(舊額所居書室曰隨安堂)
(取隨遇而安之義)今惟安在斯朝乾實切矣夕惕亦居之適已
非為合圖民乃得宜禮經著和樂堯典仰文思建久賈
生策計情鼂氏辭更深殷念者永固萬年基(右安)和者
寬仁施(去聲)是誠得衆緣温而厲則可柔以發斯偏性命
保合正起居安養便莫慙衾影獨那溺景光妍無欲心
常泰有為身弼肩春基一氣鬯與物共誾然(右和)
(臣)等謹按
九州清宴
清暉閣
樂安和
御製詩恭載首見之篇餘不備錄
鏤月開雲在
富春樓之後即紀
恩堂北為
御蘭芬(園圓明冊)
(臣)等謹按
鏤月開雲四十景之一也原名牡丹臺乾隆九年易今
名三十一年
御題額曰紀
恩堂詳
御製紀
恩堂記
御蘭芬諸額皆
皇上御書
御製紀
恩堂記圓明園之後記成於昔壬戍紀
恩堂之題額乃於今丙戍始黽勉以亟為既鄭重以有
待事若相殊理則一致我
皇考之為圓明園前記也凡夫遵
訓勤民親賢勵已之要深切言之而於昔恭迓
皇祖鑾輿欣承
色笑綢繆懇欵三致意焉予小子敬奉
先帝園囿此對時而此臨政故敬成後記申闡
皇考遵
訓勤民親賢勵已之義唯日孜孜母敢少懈黽勉亟為
者以此若今紀
恩堂之題額實因紀
皇祖之恩紀
皇考之恩必有差所謂不負
皇祖之恩者是不易言也我
皇考迓
皇祖承
色笑者每一再舉行至予小子之恭承
皇祖恩養育宫中則在康熙壬寅春即
駕臨之日而覲於斯堂之内云斯堂在圓明園寢殿殿
左舊謂之牡丹臺即四十景内所稱鏤月開雲者向於
詩中亦經言及惟是
皇考奉
皇祖觀花燕喜之次以予名奏聞遂蒙
眷顧育之禁廷日侍
慈顔而承教誨即雍正十三年
詔尚以是為言故予小子自踐祚以來敬惟古帝王所
以凛承付托者不過於其考或偶於其祖若予則
皇祖
皇考付託所洊重言及此自視常若不足遑敢弛朝乾
夕愓之志故凡出治臨民罔不盡心籌度日慎一日至
於今三十年仰蒙
天佑内恬外闢政雖未臻上理而民則可謂粗安此所
謂差不負
皇祖之恩者乎鄭重有待者以此夫人之論周室率謂
太王欲傳位王季以及文王泰伯知而避去此非也蓋
知子莫若父王季其勤王家實足以興周家也若泰伯
之不從朱子以為即夷齊叩馬之心予以為在夷齊則
可在泰伯則不可何則從聖父以翦寖衰之商正也太
王知泰伯有廉讓而無締搆王季又聖故傳位焉是亦
正也是知以及文王之言及後人想當之談政恐後人
之謬為比擬是以申而論之然則紀
皇祖之恩即所以紀
皇考之恩則先此之不敢遽云紀
恩者以有待也雖然豈一題額即可以告畢吾事而息
吾肩者哉苟吾志之偶渝即吾言之自寒矜矜焉惴惴
焉將日觸吾目而警吾心且以告後來之入斯堂者亹
繼繩而篤勤敬云爾
乾隆九年
御製鏤月開雲詩殿以香楠為材覆二色瓦煥若金
碧前植牡丹數百本後列古松青青環以雜蘤名葩當
暮春婉娩首夏清和最宜嘯咏雲霞罨綺疏檀麝散
琳除最可娱幾暇惟應對雨餘(牡丹四月始盛而京師率值望雨時朕幸圓明)
(園屈指已七年而花時宴賞者祗一次耳)殿春饒富貴陸地有芙蕖名漏疑
刪孔詞雄想賦舒徘徊供嘯咏俯仰騐居諸猶憶垂髫
日承
恩此最初(予十二歲時此地皇考以花時恭請扈侍皇祖幸是園於降旨許孫臣)
(右左云)
乾隆三十二年
御製賦得御蘭芬詩(有序)鏤月開雲為圓明園四十
景之一即舊所謂牡丹臺也其後齋堂名之曰御蘭芬
蓋一軒一室向背不同景概頓異而興趣因之亦殊故
園内每有一區宅而名十數者率是道也夫豈以建置
之多為誇勝哉偶臨蘭蕙畹前即牡丹臺麗豈同世
尚幽還寄别裁較雖三徑異可以四時開(花中惟蘭四季皆開)風
處香盈谷月中曲抱隈標真有如士聞遠底湏媒體物
文林妙(李善為文林郎)獨稱楚國才
(臣)等謹按
鏤月開雲
御蘭芬
御製詩恭載首見之篇餘不備錄
鏤月開雲後有池一區池西北方樓為
天然圖畫樓北為
朗吟閣又北為竹薖樓東為
五福堂五楹堂後迤北殿五楹為竹深荷淨其東南為
靜知春事佳又東渡河為蘇堤春曉(園圓明冊)
(臣)等謹按
天然圖畫四十景之一也與朗吟閣竹薖竹深荷淨靜
知春事佳諸額皆
世宗御書竹薖樓簷額曰桃花春一溪亦
世宗御書
五福堂額為
聖祖御書簷額曰蓮風竹露聯曰欣百物向榮每識乾
坤生意值萬幾餘暇長同海宇熙春皆
世宗御書對楣額曰葉嶼花潭曰蘇堤春曉皆
皇上御書
乾隆九年
御製天然圖畫詩庭前修篁萬竿與雙桐相暎風枝
露梢綠滿襟䄂西為高樓折而南翼以重榭遠近勝概
歴歴奔赴殆非荆關筆墨能到我聞大塊有文章豈
必天然無圖畫茅茨休矣古淳風於樂靈沼葩經載松
棟連雲俯碧瀾下有修篁戞幽籟雙桐薈蔚矗烟梢朝
陽疑有靈禽噦優游竹素夙有年峻宇雕牆古所戒詎
無樂地資勝賞湖山矧可供清快巋然西峯列屏障眺
吟底用勞行邁時掇芝蘭念秀英或撫松筠懷耿介和
風萬物與同春甘雨三農共望歲周阿苔篆綠蒙茸壓
架花枝紅瑣碎徵歌命舞非吾事案頭書史閒披對以
永朝夕怡心神忘筌是處羲皇界試問支公買山價可
曾悟得湏彌芥
乾隆二十四年
御製朗吟閣詩畫閣雲楣
聖藻書題名猶在我生初(閣名猶所題皇考潛邸時也)爾時
海闊天空意厥後
朝乾夕惕居空色
佛詮付茫若治安道要正慚如孩提常此聞詩禮石火
流隂越感予
又
御製五福堂六韻春光酣百六景物逗吟憑園内此
堂古
祖恩
皇考承(堂為賜也皇祖所)翹心思好德
聖意示含弘竹埭琳瑯峙蘭池綺縠澂對時常契會肯
構敢云能歛錫遵
前訓欽哉勖繼繩
(臣)等謹按
天然圖畫
朗吟閣
五福堂
御製詩恭載首見之篇餘不備錄
由
五福堂渡河而北山阜旋繞内為
碧桐書院前宇三楹正殿五楹後照殿五楹其西巖石
上為雲岑亭(園圓明冊)
(臣)等謹按
碧桐書院四十景之一也額為
世宗御書恭懸正殿内
乾隆九年
御製碧桐書院詩前接平橋環以帶水庭左右修梧
數本綠隂張蓋如置身清凉國土每遇雨聲疏滴尤足
動我詩情月轉風廻翠影翻雨忩尤不厭清喧即聲
即色無聲色莫問倪家獅子園
(臣)等謹按
碧桐書院
御製詩恭載首見之篇餘不備錄
碧桐書院之西為
慈雲普護前殿南臨後湖三楹為歡喜佛場其北樓宇
三楹有
慈雲普護額上奉
觀音大士下祀
關聖帝君東偏為
龍王殿祀
圓明園昭福龍王(園圓明冊)
(臣)等謹按
慈雲普護四十景之一也與歡喜佛場額皆
世宗御書
龍王殿額曰如祈應禱
關帝殿額曰昭明宇宙皆
世宗御書又
龍王殿額曰功宣普潤聯曰正中德備乾符應利濟恩
敷解澤流
皇上御書
乾隆九年
御製慈雲普護詞(調寄菩薩蠻)一徑界重湖間藤花垂架
鼠姑當風有樓三層刻漏鐘表在焉殿供觀音大士其
傍為道士廬宛然天台石橋幽致渡橋即為上下天光
偎紅倚綠簾櫳好鶯聲瀏栗南塘曉高閣漏丁丁春
風多少情幽人醒午夢樹底濃隂重蒲上便和南樅
樅聲色參
(臣)等謹按
慈雲普護
御製詞恭載首見之篇餘不備錄
慈雲普護之西臨湖有樓上下各三楹為
上下天光左右各有六方亭後為
平安院(園圓明冊)
(臣)等謹按
上下天光四十景之一也額為
皇上御書聯曰雲水澄鮮一㡧波光開罨畫煙嵐杳藹
四圍山色浸分奩亦
御書右六方亭額曰飲和及
平安院額皆
世宗御書左六方亭額曰竒賞
皇上御書
乾隆九年
御製上下天光詩垂虹駕湖蜿蜒百尺修欄夾翼中
為廣亭縠紋倒影滉瀁楣檻間凌空俯瞰一碧萬頃不
啻胸吞雲夢上下天水一色水天上下相連河伯夙
朝玉闕渾忘望若昔年
(臣)等謹按
上下天光
御製詩恭載首見之篇餘不備錄
欽定日下舊聞考卷八十
