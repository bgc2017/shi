欽定日下舊聞考卷二十五
國朝宫室(十七)(西苑五)
紫光閣後為
武成殿(宫國朝史)
(臣)等謹按
武成殿内
御題額曰綏邦懷遠聫曰兩階千羽欽虞典六律宫商
奏采薇正中書
御製辛巳題句左右壁門張
御製開惑論西師詩東西兩壁繪西師勞績諸圖兩廡
各十有五楹石刻
御製自乙亥軍興訖己卯成功詩二百二十四首詳載
御製詩二集中兹不具錄
御製開惑論夫人情有所弗㮣於懷者則不能無惑
况西師之役决機於午夜之密勿馳檄於絶域之阻閡
語言泮不相同風俗&KR1509;然各别是安能人人而告之以
袪其疑故事以問明理以答晰因倣四子講德之遺意
作開惑論其辭曰有春秋碩儒者是古卑今循規蹈
矩喜寬衣博帶如魯諸生厭突挮脂韋若楚公子聞信
天主人欲有所締搆撻伐雖不敢面折其非而每退有
後語也既而定伊犁俘名王成
舊志闢新疆兵不血刃而歸馬於華山之陽(西陲一役自乙亥春)
(兩路大兵進發所過迎降恐後遂擒逹瓦齊定伊犁隸屬諸部及秋已告成事無頓絃遺鏃之費)乃造
於臻成大夫之席曰唉有是哉有是哉走懷杞人之憂
有日矣夫守在四夷其德莫恢佳兵不祥其理莫賅今
所見者迥異乎所聞則是秦王不必築長城而漢武不
必悔輪臺也曷以啓予蒙乎大夫曰子不聞長卿之言
乎非常者固常人之所疑也無何阿逆叛羣兇應如蜩
如螗曰梟曰獍斷驛擄牧奮臂以逞一二隻行野宿者
或致戕其身命(阿睦爾撒納潜蓄異志乘我師既平凖夷覲為四部大台吉未遂中途叛逃而)
(一時逆黨如伊犁之巴磉克什木西路之阿巴噶斯哈丹北路之包□等先後□附斷臺肆掠道路為梗)於
是碩儒復過大夫之閭曰如何如何果不出吾所訝宜
亟罷是役禍庶少輯大夫曰子姑俟之於時師重進渠
遠跳順者撫逆者勦(丙子春我師整旅討逆阿睦爾撤納竄去其黨並就勦撫伊犁復定)
先是喀爾喀有青滚雜卜者&KR1536;狡僉回之駻獟也以收
都爾伯特四部時曾賈其牛羊用賜新撫乃藉以煽惑
衆喀爾喀且欲私通阿逆之醜虜(青滚雜卜本喀爾喀台吉恩封郡王從征)
(密旨令將軍等計擒阿逆時青滚襍卜實漏其信復自軍營逃回遊牧蠱衆撤卡甘心從賊為我參贊大臣納)
(木札爾執送京師得正顯戮)阿逆旣竄罪人斯得喀爾喀衆以休以
息然彼時將師之臣追阿逆於哈薩克為其所賣同時
凖噶爾宰桑之在役者皆習為盗而慣軍詐者也見而
輕之(時阿逆竄跡哈薩克方以譎計緩師而將軍達爾黨阿不審先機竟爾按兵待獻坐失事會)既
罷役則相率為亂欲復其舊制而恥為我臣是和起被
斯於闢展兆惠戰出于濟爾哈朗之所因也(厄魯特宰桑等從征)
(哈薩克者既心輕將帥所為思逞亂階將軍和起方往追巴雅爾至闢展為逆&KR0624;莽噶里克厄魯特呢嗎等設)
(計遣散駝馬倉卒被害而將軍兆惠自濟爾哈朗力戰得出賊勢復輯)碩儒曰吁是蓋禍
結兵連吾不知何日之息肩矣爾其重整四甄夾攻兩
路阿逆復自哈薩克竄歸適遇我師又倉黃而遁去蓋
自是哈薩克亦面内歸化欲助我以擒阿逆而阿逆乃
隻身入俄羅斯境窮極伏冥誅之故也(哈薩克以素稔阿逆反覆且畏)
(懷中朝威德奉表來歸請以擒賊自效逆勢益蹙僅以殘喙投俄羅斯斃焉遣侍郎三泰騐實以聞)豺狼
不可以犬豕蓄鴟鴞不可以鷄鴨育是反覆喜亂之徒
再存之再不知感且殘賊為奸焉是惟翦刈灰滅之而
已更不可以仁義化遷乃欲姑息了事者又以為不殺
降人夫不殺降人可留降人之馬而與之足力以受其
愚則大不可滿福之遇難以及助二&KR0624;酋與我抗衡皆
此沙拉斯嗎唬斯二鄂拓之所搆禍也(丁丑春復命將軍成衮札卜參)
(贊舒赫德等由朱爾都斯路進伊犁將軍兆惠參贊富德等由額林哈必爾罕路進塔本集賽而成衮札卜等)
(遇克勒特烏魯特沙拉斯嗎唬斯等鄂拓克皆撫降其衆不取其馬駝大軍過而賊皆反去乃遣都統滿福領)
(偏師追勦沙拉斯嗎唬斯二鄂拓賊人詭持軍門劄自稱已就降撫並云前驅除道以待滿福行次哈拉和落)
(竟以墮計捐軀)至庫車之稽勣實僨轅於逍遥更將申律旗鼓
一新遂長軀直入而功垂成於崇朝(先是大和卓木既還故部乃阿逆之)
(叛小和卓木孤恩助惡及興師問罪圍庫車城而小和卓木來援身竄入城自投羅網雅爾哈善縱賊失機遂)
(致養癰貽患)黑水之守主客衆寡之勢雖愚者亦知其漂搖
以三千餘人敵數萬衆而搜穴得米掘井得泉賊銃著
木取鉛丸數無萬反以擊賊無不中賊之酋豪於是兩
軍相合賊乃遁逃及窮追異域駐旅馳檄獻馘稱臣遂
成耆定之功高(戊寅冬將軍兆惠直薄葉爾奇木道遠馬疲被遮固守時經三月深溝高壘賊)
(不敢侵且屢獲神應而夏前調兵在道副將軍富德得以檄促赴援又參贊大臣阿里衮解馬適至内外夾擊)
(軍威大振至己卯夏酋懼六師繼進棄城遠遁入拔逹山界尋以追兵壓境其汗素爾坦沙聞風歸化殺賊函)
(首以獻回部悉平西郵永定)臻成大夫乃進春秋碩儒而詔之曰兩大
部落不為不強周二萬餘里不為不廣五年成功不為
不速前歌後舞不為不祥子徒見始事之秋選愞畏葸
者之騰口是所謂人然亦然人否亦否者也且師旅征
伐之於國猶雷霆霜雪之於
天非霜雪則萬彙煩囂之氣不盪滌非雷霆則四時湮
鬱之氣不鬯宣非師旅征伐則梗我王化者無以讋伏
懲創不敢抗干是以詰戎揚烈益當廑於重熙累洽之
年也子獨不見逹瓦齊之懵懵乎(逹瓦齊獻俘後赦不誅且優賜王爵以善)
(終)設云事慎首禍禮不納叛是儼然以外夷弑君者為
敵國豈不甹我君哉碩儒曰豈謂是哉陽舒隂慘生民
大情離憂合歡品物同性絶者不可復屬死者不可復
生損兵折將無補功成大夫曰吁子所謂執迷而不悟
者矣成大事者不顧小謀圖大全者寧辭小害示應於
近者遠有可察託騐於顯者微或可㮣且子亦知損兵
折將之由乎彼或内怯於心外受人詒决機不審遲疑
擿埴而自貽伊悔豈主人之辠哉若夫虎臣羆士折衝
宣力馬超囊足姚期攝幘渴賞捐軀實不乏人而一聞
如是者午夜為之酸心舉案為之忘食雖刻木結蒲無
以加兹而且賞延後昆太常紀績如子所云則漢祖唐
宗撥亂草創之初寧無一人結纓死綏者哉禮記聽磬
聲則思又何以云乎故非沈機不足以圖功非果斷不
足以定業彼其狼狽相顧潜包禍謀者以螳蜋之斧禦
隆車之轍不自笇量何異葦苕之鸋鴂是以王師屢
入霆奮席捲如舉炎火而焫飛蓬覆湯泉而沃白雪子
何不度以全局待以歲月而為是無稽之說哉碩儒曰
若僕者乃隙中觀門井裏窺天以今日應機㡳績論之
何妨再遲數年愧矣服矣豁然悚然大夫曰未也子姑
聽之夫食椹懷音非納叛臣奬䠞優遇欲集其勲(阿逆初降時備)
(陳賊中情形請兵甚力即推誠奬任令副北路將軍以行時或有以厚遇新附竊議者)密勅周防
先示戚親(時命固倫額駙色布騰巴爾珠爾與阿睦爾撤納偕行密諭察其動定雖非豫存逆億而)
(逆賊狡獪故智未嘗不在意計中也)操刀必割所戒逡巡(阿逆既以未饜所望在伊犁時)
(居常不衣賜衣及用私印行軍檄蹤跡頗露不逞屢勅將軍班第參贊鄂容安相機擒勦而因循寡斷阿逆得)
(以入覲為詞乘隙生變)子云應機亦非至論三隙可乘未興大軍
(或又以為乘人之釁不知策妄多爾濟那木札爾年幼昏暴此一釁也喇嘛逹爾札篡奪又一隙也逹瓦齊復)
(篡奪之又一隙也彼時皆未興兵詳見西師詩)加征增算何曾於民凡有水旱
無不恤賑運輸給價防其蝕侵甘肅歲賦豫免庚辰兩
部永靖並及其隣哈薩布露梟瞷文身無不内屬慕義
歸仁鴻庸爰建千古未聞若子者所謂菽麥未辨安足
以知信
天主人哉信
天主人乃召大夫碩儒而告之曰若二子者所謂楚既
失之齊亦未為得也夫順
天者昌逆
天者亡故粤宛猶不逆時氣而奉若者豈可恃力而誇
張且屢危而屢夷愈變而愈康征鼓一動遂定二方鑿
空二萬餘里蕆事五載已央使畏難而中輟未必不致
禍而受殃浮議者方謂老成之言臧也在易師之上六
曰大君有命復之上六曰迷復有𤯝今得以利用禦寇
由頤有慶是不亦大幸乎夫獲此幸者宜思何以獲此
幸於
昊蒼方將矜矜惴惴凜凜皇皇隕越是懼奚暇計之二子
之短長也哉
乾隆二十三年
御製西師詩西師歷四載王臣久於役誰無室家心
而能忘契闊始緣趁機動操刀乃必割終以阻遠艱舉
碁忌屢易欲罷又未能永言志顛末
皇祖征朔漠即此厄魯特三番整六師狼羣始窘迫策
妄退守巢於以延喙息取馘索賊子惟命無敢逆(噶爾丹兵)
(敗仰藥死其子脱身逃竄時策妄阿拉布坦鼠伏一隅畏威服德獻出逆屍不敢容留逆子)厥後漸
滋饒遂復劫西域(策妄阿拉布坦逞其詐力勢漸強横計誘拉藏汗以女妻其長子丹衷襲)
(殺拉藏汗大肆劫略我師抵西藏其酋帥大策零敦多卜始引衆歸巢大策零敦多卜即今逹瓦齊之祖為策)
(妄族兄)終康熙年間蓋未止兵革
皇考闡
前猷思一勞永逸兩路命大舉帑藏非所惜䆒因時弗
輳勝敗互軒輊(雍正年間西北兩路駐兵賊以送還羅卜藏丹津為名又值西帥入覲刧竊西)
(路馬羣因藉所獲馬力跳梁北路勢甚猖獗後為額駙策楞擊敗於額爾德尼招幾至匹馬不返而將帥之臣)
(按兵不追賊衆得以兔脱我武既揚遂有罷兵之議)曰予守
成訓罷兵事安輯稔知賊所恃其長有二術一曰激我
怒勞我衆遠出彼乃邀近功坐絀我物力一曰窺我邊列
堠疲戍卒戍久心或懈彼乃逞陵軼知然明告彼以
主待其客遠兵既羅征遠戍亦罷撥近邊汝或伺汝遠
勞竭蹶噶爾丹策凌聞言乃計絀得失故曉然求和使
來亟來亦弗之拒厚往示恩澤如是終彼身無事皆寕
謐其子曰阿占(即策妄多爾濟那木札爾之乳名)暴虐莫可詰用是失
衆心相延為簒奪喇嘛逹爾濟戕彼位自襲逹瓦齊攘
之計蓋由撤納(喇嘛逹爾濟既簒阿占而奪其位逹瓦齊偕阿睦爾撤納奔哈薩克藉其聲援)
(復篡喇嘛逹爾濟皆阿睦爾撒納為之謀畫蓋欲自取也)綽羅斯汗族逹瓦齊一脉
阿睦爾撤納輝特别枝葉時慮衆鮮從以此綴旒設終
不忘伊犁(伊犁蓋四衛拉特會宗之地也)煽亂事狡譎逹瓦齊弗甘兵
連禍相結惟時三策凌(都爾伯特台吉策凌策凌烏巴什策凌孟克恐禍及已率所部)
(來降)避禍來投闕撤納旋亦歸寵遇厠班列熟籌如許衆
雜居喀爾喀如狼入羊羣幾不遭咥嚙就其力請師母
寧授之鉞(阿睦爾撒納歸命乞師朕思機既可乘而新降多人若盡處我喀爾喀之地終非長策故)
(定議出師遂命阿睦爾撒納副將軍班第以往)國家全盛時出帑儲胥挈曾弗
加賦徭更未費賑恤八旗及索倫勁旅多英傑其心盡
忠篤其技善撇捩那如杜甫詩慘惻新婚别乙亥我出
師一矢曾未發五月大功成庶以慰
前烈而何狼子心飽颺去飄瞥畱語啖衆狙倡亂動戈
戟致我二臣捐驛路肆唐突(阿逆潜蓄異謀於逹瓦齊就擒大兵凱旋時即流言)
(脅衆黨惡之徒倉卒變動班第鄂容安同時致命疆埸賊衆紛紛四出竊占伊犁截斷臺路)羣言益
蜩螗無怪懦者怯欲棄巴里坤堅志斥其說整師重討
叛所向復無敵一二畏首尾乃致賊兔脱(大兵復進前徒倒戈阿逆)
(衆叛親離成擒在邇乃因將軍策楞參贊玉保等不和又無克敵致果之略阿逆得以亡命)申命事
窮追大宛搜三窟於詐應以直殘喘命得乞(哈薩克汗阿布賚始)
(意欲畱阿睦爾撒納大兵已壓其境相隔一谷阿逆自度力不能支因遣使詭辭稱哈薩克衆即欲擒獻阿逆)
(但其汗阿布賚未到乞暫緩師適以策楞獲罪命逹爾黨阿將兵前往我兵以逆賊在日前争欲進促而逹爾)
(黨阿以為天朝當示大義彼既縳獻不宜加師力阻衆兵徘徊觀望而賊得以槖載遠颺矣)宰桑勤
王者見此笑以竊遂生輕我心旋師反又忽(時呢嗎哈薩克錫拉)
(皆已授職從征見逹爾黨阿為賊所賣笑其無能自哈薩克還復生變計與巴雅爾莾噶里克等密謀搆亂以)
(害將軍和起)計賺我和起奮勇沙場沒兆惠全師還則予命
往接(將軍兆惠以孤軍遠駐伊犁聞呢嗎等作亂整師東旋中途屢殱逆衆值朕命侍衛圖倫楚等率師)
(赴援乃得整旅而歸抵巴里坤)丁丑重問罪值彼互殘殺因緣撒納歸
遇我竄倉猝(諸將分南北兩路直指伊犁維時札納噶爾卜殺其叔綽羅斯汗噶爾藏多爾濟欲)
(併其衆尋又為台吉逹瓦所殺而獻其首軍門時阿睦爾撒納復自哈薩克逃回伊犁聚衆争長突遇我師跳)
(身遁跡)富德躡其後大宛徠汗血稱臣許捕寇寇更逃羅
刹(富德追阿睦爾撒納適值哈薩克之兵而哈薩克畏我兵威稱臣貢馬且誓擒賊自效阿逆知不能免乃)
(奔俄羅斯俄羅斯一名羅义或曰羅刹)或曰不必追或曰不必索或曰捐伊
犁築室謀紛汩北荒守和議冥誅致賊骨伊犁倡亂
流大半就擒訖初議衆建侯為撫四衛拉二十一昂吉
公屬掄閥閱(凖噶爾厄魯特又名四衛拉特部内有領綽羅斯輝特和碩特都爾伯特四族各)
(其衆而綽羅斯為長噶爾丹策凌時設二十一昂吉昂吉者部落之稱也為其汗公屬逹瓦齊既執歸京師於四)
(部各封一汗而二十一昂吉則歸之公屬如八旗蒙古然仍擇其世族宰桑輩長之)是予奉
天道好生體
造物詎知彼孽深歷世不可活以其狙詐類誠如向所
畫每歲費豢養終亦背恩蔑是傷我脂膏而育彼羽翼
不如反之速掃蕩今將潔䝟貐肆惡流三氏淪亡歇(噶爾)
(藏多爾濟被殺綽羅斯族殄滅無幾輝特汗巴雅爾亦以叛逆誅殛和碩特汗沙克都爾滿津心懷擕貳參贊)
(大臣雅爾哈善詗知異謀殲之於巴里坤外)餘都爾伯特始終守臣節所以
至今存耕牧安職埴其廿一宰桑非誅即病殁不善降
百殃此理愈昭晰謂禍乃成福致得每於失幸以免衆
議孰非
鴻佑錫設使司事者惟明更勇决萬全盡美善詎有小
差跌都大承平久軍旅誰經歷益因警宴安求全肯過
刻先是花門類雜種曰回鶻久屬凖噶爾供役納秷秸
羈縻其和卓(噶爾丹策凌先以兵威迫脅回人執其酋長和卓拘繋於阿巴噶斯之部落以回民)
(分隸各昂吉下而役使之)籠絡其臣妾我師定伊犁乃得釋縲絏我
將縱之歸撫衆許朝謁(和卓初聞大兵西伐獻欵輸誠備極恭順我將軍班第等因縱)
(還故土俾撫馭其衆納賦執役)肉骨生死恩感應久不輟報德乃以怨
轉面凶謀黠我將所遣使百人遇害劇(和卓歸故域後我將軍等差副)
(都統阿敏道率百人往會盟而彼乃設計盡行戕害)是皆奉上命守義遭臬兀苟
不報其讐何以勵忠赤厄魯今蕩平回部餘波蕞徒以
守堅城未可一時拔賈勇誠易登傷衆非所悦中夜披
軍書萬里遥籌策窮荒信安用弦上矢難遏志因繼
兩朝變豈防一切
蒼靈賴有成浮論寧祛惑開邊竟無己自問多慚德但
思文子言解嘲守弗誖
乾隆二十六年
御製武成殿作紫光閣後殿因額武成名千載丹青
貌五年宵旰情被
天恩獨厚資衆力斯誠那更生餘望迴思幸以驚
(臣)等謹按
御製開惑論西師詩
武成殿詩謹繹有關紀述事實者恭載卷内餘不備錄
紫光閣之北為
時應宫宫之東向北有門曰
福華門(宫國朝史)
(臣)等謹按
時應宫在
紫光閣後雍正元年建前殿祀四海四瀆諸龍神像東
西為鐘鼓樓正殿祀順天佑畿時應龍神之像後
殿祀八方龍王神像前殿恭懸
世宗憲皇帝御書額曰瑞澤霑和
福華門之外即金鰲玉蝀橋也
御製時應宫記夫天一生水坎精發祥凝靈聚液流
為江海江海乃天地間物之最鉅者也江海之有神自三代
漢唐以來莫不祠祀惟謹有宋大觀四年詔天下五龍
神並封王爵龍神之尊自是始厥後春秋犧牲之祀代
有常典
皇清受
天命禋祀
上帝
后土懷柔百神江淮河濟五岳四瀆之祀載在太常犧
帛之數爼豆之器既豐既隆神歆以格雍正二年
天子以為龍神之位既尊宜特修宫觀以致虔禱乃於
西苑内豐澤園北建時應宫所以致誠明神俾雨暘時
若稼穡以成者也夏六月霖雨彌旬幾至於澇
皇父步行往禱其日即晴又明年黃河清百餘里此非
神人效靈河海清晏之明騐乎夫以
天子精誠通於神明以之事
天饗
帝罔不昭格而况於龍神乎信哉誠之能感物也是為
記
西苑門循池東岸而北為蕉園舊址向北為
蕉園門(宫國朝史)
(臣)等謹按
蕉園即芭蕉園一名椒園内有前明崇智殿舊址稍南
即
萬善門
聖祖仁皇帝御製中元日蕉園詩中元來太乙新爽
下林端水檻臨流入風窗捲幔看魚遊迷藻荇鷗戲悦
沙灘宇宙無塵翳凉生月一團
御製遊蕉園詩冰牀聲裏過長湖遠岸人行似畫圖
雪覆蕉園松突兀雲生古殿路虚無南臨太液風鈴語
北望瓊華塔影孤屐齒幾番遊歴處寒林已聽噪歸烏
(臣)等謹按
御製遊蕉園詩載于樂善堂集今恭錄卷内
乾隆三十六年
御製蕉園詩蕉園書舍對僧寮遺制由來踵勝朝為
憶士良傳秘訣翻教施彼罷儒僚蕉園向以舉人教習
小内監讀書年滿錄用而僧舍書館相對甚不愜意兹
因修葺是處爰命移置書舍他所且若輩不過令識字
記檔案而已内府筆帖式足以教之毋庸儒士訓誨遂並
罷之
(臣)等謹按
蕉園
御製詩恭載首見之篇餘不備錄
蕉園門之南稍折而西面南為
萬善門門内為
萬善殿(宫國朝史)
(臣)等謹按
萬善殿正中恭懸
世袓章皇帝御書額曰敬佛
皇上御書聫曰萬象證圓通金輪妙轉三乘皈定慧華
海長涵又曰了悟徹聲聞花拈妙諦淨因空色相
月印明心皆
皇上御書殿後恭懸
聖袓御書敬佛二字額
聖袓仁皇帝御製上元幸萬善殿戲作雪霽寒輕景
物鮮上元&KR0916;幸遇參禪方丈無人般若静天花虚落
古松前
乾隆五年
御製中秋日恭侍
皇太后萬壽殿瞻禮隨遊瀛臺諸勝敬成一律金風
玉露共徘徊為奉
慈遊特地來璧月圓時瞻月相壺天深處是天台香飄
桂子堆金粟酒獻南山作壽杯無限歡欣隨輦道人間
端的有蓬萊
乾隆三十五年
御製萬善殿瞻禮詩液池南北一舟通命掉蕉園為
(去聲)落工(萬善殿在蕉園中猶前明所建閱久剥落今歲鼎新之兹届蕆工拈香贍禮)松戶百
年依舊綠梅梁八架換新紅金仙本自冺成壊塵世誰
為悟色空初正陀羅音禮懴(工既落成緇流於大悲壇禮懴懴文陀羅尼乃新依)
(梵音釐正者)笑予者箇未全融
又
御製萬善殿詩古砌猶存栢金園不見蕉正名去書
室(舊時選小内監十餘人讀書於此且有教習督課之昨以書館與僧寮相混於體非宜因移置他處)設
色煥禪寮無暇參白業有欣對碧霄精藍息心處漫與
問前朝
(臣)等謹按
萬善殿
御製詩謹繹有關紀述事實者恭載卷内餘不備錄
萬善殿後圓蓋穹窿為
千聖殿東為
迎祥館西為
集瑞館(宫國朝史)
(臣)等謹按
千聖殿中奉千佛塔一高七級正殿東西建樓各三楹
南向東曰朗心西曰悦性朗心樓聫曰花宫具見
嚴而妙别室還饒静且佳又曰松風謖詩意水月
空禪心又曰樓出輕烟横翡翠池生新水徹琉璃
悦性樓聫曰洗不期其筝笛耳悦原契此淨明心
又曰耆崛鳥吟都送喜香林花色總無塵
迎祥館
集瑞館在朗心悦性兩樓之旁東西結宇各與圓殿相
通
迎祥館聫曰古樹當庭直天花滿座馨又曰辨見還參
柏徵心欲剥蕉
集瑞館聫曰塵祛滋意蕊聞復發心香又東配殿之東
建大悲壇五楹額曰妙印真如聫曰般若示禪修
檀薰澄觀陀羅參梵韻貝讃精持皆
皇上御書
萬善殿之東為内監學堂(宫國朝史)
(臣)等謹按
萬善殿之東院房六間舊為内監學舍後移置他處内
恭懸
聖祖御書額曰惠廸吉西室額曰敬佛西配殿之後僧
寮五間額曰菩提皆
聖祖御書
萬善門西行扺水埠有亭出水中曰水雲榭(宫國朝史)
(臣)等謹按水雲榭額為
皇上御書中有石碣恭刊
御書太液秋風四字為燕山八景之一
御製詩已恭載形勝卷内兹不複綴
聖袓仁皇帝御製水雲榭聞梵聲詩水榭周遮集翠
苔薰風拂處午雲開忽聽梵誦驚殘夢疑是金繩覺路來
皇上御製水雲榭詩雲無心出岫水不舍長流雲水
相連處蒼茫數點鷗坐席生烟雲石欄俯秋水空明
是我心何如漆園史
(臣)等謹按水雲榭
御製詩載于樂善堂集今恭錄卷内
水雲榭之北有白石長橋東西樹坊楔二東曰玉蝀西
曰金鰲(宫國朝史)
(臣)等謹按金鰲玉蝀橋跨
太液池以通行人往來橋西紅牆夾道兩門相對南即
福華門北為
陽澤門逹
闡福寺橋東即
承光殿橋下洞七中洞南向石刻額曰銀潢作界聫曰
玉宇瓊樓天上下方壺圓嶠水中央北向石刻額
曰紫海洄瀾聫曰繡縠紋開環月珥錦瀾漪皺煥
霞標
乾隆十九年
御製過玉蝀橋詩明當啓蹕謁
橋山此日清宫夙駕還迤邐蝀橋過玉馬漣漪春水漾
銀灣迴翔鳬燕心含喜新茁蘋蒲意總閒韶景方欣徧
融冶輕雲又見羃孱顔
(臣)等謹按玉蝀橋
御製詩恭載首見之篇餘不備錄
金鰲玉蝀之東有崇臺即臺址為圓城兩液有門東為
昭景西為
衍祥中為
承光殿(宫國朝史)
(臣)等謹按
承光殿俗名團殿即元時儀天殿舊址周以圓城殿内
恭懸
皇上御書額曰懸圃風清聫曰何處五雲多大羅天上
飛來三嶠秀太液池邊又曰風月清華贏四季水
天朗徹統三洲又曰悦性適因静會心何必遐
乾隆十一年
御製承光殿古栝行五鍼為松三鍼栝名雖稍異皆
其儕牙槎數株倚睥睨歲古不識何人栽夭矯落落吟
萬籟盤拏鬱鬱排千釵徒聞金元飾棟宇兩人並坐傳
齊諧甕城久閉殿閣寂綺榱落色風筝摧珊瑚反掛珠
簾斷喬柯雪夜烏鳴哀嗟嗟偃蹇凌雲姿難辭根榦纏
蒿萊往來或有尋題者弔古感慨多徘徊瓊華遺蹟惜
就圯况近紫禁城西隈爰葺爰築命匠人事殊經始攻
靈臺時向重基駐行蹕金鰲蜿蜒空明皆盤桓嘉蔭撫
壽客真堪弟視竹與梅春朝綠雲參天青秋夕碧月流
隂皚靈和之柳非倫比滄桑閱盡依然佳滄桑閱盡依
然佳嗚呼種樹之人安在哉
又
御製承光殿三首三嶠飛來秀所鍾崇基朵殿抗疏
龍虯枝夭矯扶珠綴鬱作當時翠影濃曾聞一月日
邊明尚覺歌聲繞繡甍此際倚欄飛逸興却如雲樹弔
華清遺跡金元一慨然踞盤形勝攬全燕空澄何似
瀛池水玉蝀秋風五百年
乾隆十八年
御製承光殿詩三推耕耤回途順臨崇殿松枝輕靄
低花色明霞絢儀天名久消(承光殿元時名儀天今仍明舊)太液波猶
見飛潜禽魚適暄凉節候變鑒古惕有赫自強勵無倦
乾隆二十年
御製承光殿詩朵殿年芳入綺錢崔巍疑陟閬風巔
琪花瑶草神仙地細雨柔風上已天隂凝(去聲)瓊華遮半
塔波涵太液漾輕船登臨底識予心慰四野春膏沃甫
田
乾隆二十一年
御製承光殿作曾城十二匪崑崙每凭朱欄興欲軒
白帝素娥畱古栝秋風太液自金源暇當綈几身聊憩
景入紗疏意與存重搆輿梁利行旅新看紅影飲波翻
(御河橋年久重修時成)
(臣)等謹按
御製詩謹繹有關紀述事實者恭載卷内餘不
備錄
承光殿南有石亭以置元代玉甕(宫國朝史)
(臣)等謹按玉甕徑四尺五寸高二尺圍圓一丈五
尺恭鐫
皇上御製玉甕歌於上並刻詞臣四十人應
制詠玉甕詩於柱間
乾隆十年
御製玉甕歌玉有白章隨其形刻為魚獸出沒於波
濤之状大可貯酒三十餘石蓋金元舊物也曾置萬歲
山廣寒殿内後在西華門外真武廟中道人作菜甕見
輟耕錄及金鼇退食筆記命以千金易之仍置承光殿
中而繫以詩昔夏有德聲教訖九牧貢金來魏闕鑄
鼎象物備神姦山澤遍逮遺海物化工為鑒敷工心藍
田日暖露山骨工倕縮手不敢斵乃借剛斧來月窟含
形内虚象海德葆苞元氣洞芒芴駭波涾湤迴迤涎驚
瀾灙漭涌瀄汩習坎有孚坤厚載魄淵朝夕輪出沒浮
黍幾粒見三山泰華安能詡昂屹何竒不有怪不儲湯
湯漻㵧鬱呵㗵駕山之鰲横海鯨天吴蝄象紛怳歘元
螭紫貝朱鼈鼉肥遺嘴蠵蟚蜞蚏赤龍焚藴修黿浮蒼
虯揵鰭海馬突鱅鮨&KR2913;魜鯤鮞鮷䱎䲛魼鰨鱨鯋鱖珊
瑚瑇瑁鮫人珠孕珍産瑰宏泱鬱用協上下承天庥重
逾九鼎光朝黻千秋法物昭靈竒歊雲吐景鎮溟渤匪
同器寳乃待人方周大訓楚檮杌瓊斝繡簋吁竒淫商
彛晉鐸埋蓬蔚瓊島春隂(元萬壽山金名瓊華島)萬景全廣寒高
殿青雲拂倒茄下垂紅狎獵沈香横泥(去聲)氣蓬勃從臣
敬獻南山頌樽擬白獸頒章韍存亡蜃市閱荆凡谷陵
秦項紛遺仡金露秋風憶桂香(金露亭在廣寒殿前見輟耕錄)悽傍山
人煨榾柮五陵年少重金刀誰從蘭若尋荒碣惜乎古
器就湮滅有如獻璧連遭刖刮苔滌垢露光晶天然豈
用施劘劂波臣水族羣躨跜夏奡秦丁難撓抇承光相
望接堆雲(承光殿在萬歲山南隔一水橋曰堆雲金元舊址惟此存耳)人有懷歸物
豈不信哉安得如汝壽漢京銅仙應愧艴
乾隆十四年
御製玉甕為金元舊物嗣淪沒古刹中以貯菜韲後購
得仍於承光殿前為起一小亭置之並命内廷翰林等
各賦一詩即刻於楹柱偶幸承光殿復成是篇幾年
蕭寺伴寒韲仍置承光煥彩霓夢覺金源成古蹟聲騰
玉署豔新題若為巧合延津畔竟得天全露掌西松杪
照來千載月夜凉依舊景凄凄
(臣)等謹按
承光殿主甕
御製詩謹繹有關紀述事實者恭載卷内餘不備錄
欽定日下舊聞考卷二十五
