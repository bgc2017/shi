欽定日下舊聞考卷一百二十一
京畿(保定縣)
原保定縣在州城南四十里(明一統志)
(臣)等謹按保定縣明屬霸州
本朝屬順天府
增縣在府南二百里東西距三十三里南北距二十八
里東至文安縣界二十二里西至保定府雄縣界十一
里南至文安縣界二十三里北至霸州界五里東南至
文安縣治四十里西南至河間府任邱縣治九十里東
北至永清縣治七十里西北至保定府新城縣治九十
里(一大清統志)
(臣)等謹按保定縣所轄幅&KR0695;本不甚廣是以統屬
未嘗有定秦屬上谷漢屬渤海東漢又屬廣陽晉
屬章武國隋初屬瀛州後復屬涿郡保定為涿之
新鎮地唐為幽州五代石晉割以賂遼屬析津後
周顯德六年世宗置霸郡而邑屬霸宋置平戎軍
改保定縣金元明仍之蓋其地實為瀛莫要區設
邑建官固不在疆域之廣狹也
原保定本雄州歸信縣之新鎮也其形勝乃邊陣之衝
要(九域志)
原太平興國六年以涿州歸信縣新鎮置平戎軍景德
元年改為保定軍(輿地廣記)
增平戎軍今保定縣治樂史太平寰宇記本莫州新鎮
之地太平興國六年陞為平戎軍以扼邊陲之喉東至
霸州三十里西至莫州七十里(一大清統志)
(臣)等謹按
大清一統志保定漢涿郡易縣地唐為涿州歸義縣地
宋初為歸信縣地太平興國六年置平戎軍景德
元年改為保定軍蓋是時以澶淵之役遼遣韓把
來請周世宗所取關南地不許始改保定之名也
增平戎軍本雄州歸信縣之地景德元年改為保定軍
景祐元年析霸州文安大城二縣五百戶隸軍(九域志)
原宣和七年廢保定軍為保定縣隸莫州尋依舊(宋史)
(臣)等謹按保定入金即宋徽宗宣和七年事也是
時其地已屬金之雄州据宋史地理志所云尋依
舊者蓋具文耳實非宋有也
原金為保定縣屬雄州元割屬霸州至元二年省入益
津縣四年復置(清類天文分野之書)
原保定縣從軍名也(郡縣釋名)
原保定故城相傳宋團練使楊延朗所築嘉靖庚戍羽
書告急郊圻震驚知縣事崇德吕煥首出俸錢以為倡
乃度地量工斟酌舊址棄東南而依西北以便守也僅
五月而告成煥自為之記(保定縣志)
(增吕煥修城記余城池之設所以保障一方為百年計也近時值多事奉檄築建蓋守土之急務不容緩者)
(但公帑空虚而力有未逮每懷耿鬱邑人聞之咸相謂曰此舉為誰而使侯若是也遂欣欣然各自以家私之)
(盈縮議備物料以助城工即䟽名以聞於余不越月而諸料畢集矣且當道之省諭冇曰成大事勿惜財費余)
(亦曰不一勞不永逸而諸尚義者之樂事赴工適與符合是則所頼以共成斯舉以垂千百年屏翰之業者非)
(斯人而誰與用布姓名俾勒於石若其賢士大夫贊余議以决其成且捐資為一邑倡必有能記之者兹不敢)
(㮣書嗚呼建立惟艱尚冀後之同志君子永圖之保定縣志)
(臣)等謹按保定縣舊城計周六里竒六十九步高
三丈闊二丈導玉帶河以環其外今舊址尚存新
城計周八百八十九步高一丈五尺即吕煥所謂
棄東南而依西北以便守者新城凡四門東曰通
和南曰南薰西曰惠安北曰玉流環聚其上皆有
敵樓謹附載以備考
原縣治及學宫皆洪武中知縣事張仲謙建(保定縣志)
增燕平書院在保定縣北門内
本朝乾隆二十三年知州芮泰元建(一大清統志)
增玉河書院在保定縣北門内
本朝乾隆二十一年知縣孫似梅倡建(同上)
原保定軍砦二桃花軍北七里父母軍北一十一里(九域志)
增桃花砦世傳楊延朗築屯軍士基址尚存今稱旋馬
結達(保定縣志)
原政和三年改父母砦曰安寧(宋史)
增將臺在縣西南楊延朗演武之處下多鐡汁掘土者
每見殘戟(保定縣志)
(臣)等謹按保定在宋時最為重地是以楊延朗守
此以鎮三關北以霸州為一關西以雄州為一關
又白溝河為一關其團練兵馬處遺址尚存云
增父母軍寨在城西八里楊延朗守平戎時感父業殉
敵祭父於此今稱為寨上(保定縣志)
增六郎洞在東關古傳通數十里今失其處(同上)
增張青口衆流中一凸千艘來集為保定正定河間三
府行鹽要地商賈貿易水路通衢(同上)
增南鎮在城南十八里(同上)
(臣)等謹按保定縣志南鎮為南北往來孔道河流
環繞岸有古柏横接如橋行者便之邑志謂之柏
橋古渡
原玉帶河在縣北遶縣東南入於磁河或曰即霸水之
下流也(方輿紀要)
原磁河源自安州聚九河之水至雄縣為瓦濟河至保
定縣為磁河入直沽(明一統志)
增玉帶河上流有二𣲖一西北自新城縣來者曰北九
河一西南自任邱五官淀來者曰南六河俱會於雄縣
之毛兒灣流入保定縣界為玉帶河(一大清統志)
(臣)等謹按縣治西北九河一盧溝一拒馬一夾河
一琉璃一胡良一桑乾一烏流一白澗一白溝西
南六河一黑羊河一一畝泉一方順一塘河一沙
河一磁河俱會於保定玉帶河亦名苑口河是河
容納衆𣲖全資千里堤岸以為保障且保定在河
之南文安又在保定之南大城又在文安之南保
定之堤永固則三縣皆受其福矣
(增陸光旭修堤碑記百玉帶一河為白溝滹沱琉璃數十河之下渚恃長堤里以為之防鯨波一决三邑其)
(魚官斯地者生斯地者固與堤為命者也夫以衆河之水聚一河則易决以三邑之功禦一堤則易完而歷來)
(數失其防者何哉一以民習之久玩也曲突不事而補亡羊一以隣人之秦越視也同舟勿心剝床奚及夫霸)
(州文大幅&KR0695;亘百餘里而遙而堤則錯壌相間或一邑分汛數處或一堤數邑恊修自蘇橋迤東文防居多西)
(則霸文相界而盧各莊河干乃保疆分汛十王堂者文堤也接胡家墳保障者大城久不修之界岸也靳家背)
(後則保大所共有事也何家道口則初為大堤而今為文堤也過此南北横堤則燕子口達北村武各莊者隸)
(平戎向南則廣陵修汛注窩則平舒分工也叚落甚悉形勢昭然三邑父老之胸中口中亦極了了舊碑有曰)
(文安五分大城三分保邑一分蓋古人計害均勞使犬牙相制者指臂牽連以使此修彼應良深意哉旭以壬)
(辰萸月筮宰平戎越歲夏適吳妖為祟靳家背後城堤危如累卵牒呼不應代荷鍤畚豈天譴難回狂龍夜潰)
(産蛙廬灶稻蟹無遺嗟此哀鴻葬魚腹而徙四方不知其幾千百人也乙未暮春)
(詔發帑金修築同廣陵宰韓子斗山廣文張子大章暨捕幕謝廷祐拮据於斷堤流水之間夏徂秋凡四閱月)
(而堤成又張臬使委代築大城注窩等堤數百丈是年也幸馮夷息浪新壘屹然去國仳&KR0867;牽車而還故里矣)
(不意今夏之日陽侯再肆湧浪如雷旭也臨河而懼疾呼鳩衆駕土牛&KR0757;槍杇五畫夜與蛟龍戰而卒以堤全)
(廬舍幸免蜃魚之藻居人始有稻梁之謀於是紳士民僉欣然曰是堤也築於令修於令令之心骨竭於堤堤)
(之利害悉於令盍鐫數語以為後日劵因聊叙顛末於貞珉焉凡百君子慎之哉居安而虞逝波其渝臨深而)
(惕城維衆志母曰一簣九仞功虧母曰涓涓江河因之詩不云乎迨天之未陰雨徹彼桑土凡百君子慎之哉)
(毋忘鼛鼔順冶丙申立石保定縣志)
增王各莊引河自玉帶河起至中亭河止横亘三千一
百餘丈乾隆十年開挖二十九年疏濬(一大清統志)
(臣)等謹按
大清一統志王各莊引河舊名十望河為玉帶河分流
其源自西北來者由雄縣入保定境自西南來者
由任邱縣入保定境總滙於毛兒灣至盧各莊下
入霸州之中亭河乾隆十年開挖二百四十丈二
十九年疏濬至三十八年復展寬挖淤詳見
御製詩注中
增乾隆三十八年
御製閱鷹嘴壩及&KR0951;疃引河處詩以示直隸總督周元
理前歲决口凡兩處東則&KR0951;疃西鷹嘴堵築長堤已
完善或再逢漲慮後此况均臨近受頂衝取直引河固
其理插標備覽取進止就我所知無不指&KR0951;疃渠長已
合宜鷹嘴渠短應西徙(鹿疃引河周元理擬挑九百丈足資取直之益即如所擬行其)
(鷹嘴壩曲處止擬挑引河一百二十七丈勢促而渠短河猶頂衝不能引溜以化險工因指令徙西展長百十)
(丈使不逼近大堤河防原以衞民即多費亦弗靳也)籌民惜費我弗為督吏鳩工
爾其亹
(臣)等謹按鷹嘴壩鹿疃引河
御製詩謹繹有關紀述者恭載卷内
原二里城在縣東北宋時積糧於此(保定縣志)
(臣)等謹按二里城今有遺址
原保定堤自路疃村起直抵西營唐頭等村計長四十
里其南與文安界而北則霸州也議者謂决霸州之堤
以疏水性而築大堤於南以衛文安則畿南十數州可
免於水患矣(名勝志)
增保定堤即千里長堤明永樂六年知縣王孟原所築
舊為秋水冲决乾隆三十七年修築(保定縣志)
增黃猶岡在路疃東北隅登眺其上野花香滿禾穗鱗
層清流環繞綠樹陰濃(同上)
(臣)等謹按路疃即鹿疃其東北隅尚存小土阜土
人傳為黃猶岡
原漢張堪墓在城西南二里(保定縣志)
(臣)等謹按後漢書張堪拜漁陽太守開稻田八千
餘頃致民殷富百姓歌之曰桑無附枝麥秀兩岐
張君為政樂不可支視事八年其葬處史無明文
非如朱邑桐鄉之鑿有可據惟考保定於漢為涿
郡易縣地與漁陽郡統屬幽州其界相連或亦堪
遺愛所在然其蹟已不可復辨矣
原唐竇建德墓在城西南二十里(保定縣志)
朱彝尊原按新舊唐書建德於陣前俘獲戮於長
安市保定有墓未必真也
增天寧寺在城東北隅(保定縣册)
(臣)等謹按天寧寺未詳始建年月有弘治元年僧
隠菴撰重建碑記為邑之鉅刹有古鐘聲振十餘
里今鐘樓雖廢而鐘尚存
(增明僧隠菴天寧寺重建碑略榜保定縣城東北隅有吉壌爽塏昔人即其地建精藍曰天寧實圻内之鉅)
(刹也經始未遑究其年代元季寺毁迨宣德改元洞明禪師甫棲之覩兹廢跡遂奮志興復先於西山伐杞梓)
(楩柟塞川而下甄陶甓瓴堆邱積岳於是漸次締搆邑民施捨者旁午絡繹其制先建殿庭至若文室神祠祖)
(堂繚垣屹立回廊四合厥志未就付屬弟子遠悟遠悟能不負所屬以興修為已任前建天王殿并禪堂齋廡)
(洎山門凡叢林所宜有者以次修畢遂能化瓦礫為祇園幻荆棘為金刹猗歟盛哉余嘗謂格理盡性為入道)
(之本僧園法物乃宏道之資欲樹其本必頼其資今兹營建使樹其本者有所資宏其道者有所託其於佛門)
(可謂大有功矣遠悟不遠千里謁余為文茂揚成績詞不逮意直言其梗概勒諸貞珉庸示悠久云弘治元年)
(歲在戊申四月日立保定縣志)
欽定日下舊聞考卷一百二十一
