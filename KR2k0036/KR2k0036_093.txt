欽定日下舊聞考卷九十三
郊坰(西三)
原大定十九年有司言盧溝橋河水勢泛決嚙民田乞
官為封冊神號禮官以祀典不載難之已而特封安平
侯建廟二十七年奉旨每歲委本縣長官春秋致祭如
令(金史禮志)
原初盧溝河決久不能塞加封安平侯久之水復故道
上曰鬼神雖不可窺測即獲感應如此圖克坦克寧奏
曰神之所佑者正也人事乖則勿享矣報應之來皆由
人事上曰卿言是也(金史本傳)
原至元十六年五月進封桑乾河洪濟公為顯應洪濟
公(元史世祖紀)
原正統元年七月命行在工部左侍郎李庸修狼窩口
等處隄二年二月李庸請建龍神廟于隄上且令宛平
縣復民二十戶自石徑山至盧溝橋往來巡視從之四
年六月小屯厰西隄決詔發附近丁夫修築七年十一
月築渾河口九年三月修盧溝橋(明英宗實錄)
增南惠濟廟在盧溝橋之南拱極城東半里許(五城寺院册)
(臣)等謹按盧溝河神廟金大定中建封安平侯元
至元中封顯應洪濟公明正統中建龍神廟于隄
上
本朝康熙三十七年
聖祖仁皇帝發帑重建
勅封永定河神乾隆十六年
皇上發帑重修
勅加封安流廣惠永定河神乾隆三十九年又修廟有
康熙三十七年
聖祖御製碑文乾隆十六年
皇上御製碑文乾隆四十一年
皇上御製詩俱恭勒于石大殿恭懸
聖祖御書額曰安流潤物
皇上御書聯曰鞏固藉昭靈惠同解阜馨香憑報祀濟
普安恬後殿恭懸
皇上御書額曰永佑安瀾廟額曰南惠濟者以河之上
流石景山有北惠濟廟也石景山廟詳後卷
增
聖祖御製碑文朕勞心萬民於農田水利諸務常切
講求大要仿古之決河浚川而因勢利導度有可行期
於必濟惟勤丕應樂觀厥成念兹永定河其初也無定
蓋緣河所從來遠發太原之天池經朔州馬邑會鴈雲
諸水過懷來夾山而下至都城南土疏衝激數徙善潰
頗壊田廬為吾民患苦朕甚愍之蠲賑雖頻告菑如故
永圖捍禦之策咨度疏濬之方特命撫臣于成龍董司
厥事庀役量材發帑諏日具告禱于神乃率作方興庶
民子來畚鍤雲集湯湯之水湍波有歸横流遂偃嘉此
新河既瀦既平計地自宛平之盧溝橋至永清之朱家
莊滙郎城河注西沽以入於海計里延袤二百有餘廣
十有五丈計工始於康熙三十七年三月辛丑即工於
五月己亥自今蓄洩交資高卑並序民居安集亦克有
秋夫豈惟人力是為抑亦神庥是賴宜永有秩于兹土
以福吾民用是錫河名曰永定封為河神新廟奕奕丹
艧崇飾更頒翰墨大書扁額以答靈貺豈特于祈報之
禮有加尚俾知水利有必可興水患有必當去而勤於
民事神必相之以勸我長吏凡一渠一堰咸所當盡心
爰揭諸碑紀兹實事監於後人視永定河所自始
增
御製安流廣惠永定河神廟碑文國家懷柔百神嶽
瀆海鎮而外名山大川之祭視歴代為加隆矧郊圻近
甸洪流巨浸經行迄於千里利賴存於萬姓昭德報功
曷敢弗欽崇厥祀永定河古桑乾河也發源天池洑流
馬邑滙雲中雁門諸水穿西山而注盧溝亦曰盧溝河
西山而上岡巒夾峙無衝激之患盧溝下地平土疏波
激湍悍或分或合遷徙弗常而固安霸州之間輒至潰
溢我
皇祖聖祖仁皇帝親臨指示大修堤堰肇錫佳名我
皇考世宗憲皇帝興舉水利疏濬兼施蓋自康熙三十
七年至今水慶安瀾民資作乂平成底定之績邁越前
古而神庥協應靈貺屢彰已五十年于兹矣康熙雍正
年間盧溝石景均建有龍王之廟而神宇之嘉稱未定
朕纉膺鴻緒躬閱河防仰惟
謨烈之顯承敬念
明神之孚佑深籌捍禦之宜備舉尊崇之典爰勅督臣
式輪式奐新定斯名平野臨其前長河繞其側堂基爽
塏棟宇閎深禮臣請勒文貞珉以紀歲月朕惟詩曰允
猶翕河又曰世德作求永言配命惟永定河之順軌經
兩朝之方略翕猶之功既著
世德之盛彌昭今兹廟貌維新以妥以侑朕既薦明德
之馨彌深紹庭之念神其益懋豐功降康兆庶俾三輔
之内廬井恬熙咸安作息以慰朕懷保萬民之意以宏
我國家無彊之慶將億萬斯年實嘉賴焉乾隆十六年
歲次辛未十一月十一日
增乾隆九年
御製正月二十五日過盧溝橋詩滑笏新波泛薄凌
春山蓊鬱有雲興無邊詩景盧溝道半拂唫鞭憶我曾
憑輿歷歷好韶光麥始攢青柳欲黃只有憂懷同渴壤
幾時一例沃天漿
(臣)等謹按盧溝河水勢湍悍下流又距運河諸堤
不遠其濬治之道洵有因時異宜者
皇上周咨水利區畫萬全每當
鑾蹕經行憑覽殷懷著於篇什恭繹
聖製義蘊淵深形勢櫽括實可為萬世治河法兹卷既
恭載初見之章復於各體中關繫河務者敬謹臚
載以徵順軌安瀾之有自至盧溝曉月
御製詩恭載形勝門例不複綴
增乾隆十五年
御製過盧溝橋詩石橋跨渾波堅久誰所製過此為
桑乾古以不治治築隄詎得已
皇祖為民計經世未疏濬疏濬勞不易加以沙性淤騎
墻行必致今春清苑迴臨隄一親視(叶)束手苦乏策無
已示大意入夏霖雨溢遂告隄云潰南望彌蹙憂阡陌
成棄置賑恤豈有吝排築籌次第秋分潦勢殺狂瀾庶
由地徒懷瓠子歌實遜塗山義
增乾隆十八年
御製盧溝橋詩石梁黑水此鳴鞭前度迴思頓隔年
西指
橋山程四日繫予心在嶺雲邊驚蟄初臨凌汛過層
冰浦溆積嵯峨俯欄識得渾流猛行水思量究若何
閱隄前歲歎行墻瓠子隨歌惄若傷(庚午春閱永定河隄知其每歲加高)
(河底淤填如以墻束水是夏渾水決溢因命改濬下口)南徙尾閭賴稍定亦惟茭
土慎修防無定河如永定乎千秋疏治仰
神謨便將紆轡觀輸尾穡事民生總要圖
增乾隆二十年
御製過盧溝橋詩盧溝橋北無河患盧溝橋南河患
頻橋北隄防本不事橋南築隄高嶙峋隄長(上聲下同)河亦
隨之長行水墻上徒勞人我欲棄地使讓水安得餘地
置彼民或云地亦不必讓但棄隄防水自循言之似易
行不易今古異宜難具論
增乾隆二十三年
御製過盧溝橋詩拱極城西度石橋春風客路故相
撩謁
陵指日知程近程近吾心越覺遥汛過桃花漲影退
上流猶自易隄防北南下口屢遷就慚愧終無永逸方
桑乾節近斂洪波沙積川中兀已多大抵有源要求
尾小黃河劇大黃河
增乾隆二十八年
御製過盧溝橋書懷詩微波春水漲沙灘詎啻春微
桑且乾祗以渾流非一往每防夏汛有千難作隄已逮
騎墻勢輸尾惟圖措火安(下口運河為之阻渾流既不可入運惟使蕩漾於淀池及)
(窪地自乾隆元年以來已三易其處矣今之下口據方也觀承以為可行二十餘年知其非長策而實無計可圖)
博覽從來治河策不寧斯矣為長歎
增乾隆二十九年
御製過盧溝橋詠冰解詩水黑為盧冰亦然隆冬凍
合澤腹堅東風一夜入長川解之祗在須臾間青氣鼓
動槖鑰宣元英不得施其權層疊黝玉巨如山壘而置
之河兩邊其高峩峩長連延黃流在中瀉激湍方當初
解竒可傳礌硠砰磕聲喧闐快馬斫陣鷙擊鳶似神而
非三似焉亦不衝蕩石橋堧信非人力斯由
天襟帶皇州億萬年
增乾隆三十一年
御製過盧溝橋道中即事詩拱極城邊度石橋橋亭
碑記仰
神堯錫名永定垂千古敢不修防厪旰宵一道黃流
宛在中金隄夾輔峙猶崇桃花水送層冰下下口新河
宛轉通(渾河下口屢易自乙亥年方觀承奏請改由北岸大隄之外下注沙淀葉淀十餘年來河水安)
(流兩隄鞏固頗資新河宣洩之力)過橋村店號長新旅館居停比接
鄰試問於中投宿者阿誰不是利名人柳陌風前金
縷縷麥塍雨後綠芊芊見耕犂者教傳問云近清明種
大田
增乾隆三十三年
御製過盧溝橋詩盧溝來往過多年螮蝀卧波鎮鞏
然上接遥源資束刷(永定河自石景山以上兩岸並有岡巒夾峙迨過橋則皆漫流平沙)
(是橋實為上游鎖鑰)下成巨壑事防宣春迴凍解沙猶弱東去河
横運恐穿(永定河下游為運河横亘所隔不能直達於海無已開寬下口資其蕩漾澄清然後歸鳳)
(河由直沽入海所以避運一帶工程最關緊要)無奈漾流籌下口一勞永逸正
難焉
增乾隆四十一年
御製永定河惠濟祠瞻禮作廟宇維新恒賴後
神靈妥佑久經前落成此日瞻苞茂肅拜一時致敬虔
鞏固玉鱗堤護甸安恬金鏡浪歸川嘉名永定貽
皇祖惠濟畿封億萬年
(臣)等謹按祠内
御製文碑左側恭鐫乾隆四十一年
御製詩
(原袁煒重修盧溝河隄記略故盧溝襟帶都城之西頃年沙洲突起下流填閼水失道隤隄決衝走西南百)
(餘里事聞遣工部尚書雷禮暨掌工部尚書徐杲相度規畫條上事宜上發帑銀三萬五千勅太監張崇侍郎)
(吕光洵指揮同知張鐸御史雷稽古董其役仍令禮月一往視經始于嘉靖壬戌秋九月報成于癸亥夏四月)
(凡為隄延袤一千二百丈高一丈有竒廣倍之較昔修築堅固什伯矣于是臣禮請立石紀其事乃命臣煒為)
(之記榮袁文榮集堤記增楊修盧溝河)(天下之難治者莫踰水而治)
(水之先者莫踰京師故大禹之蹟首在冀州豈非以水之利害所係者大而畿甸之内宜慎其防以為宏遠之)
(圖也歟盧溝之河至京城西四十里石徑山之東地勢平而土脉疏衝激震蕩遷徙弗常後魏都督河北道諸)
(軍事建成侯劉靖及子平鄉侯宏築戾陵堰以防之水患以息後人思其功謂之劉師堰歷世既久水勢漸更)
(下流十五里距盧溝不遠有白狼窩口時復衝決漫流而東浸沒田廬民弗安業聖朝建北京視河為襟帶永)
(樂間屢嘗修築輒復傾圯今聖天子嗣位命工部侍郎李庸内官監少監姜三義往任厥事復命太監阮公安)
(少保工部尚書吳公中總其事宜勅其務存堅久勿為苟且庶幾暫勞永逸羣公效命材謀共濟經始于正統)
(元年冬畢工于二年夏凡用工匠二萬餘月給糧餉以萬計累石重甃培植加厚崇二丈三尺廣如之延袤百)
(六十五丈視昔益堅既告成賜名固安堤置守護者二十家建神祠於上有司以時修祀禮凡督事悉賜鈔幣)
(以勞之其視築戾陵堰役費加倍而堅實亦過之明夢餘錄)(春)
(原范成大盧溝作口草草輿梁枕水低匆匆小駐濯漣漪河邊服匿多生長記軺車放雁時石湖集)
(原趙秉文盧溝詩柳河分橋柱如瓜蔓路入都門似犬牙落日盧溝溝上送人幾度出京華滏水集)
(原劉迎摧車行過渾河洶湧從西來黃流正觸山之崖山崖路窄僅容小誤往往車輪摧輪摧料理動半日)
(後人欲過何艱澀深山日暮人已稀食物有錢無處覓何時真宰遣六丁鏟此叠嶂如掌平憧憧車馬山西路)
(萬古行人易來去歌山林長語燕酒春來滑似油自有原楊奐詩燕姬處囀鶯喉)
(五陵年少在平明騎馬過盧溝如還山遺稿視左右入原盧亘盧溝即事詩幽薊忽九天上俯)
(燕齊萬里南來太行遠蒼龍北峙飛雲低岡迴門掩花柳暗川平百里風烟迷丈夫出門自有樂人生何必長)
(棲棲桷皇元風雅雨圖作原袁題盧溝煙)(驅馬上河梁圓暈新雨紋)
(矯首層闕巍翔鸞散竒氛猗南雙松樹百里風聲聞束髮入紫京去住心如焚送客釂我觴我釂不得醺願化)
(為黃鶴朝夕隨飛雲上以奉明主中以承嚴君往復三千年竒齡合氤氲結袂安期子啟齒歌瓊文清容居)
(士集儼過盧溝辭原胡)(洪流兮桑乾汩盤折兮瀴灣架石)
(梁兮横波瀨淺兮激湍白石兮齒齒際平沙兮浩漫攬予轡兮東馳望天門兮九關雲飛飛兮來迎水泠冷兮)
(山青回飇兮遠度木薆薆兮禽聲予欲訊兮九河碣石逝兮嵯峨渺滄海兮無極怳臨風兮浩歌胡祭酒集)
(原黃佐曉發盧溝望京城詩日大車殷地揚塵起小車軋軋鳴不已蒼凉自是長安嗚咽原非隴頭水玉輦)
(南行築將臺九重宫闕何崔巍盧溝橋上闌干曲不似行人腸九迴泰泉集)
(原喬世寧盧溝橋詩日暮起何處望京樓)(立馬重含愁况臨溝水流風沙邱隅集)
(原吳國倫盧溝橋詩矯迴車薊北門飲馬桑乾水宛宛青龍橋頽波逝如駛首望帝居宫殿錯如綺飄風忽)
(西至黃沙蔽天起不見郭生臺歎息張華里喧喧行路人日昃去未已顧我志已苶徘徊在河涘甔甀洞稿)
(原錢薇盧溝橋西村莊作護盧溝橋西開隠扉方塘曲檻故依依帝城遥望雲龍高館間隨野鹿歸落日遠)
(山明斷塔暮烟衰柳帶餘暉清谿小艇堪忘世忽憶江南舊釣磯承啟堂稿)
(增方以智過盧溝橋詩征河道出桑乾橋頭薄日寒榆關春色迥遼海暮雲殘雁迴雙闕歸鞭控一鞍驚沙)
(過獨鹿回首遠長安舊帝京景物略經入洛餘黃埃一增田雯盧溝橋張華居水誌山)
(路撲征車橋邊先到張華宅借讀嫏環數卷書人如秋補卓人月盧溝橋題逆旅主人壁詩春暉炙)
(陽百里無樹皆大荒深渡淺渡馬足白輕沙重沙人面黃酸醯滿甕稱酒美健女負擔欺男尫草莽不知定鼎)
(意舉頭但歎長安長橋蘂淵集蹕重來促曉裝雞聲殘增王紱扈從過盧溝詩扈)
(月樹蒼蒼數峰雲影横空闊一帶波光入渺茫人語悄傳孤戌火馬蹄寒踏滿橋霜望中風景俱堪思況復樓)
(臺是帝鄉滿友石山房稿河聲流月漏聲殘咫尺西山增楊榮盧橋北上詩)
(霧裡看遠樹依稀雲影淡疎星寥落曙光寒石橋馬趼霜初滑茒屋雞鳴夜向闌北上已看雙闕近五雲深處)
(是金鑾曉雲山小藁詩增曾棨過盧溝橋)(渺渺平沙接遠堤一川斜月)
(石梁西光連古戍迷鴻影寒逐晴沙入馬蹄雲淡漸看銀漢沒烟空微覺玉繩低經過曾此陪仙蹕兩度停驂)
(聽曉雞潛巢睫集橋詩增沈德過盧溝)(桑乾流百折到此激盤渦今)
(古利名客俱從橋上過風沙揚旦暮鎖鑰壯關河塵海茫茫際誰人發浩歌歸愚詩鈔)
(原范成大九日過盧溝水調歌頭詞流萬里漢家使雙節照清秋舊京行遍中夜呼渡濟黃寥落桑榆西北)
(無限太行紫翠相伴過盧溝歲晩客多病風露冷貂裘對重九須爛醉莫牽愁黃花為我一笑不管鬢霜羞)
(袖裏天書咫尺眼底關河百二歌罷此生浮惟有平安信隨雁到南州石湖樂府)
(原張埜過盧溝滿江紅詞千半世乾忙漫走遍燕南燕北凡幾度馬蹄平踏卧虹尺眼底關河仍似舊鬢邊)
(歲月還非昔凭闌干唯有石狻猊曾相識得橋下水東流急橋上客紛如織把英雄老盡有誰知金斗未懸)
(蘇子印綠苔空漬相如筆又平明衝雨入京門情何極古山樂府)
(原鮮于必仁折桂令曲通出都門鞭影摇紅山色空濛林影玲瓏橋俯危波車遠塞欄倚長空起宿靄千尋)
(卧龍掣流雲萬丈垂虹路杳疏鐘似蟻行人如步蟾宫樂府羣珠)
原盧水在帝京西南其北有村曰青菰入谷一里有何
將軍别業(薊邱集)
(臣)等謹按青菰村及何將軍别業今皆無考
原盧溝河畔元有符氏雅集亭蒲道源詩盧溝石橋天
下雄正當京師往來衝符家界側敞亭構坐對竒趣供
醇醲又有野亭見貢仲章雲林詩集今一望礓礫并民
居亦寥寥也(辛齋詩話)
補元時盧溝橋畔有符氏雅集亭見蒲道源閒居叢稿
袁桷清容居士集謂之酒亭貢奎雲林集謂之野亭袁
詩云茅屋疎煙報午鷄金沙清淺水亭低則謂之野亭
可也貢詩云粲此一畆宫而有靜者居濁醪得釀法好
客時與俱則謂之酒亭可也(黃圖雜志)
(臣)等謹按符氏雅集亭今無考
(原貢奎盧溝野亭詩沓出郭野塵絶青山開畫圖迴岡萬井聚虹梁薦川凃沓車駕集交臂無寧軀粲此一)
(畆宫而有靜者居花木明窈深魚鳥樂澄虚濁醪得釀法好客時與俱昔我東南來萬里馬力瘏解鞍道傍樹)
(塵渴嘗自沽題詩忽在眼日暮飛雲孤雲林集)
原元太保劉秉忠墓在盧溝橋北墓前石獸尚在或云
太保與其弟秉恕墓俱在邢臺縣嘉靖中為盜李淮等
所發壙石盡勒諸盜名官騐得之按名捕盜無得脱者
(長安客話)
(臣)等謹按劉秉忠墓今無考
(原姚廣孝春日謁劉太保墓作獸芳時登壠謁藏春兵後松楸化斷薪雲暗平原眠石雨荒深隧泣山神殘)
(碑蘚蝕文章舊異代人傳姓氏新華表不存歸鶴怨幾多行客淚沾巾逃虚子集)
(原袁珙詩何橋南橋北數家村水遶山迴到墓門此日英靈處在獨留華表對黃昏柳莊集)
原特穆津之墓在盧溝河之側山水環繞相傳插矢以
為垣邏騎以為衛闊踰三十里特穆津生于此故葬于
此(事略者按特穆津蒙古語錢之最精舊作忒沒真今譯改)
(臣)等謹按特穆津墓今無考
增永定河北岸二工有
河神祠在趙村西二里許(五城寺院册)
(臣)等謹按永定河北岸二工
河神祠正殿恭懸
皇上御書額曰順軌貽庥聯曰靈昭保障資維固馨報
恬波祝有恒祠内東廂設
御座額曰怵哉榭聯曰利策河防常愓若勤求民隠倍
殷然皆
御書並恭懸
御製怵哉榭詩幅祠外碑亭内恭立乾隆三十八年
御製詩碑五言排律詩一章五言古詩一章
又按二工
河神祠對岸即金門閘恭勒
御製詩碑因地隸良鄉詳京畿門良鄉條下
增乾隆三十八年
御製閱永定河五言排律詩(有序)癸巳暮春之初瞻
謁永定河神祠詩以誌事茭薪非不屬隄堰聿觀成
終鮮一勞策那辭五夜縈憑看雖曰慰追憶尚含驚舊
壑原循軌新祠已麗牲連阡麥苗嫩圍墅柳條輕慙乏
安瀾術事神敢弗誠
增又
御製閱永定河五言古詩庚寅夏決口補築旋歸舊
(乾隆三十五年閏五月北岸二工漲决命侍郎德成會同督辦于漫口處取直培築大隄指日奏報合龍)辛
卯秋衝隄漲波俾回溜(三十六年七月盧溝橋上游發水南岸頭工處漫口甚廣仍命)
(德成會辦取直築隄亦刻期奏報合龍)長此竟安窮是必病久受南河節
相宣(高晉)中朝司空赴(裘曰修)方伯共踏勘(周元理)窮源委以
究分流盛漲洩疏游中泓走(河之受患端在淤高隄薄應通行浚治以規永圖高)
(晉素諳河務命同尚書裘曰修督臣周元理悉心相度自中泓逢灣取直以及應疏應堵應引應洩之處發帑)
(大加營治)發帑五十萬次第工云就去歲辛時若安瀾慶豐
收今年閱隄成仍擬下口覯(去年春大工告竣值歲幸報稔周覽各工實為欣慰)
(將以回程仍視下口)既已昧幾先寧不籌善後萬民勿言謝追思
心尚疚
增又是年
御製怵哉榭詩(有序)永定河神祠東廂地方官洒掃
為憩息之所因反蘇轍快哉之意名曰怵哉而系以詩
瞻拜因祈恬佑來波流浸灌近隄隈江湖廊廟心誠
異夢得快哉我怵哉流細春波已激湍明知時節近
桑乾夏秋無定亟蘄定高目一勞永逸難渾水由來
易澱淤中流因置浚船疏(裘曰修周元理于永定河大工告成時籌辦善後事宜議)
(設浚船一百二十隻分布各工即命河兵以時淘濬中泓使無停淤阻溜之患今亦艤河中備閱如果實力行)
(之無稍作輟不致視為具文未必無小補所謂有治人無治法惟在司事者之董察弗懈耳)無遑平
日尚勤爾遮莫一時備覽予
增永定河南岸頭工公義莊有
玉皇廟(五城寺院册)
(臣)等謹按永定河南岸頭工
玉皇廟東北距京城八十里西距良鄉縣界三里舊廟
基在今廟西百餘步
聖祖御書額曰萬象同瞻嗣因河流衝齧移置今所並
恭移
聖祖御書額敬懸殿内乾隆三十七年復奉
命修葺正殿恭懸
皇上御書額曰利普平成聯曰元功佑輯横流定大德
帡資兆姓安
原洗馬溝在府西南四十五里相傳光武北巡洗馬于
此故名(名勝志)
補洗馬溝即銚期奮戟處(鬟剔䜃竒)
原濕水又東與洗馬溝水合(水經注)
原太湖在府西南四十五里廣袤十數畆傍有泉湧出
冬不凍東流為洗馬溝(明一統志)
(臣)等謹按洗馬溝舊跡今不可辨水經注又謂源
出西湖亦稱太湖當即今
御園昆明湖諸水謹將原本内所引水經注西湖一節
移載
苑囿門兹不複綴
原薊城南七里有清泉河上承桑乾河東流與潞河合
(魏氏土地記)
(臣)等謹按即蔚之隋圖經云濕水即桑乾河至馬
陘山為落馬河出山謂之清泉河酈道元水經注
亦云濕水又東北逕薊縣故城南是清泉河即桑
乾河之經薊城南者非另為一水也
(原晉成都王穎密使右司馬和演殺王浚於是與浚期游薊城南清泉水上薊城内西行有二道演浚各從一)
(道演與浚欲合鹵簿因而圖之值天暴雨兵器霑濕不果而還晉書)
原隂鄉廢縣在府西南二十五里漢置隂鄉縣屬廣陽
國後漢省其遺址俗謂之籠火城唐武德三年竇建德
遣將高士興擊羅藝于幽州不克退軍籠火城藝襲擊
大敗之未幾復敗建德軍于籠火城是也(方輿紀要)
(臣)等謹按隂鄉廢縣遺址俗名籠火城者今無考
增隂鄉廢縣在今薊縣南界良鄉東界固安北界三縣
交入之地(太平寰宇記)
原安禮砦在府西南宋太宗時宋琪言安禮砦東瞰燕
城纔及一舍此周德威取燕之路也(方輿紀要)
原垂拱中宋琪請復幽燕疏言從安禮寨西北有盧師
神祠是桑乾出山之口東及幽州四十餘里趙德鈞作
鎮之時欲遏西衝曾塹此水河次半有崖岸不可輕度
其平處築城護之守以偏師此斷彼之右臂也(宋史)
朱彝尊原按南北監本宋史宋琪傳俱作安祖砦
(臣)等謹按安禮砦今無考
原金水村去帝京西南三十里清河泛濫夾岸白沙如
雪早春芳碧羅生照映大防諸山實異境也(薊邱集)
(臣)等謹按金水村今無考
欽定日下舊聞考卷九十三
