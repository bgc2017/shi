欽定日下舊聞考卷三十
宫室(元一)
(臣)等謹按元代宫室一毁于明徐逹改築都城之
初再撤于永樂遷都之歲禁扁僅存其名永樂大
典所採元宫室製作一書苐詳其制其地分方位
惟昭儉輟耕二錄載之最晰而若清寧睿安九龍
等殿缺載者甚多明初蕭洵以毁元宫室遍閱内
禁為故宫遺錄一卷較為該備然其地分方位多
與諸書不合大都宫殿考本蕭洵之說而推廣之
尤難藉據今謹就朱彛尊原書各條凡與他書紀
載異同者略為疏證其有疑者則闕以俟考焉
原大都宫之扁曰慶福曰興(以下闕)殿之扁正曰大明西
曰紫檀東曰文思北曰寶雲四殿大内前位也延春閣
東曰慈福西曰仁明二殿大内後位也清顥門西曰玉
德後曰宸慶二殿大内後位也興聖宫正曰興聖西曰
寳慈東曰嘉德隆福宫正曰光天東曰壽昌西曰嘉禧
西位曰文德東位曰睿安萬歲山下曰仁智山上曰廣
寒方壺亭南曰荷葉仁智東北曰介福西北曰延和太
液池南圓殿曰儀天延春閣後曰咸寧堂之扁曰芳潤
曰拱宸亭之扁曰碧芳曰徽清延華閣曰芳碧廣寒西
南曰玉虹又西南曰瀛洲廣寒東南曰金露又東南曰
方壺樓之扁興聖東廂曰凝暉西廂曰延顥東曰驂龍
西曰翥鳳閣之扁大内後宫正殿曰延春興聖殿後曰
徽儀其北曰延華宣則北門曰奎章門之扁宫城正南
曰崇天左曰星拱右曰雲從東有東華西有西華北曰
厚載大内前宫正門曰大明左曰日精右曰月華西有
麟瑞東有鳳儀寶雲東北向曰嘉慶西北向曰景福大
内後宫延春在寳雲之後左曰懿範南對嘉慶右曰嘉
則南對景福東曰景曜西曰清顥興福宫正門曰興聖
左曰明華右曰肅章宣則在延顥之北弘慶在凝暉之
北隆福宫正門曰光天左曰崇華右曰膺福青陽在翥
鳳之北明暉在驂龍之北山曰萬歲巖曰翠巖壑曰雲
龍峯曰叢玉在奎章閣前曰仁壽在萬歲山下石曰瑞
雲曰丹霞洞天曰銀漢飛星池曰太液(禁扁)
補元建國曰大元取大哉乾元之義也建元曰至元取
至哉坤元之義也殿曰大明曰咸寧門曰文明曰徤德
曰雲從曰順承曰安貞曰厚載皆取諸乾坤二卦之辭
也其建國號詔曰誕膺景命奄四方以宅尊必有美名
紹百王而繼統肇從隆古匪獨我家且唐之為言蕩也
堯以之而著稱虞之為言樂也舜因之而作號馴致禹
興而湯造亦名夏大以殷中世降以還事殊非古雖乘
時而有國不以義而制稱為秦為漢者蓋因初起之地
名曰隋曰唐者又即始封之爵邑是皆徇百姓見聞之
狃習要一時制作之權宜概以至公得毋少貶我太祖
聖武皇帝握乾符而起朔土以神武而膺帝圖肆振天
聲大恢土宇輿圖之廣歴古所無頃者耆宿詣庭奏章
申請謂既成於大業宜早定夫鴻名在古制以當然于
朕心乎何有可建國號曰大元大治流形于庶品孰名
資始之初一人底寧于萬邦尤切體仁之要事從因革
道協天人於戲稱義而名固非為之溢美孚休惟永尚
不負于投艱嘉與敷天共隆大號咨爾有衆體予至懷
至元八年十一月日(西濛野話)
朱昆田原按元之建國建元以及宫門之名多取
易乾坤之文顧于二卦之外若屯蒙師剝離困暌
革漸升无妄大小過禁羣臣箋表不得用用則駁
之應廻避者凡一百七十九字載諸典章然如仙
靈歸化泉陵等字皆在所禁而州縣名犯此極多
不知當日作何廻避也
原南麗正門内千步廊可七百步建靈星門門建蕭墻
周廻可二十里俗呼紅門闌馬墻内二十步有河上建
白石橋三座名周橋橋四石白龍擎載旁盡高柳鬱鬱
萬株遠與城内海子西宫相望度橋可二百步為崇天
門(大都宫殿考)
(臣)等謹按析津志周橋義或本於詩造舟為梁故
曰周橋考之宋金咸以周橋為名據此則周橋之
名不始於元也
(增果囉洛納延雪霽紅門偶成詩亂雪擁紅門没馬韉樓臺歴歴在藍田風廻闕閣瑶華水溜觚稜玉筯懸)
(龍管忽聞天上曲霓裳空憶月中仙何當喚起王摩詰乞與人間作畫傳金臺集)
原宫城周廻九里三十步東西四百八十步南北六百
十五步高三十五尺甎甃至元八年八月十七日申時
動工明年三月十五日訖工分六門正南曰崇天十二
間五門東西一百八十七尺深五十五尺高八十五尺
左右趓樓二趓樓登門兩斜廡十門闕上兩觀皆三趓
樓連趓樓東西廡各五間西趓樓之西有塗金銅幡竿
附宫城南面有宿衞直廬凡諸宫門金鋪朱戶丹楹藻
繪彤壁琉璃瓦飾簷脊(輟耕錄)
(增宋聚崇天門唱名詩漢三月吉日當十三紫霧氤氲閻閣南天子龍飛坐霄儒生鵠立耀冠篸黃麾仗内)
(清風細丹鳳樓頭曉日酣獨愛玉階階下草解將袍色染成藍燕石集)
(增薩都拉丁卯及第謝恩崇天門詩見禁柳青青白玉橋無端春色上宫袍卿雲五彩中天聖澤千年此日)
(遭虎榜姓名書勅紙羽林冠帶豎旌旄承恩朝罷頻回首午漏花深紫殿高薩天錫詩集按薩都拉滿州)
(語結親也舊作薩都剌今譯改)
原車駕出宫凡祭祀前一日所司備儀從内外仗侍祠
官兩行序立于崇天門外太僕寺控御馬立于大明門
外車駕還宫駕入崇天門至大明門外降馬升輿(元史祭祀志)
(臣)等謹按元史祭祀志儀注節目凡十條朱彛尊
原書所引凡祭祀前一日至立于大明門外數語
乃第三條車駕出宫之儀駕入崇天門以下十四
字乃第十條車駕出宫之儀原書失載出宫還宫
字遂致前後牽混文理難解今謹據史志增入並
辨正之
原至元二十四年田忠良請建太社于廟右(元史本傳)
原大德元年正月建五福太乙神壇畤(元史祭祀志)
原至元三十一年五月祭紫微星于雲仙臺(元史成宗紀)
原雲仙臺今之望月臺(金臺集)
(原果囉洛納延詩□臺殿青冥外團團海月凉隔簾聞鳳管秉燭奏霓裳爵晨霞眩金盤夕露瀼仙人不復)
(返愁殺海生桑同上)
原至元二十八年二月建宫城南面周廬以居宿衞之
士(元史世祖紀)
原元貞二年十月樞密院臣言昔大朝會時皇城外皆
無墻垣故用軍環繞以備圍宿今墻垣已成南北西三
畔皆可置軍獨御酒庫西地窄不能容臣等與丞相鄂
勒哲議各城門以蒙古軍列衛及于周橋南直戍樓以
警昏旦從之(元史兵志作按卾勒哲蒙古語夀也舊完澤今譯改)
原至治元年八月東内皇城建宿衛屋二十五楹命五
衛内摘軍二百五十人居之以備禁衛(同上)
原崇天之左曰星拱三間一門東西五十五尺深四十
五尺高五十尺崇天之右曰雲從制度如星拱東曰東
華七間三門東西一百十尺深四十五尺高八十尺西
曰西華制度如東華北曰厚載五間一門東西八十七
尺深高如西華角樓四據宫城之四隅皆三趓樓琉璃
瓦飾簷脊直崇天門有白玉石橋三虹上分三道中為
御道鐫百花蟠龍星拱南有御膳亭亭東有拱宸堂蓋
百官會集之所名曰埽鄰東南角樓東差北有生料庫
庫東為柴埸夾垣東北隅曰羊圈(輟耕錄)
原至正元年九月賜文臣宴于拱辰堂(元史)
原生料庫在學士院南又南為鞍轡庫又南為軍器庫
又南為庖人牧人宿衛之室藏珍庫在宫垣西南隅制
度並如酒室惟多鹿頂半屋三間庖室三間(輟耕錄)
(原釋來復燕京雜咏喚秋滿龍沙革已霜射鵰風急朔雲長内宫連日無宣獵取黃羊進尚方蒲菴集)
原南角樓南紅門外留守司在焉西華南有儀鸞局(輟耕錄)
(臣)等謹按至元十九年五月乙酉宫城初建東西
華左右掖門見元史世祖本紀
原留守司在宫城西南角樓之南專掌宫禁工役者(輟耕錄)
原達爾瑪除大都留守帝命脩七星堂先是脩繕必用
赤綠金銀装飾達爾瑪獨務樸素令畫工圖山林景物
車駕自上京還入觀之乃大喜以手撫壁嘆曰有心哉
留守也(元史本傳答按逹爾瑪梵語法也舊作里麻今譯改)
增西華門在延春閣西蕭墻外即門也門内有内府諸
庫鹿苑天閑(析津志)
原至元十一年二月初立儀鸞局掌宫門管鑰供帳燈
燭(元史世祖紀)
原西有鷹房(輟耕錄)
原至大元年二月立鷹坊為仁虞院(元史武宗紀)
原至大四年二月罷仁虞院改置鷹坊總管府(元史仁宗紀)
原國制自御位及諸王皆有錫寶齊蓋鷹人也及一天
下又設捕獵戶俾致鮮食以薦宗廟供天庖齒革羽毛
以備用而立制加詳地有禁取有時違者罪之冬春之
交天子或親幸近郊縱鷹隼搏擊以為游豫之度曰飛
放仁廟以榖不熟民困曰朕不飛放且勅諸王位錫寶
齊皆不聽出(經世大典序錄作按錫寶齊蒙古語飬禽鳥人也舊昔寶赤今譯改)
(原柯九思宫詞凱元戎承命獵郊坰勅賜新羅白海青得雋歸來如奏天鵝馳道入宫庭玉山雅集)
(原張昱輦下曲望天朝習俗樂從禽為按名鷹出朗陰立馬萬夫齊指平空鵝影雪沉沉張九弼詩集)
原大明門在崇天門内大明殿之正門也七間三門東
西一百二十尺深四十四尺重簷(輟耕錄)
原大明門旁建掖門繞為長廡中抱丹墀之半左右為
文武樓與廡相連(大都宫殿考)
原上尊號受朝賀前期二日儀鸞司設大次于大明門
外(元史禮樂志)
原日精門在大明門左月華門在大明門右皆三間一
門(輟耕錄)
(臣)等謹按元代日精月華門在正殿門左右今制
日精
月華二門在
乾清宫左右兩廡蓋自明以來雖久沿其名而其地則
互異也
原元正受朝尚引引殿前班皆公服分左右入日精月
華門就起居位管旗分立大明門南楹典引引丞相以
下皆公服入日精月華門就起居位四品以上賜酒殿
上典引引五品以下賜酒于日精月華二門之下册立
皇后前期二日儀鸞司設發册寶案于大明殿捧册官
由月華門入捧寶官由日精門入(元史禮樂志)
補永嘉王振鵬畫妙在界畫運筆和墨毫分縷析左右
高下俯仰曲折方圓平直曲盡其體而神氣飛動不為
法拘嘗為大明宫圖以獻世稱妙絶(硏北雜志)
原大明殿乃登極正旦壽節會朝之正衙也十一間東
西二百尺深一百二十尺高九十尺柱廊七間深二百
四十尺廣四十四尺高五十尺寢室五間東西夾六間
後連香閣三間東西一百四十尺深五十尺高七十尺
青石花礎白玉石圓磶文石甃地上藉重茵丹楹金飾
龍繞其上四面朱瑣窗藻井間金繪飾燕石重陛朱闌
塗金銅飛雕冒中設七寶雲龍御榻白蓋金縷縟并設
后位諸王百寮集賽官(元史集賽者言番直宿衛也)侍宴坐牀重列
左右前置燈漏貯水運機小偶人當時刻捧牌而出木
質銀裹漆瓮一金雲龍蜿繞之高一丈七尺貯酒可五
十餘石雕象酒卓一長八尺闊七尺二寸玉瓮一玉編
磬一巨笙一玉笙玉箜篌咸備于前前懸繡緣朱簾至
冬月大殿則黃猫皮壁幛黑貂褥香閣則銀鼠皮壁幛
黑貂煖帳凡諸宫殿乘輿所臨御者皆丹楹朱𤨏窗間
金藻繪設御榻裀褥咸備屋之簷脊皆飾琉璃瓦(輟耕錄)
(按集賽蒙古語輪流值班之謂也舊作怯薛今譯改)
原至元十年十月初建正殿寢殿香閣周廡兩翼室十
一年正月朔宫闕告成帝始御正殿受皇太子諸王百
官朝賀十一月起閣南大殿及東西殿(元史世祖紀)
原至元十六年秋高興入朝侍燕大明殿悉獻江南所
得珍寶(元史本傳)
原至元十八年二月發侍衛軍四千完正殿二十一年
正月帝御大明殿右丞相和爾果斯率百官奉玉册玉
寶上尊號諸王百官朝賀如朔旦儀(元史世祖紀古按和爾果斯蒙語)
(牧地遺矢也舊作和禮霍孫今譯改)
原世祖建大内移沙漠莎草于丹墀示子孫無忘草地
也(玉山雅集)
原元世祖思創業艱難故所居之地青草植于大内丹
墀之前謂之誓儉草(草木子)
(原柯九思宫詞青黑河萬里金沙漠世祖深思創業難數尺□千護草丹墀留與子孫看玉山雅集)
原皇帝即位上尊號受朝賀升大明殿(元史禮樂志)
原仁宗將即位廷臣用太皇后旨行大禮于隆福宫法
駕已陳矣張珪言當御大明殿帝悟移仗大明(元史本傳)
增至治元年三月丁丑御大明殿受緬國使者朝貢(元史)
(英宗紀)
原仁宗正位宸極欲用陰陽家言即位光天殿即東宫
也王約言于太保齊蘇曰正名定分當御大内太保入
奏遂即位于大明殿(元史本傳作按齊蘇蒙古語血也舊曲樞今譯改)
原元正受朝儀大昕侍儀使引導從護尉各服其服入
至寢殿前報外辦皇帝出閣升輦鳴鞭三侍衛使并通
事舍人分左右引擎執護尉劈正斧中行導至大明殿
外劈正斧直正門北向立導從倒卷序立惟扇置于錡
侍衛使導駕時引進使同内侍官引宫人擎執導從入
皇后宫庭報外辦皇后出閣升輦引進使引導從導至
殿東門外引進使分退押直至堊塗之次引導從倒卷
出俟兩宫升御榻鳴鞭三劈正斧退立于露階東司晨
報時鷄唱畢尚引引殿前班皆公服分左右入日精月
華門就起居位朝畢宴饗殿上預宴之服衣服同制謂
之濟遜(元史禮樂志也按濟遜蒙古語濟遜即濟蘇顔色舊作質孫今譯改)
原濟遜華言一色衣也濟遜宴俗呼曰詐馬宴(近光集)
原濟遜宴服者貴臣見饗于天子則服之今所賜絳衣
是也貫大珠以飾其肩背間膺首服亦如之(輟耕錄)
原元親王及功臣侍宴者别賜冠衣謂之濟遜今儀從
所服團花濟遜當是也與輟耕錄所載制飾不同(近峯紀問略)
朱彛尊原按前代未有帝后並臨朝者惟元則然
周憲王宫詞大安樓閣聳雲霄列坐三宫御早朝
大安閣在上都然則帝巡上都后亦從朝必並御
也
原劈正斧以蒼水玉碾造高二尺有竒廣半之徧地文
藻粲然或曰自殷時流傳至今者如天子登極正旦天
壽節御大明殿會朝時則一人執之立于陛下酒海之
前蓋所以正人不正之意(輟耕錄)
補劈正斧斵蒼玉為之長徑九寸有竒戚之刃滿六寸
頦上略齟齬之中堅厚二寸強龍首呀吻刃嚙于口作
兩叚吞荅腦與刃通以柯貫之上以雙蟠螭冒其端下
以玉束琯承其竅華潤緻密無微疵可摘直秘寶也天
子正衙朝會命冕者執之中立古人納君于正去邪勿
疑之義也(秋澗集)
原宣和殿所藏殷玉鉞長三尺餘一叚美玉文藻精甚
三代之寶也後歸于金今入元每大朝會必設于外庭
(志雅堂雜抄)
原興龍笙在大明殿下其制植衆管于柔葦以象大匏
土鼓二韋槖按其管則簧鳴簨首為二孔雀笙鳴機動
則應而舞凡燕會之日此笙一鳴衆樂皆作笙止樂亦
止(輟耕錄)
(原果囉洛納延宫詞去千官鵠立五雲□玉斧參差擁畫闌今日君王西内安排天仗趣儀鸞金臺集)
(原柯九思宫詞襖萬里名王盡入朝法宫執酒奏簫韶千官一色真珠寶帶攅裝穩稱腰玉山雅集)
(原張昱輦下曲旨靜鞭約□殿西東頒宴宗王禮數隆中使巡觴宣上儘教滿酌大金鍾張光弼詩集)
(原周憲王元宫詩會雨潤風調四海寧丹墀大樂列優伶年年正旦將朝殿内先觀玉海青健兒千隊足)
(如飛隨從南郊露未晞鼔吹聲中春日曉御前咸着只孫衣誠齋新錄)
(原柳貫元日朝回書事詩樂九賓陳仗建朱于六譯傳聲贄白環法部清商初按宫□重翟已趨班雪華遙)
(映龍旂動日色纔臨鳳蓋閑萬歲玉杯誰刻字忽聞送喜入天顔柳待制集)
(補王褘興隆□頌并序諸惟世祖皇帝繞一函夏功成治定乃肇置大樂以用朝廷其器有曰興龍笙者實)
(上所自作或曰西域之所獻而天子加損益焉者也其制為管九十列為十五行每行縱列六管其管下置于)
(匱中而匱後鼔之以鞲自匱足至管端約高五尺仍鏤版鳳形繪以金采以圍管之三面約廣三尺加文飾焉)
(凡大朝會則列諸軒陛之間與衆樂並奏每用樂工二人一以按管一以鼔鞲以逹氣出聲以叶衆音而樂之)
(奏成矣其制之宏鉅歴古所無誠足以章顕功德垂示永世而學士大夫顧未嘗摛藻掞辭以形容盛美非闕)
(典歟臣愚不揣微賤輙為之頌雖不敢儗諸時邁執競桓賚之列蓋庶幾漢世樂府之遺意焉其詞曰巍巍聖)
(元龍興朔土於皇世皇誕統區宇南諧北燮東賓西旅聿昭聖文丕布神武寶歷是膺玉燭爰撫德龐功隆超)
(軼今古乃章功德乃立樂府乃作雅笙厥制維鉅嶰谷掄材后䕫審矩列管九十如簫斯竪管以匱植匱由鞲)
(鼓鞲動氣應手按聲吐挹抐□擒牽連絡組高五尺餘廣三尺許黃鍾本宫𬎼賓叶吕清不過商細不逾羽變)
(聲振厲鳳韻紆紆妙音之達蕭寥容與有如臣子仰事君父巨聲之暢雄渾包溥有如圓穹覆冒海寓抑掦合)
(調開闔諧譜唱和章夏導掦韶濩大音斯完神人樂胥王會之辰穆穆帝所天臨黼座雲暎華籞仙仗既班大)
(樂爰舉朱干玉戚崇牙龍虡鐘鏞琴瑟亦有祝敔於維兹笙獨貫樂部釣天普奏九成咸序四靈畢來百獸率)
(舞陋哉斯制哇俚淫蠱箜篌篳篥于律何取侯今之制孰盛敢伍微臣作頌式配冇瞽於萬斯年仰憲皇祖)
(王忠文集興龍引補無名氏)(龍馬負圖鴛鸞□羽後從掦戈前)
(驅負弩平秦下隴收吳定楚握乾符撫安中土疆宇大過前古中和樂章)
朱昆田謹按謹按此曲疑即興隆笙所奏樂章也
原大明殿燈漏之制高丈有七尺架以金為之其曲梁
之上中設雲珠左日右月雲珠之下復懸一珠梁之兩
端飾以龍首張吻轉目可以審平水之緩急中梁之上
有戲珠龍二隨珠俯仰又可察凖水之均調燈毬雜以
金寶為之内分四層上環布四神旋當日月星辰之所
在左轉日一週次為龍虎鳥龜之象各居其方依刻跳
躍鐃鳴以應于内又次週分百刻上列十二辰各執時
牌至其時四門通報又一人當門内常以手指其刻數
下四隅鐘鼔鉦鐃各一人一刻鳴鐘二刻鼓三鉦四鐃
初正皆如是其機發隱於櫃中以水激之(元史志)
原郭公守敬于世祖朝進七寳燈漏今大明殿每朝會
張設之其中鐘鼔皆應時自鳴(元文類)
補洪武元年冬十月碎元水晶宫漏
補司天監進元主所製水晶宫漏備極機巧中設二水
偶人能按時自擊鉦鼓上覽之謂侍臣曰廢萬幾之務
而用心于此所謂作無益害有益也使移此心以治天
下何至滅亡命左右碎之(明卓異記)
(原姚燧漏刻鐘銘煩靈臺設&KR1206;巍以尊元間大吕非其晜摯曠善鼔手自宫商良諧等釜盆請無以聲以功)
(論一日之間兩昕昏一鳴一刻有度存九圍一圃折柳樊黔首時作時饔飱日月如是相告敦三辰聽命循軌)
(垣四序不&KR1135;迭寒暄萬物生翕盈乾坤何獨治歷通此源凝熙帝績高羲軒積世而運會而元吉金之古慎莫)
(捫輟響誰其代天言牧菴集)
原大明殿後連為柱廊十二楹四周金紅𤨏窗連建後
宫廣三十步殿半之後有寢宫俗呼為拏頭殿東西相
向至冬則自殿外一周皆籠護皮帳夏則黃油絹幕内
寢屏幛重複帷幄而後裹以銀鼠席地皆編細簟上架
深紅厚氊後露茸單宫後連抱長廡以通前門以貯妃
嬪而每院間必建三楹東西相向為繡榻廡後横亘道
以入延春宫丹墀皆植青松即萬年枝也置金酒海前
後列紅蓮牀其上為延春閣(大都宫殿考)
原寶雲殿在寢殿後五間東西五十六尺深六十三尺
高三十尺鳳儀門在東廡中三間一門東西一百尺深
六十尺高如其深門之外有庖人之室稍南有酒人之
室麟瑞門在西廡中制度如鳳儀門之外有内藏庫二
十所所為七間鐘樓又名文樓在鳳儀南鼓樓又名武
樓在麟瑞南皆五間高七十五尺嘉慶門在後廡寶雲
殿東景福門在後廡寶雲殿西皆三間一門周廡一百
二十間高三十五尺四隅角樓四間重簷凡諸宫周廡
並用丹楹壁藻繪琉璃瓦飾簷脊延春門在寶雲殿後
延春閣之正門也五間三門東西七十七尺重簷(輟耕錄)
(臣)等謹按昭儉錄鳳儀麟瑞二門在大明殿東西
廡今考陶宗儀輟耕錄及元宫闕制度所載相符
此條所稱鳳儀在東廡麟瑞在西廡嘉慶景福在
後廡者蓋皆指大明殿而言與寶雲殿無涉朱彛
尊原書徵引此條未經分晰附辨于此
原成宗崩安西王阿南逹謀繼大統即位有日李孟曰
事急矣不可不早圖之仁宗召卜人入筮遇乾之暌孟
曰筮不違人是為大同時不可以失仁宗喜振袖而起
乃共扶上馬孟及諸臣皆步從入自延春門收首謀及
同惡者送都獄奉御璽北迎武宗(元史本傳難按阿南逹梵語阿也舊作)
(阿難答今譯改)
原懿範門在延春左嘉則門在延春右皆三間一門延
春閣九間東西一百五十尺深九十尺高一百尺三簷
重屋柱廊七間廣四十五尺深一百四十尺高五十尺
寢殿七間東西夾四間後香閣一間東西一百四十尺
深七十五尺高如其深重簷文石甃地籍花毳裀簷帷
咸備白玉石重陛朱闌銅冒楯塗金雕翔其上閣上御
榻二柱廊中設小山屏牀皆楠木為之而飾以金寢殿
楠木御榻東夾紫檀御檀壁皆張素畫飛龍舞鳳西夾
事佛像香閣楠木寢牀金縷褥黑貂壁幛(輟耕錄)
原大德十一年十二月命留守司以來歲正月十五日
起燈山於大明殿後延春閣前(元史武宗紀)
原延祐七年十二月作延春閣後殿(元史英宗紀)
原至治三年十二月塑瑪哈噶拉佛像于延春閣之徽
清亭(元史泰定帝紀馬按瑪哈噶拉梵語大黑神也舊作哈吃剌今譯改)
(臣)等謹按徽清亭據禁扁註在延華閣昭儉錄延
華閣在興聖宫後徽清亭在延華閣後圓亭之東
與芳碧亭相對析津志繡女房墻外南墻内是圓
殿一直板房前即延華閣西有娑羅樹徽清殿據
此則徽清亭在延華閣後無疑又考延春閣下為
延春宫東為慈福西為仁明後為后宫寢殿香閣
又後為清寧宫禁扁昭儉錄故宫遺錄諸書載之
頗詳俱無及清徽亭者泰定紀蓋訛華作春朱彛
尊原書未訂其誤兹謹辨正如右
原帝宴大臣于延春閣特賜逹爾瑪白鷹以表其貞廉
(元史本傳)
原至正十七年將大赦天下宣歐陽原功赴内府原功
久病不能步履丞相傳旨肩輿至延春閣下(元史本傳)
(原張翥直延春閣詩窱蓬萊海上第三山仙掌雲間十二槃鷄樹烟深□窅鳳樓天近自高寒銅壺傳漏聲)
(相應紫詔封泥墨未乾願祝君王千萬壽坐施雄斷濟艱難蛻庵集)
原延春閣後仍為柱廊東有文思小殿西有紫檀小殿
(大都宫殿考)
(臣)等謹按文思紫檀二殿輟耕錄謂在大明寢殿
之東西昭儉錄所載與輟耕錄同惟蕭洵故宫遺
錄謂在延春閣後與二書不合考禁扁註大明西
曰紫檀東曰文思北曰寶雲此四殿為大内前位
則當以輟耕錄為是大都宫殿考蓋沿故宫遺錄
之誤也
原文思殿在大明寢殿東三間前後軒東西三十五尺
深七十二尺(輟耕錄)
原紫檀殿在大明寢殿西制度如文思皆以紫檀香木
為之縷花龍涎香間白玉飾壁草色髹綠其皮為地衣
(同上)
原至元二十八年三月發侍衛兵營紫檀殿(元史世祖紀)
原至治二年閏月作紫檀殿(元史英宗紀)
補高麗忠烈王十八年八月遣郎將秦良弼押呪人巫
女如元帝召之也九月帝御紫檀殿引見世子令呪人
巫女等入殿執帝手足呪之帝笑(高麗史世家)
補高麗世子如元謁帝便殿問讀何書對曰有師儒鄭
可臣閔漬從行宿衛之暇時從質問孝經論語帝悅命
世子引與俱入賜坐問本國世代相傳之序理亂之跡
風俗之宜聽之不倦其後命公卿議征交趾又召與同
議二人對稱旨於是授可臣翰林學士漬直學士(東國史略)
(補帝召見世子于紫檀殿可臣從帝使之坐仍命脫笠曰秀才不須編髮宜着巾御案前有物大圓小銳色潔)
(而貞高尺冇五寸内可受酒數斗云摩訶鉢國所獻駱駝鳥卵也帝命世子觀之仍賜世子及從臣酒命可臣)
(賦詩可臣獻詩云有卵大如甕中藏不老春願將千歲壽醺及海東人帝嘉之輟賜御羹高麗史列傳)
朱昆田原按高麗世子即忠宣王璋嘗構萬卷堂
于京師者可臣在東國撰千秋金鏡錄漬增脩之
曰世代編年節要七卷又撰本國編年綱目四十
二卷惜其書不可得見也
原至治間燕人史騾兒善琵琶蒙上愛幸上使酒無敢
諫者一日御紫檀殿飲騾兒歌殿前歡曲有酒神仙之
句上怒叱左右殺之後悔曰騾以酒諷我也(席帽山人集)
原慈福殿又曰東煖殿在寢殿東三間前後軒東西三
十五尺深七十二尺(輟耕錄)
原元統元年王結召拜翰林學士中宫命僧尼于慈福
殿作佛事已而殿災結言僧尼䙝瀆當坐罪(元史本傳)
原明仁殿又曰西煖殿在寢殿西制度如慈福(輟耕錄)
原上(謂順帝也)作二小璽一曰明仁殿寶一曰洪禧命楊瑀
篆文洪禧璞純白而龜紐墨色(同上)
原至正初許有壬進講明仁殿帝悅賜酒宣文閣中(元史)
(原貢師泰明仁殿進講詩奈春日君王出殿遲千官簾外立多時觚稜雪轉寒無先許儒臣列講帷黃綾)
(寫本奏經筵正是虞書苐二篇聖主從容聽講罷許教留在御牀邊殿前冠佩&KR0770;成行玉椀金瓶進早湯自)
(愧平生飯藜藿朝來得食大官羊讀黃金為帶玉為簷劍戟如林衛紫髯也愛儒臣勤講向前輕揭虎皮簾)
(海奏對歸來日已西獨騎官馬踏春泥行從子橋邊過猶望宫城柳色齊玩齋集)
原景耀門在左廡中三間一門高三十尺清灝門在右
廡中制度如景耀鐘樓在景耀南鼔樓在清灝南各高
七十五尺周廡一百七十二間四隅角樓四間玉德殿
在清灝外七間東西一百尺深四十九尺高四十尺飾
以白玉甃以文石中設佛像(輟耕錄)
原延祐七年十二月鑄銅為佛像置玉德殿(元史英宗紀)
原東香殿在玉德殿東西香殿在玉德殿西宸慶殿在
玉德殿後九間東西一百三十尺深四十尺高如其深
中設御榻簾帷裀褥咸備前列朱闌左右闢二紅門後
山字門三間東更衣殿在宸慶殿東五間高三十尺西
更衣殿在宸慶殿西制度如東殿(輟耕錄)
補大德五年嘉興張樞以官本船浮海至西洋遇親王
合贊所遣使臣那懷等如京師遂載之以來那懷等朝
貢事畢請仍以樞護送西還丞相哈喇哈斯達爾罕如
其請奏授忠顯校尉海運副千戶佩金符與俱行以八
年發京師十一年乃至其登陸處用私錢市其土物白
馬黑犬琥珀蒲萄酒蕃鹽之屬以進平章政事察納等
引見於宸慶殿(黃文獻集爾按哈喇蒙古語黑色也哈斯玉也達罕凡有勤勞者免其差役)
(之稱也舊作哈剌哈孫荅刺罕察納蒙古語那邊也舊作察那今俱譯改)
原延春宫後為清寧宫後引抱長廡遠連長春宫其中
皆以處嬖幸(大都宫殿考)
(臣)等謹按蕭洵故宫遺錄延春閣又後為清寧宫
引抱長廡遠連延春宫蓋后宫之正殿也禁扁作
咸寧註在延春閣後而載清寧宫為上都殿名今
考析津志所載遊皇城一則云自東華門内經十
一室皇后卾爾多前轉首清寧殿後出厚載門據
此則大都亦有清寧宫也大都宫殿考蓋沿蕭洵
之說訛寧作寒今謹改訂其誤(按卾爾多滿州語宫也舊作幹耳朵)
(今譯改)
原太宗詔學士十八人即長春宫教之俾楊中書惟中
督(牧菴集)
原至正十一年正月京師清寧殿災焚寶玩萬計由宦
官薰鼠故也(草木子)
原皇太子常坐清寧殿分布長席列坐西番高麗諸僧
(元史順帝紀)
原厚載北為御苑外周垣紅門十有五内苑紅門五御
苑紅門四此兩垣之内也(輟耕錄)
增厚載門乃禁中之苑囿也内有水碾引水自元武池
灌溉種花木自有熟地八頃内有小殿五所上曾執耒
耜以耕擬于耤田也(析津志)
欽定日下舊聞考卷三十
欽定日下舊聞考卷三十舉正
臺殿青冥外原書作有殊状今據金臺集改(果囉洛納延詩)
至元十六年秋高興入朝原書無至元二字今據元
史增
侍衛軍四千原書千訛作于今改(至元十八年二月發侍衛軍條)
九寸有竒原書竒訛作幾今改(劈□□條)
巨聲之暢原書巨訛作臣今改(王禕興隆笙頌)
欽定日下舊聞考卷三十舉正
