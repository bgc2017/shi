欽定日下舊聞考卷十九
國朝宫室(十一)
隆宗門之西為
慈寧宫(宫國朝史)
(臣)等謹按
慈寧宫順治十年建乾隆十六年重加修葺東為
永康左門西為
永康右門正中南嚮為
慈寧門前列金獅二門内
正殿恭懸
皇上御書額曰寳籙駢禧又額曰慶隆尊養屏聯曰蘭
殿頤和尊備養萱庭集慶壽延禧楹間聯曰愛日
舒長蘭殿春暉凝綵仗慈雲環蔭萱庭佳氣接蓬
山
殿前東廡門曰
徽音左門西廡門曰
徽音右門
後殿供佛像恭懸
聖祖仁皇帝御書額曰萬夀無疆
皇上御書聯曰百八牟尼現莊嚴寳相三千薝蔔聞清
淨妙香又聯曰人天功德三摩地龍象威神兩足
尊皆
御書
殿後東廡佛堂
聖祖御書額曰四星容華
慈寧宫左殿宇二層東有門曰
慈祥門與
啟祥門遥對
慈寧門之南為
長信門(宫國朝史)
(臣)等謹按
長信門又南舊為永安門其左為迎禧門右為覽勝門
今制惟正南有
長慶門
聖祖御製慈寧宫問
太皇太后安詩定省深宫曙氣催承
恩獻壽捧霞杯晨昏敬睹
慈顔豫不盡歡欣踴躍迴
乾隆三十六年
御製恭祝
皇太后八袠夀頌懿懿
慈寧乾清宫右歴代敦崇以奉
文母昔實單檐今易重構申無方養祝無疆
夀三大朝禮率羣辟公觀瞻斯協慶忭攸同熊熊丸丸
實實隆隆左平右墄納陛惟中歲在重光月惟陽復
八袠爰開
萬年永卜五世曾元一堂雍肅曷其有極介祉景福
乾隆三十七年
御製
皇太后聖壽節
慈寧宫行禮是日雪即事成什值齋慶典例移前(今年)
(冬至在月之廿七日二日聖壽節前一日即應致齋因預於廿行慶祝禮)節步新叨
恩諭宣(向遇朝賀行禮例於年永康左門降輿步入今恭奉懿旨以朕逾六旬雖精力強健亦)
(宜隨時撙節節於命嗣後元旦於就慈寧門東階下降輿萬壽西階下降輿並門旁預設便坐以)
(資小憩)敬率羣公趨
鳳闕恰逢六出降瑶田瓦溝積素連祥色樹杪懸英引
瑞烟駢叠
天庥何以荷愛民勤政益乾乾
乾隆四十二年
御製二十五日為
聖母誕辰詣
慈寧宫瞻拜感成長句誌痛依舊
慈寧清曉時霑襟肅拜曷勝悲
龍□已送元宫閉
鳳扆空瞻寳殿垂
神御罷陳遵
昔典(宗供列后神御惟遇元旦敬同尊藏列祖奉夀皇殿瞻禮餘日遇)(誕列辰)
(亦不詣莫能奉先殿不敢夀皇殿行禮今事雖哀罄而禮踰一切悉遵)(舊聖母之典兹值)
(佛堂誕辰惟詣悲慈寧宫瞻拜以申悃耳)
桮棬敬撫切今思祝
釐昨歲那堪憶一變誰知忽若斯
(臣)等謹按
慈寧宫
御製詩謹繹有關紀述事實者恭載卷内餘不備錄
慈寧宫花園中為咸若館(宫國朝史)
(臣)等謹按
慈寧宫花園前宇為咸若館供佛
皇上御書額曰壽國香臺聯曰證最勝因金界莊嚴歡
喜地讚無量壽寳輪擁護吉祥雲館之左為寳相
樓右為吉雲樓寳相樓南為含清齋吉雲樓南為
延夀堂池上為臨溪亭咸若館後樓宇
御書額曰
慈蔭樓
慈寧宫之西為
壽康門門内為
夀康宫(宮國朝史)
(臣)等謹按
壽康門又南為
慈寧右門
夀康宫内恭懸
皇上御書額曰慈夀凝禧聯曰玉琯應陽春祥開南極
璇宫呈麗景慶洽西池
中殿聯曰慶叶瑶圖融和開壽域祥星閬苑熙皞樂康
衢
東暖閣聯曰福集璇圖天永錫祥開綺甲日重光又聯
曰光華呈愛日仁壽遍和風
後殿聯曰四海為家欽養志萬年介祉永承歡又聯曰
鳳集桐花來絳闕鶴銜桃實自丹山
西室聯曰金盤露滿瑶華麗丹粟祥凝鶴筭綿又聯曰
歡心依日永樂志願春和皆
御書
乾隆四十四年
御製正月十四日作
壽康
神御敢重張(但其壽康宫雖向年尊奉養東慈□之所地宜留為萬萬年奉朝不宜安)
(奉元前聖母御容上一日敬詣)(神位惟恭遇展禮聖誕令節及夀康宫佛前並瞻仰)
(寶座叩謁以申哀慕今年仍循昨歲例行詳見戊戌正月十四日詩註)却有先時禮佛堂
此日拜瞻聊寫痛前春
景象益增傷上元誰復問佳節兩歲忽驚近大祥
翟扆繡茵依舊設
音容難覓恨茫茫
(臣)等謹按
壽康宫
御製詩謹繹有關紀述事實者恭載卷内餘不備錄
壽康宫之後為
壽安宫(宫國朝史)
(臣)等謹按
壽安宫本
咸安宫舊址乾隆十六年改建在
壽康宫後東西為長街街西為
長庚門門内正中南嚮者為
壽安門内為
春禧殿殿後為
壽安宫
正殿恭懸
皇上御書額曰長樂春暉又額曰瑶樞純嘏聯四一曰
百福屏開慶叶九如宏壽域五雲景麗恩敷萬象
入春臺一曰壽國樂舒長韶成九奏安輿承悅豫
舞效三呼一曰洪範演疇徵備福黃鐘肇律叶長
生一曰香扆引祥風序符清晏仙壺承愛日景叶
升恒
東暖閣額曰景暉曰熙春聯曰紅梅翠竹天然畫妙理
清機不盡吟又聯曰松牖樂春熙既安且吉蘭陔
宜晝永曰壽而昌東樓下額曰集慶曰宣豫聯曰
芝棟雲霞麗蘭陔日月長又聯曰宜春苑滿恒春
樹介壽筵開益壽花
西暖閣額曰慈釐積慶聯曰慶霄輝壽曜仙圃麗春光
又聯曰鈞庭延淑景璇戺藹祥風西樓額曰華蔭
曰金蘤聯曰静裏遠懷千古事意中常滿十分春
殿前延樓左右相屬中為崇臺三層上層額曰慶霄韶
濩聯曰鳳翥輝呈阿閣瑞珠聯景繪泰階符中層
額曰層城廣樂聯曰圖疇遞演京垓積律吕環生
上下和下層額曰崑閬恒春聯曰鳴豫叶雲韶頌
集九如開壽域祝釐陳綵舞歡聯萬象譜春臺
殿後庭中疊石為山東曰
福宜齋齋内聯曰西池增寳籙南極耀珠躔西曰
萱壽堂堂内聯曰寳篆長生籙瑶屏集瑞圖皆
御書
乾隆二十六年
御製壽安宫銘辛未題額匪創伊修
慈寧六袠行慶延庥
愛日循環千甲載週金穰辛建物盛已逑
七袠爰開
萬壽惟悠合天下養與太古謀瓊宫枚枚有桷有斿蘭
陔叶什梅席稱觩鴻儀重舉以十為籌則百斯十始而
復周
慈寧宫之東北即
啟祥門外夾道其北南嚮為
凝華門門内為雨華閣(宫國朝史)
(臣)等謹按雨華閣三層俱供佛上層恭懸
皇上御題閣額中層額曰普明圓覺聯曰青蓮法界普
清淨白毫相光離色空又聯曰三身俱足根塵外
萬法齊歸願海中下層額曰智珠心印聯曰般若
慈源遠通華海滙菩提覺路妙轉法輪圓又聯曰
花布妙香霏四種金塗傑閣現諸天又聯曰妙果
圓成華海同歸無盡藏靈因静證珠宫常雨四時
花又聯曰寳界現莊嚴雲凝華鬘香臺開般若雨
散曼陀閣内聯曰具神通力生歡喜心又聯曰善
果皆歡喜香雲普吉祥又聯曰靈鷲風香傳妙偈
澄潭月皎印真如其西為
梵宗樓樓上聯曰妙會梵香三界上實參宗印四天中
樓下聯曰七寳共莊嚴金光高暎四花紛擁
雨濃霏皆
御書
雨華閣後為
昭福門門内為
寳華殿殿後為香雲亭其北為
中正殿(宫國朝史)
(臣)等謹按
中正殿恭懸
御書額曰然無盡燈聯曰妙諦六如超衆有善根三藐
福羣生
壽安宫之北為
英華門門内為
英華殿(宫國朝史)
(臣)等謹按
英華殿庭内方亭恭勒
皇上御製詩碑
乾隆七年
御製英華殿菩提樹詩何年畢鉢羅(菩提樹一名畢鉢羅見酉陽雜)
(俎)植兹清虛境徑尋有旁枝蟠拏芝幢影翩翩集佳鳥
團團覆金井靈根天所遺嘉蔭越以静我聞菩提種物
物皆具領此樹獨擅名無乃非平等舉一堪例諸樹以
無知省
乾隆二十六年
御製英華殿菩提樹歌我聞法華調御丈夫成道處
乃於伽耶城中菩提樹又聞華嚴海會諸如來一佛一
樹乃至恒沙數一亦非合恒沙數非離是佛是樹皆菩
提娑羅貝多閻扶誰則見惟有菩提之樹鬱蔥蔚郁常
依佛日生光輝英華之殿聳層甍勝國莫考國初曾以
居
慈寧
思齋太任篤奉佛爰供法像延禧篤祜貽雲仍時來瞻
禮意肅穆裝嚴寳軸相好合梵經或云即是北斗之七
星貝帙一一名可徵菩提七樹森列庭是誠不可思議
標祥禎枝枝葉葉數無萬如斯無萬數繩繩繼繼永世
綿皇清
又
御製英華殿菩提子數珠詩七樹恒沙結子多(菩提樹七)
(株森列殿墀事見前歌)數珠拈百八云何欲因悠久卜皇祚詎是
尋常佞佛陀顆顆圓融開意蕊纍纍聯綴振禪柯蓮池
淨業吾無暇(蓮池蓋守中峯清規念佛者)静置如聞鳴法螺
(臣)等謹按
英華殿
御製詩謹繹有關紀述事實者恭載卷内餘不備錄
英華殿之西北有
城隍廟(宫國朝史)
(臣)等謹按
英華殿西北之
城隍廟雍正四年
勅建其祀典則内務府掌儀司司之
城隍廟東為祀馬神之所又東為
神武門(宮國朝史)
神武門之北過橋為
景山山前為北上門東門曰山右裏門西門曰山右裏
門門内為
景山門入門為
綺望樓樓後即
景山有峯五(同上)
(臣)等謹按北上門左右嚮北長廡各五十楹其西
為教習内務府子弟讀書處
景山五峯上各有亭中峯亭曰萬春右曰觀妙又左曰
周賞右曰輯芳又右曰富覽俱乾隆十六年建
景山後為
壽皇殿(宫國朝史)
(臣)等謹按
壽皇殿舊在
景山東北乾隆十四年
上命移建南臨
景山中峯殿門外正中南嚮寳坊一前額曰顯承無斁
後曰昭假惟馨左右寳坊各一左之前額曰紹聞
祇遹後曰繼序其皇右之前額曰世德作求後曰
舊典時式北為甎城門三門前石獅二門内戟門
五楹
大殿九室規制仿
太廟左右山殿各三楹東西配殿各五楹碑亭井亭各
二神厨神庫各五殿内敬奉
聖祖仁皇帝
世宗憲皇帝御容
皇上歲時瞻禮於此並自
體仁閣恭迎
太祖高皇帝
太宗文皇帝
世祖章皇帝
列后聖容敬謹尊藏殿内歲朝則展奉合祀肅將祼獻
以昭誠慤云
皇上御製重建
壽皇殿碑文予小子既敬循
壽皇殿之例建
安佑宫於圓明園以奉
皇祖
皇考神御重垣廣墀戟門九室規模略備而歲時朔望
來禮壽皇聿瞻殿宇歲久丹雘弗煥且為室僅三較安
佑翻遜巨麗子心歉焉蓋壽皇在景山東北本明季遊
幸之地
皇祖常視射較士於此我
皇考因以奉
神御初未擇山向之正偏合閟宫之法度也乃命奉宸
發内帑鳩工庀材中峯正午磚城戟門明堂九室一仿
太廟而約之蓋安佑視壽皇之義壽皇視安佑之制於
是宫中苑中皆有獻新追永之地可以抒忱可以觀德
傳不云乎歌於斯哭於斯則壽皇實近法宫律安佑為
尤重若夫敬奉
神御之義則見於安佑宫碑記兹不複述惟述重建本
意及興工始末歲月蓋經營於己巳孟春而落成於季
冬上澣之吉日云敬作頌曰惟堯巍巍惟舜重華
祖
考則之不競不絿(叶)仁漸義摩
祖
考式之宏
仁皇仁明
憲帝憲小子職之是繼是繩(叶)曰明曰旦小子恧之天
遊雲殂春露秋霜予心惻之
考奉
祖御於是壽皇予仍即之製廣向正(叶)爰經爰營工弗
亟之陟降依憑居歆攸寧羹墻得之佑我后嗣緜禩於
萬匪萬億之觀德於兹無然畔援永欽識之
乾隆十五年
御製重修
壽皇殿竣是日奉安
神御禮成述事六韻(有序)是殿向奉
皇祖
皇考神御為室僅三楹又方向不合規度乃命鳩工庀
材量加修建中峯正午及門楹堂室一視
安佑宫之製較舊加鉅麗焉工既落成謹蠲仲夏之望
重安
神御於是歲時薦新永展孝思云
壽皇
聖祖興居久
先帝思
親展孝弘神御妥靈宋遺制衣冠原廟漢諸陵欽承有
繼馨香薦追遠長懷
陟降憑子午向山期必正規模合度量為增僾聞愾見
千秋永景福鴻禧百世凝觀德皇皇惟是凜肯堂切切
詎斯能
乾隆二十三年
御製清明日拜謁
壽皇殿詩紫殿彤闈
神御憑清明肅拜典相仍(雍正年間逢清明節常隨皇考行禮於此)羹墻
有慕何嗟及堂構非遥此敬承舊禮漫傳粳粥薦新烟
還看柳絲凝那堪子厚書重展指日吾將謁
二陵
(臣)等謹按
壽皇殿
御製詩謹繹有關紀述事實者恭載卷内餘不備錄
壽皇殿後東北曰
集祥閣西北曰
興慶閣殿東為
永思門門内為
永思殿(宫國朝史)
(臣)等謹按
永思殿西暖閣恭懸
皇上御書聯曰一氣感通昭陟降萬年嗣服式儀型東
暖閣樓上聯曰視聽思無遠天心格有孚皆
御書
永思殿又東為
觀德殿(宫國朝史)
(臣)等謹按
觀德殿恭懸
聖祖御書額曰正大光明聯曰琴韻聲清松忩滴露依
蟲響書帷夜永蘿壁含風動月華
觀德殿東為護國忠義廟(宫國朝史)
(臣)等謹按護國忠義廟笵
關聖立馬像恭懸
聖祖御書額曰忠義
欽定日下舊聞考卷十九
