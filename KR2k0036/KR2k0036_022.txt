欽定日下舊聞考卷二十二
國朝宫室(十四)(西苑二)
瀛臺臨水為
迎薰亭(宫國朝史)
(臣)等謹按
迎薰亭
御書額曰對時育物聯曰相於明月清風際只在高山
流水間
藻韻樓折而東南向者為
補桐書屋北向者為
隨安室(宫國朝史)
(臣)等謹按
補桐書屋東室聯曰摩空野鶴養其性遶壑風泉清道
心西室聯曰清隂欲凌霄漢上遠意自在山水間
隨安室聯曰柳隂分綠籠琴几花片飛紅入鏡屏
乾隆九年
御製補桐書屋作瀛臺雙桐向所有因循枯一成獨
樹秋夜春朝失侣隂認巢好鳥徘徊去老榦吟風似作
悲團葉無心菶承露樹猶如此人何堪爰命郭槖為補
足佳隂依然罨綠窗相得乍喜矧相妒未必人心似樹
然世間雲雨紛新故倚桐無語立斯須彷彿廿年前覓
句(雍正二年在此讀書屈指至今二十年矣光隂瞬息為之悚然)
乾隆十年
御製四琴詩瀛臺補桐書屋所餘老桐因循復枯惜
其材製為四琴各錫之名而題以詩瀛蓬仙籟弱
水湯茫不可極有山三點突焦墨齊人掔腕徒相憶中
多不死森森植不為㸑下為牖北無弦亦可鳴以默靜
好天然中繩尺鳳嗉玉軫太古式偈演無生仙籟畟比
邱得道山叟寂補桐主人餘結習枯榮入目迷五色
湘江秋碧不解攫醳解琴意七弦掛壁何不可暉十
有三丁晨星導和理性圖書左湘江夜月來水仙窗暎
飄蕭綠隂鎻何須鳴玉覓金儒愛渠亦復周旋我臯
禽霜唳招鶴棲桐桐即鶴斵桐肖鶴鶴即桐幻哉今
昔今原昔是一是二將毋同龍齦鳳額渾餘事春風秋
月何怱怱雲海移情補桐時節桐森森因風常作
太古音曾不數年隣死灰當前枯菀同陶隂㡳俟為薪
識偉物雷霄裁作冰弦琴成連古有今則無移情詎必
雲海深棐几高張殿閣凉南風一曲渺予心
乾隆十一年
御製春正幸瀛臺曲宴外藩是日因至補桐書屋詩
梅放香珠草茁芽果然春色最仙家恰聽松竹勝韶管
適可琴書悦歲華蜀紙再臨春日帖(宋蘇軾有春帖子詞帖)越甌
一試雨前茶駐年要識無常住次第花櫺旭影斜
乾隆十二年
御製新春補桐書屋詩嘉宴錫遠人(翌日宴凖噶爾夷使)翠䍐
駐西苑光風柳外搖春色壺中宛徙倚憩書屋俯仰眄
雲巘池陽水漸脆牆隂雪初輭嫩莎忽已萌生稊未能
綰孤琴何必撫雙鶴原堪欵幾餘此静討逸興復不淺
大哉造化功妙矣韶華轉
又
御製補桐書屋率題温暾曉日一窗紅窗下工夫想
像中昔日今時猶歴歴補桐書屋自雙桐枯枝早是
中琴材(截舊桐為四琴亦於是室藏之)新榦扶疎翠影堆淨几明窗重
得句肯教虚度此頻來石門松影鬱蕭森書室三楹
倚碧岑階下淙淙鳴曲注朱弦不奏亦琴心
乾隆十四年
御製補桐書屋作書屋蕭閒研席清嫩陽堪愛一窗
明靜中㡳覺華年近時聽街衢爆竹聲松門石磴步
徘徊五色雲中望趯臺最愛庭柯餘雪在錯疑昨夜綻
寒梅每教舊句聯新句(曾為補桐書屋圖掛之壁間數年來于此得句即復書之)
可識今年即去年憂樂向來何處著惟餘省歲念無遷
乾隆二十一年
御製補桐書屋詩詰曲玲瓏石逕深每來端是稱予
心新枝萋菶待三月舊樹風華在四琴(斵舊材為四琴各有名篋藏室)
(中)題壁詩成今續昔開函書展昔猶今窗前正作紛糅
勢却為農祥喜不禁
乾隆三十五年
御製補桐書屋戲題新柯舊樹己枝齊突兀庭前葉
未萋欲問草衣雙立者(桐畏寒北方冬季必收束其枝縛草護之)可同齧缺
與王倪
(臣)等謹按
補桐書屋
御製詩謹繹有關紀述事實者恭載卷内餘不備錄
乾隆六年
御製題瀛臺隨安室詩隨安者取其隨所遇而安之
義故凡勝地虚庭明窗淨几無不以是顔其軒蓋藉以
觸目會心云耳書室依林俯碧瀾文窗紗綠稱遐觀
庭虚松栢泛清籟坐久衣裳生峭寒觸目有懷皆遠俗
忘言何處不隨安爐烟畫永禽魚適長嘯一聲天地寬
乾隆四十年
御製隨安室詩隨安舊書室是處與題名况昔棲遲
地(雍正二年曾居此讀書)如聞佔畢聲幾曾德業進空憶就將情
所愧宣尼語三年曷有成
(臣)等謹按
隨安室
御製詩謹繹有關紀述事實者恭載卷内餘不備錄
補桐書屋又折而東為
待月軒(宫國朝史)
(臣)等謹按
待月軒東室聯曰寫楹常看霞生際對坐宛當月上時
又曰半奩綠水菱花對一㡧青山畫幅横南一間
為海神祠北建六方亭于石巖之上顔曰鏡光亭
綠樹環繞濃隂如繪有桑柘一株尢蒼古旁臨水
際構亭于水中為牣魚亭轉石逕而南為牝谷
乾隆二十八年
御製牣魚亭詩池上為亭號牣魚曲欄屧步偶憑諸
陡思大雅靈臺什不覺怡然覺愧如
乾隆三十九年
御製待月軒詩太液東臨碕岸假山西倚碧嶒素娥
自應早見綠字雅合名稱誰此依依心遲(去聲)對其貼貼
波澄我惟偶來便去待月于斯未曾
又
御製鏡光亭詩臨水虚亭號鏡光微風不動液池滄
岸傍人柳非昔樹常乃幻知幻是常
(臣)等謹按牣魚亭諸處
御製詩皆恭載首見之篇餘不備錄
綺思樓西崇臺北為
長春書屋屋後室曰潄芳潤(宫國朝史)
(臣)等謹按
綺思樓之西山上為臺額曰八音克諧
長春書屋三楹南向聯曰松烟衝翠幄雲逕繞花源又
聯曰澹蕩青陽盎棼煴瑞旭舒後門額曰延爽曰
導青東室額曰賓鳳聯曰閒庭不改風還月欹案
依然易與詩又曰商鼎周彛自典重檻葩苑樹相
芬芳西室額曰學林聯曰庭饒芳毯鋪生意座有
芸編結古歡又聯曰鳥吟花笑自餘樂月白風清
無盡藏潄芳潤聯曰勝地尚傳詩句在好山合作
畫圖看又内室聯曰悟物思遥託悅心非外求西
穿堂聯曰地高遊目遠雲歛騁懷寬
乾隆二十四年
御製賦得潄芳潤時雨聖門化心源學海通既因傾
瀝液庶得契鴻濛座擁琳瑯府神遊翰墨叢張公辭善
頌陸氏義彌崇晰理誠無斁研精轉不窮若論親切句
恒在典謨中
(臣)等謹按潄芳潤
御製詩恭載首見之篇餘不備錄
長春書屋西池亭曰懷抱爽(宫國朝史)
(臣)等謹按懷抱爽左右山石間有劍石二恭勒
皇上御書曰插笏
仁曜門東沿堤過崑崙石渡橋橋上有亭曰垂虹又沿
堤東南一亭曰俯清泚(宫國朝史)
御製人字柳賦(有序)西苑南液池北岸有人字柳者
數百年以上物也今秋仆於風命補種之因成是賦
憶行春於癸酉賦南苑之雙柳嘆賓主其莫恒感新舊
為非偶歸而禁籞偶臨池岸閒走若人字柳者有言寓
以意而非口曰樹有菀枯奚與人世彼補植者已是贋
鼎則體物者寧非多事爾時雖心知其非而莫能與之
為議也逮今秋之孟月忽終風之落天乍似轟雷耾耾
而有如熛怒弗止振蘀蓬蓬而遇輒摧堅葱菁者亦莫
不偃婆娑者安望其全然而葱菁者暫偃而其身復起
如故婆娑者難全而連根遂以仆焉爰命奉宸例視海
子種仍各根培植而冀其生成合為一樹絞縛而無分
彼此靈和殿前何異張緒當年上林苑中漫稱公孫病
已於是兩足分立一項挺成俯液池以寫影望趯臺而
馳情則何異樓閣東風聽歌舞於宣德荆凡南國閱紀
載於春明者哉乃對人字而歌曰昔議雙柳今何若兮
使無補種終寂寞兮實固非久名可託兮人字若答而
歌曰名實胥幻誰恒在兮成則有壊匪愛實害兮一之
為甚豈可再兮
乾隆十七年
御製賦得太液柳人字低臨太液池栽培誰辨永宣
時居然後老同彭祖未覺先零傲悦之春景青瞳仍望
望秋風綠髮故絲絲世間松栢翻難並得地延年意可
思
(臣)等謹按太液柳
御製詩恭載首見之篇餘不備錄
俯清泚稍北曰
淑清院(宫國朝史)
(臣)等謹按
淑清院
皇上御書額曰水流雲在
乾隆七年
御製淑清院見桃花始開泛杯有作琤琮韻裏繁枝
斜纔苞錦纈遲蒸霞如是色聲堪静悟不必能聽倩綠
芭峭寒尚切披香殿青韶却釀淑清院天公濯垢認三
生(昨日微雨)今朝恰見春風面
乾隆十五年
御製淑清院詩石徑度流泉竒探小有天樹垂冰作
雨砌暖玉生烟屈膝紅牆繞蜵蜎紫閣連不如深翠處
精舍作幽偏
(臣)等謹按
淑清院
御製詩謹繹有關紀述事實者恭載卷内餘不備錄
淑清院東北有室曰葆光(宫國朝史)
(臣)等謹按
葆光室額為
聖祖御書
皇上御書聯曰天向淡間無礙㢠雲從閒處有餘姿又
聯曰心觸清機親翰墨目遊潤景足精神
乾隆二十三年
御製葆光室詩(康熙年間額也皇祖御題扁)假山閱世如太古
穿幽乃造十笏所上有詭石聳雲根下有渫泉淙神乳
注焉不竭酌不窮兩字葆光威鳳舞羹牆宛憶
神堯年艾蓬誰䆒蒙莊語
(臣)等謹按
葆光室
御製詩恭載首見之篇餘不備錄
淑清院左渡橋為
韻古堂(宫國朝史)
(臣)等謹按
韻古堂舊為蓬瀛在望乾隆己夘平定回部捷音甫至
適江右大吏獻臨江新獲周鑄鐘十一枚
皇上考定為鎛鐘貯之堂内易名韻古有
御製韻古堂記恭錄卷内
御製韻古堂記韻古堂因何而作也曰用舊堂而易
以新名是易也非作也然則因何而易也曰以獲古鎛
鐘貯之斯堂易其名亦可云作也鐘之出以臨江牧者
物色坡陀間掘地而得古鐘十一地方大吏以聞傳致
闕下辨其名知為周時所鑄是宜羶薌其事而為之記
也堂在淑清院南臨液池可望瀛臺故舊名曰蓬瀛在
望而今易之為韻古也蓋自黃帝命伶倫與榮將鑄十
二鐘以和五音是鐘之於樂為最古黃鐘而下三分損
益上下逓生黃鐘定而八音六律無不定以立均出度
紀之以三平之以六成於十二以為萬事根本故帝王
制禮作樂莫不以是為棘或曰鎛鐘大小殊編鐘大小
同其說如何律鐘之說又如何曰八音無非律磬亦律
磬琴亦律琴其他諸樂無不皆然獨鐘云乎哉然金聲
而玉振之金為始故曰律鐘非編鎛之外别有所為律
鐘也云有律鐘者篤古泥而不知音者也鎛鐘大小殊
而厚薄同編鐘大小同而厚薄殊其不同者正所為同
也且如排簫長短殊而一孔長簫一器而六孔長簫編
鐘之說也排簫鎛鐘之說也故鎛鐘排簫先出而編鐘
長簫後出此首剏質朴椎輪大輅之義也律應十二鐘
缺其一為補成之以全厥初也聆其聲頗不合於今律
則以古器經久而移其本音古人論之詳也我
聖祖心天之心政古之政親考律吕正齊量無不大當
而獨未及鎛鐘者豈以時將有待故引而未發耶今既
得古鎛鐘於西師奏凱之時則闡
前開後備八音之正撰垂一代之鴻規在此時乎在此
時乎故因記韻古堂而申其義如此也
乾隆二十七年
御製韻古堂詩西江出鎛鐘東壁稽册府定樂概增
今(今以臨江得古鎛鐘仿鑄入樂副以特磬備十二律聲振始終之節古鐘闕一者並為補足弆之堂中)
藏器號韻古服堯之服頌堯言不行堯行堯豈然韻古
顏堂吾恧旃斯民三代語不刊安得華胥風現前
乾隆二十八年
御製題韻古堂古屋液池邊古鐘依律編周廻十二
月隱現幾千年詎曰音歸正還教闕補前(古鐘十一得自江西臨江)
(廷臣辨識以為周器補成十二懸於此堂並詳加考正定以古鎛鐘即係律鐘勅樂部嗣後用樂各按十二月)
(律吕悉以律鐘起調以恊雅音)無能致率舞祇合此高懸
乾隆二十九年
御製韻古堂詩鎛鐘特磬均依古所為(去聲)西江古器
呈遂使笙簧無舛律乃知天地有元聲溪堂在簴常含
韻春祭聆章正叶平(本朝中和樂皆以平為章)鄒孟設如誦服服放
勲益切勉行行
乾隆三十八年
御製韻古堂詩鎛鐘因以獲西江易額溪堂貯六雙
(向因江西臨江得古鎛鐘嘗釐定宫懸聲振之節仿鑄入樂並製特磬用章條理其古鐘闕一者兼為補完十)
(二貯之堂内而額今名)居易華原吟樂府匪今伊昔古聲厖
乾隆三十九年
御製題韻古堂西江古器列南臺(瀛臺又謂之南臺)有暇於
斯每一來考羽量宫遜未矣關雎麟趾緬悠哉春音正
叶和而盎冰鑑猶呈朗以皚禮樂周官因可溯其間揖
讓那能陪
乾隆四十二年
御製韻古堂詩堂以貯古鐘因之名韻古問鐘何由
來出自西江土(己夘冬臨江得古鐘十一辨其為鎛鐘命鑄以補足之弆此堂中因名之曰韻)
(古詳見昔所作記)剥蝕歲月深無復辨徵羽偶存中郎思步兵
猶可覩復古不易哉欲言意先憮
(臣)等謹按
韻古堂
御製詩謹繹有關紀述事實者恭載卷内餘不備錄
韻古堂左側有垣門門東為流杯亭(宫國朝史)
(臣)等謹按垣門石刻
聖祖仁皇帝御書流杯亭額曰曲澗浮花
皇上御書額曰流水音聯曰積素墜枝全作雨懸流落
澗半成冰
御製過曲澗花香遊流杯亭日知閣諸勝詩西苑曠
且奥肇自明代作瓊華萬玉堆太液千夫鑿平地起蓬
瀛城市而林壑松篁幾百年參天秀崕㟧秋深鴻雁鳴
春暖桃李灼肅廟求神仙林亭更開拓方士朝扶鸞虚
皇夜飛鶴丞相冠蓮花將軍赤符縛鷄犬倏己昇殿宇
還如昨盛朝建邦畿舊制因城郭何獨廢西苑姑亦存
其略高居非昔比偶幸行宫若雍正二年夏承
恩開講幕避暑供遊息勝迹頻探索湛湛芳草青潑潑
遊魚躍葱葱梧桐枝爛爛蓮花萼或宴水雲榭佳景開
芳酌或賦迎薰亭妙句隨興落師友得從容昆弟善笑
謔是秋獵塞北竒峯峭天削回思此間山宛似日出爝
因緣不復至撫景懷佳約時過玉蝀橋波光含漠漠烟
際辨樓臺松竹紛竽籥彈指十年間何異風鳴鐸前日
重來遊未能窮其樂遥矚淑清院凍岸不可泊今朝好
風景遲日中天爚步自瀛臺橋踏冰行蹻蹻乾蘆尋曲
徑虚殿開金鑰穿雲洞戶深步石川梁迮乃知洞裏天
自與尋常各冬深景寂寞翠剰琅玕籜閒坐流杯亭更
登日知閣會心濠濮間呼朋嗒然噱其北乃假山巉巖
何磊硌攀緣徑絶處深澗戲騰踔時我徑過之我童猶
畏却其上挂瀑布結搆儼廬霍飛沫雜冰流玉牙排齗
㗁其池乃不凍疑有馮夷託當年觀魚亭塵土生珠箔
歸鞍適然返聊爾何住著我聞山水緣好者不為惡何
必買山錢㡳須蠟芒屩前居水中萍兹遊林裏雀異日
得清暇還教度略彴
(臣)等謹按
御製過曲澗花香遊流杯亭日知閣諸勝詩載於樂善
堂集今恭錄卷内
乾隆九年
御製題瀛臺流杯亭憑欄俯碧流佳景喜相酬素色
因心淨清音與耳謀仙人捧醇酎春鳥弄箜&KR1283;惡旨思
前戒盈科悟進修
(臣)等謹按流杯亭
御製詩恭載首見之篇餘不備錄
流杯亭北為
素尚齋(宫國朝史)
(臣)等謹按
素尚齋聯曰花香鳥語無邊樂近景遐觀取次拈又曰
晝永花香醺似醉雨收天色碧如藍
乾隆二十一年
御製素尚齋詩瀛臺金碧輝淑清泉石邃泉石大家
四金碧將軍二畫品有定評奚煩重致議所以臨西苑
淑清必一至倚巖架樸斵古樹圍蓊萃迸水流不冰詭
峯飛欲墜齋名取山莊(避暑山莊有此名昔曾留詠)敬識
聖人意崇情返樸真澆習防浮偽兩言契葛亮六策懷
賈誼用當座右銘浴德期純粹
乾隆二十四年
御製素尚齋詩樸斵冠(去聲)峥嶸雲窗幽且明琴書無
不備几研有餘清春夏秋冬景飛潛動植情於斯設絜
矩吾獨取匡衡(匡衡有云治天下者審所尚而已)
乾隆二十五年
御製素尚齋小憩詩臚傳蕆鴻儀夏凊詢
慈履於焉返御園更衣取便邇黼芾入山林笑未能免
矣雨後峭蒨佳石激聲更美書堂棲嶔嵜素尚宗
堯旨西苑及仙莊何必分彼此(避暑山莊内亦冇此齋名皇祖御題也)
怡神既遠塵得句亦戒綺士習與文風斯之繫深企
乾隆三十九年
御製素尚齋詩曲徑稱步延樸齋足興遣素尚我所
名山莊實數典(避暑山莊中素尚齋皇祖所題額也)塞外彼致易苑中
斯逢鮮趯臺金碧輝勝朝遺蹟辨欲問錄春明二者孰
為善
(臣)等謹按
素尚齋
御製詩謹繹有關紀述事實者恭載卷内餘不備錄
素尚齋西有室曰得静便向南室曰賞修竹廊曰響雪
(宫國朝史)
(臣)等謹按得静便額為
皇上御書聯曰境詣幽惟却藻繢水澄波處飬天真齋
東疊石上鐫
御書曰紫雲曰功奪造化賞修竹額為
聖祖御書左右廊之北
皇上御書額曰響雪聯曰庭竹張真畫階泉滴暗琴
乾隆二十三年
御製響雪廊詩曲廊曼接千尺雪淅淅常聞響碎霙
體物既堪方静色忘懷雅合晤清聲
乾隆二十七年
御製賦得賞修竹詩淑清勝以竹題額眄
堯年个个琳琅列聲聲角徵懸四時皆入賞千𤱔祗虛
傳護徑數竿足畫窗一㡧便古今常有契風月總無邊
元凱如堪擬吾方意渴賢
(臣)等謹按響雪廊賞修竹
御製詩皆恭載首見之篇餘不備錄
響雪廊東南室曰千尺雪(宫國朝史)
(臣)等謹按千尺雪額為
皇上御書室左右門額曰凝華曰流靄聯曰書遇會心
皆可讀泉能蠲慮劇堪聽並
御書
乾隆十八年
御製千尺雪詩吳下寒山愛佳名熱河田盤率倣作
松濤泉籟或仿彿路遥豈得常憑託咫尺西苑傳春明
結搆頗具林間樂四百餘年樹石古峭蒨信佳究穿鑿
我書三字題簷端亦有雪花拂簷落揣稱終疑未恰當
雪後今來一斟酌人之稱也徒彼哉天之然兮誰此若
乾隆十九年
御製千尺雪詩借問真佳處端惟心暢時瀑聲新雨
壯夏日小年遲茗椀原堪瀹縑圖偶慢披神遊三即一
(千尺雪昉於吳中西苑田盤熱河皆有之各為之圖四圖合貯一函分藏其所每至一處展圖即得其三故云)
區别亦奚為
乾隆二十一年
御製千尺雪詩新年行樂小蓬瀛泉石天然愛淑清
(院名)水閣向稱千尺雪春朝喜植六花霙迷離上下噴珠
玉應答琤琮奏管笙遲却寒山素梅約長官防誤恤民
情(前已降旨今春南廵因去秋吳中偏災命有司賑恤為急特緩省方之期)
乾隆三十六年
御製千尺雪詩玉泉流出注長河迸石引來太液波
(地當液池之南梵牐引池水由石罅出跳珠懸瀑溯玉泉來脈自長河分滙西苑凡二十餘里)便是吳
中果千尺較兹源遠遜猶多飛流&KR2428;濈激嶙峋小閣三
間對水濱篾鼎茗甌俱恰當突終不是味閒人
乾隆三十八年
御製千尺雪詩臨泉亭子又新春輞水淪漣冰底循
千尺原來出假藉積成盈尺喜誠真四圖展一却含
三(寒山避暑山莊静寄山莊與此淑清院四處各貯千尺雪圖每一處兼備其四積年題咏相續)寶塔
華嚴類合龕即目今朝生别會孰真孰假箇中參
乾隆四十一年
御製千尺雪詩廽廊下轉接溪齋面對飛流落磵涯
想像寒山聽雪閣春音春物總相諧千尺雪雖假藉
名較真雪却有餘聲設非真者仍堆積(歲内瑞雪屢霑兹新正二日又)
(逢優沛五出實兆農祥)假亦倩誰作證明
(臣)等謹按千尺雪
御製詩謹繹有關紀述事實者恭載卷内餘不備錄
千尺雪又東為魚樂亭(宫國朝史)
(臣)等謹按魚樂亭中横石恭刊
御書曰箇中自有玉壺冰
乾隆二十四年
御製魚樂亭詩禽去絶駭驚漲生任潜躍豈必藉濠
梁今來識魚樂
(臣)等謹按魚樂亭
御製詩恭載首見之篇餘不備錄
欽定日下舊聞考卷二十二
