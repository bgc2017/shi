欽定日下舊聞考卷五
形勝(一)
(臣)等謹按燕薊為軒黃建都之地扆山帶海形勢
之雄偉博大甲於天下我
朝定鼎于兹鞏億萬載丕丕基美矣茂矣朱彛尊原書
形勝門搜採諸家論著頗稱該洽間有徵引未及
者今稍為依𩔖增輯繋於各條之後
原燕東有朝鮮遼東北有林胡樓煩西有雲中九原南
有滹沱易水民雖不佃作而足於棗栗此所謂天府者
也(戰國策)
(臣)等謹按國策謂燕地民不佃作者此蓋舉當時風
俗言之迨其後耕墾相望地無遺利今則
皇居建極封畿内外數千里皆成沃壤而遼陽瀋陽實
為
國家邠岐舊疆
帝業所基盛哉乎神臯奥區咸慶樂利而登上腴矣
原燕亦渤碣之間一都會也南通齊趙東北邊上谷至
遼東北隣烏桓夫餘東綰穢貉朝鮮真番之利(史記)
原燕之涿薊富冠海内為天下名都(鹽鐡論)
原燕卻背沙漠進臨易水西至軍都東至於遼長蛇帶
塞險陸相乘也(河圖括地象)
增燕地東有漁陽右北平遼西遼東西有上谷代郡雁
門南得涿郡之易容城范陽北新城故安涿縣良鄉新
昌及渤海之安次皆燕分也樂浪元莵亦宜屬焉薊南
通齊趙渤碣之間一都會也(漢書地理志)
增東至於海南迫於河西距太行北通榆關雁門(唐六典)
增渤碣之間一都會薊縣燕之所都渤即渤海碣即碣
石也(通典)
增冀州舜以其分太大離為幽州為并州程其水土與
河南等常重十三其人沉鷙多材力重許可能辛苦自
黃帝後帝王多居其地(新唐書杜牧傳)
原富弼上仁宗封事云松亭關古北口居庸關為中原
險要又河朔士卒精悍與他道不𩔖得其心可以為用
失其心則大可以為患安得不留意於此而輕視哉(宋名)
(臣奏議)
原冀都山脉從雲中發來前則黃河環繞泰山聳左為
龍華山聳右為虎嵩為前案淮南諸山為第二重案江
南五嶺諸山為第三重案故古今建都之地莫過於冀
所謂無風以散之有水以界之也(朱子語𩔖)
原南京戶口三十萬大内壯麗城北有市陸海百貨聚
於其中僧居佛寺冠於北方錦繡組綺精絶天下膏腴
蔬蓏果實稻粱之𩔖靡不畢出而桑柘麻麥羊豕雉兔
不問可知水甘土厚石晉末割棄已前其中番漢雜鬭
勝負不相當既築城後遠望數十里間宛然如帶回環
繚繞形勢雄傑真用武之國也(遼志)
(臣)等謹按今京師地在遼時稱南京金時稱中都
元時稱大都此條所引葉隆禮遼國志指遼之南
京而言即燕地也
又按朱彛尊原書引遼國志脱去水甘土厚一句
與上文文義不順且與形勝無涉謹依遼國志增
正
原李清臣議戎策云燕古為瀕山多馬之國其土莽平
宜畜牧耕稼其民翹健便弓矢習騎射樂鬭輕死戰國
時為燕唐為范陽節度夫燕一國也范陽一鎮也以一
國之力獨立幾八百年遂與周室終始是其力足以捍
邊圉也范陽一鎮之地宿兵不滿數萬而奚遼不能輙
苦趙魏滄景者其力足以制之也今以天下之力而不
勝其勞敝以天下之地而懍懍常為憂其故何也燕國
有朝鮮遼東雲中九原樓煩易水以為之塞范陽有盧
龍古北松亭狐門之要以為之守用力少而塞之易此
其能以一國一鎮截然中立而不懼也自石晉割幽薊
檀順媯儒武應寰朔涿蔚賂戎以市天下而營平易亦
陷於遼阻固阨塞我皆失之而劃滄霸瓦橋信安安肅
廣信保定常山忻岢嵐火山寧化千里平廣之地以為
界戎馬馳突去來如股掌之上此天下之所以不勝勞
敝而懍懍常為憂也遼之侵我易我守之益難故時平
而屯戍之費不得息遼之覘中國也近中國備遼之處
也多故力勞而勢益分間有憂國之將不過廣塘水而
已使土在其外而為沮洳於腹中閼河川泉瀆灌廬墓
耕牧之地包七州廣數百里東起泥沽海口西達邊吳
淀堆蒲藻魚蜯生之而粒食皆漕取於内地并西山尚
缺百里曾未足限隔戎馬而邊民喪其業矣譬之千金
之家患在藩墻之内不治格鬭攘却之具而方施塹閾
下以為守識者從而笑之塘水是也(宋文選)
原自雄州東際於海多積水遼患之未嘗由此路入順
安軍西至北平二百里地平廣無隔閡每由此入議者
以為宜度地形高下因水陸之便建阡陌浚溝洫益樹
五稼以實邊廩而限戎馬雍熙後數用兵岐溝君子館
敗衂之後河朔之民農桑失業多閑田且戍兵增倍端
拱二年以左諫議大夫陳恕右諫議大夫樊知古等經
營之恕密奏戍卒皆隋遊仰食縣官一旦使冬被甲兵
春執耒耜恐變生不測營田之議遂寢(文獻通考)
原知雄州何承矩上言兵家有三陣日月風雲天陣也
山林水泉地陣也兵車士卒人陣也今用地陣而設險
以水泉而設固建為陂塘亘連滄海縱有突騎何懼奔
衝今順安西至西山地雖數軍路纔百里即有邱陵岡
阜亦多川瀆泉源倘因而廣之制為塘埭則可以戢戎
騎息邊患矣(太平治迹統𩔖)
原遼史劉六符謂賈昌朝曰塘濼何為者耶一葦可杭
投箠可平不然决其堤十萬土囊遂可得而路矣仁宗
以問王拱辰對曰兵事尚詭彼誠有謀不應以語敵此
六符夸言耳設險守固先王不廢也(宋仁宗實錄)
原飛狐古北之口所謂險阻也幽燕割而險阻之地悉
歸於遼今之所恃者不過塘濼耳自雄覇以達畿甸平
原易野健為疾馳不半月可至一有不備可不為之寒
心哉(梁谿集)
原從滄州取海上路以數千艘出輕兵三萬趨平州入
符家砦口則咫尺燕薊矣(太平治迹統𩔖)
原宋平燕北羣臣表賀有云舜肇十二州始别冀都之
壤周建八百國首疏召奭之封當天津析木之交實上
谷廣陽之勝形勝有金湯之險膏腴號陸海之饒(北盟會編)
補端拱二年將討燕薊詔羣臣各言邊事宋琪疏上謂
徑路所趨必若取雄霸直進未免更有陽城之圍蓋界
河之北陂淀坦平北路行師非我所便况軍行不離乎
輜重敵來莫測其淺深欲望回轅西適山路令大軍會
於易州循孤山之北淶水以西挾山而行援糧而進涉
涿水並大房扺桑乾河出安祖砦則東瞰燕城裁及一
舍此是周德威收燕之路自易水距此二百餘里並是
沿山村墅連延溪澗相接採薪汲水我占上游東則林
麓平岡非戎馬奔衝之地内排槍弩步隊實王師備禦
之方而於山上列白幟以望之戎馬之來二十里外可
悉數也桑乾河水屬燕城北隅遶西璧而轉大軍如至
城下於燕丹陵東北横堰此水灌入高梁河高梁岸狹
桑水必溢可以駐蹕寺東引入郊亭淀三五日瀰漫百
餘里即幽州隔在水南王師可於州北繋浮梁以通北
路敵騎來援已隔水矣視此孤壘浹旬必克(宋史本傳)
朱昆田原按繹宋惠安疏則桑乾河水當日乃在
燕城之北今則深谷為陵桑乾出山之口不在盧
師祠下而在石徑山麓矣
(臣)等謹按盧溝河惟下游地平土疏間有遷徙至
其上游則西山崖谷為之鍵束河循山轉自西而
南以縈帶都城明陳全之蓬窗日錄謂盧溝為京
師之朱雀水此今昔所同之軌迹也至如金口疏
道考金史河渠志大定十一年雖有自金口疏𨗳
至京城北入濠之議而其後迄無成功旋開旋塞
迨元郭守敬等復議開金口河後亦不果行蓋以
盧溝地形水性惟利於西南流設欲強之北行不
能也即謂金之舊城址大半在今右安廣寧阜成
三門外西南隅今昔建制稍有不侔然以地理度
之盧溝從西山來亦祇略當其西北隅未嘗徑至
城北此條原書所引宋珙疏謂盧溝屬燕城北可
决之使與高梁合者乃當時宋臣未親履燕地之
言籌策之疎即此可見而朱昆田原按據此直謂
當日盧溝在城北沿誤滋甚殊不知盧溝河斷不
能與高梁合且盧師祠與石徑山河之出口雖異
其為西南流則一也今謹辨證如右
又按淶水以西原本誤作漆水以西今依宋史改
正
(補胡旦上平燕議曰幽州在北門之外天時地利人事皆在可伐歲之所臨其地受福今年初秋至六年鎮在)
(燕分從今年為備至來春興師北兵遇春夏則旃裘皮履羊弓塞馬不為用而中原士卒素不能寒往北逢暄)
(筋力勇健以勇健之士驅不用之敵乘福慶之時討災殃之城成功立事在於此矣幽州之北皆是山谷通人)
(馬者不過十處苟塞斷山路餘敵在燕與大軍相持遷延其時以度春夏敵不能熱有退無前宋史儒林傳)
(臣)等謹按此條原本所引宋胡旦平燕議其規畫
當時兵事語涉誇大今謹刪正十餘字
增幽州東有朝鮮遼東北有樓煩白檀西有雲中九原
南有滹沱易水天下菓食稻梁靡不畢出形勢雄傑真
用武之國(奉使行程錄)
增幽州地瀕海皆斥鹵沮洳何承矩謂自陶河至泥沽
口屈曲數百里天設險阻真地利也(文獻通考)
增幽州在渤碣之間其地負山帶海風氣剛勁自古為
用武之地(遼史地理志)
增幽州北七百里有榆關關東臨海北有兔耳覆舟山
山皆斗絶並海東北有路狹僅通車其旁地可耕種唐
時置東西狹石渌疇米磚長楊黃花紫蒙白狼等戍以
扼遼於此戍兵常自耕食惟衣絮歲給幽州久之皆有
田宅養子孫以堅守為已利自唐末幽薊割據戍兵廢
散遼因得出陷平營自涿州至幽州百里人跡斷絶轉
餉常以兵護送契丹多伏兵於鹽溝以擊奪之莊宗之末
趙德鈞鎮幽州於鹽溝置良鄉縣又於幽州東五十里築
城皆戍以兵又於其東置三河縣由是幽薊之人始得
牧而輸餉可通(五代史遼附錄)
補幽州之地左環滄海右擁太行北枕居庸南襟河濟
誠天府之國而太行之山自平陽之絳西來北為居庸
東入於海龍飛鳳舞綿亘千里重關峻口一可當萬獨
開南面以朝萬國非天造此形勝也哉(讀書一得)
補金世宗將幸金蓮川梁襄上疏極諫曰臣聞高城峻
池深居䆳禁帝王之藩籬也行宫非有高殿廣宇城池
之固是廢其藩籬也燕都地處雄要北倚山險南壓區
夏若坐堂隍俯視庭宇本地所生人馬勇健亡遼雖小
止以得燕故能控制南北坐致宋幣燕蓋京都之首選
也况今又有宫闕井邑之繁麗倉府武庫之充實百官
家屬皆處其内非同曩日之陪京也居庸古北松亭榆
林等官東西千里山峻相連近在都畿易於據守皇天
本以限中外開大金萬世之基而設也奈何無事之日
越居草萊愛沙磧之微凉忽祖宗之大業此臣所惜也
况欲習武不必度關涿易雄保順薊之境地廣又平且
在邦域之中田獵以時誰曰不可伏乞陛下回北轅之
車安處中都則宗社無疆之休天下莫大之福也世宗
納之(金史本傳)
增燕京地廣土堅乃禮義之邦(大金國志)
原尾箕之墟幽冀之區鬱鬱葱葱屹乎皇都峙以西山
居庸繚以涿易潞沽山川相繆古今不殊(吳禮部集)
原幽燕之地龍蟠虎踞形勢雄偉南控江淮北連朔漠
駐蹕之所非此不可(元史)
原至元四年正月城京師以為天下本右擁太行左注
滄海撫中原正南面枕居庸奠朔方峙萬歲山浚太液
池派玉泉通金水縈畿帶甸負山引河壯哉帝居擇此
天府(輟耕錄)
原元主中夏雖因其邇於隂山以定都而地形之強實
甲天下撫據全盛幾將百年一時文章亦頗有竒氣未必
非山川形勝風氣之觀感有以助之也(誠意伯文集)
原天下山川形勝雄偉壯麗可為京都者莫逾金陵至
若地勢寬厚關塞險固總握中原之夷曠者又莫過燕
薊雖云長安有崤函之固洛邑為天下之中要之帝王
都會為億萬年太平悠久之基莫金陵燕薊若也(楊文敏集)
原范鎮之賦幽州也曰繩直砥平博大爽塏巴圖魯之
傳幽燕也曰虎踞龍盤形勢雄偉以今考之是邦之地
左環滄海右擁太行北枕居庸南襟河濟形勝甲於天
下誠天府之國也究其沿革唐虞則為幽都夏殷皆入
冀地周封堯後於薊封召公於燕正此地也厥後漢曰
廣陽晉曰范陽宋曰燕山元曰大興國朝初謂之北平
而為燕府龍潛之地尋建為北京而謂之順天焉(博物策會)
(也按巴圖魯滿洲語勇舊作霸突魯今譯改)
(臣)等謹按宋范鎮幽都賦作博大爽塏繩真砥平
原書誤作形勝爽塏文義俚率蓋引博物策會之
誤也謹依范鎮原賦改正又案元史穆呼哩傳孫
巴圖魯從世祖征伐為先鋒世祖在潛邸嘗從容
語曰今天下稍定我欲勸主上駐蹕回鶻以休兵
息民何如對曰幽燕之地龍蟠虎踞形勢雄偉南
控江淮北連朔漠且天子必居中以受四方朝覲
大王果欲經營天下駐蹕之所非燕不可世祖憮
然曰非卿言我幾失之及即位卒定都於燕嘗曰
朕居此以臨天下巴圖魯之力也博物策會誤以
為穆呼哩語今據元史改正(按穆呼哩滿州語秃尖也舊作木華黎今)
(譯改)
原京師形勝甲天下扆山帶海有金湯之固(明輿地指掌圖)
原京師負重山面平陸地饒魚鹽榖馬果窳之利又轉
東南之粟財貨駢集天險地利足制諸邊汴洛關中江
左皆不及也(吾學編)
原北京雖號稍東北南與餉遠然左滄海右太行風氣
敦厚長安之下此其最也(鳳洲筆記)
原洪武初營汴為北京則亦周公意也末年東宫營秦
則亦婁敬張良藝祖意也而卒不果豈天將以待燕耶
成祖之營燕也當時臺諫交口不便主事蕭儀言之尤
峻豈未識上意所屬耶成祖曰北平之遷吾與大臣密
計數月而後行彼書生之見豈足以達英雄之略哉(蠙衣)
(生集)
原張良謂關中用武之地阻三面而守一面東制諸侯
今世都燕亦用武之地亦阻三面以一面制天下前之
進無窮後之退有限大非關中之比(方輿勝略)
原京東負山控海負山則泉深而土澤控海則潮淤而
壤沃諸州邑泉從地湧一決而通水與田平一引而至
如密雲縣之燕樂莊平谷縣之水峪寺龍家務莊三河
縣之唐會莊順慶屯地薊州城北則有黃厓營城西則
有白馬泉鎮國莊城東則有馬伸橋夾林河而下城南
則有别山舖及夾隂流河而下至於隂流淀疏渠皆田
也遵化西南平安城夾運河而下及沙河舖地方又鐡
厰湧珠湖以下至韭菜溝上素河下素河百餘里夾河
皆可成田遷安縣北徐流營山下湧出五泉合流注桃
林河又三里橋湧泉流出澡河又蠶姑廟湧泉成河與
澡河相接夾河皆可田之地盧龍縣燕河營湧泉成河
及營東五泉湧漫四出至張家莊撫寧縣西臺頭營河
流亦自燕河營湧泉而來皆可成田豐潤縣南則大寨
及刺榆坨史家河大王莊之地東則榛子嶺西則鴉洪
橋夾河五十餘里皆可田玉田縣青莊塢𨗳河可田後
湖莊疏河可田三里屯及大泉小泉引泉可田至於瀕
海自水道沽關黑巖子墩起至開平衛南宋家營之地
東西度之百餘里南北度之百八十里皆隸豐潤其地
與吳越瀕海之沃區相等昔虞文靖公之議東極遼海
南濱青徐瀕海皆可田之地今豐潤實其中境欲舉其
議行之兹非其先當致力者乎蓋先之京東數處而畿
內列郡皆可漸而行也先之畿內而西北之地皆可漸
而行也在邊陲則先之薊鎮而諸鎮皆可漸而行也至
於瀕海則先之豐潤而遼海以東青徐以南皆可漸而
行也(潞水客譚)
(臣)等謹按朱彛尊原書引明徐貞明西北水利議
脫去京東京北諸水田之地未免舛略謹依潞水
客譚及明史河渠志諸書增正
增燕京易州西北乃金坡關即紫荆關昌平之西乃居
庸關順州之西乃古北口景州東北乃松亭關平州之
東乃榆關即山海關自後唐屬遼金人取之海陵徙都
焉元世祖嘗問劉秉忠曰今之定都唯上都大都耳何
處最佳秉忠曰上都國祚近大都國祚長遂定都燕之
計(春明夢餘錄)
增幽燕自昔稱雄左環滄海右擁太行南襟河濟北枕
居庸蘇秦所謂天府百二之國杜牧所謂王不得不可
為王之地蓋眞定以北至於永平關口不下百十而居
庸紫荆山海喜峯古北黃花鎮險阨尤著會通漕運便
利誠萬世帝王之都(同上)
原唐趙德鈞為幽州節度使於幽之南六十里城閻溝
而戍之又於幽之東五十里城潞縣而戍之二城乃幽
州之門戶也閻溝即今良鄉潞縣即今通州(同上)
增京師瀕大海秦始皇時起黃腄瑯邪之粟轉輸北河
則海運固以通於兹矣杜甫謂漁陽豪侠地擊鼓吹笙
竽雲帆轉遼海粳稲来東吳又云幽燕盛用武供給亦
勞哉吳門持粟帛汎海凌蓬莱唐時已通吳之粟矣(同上)
增京東至山海關西至黃花鎮為關塞者二百一十二
為營堡者四十四為衛二十二為守禦所三設分守參
將五于藍河營太平寨馬蘭峪密雲縣黃花鎮以管攝
營堡謂之關設守傋都指揮五於山海永平遵化薊州
三河以管攝衛所謂之營設總兵官一員於三屯營以
總鎮焉關設於外所以防守營立於内所以應援其制
可謂密矣此所以控御其形勢者也(同上)
原國家建都燕朔毋論山川峙濯險甲寰區而紫荆扼
蜚狐之吭居庸拊山谷之背山海掣元莵之肘其因地
利而盡人謀可謂千古碩畫(長安客話)
原漢唐都關中去邊幾千餘里今京師北抵居庸東北
抵古北口西南抵紫荆關近者百里遠不過三百里爾(同上)
原漢唐宋皆并建兩京漢唐以長安為西京洛陽為東
京宋以汴為東京洛為西京其地皆相去不遠高皇帝
定鼎金陵文皇帝遷都金臺則跨江河南北而各為一
大都會蓋天下財賦出於東南而金陵為其會戎馬盛
於西北而金臺為其樞并建兩京用東南之財賦會西
北之戎馬無敵於天下矣(圖書編)
原京師形勝以堪輿家論之玉河之水當直出會南海
子從天地壇前轉東入潞河方為自然崇文門外閘河
宜塞之庶幾左臂不斷此乃帝王建都萬代之計也(梓谿集)
原北京青龍水為白河出密雲南流至通州城白虎水
為玉河出玉泉山經大內出都城注通惠河與白河合
朱雀水為盧溝河出大同桑乾入宛平界出盧溝橋元
武水為濕餘高梁黃花鎮川榆河俱繞京師之北而東
與白河合(蓬窗日錄)
(臣)等謹按酈道元水經注雖有高梁無上源之說
而兹水實承西山玉泉之委輸為玉河經流明蔣
一葵長安客話謂高梁源發西山者是也乃陳全
之蓬窗日錄誤分玉河高梁為二且以高梁屬之
京北諸水則全屬臆揣為未經身至者之言今謹
辨證於此
原太行自西來演迤而北緜亘魏晉燕趙之境東極於
醫無閭重岡叠阜擁護而圍繞之不知其幾千里也其
東則汪洋大海稍北乃古碣石稍南則九河故道浴日
月而浸乾坤所以界之者又如此其直截而廣大也況
居直北之地上應天垣之紫微其對面之案以地勢度
之則泰岱萬山之宗正當其前夫天之象以北為極則
地之勢亦當以北為極易曰艮者東北之卦也萬物之
所成終而成始也離萬物皆相見南方之卦也聖人南
面而聽天下嚮明而治孔子曰為政以德譬如北辰居
其所而衆星共之今之京師居乎艮位成始成終之地
介乎震坎之間出乎震而勞乎坎以受萬物之所歸體
乎北極之尊嚮乎離明之光使萬物之廣億兆之多莫
不面焉以相見則凡舟車所至人力所通者莫不在於
照臨之下自古建都之地上得天時下得地勢中得人
心未有過此者也(大學衍義補)
原京師前挹九河後拱萬山正中表宅水隨龍下自辛
而庚環注皇城繞巽而出天造地設(湧幢小品)
增皇居右脇千山拱護萬國朝宗山奥而深土肥而衍
梁趙為之腹心宣雲乃其肩背左逵遠走薊遼右輔近
招并代輊前而軒後居重而馭輕誠鬱鬱䓤䓤之盛概
矣(宛平縣志)
增京師扆山帶海有金湯之固眞定以北至於永平關
口不下百十而居庸紫荆山海喜峰口古北口黃花鎮
險阨尤著(職方圖考)
原北京上應北辰以象天極南面而聽天下天險地利
甲於關中(治平略)
補自太行山而北不知山所限極處亦如東海不知所
窮盡也(博物志)
補宣府大同籓籬也居庸紫荆門戶也順天眞定保定
等府州縣堂室也籓籬密斯門戶固門戶固斯堂室安
(漁石集)
補居庸曹王大安黍谷崆峒之山環抱如箕而燕城峙
其中其地如掌(雞肋集)
補大地之脈咸祖崑崙而南北二絡最大北絡極於幽
燕大河至此入海與鴨綠江會東有下沙此山水一大
交會也其北崇岡千叠其前坦平千有餘里泰山聳於
南誠國家萬年之基也(莊渠遺書)
補京東諸州縣地多卑窪沮洳彌望或云可開水田如
江南耕耨法歲收自倍而徐尚寶貞明特主其說具在
潞水客談余深是之乃請旨下近京郡縣酌量修舉以
尚寶兼憲職董其事尚寶從河間經始築堤捍水乃之
薊州招南兵之習農者使畫地耕作仍給之餉一時農
兵大集懇田以億計畝收一鍾撫臣及司道方次第開
報而北人官京師者倡言水田既成則必倣江南起稅
是嫁禍也乃從中撓之御史王之棟疏請罷役而中官
在上左右者多北人争言水田不便上意亦動召余及
同官於皇極門面諭以水田當罷余對言高田宜黍麥
下田宜粳稻今民間游惰下田皆棄不耕荒蕪寖多故
議開墾非廢已熟之田也上云荒田可開水田不可作
余退而上疏極陳利便而上意竟不可回遂切責尚寶
以為擾民而初議盡格矣彼中開墾已成收穫甚冨一
聞詔下盡撤毁堤岸斥為間田垂成之功廢於一旦良
可惜也(賜聞堂雜記)
補淮南子謂地有九藪燕之昭余祁居一焉藪者聚也
王者以聚民蓄國夫燕天下之上游也甸服西北控御
東南若建瓴然泰嶽峙其南華山環其右前則三案重
圍後則九河歸宿誠四塞之國矣議者以為漢之邊在
北咸陽去朔方千餘里唐之邊在西去吐蕃亦千餘里
今京師關隘近者百里遠不過三百里居庸吾之背也
紫荆吾之喉也卒有急則搤吾之喉而拊吾之背是殆
不然譬之一身焉幽燕天下之元首也牽左則左肘動
掣右則右掖奮無事則坐享長河之利以為轉輸有事
則席卷燕趙之兵以為犄角所謂天下之勢莫重於燕
其以此耶(順天府舊志)
補國家建都北平古為燕國燕自文公以後立於強國
之間北迫戎貉內控齊晉又嘗帥師馳逐中原千里之
外此其為費不少矣蘇秦謂燕東有朝鮮遼東北有林
胡樓煩西有雲中九原南有滹沱易水即今畿內東西
所至視昔雖狹而南有渤海鉅鹿至於邯鄲濮陽蓋兼
齊趙之地長短相互實亦當之昔者纖悉出於其國而
今盡仰給於東南非所以冨國息民也往時何承矩耕
水田於河北虞集議海田於京東托克托大興營田西
自西山東至遷民鎮南起保定河間北抵檀順皆從佃
種水泉陂塘之迹門堰捍築之方召募教授之法器具
工作之資蜃蛤粟米之冨可以按成式法往智數歲之
後其效立見此與轉吳會漕潞渚功相十利相百矣(絅齋)
(集也按托克托蒙古語定舊作脱脱今譯改)
補給事中魏呈潤疏曰周禮幽州藪曰貕養其川河泲
其浸菑時冀州藪曰揚紆其川漳其浸汾潞蓋水澤至
沃也國家定鼎於燕用幽冀為畿輔負重山面平陸奧
衍之利甲於東南若疏其上源自涓滴傳而致之何田
不充何漕不裕惟北方不知蓄水聽其自旱自雨自盈
自涸而莫之均節故潦則遍地巨浸旱則滿眼砂礫一
遇饑歲比屋倒懸民之凋敝極矣誠於平時舉地利而
經理之冨民不能供役者必轉募貧民則窘者得食一
利也旱則蓄其流澇則宣其溢則瘠産皆化為沃土二
利也水道與田疇相通譬咽喉之氣達於肺臟靡所不
通漕可速濟三利也北地種植既多即粟米芻茭俱將
輸於天府遠可省額外之征近可蠲召買之役四利也
原野有溝有防高下成塹盜不敢援弓馳馬五利也夫
不費太倉之金錢而坐獲此五利何憚而不為乎(樞垣疏藁)
補嘉祐五年五月西上閤門使英州刺史郭諮上平燕
議曰遼之地自瓦橋關至古北口地狹民少自古北口
至京屬奚遼自中京至慶州道旁纔七百餘家蓋遼疆
土雖廣人馬至少儻或南牧必率高麗渤海達靼黑水
女直室韋等國會戰其來既遠其糧匱乏臣聞以近待
遠以逸待勞以飽待饑用兵之善計又聞得敵自至者
勝先據便地者佚以臣所見請舉慶歷之策合衆河於
塘泊之北界以限戎馬然後以景德故事頓兵自守步
卒十二萬騎卒三萬強壯二萬歲計糧餉百八十三萬
六千斛又旁河郡邑可由水運以給保州然後以拒馬
車三千䧟馬槍千五百獨轅弩三萬分選五將臣可以
備其一來則戰去則勿追幽州糧儲既少遼不可久留
不半年間當遁沙漠則進兵斷古北口塞松亭關傳檄
幽薊燕南自定矣(宋史)
增中統二年命平章政事趙璧等牽蒙古漢軍駐燕京
近郊太行一帶東至平灤西控關陜應有險阻於附近
民內選諳武事者修立堡塞守禦(元世祖本紀)
增大興在昔為召公所封地春秋戰國時以燕代勁兵
抗衡秦楚亦形勢得也地氣鬱積漸盛於金元實始建
都於此譬諸天象大興其薇垣而九州四海其列宿也
歟(大興縣志)
增東枕遼海沃野數千里關山以外直抵
盛京氣勢龐厚文武之豐鎬不是過也天津襟帶河海
運道咽喉轉東南之粟以實
天庾通州屹為畿輔要地北則居庸聳峙為天下九塞
之一懸崖峭壁保障都城雄關叠嶂直接宣府尤重鎮
也西山秀色甲天下寺則香山碧雲水則玉泉海淀而
盧溝橋關門嶻立即古之桑乾河京邑之瀍澗也畿南
皆平野沃壤桑麻榆柳百昌繁殖漸遠則瀛海為古河
濟交滙處水聚溪迴若夫萬里河山而都城位北南向
以收其朝拱之勢梯航車馬絡繹奔赴皆自南而北以
奉神京豈非古今第一形勝哉(同上)
欽定日下舊聞考卷五
