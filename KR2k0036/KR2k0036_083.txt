欽定日下舊聞考卷八十三
國朝苑囿(長春園)
圓眀園之東曰
長春園(園長春册)
(臣)等謹案
長春園本
園眀園東垣外隙地舊名水磨村就添殿宇數所敬依
長春仙館
賜號錫名曰
長春園額懸
宫門
乾隆三十五年
御製長春園題句(有序)山水無樂夀之徵興隨所遇
日月引壺洲之景春與俱長廼拓餘地於御園爰效嘉
名於仙館顧當年之
賜號時&KR0704;體元籌他日之安居兹惟卜始波通福海東
壖旭麗扶桑垣亘清河北陌香浮華黍列縹緗以娛志
堂啟含經撫翰墨以怡神軒成淳化思永勵始終如一
式是齋乎開襟而氣象盈千登斯樓也他若某邱某壑
境足賞心有榭有亭勝堪寓目每幾暇朅來遊憩擬耄
期恒此頤恬以紀元六十載為衡積願笑惟奢望從周
甲廿五年而計勖勤敢有倦心儷以弁言系之長律
長春非敢
暢春侔(祖暢春園在圓明園之南居之皇所建今奉皇太后)即景名園亦
有由
賜號當年例仙館(長春仙館為圓明園四十景之一雍正年間賜居也即以當年)
(賜號名之)倦勤他日擬菟裘(予有夙願若至乾隆六十年夀登八十有五時亦應歸政故鄰)
(圓明園之東豫脩此園為他日優游之地雖屬侈望然果得如此亦國家景運之隆天下臣民之慶也)培
松拱把冀鱗老留石平心待句酬廿五春秋仍劼毖(今歲)
(六旬屈指果得歸政尚當二十五年然一日臨蒞矢不敢少懈此敬勤之志必居此園時然後可息肩娛老耳)
耄期歲月合優游
(臣)等謹案
長春園
御製詩謹繹有關紀述事實者恭載卷内餘不備錄
長春園宫門五楹東西朝房各五楹正殿爲
澹懷堂後爲衆樂亭亭後河北敞宇為雲容水態其西
稍南為長橋(園長春册)
(臣)等謹案
澹懷堂内額曰樂在人和聯曰敷政協民心好惬箕風
畢雨澄懷觀物理妙參智水仁山與衆樂亭雲容
水態諸額皆
皇上御題
又案園内諸河之水由
圓明園東垣之一空閘五空閘流出環繞各所又東出
七空閘灌溉稻田
乾隆十四年
御製秋日澹懷堂詩玉宇暢霽光松軒俯閬井山水
既清佳結搆更寬整土階每覺慚繡柱無須逞神心適
可達紛營於以屏斐然翰墨香謐爾希夷境豈惟容膝
安寄懷斯良永
(臣)等謹案
澹懷堂
御製詩恭載首見之篇餘不備錄
雲容水態西北循山逕入建琉璃坊楔三其北
宫門五楹南嚮内爲
含經堂七楹後為淳化閣又後爲蘊真齋
含經堂東為霞翥樓為淵映齋堂西為梵香樓為涵光
室(園長春册)
(臣)等謹案淳化軒内額曰奉三無私聯曰貞石麗
延廊略存古意淳風扇寰宇冀遂初心東西廊廡
壁間嵌
御定淳化閣帖石刻藴真齋内額曰禮園書圃霞翥樓
内額曰味腴書屋
御製淳化軒記
淳化軒何為而作也以藏重刻淳化閣帖石而作也蓋
自伏滔崆峒之銘石虹堯碑之文歴代相傳石刻尚焉
然物有其成必有其壊世遠年湮真偽莫辨則漢唐且
難得其全者無論周秦以上矣故言帖必以趙宋為猶
近而宋帖必以淳化為最美重刻之由考稽之故已見
於帖前之頁册後之䟦兹不複記記所以藏石作軒之
故云石刻既成凡若干頁使散置之慮其有失也爰於
長春園中含經堂之後就舊有之廻廊每廊砌石若干
頁恰得若干廊而帖石畢砌焉廊之中原有蘊真齋因
稍移齋於其北即舊基而拓為軒事起藏帖則以帖名
名之夫淳化宋太宗之紀年也為人君者即不能以唐
虞為師亦當以夏甲周成為軌所謂取法乎上僅能得
其中耳若宋太宗始終國家之間慙德多矣吾所不取
而又有何慕於淳化而以之名軒為哉
乾隆十四年
御製夏日含經堂詩鬲軒能却暑邃室亦生凉味道
研精義隨時愛景光(用選句)苑禽鳴處樂砌卉吐來芳石
鼎閒嘗煮瑶琴靜不張詩吟西蜀杜壁畫輞川王差喜
娛清暇還慚致治康
乾隆三十五年
御製題淳化軒詩閣帖欣猶善本全幾餘考訂為重
鐫墨華輝映題軒扁石刻珍藏嵌壁磚閱古於焉閱歲
月賞心何異賞雲烟頤居倘得遂初願(内府藏有淳化閣帖初搨既為)
(訂正重刻因於含經堂後廻廊分嵌石幅廊之中拓為是軒即以帖名名之若紀元得至六十則夀登八十五)
(彼時當歸政居此果如所願得以翰墨静娛誠至樂也)陶寫端知勝管絃
乾隆二十四年
御製味腴書屋詩含經堂畔敞書筵味道腴常喜静便枕
葄崇情托經史躍飛精趣察魚鳶遣閑偶染兔枝墨
結習猶披蠖葉篇少坐即臨勤政殿敕幾惟日慎邦
權
(臣)等謹按
含經堂淳化軒味腴書屋
御製諸詩謹繹有關紀述事實者恭載卷内餘不備錄
澹懷堂迤西濱河水石之間為蒨園門西嚮内為朗潤
齋三楹其東為湛景樓又東為菱香沜朗潤齋西有石
立於園門内為青蓮朵齋東南山池間為標勝亭又東
南為别有天西北為韻天琴南角門外别院為委宛藏
(園長春册)
(臣)等謹案蒨園門左碑亭一刊重摹梅石碑標勝
亭西壁勒
御製蒨園八景詩
乾隆三十二年
御製重摹梅石碑置青蓮朵側而系之詩(有序)乙酉
冬曾摹德夀宫梅石碑驛致杭州以留舊跡因思梅既
久枯石又北來則新碑與舊碑不過存其名於依稀髣
髴間耳既又思梅之槁於南者雖不可復生而石之存
於北者固在也因命重摹一通置之石側青蓮朵者盖
壬申初到時所命名亦並有詩紀事云昔年德夀石
名曰青蓮朵梅枯石北來惟餘碑尚妥德夀豈復存久
矣燬兵火不禁興廢感碑亦漫漶頗因之為橅蹟驛致
江之左新碑鄰舊碑那見梅石我重摹置石側為結無
緣果誰云假冰玉猶是真嶪峩如因憶中郎武賁何不
可
乾隆十八年
御製蒨園八景詩一亭一沼爰静神遊之鄉非壑非
林自足天成之趣此中大有佳處物外聊爾寄情不為
嵩山之比方偶效右丞之格調機緘合希夷水木呈
明翠銀塘横半𤱔萬頃煙波意(右朗潤齋)樓臨内外湖地
高望斯遠湛然虚且明絜矩出治本(右湛景樓)風前度彌
静雨後香益清倣彿吳興岸菱歌唱晩晴(右菱香沜)藍瑛
碑側石名之青蓮朵介示無去來默傳忘物我(右青蓮朵)
總此一大内謾稱别有天達人誚坐井匪我古已然(右别)
(有天)石激出淙乳儼中宫商音我不觧攫醳而愛韻天
琴(右韻天琴)笠亭據假山亦足云標勝設擬宣城蹟合得
謫仙詠(右標勝亭)境以曲折幽中宏延外廣尺宅含寸田
至人貴知養(右委宛藏)
(臣)等謹案舊園八景
御製詩恭載首見之篇餘不備錄
蒨園後河北岸為
思永齋七楹齋北樓宇臨池為山色湖光共一樓齋東
别院為小有天園(園長春册)
(臣)等謹案
思永齋門額曰静便趣齋内額曰萬横香玉
御製小有天園記左净慈面明聖兼挹湖山之秀為
南屏最佳處者莫過於汪氏之小有天園盖辛未南廵
所命名也去歲丁丑復至其地為之流連為之倚吟歸
而思畫家所為收千里於咫尺者適得思永齋東林屋
一區室則十笏窗乃半之窗之外隙地方廣亦十笏命
匠氏叠石成峯則居然慧日也範錫為宇又依然壑庵
也(汪氏别業舊名)激水作瀑泠泠琤琤不殊幽居洞之所聞而
黃山松樹子雖盈尺有凌雲之概夭矯盤拏高下雜出
於石笋峭蒨間復與琴臺之古木蒼巖玲瓏秀削不可
言同何况云異吾於是知天地間之景無窮而人之心
亦無窮境有異而人之心無有異夫此為軒為亭為磴
為池為林泉為崖壑固不可歴歴手攀而足陟之者使
目擊道存會心不遠則此為軒為亭為磴為池為林泉
為崖壑又何不可歴歴手攀而足陟之乎昔新豐雞犬
各識其戸固已侈矣李德裕平泉之像巴峽寫洞庭則
又務窮遠盡態極妍而不必師所可師者其意而已然
吾之意不在千里外之湖光山色應接目前而在兩浙
間之吏治民依來往胸中矣是為記
(臣)等謹案
御製小有天園記謹繹有關紀述事實者恭載卷内餘
不備錄
思永齋西稍南河外為得全閣南為寳雲樓北為遠風
樓齋北河池潨滙中有圓式崇基其上樓宇三層為海
嶽開襟四旁枋楔各一(園長春册)
(臣)等謹案得全閣額曰天心水面海嶽開襟為下
層樓内額其南簷額曰青瑶嶼最上層額曰乘六
龍
乾隆二十四年
御製海嶽開襟歌(樓名上有扁曰乘六龍)滄池漾瀁蛟龍窟中
聳玉臺規寳月祖州之草琪樹枝襲芳籠影水精闕周
禆瀛海誠曠哉崑嶠方壺縮地來八琅雲璈底湏奏松
風朅聽塵襟開芥舟祇需拗堂水溟渤何勞千萬里得
其環中游物外棗葉須彌皆一理我之所戒在求仙海
嶽寄興屬偶然保合太和勵體乾時乘六龍以御天
(臣)等謹案海嶽開襟
御製詩恭載首見之篇餘不備錄
海嶽開襟之西河池外有亭為流香渚亭北為罨畫溪
(園長春册)
(臣)等謹案流香渚之西循山逕行即逹
圓明園之明春門
海嶽開襟東北為諧竒趣東為法慧寺山門西嚮内為
四面延樓後殿為光明性海其西别院有琉璃方塔法
慧寺東為寳相寺山門南嚮内為澄光閣後為曇霏閣
又後崇基上有殿為現大圓鏡(園長春册)
(臣)等謹案法慧寺山門額曰普香界現大圓鏡殿
内額曰香臺華鬘
由寳相寺度城關而東迤南為翠交軒軒下石室為熙
春洞北為愛山樓又北為澤蘭堂(園長春册)
(臣)等謹案愛山樓上額曰天風海濤樓下額曰山
静雲閒澤蘭堂額曰神觀蕭爽
愛山樓東北為平疇交遠風南為轉湘帆(園長春册)
(臣)等謹案平疇交遠風宇後額曰平皋綠淨聯曰
畏民碞其難其慎敕天命惟幾惟康
平疇交遠風之東為叢芳榭後為琴清齋(園長春册)
(臣)等謹案琴清齋内額曰霞蹤天想
乾隆二十四年
御製叢芳榭得句曲廊廻抱疎軒敞階俯臨池波泱
漭繚以紗疎碧且虚延爽障寒幽復朗宴息四序無不
宜恒春花鎮含芳蕤風欄雨埭氤氲際月宇雪窗澹蕩
時摛藻發思真契妙一歲之中曾幾到今來憩即今年
初却笑何須亟營造
(臣)等謹案叢芳榭
御製詩恭載首見之篇餘不備錄
叢芳榭之東為獅子林為虹橋為假山為納景堂為清
閟閣為藤架為磴道為占峯亭為清淑齋為小香幢為
探真書屋為延景樓為雲林石室為横碧軒為水門
(園長春册)
乾隆三十七年
御製獅子林八景詩獅子林之名頼倪迂圖卷以傳
此間竹石邱壑皆肖其景為之冠以舊名志數典也
最憶倪家獅子林涉園黃氏幻為今(吳中獅子林故址雖存已屢易為黃)
(氏涉園丁丑南巡曾訪其勝因郵倪卷證之壬午乙酉復再至前後並有詩題卷中)因教規寫閶
城趣為(去聲)便尋常御苑臨不可移來惟古樹遄由飛去
是遐心峯之池影都無二呼出艱逄懶瓚吟(右獅子林)跨
水為小橋垂虹宛在片雲帆影何必更羡吳江駕溪
宛若虹其下可舟通設使幔亭張(去聲)吾當問順風(右虹橋)
獅林以石勝相傳為瓚自位置者兹令吳下高手堆
塑小景曲折盡肖驛此展拓成林奚啻武賁之於中郎
妙手吳中堆塑能絶勝道子寫嘉陵一邱一壑都神
肖憶我春廵展步曾(右假山)鏡水寫形遇以無心而景
自為納斯堂所得迨乎近之花木四時趣風雲朝暮
情一堂無意納萬景自為呈色是空中色聲皆静裏聲
摐然聲色表五字亦因成(右納景堂)臨曲池面假山景清
境閟雲林小閣何不可作如是觀武夷一曲中清閟
小閣置近臨活水澄平挹假山翠遐想創作圖自詡荆
關意王蒙那夢見因公宜寳弆(叶倪以上三句櫽括瓚自識語)豈期
屬黃氏又復御園至今古實一瞬蘇燕非二地當年閣
中人未必首肯遂(右清閟閣)紫藤引架垂隂縵縈可十數
武於石橋宛轉尤宜石橋既曲折藤架復邐迤春時
都作花步障垂茸紫瑣月多風流蘸波鮮塵滓施松援
覺艱附木平可喜載咏頍弁章庶幾見君子(右藤架)循
巖陟磴詩人比之丹梯此雖叠石而成亦自覺風雲可
生足底房山石似洞庭刻削一例岭嵤拾級試登磴
道丹臺咫尺通靈(右磴道)峯頂一笠清曠絶塵元鎮畫
往往如是印證故在不即離間雖是假山亦有峯㠎
嶫吸哦轉饒趣歴艱涉頂得稍平四柱小亭翼然據一
步一竒極變幻眼底神情乃畢露俗手石工那得窺粉
本倪迂精絶處(右占峯亭)
又
御製續題獅子林八景詩倪瓚原卷中自識與趙善
長商㩁作獅子林圖且屬如海因公宜寳弆云云是則
為圖本自倪而叠石築室已在疑似何况歴歲四百餘
年室主不知凡幾更而今又屬黃氏矣則今之亭臺峯
沼但能同吳中之獅子林而不能盡同迂翁之獅子林圖
固其宜也雖然予之詠高山而企慕藺寔在倪而不在
黃言之不足長言之因復取其可詠者凡八景為續題
云就樹得佳隂境原獅子林假山亦嵒齬曲逕致幽
深花色淑非艷溪聲清以沉如云晤倪老恐未契高襟
(右清淑齋)一間樓湧小香幢調御琉璃朗慧釭珍重迂翁
囑如海(倪瓉獅子林自識卷有如海因公宜寳弆之語)由來者箇未全降(右小香幢)
雲廊拾級上書屋號探真詎在遊文苑所希識道津
精硏足縆歲深造貴潛神欲問枕葄者誰誠自得人(右探)
(真書屋)詭石玲瓏棧徑通入來渾似萬山中近峯遠渚
攬次苐秋月春風觀色空拾級望遙目容與焚檀習静
意冲融雖然延得江南景罷露臺慙未昔同(右延景樓)有
溪有岸有舟呼活景沿缘面面殊欲傲清河書畫舫收
來真蹟是倪迂(右畫舫)灑然石室額雲林元鎮流風若
可尋却與田盤開别面(盤山静寄山莊中向有雲林石室)古松都隠剰
嶔岑(假山雖肖吳中稚松皆新種固不如田盤古松林立也右雲林石室)文軒築溪
上溪水如帶横一條拖碧玉朗映心目清有時漾輕漪
閃影翻檐楹奚必藉鳶魚天然道趣呈(右横碧軒)牆界林
園水作門泛舟雅似武陵源贏他祗有淵明記不及迂
翁畫卷存(右水畫)
(臣)等謹案獅子林八景
御製諸詩謹繹有關紀述事實者恭載卷内餘不備錄
獅子林之南為玉玲瓏館正宇為正誼明道五楹北為
林光澹碧東為鶴安齋西南為蹈和堂(園長春册)
(臣)等謹案林光澹碧宇内額曰遊心於淡
乾隆二十年
御製玉玲瓏舘詩湖石三四峯湘筠五六箇月下詭
狀獰風前清影簸詩渾白濁吟畫是倪迂作發興在宣
毫澄懷當筍座而我每少閒隔月纔一過(叶)
(臣)等謹案玉玲瓏館
御製詩恭載首見之篇餘不備錄
玉玲瓏館之南為昭曠亭亭東南為映清齋齋東為鑑
園敞宇五楹西嚮北為潄瓊齋其東為師善堂(園長春册)
(臣)等謹案鑑園之後有船塢
由鑑園北山徑折而東為
東宫門樓宇上下各七楹東向南北朝房各三楹其外
為護河有石橋(園長春册)
(臣)等謹案
東宫門亦稱大東門
鑑園西南為如園門三楹西嚮内為敦素堂堂北稍東
為冠霞閣又東為明漪樓(園長春册)
(臣)等謹案由如園山徑西行即
澹懷堂之東垣門
乾隆三十五年
御製如園詩南北臨衢各築垣過來複道便如園有
泉有竹清幽致曰室曰齋淳樸敦境寫中山遥古蹟(江寕)
(藩司署中瞻園即明中山王徐逹西園之舊是園規制略倣之)石移西嶺近雲根邇方
小得心懷暢景對南薰略可論
(臣)等謹案如園
御製詩恭載首見之篇餘不備錄
欽定日下舊聞考卷八十三
