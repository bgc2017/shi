欽定日下舊聞考卷九十六
郊坰(西六)
增元京城門西之左曰平則明改平則曰阜成(一大清統志)
(臣)等謹按阜成門明正統四年改
本朝因之
原夕月壇在阜成門外繚以垣墻嘉靖九年建東向為
制一成祭用牲玉獻舞如朝日儀惟樂六奏從祀二十
八宿木火土金水五星周天星辰壇方廣四丈高四尺
六寸面白琉璃階六級俱白石内櫺星門四東門外為
瘞池東北為具服殿南門外為神庫西南為宰牲亭神
厨祭器庫北門外為鐘樓遣官房外天門二座東天門
外北為禮神坊護壇地三十六畆祭之日以寅祭之時
以酉(春明夢餘錄)
原夕月壇每三歲一親祭以丑辰未戌年行事朝日則
遣文臣夕月則遣武職(明嘉靖祀典)
原秋分祭夜明於夕月壇夜明之神東向二十八宿之
神周天星辰之神木火土金水星之神南向夜明之神
位版黃地素書五星二十八宿周天星辰之神俱綠地
金字(同上)
增
月壇在阜成門外西郊制方東嚮一成方四丈高四尺
六寸面甃金甎四出陛皆白石各六級方壝周九十四
丈七尺高八尺厚二尺二寸壝正東三門六柱西南北
各一門二柱柱及楣閾皆白石扉皆朱櫺壝東門北門
外燎鑪各一瘞坎一東北鐘樓一壝南門外西為
神庫
神厨各三間宰牲亭井亭各一南為祭器庫樂器庫各
三間(會大清典)
增
具服殿正殿三間左右配殿各三間周衞宫牆宫門三
間南嚮祠祭署三間北嚮左右各三門東北鐘樓一座
壇東門北門各三門北門東角門一壇垣方二百三十
五丈九尺五寸外圍牆東自坊東抵壇垣東南角長二
百六十丈西自坊西抵壇垣西北角長二百四十丈四
尺直北為光恒街牌坊坊前界以朱栅長十有二丈八
尺(同上)
(臣)等謹按光恒街舊名禮神街雍正二年改今名
具服殿内
皇上御書額曰典崇郊坎聯曰西兑齋心陳白琥大田
發咏慶黃雲
增凡夕
月每年秋分酉時祭遇丑辰未戌年
親祭餘年遣大臣攝祭玉用白璧禮神制帛一色白牲
用太牢樂六奏用光字舞八佾祝版白紙黃緣墨書祭
器豆登簠簋鉶尊均用陶色白祭品兼用太羹和羹祭
服
御玉色禮服(會大清典)
(臣)等謹按夕
月壇祭器乾隆十三年
皇上親加審定用昭祗敬
增乾隆十三年
皇上御製八月朔日秋分夕
月詩少采當秋仲禋宗重夜明九經循白道萬物荷
西成朔魄將臨望虧輪本是盈銀蟾與丹桂齊語任閒
評
(臣)等謹按夕
月
御製詩恭載首見之篇餘不備錄
增夕
月壇東有萬明寺南驢市口有慈明寺漏澤園有關聖
廟南路園口有普濟藥王廟泰山聖母宫夫營鄉有九
天廟三聖殿甘家口有報恩寺天仙聖母祠廣福禪林
大悲菴(五城寺院册)
(臣)等謹按萬明寺後殿鐘一明萬歷四年五月造
有萬明寺拜懴鐘六字孫國敉燕都遊覽志謂寺
中有蘭數本今已無植之者矣慈明寺萬歷四十
四年勅建碑一關聖廟碑二一崇禎十五年工部
虞衡司主事趙之璽撰一為
本朝康熙二十九年中書高聯璧撰普濟藥王廟已圮
磬一萬歷丁亥年造鐘一天啟甲子年造門外大
香鑪一崇禎年間造泰山聖母宫在普濟藥王廟
傍亦圮廢僅餘門額耳門外大香鑪一崇禎年間
造九天廟後院為三聖殿碑二一萬歷二十年工
部文思院副使張秉忠撰一勒明慈聖皇太后徽
號字作直行居中萬歷壬寅孟秋立報恩寺碑一
戶部觀政平舒劉漢儒撰天啓元年二月立天仙
聖母祠碑一監察御史上黨賈鶴年撰萬歷十一
年二月立廣福襌林磬一天啟五年造大悲庵鐘
一嘉靖三十六年造
增順天府西有寳塔寺(明一統志)
(臣)等謹按寳塔寺殿前塔高二丈餘磚基高三尺
許第一層疊石為之二層製方每方刻菩薩像三
四五層皆六面每面刻佛像有正統十三年賜禮
部劄付碑云寺初名宰塔後改今名
增慈悲院在阜城門西關大街北(五城寺院冊)
(臣)等謹按慈悲院乾隆二十八年潭柘僧募建為
收養老雅廢疾之所
原衍法寺有勅建碑(順天府志)
(臣)等謹按衍法寺在阜成門外大街路北前殿左
碑明大學士李東陽撰右碑吏部尚書楊一清撰
皆正德七年五月立後殿右碑戶部山東司郎中
古瀛王愛撰萬歷壬寅仲春立今節錄楊碑於後
以志顛末焉
(增明楊一清衍法寺碑略賜京師阜成門外西一里許有寺曰衍法憲宗皇帝所額也勝國為觀音寺建置)
(始末無可考國朝天順間嘗即其故址而新之寺之名始著成化甲午太監阮安再新之請于朝得賜今額至)
(今又四十年其廢甚于舊太監張雄捐貲鼎建中為大覺殿前為天王殿為明王殿後為千佛閣又後為真武)
(殿伽藍觀音二殿列于左祖師地藏二殿列于右鐘鼔二樓對列于殿前之左右輔以脩廊繚以高墉像設經)
(幢咸具其外東為齋堂為庖厨西為禪堂為茶室又各為方丈若干楹經始于正德三年春三月落成于六年)
(十月正德七年立石)
增衍法寺後殿遼幢一又施食幢僅餘下截(五城寺院冊)
(臣)等謹按遼尊勝陀羅尼幢字畫尚明晳可辨施
食幢上刻神像皆乾隆三十六年寺僧于殿左掘
得者
(增尊勝陀羅尼幢記六伏聞護明下降愛欲度于四生調御出興遂震摇於種恒施慈念廣建悲心示方便)
(於三乘發宏誓於四願教之惠施作苦海之津梁化以歸依指迷遠之徑路比為常宏釋梵永濟人天遷神忽)
(現於緣周示跡故留於遺法遂冇封祑于堂殿或乃刊勒於碑幢諷之者福不唐捐誦之者功超遠刧若乃輕)
(埃霑處微影覆時非惟獲果于未來兼亦除殃于過去者莫若佛頂尊勝陀羅尼矣翊爰從稚齒幸沗趨庭才)
(逾辨李之年旋稟學詩之訓遂乃自強不息温故知新礪鉛刃而不愧雕蟲望金科而將期中鵠豈為禍從天)
(降運與願違立身才始于弱冠倏爾俄鍾於何怙邇後董幃孫閭悉捐子夏之書日往月來但泣高柴之血其)
(奈世同石火時若電光傷嗟未復于筋骸荏苒旋逾於終制遂乃捫心静算滌慮沈思深慙于聖代甘間又恥)
(於明時虛度是以編聯陋喝採綴蕪詞相庭始叙于行蔵候府驟昇於&KR1567;幕粉幃蘭省數年而幸沗優游典郡)
(倅戎兩鎮而謬經履歷至若貳留三使伏鉞擁旌蓋嚴訓之所致也今於墳所建斯幢者奉為薦考妣之亡靈)
(也亡考長官世襲簪裾性惟凊慎守謙恭則無爽五常藴敏惠則洞閑三教爰因筮仕著功勤而早遂科名不)
(顧字人歎徒勞而終歸里社亡妣夫人浮陽茂族鄒魯名家稟親教而洞曉婦儀氶閨訓而妙熟女史加以姿)
(瑰態逸從夫之淑慎遐彰儀静體閑守德之功容備著豈謂因纏微恙莫駐盛顔畏日煦而花露俄零悲風扇)
(而香魂忽散翊念茲永訣痛切追思早年雖備于送終繼日徒嗟於不逮是以特抽静俸用搆良緣市翠琰於)
(靈巖命奇工於帝里罄之巧思運彼殊材次鵠鶴以翔空列狻猊而繞座匪圖壯䴡悉去繁華惟仗聖言以資)
(冥魄雲盤雨泛如聞甘露之香寳鐸風摇似聽苦空之韻多多盛事一一難宣靡托高才貴形實錄㐲願驚禽)
(駭獸依聖影以獲安孝子順孫薦幽靈而勿替時統和十八年歲次庚子四月戊申朔七日甲寅丙時大同軍)
(節度管内觀察處置等使金紫崇祿大夫檢校太保使持節雲州諸軍事雲州刺史兼御史大夫上柱國隴西)
(縣開國男食邑三百戶李翊弟將仕郎守秘書省校書郎懿建幢)
原資福寺明正統間僧圓昇建至嘉靖初尚膳監太監
馬潮修之中有山西按察司僉事督理宣府邊儲四明
錢俊民碑書之者禮部左侍郎任邱李時也殿前梵塔
上勒片石有壬寅三月三日字未知何時所建(渌水亭雜識)
(臣)等謹按資福寺土人呼臥佛寺已圮廢今西直
門外大街迤南有寺數椽亦名資福乃寺僧移棲
於此而仍舊名耳香鑪一欵曰資福寺永遠奉佛
萬歷丙子仲夏鑄其西空壤有仆碑文已漫滅碑
隂尚膳監太監馬海等字尚可辨當即錢俊民所
撰者惟成德渌水亭雜識誤馬海名作潮為未核
耳距碑數十武有塔形製如妙應寺白塔而高稍
遜中空為佛龕而無像設南向門一門額石刻云
多寳佛聞釋迦佛說妙法蓮華經我能仁三展淨
土供多寳佛十方分身諸佛雲集一處我身出現
為聽經故千生少遇萬劫難逢諸衆同修共成佛
果壬寅仲春二月造渌水亭以仲春為三月亦誤
也
原慈慧寺去平則門僅二里萬歷間蜀僧愚菴所創寺
中栴檀金像乃黃太史輝手自撥蠟精工特甚寺碑陶
太史望齡撰文黃太史書丹外有蜘蛛碑甘井碑金剛
塔碑並稱能品(長安客話)
原慈慧寺成于萬歷壬寅周匝列大樹牆百堵砌以亂
石隨其稜角曰虎皮墻寺後有閣供栴檀佛黃南充輝
手定坯笵寺有蜘蛛塔碑甘井碑金剛塔碑皆南充書
蜘蛛塔者南充誦金剛經次一蜘蛛緣案上正中立向
佛而伏驅之盤跚復來就前位南充曰聽經來耶誦經
終卷蜘蛛寂然舉而視之遺蜕耳以沙門法龕而塔之
(帝京景物略)
(臣)等謹按慈慧寺
本朝乾隆二十二年奉
勅重修山門内為殿兩重後殿恭懸
皇上御書匾曰妙三明地寺北虎皮牆在今牆後又數
百武蜘蛛塔在虎皮牆外東北隅今土阜耳其碑
則移于前殿門右碑式如幢高餘三尺方廣餘二
尺南面鐫佛像北面鐫塔記東刻偈語西刻附記
文蜘蛛塔碑左為萬歷十九年頒賜藏經勅旨碑
碑隂為金剛經碑後殿左碑明禮部尚書李長春
撰别無陶望齡碑及甘井碑又黃輝所造撥蠟金
像今已無存
(增黃輝往生塔記循萬歷辛丑秋七月九日農予禮誦行道次冇大鼅鼄右臂且及指若欲緣念珠行者予)
(䄂委之地則凝立不遑如聽誦然誦畢乃徐徐東南行止窗下予心異之謂曰若則吾誓度衆生之一也一念)
(之差受身遂别若處此久矣豈亦有意回向耶吾為若持佛名號誦往生陀羅尼願若即捨業身立歸净土蛛)
(口眼俱動如答如念持誦已予復中前說蛛乃奄然撮聚身帖于足予意其困思也暮而燭之身帖如故乃知)
(其随持誦化去矣童子曰是體大而腹&KR1102;若久却飲食也者取視之輕如蟬蜕藏之不腐以示愚庵法師愚庵)
(曰大菩薩往往行異類中兹鼅鼄殆勃荷比耶予曰菩薩之行異類也以異類皆菩薩故若鸚鵡□鵒念佛生)
(淨土多矣謂菩薩之為鸚鵡鸜鵒也奚不可者然鸚鵡鸜鵒何嘗不自菩薩哉愚庵曰然昔觀音大士自現蛤)
(蜊中令檀越生大信心即是第一說法今聞此蜘蛛往生者咸歡喜歎羡皈依淨土勝于口勸百陪其說法功)
(德亦不可思議宜塔之以示來者予曰然遂為之記係以偈言塔在慈慧寺記成於十月十九日)
(增黃輝往生塔附記文麝語云大昊師蜘蛛而結網又云其毒中人猶惨以澱羊乳等觧之夫众土久逨本)
(性以巧相罔以罔相師三毒習氣誰非蜘蛛也者不了毒無自性及性無量光偏于味毒無味毒之中而欲觧)
(之即盡大地為澱麝羊乳乎亦猶無益也亡友李孟修竹嘗云王介甫以蜘蛛張一面之綱為知誅義然吾聞)
(此物善知寳珠而居之質或大如車輪變現光怪飛絲如絙能與龍門火龍取之則入水水龍取之則入火然)
(兼兩龍之力以門則智窮而珠為取矣其得名殆以此知珠之說余未見所出孟修讀書多言必有據就如二)
(說皆太昊之所師耳物各以我保所寳我相生人必爭之以毒謀食食必生毒而世反以為樂其智勇絶異如)
(輪蛛絙絲變現光怪能與龍勍而不能不窮抱能共取其珠而不能保水火之無争自有犄以來而樂苦皆若)
(此矣此蜘蛛一聞佛名即得往生于凊淨摩尼寶珠光中是珠也無可取無可爭亦無可知亦無無知之量是)
(乃可名真知珠矣哉塔成附記于碑側如此云)
(增李長春慈慧寺碑略為阜成門外迤西二里許有寺一區乃諸中涓義置以施茶之所會上人真貴自蜀)
(入燕諸中涓延而居此聞于大内聖母慈聖宣文明肅皇太后增繕殿宇錫以大藏賜名慈惠薟人與地兩相)
(重而寵靈赫□盛于都邑矣時予請急過豦上冢上人乞文為停軺一日舁之上人號愚庵家在吾蜀安岳縣)
(云萬歷二十年十二月立)
原古葬宫人之所謂之宫人斜京城阜成門外五里許
有静樂堂磚甃二井屋以塔南通方尺門謹閉之井前
結石為洞四方通風宫人有病非有名稱者例不賜墓
則出之禁城後順貞門傍右門承以殮具舁出元武門
經北上門北中門逹安樂堂授其守者召本堂土工移
北安門外易以朱棺禮送之静樂堂火葬塔井中凡宫
人故必請旨凡出必以銅符合符乃遣嘉靖末有貴嬪
捐貲易民地數畆其焚燼不願井者悉内地中(菊隠紀聞)
原慈慧寺後不二里有静樂堂其牆隂皆宫人葬處所
謂宫人斜也(長安客話)
(臣)等謹按慈慧寺後西北隅隙地土人目為静樂
堂故址與舊虎皮牆相距不數十步地形微高南
向立二石遠望如門扇又如華表高可二丈餘廣
約二尺厚不盈尺下截四圍皆隆起數分其右石
前左楞刻為水波凸捲之形皆大如瓜舊稱洞在
井前今惟此石之西南有井居人汲以灌畦他無
所見未知其即塔井舊地否也至蔣一葵長安客
話所稱去慈慧寺二里許者殆又指嘉靖中續置
宫人葬地而言非復静樂堂之原處故去寺較遠
耳
增永隆寺在阜成關外香山鄕漏澤園即地藏寺(五城寺院冊)
(臣)等謹按永隆寺明正統間修初名地藏寺後改
永隆禪寺碑二一天順三年翰林學士西秦黃諫
撰一嘉靖二十四年左中允兼修撰姚江孫陞撰
(增黃諫永隆寺碑略盛金倦大覺氏之宫崇構大興殿閣相望者莫京師為而占據幽勝尤莫西山若也西)
(山距都城三四十里遊者朝出夕疲去阜成門西二里許罔阜隠然疊起若拱若㐲嘉林沃壤宜樹宜稼是近)
(城之幽勝又莫是若也據幽勝之所舊有地蔵寺基相傳為金源氏時建以無碑議弗可考正統改元僧錄司)
(右善世關西呆公因往來西山經此深為嘅然命弟子無照鏡公曰是古刹勝地不可廢也鏡公領其事日除)
(榛莾闢土地工未畢果公示滅鏡公受僧錄司牒主其衆歲癸亥勅賜永隆禪寺今年夏諫使自安南回葬亡)
(子珌於寺後隙地刻雅□文于石瘞之時鄙陽深公方說楞嚴諸經乃偕饒公請曰維是寺之成壊托之斯文)
(敗請書於堅珉以傳弗窮天順三年歲在己邜夏四月開山第一代住持慧鏡立石)
增順天府西有西域寺(明一統志)
(臣)等謹按西域寺在阜成關外馬家溝俗呼三塔
寺明宣德年間建今已頽圮僅存數楹階下二碑
猶屹立一正統十門僧烏巴廸呢雅實哩等為其
師雅爾鼐羅密克立吏部郎中金陵曹義撰文一
弘治十七年太僕卿金陵李綸撰文門外仆碑二
一没土中一碑面反貼贔屭間尚可見者成化十
四年六月李哲立石等字至三塔止存二其一已
廢西南隅榛壤中别有一塔相距較遠製亦不同
僧云是為普同塔不在三塔之列也
(增曹義西域寺碑略西京都阜成之西三里許冇古刹三塔寺乃灌頂廣善天佛子大國師茶毘之所也大)
(國師名雅爾鼎羅密克茟言智光號無隐姓王氏山東慶雲人年十五移北京吉祥法雲寺禮西天班廸逹桑)
(噶實哩國師傅天竺聲明記論授心印嘗侍師遊五臺諸山得覩文殊妙相太祖命譯其師班廸逹四衆弟子)
(菩薩戒奉使西域至天竺國及烏斯藏等處宣傳聖化乘皆感慕相隨入貢比還再往後率其衆來朝太宗念)
(其勤勞擢僧錄司闡教尋陞善世俾迎大寳法王及還&KR2589;對多所見贊賜圖書國師冠金織袈裟禪衣諸物仁)
(宗誥封為圓融妙慧淨覺宏濟輔國先範衍教灌頂廣善大國師命居大能仁寺宣宗勅有司度僧百餘與之)
(為徒建大覺寺以佚其老上加封西天佛子示寂于宣德十年六月享年八十有八僧臘七十有三□頌辭世)
(云空空大覺中永斷去來蹤實體全無和含虚寂照同儼然坐化三日入龕又三日掩龕舉體柔和容貌如生)
(茶毘之日大慈法王秉法炬甫置薪龕頂智火逬出五色光明化畢骨皆金色舍利盈掬造塔葬于晹臺山仍)
(建寺宇賜名西竺其弟子分其舍利建塔寺于各處其大國師烏巴廸呢雅實哩等建造灰塔于茶毘所告成)
(之日賜名西域令其徒布建實哩為住持庶使燈續相傳久而益堅焉正統十年歲次乙丑四月初八日嗣法)
(弟子灌頂廣善大國師烏巴廸呢雅實哩等立石梵刹增李綸西域寺重修碑略都成之西三里許冇)
(曰西域圓融妙慧淨覺宏濟輔國光範衍教灌頂廣善大法師大通法王智光上師優于先見于此創建以為)
(道場弘治戊午大能仁寺西天佛子舉興修之念罄已囊槖兼募衆緣上開特賜銀兩不期年而落成上師世)
(家山西蔚州人姓翟氏甫八歲禮大通法王為衣鉢侍者師授灌頂廣善大國師教傳密乘經典心印祕上師)
(歷歷諳隸無遺一日忽召其徒曰爾等尚當竭力笑修以報皇上莫大之恩語畢跏趺而逝時弘治辛酉十月)
(二十六日也追封淨修悟妙灌頂大國師西天佛子大智法王建塔于晹臺山西竺寺師祖九域門人後以茶)
(毘所灰骨礲石為塔兹寺弘治十七年七月立雅按雅爾鼐唐古特語夏居也羅蜜克智慧眼也舊作納囉)
(釋彌班廸達桑噶義俱是前寔哩威也舊作板的達薩訶咱釋哩烏巴廸呢雅梵語法術也寔哩義見上舊作)
(吾巴帖耶布逹實哩實哩梵語佛威也舊作勃塔室哩今俱譯改)
原嘉興觀在阜成門稍北而西徑路兩傍多樹自此至
䨇峯寺北通白石橋觀有小閣絶高西即利瑪竇墳(燕都)
(遊覽志)
(增萬歷辛巳歐羅巴國利瑪竇入中國始到肇慶劉司憲某待以賓禮持其貢表逹關廷所貢耶蘇像萬國圖)
(自鳴鐘鐡絲琴等上啟視嘉歎命馮宗伯琦叩所學惟嚴事天主謹事國法勤事器算耳利瑪竇紫髯碧眼面)
(色如朝華旣入中國襲衣冠譯語言躬揖拜皆習越庚戌利瑪竇卒詔以陪臣禮葬阜成門外二里嘉興觀之)
(右其坎封也異中國封下方而上圍方若臺址圜若斷木後虛堂六角所供縱横十字文後垣不琱篆而旋紋)
(其脊紋若螭之岐其尾脣紋若蝶之矯其鬚旁紋若象之卷其鼻也垣之四隅石也杵若塔若焉祔左而葬者)
(其友鄧玉函墓前堂二重祀其圖之聖賢堂前晷石有銘焉曰美日寸影勿爾空過所見萬品與時併流帝)
(京景物略)
(臣)等謹按利瑪竇塋在馬家溝其坎封之制及塋
後堂六角塋前堂二重一如劉侗帝京景物略所
云至嘉興觀土人云在利瑪竇塋東北今遺址莫
辨矣
原太傅惠安伯張公園在嘉興觀之右牡丹芍藥各數
百畆花時主人制小竹兜供遊客行花塍中(燕都遊覽志)
(臣)等謹按張氏園今無考
原惠安伯張元善園中牡丹自言經營四十餘年筋力
半疲于此花自籬落至門屏無非牡丹也最後一空亭
周遭皆芍藥密如韭畦約有十萬餘本(袁中郎集)
原都城牡丹時無不往觀惠安園者園在嘉興觀西二
里堂後牡丹數百畆(帝京景物略)
(原王世貞過張氏園詩高休沐時相過猶言惜未頻風塵餘此地山水更何人咏消蘭燼清輝掩桂輪冰盤)
(薦沉綠不道故侯貧弇州山人稿)
欽定日下舊聞考卷九十六
