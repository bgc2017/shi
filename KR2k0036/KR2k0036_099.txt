欽定日下舊聞考卷九十九
郊坰(西九)
原昌運宫太監張永建(行國錄)
(臣)等謹按昌運宫在廣源閘橋之南乾隆三十四
年奉
勅重修門内為元天聖境有鐘鼔樓功曹殿中為元天
玉虛寳殿恭懸
御書額曰坎德尊嚴聯曰氣合沖虛尊水府靈昭赫奕
肅星綱後為神霄延壽寳殿額曰元虛至德聯曰
真宰無言神鼔盪元機莫贊妙生成最後為玉霄
上穹寳殿聯曰絳闕雲扶開詄蕩紫垣河繞引靈
長皆
御書恭立
御製詩碑二右
國書左漢書在玉霄上穹寳殿前明碑亭二一勅諭碑
一吏部尚書長沙李東陽撰皆正德六年立在鐘
鼔樓後
補由三虎橋西行里許為天禧昌運宫初名混元靈應
宫正德六年司禮監太監張永請於朝勅建至萬歷四
十四年重修增置垣墉二百餘丈門廡百餘間督修者
太監林潮也工竣更今名殿宇凡七重松栝二十三株
栢二十株大皆合圍夾以雜樹上枝干霄下隂蔽地有
二碑築亭覆之一為勅建碑一為大學士李東陽撰文
楊廷和書英國公張懋篆額俱正德七年立又一碑萬
歷中立副使劉效祖撰文宫之後則張永墓在焉(倚晴閣雜)
(抄)
增乾隆三十四年
御製昌運宫詩玉泉發脈注長河佛宇仙宫夹岸多
閱歲欝攸致不戒(此處以經回禄陸續重修至今始竣以落成瞻禮)一時重鼎
慶斯那高居上帝朝絳節願錫康年綏寳禾碑撫前朝
璫肆横(去聲)謬稱昌運運如何
(補李東陽混元靈應宫碑略城國朝之制道院多以觀名其名宫者特為隆垂在都者若朝天靈濟顯靈延)
(福而郊關之外惟昭應及此爾懷麓堂集)
補興勝庵土人目為松林今松無復存者萬歷中所建
也後有藏經閣可眺西山東北有果園園中有亭曰衆
芳亭北砌石為流觴曲水其東有閣曰明遠春月桃杏
雜發登閣望之不異錦城花海也(人海記)
(臣)等謹按興勝庵今尚存在昌運宫西半里許地
名松林莊見碑文中查嗣璉人海記謂土人稱庵
為松林誤也庵内明碑二皆萬歷四十五年立果
園及明遠閣今皆廢
增萬壽寺稍西為三笑庵過此為麥莊橋(五城寺院冊)
(臣)等謹按三笑庵相傳為明代舊刹
本朝重加修葺麥莊橋恭立
御製文碑亭碑隂恭鐫
御製詩
增
御製麥莊橋記水之有伏脉者其流必長亦如人之
有藴藉者其德業必廣濟水三伏三見黃河亦三伏三
見此其大者矣如京師之玉泉匯而為西湖引而為通
惠由是逹直沽而放渤海人但知其源出玉泉山如誌
所云巨穴歕沸隨地皆泉而已而不知其會西山諸泉
之伏流蓄極湓涌至是始見故其源不竭而流愈長元
史所載通惠河引白浮甕山諸泉者今不可考以今運
河論之東雉西勾如俗所稱萬泉莊其地者其水皆不
可資所資者惟玉泉一流耳蓋西山碧雲香山諸寺皆
有名泉其源甚壯以數十計然惟曲注於招提精藍之
内一出山則伏流而不見矣玉泉地就夷曠乃騰迸而
出瀦為一湖康熙年間依金章宗之舊地建園於山之
陽名曰靜明園之西乳竇淙淙如趵突者為玉泉總脉
其餘氿然而泛濫於湖者不可勝數詩人比之垂虹之
瀑及所云疏龍首而出之者皆妄也東流而為西湖則
以居京師之西又明時有西湖景之稱乃假借夫餘杭
而倡說於璫䜿耳折而南經長春麥莊二橋夾岸梵宇
頗麗其大者為廣仁昌運萬壽萬壽之左即為廣源閘
于是水有高下之分矣自閘東南行經白石高梁二橋
遂至城之西北隅分為二一由西直門外繞而南東又
東北以會於大通橋一由德勝門外繞而東南又東行
以會於大通橋其自德勝門西分流以入太平橋者為
積水潭為太液池分合有數道並環繞紫禁由東南御
河橋穿内城以出以會西來之水自大通橋以下至通
州為閘五為橋三夫東南轉漕國家之大計也使由通
而車載背負以逹於都門將不勝其勞則玉泉之利豈
非天地鍾靈神京發皇之禎符哉青龍閘非盛漲不啟
奉宸苑司其事蓋如尾閭之洩云爾麥莊橋為城外適
中之地特為之記而勒碑於是
增乾隆十三年
御製麥莊橋詩新漲平堤好進舟霽空風物報高秋
聞鐘背指萬壽寺摇櫓溯洄西海流送爽一天雲似縷
娛情兩岸稼如油石橋郭外經過屢試問常年得似不
增都城西有藍靛厰萬歷間始建西頂碧霞元君廟(譚往)
(臣)等謹按長河麥莊橋之西為長春橋度橋為廣
仁宫供碧霞元君舊名護國洪慈宫俗稱西頂康
熙五十一年改今名正殿恭懸
聖祖仁皇帝御書額曰金闕宣慈
皇上御書額曰坤元廣毓聯曰蕃滋遍錫寰區福長養
宏敷雨露恩殿前恭立
聖祖御製文碑宫門坊楔内額曰泰岳同瞻外額曰坤
貞普育左右坊楔各一左坊内額曰安貞福地外
額曰弘育仙都右坊内額曰資元真境外額曰懷
保春臺皆
聖祖御書又殿内
本朝碑一
欽賜監生内官學教習徐珽撰明碑二一勅諭碑一護
國洪慈宫碑大學士朱延禧撰
增
聖祖御製重修西頂廣仁宫碑天地之大德曰生在
四時為春在四德為仁易文言曰元者善之長也君子
體仁足以長人自古帝王茂對育物四海之大萬民之
衆以及昆蟲草木之微各遂其生者無非體天地好生
之德以流澤於無窮也易繋辭又言乾大生坤廣生則
是生物之功天始之而地更廣之蓋坤者母道也母道
主慈其於生物為尤近焉京城西直門外有西頂舊建
碧霞元君宫地近西山之麓直今西苑之西南所謂萬
泉莊者固郊畿一勝境也元君初號天妃宋宣和間始
著靈異厥後禦灾捍患竒蹟屢彰下迄元明代加封號
成弘而後祠觀尤盛郛郭之間五頂環列西頂其一也
歲時既久陳跡都荒碑碣猶存榱桷弗整其謂妥神何
歲在戊子發内帑命有司鳩工重葺之閱一載而落成
棟宇穹然垣廡翼然殿寢秩然丹艧燦然瞻拜其下者
虔肅有加焉朕于萬幾之暇亦往展禮仰祝
聖母之釐俯介生民之祉以祈純嘏以鞏皇圖顔其額
曰廣仁宫羣臣請立石以紀之朕思仁之為道大矣擴
之可放六合約之止在一心先儒論仁謂心如榖種其
生之性即為仁故物物而有仁則生生而不已天地之
于人物父母之于子皆是道也朕君臨天下日以養育
羣生為念俾稚者得以長壯者得以樂老者得以安期
于生齒殷繁兵刑寢息民無夭札物無疵癘總以一仁
推之而有餘今獨于兹廟曰廣仁者蓋以元君之為神
有母道焉母道莫大於坤今之廟宫適位坤維元君其
佐坤之厚德以廣其仁使首善之區同臻壽域寰宇之
内永託慈庥斯神貺與日星共著而禋祀與金石常新
矣
增廣仁宫迤西有鑲藍旗護軍營房及火器營(旗冊)
(臣)等謹按鑲藍旗護軍營房及火器營詳見官署
門
增廣仁宫東有關聖廟(五城寺院冊)
(臣)等謹按關聖廟乾隆二十一年奉
勅重修廟内明碑二一大理寺卿洪聲遠撰一無撰人
姓名皆萬歷十八年九月立碑稱是年二月靛園
厰公役王從智有神靈附體言神今在東八天可
告知人間其事頗涉誕不具錄
增聖化寺西北為巴溝村有延壽庵(五城寺院冊)
(臣)等謹按聖化寺建自康熙年間近寺為北所為
含淳堂皆詳見
苑囿門巴溝村有巴溝橋
皇上命立碑以誌之巴溝橋東南與萬泉莊接壤其水
自南而北滙入
暢春園園即丹稜沜為明武清侯李銘誠清華園恭繹
御製萬泉莊記釐定水道所經至精至確足正朱彛尊
孫承澤諸家之謬全文謹載入
苑囿門
泉宗廟卷後巴溝村之延壽庵相傳為明代舊刹
本朝重加修葺
增三教庵在萬泉莊(五城寺院州)
(臣)等謹按萬泉莊泉源隨地湧現乾隆三十二年
皇上始於其地建泉宗廟廟内之泉
錫嘉名者凡二十有八謹載入
苑囿門其廟外之泉若大沙泉小沙泉亦皆立碣以誌
之自是水之由萬泉莊注巴溝由巴溝入
暢春園者其源流始大著至王嘉謨薊邱集蔣葵長安
客話諸書所載有東雉村西勾橋皆附近丹稜沜
之地伏讀
御製萬泉莊記
指示巴溝橋之南平地淙淙出乳穴者不可勝數與諸
書所載東雉西勾水入地中者相合
睿鑒周詳訪古者咸識所依據矣三教庵明碑一翰林
院編修朱天麟撰崇禎十五年孟夏開山住持鎮
叢立
增循高梁橋石道行西有五聖庵北有佑國元
聖廟天仙廟(五城寺院冊)
(臣)等謹按五聖庵
本朝康熙四十二年重修有府尹錢晉錫碑僧同和碑
元聖廟有明嘉靖間鑪天仙廟前殿有康熙八年
尚書龔鼎孳碑明萬歷癸巳布政使左參政董文
寀碑後殿有萬歷間尚書余繼登撰天仙聖母感
應碑
(增董文寀重修天仙廟碑略重都城西直關外高梁橋天仙廟厥居形勝厥位面陽修于嘉靖辛酉迄今三)
(十餘禩今上踐祚之十九年辛夘八月永寧宮端嬪生皇五子明年壬辰夏患疾疹虔告于天仙祈默佑甫浹)
(旬遂瘳感神申綏計葺新之命官鳩工聚材卜吉經始不踰時而告竣)
原廣通寺在廵河厰北崇基若一岡阜累級而升寺門
前繚以短垣寺四角有高樓可以眺望亦春遊一勝地
(燕都遊覽志)
(臣)等謹按廣通寺門額
聖祖御書又
御書正殿額二一曰息心淨行一曰慈燈普照正殿外
簷恭懸
世宗御書額曰福佑升恒殿前恭立
御製文碑
皇上御製廣通寺詩並恭錄於後廵河厰詳見下條
原廣通寺元之法王寺也内有二碑皆嘉靖中大學士
華亭徐階所撰餘姚李本書成國公朱希忠篆額碑稱
寺係至元間本刹住持貴吉祥建至明更額廣通内官
監太監田用御馬監太監梁經修之燕都游覽志謂崇
基若岡阜累級而升今去周行止二三尺耳(淥水亭雜識)
增
世宗御製廣通禪寺碑文距都城西關一里有橋跨
玉泉之東流橋西北平原塏爽舊有法王寺後改名廣
通
聖祖仁皇帝曾命興工修治
御書門榜仍其名復
賜殿榜二曰息心淨行曰慈燈普照
宸翰輝煌光照梵宇雍正十一年八月特發帑金重為
修葺越一月而竣事焉寺隣近城門當輦道往來者絡
繹其下故宜宣講教乘開導愚蒙使知生佛之不二身
心之本幻而悉入如如法門莫不優游於廣大無礙圓
通之境利益寧可限量歟夫衆生本無迷與不迷之分
蒙與不蒙之異由於妙明真性一念妄起而不自覺遂
妄逐諸有淪没不返遂成生佛之岐而生佛之原實無
岐也先聖由是憫之而立言設教巧譬曲喻積至三藏
十二部無非欲使背覺合塵者皆背塵合覺而已然人
同此心心同此體本自清淨本自具足迷教之所不涉
淨染之所不干塵沙世界無有少間上下古今無有不
貫雖三藏十二部之文無一字離終無一字著也教不
云乎四十九年說法未曾有一字故雖講演而本無講
演修証而本無修証惟能因講演而識無講演起修証
而逹無修証妙契真心圓修萬行則欣厭之情滅塵緣
之妄空一心即法界而自他之境胥忘法界即一心而
能所之見悉冺融般若智而無礙證菩提果以何難何
不可共臻廣大神通之域普績慧燈於無盡也歟
增乾隆七年
御製過廣通寺詩門隱松篁天雨華驅車偶過梵王
家山僧想是蕭閒甚古鼎敲烟自煮茶閒抛貝葉覓
雲門試問迦文旨若存會得經禪都是幻風旛公案不
湏言(廣通寺舊為教院後亦參禪云)
(增徐階重修廣通寺碑略法廣通寺實法王寺之别院也至元間圓明普教三藏師默沙實哩沙節依于)
(斯為誦經之所住持貴吉祥建石以記其事至我朝餘二百年漸就頽壊太監黃錦重建之經始于嘉靖己未)
(八月迄工于庚申三月嘉靖三十九年立石室按默唐古特語火也沙肉也實哩義見前舊作謨沙利沙克)
(節依番姓也舊作沙津愛今俱譯改直門外乾隅有寺增俞兆晟重修廣通寺碑略都城西)
(原名法王乃元至元間僧貴吉祥所建為三藏法師默克沙實哩宏法道場歷今四百年中經興廢詳載明大學士徐)
(階碑記寺基塏爽左列雉堞右環西山而玉泉之分流禁籞者穿林澂碧沿洄寺門九衢塵土之外忽標清境)
(焉康熙四十二年癸未冬延禧宫隨)
(蹕遇此憫其傾圮傳中議興復之舉師勸善鳩工十歷命禪師實資移錫寺)
(寒暑成無量夀佛殿三楹前為天王殿復為大雄寳殿左右環以十八阿羅漢再後為方大各二十七楹為禪)
(堂為齋堂厨庫山門左偏復建茶房五間隆冬盛夏設茶湯以給行者康熙五十一年三月十八日蒙)
(御書廣通寺額壁同輝用勒石以誌勝因云康熙五十天章彪炳與奎)
(一年歲次壬辰七月建)
原廵河厰在高梁橋稍西門外臨流内環以渚水東西
兩軒東可待月西則諸山濃黛涵浴水光中都人多於
此遊覽(燕都遊覽志)
(臣)等謹按廵河厰今為觀音庵庵舊名海潮庵為
廵河厰遺址見明潘潤民海潮庵記
(增潘潤民重修海潮庵記略城高梁橋之海潮庵一名廵河厰相傳為古刹也距都不數十武佛殿禪房橋)
(梁園圃亭臺池沼無不具備左瞻北闕之祥光右挹西山之爽氣碧水盈前茂林環後春則舉目皆深紅嫩綠)
(夏則當筵多出水芙蕖秋冬之交則丹楓映日翠荇牽風雁落平沙鷗浮淺渚至于斯者靡不心曠神怡且佛)
(力靈通隨感轍應以故遊人佛子爭奔走焉凡欲登眺西山之勝率以此為第一步歲既久寖就頽廢焚修釋)
(子通忠者四顧愀然于是廣募十方共醵鍰捐糗相率樂助閱歲餘鳩工庀材頽者修廢者舉一旦煥然改觀)
(工既竣屬記于余是為記萬歷丙辰孟夏)
增廣通寺西為慈獻寺慈獻寺西為壽安寺(五城寺院冊)
(臣)等謹按慈獻寺相傳為明代舊刹
本朝乾隆年間重修後殿恭懸
皇上御書額曰法雲慈蔭壽安寺舊為萬壽隆昌寺後
改今名正殿恭懸
聖祖御書額曰功施草樹
皇上御書額曰壽者身聯曰禪燈光映長明月祗樹花
開不老枝
增馬家口有龍翔寺寺西有青塔禪院(五城寺院冊)
(臣)等謹按龍翔寺相傳係明刹鐘一有傳臨濟正
宗磬山下第六世孫住龍翔寺實誠等字康熙五
十三年造青塔禪院亦舊刹
本朝重加修葺正殿恭懸
世宗御書聯曰三春陌上霑時雨四野田間看慶成禪
堂恭懸
聖祖御書聯曰城隅綠水明秋月海外青山隔暮雲正
殿後三塔並峙旁二塔為普同塔中為大憬禪師
塔僧湛祐撰銘
(增僧湛祐大憬禪師塔銘略聞京都青塔大憬禪師諱行敏不知何許人未辨姓氏師家居時夜夢梵僧指)
(示遂出家緇染後徧訪知識始謁覺浪和尚于江左次參萬如老人于龍池未經一夏命居第一座晩抵燕都)
(隱青塔者二十年終歲閉戶曾不知有門外事報緣已盡示寂于康熙二十三年二月十九日葬于城西之西)
(村其弟子超琇過吾室索塔銘語合掌為之銘曰生本無生滅亦非滅無滅無生毘邪結舌空谷之聲虚堂暫)
(歇吾師真常松風水月康熙二十五年秋七月)
增曾家莊有覺生寺(五城寺院冊)
(臣)等謹按覺生寺雍正十一年
勑建殿内恭懸
世宗御書額曰慧照澄心
皇上御書額曰妙明正覺鐘樓額曰華嚴覺海禪堂額
曰般若真詮皆
皇上御書殿前恭立
世宗御製文碑碑陰恭勒乾隆二十九年
皇上御製詩寺内大鐘明永樂間鑄萬歷間從漢經厰
移置萬壽寺乾隆八年
皇上命移置兹寺内鐘樓前恭立
御製大鐘歌碑並恭載於後
增
世宗御製覺生寺碑文朕惟生佛皆是空名迷覺無
非幻法如來不云乎但以假名字引導于衆生故三乘
六度菩提湼槃諸說悉為方便接引之法辟諸雲興太
清漚生大海雖空海所不拒實空海所不受也清淨之
性亦復如是而人方執身口意為實為貪恚癡是著如
清明眼受諸蒙翳妄有所見是以如來以名字言教之
藥藥之但使翳消更無别法便能了然於無住之性湛
爾無為之法蕭然非有非空不離不即尚無少法可得
烏容有可執之相哉故從無住以生心心心無住以無
為而差别法法無為則空而不空不空而空幻而不幻
不幻而幻生佛亦然如是覺者名為正覺不如是者不
名為覺京師西直門外曾家莊有圓址爽塏長林佳茂
此地右隔城市之囂左繞山川之勝宜為寂靜清修之
地用是肇建梵宇經始于雍正十一年正月告成于十
二年冬爰賜名覺生寺俾禪者主之參徒萃止振其大
覺之道逹夫正覺之旨轉根本覺輪示無生覺相皆得
返迷為悟易若反掌即俗成眞速于弹指使慧日恒眀
真風長扇則此珠林香界詎非塵海之覺津歟雖然實
無覺者亦無覺之者以無覺之覺覺不生之生斯朕之
所謂覺生也歟
日講起居注官翰林院編修(臣)張若靄奉
勑敬書
增乾隆十二年
御製覺生寺詩禪關郭外清小憩喜秋晴樹影疑翻
貝鐘聲偶發鯨塵心何處著畫意逐方呈一叩三乘演
誠哉善覺生
增乾隆二十九年
皇上御製覺生寺詩侵晨奠靜安返蹕禮栴檀結習
鎮如此覺生良已難聊因甘雨足稍為悵懷寬調御無
憂喜金剛四句觀
(臣)等謹按覺生寺
御製詩始見於乾隆十二年又二十九年
御製詩恭刊於
世宗御製文碑後今並敬謹編入并恭載
御製大鐘詩歌各一章於後餘不備錄
增乾隆八年
御製覺生寺大鐘詩雷紋隱篆蟲半字藴洪銅(鐘上有法)
(華經一部)善吼周三界聲聞具六通横枌為撞杵夏屋是乘
風待扣何須扣當前悟色空
增乾隆十一年
御製覺生寺大鐘歌用沈德潛韻鼂謀弗善野戰龍
金川門開烈燄紅都城百尺燕飛入齊黃羣榜為奸凶
成王安在乃定案夾輔公旦焉可同瓜蔓連抄何慘毒
龍江左右京觀封謹嚴難逃南史筆懴悔詎頼佛氏鐘
道衍儼被榮將命犍椎冶盡丹陽銅穹窿重過萬石簴
印泥精鏤禪機鋒夏屋十尋虞不舉鯨魚盈方丈堪舂
山靈水族無不具魑魅魍魎怪哉蟲欲藉撞杵散噴氣
安知天道憐孤忠榆木川邊想遺恨鳬氏徒添公案重
憶昔遨遊西海子水天上下玻璃空一川可通萬壽寺
夤緣偶挹曹溪宗喬松偃蓋假山古傑閣巍巍獨據中
洪鐘在懸洵偉觀連吟更喜昆弟從蒼黝其色蟠其紐
中宏外聳何隆隆華嚴字蹟傳沈度半滿全揭開羣蒙
覺生鹿苑
皇考創材飾内帑羣鳩工謂是善吼周沙界乃從舊寺
移乘風太清十里渺乎小日日演梵聞離宫(覺生寺去圓明園二)
(十里)抎考已廓苾芻眼摩挲更暢騷人胸不離一步鐘如
是東西分别心猶蓬我惜德潜老始逹其詩亦復倫考
功成編著作呈乙覽不聞肯作蓀佯聾獨愛長歌踐其
韻非侈藻采爭雌雄載賡酬倡古弗廢詩話千載留芳
蹤聖經佛旨䆒異路將以何道訓成童於論於樂備法
物安可以此歸辟雝安可以此歸辟雝不如任彼出林
大且逢(末數語反德潛詩意)
增曾家莊路北有關帝廟(五城寺院冊)
(臣)等謹按曾家莊關帝廟鐘一有供入勑賜通惠
寺同結良因開山第一代住持本智等字明嘉靖
年間造殆後人移置兹廟者
增小泥窪有九華庵養老堂皇莊有藥王廟石道東北
關帝廟二石道西南關帝廟一(五城寺院冊)
(臣)等謹按九華庵鐡爐一明正德九年造後為養
老堂乃募緣養老疾者皇莊距南海淀二里許蓋
沿明代俗稱也藥王廟係舊址
本朝乾隆三十七年重修石道東北舊有隆福菴今門
内奉關帝像磬一有海甸皇莊隆福菴住持寳華
山比丘通倫誠獻等字後殿鐘一有錦衣千戶高
普名室趙氏妙得正德十三年造等字其旁舊有
茶棚今亦奉關帝土人稱䨇關帝廟石道西南廟
内有已斷石額刻關帝廟三字旁字云辛巳六月
吉日立年號已漫滅鐘一有錦衣衛指揮張明信
官張鸞等字正德七年造罏一萬歷三十四年造
磬一有西直門外皇莊關帝廟邱世明造等字
增南海淀有永通寺清梵寺天仙廟真武廟白衣觀音
菴三聖菴(五城寺院冊)
(臣)等謹按永通寺明碑二一勑賜永通寺名額碑
一重修碑大學士徐階撰俱明嘉靖年間立清梵
寺前殿恭懸
聖祖御書清𣑽寺三字額大悲壇恭懸
世宗御書額曰慈天廣祐乾隆二年
皇上頒賜藏經全部天仙廟明碑一翰林院編修濟南
沈淵撰隆慶六年立真武廟舊為三官廟
本朝重加修葺白衣觀音菴一明萬歷甲寅年造
本朝重修碑一康熙六十一年立三聖菴罏一有正德
五年勑賜靈佑宫供奉等字殆後人移置兹寺者
本朝重修碑一雍正十一年立
增南海淀之東有正藍旗護軍營房(旗冊)
(臣)等謹按正藍旗護軍營房制度詳見官署門
增南海淀之東二里許有保福寺東柳村有長壽寺觀
音菴(五城寺院冊)
(臣)等謹按保福寺鐡鐘一明萬歷三十九年造寺
後塔一石刻云欽依内經厰提督僧錄司左善世
兼大興隆寺仍兼大聖壽寺開山鼐公禪師靈塔
又諭祭僧文鼐碑一正德十一年立長壽寺鐡磬
一有勑賜瑞光寺供奉等字殆後人移置兹寺者
觀音菴鐡鐘一有觀音庵住持寧惠惠善嘉靖三
十九年造等字
增陳府村有内務府包衣三旗營房(旗冊)
(臣)等謹按内務府包衣三旗營房詳見官署門
增陳府村有紫竹林碧霞宫太平菴(五城寺院册)
(臣)等謹按紫竹林碧霞宫皆羽士居之碧霞宫鐡
磬一有嗣教弟子郭慶元萬歷二十八年造等字
太平菴相傳係舊刹
本朝重加修葺
增度紅橋而北為
圓明園
宫門前有湖曰前湖乾隆二十八年濬湖西岸恭立
御製前湖詩碑湖中置隄自北而南治石道東岸亦有
石道(五城冊)
(臣)等謹按南海淀迤北是為
暢春園考王嘉謨薊邱集蔣葵長安客話諸書所稱北
海淀丹稜沜實當其地
暢春園迤北舊有前華家屯後華家屯
世宗憲皇帝潛邸時
聖祖賜園於後華家屯
賜額曰圓明園後遂為
駐臨視事之所
皇上御極以來
紹庭繼志因而弗改規制之詳謹具載
苑囿門兹卷惟敬識
宫垣以外凡湖河橋閘旗營官舍之屬周環布列者並
依現在方位制度標舉大凡以昭
盛時之軌躅焉
又按紅橋河水從
暢春園西北門五空閘流出垣外在
圓明園宫門之南迤邐東注稍折而北流經
長春園大東門外石橋合
御園諸水趨清河會沙河以入白河
增
圓明園紅橋河側有總管八旗及三旗護軍印房(旗冊)
(臣)等謹按總管八旗及三旗護軍印房制度詳見
官署門
增
圓明園宫門左有慧福寺善緣菴
宫門右有泰山聖母廟(五城寺院冊)
(臣)等謹按慧福寺舊名清芳菴雍正年間
世宗憲皇帝賜額曰慧福寺土人亦稱關帝廟以寺内
供關帝像也善緣菴相傳係舊刹
本朝重加修葺泰山聖母廟俗稱娘娘廟康熙年間建
增華家屯有前大樹菴後大樹菴觀音菴(五城寺院冊)
(臣)等謹按前大樹菴相傳古柳一株今無存後大
樹菴
聖祖御書額曰
勅建大樹菴觀音菴在大樹菴東係
本朝建立
增
圓明園西北門外蕭家河橋西有延福禪林地藏菴(五城)
(寺院冊)
(臣)等謹按蕭家河舊有橋閘今仍其制其水由青
龍橋來東北流繞
圓明園後約三里許至卓房村合紅橋河水並
御園内外諸河水又三里許入清河以歸白河焉延福
禪林門内供關帝殿内供泰山聖母相傳係舊刹
本朝重加修葺地藏菴鐡鐘一明弘治十七年造
增蕭家河北有正黃旗護軍營房樹村西有鑲黃旗護
軍營房東有正白旗護軍營房(旗冊)
(臣)等謹按正黃旗及鑲黃旗正白旗護軍營房制
度詳見官署門
增樹村有五聖菴觀音寺(五城寺院冊)
(臣)等謹按五聖菴正殿供泰山聖母鐡磬一有徐
沔合家眷等誠造地藏菩薩殿内供奉萬歷二十
八年住持僧如禮等字今殿内並無地藏像或係
他處移置兹菴者其西為五聖殿鐡磬一有明直
隷眞定府冀州邢任棗強縣邢亮等字觀音寺前
殿院内鐡鐘一有天啟六年住持比丘僧道深造
等字
增
長春園東北有鑲白旗護軍大營房其東有鑲白旗護
軍小營房(旗冊)
(臣)等謹按鑲白旗護軍大營房及鑲白旗護軍小
營房制度詳見官署門
增
長春園大東門外大石橋有關帝廟西北里許地名二
河閘亦有關帝廟
大北門外前營有三聖菴(五城寺院冊)
(臣)等謹按大石橋及二河閘關帝廟二并三聖菴
皆係
本朝建立
又按大石橋之北有新開水田畦畛彌望詳見
苑囿門
欽定日下舊聞考卷九十九
