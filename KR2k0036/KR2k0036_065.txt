欽定日下舊聞考卷六十五
官署(四)
原光祿寺署在皇城東華門内初為宣徽院尚食尚醴
二局繼改光禄寺其屬四署曰大官曰珍羞曰良醖曰
掌醢而司牲司牧二局隸焉(春明夢餘錄)(原在宫室門今移改)
(臣)等謹案光禄寺署在東安門内橋之右春明夢
餘錄謂在東華門内者蓋東安門俗亦稱外東華
門也
原光祿寺大門内左為茶葉庫月進房右為錢鈔庫月
進房北為儀門中為均節堂堂左為典簿廳堂後有川
廊北為後堂川廊傍左為欽錄廳右為小軒後堂北為
庫樓堂之左為和衷堂堂之右有銀庫良醖署大官署
俱在寺之東偏鵝池鵝倉在其後掌醢署珍羞署俱在
寺之西偏後有天鵝池鹽庫庫後空地象骨瘞焉(明光禄寺志)
原光禄寺大烹門在東安門橋右東上門左東入門為
如水軒南向又東為瓊麋堂西入門為四星堂東向北
為下門入門為涼樓左右皆有井亭東西各有倉房樓
後有川廊左鮓房右坐家房再北為皇竈東夾道有黃
帳房倉無錫米倉土地祠尚膳庫熬凍房上下雞房煮
笋房西夾道有内器皿庫和羹堂尚膳庫宰牲蒸作房
香薷房(同上)(以上二條原在宫室門今移改)
增光祿寺在
皇城東安門内設卿滿漢各一少卿滿漢各一大官珍
羞良醖掌醢四署司庫典簿附焉(一大清統志)
(臣)等謹案光禄寺堂額曰敬慎有節前列
訓辭曰禮始諸飲食古聖人制節謹度克勤小物雖盤
盂必有箴銘可弗敬諸
世宗御筆也寺署堂五楹露臺一左典簿右鹽庫大官
良醖署在東珍羞掌醢署在西餘若黃冊房督催
所煠食房俱在北酒局在西安門舊制惟漢少卿
二缺又有漢寺丞一康熙三十八年裁漢少卿一
及寺丞自乾隆十三年以後皆
特簡大臣總理寺事
(原明宣宗光禄寺箴率周官膳庖實肇光祿漢列九卿唐總四屬國朝建置循勿易享祀賓燕咸其所職先)
(王之禮豐儉有宜惟敬惟誠儀式行之粢盛必備犧牲必潔執事有恪儼乎對越羣賢在朝四裔會同廩之餼)
(之必精必豐朝夕膳羞必謹恒度母儉公費而縱私饇毋騁奢侈毋肆暴殄毋作愆過以蹈常典正已率下咸)
(敬慎之用永終譽光我訓辭官箴)
原槽房俱南向凡七層其南為御酒房長春房採四時
花釀酒處也苦酒房造貞一酒處也白酒房嵌長春房
内俱内官司之(明光祿寺志)
原光禄寺有鐵力木酒榨相傳籍没沈萬三家物每榨
用米二十石得汁百甕又工部有銅匱四一在節慎庫
高可過人亦傳是沈萬三家物(耳談)
補光祿寺酒榨長三丈形如方匣朱紅漆容米六十石
(暖姝由筆)
原張元易於光祿寺署中種竹甚蕃黎惟敬秘書題曰
紫禁滄洲(農丈人集)(以上五條原在宫室門今移改)
(臣)等謹案工部銅匱已無可考今光禄寺酒局榨
六座雜木為之舊所稱鐵力木者無存至種竹遺
蹤亦久湮矣
原京師諸祭皆領於祠官惟壩上馬房别自建祠以元
旦冬至聖節遣内侍主祭光祿寺具品物不領於祠官
(湧幢小品)(原在京畿門今移改)
(臣)等謹案以上各條叙光禄寺
原太僕寺在萬寶坊主簿廳附焉(明一統志)
原太僕寺在皇城西乃元兵部舊署(春明夢餘祿)(以上二條原在)
(城市門今移改)
增大僕寺在正陽門内東中心臺設卿滿漢各一少卿
滿漢各一員外郎主事各四主簿廳附焉(一大清統志)
(臣)等謹案太僕寺堂額曰勤字天育前列
訓辭曰古之太僕左馭前驅車馬是供厥後因沿其制
天育雲屯資牧字焉尚克勤修乃職
世宗御筆也
又按太僕寺堂三楹東有當月印房土地祠文昌
閣西有主簿廳茶房
國初無專署惟分兵部武庫司廨舍六間為辦事之所
亦無兼管大臣雍正三年始建官署乾隆四十四
年
特命大臣總理寺事
原太僕寺每年祭馬神在通州北四十里安德鄉鄭村
壩春祭在二月二十二日秋祭在八月二十八日前期
題請遣少卿一員行禮(冏政要覽)(原在京畿門今移改)
(臣)等謹案春秋祠馬神明制屬於太僕今制改歸
上駟院奉行矣
(補永樂十三年二月甲申北京立馬神祠時行太僕寺卿楊砥請立馬神祠于蓮花池上命翰林院考古今儀)
(式翰林院言古者春祭馬祖夏祭先牧秋祭馬社冬祭馬步之神國朝南京止祭司馬之神每歲春秋用豕一)
(羊一帛一於是命北京馬神祠設馬祖等神及司馬之神五位每位用羊豕帛各一儀制准南京)
(原明宣宗太僕寺箴有軍國所用馬為之最軍國之政馬政亦大肆予慎之駜如雲既充内閑亦涣其羣疇)
(厥庶民析之畜牧司其政令命汝太僕政令攸宜閱省以時不愆不忘乃蕃乃滋蚩蚩之甿國家之本甿既阜)
(豐馬悤斯奮爾篤于民毋侵毋尅爾勤于職必敬乃德魯僖無邪衛文塞淵爾師古人厥功懋焉官箴)
(以上二條原在城市門今移改)
(原王鏊重建馬神廟記神通州地高寒平遠泉甘草豐彌望千里太宗詔作馬廟在州之北地曰壩上鄉曰)
(安德旁為御馬苑凡二十所弘治九年三月重葺十年二月告成銘曰兟兟國焉於甸之埜散焉如雲駢焉如)
(雨有廟言言在潞之陽始維作之自我文皇有崇其戺其自今始神始降祥人惟致喜昔在衞文亦有魯僖心)
(維塞淵思亦無期功以才興亦以惰毁琢石鑱辭爰告來䙫王文恪集)(原在京畿門今移改)
原太僕寺石刻畫馬二一史道碩畫一趙孟頫畫皆王
世貞官太僕時所摹勒也道碩五代時人(玉堂原在城市薈記門今移改)
(臣)等謹按兵部夾道今仍稱太僕寺衚衕即舊署
址也石刻已淪没不可考
又按以上各條叙太僕寺
原順天府治即元大都路總治舊署也先是遼升為京
立幽都府又改為析津府至今為大興府元初為大都
路號大興府官署為宗正所據官吏辦事佛寺中至大
中監路平章政事莫吉奏請以錢四萬二千五百緡買
靈椿里周氏地計十九畝建為公署永樂定鼎於此遂
因其署而為順天府(春明夢餘錄)
原順天府附郭二縣東曰大興西曰宛平府境南
為固安霸州北為昌平東為通州三河香河玉田
西為良鄉房山東北為薊州東南為武清西南
為涿州固安之東為東安永清霸州之南為保
定文安大成昌平之東為懷柔密雲通州之北
為順義南為漷縣東南為寶坻薊州之北為平
谷東為豐潤東北為遵化國初既設北平布
政使司因以北平名府永樂中以北平為行在所改府
曰順天(長安客話)
原順天府東至永平府五百二十里南至河間府四百
十里西至保定府易州二百十四里北至延慶州百七
十里東南至天津衞三百三十里西南至保定府三百
三十里西北至萬全都指揮司三百五十里東北至古
北口二百四十里(方輿紀要)
原易言湯武革命順乎天而應乎人文皇龍興於此因
以自命云(名勝志)(以上四條原在城市門今移改)
增順天府府尹一人府丞一人治中一人通判經歴照
磨各一所屬宛平大興二縣康熙十五年以昌平良鄉
等十九州縣隸焉自雍正元年以後皆奉
特簡大臣兼理府事(會大清典)
增順天府在地安門外鼔樓東即元大都路總治舊署
明為順天府
本朝因之(一大清統志)
增順天府尹署南嚮門三重堂五楹堂後為内宅宅西
北為演耕所大門内東為土穀祠西為包公祠土穀祠
後折而東北為府丞署治中署在堂後内宅門東通判
署在大門内東隅經歴署在西隅其西北為照磨署北
為司獄署(順天府册)
(臣)等謹按順天府堂額曰肅清畿甸前列
訓辭曰畿甸首善之區必政肅風清乃可使四方觀化
非剛正廉明者曷克勝任
世宗御筆也
原順天府府尹府丞題名記工部尚書豐城雷禮文也
嘉靖三十九年立寮佐題名碑記二一為禮部左侍郎
鉛山費寀撰嘉靖二十二年立一為順天府通判晉江
張問仁撰萬歷十三年立(函山旅話)(原在城市門今移改)
(臣)等謹案順天府署有元大都路碑在堂左元劉
賡書字畫完好巋然獨存餘俱無考
原天星堂在順天府後内空洞上覆以格有郡國方位
圖冬至日懸毛羽驗氣之盛則其歲豐(耳談)
原順天府治後東北隅有候氣室冬至日以葭管吹灰
候之申時行有重修候氣室記(燕都遊覽志)
補順天府中有候氣室在東夾道迤北立春日欽天監
官于堂下掘地為坎深數尺以竹管八實灰其中照方
位布列坎内以土覆之至冬至日啓視以占八方之豐
歉若管灰全浮出者為豐不浮者為歉即漢書葭莩灰
實律管之法也(挑燈集異)(以上三條原在城市門今移改)
(臣)等謹案天星堂候氣室遺址無考其候氣之法
近已不行惟立春前一日府尹率僚屬迎春及立
春日恭進春山因擊土牛勸耕如舊儀又恭遇每
歲
聖駕耕耤尹率其屬襄事詳見風俗及外城南城門
補北闈考試官出東長安門乘輿詣順天府宴宴罷入
闈比撤棘仍騎馬歸闈中略倣會試體用中書官寫白
紙題卷入大竹筒加小銅鎖外用黃絹裝裹具香案拜
府丞鼓樂接出進呈(宦夢錄)(原在城市門今移改)
增順天文鄉試八月初六日府丞同主考及執事各官
聽宣
旨後赴順天府筵宴入場揭曉次日主考及執事各官
同中式舉人入
朝謝
恩赴府筵燕武鄉試照文場例行(會大清典)
增凡遇
殿試傳臚日府尹府丞於
長安門外為三及第簪花披紅赴府燕畢送狀元歸第
(同上)
原舊制三品衙門用銅印惟順天府用銀印誠重之也
(春明夢餘錄)
(原明宣宗京府箴漢奕奕京師四方所瞻京尹之職民庶是諴周之内史之三輔不輕畀人擇賢以付國家)
(因之有尹有丞亦有庶僚用贊厥成芒芒區域輦轂其本王者施仁篤近舉遠爾體於懷務勤與周情必上通)
(澤必下流冰清玉剛凖平繩直毋懾豪右毋縱奸慝趙張邊延顯顯前規毋愧古人祗我訓辭官箴)
(原王直重修順天府記後至元中大都路廨署無定制至或假民家以庀事其乃市諸民得地二十畝為屋)
(以居我朝有天下改大都路為北平府永樂元年北京建又改北平府為順天府因故署為治正統十四年府)
(尹寧陽王侯賢諗於衆改作焉為正堂後堂各五間中堂三間左為經歴司右為照磨所前為大門凡三重各)
(三間六曹案牘之舍庫廐庖湢皆完崇卑廣狹各中程度總為屋五十八間以正統十四年三月十三日興工)
(景泰三年七月落成王文端集)
(原雷禮順天府題名記者京師古設内史漢改置京兆尹其地居轂下憑城社類横恣抗法加之五方凑集)
(因緣為奸化難格故唐宋以來選尹皆人望或以親王為之小事專決大事則禀奏受成旨刑部御史臺無輒)
(駁異盖肅清京師鎮撫畿甸必隆重其任有若此我文皇龍飛北京改北平布政司為順天府於永樂六年先)
(置尹丞等官為都輦重職延今百有五十三年典守定於聖謨者赫然具在而年久法弛事變叢生一切徵派)
(和買之類出於繩限部臺往往以勢下諸而一二養望自全者凜不敢詰積為民蠧間有挺節廷諍以肅清鎮)
(撫為己任則云生事沽名九原可作安得起國初名京兆與之論職守也哉確山受齋劉公總尹務鈞陽穎谷)
(馬公以丞副之慨然有動於中思法前修表京師因閱碑刻多訛逸復蒐輯增次具其姓名籍貫及歴官大略)
(鐫之於石請記於余余惟古之圖容貌表室廬官氏使善者知思而慕之惡者知指而噍之凡以示懲勸策事)
(功也况自昔京兆行事得失載之史籍萬世可鏡又不徒為一時四方取則而已唐人諺云前尹赫赫具瞻允)
(若後尹熙熙具瞻允若言敷政寬嚴不同其以治稱一也又云前尹舉其綱而太簡次尹綜其目而太密後尹)
(毁常法而取一時之聲言寬嚴失宜均之為世所譏今二公坦易相符政不務苛細而繩檢截然人方以赫赫)
(熙熙並譽迺又即其前刻于石者時觀省焉愧予前尹順天不足為後人景法而附記於此亦竊與載名之榮)
(云藳古和)
(原葉向高順天府題名記而令甲三歲一計吏治自岳牧以至尉史鱗集於闕廷京兆實攝郡事綱紀之意)
(盖云惟兹郡吏其式化于王畿故郡吏之視京兆不啻望表起鵠夫内備列卿而外倡九牧秩尊而於民親則)
(無如京兆者二百年來名公鉅卿多由兹奮確山劉公嘗刻其名於石而司空豐城雷公為之記歲久石泐今)
(尹廣陵錢公少尹關西劉公礱石績記而以記屬余夫司空嘗官京兆宜能言京兆余越俎而譚非其任矣然)
(余有職于掌故不能辭則嘗取司空言讀之若慨然有慕于國初諸臣之半裁而恫切於年來因循叢蠧之非)
(是其為京兆規不啻詳矣余惟國家之初造耳目惟新聲靈震乎遐陬而功令肅於庶府京邑翼翼四方之極)
(奉職順流亦可以為理故其治易也其後襲恬承熙輦轂之下日膏沐涵濊於太平之休澤寖以窳惰而五方)
(殊技輻輳灌輸奔命於上國都市之政雜而多端奸日萌生治稍難焉又其後則恬熙益深耗蠧愈甚九閣之)
(聽既高而豐蔀之勢易壅郊圻之内若隔萬里勢家寺人作姦犯科官府之令不行京兆之難治遂為天下最)
(矣盖嘗總郡國之政論之其在開創則外難而内易何者依日月者愈近而易為光也其在承平則外易而内)
(難何者憑城社者愈近而易為蠧也方司空時去國初纔百五十年度事揆勢已異昔日馴至於今又數十年)
(矣職京兆者其感慨歎息當抑又甚焉弊久則窮窮則復思其始今日之京兆亦起弊反始之一時已今天子)
(神聖加意三輔赫然有願治之思而錢公劉公皆當世名臣協力同心以理京兆將見畿甸太和百度咸修寧)
(復有如司空之所慨也余故樂為之記以請于二公若夫建置之由事權之重寬嚴忠佞不同足以鑒往詔來)
(語具司空記中在事者業稔聞之矣蒼霞草)
(補申時行順天府重修候氣室記天國家建日官以授時作事占步推測之法甚密而順治輦下其制特詳)
(每盛德在木迎春於東郊先五日欽天監奏遣其屬二人往候氣其布琯實灰重室略如舊法隨方占之以氣)
(發斂知歲稔惡所司奉行以為常然且掌故莫得而詳也府故有候氣密室在東北陬歲久頽圮乃就空厫中)
(行事一切取文具無冇言修葺者京兆新城王公會稽朱公移書大司空請更作奏上報可乃以公廩之羨貿)
(材飭工即故址為室若干楹二公能崇天道敬民事興敝補闕亦足以知其政矣賜閒堂集)
原順天府儒學在府治東南教忠坊洪武初以元太和
觀地為大興縣學國子監為府學永樂中以府學為國
子監因以大興學為府學宣德三年府尹保定李庸修
之大學士建安楊榮為作記正統十一年府學寧陽王
賢重修戶部侍郎廬陵陳循作記成化元年府尹句容
張諫興平閻鐸先後又修葺焉大學士淳安商輅作記
(順天府舊志)
原順天府學在府東南洪武初建為大興縣學永樂初
以為府學正統十一年重修(明一統志)
原順天府學故報恩寺也元末有僧遊湘潭募造報恩
寺尚未安像明師下燕戒士卒毋得入孔聖廟僧倉皇
借宣聖木主置殿中後不敢去遂以為學其地元之柴
市也文文山授命焉東有祠西有館曰教忠再西有坊
曰育賢(春明夢餘錄)
原永樂元年五月禮部言舊制應天府設學不設上元
江寧二縣學今既設北京國子監以順天府學為之革
大興宛平二縣學而以大興縣學為順天府學其順天
府及二縣生徒通經能文者令充北京國子監生其餘
皆充順天府學生從之(明成祖實錄)(以上十條原在城市門今移改)
(臣)等謹案順天府儒學署在府學衚衕育賢坊内
本朝因之西為學宫東為文山祠祀宋臣文天祥詳見
城市門又東為文昌祠學署之旁列名宦鄉賢忠
孝各祠儀門内大堂三楹顔曰明倫堂之震巽間
為奎星閣其後為敬一亭有明時石刻四箴註已
漫漶不全亭後為崇聖祠又後為尊經閣教授署
在閣之西訓導署在祠之西
(補無錫茹文中居京師之高坡衚衕百有十歲英皇復辟之年召見便殿予冠服帶履宴順天府又命公卿造)
(其居賀之真珠船)(原在城市門今移改)
增凡鄉飲酒禮歲以正月望十月朔舉行預擇賓介具
疏以
聞至期集僚屬師儒延賓介於府學禮部堂官監禮樂
部和聲署設樂府學諸生侍執事歌詩飲酒揖讓獻酬
均如儀(會大清典)
(補陳循重修順天府學記以學在今府治東南教忠坊初元太和觀也洪武元年觀為大興縣學永樂元年)
(陞北平府為順天府則大興縣儒學例不得訟矣遂以為府學九年同知甄儀建明倫堂東西齋舍十二年府)
(尹張貫建大成殿又建學舍於明倫堂後歲久頽毁寧陽王賢來為府尹顧其舊址多為軍民所侵乃謀於府)
(丞番陽王弼治中長沙易斌通判寧海楊轅推官安陸彭理相與請復其地既得請遂撤故新之為大成殿翼)
(以兩廡前為戟門以祠先師先賢因舊為廟以祠宋丞相信國文公為六齋於明倫堂東西附以棲生之舍會)
(饌冇堂有厨有庫而蔽之重門焉明年春教授梁䃤輩相與礱石請余文為記芳洲集)
(補商輅重修順天府學記因順天府學永樂初改建至是七十年雖數加葺治率陋就簡未有能侈前規者)
(成化改元府尹張君諫相舊齋廡逼近堂廟闢東西地廣之堂之北創後堂五間左右房各九間廟之外戟門)
(櫺星門皆撤而新之學之門樹育賢坊二東西對峙示足壯觀也張君去繼為尹者閻君鐸凡前工未畢者既皆)
(之復念士乏棲止勞于出入擇前後隙地建號房五十餘間學後拓為射圃崇墉廣厦煥然一新尹之功大矣)
(毅商文集)
原京衞武學始於正統六年除教授一員訓導六員教
習勲衛子弟以兵部司官提調之(春明夢餘錄)
原京衞武學其堂名明倫六齋名居仁由義崇禮弘智
惇信勸忠(明英宗實錄)
(原吳寬武學設廟像記略其京師有武學所以教諸衞武臣之子孫將世其官者始見於正統癸亥制尚弗)
(稱後朝廷以城東舊地賜故太平侯張公辭焉有詔改為學而以國子監丞閻禹錫掌學事成化己丑禹錫奏)
(請建廟特改明倫堂為大成殿而以後堂為堂英國張公入謁歎曰學必有廟廟必有聖賢像繄此獨用木主)
(於廟制亦弗備聞故陸侍郎家有孔子并四配像盍往請之於是侍郎之子華喜而言曰先人為此豈欲私於)
(其家者哉遂以乙巳二月之吉輿置殿中奉安之祭告如禮匏翁家藏集)(以上五條原在城市門今移改)
(臣)等謹案京衞武學雍正十年始改為順天府武
學今裁
增金臺書院在京師崇文門内(一大清統志)
(臣)等謹案金臺書院本義學康熙四十一年
聖祖御書廣育羣才額以賜乾隆十五年改為書院順
天府府丞臣梅㲄成有記
原大興縣金名也本秦薊縣地縣治在北城教忠坊(名勝志)
原大興秦薊縣漢為廣陽國東漢為郡兼立幽州仍為
薊縣晉屬燕國元魏亦為幽州立燕郡隋為涿郡唐為
幽州治所開元二十三年陞為望縣建中二年析西界
置幽都縣五代亦為薊縣石晉割地予遼遼為幽都府
開泰元年更縣為析津金得之割以遺宋宣和七年復
歸金天德五年改為大興縣元與宛平同為赤縣洪武
中屬北平府倚郭縣(清類天文分野之書)
補大興縣題名記光祿少卿新安尹校書隆慶四年立
(函山旅話)(以上三條原在城市門今移改)
(臣)等謹案大興縣署在安定門迤南教忠坊南向
自大門儀門大堂二堂至署内共六層監獄土地
祠在大門内有縣丞典史署巡檢司三一在采育
一在禮賢村一在黃村各有署
原宛平縣署在積慶坊(明順天府志)
原宛平縣唐曰幽都析薊縣置者遼始改今名縣治在
北安門西(名勝志)
原宛平漢為薊縣晉屬燕國慕容雋都於此隋置遼西
郡治營州唐武德二年改為燕州天寶元年改歸德郡
建中二年為廣寗縣後朱滔罷燕州立燕都縣五代石
晉割地賂遼遼改幽都府領幽都縣統和二十二年改
為宛平金得之割以遺宋尋復為金所有仍為宛平元
為赤縣屬大都路洪武中屬北平府倚郭縣(清類天文分野之書)
補宛平縣題名記翰林院檢討郭鎜撰嘉靖二十八年
立(函山旅話)(以上四條原在城市門今移改)
(臣)等謹案宛平縣署在地安門外迤西積慶坊南
向自大門儀門大堂二堂至署内共六層監獄在
大門内西縣署丞署在大門内典史署在儀門東
巡檢司四一蘆溝橋一齊宗村一王平村一石港
各有署
原古墨齋在宛平縣署内唐李北海所書雲麾將軍碑
邑令李蔭購得甃之署壁旁搆小亭植柳蒔花以為公
餘退思之地(燕都遊覽志)(原在城市門今移改)
(臣)等謹案雲麾將軍碑至
本朝康熙年間府丞吳涵移置文文山祠並有記詳見
城市門
(補朱孟震題宛平李于美明府古墨齋詩名吁嗟乎雲麾將軍毅且武一劍開元静鼙鼓身後勲一丈碑北)
(海筆鋒雄萬古逸勢飛騰熊虎愁寒光歴亂蛟龍舞真跡流傳數百年何事幽州委榛莽斑斒那遣侵土花摧)
(頽猶解支黌宇護持神物春復秋往往精靈泣風雨青鞵布鞿過者誰披尋邵孺真良苦仙李雲仍得宛平耽)
(書嗜古識其精萬牛輦致不遺力珠斗恍惚回光明樹之高齋顔古墨奔走好事聲喧轟由來至寶不終秘天)
(意若待人工并青氈爾况還故物白璧誰復窺連城君不見劉柱史片石蒲城亦如此鐵)
(葉銀鈎照大河徹天古色今猶紫顯晦升沈各有時異人先後兩争竒好將物態觀人理聽我長吟古墨詩)
(郁木生吟稿)
(臣)等謹案以上各條叙順天府
原鴻臚寺在闕東工部之南西向宣德元年四月建(春明)
(夢餘錄)(以上二條原在城市門今移改)
增鴻臚寺在工部南西向設卿滿漢各一少卿滿漢各
一鳴贊序班主簿附焉(一大清統志)
(臣)等謹案鴻臚寺堂額曰肅贊朝儀前列
訓辭曰序九賓贊九儀俾大小班行靡不整肅所以尊
朝廷而作萬國之觀瞻
世宗御筆也
又按鴻臚寺原設漢少卿二漢左右寺丞各一順
治十五年裁漢少卿一漢寺丞一雍正四年仍隸
禮部統轄嗣經
奏准寺與太常寺皆以禮部滿尚書兼管
原國初朝儀專叙品級不分散要世宗自甲午以後三
十餘年不視常朝舊典無人記憶穆考登極始復常朝
鴻臚搜求故實多所散失不知於世廟初年合否班行
東西分立勲臣在西上東面不與百官齒左班面西侍
立一品二品為第一行三品次之為第二四品五品京
堂次之為第三宫坊五品六品次之為第四翰林六品
七品次之為第五兩房中書次之為第六此為一段其
下則六科為第一吏部第二中書舍人第三此為一段
其下則御史第一五部次之自此以下品級官次紊不
可紀矣右班面東侍立則錦衣在前五軍都督府次之
其後七十二衞指揮等官叩頭禮畢則左班内閣右班
錦衣俱由玉陛升立金臺左右六科升立甬道左右東
西向御史立於甬道左右北向其北面行禮班次則公
侯駙馬伯列三班於前去文武階次稍遠其下則文武
兩班同上御道左右分立一品二品為第一三品第二
四品五品京堂至翰林史官庶吉士第三科道中書第
四其下則六部郎官亦頗紊亂其同班序立翰林七品
在小九卿六品之上宫坊六品在小九卿五品之上宫
坊五品在大九卿五品之上講讀學士在大九卿四品
之上惟讓僉都少詹光學士在僉都之上至於六部郎
官往時一吏二禮其下則戶兵等部故有主事立於郎
官之上者其後戶部主事賀邦泰以禮部在其上嘗上
疏爭之有詔六部郎中並列員外次之主事又次之久
之又稍紊矣(穀城山房筆塵)
補國初序朝執政大臣謂之擎天班玉堂清署謂之煥
璧班言官法司謂之劍鍔班外戚謂之椒蘭班親王謂
之瓊枝班功臣將帥謂之豹首班其餘朝臣謂之隨班
(解酲語)(以上二條原在宫室門今移改)
(臣)等謹案朝儀班位
國朝定制一凖爵秩崇卑為序其職在鴻臚者王公班
於丹陛上一二品官列於丹陛三品以下各就班
次東西面重行北上序立外國使臣則隨右班乾
隆二年定制以吏戶禮翰詹等官為左班兵刑工
都察院大理寺等官為右班十七年始以庶子侍
讀侍講祭酒司經局洗馬向列三班者改列四班
中允贊善修撰編修庶吉士向列四班者改列五
班焉
(原明宣宗鴻臚寺箴卿祗祗萬邦咸統于一朝覲會同其儀有秩咨爾鴻臚貳暨屬時惟爾官必莊以肅必)
(考于度必協于中無簡無類周旋雍容惟動以周惟一靡慝敬慎爾儀庶廣爾職官箴)(原在□市門今)
(移改)
(臣)等謹案以上各條叙鴻臚寺
欽定日下舊聞考卷六十五
