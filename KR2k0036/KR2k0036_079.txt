欽定日下舊聞考卷七十九
國朝苑囿(泉宗廟)
泉宗廟建於萬泉莊繚垣三百九十四丈廟南為池左
右立坊二廟門三楹榜曰
泉宗廟廟内為
涵澤門三楹正殿三楹左右為配殿後為
樞光閣上下五楹左右配殿各五楹(廟泉宗冊)
(臣)等謹按
泉宗廟東西亭苑兩所門内碑亭二西亭恭勒
御製泉宗廟記碑隂恭勒丁亥
御製詩東亭恭勒丁亥乙未
御製詩廟前東坊額曰禹甸原隰曰既清且平外聫曰
䟽濬會其歸萬原統一品題随所托實總循名内
聫曰循玉岫明湖於焉映帶導西勾東雉因之委
輸西坊額曰豳風畫圖曰廼疆廼理外聫曰露剡
亞鱗塍溉從谷口雲漿分乳竇溯得源頭内聫曰
夏木靄東菑烟中飛鷺春渠縈北渚雲際疏龍正
殿額曰
普潤殿殿内供龍神像額曰靈源廣濟聫曰溯委仰憑
依萬殊有本濬川資利用六府惟修龕聫曰千頃
沃豐穰神貽之福萬源資挹注水得其宗
樞光閣内供真武像閣下供龍王龍母神像額曰涵元
溥利與
涵澤門
樞光閣諸額皆
皇上御書
御製泉宗廟記萬泉莊之記記泉之源委泉宗廟之
記記神所憑依或曰泉之數以萬而神之祠惟一其以
一貫萬之旨乎曰然又曰知一以貫萬則玉泉山天下
第一泉不既有祠乎其亦可以概之矣而又為是若殿
宇若像設者不已多乎曰否奚以然然乎然奚以否否
乎否於是申其義而詔之曰天一之精流而為水四瀆
四海一水而已綜而括之其神惟一散而分之各有所
司非特此也一黃河而神之祠不啻數百十此謂之非
合且不可而謂之是分又豈得乎故泉之所在神斯在
焉則吾之搆殿宇而嚴像設之意其亦如此而已矣且
玉泉之水自西山諸泉伏流而來其義已見於向記兹
萬泉之地實近長河之東堤其伏流隠脈至此而一蓄
一現於是乎泛濫演漾溉町塍而資挹注仍一玉泉之
功用也則以河瀆神祠例之實亦不見其異而又何必
言同哉祠之後為傑閣奉北極以鎮之蓋亦取乎元武
主水之義而所以崇肸蠁祈昭佑永灌注之利無旱暵
之虞重農興穡則吾之意實在斯乎實在斯乎因為之
記而泐之廟前
乾隆三十二年
御製六月四日詣泉宗廟瞻禮遂奉
皇太后遊覽詩祠建泉宗始昨春落成此日禮
泉神為開稻町資輸注亦搆松軒備
豫廵皓日宜𤾉輝綵棟薰風遞爽奉
安輪園樓拾級猶堪望香在綠疇
樂是真
乾隆三十五年
御製出暢春園門自隄上至泉宗廟襍詠政務詳裁
無逸齋餘閒未報午時牌出園一攬泉宗勝减從何須
法駕排自南流水落鳴湍停注溪田凍尚寬未是靈
臺推步舛候遲因閏致春寒泉出萬泉(莊名)原瀉北石
橋惟賸說巴溝春明日下胥差記安得高梁有逆流(日下)
(舊聞春明夢餘錄皆謂丹稜沜之水出巴溝以逹於高梁今丹稜沜雖不能確指為何地而巴溝橋之名尚存)
(橋南為萬泉莊地既高於巴溝其水實自南而北安得由巴溝逆流以入高梁乎高梁實源於玉泉滙為昆明)
(湖經長河南注與此何&KR0881;向為萬泉莊記曾詳辨之)靈源不凍玉泉同五里而
遥莅梵宫頗有亭臺各綴景遂教散步自西東
又
御製出暢春園門自隄上至泉宗廟即景襍詠清曉
起居謁
夀萱(内)(壽萱春永在居暢春園皇太后所齊額也)遂乘幾暇出園門水
田千罫都芃綠多少殷心箇裏存暑雨全收快霽宜
豆苖稻穗曝秋曦所經見固堪欣慰未見還愁可若斯
沙隄宛轉栽桃柳春仲經斯花未開茂葉長條忽爾
許流隂五月倏過哉肩輿輕拂曉風凉泉上祠無六
里強(白暢春園至泉宗廟止五里餘)最是新秋澄爽氣暫教停蹕賞煙
光
(臣)等謹按
泉宗廟
御製詩謹繹其有關紀述事實者恭載卷内餘不備錄
東所内院中南宇三楹稍南為
曙觀樓上下六楹樓西山後敞室三楹東北為
挹源書屋右有六方亭南為
觀瀾亭亭北為
扇淳室東為
向綠軒三楹北為
主善堂堂西為秀舉樓上下八楹右有正廳三楹
主善堂北為
湛虚樓上下各三楹(廟泉宗冊)
(臣)等謹按
曙觀樓
挹源書屋
觀瀾亭
扇淳室
向綠軒
主善堂秀舉樓
湛虚樓諸額皆
皇上御書秀舉樓下
御書聫曰諸峯秀起標高朗一室包涵悦靜深
乾隆三十二年
御製曙觀樓詩小閣臨墻外沙泉座裏披夏中拍隄
岸風處漾漣漪野鷺飛翻起遠山影倒垂水田闢百頃
灌溉始從兹
又
御製挹源書屋詩泉上書廬號挹源寧惟清泚玩潺
湲學如未到精微處可不翻然悔失言
又
御製觀瀾亭詩溪上虚亭四桂分憑欄俯視水溶沄
如斯因憶仲尼在有術何殊孟子云
又
御製扇淳室詩吳樣新成扇式室滿忩清籟綠篁林
淳風設喻民懷始尚覺慙哉大寳箴
乾隆三十三年
御製向綠軒詩高者樹葉綠低者稻苗綠為綠雖云
同所向意有屬稻結實供食樹作隂玩目有用與無用
其殊無待卜雨後對芃芃蓄眼慰以穆
乾隆三十二年
御製主善堂詩泉畔建書堂湘㡡足縹緗名標師主
善義會德無常一本慎夙夜萬殊歸紀綱阿衡精密語
心學繼虞唐
又
御製秀舉樓詩三架横樓面假山竒遮詭邏岌孱顔
稜稜秀舉清輝暎蕭緬真稱伯仲間
又
御製湛虚樓即目詩為灌溪田因鑿池蓄輸節制藉
先資樓臨碧水虚明湛塍接綠苗實穎滋無礙鳶魚亦
飛躍有懷蓑笠實腁胝心紓嬴得頻摛藻幸值暘時雨
復時
(臣)等謹按
曙觀樓諸處
御製詩恭載首見之篇餘不備錄
樞光閣右廊而西正廳五楹曰
依綠軒軒南為輝淵榭東接
樂清館三楹榭之南建石坊二駕以石橋橋外稍東方
亭曰
津逮亭
樂清館之南為碑亭西南敞廳三楹曰
愛景庭後為
集遠堂三楹
樂清館之西正宇三楹再西為苑之西罩門
(臣)等謹按
樂清館之南碑亭内恭勒
御製萬泉莊記碑隂恭勒
御製詩
依綠軒
樂清館
津逮亭
愛景庭
集遠堂諸額
皇上御書輝淵榭南二坊東坊額曰源随地湧曰滙川
印月西坊額曰景自天成曰引派涵星
依綠軒額曰澄照含虚聫曰一桁青來楣端皴畫稿千
畦綠遶隴畔訂農經
樂清館聫曰觸目無非遠塵俗會心皆可入研覃又曰
雲霞流麗東西暎天水空明上下鮮西書房聫曰
蘿徑因幽偏得趣雲峯含潤獨超羣
集遠堂聫曰苕霅溪山吳苑畫瀟湘烟雨楚天雲皆
御書
御製萬泉莊記萬泉莊之名不見於日下舊聞春明
夢餘錄二書而經其地指其村無不知為萬泉莊若夫
丹稜沜之稱互見於二書而經其地指其村以問諸土
人則茫然不知所謂吾於是慨然嘆千古紀載家之述
耳食而鮮目擊于是乎失實者多矣繼又思失實者固
由彼之未平心精思廣諮博考不究乎實而不已然尚
頼有此失實者存而得以考其是非辨其差訛則彼述
耳食而鮮目擊者亦未嘗無小補於後世未足深怪也
丹稜沜之說二書所載雖小異而謂出巴溝以達於高
梁則同然其同歸於失實者實亦在此蓋丹稜沜夲明
戚清華園之蹟今暢春園其故址也園之前有水一溪
俗所稱菱角泡子者疑即其地其水實由南而北巴溝
在其南安能逆流而上以入於高梁橋乎蓋高梁之水
自由玉泉發脈滙為昆明湖流為長河以經高梁而為
通惠河其詳悉已具於向作之麥莊橋記與此無涉也
今巴溝橋之名尚存而橋之南實有大沙泉小沙泉在
焉其平地淙淙出乳穴者不可勝數與二書所載東雉
西勾水入地中者頗合獨水盡向北流從無涓滴向南
者此為異耳夫水性就下人所易知萬泉莊高於巴溝
巴溝又高於丹稜沜則水之北流而不南流不待燭照數
計矣而猶有此訛焉則吾謂朱彛尊孫承澤之述耳食
而未目擊非刻論也且二人去今不過百餘年所記者
又不過明季之事其訛已如此之甚&KR1574;而上之其紀載
之訛又豈待燭照數計哉而又豈啻丹稜沜之與萬泉
莊哉夫人皆知此為萬泉莊而泉之源又實在此此不
可不正其名而核其實也因命所司建泉宗廟於此地
若大沙小沙巴溝皆立碣以誌之而廟之内東西為池
沼亭臺若干所其淙泉處亦皆與之名而誌之碣凡二
十有八廟之外噴出於稻町柳岸如盂漿蹄涔者蓋不
可勝記則萬泉之名蓋應在此而不可他屬因綜其大
要樹以豐碑以證二書之訛如右云
(臣)等謹按廟内外淙泉之處
皇上各賜嘉名立石以志其在廟門之外者凡三南曰
大沙泉小沙泉北曰沸泉廟内東所廳宇對岸曰
滮泉曰屑金泉
曙觀樓後曰冰壺泉錦瀾泉規泉山後度紅橋曰露華
泉鑑空泉印月泉
觀瀾亭畔曰藕泉躍魚泉松風泉
扇淳室後為晴碧泉白榆泉
向綠軒畔曰桃花泉
主善堂之西曰琴脈泉秀舉樓之右曰杏泉澹泉再南
曰瀏泉
樞光閣東配殿南為洗鉢泉西所
依綠軒右曰浣花泉輝淵榭之南曰潄石泉橋畔曰乳
花泉漪竹泉柳泉楓泉雲津泉
樂清館之南方池曰月泉西曰貫珠泉凡二十有八皆
御書
乾隆三十二年
御製依綠軒詩書軒新搆倚泉宗遇雨林光綠意濃
合相印來呈近沼疎情通處露遥峰繡塍秈稻青千叠
皴石莓苔翠幾重漫道柏冬應改色依然階下有蒼松
又
御製輝淵榭詩玉壺冰榭枕横川峭蒨叢中落石泉
珠灑璣淙光上下底須育蚌始輝淵
又
御製樂清館詩山靜水致清是處山則遠臨泉築神
祠祠側葺亭苑左右皆逢源水光清挹近波瀾底藉生
澄澈斯多藴樂此饒後意民猶籌政本
又
御製津逮亭詩平流為玉落為珠亭子臨流味靜娛
設使於兹秘書讀吾惟一意企唐虞
又
御製愛景庭詩假山之上敞閒庭遠巘近泉無遁形
北望
暢春園咫尺愛兹恒得奉
慈寧
又
御製集遠堂詩虚明開向遠近遠景全披既豁仍藏
密言幽轉復竒展屏全是畫點筆雅宜詩驀憶武侯語
於斯亦集思
(臣)等謹按
依綠軒諸處
御製詩恭載首見之篇餘不備錄
原巴溝自青龍橋東南入於淀淀南五里丹稜沜沜南
陂五六達白石橋與高梁水并沜之西可汎舟李武清
以為園方十里正中挹海堂堂北亭置清雅二字明肅
太后手書也園北有橋曰婁兜一曰西勾(帝京景物略)
補左思魏都賦有掘鯉之淀或云即狐狸淀廣韻淀泊
屬韻會淺泉也今京師有南淀北淀近畿則有方淀三
角淀大淀小淀清淀洄淀勞淀護淀疇淀延芳淀小蘭
淀大蘭淀得勝淀高橋淀金盞兒淀葦淀大蓮花淀小
蓮花淀浮鷄淀白羊淀黑羊淀黃龍淀鵝巢淀牛横淀
火燒淀下光淀大光淀糧料淀破船淀水紋淀百水淀
五官淀康池淀廣平淀陳人淀武盇淀洛陽淀齊女淀
邊吳淀燕丹淀趙襄子淀孟宗淀其他不能悉記凡九
十九淀按說文無淀字傳寫者或作&KR1927;或作澱或作墊
皆非(風庭埽葉錄)
原武清侯别業額曰清華園廣十里園中牡丹多異種
以綠蝴蝶為最開時足稱花海西北水中起高樓五楹
樓上復起一臺俯瞰玉泉諸山御書青天白日四字於
中東西書光華乾坤相對字各長二尺餘(燕都遊覧志)
補燕中不乏名勝大抵皆貴璫墳院位置一律殊不雅
觀惟武清侯海淀别業引西山之泉滙為巨浸繚垣約
十里水居其半叠石為山巖洞幽窅渠可運舟跨以雙
橋堤旁俱植花果牡丹以千計芍藥以萬計京國第一
名園也(澤農吟槀)
補清華園前後重湖一望漾渺在都下為名園第一若
以水論江淮以北亦當第一也(明水軒日記)
補海淀清華園戚畹李侯之别業也去都門西北十里
湖水自西山流入御溝人無得而遊焉淀之水濫觴一
勺都人米仲詔濬之築為勺園李乃搆園於上流而工
制有加米顔之曰清華初至見茅屋數間入重門境始
大池中金鱗長至五尺别院二邃麗各極其致為樓百
尺對山瞰湖堤柳長二十里亭曰花聚芙蕖繞亭五六
月見花不見葉也池東百步置斷石石紋五色狹者尺
許修者百丈西折為閣為飛橋為山洞西北為水閣壘
石以激水其形如簾其聲如瀑禽魚花木之盛南中無
以過也雪後聫木為水船上施軒幕圍罏其中引觴割
炙以一二十人挽船走冰上若飛視雪如銀浪放乎中
流令人襟袂凌越未知瑶池玉宇又何如爾(讐&KR1585;)
(臣)等謹按明李偉清華園地臨丹稜沜方十里正
中為挹海堂又為樓百尺對山瞰湖今之
暢春園就其舊址亦不過十餘里挹海堂已廢惟樓尚
存今之
延爽樓相傳為當時遺甓所云婁兜橋一名西勾在園
北者今其跡已莫可辨惟丹稜沜水係自巴溝北
流不能逆流而上蔣葵長安客話所云達白石橋
與高梁水合并者訛也恭繹
御製萬泉莊記釐訂其謬原委瞭如矣
原帝京西十五里海淀凡二南則觭于白龍廟又南凑
于湖北斜隣嶁岣河又西五里為罋山又五里為青龍
桁河東南流入于淀之夕陽延而南者五里旁與巴溝
隣曰丹稜沜沜之大以百頃十畝瀦為湖西有貴人别
業在焉後有樓沜自垣以西入於樓之漘為小湖中多
菱芡魚蝦上有竹萬箇又有石苔沙棠甘菊忍冬蘼蕪
之屬蔓延以入於沜樓外有大查鐡銷䌫之以度行者南
為官道東入海淀循沜而西町塍相連有石梁曰西勾
復瀦為小溪溪上有大磐石溪中倒映見西山諸峯小
魚淰淰如吹雲又南為陂五六沜水再瀦為溪有村曰
東雉水入地中出於巴溝自溝達於白石以入於高梁
溯而北自嶁岣入於西湖東有古祠斷碑尚存乃元上
都路制使都哩沁撰文上有丹稜沜字餘皆磨滅沜雖
小然忽瀦忽隐可舟可釣蓋神皋之勝也(薊邱集義按都哩沁見)
(前沁唐古特語大也舊作朵里真今譯改)
原高梁橋西北十里平地有泉四出瀦為小溪凡數十
處北為北海淀南為南海淀北海之水來自巴溝或云
巴溝即南海淀也有石梁一是曰西勾巴溝之旁有水
從青龍橋河東南流入於淀南五里為丹稜沜又南為
陂五六出於巴溝達白石橋與高梁水合(長安客話)
(原李開先游海淀詩序汪嘉靖乙未三月王遵岩謫判毘陵武選吳皖山檄吕峯高熊南沙過翰林唐荆川)
(順之陳後岡束禮部張少室元孝李克齊遂及予共八人餞之海淀望日出阜成門至則荒涼殊甚蓋張昌國)
(以癸巳罹禍已三年矣亭臺傾圮惟水聲潺潺不異舊時酒酣賦詩皖山先成詩曰五侯臺榭競芳菲三日花)
(深車馬稀絃管不從流水奏綺羅應化睿雲飛空聞玉饌分天府曾覩金葩捧御幃借問樓前桃李月從來此)
(地幾人非次日夏桂洲遂劾張李二司屬無事慢游下獄未久七人相次罷謫皖山幸而獨兔詩卷歸於予事)
(如隔世而人多下世愴然作序不惟感諸友之易消歇而且歎大臣之善傾䧟也中麓閒居稿)
(原朱德潤同王編修游西山海子詩響晴川低徊山蒼蒼涵烟夾谿十里長山腰澗曲網泉下激石竇為微)
(潢枯梢挽風秋色□修林落葉堆長圖林疎石露見茅屋時有小徑通微茫招提横截翠微上闌干九曲雲飛)
(掦自從束書離故鄉脚頭青絲走山梁山川悠長日月速躋攀方寸何能強太原高人知我意請列紈素書滄)
(浪丹青不悶名利眼虎頭癡絶非王郎百年有懷良可哂還拂長松思道場存復齋稿)
(原王嘉謨海淀嶁兜橋作細淵淵溪水中青蒲葉靡靡翳然林木問幽懷信子美藻唼潜鱗山梁雊文雉尋)
(幽復遠涉濟勝良堪喜夕陽忽西流平湖淡烟起慷慨賦新詩行歌出山市薊邱集)
(原又海淀西勾橋上作淵微風何淡淡宿雨随人飛遥望石梁前楊柳蔭重圍壑寂無聲獨行向霏微寒芳)
(自可藉寄賞幸不違徒倚豐林間坦步徐言歸下同上原朱國祚西勾橋口占東雉村邊水西勾橋流濯)
(纓人不至處處浴沙鷗畹介石齋集目塵沙塞路蹊夢原袁中道海淀集李戚園詩滿)
(魂久已憶山棲誰知烟水清溪曲只在天都紫陌西鎮是日浮舟穿柳間有時調馬出花畦到來賓主紛相失總)
(仙源路易迷淀珂雪齊集鑑藏山溜雙虹跨石梁浦蓮原費尚伊海莊詩一)
(侵檻出溪樹引杯長暑薄青絲䋏涼生白苧裳帝城風日好拚醉到斜陽市隠園集)
(原區懷瑞友人招飲海淀不果往却寄詩去羽扇驅蠅不暫闌焦烟赤日掩重關輸君匹馬城西十里荷花)
(海淀還游業)
原北淀有園一區水曹郎米萬鍾仲詔新築也曰勺園
又曰風煙里中有曰色空天曰太一葉曰松垞曰翠葆
榭曰林於澨都人稱曰米家園仲詔念園在郊關不能
日涉因繪園中景為燈邱壑亭臺纖悉具備都人又稱
米家燈仲詔於元夕集客賦詩吕邦耀即席口占二首
其一曰玉綃叠出上元村雙炬懸來景物繁恍惚重游
邱壑裏米家燈是米家園其二曰輕舟寒夜渡無冰波
入銀綃訝月升宛是夢中曾一照米家園是米家燈(長安)
(客話)
原勺園徑曰風煙里入徑亂石磊砢高柳蔭之南有陂
陂上橋曰纓雲集蘇子瞻書下橋為屏墻墻上石曰雀
浜勒黃山谷書折而北為文水陂跨水有齋曰定舫舫
西高阜題曰松風水月阜斷為橋曰逶迤梁主人所自
書也踰梁而北為勺海堂吳文仲篆堂前怪石蹲焉栝
子松倚之其右為曲廊有屋如舫曰太乙葉週遭皆白
蓮花也東南皆竹有碑曰林於澨有高樓湧竹林中曰
翠葆樓鄒迪光書下樓北行為槎枒渡亦主人自書又
北為水榭最後一堂北忩一拓則稻畦千頃不復有繚
垣焉(燕都游覧志)(以上十八條原在郊坰門今移改)
(增福清葉公向高過海淀曰李園壯麗米園曲折米園不俗李園不酸帝京景物略)
(臣)等謹按淀水濫觴一勺明時米仲詔濬之築為
勺園李戚畹構園於其上流是勺園應在清華園
之東今其園不可攷海淀之東有米家墳在焉
欽定日下舊聞考卷七十九
