欽定日下舊聞考卷九十五
郊坰(西五)
原廣恩寺遼之奉福寺也在白雲觀西南地名栗園按
遼史南京有栗園蕭罕嘉努嘗典之疑即此地也土人
目寺為三教寺中有石幢題曰守司空豳國公中書令
為故太尉大師特建佛頂尊勝陀羅尼幢記講僧真延
撰并書末云清寧九年歲次癸卯七月庚子朔十三日
壬子記幢南有碑正統初太監僧保錢安立(析津日記按罕嘉)
(努舊作韓家努今對音譯改)
(臣)等謹按遼太宗天顯十三年始以幽州為南京
以其地在上京之南也是為五京之一
又按今白雲觀之西土人猶呼三教寺遺趾已廢
遼之石幢浮圖明之碑記皆不可考
原太康十年正月復建南京奉福寺浮圖(遼史道宗紀)
(原遼佛頂尊勝陀羅尼幢記之京師奉佛寺懴悔主崇禄大夫檢校太尉純慧大師息化也附靈塔之巽位)
(樹佛頂尊勝陀羅尼幢廣丈有尺門弟子狀師實行以記為請大師諱非濁字貞照俗姓張氏其先范陽人重)
(熙初禮故守太師兼侍中圓融國師為師居無何嬰脚疾乃遯匿盤山敷課于白繖盖每宴坐誦持常有山神)
(敬侍尋克痊八年冬有詔赴闕興宗皇帝賜以紫衣十八年勅授上京管内都僧錄秩滿授燕京管内左街僧)
(錄屬鼎駕上仙驛徵赴闕上以師受眷先朝乃恩加崇禄大夫檢校太保太尉次年加檢校太傅師搜訪闕章)
(聿修睿典撰往生集二十卷進呈上嘉贊久之親為帙引尋命龕次入藏清寧六年春鑾輿幸燕回次花林師)
(侍坐于殿面受燕京管内懴悔主菩薩戒師明年二月設壇于本寺懴受之徒不可勝計九年四月示疾告終)
(于竹林寺即以其年五月移窆于昌平縣司空豳國公仰師高躅建立寺塔并營是幢庶陵壑有遷而音塵不)
(泯清寧九年五月講僧真延撰并書城五里有奉福寺原敕賜廣恩寺碑北京西南去都)
(中建殿曰大慈殿之前曰天王殿左曰文殊右曰普賢殿後為無量壽佛左右殿二左奉大梵尊天右奉帝釋)
(尊天四周翼以長廊天王殿之前左右為樓以置鐘鼓中為碑亭又前為金剛殿廊之東為齋堂為厨為庫廊)
(之西為禪堂為茶房廊之東西隅俱為方丈其齋堂禪堂以南皆為僧房肇於宣德十年冬十月至正統二年)
(二月告成上聞賜名廣恩寺方辟土得白金五錠重二百六十兩以資工費復得巨石一方于西南隅地中遂)
(以為碑太監僧保錢安識)
原南京栗園司典南京栗園(遼史百官志)
(原蕭罕嘉努為右通造典南京栗園帝嘗從容問曰卿居外有異聞乎對曰臣知炒栗小者熟則大者必生大)
(者熟則小者必焦使大小均熟始為盡美不知其他帝大笑遼史本傳按罕嘉努譯改詳見前條)
(臣)等謹按方輿紀要云栗園在固安縣界括地志
固安之栗天下稱之為御栗因有栗園據此則栗
園當在固安界周篔析津日記謂白雲觀西南有
栗園又今宛平縣西四十五里卧龍岡西北亦有
栗園村蓋栗為都城土産或官為典司或民自種
植固在在有之也
補弘治九年官買阜成門外果園一區計地一頃三十
畝内建道觀賜額曰元應(薊邱雜抄)
(臣)等謹按果園元應觀今無考
補白雲觀西六里羊坊店市西有崇壽寺創於明正德
癸酉司設監監正劉允乘所建寺臨官道山門内正殿
三楹東西廊各三楹殿前碑二一為吏部右侍郎兼翰
林院學士國史副總裁西蜀温仁和撰文武定侯郭勛
篆額南京兵部尚書喬宇書一為柱國少師兼太子太
師吏部尚書謹身殿大學士鉛山費宏撰文惠安伯張
偉篆額戶部尚書無錫秦金書(行國錄)
(臣)等謹按崇壽寺土人呼鐵獅子廟寺門外鐵獅
二趺下有鐵宅獅子弘治七年造等字寺内明費
宏温仁和所撰二碑今尚存又後院中仆方石尺
許為住持僧倫公塔記東偏碧霞元君祠磬一天
啓六年造
(增温仁和崇夀寺碑略巘阜成門外十里許乃玉河鄉之池水村西望秀峯竒蒼翠如畫回瞻京闕巋然天)
(表真近畿佳境也佛寺一區金碧輝映靚麗雄偉前為土山嘉木蔭翳勅賜寺額曰崇夀且以大興隆寺僧善)
(倫兼崇壽寺住持是殆不可無記弘治七年九月第一增塔記示寂僧錄司右講經兼崇夀堂上開山)
(代住持仍兼大興隆寺本師序堂倫公大和尚靈塔僧錄司右講經兼崇壽寺第二代住持仍兼住大興隆寺)
(了元崇壽寺第三代住持欽依廣善戒壇傳戒宗師義念等嘉靖九年三月初一日建)
增觀音菴在羊坊店路南(五城寺院冊)
(臣)等謹按觀音菴比丘尼居之明季碑二尚存一
正德十五年立記買地頃畝一崇禎庚辰年立稱
壬申歲重修無撰人姓名
補普會寺遼之駐蹕寺也在玉河鄉池水村嘉靖甲寅
御馬監太監蔡秀恭重建土人呼其地為蔡公店殿前
石幢一書大佛頂尊勝陀羅尼後題大朝歲次己酉年
十一月十七日宣差濱棣大使張巴舒新建王府下斷
公事官普元弩立未詳時代又嘉靖三十六年一碑濮
陽李廷相文昌黎王槐書鐵鐘一隆慶二年四月造殿
後松一本極蒼古意遼時所植也松下石幢一上鐫沙
門奉航塔記(咏歸錄舊按張巴舒新舊作張鉢信順普元弩作普元奴今俱對音譯改)
(臣)等謹按蔡公店俗呼蔡公莊石幢八觚除舊刻
陀羅尼咒並記語外又北面刻太乙救苦天尊寳
號東北面刻昊天玉皇上帝寳號而虚其正東東
南二面焉幢内大朝字雖未著時代然考金泰和
八年昌黎韓道昇所撰五音篇海序内有大朝字
空格寫則大朝係當時習用之文又考王府斷公
事官及宣使乃元時官制元代凡兩值己酉前則
為定宗四年其時未立國號後則為武宗至大二
年今此幢記云大朝己酉或當定宗未立國號之
時因稱大朝亦未可定寺久圯僧略葺數椽以居
石幢及李廷相碑皆斷置寺門外殿後之松及僧
奉航塔幢皆不可蹤跡矣
(補遼駐蹕寺沙門奉航幢記訪師諱奉航俗姓李氏涿州新城縣渠村人幼入緇門道尋師就至燕京左街)
(駐蹕寺禮祥玉上人為親教焉清寧元年受具自後負笈遊方後歸本寺辦修殿宇大安五年涿州惠化寺請)
(為提點夀昌二年秋九月京北華嚴寺請為提點乾統八年四月遷化於駐蹕之本院門弟子善堅葬之祖師)
(塋側刻石為窣堵波述師實行焉)
朱昆田原按遼史紀年祗有壽隆而無壽昌是碑
書隆作昌未得其詳
增永安寺有勅建碑(明順天府志)
(臣)等謹按永安寺明嘉靖四十四年碑一都察院
右僉都御史安邑胡志䕫撰碑稱寺在玉河鄉經
始於萬歷四十年落成於次年萬壽戒壇宗師法
諱惠安者行戒精嚴住持兹寺
增玉河鄉池水村有静義菴普濟寺三官廟三里河有
圓通觀無量菴重興寺藥王廟(五城寺院冊)
(臣)等謹按静義菴磬一識宣武門外竹林寺比丘
惠顥鑄造供於大雄寳殿明景泰四年四月吉日
等字殆本是竹林舊器後人移供於此者普濟寺
鐘一正德五年造三官廟萬歷己未年七月碑一
中書舍人考選候命給事中齊嬴朱童蒙撰圓通
觀磬一萬歴甲午年造無量菴
本朝順治十六年重修碑一無撰人姓名碑稱阜成關
不三四里許地名三里河有古刹靈佑關剏自明
季正德間今為廣種寺文明上人别院於甲午春
王月重修戊戌年建兩配殿改額曰無量菴惟重
興寺藥王廟無碑碣舊器可考
增
勅修圓覺禪寺在三里河路北(五城寺院冊)
(臣)等謹按圓覺禪寺
本朝乾隆十六年重修後殿恭懸
聖祖御書額曰日暎金雲碑一工部左侍郎董邦逹撰
鐘樓懸銅鐘一識明嘉靖甲午年五月阜成門外
三里河池水村太監麥(闕)造等字
(增董邦逹重修圓覺禪寺碑略麥某建)(寺為明嘉靖間中涓)
(本朝雍正八年地震漸就圯住持際章江南宿遷人早歲于本貫善因菴剃度來遊京師受聖時師衣鉢于圓)
(覺禪寺徧募十方善信蒙門于南拓二十餘弓經始于賜白金五百兩興修移山)
(乾隆十六年五月落成于十七年四月乾隆二十一年歲次丙子竊月立)
原西郊有地名釣魚臺是金主遊幸處(問次齋集)
(臣)等謹按釣魚臺在三里河西北里許乃大金時
舊跡也臺前有泉從地涌出冬夏不竭凡西山麓
之支流悉灌注於此据劉侗帝京景物略元時謂
之玉淵潭為丁氏園池乾隆三十八年
命濬治成湖以受香山新開引河之水復於下口建設
閘座俾資蓄洩湖水合引河水由三里河達阜成
門之護城河又南流折而東一徑宣武正陽崇文
三門城河至東便門入通惠河一徑廣寧永定廣
渠三門城河合通惠河此湖河合流之所經也三
十九年始
命修建臺座臺西面匾石恭懸
御書釣魚臺三字東面匾石恭勒
御製詩
原釣魚臺在府西花園村臺下有泉涌出滙為池其水
至冬不竭相傳金人王鬱隱此(明一統志)
原王鬱飛伯少居釣臺潛心述作未嘗輕求人知李欽
叔過釣臺得其所著賦及碑大驚遍薦於諸公自此去
釣臺遊四方後為兵所殺(歸潛志)
原飛伯少日作樂府人多傳之後入京師(金南京)大為李
欽叔所稱與之詩云詩句嫓國風下者猶楚辭贈詩者
甚多有云憶昔穎亭見飛伯恍若夢中逢李白又云紫
陘仙人今淵雲騎風御氣七尺身又云良金原有價白
璧况無瑕又云王郎少年詩境新氣象惨澹含古春筆
頭仙語復鬼語只有温李無他人飛伯用是頗自貴重
嘗以布為囊采當世名卿詩投其中(中州集)
增乾隆三十九年
御製釣魚臺詩釣魚臺水别一源夥於臺下湧洌泉
亦受西山夏秋潦漫為沮洳行旅艱邇來治水因治此
大加開拓成湖矣置閘下口為節宣滙以成河向東釃
分流内外護城池(釣魚臺下舊有水塘上承西山香界寺一帶山水每遇夏秋雨潦西山瀝)
(水灌注輒沮洳阻行旅壬辰夏命於香山别開引河引卧佛碧雲一帶山水亦注於此並芟治葦塘疏剔所有)
(諸泉滙成一湖復穿渠建閘以資節宣導流由阜成門外分支一入西便門城渠流為正陽門前之護城河一)
(由外羅城南而東為永定門前之護城河皆滙入通惠河以濟運)金湯萬載鞏皇基衆
樂康衢物滋阜由來諸事在人為
(臣)等謹按釣臺湖水今為西山新開引河滙集之
區前條謹具載源委恭讀
御製詩益覩
睿裁經畫周悉靡遺不獨道途行旅仰邀
體䘏而近之有以資襟帶遠之有以濟輓輸洵一舉而
利頼施於無窮矣
(原嚴嵩詩在金代遺蹤寄草萊湖邊猶識釣魚臺沙鷗汀鶩尋常曾見龍舟鳳舸來鈐山堂集)
(原公鼐詩叟花石遺墟入戰圖薊門衰草釣臺孤不知艮岳宮前得見南兵入蔡無問次齋集)
(增董越遊釣魚臺詩滿草堂掩映路逶迤客到殊無林鳥知科斗池塘春水牛羊町疃夕陽遲莎深綠暈苔)
(侵壁藥蔓紅欹槿護籬先後聞遊多歲月細看窗牖蠧餘詩帝京景物略)
(增馮琦釣魚臺詩高翳然林水處便自遠人寰麥隴鳬雙沒藤軒蝶四環低春澗柳深淺夕陽山坐憶垂竿)
(叟高蹤未可攀鳥是處堪垂釣誰家長閉關榭多偏近水雲薄更宜山語扶疎襄人蹤杳靄間日斜仍策馬)
(太息野鷗閒同上)
原玉淵潭在府西元時郡人丁氏故池柳堤環抱景氣
蕭爽沙禽水鳥多翔集其間為遊賞佳麗之所元人遊
此賡和極一時之盛(明一統志)
(補王惲玉淵潭讌集詩序丁都城西郊佛宫真館勝㮣盤鬱其間有潭曰玉淵盖氏故池也柳堤環抱景氣)
(蕭爽財賦總管王侯明之甲午秋置酒潭上邀翰林諸公為一日之娛既而雨不克成歡是月晦復尋前盟簪)
(舄既集風日清美天光雲影瀲灔尊席沙鷗容與于波間幽禽和鳴于林際若知野老之忘機代清唱而侑觴)
(也酒肴饜飫賓主樂胥雅會清吟烏可多得尺秋澗集原王嘉謨玉淵潭詩玉淵潭上草萋萋百尋聲散)
(遠溪垂柳滿城山氣暗桃花流水夕陽低薊邱集)
原杭州上天竺觀音大士像晉天福中僧道翊見瑞光
發澗得竒木刻之後漢乾佑年僧從勲自洛陽奉佛舍
利安大士頂至宋建炎四年烏珠入臨安高宗遜于海
烏珠聞知佛像所在遂與玉帛圖籍盡航而北僧智完
率徒以從至燕舍都城西南五里之玉河鄉建寺奉之
此觀音寺也天順壬午土人權五修之成化丁酉僧德
顯又修之因得石土中乃金大定十七年所刻載天會
七年梁王徙像事甚悉今寺中所奉又非晉像矣寺有
成化二十三年學士程敏政碑記(帝京景物略)
(臣)等謹按玉河鄉池水村之觀音寺明學士程敏
政碑今尚存殿内磬一有觀音寺永遠供福萬歷
十年八月造等字鐘一有天順元年二月勸緣沙
門信昂住持惠顯檀越信官陳普錦等鑄造本寺
祖師殿供養等字又殿前月臺上大鐵爐瓶燈檠
及磬共六件本宣武門外歸義寺中物嘉靖年間
造歸義寺今廢因移置兹寺
又按明劉侗景物略與程敏政碑記皆誤以玉河
鄉觀音寺像為即天竺像
御製訂訛文釐正其謬恭載卷内
(補幽州大悲閣觀音像遼遷之于木葉山臨安天竺觀音像金遷之玉河寺佛亦疲于津梁矣榆欓别錄)
增
御製程敏政重修觀音寺記訂訛文朱彛尊著日下
舊聞載玉河鄉之觀音寺所供奉觀音大士像謂自杭
州天竺寺移來而引程敏政記以實之(程敏政記稱近得石刻于土中)
(謂金天會七年梁王統軍至杭謁上天竺禮觀音大士像及大藏經異之因徙而北有比丘智完率其徒以從)
(斯寺之所由始也考梁王即烏珠石刻于大定十七年)然咸淳臨安志又謂僧道
元逢金難時秘大士于井兵退知井所在得像歸之(咸淳)
(臨安志載靖康初屬有金難僧道元秘大士像于井兵退瓦礫中忽鏗然有聲始知井所在得像歸之院)是
疑案也不可以不辨夫大士為佛妙觀察智豎三際横
十方無時無處不在不繫乎像也故佛云以色見聲求
皆屬邪道法身化身不可見報身則可見像者報身之
偶託者耳既云偶託則假中之真亦不可不求其非中
之是既求其非中之是則吾以為仍在天竺者是而玉
河鄉者非也何也天竺嘗四至矣大士相好宛存于心
且命工肖斯像二而供奉之于御園之寳相寺及玉泉
山之清凉禪窟兹觀程敏政之記乃若實有其事亦不
無生疑遂命奉宸詣玉河鄉舁大士像至觀之則長短
豐瘠迥然不同天竺者且五色莊嚴非所謂古木本色
者也于是憬然悟程敏政之傳訛並翻然悟道元之傅
會而天竺之大士本不即不離無來無去謂燕京之大
士與天竺之大士是一不可何况云二是則兩處之記
本出於僧人執像炫俗之見而不明理好竒之文人遂
亦耳食而恣影談即以彼時事蹟論之烏珠南下欲得
宋之土地耳其次欲得其貨財耳且金與元不同元固
蒙古信佛金則不然何必遷大士至北京乎盖兵燹之
餘寺或因亂致燬僧或隨而至北在北者欲神其說而
創寺在南者欲復其跡而耀人以致兩地各有一大士
而豈知大士無來無去是一不可何况云二哉雖然余
茲筆之篇而訂其訛者得毋仍執一二是非彼此之見
而違大士如如無我之本願乎哉
(臣)等謹按明程敏政重修觀音寺記沿襲舊說誤
指玉河鄉觀音寺像即天竺像恭繹
御製訂訛文詳加辨證洵足正從來耳食之謬矣
(原程敏政重修觀音寺記音都城西南五里許曰玉河鄉池水村中有古刹曰觀寺天順壬午歲鄉之人曰)
(權五合里之善士延釋恩祥重作之為祝釐禳禜之地成佛殿六楹將以次及兩廊未就而祥逝越十年矣風)
(朘雨削殿復傾圯迨成化丁酉歲而祥之徒德顯始繼其師之志盡出已資鳩工闢地佛殿之六楹者巋然中)
(起左為伽藍堂右為祖師堂天王殿峙其前觀音殿倚其後外為山門殿左右為方丈鐘鼓有樓庖厨庫藏有)
(所建子屋數十楹居其衆收民田二百餘畝贍其食棟宇翬焕像設莊嚴丹堊藻繪爭雄競爽經始於某年某)
(月訖工於某年某月落成之日遐邇畢集蔚乎粲然可與名山福地相䧺長不徒甲於一鄉而已恒裕懼其蹟)
(久而或冺命其弟善彬因予所善求記予因訪其廢興之故盖近得石刻于土中謂金天會七年梁王統軍至)
(杭謁上天竺禮觀音大士像及大藏經異之因徙而北有比丘智完率其徒以從斯寺之所由始也石刻于大)
(定十七年九月考之始梁王為烏珠實以天會七年己酉入臨安是時為宋建炎四年高宗遜于海凡玉帛圖)
(籍盡航之經像實與之俱至大定十七年丁酉幾五十年矣世宗賢主自擬漢唐之盛圖功臣于衍慶宫烏珠)
(預馬撫時與事有不勝其感者矣予嘗至天竺見所謂沈香大士像者杭僧率指為梁時物以金石刻證之則)
(已北徙中失于兵燹久矣而杭僧不知也嗚呼自宋之南金元之入幽冀之間變亦極矣高廟龍興天下始定)
(于一文皇繼之而徙都焉山川草木皆獲呈露以被聖人之澤况斯寺近在郊畿得人馬以起廢而為祝釐禳)
(禜之地非其幸歟祥號瑞菴仕為僧錄右覺義顯號性天仕為右善世裕方領祠部牒為住持與彬惓惓思以)
(文字昭其師故予嘉其志而記之如此篁墩集)
增玉河鄉打靛厰有觀音菴高麗莊有關聖廟勝泉寺
核桃園有三義菴碧霞元君廟(五城寺院冊)
(臣)等謹按觀音菴鐘一明萬歷四十七年造關聖
廟嘉靖己亥年碑一浙江定海舉人王畿撰勝泉
寺成化九年碑一翰林院侍讀學士安成彭華撰
三義廟碑二一萬歷三年陜西按察使劉效祖撰
一為
本朝順治十七年翰林院侍讀范陽馮源濟撰碧霞元
君廟碑一康熙六十一年翰林院編修會稽傅王
露撰
增廣慧寺在玉河鄉朱家莊(五城寺院冊)
(臣)等謹按廣慧寺明成化間因五華寺遺趾修建
今已圯惟餘屋三楹内磬一鐘一並有玉河鄉朱
家莊五華寺屋後路北廢壤中仆大鐘一有勅
賜廣慧寺開山祖師中圓功德主金福聚住持圓
相歸靜萬歷二年三月造等字寺有舊碑二一為
廣慧寺開山記僧道深撰一為檀越題名記皆明
成化五年四月立
(增僧道深廣慧禪寺開山記略之京都之西十數里許玉河鄉朱家莊五華梵刹乃古遺跡歲久荒蕪于正)
(統年信官覃文逹王福興輩邀中圓尊宿倒拈沒孔鉗鎚無痕斤斧重開其山依原基欵修造山門天王殿正)
(佛殿及東之齋堂伽藍堂鐘樓西之禪堂祖師堂鼓樓兩廊僧房四十餘間其後方丈左之退居右之廩庫皆)
(具而復周圍築以垣牆一頃八十餘畝裁桓果木數千穿鑿二井澆灌蔬圃正殿塑釋伽佛侍立香花菩薩殿)
(東塑補陀勝境觀世音菩薩慈救八難之妙相殿西塑閻摩羅界地藏大菩薩嚴列十王之儀相誠可謂非色)
(相是名色相作人天之瞻仰為巨道場矣功完凡十載勅賜額曰廣慧禪寺特命中圓尊宿為第一代重開山)
(祖師尊宿諱智湛潞陽巨姓久慕少室單傳乃大翠微山善世南浦大師之上首嗣其師祖西竺大善知識為)
(臨濟正宗並著於斯以備傳燈續燄成化五年四月立)
增廣濟菴在玉河鄉池水村(五城寺院册)
(臣)等謹按廣濟菴明天順八年碑一僧道深撰庭
中有金承安五年四月僧行臻塔幢一幢凡六面
一面刻佛頂尊勝陀羅尼梵本又二面刻智炬如
來心破地獄真言皆梵書又三面刻記文係楷書
(增僧道深廣濟菴開山碑略刹都城西十里許玉河鄉池水村五道聖廟之旁為古觀音堂歲久荒蕪天順)
(元年廣慧禪寺首座瑞雲遇施地功德主惠普寬等喜捨建寺曰廣濟以為廣慧之下院瑞雲諱法祥金臺茂)
(族投白雲菴主廣無邊薙髮受業為師並著于記天順八年五月)
(增金中都右街紫金寺故僧行臻靈塔記氏臻公者寳坻縣青公臺東保君政第三男也俗姓楊承安三年)
(遇恩具戒于承安四年十二月十五日示寂承安五年四月十三日寺主善珍建)
原哀忠墓在府西南相傳唐太宗見隋煬帝征遼所亡
士卒骸骨惻然憫之令悉收葬為一大塚因名(明一統志)
(臣)等謹按唐大詔令載有貞觀十九年四月收葬
隋征遼軍士骸骨詔不言地在幽州新唐書云貞
觀十九年伐高麗四月誓師于幽州五月己巳克
沙卑城庚午次遼澤瘞隋人戰亡者甲申克遼東
城以文義詳之征遼將士塚當在遼東道上明一統
志謂在府西南未知何據帝京景物略云白雲觀
西十餘里為唐太宗哀忠墓已冺滅不可問則其
跡久無考矣
原宋本墓在城西三十里撅山村元翰林待制謝端撰
銘(寰宇通志)
(臣)等謹按宋本墓今無考
原玉河廢縣在府西四十里本薊縣地五代時劉仁恭
置(方輿紀要)
原玉河縣本泉山地劉仁恭于大安山創宫觀師煉丹
羽化之術于方士王若訥因割薊縣分置以供給之(遼史)
原過長店岡而西有縣村疑即古玉河縣故址然唐時
幽州管内尚有廣平縣亦分薊縣置者所謂縣村究未
定為何縣也(國門近遊錄)
(臣)等謹按宛平縣西四十里有城子村舊為玉河
鄉地與方輿紀要之說合當即玉河廢縣苐故城
已無遺跡耳
補宛平縣京西馮家里舊有太乙集仙觀元元貞元年
以其地畀純一真人(闕)全祐有栗五千株全祐相栗林
隙地重岡環抱下有寒泉旁地衍沃可引灌溉構正殿
三楹翼以兩廡繚以石垣王惲為之作記大德元年刻
于石(戴斗夜談)
欽定日下舊聞考卷九十五
