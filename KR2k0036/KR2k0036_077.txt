欽定日下舊聞考卷七十七
國朝苑囿(長河樂善園)
西直門外高梁橋之北宫門五楹正宇為倚虹堂(善樂園)
(冊)
(臣)等謹按高梁橋在西直門之北其水發源於玉
泉由昆明湖秀漪橋東流注此即長河也乾隆十
六年
聖母皇太后六旬萬壽自長河至高梁橋易輦進宫因
建是堂
皇上臨幸
御園每於此侍膳視事宫門額曰雲楣星鄂與倚虹堂
額皆
御書
乾隆十六年
御製題倚虹堂詩橋畔堂成辛未年(辛未年為大慶聖母六旬)
(自長河乘冰牀至高梁橋易輦進宫故建堂於是)
大安登輦慶敷天崇基已見祥貽永
盛典行將舉繼前來往每因裁詠什(西直門為來御園必經之路往觀)
(農率有詩勒于壁間)雨暘惟是厪農田虹光銀渚一灣映春色皇
州萬禩綿
倚虹堂西二里許為
樂善園園門三楹北向(園樂善冊)
(臣)等謹按
樂善園門額
皇上御書是處舊為康親王園亭頽廢已久乾隆十二
年重加修葺其上游與昆明湖相接為
龍舸所必經云
乾隆十七年
御製題樂善園詩樂善始康邸(園故康親王别業也)取義東平
蒼結搆逾綠野勝國為皇莊鼎革屬故藩百載移星霜
宴遊旣冷落草樹就蕪荒亭榭早無存半立餘頽墻地
隣長河岸來往泛烟航憑眺念興廢為之長慨慷稍命
復其舊芟穢疏汙塘室宇何須多足令供徜徉迴池日
以清春翹日以芳由來歲月深峭蒨增林光人工久斯
敝天然久益彰艤舟一來憩妙理參幻常園名仍舊稱
况我曾顔堂道心惟竹素永言誌其詳
樂善園宫門内跨小溪南為穿室東向曰意外味轉石
徑而南為於此賞心内間北向為
含清齋東為瀟碧北為約花欄南有軒為雲垂波動
含清齋對河敞宇為池月岩雲中穿堂為翠微深處内
為
藴真堂南宇為氣清心遠别院有室曰
鸞舉軒(園樂善冊)
(臣)等謹按意外味諸額皆
皇上御書鸞舉軒垣外是為園之南門
乾隆二十四年
御製藴真堂詩藩邸園亭頽廢久(是處本康親王舊園也)略加
葺築便如新古柯曾不煩修飾茈虒槎枒總藴真
於此賞心之西南為又一邨左有亭為攬衆翠意外味
之西穿堂為得佳賞西為
蘭秘室再西為環青渟碧
蘭秘室之北有宇為賞仁勝地(園樂善冊)
(臣)等謹按又一邨諸額皆
皇上御書
園門内有樓為沖情峻賞東北為紅半樓其旁峙岩上
者為踞秀亭沖情峻賞之西南有室為畫所不到東為
揖長虹再東為蔭林宅岫内宇為古歡精舍(園樂善冊)
(臣)等謹按沖情峻賞諸額皆
皇上御書
園門以西臨河敞宇為自然妙有西室為風湍幽響再
西有軒為詩畫間為玉潭清謐亭為箇中趣亭北敞宇
為坐觀衆妙西出河口折而南有室為致灑然接宇為
光碧涵暉稍東曰遠青無際後為雲林畫意再東有軒
為心乎湛然折而南為綠雲間(園樂善冊)
(臣)等謹按自然妙有諸額皆
皇上御書
樂善園西三里許曰大正覺寺大殿五楹後為金剛寶
塔塔後殿五楹塔院之東為行殿(五城寺院冊)
(臣)等謹按大正覺寺即朱彛尊原書所謂真覺寺
也明永樂間重建金剛塔成於成化九年凡五浮
圖俗因稱五塔寺乾隆二十六年重修正殿額曰
心珠朗瑩聯曰般若演慈源妙通筏喻菩提宏覺
路長炳燈傳皆
皇上御書塔東恭勒
御製重修正覺寺碑文謹編載卷内
御製重修正覺寺碑文自萬壽寺迤東不二里而近
有招提五塔離立衆因以寺所有名之實舊誌所稱大
正覺寺者也朕敬為
聖慈祝釐歲辛未旣命將作庀材營繕逮今辛巳星紀
載周恭遇
七旬大慶復出帑金是崇是飾所司以落成告且礱石
請文攷梵典釋佛義曰覺又曰佛像標身經標口塔標
意故說根塵者以意為之因緣譚覺性者亦以意為之
提攝世傳阿育王建塔八萬四千震旦僅得十之一若
兹寺經始明永樂間西竺國師板的逹用一臺五佛準
印土金剛寶座成式俾大千情與無情咸知印可其于
開宗也甚著而于資福也甚閎然觀大慈氏如如不動
意于何有彼芸芸者覓意了不可得則相率而求之相
輪窣堵自凡僧初果以至辟支菩薩六重七重云爾是
何異和南合十執丈六以求像執華嚴海藏以求口者
哉反是以觀震旦所標固不必意西竺之意而以無意
利益羣生者雖放之遍滿恒河沙數無盡意法界無二
無别可也乃者楶梠交疏增輝初地華鑑寶鐸具足莊
嚴將諏辰侍
輦過之疇不皈依迴向晉
無疆之祝乎嗣是每逢
慶典其鳩工夙事長與六甲循環極無量八百鼻功德
永弗替
原大真覺寺在極樂寺西内有金剛座上置五小座藏
如來金身永樂間西域中印土僧所獻規製前此未有
也(寓林集)
原直覺寺浮圖高五六丈許而上為塔五方陟其頂山
林城市之勝收焉(緱山集)
原真覺寺原名正覺寺乃蒙古人所建寺後一塔甚高
名金剛寶座從暗竇中左右入蝸旋以躋于顛為平臺
臺上湧小塔五座内藏如來金身金剛座之左偏又一
浮屠傳是憲宗皇帝生葬衣冠處前臨橋橋臨大道夾
道長楊綠隂如幕清流映帶尤可取也(燕都遊覽志)
原成祖文皇帝時西番班廸逹來貢金佛五軀金剛寶
座規式詔封大國師賜金印建寺居之寺賜名真覺成
化九年詔寺準中印度式建寶座累石臺五丈藏級于
壁左右蝸旋而上頂平為臺列塔五各二丈塔刻梵字
梵寶梵華中塔刻兩足跡他跡䧟下廓摹耳此隆起紋
螺若相抵蹲塔前有成化御製碑(帝京景物略能按班廸逹梵語材也舊)
(作板的逹今譯改)
(臣)等謹按成化御製碑今無存
原真覺寺塔規制特竒寺有姚夔碑記稱永樂中國師
五明班廸逹召見於武英殿帝與語悅之為造寺石臺
則成化九年所建也(析津日記)
(臣)等謹按姚夔碑今無存
(原明憲宗御製真覺寺金剛寶座記略佛永樂初年有西域梵僧曰班廸逹大國師貢金身諸之像金剛寶)
(座之式由是擇地西關外建立真覺寺創治金身寶座弗克易就于兹有年朕念善果未完必欲新之命工督)
(修殿宇創金剛寶座以石為之基高數丈上有五佛方為五塔其丈尺規矩與中印土之寶座無以異也成化)
(癸巳十一月告成立石原朱衡真覺寺五塔詩)(勝地塵埃少中天洞壑孤雲)
(櫺欹縹緲風磴入虚無檻外三天界尊前五岳圖何當探慧鏡一為照迷途鎮山集)
(原何棟登真覺寺浮圖詩霞凌空垂寶塔被露出銅盤影照青蓮色光寒白露團標窺日近風洞雪雲寒静)
(坐觀空界天花遶石壇太華集)(以上八條原在郊坰門今移改)
正覺寺西五里許為萬壽寺自正殿後殿宇佛閣凡六
層(五城寺院冊)
(臣)等謹按萬壽寺明萬歷五年建乾隆十六年重
修二十六年再修初寺中懸永樂時所鑄大鐘内
外勒華嚴全部共八十一卷名曰華嚴鐘今移于
城北覺生寺詳見郊坰門寺門内為鐘鼓樓天王
殿為正殿殿後為萬夀閣閣後禪堂堂後有假山
松檜皆數百年物山上為大士殿下為地藏洞山
後無量壽佛殿稍北三聖殿最後為蔬圃寺之右
為
行殿左則方丈寺内永樂時大鐘今移置覺生寺正殿
恭懸
世宗憲皇帝御書額曰慧日長輝
皇上御書聯曰戒慧光中烟雲皆般若清涼界外花石
盡真如萬壽閣額曰歡喜堅固大士殿額曰聲聞
普遍三聖殿額曰法雲常住殿柱南面聯曰性海
波澄静涵功德水福林蔭溥妙湧吉祥雲北面聮
曰甘露灑諸天現清淨身說平等法慈航超彼岸
以自在力顯大神通方丈額曰棲情物外聮曰爽
氣挹冲襟翠連空色明漪淡塵慮影借天光皆
皇上御書正殿前恭立乾隆十六年
御製文碑亭二左為
國書及漢字右蒙古字梵字假山之後恭立乾隆二十
六年碑亭二左為
國書及漢字右蒙古字梵字又
行殿内西間聮曰春物薰馨含慧業名禽宛轉入聞思
東間聮曰于淡泊中尋理趣不空色際忘言詮又
聮曰樹色溪光成静賞花香鳥語絶塵緣後院樓
宇下穿堂聮曰花宫具見嚴而妙别室還饒清且
嘉書室聮曰欣于所遇何空色樂在其間足古今
又聮曰聽松真偈演觀水道心存皆
皇上御書
又按萬壽寺之西路北設關門内有長衢列肆北
逹
暢春園為
萬壽街居人稱為蘇州街詳見
苑囿門
御製勅修萬壽寺碑記自昆明湖循長河而東緣岸
多喬林古木僧廬梵舍遠近相望廣源牐西萬壽寺實
為之冠宏敞深静規制壯麗攷碑誌建自明神宗初迄
今二百餘載矣朕時從舟過之乾隆辛未之歲恭值
聖母崇慶慈宣康惠敦和裕壽皇太后六旬大慶海内
臣民舉行慶典朕恭奉
大安輿由暢春園道西直門至大内鑾御所經兹寺適
居其中且喜其嘉名符祝釐之意命將作新之更加丹
艧繡幢寶鐸輝耀金碧以偹
臨覽傳有之曰萬盈數也詩書之稱壽者曰欲至於萬
年曰萬壽無疆又有萬有千歲眉夀無有害皆舉成數
以致其懽欣頌禱之誠而帝王世紀則謂天皇氏壽一
萬八千歲地皇氏壽一萬八千歲人皇氏壽九千歲合
四萬五千歲則上古蓋實有之非虚言也至釋氏阿含
經則謂四天王壽五百歲以人間五十歲為一日忉利
天夀千歲燄摩天夀二千歲兜率天夀四千歲化樂天
壽八千歲他化自在天壽一萬六千歲摩身天壽三萬
三千歲而曰梵天壽命無有大期古佛且有無量壽之
號貝葉經函支那傳譯净衆敬持故凡以歡喜心作佛
事植功德林報罔極恩者咸有取焉我
聖母大慈大恩沾被一切受氣含生天上天下有識無
識普徧周浹以是至仁備諸福德升恒悠久紀算靡極
斯固薄海若臣若民同心一詞合掌讚歎願申萬年之
祝而朕之以天下養頌純嘏而引遐齡於萬斯年稱無
量壽者随所至而三致意焉修葺工竣因有司之請勒
文貞珉以紀歲月
御製重修萬壽寺碑文
天純祐我函夏旣屢豐錫羡俾恬養引年越大濛疏逖
&KR1544;爽胥昄章畊牧躋之春臺是用大介蓋貞元嘉會保
泰者兢兢乎千載一時而我
聖母皇太后七袠慶辰適逢斯盛朕將率億兆臣庶祝
嘏延洪以
聖節崇啟經壇于萬夀寺爰勅内府丹堊即工視乾隆
辛未例弗懈益虔事載蕆系之辭曰維兹寺修建端委
暨諸天無量壽義著在前文者無竢繁稱矣曷記乎則
敬頌我
聖母愛民延禧之
懿訓以質言臚近事可乎向者東南耆耉顒迓
安輿樹頷翹趾者相屬偶會偏隅賙賑朕上體
慈懷載稽撰日閱丙子而丁丑閱辛巳而壬午迨取道
展禮清涼則祥霙甘&KR0584;馧馞繽紛九㝢奄觀倍稔揆諸古
德所云覺照佛心福利仁化何以加兹若乃西人敂關
諸師亟于捄焚拯溺朕荷
天
祖鴻庥寅承敢後每旁午擘畫禀命
璇闈備仰我
聖母始事勤劬與成功之
愷豫迄今流沙數萬里悉古烏孫大宛勃律于闐諸部
曲不啻偃修羅之弓戟而亭以慧雲沃以法雨同登極
樂國土者我
聖母壽世無量之心一我佛壽世無量之心而朕額手
慶抃即願以無量萬世壽壽我
聖母者庶於是焉徵實可記也夫遂繹其旨而為之讚
我聞法王法不受轉輪轉調御大能仁安車濟五衍
以兹壽者相超劫去圓滿一萬二萬年迦葉那含闡至
六萬七萬昆含拘留展次佛及初佛積萬乃無算同聲
祝
聖慈金口宣元典壽世而壽身真實義斯踐佛云四部
洲五燭乎燎旱化日諸衆生各各得飽暖是名恒春國
有榖無不戬佛云彼羅刹種種方所限銷兵窮荒徼薄
海壹清宴是名大願船淨域歸重趼
聖慈皆佛慈是諦參密顯懽喜證人天三呼善哉善
乾隆十三年
御製題萬夀寺方丈詩三度輕舟過(今年舟過萬夀寺者三兹始一)
(遊云)一來方丈遊地偏白足静松老綠隂稠馴鴿香臺集
涼蟬古樹收略參今昔景門外聒清流
又
御製萬夀寺口占賜方丈明鼎詩試問闍黎悟未曾
與僧何不可言僧却憐佛子親逢
佛因識能仁有不能(昔者指皇考喜開示禪流因而得悟不勝屈明鼎尚属濟宗名)
(宿獨未獲許可故嘲之)
乾隆二十八年
御製舟過萬壽寺戲題詩廣源高水拍船脣(長河之水以玉)
(泉為源過萬壽寺左側廣源閘始有高下之分)船過祇園古岸濱識矣松篁三
徑路置之空色不言津愛他有力風前布笑我竟為門
外人望雨憂愁得雨喜欲詢調御屬何因
由萬壽閣東穿堂入别院齋堂五楹為指鉢思恩前宇
五楹後為法壇為方丈由閣西穿堂入為行殿(五城寺院冊)
原萬壽寺在廣源閘西數十武殿宇極其閎麗寺左鐘
樓前臨大道鐘鑄自文皇徑長丈二内外刻佛號彌陀
法華諸品經蒲牢刻楞嚴咒銅質精好字畫整雋相傳
為沈度筆少師姚恭靖公監造近年自宫中移此擊之
聲聞數十里有山亭在佛閣後可結趺坐(長安客話)
原萬歷五年三月建萬壽寺于西直門外七里先是京
師有番經漢經二厰年久頽圮穆皇帝重修未竟上移
貯漢經于此中其正殿曰大延壽閣曰寧安重樓複榭
隱映蔽虧寺後壘石為三山以奉西方三大士蓋象普
陀清涼峩嵋凡占地四頃有竒浹歲即成時司禮監大
璫馮保領其事先助萬金潞邸及諸公主妃嬪以至各
中貴無不捐貲其藻繪丹艧視金陵三大刹不啻倍蓰
(野獲編)
(臣)等謹按寧安閣今改為萬壽閣
原萬壽寺在真覺寺西二里神宗朝勅建丹樓紺宇幾
與大内等蓋上幸山陵嘗為駐蹕地也方丈築山上有
廣榭下峙小亭寺僧云先帝曾於此尚食後有圃數頃
賜出萬石大鐘乃太宗時製昔懸于樓邇年有訛言帝
里白虎分不宜鳴鐘者遂卧鐘于地(燕都遊覽志)
原萬壽寺在廣源閘之西萬歷五年太監馮保奉命作
中大延壽殿五楹旁羅漢殿各九楹後藏經閣高廣如
中殿左右韋䭾逹摩殿各三楹方丈後輦石為山所取
土處為三池山上三大士殿各一三池共一亭山後圃
百畝寺碑大學士張居正奉勅撰先是文皇帝鑄大銅
鐘内外書華嚴八十一卷銑于間書金剛般若三十二
分向藏漢經厰于是有勅懸諸字日俾六僧擊之天啟
中置不復擊卧地上(帝京景物略)
(臣)等謹按萬壽寺明大學士張居正碑今已無存
補西郭外萬壽寺今上所建大内出一鐘成祖時少師
姚廣孝監鑄重八萬七千斤徑丈有四尺長丈五尺銅
質甚古内外刻華嚴經一部華亭沈度所書鑄時年月
日時皆丁未今徙置之日為六月十六日亦四丁未相
符事亦竒矣(燕邸紀聞)
(原張居正勅建萬壽寺碑司皇上踐阼之五年聖母慈聖宣文皇太后出帑儲命禮監太監馮保卜地于西)
(直門外七里廣源牐之西特建梵刹為尊藏漢經香火院中為大延壽殿五楹旁列羅漢殿各九楹前為鐘鼓)
(樓天王殿後為藏經閣高廣如殿左右為韋䭾逹摩殿各三楹修簷交属方丈庖湢具列又後為石山山之上)
(為觀音像下為禪堂交殊普賢殿山前為池三後為亭池各一最後果園一頃標以雜樹環以護寺地四頃工)
(始于萬歷五年三月竣于明年六月以内臣張進主寺事賜名曰萬壽太岳集)
(原朱國祚萬壽寺詩瀟貝葉三車少華鐘萬石餘聲仍到長樂地合置精廬灑人天界莊嚴學士書秋來霜)
(落後流響更何如介石齋集)(以上七條原在郊坰門今移改)
(臣)等謹按長河沿隄一帶古刹甚多惟萬壽五塔
兩寺内有
行殿謹編
樂善園後餘俱詳載郊坰門
欽定日下舊聞考卷七十七
