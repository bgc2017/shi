欽定日下舊聞考卷一百九
京畿(通州二)
原白河自密雲南至牛闌山與潮河合流至通州入直
沽一名白遂河(明一統志)
原河兩岸皆白沙不生青草故名(通州志)
原都城經通州六十里為大通橋河通州至直沽三百
六十里為白河(漕船志)
(臣)等謹案大通橋河即通惠河白河即潞河
原州東二十里白河源出宣府衛龍門所東滴水崖東
流入密雲縣北境之石塘嶺過縣西入通州界其支流
亦從石塘嶺過懷柔縣西順義縣東入通州東境合焉
東南經漷縣武清縣東而入直沽合衛河入海一名潞
河亦曰沽水水經鮑邱水出禦夷鎮北塞中俗謂之大
榆河南通潞縣為潞水後漢建武二年遣將鄧隆討彭
寵於漁陽隆軍潞水南為寵所敗宇文周宣政初幽州
人盧昌期起兵據范陽高寳寧時據和龍引兵聲援至
潞水昌期已為周軍所平乃還唐武后萬歲通天二年
契丹孫萬榮侵掠河北諸州既而敗走潞水東為其下
所殺宋宣和六年金㕭哩布自平州破檀薊至三河郭
藥師迎戰於白河敗還遂以燕山一路降金明嘉靖二
十九年古北口有警御史王忬馳至通州收漕舟艤潞
河西敵阻水不得渡是也(方輿紀要)
原白河在漷州東四里北出通州潞縣南入於通州境
又東南至香河縣界又流入於武清縣境逹於靜海縣
界至元三十年九月漕司言通州運糧河全仰白榆渾
三河之水合流名曰潞河舟楫之行有年矣今歲新開
牐河分引渾榆二河上源之水故自李二寺至通州三
十餘里河道淺澁今春夏天旱有止深二尺處糧船不
通改用小料船搬載淹延歲月致虧糧數先是都水監
相視白河自東岸吳家莊前就大河西南斜開小河二
里許引榆河合流至深溝壩下以通漕舟今丈量自深
溝榆河上灣至吳家莊龍王廟前白河西南至壩河八
百步及廵視知榆河上源築閉其水盡趨通惠河止有
白佛靈溝一子母三小河水入榆河泉脈微不能勝舟
擬自吳家莊就龍王廟前閉白河於西南開小渠引水
自壩河上灣入榆河庶可漕運又深溝樂歲五倉積貯
新舊糧七十餘萬石站車輓運艱緩由是訪視通州城
北通惠河積水至深溝村西水渠去樂歲廣儲等倉甚
近擬自積水處由舊渠北開四百步至樂歲倉西北以
小料船運載甚便都省准焉通惠河自通州城北至樂
歲西北水陸共長五百步計役八萬六百五十工大德
二年五月中書省劄付都水監運糧河堤自楊村至河
西務三十五處用葦一萬九千一百四十束軍夫二千
六百四十九名度三十日畢於是本監分官率濠寨至
楊村歷視壞堤督廵河夫修理以霖雨水溢故工役倍
元料自寺&KR1927;口北至蔡村清口孫家務辛莊河西務堤
就用元料葦草修補卑薄創築月堤頗有成功其楊村
兩岸相對出水河口四處葦草不敷就令軍夫採刈至
九月住役楊村河上接通惠諸河下通滹沱入江淮使
官民舟楫直逹都邑利國便民奈楊村堤岸隨修隨圮
蓋為用力不固徒煩工役其未修者候來春水涸土乾
調軍夫修治延祐六年十月省臣言漕運糧儲及南來
諸物商賈舟楫皆由直沽逹通惠河今岸崩泥淺不早
疏浚有礙舟行必致物價翔湧都水監職專水利宜分
官一員以時廵視遇有頹圮淺澁隨宜修築如工力不
敷有司差夫助役怠事者究治從之至治元年正月十
一日漕司言夏運海糧一百八十九萬餘石轉漕往返
全藉河道通便今小直沽汊河口潮汐往來淤泥壅積
七十餘處漕運不能通行宜移文都水監疏滌工部議
時農作方興兼民多艱食若不差軍助役民力有所不
逮樞密院言軍人不敷省議若差民丁方今東作之時
恐妨歲事其令大都募民夫三千日給傭鈔一兩糙粳
米一升委正官提調驗日支給令都水監暨漕司官同
督其事四月十一日入役五月十日工畢泰定元年二
月福府臣奏臨清萬戶府言至治元年霖雨决壞運糧
河岸宜差軍修築臣等議誠利益事令夲府差軍三百
執役從之三年三月都水監言河西務菜市灣水勢衝
嚙與倉相近將來為患宜於劉二總管營相對河東岸
截河築隄改水道與舊河合可杜後患四年正月省臣
奏准樞府差軍五千大都路募夫五千人日支糙米五
升中統鈔一兩本監工部委官與前衛董指揮同監役
是年三月十八日興工六月十一日工畢致和元年六
月六日臨清御河萬戶府言泰定四年八月二日河溢
壞營北門隄約五十步漂舊樁木百餘崩圮猶未巳工
部議河岸崩摧理宜修治既都水監會計工物各處支
給其役夫三千人若擬差民方春恐妨農務宜移文樞
密院撥軍省准修舊隄岸展闊新河口東岸計工五萬
九千九百三十七用軍三千木匠十人天歷二年三月
漕司言元開劉二總管營相對河北舊河運糧迂遠乞
委官相視復開舊河便四月九日奏准差軍七千委兵
部員外郎鄧衡都水監丞阿哩漕使台哈布哈等督工
修浚後以冬寒候凍觧興役三年工部移文大都于近
甸募民夫三千日支糙粳米三升中統鈔一兩兵部改
委辛侍郎暨元委官修闢至順元年六月都水監言二
十三日夜白河水驟漲丈餘觀音寺新修護倉隄已督
有司差夫救護今水落尺餘宜候伏槽興作(元史河渠志按台)
(哈蒙古語長毛也布哈義見前舊作大不花今譯改)
(臣)等謹案元史所載李二寺即今里二泗也地在
張家灣見下卷又考北運河向以白榆渾河之水
濟運今渾河不入運而通惠河涼水河尾閭亦導
歸運河復於楊村河西務以上設立刮板义夫隨
時疏濬河漕永利矣
又按今白河自北來南至天津之三汊河入海衛
河自西來亦至三汊河會流入海静海在衛河之
濱乃衛河所經若白河則不能逆流至靜海元史
白河達靜海之說應屬舛誤謹附辨於此
原至治元年七月通州潞縣榆村水決(元史英宗紀)
原洪武二十四年春正月北平布政使司左參政周偉
言通州白河北接大山諸河水道東南至直沽海口每
霖雨時降水澇泛漲橋梁頽圯修築勞民其通州舊有
糧船六十餘艘罷運已久宜改為浮梁於白河之上以
便經行書奏命廷臣議行之(明太祖實錄)
原秦使天下飛芻輓粟起於黃埵瑯琊負海之郡轉輸
北河北河盖即白河也隋煬帝穿永濟渠引沁水北通
涿郡蓋自白河入丁字沽由易水而達於涿也唐明皇
事邊功運青萊之粟浮海以給幽平之兵蓋亦由白河
也宋太平興國中於清苑界開徐河雞距河入白河以
通關南漕運元至元中海運出直沽入白河以抵京師
按桑乾河自盧溝橋東南流經固安縣楊先務又經覇
州苑家口合灰河渾源川崞川胡良河琉璃河廣陽河
鹽河至武清縣丁字沽凡四百餘里入白河自楊先務
至丁字沽通舟楫又保定府西北曹河除河石橋河一
畆泉河滋河沙河鴉兒河唐河諸水發源不一至安州
西北十八里合流總名易水過安州至雄縣南又名瓦
濟河東北經保定縣猫兒灣又會中堡河長流河温義
河拒馬河白溝河至覇州苑家口與桑乾河合自安州
至丁字沽四百餘里通舟楫又鐵釘竿河自博野縣東
北流至河間府數支繞城而北相合東北流五十餘里
至市莊分為二一自市莊西北十五里流經任邱縣南
分為二遶城而北相合東北流二十餘里至武盍淀一
自市莊東北流經東莊橋至武盍淀二水又合東北至
猫兒灣與桑乾河合自河間府至丁字沽五百餘里任
邱縣至丁字沽四百餘里俱通舟楫按此則白河西北
可通固安縣又可通安州東南可通河間府桑乾易水
亦可以漕運無疑矣抑燕趙之間地方千里其間巨細
河流悉至武清縣丁字沽注於白河故一遇雨潦白河
滿溢武清縣耍兒渡口南蔡村等處衝决隄岸壞民田
廬起夫築塞勞費萬計逮時乾旱舟行白河又或淺阻
以此知水勢盈涸不常不可以經久而論也(漕河圖志)
(原蒋山卿白河寒望詩遠極目空原野蕭條此水村茫茫河自白慘慘月初昏岸廻蒲口寒潮接海門扁舟)
(忽漁唱楚客正傷魂南泠集)
原富河在州城北源出甕山自白羊口經榆河下流為
沙河由順義縣南界流至州城東北與白河會焉(通州志)
(臣)等謹按富河即温餘河亦稱榆河詳見
夲朝一統志温餘河條下
原永樂十五年十月修通州城東白河富河橋(明成祖實錄)
原宣德三年七月命通州修白河富河橋梁四年九月
上謂工部尚書吳書吳中等曰天氣向寒白河等處人
難徒涉當治橋梁中奏惟白河水深沙溜橋梁難成宜
用官船為梁以濟餘皆用民修治從之(明宣宗實錄)
原正統元年十月造通州白河浮橋以馬快船及預備
運甎船為之三年十二月工部奏通州白河自正統元
年水溢決孩兒等口傷民田稼請令把總都指揮同知
劉斌及通州發夫築塞之上從其請且曰河決非細事
再踰年乃言之何緩也工部言今年二月始得順天府
實報上命下順天府尹姜濤通州掌州事治中楊衡於
獄九年三月修通州富河白河橋(明英宗實錄)
(臣)等謹按富河橋久圮今於北門外建置浮梁往
來利涉焉
原石壩在州城北嘉靖七年建京糧從此盤入通惠河
土壩在州城東通糧從此起車運入西倉南倉中倉萬
歴二十二年郎中于仕廉相舊蹟建新閘開隍濟漕省
費甚多(通州志)
(臣)等謹按石壩在州城北一里許
原嘉靖二年三月御史向信請修復大通橋至張家灣
廣利等八閘以紓民陸運之苦工部議行河道侍郎相
度以聞(明世宗實錄)
原普濟牐距平津下牐十三里至元中建上下二木牐
延祐後易以石廢上牐(水部備考)
原溥濟上下二閘相距五里元至元二十九年始建木
牐名楊尹牐延祐以後修石牐改名溥濟(漕河圖志)
原正統八年九月修通州普濟牐(明英宗實錄)
原通流上下二牐上牐在州治西門外西至普濟下牐
十里下牐在南門外西北至上牐五里元至元二十九
年始建木牐曰通州牐延祐以後修石牐改名通流(漕河)
(圖志)
原通流牐西至普濟牐十二里至元中始建二木牐名
通州延祐後易以石併二牐為一改今名(水部備考)
原宣德七年八月修通州通流牐(明宣宗實錄)
原廣利牐在張家灣中馬頭西上至通流下牐十一里
下至牐河口三里元至元二十九年始建木牐名河門
牐延祐以後修石牐改名廣利(漕河圖志)
(臣)等謹按今州治計有三牐一曰通流在城中一
曰南普在城東南一曰普濟在城西其平津上下
等閘俱隸大興縣境
原卧虎橋在北關月城外舊以板為之萬歷六年工部
郎中李熹易之以石(通州志)
(臣)等謹案卧虎橋又名通濟橋今存
原正統十一年八月建通州八里莊橋命工部右侍郎
王永和督工(明英宗實錄)
原八里莊橋即永通橋在普濟牐東正統十一年勅建
祭酒李時勉作記(通州志)
(臣)等謹案永通橋距州治八里明李時勉碑尚存
(原李時勉永通橋記每通州城西八里有河京都諸水會流而東河雖不廣夏秋之交雨水泛溢常架木為)
(橋比舟為梁數易輙壞内官監太監李德以聞於上欲於其地建石橋乃命司禮監太監王振往經度之總督)
(漕運都督武興發漕卒都指揮僉事陳信領之工部尚書王卺會計經費侍郎王永和提督之又命内官監太)
(監阮安總理之橋東西五十尺為水道三劵劵與平底石皆交互通貫錮以鐵分水石護以鐵柱當其衝橋南)
(北二百尺兩旁皆以石為闌表二坊題曰永通橋盖上所賜名也又立廟以祀河神經始在正統十一年八月)
(告成於十二月明年三月立石古廉集)
原虹橋在通州河東三十里(燕石集)
(臣)等謹案虹橋今無考
(原天歷元年丞相雅克特穆爾將大軍東出薊討圖們岱爾與王禪前軍戰榆河勦之追殘兵於虹橋北兩軍)
(隔虹橋水為營合兵鏖戰白浮之野大敗之禿石田集按圖們蒙古語萬數也岱爾牡鹿也舊作滿迭兒)
(今譯改特穆爾調伊蘇南禦庫庫特穆爾軍伊蘇次良原博羅)
(鄉不進而歸永平遣人西連太原東連遼陽博羅特穆爾患之遣驍將姚巴延布哈統兵出禦至通州河溢營)
(虹橋以待伊蘇出其不意襲而破之禽姚已延殺之博羅特穆爾大恐自將出通州三日大雨而還元史逆)
(臣傳譯改)(按庫庫特穆爾義俱見前舊作擴廓帖木兒今)
(原宣德三年八月車駕發京師渡潞河駐蹕虹橋宣宗實錄)(明)
(原宋褧詩原野春平碧生煖烟虹橋南畔沙漫天潞陽河上有旆直下復有釣魚船燕石集)
補雙橋在柳巷之西通州大興界也文徵仲出都詩云
立馬雙橋日欲斜沙塵吹霧暗征車從今絶跡江南去
只見青山不見沙盖經此地作也(潞沙筆綴)
(臣)等謹按雙橋在城西十八里柳巷在城西十五
里
原城西北隅有佑勝教寺内建浮圖十三層高二百八
十尺下作蓮花臺座高百二十尺周圍百四尺虚其中
以祀佛攷斷碑剏於唐貞觀七年塔頂有鐵矢一相傳
金將楊彥升所射迄今猶存每天氣清朗塔影遠垂映
白河中作摇動勢(名勝志)
(臣)等謹按佑勝教寺在城西北隅寺内然燈佛塔
及蓮花臺座鐵矢俱存斷碑無考
原然燈佛塔建自後周宇文氏貞觀中尉遲敬德修元
至德間都哩都爾蘇再修(帝京景物略舊按都哩都爾蘇義俱見前作篤烈圖述)
(今譯改)
(臣)等謹按至德為唐肅宗年號元代無之帝京景
物略所載元至德應是大德之誤
補然燈佛塔在潞河城北敦峻多級外剥内文中空下
實非十丈梯不能上(客雪吟)
原開平王常遇春祠在舊城南門内東隅明太祖時勅
建以燕山侯孫興祖配每年春秋上丁有司致祭(通州志)
原通州南門内有鄭國公祠碑稱公下通州嚴戢士卒
民不知有兵愛公如文母公薨喪過通罷市迎哭共醵
財立廟稗史言常將軍剽銳嗜殺所至縱士卒殺掠故
兵鋒為一時冠獨于北方能爾蓋知天下將平行事當
與草昩時異也(燕山叢錄)
(臣)等謹按常遇春祠惟碑尚存
(原王直重修開平忠武王廟碑舊正統十二年秋八月通州守臣李經言州城東南隅有廟以祀開平忠武)
(王常遇春蓋洪武三年奉勅建每歲春秋守臣以少牢行禮庭下載在祀典今八十年矣修治不繼日入于敝)
(愳無以稱朝廷崇德報功之意請繕完如法制曰可命工部聚材鳩工撤而新之通州諸衛及州所屬縣各以)
(丁夫給役且命總理通州諸務都指揮僉事陳信督之命既下文武吏士奉承惟謹財不徵而集工不召而至)
(智者效謀壯者效力作正殿翼以兩廂前啟三間旁列厨庫凡諸象設靡不畢備宏麗廣深有加于昔經始于)
(九月己酉而以明年四月成惟王以忠信智勇佐太祖渡江削平東南郡縣遂議北征車駕至汴申命大將軍)
(徐達而王為之副天聲所臨無思不服王先至通州禁侵暴務安輯人不知兵市不易肆皆愛戴如父母遂收)
(燕都明年平河東入秦元之敗卒復侵通州王還兵拒之州人免于荼毒其德王尤深既率師破開平大俘獲)
(而還至柳河川以疾薨柩歸過通州州人皆罷市迎哭既去而念之不衰飲食必祭上思王之功而知民之感)
(慕如此此廟之所以作也王生為上公沒有顯號而廟祀永久其在京師尤盛此特其别祠耳王文端集)
原靖嘉寺在州治東原名慈恩寺元至正二年建天順
二年賜今額弘治十年災正德十年重修建俗呼為大
寺(通州志)
(臣)等謹按靖嘉寺在城東隅今前殿僅存
(原文彭宿通州靖嘉寺詩歲古寺荒烟合巍然三殿存迴廊餘磴石曲逕滿苔痕久罘罳暗庭閒鳥雀喧獨)
(憐車馬客一宿戀空門文博士集)
原靖安寺在州治東南金大定十三年建(通州志)
(臣)等謹按靖安寺今存
原悟仙觀創于元至正初明宣德三年因舊址拓之建
通明殿(通州志)
(臣)等謹按悟仙觀在舊城南門内今存
原南臺坡在舊城南關有元潞陽郡公李廷墓天啟初
水潦岸崩墓石盡露乃藝文監丞揭傒斯所撰土人錄
其文仍取土揜之(通州志)
(臣)等謹按李廷墓無考
(原揭傒斯潞陽郡公墓誌略大天歷元年春二月八日淮東宣慰使李公薨贈通奉夫江西等處行中書省)
(參知政事護軍追封潞陽郡公謚忠靖元統二年冬十有一月念二日其配潞陽夫人柴氏薨十有二月六日)
(合葬通州潞縣之南臺坡先塋嗣子世安請銘公諱廷字端卿其先漳南人今家京師起家京尹曹由將仕郎)
(十遷為中奉大夫秋宜集)
原寳通寺在新城南門外明天順七年太監張文鋒建
賜額(通州志)
(臣)等謹按寳通寺在州城南門外半里許有明天
順八年禮部尚書姚䕫碑及成化五年戶部尚書
薛遠碑
(增姚䕫寳通禪寺碑略七通州新城南門故有招提名曰天寕圮廢滋久天順年管糧張公文鋒覩兹荒涼)
(頓發大願涓吉捐資逾月而天王殿成又逾月而伽藍殿成祖師殿禪堂兩廊相繼成鐘鼓有樓苾芻有房繚)
(以周垣屏以山門極其華飾疏以上聞賜額寳通禪寺請予為文鐫石以垂不朽天順八年六月立通州志)
(增薛遠寳通禪寺記略其予奉命總理京儲至通州遊憩於寺得遍觀其勝喜清幽爽塏俗氛迥絶主僧請)
(一言以記其勝俾垂悠久成化五年九月立盒同上但原葉元玉寳通寺詩詰朝載酒寳通寺食春檠)
(小装千里春風傷鬢雪十年塵夢愧松篁綠隂屈指無三月白日題詩共一堂醉後浩歌還起舞不妨人笑老)
(夫狂集古崖)
原通惠祠嘉靖四十五年建以祀監察御史吳仲有督
學御史慈谿顔鯨碑記(通州志)
(臣)等謹按通惠祠無考惟記文載州志今存其略
(增顔鯨通惠祠碑記略輓國家建都燕幽歲漕自東南抵灣僦車牛資丁壯陸以逹京師費脚價鉅萬先是)
(元郭守敬謂京西北白浮神山諸泉可瀹以省搬運之苦成化弘治間言者交章每為異論所乘事輒中罷嘉)
(靖丁亥毘陵吳公仲以御史按京儲周視水道盡得其狀抗疏以聞詔命仲專董其役于是斥山通澤決去陀)
(泐漫患而泉流始清塞諸水口之罅陋旁溢者而小川始入則壤置閘鱗次轉運皆有程度水利大通千艘銜)
(尾直達都門公去後數十年民益思之相與立祠歲祀焉通州志)
原通州城北五里有黃船埠河水瀠洄官柳隂暎永樂
中設黃船千艘以其半輪往江浙織造俗名黃船塢
(同上)
(臣)等謹按黃船埠在州城北五里船制今廢
原高麗莊在州西十五里盧溝河所經又州西二十里
曰大黃莊州西十里曰東流村州東十里曰召里店皆
官軍巡哨處也(方輿紀要)
原州境有煙墩五曰召里店烟郊東留村大黃莊高麗
莊又有馬房八俱在州北二三十里内又有草場三曰
崇教鳴玉花園俱在城西南十里(邊防考)
(臣)等謹按煙墩舊址久廢馬房在鄭村今隸大興
縣崇教草厰在城南八里鳴玉草厰在城南五里
花園草厰在城西南五里今俱廢而僅存地名耳
原倒馬坡在安德鄉相傳都司平安倒馬處(通州志)
(臣)等謹按安德鄉在城北二十里倒馬坡無考
原將臺在通州西二十五里中山武寧王徐達建(寰宇通志)
原將臺有三其二在州城西相傳武寧王徐達建或曰
唐薛仁貴征遼所築用席壘土為之其一在州城北通
京師東直門中路舊傳慕容氏拜將臺也(名勝志)
(臣)等謹按將臺故址今存
(原金幼孜過將臺追憶先皇作令憶從先帝北征時親奉鑾輿誓六師威駕風雲嚴號陣分龍虎耀旌麾指)
(揮掌握真無敵駕馭英雄政有為一自鼎湖仙去後幾回過此重增悲金文靖集)
原淨業寺在通州南一十五里(燕都遊覽志)
(臣)等謹按淨業寺今名立禪菴在州南張家灣
(原陸光祖重修淨業禪寺記略址通州之南十五里有淨業寺唐大歷間淨業院之故也宣德三年因其址)
(建寺建而復圮嘉靖中大學士西蜀趙大洲先生與寺之律師時寳為方外交乃捐金搆材重修之予亦佐其)
(費迄萬歷五年工乃成又八年余遷官留都舟南下經寺前入宿律師丈室因為作記陸莊簡集)
補温陵李贄墓在通州迎恩寺西(客雪吟)
(臣)等謹按迎恩寺州志作迎福寺久圯今其地尚
名迎福寺街距城北三里李贄墓尚存
欽定日下舊聞考卷一百九
欽定日下舊聞考卷一百九舉正
通惠河原書訛作惠通今改(白河在漷州東四里條)
通流牐原書牐訛作河今改(宣德七年八月條)
廣利原書訛作廣濟今改(廣利牐在張家灣條)
欽定日下舊聞考卷一百九舉正
