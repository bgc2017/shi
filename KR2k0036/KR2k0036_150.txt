欽定日下舊聞考卷一百五十
物産
原穀幽州人謂之穀桑(詩草木鳥獸蟲魚疏)
補曹子建豔歌出自薊北門遙望湖池桑枝枝自相值
葉葉自相當庾子山詩桑葉紛紛落薊門王介甫詩幽
燕桑葉暗川原蓋幽薊古多樹桑此桑乾所以名河樓
桑所以名村也今則千里之内樹桑絶少矣(卍齊詩話)
增木之品椵木澁木楸木桑木梨木白楊木牛筋木青
楊木椿木柏木荆榛橡(析津志)
增盤山之松以百萬計而奇絶者多生石罅中擁腫卷
曲如怒龍之攫又陂陀土壤而生者大數十圍龍鱗斑
駁或挺茸直上或青葱垂下口北多松柏蔽雲干霄為
千里松林(盤山志)
增乾隆十二年
御製寫盤山松詩(有序)盤山松奇秀不可勝紀偶寫
虬枝以誌一臠鼎味口占率題記得萬松寺當門阿
那株偶然為放筆所喜不相殊
增乾隆十九年
御製偃松歌飛空忽見垂蒼龍其上無雲惟碧峯之
而押擖弄光怪李老子兮黃石翁根不土胎性不屈盤
盤&KR1372;㙷滃蔥鬱譬如商顔肥遯流老而益腴卷綠髮春
風秋月田盤山鶴鳴鹿旅太古閒大椿扶桑此其侣大
夫受號嗟赧顔東坡偃松斯鼻祖成形疑自元黃剖今
日應作如是觀公孫大娘劍器舞
(臣)等謹按盤山松
御製諸詩謹繹有關紀述事實者編載卷内餘各條已
載入薊州兹不複綴
增涿州靈椿寺椿木一本大不可量凡樹影皆隨日月
升沉以為斜正而椿影早暮未嘗少移(宦遊紀聞)
增香山卧佛寺娑羅樹大三圍皮鱗鱗枝槎槎癭纍纍
根摶摶花九房葉七開實三稜西域種也(帝京景物略)
增
聖祖御製娑羅樹歌娑羅珍木不易得此樹惟應月
中植想見初從西域移山中有人多未識海桐結蕊松
栝形千花散盡七葉青山禽迴翔不敢集虚堂落子風
泠泠楚州遺碑今已偃峩眉雪外雙林遠未若兹山近
可遊靈根終古蟠層巘繁隂亭午轉圍圞回睇精藍路
幾盤憑教紫府仙山樹寫入披香殿裏看
增乾隆三十九年
御製娑羅樹歌震旦號交讓梵天稱娑羅交讓虛名
誰則見娑羅實有而弗多徒傳巴陵及伊洛佛宇對峙
聳枝柯香山寺前今見一千年外物猶婆娑巨本擁腫
榦&KR1372;㙷輪囷如嶽森嵯峨鬱蔥葉葉必七瓣定力院契
歐陽哦我聞如是佛成道八佛八樹名殊科毘舍浮證
涅盤際即此娑羅誠非訛梵僧攀泣思往事(見荆南記)未識
佛在理則那笑我卅年未經詠(癸亥始遊香山至今三十年矣成詩不下數百)
(首而未經詠此樹)或者有待今斯過萬劫一瞬應視此視此靈
根戢孴恒友優曇(㧦那含牟尼佛成道樹)及普陀(毘婆尸佛成道樹)
(臣)等謹按娑羅樹
御製詩是為首見之篇謹編載卷内
增西山滑石根名之曰不灰木以之為粗布不畏火今
西山有之(析津志)
增竹之品甜竹苦竹綠竹(同上)
增乾隆十一年
御製蒔竹詩蒔竹宜三庚圃師有妙訣亦稱消夏方
偶一試其說朝來宿雨收爽風蕩炎熱擇地取幽偏帶
影移清絶欲疎不欲密合散不合列已看琅玕浴復如
絲管咽窗外足櫹槮谷口增曲折&KR1786;&KR1786;白鶴遊翩翩紫
燕頡佳信得平安逸韻標高潔匪學隱士風聊慕君子
節
增乾隆十二年
御製新筍詩渭南梢已綠冀北苞方紫因憶忘年交
不妨皆君子宿雨閏闌谿怒生一日齊試看分寸際
便爾異雲泥為愛千雲意寧為清夏供長松將古鶴
早與結高蹤戢戢龍新角依依鳥重枝栽培生意在
造物本無私
(臣)等謹按蒔竹並新筍
御製諸詩是為首見之篇謹編載卷内
原藟似燕薁延蔓生葉如艾白色其子赤可食酢而不
美幽州謂之推藟卷耳幽州人呼爵耳芣苡幽州人謂
之牛舌草葑幽州人或謂之芥菲似葍莖粗葉厚而長
有毛可作羹幽州人謂之芴葍幽州人謂之燕葍其根
正白可著熱灰中温噉之芄蘭幽州人謂之雀瓢蔓生
葉青綠色而厚斷之有白汁鬻為茹滑美其子長數寸
似瓠子蘞似栝樓葉盛而細其子正黑如燕薁不可食
也幽州人謂之烏服蓫似蘆菔而莖赤可瀹為茹滑而
美幽州人謂之蓫苕幽州人謂之翹饒蔓生莖如勞豆
而細葉似蒺藜而青其莖葉綠色可生食(詩草木鳥獸蟲魚疏)
補稽含南方草木狀鹿蔥有紅黃紫三種任彦升述異
記萱草一名紫萱今京師有草花葉皆絶𩔖萱春時葉
布地經暑則朽及秋花發則葉已無存矣都人謂曰孤
梃花花澹紫色疑即紫萱也(六街花事)
原茅地經冬燒去枝梗至春取土中餘根白如玉者搗
汁煎之至甘可為洗心糖(幽燕紀異)
原左行草使人無情范陽長貢之(酉陽雜俎)
增草之品示儉草包茅蓍草(析津志)
(臣)等謹按析津志所稱示儉草考葉世奇草木春
秋又作誓儉草即柯九思宫詞所云數尺闌干護
青草者也詳元宫室卷内
增包茅出湖廣常德澧州三脊茅是也上位鬯祼所用
在灰池内每歲進上重報本也蓍草産汝寧府即蔡州
白龜池上者佳此伏羲畫卦揲蓍之祖本也每歲進上者
九尺長公卿七尺皆有等第此二草皆植御園(析津志)
增房山縣白蒂山生&KR2007;題草(帝京景物略)
增&KR2880;薟草居庸出金稜銀線素莖紫荄(昌平舊志)
增蘆葦通一物北人以水旁下濕處生者為葦其細不
及指人家園池間所植者為蘆其幹差大深碧色者為
碧蘆(丹鉛錄)
增乾隆二十三年
御製向陽草詩年前立春春氣早更兼霢霂春雨好
栽者培之古所云向陽暖處有新草嫩青遙見近不無
如茵如毯皆虚摹文章大塊始屬稿生意昌昌自此都
得暄霑潤增顔色枯莽空懷對隅泣物猶如此人何堪
春雨春陽難遍及吁嗟乎春雨春陽難遍及對之怦然
為蹰立
(臣)等謹按恭讀向陽草
御製詩為生植之𩔖攸關謹編載卷内
又按以上草木𩔖
補出藥土地檀州人蓡幽州人蓡蛇膽知母(藥錄纂要)
補人蓡有生幽州檀州者為藥無效(茶經)
增乾隆二十九年
御製詠人形蓡六韻本草蓡受地氣之精年久者根
如人形此蓡正似之又世人以蓡為貴物能滋補然錯
用致禍者亦復不少故末及之五葉三椏長白珍年
深形肖竟何因太原土貢今焉是上黨沙生寧有真具
體幾曾五官具陳筐徒訝四支陳雖緣滋補稱延命頗
見輕投致喪身大約佐饔圖利益遂忘剜肉值艱屯草
莖誰悟文殊語能活人還能殺人
(臣)等謹按人蓡
御製詩是為首見之篇謹編載卷内
原山藥産采育者甘美特異他處(析津日記)
原杏仁皆味苦有一種甘者謂之巴旦杏或謂之八達
杏(長安客話)
增藥之品黃精葳蕤榆仁半夏柴胡升麻荆芥薄荷當
歸蒼木黃芩地黃細辛五味子山川烏烏頭茯苓茯神
防風鎖陽大黃善化屯甘草(析津志)
(臣)等謹按以上藥物類
補周時燕王進馬一形十影言其駿也殷文圭啟二首
六身英雄雅符于魯史一形十影遐程遂遶于燕山(海錄)
(碎事)
原代宗以御馬九花蚪并紫玉鞭轡以賜郭子儀范陽
節度使李懷仙所貢也額高九寸毛拳如麟身被五花
紋故曰九花蚪(杜陽雜編)
增冀之北土馬之所生(左傳)
增冀之北土馬牧之所蕃庶故天苑之象存焉(唐天文志)
增冀馬填廐而駔駿(魏都賦)
增幽冀馬四足可當中人之産(王嘉謨石□記)
增乾隆五年
御製閱馬詩平原草色著霜初試閱天閑萬乘餘鳳
耳臨風多&KR3817;騄龍鬐耀日有驔魚漫誇唐牧張千錦何
用周王歷八虚燕市驪黃掄選徧遺材猶恐伏鹽車
(臣)等謹按
閱馬
御製詩是為首見之篇謹編載卷内
補虞書擊石拊石百獸率舞至唐開元中教習舞馬曲
盡其態杜甫詩舞馬解登牀陸龜蒙詩月窟龍孫四百
蹄驕驤輕步應金鞞皆紀其實也鄭嵎津陽門詩云幽
州曉進供奉馬玉珂寶勒黃金羈又云馬知舞徹下牀
榻人惜曲終更羽衣然則舞馬産於幽州者為多也(說臆)
補塞外以善馬來貢者上俾之教習衣以文繡絡以金
鈴飾其鬛間雜以珠玉其曲傾杯樂者數十回奮首鼓
尾縱横應節又施三層板牀舞馬于上抃轉如飛或命
壯士舉榻馬舞于榻上樂工數十人立于前後左右皆
衣淡黃衫文玉帶必求年少而姿白美秀者(明皇雜錄)
補舞馬衣䊵綺而被鈴鐸驤首奮鬛舉趾翹尾變態動
容皆中音律安祿山將數匹以歸而私習之其後田承
嗣代安有存者一旦于廐上聞鼓聲頓挫其舞廐人惡
之舉蔧以擊之其馬以為怒未妍妙因更奮擊宛轉曲
盡其態厮恐以告承嗣以為妖遂戮之而舞馬自此絶
矣(津陽門詩注)
補唐子西舞馬行云天寶舞馬四百蹄綵牀襯步不點
泥按魏志陳志王上文帝表曰臣于武皇世得大宛紫
騮馬一匹教令習拜今已能拜又能行與鼔節相應是
知馬可教以舞不獨唐也(猗覺寮雜記)
(補徐積舞馬詩足開元天子太平時夜舞朝歌意轉迷繡榻盡容騏驥錦衣渾蓋渥洼泥纔敲畫鼔頭先奮)
(不假金鞭勢自齊明日梨園翻舊曲范陽戈甲滿關西徐節孝集)
(補周霆震讀天寶遺事詩如太液華清汙祿兒從官千騎競西馳君恩舊日深海賴有銜杯舞馬知)
(石初集)
增朔人獻燕昭王以大豚年百二十矣人謂豕仙(符子)
增波斯猫極大拂菻狗極小今為京師土産(燕京賦注)
(臣)等謹按以上牲畜𩔖
原北方之美者有幽都之筋角焉(爾雅)
原燕之角材之美者也(考工記)
(原陳琳武庫賦弦弩則幽都筋角恒山檿幹通肌暢骨直矢輕當鋒推決貫遐洞堅賦苑)
(原江統弧矢銘以幽都筋骨會稽竹矢易以獲隼詩殪兕太平御覽)
補燕古惟以函名迨元有神臂柱子之弓神鳳摺疊之
弩筋蹄翎根之鎧象掌躍圈之甲(燕史)
增涿州貢羅(金史地理志注)
增太宗八年建織染七局於涿州(元史)
增昌平之南沙河城内康熙年間設立氊作局製造
上用及官用氊片額設八品催總一員筆帖式二員委
署催總二名庫守三名拜唐阿領催一名匠役二百二
十二名其匠役均在沙河居住世習為業(昌平州冊)
增乾隆十一年
御製氊廬詩塞北燕南惟所如坐來吾亦愛吾廬不
愁白露侵黃幔每引青山入碧疏持偈寧殊十笏地
吟詩可命四宜居端知茅土風猶在何必靈光詡植蕖
(臣)等謹按氊廬
御製詩是為首見之篇恭載卷内
原漁陽泉州有鐵(後漢書)
原元於燕北燕南設立鐵冶提舉司大小一十七處約
用扇煉人戸三萬有餘歲扇課鐵一千六百餘萬(秋澗集)
(臣)等謹按朱彝尊原書此條後尚有明英宗實錄
春明夢餘錄三條述遵化鐵冶事遵化今别為州
謹移歸遵化卷内
原檀州大峪錐山有鐵礦至元十三年立至治三十五
年罷檀州淘金戸明時亦嘗開採後封閉焉(昌平山水記)
增美石比玉從古所稱瑩者如圭潔者如瓊温者若璐
潤者若瑛以磨以讋乃堅乃貞(明楊榮皇都大一統賦)
增石大數十丈或方或圓如鑿如削又能壯樹大(盤山志)
補白玉石産大石窩青砂石産馬鞍山牛欄山石徑山
紫石産馬鞍山豆渣石産白虎澗大石窩至京城一百
四十里馬鞍山至京城五十里牛欄山至京城一百五
里白虎澗至京城一百五里折方估價則營繕司主之
(明水軒日記)
原凡山陵大工所用白石黝堊皆取于順義西北諸山
(昌平山水記)
原宛平西齋堂村産石黑色而性不堅磨之如墨金時
宫人多以畫眉名曰眉石亦曰黛石(燕山叢錄)
增畫眉石出齋堂其石燒鍋銚盤雖百年亦不損壊以
此得名(析津志)
補順天府西山與天夀山相接大雪初霽千峰萬壑積
素凝華若圖畫其石精巧人常以此充英石但色枯不
甚黑耳(素園石譜)
補燕中西山黑石狀儼若英石而崪屼巉巖紋片皺裂
過之可作研山者頗多但石性鬆脆不受擊觸爾(遵生八箋)
補楊大年石硯詩云得自燕臺側然則燕石亦可作硯
也(硯箋)
補薊州産褐黃石硯理麤發墨不滲𩔖䕫石土人刻成
硯以草一束燒過為漫灰煨之色遂變紫用之不燥(稗史)
(彙編)
增凡採石之制工程需用之石各有宜稱視近畿州縣
諸山産石最良者委官定限採取按工計運給發價值
採石煅灰亦如之(一大清統志)
原包金土色微黃中帶金星用以泥祠殿壁出紅石口
(昌平州志)
(臣)等謹按朱彝尊原書此條後有燕山叢錄一條
述玉田砂事玉田今隸遵化州謹移歸遵化玉田
合卷
補北京諸處多出石炭俗稱為水和炭可和水而燒也
(戒菴漫筆)
增凡開採煤窑如出邊關隘口者均酌指處所報部給
票與内地官山各輸常課民業聽之其不遵禁約私擅
開採者論如法(一大清統志)
增凡修建
宫殿所需物材攻石煉灰皆于京西山麓琉璃甎甓取
備于京窑(同上)
增凡陶甓之制設琉璃窑于正陽門之西以陶琉璃器
具質用澄泥色有青黃翡翠紫綠黑甎甓異名各按模
式吻有大小垂脊之飾各有等差以供大工之用(同上)
補琉璃厰原為燒殿瓦之用瓦有黃碧二種明代各厰
俱有内官司之如殿瓦之外所製一曰魚瓶貯紅魚雜
翠藻于中一曰琉璃片以五色渲染人物花草煉成嵌
入窗戸一曰葫蘆小者寸許大或至徑尺其色紫者居
多一曰響葫蘆小兒口銜嘘吸成聲俗名倒掖氣一曰
鐵馬懸之簷以受風戛者也按漢書西域傳罽賓國有
琥珀流離師古注引魏略云大秦國出赤白黃黑青綠
縹紺紅紫十種流離此蓋自然之物考北史魏太武時
月氐人商販京師自云能鑄石有五色琉璃于是采石
礦中鑄之光澤美于西來者則是西域琉璃亦用石鑄
非自然生成者矣今厰中所煉大約本月氐人遺法也
(倚晴閣雜鈔)
(臣)等謹按琉璃厰前明以内官司事乃秕政之尤
本朝定制琉璃亮瓦二厰皆隸于工部差滿漢官二人
筆帖式二人三年更代
補凡製琉璃先以琉璃為管焉必有鐵杖剪刀焉非是
弗工石之在冶渙然流離猶金之在鎔引而出之者杖
之力也受之者管也授之以隙納氣而中空使口得為
功管之力也引之使長裁之使短拗之使屈突之使高
抑之使凹剪刀之力也凡為葫蘆先得提後得腹接處
為腰凡為魚瓶先得口次得腔凡為響器先得下口後
得上口凡為燈碗先得圓毬吸其下按其上斷其臍而
坐之上反為底下反為面凡為鼓璫先得葫蘆旋燒其
底而凹流之以均其薄欲平而不平使微杠焉以隨氣
之動乃得鳴鼓璫者響葫蘆也(顔山雜記)
增凡薪炭兩厰各設監督鑄給關防以董其事歲周更
代(一大清統志)
補朝廷内用炭俱圓木所燒渾淪一樣長尺許兩頭磨
光外有麻路恐爆用礱糠火煨熟一筐三四十斤(暖□由筆)
增荆條器笆筐笊籃車塔雀籠米囤雜籠無底圈炊飯
荆笆糞筐門籬笆屋椽笆挑菜筐(圖經志書)
增柳條器簸箕斗升井桶車箕筐撮米斗擔水斗(析津志)
增蒲器帽盒蒲合蒸餅盒酒蓋座團鞍韉方座酒甕蓋
(同上)
補宣銅罏欵莫若彝乳罏之口徑三寸者其製百摺彝
罏乳罏戟耳魚耳蜒蚰耳薰冠象鼻獸面石榴足橘囊
香奩花素方圓鼎上也角端象頭鬲判官耳雞腿脚扁
罏翻環六稜四方直脚罏漏空桶罏竹節分襠索耳等
下也耳有别鑄磨治釘入分寸始合者其色仿宋燒斑
者初年色也尚沿永樂罏製蠟茶本色中年色也本色
愈淡者未年色也後人辨宣罏色五等栗色茄皮色棠
梨色褐色而藏經紙色為最鎏金色者次本色為掩銅
質也鎏腹以下曰湧祥雲鎏口以下曰覆祥雲雞皮色
者覆手色跡如雞皮拂之實無跡火氣久而成也其欵
隂印陽文真書大明宣德年製偽造者有施家北鑄蔡
家蘇鑄甘家南鑄舊罏偽欵者有永樂之燒斑彝景泰
成化之獅頭彝後人偽鑿宣欵以重其價真罏真欵而
釘嵌者當年監造官每種成不敢鑄欵呈上准用方依
欵鑄其製質特精流傳至後謂有欵易售取宣銅别器
欵色配者鑿空嵌入其縫合在欵隅邊際但從覆手審
視覺有微㾗爾相傳宣廟時内佛殿災金銀銅像流液
因用鑄器非也宣廟欲鑄罏問工銅以何法煉而佳工
奏煉至六次則現殊光寶色異恒銅矣上曰煉十二次
煉已條之置鐵鋼篩格赤炭鎔之其清者先滴則以鑄
罏存格上者以作他器云(帝京景物略)
補古銅以褐色為上水銀黑漆鼎彝為次青綠者又次
之宣廟喜倣褐色故宣銅此色為多宣銅小者如百摺
彝罏乳罏雨雪點金片貼鑄戟耳彝罏石榴足者更佳
赤金霞片小元鼎罏象頭鬲罏五供養細腰槖盤滲金
雙螭箸架香合匙缾蟠螭鎮紙種種皆精大如鼎罏角
端獸爐方耳壺商從尊精美可翫其底識文用匾方印
子陽鑄大明宣德年製真書字畫完整印地光滑蠟色
可愛他如判官耳雞腿脚扁爐翻環六稜回鑄滲金番
字花瓶四方直脚爐翻環元缾蓋鑿錢文漏空桶爐皆
下品也蓋宣鑄多用蠟茶滲金二色蠟茶以水銀浸擦
入内薰洗為之滲金以金鑠為泥數四塗抹火炙成赤
所費不貲非民間可能彷彿也(遵生八箋)
補永樂年果園厰製盒漆朱三十六遍為足時用錫胎
木胎雕以細錦者多底用黑漆鍼刻大明永樂年製宣
德時其製同永樂而紅則鮮妍過之器底亦光黑漆刀
刻大明宣德年製六字以金屑填之(同上)
補漆器古有犀毗剔紅戧金攢犀螺鈿國朝可傳則剔
紅填漆剔紅宋多金銀為裏國朝以錫木為胎永樂中
果園厰製也(帝京景物略)
增乾隆三十八年
御製詠永樂朱漆菊花盤詩初明製器果園時四百
年兹雅玩貽絶後徒勞宣德倣空前真比至元奇輕於
紙葉朱紅豔堅似金胎菊瓣蕤虞舜椎輪應遜此十人
猶諫義當思
(臣)等謹按永樂漆器
御製詩是為首見之篇謹編載卷内
補大内洒金五色粉箋五色大簾紙洒金箋最細密有
等白牋堅厚如板兩面砑光如玉潔白有印金花五色
牋紙又若磁青紙如段素堅韌可寶多用寫泥金字經
有等藍色者薄而不佳(遵生八箋)
補宣紙至薄能堅至厚能膩有貢箋有綿料邊有宣德
五年造素馨紙印又有白箋洒金箋五色粉箋金花五
色箋五色大簾紙磁青紙以陳清欵為第一(帝京景物略)
補枕頂香印作枕板隂乾自大内出者旁有嘉靖年造
填以金字鋸作扇牌等用甚香(香乘)
補安息香都中有數種統名安息其最佳者劉鶴所製
月麟聚仙沈速三品百花香即下矣龍挂香有黃黑二
種黑者價高惟内府者佳劉鶴所製亦可芙蓉香煖閣
香亦劉鶴所製龍樓香萬春香内府者佳甜香惟宣德
年製清遠味幽罈黑如漆白底上有燒造年月每罈一
斤有錫蓋者方真黑香餅亦以劉鶴製者為上前門外
李家印各色花巧者亦妙東院王鎮所製黃香餅黑沈
色無花紋者亦佳線香則數前門外李家每束價直一
分又有以檀香入菩提子中孔著眼引繩謂之灌香數
珠京師有人能為之亦絶技也(考槃餘事)
補萬歷間恭順侯家香最良(寶顔堂筆記)
補金章宗宫中以張遇麝香小御團為畫眉墨(藝林伐山)
補燕之筆霜雪穎也勁而莫為屈勁艱於如意手指既
據致牽其臂而為用然不數日鋒方練布畫愈精(秋澗集)
增元時張進中者字子正都城耆老善製筆管用堅竹
毫用鼬鼠精銳宜書吳興趙子昂淇上王仲謀上黨宋
齊彦皆與之善尚方時有所需非進中製不用也每自
持筆以入必蒙賜酒今京師未聞以善筆名者矣(香祖筆記)
(補王惲贈筆工張進中詩二書藝與筆工兩者趣各異工多不解書書不究筆製事互相能萬穎率如志進)
(中本燕産茹筆鐘樓市雖出劉遠徒妙有宣城致我藏一巨弗用九等篲敝授之使改作切屬鋒健銳疏治近)
(月餘去索稱不易先生莫促迫致思容仔細中書不中書安用從新繫朅來歘見投入手知利器文房三貴人)
(刮目喜相視正緣兩資藉辦此揮洒技吾錐兀不銛甘分置散地馳騁翰墨場又匪老人事不辭來縛坐但愧)
(簡拔意子正來索詩一笑吐吾喙走書豪穎辭遂擬俳為戲秋澗集)
補霧靈山樹有瘰&KR1031;如黑芝戚元敬將軍製以為杯裏
飾白金以遺朝士諸公為作芝杯歌其實不雅且易蛀
也(碣石叢談)
增乾隆十二年
御製詠壺盧器詩壺盧器者出於康熙年間
皇祖命奉宸取架瓠而規模之及熟遂成器焉盌盂盆
盒惟所命蓋其朴可尚而巧亦非人力之所能為也爰
令園人倣為之既成題以句而識其源如是纍在栗
薪烝陶人豈藉憑玉成原有自瓠落又何曾納約傳
遺製隨圓冺銳稜愛兹淳朴器更切木從繩
(臣)等謹按器用𩔖
御製詩有原書及增採諸書所無而為京師物産攸關
者恭載卷内
又按以上器用𩔖
原燕山多嬰石似玉有符采嬰帶所謂燕石也(山海經注)
原宋之愚人得燕石歸而藏之以為寶(闞子)
原燕山石出水中名奪玉瑩白而温潤土人琢為器頗
似直玉(石譜)
原山林川澤之産元興因土人呈獻而定其歲入之課
産金之所在腹裏曰檀州銀之所在腹裏曰大都銀在
大都者至元十一年聽王庭璧於檀州奉先等洞採之
十五年令關世顯等於薊州豐山採之珠在大都者元
貞元年聽民于楊村直沽口撈採命官買之(元史食貨志)
(臣)等謹按以上珍寶𩔖
欽定日下舊聞考卷一百五十
欽定日下舊聞考卷一百五十舉正
節度原書節訛作郡今改(代宗以御馬條)
欽定日下舊聞考卷一百五十舉正
